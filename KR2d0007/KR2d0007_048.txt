東都事略卷四十八宋王稱撰
列傳三十一
曾致堯字正臣撫州南豐人也舉進士稍遷祕書丞爲
兩浙轉運使諫議大夫魏庠知蘇州介舊恩以進致堯
劾其罪太宗曰是敢治魏庠可畏也徙知壽州再遷主
客員外郎爲三司鹽鐵判官是時李繼捧以銀夏五州
來歸其弟繼遷亡入磧中爲寇太宗遂遣繼捧往招之
至則誘其兄以隂合卒復圖而囚之自陜以西既苦兵
矣眞宗初即位欲以恩德來之許還其地使聽約束致
堯以謂繼遷反覆不可予繼遷已得五州後二年果叛
圍靈武眞宗知其才欲以爲知制誥召試矣而宰相李
沆不可乃出爲京西轉運使徙知壽州西鄙兵久不解
命張齊賢爲經略使以致堯爲判官仍遷秩賜以金紫
致堯因抗疏自陳願不受章紱之賜詔御史鞫其罪黜
爲黃州團練副使知泰泉蘇揚鄂五州坐知揚州日誤
添月奉貶監江寧府酒稅卒年六十六致堯性剛率喜
言事前後屢上章疏詞多激訐好纂錄所著有仙鳧羽
翼三十卷廣中台志八十卷清邊前要西陲要記十卷
爲臣要記十五篇孫鞏布肈布宰相自有傳
鞏字子固生而警敏年十二能文及冠游太學歐陽脩
見其文而竒之自是名聞天下舉進士調太平州司法
參軍召入編修史館書籍遷館閣校勘集賢校理爲英
宗實錄檢討官通判越州歷知齊襄洪福明亳滄州進
職直龍圖閣鞏爲治尚威嚴其徙滄州也過闕神宗召
見勞問甚寵遂留判三班院鞏上疏議經費曰宋興承
五代之弊六聖相繼與民休息故生齒既庶而財用有
餘且以景德皇祐治平校之景德戶七百三十萬墾田
一百七十萬頃皇祐戶一千九萬墾田二百二十五萬
頃治平戶一千二百七十萬墾田四百三十萬頃天下
歲入皇祐治平皆一億萬以上歲費亦一億萬以上景
德官一萬餘員皇祐二萬餘員治平并職幕官州縣官
三千三百餘員緫二萬四千員景德郊費六百萬皇祐
一千二百萬治平一千三百萬以二者校之官衆一倍
於景德郊之費亦一倍於景德官之數不同如此則皇
祐治平入官之門多於景德也郊之費不同如此則皇
祐治平用財之端多於景德也誠詔有司案尋載籍而
講求其故使官之數入者之多門可攷而知而郊之費
用財之多端可攷而知然後各議其可罷者罷之可損
者損之使天下之入如皇祐治平之盛而天下之用官
之數郊之費皆同於景德二者所省蓋半矣則又以類
而推之天下之費有約於舊而浮於今者有約於今而
浮於舊者其浮者必求其所以浮之自而杜之其約者
必本其所以約之由而從之如是而力行以歲入一億
萬以上計之所省者什之一則歲有餘財一萬萬馴致
不已至於所省者什之三則歲有餘財三萬萬以三十
年通計之當有餘財九億萬可以爲十五年之蓄自古
國家之富未有及此也古者言九年之蓄者計每歲之
入存什之三耳蓋約而言之也今臣之所陳亦約而言
之其數不能盡同然要其致必不遠也前世於彫敝之
時尤能易貧而爲富今吾以全盛之世用財有節其所
省者一則吾之一也其所省者二則吾之二也前世之
所難吾之所易可不論而知也伏惟陛下沖靜質約天
性自然乘輿服器尚方所造未嘗用一竒巧嬪嬙左右
掖庭之間位號多闕躬履節儉爲天下先所以憂閔元
元更張庶事之意誠至惻怛格于上下其於明法度以
養天下之財又非陛下之所難也已而再上議曰陛下
謂臣所言以節用爲理財之要世之言理財者未有及
此也今付之中書臣待罪三班案國初承舊以供奉官
左右班殿直爲三班立都知行首領之又有殿前承旨
班院别立行首領之端拱已後分東西供奉又置左右
侍禁及承旨借職皆領于三班三班之稱亦不改三班
吏員止於三百或不及之至天禧之間乃緫四千二百
有餘至于今乃緫一萬六千六百九十宗室又八百七
十蓋景德員數已十倍於初而以今攷之殆三倍於景
德略以三年出入之籍較之熙寧八年入籍者四百八
十有七九年五百四十有四十年六百九十而死亡退
免出籍者歲不過二百人或不及之則是歲歲有增未
見其止也臣又略攷其入官之繇條於别記以聞議其
可罷者罷之可損者損之惟陛下之所擇臣之所知者
三班也吏部東西審官與天下他費尚必有近於此者
惟陛下試加攷察以類求之使天下歲入億萬而所省
者什三計三十年之通當有十五年之蓄夫財用天下
之本也使國家富盛如此則何求而不得何爲而不成
也哉神宗頗嘉納之久之手詔中書曰五朝史事宜付
曾鞏遂以爲史館修撰試中書舍人遭母憂卒年六十
五鞏少孤奉母孝鞠飬羣弟妹甚友愛宦學婚嫁一出
鞏力平生耆書家藏至二萬餘卷手自讎對雖白首不
倦又集古今篆刻爲金石錄五百餘卷有文集曰元豐
類藁五十卷外集十卷所爲文章開闔馳騁應用不窮
然言近指遠要其歸必止於仁義初與王安石友善安
石稱其文辭以譬水之江漢星之斗神宗嘗問鞏卿與
王安石最密安石何如人鞏曰安石文學行誼不減揚
雄以吝故不及神宗遽曰安石輕富貴不吝也鞏曰臣
謂吝者安石勇於有爲而吝於改過耳神宗頷之吕公
著嘗告神宗以鞏爲人行義不如政事政事不如文章
鞏以此不大用云
肈字子開舉進士調黃岩簿稍遷國史院編修官進吏
部郎中又遷右司郎中元祐初擢起居舍人拜中書舍
人實錄院修撰太皇太后受冊遵章獻明肅皇后故事
御文德殿肈言天聖二年兩制定議皇太后受冊於崇
政殿仁宗特詔有司改文德殿蓋人主一時之制今皇
帝述仁宗故事以極崇奉之禮孝敬之誠可謂至矣臣
切謂太皇太后當於此時特下明詔揚皇帝孝敬之誠
而固執謙德屈從天聖兩制之議止於崇政殿受冊則
皇帝之孝愈顯太皇太后之德愈尊兩誼俱得顧不美
與詔如其言蔡確謫新州中書舍人彭汝礪草制不奉
詔而諫官言汝礪實肈使之時肈已除給事中固辭請
外以寳文閣待制知潁州徙陳州又徙應天府入爲吏
部侍郎論南郊旣去皇地祇位而議者欲夏至遣冡宰
攝事則不復有親祭地祇之時於事天則躬行事地則
遣官非王者父天母地之義又議明堂配帝請復設五
帝與昊天上帝並祀徙刑部侍郎出知徐州數月徙江
寧府紹聖初知瀛州時元祐士大夫皆流竄嶺表最後
謫前史官范祖禹等以實錄譏訕爲罪而肈以嘗與修
降集賢院修撰知滁州歲滿知泰州又徙海州徽宗即
位復爲中書舍人上疏言治道在廣言路以言奬人猶
或畏縮以言罪人人將鉗口去矣會日食四月朔故事
當降詔求直言徽宗命肈草詔詔下投匭者日千百人
元祐士大夫再以赦恩甄叙或復舊職典方面肈奏生
者蒙恩矣死者未被聖澤也請如寇準曹利用故事撿
會臣僚貶死未經叙復者還其所奪官職遷翰林學士
兼侍讀諫官陳瓘以言東朝與政被謫肈即上書以爲
瓘昨者所論臣雖不知其詳以詔旨觀之瓘言雖狂其
意則忠何則瓘以疎遠小臣妄意宫闈之事披寫腹心
無所顧避此臣所謂狂也皇太后有援立明聖不世之
大功有前期歸政過人之盛德萬一有纖毫可以指議
則於清躬不爲無累瓘以憂君之誠陳預防之戒欲以
開悟聖心保全盛美忘身爲國臣子所難此臣所謂忠
也以臣愚計皇帝以瓘所言爲狂而逐之皇太后以天
地之量察瓘之忠特下手詔而留之則兩誼俱得矣兄
布拜相以親嫌除龍圖閣學士提舉中太一宫出知陳
州歴太原府南京揚州定州元祐士大夫再被降黜肈
請與俱貶言者繼之遂落職謫知和州徙知岳州貶濮
州團綀副使汀州安置移台州卒年六十二
梅詢字昌言宣州宣城人也舉進士爲利豐監判官知
仁和縣咸平三年與考進士於崇政殿眞宗過殿廬中
一見詢偉然以爲竒召試中書直集賢院是時契丹數
侵河北李繼遷急攻靈州眞宗銳於爲治詢上書請以
朔方授潘羅支使自攻取是謂以蠻夷攻蠻夷眞宗然
其言問誰可使羅支者詢自請行眞宗惜之不欲使蹈
兵間詢曰苟活靈州而罷西兵何惜一梅詢眞宗壯其
言因遣使羅支未至靈州没于賊召還爲三司戶部判
官於是屢言西邊事眞宗益器其材欲以知制誥宰相
李沆以其躁競不可乃已其後繼遷卒爲潘羅支所困
而朝廷以兩鎮授德明德明頓首謝罪河西平眞宗亦
幸澶淵盟契丹而河北之兵亦解天下無事矣詢既見
疎不用流落于外幾二十年初坐斷田訟失實通判杭
州嘗知蘇濠鄂楚壽陜六州又爲兩浙荆湖陜西轉運
使坐事貶池州至天聖六年復直集賢院改直昭文館
知荆南府召還爲龍圖閣待制以龍圖閣直學士知并
州進樞密直學士遷左諫議大夫入知通進銀臺司改
翰林侍讀學士爲羣牧使遷給事中出知許州卒年七
十八詢素有才而好名喜進既老又病足嘗撫其足詈
之曰是中有鬼不令我至兩府者汝也有所愛馬亦嘗
撫其鞍曰我固命薄矣汝豈無分被繡韀邪聞者笑之
堯臣詢從子也以詩知名見文藝傳
臣稱曰曾致堯梅詢有應用之才而德弗稱眞宗雅器
之而李沆以爲浮薄抑而不進眞宰用心要當如是哉
鞏與肈以文章被近用爲時儒宗學者仰之布雖相蓋
可貶云
錢昆字裕之吳越國王倧之子也隨俶歸朝諸從子皆
授官獨昆與其弟易願從科舉遂登進士第累遷至三
司度支判官仁宗時知廬濠泉亳梓壽許七州爲治尚
寬簡官至右諫議大夫以秘書監致仕卒年七十六昆
善爲詩賦又喜草隸有文集十卷弟易
易字希白年十七舉進士御試三題日中而就言者以
其輕俊而黜之太宗語蘇易簡曰朕恨不與李白同時
易簡曰有錢易者李白才也太宗喜曰若然當用唐故
事召至禁林會盜起劔南不果用復舉進士甲科爲光
禄寺丞通判蘄州上疏曰國之所重莫先乎刑刑不可
不本於法不本於法則黷黷則暴暴則下無所措手足
矣古之肉刑者劓黥刖皆非死刑而尚以爲虐而絶之
近代以來非法之刑斷截手足鉤背烙筋身見白骨而
口眼猶動四肢分落而呻痛未息而謂嚴刑可戒於衆
臣愚以爲非法之刑非所以助治也惟陛下除之又舉
賢良方正科策入第四等除祕書丞通判信州眞宗封
泰山獻殊祥錄遷太常博士直集賢院眞宗祀汾隂易
修車駕所過圖經轉祠部員外郎坐事監潁州商稅歲
中知開封縣眞宗幸亳州復修所過圖經遂擢知制誥
遷翰林學士卒年五十九易俊逸過人爲文數千百言
頃刻而就又善行草書有集一百六十卷壽雲緫錄一
百卷洞微志十卷子彦遠明逸
彦遠字子高以父任爲太廟齋郎大理寺丞復舉進士
又舉賢良方正策入等由太常博士授祠部員外郎彦
遠因災異上疏曰陛下即位以來内無聲色之娛外無
畋遊之樂而前歲地震今歲大旱人心嗷嗷天其或者
以爲陛下備寇之術未至牧民之吏未良天下之民未
安故出譴告以示陛下苟能欽天之戒增修德業則宗
廟社禝之福也古者夷狄言語衣服與中國不同其來
也不過驅老弱掠畜産而已今契丹據山後諸鎮元昊
盜靈武銀夏衣冠車服子女玉帛莫不如之往時元昊
内寇出入五載天下騷然又納款賜命則被邊長吏不
復銓擇高冠大袍耻言軍旅一日契丹負恩乘利入塞
豈特元昊之比邪又湖廣蠻獠劫掠生民調發督斂軍
須百出三年于今未聞尺寸之效惟陛下念此三方之
患講長久之計以荅天戒則天下幸甚遷起居舍人直
集賢院卒年三十七子勰
明逸字子飛亦舉賢良方正父子三人皆中制科世以
爲盛由殿中丞除太常博士通判亳州召爲右正言直
集賢院明逸言事希陳執中章得象之意以排杜衍范
仲淹富弼由是三人者俱罷政事遂爲時論罪之進右
司諫同修起居注遷知制誥翰林學士知開封府坐尹
京師無威望又考獄囚凍墮足以龍圖閣學士知蔡州
歷揚青鄆曹四州加端明殿學士知秦州召還經筵爲
翰林學士御史言其文詞不足以備職禁林罷爲端明
殿學士兼龍圖閣學士復翰林侍讀學士知永興軍代
還卒年五十七贈禮部尚書諡曰修懿
勰字穆父以從父明逸任試將作監主簿稍遷國子博
士舉賢良方正科召試秘閣不中除知尉氏縣元豐中
爲左司郎中遷中書舍人元祐初知開封府遷給事中
復以龍圖閣待制知開封府以繫囚别所遷就圄空出
知越州易瀛州明年爲江淮荆浙路發運使召爲工部
侍郎改戶部出知青州未至召拜戶部尚書八年以龍
圖閣直學士知開封府勰治京師有名紹聖初拜翰林
學士兼侍讀鄭雍爲左丞以臺諫彈奏丐罷勰當批荅
有羣邪共攻之語於是臺諫以勰爲欺誣遂罷知池州
卒年六十四後入元祐籍云
藻字醇老吳越王鏐五世孫也舉進士又中制科爲人
清謹寡過居守繩墨爲治簡靜立朝無矯亢之節亦不
爲雷同處勢利淡如也人稱其長者英宗時爲秘書挍
理上書請太后還政通判秀州神宗時稍遷直舍人院
同修起居注擢知制誥直學士院除樞密直學士知開
封府遷翰林侍讀學士卒年六十一
東都事略卷四十八
