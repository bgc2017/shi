東都事略卷五十二宋王稱撰
列傳三十五
張士遜字順之光化軍人也唐漢陽王東之之後生百
日始能啼舉進士為鄖鄉簿遷射洪令歲旱禱白崖山
神即雨士遜立須雨足乃去蜀人異之轉運使檄士遜
治郪射洪民遮道馬不得去乃聽還改襄邑令又知邵
武縣除御史臺推直官遷監察御史當貢舉初用糊名
法士遜試諸科為廵鋪白主司有親戚在進士中願引
避不聽因自言真宗是之自是舉人與試官有親嫌者
皆移試别所江南轉運使缺中書進擬數人真宗自除
士遜焉士遜謁王旦於政事堂自言驟領使職願聞善
教旦從容曰朝廷㩁利至矣士遜起謝既去旦語人曰
此轉運使識大體其後士遜所至每思旦言不敢妄有
興建也徙廣東當是時天下置天慶觀士遜言今營造
競起遠近不勝其擾請因諸舊觀為之詔如其請移漕
河北久之遷為夀春郡王友除直史館初宰相將除士
遜翊善記室真宗曰翊善記室府屬也王皆受拜今王
尚少宜命士遜為友令王答拜又為王府諮議参軍仁
宗為皇太子遷右諫議大夫兼右庶子又為賓客遷樞
密直學士既而兩府大臣皆領東宫官遂換太子詹事
天禧五年擢拜樞密副使累遷尚書左丞張知白薨仁
宗謀相王曾薦吕夷簡曹利用薦士遜章獻亦欲相士
遜拜禮部尚書同中書門下平章事明年趙州上曹汭
變汭利用從子也官鄉郡所為不法時内侍有忌利用
者隂毁之於中仁宗以問執政士遜曰此獨不肖子為
之尔利用大臣宜不知狀利用既得罪士遜亦罷知江
寧府王曾復薦吕夷簡可相遂以夷簡代士遜居二年
朝京師除定國軍節度使知許州復拜中書侍郎兼刑
部尚書同平章事集賢殿大學士吕夷簡罷相進士遜
門下侍郎昭文館大學士為章獻明肅皇后章懿皇后
山陵使先是百官皆詣洪福院上章懿皇后諡冊已而
入慰士遜乃與同列過樞密使楊崇勲園飲百官立庭
中以俟日中不至為御史所彈罷為左僕射知河南府
復拜吕夷簡為相而崇勲亦罷以使相守河陽他日同
入謝仁宗見士遜班崇勲下即除山南東道節度使同
平章事改判陳州徙河南吕夷簡罷相仁宗用王隨陳
堯佐為相明年隨堯佐罷復拜士遜門下侍郎兼兵部
尚書同平章事昭文館大學士封郢國公元昊叛嫚書
始聞朝廷為之忿然士遜即議絶和問罪時西邊弛備
已久人不知兵識者以為憂既而和事一絶元昊遂入
寇西鄙用兵士遜議揀輦官為禁軍於是輦官皆諠訴
待漏院士遜上馬將朝而遮道不得進馬駭墮地士遜
年老不自安乃七上章請老優拜太傅進封鄧國公致
仕宰相謝事自士遜始也仁宗因復召吕夷簡為相士
遜就第十年而薨年八十六贈太師中書令諡曰文懿
仁宗欲臨奠左右言其日庚戌仁宗曰朕以師臣復何
避文彦博曰陛下過於唐太宗辰日哭張公謹遠矣始
士遜七歲喪母養於其姑姑亡徒跣扶匶仁宗為追封
為南安郡君陳堯佐罷參知政事有挾怨言其欲反者
又有誣諫官隂附宗室者士遜言憸言動摇朝廷若一
開姦萌則臣亦不能自保矣仁宗悟置告者於法誣諫
官事亦寢為相時曹利用憑寵自恣而不能正時誚之
為和鼔惡參知政事程琳多異議御史中丞孔道輔不
附已欲併逐之知開封府鄭戬發琳令府吏馮士元市
第事士遜揣知仁宗有不悦之意道輔適至中書謂曰
上顧程公厚今為小人所誣曷見上為明辨之道輔不
知士遜賣已也遂言於仁宗仁宗疑以朋黨琳及道輔
於是俱被黜士遜又嘗納女口於宫中侍御史楊偕劾
其罪且曰此盧杞李林甫之所不為也然士遜為人寬
厚亦有過人者一日仁宗語士遜曰人言范仲淹嘗欲
乞廢朕朕但未見其章疏尔士遜曰陛下既未見其章
疏不可以空言加罪望陛下訪之積十數請仁宗曰竟
未之見也然為朕言之者多矣士遜力為辨其不然仁
宗意乃解其後士遜歸老啟國於鄧仲淹適守鄧州士
遜還鄉仲淹置酒高會明日士遜復置會揮金甚盛時
人榮之
吕夷簡字坦夫河南人祖龜祥嘗知夀州遂以家焉夷
簡大理寺丞蒙亨之子而宰相蒙正之猶子也夷簡擢
進士又舉制科嘗通判通濠二州往河北按行水災還
奏曰今田噐有算非所以重本也請除之真宗納其言
自是天下農噐皆免算時王曾為知制誥一日至中書
見宰相王旦旦謂曾曰君識吕夷簡否曾曰不識也它
日復問曾曰嘗訪之士大夫人多稱其才者旦曰此人
噐識遠大君其善交之異日當與君對秉鈞軸曾曰公
何以知之旦曰吾亦不識夷簡但以其奏請得之曾曰
奏請何事旦曰如不税農噐是已既而擢提點两浙刑
獄方是時大建宫觀尚方伐材木期會嚴峻至有死者
則以其亡命捕繫其子夷簡上疏請緩其程役又方冬
水涸民苦於輓運宜須河疏通以卒送之真宗以夷簡
為有憂國愛民之心可其奏除侍御史知雜事寇準知
永興軍擿巨奸徙湖南有過闕而上變事者夷簡曰此
必有以使之宜勿問益徙之遠方真宗從之改起居舍
人擢知制誥西蜀饑出為安撫使除龍圖閣直學士知
開封府雷允恭擅移皇堂而丁謂庇之命夷簡與魯宗
道乘傳按視盡得其迹及允恭盗陵中金寳状聞允恭
誅而罷謂相乃以夷簡為給事中參知政事自祥符以
來崇奉天書設官置使典司其事儀衛物采甚盛夷簡
建議請納天書於陵中而官司儀衛悉罷夷簡處事類
如此真宗既祔廟章獻后欲神主復日悉陳其平生服
翫夷簡奏曰太后於先帝喪祭之禮曲盡尊奉此雖至
誠至孝之道然未足以報先帝惟遠姦邪進忠直推心
待下克己抑謙愛惜民財拔擢時彦使邊鄙寧謐人物
庶富皇帝德業日茂太后夀樂無憂此乃報先帝之大
節也仁宗嘗問輔臣四方奏獄來上不知所以裁之如
之何則可夷簡曰凡奏獄必出於疑疑則從輕可也仁
宗深以為然終仁宗之世疑獄一從於輕故事輔臣因
郊恩遷官夷簡與同列豫辭之遂著為令天聖七年以
戶部侍郎拜同中書門下平章事集賢殿大學士時王
曾為首相與夷簡同列果如王旦之言曾嘗從容與夷
簡具道旦語皆嗟歎以為不可及玉清昭應宫災曾因
是罷相章獻意欲復脩夷簡固請罷之以答天戒拜昭
文館大學士進吏部侍郎監脩國史章懿皇后上仙夷
簡因奏事簾前曰聞夜中有宫嬪亡者章獻即起挽仁
宗入内有頃獨坐謂夷簡曰一宫人死相公何與夷簡
曰臣待罪宰相内外事無不當與章獻怒曰相公欲離
間吾子母耶夷簡曰太后它日不欲保全劉氏乎太后
不以劉氏為念則臣不敢言若尚念劉氏也喪禮宜從
厚章獻悟乃曰宸妃也夷簡曰宸妃之薨當斂以后服
實以水銀司天承章獻之意且言歲月葬未利夷簡黜
其說乃發哀成服備禮以葬章獻有旨令鑿内城垣以
出神柩夷簡遽求對言其鑿垣非禮宜開西華門以出
章獻使内侍羅崇勲諭夷簡曰向夷簡道豈意卿亦如
此也夷簡曰臣為宰相朝廷大事理當廷争因正色謂
崇勲曰宸妃誕育聖主而送終之禮如此異日治今日
之事莫道夷簡不曾說來崇勲大懼馳以告章獻於是
始從其言大内災宫門晨未闢輔臣請對仁宗御拱辰
門樓百官拜樓下獨夷簡不拜仁宗遣問其故曰宫庭
有變願一見上仁宗為舉簾見之然後拜初章獻后養
荆王子於禁中既長矣夷簡請出之章獻欲與仁宗伴
讀夷簡曰皇帝富於春秋非親儒學之臣則恐無以輔
導聖德即日命還邸中章獻崩夷簡上疏請正朝綱塞
邪徑禁貨賂辨佞壬絶女謁疎近習罷力役節宂費言
甚剴切章獻既崩或疑章懿之喪仁宗遣李用和發其
葬視之容貌如生使者馳入奏仁宗於章獻神御前焚
香泣告曰人言其可信邪先是章懿之葬命晏殊撰志
文殊謂后無子至是仁宗親政殊為參知政事一日内
出志文以示夷簡曰先后誕育朕躬殊為侍從安得不
知夷簡曰宫省事祕殊之不審理容有之然方章獻臨
御若明言先后實生聖躬可乎仁宗默然良久命出殊
守金陵明日以為遠改守南都夷簡輯睦二宫保全大
臣如此明道二年罷為武勝軍節度使同平章事判陳
州期以半歲召還是歲復入為門下侍郎兼吏部尚書
同平章事昭文館大學士兼脩國史郭后與尚美人楊
美人爭寵尚氏有侵后不遜語后不勝忿起批其頰仁
宗自起救之誤傷仁宗頸仁宗大怒内侍閻文應白仁
宗以爪痕示執政大臣而謀之夷簡遂欲廢后仁宗疑
之夷簡曰光武漢之明主也郭后止以怨懟坐廢況傷
乘輿乎夷簡將廢后請敕有司無得受臺諫章奏於是
御史中丞孔道輔右司諫范仲淹帥臺諫詣閤門請對
須臾有旨令臺諫詣中書夷簡即貶出道輔等后遂廢
其後仁宗欲立民間女陳氏為后夷簡力止之景祐二
年封申國公夷簡嘗建議立州郡學校又因郊禮授宗
室子以環衛官建睦親宅增教授員置大宗正以總之
始王曾薦吕夷簡為相未幾曾罷夷簡為首相及王曾
復相夷簡專决政事曾不能平因對斥夷簡嘗納賂市
恩仁宗以問夷簡夷簡請置對曾亦請罪求去遂以曾
知鄆州亦除夷簡鎮安軍節度使同平章事判許州徙
天雄軍未幾復入為右僕射兼門下侍郎同平章事昭
文館大學士慶歴元年拜司空封許國公二年兼判樞
密院事改兼樞密使自西鄙用兵劉平死於陳黃德和
誣平降賊詔腰斬德和議者以朝廷使宦者監兵主帥
節制不得專故平失利乞罷監兵仁宗以問夷簡夷簡
曰不必罷但擇謹厚者為之仁宗委夷簡擇其人夷簡
曰臣待罪宰相不與中官私交無由知其賢否願詔押
班保舉有不職與同罪仁宗許之翌日都知押班叩首
乞罷監兵於是士大夫嘉夷簡之有謀契丹兵壓境范
仲淹奏乞城京師以備狄衆是其說唯夷簡以為非曰
雖有契丹之敵設備當在河北奈何遽城京師以示弱
乎使虜深入而獨固一城天下殆矣乃建議北都因脩
其城池增置守備示親征之意且曰此子囊城郢計也
卒建北京識者韙之契丹遣劉六符等來議和親夷簡
奏曰蕃國求和親漢唐所不免徐議所以答之者耳無
深憂也仁宗然之及六符至殿上讀書如平日無所問
六符失色咨嗟而出至殿門幄次曰事已漏矣由此有
司與之評議無甚難遂不復求昏而朝廷許增歲幣與
之再和以疾辭位拜司空平章軍國重事仁宗憂之乃
翦頿賜之以療疾夷簡薦范仲淹富弼韓琦文彦博龐
籍梁適曾公亮等可大用因再引退拜司徒固請老以
太尉致仕薨年六十六贈太師中書令諡曰文靖夷簡
為相方章獻臨朝内外無間言天下晏然夷簡之力為
多王曾家請篆其墓碑仁宗惨然思夷簡書懷忠碑三
字賜之治平中配享仁宗廟廷子公綽公弼公著公孺
公著位宰相自有傳
公綽字仲裕少補將作監丞知陳留縣累遷史館修撰
夷簡薨知制誥拜龍圖閣直學士知永興軍徙秦州召
為龍圖閣學士知開封府歲餘除翰林侍讀學士龐籍
罷相公綽亦出知徐州徙河陽留侍經筵未拜而卒年
五十七方夷簡在相位士大夫喜進者頗附之故事多
涉干請者
公弼字寳臣以父任為將作監簿累遷至直史館河北
轉運使在部四年蠲宂賦及民負債不能償者數百萬
計而官用亦饒仁宗知其能擢天章閣待制為都轉運
使進龍圖閣直學士知開封府初夷簡薨仁宗思之一
日公弼奏事仁宗目送之語宰相曰公弼甚似其父拜
樞密直學士知渭州徙延州還為羣牧使進樞密直學
士知成都府公弼至人以為少威斷會營卒犯法當杖
不肯受曰寧請劒死公弼再三諭之不從乃曰杖國法
不可不受劒汝所請亦不汝違命杖而後斬之復召為
羣牧使權三司使英宗在藩邸嘗得賜馬給使吏以為
不善求易之公弼不可至是公弼奏事已英宗曰朕往
在宫中卿不與朕易馬是時朕固已知卿矣逾月拜樞
密副使神宗即位遷刑部侍郎樞密使公弼上疏以謂
人君不可以聖自尊當用晦以接下方今之病在於知
人之難而虚文無實尤不可不察陳升之議衛兵年四
十以上稍不中程者量減請受徙之淮南公弼謂既使
之去土又減其常廪於人情未安且事體甚大未易遽
行也神宗以沙門島罪人數多即竄還議立法且欲復
行肉刑公弼以為不可上疏曰臣伏見韓絳嘗奏乞用
肉刑今日陛下亦以為然絳又言假如折一支去一指
有何不可况堯舜尚用之此徒信古之論不適時變自
漢文感一婦人之言罷肉刑而天下歸仁逮今千有餘
年一旦暴行之駭四海之觀聽况古雖有肉刑之法在
堯舜之世亦未嘗行之書曰象以典刑流宥五刑堯舜
之世用流以寬五刑也若四凶者止於流則五刑無所
施焉臣願陛下上法堯舜下體漢文無取迃儒好古之
論陛下病今之犯刑者衆臣願擇守臣宣布惠愛使民
各得其所則民不犯上矣今不究其本而徒更其刑辟
臣恐民心一駭而動雖欲全撫之未易安也神宗納之
時王安石變更祖宗法度公弼數言宜務安静又與韓
絳議論多不協從孫嘉問小人也竊公弼論事奏草以
示安石於是罷為觀文殿學士戶部侍郎知太原府以
疾請知鄭州是時王韶方取洮河神宗恐韶生事欲使
公弼帥秦鳳拜宣徽南院使判秦州疾作乞還道除河
陽未至更拜西太一宫使卒年六十七贈太尉諡曰惠
穆
公孺字稚卿以父任為奉禮郎稍遷判吏部南曹仁宗
見其占對詳雅以為可用累官右諫議大夫為陜西都
轉運使時朝廷已復綏州遣使議守與棄久不决以公
孺往鄜延與郭逵議定公孺至則與逵請存綏州且具
三年儲偫久之以龍圖閣直學士知鄆州元祐初為祕
書監遷刑部侍郎知開封府擢戶部尚書請老提舉醴
泉觀以卒公孺清儉不妄言笑與人寡合云
臣稱曰宰相之位必得人而後可以持其權蓋位者君
子行道之具而權者因以為利用也得其位用其權而
道於是乎可行夷簡相仁宗策功立名有益於世方其
主治喪之禮則其見遠矣消監兵之策則其意深矣請
建都之議則其謀偉矣斯善持宰相之權者與噫夷簡
誠有絶人之才故能逹權而應變然其功最大者乃在
於處仁宗母子之際使人無可乘之隙消患於未萌制
治於未亂朝廷以之安静公卿士大夫亦賴以無禍此
其所以有後也哉
東都事略卷五十二
