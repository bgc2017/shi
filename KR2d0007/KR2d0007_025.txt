東都事略卷二十五宋王稱撰
列傳八
吳廷祚字慶之太原人也始仕周太祖為親校及即位
為莊宅副使稍遷皇城使世宗即位遷右羽林將軍内
客省使踰年拜宣徽北院使遷南院使西京留守世宗
征關南以廷祚留守京師拜左驍衞上將軍為樞密使
宋興加同中書門下二品以父名璋故也李筠反廷祚
白太祖曰潞城巖險且有太行之阻賊若保之未可以
歲月破筠素恃勇輕脫若速舉兵擊之必離上黨來逆
戰獸亡其藪魚脫於淵擒之必矣太祖遂親征以廷祚
留守京師筠果領兵與王師戰澤州南筠衆大敗如廷
祚之言及征李重進又為東京留守建隆三年為雄武
軍節度使改鎮京兆卒年五十四贈侍中子元扆
元扆字君華尚太宗女蔡國公主拜左衞將軍駙馬都
尉遷慶州團練使知鄆州徙河陽改郢州觀察使再知
河陽河溢城將壞元扆躬涉泥濘督工壅塞民有避水
於林杪者既濟以舟檝又以家財賑之時數郡被水患
獨元扆所部民無墊溺眞宗即位換安州觀察使知澶
州治有聲遷寧國軍留後知定州契丹入邊王超王繼
忠領兵踰唐河戰元扆度其必敗潛發兵護河橋起等
果敗敵衆至橋見陣整而遁代還拜武勝軍節度使出
知潞州徙徐州改鎮山南東道卒年五十贈中書令諡
曰忠惠始父廷祚厚重寡言齊家有法好儒學聚書數
千卷至元扆聚書乃至數萬卷讀左氏春秋尤通内典
精筆札臨事莊重御下有術在藩鎮能愛民待賓佐必
盡禮奉身簡素所得禄賜均及親族國朝以來尚主者
獨稱其賢
李崇矩字守則上黨人也幼有至行為鄉里所稱始事
史弘肈為親吏周太祖以崇矩隸世宗帳下顯德初補
供奉官轉供備庫副使改作坊使國初李筠叛為南面
行營前軍都監大破筠衆于碾子谷以功拜右監門衞
大將軍充三司使從征李重進還為宣徽北院使判三
司乾德二年拜樞密使趙普為相與崇矩分秉國政以女
妻普子承宗太祖頗不悅有鄭伸者崇矩之客傾險士
也乃上書告崇矩陰事崇矩不能自明開寳五年罷為
鎮國軍節度使入為左衞大將軍太宗即位授嶺南都
廵檢使改瓊崖儋萬都廵檢代還拜右千牛衞上將軍
判金吾街仗卒年六十五贈太尉諡曰元靖追封河東
郡王崇矩寡言尚信義史弘肈被禍崇矩方事世宗既
貴遇弘肈之孫必優禮之子繼昌
繼昌字世長以蔭補供奉官遷如京副使崇矩出鎮為
牙職遷西京左藏庫使王均亂為招安廵檢使與雷有
終上官正石普破之于彌牟追至資州而均已就擒于
富順監以功領奬州刺史知青州又知延州入判右金
吾街仗拜連州刺史出知涇州卒年七十二繼昌性謹
厚鄭伸死其母貧餓嘗詣繼昌乞假家人憾前事詬逐
之繼昌憐之乃與白金百兩時稱其長者繼昌之子勗
尚太宗女萬壽公主是謂齊國獻穆大長公王舊制尚
主者升居諸父之列眞宗特於其名上益遵字陞為崇
矩之子焉
遵勗字公武初授左龍武將軍駙馬都尉賜第永寧里
主既下降而所居堂甎華有翔鳳者命工琢去主服有
虬龍文屏藏之眞宗喜顧待加異常稱其好學為人醖
藉喜讀書通浮屠性理之說居第園池聚名華奇果美
石於其中有自千里而至者其費不貲有會賢閒燕二
堂北隅有莊曰靜淵引流水周舍下嘗師事楊億億卒
為制服營其家事積官至鎮國軍節度使知許州卒年
五十一贈中書令諡曰和文有閒燕集二十卷外館芳
題七卷子端懿官至鎮潼軍留後為人和厚多讀書喜
賓客所與游皆時之賢士大夫端慤官至蔡州觀察使
請老以安德軍留後致仕卒諡曰恭敏端愿官至節度
使歴鎮武康定國請老以太子太保致仕卒子評官至
成州團練使
楚昭輔字拱辰宋城人也初太祖典禁衞嘗召置左右
陳橋之還師也昭憲皇后在城中太祖憂之遣昭輔先
入問起居昭輔具言士衆推戴之狀后意乃安國初為
軍器庫使知揚州太祖以其有心計拜左驍衞大將軍
權判三司開寳六年拜樞密副使太平興國初拜樞密
使昭輔性勤謹介直掌樞務人不可干以私六年以疾
罷為左驍衞上將軍卒年六十九贈侍中諡曰景襄
東都事略卷二十五
