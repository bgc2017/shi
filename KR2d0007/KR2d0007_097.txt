東都事略卷九十七宋王稱撰
列傳八十
林希字子中福州人也舉進士調涇縣簿神宗朝知太
常禮院皇后父喪太常議當服淺素希奏禮后為父降
服朞今服淺素不經命使高麗希辭行責監杭州樓房
務歲餘通判秀州復知太常禮院除著作佐郎遷禮部
員外郎元祐初為祕書少監歴左右史召試中書舍人
為言者論列而止改集賢殿修撰知蘇州久之以天章
閣待制知杭州為禮部侍郎道除知亳州紹聖初以寳
文閣直學士知成都府哲宗親政留為中書舍人修神
宗國史兼侍讀哲宗嘗訪希神宗殿曰宣光前代有此
名乎對曰此石勒殿名也乃更為顯承時方推明紹述
盡黜元祐羣臣自呂大防劉摯蘇軾蘇轍等書命皆希
為之初章惇用事嘗曰元祐初司馬光作相用蘇軾掌
制所以能鼓動四方安得斯人而用之或曰希可遂下
遷中書舍人惇仍許以為同省執政一日希草制罷擲
筆於地曰壞了名節矣遷禮部尚書移吏部翰林學士
拜同知樞密院事希怨惇不引為同省執政遂背惇於
是出知亳州移杭州以端明殿學士知太原府遷資政
殿學士徙大名上河東邊計三策尋奪職知揚州徙舒
州卒年六十七追贈資政殿大學士諡曰文節
蒋之奇字穎叔常州宜興人也舉進士又舉賢良方正
科試六論祕閣及射策報聞除監察御史英宗立為殿
中侍御史獻謹始五事一曰進忠賢二曰退姦邪三曰
納諫諍四曰遠近習五曰閉女謁凡數百言初之奇游
歐陽脩之門脩主濮議之奇盛稱之及是以浮語彈脩
攷驗無實出監道州稅改宣州而之奇遂為清議所非
新法行為福建路轉運判官遷淮東路轉運副使歲饑
募民興水利以食流民溉田九十餘頃如揚之天長三
十六陂與宿之臨渙横斜三溝此其大者也又為江西
河北陕西轉運副使之奇在陕西經賦入以給用度公
私用足比其去庫緍八十餘萬邊粟皆支二年移淮南
擢江淮荆浙等路發運副使元豐六年漕六百二十萬
石至京師始建鑿泗州股渠以避長淮之險自是無覆
溺者哲宗立除直龍圖閣陞發運使拜天章閣待制知
潭州以御史有言降集賢殿修撰知廣州賊岑探攻陷
新州之奇遣鈐轄楊從先討平之除寳文閣待制再為
發運使改河北都轉運使知瀛州拜戶部侍郎出知熙
州之奇在邊務脩守備謹斥堠嘗若寇至終之奇去羌
不敢犯紹聖中知開封府擢龍圖閣直學士拜翰林學
士兼侍讀諫官鄒浩以言事得罪之奇折簡别之責守
汝州未幾知慶州徽宗即位復為翰林學士拜同知樞
密院事進知院事沅州蠻擾邊之奇請遣將討之收其
地為徽靖二州崇寧元年除觀文殿學士知杭州俄奪
職以疾告歸提舉靈仙觀卒年六十四復觀文殿學士
之奇為部使者十二任六典會府所至以治辦稱有文集
雜著共百餘卷
章楶字質夫建州浦城人也始以世父得象蔭為將作
監主簿復舉進士甲科知陳留縣以最擢提舉荆湖北
路刑獄稍遷直龍圖閣知慶州方是時朝廷戒邊吏毋
得外侵乃更斥葭蘆安疆等四砦予夏人使歸我永樂
之人楶以謂古者諸侯有罪貶爵削地甚則六師移之
今既憚用兵宜稍取其土疆如古削地之制彼雖猖獗
壤地褊小不過一再舉而勢蹙力窘矣夏人將寇環慶
楶命驍將將精兵授以方略又使人置毒於牛圈瀦水
中既而虜入圍環州其所遣將折可適潛師洪德城虜
過識其母梁氏旗幟鼓譟而出斬千餘級虜經牛圈飲
其水人馬多死明年除知同州紹聖初徙南京改集賢
殿修撰知廣州又知渭州至即上言城瓠蘆河川據形
勝以窺夏國乃以三月及熙河秦鳳環慶四路之師出
瓠蘆河川築二城於石門峡江口好水河之隂二旬有
二日而畢賜名平夏城靈平砦方興役虜以其衆乘我
師大敗之擢樞密直學士既而環慶鄜延河東熙河皆
築城夏人&KR0787;視不敢動實自涇原始無何夏國主與其
母自將數十萬圍平夏不能克一夕遁去戎母慙𠢐面
而還除龍圖閣學士夏國統軍嵬名阿理西夀監軍昧
勒都逋皆勇悍善戰楶遣折可適郭成間以輕騎夜直
入其帳執之盡俘其家虜馘三千餘獲牛羊十萬種羌
震駭進端明殿學士楶在涇原四年凡置州一城砦九
夏人自平夏之敗不復能軍屢請命乞朝貢天子赦而
聽之乃為寢兵徽宗即位徙知河南入見留提舉中太
一宫遂拜同知樞密院事以老授資政殿學士中太一
宫使未幾而卒諡曰莊簡
陸佃字農師越州山隂人也舉進士稍遷集賢校理崇
政殿說書同修起居注拜中書舍人給事中遷吏部侍
郎哲宗即位修撰神宗實錄太常請復太廟牙盤食博
士呂希純少卿趙令鑠皆以為當復佃言太廟用先王
之禮於用俎豆為稱景靈宫原廟用時王之禮於用牙
盤為稱不可易也卒從佃議請外以龍圖閣待制知潁
州改鄧州未幾知江寧府紹聖初治實錄事坐落職知
泰州改海州加集賢殿修撰知蔡州徽宗即位召為吏
部侍郎修哲宗實錄遷尚書拜尚書右丞徽宗欲親祠
北郊大臣以為盛暑不可徽宗意甚確既退皆曰上不
以為勞當遂行之李清臣不以為然佃曰元豐非合祭
而是北郊公之議也今反以為不可何邪清臣乃已御
史中丞趙挺之以論事不當罰金佃曰中丞不可罰罰
則不可為中丞其後諫官陳瓘上書曾布言其尊私史
而壓宗廟布怒佃曰瓘書雖無取不必深怒若不能容
是成其名也遷尚書左丞佃執政薦拔人材多恬退者
時臺章多論元祐時人佃曰姑以薄責一施之然後詔
更不窮治如何布與章楶是其言後數日詔下以中大
夫知亳州卒年六十一佃著書二百四十二卷多禮家
名數之說如埤雅春秋後傳禮象等皆傳於世
温益字禹弼泉州人也舉進士稍遷大宗正丞為工部
員外郎諸王府記室參軍出知福州移潭州入為太常
少卿除給事中兼侍讀於是左正言陳瓘論益守潭日
鄒浩貶新州道其郡投宿僧寺益差兵卒逼浩登舟使
冒風濤夜度范純仁劉奉世韓川吕希純吕陶皆貶湖
南並為益所侵困當時大臣以為是而天下以為非陛
下以此察之則益之為人可知矣今豈當為給事中哉
遂以龍圖閣待制知開封府仍兼侍讀時執政建言上
當為哲宗期從兄弟之服曾肇進讀史記至堯崩三年
之喪畢因言堯舜嘗同出黃帝然世數已遠舜且為堯
喪三年者舜嘗臣堯故也益意附執政乃進曰史記世
次不足信肇以史記世次禮記祭法大傳之說與益質
於上前益語塞是歲遷吏部尚書俄拜尚書右丞崇寧
初遷中書侍郎卒年六十六益資詭譎始以潛邸舊僚
進而阿附二蔡持論不正深為物議所貶
吳居厚字敦老豫章人也舉進士第元豐初為提舉河
北常平又為京東路轉運副使即萊蕪利國兩監官自
鼓鑄贍足一路一日手詔謂今内外財計之臣政績著
驗未有過居厚者即拜天章閣待制陞都轉運使又請
鑄大錢以一當二歲出二十萬緡佐關陜兵食神宗曰
居厚於分職之外䘏及它路非材智有餘不能爾居厚
任職以辦治聞數被襃詔然民不勝其怨也元祐初朝
廷稍更新法以寬大為政於是御史言居厚苛刻責散
官黃州安置尋知廬州紹聖初知蘇州居數月以集賢
殿修撰為江淮荆浙等路發運使旋復舊職疏支家河
通漕楚海之間咸頼其利召入為戶部侍郎權尚書滿
二歲為真加龍圖閣學士知開封府修奉永泰陵居厚
為橋道頓遞使坐積雨滯留出知和州創將理院致毉
藥使病者有歸多所全活後朝廷設坊安濟大槩如居
厚所建云復龍圖閣待制為陜西都轉運使再尹開封
除戶部尚書拜尚書右丞遷中書門下侍郎大觀初請
老以為資政殿學士東太一宫使坐謬舉左遷端明殿
學士知亳州提舉鴻慶宫退居豫章築室東湖之上久
之起守本郡徙帥河東過闕留為佑神觀使復拜門下
侍郎知樞密院事每從容與徽宗言遹追先烈在堅聖志
又乞改重幣為當三以息貪夫盜鑄之患時遼使至居
厚言於徽宗曰盟好不可違也願益敦信誓以安敵情
徽宗嘉納焉上書納政以武康軍節度使知洪州踰年
卒年七十九贈開府儀同三司
安惇字處厚廣安軍人也以上舍釋褐為雅州司戶參
軍成都府教授除監察御史出為利州路轉運判官移
夔州路又為荆湖北路轉運使徙江東路紹聖初召為
國子司業改右司員外郎權吏部侍郎遷右諫議大夫
惇黨附章惇而與蔡京比遂同奏元豐末司馬光劉摰
吕大防交通中人陳衍於輔立之際隂懷異志衍坐誅
元符初為御史中丞惇與蹇序辰看詳元祐訴理所公
案惇奏凡得罪於元豐之間乞持出睿斷以勸沮天下
由是復施行者千餘人又以文及甫與邢恕書授蔡渭
使訟司馬光吕公著劉摰吕大防梁燾王巖叟劉安世
等害其父確謀危宗社奪其子孫恩澤存者正反坐之
法投之嶺外又奏元祐初置訴理所將熙豐以來斷過
刑名輒行奏雪訕謗先朝歸怨君父其元看詳官劉摰
孫覺胡宗愈傅堯俞等乞加罪悉皆坐謫徽宗召還鄒
浩惇乃言浩先朝所棄不可復用國是所係不可輕改
於是左正言陳瓘論其罪惡以寳文閣待制知潭州尋
褫職瓘復論訴理事與序辰並除名放歸田里以郊赦
復官提舉太平觀知滁州召為工部侍郎既至遷兵部
尚書崇寧二年拜同知樞密院事卒年六十三贈特進
惇有子郊邦郊嘗指斥乘輿為其族人所告坐棄市邦
勒停涪州編管惇追貶單州團練副使政和間大臣建
議恢復燕雲故地惇有妷堯臣上書論宦寺專命交結
權臣共倡北伐之議以謂燕雲之役興則邊釁遂開宦
寺之權重則皇綱不振昔秦始皇之築長城漢武帝之
通西域隋煬帝遼左之師唐明皇幽薊之寇其失如彼
周宣王之北伐玁狁漢文帝之備守匈奴元帝納賈捐
之之議光武斥臧宫馬武之謀其得如此我太祖皇帝
撥亂反正躬擐甲胄當時將相大臣皆所與取天下豈
勇略智力不能下幽燕兩州之殘寇哉盖以兩州之地
犬戎所必爭不忍吾赤子重困鋒鏑而已章聖皇帝澶
淵之役以契丹來寇不得已而與之戰戰而勝乃聽其
求和遂與之盟逡廵引兵而退盖亦欲固邦本而不忍
困民力也今者中外之人咸謂童貫深結蔡京同納燕
人李良嗣以為謀主故建平燕之議臣恐異時脣亡齒
寒邊境有可乘之釁狼子蓄銳伺隙以逞其所大欲此
臣所以日夜為陛下寒心也伏望思祖宗積累之囏難
鑒歴代君臣之得失杜塞邊隙矜守景德舊好無使夷
狄乘閒窺我中國上以安宗廟下以慰生靈徽宗然之
命堯臣以官而惇於是亦追復正奉大夫
東都事略卷九十七
