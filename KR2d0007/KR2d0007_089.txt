東都事略卷八十九宋王稱撰
列傳七十二
吕大防字微仲京兆藍田人也舉進士爲馮翊簿遷著
作佐郎知青城縣英宗即位改太常博士未幾除監察
御史裏行首言綱紀賞罰之際未厭四方之望者有五
進用大臣而權不歸上大臣疲老而不知退外裔驕蹇
邊患以萌而不擇將帥不知敵情議論之大禆益朝廷
闕失而大臣沮之疆埸左右之臣有敗事而被褒舉職
而獲罪者又論富弼病足請解機政章十餘上而不納
張昪年八十乞體骨而不從吳奎有三年之喪召其子
而呼之者再遣使而召之者又再程戡辭老不堪邊事
恐死塞上免以尸柩還家爲請而不許竊以爲過矣陛
下優待大臣進退以禮亦何必過爲虚餙曲事形迹使
四方之誠不得自達邪是歲京師大水大防曰雨水之
患至入宫城廬舍殺人害物此陰陽之沴也即請八事
曰主威不立臣權太盛邪議干正私恩害公夷狄連謀
盜賊恣行羣情失職刑罰失平會執政建議追崇濮安
懿王宜稱考大防曰爲人後者爲之子既可改子之名
則改親之名正合典禮今大臣首欲加濮王非正之號
以惑天下使陛下顧私恩而違公議非所以結天下之
心也出知休寧縣久之爲河北轉運副使召入直舍人
院韓絳宣撫陜西以大防爲判官夏人數犯邊大防以
謂兵不精將不勇莫若選募兵將盡其智力又兼河東
宣撫判官除知制誥熙寧四年知延州未赴閒大防欲
城河外荒堆砦衆謂不可守大防留戍兵修堡障有不
從者斬以徇而環慶將兵亂絳坐黜大防亦落知制誥
以太常博士知臨江軍數月徙知華州元豐中知永興
軍遷龍圖閣直學士知成都府哲宗即位召爲翰林學
士遷吏部尚書元祐初除尚書右丞俄拜中書侍郎三
年拜左僕射兼門下侍郎提舉修神宗實錄哲宗納后
爲奉迎使大防爲相用人各盡其能不事邊功而天下
臻于富庶哲宗御邇英閣召宰執講讀官讀寳訓至漢
武帝籍南山提封爲上林苑仁宗曰山澤之利當與衆
共之何用此也丁度曰臣事陛下二十年每奉德音未
始不及於憂勤此蓋祖宗家法爾大防因推廣祖宗家
法以進曰祖宗家法甚多自三代以後唯夲朝百二十
年中外無事蓋由祖宗所立家法最善臣請舉其略自
古人主事母后朝見有時如漢武帝五日一朝長樂宫
祖宗以來事母后皆朝夕見此事親之法也前代大長
公主用臣妾之禮夲朝必先致恭仁宗以妷事姑之禮
見獻穆大長公主此事長之法也前代宫闈多不肅宫
人或與廷臣相見唐入閣圖有昭容位本朝宫禁嚴密
内外整肅此治内之法也前代外戚多與政事常致敗
亂夲朝母后之族皆不與此待外戚之法也前代宫室
多尚華侈夲朝宫殿止用赤白此尚儉之法也前代人
君雖在宫禁出輿入輦祖宗皆步自内庭出御後殿豈
乏人之力哉亦欲涉歷廣廷稍冒寒暑爾此勤身之法
也前代人主在禁中冠服苟簡祖宗以來燕居必以禮
竊聞陛下昨郊禮畢具禮服謝太皇太后此尚禮之法
也前代多深於用刑大者誅戮小者遠竄惟本朝用法
最輕臣下有罪止於罷黜此寬仁之法也至於虚已納
諫不好田獵不尚翫好不用玉器不貴異味此皆祖宗
家法所以致太平者陛下不須遠法前代但盡行家法
足以爲天下哲宗甚然之宣仁后崩爲山陵使還朝以
觀文殿大學士左光禄大夫知潁昌府改知永興軍紹
聖初以言者落職知隨州貶祕書監分司南京郢州居
住史臣修神宗實錄直書其事而言以爲誣詆責居安
州再責舒州團練副使循州安置未踰嶺卒年七十一
後復故官職贈太師宣國公諡曰正愍大防兄大忠弟
大臨大忠别有傳
大臨字與叔通六經尤深於禮富弼致政于家爲佛氏
之學大臨奏記于弼曰大臨聞之古者三公無職事惟
有德者居之内則論道于朝外則主教于鄉古之大人
當是任者必將以斯道覺斯民成已以成物豈以爵位
進退體力盛衰爲之變哉今大道未明人趍異學不入
于莊則入于釋疑聖人爲未盡善輕禮義為不足學人倫
不明萬物憔悴此老成大人惻隐存心之時以道自任
振起壞俗在公之力宜無難矣若夫移精變氣務求長
年此山谷避世之士獨善其身者之所好豈世之所以
望於公者哉弼謝之大臨元祐中爲太學博士遷祕書
省正字卒士君子惜之
劉摯字莘老渤海人也少舉進士禮部奏名第一遂中
甲科調知南宫縣徙江陵府觀察推官用韓琦薦除館
閣校勘爲監察御史裏行是時神宗厲精求治摯感恩
遇因上疏曰君子小人之分在義利而已小人材非不
足特心之所向不在乎義故欲爲之志每居事先首公
之心每在私後陛下有勸農之意今變而爲煩擾有均
役之意今倚以爲聚斂其有愛君憂國之心者皆無以
容其閒今天下有喜於當爲之論有樂於無事之論彼
以此爲流俗此以彼爲亂常畏義者以進取爲可耻耆
利者以守道爲無能此風浸長東漢黨錮有唐朋黨之
禍必起矣願陛下虚心平聽審察好惡收合過與不及
之俗使會歸於大中之道摯上疏論常平免役法陳十
害會御史中丞楊繪亦論新政不便并下其章司農司
農難詰且劾摯繪欺誕懷向背有詔問狀摯言臣待罪
言責采士民之說告于陛下職也今乃以有司言下臣
問狀是令與之爭口舌無乃辱陛下耳目之任哉明日
復上疏曰今天下之勢未至於安且治者誰致之邪陛
下注意以望太平而自以太平爲己任得君專政者是
也二三年閒開闔動摇舉天下無一得安其所者蓋自
青苗之議起而天下始有聚斂之疑青苗之議未允而
均輸之法行均輸之法方擾而邊鄙之謀動邊鄙之禍
未艾而助役之事興其閒又求水利於田省併州縣難
徧以疏舉其議財則市井屠販之人皆召而登政事堂
其征利則下至歴日官自鬻之至於輕用名器淆混賢
否忠厚老成者擯之爲無能俠少儇辯者取之爲可用
守道憂國者謂之流俗敗常害民者謂之通變凡政府
謀議獨與一掾屬決之然後落筆同列與聞反在其後
故奔走乞丐之人其門如市今羌夷之款未入反側之
兵未安三邊創痍流潰未定河北大旱諸路大水民勞
財乏縣官減耗聖上憂勤念治之時而政事如此皆大
臣誤陛下而大臣所用者誤大臣也居數日罷御史責
監衡州鹽倉爲僉書應天府判官元豐初爲集賢校理
知大宗正丞開封府推官遷禮部郎中又遷右司郎中
以事免明年知滑州哲宗即位宣仁后臨朝聽政召爲
吏部郎中改祕書少監擢侍御史奏論蔡確之罪及言
陞朝官薦進士明經冒濫舉法苛細愈於治獄條目猥
多過於防隸不以禮遇士人非先皇帝意又言經義之
弊蹈襲剽賊有司莫能辨請雜用詩賦取士復賢良方
正科罷常平免役法引朱光庭王巖叟爲言官拜御史
中丞摯上疏曰上之所好下必有甚朝廷意在緫覈下
必有刻薄之行朝廷務行寬大下必有苟簡之事習俗
懷利迎意趨和所爲近似而非上之意夲然也今因革
之政夲殊而觀望之俗故在昨差役初行監司已有迎
合爭先不校利害一槩定差一路爲之騷動者朝廷察
其如此固已黜之矣以此觀之大約類此向來黜責數
人者皆以非法掊克市進害民然非欲使之漫不省事
昧者不逹矯枉過正顧可不爲之禁哉請立監司考績
之制擢尚書右丞改左丞爲中書侍郎遷門下侍郎摯
與同列奏事論及人才摯曰人才難得能否不一性忠
實而才識有餘上也才識不逮而忠實有餘次也有才
而難保可藉以集事又其次也懷邪觀望隨勢改變此
小人終不可用二聖深然之且曰卿嘗能如此用人國
家何憂元祐六年拜右僕射兼中書侍郎初邢恕謫官
永州以書扺摯摯故與恕善荅其書有永州佳處第往
以俟休復之語排岸官茹東濟傾險人也有求於摯而
不得見其書陰錄以示御史中丞鄭雍侍御史楊畏二
人方論摯得此乃釋其語上之曰休復語出周易以俟
休復者俟他日太皇太后復辟也又章惇諸子故與摯
之子游摯亦閒與之接言者謂摯預交惇子爲囊槖以
冀後福遂罷政事以觀文殿學士知鄆州移知青州紹
聖初落職降知黃州再貶光禄卿分司南京鄆州居住
四年責鼎州團練副使新州安置卒于貶所年六十八
是時章惇蔡卞誣造元祐諸人事不已以邢恕爲御史
中丞用其言欲誅殺摯及梁燾王巖叟等以爲摯有廢
立之意遂起同文館獄用蔡京等雜治卒無佐驗會摯
卒乃已元符三年復中大夫蔡京爲相降朝請大夫其
後觀文殿大學士大中大夫特贈少師諡曰忠肅
蘇頌字子容紳之子也紳有傳舉進士爲南京留守推
官杜衍老居睢陽一見深器之除館閣校勘改集賢校
理知潁州英宗即位召爲提點開封府界諸縣鎮頌言
周制六軍出於六鄉在王畿四郊之地唐設十二衞亦
散布畿内郡縣又以關内諸府分隸之皆所以臨制四
方爲國藩衞國朝禁兵多屯京師及畿内東南諸縣雖
於饋運爲便而西戎武備殊闕今中牟長垣都門要衝
二鄙驛置皆由此而舊不屯兵闐無防守請置營益兵
以備非常頌又請以獲盜多寡爲縣令殿最法以謂廵
檢縣尉但能捕盜而不能使民不爲盜能使民不爲盜
者縣令也稍遷修起居注召試知制誥知審刑院時知
金州張仲宣坐枉法臧罪至死法官援李希輔例貸死
杖而流之頌奏曰希輔仲宣均爲枉法而情有輕重神
宗曰枉法有情輕者邪頌曰希輔知台州受賕數百千
仲宣所部金坑發檄廵檢體究無甚利土人憚興作以
金八兩屬仲宣不差官比校視希輔有閒矣神宗曰免
杖而黥之可乎頌曰不可也古者刑不上大夫仲宣官
五品今貸其死而黥之使與徒隸爲伍雖其人無足矜
所重者汚辱衣冠耳神宗從之自是命官犯臧抵死者
例不加刑前秀州判官李定改太子中允除監察御史
裏行宋敏求知制誥封還詞頭翌日敏求罷詞頭復下
頌當制奏定不由銓考擢授朝列不緣御史薦寘憲臺
雖朝廷急於用才度越常格然隳紊法制所益者小所
損者大未敢具草次至李大臨大臨亦封還神宗曰去
年詔臺官有闕委御史臺奏舉不拘官職高下令兼權
頌大臨又言從前臺官於太常博士以上中行員外郎
以下舉充後來爲難得資叙相當故朝廷特開此制只
是不限博士員郎非謂選人亦許奏舉若不拘官職高
下并選人在其閒則是秀州判官亦可爲裏行不必更
改中允也今定改京官已是優恩更處之憲臺先朝以
來未有此比倖門一啟則士塗奔競之人希望不次之
擢朝廷名器有限焉得人人滿其意哉執奏不已於是
並落知制誥天下謂之三舍人大臨字才元成都人後
十年大臨始復天章閣待制頌亦久之復集賢院學士
知杭州召修兩朝正史擢知開封府祥符令孫純有罪
頌坐失出貶祕書監知濠州未幾除知河陽改滄州召
還判吏部唐制吏部主文選兵部主武選神宗謂三代
兩漢夲無文武之别議者不知所處頌言唐制吏部有
三銓之法分品秩而掌選事今欲文武一歸吏部則宜
分左右曹掌選事每選更以品秩分治神宗從之於是
吏部有四選之法元祐初爲刑部尚書進吏部尚書兼
侍讀遷翰林學士承旨遂爲尚書左丞哲宗納皇后講
修六禮爲冊禮使拜右僕射兼中書侍郎頌爲相務在
奉行故事使有司奉法遵職執事量能授任杜絶僥倖
之原深戒疆埸之臣邀功生事會除賈易知蘇州頌以
易昔爲御史法應牽復既爲監司乃徙蘇州則是經恩
反下遷與同列議不合命未下諫官楊畏來之邵謂頌
沮格詔令頌上章辭位乃以觀文殿大學士充集禧觀
使出知揚州紹聖中除中太一宫使居京口以太子少
師致仕進太子太保薨年八十二贈司空頌天性仁厚
宇量恢廓喜怒不形於色雖燕居必正衣冠危坐無惰
容平生嗜學自書契以來經史九流百家之說至於圖
緯隂陽五行律吕星官等法山經夲草無所不通嘗議
學校欲博士分經課試諸生以行藝爲陞俊之路議貢
舉欲先行實而後文藝去封彌謄錄之法使有司參考
其素行之自州縣始庶幾復鄉貢里選之遺範論者韙
之
臣稱曰大防惇重摯鯁直頌德量相母后于垂簾之日
不加斂而天下富不言兵而天下服使元祐之政有嘉
祐忠厚之風可謂賢矣方紹聖之際公卿名大夫悉遭
其詆毁而獨頌巋然不爲讒邪所汚蓋所謂既明且哲
以保其身者其賢尤可尚也
東都事略卷八十九
