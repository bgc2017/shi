東都事略卷四十三宋王稱撰
列傳二十六
王顯字德明開封人也少給事太宗於潛邸太宗即位
補殿直累遷東上閤門使拜宣徽南院使樞密副使太
宗以其寡學問也取軍戒三篇賜之曰讀此可以免於
面牆矣淳化二年罷爲崇信軍節度使知永興軍徙延
州咸平初改鎮横海知鎮州二年召拜樞密使三年授
山南東道節度使同平章事將定州行營及鎮定高陽
關三路之師大破契丹于威敵軍斬首二萬級徙鎮河
陽三城知永興軍以疾還京師卒年七十六贈中書令
諡曰忠肅
王繼英開封祥符人也少爲刀筆吏事趙普甚謹普復
相以補中書直省官眞宗在藩邸爲前導及即位擢引
進使未幾拜宣徽南院使知樞密院事景德中拜樞密
使卒年六十一贈太尉諡曰恭懿
周瑩瀛州景城人也父景左領軍衛上將軍少給事晉
王于潛邸晉王即位是謂太宗補殿直累擢客省使僉
書樞密院宣徽院諸房公事與内臣劉承珪對掌其任
咸平初拜宣徽北院使遷南院使知樞密院事與承規
同罷諸房是後不復置云五年除永清軍節度使帥天
雄從車駕北廵眞宗以瑩不事事徙知澶州改鎮天平
明年知定州徙澶州以疾還京師卒年六十六贈侍中
瑩在右府無他謀略及莅軍旅畏懦自全所歴藩鎮率
無善狀諡曰忠穆議者以爲美改諡曰元惠
馬知節字子元開封祥符人也父全乂江州防禦使全
乂從太祖定天下有戰功知節幼孤太宗召見授供奉
官賜今名年十八監彭州兵以嚴見憚如老將又監潭
州兵何承矩爲守頗以文雅飾吏治知節慕之故折節
讀書雍熙閒護博州兵契丹入邊王師敗于君子館知
節全城繕甲儲積芻粟僚吏不悅其生事也既而契丹
果至以有備引去衆始歎服知定遠軍時議調河南十
三州之民輸餉河北轉運使樊知古適至軍道其事知
節曰此軍戍少而積粟多簸其腐當得什之六七知古
從之果獲粟五十萬斛分給諸屯遂省河南之役卒有
盜婦人首飾者護軍止笞遣之知節曰民避外虜反罹
内寇此而可恕何以肅下即斬之知深慶二州遷西京
作坊使知梓州李順之亂與王繼恩同討賊繼恩惡知
節抗直不附已遣守彭州付以羸兵三百蹂賊賊十萬
衆攻城知節曰死賊手非壯士也力戰適有兵至者賊
遂潰太宗聞而歎曰賊盛兵少知節不易當也爲益漢
九州都廵檢使兼益州鈐轄遷内苑使帳下卒劉旰脅
牙兵爲亂攻破州縣知節領兵三百追至蜀州與戰旴
走卭州知節曰賊破卭州必乘勝劫掠度江薄我既息
而戰我軍雖倍未易敵也不如迎其弊急擊之破之必
矣遂行次方井與賊遇殺旰等無噍類咸平初領登州
刺史知秦州州嘗質羌酋支屬二十餘人踰二紀矣知
節曰羌亦人耳豈不懷歸悉釋之羌懷其德訖終更不
犯塞遷西上閤門使知益州兼本路轉運使自乾德後
歲漕蜀物以富人爲送吏多坐漂失籍其家知節請以
省校代鄕戶運舟而課其漕事自是蜀人免破産之患
徙知延州戎寇至方上元遂張燈啟關宴樂累夕虜不
測因引去知鎮州詔發澶魏六州糧輸定武時方内寇
知節曰糧之來資寇也止令於舟車所至收之虜無所
得而遁知節所至皆以威愛臨下而事無不濟徙知定
州拜東上閤門使樞密都承旨擢拜僉書樞密院事當
是時契丹已盟中國無爲大臣方言符瑞而知節每不
然之嘗言天下雖安不可忘戰去兵之意以爲戒進宣
徽北院使樞密副使時王欽若爲樞密使知節薄其爲
人遇事敢言不少自屈每廷議得其不直輙面詆之欽
若寵顧方深知節愈不爲之下大中祥符七年出爲穎
州防禦使知潞州天禧初移知天雄軍召拜宣徽南院
使知樞密院事以疾乞罷除彰德軍留後知貝州既而
眞宗閔其癯瘁止命歸鎮而上黨大名之民爭來迎之
卒年六十三贈侍中諡曰正惠知節慨慷以武力智謀
自喜又能好書賓友儒者所與善必一時豪傑遇事謇
謇未嘗有所顧憚而天下至今稱其正直云
王嗣宗字希阮汾州人也擢進士甲科是歲初置司理
參軍即以嗣宗爲泰州司理參軍路沖知州事嘗以公
事忤沖意沖怒械繫之又教郡民之無頼嘗被罪者訟
嗣宗治獄枉濫朝廷遣使按劾具得訟者之妄嗣宗乃
得釋太宗時通判睦州徙汀州太宗遣武德軍卒察遠
方事嗣宗執而杖之械送京師因奏曰陛下不委任天
下賢俊而猥信此輩以爲耳目臣竊爲陛下不取太宗
大怒以嗣宗下吏削秩會赦復官尋以秘書丞通判澶
州入爲三司開拆推官以左正言充河北轉運副使改
左司諫入爲度支判官出知興元府京西轉運使移河
北至道初又移河東徙知耀州又知同州徙淮南轉運
使江浙荆湖發運使揚楚間有窄家神廟民有疾不服
藥而祀之嗣宗撤其廟自是民風稍變咸平中以右諫
議大夫充鹽鐵使出知并州州境有卧龍廟自窮冬闔
境致祭風雪中老幼踣於路嗣宗亟毁之召拜御史中
丞嗣宗力詆大臣常厚結王旦之弟以求知於旦旦不
荅故嗣宗數於上前毁旦眞宗亦優容之拜耀州觀察
使知永興軍時种放得告歸山嗣宗屢造放不爲放所
禮嗣宗怒語及其進取放曰不猶愈於角力而中第者
乎嗣宗試藝講武殿嘗程力以取甲科故放及之嗣宗
深憾其言及至京兆又閒乘醉慢罵嗣宗嗣宗因其弟
妷強市田産興訟遣人詰責放條上其不法事詔問狀
因賜放第於嵩山令避嗣宗焉改知邠州有靈應公廟
傍有羣狐居之巫祝假之以惑民多歴年所民信重之
前後長吏皆先謁廟乃敢視事嗣宗毁其廟熏其穴得
數十狐盡殺之淫祀遂息徙知鎮州召拜樞密副使求
罷除大同軍節度使知許州移河南改感德静難二鎮
再知許州平時忿宋白郭贄邢昺七十不請老屢以爲
言及其晚年疾甚一上章求退而猶欲領郡寇準爲相
惡之即以爲左屯衛上將軍致仕頗悒悒不自釋卒年
七十八贈侍中諡曰景莊
雷有終同州郃陽人德驤子也德驤太祖時爲殿中侍
御史判大理寺傾陷趙普貶靈武者德驤長子有隣撾
鼓訟堂吏過普因是罷相德驤遂復祕書丞判御史臺
三院事以有隣爲祕書省正字有隣尋卒德驤太平興
國初爲御史知雜出爲陜西河北淮南轉運使積遷諫
議大夫入知京朝官考課遷工部侍郎趙普再入相方
立班宣制德驤聞之手不覺墜笏上疏乞歸田里太宗
慰勉之曰朕終保卿聽罷考課其後有隣子坐内亂得
罪德驤貶感德軍司馬以卒有終以父任爲萊蕪尉發
知監劉琪奸贓而代其任太宗雅聞其名召爲大理寺
丞德驤任陜西轉運使奏爲解州通判遂知州事徙密
州爲淮南轉運副使王師北征命爲蔚州路隨軍轉運
使入爲鹽鐵判官戶部度支副使出知昇州又知廣州
以女弟婿衛濯訟其家法不謹坐貶衡州團練副使起
爲鹽鐵度支副使領江南兩浙荆湖福建廣南路茶鹽
制置使使還知大名府徙江陵李順之亂爲荆湖夔峽
路轉運使知兵馬事至廣安軍夜遇賊衆有終引竒兵
從後擊之就拜右諫議大夫知益州次簡州寓佛舍度
賊必至命左右重閉召土人嚴更備初夕間道而去賊
果圍寺牆壊止得擊柝者賊平移知許州改并州加工
部侍郎代還授戶部使王均亂除廬州觀察使知益州
兼川峽兩路招安捉賊事既至而均遁石普襲至富順
監獲之賊平以有終爲保信軍留後代還知永興軍徙
秦州契丹入邊眞宗幸澶淵有終赴援威聲甚震既而
契丹修好命還屯所就判并州召拜宣徽北院使卒年
五十九有終險側喜攻人過有吏幹善撫士卒既卒贈
侍中
簡夫字太簡有隣孫也隱居終南山用杜衍薦爲校書
郎秦州觀察推官通判儀州歴知坊閬雅三州秩滿會
五谿蠻彭仕羲擾邊詔遣簡夫乘馹以往簡夫進築城
堡以據其險間出兵擾之仕羲恐遂降入爲鹽鐵判官
出知號州改同州累遷職方員外郎卒年六十四簡夫
在雅州眉山蘇洵往見之簡夫謂曰子王佐才也薦之
于張方平韓琦歐陽脩三人者延譽如不及洵名振京
師蓋自簡夫始云
東都事略卷四十三
