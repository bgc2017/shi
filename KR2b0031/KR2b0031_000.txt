宋季三朝政要目錄編年類
理宗國史載之過北無復可攷今將理度兩朝聖
政及幼主本末纂集成書以備他日史官之採擇
云
卷一
理宗
寳慶元年乙酉(迄)嘉熙二年戊戌
卷二
理宗
嘉熙三年己亥(迄)寶祐六年戊午
卷三
理宗
開慶元年己未(迄)景定五年甲子
卷四
度宗
咸淳元年乙丑(迄)十年甲戌
卷五
幼主
德祐元年乙亥(迄)二年丙子
卷六
廣王
景炎本末
益王
祥興本末
(臣)等謹按宋季三朝政要六卷不著撰人名
氏卷首題詞稱理宗國史為元載入北都無
復可考故纂集理度二朝及幼主本末附以
廣益二王事其體亦編年之流蓋宋之遺老
所為也然理宗以後國史修宋史者實見之
故本紀所載反詳於是書又是書得於傳聞
不無舛誤其最甚者謂寶慶元年趙葵趙范
全子才建守河據關之議遣楊誼張迪據洛
陽與北軍戰潰歸按寶慶元年葵范名位猶
微其後五年范始為安撫副使葵始為淮東
提刑討李全時子才乃為參議官至端平元
年滅金子才乃為關陜制置使知河南府西
京留守有洛陽潰敗之事上距寶慶元年九
年矣所紀非實也其餘叙次亦乏體要然宋
末逸事頗詳多有史所不載者存之亦可備
參考其以理宗度宗瀛國公稱為三朝而廣
益二王則從附錄體例頗公卷末論宋之亡
謂君無失德歸咎權相持論亦頗正而忽推
演命數兼陳因果轉置人事為固然殊乖勸
戒之旨殆欲附徐鉉作李煜墓誌之義而失
之者歟乾隆四十一年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
宋季三朝政要題辭
此書不知何人所作諦觀數四蓋有下喬木入幽谷之
悲乎余嘗掇拾里中故老舊聞譔厓山小志二卷皆宋
史所未具者藏笥中未及梓行丙午夏于役金陵以前
笥寓於舊館主人弗戒遂為祝融氏奪去今於吳關偶
得此書於市肆中則勝國善本與余厓山小志互出入
亦多宋史所未具故覆梓之蓋欲補史家之闕亦以寄
余厓山小志未竟之意也萬歷己酉褉日張萱題於金
昌關署
