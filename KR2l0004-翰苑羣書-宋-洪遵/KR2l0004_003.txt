翰苑羣書卷三宋洪遵編
韋處厚翰林學士記
魏晉已後典綜機密政本中書詔命辭訓皆必由焉唐
有天下因襲前代爰自武德時有密命則温大雅魏徵
李百藥岑文本之屬視草禁中乾封則劉懿之周思茂
范履冰之倫秉筆便坐自此始號北門學士皆自外召
入未列秘書玄宗開廣視聽搜延俊賢始命張說陸堅
張九齡徐安貞輩待詔翰林厥後錫以學士之稱盖由
德成而上與夫數術曲藝禮有所異也逮自至德台輔
伊說之命將壇出車之誥霈洽天壤之澤導揚顧命之
重議不及中書矣尺一旁午章奏藂至指縱命中之略
謀猷幃幄之祕隂隲造化嘉猷密勿制萌乎將然事搆
乎無形皆歸元后而播興運循名跡者莫窺其轍想風
彩者罔究其端誰然誰否無得而稱矣貞元中由此而
居輔弼者十有二焉元和中由此而膺大用者十有六
焉近日丞相府不由内庭者斷國論宰法度雖有利器
長材未免缺折掉撓建中以来簡拔尤重故必密如孔
光博如延州文如卿雲學如歆向器如黃顔直如史魚
然後得中第士之遊心處已景行於六如者而又飾之
以潔珪璋之行貫金石之誠雖潛聲匿迹莫能脫口漢
時始置尚書郎五人平天下奏議分直建禮含香握蘭
居錦帳食大官則今之翰林名異而實同也時論以為
登玉清翔紫霄豈蓬山瀛洲而足喻乎齊桓納廏人編
棧之說以為直木傅直則曲無由至曲木傅曲則直無
由至後之君子戴明聖協盛時推廏人之規矩乎引賢
使如貫珠駢璧則瑕瑜不雜矣内給事李常暉内謁者
將王士玖並掌院事近乎十年與直徇公之議聆於中
書舍人杜元穎兵部侍郎沈傳師洎諸學士皆涉歴歲
久備乎前聞者也李常暉以北閣舊記室别堵殊義非
貫通改於前廳時以為便上聖紹復墜典留神太古處
厚與司勲郎中路隋職參侍講通籍近署紀述之事前
託沈傳師沈公以為稱善之在已不若使其在人讓于
處厚固陋無以辭時皇帝統臨四海之初元也
翰苑羣書卷三
