翰苑羣書卷七宋洪遵編
禁林讌會集
御書飛白玉堂之署四字頒賜禁苑今懸掛已
畢輒述惡詩一章用歌盛事
右僕射平章事監修國史李昉
玉堂四字重千金宸翰親揮賜禁林地望轉從今日貴
君恩無似此時深宴回上苑花初發麻就中宵月未沈
衣惹御香拖瑞錦筆宣皇澤洒春霖院門不許閒人入
(承旨學士舉舊事置鈴索於院門聞人不許輒入)仙境寧教外事侵我直承明
踰二紀臨川實動羨魚心
昉頃在禁林前後出處凡二十有五載不逢
今日之盛事者有七新學士謝恩日賜襲衣
金帶寶鞍名馬一也十月朔改賜新樣錦袍
二也特定草麻例物三也改賜内庫法酒四
也月俸並給見錢五也特給親事官隨從六
也新學士謝恩後就院賜敕設雖為舊事而
無此時供帳之盛七也凡此七事並前例特
出異恩有以見聖君待文臣之優厚也臨川
之羨其在兹乎
御書飛白玉堂之署三體宸章併宣禁苑覩茲
盛事輒動斐然
尚書吏部侍郎同中書門下平章事張齊賢
寵深仙署降新牌御筆親題重俊才四字千齡懸日月
兩篇三體琢瓊瓌登科郄桂皆同樹入室丘門盡仰回
(余與承旨學士皆御前科選而學士最受聖恩顧遇則前後門生俱深榮羨故有是也)寓直靜封
芝檢去密宣榮對玉泉来職清望峻人稀見地貴扃嚴
晝罕開多幸謬持黃閤柄煙霄時得遂遊陪
伏覩禁林盛事謹賦一章
給事中參知政事賈黃中上
璇題飛白御毫新三體瓊章妙入神特賜禁林為盛事
只緣明主重名臣青編輝映輕前古丹地深嚴隔世塵
金籙禎祥非是寶玉堂名號此方真(玉堂之名從来未著格令今聖君親)
(書玉堂之署四字為千古不朽之事自此名始真矣)恩榮誰比煙霄客文彩長懸
日月輪為報鼇宫主人道蓬莱全勝昔時春(黃中以近離内署故)
(不覺有此健羨之句)
伏覩禁林新成盛事輒思歌詠不避荒蕪
給事中參知政事李沆上
禁庭多士列華簮嚴樂輝光冠古今御筆騰驤題玉署
宸章照耀詠詞林虚堂挂後傳千載翠琰刊成直萬金
振復文明知聖作尊崇儒術見天心增修一院煙霞麗
曲宴羣英雨露深自我昌朝為盛事鼇山高峻重難尋
伏蒙承旨學士特賜寵招慙非嘉客陪列仙於
丹地觀盛事於玉堂御題禁署之名勢如飛動
聖制大風之作鏗若宫商一時併耀於蓬瀛三
體俄成於真草昔太宗之優待學士日預論思
明皇之寵尚集賢時聞臨幸以今况昔異代同
榮至謬亞冢卿獲司中祕啗牛心而不稱陪麈
尾以何能謬銜樂聖之杯且乏娛賓之賦嗟歎
不足歌詠輒興雖勞燥吻之冥搜終類繫轅之
陋唱仰塵高鑒聊抒下情
吏部侍郎兼祕書監李至上
昔陪羣彦在鼇山今日重来赴玳筵纔向玉堂觀聖札
又離瑶席覩宸篇二南絶唱人驚駭三體神蹤鳳折旋
坐久庭柯移午影飲酣宫吹遞香煙吟求視草牋分寫
醉假通中枕暫眠俗客不知仙禁近高歌共樂太平年
禁林讌會之什
學士承旨中書舍人蘇易簡上
雨晴禁署絶纖塵讌會名賢四海聞供職盡居清顯地
崇儒同感聖明君翩然飛白璇題字煥若丹青翠琰文
梓澤笙歌誠外物蘭亭詩酒不同羣少年已作瀛洲老
他日終棲太華雲莫怪坐間全不飲心中和氣自醺醺
學士左諫議大夫知制誥韓丕上
鼇宫明麗倚春寒讌會羣仙喜縱觀聖作照臨新日月
御書飛動集龍鸞綺談雅似聞天樂瓊液香勝飲露盤
坐久杳同玄圃外吟餘飄若碧雲端演綸視草微才怯
(闕)霈澤寬因想前賢倍知幸多云遭值太平難
學士考功員外郎知制誥畢士安上
好文英主古難齊寵重詞臣意勿低睿藻清新刊翠琰
神蹤飛動在璇題芸籖許效蓬莱閣花檻容模罨畫溪
樂聖朋儕開綺席愛君誠抱挂金閨買臣晩遇知多幸
犬子端憂思轉稽天地恩私無以報只將兢慎對芝泥
司封郎中知制誥柴成務上
内署延賓宴玉堂紫闈深啓會琳琅雲霏寶額題宸翰
金錯瑶編勒御章盤薦異羞羅彩翠盞傾醇醴湛清光
柳當朱檻春先到日過花磚影漸長吟客盡容窺綺閣
棲禽應許託雕梁歡榮共樂文明代惟願登歌頌聖皇
起居舍人知制誥吕祐之上
高會蓬瀛振德音崇賢同慶湛恩深瑞融雲露飛宸翰
榮下煙霄飾禁林鳳藻瓌竒清擊石龍文磨琢麗雕金
詞臣喜適逢時願睿眷殊敦好士心華照北門張組繡
祕逾東序敵球琳玉堂宴罷尤知幸御牓天章豈易尋
右正言知制誥錢若水上
一夜春風滿帝都禁林清曉宴簮裾玉堂乍到驚凡目
金鏁徐開見御書(承旨學士嚴以扃鐍鏁御書於玉堂之上)四字驪龍爭夭
矯兩篇瓊樹鬭扶疎詞臣此會人應羨聖主多才古不
如日上花磚簾捲後柳遮鈴索雨晴初閤前吟罷先沈
醉忘却西垣有直廬
右正言知制誥王旦上
喜綴真仙讌禁林玉堂新事好供吟天章刻石興風雅
宸翰書牌耀古今勢逸奪廻龍鳳跡調高流入管絃音
光凝玉斝瓊漿潤冷布花塼藥樹隂地貴每朝金殿近
景清如到玉壺深得陪嘉會榮觀大虔效賡歌樂聖心
右諫議大夫史館修撰楊徽之上
星移歲律應青陽得奉羣英步玉堂龍鳳雙飛觀御札
雲霞五色詠天章禁林漸覺清風暖仙界元知白日長
詔出芝泥封去潤朝廻蓮燭賜来香二篇稱奬恩尤重
萬國傳聞道更光何幸微才逢盛事願於史冊紀餘芳
右司諫史館修撰梁周翰上
寶書驚絶耀天章飛白親題賜玉堂瑞彩上騰流素月
朗河下注映丹牆鶴盤吳嶼雙翎健鵲顧雕陵巨翼長
遊霧半收懸組練輕雲斜拂駐鸞皇墨池併獲三竒寶
翠琰俱生五色光陪讌禁林知有幸叩頭遥祝萬年觴
倉部員外郎直祕閣潘慎修上
紅藥深嚴肅廣筵嘉招仍許厠羣仙忽窺宸翰雲龍動
乍揭天辭日月懸散作楷模爭寶惜永刊金石共流傳
况當枚馬從容地仍集班揚侍從賢敢竊休明為盛觀
願陳風詠播薰絃不辭勝引承歡醉長洽升平億萬年
翰林侍讀右正言吕文仲上
青葱温樹非塵境鼇岫金鑾近日邊石壁天章垂雨露
璇題宸翰動雲煙西垣賈馬徵詞客東觀蓬莱集列仙
讌喜&KR0755;顔飛玉斝鏗鏘奮藻擘花牋唐虞盛化高千古
葵藿傾心祝萬年自顧薄才誠有愧不知何以奉羣賢
翰林侍書行殿中侍御史王著上
文明天子重詞臣聖製褒揚日月新宸翰特頒仙署額
皇風先發玉堂春虬龍逸勢誠難伏鸞鶴迴翔信得真
齊武任誇非入妙漢章雖巧未通神匪惟衒耀鼇宫客
兼是輝華鳳閣人幸接英儒同讚詠輒書狂斐繼清塵
翰苑羣書卷七
