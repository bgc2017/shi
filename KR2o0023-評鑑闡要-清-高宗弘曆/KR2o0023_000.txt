欽定四庫全書
御製通鑑輯覽序
編年之書莫備於
皇祖御批之資治通鑑綱目蓋是書集三編為一部自三
皇以至元末明初振綱挈目謹予嚴奪足以昭萬世法
戒為人君者不可不日手其帙而心其義也然
皇祖雖嘗抉精微徵辭旨著論百餘首亦惟析疑正陋垂
教後世耳於其書則一仍厥舊無所筆削也故全書篇
幅雖多而議論乃什倍於事實即如前編之中總論史
論音釋辨疑考證紛不一家正編之中凡例發明書法
考異集覽考證正誤質實濫觴益甚至於續編之作成
於有明諸臣其時周禮沿尹起莘例作發明而廣義則
出於張時泰效劉友益書法而為之者夫發明書法其
於歷朝興革正統偏安之際已不能得執中之論而況
效而為之者哉且以本朝之臣而紀其開國之事自不
能不右本朝而左勝國此亦理之常也況三編中嬗代
崛起之際稱太祖而繫以我者不一而足亦非體例也
故命儒臣纂歷代通鑑輯覽一書盡去歷朝臣各私其
君之習而歸之正自隆古以至本朝四千五百五十九
年事實編為一部全書於凡正統偏安天命人心繫屬
存亡必公必平惟嚴惟謹而無所容心曲徇於其間觀
是書者凜天命之無常知統系之應守則所以教萬世
之為君者即所以教萬世之為臣者也書中批論一依
皇祖之例自述所見據事以書者十之三儒臣擬批者十
之七而經筆削塗乙者七之五即用其語弗點竄者亦
七之二云
乾隆丁亥秋月御筆
評鑑闡要目錄史評類
第一卷
自太昊伏羲氏起至漢惠帝止(共七十八則)
第二卷
自漢文帝起至後漢安帝止(共九十四則)
第三卷
自漢順帝起至晉安帝止(共一百一則)
第四卷
自南北朝起至隋末止(共九十七則)
第五卷
自唐高祖起至唐肅宗止(共七十二則)
第六卷
自唐代宗起至唐昭宣帝止(共六十五則)
第七卷
自五季梁起至宋英宗止(共七十一則)
第八卷
自宋神宗起至宋高宗止(共五十九則)
第九卷
自宋孝宗起至元英宗止(共五十二則)
第十卷
自元泰定帝起至明成祖止(共四十則)
第十一卷
自明仁宗起至明武宗止(共三十四則)
第十二卷
自明世宗起至明福王止(共三十五則)
(臣)等謹案評鑑闡要十二卷大學士劉統勲
等彙錄通鑑輯覽中
御批凡八百餘則冠以
御筆通鑑輯覽原序蓋輯覽一書悉稟
聖裁
特筆評論發幽闡微多至數千條兹則專錄
親御毫翰所成及館(臣)撰擬而仰承
改定者按代臚列其間如正統系則隋戊寅大書
大業十四年而義寧為附注元戊申大書至
正二十八年而閏七月以後始書洪武至於
明末甲申之大書崇禎十七年乙酉之附注
福王年號尤為
聖主大公至正之道非臣下所敢擬議者正書法
則於賈充褚淵沈約書死狄仁傑之遷拜及
卒書周足為千古臣節之大防若夫破拘牽
之論訂傅會之說權衡是非糾正訛舛多或
累百言少則一二語莫不抉奥致精永垂法
戒(臣)等校錄之餘既深悦服亦尤幸萬古史
家得奉為指南云乾隆四十六年十二月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
