評鑑闡要卷一
太昊伏羲氏
始教民佃漁畜牧綱
君民之道莫大乎教養伏羲氏作佃漁畜牧皆所以為
養也而教即行其中後世視教養為二者去古遠矣
炎帝神農氏
始教民藝五榖目
今之民即古之民古之民茹毛飲血初不知耕稼也後
世視茹草木而食禽獸者幾如異類不知彼之去古猶
未遠而已之反近於異類焉
黃帝軒轅氏
畫野分州得百里之國萬區目
百里之國萬區依開方法應得積滿一萬萬里然考軒
轅方行所至以今輿地按之則西不過肅州北不過宣
化保安而東至海南至江幅員具在安得有萬區百里
之國哉可見史家紀載率多恢張失實如禹會諸侯于
塗山乃稱執玉帛者萬國亦此類也
帝堯陶唐氏
置諫鼓立謗木綱
治道當以帝堯為祖今觀帝即位之始首以授時為重
而即繼之以納諫後之臨民者宜知所先後矣
越裳獻大龜又有蓂莢生于庭目
聖人法天故天不愛道然帝之所以正四時而熙庶績
乃本欽若之一心所謂在彼不在此也
鯀作九仞之城以堙洪水訖無成功目
九仞之城即書所謂堙也鯀堙洪水而績弗成禹決九
川而民乃粒故治水之要隄防不如疏導此定論也若
九澤既陂則止水耳向嘗有禹貢無隄字之句意正謂
此第今古異宜以今日生齒日繁室廬櫛比之時衛民
防險又在審變者神而明之且束水刷沙而正溜以深
政宜寓濬滌於隄防之内比年淮徐河流頗覺順軌其
明驗也治人治法可易言哉
帝舜有虞氏
帝作歌綱
註疏家以為帝舜之歌先言股肱臯陶賡歌先言元首
此君臣交儆之義似矣不知勅命二句即歌語乃歌者
永言申歌之意耳臯陶之意亦廑於省成均發於自然
而動於不容己謂其交相責難猶未免窺測也
夏
夏后氏大禹
鑄九鼎綱
禹鑄九鼎漢書及他紀載皆同金氏履祥獨據墨子之
說以為后啟所鑄捨經傳而從子書非是至鑄鼎象物
左傳猶稱近古胡氏宏乃以為圖九州道里貢賦夫道
里貢賦何以稱象物耶盖好異逞臆之病紀事者所不
免
會諸侯于會稽綱
祇台德先之世即有不共命若防風氏者易所謂不寧
方來後夫凶也後至之誅蓋有不得已然周書曰其克
詰爾戎兵以陟禹之迹亦可見大禹立政之大端矣
后相
遷于商丘依斟灌斟尋目
商丘在河南而斟灌斟尋乃在山東青萊所為馬牛風
不相及何能相依或其時來從王難耶然云相依則是
藉其土地民人之勢也古史荒略鮮實可見一斑
后少康
相后緡生少康于有仍綱
國之統繫於君春秋之義君在即大統歸之新莽書更
始之年則天紀房陵之蹟皆此意也胡氏大紀以少康
所生之年為元歲足糾皇極經世之誤然是時夏之不
亡其亦如綫耳
商
商王成湯
禱于桑林以六事自責目
應天以實不以文六事自責湯之至誠對天如此其致
雨不致雨非湯所敢逆料舊說身為犧牲剪髮斷爪非
聖人所為殊不足據
王武丁
得傅說為相綱
高宗中興令主然圖像傅巖之事致疑傷誕或當居民
間時物色久屬特以起胥靡而作相恐人望未厭託之
夢賚圖形所為神道設教而已君非高宗臣非傅說如
之何其可
帝乙
長子啟以母賤不立少子辛以母正后立為嗣目
微子啟以母賤不得立使立啟殷何致亡後世立嫡之
論觀此猶不悟者非愚而何
王受辛
西伯獻洛西地請除炮烙之刑目
三分天下有其二以服事殷此文王之志也獻地請除
刑與陳氏之以家量貸而以公量收之何異市惠行權
似非聖人所為予不能無疑
周
武王
作銘自警綱
機銘口生㖃口戕口說者謂舊本脱字率以口識之之
類予意不然易傳以言為君子之樞機樞機之發榮辱
之主口生㖃者即所云起羞興戎是也口戕口者即所
云悖出悖入是也他本所傳機有作几作机者不如大
戴禮於本義尤為直揭若盧辯所註出令依几之說雖
不過沿文索解其義亦通
伯夷叔齊採薇有婦人曰此亦周之草木也遂餓
死注
夷齊不食周粟特謂義不仕周受禄餓死者亦云貧餓
以死云爾古史考舉野婦之語竟似夷齊並不食薇以
致餒死不免固哉高叟之譏矣
成王
立大社土用五色凡建諸侯鑿取其方一面之土
以為土封注
普天之下莫非王土分土以封之是削土也苞黃苴白
之說鑿哉
穆王
王西廵狩聞徐戎叛王乘八駿一日而歸目
一日千里長驅而歸雖順風揚帆有所不能而謂馬能
之乎盖馬之健者不過能行數百里其能千里而不疲
者即良驥也後之務竒者並不識馬安能識良無怪乎
其論之失實矣
平王
元年東遷綱
蘇軾謂周之失計未有如東遷之謬此言誠然但謂平
王若不遷以形勢東臨諸侯諸侯尚未敢貳此則不然
平王本非撥亂反正之才并無奮發有為之志縱使仍
都豐鎬亦惟苟安旦夕終於不振而已其能西却犬戎
東撫諸夏乎且當時亦必有不得不遷之勢矣
魯侯請郊廟之禮綱
程子謂成王之賜伯禽之受皆為非禮其言蓋引而未
發東遷以後諸侯放恣因禮樂之賜而并及郊廟王室
不綱從而許之則泛觴之失非自成王伯禽乎
莊王
衛侯朔出奔齊綱
按史記宣公十八年納伋妻其年生夀及朔即於其年
朔讒伋夀爭死是則讒者争死者皆甫生數月之子為
情理所必無且宣公死後宣姜亦幾老而左傳所云齊
人使昭伯烝於宣姜不可強之而後生三男二女既已
失節之淫婦又何待強而老婦連生五子又必無之事
紀載家失實傷理莫有甚於此者故為之考證如右
齊以管夷吾為相綱
管仲制國大概本於周禮而行之以權便蓋限於時勢
不得不然至山高乘馬凖輕重而權榖幣儒者謂其漸
開申商之學似矣然富國強兵霸佐之才所就固宜如
是而已較之空談仁義流弊如宋襄者不更可嗤耶
襄王
齊桓公會諸侯于葵丘目
孟子稱五霸齊桓為盛葵丘之會雖明其禁而内寵爭
釁先自犯之盖無明德新民之實徒修勤遠歸好之辭
未有久而不渝者是以仲尼之門五尺之童羞稱五霸
所謂正而不譎亦云彼善於此而已
秦人納晉公子夷吾于晉綱
重耳夷吾前後對使之詞賢不肖相去固殊然重耳若
無舅犯亦未必及此秦穆既以重耳為仁又聽公子縶
之言先置不仁以滑其中卒之河外之城未獲韓原之
師已興譎詐相傾無非為利春秋無義戰彼時之民奚
以為生哉
齊管仲薦隰朋于桓公注
蘇洵以管仲不能舉賢自代責其不知似矣然仲之疾
未嘗不薦隰朋而朋之才又不及仲縱不死亦不能去
豎刁易牙開方況其死耶左傳記寺人貂漏師于多魚
仲何不即于此時誅貂貂誅則易牙不能進而開方去
矣仲豈見不及此毋亦慮桓公之不已聽而反聽貂以
斥已耶所以為器小所以為霸臣
晉隂飴甥盟秦伯于王城目
隂飴甥之對秦伯實可謂善于辭令
宋襄公敗于泓目
愚而好自用者莫如宋襄其道古論今不值一噱宜乎
子魚直斥之而彼尚不知羞也
晉文公出亡反國目
重耳周流列國賴五人者為之先後奔走已不過牟利
酒色之徒而已獨其對楚子數語為有英氣耳假令齊
姜阻從者之謀楚臣聽子玉之請何能卒反晉國其亦
危矣
晉文公請隧王弗許賜之田目
襄王不許晉侯之請隧是已然但知名器之不可假而
不知先王土地之不可棄彼時王綱陵夷位若綴旒徒
存名器亦將安用之哉
晉楚城濮之役子玉請戰楚子怒少與之師目
子玉剛愎自用固有以取敗然傳稱楚子怒少與之師
豈非惡其臣以及其軍而自僨乃事乎吾知申息之老
不怨子玉而怨楚子矣宜無是理吁紀載家尚竒藻而
失真實者盖不可屈指數讀書者所宜尚論識時也
匡王
晉趙盾弑其君夷臯綱
匡王庚戌至甲寅五年之間宋齊魯莒晉凡五弑君較
準噶爾之亂有過之無不及也
定王
五年河徙綱
河至春秋始有徙盖其時諸侯各私其土或開鴻溝以
東引或閼八流以自廣而河失其性不能復循故道所
以徙也既徙之後歲月寖久就下之勢自東而南豈能
復歸於北而賈讓王横輩乃欲決遮害亭緣西山足載
河高地使北入海此誠大謬之論且河之入海必挾一
大川與俱故于北則掩漳于東則侵濟于南則奪淮盖
自禹時至今皆然治之者于所挾之川而利導之救其
弊而不泥于古可耳一勞永逸言之易而行之難
晉楚邲之役晉先縠以偏師先濟韓厥請荀林父
同進目
師克在和偏師先濟不和甚矣其敗可立待乃知其必
敗而使諸帥與之同罪是以三軍之命分一人之謗也
韓厥為晉臣之佼佼者何以持此說而林父竟從之至
僨事敗績受戮宜耳士渥濁乃謂其進思盡忠晉侯從
而免之其謬甚矣
晉士會入聘王享之用殽烝目
王室陵夷其不能守先王之舊者多矣乃區區于殽烝
而守其禮不亦大可笑乎左傳于類此者多加褒語足
知其見之囿耳
簡王
晉韓厥論郇瑕之地沃饒近盬令民驕佚公室乃
貧目
韓厥謂山澤林盬令民驕而公貧此雖沃土民淫之義
然管仲不用此以霸齊乎亦視經理之何如耳
靈王
晉祁奚舉其仇解狐及其子午注
祁奚之舉外内不避後世率以為賢然必舉者祁奚其
人而所舉者又狐午其人然後可否則外舉務為名高
内舉徇于所溺藉口古人適以濟私又何取焉
晉魏絳論和戎有五利目
晉魏絳和戎五利與漢趙充國屯田十二事意同而辭
亦類綘之語簡以該充國之語詳以盡然以言内弱而
外強之時耳若夫知幾制勝能自樹立者固不可執一
而論矣
齊晏嬰不死崔杼之難目
晏嬰固有可取者然既與盟又游其詞光雖失德獨非
其君哉如云不與其禍為是則太史氏之書為非歟
衛甯喜以復衛侯告蘧瑗瑗從近關出目
不敢聞君之出遂行不敢聞其入亦遂行伯玉固賢乎
則長樂老亦不可謂過矣
齊莊公故臣盧蒲癸有寵于慶舍舍妻以女癸之
攻舍其妻與謀目
阿睦爾撒納所娶德勒克多爾濟者達什之女而阿睦
爾撒納之妹庫克又為達什子諾木庫之妻當阿睦爾
撒納欲吞噬達什部落誘而殺之德勒克多爾濟及庫
克皆預謀此與盧蒲姜情事正同則是春秋列國之人
已有準夷衰世之行矣
景王
吳季札歴聘諸國目
聞樂知政不過於聲容之際得其想像而已何季札觀
樂歴論不爽分毫然此猶事後之言至其聘諸國交納
名卿料事幾先若合符契語多傅會左氏所以失誣也
郯子言少昊時鳳鳥適至故以鳥名官目
命官分職隸事正名唐虞周官近而可徵固未嘗有紀
瑞之事也左氏浮誇於此可見一斑泥而師之如武曌
定署名徒滋千古笑柄彼不能紀遠之說曷足為定論
耶
鄭禆竈請用瓘斝玉瓚以禳火子産弗與亦不復
火目
子産拒禆竈之請實經國正論多言或信不與亦不復
火足祛千古信邪之惑
許男飲太子止之藥卒目
止之進藥必有不敬誤投之咎非啻不嘗而已然其心
終無他故其罪止于是三傳所載不同而子高聽止赦
止之說尤屬迂謬嘗因讀公羊作論正之
敬王
齊魯夾谷之會孔子相齊侯懼獲過于魯歸侵邑
以謝魯目
夾谷之會會也非盟也左氏傳所載載書之詞及以萊
兵劫魯侯語多附會不足信如稱盟詞齊侯要魯以三
百乘而魯侯惟求返汶陽之田然田既歸矣何以終定
公之世不聞魯以三百乘從乎即所稱齊侯懼而動獲
過如何云云此不過成毛遂歴階藺相如完璧之伎而
已豈所以語聖人哉
吳城䢴溝通江淮綱
此淮通江之始吳開䢴溝不過為伐齊計至今遂資轉
漕行水之益事固有創之者受無道之名因之者收不
費之惠若此也
元王
越范蠡論用兵目
范蠡陳策本諸黃老所為後隂先陽近柔遠剛說自竒
特然不善用其法而徒襲其跡烏足以語行師哉
貞定王
晉尹鐸治晉陽請為保障目
繭絲保障千古不易正論然以姑息為保障則養奸廢
事多矣
威烈王
魏田子方貧賤驕人之論目
貧賤驕人實啟策士囂陵之習是時諸侯各以得士為
重而士因得以窺其間而把持之顔蠋蠋前王前之對
亦同此術然求者應者皆不過為富國強兵機械變詐
之徒耳豈可與闢門延俊同日而語哉
烈王
齊侯封即墨大夫烹阿大夫目
毁譽已不可憑於左右即使人往視若所使者更為欺
又當如何舜之明目達聰未必若是然稽實績而立明
賞罰自非庸君所能及
顯王
魏公叔痤薦衛鞅注
公叔痤病乃薦衛鞅且云不用則殺之皆策士權宜忍
鷙之為非休休之度也至告之使速行益所謂欲盖彌
彰者矣
魏有照乘珠目
梁惠當時有孟子而不能用即如衛鞅之流亦使之得
志於異邦以致喪師削地乃沾沾以珠自喜宜其見鄙
於齊威矣然以千里之國而有徑寸照乘之珠十二亦
必無之事史氏誇辭固盡可信哉
韓昭侯令蔵敝袴以待有功注
一嚬一笑固不可不慎然欲蔵敝袴以待有功則視有
功者太輕矣昭侯與申不害同其心術故忍偽乖張至
於此向於日知薈說中已詳論之
慎靚王
衛嗣君聞縣令席弊乃賜以席又使人偽遺關吏
金以示聰察目
衛嗣君所為任小聰明而不知大體者烏足與語不逆
不億而先覺者哉
赧王
趙公孫龍論臧三耳目
聽者兩耳又有所以主聽者凡物莫不皆然三耳之名
似竒而實非子高之言甚正世以艱深文其淺陋者皆
拾公孫龍之唾涕者也
齊孟嘗君奔魏與諸侯共伐破齊目
田文齊之支族乃與諸侯共伐破齊悖理實甚然春秋
戰國之世似此者不一而足矣
趙受韓上黨降又悮聽秦間以趙括代廉頗目
趙勝受上黨之降史記譏其利令智昏然使受降而不
用趙括不易廉頗秦雖見伐勝負猶未可知也既棄趙
豹之言又受應侯之愚有不喪師辱國之理乎
魏信陵君盜兵符襲殺晉鄙以救趙目
趙魏脣齒趙被兵魏雖不可不救然無忌徒以瓜葛之
誼盜竊軍符椎殺國將則非為國乃為私且大悖理矣
六國
秦謀取楚李信言需兵二十萬王翦言非六十萬不可目
楚屢為秦敗不振久矣必需六十萬始能制勝史家浮誇
之辭耳兵在精不在多二十萬已難必其紀律之一勇
銳之同況六十萬乎
秦
始皇帝
帝推五德之運以秦代周從所不勝為水德目
五運終始䜟緯所祖說肇於鄒衍用始於秦皇漢以後
遂因之改朔易服且遠溯羲農而相生相勝議如聚訟
不知帝王肇興本由天命天命固不在五行之數也更
由人事人事亦不在五行之數也以木金水火土數為
皇極運世之樞紐其不經亦甚矣
帝東遊至陽武張良狙擊令天下大索十日不得綱
子房以盖世才乃僥倖於聶政荆軻之計蘇軾所論良
是獨是秦法之嚴而大索十日不得此或史家行筆之
誤然亦可見無同仇之心而峻網不足恃矣
淳于越議封建李斯因請禁諸生學古及燒詩書
百家語目
淳于越泥於師古李斯駁之固是然因此而盡燒詩書
則大非聖無法不特懲熱羹而吹&KR1085;矣
二世皇帝
劉季拔劍斬蛇有老嫗夜哭及亡匿芒碭山中所
居常有雲氣目
斬蛇夜哭雲氣上覆多史臣附會興王之詞然以此而
惑衆煽亂者亦有之矣
楚懷王聞宋義先策項梁軍必敗因以為上將軍
救趙至安陽不進項羽矯殺之帳中目
宋義能策人之敗而自不免項羽之矯殺所謂當局者
迷乎
楚漢
五星聚東井綱
天道遠人事邇沛公仗義而西三章之約炳然應天順
人若以五星聚為入關之祥脱令項羽先入亦足當其
兆乎抑即無其事乎甘公亦當語塞矣且高允崔浩輩
論如棼絲則其事之真偽從可思耳
漢王伐楚入彭城項籍自齊還破漢軍以漢太公
吕后歸目
彭城去沛不二百里漢王既入即當迎取大公乃亟亟
於寶貨美人置酒高會此與項羽入秦何異卒至家室
俱亡幾陷其親於鼎爼而分羹之語雖出權變實非君
子所忍聞也
楚項王使至漢陳平使為太牢具進佯驚非亞夫
使即持去更以惡草具進目
陳平此計乃欺三尺童未可保其必信者史乃以為竒
而世傳之可發一笑
漢
高帝
婁敬言洛陽形勢弱請西都關中目
易坎之彖曰王公設險以守其國象即繼之曰君子以
常德行可知有德然後險可恃無德則險適足以速其
敗洛陽關中斤斤比較失之遠矣
詔定元功位次鄂千秋言蕭何全關中功第一上
善之封千秋安平侯目
高祖發縱指示之論早有首蕭何之意千秋不過申明
其說耳被以上賞過矣
吕后紿韓信入賀使武士斬之夷其三族目
韓信之冤與否姑弗論然高祖在外而后公然族誅大
臣回亦弗問牝雞司晨成何國政人彘之禍兆於此矣
帝欲易太子立趙王留侯招四皓從太子竟不果
易目并注
四皓調護太子其事不足深信豈有張良叔孫通輩死
争不得而四老翁轉得持其短長者杜牧安劉滅劉詠
古引而未發盖高帝稱知人其論王陵陳平周勃及吳
王濞於十數年之後乃如觀火豈有不知己子之理惠帝
柔懦不足以承重器帝蓋早已見及故欲易之耳牽愛
戚姬欲立乳臭乃信其失使高帝廢惠而立文吕與薄
亦必不能相和然文帝必能調停其間無吕氏之亂而
劉氏安矣故見惠之不可是帝之明終不牽愛猶帝之
正而遲回於嫡庶之虛名使漢室有幾危之實禍則帝
之失高祖有知必當首肯吾言史遷好竒附會之說不
必論矣
惠帝
吕太后以戚夫人為人彘惠帝視之驚病遂日飲
為淫樂不聽政目
幾諫幹蠱常人尚應勉豈有身為人主宗社所繋而不
能善處家庭之理淫樂不聽政遂以自戕身命而吕雉
之禍興矣惠帝實高祖之罪臣敗子耳
曹參為相國日飲醇酒不事事注
惠帝方以吕后故淫樂不聽政而參復濟之以飲醇其
去君臣相與沈湎者幾希特以漢初削平大難人心厭
亂幸免耳清静寧壹之稱非公論也
匈奴書䙝嫚樊噲請兵擊之季布斥其面謾太后
因報書遜謝目
樊噲猶有丈夫氣而季布曰可斬是藉口息事不顧損
威失重者之長技然則如之何而後可曰度力力勝則
征之力不勝則自守尚可報書遜謝有是理哉然彼已
與審食其為亂冒頓果至彼亦從之耳獨其時之羣臣
腆顔不愧而猶以布言為是焉不亦大可笑乎
帝以複道乘宗廟道上欲壞之叔孫通言人主無
過舉願更立原廟目
叔孫通所謂導其主以飾非文過也孟子逢君之誅不
能免矣
張辟疆請拜吕台吕産為將吕氏權由此起目
辟疆揣度之詞平勃遽為聽用以張諸吕之權是平勃
乃高祖之罪人而辟疆又平勃之罪人也馴致稱制封
王無不隠忍曲就直至吕氏死而後安劉之言始騐柔
奸自全者流方且謂智者俟時大丈夫觀之不值一噱
唐狄仁傑之事與平勃同此予所謂如此安劉孰不能
者也
史臣論孝惠内修親親外禮宰相可謂寬仁之主
注
孝惠論已具前史臣語非至當
評鑑闡要卷一
