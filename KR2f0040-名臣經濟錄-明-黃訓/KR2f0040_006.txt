名臣經濟錄卷六
明黃訓編
保治(弘治上)
題振肅風紀禆益治道事(馬文升)
臣切惟贊㐮治道固在於百司紏正百司莫先於風紀
風紀振則百司自爾各盡其職百司盡職則庶績咸熙
而治道隆矣自古君天下者未嘗不以此為先務焉洪
惟我朝稽古定制在内設六科給事中十三道監察御
史以司彈劾在外設提刑按察司以兼理都布二司軍
民又設各道分廵以肅清一道廵按御史總監察焉良
法美意至詳且密所以百餘年間相維相統内外肅然
近年以來風紀不振是以奸宄得以逞其邪謀羣小得
以恣其欺罔賄賂公行紀綱日紊帑藏錢粮浪費空虚
貪官汚吏肆無忌憚仰惟皇上嗣登寳位崇重臺諫俾
之盡言所以奸邪敗露羣小屏逐風聲頗振百司知警
治道之隆端有望於今日矣臣猥以庸材荷蒙聖恩擢
總風紀受命以來夙夜兢惕捫心揣已無由仰荅知遇
之隆近言納忠庶幾少效涓埃之報謹以振揚風紀禆
益治道一十五事條陳伏望皇上留心採納俯賜施行
臣不勝幸甚天下幸甚今將所言事件開坐謹題請旨
一選賢能以任風憲切惟御史為朝廷耳目之官任風
紀之重必湏得人方稱厥職我朝自洪武永樂宣德年
間不分進士知縣教官皆得除授但選之甚精而授
之不苟至正統年間朝廷頒降憲綱新進初仕不許
除授御史至正統八年進士復得除之成化六年仍
遵憲綱凡遇御史有缺止於進士出身知縣并行人
内取中間多有不分賢否但資格相任皆得授任所
以未盡得人如蒙乞勑吏部行移各處廵撫都御史
并廵按御史并布按二司官各於所屬進士舉人除
授到任六年以上知縣内從公推訪廉慎公勤政績
昭著民心愛戴實有聲譽者明白具奏遇有御史
員缺吏部據此并於考滿行人博士内行取如果六
年以上知縣員少於辦事二年以上進士中選取仍
照例會同本院官考選具奏除授若所舉不實事發
連坐以罪如此則御史皆得其人而風紀為之振肅
矣
一禁摭拾以戒贓官自古嚴贓吏之法所以為安養斯
民之計也盖贓吏之害民猶稂莠之害嘉榖稂莠不
除則嘉榖無以遂其生贓吏不去則良民何以安其
所我朝於文職官吏受贓不分贓之多寡罪之重輕
俱罷職役不叙枉法滿貫充軍其所以定贓吏之法
可謂嚴且重矣比先年間廵按御史并按察司官拏
問貪贓官吏事無所枉俱不敢摭拾具奏其風憲官
員得以展布四體而有司官員不敢恣其貪酷十數
年來文武官員被人具告貪賘等項重情廵按御史
按察司官行提到官對證明白律該為民充軍者往
往讎怨原問官員摭拾虚詞朦朧妄奏輙將原問御
史等官奏准差官提解來京或就彼與先問囚犯一
同對理縱辨無干受辱已甚稍有小疵多致降謫虧
損國體沮壊風憲莫甚於斯以此風憲官員互相效
尤各保職任坐視贓官不敢究問以致法度廢弛貪
汚恣肆而小民不得蒙至治之澤如蒙乞勑法司今
後凡貪贓等項官員被廵按御史按察司官提問明
白追有贓私律該為民充軍不分巳未發落妄捏虚
詞摭拾原問官員者或另行差官或偹行廵撫等官
先行提弔一干人卷勘問明白别無冤枉委係摭拾
該充軍者發極邊衛分充軍該為民者發口外為民
若御史按察司官果有冤枉及違法情罪明白參奏
按察司官行廵按御史就彼提問御史罪重者行提
來京情輕者候廵按滿日到京參送問罪不許輙便
將御史等官一概奏提及就彼與原問囚犯一同取
問仍行各處按察司出榜於所屬張掛曉諭如此則
貪官知所警懼而風憲不致沮壊矣
一擇人才以典刑獄切惟刑者國之重事死者不可復
生斷者不可復續而司刑者不可不得其人也得其
人則刑罰適中而下無冤民不得其人則刑罰濫及
而上干和氣故雖臯陶掌刑而帝舜有明允之命呂
侯司刑而穆王有敬明之戒是則司刑之官豈可不
慎擇其人而任之哉我朝舊例凡各處按察司官有
缺吏部於兩京法司御史郎中員外郎主事評事等
官内除授都布二司理問所斷事理問及各府推官
有缺俱於法司歴事舉人監生内除授尚不得人近
年以來吏部將各處知府除授副使府同知知州除
授僉事而推官斷事等官一概以年老監生除授且
前項等官多有不識憲體不諳刑名問刑之際止憑
奸吏任情出入傷天地之和召水旱之災未必不由
於此及各處廵撫按并三司官多有將推官理問斷
事往往差遣赴京或别項公幹經年半載不得回任
以致問刑缺人尤為誤事如蒙乞勑吏部今後各處
按察司不分問刑管屯整飾兵偹等官有缺俱於法
司辦事進士及歴事年力精強舉人監生内除授不
宜似前一概濫除仍乞勑内外問刑衙門以欽恤為
心以人命為重務求真情勿致虧枉仍行各處撫按
等官不許將推官理問斷事違例擅便差遣有誤問
刑如此則司刑者各得其人而刑不至於枉濫矣
一責成效以革奸弊洪惟我朝設按察司以總理各道
以肅清郡縣無非欲振揚風紀彰明憲度俾官吏守
法而小民之獲安也其分廵官出廵往回月日亦有
定制洪武永樂年間各處分廵分管官常出在外徧
歴所屬接受詞訟禁革奸弊宣布教條訪察民隐所
以貪汚知所警懼軍民不被殘虐近年以來多有顧
戀妻子罔肯出廵所過州縣暮到朝行甚至偏僻去
處經年不至地方事情全不留意官吏貪酷若罔聞
知所以政令日隳而奸弊滋甚矣必湏定與期限庶
可責其盡職如蒙乞勑各處撫按等官今後布按二
司分廵分管官員每年春二月中出廵七月中回司
九月即出廵十二月中回司務要徧歴所屬每處所
住不拘日期凡貪官汚吏蠧政害民及一切興利除
害之事有益地方者務在舉行每季終分廵官將問
過賘汚官吏名數追過賘罰等項數目及完過勘合
詞訟分管官將催完過錢糧撫安過人民并一應合
行事件各開報撫按處查考撫按回日仍具略節總
類開奏乞勑該部候三年六年考滿之時據此黜陟
若推奸避事曠職苟禄不依期限擅自回司者許廵
按御史指實參奏究問若有地方緊急事情應回與
撫按計議者不拘此例如此則官無瘝曠而奸弊為
少革矣
一申命令以修庶務洪惟我朝洪武永樂以來於各邊
添設將官假以節鉞之權以鎮守其地各處設都布
按三司授以方面之寄以分理庶事無非欲振揚威
武修飾邊偹以防外侮之侵承流宣化激濁揚清以
造生民之福彼時各官奉公守法仰副委託所以朝
廷無外顧之憂生民免流離之苦近年以來各邊將
官中間多有指以進貢為名肆意科歛軍士廣置第
宅恣情燕樂軍馬凋弊而不整邊偹廢弛而不修一
遇有警動輙請兵其各處三司官亦皆因循苟且惟
望陞遷瘝曠逄迎罔思補報錢粮侵費詞訟不清小
民控訴無門盗賊任其滋蔓此皆方今之弊而所當
痛革者也伏望皇上降勑切責各邊鎮守總兵并各
處都布按三司各廵撫官員務要下思享禄位之榮
上念朝廷付託之重洗心滌慮改過自新為鎮守總
兵者用心操練軍馬修飭邊偹務使軍士精銳威武
振揚以戰則勝以守則固為廵撫三司者務使朝廷
恩澤之下布郡邑貪汚之斂迹倉廪充實軍民安妥
凡百政令無不修舉如仍蹈前非許廵按御史從公
紏舉國典具存决不輕貸如此則命令申嚴而庶務
益修矣
一逐術士以防扇惑切惟禁門不許擅入者所以防大
奸也左道邪術之有禁者所以懼亂正也故我太祖
高皇帝於大明律及皇明祖訓皆惓惓以致意焉其
所以監前代之失而立萬世之規者其慮深且遠矣
洪武永樂宣德正統年間邪異之人不敢輕至京師
近年以來或扶鸞禱聖或書符呪水或燒煉丹藥或
假稱耳報一切邪術人等往往來京潜住始則出入
大臣之家終則進入皇城之内妄言禍福扇惑人心
如往年李子龍近來李孜省鄧常思之軰夤緣妄為
人所共怒莫敢誰何幸而天厭其禍俱巳敗露然雖
敗於一時誠恐復於後日若不嚴立重禁何以警戒
將來如蒙乞勑各該衙門行令廵城御史及五城兵
馬司并錦衣衛廵捕官校嚴督地方人等各於所管
地方逐一挨訪除軍匠旗校監生吏典承差知印天
文隂陽生醫士上納粮草之人外若係邪術之人不
分有無文引無故來京潜住妄言禍福者俱要趕逐
出京若一月不出仍前在京潜住者捉送法司問擬
明白軍發極邊衛分充軍民發口外為民仍乞勑守
皇城四門内外官員今後務要用心關防搜撿但有
前項之徒及不係内府工作人役擅入皇城者就便
捉獲具奏送問如有故違事發一體治罪如此則邪
術有禁而人心不至於扇惑矣
一擇守令以固邦本洪惟我朝設官分職各有體統上
下相維以臻治理即古六卿分職各率其屬以倡九
牧阜成兆民之意也今在外之官方面固重而守令
為尤重盖守令為親民之官得其人則民受其福不
得其人則民受其殃自古願治之君未嘗不以守令
為重往年知州知縣未盡得人該學士李賢奏准凡
遇朝覲之年吏部於聽選監生舉人内不分附選遠
近考選銓除臣曾陜西廵撫之時亦曾具奏於進士
舉人内選擇除授以此大州巨邑民頗受惠近年以
來各處知州知縣有一年不曾除授者甚至有二年
除授不到者詢其所以盖由吏部每選考試之時無
堪任守令之人以此正官既缺佐貳管事遲一日則
民受一日之害且堂堂天朝豈無其人盖因拘於附
選年月所以不得越期除授誠恐豪傑之才坐淹歲
月多致衰老不得實用臣實惜之如蒙乞勑吏部查
照大學士李賢奏准事例每年一次於聽選舉人監
生内考選年力精強堪任知州知縣者若干人臨時
於各衙門辦事進士内相兼選用不許將雜行之人
除補仍預訪州縣之煩簡斟酌人才之高下除授其
四川雲南廣西福建路途遥遠江水險惡所除官員
一年之上方得到任若候缺到方纔除去不無太遲
亦湏照缺預先一年除授前官縱有事故亦不至於一
年之久至於布按二司官各府知府乃守令之綱也
所係甚大尤宜慎選陞用俾嚴考守令之賢否以報
撫按撫按覆考是實轉逹吏部吏部再加訪察以憑
黜陟如此則守令庶得其人而政事修矣
一嚴考覈以示勸懲洪惟我朝舊制凡在京各衙門屬
官三年六年九年考滿之時本衙門考覈後俱送都
察院考覈初任稱職者朝廷給與誥勑封贈其親不
稱職者不得關給且有黜焉此乃勸善懲惡旌廉戒
貪即古三載考績黜陟幽明之意也比先年間依此
考覈人無異言近年以來各衙門屬官因見本堂上
官考稱本院詢訪行止平常考作不稱者輙便捏詞
具奏或造謗言原考御史多被連累自此因循虚應
故事以致賢否不分廉貪無辨祖宗勸懲之典廢弛
殆盡若不從公考覈無以儆戒百司如蒙乞勑六部
等衙門堂上官今後考覈屬官務要察其平昔行止
斟酌出與考語若本院考覈不稱職官員敢有似前
捏詞妄奏原考御史者許十三道御史將夲官實績
劾奏有賘者問罪罷黜平常者降調外任其本官委
係廉能而御史挾私考作不稱者一體治罪如此庶
舊典不致廢墜而官僚知所儆戒矣
一禁公罰以勵士風切惟科罰科歛法律所當最禁者
也邇來人心不古貪風愈盛天下府州縣官員不才
犯此者固多中間有等曾經旌奬或上司禮待稱為
賢能者往往假公營私罰取百端一年之間所罰銀
不下數百餘兩甚至千有餘兩者誠恐議論欲掩人
之耳目或領支修理學校或給發盖造衙門官用者
百無一二入巳者十常八九其三司官指公用為由
亦各濫罰財物憲宗皇帝眀見此弊之甚曾降戒諭
之勑比之穿窬之盗今弊尤存尚不知改且兩京為
天下之本四方之極源清則流潔表正則影直兩京
各衙門屬官中持正操節者固多而濫罰財物亦有
及供送柴薪皂隸到京正數巳足縱容家人掯要銀
兩致民嗟怨有玷士風如蒙乞勑各處廵撫廵按并
布按二司各行分廵分守官員嚴加禁約所屬不許
似前公罰財物虐害小民敢有不悛從公體訪得實
不分有無原告就便拿問如律其三司官尤湏律巳
正人毋蹈前轍如有故違廵按御史即便紏劾仍乞
勑南京堂上官各戒所屬以革前弊益敦廉恥之風
共助維新之治如此則庶官各知所儆而士風為不
偷矣
一廣儲積以足國用切惟自古君天下者莫不兢業自
持省財節用恒以國用之不足為憂洪惟我朝列聖
相承或能愛惜民財不肯妄費雖賞四夷不過綵段
所以内帑金銀常有數百萬之積近年以來羣小用
事妄興造作欺罔多端以致府庫為之空虚天下為
之困憊皇上嗣登寳位賞賚未周而内藏巳蕭然矣
况天下府州縣倉廪俱無數月之糧而各邊亦止有
二年之用萬一邊方有事或水旱災傷將何以濟興
言至此深可寒心如蒙乞勑戸部通查在京及天下
方面府州縣衛所大小文武官員及各王府宗支一
應軍士若干共該支本色俸禄糧若干折色銀鈔若
干通計天下歲收税糧金銀若干鈔貫若干有無勾
用如果不足作何區畫使不缺乏及内帑前項巳空
之數如何措置使之充盈或造鈔貫或鑄銅錢或清
理鹽法或查勘屯田或閘辦天下之税課或清查各
處之舡料凡理財之方足國之計無擾於民有益於
國者宜從計處具奏定奪如此則儲積可廣而國用
為之少足矣
一恤降人以防後患切惟思患預防有國之大事防微
杜漸保治之良圖臣切見順天府所屬固安永清武
清漷縣及保定等州河間等處洪武永樂年間原安
插降人不下千戸百十餘年生齒日繁雖同編氓終
係遠人即今精壯男子恐有萬餘為官止憑俸禄而
俸禄為有限在鄉者全藉田土而田土為不增况其
官折俸銀兩比先年間按季關支近來過二三季或
一年不得關支者頼此養贍别無營生一有不足為
盗行劫勢所不免萬一邊方有警不無乘機剽掠事
之可憂莫大於此必湏使之得所庶可保無後患如
蒙乞勑戸兵二部計議將在京各衛其官折色俸糧
務要按季關與及將在外各處降人如果田土不足
者或將空間地土或將入官莊田分撥各人耕種使
足養其妻子不致失所以絶為盗之心以杜覬覦之
念或選立屯長使有統屬或拘官操練得食口糧該
管官員加意存恤果有違犯治之以法凡可以立久
遠之規弭後日之患者宜從計處具奏定奪如此則
撫恤有方而不貽患於後日矣
一清僧道以杜游食切惟天下之事有當緩而所係急
者僧道是也盖所緩者僧道也所係急者民食也若
視僧道為緩而不嚴加清查則游食者日衆而民食
恒不足矣我朝廷制每府僧道各不過四十名每州
各不過三十名每縣各不過二十名今天下一百四
十七府二百七十七州一千一百四十五縣共額設
僧三萬七千九十餘名成化十二年度僧一十萬成
化二十二年度僧二十萬以前各年所度僧道不下
二十餘萬共該五十餘萬以一僧一道一年食米六
石論之共該米二百六十餘萬可足京師一年歲用
之數况又不耕不蚕賦役不加則食之衆而為之者
少矣其軍民壯丁私自披削而隠於寺觀者又不知
其幾何創修寺觀徧於天下妄造經典多於儒書敗
化滅倫蠧財惑衆自京師逹之四方公私之財用於
僧道者過半民食不足未必不由於此其勢又不能
盡去若不通將嚴禁則將來游食者何有紀極如蒙
乞勑禮部通查天下并在京寺觀共若干處僧道共
各若干名除額度之數外多若干名如果數多既巳
關有度牒難巳追奪明白具奏不許額外再度僧道
直至額數不足之時方許各該有司具結照數起送
關給度牒敢有故違再言度僧者許科道官紏勘拿
問仍通行各處撫按等官督責官司嚴加查勘但係
新修私創寺觀即便拆毁併於古刹大寺觀其中但
有原無度牒行者道童即令還俗當差敢有私創庵
觀及容隠未度行者道童收為徒弟者各問發口外
為民寺觀住持還俗為民僧道官罷軟不舉者罪同
所司官員容隠者亦治以罪仍通行天下撫按出榜
嚴加禁約仍令各寺觀按月開報不致故違重甘結
狀付所在官司查考如此則僧道無濫度之弊而民
食不致費矣
一敦懷柔以安四夷切惟四夷來貢者慕化之誠朝廷
優待者柔遠之道此前代之所行亦我朝之故事也
洪惟我太祖高皇帝膺天明命汛掃前元太宗文皇
帝神武雄略威振朔漠四夷八蠻罔不來貢賜以綵
段衣服待以下程筵宴十分豐厚使之厭飫所以畏
威感恩蠻夷悦服自成化年間以來光禄寺官不行
用心局長作弊尤甚凡遇四夷朝貢到京朝廷賜以
筵宴與之酒飯大宴品物頗可而朔望見辭酒飯甚
為菲薄每楪肉不過數兩而骨居其半飯皆生冷而
多不堪用酒多攙水而淡薄無味所以遠人到席無
可食用全不舉筯在禮部光禄寺官以為廉遠堂高
直置不為意而安南朝鮮知禮之邦豈不譏笑臣昔
往遼東整飭邊偹曾聞遠人怨言亦嘗具奏蒙憲宗
皇帝勑令禮部光禄寺凡遇宴待遠人禮部該司官
并光禄寺堂上官各一員廵看一時頗可今猶如舊
臣若不再言年復一年益加苟且非惟結怨於外國
其實有玷於中國此事雖小關係甚重如蒙乞勑禮
部查照洪武永樂年間事例及欽奉累朝奏蒙詔旨
行令光禄寺今後凡遇外夷朝貢到京或該筵宴或
朔望見辭酒飯務要照依先年定例差官看視下飯
斤數不許短少飲食菜蔬俱堪食用酒亦不許攙水
今後除筵宴外其午門外遠人酒飯仍令每日侍班
御史廵看但有似前剋減酒肉十分菲薄者許將光
禄寺官并局長等參奏拿問如此庶使懷柔有道而
得外夷之歡心矣
一節財用以甦民困切惟為國莫先於愛民愛民必先
於節用苟不節用必至於傷財傷財必至於害民雖
有愛民之心而民不被其澤矣仰惟皇上嗣登寳位
之初重下寬恤之詔示以憫念小民凡事減省之言
此即大禹克勤克儉文王視民如傷之盛心也天下
蒼生無不欣戴且我朝洪武永樂洪熙宣德年間生
養休息軍民富足故雖外征北敵内營宫殿樂於趨
事未嘗告勞自正統十四年以後天下多事民始覺
困自成化年間各處鎮守等官争相進貢科取百端
民愈凋憊加以山西河南陜西連年荒旱不收有司
素無儲積民之死亡過半田土荒蕪而税糧如故北
直隸山東之民養馬供柴而征徭尤重江南各省人
民輪納京儲及供兩京物料民困財竭未有甚於此
時者也若非節財之用生養休息十數餘年豈能蘇
其困憊然節用之道必自内府減省始如蒙乞勑戸
禮工三部各查内府衙門自洪武永樂洪熙宣德正
統年間一應供用之物如油蠟猪羊雞鵝及擡柴夫
工價銀兩等類某年用若干某年添若干通查明白
逐一上陳御覽斷自宸衷量加減省一分則民受一
分之惠就為定例不許各衙門再行具奏增添尤望
皇上自今凡百用度賞賜更加撙節罷不急之修造
裁冗食之人員則帝王克儉之盛德復見於今日而
民困為少蘇矣
一足兵戎以禦外侮切惟為國之道足兵為先兵有不
足外侮何禦書曰張皇六師兵法曰忘戰必危是知
自古莫不以兵戎為重洪惟我太祖高皇帝創制之
初設衛籍兵天下之軍共有數百餘萬即今百十餘
年而逃亡死絶者過半盖由里老埋沒而無籍册之
可查衛所作弊而無文卷之可憑雖有清軍御史而
清出者百無二三雖解到衛所而随逃者十常八九
若再加百年絶故愈多此軍士消耗之弊如此也其
見存之軍江南者俱各守邊備倭儧運糧儲江北者
俱赴京邊輪班操偹而在衛守城不過老幼數百人
都司操練止有餘丁一二千名居重馭輕京師軍士
雖有二十餘萬南京官軍雖有五萬之上然多有名
無實况騎射之未精什物之未偹加以連年做工疲
困巳極輪班往返艱難尤甚此軍士見存之弊如此
也消耗之軍既不能復見在之數又不堪用兵戎誠
為不足遇警將何調用况今北寇猖獗於甘凉出沒
於西北強賊又哨聚於江右此皆腹心之患而大有
可憂者如蒙乞勑兵部通行天下都布二司各行所
屬衛所州縣有司將所管各里軍戸充軍衛所官旗
姓名逐一查理明白衛所各將所管軍人姓名籍貫
充軍來歴年月審勘無差各偹造文册江南者送南
京兵部江北者送在京兵部各將洪武以來舊册查
對如有差訛即便改正仍收偹照務要磨勘明白除
年遠盡絶外將宣德以逃故之數每省各抄謄一本
該部照例通行各清軍御史嚴督所屬用心清理不
許視常虚應故事庶奸詐之徒不敢作弊埋沒其京
營官軍候營造憲宗皇帝山陵畢日乞勑兵部徑自
具奏請命本部堂上官一員會同各營總兵官將見
操軍馬逐一查理先儘團營務足原額之數其南京
各營官軍乞勑南京内外守偹官員會同南京兵部
堂上官一體清查仍各禁約管軍官員不許私占役
使及擅撥做工等項致累逃亡後清查完日各另回
奏仍造册送兵部查考其見在軍士務要著實操練
精其騎射養其銳氣一遇征調俾克成功如此則兵
戎不致消耗而戰守為有偹矣弘治元年月日
題奉欽依這本所言多切時弊該衙門便看了來說
欽此
題赦言官以光聖德䟽(儲巏)
臣等竊見都給事中龐泮等監察御史劉紳等頃因上
言免差官校提解武岡州知州劉遜皇上震怒俱下之
錦衣衛獄數日以來内而臣工外而軍民莫不私憂竊
嘆以為龐泮等不諳事體觸忤聖心即其所言不為無
罪所可惜者皇上之盛德國家之大體不可因此一事
而有所損爾仰惟皇上即位以來明目逹聰用言聽諫
狂直者每賜優容抵牾者未嘗斥逐虚心從善以義斷
恩有古帝王所不及者聖德昭彰巳十年矣今乃因其
言事一有不當舉六科十三道盡下之獄此雖泮等有
以自取然以皇上十年納諫之美而遽然有此傳之四
方不能無議書之史策不能無疑因一事以掩前功以
小故而妨大德此臣等所以竊為皇上惜也且泮等建
言亦其職業但今次所論劉遜之事意傷於急遽詞失
於婉曲然原其心盖仰頼聖明在上素有以聽用其言
是以随事納忠不避煩數則其情固可矜而罪亦可略
也况科道官乃朝廷之耳目凡國家之利害生民之休
戚時政之得失百官之邪正皆得言之是以古之帝王
及我祖宗建是言官必選天下直諒敢言之士以充厥
職有一言之善者即賜施行雖多言不當者亦不加罪
所以奬異而優容者惟以養其敢言之氣使之森然立
於殿陛之前於以扶持正論消沮邪謀為廟社之福若
摧折之囚繫之中人之資守道徇義者少趨利避害者
多彼惟知緘默觀望持禄保位而巳他日脱有大事誰
復為皇上言哉由是論之摧辱言官盖非人主之利也
自泮等下獄科道一空攝事署印盡委之人紏儀侍班
皆曠其職惟此異常之事豈宜清明之朝皇上臨御之
時視瞻所及及燕閒之處思慮所經未必不惻然有動
於宸衷也昔唐太宗嘗謂侍臣曰比見人來奏事多有
怖慴言語致失次第尋常奏事情猶如此况欲諫諍必
當畏犯逆鱗所以每有諫者縱不合朕心朕亦不以為
忤若即嗔責深恐人懷戰懼豈更肯言貞觀六年陜縣
丞皇甫德參上書忤旨太宗以為訕謗侍中魏徵進言
曰自古上書率多激切若不激切則不能起人主之心
激切即似訕謗惟詳其可否太宗曰非公無能道此者
令賜德參帛二十段故臣等嘗論唐太宗非惟能容人
之諫又導人而使之諫非惟不怒人之諫又賞人而使
之諫故貞觀之治庶幾成康實其屈己納諫所致也欽
惟我朝列聖尤喜諫諍臣等不能悉舉謹具一二事以
言洪武初年朝臣有上䟽萬餘言者太祖厭其迂衍怒
欲罪之羣臣有阿意者指其䟽曰此不敬此詆謗罪當
誅上怒未解宋濓對曰彼應詔上䟽其心為朝廷耳烏
可深罪乎上覽䟽中有足采者召阿意者罵曰吾怒時
若等不能諫乃激吾誅之何異以膏沃火向非宋濓之
言幾不誤罪言者耶洪熙初大理少卿弋謙數言事有
言其賣直沽名者楊士竒對曰主聖則臣直惟陛下容
之不然進言者將懼矣仁宗雖不罪謙然免其朝參令
專坐司視事自是一月餘言事者少仁宗諭士竒曰自
免弋謙朝言者不至豈果無事可言遂令士竒就前草
勑引過命弋謙如舊朝參令百官言毋以謙為戒此祖
宗之聖德明訓皇上所當祖述憲章者也今龐泮等不
識事體縲絏下獄已示之罰矣伏望皇上廓天地之量
霽雷霆之威沛發明詔不日而赦之則不惟泮等心懷
感愧益圖報稱而内外大小之臣六軍萬姓之衆莫不
歌詠聖德懽忻交通四方傳之以為盛事史策書之以
為美談德業之盛名譽之美真可以匹休祖宗而貞觀
之治有不足言矣然此豈高遠難行哉惟在聖心獨斷
一轉移之間爾臣等待罪大臣義同休戚是以昧死以
盡惓惓之愚忠惟皇上赦臣等之罪而採納焉
名臣經濟錄卷六
