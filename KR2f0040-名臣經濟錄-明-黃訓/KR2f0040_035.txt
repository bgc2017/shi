名臣經濟錄卷三十五
明黃訓編
兵部(車駕中)
朝覲官領馬對(楊士竒)
永樂二十二年十二月兵部尚書李慶言于上曰今歲
北方之民畜馬頗蕃皆送至京已散軍伍操用尚餘數
千欲散民間畜則民甚弊不可重困之今遠近方面郡
縣朝覲官皆集請每員給一馬俾畜可散一千餘匹正
官給牡佐貳以下給牝太僕苑馬寺歲課其息有虧罰
與民同上令與蹇義夏原吉商略可否以聞二人奏如
慶議命已下臣士奇聞之與慶言必不可行慶忿甚不
納臣士奇遂詣扆前力陳不可曰朝廷以禮徵賢上者
授方面郡守次者授百執事今皆役之畜馬以甦民是
貴民而賤官者矣時蹇夏皆在侍上曰士奇論當慶固
無識汝兩人亦言其便何也兩人對曰初慶與臣等言
此出陛下意必欲行之非謂出于慶也上曰幾誤朕矣
顧臣士奇曰少頃即批出罷此令明旦復奏陛下許臣
罷散馬之令豈遂中止必如欲行此令天下懷抱才德
者自此誰肯出仕盖虧損一馬必責陪償破家廢産累
及子孫且所散不及三千而朝廷負此名於天下後世
誠非佳事上曰吾偶因事稽緩耳今日必批出又明旦
復奏内批出兩日不出兵部已督責朝覲官多領馬矣
且今所領多生駒初受羈絡南方之人怯軟不能控制
立視其奔逸有號泣衢路者矣臣恐將來遠慮者非但
不願仕亦無志學問此令之失非小上曰吾即批出不
爽也午刻御思善門召士奇諭曰内批豈真忘初聞汝
言即遣人觀李慶吕震等意渠軰交口忿爾朕念爾孤
立慮為衆所傷固不欲因汝言而罷此令今有名矣出
示一章乃陕西按察使陳智言畜馬風憲受制上曰爾
就據此草勑止散馬臣士奇叩首對曰古人有言陛下
知臣臣不孤矣但馬已有領去者望如何處之上曰已
領者准洪武中官員乘馬例給之不責生息虧欠亦不
責償未領者悉止未散之馬給邊軍操用上復顧臣曰
繼今令有未便惟密與朕言此軰多不識大體但皆先
朝舊臣未可遽退之
題憑駒多寡黜陟(馬昂)
成化二年八月初二日兵部為區畫馬政事一馬舊例
一年一駒後因虧欠數多改為二年一駒近奉詔書内
開三年一駒蓋所以寬民艱而恤民難也原其所自使
管馬官得人羣養以時水草有節則生息自然蕃多國
用自然充足定例固不敢輕易勸懲亦貴乎有法合無
今後騍馬仍照例三年一駒管馬官員以一縣種騍馬
為率三年考滿為期額内不虧者稱職額外每馬又生
一駒者奏請旌異額外又生二駒者行移吏部不次陞
用不及額數者百匹為率逓相降級太僕寺分管寺丞
所隸地方亦以州縣為度如一府十縣半能額外生駒
者亦加旌異全能生駒者不次擢用如其不及額數本
部查出轉送吏部降用本部尚書馬等題奏奉憲宗皇
帝聖旨馬政多廢弛了恁每區畫的皆准行欽此
題踏勘南直隸牧馬草場(何宜)
成化二十三年二月初三日兵部題為申明馬政事據
南京太僕寺寺丞文林呈本部參照寺丞文林呈稱南
直隸養馬府州縣各有牧馬草場明載圖誌多被勢豪
之家侵占不得實用要行踏勘處置以備馬政急用一
節合無本部行移南京轉行南京太僕寺坐委分管寺
丞督同各府州縣掌印并管馬官員親詣各該所属州
縣嚴督當該官吏查照誌書圖卷所載并吊取賦役文
冊到官從公逐一查勘原額草場各若干坐落某處地
名頃畆若干堪以耕種并高阜低窪不堪各若干逓年
群長馬戶曾無在彼牧放馬疋有無徵收子粒何年項
下之用及曾否被近側豪強軍民侵占務要從實踏勘
丈量頃畆數目界至明白埋立封堆分别上中下等第
將高阜低窪止堪牧馬地土責付養馬人戶輪流管顧
牧放中間果有肥饒地土即今空閒堪以開墾成田照
例看驗頃畆撥與有力馬戶耕種以後驗定等第照依
佃種官田事例所收花利不拘銀榖依時計估量納别
置倉庫收貯其有曾經開墾成田耕種年久徵細子粒
者一體查清徵收中間被人包占種作或侵占界至等
項各許自首還官免其問罪如遇俵解馬匹地方災傷
人戶逃移無處凑買并十分貧難出辦不前斟酌停當
量為支給以備足數止許用助馬政緊急不許别項支
銷待後養馬數多停免耕種照舊牧放事完之日將踏
勘過頃畝等第數目造冊徑自奏&KR0819;本部左侍郎何等
具題奉憲宗皇帝聖旨是欽此
題覆興舉馬政事(馬文升)
弘治二年七月二十五日兵部題為興舉馬政事該南
京太僕寺卿秦崇等奏要將各府州縣解俵馬疋行令
除見解俵外以後每年於起解備用之際照依定去分
數徵解本部議得合無行移南京兵部轉行南京太僕
寺將每年解京備用馬疋自弘治三年為始鳳陽廬州
二府并滁和二州令其解本色馬七分折價銀三分淮
揚二府所屬州縣并應天府所屬江浦六合二縣以十
分為率四分解馬六分解銀俱照舊例每疋折銀十兩
其本色馬務要㨂選以騎操四歲以上七歲以下折色
銀兩亦要辨騐足色各令依期委管馬官員解俵馬疋
折銀事例行之二三年備用馬疋有無勾用另行奏請
定奪具題本部尚書馬等奏奉聖旨准議欽此
題覆整飭馬政事(馬文升)
弘治三年四月初四日兵部為整飭馬政思患預防事
該太僕寺卿王霽等奏稱順天府所屬寄養備用馬匹
消耗及倒失數多要照比較京營事例專差少卿一員
請勑前去比較提督掌印管馬官員馬數無虧許令舉
奏旌擢耗損馬疋住俸追補若有别項情犯五品以上
官員聽其徑自提問及今後倒失備用馬疋務要追補
不在宥免之例本部議得合無行移太僕於見任少卿
内專差一員請勑一道令其賫捧不時前去順天府所
屬各州縣將寄養馬匹常加點閘比較仍督同該寺分
管寺丞該府管馬通判各該州縣掌印管馬官員務要
用心喂養臕壮不致瘦損倒失照依比較京營騎操馬
疋事例定限三箇月以裏報官陪償若不報官陪償如
管馬判官縣丞等官照管隊官如掌印知州知縣等官
照把總官馬疋瘦損倒失則例施行内倒失馬疋若是
年終十分不完五分以上者聽本官查筭明不必具奏
即將掌印管馬官及該府管馬通判住俸追補五分以
上方許關支未完數仍要責限完報驢騾牛隻一體點
視比較責成其該寺分管寺丞及該府掌印官不行申
嚴號令以致瘦損數多及縱容盗賣抵换并倒失至五
千以上買補不足及五分者指實明白照例奏請定奪
其管馬通判并州縣掌印管馬官員三年六年九年考
滿通查馬數完足方許給由各官中間果有能盡心所
事提調有方馬無耗損聽其指陳實跡徑自具奏聞量
加旌異或陞授職事仍令管理馬政若有貪汚不職馬
政不脩及賍私情弊倒失馬數多者亦聽本官應提問者
挐送問刑衙門問罪發落應參奏者徑自參奏挐問其
養馬人戶若有將官馬盗賣私騎䭾載借撥荅應及老
病瞎瘤等項馬疋悉照本部原擬而行其各年拖欠之
數查照見行事例陸續追補此外凡可以興舉馬政禁
革奸弊甦息民困及殷實大戶權豪勢要隠慝人丁不
行養馬等項奏内該載未盡者聽本官推類而行本官
務要公勤廉慎脩舉職業以副委任如或虚應故事因
循廢弛責有所歸一年滿日照例更换將該追未完之
數明白交割接管官員一併整理仍將比較過馬疋臕
息分數及追補拖欠馬數造冊奏繳仍造清冊一本送
部以備查考其稱今後倒失備用馬疋務要追補不在
赦免之例係朝廷莫大恩典非臣等所敢定擬伏乞聖
明裁處本部官具題奉聖旨是今後倒失馬匹追補不
赦欽此
題覆振舉馬政事(馬文升)
弘治三年八月十七日兵部題為振舉馬政事該太僕
寺少卿彭禮奏稱永平府一州五縣先年因其種馬數
多歲取備用馬一千四百五十疋雖量减其數亦有一
千上下故馬既不堪而拖欠之數又獨多於他處要自
弘治三年秋季為始銀馬中半起解本部議得合無行
移太僕寺今後分𣲖備用馬疋永平府再減去二百疋
𣲖與地廣里多府分州縣其永平府所屬見𣲖馬匹自
弘治三年秋季為始銀馬相兼每馬仍折銀一十兩其
本色馬務要四尺上下銀兩煎銷足色一同起解不許
拖欠責有所歸本部尚書馬等奏奉聖旨准擬欽此
會議寄養馬疋(馬文升)
弘治三年十二月十五日兵部為修省事該吏部等衙
門太子太保尚書王等會議得一在京原無寄養馬疋
自正統十四年北敵侵犯京師一時缺馬騎操該太僕
寺奏准將順天府所屬人戶孳牧馬疋分散保定等府
人戶領養却于兩京太僕寺孳牧馬疋内每歲取馬二
萬疋赴京分送順天府所屬人戶寄養備用以十年論
之該馬二十萬疋民戶有限馬疋太多連年倒死者不
止十數餘萬及至追補又告艱難徒費民財無益於用
若照前數行取不無累及逃亡今後合無將備用馬每
歲暫取一萬疋本色折色臨時具奏定奪如果緊急用
馬照舊取用或發銀收買本部官題奉聖旨准行欽此
題踏勘北直隸牧馬草場(馬文升)
弘治五年七月二十九日兵部題為修舉馬政事該御
史潘楷奏本部查得保定真定廣平順德大名河間等
六府所屬州縣洪武年間俱有分撥馬厰牧地牧放官
馬自天順成化年間以來被權豪勢要之家無籍之徒
軍民人等侵奪占種收利肥家節該巡撫保定等府地
方都御史張等奏行戶兵二部差委會官同巡按御史
原額馬厰地土逐一清查明白不分權豪勢要官員軍
民人等但有占種者盡數丈量見數退出還官給與養
馬人戶耕種照例上納子粒遇有馬疋倒死等項將前
子粒給與買補等因本部覆奏差署員外郎主事馮良
輔等會同巡按御史太僕寺分管寺丞等官親詣各府
將前項草場除欽賜皇親并王府達官及民間先年占
種遇例起科辦納糧草等項地土聽其照舊耕種外將
踏過各府草場地共七百八十六處各頃數不同除給
原耕之人承種定其等第肥饒者每畆出銀七分中等
者出銀五分下等者出銀四分自弘治六年為始照數
徵收完足各府官庫收貯聽候買馬支用本部官題奉
聖旨准擬欽此
題覆應詔陳言馬政事(馬文升)
弘治六年六月二十六日兵部題為應詔陳言馬政事
該太僕寺少卿彭禮等奏本部會同英國公張懋等議
得民間種馬定為額數再不搭配則民困終不得甦馬
疋終不蕃盛將來禍患有不可言且如以十萬種馬為
額每馬二年騍駒一疋十年之間該駒五十萬疋縱使
損失亦得三十萬疋再加十年馬必至于七十餘萬矣
威敵制勝取用無窮但各該寺丞送到查勘文冊内開
種馬之數原額新增多有不明養馬之處論糧論丁亦
有不實臣等難便定奪欲再勘明處置不無愈加遲延
合無北直隸地方并河南山東等處六科差給事中都
察院差御史并本寺屬官各一員南直隸應天等府行
移南京六科都察院并兵部各差給事中御史屬官各一員
共請勑二道前往各該地方布政司去處會同布按二
司分巡分守官直隸去處督同本府掌印官仍會同分
管寺丞督同各該州縣掌印并管馬官員從公查勘養
馬地方何處論糧何處論丁論糧者要見免糧地畆實
有若干或一百畆或五十畆養種馬一疋共該種馬若
干論丁者要見有力人丁實有若干或十丁或五丁養
種馬一疋共該種馬若干務要斟酌處置停當既不可
多以損民亦不可太少以虧官每騍馬四匹照例搭配
兒馬一疋此數一定永為定額再不搭配增添如有倒
失遇赦亦不蠲免其耕種免糧地土人戶不分是否原
係養馬人數但係承種過買地土者及官員監生吏典
之家一體𣲖與馬疋領養不許畏避勢要致令不均有
壊馬政勘定畢日即將見在種兒騍馬盡數查出逐一
揀選高大臕壮者存留作種不堪之數責令變賣銀兩
凑買好馬補數大約以種騍馬十萬兒馬二萬五千為
率北直隸山東河南該八萬七千五百江南江北直隸
府州縣該三萬七千五百先儘免糧地畆次及人丁家
道如各府州縣種馬㨂選足數之外尚有多餘堪中作
種者却𣲖與别府馬少去處領養作種額外堪以騎操
兒馬并兒駒照數存留以作備用之數其堪以作種騍
駒量留以備補用其餘不堪之數盡數變賣銀兩以備
買補備用馬疋本部官題奉聖旨准擬欽此
查得弘治六年内兵部題准差官勘處得河南開封彰
德衞輝等三府陳州等一十七州縣山東兖州濟南東
昌等三府所屬濟寧州等七十州縣各論人丁每五丁
養兒馬一疋每十丁養騍馬一疋共該人丁四十三萬
八千五百二十二丁領養兒馬六千七百五疋騍馬二
萬六千八百二十疋其直隸真定保定永平順德廣平
河間大名等七府所屬定州等九十二州縣各論免糧
地畆每地五十畆養兒馬一疋一百畆領養騍馬一疋
共該免糧地七萬七千四百九十一畆有零領養兒馬
一萬七百九十五疋騍馬四萬三千一百八十疋各照
例兩年筭駒一疋其餘人戶收候領養孳生馬駒其順
天府所屬霸州等二十七州縣亦論免糧地畆領養各
處解俵備用馬疋
題為思患預防事
臣奉勑踏勘牧馬草場被命以來夙夜皇皇恐孤付託
於是相恊同事之人遍歴牧放之地詢諸故老循其舊
跡量度以計其畆封土以立其界敬畢前事以復明命
矣然而經涉彼此體量事宜或有一二之可行者輒不
揣蕪陋欲為陛下陳之臣伏思制敵以騎兵為急蕃馬
以牧地為先自古明君思備患者必脩馬令脩馬令者
必設苑牧苑牧之設不徒省芻秣之費而已馳逐水草
堅其足力騰駒遊牝順其物性所以蕃孳其馬者莫善
於此也自祖宗來銳意馬政京畿四環牧地彌望長蓄
茂草馬賴以滋歴年既久故趾湮没官削民侵僅存十
一每至下場之時地不足以供牧戰馬多或顧質牧卒
半至逃亡萬一有所調用勢將何及此固不可不慮者
也邇者兵部建議欲加清理其為國家慮遠矣陛下聖
智明徹洞燭事幾遂俞所請勑臣等踏勘節該欽奉勑
書有曰命爾等將永樂年間原撥各營牧馬草場取勘
四至明白就為丈量係王府管業者另撥無碍地土補
還退出草場牧馬其餘不分内外勢要俱要退出若係
軍民私自耕種者取問如律睿旨下頒至切至再臣等
愚昧無以仰副聖情然於四至頃畆粗舉其略而其間
或有禆於馬政或因巡歴而有所見者臣等何敢緘默
而不言耶臣考之古圉師教圉人飬馬冬廏夏庌冬寒
則燠之以廏夏炎故凉之以庌其順時調燮以善其生
者無所不至也今霸州等處舊設草場去民居稍遠極
目荒墟曠無室宇人馬無所隠庇露宿蒼莽之中以至
暑雨之月蚊蝱生發鼓趐摇&KR1865;噬嚙肌膚馬多瘦損士
卒不樂就牧百計逃避陛下鑒其宿弊近命科道官點
閘此誠防閑之至計也然既有以防之寧可無以處之
乎又况迄今所築封堆不過數年風消雨沐漸就平夷
將復迷其處所為今之計不若緣其邊界量立鋪舍數
座使軍士分地而牧割屋而居馬亦得以就其隠庇復
於居中建立廨宇以處領勑之官使得於點閘歇牧則
設卒以守之庶幾人馬有依而邊界亦永固矣臣等前
踏地至香河縣神機營草場係已故太監覃昌姪覃綱
管業臣等丈量之時道路稱快問其所以緣覃綱管庒
之人倚恃聲勢擅作威福收斂之時征求百端佃種之
家遭其漁獵納之覃綱之家者十無二三管庄之人所
得者常居八九連室興嗟無由控訴夫覃綱已故太監
之姪耳而管庒之人倚之尚足為害又况非覃綱比者
哉且陛下捐數畆之地以厚左右勤事之人若未為過
而不知其轉展委託毒民斂怨有如此也即一處而觀
之則凡權豪勢要之人所謂庄田者其征利禍民營私
斂怨大率類此今草場之為庄田者陛下既令臣等清
理而議處之矣然規利之徒夤緣左右圖復奏討者未
必無也臣願陛下思國家之大計絶小人之營求則國
體正而人心悦矣雖然萬民之望在於一人四海之化
始于一家今霸州等處見有皇庄俱在牧馬之地陛下
為天下之主聖母享天下之養是普天率土莫非王之
庄也豈必於其間復私頃畆之地收數斛之租然後謂
之庄哉臣以為宫閫之用設有不贍取府庫之積以益
之使不失庄田歲入之數則上可以愉聖母之心下可
以紓生民之害矣又願陛下重自裁抑罷庄田以益牧
地凡各處之名為庄田由此而悉屏棄之以與民則人
將欽慕而奏討之門自杜矣臣又見三河縣五軍營草
場一處多係宣德年間歸化達官任玉王鎮等住種自
昔歸化之時給與庄田以裕其食用此固朝廷招徕降
附之深意也然而土著既久生齒漸繁地之所入不足
以贍其家之所需至有迫于饑寒而流為劫盜者甚非
所以安遠人而來慕義也臣詢之於人咸言自此以至
河間達官之營相望不絶貧不聊生者與營略同臣稽
之禹貢五百里綏服二百里揆文教三百里奮武衛由
是言之古昔聖王于邊境之未服者尚綏而撫之又况
慕義來歸居于吾土者豈可使之失所也哉况其間習
於土俗而精騎射者不少倘陛下用之得其所而處之
得其宜則未必不賴其益也今天下武備懈弛窮海遐
邊之卒手不能弓身不能騎者在在皆是脱有寇賊竊
發將何以禦之臣願陛下留神於無事之日加恩于歸
化之人其處顯位而見柄用固不必更張矣若夫達官
之閒散而不任事者選其材力超衆騎射絶倫之人散
之邊方分置各衛如湖廣廣東廣西四川雲南等處衞
置一二員加其品秩厚其廩餼使之專教士卒騎射則
既不失安遠人之道而亦因得以精中國之技也區區
螻蟻之忱冐干天聽陛下倘賜察納而施行之則生民
幸甚奉聖旨該衙門看了來說欽此
題為脩飭武備以防不虞事(半齋集)
先該兵部題前事蒙勑臣等將京運牧馬草場踏勘繳
報外續該臣等題將各項侵占草場庄地一併退出牧
馬等情又該兵部題該欽奉聖旨是設立草場牧放戰
馬係軍國重事廢弛年久今各官既清白王庄侵過地
仁夀宫并親王庄地及各官奏討侵占原草場地土俱
照數退出牧馬欽此除欽遵外臣等各准奉各該衙門
關劄帶領各營把總指揮姚慶等前去霸州等處將前
項地土會同各該管庄官員人等逐一丈量明白築立
封堆四至各堅粗石界牌退出牧馬外今丈量過退出
地土頃畆數目并合行事宜開坐具本謹題
一仁夀宫皇庄一處坐落霸州文安縣苑家口等里共
退出地八百二十三頃五十四畆歸併五軍三千神機
營牧馬外其坐落白鷀淀等處者不與草場相連不曾
退出仍是内官羅全等管業臣等看得霸州草場地里
寬廣水草便利牧地之善惟此為最陛下留神遠圖興
脩馬政一旦俯從羣議雖母后庄田亦宛轉上白退還
牧放臣等有以仰窺皇度計遠處大而細微之利無益
之征必不以此而改易矣臣前霸州丈量退地之時適
見工部奏委官員到彼踏勘葦箔鐮票等地觀其所稱
四至頃畆與臣等原踏草場相同意必草場廢弛之先
渾河横流散漫四出霸州上下漸為沮洳蘆葦旋生牧
放不到當時言利之臣因其地之羨餘悉取葦箔等税
此亦一時權宜之計耳流例相承遂不可己今堙廢之
餘又蒙查理是亦陛下綜核名實之一端也然葦箔等
用較之草場牧放孰重孰輕固不待較而自明矣况草
場設自永樂初年而葦箔等課起自近年是葦箔等地
固草場之地也又况近來渾河改徙故道淤漲不産蘆
葦又非宜征之地乞勑工部查明果有前項課額在内
悉行分豁使牧放無地征之擾庶幾可垂永久以副皇
上興復舊額之盛心也
一夀府庄田一處坐落永清縣信安鎮地方共退出六
百二十畆其地與霸州草場相連照前歸併三營牧馬
一皇庄退出侵過草場地共一百四十頃御馬監退出
侵過草場地共一百五十三頃俱坐落薊州安和鄉地
方歸併三千營牧馬臣等看得薊州草場住種人戶數
多民居星散參錯下牧之時羣蹄踐蹂或傷禾稼必啓
争端臣等依奉兵部題奏過事理委本州掌印正官查
對冊籍於各家庄窠周圍兊换地土明白多立封堆以
杜侵僣臣等前次踏過地土并今退出庄地計其頃畆
不下數萬長蓄茂草足成牧放但恐居民過多日侵月
削復踵前弊致損成規乞勑兵部行移本州設立板榜
開寫民地至頃畆於官廰張掛或有侵踰許令隣佑舉
首重治庶杜弊源臣等又看得内有義井寺一所瞰居
草場之中揆之四面道里適均見今議行盖造官廳不
無重費財用不如即寺之方丈以處領勑之官員既免
造作之營且省浮冗之費其餘營房馬圈量宜成造此
亦薊州一處之權宜也
一太監陸愷奏討庄田一處坐落定興安肅二縣閻臺
地方共退地八百五十一頃七十一畆歸併五軍營牧
馬
一太監覃昌奏討庄田一處坐落香河縣口頭社孟家
庄等地方共退地六百八十三頃七十七畆六分歸併
神機營牧馬凡此草場皆祖宗開創之時必思規畫畜
牧戰馬以備不虞霸州一處固為足矣且又防其雨水
之泛濫蚊蝱之噬嚙又設薊州香河閻臺三河等地審
時應候轉徙牧放其所以為馬政慮者至詳至備然歲
久弊生三十年來奏討占種苑牧幾廢仰賴陛下睿資
天啓聖智夙成遠體祖宗之心大為邊方之慮察納廷
論斷自宸衷特命臣等清查且退出各項庄田以復舊
額固足以擴前休而垂永遠矣然事易于作始而難于
保終臣等願自今以往大昭王度重申禁條敢言眩惑
卑詞奏討者許令科道奏劾嚴加懲治則私蹊可絶而
牧地永存矣弘治十年五月十一日奉聖旨該衙門知
道欽此
題早正種馬以免廢弛馬政事(閻仲宇)
車駕清吏司案呈奉本部送於兵科抄出雲南道監察
御史王濟題臣本儒官誤蒙先帝開復祖宗舊例進臣
今職以言為名民間利病既有所知敢容緘默臣于正
德元年正月二十一日欽蒙差往直隸山東河南印記
弘治十七年分孳生馬駒承命以來夙夜憂惕惟恐不
堪任使有負先帝再造之恩於在天有孤皇上委任之
意于今日勉策駑鈍效報涓埃自暑而寒巡歴周徧今
年正月二十八日到京復命已畢臣切見直隸河間衛
輝二府孳生雖少駒尚可觀直隸永平一府并山東兖
州東昌濟南三府河南開封彰德三府孳生既少駒又
次之至於大名廣平順德真定保定等府孳生不惟數
少駒皆瘦病矮小甚有如豺如狼如狗者所以只得照
例變賣通計各府印記不及二分堪望將來起俵亦皆
百無二三念祖宗立法種馬養在民間正欲孳生起俵
以備邊用今雖有種馬之額而無種馬之實徒有孳生
之名而無孳生之用臣愚所以甚為之痛心也既問之
於有司又訪之於鄉老又察之於百姓多方考究不約
而同皆曰即今百姓賦重差煩財窮力竭救死度日惟
恐不贍畿甸之民困苦尤甚且如養種騍馬一疋孳生
一駒是為二疋兩年印記兊領補種搭配起俵不出養
在名下四年二駒是為三疋甚至積有四疋五疋者餧
養既多費用草料不貲雖有養馬地畆所得幾何加以
官府點視刑責科罰百端害之所在人所必避至親骨
肉莫如父子有怕嫁聘粧奩費用養女忍為溺死况孳
生官馬有害無利百姓肯為之養乎不惟直隸山東河
南為然至于南直隸鳳陽等府臣亦久知其然也所以
百姓惟恐一有孳生百害叢至故將騍馬饑餓作踐瘦
病倒死即今各處額數虧損太多其見在者間有定駒
則又謀買羣醫人等為之隠諱有顯駒則飲以凉水酸
泔為之衝落求為虧欠虧欠照例不過納銀二兩虧欠
不得孳生既出雖報在官饑餓作踐求為倒死倒死不
過照例納銀三兩倒死不得種騍馬既瘦雖有孳生終
皆矮小又有管馬官畏怕分數不及紙上栽桑逼要陪
買一番名曰撓頭駒送官搪塞求為變賣變賣不過照
例納銀二兩或三兩之間有印記或堪補種亦難起俵
太僕寺歲取備用大馬未足科民重買備用百姓甘心
受累因虧欠倒死變賣之例行故將種馬作廢若不早
為從長區處因時制宜圖為官民兩便之計臣愚决以
為馬政不惟孳生瘦小徒費喂養終無實用下累百姓
上無補於朝廷不十餘年必將併種騍馬亦廢盡而後
已先時議者有欲併去種馬止照地畆人丁出銀買馬
此固可革時弊但祖宗養馬之法不可廢壊為今之計
種馬地畆人丁歲取已有定額但要種兒騍馬㨂選四
尺五歲以上十歲以下高大者存留矮小老弱者賣價
區處買補輳完原數照額養在民間府州縣官一年四
次太僕寺官一年二次止是點視務要臕壮病瘦者依
律問罪倒失者就令陪補永為定例設有緊急亦可調
用逓年有無孳生不必追究太僕寺歲取備用大馬止
照種馬定額𣲖行各府州縣買解假如十萬種馬歲取
備用一萬只得十疋買一疋以地論之則出于五頃十
頃以丁論之則出于二十五丁五十丁衆輕易舉就取
三萬或銀馬中半百姓亦皆情愿百姓止養種馬既不
為孳生受害設有生好駒起俵變賣悉聽自便利之所
在又人所必興豈有不用心看養種馬依時羣盖而取
孳生自然之利乎夫官馬民馬同一隂陽生生之道各
處逓年起俵大馬俱係民間所産類非天設地造議者
以為地産有宜否則古人冀北多良馬之說何每見諸
載籍豐于民而嗇于官者盖由利害之分遂至懸絶喂
養科罰之害在民孳生之利在官雖日撻而求其好孳
生决不可得種馬之額在官孳生之利聽民雖日撻而
求無好孳生亦不可得此皆情也亦勢之所必致也臣
廣詢博訪虧民損官其弊如此如蒙皇上俯察臣言勑
行兵部從長議處施行則三五年間孳生既屬下不求
其蕃息而自蕃息種馬雖屬官不求其壮盛而亦壮盛
免官府查筭印記之煩絶管馬官吏書筭人等科罰侵
渙之弊公私皆得其便祖宗立法養馬之意可保經久
不廢矣具本該本官奏奉聖旨該衙門看了來說欽此
欽遵抄出送司為照前奏干係馬政已經呈堂行勘去
後續據太僕寺呈稱查得先年立法種馬養在民間正
欲孳生起俵以備調用後因年久馬種消耗雖令買補
馬既不及數亦不全以致孳生之駒大率不堪起俵京
營及邊一有警急務要大馬充軍出征原生之駒既多
不堪各該有司只得因民之便或於地畆或於人丁或
徵虧欠倒失之價照數𣲖銀凑買解俵惟圖趨辦免罪
何暇更論其他因仍既久遂為故常所謂雖有種馬之
額而無種馬之實徒有孳生之名而無孳生之用誠有
如御史王濟所言者今本官奏要種兒騍馬揀選高大
者存留不堪者賣價買補凑完原數照額令民牧養各
該官員勤加點視務令臕肥瘦病者問罪倒失者陪補
永為定例且可調用此係探本之論合無依其所言又
奏稱太僕寺歲取備用大馬止照種馬定額𣲖行各府
州縣論丁論地買解百姓亦皆情愿照得即今民間歲
貢備用馬匹或以丁或以地或輪流或朋合大率與王
濟所言相同但稱逓年有孳生不必追究以宜通融再
處等因回報到部送司查得洪武等年欽定馬政榜例
内一欵開稱補領或孳生三歲騍駒照例或二年納駒
一疋永為定例欽此又一欵每年備用馬二萬疋南京
太僕寺所屬取三分太僕寺取七分俱限八月以裏差
管馬官員解部等因欽此又查弘治六年間該太僕寺
卿彭禮奏為應詔陳言馬政事本部會議題准差給事
中等官將各處見在種兒騍馬盡數查出逐一揀選高
大者臕壮者存留作種不堪之數責令變賣銀兩凑買
好馬補數大約以種騍馬十萬兒馬二萬五千為率每
騍馬二年着實科駒一疋以十為率孳生駒不及八分
者就將管馬官員提問及將倒失虧欠例不該免種兒
騍馬并駒免追本色每大馬一疋追銀五兩每駒一疋
倒失追銀三兩虧欠者追銀二兩還官以後每年差去
印馬御史將孳生之駒逐一驗看堪中者印烙不堪者
變賣等因俱經欽遵通行外今該前因案呈到部看得
馬政之設係我朝軍國重務屢經言者論列若不再為
通融議處實難保其經久無弊今照御史王濟所奏參
諸孳牧舊例雖有不同揆之官民事體似稱便利相應
斟酌處置合無本部通行兩京太僕寺轉行各該分管
寺丞即便親詣該管地方拘吊原養種馬人戶簿冊并
馬疋到官逐一用心點視要見某人先於何年月日領
養何等毛齒兒騍種馬即今有無見在倒失現在之數
如果高大臕壮十歲以下堪以作種仍令領養内有老
瘦矮小漂沙不堪者即令㨂出其倒失之數查係十七
八歲以上免其陪償官為買補不及歲數兼有别項情
由者立限責令收買身高四尺五歲以上七歲以下堪
中馬疋還官其上年印過馬駒及今揀退種馬俱令牙
行當官估計變賣銀兩并追完各項馬價就令寺丞督
同州縣掌印官員照前收買好馬補足原額給與原戶
領養若有餘剰銀兩解府總類差官解部轉發太僕寺
貯庫以備買馬支用種馬原額各令搭配成羣府州縣
官一年四次太僕寺官一年二次務要嚴加點視瘦病
者痛為懲治倒失者立限陪償每馬百疋病瘦倒失者
十疋以上管馬官員查提究問其孳生之駒雖種騍馬
十萬每年科駒五萬奈何近年各處養馬之家盡為虧
欠倒失之戶何曾生有好駒堪以備用有名無實徒為
勞攘合無亦依本官所擬不必較其有無有亦不必印烙
每年備用馬疋止令一羣之内各照丁田議合明納本
色或折色大馬一疋仍各將羣數随其多寡分為兩班
編成格眼互相輪流今年解本色明年解折色本色者
務要身高四尺兒馬五歲扇馬八歲以下者方許作數
折色者徵銀一十三兩煎消足色成錠俱令該管寺丞
驗追徵完各差管馬官吏依限起解若羣内一戶生有
好駒堪以備用聽從本羣人戶帮價起俵其一羣人戶
解馬解銀亦都編定輪流週而復始如此行之則南北
地方十萬種騍馬之中一年實得二萬五千堪用之馬
其本色折色分數本部仍臨期酌量太僕寺銀馬多寡
數目奏請定奪以後設遇緊急用馬量為增添不拘此
例前項倒失虧欠變賣之例悉行除免每年季報比較
印烙之煩盡皆減省惟年終各府備將種馬并解過備
用馬數目具奏及送部查考仍每三年一次奏差御史
二員請勑關領火印分投前去各該地方公同寺丞將
見在并買補兒騍種馬通行查點印烙及有無拖欠備
用馬疋亦行查追起解中間作弊人員拿問參奏徑自
施行事完之日備造文册奏繳本部仍通行南北直隸
河南山東巡撫都御史一體遵依施行如此則事省于
民利歸于官既不失孳牧之本意誠可為經久之良圖
緣係早正馬種以免廢弛馬政及奉欽依該衙門看了
來說事理未敢擅便正德二年閏正月二十四日本部
尚書閻等具題奉聖旨是欽此欽遵擬合通行為此除
外合劄本寺照依本部題奉欽依内事理欽遵施行
勘定種兒騍馬定數
一南北兩京太僕寺所屬府州縣衛額種兒騍馬一十
二萬五千疋
兒馬二萬五千疋騍馬一十萬疋
太僕寺所屬府州縣種兒騍馬八萬七千五百疋
兒馬一萬七千五百疋騍馬七萬疋
南京太僕寺所屬府衛州縣種兒騍馬三萬七千五
百疋
兒馬七千五百疋騍馬三萬疋
北直隸
河間府二州十三縣種兒騍馬五千三百六十疋
兒馬一千七十二疋騍馬四千二百八十八疋
大明府一州九縣種兒騍馬一萬八百八十疋
兒馬二千一百七十六疋騍馬八千七百四疋
保定府二州十一縣種兒騍馬七千九百四十五疋
兒馬一千五百八十九疋騍馬六千三百五十六
疋
順德府九縣種兒騍馬三千七百一十五疋
兒馬七百四十三疋騍馬二千九百七十二疋
廣平府九縣種兒騍馬三千七百七十七疋
兒馬七百五十四疋騍馬三千一十六疋
真定府五州二十六縣種兒騍馬一萬七千六百三
十五疋
兒馬三千五百三十七疋騍馬一萬四千一百八
疋
永平府一州五縣種兒騍馬四千六百七十疋
兒馬九百三十四疋騍馬三千七百三十六疋
山東
濟南府四州二十三縣種兒騍馬一萬三千三百四
十疋
兒馬二千六百六十八疋騍馬一萬六百七十二
疋
兖州府四州二十縣種兒騍馬一萬四千六十疋
兒馬二千八百一十二疋騍馬一萬一千二百四
十八疋
東昌府三州十五縣種兒騍馬三千三百八十疋
兒馬六百七十六疋騍馬二千七百四疋
河南
開封府一州六縣種兒騍馬一千三百一十五疋
兒馬二百六十三疋騍馬一千一百五十二疋
彰德府一州三縣種兒騍馬一千一十五疋
兒馬二百三疋騍馬八百一十二疋
衛輝府六縣種兒騍馬四百一十五疋
兒馬八十三疋騍馬三百三十二疋
南直隸
鳳陽府四州十四縣種兒騍馬九千五百一十一疋
兒馬一千九百二疋騍馬七千六百九疋
揚州府三州六縣種兒騍馬五千五百九十三疋
兒馬一千一百一十九疋騍馬四千四百七十四
疋
淮安府二州九縣種兒騍馬六千三百一十疋
兒馬一千二百六十二疋騍馬五千四十八疋
廬州府二州五縣種兒騍馬四千三百七十四疋
兒馬八百七十五疋騍馬三千四百九十九疋
應天府七縣種兒騍馬四千六百四十疋
兒馬九百二十八疋騍馬三千七百一十二疋
鎮江府三縣種兒騍馬二千三百四十疋
兒馬四百六十八疋騍馬一千八百七十二疋
寧國府南陵縣種兒騍馬七百五十疋
兒馬一百五十疋騍馬六百疋
太平府三縣種兒騍馬一千四百六十五疋
兒馬二百九十三疋騍馬一千一百七十二疋
廣德州建平縣種兒騍馬八百疋
兒馬一百六十疋騍馬六百四十疋
滁州二縣種兒騍馬七百八十五疋
兒馬一百五十七疋騍馬六百二十八疋
和州一縣種兒騍馬六百三十七疋
兒馬一百二十七疋騍馬五百一十疋
滁州衛種兒騍馬二百九十五疋
兒馬五十疋騍馬二百四十五疋
題馬政四事(儲巏)
近者災變非常聖心恐懼詔令羣臣痛加脩省各開具
興革事宜臣等皆以庸材備員太僕馬政未舉民瘼未
除召變致災實均有罪陛下不即加責為幸已多且使
人各盡言又豈容默謹以馬政四事開坐上陳伏乞聖
覽仍勑該部議處施行不勝幸甚
一議養京營戰馬切見團營軍馬内衛京師外備征調
軍精馬壮二者相資乃可以壮威而禦侮也近年以來
營中之馬日見消耗告稱倒死無日無之多者十數疋
少者四五匹以有限之馬供無窮之死誠可嘆息原其
所以盖因軍士貪圖草料私賣以養馬為累倚恃朋銀
買補以馬死為幸把總之官又多徇私𣲖領不恤貧軍
奸頑之徒又多延挨比較以覬恩宥若不議處弊壊愈
深臣等風聞團營官軍大約不下十萬團營之馬大約
不下三萬以十萬之軍豈無三萬之家衣食稍餘産業
稍足者哉但恐㨂閱不精𣲖養不當耳如蒙乞勑提督
大臣各營選委忠實軍職一員將所轄官軍從一詢騐
家産財力分為三等上等悉令養馬不足以中等補之
其馬十四歲以下倒死責令全陪十四歲以上者止陪
半價二十歲以上者免陪革去樁頭朋銀之例絶其衆
輕易舉之私編成格眼文冊兵部用印鈐縫一本收貯
營中以備科道等官點驗一本送太僕寺以憑本寺少
卿點驗如有倒補轉换事故各該官員就註冊眼為照
官軍養馬既按月關支草料又以時下場牧放若處置
有法騎養得人逓年作踐瘦損之弊亦可以漸保其無
矣議者必曰騎軍步卒練習已久若通行選閱未免更
張臣等不知兵事然考古兵法騎亦可以為步步亦可
以為騎非如天生兩不可易者若平時騎步不能相通
臨敵决戰何以出奇制變乎今團營提督皆奉命内外
大臣臣等豈敢與議但司馬政不忍不言查得本寺給
與馬疋除先年不開外弘治十六年給馬三千疋十七
年一萬一千疋十八年又一萬疋内五千疋未領每疋
直銀二十餘兩皆竭民膏血所得一旦付之軍士骨立
槁死暴殄可憐積以歲月八九疋中僅一二矮小老弱
比之原馬真駑駘之易騏驥矣國家何所賴哉此臣等
所以痛心而一言也
一議減馬政文冊照得本寺所轄養馬地方南北直隸
河南等處各該府縣内外衛所及宣府等處各該城堡
各年各項文冊解造甚多臣等撿看有舊有而今可省
者亦有新增而不可少者有季報馬冊一年四季開報
舊管新收開除實在數目者是也有孳生馬冊每年開
報孳生馬駒并馬戶姓名本寺具數報冊交與御史出
差印記者是也有備用馬𣲖取寄養馬未到先繳一本
已到随繳一本以憑查對者是也又有點馬簿冊少卿
寺丞等官按臨所在臨期投逓以憑點閘者是也以寄
養馬冊計之本寺一本督理少卿一本分管寺丞一本
該府通判一本是亦一事而四本矣各項文冊計其工
食解送之費加之官吏人等因而科擾所費不貲皆出
於民况其所造不過抄騰舊冊略有增損各該官員視
為文具亦不撿閱勞民傷財於事無益臣等豈敢坐視
不為之處看得孳生馬冊各該衙門每年止須二本一
留本處備照一候御史寺丞會印之時投逓每年三月
以裏止具總數申文到寺以憑轉報他本可以盡免矣
備用馬冊亦止須二本一留備照一候解馬到寺之日就同
依准投逓凡先繳文冊皆可免矣點馬簿冊本寺於寄
養馬疋行令各該衙門一體照式編造可以常用少卿
一年滿日交與接管少卿寺丞三年滿日交與接管寺
丞其餘點冊點單手本之類可以盡免去惟季報文冊
乃欽定條例所載臣等昧死言之若將一年四季分併
半年一造一年止造二次每造止許二本一留本處以
備遺亡一解本寺以備查照則相似於舊制無違兼之
民財亦省臣等不敢擅議伏乞聖裁各項文冊乞勑兵
部通行各該衙門并南京太僕寺永遠遵守造冊差人
止許掌印正官動支無碍官錢不許管馬官吏仍歛民
財督理分管官員非奉欽依不許别生事端擅令造冊
州縣屬府者本府類解衛所屬都司者都司類解如無
都司者方許徑解違者各坐以罪庶為便益臣等聞古
人有言生一事不如省一事寬一分則民受一分之賜
訪得各該衙門籍冊亦多徒費無益若推類行之亦為
民造福之一端也乞勑該部議處幸甚
一議處管馬官員照得順天等府所屬州縣寄養兒騸
馬疋田有定額戶有定丁比之别處牧養孳生馬疋事
體繁簡大有不同今該府馬政官員既有本寺少卿提
督又有寺丞分理又有各府通判專管事少而官多令
煩而民擾至于文移簿冊之費迎送廩給之需積少成
多皆為民累查得少卿係奉勑督理官員難以更改合
無將分管寺丞盡行減省管順天府者改委管别府管
保定河間二府者止令管理孳生馬疋至於寄養馬疋
專委少卿各府通判等官悉聽約束如此則職專而可
責成民安而無多擾矣再照宛平大興二縣先年該差
給事中等官王延等奉勑查勘宛平縣舊原額免糧養
馬地一千一百七十九頃四十八畆有零編養馬一千
二百九十疋大興縣地五百八十六頃五十三畆有零
編養馬五百二十六疋大率計之為田人九十畆養馬
一疋比之别縣止五十畆養馬一疋者例已不同編戶
造冊詳於舊冊民安事久已為定規續該順天府建言
要將宛大二縣馬疋分𣲖别縣寄養管馬官員起送吏
部别用該兵部覆奏行移本寺臣等看得民間種地莫
非王土養馬者免糧出税者免馬此不易之道也今兩
縣地土幾及二千頃既不養馬又不納糧却將馬疋加
𣲖别縣揆之事理可謂不均况兩縣密邇輦轂全無馬
疋緩急征調何以應用該府所言可謂知其一未知其
二也合無仍將管馬官吏存留辦事免糧人戶照舊領
養庶幾先事有備民無不均若謂京邑之民差使繁重
宜加優恤許令原養馬二疋人戶共養一疋則恩澤之
施又加於他縣一倍矣如兩縣管馬官員得留本府管
馬通判可以革去議者必曰他府不革獨革順天可乎
盖他府管孳生之馬事多不可革順天府止寄養之馬
事簡可革也
一議清場畆租銀照得各該養馬地方俱有牧馬草場
事體歸一專令牧養馬疋近年法制更改祗是徵納租
銀除真定等府每年陸續解銀到寺近又該兵部差官
清查外惟順天府所屬二十七州縣永平府所屬六州
縣保定府易州淶水定興新城新安容城雄縣七縣河
間府青城任邱静海三縣每草場有一叚百十畆者有
數段幾百頃者每年租銀有三四十兩者有五七十兩
者自弘治六年起例以來各府徵收並無分文解送到
寺既廢牧馬之舊規又失徵租之常例若不查理其弊
愈深及照先該都御史洪奏將順天等府免糧養馬空
閒地土每年照畆徵銀祇行二年續該本寺奏准免徵
除例前己行給民買馬外未給之數亦未清查臣等竊
思前項銀兩俱緣馬政而設比與别項課税不同既已
徵收在官又非小民拖欠可比如蒙乞差本寺少卿一
員遍歴所屬督令各該掌印并管馬官員逐一清查要
見某處原設有牧養馬草場田土若干自弘治六年起
每年各收租銀若干現在何衙門交收其别項支費者
奉何衙門明文可據及查免糧空閒地畆某處某年庫
若干在官悉令起解該徵者立限催完其各年徵收在
官銀兩或為官吏侵欺或推稱别項支費查無明文憑
據悉聽差去官員應拿問者拿問應參奏者參奏追徵
清理完日通將各處草場頃步坐落里至佃種人戶花
名每年并該徵銀兩等則之數造冊二本一送本部備
照一留本寺查考如此則不惟革官吏侵欺之弊且可
助邊方買馬之資其於馬政亦為小補
題馬政利病(儲巏)
近奉勑諭痛加脩省已將本衙門事當興革者開具上
陳數日以來竊思邊方馬政關係尤重稽之案牘粗得
其沿革利病之槩再行開具伏候聖裁照得本寺歲收
各處馬價銀兩起自成化二年為因南方一二縣地不
産馬暫收折色自後比例者衆日漸加增當時所積不
多各邊不曾有損以後間有奏討量與亦不盡從緣各
邊自有買馬之需如宣府餘剰糧陕西屯田等項銀兩
是也利源一開潰不可塞查得宣府成化二十一年止
奏討銀一萬兩自弘治十四等年至今則一十三萬兩
矣大同成化二十年并二十二年止奏討銀二萬八千
三十兩自弘治十等年至今則一十六萬五千兩矣延
綏成化年間止共討銀三萬九千兩自弘治九年至十
八年則一十萬二千一百九十五兩矣寧夏弘治十八
年以前節次止討銀二萬一千一百三十兩弘治十四
年至今纔及六年則已七十萬兩矣陕西布政司等處
止是成化二十二年取銀三千八百八十兩自弘治元
年至今則節次共討過一十五萬九千兩有餘矣他如
甘肅遼東山西等處各次奏討過一十一萬五千三百
七十二兩皆數倍于前可謂費出無經縻耗不貲矣及
照得本寺寄養順天等府馬疋起自正統十四年為因
邊鄙用兵馬疋不敷歲取南北直隸等處馬二萬疋俵
養近坼以備征調然本意備京營之用不專為各邊之
資緣各邊各有行太僕寺苑馬寺所畜馬疋足備征調
故也其後馬政廢弛人心狎頑一遇邊警輒言馬少張
皇聲勢奏請紛然横議一興牢不可破查得宣府自成
化十一年至弘治十二年止取馬一萬九千一百三十
疋弘治十四年至正德元年七年之間却取過馬二萬
一千四百五十四疋大同自成化十一年至弘治七年
止取馬一千九百六十五疋弘治十二年至正德元年
八年之間却取過馬一萬一千八百三十一疋除給銀
買補者不計己數倍於前矣邊方官軍因見京師銀馬
易以邀求遂將騎操馬疋不甚愛惜及至倒死不行陪
償鎮巡大臣多闊略文法豈能一一覈實把總等官惟
乾沒貨利豈能一一盡公甚至貪黷之徒如近年都督
莊鑑侵欺買馬價銀追賍罷官亦其一也其中弊病難
以悉言若不計處國家之財物有限邊方之請求無厭
歲復一歲何以支持臣等叨司馬政材識淺短素無經
畫然且事勢牽制又難舉行輒以愚見條陳稍逭不職
查得先年邊方討馬兵部奏勘缺少是實方行量給其
後不知緣何不料邊情之緩急不計内馬之盈虚随其
奏討之數輒給與之而又不復稽考任其耗費合無該
部仍照先年良法今後奏討者嚴加覈實量為給與庶
幾邊方不敢妄求朝廷不致徒費彼知馬不易得亦肯
調養用心又查得本寺未收折色以前邊方止給馬疋
今給銀十萬作馬萬疋價少馬多似利於官殊不知馬
價銀兩不入軍中就為有司剋減又為軍士花費及至
買馬所餘幾何價既不多馬何從好随買随死終費官
價随死随討終累朝廷原其本心非全為馬合無今後
邊方缺馬之時仍給本色以杜前弊若謂寄養之馬不
敷聽臣等多方措置又查得各邊俱有餘糧屯田草場
樁頭等項銀兩以備買馬之費先年不曾給與本寺銀
兩邊無不足今歲給益多邊益不足何歟必須查考方
得其詳合無兵部奏差風力郎中一員與同本寺督理
少卿前去各邊查勘前項銀兩歲入若干收貯若干各
該城堡騎兵若干有馬者若干該補者若干近年本寺
發去價銀買馬若干餘銀若干給過馬疋某城若干某
堡若干如有奸弊聽其參究事完之日具數造冊收貯
兵部預知其盈虧多寡之數臨期請給易以酌量若一
時動衆興兵暫添銀兩不在此數又查得各邊討馬開
稱馬死或生災病或因馳逐理或有之然不應如是之
多其間豈無瘦損作踐偷賣私借之弊並無一字聲說
况生病亦由于水草之不時馳死亦由於作止之無節
要將得人專心牧養豈可盡諉之馬哉合無兵部行移
巡鎮等官各以暴殄天物為戒愛惜國馬為心選委管
馬官員督責養馬軍士務要飲秣以時蔭息有地疾病
者委之官醫作踐者治以軍法及照本寺奉勑督理少
卿止是每年到邊點閘一次合無今後點閘二次倒死
者皮張綜尾俱有方准朋陪買補者齒歲身材相應方
准印絡但巡點之處不及大同緣大同銀馬一從本寺
給與既有相關亦合查點合無勑令兼管庶幾人皆警
畏事可責成又查得督理京營少卿奉有勑諭内開比
較百戶指揮都指揮等官損瘦倒失馬疋或按月住俸
或奏聞區處天語丁寧俱有則例然遐邇一體内外一
法合無勑督理少卿宣府大同各城堡等處悉照京營
則例遵守施行使邊方將士惕然悚懼俱知朝廷脩建
馬政法令嚴明庶幾變其舊習以圖後效又查得陕西
各邊因是地方曠遠道途艱難不來取馬止是弘治十
七年十八年定州給與延綏馬共三千五百疋其逓年
奏討本寺馬價買補馬疋不下數十萬兩及彼處餘糧
屯田官地樁頭各項銀兩亦合查究前項京營住俸比
較事例亦合通行但原無本寺官員督理乞勑兵部另
行議處或者所見謂邊方重地鎮巡大臣閫外之事宜
從寬大若每事較量多方綜核邊方將士恐有不堪臣
等謂團營為京輔之屯比之邊備尤重提督極人臣之
貴比之鎮巡尤尊朝廷慎重馬政尚有科道點閘少卿
督理况邊方乎盖鎮巡等官於軍士務結之以恩臣等
典牧之官正欲裁之以法固並行而不相悖也臣等愚
昧不能盡識時宜伏乞勑下該部詳其可否補其缺略
畫為長策為邊方久遠馬政之利不勝幸甚(柴墟集)
名臣經濟錄卷三十五
