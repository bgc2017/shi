名臣經濟錄卷三十三
明黃訓編
兵部(武選下)
查革武職疏
該兵部題武選等清吏司案呈節該伏覩正德十六年
四月二十二日詔書内一欵自正德元年以來諸色人
等傳陞乞陞大小官職盡行裁革吏禮兵工四部各將
查革過傳陞乞陞文武僧道匠藝官員名數類奏查考
其皇親及公主所生子孫原無出身正途朝廷推恩陞
授者不在此例又一欵兩京五府見任掌印簽書管軍
管事公侯伯都督及都指揮六部等衙門見任文職四
品以上并各處廵撫官俱聽自陳去留取自上裁武職
内有傳旨管事者革去管事照舊帶俸又一欵正德元
年以後在京在外官旗舍餘人等但係例外奏帶及稱
報效在各邊各處或一人數處或一時兩三處報功或
併功陞授官旗者除原祖職役照舊其餘盡行除革該
衛所各將革過名數造册送戶兵二部查考敢有受財
隠避不革及抗違妄奏者俱問發邊衛充軍諸色人等
冐認錦衣衛官員戶下舍丁致陞官旗者限三箇月以
裡許各官旗自首與免本罪冐籍之人革去職役過限
不首該部查出或被人告發通行治罪發遣又一欵近
年軍職人等在各邊不曾斬有首級巧立當先衝鋒等
項名色及各處斬首不及數該部照例擬賞奉旨陞級
世襲者兵部通行查革又一欵賜姓人員及見犯罪冐
姓者各復本姓在京者各照原有本等職役閒住隨住
當差在外取到留用者不分官職大小各回原衛原籍
帶俸閒住但因賜姓義子廕陞職爵并與做勇士等項
食糧名色者兵部盡行查革又一欵正德元年以後各
衙門官軍旗校人等緝捕妖言奸細并不係臨陣對敵
強賊一應陞授職役者通行查革以後各該衙門照舊
年終類奏兵部查議陞賞欽此欽遵俱經呈堂在京行
五軍都督府并所屬衛分及錦衣并親軍等衛所左外
行都察院轉行各該廵按御史所屬及咨南京兵部各
行查革去後延今將及一月在京府屬并錦衣等衛所
未見將各官旗應存應革緣由回報相應議處案呈到
部臣等仰惟皇上御極之初首頒前項裁革之詔蓋痛
官爵之冗濫而欲為愛惜之圖念俸糧之糜費而思為
節省之計更化善治宜莫先於此者各該衙門正當仰
承德意疾速奉行庶前日之弊政不留而祖宗之舊規
可復今五軍都督府并所屬在京衛分及錦衣等衛所
官員不以明詔為重本部查革文移到彼將及一月未
見各將應存應革緣由造册繳部蓋因各該府衛官員
或人情稔熟欲抗顔而未能或依憑有人遂掣肘而難
動若不另為處置誠為廢格詔書查得見該科道官會
同戶兵二部委官清查錦衣衛旗校事頗就緒合無比
照前例乞差風力給事中御史各一員本部委官一員
屬錦衣衛者本衛選委老成能幹官二員遵照詔書内
事理將五府并所屬京衛及錦衣并親軍衛所應革人
員每人審取親供二本各將原祖職役并例外奏帶或
報效或拿賊等項獲功或因盗賊妖言獲功或非時冐
叨恩級或併功陞職及傳乞陞職緣由備開明白差去
官員逐一清查磨對各人應存應革職級扣筭定擬停
當備造文册奏繳中間如有事涉疑似者臨時奏請定
奪敢有隱避及抗違推調等項情弊聽各官參究治罪
庶冐濫名器之徒不致於漏網而清朝釐革之政不委
之虛文緣係差官遵詔查革冗濫官員事理未敢擅便
正德十六年五月二十日本部左侍郎楊廷儀等具本
奉聖旨是五府所屬京衛并在京親軍衛分便差風力
給事中御史兵部屬官各一員遵詔旨清查屬錦衣衛
者本衛選老成官二員會同清查欽此欽遵又該兵科
等科都給事中汪玄錫等題亦為前事題稱武職乘時
冐濫已非一日科道等官既承重任必須自立無過之
地方免浮議且文册浩繁展轉搬運恐生弊端合令各
官於相應公廨處所會同清查不許一應閒雜之人出
入查得詔書内原令各該府衛衙門徑自查革造册繳
部已經通行日久訪得承委官員造有清冊前項冐陞
之徒尚萌僥免之心百計破調以致承委官互相觀望
不將清册繳送乞勑各該衙門作急造完前項文册繳
送兵部該司收貯轉送科道等官清查如再遲延有悞
行事各該衙門掌印官及承委官容令科道等官參究
伏望皇上特勑科道等官務要秉公持正悉心查革無
使清明之朝仍有名器冐濫之弊實為至幸等因題奉
聖旨是各該清查官員務要秉公持正悉心查革毋致
仍前冐濫該衙門知道欽此欽遵備行臣等會案行准
兵部武選清吏司手本開送五軍都督府并所屬京衛
及清軍旗手等衛所造完該查官旗文册并各人親供
及本部節年陞官奏帶堂稿前來又准職方清吏司手
本准臣等手本行查各處鎮守分守守備等官奏帶分
别例内例外則例開送施行等因到司准此查得先該
廵撫宣府左僉都御史秦紘奏稱各鎮守分守各内外
官員不照廵撫官員事例俱各奏討在京官舍名為親
信頭目在邊跟用夤緣為奸非止一端要將各處奏討
頭目盡數取回以後不許奏討等因該本部議得合無
今後鎮守分守等項内外官員奏討跟用之人原係五
名者減作三名原係十名者減作六名務要嚴加簡選
不許夤緣投托本部仍通行各邊内外官員一體申明
禁約帶去之人既不夤緣投托圖財蠧政亦不許泛濫
差遣假公行私倘有事發連坐本主如此庶幾不敢容
無藉之徒邊方亦不缺可用之人但奉有上項節次欽
依事例未敢擅便定擬伏乞聖裁成化二十年十二月
二十日具題奉聖旨是各處跟隨人員既多奸弊内外
鎮守官與五名分守等官與三名多餘的都查取回京
今後都照這例行欽此又查得公務事該太監姚舉題
蒙差鎮守江西地方奏帶去支廩給官舍指揮使楊輔
等五員名并不支口糧軍舍姚文等六名該本部查得各
處鎮守分守等項内外官員奏帶跟用頭目内鎮守官
許帶五名分守等官三名應付口糧脚力若係團營操
備并侍御上直人員不許奏帶又查得内外守臣係鎮
守者許帶指揮以下係分守者許帶千戶以下係守備
者許帶百戶以下止以原擬名數不許過多如有故違
聽本部參奏究治俱係見行事例參照太監姚舉係鎮
守官員例該奏帶頭目五名今却數外多奏姚文等六
名但查楊撫劉成董英各見在團營操備李椿等又係
辦膳人員於例俱難准擬所據支口糧冠帶舍人姚鎮
等并不支口糧軍舍姚文等既查無碍人數合無行令
本官仍就於多奏不支口糧軍舍内另選三名替補指
揮楊輔等輳足五名之數前去應用楊輔等各送該營
把總操練李椿等仍尚膳監辦膳等因正德元年六月
初三日題奉聖旨是欽此又為公務事該大同總兵官
温恭奏稱原任大同左副總兵奏帶官舍祁宣等三員
名支廪給口糧劉元吉等九員名不支口糧見在聽用
今充總兵官例該五名支口糧除祁宣等三名尚缺二
名訪得錦衣衛等衙門通事舍人官旗李秉等二員名
支給口糧劉奉等一十三員名不支口糧乞發聽用等
因具題正德三年五月奉聖旨照例這鴻臚寺通事并
譯字通事係應役人數不許奏帶别項雜差如有鎮守
先行奏帶去的着禮部并大通事查照取回着役該衙
門知道欽此又為公務事該延綏參將田琦例外奏討
頭目該本部議得本官奏討侯俊等係例外之數擅難
定議等因具題正德十四年三月奉聖旨田琦既以奏
帶跟隨三名這例外奏討的不准今後有似這等例外
夤緣奏討的恁部裡參究來說欽此欽遵合用手本前
去查照等因又准該司手本開稱太監陸誾尹生等雖
有奏帶原無花名無憑開報等因臣等會同將五府所
屬京衛并在京親軍衛所應革官旗逐一清查内錦衣
衛仍會同委官千戶陳㴻等清查通行磨對扣筭明白
内有開報不明取供未到緣事故等項俱候兵部另行
臣等仰惟皇上天啟聖明臨御之初誕下明詔絲綸煥
赫條貫精詳舉行舊章剗剔宿弊凡在臣民豈勝歡抃
所據正德元年以來軍功冐濫官爵繁冗甚非祖宗之
法臣等仰遵明詔通行查革備造文册奏繳外但簿書
浩繁不宜猥凟聖覧所有弊端之未能盡除事體之尚
須釐正者敢昧死重為陛下言之仰惟我祖宗開國以
來立為武爵專以待有功之臣延及子孫俾世其職報功
之典可謂重矣然品秩之尊莫有過於公侯伯者自非
定難拓土之功不以輕授故我太祖高皇帝開天啟運
不階尺土奄有區夏而一時翊運元臣佐命宿將驅除
剪滅𢡟建厥功然在當時封公者六人封侯者二十有
八人至我太宗文皇帝始自藩封克登大寳其所封拜
亦不滿十餘人列聖相承益加慎重中間屢嘗殱夷大
憝蕩平羣盗戡伐戎寇立功之臣後先相望蓋不為少
然未有中官弟姪封拜之濫爵賞之極如先朝者也臣
等參照寧夏之役雖曰寘鐇背逆天道實由逆瑾結憤
人心彼時賴都指揮仇鉞之兵一舉平定而太監張永
聞風趨赴攘為已功幸而禍亂克平實仗宗社之慶後
逆瑾伏誅永與有力僅可以贖黨惡之罪豈應遽為討
賊之功既而太監谷大用馬永成陸誾魏彬等結為朋
黨專權出政乃以運籌帷幄並受褒崇於是以永兄張
富封泰安伯弟張容封安定伯谷大寬封高平伯谷大亮
封永清伯馬山封平凉伯陸永封鎮平伯魏英封鎮安
伯其他俱以功廕加陞都督指揮者又不下數十人貂
蟬玉帶勢轢班行鐵劵金書光動閭里身不出國門之
外足未履戰陣之地曾無旦夕尺寸之勞而一槩大拜
封爵坐獲殊寵此士夫之所以痛心而將臣之所以解
體也今仰遵詔旨俱以查革候命下之日合行該部追
奪誥劵削為編甿但張容魏英已經辭免伯爵復被新
命仍與做都督同知張富與做錦衣衛指揮使且三人
者均冐無功之賞尚逭有罪之誅况大小冐濫人員既
以盡行削革而容等有官如故不免陟罰異同伏乞特
賜威斷將容等見存職級盡行禠奪革其世襲庶足以
光昭祖宗之法而一洗名器之汙也再照正德年間軍
功之濫其弊有三奏帶之數太多紀驗之次失實武選
之法盡壊如鎮守官奏帶例該五名分守官奏帶例該
三名今則七八十名者有之五六十名者有之其領兵
奏帶至三四百名者有之如錦衣衛官校旗舍俱係侍
衛直駕人員與夫京營操備官旗例無奏帶之例今則
公然違例奏帶而前項人員獨多蓋以各處鎮守太監
類皆出自權門援引是以彼此互相結納遇有地方用
兵則以所帶之人盡隸報功之籍往往安居京師寄名
邊方故有一人而數處奏帶一時而數處獲功其不在
斬馘之例又復巧立别名或曰運送神鎗或曰賫執旗
牌或曰衝鋒破敵或曰三次當先如寧夏之訪尋金册
河南之軍前效勞皆是也紀驗之地既無審覈之公銓
選之司又無駁勘之實當給賞者每破例而冐同陞官
應查議者輙陞除而許令自首其改正重陞併功加授
之類私謀巧術弊出百端難以枚舉臣等查得寧夏陜
西甘凉雲南貴州江西湖廣等處平賊功次中間俱有
冐濫未能盡合條格獨貴州香壚山之役錦衣衛報功
陞授者尤為冐濫山東河南征勦流賊其功雖有可稱
而太監谷大用張忠陸誾尹生等各人奏帶巧立名色
陞授職級者幾六百員名其冐濫抑又甚矣今仰遵明
旨將例外奏帶之人通行查革其各處歷年紀功官員
審覈不公雷同為詐有負朝廷耳目重寄者乞勑兵部
查議明白移咨吏部通行罷黜以警將來再照各處討
賊既平内外中官大臣類授武職功廕尤非祖宗之法
竊謂各該領兵官員奉命出師致有成功乃其職分廟
堂籌畫理亦宜然且克捷之日既身加官爵之崇又家
受金帛之賚莫非優典已足酬功奈何重以武爵廕及
子孫寵報逾涯實難負荷但近年文職功廕多因中官
妄希恩數一例普及心知非義辭拒弗能今仰遵明詔
一體查革臣等伏乞自今以後内外文臣果能身兼將
相功業顯著者朝廷欲加殊恩豈無别項彛典不必假
以武廕以干清議實足以厲士夫廉靖之節足以服邊
庭將士之心再照正德元年以來各衙門緝獲妖言強
盗并不係臨陣對敵一應陞授職役者已經遵照詔旨
盡行查革臣訪得天順成化弘治初年指揮門逹袁斌
朱驥等提督緝捕每至十年或十一二年方纔一次類
奏其間委係積有年勞獲有竒功者該部查勘是實分
别等第奏擬陞賞然陞者不過五七人多至十人而止
其賞者或以布絹或以鈔錠其無功者尚或責打黜退
當差自後因其拿獲妖言陞襲一軰之例於是人競貪
功大肆羅織所獲妖言強盗多是冤枉故弘治十八年
之詔痛欲禁革此弊當時已有濫觴之漸及正德元年
錦衣衛指揮趙鑑葉廣東厰太監王岳鄭旺各官一時
更代數月之内將辦事官校四次奏陞正德二年又復
類奏當時已經該部參論馴至近年以來奸倖用事厰
衛專權無賴之徒鱗集蟻附創設四厰復立内刑辦事
之員日增獲功之奏漸數始則三年一奏或二年一奏
後至一年一奏或一年兩奏遂有年終類奏之名往往
以妖言為首張皇賊状無非掎摭之詞連署姓名不辯
獲功之數含糊奏請䑃朧擬陞奏一人則陞一人奏百
人則陞百人以致市井庸流不崇朝而立陞朝籍權門
厮役不數歲而驟至顯榮且其假種妖書隂為䧟穽買
同番手誣執平民加以酷法慘刑煆煉成獄凡經厰衛
奏送法司莫敢平反冤魂塞路上干天和凡有人心言
之憤結且弘治元年奉有孝宗皇帝聖旨以後拿獲妖
言的不陞止照成化十四年例給賞綸音具在所當萬
世遵行不知該部何所稽憑類將妖言陞級方今聖明
在上妖孽自不能興况亦律有明條不須另開賞格但
輦轂之下畿甸之廣盗賊竊發難保必無以後合無每
年年終類奏止將獲過強盗起數題送兵部附卷定為
三年或五年之制待年滿方將各人各年之内獲過強
賊多少分為等第查奏陞賞然每陞不過十人給賞不
限名數已陞者仍依舊例不得再陞其類奏獲過盗賊
起數不許仍前混開務見某人拿獲某賊或某人為首
某人為從明白開其月日地方其有賊勢衆兇登時拏
獲功出尋常者兵部即時奏請定奪類奏之時仍須開
報如此則人思建實功官無濫授獄無冤民而盗賊亦
不至猖獗矣再照五府錦衣衛之立一則管轄兵馬一
則專掌宿衛掌務之職或以流官或由推舉蓋用其能
而不用其世所以待武臣之大有勲勞超出羣類者也
然亦惟武臣之冑而他途不得與焉其選可謂重且嚴
矣近年以來乃有不由武冑雜然並進大抵非嬖幸冐
功之徒即技藝希恩之屬援朋引類車載斗量入則金
紫雜沓於班行出則僕從喧闐於道路遂使國家以賞
功之典為施恩之具不惟加諸其身而又使之世襲使
邊庭效命之士扼腕不平祖宗法度之所以漸更朝廷
紀綱之所以大壞府庠之所以耗斁倉廩之所以空虚
生民之所以困苦盗賊之所以繁興災異之所以疊見
未必不盡由於此也臣等仰遵明詔將正德年間一應
冐濫之流通已查革外乞勑兵部查照先年凡不由軍
功授職者日後仍照詔旨革其子孫承襲伏望皇上繼
今已往念祖宗得天下之不易惜朝廷官爵之匪輕非
軍功决不可授以武職非異才决不可試以流官使天
下之人知得之為難則國家有事可以勸忠厲能而足以
措宗社於泰山之安矣再照兵部近年以來選法不明
人自為例如流官不許世襲署職止加實授係是祖宗
累朝成法不知起自何人乃敢擅為變亂即今查革過
冐濫人員數多中間蓋有流官以流得襲署職以署加
陞甚至納粟虛御遂以軍功累授近日推舉各處將官
多有見在裁革之數事多違法責在該司較諸犯功之
官其罪尤為不同乞勑該部通行查出從重參究庶將來
官爵不至於冐濫而祖宗典章不視為虛文也再照五
府所屬京衛并在京親軍衛分自明詔開讀之後兵部
行文查革各該衙門既以遷延一月不報及該兵部題
奉欽依差科道等官會同清查臣等聞命之日即復會
案備行嚴立期限不次催督乃復仍前延緩前項文册
幾於兩月方纔造到顯是各該掌印首領及承委官員
奉行不力事屬稽遲俱當有罪乞勑該部通行參究以
警諸司再照裁革過職級如都指揮等官見在各該地
方領勑管事者皆是夤緣而出原非選舉之公合無乞
勑該部逐一查取回京另推相應官員銓補庶存甄别
以厲賢能及照前項汰黜人員通計三千有竒中間大
率城狐社鼠稔於鑚刺之人竊恐心存覬覦不顧摇尾
之羞力可夤緣未絶回天之想萬一敢有抗違奏辯之
舉即係懷奸亂法之人伏乞陛下赫發震怒亟加嚴譴
庶有以杜塞倖門挫懾羣小尚願陛下普垂離照益厲
乾綱振起綱維申飭憲典慎重名器以待天下之勲勞
節省財用以安海内之百姓上為宗廟社稷建不傾不
拔之基下為子孫黎元開可久可大之業臣等不勝幸
甚天下幸甚緣係開讀事理未敢擅便今將查革過官
旗數目開坐謹題請旨
明卹典以定功賞疏
昨該兵部題為乞恩比例加陞親兄陣亡功級以圖補
報事武選清吏司案呈奉本部送兵科抄出陜西行都
司甘州左衛指揮使孫淮奏兄孫鏜原係指揮使職事
嘉靖二年十二月内領軍調征東路寇賊追至地名打
磨溝與賊對敵奮勇身先射中一賊落馬督軍就陣擒
獲餘賊發恨齊擁撲奪將兄射砍陣亡因兄乏嗣臣係
同母親弟例該承襲嘉靖五年二月内保送襲兄原職
回衛到任管事今蒙劉御史將兄陣亡功次勘明造册
繳部思得綏德衛一般陣亡指揮僉事周仁伊男周邦
先襲祖職後加伊父陣亡陞級蒙授指揮同知臣與事
體相同伏望皇上憫念臣兄死鋒鏑之苦一視同仁乞
勑兵部查照臣兄陣亡陞級明白照例將臣改正加陞
都指揮僉事等因奉聖旨兵部知道欽此欽遵抄出送
司查得嘉靖五年二月内該陜西行都司甘州左衛陣
亡指揮使孫鏜親弟孫淮前來襲職該本部查明欽選
祖職指揮使訖續該廵按陜西監察御史劉濂奏繳嘉
靖二年十二月内甘州地方功次文册前來内有甘州
左衛陣亡指揮使孫鏜該本部照例擬陞一級與做都指
揮僉事保送應襲兒男赴部襲陞等因嘉靖七年正月
二十九日題奉欽依備行去後今該前因案呈到部看
得陜西行都司甘州左衛指揮使孫淮奏稱伊兄孫鏜
原係指揮使嘉靖二年甘州地方殺賊陣亡伊襲祖職
指揮使今乞要照例加陞伊兄陣亡功級一節查照本
人襲職及伊兄陣亡陞級緣由相同合無備行該衛再
查無碍准令孫淮於原襲指揮使上加伊兄陣亡一級
與做都指揮僉事於原衛所查照施行仍將本官原舊
職俸開除等因奉聖旨是欽此臣等看得前事該部議
擬似未穏當請為陛下言之查洪武十九年令從征官
沒於陣所者子孫襲職陞一級又查得天順正德年間
陜西地方敵殺寇賊賞例凡陣亡者俱陞一級皆為子
孫襲職而言今孫淮却是以弟襲兄又伊祖職原係指揮
使重職假使孫鏜有子則孫淮止是軍官舍人今以兄
鏜乏嗣遂獲承襲三品職事匹夫一得此巳溢分望乃
復援引周邦以子襲父之例欲將伊兄陣亡一級併加
本身所據父子兄弟事體不同該司槩以陣亡常例查
覆即將孫淮擬陞都指揮僉事以上必以材能軍功方
得推陞選用名為流官不許子孫世襲今孫淮本非自
立軍功又無材能可見若復以兄陣亡遽陞都指揮僉
事似以流官亦得襲陞殊非舊制况自來無因兄陣亡
陞弟明例查得正德十六年題准襲職事例内開今後
軍職或千戶或指揮獲功陞至都指揮以上内都指揮
僉事以上職級雖未任先故者子孫止許承襲指揮使
夫實有軍功陞職未任而死者子孫猶不得襲陞流官
况孫鏜係陣亡非功孫淮係弟非子乃得以指揮使而
冐陞流官為都指揮僉事可乎臣等竊謂陣亡陞級本
以憫念死者罹鋒鏑之慘故令子孫承襲加陞一級若
其不幸無嗣則前項優恤之典正宜加諸死者之身合
無今後武職陣亡無子孫者應該承襲之人止許授以
祖職仍將陣亡該陞一級追贈陣亡之人自指揮使以
下都指揮僉事以上皆用此例其旗軍陣亡無子者則
查照正德年間陣亡不願陞者賞銀十兩之例止賞銀
十兩以優恤其家其陣亡有子孫者自指揮同知以下
皆得照例襲陞惟指揮使陣亡則亦止當追贈為都指
揮僉事蓋其祖職官階已尊而國典流官不得襲也其
諸武職百戶以上自立軍功於祖職上累陞至指揮使
而無嗣者應該承襲之人亦當革去續立軍功職級止
許襲授原祖職事仍於本身原職上亦得加贈一級若
累功陞至都指揮以上者加祭一壇如此則死者之心
得以少慰而生者之福不致過徼似於國典人心兩無
偏碍如蒙伏望皇上俯注聖覧少紓&KR0790;思倘以臣等所
言非謬特降綸音勑下該部列為著例永久遵行仍乞
將孫鏜准贈都指揮僉事其孫淮所陞都指揮僉事一
級先乞明旨革去止照原襲指揮使供職則卹典所加
各有攸當而功賞為重庶幾不濫施矣緣係明卹典以
定功賞事理未敢擅便謹題請旨
賞功之格一(丘濬)
臣按後世計首級以定軍功始於此嗚呼生天地間而
靈於物者人也人與人同類相生以相愛相死以相衛
人之理也天之道也世降而偽滋人與人乃相戕相害
均是人也而又殺人以為功是豈人道當然哉夫自五
帝三王之時已有争戰之事然其人化服即止不至殺
戮之甚如後世也至秦用商鞅始尚首級後世襲用之
以為當然而不可易百世如一日也後世忍心貪功之
人乃至誣平民截死屍以為功次皆秦作俑之遺禍也
臣嘗謂天下之事惟武功一事最難得其盡善而無遺
弊何也蓋興師動衆人至多也臨陳對敵機無窮也不
殺則不足以退敵而功不成是武功之成必在於殺人
也是故論功者恒以殺敵之多少以為功庸之差等古
昔盛時固已獻馘於學宫載之詩禮者可考也非但秦
也蓋至秦乃益甚焉耳今若不用秦之法而於武功告
成之日一例陞賞然而勇者怯者同賞孰肯效死而爭
先若依舊以首級為功方其戰酣乘勢之際其勢有進
而無退既斬敵首何暇轉而持之非獨為人所有而敵
亦或得以制其命矣二者皆非萬全無弊之法然則果
何如而可臣竊以為自古國家所以賞功者爵與財而已
矣爵以名而致貴財以利而致冨是名與利冨與貴乃
人之所甚欲而甚慕者也以人之所甚欲者以為賞功
之具蓋以性命者人之所甚惜身體者人之所甚愛人
能舍其所甚愛甚惜之性命身體以為我操兵戈以禦
敵以衛生靈以安社稷厥功莫大焉於是乎即其所甚
欲甚慕之貨財官爵以報之焉報其已往之功所以作
其將來之志非但為其人蓋為乎國也然其所立之功
有大有小有多有寡有緩有急有易有難不可以一例
觀也不可以一例觀亦不可以一例報而戰陳之時急
廹之際紛亂之中安能一一得其輕重多寡之實而權
度之不差哉將使人臨陳而監之歟則目力所及有限
而不能周將使人隨衆而紀之歟則人心所存不同而
不能以皆公不然則將待其功成而通第之歟則是非
真贗何所據而分辨臣竊以為古人有言惟公生明公
則已不為私明則人不能欺在已者既不為私自然有
以畏服人之心志而人不敢欺已矣國家當有事命將
之時必於廷臣中擇平日理明而心公智周而性執者
以為紀功之官使其隨時制宜權其緩急難易以定其
功次使上下通知彼此保證一有疑似難明紛争不已
者即與移文考覈結正必須詳實歸一然後明白開具
榜於通衢如科試揭曉然考有不公者許其指名開告
其作私及蒙蔽之人有賍者計賍論無賍者削去功
次如此雖未盡善亦庶幾乎大凡天下萬事莫外於一
實惟實則人心無不悦服更乞朝廷下文武大臣將出
軍賞功資次立為定式俾其遵守原在軍伍長行及出
榜召募者則一例造册其有内外臣僚子弟臨時方行
自投報效者則具名開奏取旨蓋此等之徒皆非真有
智勇欲為國家出力蓋藉父兄勢力乘機欲得進用耳
所以懈怠人心激怒士卒者皆此等者為之不可不知
也又有將帥遇有征差輙將子弟親識奏請從行及左
右使令吏胥之輩其實不曾臨陣往往敘作軍功不次
陞賞夫以出師取勝非一人智力所能獨成其臨陣奮
勇者固為有功然左右將領為人參謀運智以助其所
不及恊力幹濟以輔其所不能彼此皆不可相無者烏
可全謂其無功哉但不可以斬馘論耳為今之計宜多
立名件如斬將搴旗奮勇當先之類各於本類下次其
名姓并著其所效之實績若是隨從之人明書曰某人
隨從某官參謀運智或恊力幹濟有功合凖作首級幾
功不許混報斬首功次如此則事得其實而士卒效力
者不起争憤之心矣又有陣亡士卒以其既死無人開
報遂至冺滅今後但有臨陣戰亡者必須同伍開報不
報者有罪死者一功當生者二功其有不曾臨陳而亡
者雖無禦敵之功亦為王事而死亦須同伍開報量加
優賚其子孫
賞功之格二(丘濬)
臣按陸贄此疏可見有唐一代賞功之格所謂爵號者
如今公侯伯之類所謂職事者如今都督都指揮千百
戶鎮撫之類所謂勲者如今柱國騎都尉之類所謂散
官者如今光禄大夫驃騎將軍之類在唐則分為四類
而今日則惟三類焉蓋在今之勲階散官隨職事而有
非若唐别以授人也我朝異姓無生而王封者列爵惟
公侯伯而無子男歲錫以禄而無唐宋食邑之虛名蓋
自漢以後以官爵封功臣所僅見也其職事之官皆以
階級相承無不掌務而授俸者但就其中又分為等第
焉有世官有流官世官則以軍功得官而子孫得承襲
者也世世不絶自指揮使以下至於鎮撫是流官者因
其材能擢以任事則終其本身而不得世襲在内則五
軍都督錦衣衛指揮在外則都指揮及流官是也贄謂
輕重互相制而國不失權我朝祖宗蓋得此意矣其報臣
之功則賞延於世因人之能則盡用其材得唐人之實
而無其虛焉嗚呼三代以來所未有也伏願聖子神孫
念祖宗得天下之不易惜祖宗之官爵保祖宗之功臣
追崇其所已然以報其功振作其未然以激其志非軍
功不授以武職非異材不試以流官使天下以得之為
難則我國家一旦有事人人欲得我之官爵以為子孫
計則得之者盡職以保其家未得者竭力以求吾禄如
此則維持之者既固奮起者又繼之則凡吾心之所向
無不如意事之所舉無不成功宗社之安如泰山而四
維立矣伏惟聖神留意毋輕以賞功之典以為施恩之
具而輕以授之嬖倖技藝之流則天下國家不勝大幸
賞功之格三(丘濬)
臣按朝廷立武爵以待有功之臣必親臨行陣者然後
為軍功彼其出禁旅左右承奉者雖有年勞當别甄叙
我朝立錦衣衛以掌宿衛官職之設雖與列衛同而其
官則用其能而不用其世蓋所以待武臣之超出羣類
者也然亦惟武臣之冑而他途不得與焉其選可謂重
而嚴矣今世乃有不出自武冑而以嬖倖技藝進者失
祖宗之初意矣夫技藝之流舊制當屬工部今因其能
而用以雜流俾專司其業豈不名稱其實哉顧乃以賞
功之官以為恩賜之具彼得之而人譏之固不足以為
榮彼何足惜遂使國家失賞功之常典而凡親臨行陣
出萬死得一生者皆因之以解體其失豈小小也哉授
之以是官固非矣而又使之世襲可乎彼技藝之流有
異能者朝廷以特恩授之可也而其子豈亦有異能而
使之世其官乎有異能且不可况實無異能在其身且
不可况又延及其子孫乎
賞功之格四(丘濬)
臣按祖宗立為武職專以賞有功之臣以延及其子孫
世其職而不遷不計滿限不用磨勘父死而子繼兄亡
而弟及官職簡而階級明非若宋人遥授遷轉無定職
且無定員也今制十軍立一小旗五十軍一總旗兩總
旗一百戶十百戶一千戶千戶有正有副千戶以上有
指揮指揮有使有同知有僉事此皆世襲之官也至於
都指揮都督各三等亦如指揮之制此則擢其有才能
者為之用其才而不世其官者也祖宗之制可謂盡善
盡美後世雖有作者不可及也奈何積日久而人日多
前之積者未銷後之來者日至遂至軍少而官多所任
者一夫之事而所食者大官之禄欲國計不屈難矣伏
惟我太祖高皇帝於洪武二十九年大賚天下致仕武
臣諭之曰同立艱難致有今日顧朕子孫保無窮之天
下則爾子孫亦享無窮之爵禄一何仁之至也太宗文
皇帝於永樂二年因法司言征討官有繫獄者論功定
罪諭曰朝廷大公至正之道有功則賞有過則刑刑賞
者治天下之大法不以功掩過不以私廢公一何義之
盡也仁之至所以報其功使其世世享爵禄之奉以衍
其家慶義之盡所以厲其節使其世世奉法度之公以
保其世禄大哉皇言萬世所當服膺者也然祖宗不惟
形之言者仁義盡至如此而又著之於法律以維持警
飭之使吾仁義之澤百世如一日焉伏讀律文有曰凡
内外大小軍民衙門官吏犯公罪杖罪以上明立文案
每年一考紀錄罪名九年一次通考所犯次數重輕以
憑黜陟又曰若軍官有犯私罪該笞者附過收贖杖罪
解見任降等敘用該罷職不叙者降充總旗該徒流者
照依地里遠近發各衛充軍嗚呼太祖定律之意即太
宗垂戒之言也誠能本太祖立律之文用太宗垂戒之
意則武臣益知所懼無有不盡忠守法者矣然人之性
質不能皆同其間固不能無不思不謹者焉因其人之
所犯而用國法以逓降之消之以漸日減月削去者去
而來者來今之來者即所以補乎昔之去者焉則人與
官互相稱矣尚何軍少官多之患哉臣於此又有見焉
孟子曰君子之澤五世而斬註謂父子相繼為一世四
世而緦服之窮也六世則親屬竭矣夫以大賢君子功
業見乎一世德澤被乎天下其沒世之後四世而後子
孫尚廢其祀况彼一介武夫乘時嶥起因人而成事隨
衆以建功未必真有出竒制勝之智搴旗斬將之勇立
難拓土之功錫之以官爵食之以俸禄終其身也已為
多矣况及其子若孫乎况無子及孫者又及其旁枝别
泒乎且開國大臣封公者六封侯者十有五其餘封伯
及繼封者又不上數十人今存者無幾大功多廢小功
獨存何大功之澤不究而小功之澤反延哉今文武官
犯公私罪律條久廢驟而用之恐駭物聽臣請勑兵部
查内外貼黃將洪武永樂宣德年間以來官職從軍陞
授緣由及行内外衛所并各官原籍戶口若干舊任遺
下家屬若干要見其人是始初從軍者的泒子孫與否
明白詳實備具聞彼此對照無差然後將前項軍官分
為三等一曰奉天啓運二曰奉天征討其他立功邊廷
及隨大將平寇者居其次三焉啓運征討之功已經五
世之後若不係從軍人的泒者革去職任其子孫附籍
所在世世優免雜差五世之後仍係從軍的泒子孫者
遇有公私過犯依律逓降不在赦原之數無犯者照舊
其不係啓運征討及各處立功者三世之後子孫不係
的泒者革職的泒子孫五世之後有犯者逓降又有加
功者不革否則革之其五世三世之後例該革任者其
間有一世以王事死及再加功者又從此人起計其世
數以上皆優免其子孫如此則禮與律皆恊人知所勸
效而官不至於冗濫矣臣愚見如此非敢犯衆怒而輙
興異議以取張仲瑀之禍念此乃國家大事不於無事
之時而預有以為之調停一二馴致於無可奈何之地雖
有智者不能為矣伏望明主閔其愚而察其心毋使若
高歡者得以起邪心也
武選清吏司題名記(吕柟)
夫武選者知選注武人對文選設也題名記者題諸郎
中員外主事名於石而記之也舊記事詳而略兹陳德
英諸大夫悉索洪武來選簿而申諸石請柟記之也是
故以終官係歷任以歷任係發科以發科係籍以籍係
字以係名氏而屬之司三官於以考勲而詢奸訊仁而
摘暴稽廉而尤貪明明而恥幽進壮而退劣崇實而卑
譌貴嚴而賤疎兵有七程題名近之夫自文武道分文
以知化武以知衛皆於民焉食之其選不可不慎也今
天下都司二十一留守司衛四百九十一守禦屯田羣
牧所三百十一番夷都司衛所四百七而儀衛宣慰招
討宣撫安撫長官司不計則其為兵不啻萬億為官不
啻百千食乎民力者不啻盡矣咸於斯司焉宰分名可
勿題乎故今制統軍以三爵五府謂公侯伯中左右前
後聮軍以九職謂總兵參將遊擊守備恊守備倭提督
等官以十有二勲柱國至武騎尉秩官以二十有四階
榮禄大夫至忠武校尉咸於斯司焉參逹名可苟題乎
故内以衛宫門外以障邊郵中以宅生靈故雖上有部
尚書左右侍郎卿三人然皆提綱而挈領不及斯司之
精專下有車駕職方武庫三大夫然皆析務而承緒不
及斯司之體要名可易題乎故今法以六黃正親供正
續内貼外貼大小以五實釐誥勑歸附征克陞轉衛所
流襲以五除徵選簿陞調復傳特以六地叙功次北敵
女直西番苖蠻内地反賊以九誅慎軍機殺降失機䧟
城逃敵激叛等以四義御流官都指揮僉事以上及義
男女婿襲替及革授者以七咎斷世襲典刑敗倫不孝
失機劫盗退陣人文不至以八戎懲專縱擅調發不策
應縱擄掠等以七罷戒不恪緩報稽需違期歇役私賣
器馬等以加陞課部卒以逓降練什伍以附過御還職
以三試定武舉以考選比試併鎗逹才而程力故斯司
郎中二文選員外郎一文選主事五文選而其遷之也
内或列卿佐外或雄藩而巨鎮亦與文選略等名豈徒
題乎夫功莫大於安社稷嚴莫大於存綱紀智莫大於
止傳陞勇莫過於黜貪猾信莫大於守律令愛莫大於
登才賢廉莫大於清交游此非其實乎夫實盛則名雖
勿題而常存實之不足雖好名者莫能保旬月美也國
家百五十年來郎中由范子敏員外由李本主事由孟
禮不啻千人如得其實者必其人名位勲德顯如日月
至今人猶誦慕之則其字亦尊籍亦光科亦榮歷官亦
重也使無其實固有如今日待查選簿而後知名者矣
如其待查選簿而後知又奚能知其字與籍與科歷官
哉於時德英及路君敬夫及吾年友李君宣文及蒋君
汝潔汪君汝梁王君子中王君子崇皆曰斯往也敢使
他日待查選簿而後知名以辱吾子言而愧斯石乎柟
曰石選簿又何難焉於是諸大夫咸曰兹知所以先石
選簿矣
名臣經濟錄卷三十三
