名臣經濟錄卷四十九
明黃訓編
工部(都水司上)
重修京都城壕記(吳寬)
惟太宗文皇帝入繼大統之七年肇建京都於朔方所
以臨御中國控制四方其形勢雄其規模大其謀慮深
實與商之遷殷周之作洛匹休於無窮者都城周四十
里鑿壕迴環廣若干尺深若干尺水自城玉泉山而來
道出大内穴城為門於壕委之或時夏秋風凉溝渠漲
溢又為水口於壕洩之其流皆注大通河東南入於海
既歷歲月湮輒加修於是不修者久矣皇上有詔發軍
夫四萬人命襄城侯臣瑾工部尚書臣復領其事而以
中侍之貴者監督之以成化九年四月十六日功自西
北隅始壩堰既築畚鍤並至人為之伍伍分之地旁廣
下深一皆如制緣壕之堤有缺壞者則取客土築之惟
堅既又築垣堤上以闌人畜之越入者凡為丈八千三
百有竒至於楗㮑橋梁之類廢則修治不計財用初皇
上重勞功役間休息之越明年九月三日功始告成流
泉清漣曲堤整潔樓櫓不篩城郭若增而高輪蹄交馳
道路若闢而廣京師壯麗不替有加事聞自督工之臣
下達役夫賞賚有差蓋當工役之初興也有議之者曰
壕之為制凡以設險是舉也其守國之良策歟臣聞之
竊以斯言是矣而未必盡何也今天下無虞號稱極治
雖在要荒之外皆吾衽席之上方將舉四海以為限何
事一壕哉然而復為是者則以京師文皇帝建為萬世
不拔之丕基也厥初經營亦惟甚難文孫繼世時加修
之惟知其難故也知其難則推而及於舊章成憲無不
由之監之者何止一壕哉且姑即一壕以窺皇上之大
德於汙濁之滌而去也則凡宵人惡類必知所惡而屏
之不留矣於壅滯之决而行也則凡諍臣拂士必知所
好而宣之使言矣於堤之築而能捍也則紀綱必張而
廢弛之患無矣於垣之築而能防也則禮度必嚴而緩
縱之事無矣於財之有用則不至妄費以傷其財於力
之可使則不至輕役以損其力土宇於是而恢拓人民
於是而保障此豈非無形之險也乎若夫漢水以為池
長江以為塹視一壕之險大矣然人終得而渡之烏在
其為險者臣故知神謀之不出此也臣備員詞林職在
紀載覩功之既完也敢執筆以記
通濟河碑(楊士竒)
其略曰南去通州二百里楊村驛之北河屢决河仰受
北河楊河潞河諸水下合直沽南來之水入海凡齊魯
汴蜀湘漢江廣閩浙之賦運及海内海外朝覲貢獻之
上于北京者皆道此以達所係之重也其水之失性也
自洪武之季至今四十五年之間屢决屢築築已復决
智殚力疲公私患之皇上嗣大統之明年秋有司以决
聞請如故事築之三年春復决上以命太監阮安安受
命行還奏水當順其勢道之今逆之使紆屈勢不得達
故决宜取徑道改鑿使其順下臣視河西務徑行二十
里許可鑿計用萬五千人庶幾可以免决遂以圖進上
遂以命武進伯朱冕發卒少保工部尚書吳中發民如
所計之數諏日興役以安董之如期竣事遂因其故道
河下趣焉安行夾河築防既崇且厚伐木以捍之植樹
以固之革險為夷事聞賜名通濟河少保吳公屬記是
役之成古者治水自京師始先所重也斯河之重固以
京師然昔者作之難而今之易何也非奉命之臣其用
心之誠與公者有異乎斯役也實本於皇上之善用人
知之明任之專此功之所由成也自古英君明王所以
克興事功未有不由斯道謹因紀是復推本作詩以頌
聖天子仁明之功
固安堤記(楊榮)
天下之難治者莫踰水而治水之先者莫踰京師故大
禹之蹟首在冀州豈非以水之利害所係者大而地畿
之内宜慎其防以為宏遠之圖也歟盧溝之河發源太
原之天池伏流至朔州馬邑從雷山之陽發為渾泉而
為乾河鴈門應州雲中山西諸水皆會焉愈遠益大過
懷來行兩山間拘束齟齬而不得肆至京城西四十里
石經山之東地勢平而土脉䟽衝激震蕩遷徙弗常後
魏都督河北道諸軍事建成侯劉靖及子平鄉侯弘築
戾陵堰以防之水患以息後人思其功謂之劉師堰歴
世既久水勢漸更下流十五里距盧州不遠有曰狼窩
口時復衝决漫流而東浸没田廬民弗安業聖朝建北
京視河為襟帶永樂間屢嘗修築輒復頽圮今聖天子
嗣位命工部侍郎李庸内官監少監姜山義往任厥事
復命太監阮公安少保工部尚書吳公中總其事宜勅
其務存堅久勿為苟且庶幾暫勞永逸羣公效命材謀
共濟經始於正統元年冬畢工於二年夏凡用工匠二
萬餘月給糧餉以萬計累石重甃培植加厚崇二丈三
尺廣如之延袤百六十五丈視昔益堅既告成賜名固
安堤置守護者二十家建神祠於上有司以時修祀禮
凡督事悉賜鈔幣以勞之其視築戾陵堰役費加倍而
堅實亦過之仰惟聖明至德蟠際穹壤而於京畿益圖
鞏固以寧濟斯民於千萬年諸公亦能同寅恊恭用成
厥功盖可久可固而利益於世者不小皆所當書於是
叙其始末俾勒諸石庶後之人有考焉(楊文敏公集)
大陸澤記(石珤)
珤嘗浮清源道出寧晉問渡於所謂葫蘆河者平波漫
衍一碧千頃茭蒲菱藕魚鰕之利民咸取之供賦税焉
俗謂之水五社五社之民沮洳弗田力胥此出故也噫
嘻此其古所謂大陸之藪歟禹貢大陸既作是也顧古
之大陸地當不止於此今近澤藪之田皆禹平水土後
民始耕作至於今也至觀班氏所謂大河逾洚水至大
陸布為九河則亦臆揣之論今大陸與大河絶不通顧
其地相通不出三百里有此附會耳不然豈古今陵谷
之推移刷盪盡失其舊歟趙武靈王曰吾國東有河薄
落之水亦謂此漢時其地猶有薄落亭今云葫蘆河者
恐或其聲之訛轉云(熊峯先生集)
滹沱河記(石珤)
恒山之陽有鉅川焉曰滹沱源出代郡泰戱山下匯為
三泉流稍延漫循大行掠晉冀蜿蜒而東注之海按班
固叙禹貢九河所謂徒駭者是也至宋蔡沈疑之蓋亦
惑於夾右碣石之說遂以九河皆淪沒於海滹沱中高
不與大河相涉非之夫九河固淪沒於海九河之源豈
亦淪沒乎滹沱固不與大河相涉然所謂九河者亦猶
九川云爾豈謂大河播而為九乎故知山川經絡苟非
目覩身歴而欲據文字定之鮮有不失者矣是則滹沱
亦未見其的不為徒駭也顧大行以東地勢頓下且河
道淤沙窪壅不常傍無澗壑以洩水怒故霖潦相仍山
谷諸流叢奔會趨洶湧而至敗城郭没田廬其害有不
可勝言者今禹貢舊道既不可見而西漢於此置蒲吾
渠通漕船亦湮滅無跡豈非亦以水之害甚不可䟽瀹
而廢歟河經藁城自國初至今不知凡幾徙成化壬寅
始迫城下净土寺没焉自後每秋漲至則汎濫於縣三
五十里市野皇皇無所遯棲適有天幸未為洿沼弘治
六年太守張君淑始開新河於郡南費以萬計未再逾
夏水大入復趨故道功竟不成老氓相傳云是河不宜
修築惟祭則可蓋神明之也嗚呼禮諸侯得祭其境内
山川則祭典固不可缺然禦災捍患以寧邦家為民父
母者職也往者宣防之塞近時張秋之築具在䟽理之
功亦豈可少哉顧得其要與否耳誠使善工相高下量
順逆遲以歲月鑿山開原廣拓水境要其上流而放之
寧棄百里之地以全城池則雖鑚龍門析伊闕尚可為
也而此獨難哉不然為石隄以限之亦再歲之利也又
其上者平政惠民薄聚歛省刑罰尊老慈幼修祭祀順
天時使各得其所則火炎上水潤下百川用寧無墊溺
之苦雖古昔賢者之論豈能外乎是哉若復迂之是洪
範可遂廢而天下之害付之末如何矣智者試反而思
之萬一得其效豈以某之言為老生之談哉(熊峯先生集)
薊州新開運河碑記(李賢)
君子受一方之寄者其要莫先於興利然必有過人之
才識見高遠灼知有利而無害然後興焉不然則率易
妄作利不可得而害已隨之古人所謂興一利不如除
一害者良有以哉洪惟我朝奠安海宇以康濟生民而
防邊一事尤為加密東北之境控弦之士無慮十數萬
人而糧餉之需大抵取給於江淮是以大河諸衛歲運
三百六十餘艘抵薊州為倉而貯之往時由直沽循海
道多風船至海濱不敢遽必淹及旬日甚至彌月候風
色止息方敢一渡或之中流遇風濤迅作遂罹漂蕩覆
溺之患歲損船不下數十而糧斛動以萬計主漕運者
恒以為憂天順改元皇上光復大位政令一新天下臣
民莫不欣欣鼓舞興起事功而巡守薊州諸臣深慮及
此詢諸父老之熟於地理者云海濱有二沽一曰水套
一曰新開相去纔十里可以開河通潮以便運艘避海
難遂以其事聞上命守臣都督僉事宗勝董其役勝尋
以疾在告復命參將都指揮僉事馬榮代之又以監察
御史李敏工部主事李尚共蒞其事三人者才識俱優
乃同心協謀相度高下起薊州諸衛武夫萬人撫恤奬
勵罔有不至以故衆役感悦爭先效力以是歲三月始
事於甲午訖功於丙午人皆驚異以為成功之速如此
必有神明默相其間遂建天妃宫於新河之左且謂斯
舉便國家之漕運通商旅之往來公私之利在焉非小
補也乃立石於傍走書至京師乞予言以紀其事予嘗
考唐神龍中於漁陽開平虜渠傍海穿漕以避海難當
時便之今二三君子能興斯利於數百載之後蓋非率
爾妄作者矣嗚呼興利固難而保利尤難若夫繼諸君
而巡守此地者尚體諸君之所以興起繼修之志用保
此利於無窮是宜大書傳之久遠且為來者勸
重開通惠河疏(王軏)
題為計處國儲以永圖治安事各准本部咨該工部題
於戶科抄出巡按直隸監察御史吳仲題稱臣奉命巡
視通倉備檢接管卷内見通州閘運一節先該平江伯
陳銳都御史李裕臧鳳俞諫高友璣御史薛為學楊儀
楊璋秦鉞向信主事鄺珩給事中翟瓚鎮遠侯顧仕隆
署都督楊宏等各題前事内向信一疏尤為明白簡當
鑿鑿可行但事屢議而竟無成言雖切而卒無補臣竊
思之水陸轉運其勞逸省費較然甚明况陳銳等多累
朝漕運名臣言必不妄臣因考之元史至元二十九年
都水監郭守敬建言疏鑿通州通惠河引水置閘興工
之日世祖命丞相以下皆親操畚鍤為之倡置閘之處
往往於地中得舊時磗木時人為之感服船既通行公
私兩便先時通州至大都五十里陸輓官糧歲若干萬
民不勝其瘁至是皆罷之自是漕運無轉般之勞而一
代事功卒歸於守敬焉及考金水海子白浮甕山諸志
典籍昭然而可據蹤跡尚在而可尋何獨我朝必用置
閘河於無用費脚價而不惜哉臣又恐有風水家之說
因訪之上源見於諸陵無損遡其末流又於都城無害
且源頭活水運亦流不運亦流初不因運之行止而為
河之開塞水之盈涸此理甚明足破羣惑况通流等八
閘閘石見存無事於添補閘夫見在無事於添僉閘官
見任無事於添設近年營建大木皆由此河直達大通
橋下滔滔無阻參將王佐曾舉而行之特易易耳但每
至垂成輒復中止者祗為權勢之車輛罔利之牙稅不
便所阻臣又考之元史漕運糧儲南來諸物商賈舟楫
皆由通惠河直達海子登岸未聞灣民餓死况今止通
軍民糧運其官私貨物仍舊亦未為全絶其利源也臣
嘗竊料閘運一年可省脚價銀十餘萬兩今當民窮財
盡之時於國計不為無補臣幾欲具疏上聞尤恐識見
未真料理未周不果繼而見在京各衛因往通州關糧
或被官吏冐支或被行伍騙匿或子姪不肖而花費空
手而回或隂雨連旬而放遲盤纏過半累累呈告到臣
皆為有名無實臣因考之漢唐都關中宋都河南皆由
汴由渭直達京師未聞有貯國儲於五十里之外者我
朝通倉其初如徐德等倉故事只有神武中衛小倉已
後因漕運來遲暫將京儲收貯通州以待轉般因循苟
且歲月既久遂為三七定例嗣是莫之能改遂使一代
官軍不沾實惠又欲具疏上聞未果然此特其利害之
小者耳臣近因穵運邊糧備訪邊關寨堡險隘遠近以
防不虞因知密雲等處皆有間道可通若使姦細為之
嚮導輕騎疾馳旋日可至或據倉厫或肆燒毁國儲一
空則京師坐困矣雖有言者但以閘運省費為言而卒
莫有以先代之故事間道之危機為陛下告者是宜陛
下信之不專行之不决也語曰人無遠慮必有近憂傳
曰成大事者不謀於衆惟陛下留神省察謀之二三元
老大臣而獨斷焉萬一臣言或是誤蒙採納即今漕運
會議在邇乞勅戶工二部查照先今節次題覆事例一
併議處就着廵倉御史會同工部管閘修倉主事兼理
閘運閘板見存修補借之各厰少有疏濬并其他用度
量支修倉餘剰廵倉賍罸并所省脚價民財民力一不
妄費大運京糧姑聽六路自進且令覓船雇人略運百
萬以試之如果可行就將省下銀兩蓋房造船築堤展
河次第舉行所謂三七通糧漸撥京師自二八一九而
全輸矣興國家自然無窮之利杜後世意外不測之虞
所謂富國強兵殆一舉而兩得之矣等因具題奉聖旨
戶工二部便查議了來說欽此欽遵抄出送司案呈到
部擬合就行為此合咨前去煩為查照會議覆奏施行
等因咨部送司查得成化八年該漕運總兵官平江伯
陳銳題為陳言便利漕運事該戶部議准興工挑濬間
該司禮監太監懷恩傳奉聖旨大通橋一帶工費浩大
暫且停止欽此正德二年該廵按直隸監察御史楊儀
題為公務事開稱挑濬大通橋至通州閘河以便運糧
等因奏行戶部覆奉聖旨修理閘河着戶工二部上緊
議處預先整理務濟明年漕運其餘俱准議行欽此已
經動支太倉收貯水兌脚價等銀二萬二千餘兩推委
漕運參將梁璽恊同戶部郎中郝海本部員外郎畢昭
興工挑濬去後未見成功至正德六年間本部管閘委
官主事鄺珩為節財裕民以圖治安事呈准每年行取
剥船伍百隻添該閘夫三百名以備搬剥等因奉聖旨
前項夫船俱令查革改正仍着運糧官軍自行照舊雇
草搬運欽此又於正德十一年八月内該工科給事中
翟瓚題為疏通漕運節財用以大利軍民事修理運道
徒費無益乞要多官會議開修運河等因奉聖旨該衙
門知道欽此欽遵抄出到部行間續該監察御史張欽
題為節財用順人情以利軍民事運河不必修濬陸路
實為簡便等因已經本部會官議題節奉聖旨是這修
理等項事宜着原差侍郎等官一併勘處停當來說欽
此備行廵撫都御史李瓚廵按直隸監察御史牛天麟
并戶部主事等官董琦等看得前項河道屢議屢修而
卒無成功者陸路實為經久等因節奉聖旨是這脩路
事宜你每勘處停當都依擬行欽此已經欽遵會官將
前項陸路欽差戶部侍郎楊潭本部侍郎劉永督理脩
砌完備外又查得嘉靖元年四月内准戶部咨開稱提
督漕運都御史臧鳳鎮遠侯顧仕隆題京城大通橋至
張家灣一帶河道乃前元轉運通渠永樂正德年間重
加挑濬糧運抵京未幾貪利之徒阻滯不行近年營建
大木悉由於此若將此河原設五閘少加修理轉行漕
運衙門動支官錢打造剥船共二百五十隻每船用軍
四名共一千名仍置口袋一萬條輪番領装悉聽參將
王佐委撥官軍管領撑駕等因已經戶部會同吏部等
衙門尚書等官陸完等題准轉行參將王佐會同廵倉
御史秦鉞管閘主事華湘欽遵從宜處置間隨該御史
秦鉞亦題前事要因八閘之舊址均築五埧之新制就
於其旁各置減水閘一座於内打造剥船蓋造官房收
貯糧米次第運至大通橋其朝陽關原有舊河一道今
已築為城壕應否疏通等因題奉聖旨該部看了來說
欽此抄出查覆間又該廵按直隸監察御史向信題稱
大通橋至通州一帶閘河累議未修今稱築埧蓋房不
必置蓋每閘轉行漕運衙門打造剥船五六十隻恐緩
不濟事或暫令張家灣河西務一帶居民聽其造船覓
利等因本部已經議得陸路運至太倉不過四五十里
車運脚費雖多一日可抵倉内船運脚費極省至大通
橋下亦當陸運約四五里必須車馬装駝方得抵倉所
以近橋須立厰蓋房堆候車騾亦當預處且自張家灣
即入閘河經閘三四方抵通州近該參將王佐處置運
船俱由大河直抵通州城下或者又謂城北置創一閘
可省前項四閘雖為捷徑但河勢地形高下須相度停
當方可舉行等因覆奉聖旨是欽此已經通行勘議去
後查得嘉靖五年三月内該總督漕運都御史高友璣
總兵官楊宏各題脩治道路以便運餉事張家灣至京
城朝陽關外運道六十餘里高下不平先因雨水衝坍
車驢負載米糧俱遭陷溺乞要戶工二部計議早起人
夫差官設法填墊或欲閘河設法疏通船隻水陸併行
等因又經議擬覆奉聖旨是戶工二部便差能幹屬官
一員前去會同廵城廵倉等官督率府州縣應管人員
相度脩理務在早完以便糧運閘運事且罷欽此已經
通行委官行勘脩理間緣夏秋時月雨水連綿道路泥
濘車不得行反為運道之阻合無查照先年運官萬表
所議量撥運夫隨處填墊紓目前一時之急等因復奉
聖旨是欽此已經轉行提督漕運總兵官楊宏責撥軍
夫填墊外今該前因通查案呈到部臣等會同戸部尚
書鄒文盛等議得廵按直隸監察御史吳仲題稱通州
閘運屢議而竟無成及考諸志典籍乞照先年節次題
覆事例一併議處就着廵倉御史會同該部管閘脩倉
主事兼理閘運量支修倉餘剰廵倉贓罸并所省脚價
民財民力一不妄費如果可行就將省下脚價蓋房造
船築堤展河次第舉行一節為照前項河道屢經建議
俱未成功今本官歴陳前代之故事慮及間道之危機
省費轉輸皆有所據但河道形勢難度財力所需浩繁
事體重大相應勘處停當方可舉行合無候命下之日
戶部選委屬官一員與本部管閘脩倉主事會同廵倉
御史親詣各閘踏勘形勢高下計料所費工力除各閘
一應樁杉等項應合增置船隻修防築堤及河道淺窄
處所作何挑濬及將上源水勢向背地里遠近可以疏
引水歸故道及照大通橋抵倉亦合另設陸運作何處
置各項合用工料錢糧所奏修倉餘剰廵倉贓罸及所
省脚價有無彀用務使長便經久可行逐一會處停當
勘過河道高下及所計工程畫圖造冊會報以憑會議
裁奪若或有碍亦要明白開呈勿致中止虛費財力其
所議通糧全輸京倉以興無窮之利以杜意外之虞姑
候修河畢日另行會處等因奉聖旨修濬閘河委係轉
漕便利至計永樂年間已有成筭後乃因循不曾舉行
近年屢議修復皆為附近貪利之徒所阻亦因大臣不
肯任事小官徒事虛文見今東南民力困竭漕運軍士
疲弊苟有寬省之策豈可因循不為着戶工二部各委
堂上官一員會同漕運總兵參將并原經委錦衣衞都
指揮王佐及今舉奏這事御史吳仲等親詣彼處地方
稽查先今議處事宜踏勘地形高下計筭所費工力究
竟脩否得失利害明白具奏定奪大事可成則勞費不
足計國計有補則浮言不必䘏若姦豪之人恐妨已利
故為騰謗撓阻聽緝事衙門訪拏究問欽此隨該各部
覆題節奉聖旨着王軏何詔去欽此各欽遵備咨到臣
等欽遵隨會同漕運總兵官楊宏參將張奎錦衣衞都
指揮王佐御史吳仲除永樂年間事體卷案不存無憑
查考外稽查得先年節該諸臣奏建閘河一事俱該戶
工二部查議題覆脩濬或因工程浩大暫止或欲候待
年豐暫停或為勢要罔利之徒所阻以此俱各未見成
功臣等議照漕運糧儲國家大計容受之多車不如船
隂雨之行陸不如水舟車並進脚價倍省此閘河之所
以不可廢也自大通橋起至通州白河止閘埧規模具
在脩濬必可通行前代君臣尚能興舉其事舳艫直指
海子今之閘運止於般剥而復屢行屢止者固由勢要
姦徒罔利所阻亦由地形漸異流沙淤塞大通橋至白
河僅四十里其地形高下相去六丈有餘使其不計多
費錢糧大興工役開深七丈再加廣闊水勢就下通引
白河則運糧大船直達京城而諸閘可以不用固永久
之利也但工程浩大切近都城不敢輕議為今之計只
應循照舊規修濬河閘臣等陛辭之日自大通橋沿河
逐閘踏勘形勢大略此時閘門洞開初冬水涸流波尚
且不絶若各閘皆閉水盈可待至通流閘坐於通州舊
城之中經二水門南浦土橋廣利三閘市井輻輳之地
兩岸居民闤闠鱗集櫛比般運糧米大為不便看得本
城西門白河之濱舊有小河通過城北一面中有舊廢
土埧地基西不一里至今堰水小埧議須挑濬河身因
舊埧添築高闊多用樁木甎石甃砌平時習水行舟水
大聽其漫流而過由此徑達普濟閘可省四閘兩關般
運之難閘埧相去窵遠合添設閘官吏二員名閘夫十
名分管普濟通流二閘看守新埧以防盗决仍會委戸
部坐糧員外郎范韶工部脩倉主事周朝着管閘主事
魏良輔公同順天府通判何棟通州知州曹俊及通州
等衞指揮等官分役各閘并舊埧地方踏勘丈量應該
脩濬築埧去處計工估費行據各官呈報會計得修理
閘座挑濬河身築砌新埧合用工料價銀大約一萬兩
自新埧起至慶豐閘計般運五處每閘各用剥船六十
隻共用船三百隻每隻載米一百五十餘石日運米約
有一萬石船隻造於漕運衙門口袋出於包運經紀人
夫聽其雇覓篙䉡隨其本船置造每隻計該價銀三十
五兩三百隻共銀一萬五百兩造完至日交付船運經
紀人等每名管領一隻時常看守損壞修理其原借官
銀仍令每年脚價銀内扣除十兩還官三四年間可以
還足每船每閘議定船運撑挽脚銀一兩閘埧五處共
銀五兩自大通橋馬頭登岸合用小車驢騾装載般運
每船糧二百石議定脚價銀六兩每糧一石常年陸運
原費脚價銀一錢今止用銀五分五釐可省四分五釐
通計二百四十萬石京倉糧米可省銀共十萬八千兩
若使皆由閘運切恐糧多船少船運稽遲反致有誤晴
日路乾聽車輛一面照舊載運水陸並進則漕運官軍
完糧之日可得早回月餘預兌下年糧米陸運騾車責
令徑赴西倉閘運小車驢騾止令運至東倉遠近均便
為照大通橋地方窄狹人烟輳集恐妨起陸若於慶豐
閘下登岸運糧又省二閘般運勞費亦令聽從立法非
難而難於守法任人非難而難於得人苟非其人則法
雖善亦不久而廢矣今後合無戶工二部暫添選委郎
中或員外郎各一員兵部推選曾經漕運練達老成勤
能都指揮一員查照先年事例用充參將住劄通州專
管輕賫銀兩修理閘河般運糧米給散脚價及管天津
以北催儹運糧仍令會同廵倉御史俱領勅行事嚴督
選委府衞州縣的當幹濟官員雇募人夫并通州等衞
遮洋運糧軍餘共一萬名分工限日作急修理築濬務
在堅完糧運若到各官分投閘埧坐守督運禁革奸弊
閘運通行之日奏請取回量加擢用每閘埧各造官廳
三間厰房二十間兩岸修築馬頭地方泊船船運剗平
沿河牽路便於行船官廳即今起蓋厰房以漸續成工
料脚價查借見在修倉餘銀二千兩廵倉衙門贓罰等
銀一千兩漕運衙門今年改撥通州收糧扣除脚價銀
四千五百餘兩如有不足另借太倉銀兩應用待後省
出脚價餘銀逐一補還閘板木料甎石工部各厰取用
如或不敷官銀買辦又訪得糧運人倉多被門官歇家
伴當光棍人等掯留糧袋索借錢銀乞勅厰衞并西司
房緝事衙門廵訪拏送法司照依打攪倉場事例問擬
枷號發遣充軍庶漕運疏通錢糧節省如此則閘運一
事有利而無害有得而無失可為世守之法而大造軍
民之福矣再照通州京輔之地兩城夾固三倉豐儲居
集萬家守以伍衞亦當積蓄以安人心不宜過慮般運
自起驚疑及查河源之水出於西山玉泉由海子經流
大内玉河而出沿城至大通橋其間事理或時之旱澇
或流之巨細啟閉通塞又非外人所能與者前項節財
興利事情幸賴聖明御極廟堂力主於上百執事奔走
於下董事興工無有不濟欽命臣等會同查議明白今
將修濬閘河畫圖貼說一本進呈御覽伏乞聖明定奪
勅下該部再加詳議如欲舉行趁時地未寒凍擇日興
工若至冰堅停止來年二月天暖土融隨即繼工務在
四月工程不悞糧運緣係計處國儲云云具奏定奪事
理臣等俱未敢擅便等因奉聖旨是修濬通惠河乃前
人遺跡先朝成筭近年屢議修復輒為姦豪射利之人
所阻今閘埧具存河渠無碍原設官吏夫役俱各見在
你每今所議處尤為簡易合用錢糧不多且車舟並進
不失車脚之利一應疏濬盤剥修閘造船等項事宜都
依擬施行然政之修舉必在得人兵部便會戶部推舉
曾歴漕事練達都指揮一員照例充參將通州住劄照
舊驗收輕賫銀兩兼理修河事務吏部仍會戸工二部
推有才力肯任事郎中一員并通州廵倉御史各寫勅
與他行事未盡事情聽該部并各官從宜處置事體重
大者具奏定奪今冬先將木植磗石等項置辦整待來
春融煖之時興工委用官員務要用心恊力共成大功
勿得偏執違拗妨悞經國大計責有所歸欽此嘉靖六
年十一月十三日
奏為興水利以救民患事(汪鋐)
臣照得各處地方水旱相仍五穀不登人民饑窘而陜
西一省連年亢旱尤為狼狽兼以祖宗所立鹽法廢革
不行惟徇餘鹽之弊政盡壞飛輓之良規以致各邊糧
草缺乏人馬俱困撫臣往往請給内帑至厪聖慮屢遣
大臣或督理賑濟或經畫邊儲臣仰見皇上軫念元元
之心保固疆圉之計固無所不用其極矣但天下之事
圖之必於其要而治之貴得其本遵復祖宗鹽法之舊
使天下商人争先踴躍趨赴各邊上納糧草不呼而集
不輓而積此濟邊之至要也興修水利使大小溪河川
澗之水或瀦而止或引而分皆可以為田疇灌溉之益
此足民之大本也臣見近時監察御史周相聞人詮各
極言祖宗鹽法之利不可不興最為詳悉臣不敢贅言
外謹以水利一事詳為皇上陳之在昔成周盛時田以
井授夫間有遂十夫有溝百夫有洫千夫有澮萬夫有
川無非為水利計耳是故以瀦蓄水以防止水以溝蕩
水以遂均水以列舍水以澮瀉水其詳於水也如此誠
以水也者田之所賴以為田者也苟不盡力乎溝洫而
徒責效於雨仰救於天欲田之常稔胡可得耶自秦用
商鞅廢井田開阡陌而溝洫之制隨以亡矣輔臣丘濬
有云井田之制雖不可行溝洫之制則不可廢此確論
也夫秦雖廢溝洫而後人因川澤之勢興灌溉之利亦
往往有之如秦鄭國開涇水自中山抵瓠口為渠用溉
注填閼之水溉瀉鹵之地四萬餘頃收皆畆一鍾於是
關中為沃野無凶年名曰鄭國渠此其迹固在今可訪
而行之者也如蒙乞勅陜西及延綏甘肅寧夏各廵撫
都御史各嚴督所屬司府州縣衞所各該掌印管糧管
屯等官務各躬親循行郊野相視地宜某川之水可導
某山之水可疏其導之也或為溝或為洫必因水勢之
大小其疏之也或為遂或為瀦必因地勢之高下或為
防以止水或為澮以瀉水或當為陂或當為堰考古人
已行於昔者而施之於今求古人已行於彼者而為之
於此歲積月累不責效於旦夕躬閱熟視不取信於簿
書因時制宜不膠執於一定夫如是則三年之後必有
成效而民之饑者可食困者可蘇矣抑不獨陜西然也
魏史起為鄴令引漳水溉鄴民歌之曰鄴有賢令兮為
史公决漳水兮溉鄴旁終古寫鹵兮生稲糧李冰為蜀
守壅江水作堋穿二江以通舟船因以灌溉諸郡於是
蜀沃野千里號為陸海漢召信臣為南陽太守于穰縣
南造鉗盧陂用廣灌溉歲歲增多至二萬頃人得其利
及後漢杜詩為守復修其業時歌之曰前有召父後有
杜母宋臨津令黃懋上書請於河凡諸州作水利田自
言閩人閩地種水田緣山導泉倍費工力今河北陂塘
甚多引水灌田省功易就乃以何承矩為屯田使懋充
判官於凡河北諸州水所積處大墾田於雄莫覇等州
興堰六百里置斗門引定水灌溉民賴其利凡此皆古
人已行之迹載之史冊可考而知者也今河南山東山
西四川湖廣江西浙江南北直隸各間有水旱而順天
河間真定保定等府又有水患如蒙乞勅各該廵撫都御
史務要一體訪求前項古人已行之迹着實舉行嚴督
所屬司府州縣衞所官員一一躬親履閱隨其便宜勇
力興脩毋阻於浮議毋泥於已見必使山川原野之間
有溝以導水無壅遏之患有防以止水無决壞之憂有
瀦以蓄水無散逸之虞如此則旱不能為災潦不能為
虐而民之生可聊矣仰惟朝廷設立撫臣其大要惟在
於衞民生重民命扶顛持危禦災捍患故撫臣以撫名
必如父母之撫其子而後可以稱其名也欲如父母之
撫其子亦安得坐視其斃而不思所以救之乎夫水利
不修則旱潦無備旱潦無備則五穀不登五穀不登則
生養不遂生養不遂則其斃可立待矣是故修水利以
備旱潦此撫臣衞民生重民命之大節也若其瑣瑣之
務何足為有無撫臣舍此不圖乃至於請給内帑請蠲
賦税豈撫臣之宜有哉臣又聞唐虞三代之時皆建都
西北未嘗仰給東南而春秋之世如山東山西陜西河
南等處皆為列國之地當其時干戈俶擾一國之賦自
足以供一國之用未嘗取給於他邦良以溝洫之制尚
存故旱潦有備而國用自充耳夫今之山川即古之山
川今之土地即古之土地今之民物即古之民物豈有
古人可行而今人不可行者耶在天有適然不可期之
數在我有卓然不可隳之備是謂裁成天地之道輔相
天地之宜而撫臣之職盡矣臣欲候命下移咨各該廵
撫都御史遵奉查照施行臣不勝懇切祈望之至為此
具本親賫謹具奏聞奉聖旨覽卿奏具見為民足國之
意鹽法着該部查照舉行水利工役重大還待邊方事
寧時年豐熟來說該衙門知道
名臣經濟錄卷四十九
