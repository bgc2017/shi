名臣經濟錄卷五
明黃訓編
保治(成化)
諫元宵燈火䟽(章懋)
翰林院編修臣章懋臣黃仲昭檢討臣莊㫤謹奏為培
養聖德事成化三年十一月二十九日内閣遣郎中韓
定持小揭帖到於東閣及史舘分與太常寺卿兼翰林
院侍讀學士吳節令各賦烟火等詩以為上元賞玩之
具臣等各授一帖内開烟火花燈等項面帖詩讃題目
仍令照依舊詩格式擬述進呈及觀舊式俱是玩好之
物鄙䙝之詞甚非所以養聖心崇聖德也臣等竊議以
為此事必非陛下所為陛下以天縱之聖日新之學游
心經術邁跡堯舜凡所舉動必欲為法於天下可傳於
後世方即位之初首下温詔赦田租絶貢獻蠲逋負停
不急之務與民息肩又開言路凡朝廷政治得失軍民
利病許諸人直言無隠天下欣然以為陛下應天心承
祖德而所以太平萬世者在是矣及觀去年以來如遣
人造楮國家舊制也一聞大臣之言而遂寢節令宴樂
每歲常例也一聞廷臣之䟽而随罷頃因災異勑諭羣
臣同加修省凡此數事皆臣等目擊耳聞未嘗不拜手
稽首稱頌以為陛下從善如流改過不吝自禹湯以來
未之有也在彼者既皆陛下所不為則烟火之事臣等
又决知陛下之不樂於此也今日之舉或者兩宫皇太
后在上陛下欲極孝養奉其歡心非為一身娱樂之計
然大孝在乎養志不可徒供耳目之玩好以為養也臣
伏覩兩宫母后恭儉慈仁之德著於天下坤儀貞静舉
天下之珍竒玩好皆不足以動其心豈以烟火為樂哉
况今兩廣弗静四川未寧遼東雖云告捷然敵情難測
尚費區處不可置之度外北敵瑪拉噶包藏叵測之心
窺伺間隙尤當深慮江西湖廣一旱數千里民不聊生
其他災傷處所尤多未易悉舉生靈嗷嗷張口待哺雖
蒙優詔賑恤然公私匱乏計無所出可為寒心此正陛
下宵旰焦勞不遑暇食兩宫母后同憂天下之日臣等
又知陛下之不暇為此也至如翰林之官以論思代言
為職雖口供奉文字然鄙俚不經之詞豈宜進於君上
若不取法於聖賢而曲引宋祁蘇軾之教坊致語以為
之皆是以三代以下之君望陛下而不以三代以上之
君望陛下臣等遭遇聖明發身黃甲叨與庶吉士之選
陛下養之翰林教之誦習六經師法孔孟二年於茲矣
近又授以今軄感冒國恩至隆極厚夙夜惓惓相與戒
飾惟恐曲學阿世無所補報於萬一何敢為此鄙詞上
凟天聽以自取侮慢不敬之罪哉臣等又嘗伏讀宣宗
章皇帝御製翰林院箴有曰啟沃之言惟義與仁堯舜
之道鄒孟以陳若今烟火之舉恐非堯舜之道烟火之
詩恐非仁義之言臣等知陛下之心即祖宗之心故不
敢以是妄陳於陛下之前且知其不可猶順而為之是
不忠也知不可為而不以實聞是不直也不忠不直臣
罪大矣古之帝王盤盂有戒几杖有銘目不視非禮之色耳
不聽非禮之聲兢兢業業惟懷永圖雖在紛華靡麗之中幽
獨得肆之地而所以戒謹恐懼操存省察以致其精一之功
者無所不用其極誠以人主一心攻之者衆一惑於耳則凡
侈靡之聲皆乘間而入矣一惑於目則凡侈靡之色皆抵隙
而進矣人心愈危則道心愈微矣天理人欲不容並立若曰
上元之樂乃微事烟火之舉乃細故此不足為聖明之累是
殆不然書曰不務細行終累大德又曰不役耳目百度惟
貞若於此一事厭常喜新之念興則他日之甚於此者將
無不至不可以微事細故而不謹之也且漆器之作何損
於德而舜則止之旨酒之甘何害於事而禹則絶之露臺
之費不足為奢而漢文則巳之彼聖賢之君何汲汲於是
哉正以欲不可縱漸不可長故耳臣等伏願陛下寬鈇鉞
之誅採芻蕘之語將此烟火等事一概禁止不使接於
耳目而移此視聽為文王之視民如傷為大舜之聞善
若决江河省此冗費以活流離困苦之民賞征伐勞役
之士則干戈可息災旱可消百姓可以富庶四夷可以
賓服億千萬年享太平無疆之休則陛下之所以奉養
兩宫者其孝豈有大於此哉陛下深思而力行之不以
臣言為沽矯不以臣等為迂闊使天下後世知大聖人
之作為出於尋常萬萬是非臣等之幸實宗社生靈之
大幸也臣等昧死以聞
弭災修德䟽(姚夔)
切見今年春抵夏天氣寒慘風聲呌怒揚塵&KR1032;沙隂霾
四翳日色無光近一二日來黃霧蔽天晝夜不見星日
况今四月中旬雷不𤼵聲考之洪範庶徵恒寒恒風急
廹蒙昧之徵也月令季春行冬令則寒氣時𤼵草木皆
肅國有大恐傳記又謂大風黃霧白日沉沉政化未明
之象又云雷於天地為長子主𤼵生出則興利人君之
柄也當𤼵不𤼵則號令失常所致天道如此騐之人事
必有所因邇者朵顔三衛要結蒙古諸部窺覬邊境北
敵瑪拉噶藏形遁跡謀未可測兩廣地方瘡痍日甚荆
襄流民壅聚日多加以湖廣江西去歲荒旱無收浙江
處州近日強賊流劫四川雖常告捷郡縣賊徒蜂起大
軍尚未班師四方事勢無時寧帖百姓供給日見勞憊
倘積久不為之計患將不啻如目前者人事如此天其
或者仁愛皇上因以警動之乎恭惟皇上受祖宗付託
之重光膺寳祚敬天䘏民任賢圖治無滛刑濫獄之慘
有聽言納諫之美純仁至德人慶神懽天休滋至式克
迓承凡五年於茲顧惟臣等俱以庸材叨居重任曾乏
片言隻善啓沃聖心輔成至治用致人事乖而天道異
罪重丘山不容逃逭雖皇上大德不即加誅而臣自揣
實切愧赧日夜憂惶罔知攸措是用併德同心懇誠瀝
血摭取國計之急切者一二上陳伏惟皇上春秋鼎盛
之日正嗣續繁衍之時奈何震位尚虚切係人望天與
祖宗之意固自有待然臣區區愛戀之私有不能已前
代遠事不敢援引竊見英宗睿皇帝臨祚以來克遵祖
訓以御家邦而慈懿皇太后貴妃宸妃以下皆有關雎
之德螽斯之美所以子孫衆多本支隆茂伏乞皇上修
身養德感天格祖思國本之為不輕思宗社之為至重
思聖體之當慎惜思聖愛之當均溥將見六宫奉職則
百斯男九廟降祥本支百世實為天下大幸然此事自
陛下身心上用力非求神奉佛所能致也若西山塔院
勞民傷財宜在停罷阿咱爾之流惑世誣民宜在斥回
其餘府庫金銀綵叚俱是民間膏髓不宜浪自費用内
局諸作匠役未為重大勲勞不宜濫與官爵此皆足以
感傷和氣而召災異者也先儒真德秀有言人主修德
講學則天下安昆蟲草木亦得其所此言誠為至論伏乞
皇上奮𤼵乾斷痛自省改仍乞每日視朝之後依祖宗
及英宗皇帝初年未足疾時故事駕詣文華殿留心講
筵裁决政事開誠心布公道以來善言親君子遠小人
以圖治化凡一服食之所一言動之間悉依祖宗舊規
如此而天意有不回災禍有不除臣甘當萬死不辭臣
等區區忠誠所激不避忌諱伏望聖明監察臣等不勝
幸甚
陳政治終始䟽(彭韶)
臣伏覩成化二十一年正月初七日詔書内一欵凡朝廷
政事缺失軍民利病許諸人直言無隠欽此欽遵臣忝
偹員風憲之官幸遇聖明憂治之日不敢自諉在外隠
忍緘默以仰負明詔求言之意謹以政治終為陛下陳
之夫更新曰始成功曰終使政治常新而不失事功常
勤而有成雖堯舜之盛不能外矣伏聞邇者星變既發
於歲暮又形於正旦此天心仁愛之至欲陛下善始善
終而示於不言之表者也盖歲暮者天道之終正旦者
歲事之始天象兩見於此豈無意哉昔唐太宗時魏徵
獻言有曰陛下志業比貞觀之初漸不克終者十事太
宗嘉納至今稱為盛事臣愚妄謂今日之治不在他求
惟守成化之初足矣茲於歲首廣開言路禁止奢侈斥
逐異端杜絶傳奉次第施行所謂漸不克終者非有如
唐太宗之多然臣子之處心無已所望於聖明者不止
於前數事也伏惟陛下嗣位之初廢立中宫特詔天下
正家之禮嚴矣數年以來聞諸鎮守内臣貢獻土物於
皇妃位下或加中宫之上又褒陞其家幾與先帝時后
家相等此陛下正家之禮有未終者也悠悠萬事惟此
為大天意所以不豫人心所以湮欝殆為於此臣伏見
陛下至聖至明若俯念四海為家之義少納臣子家衆
之言以時裁正俾彛倫攸叙則隂陽不調災害不弭未
之有也成化之初内侍近臣進用稀簡防微之意盖有
在矣至於近年日有增益聞今大小名數將以萬計求
之於古未見其比利源兵柄多付其手違禁犯科少有
加罪所求能得所請輙從此陛下憲防之意有未終者
也夫貴近之臣人所畏憚久預外事便成重輕臣伏見
陛下臨御歲久洞察事機宜及此時斟酌裁省俾内外
事務各還職守立為定制以傳於後實萬世無疆之休
不然異日故事已定偏重之勢遂成雖欲更張不可得
已成化之初天下貢獻悉皆禁止儉約之德著矣至後
數年鎮守公差諸人争求珍異以充進貢海内臣庶實
有憂心茲者又詔鎮守内外等官貢獻方物悉照天順
三年以前例行不許因而科害軍民竊惟天順年間無
事之時今遇災荒乃警戒之日古人遇有天災皆欲減
膳撤樂豈宜轉令貢獻此陛下持儉之德有未終也先
儒謂好貨之心乃天理之所有人情不能無然公劉好
貨與百姓同之故國富而民足今前項官員不過剥取
軍民之財以充貢奉之名豈有出自已物哉而乃水陸
勞擾人畜疲頓怨歸公家恩被私室誠無益也伏望陛
下畏天是圖將此貢獻盡行罷免則天下幸甚成化之
初保傅六卿未嘗輕授用人之慎至矣至於近年邊方
多事内郡流移而公卿輔臣無故而加保傅寺監衙門
多以高官兼掌及其致仕恩澤又日與之米歲給之力
無非所以禮大臣也然以是施於忠賢勞烈使人有所
感奮若泛焉行之則人孰不思阿順從欲以圖日後之
恩寵哉此陛下用人之道有未終者也自古平治天下
責在大臣苟大臣自任既輕百司從而觀望後進一律
世事將何頼耶伏望陛下慎重任使必忠賢而後優
禮有勞烈而後加官不惟其官惟其人則羣臣幸甚臣
聞因事為功古人所貴即其已往而慎於方來斯謂謹
始而弗失則德澤加諸當時聲名昭諸後世所謂善終
書曰終始惟一時乃日新又曰德日新萬邦惟懷此真
陛下大聖人事也臣殞越妄言不勝戰懼之至緣是應
詔陳言事理具本順差辦事官李錦賫奉謹題請旨
乞取回王太監䟽(王恕)
據江東馬驛報准前路逓到欽差内官監太監王牌面
為公務事當職前往南直隸浙江江西等處公幹先遣
牌面前去仰沿途軍衛有司驛逓廵司等衙門官吏即
便抄牌預偹廪給口粮馬疋車輛軍民人夫等項差委
的當官員管領聽候應付拽送毋得稽遲有悞公務惹
罪不便所司官吏敢有指以饋送下程為由因而科歛軍
民財物或體訪得出或被人告𤼵輕則量情責罰重則
枷釘解京奏聞區處或有假稱當職處陳告以憑懲治
沿途逓牌衙門不分晝夜火速差人程逓前去毋得磨
擦牌面字樣如有糢糊就便寫記驛名開申到職治以
重罪先具抄牌官吏不違依准繳來仰將此牌程逓送
抵南京會同舘收候當職按臨至日通將各該官吏不
違依准并執結連牌呈繳施行等因據報臣始則以為
朝廷軫念淮揚蘇松等府地方饑荒軍民流亡恐臣等
奉命不謹莫能區畫賑貸以致失所特遣近臣賫内帑
錢物遠來救濟既喜且懼者累日巳而傳聞太監帶百
十號馬快船隻装載私鹽前來河南收買玩好之物雖
未委虚的第今大江南北饑荒殊甚斗米直七八十錢
民有饑色野有餓莩老稚轉於溝壑壯者散而之四方
不可勝數臣奉勑往來提督賑濟近來雖頗安妥而張
口待哺者尚多若太監此行為賑䘏饑荒而來則大江
南北億萬生靈舉蒙再造之恩陛下盛德大業可以比
隆二帝三王而無疆國祚可以與天地相為悠久矣若
為收買玩好之物而來似此聲勢張皇未免騷擾郡邑
驚嚇吏民臣恐遠近傳聞將謂陛下惟珍竒是好而無
憂民之心致使狂夫得以藉口非社稷之福也臣以為
當此饑荒之際朝廷正宜裁冗費却貢獻禁奢侈抑僥
倖慎爵賞重名器輕徭役惜民力以收天下之心以培
億萬年社稷之基本夫何織造傍午貢獻絡繹奢侈之
風競起倖進之門大開遂使爵賞冗濫名器混淆徭役
繁興財力日屈欲斯民之不貧且盗欲天下如泰山之
安得乎昔唐太宗遣使往凉州諷李大亮獻其名鷹而
大亮不可明皇令益州織半臂褙子琵琶捍撥鏤牙合
子等蘇許公不奉詔其事載諸信史後之讀史者莫不
稱太宗明皇之明李大亮蘇許公之忠今陛下以上聖
之資居至尊之位聰明睿智本乎天性仁孝誠敬不待
勉強可以為堯舜可以邁湯武尚何太宗明皇之足言
哉臣幸際明時偹員廵撫偶有所聞若隠忍不言使陛
下不知而天下國家受其弊豈忠臣乎非惟有愧於臯
䕫稷契伊傅周召豈不有愧於李大亮蘇許公之軰是
以臣不避斧鉞為陛下言之者非為身家計也為社稷
計耳惟陛下留神深思速返其使併將前數事與臺閣
大臣從長計議作急區處以安天下社稷幸甚生民幸
甚臣不勝戰悚隕越之至
扶植國本䟽(林俊)
臣惟君人之德莫大於聽納臣子之罪莫加於欺罔今
年以來災異迭興兩京地震陵寢摇動日月繼食野熊
入城監戒之昭莫此為甚而敵國陸梁犯吾北鄙邊氓
騷擾戍卒咨怨誠不可不為之慮也臣愚謂此尚手足
之疾耳陕西山西河南連年饑荒陕西尤甚人民流徙
别郡及荆㐮等處日數萬計甚者闔縣無人可者十去
七八倉廪懸磬拯救無法樹皮草根食取已竭饑荒填
路惡氣薰天道路聞之莫不流涕而廵按三司等官肉
食彼土既知荒旱自合先期聞奏伏候聖裁顧乃茫然
無知恝不加意勢至若此尚猶顧盻徘徊專事蒙蔽視
民饑饉而不恤輕國重地而不言夫物極則變草澤之中
禍深難測此誠腹心危急之疾治之當如救焚拯溺不
可少緩者也乃者太學生萬安等具言將生員人等納
米是固救荒之一策然此等欲事輕賫則彼地空乏買
米無從欲他方轉運則困於劫掠道里難進臣恐緩不
及事為今之計宜下寬䘏之詔重欺罔之罪以收人心
即遣才力大臣并科道部屬廉能等官分賫内帑之財
星馳前往臨清等處聽其地里近便有運到官糧或鄰
封積蓄官為顧車装運兼程以行随在賑濟則未死之
餘民猶或可及然臣又有說焉孟軻有言死我所惡所
惡有甚於死者故患有所不避也臣說一行則可洩天
地神人之憤快聖祖神宗之心彰陛下為聖明聽納之
主奠宗社萬億年無疆之休萬一忤旨禍止臣一身耳
臣何惜一身之禍不為陛下陳之臣聞修養之說怪誕
無徵佛氏之教幻妄無取故其事不見於堯舜禹湯之
世其誣每見於唐宋之時儒先之論史册所稽不可冺
也謹按僧繼曉本一憸險小人市井無賴曩者猥指邪
術欺誑楚府及至事敗挨拿却乃竄身逃罪不圖自新
益加縱誕潜住京師多方夤緣誤蒙聖眷叠賜異恩五
尺兒童切齒唾罵敢復肆無忌憚惑亂聖聰發内庫銀
數十萬兩盖大鎮國永昌寺臣細思之陛下聰明齊聖
斷不為此是必繼曉小人倡為誕說謂此寺一建則聖
夀日綿國祚益昌民命益永邊疆益寧以此啗陛下耳
曾不知以可用之財供無益之費國計且日削矣以陛
下超三邁五之資蹈唐憲梁武之轍聖譽且日損矣下
人師師争先事佛聖政且日壞矣居民重遷工役不息人
怨且日興矣縱如繼曉之言先王之政斷不為此况萬
無此理顧有大害者哉昔衛懿公好鶴鶴有乘軒者將
戰國人受甲者皆曰使鶴鶴實有禄位予焉能戰夫鶴
之好似若未害其失人尚若此伏望陛下以類推之臣
謂不斬繼曉異日之禍未可言也然縱之者梁芳也梁
芳傾覆隂狠引用邪佞排斥忠良輔之者驟得美官
觸之者動遭竄逐欺罔如趙高奢侈如石崇數年之間
假以進貢買辦為名盗祖宗百餘年府藏殆盡家貲山
積尚名不足所在風擾汪直莫能過乃復薦繼曉隂求
盖寺虚耗内財飛語外謂其極意不肯為是被陛下逼
脇只得屈從是畏天下議巳欲陛下專擅謗耳夫臣善
則稱君惡則歸巳今梁芳欲文巳奸而以過歸陛下即
此一事已不容於誅矣且天下猶身也賢才元氣財用
骨肉小人疾病也梁芳耗元氣削骨肉而引之以疾病
臣竊為身危之臣斷謂粉梁芳之身不足償其罪之萬
一耳臣德不足信職非言官熟知自默可以固位顧乃
不自揣量與此二權奸臣抗可否是猶蝸觸山蛾赴火
已不可言智矣然臣惟牛司耕犬司守走獸之微亦以
勞而食也臣食於陛下且七年矣近以年勞復蒙增秩
感愧無地中夜以思涕淚交流謂人主深居九重利害
豈能盡知而祖宗在天之靈亦望臣等以言進於陛下
也今内而大臣次而百官以及閭井之徒亦皆痛心欲食
梁芳繼曉之肉卒之不敢以此言進於陛下者所惜者
官所畏者死耳使臣復不言則陛下終不悟祖宗在天
謂臣等何如人天下後世謂臣等何如人秉筆史官必
譏笑臣等恐將及陛下矣昔魏任座荅文侯何如主之
問以直觸怒及問翟璜璜曰仁君也君仁則臣直向者
任座之言直文侯悦使璜召座親下堂迎之以為上客
臣不敢過望此然亦豈忍懷不直之言為陛下仁聖之
累耶臣誠不畏死惟陛下留神聽覽熟計而必行之則
祖宗之光社稷之福臣民萬世之幸如臣言非是甘受
顯戮以昭欺罔臣不勝激切之至
附端峰存稿一(邵銳)
繋天下之治理者孰為重曰公論為重故公論明則君
子進君子進則國昌而天下之理於是乎始矣所係固
不重邪大參張公者曩官御史出按居庸用偹北寇當
是時武廟頗事微行忽有馳騎突至曰駕將出關公即
誓死連發三䟽請亟還曰不然事且不測羣小氣沮竟
奉以還天下莫不想望風采曰毅哉張公不負御史也
已盖公論所屬如此嗚呼天下當謹於微使正德初造
密勿大臣克體遇巷之道善為之圖逆瑾未必遽横瑾横
矣必欲盡上適意然後可以竊柄幸竊柄必欲盡箝天下之
口然後可以惟所欲為而衣冠之禍始有不可勝言者
矣瑾誅餘毒固在羣小乘之用固權寵而天下始有不
勝其禍者矣當是時公顧屹然砥柱其間用遏暴漲誠
不負御史者公論非公是屬顧誰屬耶
附端峰存稿二(邵銳)
頃聞簡任留部固出私願揆諸時義似亦却好居間竊
念大臣義欲有為於世必其信任日專機會可即援引
善類布列要地候吾君志大定國是不摇然後徐議興
革庶保克濟設使任我者既或未專前後左右復鮮同
志顧欲屢有建白立致太平正恐當事者未必樂從若
自已出諸不利者復以異議乘之不惟無益且啟不靖
而黨事日滋矣不然有宋仁宗恭儉愛民後世鮮儷更
事既久奮然思與范富二賢力圖改革用救極弊兩府
臺課舉出宿望後相期勖仰副上意遐想是時何等氣
勢尚為權幸所間竟不克少酬初志何耶義理無窮事
變叵測吾人於此正合深思執古御今監戒具在尤不
宜容易看過也臆說如此第自勇於任事者觀之將必
難曰果若所言俟河之清人夀幾何吾既就列吾及吾
時亟欲自效救寸得寸救尺得尺猶賢乎已顧銳熟思
終謂前說若於事理或有然者輙敢忘其鄙陋就正有
道千萬諒察
附送劉給事中廵撫山東(楊士竒)
永樂十九年四月二十有一日上御奉天門顧羣臣若
曰朕祗奉天命君天下天下之人其尚有未安於業而
凍餒愁嘆者乎任牧守者其尚有苛刻黷貨而亂章以
厲民者乎朕惟是孜孜夙夜之靡寧遂分命大臣廵撫
天下而各副以近臣一人賜之璽書俾所至廉察民之
利害而為之興革及牧守者舉其廉能而罷出其貪虐
於是戸部侍郎李昶兵科給事中劉煥當廵撫山東山
東介河濟連海岱而古魯之域也雖其壌地多肥沃然
其人習氣緩慢加以比歲旱澇疫疾之相仍而淪於艱
窘雖故周公之國孔孟之邦然聖賢之德化遠矣仕於
是者或失其良心誠有如聖諭然者昔漢唐宋數遣使
臣行天下曰廵省曰安撫曰採訪皆今廵撫之職所以
廣視聽逹民隠而其使之賢者多也今之奉命乘軺單
厥心推明致公而無厭斁焉將使窮山深谷荒僻之人
皆得以發舒幽欝蒙被涵育而樂乎聖明之世者於上
足以副君命下足以光使職豈不偉然有可譽可以儗
昔之賢使者歟惟君以愛民為事天之實惟臣以愛民
為事君之實諸君子是行也太平之責係焉可使有一
毫之不至也哉煥字士極䟽闓明敏於予有鄉邑之義
故於其行也歌皇華之二章酌之酒而申之以詞
附葉伯巨鄭士利傳(方孝孺)
葉伯巨字居升寧海東蒼里人也好讀書年二十餘有
名於鄉黨選為縣學弟子員善說禮凡朋友有昏喪必
禮相之為人耿介不能藏人短見人不善立折之不顧
其喜怒人知其無他終亦不恨也以年長通經術陞入
太學未久詔諸生分教河北子弟伯巨得平遥縣待諸
生如子弟諸生亦愛之如父兄洪武九年星變下詔求
言伯巨曰今天下有三事最切其二事易見而為患小
其一事難知而為患大此三者積於吾心久矣縱不求
吾猶將言之况有明詔乎即為書言三事曰分封太侈
也求治太急用刑太煩也今四方平矣民庶思治矣而
不務以寬厚御之視誅殺人如滅螻蟻使民不獲安息
欲以圖治難矣夫圖治於亂世之餘猶理絲於棼亂之
之後緩之則端緒可得欲速則膠結而不可理今病民
之不安奸邪不止朝夕異令賞罰不準君勞於上臣困
於下治烏可致乎此二者人皆知其不可然非敗之根
也所謂分封太侈者天子畿内地止千里而燕晉秦楚
踰千里之國以封年少未逹事之王無事則易驕佚有
事則易為僣亂此人所未知而臣所謂患難見者也其
語皆切直上大怒曰小子乃何敢疎間吾家骨肉我見
之且心憤况使吾兒見之耶速取以來吾將手射之而
啖其肉耳伯巨至丞相乘上喜乃敢奏詔繋刑曹問狀
瘐死獄中其同時言事有鄭士利士利字好養亦寧海
人嘗為縣諸生其兄士原以儒薦為河南懷慶府同知
遷湖廣按察司僉事士利因告於師去侍其兄游學有
名洪武九年天下考校錢榖策書空印事起凡主印吏
及署字有名者皆逮繋御史獄獄凡數百人士利兄亦
以河南時空印繋獄中天子方怒空印事以為欺罔行
省言臣二十餘軰守令署印者皆欲置之死佐貳以下
榜一百免死為軍遠方丞相大夫皆知空印無他罪可
恕莫敢諫士利獨嘆曰上不知以為空印大罪誠得人
言之上聖明寧有不悟懷欲言之適星變求言士利曰
可矣既而讀詔有假公言私者罪之久之士利曰吾所
欲言者為天子殺無罪為可痛耳吾兄非主印者固當
出需吾兄杖出乃言言吾死不恨其兄免死出士利乃
為書數千言言數事而於空印事最詳其意以為誠欲
深罪空印者恐奸吏得挾空印紙為文移以虐民耳臣
以為文移必完印乃可今考校策書合兩縫印非一印
一紙之比縱得之亦不足用况不可得乎且錢榖之數
府必合扵省省必合於戶部其數誠不可懸斷預决必至戸
部而後定省府遠者去戶部六七千里近者三四千里待策
書既成而後用印則往來之難非期年不可致故必先用印
而後書此權宜之務所從來遠矣何足深罪且國家諸
法必明示之天下而後罪犯法者以其知不可而故犯
之也自立國以至於今未嘗有空印之律有司丞相不
知其罪今一旦捕而誅之則何以使受者甘心而無詞
乎朝廷求賢士而置庶位得之甚難位至於郡守者皆
數十年所成就通逹廉能之士非如草菅然可刈而復
生也陛下奈何以不足罪之罪而壊足用之才乎臣竊
為陛下痛惜之其書既成欲上者數矣而未决每歸逆
旅則閉門俯首而泣泣數日其兄子侍行者疑而問之
曰何所苦乎士利曰知吾有所事乎我以觸天子怒必
受禍然殺我活餘人我更何恨遂持書詣丞相府士利
短小容貎如常人見丞相頗倨丞相問何書士利曰吾
將為天子言之丞相何問也丞相因御史大夫入奏上
覽書大怒詔丞相大夫雜問誰教若為必有主謀者士
利笑曰顧吾書可用與否如何耳且吾業既為國家言
事自分受禍人誰為我謀乎詞卒不屈然猶輸作終身
而竟殺空印者
名臣經濟錄卷五
