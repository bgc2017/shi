名臣經濟錄卷三十九
明黃訓編
兵部(職方上之上)
為邊務事(于謙)
照得近該衛喇特額森續差使臣察爾竒等二十七名來
京進貢該宣府總兵官右都督紀廣等問討鐵牌看驗
說無止有番書一紙差伊帶領諾延三衛頭目來為阿
嚕台和寧王的根脚在三衛來取不與着軍馬來取三
衛如今放回怕邊上人驚差我領他每來朝見今三衛
老小車輛盡在小黃河牛頭山一帶住劄打圍等因本
部已經覆奏通行隄備去後今照諾延三衛兵丁素號
驍悍叛服不常不恥敗亡敢為摽掠觀勢強弱以為從
違先因額森犯邊各種部落多有結連往往在於近邊
去處潜藏出沒摽掠人畜其為邊患不可勝言既被額
森收捕今又放令回還名為在邊住種其實奸詐難測
安知不為額森腹心而為我邊患害况小黃河牛頭山
一帶正係敵人出入要途不可不備今既察爾竒帶領
來朝若便待之如常置之不問非惟不足以發其奸抑
且不足以弭其患合無令通事都督僉事昌英等將察
爾竒帶來諾延三衛嚴加曉諭備述先前擾邊之罪朝
廷恩同天地因其臣順來朝一切不問爾等當感恩思
報毋蹈前非仍請勅令其賫回曉諭諾延三衛頭目人
等爾等蒙國恩開設衛分享有官爵務要敬順天道尊
事朝廷鈐束部落以為我邊藩籬若有外寇侵擾必須
奮勇勦殺以除邊患或有迤北走回人口不得邀截殺
害就便差人護送來京朝廷陞賞不恡若違背天道孤
負國恩犯我邊疆朝廷調度大軍勦殺必不容貸如此
庶使恩威得以並行遠人知所感懼緣是處置邊務夷
情具題景泰三年正月日奉聖旨是欽此
為被虜走回人口事(于謙)
内府抄出鎮守陜西内官王莊兒等題景泰三年正月
初二日酉時准總兵官征西將軍都督同知張泰等手
本景泰二年十二月十九日據黑山營哨備署都指揮
僉事任信呈送被虜走回男婦三名口到官會同鎮守
太監來福副總兵都督僉事馬讓參贊軍務右僉都御
史韓福審據韓成供係寧夏中護衛左所百戸毛俊下
選操土軍陜失丁戸内餘丁先於景泰元年正月初十
日被敵人賽堪王識字人阿里特穆爾搶去跟隨到於
地名圖喇河老營住過是成因曉番語今年秋間聞知
額森差使臣赴京進貢留下兵丁五百在於口外住劄
等候使臣同回後又聽得額森怪恨托克托布哈王要人
馬去征殺了要着他的外甥阿必鼎王的男做王子有
阿哈知院不忿領部下一枝人馬又有哈喇展三千人
馬都投順托克托布哈王去了有托克托布哈王整點人馬
要與額森厮殺有賽堪王得知收什人馬報與額森一
同前去鴻和爾海地面躱避有額森又將原收和卓一
枝人馬連家小都放回原地方去了等用着你特來成
等跟隨阿里特穆爾行了十程至十一月二十日夜同
妻李氏商議約同直隸寧山衛右所百戸賈貴下總旗
孟成共偷兒騸馬七疋夤夜脫走沿途倒死五疋於本
年十二月十八日到於黑山營轉送前來據供告報等
因准此參看得緣係走回人口告報境外敵情事理專
差舍人吳能賫本具題該本官欽奉聖旨兵部知道欽
此又該鎮守陜西興安侯徐亨亦題前事通抄到部除
走回人口另行外查得近該迤北走回男子段大口等
說稱額森要與托克托布哈讐殺等因本部為照額森之
與托克托布哈其讐嫌猜忌之心非止一日今稱仇殺理
或有之又恐敵情奸詐假以仇殺為名意在犯我邊境
不可不備已經節次奏准行移各邊各關總兵鎮守等
官嚴加隄備去後今綽爾哈雅參照走回男子韓成等所
說聽得額森怪恨托克托布哈要領人馬去征殺着他外
甥阿必鼎王的男做王子一節緣與段大口等所說事
情頗同及稱有阿古爾知院同哈喇展人馬都投順托
克托布哈王等因緣哈勒琿在敵人中頗知道理累曉天
道人事必是因見額森邪謀彰露暴厲已成且恐不利
於已以此結連投順雖傳說之言未見的實然以理揆
之額森違天背德罪惡貫盈或者天誘其衷使其自相
吞噬以速滅亡且邊境相攻中國之利先事預備防患
之策萬一敵人果於自相攻擊其潰散敗亡之敵不無
欵叩我邊誠恐所在總兵等官倉卒之際處置乖方失
悞事機未便合無令該府差人馳驛賫文與各邊各關
總兵等官務在整飭人馬固守地方若有邊兵叩關來
降覆審明白果無虚詐就便差人伴送赴京其有散亡
部落或在我邊地潜形隠跡或相率侵擾必須哨探敵
衆多寡斟酌形勢強弱可以乘虚襲取即便挑選官軍
運謀設法出其不意掩其不備奮勇𠞰殺仍星馳差人
具奏有功之日朝廷陞賞不恡仍令各邊總兵等官務
要上念皇上委任之隆下軫邊事付託之重當敵人間
隙之際正將臣立功之秋時不可失志不可餒凡在邊
内外文武官員十分用心公同計慮相機而行以清絶
塞之烽烟以為邊方之保障既不許逡巡退縮以誤事
機亦不許輕率無謀以中敵計緣係處置夷情及奉欽
依兵部知道事理具題奉聖旨是欽此
陳邊務䟽(于謙)
近該各邊送到走回人口屢報敵人托克托布哈與額森
仇殺而大同等處亦報煙火聲息臣等切惟額森違背
天道辜負國恩一旦無故生釁侵擾邊境荼毒生靈雖
悔過攄誠遣使入貢而罪大惡極終不可容臣謙備員
總督臣亨叨任總兵日夜兢惕思所以報朝廷之恩思
所以雪前日之恥今敵人自相吞噬是天授以復仇之
機而不可失也且敵人驚散擾亂必來窺伺我邊今春
東作之時未免有妨耕務若非振以兵威令其遠遁則
邊方屯田之事恐未能成臣等再三計議欲各統在京
軍馬五千臣謙往宣府臣亨往大同其餘將佐於范廣
楊俊孫鏜過興張義雷通石彪郭英劉深崔福劉鑑等
内定奪前去蓋京師非無軍馬若帶去太多恐費邊儲
且兵貴乎精不貴乎多故也臣等到邊遇警則所在各
城軍馬悉聽臣等調度如敵勢大必用添軍𠞰殺另行
奏請定奪如蒙允臣等所請請將三營團操軍馬内挑
選停當整理部伍收拾軍装什物等件至二月中旬以
後天氣漸和啓發前去兵部仍先行各邊各關整搠軍
馬以為聲援預備策應其餘軍前合用事件臨期具奏
臣等素乏謀勇之材又無勲閥之望叨受恩寵任寄兵
戎苟於此時而不奮忠義之氣竭涓埃之報則是負天
地生成之恩其於天下後世之清議亦有所不容者景
泰三年正月二十日臣等昧死具題
為整飭邊備事(于謙)
兵科抄出總督邊儲參贊軍務都察院右僉都御史李
秉題臣聞制敵之方固莫先於講武以練兵尤莫要於
據險以固守照得獨石馬營等處城池形勢險隘官軍
頗多戰守有人彼若勢寡則有寡不敵衆之心不敢輕
進勢衆則有腹背受敵之患不敢深入又有都督孫安
在彼提督號令頗嚴官軍知畏縱有警急亦無足慮所
可慮者惟宣府而已切照宣府迤北沿邊一帶大小白
陽常谷青邊張家等口中間多有通行人馬去處正統
初年該太監興安尚書魏源親詣彼處相度形勢築立
城堡調撥神銳馬步官軍輪流守備以絶邊釁固安人
心續該總兵官楊洪奏准將大小白陽等處城堡原守
官軍馬疋歸併葛峪堡操練比因青邊口張家口西陽
河等處城堡係緊要去處仍前守備不曾歸併後因敵
人犯邊前項城堡無人守備俱各廢弛及照青邊等口
内近宣府外通沿河十八村等處軍餘俱由彼處出入
前去馬營獨石搬運糧米被敵人搶擄者甚多此等之
徒深知鄉導是以被虜軍餘王春等入境打細由此進
入其原立城堡若不仍前復設調撥軍馬照舊守備非
惟無以嚴邊防誠恐有以啓敵意臣屢以此事與鎮守
總兵等官栢玉等極陳利害商確施行栢玉等僉曰可
行獨總兵官紀廣執迷不從說稱沿邊墩臺俱有守瞭
官軍便不守這堡也不妨臣切慮沿邊墩臺相離通人
馬去處城堡少者四五里多者十數里縱有奸細乘夜
進入守墩之人豈能瞭望及照原守城堡即今見存其
守備官軍俱在宣府等處團操前項城堡缺人守備倘
有奸細投間抵隙因而入境窺探虚實貽患非輕臣叨
居言路之官濫膺參贊之任義所當言豈敢緘默如蒙
勅兵部行移鎮守等官將不係團操侵邊等口緊要去
處量撥官軍馬疋仍舊修守分委都指揮或的當指揮
一員專一在彼提督精銳馬步官軍輪流守備仍行左
參將楊能量帶官軍於空處添築墩臺以便瞭望其歸
併大小白陽等處遺下城堡隘口仍令守備萬全右衛
都督江福葛峪堡都督楊文提督墩臺都指揮梁泰等
嚴督該管官軍常川遠出哨探以備不測不許怠忽以
墮敵計務要關防周密而嚴謹隄備相機行事而邊境
無虞仍行都督紀廣從長斟酌如果要害去處可以不
設守備本官别有禦敵長策令其明白具奏定奪具題
該通政使司官奉聖旨兵部知道欽此欽遵抄出到部
參照青邊等口地方比先俱各築有城堡控制強敵近
因強敵犯邊守將不能銳意捍禦致將臨邊城堡多有
損棄廢弛兹者敵衆遠遁整飭邊備乃其急務况古人
之于邊疆以守為上今日之計若不將沿邊一帶緊要
城堡逐漸修復以實守備誠恐敵人奸詐難測萬一再
有動摇未免愈加壊事今僉都御史李秉建言議修復
前項城堡此實保邊禦侮長策而紀廣身任總戎顧乃
偏執不從推原本心不過苟圖目前之安不思經久之
計若不早為處置不無臨期失措合無准其所奏令該
府差人馳驛賫文與紀廣公同參贊鎮守參將内外官
員從長設法計議一一照依李秉所奏將青邊等口緊
要去處趁今邊務稍暇天氣晴明量撥官軍脩守并分
委都指揮等官提督精銳馬步官軍輪流守備仍令左
參將楊能量帶官軍躬親前去踏勘添設墩臺其歸併
大小白陽口等處遺下城堡隘口令守備萬全等處都
督等官江福楊文等嚴督該管官軍提督哨瞭整飭邊
備完日令紀廣等明白具由回奏仍令紀廣今後凡有
一應邊務須要博采衆長從公整理不許因循苟且偏
執誤事如今日偷安怠忽不即區畫措置異日倘失事
機罪將何逭緣奉欽依兵部知道事理具題景泰三年
五月二十五日奉聖旨是欽此
為來歸人馬事(于謙)
兵科抄出提督軍務右僉都御史鄒來學題准兵部咨
該提督遼東軍務左都御史王翺題據遼東都司呈本
司地方章驛站煙墩走回迤北男子三名差人送到廣
寧委官審得蘇克等供說境外額森事情掌部事少保
兼本部尚書于謙等欽奉聖旨兵部知道欽此欽遵抄
出到部參照各人傳說敵中前項事情雖係一面之詞
未見的實然近來迤北走回人口同來降夷人亦往往
備述其事但來見傳說托克托布哈王有無見在今稱被
哈巴爾王殺了人馬跟額森二處去等因臣等切詳額森
倚恃兇強違天逆德罪大惡極凌邁古今一旦無故將
托克托布哈殺害雖傳聞之語未可憑信萬一果如蘇克
等所言則額森既將托克托布哈人馬吞併其部落氣勢
不無益加強盛志驕氣盈愈無顧忌又况額森桀驁險
狠敢為不義已將本主殺逆自知惡不可掩罪不可逃
雖欲改悔其道無由近雖遣使朝貢奸謀未易窺測誠
恐漸有圖大之意復萌犯邊之謀故意遣使來京一則
張大殺敗托克托布哈一則使我懈怠不為設備雖天地
鬼神不容而有必敗之理然而蜂蠆有毒亦不可不為
隄備切慮今年夏秋之間分遣兵衆在邊剽掠不無邊
事日急臨期難以措置兼大同係西北重鎮為山西及
鴈門紫荆倒馬等關一帶藩籬而遼東永平山海宣府
延綏寧夏甘肅俱是緊急邊境去處雖是節有議奏行
去各該總兵鎮守等官隄備誠恐視為泛常彼此因循
月日卒遇警急事情不能相機守戰設若一處不支而
稍剉鋒未免諸處聞風而逓相動摇况安邊之道以先
戒為寶而防患之策以預備為先近日遼東及偏頭關
等處節奏瞭見敵營火發數多往南行走不可不備合
無令該府差人馳驛賫文與遼東永平山海宣府大同
延綏寧夏總兵鎮守守備等項文武内外官員從長計
議倘或敵帥額森等摇動扇惑侵擾邊方設何計策可
以阻截𠞰殺不令深入用何方略可以保固邊境俾無
疎虞所在領軍頭目何人堪以守城何城軍馬數少堪
以增添何處軍馬太甚堪以那調沿邊一帶墩臺中間
有無堪以添設所在糧餉草束有無收積堪彀支用逐
一區畫停當具實回奏定奪等因具題奉聖旨是欽此
欽遵備咨到院臣切照敵帥額森遠居沙漠虎踞一隅
向者恃一時之徼倖來犯京師得以全還彼已出扵望
外今又謀害本主凌處同類雖曰傳言不足盡信然無
厭之性理或有之使其終不知止再敢侵犯邊鄙是自
罹敗亡之禍以我之逸待彼之勞以我之險扼彼之危
取勝之道何有哉臣深荷天恩叨承重寄不諳軍旅素
無克敵制勝之才從事邊方謹陳設險守備之略未知
可否伏乞聖裁緣係具實回奏事理今將永平山海直
抵密雲一帶邊情開坐具題該通政使司官奏奉聖旨
兵部看此欽此欽遵抄出到部今所言事件議擬開立
前件謹題請旨
一永平山海薊州等處地方會同鎮守右少監都永總
兵官都督僉事宗勝參將胡鏞馬榮計議得自山海至
猪圈頭止沿途路經一千二百餘里新舊營堡三十四
處每營分委指揮一員管束兵二三營或四五營選把
總指揮一員提督數内揀選精銳勇敢之人屯聚四處
曰駐操營無事之時不守關隘分為一等二等專一操
練有警之際其營策應某關俱照平日定操成規不致
推托又選揀輕健善能遠走便於藏伏素知地理者聚
為一營專聽截殺劫營緊急調用原設并新增大小關
寨一百一十七處每關修砌磚牆關外又重闌馬石牆
深挑溝塹整理簽榨廣置掛木入關至二三十里之外
陡峻狹隘兩傍俱積木石其總路險要去所又行重别
設備一則可以為關外之藩屏一則可以遏敵人之歸
路沿邊一帶地方除十分陡峻全不通人者不必用工
其餘平漫并﨑嶇頗容往來處所通削偏坡雖有高低
頑石亦不必用火燒煆砍成牆壁間有深渠小口難以
披削者則火灰石砌塞大關用指揮一員小關用千戸
等官一員職專守把另選把總指揮一員分投提督有
事則守勝地無事則輪流燒造磚灰增添防備新舊墩
臺五百二十座前後聮絡烽火相望關外至五十里止
各有接連架砲士卒五十里之外至百里止各有長哨
夜不收推選熟知地里官員不時往來點視自營而至
關自關而至外平居之日各司其事卒遇邊警會而為
一又必累行踏勘籌度敵兵何路而來何路而去來則
何以禦之去則何以邀之平昔設法之方大槩如此使
其敵兵小至誠恐聲東擊西分兵誘我乘隙而入各該
關營照舊操守不必調遣只調原定策應營堡官軍恊
同本官相機𠞰殺大至則通調見有官軍俱各赴受敵
處所左右屯注臣與總兵躬親當其前分調參將挑選
精健士卒從間出關控據險隘之所以遏其後驍勇頭
目又各分兵埋伏乘機而動我之兵力雖寡有險可恃
彼之人馬雖暴無計可施使其進無所得退無所歸蛇
豕雖毒已投於䧟阱幾何而不至於覆亡也哉然兵家
情狀變態不一倘彼有兵相繼設伏以餌我無可為之
機無可乘之勢則當整慎勿戰固守要害不可輕動以
墮其計彼之人馬乏食漸至疲弊必不能持久而自退
矣我則萬無一失何邊患之足慮哉看得官軍頭目總
兵參將而下皆可隨機應用把總提督營堡指揮李濟
等十員頗有驍勇堪以出戰把總提調關隘指揮陳宣
等八員處事勤慎堪以守關都指揮僉事劉輔等僅可
以固守山海永平薊州遵化等處城池其關營軍馬沿
邊墩臺等項俱已區畫增那停當各處倉驛糧草見勾
支用前件看得所奏係干邊務既已鄒來學會同彼
處總兵鎮守等官都督僉事宗勝等計議停當俱合准
擬仍行鄒來學照依所處事理逐一施行務在提督有
方用求實效不許虚應故事徒為文具仍嚴加禁約各
該關隘把總都指揮等官將所部士卒加意撫䘏訓練
聽候調用毋得假公營私役占虐害以致軍令不行士
心不附遇警不能守戰致悞事機
一密雲地方會同鎮守内官張溥恊贊軍務監察御史
張斌鎮守都指揮同知趙致署都指揮僉事張興計議
得東自黃河口起西墓田峪止路經八百餘里關寨七
十四處墩臺一百五十六座營堡八所操守軍官舍餘
四千八百六十六員名沿邊一帶平漫去處俱已修削
偏陂關口修砌堅守牆城關外重置闌馬石牆挑掘壕
塹廣置簽榨又有軍民夜不收輪流架砲出哨關内營
堡常川操習聽候調遣無事之時都指揮趙致分管古
北口迤東署都指揮僉事張興分管古北口迤西内官
張溥御史張斌鎮守古北口通行提督密雲中後二衛
古北東西二路軍如有聲息敵少各照地方調用附近
營堡之人策應敵衆通調東西二路官軍於受敵處所
駐劄可守則堅壁清野控據要害分布官軍翼其兩哨
奪其高峰使之勇無所施衆無所用人馬罷敝將不戰
而自退矣可戰則鎮守内官恊贊官員躬率士卒以禦
其衝突密切選委驍勇頭目帶領精銳官軍潜伏險隘
以遏其歸路挑選勇敢之夫長戟巨斧大器短兵強弓
勁弩齊力奮勇或晝而摧其堅陣或夜而襲其營壘臣
等之經營圖畫設險守備不過如此切詳都指揮趙致
等固可以領軍出戰指揮劉榮毛顯亦可以守城緣要
害數多兵力寡少有一關官軍多止十餘名少則五七
名者平居之時畫地分守尚且不敷遇警之際將何調
用者有如古北口潮河川并龍王峪五寨俱各寬漫平
坦路通大小興州沙漠賊巢可容千萬人馬往來牆子
嶺甎垜子四馬等關俱係曾經敵兵侵犯之處雖有貼
守海運之人全無器械武事生疎不過因循日月懸望
輪班而已倘有遣調豈得實用今照石匣驛正係東西
地里適均之處水草利便可以照依永平山海等處建
三駐操營一所乞勅該部計議取回海運官軍免致徒
勞糧賞將密雲中衛并附近營州左興州後等衛在京
操備官軍摘撥二千員名選委驍勇都指揮一員管領
前來駐劄使其住成家業不必輪班專一操練聽候策
應仍聽内官張溥恊贊監察御史張斌節制如此庶使
首尾相連緩急得用其邊備之謹嚴可以與永平山海
等處同一無虞矣倘臣言為無足取直待報有聲息臨
期奏請定奪雖調京軍前來必須往復攻守一時應援
不及貽患非輕再照本處見在馬草頗勾支用倉糧數
少已經具題外乞勅該部急為處置便益前件看得
密營中衛并營州左興州後等衛在京官軍係比先年
間選取赴京操備之數即日多已揀作團營操練聽候
警急出口殺敵而彼中事體比之各邊及京師頗緩難
准撥去守備又前項撥去海運官軍比先原有此故京
師暫時增添候邊事寧息亦當取回况差撥前去已久
操習有成且在京各營亦有此等淮安等處退下運糧
官軍有等操練既久弓馬熟閑多有選作團營頭撥之
數豈可盡謂徒費糧儲所撥前項官軍亦難取回况非
無勇怯之分法有激勵之道若所在鎮守等官能將前
項軍士設法訓練用心撫卹自然衆心歸附武藝精熟
則軍威必致於整肅武事豈終於生疎合行鄒來學等
仍將前項發去相兼彼處原有官軍如法團營操練守
禦地方不許親營官旗私役虐害以致衆情不附遇警
僨事其奏倉糧數少一節合行戸部徑自查照定奪景
泰三年四月十六日奉聖旨是欽此
預備邊務事(于謙)
内府抄出鎮守大同太監裴當題後軍都督府准兵部
咨呈兵科抄出總督軍務少保兼太子太傅兵部尚書
等官于謙等題該右僉都御史李秉題稱敵中差來使
臣鴻臚寺序班楊冕男楊玉說稱額森老營見今安在
哈喇茂地面住坐統領精兵見在沙窩一帶藏住等因
會同總兵官太子太師武清侯石亨等計議得敵帥額
森恃其兵力志驕氣盈假以進貢為由遣人瞰我虛實
而又紏集部落日漸近我邊方侵犯之謀既已彰露隄
備之策不可不嚴其大同地方雖緊要相離京師窵遠
卒難應援兵部節次行移總兵等官郭登等令其計議
應否遣將增兵而各官執稱糧草不敷并敵使來朝不
必增添難便定奪合無再行郭登等計議如果應合遣
將領兵前去調遣戰守徑自具奏定奪等因具題節該
奉聖旨懷來操備一節明年春煖緩急定奪欽此欽遵
會同總兵官定襄伯郭登等及都司衛所管事管操等
項都指揮等官孫英等議得敵帥額森指以進貢為名
糾集北部之衆故彰聲勢逼近邊陲肆其無厭之求邀
以難從之請名雖曰和實則啓釁然制敵之道在於有
備無虞用兵之方貴乎知彼知已今大同見操官軍除
東西二路外馬隊官軍止有六千餘員名以近守則有
餘以遠戰則不足步隊官軍雖有八千八百餘員名止
可排營列陣不能争先趨利數内亦有精壯好漢為因
無馬俱各步操如蒙聖恩憐憫邊方兵力寡弱乞勅該
部量撥精銳馬隊官軍一萬餘騎前來餘外另帶附餘
馬數千疋每馬就䭾行糧數斗糧則給軍食用亦可存
省邊儲其餘馬疋聽臣等於步隊内選人騎操如若馬
步軍士數少即於正統十四年原選各衛所餘丁并大
同府民壯查照原來量為增減整點齊備聽候有警相
機調用如此則軍威強壯邊事可以有為人無浮沉供
給不至缺乏臣等再照大同府四州七縣之民生長邊
方安其習俗性既勇悍尤耐饑寒自昔至今多於腹裏
及迤南衛所充當軍役其各該衛分有二三千里者有
五七千里者或歲久年深抛家失業者供役者少事故
者多或因途路窵遠中道死者有之或因不服水土到
衛死者有之或因貪賍官吏受囑賣放者有之起解者未
至逃亡者復來該衛無實用之人原籍有清勾之擾既
僉長解又斂盤纏况今兵燹以來鄉里凋零至極軍伍
既不能足民戶因而靠損其本府州縣官吏里老累次
於臣等處告稱艱難若得就近於大同等衛所當軍情
愿自備鞍馬不敢便支糧賞奮勇殺賊以圖補報臣切
惟天下衛所相同者多祖宗制度難於更改但國家政
務有經有權敵人事機有急有緩今者北人之於西夷
大同之與他處非惟理勢輕重有不同其實事機急緩
之懸絶若不先其所當重者急者而後其所當輕者緩
者則守經用權之道未見其可如蒙准題乞勅該部從
長計議除太原府等處邊衛軍役外其餘不拘在京在
外衛所校尉力士旗軍幼軍等項今後遇有逃亡事故
在營無人補伍例當清勾者不為常例俱各於大同就
近照名充當軍役聽其自備鞍馬暫且不支糧賞於大
同前後二衛帶管收操待後積有數多另立衛分管轄
仍行原先衛分開豁籍册永不勾補緣此等之人既免
離鄉背井之苦得遂安家戀土之情若使撫䘏有方教
演有法遇有警急一則不忍棄其祖宗墳塋一則不忍
毁其宗族産業無不心懷敵愾樂於戰鬭此與山西河
南調來操備官軍主客既殊堅脆亦異庶使民戶無分
析之患軍衛獲有用之兵所謂一舉而兩得也緣係計
議回奏請旨調發京兵及改調軍役事理具題該本部
官欽奉聖旨兵部知道又該鎮守大同總兵官武定伯
郭登等亦題前事通抄到部案查先為前事已行勘議去
後今抄前因參照奏要量撥精銳馬隊官軍一萬餘騎
就帶附餘馬數千疋前來操守一節查得在京各營官
軍見蒙勅諭選揀一十五萬團營操練聽調殺敵其餘
次撥官軍又有運糧等項差占數多况大同各城蓄積
糧草有限供給彼處官軍尚且不敷節有奏報聲息未
有十分緊急若是添撥官軍前去操守不無坐食邊儲
愈見凋耗兼且京師守備為重官軍難以輕動合候有
警之日另行奏請命將發兵前去策應其前項馬疋合
無行移太僕寺揀選一千五百疋令郭登等差人關領
前去給與選出步隊精銳官軍并彼處舍餘民壯騎操
應用其稱要大同府所屬州縣清解各衛所校尉力士
旗軍幼軍等項俱於大同附近衛充當軍役一節校尉
力士幼軍俱係隨侍等項緊要人數又兼其數不多難以
存留外所據各衛清解旗軍合無准言不為常例存留
彼處操備聽調殺敵候邊方寧息另行定奪仍令各該
有司軍衛將清勾收發過旗軍姓名通類造册繳部以
憑查考不許指此為由生事擾害緣奉欽依兵部知道
事理具題景泰三年十二月二十六日奉聖旨是欽此
建置五團營䟽(于謙)
欽差提督軍務少保兼兵部尚書等官于謙等題該臣
等計議方略會本具題節該奉聖旨卿等便同各營頭
目每從長計議敵果入寇如何可以出戰勦殺如何可
以固守無虞敵若不來亦當如何操練軍馬或分或合
可以百戰百勝以防不虞務在的然有可憑恃毋事虚
言欽此計議得國之所恃者兵兵之所賴者將將得其
人則兵無不精兵無不精則國威自振而邊方之患自
平矣臣等俱以庸劣叨膺重寄馭兵乖方既厪聖慮今
議得各營見操官軍巳選十萬分作五營團操以備出
戰每二萬人為一營每隊五十名一人管隊每二隊又
立領隊官一員每千人把總官一員每三五千又立把
總都指揮一員其管隊把總大小總兵官員各量其才
器高下謀勇如何而選用之使之互相統屬兵將相識
如遇下教場操練之時臣等出其不意量調一隊或三
隊五隊點閱但喚把總管隊官姓名各官自行管領本
隊軍士前來内喚出軍士一二人或三五人令管隊把
總官識認是何姓名衛所却將軍人懸帶牌面上原開
寫姓名衛所年貌查對查若有不同就將管隊等官量
情責罰仍比較弓箭牌刀長鎗等項武藝精熟者量為
奬勸生疎者一體懲治使管軍者知軍士之強弱為兵
者知將士之號令體統相維彼此相識不致臨期錯亂
難於調遣大意前項團操十萬合則為一營分則為五
營萬一敵人侵犯人多則各營俱動人少或分調一二
營或調一萬三五千隨機應敵其平日選定大小該管
頭目已定則交戰之時多用則多調少用則少調止調
該管頭目則士卒自隨平日相處既久同軰之人易以
相機管事之人易以使令如手足之捍頭目子弟之衛
父兄比之平日混同操練不辨強弱不知號令將各營
之人逐漸輳合者不同庶幾可以成功取勝又敵之所
恃者弓馬衝突而已敵知我火器一發之後未免再裝
遲慢以此我軍放罷火器就便馳突前來今若與之對
敵我軍列陣外用鹿角遮護持滿以待敵若來緊堅陣
不動先以弓弩對敵神銃未發先以火藥爆竹詐之敵
必謂我火藥巳盡不復畏避馳馬來攻則我軍火銃火
砲飛鎗火箭弓矢齊發若勢動又以大將軍擊之待敵
勢動分調精銳馬軍用長鎗大刀勁弓射砍步軍用團
牌腰刀一齊衝入敵陣或刺射人馬或砍其馬足臣等
以身率先衝冒矢石奬勵士卒俾無退縮如有退縮者
即以軍法治之此則臣等愚見操軍出戰分合之勢如
此仰惟皇上德威遠布敵必不敢侵犯京師臣等謹當
用心設法將各營巳選團操并其餘軍馬一體操習整
飭隊伍申嚴號令務使人馬強盛武藝精熟除團營之
外另選次第精壯以備緩急調用以助團營軍威每日
除演習弓馬武藝之外仍令馬步官軍兼習陣法及交
鋒衝突安營走陣以為戰鬭之勢使之耳目慣熟步驟
輕健能知進退坐作之法免致臨敵畏怯失錯至於固
守之法則今日士卒頗多京師城垣堅固又有戰車鹿
角器具敵縱勢衆可以固守無虞雖臣等愚見如此但
用兵之法不測如隂陽難知如鬼神貴在臨期應變難
以一定而求况敵兵矯健去來之間如飄風驟雨應敵
之餘非勇無以挫其鋒非智無以破其詐必謀勇兼濟
而後可以成其功岳飛有言陣而後戰兵家之常運用
之妙存乎一心又曰文官不愛錢武官不惜死天下太
平矣臣等既蒙朝廷大恩授以重任敢不潔已愛軍以
振士氣捐軀效死以報國恩緣係會議戰守事理具題
景泰三年十二月二十二日各官奏奉聖旨是兵貴乎
精將在謀勇卿等務要同心恊力操習軍馬有事運謀
或戰或守若無事則撫恤士卒養其銳氣遇警急易於
調用這等不負朕委託之重欽此
處置三團營䟽(于謙)
該各營總兵等官太子太師武清侯石亨等會議得迤
北敵帥額森倚恃強盛屯聚士卒近我邊疆若不預為
設法選練設使遣將調兵軍不識將意將不識軍情不
能為用今五軍三千神機等營各有總兵掌管規矩不
同倘遇調遣輳撥前去非惟軍將俱不相識抑恐號令
不一悞事不小合無於五軍三千神機等營選揀精銳
馬步官軍一十五萬内五軍營八萬神機營五萬三千
營分為十營一營一萬五千用坐營都督一員五千用
都指揮一員共用三員一千名用都指揮一員或指揮
一員把總共用一十五員五百名又用指揮一員把總
共用三十員每隊用管隊官二員前項坐營把總等官
各於營内選揀廉能驍勇之人管領操練俱聽臣等往
來提督管操太監劉永成原管神機營阮讓原管三千
營取自上裁令其提督操練監鎗内臣隨同前去各營
監鎗如有聲息各調官軍若干或用一營二營三營就
着某總兵官及坐營都督統領前去互相策應征𠞰其
餘官軍令的當頭目管領各於本營操練如此庶得號
令歸一人易遵守内外兩得其濟臨敵必能成功緣是
會議軍務守禦京師事理具題奉聖旨是欽此
為軍務事(于謙)
先該宣府等處總兵等官奏報賊寇聲息緊急欽命臣
同各營總兵官計議戰守方略臣等巳將議到方略逐
一開奏該奉欽依是欽此除欽遵外今照總兵官武清
侯石亨同左右副總兵參將都督孫鏜范廣過興張義
等見今挑選到五軍三千神機營頭撥精銳官軍二萬員
名均派三營照舊操練外臣等原先議奏方略内要領
大將軍砲丁六箇并量領大砲飛鎗手把銃以備衝敵
之用俱未曾關領今照火砲之具實乃軍威亦敵人平
昔所畏必須平居之時領出聽總兵等官設法令軍士
演放操習慣熟量其高低遠近緩急疾徐一旦臨敵方
能不亂而有成功又况今日夜不收往獨石等處哨探
回還說稱哨馬營一帶俱有敵兵駐劄其勢浩大竊料
敵兵候秋高馬肥氣候漸凉不無有侵犯邊方深入為
寇之意兵家之事以先戒為寶防患之策以預備為要
况神機營撥到官軍數多砲少周匝罷列不敷切恐臨
機難於禦敵乞勅工部合無將後項開列銃砲火器等
件照數作急於内府關出交與總兵等官石亨等如法
收貯隨宜操演其大將軍砲十六箇斤重數多人力不
能背負合用駞載車輛亦乞行移工部成造具題奉聖
旨是欽此
覆湖廣奏免調戍廣西事(于謙)
兵科抄出巡撫湖廣都察院右都御史李實題據湖廣
都司呈案照先准湖廣按察司牒呈奉本院劄副備仰
本司轉屬行查守備廣西官軍人等額定名數及從前
至今死亡數目呈報施行備牒奉此行據荆州德安等
衛所呈申查得逓年輪班廣西征進官軍每年蒙撥哨
守潯梧等州大藤等峽為因感患山嵐瘴氣死者一年
每衛所一班不下百十餘名不免要軍撥補其事故旗
軍節經發册有司清勾延及一二年十無三四解衛見
在旗軍節因湖貴地方苖賊作耗并漕運京倉儧運糧
米軍餘盡數征差去訖似此連年廣西備禦不絶衛所
旗軍日益事故數多委的缺軍護守城池各將逓年事
故死亡數目開申到司除茶陵寧遠二衛夷陵守禦千
戶所未據開報外今將荆州等一十七衛原調廣西兩
班備禦逓年事故官軍數目開呈到職案照近據岳州
衛申據本衛輪班廣西備禦千戸楊麒呈前事自正統
十四年八月内管領旗軍潘辛三等一百五十四名前
往廣西聽副總兵征蠻將軍都督武毅調撥欝林州等
處哨守景泰元年至景泰二年八月内瘴疫傳染陸續
病故六十名在逃二十名止有七十四名回衛呈乞撥
補聽候換班行據左右等五千戸所申稱旗軍盡數差
撥征進運糧别無空閒軍人可補隨據本衛止有食糧
正軍一千八十四名廣西二班三百五名漕運六百五
名於内逃故五十五名無軍撥補巳將餘丁補運外續
調常德等處策應殺苗一百三十七名原征麓川復征
香爐山等處二百三十四名於内逃故陣亡病弱六十
名後調貴州殺賊選要精壯緣無軍選補又於策應軍
内㨂選精壯四十八名并餘丁輳補起程外餘存軟弱
八十九名係策應之數奉總督軍務右都御史王來劄
副仰令整搠在衛操備聽候調用此照原數尚欠四十
八名無軍補完移關到衛照得班次在邇前項逃故數
多無軍撥補不無有悞申乞定奪等因到職參照岳州
衛申稱原撥旗軍潘辛三等一百五十四名前往廣西
哨守内病故六十名在逃二十名止存七十四名回衛
輪該景泰三年二月初一日前去換班及逃故名缺行
據各所申稱旗軍盡數征差運糧策應等項無軍輳補
要行定奪一節為照岳州乃湖湘衝要之地見今靖州
等處苗賊生發城池必須固守斯無後患即目在衛别
無正軍止有新選餘丁數不補百既稱無軍暫免輳補
候征進官軍班師之日照舊撥補前去廣西守備所據
見在官軍合行依限換班其逃故軍人亦合照名取補
除通行勘去後今呈前因臣訪得廣西地方洪武年間
原無官軍守備至永樂二十一年因欽差總兵等官在
彼鎮守奏撥湖廣所屬衛分官軍五千員名分作上下二班
輪流緣廣西係煙瘴之鄉本土人民尚有死亡其前項
官軍素非本處生長不服水土俱各染疾名雖在彼備
禦實乃養病度日不堪操調虚費糧賞無命者俱即病
故幸生者多致風癱從前至今官軍相繼輪班一家有
死一二人者有死四五人者姑以總數計之其原額共
該官軍一萬餘員名除茶陵等衛未曾開報今查荆州
等衛所已死一萬六千六百餘員名逓年輪班回還死
者過半俱要本衛所輳補又兼近年以來麓川等處賊
寇竊發調軍征進及裏河運糧等項差役重繁官軍逃
故數多無軍撥輳盖因死者愈速而生者不繼為今之
計欲令官軍照舊守備未免罹此廣疫是以無罪之人
而置諸必死之地徒有守備之名而無守備之實欲將
官軍停罷不設誠恐彼處不時出沒侵擾地方必須有
備然後無患臣識見短淺計莫能及乞勅該部會同多
官計議斟酌可否務使邊境有備禦之方官軍免速死
之患緣係邊備軍情事理具本該通政使司官奏奉聖
旨兵部知道欽此欽遵抄出到部參看得李實所奏前
事大意欲要將廣西輪班官軍存留另行設法撥補前
去廣西操守臣等切照廣西地方多係土官衙門蠻夷
雜處易動難安先因彼處官軍數少議將湖廣官軍調
撥一萬員名分作兩班輪流前去守備經今年久比因
廣西賊寇生發十分猖獗該副總兵等官都督武第等
奏稱官軍數少調遣不敷要行添調大軍征𠞰本部為
照附近廣西各該都司地方俱有盜賊生發俱用官軍
撫捕卒無相應堪以添調巳經覆奏行令湖廣廣東二
都司將原定廣西輪班官軍依數上緊催促前赴廣西
聽調今查湖廣都司所屬衛所官軍舍餘共一十四萬
二千二百餘員名廣西都司所屬衛所官軍舍餘止有
四萬四千八百餘員名以一十四萬之中一班輪該五
千赴廣西操備其數不多今若要行留存不肯調撥委
的廣西地方賊情緊急其他去處别無相應之人可以
那調况廣西湖廣地方兩處相為唇齒賊情緩急互為應
援即目湖廣永州地方被廣西流賊越境侵擾設使廣
西兵勢振肅自能撫捕未必貽患地方况本處官軍數
少别處調來守禦非獨廣西為然且如京師見有七十
六衛所官軍又行添調河南山東等都司并北直隸衛
所官軍輪班赴京操備而河南等都司官軍亦調大同
并陜西延綏等處備禦與原衛地方相離窵遠并無干
涉尚然那調何况湖廣附近廣西而地界聮屬賊寇往
來出沒一處有警則兩處不安今要存留不行調去匪
獨為廣西之患抑且非湖廣之利臣等又議得一歲之
中所在軍民尚有死亡事故今以前項輪去廣西備禦
官軍二三十年之間豈無凋耗物故兼且各司府州縣
清解軍丁自有本處衛所而囚犯編發充軍亦各有限
實是無從區畫另調前去廣西備禦所奏難准合無行
令該府行移湖廣都司將廣西輪班官軍照數依期督
發起程更替仍整搠在衛軍士并舍餘人等操守城池
遇有緊急賊情聽總兵等官調度守戰不許指以軍少
為由因而怠忽兵備候廣西賊寇十分寧息將前項調
去備禦官軍另行議奏定奪緣奉欽依兵部知道事理
具題奉聖旨是欽此
奏乞聖旨榜文以安反側事(于謙)
切照福建浙江湖廣貴州廣東等處地方近年以來為
因旱澇相仍民多艱窘有司不才官吏不能盡心撫綏
却乃生事逼迫以致盜賊竊發良善被害上干宸慮勞
師遠征天心助順將士效力所在寇盜以次削平各處
地方漸就寧謐此誠國家萬萬年太平之慶臣等切惟
大易有思患預防之言虞書著儆戒無虞之訓是以古
之聖帝明王制治保邦之心未必不先事而慮今朝廷
凡一應軍需財用糧餉物料大率取辦江南軍民儧運
供給此賊寇頗寧人心甫定之際所宜維新命令以防
患於未萌看得湖廣貴州苗蠻多係巢居穴處其性頑
獷易動難安其靖州曾定等處餘寇未盡剪除福建浙
江多係山深林密去處為因産有銀礦頑民往往尋蹤
竊取稍失防閑輙便讐殺近雖温州等處地方各起盜
賊巳曾擒獲干連抄提人口該鎮守官侍郎孫原貞具
奏要行寬宥本部依擬覆奏欽准免其抄提令其復業
誠恐舊染未除驚疑未定因争小利復起釁端又兼原
調殺賊軍屬多已散回各衛各班捕盜領軍官員亦有
取回原任者萬一不逞之徒踵為嘯聚重復議設方略
征討轉餉撫捕不免事出倉卒人愈勞困雖皇上聖德
遠被萬方决無此虞防微杜漸不可不慮近雖節有欽
奉詔書事例并本部行移各處鎮守等官令其隨宜招
撫叛寇慰安軍民未免循常不能聳衆合無請給聖旨
榜文本部差官舍人分投馳驛賫與湖廣貴州廣東廣
西福建浙江等處總督提督軍務及鎮守等項尚書都
御史侍郎等官薛希璉王來孫原貞李堂孟鑑寇深李
匡等令其各為謄寫有總兵官去處用總兵官印無總
兵官處用所在布政司印於各府州縣土官衙門去處
張掛曉諭軍民番夷頭目人等爾等先前或為不才有
司激變或為豪右大富凌逼或土官以恃暴横不能恤
或守臣不得其人騷擾或為賊黨哄誘或為賊人擄掠
不得已從賊為非今賊首多被官軍擒獲爾等有改過
革心復還鄉里者亦有陽為順附隂持譎計者且爾等
自從祖父以來受國家恩養將及百年祖宗墳塋父母
妻子完聚保守足以衣食為良民久矣今一旦舍順從
逆去安就危其所以不為官軍殺獲幸矣自今益思保
全之計輸誠順附各安其業朝廷體天地好生之心廣
一視同仁之量前罪俱置不問共享太平之福永永無
害若或隂持詭計竄遁山林圖為目前之謀不顧後日
之悔則命將出師設法擒獲首從必殺無赦悔將何及
爾等雖一介編氓或生蠻種然好生惡死人之常情趨
吉避凶世之通論爾等不可不審死生吉凶之理其各
司府州縣宣慰宣撫長官司等衙門官員自兹以往亦
宜洗心滌慮奉公守法撫愛下人不許貪婪酷暴肆為
凌虐以致激變小民重貽後患如若仍前有違一體處
以重罪如此庶可以安反側之心而消意外之患本部
仍通行薛希璉王來孫原貞孟鑑李堂寇深李匡等令
其公同彼處鎮守總兵等項内外官員及巡按御史都
布按三司堂上官員從長計議陳設方略何處殺賊十
分盡絶何處賊寇尚未平安何處軍馬可以散回何處
官軍仍暫守備何方可以絶後日之患何策可以為經
久之計備將議過防患方略逐一具由差人馳奏以憑
定奪不許因循苟且虚飾繁文自貽方來之患緣係邊
患事理具題景泰二年五月日奉聖旨是欽此
覆都御史王來與僉都李匡訐奏平苗䟽(于謙)
兵科抄出總督軍務等官都察院右都御史王來等題
景泰二年八月十四日節該欽奉勅諭巡撫四川左僉
都御史李匡奏爾等差人往彼期約六月初一日三路
進兵俱至草塘會合播州官軍𠞰除苗寇及李匡領軍
到彼而爾等班師致令孤軍無援幾陷賊計朕覽貴州
三司并李匡所奏則彼處地方多未寧靖而爾等不行
用心殄滅輙便班師玩寇殃民罪不容恕但今用人緊
急姑記爾罪勅至爾等作急統領官軍前去貴州將前
項有賊地方逐一搜𠞰盡絶以除邊患不許頃刻稽遲縱
令各賊復肆猖獗有悞事機仍將先李匡所奏事情從
實回話奏來處置欽此欽遵續准兵部咨該巡撫四川
左僉都御史李匡題欽蒙勅令臣提督四川行都二司
官軍撫捕播州苗寇除欽遵外照得播州貴州相為唇
齒貴州在平南而賊附於播州播州在平北而賊附於
貴州其草塘江渡三百勞清水江在乎貴播之中蓋賊
之巢穴也播州雖有官軍七百餘衆僅能據烏江之險
守要害之地者九處以防禦侵境之賊及隄備貴州糧
道若欲𠞰平草塘等處賊人必得貴州大軍會合夾攻
庶幾事有成效而無意外之虞近該總督軍務右都御
史王來同正副總兵參將等官統領大軍自湖廣前來
貴州臣咨請王來先行會兵攻取草塘等處使播州無
回顧之憂就調守播州官軍并力前進以靖地方用緩
民力續准王來回咨開待貴州香爐山克破之後分兵
會取草塘等因後訪香爐山極貴州之險為照用兵之
道當先取易以振威不可先難以挫銳致冥頑之賊負
固抗敵月久不下臣以貴播地方之平在此一舉若或
稍却賊風益熾臣於景泰二年五月初六日摘撥守備
播州各隘口官軍二千員名親自領兵策應十四日行
至龍里據貴州按察司呈奉右都御史王來劄副開彼
處軍馬足勾調用仰本司轉行與臣領軍回還臣依呈
回至播州本年五月三十日王來差百戸余瑾馳驛賫
咨與臣開稱香爐山賊人招撫下山議令副總兵毛福
夀方瑛參將安順李震等分領官軍於六月初一日起
程一路自平越衛進一路自黃平千戸所進一路自偏
橋衛進俱至草塘會合播州官軍𠞰除苗寇臣訪得黃
平與平越到草塘常行路該兩日軍行路該四日播州
到於草塘路該六站各隘口摘撥官軍四千土兵二千
亦於六月初一日起程初五日到烏江初六日過江初
七初八日就彼駐劄探聽貴州軍馬聲息據監察御史
焦寬呈開會都指揮曹廣等統領軍馬已到黃平臣於
九日起程十一日到草塘官軍分作前中後三營土兵
分作左右兩營並無貴州三路軍馬到來致被賊人眇
視孤軍深入重地日夜在於四山吹角呐喊臣恐各賊
邀截後路拘旋經過去處聽招寨長到營諭以利害禍
福給與賞勞令各將精壯人丁隨軍征進杜其異心其
惟以次人丁守備糧道戒諭官軍死戰則生又有陞賞
之榮退縮則死雖或逃生而又有犯法之辱官軍自知
深入重地援兵未至莫不激勸奮勇本月十三日夜賊
人不知其數來劫前營官軍知覺奮勇對敵斬首九級
賊人退散生擒四人十五日賊人約聚二萬餘衆前來
拒敵前營指揮僉事李銘領軍當其中後營指揮同知
陳瑄李經等領軍出其右土兵隨官軍之後一正兩竒
四圍夾攻官軍奮勇效死一戰斬首四百四十三級生
擒三人餘賊丢棄鏢弩盔甲挨牌盡行潰散官軍追逐
三十餘里焚其巢穴煙熖漲天獲到被虜軍民男婦三
十一名口軍勢奮迅賊風披靡若得貴州官軍加以數
千策應則草塘等處地方可不一月平定臣於十六日
差健步前去黃平千戸所取軍策應及差土人前去各
寨招安各寨苗頭漸來納欵續據本所申稱總督總兵
等官巳行班師去訖為是孤軍或恐苗情多詐只得回
還參照會兵𠞰殺賊寇最為重事時刻不可稽違今右
都御史王來約臣進兵深入重地却乃班師回還非獨
欲陷臣致死實欲損朝廷之軍馬悞朝廷之地方原其
立心實是隂險幸藉朝廷洪福全勝旋師於本月十九
日起營回還緣係捷音及照右都御史王來亦合有罪
係掌握兵柄大臣通行具題伏乞聖裁該部本官欽奉
聖旨兵部知道欽此欽遵抄出到部查得先該總督軍
務右都御史王來總兵官保定伯梁珤各奏湖廣之靖
州天柱銅鼓五開貴州之平越清平都勻等處苗蠻夷
類俱巳撫捕寧息二處地方皆已無虞要行班師回京
及該巡撫寺丞王恂同巡按貴州監察御史都布按三
司又奏貴州金筑安撫司并普定畢節等衛苗賊復縱
劫掠尤甚於前聲言候大軍回還要來攻城仍乞梁珤
等駐兵𠞰殺等因具題本部巳經覆奏請勅王來梁珤
等調度原額官軍達官人等星馳前去貴州撫捕賊寇
續該王來又奏貴州三司不當將前項賊情奏報等因
本部為照貴州係是重地其都布按三司等官既見賊
寇攪擾地方不得不奏王來係總督軍務官員不咎自
已不能統兵前進肅清邊境却乃歸罪别人事屬不當
又經覆奏就令差官奏事人馳驛賫文與王來梁珤等
作急督領官軍前去貴州會同右副總兵都督方瑛照
依勅内事理設法撫捕苗寇去後今該前因臣等切惟
受上命而弭盜安民者責任至重挾奸計而玩寇殃民
者法令難容切照右都御史王來猥以小才驟膺重職
任都風紀總督兵戎所宜竭忠盡誠運謀戮力掃除作
耗之苗蠻慰安遠方之黎庶必候事盡寧妥方可奏請
班師豈期本官懷奸挾詐長寇殃民惟隂險之是圖棄
信義而弗顧既已行移巡撫四川僉都御史李匡領調
官軍到於草塘會合𠞰賊及至李匡督率官軍冒險遠
進累遇賊衆而王來却乃先行班師並不發兵策應以
用兵為兒戲視邊務如等閒俾李匡進退兩難使孤軍
深入無援若非李匡等仰仗天威奮勇敵戰萬一寡弱
不支誤中賊計非惟益賊寇之縱横抑且遺蠻夷之恥
笑所據王來不義不忠陷人死地止知遂已之奸謀不
恤朝廷之大計其為罪惡實等淵海及照總兵官保定
伯梁珤與王來彼此相資同惡相濟不候賊寇殄滅輙
便一同班師原其情犯厥罪惟均况今邊方多事軍務
為先王來梁珤為總督總兵之官玩法壊事於此若不
行提問罪無以大彰天討垂戒將來合無令法司差人
將王來梁珤通行提取赴京問罪仍乞聖裁另選忠誠
智勇文武大臣各一員代替王來等充總督總兵前去
貴州撫捕苗賊如其聖恩寬大未即加誅亦乞請勅切
責王來等令其改過遷善奮勇設謀務在殄滅邊寇候
事畢另行提問及請勅奬勸李匡旌其能恤鄰邦之患
躬提孤軍深入又能殺敗賊寇擒斬賊首當益勵忠勤
用心教練軍士聽候調用仍將殺賊有功官軍取勘明
白從實造册開奏以憑定奪陞賞等因具題該本部官
奉聖旨李匡雖奏王來梁珤如此奸謀玩寇殃民未知
虚實邊境正要用人之際便寫勅去着上緊領兵前去
貴州殄滅苗寇就將李匡奏的事與他看着從實回將
話來欽此欽遵通行備咨到臣除行總兵官保定伯梁
珤欽遵外臣來查得景泰二年二月内准巡撫四川左
僉都御史李匡咨開貴播賊徒相為依附播賊非貴州
之賊附集甚衆不敢屯聚方今貴州之賊重在清越播
州之賊結在草塘雖隸播州其恊草塘之民以為非者
又皆平越等處之苗今臣分兵一二萬令一總兵自興
隆取路前來直抵岑貴與李匡會合并力克復草塘等
因彼時臣與參將等官俱於湖廣靖州回軍出至沅州
犒賞官軍前進貴州議得貴州之賊惟平越清平都勻
興隆最為險惡之處况賊首韋同烈等一向在彼圍城
截路欲依李匡之計分兵取路先進草塘以安四川播
州之境則彼官軍固為快意可以釋其備禦之久然貴
州之平越清平興隆一帶賊寇方且阻截大路邀奪糧
餉草塘何由而進萬一得進我之官軍如在甑中何由
而出决然不可必須大軍且於大路前進興隆直抵清
平平越會合副總兵方瑛等軍馬將附近大路為惡苗
賊東西夾攻以通糧道候前項去處道路䟽通撫捕平
靖兵糧並進其勢自屈不過掃蕩撫捕而巳回咨去訖
臣等統調大軍於本年二月二十二日至二十三日進至
興隆果有賊首苗王韋同烈等聚徒三萬餘衆逞兇拒
敵及砍橋奪路當督官軍奮勇殺賊隨即乘勢直抵清
平會合副總兵都督方瑛等官軍分哨長驅勢如拉朽
各路苗賊無不望風披靡既而躧探得賊首苗王韋同
烈等因被官軍殺敗却乃奔上香爐山寨又欲糾合賊
衆來拒官軍臣等又會同計議香爐山寨固為至險是
乃賊衆觀望之地今賊首韋同烈等奔潰去彼又欲聚
衆倘或持久其勢益強卒難取勝莫若乘其弊敗兵心
分攜之際嚴督各哨官軍俱進香爐山寨并力齊攻庶
賊首可擒而餘賊可滅於是戒誓各哨官軍鼓勇奮銳
分路攻打為惡苗寨徑抵香爐山寨下週圍列營齊攻
夾擊仰賴皇上聖威神武致將賊首韋同烈等擒獲餘
賊得招間本年五月初十日又據貴州按察司呈奉李
匡劄副近聞大軍攻圍香爐山寨而彼蠢然無知賊人
尚猶據險未下今當職擇於本月初六日率領官軍前
來策應合先行劄副本司轉報總督總兵等官知會如
是克破請作急報知以免官軍往復等因備由具呈前
來臣等看得香爐山寨賊首已擒餘賊將下况見在官
軍已勾攻圍今李匡說稱要行作急報知以免往復必
是未曾起行况今天道炎熱未免虛費糧餉以此行文
報知阻其前來免致軍士往復於本月十二日香爐山
寨苗羅義等率衆下山聽招臣等逐一撫令安業至本月
二十四日領軍出至清平又行會議貴州所屬興隆清
平平越至西極險之處俱已𠞰捕寧息其都勻草塘雖
係偏隅即合分兵撫捕以靖地方庶可班師臣來督調
副總兵參將等官都督方瑛等領統官軍於平越一路
臣珤統調都指揮曹廣吉世英并監察御史焦寬於興
隆黃平一路俱進草塘左副總兵都督毛福夀等統領
官軍俱進勻塘仍行報知李匡將彼守備播州官軍前
來恊應俱於六月初一日啓行前進會合撫捕自本月
初一日至初八日節准都督方瑛等手本開將平越所
進地方王都保等處苗頭阿郎等及黃平安撫司太平
等寨長甘把楊等俱已招撫領榜及開草塘青池西煙
等處各寨苗衆俱稱四川播州管轄俱住原管官司聽
招去訖及據監察御史焦寬呈將前項緣由已呈李匡
知會外候至本月初十日臣來於清平沾患痢疾有都
督方瑛到臣歇處說稱草塘苗民怕當兩處差發以此
要去播州聽招别無生拗事情會議間又准李匡咨稱
四川守備官軍五年不曾更替饑寒切身死亡相繼在
外征進疲弊之甚為照香爐山之賊既巳投降都勻草
塘必皆易取則是地方可平班師可必令臣來會同總
兵等官早將四川都司官軍放回等因臣等議得四川
貴州地里相參至為鄰近若將四川官軍先放其湖廣
諸處官軍苦涉尤多則又何以拘執况大軍之衆進退
一律豈可偏意自由以妨大計臣等不曾准允候至十
四日因彼絶其消息回報臣又備將前項緣由及回軍
事情行文差百戸余瑾馳驛賫報為是天道酷熱疫病
大作又恐糧餉不充官軍大衆勢不能駐且貴州以後
别無事情來報以此公同副總兵參將參贊等官會議
明白疎放官軍將前情各具本奏請定奪班師並無别
項情由豈期李匡懷此深機逞功却奏臣等立心隂險
欲損軍馬欲悞地方臣等叨領總督總兵之任使有損
軍悞事臣等之罪何所容逃此李匡蓋是嗔怪臣等不
從其計先進草塘致其在彼守候月久又且阻其回軍
不會得與克平香爐山寨之功及不先放四川官軍以
此結怨加詞過毁借使草塘之賊可以孤軍進𠞰則播
州守備守軍在彼經及三年咫尺一江猶且不敢過岸
若非湖廣貴州官軍東西會合擒獲賊首韋同烈等及
將清平平越興隆并香爐山寨一帶地方𠞰撫寧息李
匡未必肯來及至行文報知尚且遷延直待苗衆聽招
之後纔方伺隙乘虚以計取功臣等又看得李匡等奏
稱彼處苗賊眇視孤軍深入重地日夜在山吹角呐喊
恐賊邀截後路拘喚經過去處聽招寨長到營諭以利
害禍福給與賞勞令將精壯人丁隨軍征進以次人丁
守備糧道一節似非的實既是深入重地賊人眇視孤
軍恐有邀截緣何彼處又有聽招寨長與其同處一類
之人肯出精壯人丁隨同征進以次人丁守備糧道恐
無是理其後又稱差人前去招安各寨苗頭漸來納欵
為是孤軍只得回還此等情詞無非要見草塘之地皆
李匡撫捕之功無有臣等軍威之力况草塘之苗先該
副總兵參將開稱俱往四川播州該管官司聽招去訖
各行李匡知會今苗既巳聽招亦各放心自在忽見李
匡官軍復來如何不驚惶呐喊防備抵禦是固情理之
常若草塘之苗未曾聽招之時李匡官軍守備年久豈
能領軍獨進前項事情軍民共知瞭然明白實難虚妄
前者臣等具題聽候班師本内俱巳開陳詳悉但臣等
識見愚闇不能預防李匡隂謀致其羅織如此罪重丘
山伏望聖恩憐憫特加寬宥臣等下情尤乞聖明俯垂
監察臣等益當盡心竭力統調官軍前進貴州將未靖
地方逐一撫捕以除邊患及奉欽依李匡雖奏王來梁
珤如此奸謀玩寇殃民未知虚實邊境正要用人之際
便寫勅着上緊領兵前去貴州殄滅苗寇就將李匡奏
的事情與他看着從實回將話來事理臣等不勝戰慄
感激具本及將李匡節次原來咨文及臣來回文謄寫
隨本封進具題該本部官欽奉聖旨該衙門知道欽此
欽遵抄出到部案查先該巡撫四川左僉都御史李匡
奏前事巳經通行總督軍務右都御史王來總兵官保
定伯梁珤令其照奉欽依内事理從實回話去後今抄
前因參看得王來回奏及繳到與李匡往復文移内事
情其王來既於本年五月内克破香爐山寨出清平會議
得都勻草塘雖係偏隅即今分兵撫捕以靖地方庶可
班師王來督調都督方瑛等官兵於平越一路梁珤等
統調都指揮曹廣等官軍於黃平一路俱進草塘仍報
知李匡將彼守備播州官軍前來恊應俱於六月初一
日啓行會合撫捕後李匡果於初一日領兵起程十一
日到草塘地界彼時王來正當督兵倍道兼行前去策
應設或人衆路遠倉卒難至都指揮曹廣軍馬巳到黃
平去草塘師行路止四日亦當飛檄曹廣領兵赴援表
裏夾攻則草塘等處苗寇或可𠞰無遺類計不出此却
乃懷挾奸詐嫉忌功能不思李匡孤軍深入重地寇賊
環繞進既不可退又不能三軍之命懸於毫髮其望捄
援甚於水火而王來自五月十四日到清平至六月十
四日前後共二十日端坐一城稱疾不行啓發又不督
令别路官軍前進止憑都督方瑛手本及據本官口說
苗民聽招等因輙差百戸余瑾馳報李匡回軍又與梁
珤將大軍擅自疎放以致賊黨未平地方未妥及照王
來身任總督手握重兵緩急賊情所宜知悉清平相離
草塘不甚窵遠豈無差去哨探之人却奏李匡絶無消
息顯是躧探得李匡人馬已臨賊境忌有成功故意掣
回大軍隂欲壊彼之事逞已之能又看得繳到與李匡
往復文移内報知李匡要伊領兵前來草塘恊應會合
撫捕賊寇緊要咨文隠匿不曾奏繳却將李匡今年正
月内與伊促兵殺賊咨文内並不干涉者混粘奏繳又
將五月三十日李匡與伊要取回四川官軍咨文奏改
於六月十一日到清平會議之後又不輸情服罪調弄
繁文雖曰展轉彌縫終係辭理不直似此熒惑聖聽遮
掩己非奸欺不忠行險悞事合當治罪再照李匡任風
紀之要職膺巡撫之重寄明知四川播州與貴州都勻
等處相連苗賊為惡非止一日城池被其圍困人財苦
於殺掠擁兵觀望不肯捄卹聞知王來等大軍巳於今
年二月間起程進至香爐山寨等處撫捕賊寇漸巳成
功李匡至五月間纔領軍前去策應顯是虚張聲勢意
圖邀功及王來回報彼時官軍已勾攻圍止回李匡中
心不平却將四川調去貴州殺賊官軍擅自移咨要行
回取各計私忿不顧大計亦合有罪但王來見今總督
軍務往來湖廣貴州地方撫捕賊寇李匡巡撫四川俱
係重事合無令法司差人將各官通提赴京問擬明白
奏請發落另行奏差忠誠才智文職二員更替王來李
匡整理事務惟復且不提問各另請勅切責王來李匡
并梁珤等今後各要洗心滌慮改過遷善恊心比志以
副朝廷之託運謀戮力以安反側之患其有未平賊徒
各照地方務在設法撫捕果有地界毗鄰勢必兩相應
援必須捄灾卹患你我相濟以圖成功以祛民害不許
似前疑忌矛盾互相訐構是非有失大體致悞軍務如
違一體治以重罪緣係具奏回話及奉欽依該衙門知
道事理具題景泰二年九月日奉聖旨王來李匡各逞
私忿不顧朝廷大事理當究問今邊境未寧且寫勅切
責他每着用心整理邊務再不許互相訐構事發不饒
欽此
為病故官員事(于謙)
景泰元年十一月十二日禮科抄出雲南都司等衙門
都指揮使事都指揮僉事胡誌等題有總兵官黔國公
沐斌先於正統十四年九月初二日忽患風濕手足緩
弱節次請醫調治稍痊一向扶病管事景泰元年九月
十九日又加嘔吐咳逆病症至二十八日轉加痰疾喘
急醫治不痊至本年十一月初五日身故緣係總兵鎮
守官員具題該禮部官欽奉聖旨該衙門知道欽此欽
遵抄出到部除另行外照得雲南地方多係土官衙門
自國初以來皆係黔國公父子相繼世守其地號令素
行蠻夷信服今沐斌既已病故一旦改委他人代總兵
政切恐衆心不服難於統理况隴川等處賊子遺孽未
曾殄除而附近貴州四川俱有盜賊生發須主將得人
然後地方安妥訪得沐斌應襲之子尚幼其姪沐璘見
任雲南都司署都指揮僉事威望雖未素著實乃沐氏
宗枝夷人頗知其名遠近亦皆屬望若是權宜陞用事
體實為允當及照右都督方英見任雲南充參將征進
隴川驍勇善戰廉介不貪雲南之人素所畏服亦堪委任
但本官見在貴州殺賊先因巡撫貴州右寺丞王恂奏
保方英堪充總兵鎮守貴州本部為照貴州等處已有
總兵官保定伯梁珤方英見充右副總兵賊寇未曾平
安難便准令鎮守巳經議擬奏准令方英仍充總兵官
鎮守貴州去後今照貴州等處賊寇尚未盡絶正用能
幹將官撫捕方英難便那動合候貴州賊平另行定奪
伏望聖恩先將沐璘量陞都督同知或都督僉事請勅
充總兵官掛征南將軍印令其鎮守雲南撫按夷民操
練軍馬禁革奸細保障地方凡百所行務在上體聖心
遠法祖宗毋貪淫暴虐以失人心毋怠忽因循以誤邊
務如遇地方蠻寇生發會同參佐并守土官員計議停
當相機撫捕不許輕易畏縮因而失機悞事及訪得雲
南都司署都指揮使事僉事胡誌練達戎政比衆為優
合無實授都指揮使請勅本官充左參將恊同沐璘鎮
守仍令沐璘胡誌公同鎮守雲南内官郝寧參贊軍務
副使鄭顒及都布按察司堂上官巡按監察御史於彼
處都指揮或指揮内推舉堪充右參將二人開具實跡
作急會奏以憑定奪不許徇私濫舉欽依該衙門知道
事理具題奉聖旨是沐璘陞都督同知掛征南將軍印
充總兵官鎮守雲南胡誌署都指揮僉事充左參將恊
同沐璘鎮守軍民務要事妥夷安欽此
為邊患事(于謙)
兵科抄出貴州布政司思南府蠻夷長官司土官長官
安逸奏伏覩大明律内一欵若内外大小官員但有本
衙門不便事件許令明白條陳實封奏呈取自上裁若
知而不言苟延歲月者在内從監察御史在外從按察
司糾察欽此欽遵臣任土官不敢緘默合將本處地方
不便事件逐一開坐具本親賫伏望皇上體祖宗之成
憲憫邊境之生靈仍命内外廷臣斷以至公早為救濟
庶幾邊患可息軍民可安臣一芥草茒罪當萬死下情
不勝惶汗之至具本該通政使司官奏奉聖旨該衙門
知道欽此欽遵抄出到部今將所奏事件逐一議擬開
立前件謹題請旨
一件安邊事有鎮遠府卭水一十五洞蠻夷長官司十
四寨反叛苗人原係前思州田慰親管永樂十年内本
官調領各寨苗人攻破思南地方後改府治將前長官
司撥隸新設鎮遠府其性兇惡得肆奸謀累蒙總兵官
都督梁福等貴州左布政使蔣廷瓉處調官軍𠞰滅豈
期鎮遠州土官同知楊政麟妄意招撫總兵官信其惑
亂不曾征𠞰連年滋蔓宣德年間有湖廣都指揮何貴
往來備禦見得縱横奮勇生擒賊徒斬首抽腹是以地
方寧靖本官與按察使應履平不知被其排奏革去自
此守鎮不嚴乃於前歲糾合播州宣慰司草塘貴州平
越等處兇苗出境謀殺軍民放火燒破大小衙門經今
三年未曾寧息苗賊聞知大軍數多面從心異雖是靖
遠伯王驥招撫不過一月又將石阡思南二府人民重
復殺虜逃命者至今招撫不回藏山者缺食餓死苗賊
不時猖獗若非添設大軍討滅終被侵害乞勅兵部定
奪調遣江西都司衛所軍馬湖廣江西四川雲南四布
政司民壯兼同各處宣慰宣撫安撫招討長官勇猛蠻
兵土軍通行總督軍務都御史總兵等官調度將前項
為惡兇苗盡行𠞰滅勿聽招撫仍於四川播州宣慰司
照舊除授軍職副使僉事恊同土官宣慰撫治其湖廣
貴州邊衛分撥總兵參將鎮守如此則地方可寧矣
前件看得貴州地方先因苗賊生發欽依總督總兵等
官右都御史王來等統領官軍在彼撫捕近因各賊未
平巳經節奏行王來等作急設法處置今奏要添調江
南官軍民壯將兇苗盡行𠞰滅勿聽招撫一節緣王來
等處已有調到雲南四川二都司官軍兼同本處原有
官軍守戰又况近日湖廣貴州等處俱有盜賊擾攘各
用官軍撫捕别無相應堪以起調兼且區畫賊情撫捕
殺戮二者相須為用若專於殺戮不聽撫捕非惟賊數
類多不可勝誅抑恐鋒刃所及横罹無辜合行王來等
務在整肅官軍人等將前項苗賊上緊設策撫捕其間
若有悔過遷善誠於納降者則開以更生之路使之復
業怙惡不悛終於反覆者則振以官兵之威俾其授首
既不許一於招撫縱賊長奸亦不許果於殺戮濫及無
辜必須處置合宜而患害蠲除地方寧謐而經久利便
仍將撫捕賊寇盡絶緣由具實回奏其稱要於播州宣
慰司除授軍職副使僉事恊同土官宣慰撫治查無事
例難准又况各處土官衙門已有都布按三司官員分
巡整治難再濫設及稱湖廣貴州邊衛要分撥總兵參
將查得湖廣邊境已有都督陳友等守備貴州邊境已
有都指揮張仕守備兩處總兵參將又有保定伯梁珤
都督方瑛都指揮安順等難再差遣重為地方之擾
一件戸口糧馬事照得本長官司原管夷民四里内有
三里人戶俱被各處苗賊殺虜零落不存雖有避命巖
崖藏住又遭疫疾死亡少有復業干碍糧馬無人應當
臣切思本府所屬五長官司一縣戶口多有隠瞞漏報
秋糧驛馬高下不均以致遞年差役靠損貧民比先開
設府治止憑黃册朦朧僉點官府不曾稽考中間里分
多而糧馬少戸口增而差役輕今被苗賊殺虜卷册燒
燬兩無查照難以分辨若不從長編造不無富者愈富
貧者愈貧殃及小民深為未便乞勅戶兵二部照清軍
事例各遣主事二員會同布政司官員親詣長官司縣
不分殺虜與見在人戶從實取勘見丁編明量力多寡
注定糧差驛馬攅造黃册備照及將消乏圖里照例歸
併其死絶戸下糧馬明白開除以甦民困敢有隠瞞詐
冒合戸者官吏里老依律取問仍行思州等五府各長
官司一體均平造報非惟不負朝廷優養邊方之意抑
且糧差無拖欠矣前件看得奏要差主事攅造馬册
緣彼處自有三司等官理辦難再差官其要將死絶戸
下馬疋開除緣彼係是極邊地方又兼屢經擾攘宜從
寬緩今貴州布政司委官查勘明白徑自分豁所據攅
造黃册合行戸部徑自查照定奪
一件舉用賢才事有參贊軍務貴州按察司副使李睿
先蒙坐委經理屯田守鎮蠻夷詢察官員賢否任用以
來民安事妥不期前歲貴州等處諸種苗蠻作耗攻圍
城池被其久困本官忠義勇敢日夜運謀效力死守衆
皆推服功莫大焉又有貴州平越衛千戸趙信武藝精
通弓馬慣熟且苗蠻畏服不敢出沒本官為事去後苗
賊乘機出境劫殺官民切思趙信昔平播州草塘貴州
平越等處兇苗聞其威勢號稱老虎似此軍職百無一
二實堪任用以上文武賢才二員乞勅吏兵二部再加
陞擢專一提督貴州四川湖廣有苗地方節制軍務候
賊寧息仍令守鎮便益前件除要陞擢副使李睿行
移吏部另行外查得近該總督軍務右都御史王來奏
保平越衛指揮同知趙信素負敢勇苗蠻稱為老虎要
量授署都指揮僉事守備興隆等衛地方等因本部巳
准奏准趙信量陞署都指揮僉事守備興隆去後今奏
要陞擢平越衛千戸趙信一節未審本官即係王來所
保趙信惟復别有姓名相同之人緣職事不同難以定
奪合行王來查照若趙信即係先前奏保署都指揮行
令本官照舊守備若係别項官員就便體勘本官有無
前項應否陞擢明白具由回奏以憑施行
一件官制事臣本長官司官制蠻夷二字係正六品印
信衙門正統十四年被鎮遠府卭水草塘等處蠻夷出
劫搜山將臣堂弟安達殺死罵說他是蠻夷長官司百
姓與我一般不肯同反殺了無事又將漏溪等圖人民
殺虜罵說若是别箇長官司百姓少少殺他臣思始祖
陜西人氏前元時輔討西蜀克平古州八萬地方有功
卜地義陽住坐生下兒男洪武年間舉任事子孫承襲
以來宣布朝廷威德土民向化年久今被别郡苗蠻謀
反上欺國法下侮官制因而殺死堂弟情理不甘乞勅
禮部定奪合無不拘舊額將蠻夷官制改賜義陽長官
司請降印信令臣賫回行使不惟用夏變夷抑且永沾
聖化便益前件看得思南府蠻夷長官司衙門係比
先年間設置已定今要將蠻夷官制改作義陽長官司
另降印信誠恐有違舊制又况蠻夷長官衙門貴州見
有二十餘處要將一處更改不無諸處倣效非惟事體
紛更抑且成規紊亂所奏難准
一件撫安地方事臣思貴州左布政使蔣廷瓉朦朧奏
准將湖廣布政司舊管思州思南五宣慰司地方分設
八府比較腹裏不滿一縣人民又摘出四川布政司舊
管貴州宣慰司并軍民衛分土官衙門却與貴州開設
布按三司並不係蒋廷瓉征𠞰化外克平郡置實乃人
民稀少不敢重復干冒近者貴州普定都勻清平平越
等處并四川播州宣慰司草塘黃平重安苗賊糾合鎮
遠衛府所屬諸種苗蠻自正統十四年以來造反劫殺
軍民受害不計其數止有思南石阡銅仁三府之民中
間雖有苗類不敢為惡反被前項衛府宣慰不行鈐束
撫捕縱令毒害生靈臣先於正統九年間曾將六府民
情應合歸併緣由奏聞奉吏部勘合行移貴州三司體
勘不期前巡按監察御史虞&KR1027;偏執不由都按二司公
論只憑布政易節私議妄行回報致有今日之患比先
二宣慰司所管貧薄夷民自洪武永樂年間湖廣管屬
之時止有秋糧驛馬餘無皂隸月錢是以蠻民守法無
事雖二宣慰爭占於民並無相干今照貴州自添設三
司以來遞年拜進表箋朝覲公差丁憂任滿等項下至
龍里鎮遠一帶衝要衛府雖稱軍民官制中間民庶生
熟不同刀耕火種别無生理所辦雜泛只得典賣兒女
田産奉承不暇每遇雲南貴州往來官員或舉家回還
原籍扛擡浩繁苦楚尤甚用此激變致生邊患荷蒙聖
恩命將出師費用糧賞將及三年未得平安在京大臣
有欲革併照舊奈何中間又有羅織裁臧官員終為不
便臣叨任土官豈容坐視切思貴州城池原立都司總
兵鎮守附郭止有貴州長官司里長五名方面難為况
六府官民逆上貴州山路陡險不通舟楫肩擔背負民
力艱辛謹按貴州古為思方之邊思州六府近湖廣辰
沅之一隅乞勅吏兵二部都察院考古再行計議仍將
思州六府官民歸併撥還湖廣布政司管轄一水便利
以紓民困其貴州宣慰司并軍民衛分土官衙門仍隸
四川布政司照舊提督如此則科差減省軍民安妥矣
前件查得先該吏部左侍郎何文淵題稱要將貴州
被賊燒燬衙門勿復起盖布按二司并各府大小官吏
并從征官軍俱各取回止照洪武年間設立宣慰司衙
門管屬土人設都司衙門鈐束軍衛等因具題抄出本
部為照貴州地方係我太祖高皇帝開創於前太宗文
皇帝經營於後殆今八十餘年近因征南之師數出遂
致各種苗蠻乘機生發各該城池雖苗賊圍困各城官
員皆能效力死守况總督總兵參將巡按三司等官又
不曾要將貴州地方遺棄征進官軍取回緣由具奏係
干邊務難以遥度已行奏准行令彼處總兵等官保定
伯梁珤等將何文淵所言公同勘議處置務要上不違
祖宗之成法下不貽邊境之後患通行回奏定奪續據
貴州銅仁府烏羅長官司土官長官楊敏等奏稱本處
八府土官衙門永樂年間開設貴州布按二司除授流
官僉點承差皂隸等項辦納月錢擾害非止一端以至
正統十四年賊寇生發人民被害要照洪武年間將本
處地方原係四川所轄者撥付四川原係湖廣所轄者
撥付湖廣等因具奏抄出本部查照何文淵所奏事理
又經覆奏通行梁珤王來等計議處置俱各未報今奏
又要將思州六府歸併湖廣管轄其貴州宣慰司并軍
民衛分土官衙門隸四川提督一節緣無王來等回奏
緣由係干邊方重事難便定奪合無再行王來梁珤公
同副總兵方瑛及四川都布按三司巡按監察御史查
照原今所奏應否改隸務在會同勘議斟酌停當上有
益於朝廷下有便於民庶作急具由回奏不許輕易怠
忽致貽後患及日久不即剖决各致該土官展輾具奏
事無結絶景泰三年四月日奉聖旨是欽此
題乞恩事(于謙)
内府抄出靖江王奏自永樂(闕)年(闕)月(闕)日廣西都司
來奏蠻人出沒討軍截殺本府差官奏請奉皇太子令
旨量撥與精銳官軍五百一十六員名遞年征進累次
輳補逃亡事故虧折雖多不絶至正統十四年總兵官
柳溥具奏正統(闕)年五月初五日欽差錦衣衛舍人李
旺賫書委臣先選精銳官軍五百員名赴總兵官處聽
調再選五百員名聽候朕念王府使令不可缺人且留
在府遇警急調用欽此俱欽遵外調撥餘丁五百員名
在府聽候其柳溥皆非警急一槩調用後因官軍各告
衣甲損壊臣具奏比依湖廣廣東事例更換回衛輪班
已蒙聖恩准臣所奏分為兩班一年一換至景泰元年
都督田真劄副護衛言稱蠻人滋蔓奏准兩班俱調不
論已被蠻賊殺官軍數多臣已經開奏明降景泰三年
九月内劄副送前班已故指揮曹福原領官校到衛臣
就點看實在三百六十六員名内中亦有征傷不堪之
數虧折事故一百八十六員名景泰三年三月内劄取
更替臣選官軍一百八十六員名輪補去訖本年五月
内二班已故指揮許正等官軍臣親逐一點視止有見
在百戸言慶旗軍二百八員名在逃四十五名其餘傷
故官軍二百八十九員名臣思若不備情具奏查得前
項虧折已將護衛官軍盡數撥補去後又發回二班官
軍除另行提捉原逃旗軍聽候外若後輪班惟復移文
仍要索補虧折之數委的缺少臨期無軍完輳不無累
煩聖聽臣思比先奏准一年一換今將兩班輪作三箇
月替換越致累損繁難切照護衛官軍先於永樂年間
全伍調征交阯并到今逐年差征廣西地方事故亡絶
數多餘存不堪數少亦有匠人造辦應貢表箋箱袱馬
疋什物如蒙准奏伏望皇上篤念親親隆厚哀憐臣遠
在屏藩孤窵艱難委將護衛官軍盡數撥補前班去後
乞賜人匠造辦表箋等項及宥免後補事故官軍仍依
奏准一年一換輪班事例寬恕便益實為感恩之至為
此具本專差内官言慶親賫具奏文該靖江王亦奏前
事内稱伏望叔母上聖皇太后叔母皇太后篤念親親
隆厚哀憐乞賜人匠造辦表箋等項宥免後補事故官
軍仍依一年一換輪班事例等因該本部官俱欽奉聖
旨兵部知道欽此欽遵通抄到部參照奏稱要將前項
護衛官軍宥免事故後補并要一年一換輪班一節照
得前項官軍先因彼處盜賊生發官軍調遣不敷欽蒙
選出聽總兵官調度殺賊設若賊寇平安地方無事自
當發回原衛奈因連年盜賊生發人畜累被剽掠地方
受害不可勝言若非前項官軍恊同撫捕則總兵官憑
何調遣又况軍衛之設正所以保障城池殄除盜賊王
府所在之處蠻賊竊發縱使調用前項護衛官軍亦是
保護王國若是地方擾攘則王國何由得安兼且廣西
地方軍衛連年征調不息軍士凋耗數多惟護衛官軍
平日差遣數少什物頗為完具若依所奏事故者宥免
撥補三箇月輪替者仍作一年則事役勞逸不均軍衛
愈加靠損徒有其名而無其實軍士日加消耗機務日
益廢弛其貽後患實非細故所奏難准合無行移總督
兩廣太子太保兼左都御史王翺副總兵署都督僉事
陳旺令其到彼將先次選出軍方許將事故者替補及
總兵等官調度殺賊中間若有事故准於原衛挑選精
壯之人照數撥補不許故違有誤軍務候地方賊寇十
分寧靖另行定奪再照各處王府設置長史紀善伴讀
教授職專輔導親王繩愆糾繆惟凡王府一應施行事
宜舊有定法為各官者豈不知朝廷萬機皆斷聖志發
自宸衷明見萬里聰聞至微而以一事之微輙敢奏稱
伏望叔母上聖皇太后非惟乖違舊制抑且凟亂朝經
詳其所由盖是王府長史紀善伴讀教授不能盡心輔
導及護衛指揮并首領官員意圖占恡官軍故行撥置
煩凟以致行事乖方有失大體及本府累次為因細故
訐奏總兵巡撫巡按等官及行勘問事不實顯是輔導
隨侍不得其人以致事體紛擾上干天聽合無行移都
察院轉行巡按廣西監察御史將靖江王府紀善長史
伴讀教授并護衛指揮及首領官照名查提問擬明白
監候奏請發落本部仍行廣西都司轉行護衛將前項
官軍照舊三箇月更換事故着與補替不許仍前展轉
遲悞緣係參問王府官員并欽依兵部知道事理景泰
年七月日奉聖旨王府官員都不問護衛官軍照舊
三箇月更換再展轉悞事不饒欽此
京軍舊數(葉盛)
正統十四年末多事之先五軍都督府并錦衣等衛官
旗軍人等三百二十五萬八千一百七十三員名實有
一百六十二萬四千五百九員名事故一百六十三萬
三千六百六十四員名馬駝騾驢牛二十萬八千三百
二十六疋頭隻實有一十九萬七千三百五十八疋事
故一萬九百六十八疋蓋官軍等則錦衣等三十五衛
二十九萬四千一百一十七員名實有一十五萬九千
八百七十一員名事故一十三萬四千二百四十六員
名五府并所屬二百九十六萬四千五十六員名實有
一百四十六萬四千六百三十八員名事故一百四十
九萬九千四百一十八員名馬騾等則錦衣等三十五
衛二萬二千八百二十疋頭隻實有二萬五百十二疋
頭隻事故二千三百八疋頭隻五府并所屬一十八萬
五千五百六疋頭隻實有一十七萬六千八百四十六
疋頭隻事故八千六百六十疋頭隻今依養蕃息之久
又不知其數何如者也
名臣經濟錄卷三十九
