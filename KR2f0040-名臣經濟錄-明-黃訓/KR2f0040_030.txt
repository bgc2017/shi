名臣經濟錄卷三十
明黃訓編
禮部(祠祭下)
孔子封王辯(吴沉)
後世之禮有甚似而實非者不可不察也且以追諡夫
子為王言之夫子聖人也生不得位沒而以南面之禮
尊之其說似矣然王君之號也夫子人臣也生非王爵
死而諡之可乎哉昔者吾夫子嘗有言曰必也正名乎
又曰名不正則言不順臣而王之于名正乎于言順乎
春秋之時列國有僣王稱者矣麟經之筆削而黜之盖
名者實之著無其實有其名謂之淫名夫子之生也不
獲有尺寸之土今而以有天下之號歸之在天之靈其
肯歆之乎嗟夫有德者必有位理之常也有其德而無
其位此則夫子之不幸也曾謂無實之稱而足以為聖
人榮乎或曰夫子之道王者之道也謂仲尼素王其来
久矣奚至今封之而不可曰謂夫子有王者之道則可
謂夫子有王者之號則不可昔夫子病子路使門人為
臣夫子責之曰久矣哉由之行詐也無臣而為有臣夫
無臣不可以有臣非王而可以師稱王乎聖人不敢欺
天也人其可以欺聖人乎然則當若之何曰夫子之澤
不被于當時而其教實垂于萬世褒之以王者之貴曷
若事之以師之為尊乎書曰天降下民作之君作之師
古者治教之職不分君即師也師即君也二帝三王盡
君師之責者也若夫子則不得君而為師者也師也者
君之所不得而臣者也故曰雖詔于天子無北面所以
尊師也彼以王爵之貴為隆以稱師者習俗之見也考
之經在當時聖門高弟之稱其師有曰孔子有曰夫子
其孫子思直字之曰仲尼盖夫子既無爵諡則稱之者
不曰仲尼必曰夫子觀其門人弟子之不敢過號其師
則知以無實之諡加于聖人必非聖人之意也天下之
論每病于徇同惡異而不本乎至公至當之理談夫子
之封王則必相與和之以為誇大矣謂夫子不當封王
則必相與咻之以為狂怪矣吁此所以行之數百年之
久而未有敢議其非者彼之不敢議必曰我畏聖人也
此非畏聖人也畏天下之罪已也若吾之說則雖得罪
于天下不恨也懼得罪于聖人而巳曰請問今將何以
尊聖人曰在明其道不在乎王不王
論尊孔子帝號(楊守陳)
時有言者請尊孔子以帝號而加籩豆舞佾以稱其衮
冕一如天子制有司沮之乃遷其說謂不加帝號猶可
而籩豆舞佾在所必加朝廷從之加籩豆十二舞佾八
此固追崇先聖之盛典矣然猶未臻于極焉孔子道德
教化之盛賢于堯舜而配天地自生民以至于今一人
而巳後世人君皆師之則皆其弟子也稱為先師固當
矣若追崇之典必當臻乎極而後巳焉夫禮因人情以
義起周公制禮追王其父祖前未有也師生之義與父
子之恩同子可以追王其父則生亦可以追王其師况
孔子又萬世一人後王實被罔極之恩者乎近世人君
師孔子而追王之固禮也而未為之至者古之皇帝王
皆因時建號非有等差自秦始稱皇帝而後世有天下
者無不稱帝其祖父雖編氓伍卒亦追帝之而族属功
臣則皆封之為王于是帝為君號王為臣爵懸絶矣君
于臣禮當其為師則不臣也况異代之聖師而可臣耶
王孔子而不帝是猶臣之也其可乎必帝之乃見不臣
之禮而為尊崇之典之極焉在宋真宗巳欲帝之矣其
下不能將順而沮之謂孔子周之陪臣周止稱王不當
加以帝號夫謂之周陪臣則雖公之與魯公班且不可
况王之與周埒乎既王之則固謂其為萬世之聖師而
不以周之陪臣視之矣于周何預而不當帝耶故先儒
羅從彦謂可加以帝號而褒崇之誠百世不易之至論
也今言者遷就有司之說謂孔子周人當用周制王乃
天王之王非國王之王故不帝猶可在後世則帝之與
王猶天澤之不可混猶冠履之不可殽矣尚可以周制
論哉尊異代之聖師而用當代之臣爵曰此天王也彼
國王也則亦非正名别嫌之禮矣孰若初說帝號之為
確乎我太祖高皇帝之定祀禮也凡岳鎮海瀆皆革去
舊制止以山水本名稱其神若所謂東岳泰山之神是
巳至于忠臣烈士亦止稱當時爵號而革去後世之封
若所謂吳泰伯之神是已獨孔子善明先王之道為天
下師以濟後世非有功于一方一時者比故不稱魯大
司寇而仍舊號大成至聖文宣王其尊崇之意極至而
無以加矣但當時未有援宋真宗羅從彦告者故未及
帝之耳今有司沮言者廼謂舊制而不肯更夫以太祖
尊崇聖師之心如彼其至苟聞今議有不幡然更耶彼
有司于異端與他政弗能一一遵舊制也而此獨曰舊
制豈舊制果不敢更耶又謂孔子之道惟在君臣身體
而力行之諡號器數皆不足較夫道在身體力行是矣
餘亦安可置之如彼其說則明王但奉天道䋲祖武足
矣而又尊稱上帝追王先公制為郊社禘嘗之禮樂皆
必極其至而足為萬世式者何耶有司之議過矣然自
漢以至于今儒之僻陋者豈獨不欲帝吾聖師雖公之
王之諡加數字天子拜之郡縣祀之冕服籩豆舞佾如
天子制皆謂不可甚而謂獻官以皇帝遣而北面揖其
禮太重請改東面此豈特不知禮而巳盖亦無是非之
心者也然人心之天理自久而明萬世之公論卒定于
一故既王之又累字諡之天子北面拜之郡縣通祀之
而全用天子之禮樂矣獨帝號未加尚為闕典今若不
加後世亦必有加之者聖皇良弼豈容有缺典待後世
哉行將舉此至極之盛典超百王而憲萬世也歟(鏡川文集)
孔子廟祀議(宋濂)
世之言禮者咸取法于孔子然則為廟以祀之其可不
稽于古之禮乎不以古之禮祀孔子是䙝祀也䙝祀不
敬不敬則無福柰何今之人與古異也古者將祭主人
朝服即位于阼階東西面祝告利成主人立于阼階東
西面尸出入主人降立于阼階東西面此皆主人之正
位也卒脀祝盥洗升自西階主人盥升自阼階祝先入
南面主人從戶内西面祝酌奠主人西面再拜稽首皆
為几筵之在西也尸升筵主人西面立于戶内拜妥尸
尸酢主人主人西面奠爵拜皆為尸之在西也漢晉春
秋所載章帝元和二年幸魯祀孔子帝升廟西面載拜
開元禮亦謂先聖東向先師南向三獻官皆西向是猶
未失古之意也今襲開元二十七年之制遷神于南面
而行禮者于北面則非神道尚右之義矣古者造木主
以棲神天子諸侯之廟皆有主卿大夫雖無之大夫束
帛以依神士結茅為菆無有設像之事開元禮亦謂設
先聖神座于堂上西楹間設先師神座于先聖神座東
北席皆以莞則尚掃地而祭也今因開元八年之制摶
土而肖像焉則失神而明之之義矣古者灌用鬯臭欝
合鬯臭隂逹于淵泉既灌然後迎牲致隂氣也蕭合黍
稷臭陽逹于墻屋故既奠然後焫蕭合羶薌盖求神于
隂陽也今用薰薌代之庸非簡乎古者朝覲會同與凢
郊廟祭享之事皆設庭燎司烜共之火師監之其數則
天子百公五十餘三十以為不若是則不嚴且敬也今
以秉炬當之庸非凟乎古之有道有德者使教焉死則
以為樂祖祭于瞽宗此之謂先師若漢禮有高堂生樂
有制氏詩有毛公書有伏生之類也又凢始立學者必
釋奠于先聖先師釋奠必有合有國故則否謂國無先
聖先師則所釋奠者當與鄰國合若唐虞有后䕫伯夷
周有周公魯有孔子則各自奠之不合也當是時學者
各自祭其先師非其師弗學也非其學弗祭也學校既
廢天下豈知所師孔子集群聖之大成顔回曾參孔伋
孟軻實傳孔子之道尊之以為先聖先師而通祀于天
下固宜其餘當各及其邦之先賢雖七十二子之祀亦
當罷去而于國學設之庶幾弗悖禮意開兀禮國學祀
先聖孔子以顔子等七十二賢配諸州但以先師顔子
配今也雜寘而妄列甚至荀况之言性悪揚雄之事王
莽王弼之宗莊老賈逵之忽細行杜預之建短喪馬融
之黨附勢家亦厠其中吾不知其為何說也古者立學
專以明人倫子雖齊聖不先父食久矣故禹不先鯀湯
不先契文武不先不窋宋祖帝乙鄭祖厲王猶上祖也
今一切寘而不講顔回曾參孔伋子也配享堂上顔路
曾點孔鯉父也列祀廡間張載則二程之表叔也乃坐
其下淳祐初張居程上後因國子監集講再定張遂居
程下顛倒彛倫莫此為甚吾又不知其為何說也古者
士之見師以菜為贄故始入學者必釋菜以禮其先師
其學官四時之祭乃皆釋奠今專用春秋亦非釋奠有
樂無尸而釋菜無樂是二者之輕重係乎樂之有無也
今則襲用魏漢津所製大晟之樂乃先儒所謂亂世之
音也其可乎哉古者釋奠釋菜名義雖存其儀注皆不
可知唐開元禮彷彿儀禮饋食篇節文為詳所謂三獻
各於獻後飲福即尸酢主人主婦及賓之義也今憚其
煩惟初獻者得行之其可乎哉嗚呼學校者禮之所自
出猶河瀆之宗瀛海也猶山岳之祖崑崙也今乃舛謬
若是則其他可知矣禮固非士庶人之所敢議者有人
心者孰能默默以自安乎雖然此姑言其略爾若夫廟
制之非宜冕服之無章器用則襍乎雅俗升降則昧乎
左右如此類甚多雖更僕不可盡也或者則曰子之言
信辯矣建安熊氏欲以伏羲為道綂之宗神農堯舜禹
湯文武各以次而列焉臯陶伊尹太公望周公暨稷契
夷益傅說箕子皆可與享于先王天子公卿所宜師式
也當以此秩祀天子之學若孔子實兼祖述憲章之任
其為通祀則自天子下逹矣苟如其言則道綂益專三
皇不汨于毉師太公不辱于武夫也不識可乎昔周有
天下立四代之學其所謂先聖者虞庠則以舜夏學則
以禹殷學則以湯東膠則以文王復各取當時左右四
聖成其德業者為之先師以配享焉此固天子立學之
法也奚為而不可也(潜溪集)
吴文正公祀議(楊士竒)
欽奉聖旨命臣等考䆒元儒吴澄應否從祀議擬奏聞
臣士竒等欽遵考得元翰林學士吴澄所著書及奎章
閣侍書學士虞集所狀澄事行盖澄自十歲得宋朱熹
所註大學讀觀之即知為學之要專勤誦讀次讀語
孟中庸亦然遂大肆力于諸經十五專務聖賢之學致
踐履之實以道自任其所自勵有勤謹敬和自新自脩
消人欲長天理克巳悔過矯輕警惰顔冉理一等銘其
教學者有學基學綂等篇深䆒濓洛關閩之旨考正孝
經校定易書詩春秋修正儀禮小戴記及邵雍張載之
書有易書春秋禮記纂言及易纂言外翼家所以啓大
道之堂奥開来學之聦明傳之百世而無弊也時朝廷
屢起之乃就國子監司業一言不合即自解去後屢徵
復起亦不久于位進退之際卓然君子盖元之正學大
儒許衡及澄二人遭際世祖功在朝廷澄在朝之日雖
淺其職論思教成均勸講經筵咸積誠意預議論大事
咸引古道而功在學者尤多故二人之沒皆謚文正衡
在當時巳列從祀澄既後出又卒于元衰之際當時已
有建議宜列從祀者属元綱日頽未及舉行今澄所著
諸書具在我國家崇儒重道大明四書五經及性理之
旨凢澄所言皆見采錄以惠學者盖澄學問之功朱熹
以来莫或過之而從祀諸儒自荀况下至范寗語其事
功皆未及澄今若升澄從祀孔子庭列諸許衡之次允
惬斯文之公議昭國家之盛典謹具奏聞伏候勅旨(東里)
(文集)
考正祀典疏(程敏政)
臣聞古聖王之治天下必以祀典為重所以崇德報功
而垂世教淑人心也故有功德于一時者一時祀之更
代則巳有功德于一方者一方祀之踰境則巳然猶欲
勸一時範一方而不敢輕議焉况先師孔子有功德于
天下萬世天下祀之萬世祀之則其廟庭之間侑食之
人豈可苟然而巳必得文與行兼名與實副有功于聖
門而無疵于公議者庶足以稱崇德報功之意若侑食
者非其人則豈惟先師臨之神不顧歆將使典模範者
莫知所教為弟子者莫知所學世教不明人心不淑通
于天下而施及後世其為關係豈特一時一方之可比
哉邇者言官欲出文廟從祀諸賢之有罪者詔禮部集
議臣愚亦在預議之列疑其所言尚有未盡而議者相
持憚于改作臣考之于書揆之于心不敢妄為異同謹
畫一條陳上凟聖覽伏乞皇上丕顯文謨主張斯道仍
下禮部通行集議采而行之一洗前代相習之陋永為
百世可遵之典使世教有興起之益人心得趨向之公
其于治道未為無補謹具奏聞
一唐貞觀三十一年始以左丘明等二十二人從祀孔
子廟庭盖當時聖學不明議者無識拘于舊註疏謂
釋奠先師如詩有毛公禮有高堂生書有伏生之類
遂為專門訓詁之學為得聖道之傳而併及馬融等
行之至今誠不可不考其行之得失與義之可否而
釐正于大明有道之世也臣考歷代正史馬融初應
鄧隲之召為秘書歷官南郡太守以貪濁免官髠徒
朔方自刺不殊又不拘儒者之節前授生徒後列女
樂為梁冀草奏殺忠臣李固作西第頌以美冀為正
直所羞即是觀之則衆醜偹于一身五經為之掃地
後世乃以其空言目為經師使侑坐于孔子之庭臣
不知其何說也劉向初以獻賦進喜誦神仙方術嘗
上言黃金可成鑄作不驗下吏當死其兄陽城侯救
之獲免所著洪範五行傳最為舛駁使箕子經世之
微言流為隂陽術家之小技賈逵以獻頌為郎不脩
小節專一附會圖䜟以致貴顯盖左道亂政之人也
王弼與何晏倡為清談所註易專祖老莊而范寗追
䆒晉室之亂以為王何之罪深于桀紂何休則止有
春秋解詁一書黜周王魯又註風角等書班之于孝
經論語盖淫端邪說之流也戴聖為九江太守治行
多不法懼何武劾之而自免後為博士毁武于朝及
子賓客為盗繫獄而武平心决之得不死則又造謝
不慙先儒謂聖禮家之宗而身為贓吏子為賊徒可
為世鑒王肅在魏以女適司馬昭當是時昭簒魏之
勢巳成肅為世臣封蘭陵侯官至中領軍乃坐觀成
敗及毌丘儉起兵討賊肅又為司馬師畫策以濟其
悪若好人佞己乃其過之小者杜預所著亦止有左
氏經傳集觧其大節亦無可稱如守襄陽則數饋遺
洛中貴要紿人曰懼其為害耳非以求益也伐吴之
際因斫癭之譏盡殺江陵之人以吏則不廉以將則
不義凢此諸人其于名教得罪非小而議者謂能守
其遺經轉相授受以待後之學者不為無功臣竊以
為不然夫守其遺經若左丘明公羊高榖梁赤之于
春秋伏勝孔安國之于書毛萇之于詩高堂生之于
儀禮后蒼之于禮記杜子春之于周禮可以當之盖
秦火之後惟易以卜筮僅存而餘經非此九人則幾
乎熄矣此其功之不可冺者以之從祀可也若融等
又不過訓詁此九人所傳者耳况其書行于唐故唐
姑以備經師之數祀之今當理學大明之後易用程
朱詩用朱子書用蔡氏春秋用胡氏又何取于漢魏
以来駁而不正之人使安享天下之祀哉夫所以祀之
者非徒使學者誦其詩讀其書亦將識其人而使之
尚友也臣恐學者習其訓詁之文于身心未必有補
而考其奸謟淫邪貪墨怪妄之迹將自甘于效尤之
地曰先賢亦若此哉其禍儒害道將有不可勝言者
矣至于鄭衆盧植鄭玄服虔范寗五人雖若無過然
其所行亦未能以窺聖門所著亦未能以發聖學若
五人者得預從祀則漢唐以来當預者尚多臣愚乞將
戴聖劉向賈逵馬融何休王肅王弼杜預八人裭爵
罷把鄭衆盧植鄭玄服虔范寗五人各祀于其鄉后
蒼在漢初說禮數萬言號后氏曲臺記戴聖等皆受
其業盖今禮記之書非后氏則不傳于世矣乞加封
爵與左丘明等一體從祀則偽儒兔欺世之名賢者
受專門之祀而情文兩得矣
一孔子弟子見于家語自顔回而下七十六人家語之
書出于孔氏當得其實而司馬遷史記所載多公伯
寮秦冉顔何三人文翁成都廟壁所畫又多遽瑗林
放申棖三人先儒謂後人以所見增益殆未可據臣
考宋邢昺論語注疏申棖孔子弟子在家語作申續
史記作申黨其實一人也今廟庭從祀封文登侯在
東廡申黨封臨川侯在西廡重復無稽一至于此且
公伯寮愬子路以沮孔子乃聖門之蟊螣而孔子稱
瑗為夫子决非及門之士林放雖嘗問禮然家語史
記邢昺註疏朱子集註俱不載諸弟子之列秦冉顔
何疑亦為字畫相近之誤如申棖申黨者但不可考
耳臣愚以為申棖申黨位號宜存其一公伯寮秦冉
顔何蘧瑗林放五人既不載于家語七十子之數宜
罷其祀若瑗放二人不可無祀則乞祀瑗于衛祀放
于魯或附祭于夲處鄉賢祠仍其舊爵以見優崇賢
者之意亦庶乎其名實相符而不舛于禮也
一洪武二十九年行人司司副楊砥建議請黜揚雄進
董仲舒太祖高皇帝嘉納其言而行之主張斯道以
淑人心可謂大矣然荀况揚雄實相伯仲而况以性
為悪以禮為偽以子思孟子為亂天下以子張子夏
子游為賤儒故程子有荀卿過多揚雄過少之說今
言者欲併黜况之祀宜也然臣竊以為漢儒莫若董
仲舒唐儒莫若韓愈而尚有可議者一人文中子王
通是也通之言行先儒之論巳多大約以為僣經而
不得比于董韓云爾臣請斷之以程朱之說程子曰
王通隠德君子也論其粹處殆非荀揚所及若續經
之類皆非其作然則程子豈私于通哉正因其言之
粹而知其非僣經之人耳朱子曰文中子論治體處
高似仲舒而夲領不及爽似仲舒而純不及又曰韓
子原道諸篇若非通所及者然終不免文士之習利
逹之求若覽古今之變措諸事業恐未若通之精到
懇惻而有條理也至于河汾師道之立出于魏晉佛
老之餘迨今人以為盛則固豪傑之士也今董韓並
列從祀而通不預疑為闕典臣又按宋儒自周子以
下九人同列從祀而尚有可議者一人安定胡瑗是
也瑗之言行先儒之論巳詳大約以為少述著而不
得比于濂洛云爾臣亦請斷之以程氏之說程子看
詳學記曰宜建尊賢堂以延天下道德之士如胡瑗
張載邵雍使學者得以矜式朱子小學書亦備載瑗
事以為百世之法臣以為自秦漢以来師道之立未
有過瑗者矧程子于瑗之生也欲致其與張邵並居
于尊賢之堂其沒也乃不得與張邵並侑于宣聖之
廟其為缺典甚矣况宋端平二年議增十賢從祀以
瑗為首若謂瑗無著述之功則元之許衡亦無者述
但其身教之懿與瑗相望誠有不可偏廢者臣考之
禮有道有德于教于學者死則為樂祖祭于瞽宗鄉
先生沒則祭于社若通瑗兩人之師道百世如新得
加封爵使與衡同列祀于學宫最得禮意
一自唐宋以来以顔子曾子子思孟子配享坐堂上而
顔子之父顔無繇曾子之父曾點子思之父孔鯉皆
坐廡下臣考之禮子雖齊聖不先父食而三代之學
皆所以明人倫也夫孔子之所以為教與諸弟子之
所以為學者不過明此而已今乃使子坐于上父坐
于下豈禮也哉若以為此乃論傳道之功則自古及
今未有外人倫而言道者縦出于後世之尊崇非諸
賢之本意臣恐諸賢于冥冥之中必有不安于心而
不敢享非禮之祀者臣考之元至順三年嘗封顔無
繇把國公謚文裕孟子之父孟孫氏亦嘗封邾國公
臣愚乞下有司于各處廟學如鄉賢祠之制别立一
祠中祀啓聖王以把國公顔無繇莱蕪侯曾點泗水
侯孔鯉邾國公孟孫氏配享庶不失以禮尊奉聖賢
之意臣又竊觀聖學失傳千五百年至程朱出而後
孟氏之統始續則程朱之先亦不可缺况程子之父
大中大夫封永年伯程珦首識濓溪周子于属掾之
中薦以自代而又使二子從游朱子之父韋齋先生
追謚獻靖公朱松臨沒之時以朱子託其友籍溪胡
氏而得程氏之學珦以不附王安石新法退居于洛
松以不附秦檜和議奉祠于閩其歷官行已俱有稱
述臣愚乞將永年伯程珦獻靖公朱松從祀啓聖王
使學者知道學之傳有開必先明倫之義不為虚文
矣弘治元年八月初三日奉聖旨這本禮部照例會
官議欽此
龜山先生從祀議(程敏政)
翰林院為崇祀典以重道學事該禮部手本開送國子
監博士楊廷用奏前事要將宋儒龜山楊時定議從祀孔
子廟庭查得成化元年浙江紹興府知府彭誼亦要將
楊時從祀及福建將樂縣歲貢生員何昇亦奏前事内
稱宋儒朱熹張栻元儒許衡吴澄俱以有功聖門得與
從祀而楊時獨不得與近年南京國子監祭酒謝鐸亦
以為言可見後學之心皆有未安巳經行移翰林院議
擬定奪外合依照例用手本行請本院查照議擬徑自
具奏等因謹按諸儒從祀于孔門者非有功于斯道不
可然道非後學所易知也要必取證于大儒之說斯可
以合人心之公竊考程氏遺書及朱子伊洛淵源錄所
載龜山楊氏行狀墓誌等文俱稱其造養深遠踐履純
固温然無疾言遽色與明道程子相似方其學成而歸
程子目送之曰吾道南矣然則是道也豈易言哉自兩
程子嗣孔孟不傳之統及門之士得以道見許者龜山
一人而已盖龜山一傳為豫章羅氏再傳為延平李氏
以授朱子號為正宗文定胡氏親承指授而春秋之傳
作南軒張氏上泝淵源而太極之義闡心學所漸悉本
伊洛使天下之人曉然知虚寂之非道訓詁之非學詞
華之非藝則龜山傳道之功不可誣矣崇宣之世京黼
柄國躋王安石于配享位次孟軻而頒其新經以取士
尊安石為聖人不復知有孔子誦新經為聖言不復知
有古訓僣聖叛經凢數十年龜山入朝首請黜其配享
不令厠宣聖之廟庭廢其新經不令蠧學者之心術又
請罷綱運以收人心斥和議以張國勢竄權臣以正邦
憲培主德以崇治本竑議讜言雖不盡用然使天下之
人知邪說之當息跛行之當距淫詞之當放則龜山衛
道之功亦不可掩或有疑其出處之際而少其著述之
功則亦有可言者朱子謂龜山之出惟胡文定公之言
最公曰當時若聽用决須救得一半而文定亦曰祭氏
焉能凂之然則以出處見疑者未考之過也龜山值洛
學黨禁之餘指示學者以大本所在體驗之功轉相授
受而朱子得聞其指訣則見于何鎬之書朱子于理一
分殊之論稱其年高德盛而所見益精則見于西銘之
䟦要之無龜山則無朱子而龜山之道非知德者殆未
可輕議然則以著述見少者亦未考之過也又按元史
至正二十一年因杭州路照磨胡瑜建言已將龜山與
延平李氏文定胡氏九峯蔡氏西山真氏俱各封爵列
從祀以世變不及遍行天下此殆近于禮所謂有其舉
之莫敢廢者然則親講于龜山若文定私淑于龜山若
朱張咸在侑食而近私淑于朱子若蔡真遠私淑于朱
子若許吴亦在侑食獨其師有傳道衛道之功可以繼
往開来抑邪與正者反不預焉揆之人心誠為缺典考
大儒之定論參前代之故實伸弟子從師之義慰後學
向道之心以龜山躋于從祀宜合公言謹議
釋奠先師之禮(丘濬)
臣按塑像之設中國無之至佛教入中國始有也三代
以前祀神皆以主無有所謂像設也彼異教用之無足
怪者不知祀吾聖人者何時而始為像云觀李元瓘言
顔子立侍則像在唐前已有矣嗚呼姚璲有言北史敢
有造泥人銅人者門誅則泥人固非中土為主以祀聖
人法也後世莫覺其非亦化其道而為之郡異縣殊不
一其狀長短肥瘠老少美惡惟其工之巧拙是随就使
盡善亦豈其生盛德之容甚非神而明之無聲無臭之
道也國初洪武十四年首建太學聖祖毅然的見千古
之非自夫子以下像不土繪祀以神主數百年夷教乃
革嗚呼盛哉夫國學廟貎非但以為師生瞻仰之所而
天子視學實于是乎致禮焉夫以冕旒之尊而臨夫爼
豆之地聖人百世之師坐而不起猶之可也若夫從祀
諸儒皆前代之縉紳或當代之臣子君拜于下而臣坐
于上可乎臣知非獨名分之乖舛而觀瞻之不雅竊恐
聖賢在天之靈亦有所不安也或者若謂既巳摶土為
之事之以為聖賢一旦毁之以為泥滓似乎不恭竊觀
聖祖詔毁郡邑城隍塑像用其土泥壁以繪雲山載在
令甲可考也矧所塑者特具人形耳豈真聖賢之遺貎
哉程頥論人家祖宗小影有一毫不類則非其人彼親
見其人而貎之有毫髮不肖似尚非其人况工人随意
信手而為之者哉臣惟文廟之在南京者固巳行聖祖
之制今京師國學乃因元人之舊正統中重脩廟學惜
無以此上聞者倘有以聞未必不從今天下郡邑恐于
勞民無俟改革惟天子臨視所乞如聖祖之制以革千
古之夷教如儒臣宋訥所云者誠千萬世儒道之幸仰
惟我聖祖有大功于世教十數此其一也發揚祖宗之功
烈亦聖子神孫繼述之大者
正旦日食對(楊士竒)
永樂十一年十二月二十八日鴻臚寺奏習正旦賀儀
上召禮部翰林院官問曰正旦日食百官奏賀可行乎
尚書吕震對曰日食與朝賀之時先後不相妨侍郎儀
智曰終然同日免賀為當上顧問翰林諸臣古有日食
行賀禮否黃淮楊榮金幼孜皆未有對臣士竒對曰日
食天變之大者前代元正日食多不受朝宋仁宗時元
正日食富弼請罷宴徹樂宰相吕夷簡不從弼曰萬一
契丹行之為中國羞後有自契丹回者言彼是日罷宴
仁宗深悔今免賀誠當上曰君子愛人以德不以姑息
其免賀及宴仍賜百官節鈔上于敬天致誠必求當理
未嘗苟徇人言大率類此
歷象之法(丘濬)
臣按洪武中刻漏博士元統言一代之興必有一代之
歷随時脩改以合天道我朝承運以来歷雖以大綂為
名而積分猶授時之數授時歷法以元至元辛已為歷
元至今洪武甲子積一百四年以歷法推之得三億七
十六百一十九萬九千七百七十五分經云大約七十
五年而差一度每歲差十分五十秒辛巳至今年遠數
盈漸差天度擬合脩改今年洪武甲子歲前冬至為大
綂歷元推演得授時歷辛已閏准分二十萬二千五十
分洪武甲子閏准分一十八萬二千七十分一十八秒
授時歷氣准分五十五萬六百分洪武甲子氣准分五
十五萬三百七十五分授時歷辛巳轉准分一十三萬
二百五分洪武甲子轉准分二十萬九千六百九十分
授時歷辛巳交准分二十六萬三百八十分洪武甲子
交准分一十一萬五千一百五分八秒當元綂上言時
歲在甲子也巳云年遠數盈漸差天度矧今又歷一甲
子而過其半其年愈遠其數愈多其所差者當益甚也
臣愚以為歷者國家之大事所以膺在躬之數承上天
之託以敬天道以授人時者端有在于此臣請詔求天
下通星歷之學如郭守敬者以任考驗之責明天人之
理如許衡者以任講究之方失今不為後愈差舛伏惟
聖明留神聽察臣于歷數之學素無師傳謹述經史所
載言及歷象之理者以為明時獻若夫推步占驗之法
具見諸書者兹不復贅
論正統巳巳歷(岳正)
予及第之明年頒己巳之朔禮成而觀其書書二至之
晷有晝夜六十一刻之文即怪其故退而求古諸家歷
法無有也先生時為五官司歷予雅相知者主事君又
同進士因以所私問之先生曰子以為何如予曰天行
最健日次之月又次之以月會日以日會天天運常舒
日月常縮歷家以其舒者縮者之中氣置閏以定分至
然以三百六十五日四分日之一之日乘除之積三歲
而得三十二日五十九刻者其法常活以三百六十五
度四分度之一之天分南北二極日行中道冬至行極
南至牽牛得四十刻為日短夏至行極北至東井得六
十刻為日長春秋分則行南北中東至角西至婁為晝
夜均均者各五十刻也其法常死死者必不可易而活
者不能不變故古以歷名家者必以其變者立差法以
權衡之則變者常通而死者得其所矣有如今歷也者
無乃不揣其本而齊其末歟先生曰如子言誠然予曰
若然者先生將居其職而不預其事耶先生掀髯笑曰
能者不必用用者不必能又何今日咎也又曰歷者聖
政之所先本也苟以私智揆之能無摇其支乎予始悟
當時用事者方赫赫必以先生為忌巳而果有土木之
變益以服先生之高識矣
奏改歷元事宜(鄭善夫)
奏為歲差事照得正德十三年五月朔日食起復時刻
不合數多該欽天監中官周濓等奏驗交食以改歷元
本部議得今後日月交食本監官仍依古法推步如或
未當暫免參究即于官生内精選數人同周濓等講究
新法彼此參驗等因本年十月十五日十四年四月十
五日十月十六日凡三次月食本部劄臣前往觀象臺
督同欽天監官生人等看驗其初虧復圓時刻分杪古
法新法俱有得失經該奏報外竊以經緯天地治歷明
時本聖賢事業而王政之首務也且天道幽玄其數精
微以人合天非明理逹數之原鮮克于此是故歲差之
法自晉虞喜始定以歲策五十年差天運一度何承天
復定以一百年隋劉焯取二家中數復定以七十五年
唐一行復定以八十三年元許衡王恂郭守敬復定以
六十六年有餘凡經數十人歷驗千數年至元授時歷
似為精密矣只今新法據許衡等六十六年有餘之數
推演仍又不合天道豈易言哉且如定歲之法積四期
餘一日一日分加于四期是故二至之時只在絲忽之
間自古難凖要須酌量以定者如定日之法一日百刻
所以變為九百四十畫者以氣朔有不盡之數難分也
凡每月三十日二氣盈四百一十一畫二十五杪一朔
虚四百四十一畫積盈虚之數以成閏是故定朔必是
四百四十一畫前後為朓朒只在一畫之間自古無有
真知要亦須酌量以定者如日月交食惟日食為最難
測月食分數惟以距交遠近别無四時加减盖月小暗
虚大月入暗虚而食故八方所見皆同也日為月體所
掩而食盖日大而月小日上而月下日遠而月近日行
有四時之異月行有九道之異故旁觀者遠近自不得
而同矣如北方食既南方才半虧南方食既北方才半
虧是故食之時刻分杪必須據地定表因時求合而後
凖也如正德九年八月朔日食歷官所報食八分六十
七秒而閩廣之間遂至食既其時刻分杪安得而同今
按交食以更歷元時分刻刻分分分分秒極精極細及
至于半秒難分之處要亦須酌量以定者若差半秒積
以歲月則躔離朓朒皆不合原筭矣是故随時考驗以
求合于天者苟非其人豈易言哉謹按漢唐以来皆設
筭學與教習儒藝同科稱四門博士如宋錢藻孫覺諸
儒皆為筭學博士之官九章之法大明故定差法更歷
元每得其人我朝筭法既廢而戶部考校數歲限取數
人又止于筭錢榖戶口此在九章尚未得其一也况占
天之書國法所禁而官生之徒明理寔少必須理明然
後數精方今海内儒術之中固有天資超邁究心天人
之學者使得盡觀秘書加以歲月必能上按往古下推
未来庶幾歷元可更也近訪得養病南京兵科給事中
樂護主事華湘開州判官余珊南京國子監生蔡於榖
杭州處士孫一元此數人者聦敏静深頗明理數之學
而精于九章之法者乞𠡠該部照依太常少卿童軒事
例于本職上超加職銜其監生處士量加官爵使觀秘
書與周濂等講究參驗數年然後責成其效于改造歷
法庶克有濟為此具本親賫奏聞
讀元史歷志(楊廉)
前代之歷唐虞三代無可攷自漢至元凢四十餘歷漢
興四百餘年更三造歷唐興三百餘年更七造歷宋
興三百餘年更十八造歷本朝大綂歷采用元授時歷
自洪武至今百四十年未嘗更造而一一皆驗則斯歷
真可以行之永久矣授時歷乃許平仲郭守敬所造知
歷數既精明歷理又精恐古今之歷未有過之者也其
法不用歷代積年日法最為簡易瓊臺丘氏作大學衍
義補引洪武中刻漏博士元綂之言謂授時歷元年遠
數盈漸差天度擬合脩改攷之統所改元推步不應歷
家尚仍授時之舊而丘氏復謂今去綂時年遠數多所
差益甚是亦泛論焉耳歷法疎密驗在交食今日月之
食分秒不差又何得而疑之哉
請贈謚黃福(楊士竒)
少保戶部尚書黃福喪禮傳奉聖旨行移本院撰述祭
文欽此臣等伏惟皇上臨御以来禮待臣下悉出于厚
今福蒙賜祭塋葬光榮甚盛存沒感戴矣臣等竊思黃
福洪武年間自衞幕官因言事太祖皇帝深見嘉奬超
陞工部侍即太宗皇帝初登大位即陞工部尚書後建
北京新設刑部命為刑部尚書及平定交趾初設布政
司按察司乃命黃福仍尚書之職前往交阯撫綏其民
布政按察二司印信並付福掌管一切公務皆緫于福
福在交阯十有餘年處事甚得人心仁宗皇帝監國備
知其賢即位之初特遣人賫𠡠召還命兼詹事輔導儲
君宣宗皇帝即位念南京重地以福老臣命于南京戶
部管事皇上嗣位之初陞福少保令參贊機務中外之
人皆忻悦朝廷用人之當福感戴聖恩與襄城伯李隆
同心恊力以副委任盖福為人廉㓗正直剛果無私且
明識大體身雖老病念念在公官雖貴顯不營私蓄四
十年来大臣之中正色居官少見其比今蒙聖恩固巳
深厚但臣等欲望天恩賜謚一字及贈一官用褒賢良
用垂勸勵盖自古治平之朝及祖宗之世皆用此典臣
等所目見者太宗皇帝于太子少師姚廣孝大學士胡
廣皆賜謚贈官仁宗皇帝登極贈謚尤多尚書侍郎下
至少卿少詹事贊善院判之賢且良者皆得蒙恩今黃
福比前之得贈謚者歷官尤久效勞尤多操節之正始
終一致伏望天恩特命該部依先朝例賜謚贈官庶使
在位臣僚觀感興起臣等非敢私于黃福但欲國家典
禮施之公當謹陳愚見伏惟聖裁
題表勵忠賢事(姚夔)
近該翰林院逓揭帖欽賜少保兼戶部尚書黃福追封
特進榮祿大夫太保謚號忠宣命下之日人皆翕然稱
慶以為公論皇上勸賢勵忠之意至矣及照得戶部尚
書王佐兵部尚書鄺埜正統年間俱随駕迤北征進陣
亡後蒙朝延追贈王佐少保兼戶部尚書追贈鄺埜少
保兼兵部尚書看得王佐為人操存正大經略弘遠鄺
埜為人存心端介處事嚴謹二人者歷事累朝偉然一
代名臣而皆沒于王事始終一節夷險不變若不明章
彛典加之謚號無以激勸忠賢而示將来合無照黃福
事例行翰林院斟酌二人行實定擬謚號奏請頒賜庶
可以慰死者于地下勵生者于方来其于風教不為小
補緣係表勵忠賢事理未敢擅便成化二年九月初八
日具題奉聖旨是欽此欽遵行該翰林院逓出揭帖欽
賜追贈少保兼戶部尚書王佐謚忠簡少保兼兵部尚
書鄺埜謚忠肅(姚文敏集)
題封謚事(姚夔)
近該本部以巳故少保黃福尚書王佐鄺埜生平行實
奏請欽蒙聖恩追封賜謚報功昭德允恊輿情今再照
得巳故工部尚書謹身殿大學士兼東閣大學士高榖
鯁直不回端亮有守始以翰林院學士日侍英廟經筵
入内閣輔政孜孜為國恪持公論景泰間先帝北廵力
主遣使迎鑾之議及其還駕獨建備禮郊迎之策忠愛
之誠人所難及天順初以老疾乞歸田里遂卒于家進
退有道始終不渝贈謚未加誠為缺典合無照依前例
行移翰林院參酌本官行實定擬封謚奏請頒賜庶可
表勵臣節以示後来緣係封謚事理未敢擅便具題奉
聖旨是欽此賜謚文義(姚文敏集)
題乞恩褒異舊臣事(林俊)
據江西建昌府申據廣昌縣報弘治十五年十二月二
十二日本縣致仕刑部尚書何喬新病故看得本官敭
歷中外全德始終致仕十有餘年足跡不入城府聲色
貨利素不嬰心著書立言老尤造妙誠為中朝耆望名
世碩臣本官與刑部尚書彭韶吏部侍郎葉盛人望相
同合申乞照彭韶贈太子少保葉盛謚文莊事例奏請
贈謚及賜祭葬以快人心等因到臣行間又據江西布
政司呈前事查得何喬新妻夫人吴氏先于本年二月
内病故已經奏差進士林魁督造墳塋本官丁憂回家
守制行委該府同知沈景督造外臣聞何喬新與彭韶
先為刑部属官並負盛名積官俱至刑部尚書彭韶忠
亮懿淳何喬新貞方恭慎又各儒術精究吏事熟諳得
古人之深以同任天下之重當時言完德純名文學政
事節概皆属心焉及位序巳極請老歸榮識者尤以不
盡用為歉疏起者再四彭韶沒有贈謚仰悉我聖天子
優異名德盛心然彭韶學有經緯道適中和危言峻行
廉問貞風則有也忠與節與恪與清與憲則又有也其
視葉盛學行同而事功過之葉盛得謚文莊彭韶宜無
靳况追贈都察院右副都御史吴訥謚文恪南京吏部
尚書魏驥謚文靖彭韶寔足並美嗣休又宋臣歐陽修
謚文忠范仲淹謚文正論者謂彭韶正色立朝先憂為
國生今之世無愧古人沒而易名宜亦近之不知定議
之時何取惠安之義捨大錄細不類其人不足服中外
之心為後世史書之信今何喬新之卒該府兼舉彭韶
官階葉盛文莊事例為言似亦未慊彭韶之謚而欲求
畀何喬新以文者或疑彭韶何喬新非出翰林不得謚
文不知謚以責名實公是非聖君賢相所以右人文昭
信史而風動士夫者端亦藉是况吴訥葉盛魏驥近事
甚明而李時勉先謚文毅曺鼐謚文襄王英謚文安後
各謚文忠著例歷歷可舉者哉此臣所以不揆狂昧特
為申請伏望陛下褒崇舊德特隆何喬新贈祭開壙之
典仍𠡠翰林院參詳臣奏揆以公議將彭韶再議與何
喬新果合文正忠獻貞宣恭肅憲恪謚法具議上請聖
裁易去彭韶惠安舊謚庶名實允符臣工胥勸緣係褒
異舊臣及改諡事理未敢擅便為此具本謹題請旨
慎重恩典以杜濫請疏
先該都察院右副都御史王應鵬等題稱看得廵按福
建監察御史蘇信奏勘過巳故左布政使查約右參議
楊瑀都指揮僉事王翺經歴周煥各將前項被殺事情
委可矜憫乞要褒錄一節相應議處以昭激勸等因奉
聖旨禮部詳議了来說欽此又該禮科給事中薛宗鎧
題為明賞罰以定國是奉聖旨這本說的是禮部看了
来說欽此欽遵臣等看得人臣之死事變以節義為難
朝廷之加恤恩以功德為重故士貴處死古人有泰山
鴻毛之喻所以于國家死難之臣必責以義理之正有
關激勸而後褒崇之典行焉上不濫予下不虚冐庶幾
名實相副足以風勵海内禮典所在關係匪輕今照左
布政使查約右參議楊瑀都指揮僉事王翺經歷周煥
偶以公事會集適遭重囚反獄挺兵突至事出倉卒横
罹鋒刃死極慘毒委可哀憫但臣等切詳前項罪囚反
獄弄兵自求脱命乘勢肆毒何暇擇人而查約等適相
遭值變出不虞遁身無從駢首遇害此與孫燧許逵等
抗節不屈以身殉國周憲等臨陣奮勇以死勤事者大
有不同所據乞要比照孫等死節恩典事例一體褒錄
臣等輒難輕議今給事中薛宗鎧具奏前因盖本官彼
時居閩属邑中間事體顛末聞見尤真無非公是非慎
賞罰之意與本部查議相同今該廵按福建監察御史
蘇信查勘各官被殺事情及該院覆題前因委的詞多
文飾義涉牽附殊非公論惟是各官不得其死原情雖
足哀矜然死無禆于公安所議其褒錄况先年巳經奉
有欽依量賜各官營葬䘏典所加巳足酬死所據該院
請乞表彰褒錄俱難准行且各該地方官員平時不能
禁奸倉卒不能禦亂以致方面守臣分閫帥職當白晝
大逵之中憲司公署之地以數軰么麽囹圄之羈囚操
刃一呼隸卒潰散衣冠竄服肝腦塗地為國大辱漸不
可長而當事執法之臣不能彰明憲典以正生者之罪
誠有如給事中薛宗鎧所論者但查得前事先年巳經
都察院行勘參提奉有欽依各該失事官員俱巳罰治
外事属巳往亦難再議但再看得給事中薛宗鎧奏内
所言罪囚林汝美等應决而久不决不錮之臬司而置
之于縣獄往来易通之地是示之以無生之路而與之
以可乘之機此實本官嘗為有司目擊時弊反獄殺官之禍
本原在此盖在外衙門問刑不審輕易入人死罪往往
獄成而事在矜疑以致難于處决後官拘于成案避嫌
畏事莫肯平反以致重囚淹禁經年老于囹圄及在外
各按察司官往往移囚府縣以預防反獄之事罪不及
已殊不計州縣衙門獄戶垣墉卑隘監守人卒寡少易
于反獄而按察司在省城之中狴犴牢固可以防禦今
欲覬免已之罪而不顧貽地方之禍是何心哉合候命下
移咨都察院通行天下今後凡係死罪重囚俱觧按察
司監錮不許寄監府縣如係應禁按察司罪囚而移監
府州縣反獄者罪坐按察司掌印及該道分廵官如係
應决罪囚不决而淹禁反獄者罪坐夲年廵按御史著
為定例則反獄之禍可弭而地方不致有他變矣
舉贈諡以勸忠(丘濬)
臣按先正有言國家所以馭臣下者不過禍福榮辱而
巳為善者生享其福死受其榮不善者生遇其禍死蒙
其辱天下雖欲不治安不可得也如有不令之臣生則
盗其祿位死則盗其榮名善者不知所勸悪者不知所
懼臧否顛倒不可復振其為害可勝道哉臣惟生者之
禍福出于一時蒙蔽衆論之不公人衆者勝天固可僥
倖而苟免然而事久則論定天定則勝人至于盖棺事
則定矣然猶以偏愛之心持不公之論以愚而為賢當
辱而反榮是終無天道矣是以三代明王立為謚法以
為死後榮辱之典善者予之以美謚悪者予之以悪謚
孟子所謂孝子慈孫百世不能改而世之昏君僻臣乃
以一已之私而掩天下之公非惟得罪于世教而實得
罪于天帝也三代以前君之謚則請命于天臣之謚則
請命于君天不言而人代之言人代天言而反天之道
天必殛之君不足定而俾臣代之臣承君命而負君之托
逆天之理違國之法雖一時逭于人刑其如天道何唐
宋議諡掌于太常博士凢于法應得謚者考其行狀撰
定謚文移文吏部考功郎中覆定之本朝雖設太常博
士而不掌謚議洪武初惟武臣有謚至永樂中文臣始
得謚盖自姚廣孝胡廣始也自後文臣亦多有之然我
朝之謚皆出恩賜然臣竊以為九重之上于臣下之賢
否未易盡知請自今以後有應得謚者未賜之先先下
攸司俾其考訂以聞然後從中賜下如此則得之者以
為榮不當得者不因其親故之嘱託其當得者不為朋
黨之掩蔽國家激勵臣子之大端有在于是其為世教
之助夫豈細哉
論諡法(張志淳)
周制謚而王秦廢謚而亡此不待辨說而見然自漢以
下周之制雖存而畢盡其義者亦鮮矣我高皇帝跡行
定謚至謂不容私諸子而謚以荒成周制諡之義于斯
為盡文皇帝表章性理以謚法係諸治道且歷載宋儒
之論殆以是夫然以今考之古之用謚美悪並也近專
美而無悪豈人皆賢而悪謚無所于加抑亦悪不復謚
而謚者得以掠美也竊惑之往居京師得古謚及蘇氏
所言與我朝文武大臣之謚因錄以歸而悪者亦未之
見竊意周公以賞罰惟一時而欲久以美悪之謚其用
殆要于命討其公殆不容于私諸君父固不第有美而
無悪也或乃謂予曰豈惟兹哉先年大臣謚文者以行
不以官近惟官翰林者謚文而餘多寢不知此亦周公
之法否也予未及對則又曰晉唐以下博士行不應謚
者可復乎吾益無以對則撫卷而識其說侍御張君鳳
舉見而閱之謂可并刻以質諸天下之士遂不敢避易
其說意或居廟堂而思用周公之道者之所欲觀也(正學)
(類編)
題災異事
臣等竊惟聖上嗣守祖宗大業十有三年夙夜憂勤圖
惟治理天下之人無不感仰聖德視前代嗣綂之君遠
過萬萬是宜天道協和雨暘時若休徵畢應而妖孽不
作也夫何近年以来災變實多去歲宫門大災秋大雨
水一冬無雪今春嚴寒河冰重結郊祀之祭大風怒號
二月朔望日月連蝕南京地震陕西天鳴即日又有妖
物害人之異此皆隂盛陽微非常之變也夫天道不遠
感召在人觀此則今日人事之不修德政之有虧軍民
之怨困莫伸國家之事變叵測不卜可知此誠皇上側
身脩行之時所宜深省遠慮以安宗社為念增脩德政
講求得失疎遠私昵節省冗費以回天意可也臣等又
惟應天以實不以文事神以誠不以偽祖宗創為郊祀
之禮每年一次舉行極為慎重邇者傳聞皇上推廣敬
天之心又于宫北建祠奉祀玉皇取郊祀所用祭服祭
器樂舞之具依式製造并新編樂章命内臣習之欲于
道家神降之日舉行祀禮臣等竊詳皇上為此非有他
故無非上為母后祝釐下為生民祈福用圖保安宗社
于萬萬年之久聖心誠敬人所共知但稽之于古未為
合禮昔傅說之告高宗曰凟于祭祀時謂弗欽禮煩則
亂事神則難釋之者曰祭不欲凟凟則不敬禮不欲煩
煩則擾亂皆非所以交神明之道也况天者至尊無對
尤非其他神明可比事之之禮宜簡而不宜繁可敬而
不可凟今乃别立玉皇之祠并用南郊禮樂則是相去
一月之間連行三祭未免人心懈怠誠意不專且郊祀
所用執事并樂舞生皆神樂觀道士為之其離俗出塵
清心寡慾但係刑喪疾病之人一切不預祖宗制禮盖
有深意存焉皇上為天之子其于事天之禮豈可不斟
酌典故而致有纖毫之不謹乎臣等伏望聖明將前項
神祠停罷神像送宫觀侍奉祭服祭器樂舞之具送太
常寺收貯凢内庭一應齋醮之事悉行停止今後聖節
等項脩齋悉照舊例施行勿為䙝凟庶幾天心照鑒可
以變災而為祥轉禍而為福宗社萬萬年無疆之慶端
在于此臣等無任區區犬馬圖報之至謹昧死具題以
聞伏候𠡠旨
奏止齋醮進香疏(張寧)
臣聞釋道之教䆳古所無下至漢唐其法寖盛然三代
君王夀考世運靈長後世衰亂相仍年祚少永佛老無
補視昔可知夫父子君臣夫婦兄弟朋友長幼人之大
倫自古體國立法脩政建事無非為此五者而為之經
理防範耳五者順序百慶以寧是以聖人之道始于有
為而終于無為彼佛老之法不足以有為而強于無為
遂欲去君臣廢夫婦一切歸諸虚無寂滅假使其教盡
行則婚姻既無生育頓絶不過百年人類盡矣雖有事
物將誰用之歷代英君誼辟有見于此非不欲深悪而
痛革之特以其頗能以禍福輪逥之空談警動于人可
以化導愚昧姑將存之以為治化之外一術耳豈真謂
其能扶世立教延永國步而為之崇奉也恭惟皇上曩
在清宫繼登大寳夙精儒學日御經筵于凢治亂之由
正邪之辨洞明深識允蹈躬行當即位之初詔天下寺
觀不許蔵匿無度牒僧道等項尋奉睿旨不許增脩寺
觀乞請額名上書言事者又每以濫度呌化不便為詞
多被奬納傳之將来固當永遠無弊矣邇者恭遇皇太
后誕日令僧道建設齋醮此見皇上將欲表揚孝道慰
悦聖慈無所不用其極之心也諸大臣及百職事但當
和衷助德仰贊至情上綏懿祉則心誠道德允合舊章
而禮部尚書姚䕫等乃于各衙門歛會財物收辦炷香
約以至期赴壇行禮為儒者自共其守業彼者烏知其
非臣雖至愚為此深惜切惟人臣之于君願其福也則
當勸以脩德善願其夀也則當勸以去逸慾願天心之
向順也則當相之以和保小民康濟四海故曰求福不
回天夀平格又曰欲王以小民受天永命未聞有以禱
祠得福丹藥致夀假符瑞以永天命者今乃不能盡所
當為徒以辦香尺楮列名其上宣揚于佛老之神相率
而拜曰為朝廷祈福祝夀天地鬼神山川河嶽昭布森
列可厚誣如是哉昔孔子之于異端孟子之于楊墨韓
愈歐陽脩諸儒之于佛老為其惑世誣民充塞仁義故
詞而闢之論而排之今若此其流不止于惑與誣矣通
朝之人靡然相從仁義不止于充塞矣學聖賢之學者
既不能闢而排之又不能以正自處天下後世謂之何
哉伏惟英宗睿皇帝當復位之初國事多虞属有足疾
其時一二大臣所見不遠不察古人行禱之意故嘗舉
行此事盖一時臣子廹切至情事不得巳然非祖宗之
舊典先帝之夲心也因循至今實意不存尚沿故習夫
臣之于君猶子之于父一指一髮皆其長養一飲一食
皆其賜予若能以齋醮助國雖殺身亦所不辭豈敢自
以儒者門戶為此倔強與彼相較量哉但以無益事情
徒傷大體其于經筵聖學不無略有所干其于進講儒
臣亦恐難以身勸伏望皇上法古昔聖賢正常道之心
監大學衍義明道術之語乞𠡠禮部及文武衙門今後
凢遇慶賀日期等項不許擅備炷香于寺觀行禮庶可
以扶名教振士風全一代之治體而與三代之時並隆
矣臣等待罪言官不敢緘默誠惶誠懼謹題以聞(方洲集)
題停齋醮疏
臣某等謹題為慎選左右速停齋醮以光聖德事竊惟
人君一身天下根夲欲令出入起居事事盡善惟左右
前後皆用正人日聞正言日行正道則奸佞之徒不須
斥逐自然遠去異端邪妄之說何從而生臣等先于正
德十六年四月初間巳嘗具啟請于昭聖慈夀皇太后
乞命司禮監官將尚冠尚衣四執事及膳房茶房殿内
荅應掌宫侍衛牌子等項人員逐一預選老成厚重慎
密小心之人以待陛下任使其曾經先朝随侍壊事人
員不許濫與即蒙懿旨施行暨陛下登極之初臣等又
嘗極言異端邪說凟經亂倫傷風敗俗亟宜痛絶又條
奏慎始脩德十二事寫成牌扁懸置殿壁其一事謂齋
醮禳禱必須豫絶其端不可輕信不意近来無故不時
修設齋醮恩寵賞賫過于尋常遠近傳聞莫不驚駭推
求其故皆因先年壊事之徒各名下掌家管家等項人
員計引番漢僧道人等巧言誑惑以致陛下不察誤蒙
信用各該名下人員從来壊事非止一端至于今日猶
以齋醮一事試探聖心夫齋醮之事乃異端邪說誑惑
時俗假此名目以為衣食之計佛家三寳道家三清名
雖不同其實同一虚誕誣罔聖王之所必禁在昔梁武
帝宋徽宗崇信尊奉無所不至一則餓死臺城一則纍
繫金國廟社丘墟生靈塗炭求福未得反以召禍史冊
所載其跡甚明若使二君當時左右随侍皆得正人何
至受禍如此哉二君且未暇詳論只如近日劉瑾建玄
明宫錢寧建石經山祠張雄建大慧寺張銳建夀昌寺
于經建碧雲寺張忠建隆恩宫所費金銀不可勝計其
心本欲求福也然皆身被誅竄家底敗亾略不蒙佛與
天尊之庇佑由此觀之則不足信也明矣夫何䜛邪小
人公肆眩惑不遵祖宗法度不畏天下議論至使宫闈
之内脩建齋醮屈萬乘之尊親&KR0681;壇場上惑宸聦下誑
愚俗以為福田可種利益可求災患可除祥瑞可致不
知年来遠近亢旱風霾變災彼何不誦一經念一呪以
消弭之乎南北直隸山東河南流賊往来焚劫殺戮彼
何不驅神兵役鬼將以掃平之乎陛下試以此驅之則
其無益有損不待辨矣况陛下親&KR0681;壇場行香拜籙亦
甚勞矣何不移之以御講筵脩設齋醮糜費財粮亦甚
多矣何不移之賙窮困正道異端不容並立心既係于
彼則必不係于此邪說既入則聖賢之經訓自疎播之
天下傳之後世其為陛下聖德之累不小非止虧損聖
治耗蠧民財而巳臣等職在輔導培養君德分所當然
第以積誠未至言雖諄諄未蒙嘉納今不得巳形之章
奏揚言于廷以為不如是則不足以聳動天聽故不避
干犯率爾上塵伏望聖明亟納臣等所言特命司禮監
官將前項有名蠱惑誘引人員逐一查出先將首悪從
重䆒治其餘夤緣阿附者盡數斥逐不使仍前随侍再
命禮部查訪在内在外寺觀同悪相濟表裡售奸僧道
一體治罪又命光禄寺備查近来每次齋醮取用過米
麫蔬果等數又命内庫查報各該人員賞過襯施銀兩
等物各開數目進呈䆒問追奪以杜冐濫更乞大施乾
斷于凢無益齋醮一切停免惟日以敬天法祖修德保
身為先務則聖治益隆聖夀自延聖德愈光所以綿國
祚于千萬年而無疆者端有在是矣臣等不勝忠懇仰
望之至謹題請旨
題照例查處給度事(倪岳)
祠祭清吏司案呈卷查弘治元年閏正月内該都察院
左都御史馬文升題為振肅風紀禆益治道事奉聖旨
這本所言多切時弊該衙門便看了来說欽此欽遵内
一件清僧道以杜游食竊惟我朝定制每府僧道各不過
四十名每州不過三十名每縣不過二十名今天下一
百四十七府二百七十七州一千一百四十五縣共該
額設三萬七千九十名成化十二年度僧一十萬成化
二十二年度僧二十萬以前各年所度僧道不下二十
萬共計五十餘萬以一僧一道一年食米六石論之共
該米三百六十萬餘可勾京師一年歲用之數况有不
耕而食不蚕而衣且又不當本等差役可謂食之衆而
為之不舒矣其軍民壯丁私自披剃而隠于寺觀者不
知其幾何民食不足府藏之空職此之由若不通查僧
道之數以示再度之禁則游食之徒何有紀極如蒙乞
勑禮部通查天下并在京寺觀共若干處僧道共若干
名如果數多既巳關有度牒難以追奪明白具奏不許
額外再度僧道直至額數不足之時方許各該有司具
結照數起送關給度牒敢有無故再言度僧許六科
十三道官紏劾拏問等因前件本部查得永樂十六年
十一月二十七日節該欽奉太宗皇帝聖旨今後為僧
道的府不過四十名州不過三十名縣不過二十名額
外不許濫收欽此欽遵續于天順二年五月十五日節
該欽奉英宗皇帝聖旨今後有願為僧者務從有司取
勘戶内三丁以上年十五以下方許出家如額外有缺許
照正綂十四年榜例保送赴部考通經典然後給與度
牒仍定與則例每十年一次開度許照缺依期来關敢
有故違悉發邊衛充軍欽此欽遵又查得成化二年給
度過僧道一十三萬二千二百餘名成化十二年一萬
三千三百餘名成化二十二年二十二萬四千五百餘
名為因十年一度兼且各處納銀賑濟等項多有不查
額數不由有司保送一概請給以此額外增添數將十
倍是以軍民之籍日削異端之徒日盛侵奪民食耗費
民財其為治道之蠧莫比為甚誠有如都御史馬文升
所言者合無准其所奏行移兩京僧道錄司并各布政
司直隸府州縣各邊衛有寺觀去處通查給度過僧道共
若干備造文冊送部存照以後各年有為事病故等項
追繳度牒者照名開除仍將十年一度之例暫乞停止
待後各處額數不足之日方許所在官司照依額外名
缺起送赴部考中給與度牒再不許内外衙門指以救
荒為由奏請給度庶不虧損國體僧道官亦不敢貪圖
僥倖敢有故違許科道官紏劾拿問等因具題節該奉
聖旨准議欽此已經欽遵通行去後到今數年之間各
處文冊少見繳到誠恐無知小人止以十年一度為期
不知已有前項禁例以致各處僧道行童互相誘扇輒
便預先来京潜住各寺宫觀投禮僧道官住持以圖至
期可以夤緣請給一時不免蚕食京師將来米價日漸
湧貴未必不由于此查得十二年節有奏准預期出榜
禁約僧道不許来京搔擾事例理合早為照例查處案
呈到部看得天下各處地方災傷數多民不聊生盜賊
竊發劫財殺人在在有之中間獲到賊徒多有僧人在
内皆因先年給度泛濫所致及查先該錦衣衛指揮朱
驥等奏稱奉𠡠廵捕盗賊今為盗之人多係各處無籍
僧徒晝則沿街乞食夜則相聚劫掠得賍即分各行遠
遁雖有廵捕人員無從追捕等因奏行都察院出榜禁
約此為明驗况天下僧道額數不過三萬有餘而成化
年間所度已該三十五萬有餘此非天地别生一種之
人不過出于軍民匠籍之家即今天下有司工役衙門
軍多缺伍匠多缺役里甲籍冊日見凋耗皆因此等之
徒躱重投輕捨此入彼若不早為限量將恐天下之人
皆流而為僧道之歸其為貽患不可勝言合無本部查
照先次奏准事理及累朝奉有欽依事例通行天下司
府州縣掌印官督属查勘原先給度過僧道數目見在
若干事故等項若干比與欽定額數有無多少務照先
次奏准事理造冊繳保除額尚多去處外果有額數不
足去處許待豐年有收之日徑自具奏本部查照成化
十二年奏准給度事例另行奏請定奪施行仍要通行
禁約各處寺觀僧道行童不許指以請給為由預先来
京攪擾各該關津把截嚴加盤詰阻當仍行錦衣衛五
城廵視監察御史嚴督各兵馬司僧道錄司逐一挨查
各處寺觀不許容留在外僧道行童在内潜住取具住
持人員不敢扶同容隠結狀繳報違者坐賍問罪無度
牒之人𤼵回原籍當差京城内外官員軍民之家亦不
許容留僧俗混雜有壊風俗事發一體究治其有内外
衙門及僧道人員或假救荒等項為由妄行奏擾者仍
聽科道指實參劾問罪緣係照例查處給度事理未敢
擅便弘治七年六月初二日題次日奉聖旨是欽此
名臣經濟錄卷三十
