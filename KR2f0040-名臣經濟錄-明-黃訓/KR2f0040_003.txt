名臣經濟錄卷三
明黃訓編
保治(正統)
雷震奉天殿鴟吻奏請修省疏(劉球)
臣謹按春秋而知君心之所感天心之所應有如響之
答聲影之隨形而國家成敗興亡莫不繫之董子所謂
國家失道天乃先出災害以譴告之不知自省又出怪
異以警懼之此天心仁愛人君欲止其亂也人君遇天
戒豈得不嚴於修省哉昔者桑榖生朝太戊修政而殷
道興雉雊於鼎武丁正德而殷邦靖旱魃為虐宣王修
省而王化行皆能修省以奉天故天災之降不為其國
害反為其國福也昨者雷震奉天殿鴟吻皇上素服輟
朝下罪己之詔出省躬之言令羣臣各修厥職修省之
意至矣固足以答天心而彌災異矣臣竊以為今日修
省之所當先者其事有十其一勤聖學以正心德自古
聖哲之君動與天合而雨暘寒暑無不時若以能專志
問學於一切無益之事悉屏不御所以私欲盡去天理
昭著心得其正而天不違之中庸所謂致中和天地位
萬物育者是也臣願皇上以古聖哲之心為心視朝之
暇御經筵之日多居宫苑之時少所謂無益之事悉置
意外惟數進儒臣講求至理篤盡精一之功推極修齊
治平之道使學問功至理欲判然則聖心正而天心無
不順矣其二親政務以總權綱夫政自己出則權不下
移故太祖太宗每早朝罷及晚午二朝必進大臣於順
門或便殿親與裁决庶政或事有疑則召掌機務之臣
商確之而自折其衷所以權歸於上皇上臨御九年事
體日熟願守二聖之成規復親决之故事庶幾權綱有
歸而政惟一矣其三别賢否以親正士諸葛孔明曰親
賢臣遠小人此先漢所以興隆也故願治之君無不樂
有正大君子為之親信以贊其治而益其明惟分别之
不可不精今内外之臣不能無賢不肖之分惟皇上察
之於已詢之於人果賢而可親也則親之果不肖而當
遠也即遠之則君子日進小人日退矣其四選禮臣以
隆祀典今之太常即古之秩宗必得寅清端重明習禮
典儒臣為之然後可交於神明故舜命伯夷伯夷猶讓於䕫
龍誠以是職不易稱也今太常卿與少卿久缺未選無
乃享祀之禮有乖宜選儒臣為之庶祀典克修矣其五
嚴考覈以督吏治自三代以下省方之禮廢而郡縣不
敢肆田野之民得其安者以數遣繡衣採訪等使巡行
郡縣以察吏得失問民疾苦也洪武永樂間亦嘗行之
近来多付此任於布按二司及巡按御史其所考察徒
文具爾以故吏無善政民多失業至於軍衛之臣為害
尤酷誠宜選擇公明廉幹廷臣分行天下自三司郡守
而下無分文武官吏俱得考察其果奸墨無狀具實黜
退若有廉能仁恕治行過人亦具奏乞旌異庶人有勸
懲而吏治修舉矣其六慎刑罰以彰憲典古者人君不
親刑獄而悉付之理官書所謂予曰辟爾惟不辟予曰
宥爾惟不宥惟厥中盖恐徇喜怒有所輕重於其間以
致刑失其中也近者法司所上獄狀有奉𠡠旨減重為
輕加輕為重者法司既不執奏至於訊囚之際又多有
所觀望以求希合聖意是以不能無枉臣竊以為一切
刑獄宜從法司所擬設有不當調問得情則罪其原問
之官其運磚納米贖罪等例亦非古法且使貪者得以
幸免而廉者蒙辜宜令法司今後文武之臣除犯公罪
許贖外其餘俱依律問擬則刑罰中而憲典彰矣其七
罷營作以蘇人勞夫土木之工不息則天地之和有乖
故春秋於勞築之事悉書以示戒者為此也今京師營
作之興已五六年雖不煩民而皆役軍然軍亦國家赤
子須之禦暴而赴鬭豈宜獨役而不加恤况各衙門皆
已更新宜罷其工庶人力得蘇矣其八寬逋賦以憫民
窮周禮荒政十二薄征其一也近者各處報水旱荒灾
乞減租稅而有司多不准減或准亦徒事虚文使民不
得受其實惠以致窮困流徙者日益多宜令戶部遇有
報荒即與勘實量減其租仍思所以安養流民使不失
業庶民窮有濟矣其九息兵威以重民命夫兵凶器動
必傷人不可舉動漢高帝以武定天下非不善兵然被
匈奴白登之挫終不報怨以兵興必傷人也如麓川連
歲用兵死者十七八軍資爵賞不可勝計今瘡痍未瘳
又遣定西侯蔣貴總之以從緬甸受其所拘首寇思倫
發借彼言果信得寇以歸不過獻諸廷磔諸市梟諸達
道而已然彼挟以為功必求與立邦分有麓川地不與
則致怨與之則兩夷土地人民各增其半其勢坐大將
不可制是滅一麓川生二麓川也設有蹉跌則兵争無
已死者必多臣見皇上每錄死囚多憫之而免令充軍
仁心若此真足與天地好生之心合矣今者必欲生得
一失地之竄寇而驅十餘萬無罪之人以就死地豈不
有乖於好生之仁哉况寇子思機發在麓川已嘗遣人
来貢無悔過祈免之意若𠡠靖遠伯王驥遣人往諭緬
甸不煩動衆生致此寇只斬寇首来獻即與厚賞仍令
思機𤼵盡削四面之地分與各寨新附之夷掌之許以
小職使仍居麓川則兵不用而此方可寧息臣以為宜
召還蔣貴并止四川湖廣貴州之兵用全數萬生靈之
命其十修武備以防外患大易有曰思患而預防之盖
能防患於前斯可無患於後今北敵比年入貢然遣来
之人歲增無減其包藏禍心誠所難察一旦率彼烏合
之衆長驅入寇之患已深不可不預防之莫若於今閒
暇之時數遣給事中御史於在京及沿邊閱督操備預
使借工各厰及服役私家軍士悉就訓練仍公武舉之
令以求良將定召募之法以来武勇廣屯田之規收中
鹽之利以厚儲蓄庶武備無缺而外患有防凡此十者
皆今日之急務所以感上天昭格致太平之福慶者意
誠在此不揆愚陋昧死以言伏惟聖明裁之
王振之變一(李賢)
正統數年天下休息皆張太后之力人謂女中堯舜信
然且政在臺閣委用三楊非太后不能正統初有詔凡
事白于太后然後行太后命付閣下議决太監王振雖欲
專而不敢也每數日太后必遣中官入閣問連日曾有
何事来商確即以帖開具某日中官某以幾事来議如
此施行太后乃以所白驗之或王振自斷不付閣下議
者必召振責之由是終太后之世然後專
王振之變二(彭貫)
正統八年夏四月雷震奉天殿鴟吻詔求直言時宦官
王振專恣士大夫側目先生劉球上疏論極謂權不可
下移振怒欲嫁禍無由適修撰董璘自求為太常卿下
錦衣獄而先生所言有謂太常卿必得儒者衛使馬順
迎合振意誣先生與璘朋奸亦下獄竟死焉
王振之變三(李賢)
自宦官王振專權上干天象災異疊見振略不驚畏凶
狠愈甚且諱言災異初浙江紹興山移于平田民告于
官不敢聞又地動白毛徧生奏之如常又陜西二處山
崩壓折人家數十戶一處山移有聲叫三日移數里不
敢詳奏又黃河改往東流於海渰沒人家千餘戶又振
宅新起於内府乾方未踰時一火而盡又南京殿宇一
火而盡是夜大雨明日殿基上生荆棘二尺高始下詔
赦盜不可遏蝗不可滅天意不可回矣北敵犯邊乘機
大舉聲息甚急日報數十次己已秋七月振不與大臣
議挟天子率師親征明日朝罷使上宣諭出師又明日
即行大臣倉卒不及言各退以待予與驗封郎中趙敏
謂敵勢猖獗駕不可出白於冡宰乃約大臣上章留之
不從明日駕出總兵官以下亦弗預知軍士俱無備文
武大臣皆匆匆失措而隨之天時人事極不順至龍虎
臺札營方一鼓即虚驚衆以為不祥明日過居庸關又
明日過懷来又二日至宣府連日非風則雨人情洶洶
聲息愈急隨駕文武速上章留之振益怒俱令略陣明
日當過雞鳴山衆皆危懼無不歎息怨恨者予不勝其
怒與三五御史約謂今天子蒙塵六軍喪氣無不切齒
於振若用一武士之力捽而碎其首於駕前數其奸權
誤國之罪即遣將領兵詣大同而駕可回也欲謀於英
國公不得間竟行人人自危未十日兵士已乏糧矣方
秋禾稼徧野所過一空將至大同僵屍滿路敵亦開避
待我深入至大同又欲北行因鎮守大同中官郭敬密
言其勢决不可行振始有回意明日班師大風至晚雷
雨滿營人畜驚懼益甚又連日雷雨滿營過宣府敵追
至明日於土木駐營宣府報至遣成國公率兵五萬迎
有勇無謀冒入鷂兒嶺北敵於山兩翼邀阻夹攻殺之
殆盡遂乘勢至土木明日已時合圍大營不敢行八月
十五日也將午人馬已二日不飲水渴極掘井至二丈
深無泉敵見不行退圍速傳令擡移營南行就水行未
三四里敵復圍四面擊之竟無一人與鬭俱解甲去衣
以待死或奔營中積疊如山幸而北人貪得利不專於
殺二十餘萬人中傷居半死者三之一騾馬亦二十餘
萬衣甲兵器盡為北人所得滿載而還自古北人得中
國之利未有盛於此舉者北人亦自謂出於望外况乘
輿為其所獲豈偶然哉
王振之變四(劉定之)
昔我太祖高皇帝膺受天命驅逐前元遁歸朔漠其末
帝托歡特穆爾既殂太祖以其嘗臨天下諡為順帝可
謂盛德至仁矣順之遺胤據其故土仍君長遠方世次
莫考惟知其地名威拉其君立于宣宗皇帝時者名布
哈此稱為可汗而彼自稱不知計必仍僭其先世大號
也故其臣亦悉用故時將相稱號豈非尉佗自娛子陽
尊大者哉稱丞相二人曰和寧王阿魯台曰順寧王托
歡嘗遣使者朝貢朝廷賜以詔書亦稱之曰王其後二
人相繼死而托歡之子曰額森悉有二人部屬其號為
太師君臣異處常不相見布哈取額森妹以相固結今
皇帝即位以来額森每歲之冬遣人貢馬朝廷厚答金
帛過元旦郊祀始遣還然久而漸桀鷔不恭往来通事
等變詐翻覆告以中國虚實額森求以其子結婣於帝
室通事皆私許額森進馬為聘儀朝廷不知也答詔無
許婣意額森媿怒以正統十四年七月初八日兵入塞
外城堡多陷沒邊報日至遣駙馬都尉井源等四將各
率兵萬人出禦之源等既行司禮監太監王振復勸上
親征命太師英國公張輔太師成國公朱勇等治兵朝
臣奏疏請留不允十七日駕行命郕王居守每旦於闕
左門西面受羣臣謁見偕太監金英吏部尚書王佐鄺
野學士曹鼐等官軍私屬共五十餘萬人出居庸關抵
宣府井源等報敗踵至上至大同暮有黑雲如繖罩營
雷雨大作振惡之乃勸駕還八月十三日至狼山敵追
及遣朱勇等三萬騎還戰皆敗死無隻騎回是日駕至
土木日尚未晡去懷来城僅二十里欲入保懷来振輜
重千餘兩在後未至留待之遂駐土木旁無水泉又當
敵衝十四日欲行敵已逼不敢動兵士束手饑渴十五
日敵使持書来以求和為言召曹鼐草敕與和遣二通
事與敵使偕去遂移營踰塹以迴旋之間行列已亂争
先奔逸勢莫能止敵騎蹂陣而入奮長刀以擊我軍大
呼解甲投刃者不殺衆裸袒相蹈籍死蔽野塞川宦侍
虎賁矢被體如蝟上與親兵乘馬&KR0691;圍不得出敵擁以
去文武軍士幸免者蓬頭赤身踰山墜谷連日饑渴得
達關上敵舉我輜重惟取其金銀珠寳貴細者其實敵
衆僅二萬我師死傷者過半十六日上在敵營手書遣
使與懷来守將言被留且索金幣懷来城關不可入縋
而登復遣人送至京以其夜三鼔從西長安門入報十
七日百官集闕下頗聞敗報私相告語愁歎驚懼出至
紫陌見軍士奔歸瘡殘被體血汚狼籍然尚未知上所
在也是日午遣使賫黃金珠玉衮龍段疋等物駝以八
馬詣額森營請還車駕十八日皇太后召百官入集闕
下命郕王權總萬幾於午門南面見百官啟事奉令施
行衆皆謂行且即真矣數日内外洶洶不自保已而皇
太后詔天下立皇子見深為皇太子又數日于謙等彈
奏奸臣王振傾危宗社歴數其罪千萬言讀既畢王諭
以自有處置謙等言振罪惡滔天今日不正典刑滅其
族臣等皆死于此决不但已也因哭聲徹中外王起入
内使將闔門衆擁謙等隨入太監金英殿傳令旨且退
衆奮欲捽英英懼言今籍沒振遣指揮馬順往衆曰奸
臣黨也宜遣都御史陳鎰英脫身入順前勸解辭色稍
遽給事中王竑捽順首衆争毆之蹴踏撦裂頃刻而斃
或就脫順鞾擊出眼血流闔門前衆愈怒求内使毛玉
等二人英使捽出亦擊殺之曳三屍陳于東安門軍士
猶争擊不已陳鎰等奉令旨籍振宅并其黨彭得清内
使陳宦等家執振姪錦衣衛指揮王山至反接跽于廷
共唾罵之令旨奬諭百官各歸莅事拜謝而出明日移
王座入奉天門左受朝由此即真之議益急振宅在宫
城内外凡數處重堂邃閣擬於宸居器服綺麗尚方不
逮玉盤徑尺者十面珊瑚樹高六七尺金銀十餘庫馬
數萬疋臠山於市其族屬無少長皆斬山弟林亦為錦
衣衛指揮從駕死於敵林尤凶悍姬妾百數二十二日
敵擁上至大同城門不開校尉袁斌隨侍以頭觸門大
叫於是廣寧伯劉安給事中孫祥知府霍瑄同出見獻
蟒龍袍上以賜知院巴延特穆爾及額森弟大通漢王
上曰秋稼未收軍士久饑可令刈以入城又曰敵欲歸
我情偽難測且嚴為備安獻酒上酹地飲訖敵令括城
中犒軍物并内官郭敬等金銀共萬餘兩来迎駕既獻
敵不應二十三日上索西瓜雪梨與敵食訖遂去過猫
兒莊九十海子見蘇武廟李陵碑二十八日至黑松林
額森營在焉上入營座額森拜稽首乃侍坐宰馬設燕
出其妻妾四人以次奉上酒歌舞以為娛其後遂奉上
居於巴延特穆爾營去額森營十里餘巴延特穆爾與
妻見上如額森禮巴延特穆爾每二日獻羊七日獻牛
額森每七日獻馬二人每出獵則又以其所獲野馬黃
羊之數来獻二十九日皇太后命王早正大位以安國
家有司擇日行禮率衆詣文華殿請王出見辭讓不允
衆共言祖宗神器不可虚聖母有命不可違有旨從請
乃再拜山呼而出
楊善北使事(李賢)
正統十四年春北敵遣使二千餘人進貢馬疋報作三
千權臣怒其詐減去馬價敵使回報遂失和好秋七月
敵將額森等大舉入寇其鋒不可犯大同失利邊將有
棄城走者權臣挟天子親出師百官上言懇留不從迫
促而行至大同見敵勢猖獗始懼旋師至土木會兵將
無鬭志人馬饑困敵衆来襲前鋒莫當追而圍之我師
大潰遂獲乘輿羈於北庭八月十五日也天下聞之驚
懼不寧賴今上皇帝以太弟即位尊兄為太上皇人心
始安然上皇在北音問不通者一載餘有自敵營脫回
者方知無恙敵亦遣使来通但譎詐不可信未可以使
往報左都御史楊善慨然欲往上從之人皆危懼善曰
上皇在北庭食君之禄者於心安乎此為臣效命之秋
也遂行至其境北將額森密遣人黠慧者田氏来迎且
探其意相見云我亦中國人被羈於此因問向日土木
之圍南朝兵何故解衣甲而走答曰太平日久將卒相
安况此只是扈從隨駕初無號令對敵因四方無虞只
營修寺宇而已何曾操習被爾敵兵陡然衝突如何不
走雖然汝國幸而得勝未見為福今皇帝即位聰明英
武納諫如流有一人獻策云北人敢入中國者只憑好
馬扒山過嶺越關而来若令一帶守邊者俱做鐵頂撅
子上留一空安尖頭錐子但係人馬過的山嶺遍下錐
撅来者無不中傷即從其計又一人獻策云如今大銅
銃止用一箇石砲所以打的人少若裝鷄子大石頭一
斗打去逆開數丈闊著人馬即死打中最多也從其計
又一人獻策云廣西四川等處射虎弩弓毒藥最快若
箭頭搽此毒藥一著皮肉人馬即死今從其計已取得
藥来天下選了三十萬有力能射者演習曾將有罪人
試驗箭去著皮就死又一人獻策云如今放火鎗者雖
有三四層他見放了又裝藥便放馬来衝躧若做大樣
兩頭銃裝鐵彈子數箇搭上毒藥排於四層候馬来齊
發俱打穿肚曾試驗三百步之外者皆然獻計者皆陞
官加賞天下有智謀者聞知莫不皆来操練的軍馬又
精銳可惜無用了來人曰如何無用曰兩家講和了何
用來人聞此言潛去報知次日至營見額森問曰汝是
何等官曰都御史曰兩家和好許多年今番如何減了
我馬價與的段疋一疋剪為兩疋將我使臣閉在館中
不放出這等計較關防如何答曰比先汝父差使臣到
我太宗宣宗皇帝前進馬不過三十餘人所討物件十
與二三也無計較一向和好汝今差来使臣多至三千
餘人一見皇帝每人便賞織金衣服一套雖十數歲孩
兒也一般賞賜殿上筵宴為何只是要官人面上好看
臨回時又加賞宴差人送去何曾拘留或是帶来的小
厮到中國為奸為盜懼怕使臣知道從小路過去或遇
虎狼或投别處中國留他何用若減了馬價一節亦有
緣故先次官人寄書一封著使臣王喜送與中國某人
會喜不在誤著吳良收了進與朝廷後某人怕朝廷疑
怪乃結權臣因說曰這番進馬不係正真頭目如何一
般賞他以此減了馬價段疋及某人送使臣去反說吳
良詭計減了意欲官人殺害吳良不想果中其計額森
答曰札札北語云札札然辭也又說買鍋一節此鐵鍋出
在廣東到京師萬餘里一鍋賣絹二疋使臣去買止與
一疋以此爭鬭而賣鍋者閉門不賣皇帝如何得知譬
如南朝人問使臣買馬價少便不肯賣豈是官人分付
他来額森笑曰札札又說剪開段疋是回回人所為他
將一疋剪做兩疋送與官人充做課程若不信去搜他
行李好的都在額森曰者者都御史說的皆實如今事
已往都是小人說壊因見說的意思和了又曰官人為
北方大將帥掌領軍馬却聽小人言語忘了大明皇帝
厚恩便来殺擄人民上天好生官人好殺將無罪人民
擄去有想父母妻子脫逃者拿住便剜心摘膽高聲叫
苦上天豈不聞知答曰我不曾著他殺是下頭人自殺
又曰今日兩家和好如初可早出號令收回軍馬免得
上天發怒降災額森笑曰札札問皇帝回去還做否答
曰天位已定難再更換額森曰堯舜當初如何来答曰
堯讓位於舜今日兄讓位於弟正與堯舜一般有知院
巴延特穆爾說將這使臣留下再差人去問来還著這
皇帝做然後放去不然不要放去額森曰當初問他要
大臣来迎既差来又去問是我失信了著他迎皇帝去
罷有平章昂克說汝来取皇帝將何財物来答曰若將
財物来後人說官人愛錢了若空手迎去見得官人有
仁義能順天道自古無這等好男子我監修史書備細
寫上著萬代人稱贊額森笑曰札札都御史寫的好者
次日方見太上皇帝明日額森設筵宴與上皇送行額
森自彈琵琶妻妾奉酒額森曰都御史坐上皇曰太師
著坐便坐對曰雖居草野不敢失君臣禮額森顧羡曰
好禮數宴畢額森送上皇去明日又設筵宴與使臣送
行至午後而罷又明日巴延與上皇送行又明日與使
臣送行次日駕啟額森率衆頭目羅拜而别巴延特穆
爾領大軍護送至野狐嶺痛哭别去仍命大頭目率五
百騎送至京師行未數里忽有五十餘騎追来上皇失
色大驚及至乃是平章昂克因送而回獵射獲一獐来
獻受而去駕入關送的頭目緊隨上皇不離左右至東
華門住乘輿揭簾視見候入大内然後就館此事雖是
額森輩累受朝廷恩惠一念之善不可遏而非使臣負
忠義之氣發於言詞應對不窮有以竦動觀聽隂折兇
惡而開其向善之心則彼未必不猶豫遲留以索利於
再四安得一旦慨然首肯無疑以回乘輿於不可出之
境前代若晉若宋數帝陷入者迎之不得秪見其辱耳
嗟夫使臣若此千載一人而已
建言時務疏(劉定之)
臣觀自古以来邊疆之禍未有甚於今日者也古者如
晉懷愍之陷於匈奴宋徽欽之陷於女真其時皆因邊
塞外破藩鎮内潰救援不集播遷無所然後有蒙塵之
禍未有若今日天下之大數十萬之衆奉上皇至於漠
外委以與威拉者也至於晉宋既遭此禍之後元帝繼
統高宗嗣服皆舍棄故都偏安一隅然尚能奮既衰之
勢以禦方張之敵使劉曜石勒斂於虐燄而不侵梓宫
韋后因其講和而来歸未有若今日額森乘勝入宼直
抵京城奉上皇以来而天下之大數十萬之衆既不能
奮武以破敵又不能約和以迎駕聽其自来又聽其自
去者也盖國勢之弱久矣雖非陛下所能遽使之強然
豈可不思自強之術而力行之乎臣愚無知曉敢條陳
所見以俟采擇其一曰戰陳臣觀昨者之戰但知閉營
堅壁假托持重之說而不能出竒盡力以收勝捷之功
甚至前隊敗而後隊不救左哨出而右哨不隨宜倣宋
吳玠吳璘兄弟三疊陣之法前一行刀楯蹲伏以俟其
陣最低第二行矛戟大鎗立地以俟其陣稍高後一行
騎兵弓矢其陣最高敵至得互相迭為救護庶幾不至
狼狽又敵騎之来奔走蕩突必資刀斧制之昔郭子儀
破安禄山戰騎用八千軍執長刀如牆而進韓世忠破
金軍拐子馬用五百人執長斧上砍人胸下砍馬足由
此言之刀斧之揮霍便捷優於火鎗之遲緩趑趄也其
二曰守禦昨者紫荆居庸等關既不禦敵之入又不能
遏敵之出名為關塞實則坦途敵騎之来若長風之驅
雲霧豁然無所底礙盖兵士寡弱亭障缺敗蹊隧疎陋
非朝夕之積也今宜增兵士繕亭障塞蹊隧如古者畫
境分守之時因其陸名則縱横掘塹名為地網因其水
泉則遇處停蓄號曰水櫃或多植榆柳以制奔突或多
招土兵以助官軍此皆古所嘗為必有效驗今武夫悍
將多云古不可泥然商之賢相不云乎事不師古以克
永世匪說攸聞此臣老生腐儒之所信其言者也其三
曰通使夫通使之職欲其内藴忠臣之心外有言語之
才昔漢文帝遣陸賈使南越用能屈趙佗之膝以去僭
號宋仁宗遣富弼使契丹用能結華夷之盟以息戰争
若賈弼者所為藴忠信而能言語者也奈何往時專以
譯人駔夫為之哉今後宜用文武賢臣備正使之選令
通敏者為之介紹錄其動静言語纖悉必載回日聞奏
庶乎不至招釁起戎矣其四曰降人往年以来降人皆
留居京師授以官職給以全俸夫非我族類其心必異
故昨者或衝破關塞奔歸故土或乘伺機便寇掠畿甸
今宜乘大兵聚集之際遷徙其衆遠居南土禁其種落
不許自相婚媾變其衣服不許仍遵舊俗或以為兵使
與中國之兵部伍相錯以牽制之或以為民使與中國
之民里甲相離以染化之况又省全俸之給減漕輓之
勞臣嘗於上皇時言之智謀淺短不足仰動天聽然今
者之禍可監矣其五曰練兵夫天下之民農夫出粟紅
女出布而輸納公上者多以養兵也天下之兵受粟於
倉受布於庫而練習武藝者所以為國也向者兵士受
粟布於公門而納月錢於私室於是乎手不習攻伐擊
刺之法足不習坐作進退之宜目不識旗幟之色耳不
聞金鼓之節但見其或負販貨財以為商或習學技藝
以為工而工商之所得僅足以補月錢之費盖民之膏
血兵之氣力皆變而為金銀以惠奸宄一旦率以臨敵
如驅牛羊以當虎狼幾何其不敗哉今宜痛革月錢之
弊作新操練之政將帥有踵舊弊而不改者誅之可也
怠新政而不務者降之可也士卒練習既久拔其勇銳
者汰其罷軟者糧賞有厚薄費用可節縮矣其六曰撫
民夫養兵之費既出於民而兵敗之禍民蒙其害始也
出費而終也蒙害民其何辜乎况守令之刻削於民猶
將帥之刻削於兵也今宜於常年考覈之所黜落三年
朝覲之所彈糾者悉加嚴罰而不寬縱至如大臣舉官
有犯賘私者必連及舉主夫恩不加於貪吏則貪者寡
矣罰不貸於舉主則主者慎矣民豈不蒙其惠乎民安
而邦本固雖敵人外侵而邦本内固此保國永世之良
圖也豈可以目前不暇而謂之迂緩乎其七曰選將夫
將材罕得天之生將材豈專在於將門乎販繒屠狗之
夫而漢賴以王被褐捫虱之人而秦賴以伯至於趙括
者豈非趙奢之子然殞首於白起王離者豈非王翦之
孫然繫頸於項羽今國家用將有出於將門之中者若
石亨楊洪是也有出於將門之外者若于謙楊善是也
然將能知將宜令其各舉所知不拘門地或以勇力或
以計策其餘公卿侍從亦令各舉所知量能而任之庶
乎拔十得五聞一知二將材由此而充矣其八曰賞罰
夫有兵將而無賞罰猶無兵將也將非賞罰無以將其
兵君非賞罰無以將其將昨者遣石亨等將兵禦敵未
聞其摧陷敵兵迎回鑾輅但迭為勝負互相殺傷而已
雖不足罰亦不足賞也今亨自伯爵陞為侯爵謙由二
品陞為一品天下之人未聞其功而但見其賞豈不怠
忠臣義士之心乎昔漢之圖恢復也所恃者諸葛亮宋
之圖恢復也所恃者張浚其人皆忠義素著功業久立
及至街亭之戰不勝而亮降丞相之號符離之役未捷
而浚解都督之職待收後效乃復前官今宜使亨等但
居舊職勿受新陞以崇廉耻之節以作敵愾之氣他日
勛名振而爵賞加亦何晚乎夫既與而不忍奪者姑息
之政也既進而不肯退者患失之心也上不行姑息之
政下不懷患失之心則治平可計日而望矣至於昨有
臨陣而死者有棄關而生者亦宜急加賞罰庶幾恩及
卑賤而人知所勸法行貴近而人知所戒矣其九曰議
政向者御史建議欲令大臣入内議政事寢不行夫人
主當總攬權綱親决機務而大裘之領不可以倒絜太
阿之柄不可以倒持凡政事有早朝未及决者宜日御
便殿使近臣侍於側大臣奏於前言官察其邪正而加
糾彈史官書其言動以示勸懲君臣之間詢謀疇咨互
相可否以求至當此前代故事祖宗成法也陛下遵而
行之則决於萬幾也益以熟而察於百官也益以明聖
政益新天命益隆矣若乃仍如前日每事但以奏本進
入旨意批出臣恐偏聽生奸獨任成亂治化無由以底
於雍熙也凡此皆其見於政治者而尤必以德學為本
臣請得終言之其十曰德學夫人主之德欲其知如日
月之明則可以察枉直仁如天地之大則可以覆羣生
勇如雷霆之斷則可以收威柄故中庸曰知仁勇三者
天下之達德也而宋賢相司馬光之告其君仁宗英宗
神宗皆以仁明武為言光之所謂仁明武即中庸之謂
知仁勇也然是豈可以易而能哉必本於學矣成湯之
聖學於伊尹武王之聖訪於箕子曾謂聖帝明王全由
天資不假學力哉然五經諸史之博儒生且未易徧觀
而况於人主臣謂經莫要於尚書春秋史莫正於通鑑
綱目陛下宜留心焉不宜觀其善而避其惡也夫善惡
兼而觀之則於為君也既知禹湯文武之所以興又知
桀紂幽厲之所以替而趨避審矣於馭内臣也既知有
吕疆張承業之忠又知有仇士良陳弘志之惡於馭外
臣也既知有蕭曹房杜之良又知有李林甫楊國忠之
奸而用舍當以其為知仁勇之助豈不大哉苟徒若前
日使儒臣誦其善而避其惡是猶恐道路之有陷阱閉
目而不視恐魚肉之有餒腐擁鼻而不嗅其不至於誤
食而嘔噦冥行而顛躓者少矣伏惟陛下以不世出之
聖當大有為之時誠能本於德學以見於政治則天下
之大尚如金□之完固而未缺臣見國勢可強仇耻可
雪兄弟之恩可全祖宗之治可復而何難哉臣干冒天
威不勝戰懼伏惟擇其言而赦其罪幸甚
于謙憐忠錄(夏時正)
正統己已敵人額森入獨石宣府一帶及秋特猖獗甚
六師親征公與尚書鄺埜力言但當嚴𠡠宣府總兵楊
洪慎防固守隨方應禦不煩勤遠不聽吏部大小臣合
詞請留亦不聽遂行是年八月三日也其望師駐狼山
土木玩忽不為備敵騎奄至王師敗績死者填委溝壑
為滿英宗皇帝北狩遠去宣府懷来等衛僅保餘息臨
邊城堡奔避為空京師大震公時居留聞報大慟念惟
軍旅自兹方興司馬掌邦政我其不任誰當我任一切
攬而有之倦忘寢而飢忘食聖烈慈夀皇太后聞知公
名進尚書固辭始就職是時三營精銳盡簡征行留者
老弱弊敗京師百萬衆聚時事情百出公先事預防
攝權制變運用一心萬目齊視倚為安危輕重景泰帝
時居郕邸權宜監國公啟遣官亟先清理選補京衛官
軍四出招募軍士舍餘義勇民壯僉點民丁替換京漕
江北衛分官軍俱隸三營操備紫荆等處關口奏保楊
洪等督操三營都御史軒輗等巡撫浙江等處拊循防
禦顧集民間執鍛助兵仗局作憲廟春秋方富正位東
宫景泰帝尋以廷臣翊戴合詞勸進遙尊英廟為太上
皇帝改明年為景泰元年天下始知有君南北道通朝
貢畢来戰守之具一月完備士氣復振人心乃定朝綱
為肅法令乃行太監喜寧本夷種也土木敗降額森因
為其用盡以我細大告之遂為嚮導奉英廟趨紫荆關
京師戒嚴恟恟無固志往往挈家南奔又侍講徐珵妄
言占象倡議南遷事傳聞六宫而二三大臣復依違其
間公為慟哭於廷抗言京師天下根本宗廟山陵社稷
咸在百官萬姓帑藏倉儲咸在此處不守何處可守若
一動則大勢盡去宋南渡之事可監矣不幸俱死於此
一步不得離比太監金英特是公言堅持固守之議公
奏簡親信及戚畹重臣環衛宫闕守九門各以強幹有
志節給事中等官王竑等監之盡令郭外攜挈入城仍
行敵所經由堅壁清野固守勿戰公乃請率先將士躬
擐甲冑軍於德勝門外閉闔城門誓言必死泣諭三軍
曉以國恩當報忠義難得事幾一失禍患立至生不如
死人人感奮勇氣百倍十月之朔額森入紫荆關傳言
送駕還京長驅直前其先至者星散前突我軍堅不為
動知我有備稍自引却額森次至城下對我壘而陳英
廟在額森所敵覘我整暇叵測不敢有加我亦不敢向
敵輕放一矢朝廷日遣使至額森壘問安喜寧嗾額森
邀我六七大臣出城議和奉駕回京邀我議和等物百
萬萬計乃其狡獝本心將以媒蘖釁端責我以所難從
也廷議依違莫决禮部使来問公公曰今日止知有軍
旅事他非所敢聞喜寧每隨問安者入城中間秘莫之
知但見其奉英廟弗懈益虔而額森則日望議和至所
計在金帛也故自次城下至是凡七日為既望我諜益
審奉駕就寬燥地與其壘離隔為遠乃砲擊其壘敵死
砲下萬計額森大沮宵遁復奉駕以偕我軍奮欲乘之
言者不欲邀擊窮追乃止逐出境外縱自去初紫荆失
守公集議所以禦之之策皆曰額森善戰而我士新集
且脆弱公曰聞善戰不若不戰而屈人也乃一以忠義
干城卒致一矢不遺敵衆自退且於其去有可乘而縱
不之追彼其冥頑無覺也歟否焉寧無心悅誠服也歟
平居天柱地維之位駢列公方外来不期月適罹多難
獨能煉補以無傾天真純祐儲以待之非偶然也進少
保總督三營固辭如初益閉門謝客口略不言有言今
日宋李綱大不能及公曰四郊多壘卿大夫之耻城下
但不盟耳今惟有問罪還復車駕爾餘皆非所宜言乃
即計授都督楊俊等擒獲喜寧伏誅方懸重賞行搆額
森身動訓閱養威畜銳刻日大舉期在得志適若有所
監格額森悔過效順請自奉駕還京言不及他事久持
不下既下廷議多言敵情譎詐難信公曰此天意也君
臣大義兄弟至親正當速遣使奉迎以承天心若果額
森言而無信則我為有詞矣衆議乃决明年英廟還京
衆歸公一言之重
名臣經濟錄卷三
