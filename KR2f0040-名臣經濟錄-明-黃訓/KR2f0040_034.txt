名臣經濟錄卷三十四
明黃訓編
兵部(車駕上)
為守衛事(劉大夏)
車駕清吏司案呈奉本部送於兵科抄出河南道等衙
門監察御史等官石玠等題前事據虎賁左衛中所副
千戶李泰呈稱正德元年正月初四日輪該守衛長安
左門外第一鋪至第二鋪原設銅鈴七十八箇本日夜
有本衛右所副千戶胡安軍人任顯等傳逓到鋪止收
七十二箇内少六箇随據該衛右所副千戶胡安呈稱
守衛長安左門外第三鋪至第六鋪有羽林左衛中所
千戶劉讓軍人劉忠等傳逓本夜巡更銅鈴止收七十
二箇又據羽林前衞中所千戶張進呈稱守衞長安右
門外頭鋪本月初四日夜原發銅鈴七十八箇至八鋪
摇脱鈴子轉回鈴二箇西安門又轉回三箇次日早長
安左門止交七十二箇等因到部臣據此除臣親詣長
安右門第一鋪取出前鈴查騐見在七十七箇鈴子俱
全内委少一箇臣等竊惟前項銅鈴每夜初更時分自
長安右門頭鋪陸續發起一軍一鈴相接傳逓以嚴夜
警最為緊要今稱少鈴一箇必是提鈴軍士彼此推託
不即逓送遂至遺失所據長安左等門上直指揮并各
鋪管軍千百戶及留守五衞輪該巡點官員職專管理
不行嚴謹俱各有罪但週圍紅鋪數多直更各有時刻
前項銅鈴未審的係何鋪何人失落必須逐一挨審方
得明白合無着落留守五衛輪該巡點官員督併上直
等指揮官上緊挨查務見的確將失鈴人員備由奏送
法司行提問擬照例發落以為將來守衛不謹之戒便
益緣係守衞事理未敢擅便等因奏奉聖旨該衙門知
道欽此欽遵抄出送司案呈到部參看得所奏失落銅
鈴擬合挨查為此連送該司仰行留守中衞指揮馬智
督併長安左右二門守衛官查勘自本年正月初四日
右鋪原發銅鈴若干左鋪接受若干至初五日曉緣何
内少一箇着落該夜官軍逐一沿鋪查勘前項銅鈴要
見在于何鋪沉匿失落務要查明得獲星馳回報以憑
施行毋得遲違取罪不便
題應詔陳言以釐弊政事(劉大夏)
車駕等清吏司案呈各准武選清吏司手本奉本部連
送准禮部咨該禮科等科給事中等官倪議等題臣等
諫垣叨任耳目極言進諫職分之常矧近者欽承詔旨
朕方圖新政理樂聞讜言除祖宗成憲定規不可紛更
其餘事關軍民利病切於治體但有可行的着各衙門
大小官員悉心開具明白來說禮部知道欽此用是有
以窺皇上憂勤之心恒切于宸衷作新之念昭揭于言
表苟有見聞敢復緘默第以迭年災異屢發綸音彼一
時各衙門所奏連章累䟽非無可取經時閱歲未盡施
行臣等今次所言就中亦多相類竊恐與前均成故紙
然則軍民之利何時而興軍民之病何時而祛乎伏望
皇上普施離照大奮乾剛查取前項節次奏本并今開
具事情凡有利于軍民者期在必興凡有病于軍民者
期在必祛如此則求言以實而不徒文治道隆而無或
替矣等因奉孝宗皇帝聖旨該衙門知道欽此欽遵抄
出送司案呈到部看得給事中等官倪議等所題事件
俱係别衙門掌行擬合通行除外合就備申開咨前去
煩為查照施行移咨送司看得咨開給事中倪議等所
題事件除革夤緣等事另行所據減船隻恤守衞開絶
軍三事俱隸别司掌行案呈連送到司案呈到部看得
給事中等官倪議等所言後開三事俱係安民切務理
合逐欵議擬開列前件具奏定奪緣奉孝宗皇帝欽依
該衙門知道事理未敢擅便謹題請旨
一恤守衞照得各衙門守衞官軍所以拱護宸極庸備
不虞在祖宗時待之甚厚月糧之外加以直米餘軍代
其炊㸑奈何近年以來勞苦百端守門内官恣意剋剥
随補随逃不能聊生先該給事中張弘至指揮羅永等
各建言前事節奉俞允查革旬月之間稍知警畏以後
仍蹈舊轍需索反倍于前軍士之病莫甚于此伏望皇
上軫念軍士之苦門禁之重嚴立禁革科條敢有仍前
剥害者革去職任許被害軍士赴巡城官處告理以憑
參究區處如此則軍士得以少甦而逃亡可免矣前
件查得守門内官剋剥軍士近該給事中張弘至指揮
羅永高夀各開欵建言門官不分班次一槩科擾直軍
要行定與班次免致混擾本部逐欵議得各門内臣因
是近年定與網巾銅錢以致百計需索至有菜蔬錢掃
帚錢上樓等錢然始猶止于該直官員以後一槩混擾
訪得午門等門每三日一直用錢一萬四千五百餘文
東華等門每三日一直用錢一萬九百餘文西華等門
每三日一直用錢一萬二千六百餘文玄武等門每三
日一直用錢一萬二千一百餘文東華西華玄武等門
又有出車使用比之前門濫取尤多致令軍士月糧直
米俱不得用妻子凍餓各官欲令分班意正在此除已
往不必追究外乞勑司禮監裁减之後仍各定與班次
每門各置欽錄文簿一扇輪直明白若不該直在門混
擾軍士許點城科道官并本部委官查檢文簿據實參
奏等因開欵題奉孝宗皇帝聖旨這事件着各該衙門
查奏定奪欽此欽遵已經開具手本賫赴内府司禮監
徑行奏請定奪去後查無定奪過緣由在卷今該前因
合無本部備行點城科道等官拘審各門守衛官軍如
果已經内府司禮監查奏定奪守門官仍前分外需索
害人許各官指實參奏挐問若是未曾定奪即行該監
遵奉查奏仍每門給與定奪過班次文簿一扇庶使各
官有所查考門軍知所遵守
一减船隻照得南京馬快船隻指以供應上用為名濫
起數多混搭客貨沿途騷擾地方軍民受害不可勝言
先該尚書馬劉各言前事議擬量减緣由未蒙俞允軍
民之病莫甚于此如蒙乞勑該部議處將南京供應物
件如馬槽銅器等物係北京可置造者改在北京造用
其餘難以更改者亦要斟酌物件多寡儘船装載量為
撥給仍乞申明禁例不許恃勢凌虐驛逓衙門混搭客
貨僣用吹手軍餘護送如此則沿途有司軍衞不致騷
擾而裡河貧民得以少甦矣前件看得南京馬快船
隻之類近奉詔書内一欵己令南京兵部查奏定奪以
甦軍民困苦本部難再别議
一開絶軍查得正統二年事例内一欵一軍政條例内
開所勾軍士若有丁盡戶絶并山後等處人民挨無名
籍等項三次有司保結回申委無勾取軍衛有司各另
造冊轉繳兵部開豁今照各處衞所官吏不行遵守又
將曾經五次十次保結無勾軍人一槩造冊開勾今後
各處衞所將先曾三五次保結并今次重行清審明白
無勾者俱且住勾不許重復造冊勾擾若有故違查勘
是實照依原奏准榜例查問當該官吏及照各處清軍
官員不恤民隠惟欲取足三分之數以逭已責將年久
無勾軍士一槩勾擾為害不可勝言如蒙乞勑兵部轉
行清軍御史查照正統二年以前至今猶回丁盡戶絶
挨無名籍及永樂二十二年以前遇革為民軍士督令
清軍官員再加研審是實取具官吏里書人等重甘結
状造冊繳部即與開豁免清仍行各該衛所不許一槩
朦朧開勾如此庶軍伍可清而民困少紓矣前件查
得先為修明軍政事該監察御史黎鳳奏要將各處挨
無名籍軍役照例開豁等因該本部議得此等軍政若
非軍衛惑于老軍之妄報則是有司昧于里書之作弊
若不斟酌事理一槩開除未免奸弊日滋軍伍日耗合
無本部通行各該清軍御史督同所司清軍官員自正
統元年以來一向清軍作挨無軍士除衛所籍貫姓名
來歴全然不明及遇例釋放重各改調查無憑據曾經
回報一二十次者依今所擬行各有類造通知冊一本
繳報類發各該衛所查照開除不許再行勾擾但有衛
所籍貫止是差訛不明者難稱挨無務要嚴督里老人
等照舊清理務見下落不許只憑里書執據前案作挨
無造報若查有前弊就將里書挐問如律責令補當軍
役等因於弘治十六年九月十七日題准欽遵外續為
陳言時務事該兵科給事中潘鐸奏要將各處丁盡戶
絶及挨無名籍軍役已經回報至今三五十次者照例
開豁等因該本部議得各處軍伍丁盡戶絶者固實有
之里書作弊者數亦不少止因近年定三分之數有司
明知屢經結正亦必差人解查圖凑前數累及無辜所
以給事中藩鐸復有此論合無查照本部近日題准事
例仍通行各處清軍御史照理分豁相應理者仍舊清
理等因又于弘治十八年三月二十四日題准通行欽
遵去後今給事中倪議等又奏前因案呈看得挨無名
籍及丁盡戶絶等項軍役槩查有無近日本部節次題
准事例難又别議合再通行各處有司將前項應開軍
士查勘明白作急造冊繳來以憑轉發各該衛所開除
施行
題禁革宿弊以強守衛事(李承勛)
車駕清吏司案呈奉本部送兵科抄出湖廣道監察御
史張仲賢題臣于本年正月奉都察院劄付差點皇城
内外守衞官員春季己滿彼時以聖駕未臨兼委點閘
防守官軍故得再承前差至今夏季又終例該更替前
項守衞巡點半年中間情弊見聞頗稔事關職業不敢
無言臣竊惟皇城内外禁守衛之設非止肅儀衛以壮
國威寔以嚴關防以消奸宄必其強盛方為可觀若或
廢弛何以戒備故夫守衛官軍有將領内臣常川管轄
有科道部屬不時巡點先年立法至為詳密近來廢弛
似為殊甚臣每一巡點一門一鋪官軍見其見在者身
無完衣逃亡者每為過半詢察緣由或因網巾錢少不
敢過班或以拖欠班錢借貸不到前番點視如此後番
來點亦然雖其量為責治其弊仍前備求其故盖因守
門内官内使人員數多一門多者十二三員名少或七
八員名雖奉詔旨减革有退去而復來者有比舊時翻
添来者每軍過班三日即退銅錢百文作為網巾之名
此外又有聽事帚掃臺桶等錢枝節科索亦頗多端軍
士辦納不前只得扣除直米兑賣月糧甚至借貸箠楚
誅求殆無寧日前項軍士皆無恒産多係傭工手藝為
生縱無家口之養歇役三日豈能辦此錢數日朘月削
以至貧窮到骨繼以逃亡致使守衛日弛門禁不嚴若
不早為計處將來之弊有不可言者矣切照各門内官
内使玩視詔旨任意添留剥削害人不恤軍士事雖微
小所關匪輕聖明在上豈宜有此伏乞皇上軫念貧軍
重惜守衛如蒙乞勑司禮監將皇城内外各門内官内
使人員遵依詔旨一體查减定以名次不許私自添留
其一應索取網巾等錢通行禁革違者有罪以蘇困窮
庶乎守衛官軍少得蘇息而門儀亦為之振肅矣等因
題奉聖旨該衙門知道欽此欽遵抄出送司查得正德
五年九月内為陳情乞恩分豁多官負乏軍士困苦等
事該濟陽衛軍人關能舉等奏稱各門門官成化等年
間止是一正一副近年以來添設數多剥削軍士乞勑
司禮監查照舊例裁革等因該本部查得皇城各門額
設門官原與本部無行合無行移内府司禮監備查明
白應否裁革徑自覆奏定奪施行等因具題奉聖旨都
不動以後朝廷自有處置欽此續為開讀事伏覩正德
十六年四月二十二日頒布詔書内一欵一京通二倉
水次倉皇城各門京城九門各馬房倉場各皇莊等處
但係正德年間額外多添内臣司禮監照弘治初年例
查奏取回欽此除欽遵該司禮監查奏外查得近該兵
科都給事中汪玄錫等題為申明門禁事開稱皇城四
門邇年以來人心玩愒内外官員出入僕從成羣甚者
内官家人潛住各官監局直房經旬不出乞要禁革等
因該本部議擬具題奉欽依是皇城門禁最宜嚴謹他
每說的是你部裡便查舊制通行申明禁約欽此又該
吏科等衙門給事中等官閻閎等題為守衛事開稱昔
者魏相給事漢朝言變異以人災為重周廬宿衛務期
嚴靖近年以來法度縱弛門禁視為泛常内外人員猶
爾玩愒驕泰之習未能即改一體重為禁制等因該本
部查議具題奉欽依是楊受等都着法司提了問今後
内外守衛人員務要加意撫恤軍士仍不許擅離私行
代替欽此續為申明禁約以嚴守衛事該本部照得皇
城乃天下之根本華夏所觀瞻祖宗禁約事宜見載榜
例法度森嚴恪宜遵守近年以來人多怠忽事因廢弛
守衛門禁視為泛常以致閒雜人等任意出入往來肆
無忌憚甚至法外遺奸交通賄賂盖由各該守衛守門
内外官員人等不肯奉法仔細盤詰惟事偷閒私行代
替甚者賣放占用或辦網中菜蔬等錢以充私儲及至
點閘之時四散呼唤旋來應名借彼補此兩相影射己
既不正焉能正人所以人心玩愒如故驕泰未改若不
重加申明禁制誠恐内外奸細竊肆覬覦杜漸防微不
可不慎伏惟聖治既新舊染宜雪命下之日合無本部
出給榜文於皇城四門張掛曉諭在直守衛内外官軍
人等務要恪遵祖宗成法常川直守仔細盤詰朝參官
員跟隨辦事官吏人等俱照弘治元年題准事例若有
故違并守衞官軍人等仍前躱閃代替及賣放私占辦
納網巾菜蔬等項積弊俱聽點城巡視紏儀科道等官
着實點閘巡視糾勘參奏提問從重究治等因具題奉
欽依是皇城門禁係是重事你部裡便查照舊例出榜
申明禁約欽此俱經通行欽遵禁約外今該前因通查
案呈到部看得監察御史張仲賢題稱皇城内外門禁
每一巡點一門一鋪官軍見在者身無完衣逃亡者每
為過半或因網巾錢少不敢過班或以拖欠班錢借貸
不到盖因守門内官内使人員數多一門多者十二三
員名少或七八員名雖奉詔旨裁革有退去而復來者
有比舊時翻添來者每軍過班之日即追銅錢百文作
為網巾之名又有聽事帚掃臺桶等錢支節科索多端
軍士辦納不前只得扣除直米兊賣月糧箠楚誅求殆
無寧日前項軍士以致逃亡及照各門内官内使玩視
詔旨任意添留剥削害人不恤軍士乞勅司禮監將皇
城内外各門内官内使人員遵依詔旨查减定以名次
不許私自添留其一應索取網巾錢通行禁革一節照
得皇城門禁守衛官軍所以拱護宸居譏察奸宄干係
甚重先年守門内臣每一門正副内官并内使通不過
四員小門不過二員止令提督守衛關防出入此外别
無科斂等項名目近年門官添設數多規圖利潤科索
百端是以網巾菜蔬掃帚等錢為名不一而東華西華
玄武等門又有出車使用臺桶等錢以此軍士受苦不
過只得各將直米扣除月糧兊賣本軍空腹供役形容
枯瘁衣服繿縷致使逃亡相繼門禁日弛所以監察御
史張仲賢目擊其弊奏要禁革深為有見若不早為更
張軍士何以免害仰惟皇上建極之初涣頒明詔剗除
宿弊即及于此守衛官軍誰不感戴但前項門官雖經
查革比前原額尚有餘員誠恐將來因循不無又復如
舊伏望皇上特勅司禮監將各門内臣再行查减務照
原額存留凡非舊制原額者盡數革去永為遵守其額
内存留者仍乞天詔丁嚀戒勅今後務要撫恤守衛軍
人不許剥削科害網巾等錢一切通行禁革不許在門混
取如有故違及以後各門敢有夤緣額外添設者許巡
視皇城科道等官指名劾奏罷黜緣係禁革夙弊以強
守衛及奉欽依該衙門知道事理未敢擅便謹題請旨
題申明禁約以嚴守衛事(李承勛)
車駕清吏司案呈查得永樂七年欽奉太宗皇帝聖旨
皇城四門守衛官軍恁部裡便將舊制榜文曉諭他每
知道欽此已經欽遵將禁約事宜開欵木刻紅榜見在
端門外左右張掛曉諭又查得成化七年為脩德弭災
事該文武大臣并科道官英國公張懋等會本部奏稱
皇城門禁至為緊要近來守衛官軍多有雇人應點隨
即散去行術并買賣諸色雜人出入内府奸宄莫辨今
後守衛官員人等務遵祖宗舊制榜例嚴加搜檢但有
無名之人及假帶牌面者就便挐送法司究治其守衛
官軍該部并科道各差官一員不時點閘但有不在及
冐名頂替者徑自參奏挐問等因具題奉憲宗皇帝聖
旨卿等所言皆切時弊該衙門便整理行欽此成化十
二年又該英國公張懋等會題内開長安左右門初開
先放常朝及見辭等項官吏盡絶方許驗牌放進各監
局工役人等有攙越混進及夹帶財物入内買賣者守
衛官具奏治罪等因具題奉憲宗皇帝聖旨卿等所言
皆為國為民的事其餘的都准行欽此弘治元年又該
刑科給事中韓祐題要關防皇城門禁乞行各門守衛
官嚴督各軍每早整齊排列責令單行進入凡遇朝賀
并朔望日俱於各朝房内具服以進朝畢仍回本房换
服如遇雨雪止許一人随帶毡衫雨帽其餘早朝並不
許帶領伴當人等躋然闖入其外來朝見官吏并公差
奏事及四夷人等應引見者各該衙門每日早先詣長
安門外聚集照數引進其官吏監生進入除有服飾可
驗餘無牌面者不許一人冐入若守衛官軍不行嚴加
關防許糾儀御史參究其伴當人等敢有如前諠譁接
應者一體究治等因該本部議得原奉欽定跟随辦事
官吏人等大臣三人其餘一人或執該用簿書或拿更
换便服等項不但只拿雨具一事而己俱於闕左闕右
兩行廊房之下伺立中間敬怠不等或又有分外多帶
以致于下水牌諠譁接應除公侯駙馬伯儀賓并文武
大臣原定許帶三人者無復他議其餘許帶一人者中
間若有賫奏賫精微關勘合接本註銷等項者再添與
一人俱立于前項兩行廊房之下不許擁立于下水牌
所在候官朝退各供乃事其前項所帶人員各以朝官
門籍為主行令置造木牌懸帶守衛官軍辨驗放入其
謝恩見辭工滿囚人進春進歷送納錢糧諸色人等經
該衙門給與牌面事畢放回人數多者給印信手本送
守衛官照入等因具題奉聖旨是無牌面的還着錦衣
衛緝拿欽此及查得正德十六年五月内為申明門禁
事該兵科都給事中汪玄錫等題稱皇城四門邇年以
來人心玩愒先朝門禁雖有板榜懸掛槩作虚文其内
外官員出入僕從成群至於一應閒雜之人或倚托勢
要或偷竊錢糧或打點公事或交相買賣或藏匿亡命
甚者内官家人潜住各官監局經旬不出内外交通政
務舛錯乞要備查先朝板牓事例嚴加禁約等因該本
部議得近年以來官廢道揆人無法守以致出入混淆
奸偽難辨誠如都給事中汪玄錫等所言合無通行申
明禁約備行内外守衛官員督令守門官軍今後務要
嚴加搜撿密切關防俱遵祖宗舊制凡出入人等俱要
驗其真正牌面記名驗放敢有肆行出入者守直官軍
随即擒拿具奏處治巡視皇城科道及本部委官亦要
不時點閘務要照依板榜事例嚴督守門官軍用心搜
撿毋得視常故縱如違指實糾舉參究等因具題奉欽
依是皇城門禁最宜嚴謹他每說的是你部裡便查祖
宗舊制申明禁約欽此節經通行欽遵訖續為守衛事
該吏科等衙門給事中等官閻閎等題稱西上門北小
門旁有軍人張思名身故係是内地謂宜究竟端的及
稱昔者魏相給事漢朝言變異以人災為重周廬宿衛
務期嚴靖而連日衛卒或死而不知所因年來法度縱
弛門禁視常内外人員猶爾玩愒驕泰之習未能即改
惟一體重為禁制等因該本部議照皇城門禁最為嚴
謹自洪武以來立旗手等二十衛官軍輪班直守仔細
關防出入搜撿頃刻不許擅離參照指揮等官楊受等
俱属故違律合提究等因具題奉聖旨是楊受等都着
法司提了問今後内外守衛官員務要加意撫惜軍士
仍不許時刻擅離私行代替欽此又經欽遵備行訖前
項事例雖經節次通行欽遵去後而内外人員若罔聞
知入朝之際僕從成行擁衆争先真偽莫辨守衛官軍
恬不加意散朝之後買賣負載雜如市途東西往來視
為便道守衛官軍或坐卧而不顧或睨視而不言雖經
禁約視為虚文盖因循舊弊未能頓除而紙上文移未
可以悉知也合再申明舊例出榜曉諭等因案呈到部
切照皇城乃天下之根本華夏所觀瞻祖宗禁約事宜
見載榜例法度森嚴恪宜遵守近年以來人多怠忽事
因廢弛守衛門禁視為泛常以致閑雜人等任意出入
往来肆無忌憚甚至法外遺奸交通賄賂盖由各該守
門守衛内外官員人等不肯奉法仔細盤詰惟事偷閑
私行代替甚有賣放占用或辦納網巾菜蔬等錢以充
私儲及至點閘之時四散呼唤旋來應名借彼補此兩
相影射己既不正焉能正人所以玩愒如故驕泰未改
誠有如近日給事中等官閻閎等所言者雖經都給事
中汪玄錫等題行禁約内外人員尚未知戒若不重加
申明禁制誠恐内外奸細竊肆覬覦杜漸防微不可不
慎伏惟聖治既新舊染宜雪命下之日合無本部出給
榜文於皇城四門張掛曉諭在直守衛内外官軍人等
務要恪遵祖宗成法常川直守仔細盤詰朝參等項官
員跟随辦事官吏人等照例大臣三人其餘一人或遇
隂雨及供事等項再添一人其内府供應人匠等項務
候朝畢方許驗牌放進外内公差官員人等及常朝官員
從人候立處所俱照弘治元年題准事例若有故違并
數外多帶及先期闖入朝門者守衛官軍即時阻退如
有倚勢不服并守衛官軍人等仍前躱閑代替及賣放
私占辦納網巾菜蔬等項積弊俱聽點城巡視糾儀科
道等官着實點閘巡視糾劾參奏提問從重究治其點
閘科道等官仍要三五日内在于東西長安門側出其
不意暗行糾視遇有違犯之人即時指名參究庶幾法
制脩舉拱衞肅清而臣民知所警畏矣緣係申明禁約
以嚴守衛事理未敢擅便謹題請旨
宫禁之衛一(丘濬)
臣按本朝十二衛即唐人十六衛之遺制凡諸衛之親
軍皆以番直宿衛執戈戟嚴巡儆監門禁而錦衣所掌
者乃鹵簿儀仗之事旗手所司者乃旗纛金鼓之物諸
衛皆統軍卒而錦衣獨領校尉力士即周之虎賁旅賁
也諸軍皆世卒而府軍獨簽幼軍即漢之六郡良家子
也始之設親軍也僅十有二後又稍有加焉諸衛正倅
一惟其世獨錦衣之任則不以世而以能盖天子御座
則夾陛而立天子御輦則扶轅以行出警而入蹕承旨
而傳宣皆在所司也矧又詔獄所寄人之死生係焉是
尤不可不慎擇其人也
宫禁之衛二(丘濬)
臣按本朝宿衛雖有武臣然皆爪牙之任而無有所謂
腹心股肱之臣請如唐人以大臣番直如太宗之用李
大亮者如此則既有虎賁銳士宿衛王宫又有勲德世
臣總司禁旅九重之上六宫之中得以安寝無虞矣
寰宇通衢書目
庚申脩寰宇通衢書成上以輿地之廣不可無書以紀
之乃命翰林儒臣及廷臣以天下道里之數總類為書
其方隅之目有八東距遼東都司陸行為里三千九百
四十四馬驛六十四水陸兼行為里三千四十五驛四
十又遼東東北至三萬衛馬驛四為里三百六十西極
四川松潘衛陸行為里五千五百六十馬驛九十二水
陸兼行為里八千三百驛一百有四南距雲南金齒陸
行為里六千四百四十四馬驛一百水陸兼行為里八
千三百七十五驛一百十三南踰廣東崖州水陸兼行
為里六千六百五十五驛七十有八又東南至福建漳
州府水陸兼行為里三千五百二十五驛五十四北暨
北平大寧衛為里三千六百一十四馬驛五十三水陸
兼行四千二百四十五驛六十一又西北至陕西甘肅
為里五千五十水陸兼行為里六千七百二十驛九十
六布政司十三浙江福建江西廣東之道各二浙江水
驛十三為里九百四十八福建水馬驛四十一為里二
千八百四十五江西水驛十五為里一千五百二十廣
東水馬驛四十五為里四千三百九十河南陕西山東
山西北平湖廣廣西雲南之道各二河南水驛三十一
為里二千八百四十五馬驛二十二為里一千一百七
十五陕西水馬驛五十一為里四千一百馬驛四十一
為里二千四百三十山東水馬驛二十九為里一千九
百一十五馬驛二十六為里一千四百八十四山西水
馬驛五十為里四千三十馬驛四十一為里二千三百
八十北平水馬驛四十七為里三千四十五馬驛三十
九為里二千三百六十四湖廣水驛十八為里一千七
百三十馬驛二十六為里一千五百三十五廣西水驛
五十三為里四千四百六十水馬驛六十四為里四千
二百六十五雲南水馬驛九十六為里七千二百馬驛
八十三為里五千二百七十五四川之道三水驛九十
四為里七千二百六十五馬驛八十二為里四千七百
九十五水馬驛七十為里五千九百時天下道里縱一
萬九百里横一萬一千七百五十里此其大略也四夷
之驛不與焉
題為陳言事(于謙)
近該内官監太監陳謹題稱本監差内使管領打捕戶
於真定河間等處打捕野味魚戶於直沽海子口等處
打魚合用口糧脚力扛擡軍士人夫該衙門照例差撥
應用等因該工部官欽奉聖旨是只着本監魚捕戶自
打有時起送逓運所船隻車輛逓送前來不許勞動攪
擾軍民犯的不饒欽此欽遵行移應付臣有以見皇上
愛養人力而不欲勞擾軍民之盛心矣但真定河間并
直沽等處遭寇賊擾攘之餘正人心未定之際而所在
軍民流移公私匱乏屢蒙恩例寬恤一時未能蘇息加
以天旱不雨五穀未種頭畜牲口損失殆盡而軍衛有
司逓運所選集軍餘民壮備守城池地方或借倩車輛
船隻運送軍器物件差役繁重非止一端况即目當春
夏長養之時正物類生育之際所宜對時育物以廣好
生之仁兼且天氣日漸炎熱醃造亦非所宜萬一採取
失時恐難食用伏望聖恩乞將前項事務暫且停緩待
秋成以後斟酌整理如此則人物咸得其宜而恩澤益
以周流公私兩得其安而事體永為便利臣叨受國恩備
員輔導苟有所見不敢不言具題景泰元年三月二十日
奉聖旨卿言的是罷不必去欽此
申明舊例事(余子俊)
巡按陕西監察御史李敬題稱在京在外各衙門出使
公差人員該支廪給行三坐五雖有舊例但未知以日
期而論以衙門而論無卷可查若以日期而論每日日
行則三升坐則五升不難于支但遇有事緊急者一日
或行三四程者有之又未審如何支給若以衙門而論
倘一日經過三四處各支三升宿處又支五升則一日
却支一斗以上議論紛紜靡有定見不惟出使人員難
於遵守抑且有司驛分易於侵欺合著為定法通行在
京在外衙門遵守奉行奏抄到部照得宣上德達下情
防奸宄誅暴亂馭邊疆等項機宜不過旬月之間遍及
天下可以立待無或後期者實於驛傳是賴著有舊典
應合給驛使客本部於該賫信字號符驗則填濕字號
勘合備開陸路應付驢疋水路應付站船緣由於該賫
達字號符驗者則填良字號勘合備開陸路應付馬疋
水路應付站船緣由於該給驢疋紅船者則填恭字號
儉字號勘合俱令會同舘應付有職者多支廩給行路
之時每驛經過三升公幹去處經過三升經宿五升有
役者多支口粮不拘行路公幹去處一例支升五合前
項廩給口粮非比俸給乃是日逐便於使客飯食以免
躭遲所事之故通計一飯所費人有貴賤不同合用柴
薪蔬菜鹽醬之類僅勾備辦飯後倘有所剰盡皆狼籍
撇下在驛不成别用以此使客舊無一日經過兩三驛
不支廩給口粮之例似此小費非是加厚使客揆之事體計
程倍道不得不然但僻静去處或未貽慮衝要去處甚
是靠損如北抵南京水道站船一隻止載一人船隻有
限使客無窮循環逓送自夜達旦略無休歇驛道使人
實可矜憫中間亦有不才官吏人等不體朝廷立法初
意凡遇使客到來廩給口粮不與做飯止是支與粗米
不知使客又於何處做造所苦情状此其大槩積弊至
此誠可痛恨方圖舉行禁約間今該前因若不體念人
情申明舊例便利官民年復一年何以杜塞弊源用增
實效啓無先儘舊例無弊次將時宜可行者總為斟酌
刊行榜文發天下司府州翻刊就用司府州印鈐給發
所屬驛逓衙門張掛曉諭禁約不屬司府州縣所屬者
一體給發本驛不致頃刻稽留使客為主廩給口粮務
須與其做飯不願做飯者方許支與細米上不虧官下
不損民永為遵守敢有違悞者官員聽巡按御史按察
司官拿問吏典以下聽合干上司提問使客有犯生事
勒掯等罪赴京者該驛備行本部回還者備行本管衙
門照例參拿究治刊印榜文合用匠料紙張等項行令
順天府支給官錢買用
題驛逓過關米粮事(馬文升)
車駕清吏司案呈奉本部送於兵科抄出巡按直隸監
察御史馬允中題内一件處置驛逓過關米粮臣查得
舊例並無過關等項名色訪得先年間為薦新進貢黃
馬快船并各處緊急公文一時輳集或無見船装載或有船
濕漏不堪必欲守换不無稽留因此從宜每關一紙出
米三四斗貼與經過此過關之所以名也不意流弊至
今勒取數石未已傳曰作法於凉其弊猶貪作法於貪
弊將若何此之謂也若不姑近人情量為處置誠恐稽
遲公事責有所歸如蒙乞勅該部議處合無每夫一月
出米若干升收貯在官以備所急每關文一紙上水量
與米若干斗下水量與米若干斗無關文者升合不許
亦行各該驛逓板榜曉諭仍行各該巡河御史時常查
考收支數目務要明白不致所司侵欺違者參究如此
庶驛逓夫役不致逼迫逃移而公事亦不致于遲悮矣
等因并將處置接逓人夫皂隸并禁革官員多起關文
及禁革私鹽三事一同開坐具本該通政使司官奏奉聖
旨該衙門知道欽此欽遵抄出送司案呈到部看得所
奏除處置接逓人夫皂隸并禁革官員多起關文二事
本部俱查有見行禁約事例難再覆奏及禁革私鹽原
發去處係隸都察院掌行備咨該院轉行巡鹽御史徑
自查處所據處置驛逓過關米粮查得舊例並無過關
名色訪得先年為因公差人員各王府進貢到于驛逓
一時無船装載或有濕漏不堪若候守换不無稽誤要
將前路船隻打過從宜每關一紙出米三四斗貼與打
過不意流弊至今勒要數石要乞議處一節切惟驛逓
衙門所設有繁簡之分故夫役船隻有多寡之異且裡
河一帶驛站設立不過五七十里逓運所設立不過一
二百里之遠夫船有數而使客無窮但應付接逓之際
不可不斟酌緩急以通變時宜若遇緊急公務無船装
載量為貼助米粮令其經過此最人情兩便奈何因襲
既久人心奸巧強勒米粮數多委的負累人難今御史
馬允中所奏切中時弊若不量為處置禁約則事無定
體奸弊日滋深為未便合無本部移咨都察院轉行各
該巡撫都御史并巡按巡河御史及咨工部行令管河
郎中各嚴督各該所轄府州縣掌印正官除偏僻驛逓
外中間果係衝要去處如裡河一帶兩京各省往來公
差人使客頗多船隻不勾倒换每驛站五七十里者如
遇打過站船每隻止許貼過關米二斗每逓運所一二
百里者紅船每隻止許貼過關米五斗各於輪該走逓
水夫出辦不許一槩科擾如或凑辦不前願出雜粮者
照依時值價聽其便但不許過二斗五斗米粮所值之
數府州縣每年置立印信文簿一扇發去各該驛逓收
掌如遇差多船少接應不敷將貼過米粮俱於前簿内
明白附寫某月日准某驛逓關文奉何衙門差委何人
往某處公幹無船倒换貼與米粮若干若係長行馬快
船隻此與倒换船隻者不同及無關文者俱不許升合
支貼若干勢要之徒多勒過關米粮者許各該驛逓申
呈巡撫巡按官處參究該管官吏夫甲人等敢有指一
科十因而侵欺入已者事發罪不輕貸年終巡撫及巡
按巡河等官吊簿稽考查出奸弊徑自提問如律仍行
出給告示發仰驛逓常川張掛曉諭如此則過關米粮
自有定數公差人員不敢多勒而驛逓不致騷擾矣緣
是處置驛逓過關米粮及奉欽依該衙門知道事理未
敢擅便謹題請旨
為建言民情事(馬文升)
車駕清吏司案呈准武庫清吏司手本奉本部連送該
本司案呈奉本部送准禮部咨弘治十三年月日不等
於禮科抄出吏部等衙門聽選等官人等洪旻等呈建
言民情事件該通政司官於奉天門奏合着禮部抄出
會官議奉聖旨是欽此欽遵抄出到部會同各部都察
院通政使司大理寺六科議得除有例見行及泛言難
准外數内七件合准所言宜從吏部等衙門查勘定奪
施行未敢擅便各官於奉天門奏奉聖旨是欽此欽遵
擬合通行除外合行抄單移咨貴部煩為施行等因備
咨抄單送司看得單内開聽選官洪旻等所奏差點軍
解津貼不均等四事係本司承行另行呈堂外照得包
攬驛夫加取夫價等八事係隸車駕職方清吏司掌行
案呈到部合連送該司仰將應行事件呈來定奪仍將
包攬驛夫加取夫價等事移付車駕職方二清吏司各
另一體呈來施行連送到司抄單粘連手本前去車駕
清吏司煩為徑自呈堂施行等因手本送司案呈到部
擬合通行為此開具
一連送該司仰付勘合卷類行福建布政司轉呈鎮守
官會同巡按御史煩照會官議奉欽依内事理欽遵施
行計開吏部聽選官許朝珮福建興化府莆田縣人言
事一包攬驛夫加取夫價事竊惟包當夫役累有禁例
而不遵該驛官吏容情而罔革臣竊見本府莆田楓亭
二驛俱是莆田仙游二縣田粮編僉防旱二等夫役防
夫之設專以逓解囚犯旱夫之設只是扛送等用逐驛
交接不過五六十里之程每米一石按月輪流不過三
五次之差而已先年一向被附驛慣熟軍民包當就夫
戶家米一石索取銅錢二三百文又有輪該廩給每次
多則費銀七八兩少亦不下三四兩俱是該當夫戶出
辦至成化八九年間本府知府潘琴到任體知前弊及
蒙巡撫都御史張宣等便宜處置斟酌計估每米一石
定則價銀二錢案仰本府着夫戶照季本府秤收按季
發驛查照夫次驗日給與工雇及廩給俱内支用尚有
餘剰銀兩收官公用官民兩便比於包當民得省半後
因知府潘琴等去任又被積年包攬之人通同久慣無
粮老人妄呈收銀不便仍舊包當今見近年以來人尤
奸詭每米一石勒取價錢四百五百文者稍有不從輒
便生事妄作不着役申呈批挐責罰或有等夫戶本身
自去應當者却又通同官吏那越夫次日逐差撥無時
休息使其連累懼怕盡歸承攬且防夫價錢則索取倍
於旱夫况一般田粮編僉而夫價多寡不一似此奸弊
莫革民患益深且莆田目今災旱相仍人民缺食艱窘
至甚又兼差役浩繁民不聊生若再被無籍之徒仍前
包攬加取夫錢不無愈加困苦如蒙乞勑該部轉行本
府縣查照先年都御史張瑄等定議價銀則例着令夫
戶備價赴府當官秤收按季發驛支用如有包攬之徒
仍前在驛包當加取夫價索騙民財者合無照依積年
事例問發邊遠充軍庶使包攬之徒無多取之弊而人
民免受侵漁之害實為便益前件行福建鎮守官會同
巡按御史查處定奪
一咨巡撫山東都御史徐除外移咨前去煩照會官議
奉欽依内事理欽遵施行計開直隸順德府内邱縣部
粮典史吕孚乾係山東登州府黃縣人言事一處驛站
奸弊以蘇民困事切照本縣原編黃山舘驛粮僉上馬
地九十頃中馬八十頃下馬七十頃驢每頭四頃牛夫
每名二頃每匹頭編殷實夫頭十名十年一次輪流挨
當每畆馬價鋪陳什物等項出銀一分各夫自徵馬驢
倒死鋪陳什物損壊於内買補最為民便例該十年一
造夫有消長不一地有推收之變又該取勘造冊里書
人等乘機作弊儧後那先地數飛走上司法無可禁只
得將地一頃二十畆入站五年常輪常養人情頗堪後
奉事例除去逃亡全戶充軍地畆止將見地併編隔年
一輪多被隠漏出錢五文地多錢少若以十年相較費
錢三倍之多又將馬驢鋪陳價銀徵解府庫任支以待
倒死損壊方給逓年預徵無益於民工食草料各夫自
徵不勾費用多將馬驢瘦損走逓不堪負累夫頭逃竄
者有之雖節行取委的悞事不便非獨本省為然誠恐
各處亦有此弊如蒙乞勑該部計議通行立法嚴明禁
革那移合無將逃亡全戶充軍遺地俱有佃種之人併
作一處俯順民情照前編定十年一輪後該造冊夫頭
消長就於貼戶内補編一名應役地有推收當輪過籍
幾年十分為率均出站錢如甲原地五頃内賣一頃與
乙冊内添一買地姓名各照地數朋當如此地無飛走
那移之弊可革民皆稱便各處站地倘有粮僉不同務
處省錢得宜不許更變前件兵部行山東巡撫官查處
一咨巡撫四川都御史劉除外移咨前去煩照會官議
奉欽依内事理欽遵施行計開四川重慶府巴縣民盧
漢言事一濫設鋪兵臣見得本縣該管五十餘鋪先年
本府掌印官量其道路煩簡公文多少僉設司兵常川
在鋪專一逓送其路通三司并各府州縣衝要者每鋪
設與司兵十名或八名路不衝要僉與司兵六名或五
名如本府迤東止通南川一縣往回别無分岐再往他
處縣小事簡三二日僅送公文一次每鋪舊設司兵四
名或五名迄今年久人多稱便公文無悮近年以來本
府事煩不預本縣止憑鋪長每年一次編僉官不知其
作弊將南川路鋪瞞官添僉司兵十名及十二名不僉
附近相應人戶却僉隔遠三四百里人戶以致畏遠不
願應當只得將錢交與近鋪慣熟奸人暗與鋪長分用
賣放少有正身自當或有告理官為擔代蒙蔽上司小
民被其羅織加以刁潑之名只得逃生遠避臣惟民乃朝廷
之赤子今却以為奸人資家之具增省在吏掌握誠恐
民怨日深如蒙乞勑該部會議轉行四川巡撫巡按并
布按二司嚴加禁革督同本府掌印官從公查勘毋容
縣官飾詞回護止憑府主量路煩簡查照景泰天順成
化初年原設原鋪司兵額數衝要鋪分各僉與司兵十
名八名其餘鋪分僉與五名南川縣鋪僉與四名俱於
近鋪里内人戶僉點應役本縣掌印官督令司兵帶同
家小常川住簿逓送公文十年一次更换鋪長依律磨
勘赤歷不許干預僉拘仍查究多僉濫設司兵的係何
人作弊受財通將弘治七年以後鋪長查提拘問明白
司兵革發寧家聽當别差鋪長亦不得仍前干預害人
前件兵部行四川巡撫官通行查處務在均平以革奸
弊
名臣經濟錄卷三十四
