名臣經濟錄卷十六
明黃訓編
吏部(文選上)
題減省官員事(商輅)
臣叨侍近密輒以愚見數事開具進呈伏乞聖覽如有
可行乞勑該衙門施行如中間事有難行者乞賜寢罷
干冒天聰不勝戰慄之至謹具題以聞
一貴州湖廣先因猫寇猖獗蒙欽差保定伯梁珤右都
御史王來并參將等官統領官軍往彼征勦即今賊
勢已息地方稍寧而總兵等官在彼久住軍馬衆多
供給艱難况聞四川湖廣之民攢運糧餉不勝疲弊
乞勑該部將梁珤等取回彼處止令都督方瑛陳友
照依原奉事理調度二處官軍往來撫捕相機守戰
其貴州方面并府州縣流官俱係額外添設之數俱
乞取回庶得少甦民困地方幸甚
一臨清不過一縣地方先蒙欽差平江侯陳豫往彼鎮
守築立城垣開設衛分操練軍馬即今已有次第切
慮彼處廵按廵河管閘管糧收鈔收磚等項御史主
事等官常不下七八員不無官多民擾乞勑該部將
陳豫取回止令本衛指揮等官照例操守廵按御史
經過提督實為便益臣又照得真定保定二府既有
僉都御史祝暹在彼廵撫兼守備倒馬關其易州鎮
守又有參贊軍務僉都御史陳泰近聞祝暹患病未
痊合無陳泰不妨參贊照鄒來學事例就令廵撫真
定保定及提督紫荆倒馬關將祝暹取回定奪庶得
責任歸一
一正統年間各布政司地方俱添設僉事一員專管屯
田而南北直隸亦各設僉事於河南按察司帶俸令
其提督順天并鳳陽等府屯種緣河南按察司與直
隸有司無相統屬行事之際不無掣肘誤事今後南
北直隸屯田合無照提調學校事例另設御史管理
惟復止令一處清軍御史帶管將見在僉事革去庶
使便於行事
一山東等布政司并直隸保定等府正統十四年起取
民壯不曾赴京見在本處地方操守者彼時勑旨丁
寧諭以事平之日即放寧家今經三年未見定奪况
前項民壯俱係丁多殷實頭等人戸大縣或五六百
名小縣或不下二三百名除此之外有司每歲科𣲖
不無靠損下戸貧難小民愈致失所乞勑該部行移
各處將見操民壯悉發寧家一體當差其在京操守
民壯并舍人餘丁人等亦乞勑該部計議酌量放免
庶幾恩信兩全日後易於驅使
一薦舉本以求異才若國家科目未開則薦賢之路不
可不廣方今科目大開豪傑之士皆由此進則薦舉
之道豈容大濫臣切見各處保來儒士例皆除授教
職中間多有學問膚淺禮貌粗疎不由學校罔知大
體此等之人一槩使之為人師範豈不有誤後學乞
勑該部將見保來儒士發回原籍許令本處鄉試照
例出身今後教官俱於副榜舉人三十歲以上者選
除庶幾學校得人而人才有所造就若山林中果有
隱居行義不求聞達年四十以上學識卓異之人須
方面府州縣官公同舉保風憲覆實送部嚴加考驗
然後錄用如有不實罪坐舉主
題用賢事(商輅)
臣切照見任春坊司直郎林聰原籍福建人由正統四
年進士歴任刑科都給事中陞今職本官學識優長操
持端潔存心公正遇事敢言先在刑科衆皆推服今任
司直郎固是美職但所任政務頗簡未免以有用之才
置於閒散之地况今吏科都給事中張某久病不出如
蒙乞降特旨着林聰兼吏科都給事中管事如此則恩
出於朝廷非惟本官益竭忠誠勉圖報稱凡有言責者
亦皆聞風感激各思自效矣且今春坊官員多係翰林
等衙門兼職林聰原係都給事中今令以司直郎兼之
俸禄無增品秩仍舊於事體無損於政務有益且使中
外人聞之皆謂陛下誠於求言善於用賢所謂用一人
而千萬人悦豈不美哉臣職居近密偶有所見不敢緘
默
覆給事中韓鼎公選法奏狀(王恕)
文選清吏司案呈奉本部送禮科抄出禮科給事中韓
鼎題云云等因具題奉聖旨該衙門看了來說欽此抄
出送司案呈到部看給事中韓鼎所言考選監生出論
有請客之名要行出判語及令親供一節臣等議得考
監生出論題觀其作文以第高下此舊規也奈何所考
監生賢愚不一能者依經傍註一篇可成不能者閣筆
凝眸一辭莫措却乃不依本題别寫他作故人謂之請
客此等之人固不當取但人才難得是以或觀其寫字
或觀其人物而次第之以備下僚末職之用未嘗有棄
才也若與能者出論題與不能者出判語是使學者皆
記判語而不學作文非法之善也合無今後考選監生
聽本部出題取其文理平順者為一等文理頗通者為
二等文理不通若寫字人物有一可取姑以入選如此
則考選有方而高低自别矣其言各部主事等官有歴
俸三年二年未及二年而驟陞者有七年八年或九年
將滿而纔陞者拘於各部似乎不公要照郎中林㙱等
調改復除事例不分本部别部以歴俸年深者陞用一
節臣等查得往者各部缺官若本部有相應人員就於
本部陞用無相應人員方於别部陞調此見行事例若
戶部郎中林㙱員外郎吳裕調吏部是也若但以歴俸
年深為主不分清濁勤惰一槩更調如歲貢例不無賢
否混淆紛更太甚合無今後轉陞官員如某部缺郎中
員外郎先儘本部年深相應員外郎主事銓補如無相
應者則於别部年深相應員外郎主事調補如此則選
法公而人心勸矣其言旌異推舉有舉取未成而問發
為民者有旌異方畢而問發充軍者有行取到部調除
原職者要行連坐舉主一節所言有理合無今後在外
官員果有廉能公正政蹟卓異聽廵撫廵按等官從公
旌舉各注舉主於旌舉官員之下日後犯贓連坐舉主
如是庶幾舉能其官用得其人矣緣係陳言公選法及
奉欽依該衙門看了來說事理未敢擅便具題奉聖旨
是欽此
議都御史邊鏞保治奏狀(弘治元年)(王恕)
文選清吏司案呈奉本部送禮部咨該都察院左副都
御史邊鏞奏云云等因具本奏奉聖旨這本所言該衙
門看了來說欽此欽遵抄單移咨送司案呈到部當本
官所言任賢以遠奸諛等六事逐一看議明白各開前
件伏望聖明裁處緣係節該奉欽依該衙門看了來說
事理未敢擅便具題奉聖旨准議欽此
一議得君子小人迭為消長君子進則小人退小人進
則君子退自古未有用君子而不治用小人而不亂
者也且執德守義正直中和者君子也巧言令色便
僻側媚者小人也但君子難親而易疎小人難疎而
易親陛下新服厥命固嘗用君子而退小人矣今都
御史邊鏞拳拳以是為言者第恐君子雖用而信任
不專使小人得以間之終不能成其治小人雖退而
屏逐不遠復將夤緣復進終有以害其政夫知其為
君子而任之則不必致疑知其為小人而去之則不
可復用如是則正人立朝而萬邦咸休矣
一議得都御史邊鏞所言納諫以廣言路一節誠人君
為政第一事也陛下嗣位之初嘉言無不納善政無
不舉弊政無不革臣民無不悦服若李文祥之奏疏
其意雖忠直其言則逆耳陛下略不加罪但除事繁
縣佐使之歴練以成就之恩莫大焉不知者以為貶
李文祥以箝言者之口此邊鏞所以為陛下言之合
無准其所言行取李文祥前來照依甲等資格改除
在京事繁衙門使之歴練以成其德器一釋衆人之
惑一全納諫之名不亦善乎
一議得勸懲者人君之大柄所以歆動人心而警懼天
下者也今都御史邊鏞所言别善惡以昭勸懲一事
誠為有理臣等又聞古人有言賞必自疎遠始罰必
自貴近始賞自疎遠則賞一人而千萬人勸罰自貴
近則罰一人而千萬人懼陛下若納邊鏞之言用古
人賞罰之法則善無不勸惡無不懲而天下治矣
一議得名器者人君之至寶所以彰有德而别有能若
不擇其人而授之則奔競之風起而廉恥掃地矣其
何以為國乎陛下新服厥命擯斥奸佞惟賢是用固
未嘗以名器假人矣今都御史邊鏞猶以是為言者
但恐寡廉鮮恥之人尚在投間抵隙之言未絶惟願
陛下始終此心始終此政杜絶先容之私言自無倖
進之妄人夫如是又何患名器之不重而朝廷之不
尊乎
一議得都御史邊鏞所言乞勑廵撫廵按等官嚴加訪
察守令務致的實名著循良者指實具聞即便擢用
而無拘乎資格政果貪酷者據實訊問即便罷黜而
無待於朝覲其守令之中尤有循良之最者書於御
屏或錫車服以彰其能一節查得節次詔書與夫廵
撫都御史勑諭并本部奏行事理其於守令之賢否
俱有旌擢黜退之典今邊鏞復以是言之者蓋是廵
撫廵按等官奉行未至合無通行各處廵撫廵按官
查照節次詔書并勑諭及本部奏行事理嚴加訪察
知府知州知縣等官某人廉能公正某人貪酷害民
某人罷軟無為某人年多有疾當旌擢者具其政蹟
奏聞當奬勸者略為奬勸當拏問者就行拏問當黜
退者就行黜退當致仕者勒令致仕務在至公不許
顛倒是非致紊勸懲之道自取失職之譏
一看得都御史邊鏞所言陛下於文武大臣之中留神
俯察其才能性行孰可宰銓衡孰可總風紀孰可為
大將孰可為副參孰可撫安一方孰可守鎮要地既
即事以驗其才再因才以授其職不因瑕以掩瑜務
舍短而求長一節誠為簡法但自正統年間以來每
日止設一朝或兩朝每一朝臣下進見說事不過片
時聖主雖聰明豈能盡識盡察不過寄聰明於左右
之人大臣於左右之人相見者不多左右之人亦豈
能盡察識諸大臣之賢否亦不過寄聰明於門客門
客之識見未必盡合公論或得之毁譽之言或出於
好惡之私是以以直為枉以枉為直者多欲察識之
得其真必須陛下日御便殿宣召諸大臣與之講論
治道謀議政事或令轉對或閱其章奏如此非惟可
以識大臣而隨才任事可以啟沃聖心日進於高明
矣
論王府保舉官員奏狀(弘治元年)(王恕)
文選清吏司案呈奉本部送内府抄出淮王奏云云等
因具奏奉聖旨吏部知道欽此欽遵抄出送司查得劉
奎某府州縣人由生員成化二十一年七月遇例納銀
送南京國子監放回依親讀書至今方纔二年有餘及
查本部聽選監生自入監歴事以來守候十八九年方
得除授今劉奎之為監生未及三年輒便希求保舉圖
任伴讀若准所保不無遂其僥倖之計阻滯年深之人
及查得天下王府二十五處額設官員不為不多除良
毉典膳典樂外其餘俱係常選官員近年以來遇有缺
員往往奏保或稱妃兄妃弟或稱儀賓親屬與凡相熟
之人不論可否一槩奏保任用實壞選法阻滯常選之
人案呈合無今後王府官有缺該長史司便呈報各該
布政司轉達本部照缺於監生吏員内相應人員銓補
不許仍前奏保攙越仕籍阻壞選法如此則奔競者不
得倖進守正者免其嗟怨仍行各該布政司啟王知會
緣係乞恩保舉官員及奉欽依吏部知道事理未敢擅
便具題奉聖旨是欽此
議僉事林淮願就教職以便養親奏狀(弘治王恕元年)
文選清吏司案呈奉本部送吏科抄出雲南按察司僉
事林淮奏云云等因奉聖旨吏部知道欽此欽遵抄出
送司案呈到部看林淮奏稱雲南路遠母老不堪就養
辭官則家貧難供朝夕乞要授以本處或附近府縣學
教授教諭以便養母一節情實可矜况本官辭尊居卑
辭富居貧豈得巳哉合無俯順其情授以附近地方府
學教授職事令其到任以便養親親終仍除僉事職事
一以慰本官母子之情一以為臣下忠孝之勸等因具
題奉聖旨是欽此欽遵今查得直隸常州府儒學見缺
教授一員欲遵奉欽依事理將林淮准除授常州府儒
學教授順賫文憑令其到任管事未敢擅便具題奉聖
旨是欽此
選用新舊進士兼懲規避奏狀(弘治元年)(王恕)
照得舊例進士登科之後自本年至第三年第二甲進
士内則選主事等官外則選知州第三甲進士内則選
評事行人等官外則選推官知縣至第四年不分二甲
三甲俱選主事等項京職以其辦事年久故也成化十
二年取進士三百名存留一百名在各衙門辦事餘皆
放回依親讀書已經二次行取除已到選用其見在外
尚有四十餘員未到即今在外缺知縣推官共七十餘
員欲將見在二十年舊進士擬除補缺緣係舊進士去
年已不選外任俱授京職今在舊進士比之先授京職
者辦事聽選又多一年若選外任揆之人情實有不堪
比之舊例亦不相同合無將二十年見在舊進士照例
挨次俱除京職將二十三年第三甲新進士除在外知
縣推官并在内行人待舊進士選盡却將第二甲新進
士於内外相應員缺内相兼選用所據舊進士除到外
其行取不到者似有躱避外選情弊合無除丁憂事故
外其餘無故至今不到以後到部之日俱除外任庶幾
銓法無私人心有警緣是選用新舊進士事理未敢擅
便具題奉聖旨是欽此
議左都御史馬文升陳言禆益治道奏狀(弘治王恕元年)
文選清吏司案呈奉本部送准禮部咨儀制清吏司案
呈奉本部送禮科抄出都察院左都御史馬文升奏云
云等因奏奉聖旨這本所言多切時弊該衙門便看了
來說欽此欽遵移咨送司案呈到部看得馬文升所奏
選賢能以任風憲等四事誠如聖諭謹議開坐前件伏
乞聖裁緣係節奉欽依該衙門便看了來說事理未敢
擅便具題奉聖旨准議欽此
一查得舊例御史員缺於各衙門辦事半年以上進士
及本部聽選舉人監生并行人博士推官知縣教官
内選補至成化六年以後拘於正統年間頒降憲綱
新進初仕不預選任近該南京禮部精膳清吏司郎
中李諒陳言本部議擬今後選用御史於在京各衙
門辦事進士與夫曾經一考稱職行人博士及進士
舉人出身推官知縣内選年三十以上五十以下人
物端莊言語正當操行廉潔才識優長者送都察院
理刑半年滿日聽本院考察各註考語連人送部諳
曉刑名堪任御史者奏請照缺選補但知縣推官係
在外官員訪查未詳合無通行各處廵撫都御史廵
按御史各於按屬進士舉人出身知縣推官内從公
推舉如前相應之人備開脚色政績具奏以憑遇缺
行取兼進士行人博士選送理刑不許舉非其人已
經題准欽遵外今馬文升又奏前因誠為選用風憲
之良法但恐遇有御史缺多六年以上知縣二年以
上進士内相應之人數少必待其有然後選用不無
悞事合無通行各處廵撫都御史廵按御史并布按
二司官各於所屬曾經一考稱職進士舉人出身推
官知縣内推舉年三十以上五十以下人物端莊言
語正當操行廉潔才識優長者備開脚色政蹟具奏
籍記在部遇有御史員缺先儘六年以上行取前來
相兼二年以上進士并一考行人博士選送理刑半
年滿日聽本院考察各註考語連人送部選用如無
相應六年以上知縣推官二年以上進士仍依本部
議擬奏准事例於半年以上進士曾經一考稱職推
官知縣内選用如此則選用亦可以得人風憲不至
於久缺矣
一查得舊例按察司官有缺於法司屬官内推補其知
府同知推官知縣有原係法司出身及曾在法司辦
事者亦得推補如蘇州府知府林鶚推補江西按察
使寶抵縣知縣葉淇推補廣西僉事是已至於斷事
理問推官有缺本部臨時斟酌選用而法司辦事進
士歴事舉人監生居多但進士及舉人監生俱是挨
次取選而舉人監生又係臨選考校或前或後人缺
有不相當難以一一照缺對人除補今馬文升奏稱
前因合無今後按察官有缺先儘法司相應屬官推
補其知府同知等官果有諳曉刑名政聲卓異者亦
得量才推舉斷事理問推官有缺先儘法司辦事進
士歴事舉人監生除補次及相應人員所言不許差
占斷事理問推官有悞問刑一節係見行事例但各
該官司奉行未至或遇急切公務往往差遣委的有
悞問刑合無行都察院轉行各處廵撫廵按及布按
二司今後不分大小公務俱不許違例差遣斷事理
問推官妨悞問刑如此則司刑得人刑不枉濫矣
一查得舊例知州知縣缺少本部於當選内將該選進
士監生及該陞官員除補如遇缺多照依大學士李
賢奏准事例將聽選監生舉人不分年月遠近揀選
考補近該成化二十三年朝覲考察黜退天下知州
知縣數多本年四月内於常選外將聽選舉人監生
照例揀選考試除補知州知縣共一百九十五員給
憑赴任去訖餘有員缺常選陸續除補但州縣數多
隨補隨缺未能得完人民繁夥錢糧浩大去處知州
知縣實難其人本部已經題准將成化二十三年第
三甲進士取選兼同舉人監生及該升官員通行除
補外候員缺數多仍照前例揀選除補所言四川雲
南廣西福建路途險遠若待缺到除官不無太遲要
行先期除官頂補固為有理若不查勘應否一槩扣
缺除補恐前官中間亦有事故一年之上未滿後官
將帶家小守候日久不得支俸管事衣食不足求其
不為奸民猾吏所餌斯亦難矣合無通行廵撫廵按
官將所屬州縣正官二考之上九年將滿者按季查
奏開具各官歴俸及該滿年月以憑斟酌遠近除補
及將新除官員訪察敢有過家留連不即到任者查
照成化六年三月内本部奏准選授外任官員過違
憑限半年之上不到任者雖有中途患帖不准照例
問罪過一年之上者不許到任起送革職為民事例
施行若在中途及任所事故去任者所在官司并原
任衙門即時具由通行合干上司及徑申本部知會
以憑作缺銓補其言布政使按察使知府所係甚大
尤宜慎選一節本部遇有前項正官員缺未嘗不廣
詢博訪慎擇其人二司正官每員推舉二員請旨簡
命一員知府亦精擇一員請旨陞用自今以後益當
盡心推選以求無負委任如此則正官亦可得人庶
政不致廢墜矣
一查得舊例兩京各衙門屬官三年六年九年考滿先
從本衙門堂上官考覈送都察院覆考又送本部覆
考從而黜陟以示勸懲近年各司因循苟且所出考
語不辨淑慝虛應故事及其覆考得實其平常官員
輒便造謗摭拾以致考覈不行無所勸懲誠如左都
御史馬文升所言合無通行兩京各衙門知會今後
屬官考滿堂上官務秉至公詢訪得實出與考語善
善惡惡定為確論送都察院并本部覆考如原來考
語平稱得當續出考語不嫌雷同若有不當聽覆考
官從公考覈其被考平常之人敢有仍前造謗摭拾
許御史等官指實劾奏拏問平常者降調外任有贓
者罷黜為民若覆考挾私不公一體治罪其有前考
平常後考中間能深自懲艾勉於為善者亦宜書稱
前考稱職後考中間放肆改節者亦書平常以憑黜
陟如此則勸懲無私而官僚知儆矣
議戸給事中王珦陳言時務奏狀(王恕)
文選清吏司案呈奉本部送准禮部咨戸科右給事中
王珦奏云云等因具奏奉聖旨該衙門知道欽此欽遵
抄出移咨送司案呈到部查得見行事例取選考試舉
人監生文理平順者多相應除授府佐知州知縣等官
職事歲貢應例監生文理平順者少相應除以縣丞主
簿等官職事但歲貢應例監生視舉人監生數多上選
之時不得均勻舉人監生有接連五七十名者亦有百
十人中舉人不上十數名者若前項府佐州縣正官缺
多舉人該選者數少未免將歲貢應例監生除以府佐
州縣正官若前項缺少舉人該選者數多不免將舉人
除授縣丞主簿等官例此而行似未停當及查得成化
十五年考選南監監生余紹䕫等止百人中有八十二
人俱是舉人若欲一例取選一時豈有許多府佐知州
知縣不無亦選縣丞主簿等項職事未免有枉才小用
之誚今右給事中王珦要將舉人遴選另置小簿遇州
縣正官府佐二員缺挨次銓補似為有理但歲貢應例
監生内亦有可用之人若將舉人另置一簿不惟立法
太拘抑恐起人爭訟况前項選簿資次已定相傳巳遠
遽難更動合無將聽選舉人監生照缺斟酌取用如相
應員缺數多則量為揀選多取幾人相應員缺數少則
少取幾人餘者存留以待下選所取舉人與同歲貢應
例監生一體考試其歲貢應例監生若有文理平順考
在優等者亦授以府佐州縣正官舉人或文理不通考
在中下亦以縣佐等項職事擬除如此庶使選法公而
得器使之宜人心平而無咨嗟之聲緣奉欽依該衙門
知道事理未敢擅便具題奉聖旨是欽此
議給事中林廷玉陳言翊奏狀(弘治元年)(王恕)
文選清吏司案呈奉本部送吏科抄出吏科給事中林
廷玉題云云等因具題節該奉聖旨這本所言該衙門
看了來說欽此欽遵抄出送司案呈到部除明賞罰以
振軍旅六事係戸兵等部掌行外今將本部合行革宿
弊以清吏治等四事逐一議擬各開前件伏乞聖明裁
處緣係節奉欽依該衙門看了來說事理未敢擅便具
題奉聖旨准議欽此
一查得成化十四年該辦事吏吳鵬奏稱近年以來有
等無藉之徒遇該役滿指以清卷為由潛住公廨營
謀聽缺農民或考退生員頂補希求賄賂要銀一百
五十兩名頂頭房錢設有貧難無錢者逼迫無奈儘
將産業變賣或揭借錢財輳數出與頂頭以致逓相
倣傚習以為常此等之徒著役之後甚至壞法害民
以償私債迨堪充無碍之人懼法不服出銀者反被
捏造過惡赴堂執禀官不知情就行黜退若此之類
不可枚舉乞行禁約今後吏典役滿即將見行文卷
交與同房書典當日起送出司如再托故延住取討
頂頭房錢者通將受財并出錢過付之人各論以枉
法贓罪永行遵守本部巳經議擬題准通行禁約去
後今給事中林廷玉又題前因合無准其所言通行
内外大小衙門如遇參充吏典該管官員務要嚴加
禁約隨用新參吏典參充替役不許舊役吏典夤緣
交通索取頂頭錢銀敢有不遵仍蹈前非事發與者
受者及過付之人俱依律究治其該管官員知而故
縱一體治罪在内令錦衣衛廵捕官校嚴加緝訪在
外聽廵按御史紏察如此則宿弊革而吏治清矣
一看得給事中林廷玉題稱近來納粟監生數多彼既
以財出身得官豈不拔本生民被其魚肉要預先立
為上中下三等於臨選之時吏部出題嚴加考試文
理通暢者為上文理稍通寫字端楷非請客者為中
不諳文理寫字粗拙請客者為下上中二等量其高
下與科貢一體選用下等者填註衙門職名令其冠
帶閒住行移國子監及天下學校省諭各生知會使
知各加勉勵奮志進學以收後效如此庶幾臨時不
悞士子而將來官亦得人矣
一看得給事中林廷玉題稱教官陞用太拘以致豪傑
不就貢途充位生員無所取效要將天下教官今後
俱於舉人除授六年有功蹟照例會試九年考滿若
無功蹟依舊銓選但有功蹟者俱量陞有司相應職
事其歲貢出身之人不必除授教職一節除六年有
功蹟許令會試九年有功蹟者量除有司職事俱係
見行事例别無定奪查得天下教官五千有餘逓年
取中副榜舉人雖有千餘其間有例不該就教職者
十有六七該就教職者不過二三百名豈能完補前
項教職員缺其言九年無功蹟者依舊銓選有功蹟
者俱量除有司相應職事切緣祖宗舊制教授舉人
五名該陞舉人四名三名本等用舉人二名以下降
學正舉人全無考通經降訓導學正舉人三名該陞
舉人二名本等用舉人一名降訓導舉人全無考通
經降訓導教諭舉人二名該陞舉人一名本等用舉
人全無考通經降訓導訓導舉人一名該陞舉人全
無考通經降邊遠學校訓導其教授以下若不通經
俱降河泊所等官百有餘年率用此道若將無功蹟
教官依舊銓選不惟有碍舊制抑且人心無警且各
王府審理紀善伴讀教授及國子監博士助教等官
各府州衛儒學教授舊制俱該九年考滿有功蹟教
官陞用若將前項教官俱量除有司職事第恐各王
府并國子監前項教職員缺無從銓補况教官中間
雖有功蹟而年貌才調未必皆堪任有司之職合無
今後教官九年考滿仍遵舊制第為陞降其該陞之
中學行超越者授以知縣其次授以博士等官歲貢
等項監生願就教職者本部及翰林院嚴加考試務
要精通三場者授以訓導其文理生澁者不得濫竽
其間如此則教官亦可以得人生員不至於無教矣
一查得成化二十一年該本部題為缺官事當將刑科
都給事中盧瑀陞除湖廣長沙府通判給事中秦昇
陞除四川順慶府廣安州同知工科給事中童柷陞
除湖廣武昌府興國州同知及查得成化二十二年
為急缺紗綾紙劄事將御史劉俊調除福建邵武府
光澤縣知縣訖近該本部題内開給事中御史調外
任該陞一級降外任該對品調任者有相應員缺就
行除授知縣同知官職事無相應員缺者陞俸一級
仍令照舊管事其前項兩京給事中御史并文職奉
特旨調任降級者内果有才識超卓遇有相應員缺
陸續量才舉用已將劉俊陞俸一級仍舊管事候有
相應員缺量才舉用外為照府通判盧瑀州同知秦
昇童柷又有原任禮科都給事中蕭顯陞除貴州鎮
寧州同知浙江道御史汪奎陞除四川䕫州府通判
俱係先年陞用官員比之因事降調者不同以此未
及舉用今給事中林廷玉言盧瑀童柷秦昇雖係陞
遷但當時欲斥逐而難為名故假此以陰寓意耳要
將各官量為陞用合無准其所言將各官並成實蕭
顯汪奎仍照本部題准事例再行訪察如果才識超
卓遇缺量才陸續舉用如此庶幾屈者以伸而下無
遺才矣
陳言輔治奏狀(王恕)
今年閏正月臣以年老奏乞休致奉聖旨卿朝廷老臣
未可輕退宜勉副任用事有當言的盡心來說毋再固
辭欽此臣有以見陛下不欲臣去者非徒欲富貴臣也
蓋欲臣竭耳目之所見聞盡此心以匡輔聖政也近因
痢疾陳乞容臣調理將印命侍郎署管奉聖旨准卿調
理印照舊掌臣又有以見陛下眷愛之專也有君如是
何忍負之伏覩祖訓條章内府各監局等衙門内官俱
有定員各有職掌洪武永樂年間未嘗額外濫設其太
監等官非歴練老成雖有聰明才俊亦不輕授近年以
來則不然矣前者陛下將内官論年逓降蓋矯往年濫
陞之弊欲復祖宗之舊制誠是也臣於病中風聞近日
又陞一起内官其數頗多不知是前日逓降者不知另
是一起也前既以為濫而逓降之今何不以為濫而復
陞之似乎不可舉措如此其何以示天下陛下嗣位之
初人心歸向如古之二帝三王本朝太祖太宗復見於
今日莫不稱頌而愛戴之蓋聞陛下在青宫時存心正
大不喜聲色不貴貨利及登寶位又罷貢獻織造屏去
一應珍奇玩好之物治近習蠧國亂政邪術欺君罔上
之罪并逐喇嘛番僧法王佛子國師革罷傳奉冗員追
回濫賞莊田蠎衣等項裁抑奢侈奔競凡此數事皆壞
名器損國體傷民財臣民所不欲而不能革非一日矣
陛下一旦而盡革之此天下臣民所以稱頌而愛戴之
也夫何未久而又濫陞内官如此若復濫賞莊田蟒衣
將見前數事不數年復如舊矣欲天下臣民稱頌而愛
戴之如今日後不可得此天命去就人心離合之機也
可不慎歟况今北敵在邊災異迭見此正君臣上下同
加修省之時而國政如此其何以服遠人而弭天變伏
望陛下自今伊始於出入起居之時發號施令之際務
要惟精惟一允執厥中遠宗堯舜之道近守祖宗之法
决不可為巧言所惑蹈襲前事上拂天意下失人心而
為社稷憂臣誠激於中詞不能婉干冒天威無任戰慄
隕越之至等因具本奏奉聖旨這起内官隨侍春宫年
久因遇節日各量陞一級了罷欽此
覆大理寺右寺丞楊澄鑒别大臣奏狀(弘治王恕元年)
文選清吏司案呈奉本部送准禮部咨禮科抄出大理
寺右寺丞楊澄奏云云等因具奏奉聖旨這本所言該
衙門看了來說欽此欽遵抄出將專委任以禮大臣一
事移咨送司案呈到部臣等看得楊澄所言乞要陛下
將内閣并在廷文武大臣一一重瞳鑒别果有年力衰
憊庸庸保禄不堪任事者以禮罷去其老於閱歴明達
世故可備顧問計大事决大疑者亦宜曲力庇覆而優
容之少賜宣召而寵異之勿因小嫌而阻其志勿以小
過而挫其節一節經傳載之而有成說歴代行之而致
成效非無稽之言弗詢之謀可比也然所以體而行之
在人君而非臣下之所敢言也伏乞陛下因楊澄之請
將見任大臣再加鑒别可者任之其不可者罷去之既
任之將以計大事也則小嫌宜在所略將以决大疑也
則小過宜在所容人言當恤報私仇而陷排之者不可
不察衆論可采執偏見而非毁之者不可不辨機密之
事賜以手詔激切之情許之面陳必如朱熹所謂任則
勿疑疑則勿任此聖君賢相所以誠意交孚兩盡其道
而以共成正大光明之業也書曰任賢勿二去邪勿疑
願陛下大書於座右時加省覽緣係陳言脩省及節該
奉欽依該衙門看了來說事理未敢擅便具題奉聖旨
是欽此
議太常寺缺官供祀奏狀(王恕)
文選清吏司案呈奉本部送吏科抄出太常寺掌寺事
太子少保禮部尚書劉岌等題云云等因具題奉聖旨
該部看了來說欽此欽遵抄出送司查得徐啟端原任
司樂傳陞協律郎王福廣等一十三員俱由樂舞生傳
陞協律郎等項官職成化二十三年九月該科道官陳
言要將傳奉濫設官員通行查出罷歸原籍閒住等因
節該奉聖旨是原有官陞職的三品四品降正從六品
五品六品降正從八品七品以下降雜職樂舞生道士
出身的冠帶閒住都不用再求進用欽此欽遵外今該
前因案呈到部看得具官劉岌等題稱本寺缺官供祀
要將徐啟端仍復司樂其餘王福廣等月支食米聽候
差委祭祀一節先因内外奔競無恥之徒夤緣梁芳等
傳陞京職日積月累遂至千數百員費耗錢糧濫占皂
隸不可勝紀互相交結以邪妨正又不可言三五年來
名器大壞物議不平仰惟皇上嗣位之初首罷傳陞官
員朝野為之改觀人心無不痛快迄今一年有餘事體
方定奔競稍息今劉岌等却要將徐啟端等復職食糧
是為傳陞官員立赤幟也若復用一人則數千百人皆
相率而來豈勝煩擾豈不壞朝廷清明之政失萬邦黎
獻之心所言難准且三年一次致祭岳鎮海瀆歴代帝
王俱遣樂舞生行禮若謂金山等處墳所四十五處祭
祀官少不敷差遣照例差樂舞生行禮亦無不可何必
開已閉之倖門引既退之小人然而此舉非真為缺官
供祀蓋是徐啟端央凂劉岌等假此為名以求復進非
惟啟此弊端抑且故違詔旨所據徐啟端等俱合拏送
法司明正其罪以為傳陞降革再求進用者之戒劉岌
等亦合有罪緣劉岌等俱係京堂上及京官奉欽依看
了來說事理未敢擅便具題奉聖旨是徐啟端等本當
拿問且都饒這遭劉岌等罷欽此
議徽王乞陞鈞州為府奏狀(王恕)
文選清吏司案呈奉本部送准戸部咨河南清吏司案
呈准工部營繕清吏司手本奉本部送内府抄出徽王
稱名奏云云等因奏奉聖旨該衙門看了來說欽此欽
遵抄出送司照得改作衙門係隸别部掌行除稟堂外
合用手本前去戸部該司呈堂施行等因到司案呈看
得前項改陞衙門一節比與臨清縣陞州事體相同係
隸别部掌管難以施行合就移咨徑自施行等因到部
送司案呈看得徽王所奏除修築城池及改挑河道俱
係工部掌管除行該部徑自施行外其稱分封寥落州
治要將鈞州改陞為府治就於郭内添設一縣并前項
有名州縣一體所轄一節臣等體得肅府見在陜西蘭
州瀋府見在山西路州荆府見在湖廣蘄州岷府見在
湖廣武崗州立國多者八九十年少者亦不下四五十
年率皆仍舊未嘗改為今徽府要將鈞州改為府治又
要將汝州郟縣魯山寶豐商州許州襄城長葛臨潁郾
城鈞州密縣新鄭縣一十二州縣改隸所轄不惟異乎
前四府仍舊之撰且啟前四府改為之端况今各處災
荒軍民凋弊欲興此役實非所宜兼且州之與府於王
頗無所與改與不改於王似無重輕以此言之不如仍
舊貫之為善也臣等愚見如此未知是否緣係欽依該
部看了來說事理未敢擅便伏乞聖裁具題奉聖旨是
不必改陞還寫書與王知道欽此
會議儧運糧儲行移奏狀(弘治王恕二年)
文選清吏司案呈奉本部送准禮部咨該本部等衙門
題刑科抄出都察院左副都御史邊鏞等題湖廣道呈
刑科抄出總督漕運兼廵撫鳳陽等處都察院左副都
御史秦紘奏湖廣等處承宣布政使司呈蒙廵按湖廣
監察御史姜洪批兊軍糧米本院節行會奏去訖布政
司星馳差人咨稟淮南總督漕運官尚早處治毋得臨
期致誤國用備申轉呈臣處照詳處置施行備呈得此
臣查得淮安徐州臨清德州四處水次倉糧數少雖各
該衛所運糧官軍行糧尚不勾用又况臣撫屬地方亦
有災傷但於内酌量輕重那移輳補今亦未完其湖廣
布政司前項兊軍糧米無從措置除行本部布政司計
處外為照各處廵撫都御史與廵按御史行事雖不相
關而名分終難紊越每見各處廵按御史與廵撫都御
史移文有令按屬衙門抄案轉達此於名分雖乖猶以
敵體相待今看得御史姜洪前項批詞玩其語意乃是
以上司督臨屬官名分倒置如此顯是姜洪不諳大體
如蒙乞勑都察院將御史姜洪拏問明正其罪以為越
禮犯分之戒及行令各處廵按御史今後凡與廵撫都
御史有行仍照行移體式徑自具呈不許出案轉達庶
使名分正而體統嚴等因具本該通政使司官奏奉聖
旨都察院知道欽此欽遵又該刑科參看得監察御史
姜洪批詞既曰星馳差人又曰咨稟其下文毋得致悞
等語乃為布政司而設今都御史秦紘以此自認怒目
不明輒便參奏自傷大體事屬紛擾宜從抄出施行通
抄具呈到院看得具官秦紘參奏御史姜洪前項批詞
云云一節已該刑科參看得監察御史姜洪批詞云云
事屬紛擾詳此參詞姜洪似為無罪難以提問及查得
行移體式内止開各道御史及廵按御史呈都察院并
無廵按御史具呈廵撫都御史詞語其廵按御史出案
轉達廵撫都御史揆諸事體亦無妨碍今要徑自具呈
行移體式既不該載亦難擅擬為例所據都御史秦紘
該刑科參出前項紛擾情節合當查究但本官近陞右
都御史廵撫兩廣去訖伏乞聖明裁處緣秦紘係在京
堂上官及奉欽依都察院知道事理未敢擅便具題奉
聖旨這本係干名分大體禮部便會各部通政司大理
寺堂上官從公看了來說欽此抄出到部會同吏部等
衙門太子太保尚書等官王恕等查看得行移體式各
道並廵按御史具呈都察院雖無廵按御史呈廵撫都
御史之文緣廵撫都御史亦係本院堂上官相應具呈
但在外廵按御史有具呈者有抄案轉行者今廵按湖
廣監察御史姜洪批詞布政司星馳差人咨禀淮安總
督漕運官尚早處置毋得臨期致誤國用委的詞語欠
遜有失大體及刑科并都察院參奏都御史秦紘自傷
大體合當查究等詞不無偏向俱各有罪所據御史姜
洪刑科經該官都察院僉書官吏通該查究提問合無
今後廵按御史事與廵撫都御史相關者仍照行移體
式一體具呈庶幾名分攸存體統不紊緣事内干碍在
京堂上官並京官及節該奉欽依禮部便會官從公看
了來說事理未敢擅便具題奉聖旨是姜洪批詞欠遜
有失大體難居風憲對品調外任刑科都察院經該僉
書官吏偏向不公本當提問且饒這遭各罰俸糧一箇
月欽此欽遵擬合通行除外合行就移咨欽遵施行等
因送司案呈到部看得御史姜洪係正七品今對品調
外任該除在外正七品知縣職事查得山西平陽府解
州夏縣見缺知縣一員欲將姜洪調補前缺順齎文憑
令其就彼到任管事未敢擅便具題奉聖旨是欽此
名臣經濟錄卷十六
