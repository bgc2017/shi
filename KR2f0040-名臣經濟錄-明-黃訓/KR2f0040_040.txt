名臣經濟錄卷四十
明黃訓編
兵部(職方中之上)
余肅敏公奏議序(楊廷和)
肅敏余公之卒于是三十又三年矣其嗣孫南京錦衣
指揮承恩取其奏議彙次成帙以類相從分為六卷若
巡撫若本兵若總督各二卷并附錄凡百二十八篇諸
孫翰林編修承勛又為之正其謬譌亟以請于工部尚
書李公士修刻梓以傳尚書盖公從子婿也公為一代
名臣正不詭俗廉不近名其功業在朝廷惠澤在天下
者夫人皆知之至其規畫之周詳奏請之委曲非稽之
奏議則或者未必一一悉其本末今去公既久而奏議
始行於世是固有待於後之賢子孫也初公之卒其子
錦衣指揮寘具公事行屬予為狀以請銘於太史氏其
所述不能十之三四時予方從事史局得摘公前後奏
牘及往日所聞於公者書之丘文莊公見之謂是足以
盡公之槩予意猶以為未足今取奏議讀之果然公嘗
語人曰人臣事君當隨事盡力凡有建樹即近且小亦
須為百年之計又曰大臣謀國遇有大利害當以身任
之慎勿養交市恩為遠怨自全之地其城延綏時怨謗
紛如公不恤執之不易卒以成功人至今利之且頌公
之德不衰因言以求其志因奏以考其績盖無一不相
酬者信乎公之為一代名臣予生也晚於公無能為役
而公最愛予公往年丁家艱歸取藏書分遺鄉人之職
文字者特以大明律諸司職掌畀予曰此可為異日用
公之知我深矣獨愧老且無成無以為公報耳虞雍公
嘗以鄉里前軰文獻無傳為後生之責予在閣中欲撿
范景仁張德遠二公奏議錄之以傳而未及公固二公
之流也斯集之傳予得而序之亦可以有辭於鄉人矣
軍務事(余子俊)
該中軍都督府等衙門公文各將推舉將材官員職名
開報兵部臣等議得將官凡在内者皆荷聖明簡用在
外者多出撫按會保今五軍營坐營官缺尚要會官推
舉以為將官預選之用今查得成化九年本部會官所
舉將材選用將盡若不先事再行會保不無急於進取
者奔競成風恥於自顯者愈致埋沒合無行移兩京五
府六部都察院通政司大理寺翰林院科道并在外巡
撫巡按二司官員各舉所知不拘侯伯都督見任帶俸
都指揮但係存心愛人謀勇可取者每人訪保一二員
各用公文明開職銜略節脚色見管某事堪任主將偏
將緣由通送本部方會在京各官評議如果所保相應
别無異同就行列名上塵御覽仍付本部行令照舊管
理原委之事候在外各邊將官有缺臨期奏請委用除
侯伯都督總兵巳重不須别議若都指揮堪任主將擬
陞五府堂上官署職指揮堪任偏將擬陞都司堂上官
署聽以示寵異以便行移向後果有戰功仍授舊職陞
倘遇一時恩例不在實授之例前項署職皆係流官其
餘名器權以應變不至太吝經以守常不至太濫若急
無將官之缺中間有堪補京營坐營把總即為補用使
彼施其巳能勉其未至若有守候果久輙為改節者不
再擬奏委用及或所舉不公事發連坐舉主如此縱是
未盡得才終是公道有在題准巳經通行推舉去後今
該前因臣等會官議得舉到將材官員有曾被推薦三
四次一二次者目前所用大率類此但恐舉主一時聞
見不真所舉欠當合無行令照舊修其本等職業候有
主將偏將等項員缺臨期再為詢訪具奏定奪
嚴捕盜賊事(余子俊)
職方清吏司案呈京城内外例有監察御史并錦衣衛
堂上官督同五城兵馬司并錦衣衛分定城方校謹嚴
夜禁及迤南北直隸近京地方官路三處每年冬春三
箇月每五里冷舖内𣲖撥火夫住歇專令晝夜防護往
來官吏諸色人等經行各路又差監察御史并錦衣衛
官各一員帶領旗校前去督理防盜之法巳為周密奈
何近來京城内外多有官民之家被其明火持刃劫殺
人財直至房屋近京地方往來人等常被披甲響馬阻
截道路若不申明舊例嚴加緝捕不無各事因循貽患
不小奏抄到部臣等切惟京師乃宸居所在四方萬國
所歸人煙輳集買賣繁華實有一等不務生理各處逃
往軍匠囚徒心腹相結三五成羣為非作歹人號喇虎
迨至家業蕩盡却乃賭博扶牌下棋打雙陸踢氣毬贏
者得財仍恣所欲輸者喪氣䄂手無為遂至飢寒迫切
發起盜心往往京師肆行劫掠防微杜漸誠不可緩乞
勑五府六部六科各差有力量屬職官共五十五員内
給事中五員會同錦衣衛堂上官并巡城監察御史督
行五城兵馬司順天府委官通將城裏城外不分内外
官民排門不越一家取勘果有容留賭博不務生理來
歴不明軍匠囚徒等項許於各官處出首係民者送戸
部係軍者送兵部係匠者送工部逓發原管官司收候
無籍貫者送五城兵馬司監候事畢另議定奪以後再
有逃來者查係發遣之數果曾原犯死罪遇蒙恩例得
免仍送原問衙門擬以死罪隣佑窩家今次并以後占
恡隱蔽不舉俱與犯人同罪各官就行審編火夫除例
該優免本身戸下二丁及止優免本身及官員優免本
身一門外其餘大小人家不拘幾丁盡行編為火夫輪
流坐舖每夜務勾一十五名併力捕盜務在得獲不獲
者巡城御史參奏責戒隣佑不行救護者就行送問獲
賊之日要問出窩家不服審編及審編不出者果係應
請旨者具實參奏餘人就行送問其火夫文册各官將
稿付與兵馬司類造合用書寫之人行移國子監挨取
應撥雜差監生五十名分投書寫合用紙劄筆墨本部
行令順天府支給官錢買辦送用乞勑禮部查例禁約
官民人等本等衣服靴帽等項不許僣分過侈以足財
用以省奸盜其迤南北直隸三路軍衛有司照舊設立
火夫防護道路及禁約往來人等早宿明行不許中賊
奸計如果遇賊勢不能敵星馳通報京營差去把總官
員撲捕毋得隱匿再乞聖旨榜文將前項弭盜崇儉事
由該載於内昭示臣民以為遵守各官此外再有所見
何者為致盜之弊何者為弭盜之方俱要條奏以候
災異陳言事(余子俊)
切照去年以來陜西山西河南大旱饑民相食并正旦
災異迭見星變有聲臣等條陳數事請自聖裁
一自古遇災必汰冗官照得在京各衙門文職官員巳
有諸司職掌額設等數近年以來額外添設數多及
傳奉陞授大小帶俸官員并寫經寫書等項冠帶食
糧儒士匠官通計有二千餘員名其俸糧皂隸等項
俱取辦於民不可勝數伏覩正統四年勑諭為因水
災照永樂年間事例將各衙門多餘官員放回聽用
方今百姓饑荒糧運艱難比之於昔災異有甚合無
通行各衙門照諸司職掌額設官員存留辦事多餘管
事并傳奉大小帶俸冗官及食糧儒士照例悉送吏
部寄名放回原籍候本衙門有缺挨次查取任用其
匠官除精通藝業者量為存留若老弱殘疾藝業不
通者一體裁革(以上吏部言事)
一天下司府州縣税比先年間歲徵過於歲用幾倍所
以存留本處起運兩京及各邊倉庫常有贏餘不聞
告急近年以來宗支益盛官爵益多災傷益重供奉
上用不足京軍布花不足外夷賞賜表裏不足管待
厨料不足此等大端率仰給於内庫京官俸糧折色
不足京民賑濟不足倉糧邊方軍餉本色不足此等
急務皆取辦於京倉他如淮安徐州德州臨清四處
水次倉糧年例應該漕運官軍支運七十萬石以足
京儲四百萬石之數及兩京水路亦藉此以備非常
巳是三年無有支運只得加重兑納即今内庫金銀
錢鈔絹布等項所積之數不為甚多京倉料豆止勾
一年之上支用在外官軍俸月等糧并布花之類多
有一年半年全無况山東河南宗支奏稱缺食流民
住無定所且税糧本色歲徵僅勾歲用所剰不多其
内外百官俸糧官軍俸糧軍士布花之類勢難减支
若不及早計慮臨期率難求濟伏望皇上留心崇儉
凡倉庫錢糧除上用及額設官員俸糧并功賞之外
非祖宗朝旨輕用者一切愛惜如此則國用可足久
安長治重在於此各處塩運司提舉司歲辦鹽課我
朝十分慎重非邊儲缺乏歲饑救荒等項重事不輕
開中其興販私鹽雖皇親國戚有犯亦不輕貸近年
以來多被權貴等項人員任情奏討以致利有所歸
凡遇開中無人報納誤事不小自今以始務須專一
存留在官以備供邊救荒等項之用但有恃恩奏討
者許戸部指實行科道官一體紏舉治以重罪若係
内外官員臨期發落仍以罷職緣由開奏定奪在京
不係額設官員止支食米一石
一在京各倉内官非正綂年間舊有者取回(以上戸部言事)
一大慈恩寺大能仁寺大隆善護國寺三處番僧俱有
廩給下程館夫等供應竊惟祖宗時因其來朝留之
京師加以館穀所以風示番夷使知朝廷之意圖靖
地方而巳然先年法王不過一員佛子國師數亦不
多易於供應見今三處番僧不下千員法王巳有七
人國師禪師無慮數十况法王佛子大國師例給金
印其用度擬於王者中間多有軍民因見番僧可以
躱避差徭各令子弟從學番教非惟夏變於夷其實
冒濫糧賞合無將三寺番僧選差給事中御史各一
員查勘果係邊夷的於何年月日來貢留京住坐有
情愿回還原籍者所司照例發遣有係中國軍民投
託者許其自首回俗敢有不行首告者或體訪得出
或被人告發定發邊遠衛分充軍如此則詐冒少革
而供應少省
一净身人巳有處死明禁因見前項净身者俱得收用
遂各倣傚若不嚴加懲治誠恐將來無有紀極照得
各處王府缺少内使煩瀆聖聽合無將前項充軍為
民脱逃來京及新净身每日赴部告擾乞勑司禮監
量撥各王府使用者惟復本部審其原係充軍為民
者徑送各該衙門仍押發原衛原籍官司責令收管
着役如有逃脱赴部告收者照例發遣本部仍將原
衛原籍經該官吏參問重罪其新净身者俱照例發
邊衛充軍今後敢有净身者送去法司照依先次聖
旨榜例問斷庶使人知警懼不致有傷天地和氣(以上)
(禮部言事)
一軍職必有擒斬功次方陞一級今查得成化元年以
來諸色人等傳奉欽陞軍職八百有餘每員月支俸
糧一石歲支絹布季支銀兩不等其指揮都指揮又
有民僉皂隸辦納柴薪銀兩所廢無筭此實弊政之
大者合無將此等官員除勲戚蔭叙軍功并額設員
數不動外其餘令冠帶閒住候有員缺該部具奏銓
補内係匠藝緊要不可缺者月支糧一石照舊供事
今後非因軍功陳乞軍職伏乞聖明留意裁處庶使
名器崇重少息奔競之風
一各處鎮守監倉守備等項内外官員除邊情緊急去
處不動外其餘腹裏地面别無重大事情及不係正
統年間原有之數合無查照取回
一在外鎮守分守等官於所在去處僉設皂隸等項名
色合無悉令巡撫巡按官員查發寧家以後再不許
朦朧僉報其在京文武四品以上官成化二十一年
皂隸停止免僉
一查得軍京營提督内臣軍伴一百名掌營内臣與總
兵官各六十名坐營官十五名把總官六名各處鎮
守内外官各三十六名分守内外官各二十六名守
備内外官各二十六名俱係成化十四年以前節次
奏准非祖宗舊制近年以來各項官員日漸增添營
衛軍丁日漸消耗官多軍少惟日不足况每軍一名
年支米一十二石布二疋姑以軍一百名言之每年
支米一千二百石布二百疋而總為一官軍伴之需
其於人情事體實為太過合無今後量為逓减京營
提督内臣與管營内臣及總兵官軍伴各二十名坐
營官六名把總官二名各處鎮守内外官各十二名
分守内外官各八名守備内外官各四名庶官不缺
人跟用軍得以充操備(以上兵部言事)
一錢糧出納當有其度且以寳石一事言之舊例凡興
販者俱發邊遠充軍寳石入官今在京嗜利之徒輕
視國典大肆奸貪賤價收買應禁寳石巧立美名作
一切竒玩之器其價止值百兩者或關銀千兩值千
兩者或領銀萬兩此皆市井無用之物而盜府庫有
用之財伏望陛下凡一應寳石等項悉皆屏棄不令
眩耳目而役心志且府庫所積多歸於販賣寶石之
家今欲置之於法則事巳既往不可勝追合無嚴明
禁令今後如有仍前販賣及作玩好器物者事發賣
主工匠俱照舊例發遣充軍如此則國用不費而竒
巧可息
一邊方強寇黠謀狡計難以輕測聲東擊西當預為備
近來邊將遇警張大聲勢擅請禁兵且京軍先期而
去則費食糧草待報而行又緩不濟事切照各處沿
邊俱有總兵鎮守等官設法勦捕今不專責其成功
而輙從其告急遂為發兵騷擾地方虛耗糧草偶爾
遇敵則擒斬多屬於邊軍而功次盡歸於權要合無
行令大同宣府鎮守總兵巡撫等官各將所管官旗
軍人從公揀選精壯平昔慣戰之人立為隊伍如或
數少就於官員旗軍之家募選精銳舍餘輳成萬數
時加操練一遇聲息止令本處將官調遣見領軍馬
相機勦殺如果敵勢衆大量力難支方許議奏命將
其在邊官軍亦宜重加優恤有功一體陞賞如或各
邊將帥玩寇失機必依常律誅戮無赦如此則賞罰
明信而將士用命
一刑加有罪法貴得中且如兩法司錦衣衛鎮撫司鞫
問罪囚察其原詞測其虛實依招定罪一遵常律但
人真偽不一狡黠多端雖貌稽而審言豈能盡得其情
實間有一二稱訴冤枉者所司為因事有成案詞無
㵕漏難以全信其枉及又有奏奉欽依止是依招擬
罪者故深冤未雪良民受誣合無今後法司凡遇一
應稱冤調問及奏送擬罪人犯情允當者俱照原招
議擬如果冤枉并情有可疑者亦與辨理具奏發落
毋拘成案其干碍原問官員悉置之不問不許妄加
參究庶刑獄得平而人無冤抑
一朝廷設官分職皆有定設總兵鎮守本為地方近來
政務不加多而官職日增地方本無事而鎮守濫設
盖生一事則有一事之害添一官則增一官之費其
間有等鎮守等官朦朧請勑許令四品五品以下官
員徑自拿問緣五品以上官員律該奏請今許拿問
非惟有違舊制况其欲自調問實欲陽張威權陰受
私賂為弊尤甚臣等又伏覩天順八年正月内詔書
一欵浙江江西福建陜西臨清鎮守内外官員詔書
到日即便回京其各處鎮守内官正統年間原有者
照舊鎮守原無者即便回京不許稽延欽此欽遵伏朢
皇上仍依前詔將各處鎮守等官酌量地方緩急量
為去留其應留仍舊鎮守者務令守分行事安靖地
方所有原請勑書即便奏繳如此則舊制不違而民
患可息(以上刑部言事)
一查得先年設立直隸太平府湖廣荆州府浙江杭州
府三處抽分厰抽分木植等料專為成就光禄寺供
應器皿清江衛河二提舉司打造糧船以省百姓𣲖
辦之苦近年以來南北兩京監局不察原設抽分之
意往往差官前去各厰坐守印烙起取日用供給沿
途拽運軍民勞擾不可勝言合無行移兩京監局如
遇文書到日即便轉行差去内官起程回京原取木
植等項除已運外其未運者存留在厰堆垜苫盖本
厰差人看守造册繳報倘後缺用另行定奪(以上工部言事)
一江南人民部運白糧等糧赴内外衙門交收遠涉江
湖辛苦萬狀及至到京各該衙門官員刁蹬作難勒
要錢物所欲既遂方與收糧其收糧之時一石止准
五六斗上納者有止准三四斗上納者吞聲飲氣莫
敢誰何上納不敷加倍揭債完納債主到家官司不
准重徵只得傾家蕩產鬻妻賣子以償之興言及此
實切矜憐今後江南人民部糧到京赴内外衙門上
納除原委部官及御史監收去處外其無委官去處
合無委官一員到彼監收照例一尖一平不許多收
侵虐人民
一每年恭遇節旦各處總兵副參等官俱進貢馬疋中
間賢智者自行出辦其不才者借此為名以一科十
尅減軍糧甚至有將在官馬疋竊取應用者及夾帶
私自馬疋二三十疋赴京供給人情買賣非惟沿途
槩支糧草逼迫官司及至到京又費内帑之財給與
賞賜無益於上有損於下合無行令各處總兵等官
今後各處恭遇節旦止許照例進表不必進貢馬疋
作弊害人(以上都察院言事)
一各處軍民人等為因家鄉戸婚田土鬭毆等項小事
官府剖斷不明不得巳赴京伸訴本無别情柰被在
京刁潑書寫之徒及鄉里辦事為事等項無藉官吏
往往兜攬在家貪取財物百般教唆妄稱原來本狀
情輕難以施行愚民無知聽其唭誘妄將鄉里京官
并殷實大戸駕捏虛詞牽扯在内欺誑朝廷及至差
官勘問實少虛多其差去勘問官員有存心公正識
達大體者事得明白良善無冤其中有偏向避嫌不
能擔當者往往妄加參語致事誣枉者難保必無縱
有事得明白其家屬親隣被其牽連在官經旬累月
破家蕩產者有之累死人命不敢聲言者有之又有
誣告無干人命因而掘墓撿屍傷害平人骸骨者有
之似此刁風實傷和氣乞勑法司嚴加問理除奏告
得實奏請聖斷其虛誑不實務要追拏教唆書寫之
人究問明白從重發落如此則良善不被凌辱衙門
不致混擾刁風歛息無辜得以申冤(通政司言事)
一近年以來内外問刑衙門遇有囚犯不論情之輕重
事之大小在内則五城兵馬司等衙門在外則行府
衛州縣屬等衙門委官體勘以致貪鄙官吏交通賄
賂互相容隱以曲為直以是為非躭延日久淹禁罪
囚有一二年不完者有三五年不結者中間干連無
辜之人累死於獄者不可勝記不無有傷和氣召致
災異及致勘報原問衙門亦不分曲直是非照依原
來結保問擬罪名所以人多稱冤事無杜絶合無今
後除人命強盜重情應該撿騐及田土應該踏勘者
照舊撿騐踏勘外其餘一應詞訟止許行提緊關人
犯作急親自問斷果要干証之人亦就行拘面審省
令知罪不許一槩監禁行勘庶獄無淹禁而人免冤
抑(大理寺言事)
緊急聲息事(余子俊)
本部會同京營太子太傅英國公張𢡟等議得京營一
等二等精銳官軍合當定為三路聽征中路一萬員名
預備為大同宣府之援東路五千員名為遼東永平密
雲等處之援西路五千員名為偏頭關延綏等處之援
每二千五百員名定委團營坐營不拘侯伯一員用心
操候其正馬䭾馬三萬疋先儘團營之數不敷者三大
營輳撥一應軍器大器旗號軍裝之類俱要先期整點
齊備但調即行凡行軍監督總兵等官臨期奏請簡命
各邊原委將官并所領軍馬並如前擬一體加意操候
前項所擬在邊在京將官并所領軍馬此就平時而處
臨時果有變態如東路緊急至其西路河尚未凍又可往
東策應之類難以拘泥及行戸部於臨期命將之日將
處見在糧草一處一處開報將官以便分兵駐劄具題
奉聖旨是欽此續該遼東鎮守太監等官韋郎等奏稱
傳報北兵尋殺三衛要往天朝地方上過等因該本部
官欽奉聖旨兵部看了來說欽此本部看得原定東路
聽征軍馬五千議得合於内摘撥馬隊三千選坐營官
一員管領作急起程於沿途糧草多積去處且操且牧
至山海關即止候遼東守臣具奏請兵前項軍馬一面
過關應援會勦本部一面請命主將添調軍馬前去調
度以成大功具題奉聖旨是官軍且不必差着劉恒每
整搠人馬待報起程恁部裏便行文與韋郎等好生隄
備欽此近該太監等官韋郎等奏稱北兵追殺三衛侵
犯開原地方砍傷守墩官軍等因該本部官欽奉聖旨
兵部便會總兵每看了來說欽此本部會同京營太子
太保保國公朱永等看得北兵犯我開原名雖尋殺朵
顔等三衛兵丁其實撤我藩籬虐我邊人問罪之師義
所當舉但彼處守臣止言堅壁固守相機截殺應否請
調天兵略無一言及之固是遼東地窄此賊難於久住
萬一被其蹂踐豈不有損國威事急至此難拘前議伏
乞聖明合無將團營坐營都督同知馮昇署都督僉事
馬俊命充游擊或參將名目先行請勑分領馬隊官軍五
千員名正䭾馬七千五百匹一面促其作急起程如賊
尚在此正罪人斯得之時今去將官與彼處將官務要
平心易氣國爾忘家恊謀合兵共圖殄滅若機有可乘
毋假持重以圖自全若事有未宜毋事輕率以墮奸計
所差官員即便星馳回奏另行上請命將出師兼程往
彼總制行事其山海關西抵黃花鎮一帶山勢雖險隘
口多北人譎詐聲東寇西不可不慮前項地方戰守之
間步隊可用或命都督僉事李俊署都督僉事楊玉分
領團營步隊官軍六千員名領勑前去分布隘口有警
一體會合彼處守臣和同戰守若以兵分各該隘口前
項都督名位過重未可零碎徧管合無止選都指揮二
員領勑前去本部與戶工二部各差官前去沿途并所
在整理糧草車輛柴薪等項具題奉聖旨是迤北敵兵
既在邊尋殺朵顔三衛難保不入境侵犯着都督馮昇
馬俊充游擊將軍領兵去與彼處將官恊同戰守山海
關迤西只着都指揮二員領兵去恊守都寫勑與他欽
此欽遵外今該前因案呈到部看得巡撫遼東贊理軍
務右僉都御史王宗彛所奏三衛夷人躱避北兵俱在
開原廣寧一帶倚仗中國以圖存生見在軍馬數少分
布不周又兼遼東連歲雨災今年霜旱等項糧草蓄積
甚是難為奏要文武大臣科道言官從長計議或加添
人馬勦殺或止是本處官軍相機戰守一節此等邊患
朝廷未嘗一日忘備或降勑或令所司行文巳至再三
今當警急至此方有前項議奏事理京營聽征軍馬兼
程往援尚慮不及伏乞聖明合無再於團營添調馬隊
五千員名正䭾馬七千五百疋及簡命内臣一員監督
軍務兼管神鎗文職大臣一員提督軍務武職大臣一
員掛印充總兵官又二員充參將統領前項軍馬作急
起程到彼會合先去游擊將軍軍馬總制鎮守巡撫等
官相機戰守重大機務悉聽監督總兵等官便宜而行
本部并都察院各差屬官一員隨軍紀功此外本部與
戸工二部各差官沿途整理糧草車輛脚力人夫槽䥷
鍋甕柴薪等項聽候軍馬經過應赴至於將在軍門全
賴糧草繼足再令戸部多為區畫軍前糧草共濟大事
仍照先行事理將見有糧草開報監督等官以便分布
軍馬支給其宣府大同兩路若前敵殺退必往彼處偷
生亦乞聖明留意候命下之日本部照例請給監督總
兵參將并紀功官制勑付賫前去成化十六年九月十
八日太子太保兵部尚書余等具題奉聖旨是如今北
兵在遼東邊上尋殺朵顔三衛恐來入寇便着太監汪
直監督軍務保國公朱永掛印充總兵官威寧伯兼左
都御史王越提督軍務太監傅德管領神鎗白瑜李俊
充左右參將莊鑑馬俊充游擊將軍綂領官軍一萬員
名去彼會合征勦但恐北兵復回大同迤西等處侵犯
邊民着太監劉恒監督軍務定西侯蔣琬掛印充總兵
官都御史孫洪參贊軍務太監張善管領神鎗白全充
參將楊玉充游擊將軍綂領軍馬一萬員名到彼會合
相機截殺官軍各賞銀二兩還着都督馮昇劉能各領
步隊官軍三干員名山海關迤西直抵居庸關恊同彼
處戰守每人賞銀一兩着戸部差的當官各一員先去
整理糧草都不許遲悞各寫制勑與他欽此
陳言邊務事(王崇之)
巡按山東監察御史王崇之奏所據脩武備以嚴内治
足糧食以養官軍禁采取以杜邊患措糧儲以資急用
俱係别部掌行事理擬合通行為此除外合行開坐移
咨貴部煩為查照定奪施行
一足食以養官軍洪惟聖朝愛養臣民官有常禄軍有
月糧此外又有折俸鈔貫冬衣布花恩至渥矣遼東
阻山隔海官軍俸鈔布花皆由此給山東河南十一
衛自山海關陸路運到河南十四衛自登州海船運
到兩得利便然河西常勾給散河東拖欠數多者盖
以陸路無虞海運廢弛也查得舊制造有海船一十
二隻官吏奉職依期運到雖全伍軍士皆得飽煖近
年以來船隻損壞者無人脩理鈔布拖欠者不肯補
還至成化十三年全無一隻到來海運不通官軍絶
望祖宗制度廢弛盡矣以故軍士凍餒流離缺伍者
多官員剥軍自養廢職者衆信乎其然也如驛逓鹽
鐡所軍俱無月糧止靠賞賜土官達官間有半俸又
係無子人數專賴俸給又無守臺巡哨晝夜在邊尤
為寒苦近因各處災傷荷蒙皇上憫念元元遣使發
倉賑濟所以固邦本重民命安地方也今邊儲預備
少積别無賑濟官軍合得糧賞尚不可得不無有孤
恩典查得自成化十二年以前共拖欠官軍俸賞鈔
六百一十萬三千一百七十錠布七十七萬二千六
百餘疋綿花二十八萬二千一百餘斤先該巡撫巡
按官累次奏乞令本布政司起倩車輛運送及暫量
價值折銀補還戸部議得陸運艱難節行本司查勘
定奪造船儧運補解去後但彼處官員視為泛常略
不留意夫衣食切於人身不可一日有缺今遲以數
歲不能補給致此處有飢寒之苦彼處積無用之地
陸路既稱難來海運見今無船則窮邊之官軍何所
仰賴哉臣聞遼東舊時收成糧食頗賤商賈販賣易
換有無尚不免於飢寒今兵荒相仍商賈少通無物
易換使軍士啼飢號寒羣生嗟怨以此飢寒之人不
惟難驅於鋒鏑之下亦恐生意外之慮如蒙伏望皇
上俯念邊方重地怜憫軍士飢寒乞勑該部從長計
議奏請定奪合無不為常例將前項拖欠鈔布等項
行令山東布政司官存留在彼就作俸給查有見在
銀兩照數折筭解送或令布按二司分巡分守官員
公同估計量為便易銀兩委官解送前來以救邊方
一時之急仍乞將今歲布花鈔貫另為處置或暫折
收輕賫銀兩運來支給候造有船隻之日照舊海運
如此則邊軍得目前之濟免飢寒之苦實為便益
一措糧儲以資急用臣聞食者民之天不可一日缺也
故洪範八政食貨為先子貢問政孔子告以足食為
首民生最重邊方尤急所以戰勝攻取守固皆賴於
此聖朝垂意邊儲因遼東屯粮不足發銀糴買召商
上納欽命巡撫官以總督之布按二司官以分管之
宜倉廩充實緩急足用也柰在前官員職任重大者
多好逸惡勞官職卑微者惟畏勢貪利甚有通同作
弊夤緣為奸官豪勢要之家乘機逐利撒放糠粃穀
豆糴買腐爛倉糧官銀多歸於富家錢糧多報於紙
上近因積弊多端特命給事中御史等官查盤辨騐
奸弊敗露倉官為民充軍巡撫管糧等官查提問罪
一清積弊邊軍稱快但刑罰雖加而事勢無及粗腐
虚關於貧軍未蒙實惠折追拖欠於富商不肯還官
閑地腐爛相積邊境急缺糧儲如前屯等處倉糧不
及半年之用海錦等衛有十年之積靉雲等堡無一
月之支今遼陽城中每銀一兩止糴米二石五斗前
項堡分每官價銀一兩作米一石或八斗尚少人上
納近因邊情緊急該巡撫總理糧儲官不得巳恐缺
軍餉會議於定遼金復等處十一衛軍餘輸運動調
一萬餘人往迴一二千里每米一石顧脚盤費多者
要銀七八錢少者亦不下五六錢河東之地遠近騷
然各官雖用心催儧但山澗險阻車輛不通止是牛
畜䭾負力疲財殫卒難畢集事勢至此在前管理官
員尤為可恨欲減米數糴買恐虧損官銀欲增脚錢
與人恐庫藏缺乏即今又傳報聲息不絶設若大軍屯
駐日久轉運艱難逼迫緊急使軍餘逃竄山林疲餓
累死不惟重傷人命亦且大悞邊儲以後河開農興
尤難為用伏望皇上垂念邊儲重惜民困乞勑該部從
長計議措置急用之方奏請定奪行移巡撫總理糧
儲官員相度邊情緩急斟量道路遠近聽其隨宜增
減米數脚錢多方措置以濟急用以恤人難其各倉
拖欠折罰虧闕糧數行令布按二司管糧官躬詣各
處上緊杖追先儘犯人財産變賣上納或令照依時價
折納銀布入官另為處置以便目前支給俱先定與
限期完報今後整理糧儲務要斟酌地方險易緩急
查筭見在有無多寡隨宜召納轉運庶不臨期有悞
仍令布按二司管糧官員不時往來督察若有奸弊
就便參拿不許在家久住若有似前延住三月之上
及巳委接管畏避不來未曾得代先期回去者照例
住俸一年其分巡分守滿日亦照例將追問過囚數
糧儲事件開報轉呈巡撫等官處稽考勤怠若任内
怠慢悞事以致糧儲軍務不完及以後經該糧儲盤
有粗腐虧折等項重加參問則邊儲目今不致缺乏
軍餘免於流亡巡歴既勤奸弊少革實為便益(以上二事)
(咨戸部)
一禁採取以杜邊患臣訪得遼陽山東土人少種田土
專一採取人參榛松圍獵野獸為生數年以來多被
本等上司及衛所官員指稱進貢人參等項或撒放
布疋或給與銀兩便令部屬官舍於各寨百般逼迫
科擾土人不勝其苦近時因見境内人參榛松缺少
不堪又多私役附近軍餘出境採取販賣以規厚利
常被敵人虜殺互相隱匿不報各處又有等軍餘土
人不畏法度潜將鹽米包褁刀箭甲葉黑夜於牆下
空野去處與夷人易換貂鼠參松等物透泄事情啓
惹邊釁多由於此及各衛所官員又指以採打影木
買辦皮張為由差𣲖餘丁不下五六百名通同委官
人等將殷實之人受錢賣放累及貧窮况採取亦難
查得每年進用影木止該十箱人參三百斤狐狸皮
張暫時買辦不多衛所官員却乃多科擾人目今前
項出產地方被賊搶擄殘破室廬空廢田畝荒凉見
在人口驚疑走入腹裏不能存活正宜厚恤伏望皇
上憫念邊方多事人不聊生將前項供應人參影木
及買辦皮張暫且寬免以紓民力以革擾害待後邊
患稍寧之日行令照舊採辦仍乞勑該部轉行本處
鎮守巡撫等官通行所屬出榜嚴加禁約及督令地方
墩空巡守人員晝夜加謹巡察今後如有私役及縱
容軍餘出境採取參松榛果等物及將刀箭甲葉與
夷人交易致生邊釁者許被役及知見人等徑赴巡
撫巡按官處指實首告正犯旗軍人等合無量為枷
號滿日與空臺巡哨甲軍俱照依律例問擬發落私
役官員并地方該管軍職一體參奏拿問庶官軍知
所警懼下人免得疲勞亦杜邊患之一事也(以上咨禮部)
一脩武備以嚴内治臣聞禦邊疆之道守備為本城池
器械守備之具也將帥士卒守備之人也遼東為東
方重鎮各城有守備等官有屯宿軍士城池修理之
料軍國造作之需各有軍餘造辦既有其具又有其
人宜乎軍威振揚武備脩舉也柰何邊官中間廉謹
者少貪惰者多不脩兵備不恤士卒軍需物料多營
於私室練操人力皆疲於私役甚至侵盜賣放之弊
不可勝言所以城池欠脩器械不備士馬疲弊紀律
廢弛脩理操練有名無實凡遇巡撫巡按等官點視
指稱脩理反又科害軍缺則顧人頂替器械多那借
應點惟務遮掩遂為得計前此之弊在在有之如遼
陽一方大鎮也有六衛官軍有四千馬步有都司以
統之有將官以臨之臣嘗一一點視如城上鋪舍多
無門忩垜口間用土坯灰刷四月之間操軍十日一
隊之中嘗少數人馬軍可以調用步卒疲弊不堪明
甲可以禦敵青甲不能遮體軍馬器械大率類此推
究其故輙稱邊方多事未暇脩理公差數多卒難齊
備大巡如此小巡可知平居如此遇警可知近該建
州海西賊人侵犯地方虜殺人畜巳將副總兵等官
韓斌等失機誤事情罪參奏外今前項賊人方命不
朝累報聲息北敵大衆逼近我邊窺伺日久倘卒然
有警邊備如此可為寒心但積弊日甚久無稽考難
以一一參究往日廢弛固不可救目今修整不可不
急如蒙乞勑該部計議奏請定奪合無行移本處鎮
守總兵巡撫等官嚴督所屬及時脩理如法操練厚
恤士卒謹慎烽堠及將見操不堪兵甲查照舊例奏
請兑換堅完器械替出不堪之數官為脩理既不勞
軍置辦亦足遇警克敵仍令各衛今後除軍器有例
每季查盤外如鹽鐡木植磚灰等料俱資國軍重務
每季各要將收除實數開報巡撫巡按等官以備稽
考仍委布按二司官員查盤若有短少就將經該官
員參以侵欺之罪其巡撫等官所至處所亦要不時
點閘如城池器械等項不完者將衛所官員就加懲
治立限完報都指揮以上官住俸催督完日照舊支
給操軍數少查有役占者照依欽奉勑諭京營事例
奏請照數降級甚者罷職充軍干碍總兵副參等官
一體參究如此則法令嚴明人知警懼緩急得以濟
用奸弊可以少革邊務不至於大壞矣(以上咨工部)
為地方事(張鵬)
職方清吏司案呈照得京師迤北宣府大同等處迤東
直抵遼東迤西直抵甘肅各邊各關自成化十九年大
同地方有事以來雖經節次奏行隄備北寇及欽命太
子少保戸部尚書兼都察院左副都御史余子俊前往
宣府大同總督軍務太監張善監督軍務定西侯蔣琬
充總兵官整兵待報啓行緣今大同宣府該余子俊奏
調京軍二萬見在脩理邊備及調集各處軍馬防護脩
邊工程雖未就緒軍威頗巳振揚正恐北敵威拉克實
及其小王子率領部落錫錫等窺伺宣府大同一帶有
備無隙可入不東寇遼東必西寇甘肅理合預防及照
京畿與彼接境地方去歲少雪今春少雨天時亢旱二
麥無收民食不足盜賊必生又恐河南湖廣等處地方
大率類此切惟荆州㐮陽二府雖屬湖廣當南北水陸
要衝接連河南陜西各省境界本處地廣山深可以趁
食所以各處饑民往往流移至此即今青黃不接之際
重以天旱無收所慮各處饑窘之民或寇攘草竊或流
移嘯聚亦合先時預備案呈到部參照三邊隄備事情
除大同宣府外朔州等處巳該參將楊玉領軍前去按
伏及宣府鴈門關永平密雲等處見該游擊將軍白瑜
李俊安順伯薛珤東寧伯焦俊操兵聽調偏頭關地方
巳該余子俊調兵按兵按伏延綏寧夏陜西腹裏巳該
本部奏行各該守臣各行嚴謹隄備去後所據遼東甘
肅二處合無再行各該鎮守總兵巡撫等官查照原今
事理轉行副參游擊等官提督所屬晝夜用心瞭望上
下恊力隄防一遇有警互相傳報從宜戰守勿以文移
頻數略不加意致悞地方仍行順天等府及直隸保定
等處各該巡撫官各查照本管地方軍民休戚何如有
司積蓄何如各宜用心撫理如有盜賊生發行令各該
守備巡捕等官設法禁捕毋致疎虞荆襄地方近年雖
設有湖廣行都司鄖陽府衛等衙門事多草創未足倚
賴合行分守湖廣行都司等處太監韋貴提督撫治鄖
陽等處地方右僉都御史王濬通行所屬其湖廣河南
陜西各處巡撫都御史各行附近荆襄等處分守分巡
撫民等官一體撫安人民禁捕盜賊如發糧賑給調軍
勦捕之類應便宜者便宜處置應奏請者具奏施行務
期弭患未然地方安妥成化二十年五月初二日本部
尚書張具題奉聖旨是文書鋪馬裏賫去不要遲了鄖
陽等處事情關係尤重着王濬每用心撫治不許怠忽
欽此
為敵情事(馬文升)
職方清吏司案呈奉本部送於内府抄出鎮守薊州永
平山海關等處内官監太監羅能題准總兵官署都督
僉事李銘手本准巡撫右副都御史彭韶手本備兵部
咨開臣等題據提督大喜峰口等關把總指揮潘清呈
有泰寧衛都督托克托博囉等差使臣額森台等賫執番
文奏稱番我們靠着邊墻住坐營盤丹口收放我的奴
婢逃走來說他們歸去的人大軍馬九月間來搶又有
愛滿王出哨拏住的人問他九月間上馬聽得這言語
專差使臣額森台徐阿爾古裕平章特穆爾知院阿嚕
岱千戸托特千戸隨來博囉等前來朝廷前進馬叩頭
及審得徐阿爾古裕即徐安稱說年六十二歲原籍鳳陽
府舊城住係御用監裏厰撒花作所鎮撫徐旺男有父
正綂六年故安于正綂十四年隨駕迤北征進八月十
五日被巴延特穆爾平章部下的人巴圖爾拏住朝廷
遇見說是我的銀匠交與巴延特穆爾後安與同袁彬
哈名李成劉潑兒等伏侍聖駕回朝又交與額森太師
恐我走了聖旨分付徐安你要走了我到家把你全家
殺了隨後聖旨分付你久後回來陞你大官職不久復
被巴延特穆爾部下的人巴圖爾搶去隨住二十年後
連家小走在泰寧衛都督托克托博囉部下隨住一十八
年及說九月間迤北敵人要搶三衛遼東一帶等因會
同議得夷人額森台等來不及時及看得賫來番文印
信篆文有偽况所報夷情别無緊關欲便照例阻回緣
數内徐安所說原係漢人先被迤北敵人搶去隨住
二十年後走在泰寧衛又住十八年一向不曾到關今
却賫執不明番文前來報事中間恐有隱藏别項情由
難以憑信除將各夷拘留在關撫待聽候將原來番文
封進乞勑該部計議合無將額森台與徐安等六名連
馬起送赴京譯審定奪便益具題奉聖旨兵部知道欽
此欽遵隨於兵科抄譯出泰寧衛都督托克托博囉等蒙
古奏文一道到部參照臣等題稱泰寧衛頭目差使臣
額森台等六名帶馬六疋賫執番文一紙來邊報事進
貢除將各夷拘留在關奏來定奪一節切緣徐安原係
在京人匠自正統十四年被北人搶去經今三十八年
一向不曾近邊報事今一旦同各夷前來進貢中間恐
有别項情由及看得譯出番文大約與原奏相同來貢
既非其時據例合當阻回但數内徐安久住北地必能
悉其事情而本人所言似有欲回之意合無不違常例
行令臣等將各夷起送來京譯審北人事情緣是處置
報事夷人事理本部官奏奉聖旨是欽此欽遵備咨手
本准此行據大喜峰口關指揮使李伸將拘留在關夷
人額森台等六名連馬呈送前來合當起送開坐與總
兵官李銘都御史彭韶各具本該本部官俱欽奉聖旨
兵部知道欽此欽遵又該錦衣衛等衙門帶俸署指揮
使等官楊銘題臣等審得泰寧衛都督托克托博囉等差
來報事夷人額森台等并平章徐安等六名說稱成化
二十年有布拉克衛頭目托克托罕差平章竒塔特等七名
賫迤北衛喇特克實克太師鉄牌一面到泰寧福餘兩衛與
頭目每說衛喇特差使臣八人到我每布拉克衛住下頭
目托克托罕轉差我每賫衛喇特鐵牌來與你每說有衛喇特
差來的人說着你每差人到衛喇特克實克處有話說
後有泰寧福餘兩衛差額森台等十一人到布拉克衛
聽得衛喇特營盤遠了數内兵丁歐德等八人回衛有額
森台托特徐安三人一同衛喇特原來使臣八人到地名
庫森托輝見了衛喇特克實克每說你每回去時與三
衛頭目每說在先原與我每衛喇特和好行走你每如今
不要去投順迤北小王子每有小王子每常去搶殺你
每三衛人又與我每衛喇特不和又去漢人邊上做賊我
每衛喇特要差人往大明皇帝前進貢被小王子每阻住
路道不通不得差人去今有番字文書一紙你每賫去
朝廷前奏又說去年三月内有衛喇特克實克每差人
馬搶殺小王子部下大烏梁海三營人馬克實克太師又
說到今年冬間我每動人馬去搶殺小王子每我每還
差人到你三衛轉差人奏得朝廷知道你每三衛并布
拉克衛收拾人馬我每併力去搶殺小王子每額森台
等差去衛喇特今年三月内回衛又說有泰寧衛兵丁塔
喇齊被小王子部下兵丁搶去住過二年今年六月内
走回到衛說稱聽得小王子每九月間收割田禾時動
人馬不知往漢人邊上搶去不知來搶我每三衛當有
都督托克托博囉差三十人哨探小王子每拏住迤北兵
丁一人與走回的人托爾楚所說情相同因此泰寧衛
都督托克托博囉等差我每來奏得朝廷知道又說三衛
夷人常去小王子每處討搶去的人口往來走行以後
夷情不知徐安又說我原係御用監銀匠正綂十四年
被迤北額森部下的人搶去在額森家住過額森自夥
裏仇殺後到泰寧衛住過今差額森台并徐安等來報
事討陞賞及據徐安告說我家原京東邊勾欄衚衕住
有兄徐寬徐敏姪男徐達今要與兄徐寬等相見徐安
見有番字奏文一道理合隨身封進據審得此緣是夷
情具本該各官奏奉聖旨兵部知道欽此欽遵又於兵
科抄出譯衛喇特克實克等蒙古字奏文一道皇帝洪
福前衛喇特克實克為頭知院蒙克等奏天的氣候緊
急間往來使臣不能行走今我每欲要差使臣去途中
有迤北小王子兵丁每阻隔這等達子每朝廷邊上作
歹我每處也作歹今年三月内有我每的哨馬去將迤
北大烏梁海的人搶了三營今我每這十二月要動人
馬尋小王子去我每欲要調諾延三衛六千人馬來助
我每今有泰寧衛額森台王等三人來到我每處我就
與文書着這三人奏去了怎生恩賜聖旨知道該部官
欽奉聖旨兵部便看了來說欽此欽遵通抄送司查照
原行太監羅能等公文相同除馬匹審據伴送舍人供
稱隨本送御馬交收内一疋薊州倒死取有所在官司
文憑送禮部該司執照及查得先該鎮守甘肅太監覃
禮等題稱成化二十二年准分守肅州右參將都督僉
事李俊手本譯據哈密衛左都督哈尚番文今有迤北
大衛喇特克實克死了部落將他兄弟阿實克齊扶做太
師又有克實克之弟阿里古多阿克王與阿實克齊不和領
右哨一萬人馬來進哈密地方住坐等因具奏抄出本
部巳經具題外今該前因克實克又訛稱格實克案呈到
部參照泰寧衛報事夷人額森台并徐安等說稱成化
二十年布拉克衛差人賫執衛喇特克實克鉄牌一面
到我三衛要差人到衛喇特說話有泰寧衛差額森台等
三人到見克實克說著三衛不要投順小王子我衛喇特往
要天朝進貢被小王子阻路不通今有番文你賫去奏
又說今年冬間我每動人馬去尋殺小王子還差人到
你每三衛轉差人奏得朝廷知道你每并布拉克衛收
拾人馬同我并力去搶殺小王子等語其額森台等又
傳本衛兵丁被小王子部下搶去二年今年六月内走
回說聽得小王子每九月間動人馬不知往漢人邊上
搶去不知來搶三衛等情及譯得衛喇特克實克番文
却稱要于今年十二月内尋殺小王子要討三衛六千
人馬來助他其餘情詞大約與額森台等所說相同臣
等切緣迤北部落衛喇特為盛小王子次之而布拉克衛
又次之今額森台等所賫克實克進番文既言要來尋
殺小王子而哈尚又報克實克死其弟兄不和各領人
馬巳到哈密地方盖額森台自前歲入衛喇特去歲冬間
離彼今年三月回衛所賫番文想在克實克未死之先
哈尚所傳係在今年六月之内克實克之死想巳是實而
小王子要來搶掠似亦不虚但敵情譎詐難以盡信况
其部落彼此猜疑互欲吞併未成合一之勢此誠中國
之福然敵人為患自古而然趁逐水草摽掠為生即目
秋高馬肥正是馳騁之時侵犯之謀難保必無在我隄
防之策不可不嚴及照額森台等情得聞北人事情遠來
傳報誠意可嘉懷柔之禮亦不可不厚再照徐安原係
内府匠役被虜年久今從各夷來貢歴陳前因既欲求
討陞賞又願索見私親論法本當拘留不容回去又恐
有阻後來被虜之人向化之心况稱曾奉先帝遺命留
與敵人亦當量為處置合無鋪馬賫文與遼東山海宣
府大同延綏寧夏甘凉等處鎮守總兵等官各要查照
本部節次奏行事理嚴加整搠人馬措置芻糧修理城
池繕治甲兵務使以戰則勝以守則固仍差人不時遠
為哨探遇有緊急相機戰守仍行在京各營總兵官將
原選聽征人馬收拾停當遇有報到聲息就便起行戸
部計筭各邊糧草有無勾用早為措備不致臨時缺乏
有悞軍機其額森六人行移禮部照常宴賞給與馬價之
外再加一表裏以勞其來打發出關令通事省諭各夷
歸語各衛大頭目各要堅守臣節毋二乃心既不許聽
從小王子之哄誘亦不可輕信衛喇特調用凡有事情
速來傳報朝廷待爾素亦不輕萬一譎詐不實為彼探
聽自取滅亡悔無所及其徐安既欲要見伊親合無俯
順其情容其兄弟親人與之相見仍令通事再審本人
若就願留别乞恩典本部另行奏請定奪若欲仍回北
地顧其妻子亦宜量與職事伏乞聖明裁處俟後果能
仰慕聖恩懷戀桑梓携家來歸尤當優異緣是處置報
事夷人及節奉欽依兵部知道并兵部便看了來說事
理未敢擅便等因成化二十二年八月初七日本部尚
書馬具題奉聖旨是徐安待通事每再審了來說
照例改撥官軍備禦事(馬文升)
職方清吏司案呈奉本部於兵科抄出太師兼太子太
保保國公朱永題先該兵部行文開中都留守司并山
東等都司摘撥官軍三千員名分為春秋兩班俱遍周
而復始又該本部行文先期一年預行定撥省諭領操
官旗令其次年該班不必到營徑赴該鎮交班等因今
照弘治六年秋班輪該河南都司摘撥官軍一千五百
員名今止到六百五十三員名尚欠八百四十七員名
若候完足撥去不無有悞彼處守禦臣等會同太監楊
穆議得本部所擬前項官員不必到營徑赴該鎮備禦
一節但三大營選出頭撥團營官軍上以拱衛宸居下
以預防征調即今各邊節報聲息倘有警急未免動調
况今各處災傷官軍不能齊足赴操合無乞勑兵部計
議查照撥去神機營官軍守備紫荆等處事例行移五
軍營照數摘撥官軍輪流前去本鎮備禦存留團營官
軍專聽征調庶不兩相妨誤具本該官奏奉聖旨兵部
知道欽此欽遵抄出送司查得先該太子太傅安遠侯
柳溥奏稱景泰三年九月内差撥神機營官軍四千三
百五十一員名前去居庸紫荆等關口守備今半年巳
滿乞將神機營原撥十營官軍照數摘撥前去替換具
題奉景皇帝聖旨十營官軍本欲專一操練遇警調用
若要差撥别處等項守備不如不選着總督總兵計議
停當行欽此欽遵該本部會同太子太師武清侯石亨
等議得十營官軍原係欽奉勑諭揀選頭撥精銳操習
聽調之數巳蒙聖斷明白臣等别無議擬欲行該府轉
行該營令太子太傅安遠侯柳溥於本營存操官軍内
更換其十營官軍人馬不許擅動開坐具題奉景皇帝
聖旨是欽此欽遵外及查得續該本部議得中都留守
司并山東都司撥去黃花鎮操守城堡荒凉以四處論
之巳是不均其中都留守司獨撥秋班山東都司獨撥
春班以兩班論之又似不均既該軍人楊上三等合詞
具告合無行移團營自弘治五年為始先將河南都司
春班太寧都司秋班輪赴該鎮操守一年至次年却令太
寧都司春班河南都司秋班又令赴一年仍行中都留
守司并山東都司輪流赴鎮亦如此例大率四處每兩
年一輪兩班俱徧周而復始永為遵守具題奉聖旨是
欽此巳經通行欽遵外又查得該戸部等衙門會議奏
准内一件該整飭薊州等處邊備兼巡撫順天等府右
副都御史唐珣奏稱原𣲖黃花鎮春秋兩班官軍要照
京營限期徑赴黃花鎮交班該本部查處照得前項官
軍今後定撥省諭先擬事例兩年一輪先期一年預行
定撥省諭領操官旗不必到營徑赴該鎮交班敢有該
班來遲脱班不到及到班在逃等項悉照京營事例而
行又經通行欽遵去後今該前因案呈到部看得太子
太師保國公朱永等奏稱弘治六年黃花鎮秋班官軍
輪該河南都司摘撥一千五百員名前去備禦今止到
六百五十三員名數内尚欠八百四十七員名要乞查
照神機營官軍守備紫荆關等處事例行移五軍營照
數撥本鎮備禦一節照得京營軍馬永樂宣德等年在
五軍三千神機營三大營操練至景泰初年選出精壯
官軍立為十營操練專備征調天順初年仍散歸三大
營至成化年間為因各營軍馬號令不一卒遇邊方有
警一時取撥不定恐致誤事因言者之議於各營内選
取在京并外衛官軍共一十七萬總在一處分為十二
營操備又命内外大臣提督名為團營凡遇各邊有警
就便調遣前去不許别項差遣内以護衛宸居外以預
防邊患居重馭輕強本弱枝其慮不為不遠其勢不為
不重但今團營官軍事故等項不及一十二萬之數而
五軍營欠少團營官軍四千餘名即今又無别項工役
或遇重大工程又於團營内借撥用工其黃花鎮防守
官軍原係長陵等四衛撥去為因離衛不遠率多在逃
又因閱實邊關大臣具奏暫於團營内撥去今本鎮秋
班官軍輪流該河南都司摘撥前去防守但河南地方
去今二歲水旱相仍官軍饑窘不能赴操以致團營數
少欲候到足撥去緣今正係防冬時月不無有悞本鎮
備禦若再於團營見在官軍撥去萬一邊方有警又恐
調遣不敷况團營官軍不宜别項差撥係奏准事例今
既該各官會奏前來若不權宜處置未免兩相妨悞合
無行移五軍營總兵等官於本營次撥官軍内照數先
行摘撥一千五百員名差人送至黃花鎮防守其弘治
七年仍預行中都留守司該春班山東都司該秋班各
定官軍一千五百員名不必赴京徑赴黃花鎮防守周
而復始二年滿日仍令河南并太寧都司照前輪流免
致撥亂團營官軍其五軍營該補團營之數陸續送如
此庶京營武備以修而邊關防禦不失緣係議處改撥
邊關備禦官軍及奉欽依兵部知道事理未敢擅便弘
治六年九月二十九日本部尚書馬等具題次日奉聖
旨是
題為任情方命妨悞邊機事(吳瀚)
臣照得先年哈密城池被敵帥阿哈瑪特殘破虜去善巴
荷蒙皇上垂念哈密城池係我太宗文皇帝所立善巴
又係朝廷所封一則為西域之藩籬一則通諸番之貢
使不可輕棄簡命兵部左侍郎張海前軍都督府都督
同知緱謙委以腹心之託專以處置之權一時臣民莫
不感激以為張海緱謙者必能上體聖心下急邊難展
胸中之素藴克復長城運掌上之竒謀收回故壘夫何
一籌莫展百事無成乃裹糇糧徒棲遲於士馬未遺巾
幗終貽笑於婦人因循歲月二年之間方纔奏稱阿哈瑪
特遣人賫番文進貢就獻還哈密城池被虜善巴城池
尚為伊蘭占據善巴猶留三角城意在邀求先前抑留
夷使等因命下兵部該多官會議得此酋變詐難信如
果將城池善巴獻還貢物許其赴京前留夷使打發出
關若不獻還將今夷使方物逐出原拘夷使仍前拘留
善巴失地喪身亦難再立城池屢經殘破亦難遽復節
該奉勑諭爾等宜令都勒噶布拉掌管哈密衛事與三種
夷人暫居苦峪其城垣壕塹營堡等項預為脩築完備
散處夷人給與口糧牛犂買辦彩段梭布量賞頭目以
結其心處置畢通將起送過夷人姓名日期井用過牛
具種糧數目造冊具奏回京欽此欽遵又該兵部奏稱
近聞敵率小王子人馬潛住賀蘭山後節入搶掠軍士
十分艱難必須賑恤方保無虞先因多官會議將哈密
寄住夷人盡數發遣苦峪居住及要將進貢夷人打發
出關以絶西域貢路當此烽烟交警之時軍士罷困之
際行此二事誠恐致有他變合無請勑張海緱謙從長
計議等因節該奉勑諭爾等即會同鎮守太監傅德總
兵官劉寧巡撫都御史馮續從公計議先行差委布按
二司官員將被搶之家逐一查出中間果係十分艱難
者支給官庫錢糧量加賑恤務令得所毋致逃移及再
議前項哈密夷人并進貢夷使如是未曾出官即今敵
兵未退地方未寧應否照依會官議處事理照舊打發
出關或當暫且容其寄住候邊事頗寧之日另行發遣
務要籌畫計議停當通行奏來處置欽此欽遵豈期各
官以勑書為故紙視君命如浮雲不奉命而擅回既奉
勑而故抗先次勑書回至凉州衛接遇後次勑書回至
真定府接遇飄然長往不顧粗心大膽事屬故違且大
臣以身係國家安危况彼敵情不為不緊邊機不為不
重使敵聞之寧不輕我中國抑恐各邊將官聞之不能
不為之解體是而可忍孰不可忍伏望皇上乾綱獨斷
將張海緱謙拿送法司明正其罪以為臣下方命悞事
之戒緣張海等俱在京堂上官未敢擅便謹題請旨弘治七
年十二月十九日題次日奉聖旨張海緱謙錦衣衛拿
送鎮撫司問欽此
乞恩陳情絶嫌以全骨肉事(馬文升)
職方清吏司案呈奉本部准禮部咨儀制清吏司案呈
奉本部送於内府抄出晉府寧化僖順王妃趙氏奏有
臣府僖順王存日於景泰成化年間因弟鎮國將軍美
垎爭襲王爵連年評奏不巳美垎子即鍾鎎與臣世仇
人所共知後鍾鈵襲爵其鍾鎎等深懷不平專以報復
父仇為事陰謀反間無日不用其心况鍾鈵等年幼失
教瞑無知覺竟各墮伊計中以至上凟天威下傾祖爵
迹鍾鎎平日教鍾鈵作威服人致使上下離心後與鍾
鍼鍾鉅鍾錥無日不會議自為謀主各人不知是詐悉
聽其發縱指示鍾鍼嫌於僣逼不敢興詞主使鍾錥乘
機而發至有今日之變此山西闔省同一論也想其起
謀之時惟復害鍾鈵貪圖臣軍所莊田豈意軍所莊田
俱蒙調撥推原鍾鈵之罪是皆衆人醖釀而成臣今含
恨鍾鈵及各將軍恨不得糜爛其肉而飲其血但念臣
先王軍所莊田受之祖宗列聖傳之宗嗣以奉祀事於
無窮所以不避鈇鉞之誅以為竒㶏慮實非為竒㶏為
臣先王祖考也伏蒙聖皇推罪人不孥之仁罰弗及嗣
之義存留正軍一百名莊田三處與竒㶏管業抑非獨
厚竒㶏厚臣先王祖考也臣非不欲上體聖心與宗族
分享切惟鍾鈵得罪於朝廷故軍所莊田禄糧盡數革
去其各將軍醖釀成鍾鈵之惡附會成鍾鈵之罪謀陷
祖考之爵豈不得罪於其祖考哉况各人人役地畆初
不奉朝廷明文特臣先王祖考一時親親之情今各將
軍既得罪於祖考則祖考之遺惠其不應受也明矣臣伏
覩大明律内一欵親屬相為容隱凡有告訐即同自首
免罪所以篤親親而厚風俗所謂律設大法理推人情
今鍾錥為鍾鈵親弟鍾鈵之罪法固難容在國主晉王
所當舉在朝廷所當治臣以為斷非鍾錥所當言亦非
各將軍所當謀害也忘親犯義其得罪於祖考豈不益
彰彰矣乎兹者伏蒙皇上念臣祖考量存其革奪之餘
以延臣殘喘而各將軍不思王爵巳被各人傾䧟又復
假情飾詞肆為侵占忘祖考宗庶之分目竒㶏為罪人
之子而欲贅拾罪人之人役莊田何其無恥之甚也觀
今鍾鈵犯罪觀各將軍奏詞竟無一人肯念親親扶持
之者各人之情可知臣復何甘仍與各人人役地畝及
照鍾鉅與鍾錥同母兄弟為謀多出於鍾鉅鍾鉅鍾錥
為鍾鈵親弟仇害如此其與竒㶏叔姪之情可知仰惟
皇上深居九重大臣位列廊廟與臣隔越千里據情而
論孰曰不宜倘能親聞面察未必不通行禁治昔莊公
養成叔段之惡而殺之吕祖謙曰叔段之惡日長而莊
公之惡與之俱長鍾鈵固當有罪醖釀而曲成者豈得
無罪况各將軍越理妄為與鍾鈵誠為兄弟臣欲迹其
顯著指實上聞又恐重增臣祖考地下之羞是臣又重
得罪於臣祖考也所以飲痛吞聲欲言而止見今被鍾
鎎奏討餘丁八名未幾而鍾鉅比例奏討切惟臣府各
將軍三十餘員後封者不計其數援情比例人孰無詞
以臣府革奪之餘安能周無窮之用且親王郡王各有
定分大宗小宗各隨所尊臣觀目前大臣會議言郡王
不該使用軍以不出於祖訓今鍾鎎等奏討臣校尉餘丁
恐亦非祖訓舊例臣忠鍾鈵兄弟不知皆因此軰小人
誘引往來教唆離間骨肉致生今日仇嫌况鍾鎎為回
避仇嫌事巳自行奏入晉府與臣府巳無相干今若將
臣府校尉餘丁仍分撥各將軍使相往來必復引惹是
非小人懷奸無所不至其各莊田各人雖分一半中間
地土相連爭長競短必相訴訟將有不勝其方來之仇
矣别嫌遠疑以全親親莫若各役其役各有其有不惟
使役者專心則主者亦可以絶嫌疑而息爭端思臣莊
田入官者六千餘頃軍餘入官者三千餘名况各將軍
各有校尉儀從禄米巳有定分倘蒙皇上念各將軍至
親在所必恤乞將臣入官地内照各將軍今撥地畝量
撥管業入官軍餘係各將軍舊役者量留使用庶使地
土不相連而爭競之仇可絶人役不相往而是非之仇
可絶則親親之恩庶可保全而骨肉之私庶可復得臣
非得巳自速罪戾以煩凟天聽但鍾鈵實為各將軍同
謀祖爵實為各將軍共䧟竒㶏與各將軍誓不共天今
賜與竒㶏莊田人役俱係臣累次奏准巳奉勘合不許
各將軍侵占明文為照情實難甘若仍分與各將軍受
用又使之日相侵迫則爭訟仇訴必無了時臣聞骨肉
相殘古今大惡此等子孫恐非聖明宗室所宜有也臣
預先奏知倘不允臣奏章臣自備脚力率臣孫竒㶏并
宮眷人等詣闕訴冤臣干冒天威下情不勝戰慄惶懼
之至等因奉聖旨該部看了來說欽此欽遵備咨送司
查得先該寧化僖順王妃趙氏節奏鍾鈵巳蒙欽斷着
戴頭巾閒住要將前項一所官軍仍留與嫡長孫竒㶏掌
管等因該本部議擬具題奉聖旨是准留正軍一百名
改作校尉與本府使用欽此欽遵及查得續該寧化僖
順王妃趙氏奏稱鍾鈵巳革爵嫡孫竒㶏見奉欽依着
管府事要將本所正軍内㨂擇一百名改作校尉與其
使用該本部議得前項軍所既巳改調今所奏留之人
止是恭依欽賜原數情在可從事不為過合無仍行山
西鎮守巡撫等官依其所揀正軍一百名俱改作校尉
留與本府使用本戸餘丁一同隨住具題奉聖旨是張
聚等一百名准改作校尉與本府使用欽此欽遵又查得
該寧化僖順王妃趙氏奏巳蒙朝廷存留庒田三處校
尉一百名以此感激具本陳謝但慮各將軍欺孫竒㶏
年幼莊田占種人役占用要乞降勑諭戒等因本部議
得除莊田行移戸部查照外合無轉行本府使知保守
并各將軍勿肆侵奪具題奉聖旨是欽此欽遵又查得
該護國將軍鍾鎎奏稱祖撥地土巳經戸部勘議歸與
管業其使用餘丁原係祖遺人數要乞查照巡撫都御
史楊澄回咨將寧化王府軍餘均平分撥該本部議得
既查有前項回咨其寧化王府校尉張聚等一百名連
餘丁共計一千一百二十四名况原撥餘丁楊名張七
十等止是八名地土既巳半給人役似難獨吝合無將
前項餘丁八名俱仍留鍾鎎使用具題奉聖旨是欽此
欽遵又查得該寧化僖順王第七子鎮國將軍鍾鉅奏
原蒙祖父撥與人役被鍾鈵累一槩革去缺人役使地
土巳蒙欽依分撥人丁亦祖所遺要乞將竒㶏府下校
尉劉聚才等一十五名連各餘丁撥與跟用等因該本
部議得奏討正軍校尉奉有欽依難以分用所據奏稱
要將餘丁量撥跟用合行巡撫山西都御史會同鎮守
官員勘處停當明白具奏前來以憑上請定奪具題奉
聖旨是欽此欽遵巳經備行山西鎮守巡撫等官通行
勘處去後今該前因案呈到部臣等看得寧化僖順王
妃趙氏所奏大槩以鍾鈵革爵嫡孫竒㶏管理府事蒙
朝廷存留正軍一百名同餘丁俱與使用極知感激但
前被鍾鎎奏討餘丁八名今鍾鉅又行比例奏討若仍
行分撥誠恐各將軍援例具奏爭無了時意在别嫌遠
疑以杜將來切惟朝廷皇子冊封為親王親王之子為
郡王郡王之子為鎮國將軍先前親王初封之時俱有
護衛而郡王只撥與校尉將軍止撥與儀從或親王篤
愛其子將護衛官軍奏准撥與郡王使用郡王篤念親
親將軍餘撥與諸子將軍役使此出一時私恩非祖宗
舊制今寧化王府一所官軍既巳盡數改撥太原左衛
其一百改作校尉又係朝廷特恩存與寧化王府之數
不係先前全所官軍據法論理固難分撥若論祖王遺
愛先巳撥與役使年久一旦革去人情不堪似可量撥
故前此鎮國將軍鍾鎎奏蒙撥與餘丁張七十等八名
意正如此續該將軍鍾鉅又奏討校尉劉聚才等一十
五名本部又經通行山西鎮巡等官從宜勘處未報今
僖順王妃趙氏正慮此舉若再分撥將來各將軍一定
爭競不巳事無了期以此懇情奏乞定奪固為有詞但
查無勘報緣由難以上請定奪合無仍行山西鎮守巡
撫巡按等官會同三司掌印官員作急將先次鎮國將
軍鍾鉅并今次僖順王妃趙氏所奏事情從公併為查
勘要見將軍鍾鉅於懿簡王存日曾無奉有祖王遺旨
親筆手書并奏該何衙門勘合撥與軍餘若干名役使
係寧化府見今存留正軍一百名改作校尉餘丁内何
人係是原撥人數惟復止是援例奏討别無前項執結
緣先次撥與鍾鎎餘軍八名以其存有都察院勘合奉
僖順王妃趙氏及鍾鉅親書手批為憑方纔撥與今鍾
鉅所奏若不曾奉有祖懿簡王父僖順王遺旨親筆手
書并該衙門奉行勘合為照俱不必輕易分撥以啓爭
端前項事情務在勘查明白計處停當免致再行奏擾
畢日將勘過緣由會奏前來以憑另議上請定奪再照寧
化王一府宗室蕃衍細查前後各起奏詞内開僖順王
第七子除鍾鈵革爵鍾錤等三位俱故外其鍾錥鍾鍼
鍾鉅三位見存及查本府疎𣲖將軍見在者三十餘員
後封者尚不計數今次鍾鉅既比依鍾鎎事例奏討前
項校尉其後來將軍豈不亦以鍾鉅為例奏討餘丁役
使此時若不通為定奪未免向後連章具奏紛爭不巳
非惟煩擾朝廷抑且殘傷骨肉甚非盛世宗室美觀合
無行移山西鎮守巡撫巡按官員行令布政司轉行晉
府長史司啓王知會仍行寧化王府今後各鎮國輔國
將軍但不曾奉有祖父遺旨親筆手書并各該衙門分撥
與軍餘勘合見存為照俱不許妄行奏擾煩凟聖聽仍
將原奏立案不行以後竒㶏襲封若情愿將今存留校
尉餘丁量撥與各將軍使用以厚本枝以篤親親不在
此例緣係議處王府奏乞定奪分撥校尉及奏欽依該
部看了來說事理未敢擅便弘治八年十二月十八日
太子少保本部尚書馬等具題奉聖旨寧化王府存留
正軍一百名係朝廷特恩今後各將軍不許奏討分撥
鍾鎎餘丁八名巳撥與了罷欽此
名臣經濟錄卷四十
