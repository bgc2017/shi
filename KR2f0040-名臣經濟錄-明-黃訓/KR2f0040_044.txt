名臣經濟錄卷四十四
明黃訓編
兵部(武庫)
論兵備疏(楊士竒)
臣竊見今差監察御史清軍有以陜西山西山東北直
隸之人起解南方極邊補伍者有以兩廣四川貴州雲
南江西湖廣浙江南直隸之人起解北方補伍者彼此
不服水土南方之人死於寒凍北方之人死於瘴癘且
其衛所去本鄉或萬里或七八千里路遠艱難盤纏不
得接濟在途倒死者多到衛者少長解之人往往被累
非但獲罪亦有艱難死於溝壑而不知者深為可憫况
今西北二邊急於防守而西北壯勇之人乃發南方甚
是未當查得永樂十年二月初五日太宗皇帝聖旨北
京人民有在各處充軍今後事故來勾丁補役不要發
去只就河間立一衛或一所都著就那裏當軍原衛軍
伍别著人若在北京衛分當軍的不動宣德二年三月
初一日宣宗皇帝准兵部奏令雲南四川兩廣福建湖
廣該勾軍丁除逃軍正身及巳解軍丁外其餘留所在
附近衛所帶管食糧操備本年十二月十五日又准兵
部奏今後一體存留收操緣海地方的也就留在那裏
衛所操備宣德三年四月二十一日又准兵部奏江西
貴州等布政司軍丁該解遼東甘肅等處并山西等布
政司軍丁該解雲南兩廣等處動經萬里及七八千里
者皆照例留在附近衛所帶管收操當軍又奉聖旨腹
裏地方該勾的軍離原衛二千里以裏的還發去二千
里以外的都留在附近衛所收操此皆祖宗成憲蓋洪
武中有犯罪死者恩宥免死不分南北發邊遠充軍所
以懲治有罪此太祖皇帝之仁也其後有罪者巳死補
役者皆非犯罪之人朝廷憫其遠道艱難留於附近衛
所操備此太宗皇帝宣宗皇帝之仁也陛下即位以來
以陜西該解腹裏山東河南大寧都司等處衛所軍丁
俱收發陜西靖遠衛又以廣西缺軍命南方貴州雲南
廣東廣西四處該勾遼東等處軍丁悉發廣西都司屬
衛收操亦是仰體祖宗之仁近來該部執稱原舊隊伍
難以改發只是畏避文案繁勞而不思兵備之無實不
念下人之艱苦近日兵部雖因清軍御史之言奏請清
出軍丁暫發附近衛所帶管收操緣南北俱有邊境今
俱少軍若只於本處附近收用近邊衛分緩急亦不得
濟臣等愚見今所急缺邊軍者欲乞除逃軍外以山東
山西河南陜西北直隸今後清出軍丁各就所近發甘
肅寧夏延安大同宣府永平遼東等處補伍雲南兩廣
貴州四川湖廣江西福建浙江南直隸今後清出軍丁
各就所近發四川雲南貴州兩廣及邊衛所補伍皆就
定其衛所發去待補足其缺後再有清出者却於腹裏
衛所補伍如此則兵備有實下人不困臣謹陳愚見伏
乞特命公侯伯之老成者及都督尚書侍郎御史會議
可否謹具奏聞伏候恩旨
條例事奏(張本)
該本部尚書張本等奏天下衛所遞年以來勾取逃亡
等項軍人為因比先未曾奏定條例頒布申明其各該
衛所往往泛濫申填勘合差人前去各府州縣勾取所
差人員每歲不下二三萬數該勾軍士又不從實開寫
原報姓名鄉貫并充軍來歷緣由以致差去官旗通同
有司里老人等作弊將有勾者捏故回申無勾者展轉
扳指數内應分豁者不與分豁重復勾擾連年不絶其
所勾次數少者三五次至八九次多者十餘次至二十
次不止以此軍伍不清民被其害今後該勾軍士除曾
經三次以上回申丁盡戶絶等項無勾者照依先次奏
准事理暫且住勾候各處衛所造冊完日通𩔖奏請開
豁其餘逃亡等項軍士合無通將條例申明遵守逃軍
每三個月或半年一次𩔖勾故軍并殘疾等項軍人每
一年一次𩔖勾務要將各軍原報姓名鄉貫并充軍來
歷及逃故等項緣由造冊填給勘合責付差去人員照
例勾取庶革奸弊將條例開坐宣德四年六月初九日
早於奉天門欽奉聖旨是都准行欽此本月十三日早
本部官又奏欲將條例抄發各都司衛所并布政司府
州縣恐後傳寫差誤又日久埋沒不遵合無刊刻成書
發去永為遵守奉聖旨是欽此欽遵外今將條例開列
于後
一逃軍除自首免問責限起解外其餘拿獲者就於原
籍并所在官司取問明白初犯再犯依律的决差親
屬隣里管解原衛所著役三犯者監候申詳依律處
决先將戶丁解補里隣人等仍照隱藏逃軍榜例治
罪窩家發附近衛所充軍若窩家係軍人發邊遠衛
分充軍其窩家如或懼罪不合將逃軍轉遞他所藏
躱者不分軍民俱發烟瘴地面充軍所在官司知情
故縱者依律坐罪
一逃軍正身未獲先將戶丁解補仍責限根要正身得
獲替出戶丁寧家
一各處有司起解逃軍及軍人軍丁務要量地遠近定
立程限責令長解人等依限管送若長解人等縱容
在家遷延不即起程照依榜例違限半年之上者依
律坐罪一年之上者收發附近衛所充軍犯人發邊
遠充軍
一旗軍有逃回原籍或詐稱病故或更改名姓於各衙
門充當吏卒主文寫發撥置害民或出家為僧為道
或投充生員或於豪強勢要官員軍民之家作家人
伴當看莊種田等項名色及冐給文引出外買賣并
於鄉境别都妄作民戶另立冊籍照依榜例許令出
首改正解赴原衛著役敢有違者逃軍發邊遠充軍
隣里窩家人等照依隱藏榜例問斷
一勾補軍役若正軍戶下本有人丁比先朦朧捏作無
勾即便改正勾解與免前罪如仍扶捏回申照依榜
例軍丁發邊遠充軍原保結里隣人等收發附近衛
分充軍官吏依律坐罪
一勾軍人員合照依宣德四年二月内奉准事例選差
的當人員并在營有丁之人前去不許泛差隻身無
藉之徒
一新勾軍士合照依宣德元年四月内奏奉聖旨榜文
事理限半月之内收帮月糧一個月整理房屋候安
插定方許差操如有不遵生事虐害在内監察御史
在外廵按御史按察司官及鎮守官員廵察將故違
之人軍吏總小旗就行拿問軍官具奏定奪其原降
榜文都司衛所置立板榜各於公廳常川懸掛永為
遵守
一存恤軍士合照依宣德四年二月内欽奉勑諭事理
每軍一名優免原籍戶下人一丁差役若在營有餘
丁亦免一丁差使令其專一供給軍士盤纏
一勾軍違限合照依宣德四年二月内奉聖旨事意違
限二年之上者官追俸旗軍就於戶下選丁補伍再
限一年以裏又不赴京全家調發别衛舍人餘丁戶
下一般起調正犯人各該衛所挨拏解京若官吏人
等容情不行舉掌不饒仍照榜例許廵按御史按察
司拿解
一勾軍務要填給勘合差人前去勾取其各該衛所不
許擅用關牒批帖徑行有司勾擾違者許所在官司
將差去人捉拿解京若係職官奏請提問
一各衛所軍士有等殷實之家本身并戶下精壯不行
應役却乃買求官吏將買到軟弱家人小厮并義女
使女招到女婿人等冐名頂替以致隊伍不精又有
頑民通同軍士變亂版籍將戶下人丁過房典賣招
贅作婿影射差徭若有此等作弊之人許令改正男
女歸宗違者官吏依律坐罪正軍全家調發别衛充
軍頂替之人就收本衛補伍如果正軍戶無人丁方
許將少壯義男并同籍女婿收補仍禁約有司今後
勾解軍人務要選取應繼壯丁不許容情將所買軟
弱小厮家人義女使女招到女婿朦朧頂解違者一
體治罪
一各處軍戶内應繼壯丁多有怕充軍役故自傷殘者
今後若有此等許隣里首拿全家發烟瘴地面充軍
一凡有陳告父兄弟姪兒男先年充軍在逃獲斷為事
調發及遠年歇役勾發别衛者原籍又勾丁補伍查
勘别無另項緣由許令轉逹兵部覆勘開豁將重勾
戶丁就發寧家聽補見役衛分軍伍
一凡有陳告本戶係是民籍止與故軍同名同姓冐勾
補役從公揭查遞年黃冊體勘是實别無相干就便
分豁寧家仍查正軍戶内應繼人丁補伍若正軍戶
絶及挨無名籍轉逹兵部覆勘開豁其同名姓之人
巳到衛所當軍食糧三年以上者不准
一有等族屬疎遠并異姓人原係同籍在後分戶若為
事充軍在分戶之前合令原戶人丁解補如為事充
軍在分戶之後止許於為事人名下勾取如是聞知
親屬為事充軍恐怕連累捏合文憑妄作分戶在前
及祖孫父子分居并充軍食糧年遠者不准
一同籍父祖伯叔人等生前各另充軍事故勾取先儘
本房内人丁解補若本房無丁别房有三丁以上者
照名勾發各衛補伍别房人丁不及三丁以上者將
本房無丁緣由轉逹兵部定奪開豁
一同戶有兩名三名充當各衛軍役壯丁消乏止有幼
丁二人合候出幼轉逹兵部定衛將一丁充軍一丁
聽補軍役餘衛軍伍開豁
一招募等項軍士如有比先全戶見丁充軍事故今次
俱各照名勾補合將一名先行解發通將實有人丁
開報議擬奏聞定奪
一正軍在營巳有壯丁就收補伍不許原籍勾取若巳
行勾取者有司體勘是實回報原衛將在營人丁收
役軍衛不許違例勾擾
一義男女婿替義父妻父之家當軍死亡止許於義父
妻父之家勾補若係在逃通行責限根捉如是義父
妻父之家戶絶轉逹兵部覆勘開豁不許於義男女
婿之家一概勾擾
一故軍戶下止有人丁年七十以上或篤廢殘疾不堪
充軍者保勘是實明白回報定奪不必保送官吏人
等不許因而作弊將不係此等老疾之人朦朧妄報
脱免軍役違者論罪
一比先將幼小兒男過房與人為男為婿各家俱係正
軍事故見在止有過房子或女婿一人在戶合將義
父妻父之家作戶絶開豁存留過房子并女婿聽補
親父之家軍役若親父之家係民籍仍令補當義父
妻父之家軍伍
一官員軍民之家有家人義男女婿等項自願投充軍
役及為巳事發充軍者事故止於本人當房人丁内
勾解補役若當房死絶轉逹兵部覆勘開豁不許一
概混擾
一軍戶有等倚恃豪強因充糧里老人每遇勾取之際
買求官吏及勾軍人員挾制小民佃戶朦朧保結及
有里老人等俱係軍戶遞年互相捏故回申許照榜
例首告改正如是仍不改正事發正軍解發原衛戶
下再罰一丁發附近衛所充軍
一山西等處抽丁等項軍士原選并續勾軍丁俱係精
壯之人到衛不久往往買求貪汚頭目人等令戶下
軟弱人丁私自輪流替換以致軍伍不精今後敢有
仍前作弊替換合依榜例許原籍里老官司人等捉
拿及許原衛同伍旗軍并諸色人等指實赴親臨上
司及把總操備官員處陳告依律照例問斷事内作
弊人員就行拿問其軍士果有殘疾并軟弱不堪差
操照例相驗明白方許勾丁替換
一軍戶之家多有全家在逃躱避及官司遞年勾取里
老隣佑明知逃避去訖暗地取索財物容情不行拿
解今後若有此等作弊之人照依榜例正軍發邊遠
充軍知情保結里老隣人發附近衞所充軍
一為事編發及調衛旗軍多有更易姓名鄉貫及到衛
所又不將原籍原衛丁口從實供報著役之後或逃
或故衛所止憑原報鄉貫姓名坐勾有司回無名籍
似此迷失者多今後若有此等作弊之人照依榜例
正軍發邊遠充軍軍家下另選壯丁補伍隣里知而
不首者依律問斷
一今後紀錄軍丁年方出幼當發補役其原衛所離原
籍千里之外合照榜例發附近衛所收役充軍具由
申逹兵部轉行原衛所開豁原伍
一僧道為事發充各衛軍役亡故勾補者合照依洪熙
元年二月内欽依事例僧道為事充軍有事故了的
都照力士不勾丁的例前項餘丁除已解到衛外今
後照例住勾轉逹兵部開豁軍伍
一各州縣勾解逃軍及補役軍丁多有於所在官司冐
給家人文引供送其實家人不行隨送前來及到衛
所不一兩個月即將冐支文引照身逃回原籍及影
射各處潛住或經商或受雇於人今後若有此等作
弊之人照依榜例正軍發邊遠充軍家下另選壯丁
一名補伍
一故軍戶下止有人一丁為僧為道若在未充軍之先
出家給有度牒者轉逹兵部覆勘開豁軍伍如在已
充軍之後出家仍發充軍
一故軍戶下止有人一丁充生員起解兵部奏送翰林
院考試如有成效照例開豁軍伍若無成效仍發充
軍
一今後所勾軍士若丁盡戶絶并山後等處人民挨無
名籍等項委的無勾者軍衛務要查見各軍從軍緣
由差的當人員會同有司官吏里老人等從公挨勘
三次有司保結回申委無勾取軍衛有司各另造冊
備開各軍來歷根因并三次所差人員及回申官吏
人等姓名明白通將無勾緣由轉繳兵部以憑開豁
經該官吏毋得推調遷延展轉泛填勘合虚文擾害
及勾軍人員不許妄指平民違者治罪
計處清軍事宜(王憲)
該本部題武庫清吏司案呈奉本部判送據本司主事
王學益呈照得清理軍伍係國家重事國初各該衛所
在伍有缺俱得徑自差人勾補宣德十年該本部題革
節該本部題准事例各衛所將節年該勾逃故軍士盡
數查出分别司府攅造底發冊一樣二本一本留部存
照一本轉發各司府照名清勾仍每年將各衛所軍額
攅造舊管新收開除實在清勾五項花名冊一本送部
以備冐清漏清等項查照各司府亦每年將奉到本部
轉發清勾軍冊逐一開立前件攅造實有事故文冊送
部回答立法亦若周詳但查得在京各衛所歲造前項
文冊名數多者如府軍前衛則費銀數十兩其少者亦
不下六七兩又有各衙門歲該造送文冊不止一二十
項每項費與此相上下俱於百戶俸給官軍月糧扣支
使用極是繁擾不堪則在外可知矣况各衛每年清勾
軍士多或數千少亦千餘而計所解到軍丁每年多者
不過二三十名至有一軍勾及幾十次所費不知幾何
而卒不能得其一日之役者實為未便各該承委督造
軍政指揮不免責成各所千百戶人等多有不諳文理
及見前冊歲以為常徒費少益非特視為故事抑且或
生厭心往往止憑識字人等任意謄寫惟求塞責大抵
攅造次數愈多則差訛愈甚且奸弊横出或有以見伍
而作缺有丁而作無以希解補取利者或有故逃以待
勾既勾而復首以希解補取利者或有移名換籍以希
解到作無憑收伍取利者或有新軍初到而勒財以逼
之逃受財以縱之逃以致隨解隨勾者雖禁例甚嚴而
撿覈無法勢難悉杜及查各該司府每年奉到清勾文
冊謄發各屬被里長書手人等增減字畫埋沒名數作
弊多端其造送回答文冊亦多止事紙上虚文至有勾
軍數十而實有不數人者又有一軍回答至數十次而
卒無下落者又有雖稱實有而不即解補者其巳解軍
丁則又有隨到隨逃者有偽為批印回銷者雖近有行
衛填勘之例而道里展轉歲月侵尋冊籍浩繁日力不
給終歸苟且又各清軍官員因本部原定三分之數或
至不足有將不缺伍及在營有丁例不該勾人數作冊
外清出以強凑免罪者有將丁盡戶絶責令里甲頂認
及妄指無干者其為民害不可勝言若不及今立為簡
要之法將見衛所之清勾徒費而行伍難充有司之回
答雖頻而文具何禆且使奸軍或至計行平民或至枉
及稽考既疎勸懲不至軍政之壊漸無紀極合行各該
衛所自嘉靖十一年為始除宣德四年以前逃故軍士
已經題准住勾外其宣德四年以後嘉靖十年以前該
勾逃故軍士不必每年造冊發清聽本部定奪軍单式
樣令照式刻刷備將宣德四年以後嘉靖十年以前逃
故軍士每軍一名用堅白厚紙填单一張用印鈐記隸
本部者徑送隸都司者𩔖送本部掛號轉發各司府州
照名清勾仍照舊以司府州相屬攅造底冊一本送部
存照以後年分止將本年逃故軍士造冊填单送部施
行巳發单者俱免再造本部仍每年終將各州縣逃故
軍单總數𩔖填勘合催勾其五項冊亦不必每年造送
聽本部斟酌定與式樣更名軍總冊行令各隨該衛原
設五所或十所俱每所釘作一冊照依發去冊式分付
百戶將各軍照充發年月順序挨寫不許遺漏每紙一
張分作八格每格填寫一戶上列横格開寫軍祖姓名
籍貫下分八行開寫充調接補頂替來歷先管百戶總
小旗姓名餘行空下仍於每百戶下除將原額軍役填
滿外各空格紙六張一樣二本一本送部一本存衛仍
照前冊分别各布政司及直隸府州各造一本以憑轉
發收貯以後年分止將本年新收編發軍由及解補到
軍數開造送部本部清軍委官督令該管人員將該年
逃故解到等項填註原軍格下新充軍由填註該管百
戶空餘格内該衛并各司府州亦行照式填註以備查
照雖至百年可免更造各該司府州亦不必每年通將
逃故軍士造冊回答及不許將未奉单勾者妄勾擾民
止照本部發去軍单逐一清審内有丁者即與解送著
伍遇例優免及免勾者即與開豁每年終將各解過軍
丁收有批迴及例免者開造小冊連原单𩔖送布政司
及直隸該管府州差的當人員送部銷照若將有勾軍
丁自单到日為始三年以上不解者雖止一名府州縣
清軍官俱參問丁盡戶絶并山後人民挨無者查照軍
政條例及節年題准事例候經勘五次以上送清軍御
史處審實𩔖繳免其再勾本部及該司府縣仍各立住
勾冊每衛一本以備查照老幼不堪解者候經勘三次
以上造小冊送部案候原单留該州縣候出幼解衛及
老疾故絶日繳逃移跟捉者候三年不獲該州縣另冊
編記原单繳部行該衛所另給单勾如再三年勾取不
獲仍照此例施行雖久不廢其該年清審過官員職名
及里甲隣佑姓名俱照式填寫单後各取親押若里甲
人等通同作弊將有丁捏作故絶壯丁捏作幼小非老
疾捏作老疾見在捏作逃移者事發應解軍丁照例發
邊遠充軍如原係邊遠發烟瘴極邊仍令僉戶下一丁
補伍里甲隣佑窩家人等各照例發附近充軍官吏依
律坐罪以後清軍御史定例五年一差務將五年内發
去軍单責令各清軍官逐一完銷仍吊各司府原收住
勾冊查審内有捏弊者另冊送部事完即許復命不必
定以三年為限各清軍官員但以完銷軍单明白無弊
及不枉平民為賢否以示勸懲其各衛所及有司送冊
单繳冊单限期并違限等項俱照舊例施行則清勾之
在衛所者嘉靖十年若猶未損於舊而自嘉靖十一年
以後各衛所造冊之費不啻減十之一所省官軍扣糧
之害不知凡幾千萬矣回答之在有司者在嘉靖十年
若猶以為煩而自本年軍单既銷之後所嗣發者歲各
無幾所省官司里甲之擾不知幾何而費亦不知凡省
幾千萬矣且此单一出不可妄銷而不解之例既嚴捏
故之條尤重住勾之冊尚存御史之查不廢則軍衛之
該勾者有丁在所必解無丁在所必豁雖欲以虚文了
事不可得雖欲以刻薄用事不可得而行伍可漸充無
辜可免害矣軍總冊之立可以俟百年不改而勾单之
發又不煩復而易查非獨可杜展轉訛寫之端而在衛
所妄勾之宿弊在各府吏書積年弄法之宿弊雖欲自
逞其路無由矣軍之逃至三次者指揮千百戶之所管
逃至若干名以上者凡法例之所欲禁皆可一揭以知
而法行無不可究之嘆矣夫然後清軍之職在武庫者
冊籍不至於填委故綜覈可精在有司者承行不患於
煩難故心力可盡在御史者按治不憚於無憑故激揚
有道庶乎簡以知要不病於迂疎變以宜時不謂之紛
更而於軍政可少禆矣及照各衛所先年造到清勾軍
冊舊例俱新選官并復任官員順帶水路應付紅船陸
路應付脚力近該本部題准止許進表官及撫按等處
公差順帶亦照例水路應付紅船陸路應付脚力但各
衛所道里遠近不一前冊不肯一一依期到部每與進
表官員到京相左各撫按等處公差人員往往利於齎
文討馬不肯帶冊討驢又南北直隸各不係衝要府分
俱無人肯枉道齎送以致多滯今既定每軍止許給单
一次則文移自減合咨吏部於新陞除官員係兩司以
下州縣正官以上每季於各布政司選委一人直隸各
照廵按地方選委一人開送過部將該地方軍单盡數
給與順帶前去浙江等處送各布政司交割轉發直隸
送各廵按御史處交割轉發照例不支廪給水路應付
紅船一隻陸路應付本官馬疋及量单多少定與扛擡
人夫幾名本部仍按季另填勘合行各司府州查驗則
驛遞既可不擾而軍伍亦得及時清理矣再照前項清
軍事宜於各軍衛有司等衙門雖極簡便而該司稽考
填寫各項文冊則實天下軍政根本尤宜精詳所據原
設當該吏十名内止二名係揀撥餘俱大撥多有不諳
書寫恐致悞事合咨吏部將該司冊科令典名缺俱揀
撥前來庶為便益緣係計處清軍事宜以便遵守事理
理合呈請議處施行等因判送到司查得宣德十年該
本部題准在京在外都司衛所不許填給勘合差人勾
軍止將遞年逃故軍人姓名貫址造冊送部轉發清勾
成化十一年該本部題為陳言𩔖送軍冊以備稽考遠
年欺隱軍伍事行都察院轉行各處清軍御史督同都
司衛所南京北京衛所各於本部委官俱著落各該軍
政及首領官即將各管旗軍逐一查出要見原額旗軍
若干見在若干逃亡若干改調若干務將原充軍改調
來歷年月貫址節次補役戶丁正餘姓名備細通𩔖造
冊每布政司攅造一處直隸府一處各一樣二本照依
遞年清冊差人送部轉發清勾正德十六年該本部題
為仰承恩命脩舉邦政事内開一定冊式以防欺隱切
照勾軍文冊先年雖曾降去式樣奈日久人玩合無照
依都察院咨到舊管新收開除實在清勾五項冊式通
行天下攅造花名總冊一本以防欺隱一復有司回答
冊以便查考切照天下有司奉到勾軍文冊清解畢日
除清過軍數呈清軍御史奏繳外另造回答冊送部查
考正德十六年該本部題為陳愚見以清軍政事内開
除宣德四年以前逃故無勾軍名照例住勾以省費用
以杜紛擾宣德四年以後逃故軍士除奉例開伍不勾
外其餘俱作奉冊清勾之數三年一次造冊送部轉發
清理其成化元年以後逃故軍士作照例實勾之數一
年一次造冊送部清勾又查得軍政條例内一欵所勾
軍士若有丁盡戶絶并山後等處人民挨無名籍等項
三次有司係保結回申委無勾取軍衛有司各另造冊
申繳兵部開豁若有故違查勘是實照依原奏准榜例
查問當該官吏又一欵故軍戶下止有人丁年七十以
上或篤廢殘疾不堪充軍者保勘是實明白回報定奪
不必起送官吏人等不許因而作弊將不係此等老疾
之人朦朧妄報脱免軍役違者論罪又一欵勾補軍役
若正軍戶下本有人丁比先朦朧捏作無勾即便改正
勾解如仍扶捏回申照依榜例軍丁發邊遠充軍原保
結里隣人等收發附近衛所充軍官吏依律坐罪又一
欵逃軍除自首免問責限起解外其餘拿獲者就於原
籍所在官司取問明白初犯再犯依律的决先將戶丁
解補里隣人等仍照隱藏逃軍榜例治罪窩家發附近
衛所充軍若窩家係軍人發邊遠衛分充軍其窩家如
或懼罪不拿將逃軍轉遞他所藏躱者不分軍民俱發
烟瘴地面充軍所在官司知情故縱者依律坐罪又一
欵軍戶之家多有全家在逃躱避及有司遞年勾取里
老隣佑明知逃避去處暗地取索財物容情不行拿解
今後若有此等作弊之人照依榜例正軍發邊遠充軍
知情保結里老隣佑發附近衛所充軍又查得正德十
六年該本部題為清理軍伍事内開一應軍冊聽候吏
部新選復職官到部將原領文憑查對相同陸續封付
前去各衙門交割清理陸路應付驢匹水路應付紅船
一切廪給馬匹等項並革其撫按公差應得脚力之人
情願帶領者除本等應付外合量加驢匹以為䭾冊之
用嘉靖四年該本部題准今後該司預將前項軍冊分
别司府封記本數只候各處進表官員事畢回還行移
禮部開送本部如上半年不係進表之期遇有各處公
差回還告討脚力者就便搭配公文責令帶領止與本
等應付如冊數委的重多量添脚力仍於原來批文將
領過數目明白開坐係各省者齎至布政司交割係直
隸者該府州交割嘉靖八年該本司主事廖雲龍呈稱
軍冊壅滯要行議處該本部題准咨禮部省令進表官
於公事未畢之前赴本部分領軍冊照例應付等因通
查案呈到部看得主事王學益呈稱計處清理事宜以
便遵守一節為照事有極而必變法貴簡而可行所據
清軍一事積弊巳久凡有識者皆思變通而推原其故
則以其法繁而寡要費而少益矣夫繁而寡要則難稽
費而少益則易玩以下之易玩而乘上之難稽是故文
雖詳而弊無由察禁徒嚴而奸不可止也今主事王學
益具呈前因一則免遞年清勾之擾一則損衛所攅造
之費弊端釐革公私兩便相應依擬合候命下行五軍
都督府南京兵部在京各衛所并浙江等布政司直隸
各府州通行各該軍衛有司衙門悉照本部題准該主
事王學益具呈事理施行及衛所依式攅造軍總文冊
并清勾軍单完日各用牢固木櫃鎻封印記選委的當
官員用心管解在京仍限本年五月以裏南京直隸山
東山西河南限本年六月以裏浙江江西湖廣福建限
本年七月以裏四川兩廣雲貴限本年九月以裏俱到
部各都司掌印官員務要嚴行催督如有違限不到各
都司官與各衛所官一體從重參究以後年分該送軍
冊仍照舊例俱限五月以裏到部及行各司府州如遇
本部發到各衛所軍總文冊務要置立木櫃整齊堆架
别庫收貯以俟百年不忒各官去任之日俱要交代明
白如有疎違接管官具申該清軍御史如無清軍御史
申廵按御史具呈都察院移咨本部參究其各都司衛
所及各司府州齎送冊单人員如有違限損失等項俱
照例送問重治及咨都察院轉行各該廵按清軍御史
嚴行各屬著實舉行及以後清軍御史悉照本部今次
題准事理定例五年一差但以完銷五年内發去軍单
畢日許令回道不必定以三年為限則費省而人自便
法簡而弊可稽軍伍漸充平民不枉而軍政庶乎可修
矣及照各該進表官員并撫按等處公差人役領齎軍
冊委有未便合咨吏部自嘉靖十一年夏季為始每季
於新陞除官員係兩司以下州縣正官以上每布政司
選委一人直隸各照廵按地方選委一人開送過部將
該季所有冊单盡數給與順帶前去各省送各布政司
交割直隸送各廵按御史交割轉發清理照例不支廩
給水路應付紅船陸路應付本官馬匹及量冊单多少
定與扛夫幾名則不獨可省驛遞應付之擾而軍冊軍
单亦不遲滯其該司當該吏十名止二名係揀撥餘俱
大撥委多不諳書寫亦合移咨吏部查照該司令典名
額俱用揀撥前來庶無悞事緣係計處清軍事宜以便
遵守事理未敢擅便等因嘉靖十一年二月十九日太
子太保本部尚書王憲等具題二十一日奉聖旨是欽
此
陳邊務疏(張瓉)
武庫清吏司案呈准職方清吏司手本奉本部送於兵
科抄出廵按直隸監察御史金燦題内一件權補邊軍
以資防守竊惟近日邊關要務急於缺人臣欽承勑命
查點軍士各該要害之地逃亡者十有四五除上班做
工外存留者十無二三雖嚴併各衙所掌印官立限清
勾通無一軍解到北人乘虚入寇如履無人之地深可
憂慮乞勑吏部查復清軍御史庶諸司警懼不事虚文
等因抄出送司該本部尚書張等具題清軍御史應否
查覆伏乞聖裁於本年二月二十九日奉聖旨准議欽
此欽遵為照御史金燦條陳事多本部開立前件議擬
上請雖奉有前項欽依事理而於清軍御史應否復差
尚未奉有明旨伏覩大明會典内開宣德二年勑各道
掌道監察御史推舉廉能御史十四員具奏差往各處
清理軍伍天順二年奏准清軍御史三年一次赴京查
考更替弘治十五年奏准清軍御史自到地方日為始
扣至三年滿日赴京復命正德五年議准在京在外都
司衛所不許差人勾軍止將逃故等項造冊送部選能
幹御史一十七員分定地方請勑前去浙江等布政司
并直隸保定等府州縣清理每年八月終仍具清解過
軍數回京具奏嘉靖十一年題准清軍御史定例五年
一差但以完銷五年内發去軍单畢日許令回道不必
定以三年為限嘉靖十二年該吏部尚書汪為急缺風
憲官員事題奉欽依清軍刷卷兼廵按御史兼理委於
事體相應且免冗員今後廵按官果能兼理盡職的依
部裏查奏不次陞用廢職的照舊著實考察罷黜著為
令欽此通查案呈到部臣等看得營伍之充實必資於
軍士而後集軍士之逃亡必集於清理而可稽百餘年
來分差御史清理軍政任專而下皆可以責成限遠而
事不至於苟且軍士之既散者復收而營伍之巳虚者
漸補近以歸併於廵按御史似亦簡便但其按屬地方
文移浩繁勤勤一歲日猶不給况暇于軍政乎跡其心
非不欲為顧其力實有弗逮是以未免舉彼而遺此掛
一而漏萬也且如提學廵鹽廵茶印馬等差亦各專委
御史而軍伍一事尤國家安危所係可無專官以理之
乎今該御史金燦具奏前因無非欲遵復舊章充軍營
伍深為有見相應議處候命下之日移咨都察院照依
舊例浙江山東山西河南江西湖廣四川陜西福建各
差御史一員兩廣一員雲貴一員南直隸二員北直隸
一員本部各請勑一道令其欽遵前去各該地方清理
軍伍仍照嘉靖十一年題准事例五年一差但以完銷
五年内發去軍单畢日回道不必定以三年為限各該
所屬清軍官員亦以完銷軍单明白無弊及不枉平民
為賢否亦不必以先年清出分數多寡為勸懲其餘事
宜俱有節年軍政條例明白可舉惟復遵照嘉靖十二
年尚書汪題准事例清軍著廵按御史兼理臣等未敢
定擬伏乞聖裁緣係邊務及奉欽依准議事理未敢擅
便等因嘉靖十五年三月十七日本部尚書張等具題
奉聖旨清軍官依擬差用
清軍奏(曹習古)
一件妄指軍役事照得直隸蘇州等府浙江等布政司
人民洪武年間為事法司提問有未曾到京中途先
巳病故者有在監病故者其事内人犯後蒙斷發充
軍到衛有逃回原籍生事詐騙同起為事先巳病故
子孫財物不遂者又有夤差回還勾軍將齎來勘合
擅自添寫前項病故人名詐要各人子孫盤纏不與
者其逃軍又有被糧長拿獲解衛者俱各挾讎後回
原衛却將比先病故并糧里姓名捏作一同為事問
發充軍在逃名色妄報在營其衛所官旗不查原卷
乘其欺瞞輙便准信朦朧移文勾取因循擾害今發
冊坐勾各人訴稱冤枉告要分豁如蒙乞勑該部行
移有司府州縣著落各該清軍官員從公查勘前項
被誣妄勾軍名明白即與分豁庶免冤枉前件合准
所言欲行清理軍政監察御史并直隸蘇州等府浙
江等布政司行屬著落該清軍官員查勘但有此等
妄勾軍名勘合保結呈繳赴部轉行該衛取問明白
將挾讎妄報官軍依律治罪被害之人就與分豁
一件重役事宣德四年行在兵部頒降軍政條例内開
逃軍自首及紀錄出幼者俱發附近衛所收操以後
直隸府州縣并各布政司將自首逃軍及出幼軍丁
照例陸續收發附近衛所收操外今原衛發冊坐取
其有司將不係廣西軍士一概又要將戶内壯丁起
解原衛比將先收發近衛軍人參係食糧仍令在衛
操備以此軍政不一如蒙乞勑該部行移有司將前
項原收逃軍并幼丁除係廣西該發外其餘依舊附
近衛所收操仍行原衛開豁軍伍庶得軍政歸一抑
且事無重復前件合准所言欲清理軍政監察御史
并直隷蘇州等府浙江等布政司轉屬著落各該
官吏除廣西軍士該發外其餘各都司衛所軍士照
舊收操仍將各軍原伍明白申逹本部開豁
題刊印武書以作養將材疏(馬文升)
臣竊惟人君之治天下文德武備相資並用武備莫先
於將將得其人則武備自修兵威丕振可以懾服四夷
潛消奸宄矣且古為將者必學之於師十數年而後成
非一朝一夕所可得也蓋兵法始於黃帝本之井田其
來已久禹征三苖誓師之詞兵法巳具其後周之太公
吳之孫子齊之穰苴魏之吳起漢之張良唐之李靖皆
學兵之久而號知兵今武經七書皆諸子所作其詞古
其義奥世之講明者少雖兩京設有武學以教幼官并
應襲舍人但教官亦多常流不能講明七書之旨况我
朝機密兵書有禁人不敢習所以將材甚為難得近該
本部節次奏行内外大小衙門訪舉但有諳曉韜略堪
為將官者起送來京經今許久未見舉薦一人目今除
在京各營提督武職大臣出自將門韜略素諳固有其
人各邊將官亦止是或號令嚴明或弓馬熟閑或持巳
頗廉或愛軍頗仁者求其洞曉韜略謀勇兼資如古之
名將者亦不多見昔宋因有契丹西夏之患最重武備
屢命儒臣編集兵書其目實繁獨武經總要一書乃宋
仁宗命天章閣待制曾公亮編定仁宗自為之序頒賜
内外武職重臣其中所載戰陣攻守行兵布營邊方地
里一切器具與夫軍中合用事宜酌古凖今靡不該載
武職官員若肯熟讀講解存之於心施之於事雖不如
古之名將亦可克任邊方重寄况不係機密兵書在律
條亦所不禁各處不敢擅自鏤板所以武職官員多未
得見間有抄謄舊本字樣亦多差訛國家承平日久武
備漸弛將材乏人邊事雖非趙宋之比固不足慮但西
北之敵與我密邇自古所不能滅屢為中國之患萬一
有警勢甚猖獗倉卒之間邊乏良將將何以禦臣等職
典兵政國家安危所係若不作養將材於今日何以得
之於將來日夜思惟無以為計欲學武事莫先此書如
蒙乞勑内閣儒臣撿尋如有古本武經總要校正明白
上進乞勑司禮監將此書從新刊板務在字樣真正用
好紙刷印數百部頒賜兩京公侯伯都督武職大臣并
各邊鎮守總兵太監廵撫都御史及副參游擊守備内
外官員并本部及兩京武學各一部令其如法收貯在
邊永遠相傳凡遇交代不許帶去及損毁遺失各官務
要時時觀看十分精熟毋得視為虚文若罔聞知廵按
御史時將查考若有帶去損失者亦要追究下落庶武
經廣布將材可得而兵寄不至乏人矣緣係刊印武書以
作養將材事理未敢擅便謹題請旨
器械之利一(丘濬)
臣按自昔談兵者皆以弩為中國之長技故漢兵器以
弩為尚將軍有強弩積弩之名而其用人則有材官蹶
張之目平城之圍陳平請強弩傅兩矢外向夏侯嬰徐
行弩皆引滿外向淮南之反亦欲以強弩臨江而守卜
式亦願與臨菑習弩者請行死之與夫弓弩持滿抱弩負
藺盛弩箭箙見於周亞夫韓延壽之傳自古用弩以取勝
見於史傳者不可勝記今世則惟用弓矢而所謂弩者
隊伍之間不復用矣意者有神機火鎗之用以代之故
不復置歟然以臣觀之二者皆不可偏廢也敵惟弓矢
一今我既用弓矢又用火鎗而又復用古人之弩則是
敵之長兵一而我之長兵三以一制三敵騎欲來衝突
不待短兵接而我之三技巳斃之於百步之外矣
器械之利二(丘濬)
臣按古所謂火攻者因風縱火也而無有今世所謂火
藥者宋太祖時始有火箭真宗時始有火毬之名然或
假木箭以發未知是今之火藥否也今之火藥用硝石
硫黃柳炭為之硝之名見於本草漢仲景方論中巳用為
劑則是漢時已有矣然陶隱居日華子及宋圖經衍義
等書註未嘗言其可為兵用也硫黃自舶上來唐以前
海島諸夷未通中國則唐以前無此也自古中國所礟
者機石也用機運石而飛之致遠爾近世以火藥實銅
鐵器中亦謂之礟又謂之銃銃字韻書無之蓋俗字也
其以紙為之者俗謂之爆爆者如以火燒竹而有聲如
竹爆然也今礟之製用銅或鐵為具如筒狀中實以藥
而以石子塞其口旁通一線用火發之其石子之所及
者無問人物皆糜爛然惟用之攻與守也戰則資其聲
以為號令焉近有神機火鎗者用鐵為矢鏃以火發之
可至百步之外捷妙如神聲聞而矢即至矣永樂東平
南交交人所製者尤巧命内臣如其法監造在内命大
總神機營在邊命内官監神機鎗蓋慎之也歷考史制
皆所不載不知此藥始於何時昉於何人意者在隋唐
以後始自西域與俗所謂烟火者同至中國歟天祚國
家賜以自古所無之兵器五兵而加以一五行而用其
三可以代矢石之施可以作鼓角之號可以通斥堠之
信一物而三用具焉嗚呼神矣哉自有此器以來中國
所以得志於四方者往往藉此然用久而人玩敵人習
知其故或出其巧智以為之避就者亦不能無也何也
蓋士卒執此鎗而用之也人特一具臨時自實以藥一
發之後倉卒無以繼之敵知其然凡臨戰陳必伏其身
俟我火發既間之後即衝突而來請自今以後凡火鎗
手必五人為伍就其中擇一人或二人心定而手捷目
疾者專司持放其三四人者互為實藥番番以進專俾
一人司放或高或下或左或右應機遷就則發無不中
者矣其視一發即退心志不定而高下無凖者有間矣
又宜用紙為爆其聲與火鎗等者每發一鎗必連放三
五紙爆或前或後以混亂之使敵不知所避如此則其
用不測而無敵於天下矣書生不經戰陳以意消息而
為此說乞下曾經戰陳者議其可否以聞
器械之利三(丘濬)
臣按設官以造軍器是誠嚴武備之要務我祖宗以來
以其事屬之工部凡軍器專設軍器局軍裝設針工局
鞍轡局掌管時常整點若有缺用隨即行下本局計料
委官監督定立工程如法造完進納内帑遇有關支奏
聞支給其外藩府州縣呈禀成造具奏行下依式造完
支撥若各處有司歲造之數起解到部辨驗堪送庫交
收有不堪者坐監督者以罪其邊軍器弓有二等曰角
弓曰交阯弓鎗有二等曰魚肚鎗曰蘆葉鎗刀之制有
馬軍鴈翎刀步軍腰刀將軍刀且三等又有馬軍义黑
漆䤞子箭紅油團牌等器械若夫甲冑則有水磨頭盔
水磨鑞子護項頭盔紅漆齊腰甲水磨齊腰鋼甲水磨
柳葉鋼甲水銀摩挲長身甲并鎗馬赤甲之𩔖此皆國
初所造之制其後内兵仗局各以巧計加添新樣者又
不止是臣考漢之史臣稱誦宣帝綜核名實至謂其技
巧工匠咸精其能此雖有司之事然亦上係朝廷之政
蓋有是君則有是臣有是臣則有是政治政治之大者
不徒在文事而亦有武功焉文事有一物之或遺則是
其文之未明武功有一器之或虧則是其武之未備是
故經武之有五兵猶脩文之有六籍也六籍未明固是
文之缺典五兵未具豈非武之失策乎漢宣帝於技巧
工匠猶且留心况此兵戎之器所以脩武備立戰功以
衛國家安生靈而保國祚於億萬年者哉
論皂隸書(羅倫)
倫白用光足下向承過論處皂隸事吾聞之喜而不寐
矣吾弟此論雖一時之宜未盡合聖賢之道然以今視
之可謂蟬蜕汙濁之中而脱然自新者也吾烏得而不
喜哉然吾猶有說焉豈不信吾弟之過也懼為衆是之
所讙也夫一事之非與十人談之非之者一而是之者
九聞者率從其是而違其非以非者少而是者多也今
此事也一二人談之一二人以為是三五人談之三五
人以為是數十百人談之數十百人無不以為是間有
是其非者亦垢面縮喙於其間不能一毫自異者懼為
衆是之所讙也衆人皆以為是而吾弟獨以為非此吾
之所以喜而且懼也吾弟明於知非而果於遷善必有
以實吾之喜而虚吾之懼矣且君子處事當視義理為
是非不當視人情世故以為是非此事古無有也祖宗
之時亦無有也有自近代始吾嘗見東里先生三朝聖
諭錄載此事是東里時始有也顧佐之為都御史也東
里薦之也一日有言顧賣放皂隸者宣宗皇帝召士竒
問曰顧佐有此事否為大臣而不撿如此何以長風憲
哉卿何為薦此人也士竒對曰此事有之近仕者禄不
足雖臣亦然非獨顧也噫東里誤也重禄以養士不能
使好于其家時人斯其辜東里之見也誠憂禄不足乎
今日之天下固唐虞三代之天下也以堯舜禹湯文武
之道輔其君則天下之大且家給而人足况仕者之禄
乎八口之家百畝之田五畝之宅生之有道用之有節
老者衣帛食肉少者免乎饑寒而又以保助乎其隣里
親戚况據有四海之富哉大臣以道事君當何所取法
耶一事不合乎道或貽四海之憂而遺千百年之患為
人謀國不弘經遠之猷而苟且一時近小之利此三代
以下所以無善治也東里得君行政如此其專且久也
而見不出此何也昔高允事元魏百官俸不足允以清
脩苦節自持東里縱不能以唐虞三代之臣自期豈可
復居高允之下乎其見不出此何也然其初猶未如此
之甚也利源一開末流無所不至以今視之則倍蓰什
伯於其初矣其椎骨剥髓以病天下之民命蠧士心而
虧國體汙衊一代之治化而遺羞千載者未有甚於此
也君子所以惡夫作俑者此也脱以為士無常産以官
為家仰事俯育之資無所於出則如吾弟之所處其亦
庶乎其可也今士夫之嗜利無恥者貪多務得旁求巧
取皆以為吾分之當然正猶李赤被厠鬼惑身入汚穢過
者莫不掩鼻彼方揚揚然自以為鈞天帝都而莫之覺
也然秉彛義理之良心吾弟勉為之同志之士安知不
有彙興者乎是雖不能頓革一代之積弊凡為吾徒者
庶乎少免汚穢之辱也則吾弟之所及者多矣善待其
生者以百年為千載千載之事在此舉也吾弟勉之
名臣經濟錄卷四十四
