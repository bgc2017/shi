歴代名臣奏議卷二百八
明楊士竒等撰
法令
周武王問於太公曰為國而數更法令者何也太公曰
為國而數更法令者不法法以其所善為法者也故令
出而亂亂則更為法是以其法令數更也
魏文侯問李克曰刑罰之源安生李克曰生於奸邪滛
佚之行凡奸邪之心飢寒而起滛佚者久飢之詭也彫
文刻鏤害農事者也錦繡纂組傷女工者也農事害則
飢之本也女工傷則寒之源也飢寒並至而能不為奸
邪者未之有也男女飾美以相矜而能無滛佚者未嘗
有也故上不禁技巧則國貧民侈國貧窮者為奸邪而
富足者為滛佚則驅民而為邪也民以為邪因以法隨
誅之不赦其罪則是為民設陷也刑罰之起有源人主
不塞其本而替其末傷國之道乎文侯曰善以為法服
也
秦衛鞅欲變法秦人不悅鞅言於孝公曰夫民不可與
慮始而可與樂成論至惪者不和於俗成大功者不謀
於衆是以聖人苟可以彊國不法其故甘龍曰不然因
民而教者不勞而成功緣法而治者吏習而民安之衛
鞅曰常人安於故俗學者溺於所聞以此兩者居官守
法可也非所與論於法之外也智者作法愚者制焉賢
者更禮不肖者拘焉公曰善乃以鞅為左庶長卒定變
法之令令民為什伍而相收司連坐不告奸者要斬告
奸者與斬敵首同賞匿奸者與降敵同罰民有二男以
上不分異者倍其賦有軍功者各以率受爵為私鬭者
各以輕重被刑大小僇力本業耕織致粟帛多者復其
身事末利及怠而貧者舉以為收孥宗室非有軍功論
不得為屬籍明尊卑爵秩等級各以差次名田宅臣妾
衣服有功者顯榮無功者雖富無所芬華令既具未布
恐民之不信乃立三丈之木於國都南門募民能徙置
北門者予十金民怪之莫敢徙復曰能徙者子五十金
有一人徙之輙予五十金乃下令令行朞年民之國都
言新令之不便者以千數於是太子犯法衛鞅曰法之
不行自上犯之太子君嗣不可施刑刑其傅公子虔黥
其師公孫賈明日秦人皆趋令行之十年道不拾遺山
無盜賊民勇於公戰怯於私鬭鄉邑大治秦民初言令
不便者有來言令便鞅曰此亂法之民也盡遷之於邊
其後民莫敢議令
秦始皇三十六年丞相李斯上言曰異時諸侯並爭厚
招游學今天下已定法令出一百姓當家則力農工士
則學習法令今諸生不師今而學古以非當世惑亂黔
首臣請史官非秦記皆燒之非博士官所職天下有藏
詩書百家語者皆詣守尉雜燒之令下三十日不燒黥
為城旦所不去者醫藥卜筮種樹之書若有欲學法令
以吏為師制曰可
漢文帝時張釋之為廷尉上行出中渭橋(張晏曰在渭橋中路瓉曰)
(中渭橋兩岸之中)有人從橋下走出乘輿馬驚於是使騎捕屬
之廷尉釋之治問曰縣人來(如淳曰長安縣人)聞蹕匿橋下久
之以為行已過即出見乘輿車騎即走耳廷尉奏當一
人犯蹕當罰金(如淳曰已令蹕先至而犯者罰金四兩蹕止行人)文帝怒曰此
人親驚吾馬吾馬賴柔和令它馬固不敗傷我乎而廷
尉乃當之罰金釋之曰法者天子所與天下公共也今
法如此而更重之是法不信於民也且方其時上使立
誅之則已今既下廷尉廷尉天下之平也一傾而天下
用法皆為輕重民安所錯其手足唯陛下察之良久上
曰廷尉當是也其後有人盜高廟前玉環捕得文帝怒
下廷尉治釋之案律盜宗廟服御物者為奏當
棄市上大怒曰人之無道乃盜先帝廟器吾屬廷尉者
欲致之族而君以法奏之非吾所以共承宗廟意也釋
之免冠頓首謝曰法如是足也(徐廣曰足一作止也)且罪等(如淳曰俱)
(死罪也盜玉環不若盜長陵土之&KR0647;也)然以逆順為差今盜宗廟器而族
之有如萬分一假令愚民取長陵一抔土(張晏曰不欲指言故)
(以取土譬也)陛下何以加其法乎久之文帝與太后言之乃
許廷尉
景帝元年秋七月詔曰吏受所監臨以飲食免重受財
物賤買貴賣論輕廷尉與丞相更議著令廷尉信謹與
丞相議曰吏及諸有秩受其官屬所監所治所行所將
其與飲食計償費勿論它物若買故賤賣故貴皆坐贓
為盜沒入贓縣官吏遷徙免罷受其故官屬所將監治
送財物奪爵為士伍免之無爵罰金二斤令沒入所受
有能捕告畀其所受贓
宣帝時京兆尹張敞上書言國兵在外縣官糓度不足
以振之願令諸有辠非盜受財殺人及犯法不得赦者
皆得以差入糓務益致糓以豫備百姓之急事下有司
蕭望之與少府李彊議以為民函隂陽之氣有仁義欲
利之心在教化之所助堯在上不能去民欲利之心而
能令其欲利不勝其好義也雖桀在上不能去民好義
之心而能令其好義不勝其欲利也故堯桀之分在於
義利而已道民不可不慎也今欲令民量粟以贖罪如
此則富者得生貧者獨死是貧富異刑而法不一也人
情貧窮父兄囚執聞出財得以生活為人子弟者將不
顧死亡之患敗亂之行以赴財利求救親戚一人得生
十人以喪如此伯夷之行壞公綽之名滅政教一傾雖
有周召之佐恐不能復古者臧於民不足則取有餘則
子詩曰爰及矜人哀此鰥寡上惠下也又曰雨我公田
遂及我私下急上也今有西邊之役民失作業雖戸賦
口斂以贍其困乏古之通義百姓莫以為非以死救生
恐未可也陛下布德施教教化既成堯舜亡以加也今
議開利路以傷既成之化臣竊痛之於是天子復下其
議兩府丞相御史以難問張敞敞曰少府左馮翊所言
常人之所守耳昔先帝征四夷兵行三十餘年百姓猶
不加賦而軍用給今羌虜一隅小夷跳梁於山谷間漢
但令辠人出財減辠以誅之其名賢於煩擾良民横興
賦斂也又諸盜及殺人犯不道者百姓所疾苦也皆不
得贖首匿見知縱所不當得為之屬議者或頗言其法
可蠲除今因此令贖其便明甚何化之所亂甫刑之罰
小過赦薄罪贖有金選之品所從來久矣何賊之所生
敞備皂衣二十餘年嘗聞罪人贖矣未聞盜賊起也竊
憐涼州被寇方秋饒時民尚有飢乏病死於道路況至
來春將大困乎不早慮所以振救之策而引常經以難
恐後為重責常人可與守經未可與權也敞幸得備列
卿以輔兩府為職不敢不盡愚望之彊對曰先帝聖惪
賢良在位作憲垂法為無窮之規永惟邊竟之不贍故
金布令甲曰邊郡數被兵難飢寒夭絶天年父子相失
令天下共給其費固為軍旅卒暴之事也聞天漢四年
常使死罪人入五十萬錢減死罪一等豪強吏民請奪
假貸至為盜賊以贖罪其後奸邪横暴羣盜並起至攻
城邑殺郡守充滿山谷吏不能禁明詔遣綉衣使者以
興兵擊之誅者過半然後衰止愚以為此使死罪贖之
敗也故曰不便時丞相魏相御史大夫丙吉亦以為羌
虜且破轉輸略足相給遂不施敞議
時于定國為廷尉求明察寬恕黃霸等以為廷平季秋
後請□時上常幸宣室齋居而決事獄刑號為平矣涿
郡太守鄭昌上䟽曰聖王置諫諍之臣者非以崇惪防
逸豫之生也立法明刑者非以為治救衰亂之起也今
明主躬垂明聽雖不置廷平獄將自正若開後嗣不若
刪定律令律令一定愚民知所避奸吏無所弄矣今不
正其本而置廷平以理其末也政衰聽怠則廷平將招
權而為亂首矣
東漢光武時湖陽公主蒼頭白日殺人因匿主家吏不
能得及主出行而以奴参乘洛陽令董宣於夏門亭候
之乃駐車叩馬以刀畫地大言數主之失叱奴下車囙
格殺之主即還宫訴帝帝大怒召宣欲箠殺之宣叩頭
曰願乞一言而死帝曰欲何言宣曰陛下聖德中與而
縱奴殺良人將何以理天下乎臣不須箠請得自殺即
以頭擊楹流血被面帝令小黃門持之使宣叩頭謝主
宣不從強使頓之宣兩手據地終不肯俯主曰文叔為
白衣時藏亡匿死吏不敢至門今為天子威不能行一
令乎帝笑曰天子不與白衣同囙勅強項令出賜錢三
十萬宣悉以班諸吏由是搏擊豪強莫不震慄京師號
為卧虎歌之曰枹鼓不鳴董少平
大中大夫成儀侯梁統在朝廷數陳便宜以為法令既
輕下奸不勝宜重刑罰以遵舊典乃上䟽曰臣竊見元
哀二帝輕殊死之刑以一百二十三事手殺人者減死
一等自是以後著為常準故人輕犯法吏易殺人臣聞
立君之道仁義為主仁者愛人義者政理愛人以除殘
為務政理以去亂為心刑罰在中無取於輕是以五帝
有流殛放殺之誅三王有大辟刻肌之法故孔子稱仁
者必有勇又曰理財正辭禁民為非曰義高帝受命誅
暴平蕩天下約令定律誠得其宜文帝寬惠柔克遭世
平康唯除省肉刑相坐之法它皆率由無革舊章武帝
致中國隆盛財力有餘征伐遠方軍役數興豪傑犯禁
奸吏弄法故重首匿之科著知縱之律以破朋黨以徵
隠匿宣帝聰明正直總御海内臣下奉憲無所失墜因
循先典天下稱理至哀平繼體而即位日淺聽斷尚寡
丞相王嘉輕為穿鑿虧除先帝舊約成律數年之間百
有餘事或不便於理或不厭民心謹表其尤害於體者
傅奏於左伏惟陛下包元履德權時撥亂功踰文武惪
侔高皇誠不宜因循季末衰微之軌回神明察考量得
失宣詔有司詳擇其善定不易之典施無窮之法天下
幸甚事下三公廷尉議者以為隆刑峻法非明主急務
施行日久豈一朝所釐統今所定不宜開可統復上言
曰有司以臣所言不可施行尋臣之所奏非曰嚴刑竊
謂高帝以後至乎孝宣其所施行多合經傳宜比方今
事驗之往古聿遵前典事無難改不勝至願願得召見
若對尚書近臣口陳其要帝令尚書問状統對曰臣聞
聖帝明王制立刑罰故雖堯舜之盛猶誅四凶經曰天
討有罪五刑五庸哉又曰爰制百姓于刑之衷孔子曰
刑罰不衷則人無所措手足衷之為言不輕不重之謂
也春秋之誅不避親戚所以防患救亂坐安衆庶豈無
仁愛之恩貴絶殘賊之路也自高祖之興至于孝宣君
明臣忠謀謨深博猶因循舊章不輕改革海内稱理斷
獄益少至初元建平所減刑罰百有餘條而盜賊浸多
歲以萬數間者三輔從横羣軰並起至燔燒茂陵火見
未央其後隴西北地西河之賊越州度郡萬里交結攻
取庫兵劫略吏人詔書討捕連年不獲是時以天下無
難百姓安平而狂狡之埶猶至於此皆刑罰不衷愚人
易犯之所致也由此觀之則刑輕之作反生大患惠加
奸軌而害及良善也故臣統願陛下采擇賢臣孔光師
丹等議
成儀侯梁統及羣臣上言古者肉刑嚴重則人畏法令
今憲律輕薄故姦軌不勝宜增科禁以防其源詔下公
卿議光禄勲杜林奏曰夫人情挫辱則義節之風損法
防繁多則苟免之行興孔子曰導之以政齊之以刑民
免而無耻導之以惪齊之以禮有耻且格古之明王深
識遠慮動居其厚不務多辟周之五刑不過三千大漢
初興詳覽得失故破矩為圓斵彫為樸蠲除苛政更立
䟽網海内懽欣人懷寬德及至其後漸以滋章吹毛索
疵詆欺無限果桃菜茹之饋集以成贓小事無妨於義
以為大戮故國無廉士家無完行至於法不能禁令不
能止上下相遁為敝彌深臣愚以為宜如舊制不合翻
移帝從之
章帝元和二年旱長水校尉賈宗等上言以為斷獄不
盡三冬故隂氣微弱陽氣發泄招致灾旱事在於此帝
以其言下公卿議尚書陳寵奏曰夫冬至之節陽氣始
萌故十一月有蘭射干芸荔之應時令曰諸生蕩安形
體天以為正周以為春十二月陽氣上通雉雊雞乳地
以為正殷以為春十三月陽氣已至天地已交萬物皆
出蟄蟲始振人以為正夏以為春三微成著以通三統
周以天元殷以地元夏以人元若以此時行刑則殷周
歲首皆當流血不合人心不稽天意月令曰孟冬之月
趣獄刑無留罪明大刑畢在立冬也又孟冬之月身欲
寧事欲靜若以降威怒不可謂寕若以行大刑不可謂
靜議者咸曰旱之所由咎在改律臣以為殷周斷獄不
以三微而化致康平無有災害自元和以前皆用三冬
而水旱之異往往為患由此言之灾害自為它應不以
改律秦為虐政四時行刑聖漢初興改從簡易蕭何草
律季秋論囚俱避立春之月而不計天地之正二王之
春實頗有違陛下探幽析微允執其中革百載之失建
永年之功上有迎承之敬下有奉微之惠稽春秋之文
當月令之意聖功美業不宜中疑書奏帝納之遂不復
改
章帝時太學生梁郁隂上書告太學生孫駰孔僖誹謗
先帝刺譏當世下有司駰詣吏受訊僖以吏捕方至恐
誅乃上書自訟曰臣之愚意以為凡言誹謗者謂實無
此事而虛加誣之也至如孝武皇帝政之美惡顯在漢
史坦如日月是為直說書傳實事非虚謗也夫帝者為
善則天下之善咸歸焉其不善則天下之惡亦萃焉斯
皆有以致之故不可以誅於人也且陛下即位以來政
教未過而德澤有加天下所見也臣等獨何譏刺哉假
使所非實是則固應悛改儻宜不當亦宜含容又何罪
焉陛下不推原大數深為自計徒肆私忿以快其意臣
等受戮死即死耳顧天下之人必回視易慮以此事窺
陛下心自今以後苟見不可之事終莫復言者矣臣之
所以不愛其死猶敢極言者誠為陛下深惜此大業陛
下若不自惜則臣何賴焉齊桓公親揚其先君之惡以
唱管仲然後羣臣得盡其心今陛下乃欲以十世之武
帝遠諱實事豈不與桓公異哉臣恐有司卒然見構銜
恨蒙枉不得自叙使後世論者擅以陛下有所方比寧
可復使子孫追掩之乎謹詣闕伏待重誅帝始亦無罪
僖等意及書奏立詔勿問拜僖蘭臺令史
建初中有人侮辱人父者而其子殺之肅宗貰其死刑
而降宥之自後因以為比和帝時遂定其議以為輕侮
法尚書張敏駮議曰夫輕侮之法先帝一切之恩不有
成科班之律令也夫死生之決宜從上下猶天之四時
有生有殺若開相容恕著為定法者則是故設奸萌生
長罪隙孔子曰民可使由之不可使知之春秋之義子
不報讎非子也而法令不為之減者以相殺之路不可
開故也今託義者得減妄殺者有差使執憲之吏得設
巧詐非所以導在醜不爭之義又輕侮之比寖以繁滋
至有四五百科轉相顧望彌復增甚難以垂之萬載臣
聞師言救文莫如質故高帝去煩苛之法為三章之約
建初詔書有改於古者可下三公廷尉蠲除其敝議寝
不省敏復上䟽曰臣敏蒙恩特見拔擢愚心所不曉迷
意所不解誠不敢苟随衆議臣伏見孔子垂經典臯陶
造法律原其本意皆欲禁民為非也未曉輕侮之法將
以何禁必不能使不相輕侮而更開相殺之路執憲之
吏復容其奸枉議者或曰平法當先論生臣愚以為天
地之性惟人為貴殺人者死三代通制今欲趣生反開
殺路一人不死天下受敝記曰利一害百人去城郭夫
春生秋殺天道之常春一物枯即為災秋一物華即為
異王者承天地順四時法聖人從經律願陛下留意下
民考尋利害廣令平議天下幸甚和帝從之
和帝永元六年陳寵代郭躬為廷尉復校律令刑法溢
於甫刑者奏除之曰臣聞禮經三百威儀三千故甫刑
大辟二百五刑之屬三千禮之所去刑之所取失禮即
入刑相為表裏者也今律令犯罪應死刑者六百一十
耐罪千六百九十八贖罪以下二千六百八十一溢於
甫刑千九百八十九其四百一十大辟千五百七耐罪
七十九贖罪春秋保乾圖曰王者三百年一蠲法漢興
以來三百二年憲令稍增科條無限又律有三家說各
駁異刑法繁多宜令三公廷尉集平律令應經合義可
施行者大辟二百耐罪贖罪二千八百合為三千與禮
相應其餘千九百八十九事悉可詳除使百姓改易視
聽以成大化致刑措之美傳之無窮未及施行會寵抵
罪遂寝
安帝時河間人尹次潁川人史玉皆坐殺人當死次兄
初及玉母軍並詣官曹求代其命因縊而物故尚書陳
忠以罪疑從輕議活次玉時太山太守袁劭追駁之據
正典刑有可存者其議曰尚書稱天秩有禮五服五章
哉天討有罪五刑五用哉而孫卿亦云凡制刑之本將
以禁暴惡且懲其末也凡爵列官秩賞慶刑威皆以𩔖
相從使當其實也若德不副位能不稱官賞不酬功刑
不應罪不祥莫大焉殺人者死傷人者刑此百王之定
制有法之成科高祖入關雖尚約法然殺人者死亦無
寬降夫時化則刑重時亂則刑輕書曰刑罰時輕時重
此之謂也今次玉公以清時釋其私憾阻兵安忍僵屍
道路朝恩在寬幸至冬獄而初軍愚狷妄自投斃昔召
忽親死子糾之難而孔子曰經於溝瀆人莫之知晁氏
之父非錯刻峻遂能自隕其命班固亦云不如趙母指
括以全其宗傳曰僕妾感悅而致死者非能義勇顧無
慮耳夫刑罰威獄以𩔖天之震燿殺戮也温慈和惠以
放天之生殖長育也是故春一草枯則為灾秋一草華
亦為異今殺無罪之初軍而活當死之次玉其為枯華
不亦然乎陳忠不詳制刑之本而信一時之仁遂廣引
八議求生之端夫親故賢能功賞勤賓豈有次玉當罪
之科哉若乃小大以情原心定罪此為求生非謂代死
可以生也敗法亂政悔其可追
獻帝建安元年應劭刪定律令以為漢議表奏之曰夫
國之大事莫尚載籍也載籍也者決嫌疑明是非賞刑
之宜允獲厥中俾後之人永有鑒焉故膠東相董仲舒
老病致仕朝廷每有政議數遣廷尉張湯親至陋巷問
其得失於是作春秋折獄二百三十二事動以經對言
之詳矣逆臣董卓蕩覆王室典憲焚燎靡有孑遺開闢
以來莫或兹酷今大駕東邁廵省許都拔出險難其命
惟新臣竊不自揆輙撰具律本章句尚書舊事廷尉板
令決事比例司徒都目五曹詔書及春秋折獄凡二百
五十篇蠲去復重為之節文又集議駁三十篇以𩔖相
從凡八十二事其見漢書二十五漢記四皆刪叙潤色
以全本體其二十六博採古今瓌瑋之士惪義可觀其
二十七臣所創造左氏云雖有姬姜不弃憔悴雖有絲
麻不弃菅蒯盖所以代匱也是用敢露頑才廁于明哲
之末雖未足綱紀國體宣洽時雍庶幾觀察增闡聖德
惟因萬機之餘暇遊意省覽獻帝善之於是舊事存焉
魏文帝踐阼以高柔為治書侍御史賜爵關内侯轉加
治書執法時民間數有誹謗妖言帝疾之有妖言輙殺
而賞告者柔上䟽曰今妖言者必戮告之者輙賞既使
過誤無反善之路又將開凶狡之羣相誣罔之漸誠非
所以息奸省訟緝熙治道也昔周公作誥稱殷之祖宗
咸不顧小人之怨在漢太祖亦除妖言誹謗之令臣愚
以為宜除妖謗賞告之法以隆天父養物之仁帝不即
從而時誣告者滋甚帝乃下詔敢以誹謗相告者以所
告者罪罪之於是遂絶
明帝即位閺鄉侯(閺音聞)衛覬奏曰九章之律自古所傳
斷定刑罪其意微妙百里長吏皆宜知律刑法者國家
之所貴重而私議之所輕賤獄吏者百姓之所縣命而
選用者之所卑下王政之弊未必不由此也請置律博
士轉相教授事遂施行
明帝時獵法甚峻宜陽典農劉龜竊獵於禁内財免其
功曹張京詣較事言之帝匿京名收龜付獄廷尉高柔
表請告者名帝大怒曰劉龜當死乃敢獵吾禁地送龜
廷尉廷尉便當考掠何復請告者主名吾豈妄收龜邪
柔曰廷尉天下之平也安得以至尊喜怒而毁法乎重
復為奏辤指深切帝意悟乃下京名即還訊各當其罪
明帝以宫室盛興而期會廹急有稽限者帝親召問言
猶在口身首已分王肅抗䟽曰陛下之所行刑皆宜死
之人也然衆庶不知將為倉卒願陛下下之於吏而暴
其罪均其死也不汙宫掖不為縉紳驚惋不為遠近所
疑人命至重難生易殺氣絶而不續者也是以聖王重
之孟軻云殺一不辜而取天下者仁者不為也
齊王正始中魏法犯大逆者誅及已出之女母丘儉之
誅其子甸妻荀氏應坐死其族兄顗與景帝姻通表魏
帝以匄其命詔聽離婚荀氏所生女芝為潁川太守劉
子元妻亦坐死以懷姙繫獄荀氏辤詣司隸校尉何曾
乞恩求沒為官婢以贖芝命曾哀之使主簿程咸上議
曰夫司寇作典建三等之制甫侯修刑通輕重之法叔
世多變秦立重辟漢又修之大魏承秦漢之弊未及革
制所以追戮已出之女誠欲殄醜𩔖之族也然則法貴
得中刑慎過制臣以為女人有三從之義無自專之道
出適它族還喪父母降其服紀所以明外成之節異在
室之恩而父母有罪追刑已出之女夫黨見誅又有隨
姓之戮一人之身内外受辟今女既嫁則為異姓之妻
如或産育則為它族之母此為元惡之所忽戮無辜之
所重於防則不足懲奸亂之源於情則傷孝子之心男
不得罪於它族而女獨嬰戮於二門非所以哀矜女弱
蠲明法制之本分也臣以為在室之女從父母之誅既
醮之婦從夫家之罰宜改舊科以為永制於是有詔改
定律令
晉武帝即位鎮西長史杜預與車騎將軍賈充等定律
令既成預為之注解乃奏之曰法者盖繩墨之斷例非
窮理盡性之書也故文約而例直聽省而禁簡例直易
見禁簡難犯易見則人知所避難犯則幾於刑厝刑之
本在於簡直故必審名分審名分者必忍小理古之刑
書銘之鐘鼎鑄之金石所以遠塞異端使無滛巧也今
所注皆網羅法意格之以名分使用之者執名例以審
趣舍伸繩墨之直去析薪之理也詔班于天下
泰始三年車騎將軍賈充等定議律令事畢表上四年
正月大赦天下乃班新律其後明法掾張裴又注律表
上之其要曰律始於刑名者所以定罪制也終於諸侯
者所以畢其政也王政布於上諸侯奉於下禮樂撫於
中故有三才之義焉其相須而成若一體焉刑名所以
經略罪法之輕重正加減之等差明發衆篇之多義補
其章條之不足較舉上下綱領其犯盜賊詐偽請賕者
則求罪於此作役水火畜養守備之細事皆求之作本
名告訊為之心舌捕繫為之手足斷獄為之定罪名例
齊其制自始及終往而不窮變動無常周流四極上下
無方不離于法律之中也其知而犯之謂之故意以為
然謂之失違忠欺上謂之謾背信藏巧謂之詐虧禮廢
節謂之不敬兩訟相趣謂之鬭兩和相害謂之戲無變
斬擊謂之賊不意誤犯謂之過失逆節絶理謂之不道
陵上僭貴謂之惡逆將害未發謂之戕唱首先言謂之
造意二人對議謂之謀制衆建計謂之率不和謂之強
攻惡謂之略三人謂之羣取非其物謂之盜貨財之利
謂之賍凡二十者律義之較名也夫律者當慎其變審
其理若不承用詔書無故失之刑當從贖謀反之同伍
實不知情當從刑此故夫之變也卑與尊鬭皆為賊鬭
之加兵刃水火中不得為戲戲之重也向人室廬道徑
射不得為過失之禁也都城人衆中走馬殺人當為賊
賊之似也過失似賊戲似鬭鬭而殺傷傍人又似誤盜
傷縛守似強盜呵人取財似受賕囚辤所連似告劾諸
勿聽理似故縱持質似恐猲如此之比皆為無常之格
也五刑不簡正于五罰五罰不服正于五過意善功惡
以金贖之故律制生罪不過十四等死刑不過三徒加
不過六囚加不過五累作不過十一歲累笞不過千二
百刑等不過一歲金等不過四兩月贖不計日日作不
拘月歲數不疑閏不以加至死并死不復加不可累者
故有并數不可并數乃累其加以加論者但得其加與
加同者連得其本不在次者不以通論以人得罪與人
同以法得罪與法同侵生害死不可齊其防親䟽公私
不可常其教禮樂崇於上故降其刑刑法閑於下故全
其法是故尊卑叙仁義明九族親王道平也律有事状
相似而罪名相涉者若加威勢下手取財為強盜不自
知亡為縛守將中有惡言為恐猲不以罪名呵為呵人
以罪名呵為受賕劫召其財為持質此八者以威勢得
財而名殊者也即不求自與為受求所監求而後取為
盜賊輸入呵受為留難斂人財物積藏於官為擅賦加
毆擊之為戮辱諸如此𩔖皆為以威勢得財而罪相似
者也夫刑者司理之官理者求情之機情者心神之使
心感則情動於中而形於言暢於四支發於事業是故
奸人心愧而面赤内怖而色奪論罪者務本其心審其
情精其事近取諸身遠取諸物然後乃可以正刑仰手
似乞俯手似奪捧手似謝擬手似訴拱臂似自首攘臂
似格鬭矜莊似威怡悅似福喜怒憂懽貌在聲色奸真
猛弱候在視息出口有言當為告下手有禁當為賊喜
子殺怒子當為戲怒子殺喜子當為賊諸如此𩔖自非
至精不能極其理也律之名例非正文而分明也若八
十非殺傷人它皆勿論即誣告謀反者反坐十歲不得
告言人即奴婢捍主主得謁殺之賊燔人廬舍積聚盜
賊賘五匹以上弃市即燔官府積聚盜亦當與同毆人
教令者與同罪即令人毆其父母不可與行者同得重
也若得遺物強取強乞之𩔖無還贓法隨例畀之文法
律中諸不敬違儀失式及犯罪為公為私贓入身不入
身皆隨事輕重取法以例求其名也夫理者精玄之妙
不可以一方行也律者幽理之奥不可以一體守也或
計過以配罪或化略不循常或隨事而盡情或趣舍以
從時或推重以立防或引輕以就下公私廢避之宜除
削重輕之變皆所以臨時觀釁者用法執詮者幽於未
制之中采其根芽之微致之於機格之上稱輕重於毫
銖考輩𩔖於参伍然後乃可以理直刑正夫奉聖典者
若操刀執繩刀妄加則傷物繩妄彈則侵直梟首者惡
之長斬刑者罪之大弃市者死之下髠作者刑之威贖
罰者誤之誡王者立此五刑所以寳君子而逼小人故
為勅慎之經皆擬周易有變通之體焉欲令提綱而大
道清舉略而王法齊其旨遠其辤文其言曲而中其事
肆而隠通天下之志唯忠也斷天下之疑唯文也切天
下之情唯遠也彌天下之務唯大也變無常體唯理也
非天下之賢聖孰能與於斯夫形而上者謂之道形而
下者謂之噐化而財之謂之格刑殺者是冬震曜之象
髠罪者似秋彫落之變贖失者是春陽悔吝之疵也五
刑成章輙相依准法律之義焉
賈充等既定議律令表上四年正月大赦天下乃班新
律時劉頌為廷尉頻表宜復肉刑不見省又上言曰臣
昔上行肉刑從來積年遂寝不論臣竊以為議者拘孝
文之小仁而輕違聖王之典刑未詳之甚莫過於此今
死刑重故非命者衆生刑輕故罪不禁奸所以然者肉
刑不用之所致也今為徒者𩔖性元惡不軌之族也去
家懸遠作役山谷飢寒切身志不聊生又有廉士介者
苟慮不首死則皆為盜賊豈況本性奸凶無賴之徒乎
又令徒富者輸財解日歸家乃無役之人也貧者起為
奸盜又不制之虜也不刑則罪無所禁不制則羣惡横
肆為法若此近不盡善也是以徒亡日屬盜賊日煩亡
之數者至有十數得輙加刑日益一歲此為終身之徒
也自顧反善無期而災困逼身其志亡思盜勢不得息
事使之然也古者用刑以止刑今反於此諸重犯亡者
髮過三寸輙重髠之此以刑生刑加作一歲此以徒生
徒也亡者積多繫囚猥畜議者曰囚不可不赦復從而
赦之此為刑不制罪法不勝奸下知法之不勝相聚而
謀為不軌月異而歲不同故自頃年以來奸惡陵暴所
在充斥議者不深思此故而曰肉刑於名忤聽忤聽孰
與盜賊不禁聖王之制肉刑遠有深理其事可得而言
非徒懲其畏剥割之痛而不為也乃去其為惡之具使
夫奸人無用復肆其志止奸絶本理之盡也亡者刖足
無所用復亡盜者截手無所用復盜滛者割其勢理亦
如之除惡塞源莫善於此非徒然也此等已刑之後便
各歸家父母妻子共相飬恤不流離於塗路有今之困
創愈可役上准古制隨宜業作雖已刑殘不為虚弃而
所患都塞又生育繁阜之道自若也今宜取死刑之限
輕及三犯迯亡滛盜悉以肉刑代之其三歲刑以下已
自杖罰遣又宜制其罰數使有常限不得減此其有宜
重者又任之官長應四五歲刑者皆髠笞笞至一百稍
行使各有差悉不復居作然後刑不復生刑徒不復生
徒而殘體為戮終身作誡人見其痛畏而不犯必數倍
於今且為惡者隨發被刑去其為惡之具此為諸已刑
者皆良士也豈與全其為奸之手足而蹴居必死之窮
地同哉而猶曰肉刑不可用臣竊以為不識務之甚也
臣昔常侍左右數聞明詔謂肉刑宜用事便於政願陛
下信獨見之斷使夫能者得奉聖慮行之於今比填溝
壑冀見太平周禮三赦三宥施於老幼悼耄黔黎不屬
逮者此非為惡之所出故刑法逆舍而宥之至於自非
此族犯罪則必刑而無赦此政之理也暨至後世以時
嶮多難因赦解結權以行之又不以寬罪人也至今恒
以罪積獄繁赦以散之是以赦愈數而獄愈塞如此不
已將至不勝原其所由肉刑不用之故也今行肉刑之
徒不積且為惡無具則奸息去此二端獄不得繁故無
取於數赦於政體勝矣䟽上又不見省
武帝時太廟初建詔普增位一等後以主者承詔失旨
改除之尚書郎摰虞上表曰臣聞昔之聖明不愛千乘
之國而惜桐葉之信所以重至尊之命而達於萬國之
誠也前乙巳赦書遠稱先帝遺惠餘澤普增位一等以
酬四海欣戴之心驛書班下被于遠近莫不鳥騰魚躍
喜蒙德澤今一旦更以主者思文不審收既往之詔奪
已澍之施臣之愚心竊以為不可詔從之
惠帝時齊王冏起義兵趙王倫收東莱王蕤及弟北海
王實繫廷尉當誅倫太子中庶子祖納上䟽諫曰罪不
相及惡止其身此先哲之弘謀百王之達制也是故鯀
既殛死禹乃嗣興二叔誅放而邢衛無責逮乎戰國及
至秦漢明恕之道寝猜嫌之情用乃立質任以御衆設
從罪以發奸其所由來盖三代之弊法耳蕤實獻王之
子明德之胤宜蒙特宥以全穆親之典會孫秀死蕤等
悉得免
時政出羣下每有疑獄各立私情刑法不定獄訟繁滋
尚書裴頠表陳之曰夫天下之事多塗非一司之所管
中才之情易擾賴恒制而後定先王知其所以然也是
以辯方分職為之準局準局既立各掌其務刑賞相稱
輕重無二故下聽有常羣吏安業也舊宫掖陵廟有水
火毁傷之變然後尚書乃躬自奔赴其非此也皆止於
郎令史而已刑罰所加各有常刑去元康四年大風之
後廟闕屋瓦有數枚傾落免太常荀㝢于時以嚴詔所
譴莫敢據正然内外之意僉謂事輕責重有違於常會
五年二月有大風至者懲懼前事臣新拜尚書始三日
本曹尚書有疾權令兼出按行蘭臺主者乃瞻望阿棟
之間求牽瓦之不正者得棟上瓦小邪十五處或是始
瓦時邪盖不足言風起倉卒臺官更往太常按行不及
得周文書未至之頃便競相禁止臣以權兼暫出出還
便罷不復得窮其事而本曹據執却問無已臣時具加
觧遣而主者畏咎不從臣言禁止太常復興刑獄昔漢
氏有盜廟玉環者文帝欲族誅釋之但處以死刑曰若
侵長陵一抔土何以復加文帝從之大晉垂制深惟經
遠山陵不封園邑不飭墓而不墳同乎山壤是以丘阪
存其陳草使齊乎中原矣雖陵兆尊嚴唯毁發然後族
之此古典也若登踐犯損失盡敬之道事止刑罪可也
去八年奴聽教加誣周龍燒草廷尉遂奏族龍一門八
口并命會龍獄飜然後得免考之情理準之前訓所處
實重今年八月陵上荆一枝圍七寸二分者被斫司徒
太常奔走道路雖知事小而案劾難測搔擾驅馳各競
免負于今太常禁止未解近日太祝署失火燒屋三間
半署在廟北隔道在重牆之内又即已滅頻為詔旨所
問主者以詔旨使問頻繁便責尚書不即按行輙禁止
尚書免皆在法外刑書之文有限而舛違之故無方故
有臨時議處之制誠不能皆得循常也至於此輩皆為
過當每相逼廹不復以理上替聖朝畫一之德下損崇
禮大臣之望臣愚以為犯陵上草木不應乃用同産異
刑之制按行奏劾應有定準相承務重體例遂虧或因
餘事得容淺深頠雖有此表曲議猶不止
三公尚書劉頌上䟽曰自近世以來法漸多門令甚不
一臣今備掌刑斷職思其憂謹具啟聞臣竊伏惟陛下
為政每盡善故事求曲當則例不得直盡善故法不得
全何則失法者固以盡理為法而上求盡善則諸下牽
文就意以赴主之所許是以法不得全刑書徵文徵文
必有乖於情聽之斷而上安於曲當故執平者因文可
引則生二端是法多門令不一則吏不知所守下不知
所避奸偽者因法之多門以售其情所欲淺深苟斷不
一則居上者難以檢下於是事同議異獄犴不平有傷
於法古人有言人主詳其政荒人主期其事理詳匪它
盡善則法傷故其政荒也期者輕重之當雖不厭情苟
入於文則很而行之故其事理也夫善用法者忍違情
不厭聽之斷輕重雖不允人心經於凡覽若不可行法
乃得直又君臣之分各有所司法欲必奉故令主者平
文理有窮塞故使大臣釋滯事有時宜故人主權斷主
者守文若釋之執犯蹕之平也大臣釋滯若公孫弘斷
郭解之獄也人主權斷若漢祖戮丁公之為也天下萬
事自非斯格重為故不近似此𩔖不得出以意妄議其
餘皆以律令從事然後法信於下人聽不惑吏不容奸
可以言政人主軌斯格以責羣下大臣小吏各守其局
則法一矣古人有言善為政者看人設教看人設教制
法之謂也又曰隨時之宜當務之謂也然則看人隨時
在大量也而制其法法軌既定則行之行之信如四時
執之堅如金石羣吏豈得在成制之内復稱隨時之宜
傍引看人設教以亂政典哉何則始制之初固已看人
而隨時矣今若設法未盡當則宜改之若謂已善不得
盡以為制而使奉用之司公得出入以差輕重也夫人
君所與天下共者法也已令四海不可以不信以為教
方求天下之不慢不可繩以不信之法且先識有言人
至愚而不可欺也不謂平時背法意斷不勝百姓願也
上古議事以制不為刑辟夏殷及周書法象魏三代之
君齊聖然咸弃曲當之妙鑒而任徵文之直準非聖有
殊所遇異也今論時敦弊不及中古而執平者欲適情
之所安自託於議事以制臣竊以為聽言則美論理則
違然天下至大事務衆雜時有不得悉循文如令故臣
謂宜立格為限使主者守文死生以之不敢錯思於成
制之外以差輕重則法恒全事無正據名例不及大臣
論當以釋不滯則事無閡至如非常之斷出法賞罰若
漢祖戮楚臣之私已封趙氏之無功唯人主專之非奉
職之臣所得擬議然後情求傍請之跡絶似是而非之
奏塞此盖齊法之大準也主者小吏處事無常何則無
情則法徒克有情則撓法積克似無私然乃所以得其
私又恒所岨以衛其身斷當恒克世謂盡公時一曲法
乃所不疑故人君不善倚深似公之斷而責守文如令
之奏然後足為有檢此又平法之一端也夫出法權制
指施一事厭情合聽可適耳目誠有臨時當意之快勝
於徵文不允人心也然起為經制終年施用恒得一而
失十故小有所得者必大有所失近有所漏者必遠有
所苞故諳事識體者善權輕重不以小害大不以近妨
遠忍曲當之近適以全簡直之大準不牽於凡聽之所
安必守徵文以正例每臨其事恒御此心以決斷此又
法之大槩也又律法斷罪皆當以法律令正文若無正
文依附名例斷之其正文名例所不及皆勿論法吏以
上所執不同得為異議如律之文守法之官唯當奉用
律令至於法律之内所見不同乃得為異議也今限法
曹郎令史意有不同為駮唯得論釋法律以正所斷不
得援求諸外論隨時之宜以明法官守局之分詔下其
事侍中太宰汝南王亮奏以為夫禮以訓世而法以整
俗理化之本事實由之若斷不斷常輕重隨意則王憲
不一人無所錯矣故觀人設教在上之舉守文直法臣
吏之節也臣以去太康八年隨事異議周懸象魏之書
漢詠畫一之法誠以法與時共義不可二今法素定而
法為議則有所開長以為宜如頌所啟為永久之制
元帝為丞相時朝廷草創議斷不循法律人立異議高
下無状主簿熊遠奏曰禮以崇善法以閑非故禮有常
典法有常防人知惡而無邪心是以周建象魏之制漢
創畫一之法故能闡弘大道以至刑厝律令之作由來
尚矣經賢智歴夷險隨時斟酌最為周備自軍興以來
法度陵替至於處事不用律令競作屬命人立異議曲
適物情虧傷大例府立節度復不奉用臨時改制朝作
夕改至於主者不敢任法每輙關諮委之大官非為政
之體若本曹處事不合法令監司當以法彈違不得動
用開塞以壞成事按法盖麄術非妙道也矯割物情以
成法耳若每隨物情輙改法制此為以情壞法法之不
一是謂多門開人事之路廣私請之端非先王立法之
本意也凡為駮議者若違律令節度當合經傳及前比
故事不得任情以破成法愚謂宜令錄事更立條制諸
立議者皆當引律令經傳不得直以情言無所依準以
虧舊典也若開塞隨宜權道制物此是人君之所得行
非臣子所宜專用主者唯當徵文據法以事為斷耳
元帝即位河東衛展為廷尉上言曰古者肉刑事經前
聖漢文除之增加大辟今人戸彫荒百不遺一而刑法
峻重非句踐飬胎之義也臣謂宜復古施行以隆太平
之化詔内外通議於是驃騎將軍王導太常賀循侍中
紀瞻中書郎庾亮大將軍諮議恭軍梅陶散騎郎張嶷
等議以肉刑之典由來尚矣肇自古先以及三代聖哲
明王所未曾改也豈是漢文常主所能易者乎時蕭曹
已沒絳灌之徒不能正其義逮班固深論其事以為外
有輕刑之名内實殺人又死刑太重生刑太輕生刑縱
於上死刑怨於下輕重失當故刑政不中也且原先王
之造刑也非以過怒也非以殘人也所以殺姦所以當
罪今盜者竊人之財滛者好人之色亡者避叛之役皆
無殺害也則加之以刑刑之則止而加之斬戮戮過其
罪死不可生縱虐於此歲以巨萬計此乃仁人君子所
不忍聞而況行之於政乎若乃惑其名而不練其實惡
其生而趣其死此畏水投舟避坎蹈井愚夫之不若何
取於政哉今大晉中興遵復古典率由舊章起千載之
滯義拯百殘之遺黎使皇典廢而復存黔首死而更生
至義暢于三代之際遺風播乎百世之後生肉枯骨惠
侔造化豈不休哉惑者乃曰死猶不懲而況於刑然人
者冥也其至愚矣雖加斬戮忽於灰土死事日往生欲
日存未以為改若刑諸市朝朝夕鑒戒刑者詠為惡之
永痛惡者覩殘刖之長廢故足懼也然後知先王之輕
刑以御物顯誠以懲愚其理遠矣尚書令刁協尚書薛
兼等議以為聖上悼殘荒之遺黎傷犯死之繁衆欲行
刖以代死刑使犯死之徒得存性命則率土蒙更生之
澤兆庶必懷恩以反化也今中興祚隆大命惟新誠宜
設寬法以育人然懼羣小愚蔽習翫所見而忽異聞或
未能咸服臣謂行刑之時先明申法令樂刑者刖甘死
者殺則心必服矣古典刑不上大夫今士人有犯者謂
宜如舊不在刑例則進退為允尚書周顗郎曹彦中書
郎桓彛等議以為復肉刑以代死誠是聖王之至德哀
矜之弘私然竊以為刑罰輕重隨時而作時人少罪而
易威則宜從輕而寬之時人多罪而難威則宜化刑而
濟之肉刑平世所應立非救弊之宜也方今聖化草創
人有餘奸習惡之徒為非未已截頭絞頸尚不能禁而
乃更斷足劓鼻輕其刑罰使欲為惡者輕犯寬刑蹈罪
更衆是為輕其刑以誘人於罪殘其身以加楚酷也昔
之畏死刑以為善人者今皆犯輕刑而殘其身畏重之
常人反為犯輕而致囚此則何異斷刖常人以為恩仁
邪受刑者轉廣而為非者日多踊貴屨賤有鼻者醜也
徒有輕刑之名而實開長惡之源不如以殺止殺重以
全輕權小停之須聖化漸著兆庶易威之日徐施行也
議奏元帝猶欲從展所上大將軍王敦以為百姓習俗
日久忽復肉刑必駭遠近且逆寇未殄不宜有惨酷之
聲以聞天下於是乃止
時淮南小中正王式繼母前夫終更適式父式父終喪
服訖議還前夫家前夫家亦有繼子奉飬至終遂合葬
於前夫式自云父臨終母求去父許諾於是制出母齊
衰期御史中丞卞壼奏曰就如式父臨終許諾必也正
名依禮為無所據若夫有命須顯七出之責當存時棄
之無緣以絶義之妻留家制服若式父臨困謬亂使去
留自由者此必為相要以非禮則存亡無所得從式宜
正之以禮魏顆父命不從其亂陳乾昔欲以二婢子殉
其子以非禮不從春秋禮記善之並以妾媵猶正以禮
況其母乎式母於其夫生事奉終非為既絶之妻夫亡
制服不為無義之婦自云守節非為更嫁離絶之斷在
夫沒之後夫之既殁是其從子之日而式以為出母此
母以子出也致使存無所容歸殁無所託地寄命於它
人之門埋尸於無名之冡若式父亡後母尋殁於式家
必不以為出母明矣許諾之命一耳以為母於同居之
時至殁前子之門而不以為母此為制離絶於二居裁出
否於意斷離絶之斷非式而誰假使二門之子皆此母
之生母戀前子求去求絶非禮於後家還反又非禮於
前門去不可去還不可還則為無寄之人也式必内盡
匡諫外極防閑不絶明矣何至守不移於至親略情禮
於假繼乎繼母如母聖人之教式為國士閨門之内犯
禮違義開闢未有於父則無追亡之善於母則無孝敬
之道存則去留自由亡則合葬路人可謂生事不以禮
死葬不以禮者也虧損世教不可以居人倫詮正之任
案侍中司徒臨潁公組敷宣五教實在任人而含容違
禮曾不貶黜揚州大中正侍中平望亭侯㒯淮南大中
正散騎侍郎弘顯執邦論朝野取信曾不能率禮正違
崇孝敬之教並為不勝其任請以見事免組㒯弘官大
鴻臚削爵土廷尉結罪䟽奏詔特原組等式付鄉邑清
議廢棄終身壼遷吏部尚書
成帝時召南陽樂謨為郡中正潁川庾怡為廷尉評謨
怡各稱父命不就給事中尚書令卞壼奏曰人無非父
而生職無非事而立有父必有命居職必有悔有家各
私其子此為王者無人職不軌物官不立政如此則先
聖之言廢五教之訓塞君臣之道散上下之化替矣樂
廣以平夷稱庾珉以忠篤顯受寵聖世身非已有況及
後嗣而可專哉所居之職若順夫人心則戰戍者之父
母皆當以命子不以處也若順謨父之意則人皆不為
郡中正人倫廢矣順怡父之意人皆不為獄官則刑辟
息矣凡如是者其可聽歟若不可聽何以許謨怡之得
稱父命乎此為謨以名父子可以虧法怡是親戚可以
自專以此二塗服人示世臣所未悟也宜一切班下不
得以私廢公絶其表䟽以為永制朝議以為然謨怡不
得已各居所職
范堅遷尚書右丞時廷尉奏殿中帳吏卲廣盜官幔三
張合布三十匹有司正刑棄市廣二子宗年十三雲年
十一黃幡撾登聞鼔乞恩辤求自没為奚官奴以贖父
命尚書朱暎議以為天下之人父無子者少一事遂行
便成永制懼死罪之刑於此而弛堅亦同暎議時議者
以廣為鉗徒二兒没入既足以懲艾使百姓知父子之
道聖朝有垂恩之仁可特聽減廣死罪為五歲刑宗等
付奚官為奴而不為永制堅駁之曰自淳朴澆散刑辟
乃作刑之所以止刑殺之所以止殺雖時有赦過宥罪
議獄緩死未有行小不忍而輕易典刑者也且既許宗
等宥廣以死若復有宗比而不求贖父者豈不擯絶人倫同
之禽獸邪按主者今奏云惟特聽宗等而不為永制臣
以為王者之作動關盛衰嚬笑之間尚慎所加況於國
典可以徒虧今之所以宥廣正以宗等耳人之愛父誰
不如宗今既居然許宗之請將來訴者何獨匪民特聽之
意未見其益不以為例交興怨讟此為施一恩於今而
開萬怨於後成帝從之正廣死刑
安帝元興末桓玄輔政又議欲復肉刑斬左右趾之法
以輕死刑命百官議蔡廓上議曰建邦立法弘政穆化
必隨時置制德刑兼施長貞一以閑其邪教禁以檢其
慢灑湛露以流潤厲嚴霜以肅威雖復質文迭用而斯
道莫革肉刑之設肇自哲王盖由曩世風淳人多惇謹
圖像既陳則機心直戢刑人在塗則不逞改操故能勝
殘去殺化隆無為季末澆偽設綱彌密利巧之懷日滋
耻畏之情轉寡終身劇役不足止其奸況乎黥劓豈能
反於善徒有酸慘之聲而無濟俗之益至於棄市之條
實非不赦之罪事非手殺考律同歸輕重約科減降路
塞鍾陳以之抗言元皇所為留愍今英輔翼贊道邈伊
周誠宜明慎用刑愛人弘育申哀矜以革濫移大辟於
支體全性命之至重恢繁息於將來而孔琳之議不同
用王郎夏侯玄之旨時論多與琳之同故遂不行
義熙十四年大司馬府軍人朱興妻周坐息男道扶年
三歲先得癎病周因其病發掘地生薶之為道扶姑女
所告正周棄市刑尚書僕射徐羨之議曰自然之愛虎
狼猶仁周之凶忍宜加顯戮臣以為法律之外故尚弘
物之理母之即刑由子明法為子之道焉有自容之地
雖伏法者當辠而在宥者靡容愚謂可特申之遐裔從
之
歴代名臣奏議卷二百八
