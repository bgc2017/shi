歴代名臣奏議卷一百四十九
明楊士竒等撰
用人
宋寧宗時衛涇論人才六事上奏曰臣聞人材盛衰繫
國隆替國之將興則朝多雋良精神可以折衝及其將
卑士氣銷弱緩急不可倚仗此為國遠慮者所當憂也
然材之盛衰不同非天之生材有時其所以壅閼摧傷
之者固非一端也書稱用人必詢於僉謀孟子論用賢
必斷之國人蓋人材至多非一人所能盡知所可信者
天下之公議也公議所與從而與之公議所非從而去
之予奪去取一本乎公議則人之賢不肖曉然而易辨
矣若捨公議之所在信任左右以為耳目則愛惡毁譽
或行其間浸潤膚受有不自覺左右所謂賢未必為公
議之所與也公議所謂賢未必不為左右之所忌也其
言亦間有合於公議者矣蓋欲取信於人主而為他日
不肖者之地也如是則諂䛕阿附之徒僥倖獲用而孤
立獨行之士無自而進矣此人材所由衰者一也人主
之德莫大於虛心無我舜之所以大不過曰舍己從人
夫惟虛心無我則可以翕受衆正舍己從人則能取人
以為善苟或蔽有我之累無舍己之誠則愛憎任情不
得其正鯁亮者未必非忠也而終惡其忤已䛕悦者未
必非佞也而終喜其順已任政事者據誼執正則以為
好異遵守成模則以為稱職任言議者論奏無隠則齟
齬難合少所建明則馴致進用抑不思鯁亮者果為愛
君乎䛕說者果為愛君乎此人才所由衰者二也序進
賢能大臣之職也人主不能自用天下之才故舉而屬
之大臣大臣進用乖方裁量失平則易其人可也逹賢
進能之柄不可奪也大臣欲避主疑以為自安之計遂
不以明揚士𩔖收拔人物為己任用捨進退惟奉成旨
不敢平章至使衡柄旁出進取多門大臣失職此人才
所由衰者三也人材固未易徧識伏於疏遠者尤不能
知&KR0757;柄者苟平心應物廣詢博採以為賢則用以為不
賢則棄借未盡當十得六七矣奈何平居為親故擇官
之意常多為國求材之意常少好趨進者以昵已而亟
用樂安恬者以疎已而見遺權力多助者不能沮止孤
寒寡援者不能薦進守格法則賢愚同滯務甄拔則槩
量無準此人材所由衰者四也士大夫之資禀不能皆
齊而其趨向亦各異亮直者或易至過抗而安於循默
者必指以為沽名剛正者或少所涵蓄而便於容悦者
必指以為矯激私相詆訾浸滛不已遂致人主入其言
亦疑其為沽名疑其為矯激也而疾之彼固未免於或
偏也就其偏而論之世之容默者常多而剛直者常少
人主又不能為之保持所以多者常勝而少者常見沮
也此人才所由衰者五也士大夫所以重於朝廷者以
去就不苟也有官守者不得其職則去然後可以守其
職有言責者不得其言則去然後可以行其言夫義所
當去聽其去非特足以全士大夫進退之節亦所以重
朝廷之職守也若漫然欲去而不力泛然止之而即止
去就義乖廉恥道喪是人材之與紀綱上下交壞之也
士大夫愈見薄矣此人材所由衰者六也由此觀之人
材盛衰曰君曰大臣曰士大夫皆不能無責焉方今明
盛之朝固無棄材之嫌而未免有乏人之憂者其來非
一日也臣願陛下深惟國家之安危憫惜人材之衰少
先斷自宸衷公眎兼聽照臨壅蔽捐去愛憎奬納忠讜
然後明詔大臣不私於進退士大夫不私於論議使羣
材並進無摧傷壅閼之患則朝廷之基本鞏固賢雋輩
出建功立業無不如意矣此尤當今之急務也惟陛下
財幸
涇奏舉王觀之狀曰臣聞報國之道當舉賢才舉賢才
之道當考實蹟臣承乏江西閫寄首尾已是三年前此
並未敢輕於舉賢蓋欲遲之於久參之於衆密加考察
庶得其實今蒙恩易鎮行且去此一道官吏之政績敢
以實聞竊見承議郎江南西路轉運司主文字王觀之
家學淵深天資夷粹往年編入宣幕守荆諭蜀者率頼
其助試邑江州德化善政尤多今為江西運管處事極
有條理然未嘗矜能以求名持論主於正大而尤知潔
已以律下識者皆以為遠器朝請郎撫州通判趙時通
公族之英自致名第揚歴州縣俱以材稱貳政天府遇
事不苟垂滿而罷或者惜之通守撫州就攝郡事邦人
既服其明允又稱其廉平驗之行事允有實政承議郎
江南西路安撫司主管機宜文字洪徯風度端凝吏能
整密生於相閥克守儒風自為漢陽簽幕諸司已交薦
其才及至試邑黃陂治辦之外又有學道愛人之政今
為本司機幕每事明審無不合宜雍容撥煩廉介可敬
陸沈幕屬未盡其長朝奉郎筠州通判孫格七閩之秀
早拾儒科明習條章老成端介昨來宰泉之同安殊有
能聲今兹通判筠陽凡所關決未始留滯宣教郎知建
昌軍新城縣何遲策名太學擢第一科初為隆興節推
當路交薦其材且繼任成都撫幹諸司亦表其廉能試
邑新城盡起宿弊催科不勞而辦田里無不安之通直
郎知撫州崇仁縣彭耕名父之子克世其美其才足以
強濟其心主於寬平崇仁當累政玩弛之餘耕到官數
月治聲藹然獄訟既清財賦亦裕推其餘力猶能廣學
校築堤岸以惠邑人通直郎知臨江軍新淦縣趙公括
學古入官脩飭廉謹早年甘守遠次務師先逹以為文
及壯試吏所至去思新淦縣邑素多豪滑公括廉介守
法不畏強禦苖耨而髮櫛之吏不能欺邑以大治奉議
郎知隆興府新建縣桂如箎儒行吏能俱有足取安於
平進廉不近名服勤邑事行且受代臣察其聽斷之間
並無過舉通直郎知筠州高安縣潘熏生長名家習熟
文獻持心近厚律已以廉其在高安安静不擾而邑事
整整有理閭里安之文林郎贑州瑞金縣丞陳景仁奮
身上庠遂策名第再轉而為丞劇邑每事健決不避權
豪洊攝邑寄無不辦治州郡材之從政郎隆興府武寧
縣丞連元撡守端温學術該洽贊毗邑政潔已奉公靖
共自將不事奔競廸功郎臨江軍軍學教授徐玠經學
脩明文詞贍麗能謹庠序之教務崇義理之文教導有
方士𩔖多之已上十二人臣始得之於衆言未敢深信
及驗之行事委有實績仍其間多是前後累經監司守
臣論薦非特臣一己之私言欲望朝廷特賜審察擢用
他時必能效尺寸於事功誠非小補
涇又奏舉滕璘等狀曰臣誤蒙聖恩分閫江右一道十
二州之官吏雖不能徧觀盡識然其間學以從政居官
可紀者采諸公論密加考察今得七人知而不舉臣則
有罪竊見朝奉郎隆興府通判滕璘天資靖重學術淹
該早為省殿試前名不肯輒干捷徑盤旋州縣逾三十
年晚簉班行未究所藴今通守本府莅職公勤叶贊為
多從事郎江南西路轉運司幹辦公事趙師秀操尚清
脩詞章典麗一第二十七年未脱選曹師秀怡然不以
介意自參漕幕處事正平持身潔廉贊畫平允承議郎
知隆興府奉新縣潘景伯器度高雅政術疏通三仕於
隆興邦人稱之無間言試邑奉新留心撫字剖決滯訟
平易近民奉新之人無不賢之宣教郎知隆興府武寧
縣趙善璙資性宏達材諝端良既由門蔭以登門第又
中法科以試廷評出宰武寧曾未數月催科不擾而辦
獄訟不察而明武寧之人無不德之迪功郎贑州州學
教授蒋日宣稟資重厚行已端良自收科名益進學問
分教章貢士譽日隆其誨人以行義為先不專以文詞
為上迪功郎建昌軍軍學教授黃宜履行粹夷文學醇
茂奮從舍選復取甲科初仕旴江歲月未久然其教人
必以規矩士𩔖服之迪功郎袁州分宜縣尉鄭魏挺學
問老成典刑詳練登名前列自當注擬教授魏挺乃能
不卑小官屈就尉職出入阡陌戢盜安民廉勤強濟邑
人稱之以上七人不惟文學可采亦有政績足觀料名
皆在人前職位猶在人後欲望朝廷他時特賜旌擢以
為一道官吏之勸
涇又奏舉徐範等狀曰檢準淳熙十六年七月十六日
勅節文臣寮奏乞令監司帥守各舉其所知不必列銜
同薦只乞令監司各公共按舉又準嘉泰二年三月二
十四日指揮節文乞如後來增剏所薦科目所知廉吏
等名目悉行罷去又準嘉定六年八月一日勅中書門
下省臣寮奏節文邇者從臣奏請欲復所知之舉嚴臧
否之法乞頒示監司帥臣繼自今凡所舉部内人才與
夫所知臧否科目之薦務在公心採訪取其才行卓絶
績用彰著者指實聞上八月一日三省同奉聖旨依臣
伏覩從政郎南安軍大庾縣令徐範名父之子家有史
材試邑大庾究心撫字居多可紀之績宣教郎知筠州
新昌縣事沈鏜名臣之孫脩謹好學洊更民社留心聽
斷殊有廉平之稱脩職郎南安軍南安縣令楊洽學問
淵深文詞藻贍為令南安平易近民迪功郎筠州軍事
推官俞機生長名家優有才具贊幕筠陽事不辭難迪
功郎筠州司法參軍詹㮚學問醇正父子世科政術通
明守以廉介人稱其賢宣教郎知撫州樂安縣董仁澤
早擢儒科兼通世務樂安最為荒陋仁澤興仆植僵民
懷其政宣教郎知江州德化縣事林杲克守家法極有
吏能究心撫摩令修於庭戶之間民皆便之宣教郎知
隆興府分寧縣事陳元衡奮身名第有志事功律己奉
公撫民戢吏百里安之迪功郎監江南西路轉運司造
船場温良輔識度和平幹才整密處事謹審而有辦集
之能如範等者實臣所知欲望聖慈更加考察特賜旌
擢臣今所舉徐範等九人充所知
涇又奏舉蕭舜咨狀曰臣近者不度疎外輒以一道屬
吏之實績冒昧上聞繼而博加採訪密致參考猶有未
盡與其避再瀆之嫌而有遺材之愧不若冒三獻之恥
而效勿欺之忠竊見宣教郎知撫州金谿縣事蕭舜咨
成均高選尋策名第材猷膚碩操守端方禔身無瑕臨
政不苟金谿凋弊陋邑實賴其撫摩寬平之實人甚安
之從事郎撫州軍事判官彭去非奮由門蔭遂取世科
學識醇明器資鯁亮行已有恥守法不阿臨川前後守
臣多資其贊畫廉潔之實人尤稱之迪功郎江州湖口
縣尉陳韡夙有師承蚤收科級務為實學不事空言志
尚既高識趣亦遠儻及其華而用之必能以事業表見
今仕湖口適丁歲饑捄荒有術邑人德之已上三人去
替各已不遠輿論既無間言諸司亦嘗交薦驗之行事
誠可旌擢欲望朝廷特賜甄錄以風厲一道之官吏使
居官廉平行已忠實者有所激勸誠非小補
涇又奏舉章瑑甄世光乞賜軫錄狀曰臣竊惟用人之
道猶之用器擇人之術比之擇材器不可不及鋒而用
材不可不及時而擇及鋒則多利器及時則多良材臣
前後薦士已成屢瀆今於所部又得二人其材與器皆
堪煩使涵養更久必大可觀然知其可使辦事又當及
其英銳早加收拾竊見承務郎監潭州廣積倉兼衙倉
章瑑材力強濟識度精明博通舊聞練逹世務本州倉
官前此並緣久例不免侵漁瑑能持身潔廉遂絶此弊
郡有亡金之獄累月不得主名臣委之考鞫數日卒得
其實使之剖析□滯當無留難迪功郎潭州醴陵縣尉
甄世光奮自儒科曉暢民事出入阡陌未始辭勞而又
不事詭隨能自植立醴陵之治理效世光之助為多已
上二人欲望朝廷特賜軫錄他日或有繁難任使必能
辦治惟幸朝廷及鋒及時而採取之
涇又列薦徐筠朱著留筠乞賜甄擢狀曰臣等誤蒙聖
恩付以一道耳目之寄凡所部官吏之庸濁苛刻者不
敢避怨具以實聞悉蒙朝廷施行不勝遠民之幸至於
良二千石治行表表衆所共睹者若知刺而不知舉何
以勸功竊見朝請郎權知全州軍州事徐筠學古好脩
謹身率下不事表暴力行撫摩刑役清平田里安帖餘
事著書有補後學又能崇教化以厚風俗築城壁以固
藩籬其他善政不一而足朝請大夫權𤼵遣道州軍州
事朱著持身潔廉蓄學醇正居家孝友賦政中和到郡
之期雖未為久而豈弟之實信服於民財賦獄訟色色
整辦加之志趣端靖不為苟合人品既高政術亦茂朝
散大夫權𤼵遣邵州軍州事留筠存心簡靖臨事寬明
雖出相門實通吏道到官以來能於整辦之中不失拊
循之實已上三人臣等參之頗審若蒙朝廷特賜甄擢
决不上孤使令
涇又列薦薛洽等狀曰臣等竊惟承流宣化其責在守
令揚清激濁其責在長吏監司臣等誤膺委寄既以一
路郡守之有治行者冒昧奏聞若及守而不及令何以
為字民者之勸竊見奉議郎知潭州長沙縣薛洽持身
清潔涖事醇明謹儉自將不事形跡每月催科僅足則
止能藏富於田里不窮民以自豐考之近時可為廉吏
通直郎知潭州安化縣趙崇模胄出相門學有家法明
練而不好察公廉而務近民安化民獠錯居崇模以豈
弟行之無不馴服用之他日當為遠器宣教郎知潭州
醴陵縣羅嬴為學醇正臨事寬明能於催科之中不廢
撫字之政終日孜孜主於愛人考之行事允有賢業通
直郎知潭州湘鄉縣趙伯駿恬静有守廉介無華剖決
得宜不事苛察相鄉邑大事叢伯駿從容治之若有餘
地參之輿論委有能稱宣教郎知道州營道縣蔡師仲
性資融明器度開爽逹於政術每事練詳而又持身廉
勤御下有方若試之事任實為通材從事郎知衡州耒
陽縣趙彦飭奮由屬籍自致儒科練逹吏能不廢學業
往時帥臣朱熹亦嘗舉之今為耒陽居多惠政已上六
人臣等互加參稽頗為詳審欲望朝廷特賜旌擢以為
作邑之勸他日設不如所舉則繆罔之罪臣等所不敢
逃
涇又奏舉李鼎等狀曰臣竊惟國家分道置帥許以察
吏臣子以身報國未若薦賢臣承恩守藩因循閱歲得
於考察宜有薦揚竊見宣教郎知潭州益陽縣李鼎資
性和平學業醇茂初任宜春簿領繼為臨賀教官皆以
脩潔受知當路循次改秩試邑益陽適承彫弊之餘力
行撫摩之政能脩學校以勸士寬期會以安民獄訟不
察而明催科不擾而辦平易近民於鼎幾之從政郎邵
州州學教授陳覿賦資靖共持身端介平昔安分未始
干進舊從朱熹講學尤以名義氣節為重分教邵陽極
力作成不專事於文辭能誨人以廉恥恬退有守於覿
似之從事郎郴州桂東縣令黃龜鼎材諝疏通器能肅
給三仕于桂陽民懷其惠今為桂東縣令乃昔峒寇所
巢龜鼎雖務懷柔亦不姑息革暴而良漸有端倪還定
安集龜鼎有力焉從政郎道州江華縣令莫价志氣好
脩文采亦富見於議論每事正平江華之在舂陵號為
難治价力行撫字之政不忍鄙夷其民學道愛人价有
志焉已上四人在臣部内具有實迹可采欲望聖慈特
賜褒擢以厲其餘庶見九重不忘遠之意
涇又奏舉朱端常等狀曰臣蒙恩任使一路雖職不專於
刺舉至官吏能否亦嘗考察以備器使今所部守貳有
能名者采之公言纔得四五知而不舉是謂蔽賢伏見
朝請郎知南劒州朱端常才具優長儒雅飾吏曩宰長
洲縣事整辦諸司列薦其能朝廷嘗加擢用今守延平
尤有治效撙節郡用置惠民倉庫糴米儲積以助常平
閱習禁軍月有按試等第支賞以厲士卒考其施設實
有可觀朝奉郎通判泉州何松性資明逹政術亦優一
試劇邑以辦治稱兩為郡丞以循良著温陵浩穰民夷
錯雜屯戍軍兵供億以時彌縫關決頼以協濟承議郎
通判邵武軍趙善稌宗室近屬能自奮勵強明敢決所
至有聲通守齊安牙税增羨十餘萬緡盡數起解無所
欺隠殆為諸郡之最今倅昭武合發上供亦不擾而辦
宣教郎通判建寧府張國均性質篤誠遇事不苟奉議
郎通判汀州樓鐩才華茂美所至有聲富沙大府民物
繁夥臨汀偏州俗習獷悍皆能協贊其守政化大行此
五人者考察已久並著能名委有政績欲望朝廷特加
表用以為官吏之勸
涇又奏舉陳嗣宗等狀曰臣聞進賢受上賞蔽賢蒙顯
戮在上之令則有勸懲為臣之義第知體國臣誤蒙聖
恩付以一路玩歲愒日無補毫分惟有薦賢是為報效
近則親所目擊遠或采之公言既得其人不敢隠嘿伏
見儒林郎福建路提刑司檢法官陳嗣宗天資静重學
問深醇斷獄議刑持平守正處置明允人無異詞文林
郎前汀州州學教授孔夢符文學著稱議論英𤼵曾為
從臣列薦中書籍記選用從事郎西外宗學教授林士
遜風猷醖藉經學淵源訓導有方麟趾化洽宣教郎前
知福州寧德縣王克恭學問正醇器識宏遠究心撫字
遺愛在民繼之者宣教郎郭伯良器質純厚才識茂明
平易近民催科不擾奉議郎前知泉州同安縣章太蒙
學術醇正操履端方政尚中和民惜其去久淹州縣未
盡其才承務郎知福州長溪縣江潤祖聽訟有方催科
不擾濬河以便民耕脩學以養士𩔖具有實政非敢溢
美承務郎知福州懷安縣趙師玘以宗室子能自飭脩
撥煩剸劇綽有餘刃宣教郎知建寧府建陽縣黃千里
舍法優等擢第乙科文學議論可備館閣承奉郎知建
寧府崇安縣趙必愿克紹家學奮取儒科抱負不凡實
為遠器從政郎建寧府左司理參軍吳端忠禀資仁恕
遇事詳明盡心平反獄無冤濫承務郎知福州長溪縣
丞黃以大操尚剛潔政事通明剖決民訟無不平允脩
職郎泉州安溪縣主簿王仲龍名臣之後學有本源簿
領卑官未究其用廸功郎福州侯官縣主簿黃佾詞學
優贍論議有餘廸功郎福州閩縣主簿鄧樞履行端潔
通曉事情皆限於特科無以自見此十有五人或懷才
抱藝或立事建功片善寸長悉有可錄量能授任不厭
其多伏乞朝廷特加旌擢
涇又奏舉陳孔碩狀曰臣叨竊寵榮遂延災疾蒙恩從
欲俾奉叢祠縱使危喘獲全不復可為世用拳拳報國
之忠猶於薦賢或可自見臣伏見朝散大夫福建路安
撫司參議官陳孔碩學得師承行推介潔有志斯世不
事空言以其才術無施不可臣頃玷從班被旨薦士初
未識面得之士友即嘗薦聞已而朝廷博採公言旋加
甄擢將漕廣西職事脩舉措置溪峒漸有倫緒再蒙召
用以病力辭遂得鄉部講幕官閑無事誠足優賢朝廷
方脩内治且防外禦如孔碩之才處以閑曹誠為可惜
臣與之同僚首尾一年益熟其人不能自嘿欲望聖慈
特賜改除若内若外隨所委任必有以上副隆指見於
事業臣疊犯天威下情無任
涇又奏蔡汝揆等狀曰臣誤蒙聖恩再畀江右閫寄已
五閱月日夕搜訪官吏之有實政者已得六人焉知而
不舉近於蔽賢竊見朝散郎通判筠州軍州事蔡汝揆
受材膚碩遇事精明昔宰貴池諸司嘗合薦其政今為
高安通守公心關決郡無留事吏民一詞稱之朝奉大
夫前通判隆興軍府事史復祖優有吏材動守法律三
為郡佐所至有聲隆興滿歸人惜其去考其行事具有
條理宣教郎知隆興府豐城縣事汪綬奮自名門留心
官業材雖強毅政甚平和本府日放詞狀豐城邑大而
訟獨少田里相安俱無間言承奉郎知建昌軍南城縣
事黃以大家世良吏復親名儒律己廉平示民安静昔
丞長溪臣嘗舉其政績今南城邑政過長溪遠甚行且
書滿民憂其去宣教郎知撫州樂安縣事孫起予儒學
吏能皆有足稱一第三十六年人歎其滯樂安獷俗而
起予反著學道愛人之美承事郎知袁州宜春縣事黃
應酉有政有文精力英發初登名第鄉黨稱之宜春劇
邑而應酉兼有催科撫字之譽是六人者臣不惟觀諸
文移之申明而又考諸案牘之剖決不惟采諸士大夫
之公論而又訪諸詞訟之細民委得其實故敢冒言欲
望朝廷特賜旌擢
涇又奏舉留丙楊恕等狀曰臣誤蒙聖恩再分江右之
閫玩愒罔功日夕懼惕惟念事君以人薦賢報國尚可
少效萬分故於一道之官吏孳孳搜訪其為政有實績
者敢不悉為陛下言之臣竊見朝請大夫知撫州軍州
事留丙稟資重厚賦政和平雖生相門諳練民事撫之
郡計堇堇丙到官五月不趣迫而事以辦鎮静不撓田
里安之年事以迫若速加擢用猶足以得其數年之力
朝散郎擢知臨江軍事楊恕器識沈静學術醇明備更
繁難曉暢吏事到郡逾年臨政不事察察力行撫摩崇
尚教化財計昔迫而今寬訟諜先繁而後簡軍民相安
人稱其賢朝奉郎添差通判隆興軍府事葉澄文行粹
夷資性誠慤不以館閣清流而不屑吏事不以耆儒宿
齒而簡略訟牘每事詳審精力強明有德有才人愛而
敬之朝奉郎通判隆興軍府事俞遷克守家學卓有能
聲昔宰溧水其政已為諸邑之最今倅是邦一力禆贊
郡事多頼之搜剔蠧弊而吏不敢肆灼知情偽而民不
敢欺施於内外繁劇之任必有可紀通直郎通判南安
軍張清臣生自名門習於吏事揚歴州縣安於平進南
安斗壘自溪峒挺變以來民産失耕冒佃而經總制欠
額數多幾於束手清臣於關決平允之餘能條理財賦
以無乏供人所甚難者承議郎通判隆興軍府事許祓
胄出世家持身清謹存心職業不事表暴到官方及數
月其見於關決者已多可觀吏民信之略無間言從事
郎充江南西路安撫司幹辦公事徐清叟學業醇茂奮
身甲科分教當塗鄰境士𩔖從之如歸今兹婉畫悉皆
可行之實守正不阿足為遠器從事郎充江南西路轉
運司幹辦公事方大琮志氣好脩文采亦贍早為南宫
亞選士論稱之主畫漕幕剖決詳明考其行事允有賢
業已上八人者在本路守貳幹官之内考察頗審誠未
多得其間率皆累經監司論薦欲望聖慈特賜甄擢
涇又奏舉范應鈴狀曰臣竊謂國之根本在乎民民之
休戚在乎令臣邇者不揆疎外以一道官吏之政有實
績者冒昧敷奏而縣政之卓然可稱者猶未殫舉也宣
教郎知撫州崇仁縣事范應鈴持身清介遇事精明初
任尉於吉之永新屢與郡太守争辯是非而守常屈崇
仁當積弊難治之後應鈴嚴於吏而寬於民苦節非泛
之費蠲罷亡藝之取私謁不行豪猾屛迹不畏強禦實
可大用奉議郎知隆興府南昌縣事趙師陶禀資粹温
持心平正六年嶺外休譽藹然得邑南昌仍在舊所遊
學人情至稔之地師陶善待故舊屛絶請託凡民間争
訟親自體訪必欲盡得其情而獲罪者皆服而不怨平
易近民允有賢業承議郎知袁州萍鄉縣事趙彦章文
學優長論議公正一第三十五年安恬自若前任本路
提刑司幹官以所得京削遜與别司母老之人今為萍
鄉無非學道愛人之政搢紳樂道之宣義郎知筠州高
安縣事余珪襟度温雅政術詳明生於相家宛若寒素
初入浙西倉幕已有令譽今於高安彫瘵之邑不事敲
朴月解自辦撫摩小民而獄訟平息上下皆安之奉議
郎知隆興府新建縣事邵應祥為學醇正處事寬明分
教於衢於徽皆穆士論改秩作邑飾以儒雅能於催科
之中不廢撫字之政參之公議委有能稱宣教郎知撫
州臨川縣事趙崇尹賦姿開爽遇事直前犯險潢池以
脱迒阱臨川頗號繁劇崇尹到官未久聲譽甚休能於
整辦之中不失和平之政考之行事可謂通材承事郎
知建昌軍廣昌縣事滕仲宦生長名族服習典刑平進
宦塗多所揚歴廣昌僻在山谷風俗頑獷仲宧一以無
事理之獄訟簡寡政譽翕然從事郎知吉州永新縣事
潘復擢自儒科精曉吏事前者分教蘄春大得士譽今
永新鄰接溪峒加以豪戶盤結復調娛得宜強者伏而
弱者愛之刑役清簡剛紀肅然此八人者皆作邑有善
狀字民有實政為一道所稱欲望朝廷特賜甄錄
涇又奏舉吳軫等狀曰檢準淳熙十六年七月十六日
勅節文臣寮奏乞令監司帥守各舉其所知不必列銜
同薦乞令監司各公其按舉又準嘉定六年八月一日
勅中書門下省臣寮奏節文邇者從臣奏請欲復所知
之舉嚴臧否之法乞頒示監司帥臣繼自今凡舉部内
人才與夫所知臧否科目之薦務在公心採訪取其才
行卓絶績用彰著者指實聞上八月一日奉聖旨依臣
竊見迪功郎撫州州學教授吳軫文學俱優恬退有守
始到官舍訪問郡之宿儒率學之諸生親登其門請為
學正提點刑獄孫德輿聞之謂此風不行久矣不待有
求即騰陞陟之薦考其教育動有成法從政郎隆興府
府學教授梁致恭學術醇正質直無華奮自膠庠以取
科第留意教養每考察士子於文詞之外孤寒無媒諸
臺自舉之於其垂滿人惜其去從事郎筠州軍事推官
李伯賢生長名家自有植立持身勤恪遇事詳明筠之
郡政多其區畫井有條理士論材之脩職郎隆興府武
寧縣丞趙公珊奮身屬籍卓有吏能律己公平持心寬
厚武寧巖邑公珊一以和平佐其長財賦辦治人情安
之迪功郎江州德安縣主簿周艮學有源流行無瑕玷
德安邑計彫弊不可為邑宰為之引去艮被檄越丞職
以攝邑事整治半年不鞭朴而財計蘇民稱其賢從事
郎建昌軍南豐縣主簿趙希楚服習家訓通曉吏道臨
事不苟諸臺多所委任本司凡有差檄究心了辦不表
暴而聲譽著人誦其能迪功郎隆興府奉新縣主簿黃
之望材具優長器能肅給蚤歲志學有聲場屋奮身名
第留意職業委以事任皆得其當迪功郎建昌軍南城
縣尉黃師稷天資端謹材諝通明於職事所當為者莫
不脩舉而猶能禆贊其長以分任邑事求之下寮未易
多得脩職郎興國軍永興縣尉趙崇畏材識優長政事
勤恪奮身科第抗志高騫出入阡陌戢盜字民境内肅
清邑人德之如軫等九人實臣所知欲望聖慈特賜褒
擢
涇又奏舉趙汝誡等狀曰臣近舉撫州教授吳軫等充
所知而一路官吏猶有四人焉與其取蔽賢之罪寧受
再瀆之譴敢盡為公朝言之臣竊見奉議郎通判建昌
軍兼管内勸農使趙汝誡器資峻拔政術詳明爲丞為
宰當路交薦今倅盱江關決平允財計辦治人稱其能
通直郎知隆興府奉新縣主𬋩勸農公事趙希普賦性
開爽遇事雋明敭歴寖多政譽且媺催科撫字皆究其
心一邑相安人器其業承奉郎知隆興府武寧縣主管
勸農公事兼兵馬監押趙師巖智不執方材無滯用雖
生屬籍實事儒素租賦趣辦縣務簡寡田里驩然民安
其政迪功郎贑州司法參軍鄭斯立經學通明操行端
潔手不釋卷月評所推自是館閣之器淹汨州縣士論
惜之以上四人者今舉充臣所知後不如所言甘坐謬
舉之罰
涇又應詔舉真德秀等充廉吏狀曰臣伏準尚書省劄
子并吏部牒中書門下省八月十八日三省同奉御筆
可令侍從兩省臺諫卿監郎官及在外前執政侍從諸
路帥臣監司各舉廉吏可以為表勸者三人疏名聞奏
以備選擢者右臣衰病退老不與世事相接然有朋舊
來訪生死因及一二竊聞近來貪吏稍多裒民剋軍一
切聚斂民之膏血竭矣民惟邦本本固邦寧民心一搖
關係甚大聖天子初政軫念及此特降御筆令舉廉吏
以表勸之愛護邦本此意切矣臣知陛下非應故事為
觀美而已臣竊謂今日一州一路惟大吏貪黷為甚小
吏固有貪者然民之被害尚狹若大吏貪黷民之被害
有不可勝言者小吏之廉亦豈無人但泛泛枚舉恐未
足為表勸非明詔之意若大吏之貪者非臣所當言敢
以大吏之廉足以表勸風俗者三人為陛下言之臣竊
見前知泉州真德秀章棶二人者天資潔廉操守純固
泉南多舶貨賢士大夫間有不免而二人者前後為泉
皆於舶貨毫髮無取去泉之日舶商擁道攀送以大香
炷餞其行二人者皆卻不受商人無以效其勤持香至
郡治曰此吾欲獻使君而使君皆不受吾安可復留以
大爐注香於郡之門香聞闔府相與涕泣而祝之何施
而得此於人也𫝊曰臨財毋苟得司馬遷薦李陵云臣
見其臨財廉士大夫平居暇日未嘗不曰能廉至臨財
未免有可議而二人者臨財如此可謂忠信行乎蠻貊
矣又見前知汀州趙崇模廉介有守不自表暴臨汀大
禮年分進奉本色銀二千兩及支犒諸軍八千餘貫兩
項共為一萬五千緡例取之縣縣敷之民崇模到任即
自於州家抱認嚴戢諸縣敷鹽民咸德之又諸寨土軍
久不補刺崇模任内刺百餘人二年所支錢糧自當萬
五千緡皆州郡撙節支遣於民間賦税日前所欠並與
倚閣邦人翕然以為前此守臣蓋未嘗有大槩汝愚諸
子皆能守家法而崇模賢譽益高此三人者皆大吏之
廉足以為表勤者今德秀已蒙公朝擢至禁從章棶見
蒙收召崇模今為輔郡公朝已皆奬用似不待臣言者然
臣區區竊謂使大吏之廉者皆如此三人則斯民蒙福
邦本益固實萬世無疆之休故特述此三吏之廉節風
厲天下庶大吏之貪者苟有羞惡之念必知愧悔若小
吏之貪者聞大吏之廉必皆化而為廉所謂中人以上
可以語上也其關係風俗之樞機實非細事是敢冒昧
奏聞
涇又應詔舉李燔等狀曰今月二十三日準尚書吏部
符承嘉定六年正月十八日勅中書門下省臣寮劄子
奏節文乞明詔内外之臣各舉所知在内侍從臺諫兩
省官在外帥守監司立以期限不拘資格不拘統屬各
許於文臣常調之中舉實才之士二三人其有言行可
稱事功可述並條列聞奏以其所薦藉之中書精加審
覈次第選掄儻或欺誣必與連坐正月十八日三省同
奉聖旨依自指揮到日限十日聞奏臣伏見文林郎添
差江南西路轉運司幹辦公事李燔經術精博趣操剛
方早從師友多士推服分教襄陽為帥臣鄭挺挾私奏
劾自是杜門刻志學問不屑意禄仕堂審掌故列屬寺
廷皆辭不就尚淹選調未厭師虞宜加崇奬以勵廉退
奉議郎前荆湖南路安撫司主管機宜文字陳元勲文
彩高華吏能強濟素安平進有志事功方峒寇搶攘宣
勞幕府剸裁區處曲盡事宜帥臣曹彦約嘗以功狀聞
於朝廷今已書滿以其才力使任劇煩優有餘裕承直
郎差充江淮荆浙福建廣南路坑冶鑄錢司幹辦公事
鄭準性資邁爽學術淹該策名儒科通練世故陸沈州
縣未究所藴若蒙選擇必有以自見於時臣誤蒙聖恩
俾分閫寄自揆疎拙無以補報祇承明詔許之薦舉敢
以所知三人者冒昧以聞如燔之學行實堪臺閣之選
若元勲若準俱可備中外職任將來不如所舉臣甘坐
謬舉之罰
涇又奏舉趙崇度等狀曰臣等誤蒙聖恩分職臺閫深
圖報國莫急薦賢今於部内得一二人敢用條陳以備
器使臣等伏見宣教郎知桂陽軍趙崇度家法嚴整吏
事詳明推其惻怛忠誠之心施於拊摩愛利之政桂陽
為郡地險而僻民健以嚚崇度臨之以至廉行之以不
擾人自感服舉無異詞即其操履允是遠器文林郎知
郴州宜章縣趙彦圠沉浸詩書被服儒素其父公說在
孝宗朝為賢監司遺愛去思今滿蜀道彦圠克濟前美
不墜家聲今宰山邑政有條理申嚴舊制結集土丁邑
境有備故峒寇之擾止在旁邑而獨不犯其境百姓以
此感之從事郎邵州新化縣令徐簡出自儒家邃於講
學文墨議論能世其𫝊故施於邑政藹有循良豈弟之
風險俗頑民安其政教善怙惡懼百里知懷是三人者
分處郡邑皆能為陛下牧養小民培植國本汎崇度乃
故相忠定公汝愚之子陛下念其父之忠勲諸子多蒙
錄用豈待臣等以為軒輊特以職守所在不敢蔽賢如
彦圠如簡則沈淪下僚無蚍蜉子之援若不論薦何由
自達伏望聖慈特賜擢用則三人者必能有所植立仰
益明時後或不如所舉甘坐謬舉之罰
涇又奏舉封彦明充將帥狀曰準行在尚書吏部符承
嘉定五年十月二十八日都省劄子臣寮奏節文諸路
帥憲許每歲奏舉可備將材及堪充鈐將以上任使者
各兩人於奏内聲說或不如所舉甘同罪罰隨以姓名
籍之宥府候將帥有闕參以衆薦次第除用如經錄用
有悮使令撿照元舉官重加責罰以革徇私覓舉之弊
十月九日奉聖旨依臣竊惟養之當有素而不可取具
於臨時者將才也自頃用兵江淮諸將遇敵輒敗蓋望
風奔潰者多有之豈非蓄養無素而取具臨時之過歟
臣伏見降授成忠郎封彦明奮身行伍有志事功項在
兵間粗著勞效方和議未成時制置大使丘崈嘗薦於
廟堂臣於是時實備位政府崈謂其人材武勇若奬勵
作成之他日必為朝廷之用頃因峒寇猖獗自殿司統
制移飛虎軍本以才選偶不諳地利失於輕動遂致敗
衂因此罪斥然其御下整肅能與士卒同甘苦軍中至
今思之謫居秭歸未蒙湔祓憂患頓挫當益增其所未
能廢棄之久實為可惜臣一向退閒少與兵將官交接
敢以所知上塞明詔伏望聖慈弃過匿瑕特賜甄錄以
備邊場之儲亦激勵將才之一術也臣今舉封彦明係
嘉定六年第一員之數後不如所舉臣甘坐謬舉之罰
涇又奏舉布衣胡大壯乞賜褒錄狀曰檢準嘉定五年
十一月十三日近降指揮臣寮上言節文方今收用人
材非止一塗然山林畎畆之間懷德抱道不求聞逹者
豈無其人願俾監司守臣博加採訪具以名聞無為文
具朝廷審察其實以禮招致從而尊顯之庶幾上有得
賢之實下無遺材之嘆三省同奉聖旨依臣聞君以求
賢致化臣以選賢報國古之道也恭惟陛下聖化日新
上法乎祖宗崇儒重道博選賢俊之意比者明詔有司
加惠遺逸責之搜訪俾以名聞且欲考察其實以禮招
致而尊顯之雖堯舜之用心大禹之勤求不是過也臣
濫分符閫遠在湖湘欽承德音夙夜惟謹廣求精選幸
得其一詎敢忘報國之誼干蔽賢之典而不以上逹哉
臣伏見潭州布衣胡大壯故寳文閣直學士諡
文定安國之孫右承務郎宏之子也抗志高遠制行介
潔自其少時已著孝友之稱既長受其祖安國之學於
父宏研究經術博通墳典其持論以明義利為本其立
已以尚誠實為要冠歲學成即不事科舉隠居衡嶽之下
躬耕自給讀書自娱爵禄外慕一毫不以嬰其心深藏固
匿足跡未嘗至城市州縣官必禮於其廬然後得見於
是行成於身理於家信於鄉黨達於遠邇邦人敬愛咸
慕其道德尊之曰西園先生平日著述雖多而封建論
數篇尤為先達推重近時如前帥臣曹彦約提舉樂章
咸嘉其行相繼剡上本州以嶽麓書院堂長虚席嘗遣
官吏以禮延致至今力辭未就臣觀其學識節行足以
師表後進蓋亦古之所謂逸民也臣竊聞孝宗朝嘗有
詔舉遺逸於是福建諸司芮煜等以魏掞之之名來上
則掞之自布衣召對賜第命為學官又嘗與監察御史
謝鍔論郭雍之學皆本於易則雍自沖晦處士加封頥
正先生此皆近事彰彰在人耳目者矧自陛下更化以
來動遵孝宗成憲至於奬進恬退尤所急先今大壯年
踰六十雖曰無求於世而體力康強亦非無用於世者
若使朝廷試加表異俾如魏掞之郭雍輩得以齒下士
被光寵於朝不至與草木俱腐則興起人心轉移風俗
視孝宗時亦何難焉是以臣愚輒體古人報國之誼不
敢泛然論薦而以大壯應詔欲望聖慈特降睿旨下之
三省斟酌典故將大壯量才褒錄或畀之一命而授以
在外學官之職或錫之綸誥而假以處士之名庶幾山
林巖穴之棄材悉為時用可以仰副陛下求賢致化之
意矣臣不勝惓惓
涇又奏舉黃學行等狀曰臣聞事君以人者臣道之大
端薦人於天子者諸侯之職分臣通班秘殿分閫遐藩
圖報國恩所當薦士知賢不舉臣竊恥之臣竊見從事
郎前全州州學教授黃學行識度高華學業醇茂蚤優
舍選復占儒科分教清湘留意樂育鄰境士𩔖從之如
歸餘日著書進而未巳守臣曾松徐筠嘗薦其政績文
學近者提刑樂章提舉林行知亦薦其文行俱高臣參
酌公言允有實跡從政郎永州零陵縣令劉用行器資
沈静趣向端方決科效官尤精吏事初任真州楊子縣
尉克舉其職備著公勤制帥黃度守臣潘友聞皆嘗露
章薦其材美今為零陵令勞心撫字已著善聲稽之輿
論允謂通材迪功郎潭州寧鄉縣主簿李劉學問深粹
器識醇明更化之初於貢闈對策論事剴切知舉樓鑰
等得其文以為洋洋晁董公孫之對可為清朝得人之
賀既而從臣曾㬇何異黃疇若又以其學問淵源文詞
秀𤼵可配古作薦之於朝今為寧鄉簿領臣每試之以
事見其剖決詳明議論平正表裏無瑕足為遠器已上
三人資歴雖淺文學俱優在臣部内考察頗審況前後
各有論薦欲望聖慈特賜甄擢以為館學臺閣之儲設
他日不如所舉臣敢辭謬舉之罰
涇又奏舉張聲道張履信廖視乞賜甄擢狀曰臣蒙恩
分閫尸位逾年職在藩宣責兼刺舉欲率其屬當簡乃
僚竊見朝請郎改權𤼵遣永州軍州事張聲道早擢儒
科嘗丞冊府文采學問士論所推自去班行洊更麾節
今為永州留心郡政剖決民訟𤼵擿吏姦撙節非泛之
資罷去非義之取如零陵舊有竹税久已無竹而税額
尚存聲道到任採訪即為蠲放客旅舊苦重征多不入
城市井蕭條聲道寬其認額民旅遂通又能捐俸助學
勤身率下豈弟之政田里安之識者謂其材堪臺閣不
當淹卹遠外朝請郎通判潭州軍州事張履信賦資清
謹臨事強濟昨宰巖邑已著能聲帥守監司屢嘗論薦
通判本州過滿三考凡事任責未始辭難起𤼵經總制
錢數目浩瀚稱提新會協贊為多其他關決舉無淹滯
持身廉潔始終如一試以内外劇繁之任必有可觀朝
奉郎前通判衡州軍州事廖視器質端方克守家法嘗
任理掾以直去官兩為劇縣治狀稱最衡陽貳郡備著
賢勞承攝永道二州首尾年餘剔除姦弊愛惜財賦一
毫不以妄用代者賴之近雖蒙朝廷差知房陵然其材
術操行宜在激濁揚清之選已上三人者在本路守貳
之内不易多得欲望聖慈特賜甄擢他日必能各以所
長見於世用
涇應詔舉人才舉游九言等狀曰臣承尚書吏部牒準
今月十二日都省劄子節文七月十二日三省同奉聖
旨在内令侍從臺諫兩省卿監郎官不拘文武臣各舉
人才三兩人某人有某才堪辦某事某人有某能堪任
某責並須明著實迹結罪保明仍限三日具奏者臣伏
覩通直郎主管建昌軍仙都觀游九言資材剛實不專
意於文藝淳熙間知静江府張栻嘗露薦章於孝廟朝
稱其臨事有斷留意軍伍間事今已三十年更嘗既多
其才益老近任江東撫幹贊畫帥閫區處事務軍民至
今思之但其人過於自許幾有亢訐之累如朝廷棄瑕
錄用置之幕府或邊鎮任使必能盡瘁報國有所植立
朝奉郎主管台州崇道觀錢文子器識弘毅不以科目
自居頃繇幕僚改秩宰邑醴陵不卑其官刻意民事撫
摩善良鋤治姦惡盜賊為之屏息豪傑望風戢斂縣計
上供之外沛然有餘及試郡天台振厲風采治民馭軍
寬猛得宜偶嘗處事少差未免矯枉之失如朝廷湔祓
簡拔處以繁劇州郡或經理財賦必能彈壓斡旋不至
乏事承議郎前通判慶元軍府黃宜世事精練吏道敏
強嘗為劇縣財計不擾而辦獄訟咸得其平吏畏民愛
前後少見其比嘉泰二年有旨令宰執論薦邊郡守臣
謂宜才學優長邑政有聲足以充選緣其資格未及且
俾實歴通判得倅四明郡政多所裨補海道利便講之
尢熟兼曾在淮郡守官諳悉事體議論可聽儻蒙朝廷
照已降指揮擢用或别有繁難職任其才蓋所優為臣
竊惟朝廷興舉事功方貪才使過之時此三人者皆有
可用之實不宜寘之閑地今或嘗因廢黜見處祠禄或
任滿替罷未有差遣是敢冒昧上塞明詔如將來不如
所舉臣甘坐謬舉之罰
涇又奏舉蕭遵等狀曰臣蒙恩分閫自揆罔功惟念薦
賢可以報上今有當官可紀居鄉有譽察識已熟詎敢
壅蔽弗以名聞臣伏見朝請大夫充荆湖南路安撫司
參議官蕭遵材識優長政事勤恪克守家學蔚有文名
前宰臣侍從皆舉充著述之選嘗以倅得郡而有恬退
之心兩為湖南帥幕深知利便軍民相安人誦其德朝
請郎通判潭州軍州事施梮器度恢閎材識明達留意
官業備著勞能嘗為淮東倉屬荒政頼其經理為邵陽
倅善拊蠻猺再貳長沙關決平允不事苛擾闔郡稱之
朝奉郎通判潭州軍州事姜注稟資温粹持心正平濟
美故家飾以儒雅其試邑贊幕俱有聲稱當路交章至
于再四今倅是邦稱提錢會公私流通人蒙其惠承議
郎充荆湖南路安撫司主管機宜文字謝孫復天資廉
謹識見疏通出自名門精於吏事昨任建寧庾屬能區
畫茶利及宰浦城能字民𤼵姦今贊機幕曉暢軍務措
畫犒賞裨助為多從事郎全州州學教授謝興甫文行
華美氣質粹和謹重好脩學術甚正為殿試第五名十
年不調今始分教清湘到官以來嚴於教養士子賴其
作成從事郎新廣南西路提點刑獄司幹辦公事郄夢
祥學識該通詞章炳蔚議論守正孝友可稱奮由甲科
不自矜耀嘗分教郴陽兼攝倅職隄防盜賊動中事機
今待遠次鄉黨稱其材業此六人者皆當官可紀居鄉
有譽前後帥守監司屢有薦舉材之有用於此可見欲
望聖慈隨其所長特加錄用他日必能展效不負選掄
涇又奏舉趙綸等狀曰臣竊謂國之根本在乎民民之
休戚係乎令令得其人政無不舉知而不薦何以勸功
伏見通直郎知潭州益陽縣事趙綸相門濟美具有典
刑天資粹和學識明邃近方更選試邑益陽綸到官之
初寬以牧良善嚴以御彊梗民訟以時剖決曲直各得
其當催科先出信由並無重疊追擾一邑之政整然可
觀從事郎知潭州善化縣事趙彦搢屬籍老成儒科自
奮持心寬厚律已廉平善化為潭州附庸爰自前官縱
弛之後繼以貪吏裒斂之餘彦搢區畫有方鈎索蠧弊
不事鞭朴財計自裕一郡之人皆以為能從政郎衡州
耒陽縣令祝夢良上庠秀發材學優長吏事詳明有如
素習耒陽為衡外邑自比歲盜起鄰境寔調𤼵屯駐之
衝民不奠居正資安集夢良到任未久一意拊摩平易
近民推為循吏此三人者皆作邑有善狀不負字民之
選臣愚欲望聖慈特與甄擢俾就器使以勸循良不勝
幸甚
涇又奏辟宋億充潭州通判狀曰臣契勘潭州管縣十
二獄訟繁多事緒叢委全藉倅貳相與協力濟辦其有
久贊畫諾備宣賢勞廉潔著聞士論推服就俾關決允
為公舉臣伏見宣教郎武安軍僉判宋億資稟粹美學
問深醇奮身科目雅安平進三任九考始脱選階今為
僉幕已遂過滿凡擬斷民訟共稱公平臣自到任以來
見其處事明審不為詭隨持身廉勤不自表暴一郡僚
屬少出其右臣今照得通判潭州軍州事張履信合在
今年十月滿替已辦取接下政鮑華據張履信繳申鮑
華回書稱以地遠艱於涉歴别求便利闕次欲望聖慈
就差宋億抵替鮑華見闕已差下馬相改替宋億不特
倅貳得人郡事賴以協濟亦使本路官吏知廉平有守
如億者得見知於公朝庶幾寡廉鮮恥之人聞風知慕
洗心易慮以趨事赴功所謂崇靖退以抑躁競厲廉隅
以革奸貪激揚勸沮之方莫此為急
涇再奏舉宋億狀曰臣二年分閫初乏寸長僅免曠瘝
實賴僚佐臣伏見奉議郎前僉書武安軍節度判官廳
公事宋億學有師承行無玷闕静重能守廉潔不私奮
由甲科雅安平進用舉主考第始獲更選以年制所拘
遂授僉幕臣在鄉里已知其賢及來長沙適同王事朝
夕相與識察益熟凡擬斷獄訟悉得其平區處職事皆
協於理清不矯亢和不詭隨一郡賓僚少出其右臣嘗
乞以倅貳奏辟後準回降以不曾作縣難於施行臣實
愛其人不容但已乞令再任仰荷俞允首尾四載操守
如一臣之拙政蒙助甚多近日滿替咸惜其去而臣又
誤叨改畀之命若不再以億之人材政績洊瀆天聰則
實有蔽賢之罪其何以勸來者欲望聖慈察臣斯舉出
於公論特降睿旨試以内外陞擢之職俾盡所長庶幾
明時無失士之嗟在下免陸沈之歎扶持世道豈曰小
補
歴代名臣奏議卷一百四十九
