歴代名臣奏議卷一百七十二
明楊士竒等撰
考課
宋仁宗時張方平上論考功之法狀奏曰臣聞三考黜
陟著于虞典三年比校具于周官在漢則京房創考功
之法在魏則劉劭立都官之制杜預泰始之格則委乎
達官以考所統崔鴻延昌之議盖病乎選曹之無甄擇
論雖略著于後事各不行於時南比下衰無復議者若
夫考歴代官人之得失酌一時風俗之厚薄為政之迹
良可槩知漢之察舉辨論已詳取九卿于刺守取刺守
于四府三署丞令之高課者而外以六條督郡國之治
朝廷時遣詔使傳行四方以察吏考俗而公府聽採長
吏臧否以謠言舉按輙被黜免不在考功之法而善惡
彰矣魏晉之時九品之制中正之職方為修舉未至陵
遲中正第其才行吏部據以除授故雖不行都官考課
之制而物議定矣永嘉之亂天下幅裂時政衰蹙愒日
偷安固無暇宏遠之謀猷以經時立政者也爰及有隋
事不師古罷州郡辟署以收擥下權末品微資悉銓衡
除擬官紀紊而人材雜矣唐氏以兵吏掌文武選事各
分為三銓而考功掌校定中外官考類為九等雖制存
著令而人鮮克舉凡二部所領六品而下赴期冬集服
唱注補而已夫停年之制崔亮設於神龜循資之格光
庭立於開元積歲以為勞歴級以為限無賢不肖混然
一律自是天官之任但行令史之職考課之制徒垂虛
文今朝廷官人之式以貴任卑以衆任寡賢從類舉罪
使連坐其道至公其法至平去偏重之權無專蔽之謬
所謂詢于衆與天下共爵人之義也然選曹所以敝羣
吏之治者其功過之迹始于州郡書之而州郡所書限
於條式徒鋪列其紊文猥及毛細之事逮于筥釡盆盎
老婦之用悉籍之有同乎劑約能否之用良惡之迹昧
昧不可得而知也及滿歲求調銓衡驗覈第能駮其文
字小訛日月微舛勘結細故邀賄引賂吹毛掩瑜去小
州入大州解遠縣得近縣叙遷次補如魚貫鴈行去此
取彼若探囊發篋以故惡吏無所畏避民政多至紕錯
臣謂宜令天下州郡歲結羣吏之課必先䟽其功過之
狀則又以善惡深淺而相補除第為三等直云某人居
某職事能舉其職嘗建立某功事有利于民嘗管幹某
事能辦成或覆獄能得隱濫或能發大姦猾去民蠧害
其書過罰約此凡郡縣衆吏長吏親書其守倅之成則
轉運使提點刑獄分校定之逐部州郡設月日期會集
上于二司二司之官以其集時咸會治所受部郡之考
籍而參議之類其殿最歲上于三府移副于考功伏望
朝廷慎選材識之士以授考功之職益增其員分總諸
道受外臺所上部郡考績之狀使得博采乎清議訪察
乎風謠有貪暴而居優課循良而處劣第得以論糾參
實其功過之事既合補除之法各以其秩叙或上于宰
司或列于審官或報于選曹各依等而行升黜陟焉凡
吏蒞職三年繼考三上者遷陟之三下罷免之二上而
一下優叙之二下而一上殿留之其餘以是為差也此
其約而易守簡而易辨有稽於古可繼於後吏知乎苟
且非干時之術必勤於展用士知乎名節為取重之道
必勵於進德則是為善之士益勉舉職之吏咸勸郡縣
之政不肅而成矣比夫房劭之苛制崔裴之弊迹不少
善乎謹論
方平又上論曰臣聞周典小宰以六計弊羣吏之治曰
廉善廉能廉敬廉正廉法廉辨治行雖異同主於廉惟
廉而後能平平則公矣不廉必有所私私則法廢民無
所措手足矣不才而能廉止乎聽理不能盡情枉直不
能存微然其身正下不容大奸為害差小才而不廉故
必立威懾下貪殘流虐舞文倚法舉枉措直其身不正
其下因緣為市困窮孤弱無告為害大矣不才而能廉
雖於事不明其自持必善有明察之上提其綱領其尤
昏者抑為易去才而不廉必顯立幹辦之效隂搆自固
之術行偽而堅順非而澤諂諛承望善事上官腹心爪
牙各有施設非貫盈天敗則國誅莫及故歴代之法吏
為奸贓其罪特重非赦宥所及無洗滌之理然諸犯者
相繼有焉得非由上下相蔽匿以苟安自全為事廉刺
尚因循無糾姦擿伏之效且今保任之法贓罪同坐所
以累其心使知顧重然中人之性易以盪遷一為利欲
所移鮮全始終之節積累年紀屢更官秩舉官坐累終
不得免今其州縣之吏地居總攝提轉之任職在澄清
而又綱目相維臂指相用耳目相接政事相成與夫保
任於累歲之前遥隔乎千里之外較其疎密勢不同言
今夫令宰有酷黷之迹而守倅縱不考驗守倅有貪虐
之政而廉刺隱不上聞及其事暴遠流貫盈自敗罪止
不察厥罰至輕且州縣之有惡吏為民庶之所厭苦雖
謠言大播而實狀無彰欲證其成必詢于衆故榜署集
民使得告發然庸人畏縮避其辨敵甘心侵枉猶不自
明而頃年詔書復加禁止此誠朝旨寬大不欲操急羣
下發揚隂私然臣竊有惑焉闊略乎一人而恣之暴害
乎一縣一州之衆使鰥寡孤獨困窮冤横者無告此臣
所以惑也縣吏扺罪而州受不察之罰州吏犯法而廉
刺得不督之誅夫其敗則有相及之譴罪有迹而不聽
其糾發此臣所以惑也而詔旨更訓以必告乃下之言
夫爵賞在前罪誅在後而不知勸何告之從此臣所以
惑也臣伏願更降明旨追前詔勿行使廉刺得舉其職
以考羣吏之治益復督勵務絶姦貪以清民政以惠疲
氓凡統攝之司猶保任之法贓罪同坐以重其累以令
宰及守倅以守倅及廉刺其餘聯事之職以是為準也
夫去惡者猶農之去草芟夷藴崇之絶其本根所以蕃
良稼也國之去惡吏檢察棄逐之所以顯良士育良民
也又臣比見敗吏率以其惡子弟外交匪人引入賕遺
夫父有争子則身不陷於不義父為不義子當争之又
況陷父於惡者哉父為時棄子與士齒殆非勸勵之道
也臣伏請應以贓暴廢者其子弟初或預聞宜錮終身
勿聽仕進如此則父愛其子子諫其父其心益累所顧
重矣古所謂以刑止刑為此道也昔漢丞相邴吉耻以
姦私按吏後漢司徒袁安不以贓罪錮人夫二漢之時
朝尚清議士貴名節贓吏不錮固自淪棄故二公得以
寬德自裕也今風俗流溢共務奢汰閭巷無守志之士
紳行乏循道之人不嚴官制何以立法猶乎御駻突而
不厲乎銜策且奔踶而衝蹶矣故抑彊扶弱自合仁義
之道損上益下乃為施行之理救時之弊安人之本其
惟誅鋤惡吏也歟謹論
知諫院陳升之上言天下州縣治否朝廷不能周知悉
付之轉運使今選用不精又無考課非闇滯罷懦則凌
肆刻薄所以疾苦愁歎壅於上聞必欲垂意元元宜從
此始
同知諫院司馬光乞分十二等以進退羣臣上殿劄子
曰臣竊以國家張官置吏任事久則能否著能否著則
黜陟明黜陟明則職業修職業修則萬事理此古今致
治之要術也今朝廷眀知任官不久之弊然不能變更
者其患有二一者仕進資途等級太繁若不踐歴無由
擢用二者歲月叙遷有增無減員少人多無地可處此
所以熟視日久而無如之何者也臣嘗不自知其愚賤
私為陛下慮之竊以今之所謂官者古之爵也所謂差
遣者古之官也官以任能爵以酬功今官爵混殽品秩
紊亂名實不副員數濫溢是以官吏愈多而萬事益廢
欲治而清之莫若於舊官九品之外别分職任差遣為
十二等之制以進退羣臣謹具條列如左
一十二等之制宰相第一兩府第二兩制以上第三
三司副使知雜御史第四三司判官轉運使第五
提點刑獄第六知州第七通判第八知縣第九幕
職第十令錄第十一判司簿尉第十二其餘文武
職任差遣並以此比類為十二等若上等有闕即
於次等之中擇才以補之
一十二等之中舊無員數者並乞以即今人數為定
員自今有闕則補不可更增
一十二等之人德行學術政事勇略錢榖刑獄文辭
各隨才授任其提點刑獄以上皆無罷滿之期知
州知縣縣令四年餘皆三年為滿未滿之間稱職
有功則改官益禄賞賜奬諭仍居舊任必須上等
有闕然後選擇遷補其不能稱職者則移易黜廢
有罪者貶竄刑誅
一同等之人雖名有尊卑事有閒劇地有遠近治有
小大遇遷補之時不復以資任相壓皆合為一等
選擇進用
一提點刑獄以上伏乞陛下與執政大臣親加詳擇
其知州以下委之審官院幕職以下委之流内銓
遇上等有闕即於次等之中取職業修舉功利及
民累經襃賞或有舉主數多者次取常調少過者
以次遷補
一應磨勘合改京官人且依常調差遣須候上等有
闕即取有功或舉主最多者以次遷補其自幕職
入知縣者並改京官
一因資蔭得京官者分監當為三等初任皆入下等
監當候中等上等有闕亦依薄尉令錄之制取有
功或舉主多者以次遷補若知縣有闕則與幕職
混同遷補但不改官而已仍自今後以資蔭授官
者須歴簿尉不得直除京官
一應因貪虐不公或昏懦廢職坐除免停替之人永
不得復舊等差遣内别無入已賍曾經叙理得差
遣或降充監當者五年之外有舉主五人以上聽
復舊等差遣
右十二等之制伏望裁擇或有可采乞下公卿大臣詳
議然後施行
光又論兩府遷官狀曰右臣伏見朝廷因進用宰臣韓
琦等凡兩府之臣盡遷一官臣愚不明大體未識所謂
竊恐從此相承遂為故事凡公卿者百吏之表率今國
家方以官吏繁冗思革其弊而公卿無故一切遷官將
何以使三百赤芾受爵不譲者有所愧心哉況慶歷中
陛下以數月不雨執政之臣皆降一官以荅天戒今歲
日食地震河及江淮汎溢横流烈風滛雨賊傷五稼四
方之民墊溺流餓不可勝紀比於慶歷灾害尤衆而兩
府大臣無問新舊皆被襃遷殆非所以仰承天心一一
慰衆庶之意也竊計大臣當此之際亦必不敢受無名
之賞伏望陛下因其辭譲内惟樞密使副使不可以給
諫及郎中為之者依舊制外其餘皆不遷官以飬大臣
廉譲之節無使之負謗於海内則其為德澤愈厚矣
兩浙京東西轉運使王益柔上言曰今考課法區别長
吏能否必眀有顯狀顯狀必取其更置興作大利夫小
政小善積而不已然後能成其大取其大而遺其細將
競利圖功恐事之不舉者日多而虚名無實之風日起
願參以唐四善兼取行實列為三等
神宗熙寧五年翰林學士范百禄奏曰臣竊以天下之
治先在安民安民之本在重守長今守長不重極矣有
列於朝善最不聞而譏謗及之者出為之飬貧引老而
求便其私者出為之其次則所謂常調吏逾年而受及
待二年之闕者比比皆是所謂朝廷之詔意何可得也
其間選差或以勞閥堂除或以薦舉纔十分之一爾亦
不過辦職亡過而已然率不逾三歲而更三歲而去矣
然而又有甚焉今州縣守長一歲之間有再易者有三
易者或至於四易者將迎道途之不暇彼雖懷竒抱異
何暇施設此不獨守長之罪其理勢然也不稱其任使
不平其賞罰故爾今欲以考之上中下而别其善惡示
之以懲勸焉凡守長有能為民興利除害其政和平而
民安之一境之内農桑勸逃亡返盜賊息鰥寡孤獨各
得其所如是者為上考反是者為下考其考在上下之
間一得焉一失焉而善惡相半者為中考中考者代注
本等差遣下考之下者與監當下考之中者與通判上
考之上者朝廷拔用唯所置焉上考之中者為監司郎
吏上考之下者與一次堂除大郡或先增秩或減年或
賜金各有差而使之再任再任滿日審如前考雖更加
優而襃進亦唯詔令耳如此則中才庶士皆知勉勵況
賢者乎昔漢宣帝興于閭閻知民疾苦及即位召拜二
千石皆親審之又考察其行以質其言常稱曰民安田
里而亡歎息愁恨之聲者政平訟理也與我共此者其
唯良二千石乎使久其任無數變易常以璽書勉其治
效公卿闕則選諸所表者以補之是以黃霸朱邑光于
史冊古不難及惟陛下加意焉
神宗時知審官院蘇頌上奏曰臣竊以國家恃以為治
者民也使民敦本而趨善者縣令也是以前世論政者
莫不以此為首務曏者仁宗皇帝深知其故始詔保任
縣令歲復增考課之法其所以責任求治之意至矣然
而縣邑之間卓然以治理之效聞者猶寡臣竊思之盖
以殿最之格不過校簿書案文法而已故簿書益密而
編戶益擾文法彌具而治效彌遠是豈朝廷任官責效
之本意耶且古治民勸導教率無所不至故孝悌力田
有優異之科三老廉吏有表率之義由是農民衆而土
田闢風俗厚而獄訟稀今則不然民勤於力苟致贍足
則懼升遷等第遂有因循不耕之患是力田者有累而
惰游者無罰也父兄聚居丁産稍多則懼差徭配率遂
有離析異居之弊是孝悌無所勸而姦惡未得止也鄉
村但有耆壯廵察吏卒追捕不聞以善道諭之者是教
化無由至而獄訟不得息也然則欲變其俗使稍敦本
者亦在朝廷勸勉之而已臣欲望明詔戒勅自今考課
以令長能用善道諭民勉末游而歸本業致獄訟稀簡
而盜賊衰息者為優等其能校簿書均移税賦發姦捕
盜興利除害者為次等二者咸無為下等優等望賜超
擢次等再加激厲末等自當降黜其田里之民亦許令
長舉察州郡案覆立為科條有能盡力畎畆開墾陂澤
久遠為利於衆者或羣居孝友宗族敦睦為鄉黨所推
者如此之類特與蠲除戶下差役其復有明於義理年
高行著者即少加旌異或立鄉官之號以賜之使人諭
教化於下相率而歸於善道如此則廉平之吏思盡所
長禮義之風庶幾可致
頌又奏曰臣伏覩條制約束捕盜官吏至為嚴密而鄉
村盜賊未甚衰息及不盡敗獲者盖由賞罰止於廵檢
縣尉而不及知縣縣令故也臣以謂廵檢縣尉但能捕
盜而不能使民不為盜若知縣縣令則其職在按察所
部無所不統使之肅清一境勢不難也竊觀今天下縣
邑有得人處往往預為條教暗設方略既備之有素則
姦兇無能措手縱有竊發終亦為之擒擿其因循之人
則不然見責任所不及至有以盜賊為非已職事而不
留意故姦黨得以容隱重為鄉村之患者良為此爾臣
謹按考課令每年尚書省諸司得州牧刺史縣令盜賊
多少並送考司是古之長吏有考校盜賊之明文近世
遂廢其法甚無謂也況今州縣場務課額稍虧官佐猶
不免累豈良民罹剽劫之害而親民之吏獨不任其責
乎臣欲乞朝廷下審官院流内銓共加詳定自今知縣
縣令任内遇有強惡盜賊并獲與未獲並即時批上印
紙歷子候成考或罷任日校其殿最量立賞罰如此則
當官之人各知儆勸制盜之本斯亦一端
哲宗元祐元年監察御史上官均奏曰臣聞治天下之
術莫重於牧民牧民之任莫親於守令守令不賢人君
雖有良法美意不能布宣而朝廷之德澤終不能被於
天下然人之才氣用之則奮賞之則勸抑之則沮兩漢
而下守令之效班班尤著者莫盛於漢宣之時豈其人
材獨賢於後世誠由綜覈有法奬厲有術故也故其小
者增秩賜金其大者入為公卿當是之時人人自奮唯
恐居後此所以竭智盡謀以成中興之治也比年以來
外臺以財利督郡縣不責守令以治民之效郡縣以財
利責民不暇及撫循安飬之術其甚者笞搒刻剝窮耗
財力以免一時之責朝廷雖有守令考課之法文具而
無實未聞擢一良守進一賢令以聳勸羣吏此士之才
氣所以委靡沮喪而不振故獄訟繁多盜賊充斥田里
有愁歎之聲四方嗷嗷不被朝廷之德澤者良以此也
自陛下臨御罷吏局寬民力釋逋責黜暴吏斯民欣然
有更生之意且及此時定州縣考課之法以勸守令庶
幾有以宣布朝廷愛民之澤今以一路言之其為郡少
者不下七八為縣不下數十豈無一二循吏可以襃進
然黜陟不明能否難任賢者低回儔衆無以自表庸者
齷齪無大過不失叙遷此能吏所以不勸治效之所以
不著也臣願勅有司明定考課之法太守考校縣令第
其優劣之著者各一人歲終以上外臺轉運使會諸邑
之課又擇其一路之尤者令之優劣各二人守之優劣
各一人以上于朝廷其守令至官未成考者不預殿最
然後委本臺會議參考名實其優劣尤著者顯行黜陟
如轉運使挾私昧識考次不實者亦加責罰如是則每
路守令黜不過一二人而天下之吏已肅然聳動矣臣
又見諸劇縣不過數十民頑訟多或十倍它邑心勞責
重為令者多不樂不過部以闕官日久須至硬注被差
者黽勉就任未必得人至於計日待替苟免畏避事愈
不治臣以為劇縣有闕乞令兩制以上舉官滿秩無大
過者與堂除優便之地在本等之上其治效優異者别
加賞拔如此則才者樂於奬用不憚煩勞劇邑又且得
人無前日之弊臣竊觀陛下臨御以來發詔布政未嘗
不以愛飬元元為意而守令牧民之任未有黜陟之法
其貪邪大吏中外所嫉者雖加棄逐猶不失為郡竊意
朝廷未以郡守為重也陛下雖有愛民之心而為之牧
養者恐不足以副朝廷布德行惠之意願陛下斟酌愚
言留神而詳擇焉
均為殿中侍御史又上奏曰臣聞治天下莫急於政事
政事之廢舉既繫在官之能否又繫任用之久近任久
則於政事能詳知得失以盡其才而無滅裂之患遽易
則略於職事不足騁其智術而有苟簡之弊此人情之
所同也臣竊觀今日之内外百官唯常調之人在吏部
差除或係堂除閒慢差遣方及二三年替罷其内任則
六曹侍郎寺監長貳其在外則諸路監司及輔郡藩方率
多屢易夫政事綱紀出於六曹寺監自六曹言之吏部
戶部職事最煩所繫尤重而監司大郡係一路千里之
休戚甚重而不輕也明矣今既屢易則職事不及詳知
才術不暇施設則為吏部者尤必滅裂於條令為戶部
者必滅裂於國計為刑部者必滅裂於奏議轉運使之
於財賦提點刑獄之於刑兵常平藩郡之於民事必類
皆苟簡不為三年之計況於久遠之利乎天下政事莫
大於數者而多為滅裂苟簡之政欲求法令振舉民被
其利不可得也臣竊原數者屢易之意或出於職任之
逓遷或出於人情之私出於逓遷如禮部之除戶部戶
部之除吏部是也出於私情若從官之乞藩郡監司之
自遠求近之類是也臣以為數者之弊去之無難夫六
曹侍郎不過數人實繫朝廷之清選既為侍郎視其稱
職而望重資久者自可進為尚書不必以敘遷為進擢
也夫設官分職所以為民不當緣人情私便而屢易其
任則從官之於藩郡監司之求近地自當契勘某路到
任如及二年則方與遷授則上下安便政事不至弛紊
臣竊見陳潁近京數郡太守多止及半年即易他處太
守以一郡為傳舍吏民以太守為使客送故迎新紛紛
道路太守不暇整治其綱紀吏民豈有信服其政事耶
臣以為奉行朝廷之法令而利澤天下者内則繫百官
長貳外則繫監司郡守内外不得人則不足以稱職得
人而屢易則不足以舉職職不舉則政事廢弛而下受
其弊雖有才吏與不才者相去無幾朝廷雖有良法美
意是為徒法而已矣伏望陛下詔大臣講求久任之法
使官宿其業責以治效庶幾人人悉心不敢懷苟且之
意則天下之事豈有不治哉
御史中丞劉摯上言曰臣自待罪風憲屢曾以天下監
司為言乞澄汰選擇誠以朝廷政令使監司得其人則
推行布宣可以諭上指而究惠澤苟非其人則所謂徒
善而已終於民不得被其利夫上之所好下必有甚朝
廷以名實為事行総覈之政而下乃為刻急淺廹之行
朝廷以教化為意行寬厚之政而下乃為舒緩苟簡之
事皆習俗懷利迎意而作故所為近似而非上之意本
然也今雖因革之政有殊而觀望之俗故在但所迎之
意有不同耳其為患一也昨差役之法初行監司已有
迎合争先不量可否不校利害一槩定差騷動一路者
朝廷察其意固已黜之矣推此以觀人情大約類此且
天下之事散在諸路総制于監司其大者治財賦察官
吏平獄訟考疾苦苟使者皆務為和緩寬縱苟於安静
則事之委靡不振世之受敝不勝言也向者黜責數人
者皆以其非法掊斂意在市進害民甚者亦非欲使之
漫然不省其職廢所宜治之事謂之寬厚也昧者不達
故矯枉或過其正臣謂此俗不可滋長要須大為之禁
伏乞聖慈詔執事申立監司考績之制以常賦之登耗
郡縣之勤惰刑獄之當否民俗之休戚為之殿最每歲
終以詔誅賞仍自今歲始焉庶幾有所隱括裁制之使
循良者不入于弛肅給者不入于薄然後上副聖明制
治用中之意夫察時之寬猛緩急觀俗之過與不及而
張弛其政正今日事也
太常博士顔復上奏曰臣伏覩陛下求治之意安遠甚
乎綏近今人臣事君之心治外懈于治内如此上下相
戾欲治登休實而民無失所不可得矣何哉自二聖臨
御以來敢有小違民情而幸利于國家者撤而去之唯
恐不逮銷欝伊之氣召和順之祥指日以期太平之政
由是知陛下視遠如邇夙夜軫懷則尤重于遐遠耳目
之外也中都省臺寺監之屬㳂歴代之名皆命以員四
方之官監司守令郡縣官至筦𣙜邏儌之職鮮有無實
而置者是以人情輕外而樂内居内之官疲者可以逭
過才者可以育聲躁求徼進往往有踰分之得非自重
而信道信道而安命安命而行志行志而愛民者不免
有外官勤勞寡效之厭矣此而不革則將如唐之中世
慕入都之官為登仙之勝如是則上違陛下欲治之心
下有遠民無告之弊陛下孳孳益勤而治功益遠況上
恩不孚而民志不申天下之患無大於此今天下最切
于治人之官莫若監司守令監司之權乃古州牧之比
而今人望而言曰此中都汰而至耶或不足取以在内
耶望者不信其為而居者不勵其實如一身首莊心忻
而手足不運將安用之救今之弊願陛下覈天下監司
守令公正愛民衆所共知小者勉以手札大者擢而躐
進之充中都之美官則遐邈之臣知陛下以治民為重
孰不崇勸本豐末美上下志通施德于民如置郵之速
而雨露之溥不勞而治天下矣
哲宗時右正言劉安世上奏曰臣伏觀先王之治在於
官率其屬使上下足以相維内外足以相制故人各任
責而無苟簡之患吏不數易而見誅賞之實此堯舜三
代之所共由而不可廢者也今親民之任在郡縣朝廷
既為之置守令矣衆守令而無統率則民或受其弊又
為之設監司矣監司之官坐制一道多者至三十餘州
少者亦不減十餘郡然其所以班道風化振舉紀綱舒
慘百城廢置羣吏調發兵食均節財賦朝廷一聽其所
為可謂任之重矣既付之以如此之權而無法以糾其
謬豈非責小官者為太密而馭大吏者為太略乎臣聞
祖宗之朝所以擇監司之意甚慎而考績之制甚詳近
世因循寖以不講授任之際未嘗察其行實遂容非才
冒處其間既將指使鮮能稱職或出於私喜而襃薦過
其情或發於暴怒而誣捃非其罪或優游苟且計日待
遷或承望風指以非為是急功利者有至於妄作務寬
大者有至於容姦不惟無補於朝廷抑亦有害於政事
臣嘗考唐六典監察御史之職掌分察百僚廵按郡縣
每詣十道則選判官二人以為之佐是御史非特糾尚
書六司之過失而亦按治外路也臣愚欲望聖慈詔執
政如諸路監司闕官並以兩制等所舉本科之人更加
掄擇須協公議方可除用若未滿任不許遷易講求祖
宗課責轉運使副之詔著為定法然後以天下諸路分
隸六察間遣廵行按其功罪若治行尤異則元舉之官
宜推進賢之賞職業亡狀者必行謬舉之罰庶幾吏久
其任不敢偷惰上下交儆百職脩舉
高宗建炎元年尚書右僕射李綱上言曰臣竊以廢覈
實之政捨久任之法而欲事功之成雖堯舜有所不能
故唐虞之際三載考績三考黜陟幽明以鯀治水至於
九載績用弗成然後竄殛加焉此所以允釐百工而庶
績咸熙也今以州縣之間任一官效一職者數改易之
猶不足以為治乃於朝廷之上艱難多故之秋而欲收
功於旬月之間哉以靖康一歲中考之宰相易者七人
自知樞密院事至簽書樞密院易者二十餘人宣撫制
置使副易者十五人進退將帥大臣未有如是之速者
是以措置施設議論取捨人各不同先後舛逆首尾衡
決紛然無所適從至其甚也大臣莫肯用事而坐觀勝
負者攘臂於其間反為得策故其禍變不可勝道且以
金人觀之自用兵以來其謀議任用之人亦嘗有所改
易否乎所謂尼雅滿斡哩雅布者皆握兵十餘年其威信足
以用其衆而吾以驟進亟罷之將帥大臣當之宜乎不
能取勝也譬猶奕者置棋不定不足以勝敵況於用人
不知信任之道而欲撥亂反正以捍大患以圖中興豈
可得哉伏望陛下於選任將帥大臣之際精加考擇得
其人則久任而責成功勿為細故之所搖勿為小人之
所間則天下之事庶乎可為也
高宗時樞密院編修鄭剛中上奏曰臣聞人君之道内
在於盡誠外在於責實誠實備至而天下不治者未之
有也陛下比年寬刑罰省科徭戒貪贓嚴警備恤饑窮
每一詔下丁寧懇惻其思治望道之心計亦切矣然而
百姓不盡知德澤不徧及者何哉責實有所未至爾天
下君子少小人多臣子效職者少欺陛下者多朝廷施
行一事付之監司監司付郡守郡守付縣令各了一司
文移之具不問其有無實惠及民是則雖堯禹在上功
效何由而著乎故民間往年聞寬厚之詔猶咨嗟怨恨
曰吾君愛民如此而官吏弗之行也今則不然美意一
頒天下知其為虚設爾蓋欺㒺誕謾之弊至今不革廣
設文具應辦目前髣髴近似以報其上故視其已具之
文雖陛下不能無疑吾法既美矣吾官吏亦奉行如此
矣一何治道之難成曾不知有名無實受陛下之惠者
百不一二有也陛下以誠意鼓衆動化立中興之治而
官吏乃至變移之豈不痛乎嘗觀漢宣帝之所行成帝
亦行之而治功為不及者蓋総核名實孝宣帝之所長
故也元康二年孝宣即位十載矣方下詔與士大夫厲
精更始矣今陛下臨御亦十年而天下有虚文之弊臣
願為士大夫下厲精之詔許自今宣布實德視斯民利
害如在其家如在其身不得虚名文具欺㒺朝廷使陛
下之誠意被覆赤子之身而不在於官府文書之上則
樞機周密可以不媿漢宣帝之時苟為不然因循苟且
日復一日必累陛下責實之政也
剛中又上奏曰臣聞内外之臣共持法度今雖未治積
久必安内外之臣共懷苟且今雖少安積久必亂監司
郡守朝廷委以治外者也今付授之際曾不審擇出而
為政率多苟且之人臣頃於州縣間見大而獄訟小而
筦庫姦贓不法庸繆昏老者在處有之而監司郡守熟
視不顧以不按治為長者以能容忍為得體百姓號呼
怨詈以日為歲作過小吏方偃然自安朝廷幸而廉得
一人時有竄謫大率去不三二程州郡又復容庇於所
在私酤過稅請囑公事愈更擾人究其原皆初不審擇
監司郡守之過而又屬吏犯法朝廷未嘗問所屬以容
庇之罪彼苟且者謂吾終更之日能幾何時何用拂人
情而歛怨故坐閱吏奸漫不加省嗚呼為陛下赤子者
何辜哉臣願陛下詔大臣使先重監司郡守之選無狀
者勿以輕授次嚴監司郡守之法容庇者輙坐之圖積
久之安去苟且之弊則天下治矣
孝宗淳熙六年禮部尚書兼翰林學士周必大奏曰臣
聞立國必有制度如三代之時夏尚忠商尚質周尚文
子孫守之皆歴數百年雖舉偏補弊有所不免而規模
一定未嘗易也恭惟本朝聖聖相授至于陛下厚德加
乎民至治高於古其間政事設施雖時有損益至於立
國之要則專在乎仁故兵未嘗不用也而以禁暴安人
為本刑未嘗輕貸也而以遷善遠罪為意此所以上天
佑之下民歸之億萬斯年方興而未艾也臣久侍左右
竊仰陛下發於言者無非仁言施於政者無非仁政苟
有利於人事至難而必為苟未便於物令縱下而必改
推是以往增光祖宗混一夷夏盖可指期以俟矣雖然
人主至尊萬民至卑九重至深四海至遠陛下有是言
也非賢守令則無以宣之于外陛下有是政也非賢守
令則無以達之於民縣令衆矣勢難徧擇盍亦注意於
郡守乎自陛下即位以來凡除守臣必延見訪問間有
疲癃疾病鄙拙庸謬者往往改授他官不可不謂注意
矣然臣尚以為言者盖諸道以簿書期會為能者多知
有教化者少便文自營欺謾為課者多實惠及民者少
是以聖心焦勞于上而黎庶未康于下抑有由也臣願
陛下法虞舜三載考績三考黜陟幽明之遺意詢事考
言取郡守治效著聞者峻擢三二人以風曉四方又取
治狀不進者顯黜三二人以策勵其餘自然豈弟之詠
可繼於成周循良之盛不減於西漢此似迂而實切似
緩而實急惟聖明裁幸
金宣宗時御史中丞李英言兵興以來百務皆弛其要
在於激濁揚清奬進人材耳近年改定四善二十七最
之法徒為虚文大定間數遣使者分道考察廉能當時
號為得人願改前日徒設之文遵大定已試之效庶幾
人人自勵為國家用矣宣宗嘉納之
元世祖至元中集賢直學士兼秘書少監程鉅夫奏曰
國朝建御史臺雖有考課之目而未得其要莫可致詰
欲乞照前朝體例應諸道府州司縣下至曹掾等各給
出身印紙歷子一卷書本人姓名出身於其前俾各處
長吏聯銜結罪保明書其歷任月日在任功過于後秩
滿有司詳視而差其殿最則人之賢否一覽而知考核
得實庶無儌倖
歷代名臣奏議卷一百七十二
