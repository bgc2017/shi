歴代名臣奏議卷三百四十六
明楊士竒等撰
四裔
宋哲宗元祐中御史中丞傅堯俞奏曰臣聞夏人欵塞
傳者謂必緣請地而來臣竊思之方今邊備未豐士氣
未振民力未完賞罰不明將帥難倚其尤可慮者議論
不齊平居講事或經時曠日而不能合苟必至於用兵
豈能迎機應猝制變於千里之外哉臣竊為陛下憂之
夫自古和敵未有能抗天威而快人意者惟所屈者益
深則所伸者益遠願陛下姑務柔之以德專以繼好息
民為意則天下幸甚
四年龍圖閣學士朝奉郎知杭州蘇軾状奏曰臣伏見
熙寧以來高麗人屢入朝貢至元豐之末十六七年間
館待賜予之費不可勝數兩浙淮南京東三路築城造
船建立亭館調發農工侵漁商賈所在騷然公私告病
朝廷無絲毫之益而敵國獲不貲之利使者所至圖畫
山川購買書籍議者以為所得賜予大半歸之契丹雖
虚實不可明而契丹之彊足以禍福高麗若不隂相計
搆則高麗豈敢公然入朝中國有識之士以為深憂自
二聖嗣位高麗數年不至淮浙京東吏民有息肩之喜
唯福建一路多以海商為業其間凶險之人猶敢交通
引惹以希厚利臣稍聞其事方欲覺察行遣今月三日
准秀州羌人押到泉州百姓徐戬擅於海舶内載到高
麗僧統義天手下侍者僧夀介繼常穎流院子金保裴
善等五人乃齎到本國禮賓省牒云奉太國王旨令夀
介等齎義天祭文來祭奠杭州僧源闍黎臣已指揮本
州送承天寺安下選羌職員二人兵級十人常切照管
不許出入接客及選有行止經論僧伴話量行供給不
令失所外已具事由畫一奏禀朝旨去訖又據高麗僧
夀介有状稱臨發日奉國母指揮令齎金塔二所祝延
皇帝太皇太后聖夀臣竊觀其意盖為二聖嗣位數年
不敢輕來入貢頓失厚利欲復遣使又未測聖意故以
祭奠源闍黎為名因獻金塔欲以嘗試朝廷測知所以
待之之意輕重厚薄不然者豈有欲獻金塔為夀而不
遣使奉表上因祭奠亡僧遂致國母之意盖疑中國不
受故為此苟簡之禮以卜朝廷若朝廷待之稍重則貪
心復啓朝貢紛然必為無窮之患待其巳至然後拒之
則又傷恩恭惟聖明灼見情状廟堂之議固有以處之
臣參備侍從出使一路懷有所見不敢不盡以備採擇
八年軾為端明殿學士兼翰林院侍讀學士左朝奉郎
守禮部尚書論高麗買書利害劄子曰臣近准都省批
送下國子監状准館伴高麗人使所牒稱人使要買國
子監文字請詳此印造供赴當所交割本監檢准元祐
令諸蕃國進奉人買書具名件申尚書省今來未敢支
賣蒙都省送禮部看詳臣尋指揮本部令申都省除可
令收買名件外其策府元龜歷代史太學敕式本部未
敢便令收買伏乞朝廷詳酌指揮尋准都省批状云勘
會前次高麗人使到闕已曾許買策府元龜并北史今
來本部並不檢會體例所有人使乞買書籍正月二十
七日送禮部指揮許收買其當行人吏上簿者臣伏見
高麗人使每一次入貢朝廷及淮浙兩路賜予饋送燕
勞之費約十餘萬貫而脩飾亭館騷動行市調發人船
之費不在焉除官吏得少饋遺外了無絲毫之利而有
五害所得貢獻皆是玩好無用之物而所費皆是帑廩
之實民之膏血此一害也所至差借人馬什物攪撓行
市脩飾亭館民力倍有陪費此二害也高麗所得賜予
若不分遺契丹則契丹安肯聽其來貢顯是借宼兵而
資盜糧此三害也高麗名為慕義來朝其實為利度其
本心終必為北敵用何也彼足以制其死命而我不能
故也今使者所至圖畫山川形勝窺測虚實豈復有善
意哉此四害也慶歷中契丹欲渝盟先以增置塘泊為
中國之曲今乃招來其與國使頻歲入貢其曲甚於塘
泊幸今契丹恭順不敢生事萬一異日有桀黠之軰以
此藉口不知朝廷何以答之此五害也臣心知此五害
所以熙寧中通判杭州日因其餽送書中不稱本朝正
朔卻退其物待其改書稱用年號然後受之仍催促進
發不令住滯及近歲出知杭州却其所進金塔不為奏
聞及畫一處置緣路接待事件不令過當仍奏乞編配
狡商猾僧并乞依祖宗編敕杭明州並不許發船往高
麗違者徒二年沒入財貨充賞并乞刪除元豐八年九
月内創立許舶客專擅附帶敵使入貢及商販一條巳
上事並蒙朝廷一一施行皆是臣素意欲稍稍裁節其
事庶幾漸次不來為朝廷消久遠之害今既備員禮曹
乃是職事近者因見館伴中書舍人陳軒等申乞盡數
差勒相國寺行鋪入館鋪設以待人使買賣不惟移市
動衆奉小國之陪臣有損國體兼亦抑勒在京行鋪以
資吏人廣行乞取弊害不小所以具申都省乞不施行
其乖方作弊官吏並不蒙都省略取問今來只因陳軒
等不待申請直牒國子監收買諸般文字内有策府元
龜歷代史及敕式國子監知其不便申禀都省送下禮
部看詳臣謹按漢書東平王宇來朝上疏求諸子及太
史公書當時大臣以謂諸侯朝聘考文章正法度非理
不言今東平王幸得來朝不思制節謹度以防遺失而
求諸書非朝聘之義也諸子書或反經術非聖人或明
鬼神信物怪太史公書有戰國縱横權譎之謀漢興之
初謀臣竒策天官災異地形阨塞皆不宜在諸侯王不
可予詔從之臣竊以謂東平王骨肉至親特以備位藩
臣猶不得賜而況海外之遠人契丹之與國乎臣聞河
北𣙜場禁出文書其法甚嚴徒以契丹故也今高麗與
契丹何異若高麗可與則𣙜場之法亦可廢兼竊聞昔
年高麗使乞賜太平御覧先帝詔令館伴以東平王故
事為詞却之近日復乞詔又以先帝遺旨不與今歷代
史策府元龜及北史竊以謂前次本不當與若便以為
例即上乖先帝遺旨下與今來不賜御覽聖旨異同深
為不便故申都省止是乞賜詳酌指揮未為過當便蒙
行遣吏人上簿書罪臣竊為無罪可書雖上簿薄責至
為末事於臣又無絲毫之損臣非為此奏論所惜者無
厭之敵事事曲從官吏能㣘其意雖動衆害物不以為
罪稍有裁節之意便行詰責今後無人敢逆其請使意
得志滿其來愈數其患愈深所以須至極論仍具今來
合處置數事如後
一臣在杭州日奏乞明州杭州今後並不得發舶往
高麗蒙巳立條行下今來高麗使却搭附閩商徐
積舶船入貢及行根究即稱是條前發舶臣竊謂
立條已經數年海外無不聞知而徐積猶執前條
公憑影庇私商往來海外雖有條貫實與無同欲
乞特降指揮出牓福建兩浙緣海州縣與限半年
内令繳納條前所發公憑如限滿不納敢有執用
並許人告捕依法施行
貼黃據陳軒所奏語錄即是高麗知此條
一今來高麗使所欲買歴代史策府元龜及敕式乞
並不許收買
貼黃准都省批状指揮人使所買書籍内有敕式若令
外夷收買事體不便看詳都省本謂策府元龜及北
史前次巳有體例故以禮部並不檢會為罪未委敕
式有何體例一槩令買
一近日館伴所申乞為高麗使買金箔一百貫欲於杭
州粧佛臣未敢許以申禀都省竊慮都省復以為罪
竊緣金箔本是禁物人使欲以粧佛為名久住杭州
搔擾公私竊聞近歲西蕃阿里骨乞買金箔朝廷重
難其事節次量與應副今來高麗使朝辭日數已迫
乞指揮館伴令以打造不出為詞更不令收買
一近據館伴所申乞與高麗使抄寫曲譜臣為鄭衛之
聲流行海外非所以觀德若畫朝旨特為抄寫尤為
不便其状臣已收殺不行
貼黃臣前在杭州不受高麗所進金塔雖曾密奏聞元
已作臣意度拒絶兼自來館伴客使若有所求請不
可應副即須一面說諭不行或其事體大即候拒訖
密奏今陳軒等事事曲從便為申請若不施行即顯是
朝廷不許使彼國悦已而怨朝廷甚非館伴之體
右所有申都省状其歷代史策府元龜及敕式乞詳酌
指揮事並出臣意不干僚屬及吏人之事若朝廷以為
有罪則臣乞獨當責罰所有吏人乞不上簿
貼黃臣謹按春秋晉盟主也鄭小國也而晉之執政
韓起欲買玉環於鄭商人子産終不與曰大國之
求若無禮以節之是鄙我也又晉平使其臣范昭
觀政於齊昭請齊景公之觴為夀晏子不與又欲
奏成周之樂太師不許昭歸謂晉侯曰齊未可伐
也臣欲亂其禮而晏子知之欲亂其樂而太師知
之今高麗使契丹之黨而我之陪臣也乃敢干朝
廷求買違禁物傳寫鄭衛曲子譜䙝慢甚矣安知
非敵人欲設此事以嘗探朝廷深淺難易乎而陳
軒等事事為請恐失其意臣竊惑之又據軒等語
錄云高麗使言海商擅往契丹本國王捉送上國
乞更賜約束恐不穏便而軒乃答之風迅不順飄
過乃是與閩中狡商巧說詞理許令過界竊緣私
往北界條禁至重海外陪臣猶知遵禀而軒乃為
歸咎於風以薄其罪豈不乖戾倒置之甚乎臣忝
備侍從事關利害不敢不奏
軾又劄子奏曰臣近奏論高麗使所買書籍及金箔等
事准尚書省劄子二月十二日三省樞密院同奉聖旨
所買書籍曾經收買者許依例收買金箔特許收買餘
依奏吏人免上簿者臣所以區區論奏者本為高麗契
丹之與國不可假以書籍非止為吏人上簿也今來吏
人獨免上簿而書籍仍許收買臣竊惑之檢會元祐編
敕諸以熟鐵及文字禁物與外國使人交易罪輕者徒
二年看詳此條但係文字不問有無妨害便徒二年則
法意亦可見矣以謂文字流入諸國有害無利故立此
重法以防意外之患前來許買策府元龜及北史已是
失錯古人有言一之謂甚其可再乎今乃廢見行編敕
之法而用一時失錯之例後日復來例愈成熟雖買千
百部有司不敢復執則中國書籍山積於高麗而雲布
於契丹矣臣不知此事於中國得為穏便乎昔齊景公
田招虞人以旌不至曰招虞人以皮冠孔子韙之曰守
道不如守官夫旌與皮冠於事未有害然且守之今買
書利害如此編敕條貫如彼比之皮冠與旌亦有間矣
臣當謹守前議不避再三論奏伏望聖慈早賜指揮
貼黃臣點檢得館伴所公案内有行下承受所收買
文字數内一項所買策府元龜叙兵雖不曾賣與
然高麗之意可見矣
又貼黃臣已令本部備錄編敕條貫符下高麗人使
所過州郡約束施行去訖亦合奏知
軾又劄子曰臣近再具劄子奏論高麗買書事今准敕
節文檢會國朝會要淳化四年大中祥符九年天禧五
年曾賜高麗九經書史記兩漢書三國志晉書諸子歷
日聖惠方隂陽地理書等奉聖旨依前降指揮臣前所
論奏高麗入貢為朝廷五害事理灼然非復細故近又
檢坐見行編敕再具論奏並不蒙朝廷詳酌利害及編
敕法意施行但檢坐國朝會要已曾賜予便為收買竊
緣臣所論奏所計利害不輕本非為有例無例而發也
事誠無害雖無例亦可若其有害雖百例不可用也而
況會要之為書朝廷以備檢閱非如編敕一一皆當施
行也臣只乞朝廷詳論此事當遵行編敕耶為當檢行
會要而巳臣所憂者文書積於高麗而流於北敵使敵
人周知山川嶮要邊防利害為患至大雖曾賜予乃是
前日之失自今止之猶賢於接續許買蕩然無禁也又
高麗人入朝動獲所欲頻歲數來馴致五害如此之類
皆不蒙朝廷省察深慮高麗人復來遂成定例所以須
至再三論奏兼今來高麗人已發無可施行
五年御史中丞蘇轍論不可失信夏人状奏曰臣聞善
為國者貴義而不尚功貴信而不求利非不欲功利也
以為弃義與信雖一快於目前而歲月之後其害將有
不可勝言者矣昔晉公圍原命三日之糧原不降命去
之諜者曰原將降矣軍吏曰請待之公曰信國之寳也
民之所庇也得原失信何以庇民所亡滋多退而原降
晉荀吳圍鼓鼓人或請以城叛吳弗許左右曰師徒不
勤而可以獲城何故弗為吳曰吾聞諸叔向好惡不愆
民知所適事無不濟或以吾城叛吾所甚惡也人以城
來吾獨何好焉使鼓人殺叛人而繕守備三月鼓人請
降使其民見曰猶有食色姑脩而城軍吏曰獲城而弗
取勤民而頓兵何以事君吳曰吾以事君也獲一邑而
教民怠將焉用邑鼓人告食竭力盡而後取之克鼓而
反不戮一人以世俗言之此二人者可謂疎於事情而
怠於功利矣然要其終文公以覇天下荀吳以強晉國
則信義之效見於久遠如此臣竊觀朝廷之所以御西
夏者可謂異矣方元祐三年既受册命不肯入謝再以
大兵蹂踐涇原大臣畏之明年遣使請以所許四寨易
蘭州塞門朝廷雖不許大臣務行姑息不俟其請而以
歲賜等事許之一歲所賜凡二十萬夏人仰以為命雖
以一歲之入易蘭州塞門可也而奈何與之盖自失歲
賜以來朝廷蕩然無復可以要結夏人者然此既往之
事臣不復追咎矣頃者夏人既得歲賜始議地界朝旨
許以見今州城堡寨依綏德城例以二十里為界十里
外量置堡鋪其餘十里為兩不耕地約束既定大臣中
悔又欲堡寨相照取直議猶未定而熙河將佐范育种
誼欲於見今城堡之外更占質孤勝如二堡大臣僥倖
拓地之功不以育等為非從而助之尋為夏人所破所
殺兵民皆不敢以實聞繼脩城門再被焚毁其事至今
未定然夏人廹於内患不敢堅抗朝命許以照直為界
其言猶未絶口而大臣又悔欲以堡鋪之外對留十里
通前共計三十里此命既出有識之士以為失信太甚
非中國之體若使邊臣稍知義理必不忍自出反覆之
言以彰不信幸而夏人終以内患未觧不欲違拒黾勉
從之十里之地得之不足為強失之不足為弱雖小人
以為得計而君子謂之失策何者要約未定今歲已添
屯重兵前後十將有餘十將之衆凡五萬人使五萬人
西食貴粟其費已不貲而夏人順否又未可必雖復暫
順要之久遠不信朝廷為患何所不至然此亦既往之
事臣復何言哉臣之所憂但恐大臣狃於小利睥睨夏
國便利田地貪求不已訪聞近遣穆衍與邊臣計議既
欲取質孤勝如兩城一帶良田凡數十里又欲與秦鳳
路隴諾城與熙河路定西城照直地僅一百里規畫極
大聞者驚愕若此謀復作夏人不堪其忿竊出作過我
曲彼直何以禦之且先朝用兵所得四寨朝廷猶務息
民弃而不惜況於其餘何足計較在兵法有之曰有其
有者安貪人有者殘又曰利人土地寳貨者謂之貪兵
兵貪者破今之所為正犯此禁臣竊怪大臣皆一時儒
者而皆棄所學貪求苟得為國生事一至於此外人皆
言前後計畫皆出种誼誼本小人安知大慮而舉朝廷
以從之乎要之不出數年此患必見患至而後言言雖
易信而已無及矣伏乞陛下以社稷生民為念斷之於
心止其妄作則天下幸甚
貼黃添屯數目臣見陜西轉運使李南公言自元祐
以來朝廷不起邊事凡自前邊臣欺罔殺略熟戶
計級受賞劫掠財物私自潤入及邊民幸於擾攘
買賤賣貴如此等事皆不得為故上下鼓唱願有
邊釁凡此皆姦人自作身計非國之利也今勝如
質孤等處良田實西邊第一膏腴豈我獨知以為
利而夏人不知耶彼知愛之則不免於争爭端一
起則兵革不息此正堕邊臣之姦計矣臣訪聞夏
國柄臣梁乙逋者内有簒國之心然其為人狡而
多算寬而得衆方欲内安豪酋外結朝廷竢内外
無患然後徐簒取之所以朝廷近日打量地界前
後要求反覆而乙逋一一聽從盖見議地界止於
二三十里之間於彼國不繫利害故也今朝廷若
見其易與因而别有大段求索使彼不能堪忍或
至忿争兵難一交必非朝廷所願至此而後返欲
求和則所喪多矣
轍又乞罷熙河修質孤勝如等寨劄子曰臣伏見西夏
輕狡屢臣屢叛為患莫測昨與延安商量地界遷延不
決捨歸本國招之不至邊人之議始謂地界自此不可
復議而坤成賀使亦當不至矣今者天誘其衷使者既
已及境而地界復議如故方其未遽告絶招懷之計猶
可復施此實中國之利也然臣恐朝廷忽而不慮不於
今日窮究端由窒其釁隙必竢邊患既起而後圖之則
無及矣臣聞熙河近日創脩質孤勝如二堡侵奪夏人
御莊良田又於蘭州以北過河二十里議築堡寨以廣
斥候夏人因此猜貳不受約束其怨毒邊吏不信朝廷
不言可見矣徒以歲賜至厚和市至優是以勉修臣節
其實非德我也使之稍有便利豈肯帖然不作過哉何
者中國既失大信則外國不可復責故也臣竊惟朝廷
之於西夏棄捐金帛割裂疆土一無所愛者累年于兹
矣而熙河帥臣與其將吏不原朝廷之心徼求尺寸之
利妄覬功賞以害國事深可疾也頃年熙河築西關城
聲言次築龕谷鬼章疑懼遂舉大兵攻擾一路瘡痍至
今未復今既城質孤勝如其勢必及龕谷夏人驚疑正
與鬼章事同由此言之則曲在熙河非夏人之罪也夫
蘭州之為患所從來遠矣昔先帝分遣諸將入界李憲
當取靈武畏怯不敢深入遂以此州塞責自是以來築
城聚兵完械積粟勞費天下動以千萬為計議者患之
久矣好事之臣因此講求遺利以為金城本漢屯田舊
地田極膏腴水可灌溉不患無食患在不耕不患不耕
患無堡障凡西關龕谷質孤勝如與過河築城皆所以
為堡障也從來熙河遣兵侵耕此地皆為夏人所殺況
於築堡致宼無疑而朝廷恬不為怪坐視邊釁之啓深
可惜也夫蘭州不耕信為遺利矣若使夏人背叛則其
為患此之不耕蘭州何翅百倍故臣以為朝廷當權利
害之重輕有所取捨況蘭州頃自邊患稍息物價漸平
比之用兵之時何止三分之一若能忍此勞費磨以歲
月徐觀問隙竢夏人微弱決不敢争乃議修築如此施
行似為得策臣不知邊臣何苦而為此怱怱也昔唐明
皇欲取吐蕃石堡城隴右節度使王忠嗣名將也以為
頓兵堅城費士數萬然後可圖恐所得不酬所失請厲
兵馬待釁取之帝意不快忠嗣由此得罪其後帝使哥
舒翰攻拔之雖開屯田獲軍實不為無補而士卒死亡
略盡皆如忠嗣之言唐史以為深戒此則今日之龜鑒
也若朝廷不用臣言臣料夏人久必復叛用兵之後不
免招來其為勞恥必甚今日敵人強梁則畏之敵人柔
伏則陵之恐非大國之體也惟陛下留神省察
貼黃臣聞朝廷欲遣孫路以點檢弓箭手為名因商
量熙河界至臣觀孫路昔在熙河随李憲等造作
邊事由此蒙朝廷擢用深恐路狃習前事不以夏
人逆順利害為心而妄圖蘭州小利以失國家大
利伏乞明賜戒敕若因界至生事别致夏人失和
勞民蠧國罪在不赦
元祐中轍又奏乞裁抑高麗人使状曰臣伏見高麗北
接契丹南限滄海與中國壌地隔絶利害本不相及本
朝初許入貢祖宗知其無益絶而不通熙寕中羅拯始
募海商誘令朝覲其意欲以招致遠人為太平粉飾及
掎角契丹為用兵援助而巳然自其始通及今屢至其
實何益於事徒使淮浙千里勞於供億京師百司疲於
應奉而高麗之人所至游觀伺察虚實圖寫形勝隂為
契丹耳目或契丹常遣親信隠於高麗三節之中高麗
密分賜予歸為契丹幾半之奉朝廷勞費不貲而所獲
如此深可惜也今其復至既朝廷未欲遽絶謂當痛加
裁損使無大饒益則其至必疎而我得其便矣竊見近
日已降朝旨自明州以來州郡待遇禮節率皆減舊而
京師諸事未加裁定臣以謂朝廷交接四夷莫如遼夏
之重而目前所以遇高麗者幾比二國非獨於本朝事
有不便儻使二國知之亦為未允況高麗之於契丹大
小相絶有君臣之别今舘待之數出入之節或皆如一
或更過厚其於事體實為不便臣欲乞凡舘待送遺並
量加裁抑
五年范育知熙州論禦戎之要上奏曰臣竊以禦戎之
要防患在於無形制勝在於未然患至而後圖安未有
不危者也兵交而後求勝未有不敗者也臣觀本路有
無形之患其端已具其憂甚大臣蒙朝廷假以方面之
寄容身自謀依違不言使患至形成上貽朝廷憂下為
一方害則臣上負明主不忠之罪大矣故臣敢極陳其
說臣伏見近朝廷詔本路與夏人分畫疆界依綏德例
非所賜城寨外以二十里為界通遠軍定西通西榆木
等城寨朝廷指揮拶邊相照取直西人執以逐寨外取
二十里蘭州質孤勝如堡前日朝廷令常作守據之計
本路按視合取二堡外立界西人指為非舊堡寨要自
龕谷寨打量此二事若朝廷從夏人之請則於本路邊
面形勢有無窮之大害若不從夏人必起兵争占有害
今日和議而西兵未有可息之期臣請陳其故盖定西
北與夏人接境通西榆木等處則賊境在東若皆取二
十里則今日所棄邊面多者已三二十里所徙弓箭手
已數百千戶失膏腴之地數千畆又定西孤絶賊兵可
從中斷其歸路其勢決不可守則通遠之邊面所蹙不
啻數十里而賊兵每出可至通遠通遠受敵則熙河一
路有扼吭不通之患矣蘭州向藉質孤勝如川地五十
餘頃皆膏腴上田有水田可以灌漑其收畆數斛無慮
置弓箭手三千人昔之堡障未立不敢就耕而以名目
占坐不去已千有餘人若從龕谷二十里為界則二堡
之地皆不可耕蘭州捨此北距河南介山東西境壌無
餘其耕種之地既不足以自食其州粟日益貴費日益
廣又況賊兵一出則立至州之西野增兵備無時而已
豈不危哉此所謂從夏人之請於本路邊面有無窮之
大患者也臣訪聞定西一帶川原廣闊昔花麻所居西
市夏人置倉以積榖質孤勝如川偽號御拄自歸本路
其土人皆走天都山及會州之境地瘠人貧未嘗一日
不回思其地又聞夏人常使北方之人自謀争奪之計
昨正月中西界所差分畫首領與邊臣議論不合而去
今其再至探得集兵數萬屯於境上時出遊騎道不遜
之語度其意盖將必争而後已雖至於用兵廢絶和事
皆且不顧此所謂不從其請將見兵拏而不觧未有可
息之期者也以臣計之不與則用兵雖速而患小盖吾
邊有易守之形也與之則用兵雖緩而患大盖吾邊有
難安之勢也然此二者不可不慮也臣請終言之竊聞
青唐阿里庫昔以簒得國朝廷既行封爵常與夏賊同
謀宼邊頼朝廷威斷邊將出兵生擒果莊斷河橋以挫
其鋒遂寝姦謀納質效順息數歲之邊患今聞阿里庫
常疑其下有怨讎之謀日圖誅殺易置首領且與夏賊
結約甚懽遣人往夏國詰其與漢和激其用兵之意盖
邊人氣類既同其嗜欲既一唇齒之黨勢必相為而又
阿里庫簒於前梁伊伯簒於後昔也相視而成其謀今
也同心而濟其惡理必然也臣恐二賊締交夏賊出兵
通遠金城之郊本路嚴兵以禦之里賊又出兵河岷之
郊則本路分兵而力不給朝廷方且益發兵增備不知
幾何而止也商者不得安於途耕者不得安於野則所
仰之粟不知幾何而足五州之境邊面二十餘里二賊
據吾腹背歲歲不可弛備一日不可減兵備其東則西
出備其南則北出左提右挈四面受敵朝暮相救之不
暇一有交兵則五州之勢岌岌乎皆有動摇之憂又況
萬有一至於敗撓而不可支可不慮哉此臣所謂無形
之大患可為朝廷之憂者也以臣愚計欲防此未形之
患必制勝未然之術臣願朝廷垂聽無忽臣昨累經畫
青唐邈川利害朝廷未賜俞允近阿里庫再召温希沁
愈懷疑懼邈川人情亦不安又殺郭羅族四人錮其囚
首及格隆本綽克家族首領托薩魯新族其人戶不從遂拘
執首酋致有五百餘戶走入河州界約欄未去自朝廷除
結斡磋鎮州刺史勾在青唐拘留不還又勾界邊策巴克嘉
勒亦留青唐其國人攜二酋長憂懼愈甚於前又近探
得阿里庫病甚或云死匿哀不發欲踵前日簒棟戬之
迹此逆酋之暴虐與人情之怨叛較然可見矣臣觀夏
賊之邈川地近而形勢便青唐情通而利害同彼兩地
之動息夏人知之固熟徒以伊伯始簒及彊議未決故
遲遲計未發爾使其志得謀行移兵以舉邈川併青唐
若振槁木之易其為西邊大患臣前日已嘗具奏于朝
矣就其未能二賊方且合謀為患如臣所陳其勢必矣
臣又聞古人善為謀者因禍而為福轉敗而為功今本
路欲與夏人交議地界當賊兵之鋒而争口舌之勝臣
未見其可也不若緩其所當争而出其所未發先為之
計發夏賊之謀而絶其交乘青唐之變而定其國用臣
前策納趙醇忠繼棟戬後醇忠既立忠順戴漢因撫諸
酋悉皆内向則二賊之交絶矣棟戬繼世人心皆服虐
亂既除國内舉安則青唐之變定矣夏賊失青唐之援
則有背腹之憂本路得邈川歸順則有形勢之利彼之
所恃者復在我吾之所患者復在彼如此則區區之夏
賊將假息於巢穴而不敢窺吾邊鄙通遠金城之疆錫
之則為朝廷之德不與則亦不敢争吾兵不用而可以
制夏賊之猖獗平西賊之禍亂威行萬里義服四遠雖
唐虞三代之禦戎不過是矣將見本路州民有卧鼓息
鋒之安趣耕稼而成樂俗矣復何邊患之憂哉此所謂
制勝於未然之術也臣伏思朝廷大計務欲安邊息民
不用兵革臣為此謀其始唯護趙醇忠假兵力因其人
心助其聲勢過此以往更不煩兵其津遣趙醇忠鎮撫
部族合措置事件如蒙朝廷賜可乞别具條析聞奏頃
臣雖述此利害或恐更有未盡事理朝廷若行詰問却
致往復已依近降朝旨選差本司幹當公事种朴乘逓
馬赴闕詣三省樞密院稟議去訖伏乞朝廷檢會臣累
状及今奏事理早賜處置指揮
哲宗時畢仲游論復境土上言曰自漢以來言外敵之
利害者不知幾十人矣然其成效非漢元鼎唐貞觀之
門則外國之強未有不過中國者也由三代以前外國
之患雖不免然終不能害中國也故詩曰征伐玁狁蠻
荆來威又曰戎狄是膺荆舒是懲以玁狁戎狄雖始有
其患而終至於威懲者此不能害中國之實也故所以
不能害中國者以御之有道而有軍旅之制也有威德
之施也有地勢之利也今國家軍旅未制制之可也威
德未施施之可也地勢未利雖欲利而已失也故議者
未嘗不惜幽薊之土以至晉石氏所割十六州者皆中
國之大險也以大險之利而久失之於胡故太宗始因
太原之捷直抵其地幾拔易順薊三州中又嘗駕幸大
名未至於雍涿遂選十八將同出飛狐雍州鴈門之三
道環朔雲應涿五州之民已望其更生矣然以貪將之
累而不成功也及章聖景德間敵嘗卒驚趙魏之地頼
天地宗廟之神靈酋死敵散故國母奉誓求和至今為
萬世計此皆以地利失得而致者也今上欲強中國弱
四夷追祖宗之成畫復先王之故地則在知其兵之本
兵之主兵之教兵之用然後可也故省費寬役厚其輸
畜者兵之本也熟察將帥試之以事者兵之主也習勒
戰士四時不廢者兵之教也脩完械用並使堅利者兵
之用也今械用不利是無用也士不習勒是無教也將
不察使是無主也輸畜不厚是無本也無用則不可敵
無教則不可勝無主則不可戰無本則不可守四者不
備則雖百勝之畫無寇之地不可追復也四者備而用
之是黃帝之兵也昔者太宗倚高麗安定渤海而北征
章聖封爵潘羅而弱繼遷此可追之成畫而晉石氏所
割十六州皆不待痛而復矣
仲游論棄熙河蘭會上言曰天之生民初無中國外國
之别以其與中原之地甚相遠也然後謂之外國而自
漢已來争取其不可治之地而治之是以府庫空虚人
民死亡僅能得之而還為外國之地者多矣昔大王之
治邠狄人攻之事之以玉帛皮幣狗馬子女而皆不免
乃曰狄人之所欲者土地也為吾臣與為狄人臣奚以
異因杖馬捶去之岐山之下中國之地至其不可有也
則猶不欲強治之況欲強取外國之地而治之乎雖嘗
為中國之郡縣而本外國之地者則亦無所用之雖欲
用之而多不能有故武帝不能有輪臺元帝不能有朱
崖光武不能有西域而本朝亦棄靈武則今日熙河蘭
會之計議足以斷矣然事有既得之復棄而與未得同
者有既得之復棄之而與未得不同者武帝棄輪臺則
不耕而已矣元帝棄朱崖則勿擊而已矣光武棄西域
則謝其質子而已矣本朝棄靈武則置之度外而已矣
此所謂與未得同者而今日棄熙河蘭會則與未得不
同徹舊障而為新障棄之則新障已沒而舊障未完一
不同也伐其山林平其道路棄之則無險阻而敵人將
牧馬於階成之境外二不同也立城郭置倉廪實以榖
粟錢幣而棄之則瘠中國而肥敵人三不同也然此猶
小小者爾盖熙河之未取也為唃氏而蘭會之未取也
為華麻氏雖羈屬夏人而非夏人之所有故猶足以分
中國之宼今舉熙河蘭會而棄之則唃氏華麻氏者勢
不能反而將為夏人之所有是以中國之力而為敵人
驅除此大不同者也而不棄之則歲運府庫之財以填
黃河之磧又非中國長久安寕之策昔西羌反叛如趙
充國者可謂知兵矣而曰難於遙度願馳至金城圖上
方略其後烏孫圍都護而陳湯於數千里之外逆知有
吉語期以五日而四日至非充國之拙而陳湯之巧也
盖烏合之兵易為料而長久之計難為功今熙河蘭會
制之於未取之前則固無事今已取之而復棄之棄之
之利如彼其害如此守之之利如此其害如彼則殆非
遙度之所能盡必有馳至河隴而圖上方略者然後可
決
歴代名臣奏議卷三百四十六
