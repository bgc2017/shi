歷代名臣奏議卷三百二十四
明楊士竒等撰
禦邊
宋仁宗時知延州龐籍論范仲淹攻守之策上疏曰臣
近奉詔詳范仲淹所上攻守之策及范仲淹近遣本州
推官張問至具述延慶之間合力出兵之議臣竊謂虜
衆之舉齎粮不過十日而利於速戰短於攻城彼攻我
城則常多死傷我速與戰則屢成挫衂若諸寨有樓櫓
矢石芻粮水泉之具即委之使攻既齎無久粮野無所
掠就使十日不退我以重兵乘之觀舋而動誠得全師
禦戎之體萬一它路力不能支須至用仲淹之策然由
德靖出師路㳂洛河涉春泥濘步騎難進若久留賊界
人心多摇川谷之險皆可以邀擊我軍意外之慮恐不
能盡如豫筭或宼深入患大亦不免與仲淹合謀而入
擇地而攻也仲淹所陳守用土兵則安東兵則危今土
兵之數無多而難於招募東兵亦未可去也且當撫馴
訓練興營田減冗費為持久寬民之計賊来則力禦之
有隙則間之以俟其弊且西羌之俗歲時以耕為事略
與漢同近年屢有點集人多失業每入宼邊郡計其掠
獲僅足償所費人尚不多若堅壁清野使無所得則勢
必益窮心必益怨歲月之間舋變必生心危勢動然後
招納之策始可行焉仰料朝廷固不吝財貨以安方隅
但深思極慮事體有大於此者耳
康定元年仲淹為陕西都轉運使乞嚴邊城實關内上
奏曰臣聞兵家之用在先觀虚實之勢實則避之虚則
攻之今緣邊城寨有五七分之備而關中之備無三二
分若昊賊知我虚實必先脅邊城不出戰則深入乘關
中之虚小城可破大城可圍或東阻潼關隔兩川貢賦
㳂邊懦將不能堅守則朝廷不得高枕矣為今之計莫
若且嚴邊城使持久可守實關内使無虚可乘西則邠
州鳳翔為環慶儀渭之聲援北則同州河中府扼鄜延
之要害東則陕府華州據黃河潼關之險中則永興為
都會之府各須屯兵三二萬人若宼至使邊城清野不
與大戰關中稍實豈敢深入復命五路修攻取之備張
其軍聲分彼賊勢使弓馬之勁無所施牛羊之貨無所
售二三年間彼自困弱待其衆心離叛自有間隙則行
天討此朝廷之上策也又聞邊臣多請五路入討臣切
計之恐未可以輕舉也太宗朝以宿將精兵北伐西討
艱難歲月終未收復緣大軍之行粮車甲乘動彌百里
虜騎輕捷邀擊前後乘風揚沙一日數戰進不可前退
不可息水泉不得飲沙漠無所獲此所以無功而有患
也況今承平歲久中原無宿將精兵一旦興深入之謀
保難制之勝臣以謂國之安危未可知也然則唐漢之
時能拓疆萬里者盖當時授任與今不同既委之以兵
又與之賦稅而不求速效故養猛士延謀客日練月計
以待其隙進不俟朝廷之命退不關有司之責觀變乘
勝如李牧之守邊可謂善破虜矣惟陛下深計而緩圖
之
慶歷元年仲淹為陕西安撫副使知延州論夏賊未宜
進討疏曰臣聞昨賊界投来山過嘗在西界掌兵言其
精兵纔及八萬餘皆老弱不任戰闘始賊衆深入盖為
官軍以分地自守既不能獨禦賊鋒又不能併力掩殺
彼得其便繼為邊患其虜劫生口牛羊亦不曾追奪故
安然往来如蹈無人之境今延州東路合隄防之處已
令朱吉與東路廵檢駐軍延安寨其西路亦委王信張
建侯狄青黃世寧在保安軍每日訓練及令西路廵檢
劉政在德青寨張宗武在政縣密令分布兵馬候賊奔
衝放令入界會合掩擊若數路並入且併衆力禦敵或
破得一處即便邀擊别路其環慶路已遣通判馬端往
報總管司令一如鄜延路設俻如此則可以乘勝而破
賊也今須令正月内起兵則軍馬粮草動踰萬計入山
川險阻之地塞外雨雪暴露僵仆使賊乘之所傷必衆
況鄜延路已有會合次第不患賊先至也賊界春暖則
馬瘦人飢其勢則易制及可擾其耕種之務縱出師無
大獲亦不至有它虞自劉平陷沒之後修城壘運兵甲
積粮草移士馬大為攻守全勝之策非為小利而動如
重兵輕舉萬一有失將何繼之則必關朝廷安危之憂
非止邊患之謂也苟自今賊至不擊是臣之罪也兵法
曰戰道必勝主曰無戰必戰可也戰道不勝主曰必戰
不戰可也臣昨於九月末至鄜延路便遣葛懷敏朱觀
入界掩襲族帳盖與今来時月不同非前勇而後怯今
若承順朝旨不能持重王師為後大患雖加重責不足
以謝天下苟伺春暖舉兵猶未為失策且元昊稔惡以
来欲自尊大必被奸人所誤謂國家太平日久不知戰
闘之事又謂邊城無備所向必破所以恣桀慢之心侵
擾不已今邊鄙漸飭度其已失本望況已下敕招攜族
帳首領臣亦遣人探問其情欲通朝廷柔遠之意使其
不僭中國之號而修時貢之禮亦可俯從今鄜延是舊
日進貢之路蕃漢之人頗相接近願朝廷廣天地包荒
之量存此一路今諸將勒兵嚴備賊至則擊但未行討
伐容臣示以恩意歲時之間或可招納如先行攻掠恐
未能擒其聚落如白豹之功官軍既退戎類復居狼心
重報增其怨毒邊患愈滋無時敢暇若天兵屢動不立
大功必為夷狄所輕臣又近召張亢到延州熟議亦稱
願與戎人相見於界上臣所以乞存此一路者一則懼
春初盛寒士氣愈怯二則恐隔絶情意偃兵未期若施
臣之鄙計恐是平定之一端苟歲月無效遂舉重兵取
綏宥二州擇其要害而舉之屯田營田作持久之計如
此則横山一帶蕃漢人戸去賊昊相近者漢兵威迫可
以招降或即奔竄則是去西賊之一臂拓疆制勝無輕
舉之失也
仲淹又改知慶州上攻守二策䟽曰臣竊觀西事已来
每議攻守未見適中或曰必行進討以期平定臣謂諸
路進討則兵分將寡氣不全盛絶漠風沙迷失南北饋
運輜重動有抄掠賊之巢穴夐阻河外非竒將不能襲
至若宼邊常併兵来擾一路每有朝旨令入界牽制其
如將帥方略非有素定茫然輕進不知所圖但求虚弱
之處以剽竊為功既不能大振兵威又不能少分賊勢
此進討牽制之無效也或曰宜用守策来則禦之去則
勿逐臣觀今之守邊多非土兵不樂久戍又無營田必
煩遠饋久戍則軍情危殆遠饋則民力將竭歲月綿久
恐生他患此守禦之末策也臣荷國重寄曾無寸勞夙
夜營營思有所補而才疎迂昧終無發明今採邊人而
成末議固不敢謂其可用亦不敢望其必行在朝廷以
衆議參之擇其可否如無所取乞賜寢罷今具下項攻
守之議依聖旨指揮交付梁適齎回赴闕
議攻
臣謂進討未利則又何攻臣切見延安之西慶州之東
有賊界百餘里侵入漢地中有金湯白豹後橋三寨阻
延州慶州經過道路使兵勢不安策應迂遠自来雖曾
攻取無招降之意据守之謀漢兵纔回邊患如舊臣謂
西賊更有大舉朝廷必令牽制則可攻之地其在於此
可用步兵三萬騎兵五千(鄜延路步兵一萬二千騎兵三千涇原路步兵九千騎兵)
(一千環慶自過馬步一萬除宮軍外蕃兵更可十八千人)軍行入界當先布號令生
降者賞殺降者斬得精強者賞害老幼婦人者斬拒者
併力以戮之服者厚利以安之逃遁者勿追疑有質也
居者勿遷俾安土也乃大為城寨以据其地(如舊城以險而增修)
(非守地則别擇要害之處以錢召帶甲之兵熟戸強壮兼其士役昨奉朝旨令修緣邊城寨臣以兵方穡事將)
(係官閑雜并勸令近上人戶以雇夫錢散與助土兵士食錢其帶甲兵士翕然情願諸寨並以畢工)俟城
寨堅牢當留土兵以守之方諸舊寨必倍其數使范全
趙明以安撫之(范全令為麒麟副使慶州北都巡檢趙明令為東頭供奉官柔遠寨都廵檢使)
必嚴其戒曰賊大至則眀斥候召援兵(金湯東去德靖寨四十里西去)
(東谷縣六十里西南柔遠寨八十里白豹西去柔遠寨十里南去慶州一百五十里)堅壁清野以
困之小至則扼險設伏以待之居常高估入中及置營
田以助之如此則分彼賊勢振此兵威通得延慶兩路
軍馬易為應援所用主兵官員使臣勇夫身死者居其
前(王信狄青劉極范全劉貽孫張建侯)可用策應者居其次(任守王信逹王遇王文張)
(宗武譚嘉震王守恩)使臣中可當一隊者参於前隊(張信張忠郭逹張懷忠)
有心力幹事者營立城寨(周美張璨李緯楊鄜劉兼濟張繼勲)臣觀後漢
段紀明以騎五千步萬人車三千兩錢五十四億三冬
三夏大破諸羌又觀唐馬燧引戰車行則帶甲兵止則
為營陣或塞險以遏奔衝臣以此路山坡大車難進當
用小車二十兩銀絹錢二十萬以賞有功將吏及歸降
蕃部并就糴芻粟亦稍足用其環州之西鎮戎之東復
有胡蘆泉一帶蕃部與明珠滅藏相接阻環州鎮戎經
過道路明珠滅藏之居北接戎疆多懷觀望又延州南
安去故綏州四十里在銀夏川口今延州兵馬東渡黃
河北入嵐石却西渡黃河倒来麟府策應盖以故綏州
一帶賊界阻斷經過道路(已上三處内鄜府一路臣不曾到彼更乞下本處訪問及)
(畫圖即見山川道路次第也)如此處下一處城寨平定則更圖一處
為據守之策比之朝去暮還此稍為便稳
議守
臣觀西戎居絶漠之外長河之北倚遠恃險未易可取
建官置兵不用祿食每舉衆犯邊一毫之物皆出其下
風集雲散未嘗聚養中國則不可遠戍之兵久而不代
負星霜之苦懷鄉國之望又日給廪食月給庫緡春冬
之衣鞋饋輸滿道不絶國用民力日以屈乏羣情愁怨
須務姑息此中原積兵之憂異於外國也臣謂戎虜縦
降塞垣鎮守當務經遠古豈無謀臣觀漢趙充國興屯
田大獲地利遂破先零魏武於征伐之中令帶甲之士
随宜墾闢故不甚勞大功克舉數年之中所在積粟倉
廪皆滿唐置屯田天寶八年河西收二十六萬石隴西
收四十四萬石孫武曰分建諸侯以其利而利之使食
其地之毛實役其人民之力故賦稅無轉徙之勞徭役
無怨曠之嘆臣昨在延州見青澗城种世衡言欲於本
處漸興田利今聞僅獲萬石臣觀今之邊寨皆可使弓
手土兵以守之因置營田據畝定課兵獲羨餘中糶于
官人樂其勤公收其利則轉輸之患久可息矣且使其
徙家寨下重田利習地勢顧父母妻子而堅其守比之
東兵不樂田利不習地勢復無懷戀者功相遠(少田處許蕃部)
(進納荒田以遷資酬奬或量給與價直)儻朝廷許行此道則委臣與擇官
員約古之義酌今之宜行於邊陲庶幾守愈久而備愈
充雖敵人時為邊患不能困我中國此臣所以言假土
兵弓手之力以置屯田為守制也然臣觀前漢高帝之
盛中有蕭張決勝千里下有百戰之師以四十萬人之
衆困于平城乃約匈奴和親至高后文景代代如之不
絶其好而匈奴慮變往往犯塞殺戮吏民不勝其酷至
於書問傲慢下視中國而人主以生民之故屈已含容
不為之動孝文即位將軍陳武請議征討以益封疆孝
文曰兵凶器也雖克所願動必耗病謂百姓遠方何今
匈奴内侵軍吏無功邊民父子荷兵日久朕動心痛傷
何日忘之未能銷距願且堅兵設候結和通使休寧北
陲為功多矣且無議兵故百姓無内外之徭得息肩於
田畝天下富實雞鳴犬吠煙火萬里可謂和樂者乎司
馬遷以文帝能和樂天下協於大樂故著于律書為後
代法臣謂國家用攻則宜取其近而兵勢不危用守則
必圖其久而民力不匱然後取文帝和樂之德無孝武
哀痛之悔則天下幸甚
二年仲淹再議攻守䟽曰臣切惟國家太平日久而一
旦西戎背德陵犯邊鄙公卿大夫争進計策而未能副
陛下憂邊之心且議攻者謂守則示弱議守者謂攻必
速禍是二議卒不能合也臣前至延安所謂復諸寨為
守禦之備次則幸其休兵輙遣一介示招納之意朝廷
以羣言之異未垂采納今臣領慶州日夜思之乃知攻
有利害守有安危何則盖攻其遠者則害必至攻其近
者則利必随守以土丁則安守以東兵則危臣謂攻遠
而害者如諸路深入則將無素謀士無素勇或風沙失
道或雨雪彌旬進則困大河絶漠之限退則有乘危扼
險之憂臣謂攻近而利者在延安慶陽之間有金湯白
豹之阻本皆漢寨陷為賊境隔延慶兵馬之援為蕃漢
交易之市姦商往来物貨叢聚此誠要害之地如别路
入宼數百里外應接不及則當遠為牽制金湯白豹等
寨可乘虚取之因險設陣布車横塹不與馳突擇其要
地作為城壘則我無不利之虞至於合水華池鳳州平
戎柔遠德靖六寨兵甲糧斛可就屯泊固非守備之煩
也環州定邊寨鎮戎軍乾興寨相望八十餘里二寨之
間有胡蘆泉今属賊泉為義渠朝那二郡之交其南有
明珠滅藏之族若進兵據胡蘆泉為軍壁北斷賊路則
二族自安宜無異志又朝那之西秦亭之東有水洛城
亦為之限今策應之兵由儀隴二州十驛始至如進修
水洛斷賊入秦亭之路其利甚大非徒通四路之勢因
以張三軍之威也臣謂守以土兵則安者以其習山川
道路之利懷父母妻子之戀無久戍之苦無數易之弊
臣謂守以東兵則危者盖費厚則困于財戍久則聚其
怨財困則難用怨聚則難保民力日窮士心日離他變
之生出於不測臣所謂攻宜取其近而兵勢不危守宜
圖其久而民力不匱招納之策可行於其間今奉詔宜
令嚴加捍禦觀舋而動與鄰道協心而共圖之又覩赦
文謂彼無驕動則我不侵掠臣恐賊寇一隅遠在數百
里外應援不及須為牽制之策以沮賊氣至時諸路重
兵豈能安坐如無素定之畫又無行營之備恐當牽制
之時茫然無措雖見利而莫敢進觀舋而莫敢動寇勢
愈盛邊患愈深叛亡之人日助賊筭不可不大為之謀
也願朝廷於守策之外更備攻術彼寇其西我圖其東
彼寇其東我圖其西寧有備而不行豈當行而無備也
所謂備者必先得密旨許抽將帥便宜從事并先降空
名宣敕之類恐可行之日奏請不及臣前曾遣人入界
通往来之問或更有人至不可不答如朝廷先降密旨
令往復議論歲年之間當有成事若謂邊將之耻未雪
而不欲俯就臣恐諸路更有不支其耻益大賊或潜結
諸蕃并勢合謀則禦之必難且兵馬精勁西戎之所長
也金帛豐富中國之所有也禮義不可化干戈不可取
則當任其所有勝其所長此霸王之道也臣前知越州
每歲納稅絹十二萬和買絹二十萬一郡之入凡三十
萬儻以啖戎是費一郡之入而息天下之弊也
時文彦博經略涇原帝以涇原傷夷欲對徙仲淹遣王
懷德喻之仲淹謝曰涇原地重苐恐臣不足當此路與
韓琦同經略涇原並駐涇州琦兼秦鳳臣兼環慶涇原
有警臣與韓琦合秦鳳環慶之兵掎角而進若秦鳳環
慶有警亦可率涇原之師為援臣當與琦練兵選將漸
復横山以斷賊臂不數年間可期平定矣願詔龐籍兼
領環慶以成首尾之勢秦州委文彦博慶州用滕宗諒
捴之孫沔亦可辦集渭州一武臣足矣帝采用其言
仲淹又論元昊請和不可許者三大可防者三上疏曰
臣等久分戎寄未議策勲上玷朝廷俯慙鄙懷心究利
害目擊勝負三年于兹備詳本末今元昊遣人赴闕將
議納和其来人已稱六宅使伊州刺史觀其命官之意
欲與朝廷抗禮臣恐不改僭號意朝廷開許為鼎峙之
國又慮尚懷隂謀卑詞厚禮請稱兀卒以緩國家之計
臣等敢不為朝廷思經久之策防生靈之患哉臣等謂
繼遷當時用計脫身竊弄凶器德明外示納欵内實養
謀至元昊則悖慢侮常大為邊患以累世奸雄之志而
屢戰屢勝未有挫屈何故乞和雖朝廷示招納之意契
丹邀通好之功以臣等料之實因累年用兵蕃界勞擾
交鋒之下傷折亦多所獲器械鞍馬皆歸元昊其下胥
怨無所厚獲其横山蕃部點集最苦但漢兵未勝戎人
重土不敢背賊勉為驅馳爾今元昊知衆之疲聞下之
怨乃求息肩養銳以逞兇志非心服中國而来也臣等
謂元昊如大言過望為不改僭號之請則有不可許者
三如卑辭厚禮從兀卒之稱亦有大可防者三何謂不
可許者三自古四遠在荒服之外聖帝明王恤其邊患
柔而格之不吝賜與未有假天王之號者也何則與之
金帛可節儉而補也鴻名大號天下之神器豈私假於
人哉唯石晉藉契丹援立之功又中國逼小纔數十州
偷生一時無卜世卜年之意故薦號於彼壊中國大法
而終不能厭其心遂為吞噬遽成亡國一代君臣為千
古之罪人自契丹稱帝滅晉之後參用漢之禮樂故事
勢強盛常有輕中國之心我國家富有四海非石晉逼
小偷生之時元昊世受朝廷爵命非有契丹開晉之功
此不可許者一也又諸處公家文字并軍民語言皆呼
昊賊人知逆順去就之分尚或逋亡末由禁止今元昊
於天都山營造所居已逼漢界如更許以大號此後公
家文字并軍民語言當有西帝西朝之稱天都山必有
建都郊祀之僭其陜西戎兵邊人負過必逃其地盖有
歸矣至於四方豪士稍不得志則攘臂而去無有逆順
去就之分彼多得漢人則禮樂事勢與契丹並立夾困
中國豈復有太平之望邪此不可許者二也又議者皆
謂元昊戎人也無居中國之心欲自尊於諸蕃尔臣等
謂拓拔珪石勒劉聦苻堅赫連勃勃之徒皆戎人也並
居中原近則李克用父子沙陁人也進據太原後都西
洛皆漢人進謀誘而致之昨定川事後元昊有偽詔諭
鎮戍兵民有定關輔之言此其驗盖漢家之叛人不樂
處異域中心謀侵據漢地所得城壘必使漢人守之如
契丹得山後諸州皆令漢人為之官守或朝廷假元昊
僭號是將啟之斯為叛人之助甚矣此不可許者三也
何謂大可防者三元昊以累世姦雄之資一旦僭逆初
遣人至猶稱臣奉表及劉平之陷賊氣乃驕再遣賀九
言至上書朝廷便不稱臣其辭頓慢而後屢勝當有大
言過望乃人情之常也若卑辭厚禮便肯從兀卒之稱
皆隂謀也是果以山界之困暫求息肩使中國解兵三
四年間將帥懈慢士伍驕堕邊備不嚴戎政漸弛却如
前暴發則中國不能支梧此大可防者一也又從德明
納欵之後經謀不息西擊吐蕃回鶻拓疆數千里至元
昊事勢稍盛乃稱尊悖禮背負朝廷結連北部情跡盡
見大為邊患偶未深入今復起詐端以欵我兵而休息
其衆又欲併力專志併吞唃廝囉等諸蕃去秦州一帶
籬落為將来再舉之利緣元昊初叛之時親攻延州是
本有侵陷郡國之志今復彊盛豈便息心且朝廷四十
年恩信所被一朝反側豈有發既叛之謀蓄未挫之銳
而能久守盟信者乎此大可防者二也又從德明納欵
後来使蕃漢之人入京師賈販憧憧道路百貨所歸獲
中國之利充于窟穴賊因其事力乃興兵為亂今兹五
年用度必困乃卑辭厚禮迎合我意欲復圖中國之利
待其給用既畢却求舋興兵以快本意狼子野心固難
馴伏今若通和或再許靈夏蕃漢之人依前出入京師
深為不便緣自前往来叛状未彰情無蠧害今既為強
敵之虜稔禍未已必窺伺國家及夾帶亡命入蕃或與
姦人别有結連或使刺客竊發驚擾朝廷又此類必所
在恣縱甚於昔時有事何以處置此大可防者三也臣
等乞朝廷俟元昊所遣人至觀其所請彼如大言過望
堅求僭稱則乞朝廷答云上畏天地宗廟不可私許大
號壊中國之法彼卑辭厚禮止是求兀卒之稱則按唐
單于可汗故事有許之之理亦預防其隂謀嚴飭邊臣
修葺城寨訓練軍馬儲蓄粮草以俻虚詐俟一二年間
見其表裏及邊備牢固方可那減戍兵於近裏屯泊緣
西戎自古翻覆朝廷不可休兵以啟不虞之變如求割
熟戸則乞答云靈夏甚有漢戸能割歸朝廷否況横山
蕃部安於内附一旦驅之則驚擾生事必不為西界之
用彼如求至京師依前来出入賈販則乞答云昨来戰
闘之後甚有軍民沒陣其子孫骨肉銜怨至深必恐道
塗之中多有讎殺致西界相疑更却生事只於邊上建
置㩁場交易有無各得其所彼如邀我自今而後罷修
城寨則乞答云邊界熟戸生有讎怨常相侵害須藉城
寨駐兵方能鎮静使各安居尔若自餘更有非禮之求
朝廷或難應副即且拒之不必從也但厚遣来人善詞
回答使遷延往来即逾四月賊不能舉矣至秋則無足
畏也何以言之臣等觀朝廷信賞必罰今已明白帥臣
奉詔得以便宜又舊將漸升前弊稍除將責實效約束
將佐不令輕出訓練軍馬率多變法但今極邊城寨或
未堅全新集之兵未可大戰若賊今春便来以臣等計
之尚可憂慮然大軍持重竒兵襲擊宜無定川之負也
如候秋而来則城寨多固軍馬已練或堅壁而守或據
險而戰無足畏矣臣等已議一二年間訓兵三四萬使
號令齊一陣伍精熟又能使熟戸蕃兵與正軍参用則
横山一帶族帳可以圖之降我者使之納質厚其官賞
各令安居籍為熟戸拒我者以精兵加之不從則戮我
軍鼓行山界不為朝去暮還之計元昊聞之若舉國而
来我則退守邊寨足以困彼之衆若遣偏師而来我則
據險以待之蕃兵無粮不能久聚退散之後我兵復進
使彼復集每歲三五出元昊諸廂之兵多在河外頻来
應敵疲於奔命則山界蕃部勢窮援弱且近於我自求
内附内選酋豪以鎮之足以斷元昊之手足矣然乞朝
廷以平定大計為意當軍行之時不以小勝小衂黜陟
將帥則三五年間可集大功仍詔中國臣寮不得諱言
邊事以沮永圖我太祖太宗統闢四海創萬世之基業
今以三五年之勞再定西陲豈為晚邪契丹聞國家深
長之謀必懼而保盟不復輕動然後中國有太平之期
矣臣等所以言彼賊非禮之求不必從者盖有此議也
或曰今王師不利者數四而未思戢兵何也臣等謂不
然國家太平日久將不知兵兵不習戰以致不利非中
國事力不敵四遠非今之軍士不逮古昔盖太平忘戰
之弊尔今邊臣中有心力之人鑒其覆轍各思更張將
有勝賊之計昔漢楚之戰不以多負罷兵而終有天下
安祿山之亂所向無前郭子儀日夜謀慮王師復振而
終滅大盜今國家以天下全盛之勢豈有偶勝偶負而
自謂中國不可振而邊陲不可禦邪斯惑之甚矣或曰
兵不可久久則民困而財匱臣等謂不然争勝逐利之
師則有巧遲拙速之異如其外禦四遠則自古未嘗廢
兵是以山海之利皆歸邊用抑為此也況即目邊上城
壘經今春修葺漸以險固兵民力役自當減罷又每歲
春夏之交軍馬甚可抽退於數百里間就食芻粮亦足
省入中之費減饋運之勞庶乎民不困而財不匱非如
西事之初人人畏懼未測虜情所屯軍馬不敢少退臣
等更思興利減費之筭以為之助臣等早蒙聖奬擢貳
清班西事以来供國麄使三年塞下日勞月憂豈不願
聞納和少圖休息非樂職矢石之間盖見西賊強梗未
衰挾以變詐若朝廷處置失宜他時悖亂為中原大禍
豈止今日邊患哉臣等是以不敢念身世之安忘國家
之憂須罄芻蕘少期補助其元昊来人到闕伏望聖慈
於納和禦侮之間審其處置為聖朝長久之慮天下幸
甚
仲淹又奏乞揀選往邊上屯駐兵士疏曰臣竊見去年
以来自京差撥禁軍往陜西邊上屯戍内有諸處鄉軍
雇到經販之人并向南諸處廂軍揀上添填逐指揮内
有小弱怯懦之人道路指笑及到邊上不堪披帶教閱
虚破禁軍諸般請受支賜今来又差發兵士五千人往
秦州添屯并續有諸軍發往邊上替換欲乞指揮下殿
前馬步軍司應在京及畿内諸軍今来并向去合起發
往邊上兵士並須逐指揮依次勾来本司子細揀選下
小弱不堪披帶之人更不令發往邊上其揀下小弱人
數内元係在京諸司庫務并外路廂軍如却願歸本處
舊指揮者並令送還内有身材比舊等樣小三兩指却
少壮得力者即不得揀下所有年老病患之人即等第
與剰員安排其逐指揮人員年老疾患不得力者亦便
揀選别與安排却於本指揮向下人員十將内揀選得
功并武藝高強人升一兩資權管勾當候轉員日依本
資施行如本指揮人員十將内無可選揀即於以次指
揮内選揀令權管補填勾當所貴在路便有幹了軍員
部轄各得齊整不至依前作過其所差兵士本營在外
州軍府者即委逐處長吏都監監押依此揀選起發仍
乞指揮諸路部署司將去年秋後差到屯駐駐泊并今
後差到兵士並依此揀選施行訖逐旋開坐聞奏
仲淹又乞散直等處揀有武勇心力人䟽曰臣竊知散
直并下班殿侍内甚有經歷喫得辛苦之人可以邊上
使喚乞特降指揮下殿前司於散直下班殿侍内揀選
或有心力並具姓名聞奏當議再行揀選内曾有過犯
人如武勇出倫亦别具姓名聞奏本班人員不得抑遏
漏落當行勘斷其揀到人數别分等第内上等人及識
文字者差在闕人員處權管勾當三周年無過犯得力
者令逐處保明奏取旨使與轉三班差遣權管與依轉
員例遞遷安排有功勞者特行升擢大叚勝於年老轉
員之人有誤戰敵緣西北事大常須先選人在軍中使
喚以備邊事
五年仲淹為參知政事奏陜西河北攻守䟽曰臣蒙聖
恩非次奬擢待罪兩府日夜憂迫恐負陛下委用之意
臣等誠無所長但塞下初還粗知邊事不敢有隐臣等
聞三代以還皆有邊陲之患以至侵淩中國被于渭洛
齊晉逐之於前秦漢驅之於後中原始清人倫乃叙逮
於西晉之弱各部紛爭天寶之末石晉之際中國不幸
皆罹其害自周世宗北征之後雖疆土未復夷夏稍分
我祖宗奕世修俻大庇生民今西北二方復相交搆夾
困中國元昊率先叛命兵犯延安次犯鎮戎煞傷軍民
曾無虚歲中國之兵討伐未利而北敵舉十萬衆謂元
昊是舅甥之邦責中國不當稱兵此交搆之跡更何疑
哉國家以生民之故增物帛以續盟好彼既獲利方肻
旋師今乘西夏通順之議又欲主盟邀功自尊大元昊
屢戰勝且倚北部事勢雖求通順實欲息肩亦如北部
大獲厚利候其物力稍豐可以舉衆則必長驅深入有
吞并關輔之志何以知之昨定川之戰我師不利彼作
偽詔誘脅邊人欲定關中其謀不細盖漢多叛人陷於
窮漠衣食嗜好皆不如意必以苻堅劉元海元魏故事
日夜游說元昊是知非獨元昊意在侵漢實漢之叛人
日夜為賊之謀也朝廷若從其通順則北敵邀功自為
主盟下視中國邀求無厭多方困我而終於用兵矣若
拒絶其意則元昊今秋必復大舉北敵亦必遣使問我
拒絶元昊之故或便稱兵塞外張勢脅我國家至時寧
不疑懼必於陜西選將抽兵移于河北未戰而西陲已
虚元昊乘虚而来必得志於關輔此二敵交搆之勢何
以禦之臣等思度是和與不和俱為大患然則為今之
謀者莫若擇帥練兵處置邊事日夜計略為用武之策
以和好為權宜以戰守為實事彼知我有謀有備不敢
輕舉則盟約可久矣如不我知輕負盟約我則乘彼之
驕可困可擊未必能為中國之患也臣等請畫一言之
一和策
臣觀西戎蓄禍積有歲年德明在時已聞僭擬元昊方
壮遂肆兇驕外倚北戎内淩中國屢戰屢勝未嘗挫衂
而乃輙求通順實圖休息所獲者大利所屈者虚稱然
猶干請多端姦謀未測國家以生靈為念不可不納如
唐高祖太宗應天順人百戰百勝猶屈於突厥當戎王
始亡為之舉哀廢朝三日遣百寮詣舘吊其来使其屈
禮之甚也又太宗騎六騎於渭上見頡利與語復親與
之盟頡利既退左右勸擊之太宗謂我擊彼敗懼而修
德後患必深乃周旋俯就使之驕怠一旦遣李靖擒之
威震四極此盛王之謀也陛下如唐高祖太宗隆禮敦
信以盟好為權宜選將練兵以攻守為實事彼不背盟
我則撫納無倦彼將負德我則攻守皆宜如此則結好
之策未有失也
二陜西守策
元昊自来通順之時歲受恩賜朝廷撫納甚厚未嘗有
失尚猶時擾邊境殺戮將吏暨叛命以来累次大舉曾
無沮敗乃求通順實蓄隂謀非屈伏之志也朝廷若以
權宜許之更當嚴作守備然陜西久屯大兵供費殫竭
減兵則守俻不足不減則物力已困臣等請緣邊城寨
愈加繕完使戎虜之心無所窺伺又久守之計須用土
兵各諳山川多習戰闘比之東兵戰守功倍然緣邊次
邊土兵數少分守不足更當於要便城寨招置土兵若
近裏土兵願改隸邊寨者即遷其家而團集之況昨来
慶州創起大順城欲置振武保捷兵兩指揮仍於永興
華耀土兵中召其願守塞者而應募甚衆何則關内諸
州土兵多在邊上或得代歸營而數月之間復出遠戍
豈徒星霜之苦極傷骨肉之恩征夫不保其家離婦頗
多犯法人情不免久則怨起如得并遷其家於緣邊住
營更免出軍父母妻子樂於完聚戰則相救守則相安
或謂若土兵攜家居于塞下則全分請給其費尤多不
然土兵月給差少人素號精強使之戍邊於東兵數復
可自今於逐路漸為增益二年已来方能整齊有非一
朝可驟改也又陜西新刺保捷土兵其中尫弱不堪戰
陣者宜沙汰之使歸于田畝既省軍費復增農力然後
東兵三分中一分屯邊以助土兵之勢一分移入次邊
或屯關輔以息饋餉之困一分歸京師以嚴禁衛之防
彼如納欵未變則東兵三分中可更減退又緣邊無稅
之地所招弓箭手必使聚居險要每一兩指揮共修一
堡以完其家與城寨相應彼戎小至則使属戸蕃兵暨
弓箭手與諸寨土兵共力禦捍彼戎大舉則二旬之前
必聞舉集我之沿邊軍馬盡可勾呼駐於堅城以待敵
之進退緣邊山岅重複彼之重兵必循大川而行先求
疾速俟其得勝使我師沮而不出方敢散兵虜掠過越
險阻更無顧慮我若持重不戰則彼之重兵行川路中
糧草無所給牛羊無所獲不數日人馬困弊彼之重兵
更不敢越險又未能決勝必不得已而散兵虜掠我於
山谷村落中伏精銳以待之彼散掠之兵輕而寡弱可
擊可逐使散無所掠聚不得戰欲長驅深入我則使諸
將出竒以躡其後欲全師以歸我則使諸城出兵以乘
其弊彼將進退有禍不三兩舉勢必敗亡此守策之要
也
三陜西攻策
元昊巣穴實在河外河外之兵懦而罕戰惟横山一帶
蕃部東至麟府西至原渭二千餘里人馬精勁慣習戰
闘與漢界相附每大舉入宼必為前鋒故西戎以山界
蕃部為強兵漢家以山界属戸及弓箭為善戰以此觀
之各以邊人為強理固明矣所以秦漢驅逐西戎必先
得山界彼則遠遁然後以河為限宼不深入儻元昊歸
欵則請假和策以待之如未通順或順而翻覆則有可
攻之策非窮兵黷武角勝於絶漠之外也臣等嘗計陜
西四路之兵緫數幾三十萬非不多也然各分守城寨
故每歲戰兵大率不過二萬餘人坐食芻糧不敢舉動
歲歲設俻常如宼至不知賊人之謀果犯何路賊界則
不然種落散居衣食自給忽尔點集併攻一路故貔貅
之衆動號十餘萬人以我分散之兵拒彼專一之勢衆
寡不敵遂及散敗且彼為客當勞而反逸我為主當逸
而反勞我若復用此計彼勞我逸則取勝必矣臣等請
於鄜延環慶涇原路各選將佐三五人使臣一二十人
步兵二萬騎兵三千以為三軍以新定陣法訓練歲餘
候其精勇然後觀賊之隙使三軍掠于横山更進兵降
者納質厚賞各令安土拒者併兵急擊必破其族假若
鄜延一軍先出賊必大舉来應我則退守邊寨或據險
要不與大戰不越旬日彼自困彼勢將潰歸則我環慶
之軍復出焉彼若再圖點集来拒王師則又有涇原之
師乘間而入使賊奔命不暇部落攜怨則我兵勢自振
如宥州綏州金湯白豹折薑等寨皆可就而城之其山
界蕃部去元昊且遠求援不及又我以堅城據之以精
兵臨之彼既樂其土復逼以威必須歸附以圖安全三
五年間山界可以盡取此春秋時吳用三師破楚之策
也元昊若失横山之勢可謂斷其右臂矣矧漢唐之舊
疆豈今日之生事也
四河北備策
臣等於陜西緣邊頗究利害所陳三策必可施用而國
家禦敵之計在北為大臣等敢不經心且北戎久強在
後唐日以兵四十萬送石高祖至洛陽立為天子而還
遂與石晉為父子之邦邀求無厭晉不能支一旦舋起
長驅南牧直抵京師虜石少主及當時公卿盡室而去
幽燕遂陷為中原敗績之耻尚未能雪國家以生靈之
故與之結和將休兵養民有所待也及天下無事人人
懷安不復有征戰之議前年北敵驟變詭謀稱兵燕薊
有背盟之變割地之請國家倉卒無備難於用兵遂增
重賂以續前好彼既獲利方肻旋師今乘元昊通順之
議又欲邀主盟之功其勢愈重苟不大為之備禍未可
量臣等固請朝廷力行七事以防大患一密為經略二
再議兵屯三專於選將四急於教戰五訓練義勇六修
京師外城七密定討伐之謀一密為經略者自河朔罷
兵以来幾四十年州郡因循武事廢弛凡謀興葺則罪
其引惹昨朝廷選差轉運使盖欲革去舊弊預為之防
然既有本職則日為冗事所嬰未暇周慮請選有材識
近臣假以都轉運使之名暫往經畫使親視邊壘精究
利害凡邊計未備者皆條上而更置之不出半年歸奏
闕下更令中書樞密院子細詢訪熟議經久之計若敵
情驟變則我有以待之矣二再議屯兵者自来真定府
定州高陽關分為三路其所轄兵馬未甚整齊乃有一
州兵馬却属兩路之處又未曉本路將来於何處控扼
合用重兵若干又甚處只宜固守合屯兵若干及三路
互相應援次第須差近臣往彼密為經略方可預定法
制臨時不至差失或事宜未動亦當相度兵馬合那減
於何處駐泊使就芻糧以省邊費庶免先自匱乏至用
兵之日重困生民三專於選將者委樞密院於閤門祗
候使臣已上選人三班院使臣中選人殿前馬步軍司
於軍旅中選人或有智略或有材武堪邊上試用者逐
旋進呈據選到人數以籍記之候本路有闕則從而差
授如此則三二年間得人多矣四急於教戰者於陜西
四路抽取曾押戰隊使臣十數人更授以新議八陣之
法遣往河北閱習諸軍使各知竒正循環之術應敵無
窮五訓練義勇者今河北所籍義勇雖約唐之府兵法
制三時農務一時教戰然未建府衛之官而法制不行
號令不一須别選知州知縣縣令可治兵者并增置將
校使人人各知軍中之法應敵可用斯則強兵制勝之
本矣六修京師外城者後唐無備契丹一舉直䧟洛陽石
晉無備契丹一舉直䧟京師故契丹之心於今驕慢必謂
邊城堅而難攻京師坦而無備一朝稱兵必謀深入我以
京師無備必促河朔重兵與之力戰戰或不勝則敵馬益
驕更無顧慮直叩澶淵張犯闕之勢至時遣使邀我欲以
大河為界我既無備將何以禦從之不可拒之必難又振逼
京師何以為計若京城堅完則戒河朔重兵不與之戰
彼不能戰則無乘勝之氣欲謀深入則前有堅城後有
重兵必將沮而自退退而不整則邀之可也是則修京城
者非徒禦寇誠以伐深入之謀也漢惠帝時起六里内男
女城長安二年而畢唐明皇時城長安九十日畢考法於
古擇利于今京城之修盖無疑矣然須二年成之則民不
勞苦人不驚駭矣七密定討伐之謀者彼幽燕數州人本
漢俗思漢之意子孫不忘太宗皇帝既克河東乘勝北討
數州吏民望風請命惟幽州未破我軍虚驚班師以来
歲月緜遠如天限其北無復輕議一昨盟好已摇安保
其往當訓兵養馬密為方略以待其變未變則我不先
舉變則我有後圖指彼數州決其收復使彼思漢之俗
復為吾民成太宗皇帝赫怒之志雪石晉千古之耻則
陛下之功如天如日著于無窮矣
仲淹又奏元昊求和所争疆界乞更不問䟽曰臣竊觀
史籍見前代帝王與外國結和通好禮意甚重非志不
高而力不足也盖懼邊事不息困耗生民用兵久之必
生他變而為社稷之憂如漢高帝唐太宗身經百戰大
服天下不敢黷武而屈事外國者正為此也及其國力
強盛將帥得人則長驅破敵以雪天下之耻今北敵西
戎合謀并力夾困中原西兵數年未能平定近方遣使
往復以議通順而延州塞門并河東豐州之地舊有属
戸居之則為我利自元昊驅掠西去遂為隙地中國利
害不繫於此今衆議須欲復得塞門以全疆土借如祖
宗朝北陷易州西失靈夏及其和好皆略而不言耻以
前失之醜而求無用之地今西戎貪恡不足與争但名
體已順餘可假借以成和好然後重議邊事退移兵馬
減省糧草綏我生民勤我稼穡選將練士使國富民強
以待四遠之變此帝王有道之術社稷無窮之福也如
欲與敵國理曲直決勝負以耗兆民以危天下語之則
易行之實難臣備位二府當思安危大計不敢避人謗
議上下共說累陛下包荒之德以重增宵旰之憂臣不
勝懇迫惶恐之至
仲淹又奏乞宣諭大臣定河東捍禦策䟽曰臣竊見契
丹遣使来朝廷言欲西征今邊上探報皆稱契丹大發
兵馬討伐呆家族并夾山部落及稱亦與元昊兵馬相
煞又報元昊亦已點集左廂軍馬既是二國舉動大兵
必有大事以臣料之夾山等蕃部小族豈二國盡舉大
兵攻討此可疑一也又元昊自来惟倚契丹侵淩中原
今無大故何敢便與契丹相絶而舉兵相持此可疑二
也自古聖賢議論皆稱異域無信今朝廷便欲倚憑此
可疑三也前来契丹邀中國進納物帛欲屈伏朝廷元
昊僭號擾邊屢擒將帥如盟信可保何至此今日之舉
又可疑四也河東地震數年占書亦主城陷今二國之
兵萃於彼方此又可大疑五也又邊上探得契丹遣使
二道至南山寧化軍岢嵐軍後面覷步谷口道路此又
可大疑六也設或二國不守盟信卒然奔衝以數十萬
衆乘不備而来河東軍馬不多名將極少衆寡不敵誰
敢決戰此大可憂一也契丹素善攻城今探得點集床
子弩并砲手皆攻城之具與昔時不同況元昊界無城
可攻如却入漢界併攻此兩城破而屠之則其餘城乘
風可下此大可憂二也萬一此度却未奔衝以取中國
之信使安於疑為後舉之策此大可憂三也今乞聖慈
顧問大臣如契丹可以保信必不入宼亦不與元昊連
衡則乞今日同署一奏納於御前使中外安静不更憂
疑他日或誤大事責有所歸如大臣不敢保信則乞指
揮大臣今日更不歸廳便畫禦捍之策抽何路軍馬用
何人將帥添若干錢帛據何處要害如此定策猶恐後
時不能當二敵之勢或更因循度日直候大宼入境然
後為謀則河東一傾危逼宗社臣待罪兩府義當極論
不敢有隐繫聖斷處之
仲淹又奏為契丹請絶元昊進貢利害疏曰臣竊見契
丹来書稱朝廷曾請契丹止遏元昊今聞名體未順遂
舉兵討伐又請朝廷絶元昊進貢契丹安肻為朝廷特
舉大兵以討元昊此不可信一也若自與元昊有隙必
行討伐其人使即合堅請阻絶元昊何却只問楊守素
往来次第是無必討之意此不可信二也余靖等今有
見契丹親信須指揮夏州令楊守素入南朝勾當必是
動有關報今来北使却言北朝並不知子細此不可信
三也萬一契丹必有深隙須行討伐必堅要阻絶元昊
豈暇問於南朝名體順不順顯是契丹虚稱為朝廷西
征駐重兵於雲朔如元昊以誓書未立入宼河東亦足
相為聲援得至則享厚利如元昊更不入宼納誓書于
朝廷則契丹自為因行討伐使元昊入貢以此為功而
駐兵雲朔以邀重報是契丹進退有利而俱為我害也
臣謂朝廷今日答書則易將報必難而專於致賂欲滿
其志則契丹大兵起肻虚舉而善退願朝廷孰慮此事
先且大議俻邊之策然後遣使往来使其知我有備無
必勝之理則亦可以遏其邀功求報之心縱背盟好亦
有以待之少減生靈之禍
仲淹又奏乞罷參知政事知邊郡䟽曰臣近與韓琦上
言陜西邊畫略陳八事須朝廷遣使便宜處置方可辦
集又近覩手詔下問合用何人鎮彼西方兩府已奏見
選人進呈即今西人議和變詐難信成與不成大須防
將来之患臣久居邊塞下誠無寸功如言鎮彼西方保
於無事則臣不敢當但稍知邊情願在驅策雖無竒效
可平大患惟期夙夜經畫措置兵馬財賦及指蹤諸將
同心協力以禦深入之虞今防秋事近恐失於後時願
聖慈早賜指揮罷臣參知政事知邊上一郡帶安撫之
名足以照管邊事乞更不帶招討部署職任
元年右正言孫沔論范仲淹答元昊書上䟽曰臣伏自
前月以来聞中外言昊賊使高延德持書至延州有歸
伏朝廷之意范仲淹以書諭之令去僭號方可納欵仍
聞大臣頗有異議或言忠義可賞者或言專命可戮者
此數人皆平斷天下事何是非智識其相遠悖如是又
臣寮上言者多相矛盾竊恐衆論紛撓以致惑亂視聽
臣朝夕思之未知孰得今偶有所見揣昊賊情偽之計
原邊臣得失之謀其理有三敢悉陳之萬一上合聖聦
亦愚人之極慮也一者以西陲蕃戸久来貿鬻羊馬藥
物歲數百萬至於米䀋飲食皆資於内地自昊賊背逆
凡二年謹察邊防禁絶交易彼又驅率闘戰殺害父子
量其蕃族怨望者衆矣今忽来歸順者盖知中國必未
納其姦謀將紿其族類必曰我為爾請和通其有無朝
廷未允耳此將以激怒其衆使為邊患也二者近聞昊
賊入宼涇原騎十餘萬此亦慮我知其盡銳離於巣穴
而以别路攻其不備故使延德偽来貢欵而緩我鄜延
一路之兵也三者范仲淹夙負時望多士歸慕今處邊
任得將士心軍民受賜中外所聞故昊賊未測其才謀
因用延德為反間以謀撓我師使疑而退黜之賊得其
計矣臣又謂仲淹移書有利害者三焉一者賊請歸欵
以我不許為激衆之謀今仲淹答而許之則賊之策不
得行此亦我權其利也二者賊以計緩我鄜延一路入
攻之兵則我本無深討之策雖其詐来之意於邊境之
慮亦無害也三者賊謀撓我師而仲淹答其書雖於軍
政無損實亦自蹈先機今大臣果謂其專命或言其可
斬者若有姦謀深利此言使賊知之因致悖慢之言偽
為交結之意起市虎拾塵之說設並馬草具之事冀朝
廷疑仲淹而朋比有嫉害者從而媒糵之大則受誅滅
之罪小則必竄逐其身使國家一朝失賢三軍無帥去
邊地之長城開賊衆之大路此實可憂之甚者也臣又
見前歲王德用被罪廢黜本其事發之因亦由臣寮以
䜟記之言形貌之肖章奏交上何止於三使曾参被殺
人之名而不得自明也盖德用至公之節得軍中之情
有緫統之望為遠人所知驟獲憂疑忽然廢弃使邊鄙
無大將而朝廷終不敢起德用豈非昊賊以密謀挾邪
而中害良善也今仲淹盡誠許國立義忘軀獨處遠徼
不顧危亡求之品流罕有倫擬在陛下聖哲推其本心
令得盡節則天下之幸也臣恐昊賊即設姦計復答其
書矯陷仲淹暗合臣說則望陛下念之以辯其詐使賢
材不為賊所欺逐則昊賊亡滅可立俟矣或曰蕃宼小
醜安有遠圖臣對曰預備則無患過慮則少失若昊賊
實欲歸欵料之雖過於事無損即如前歲賊使六十餘
人峨冠變服托以貢奉宣言僭稱之意時宰執謀議固
無異術但下詔削奪遣還而惟知制誥吴育上言以聖
朝太平既久兵戰不習乞且因而撫之然後備邊練將
以議攻取為便當日柄臣皆誚其怯今二年連陷將帥
覆沒兵衆豈復可以小宼待之然欲行吳育之策而未
能也況仲淹以書移賊自是閫外事宜若昊賊因而歸
順亦國家軍事之利於朝廷有何累哉今韓琦督戰無
功敗軍殺將尚不欲黜削恐傷國體況仲淹以計策或
有得失且於事未有大過豈宜輙加其罪諒陛下神機
聖斷盡在策中不待言而後知也臣與琦仲淹皆故舊
深知今論事之際必盡公言決安危之計非愛憎之心
也伏望陛下萬機之暇乙夜詳覽幸甚
歴代名臣奏議卷三百二十四
