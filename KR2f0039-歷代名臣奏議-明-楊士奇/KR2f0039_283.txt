歴代名臣奏議卷二百八十三
明楊士竒等撰
褒贈
漢成帝時梅福以為宜建三統封孔子之世以為殷後乃
上書曰臣聞不在其位不謀其政政者職也位卑而言高
者罪也越職觸罪危言世患雖伏質横分臣之願也守職
不言沒齒身全死之日尸未腐而名滅雖有景公之位伏櫪
千駟臣不貪也故願一登文石之陛涉赤墀之塗當戶牖之
法坐盡平生之愚慮亡益於時有遺於世此臣寝所以不安
食所以忘味也願陛下深省臣言臣聞存人所以自立也壅
人所以自塞也善惡之報各如其事昔者秦滅二周夷六國
隠士不顯佚民不舉絶三統滅天道是以身危子殺厥孫不
嗣所謂壅人以自塞者也故武王克殷未下車存五帝之後
封殷於宋紹夏於把明著三統示不獨有也是以姬姓半天
下遷廟之主流出於戶所謂存人以自立者也今成湯不祀
殷人亡後陛下繼嗣久微殆為此也春秋經曰宋殺其
大夫榖梁傳曰其不稱名姓以其在祖位尊之也此言
孔子故殷後也雖不正統封其子孫以為殷後禮亦宜
之何者諸侯奪宗聖庶奪適傳曰賢者子孫宜有土而
況聖人又殷之後哉昔成王以諸侯禮葬周公而皇天
動威雷風著災今仲尼之廟不出闕里孔氏子孫不免
編戶以聖人而歆匹夫之祀非皇天之意也今陛下誠
能據仲尼之素功以封其子孫則國家必獲其福又陛
下之名與天亡極何者追聖人素功封其子孫未有法
也後聖必以為則不滅之名可不勉哉
谷永上疏曰臣聞聖主尊師傅褒賢儁顯有功生則致
其爵禄死則異其禮諡昔周公薨成王葬以變禮而當
天心公叔文子卒衛侯加以美諡著為後法近事大司
空朱邑右扶風翁歸德茂天年孝宣皇帝愍册厚賜贊
命之臣靡不激揚關内侯鄭寬中有顔子之美質包商
偃之文學嚴然總五經之眇論立師傅之顯位入則鄉
唐虞之閎道王法納乎聖聽出則參冢宰之重職功列
施乎政事退食自公私門不開散賜九族田畆不益德
配周召忠合羔羊未得登司徒有家臣卒然早終尤可
悼痛臣愚以為宜加其葬禮賜之令諡以章尊師褒賢
顯功之德上弔贈寬中甚厚
蜀後主時昝隆乞立諸葛亮廟表曰臣聞周人懷召伯
之德甘棠為之不伐越王思范蠡之功鑄金以存其像
自漢興以来小善小德而圖形立廟者多矣況亮德範
遐邇勲盖季世興王室之不壊實斯人之是頼而烝嘗
止於私門廟像闕而莫立使百姓巷祭戎夷野祀非所
以存德念功述追在昔者也今若盡順民心則瀆而無
典建之京師又偪宗廟此聖懷所以懷疑也臣愚以為
宜因近其墓立之於沔陽使所親屬以時賜祭凡其臣
故吏欲奉祠者皆限至廟斷其私祀以崇正禮
晉武帝太康中議郎段灼上疏追理鄧艾曰故征西將
軍鄧艾心懷至忠而荷反逆之名平定巴蜀而受三族
之誅臣竊悼之惜哉言艾之反也以艾性剛急矜功伐
善而不能協同朋𩔖輕犯雅俗失君子之心故莫肯理
之臣敢昧死言艾所以不反之狀艾本屯田掌犢人宣
皇帝拔之於農吏之中顯之於宰府之職處内外之官
據文武之任所在輙有名績固足以明宣皇帝之知人
矣會值洮西之役官兵失利刺史王經困於圍城之中
當爾之時二州危懼隴右懔懔幾非國家之有也先帝
以為深憂重慮思惟可以安邊殺敵莫賢於艾故授之
以兵馬解狄道之圍圍解留屯上邽承官軍大敗之後
士卒破膽將吏無氣倉庫空虚噐械殫盡艾欲積榖彊
兵以待有事是歲少雨又為區種之法手執耒耜率先
將士所統萬數而身不離僕虜之勞親執士卒之役故
落門段谷之戰能以少擊多摧破彊賊斬首萬計遂委
艾以廟勝成圖指授長策艾受命忘身龍驤麟振前無
堅敵蜀地險阻山高谷深而艾步乘不滿二萬束馬懸
車自投死地勇氣淩雲將士乘勢故能使劉禪震怖君
臣面縛軍不踰時而巴蜀蕩定此又固足以彰先帝之
善任矣艾功名已成亦當書之竹帛傳祚萬世七十老
公復何所求哉艾以禪初降遠郡未附矯令承制權安
社稷雖違常科有合古義原心定罪事可詳論故鎮西
將軍鍾會有吞天下之心恐艾威名知必不同因其疑
似構成其事艾被詔書即遣強兵束身就縛不敢顧望
誠自知奉見先帝必無當死之理也會受誅之後艾參
佐官屬部曲將吏愚戇相聚自共追艾破壊檻車觧其
囚執艾在困地是以狼狽失據夫反非小事若懷惡心
即當謀及豪傑然後乃能興動大衆不聞艾有腹心一
人臨死口無惡言獨受腹背之誅豈不哀哉故見之者
垂涕聞之者歎息此賈誼所以慷慨於漢文天下之事
可為痛哭者良有以也陛下龍興闡弘大度受誅之家
不拘叙用聽艾立後祭祀不絕昔秦人憐白起之無罪
吳人傷子胥之冤酷皆為之立祠天下之人為艾悼心
痛恨亦由是也謂可聽艾門生故吏收艾屍柩歸葬舊
墓還其田宅以平蜀之功繼封其後使艾闔棺定諡死
無所恨赦冤魂於黃泉收信義於後世則天下徇名之
士思立功之臣必投湯火樂為陛下死矣帝省表甚嘉
其意
惠帝時趙王倫誅解系并戮其妻子後齊王冏起義時
以裴解為冤首倫秀既誅冏乃奏曰臣聞興微繼絶聖
主之高政貶惡嘉善春秋之美談是以武王封比干之
墓表商容之閭誠幽明之故有以相通也孫秀逆亂滅
佐命之國誅骨鯁之臣以斵喪王室肆其虐戾功臣之
後多見泯滅至如張華裴頠各以見憚取誅於時系結
同以羔羊被害歐陽建等無罪而死百姓憐之陛下更
日月之光照布惟新之明命然此等未蒙恩理昔欒卻
降在皂隸而春秋傳其人幽王絶功臣之後棄賢者子
孫而詩人以為刺臣備忝右職思竭股肱獻納愚誠若
合聖意可羣官通議八坐議以系等清公正直為奸邪
所疾無罪横戮冤痛已甚如大司馬所啟彰明枉直顯
宣當否使冤魂無愧無恨為恩大矣永寕二年追贈光
禄大夫改葬加弔祭焉
蕩隂之役侍中嵇紹為亂兵所害征虜將軍司馬王接
議曰夫謀人之軍軍敗則死之謀人之國國危則亡之
古之道也蕩隂之役百官奔北唯嵇紹守職以遇不道
可謂臣矣又可稱痛矣今山東方欲大舉宜明高節以
號令天下依春秋褒三累之義加紹致命之賞則遐邇
向風莫敢不肅矣朝廷從之
東晉元帝時周札一門五侯王敦憚之遣參軍賀鸞盡
掩殺札兄弟及敦死札等故吏並詣闕訟周氏之冤宜
加贈諡事下八坐尚書卞壼議以札石頭之役開門延
寇遂使賊敦恣亂札之責也追贈意所未安懋筵兄弟
宜復本位司徒王導議以札在石頭忠存社稷義在亡
身至於往年之事自臣等有識以上與札情豈有異此
言實貫於聖鑒論者見姦逆既彰便欲徵往年已有不
臣之漸即復使爾要當時衆所未悟其姦萌札與臣等
便以身許國死而後已札亦尋取梟夷朝廷檄命既下
大事既定便正以為逆黨邪正失所進退無據誠國體
所宜深惜臣謂宜與周顗戴若思等同例尚書令郄鑒
議曰夫褒貶臧否宜令體明例通今周戴以死節復位
周札以開門同例事異賞均意所疑惑如司徒議謂往
年之事自有識以上皆與札不異此為邪正坦然有在
昔宋文失禮華樂荷不臣之罰齊靈嬖孽高厚有從昏
之戮以古況今譙王周戴宜受若此之責何加贈復位
之有乎今據已顯復則札宜貶責明矣導重議曰省令
君議必札之開門與譙王周戴異今札開門直出風言
竟實事邪便以風言定褒貶意莫若原情考徵也論者
謂札知隗協亂政信敦匡救苟匡救信姦佞除即所謂
流四凶族以隆人主巍巍之功耳如此札所以忠於社
稷也後敦悖謬出所不圖札亦闔門不同以此滅族是
其死於為義也夫信敦當時之匡救不圖將来之大逆
惡隗協之亂政不失為臣之貞節者於時朝士豈惟周
札邪若盡謂不忠懼有誣乎譙王周戴各以死衛國斯
亦人臣之節也但所見有同異然期之於必忠故宜申
明耳即如令君議宋華齊高其在隗協矣昔子糾之難
召忽死之管仲不死若以死為賢則管仲當貶若以不
死為賢則召忽死為失先典何以兩通之明為忠之情
同也死雖是忠之一節亦不必為忠皆當死也漢祖遺
約非劉氏不王非功臣不侯違命天下共誅之後吕后
侯諸吕周勃從之王陵廷爭可不謂忠乎周勃誅吕尊
文安漢社稷忠莫尚焉則王陵又何足言而前史兩為
美談固知死與不死爭與不爭苟原情盡意不可定於
一槩也且札闔棺定諡違逆黨順受戮凶邪不負忠義
明矣鑒又駁不同而朝廷竟從導議
成帝時蘇峻之難光禄大夫散騎常侍卞壼率勵散衆
及左右吏數百人與賊苦戰死之二子眕盱見父歿相
隨赴賊同時見害峻平朝議贈壼左光禄大夫加散騎
常侍尚書郎弘訥議以為死事之臣古今所重卞令忠
貞之節當書於竹帛今之封贈實未副衆望謂宜加鼎
司之號以旌忠烈之勲司徒王導見議進贈驃騎將軍
加侍中訥重議曰夫事親莫大於孝事君莫尚於忠唯
孝也故能盡敬竭誠唯忠也故能見危授命此在人之
大節臣子之極行也案壼委質三朝盡規翼亮遭世險
難存亡以之受顧託之重居端右之任擁衛至尊則有
保傅之恩正色在朝則有匪躬之節賊峻造逆戮力致
討身當矢旝再對賊鋒父子并命可謂破家為國守死
勤事昔許男疾終猶蒙二等之贈況壼伏節國難者乎
夫賞疑從重況在不疑可謂上準許穆下同嵇紹則允
合典謨克厭衆望於是改贈壺侍中驃騎將軍開府儀
同三司諡曰忠貞祠以太牢贈世子眕散騎侍郎眕弟
盱奉車都尉母裴氏撫二子屍哭曰父為忠臣汝為孝
子夫何恨乎徵士翟湯聞之歎曰父死於君子死於父
忠孝之道萃於一門咸康六年成帝追思壼下詔曰壼
立朝忠恪喪身兇宼所封懸遠租秩薄少妻息不贍以
為慨然可給實口廪其後盜發壼墓屍僵髮鬢蒼白面
如生兩手悉拳爪甲穿達手背安帝詔給錢十萬以脩
塋兆
東陽許孜郡察孝廉不起巾褐終身年八十餘卒於家
邑人號其居為孝順里咸康中太守張虞上疏曰臣聞
聖賢明訓存乎舉善褒貶所興不遠千載謹按所領吳
寧縣牧故人許孜至性孝友立節清峻與物恭譲言行
不貳當其奉師則在三之義盡及其喪親實古今之所
難咸稱殊𩔖致感猛獸弭害雖臣不及見然備聞斯語
竊謂蔡順董黯無以過之孜沒積年其子尚在性行純
慤今亦家於墓側臣以為孜之履操世所希逮宜標其
令跡甄其後嗣以醻既往以奬方來陽秋傳曰善善及
其子孫臣不達大體請臺量議䟽奏詔旌表門閭蠲復
其子孫
穆帝永和十二年殷浩卒後將改葬其故吏顧悅之上
疏訟浩曰伏見故中軍將軍揚州刺史殷浩體德沈粹
識理淹長風流雅勝聲盖當時再臨神州萬里肅清勲
績茂著聖朝欽嘉遂授分陜推轂之任戎旗既建出鎮
夀陽驅其豺狼翦其荆棘收羅向義廣開屯田沐雨櫛
風等勤臺僕仰憑皇威羣醜革面進軍河洛脩復園陵
不虞之變中路猖蹶遂令為山之功崩於垂成忠欵之
志於是而廢既受削黜自擯山海杜門終身與世兩絶
可謂克己復禮窮而無怨者也尋浩所犯盖負敗之常
科非即情之永責論其名德深誠則如彼察其補過罪
己則如此豈可棄而不悉法有餘冤方今宅兆已成埏
隧已開懸棺而窆禮同庶人存亡有非命之分九泉無
自訴之期仰感三良昊天罔極若使明詔爰發旌我善
人崇復本官遠彰幽昧斯則國家威恩有兼濟之美死
而可作無負心之恨疏奏詔追復浩本官
武帝初吉挹為魏興太守苻堅將韋鍾數攻魏興挹屢
敗之後賊衆繼至挹力不能支城陷被執不屈而死車
騎將軍桓沖上言曰故輕車將軍魏興挹祖朗西臺傾
覆隕身守節挹世篤忠孝乃心本朝臣亡兄温昔伐咸
陽軍次灞水挹攜將二弟單馬來奔錄其此誠仍加擢
授自新野太守轉在魏興久處兵任委以邊戍疆埸歸
懷著稱所蒞前年狡氐縱逸浮河而下挹孤城獨立衆
無一旅外摧凶銳内固津要虜賊舟船俘馘千計而賊
并力攻圍經歴時月會襄陽失守邊情沮喪加衆寡勢
殊以至陷沒挹辭氣慷慨志在不辱杖刃推戈期之以
隕將吏持守用不即斃遂乃杜口無言絶粒而死挹參
軍史穎近於賊中得還齎挹臨終手疏并具說意狀挹
之忠志猶在可錄若蒙天施垂曲宥之恩則榮加枯朽
惠隆泉壤矣帝嘉之追贈益州刺史
武帝太元中封羊祜兄玄孫之子法興為鉅平侯邑五
千戶以桓玄黨誅國除尚書祠部郎荀伯子上表訟之
曰臣聞咎繇無嗣臧文以為深嘆伯氏奪邑管仲所以
稱仁功高可百世不泯濫賞無得崇朝故太傅鉅平侯
羊祜明德通賢國之宗主勲參佐命功成平吳而後嗣
闕然烝嘗莫寄漢以蕭何元功故絶世輙繼愚謂鉅平
之封宜同鄼國故太尉廣陵公靳準黨翼賊倫禍加淮
南因逆為利竊饗大邦值西朝政刑失裁中興因而不
奪今王道維新豈可不大判臧否謂廣陵國宜在削除
故太保衛瓘本爵菑陽縣公既被横害乃進茅土始贈
蘭陵又轉江夏中朝名臣多非理終瓘功德無殊而獨
受偏賞謂宜罷其郡封復邑菑陽則與奪有倫善惡分
矣竟寢不報
王敦之難刁協死敦平周顗戴若思等皆被顯贈惟協
以出奔不在其例咸康中協子彛上疏訟之在位者多
以明帝之世褒貶已定非所得更議且協不能抗節隕
身乃出奔遇害不可復其官爵也丹陽尹殷融議曰王
敦惡逆罪不容誅則協之善亦不容賞若以忠非良圖
謀事失筭以此為責者盖此於譏議之間耳即凶殘之
誅以為國刑將何以沮勸乎當敦專逼之時慶賞威刑
專自己出是以元帝慮深崇本以協為比事由國計盖
不為私昔孔寧儀行父從君於昏楚復其位者君之黨
故也況協之比君在於義順且中興四佐位為朝首于
時事窮計屈奉命違寇非謂逃刑謂宜顯贈以明忠義
恭帝時傅季友代宋國公劉裕作求加贈劉穆之表曰
臣聞崇賢旌善王化所先念功簡勞義深追遠故司勲
秉策在勤必記德之休明沒而彌著故尚書左僕射前
軍將軍臣劉穆之爰自布衣協佐義始内竭謀猷外勤
庶政密勿軍國心力俱盡及登庸朝右尹司京畿敷讃
百揆翼新大猷頃戎車遠役居中作捍撫寕之勲實洽
朝野識量局致棟幹之噐也方宣讃盛化緝隆聖世志
績未究遠邇悼心皇恩褒述班同三事榮哀既備寵靈
已泰臣伏思尋自義熙草創艱患未弭外虞既殷内難
亦洊時屯世故靡有寧歲臣以寡劣負荷國重實賴穆
之匡翼之勲豈唯讜言嘉謀溢于民聽若乃忠規密謨
潜慮帷幕造膝詭辭莫見其際事隔於皇朝功隠於視
聽者不可勝記所以陳力一紀遂克有成出征入輔幸
不辱命微夫人之左右未有寧濟其事者履謙居寡守
之彌固每議及封爵輙深自抑絕所以勲高當年而茅
土弗及撫事永念胡寕可昧謂宜加贈正司追甄土宇
俾忠貞之烈不泯於身後大賚所及永秩於善人臣契
闊屯夷旋觀終始金蘭之分義深情感是以獻其乃懷
布之朝聽所啟上合請付外詳議
齊高帝建元初故宋建平王景素秀才劉璡上書曰臣
聞曾子孝於其親而沈乎水介生忠於其主而焚於火
何則仁也不必可依信也不必可恃昔者墨翟議雲梯
於荆臺之下宋人逐之夷叔為衛君隠難於晉公子殪
之李牧北折龍庭之旗南拒全秦之卒趙君不圖其功
賜以利劍陳蕃白首固義忘生事主漢靈不明其忠卒
被刑戮彼數子者皆身栖青雲之上而困於泥塵之裏
誠以危行不容於衰世孤立聚尤於衆人加讒諂蛆蠱
其中謗隙蜂飛而至故也臣聞浸潤之行骨肉離絶疑
似一至君臣易心此中山所以歔欷奏樂孟博所以慷
慨囊頭者也臣每惟故舉將宋建平王之禍悲徹骨髓
氣凝霜霰今旋鼎啟運人神改物生罪尚宥死冤必申
臣誠不忍王之負謗而不雪故敢明言其理臣聞孝弟
為志者不以犯上曾子不逆薪而爨知其不為暴也秦
仁獲麑知其可為傅也臣聞王之事獻太妃也朝夕不
違養甘苦不見色帳下進珍饌太妃未食王投箸輟飯
太妃起居有不安王傍行蓬髮臣聞求忠臣者於孝子
之門安有孝如王而不忠者乎其可明一也當泰始元
徽中王公貴人無謁景寧陵者王獨抗情而行不以趨
時捨義出鎮入朝必俛拜陵所王尚不棄先君豈背今
君乎其可明二也王博聞而容衆與諫而愛士與人言
呴呴若有傷聞人之善譽而進之見人之惡掩而誨之
李蔚之蓬蘆之寒素也王枉駕而訊之何季穆等宣簡
王之舅也王提挈以升之王虚己以厚天下之士尚不
欲傷一人之心何乃親戚圖相菹膾乎其可明三也臣
昔以法曹參軍奉訊於聽朝之末王每斷獄降聲辭和
顔色以待士女之訟時見夏伯以童子縲縶王愴然改
貌用不加刑徐州嘗歲飢王散秩粟俸帛以繼民之乏
蠲理冤疑咸息繇務所在皆有愛於民臣聞善人國之
紀也安有仁於民庶而虐其宗國者乎其可明四也王
脩身潔行言無近雜内去聲酌之娛外無田弋之好每
所臨踐不加穿築直衛不繁第宅無改荆州高齋刻楹
柏構王廢而不處昔朝廷欲賜王東陵甲第又辭而不
當兩宫所遺珍玩塵於笥篋無他嬖私不耽内寵姬嬙
數人皆詔令所賜王身食不踰一肉噐用瓦素時有獻
鏤玉噐王顧謂何昌寓曰我持此安所用哉乃謝而反
之王恭巳蹈義若此其可明五也王之在荆州也時獻
太妃初薨宋明帝新棄天下京畿諸王又相繼非命王
乃徵入為太常楚下人士並勸勿下王謂為臣而距先
皇之命不忠為子不奉親之窀穸不孝於是棄西州之
重而匍伏北闕王若志欲倔彊便應高枕江漢何為屈
折而受制於人乎其可明六也王名高海内義重太山
耆幼懷仁士庶慕德故從昏者忌明同枉者毁正搦弦
為鉤張一作百行坐欬嚏皆生風塵會王季符負&KR1412;流
謗事會讒人之心權醜相扇䲭梟奮翼王雖遘愍離凶
而誠分彌欵散情中孚揮㡿滿素虞玩之銜使歸旋世
子入質京邑續解徐州請身東第後求會稽降階外撫
虞玩殷煥實為詮譯誠心殷勤備留聖聽王若侜張跋
扈何事若斯其可明七也自是以後日同殊論蒼梧之
衰德既彰羣小之姦慝彌廣下盈其毒上不可依時長
王竝見誅鋤公卿如蹈虎尾衆人翕翕莫不注仰於王
廂閤諸人同謀異志王心不從利忠不背本執周天賜
而斬之以距王宜與等遣司馬孫謙歸欵朝廷王若欲
擬非覬寧當如此乎其可明八也又是年五月以後道
路皆謂阮佃夫等欲潜圖宫禁因兵北襲而黃回高道
慶等傅搆其事武人奬亂更相恐脅至六月而京師徵
賦車徒將講衆北壘都鄙疑駭僉言釁作垣祗袒因民
情囂蕩揚聲北奔紿辭惑衆窮亂極禍會州人自都還
掖門已閉殊不知臺中安不王既素籍異論謂為信然
收率疲弱志在投散冰炭在懷但恐遲後何圖兵以順
出翻為逆動乎夫往來之人諠譁幻惑皆出輦轂非從
徐州起也且臺以六月晦夜無何呼北兵以至皆登陴
抽刃而朱方七月朔猶緩帶從容其晚聞哀都變亂始
乃鳩兵簡甲耳王豈先造禍哉其可明九也王聞京室
有難坐不安食不甘言及太后未嘗不交巾掩泣又臨
危之際撫檻而嘆曰吾恐三才於斯絶矣兹豈不誠在
本朝以天下為憂乎自非深忠遠槩孰能身滅之不恤
獨眷眷國家安危哉其可明十也夫王起兵之日止在
匡救昏難放殛姦盜非他故也請較言之當時君臣之
道治亂云何楊運長阮佃夫為有&KR1412;邪為無&KR1412;邪若其
無&KR1412;何故為戮若其有&KR1412;討之何辜王豈不知君親之
無將乎顧以救火之家豈遑先白丈人非不恭也徒以
運屬陵喪智力無所用之蹉跌傾覆此乃時也豈謂反
乎果然今日王亡明日宋亡王何負於社稷何媿於天
下哉臣聞武王克商未及下車而封王子之墓漢高定
天下過大梁躡燕代脩信陵之祀存望諸之裔晉世受
命亦追王陵之冤而詔其孫為郎夫比干殷辛之罪人
也無忌魏之疑臣也樂毅燕之逃將也彦雲齊之賊而
晉害也適逢聖明之君革運創制昭功誠蕩嫌怨請議
天下之善也或殊世而相明故四賢咸濟其令問三后
馳光於萬葉君子榮其輝小人服其義今陛下尊英雄
之高軌振逸世之竒聲何至仍衰世之異議以掩賢人
之名哉若王之中外不明終始蹈德臣懼方今之人不
復為善矣且世之興衰何代無有今齊苖裔萬世之後
其能無汚隆乎苟前良可廢何以勸後之能者伏願上
同周漢西晉之如彼下為來胤垂範之如此倘能降明
詔踐枉道使往王得洗謗議拯冥魂賜以王禮反葬則
民之從義猶若回風之卷草也臣聞鸛鳴臯垤則降隂
吐雨騰蛇聳躍而沈雲欝冥但傷臣言輕落毛身如横
芥神高聽邈終焉莫省直欲内不負心庶將來知王之
意耳
明帝建武中任昉代范雲作表求立太宰竟陵王子良
碑曰臣雲言原夫存樹風猷沒著徽烈既絶故老之口
必資不刊之書而藏諸名山則陵谷遷貿府之延閣則
青編落簡然則配天之迹存乎泗水之上素王之道紀
於沂川之側由是崇師之義擬迹於西河尊主之情致
之於堯禹故精廬妄啟必窮鐫勒之盛君長一城亦盡
刊刻之美况乎甄陶周召孕育伊顔故太宰竟陵文宣
王臣某與存與亡則義形社稷嚴天配帝則周公其人
體國端朝出藩入守進思必告之道退無苟利之專五
教以倫百揆時序若夫一言一行盛德之風琴書藝業
述作之茂道非兼濟事止樂善亦無得而稱焉人之云
亡忽移歲序䲭鴞東徙松檟成行六府臣僚三藩士女
人蓄油素家懷鉛筆瞻彼景山徒然望慕昔晉氏初禁
立碑魏舒之亡亦從班列而阮略既泯故首冐嚴科為
之者竟免刑戮置之者反蒙嘉歎至於道被如仁功參
微管本宜在常均之外故太宰淵丞相嶷親賢並軌即
為成規乞依二公前例賜許刊立寧容使長想九原樵
蘇罔識其禁駐蹕長陵輶軒不知所適臣里閭孤賤才
無可甄值齊網之弘弛賓客之禁策名委質忽焉二紀
慮先犬馬厚恩不答而弊帷毁盖未蓐螻蟻珠𥜗玉匣
遽飾幽泉陛下弘奬名教不隔微物使臣得駿奔南浦
長號北陵既曲逢前施實仰覬後澤倘錄杜預山頂之
言庶存馬駿必拜之感臨表悲懼言不自宣
後魏孝文帝太和中著作佐郎成淹上表曰臣聞經疆
啟宇實良將之功褒德酬庸乃聖王之務昔姜公杖鉞
開隆周之基韓生秉旄興鴻漢之業故能賞超當時名
垂前史若閫外功成而流言内作人主猜疑良將懷懼
樂毅所以背燕章邯所以奔楚至如鄧艾懷忠矯命寧
國赤心皎然幽顯同見而横受屠戮良可悲哀及士治
伐吳奮不顧命萬里浮江應機直指使孫皓君臣輿襯
入洛大功亦舉讒書驟至内外唱和貝錦將成微晉武
之鑒亦幾於顛沛矣每覽其事常為痛心聖主明王固
宜深察臣伏見故征南大將軍開府儀同三司青州刺
史濟南王慕容白曜祖父相資世酋東裔值皇運廓被
委節臣妾白曜生長王國飲服道教爵列上階位登帝
伯至天安初江隂夷楚敢拒王命三方阻兵連城岳峙
海岱蒼生翹首拯援聖朝乃眷南顧思救荒黎大議廟
堂顯舉元將百寮同音僉曰惟允遂推轂委誠授以專
征之任握兵十萬杖鉞一方威陵河濟則淮徐震懼師
出無鹽而申纂授首濟北太原同時消潰麋溝垣苖相
尋奔走及回麾東掃道固銜璧盤陽梁鄒肉袒請命于
時東陽未平人懷去就沈文静高崇仁擁衆不朝扇擾
邊服崔僧祐盖次陽陳顯達連兵淮海水陸鋒起揚旌
而至規援青齊士民忷忷莫不南顧時兵役既久咸有
歸心而白曜外宣皇風内盡方略身擐甲胄與士卒同
安撫初附示以恩厚三軍懷挾纊之温新民欣來蘇之
澤遂使僧祐擁徒弭旆效順軍門文静崇仁棄城竄海
次陽顯達望塵南奔聲震江吳風偃荆漢及青州剋平
文秀面縛海波清靜三齊克定逖彼東南永為國有使
天府納六州之貢濟泗息烽警之虞開岱宗封禪之略
闢山川望秩之序斯誠宗廟之靈神筭所授然抑亦白
曜與有力矣及氛翳既静爵命亦隆榮燭當時聲譽日
遠而民惡其上妄生尤隙因其功高流言惑聽巧偽亂
真朱紫難辨傷夷未瘳合門屠戮鴻勲盛德蔑爾無聞
有識之徒能不悽愴臣謂白曜策名王庭累荷榮授歴
司出内世載忠美秉鉞啟蕃折衝敵國開疆千里拔城
十二辛勤於戎旅之際契闊於矢石之間登鋒履危志
存静亂及方難既夷身膺高賞受胙河山與國昇降六
十之年寵靈已極觀其立功足明機運豈容僥倖更邀
非望者乎且於時國家士馬屯積京南跨州連鎮勢侔
雲岳主將驍雄按鉀在所莫不殉忠死難效節奉時比
之不可生心白曜足知之矣況潜逆阻兵營岱厭亂加
以王師仍舉州郡屠裂齊民勞止神膽俱喪亡燼之衆
不可與圖存離敗之民不可與語勇哉白曜果毅習戎
體嫻兵勢寧不知士民之不可藉將士之不同已據強
兵之勢因塗炭之民而欲立非常之事此愚夫之所弗
為也料此推之事可知矣伏惟陛下聖鑒自天仁孝宰
世風冠宇宙道超百王開國以來諸有罪犯極刑不得
骸骨者悉聽收葬大造之恩振古未有而白曜人舊功
高嬰禍淪覆名滅國除爵命無紹天下衆庶咸共哀憐
方之餘流應有差異願陛下揚日月之光明勲臣之績
垂天地之施慰僵屍之魂使合棺定諡歿有餘稱選其
宗近才堪驅策錫以微爵繼其絶世進可以奬勸將來
退可以顯國恩澤使存者荷莫大之恩死者受骨肉之
惠豈不美哉仰惟聖明霈然昭覽狂瞽之言伏待刑憲
高祖覽表嘉愍之
唐太宗貞觀十一年行幸過漢太尉楊震墓傷其以忠
非命親為文以祭之僕射房玄齡進曰楊震雖當夭枉
數百年後方遇聖君停輿駐蹕親降神作此文可謂雖
死猶生沒而不朽使伯起有靈當欣躍於九泉之下矣
伏讀天文且慼且慰凡百君子可不勖勵名節知為善
之效乎
玄宗天寳末張廵死節雎陽人&KR0945;其功以為降賊肅宗
未及知進士李翰傳廵功状表上之曰臣聞聖主褒死
難之士養死事之孤或親推轜車或追建邑封厚死以
慰生撫存以答亡君不遺於臣臣亦不背其君也自賊
臣搆亂據雒陽引幽朔以吞河南故御史中丞贈揚州
大都督張廵忠誼奮發率烏合守雍丘潰賊心腹及魯
炅棄甲宛葉哥舒翰敗績潼關賊遂盗神器䲭峙二京
南臨漢江西逼岐雍羣帥列城望風出奔廵守孤城不為
却賊欲繞出廵後以擾江淮廵退軍睢陽扼東南咽領
自春訖冬大戰數十小戰數百以弱制強出竒無窮殺
馘兇醜凡十餘萬賊不敢越睢陽取江淮江淮以完廵
之力也城孤糧盡外救不至猶奮羸起病摧鋒陷堅三
軍噉膚而食知死不叛城陷見執卒無撓詞慢叱兇徒
精貫白日雖古忠烈無以加焉議者罪廵以食人愚廵
以守死臣竊痛之夫忠者臣之教恕者法之情廵握節
而死非虧教也析骸以爨非本情也春秋以功覆過書
赦過宥刑在易遏惡揚善為國者錄用棄瑕今者乃欲
議廵之罪是廢教絀節不以功掩過不以刑恕情善可
遏惡可揚瑕錄而用棄非所以奬人倫明勸戒也且禄
山背德大臣將相比肩從賊廵官不朝宴不坐無一伍
之士一節之權徒奮身死節以動義旅不謂忠乎以數
千卒横挫賊鋒若無廵則無睢陽無睢陽則無江淮有
如賊因江淮之資兵廣而財積根結盤據西向以拒雖
終殱滅其曠日持久必矣今陜鄢一戰逆徒駭北王師
震其西廵扼其東此天使廵舉江淮以待陛下師至而
廵死不謂功乎古者列國侵伐猶分災救患諸將同受
國恩奉辭伐罪廵固守亦待外援援不至而食盡食盡
而及人則廵之情可求矣假廵守城之初已計食人損
數百衆以全天下臣尚謂功過相掩況非素志乎夫子
制春秋明褒貶齊桓公將封禪略不書晉文公召王河
陽書而諱之廵蒼黃之罪輕於僭禪興復之功重於糾
合今廵子亞夫雖得官不免飢寒江淮既廵所保戶口
充完宜割百戶俾食其子且彊死為厲有所歸則不為
災廵身首分裂將士骸骼不掩宜於睢陽相擇高原起
大冢招魂而葬旌善之義也臣少與廵游哀廵死難不
覩休明唯令名其榮禄也若不時紀錄月日濅悠或掩
而不傳或傳而不實廵生死不遇誠可悲悼謹撰傳一
篇昧死上倘得列于史官死骨不朽帝繇是感悟而廵
大節白於世義士多之
德宗時中書侍郎同中書門下平章事陸贄奏曰右田
緒使節度隨軍劉瞻送書與臣其書意緣奉進止令為
其亡父承嗣撰遺愛碑文故送前件馬絹等以申情貺
臣先奉恩旨令撰碑文于今半年竟未綴緝良以勸戒
之道忠義攸先褒貶之詞春秋所重爵位有僥倖而致
名稱非詐力可求將使循軌轍者畏昭憲而莫渝怙姦
妄者顧清議而知恥仲尼脩春秋而亂臣賊子懼豈必
臨之以武脅之以刑哉褒貶苟明亦足助理田承嗣阻
兵犯命靡惡不為竟逭天誅全歸土壤此乃先朝所愧
恨義士所惋嗟今田緒尚干宸嚴請頌遺愛微臣隘跼
實憤於心謬承恩光備位台輔既未能滌除姦慝匡益
大猷而又飾其愧詞以贊兇德納彼重賂以襲貪風情
所未安事固難強是以屢嘗執翰不能措詞輒投所操
太息而止緣承聖誨姑務懷柔昨見田緒使人臣亦婉
為報答但告云所為碑頌皆奉德音既異私情難承厚
貺候稍休暇續當撰成既無拒絶之言計亦不至疑阻
其來書謹封進所送馬及絹等令劉瞻便領却廻訖不
敢不奏
貞元中咸陽人或上言見白起云請為國家扞禦西陲
既而吐蕃入宼邊將敗之上以為信然欲於京城立廟
贈司徒李泌曰今將帥立功而陛下褒賞白起臣恐邊
臣解體矣且立廟祈禱將長巫風今杜郵有舊祠請詔
葺之則不至驚人耳目矣且起列國之將贈三公太重
贈兵部尚書可也從之
宣宗大中初上與宰相論元和循吏孰為第一周墀曰
臣嘗守土江西聞觀察使韋丹功德被於八州沒四十
年老稚歌思如丹尚存上即詔史館脩撰杜牧撰丹遺
愛碑仍擢其子宙為御史
宋仁宗康定元年知長垣縣蘇舜欽上疏曰臣近到闕
聞黃德和以退軍及妄奏劉平石元孫叛逆朝廷已從
軍法處分然劉平石元孫以血戰陷沒死於賊手初朝
廷未能辯明即時以兵卒監圍其第及德和既已伏辜
二族未霑恩澤遷延累日人頗疑惑古者舍爵策勲貴
其速也此雖敗衂是亦懃勞於時伏望陛下斷自睿意
詔有司於西郊備禮致祭陛下出次素服西向舉哀故
禮云軍有憂則素服哭於庫門之外赴車不載&KR1060;韔盖
古者之義也伏願即日降冊追贈賻其家族爵其子弟
使死者有知豈無冥助生者懷感必當盡忠烈士義夫
聞之震激人人思為陛下用也劉平子弟臣雖不識聞
其頗知邊事用敵西寇必有成功況國恥家讎異於他
將則吳用子胥唐拜田布即其義也
至和二年知制誥劉敞奏曰臣等據祠部員外郎直集
賢院祖無擇奏伏見至聖文宣王四十七代孫孔宗愿
襲封文宣公乃是其人未死已賜諡矣臣竊觀前史孔
子之後襲封者衆在漢魏則曰褒成褒聖宗聖在晉宋
亦曰奉聖後魏曰崇聖北齊曰恭聖後周及隋封以鄒
國唐初曰褒聖或為君或為侯為公為大夫使奉祭祀
唯漢平帝追諡孔子為褒成宣尼公遂以均為褒成君
至唐開元二十七年追諡為文宣王又以其後為文宣
公是皆以祖之美諡而加後嗣生而諡之不經甚矣欲
乞明詔有司詳求古訓或封以小國或取尊儒褒聖之
義别定美號加于封爵著于令式使千古之下無以加
於我朝之盛典也右奉聖旨送兩制詳議者臣等謹按
漢元帝初元元年以師孔霸為關内侯食邑八百戶號
褒成君而霸上書求奉孔子祭祀元帝下詔曰其令師
褒成君關内侯霸以所食八百戶祀孔子及霸卒子福
嗣福卒子房嗣房卒子莽嗣皆稱褒成君至平帝元始
二年始更以二千戶封莽為褒成侯而追諡孔子曰褒
成宣尼公以此觀之則褒成者國也宣尼者諡也公侯
者爵也褒成宣尼公者猶曰河間獻王云爾盖推宣尼
以為褒成祖非用褒成以為宣尼諡也唐世不深察此
義以褒成為夫子之諡因疑霸等號封褒成者皆襲其
祖之舊耳故遂封夫子文宣王而爵其後文宣公考校
本末甚失事理因循承襲至今不改先帝既封泰山親
祠闕里又加文宣以至聖之號則人倫之極致盛德之
顯名盡在此矣尤非其子孫臣庶所宜襲處而稱之者
也臣等以謂無擇議是可用其文宣王四十七代孫孔
宗愿伏乞改賜爵合若褒成奉聖之比上足以尊顯先
聖有不可階之勢下不失優異孔氏使得守繼世之業
改唐之失法漢之舊傳曰必也正名又曰稽古立事可
以永年此𩔖之謂也
嘉祐七年知諫院司馬光上論后妃封贈劄子曰臣伏
聞學士院新定後宫封贈父祖制度皇后與妃皆贈三
代臣竊以為不可夫禮之所慎在於尊卑之分别嫌明
微故國君沐梁大夫沐稷士沐粱盖以大夫貴近於君
故推而遠之以防僭偪之端士賤遠於君雖與之同物
無所嫌也況后妃之際實治亂之本聖人於此尤兢兢
焉皇后敵體至尊母儀四海六宫之内無與等夷妃品
秩雖貴而皇后猶為女君今封贈之典混而為一臣實
懼焉雖陛下聖明宫壼之政貴賤有倫必無僭偪之憂
然非所以别嫌疑防萌兆垂法度示子孫也昔漢文帝
幸郎署慎夫人與皇后同坐中郎將袁盎引却慎夫人
席曰且陛下既以立后慎夫人乃妾妾主豈可同坐哉
文帝善其言彼少頃同席盎猶以為不可而犯顔力爭
況著之典策以為百世之法乎臣謹按天聖中遇南郊
大禮皇大后追贈三代太妃止贈二代然則妃贈三代
乃近歲之失不可以不正也議者或謂外廷之臣凡入
兩府者皆贈三代妃正一品禮不可以後之臣竊以為
不然聖王制禮内外異宜不可均一自宰相樞密副使
名秩雖殊而比肩為臣共同職業俱贈三代不足為嫌
皇后與妃位次相亞而有妾主之分以此尤宜分别名
噐使之著明以防後世之有僭差不可鹵莽滅裂苟然
而已也臣愚欲望陛下特降聖旨改定新制自今後唯
皇后得贈三代自妃以下皆不過二代若以外廷之臣
封贈太優則乞自今後唯宰相樞密使得贈三代自參
知政事以下止於二代庶幾得禮之宜
八年光又乞罷進奏補外親劄子曰臣竊見諸路轉運
使提點刑獄知州軍等各遣親屬進奉至京師朝廷不
問官職高下親屬遠近一例推恩乃至班行幕職權知
州軍或所遣之人不係親屬者亦應齋郎及差使殿侍
此盖國初承五代姑息藩鎮之弊故有此例後來人主
嗣位之初大臣因循故事不能革正然以理推之國家
爵禄本待賢才及有功效之人今使此等無故受官誠
為太濫況近日官吏繁冗十倍於國初之時朝廷深知
其弊所以數年前别定條例減省諸色奏蔭之數若進
奏之人皆得一官則併又增數百入仕之人向來減省
蔭奏委為虚設今縱不能盡罷此等恩澤其進奏人若
係五服内親者或乞等授一官其五服外親及不係親
屬者並量賜金帛罷去庶幾少救濫官之失
光又乞矜恤陳洙遺孤狀曰右臣竊見殿中侍御史裏
行陳洙資性忠果憂公忘私禀命不永奄辭聖世垂沒
之際猶上章奏搢紳之倫靡不嗟惜宜有旌嘉異於諸
臣家素貧乏孤遺頗衆歸葬閩越道塗險遠伏望朝廷
特賜矜憫依監察御史裏行張宗誼例除子男一人官
及乞降朝旨下衢信建三州候洙喪柩至彼差人防護
津送前去亦足以示朝廷褒直勸忠終始之恩也
知湖州胡宿乞為晉太傅謝安置守冢禁樵採表曰春
秋之記太上立德其次立功謂之不朽聖人之制能禦
大災能捍大患則必見祭至於封表閭墓禁止樵蘇尋
所來而實繁盖難得而疏舉雖聖賢相去事業有間迹
其大指所以褒德旌功而已竊見晉太傅諡文靖公謝
安挺生江表忠存王室甫從衡門未褫韋帶已積台輔
之噐便繋蒼黔之心及起東山相簡文帝摧桓温九五
之逼破苻堅百萬之衆名盖當世功濟諸華號文武之
偉人為風流之稱首張文規所撰吳興錄稱安墓在長
城縣南六十五里初葬建康之梅山為陳始興王叔陵
發其冢裔孫夷吾為長城令徙於縣南三鴉崗按長城
即今長興縣臣昨受詔除出忝州任到官之日遂移本
縣訪墳栢所在據大理寺丞知縣事裴大亮状於縣南
萬安鄉三鴉崗訪得安冢履地十畝有畸古老相傳謂
之謝墓田路去縣與吳興錄所載略同墓旁社戶十六
歲時祭拜舊有叢祠不堪其陋臣量破公省錢委大亮
移置佳處重建祠堂凡屋十二遣工往塑其像冠服儀
衛悉用當時之制然祠墓差僻人迹罕至若無給復之
守恐罹樵牧之患昔信陵濁世之公子漢初蒙守冢之
給介推霸者之陪隸晉復啟環山之封況如安者高德
卓然雖人隔本朝功訖前世穆然清風猶在庶物臣每
見郊丘所肆赦前代忠烈立廟所在莫不申飭長吏嚴
加虔奉欲乞聖慈特降宸旨於安冢旁申禁樵採給復
五家以備灑掃守護之役勅州縣官吏歲時祠祭以明
聖朝紀元功褒有德之意
歴代名臣奏議卷二百八十三
