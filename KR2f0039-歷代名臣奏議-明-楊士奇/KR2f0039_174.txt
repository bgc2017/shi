歴代名臣奏議卷一百七十四
明楊士竒等撰
去邪
唐太宗貞觀初上謂侍臣曰朕觀前代䜛佞之徒皆國
之蟊賊也或巧言令色朋黨比周若暗主庸君莫不以
之迷惑忠臣孝子所以泣血銜冤故叢蘭欲茂秋風敗
之王者欲明讒人蔽之此事著於史籍不能具道至如
齊隋間讒譛事耳目所接者略與公等言之斛律明月
齊朝良將威震敵國周家每歲斵汾河冰慮齊兵之西
渡及明月被祖孝徵讒構伏誅周人始有吞齊之心高
熲有經國大才為隋文帝贊成覇業知國政者二十餘
載天下賴以康寧文帝唯婦言是聽特令擯斥及為煬
帝所殺刑政由是衰壊又隋太子勇撫軍監國凡二十
年國亦早有定分楊素欺主㒺上賊害良善使父子之
道一朝滅於天性逆亂之源自此開矣隋文既淆混嫡
庶竟禍及其身社稷尋亦覆敗古人云代亂則讒勝誠
非妄言朕每防萌杜漸用絶䜛構之端猶恐心力所不
至或不能覺悟前史云猛獸處山林藜藿為之不採直
臣立朝廷奸邪為之寝謀此實朕所望於羣公也魏徵
曰禮云戒慎乎其所不睹恐懼乎其所不聞詩云愷悌
君子無信䜛言䜛言㒺極交亂四國又孔子惡利口之
覆邦家盖為此也臣嘗觀自古有國有家者若曲受䜛
譛妄害忠良必宗廟丘墟市朝霜露矣願陛下深慎之
貞觀五年治書侍御史權萬紀侍御史李仁發俱以告
訐譛毁蒙引見遂任心彈射肆其欺㒺令在上震怒臣
下無以自安外知其不可而莫能論爭給事中魏徵正
色而奏之曰權萬紀李仁發並是小人不識大體以譛
毁為是告訐為直凡所彈射皆非有罪陛下掩其所短
收其一切乃騁其奸計附下㒺上多行無禮以取強直
之名誣房玄齡斥退張亮無所肅厲徒損聖明道路之
人皆興謗議臣伏度聖心必不以為謀慮深長可委以
棟梁之任將以言無所避忌欲以警厲羣臣若信狎回
邪猶不可以小謀大羣臣素無矯偽空使臣下離心以
其齡亮之徒猶不可得伸其枉直其餘疎淺孰能免其
欺㒺伏願陛下留意再思自驅使二人以来有一弘益
臣即甘心斧鉞受不忠之罪陛下縱未能舉善以崇德
豈可進奸而自由乎太宗欣然納之賜徵絹五百匹其
萬紀奸狀漸露仁發亦觧出萬紀貶連州司馬朝廷咸
相慶賀焉
太宗時僕州刺史龐相夀貪濁有聞追還觧任自陳幕
府之舊太宗深矜之使人謂之曰爾是我舊左右今取
他物祗應為貧賜爾絹百匹即還向任更莫作罪過魏
徵進諫曰相夀猥濫遠近所知今以故舊私情赦其貪
濁更加以厚賞還令復任然相夀性識未知愧恥幕府
左右其數甚多人皆恃恩私足使為善者懼太宗欣然
納之引相夀於前謂之曰我昔為王與一府作主今為
天子為四海作主既為四海作主不可偏與一府恩澤
向欲令爾重任侍臣云爾若任必使為善者皆不用心
侍臣所執既是便不得申我私意乃賜物而遣之相夀
默然流涕而去
時傅奕為大史令有僧自西域来能呪人使立死復呪
即蘇上試之驗以告奕奕曰此邪術也臣聞邪不干正
請使呪臣必不能行上命僧呪奕奕初無所覺須臾僧
復僵仆遂不復蘇
高宗顯慶元年王義方擢侍御史不再旬會李義府縱
大理囚婦淳于迫其丞畢正義縊死無敢白其奸義方
自以興縣屬不三時拜御史且疾當世附離匪人以欺
朝廷内決劾奏意必得罪即問計於母母曰昔王母伏
劒成陵之誼汝能盡忠吾願之死不恨義方即上言天
子置公卿大夫士欲水火相濟塩梅相成不得獨是獨
非也昔堯失之四凶漢高祖失之陳豨光武失之逄萌
魏武失之張邈彼聖傑之主然皆失於前而得於後今
陛下撫萬邦而有之蠻區夷落罪無逃罰况輦轂下奸
臣肆虐乎殺人滅口此生殺之柄不自主出而下移佞
臣履霜堅冰彌不可長請下有司雜治正義死狀即具
法冠對伏叱義府下跪讀所言帝方安義府狡佞恨義
方以孤士觸宰相貶莱州司戸參軍
調露元年上幸東都司農卿韋元機作上陽宫制度弘
壯侍御史狄仁傑劾奏元機導上為奢泰免其官左司
即中王本立恃恩用事朝廷畏之仁傑奏其奸上特原
之仁傑曰陛下何惜罪人以虧王法必欲曲赦本立請
棄臣於無人之境為忠貞之戒本立竟得罪由是朝廷
肅然
武后神功元年来俊臣倚勢貪淫前後羅織誅人不可
勝計諸武共發其事繋獄有司處以極刑奏上三日不
出王及善上言曰俊臣國之元惡不去之必動搖朝廷
吉頊曰俊臣結聚不逞誣搆良善贓賄如山冤魂塞路
國之賊也太后下其奏俊臣棄市仇家爭噉其肉
聖歷二年太后幸三陽宫有胡僧邀車駕觀葬舍利太
后許之仁傑跪於馬前曰佛者戎狄之神不足以屈天
下之主彼胡僧詭譎直欲招致萬乘以惑遠近之人耳
太后中道而還曰以成吾直臣之氣
久視元年以張易之為奉宸令每内殿曲宴輙引易之
昌宗飲博嘲戲昌宗衣羽衣吹笙乘木鶴扵庭中太后
選美少年為奉宸内供奉右補闕朱敬則諫曰陛下内
寵易之昌宗足矣而侯祥等明自媒衒求入供奉醜慢
無恥臣職諫爭不敢不奏太后勞之
武后時魏元忠為洛中長史張易之暴奴亂都市元忠
杖殺之及為相嘗面奏臣承之宰相不能盡忠死節使
小人在側臣之罪也太后不悅由是諸張深怨之乃譛
元忠嘗言太后年老不若挟太子為久長太后怒元忠
謀反下元忠獄竟坐貶元忠高要尉元忠入辤上言曰
臣老向嶺南十死一生但陛下必思臣言因指易之昌
宗曰此二小兒終為亂階
時桓彦範為司刑少卿張昌宗引妖人迎占言計不軌
宋璟請窮治其奸武后以昌宗嘗自歸不許彦範諫曰
昌宗謬横思苞禍心億測天命皇神降怒自擿其咎推
原厥情盖防事暴之日得引首以免未敗則候時為逆
此凶詭之臣熒惑聖心既自歸露而尚與妖人祈福禳
觧則果於必成初無悔意今而宥之誠恐昌宗自謂應
運天下浩然從之父在子稱尊為逆子君在臣圖位為
逆臣逆而不誅社稷懼亡請付三司考治
時来俊臣侯思止舞文法數誅陷大臣人皆懾懼李昭
德每奏其誣㒺不道狀卒搒殺思止其黨稍摧沮然昭
德頗怙權為衆指目魯王府功曹參軍丘愔上䟽曰臣
聞魏冉誅庶族以安秦忠也弱諸侯以強國功也然出
入自專擊斷無忌威震人主不聞有王張禄一言而卒
用憂死向使昭王不即覺悟則秦之覇業或不傳子孫
陛下天授以前萬機獨斷公卿百執具職而已自長夀
以来厭怠細政擢委昭德秉摠權綱而才小任重負氣
強愎聾盲下民芻狗同列刻薄慶賞多所矯虔聲威翕
習天下杜口臣伏見南臺敕目羣臣奏請陛下制已曰
可而昭德建言不可制又從之且人臣參奉機密獻可
替否事或便利不豫咨謀而畫可已行方興駮異是陽
露擅命以示於人歸美引咎誼不𩔖此一切奏讞皆承
風指隂相傅會臣觀其膽乃大於身鼻息所衝上拂雲
漢夫小家治生千百之貲將以託人尚憂失授況天下
之重可輕委寄乎履霜堅冰須防其漸大權一去收之
良難願陛下察臣之言
時李嶠為内史與監察御史張廷珪薦李邕文高氣方
直才任諫諍乃召拜左拾遺御史中丞宋璟劾張昌宗
等反狀武后不應邕立階下大言曰璟所陳社稷大計
陛下當聽后色解即可璟奏邕出或讓曰子位卑一忤
旨禍不測邕曰不如是名亦不傳中宗立鄭普思以方
技幸擢秘書監邕諫曰陛下躬政日淺有九重之嚴未
聞道路横議今籍籍皆言普思馮詭惑說妖祥陛下不
知猥見驅使孔子曰詩三百一言以蔽之曰思無邪陛
下誠以普思術可致長生則爽鳩氏且因之永有天下
非陛下乃今可得能致神人邪秦漢且因之永有天下
非陛下乃今可得能致佛法邪梁武帝且因之永有天
下非陛下乃今可得能鬼道邪墨翟干寳且各獻其主
永有天下非陛下乃今可得自古堯舜稱聖者臣觀所
以行皆在人事敦睦九族平章百姓不聞以鬼神道治
天下惟陛下省察
中宗復位時侍中桓彦範上書誡帝曰道路籍籍皆云
胡僧慧範託浮屠法詭惑后妃出入禁奥瀆撓朝政陛
下嘗輕騎微服數幸其居上下汙慢君臣虧替臣謂興
化致治以康乂國家者繇進善而棄惡孔子曰執左道
以亂政者殺假鬼神以危人者殺今慧範亂政危人者
也不急誅且有變除惡務本願早裁之帝孱昏狃左右
不能有所省納
神龍元年鄭普思聚黨扵雍岐二州謀作亂事覺西京
留守蘇瓌收繫窮治之上抑瓌而佑普思待御史范獻
忠進曰請斬蘇瓌上曰何故對曰瓌為留守大臣不能
先斬普思然後奏聞使之熒惑聖聽其罪大矣且普思
反狀明白而陛下曲為申理王者不死殆謂是乎魏元
忠奏曰蘇瓌長者用刑不枉普思法當死上流普思於
儋州餘黨伏誅
景龍元年僧慧範為銀青光禄大夫上庸公於東都作
大像府庫為之虚耗上及韋后皆重之無敢指目者侍
御史魏傳弓奏曰刑賞國之大事陛下賞己妄加豈宜
刑所不及上乃削黜慧範放於家
四年以鍾紹京為中書令典朝政紹京縱情賞罰衆皆
惡之太常少卿薛稷言於上曰紹京雖有勲勞素無才
德出自胥徒超居元宰恐失聖朝具瞻之美出為蜀州
刺史
中宗時崔日用與薛稷爭於上前稷曰日用傾側附武
三思非忠臣賣友邀功非義士日用曰稷附張易之宗
楚客非傾側而何上兩罷之
睿帝即位時宰相多太平公主之黨劉幽求與羽林將
軍張暐謀使中書侍郎王琚言於上曰竇懷貞崔湜岑
曦皆因公主得進日夜為謀不軌若不早圖一旦事起
太上皇何以得安請速誅之上以為然暐洩其謀上流
幽求於封州
玄宗開元元年詔周利貞及滑州刺史裴談等皆酷吏
宜終身勿齒後利貞復授珍州司馬明年授夷州刺史
黃門侍郎張廷珪執奏曰陛下英斷聖明四海心服所
謂英斷殄凶逆正朝廷是也所謂聖明辨忠邪信賞罰
是也利貞宗武舊黨鉏僇桓敬自陛下登宸極布新政
奪其班級遷之遐荒以允天下之望義士猶以罰輕為
望今錫以朱紱委以藩維是絀奸不必行也䟽入遂寢
四年京兆尹崔日知貪暴不法李傑將糾之日知反搆
傑罪侍御史楊瑒廷奏曰若糾彈之司使奸人得而恐
喝則御史臺可廢矣上遽命傑視事貶日知歙縣丞
二十四年張守珪使平盧討擊使安禄山討奚契丹敗
績守珪奏請斬之禄山臨刑呼曰大丈夫欲滅奚契丹
柰何殺禄山乃更執送京師上惜其才赦之張九齡固
爭曰失律喪師不可不誅且其貌有反相不殺必為後
患上曰卿勿以王夷甫識石勒枉害忠良竟赦之
德宗時起盧把為饒州刺史給事中袁高當草詔見宰
相盧翰劉從一曰杞當國矯誣隂賊斥忠誼傲明德反
易天常使宗祏失守天下疣痏朝廷不寘以法才示貶
黜今還授大州天下其謂何翰等不悅命舍人作詔詔
出高執不下奏曰陛下用杞為相出入三年附下㒺上
使陛下越在草莽羣臣願食其肉且不厭漢法三光不
明雨旱不時皆宰相請罪小者免大者戮杞罪萬誅陛
下赦不誅止貶新州俄又内移今復拜刺史誠失天下
望帝曰杞不逮是朕之過朕已再赦答曰杞天資詭險
非不逮彼固所餘赦者止赦其罪不宜授刺史願問外
廷并敕中人聽於民若億兆異臣之言臣請前死諫官
亦力爭帝前帝曰與上佐可乎羣臣奉詔翌日遣使慰
高曰朕惟卿言切至已如奏太子少保韋倫曰高言勁
挺自是陛下一良臣宜加優禮
時判度支班宏卒官中書侍郎同中書門下平章事陸
贄薦李巽帝漫許之而自用裴延齡贄奏曰臣聞君子
小人用舍不並國家否泰恒必由之君子道長小人道
消於是上下交而萬物通此所以為泰也小人道長君
子道消於是上下不交而萬物不通此所以為否也夫
小人扵蔽明害理如目之有眯耳之有充嘉穀之有蟊
梁木之有蠹也眯離婁之目則天地四方之位不分矣
充子野之耳則雷霆蠅黽之聲莫辨矣雖后稷之穡禾
易長畝而蟊傷其本則零瘁而不植矣雖公輸之巧臺
成九層而蠹空其中則圮折而不支矣是以古先聖哲
之立言垂訓必殷勤切至以小人為戒者豈將有意讎
而沮之哉誠以其蔽主之明害時之理致禍之源博傷
善之舋深所以有國有家者不得不去耳其在周易則
曰大君有命開國承家小人勿用必亂邦也在尚書則
曰除惡務本去邪勿疑在毛詩則曰無縱詭随以謹無
良曾是掊克歛怨以為德盜言孔甘亂是用餤讒人㒺
極交亂四國在論語則曰惡利口之覆邦家者在春秋
則曰聚斂積實不知紀極毁信廢忠崇飾惡言靖譛庸
回服讒蒐慝天下之人謂之四凶在禮記則曰小人行
險以儌幸長國家而務財用者必自小人矣小人使為
國家而灾害並至雖有善人無如之何臣頃因讀書常
憤此𩔖不圖聖代目覩斯人戸部侍郎裴延齡者其性
邪其行險其口利其志凶其矯妄不疑其敗亂無恥以
聚斂為長策以詭妄為嘉謀以掊克斂怨為匪躬以靖
譛服讒為盡節總典籍之所惡以為智術冒聖哲之所
戒以為行能可謂堯代之共工魯邦之少卯伏惟陛下
恊放勛文思之德而鑒其方鳩僝功體仲尼天縱之明
而辨其順非堅偽則天討斯得聖化允孚小往大来孰
不欣幸跡其奸蠹日長月滋隂祕者固未盡彰敗露者
猶難悉數今請粗舉數事用明欺㒺大端悉非隠微皆
可覆驗陛下若意其負謗則誠宜亟為辨明陛下若知
其無良又安可曲加容掩願擇左右親信兼與舉朝公
卿據臣所言閱實其事倘延齡罪惡無狀即臣之奏議
是誣宜申典刑以制虚妄俾四海法朝廷之理兆人戴
陛下之明得失之間其體甚大不當復有疑慮使辨之
不早以竟失天下之望也前歲秋首班宏喪亡特詔延
齡繼司邦賦數月之内遽衒功能奏稱勾獲隠欺計錢
二十萬貫請貯别庫以為羨財供御所須永無匱乏陛
下欣然信納因謂委任得人既賴贏餘之資稍弘心意
之欲興作寖廣宣索漸多延齡務實前言且希睿旨不
敢告闕不敢辤難勾獲既是虚言無以應命供辦皆承
嚴約苟在及期遂乃搜求市鄽豪奪入獻追捕夫匠廹
脅就功以勅索為名而不酬其直以和雇為稱而不償
其傭都城之中列肆為之晝閉興役之所百工比於幽
囚聚詛連羣遮訴盈路持綱者莫敢致詰廵察者莫敢
為言時有致詰為言翻謂黨邪醜直天子轂下囂聲沸
騰四方觀瞻何所取則蕩心於上斂怨於人欺天陷君
遠邇危懼此其罪之大者也捴制邦用度支是司出納
貨財太府攸職凡是太府出納皆稟度支文符太府依
符以奉行度支憑按以勘覆互相關鍵用絶奸欺其出
納之數則每旬申聞其見在之數則每月計奏皆經度
支勾覆又有御史監令旬旬相承月月相繼明若指掌
端如貫珠財貨少多無容隠漏延齡務行邪諂公肆誣
欺遂奏云左藏庫司多有失落近因檢閱使置簿書乃
於糞土之中收得銀十三萬兩其疋段雜貨百萬有餘
皆是文帳脫遺並同己棄之物今所收獲即是羨餘悉
合移入雜庫以供别勅支用者其時特宣進止悉依所
奏施行太府少卿韋少華抗表上陳殊不引伏確稱每
月申奏皆是見在數中請令推尋足驗奸計兩司既相
論執理須辨鞫是非臣等具以奏聞請定三司詳覆若
左藏庫遺漏不謬隠匿固合抵刑如度支舉奏是虚誣
誑亦宜得罪陛下既不詳差三司按問又不令檢奏辨
明度支言太府隠漏至多而少華所任如舊太府論度
支奸欺頗甚而延齡見信不渝枉直兩存法度都弛以
在庫之物為收獲之功以常賦之財為羨餘之費㒺上
無畏示人不慚此又罪之大者也國之府庫用寘貨財
物合入官則納於其内事合給用則出乎其中所納無
非法之財所出無不道之用坦然明白何曲何私而延
齡險猾售奸詭譎求媚遂於左藏之内分建六庫之名
意在别貯贏餘以奉人主私欲曾不知王者之體天下
為家國不足則取之於人人不足乃資之於國在國為
官物在人為私財何謂贏餘復須别貯是必巧詐以變
移官物暴法以刻斂私財捨此二途其將焉取陛下方
務崇信不加檢裁延齡既怙寵私益復放肆遂錄積久
逋欠妄云察獲奸贓總計緡錢八百餘萬聽其言則利
益雖大考其事則虚誕自彰或是水火漂焚或緣旱澇
傷敗或因兵亂散失或遭寇賊敓&KR1327;或准法免徵或經
恩合放或人戸逃迸無處追尋或綱典拘囚不免填納
或没入店宅歲久摧殘或收獲舟船年深破壊𩔖皆如
此難以殫論在人者並無可科徵屬官者悉不任貨賣
但存名額虚掛簿書大抵錢榖之司皆恥財物減少所
以相承積累不肯滌除每當計奏之時常充應在之數
延齡苟稱察獲遂請徵收恢張利門誘動天聽貽誚侮
於方岳賈愁怨於烝黎於兹累年一無所得其為疎妄
亦曰殆哉陛下姑欲保持曾無詰問延齡謂能蔽惑不
復懼思奸威既沮於四方檢態復行於内府由是蹂&KR1011;
官屬傾倒貨財移東就西便為課績取此適彼遂號羨
餘愚弄朝廷有同兒戲諸州輸送布帛度支不務准平
抑制市人賤通估價計其所折即便下徵重困疲甿展
轉流弊既彰忍害且示不誠及其支送邊州用充和糴
則於本價之外例增一倍有餘布帛不殊貴賤有異剥
徵㒺下既以折估為名抑配傷人又以出估為利事多
矛盾交駭物情窮邊穡夫痛憤切於骨髓下土編戸冤
叫徹於蒼旻而延齡以冒取折估為公忠苟得出估為
賸利所謂失人心而聚財賄亦何異割支體以徇口腹
哉殊不寤支體分披口安能食人心離析財豈能存此
又罪之大者也平原遠鎮扼制蕃戎五原要衝控帶靈
夏芟夷榛薉翦逐豺狼﨑嶇繕完功力纔畢地猶夐絶
勢頗孤危新集之兵志猶未固尤資贍恤俾漸安居頻
勅度支令貯軍糧常使平原有一年之蓄塩州積半年
之儲循環轉輸不得缺數近者三鎮告急俱稱絶糧陛
下召延齡令赴中書遣希顏宣旨質問延齡確言饋餉
不絶儲蓄殊多歲内以来必無缺乏希顏懼其推互邀
令草狀自陳狀亦如言略無疑畏陛下鑒其所奏翻謂
軍吏不誠遂遣中書馳往檢覆道路無轉運之跡軍城
無旬日之儲將卒嗷嗷幾將不守有如是之顛沛有如
是之欺謾按騐既明恩榮靡替其為蠱媚曠代罕聞此
又罪之大者也國之憲度會府是司位列諸郎猶應辰
象任居六事實代天工内總轄於庶官外敷化於列郡
舉錯係生靈之命得失關理亂之源為人軌儀安可容
易未有大官弛縱而能使羣吏服從朝典陵遲而欲禁
天下暴慢是以天寳將季楊國忠為吏部尚書亟於私
庭詮集選士果令逆豎得以為詞史策書之足為國恥
而延齡放情亂紀又甚國忠懈於夙興多缺會朝之禮
徇其鄙次大隳省署之儀徙郎曹於里閭視公事於私
第盡室飲宫廚之膳填街持簿領之書復有諸部參辭
四方申請決遣資其判署去就俟其指撝延齡或聚客
大誇不令白事或縱酒憑怒莫敢入言至有廹切而来
逾旬未省輸納之後累月不歸資糧罄於滯淹筋力困
於朝集晨趨夕散十百為羣里中喧闐常若闤闠衢巷
列屠沽之肆邑居成逆旅之津離次慢官虐人斁法求
之今古鮮有其倫此又罪之大者也總領財賦號為殷
繁自非識究變通智權輕重大不失體細能析微濟之
以均平蒞之以勤肅近無滯事遠無壅情綱條之下無
亂繩鑒照之下無隱匿然後人不困而公用足威不厲
而奸吏懲苟或未然則非稱職況延齡以素所僻戾之
質而加之狂躁滿盈既懵且驕事何由理遂以國家大
計委於胥吏末流當給者無賄而不支應徵者受賕而
縱免紀綱大壊貨賂公行苟操利權實竊邦柄近者度
支小吏屢為府縣所繩鞫其奸贓無不狼藉通結動連
於節將交私匪止於苞苴威福潜移乃至於是職司失
序固亦可知此又罪之大者也風教之大禮讓為先禮
讓之行朝廷為首朝廷者萬方之所宗仰羣士之所楷
模觀而效焉必有甚者是以朝廷好禮則俗尚敬恭朝
廷尊讓則時恥貪競朝廷有失容之慢則凌暴之弊播
於人朝廷有動色之争則攻鬭之禍流於下聖主知其
然也故選建賢德以為公卿使人具瞻不諭而化昔周
之方盛多士盈朝時靡有爭用能俾乂故其詩曰慎爾
出話敬爾威儀無不柔嘉又曰有来雍雍至止肅肅相
維辟公天子穆穆言羣臣相與事上敬而能和言語動
作靡有不善也周德既衰小人在位務相侵侮以至危
亡故其詩曰方茂爾惡相爾矛矣又曰既之隂汝反予
来赫又曰涼曰不可覆背善詈言小人得志惡怒是憑
肆其褊心以相詬病也陛下勤脩儀式以靖四方慎選
庶官以貞百度内選則股肱耳目外選則垣翰藩維濟
濟師師咸欽至化庶相感率馴致太和而度支憑寵作
威恃權縱暴侵刻軍鎮匱缺粮資將帥每使申論延齡
率皆毁訾或指誣隠盜或謗訐隂私或數其出處賤微
或憶其心志邪悖詞皆醜媟事悉加諸匹夫見淩猶或
生患況將帥素加委遇多著勲庸縱有踰分取求但宜
執理裁處苟當其所孰敢不從豈可對彼偏裨恣行侵
辱使其慚靦於麾下憤恥於朝廷惟口起羞諒非細故
為國聚釁實由斯人而又虐害羣司幸其缺敗蔑彼彛
典逞於兇懷氣吞等夷隸蓄郎吏時有履道而不為屈
撓守官而莫肯由從遭其詆訶事則尤劇或辱兼祖父
或毁及家門皆名教所不忍聞叙述所不堪紀其為構
陷抑復多端故示兇威使人懾憚人之狂險乃至於斯
上虧大猷下扇流俗炰烋禮義之府衊汚清明之朝此
又罪之大者也度支舊管牛驢三千餘頭車八百餘乘
循環載負供饋邊軍既有番逓之倫永無科配之擾延
齡苟逞近效不務遠圖廢其葺脩減其芻秣車破畜耗
略無孑遺每須載運軍資則令府縣差雇或有卒承别
旨須赴促期遂於街市之間虜奪公私雜畜披猖頗甚
費損尤多吏因生奸人不堪命所減者則奏以為利所
費者則隠而不論破實徇虚多如此𩔖度支應給宫内
及諸司使芻藁薪炭等除稅草之外餘並市供所用既
多恒須貯備舊例每至秋穫之後冬收之時散開諸場
逐便和市免費高價復資貧人公私之間頗謂兼濟延
齡悉隳舊制但飾奸情旋計芻薪價錢以為節減剰利
及乎春夏之際藁秸已殫霜潦之中樵蘇不繼軍廐輟
莝官廚待然告闕頻煩於聖聰徵催絡繹於省署﨑嶇
求買何假計量糜捐官錢不啻累倍聮蹇狼狽率以為
常此則睿鑒之所明知物情之所深駭事之舛繆觸緒
皆然臣愚以謂若斯之流不過歲費國家百萬緡錢及
事體非宜耳其為罪惡未足傾危事之可憂不在於此
是以不復詳舉以煩聽覽也至如矯詭之態誣罔之辭
遇事輙行應口便發靡日不有靡時不為自非狀迹尤
彰足致其禍者又難以備陳也延齡有詐偽亂邦之罪
七而重之以耗斁闕遺愚智共知士庶同憤以陛下英
明鑒照物無遁情固非延齡所能蔽虧而莫之辨也或
者聖旨以其甚招嫉怨而謂之孤貞可託腹心以其好
進讒䛕而謂之盡誠可寄耳目以其縱暴無畏而謂之
強直可肅奸欺以其大言不疑而謂之智能可富財用
將欲排衆議而收其獨行假殊寵而冀其大成倘陛下
誠有意乎在兹臣竊以為過矣夫君天下者必以天下
之心為心而不私其心以天下之耳目為耳目而不私
其耳目故能通天下之志盡天下之情夫以天下之心
為心則我之好惡乃天下之好惡也是以惡者無謬好
者不邪安在私託腹心以售其側媚也以天下之耳目
為耳目則天下之聰明皆我之聰明也是以明無不鑒
聰無不聞安在偏寄耳目以招其蔽惑也夫布腹心而
用耳目舜與紂俱用之矣舜之意務求己之過以與天
下同欲而無所偏私由是天下臣庶莫不歸心忠讜既
聞玄德逾邁故虞書云臣作朕股肱耳目又云明四目
達四聰言廣大也紂之意務求人之過以與天下違欲
而溺於偏私由是天下臣庶莫不離心險詖既行昏德
彌熾故商書云崇信奸回大雅云流言以對寇攘式内
言邪僻也與天下同欲者謂之聖帝與天下違欲者謂
之獨夫其所以布腹心而任耳目之意不殊然於美惡
成敗若此相遠豈不求過之情有異任人之道不同哉
太宗嘗問侍臣何者為明君何者為暗主魏徵對曰君
之所以明者兼聽也其所以暗者偏信也又曰秦之胡
亥偏信趙高肆其奸欺卒至顛覆徵之此說理致甚明
簡册備書足為鑒戒趙高指鹿為馬愚弄厥君歴代流
傳莫不痛憤陛下每覽前史詳考興亡固亦切齒於斯
人傷心於其主臣謂鹿之與馬物𩔖猶同豈若延齡掩
有而為無指無而為有陛下若不以時省察得無使後
代嗟誚又甚趙高者乎斯愚臣所以焦慮疚懷以陛下
為過者良有所以也夫理天下者以義為本以利為末
以人為本以財為末本盛則其末自舉末大則其本必
傾自古及今德義立而利用不豐人庶安而財貨不給
因以喪邦失位者未之有也故曰不患寡而患不均不
患貧而患不安有德必有人有人必有土有土必有財
百姓足君孰與不足盖謂此也自古及今德義不立而
利用克宣人庶不安而財貨可保因以興邦固位者亦
未之有焉故曰財散則民聚財聚則民散與其有聚斂
之臣寧有盜臣無令侵削兆庶以為天子取怨於下其
有若此者行罰無赦盖為此也殷紂以貪冒失人而亡
周武以散𤼵得人而昌則紂之多藏適所以為害己者
之資耳尚何賴於財賂哉太宗亦云務蓄積而不恤人
甚非國家之計隋氏不道聚斂無厭所實洛口諸倉卒
為李密所利此則前代已行之明效聖祖垂裕之格言
是而不懲何以為理陛下初膺寳歴志翦羣兇師旅繁
興徵求寖廣𣙜筭侵剥下無聊生是以涇原叛徒乘人
怨咨白晝犯闕都邑甿庶恬然不驚反與賊衆相從比
肩而入宫殿雖蚩蚩之性靡所不為然亦由德澤未浹
於人而暴令驅迫以至於是也於時内府之積尚如丘
山竟資凶渠以餌貪卒此時陛下躬覩之矣而乃失人
而聚貨夫何利之有焉車駕既幸奉天逆泚旋肆圍逼
一壘之内萬衆所屯窘如涸流庶物空匱嘗欲發一健
步出視賊軍其人懇以苦寒為辭跪奏乞一襦袴陛下
為之求覓不致竟憫默而遣之又嘗宫壼之中服用有
缺聖旨方以戎事之急不忍重煩於人乃剥親王飾帶
之金賣以給直是時行從將吏赴難師徒倉皇奔馳咸
未冬服漸屬凝沍且無薪蒸飢凍内攻矢石外迫晝則
荷戈奮迅夜則映堞呻吟凌風飇冒霜霰踰旬而衆無
擕貳卒能走強賊全危城者陛下豈有嚴刑重賞使之
然耶唯以不厚其身不藏其資與衆庶同其憂患與士
伍共其有無乃能使捐軀命而扞寇讎餒之不離凍之
不憾臨危而不易其守見死而不去其君所謂聖人感
人心而天下和平此其效也及乎重圍既解諸道稍通
賦稅漸臻貢獻繼至乃於行宫外廡之下復列瓊林大
盈之司未賞功勞遽私賄玩甚沮惟新之望頗擕死義
之心於是輿誦興譏而軍士始怨矣財聚人散不其然
歟旋屬蟊賊内攻翠華南狩奉天所積財貨悉復殱於
亂軍既遷岷梁日不暇給獨憑大順遂復皇都是知天
子者以得人為資以蓄義為富人苟歸附何患蔑資義
苟脩崇何憂不富豈在貯之内府方為己有哉故藏於
天下者天子之富也藏於境内者諸侯之富也藏於囷
倉篋匵者農夫商賈之富也柰何以天子之貴海内之
富而猥行諸侯之棄德蹙守農商之鄙業哉陛下若謂
厚取可以恢武功則建中之取既無成矣若謂多積可
以為己有則建中之積又不在矣若謂徇欲不足傷理
化則建中之失傷已甚矣若謂斂怨不足致危亡則建
中之亂危亦至矣然而遽能靖滔天之禍成中興之功
者良以陛下有側身脩勵之志有罪已悔懼之詞罷息
誅求敦尚節儉渙發大號與人更新故靈祗嘉陛下之
誠臣庶感陛下之意釋憾廻慮化危為安陛下亦當為
宗廟社稷建不傾不拔之永圖為子孫黎元垂可久可
大之休業懲前事徇欲之失復日新盛德之言豈宜更
縱憸邪復行刻暴事之追悔其可再乎臣又竊慮陛下
納彼盜言堕其奸計以為搏噬拏攫怨集有司積聚豐
盈利歸君上是又大綴所宜慎思夫人主昏明係於所
任咎繇夔契之道長而虞舜享濬哲之名皇甫棸楀之
嬖行而周厲嬰顛覆之禍自古何嘗有小人柄用而灾
禍不及邦國者乎譬猶操兵以刃人天下不委罪於兵
而委罪於所操之主畜蠱以殃物天下不歸咎於蠱而
歸咎於所蓄之家理有必然不可不察臣竊慮陛下以
延齡之進獨出聖衷延齡之言多順宸旨今若以罪寘
辟則似為衆所擠故欲保持用彰堅斷若然者陛下與
人終始之意則善矣其於改過不吝去邪勿疑之道或
未盡善焉夫人之難知著自淳古試可乃已載於典謨
陛下意其賢而任之知其惡而棄之此理之常於何不
可倘陛下猶未知惡但疑見擠固有象恭挾詐之人亦
有黨邪害直之士所資考覈兩絶欺誣陛下以延齡為
能愚臣以延齡為罪能必有跡罪必有端陛下胡不指
明其所效之能以表忠賢按驗其所論之罪以考虛實
與衆同辨示人不私若能跡可稱而罪端無據則是黨
邪害直之驗也陛下當繩其傷善以勵事君罪端有徵
而能跡無實則是象恭挾詐之驗也陛下當糾其包禍
以戒亂邦如此則上之於下釋嫌構之疑下之於上絶
偏惑之議何必忠邪無辨枉直莫分薰蕕同藏其臭終
勝此則小人道長之象也實時運否泰安危之所係豈
但有虧聖德不利善人而已乎陛下若以必與己同者
為忠良自我作者無改變如此則上之所欲莫不諂上
之所失莫不從水火相濟不為非金礪相須不為是恥
過作非不足戒捨已從人不足稱惟意是行則匡輔或
幾乎息矣匡輔息則理不可致仲尼所謂一言喪邦者
在於予之言而莫予違也事關興亡固不可忽希旨順
默寖已成風奬之使言猶懼不既若又阻抑誰當貢誠
伏恐未亮斯言請以一事為證只如延齡凶妄流布寰
區上自公卿近臣下逮輿臺賤品諠諠談議億萬為徒
能以上言其人有幾陛下誠令親信博採輿詞參校比
来所聞足鑒人間情偽臣以卑鄙任當台衡既極崇高
又承渥澤豈不知觀時附會足保舊恩随衆沈浮免貽
厚責謝病黜退獲知幾之名黨奸苟容無見嫉之患何
急自苦獨當豺狼上違懽情下餌讒口良由内顧庸昧
一無所堪夙蒙眷知唯在誠直綢繆帳扆一紀于兹聖
慈既以此見容愚臣亦以此自負從陛下歴播遷之臲
卼覩陛下致興復之艱難至今追思猶為心悸所以畏
覆車而駭懼慮燬室而悲鳴盖情激於衷雖欲罷而不
能自默也因事陳執雖已頻繁天聽尚高未垂諒察輙
申悃欵以極愚誠憂深故語煩懇迫故詞切以微臣自
固之謀則過為陛下慮患之計則忠糜軀奉君非所敢
避沽名衒直亦不忍為願廻睿聽為國熟慮社稷是賴
豈唯微臣不勝荷恩報德之誠謹昧死奉書以聞臣誠
惶誠恐頓首再拜
時裴延齡誣逐陸贄張滂李充等帝怒甚無敢言右諫
議大夫陽城聞曰吾諫官不可令天子殺無罪大臣乃
約拾遺王仲舒守延英閣上䟽極論延齡罪慷慨引誼
申直贄等累日不止聞者寒懼城愈勵帝大怒召宰相
抵城罪順宗方為皇太子為開救良久得免敕宰相諭
遣然帝意不已欲遂相延齡城顯語曰延齡為相吾當
取白麻壊之哭於廷帝不相延齡城力也
憲宗時左神策軍吏李昱貸長安富人錢不償亰兆尹
許孟容收捕械繫立期使償曰期滿不足當死中尉訴
於上上遣中使宣旨送本軍孟容曰臣不奉詔當死然
臣為陛下尹亰畿非抑制豪強何以肅清輦下錢未償
李昱不可得上嘉其剛直而許之京城震栗
時以柳公綽為京兆尹公綽初赴府有神策小將躍馬
衝其前導公綽駐馬杖殺之明日入對上怒詰之對曰
京兆為輦轂師表今視事之初而小將敢爾唐突乃輕
陛下詔命非獨慢臣也臣知杖無禮之人不知其為神
策軍將也上曰何不奏對曰臣職當杖之不當奏上退
謂左右曰汝曹須作意此人朕亦畏之
時五坊使楊朝汶妄捕繋人責其息錢轉相誣引近千
人中丞肅俛劾之裴度以為言上曰姑與卿論兵事此
小事朕自處之度曰用兵事小所憂不過山東耳五坊
使暴横恐亂京輦上召朝汶責之曰以汝故令吾羞見
宰相遂賜之死盡釋繫者
時翰林學士元稹與知樞密魏弘簡深相結求為宰相
稹以裴度先達重望恐其復有功大用妨已進取故度
所奏軍事多與弘簡從中沮之度上表曰逆堅構亂震
驚山東奸臣作用撓敗軍政陛下欲掃蕩幽鎮先宜肅
清朝廷河朔逆賊秪亂山東禁闈奸臣必亂天下是則
河朔患小禁闈患大小者臣與諸將必能翦滅大者非
陛下覺悟斷制無以驅除臣蒙陛下委付之意不輕遭
奸臣抑損之事不少但欲令臣失所而於天下理亂山
東勝負悉不之顧若朝中奸臣盡去則河朔逆賊不討
自平若奸臣尚存則逆賊縱平無益上不得已罷弘簡
樞密稹解翰林而恩遇如故
時昭義軍監軍劉承偕太后養子恃恩陵轢節度使劉
悟悟執承偕囚之上詔悟送承偕悟不奉詔會裴度入
朝上問度宜何如處置對曰承偕驕縱不法臣盡知之
陛下必欲收天下心止應下半紙詔書具陳其罪令悟
集將士斬之則藩鎮之臣孰不思為陛下效死非獨悟
也上不得已流承偕於遠州
文宗暴感風害語言鄭注始因王守澄以藥進帝少間
又薦李訓使待詔帝欲授諫官中書侍郎李德裕曰昔
諸葛亮有言親賢臣遠小人先漢所以興隆也親小人
遠賢士後漢所以傾頽也今訓小人頃咎惡暴天下不
宜引致左右帝曰人誰無過當容其改且逢吉嘗言之
對曰聖賢則有改過若訓天資奸邪尚何能改逢吉位
宰相而顧愛兇回以累陛下亦罪人也帝語王涯别與
官德裕搖手止涯帝適見不懌訓注皆怨即復召宗閔
輔政拜德裕為興元節度使
武宗會昌四年以趙歸真為道門教授先生得幸李德
裕諫曰歸真敬宗朝罪人不宜親近上曰朕宫中無事
時與之談道滌煩耳至於政事朕必問卿等與次對官
雖百歸真不能惑也德裕曰小人見勢所在則奔趨之
旬日以来歸真之門車馬輻湊願陛下深戒之
時邢洺磁三州既降郭誼懼謀斬劉稹以降宰相入賀
上曰郭誼宜如何處之李德裕對曰劉稹年少懦弱騃
孺子耳阻兵拒命皆誼為之謀主及勢孤力屈又賣稹
以求賞此而不誅何以懲惡宜及諸軍在境并誼等誅
之上曰朕意亦以為然乃斬之
宣宗時京兆尹韋澳既視事豪貴斂手鄭光莊吏恣横
積年租稅不入澳執而械之具奏其狀欲寘於法上曰
鄭光甚愛之如何對曰如此則是陛下之法獨行於貧
戶耳臣不敢奉詔上曰然則痛杖而貸其死可乎澳歸
即杖之督租數百斛足乃釋
後晉高祖天福間楊昭儉為翰林學士時驕將張彥澤
鎮涇原暴殺從事張式朝廷不加罪昭儉與刑部郎中
李濤諫議大夫鄭受益抗䟽論列請置之法䟽奏不報
會有詔令朝臣轉對或有封事亦許以不時條奏昭儉
復上䟽曰天子君臨四海日有萬機懋建諍臣彌縫其
闕今則諍臣雖設言路不通藥石之論不達於聖聰而
邪佞之徒取容於左右御史臺紀綱之府彈糾之司銜
冤者固當昭雪為蠧者難免放流陛下臨御以来寬仁
太甚徒置兩司殆如虚器遂令節使慢侮朝章屠害幕
吏始訴冤於丹闕反執送於本蕃苟安跋扈之心莫恤
冤抑之苦願回睿斷誅彥澤以謝軍吏由是權臣忌之
宋仁宗天聖五年祀南郊中外以為丁謂復還殿中侍
御史陳琰上䟽曰亂常肆逆將而必誅左道懷奸有殺
無赦丁謂因緣險佞據竊公台賄賂包苴盈於私室威
權請謁行彼公朝引巫師妖術厭魅宫闈易神寢龍岡
冀消王氣今禋柴展禮渙汗推恩必慮謂潜輸琛貨私
結要權假息遐荒冀移善地李德裕止因用黨不獲生
還盧多遜曲事王藩卒無牽復請不原赦帝然之
景祐元年監察御史裏行孫沔奏論許申妄薦狂人䟽
曰臣聞左道亂政大奸不可逃刑閑邪存誠明哲故能
早辨言偽既誅於兩觀德凶必屏於四方俾諸諂佞之
臣以絶儌求之路竊見三司判官工部郎中許申久塵
寵禄莫著功名昔居刑獄之司劾無狀而寢命後列尹
京之幕起公議以歸班既已黜而復升見多岐而挾詐
近者風聞罷官漕運入覲闕庭旋列計司累膺殊用不
思展效唯急趨時乃妄薦於狂人妄言精氣俾先容於
内寺上瀆威顔而況氣行無間隙不在大毫芒之失為
害必深呼吸之中其慮安測古人謂服藥有害微臣謂
行氣亦然豈可肆行幻惑柳泌以合煉丹藥終不免誅
杜景之求訪異人盡為怪誕苟久習於左右必貽患於
君親衆實有言罪當無赦又聞錫以白金五百兩無名
受寵亦駭聽聞忝為人臣不知忠孝接引詭道狂冐天
聽盜竊厚恩益長奸弊將巧圖於進用必有玷於觀瞻
大紊國綱宜除君側伏望追還所賜免標濫賞之名黜
去匪人以杜傾邪之漸
景祐中宰相呂夷簡求罷仁宗優詔弗許孫沔為陕西
轉運使上書言自夷簡當國黜忠言廢直道及以使相
出鎮許昌乃薦王随陳堯叟代己才庸負重謀議不協
忿爭中堂取笑多士政事寢廢又以張士遜冠台席士
遜本乏遠識致隳國事盖夷簡不進賢為社稷遠圖但
引不若己者為自固之計欲使陛下知輔相之位非己
不可冀復思已而召用也陛下果召夷簡還自大名入
秉朝政於兹三年不更一事以姑息為安以避謗為智
西州將帥累以敗聞契丹無厭乘此求賂兵殱貨悖天
下空竭刺史牧守十不得一法令變易士民怨咨隆盛
之基忽至於此今夷簡以病求退陛下手和御藥親寫
德音乃謂恨不移卿之疾在于朕躬四方義士傳聞詔
語有泣下者夷簡在中書二十年三冠輔相所言無不
聽所請無不行有宋得君一人而已未知何以為陛下
報天下皆稱賢而陛下不用者左右毁之也皆謂憸邪
而陛下不知者朋黨蔽之也比契丹復盟西夏欵塞公
卿忻忻日望和平若因此振紀綱脩廢墜選賢任能節
用飬兵則景德祥符之風復見於今矣若恬然不顧遂
以為安臣恐土崩瓦觧不可復救而夷簡意謂四方已
寧百度已正欲因病默默而去無一言啟沃上心别白
賢不肖雖盡南山之竹不足書其罪也書聞帝不之罪
慶歴三年侍讀學士歐陽脩上奏曰臣昨日因奏事於
延和殿已曾面論李淑嚮在開封府猶為疎外今拜學
士是禁中親近之職竊緣此人不宜在侍從之列其奸
邪隂險之迹陛下素已知之今外邊臣寮骨肉同坐者
不敢道李淑姓名盖其穢惡醜不可當據外人如此惡
之豈合却在人主左右淑自来朋附夷簡在三尸五鬼
之數盖夷簡要為肘腋所以援引至此不知今日朝廷
如此清明更要此人何用若欲藉其詞業則臣謂才行
者人臣之本文章者乃其外飾耳況今文章之士為學
士者得一兩人足矣假如全無文士朝廷詔勅之詞直
書王言以示天下尤足以敦復古朴之美不必雕刻之
華自古有文無行之人多為明主所棄只如徐鉉胡旦
皆是先朝以文章著名於天下二人皆以過惡廢棄終
身不齒當時朝廷亦不至乏人淑居開封過失極多然
止是一府之害今在朝廷若有所為少肆其志則害及
忠良沮壊政治是為天下之害故臣不可不言今雖陛
下主張正人不信讒巧然淑之為惡出於天性恐不能
悛改竊慮依舊譛毁好人伏望聖慈一切不納早與一
外任差遣使正人端士安心作事無讒毁之避
脩又奏曰臣近日竊聞李淑已有聖旨令與夀州却知
中書不肯便行須得淑自上奏求出方敢差除臣謂李
淑奸邪之迹陛下既已盡知若得斷自宸衷則使天下
之人皆知陛下聰明神聖辨别忠邪黜去小人自出聖
斷如此則今後奸邪險惡之人可使知懼而不敢為害
今若如中書之意須待其自求退則是賞罰之柄不由
人主自行去住之謀一任臣下取便如此則今後小人
皆知雖為奸邪險惡天子欲力去而中書必未肯行若
不自退則無人敢差臣恐自此小人轉為得計不肯悛
心進賢退不肖者宰相之職也今大臣既自避怨不肯
為陛下除去奸邪賴陛下聖明洞分邪正又不能便依
聖旨直與差除更須曲收人情優假羣小三四日来外
邊聞陛下欲除李淑夀州人人鼓舞皆賀聖德盖淑二
三十年出入朝廷奸險傾邪害人不少一旦見人主斥
去左右莫不欣抃却聞中書如此迂廽自相顧避可惜
聖明之斷不盡施行臣欲望更不須候其請郡因兩府
奏事之時特出聖旨處分直除一外郡使天下皆知此
奸邪穢惡之人是人主力自除去以彰聖明之德
脩知諫院又上奏曰臣竊見去年五月詔勅節文諸路
轉運並兼按察使或貪殘老昧委是不治者逐處具狀
聞奏若因循不切按察致官吏貪殘刑獄枉濫民庶無
告朝廷察訪得知並當勘罪重行黜降竊見近日賊人
張海等入金州劫却軍資甲仗庫盖為知州王茂先年
老昏昧所以放賊入城及張海等到鄧州順陽縣令李
正己用鼓樂迎賊入縣飲宴留賊宿於縣廳恣其劫掠
其李正己亦是年老昏昧之人京西按察使陳洎張昇
自五月受却朝廷詔書後半年内並不按察一人如王
茂先李正己並顯然容庇不早移換致得一旦賊至不
能捍禦及光化軍韓綱在彼殘酷致兵士作亂亦不能
早行覺察其陳洎等故違詔書致興盜賊並合依元降
詔勅重行黜降中書又不舉行使國家號令棄作空文
天下禍亂貽憂君父盖由上下互相蒙庇之罪也其陳
洎張昇伏乞依詔勅施行重與黜降若明降詔勅顯有
違者並不舉行則今後朝廷號令徒煩虚出伏望出於
聖斷以警後来
脩又上奏曰臣近曾上言為京西轉運使陳洎張昇違
廢詔書並不按察部下官吏致使盜賊縱横貽憂君父
其陳洎等合坐此罪名重行黜降此事非是臣自生狂
見敢有妄言乃是朝廷元降詔書内指揮自合行遣今
諸路轉運使不按察官吏者甚衆然别不至大段生事
及部内官吏不甚昏老者亦可且示優容如陳洎等部
内顯然官吏昏老貪殘並不舉劾致得盜賊並起事勢
可憂此若不行則國家詔勅乃是空文今後號令有誰
肯聽臣伏見近日頓易諸路轉運方思改作欲除舊弊
朝廷此後政令須要必行今若自廢詔書示人無信則
新轉運見朝廷先自弛廢言不足聽則更無稟畏必效
因循虚煩更張必不濟事古人扵作事之初尚或借人
行法況洎等首自違犯理合舉行宜於革弊之初先行
勵衆之事或謂洎等於少人之際且要任使即乞各與
降官依舊差遣以責後效徐議復資亦使過之術也尚
慮議者謂淮南王倫賊後不曾行遣轉運盖淮南新授
詔書未及按察而賊已卒至又部内官吏如晁仲約等
本非昏老不比京西慢賊經年不能剪滅直至飬成兇
勢又其部内官吏顯是昏老誤事之人授詔半年故違
不舉較其事體與淮南不同今若以淮南不曾行遣便
捨洎等不問則今後犯者又指洎等以為例是則朝廷
命令永廢不行伏惟陛下聰明睿斷惟是則從尚恐大
臣務收私恩不顧國體若能不惜暫降洎等一兩資官
存取朝廷綱紀以勵中外則庶幾國威復振患難可平
慶歴四年脩又上奏曰臣伏覩朝廷近為王堯臣吳育
等爭陳留橋事互說是非陛下欲盡至公特差臺官定
奪而王礪小人不能上副聖意挾公徇私妄將小事張
皇稱王堯臣與豪民有情弊誣奏慎鉞令兇吏潛行殺
害及妄稱真宗皇帝朝移橋不便致民切齒等事及勘
出事狀王堯臣元不曾受豪民請囑慎鉞亦不曾令小
吏潛行殺害及據先朝日歴内真宗皇帝親諭王旦為
陳留損害舟船特令脩換證驗得王礪所言悉是虛妄
上惑聖聽賴陛下聖明慎於聽斷不便輕信其言别令
呂覺根勘今既勘出事狀方明王礪不公伏以臺憲之
職本要糺正紀綱而礪但務挾私欺罔天聽合行黜責
其罪有四一曰謗黷先朝聖政謹按日歴書真宗皇帝
親諭王旦移橋一事乃是先帝知民間利病移得此橋
為便故史官書之以彰聖政為後世法今王礪却稱是
真宗朝權臣受豪民獻賂移得此橋不便民間至今切
齒若如王礪所說即是真宗誤信權臣移橋致民怨怒
乃是當時闕政今國史書橋便利彰先帝聖政王礪言
移橋不便是先朝闕政臣不知國朝舊史可信為復王
礪之言可憑其虚妄謗黷之罪可誅一也二曰中傷平
人使今後勞臣不勸臣見向前三司使不能擘畫錢穀
至有強借豪民錢二十萬貫買天下官私物貨至稅果
菜之𩔖細碎刻剥自堯臣在三司不聞過外誅求而即
今財用不至大闕亦聞南郊漸近諸事亦稍有偹當此
窘廹乏用之時而能使民不加賦而國用粗足亦可謂
勞能之臣方當責其辦事今因移一橋小事而王礪誣
其與豪民有情致興大獄及至勘出並無情弊是王礪
不卹朝廷事體當此乏用之際將能幹事之臣因小事
妄加傷害其罪二也三曰誣奏平人為殺人賊凡臺官
言事許風聞者謂耳目不及之事即許風聞今王礪目
見慎鉞所遣小吏别無武勇又無器仗而稱其有殺害
之心及至勘出並無迹狀其罪三也四曰挾私希旨初
朝廷本為省府互爭别選不干礙官定奪王礪既知吳
育是舉主即合自陳乞别差官豈可謗黷先朝希合舉
主且礪言慎鉞是堯臣所舉感惠必深今礪是吳育舉
豈不懷感且吳育與王堯臣本無怨恨各為論列本司
公事所見異同乃是常事但王礪小人妄思迎合張皇
欺誑其罪四也且王礪謗黷先朝聖政之罪若不重責
則無以彰陛下孝治之明中傷堯臣若不重責則使勞
能之臣不能安心展效其誣奏慎鉞遣吏殺害及挾私
迎合舉主之罪若不重責則今後小人恣情妄作獄訟
必多事繫朝廷之體臣忝諫諍不可不言其王礪伏乞
重行貶黜
脩又上奏曰臣近有劄子并曾面奏為臺官王礪特被
差委輙敢徇私妄言王堯臣因移橋别有情弊等事欺
誑朝廷上賴陛下聖明再令推究勘得堯臣並無私曲
已蒙聖恩釋放自王礪妄行彈奏羅織無事之人欲借
國威以報私忿立朝之列人各自危及聞堯臣不陷枉
刑更蒙陛下恩釋中外之士稍復安心然小人在朝非
國之利如礪善惡未辨尚可含容今既試之以事見其
傾險之迹則豈可更令濫處臺憲中傷善人伏望聖慈
早行黜責以戒在位傾邪之輩兼亦使今後選用之人
不敢尚辜委任别造過愆若礪不黜竊慮今後被差委
者動皆作過則陛下無由使人此事所繫不細
脩又上奏曰臣近日伏覩差郭承祐知邢州臣自蒙朝
廷差充轉運按察使已来前後累準密降不下司宣頭
劄子令常用心體量轄下官吏臣細詳朝旨本為河北
於天下諸路最為用武之地曩因北人通和之後弛備
多年一旦恐有事宜百事隳廢朝廷悔鑒前弊故先慎
擇官吏務欲脩整頽綱昨準宣頭節文一十九州軍擇
人久任外其餘州軍長吏令中書門下樞密院選差并
下轉運司體量大小文武官不堪其任者不得容庇不
才因循不切糺舉却致臨事闕悞朝廷留意河北丁寧
切至如此加以近自保州兵亂之後至今民尚虚驚軍
情未帖相州順安軍瀛州安肅軍衛州通利軍等諸處
不住驕兵扇搖結構當此之際臣實不意選差郭承祐
為河北長吏承祐頃知澶州引惹脩城兵士幾至作閙
去年差来河北將兵臣在諫院曾極論列尋罷知相州
貪穢之狀狼藉多端又為按察使張昷之奏論罷為北
京部署今者移陜西遷延不去又以邢臺委之當河朔
多事朝廷丁寧留意之時承祐累任不離河北不審其
人果以何能當此慎選承祐庸劣貪穢奴廝之材若以
曾效僕使之勞不忍廢棄豈無閒處可畜養之況邢州
北連鎮定控扼西山軍馬所屯人民繁富禦戎鎮俗尤
須擇吏萬一乏人選差止得中常之材尚勝承祐伏望
朝廷顧惜河朔名藩重地不使庸劣小人壞之其郭承
祐伏乞特賜指揮罷去邢州别選差人
歷代名臣奏議卷一百七十四
