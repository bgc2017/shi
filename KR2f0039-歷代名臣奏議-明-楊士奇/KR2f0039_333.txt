歴代名臣奏議卷三百三十三
明楊士竒等撰
禦邊
宋哲宗時陳次升論西戎奏曰臣伏以西戎獷悍貪冒
無信難以德懷易以威服先朝振武稍稍知畏元祐以
來姑息過多豢養過厚今日猶敢跋扈以分畫地界為
辭察其匪茹必肆猖狂出我不意侵擾邊陲當此之時
不可以無備矣以今計之五路兵馬果足用乎城池樓
櫓果脩飭乎兵器犀利乎糧食有備乎運籌帷幄決勝
千里之外有其帥乎被堅執銳冒矢石以當其鋒者有
其將乎兹數者果備即以吾堂堂之師以當蕞爾之戎
猶利刃之摧枯沸湯之沃雪至則靡矣設若未備一有
衝突何以支梧此天下之至慮社稷之深憂也書曰有
備則無患記曰事豫則立今日之事正在兹矣臣愚以
為宜選有風力之士以當漕運之任智謀勇略之帥以
當方面之寄兵加訓練榖加畜積守將之疲軟無聞者
軍校之昏耄者代之無張虛數坐費軍儲兵既精銳城
壁完固彼來則拒之彼去則備之以戰必克以守必固
如此則邊防無殘暴之患中國有奠枕之安此所謂先
為不可勝以待敵之可勝者也惟陛下留神天下幸甚
次升為諫議大夫乞備邊賞有功奏曰臣竊聞鄜延路
比之他處兵旅稍衆財用稍足朝廷又選有謀略習知
邊事之臣以為將帥今者敵人輙敢先犯延安最強路
分圍城破寨而去如入無人之境其他必有輕易之心
邊患恐未已也臣摭之輿議以為㳂邊州軍兵甲甚少
財賦不足彼知我備未完罄國大舉以衆臨寡強弱不
敵今既破寨而還其氣益銳而又資所得糧儲以充軍
用我之邊境既失城寨士氣沮喪萬一更來撓邊何以
支梧今日不可輕視要在先事而慮伏望陛下勅左右
大臣精思之熟議之早圖邊備制勝於未然慎無輕舉
以貽後日之患所是今來有功及陣亡之人宜厚賞賜
以勵其餘庶使邊威可振敵人不敢干犯
畢仲游論禦戎上奏曰好文者論和親尚武者議攻伐
處於文武之間者則為羈縻之計自兩漢以來千二百
餘年雖或盛或衰或得或失禦戎之策不出此三者而
皆非今日禦戎之政也蓋中國之遇勍敵猝難争鋒彼
也勇猛而我柔弱彼也無讓而我有讓彼也殘忍而我
不忍然所以勝之者智或過之耳今在彼既難争鋒而
權謀譎詐怙強喜勝論是非較曲直反過於中國之人
而又益之以殊常之勇猛剽悍輕佻之天性則近世外
裔之難禦疑若理之固然而難禦之中必亦有可以禦
之之道今有好辯者將與人為辯則必陰自省曰我於
義無傷乎我於法無不直乎我之家室安乎我之子孫
無累乎我之智能過之乎凡我之所以與辯者皆有備
乎力能加之也智能過之也子孫無累也家室安也於
法無不直也於義無傷也然後與人辯則勝矣今中國
之與外裔戰亦無異於與人辯則不識中國陰自省者
何事乎其名正乎其於義理合乎其國富乎其民安乎
其將可任乎其廟算定乎凡我之所以待外裔者亦皆
有備乎廟算定也其將可任也其民安也其國富也其
於義理合也其名正也然後與之交戰則勝矣以本朝
之事言之太宗皇帝乘太原之勝一舉而下易順薊三
州范陽之民争以牛酒犒師而不遂取者餉道不繼也
至雍涿之間選十八將三道而並入一出雍州飛狐一
出鴈門兵涉其地而寰朔應雲涿五州開門争下而不
遂取者諸將知勝而不知敗也以祖宗取天下之兵用
諸將定天下之智欲復區區燕薊一事不應則未足以
成功況今日之兵非祖宗之兵今日之將非祖宗之將
而所以待敵人非直一事之不應故欲為和親與羈縻
之計則歲損五十萬雖厚於漢之錦袍繡袷飾具帶赤
綈綠繒而比漢猶未敢有尚宗室之請則和親羈縻之
計亦未為全矣如欲遠舉大功復周宣漢武之事則願
敕在位之臣先正其名使合於義理國富民安而將可
任五者備矣而後廟算定廟算定而後可以進征討之
計
仲游論西夏利害上言曰臣竊見自元豐元祐已來西
夏背叛邊境不安朝廷深惟長久之計憫恤近邊之民
數被虜掠屈意綏懷俯就和事而夏人譎詐反覆不定
遷延歲月終不得其要領遂詔諸帥臣除兵器廣畜積
絶其語言以杜塞姦計天下皆慶朝廷深得制禦敵人
之道近邊之民當漸得安堵而和事方可成也幸甚幸
甚然臣竊謂備禦敵人之道雖藉謀臣猛將積榖治兵
以待其來須有實事絶其冀望使不敢與中國較而輔
之以謀臣猛將與兵榖之重然後邊境可得久安塞下
之民永無係虜之患今專待之以謀臣猛將即安知彼
之謀臣猛將不能與我相當若專積榖治兵以待即近
年来鎮戎之役綏德之役麟府之役環慶之役兵非不
治榖非不積彼以數十萬之衆圍守要害城寨四散劫
掠焚廬舍雖有兵榖將安所施兵法曰校之以計而索
其情今夏人之所長者何事也所短者何事也所懼者
何事也所不懼者何事也蓋夏人所長者併兵野掠也
所短者攻城也所懼者中國之進築也所不懼者計較
曲直要約也今不扼其所短使不得施其所長因其所
懼以改變其所不懼使不得不欵塞而乞和而單欲論
辯曲直好言善意以要其和此所以桀驁益不肯和也
又奏曰蓋自元昊以來為併兵之計擾邊逮今六十年
矣擾邊而取勝者幾數十次矣而終未有以破其併兵
之策併兵之策不破邊境不得而安此目前之事也臣
嘗思之古今兵法累至數千萬言而其要切與可施於
當今者止於先為不可勝以待敵之可勝不可勝在己
可勝在敵數言而已蓋城寨者不可勝之具也清野以
待之者不可勝之術也進築者可勝之具也俟其機會
而進築以破其併兵之計者可勝之術也臣頃奉使河
東適當麟府邊事之後蒙朝廷差赴河外體量邊事嘗
建言也
仲游又論河外清野利害奏狀曰一河外三州及諸靠
邊堡寨屯戍之數除軍馬司外多者數千少者不減五
七百人馬若西賊小小入寇即逐城寨地分將校自可
掩殺驅逐若舉大衆作過勢力非敵即當起遣人戸入
保為清野之計清野之計朝廷行之已久而昨來西賊
至麟州城下殺掠人畜焚蕩廬舍未見清野之效者由
清野之計雖行而清野之具未甚完備今麟府之地守
禦城寨大小共一十五處若賊伺間竊發其有居處近
城寨之人方可起遣令赴城寨入保不幸居處窵遠起
遣赴城寨不及則必被殺掠驅虜斥候明遠恐亦未免
此患如更斥候不明何所回避今若依近日邊臣計議
欲增築護耕小堡使人戸居處自為捍禦不惟增築數
目不少工力浩大兼不設樓櫓不為壕塹不置矢石人
戸團聚其中無以禦捍賊過平蕩只頃刻間耳恐亦非
清野之具勘會麟府州界除見今城寨外舊别有宣威
一寨瑠璃懷來青塞永寧雅爾河濱六堡皆在見今城
寨之間訪聞自康定後來以平日無事節次廢罷今雖
無樓櫓而城壘尚存縱有頽缺亦易為補築若稍施工
力完葺便可却為堡寨(契勘麟府州界更有大沙窯堡河西堡臨塞堡中候四望堡來)
(遠堡金勝堡横戎堡奈遠堡焦山堡亦係久來毁廢堡寨但與見今城寨相近不消補築)兼府州界
内靖化西安兩堡麟州界内肅定神木惠寧三堡樓櫓
粗完見各量屯人馬亦有使臣管勾即不為守禦之計
遇有緩急却令使臣人馬與居民棄城而走赴其他城
寨謂之走寨甚無謂也昨來人馬入界上件五寨亦有
弃而走者中路與賊馬相逢多被殺虜走寨為計蓋亦
䟽略(昨來西賊入麟州界作過靖化堡使臣人馬居民皆棄城而走欲往寧府寨但聞使臣三班奉職趙)
(起中路為西賊所殺其他人馬居民可知)臣今體量欲乞將前項補築宣威
寨等七處并走寨五處并為守禦唯麟州界橋子墕上
作地分四面各去城寨稍遠舊無廢寨乞踏逐别添築
兩小堡子(臣在河外計議改走寨為守寨與補築已廢之寨同控扼舊寨分擘地分令人戶詢問土)
(人有無拘占地分不着更合就水泉添修堡寨去處稱所計議新舊堡寨拘占地分殆遍唯麟州界橋子墕上)
(作側近四面去城寨里數頗遠合更添脩兩寨子其添脩堡子亦只是準備入保為清野之計非用扼控賊衝)
(只消脩五百步城壘和雇禁軍工力費用甚省亦為已罷體量不敢更下逐處取會如何施行乞下别司取會)
(此一節)皆置使臣一員略均那他寨内人馬分在宣威寨
等處屯泊大約逐處人兵滿百數馬近三十匹則足矣
却每寨更令側近蕃巡檢或蕃官一兩員帶領部族移
就寨城内住坐(改走寨為守寨與補築已廢之寨本只議令蕃官或蕃巡檢帶領部族在城内)
(與所遷居民同為守禦自己足用所以乞置使臣一員人兵百數馬三十疋者要令為本堡寨之綱紀不欲專)
(委蕃官然人馬數目不必多也兼訪聞蕃巡檢等在野外住坐亦常虞賊馬侵掠若得分頭於城寨内存泊乃)
(所樂為)共為守禦之計既不若增添人馬又側近蕃巡檢
等部族住坐常為家計自備口食絶無供餉之費其改
走寨為守寨補築已廢之寨及添脩堡子只是准備人
戶入保為清野之計非用扼控賊衝自有横陽静差銀
城神木神堂鎮川闌干通津建寧安豐寧府百勝河濱
斥候等一十三堡寨是扼控之地所以不消多屯人馬
改走寨為守寨既苦無費用補築已廢之寨與添脩小
堡子亦工力不多却於麟府二州之門比舊又增起十
四堡寨可以守禦令人戶就近入保利益不細仍乞將
麟府二州與扼控舊堡寨及增起新堡各分定地分每
處四面約遷十里至十五里側近内蕃漢人戶令入城
居住蓋麟府二州界至不甚闊遠地多山阪沙磧人戶
稀少可以就近遷入城寨之中内有城寨狹小恐着人
戸不盡即令城外靠城居住及繫泊羊馬却築收軍城
以護之俗謂之羊馬城其制約高一丈厚四五尺上亦
有女墻箭忩脩築之時墻外自城壕塹(豐州城外州界内永安保寧二)
(寨見各有羊馬城人戶在裏居住)亦置門戶隨寨門啓閉老幼常居其
中資畜自隨丁壯即就往所分擘地分内耕種牧放晨
出暮歸别無妨廢如遇緩急即所分擘地分至近頃刻
已到城寨之中(丁壯就十里或十五里耕種晨出暮歸猶不為遠況老幼資畜既先依城寨丁)
(壯亦自可時暫於野外宿泊以便耕種候其終畆然後易地聞有寇至即旋歸城寨之中雖不晨出暮歸勢亦)
(無害土人為老幼資畜在城寨而丁壯宿於野外者謂之下火或剜土窯或效蕃俗為撮蕉或略以椽木支撐)
(苫蓋而上宿其類頗衆蓋河外土俗之常也)小寇至則收軍城内人戶更不
遷徙丁壯與官軍同共禦捍掩殺大寇至即由收軍城
中徐入城寨比之布在四遠星散居止都無捍禦之備
寇賊欲至方始起遣不免被殺掠驅虜者功相百也不
待斥候而野常清其利有五羌人不善攻城其入寇也
本亦不為攻城之計特以人戸散居山野牛羊資畜處
處有之故舉衆而來先以重兵圍守要害城寨使兵不
得出然後四散野掠驅虜老幼資畜因而殺人焚蕩廬
舍今既老幼資畜先依城寨丁壯又只往側近耕種緩
急寇至獲時亦歸城寨之中賊馬雖來野無所掠絶其
大寇之源寇宜不至一利也(人戸老幼資畜既就城寨雖秋收之時禾榖在地然)
(土人治打禾榖纔畢逐旋窖藏既不能虜掠生口考問則亦不能盡知窖藏之處清野之利十蓋八九)老
幼資畜既先在城寨丁壯出外耕種其心自安緩急寇
至又入城寨同為捍禦既有老幼資畜累其心城守之
堅必十倍於往昔二利也平日所患戍兵多則困於供
饋戍兵少則不足以捍禦今若漢蕃人戶既遷就城寨
每城且以三四百家率家不下三男子則一城之中不
用糧餉約增千人戍守却可以多代正兵出戰三利也
邊人勇健出於天性又以迫近賊寇皆會弓馬既就寨
居處數目易見若因其屯聚善撫養之教以坐作進退
之法使自衛其老幼不待驅率勢必樂從則是不費官
中衣糧如得土兵數萬平時任從田作寇至則人自為
敵敵聞之必大有畏憚四利也羌人每欲作過必先測
知城寨虚實動静然後敢入寇蓋有姦細行於其中而
姦細之來止以漢蕃人戸散在山野與為道地無由止
絶今既遷近堡寨有城壘門戶之禁閭里比居易相司
察界外姦細勢遂不行五利也若麟府人戶不曾被寇
廬舍作業已成次第懷土重遷似難驅率今既新被大
寇廬舍已空人心不安見皆願依城寨安泊若因而措
置分擘使長依城寨既不妨其田作又老幼資畜常如
入保除創築兩小堡子外皆是因舊為之亦不消多添
人馬只是增得八九員使臣無大費用訪問邊民皆大
以為便斥候不明猶可清野之具始似完備雖未能支
解羌人亦寇不犯之道也
徽宗建中靖國元年龍圖閣學士知永興軍范純粹論
進築非便上䟽曰臣伏見陜西河東㳂邊諸路拓地深
遠城守增多凡邊臣始議經營利害之實與夫朝廷處
決之計臣固不得與聞而它路形勢之狀保明之計臣
所未嘗親見者亦不敢輕議唯是河東一路臣忝領帥
任雖止百有餘日而承乏鄜延亦既累月耳目聞見略
已詳熟誠心所得義不蔽欺竊惟兩路凋殘困於進築
在公則所費金帛緡錢不知其幾千萬内外之力既已
匱竭此朝廷固亦究見不待臣言而後知在私則大兵
之後洊有凶年雖去歲夏秋兩經豐穰而物價未甚減
小如鄜延路新城堡砦今春糴買米斗猶有至一貫四
百文者則一方艱食可以槩見春冬苦雪饑殍縱横士
卒疲羸鶉服過半其月得料錢不足充一飽之費民之
窮弊從此可推唯是浮游贓貪之人欺天罔上盜竊名
器大得所欲賤者既貴貧者既富閭閻小子略遂封侯
之望而掉臂散去者又不知其幾千百人也所拓之地
疆界遼絶由是封堠有去城砦一百五六十里去處必
欲責巡捉人馬頻至境上則裹糧露宿曠日不返奔走
疲弊衆情厭苦若欲休養士卒則新地之内無復人迹
將士觀望不敢有言朝廷欲墾闢新疆每路置提舉官
招刺弓箭手以資兵備而所得多浮浪闕食之人唯幸
借貸種糧牛具等錢而隨即逃亡臣在河東路勘會得
一季之内逃亡至四分今至鄜考究得提舉弓箭手官
石杏所招人計六千九百五十一人内已逃亡過二千
八十八人地未加闢而所失財用亦已多矣是未見得
地之為利也鄜延一路前此頗以招納為事臣今契勘
自紹聖三年後來計招到夏國人口共一萬一千五百
餘人其中丁壯纔及三千自餘皆婦女老小之數並計
日給食内已得班行名目人皆給料錢驛劵歲費極廣
錢糧浩博若謂可以分彼兵力則一國之衆豈以三千
人為重輕若謂使可以致彼離叛則前後招納甚久而
未嘗小驗平日莫測心腹間輙叛去不唯出入之時決
不敢保其為用而緩急之際内變可虞邊防幾事靡不
傳洩由是推之安知其非謀也哉是未見得人之為利
也新地之内既有城堡之備莫非先計兵力今計鄜延
一路新舊城砦二十七處合用守兵六萬三千然祗是
依守禦之法計地步排立之人而出竒禦敵番休固守
者未在此數新壘守人既不可闕餘雖舊砦亦當足兵
有如金明最是近裏乃者賊至屠戮無遺則知不問城
堡之新舊舉不可乏人而後可以責其固守也自夏人
納欵以來朝廷已將戍兵將吏十減六七今諸城堡砦
守禦人數未及合用十分之四若將來稍有警急則兵
備何以自全若萬一再遇凶年則歲用何以取濟是城
守之計為甚可憂也議者以謂夏人力屈情見既極恭
順請命率職誠服不渝邊患封疆自此大定臣愚不善
料敵未敢信然而日夜區區私憂國計何者在彼國勢
恐尚惜諸路所取之地在人常情恐未忘積年所結之
隙今雖脩貢而未及疆議者良有以也廼養力待時聊
以自欵耳蓋歲額賜予至于來朝商販所得甚厚而又
諸路塞上博易公行度彼三二年間事定力全則必先
以畫疆為請一語不契決復盜邊臣恐朝廷未可以今
日之迹遂為奠枕之安敵情深狡為甚可憂也臣以謂
開邊之初昔固神速善後之計今實難為雖得地得人
未見稍利而敵備實可寒心臣不敢苟無事於目前乃
所願圖安於永久若一路城守朝廷可以增足戍兵增
戍之兵朝廷可以長足歲費則臣雖疲懦敢不竭心庶
幾上遵廟謀聊可居職今守計不備而無兵可增縱有
兵可增而財用方窘以此禦寇豈臣敢當它路事宜度
不殊此措置宜先於機會豐凶難測於天時伏望聖慈
曲賜軫惻内量國力外察邊情深詔大臣更為遠慮明
降畫略以杜艱虞臣於神宗皇帝在御之時數陳兵議
後於哲宗皇帝臨朝之日復論土疆或賜優容或因而
坐廢有干典憲實出狂愚今者再被使令未忍便為緘
嘿不唯身任憂責況復職在論思雖置散投閒固重覆
車之戒而納忠叙事詎忘體國之心
右正言任伯雨議&KR1609;鄯事宜策曰臣聞去歲熙河路以
瞎征投降因取&KR1609;鄯二州朝廷委陜西運判秦希甫知
熙州胡宗回相度秦希甫以二州為不可守胡宗回以
二州為不可棄更奏異同紛若白黑自後覆軍殺將果
失鄯州秦希甫之言驗而白罷運判胡宗回之言不當
而仍舊作帥蓋章惇蔡卞曲庇帥臣欲幸邀功故蒙昧
朝廷隱諱邊患萬口一辭以為不當竊以用兵累年公
私困竭加以物貴人饑觧弛損壊萬一更有邊事國家
如何枝梧臣伏願陛下取秦希甫胡宗回并臣庶所上
論邊事畫處類聚編排參驗可棄可守之策則利害灼
然不可掩矣然後選差小心得力曉事内臣一員齎手
詔往邊上問帥臣及監司將官等各一員棄守二策結
軍令單狀奏聞則自然着實供析不敢依違附會矣
伯雨又狀曰臣伏覩神宗皇帝所以能用兵取熙河者
不獨英謀睿斷委用得人蓋以承仁宗數十年天下富
庶之後紹聖之初所以能五路進築者亦以承元祐十
年休息之後今日邊隙視紹聖之初為益廣財用視紹
聖之初為益乏勁兵健馬視紹聖之初為益耗謀臣將
帥視紹聖之初為益少加以鹽池損壊歲失財用三百
餘萬關中累年荒旱物貴人饑生齒流移十減六七今
年雖豐物價猶五倍平日以此觀之邊事不可復生亦
明矣去年邊臣邀功為國失信奪貨為寇立召邊患強
欲兼并&KR1609;鄯二州自去蕃屏覆軍殺將已失其一今湟
州雖存勢又孤絶荒山窮谷地不可耕道路險阨又難
饋運得之無用徒耗中國又&KR1609;鄯二州均為嘉勒斯之地
鄯大湟小脣齒相依既已棄鄯湟州勢難獨守國家守
之且有五患朝廷前年取天都山置西安州取葭蘆寨
置晉寧軍無所不可何者此夏賊之地吾讐敵之國取
之有名也今湟州乃嘉勒斯之地嘉勒斯世效忠順有功國
家真宗仁宗繼嘗封爵乃朝廷與國因與國之亂而貪
其土地失信背義取之無名絶夷夏向化之意一患也
國家征伐夏賊所以無熙河以西之憂者嘉勒斯為籬落
也今既取湟州則嘉勒斯餘族不為吾助吾必有西邊費
財用師之備二患也國家買馬歲二萬匹而責青唐十
居七八今既為讐則馬不復至二年一匹不買亦可見
矣西北無馬大失邊備三患也河南有郎阿章族河北
有興揚斡族平日與嘉勒斯同輔中國今吾既與嘉勒斯為
讐則彼畏吾有吞并之心必與夏賊結連以抗中國四
患也萬一夏賊因嘉勒斯之困掩取其地則勢力益強永
遠為吾腹背之害五患也況聞自得湟州已來歲費三
百萬貫以守之一州所費如此五路邊面可知矣國家
一歲賦入三百萬者凡有幾也内帑之積三百萬者亦
有幾也安可以既乏之財追無窮之欲圖未集之衆棄
已成之師耶陛下備嘗講究其事始差内臣李某復差
内臣鄭居簡皆知本末本路走馬郝平及姚雄苖履亦
嘗具利害敷奏觀此事體所宜多方休養不宜更滋邊
患萬一五路同日有警兵困不給財竭不續糧乏不繼
敵或奔突侵犯關隴不知朝廷何以枝梧又聞陜西運
判秦希甫知熙州胡宗回曾有文字互奏邊事不同又
聞邊人實封言邊事者甚衆邊人所陳其言必實臣伏
願陛下取上件文字類聚一處子細參考則是非利害
不可掩矣然後選差謹厚小心得力曉事内臣一員齎
手詔往邊上密令帥臣及本路監司各具䟽棄守二者
畫一利害結軍令狀聞奏以參合希甫宗回及邊人封
事臣願陛下更令二府大臣各具己見論列若議論不
同即令詰難務盡其詞以是而止如其立異違衆公肆
偏見則俾之先具若干兵馬須若干資糧擇何人往守
約何時無患若有敗事先坐首議陛下徐察其所言審
其所處則安危之機成敗之效曉然於目前矣昔漢武
帝亦嘗令韓安國王恢詰難邊事往返五六其後敗事
恢任其責今日治邊正可用此策矣
伯雨又論月暈圍昴畢上奏曰臣先曾論湟州事乞陛
下俯稽衆議早定棄守之策又曾論赤氣事乞陛下仰
推天變預防邊境竊發之虞天道幽遠理難取必方此
恐懼以俟妄言之罪廼今月初八日夜伏見月暈圍昴
畢謹按漢志曰昴畢天街也其北為敵其南為漢而參
為趙魏之郊昔漢高帝七年月暈參畢遂有平城之圍
以此觀之象不虚示必有可考夫以陛下躬堯舜之資
乘千載之運小心順帝動無過舉而天象屢變其故何
也蓋天心深憂陛下欲陛下畏懼脩省先事為備故變
之來併在數月推考衆類皆為兵應雖非諄諄理不虛
示臣謹為陛下先論湟州次論陜西五路終論河北略
具畫一如後
一湟鄯二州嘉勒斯賚地嘉勒斯世效忠順有功朝廷為
國家與國在真宗時繼遷為寇嘉勒斯之兵牽制卒
使兵敗困於六谷朝廷以其功大封武威郡王及
康定寳元元昊不順又常出兵以助中國仁宗再
封武威王自是凡有夏賊之虞嘉勒斯必為中國之
助朝廷所以無熙河陜西之憂者以嘉勒斯為藩籬
也前年因轄珍竊據失國出走王瞻胡宗回乘彼
之亂妄稱納土殺降攘貨自去藩屏覆軍殺將失
信外國朝廷一切不治其罪既已棄鄯湟獨尚留
不唯孤絶地不可耕饋糧艱阻勢難獨守亦恐嘉
勒斯銜怨結連夏賊或勢力微弱為所并自此西方
吐蕃諸族必盡服屬夏賊益彊國家邊面益廣由
成文龍直抵蜀道悉隣西賊之境蓋不啻五千餘
里其為國家之患豈特一州之地陜西歲失買馬
之利而已哉臣願陛下更詳前後臣庶所論湟州
棄守利害如不可守先下手詔選命邊帥一員令
於境上召興揚斡與大小隆贊等喻以前年邊臣
生事非朝廷本意斬王瞻於境上黜宗回於遠方
還其湟州擇所當立之酋責以如祖宗以來世守
忠順則費財遠守自開邊面之虞庶幾息矣今不
早定去取設若力屈不守覆軍殺將挫損國威又
欲如前年置而不問耶昔瀘州邊事韓存寳止以
不即追乞弟神宗命斬於邊上王瞻之罪蓋不止
百倍於存寳故必斬首始足以息邊人之冤憤矣
一臣聞往者朝廷許於諸路進築人人務深入敵界
多築保砦以希功賞故不復計勢之險易地之遠
近守之可否兵廣財屈為國瘡痍捨可守之疆城
不毛之地規難臣之敵喪既練之師且邊方之性
貪而怙亂侵其土地彼已不分建立城砦又非所
欲今日納欵特以力困耳彼其為心亦豈不一日
思有逞哉遠不過三五年近不出一二歲天時人
事必有邊警且關中歲歉物貴已六年矣去年雖豐
物價至今猶五倍平日不獨糧食殫窘加以財用
匱竭官員俸給累月無支諸軍料錢往往併月平
居如此萬一有事無以應副財竭兵亂理有必至
臣願陛下特下手詔嚴敕諸路帥臣俾其各畫地
圖指陳攻守之策蓋新築城砦僅全舊有堡砦漸
廢欲新舊并守則財力不支欲捨舊守新則饋運
滋遠地理滋遠則罅隙必多罅隙既多則救應必
難萬一寇至敵衆限隔外内睽阻首尾不應則堡
砦遠者不特無益適足為患故臣願陛下敕帥臣
新舊堡砦何者為可守何者為可廢何者可以兼
存何者可以兼罷俾之直論不得觀望成敗之際
嚴立刑賞然後下兩府大臣公共參議萬一異議
俾任其責如漢武之責王恢自然不敢逞其私意
矣昔仁宗嘗御龍圖天章閣以西方多故將帥不
得人令具數以對況今日邊事之重大臣於此可
以悉心公論矣
一臣聞前日河北水災居民流移自永静以北居民
所存三四自滄州以北所存一二其他郡大率類
此千里蕭條間無人煙去年雖豐無人耕種所收
苖稼十不一二河北朝廷根本密邇彊敵居民流
散倉廪空虛城郭不脩甲兵不利萬一有警何以
為計今朝廷雖行鬻爵以佐用度縱使多鬻所得
有幾又地上不耕收穫至寡雖鬻爵入粟勢豈贏
餘取之本路無由仰足臣願陛下力節浮費痛減
用度廢内帑之積募人為兵漕東南之粟誘民歸業課
農力耕密敕監司牧守繕器械脩城壘揀選將領
訓齊卒伍雖為無虞常若有待蓋赤氣之起月暈
所主趙魏之郊不可無備此天象之變可質而知
也又聞前年水灾流民有入北界者幽薊之間往
往刺之為軍中國虚實彼固知矣敵主老病比年
轉甚敵嗣凶猛性頗好戰包蔵禍心難以信結萬
一乘我無備有所趑趄則國家預備之策安可緩
哉此人事可質而知也昔真宗嘗謂輔臣設險興
功守邊之利苟漸為之害莫大焉祖宗之事足以
為法矣國家太平百五十年財用彫竭無甚今日
昔仁宗積之數十年而神宗用之哲宗積之十餘
年而紹聖耗之陛下適承彫耗之後遠無熙寧之
富庶近無紹聖之蓄積去年哲宗山陵甫畢今日
太后園陵又作既建西宫又饗明堂支用之廣不
可勝計陛下方事節儉痛加約損經費常用尚恐
不足以此事勢豈宜更有邊事伏願聖慈留神采
覽更俾二府大臣公共論議毋使偷安以幸無事
臣孤賤譾才誤蒙陛下擢置言路小大之事知無
不言出於愛君不暇他恤惓惓之心不勝千萬
貼黃今日西人雖已欵塞湟州雖已固守萬一忽有
邊警不知朝廷指準何處錢物應副乞令二府預
議國家湟州歲費三百萬貫不知自得湟州已因
事發怒刺數千人為兵更乞朝廷密賜審察虚實
不可不慮
吏部侍郎張舜民論進築非便上䟽曰臣伏以陜西河
東自紹聖二年用兵至今首尾六年進築未畢覆軍殺
將縻費錢糧不可勝紀每築一城自帥臣已下增秩賜
金號為賞功竊按春秋之法凡稱城者謂既得其土地
人民然後城之以宅人民耳今則輕師潛入三五十里
以至百里乘敵人未覺之時數日之間苟脩草創亟聞
朝廷盜取功賞然自城門之外依然賊境以一徑内通
晝日挾兵張弓非百十人不敢行是真謂之城乎其初
帥司制置經畫每一寨屯三千人守禦計置糧草厚破
公使多不旬月間人兵復抽去草糧未盡計置公使亦
遂裁減其已居官吏人民日夕憂恐不成家計亦有修
築逾年至今未有人居止者其兵將吏民彼此相諭
本不為脩築開邊止為沽將帥之賞而已以致工作苦
窳守禦繆悠若夏人一來不攻自破此皆邊人之語也
朝廷高遠詭冒百端上下相蒙以致如此昨元豐年五
路出界既而回軍神宗皇帝欲自涇原路胡盧河川築
十五堡以通靈州以其功賞浩大尋亦罷之五路入界
所降御前劄子畫一指揮第一不得修築城寨深慮邊
臣幸賞也李憲築蘭州雖不按法然勘劾逾時終亦不
賞范育帥熙河築定遠城用錢糧五十七萬當時言者
以為百萬論列紛紜二年不已今既河東陜西六路進
築五十餘城亦何止涇原十五堡也其一寨之費何止
定遠百萬耶又自軍興已來關中歲饑流亡莩餓十室
九空鹽池之利居天下之半一旦失之夫以軍士方興
值累年災歉而又失大利天意可見也故天時不如地
利地利不如人和今三者皆不得其一而堅以罷將御
老師役饑民争曠土而不變者未之有也熙寧中李復
圭帥環慶因出軍散鞋錢以其半尅還舊欠衆兵喧呼
潰叛而出關中騷然者逾時不能定今則六年妄作曾
無一人譁語此廟社之靈也每一思之使人不寒而慄
用是廟堂之上日進諛言蔽哲宗皇帝聰明以謂夏人
之勢至衰至削中國六路進築而無敢有抗晏然自得
不復計慮此尤可憂者也臣且以近事明之紹聖三年
秋九月夏人大舉寇鄜延號一百八十萬破金明圍延
安陵轢諸寨種落為之一空至四年便為衰弱不能舉
豈今年一百八十萬而明年徑至衰弱如此者乎雖甚
愚之人亦知之廟堂執政大臣亦知之姑為此說專欲
蔽上之聦明也大抵夏人用兵皆本元昊之法先謀而
後戰吝嗇財用愛惜人命與中國正相反中國六路進
築天下困弊夏人坐觀不遺一鏃臣敢望陛下止以此
觀之不問可知矣夏人謀深不同中國彼一旦謀成力
辦飛揚南鄉凡新築之城創開之地未有能不失者臣
未死可以服妄言之刑矣願陛下以三年待之河東之
人自古不曾流移以其勤儉為生少經力役今則流徙
大半長安陜華米斗一千鄜延麥麫一秤二貫三百皆
足陌也自西京以封樁錢糴米運至鄜延每石為錢二
十貫有畸古先有是乎關中之民十無四五以今日之
勢而猶貪無用之空土非賣國而何故臣今日之說敢
望陛下速罷兵養士懷民也不然將有變矣不易帥不
能罷兵不久任漕司不能養士五年罷兵十年懷民恐
瘡㾗猶未合也古之善兵者其君莫如漢光武其臣莫
如唐李光弼光武每發兵必增白鬚數莖光弼每臨陣
常置短刀靴中人或問之光弼曰吾天子三公不可辱
於賊手萬一敗北則當自裁也以光武光弼之飽戰知
兵獨如此之難是何江湖書生足未嘗履邊塞目未嘗
見兵革耳未嘗聞金鼓一旦輕率緫戎容易取敗貽憂
君父殘害生靈曾不至於自焚者前所謂廟社之靈也
紹聖三年秋臣赴任知潭州登對故嘗析陳於哲宗皇
帝之前因及神宗皇帝感疾之由天顔顰蹙久之屢蒙
歎韙然當是時猶未至於如此其後卒不見施行為左
右大臣所蔽也故善御者毋使窮其力善牧者毋使擾
其羣力窮則車敗馬傷羣擾則瞻前失後静思至此雖
有智者不能善也方今天下之事大且急者無甚於此
伏望留神三復考驗施行
舜民知定州論河北備邊五事狀奏曰臣猥以衰疾繆
塵聖選使待罪邊陲平日責任固已非輕況當遼人新
舊之交河朔累年饑流之後使遼人盟好如昔無或渝
變更不復論儻使有毫髮好惡不同前日便貽中國深
憂以臣觀之今日河朔之勢正如陜西寳元康定之前
將不知兵兵不知戰一旦倉猝不可枝梧邊臣若預為
振舉則謂之張皇而朝廷亦自不容若依舊宴安號為
無事則綱目日見頽廢有不勝舉之憂故凡議河朔之
政者以今日為最難此臣所以不敢緘默必為陛下陳
之也其當急務者略有數端故曰選將兵擇郡守添兵
額蓄財用謹探報數事修立則邊備之術已過半矣苟
行之得策亦無張皇生事之患今臣輙有所請敢望陛
下留神省覽特賜主張應副則事無不集若委之有司
援條沮雖則無復機事矣謹别具開析奏陳
選將兵
凡言河北軍事者必曰將驕卒惰將不知兵兵不知戰
此上下所同知也或者欲為之整齊訓練之則必曰河
北軍情不同也稍急則生變此中外所共患也又為將
者多是膏粱子弟畏河東陜西不敢往盡欲來河北百
年之間未嘗知有烽火之警雖有出屯不離本路唯是
優游暇日安得不驕且惰也近日朝廷將河北將兵遣
戍陜西甚得均勞之策臣欲乞陛下特賜指揮將河北
將兵輪那出戍河東陜西却將東西京將兵專戍河北
以補河北將兵出戍之闕仍比之他將少促代期所貴
平時則知有道塗往還之勞緩急則知有出入戰陣之
事
擇郡守
勘會河北㳂邊州軍自兩地講好以來迨今百年雖號
為邊郡不知有戰陣守禦之事唯是飲食宴樂優游暇
日而已以此凡孤質公平竒特之士莫得而居之以至
城壘器械凡所謂軍中之職不復講脩相習宴安久已
成俗臣伏乞陛下特賜指揮將河北㳂邊知軍州及將
副選擇脚色内曾經三路㳂邊城寨將佐及累有戰功
内知州軍曾實歴路分都監資序人充仍舉行自通和
以來河北㳂邊知州軍條貫所貴緩急之際不致誤事
添兵額
本朝自南北通好已來定州路兵額常及十萬爾後日
見銷耗至熙寧元豐以前定州猶不減二三萬人後因
封□禁軍闕額錢糧朝廷唯務封樁數多轉運司利於
銷兵省費更不切招填因致邊兵日少即今春秋大教
盡數不及六七千人定州最為河北屯兵之處尚乃如
此其他州軍即可知矣咫尺敵境聲迹相聞使形勢如
此豈得安便皆由邊帥不思經久利害憚於建明朝廷
不復以緩急倉猝為慮定州馬步禁軍共三十一指揮
近年每指揮減作四百人仍招填不足臣今乞將逐指
揮人數却復舊額定州依乞元降朝旨常令及二萬人
仍乞於京東西路招刺添填專置官催促所貴稍遠北
邊不致張皇
蓄財用
勘會河北累歲災歉又以大河移徙生齒遷流民力凋
弊公私乏絶臣訪聞本管定州即日人糧不至急闕唯
是錢絹苦無現在堡寨以東糧食亦闕兼聞春衣至今
有未曾支散去處定州一年約支錢二十二萬貫有零
諸雜課利改錢祗得一十一萬有零其餘盡是轉運司
添陪方了一年支計今轉運司那融不行屢曾干告朝
廷已聞支撥見錢文鈔及借奉職等補牒河北州縣既
屢經災歉流死公私乏絶豈有餘力買官至於見錢文
鈔又專為博買斛斗所以應用全闕定州一月諸般支
使約萬緡軍資庫轉運司見錢祗有七百三十餘貫絹
二百餘匹定武大藩猶且如此其餘列郡即可知矣咫
尺北敵覘邏日交使知財力至此何以示威取重伏望
陛下特賜指揮將給降見鈔如糧食足用處權許出賣
見錢及諸州軍常平錢内借撥一二百萬貫赴轉運司
應副急闕支用却責限歸還據今日窘急之勢儻朝廷
不為講明救濟使人情窮濫緩急必致生事
謹探報
臣觀古之為將守邊第一必先覘邏苟得其術敵人之
情可以坐制先人有奪人之功其此之謂也與夫戰攻
而獲勝不可同日而語竊聞河北邊上近年探事人徒
有其名至於酬賞全然微薄以致覘邏之人不肯探伺
既不知敵人情實則緩急何以枝梧況當新舊之交尤
在精審訪聞即日安撫司所管回易本錢不多臣欲乞
朝廷特降見錢文鈔一十萬貫添助回易如探伺得實
則量添酬賞所貴激勸邊人敵情可得
宣和三年蜀州教授馮檝論㳂邊納土三害上䟽曰臣
伏見蘷峽廣南邊臣開納土之議誘置熟蕃接武請吏
金銀繒絮以啗其欲高官厚俸以侈其心開闢荒蕪草
創郡邑一部不下三四州而縣又倍之入版圖者存虚
名充府庫者無實利而官吏廪祿軍兵餉饋脩治城郭
日月彌廣官吏支持不暇百姓奔走輸送之不給其為
害一也建築以來調發害於民間者不可勝計而費出
縣官者亦不為不多其初監司覈實布賞名為軍須唯
恐其後常平使者不復執奏已失元祐立法之意而漕
司於經費之外復有饋運未免侵支封樁折變科率其
為害二也州縣之吏躐庶官而升法從脱選調而位正
郎武弁轉横行布衣竊仕版白丁黥徒為將校者又不
論也名器既已假人而禄廪因而耗蠧有司歲計已數
倍於熙豐矣其為害三也不毛之地既不可耕而靡常
之性頑不可革建築之後西南夷苖交寇綿茂而播州
溪洞之蠻亦復跳梁烏合之衆固無足慮干戈之動不
能無傷士卒死干戈官吏没王事生民肝腦塗地往往
有之以此知納土之議非徒無益而又害之也莫若委
擇帥臣或監司令條具建築以來財用出入之數商較
利病覈實以聞可省者省之可併者併之縣不足建則
易之以鎮寨官吏不必衆則緫之以護戎戎兵可減饋
運可省四遠可撫而邊鄙之患可息矣自今以往邊臣
招地之請邀功生事之隙不可不嚴禁而杜絶之也
通判李新乞罷招安將劄子曰臣嘗謂邊俗易驚宜静
不宜動邊民性悍可綏不可擾自陛下臨御道化德教
蟠天極地凡日月臨照薄海内外無不州縣悉皆臣妾
三代之所不能通六服要荒之外皆納土慕義化為編
氓窮古未始見而聖心軫慮尤先遠徼累詔帥臣監司
及城寨官務以懷徠為事況新民隸籍已久賦輸如期
出入馴柔重於犯法平時所以動而擾之者招安將是
也縣須某物寨官有某役使雞不安塒犬不安竇新民
不得安其居彼去官司遠一切俛首聽命大率為邊境
生事者本於招安將幸今烽燧已息四境澄清無所用
招安將願下帥司槩罷之今後不得更有遷補許監司
州縣官覺察以聞則綏懷遠人之意盡之矣
李復乞置弓箭手堡劄子曰臣竊見極邊弓箭手就土
山削成峻壁盤開細徑鑿穴以居謂之崖巉凡一巉所
聚少者百餘家多至三四百家其情非不樂居城邑就
堡鄣意務便於耕牧又密邇敵境相與保險以防抄掠
之患然今欲防患賊寇若至患不可逃蓋各潜於穴不
能相救賊前阨其門尋氣䆫灌浸熏燎束手就禍嚮者
元祐間夏賊寇犯涇原大被其毒邊民皆自知其如此
顧戀生業無以為計臣欲乞下逐路經略司委官相度
就弓箭手耕牧近便處團併指揮建置堡子分擘地步
先為土堋漸次備完使之就居備列戰格開掘壕塹修
立門橋一堡之内正丁家丁不減二三千人於其暇時
教以戰守之法逐指揮人員將校統領分定城上地分
每季輪那城寨官前去點檢地分巡檢常切往來照管
遇有探報無起遣之擾雖有攻圍必以死守遠近聲勢
相接互相應援近年新邊城寨相去近者四五十里緩
急卒不相應此壘若成血脉方通人旅行役不及城寨
可就安泊不待官兵戍守而藩籬密完誠一舉而兩利
復又乞於額默鄂多置烽臺劄子曰臣近巡歴自蘭州
京玉關至通湟寨入湟州路經巴贊宗其路極深峻窄
險滑闊不及二尺陡臨宗河般販斛斗客旅畏其難行
頭畜脚乘盡由宗河北路過往北路是夏國生界三處
有賊馬來路又近夏國蓋朱城溝谷屈曲賊馬隱伏不
測出入抄掠前後被患已十餘次緣客旅往來通湟寨
至京玉關四十餘里中途倉皇南北奔趋不及遂被殺
虜今京玉關東北約二十里有舊額默鄂多城地基正
在兩城中路地勢甚高接連生界欲乞下本路經略司
就彼脩築烽臺比尋常烽臺增展寬大可以停泊三五
十人開掘壕塹築立羊馬墻安置門橋備設守禦之具
差人守坐照管賊馬出入若有抄掠客旅可以奔投若
賊馬數多舉烽火京玉通湟頃刻便到蘭湟二州兵馬
相接而至不須更築城寨足可隄備伏乞詳酌施行
欽宗靖康元年右諫議大夫楊時論要害三鎮上奏曰
臣竊觀自漢迄唐待敵人之道無如祖宗之時者百年
之間民生戴白不見兵革賊臣要功為國生事與惡而
弃好馴至今日敵騎逼城備禦無素卑詞厚禮以紓目
前之急蓋勢有不得已而然者割要害之地以為盟好
則非經遠計也臣固嘗論之矣比聞金人駐兵磁相竊
慮無有紀極破大名成安一縣驅掠子女二千餘人殺
令佐二人而去誓書之墨未乾而背不旋踵吾雖欲專
守和議不可得也昔趙割六縣之地使趙郝約事於秦
虞卿謂趙王曰秦之攻王倦而歸也秦以其力攻其所
不能取倦而歸王又以其力之所不能取以送之是助
秦自攻也今日之事正類於是夫去其土地越數千里
之遠而犯人之國都蓋危道也使其力能攻之則城中
之物皆其有也尚何事求和哉彼見吾高城深池未易
陵犯勤王之師四面而至姚平仲固常與之交兵忍而
不敢怒請和而去則其情可見蓋亦懼而歸非愛我而
不攻也朝廷割三鎮二十州之地與之是亦助寇而自
攻也聞蕭王初與之約及河而返今挾而往此敗盟之
大者臣竊謂朝廷宜以蕭王為問責其敗盟必得蕭王
而後已三鎮之民以死拒之於前而吾以重兵擁其後
其勢必得所欲者若猶未從則聲言其罪而討之夫師
以直為壯是舉也直在我矣三鎮聞之士氣必振此萬
全之計不可失也若三鎮窮蹙而王師不救則其民必
謂朝廷視其塗炭而莫之恤則戴后之心懈而大事去
矣不可不慮也竊聞出師之令廟算不一屢行而屢反
如是則士氣必惰欲其成功難矣昔憲宗平淮西韓愈
謂凡此蔡功惟斷乃成未有舉大事不斷而能有成也
伏望陛下斷自宸衷無惑於浮議則天下幸甚
尚書右丞李綱乞脩塘濼劄子曰臣伏覩种師道詹度
等奏金營人馬已出塞垣朔方保全宗社大慶然敵但
以河間中山兩路州軍堅守之故且懼王師之襲不得
不遁其意豈嘗一日忘割地之約耶深慮秋冬之交弓
勁馬肥復犯邊徼捍禦之策所當預脩契勘安肅廣信
平定等軍東有塘濼西抵太行中間坦途不過三百餘
里塘濼既可增廣其他地勢雖頗高仰亦可因高就下
限以長隄瀦蓄水櫃以為阻固如水櫃不及之處自宜
脩築城堡屯兵控扼或設塹穽以虞奔衝兹事體大非
藉能臣未易辦集竊見樞密副都承旨李邈累任河北
邊郡風績素著深究邊防利害欲乞特建一司以邈充
使專切措置塘濼城堡水櫃等仍乞朝廷多方應副庶
幾克成大功以為永遠之利
綱又論守禦劄子曰臣竊觀自秦漢以來制禦外裔未
有得上策者惟本朝與契丹為澶淵之盟守之以信結
之以恩百有餘年邊境晏安兵革不用和好之篤古所
未有然而所以制禦之術曷嘗一日弛備耶財用充足
糧儲有餘士馬精研將帥用命則敵雖欲窺邊徼而摩
封疆無隙以投欲不守盟何可得也臣伏見仁祖時富
弼所上守禦一策審地形觀事機分兵控扼要害之地
左右出入縱横應援曲盡其妙然以謂非三十萬衆不
可則知制勝之術在於足兵與王翦之伐荆必六十萬
而後行其理一也臣愚以謂今日防秋正宜用弼之說
度時之宜良將勁卒分布邊境重兵大帥雄據諸鎮使
彼不敢有覬覦之心萬一奔衝可以制其死命誠上策
也所有富弼守禦策二篇謹具繳進伏望聖慈特賜省
覽採其說而用之
綱知樞密院論備邊禦敵八事上䟽曰臣伏以金人退
師交割三鎮三鎮官吏軍民不肯陷没異域其勢必為
朝廷堅守天時寖熱而彼有輜重之累必不能久留當
即出疆臣恐秋高馬肥彼必再至以責前約及今宜飭
武備脩邊防勿恃其不來當恃吾有以待之謹條具所
以備邊禦敵者凡八事唐之藩鎮所以拱衛京師故雖
累有變故卒賴其力而及其弊也有尾大不掉之患祖
宗監之銷藩鎮之權罷世襲之制施諸承平邊隅無事
則可在今日則手足不足以捍頭目為今之計莫若以
太原真定中山河間建為藩鎮擇帥付之許之世襲收
租賦以養將士習戰陳相為脣齒以扞金人可無深入
之患又滄州與營平相直隔河下流其勢易以侵犯宜
分濱棣德博横海軍一道如諸鎮之制則帝都有藩籬
之固二自熙豐以來籍河北保甲凡五十餘萬河東保
甲凡二十餘萬比年以來不復閱習又經燕雲之役調
發科率逃亡流移散為盜賊今所存者猶及其半宜專
遣使團結訓練令各置器甲官為收掌用印給之蠲免
租賦以償其直武藝精者次第遷補或命之官以激勸
之彼既自保鄉里親戚墳墓必無逃逸平時無養兵之
費有事無調發之勞此最策之得者三自祖宗以來養
馬為監擇陜西河東河北美水草高凉之地處之凡三
十六所比年廢置殆盡牧馬民間以充數官吏便文以
塞責而馬無復有善者又驅之燕山悉為敵人所得今
諸軍闕馬者大半宜復祖宗監牧之制權時之宜括天
下馬量給其直則不旬月間數萬之馬可具也四河北
塘濼東距海西抵廣信安肅深不可涉淺不可行舟所
以限隔敵騎為險固之地而比年以來淤澱乾涸不復
開濬官司利於稻田往往洩去積水隄防弛沓又自安
肅廣信以抵西山地形低下處可增廣其高仰處即開
乾濠及陷馬坑之類宜專遣使以督治之五河北河東
州縣城池類多隤圮堙塞宜徧行修治而近京四輔郡
諸畿邑皆當築城創置樓櫓之屬使官吏兵民有所恃
而安萬有一敵騎深入虜掠無所得可以坐困其六河
北河東州郡經戎馬殘破蹂踐去處宜優免租賦以振
恤之往年方臘擾浙東尚免三年今三鎮之民為朝廷
固守安可不議所以大慰其心者七河東諸州最以儲
峙糴買糧草為急務宜復祖宗加糧草抄法一切以見
緡來商賈而實塞下使㳂邊諸郡積蓄豐衍則敵不敢
動矣八陜西解鹽無煑海之勞西給邊費足民食其利
不貲自更法以來解鹽地分益狹西邊益貧願復祖宗
舊制以慰關陜兵民之心
綱出宣撫兩河乞無罷防秋人兵狀奏曰臣昨待罪樞
府伏蒙陛下委令措置防秋人兵臣意以謂中國軍政
不修幾三十年矣闕額不補者過半其見存者皆潰散
之餘不習戰陣故令金人得以窺伺既陷燕山長驅中
原遂犯畿甸來無藩籬之固去無邀擊之威廟堂失策
又割三鎮質親王劫取金帛以億萬計驅虜士女屠戮
良民不可勝數誓書之言所不忍聞此誠宗社之羞而
陛下嘗膽而思報者也今河北之寇雖退而中山河間
之地不害敵馬出没並邊諸郡寨栅相連兵不少休太
原之圍未解而河東之勢危甚旁近縣鎮皆為敵兵所
占據秋高馬肥敵騎憑陵決須深入以責三鎮之約及
金帛之餘數倘非起天下之力解圍太原防秋河北則
必復有今春之警宗社安危殆未可知故臣輙不揆為
陛下措畫降詔書以團結諸路防秋之兵大約不過十
餘萬人而欲分布河北㳂路雄霸二十餘郡中山河間
真定大名横海五帥府腹中十餘州郡邊河一帶控阨
地分翊衛王室隄防海道其甚急者解圍太原收復忻
代以扞金人夏人連兵入寇不知此十數萬之衆一一
皆到果能足用而無戎馬渡河之警乎今臣被命出使
去清光之日未幾朝廷已盡改前日詔書調兵防秋之
計罷去大半不知金人聚兵兩路入寇將何以枝梧而
朝廷何恃不留意於此也臣竊思之以兵為不須起者
大槩有五川廣福建荆湖之地遠一也錢糧賞犒之費
多二也河北寇退天下已無事三也太原之圍戎馬不
多不攻自解四也探報有林牙高麗之師牽制未必深
入五也若以川廣福建荆湖之地遠則詔書之下以四
月期天下兵以七月當時關報三省何不即止今已七
月遠方之兵皆已在道始復約回是復蹈今春勤王之
師約回之弊也一歲兩起天下之兵中道而兩止之天
下謂何臣恐朝廷自此不復能取信四方而將士解體
矣國之大事在戎宗社安危所係而且行且止有同兒
戲臣竊痛之若以謂錢糧犒賞多則今春無兵扞寇致
令誤國土地寳貨人民皆為所取又惜小費不為之備
臣恐後來所取又不止於前日也元降指揮防秋人兵
各令齎糧以行則錢糧犒賞之乏自非所患廟堂不深
思宗社大計而惜小費臣竊所不取也若以河北寇退
天下無事則邊郡日報金人聚兵聲言某月入寇當取
某地強敵臨境非和非戰朝夕恐慄懼其復來天下果
無事乎賈誼謂厝火積薪之下而坐其上火未及然因
謂之安以今日觀之何止於火未及然處於烈焰之旁
而言笑自若也若以謂太原之圍戎馬不多不攻自解
則自春徂秋攻守半年曾不得其實數姚种二帥以十
萬之師一日皆潰彼未嘗有所傷衂不知何以必其兵
之不多以為可以不攻而自解者臣以謂非愚則誣至
林牙高麗牽制之報理或有之然不可恃彼之不來當
恃我之有備則屯兵聚糧正今日之先務不可不急也
今河北河東州郡日告急乞兵皆以三五萬為言而半
年以來未有一人一騎可以副其求者防秋之兵甫集
又皆遣罷不知此何理若必以謂不須動天下之兵而
自可無事則臣誠不足以任此責陛下胡不遣建議之
人代臣坐致康平而重為此騷擾也除范世雄所統湖
北兵聞已至襄唐間臣昨奉聖旨令疾速發赴宣撫司
外所有餘路乞依原降詔書起發庶幾不誤國事
右司諫陳公輔乞戒大臣究心邊事上疏曰臣竊聞河
東用兵不利陛下聖慮憂勞臣子之心夙夜不寧然臣
竊料之此未必不為宗廟社稷之福也伏惟少寬聖心
容臣之言蓋有難則懼無難則怠人情之常也朝廷日
見河北金兵出界雖未解圍幸其師老必自解散遂至
稍緩其事廟堂大臣相與謀議者多不急之務或窮究
往事或經營私意論經術是非究禮文詳略至於兩路
邊事曾不究心緩急失宜先後倒置内外人情雖知秋
冬在近深為可憂然非朝廷用事之臣徒憤歎終日無
如之何也今若不緣用兵不利往往遂以為無事因仍
媮惰至秋冬萬一敵人結集諸夷空國而來以助河東
之師則吾之倉卒無備又復如前日矣可不慮哉臣愚
伏望陛下因此一失深戒大臣凡不急之務一切暫罷
專以河北河東兵事為先經畫措置多方應辦仍仰各
盡所聞勿懷異意并令今後臣僚上殿亦須先及邊事
陛下留意聽納不厭其多或有可行盡付三省樞密院
令斟酌施行夫漢之所以勝楚以屈羣策而愚者千慮
必有一得勿謂羣臣之言皆無可採也陛下若今如此
曉夜圖之則不徒以濟今日之急將來秋冬亦不失備
矣臣故曰此未必不為宗廟社稷之福也臣區區憂國
之言望陛下不以愚棄之豈獨臣之幸哉
秘書省著作佐郎李若水使金乞拯救河東河北上奏
曰臣自深州入金人亂兵中轉側千餘里回至關南凡
歴府者二歴軍者二歴縣者七歴鎮寨者四並無本朝
人馬但見金人列營數十官舍民廬悉皆焚毁缾罌牖
戶之類無一全者唯井陘百井壽陽榆次徐溝大谷等
處僅有名存然已蕃漢雜處祗應公皂皆曰力不能支
脅令拜降男女老幼例被陵轢日甚一日尫殘窮苦狀
若幽隂間人每見臣知來議和口雖不言意實赴愬往
往以手加額吁嗟哽塞至於流涕又於山上見有逃避
之人連綿不絶聞各集散亡卒立寨栅以自衛持弓刀
以扞敵金人屢遣人多方招誘必被勦殺可見伏節死
義力拒寇敵之意臣竊惟河東河北兩路涵浸祖宗德
澤垂二百年昨因蔡京用事新政流毒民不聊生繼而
童貫開邊燕雲首禍搜膏血以事空虚丁壯疲於調發
産業蕩於誅求道路號呼血訴無所塗炭桎梏誰其救
之陛下嗣位之初力行仁政獨此兩路邊事未巳今戎
馬憑陵肆行攻陷百姓何知勢必脅從而在邑之民無
逡巡向敵之意處山之衆有激昂死難之心可謂不負
朝廷矣哀斯民之無生服斯民之有義媿起顔面痛在
肺肝望深軫聖衷哀痛之詔慰民於既往決擇之計拯
民於將來上答天心下慰元元之望
太學正秦檜論邊機三事狀奏曰
一金國興師乘銳深入河朔諸郡堅壁固守彼進有
大河之隔退慮諸城躡其後師老糧匱情見力屈
然猶桀驁不遜重有邀請望斷以大義與其所當
與不宜示怯以自蹙削且如燕山一路是金國取
契丹與之無害至於歲幣須令彼能制契丹餘種
不為邊害方許以祖宗契丹之數竊聞仁宗與契
丹結盟增添歲幣亦是與之論夏國事乞檢會參
酌施行
一金國遠夷性情不測今日遣使求和又復渡兵隨
至恐是設計以緩王師守禦之備望一面遣兵備
守黃河仍急擊渡河之兵使不得聯續以進
一金國遣使所求甚大此亦人情之常蓋既興師深
入不肯示怯空歸如聞朝廷前日與之議四鎮事
百僚不得預聞審如所議坐失富強之地敵人貪
心無厭得地而勢益強復不能保其不再犯邊今
若與之議燕山及歲幣當須集百官入議狀擇其
當者載之盟書示信坦然無疑蓋與所當與經久
不渝一旦為苟且之計或多或少皆是失當終亦
不能守
侍御史胡舜陟同御史中丞吕好問乞救中山上䟽曰
臣伏見陳亨伯蠟書其詞哀切首陳真定城破屠戮生
靈不知幾萬人敵據高城愈難追退臣讀之流涕竊歎
朝廷何忍其如此未嘗遣一兵一馬為援也李邈三四
十狀奏陳略不見報朝廷豈不惜土地而愛人民但以
與敵講和不敢動兵一何失計之甚耶臣請為陛下言
之古者列國兵交使在其間推論利害釋二國之患是
以息民而貴和今敵遣使來而我使亦往彼此按兵不
動乃所謂和也然敵人用兵不已今日陷一城明日陷
一邑尋侵而南有并吞席卷之志時遣一使邀求寳貨
詭辭為順使不為備我之使往脅之以威不得吐一語
但以敵人甘言奏聞而朝廷不察其情偽便謂和議已
定宣撫司見講和如此亦不遣兵救援真定以至於亡
陳亨伯所以言彼受和議之使留置寨中而任意攻取
無人救解彼何計之得而我何計之失也今敵悉力中
山城下朝夕必攻城矣若朝廷又以講和之故不令宣
撫司應援必失中山失中山則河北諸郡不攻而自下
矣河北下則京師不可都而宗廟社稷危矣陛下何不
以宗社為念乎亨伯又言彼既攻城殺人放火而我師
援之理不為曲朝廷若任諸鎮之存亡不復顧恤則更
無可論若欲保全伏乞速賜指揮宣撫司火急遣兵前
來亨伯之言如此可謂切矣陛下若聽大臣之論謂既
講和不復應援則非惟失宗社忠計第恐土地人心必
兩失之若大臣謂今日無兵何以為援臣以為河北之
民皆兵也使諸郡縣傾廪庫與民共之朝廷以好爵縻
之何患人不為用但係措置何如耳亨伯乞宣撫司兵
自深冀來祁會合馬忠兵宣撫兵擊其西祁兵擊其東
中山兵為内應則轉禍為福易敗成功其言似亦有理
伏望陛下詔三省樞密院日下詳酌施行
欽宗時京師復戒嚴聶昌拜同知樞密院入謝即陳扞
敵之策曰三關四鎮國家藩籬也聞欲以畀敵一朝渝
盟何以制之願勿輕與而檄天下兵集都畿堅城守以
遏其衝簡禁旅以備出擊壅河流以斷歸路前有堅城
後有大河勁兵四面而至彼或南下堕吾網中矣臣願
激合勇義之士設伏開關出不意掃其營以報帝壯之
命提舉守禦得以便宜行事
歴代名臣奏議卷三百三十三
