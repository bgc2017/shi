歴代名臣奏議卷一百五十九
明楊士竒等撰
建官
商湯問伊尹曰三公九卿大夫列士其相去何如伊尹
對曰三公者知通於天道應變而不窮辯於萬物之情
通於天道者也其言足以調隂陽正四時節風雨如是
者舉以為三公故三公之事常在於道也九卿者不失
四時通於溝渠脩堤防樹五榖通於地理者也能通不
能通能利不能利如此者舉以為九卿故九卿之事常
在於德也大夫者出入與民同衆取去與民同利通於
人事行猶舉繩不傷於言言之於世不害於身通於關
梁實於府庫如是者舉以為大夫故大夫之事常在於
仁也列士者知義而不失其心事功而不獨專其賞忠
政彊諫而無有姦詐去私立公而言有法度如是者舉
以為列士故列士之事常在於義也故道德仁義定而
天下正凡此四者明王臣而不臣湯曰何謂臣而不臣
伊尹對曰君之所不名臣者四諸父臣而不名諸兄臣
而不名先王之臣臣而不名盛德之士臣而不名是謂
大順也
湯問伊尹曰古者所以立三公九卿大夫列士者何也
伊尹對曰三公者所以參五事也九卿者所以參三公
也大夫者所以參九卿也列士者所以參大夫也故參
而有參是謂事宗事宗不失外内若一
漢成帝綏和二年丞相翟方進等奏言春秋之義用貴
治賤不以卑臨尊刺史位下大夫而臨二千石輕重不
相準臣請罷刺史更置州牧以應古制從之乃置州牧
秩二千石
哀帝建平二年丞相朱博又奏言部刺史秩卑賞厚勸
功樂進前罷刺史更置州牧秩真二千石九卿缺以高
第補其中材則苟自守而已恐功效陵夷姦軌不禁臣
請罷州牧置刺史如故從之
東漢桓帝延熹中宦官方盛任人充塞司空周景與太
尉楊秉上言内外吏職多非其人舊典中臣子弟不得
居位請皆斥罷帝從之扵是條奏牧守以下五十餘人
或死或免天下肅然
靈帝中平五年太常劉焉見王室多故建議以為四方
兵宼由刺史威輕且用非人所致宜改置牧伯選清名
重臣以居其任會刺史郤儉賦斂煩擾謠言遠聞而耿
鄙張懿皆為盜所殺朝廷遂從焉議選尚書列卿為州
牧各以本秩居任州任之重自此始
魏齊王嘉平中時校事放横黃門侍郎程曉上疏曰周
禮云設官分職以為民極春秋傳曰天有十日人有十
等愚不得臨賢賤不得臨貴於是並見聖哲樹之風聲
明試以功九載考績各修厥業思不出位故欒書欲拯
晉侯其子不聽死人横於街路丙吉不問上不責非職
之功下不務分外之賞吏無兼綂之勢民無二事之役
斯誠為國要道治亂所由也遠覽典志近觀秦漢雖官
名改易職司不同至於崇上抑下顯明分例其致一也
初無校事之官干與庶政者也昔武皇帝大業草創衆
官未備而軍旅勤苦民心不安乃有小罪不可不察故
置校事取其一切耳然撿御有方不至縱恣也此霸世
之權宜非帝王之正典其後漸蒙見任復為疾病轉相
因仍莫正其本遂令上察宫廟下攝衆司官無局業職
無分限隨意任情惟心所適法造於筆端不依科詔獄
成於門下不顧覆訊其選官屬以謹慎為粗疏以&KR2237;詷
為賢能其治事以刻暴為公嚴以循理為怯弱外則託
天威以為聲勢内則聚群奸以為腹心大臣恥與分勢
含忍而不言小人畏其鋒芒欝結而無告至使尹模公
於目下肆其奸慝罪惡之著行路皆知纖惡之過積年
不聞既非周禮設官之意又非春秋十等之義也今外
有公卿將校總統諸署内有侍中尚書綜理萬機司隸
校尉督察京輦御史中丞董攝宫殿皆高選賢才以充
其職申眀科詔以督其違若此諸賢猶不足任校事小
吏益不可信若此諸賢各思盡忠校事區區亦復無益
若更高選國士以為校事則是中丞司隸重增一官爾
若如舊選尹模之奸今復發矣進退推算無所用之昔
桑弘羊為漢求利卜式以為獨烹弘羊天乃可雨若使
政治得失必感天地臣恐水旱之災未必非校事之由
也曹恭公遠君子近小人國風託以為刺衞獻公舍大
臣與小臣謀定姜謂之有罪縱令校事有益於國以禮
義言之尚傷大臣之心況奸回暴露而復不罷是衮闕
不補迷而不返也於是遂罷校事官
晉武帝時議省州郡縣半吏以赴農功光祿大夫荀勗
議以為省吏不如省官省官不如省事省事不如清心
昔蕭曹相漢載其清靜致畫一之歌此清心之本也漢
文垂拱幾致刑措此省事也光武并合吏員縣官國邑
裁置十一此省官也魏太和中遣王人四出減天下吏
員正始中亦并合郡縣此省吏也今必欲求之於本則
宜以省事為先凡居位者使務思蕭曹之心以翼佐大
化篤義行崇敦睦使昧寵忘本者不得容而偽行自息
浮華者懼矣重敬讓尚止足令賤不妨貴少不陵長遠
不間親新不間舊小不加大滛不破義則上下相安遠
近相信矣位不可以進趣得譽不可以朋黨求則是非
不妄而明官人不惑於聽矣去竒技抑異說好變舊以
徼非常之利者必加其誅則官業有常人心不遷矣事
留則政稽政稽則功廢處位者而孜孜不怠奉職司者
而夙夜不懈則雖在挈瓶而守不假器矣使信若金石
小失不害大政忍忿悁以容之簡文案略細苛令之所
施必使人易視聽願之如陽春畏之如雷震勿使微文
煩撓為百吏所黷二三之命為百姓所饜則吏竭其誠
下悦上命矣設官分職委事責成君子心競而不力爭
量能授任思不出位則官無異業政典不奸矣凡此皆
愚心謂省事之本也苟無此愆雖不省吏天下必謂之
省矣若欲省官私謂九寺可并於尚書蘭臺宜省付三
府然施行歴代世之所習是以久抱愚懷而不敢言至
於省事實以為善若直作大例皆減其半恐文武衆官
郡國職業及事之興廢不得皆同凡發號施令典而當
則安儻有駁者或致壅否凡職所臨履先精其得失使
忠信之官明察之長各裁其中先條上言之然後混齊
大體詳宜所省則令下必行不可搖動如其不爾恐適
惑人聽比前行所省皆須更輙復或激而滋繁亦不可
不重也
宋文帝元嘉末議省錄尚書揚州治中從事史沈懷文
上議曰昔天官正紀六典序職載師掌均七府成務所
以翼平辰衡經贊邦極設總屬之原著夫官典和統之
要昭于國言夏因虞禮有深冢司之則周承殷法無損
掌邦之儀用乃調佐王均緝亮帝度而式憲之軌弘正
漢庭述章之範崇明魏室雖條錄之名立稱扵中代總
釐之實不愆扵自古比代相沿歴朝罔貳及乎爵以事
變級以時改皆興替之道無害國章八統元任靡或省
革按台輔之職三曰禮典以和邦國以統百官四曰政
典以平邦國以正百官鄭康成云冢宰之扵庶僚無所
不總也考于兹義備于典文詳古準今不宜虛廢不從
後魏宣武帝時黃門中正甄琛上表曰詩稱京邑翼翼
四方是則者京邑是四方之本安危所在不可不清是
以國家居代患多盜竊世祖太武皇帝親自發憤廣置
主司里宰皆以下代令長及五等散男有經略者乃得
為之又多置吏士為其羽翼崇而重之始得禁止今遷
都以來天下轉廣四遠赴會事過代都五方雜沓難可
備簡宼盜公行劫害不絶此由諸坊混雜釐比不精主
司闇弱不堪檢察故也凡使人攻堅木者必為之擇良
器今河南郡是陛下天山之堅木盤根錯節亂植其中
六部里尉即攻堅之利器非貞剛精銳無以治之今擇
尹既非南金里尉鉛刀而割欲望清肅都邑不可得也
里正乃流外四品職輕任碎多是下才人懷苟且不能
督察故使盜得容姦百賦失理邊外小縣所領不過百
戸而令長皆以將軍居之京邑諸坊大者或千戸五百
戸其中皆王公卿尹貴勢姻戚豪猾僕隸蔭養姦徒高
門邃宇不可干問又有州郡俠客蔭結貴遊附黨連羣
陰為市劫比之邊縣難易不同今難彼易此實為未愜
王者立法隨時從宜改絃易調明主所急先朝立品不
必即定施而觀之不便則改今閑官靜任猶聽長兼況
煩劇要務不得簡能下領請取武官中八品將軍已下
幹用貞濟者以本官俸恤領里尉之任各食其祿高者
領部尉中者領經途尉下者領里正不爾請少高里尉
之品選下品中應遷之者進而為之則督責有所輦轂
可清也
隋文帝初即位時天下州郡過多河南行臺兵部尚書
楊尚希上表曰自秦并天下罷侯置守漢魏及晉邦邑
屢改竊見當今郡縣倍多於古或地無百里數縣並置
或戸不滿千二郡分領具寮以衆資費日多吏卒入倍
租調歲減清幹良才百分無一動雖數萬如何可覓所
謂民少官多十羊九牧琴有更張之義瑟無膠柱之理
今存要去閑併小為大國家則不虧粟帛選舉則易得
賢才敢陳管見伏聽裁處帝覽而嘉之
唐太宗貞觀七年時尚書省詔敕稽壅桉成復下彌年
不能決治書侍御史劉洎言尚書萬機本貞觀初未有
令僕職併務繁左丞戴胄右丞魏徵應事彈舉無所回
撓百司震肅不敢懈比者勲親在位品非其任功勢相
傾雖欲自彊先懼囂謗故郎中嘿奪惟事咨禀尚書依
違不得專裁筦轄玩弛綱紀不振今宜精選左右丞兩
司郎中使皆得人非惟救曠滯之弊固當矯拂趨競也
上嘗謂房玄齡等曰致理之本惟在於審量才授職務
省官員故書稱任官惟賢才又云官不必備惟其人若
得其善者雖少亦足矣其不善者縱多亦奚為古人亦
以官不得其人比扵畫地作餅不可食也詩曰謀夫孔
多是用不集又孔子曰官事不攝焉得儉且千羊之皮
不如一狐之腋此皆載在經典不能具道當須更併省
官員各當所任則無為而理矣卿宜詳思此理量定庶
官員位玄齡等由是所置文武摠六百四十員太宗從
之因謂玄齡曰自此儻有樂工雜𩔖假使術逾儕軰者
只可特賜錢帛以賞其能必不可超授官爵與夫朝臣
君子比肩而立同坐而食遣諸衣冠以為恥累
時故事軍國重事則中書舍人各執所見雜署其名謂
之五花判事中書侍郎中書令省審之給事中黃門侍
郡駁正之至是上謂王珪曰國家本置中書門下以相
檢察正以人心所見互有不同苟論難往來務求至當
捨己從人亦復何傷比來或護已短遂成怨隙或避私
怨知非不正順一人之顔情為兆民之深患此乃亡國
之政煬帝之世是也當時羣臣如此必自謂有智禍不
及身及天下大亂家國兩亡其幸免者亦為時論所貶
終古不磨卿曹各當徇公忘私勿雷同也後又謂侍臣
曰中書門下機要之司詔敕有不便者皆應論執比來
惟睹順從不聞違異若但行文書則誰不可而何必擇
才也房玄齡等皆頓首謝
肅宗時諸州悉帶團練使中書侍郎同中書門下平章
事楊綰奏刺史自有持節諸軍事以掌軍旅司馬古司
武所以副軍即今副使司兵參軍今團練判官官號重
複可罷天下團練守捉使詔可又減諸道觀察判官員
之半復言舊制刺史被代若别追皆降魚書乃得去開
元時置諸道採訪使得專停刺史威柄外移漸不可久
其刺史不稱職若贓負本道使具條以聞不得擅追及
停而刺史亦不得輙去州詣使所如其故闕使司無署
攝聽上佐代領帝善其謀扵是高選州上佐定上中下
州差置兵員詔郎官御史分道巡覆
德宗建中初河朔兵拏戰民困賦無所出戸部侍郎判
度支杜佑以為救敝莫若省用省用則省官乃上議曰
漢光武建武中廢縣四百吏率十署一魏太和時分遣
使者省吏員正始時并郡縣晉太元省官七百隋開皇
廢郡五百一貞觀初省内官六百員設官之本以治衆
庶故古者計人置吏不肯虚設自漢至唐因征戰艱難
以省吏員誠救弊之切也昔咎繇作士今刑部尚書大
理卿則二咎繇也垂作共工今工部尚書將作監則二
垂也契作司徒今司徒戸部尚書則二契也伯夷為秩
宗今禮部尚書禮儀使則二伯夷也伯益為虞今虞部
郎中都水使者則二伯益也伯冏為太僕今太僕卿駕
部郎中尚輦奉御閑廄使則四伯冏也古天子有六軍
漢前後左右將軍四人今十二衞神策八軍凡將軍六
十員舊名不廢新資日加且漢置别駕隨刺史巡察猶
今觀察使之有副也參軍者參其府軍事猶今節度判
官也官名職務直遷易不同爾詎有是實哉誠宜斟酌
繁省欲致治者先正名神龍中官紀蕩然有司大集選
者既無闕員則置員外官二千人自是以為常當開元
天寶中四方無虞編戸九百餘萬帑藏豐溢雖有浮費
不足為憂今黎苖凋瘵天下戸百三十萬陛下詔使者
按比纔得三百萬比天寳三分之一就中浮寄又五之
二出賦者已耗而食之者如舊安可不革議者以天下
尚有跋扈不庭一省官吏被罷者皆往託焉此常情之
說𩔖非至論且才者薦用不才者何患其亡又況顧姻
戚家産哉建武時公孫述隗囂未滅太和正始太元時
吴蜀鼎立開皇時陳尚割據皆羅取俊乂猶不慮失人
以資敵今田悦軰繁刑暴賦惟軍是卹遇士人如奴固
無范睢業秦賈季彊狄之患若以習久不可以遽改且
應權省别駕參軍司馬州縣額内官約戸置尉當罷者
有行義在所以聞不如狀舉者當坐不為人舉者任參
常調亦何患哉如魏置柱國當時宿德盛業者居之貴
寵第一周隋間授受已多國家以為勲級纔得地三十
頃耳又開府儀同三司光祿大夫亦官名以其太多回
作階級隨時立制遇弊則變何必因循憚改作邪議入
不省
德宗立銳扵治建中三年詔中書門下兩省分置待詔
官三十以見官故官若同正試攝九品以上者視品給
俸至禀餼幹力什器館宇悉有差𣙜公錢收子贍用度
史館修撰沈既濟諫曰今日之治患在官煩不患員少
患不問不患無人兩省官自常侍諫議補闕拾遺四十
員日止兩人侍對缺員二十一員未補若謂見官不足
與議則當更選其人若廣聰明以收淹滯先補其缺何
事官外置官夫置錢取息有司之權制非經治法今置
員三十大扺月費不減百萬以息準本須二千萬得息
百萬配戸二百又當復除其家且得入流所損尤甚今
關輔大病皆言百司息錢毁室破産積於府縣未有以
革臣計天下財賦耗斁大者惟二事一兵資二官俸自
他費十不當二者一所以黎人重困杼軸空虚何則四
方形勢兵未可去資費雖廣不獲已為之又益以閑官
冗食其弊奈何藉舊而置猶可若之何加焉事遂寢
時李泌請復所減州縣官上曰置吏以為人也今戸口
減扵承平之時而吏員更增可乎泌對曰今戸口雖減
而事多扵承平且十倍故吏不得不增且所減皆有職
事而冗官不減此所以為未當也至德以來置額外官
敵正官三分之一若聽使計日得資然後停加兩選授
同正員官如此則不惟不怨兼使之喜矣又請諸王未
出閤者不除府官上皆從之
憲宗元和六年檢校兵部尚書兼中書侍郎同中書門
下平章事李吉甫疾吏員廣繇漢至隋未有多扵今者
乃奏曰方今置吏不精流品厖雜存無事之官食至重
之稅故生人日困冗食日滋又國家自天寳以來宿兵
八十餘萬其去為商販度為佛老雜入科役者率十五
以上天下常以勞苦之人三奉坐待衣食之人七而内
外官仰奉廩者無慮萬員有職局重出名異事雜者甚
衆故財日寡而受禄多官有限而調無數九流安得不
雜萬務安得不煩漢初置郡不過六十而文景幾三王
則郡少不必政紊郡多不必事治今列州三百縣千四
百以邑設州以鄉分縣費廣制輕非致化之本願詔有
司博議州縣有可併併之歲時入仕有可停停之則吏
寡易求官少易治國家之制官一品奉三千職田祿米
大扺不過千石大歷時權臣月奉至九千緡者州刺史
無大小皆千緡宰相常衮始為裁限至李泌量閑劇稍
增之使相通濟然有名在職廢奉存額去閑劇之間厚
薄頓異亦請一切商定乃詔給事中殷平仲中書舍人
韋貫之兵部侍郎許孟容戶部侍郎李絳參閱蠲減凡
省冗官八百員吏千四百員
敬宗寳歷五年上以太廟兩室破漏踰月不葺罰將作
度支宗正俸命中使帥工徒葺之補闕韋温諫曰國家
置百官各有所司苟為墮曠宜擇能者代之今曠官者
止於罰俸而以其事委之内臣是以宗廟為陛下所私
而百官皆為虚設也上善其言即命有司葺之
武宗會昌中李德裕請增諫議大夫等品秩状曰臣據
大唐六典隋氏門下省置諫議大夫七人從四品下今
正五品上自大歷二年升門下中書侍郎為正三品兩
省遂闕四品建官之制有所未備謹按左氏傳云衮職
有闕惟仲山甫補之能補過也仲山甫則周之大臣漢
書汲黯稱願出入禁闥補過拾遺後漢書張衡為侍中
嘗居帷幄從容諷諫拾遺左右此皆大臣之任故其秩
峻其任重則君敬其言而用其道況謇諤之地宜有老
成之人秩不優崇則難用耆德其諫議大夫望依隋氏
舊制升為從四品分為左右以備兩省四品之闕向後
與丞郎出入迭用以重其選
德裕又請復中書舍人故事狀曰伏見天寳以前中書
舍人六員除幾密遷授之外其他政事皆得商量宰臣
姚崇奏云事有是非理均與奪人心既異所見或殊抑
使雷同情有不盡臣既是官長望扵状後略言事理優
劣奏聽進止自艱難以來務從權便政頗去於臺閣事
多係於軍期決遣萬幾專在宰弼伏以陛下神武功成
昧旦思理精覈庶政在廣詢謀詩云不愆不忘率由舊
章前漢魏相好觀故事以為古今異制方今務在奉行
故事而已數條漢興以來國家便宜行事奏請施行臣
等商量今日以後除幾密及諸鎮奏請戎事有司支遣
錢榖等外其他臺閣常務關於㳂革州縣奏請系扵典
章及刑獄等並令中書舍人依故事商量臣等詳其可
否聞奏
後普出帝開運末御史中丞顔衎上言纔除御史者旋
授外藩賓佐復有以私故細事求假外拜州郡無參謁
之儀出入失風憲之體漸恐四方得以輕易百辟無所
準繩請自今藩鎮幕僚勿得任臺官雖親王宰相出鎮
亦不得奏充賓佐非奉制勘事勿得出京自餘不令出
釐雜務
後周世宗時詔中外臣僚有所聞見並許上章論議翰
林學士竇儼上疏曰設官分職授政任功欲為政之有
倫在位官之無曠今朝廷多士省寺華資無事有員十
乃六七止於計月待奉計年待遷其中廉幹之人不無
愧恥之意如非歴試何展公才請改兩畿諸縣令及外
州府五千戸以上縣令為縣大夫升為從五品下畿大
夫見府尹如赤令之儀其諸州府縣大夫見本部長如
賓從之禮郎中員外郎起居補闕拾遺侍御史殿中侍
御史監察御史光祿少卿以下四品太常丞以下五品
等並得衣朱紫滿日準在朝一任約舊官遷二等自拾
遺監察除授回日即為起居侍御史中行員外郎若前
官不是三署即罷後一年方得求仕如此則士大夫足
以陳力賢不肖無以駕肩各繫否臧眀行黜陟利民益
國斯實良規
宋太宗淳化四年同知給事中事柴成務等上奏曰臣
等昨奉敕命差臣等同知給事中事制敕如不便依故
事封駮臣等尋檢會到門下省故事并合起請事件具
劄子進呈繳送付中書續准敕命自今後應除職官勲
爵不以廢置封贈並下畫敕其刑政損益并起請釐革
制置公事並不正宣宜令魏庠已下候到省詳依令敕
施行駮正追改者臣等考求舊典具有眀文封謂封還
詔書不即行下駮謂駮正臺議然後奏聞盖王者謹出
令重改作之制也今若詔書已行方勒追改稽諸故事
頗異前聞而況設官居方是為著位職司其事必有正
言苟名實之相違慮典章之斯廢詔敕輕行之失請以
近事眀之中間竊覩敕下西路釐革青白塩法又覩差
使制置江湖諸茶塩皆聞妨害公私尋並停罷比行追
改已紊成規盖扵經度之初而闕討論之理臣等欲乞
起今後除職官勲爵不以廢置封贈祇下畫敕外其有
上章起請釐革制置公事並望且下中書議其可否候
議定令門下省審覆奏請付外施行公當者量與旌酬
妄誕者眀加懲戒賞罰並舉浮競悛心如此則詔敕無
追改之名官曹有陳力之地稍符典故用叶彌綸
至道二年祠郡員外郎主判都省郎官事王炳上言曰
尚書省國家藏載籍典治教之府所以周知天下地理
廣袤風土所宜民俗利害之事當成周之世治定制禮
首建六官漢唐因之自唐末亂雜急於經營不遑治教
故金榖之政主扵三司曹名雖存而其實亡矣謹按吏
部四司天官之職掌文官選舉周知天下吏功過能否
考定升降之𩔖戸部四司司徒之職掌邦五教周知天
下戸口之數禮部四司宗伯之職掌國五禮辨儀式制
度周知天下祠典祠祀之𩔖兵部四司司馬之職掌武
人選舉周知天下兵馬器械之數刑部四司司宼之職
掌國法令周知天下獄訟刑名徒隸之數工部四司司
空之職掌國百工周知天下封疆域圻山澤草木川瀆
津渡橋船陂池之數凡此二十四司所掌事務各封圖
書具載名數藏之本曹謂之載籍所以周知天下事由
中制外如指諸掌今職司久廢載籍散亡惟吏部四司
官曹小具祠部有諸州僧道文帳職方有諸州閏年圖
經刑部詳覆諸州已決大辟案牘及旬禁奏状此外多
無舊式欲望令諸州每年造戶口税租實行簿帳寫以
長卷者别寫一本送尚書省藏扵戶部以此推之其餘
天下官吏民口廢置祠廟甲兵徒隸百工疆畎封洫之
𩔖亦可以籍其名數送尚書省分配諸司俾之緘掌俟
期歲之後文籍大備然後可以振舉官守興崇治教望
選大僚數人博通治體者參取古今禮典及諸令式與
三司所受金榖器械簿帳之𩔖仍詳定諸州供送二十
四司載籍之式如此則尚書省備藏天下事物名數之
籍如祕閣藏圖書太學藏經典三館藏史傳皆其職也
太宗覽奏嘉之詔尚書丞郎及五品已上集議吏部尚
書宋琪等上奏曰王者六官法天地四時之柄百官之
本典教所出望委崇文院檢討六曹所掌圖籍自何年
不繫都省詳其廢置之始究其損益之源以期恢復既
而其議亦寢
太宗時下詔求讜言著作郎羅處約應詔上奏曰伏覩
今年春詔旨責以諫官備員未嘗言事雖九寺三監之
官亦得盡其讜議陛下虔恭勞神厲精求理力行王道
坐致太平聖先天而不違德生民而未有所以散玄黃
之協氣為動植之休祥而猶不伐功成屢求獻替此真
唐堯虞舜之用心也臣累日以來趨朝之暇或扵卿士
之内預聞時政之言皆曰聖上以三司之中邦計所属
簿書既廣網條實繁將求盡善之規冀協酌中之道竊
聞三省上言欲置十二員判官兼領其職貴各司其局
允執厥中臣以三司之制非古也盖唐朝中葉之後兵
宼相仍河朔不王軍旅未弭以賦調筦𣙜之所出故自
尚書省分三司以董之然國用所須朝廷急務故僚吏
之属倚注尤深或重其位以處之優其祿以寵之黽勉
從事者姑務其因循盡瘁事國者或主於睚眦因循則
無補扵國睚眦則不協扵時或淺近之人用指瑕於心
計深識之士以多可為身謀蠧弊相沿為日已久今若
如十二員判官之說亦從權救弊之一端也然而聖朝
之政臻乎太平當求稽古之規以為垂世之法臣嘗讀
說命之書以為事不師古匪說攸聞又二典曰若稽古
帝堯若稽古帝舜皆謂順考古道而致治平以臣所見
莫若復尚書都省故事其尚書丞郎正郎員外郎主事
令史之属請依六典舊儀以今三司錢刀粟帛筦榷支
度之事均在二十四司如此則各有司存可以責其集
事今則金部倉部安能知儲廪帑藏之盈虚司田司川
孰能知屯役河渠之遠近有名無實積久生常況此却
復都省之事下臣猶能僉知其可況陛下聰眀睿哲乎
然議者以為不行已久難扵改更若斷自宸心下於相
府都省之制故典存焉上令下從孰為不可蓋人者可
與習常難與適變可與樂成難與慮始在周易有之天
地革而四時成此言能改命剏制及小人樂成則革面
以順上矣況三司之名興扵近代堆案盈几之籍何嘗
能省覽之乎復就三司之中更分置僚属則愈失其本
原矣今三司勾院即尚書省比部尤為勾覆之司周知
内外經費陛下若欲復之則制度盡在迨及九寺三監
多為冗長之司雖有其官不舉其職伏望陛下當治平
之日建垂久之規不煩更差使臣别置公署如此則名
正而言順言順而事成省其冗員則息其經費故書曰
唐虞稽古建官惟百夏商官倍亦克用乂伏望法天地
簡易之化建洪範大中之道可以億萬斯年垂衣裳而
端拱矣
時皇子益王元傑改封吴王行揚州潤州大都督府長
史領淮南鎮江兩軍節制張洎當草制因上疏議曰謹
按前史皇子封王以郡為國置傅相及内史中尉等佐
王為治自漢魏以降所封之王如不之國朝廷命卿大
夫臨郡即稱内史行郡事東晉永和泰元之際有琅邪
王會稽王臨川王故謝靈運王羲之等為會稽臨川内
史即其事也唐有天下以揚益路幽荆五郡為大都督
署長史司馬為上佐即前代内史之𩔖也其大都督之
號非親王不受其揚益等郡或有親王遥領朝廷命大
臣臨郡者即皆長史副大使知節度事臣請質之前代
段文昌出鎮揚州云淮南節度副大使知節度事兼揚
州大都督府長史李載義鎮幽州云盧&KR0670;軍節度副大
使知節度事兼幽州大都督長史即其例也今益王以
揚潤二郡建社為吳國王居大都督之任又已正領節
度使豈宜却加長史之號乃是國王自為上佐矣若或
朝廷且以長史拜受其加銜内又無副大使知節度使
之目儻或他日别命守將俾臨本郡即不知以何名目
而除授也臣草制之夕便欲上陳慮奏報往反有妨明
日宣降兹事有關國體況吴王未領恩命尚可改正乞
付中書門下商議施行
權御史中丞王化基獻澄清略言時事有五其一復尚
書省曰國家立制動必法天尚書省上應玄象對臨紫
垣故六卿擬喉舌之官郎吏應星辰之位斯實乾文昭
著故事具明方今省署名實未稱夫三司使額乃近代
權制判官推官勾院開拆磨勘憑由理欠孔目勾押前
後行皆州郡吏局之名請廢三司止於尚書省設六尚
書分掌其事廢判官推官設郎官分掌二十四司及左
右司公事使一人掌一司廢孔目勾押前後行為都事
主事令史廢勾院開拆磨勘憑由理欠等司歸比部及
左右司如此則事益精詳且盡去州郡吏局之名也六
卿如闕即選名品相近有才望者權之郎官如闕則於
兩省三院選名幹有清望者依資除之其二十四司公
事若繁簡不同望下本省官属參酌其𩔖均而行之其
二慎公舉曰朝廷頻年下詔以𩔖求人但聞例得舉官
未見擇其舉主欲望自今先責朝官有聲望者各舉所
知其舉到官員則置籍并舉主名姓籍之所舉之官實
著廉能則特旌舉主若所舉貪冒敗事連坐舉主陛下
自登寳位十年于兹七經選掄得人多矣然下僚遠官
不無沈滯望令採訪司及州郡長吏察廉以聞籍以待
用則下無遺材矣其三懲貪吏曰貪吏之於民其損甚
大屈法煩刑徇私肆虐使民之受害甚於木之受蠧若
乃用非其人而不繩以法雖夷齊顔閔不能自見蓋中
人之性如水之在噐方員不常顧用之者何如爾望令
諸路轉運使副兼採訪之名責以覺察州府軍監長吏
得失俟其澄清部内則待以不次之擢置於侍從之間
所貴周知物理能備顧問且足為外官之勸也其四省
冗官曰古人建官初不必備者惟得其人也國家封疆
雖踰前世而分設庶官實倍常數意欲盡籠天下之利
而民物轉加凋弊二十年前江淮諸郡揚楚最居要衝
務穰事衆地廣民繁然止設知州一人署領官事其餘
通判判官推官及州官等悉皆分筦𣙜務倉庫當時事
無不集兼少獄訟其後十年臣任揚州時朝廷添置監
臨使臣等職實踰本州官數諸州冗員似此非一今以
朝官諸色使臣及縣令簿尉等高卑相折而計之一人
月費不啻十千以千人約之歲計用十餘萬千更倍約
之萬又過倍使皆廉吏止縻公帑設或貪夫參錯其間
則取於民者又加倍焉望委各路轉運使副與知州同
議裁減若縣令簿尉等官自前多不備置可兼者兼之
如此則冗官汰矣其五擇遠官曰負罪之人多非良善
貪殘兇暴無所不至若授以遠方牧民之官其或怙惡
不悛恃遠肆毒小民罹殃卒莫上訴甚非撫綏遠人之
意也若自今以往西川廣南長吏不任負罪之人則遠
人受賜矣書奏太宗嘉納之
真宗咸平二年舉入閤故事孫何次當待制乃獻䟽曰
六卿分職邦家之大柄也有吏部辨考績而育人材有
兵部簡車徒而治戎備有戸部正版圖而阜貨財有刑
部謹紀律而誅暴強有禮部祀神示而選賢俊有工部
繕宫室而脩隄防六職舉而天下之事備矣故周之會
府漢之尚書立庶政之根本提百司之綱紀令僕率其
屬丞郎分其行二十四司粲焉星拱郎中員外判其曹
主事令史承其事四海九州之大若網在綱唐之盛時
亦不聞别分利權剏使額而軍需取足及玄宗侈心既
萌召發既廣租調不充於是蕭景楊釗始以地官判度
支而宇文融為租調地税使始開利孔以構禍階至于
肅代則有司之職盡廢而言利之臣攘臂於其間矣於
是叛亂相仍經費不充迫於軍期切於國計用救當時
之急率以權宜裁之五代短促曾莫是思今國家三聖
相承五兵不試太平之業垂統立制在此時也所宜三
部使額還之六卿慎擇戸部尚書一人專掌塩鐵使事
俾金部郎中員外郎判之又擇本行侍郎二人分掌度
支戸部使事各以本曹郎中員外郎分判之則三使洎
判官雖省猶不省也仍命左右司郎中員外總知帳目
分勾稽違職守有常規程既定則進無掊克之慮退有
詳練之名周官唐式可以復矣兹事非艱在陛下行之
爾
咸平四年左司諫楊億奏曰臣位列朝行次當轉對輙
傾鄙見上瀆宸聰退省狂愚伏增恐慄臣竊以朝廷之
所貴者惟班爵是先君人之所重者惟名器為急是以
籩豆之事各有司存樽俎之間不相踰越思不出位君
子稱其守官必也正名先王以之經國恭惟國家克遵
舊制並建群司公卿大夫表著咸設臺省監寺曹局畢
陳然而徒有其名不舉其職只如尚書會府上法文昌
治本是資政典攸出條目皆具可舉而行今之存者但
吏部銓擬秋曹詳覆自餘租庸筦𣙜由别使以總領尺
籍伍符非本司而校定職守雖在或事有所分網領雖
存或政非自出丞轄之名空設而無違可糾端揆之任
雖重而無務可親周之六官於是廢矣且如寺監素有
於掌執臺閣咸著於規程昭然軌儀布在方策昔者漢
行故事宣帝以之中興魯為長府閔子譏其改作臣以
為國家慮命擬之未允故置審官之司憂議讞之或濫
故設審刑之署恐命令之或失故建封駮之局臣以為
在於紀網之不舉不在於琴瑟之更張若辯論官材歸
於相府即審官之司可廢矣詳評刑辟属於司寇即審
刑之署可去矣出納詔命關於給事中即封駮之局可
罷矣至於尚書二十四司各揚其職寺監臺閣悉復其
舊按六典之制度振百司之遺墜在我而已夫豈為難
如此則朝廷益尊堂陛益峻典故益舉品流益清端拱
而天下治者由兹道也臣又以唐虞之時建官惟百夏
商官倍秦漢益繁施及有唐典策咸在自三公之極貴
九品之至微著扵令文皆有員數傳云官不必備惟其
人盖闕之斯可矣若乃員外加置任非其才故竈下羊
頭形於嘲誚斗量車載播厥風謠國體所先尤須慎重
臣竊覩班簿員外郎及二百餘人郎中亦及百數自餘
太常國子博士殿中丞中舍洗馬俱不下數百人率預
常參皆著引籍不知職業之所守多由恩澤之序遷臣
竊以昔館陶公主為子求郎以為上應列宿以至更直
建禮伏奏明光含香握蘭雍容侍從又嘗讀唐朝故事
益知省郎之貴三院御史歲滿願遷者多拗項以望省
署因而名橋或次補綸闈或便除給諫出刺大郡猶謂
左遷今乃百十為群殆非為官擇人之旨臣欲乞按唐
制應九品以上官並定員數臣又念昔者秦之開郡置
守漢以天下為十三部命刺史以領之自後因郡為州
以太守為刺史降及唐氏亦嘗變更曾未數年又仍舊
貫今國家多命省署之職出為知州又設通判之官以
為副貳此權宜之制耳豈可為經久之訓哉臣欲乞諸
州並置刺史以戸口多少制其俸祿分下中上緊望雄
之等級品秩之際率如舊章與常參官比視階資出入
更踐省去通判之目但置從事之員建廉察之府以綂
臨按輿地之圖而區處昔者興國初詔廢支郡出於一
時十國為連周法斯在一道置使唐制可尋至若號令
之行風教之出先及於府府以及州州以及縣縣以及
鄉里自上而下由近及遠譬如身之使臂臂之使指提
綱而衆目張振領而羣毛理由是言之支郡之不可廢
也明矣臣欲乞復置支郡隸於大府量地里而分割如
漕運之統臨名分有倫官業自舉臣又覩唐制内外官
俸錢之外有禄米職田又給防閤庶僕親事帳内執衣
白直門夫各以官品差定其數歲收其課以資於家本
司又有公廨田食本錢以給公用自唐末離亂國用不
充百官俸錢並減其半自餘别給一切權停今羣官於
半俸之中已是除陌又於半俸三分之内其二分以他
物給之鬻於市鄽十纔得其一二曾餬口之不及豈代
耕之足云昔西漢張敞蕭望之上言以為倉廩實而知
禮節衣食足而知榮辱今吏俸不足者常有憂父母妻
子之心雖欲為廉其勢不能於是宣帝下詔云吏皆勤
事而俸祿薄欲其無侵漁百姓難矣遂加吏俸著於策
書臣竊見今之結髮登朝陳力就列其俸也不能致九
人之飽不及周之上農其祿也未嘗有百石之入不及
漢之小吏若乃左右僕射百僚之師長位莫崇焉月奉
所入不及軍中千夫之帥甚可駭也豈聖朝稽古之意
哉臣欲乞今後百官俸禄雜給並循舊制既豐其稍入
可責以廉隅官且限以常員理當減於舊費冗食悉罷
周行自清臣又念唐虞之制也凡預品官各設資考課
其最殿歸於有司或歴階以升或越次而補國朝多以
郊祀覃慶因而稍遷考功之黜陟不行士流之清濁無
辨陛下深鑒其弊姑務惟新昨有事於禋燔但徧加於
階爵雖矯前失未振舊規臣欲乞依舊内外官各立考
限復令考功修舉其職每歲置使校考以表盡公資秩
改遷賞罰懲勸一遵典故以振滯淹臣又念昔者成周
之制也公侯子男皆列土以建國大夫卿士並受田而
無征西漢已來用秦武功之爵唯列侯啓封或踰萬戶
至關内侯或有食邑不過數百家自是因循以至唐室
但食邑者率為虚設言實封者歲入有差迨及聖朝並
無所給至於除拜之際猶名數未移空有食采之稱真
同畫餅之妄臣欲乞依元和中所定實封條貫支給削
去虚邑但行實食以寵勲臣臣又念國家每属嚴禋即
覃大慶叙封追贈罔限彛章乃至太醫之微司歴之賤
率荷蓼蕭之澤亦䟽石窌之封恩雖出於殊常事不循
於經制臣又以勲散之設名品實繁律文以勲官為二
官已經刪定故事加散官至五品必以上聞今朝散銀
青猶關命服護軍柱國全是虚名臣欲乞自今後常參
官勲散俱至五品者許封贈官階勲俱至三品者許立
戟每遇慶澤令有司准式施行既禮秩之昭彰固名品
之分别臣又以五等之爵施之于今雖有啓封之稱曾
無胙土之實苴茅建社固不可以遽行翼子貽孫亦足
徵扵舊典臣欲乞内外官封至伯子男者許廕子至公
侯者許廕孫别封國公者許嫡子嫡孫一人襲封並令
有司考求前制所冀國朝無虚授之寵臣下知延賞之
恩臣又以今之加功臣之稱始扵唐德宗幸奉天扈蹕
將士並加奉天定難功臣之號因一時之賞典為萬世
之通規近代已有將相大臣有加至十餘字者尤非經
據不可遵行所宜削除以眀憲度昔者講求典禮晉國
以清考覈名實漢朝稱治當至化誕敷之際是舊章咸
秩之時跂見太平正在今日臣學術素淺文理未明輙
述狂言以塞眀詔殞越于下啓處不遑干冒天聰臣無
任省循戰汗激切屏營之至
大中祥符四年龍圖閣待制知審官院張知白上奏曰
臣竊覽方册見唐虞之制立四岳十二牧百工允釐百
揆時叙又曰三載考績三考黜陟幽明漢史載宣帝為
名盛之主美其任人責成知王道之根本常曰與我共
治者其惟良二千石乎斯言也傳示不朽後之人孰不
稱頌哉國家受命上穹光啓鴻業順考古道增崇慶基
陛下聽政之初愛民在念煥彼宸範垂為政經授之守
臣俾治黔首斯固踵唐虞之盛而稱首扵百王矣昔唐
李嶠常云安人之方須擇郡守竊見朝廷重内官輕外
任每除牧伯皆避命致訴比遣外任多是貶累之人風
俗不澄實由於此望扵臺閣妙選賢良分典大州共康
庶績臣請輟近侍率先庶僚鳳閣侍郎韋嗣立因而請
行遂令以本官出領州郡伏見江淛州郡方切擇人苟
有闕員俾之承乏臣雖不肖願繼前脩矧唐年非遥州
郡故事仍在倘以為允乞舉而行
真宗時右正言夏竦進策曰臣聞古爵五等裂地受封
各命陪臣咸思俾乂秦滅六國分為郡縣百世因仍遂
廢古制天下之治歸州縣州縣之治歸庶官歴代以來
所難其選設吏部之曹張銓品之官鑒裁不同處置各
異自非毛玠之尚苦節陳群之建九品山濤之識量任
愷之忠直王泰之接待辛術之正眀高孝恭之藻鑒裴
行儉之博識欲其材器無遺與奪惟允雖悉誠竭力猶
將不逮唐室之制入仕多門選調之間轉為繁總格式
既冗貨賄滋豐九流遂失澄清官序遽成陵替國家因
天成命司牧元元分命庶官共治天下銓衡劇地公朝
急務長定之格選集之期考課之規各有攸敘奈審覈
注擬出入多途請求之賂交午如雲令史之門衣冠若
市貪夫優游扵常調廉吏憤悱於選門能材且患扵循
資庸器自安扵久次以至州僚縣佐頗有廢事曠官一
吏失循千民失所盖吏部不勤慎擇多士有曠精求負
乘貽灾維鵜致誚紓民濟物諒在伊人誠當委注賢眀
專幹銓選並稽往制擇善而從但人數衰少則題品易
至賄賂不通則轉遷易當如其不逮抑之散地若有上
材擢之非次無使恩出私門權歸吏手則精麄可别勞
逸自分但衆官懷黽勉之心即萬國有治平之狀
竦又進策曰張官設吏求材審能官職攸敘百姓允治
古者旁求雋彦周制論辨材能六國談說授官嬴秦農
戰入仕漢則孝廉有道之舉方正秀茂之科上計之制
任子之令魏晉而降取士多門制度云繁官途益雜唐
革隋命因損舊儀置勲品九等自諸錄事及諸省令史
始焉謂之流外由是府胥獄掾垂帶拖紳器名忽矣陵
遲官府莫之綂一國家經始尚循唐制百司伎藝皆收
之選網守當之名勒留之號歸司出職頗繁有徒一命
親民多乖治狀濟其私弊抑有成規盖府寺之吏書算
之工因循久次不曉藝文及預官常何知政要可令申
命司屬各限通經選集之期量加試難少識前言往行
必知樂善嚮方不惟文德慶誕由是蒼生受賜願觀狂
瞽以適時宜
竦又進策曰今之牧守當古諸侯權有生殺祀有社稷
其人存則王澤下流天時無害庶官各守其序四民不
遷其業其職廢則旱蝗肆孽瘡痏徧野政出扵吏胥獄
成扵賕賂故國之股肱莫先其任漢宣帝有言曰與我
共治者其惟良二千石乎國家之制貴尚州牧在顯忠
遂良扵斯惟盛而求賢審官或未純一頗有因緣久次
出分符竹結託貴要遂領藩條或得用於虐刑或成名
扵厨傳以是奉法各異為政差殊彊者失扵猛寬者失
於縱謹者失於凝滯敢者失於造次和者弊於黨狠者
弊扵戾或貪而有能廉而無材眀於法令拙於化育喜
扵慈惠疎扵防戒雖材不求備難以適中而任官惟賢
固宜慎選然則罪莫大扵貪暴愚莫甚扵闇懦去此而
往其失可追伏願陛下委注台司議新其制眀考課之
令重刺舉之權自非該通學術熟習政事者不得除授
仍歲詔尚書省上其殿最眀示賞罰若為治有状則即
郡進爵但有善化不渝何必三年而代無使人弊扵迎
送官弊扵數易惟陛下念之夫隆守文之業增太平之
基不在斯人誰塞其責
仁宗景祐四年蘇舜欽上䟽曰臣聞事不師古傅說所
譏必也正名仲尼之訓臣竊以國之寺監乃卿佐之局
南省諸曹皆尚書之任近朝多差京朝官或員外專判
於理不順且遠方一州一郡惟使相及僕射以上方得
言判豈京朝小官得判省寺重地臣欲乞今後非有本
官者但稱權及勾當不令專判庶合前規
慶歴元年吏部尚書夏竦議職官䟽曰臣聞官必正名
職惟守器稽考古道職官惟稱自雲紀火師之立龍名
鳥氏之設則有司存各供王事堯命羲和分掌四嶽舜
陟帝位官名攸序司空以宅百揆司徒以遜五品士典
刑服虞掌上下秩宗以主三禮典樂以諧八音垂若予
工龍允朕命夏商官倍其名罕見五長分治方國六卿
咸主軍事官告陳於左相百官聽於冢宰姬旦踐阼憲
章昭備太宰授之以治法地官責之以教象宗伯主禮
司馬布政秋官主典刑之任冬官以考工之職凡百有
司皆正服位春秋列國陪臣命秩亡秦尚首商君立爵
祖龍姱詫多設官名劉氏因緣遂成典故若漢官之制
定名於祿百石而上差等十六或中或比頗正序列魏
文盜漢乃設九品拓跋亂華爰分階從梁氏置戎號之
官隋室廣殿中之任其間南北離割羌人猾亂兵革洊
仍禮樂無度官以漸替職亦旋失有唐啓祚創置相因
逮其末齡官號滋雜姑息將帥多加使領五代因循官
次相迕國家削除前弊稽考故實損益㳂革時謂適中
但百執承事理有可疑建官分職職與官殊量材受爵
爵與材異或隸官棘寺翻司太倉之粟繫職青宫乃主
關市之征或呼為博士不通章句之學號為著作㒺知
筆削之事或終年典禮未聞因損之議連歲執法詎有
彈劾之䟽或眀於科律不登讞獄之司長於規刺難希
諫諍之列或寺人命秩於方牧降附受寵於通籍位以
資升或過其材官以久遷或非其事人皆謂官為請俸
之具位乃稱呼之號名實相違不可以訓語曰必也正
名禮曰各司其局傳曰惟噐與名不可以假人又曰一
日失職則死及之故宣尼嘉虞人之守官仲康罪羲和
之離次盖官不易方守不假器陳力就列臣無虚授沐
猴非戴冠之物方枘非圓鑿之偶函矢之業不同庖祝
之任有殊傳曰其人存則其政舉其人亡則其政息又
曰國家之敗由官邪也任官之道可不慎歟誠當稽堯
舜之事行三代之法正其官司辨其職掌使上下之位
無或僭差彼材彼技授之彼官此職此位付之此事位
不以資惟其人遷不以久惟其材寺人可以厚禄而不
可以峻權降虜可以鉅賜而不可以華資若守帑藏倉
庾之物主監𣙜督責之局可别制官號畀之典守隆皇
宋之禮法敞守文之功業傳曰名位不同禮亦異數周
官曰以儀辨等則人不越蓋任官惟賢不可不擇名以
出信不可不正擇其賢則職舉職舉則政成正其名則
事順事順則禮備禮樂之制自官始惟陛下采念狂簡
寬貸萬死則天下幸甚
三年二月知制誥田況上䟽曰臣聞有唐兩省自諫議
大夫至拾遺補闕共二十人每宰相奏事諫官隨而入
有所闕失即時規正其實皆中書門下之属官也今諫
議大夫無復職業自司諫正言知諫院皆違補之任而
朝廷責其言如大夫之職矣而地勢不親位序不正在
朝廷則與衆人同進退非所以表顯而異其分也今筦
庫冗散之吏尚赴内朝豈諫諍之臣不得日奉朝請臣
前任諫院每聞一事皆諸處采問比及論列或至後時
今若令諫官得奉内朝之事兼王素歐陽脩蔡襄皆以
他官知諫院居兩省之職而不得預其列於體未便欲
乞今後並令綴兩省班次所貴名體相稱副陛下選求
之意
知諫院歐陽脩論舉館閣職劄子曰臣伏見國家近降
詔書條制館閣職事有以見陛下慎於名噐漸振紀綱
然而積弊之源其來已久僥倖之路非止一端今於澄
革之初尚有未盡其甚者臣竊見近年外任發運轉運
使大藩知州等多以館職授之不擇人材不由文學但
依例以為恩典朝廷本意以其當要劇之任欲假此清
職以為重然而授者既多不免冒濫本欲取重人反輕
之加又比來館閣之中大半膏梁之子材臣幹吏羞與
比肩亦有得之以為恥者假之既不足為重得者又不
足為榮授受之間徒成兩失臣欲乞今後任發運轉運
知州等更不依例帖職若其果有材能必欲重其職任
則當升拜美官優其秩祿况設官之法本貴量材隨其
噐能自可升擢豈必盡由儒館方以為榮
一臣竊見近年風俗澆薄士子奔競者多至有偷竊
他人文字干謁權貴以求薦舉如丘良孫者又有
廣費資財多寫文冊所業又非絶出而惟務干求勢
門日夜奔馳無一處不到如林槩者此二人並是
兩制臣寮奏乞召試内丘良孫近雖押出而林槩
已有召試指揮舊來本無兩省以上舉館職明文
尚猶如此奔競今若明許薦人則今後薦者無數
矣臣欲於近降詔書内兩省舉館職一節添入遇
館閣闕人即朝廷先擇舉主方得薦人仍乞别定
館閣合存員數以革冗濫
一臣竊見近降詔書不許權貴奏廕子弟入館閣此
盖朝廷為見近年貴家子弟濫在館閣者多如吕
公綽錢延年之𩔖尤為荒濫所以立此新規革其
甚弊臣謂今後膏粱子弟既不濫居清職則前已
在館閣者雖未能沙汰尚須裁損欲乞應貴家子
弟入館閣見在人中若無行業文詞為衆所知則
不得以年深遷補龍圖昭文館并待制脩撰之𩔖
所貴侍從清班不至冗濫
脩又乞置諸路按察使䟽曰臣自初忝諫官於第一次
上殿日曾建言方今凋殘公私困急全由官吏冗濫者
多乞朝廷選差按察使糾舉年老病患贓汚不才四色
之人並行澄汰仍具呈按察之法條目甚詳如臣之議
本欲使使者四出而天下悚然知朝廷有賞善罰惡之
意然後按文責實其惡者黜其善者升中才之人盡使
警勵凡臣所言者乃所以救民急病澄革四十年蠧弊
之事若非遭逢聖主銳意求治之時上下力行之不可
也柰何議者憚於作事惟樂因循秪命諸路轉運使兼
其職尋亦再具論奏其論格而不行按察空文遂至寝
廢生民蠧病日益可哀伏見陛下聖德日新憂心庶政
近發手詔督勵宰輔然天下之事積弊已多如治亂絲
未知頭緒欲事事更改則力未能周而煩擾難行欲漸
漸整緝則困弊已極而未能速效臣謂如欲因功少為
利博及民速於事切則莫若精選強幹朝臣十許人分
行天下盡籍官吏能否坐而升黜之如臣前所陳然後
可臣聞治天下者如農夫之治田不可一槩也蒿萊蕪
穢久荒之地必先力行芟闢然後以時耘耨今特遣之
使如久荒而芟闢也轉運兼按察乃以時而耘耨者爾
寬猛疾徐各有所宜也漢之刺舉唐之黜陟使考課使
之𩔖每歲遣出祖宗朝亦有考課院盖按察升黜古今
常法非是難行之異事也方今言事者多以高論見棄
或以有害難行如臣所言只是選十餘人眀幹朝臣察
視官吏善惡灼然有迹易見者著之簿籍朝廷詳之黜
其甚者耳臣自謂於論不迂行之有利無害然尚慮議
者未以為然謹别條具冗官利害六事以眀利博效速
而可行不疑伏望聖慈特賜裁擇如有可采乞早施行
一曰去冗官則民之科率十分減九臣伏見兵興以來
公私困弊者不惟賦斂繁重全由官吏為奸每歲科率
一物則貪殘之吏先於百姓而刻剥老繆之人恣為群
下之誅求朝廷得其一分奸吏取其十倍民之重困其
害在斯今若去此四色冗官而代以循良之吏事隨便
宜絶去騷擾使民專供朝廷實數科率免却州縣分外
誅求故臣謂於民力十分減九也比於别圖減省細碎
無益者其利博矣二曰不才之人為害深於贓吏國家
之法除贓吏困民先發者乃行之其它不才之人大者
壞州小者壊縣皆眀知而不問臣謂凡贓吏多是強黠
之人所取在於豪富或不及貧弱不才之人不能馭下
雖其一身不能乞取而恣其羣下共行誅剥更無貧富
皆被其殃為害至深縱而不問故臣尤欲盡取老病繆
懦者與贓吏一例黜之三曰内外一體若外官不澄則
朝廷無由致治今朝廷雖有號令善者降出外方若落
此四色冗官之手則或施設乖方不知朝廷本意反為
民害或留滯廢失全不施行而又無糾舉多作空文若
外邊去却冗官盡得良吏則朝廷行下之令雖有乖錯
彼亦能回改或執奏更易終不至為大害是民之得失
不獨上賴朝廷全賴官吏善惡以此而言冗官豈可不
去四曰去冗官則吏員清簡差遣通流今天下官有定
員而入仕之人無定數既無退黜冒濫者多差遣不行
賢愚同滯每有一闕衆人競爭得者無廉恥之風不得
者騰怨嗟之口濫官之弊近古無之今若擇四色冗官
去之則待闕之人可無怨滯五曰去冗官則中材之人
可使勸懼今天下官吏豈必盡是不才盖為朝廷本無
黜陟善惡不分若見國家責實求治人人旌别則中材
之人皆自勉強不敢因循雖有貪殘亦須斂手六曰去
冗官則不過朞月民受其賜方今朝廷雖有憂念恤民
之意然上下困乏必未有餘力廣惠及民若但去冗官
則民受速賜盖臣嘗見外處州縣每一繆官替去得一
能者代之不過數日民已謌謠今若盡去冗官之吏而
以能吏代之不過朞月民必受賜此臣所謂及民速於
事切者也
脩又上䟽曰臣曾上言為天下官吏冗濫者多乞遣使
分行按察昨日竊覩降敕下諸路轉運使司令兼按察
使竊以轉運使自合按察本部官吏今若特置使名更
加約束則扵常行之制頗為得宜必欲救弊扵時則未
盡善且臣初乞差按察使者盖欲朝廷精選強眀之士
竊聞朝議以所選非人故不遣使今所委轉運使豈盡
得人乎其間昏老病患者有之貪贓失職者有之此等
之人自當被劾豈可劾人其間縱有材能之吏又以斡
運財賦有米塩之繁供給軍須有星火之急既不暇徧
走州縣專心察視則稽遲鹵莽不能無之故臣謂轉運
使兼按察使不才者既不能舉職又不暇盡心徒見空
文恐無實效在扵事體不若專遣使人伏自兵興累年
天下困弊饑荒疲瘵既無力以振救調斂科率又無由
減省徒有愛民之意絶無施惠之方若但能逐去冗官
不令貪暴選用良吏各使撫綏惟此一事及民最切苟
可為人之利何憚選使之勞況自今年累遣安撫豈扵
今日頓以為難今必恐三丞至郎中内難得其人即乞
且依前後安撫扵侍從臣僚臺官館職中選差十數人
少處路分兼察兩路其侍從臣僚仍各令自辟判官分
行採訪用臣前來請事件施行其轉運兼按察使若能
精選其人亦乞著為今後常行之制臣伏思從來臣僚
非不言事朝廷非不施行患在但著空文不責實效故
改更雖數號令雖煩上下因循了無所益今必務日新
求治革弊救時則須在力行方能濟務臣所言者生民
之急務也天下之利也不但略言一二以塞言責而已
伏望留意詳擇
脩論大臣不可親小事䟽曰臣伏見兵興累年天下多
故樞密之職事任非輕雖典兵戎體均宰輔至扵大小
機務其繁又倍於中書所以國家舊制都副承旨皆用
士人位比属僚事參謀議祖宗之制尤慎擇材或取其
歴職詳練者以為副使自承平以來綱紀隳廢惟用人
使備員而已當四方無事之時兩府檢例行事上下尸
曠恬然不怪自兵戎既動中外事繁猶務因循致多敗
誤今承旨不親職事惟署文書凡百行遣皆委諸房小
吏使副大臣不免親臨細事既不得精心思慮專意廟
謀至扵碎務繁多又不能躬自檢察遂使邊防急奏多
苦滯留軍國密謀動成漏洩凡關事體不便處多皆由
樞臣難自躬親而承旨不能舉職也臣今欲乞依祖宗
舊制承旨特用士人如武臣中難得其人即請於文官
中精選材能換與合入官資責其舉職仍令樞密使副
條列常行事目有可以分職責成者悉以委之使大臣
專意廟謀属吏分行職事時參國論庶有裨補既復朝
廷之舊制又於事體而合宜伏望聖慈特賜裁擇
至和二年脩為翰林學士上奏曰臣竊以學士待制號
為侍從之臣所以承宴閒備顧問以論思獻納為職自
祖宗以來尤精其擇苟非清德美行藹然衆譽高才博
學獨出一時則不得與其選用至艱員數至少官以難
得為貴人以得職為榮搢紳之望既隆則朝廷之體增
重其後用人頗易員數漸多往時學士待制至六七十
員近年以來稍謹除拜即今猶及四十餘員臣謂愛惜
名器不輕授人朝廷既已知之矣而為國家計者宜於
此時創立經制今惟翰林學士中書舍人知制誥各有
定員其餘學士待制未有員數臣今欲乞檢詳前史及
國朝故事自觀文殿大學士至待制並各立定員數遇
有員闕則精擇賢才以充其選苟無其人尚可虚位以
待如允臣所請乞賜詳議施行
脩兼判三司院時又上奏曰臣勘會本班見管使臣八
千一百一十二員自古濫官未有如此之多也臣遂將
簿籍根磨增添數目只自皇祐二年終至今實四年半
之内自借職以上增添二千八十五員於中近日增添
并多只自皇祐五年終至今年六月一年半之内增四
百九員殿侍猶不在數盖由曲恩濫賞臨時無節以日
計月所積遂多率計一歲常增四百五十員若不塞其
濫源則更三五年後不勝其弊矣扵今裁損已為太晚
若更增添則四海之廣不能容濫官天下物力不能給
俸禄矣臣今略舉入仕僥倖者二事乞先賜指揮釐革
其餘見在者既不可減損惟其入仕之源欲乞令當政
大臣早賜擘畫所貴不為將來之患所有臣擘畫二事
今具畫一如後
一自來諸皇親宅前勾當人除郡王宫殿侍年深有
例送三班院差使外其餘宫院殿侍及客司書表
宅案等别無恩例只自慶歷八年剏立年限上自
郡王下至觀察使以下應緣皇親宅前殿侍客司
書表宅案等並只勾當五年便送三班差使等第
年限轉充借奉職此入仕之源最為僥倖者臣今
欲乞應郡王已下宅前殿侍客司書表宅案勾當
及五年者更不送三班只令在宅依舊勾當所有
合轉殿侍至借職年限並依慶歷八年密院劄子
指揮如此則皇親勾當人不妨恩澤只是免得諸
宫院送納三班後續補人數兼諸宫院若得依舊
勾當並是諳熟委使之人又三班減得人數甚為
利便
一百司人吏舊來出職皆有職名年限近年多候轉
及職名及年限未滿多乞情願就近下恩澤或僥
求因人奏帶及抽差勾當敘勞酬奬及合作選人
者情願就班行之𩔖今乞一切止絶
右臣所起請只是因述濫官略陳此一事如允臣所
請乞下三班院與勾當臣僚同共鋪陳條貫立定新
制奏乞朝廷降下施行
歴代名臣奏議卷一百五十九
