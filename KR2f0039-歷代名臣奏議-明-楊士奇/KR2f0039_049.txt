歷代名臣奏議卷四十九
眀楊士竒等撰
治道
宋孝宗即位陸游上奏曰臣聞王者以一人之身臨御
四海人情錯出事變遝至惟靜以俟之則心正而眀惟
重以持之則體大而正無偏聽之過無輕舉之失天何
言哉舜何為哉今世士大夫學術卑陋識慮褊淺顧謂
王者得位必有以聳動天下於是厭常喜新之論興飾
智駭俗之政作衆人之所喜而君子之所深憂也臣伏
見陛下自在潛邸以至龍飛御宇三十年間天下之事
何所不習雖日出百令固亦易爾乃謙恭退託而安静
無為沉潛淵默而聦眀不作上則承夀皇之睿謨下則
盡羣臣之公議及乎議有未決徐而斷之政有當行從
而舉之理愜事允出臣下思慮之表有心者誠服有口
者頌歎則所謂静與重者陛下既得之矣嗚呼一郡一
邑之長視事之始尚且以新竒眩衆以敏速釣名陛下
有天下之利勢而不用有聖智之絶識而不施超越羣
倫奚啻萬億而或者方以聳動天下為獻此固兒童之
見而陛下所不取也竊恐羣臣獻此說者寖多雖陛下
決不取然臣不勝惓惓愛君之愚忠思有以堅聖心而
廣初政昔魏鄭公憂貞觀之政漸不克終蘇轍亦謂但
如元祐之初足矣若夫進銳退速能動耳目之觀聽而
無至誠惻怛之心以終之如眀皇之焚錦綉德宗之放
馴象實陛下之龜鑑也故臣願陛下圖事揆策不厭於
從容行賞議罰無取於快意兢兢業業常如此三月之
間則成康文景之盛復見於今日矣犬馬小臣出位妄
言冒犯天威臣無任
游又上奏曰臣聞善觀人之國者無他惟公道行與否
爾書曰毋虛煢獨而畏高眀詩曰柔亦不茹剛亦不吐
此為國之要也若夫虐煢獨畏高眀茹柔吐剛而能使
天下治者自古未之有也朝廷之體責大臣宜詳責小
臣宜略郡縣之政治大姓宜詳治小民宜略賦斂之事
宜先富室征稅之事宜覈大商是之謂至平是之謂至
公行之一邑則一邑治行之一郡則一郡治行之天下
而治不逮於古者萬無是理也伏見朝廷頃因人言必
顯有功狀乃畀職名行之數年而大臣近侍不得職者
幾人帥臣監司之加職者又比比而有至於銓曹格法
所以厄小官者則未嘗少弛張也慶典之行所及至廣
貼職以上例皆甄復雖阿附秦氏得罪者亦在焉至於
常調孤遠固多久詿刑憲者今更赦令雖使皆得霑被
銓法拘攣必不如是之曠蕩也無乃責大吏反略而責
小臣反詳乎郡縣之吏不能自立觀望揣摩惟強是畏
豪右雖犯重辟官吏貪者黠者則公與之為市廉者懦
者則又自營曰得無反為所害乎凡嫁禍平人諉罪僮
奴者皆有司為之道地也凶年饑歲雖貧富俱病然富
者利源至多貧者惟守田畝孰為當恤視郡縣之庭鞭
笞流血杻械被體者皆貧民也吳蜀萬里關征相望富
商大賈先期遣人懷金錢以賂津吏大舸重載通行無
苦終更小官造廷進士垂橐蕭然齎糧有限而稽留苛
暴略不之恤如是謂之平可乎謂之公可乎臣伏望陛
下推至平至公之道自朝廷始然後下詔戒敕四方而
繼之以誅賞不過歲月治效自見惟在陛下執之重如
山嶽堅若金石爾荀卿論闢國之說曰兼并易能也堅
凝之難夫豈獨兼并哉凡為政施行之甚易堅凝之甚
難臣區區之言陛下或以為萬有一可采焉敢併以堅
凝為獻
隆興間張浚上言曰臣今日自長河堰起發天氣晴和
抵暮可至秀州惟是暫遠闕庭瞻戀聖德深切于心邊
境别無它報臣固嘗屢奏今歲三月敵之形勢可以盡
見決無它慮仰惟聖慈簡記不忘夫自古人主有道而
人臣亦能盡道事君則動無私意事事合天凡百施為
俯順人情仰循天理是之謂道果能行此内侮外寇何
自而生曰戰曰守皆可如意敵人雖強孰敢陵犯夫何
故彼知我得人心知我君臣有道自是畏讋怯服況敢
加兵是以人君以修己為要以得人為實此二事夷夏
歸心理之決然無可疑者惟人主以一身臨天下而富
貴生殺之柄得以自專天下奔趨名利之人以千萬心
乘隙投間攻吾一心自非正心修己揆之於天不為遜
志讒巧之說輕動于中則何以照見本末使天下四海
終受其惠哉書曰無怠無荒四夷来王此言人君修己
之勤則政事備舉内治先定宜四夷知畏相率以朝也
又曰惇德允元而難壬人蠻夷率服此言人君信任賢
者隂邪莫間壬人求進之難則蠻夷知中國之有人不
敢輕侮聖人之言如天可信其事豈不著眀邪臣自受
任江淮以来仰荷陛下眷遇之隆不敢不勉伏自思念
内無腹心十夫之翼孤立于朝外則將帥循習舊風千
蹊百徑稍加嚴束怨謗立生臣之一身固無足恤第恐
有始無卒蔑補於事用是雖殫心力而政效邊績兩皆
不著仰惟陛下處古今天下之至難臣恐事或掣肘仰
體聖意委蛇曲折以期有濟然而四面之責已歸罪于
臣身謂其不能以死生進退力爭將不能善厥後矣今
陛下奮乾之斷大議已正臣之衰老所患無能敢不忘
身及家求有以報自今人才悉萃于朝忌間讒說不復
輙起則天下山林之賢與夫豪傑英俊之士聞陛下之
風莫不来歸陛下何憂夫強敵臣晚景餘幾豈復更有
貪戀陛下富貴之念顧愛君之切言不敢隠幸陛下赦
罪
起居郎胡銓上奏曰臣去年十二月十四日蒙恩賜對
便殿臣時論及武夫悍將宜令知禮以革暴慢之習陛
下天語諄諄有及於晏子對齊景公唯禮可以已之之
語臣側聆玉音仰歎聖學高妙遠到古人用意處非臣
淺識謏聞所能窺測竊以謂一言可以興邦者正謂此
耳臣是時知陛下可與為堯舜之聖可與致唐虞之治
可使斯民為堯舜之民臣雖蠢愚遭時遇主如此其忍
箝嘿不言甘自同於終日不鳴之馬唯當披露肝膽捐
棄軀命以報知遇敢䘏其它是以輙極竭毣毣之慮況
臣於今月二十三日准御史臺牒契勘今年三月一日
視朝月分依條於文班内從上輪二人充至日轉對檢
准續降指揮節文今後視朝轉對官如當日不作視朝
亦合前一日赴閤門投進文書臣謹條陳一二臣聞今
日之弊無甚於差役之法無甚於改官之法而其所當
急者莫若興水利莫若營田莫若復孝廉力田之科夫
差役不罷則民之巨蠧不除改官之舉將不罷則士風
之趨竸不息差役之弊臣寮論之詳矣若夫改官之弊
臣請為陛下極言之臣聞今改官者非五百千賂吏部
主吏雖有文字五紙不放舉主士大夫至相謂無五百
千莫近臨安而五紙文字非二十年干求不能得往往
多是宰執侍從關節方始得之不然孤寒之士每紙文
字須三百千經營乃可得合五紙之費為千五百緡孤
寒之士安得宰執待從關節安得千五百緡勢必枉道
以媚當途權貴以求之勢必貪墨黷貨以賂吏部之吏
不然終身為選人老死不得改官者多矣臣愚欲乞罷
舉主止令選人實歷九年無違過即與改合入官盖堯
舜三考黜陟不過九年而春秋書天子錫成公命亦以
九年為得禮故也臣伏見二三年来歲仍小歉議者皆
歸咎於天時臣獨以為地利之未盡臣聞禹貢之書曰
濬畎澮距川語曰禹卑宫室而盡力乎溝洫以為畎澮
溝洫農事之小小者耳禹何為盡力於是及攷文王平
土之書與小司徒之職然後知禹之意深且遠矣文王
在岐用平土之法建司馬法六尺為步步百為畆畆百
為夫夫三為屋屋三為井井十為通通十為成成十為
終終十為同同方百里同十為封封十為畿畿方千里
小司徒之職乃均其土地以稽其人民而周知其數乃
經土地而井牧其田野九夫為井四井為邑四邑為丘
四丘為甸四甸為縣四縣為都以任地事而令貢賦凡
稅斂之事臣嘗考其制九夫為井者方一里九夫所治
之田也四井為邑方二里四邑為丘方四里四丘為甸
甸方八里旁加一里則方十里為一成積百井九百夫
其中六十四井五百七十六夫出田稅三十六井三百
二十四夫治洫四甸為縣方二十里四縣為都方四十
里四都方八十里旁加十里乃得方百里為一同積萬
井九萬夫其四千九十六井三萬六千八百六十四夫
出田稅二千三百四井二萬七百三十六夫治洫三千
六百井三萬二千四百夫治澮井田之法備於一同夫
井田之法出稅者寡而治洫治澮者衆知禹之盡力乎
畎澮溝洫誠生民之急務也今平居無事時溝洫不修
至有水旱而歸咎於天時豈不謬哉臣愚欲望聖慈特
詔州縣講求溝洫之利如古鄭白渠如召信臣之鉗盧
陂以復禹之迹卒有水旱非所患矣臣聞今日之急務
莫若且休兵營田今州郡官以營田為名而無營田之
實欲究其實有十說焉一曰擇官必審昔魏武欲經略
四方苦軍食不足用棗祗策置屯田以任峻為典農中
郎將司馬懿謀伐吳乃使鄧艾廣田蓄榖是也二曰募
人必廣趙充國留㢮刑應募及吏私從者合凡萬二百
八十一人後魏文帝時祕書丞李彪上表請别立農官
取州郡戶十分之一為屯田人是也三曰穿渠必深趙
充國擊先零屯田於金城先浚漕渠鄧艾屯田於夀春
以為田良水少遂開河渠之利是也四曰鄉亭必修趙
充國繕鄉亭理湟陿是也五曰器用必備趙充國上器
用簿是也六曰田處必利漢昭屯田於張掖魏武屯田
於許昌是也七曰食用必充趙充國屯田萬二百八十
一人用榖月二萬七千三百六十三斛鹽三百八斛是
也八曰耕具必足後魏文帝大統十一年李彪請以贓
贖雜物市牛科給唐開元二十五年諸屯田用牛耕墾
土軟處每一頃五十畝配一牛彊硬處一頃二十畝配
一牛稻田每八十畝配一牛諸營田若五十頃外更有
地剰配耕牛者所收斛斗皆准頃畆折除是也九曰定
稅必輕東晉元帝大興中後將軍應詹上表屯田一年
與百姓二年分稅三年計稅賦以使之公私兼濟魏李
彪上表一夫之田歲責六十斛甄其正課并征戍雜役
是也十曰賞罰必行晉元帝督課農功二千石長吏以
入榖多少為殿最北齊武成帝河清三年詔緣邊城守
營屯田歲終課其所入以論褒貶是也凡此十者營田
之制盡矣然就其中莫難於募人尤莫難於耕具募人
之要臣請如李彪之策取州郡戶十分之一而又加廣
焉人戶能募三十人於淮南要害處營田三年有官人
與轉一官無官人借補官資能募二十人或十人者比
例施行仍令州郡敦遣如此則人樂然從矣不然徙猾
吏及貧人不能自業者於寬地如崔寔之政論或因罪
徙人於㳂邊如仲長統之昌言斯亦可矣其耕具則請
權住廣西馬綱三年專令市牛盖廣西雷化等州牛多
且賤臣頃在廣西知之詳矣臣謹案漢惠帝舉孝弟力
田者復其身高后時初置孝弟力田二千石者一人文
帝時詔孝弟天下之大順力田為生之本三老衆民之
師廉吏衆民之表武帝時郡國舉孝廉一人後漢和帝
時丁鴻與司空劉方上言乞自今郡國率二十萬口歲
舉孝廉一人至唐楊綰為相首建復孝弟力田等科當
時高之風俗翕然丕變此誠天下之大順為生之本為
民之表也臣愚欲望聖慈特詔復孝廉力田等科略倣
漢制自今郡國率三十萬口歲舉孝廉一人六十萬二
人九十萬三人百二十萬四人不滿三十萬二歲一人
不滿二十萬三歲一人務在總核名實必得敦朴行義
之士以格澆薄之風躋時堯舜上再使風俗淳復何難
哉
淳熙間銓為學士又上奏曰臣遭遇聖眀深懼無以稱
塞顧有誠悃輙忘誅戮願為陛下無隠而盡言之竊惟
陛下臨御于兹十有九年立政立事宵旰勤勞堅復讎
之心奮復境之略義不自巳功期必成然而坐閱歲時
未知攸濟其故何哉陛下天縱英眀其臣莫及以首出
帝王之資有獨運區㝢之智而宰執大臣但求救過塞
責無敢興立事功邊鄙無虞未睹其害一有緩急誰為
陛下奮不顧身以任大寄乎況敵人包藏禍心未易盡
測陛下雖與之講信修睦政恐其窺伺之意未巳願陛
下奮發英斷收召正人選將練兵力圖大舉之策枕戈
嘗膽期於有成而後己此老臣平昔忠誠所激而望於
陛下者也夫諫官御史陛下之耳目以得人為先以用
言為急陛下廣於用人樂於從諫士氣振起夐出古初
羣臣每進讜言陛下必温言頫納天語嘉奬朝野誦𫝊
實為盛事然聽之而不見於用嘉之而不施於政臣恐
蹇諤之言不復聞於陛下矣竊聞比年以来嬖倖私昵
之人姓名籍籍出入禁闥詭祕莫窮納賄招權紊亂名
器凡官寮之進遷則先事而騰播陛下之所親擢則彼
掩為己私意者簡記之初借以游談之助揣知聖意泄
露除音譸張外庭熏灼朝路賢否既混綱紀寖隳殆非
國家之福也可不慮乎古者張官置吏所以養民今之
官吏適以殘民催科則竭民膏血以為材能獄訟則視
賄低昂以為曲直老羸轉於溝壑丁壯聚為盜賊焦熬
困苦所不忍聞陛下愛卹黎民屢蠲常賦而官吏掊斂
民心日離誠可為邦本之憂也臣願陛下任輔弼之臣
堅恢復之志用直言遠私昵戢貪吏掃除蠧弊廓清朝
廷公道既闢不患無賢國勢既張不患無將内政畢舉
外侮易攘則陛下聰眀英武所以紹藝祖之基業者至
是而益光陛下嚴恭兢畏所以受光堯之付託者至是
而無負斯可以祈天永命萬世而不窮也臣又聞劉珙
張栻之亡皆有遺奏李椿鄭鑑之去俱獻嘉言望陛下
取四臣之疏併留聖慮採而行之實社稷生靈之幸臣
待盡田野永隔清光今而不言死亦有辠臣之所陳五
事苟未隕没獲見陛下設施臣之志願畢矣冒瀆天聰
臣無任俯伏待罪之至
乾道七年權禮部侍郎周必大對曰臣仰惟陛下萬機
餘暇無所嗜好惟書史是觀惟前言往行是監乃者閱
貞觀政要見太宗與魏徵論積德累仁豐功厚利四者
之優劣親御翰墨宣示臣等且自謂即位十年功則未
能有成至於安養黎元俾遂生業政今日之急務未嘗
不以為自治之良策俾臣等極陳其當否凡有未至悉
情無隠顧臣智識淺陋何足以知此然清問俯及敢不
竭其拳拳臣觀自古人君或溺於宴安或樂於盤遊或
喜讒邪而惡忠直或始勤政事久而怠惰陛下則不然
清心寡慾進賢退佞出於天性臨政願治愈久而愈勤
此固中外所共悉也然治效未及貞觀者殆時不同歟
昔隋末盜賊蜂起天下大亂民無定居國無定主高祖
義師一起有摧枯破竹之易至太宗受禪則中外已廓
清無事於是一意撫民自致太平今陛下雖乘中興之
後然北敵地大人衆非隋末四方分裂之比敵酋雖曰
不德然亦未至虐用其民又非如隋之失人心也彼所
據者中原我所有者東南耳以今準古圖治固難然而
練兵以圖恢復而用將之道或未盡擇人以守郡國而
責實之方或未至今之急務無乃在此乎臣不敢汎引
古事姑以近事言之夫若内若外屯兵百萬其卒伍之
勇怯器甲之利鈍教習之精粗人主安得盡知不過責
成大將而已所謂大將又不過數人其擇之也當審其
任之也當久今頗不然進或失之太簡退或失之太遽
彼既未嘗為暖席計則其下視之亦將如轉石矣號令
何由而可信紀律何由而可明乎且如江州一軍自陛
下即位始付苗定其後戚方繼之甫一年而皇甫倜又
繼之池州一軍始付時俊其後王琪繼之甫半年而用
秦琪纔十月而莫總繼之又十月而郭剛繼之數易如
此平居自守臣猶慮其乏事何暇議進取哉陛下謂功
則未能有成而臣所以疑用將之未盡者也陛下深居
九重所賴以宣布惠澤者莫切於郡守奈何循良者十
無二三貪殘昏&KR0861;者常居六七是以仁心德意無由下
達良法善政無由奉行其間號稱能吏者知巧為名色
趁辦財賦而已民之失業彼何恤焉遐方僻郡姑置勿
言臨安者陛下之行都也耳目易接虚實易考觀於增
酒課一事略可見矣夫酒者國家之利源令得其人則
課增令非其人則課虧亦理之常以此為殿最議賞罰
可也柰何頃年為守者乃以增羨之數加諸歲入之額
歲額之外復求增羨又添歲額展轉不已殆且倍蓰於
初不幸令又非人則多方漁取以充其數夫民非昔貧
而今富也飲者非昔寡而今多也顧取之如此安得不
困近畿尚爾謂遠方何加又諸州長吏倏来忽去迎送
靡定且以二浙言之婺州四年之間易守者五平江四
年之間易守者四又其甚則秀州一年而四易守矣用
度何為而不窘吏姦何為而不滋民瘼何由而可蘇陛
下欲安養黎元俾遂生業臣所以疑責實之方未至者
此也繼今以往願陛下擇將擇守審於其初而久於其
後其命之也必使條具如之何而治軍如之何而治民
幾年而某效可著某弊可革幾年而某事可成某害可
除要之以必致之期示之以勸沮之方兵庶幾可強民
庶幾可富自治之策孰急於此未有能自治而不能治
人者也凡此二者陛下因政要而問臣臣亦因陛下俯
詢而獻言他固未敢及也抑臣觀政要凡十卷四十篇
既以魏徵論為君之道為首又以魏徵論克終之道為
末盖太宗時惟徵為善諫上有所問必指近事以為據
而不為泛濫迂闊激訐之言是以太宗樂聞而喜從之
治幾成康徵功為多吳競所取厥有旨哉臣願陛下思
太宗廣諫諍之德擇忠實而無他通眀而知大體者引
以自近使嘉言日聞治道日興何患其不貞觀如也若
夫仁德帝王之高致陛下既以徵言為龜鑑而自強不
息矣臣復何云狂愚冒昧惟眀主擇焉
必大又上言曰臣伏蒙聖恩賜對便坐不敢泛為無益
之論上瀆天聽謹列四事惟陛下擇焉一曰重侍從以
儲將相臣不復遠引祖宗故事且以紹興初言之當時
近臣往往極天下之選故議論設施皆有可觀中興之
功不為無助只自秦檜專政以收集闒茸庸俗之士充
員備位人才衰弱職此之由陛下憂勤十年作成甚切
凡侍左右無非親擢其能否賢不肖豈逃睿鑒臣願陛
下更賜留神每進一人不徒取一時之長須可備它日
之用則人才見矣二曰增臺諫以廣耳目臣聞人主深
居九重所賴以周知中外之利害别白臣下之邪正者
臺諫也然好名者失於激訐泥古者失於迂闊聽之未
見其益違之寧免歸非必欲得人固亦難矣臣願陛下
勿以其難遂虚其官或博問詳試而用之或命忠信之
臣而舉之必得端士增廣聦明誠助治之大端也三曰
擇曾任監司郡守人補郎員之缺今之郎官分職中臺
奉行政令視漢盖加重矣而六曹二十四司惟戶刑二
部稍有正官餘多兼攝以天下之大曾任監司郡守者
固多願詔二府擇應格而才者授之非獨可振職業亦
足為異時侍從之儲此又當今之先務也四曰久任監
司郡守責事功之成夫數易之弊深矣且以二年為任
者論之到官半年始知風俗去替半年已懷歸志其間
留心政事僅有一歲若又不待滿而遷易則弊何由不
生乎簿書緣絶將迎勞費特其小節耳臣願陛下堅持
久任之說深監數易之害有治理效且增秩賜金以須
其成庶幾革苟簡之風塞僥倖之望而循吏稍見於世
矣臣志在不欺忘其狂瞽無任昧死
必大又上言曰臣聞政如農功春而耕夏而耘秋而收
冬而享其成夲末先後不可易也故一日則有一日之
效一時則有一時之功雖勤勞于前而享富實于後理
之必至無可疑者昔勾踐謀吳可謂難矣然范蠡不過
三言持盈者與天定傾者與人節事者與地自初即位
至于七年深思力行不出乎此一旦天應至矣人事盡
矣蠡奮然曰得時無怠時不再来天予不取反為之災
贏縮轉化後將悔之天節固然唯謀不遷此豈嘗試而
謾言驟為而屢改也哉陛下天縱神聖銳意圖治日往
月来今既十年焦勞益甚而大欲未得夫去速者辰也
易失者時也臣願陛下以農功為準以越語為念立一
定之規要必致之期若曰一年撫民則自春以及冬視
撫民之效如何二年富國則自春以及冬視富國之效
如何三年彊兵則自春以及冬視彊兵之效如何推是
以往凡復古之圖致治之方皆可以次第求以歲月俟
而陛下十年之勤勞亦為無負矣孟子曰諸侯有行文
王之政者七年之内必為政於天下況陛下居天子之
位乎區區勾踐固不足道也惟眀主留神財幸
乾道中秘書省正字林光朝上疏曰臣聞六籍之言可
通於萬世百王之事如出於一轍今載之六籍散之傳
記是皆百王之迹故號為儒生者竊窺其大略而可以
獻之旒扆之前也陛下以天縱之聖而有此日新之德
羣臣望下風者常若不及況田野空乏之人未嘗歷他
事而欲守區區紙上之語是宜陛下之所厭聽也然臣
之所知者不過紙上語耳臣所謂百王之事如出一轍
者盖謂唐虞三代之事何其緩而不迫也舜不窮其民
譬之善馭者不窮其馬馬之力常若有餘即馳騁先後
唯吾意之所出耳舜嘗以命禹曰汝惟不矜天下莫與
汝爭能汝惟不伐天下莫與汝争功禹之治水至於十
有三年之久夫排淮決泗此豈一手一足之所能哉湯
以七十里而有天下其德為甚大而其檢身也常若不
及文王之化行乎江漢之域而且謂其望道而未之見
也數聖人之行事雖若不同而其所為同者一歸於寬
通簡易之道耳國家維持天下之具跨漢越唐其視百
王乃如一日肆陛下臨御以来求治為甚切景德嘉祐
二百年忠厚之俗此不待更張而天下自定也然而凡
欲進說者往往引漢宣帝以為喻宣帝謂漢家自有制
度本以覇王之道雜用之此宣帝之所由失也唐虞三
代之天下是合天下之耳以為聽合天下之目以為視
合天下之耳目以為視聽而直道行焉宣帝以吾之耳
目可以盡天下之視聽鑒别為太精隄防為太甚號令
為太煩刑辟為太峻臣雖愚瞽實不欲舉此數端於聖
眀之代也臣願陛下開張道德之化崇尚寬簡之風使
天下之人一歸於景德嘉祐忠厚之俗遠近流聞知上
所好則百王之轍迹為不遠也
光朝又上疏曰臣聞天下有雜然功利之說有仁義根
株不可易之論所謂功利之說僅可以集事而不暇為
他計也孟子生於戰國縱横離合之際不肯為一毫功
利之說而其所道者是皆生民日用之事此所謂仁義
根株不可易者也唐之劉晏號為善治財賦者晏之長
技世所未易曉江淮百物如淵藪之積唐人每藉此以
支西北今以江淮所自出且無轉輸飛輓之勞然嘗患
其不給何耶晏之治財賦在當時無異說及其最後晏
之故吏有憤切數語然後知晏之本意盖得夫孟子仁
義根株之說開元中天下戶口以千萬計至德以来十
耗其九及晏充使天下戸纔二百萬於是罷無名之斂
而又不加調起廣德二年盡建中元年增天下戶三百
餘萬晏之本意以為戸口日羨則人力所成就者衆田
萊日闢絍織日多而貨財日廣也晏之治財賦其原出
於此是以斂不及民而用度自足非世之所謂功利偶
然之說也功利之說施之於戰國孟子猶以為不可況
今天下兼愛南北而江淮帖然其他方隅曾無更遞之
戍此仁義根株之說不可不早定也臣願陛下通計天
下戶口取其豐耗多寡之數為州縣殿最可乎内而版
曹外而部使者必有能推眀晏之本意者此孟子之所
謂王道而晏嘗用之矣非臣之空言也
淳熙間劉光祖對策曰臣聞帝王之治守約而不求詳
任道而不役智廣覽兼聽而未嘗自用夫自用則多失
兼聽則多得役智愈精則違道愈遠而求詳太過則天
下之事日繁故曰端其本萬事理此古今治道之要務
也臣竊惟皇帝陛下即大位以来將八年于兹宵衣旰
食求所以補弊興滯者無所不用其至矣而行之愈勤
邈然望治效而未之見今者策臣等扵廷意欲聞切直
篤實之言以藥當世之病雖臣昧陋豈敢誦聖德而忘
苦言以負陛下眀詔哉且陛下之所謂十數條者臣已
詳聞之矣上之論古帝王因時為治之不同次之論當
今弊政之不一而所施之先務將求所以美教化省刑
罰清官曹察循吏厚士風變民俗廣儲以足食蠲賦以
裕人勸農桑以闢田疇任使者以求民瘼至扵旁搜遺
逸隂察武勇屯田積榖擇帥安邊之事凡若此𩔖雜然
靡所不思陛下之用心可謂勤且勞矣陛下之為政可
謂精且核矣然而七八年之間勤勞而不倦總核而不
置者凡皆為此而是十數者之中未有一二效焉何哉
則以陛下未得其本故也且陛下睿察太精宸斷太嚴
求治太速喜功太甚夫是以勤勞而無益緫核而無補
臣非敢空言也臣意陛下之諸臣發言盈庭目前之計
易入而久遠之計難效督責之論似切寬大之言似迂
機智之謀似辨老成之謀似拙如是則聖聽之所向在
彼而不在此矣凡臣之所欲言者與陛下之所欲行者
異陛下得無謂臣言為書生不急之常談而忽棄之虚
心以察焉則臣之狂言不為虚語也臣竊見比年以来
天變見於上民心搖於下饑饉連年盜賊須時而起風
俗薄惡紀綱陵夷夫此豈細事也陛下試反覆思之今
將革弊而弊愈甚將治法而法益失者其咎安在而左
右之臣方且為兵刑財利之說奮發果敢之論以此迎
合主意曰如此而可以大有為扵時此豈不大失也哉
故臣碩陛下操其本治其要用人而不自用然後向之
所問十數條者可得而舉也臣不勝區區謹昧死上愚
對臣伏讀聖策曰盖聞虞舜無為而天下治周文王則
日昃不遑暇食漢文寬厚長者務以德化民而宣帝則
嚴緫核之政以法繩下此四君者為道不同同歸于治
然則勞逸寬猛之宜亦各因其世耶朕以菲薄獲承丕
緒循堯之道兢業萬機罔敢逸豫亦惟法古帝王是訓
是式八年於此矣而德有所未至信有所未孚闕政尚
多虚文尚勝者臣有以見陛下思古之治酌今之宜蓋
將師文王之憂勤法宣帝之總核以此舉當今之闕政
而掃末世之虚文也臣知之矣而竊有說焉臣嘗謂舜
文王勞逸之迹雖殊至其以道自任以事任人者蓋同
轍而趨也漢文宣致治之迹雖近至其寬猛之分使德
勝而漢澤厚法勝而漢澤衰者是未可同日而語也臣
請為陛下陳之臣嘗讀書考虞舜之所以無為而治者
盖當是時遵堯之道未嘗以一毫私智加其間凡天下
之事悉舉而任之九官曰禹汝平水土曰后稷汝播百
榖曰契汝敷五教在寬曰䕫汝典樂教胄子曰臯陶汝
眀刑以至垂之工益之虞龍之出納皆信之篤任之專
三載而考績三考而黜&KR1406;其人舜之所以無為而治者
盖得任人之道故也至扵文王豈不然哉文王之所以
憂勤日且昃而猶不暇食者方是時紂之虐政迫民扵
水火之中文王視民如傷望道而未之見夫是以謹身
修政而至扵憂勤焉然而文王之政則有在矣勤於大
不勤扵細以道為本以事為末也文王之時所謂予曰
有疏附予曰有先後予曰有奔走予曰有禦侮者盖文
王惟知擇人而任之而已不與焉盖周公教成王曰文
王罔攸兼扵庶言庶獄庶慎惟有司之牧夫是訓用違
庶獄庶慎文王罔敢知于兹夫一國之事亦非輕矣而
文王既委之人則不敢兼且知焉誠以為任之不專則
責治之無所也是舜文王一道也今陛下獨知師文王
之憂勤而不能任人以為治臣之所以妄意陛下不能
任人以為治者臣以為天子之職莫大扵任相今陛下
置相而獨取夫奉職守法順旨而易制者充焉凡今宰
相之事不過奉行文書條理而已矣一政事無不從中
治也一聽斷無不從已出也陛下好自用而使宰相循
循而入唯唯而退臣不知陛下亦安賴是為哉且君猶
元首臣猶股肱也陛下棄股肱而運動廢耳目而視聽
臣恐宰相權輕則近習得以乘間而議政此大不可也
東漢之事可鑒矣光武懲王氏竊國之禍矯枉過正雖
寇鄧耿賈之賢而猶不大任之以吏事責三公不十餘
年之間而易置者凡十數折辱如奴隸来去如傳舍子
孫承之終東漢之世卒以宰相之權輕而其天下摶弄
扵后戚宦寺之手可哀也已今日之事陛下當用老成
忠直識慮過人者禮而任之勿間勿疑而使得專意扵
當今之大計則舜文之治陛下得之矣自古及今未有
不任宰相而能為治陛下之所宜察也若夫漢文以德
化人漢宣以法繩下是二君者臣不敢以宣帝望陛下
也臣讀史觀文帝之治温然有三代之風勸力田而務
農者衆除肉刑而犯法者寡惇孝弟而尺布斗粟之謠
可以見民德之歸厚省力役而紅腐貫朽之積可以知
治效之必至聽張釋之不用嗇夫之辯口而秦亟疾苛
察之風為之衰息與匈奴俱棄細故偕之大道而瘡痍
之民得以休養凡此之務皆孟子言扵戰國不見信用
者而文帝乃能行之文帝之治純扵德故能基四百年
之業則其所以結民者至矣若夫宣帝之中興其一時
之政非不美也然而其役智也察其用法也深信賞必
罰之間中和之意亡矣盖寬饒以忠直見殺而王成以
欺偽見褒當是時有識之士察微而知著者咸謂德不
足而法有餘漢之業未有不暫興而亟衰者也王吉路
温舒皆長者之言而謂為迂闊不見聽用自今觀之衰
漢之業者豈不自神爵五鳳之間誅名責實之過哉陛
下徒察其勵精緫核之迹以為算計見效優扵孝文此
羣臣之說誤陛下也臣竊觀今日之治謂之責實而失
實莫大焉凡天子欲有為則羣臣以有為之說進陛下
喜辯給故朴忠者退而機巧者自飾扵其間陛下好才
智故沈厚有謀者或不見察而輕矯自售者得逞扵其
内陛下重武夫而儒者為迂闊之具陛下思法吏而忠
厚之人蒙不職之罰凡此皆宣帝之失也而陛下又無
魏相丙吉之徒為之佐臣恐有其失無其治也臣非不
知陛下之意盖將舉弊政而更新之然臣竊惟當今事
勢雖有緩病而不可繩之以急政雖若無法而不可一
之扵用法以急政救緩病以用法救無法臣恐今日之
治行之不得其中則衰亂繼之故天下大器也噐久不
用則蠧空其中然而舉敗器而急持之則破壊分裂不
可復為全器矣病之深者非一夕可攻而復今者百藥
皆試矣怒其不為功而以毒攻之使異時良醫措手之
無所此甚可思而動也故臣願陛下廓然立乎廣大之
域坦然行乎仁義之途勿邀近功勿喜小利急當今之
所緩緩當今之所急則宣帝之治陛下當自過之柰何
欲效雜覇之主乎臣之所論勞逸寬猛之說如此陛下
勿徒謂各因其時而已也陛下自以為德有所未至信
有所未孚此誠未至且未孚也陛下承大統以来求古
帝王之治而訓式之然師文王之憂勤而不師其任人
喜宣帝之總核而不察其雜覇則德何以至信何以孚
歟數年之間行之不為不力而闕政尚多虚文尚勝則
是陛下之已行者未得其道盍亦反其本而已矣此大
事也故臣反覆詳言之如此臣伏讀聖策曰敦朴以示
化而踰制者尚繁欽恤以祥刑而抵法者尚衆臣有以
見陛下欲美教化省刑罰之意甚切也臣聞民無有不
可化而患化之之道未至刑無有不可措而患措之之
心未切漢之文帝閔秦俗之奢麗無法也躬為儉約以
先之衣弋綈之衣惜露臺之費帝王舉動敦朴如此而
當時之民猶且富人大賈而帝服倡優下賤而后飾者
往往有之文帝不以罪民也而愈自黜降期於必化卒
之革秦之俗為漢之俗者文帝敦朴之功也今陛下儉
約之德雖遠方夷狄皆知之然而後宫妃嬪以華靡相
尚者有矣豈能皆衣不曳地如漢夫人乎執政侍臣以
聲色自奉者有矣豈能皆清儉自守如唐楊綰乎刑之
扵家然後可以化之扵國為之扵近然後可以效之扵
遠然則敦朴之化臣碩陛下力行之而已矣唐之太宗
見隋亂之初定也用魏徵之言勉行仁義貞觀之末歲
斷死罪二十九人幾至刑措太宗勉強以行仁義猶足
以收刑措之功向使信封倫之說一切以鬼蜮待其民
法令密于蝟毛誅罰甚于湯火則刑者相望犯者相繼
雖有百臯陶無益扵愚民之陷溺而抵死也今陛下欽
恤之詔雖曰屢下而誠心不加焉俗吏不知愛護赤子
而以斬罰煆煉為治用法酷急循文刻深賂賄公行而
無辜蒙戮至扵窮極根株網羅罣誤者尚多有之而陛
下又躬行督責之政奬用武健之吏以此示之臣謂刑
人之衆無怪也然則欽恤之意臣碩陛下允蹈之而已
矣臣伏讀聖策曰嚴入仕之途而銓曹猶未清察長民
之官而循吏猶未著臣有以見陛下欲清冗官用循吏
之意甚至也臣聞古之立法者禁其一必開其一古之
責吏者責其實必略其文唐陸贄勸德宗愛惜名器雖
虚爵不以妄予可謂嚴矣至其論考課之法則曰覈才
取吏有三術焉一曰拔擢以旌其異能二曰黜罷以糾
其失職三曰序進以謹其守常如此則高課者驟升無
庸者亟退其餘績非出𩔖守不敗官則循以常資約以
定限贄扵法度之外所建如此則清吏道之源也今日
嚴銓試之法重任子之舉申實歷之禁革岳祠之倖行
之以漸議者自息然臣獨扵限員改秩之事必謂不可
此賢愚同滯之弊也當今行陸贄之三術然後功過白
而黜陟眀吏道之不清非所患矣故臣曰禁其一必開
其一者此也漢龔遂為渤海太守請扵帝曰勿拘臣以
微文臣請得以便宜治故遂之政非俗吏之所能為今
也令顧守守顧監司上下相承虚文自營期扵免過盖
目之外有不見足之外有不履也簿書期會之間一不
報則大吏譴至尚何暇為古循吏之事乎陛下惠恤元
元精擇守令不可謂不加意也臣謂宜於召對之時察
其人忠實可用則許之以凡愛利之政得自為之如此
則循吏之效當不愧於兩漢矣故臣曰責其實必略其
文者此也臣伏讀聖策嘆士風之未厚悼民俗之未淳
臣獨至此而有激焉曰此陛下事也士風之所以未厚
者是陛下輕之故也民俗之所以未淳者是陛下忽之
故也夫以士風之未厚為陛下輕之者臣聞魯甘齊餌
而孔子行秦任惠文而四皓隠漢殺三良而二疎去何
則此三君者意不在士也然孔子行而魯弱四皓隠而
秦亡二疎去而漢亦衰矣盖士重則國重士輕則國輕
自古人君輕士則士散而之田畝遁而伏山林非其時
也深藏而不仕至扵浮薄輕偽之徒貪冒嗜利而無恥
者然後陷爵禄而不知出觸刑辟而不知悔此士風之
所以喪上之所以待士者益薄士之所以自待者益不
重而輕臣不意乃扵今而見此也近時士人知有爵禄
不知有禮義豈惟陛下賤之雖臣亦賤之也然陛下過
矣臣聞之陛下嘗謂取人不必由此至以科舉為可廢
學官為可罷臣不覺中夜嘆息自憤近世士風之不立
至令人主有厭薄吾徒之意則吾徒之罪也然駑馬之
不進而因欲廢車粃粟之不良而因欲廢食雖陛下亦
知無是理矣胎卵之不殺則麟鳳来集魚鱉之各遂則
龜龍来游陛下勿謂書生為無用贅疣之物汲汲然求
所以長育成就洗濯磨淬之嚴學官之選重科舉之意
則士無賢不肖皆知感激奮迅求所以報上而真材實
能出矣夫以民俗之未淳為陛下忽之者臣聞湯武興
而民好善幽厲興而民好暴故太公好仁邠國歸市上
之所示下之所趨也書曰敝化奢麗萬世同流商民之
化如此而周之君臣必欲使之有士君子之行如周民
焉然則風俗教化古帝王之先務也今也士大夫不知
有節義廉恥小民不知有孝慈悌順見利則趨見便則
奪矣刺繡文不如倚市門伏農畝不如持兵杖習之久
則居之也安風俗如此可不大哀而救之耶陛下朝夕
與大臣圖議者皆目前之事之為急所謂民俗者古之
君子扵此察焉以觀興亡以考得失而今也恬不加省
如今之俗蕩而不反則臣將見鄙暴勝而賊民興天下
一日有急不知所恃矣陛下宜先勵士大夫之節舉清
遠之人黜貪鄙之士然後小民可得而濟矣臣伏讀聖
策至有所謂廣儲蓄而食未豐蠲租賦而人未裕臣以
為儲蓄雖廣而非誠廣租賦雖蠲而非誠蠲何也臣聞
古者無九年之蓄曰不足無六年之蓄曰急無三年之
蓄曰國非其國矣方是時公私共之周官大司徒之職
掌鄉里之委積以待凶荒掌縣鄙之委積以卹艱阨後
世王制既衰雜以權術故魏用平糴之法漢置常平之
倉社倉起扵隋義倉興扵唐其實皆一也所以制低昂
而權斂散以利民也而今也雖有常平義倉之名而無
其實儲蓄之數虚挂簿書移用者十三侵盜者十五故
旱荒歲饑則餓殍之民填委溝壑故臣謂儲蓄雖廣而
非誠廣此在陛下申戒有司專以惠民為急勿徒曰應
法而已則善矣古者取民有制故民力常寬漢之時盖
兵戈之餘故時有所賚予賜民田租半賜三老孝悌力
田帛人若干匹歲時有餔鰥寡有養此猶有近古之風
也而當是時實惠及民民拜漢之德不忘近者陛下加
意黎元去遠方虚額之數放四道夏租之半陛下扵急
迫之時而行寬大之政此人主之用心也然而陛下雖
有蠲利之名而講利之臣未去雖有惠民之意而擾民
之吏猶在臣恐實利未必及民如漢文景之時也故臣
謂租賦雖蠲而非誠蠲此在陛下逐去聚斂之臣示天
下以愛民之意則常賦之外不至他斂民將有息肩之
所矣臣伏讀聖策曰有勸農之官而田不加闢任觀風
之使而民或告冤此又陛下重民本求民瘼之言也臣
觀方今虚名之事非一而守令之勸農為甚曠職之吏
非一而監司之廉察為最自古勸課農桑積以歲月使
斯民菽粟如水火者三代而下未有若漢文帝之時也
當是時力田有官一歲而詔數下誠意如此不為虚文
也今日守令以勸農為職而大抵皆困扵錢榖獄訟之
間田萊荒而吏不知游手末作之人多而官不禁方春
農時太守率吏民飲近郊應故事事已則退非真能下
問父老勸勉子弟察視原野憂勤水旱夙夜究心扵其
間切扵其身也臣謂今宜嚴守令勸農之課視其殿最
而黜陟之亦在陛下加之意而已矣自古遣使郡國以
助耳目然適足以病民而無益者漢武帝末年是也當
是時繡衣直指之出以督捕盜賊為名恣為威暴郡邑
苦之今朝廷遣觀風之使其意將以求民疾苦而除去
之也吏有害扵民得以按奏而今之監司大抵率無數
人稱職私意勝則察舉有所不公寬猛失當則民情有
所不適今天下凡幾道監司不過十數人此宜使宰相
精擇其能不以輕授陛辭之日陛下又丁寧而訓勑之
陛下視天下如一身手足疾痛則腹心不期而自救如
此為治雖幽遐之民皆獲所欲如在輦轂之下矣臣伏
讀聖策曰側席幽人而賢才尚遺伏軾勇士而猛將猶
闕臣扵此竊有疑焉而不敢不為陛下陳之也臣觀自
三代之衰世之君子安其富貴而不復思天下有遺佚
不舉之民漢唐以来則皆徇其名而實未嘗行其道間
者陛下詔郡國舉山林之遺才時亦有應詔而出者陛
下輙官之臣不知陛下舉其人將行其道耶抑不知陛
下姑采其虚譽而姑與之虛名而已耶臣之来聞之道
路謂陛下外優儒生而心實輕之如此則陛下之所謂
側席幽人者臣未敢以為誠然也孔子曰先進於禮樂
野人也今陛下春秋鼎盛方銳意求治之時羣臣之間
正乏所謂野人者以正言直道立乎其中不忌不疑是
非毁譽不能搖利害重輕不能奪如此則凡為陛下立
大事斷大議者必此人也今陛下左右講讀之臣率皆
以阿世取媚者為之養成陛下至使陛下例以為儒生
之說好守古以非今好言人主之過以自是其學空虚
無用迂闊難從夫是以意常輕之此何幽人之可致乎
陛下必先信其道尊禮其人然後如臣所謂能為陛下
立大事斷大議者出焉非若世之所謂白首窮經槁死
無用之人而足也臣又觀今之將帥不若昔之將帥今
之士卒行伍不若昔之士卒行伍此陛下之所憂也然
而陛下伏軾臨觀之際將自察之臣竊以為未也本朝
得狄青扵行伍之間豈獨取其武力而已哉陛下憤大
辱之未雪慨然有清中原之心而目中諸將不足為用
平時寇盜竊發且不能禦而況此大功歟陛下何不忍
之歲月待其可為然後動而臣竊聞之陛下親擐甲胄
躬試毬馬雖有諫者每拒而不納臣知陛下之意非溺
乎此也盖將以有為也然就使一旦有警陛下豈將親
統六師以督戰乎夫人主自將危道也陛下盍不念太
上皇帝險阻艱難之備嘗也哉臣恐介胄毬馬之事不
足以示武扵敵人適足以貽笑於方外陛下無謂伏軾
既久猛將未出而輕為此舉也陛下有知人之佐將為
陛下舉得其人未有不能為用者也若夫屯田積榖或
謂兵不如農擇帥安邊或謂文不如武此議者過也使
屯田積榖能如趙充國之於西邊諸葛孔眀之扵渭上
曹操之於許羊祜杜預之於荆襄兩淮之間則何有乎
兵不如農使擇帥安邊能如韓𤦺之扵河北范仲淹之
於陜西威德並行夷虜震懼則何有乎文不如武臣之
所慮者獨在屯田無一定之策而輕試迎合之言擇帥
非可用之人而徒取輕言之士如此恐誤陛下事也陛
下之所問十四條者臣悉已陳於前矣而終策之曰救
弊之術時措之宜子大夫之所講聞也其悉心以對毋
枉執事朕將親覽焉夫救弊之術時措之宜前所陳盖
具之矣而臣之拳拳思所以悉心而對者不過願陛下
操本而治清心而應勿急近功以害大事如斯而已矣
盖以陛下智出庶物有輕待人臣之心才兼衆人有獨
馭天下之意先事而察未審而斷欲為之志囂然而不
寧扵是有求詳之過有役智之病有自用之失故勤勞
總核之效不見於十四事者之中況使陛下居晦以用
眀處静以制動分職而任之人擇人而付之職有功則
加賞有罪則加罰其道豈不甚約而易行也哉以陛下
英眀之主而七八年之間未有所立者是陛下即位之
初小人以邪學導誘陛下勸陛下攬威權以自用此其
所以為失也夫古之立威權者誠亦有說方時之弊或
在於女后與政或在扵強臣專國或在於宦寺竊權或
在扵藩鎮方命使太阿之柄倒授堂陛之勢逆置盖名
分僭差國威?削之後扵是乎人君乃總權以立天下
之大分漢唐中興之君是也方時之病上下姑息風俗
苟且解縱繩墨人自為意狃恩而不知義稍疎其恩則
生怨縱欲而不知法稍節其欲則思叛盖紀綱陵壊風
采消委之餘於是乎人君乃立威以變易天下之耳目
我藝祖皇帝之創業是也然威權用於一時而德澤垂
於萬世盖古之帝王唯恐一失人心則雖有威權無所
用之今陛下獨懲近世委靡頽堕之弊思有以振作之
而小人遂勸陛下以獨斷自用此豈為治之祥也哉臣
願陛下擇忠朴正直之人而委任之察左右近習之姦
而逐去之虚心以接物和顔以聽諫布德澤以結民心
優儒禮以長人才謹邊備勿輕用兵省國費勿多取財
毋以小謀敗大作毋以嬖人疾莊士如此豈惟可以小
康乃大有為之基也臣之所謂夲者此也詩云迨天之
未隂雨徹彼桑土綢繆牖戶今牖戶虚矣幸陛下留意
臣愚不識忌諱言涉狂惷惟陛下幸赦臣謹對
歷代名臣奏議卷四十九
