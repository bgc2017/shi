歴代名臣奏議卷二百九十九
明楊士竒等撰
灾祥
宋仁宗天聖五年右司諫劉隨上奏曰臣聞天地定位
隂陽運行二氣至和萬物資始且上天不言不能自治
遂生聖人以治之聖人至尊不能獨治遂求賢明以佐
之苟聖人推誠以御下賢臣盡忠以事上刑罰當其罪
爵賞合其宜賦役均平暴横不作天地之間無一夫不
獲無一物失所則至和之氣為豐年為祥瑞為安寧為
夀考其或刑不當罪賞不當功勞役不時賦斂繁重君
子在下而未見進用小人在位而未聞屏黜侵壊綱紀
怨讟並興有一於兹足傷和氣氣或繆戾則為凶年為
水旱為災沴為疾疫自古常然甚猶影響今則兩宫明
聖信任大臣一日萬幾宵衣旰食刑必審謹恩無偏私
誠宜歲必豐穰物無疵癘而乃去年大水包山襄陵墊
溺居民傷害禾稼今年經夏時雨甚愆早苖欲乾晩田
未種兼聞磁州大水損壊城池仍知河北數州蟲蝗作
孽繆戾若此必有其由竊慮執政大臣措置失所遷除
之際或異至公聽受之間或容獻佞或崇不急之務或
縱詭隨之情循默自安彌縫或爽又慮凡關百執官守
因循事有依違或公行請託侵剥及於苛細喜怒由於
愛憎刑獄之中不無冤枉賦役之内豈盡公平或慮諸
路使車州郡守長縱侵漁之吏刻剥下民聽狡獪之胥
飜覆事實或支移折變有所不均或配率科須不從出
産以容姦爲大體以受欺爲吉人贓濫之徒善承迎而
無失清廉之士疎取奉以致嫌則有互掩瑕疵指爲和
睦巧詞詭詐目爲能官詢求若訪於吏人善惡遂乖於
審實是以紀綱失序冤訴不伸如此之徒十常五六積
其湮欝有傷至和水旱蟲螟殆因此作臣賦性愚昧備
位諫官參校古書比方時事上塵聽覽伏竊兢惶伏乞
將臣此言宣示兩地究其事𩔖何吝改更拾遺補闕臣
之職業
六年隨又論星變䟽曰臣聞在天成象在地成形上自
帝王降及輔相宰制萬物感應天文是以政教紊於下
則躔次變於上自古聖帝明王兢兢業業不敢私縱者
畏天命也若政有失而不改天垂戒而不懼者危亡之
道也近者天象變異驚駭群情避殿曲赦深叶古典臣
雖不知星緯之術備觀史策之文謫見於天警誡人主
伏自兩宫臨御于兹七年體貌大臣延納直亮觸鱗犯
諱者未嘗加罪巧言令色者必察其非恭儉仁慈動遵
典禮故得上下無壅華夷乂安闕政無聞咎將安在臣
晝夜思慮疑者二焉切慮邪佞小人急圖富貴顧其資
望未得陞遷致有潜結姦雄密爲表裏謀傾䧟於端士
期進用於明時不思撓敗國家且務致身榮逹稍萌凶
慝亦動星辰前史稱太白食昴白虹貫日者皆古人精
思密謀之驗也惟望聖慈深加審察邪謀不入災異自
消兼慮三聖在天百孫繁衍定王之外封冊未行雜於
庶寮之間班在附馬之下北使每至無以威示遠方聖
祖貽謀實欲本支茂盛因循歲久未舉典章百官固有
嗟嘆三聖豈無動念伏望聖慈於皇族中選其賢明依
唐朝故事封嗣王郡王三五人以應祖宗之意用固盤
石之基其次選用大臣必從公議古者詢於卿士謀及
庶民審重之至也至於才高位下公議所歸或因例合
遷久未陞奬者亦乞申命兩府次第舉行昔者宋景善
言祅星乃退商湯自責化爲豐年而況太后聖明皇帝
慈儉上天變異不足憂虞臣職在諫垣殊無器識敢陳
狂瞽不避靈誅
貼黃臣伏見唐堯至聖有四凶在朝大舜繼明方乃
誅逐是知小人君子自古並生君子多則小人衰
而天下治小人多則君子衰而天下危自古離亂
甚多太平甚少其故何也蓋佞言似忠謀身巧計
是以小人多獲進用直言正色邪佞憎嫌是以君
子多遇讒謗此乃邪正各異故相憎也失於防察
禁制漸難故書曰爲君難爲臣不易也今兩宫明
聖君子道行小人之心皆不遂志多方求進或受
貨財保證姦邪上惑天聽伏乞聖慈特加防察
七年玉清昭應宫災太廟齋郎蘇舜欽上䟽曰臣聞烈
士不避鈇鉞而進諫明君不諱過失而納忠是以懷策
者必吐上前蓄冤者無至腹誹則上下之情不鬱教令
之出悅隨然言之之難不如容之之難容之之難不如
行之之難有能言之則必容之容之則必行之如此則
欲治之主三代之迹也願陛下留意焉臣伏覩今歲自
春徂夏霖雨隂晦未嘗少止農田被菑者幾於十九民
情嗷騷如昏墊焉臣以謂近位之失人政令之多過賞
罰弗公之所速也天之降災欲悟陛下陛下反謂刑獄
濫冤之致故肆赦天下以救之殊不念如此則殺人者
不死傷人者不扺罪其爲濫冤則又加甚古者決斷滯
訟以平水旱不用赦也故赦下之後隂霾及今前志曰
積冤生隂積隂生陽陽生則火災見焉乘夏之氣發洩
於玉清宫震雨雜下烈焰四起樓觀萬疊數刻而盡誠
非慢於禦備乃上天之深戒也陛下當降服減膳避正
寢責躬罪已下哀痛之詔罷非業之作拯失職之民在
輔弼無裨國體者去之居左右竊弄威權者去之精心
念政刑之失虚懷收芻蕘之言庶幾變災以答天意辰
浹之間不聞有此告諭竊知陛下將計工役再謀興修
都下之人聞者駭惑往往聚首横議咸謂非宜皆曰章
聖皇帝勤儉十餘年天下富庶帑府流衍無所貯藏乃
作斯宫及其畢功而海内爲之虚竭陛下即位未及十
年數歲連遭水澇雖征賦咸入而百姓頗甚困乏若大
興土木之功則費用不知紀極財貨耗于内征役勞于
下内耗下勞何以濟矣況天災之已爲之是欲競天無
省已之意逆天不祥安已難任欲祈厚貺其可得乎豈
天譴告而陛下弗寤邪豈知而固爲之邪豈再造祈天
之祐邪臣不得反覆而量也今爲陛下計者莫若采吉
士去佞人姑務修德以勤至治使百姓足給而寬其征
稅則可以謝天意而安民情矣夫賢君見變能修道以
除凶亂君無象天不譴告今幸得天見之變是陛下修
道之日豈宜忽哉昔漢宣帝三年茂陵白鶴館災下詔
曰廼者火災降於孝武園館朕戰栗恐懼不燭變異罪
在朕躬群有司又不肯極言朕過以至于斯將何寤焉
夫茂陵不及上都也鶴館不大此宫也彼尚降詔四方
以求已過是知古帝王急治如此夫火不炎上之罰正
爲是焉臣謹按前漢五行志云賢佞分别官人有叙帥
由舊章禮重功勲如此則火得其性矣若信道不篤或
耀虚僞䜛夫昌邪勝正則大失其性矣自上而降及濫
炎妄起燔宗廟燒宫室雖興師而不能救故魯成公三
年新宫災劉向謂成公信三桓子孫之䜛逐父臣之應
襄公九年春宋災劉向謂宋公聽䜛逐其大夫華弱奔
魯之應也今宫災豈得亦有是乎願陛下共默而内省
之省而既知之願陛下悔過而追革之罷再造之勞役
行古先之典法非惟大光基構亦天下之幸甚也臣愚
妄之言不足益國體之萬一陛下苟容而行之三代兩
漢之風指顧而可致也
景祐五年河東地震舜欽詣匭上䟽曰臣昨初到京師
聞河東地大震裂涌水壊屋廬城堞殺民畜幾十萬歴
旬不止臣始聞惶駭疑惑竊思自編策所紀前代衰微
喪亂之世亦未嘗有此大變方今四聖接統内外平寧
隣敵交歡兵革偃息固與夫衰微喪亂之際頗異是何
災變之作反過之耶且妖祥之興神實尸之各以𩔖告
未嘗妄也臣以謂必無是事是亦傳言之濫耳歴問一
二朝士皆曰有之因退思念天人之應古今之鑒大可
恐懼凡朝廷政教昏迷下受其弊積隂欝不和之氣上
動於天天於是爲下變異以警戒之使君人者回心省
脩翻然向道則民安而災息是故古之王者逢天地之
變則必避正寢徹樂省饌詢訪正議考求失德而更去
之盖以上帝聦明所作必驗苟弗知懼則非常之孽隨
之今此異既告豈徒然哉則王者豈常安於逸豫信任
近狎而不省政事乎廟堂之上執事者豈有非賢才或
專威福而侵君者乎其所施設之政豈有不便於民者
乎深宫之中豈有隂教不謹或以媚道濫進者乎西北
二邊豈有竊萌背盟棄信之心者乎念自從遠方來不
知近事心雖疑而口不敢道宫禁邊防之事固未可知
朝廷已然之失則聽輿論而有聞焉又訝朝廷知此大
異殊不脩補闕政以厭天戒而安民心默然不怪如平
常無事時諫官御史亦不聞進牘白見鋪陳災害之端
以開上心然民情洶洶聚首横議咸有憂悸之色豈時
與古不同今朝不宜倣古以爲事耶又念有天下者未
有監古而亂棄古而治也豈上位者務在鎮静不須與
民同憂耶則又民爲邦本未有本搖而枝葉不動者豈
民愚暗不當憂而憂耶則地之震天之所爲也民雖愚
天豈愚哉反復思之不覺驚怛流汗自以世受君禄身
齒國命涵濡惠澤以長此軀便欲盡吐肝膽以拜封奏
又昨見范仲淹以剛直忤姦臣果罹中傷言不用而身
竄謫甚可悲也是時降詔天下不許越職言事臣今苟
務激切不避權右必恐横遭傷害無補於時因自悲嗟
不知所措既而孟春之初雷電暴作臣以謂國家之失
衆臣無有爲陛下言者唯天丁寧以告陛下也陛下極
聖至明其肯忽之果能霈發明詔許臣寮皆得獻言臣
初聞之踴躍欣抃又謂雖有災異陛下能講求嘉言革
去時弊故可變化而召善祥也旬餘日來聞頗有言事
者其間豈無切中時病而絶不聞朝廷從而行之是亦
示虚言而不根實效也臣聞唯誠可以應上天唯實可
以安下民今應天不以誠安民不以實徒布空文增人
太息耳將何以謝神靈而救弊亂也豈大臣蒙塞天聽
不爲陛下行之豈言事者迂闊無所取不足行也此則
未可知今臣竊見綱紀隳敗政化闕失其事甚衆不可
槩舉謹條大者二事詣匭以聞伏望陛下少賜觀覽苟
有所采乞斷自睿意即時行焉言或狂瞽乞付臣斧鑕
以非所宜言罪之一曰正心夫治國如治家治家者先
脩於已脩已者先正於心心正則神明集而萬務理也
今則民間喧傳陛下數年已來多引俳優賤人於深宫
之中燕樂無節賜予過度燕樂無節則志荒蕩賜予過
度則心侈泰志荒蕩則政事不親心侈泰則用度不足
臣竊觀國史見祖宗逐日視朝旰昃方罷猶坐於後苑
門上有白事者立得召對委曲詢訪少善必納真宗末
年不豫始間日視事今陛下春秋鼎盛實宵衣旰食求
治之秋而乃隔日御殿此政事不親之效也今又府庫
匱竭民鮮盖藏誅斂科率殆無虚日三司計度經費二
十倍於祖宗時此用度不足明矣政事不親而用度不
足斯大可憂也伏望陛下脩已以御人洗心而鑒物勤
於聽斷舍其燕安放棄優諧近習之纖人親近剛明鯁
正之良士因此災變以思永圖效祖宗之勤勞惜社稷
之廣大則天下之幸甚也二曰擇賢夫明主勞於求賢
而逸於任使然盈庭之士不須盡擇在擇一二輔臣及
御史諫官而已今陛下用人似不慎擇昨王隨自吏部
侍郎轉門下侍郎平章事超越十資復爲上相此乃非
常之恩必待非常之才而王隨虚庸邪諂非輔相之器
降麻之後物論沸騰故疾纏其身災仍於國此亦天意
愛惜我朝陛下必鑒之又石中立頃在朝行以詼諧自
任士人或有宴集必置席間聽其言語以資笑噱今處
之近輔不聞嘉謀物望甚輕人情所忽使災害屢降而
朝廷不尊盖近臣多非才者陛下左右尚如此天下官
吏可知也實恐匈奴輕笑中國伏望即時罷免别建賢
才臣又竊見方今以張觀爲御史中丞高若訥爲司諫
此二人者皆登高第本望以詞華進用素復温和軟懦
無剛鯁敢言之才斯皆執政引拔建置欲其慎默不敢
舉揚其私時有所言必暗相關說旁人窺之甚可笑也
故御史諫官之任臣欲陛下親擇之不令出執政門下
臺諫官既得其人則近臣不敢爲過乃馭下之策也臣
以謂陛下身既勤儉輔弼臺諫又皆得人則天下何憂
不治而災異何由而生伏望陛下少留意焉非有難也
臣不勝區區之至
時玉清昭應宫災繫守衛者御史獄御史中丞王曙恐
朝廷議修復上言昔魯桓僖宫災孔子以爲桓僖親盡
當毁者也遼東高廟及高園便殿災董仲舒以爲高廟
不當居陵旁故災魏崇華殿災高堂隆以臺榭宫室爲
戒宜罷之勿治文帝不聽明年復災今所建宫非應經
義災變之來若有警者願除其地罷諸禱祠以應天變
仁宗感悟遂減守衛者罪已而詔以不復繕脩諭天下
滕宗諒遷殿中丞會禁中火詔劾火所從起宗諒上䟽
諫曰伏見掖庭遺燼延熾宫闥雖沿人事實繫天時詔
書亟下引咎滌瑕中外莫不感動然而詔獄未釋鞫訊
尚嚴恐違上天垂戒之意累兩宫好生之德且婦人柔
弱箠楚之下何求不可萬一懷冤足累和氣祥符中宫
掖火先帝嘗索其𩔖寘之法矣若防患以刑而止豈復
有今日之虞哉況變警之來近在禁掖誠願修政以禳
之思患以防之凡逮繫者特從原免庶災變可銷而福
祥來格也䟽奏仁宗爲罷詔獄
知諫院包拯戒興作䟽曰臣伏見十一月初二日夜上
清宫火謹按春秋傳例曰人火曰火天火曰災漢書五
行志曰人火天火同爲災異皆以朝廷政令參驗得失
而勸戒焉說者曰賢佞分别官人有序則火得其性若
信道不篤惑耀虚僞則火失其性自上而降濫焰妄起
是爲火不炎上今上清宫者乃祖宗修建以崇無爲之
德今火燔之者豈焚修之人不務精潔以副陛下嚴奉
之旨乎不然其天意垂誡於陛下乎固宜勵精治道謹
修人事以荅天變可也風聞道路云陛下存留道衆似
有繕脩之意未辨虚實咸懷危懼況天下多事調發旁
午帑藏未實邊鄙未寧豈可先不急之務重無名之率
哉且宫觀之興自於唐室非古制也若謂先聖真容理
當欽奉則景靈宫會靈觀殿宇宏壯可以奉安願陛下
推仁慈之德念疲敝之俗且務安之之理豈忍重困之
也然外議紛紜頗甚惑衆欲乞特降詔告諭以安衆心
拯又論日食䟽曰臣伏見四月旦日當薄蝕陛下特降
德音親决庶獄飭身修政以應天變此誠古之聖后明
辟克謹天戒之至意也臣聞漢書云夫至尊莫大乎天
天之變莫大乎日蝕蓋日者陽之精人君之象也君道
虧爲隂所乘故蝕日者德也月者刑也故聖王日蝕修
德月蝕修刑詩云彼月而蝕則惟其常此日而蝕干何
不臧說者云月蝕非常比之日蝕固常也日蝕則不臧
矣然正陽之月法尤忌之由是有伐鼓用幣之事故人
君或遭兹變必避殿徹膳克已責躬明君臣正上下延
納衆議以輔不逮如是之至也今正陽之月晻然日蝕
而又亢陽益甚火災繼作害孰大焉得非上天有以丁
寧垂誡於陛下耶伏望陛下奮乾剛之至惪畏天地之
大異發號施令審思乎利害賞德罰罪無間於疎昵聽
斷不惑勤儉爲先抑隂尊陽防微杜漸然後日御便殿
博延公卿詢訪直言講求古道勵精爲治以荅天戒如
此則積異消於上厲階絶於下足以導迎善氣馴致太
平惟陛下留神省察
拯又論星變䟽曰臣竊見歲星逆犯房宿近鈎鈐之位
于今月餘未順按天官云房四宿爲明堂天子布政之
宫亦曰四輔股肱將相位也北二小星曰鈎鈐房之鈐
鍵天之管籥主閉鍵天心其房心於辰在昴主豫州宋
之分野夫五星者五帝司命應王者號令爲之節度歲
主歲事爲其統首好生惡殺安静中度則吉變色亂行
則不爲福或有淩犯淹留不去咎在仁德未修誅罰未
當若犯房宿亦責在將相之不稱職者伏況國家盛德
在火歲火二矅俱爲福星房心又是宋之分野今歲德
失度逆守于房復近鈎鍵之次徘徊未退本意亦謂人
君指意欲有所爲而未得其節也乃上天之意所以篤
佑聖宋丁寧陛下如是之至夫變異之來各象過失以
譴告人主猶嚴父之明戒可不寅畏恐懼乎古之明王
必正五事建大中以承天心能應以德則咎息不能應
以善則災至要在所以應之應之之速非誠不立非信
不行伏望陛下奮精剛之德挺獨斷之明内推至誠深
思天戒以天下至大祖業至重不可謂承平無事而可
以佚豫爲治外則邊防之大戎狄可憂内則機務之煩
紀律不振況今政失於寬而敝在姑息官弛於苟簡近
下詔命澄汰流品而才者未之進不才者未之退蓋有
司務在因循憚於甄選爾且方内治亂在陛下所任經
曰亦惟先正克左右未有左右正而百官枉者也中外
臣僚其有老懦貪殘苛刻姦佞不當居職者宜以時廢
退益選温良惇厚之士寘之於位令海内昭然知本朝
之所貴豈不休哉然後掖庭之中簡去幽曠宦豎之内
裁抑重任發號施令在乎必行賞德罰罪在乎不濫振
舉綱目杜絶萌漸如此則災異消於上禍難息於下五
緯循軌四時和順召天地之協氣致邦家於永寧願陛
下力行而已臣本以孤危不知忌諱惟陛下不以位疎
言賤留神省察則天下蒙幸
拯又上謹天誡䟽曰臣竊見近者太白犯月於箕尾之
分熒惑犯鎮星於虚危之分而又冬雷震發雨木成冰
博詢前聞固不虚發臣謹按歴代五行志曰太白犯月
月犯太白熒惑犯鎮星皆外寇之兆雨木成冰者說者
謂上陽施不下通下隂施不上逹故雨木爲之冰冰者
隂之盛木者少陽貴神卿大夫之象亦曰木冰爲木介
介者甲兵之象又曰冬雷者所發之地主兵謂雷以二
月出八月入也今季冬而震雷雨雹者陽不閉藏而發
泄皆失節之異夫月者太隂之長后妃大臣諸侯之象
亦主邊境鎮星所管宋衛陳鄭之分若金火淩犯固不
爲福況又箕尾屬燕虚危屬齊設或内非其應則北邊
之患山東之憂亦須大爲之防且頃歲有星孛之異近
復有巨嵎之震不可忽也今四方災旱流亡未復雖遣
使綏撫貸粟賑給而上下困竭濟䘏攸艱此乃天意篤
右聖宋丁寧陛下如是之至也書曰歷象日月星辰此
言王者當仰視天文俯察地理觀日月消息候星辰躔
次揆山川變動參人民謠俗以考休咎若見災異則退
而責躬恐懼修德以應之有不可捄者則蓄儲備以待
之故宗社享無疆之福伏望陛下省災異之來驗休祥
之應謹奉上天之戒以揆當時之務外則幅員之廣邊
警寇盜之可虞内則機政之繁號令賞罰之未信固宜
進擢賢傑振張紀律廣闢衆正之路屏絶群枉之門斥
遠姦纖眘重聽納近自宫禁遠及邊陲杜漸防微中外
協濟如此則庶幾後患可弭惟聖度裁處
拯又論地震䟽曰臣近聞登州地震山摧今又鎮陽雄
州五月朔日地震北京貝州諸處蝗蝻疊生皆天地先
意示變必不虚發也謹按漢五行志曰地之戒莫重於
震動謂地者隂也法當安静今乃越隂之職專陽之政
其異孰甚焉又四裔者中國之隂也今震於隂長之月
臣恐四裔有謀中國者且雄州控扼北鄙登州密邇契
丹今繼以地震山摧不可不深思而預備之也頃歲并
代地震尋以昊賊拒命近者廣南英連等州亦震而蠻
寇内侵皆必然已應之兆耳臣近曾上言㳂邊將帥尤
在得人乞委執政大臣精選素習邊事之人以爲守將
俾訓練卒伍廣爲積聚以大警備之不然懼貽陛下之
深憂也況災變之作未有無其應者惟陛下特留聖意
拯爲戶部判官時上䟽曰臣竊見冬春以來天下旱乾
爲虐而陛下避殿徹膳累下詔書勤求直言疎理刑獄
寬省民力雖古之聖帝明王責躬罪已無此之甚焉故
詔音所至甘澤随降和氣應於上民心悅於下天意聖
德若合符契當上穹眷佑之如是則陛下尤宜勵精求
治以荅殊貺臣聞法令者人主之大柄而國家治亂安
危之所繫焉不可不慎緣近歲以來賞罰之典或尚因
循且人知法令之不足信則賞罰何以沮勸乎昔唐文
宗問宰臣李石天下何以易治李石對以朝廷法令行
則易治誠哉治道之要無大於此伏望陛下臨決大政
信任正人賞者必當其功不可以恩進罰者必當其罪
不可以幸免邪佞者雖近必黜忠直者雖遠必收法令
既行紀律自正則無不治之國無不化之民在陛下力
行而已亢旱之災天之常數固不足貽陛下深慮惟陛
下留神省察
天聖中天下水旱蝗起河決滑州通判常州謝絳上䟽
曰去年京師大水敗民廬舍河渠暴溢幾冒城郭今年
苦旱百姓疫死田穀焦槁秋成絶望此皆天異也按洪
範京房易傳皆以爲簡祭祀逆天時則水不潤下政令
逆時水失其性則壊國邑傷稼穡顓事有知誅罰絶理
則大水殺人欲德不用兹謂張厥災荒上下皆蔽兹謂
隔其咎旱天道指𩔖示戒大要如此陛下夙夜勤苦思
有以上塞時變固宜策告殃咎變更理化下罪已之詔
脩順時之令宣群言以導壅斥近倖以損隂而聖心優
柔重在改作號令所發未聞有以當天心者夫風雨寒
暑之於天時爲大信也信不及於物澤不究於下則水
旱爲沴近日制命有信宿輙改適行遽止而欲風雨以
信其可得乎天下之廣萬機之衆不出房闥豈能盡知
而在廷之臣未聞被數刻之召吐片言之善朝夕左右
非恩澤即佞倖上下皆蔽其應不虚昔兩漢日食地震
水旱之變則策免三公以示戒懼陛下進用丞弼極一
時之選而政道未茂天時未順豈大臣輔佐不明邪陛
下信任不篤邪必若使之宜推心責成以極其效謂之
不然則更選賢者比來奸邪者易進守道者數窮政出
多門俗喜由徑聖心固欲盡得天下之賢能分職受業
而宰相方考資進吏無敢建白欲德不用之應又可驗
矣今陽驕莫解蟲孽漸熾河水妄行循依違之迹行尋
常之政臣恐不足回靈意塞至戒古者穀不登則虧膳
災屢至則降服凶年不塗塈願下詔引咎損大官之膳
避路寢之朝許士大夫斥諱上聞譏切時病罷不急之
役省無名之斂勿崇私恩更進直道宣德流化以休息
天下至誠動乎上大惠浹于下豈有時澤之艱哉仁宗
嘉納之
絳又上言蝗亘田野坌入郛郭跳擲官寺井堰皆滿魯
三書螟穀梁以爲哀公用田賦虐取於民朝廷斂弛之
法近於廉平以臣愚所聞似吏不甚稱而召其變凡今
典城牧民有顓方面之埶才者掠功取名以嚴急爲術
或辯僞無實數蒙奬錄愚者期會簿書畏首與尾二者
政殊而同歸於弊夫爲國在養民養民在擇吏吏循則
民安氣和而災息願先取大州邑數十百詔公卿以下
舉任州守者使得自辟屬縣令長務求術略不限資考
然後寬以約束許便宜從事朞年條上理狀或徙或留
必有功化風迹異乎有司以資而任之者焉漢時詔問
京房災異可息之術房對以考功課吏臣願陛下博訪
理官除煩苛之命申敕計臣損聚斂之役勿起大獄勿
用躁人務静安守淵默傳曰大侵之禮百官備而不制
言省事也如此而沴氣不弭嘉休不至是靈意□讕而
聖言罔惑歟
景祐四年太安殿柱生芝草召群臣就觀監察御史鞠
詠上言曰陛下新即位河決未塞霖雨害稼宜思所以
應災變臣願陛下以拔進忠良退斥邪佞爲國寶以訓
勸兵農豐積倉廪爲天瑞草木之怪何足尚哉
右司諫韓琦上奏曰臣近聞西京南京及畿内諸縣遣
使䟽決刑獄金明池等亦設齋醮此必司歷者陳垂象
之變以獻于上使陛下聖懷欽翼勤懇如是雖古先哲
王覩之感悟飭身正事無以過也臣去歲中不曉禁忌
嘗進狂瞽以謂上穹譴告惟增修德政可以除患而致
福若禮神宥過即伸禳謝殆非方冊所載消伏災眚之
義前奏粗悉不敢煩述今又聞金芝産於化成殿柱率
詔近列咸覩嘉事臣竊以春秋之法但紀災異至于祥
瑞略而不書豈不以君人者閱瑞牒則意安覩災符則
心懼意之安則其政怠心之懼則其德修聖人垂誡之
深其旨斯在臣愚伏望陛下開發聖慮特以天戒爲重
於政教之間思所未至隨其變以應之亦猶日食修德
月食修刑之理是也至如珍祥竒瑞雖陛下仁聖所感
亦望日謹一日以雖休勿休爲念則穹昊垂貺荅陛下
寅畏之心生靈遂宜浸陛下慈惠之澤自然家給人足
時和年豐永獲上瑞之報豈不盛歟
琦又上奏曰臣聞動民以行不以言應天以實不以文
先儒之讜議也故宋景公以熒惑守心不忍移臣庶之
咎子韋稱君有至德之言熒惑必徙三舍此則以實應
天之效也唐明皇以太陽虧蝕悉令赦徒隸之人宋璟
謂可以至誠動天不在德音頻降此則以文應天之弊
也載籍所記前範至詳不敢煩陳粗此槩舉臣伏覩近
者興國寺災延及開先祖殿不踰數刻但有遺燼伏觀
垂象或失經行蓋人事之已形致天災之嗣發其猶影
響諒非徒然當是時臣謂陛下宜虚佇以求讜言側身
以修庶政有功則賞以絶其徼幸之路有罪則罰以清
其姦慝之原旌别賢愚撙節財用抑宴私過度之樂休
營造不急之務決獄使之無濫出令斷於必行斯以念
祖業之艱難荅天意之警悟也而陛下眷三京以肆赦
宥走群望以罄詞祝中自禁掖外及觀寺並設齋醮逮
越晦朔今北道數郡繼以地震上聞即命使軺就崇法
供矧兹近塞俯接殊邦豈無間諜之人往道祈禳之事
徒彰自恐或誚無稽雖陛下欽順皇天之誠可謂至矣
其於銷伏災眚之道則猶未焉夫弛刑網以貸頑悖之
民損國貨以奉游惰之軰將欲召丕貺感靈心是猶却
行以求前揚湯而止沸無益之驗信昭然矣臣苟隠情
惜已不能獻忠盡言使陛下常以禮緇黃薦牲幣爲脩
德除患之本則臣豈不上負陛下懼災思政之意哉謹
按五行傳曰火南方揚光輝爲明者也其於王者南面
嚮明而治賢佞分明官人有序率由舊章愛重功勲則
火得其性若乃信道不篤或耀虚僞䜛夫昌邪勝正則
火失其性自上而降乃濫炎妄起焚宗廟燒宫館雖興
師衆不能救也此臣前所謂宜辨賢諂明賞罰謹命令
戒奢逸者由此而言也曷有流化興政之若是而天不
降福者哉且地震者說者以謂天陽也地隂也陽君象
隂臣象君宜轉動臣宜安靜乃女謁用事臣下專政之
應此乃飭宫壼禀教臣鄰奉法以當斯變又四裔者亦
中國之隂也今震在北或恐上天孜孜譴告俾思邊隅
之爲患乎亦望自今而後務在嚴勵守臣密修兵備審
擇才謀之帥悉去懦弱之士明軍法以整驕惰之卒豐
廪實以增儲峙之具或曰今敵人守盟誓約甚固奉朝
廷有禮初無釁隙保不騷動未可生事以疑戎心此寬
陛下宵旰之憂可也爲國計則疎矣臣辭意狂鄙不識
禁忌儻陛下聽斷之暇一紆睿覽采而行之少助萬分
之一則臣退就鈇鑕死無所恨
琦又論星變䟽曰臣近者竊聞星變數見輙貢瞽見備
言禳謝之理殆將百日不賜妄言之誅是陛下知臣所
陳歸於朴忠而非惑上好訕也然臣意有所未盡更思
竭愚區區鄙誠萬一開悟臣近日又聞大慶殿及諸處
復建道場及分遣中使徧詣名山福地以致精禱臣以
謂陛下俯從常禮不得已而爲之是亦逹寅亮之深旨
也臣竊以天垂祅象地見災異前世之君覩之感悟以
爲祈禳之法則必徹樂減膳修德理刑大則至有下詔
以求讜言側身以避正寢是以天意悅穆轉禍爲福臣
願陛下法而行之復恐此後宫中或有宴飲之事欲望
比於常時稍用減節不獨仰奉於天戒斯實上安於聖
躬臣子之心所以昧萬死而獻言者正爲是也且大慶
殿者國之路寢朝之法宫陛下非行大禮被法服則未
嘗臨御臣下非大慶會則不能一至於庭豈容僧道凡
庸之人繼日累月喧雜于上非所謂正法度而尊威神
也昔高宗立皇太子將會命婦於宣政殿博士袁利諫
曰前殿正寢非命婦宴會之地望請命婦會于别殿自
可備極恩私帝納之即命移于麟德殿臣亦望今後凡
有道場設醮之𩔖並於别所安置臣親逢求諫之朝復
在可言之職宜推無隠思所爲報願陛下特霽天威一
加詳納天下幸甚
琦又論星變地震冬無積雪䟽曰臣旬日前竊聞民間
傳言星躔示變及京師曾有地震之異亦聞朝廷建置
道場臣自忝諫職數因災變陳事意謂陛下粗記臣言
故遷延未敢更獻愚瞽數日來又聞河東忻州地震連
日大壞官私舍宇傷損人命臣慮陛下近歲以來頻有
災異而常事待之且未足多掛聖念但齋醮道場而止
臣是以不敢無言更思云補臣聞以實應天則天必報
以德勝妖則妖自息今上穹頻頻謫見以感陛下蓋欲
觀變而懼增修德政則將轉禍而爲福豈其虚發哉若
陛下以爲無足可驗不思警悟之理或上天倦而且怒
則默而爲禍矣今躔次之變知星者必具言其事至于
地震之理稽于舊史則大臣專政後宫用事陽不足而
隂有餘之應也今朝廷凡百行事皆由政府陛下雖知
其是非而不加聖斷亦大臣專政之應後宫之事非外
臣所知亦望禁其太盛以荅天變臣願陛下每覩災異
先詳其理而應之然後省身之所未思而思政之所未
至夫崇儉約以訓九族而純德變於天下節宴游以謹
萬機而勤政率於天下亦修身之大略也輔弼得人而
庶務協其序賞罰得中而二柄歸於上邊陲廣備而將
帥擇其材亦修政之大略也陛下若舉其要而行之則
上天豈不降福而何災沴乎況陛下首相久病高卧私
室備禮上章無堅退之意安禄固位上不分聖憂下不
畏人言假令病愈而出則中書之事必更無倫理蓋才
短識暗而然也陛下豈不思求才而代之使修正紀綱
亦禳謝之一端也又今冬以來尚無積雪旬浹之間將
及春序不惟已覺愆旱兼恐人民疾疫欲望陛下躬行
精禱庶獲嘉應今舉朝之人皆以不言爲利無一人爲
陛下切直而言者臣非不知直言爲患然選任之恩不
欲碌碌雷同衆人故昧死論列不顧鼎鑊之罪惟望少
采狂愚天下幸甚
琦又論衆星流散月入南斗䟽曰臣竊聞近日司天監
上言占見衆星流散又奏月入南斗中臣職在諫列得
於風聞不敢隱情惜已容默於位實願輸盡愚瞽有補
萬分之一焉臣聞人事失于下則天變發于上惟明聖
之君覩之感悟責躬修德所以除患而福至是猶影響
相應之速也而朝廷自去年秋熒惑失度及太平興國
寺災乃命䟽理繫囚自大慶殿至諸寺觀並集僧道以
爲禳謝之法繼之以地震北郡遣使興建道場近者又
聞太隂失行復詔三京減降罪人於金明池等處亦設
齋醮臣屢上封奏極言無益所期庸妄之說少聞聖聦
而前月中杭州又奏有大風雨悉壊官司廬舍復有獻
謀于陛下者乃降敕本郡崇佛事以禳之外方有識之
士必有非笑者焉陛下若以災異數見非政教之失但
可竭財以奉僧道寬禁以貸罪惡是謂天戒可荅靈心
必回則今日之謫見又何從而致哉今天之譴告孜孜
不已者得非陛下未逹警悟之意耶夫赦者前賢以爲
偏枯之物非明世之所行也苟行之則小人之幸而君
子不幸矣又金銀錢帛出自蒼生膏血取之以供國之
用尚宜撙節又況枉費以資游惰之僧道乎以陛下之
聦明睿智諒久知其不可今若再舉禳災之術復踵前
敝適足誤陛下也臣不敢妄究星緯但取前史所載開
陳其端夫月爲太隂之精刑罰之義列之朝廷諸侯大
臣之象也故大臣用事兵刑失理則月行乍南乍北又
南斗者丞相太宰之位主褒賢進士選授爵祿若小流
星百數四面行衆庶流移之象也今天之所戒者恐宰
輔之任未副聖心褒賢授祿或失其宜故太隂罰斗以
應之夫代天當軸之臣未副聖心則政教浸隳矣政教
浸隳則隂陽失和而水旱移時水旱移時則衆庶流移
之患亦從而至矣漢史曰宰相上佐天子燮理隂陽戴
記曰邇臣守和言近臣調和君事者也今聞政府議事
未甚和協互執所見或有違戾即如近斷一大刑名此
特有司之事又復别旨議定於理明白而猶固執紛競
上煩聖斷豈大臣之體哉廟堂之上論道之際必有甚
於此者固非下臣所知矣如此而望隂陽調君事和政
不失于下變不形于上其可得乎方今之宜莫若注意
賢宰協輔朝政使其同心一意推用所長然後賞罰二
柄更思其中謂名器不可輕授也則賞不加於無功謂
紀綱不可寖弛也則刑必行於有罪知財貨之有限也
則量用度而裁減之知軍旅之久惰也則明號令而約
束之一令之出必信於人一言可嘉必用其計盡平僥
倖之路精辨愛憎之言推此以斷天下之務則陛下高
居穆清垂拱而治太平之基既隆且固矣雖有象緯之
變流行之災自當易而爲嘉祥散而爲和氣矣芻蕘賤
言不曉禁忌思有報君父甄擢之遇非敢訐上而取直
也唯陛下熟察之
琦又論石龜䟽曰臣聞通利軍奏衛縣民得石龜一其
上䥴刻䜟文略云道士趙永昌於顯慶元年鐫記後至
三百六十五年出現時有聖君治世皇后劉氏今有聖
子紹位觀其文字鄙俗固不能上惑天聽臣竊計唐高
宗顯慶元年至國朝天禧四年方及三百六十五年蓋
是當年造僞人妄求恩倖有此刊刻後恐事迹彰敗是
故隱而不言至今又經一十八年方爲縣民所獲即於
䜟文自已乖謬陛下至明至聖固已洞鑒其妄即緣却
降下本處軍資庫收附乃是未詳真僞猶示秘藏臣恐
中外聞知有以來欺詐之漸欲乞特降聖旨下本軍令
知軍當面毁弃訖奏所貴僞端不起群聽無疑臣以其
事雖小而於體大故敢上言
琦荅詔論地震春雷之異䟽曰臣伏聞陛下以災變頻
數已降詔敕敷求讜言此乃陛下警悟天戒憂勞聖心
普率之間不勝至幸臣備位諫列近因災變之發累上
密封既愚且忠無敢畏避事頗明白未見裁納臣慮應
詔而言者雖不即加之罪而言者亦不用其說則是與
詔意相戾而於朝政何益哉臣欲望陛下應有臣寮應
詔上言一一親垂聖覽事如可行即望早加聖斷或所
見非長及辭涉詆訐亦望寬而不問庶成陛下引咎思
政之德以期上穹順道爲福之應臣前數有所陳伏惟
陛下以一臣之言所見褊淺未能符合聖意臣愚不勝
忠憤再貢狂直更不敢廣有引援煩瀆上聽但直述當
今未便陛下可行者凡十事具别狀實封進納又詔書
以謂或政教未臻於理刑獄靡協于中在位有壅蔽之
人效官有貪墨之吏仰諫官御史搢紳百寮密䟽以言
臣竊以四海至廣非一人耳目所能徧接若只許在朝
臣寮論奏實恐言路未廣臣欲乞頒示天下亦許所在
官吏依詔言事附逓聞奏
琦又上别狀曰臣伏聞降御札求讜言輙有狂鄙之見
不敢文飾上瀆聖覽謹直述其事條列如右
一政府大臣乞選用忠正有才識之人則紀綱自正
陛下仰成而無憂如有不堪其任者望早加聖斷
皆從免罷使時政日新天下咸悅
一賞罰二柄本君上執之以馭天下若無功者受賞
有罪者不罰是猶寒暑相違而望歲功之可成也
臣欲乞凡行賞罰務協中道或陛下聽斷之際知
其可賞則賞之知其可罪則罪之使畏愛出於宸
衷無令國之二柄專爲臣下所持而任其威福
一近日戚里之家多因入内之際或無功而望遷轉
或無能而求錫賚唯圖僥倖殊無厭足況莊獻太
后朝尚曾懲戒豈陛下睿明當宁而不抑其奔競
欲望特降詔諭嚴行止絶如有譴犯重加貶責
一今之國用不足者敝在於浮費不節所入者有限
而所出者無涯遂令内外帑廪皆未充贍臣欲望
凡百用度務令儉約及乞差公正才識近臣與三
司詳定減省冗費
一自茶法改更以來連年將銀絹配率河北人戶坐
此困竭明出却内庫物帛暗虧却舊額課利欲望
選差公正近臣參定酌中之法以濟經用
一朝廷備禦之急唯在西北二邊其如牧守將帥多
非其材而士卒訓練未至修整亦望密諭兩府大
臣常切體量二邊牧守將帥不堪其任者易之更
用才略武幹之人以壯國威御兵之法務從嚴整
無令益其驕惰
一竊以陛下萬機之暇當有宴飲之樂所以寬憂勞
而慰游豫也然頻數則有妨政事無益聖躬亦望
節之有度則天下幸甚
一宫掖之間女御之衆豈無繁冗徒在幽閉望選其
無用之人放令出外以消隂盛之變
一臣寮中有以言獲罪貶責者若心本獻忠非挾邪
近詐之人欲望復其職任使言路彌廣人思盡誠
一消變之法惟修德以禳之則天道感應自古皆然
若齋醮道場實不可恃以求福亦望特賜開悟更
思節減
太常丞同修起居注判三司鹽鐵勾院直史館葉清臣
以京師地震上䟽曰天以陽動君之道也地以隂静臣
之道也天動地靜主尊臣卑易此則亂地爲之震乃十
二月二日丙夜京師地震移刻而止定襄同日震至五
日不止壊廬寺殺人畜凡十之六大河之東彌千五百
里而及都下誠大異也屬者熒惑犯南斗治歷者相顧
而駭陛下憂勤庶政方夏泰寧而一歲之中災變仍見
必有下失民望上戾天意者故垂戒以啓廸清衷而陛
下泰然不以爲異徒使内侍走四方治佛事修道科非
所謂消復之實也頃范仲淹余靖以言事被黜天下之
人齰舌不敢議朝政者行將二年願陛下深自咎責許
延忠直敢言之士庶幾明威降鑒而善應來集也
康定元年清臣爲右正言知制誥上奏曰臣聞王者上
承天之所爲而下以正其所爲君政有治亂天應有災
祥蓋天人相與之際繫君德之感通奉天子民義實一
體昌治之世未必無災欲治之主能以德應則變災爲
福衰亂之世未必無祥庸暗之主德不能堪則反祥爲
妖故治亂災祥不可常在德之厚薄耳仲尼脩春秋記
災異之大者日食地震爲先班固述漢史記日食之對
則變見三朝爲尤異者今月正元日日有食之不幸昌
治之辰遂有尤異之變豈合朔之會適當然耶意上天
譴告有所屬耶伏惟陛下纘隆慶基謹守先訓兢兢業
業十八年于兹四方底寧萬物咸遂百工脩輔衆績咸
熙信治世矣然而天變如是之大必有申警以啓聖神
臣嘗學舊史歴考前志日陽德也君道也月隂德也臣
道也薄食必於朔望日月之交會也會而不食陽勝隂
也其在詩曰彼月而食則惟其常此日而食于何不臧
是則陽德君道或有所虧則日爲之食又曰敬天之怒
毋敢戲豫敬天之渝毋敢馳驅是則天變於上君變於
下恬不爲變其禍滋甚臣謂推筴之初逆知當食陛下
宜出次徹膳伐鼓用幣百官守司爲營救之禮庶幾天
悔其咎隂不爲眚今謫已見救不可追則當亟下責躬
之詔開敢諫之路使講求隂所以勝陽所以虧之理後
增其所虧損其所勝猶冀萬一可厭天戒其在易曰君
子終日乾乾夕惕若厲無咎凡言無者言本有咎以能
補過故得無咎然習常苟䛕之人必曰此常數也不足
以爲盛德之累苟内朝左右之臣以此安聖慮外廷進
對之臣以此紓官責臣恐非敬天之怒而失補過之義
前歲河東地震頻年大白晝見考占辨應稍稍著驗今
爲此變豈妄發耶伏惟陛下深思災異之大博咨政教
之闕舉賢良方正能直言極諫之士待以無諱使之極
言言或切至采而行之此之謂能以德勝妖變災爲福
者臣幸以譾薄親逢盛旦職在詞掖官居諫省闚管有
得敢不罄竭明者之擇庶可錄焉天下幸甚
景祐四年侍御史知雜事龐籍上奏曰臣聞應天以實
不以文動人以行不以言所以天意順感而人心悅隨
也伏惟陛下躬仁聖之至德紹積累之慶基亨嘉式應
文武並用邊隅不聳年穀屢登然而秋冬以來雷雪不
時流星爲異今又地震并忻之郡傷殞人命甚可駭也
推本天戒必有厥由以陛下恭儉寅畏動遵軌範宜不
當招致災眚臣竊思之恐在時政有所差失人情有所
壅蔽也將欲應乎天而動乎人必當求其實而篤其行
誠在陛下與執政之臣力行之也力行之道莫若先正
其綱紀恭以祖宗垂業典刑具在守而勿失可臻至治
將外制四海當首自京師故三聖以來因事立制凡百
司務皆著條敕所以禁踰越塞僥倖也向來或因一時
爲例而破之或因臣下營私而廢之法既動搖政或隳
紊而欲訓齊諸司規表天下難矣故要在執政大臣持
守之也持守之者要在以身律人先國後家以求賢之
意爲急以子孫之計爲末至公既立誰敢爲私然後可
以守畫一之法使無踰越塞私謁之路使無僥倖施恩
必平不以勢地爲異罰罪必當不以惠姦爲寬國之紀
綱此實至要在力行之而已至於前代因天地之異莫
不廣求厥理而消復之下罪已之詔開直言之路人情
暢於下則天理順於上此誠今之切務未聞朝廷行之
恐但用釋道齋醮之文無所益也臣迹孤地寒材駑識
闇上頼陛下天地父母之恩獲立忠義之地敢冒天威
輙陳愚悃者亦犬馬之思報也惟陛下矜憐而察之
寶元元年守尚書刑部員外郎直史館同知太常禮院
宋祁上䟽曰臣聞王者父事天明毋事地察政合而祥
至道失而咎臻自然之應也然至亂之世不能絶祥甚
治之代不能無咎僻君以祥自泰故益侈而趣亡賢主
以咎脩德故愈畏而蒙祉則祥無必慶咎無固凶視銷
伏之如何耳臣伏見頃歲以來災眚數見依𩔖託寓異
占同符天本視法而尊乃有躔離流星之變地當安固
而静乃有都國震動之占陛下奉承郊丘歲豐月潔當
蒙介福翻致大異何哉得非事有召奸法有階隙天於
宋室諄諄存顧先幾豫慮以啓聖心欲陛下据易圖難
緣微警著奮揚剛德固執主威厭銷未萌以光丕業也
臣伏讀前史五行志以驗于今累威重譴不可不察若
乃群星流散則民人蕩析之象也月行黃道地震州邑
則邊戎窺間臣下擅恣后妃將盛年穀且飢之兆也去
年火焚興國寺浮屠延燔藝祖神殿已而盜壊宗廟釦
器者再則神不昭格之意也自昔災異之發遠者十數
年近者三四年隨方輙應𩔖無虚已陛下何不暫槩清
慮推求其端方今典刑設張上下禔穆而臣便論危事
必難取信然陛下試一念之假有蕩析以何策固安假
有飢空以何理振救脫致窺間可任之將謂誰儻令擅
恣可防之奸有幾災異不驗國之福也苟使遂驗則陛
下禦之之慮得不素具於彀中哉然請先言其要臣聞
君以操柄爲重臣以奉命爲恭柄捨之則重者反輕命
竊之則恭者更僭伏惟陛下念爵賞之典刑罰之權雖
覽群言一決宸慮無委成假借以開貴近牽制之私書
稱惟辟作福惟辟作威夫威福者天子之所以固大寶
制兆人之術臣有作福作威則害于而家凶于而國古
之王者亦何能使刑悉當罪賞皆值功然要之事出于
主則納忠者有歸政出於臣則樹私者必搆傳曰倒持
太阿言柄之不可失也又曰吐珠必含言失之不可收
也若夫後宮戚里祈恩丐賞者日月不乏陛下且當斷
而不聽以示至公内省黃門給事左右亦宜數加訓戒
使思不出位此皆助陽抑隂之術也臣聞伯禹三王之
長逢辜引慝宣王成周之良思患側身故能感徹神祗
收還威怒回沴氣爲太和化已衰爲中興陛下覽照今
古至詳至熟今變眚日著中外暴聞而罪已之問不形
於詔書思患之謀不留於詢逮委遠天戒虚而未荅踰
時越月群下默然間者但引緇黃晨齋夕咀脩不經之
細祀塞可懼之大變人且未信天胡可欺臣誠至愚竊
恐銷伏之間未爲得計也伏望陛下不以災之未應遂
爲宴安不以歲之屢豐便忘荒饉普詔百執各貢所懷
庶幾天下條貫粲然先見臣無任瞽狂待罪之至
祕書省著作佐郎通判睦州張方平上䟽曰臣伏覩丙
午詔書以星文流變坤載震搖先春而雷衆異間作陛
下惕然戒懼思所以當天意爰下明詔誕告庶官凡上
躬之闕遺政刑之闕失阿枉之黨蒙罔爲姦咸使密䟽
以言悉心無隱約之親覽靡及有司臣伏覩詔書悵然
感慨遠惟祖宗造基立法之勤先帝持盈垂裕之意勅
天之命撫此下人無疆惟休亦無疆惟恤陛下天資神
智英叡聦明紹隆基圖恭承帝事治民祗畏罔自暇逸
嚮若僕臣皆正股肱惟良協心弼違將順其美陛下可
以高揖成康之上徐步唐虞之域惜乎人主有仁明之
德人臣乏輔翼之材因循蔽欺偷取一切治而無法弊
不謀救沴氣成象變咎洊臻遑遑焉獨貽憂於陛下也
臣愚孤遠學識疎陋猥逢詔旨詢于芻蕘謹稽探天人
之情參合古今之論上原厥罰之本下陳致治之方儻
日月之明照此心之忠義斧鑕之下免報讎於權強是
由陛下至明豈獨微臣受賜惟陛下留神察臣狂言臣
伏思詔書曰星文流變者臣鄙儒不通天官之學謹按
前志說春秋星隕如雨爲王者失勢臣下專恣之應況
紫垣太微上帝之座天子之庭列星布位近臣之象流
移失次乃邇臣不恭其職相朋附下懷貳苟容不忠王
室之咎也坤載震搖者臣竊考載籍歷世以還地震之
異未有若今兹之甚者謹按前志陽伏而不能出隂廹
而不能升於是有地震兹謂不隂夫坤爲隂體臣道也
妻道也四裔之道也陽薄於隂而不能勝相乘而震且
定襄之地直王城西北正在乾位君德所在天之警告
夫豈虚發方春雷震者臣謹按前志雷當以二月出其
卦曰豫言萬物因雷出地皆悅豫也以八月入其卦曰
歸妹言雷復入地則孕育根荄保藏蟄蟲雷本陽氣有
人君之象故先時而聲猶陽不閉藏發泄無度也又正
月以來日蒙少光輙㦯數日不解臣謹按前志蒙如塵
其蒙先大温已蒙日不見行善不請於上兹謂作福蒙
微而風解復蒙下專刑兹謂分威蒙濁奪日光公不任
職兹謂不出蒙一温一寒風揚塵知佞厚之兹謂蔽此
蒙大略也臣聞上天無言示人以象人君省躬應天以
實是故考政者必求於天瑞弭災者必推於人事天人
之際其應甚明臣謹按春秋之義舉往以明來觀著而
思微天地之變國家之事粲然皆見無所疑矣故夫星
流而隕地震而裂先春而雷日蒙不解其咎皆由乎陽
德舒緩隂道專縱下爲阿比以蔽聦明者也臣愚不逹
道敢因四變推明七事臣聞之書曰無敢伏小人之攸
箴蓋言明王求理不遺下言也臣議雖鄙竊以爲今世
之切務治道之至要難尚此矣陛下幸加惠不以臣之
疎遠而廢其言天下幸甚何謂七事其一曰密機事二
曰用威斷三曰廣言路四曰重圖任五曰正有司六曰
信命令七曰示戒懼何謂密機事臣聞之易曰君不密
則失臣臣不密則失身機事不密則害成故春秋之義
譏君之漏言是以人臣造辟而對詭辭而出人君明以
察之斷以行之慎之至也韓子云事以密成語以泄敗
臣比見群下之言事者深言切論陛下或播之於左右
囊章密䟽陛下多付之於有司凡國之庶政得失之跡
莫不繫乎二府者故諸臣下之言其有指擿時病及諸
治亂者則用事之臣必所不悅而陛下更暴其言而露
其章緣是而蒙譴者有之矣此蓋陛下體貎大臣篤其
誠於勿貳疎外群下忽其言之未然大臣固不可以忌
疑下言固未可以輕信然亦在深思其意旨徐察其情
僞參諸理道辨其臧否言苟可行自當聽納言之未善
置而勿揚使下竭其忠效所見則姦謀僻行不萌于下
嘉猷正論日聞于上致理之要何以先此今清問之對
封奏之事開言爲怨府灑翰爲禍胎沮忠義之言成忌
克之俗人悼後害孰敢獻納下情壅隔國之大禍也臣
深願陛下先務此道以爲立政之本凡臣下入告之議
宜斷在聖心清問之言姑慎於外泄念大易失臣之誡
防春秋漏言之譏則天下有心之人皆爲陛下用也其
二曰用威斷何謂也臣聞書洪範曰惟辟作福惟辟作
威臣無有作福作威臣之有作福作威害于而家凶于
而國故春秋之義譏鄭忽之弱以其挈於權臣也君人
之柄惟賞與罰信賞必罰惟斷而已故乾體以剛天行
以健故能中正無邪運用不息人君之德配乾而法天
者蓋取乎剛且健也以陛下之英明温叡而濟之以斷
天下不足治也往年莊獻晏駕陛下親政革弊去蠧拔
材賞忠斷自淵衷不撓于下典刑立正區極一新天下
翕然皆謂陛下天機如藝祖神略如太宗萬世一時無
窮之福也今者道路之言皆謂陛下寬厚敦恕徽柔廣
容事存大體動循往例臣竊惑之此蓋怙權之臣摟取
邦柄故說陛下以爲人主之孝莫大於奉先志守成規
夫祖宗之所以建基圖垂謨訓炳如日星信如四時雖
百世其可易諸至于操紀律明賞刑用正人去邪慝治
不忘亂安不忘危以和其民人而保其宗廟此孝之大
也且政由俗革彼此一時事體權宜各有云設或迹存
而理異或法久而姦生必踐而行以爲無改於祖宗之
道尚安足以爲孝乎易曰窮則變變則通通則久故復
而不厭久而不弊之謂道遵常守故非聖人之事因時
損益乃建治之理昔先王之作爲爵禄賞罰臨事而制
宜是以爲天下之主見勞授賞則衆譽不能進無功見
惡行誅則衆䜛不能退無罪若政無大小人無大小弛
張用捨一取諸例是爵禄賞罰不在人主而在簿書也
予奪之柄於陛下何有一吏持簿書按例而足矣此蓋
用事之臣自謀之慮不才而例進者收恩在已才而例
退者歸怨于君人主欲賞拔忠良擢用才俊而用事之
臣不悅者輙曰於例不可用事之臣猥引親舊妄援謬
庸而人主欲詰其故輙曰於例宜然以致今兹臺閣混
淆賢愚糅雜典刑都弛名器益輕于後執時柄者便於
引例之說終無發明之言臣嘗讀漢書至晁錯之事惟
錯謀策宏遠逹於權義有致主經世之志戮於姦䜛之
口而史氏不能襃其忠更譏以變古易常之說臣竊憤
厲痛忠臣之難爲也臣又讀晉書至何曾之事誡其子
曰吾每進見未嘗聞經國遠圖但道平生常語此非貽
謀之道及身而已且曾爲上公圖之不建誰任其咎而
史氏不能貶其罪更美以知幾先識之善臣竊惋悼痛
䛕臣之誤國也嗟乎忠䛕之無報淑慝之不顯其已久
矣又可獨長嘆於兹乎臣愚伏願陛下奮乾威發天斷
裁正無不忍之愛采拔罔疎賤之隔大稽諸古小度于
今使天下之耳目常新萬務之本原必正無曰引例合
義而已帝王之制不亦光大乎其三曰廣言路何謂也
臣聞書美堯之德曰詢于衆春秋之義大君命譏大夫
之專者今天下之士不思結知於人主思見知於貴臣
願歸恩於強臣不願受恩於人主何歟得強貴之心者
身不涉危而長保富貴蒙陛下之遇者立未及安而已
罹禍咎今夫大臣有所薦論陛下重違其意或勉從之
陛下之有眷遇者而大臣獨不能以陛下之故姑收其
用必排而去之何陛下之待貴臣厚而貴臣之待陛下
薄也而又多逐善人指爲鈎黨使陛下腹心無所寄耳
目無所託姦無所發惡無所彰九重之深漸成孤立陛
下天縱將聖知幾其神此理甚明豈其不悟昔漢魏相
白去尚書副封以防壅蔽而宣帝得以知禍變之微爲
漢明主唐太宗躬勤政理明於聽受著司馬式云其無
門籍人有論奏者皆令監門司馬引對不許關礙又制
大臣入論事輙令諫官隨入或對問之言有虧理道即
從而諍之此唐文皇致太平之跡也至代宗時元載爲
相邪慝不法懼爲人言因議凡群臣奏事皆先聞諸司
長官關白宰相而後得上聞時顔真卿奏䟽曰往日李
林甫欺君擅權姦驕用事群下指言者率皆因事隂中
傷之猶不敢顯爲條約以絶言路以爲元載之惡過於
林甫也惟在陛下開延讜直虚心接納無限卑遠苟造
膝而有益雖犯顔而必恕以通天下之志以成天下之
務其惟廣言路乎其四曰重圖任何謂也臣聞書曰鄰
哉臣哉此帝堯所歎以爲與已密近之臣必有德也又
曰欽四鄰此帝舜所歎以爲在已左右前後之臣必正
人也故春秋之義以爲天子之宰通乎天下重之至也
夫國之所謂大臣者莫尊乎宰相君爲元首宰相乃其
股肱動静休戚義猶一體宰相之職朝夕王所論道官
材圖議天下之政者也安有居宰相之位而足不至王
庭面不見旒扆言不聞君聽者乎大臣疾病君爲之憂
軫上醫治療内使臨問數賜告加恩意禮厚矣若其偃
息卧家遂罷其朝謁曠時彌歲則未之有也伏以台司
爲具瞻之地廟堂非養疾之所朝廷之儀不可慢社稷
之重不可輕況今災釁洊作人心恟懼安危所繫實在
柄臣伏願陛下爲宗社之大計略恩禮之小節高選德
望考慎厥相應譴告於上穹示大公於天下且自災異
之作陛下憂勞謙畏誕降德音舉諸闕政致誠罪已而
元臣當國莫肯任咎苟安寵禄以妨賢路禮義廉恥何
以訓下自餘三事任政之臣志行忠邪材智深淺必料
陛下知臣之明悉存乎聖慮矣其五曰正有司何謂也
臣聞夫子曰必也正名乎春秋之義君不尸小事臣不
專大名故尊者主要卑者任勞所以正位分明堂陛也
人君逸於任使垂拱而治三公論政九卿分職群有司
各事其事故端本而影直振領而襟整衆務百職各安
其局今夫津官亭吏一命之微米鹽貨利毫秒之細莫
不關決衡石煩黷天衷三公不脩其職而猥侵群有司
之事群有司苟謀期課莫安所守上下姑息習以爲常
偷慢懷安風俗益弊臣愚以爲方今國體所繫政府而
下分職之重臺省備矣而豸冠乏匪躬之士蒲規鮮替
否之言當衡鑑者循資格而無賢愚之别絶勸賞澄清
之義運計籌者張空簿而責錐刀之末無斂散輕重之
權政失其本事忘其舊其所召弊由來漸矣臣愚伏願
陛下少運神智詳思世務諸如此弊宜有興改撮其機
要謹其關柅莫若擇任三吏切摩治本使夫捴百揆者
則謀用庶官之長列庶長者則各選衆職之任付之柄
而責其效盡其才而要其成官守典司無相侵紊有廢
厥職必正于罰如此則陛下優游太紫之上執賞罰之
柄而群下莫敢不奔走其職庶務肅然而理矣其六曰
信命令何謂也臣聞書曰慎乃出令令出惟行夫命令
者以簡爲重以信爲本簡則易從信則必行易從則不
犯必行則可久此之謂爲國之要爲政之經臣比見朝
廷出令或尋即衝改或俄復停廢吏易之而奉行不固
民忽之而苟慢多違揆大體而論之此害政之深者夫
滋彰召乎巧詆文煩所以法輕今條令重累盈乎几閣
自明習者不能徧覩況郡縣承用者乎陥愚惷於亡辜
羅元元之不逮其咎由乎格令之煩多而不信故姦吏
因緣而爲市也臣請今後凡諸臣有請改釐條制審覆
勘會益加詳慎無稽之言勿聽弗詢之謀勿庸俾萬姓
咸曰大哉王言又曰一哉王心自然民無起詐之端吏
息侮文之巧祥刑善制咸中有慶矣其七曰示戒懼何
謂也臣聞書曰惟天降災祥在德而吉凶不僭在人是
故或無災以傾其邦或有災以興其國無災者驕怠所
以起有災者戒懼所由生故堯湯遭水旱之期中高有
桑雉之異一則以有備而無患一則以脩德而弭妖今
兹之變亦在陛下惟德之脩而已承弼之臣戒其權重
者侍從之臣戒其阿䛕者帷幄密近之任戒其用事之
勢掖庭嬪御之嬖戒其燕溺之惑服羞戒其過制優戲
戒其蕩心嗇用無小侈費無微念四方惟正之供憫小
人作業之勞至于邊防之守兵食之備器乘之用將帥
之材臣謂宜皆存乎聖慮矣故臣曰惟備之戒此其槩
矣夫脩省之方惕厲之意雖陛下兢兢夙夜不忘于懷
然天下之人莫之知也按春秋左氏傳晉梁山崩晉侯
召伯宗而問焉對曰山崩川竭君爲之不舉降服乘縵
徹樂出次祝幣史辭以禮焉今震讁之異衆變重累何
啻乎山川之災臣愚以謂陛下宜於常禮有所降損齋
居澄慮深思天意揆隂陽之道察政教之闕其在陛下
者臣願陛下勿恡其失必易其度其在臣下者臣願陛
下内斷於心明正其罰俾彝倫咸叙以邀天之福則七
世之廟傳裕於無窮烝民之生率同於慶賴矣臣位卑
而言高有陵越之尤迹疎而意忠有激訐之咎但使臣
言一經聖覽微悟主心幸以㳙塵於國家而有補則雖
鼎鑊捐軀命而不辭干冒天威臣無任激切待罪之至
方平請因郊廟致誠以謝災異䟽曰伏以禮行于郊乃
陛下所以恭事天地嚴配祖宗而對越百神者也故非
多儀備物之爲貴在乎外致精虔内盡誠志而已自景
祐五年郊禮之後災異數作三辰失次于上五行作沴
于下水旱流災于内盗賊侵寇于外臣伏思陛下自攬
寶圖其難其慎恭儉之德率已無懈愷悌之化視民如
傷宜乎三靈降休萬國戴仰而天人之際未爲順叙者
蓋由左右中外百司庶職不能協心將救輸誠徇公上
承聖猷以臻至治臣聞禹湯罪已其興也勃焉禮曰陽
感天不旋日陽者君也言人君若發心致誠上感於天
其爲響荅速不逾日臣願陛下惟災異之來其必有以
因時郊祀齋居穆清上思祖宗付授基業之重下思生
民託命賴慶之意遠思前代邦家興亡之故近思朝廷
紀綱得失之體内思宫禁帷幄左右之蔽外思西北邊
疆侵軼之患捴此六思深存遠念晝則思之於匕筯夜
則思之於几席至于入廟與祖宗相見登壇與神祇相
接因蠲潔之薦致精虔之誠引咎在躬祈天永命以示
陛下知上天告戒丁寧之意庶乎上天知陛下寅畏修
省之心則感應之來必不旋日勃興之福不獨在乎禹
湯竊惟宸衷明發攸憲愚陋所見豈能忖度緣臣職在
規諫志存禆益近慮所及期必上逹而已
慶歷六年方平爲翰林學士權御史中丞又上奏曰臣
伏見諸路地震自荆湖川峽山東河北陜西至于嶺表
相繼未止比者忻州地震之後兵難及今適當此際登
萊山崖摧圮災異所示恐不徒然歷考前志之言蓋地
主隂隂者臣道也民也四裔也推之今日凡任内外之
重即無權強之臣則今事之可憂者外備蠻夷而内撫
民爾西北二邊朝廷以爲大患故於守禦素爲用心至
如湖湘之間蠻猺作梗一方塗炭七年未解近日衝突
稍及嶺外如或不即平殄事亦不可輕忽而又南海交
阯氣燄漸張路接邕容頗連溪峒南方之事理須經略
昔唐室之盛屢有中原之難蕃戎再入京城而王室尋
復寧定至懿宗時安南都護李瑑失於撫御蠻寇侵擾
遂致用兵度支困於饋食方鎮疲於更戌因而有徐州
龐勛倒戈之變天下緣此以至危亂則知事常起於細
微禍常成於所忽也至如京東西兩路中國根幹畿甸
屏蔽緩急所資常須安静以鎮天下然每患寇賊淵藪
其中所幸歲得豐穰必不大至連結若因之以邊警加
之以飢饉法不勝於姦宄亂必始於鄉閭何以言之自
慶歷初遣朝臣分往京東西路等招刺強壯弓手宣毅
軍俄又聽其傭人自代于時臣知諫院固争此事朝議
已行不爲停罷今民力所以大困國用所以一空蓋由
此一舉之失也其諸州宣毅悉聚游惰不逞之民非有
材力技勇之所程選也後緣光化軍賊竊發朝廷條約
失體姑息過當如養驕子轉生怨懟臣比在審刑諸州
奏到宣毅兵士文案無月不有大則謀官吏劫倉庫小
則謀欲劫民戶入山林多至三五十人少亦一二十數
以告賞之科重故有謀輙被告發間雖教閱乃同兒戲
無益軍器坐竭官私不征不役居惟念亂脫乘釁間必
有應響之勢此其亂階一也初定強壯已屢經教閱槍
刀弓弩各常學習及後招刺之時既聽傭人充代而其
強壯本身並無身力例各不劭農業遂樂惰游攪擾里
閭侵淩細弱趨坑冶以逐末販鹽茶而冒禁儻緣凶歉
搆扇流民結爲盜賊必先此𩔖唐之黃巢由此起者此
其亂階二也又京東西之民多信妖術凡小村落輙立
神祠蚩蚩之氓惑於禍福往往奔凑相從聚散逓相蔽
匿官不得知惟知畏神不復憚法寖使滋蔓恐益成俗
漢中平元年黃巾賊天下同日起凡三十六萬衆各有
部帥由積妖而成也晉盧循軰乃歷代常有此事此其
亂階三也所謂地震之異儻在民與蠻夷此其最可慮
者潭州劉䕫清素士也恐非應務之才邕桂長吏尤宜
推擇才略宣毅冗兵漸謀消汰之術民之先在強壯籍
者其干法冒禁謂須别立峻防頗聞民間猶多當時所
教兵仗亦合嚴降約束收納入官村落神堂令所在毁
折密加察捕民之習妖者此亦思患豫防之大略伏冀
採納施行
劉敞上奏曰臣竊聞朝議以元旦合朔欲自二十一日
避正殿臣以謂天明雖有可畏之道然亦當稽古率禮
然後爲允按三代之典日食無預避之事左氏傳稱避
移時曾子問諸侯入門不得行禮者日食居其一此皆
覩有變而戒非蚤備也先王制禮過之者猶不及其制
法先時者與不及時者均貴得中而已漢唐素服寢兵
却朝會不視事及求直言大率皆在合朔之辰未有先
時旬日者也兆憂太過春秋所譏今北使入朝遠方觀
禮舉措失中或輕爲所覘伏乞詳求舊典折衷於禮
歷代名臣奏議卷二百九十九
