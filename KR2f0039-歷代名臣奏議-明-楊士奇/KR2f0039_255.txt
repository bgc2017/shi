歴代名臣奏議卷二百五十五
明楊士竒等撰
賦役
唐德宗時中書侍郎同中書門下平章事陸贄論度支
令京兆府折稅市草事狀曰度支奏緣當年稅草支用
不充諸場和市所得又少所以每至秋夏常有欠缺請
令京兆府折今年秋稅和市草一千萬束便令人戶送
入城輸納每束兼車脚與折錢二十五文既利貧人兼
濟公用希顔奉宣進止宜依者伏以制事之體所貴有
常順人之情尤重改作革而能當尚恐未孚動且非宜
曷由無擾臣等每承睿旨常以百姓為憂審知事不可
行安能默而無述每年蓄聚芻藁所司素有恒規計料
稅草不充即便開場和市既優價直復及農收人皆樂
輸事不勞擾陛下追想往年之事豈嘗有緣草不足上
關宸慮者乎延齡欲衒已能頗隳舊制苟收經費之用
以資贏羨之功遂使儲備空虛支計寥落廐圉告闕頻
煩聖聦去歲已然今夏尤甚此乃不遵舊制之過也舊
制何害而變之哉臣等謹檢京兆府應徵地稅草數每
年不過三百萬束其中除留供諸縣館驛及鎮軍之外
應合入城輸納唯二百三十萬而已百姓般運已甚艱
辛常逼春農僅能得畢今若更徵一千萬束仍令並送
入城即是一年之間併徵三年稅草計其所加車脚則
又四倍常時物力有窮求取無藝其為騷怨理在不疑
甸服且然四方安仰假使時當豐稔家悉阜殷有草可
輸有車可載然於途程往復理須淹歴歲時牛廢耕犁
人妨播植東作既缺西成曷期況烝黎之間貧富不等
收穫之際豐耗靡均今忽併役車牛雇車傭必騰貴併
徵稅草買草價必倍高是使豪富之徒乘急令以邀其
利窮乏之輩因暴斂以毁其家非所謂均節財物準平
賦法之術也臣等又勘度支京兆比來雇車估價及所
載多少大率每一車載一百二束每一里給傭錢三十
五文百束應輸二束充耗今京畿諸縣去城近者七八
十里遠者向二百里設令遠近相補通以百里為程則
雇車載草百束悉依官司常估猶用錢三千五百文即
是一束之草唯計般運已當三十有五文買草本價又
更半之而度支曾不計量自我作估徑以胷臆斟酌限
為二十五文謂之加徵則法度廢隳謂之和市則名實
乖反儻可其奏人何以觀豈如官自置場要便收市欲
少市則平其估以節費欲多市則優其價以招人買賣
既和貧富俱便有餘者趨加饒易售之利不足者免轉
求貴賃之資比之抑徵固不同等幸有舊制足可遵行
何必舍易而即難棄利而從害臣誠暗滯未見其宜伏
望戒勅度支令依舊例和市承前既有恒用以後不得
闕供稍峻隄防使知懔懼妄作但不施用歲計必免愆
違陛下若以軍廐之中馬畜漸衆度支所營藁芻纔可
供給當年或慮水旱不虞别須蓄積為備今属歲稔亦
是其時但要收斂有方不宜科配致擾若度支併市延
齡必復辭難須有區分使之均濟望委京兆尹勾當别
和市草五百萬束以充貯備其所和市並随要便官自
置場每場貯錢旋付價直時估之外仍稍優饒交易往
來一依市利勿令官吏催遣道路遮邀但不抑人自當
趋利其市草價直並於年支留府錢數内以給用不盡
者充每市滿十萬束一度聞奏便以府司郵遞車牛并
更雇脚相添轉徙場所般載送付苑中輸納如蒙聖恩
允許臣即依此宣行既免擾人又不增費以資儲蓄足
禦凶灾度支謹守恒規亦自不闕常用臣等問度將為
合宜謹錄奏聞伏聽進止
時防秋兵大集國用不充李泌上奏曰自變兩稅法以
來藩鎮州縣聚斂𣙜率以為軍資自懼違法匿不敢言
請赦其罪但令革正自非於法應留使留州之外悉輸
京師其官典逋負可徵者徵之難徵者釋之敢有淪沒
者罪之上喜曰卿策甚長然立法太寬恐所得無幾對
曰寬則人喜於免罪而樂輸所得必多而速急則競為
蔽匿非推鞫不能得其實財不足以濟今日之急而皆
入於姦吏所得必少而遲矣上曰善
上畋於新店入民趙光竒家問百姓樂乎對曰不樂上
曰今歲頗稔何為不樂對曰詔令不信前云兩稅之外
悉無他徭今非稅而誅求者殆過於稅又云和糴而實
強取之曾不識一錢始云所糴粟麥納於道次今則遣
致京西行營動數百里車摧牛斃破産不能支愁苦如
此何樂之有上命復其家
穆宗時鹽鐵使王播增茶稅十之五以佐用度右拾遺
李珏上疏謂𣙜率本濟軍興而稅茶自貞元以來有之
方天下無事忽厚歛以傷國體一不可茗為人飲與鹽
粟同資若重稅之售必高其敝先及貧下二不可山澤
之産無定數程斤論稅以售多為利若價騰踊則市者
稀其稅幾何三不可陛下初即位詔懲聚歛今反增茶
賦必失人心帝不納
後唐明宗初金部郎中張鑄上言曰國家以務農為本
守令以勸課為先廣闢田疇用資倉廪竊見所在鄉村
浮戶方事墾闢甫成生計種田未至二頃植木未及十
年縣司已定色役民畏責歛捨之而去殊乖撫恤之方
徒設招攜之令望令諸州應有荒田縱民墾蒔俟及五
頃已上三年外始聽差科從之
後晉高祖天福三年金部郎中張鑄上奏曰鄉村浮戶
種木未盈十年墾田未及三頃似成生業已為縣司收
供徭役責之重賦威以嚴刑故不免捐功捨業勇思他
適乞自今民墾田及五頃已上三年外乃聽縣司徭役
從之
宋太宗太平興國中張觀拜監察御史會三司言劔外
賦稅輕詔觀乘𫝊按行諸州因令稍增之觀上䟽言遠
民不宜輕動撓因而撫之猶慮其失所況增賦以擾之
乎設使積粟流衍用輸京師愈煩漕輓之力固不可也
或以分兵就食亦非安存之策徒歛怨於民未見國家
之利太宗深以為然
太宗時五路進兵討西夏令左諫議大夫張鑑乘𫝊往
環州與李繼隆議護送芻糧入靈州及還上䟽曰關輔
之民數年以來併有科役畜産蕩盡室廬頓空加以浦
洛之行曾經剽刧原州之役又致遷延非獨令之弗從
實緣力所不逮況復先棄糧草見今逐處追科本戶稅
租互遣他州送納往返千里費耗十倍愁苦怨歎充塞
路岐自春徂冬曾無暫息糇糧乏絶力用殫窮顧此疲
羸尤堪軫恤今若復有差率益致流亡縱令驅廹必恐
撓潰願陛下特垂詔旨無使重勞因茲首春俾務東作
況靈州一方僻居絶塞雖西陲之舊地實中夏之蠧區
竭物力以供須困甲兵而援送蕭然空壘祗益外虞不
若以賜繼遷使懷恩奉籍稍息飛輓之役事當深慮理
要預防若待川決而後防火熾而方戢則焚溺之患深
矣雖欲拯救其可得乎
真宗祥符元年江南轉運使陳靖論江南二稅外㳂征
錢物䟽曰臣聞為國之本重乎烝黎致理之先存乎教
化烝黎泰而國祚永教化行而理道昌前古哲王光宅
天下未有不由是而能君兆庶保宗祧享奕世綿綿無
疆之休也然則烝黎之所以奉者必在衣給食足賦均
歛平使安得其居樂得其業無非辜而陷法無為盗而
憎主故曰民惟邦本本固邦寧是也教化之所以行者
必在刑簡政廉德廣信篤使禮有所設樂有所施無密
法以害人無違分而取利故曰德惟善政政在養民是
也今國家奄有萬國垂五十年聲教所及遐邇必至然
臣學非博物材不逮人罔能周知四方是非休戚唯敢
極言本職利病根源伏願聖慈子細詳覽而留意焉臣
今年正月内准勅差充淮南轉運副使兼同發運事於
二月四日到任方欲求民疾苦報國寵光計未遂心治
且移所自受江南轉運使僅踰半年俗病民疵十得七
八其小者乃當官而行固不避事其大者實干邦計非
可自專然或隠不言誠恐得罪且江南偽命日於夏稅
正稅外有元征錢物曰鹽博紬絹加耗絲棉戶口鹽錢
耗脚斗面鹽博斛斗醖酒麹錢率分紙筆錢析生望戶
錢甲料絲鹽博綿公用錢米鋪襯蘆蕟米麺脚錢等凡
一十四件悉與諸路不同乃煜父子僭竊江淮糜費爵
禄尋納朝廷之琛賮又失淮海之土田物力不充征歛
苛暴太祖恭行天罰誠欲弔民而自克復之初舊弊不
去者盖樊知古始怨偽朝不與名第擔簦去國獻策復
仇属天運之有歸遂甘心於故土然小人之見無大略
於時既任轉輸罔思鼎革而輙怨怒其主流毒其民使
我皇朝只得伐罪之名未見弔民之實因仍舊貫以至
于今又其㳂征數内醖酒麹錢鹽博紬絹鹽博斛斗者
江南舊日許人私下造酒等第科納麹錢及嘗散與官
鹽博換紬絹斛斗歸復之後酒則禁斷鹽則不支上件
㳂征准前輸納其次耗脚斗面加耗絲綿詰其所由亦
皆𩔖此前後廵撫採訪制置茶鹽承受體量發賑貸等
皆承委寄不察疲羸不唯不察疲羸而復益之瘡痏遂
使貨家鬻産償積疊之征科去土離鄉入逋亡之簿籍
目擊堪嘆天高莫聞加以累年&KR2384;饑甚不堪命今歲雖
稔亦罕寧居實病本之轉滋致仁化而未洽矧夫否極
則泰感而遂通通泰之期計在今日伏惟陛下應圖受
籙繼業承祧念太祖丕變之實難省太祖治平之不易
恭默思道期庶績以咸熙惕厲為懷畏一物之失所故
臣得以有犯無隠者誠謂陛下必能澄流於源也又臣
嘗觀周書兼之漢史見文王高祖開國創業勞苦艱辛
無所不至武王孝惠纘功述德而猶天下多故域中未
寧洎乎成周漢文治定刑措者非文王武王不及成王
之英睿高祖孝惠不及文帝之智略盖開國創業之際
定霸争雄也纘功述德之時去愚取賢也誠雄霸之未
分賢愚之相半果斷靡暇舉置惟艱故顯忠遂良然後
治定刑措萃於成王文帝之世也我皇朝太祖東掃江
浙西克巴岷南平越裳北掃澤潞非定霸争雄歟太宗
殄三晉之昏迷斥兩河之寇擾黜羣邪於荒服採多士
於草萊非去愚取賢歟夫如是太祖則文王高祖之時
太宗則武王孝惠之日陛下則成王文帝之世太祖太
宗已無愧文武高惠於前陛下必超邁成王文帝於後
也今江南州郡民物凋殘太祖太宗未果安輯非獨二
聖遺善以貽嗣君抑亦周漢治平悉在三世噫周祚八
百載漢祚四百年歴代延洪無出於是陛下得不動心
哉臣所貢芻蕘盖當職任陛下倘允愚計確賜主張則
顯忠遂良治定刑措起於此而成於彼亦將不遠矣陛
下果賜主張無令沮難則臣願竭忠亦復得為陛下剖
析而别白也矧江南歸命二十有七載賦歛關市山澤
𣙜酤至於百貨之珍竒庶物之巨細每歲所入有增無
虧執事於外者得以叙為勞能坐邀恩爵會計於内者
得以資為績用固保隆崇只謂財帛之繁食貨之富足
以實國足以供軍殊不知物貨悖取人民之受弊人民
受弊盜賊之必興盜賊必興干戈之不戢干戈不戢郡
邑之罔寧郡邑罔寧農桑之失業農桑失業則國食無
所出貨帛無所求然後欲圖潤昌不唯不克全有抑亦
庶幾于亂則蜀川事商鑒未遠也臣雖甚狂瞽亦識便
宜輓粟飛芻誠為本事聚財積榖敢不用心然或踐彼
常途昧於至理不過每到州府長索事分接問刑獄之
清濫拘檢錢榖之盈虚降次小大之務場稽考出納之
文簿孜孜點算一一看詳有欺罔則尋究元由有錯誤
則責撻胥吏遇羨剰之額錄為己功擅𣙜易之財奪其
民利苟且随時之譽希求進秩之榮待至官滿歸朝動
不失所如此亦為稱職亦可安身其或有暗君親無益
政教臣所不忍也臣今所陳前項㳂征一十四件者並
偽朝舊弊也其順歸之後亦更有甚於此者臣未敢輙
言陛下睿哲聰明孜孜求理苟或審其子細必是大惻
聖懷臣終俟他時盡布愚欵又上件㳂征數内亦有可
永且仍舊亦有可易而從新亦有可推作國恩亦可就
為民便若微臣專擅擘畫料朝廷必未施行何者供億
尚煩儲蓄未備衆人不知别有微旨或相排沮故也願
陛下察此愚管且許留中然後密抽微臣赴闕質問倘
事可采擇則繫於否臧如理涉虛浮則甘俟典憲復慮
陛下以臣欲歸京闕别有希求且臣自是遠人所得已
踰始望崇階貴秩非敢有心但恨天賦性靈不能苟循
時俗致此喋喋煩瀆聖明
仁宗天聖九年侍御史劉随上奏曰臣伏覩去年十一
月十九日赦書千里之畿四方取則如聞賦租之式倍
於郡國之名積有歲年動成逋負豈外臺之俗久賜輕
徭而甸服之民仍供重歛求之於古詎若是乎將救烝
民所宜寬恤開封諸縣人戶夏秋稅賦及㳂納錢物選
差清強官與本縣令佐具逐縣稅數聞奏當議體量減
放者伏自太祖開基因仍五代建都汴水是為東京當
時江浙淮南荊湖交廣川峽四路并汾一隅各擅土疆
不禀正朔國家弔民伐罪二十餘年輓粟飛芻畿内居
首但是降國盡去煩苛惟有王畿旋增賦歛昨者德音
濬發歡聲四馳朝廷務在均平將欲絶其僥倖遂令逐
戶自供地盤嚴切指揮不令隠漏罪及鄰保非不丁寧
然自降勅以來頗聞疑懼以為校定此畆必是增添稅
租蚩蚩之民多不曉會縣胥誑惑窺圖貨財緣而為姦
無以禁止然則本欲䘏而安之翻成勞而擾之前史云
事有招禍法有起姦好事難行居常如此況畿内之民
去秋不熟重遭驚擾益成困窮伏望聖慈體念愚民且
令停罷候一二年間大段豐熟民間盡信却乞施行其
已載赦書不欲權住即乞更不檢責田段只令為見管
夏稅額一例普減分數如此則獄訟不興春農無廢司
吏不能作弊鄉村亦自安寧時雨所霑民乃受賜
慶歴二年知諫院歐陽脩論方田均稅劄子曰臣竊見
近有臣寮上言均天下賦稅已送三司商量施行臣嘗
聞自前諸處亦曾有均稅者多是不知均定之術或嚴
行刑法或引惹詞訟或姦民欺隠或官吏誅求稅未及
均民已大擾臣前任通判滑州日有秘書丞孫琳與臣
同官其人言先差往洛州肥鄉縣與郭咨均稅剏立千
步方田法括定民田並無欺隠亦不行刑罰民又絶無
詞訟其時均定稅後逃戶歸業者五百餘家復得稅數
不少公私皆利簡當易行其千步均田法自有制度二
十餘條臣在滑州時因聞此事遂略行體問隣近州軍
大率稅賦失陷一半方欲陳述乞行琳等均田之法今
來已有臣寮上言均稅事竊慮未得千步方田簡當之
法其孫琳見任滑州職官郭咨為崇儀副使在外欲乞
召此二人送三司令一處商量
脩又上義勇指揮代貧民差役奏狀曰右臣準中書批
下送二狀河東都轉運司準康定九年九月十四日勅
節文河東路強壯應見充指揮使内雖係第一至第三
等戶者州縣更不得輪次别差色役竊緣義勇指揮使
各是鄉村第一第二等力及有家活産業人戶今來一
年之内只是一季上番多在本家管勾農業兼當司體
量得正副指揮使等俱是上等人戶揀充最属僥倖其餘
等第人戶丁數稍多亦是一半點充義勇祇應仍更不
免州縣差役所有軍員已是優便仍更依條免放州縣
色役頗見影芘却鄉縣重難差役却差下等義勇人戶
充州縣重難里正或衙前等差役計其勞逸深為不便
欲乞朝廷早賜特降指揮下諸處義勇正副指揮使乞
依其餘義勇體例各依等第戶例輪次差定州縣色役
庶得均濟臣勘會河東一路鄉兵除係籍強壯不勾追
教閱外所有刺手背義勇見管七萬二千八百七十二
人每年秋冬上番官閱州縣因而諸雜役使常於秋冬
邊地支移稅賦和糴遠納之時復有上番之役凡一家
三兩丁者一人上州教閱一人供送一人或在州縣執
役或遠地輸納稅租所存但有衰老或有全無倚托者
廢業忘家不勝其苦其間惟有正副指揮並是州縣中
最有物力上等人戶常有勞役最豪富者獨得寬優兼
自兵事已來州縣差役頻併素來力及之戶累世勤儉
積蓄只扵三五年重疊差役例各減耗貧虛逃亡破敗
而州郡事多差役難減往往將第三等第四等人差充
第一等色役亦有主戶小處差稍有家活客戶充役勾
當如此上下窘乏之際惟義勇正副指揮使豈容獨免
兼自差管轄義勇以來已避免却數年色役當衆人苦
於勞耗之際獨獲寬優之幸已多兼臣累過州軍體問
得逐處義勇指揮使等家業例皆物力不減人丁又多
若令一例差役可以貧富兼濟稍寬已困之民其都轉
運司起請伏乞朝廷特賜允許施行今具奏聞伏候勅
旨
嘉祐五年脩為樞密副使又上奏曰臣為諫官時嘗首
言均稅事乞差郭諮孫琳蒙朝廷依臣所言起自蔡州
一縣以方田法均稅事方施行而議者多云不便尋即
罷之近者伏見朝廷特置均稅一司差官分往河北陜
西均稅始聞河北傳言人戶虛驚斫伐桑棗尚不為信
次見陜西州郡有上言歲儉民饑乞罷均稅者稍已疑
此一事果為難行言者遂不能入近者又見河北人戶
凡千百人聚訴於三司然則道路傳言與州郡上言雖
為不足信其如聚集千人於京師此事不可掩蔽則民
情可知矣盖均稅非以規利而本以便民如此民果便
乎竊知朝廷本只以見在稅數量輕重均之初不令其
别生額外之數也近聞衛州通利軍括出民冒佃田土
不於見在管催數内均減重者攤與冒佃戶却别生立
稅數配之此非朝廷本意而民所以喧訴也又聞澶州
諸縣見今實額管催數外將帳頭自來樁坐有名無納
及開閣將行兩項遠年稅數並係祥符景德已前以至
五代長興年樁管虛數並攤與見今人戶又聞以地肥
瘠定為四等其下等田有白鹻帶醎地并醎鹵沙薄可
殖地死沙不可殖地並一例均攤與稅數謂此雖不可
耕種尚可煎鹽且河北之民自祖宗以來蒙賜恩䘏放
行鹽不禁只令據鹽斤兩納稅今煎塩者已納鹽稅又
令更納田稅豈祖宗所以惠河北之民意又聞河南不
殖之地係禁鹽地分者亦均攤與稅又不知使民何以
納也澶衛去京師近偶可聞知者如此其餘遠方謂所
均稅悉便於民其可得乎以此見朝廷行事至難小人
希意承旨者言利而不言害為國歛害於民朝廷不知
則已苟已知之其可不為救其失哉欲望聖慈特賜指
揮令均稅所只如朝廷本議將實催見在稅數量輕重
均之其餘生立稅數及遠年虛數却與放免及未均地
分並且罷均且均稅一事本是臣先建言聞今事有不
便臣固不敢緘默
慶歴三年右正言余靖論兩稅折納見錢䟽曰臣切聞
三司計度預於淮南江淮浙荆湖等路今年夏秋稅内
折納見錢四百貫傳聞道路不知信否臣聞治國之要
安民為本地有常産不外其求民有定賦不盡其力男
耕於野女蠶於家各輸所有以待國用自堯禹以來守
為彛制先期而輸古無此法況累年之間科率頻併當
今天下錢貨至少江淮之地名為錢荒謂宜改制泉刀
以救其弊而乃令百姓盡委田野蠶絲之利一之於錢
必將倍棄其物以就所售百貨既輕兆人嗸嗸力屈財
盡散為盗賊雖有噬臍之悔將無及矣臣又聞竭澤而
漁明年無魚百姓不足君於何取伏乞聖慈特賜矜允
裁減其半令納本色其第四第五等貧下人戶願納本
色並聽仍各依每年夏秋期限送納於國家賦稅亦無
所損而江淮之民不至流散則朝廷之大惠也
七年通判蔡州劉敞論折變當随土地之宜䟽曰臣聞
聖王之處民也順其性是故居山者不使居川居渚者
不使居中原其取民也任其宜是故山虞不以魚鼈為
賦川衡不以材木為貢盖順其性者知天者也任其宜
者知地者也聖王之功不變天地是以其養易足其教
易成其求易供其取不匱今之時善言政者莫不欲富
民欲富民而常患奪其財者由有司取之反其性而戾
其宜於是或以糓為金或以芻為帛非精也而求之不
舍民是以困窮是以流亡是以盗爭朝廷豈不恤哉蓋
不得已也臣以為方今用度不足之時欲盡如古蓋亦
未可且勅有司毋責魚鼈於山毋索材木於川則百姓
亦庶幾矣臣非敢虛言也臣所治州十縣其五皆種穜
稑而有司乃使以糯與粳為賦一不如約吏當坐之若
此者上則不順於天下則不因於地中則不悅於人去
聖王之功遠矣惟陛下哀憐之臣幸備執事以治民為
職詔書問可以寬民者臣切疑莫先於此夫賦稅固自
古有之臣願勅諸路轉運使必不得已而折變變其所
有毋變其所無變其所可得毋變其所不可得則民疾
不困矣
仁宗時戶部侍郎夏竦上均賦歛奏曰臣聞禹貢之典
九州異賦周官之制五地殊征相其土宜平其斂法輕
重等則民樂輸遠邇一而國章立夏后氏五十而貢商
人七十而助周人百畆而徹雖皆什一之通制盖有公
田之定式國家疆治萬國敷同聲教務推惠育休息元
元而地征之法未盡均一或同郡鄰邑高下不等接畛
聫疆桀貊有殊或地廣而稅鮮賦多而田寡或不腆受
沃衍之征上腴當淳鹵之賦植稻粱而課菽麥無桑柘
而責繭稅官府由是生姦豪右于焉得志無告之民積
於罷弊伏願陛下霽雷霆之威采狂狷之辭申命有司
特著稅令辨肥瘠之地定輕重之法分科列目第為九
等上田十頃當賦若許下田百畆當稅幾何分詔能臣
頒行天下履其地力裒多益寡斷長補短陸耕水耨並
正其征沃野弊田各平其斂標列版圖百世不易垂之
後嗣聖法可觀下民之患自除猾吏之欺斯絶易所謂
聖人作而萬物覩者也
監察御史傅堯俞乞罷均稅奏曰臣伏覩諸路均稅未
見其便知河南府王屋縣事高本嘗有奏陳乞行寢罷
其論頗為詳備朝廷不賜允從事行後來勞擾詞訟皆
如本言本所論者今不復云以臣所見實難均定借如
今日粗得平均富者擇地以兼併貧者薄稅以圖售賣
買數年復不均矣兼稅戶割移舊有條制縱使逐戶開
㭊諸色稅數令賣買之日對簿書鑿而州縣鮮得能吏
一付胥史依舊為奸況終無必得均平之理若加科條
以嚴按括徒更增弊必恐無益今四方多被水旱雖豐
稔一二年未便完復又加騷擾重為困苦此乃民所嗟
怨臣皆摭實而言伏乞一切罷之以寬疲瘵臣聞先皇
帝嘗與宰臣王旦言及此事然訖不見施行以先皇帝
之聖王旦之賢夫豈不思必有意也惟陛下留神天下
幸甚
張方平上論曰臣聞理人之道地著為本分民之要平
土為大故古者井田之制必先立步畆以正經界夫受
私田百畆公田十畆是謂什一之法夏氏五十而貢商
人七十而助周百畆而徹皆什一也故春秋傳曰什一
者天下之中正者也其山林藪澤原陵淳鹵之地準肥
磽以為差随厚薄而收入是以春秋譏宣公初稅畆謂
履畆而稅擇其善者取之故君子惡公以為於民已悉
矣自廬井之壊而王制大亂民生失平稅賦之法不齊
矣漢初接秦之暴務安殘氓約用省禁益薄田租至文
景之際乃或三十而收一時更盡除勿收可謂寬約矣
於時網䟽而民富百姓安樂知重禮義天下之刑獄幾
措焉夫厚斂則民困困則姦盗起而刑辟重輕賦則民
足足則禮義興而刑罰簡刑辟重則民愁怨而思亂禮
義興則民安樂而思治思亂者視其君如仇讐雖箕微
之仁不能使之安而久思治者愛其君如父母雖蚩尤
之孽不能使之動而危盖厚斂起乎荒汰薄賦由乎節
用秦自暴政之并天下侈心無極恢大封域北拓邊地
南開越境扵是發閭左之戍掃天下之命飛芻輓粟萬
里轉餽暴骸露骨積於邊荒内興功事窮極力役創阿
房之宫備六國之制胡亥發徒百萬以營驪山及山東
兵興聚師待餉此所以收大半之賦而不足也漢初定
天下生人困瘁量吏禄度官用以賦扵民孝文躬脩儉
節仁愛清静宫室苑囿車馬服御無所增飾有不便輙
弛以利民身衣弋綈後宫親幸衣不曳地帷帳無文繡
惜百金之費罷露臺而不為匈奴背約犯塞令守邊備
不發兵深入無動勞百姓治霸陵因山不增高器用瓦
物不藏金銀又親行耕籍之禮以勸農事務廣儲蓄以
備灾沴此所以三十而稅一或盡除勿收而國用足也
自後漢叔世吳魏三分司馬氏之南渡中原剖裂外備
疆事百役之費内則間以昏僻驕滛之主急征横斂科
調雜出是故漢有虐政而作田畆之賦齊有淫政而重
休調之租隋有亂政則有先期逆征之暴唐有弊政則
有青苖地頭之稅舊弊不革新名日生侵刻疲人自取
孤弱是何異割肌膚而滋口腹事枝葉而剔根心反裘
負薪徒有惜毛之意斃人以梃不知罪歲之非剥斂之
名可謂窮矣國家接衰唐之頽綱經五代之亂軌平四
方之僭閏立一王之法式其横出之算無名之征革其
弊者多焉比在先朝定民田之租考地之肥瘠制賦之
重輕裁使平均本扵寬約利人奉國誠為中典夫古之
田制有賦有稅稅以待郊社宗廟百神之祀天子奉養
百官禄食之給賦以供車馬甲兵士徒之役充實府庫
賜予之用今夫車馬甲兵之資士徒之衆皆縣官素具
不復藉於民大率中田畆收一石輸官一斗畿甸之外
歲供兩稅無他課調則是今制賦之法抑已簡而有經
矣至如山原之地或入稻秔之物陂澤之鄉或有縑綈
之稅捨其所有責其所無農人供之其費自倍有者半
賈而賣亡者倍稱而取使乘利估販者得操其竒贏此
商人所以兼并農人農人所以重困也誠依古制均定
壤賦随地所産因民所工省其雜名專為糓帛除折準
之令去錢刀之目如此則國之經入如故民之輸出有
常利歸扵耕農權奪於富人上之德澤加扵百姓民之
頌聲興扵天下可以制梃而鞭撻歴世之暴君汙吏矣
謹論
方平又上論曰臣聞王都者天下之根本九州之樞會
譬之一人之身則京畿為之腹心而四方乃其支末腹
心宜泰支末處勞飬身之道也先安京畿後康四方理
國之體也今所為租稅之法更徭之制而王畿最重品
色尤煩力耕時穫無水旱蟲螟之害田賦適辦銖收毫
聚累以歲月生業甫立敺就一役随復破散故甸内之
民鮮有盈室昔者明王保邦預備之道惟於平世始可
為謀及其已弊救日不暇雖有賢智豈遑經久今内外
無事賦入有經而民家壁立野無青草設有横出之調
緩急之率不及均遠應近求具則必扶老攜幼轉死溝
壑雖峻刑嚴禁不能止流亡播潰之患矣夫致理之本
在乎制度制民之産在乎均平子曰不患寡而患不均
盖均亡貧且都城之内大商富賈坐列販賣積貯倍息
乘上之令操其竒利不知稼穡之艱難而粱肉常餘乘
堅策肥履絲曳綵羞具居室過於侯王淫侈之俗日以
輕僭賦調所不加百役所不及優游逸豫專事驕靡而
農人侵冒寒暑服田力穡以供租稅以給繇役仰不足
以飬父母俯不足以畜妻子同為王民而都門内外勞
逸之殊如此此豈抑末敦本之道乎又凡國家發德音
布恩令必首及輦轂或曲有所被重罪者末減輕繫者
疎宥姦邪桀慝踰軌亂常草竊偽濫不經之民咸霑渙
澤而農人積逋舊負錐刀之末不蒙蠲除侵肌斷髓連
錮妻孥此豈推恩布惠之道乎兼并之族姦宄之人以
幸近於天日故特蒙於庇照而此農人澤不下及臣愚
疑其未周也誠天子哀此疲人霈然加惠除其雜調變
折之目寬其租入庸役之令採其孝悌力田節義之人
賜復其家以勵風俗因制王畿之内嚴立占田之限無
使權豪侵併貧弱上以為國備下以勸農功使本業之
人得自比於兼并姦宄同被上之恩澤此不亦強幹優
本之道歟謹論
方平又請減省河北徭役䟽曰伏以國家通好于契丹
三十七年于兹矣邊人不知有戰爭之患餉餽之勤保
其父子室家安于耕桑畜牧宜乎生業益殖事力加裕
而比屋彫瘁率無盖藏一榖不登莫能自濟臣愚竊思
其故其弊有三一曰厨傳二曰徭役三曰河防自和好
已來邊將無所事惟以酒食宴樂苞苴問遺名聲相傾
惟恐不逮公錢不足則取于百姓百姓不足則賈以求
贏賈又不足則有傾私槖以繼之者羊豕不得擾于闌
雉兔不得安于野行販者不得共其利擔負者不得寧
其居此厨傳之弊也又民之大害惟在更徭有才觧州
役即被縣差家無兼丁自身營業故凡役事率以雇傭
二年一更傭金不減千萬中人之家耗矣夫如是百姓
安得不困臣獨竊歎邊陲無事逾四十年不能使公私
充實備於無患而竭民之財産於不急之役及官吏口
腹逸欲之費一旦倉卒蕭然無所恃彼河防猶為國事
所不得已者欲乞朝廷選官與河北轉運使盡取一路
郡縣凡民之籍以較徭役之數益減節之所有州郡厨
傳餼贈之弊深料此事亦非官吏所願然盖體例相習
彼此相形雖有愛民節用之心勢不可獨異臣謂宜明
為條約事為之制則雖往來使客亦自絶過望之心至
於毁譽愛憎亦當漸自消弭然後裁損用度以充公私
之備詢考名實以觀郡縣之政三數年庶乎民之富庶
必有加也
神宗即位初御史中丞司馬光論衙前劄子曰臣伏見
近者陛下特下詔書以州郡差役之煩使民無敢力田
積榖求致厚産至有遺親背義自求安全者令中外臣
庶條陳利害委官詳定以聞此誠堯舜之用心生民之
盛福也臣竊見頃歲國家以民間苦里正之役廢罷里
正置鄉戶衙前又以諸鄉貧富不同東鄉上戶家業千
貫亦為里正西鄉上戶家業百貫亦為里正應副重難
勞逸不均乃立定衙前人數每遍有闕於一縣諸鄉中
選物力最高者一戶補充行之到今已逾十年民間貧
困愈甚於舊議者以為一州一縣利害各殊今一槩立
法未能盡善又里正只管催稅人所願為衙前所管官
物乃有破壊家産者然則民之所苦在於衙前不在里
正今廢里正而存衙前是廢其所樂而存其所苦也又
嚮者每鄉止有里正一人借使有上等十戶一戶應役
則九戶休息可以晏然無事專意營生其所以勞逸不
均盖因衙前一槩差遣不以家業所直為準若使直千
貫者應副十分重難直百貫者應副一分重難則自然
均平今乃將一縣諸鄉混同為一選物力最高者差充
衙前如此則有物力人戶常充重役自非家計淪落則
永無休息之期矣有司但知選差富戶為抑強扶弱寬
假貧民殊不知富者既盡賦役不歸扵貧者將安適矣
借使今日家産直十萬者充衙前數年之後十萬者盡
則九萬者必當之矣九萬者盡則八萬者必當之矣自
非磨滅消耗至扵困窮而為盗賊無所止矣故置鄉戶
衙前以來民益困乏不敢營生富者反不如貧貧者不
敢求富日削月朘有減無增以此為富民之術不亦疎
乎臣嘗行於村落見農民生具之微而問其故皆言不
敢為也今欲多種一桑多置一牛蓄二年之糧藏十疋
之帛鄰里已目為富室指抉以為衙前矣況敢益田疇
葺廬舍乎臣聞其言惄焉傷心安有聖帝在上四方無
事而立法使民不敢為久生之計乎凡為國者患在見
目前之利不思永久之害故初置鄉戶衙前之時人未
見其患及今然後知之若因循不改日益久則患益深
矣臣愚欲望聖慈特降指揮下諸路州縣相度上件里
正衙前與鄉戶衙前各具利害奏聞隨其所便别立條
法務令百姓敢營生計則家給人足庶幾可望矣
熙寧三年光又乞免永興軍路苖役錢劄子曰臣奉勅
差充永興軍一路安撫使臣竊見陕西百姓自珹綏州
以來供應諸般科配及支移稅賦往近邊州軍日近復
有環慶事宜加之今年亢旱五稼不熟人戶流移者已
聞不少國家所宜汲汲存恤使人戶安集臣伏見先所
散青苖錢貧破百姓為患不細臣已曾累次上言不敢
重煩聖聽今又聞議者欲令州縣將諸色役人一時放
罷官為雇人祗應却令人戶均定免役錢随二稅送納
乃至單丁女戶客戶寺觀等並令均出若果行此法其
為害必又甚扵青苖錢何則上等人戶自來更互充役
有時休息今歲歲出錢是常無休息之期也下等人戶
及單丁女戶等從來無役今盡使之出錢是孤貧鰥寡
之人俱不免役也若錢少則不足以雇人若錢多則須
重斂於民雇人不足則公家闕事重斂於民則衆心愁
怨自古以來繇役皆出於民今一旦變之未見其利也
且受雇者皆浮浪之人使之主守官物則必侵盗使之
幹集公事則必為姦事發則挺身逃亡無有田宅宗族
之累建議者亦自知其不可乃云若雇召人不足即依
例輪差支與逐處所定雇錢足了役事則自當有人應
募今既無人應募必是錢少不足充役是徒有免役之
名而役猶不免但無故普增數倍之税也彼青苗錢以
債與民而取其息已是困民之法今又使横出數倍之
税民安有不困蹷者哉以富庶之域猶不能堪況陜西
累歲奉邊民力彫弊豈可復為無益之事以擾之乎伏
望聖慈特免永興軍一路青苖免役錢以愛惜民力專
奉邊費其餘路分則繫自朝廷裁酌
四年御史中丞楊繪論助役䟽曰臣竊以堯舜之為君
禹臯陶之為臣可謂至治矣然考之於書臯陶之所以
矢謨扵舜而禹亦稱惟帝其難之者在知人在安民二
者而已安民則惠豈非治道之先哉又況乎畿甸之民
也臣竊見日近有東明等縣百姓約千百人詣開封府
告訴為超陞等第出助役錢事本府不肯接狀却稱不
曾受得朝旨及司農寺關報百姓既無所訴遂突入相
府宰臣王安石諭云此事相府元不知特與指揮不令
超陞等第仍問汝等來時知縣知否並言不知至十五
日聚來御史臺前臣為本臺無例收接訴狀尋諭令散
去退而訪聞得司農寺超陞等第因依乃是不依逐縣
元定戶活等第却從司農寺將見管戶口品量等第均
定助役錢數抛降與逐名令管認戶力次第陞降重别
造成牋簿依條限曉示人戶知悉須管於農務前了當
臣今舉一縣以言之只如酸棗縣鄉村第一等元申一
百三十戶今司農寺抛降却要二百四戶即是陞起七
十四戶第二等元申二百六十戶今司農寺却抛降三
百六戶乃是陞起四十六戶第三等元申三百三十九
戶今司農寺却抛降四百五十九戶乃是陞起一百二
十戶臣竊謂凡等第陞降盖視人戶家治高下須憑本
縣本縣須憑戶長里正戶長里正須憑鄰里自下而上
乃得其實今來却自司農寺畫下數目令本縣依數定
簿豈得民心甘服哉譬如所以為帶者為腰也所以為
履者為足也帶之長短須随腰之豐瘦履之闊狹須準
足之小大今若帶長而有餘則增腰以滿之履狹而不
足則削足以就之可乎超陞等第以就多出錢何以異
此況京畿者天下之根本不可不掛聖慮據此次第人
戶紛擾詞訴卒急未了雖欲委府界提點脅以止之竊
恐川壅而潰其傷必多可不念哉自來措置民事何嘗
不自州及縣豈有文字下縣州府不知之理竊詳司農
寺不關報開封府之意顯是自知所行之事扵理未安
指望諸縣畏威不敢異議若關京尹或致爭執則事體
稍重有礙施行所以公然不顧直行下縣兼今來已是
農務之月如何農務前定要了當欲随夏稅起催乎臣
又訪聞得中書見差孫迪張景温下諸縣體量仍令諸
縣將不願出錢人戶别作一項開坐臣竊恐特將不願
出錢人戶困以重役以此威脅誰敢不從臣願陛下沈
思熟慮畿内之民從來驕飬有同赤子今來已被團保
之法行之猝暴惶駭未已若又不住陵虐所憂不細書
云民惟邦本本固邦寧民可近不可下詩云商邑翼翼
四方是則春秋内中國而外諸夏可不務安之乎今判
司農寺乃鄧綰曾布一為都檢正非臣言之誰敢為陛
下言之者
監察御史裏行劉摯論助役十害䟽曰臣聞孟子曰徒
善不足以為政言人君雖有仁心仁聞苟不因先王之
道為良法度以行之則亦不免扵民不得被其澤恭惟
陛下至誠好治憂念元元謂天下役法久失其平故慨
然有意其大均之也然有司建議立法頗無以上副詔
旨而下協人情者臣請言之其法曰率錢助役官自雇
人臣謂其事不可勝言而略陳其十害天下戶籍均為
五等然十七路三百餘州軍千二百餘縣凡人之虛實
役之重輕𩔖皆不同今斂錢用等以為率則所謂不同
者非一法之所能齊若随其田業腴瘠因其所宜一州
一縣一鄉一家各自立法則紛錯散殊何所緫統非所
謂畫一者其害一也新法患等籍之不得其實故令品
量物力别立等第以定錢數然舊籍既不可信則今之
品量何以得其無失不獨騷擾生弊亦使富者或輸少
貧者或輸多其害二也上戶常少中下之戶常多上戶
之役數而重故或以今之助錢為幸下戶之役簡而輕
故皆以今之助錢為不幸優富苦貧非法之意其害三
也新法所以令品量立等不取舊簿者意欲多得雇錢
而患上戶之寡故臨時登降升補高等以充足配錢之
數疲匱之人何以堪命近日府界其事已騐其害四也
歲有豐凶而役人有定數助不可闕則是助錢非若賦
稅有倚閣减放之期其害五也夏秋二熟農人唯有絲
絹麥粟之𩔖而助法皆用見錢故須随時貨易逼於期
會價必大賤借使許令以物代錢亦復有退揀壅滯及
夤緣乞索之患其害六也兩稅及科買貨責色目已多
使常無凶災猶病不能了公私之費又起庸錢竭其所
有恐斯人無悅而願為農者天下戶口日當耗失小則
去為商賈為客戶為惰游或父母兄弟不相保抵冒法
禁析而入下戶大則聚而為盗賊其害七也徼幸之人
又能寅緣法意虛收大計如近日兩浙科起一倍錢數
欲自以為功而使國家受聚斂之謗其害八也夫既為
之民而服役扵公家廼所謂治扵人者事人天下之通
義也況鄉縣定差循環相代上等大役至速者猶須十
餘年而一及之至扵下役則動須一二十年乃復一差
今使槩出緡錢官自召雇盖雇之之直不重則不足以
募不輕則不足以給輕之則法或不行重之則民不堪
命其害九也夫役人必用鄉戶盖其有常産則必知扵
自重性愚實則罕至扵欺公舊法雖有替名鄉人自任
其責今既雇募恐止得輕猾浮浪姦偽之人則所謂帑
庾場務綱運凡所以主財者不唯不盡心扵幹守亦恐
縣官之物不勝其盜用而抵冒法令罪獄日報至扵弓
手耆壯承符散從手力胥史之𩔖職在捕察賊盜發行
文書追督公事者則恐遇寇有畏逸之患因事有騷擾
之姦而舞文鬻事無有虚日其害十也夫民可安
而不可動財可通而不可竭以臣之淺聞寡見而所列
如此其沸扵民口有大扵此而臣未敢言者其又何窮
然臣亦嘗為陛下博訪而深計之盖天下差役莫重扵
衙前今司農新法一項云鄉戶衙前更不抽差其長名
人等並聽依舊將天下官自出賣到酒稅坊場并州縣
坊郭人戶助役錢數以酬其重難臣謂此法有若可行
然坊郭十等戶自來已是承應官中配儥之物及饑饉
盜賊河防城壘緩急科率郡縣頼之今亦難為使之均
出助錢外舊來官中將場務給與衙前對折役過分數
然多是估價不盡虧却官中實數今既官自拘收用私
價召賣則所入固多又應係衙前當役去處事件官為
財省使無舊日糜費而支酬之際稍優其數則人情必
當樂為可寬鄉戶重役而似無害民之事臣乞陛下將
此一法詔有司講求其詳若逐路坊場錢數可以了得
本路召雇衙前酬奬則乞詳具條目行而觀之以三二
年間若見其利則其他役法更革無難矣所是助錢之
法伏望早賜睿斷一切寢議以幸天下夫更令創制可
以漸而不可以暴況欲内自畿甸外至海隅一槩率錢
可謂重斂又欲廹急而成之使生靈何以自全陛下安
得不慎重其事哉
摯又奏曰臣近曾上言論助役之法其害有十今奉聖
旨批送下司農寺曾布劄子條件詰難奉聖旨令臣分
析者竊以助役之法有大臣主之扵中書有中書之属
官及御史知雜者講畫扵司農寺有大臣所選擇監司
提舉官行之扵諸路上下布置其勢若此可謂易行矣
然曠日彌年未有定論可以為法者其故何也不順乎
民心而已矣民之所不欲古今未有可以勢力強而成
者也故雖命使者奔馳道路禀之扵内而劫之扵外然
其擬議参差條制殊異紛然自不知其可行之計則此
法利害明若觀火矣臣有言責也是故前日采中外士
民之說敷告扵陛下今司農之辯說既如此陛下以臣
言為是耶則事盡於前奏可以覆視陛下以臣言為非
耶則貶黜之而已雖復使臣言之亦不過所謂十害者
是以不復條陳不唯費辭文過煩紊天聽而風憲之官
豈與有司較是非勝負交口相直如市人之詬競者則
無乃辱陛下耳目之任哉謂臣等險詖欺誕則上有陛
下之聦察而下有中外之公議所謂中有向背則臣所
向者公所背者私所向者義所背者利所向者君父所
背者權臣今方辨助法之利害而無故立向背之論以
朋黨之意教誘天下此可駭也所謂曾無畏忌則陛下
之法臣所畏也陛下容受忠直臣為御史實不敢隠情
自為忌諱今司農欲使臣畏忌權臣則誠臣之所不能
者也伏望陛下將臣前後所論助役章奏與司農之言
宣示二府大臣中外百官以考是非若臣言有所取則
乞速罷助議以安天下之心若稍有欺罔則乞重行竄
逐以謝專權之人而戒妄言者
歴代名臣奏議卷二百五十五
