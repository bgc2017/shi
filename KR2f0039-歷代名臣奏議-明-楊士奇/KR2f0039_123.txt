歴代名臣奏議卷一百二十三
明楊士竒等撰
禮樂(喪禮)
宋真宗景德初禮官詳定明德皇太后靈駕發引於京
師壬地權欑依禮埋懸重升祔神主安易上言曰禮云
既虞作主虞者已葬設吉祭也明未葬則未立虞主及
神主所以周制但鑿木為懸重以主神靈王后七月而
葬則埋懸重掩玄堂凶仗輼輬車龍輴之屬焚於柏城訖
始可立虞主吉仗還京備九祭復埋虞主然後立神主升
廟室自曠古至皇朝上奉祖宗陵廟行此禮何以今日乃
違典章苟且升祔方權欑妄立神主未大葬輒埋懸重
且棺柩未歸園陵則神靈豈入太廟奈柏城未焚凶仗則
凶穢唐突祖宗望約孝章近例但於壬地權欑未立神
主升祔凶儀一切祗奉俟丙午年靈駕西去園陵東回祔
廟如此則免於顛倒不利國家乃詔有司再加詳定判
禮院孫何等上言按晉書羊太后崩廢一時之祀天地明
堂去樂不作又按禮王后崩五祀之祭不行既殯而祭所言
五祀不行則天地之祭不廢遂議以園陵年月不便須
至變禮從宜又緣先準禮文候神主升祔畢方行享祀若
俟丙午歲則三年不祭宗廟禮文有闕況明德皇太后德
配先朝禮合升祔遂與史館檢討同共參詳以為廟未祔
則神靈不至伏恐祭祀難行欑既畢則梓宫在郊可以葬
禮比附遂按禮云葬者藏也欲人不得而見也既不欲穿
壙動土則龍輴欑木題湊蒙槨上四柱如屋以覆盡塗之
所合埋重一依近例便可升祔神主安易妄言以凶仗為
凶穢目羣官為顛倒指梓宫為棺柩令百司分析園陵浼
瀆聖聦誣罔臣下安易又云昔日覩羣官盡公奉二帝諸后
並先山陵後祔廟今日覩羣官顛倒奉明德皇太后獨先
祔廟後園陵者今詳當時先山陵後祔廟蓋為年月便順
别無隂陽拘忌今則年月未便理合從宜未埋重則禮文
不備未升祔則廟祭猶闕須從變禮以合聖情兼明德
皇太后將赴權欑而安易所稱柏城未焚凶仗則凶穢
唐突祖宗按檀弓云喪之朝也順死者之孝心也鄭玄
注云謂遷柩於廟又云其哀離其室也故至於祖考之
廟而後行商朝而殯於祖周朝而遂葬今亦遥辭宗廟
而後行豈可以禮經所出目爲顛倒吉凶具儀謂之唐
突哉又云孝章皇后至道元年崩亦緣有所嫌避未赴
園陵出京權櫕之時不立神主入廟直至至道三年西
去園陵禮畢然後奉虞主還京易神主祔廟以合典禮
今詳當時文籍緣孝章為太宗嫂氏上僊之時止輟五
日視朝百官不曾成服與今不同初亦無詔命令住廟
享今明德皇太后母儀天下主上孝極曾顔況上仙之
初即有遺命權停享祀今按禮文固合如此安易荒唐
庸昧妄有援引以大功之親比三年之制欺罔君上乃
至於斯況安易以訐直自負所詆者無非良善以清要
自高所尚者無非鄙俗名宦之志老而益堅詩書之文
懵而不習本院所議並明稱典故旁考時宜雖曰從權
粗亦稽古請依元議施行從之
大中祥符九年殿中侍御史張廓言京朝官丁父母憂
者多因陳乞與免持服且忠孝恩義士所執守一悖於
禮其何能立今執事盈庭各務簡易況無金革之事中
外之官不闕不可習以為例望自後並依典禮三年服
滿得赴朝請
天禧四年御史臺言文武官併丁憂者相承服五十四
月别無條例下太常禮官議曰按禮喪服小記云父母
之喪偕先葬者不虞祔待後事其葬服斬衰注謂同月
若同日死也先葬者母也其葬服斬衰者喪之隆哀宜
從重也假令父死在前月而同月葬猶服斬衰不葬不
變服也言其葬服斬衰則虞祔各以其服矣及練祥皆
然卒事反服重雜記云有父之喪如未没喪而母死其
除父之喪也服其除服卒事反喪服注云没猶終也除
服謂祥祭之服卒事既祭反喪服服後死者之服又杜
預云若父母同日卒其葬先母後父皆服斬衰其虞祔
先父後母各服其服卒事反服父服若父已葬而母卒
則服母之服虞訖反服父之服既除練則服母之服喪
可除則服父之服以除之訖則服母之服賀循云父之
喪未終又遭母喪當父服應終之月皆服祥祭之服如
除喪之禮卒事反母之服臣等參考典故則是随其先
後而除之無通服五十四月之文請依舊禮改正
仁宗景祐二年禮儀使上言曰天聖五年太常禮院言
自来宗廟祠祭皆宰臣參知政事行事每有服制旋復
改差多致妨闕檢會唐會要貞元六年詔百官有私喪
公除者聽赴宗廟之祭監祭御史以禮有緦麻已上喪
不得饗廟移牒吏部詰之吏部奏准禮諸侯絶周大夫
絶緦者所以殺旁親不敢廢大宗之祭事則緦不祭者
謂同宫未葬欲人吉凶不相黷也魏晉已降變而從權
緦已上喪服假滿即吉謂之公除凡既葬公除則無事
不可故於祭無妨乞令凡有縿服既葬公除及聞哀假
滿許吉服赴祭同宫未葬雖公除依前禁之詔從之又
王涇郊祀錄緦麻已上喪不行宗廟之祭者以明吉凶
不相干也貞元吏部奏請得許權改吉服以從宗廟之
祭此一特之事非舊典也今本院看詳律稱如有緦麻
已上喪遣充掌事者笞五十此唐初所定吏部起請皆
援引典故奉詔百官有私喪公除者聽赴宗廟之祭後
雖王涇著郊祀錄是一時之事非舊典也又别無詔敕
改更是以歴代止依貞元詔命施行至大中祥符中詳
定官請依郊祀錄緦麻以上喪不預宗廟之祭今詳貞
元起請證据分明王涇所說别無典故望自今後有私
喪公除者聽赴宗廟之祭免致廢闕
寳元元年右司諫韓𤦺上奏曰臣昨奉使還闕竊聞朝
廷自西事以来兩次非時就宅宣召兩府臣寮在外不
測事宜人情驚駭當時物議以謂有失持重之體日近
復知西京謠言虚驚煩於止遏昨日午後又聞就宅宣
兩府臣寮入内搢紳士庶無不憂惑至晚方知只是魏
國夫人薨謝陛下雖隆乳母之愛其如在禮止為緦麻
三月之服若言乎親則非近也若言乎尊則不崇也此
止可一中人傳詔於宰臣之第令議而奏之何必徧宣
近輔震恐都人事往不追後當為戒臣欲望每有國家
體大之議邊鄙機宜之急合與兩府臣寮商量處置者
務從審密以安人心不宜倉卒以動羣聽臣又以送終
之厚前載所非今魏國夫人於陛下親服既疎葬禮亦
當簡儉望陛下勿聽左右張皇過為奢侈况國家西鄙
設備兵須未豐正宜節用聚財之秋不可更為無益之
費言或可采幸賜納用
慶歷元年右正言孫沔乞權住豫王葬禮奏曰臣伏覩
豫王以逡巡致疾奄棄妙齡人神共悲嘆戚何及況陛
下以一人繼體之大慈父鍾愛之心變禮伸情追爵制
服故四方知陛下思念之懷悲感之意亦已至矣使天
下為父者足以仰仁慈之道也竊聞欲取五月中葬於
永定陵以春秋之義固為得禮盖陛下以哀痛之深無
以盡其意而欲飾終顯跡冀竭精志雖使死者有知亦
無所益諒大聖至明無幽不照豈於此事更有所疑實
以情所未忍遂起此議今左右大臣宗親中閫皆為皇
眷軫悼未敢直請緩期竊恐因仍成事難復救論臣職
當建言故非獲已當君父痛切之際而復不能將順其
旨獲罪必矣臣豈惜一黜而誤陛下之遠謀朝廷之大
計也然豫王未可葬者三悉數以陳願賜詳覽且一品
之葬禮式甚煩百日之間工役難就啓土壠山驅人勞
衆諸宫因此葬者亦多所費之財非五十萬未能畢事
今三司力屈百計收斂邊鄙宿兵未得豐足豈宜以三
歲之恩忘四方之事此未可一也又京洛之間衝要之
所自昊賊侵軼國家征討饋運粮草齎送甲兵往還騷
擾民頗不聊配率科徭歲無虚刻塋墓若此驟興州郡
如何供給此未可二也復況西賊竊伺中國已經數年
以水旱不調謂得天時以將帥不和謂合人事巧搖百
端思欲一決今若因我之憂起役之次或盡兵力以幸
此災益啓戎心轉為邊患此未可三也臣所見至愚固
未為得庶盡懇切上補聰明欲乞權宜就近安殯俟西
事稍定一二年間具禮改葬正合典儀伏望皇帝陛下
以禮制情以義斷恩以祖宗社稷為心以安危休戚是
念無執小節以妨永圖臣恭聞真宗皇帝四十餘方長
育陛下司牧羣生為世真主今陛下盛德形容始三十
歲受萬世無疆之福何患乎錫羨之嗣晚也伏乞養氣
保神順時進膳特寬聖慮專斷邦畿則天下幸甚
沔又奏曰臣聞忠臣切言非欲被狂名於時在回君心
而已聖人納善非以啓衆議之口在惜國體而已故帝
王舉一事出一令有不便於時未合於衆必容三諫以
達四聦實冀再思利害周察體宜一說中幾萬有蒙福
破柔邪之謀開明哲之志不惟其大亦以為難臣非不
知犯顔不若取媚趨險不若偷安苟人人自圖恐非國
家之利恭惟皇帝陛下仁明同堯舜恭儉若文景大度
包荒純誠愛物好善無厭從諫弗咈接臣下以從容形
温潤於顔色是使至愚得以盡慮況臣非才叨備諫列
豈可見事自隠以一言為供職遂與衆退默起外廷竊
議臣所不取也是敢再陳狂瞽上瀆聖明惟陛下察之
聽之容之畢之而已臣若以此獲譴實亦無恨近以豫
王卜葬曾上封奏細陳其事又前日崇政殿進對三復
盡意雖言拙識淺不足以動天聽乃知聖心唯切思念
故非確然意不可轉此恐隂陽術數之流左右纖佞之
輩巧陳厭勝多說災祥上惑視聽以此未决臣伏願以
天時人事國計未便者察之中春卜地盛夏起墳鑿土
穿山六十餘穴損害生命役人勞衆數十萬工衝冒暑
熱適在毒日流爍更或大雨霖潦修治橋路供億頓逓
不害於民何以集事此天時未便者一也豫王最幼殤
禮為下諸宫附葬族屬多長以卑動尊亦非順也邊方
士卒衣食不足而藏寳於地下郡邑人民配率無數而
勞生奉死者此於人事未便者二也西鄙屯戍三十餘
萬省司歲用百計不支鬻一廷尉官纔得九千斛免一
里胥役不過數百貫調發已勞用度不給況南郊在今
冬賞費千萬其為窘急故亦可知今一品儀仗尚用千
餘人附葬諸喪各備執事車騎導從僅萬餘衆往復勞
撓非五十萬緍恐未能畢事此於國計未便者三也此
非獨臣言乃三事大夫有識者之言也陛下貴為天子
以一幼子展送終之禮庶盡其愛亦未為過其為未便
者以時有所妨爾盖國家多事之際在陛下割慈忍愛
克己復禮為天下蒼生計況西賊猖熾敗軍殺將人心
憂危未有安策而重三歲之念忽萬姓之苦陛下以為
如何且天下安雖未有子亦不足為憂也若天下危雖
有子得不為慮哉況其奉死者也臣又觀欲了葬者有
三諸宫國戚一也中人監護二也司天隂陽三也皆旁
集已事而利進身也今三事大夫有識者意有補益而
未能回上心者遠也國戚監護隂陽者事有所損而能
伺上意者近也伏望陛下察遠近之言究損益之本則
王之葬禮庶幾權止矣昨日又見敕旨差朝臣減省費
用此乃陛下所慮至微至悉之深也然恐此二人力未
足為監護中貴大臣所信而能節制也不若俟一二年
間中外稍安備禮改卜亦為王者之光而天下之幸也
今陛下當悲悼之際微臣無將順之心而煩辭寡識干
瀆天聽尚冀感回暫息勞費則誅責之罪逃避何及
至和元年沔為樞密副使論張貴妃喪禮過制疏曰臣
最處孤迹特荷聖恩如遇有聞事干大體不敢隠默自
求安全苟狂言有所開悟雖誅責亦足補報竊見貴妃
夭亡上心感悼欲加異禮尤宜節情史筆一書後世為
戒故不可不謹也臣雖叨近班莫聞中議實有所疑合
具陳奏庶幾更資討論免貽中外之議
一皇儀殿乃祖宗太后權厝之所今遷妃子在内恐
非一品所宜必是倉卒之間禮官之失又聞諸宫
之親朝夕聚衆縗裳千人號泣踰月且正寝至近
在上全無避忌何僭如是使魂而有知必不得安
況凶穢之氣干犯尊嚴尤為不便懼知禮者傳笑
四方更乞酌其舊典速行遷殯庶協中道
一恭德之諡盖禮官務取美名以奉上意未暇開陳
恐成敗事至於三朝聖后以孝以章皆以後来孝
思尊易諡法今貴妃便以恭德為號實可驚駭詳
稽前志無此失禮何況因情自我為繆必致起謗
上玷聖明唯乞審議免貽後誚至於郭氏張氏二
后並無諡號前規盡在速乞削去恭德二字
一園陵監護使竊見郭后張后並在奉先殯盖於體
不宜起陵議葬於西京今以貴妃特欲興陵之役
未知以何名擇地而為制度人臣豈敢盡言況今
經冬無雪數千里災旱加之疾疫是四方多虞之
時宜且靜以鎮之若役萬兵之衆費百萬之財於
國賦民力實為大損不若便俟豐年徐議其制臣
前日聞宰臣初議&KR1148;殯於普安院最為得體
臣愚鈍少文久守外方不盡知朝廷體要聞有識者皆
以奉貴妃之議大過盖佞人阿旨不以直道裨聖意將
以服勞而求爵賞爾況禮不自天降地出在於人情而
已苟得其中則為後世令典朝家延洪慶基百年中外
無患難者盖仁義深而禮法正爾陛下當為祖宗惜之
伏望遷妃子之靈出皇儀殿罷哭泣之儀去恭德之號
省園陵之名然後重加詳酌所貴中禮天下幸甚干瀆
天威難避誅責臣不勝惶懼激切之至
慶歴二年知諫院歐陽脩論楊察請終喪制乞不奪情
劄子曰臣近見丁憂人茹孝標居父之喪来入京邑奔
走權貴營求起復己為御史所弹又聞新及第進士南
宫覲聞母之喪匿不行服得官娶婦然後徐歸見在法
寺議罪孝標官為太常博士覲在場屋粗有名稱此二
人猶如此則愚俗無知違禮犯義者何可勝數矣盖由
朝廷素不以名教奬勵天下而禮法一隳風俗大壊竊
以風化之本由上而下伏見起復龍圖閣待制楊察累
有章奏乞終母喪而朝旨未允夫臣子之行惟孝與忠
察以文中高科官列近侍而能率勵頽俗以身為先陛
下宜曲賜褒嘉遂成其志使遷善化俗自察而始豈可
不通人情膠執舊弊推禄利之小惠廢人臣之大節臣
謂近侍奪情本非軍國之急不過循舊例示推恩而已
今察以節行自高志在忠孝知貪冒禄利為可恥若朝
廷奪其情使其於身不得成美行而於母有罔極之恨
豈足謂之推恩乎方今愚俗無知違犯禮義至使繁獄
訟嚴刑罰而不能禁止脫有一人欲守名教而全忠孝
以勵天下者又為朝廷不許則風俗之弊其咎安在伏
乞早降恩旨許其終喪不獨成察之志亦以為朝廷之
美
四年脩論葬荆王劄子曰臣伏覩朝旨雖差宋祁監護
故荆王葬事然未見降下葬日及一行事件或聞以歲
月不利未可葬或聞有司以財用不足乞且未葬夫隂
陽拘忌之說陛下聰明睿聖必不信此巫卜之言而違
禮典但慮議者堅執方今財用不足不可辦葬陛下聞
有勞民枉費之說則不得不慮因以遲疑臣謂前後勅
葬大臣浮費枉用之物至多豈是朝廷本意皆為主司
措置之失致人因緣以為奸爾今若盡節浮費及絶其
侵蠧而使用物不廣則將復以何辭而云不葬臣不知
所司曾將一行用度計定大數否内若干是浮費若干
是實用若實用之物數猶至多而力不可辦則緩之可
也若實用之物少只是舊例浮費多則可削去浮費而
已今都不計度而但云無物可葬則不可也未見實用
之數多少不量力能及否而曰必須遵禮而曰必須葬
亦未可也如臣愚見酌此兩端葬則為便然須先乞令
王堯臣宋祁等將一行合用之物列其名件内浮費不
急者一一減去之若只留實用之物數必不多假如稍
多更加節減雖至儉薄理亦無害如此則葬得及時物
亦不費夫儉葬古人之美節侈葬古人之惡名今避儉
葬不肯節費留喪而待有物之年以就侈葬則非臣所
知也若曰儉葬亦未能辦則乃過言之甚也然外之輿
議為國家論事體者皆云葬則為便今朝廷議者分而
為二顧物力者則不顧典禮國體論典禮國體者則不
思財用辦否各執偏見議久不决以惑陛下之聦明今
便葬之害一不葬之害五便葬之害不過費物然力有
可為不葬之害所失則大不肯薄葬而留之以待侈葬
成王之惡名一也信巫卜之說而違典禮二也目下減
節力所易為他時豐足理或難待使皇叔之柩五七年
間不得安宅而神靈則無歸三也使四夷聞天子皇叔
薨而無錢出葬遂輕中國而動心四也今天下物力雖
乏然凡百用度不能節費處多獨於皇叔之身有所裁
損傷陛下孝治之美五也此臣所謂葬則為便者也荆
王於國屬最尊名位最重伏乞早令定議無使後時
脩又論葬荆王一行事劄子曰臣風聞已有聖旨荆王
葬事令三司與太常禮院及監葬官等同議減節浮費
此足見陛下厚於皇叔之恩念民惜費之意一舉而兩
得也然臣每見朝廷作事欲愛民節用而常枉費勞人
盖為議事之初不得其要或失於不精審者有四民間
不科配一也州縣供應物有定數二也送葬之人在路
禁其呼索三也州縣官吏不得過外供須以邀名譽四
也苟絶此四者則無大患矣昨京西一路遭張海驚劫
之後不可更有誅求臣今欲乞指揮三司應是合要之
物並須官給不得民間科買仍乞先將一行儀仗人馬
并送葬人等一人以上先定人數然後劄與京西令依
數供頓則可無廣費自荆王以下諸喪非至親者不必
令其自往仍乞限定人數及每人將帶隨行人數亦乞
限定凡皇親及一行官吏除宿頓合供飲食外不得數
外呼索州縣官吏亦不得於官供飲食外别以諸物獻
送權要其受獻送并呼索並以入已贓論仍乞御史裏
行一人隨行糾察其數外帶人及州縣隨順呼索獻送
物等官吏物出於已亦從違制若託以供應為名於民
間賤買及率掠者皆以枉法贓論如此防禦方可杜絶
浮費以稱陛下厚親節用之心
慶歴三年集賢校理余靖上奏曰臣伏見隂陽剋擇官
状申皇子故鄂王殮被服並取今月初四日又伏見每
年正月五日紫宸殿開宴管領契丹賀正人使切恐有
司循故事申舉以戎使為重依例作樂開宴臣身為禮
官故敢先事言之竊以故鄂王雖在襁褓是為無服之
殤其如已賜爵命當同成人之例父子天性豈能無戚
今日服之而明日宴樂情何以安且臣寮之家遭此喪
尚當給假況萬乘之主因戎狄之使不得申其私恩深
可痛也臣以為若不得已宣召與禮食而徹去聲樂親
遣大臣告諭戎使以皇帝有嗣續之痛故罷去聲樂非
有輕重於北朝也戎狄同有父子不敢以此為恨昔周
景王以子喪既葬而與宴春秋譏之以為失禮古者卿
佐之喪雖有祭祀尚猶廢樂況在親父子乎臣不勝區
區之至
太常禮院上議曰禮記父母之喪無貴賤一也又曰三
年之喪人道之至大也請不以文武品秩高下並聽終
喪時以武臣入流者雜難盡觧官詔自今三司副使已
上非領邊寄並聽終制仍續月奉武臣非在邊而願觧
官者聽凡奪情之制文臣諫舍以上牧伯刺史以上皆
卒哭後恩制起復其在切要者不候卒哭内職遭喪但
給假而已願終喪者亦聽惟京朝幕職州縣官皆觧官
行服亦有特追出者凡公除與祭
四年參知政事范仲淹奏議葬荆王疏曰昨日奉聖旨
令中書熟議荆王葬事者臣謂此議有三其一曰年歲
不利此隂陽之說也其二曰財用方困此有司之憂也
其三曰京西宼盜之後不可更有搔擾此憂民之故也
臣又别有四議乞陛下擇之其一曰諸侯五月而葬是
自古不易之典今年歲不利之說非聖人之法言也其
二曰天下財利雖困豈不能葬一皇叔耶陛下常以荆
王是太宗愛子真宗愛弟雖讒惑多端陛下仁聖力能
保全使得令終豈忍送葬之際却惜財利而廢典禮使
不得及時而葬恐未副太宗真宗之意臣為陛下惜之
豈不防天下之竊議哉更乞檢會先朝諸王之薨有無
權厝之者其三曰自来敕葬多是旋生事端呼索無算
臣請特傳聖旨令宋祁王守忠與三司使副并禮官聚
議合要物色務從簡儉畫一聞奏與降敕命依所定事
件應副更不得於敕外旋生事節枉費官物仍出聖意
特賜内藏庫錢帛若干備葬事使三司易為應副如此
則陛下孝德無虧光於史策其四曰自来勅葬枉費太
半道路供應民不聊生臣請特降嚴旨荆王二子并左
右五七人送葬外其餘婦人合存合放便與處分更不
令前去自然道路易為供頓大減冗費既減得費耗又
存得典禮此國家之正體也乞聖慈從長處分臣待罪
政府不敢不盡
七年禮官邵必上言曰古之臣子未有居父母喪而輒
與國家大祭者今但不許入宗廟至於南郊壇景靈宫
皆許行事按唐吏部所請縿服既葬公除者謂周以下
也前後相承誤以為三年之喪得吉服從祭失之甚也
又據律文諸廟享有緦麻以上喪不許執事祭天地社
稷不禁此唐之定律者不詳經典意也王制曰喪三年
不祭惟天地社稷為越紼而行事注云不敢以卑廢尊
也是指王者不敢以私親之喪廢天地社稷之祭非謂
臣下有父母喪而得從天子祭天地社稷也兼律文所
以不禁者亦止謂緦麻以上周以下故也南郊太廟俱
為吉祀奉承之意無容異禮今居父母喪不得入太廟
至南郊則為愈重朝廷每因大禮侍祠之官普有霑賚
使居喪之人得預是事是不欲慶澤之行有所不被奈
何以小惠而傷大禮近歲兩制以上並許終喪惟於武
臣尚仍舊制是亦取古之墨縗從事金革無避之義也
然於郊祀吉禮則為不可下禮院議曰郊祀大禮國之
重事百司聯職僅取濟集若居喪被起之官悉不與事
則或有妨闕但不以慘麤之容接於祭次則亦可行請
依太常新禮宗室及文武官有遭喪被起及卒哭赴朝
參者遇大朝會聽不入若緣郊廟大禮惟不入宗廟其
郊壇景靈宫得權從吉服陪位或差攝行事詔可
至和元年孫抃論温成護葬宜減損正禮疏曰臣在病
假中聞朝廷議貴妃事累具劄子論奏數日間留中不
降今制命已出必不可更生議論但臣愚深為聖朝惜
此一舉欲望陛下特降詔旨申諭四方言前追册之命
止旌褒貴妃生前勤效若挺身以衛宸極割臂以書奏
章之𩔖其將来護葬次第宜減損正禮務從簡易至於
諸般遺賞恩例並須一一檢尋國家故事施行如此則
尚可以稍救前失惟新聖德方今自秋不雨終冬無雪
春陽浸遠粟麥未敷人心皇皇疾疫相繼災異之大莫
甚於此陛下恤民勞憂國力答天意順物情在此行也
臣不勝拳拳之至
五月抃為御史中丞又論張貴妃進册皇后疏曰臣伏
見貴妃薨逝陛下以數年内助之益議欲追册后諡舉
行園陵號名既崇事體尤重參較禮典頗未合宜況自
去年秋冬至於春首雨雪不降粟麥未敷必慮百司難
為供應伏望陛下先詔大臣商𣙜次命禮官議定然後
施行所貴聖朝事典動有根據亦所以惜人力而答天
意
抃又乞改差以次臣僚監護温成皇后葬事疏曰臣伏
以國家禮制隆殺從宜本緣人情匪自天降規模法式
中外觀瞻得之則取重朝廷失之則貽誚天下臣伏覩
温成皇后禮葬初命參知政事劉沆為監護之職當時
物論或未為非今沆爰立作相謂宜立須改差奈何重
惜更張膠固不變風憲論列陛下所宜留神相臣懇辭
陛下所宜開可上守祖宗之軌範下從臣子之讜言念
公相燮理之非輕俾后妃終始之如禮伏況自啓&KR1238;祭
窆制度繩墨一切辦集定無闕事其監護職除宰相外
欲乞速賜改差以次臣僚免使虧本朝之典禮取後代
之譏議臣寫誠瀝血所難盡言伏惟陛下思之慎之特
賜采納則天下幸甚
嘉祐七年知諫院司馬光論董充媛賜諡冊禮疏曰臣
伏見充媛董氏薨追贈婉儀又贈淑妃陛下親為之輟
朝掛服羣臣進名奉慰又命有司為之定諡及行策禮
於葬日仍鹵簿外廷之議皆以為董氏名秩本微病亟
之日方拜充媛今送終之禮太為崇重臣按古者婦人
無諡近世為皇后有諡及有追加策命妃嬪以下未之
有也鹵簿本以賞軍功未嘗施於婦人唯唐平陽公主
有舉兵佐高祖定天下之功方給鼔吹後至中宗時韋
后建議妃主葬日皆給鼓吹非明王之令典不足法也
臣愚念陛下恭儉寡欲近歲以来後宫之寵絶無太盛
過分著聞於外者此四方之人所以咨嗟頌詠歸仰聖
德也不意今兹以既没之董氏而有司諂曲妄崇虚飾
以隳紊制度瀆慢名器使天下之人疑陛下隆於女寵
甚非所以益聖德也況禮數既崇則凡事所須用度益
廣今明堂大禮新畢帑藏空虚賦歛日滋元元愁困誠
不宜更崇大後宫之喪以横增煩費夫亡者雖加之虚
名盛飾豈能復知而適足以仰累聖德臣竊惜之伏望
陛下特詔有司悉罷議諡及冊禮事其葬日更不給鹵
簿凡喪事所須悉從減損不必盡一品之禮以明陛下
薄於女寵而厚於元元也
仁宗時宋祁言郭稹不應為嫁母持服状曰臣竊惟禮
者叙上下制親疎别嫌明微以為之節也故三年之喪
雖天下逹禮至於情文相稱必降殺從宜故尊有所申
則親有所屈不敢以所承之重而輕用於其私者也伏
見前祠部員外郎集賢校理郭稹生始數歲即鍾父喪
而母邊氏更適士人王渙稹煢煢孤苦以訖成立見無
伯叔又鮮兄弟奉承郭氏之祭者惟稹一身而已母邊
氏適王氏更生四子今邊不幸而訃聞稹乃觧官行服
以臣愚管見深用為疑伏見五服制度勅齊衰杖朞降
服之條曰父卒母嫁及出妻之子為母其左方注曰謂
不為父後者若為父後者則為嫁母無服今詳邊氏嫁
則從夫已安於王室死將同穴永非於郭偶而稹既為
父後則宜歸重本宗雖欲懷有慈之愛推無絶之義亦
不得為己嫁之母亢父而盡其禮也何者輕奉父統則
郭之承重更無他親備執母喪則王之主祀自有諸子
臣詳求制旨疑稹不當觧官行禮夫禮有所殺君子俯
就也誼有所斷聖人不專也況當孝治宜謹彛經伏乞
降臣此状下有司博令詳議其郭稹為父後為嫁母應
與不應觧官行三年之喪然後明垂定制俾守共規臣
偹禮官不敢寢嘿謹具状奏聞
英宗即位初殿中侍御史司馬光乞遣告哀使劄子曰
臣等竊見大行皇帝晏駕已近旬日其告哀於契丹使
人尚未進發兼聞不曾素戒使者對答繼嗣之辭臣等
竊議深恐未便何則國家既與契丹約為兄弟遭此大
喪立當訃告契丹刺探之人所在有之今天下縞素契
丹豈得不知而訃告之人尚未到彼彼謂中國有何事
故能不猜疑自古大宗無子則取於小宗以為後著在
禮典豈為國惡若契丹有問盡以實對有何所傷今問
繼嗣於使人而使人對以不知事體豈得便稳況陛下
初為皇子之時詔書已布告天下契丹安得不知今若
答以虚辭不足詐彼而適足取其笑侮耳國家自與契
丹和親以来五十有六年生民樂業今國有大故正是
隣敵闚伺之時豈可更接之失禮自生間隙臣等願朝
廷早決此議令使人晝夜兼程進發若契丹問及繼嗣
皆以實告孔子曰言忠信雖蠻貊之邦行矣臣等愚意
竊以如此為便
光乞撤去福寕殿前尼女劄子曰臣竊見大行皇帝梓
宫在福寕殿自啓菆以来每日装飾尼女置於殿前傅
以粉黛衣之綺繡状如俳優又𩔖戲劇臣不知其說果
何謂也羣臣見者無不駭異或嘆其失禮或默有譏誚
黷嫚威神莫甚於此殆非所以裨助喪容觀示萬方伏
望聖慈速令撤去孔子曰葬之以禮此孝之大也臣願
陛下因此特降聖旨下有司應將来靈駕進發以至襄
事凡儀仗送終之物有鄙俚無稽不合禮典如此之𩔖
悉宜撤去無使四方之人有所觀笑
光言遣奠劄子曰臣聞禮為人後者為之子也孔子曰
人未有自致者也必也親喪乎又曰喪事不敢不勉故
天子即位之初天下所以瞻仰而歸心者唯在執喪盡
禮而已矣恭惟仁宗皇帝舉天下而授之陛下明睿獨
斷人莫能間父母能生陛下不能使陛下貴為天子富
有四海至於萬世子孫永饗天禄皆仁宗皇帝之厚德
不可忘也今靈駕發引遠就山陵天長地久永無還期痛
毒惻怛無甚於此伏望陛下至日若聖體稍安行禮之
際威儀容止動加矜慎擗踊哭泣過於哀毁以竭孝思
之至報罔極之恩結四海之心聳萬民之望盛德本基
盡在於是不可以不嚴畏也此雖聖明所自知然臣區
區尚欲以塵露之微助山海之大庶幾萬一或有所益焉
光論虞祭劄子曰臣聞禮既葬而虞虞安也柩既藏矣
孝子不忍一日離其親恐精神彷徨無所依歸故祭以
安之也然則虞者孝子之事主人當親其禮非臣下所
得攝臣竊見今月三日虞祭百官皆入就位而哭而陛
下不親其禮使宗正卿攝事臣竊惑之伏以永昭陵距
京師猶五頓木主還未至之時不可一日不虞故使羣
臣攝事今木主已逹京師近在内殿而有司不根禮意
尚如塗中使羣臣行事於親疎之序有所不稱於哀慕
之情有所未盡臣恐聞見之人不知有司之失而歸責
於陛下今未至卒哭尚有三虞欲望自来日以後陛下
親行其禮
光又奏曰臣昨日上言虞祭者孝子之事非臣下所得
攝乞陛下親行其禮陛下不以臣言為輕以為得禮已
降聖旨依臣所奏今日禮儀既具百官在庭而陛下不
出復使宗正卿攝事在列之臣無不愕然自失且昨日
有司不為陛下設親祭之禮猶可謂之有司之失若今
日之事則咎將誰歸此皆由臣惷愚以彰陛下之過臣
之罪重惟陛下裁之臣聞易曰不遠復無祇悔元吉孔
子曰過而不改是謂過矣伏望陛下来日雖聖體小有
不康亦當勉強親行其禮以觧中外之惑
治平二年翰林學士王珪上議乞依先朝封贈期親尊
屬故事奏曰臣等謹按儀禮喪服為人後者傳曰何以
三年也受重者必以尊服服之為所後者之祖父母妻
妻之父母昆弟之子若子若子者言皆如親子也又為
人後者為其父母期傳曰何以期也不貳斬也特重於
大宗者降其小宗也又為人後者為其昆弟大功傳曰
何以大功也為人後者降其昆弟也以此觀之為人後
者為之子不敢復顧私親聖人制禮尊無二上若恭愛
之心分施於彼則不得專一於此故也是以秦漢以来
帝王有自旁支入承大統者或推尊父母以為帝后皆
見非當時取議後世臣等不敢引以為聖朝法況前代
入繼者多宫車晏駕之後援立之策或出母后或出臣
下非如仁宗皇帝年齡未衰深惟宗廟之重祇承天地
之意於宗室衆多之中簡拔聖明授以大業陛下親為
先帝之子然後繼體承祧光有天下濮安懿王雖於陛
下有天性之親顧復之恩然陛下所以負扆端冕富有
四海子子孫孫萬世相承者皆先帝之德也臣等愚淺
不逹古今切以為今日所以崇奉濮安懿王典禮宜一
依先朝封贈期親尊屬故事高官大國極其尊榮譙國
太夫人襄國太夫人仙遊縣君亦改封大國太夫人考
之古今實為宜稱
神宗熙寕元年翰林學士王珪上奏曰臣等謹按王制
喪三年不祭唯祭天地社稷為越紼而行事傳謂不敢
以卑廢尊也則居喪而可得見天地也春秋僖公三十
三年傳凡君薨卒哭而祔祔而作主特祀於主烝嘗禘
於廟杜預以謂新主既特祀於寝則宗廟四時常祀自
當如舊是則居喪而可得見宗廟也周公稱商高宗諒
隂三年不言子張疑之以問仲尼仲尼答曰何必高宗
古之人皆然高宗不云服喪三年而云諒隂三年者杜
預又謂古者天子諸侯三年之喪既葬而服除諒隂以
居心喪不與士庶同禮也然則服除之後郊廟之祭可
勿舉乎南齊以前代君嗣位或仍前郊之年或别自為
郊下有司議而王儉乃援晉宋以来皆改元即郊而不
用前郊之年又自漢文以来皆即位而謁廟至唐德宗
以後亦踰年而行郊況本朝景德二年真宗居明德皇
太后之喪既易月而服除明年遂享太廟而合祀天地
於圜丘臣等伏請皇帝將来冬至躬行郊廟之禮其服
冕車輅儀物音樂緣飾事者皆不可廢
神宗時知太常禮院蘇頌議承重法疏曰臣近因上言
臣僚家廟祠享事乞重定服紀親疎之制曰一節准五
服年月勅斬衰三年嫡孫為祖父為長子今士庶之家
子孫罕分嫡庶其相為服往往一槩以斬衰期或踰年
從吉便行嫁娶苟有犯者緣勅律不分士庶便當一列
斷罪臣以謂古者貴賤不同禮諸侯大夫世有爵禄故
有大宗小宗主祭傳重之義則喪服從而異制匹士庶
人亦何預焉何以言之謹按喪服傳曰父為長子何以
三年也正體於上又乃將所傳重也鄭康成曰重其當
先祖之正體又以其將代己為宗廟主也而經不言長
孫為祖者盖有爵土則父殁次當傳已其承重可知也
近代仕不世爵宗廟因而不立尊卑亦無所統其長子
孫與衆子孫無以異也生而情禮則一死而喪服獨異
恐非先王制禮之本意也而世俗之論乃以三年之喪
為承重故謂當服者為承重而不知為承大宗之重也
嘗聞慶歴中朝廷欲議臣僚應任子者長子長孫差優
與官餘皆降等此亦近立宗之法也然雖有此議亦不
果卒行慶歴末石中立卒未幾庶子從簡又卒嫡孫祖
仁先己服期不知後服禮官以謂宜别制斬衰嘉祐中
劉煇祖母卒自言幼孤鞠於祖母雖有諸父亦乞解官
行服禮官議煇是長孫自當承重臣竊謂祖仁官丞郎
列近職世荷賞延是亦有重可承者也煇乃庶官世又
非顯若云鞠於祖母報以三年可也有諸父在而令承
長孫重非也故熙寧八年六月詔書嫡子死無衆子者
然後嫡孫承重襲封爵者雖有衆子猶承重此明宗子
傳重正合古禮而未議無封爵者及庶人所以承重之
意故學禮者猶以為未盡也傳曰都邑之士則知尊禰
大夫及學士則知尊祖故諸侯及其太祖天子及其始
祖之所自出由是言之尊卑之禮有隆殺之異而喪服
從而為之制也明矣今服祖重者而無所以為重之義
又無大夫庶人之别是尊卑一統而貴賤同體也臣伏
覩朝廷修舉遺墜禮無不講喪服之制事干典刑有所
未明固宜稽考欲乞特詔禮官博士參議禮律若以無
封爵者無傳重之義即乞别立服制如在禮故合承重
亦乞參酌古今收族主祭之禮立為宗子繼祖有以異
於衆子孫之法及庶人與士大夫當與不當同一律頒
布天下使人知尊祖不違禮教則州郡用法斷以不疑
也臣職在守藩不當輕議禮典然麗刑讞獄亦州郡之
所得言也
神宗崩時詔禮官詳議禮部尚書韓忠彦等議朝廷典
禮時世異宜不必循古若先王之制不可盡用則當以
祖宗故事為法今言者欲令羣臣服喪三年民間禁樂
如之雖過山陵不去衰服庶協古制緣先王恤典節文
甚多必欲循古又非特如所言而已今既不能盡用則
當循祖宗故事及先帝遺制詔從其議
哲宗初即位秘書省校書郎范祖禹上疏曰臣謹案禮
喪服斬衰父傳曰為父何以斬衰也父至尊也諸侯為
天子傳曰天子至尊也君傳曰君至尊也先王制禮以
君服同於父皆斬衰三年盖恐為人臣者不以父事其
君此所以管乎人情也自上世以来未之有改至漢文
帝遺詔始令吏民三日羣臣三十六日而除後世又為
易月之制二十四日而大祥三日禫而釋服喪紀之數
尤薄於漢焉自漢以来不惟人臣無喪君之服而人君
遂亦不為三年之喪惟晉武帝以䟽素終三年其羣臣
多以為非盖諂䛕之人習於流俗而不知禮也唐之人
主無有為三年服者而三百年間議者亦未嘗及之盖
世無逹禮之士而人不知事君之義也惟國朝自祖宗
以来外廷雖用易月之制而宫中實行三年之服且易
月之制前世所以難改者以人君自不為服故也今君
上之服已如古典而臣下之禮猶依漢制是以大行在
殯而百官有司皆已復其故常容貌衣服無異於行路
之人無哀戚思慕之心豈人之性如此其薄哉由上不
為之制禮也夫衰麻哭泣孝子仁人之所以表其衷也
賢者無服則無以致其哀不肖者無服則遂忽而忘之
是以禮義偷薄忠孝陵遲則由無服以管其情也素冠
之詩刺不能三年盖為是矣且其禮之失者臣請得以
悉陳之今羣臣易月而人主實行喪故十二日而小祥
朞而又小祥二十四日而大祥再期而又大祥夫練祥
不可以有二也既以日為之又以月為之此禮之無據
者也古者再朞而大祥中月而禫禫者祭之名也非服
之色也今乃為之縿服三日然後禫此禮之不經者也
既除服矣至葬而又服之盖見梓宫不可以無服也祔
廟而後即吉纔八月矣去山陵未久也而遽純吉無所
不佩此又禮之無漸者也臣伏見大行皇帝之喪自三
月十三日服至二十八日而除羣臣衰麻纔十六日遺
詔易月因襲故事已行之禮不可追也臣愚以為過山
陵宜令羣臣朝服止如今日未除衰至朞而服之漸除
其重者再朞而又服之乃釋衰其餘則君服斯服可也
此非有所難行惟存其衰麻而已今之冠服非古之制
也至於祥不必為之服惟未純吉以至於禫然後無所
不佩則三年之制略如古矣夫衰裳不可以服勤斷以
日月而易朝服以治事誠是也然既葬而遂除之臣竊
以為太早矣孔子曰喪事不敢不勉又曰上好禮則民
莫敢不敬伏惟皇帝陛下聖政之美四方風動上順天
意下順人心書曰今王嗣厥德罔不在初於以革千餘
歲之弊正一代之禮教天下使知君臣之義其於風化
非小補也如以臣言為然乞下有司考正其禮臣又聞
儉葬者聖哲之訓也奢葬者世俗之失也宋華元厚葬
其君君子以為不臣漢世山陵多藏金寳故有張釋之
之言劉向之論世所明知也武帝在位歲久茂陵中物
無所容霍光不逹大體以厚葬為愛君無所減損從而
益之故西漢之末唯霸陵獨完葬之厚薄禍福可覩矣
臣誠知國家山陵送往儉於前代然猶以為言者欲於
儉約之制損之又損使天下知其中無所有見其中無
可欲則萬世之利也臣昔者伏見仁宗皇帝葬於昭陵
有緘封皮匣納之方中者甚多皆出於禁中人莫得而
知也臣愚以為如此之𩔖無益於先帝竊恐沿襲故事
猶或藏之推此𩔖以損之必猶有可省者也昔周太祖
將終戒世宗曰昔吾西征見唐十八陵無不發掘者此
無他惟多藏金玉故也我死當衣以紙衣歛以瓦棺勿
作石羊虎人馬惟刻石置陵前云周天子平生好儉約
遺令用紙衣瓦棺嗣天子不敢違也汝或吾違吾不福
汝周祖生於五季之末非有前聖之識而其葬乃如太
古此其智賢於秦始皇遠矣近事不遠即本朝所代也
臣以為周祖懲唐奢葬故以儉薄矯之然以天子之喪
而幾於臝葬則太偪而不可為繼今惟於儉制之中加
損約焉可也臣頃在書局未嘗敢越職言朝廷得失今
非職而言者竊以先帝之服臣子所同也先帝之葬四
海所共也臣身服先帝之服預先帝之葬知其不合於
禮而不言憂其或過於厚而不以告臣所不能己也臣
嘗采唐事為唐鑑數百篇欲獻之先帝屬先帝不豫未
及上其中一篇論厚葬一篇論喪服輒不自揆謹錄上
進庶幾觀古以知今少禆萬一焉干冒旒扆臣無任惶
懼俟罪之至
祖禹又上疏曰臣前上疏論大行皇帝喪服乞令羣臣
依典禮三年之制臣之愚見以為過山陵雖易朝服宜
存其衰麻而服乘之飾止如今日至朞年而漸變之以
至於祥禫然後全吉此非有所難行惟令有司考正之
而已今已卒哭山陵有期喪服事重道之隆汚俗之厚
薄繫焉不可不早裁定也國家承平百有餘年列聖欽
明動循典禮人倫之正朝廷之治考之前世自三代以
後未之有也惟是喪服猶依漢制遂使臣居君喪情禮
至薄後世或謂本朝無一逹禮之士臣竊惜之且在禮
臣子一也今君服於上臣除於下是有父子而未有君
臣也天子者天下之共主也故其喪使天下共服之臣
伏見朔望之禮羣臣朝服以造於先帝之殯宫是以吉
服臨喪也而人主獨以衰服在上上下異禮是以先帝
之服為人主之私喪也以吉服臨喪以先帝之服為人
主之私喪此皆禮之不安者也臣前所言君服斯服者
竊以為君臣當同服也伏惟祖宗以来此禮未改者盖
喪事常出於倉猝而有司惟舉故事因襲而行無所損
益焉今欲風天下以忠孝使民德歸厚莫若先正此禮
則衆庶曉然明於君臣之義矣夫居喪之禮衰麻本不
可以去身然而朝廷之上異於私家故古者君臣居喪
而行吉禮則釋衰而服冕既終禮則釋冕而服衰今人
君素服以聽朝羣臣朝服以治事盖亦古之遺法也臣
愚以為羣臣燕服亦宜為之制度以齊之吉禮則朝服
與燕服皆吉凶禮則朝服與燕服皆凶居喪朝服所以
從宜也而燕服有紅紫之飾則何以異於無服者乎聖
人所以制服者使民見其服而哀不忘於心也必使之
脫去朝服而猶以有喪者自處則人情不可得而忘矣
朞年之内燕服宜純縞素至小祥而漸變之古者練衣
黃裏縓緣此練之服也既小祥則燕服亦可以有色而
服乘之飾漸加以緣可也書曰三載四海遏密八音古
者禮不下庶人惟遏密三年所以為君服也詩曰溥天
之下莫非王土率土之濱莫非王臣然則民亦臣也今
附廟以後惟羣臣不舉樂而四海之内萬民得以作樂
焉此所以不知戴君之重也臣愚以為宜禁民舉樂三
年竊惟朝廷所以不循遏密之制者盖不欲使天下之
民三年不樂而為樂工者所在有之恐其失業故寧殺
禮以便民也臣以為凡天下之為俗樂者率皆游民非
良農也使之廢業三年乃所以教之使知為君之有服
也彼不為樂必有他業以養其生未必至於困窮也今
殺禮以姑息之是使人不知君臣之義也故臣以為禁
之合於禮而無傷於俗足以厚天下之情夫為國家者
以禮為急不可忽也伏望陛下幸察斷之以禮而勿疑
祖禹進故事曰永徽元年正月太宗女衡山公主應適
長孫氏有司以為服既公除欲以今秋成昏于志寧上
言漢文立制本為天下百姓公主服本斬衰縱使服隨
例除豈可情隨例改請俟三年畢成昏帝從之
臣祖禹曰書曰三載四海遏密八音君喪三年自古
以来未之有改也漢文率情變禮薄於喪紀始令吏
民三日羣臣三十六日釋服雖欲自損以便人而不
知使人入於非禮也自是以後民不知戴君之義而
嗣君遂亦不為三年之服唐之人主無能謹於禮者
故有公除而後昏亮隂而舉樂内無父子外無君臣
而欲教化行禮俗成難矣夫君者父道也臣者子道
也無君是無父也况人君而可以無父乎若君服於
内臣除於外是有父子無君臣也為國家者必勅革
漢文之薄制遵三代之隆禮教天下以方喪三年則
衆著於君臣之義也
元祐元年太常丞吕希純論司馬光薨乞罷紫宸殿稱
賀上䟽曰臣謹按禮記檀弓衛有太史曰柳莊寝疾公
曰若疾革雖當祭必告公再拜稽首請於尸曰有臣柳
莊也者非寡人之臣社稷之臣也聞之死請往春秋書
仲遂卒於垂壬午猶繹萬入去籥仲尼曰非禮也卿卒
不繹以此見古之人君聞大臣之喪雖宗廟之祭皆廢
今来宰臣司馬光其薨適在明堂散齋日内嚴父配天
國之大典固不可廢至於御樓肆赦恐亦難罷惟是紫
宸殿受賀一節緣是慶賀之事比之宗廟之祭為輕方
聖情軫悼元臣而羣臣拜舞稱慶恐於禮義人情未為
宜稱所有今来禮畢紫宸立班伏乞聖慈特賜詳酌指
揮
二年崇政殿說書程頥上奏曰臣伏覩有司排偹開樂
宴臣備員勸講職在經義輔導人主事有害義不敢不
言夫居喪用喪禮除喪用吉禮因事而行乃常道也今
若為開樂張宴則是特為一喜慶之事失禮義害人情
無大於此雖曰故事祖宗亦不盡行或以故而罷或因
事而行臣愚竊恐祖宗之意亦疑未安故也自古太平
日久則禮樂純備盖講求損益而漸至爾雖祖宗故事
固有不可改有當隨事損益者若以為皆不可改則是
昔所未遑今不復作前所未安後不得復正朝廷之事
更無損益之理得為是乎況先朝美事亦何嘗必行臣
前日所言殿上講說是也故事未安則守而不改臣前
言冬至受賀表是也臣前後累進狂言未嘗得蒙采用
而言之不已者盖職之所當不敢曠廢伏望聖慈特賜
聽納自中降旨罷開樂宴直候因事而用於義為安
歴代名臣奏議卷一百二十三
