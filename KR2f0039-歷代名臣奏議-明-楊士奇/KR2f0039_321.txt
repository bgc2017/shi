歷代名臣奏議卷三百二十一
明楊士竒等撰
禦邊
後魏宣武帝正始間議選邊戍事豫州中正袁飜議曰
臣聞兩漢警於西北魏晉備在東南是以鎮邊守塞必
寄威重伐叛柔服實賴温良故田叔魏尚聲高於沙漠
當陽鉅平績流於江漢紀籍用為美談今古以為盛德
自皇上以叡眀纂御風凝化遠威厲秋霜惠霑春露故
能使淮海輸誠華陽即序連城請面比屋歸仁懸車劒
閣豈伊曩載鼔譟金陵復在兹日然荆揚之牧宜盡一
時名望梁益之君尤須當今秀異自比緣邊州郡官至
便銓疆場統戎階當即用或值穢德凡人或遇貪家惡
子不識字民温恤之方唯知重役殘忍之法廣開戍邏
多置帥領或用其左右姻親或受人貨財請囑皆無防
寇禦賊之心唯有通商聚歛之意其勇力之兵驅令抄
掠若值彊敵即為奴虜如有執獲奪為已富其羸弱老
小之輩微觧金鐵之工少閑草木之作無不搜營窮壘
苦役百端自餘或伐木深山或耘草平陸販貿往還相
望道路此等祿既不多資亦有限皆收其實絹給其虚
粟窮其力薄其衣用其工節其食綿冬歷夏加之疾苦
死於溝瀆者常十七八焉是以吳楚間伺審此虚實皆
云粮匱兵疲易可乘擾故驅率部落屢犯疆埸頃年已
來甲胄生蟣十萬在郊千金日費為弊之深一至於此
皆由邊任不得其人故延若斯之患賈生所以痛哭良
有以也夫潔其流者清其源理其末者正其本既失之
在始庸可止乎愚謂自今以後荆揚徐豫梁益諸藩及
所統郡縣府佐統軍至于戍主皆令朝臣王公已下各
舉所知必選其才不拘階級若能統御有方清高獨著
威足臨戍信能懷遠撫循將士得其忻心不營私潤專
修公利者則就加爵賞使久於其任以時褒賚厲其忠
欵所舉之人亦垂優異奬其得士嘉其誠節若不能一
心奉公才非捍禦貪惏日富經略無聞人不見德兵厭
其勞者即加顯戮用彰其罪所舉之人隨事免降責其
謬薦罰其偽薄如此則舉人不得挾其私受任不得孤
其舉善惡既審沮勸亦明庶邊患永消譏議攸息矣
宣武帝時蠕蠕入寇詔侍中源懷征之懷至雲中蠕蠕
亡遁懷旋至恒代案視諸鎮左右要害之地可以築城
置戍之處皆量其高下揣其厚薄及儲粮積仗之宜犬
牙相救之勢凡表五十八條表曰蠕蠕不羈自古而爾
射獵為業水草為家中國患者皆斯類耳歷代驅逐莫
之能制雖北拓榆中遠臨瀚海而智臣勇將力筭俱竭
邊人頗遁中國以疲于時賢哲思造化之至理推生民
之習業量夫中夏粒食邑居之民蠶衣儒步之士邊外
荒忽無常之類雲屯烏合之徒親校短長因宜防制知
城郭之固暫勞永逸自皇魏統極都於平城威震天下
德籠宇宙今定鼎成周去北遥遠代表諸蕃北固高車
外叛尋遭旱儉戎馬甲兵十分闕八去歲復鎮陰山庶
事蕩盡遣尚書郎中韓貞宋世量等檢行要險防遏形
便謂準舊鎮東西相望今形勢相接築城置戍分兵要
害勸農積粟警急之日随便翦討如此則威形增廣兵
勢亦盛且北方沙漠夏乏水草時有小泉不濟大衆脫
有非意要待秋冬因雲而動若至冬日冰沙凝厲遊騎
之寇終不敢攻城亦不敢越城南出如此北方無憂矣
帝從之
孝明帝神龜末袁飜遷冠軍將軍涼州刺史蠕蠕主阿
那瓌後主婆羅門並以國亂來降朝廷問飜安置之所
飜表曰臣以非才忝荷邊任猥垂訪逮安置蠕蠕主阿
那瓌婆羅門等處所遠近利害之宜竊惟匃奴為患其
來久矣雖隆周盛漢莫能障服衰弱則降富彊則叛是
以方叔召虎不遑自息衞青去病勤亦勞止或修文德
以來之或興干戈以伐之而一得一失利害相侔故呼
韓來朝左賢入侍史籍謂之盛事千載以為美談至于
皇代勃興威馭四海爰在北京仍梗疆埸自卜惟洛食
定鼎伊瀍高車蠕蠕迭相吞噬始則蠕蠕衰微高車彊
盛蠕蠕則自救靡暇高車則僻遠西北及蠕蠕復振反
破高車主喪民離不絶如綫而高車今能終雪其耻復
摧蠕蠕者正由種類繁多不可頓滅故也然鬭此兩敵
即卞莊之筭得使境上無塵數十年中者抑此之由也
今蠕蠕為高車所討滅外憑大國之威靈兩主投身一
朞而至百姓歸誠萬里相屬進希朝廷哀矜剋復宗社
退望庇身有道保其妻兒雖乃遠夷荒桀不識信順終
無純固之節必有孤負之心然興亡繼絶列聖同規撫
降䘏附綿經共軌若棄而不受則虧我大德若納而禮
待則損我資儲来者既多全徙内地非直其情不願迎
送艱難而異俗難同殷鑒無遠覆車在於劉石毁轍固
不可尋且蠕蠕尚存則高車猶有内顧之憂未暇窺窬
上國若蠕蠕全滅則高車跋扈之計豈易可知今蠕蠕
雖主奔於上民散於下而餘黨實繁部落猶衆處處棋
布以望令主耳高車亦未能一時并兼盡令率附又高
車士馬雖衆主甚愚弱上不制下下不奉上唯以掠盜
為資陵奪為業河西捍禦強敵唯涼州敦煌而已涼州
土廣民稀粮仗素闕燉煌酒泉空虚尤甚若蠕蠕無復
堅立令高車獨擅北垂則西顧之憂匪旦伊夕愚謂蠕
蠕二主皆宜存之居阿那瓌於東偏處婆羅門於西裔
分其降民各有攸属那瓌住所非所經見其中事勢不
敢輒陳其婆羅門請修西海故城以安處之西海郡本
属涼州今去酒泉直北張掖西北千二百里去高車所
住金山一千餘里正是北人往来之衝要漢家行軍之
舊道土地沃衍大宜耕殖非但今處婆羅門於事為便
即可永為重戍鎮防西北宜遣一良將加以配衣粮仍
令監護婆羅門凡諸州鎮應徙之兵随宜割配且田且
戍雖外為置蠕蠕之舉内實防高車之策一二年後足
食足兵斯固安邊保塞之長計也若婆羅門能自克厲
使餘燼歸心收離聚散復興其國者乃漸令北轉徙渡
流沙即是我之外蕃高車勍敵西北之虞可無過慮如
其姦回返覆孤恩背德者此不過為逋逃之宼於我何
損今不早圖戎心一啓脫先據西海奪我險要則酒泉
張掖自然孤危長河以西終非國有不圖厥始而憂其
終噬臍之恨悔將何及愚見如允乞遣大使往涼州敦
煌及於西海躬行山谷要害之所親閱亭障遠近之宜
商量士馬校練粮仗部分見定處置得所入春西海之
間即令播種至秋收一年之食使不復勞轉輸之功也
且西海北垂即是大磧野獸所聚千百為羣正是蠕蠕
射獵之處殖田以自供籍獸以自給彼此相資足以自
固今之豫度微似小損歲終大計其利實多高車叵測
之心何足以信假令稱臣致欵正可外加優納而復内
&KR0640;彌深所謂先人有奪人之心者也時朝議是之
孝明帝時尚書左僕射拓跋暉上䟽曰安人寧邊觀時
而動頃來邊將亡遠大之略貪萬一之功楚梁之好未
聞而蠶婦之怨屢結斯乃庸人所為銳於姦利之所致
也平吳之計自有良圖不在於一城一戍也又河北數
州國之基本飢荒多年戸口流散方今境上兵復徵發
即如此日何易舉動愚謂數年以來唯宜静邊以息占
役安人勸農惠此中夏請嚴勅邊將自今有賊戍求内
附者不聽輙遣援接皆須表聞違者雖有功請以違詔
書論
隋文帝以隴西頻被寇掠甚患之彼俗不設村塢勅大
將軍賀婁子幹勒民為堡營田積榖以&KR0640;不虞子幹上
書曰比者兇寇侵擾蕩滅之期匪朝伊夕伏願聖慮勿
以為懷今臣在此觀機而作不得準詔行事且隴西河
右土曠民稀邊境未寧不可廣為田種比先屯田之所
獲少費多虚役人功卒逢踐暴屯田疎遠者請皆廢省
但隴右之民以畜牧為事若更屯聚彌不獲安只可嚴
謹斥候豈容集人聚畜請要路之所加其防守但使鎮
戍連接烽候相望民雖散居必謂無慮帝從之
唐高宗永淳中突厥圍豐州都督崔智辯戰死朝廷議
棄豐保靈夏朔州長史唐休璟以為不可上疏曰豐州
控河遏寇號為襟帶自秦漢以來常郡縣之土田良美
宜耕牧隋季喪亂不能堅守乃遷就寧慶戎人得以乘
利而交侵始以靈夏為邊唐初募人以實之西北一隅
得以完固今而廢之則河傍地復為敵有而靈夏亦不
足自安非國家利也高宗從其言
武后永昌中詔右鷹揚衞將軍王孝傑為武威道行軍
總管率西州都督唐休璟左武衞大將軍阿史那忠節
擊吐蕃大破其衆復取四鎮更置安西都護府於龜兹
以兵鎮守議者請廢四鎮勿有也右史崔融獻議曰戎
人為中國患尚矣五帝三王所不臣漢以百萬衆困平
城其後武帝赫然發憤甘心四裔張騫始通西域列四
郡据玉關斷匃奴右臂稍稍度河湟築令居以絶南羌
於是障候亭燧出長城數千里傾府庫殫士馬行人使
者歲月不絶至作皮幣筭緡法稅舟車𣙜酒酤夫豈不
懷為長久計然匃奴於是孤特遠竄遂開西域置使者
領護光武中興皆復内属至於延光三絶三通太宗文
皇帝踐漢舊跡並南山抵葱嶺剖裂府鎮烟火相望吐
蕃不敢内侮高宗時有司無狀棄四鎮不能有而吐蕃
遂張入焉耆之西長鼔右驅踰高昌歷車師鈔常樂絶
莫賀延磧以臨燉煌今孝傑一舉而取四鎮還先帝舊
封若又棄之是自毁成功而破完策也夫四鎮無守敵
兵必臨西域西域震則威憺南羌南羌連衡河西必危
且莫賀延磧袤二千里無水草若北接虜唐兵不可度
而北則伊西北廷安西諸蕃悉亡議乃格
永昌中歲以兵五百戍姚州地險瘴到屯即死蜀州刺
史張柬之論其弊曰姚州古者哀牢之舊國絶域荒外
山高水深自生人以來洎於後代不與中國交通前漢
唐蒙開夜郎滇笮而哀牢不附至光武季年始請内属
漢置永昌郡以統理之乃收其鹽布氊罽之稅以利中
土其國西通大秦南通交阯竒珍異寳進貢歲時不闕
劉備據有巴蜀常以甲兵不充及備死諸葛亮五月渡
瀘收其金銀塩布以益軍儲使張伯岐選其勁卒勇兵
以增武備故蜀志稱自亮南征而國以富饒甲兵充足
由此言之則前代置郡其利頗深今塩布之税不供珍
竒之貢不入戈戟之用不實於戎行寳貨之資不輸於
大國而空竭府庫驅率平人受役蠻夷肝腦塗地臣竊
為國家惜之漢以得利既多歷博南山涉蘭倉水更置
博南哀牢二縣蜀人愁怨行者作歌曰歷博南越蘭津
渡蘭倉為他人盖譏漢貪珍竒塩布之利而使蠻夷之
所馳役也漢獲其利人且怨歌今減耗國儲費用日廣
而使陛下之赤子身膏野草骸骨不歸老母幼子哀號
望祭於千里之外於國家無絲髮之利在百姓受終身
之酷臣竊為國家痛之往者諸葛亮破南中使其渠率
自相統領不置漢官亦不留兵鎮守人問其故亮言置
官留兵有三不易大意以置官夷漢雜居猜嫌必起留
兵運粮為患更重忽若反叛勞費更多粗設綱紀自然
久定臣竊以亮之此策妙得羈縻蠻夷之術今姚府所
置之官既無安邊静寇之心又無葛亮且縱且擒之技
唯知詭謀狡筭恣情割剥貪饕劫略積以為常扇動酋
渠遣成朋黨折支諂笑取媚蠻夷拜跪趨伏無復慙耻
提挈子弟嘯引兇愚聚會蒲博一擲累萬劒南逋逃中
原亡命有二千餘戸見散在彼州專以掠奪為業姚州
本龍朔中武陵縣主簿石子仁奏置之後長史李孝讓
辛文協並為羣蠻所殺前朝遣郎將趙武貴討擊貴及
蜀兵應時破敗噍類無遺又使將軍李義捴等往征郎
將劉惠基在陣戰死其州遂廢臣竊以諸葛亮稱置官
留兵有三不易其言乃驗至垂拱四年蠻郎將王善寶
昆州刺史㸑乾福又請置州奏言所有課稅自出姚府
管内更不勞擾蜀中及置州後錄事參軍李陵為蠻所
殺延載中司馬成琛奏請於瀘南置鎮七所遣蜀兵防
守自此蜀中騷擾于今不息且姚府捴管五十七州巨
猾遊客不可勝數國家設官分職以化俗防姦無耻無
厭狼籍至此今不問夷夏負罪並深見道路劫殺不能
禁止臣恐一朝驚擾為禍轉大伏乞省罷姚州使隸巂
府歲時朝覲同之蕃國瀘南諸鎮亦皆廢於瀘北置關
百姓自非奉使入蕃不許交通來往增巂府兵選擇清
良宰牧以統理之臣愚將為穩便
萬歲通天中發兵戍疏勒四鎮同鳳閣鸞臺平章事狄
仁傑諫曰臣聞天生四裔皆在先王封域之外故東距
滄海西隔流沙北横大漠南阻五嶺此天所以限四隅
而隔中外也自典籍所紀聲教所及三代不能至者國
家盡兼之矣此則今日之四境已逾於夏殷者也詩人
矜薄伐於太原美化行於江漢是則前代之遠裔而國
家之域中至前漢時匃奴無歲不犯邊殺略吏人後漢
則西羌侵軼漢中東寇三輔入河東上黨幾至洛陽由
此言之則陛下今日之土宇過於漢朝遠矣若其用武
荒外邀功絶域竭府庫之實以争磽确不毛之地得其
人不足以增賦獲其土不可以耕織苟求冠帶遠夷之
稱不務固本安人之術此秦皇漢武之所行非五帝三
王之事業也若使越荒外以為限竭資財以騁欲非但
不愛人力亦所以失天心也昔始皇窮兵極武以求廣
地男子不得耕於野女子不得蠶於室長城之下死者
如亂麻於是天下潰叛漢武追高文之宿憤藉四帝之
儲實於是定朝鮮討西域平南越擊匃奴府庫空虚盜
賊蜂起百姓嫁妻賣子流離於道路者萬計末年覺悟
息兵罷役封丞相為富民侯故能為天所祐也昔人有
言曰與覆車同軌者未嘗安此言雖小可以喻大近者
國家頻歲出師所費滋廣西戍四鎮東戍安東調發日
加百姓虚弊開守西域事等石田費用不支有損無益
轉輸靡絶杼軸殆空越磧踰海分兵防守行役既久怨
曠亦多昔詩人云王事靡盬不能藝稷黍豈不懷歸畏
此罪罟念彼共人涕零如雨此則前代怨思之辭也上
不是恤則政不行而邪氣作邪氣作蟲螟生而水旱起
若此雖禱祀百神不能調陰陽矣方今關東饑饉蜀漢
逃亡江淮已南徵求不息人不復業則相率為盜本根
一摇憂患不淺其所以然者皆為遠戍方外以竭中國
爭蠻貊不毛之地乖子肓蒼生之道也昔漢元納賈捐
之之謀而罷朱崖郡宣帝用魏相之策而棄車師之田
豈不欲慕尚虚名盖憚勞人力也近貞觀年中剋平九
姓冊李思摩為可汗使統諸部者盖以遠人叛則伐之
降則撫之得推亡固存之義無遠戍勞人之役此則近
日之令典綏邊之故事竊見阿史那斛瑟羅陰山貴種
代雄沙漠若委之四鎮使統諸蕃封為可汗遣禦寇患
則國家有繼絶之美荒外無轉輸之役如臣所見請捐
四鎮以肥中國罷安東以實遼西省軍費於遠方并甲
兵於塞上則恒代之鎮重而邊州之備實矣況綏撫四
裔盖防其越逸苟無侵侮之患則可矣何必窮兵黷武
與荒服計校長短哉且王者外寧必有内憂盖為不勤
修政故也伏惟陛下棄之度外無以絶域未平為念但
當勅邊兵謹守備蓄銳以待敵待其自致然後擊之此
李牧所以制匃奴也當今所要者莫若令邊城警守&KR0640;
遠斥候聚軍實蓄威武以逸代勞則戰士力倍以主禦
客則我得其便堅壁清野則寇無所得使邊人深入必
有顛躓之慮淺入必無獲虜之益如此數年可使二部
不擊而服矣
玄宗開元六年張說上書曰臣頓首死罪皇帝陛下先
帝以臣踐履忠孝使臣啟發聖眀故得侍讀春宫風承
天眷景雲中歲兼掌樞密内當沸騰之口外禦傾奪之
勢陛下監撫既安自天所祐臣協贊之意明神啓之開
元之始首典鈞軸智小任大福過災生出守三州違離
六載曲直非已昇降由人惟君知臣事不待說今改秩
邊鎮委重戎麾竊以兩蕃近和能無同異九姓遠附未
聞撫納欲賊殺無侵擾之慮保寧兩蕃受徵發之盟臣
愚料之恐未然矣何者賊殺新立必逞兵威賊兵所加
必收九姓九姓若去兩蕃摇矣九姓雖属并州節度然
共幽州密邇脫有風塵何事不至臣孰問幽州兵馬寡
弱卒欲排比未可即戎城中倉粮全無貯積設若来廹
臣實憂之伏乞聖慈深以垂意博詢舊將預為籌畫若
早圖之必無後悔且孤臣摠衆易起猜嫌寬大失濟事
之宜嚴整招怨黷之謗遠辭天聽臨路徬徨如有論告
臣身奏劾軍事者乞追臣面問對定真虚則日月無可
蔽之期幽遠有自通之望伏願留書在内時加矜察
玄宗時張九齡論東北軍未可輕動狀奏曰右高力士
宣奉勅張守珪所進送突厥生口具問知委曲故令劉
思賢去者臣等伏以北敵凶狡誠似難保其心然陛下
以恩澤懷柔歲月已久使彼輸誠頓改頑暴以事觀察
信然不虚何者昨李佺使廻敵亦具云東下中間或言
難信至今果如所說即是輸誠於國未有他詐且契丹
等翻覆或往或來今其東討雖未禀命在於遠人亦不
可責於常理若因而屠之亦便除患陛下先有聖料以
為如此臣等常竊志之固非所及今其来也若契丹等
偶勝北部勢衰因而乘之滅其大半審料必取始可決
行事若不然而軍將妄動復結大隙亦以不信為國生
患莫甚於此臣伏以在邊諸將苟利一軍便即行之以
邀榮賞不思遠計誠是大失今劉思賢往望將降書處
分守珪必為遠圖無得妄動切約諸將使知聖心縱北
廷聞之尤彰天澤未審可否謹錄狀奏聞
代宗大歷八年元載上言曰四鎮北庭既治涇州無險
要可守隴山高峻南連秦嶺北抵大河今國家西境盡
潘原而吐蕃戍摧沙堡原州居其中間當隴山之口其
西皆監牧故地草肥水美平凉在其東獨耕一縣可給
軍食故壘尚存吐蕃棄而不居每歲夏吐蕃畜牧青海
去塞甚遠若乘間築之二旬可畢移京西軍戍原州移
郭子儀軍戍涇州為之根本分兵守石門木峽漸開隴
右進達安西據吐蕃腹心則朝廷可高枕矣
九年郭子儀入朝對延英帝與語吐蕃方彊慷慨至流
涕退上書曰朔方國北門西禦戎人北虞獫狁五城相
去三千里開元天寶中戰士十萬馬三萬匹僅支一隅
自先帝受命靈武戰士從陛下征討無寧歲頃以懷恩
亂痍傷彫耗亡三分之二比天寳中止十之一今吐蕃
兼吞河隴雜羌渾之衆歲深入畿郊勢踰十倍與之角
勝豈易得邪属者敵來稱四節度將别萬人人兼數馬
臣所統士不當敵四之二馬不當敵百之二外畏内懼
將何以安臣惟陛下制勝力非不足但簡練不至進退
未一時淹師老地廣勢分願於諸道料精卒滿五萬者
列屯北邊則制勝可必竊惟河南河北江淮大鎮數萬
小者數千殫屈禀給未始蒐擇臣請追赴關中勒步隊
示金鼓則攻必破守必全長久之策也
中書侍郎同中書門下平章事陸贄論緣邊守備事宜
状奏曰右臣歷覽前代史書皆謂鎮撫四夷宰相之任
不揆闇劣屢敢上言誠以備邊禦戎國家之重事理兵
足食備禦之大經兵不理則無可用之師食不足則無
可固之地理兵在制置得所足食在歛導有方陛下幸
聽愚言先務積榖人無加賦官不費財坐致邊儲數逾
百萬諸鎮收糴今已向終分貯軍城用防艱急縱有寇
戎之患必無乏絶之憂守此成規以為永制恒收冗費
益贍邊農則更經二年可積十萬人三歲之糧矣足食
之原粗立理兵之術未精敢試籌量庶備採擇伏以戎
狄為患自古有之其於制禦之方得失之理備存史籍
可得而言大抵尊即序者則曰非德無以化要荒曾莫
知威不立則德不能馴也樂武威者則曰非兵無以服
凶獷曾莫知德不修則兵不可恃也務和親者則曰要
結可以睦鄰好曾莫知我結之而彼復觧之也美長城
者則曰設險可以固邦國而扞寇讎曾莫知力不足而
人不堪則險之不能恃城之不能有也尚薄伐者則曰
驅遏可以禁侵暴而省征徭曾莫知兵不銳壘不完則
遏之不能勝驅之不能去也議邊之要略盡於斯雖互
相譏評然各有偏駁聽一家之說則理例可徵考歷代
所行則成敗異效是由執常理以御其不常之勢徇所
見而昧於所遇之時夫中夏有盛衰四裔有強弱事機
有利害措置有安危故無必定之規亦無長勝之法夏
后以序戎而聖化茂古公以避狄而王業興周城朔方
而玁狁攘秦築臨洮而宗社覆漢武討匃奴而貽悔太
宗征突厥而致安文景約和親而不能弭患於當年宣
元弘撫納而足以保寕於累葉盖以中夏之盛衰異勢
四裔之強弱異時事機之利害異情措置之安危異便
知其事而不度其時則敗附其時而不失其稱則成形
變不同胡可專一夫以中國強盛四裔衰微而能屈膝
稱臣歸心受制拒之則阻其嚮化滅之則類於殺降安
得不存而撫之即而序之也又如中國強盛四裔衰微
而尚棄信扞盟蔑恩肆毒諭之不變責之不懲安得不
取亂推亡息人固境也其有遇中國喪亂之弊當四裔
強盛之時圖之則彼釁未萌禦之則我力不足安得不
卑詞降禮約好通和啗之以利以引其懽心結之以親
以紓其交禍縱不必信且無大侵雖非御戎之善經盖
時事亦有不得已而然也儻或夷夏之勢強弱適同撫
之不寧威之不靖力足以自保勢不足以出攻安得不
設險以固軍訓師以待寇來則薄伐以遏其深入去則
攘斥而戒於遠追雖非安邊之令圖盖勢力亦有不得
已而然也故夏之即序周之扞攘太宗之翦亂皆乘其
時而善用其勢者也古公之避狄文景之和親神堯之
降禮皆順其時而不失其稱者也秦皇之長城漢武之
窮討皆知其事而不度其時者也向若遇孔熾之勢行
即序之方則見侮而不從矣乘可取之資懷畏避之志
則失機而養寇矣有攘却之力用和親之謀則示弱而
勞費矣當降屈之時務翦伐之略則召祻而危殆矣故
曰知其事而不度其時則敗附其時而不失其稱則成
是無必定之規亦無長勝之法得失著效不其然歟至
於察安危之大情計成敗之大數百代之不變易者盖
有之矣其要在於失人肆慾則必蹷任人從衆則必全
此乃古今所同而物理之所一也國家自祿山搆亂肅
宗中興撤邊脩以靖中邦借外威以寧内難於是吐蕃
乘釁吞噬無厭廻紇矜功馮淩亦甚中國不遑振旅四
十餘年使傷耗遺甿竭力蠺織西輸賄幣北償馬資尚
不足塞其煩言滿其驕志復又遠徵士馬列戍疆陲猶
不能遏其奔衝止其侵侮小入則驅略黎庶深入則震
驚邦畿時有議安邊之策者多務於所難而忽於所易
勉於所短而略於所長遂使所易所長者行之而其要
不精所難所短者圖之而其功靡就憂患未弭職斯之
由夫制敵行師必量事勢勢有難易事有後先力大而
敵脆則先其所難是謂奪人之心暫勞而久逸者也力
寡而敵堅則先其所易是謂固國之本觀釁而後動者
也頃属多故人勞未瘳而欲廣發師徒深踐寇境復其
侵地攻其堅城前有勝負未必之虞後有餽運不繼之
患儻或撓敗適所以啟戎心而挫國威以此為安邊之
謀可謂不量事勢而務於所難矣天之授者有分事無
全功地之産者有物宜無兼利是以五方之俗長短各
殊長者不可踰短者不可企勉所短而校其所長必殆
用所長而乘其所短必安強者乃以水草為邑居以射
獵供飲茹多馬而尤便馳突輕生而不計敗亡此外裔
之所長也外裔之所長乃中國之所短而欲益兵蒐乘
角力爭驅交鋒原野之間決命尋常之内以此為禦寇
之術可謂勉所短而校其所長矣務所難勉所短勞費
百倍終於無成雖果成之不挫則廢豈不以越天授而
違地産虧時勢以反物宜者哉將欲去危就安息費從
省在其慎守所易精用所長而已若乃擇將吏以撫寧
衆庶修紀律以訓齊師徒耀德以佐威能邇以柔遠禁
侵掠之暴以彰吾信抑攻取之議以安戎心彼求和則
善待而勿與結盟彼為寇則嚴備而不務報復此當今
之所易也賤力而貴智惡殺而好生輕利而重人忍小
以全大安其居而後動俟其時而後行是以修封疆守
要害壍蹊隧壘軍營謹禁防明斥候務農以足食練卒
以蓄威非萬全不謀非百剋不鬪寇小至則張聲勢以
遏其入寇大至則謀其大以邀其歸據險以乘之多方
以悞之使其勇無所加衆無所用掠則靡獲攻則不能
進有腹背受敵之虞退有首尾難救之患所謂乘其弊
不戰而屈人之兵此中國之所長也我之所長乃外裔
之所短我之所易乃外裔之所難以長制短則用力寡
而見功多以易敵難則財不匱而事速就捨此不務而
反為所乘斯謂倒持戈矛以鐏授宼者也今則皆務之
矣然猶守封未固寇戎未懲者何也其病在於謀無定
用衆無適從所任不必才才者不必任所聞不必實實
者不必聞所信不必誠誠者不必信所行不必當當者
未必行故令措置乖方課責虧度財匱於兵衆力分於
將多怨生於不均機失於遥制臣請為陛下粗陳六者
之失惟明主慎聽而熟察之臣聞工欲善其事必先利
其器武欲勝其敵必先練其兵練兵之中所用復異用
之於救急則權以紓難用之於暫敵則緩以應機故事
有便宜而不拘常制謀有竒詭而不徇衆情進退死生
唯將所命此所謂攻討之兵也用之於屯戍則事資可
久勢異從權非物理所愜不寧非人情所欲不固夫人
情者利焉則勸習焉則安保親戚則樂生顧家業則忘
死故可以理術馭不可以法制驅此所謂鎮守之兵也
夫欲備封疆禦外裔非一朝一夕之事固當選鎮守之
兵以置焉古之善選置者必量其性習辨其土宜察其
技能知其欲惡用其力而不違其性齊其俗而不易其
宜引其善而不責其所不能禁其非而不處其所不欲
而又類其部伍安其室家然後能使之樂其居定其志
奮其氣勢結其恩情撫之以惠則感而不驕臨之以威
則肅而不怨靡督課而人自為用弛禁防而衆自不㩦
故出則足兵居則足食守則固戰則強其術無他便於
人情而已矣今者散徵士卒分戍邊陲更代往来以為
守&KR0640;是則不量性習不辨土宜邀其所不能強其所不
欲求廣其數而不考其用將致其力而不察其情斯可
以為羽衞之儀而無益於&KR0640;禦之實也何者窮邊之地
千里蕭條寒風裂膚驚沙慘目以水草為居邑以戰鬭
為嬉遊晝則荷戈而耕夜則倚烽而覘日有剽害之慮
永無休暇之虞地惡人勤於斯為甚自非生於其域習
於其風幼而覩焉長而安焉不見樂土而不遷焉則罕
能寧其居而狎其敵也關東之壤百物阜殷從軍之徒
尤被優養慣於温飽狎於歡康比諸邊隅若異天地聞
絶塞荒陬之苦則辛酸動容聆強蕃勁敵之名則懾駭
奪氣而乃使之去親族捨園廬甘其所辛酸抗其所懾
駭將冀為用不亦疎乎矧又有休代之期無統帥之馭
資奉若驕子姑息如倩人進不邀之以成功退不處之
以嚴憲其來也咸負得色其止也莫有固心屈指計歸
張頥待飼僥倖者猶患還期之賖緩恒念戎醜之充斥
王師挫傷則將乘其亂離布路東潰情志且爾得之奚
為平居則殫耗資儲以奉浮冗之衆臨難則投棄城鎮
以摇遠近之心其弊豈唯無益哉固亦將有所撓也復
有抵犯刑禁謫徙軍城意欲增戸實邊兼令展效自贖
既是無良之類且加懷土之情思亂幸災又甚戍卒適
足煩於防衞諒無望於功庸雖前代時或行之固非良
筭之可遵者也復有擁旄之帥身不臨邊但分偏師俾
守疆埸大抵軍中壯銳元戎例選自随委其疲羸乃配
諸鎮節將既居内地精兵祗備紀綱遂令守要禦衝恒
在寡弱之卒寇戎每至力勢不支入壘者纔足閉關在
野者悉遭劫執資其芟蹂盡其搜敺比及都府聞知敵
已剋獲旋返且安邊之本所切在兵理兵若斯可謂措
置乖方矣夫賞以存勸罰以示懲勸以懋有庸懲以威
不恪故賞罰之於馭衆也猶繩墨之於曲直權衡之揣
重輕輗軏之所以行車銜勒之所以服馬也馭衆而不
用賞罰則善惡相混而能否莫殊用之而不當功過則
姦妄寵榮而忠實擯抑夫如是若聰明可衒律度無章
則用與不用其弊一也自頃權移於下柄失於朝將之
號令既鮮克行之於軍國之典常又不能施之於將務
相遵養苟度歲時欲賞一有功翻慮無功者反側欲罰
一有罪復慮同惡者憂虞罪以隠忍而不彰功以嫌疑
而不賞姑息之道乃至於斯故使忘身效節者獲誚於
等夷率衆先登者取怨於士卒僨軍蹙國者不懷於愧
畏緩救失期者自以為智能襃貶既闕而不行稱毁復
紛然相亂人雖欲善誰為言之況又公忠者直已而不
求於人反罹困厄敗撓者行私而苟媚於衆例獲優崇
此義士所以痛心勇夫所以觧體也又有遇敵而所守
不固陳謀而其效靡成將帥則以資粮不足為詞有司
復以供給無闕為觧既相執證理合辨明朝廷每為含
糊未嘗窮究曲直措理者含聲而靡訴誣善者罔上而
不慙馭將若斯可謂課責虧度矣課責虧度措置乖方
將不得竭其才卒不得盡其力屯集雖衆戰陣莫前敵
每越境横行若涉無人之地逓相推倚無敢誰何虚張
聲勢上聞則曰兵少不敵朝廷莫之省察唯務徵發益
師無裨&KR0640;禦之功重增供億之弊閭井日耗徵求日繁
以編戸傾家破産之資兼有司㩁塩稅酒之利摠其所
入半以事邊制用若斯可謂財匱於兵衆矣今四夷之
最強盛為中國甚患者莫大於吐蕃舉國勝兵之徒纔
當中國十數大郡而已其於内虞外備亦與中國不殊
所能寇邊數則盖寡且又器非犀利甲不堅完識迷韜
鈴藝乏趫敏動則中國懼其衆而不敢抗静則中國憚
其強而不敢侵厥理何哉良以中國之節制多門蕃部
之統帥專一故也夫統帥專一則人心不分人心不分
則號令不貳號令不貳則進退可齊進退可齊則疾徐
如意疾徐如意則機會靡愆機會靡愆則氣勢自壯斯
乃以少為衆以弱為強變化翕闢在於反掌之内是由
臂之使指心之制形若所任得人則何敵之有夫節制
多門則人心不一人心不一則號令不行號令不行則
進退難必進退難必則疾徐失宜疾徐失宜則機會不
及機會不及則氣勢自衰斯乃勇廢為尫衆散為弱逗
撓離析兆乎戰陣之前是由一國三公十羊九牧欲令
齊肅其可得乎開元天寳之間控禦西北兩蕃唯朔方
河西隴右三節度而巳猶慮權分勢散或使兼而領之
中興已來未遑外討僑穎四鎮於安定權附隴右於扶
風所當西北兩蕃亦朔方涇原隴右河東四節度而已
關東戍卒至則属焉雖委任未盡得人而措置尚存典
制自頃逆泚誘涇原之衆叛懷光汙朔方之軍割裂誅
鋤所餘無幾而又分朔方之地建牙擁節者凡三使焉
其餘鎮軍數且四十皆承特詔委寄各降中貴監臨人
得抗衡莫相禀属每候邊書告急方令計會用兵既無
軍法下臨唯以客禮相待是乃從容拯溺揖讓救焚冀
無阽危固亦難矣夫兵以氣勢為用者也氣聚則盛散
則消勢合則威析則弱今之邊備勢弱氣消建軍若斯
可謂力分於將多矣理戎之要最在均齊故軍法無貴
賤之差軍實無多少之異是將所以同其志而盡其力
也如有誘其志意勉其藝能則當閱其才程其勇校其
勞逸度其安危明申練覈優劣之科以為衣食等級之
制使能者企及否者息心雖有厚薄之殊而無觖望之
釁盖所謂日省月試餼廪稱事如權量之無情於萬物
人莫不安其分而服其平也今者窮邊之地長鎮之兵
皆百戰傷夷之餘終年勤苦之劇角其所能則練習度
其所處則孤危考其服役則勞察其臨敵則勇然衣粮
所給唯止當身例為妻子所分常有凍餒之色而關東
戍卒歲月踐更不安危城不習戎備怯於應敵懈於服
勞然衣粮所頒厚踰數等繼於茶藥之饋益以蔬醬之
資豐約相形縣絶斯甚又有素非禁旅本是邊軍將校
詭為媚詞因請遥隸神策不離舊所唯改虚名其於廪
賜之饒遂有三倍之益此則儔類所以忿恨忠良所以
憂嗟疲人所以流亡經費所以褊匱夫事業未異而給
養有殊人情不能甘也況乎矯佞行而廪賜厚績藝劣
而衣食優苟未忘懷孰能無愠不為戎首則巳可嘉而
欲使其協力同心以攘寇難雖有韓白孫吳之將臣知
其必不能焉養士若斯可謂怨生於不均矣凡欲選任
將帥必先考察行能然後指以所授之方語以所委之
事令其自揣可否自陳規模須某色甲兵藉某人參佐
要若干士馬用若干資粮某處置營某時成績始終要
領悉俾經綸於是觀其計謀校其聲實若謂材無足取
言不可行則當退之於初不宜貽慮於其後也若謂志
氣足任方略可施則當要之於終不宜掣肘於其間也
夫如是則疑者不使使者不疑勞神於選才端拱於委
任既委其事既足其求然後可以覈其否臧行其賞罰
受其賞者不以為濫當其罰者無得而辭付授之柄既
專苟且之心自息是以古之遣將帥者君親推轂而命
之曰自閫以外將軍裁之又賜鈇鉞示令專斷故軍容
不入國國容不入軍將在軍君命有所不受誠謂機宜
不可以遠決號令不可以兩從未有委任不專而望其
剋敵成功者也自頃邊軍去就裁斷多出宸衷選置戎
臣先求易制多其部以分其力輕其任以弱其心雖有
所懲亦有所失遂令分閫責成之義廢死綏任咎之志
衰一則聽命二亦聽命爽於軍情亦聽命乖於事宜亦
聽命若所置將帥必取於承順無違則如斯可矣若有
意乎平兇靖難則不可也夫兩疆相接兩軍相持事機
之來間不容息蓄謀而俟猶恐失之臨時始謀固已疎
矣況乎千里之遠九重之深陳述之難明聽覽之不一
欲其事無遺策雖聖者亦有所不能焉設使謀慮能周
其如權變無及強敵馳突迅如風飈馹書上聞旬月方
報守土者以兵寡不敢抗敵分鎮者以無詔不肻出師
逗留之間寇已奔逼託於救援未至各且閉壘自全牧
馬屯牛鞠為椎剽嗇夫樵婦罄作俘囚雖詔諸鎮發兵
唯以虚聲應援互相瞻顧莫敢遮邀敵既縱掠退歸此
乃陳功告捷其敗喪則減百而為一其捃獲則張百而
成千將帥既幸於摠制在朝不憂罪累陛下又以為大
權由己不究事情用師若斯可謂機失於遥制矣理兵
而措置乖方馭將而賞罰虧度制用而財匱建軍而力
分養士而怨生用師而機失此六者疆埸之蟊賊軍旅
之膏肓也蟊賊不除而但滋之以糞溉膏肓不療而苟
啗之以滑甘適足以飬其害速其災欲求稼穡豐登膚
革充美固不可得也臣愚謂宜罷諸道將士番替防秋
之制率因舊數而三分之其一分委本道節度使募少
壯願住邊城者以徙焉其一分則本道但供衣粮委關
内河東諸軍州募蕃漢子弟願傅邊事者以給焉又一
分亦令本道但出衣粮加給應募之人以資新徙之業
又令度支散於諸道和市耕牛雇召工人就諸軍城繕
造器具募人至者每家給耕牛一頭又給田農水火之
器皆令充&KR0640;初到之歲與家口二人粮并賜種子勸之
播植待經一稔俾自給家若有餘粮官為收糴各酬倍
價務奬營田既息踐更徵發之煩且無幸災苟免之弊
宼至則人自為戰時至則家自力農是乃兵不得不強
食不得不足與夫倏來忽往豈可同等而論哉臣又謂
宜擇文武能臣一人為隴右元帥應涇隴鳳翔長武城
山南西道等節度管内兵馬悉以属焉又擇一人為朔
方元帥應鄜坊邠寧靈夏等節度管内兵馬悉以属焉
又擇一人為河東元帥河東振武等節度管内兵馬悉
以属焉三帥各選臨邊要會之州以為理所見置節度
有非要者随所便近而併之唯元帥得置統軍餘並停
罷其三帥部内太原鳳翔等府及諸郡戶口稍多者慎
柬良吏以為尹守外奉師律内課農桑俾為軍糧以壯
戎府理兵之宜既得選帥之道既明然後減姦濫虚浮
之費以豐財定衣糧等級之制以和衆弘委任之道以
宣其用縣賞罰之典以考其成而又慎守中國之所長
謹行當今之所易則八利可致六失可除如是而戎狄
不威懷疆埸不寧謐者未之有也諸侯軌道庶類服從
如是而教令不行天下不理者亦未之有也以陛下之
英聖人心之思安四方之小休兩宼之方靜加以頻年
豐稔所在積糧此皆天贊國家可以立制垂統之時也
時不久居事不常兼已過而追雖悔無及明主者不以
言為罪不以人廢言罄陳狂愚惟所省擇謹奏
䞇又請邊城貯&KR0640;米粟等狀奏曰右兵之所屯食最為
急若無儲蓄是棄封疆自昔敗亂之由多因餽餉不足
臣以任當體國職合分憂奏減河運脚錢用充軍鎮和
糴幸蒙聖恩允許又属頻歲順成二年之間緣邊諸軍
共計收糴米粟一百八十餘萬石準元勅各委當道節
度及監軍中使度支知廵院官同勾當檢納仍以貯備
軍粮為名非緣城守乏絶及不承别勅處分並不得輙
有費用若能堅守此制有用随即却填則是邊城當貯
十五萬人一歲之粮以為急難之&KR0640;永無縣絶足固軍
情去歲版築五原大興師旅所司素無偹擬臨事支計
缺然齎送悉貸此粮乃得軍行辦集過事之後准勅合
填迨今二年竟不支遣加以諸鎮軍食例皆缺供及其
告急工聞宣旨下廹則又請貸貯粟以充將士月粮既
務廢隳且無愧畏所未匱竭其能幾何夫栽植至難毁
拔至易古人以樹楊為喻能不為之歎惜哉況水旱流
行固宜有備戎狄為患可不為虞將欲安邊先宜積榖
今當歲稔合益軍儲反罄聚蓄之資用供朝夕之費倘
遇灾難則如之何惟陛下詳思後圖不貽他日所悔臣
之願也疆埸之幸也不勝區區慮患之意謹冒昧以聞
䞇又請邊鎮儲粮狀奏曰臣伏見陛下每垂睿心經略
邊境增築城壘加置戍兵至於春秋衣裝歲時宴犒先
後遲速悉由宸衷其為憂勤可謂至矣其為資費亦以
多矣盖以安人固國不憚煩勞此誠慎慮之深者也然
於儲蓄大計則未降意良圖但任有司随月供應近歲
蕃戎小息年榖屢登所支軍粮猶有匱乏邊書告闕相
繼于朝儻遇水旱為災粟糴翔貴兇醜匪茹寇擾淹時
負輓力殫或饋餉路絶則戍兵雖衆不足恃城壘雖固
不足居是使積年完聚之勞適資一夕潰敗之辱此乃
理有必至而事無幸濟者也臣竊為陛下惜之軍志曰
雖有石城十仞湯池百步無粟不能守也故晁錯論安
邊之策要在積榖充國建破羌之議先務屯田歷代制
禦四夷常為國之大事勇者奮其力智者貢其謀攻守
異宜盛衰殊勢柔服而不勞師旅者則常聞之矣屯師
而不務農食者未嘗有焉今陛下廣徵甲兵分守城鎮
除所在營田稅畆自供之外仰給於度支者尚八九萬
人千里饋粮涉履艱險運米一斛達于邊軍遠或費錢
五六千近者猶過其半犯雪霜皸瘃之苦冒盜賊剽掠
之虞四時之間無日休息傾財用而竭物力猶苦日給
之不充其於儲蓄以備非常固亦絶意而不暇思也夫
屯兵守土以備寇戎至而無粮守必不固矣遇寇不守
則如勿屯平居有殘人耗國之煩臨難有啟敵納侮之
禍所養非所用所失非所虞以為制&KR0640;之規臣竊謂疎
矣
貞元十三年上以方渠合道木波皆吐蕃要路欲城之
使問邠寧節度使楊朝晟須幾何兵對曰邠寧兵足以
城之上曰嚮城塩州用兵七萬今三城尤逼敵境如此
何也對曰今發本鎮兵不旬日至出其不意而城之敵
謂吾衆不減七萬不敢輕來不過三旬吾城已畢敵雖
至城旁草盡不能久留敵退則運芻粮以實之此萬全
之策也若大集諸道兵踰月始至敵亦集衆而來與我
爭戰勝負未可知何暇築城哉上從之朝晟分軍為三
各築一城三日三城成朝晟軍還至馬嶺吐蕃始出追
之相距數日而去朝晟遂城馬嶺而還
德宗時兩河罷兵轉運使韓滉上言吐蕃盜河湟久近
歲濅弱而西廹大食北抗回鶻東抗南詔分軍外戰兵
在河隴者不過五六萬若朝廷命將以十萬衆城涼鄯
洮渭各置兵二萬為守禦臣請以本道財賦饋軍給三
年費然後營田積粟且耕且戰則河隴之地可翹足而
復帝善其言
憲宗元和八年振武河溢毁受降城節度使李光進奏
請修城兼理河防李吉甫請徙於天德故城以避河患
李絳盧坦以為受降城張仁愿所築當磧口據虜要衝
美水草守邊之利地欲避河患退二三里可矣天德故
城僻處确瘠烽候不相應接虜忽唐突勢無由知是無
故而蹙國二百里也城使周懷義奏利害與坦絳同上
卒用吉甫策以受降城騎士隸天德軍李絳言於上曰
邊兵徒有其數而無其實將帥但緣私役使聚其貨財
以結權倖而已未嘗訓練以備不虞此不可不於無事
之時豫留聖意也受降兵籍舊四百人及天德交兵纔
五十人噐械一弓而已故絳言及之
元和九年李吉甫奏開元中置宥州以領降戶寳應以
來因循遂廢今請復之以備回紇撫黨項上從之先是
回紇屢請昏朝廷以費廣未許李絳言回紇凶強不可
無&KR0640;淮西窮蹙事要經營萬一北方有警則非步騎數
萬不足抗禦而淮西遺黨復延歲月之命為國家費豈
特降主之比上不聽
憲宗時宰臣李絳嘗因延英論及邊事上言曰自古及
今邊人與中國並雖代有衰盛強弱然常須邊境備擬
烽候精明雖繫頸屈膝而亭障未嘗一日弛其備也何
邊人強横負力怙氣不懷恩義不踐誓盟故強則寇
掠弱則卑伏此其天性也是以聖王以荒忽無常待之
其至也則驅除之其去也則嚴備之今北敵蕃臣復多
歷年載雖實有功於國家報之以厚施者已倦求者未
厭滿其意則曰事當宜爾悍氣益驕酌其中則曰效之
難圖怨辭立至故印馬益廣望價轉多無厭之心實難
為足若不如此異日必有不顧恩德為患封疆寇至而
謀事則不及矣今西北兩都皆無備擬兵但虚數坐盜
衣糧將無成效歲邀官爵衣甲噐械之類破官錢空有
其名部伍訓練之方務酒樂都亡其制古者兵無二事
志在殺敵將無異望專在誅寇噐用犀利斥候精明若
有煙塵務為力戰若無警急即營生業今則不然戰士
採拾以供上命惟責程課不卹饑寒主將刻削以結内
寵不輯戎事惟濟己身今戎狄繼来婚嫁於國情實巨
細必知邊塞空虚有無咸悉至於山川要害道途險易
已皆探知熟習委曲諳識脫或見利忘義因便乘間風
塵暴至羽檄交馳急詔徵兵無及係纍之苦閉壁逃禍
寧救驅掠之災使邊人仰天而呼望國而泣蓄甲不足
以衞疆埸命將不足以扼寇讎此聖主所宜圖之不可
忘於終食之間也伏望詔勅邊鎮節度俾其虚實有無
少闕事宜分析聞奏仍請於八座丞郎兩省中選擇公
忠清幹不撓之臣奉使各與大鎮節度使各與點閱軍
中訪問事理一時上聞然後申明制度增緝募兵謹其
殿最行其賞罰罪在不捨刑罰必加功有可褒爵賞必
及如此則陛下高枕邊人永寧古人曰備豫不虞有&KR0640;
無患此經國之常制也上驚曰今邊上豈如此空虚也
卿等便令點撿切為殿最時天德軍中城舊属振武有
鎮兵四百人其時却割属天德軍交割惟有十人并軍
將在此其器械惟有弓一張餘可知也數月後李絳罷
相遂因循舊弊
元和中左拾遺元稹論西戎表奏曰臣蒙恩顧問竊見
陛下患戎之意深矣自貞元以來國家所以甘億兆之
費於塞下盖以犬戎有侵軼之患而邊人思守禦之利
也然而河湟之地日削田萊之業日空塞下之人日亡
戎狄之心日熾若此非他不得備之之術也且臣聞之
君之命帥帥之命將將之使卒猶心之使臂臂之使指
然後敵可擒而軍可制也今之屯戍者則不然衆其城
堡異其師長獲一馬則圖功虜一戎則告捷至於屠縣
道掠萬人則曰力弱不足以應敵援寡不足以摧凶苟
謹閉繕完不失其守者則朝廷議賞之不給又孰肯摧
鋒刃冒殊死而出入於係虜哉此又非他衆分力散而
責師之刑無所加也而又加之以為農者不教戰屯聚
者不兼農寇至則卒伍被甲而乘城野人空拳以應敵
此又耕戰之術不修而屯聚之方太逸也今夫邠岐汧
隴之地皆后稷公劉之所理也土宜植物人務稼穡陛
下誠能使本道節制廣於荒隙大建屯田塞下諸軍除
使令守防之外一切出之於野限人名田復其租入然
後因其阡陌制之閭井因其卒伍樹之師長固其塍塹
以&KR0640;不虞戎人適至則有連阡接畛之兵戎騎纔歸則
復耰鋤穫耨之事若此則曩時之聚食者盡歸之於服
勤之農矣前此之係虜者盡化為守禦之兵矣三五年
間塞下有相因之粟邊人無侵軼之虞陛下又董之以
良帥威之以必刑則彼瑣瑣之戎陛下將署其君長征
其牛羊振威以擒之可也布德以懷之可也又何必詢
王恢使蘇武用晁錯訪婁敬而後復河湟稱即叙哉此
備戎之大略也方今猶有急於此者臣敢冒昧殊死而
言之臣聞善奕棋者將劫其棋必固其羸是以敵可殺
而地不危今庸蜀有犬吠之驚南蠻絶貢誠之路陛下
又輟邊將以統問罪之師脫或部落瓦全稽天討兵
連不解綿夏涉秋則戎人乘釁啓心之日也陛下其圖
之臣無任懇款憂邊之至
杜佑拜司徒封岐國公黨項陰導吐蕃為亂諸將邀功
請討之佑以為無良邊臣有為而叛即上疏曰昔周宣
中興獫狁為害追之太原及境而止不欲弊中國怒遠
夷也秦恃兵力北拒匃奴西逐諸羌結怨階亂實生謫
戍盖聖王之治天下惟欲綏靜生人西至於流沙東漸
于海在北與南止存聲教豈疲内而事外耶昔馮奉世
矯詔斬莎車王傳首京師威震西域宣帝議加爵土蕭
望之獨謂矯制違命雖有功不可為法恐後奉使者為
國家生事異域北突厥默啜寇害中國開元初郝靈伶
捕斬之自謂功莫與二宋璟慮邊臣由此邀功但授郎
將而已由是訖開元之盛不復議邊中國遂安此成敗
鑒戒之不遠也黨項小蕃與中國雜處間者邊將侵刻
利其善馬子女斂求繇役遂致叛亡與西北二陲相誘
盜邊傳曰遠人不服則修文德以來之管仲有言國家
無使勇猛者為邊境此誠聖哲識微知著之略也今戎
部方彊邊&KR0640;未實誠宜慎擇良將使之完輯禁絶誅求
示以信誠來則懲禦去則謹備彼當懷柔革其姦謀何
必亟興師役坐取勞費哉帝嘉納之
穆宗立時吐蕃寇邊西北騷然又略雅州劒南節度使
王涯調兵拒之上言蜀有兩道直擣敵腹一繇龍川清
川以抵松州一繇綿州威蕃柵抵棲雞城皆敵險要地
臣願不愛金帛使信臣持節與北敵約曰能發兵深入
者殺某人取某地受其賞開懷以示之所以要約諄熟
異它日者則匃奴之銳可出西戎之力衰矣帝不報敵
長慶四年上命李德裕修塞清溪關以斷南詔入寇之
路德裕上言通蠻細路至多不可塞惟重兵鎮守可保
無虞時北兵皆歸本道惟河中陳許三千人在成都有
詔來年亦歸蜀人忷懼德裕奏乞鄭滑五百人陳許千
人以鎮蜀且言蜀兵脆弱新為蠻宼所困皆破膽不堪
征戍若北兵盡歸則與杜元穎時無異朝廷建言罷兵
盖由禍不在身望人責一狀留入堂案他日敗事不可
令臣獨當國憲朝廷皆從其請
歷代名臣奏議卷三百二十一
