歴代名臣奏議卷二百二十六
明楊士竒等撰
征伐
周穆王將征犬戎祭公謀父諫曰不可先王耀德不觀兵
夫兵戢而時動動則威觀則玩玩則無震是故周文公之
頌曰載戢干戈載櫜弓矢我求懿德肆于時夏允王保之
先王之於民也茂正其德而厚其性阜其財求而利其器
用明利害之鄉以文脩之使之務利而辟害懷德而畏威
故能保世以滋大昔我先王世后稷以服事虞夏及夏之
衰也棄稷不務先王不窟用失其官而自竄扵戎狄之間
不敢怠業時序其德遵脩其緒脩其訓典朝夕恪勤守以
敦篤奉以忠信奕世載德不忝前人至于文王武王昭前
之光明而加之以慈和事神保民無不欣喜商王帝辛大
惡于民庶民不忍訢戴武王以致戎于商牧是故先王非
務武也勤恤民𨼆而除其害也夫先王之制邦内甸服邦
外侯服侯衛賓服夷蠻要服戎翟荒服甸服者祭(韋昭曰供日祭)
侯服者祀(韋昭曰供月祀)賓服者享(韋昭曰供時享)要服者貢(韋昭曰供歲貢)荒
服者王(韋昭曰王王事天子也)日祭月祀時享歲貢終王先王之順
祀也有不祭則脩意有不祀則脩言有不享則修文有不
貢則脩名有不王則脩德序成而有不至則脩刑於是有
刑不祭伐不祀征不享讓不貢告不王於是有刑罰之辟
有攻伐之兵有征討之備有威讓之命有文告之辭布令
陳辭而有不至則增脩於德無勤民於遠是以近無不聽遠
無不服今自大畢伯士之終也犬戎氏以其職来王天
子曰予必以不享征之且觀之兵無乃廢先王之訓而
王幾頓乎吾聞犬戎樹敦(樹立也言犬戎之性敦篤也)率舊德而守
終純固其有以禦我矣王遂征之得四白狼四白鹿以
歸自是荒服者不至
魯莊公十年齊師伐我公將戰曹劌請見其鄉人曰肉
食者謀之又何間焉劌曰肉食者鄙未能遠謀乃入見
問何以戰公曰衣食所安弗敢專也必以分人對曰小
惠未徧民弗從也公曰犧牲玉帛弗敢加也必以信對
曰小信未孚神弗福也公曰小大之獄雖不能察必以
情對曰忠之屬也可以一戰戰則請從公與之乘戰于
長勺公將鼓之劌曰未可齊人三鼓劌曰可矣齊師敗
績公將馳之劌曰未可下視其轍登軾而望之曰可矣
遂逐齊師既克公問其故對曰夫戰勇氣也一鼓作氣
再而衰三而竭彼竭我盈故克之夫大國難測也懼有
伏焉吾視其轍亂望其旗靡故逐之
僖公二十一年邾人以須句故出師公卑邾不設備而
禦之臧文仲曰國無小不可易也無備雖衆不可恃也
詩曰戰戰兢兢如臨深淵如履薄冰又曰敬之敬之天
維顯思命不易哉先王之明德猶無不難也無不懼也
況我小國乎君其無謂邾小蠭蠆有毒而況國乎
哀公十四年齊陳恒弑其君壬于舒州孔丘三日齋而
請伐齊三公曰魯為齊弱久矣子之伐之將若之何對
曰陳恒弑其君民之不與者半以魯之衆加齊之半可
克也公曰子告季孫孔子辭退而告人曰吾以從大夫
之後也故不敢不言
潞子嬰兒之夫人晉景公之姊也酆舒為政而殺之
又傷潞子之目晉侯將伐之諸大夫皆曰不可酆舒有
三雋才不如待後之人伯宗曰必伐之狄有五罪雋才
雖多何補焉不祀一也耆酒二也棄仲章而奪黎氏地
三也虐我伯姬四也傷其君目五也怙其雋才而不以
茂德兹益罪也後之人或者將敬奉德義以事神人而
申固其命若之何待之不討有罪曰將待後後有辭而
討焉毋乃不可乎夫恃才與衆亡之道也商紂由之故
滅天反時為災地反物為妖民反德為亂亂則妖災生
故文反正為乏盡在狄矣晉侯從之
趙簡子使尹鐸為晉陽請曰以為繭絲乎抑為保障乎
簡子曰保障哉尹鐸損其戶數簡子謂無恤曰晉國有
難而無以尹鐸為少無以晉陽為遠必以為歸及智宣
子卒智襄子為政與韓康子魏桓子宴扵藍臺智伯戲
康子而侮段規智國聞之諫曰主不備難必至矣智伯
曰難將由我我不為難誰敢興之對曰不然夏書有之
曰一人三失怨豈在明不見是圖夫君子能勤小物故
無大患今主一宴而耻人之君相又不備曰不敢興難
無乃不可乎蜹蟻蜂蠆皆能害人況君相乎弗聽智伯
請地於韓康子康子欲弗與段規曰智伯好利而愎不
與將伐我不如與之彼狃於得地必請於他人他人不
與必嚮之以兵然則我得免於患而待事之變矣康子
曰善乃與之智伯悅又求地於魏桓子桓子欲弗與任
章問焉桓子曰無故任章曰無故索地諸大夫必懼吾
與之地智伯必驕彼驕而輕敵此懼而相親以相親之
兵待輕敵之人智氏之命必不長矣不如與之以驕智
伯然後可以擇交而圖之柰何獨以吾為智氏質乎桓
子曰善亦與之智伯又求蔡臯狼之地於趙襄子襄子
弗與智伯怒帥韓魏之甲以攻之襄子將出曰吾何走
乎從者曰長子近且城完厚襄子曰民罷力以完之又
斃死以守之其誰與我從者曰邯鄲之倉廩實襄子曰
浚民之膏澤以實之又因而殺之其誰與我其晉陽乎
先主之所屬也尹鐸之所寬也民必和矣乃走晉陽三
家圍而灌之城不浸者三版沈竈産鼃民無叛意智伯
行水魏桓子御韓康子驂乘智伯曰吾乃今知水可以
亡人國也桓子肘康子康子履桓子之跗以汾水可以
灌安邑絳水可以灌平陽也絺疵謂智伯韓魏必反矣
智伯曰子何以知之對曰以人事知之夫從韓魏而攻
趙趙亡難必及韓魏矣今約勝趙而三分其地城降有
日而二子無喜志有憂色是非反而何明日智伯以其
言告二子二子曰此䜛人欲為趙氏游說使主疑二家
而懈於攻趙也不然二家豈不利朝夕分趙氏之田而
欲為此危難不可成之事乎二子出絺疵入曰主何以
臣之言告二子也智伯曰子何以知之對曰臣見其視
臣端而趨疾知臣得其情故也智伯不悛趙襄子使趙
孟談潜出見二子曰臣聞脣亡則齒寒趙亡則韓魏為
之次矣二子乃隂與約為之期日而遣之襄子夜使人
殺守隄之吏而決水灌智伯軍智伯軍亂韓魏翼而擊
之襄子將卒犯其前大敗其衆遂殺智伯滅智氏而分
其地
惠文王時秦伐韓軍於閼與王召廉頗而問曰可救不
對曰道遠險狹難救又召樂乘而問焉樂乘對如廉頗
言又召問趙奢奢對曰其道遠險狹譬之猶兩鼠鬭於
穴中將勇者勝王乃令趙奢將救之
孝成王時秦王齕攻上黨拔之上黨民走趙趙廉頗軍
長平以按據之齕還攻趙趙軍數敗樓昌請發重使為媾
虞卿曰今制媾者在秦秦必欲破王之軍矣雖往請將
不聽不如以重寳附楚魏則秦疑天下之合從媾乃可
成也王不聽使鄭朱媾於秦虞卿曰天下之賀戰勝者
皆在秦矣鄭朱貴人也秦必顯重之以示天下天下見
王之媾於秦必不救王秦知天下之不救王則媾不可
成矣既而果然
時秦攻趙拔武安皮牢司馬梗北定太原盡有上黨地
韓趙又割地以和趙孝成王之均割地也虞卿言曰秦
之攻王也倦而歸乎其力尚能進愛王而弗攻乎王曰
秦不遺餘力矣必以倦而歸也虞卿曰秦以其力攻其
所不能取倦而歸王又以其力之所不能取以送之是
助秦自攻也来年秦攻王王無救矣樓緩曰卿得其一
不得其二秦趙搆難而天下說今不割地求和以疑天
下慰秦之心則天下將因秦之怒乘趙之弊而瓜分之
矣虞卿曰危哉樓子之計是愈疑天下而何慰秦之心
哉且臣言勿與者非固勿與而已秦索六城於王而王
以六城賂齊則是王失之於齊取償扵秦也以此發聲
臣見秦之重賂至趙而反媾於王矣趙王曰善
魏文侯問李克曰吳之所以亡者何也李克對曰數戰
數勝文侯曰數戰數勝國之福也其所以亡何也李克
曰數戰則民疲數勝則主驕以驕主治疲民此其所以
亡也是故好戰窮兵未有不亡者也
楚武王侵随使薳章求成焉軍於瑕以待之随人使少
師董成鬭伯比言於楚子曰吾不得志於漢東也我則
使然我張吾三軍而被吾甲兵以武臨之彼則懼而協
以謀我故難間也漢東之國随為大随張必棄小國小
國離楚之利也少師侈請羸師以張之熊率且比曰季
梁在何益鬭伯比曰以為後圖少師得其君王毁軍而
納少師少師歸請追楚師随侯將許之季梁止之曰天
方授楚楚之羸其誘我也君何急焉臣聞小之能敵大
也小道大滛所謂道忠於民而信於神也上思利民忠
也祝史正辭信也今民餒而君逞欲祝史矯舉以祭臣
不知其可也公曰吾牲牷肥腯粢盛豐備何則不信對
曰夫民神之主也是以聖王先成民而後致力扵神故
奉牲以告曰博碩肥腯謂民力之普存也謂其畜之碩
大蕃滋也謂其不疾瘯蠡也謂其備腯咸有也奉盛以
告曰潔粢豐盛謂其三時不害而民和年豐也奉酒醴
以告曰嘉栗旨酒謂其上下皆有嘉德而無違心也所
謂馨香無䜛慝也故務其三時脩其五教親其九族以
致其禋祀於是乎民和而神降之福故動則有成今民
各有心而鬼神乏主君雖獨豐其何福之有君姑脩政
而親兄弟之國庶免於難随侯懼而脩政楚不敢伐
武王時屈瑕伐羅鬭伯比送之還謂其御曰莫敖必敗
舉趾高心不固矣遂見楚子曰必濟師楚子辭焉入告
夫人鄧曼鄧曼曰大夫其非衆之謂其謂君撫小民以
信訓諸司以德而威莫敖以刑也莫敖狃於蒲騷之役
將自用也必小羅君若不鎮撫其不設備乎夫固謂君
訓衆而好鎮撫之召諸司而勸之以令德見莫敖而告
諸天之不假易也不然夫豈不知楚師之盡行也楚子
使賴人追之不及莫敖使徇于師曰諫者有刑及鄢亂
次以濟遂無次且不設備及羅羅與盧戎兩軍之大敗
之
莊王欲伐晉使豚尹觀焉反曰不可伐也其憂在上其
樂在下且賢臣在焉曰沈駒明年又使豚尹觀反曰可
矣初之賢人死矣諂䛕多在君之廬者其君好樂而無
禮其下危處以怨上上下離心興師伐之其民必先反
莊王從之果如其言矣
宋人圍曹討不服也子魚言於宋襄公曰文王聞崇德
亂而伐之軍三旬而不降退修教而復伐之因壘而降
詩曰刑于寡妻至于兄弟以御于家邦今君德無乃猶
有所闕而以伐人若之何盍姑内省德乎無闕而後動
宋襄公時楚人伐宋以救鄭襄公將戰大司馬固諫曰
天之棄商久矣君將興之弗可赦也已弗聽及楚人戰
于泓宋人既成列楚人未既濟司馬曰彼衆我寡及其
未既濟也請擊之公曰不可既濟而未成列又以告公
曰未可既陳而後擊之宋師敗績公傷股門官殱焉國
人皆咎公公曰君子不重傷不禽二毛古之為軍也不
以阻隘也寡人雖亡國之餘不鼓不成列子魚曰君未
知戰勍敵之人隘而不列天贊我也阻而鼓之不亦可
乎猶有懼焉且今之勍者皆吾敵也雖及胡耉獲則取
之何有於二毛明耻教戰求殺敵也傷未及死如何勿
重若愛重傷則如勿傷愛其二毛則如服焉三軍以利
用也金鼓以聲氣也利而用之阻隘可也聲盛致志鼓
儳可也
齊桓公五年伐魯魯將師敗魯莊公請獻遂邑以平桓
公許與魯會柯而盟魯將盟曹沫以匕首劫桓公於壇
上曰反魯之侵地桓公許之已而曹沬去匕首北面就
臣位桓公後悔欲無與魯地而殺曹沬管仲曰夫劫許
之而倍信殺之愈一小快耳而棄信於諸侯失天下之
援不可於是遂與曹沬三敗所亡地於魯諸侯聞之皆
信齊而欲附焉
景公時將伐晉晏平仲曰君恃勇力以伐盟主若不濟
國之福也不德而有功憂必及君崔杼諫曰不可臣聞
之小國間大國之敗而毁焉必受其咎君其圖之陳文
子見崔武子曰將如君何武子曰吾言於君君弗聽也
以為盟主而利其難羣臣若急君於何有子姑止之文
子退告其人曰崔子將死乎謂君甚而又過之不得其
死過君以義猶自抑也況以惡乎
宣王欲伐魏淳于髠為齊王曰韓子盧者天下之疾犬
也東郭㕙者海内之狡兔也韓子盧逐東郭㕙環山者
三騰山者五兔極扵前犬廢扵後犬兔俱罷各死其處
田父見之無勞勌之苦而擅其功今齊魏久相持以頓
其兵敝其衆臣恐強秦大楚承其後有田父之功齊王
懼謝將休士
威王時魏使龐涓伐韓韓請救於齊威王召大臣而謀
之成侯鄒忌曰不如勿救田忌曰不救則韓且折而入
於魏矣不如早救之孫臏曰夫韓魏之兵未弊而救之
是吾代韓受魏之兵顧反聽命於韓也且魏有破國之
志韓見亡必東面而愬於齊吾因深結韓之親而晚承
魏之弊則可受重利而得尊名也王曰善乃隂許韓使
而遣之
越王句踐元年吳王闔廬聞允常死乃興師伐越越王
句踐使死士挑戰三行至吳陳呼而自剄吳師觀之越
因襲擊吳師吳師敗於檇李射傷吳王闔廬闔廬且死
告其子夫差曰必毋忘越三年句踐聞吳王夫差日夜
勒兵且以報越越欲先吳未發往伐之范蠡諫曰不可
臣聞兵者凶器也戰者逆德也争者事之末也隂謀逆
德好用凶器試身扵所末上帝禁之行者不利越王曰
吾已決之矣遂興師吳王聞之悉發精兵擊越敗之夫
椒(杜預曰夫椒在吳郡吳縣太湖中椒山是也)
吳王闔閭使徐人執掩餘使鍾吾人執燭庸二公子奔
楚楚子大封而定其徙子西諫曰吳光新得國而親其
民視民如子辛苦同之將用之也若好吳邊疆使柔服
焉猶懼其至吾又彊其讎以重怒之無乃不可乎吳周
之胄裔也而棄在海濱不與姬通今而始大比于諸華
光又甚文將自同於先王不知天將以為虐乎使剪喪
吳國而封大異姓乎其抑□將卒以祚吳乎其終不遠
矣我盍姑億吾鬼神而寧吾族姓以待其歸將焉用自
播揚焉王弗聽吳子怒問於伍員曰初而言伐楚余知
其可也而恐其使余往也又惡人之有余之功也今余
將自有之矣代楚何如對曰楚執政衆而乖莫適任患
若為三師以肄焉一師至彼必皆出彼出則歸彼歸則
出楚必道敝亟肄以罷之多方以誤之既罷而後以三
軍繼之必大克之闔閭從之楚於是乎始病
吳以伍子胥孫武之謀西破強楚北威齊晉南伐越越
王句踐迎擊之敗吳於姑蘇傷闔廬指軍却闔廬謂太
子夫差曰爾忘勾踐殺而父乎夫差對曰不敢是夕闔
廬死夫差既立為王以伯嚭為太宰習戰射三年伐越
敗之夫椒越王勾踐乃以兵五千人棲於會稽山上使
大夫種厚幣遺吳太宰嚭以請和委國為臣妾吳王將
許之伍子胥諫曰越王為人能辛苦今王不滅後必悔
之吳王不聽用太宰嚭計與越平其後五年吳王聞齊
景公死而大臣争寵新君弱乃興師北伐齊子胥諫曰
不可勾踐食不重味弔死問疾且能用人此人不死必
為吳患今越腹心之疾齊猶疥癬耳而王不先越乃務
伐齊不亦謬乎吳王不聽伐齊大敗齊師於艾陵遂與
鄒魯之君會以歸益疎子胥之言其後四年吳將復北
伐齊越王勾踐用子貢之謀乃率其衆以助吳而重寳
以獻遺太宰嚭太宰既數受越賂其愛信越殊甚日夜
為言於吳王王信用嚭之計伍子胥諫曰夫越腹心之
疾今信其游辭偽詐而貪齊譬猶石田無所用之盤庚
曰古人有顛越不恭是商所以興也願王釋齊而先越
不然將悔之無及也已吳王不聽使子胥於齊子胥謂
其子曰吾諫王王不我用吾今見吳之滅矣女與吳俱
亡無為也乃屬其子扵齊鮑氏而歸報吳王太宰嚭既
與子胥有隙因讒曰子胥為人剛暴少恩其怨望猜賊
為禍也深恨前日王欲伐齊子胥以為不可王卒伐之
而有大功子胥計謀不用乃反怨望今王又復伐齊子
胥專愎強諫沮毁用事徼幸吳之敗以自勝其計謀耳
今王自行悉國中武力以伐齊而子胥諫不用因輟佯
病不行王不可不備此起禍不難且臣使人微伺之其
使齊也乃屬其子於鮑氏夫人臣内不意外交諸侯自
以先王謀臣今不用常怏怏願王早圖之吳王曰微子
之言吾亦疑之乃使使賜子胥屬鏤之劍曰子以此死
子胥曰嗟乎讒臣宰嚭為亂王顧反誅我我令若父覇
又若立時諸子弟争立我以死争之於先王幾不得立
若既立欲分吳國與我我顧不敢當然若之何聽䜛臣
殺長者乃告舍人曰必樹吾墓上以梓令可以為器而
抉吾眼著之吳東門以觀越宼之滅吳也乃自刺殺吳
王聞之大怒乃取子胥尸盛以鴟夷革浮之江中吳人
憐之乃為立祠於江上因名曰胥山後十餘年越襲吳
吳王還與戰不勝使大夫行成於越不許吳王將死曰
吾以不用子胥之言至扵此令死者無知則已死者有
知吾何面目以見子胥也遂蒙絮覆面而自刎
吳王夫差敗越于夫椒報擕李也遂入越越子以甲楯
五千保于會稽使大夫種因吳太宰嚭以行成吳子將
許之伍員曰不可臣聞之樹德莫如滋去疾莫如盡昔
有過澆殺斟灌以伐斟鄩滅夏后相后緡方娠逃出自
竇歸于有仍生少康焉為仍牧正惎澆能戒之澆使椒
求之逃奔有虞為之庖正以除其害虞思於是妻之以
二姚而邑諸綸有田一成有衆一旅能布其德而兆其
謀以收夏衆撫其官職使女艾諜澆使季杼誘豷遂滅
過戈復禹之績祀夏配天不失舊物今吳不如過而越
大於少康或將豐之不□難乎勾踐能親而務施施不
失人親不棄勞與我同壤而世為仇讎於是克而弗取
將又存之違天而長寇讎後雖悔之不可食已姬之衰
也日可俟也介在蠻夷而長寇讎以是求覇必不行矣
弗聽
夫差為邾故將伐魯問於叔孫輙對曰魯有名而無情
伐之必得志焉退而告公山不狃公山不狃曰非禮也
君子違不適讎國未臣而有伐之奔命焉死之可也所
託也則𨼆且夫人之行也不以所惡廢鄉今子以小惡
而欲覆宗國不亦難乎子張病之王問於子洩對曰魯
雖無與立必有與斃諸侯將救之未可以得志焉晉與
齊楚輔之是四讎也夫魯齊晉之脣脣亡齒寒君所知
也不救何為吳伐我國人懼懿子謂景伯若之何對曰
吳師来則與之戰何患焉且召之而至又何求焉吳師
戰于夷獲叔子與析朱鉏獻于王王曰此同車必使能
國未可望也吳人行成將盟景伯曰楚人圍宋易子而
食析骸而㸑猶無城下之盟我未及虧而有城下之盟
是棄國也吳輕而遠不能久將歸矣請少待之弗從吳
人盟而還
吳王欲伐荆告其左右曰敢有諫者死舍人有少孺子
欲諫不敢則懷操弹於後園露沾其衣如是者三旦吳
王曰子来何苦沾衣如此對曰園中有樹其上有蟬蟬
高居悲鳴飲露不知螳蜋在其後也螳蜋委身曲附取
蟬而不知黃雀在其傍也黃雀延頸欲啄螳蜋而不知
弹丸在其下也此三者皆務欲得其前利而不顧其後
之有患也王曰善哉乃罷其兵
夫差將伐齊越子率其衆而朝焉王及列士皆有饋賂
吳人皆喜唯伍子胥懼曰是豢吳也夫諫曰越在我心
腹之疾也壤地同而有欲扵我夫其柔服求濟其欲也
不如早從事焉得志扵齊猶獲石田也無所用之越不
為沼吳其泯矣使醫除疾而曰必遺𩔖焉者未之有也
盤庚之誥曰其有顛越不共則劓殄無遺育無俾易種
于兹邑是商所以興也今君易之將以求大不亦難乎
弗聽
秦惠王時巴蜀相攻俱告急扵秦惠王欲伐蜀韓又来
侵司馬錯請伐蜀張儀曰不如伐韓王曰請聞其說儀
曰親魏善楚下兵三川攻新城宜陽以臨二周之郊㩀
九鼎按圖籍挟天子以令天下天下莫敢不聽此王業
也臣聞争名者於朝争利者扵市今三川周室天下之
朝市也而王不争焉顧争於戎翟去王業遠矣錯曰不
然臣聞之欲富國者務廣其地欲強兵者務富其民欲
王者務博其德三資者備而王随之矣今王地小民貧
故臣願先從事於易夫蜀西僻之國而戎翟之長也有
桀紂之亂以秦攻之譬如使豺狼逐羣羊得其地足以
廣國取其財足以富民繕兵不傷衆而彼已服焉拔一
國而天下不以為暴利盡四海而天下不以為貪而又
有禁暴止亂之名是我一舉而名實附也今攻韓劫天
子惡名也而攻天下之所不欲又未必利也不如伐蜀
王從之
武王使甘茂約魏以伐韓宜陽茂至魏使人還謂王曰
魏聽臣矣然願王勿伐王迎茂息壤而問其故對曰宜
陽大縣其實郡也今倍數險行千里攻之難魯人有與
曾參同姓名者殺人人告其母母織自若也及三人告
之則其母投杼下機踰墻而走臣之賢不若曾參王之
信臣不如其母疑臣者非特三人臣恐大王之投杼也
魏文侯令樂羊攻中山三年拔之返而論功文侯示之
謗書一箧樂羊再拜稽首曰此非臣之功君之力也今
臣羇旅之臣也樗里子公孫奭挟韓而議之王必聽之
是王欺魏王而臣受公仲侈之怨也故臣願王之勿伐
也王曰寡人弗聽也請予子盟乃盟于息壤
昭王時白起拔楚西陵或拔鄢郢夷陵燒先王之墓王
徙東北保于陳城楚遂削弱為秦所輕扵是白起又將
兵来伐楚人有黃歇者游學博聞襄王以為辯故使於
秦說昭王曰天下莫強扵秦楚今聞大王欲伐楚此猶
兩虎相鬭而駑犬受其敝不如善楚臣請言其說曰物
至而反冬夏是也致至而危累棋是也今大國之地半
天下有二垂此從生民以来萬乘之地未嘗有也先帝
文王武莊王王之身三世而不接地於齊以絶從親之
要今王使成橋守事於韓成橋以北入燕是王不用甲
不伸威而出百里之地王可謂能矣王又舉甲兵而攻
魏杜大梁之門舉河内拔燕酸棗虛桃人楚燕之兵雲
翔而不敢校王之功亦多矣王休甲息衆二年然後復
之又取蒲衍首垣以臨仁平兵小黃濟陽嬰城而魏氏
服矣王又割濮磨之北屬之燕斷齊秦之要絶楚魏之
脊天下五合六聚而不敢救也王之威□殫矣王若能
持功守威省攻伐之心而肥仁義之誡使無復後患三
王不足四五覇不足六也王若負人徒之衆恃甲兵之
強一毁魏氏之威而欲以力臣天下之主臣恐有後患
詩云靡不有初鮮克有終易曰狐濡其尾此言始之易
終之難也何以知其然也智氏見伐趙之利而不知榆
次之禍也吳見伐齊之便而不知干隧之敗也此二國
者非無大功也沒利於前而易患扵後也吳之信越也
從而伐齊遂攻齊人於艾陵還為越王禽於三江之浦
智氏信韓魏從而伐趙攻晉陽之城勝有日矣韓魏反
之殺智伯瑶扵鑿臺之上今王妬楚之不毁也而忘毁
楚之強魏也臣為大王慮而不取詩云大武遠宅不涉
從此觀之楚國援也鄰國敵也詩云他人有心予忖度
之躍躍毚兔遇犬獲之今王中道而信韓魏之善王也
此正吳信越也臣聞敵不可易時不可失臣恐韓魏之
卑辭慮患而實欺大國也王既無重世之德於韓魏而
有累世之怨焉夫韓魏父子兄弟接踵而死於秦者幾
世矣本國殘社稷壊宗廟隳刳腹拆頥首身分離暴骨
草澤頭顱僵仆相望於境父子老弱係虜相随於路鬼
神孤祥無所食百姓不聊生族𩔖離散流亡為臣妾滿
海内矣韓魏之不亡秦社稷之憂也今王之攻楚不亦
失乎且王攻楚之日則惡出兵王將藉路扵仇讎之韓
魏乎兵出之日而王憂其不反也是王以兵資於仇讎
之韓魏必攻随陽右壤此皆廣川大水山林谿谷不食
之地王雖有之不為得地是王有毁楚之名無得地之
實也且王攻楚之日四國必應悉起應王秦楚之兵搆
而不離魏氏將出兵而攻留方與銍胡陵碭蕭相故宋
必盡齊人南面泗北必舉此皆平原四逹膏腴之地也
而王使之獨攻王破楚扵以肥韓魏於中國而勁齊韓
魏之強足以校於秦矣而齊南以泗為境東負海北倚
河而無後患天下之國莫強於齊齊魏得地葆利而詳
事下吏一年之後為帝若未能於以禁王之為帝有餘
夫以王壤土之博人徒之衆兵革之強而注地扵楚詘
令韓魏歸帝重扵齊是王失計也臣為王慮莫若善楚
秦楚合而為一以臨韓韓必受首王襟以山東之險帶以
河曲之利韓必為關中之侯若是王以十萬戍成鄭梁
氏寒心許鄢陵嬰城上蔡召陵不往来也如此而魏亦
關内侯矣王一善楚而關内二萬乘之主注地於秦齊
之右壤可拱手而取也是王之地一注任兩海要絶天
下也是燕趙無齊楚齊楚無燕趙也然後危動燕趙持
齊楚此四國者不待痛而服矣
昭王攻趙蘇子謂王曰臣聞明王之扵其民也博論而
技藝之是故官無之事而力不困於其言也多聽而時
用之是故事無敗業而惡不章臣願王察臣之所謁而
效之於一時之用也臣聞懷重寳者不以夜行任大功
者不以輕敵是以賢者任重而行恭智者功大而辭順
故民不惡其尊而世不妬其業臣聞之百倍之國者民
不樂後也功業高世者人主不再行也力盡之民仁者
不用也求得而反静聖王之制也功大而息民用兵之
道也今用兵終身不休力盡不罷怒趙趙怒必於其己
邑趙僅存哉然而四輪之國也今雖得邯鄲非國之長
利也意者地廣而不耕民羸而不休又嚴之以刑罰則
雖從而不止矣語曰戰勝而國危者物不斷也功大而
權輕者地不入也故過任之事父不得扵子無已之求
君不得扵臣故微之為著者強察乎息民之為用者覇
明乎輕之為重者王秦王曰寡人案兵息民則天下必
為從將以逆秦蘇子曰臣有以知天下之不能為從以
逆秦也臣以田單如耳為大過也豈獨田單如耳為大
過哉天下之主亦盡過矣夫慮收亡齊罷楚敝魏與不
可知之趙欲以窮秦折韓臣以為至愚也夫齊威宣者
世之賢王也德博而地廣國富而民用將武而兵強宣
王用之後破富韓威勁魏以南伐楚西攻秦秦為齊兵
困於殽函之上十年攘地秦人遠迹不服而齊為虛矣
夫齊兵之所以破韓魏之所以僅存者何也是則伐楚
攻秦而後受其殃也今富非有齊威宣之餘也精兵非有
富韓勁魏之庫也而將非有田單司馬之慮也收破齊罷
楚敝魏不可知之趙欲以窮秦折韓臣以為至誤臣以為
從一不可成也客有難者今人有患扵世夫刑名之家皆
曰白馬非馬也已如白馬實馬乃使有白馬之為也此臣
之所患也昔者秦人下兵攻懷服其人三國從之趙奢鮑
佞將楚有四人起而從之臨懷而不救秦人去而不從不
識三國之憎秦而愛懷耶亡其憎懷而愛秦耶夫攻而
不救去而不從是以知三國之兵困而趙奢鮑佞之能也
故裂地以敗于齊田單將齊之良以兵横行於中十四年
終身不敢設兵以攻秦折韓也而馳扵封内不識從之一成惡
存也扵是秦王解兵不出于境諸侯休天下安二十九年不相攻
昭王既息民繕兵復欲伐趙武安君曰不可王曰前年
國虛民飢君不量百姓之力求益軍粮以滅趙今寡人
息民以養士蓄積粮實三軍之俸有倍于前而曰不可
其說何也武安君曰長平之事秦軍大克趙軍大破秦
人歡喜趙人畏懼秦民之死者厚葬傷者厚養勞者相
饗飲食餔餽以靡其財趙人之死者不得收傷者不得
療涕泣相哀戮力同憂耕田疾作以生其財今王發軍
雖倍其前臣料趙國守備亦以十倍矣趙自長平已来
君臣憂懼早朝晏罷卑辭重幣四面出嫁結親燕魏連
好齊楚積慮并心備秦為務其國内實其交外成當今
之時趙未可伐也王曰寡人既以興師矣乃使五校大
夫王陵將而伐趙陵戰失利亡五校王欲使武安君武
安君稱疾不行王乃使應侯往見武安君責之曰楚地
方五千里持戟百萬君前率數萬之衆入楚拔鄢郢焚
其廟東至竟陵楚人震恐東徙而不敢西向韓魏相率
興兵甚衆君所將之卒不能半之而與戰之扵伊闕大
破二國之軍流血漂鹵斬首二十四萬韓魏以故稱東
藩此君之功天下莫不聞今趙卒之死扵長平者已十
七八其國虚弱是以寡人大發軍人數倍扵趙國之衆
願使君將必欲滅之矣君常以寡擊衆取勝如神况以
強擊弱以衆擊寡乎武安君曰是時楚王恃其國大不
恤其政而羣臣相妬以功䛕謟用事良臣斥疎百姓心
離城池不修既無良臣又無守備故起所以得引兵深
入多倍城邑發梁焚舟以專民志掠扵郊野以足軍食
當此之時秦中士卒以軍中為家將帥為父母不約而
親不謀而信一心同力死不旋踵楚人自戰其地咸顧
其家各有散心莫有鬭志是以能有功也伊闕之戰韓
孤顧魏不欲先用其衆魏恃韓之銳欲推以為鋒二軍
争便之力不同是以臣得設疑兵以待韓陣專軍并銳
觸魏之不意魏軍既敗韓軍自潰乘勝逐北以是之故
能立功皆計利形勢自然之理何神之有哉今秦破趙
軍於長平不遂以時乘其振懼而滅之畏而釋之使得
耕稼以益蓄積養孤長幼以益其衆繕治兵甲以益其
強增城浚池以益其固主折節以下其臣臣推體以下
死士至扵平原之屬皆令妻妾補縫於行伍之間臣人
一心上下同力猶勾踐困扵會稽之時也以今伐之趙
必固守挑其軍戰必不肯出圍其國都必不可克攻其
列城必未可拔掠其郊野必無所得兵出無功諸侯生
心外救必至臣見其害未覩其利又病未能行應侯慚
而退以言於王王曰微白起吾不能滅趙乎復益發軍
更使王齕代王陵伐趙圍邯鄲八九月死傷者衆而弗
下趙王出輕銳以宼其後秦數不利武安君曰不聽臣
計今果如何王聞之怒因見武安君強起之曰君雖病
強為寡人卧而將之有功寡人之願將加重扵君如君
不行寡人恨君武安君頓首曰臣知行雖無功得免扵
罪雖不行無罪不免扵誅然惟願大王覽臣愚計釋趙
養民以諸侯之變撫其恐懼伐其憍慢誅滅無道以令
諸侯天下可定何必以趙為先乎此所謂為一臣屈而
勝天下也大王若不察臣愚計必欲快心扵趙以致臣
罪此亦所謂勝一臣而為天下屈者也夫勝一臣之嚴
焉孰若勝天下之威大邪臣聞明主愛其國忠臣愛其
名破國不可復完死卒不可復生臣寧伏受重誅而死
不忍為辱軍之將願大王察之王不答而去
范睢言於昭王曰大王之國北有高泉谷口南帶涇渭
右隴蜀左關阪戰車千乘奮擊百萬以秦卒之勇車騎
之多以當諸侯譬若馳韓盧而逐狡兔也覇王之業可
致今反閉而不敢窺兵扵山東者是大王之計有所失
也王曰願聞失計睢曰大王越韓魏而攻強齊非計也
少出師則不足以傷齊多之則害扵秦臣意王之計欲
少出師而悉韓魏之兵則不義矣今見與國之不可親
越人之國而攻可謂䟽扵計矣昔者齊人伐楚戰勝破
軍殺將再辟千里膚寸之地無得者豈齊不欲地哉形
弗能有也諸侯見齊之罷露君臣之不親舉兵而伐之
王辱軍破為天下笑所以然者以其伐楚而肥韓魏也
此所謂藉賊兵而齎盜食者也王不如遠交而近攻得
寸則王之寸得尺亦王之尺也今舍此而遠攻不亦繆
乎且昔者中山之地方五百里趙獨擅之功成名立利
附則天下莫能害今韓魏中國之處而天下之樞也王
若欲覇必親中國而以為天下樞以威楚趙趙彊則楚
附楚彊則趙附楚趙附則齊必懼懼必卑辭重幣以事
秦齊附而韓魏可虚也
齊孟嘗君怨秦與韓魏攻之入函谷關秦昭王謂丞相
樓緩公子他曰三國之兵深矣寡人欲割河東而媾對
曰媾亦悔不媾亦悔王曰何也對曰王割河東而媾三
國雖去王必曰惜矣三國且去吾特以三城從之此媾
之悔也不媾三國入函谷咸陽必危王又曰惜矣吾愛
三城而不媾此不媾之悔也王曰鈞吾悔也寧亡三城
而悔無危咸陽而悔也乃使公子他以三城媾於三國
秦武安君病使王陵伐趙攻邯鄲少利武安君病愈昭
王欲使代之武安君曰邯鄲實未易攻也且諸侯之救
日至秦雖勝扵長平然士卒死者過半國内空遠絶河
山而争人國都趙應其内諸侯攻其外破秦軍必矣王
又使應侯請之終辭不行
秦二世時陳勝起山東使者以聞二世召博士諸儒生
問曰楚戍卒攻蘄入陳扵公如何博士諸生三十餘人
前曰人臣無將將即反罪死無赦願陛下急發兵擊之
二世怒
漢高帝初欲以兵二萬人擊秦嶢下軍張良說曰秦兵
尚彊未可輕臣聞其將屠者子賈豎易動以利願沛公
且留壁使人先行為五萬人具食益為張旗幟諸山上
為疑兵令酈食其持重寳㗖秦將秦將果畔欲連和俱
西襲咸陽沛公欲聽之良曰此獨其將欲叛耳恐士卒
不從不從必危不如因其解擊之沛公乃引兵擊秦軍
大破之遂北至藍田再戰秦兵竟敗
二年漢王至洛陽新城三老董公遮說王曰臣聞順德
者昌逆德者亡兵出無名事故不成故曰名其為賊敵
乃可服項羽為無道放殺其主天下之賊也夫仁不以
勇義不以力大王宜帥三軍之衆為之素服以告之諸
侯為此東伐四海之内莫不仰德此三王之舉也漢王
曰善非夫子無所聞
三年漢王出滎陽至成臯自成臯入關收兵欲復東轅
生說漢王曰漢與楚相距滎陽數歲漢常困願君王出
武關項王必引兵南走王深壁令滎陽成臯間且得休
息使韓信等得輯河北趙地連燕齊君王乃復走滎陽
如此則楚所備者多力分漢得休息復與之戰破之必
矣漢王從其計
六年人有告楚王韓信反者帝以問諸將皆曰亟發兵
坑豎子耳帝默然又問陳平平曰人言信反信知之乎
上曰不知平曰陛下兵精孰與楚上曰不能過平曰諸
將用兵有能過信者乎上曰莫及也平曰如此而舉兵
攻之是趣之戰也竊為陛下危之上曰為之奈何平曰
古者天子有廵狩會諸侯陛下苐出偽遊雲夢會諸侯
於陳陳楚之西界信聞天子以會出遊其勢必無事而
郊迎謁謁而因擒之此特一力士之事耳帝以為然
七年韓王信反帝自往擊之至晉陽聞信與匈奴欲共
擊漢上大怒使人使匈奴匈奴匿其壮士肥牛馬但見
老弱及羸畜使者十軰来皆言匈奴可擊上使劉敬復
往使匈奴還報曰兩國相擊此宜夸矜見所長今臣往
徒見羸瘠老弱此必欲見短伏竒兵以争利愚以為匈
奴不可擊也是時漢兵已踰句注二十餘萬兵已業行
上怒罵劉敬曰齊虜以口舌得官今廼妄言沮吾軍械
繋敬廣武遂往至平城匈奴果出竒兵圍高帝白登七
日然後得解高帝至廣武赦敬曰吾不用公言已困平
城吾皆已斬前使十軰言可擊者矣廼封敬二千戶為
關内侯號為建信侯
十一年淮南王黥布反召諸將問之汝隂侯滕公言之
上曰臣客故楚令尹薛公其人有籌策可問上乃見問
薛公對曰布反不足怪也使布出於上計山東非漢之
有也出扵中計勝負之數未可知也出扵下計陛下安
枕而卧矣上曰何謂上計薛公對曰東取吳西取楚并
齊取魯傳檄燕趙固守其所山東非漢之有也何謂中
計東取吳西取楚并韓取魏㩀敖倉之粟塞成臯之險
勝敗之數未可知也何謂下計東取吳西取下蔡歸重
於越身歸長沙陛下安枕而卧漢無事矣上曰是計將
安出薛公曰出下計上曰胡為廢上計而出下計薛公
曰布故驪山之徒也致萬乘之主此皆為身不顧後為
百姓萬世慮者也故曰出下計
文帝時匈奴強數寇邊上發兵以禦之太子家令晁錯
上言兵事曰臣聞漢興以来北敵數入邊地小入則小
利大入則大利高后時再入隴西攻城屠邑敺略畜産
其後復入隴西殺吏卒大宼盜竊聞戰勝之威民氣百
倍敗兵之卒没世不復自高后以来隴西三困扵匈奴
矣民氣破傷無有勝意今兹隴西之吏頼社稷之神靈
奉陛下之明詔和輯士卒底厲其節起破傷之民以當
乘勝之匈奴用少擊衆殺一王敗其衆而法曰大有利
非隴西之民有勇怯廼將吏之制巧拙異也故兵法曰
有必勝之將無必勝之民由此觀之安邊境立功名在
於良將不可不擇也臣又聞用兵臨戰合刃之急者三
一曰得地形二曰卒服習三曰器用利兵法曰丈五之
溝漸車之水山林積石徑川丘阜草木所在此步兵之
地也車騎二不當一上山丘陵曼衍相屬平原廣野此
車騎之地步卒十不當一平陵相遠川谷居間仰高臨
下此弓弩之地也短兵百不當一兩陣相近平地淺草
可前可後此長戟之地也劍楯三不當一萑葦竹蕭草
木蒙蘢支葉茂接此矛鋋之地也長戟二不當一士不
選練卒不服習起居不精動静不集趨利弗及避難不
畢前擊後解與金鼓之音相失此不習勒卒之過也百
不當十兵不完利與空手同甲不堅密與袒裼同弩不
可以及遠與短兵同射不能中與亡矢同中不能入與
亡鏃同此將不省兵之禍也五不當一故兵法曰器械
不利以其卒予敵也卒不可用以其將予敵也將不知
兵以其主予敵也君不擇將以其國予敵也四者兵之
至要也臣又聞小大異形強弱異勢險易異備夫卑身
以事強小國之形也合小以攻大敵國之形也以蠻夷
攻蠻夷中國之形也今匈奴地形技藝與中國異上下
山阪出入溪澗中國之馬弗與也險道傾仄且馳且射
中國之騎弗與也風雨罷勞飢渴不困中國之人弗與
也此匈奴之長技也若夫平原易地輕車突騎則匈奴
之衆易撓亂也勁弩長戟射䟽及遠(䟽亦闊遠也)則匈奴之
弓弗能格也堅甲利刃長短相雜遊弩往来什伍俱前
則匈奴之兵弗能當也材官騶發矢道同的則匈奴之
革笥木薦弗能支也下馬地鬭劍戟相接去就相薄則
匈奴之足弗能給也此中國之長技也以此觀之匈奴
之長技三中國之長技五陛下又興數十萬之衆以誅
數萬之匈奴衆寡之計以一擊十之術也雖然兵凶器
戰危事也以大為小以彊為弱在俛仰之間耳夫以人
之死争勝跌而不振則悔之亡及也帝王之道出於萬
全今降胡義渠蠻夷之屬来歸誼者其衆數千飲食長
技與匈奴同可賜之堅甲絮衣勁弓利矢益以邊郡之
良騎令明將能知其習俗和輯其心者以陛下之明約
將之即有險阻以此當之平地通道則以輕車材官制
之兩軍相為表裏各用其長技衡加之以衆此萬全之
術也傳曰狂夫之言而明主擇焉臣錯愚陋昧死上狂
言唯陛下財擇
武帝建元三年閩越發兵圍東甌東甌食盡困且降乃
使人告急上問太尉田蚡對曰越人相攻擊固其常又
數反覆不足以煩中國往救也自秦時棄弗屬扵是中
大夫莊助詰蚡曰特患力弗能救德弗能覆誠能何故
棄之且秦舉咸陽而棄之何乃越也今小國以窮困来
告急天子天子弗振當安所告愬又何以子萬國乎上
曰太尉未足與計吾初即位不欲出虎符發兵郡國乃
遣莊助以節發兵會稽太守欲距不為發兵助乃斬一
司馬諭意指遂發兵浮海救東甌未至閩越引兵而去
東甌請舉國徙中國乃悉舉衆来處江淮之間
六年閩越興兵擊南越南越守天子約不敢擅發兵而
上書以聞上多其義大為發兵遣兩將軍將兵誅閩越
淮南王安上書諫曰陛下臨天下布德施恩緩刑罰薄
賦斂哀鰥寡恤孤獨養耆老振匱乏盛德上隆和澤下
洽近者親附遠者懷德天下攝然人安其生自以沒身
不見兵革今聞有司將以誅越臣安竊為陛下重之越
方外之地&KR1524;髮文身之民也不可以冠帶法度理也自
三代之盛胡越不與受正朔非彊弗能服威弗能制也
以為不居之地不牧之民不足以煩中國也故古者封
内甸服封外侯服侯衛賓服蠻夷要服戎狄荒服遠近
勢異也自漢初定已来七十二年吳越人相攻擊者不
可勝數然天子未嘗舉兵而入其地也臣聞越非有城
郭邑里也處谿谷之間篁竹之中習扵水鬭便扵用舟
地深昧而多水險中國之人不知其勢阻而入其地雖
百不當其一得其地不可郡縣也攻之不可暴取也以
地圖察其山川要塞相去不過寸數而間獨數百千里
阻險林叢弗能盡著視之若易行之甚難天下頼宗廟
之靈方内大寧戴白之老不見兵革民得夫婦相守父
子相保陛下之德也越人名為藩臣貢酎之奉不輸大
内一卒之用不給上事自相攻擊而陛下發兵救之是
反以中國而勞蠻夷也且越人愚戇輕薄負約反覆其
不用天子之法度非一日之積也一不奉詔舉兵誅之
臣恐後兵革無時得息也間者數年歲比不登民待賣
爵贅子以接衣食賴陛下德澤振救之得無轉死溝壑
四年不登五年復蝗民生未復今發兵行數千里資衣
糧入越地輿轎而隃領拕舟而入水行數百千里夾以
深林叢竹水道上下擊石林中多蝮蛇猛獸夏月暑時
嘔泄霍亂之病相随屬也曾未施兵接刃死傷者必衆
矣前時南海王反陛下先臣使將軍間忌將兵擊之以
其軍降處之上淦後復反會天暑多雨樓船卒水居擊
櫂未戰而疾死者過半親老涕泣孤子謕號破家散業
迎尸千里之外裹骸骨而歸悲哀之氣數年不息長老
至今以為記曾未入其地而禍已至此矣臣聞軍旅之
後必有凶年言民各以其愁苦之氣薄隂陽之和感天
地之精而災氣為之生也陛下德配天地明象日月恩
至禽獸澤及草木一人有飢寒不終其天年而死者為
之悽愴扵心今方内無狗吠之警而使陛下甲卒死亡
暴露中原霑漬山谷邊境之民為之早閉晏開鼂不及
夕臣安竊為陛下重之不習南方地形者多以越為人
衆兵彊能難邊城淮南全國之時多為邊吏臣竊聞之
與中國異限以高山人跡所絶車道不通天地所以隔
外内也其入中國必下領水領之山峭峻漂石破舟不
可以大船載食糧下也越人欲為變必先田餘干界中
積食廼入伐材治船邊城守候誠謹越人有入伐材者
輙收捕焚其積聚雖百越奈邊城何且越人緜力薄材
不能陸戰又無車騎弓弩之用然而不可入者以保地
險而中國之人不能其水土也臣聞越甲卒不下數千
萬所以入之五倍乃足輓車奉饟者不在其中南方暑
溼近夏癉熱暴露水居蝮蛇蠚生疾癘多作兵未血刃
而病死者什二三雖舉越國而虜之不足以償所亡臣
聞道路言閩越王弟甲弑而殺之甲以誅死其民未有
所屬陛下若欲来内處之中國使重臣臨存施德垂賞
以招致之此必携幼扶老以歸聖德若陛下無所用之
則繼其絶世存其亡國建其王侯以為畜越此必委質
為藩臣世共貢賦陛下以方寸之印丈二之組鎮撫方
外不勞一卒不頓一戟而威德並行今以兵入其地此
必震恐以有司為欲屠滅之也必雉兔逃入山林險阻
背而去之則復相羣聚留而守之則歴歲經年士卒罷
倦食糧乏絶男子不得耕稼樹種婦人不得紡績織絍
丁壮從軍老弱轉餉居者無食行者無糧民苦兵事亡
逃者必衆随而誅之不可勝盡盜賊必起臣聞長老言
秦之時嘗使尉屠睢擊越又使監禄鑿渠通道越人逃
入深山林叢不可得攻留軍屯守空地曠日持久士卒
勞倦越乃出擊之秦兵大破乃發適戍以備之當此之
時外内騷動百姓靡敝行者不還往者莫反皆不聊生
亡逃相從羣為盜賊扵是山東之難始興此老子所謂
師之所處荆棘生之者也兵者凶事一方有急四面皆
從臣恐變故之生姦邪之作由此始也周易曰高宗伐
鬼方三年而克之鬼方小蠻夷高宗殷之盛天子也以
盛天子伐小蠻夷三年而後克言用兵不可不重也臣
聞天子之兵有征無戰言莫敢校也如使越人蒙死徼
幸以逆執事之顔行厮輿之卒有一不備而歸者雖得
越王之首臣猶竊為大漢羞之陛下以四海為境九州
為家八藪為囿江漢為池生民之屬皆為臣妾人徒之
衆足以奉千官之共租稅之收足以給乘輿之御玩心神
明秉執聖道負黼扆馮玉几南面而聽斷號令天下四
海之内莫不嚮應陛下垂德惠以覆露之使元元之民
安生樂業則澤被萬世傳之子孫施之無窮天下之安
猶泰山而四維之也疏遠之地何足以為一日之間而
煩汗馬之勞乎詩云王猶允塞徐方既来言王道甚大
而遠方懷之也臣聞之農夫勞而君子養焉愚者言而
智者擇焉臣安幸得為陛下守藩以身為鄣蔽人臣之
任也邊境有警愛身之死而不畢其愚非忠臣也臣安
竊恐將吏之以十萬之師為一使之任也
武帝時田蚡為丞相韓安國為御史大夫匈奴来請和
親上下其議大行王恢燕人數為邊吏習邊事議曰漢
與匈奴和親率不過數歲即背約不如勿許舉兵擊之
安國曰千里而戰即兵不獲利今匈奴負險阻地懷狡
詐心遷徙靡常難得而制得其地不足為廣有其衆不
足為強自上古弗屬漢數千里争利則人馬罷虜以全
制其敝勢必危殆臣故以為不如和親羣臣議多附安
國於是上許和親明年雁門馬邑豪聶壹因大行王恢
言匈奴初和親親信邊可誘以利致之伏兵襲擊必破
之道也上乃召問公卿曰朕飾子女以配單于幣帛文
錦賂之甚厚單于待命加嫚侵盜無已邊境數驚朕甚
閔之今欲舉兵攻之何如大行恢對曰陛下雖未言臣
固願效之臣聞全代之時北有強鄰之敵内連中國之
兵然尚得養老長幼種樹以時倉廪常實匈奴不輕侵
也今以陛下之威海内為一天下同任又遣子弟乘邊
守塞轉粟輓輸以為之備然匈奴侵盜不已者無他以
不恐之故耳臣竊以為擊之便御史大夫安國曰不然
臣聞高皇帝嘗圍扵平城匈奴至者投鞌高如城者數
所平城之飢七日不食天下歌之及解圍反位而無忿
怒之心夫聖人以天下為度者也不以己私怒傷天下
之功故乃遣劉敬奉金千斤以結和親至今為五世利
孝文皇帝又嘗壹擁天下之精兵聚之廣武常谿然終
無尺寸之功而天下黔首無不憂者孝文寤扵兵之不
可宿故復合和親之約此二聖之跡足以為效矣臣竊
以為勿擊便恢曰不然臣聞五帝不相襲禮三王不相
複樂非故相反也各因世宜也且高帝身被堅執銳蒙
霧露沐霜雪行幾十年所以不報平城之怨者非力不
能所以休天下之心也今邊境數驚士卒傷死中國槥
車相望此仁人之所𨼆也臣故曰擊之便安國曰不然
臣聞利不十者不易業功不百者不變常是以古之人
君謀事必就祖發政占古語重作事也且自三代之盛
四裔不與正朔服色非威不能制彊弗能服也以為遠
方絶地不牧之民不足煩中國也且匈奴輕疾悍亟之
兵也至如猋風去如收電畜牧為業弧弓射獵逐獸随
草居處無常難得而制今使邊郡久廢耕織以支胡之
常事其勢不相權也臣故曰勿擊便恢曰不然臣聞鳳
鳥乘扵風聖人因扵時昔秦繆公都雍地方三百里知
時宜之變攻取西戎辟地千里并國十四隴西北地是
也及後蒙恬為秦侵敵辟數千里以河為境累石為城
樹榆為塞匈奴不敢飲馬扵河置㷭&KR2370;然後敢牧馬夫
匈奴獨可以威服不可以仁畜也今以中國之盛萬倍
之資遣百分之一以攻匈奴譬猶以彊弩射且潰之癰
也必不留行矣若是則北發月氐可得而臣也臣故曰
擊之便安國曰不然臣聞用兵者以飽待飢正治以待
其亂定舍以待其勞故接兵覆衆伐國堕城常坐而役
敵國此聖人之兵也且臣聞之衝風之衰不能起毛羽
彊弩之末力不能入魯縞夫盛之有衰猶朝之必暮也
今將卷甲輕舉深入長敺難以為功從行則廹脅衡行
則中絶疾則糧乏徐則後利不至千里人馬乏食兵法
曰遺人獲也意者有他繆巧可以禽之則臣不知也不
然則未見深入之利也臣故曰勿擊便恢曰不然夫草
木遭霜者不可以風過清水明鏡不可以形逃通方之
士不可以文亂今臣言擊之者固非發而深入也將順
因單于之欲誘而致之邊吾選䲷騎壮士隂伏而處以
為之備審遮險阻以為其戒吾勢已定或營其左或營
其右或當其前或絶其後單于可禽百全必取上曰善
乃從恢議
宣帝元康中匈奴遣兵擊漢屯田車師者不能下上與
後將軍趙充國等議欲因匈奴衰弱出兵擊其右地使
不敢復擾西域魏相上書諫曰臣聞之救亂誅暴謂之
義兵兵義者王敵加扵已不得已而起者謂之應兵兵
應者勝争恨小故不忍憤怒者謂之忿兵兵忿者敗利
人土地貨寳者謂之貪兵兵貪者破恃國家之大矜民
人之衆欲見威扵敵者謂之驕兵兵驕者滅此五者非
但人事乃天道也間者匈奴嘗有善意所得漢民輙奉
歸之未有犯扵邊境雖争屯田車師不足致意中今聞
諸將軍欲興兵入其地臣愚不知此兵何名者也今邊
郡困乏父子共犬羊之裘食草菜之實常恐不能自存
難以動兵軍旅之後必有凶年言民以其愁苦之氣傷
隂陽之和也出兵雖勝猶有後憂恐災害之變因此以
生今郡國守相多不實選風俗尤薄水旱不時案今年
計子弟殺父兄妻殺夫者凡二百二十二人臣愚以謂
此非小變也今左右不憂此(左右謂近臣在天子左右者)乃欲發兵
報纖介之忿扵遠夷殆孔子所謂吾恐季孫之憂不在
顓臾而在蕭墻之内也願陛下與平昌侯樂昌侯平恩
侯及有識者詳議乃可上從相言而止
五鳳中匈奴大亂議者多曰匈奴為害日久可因其壊
亂舉兵滅之詔遣中朝大司馬車騎將軍韓增諸吏富
平侯張延夀光祿勲楊惲太僕戴長樂問蕭望之計策
望之對曰春秋晉士匄帥師侵齊聞齊侯卒引師而還
君子大其不伐喪以為恩足以服孝子誼足以動諸侯
前單于慕化鄉善稱弟遣使請求和親海内欣然四遠
莫不聞未終奉約不幸為賊臣所殺今而伐之是乘亂
而幸災也彼必奔走遠遁不以義動兵恐勞而無功宜
遣使者弔問輔其微弱救其災患四遠聞之咸貴中國
之仁義如遂蒙恩得復其位必稱臣服從此德之盛也
上從其議
歴代名臣奏議卷二百二十六
