歴代名臣奏議卷三百三十八
眀楊士竒等撰
禦邊
宋理宗時寳章閣學士曹彦約上奏曰臣聞敵國盜賊
之患自古所不能無惟在處置得宜然後不能為害所
謂處置得宜其略有五一曰守道二曰固本三曰通財
四曰稽衆五曰愛民至於擇將練兵事之重者也臣猶
以為次也所謂守道者用兵之道必須先論曲直當丙
子丁丑間飢民闖邊者動以萬數朝廷恐惹邊釁抑之
不納其後邊臣貪功慕簞食壺漿之名延納入境致使
重兵在戍十年不撤蠧國害民莫甚於此已往之事不
復歸咎矣今當眀正好惡定攻守之議廣立規橅為長
久之計不冒昧而進不蓄縮而退不以一勝而舉手相
慶不以一敗而唶舌相視然後可以言道也所謂固本
者營壘布列莫先重内古人處置固自有體重兵皆在
江内而三衙尤多勝兵中興百年恃此以不恐其後馬
司徙置江上而建康鎮江諸軍皆在江北人心易摇姦
宄易生設有緩急不能自立為今之計莫若使殿步之
兵重於江上江上之兵重於真揚真揚之兵重於楚海
聚兵於内守以大將有時應敵可以調發應敵之後復
歸本營外雖有警中實安堵此所以為本彊也所謂通
財者臣固知治國之道不可以無財有用之財不可以
妄用若必以吝財為政則軍事淪於淺陋矣當開禧未
用兵以前諸軍皆有回易以至邸店酒息皆有寬剰其
不肖者固掩為已有而其賢者猶得以激賞其軍也及
乎出戍數多調發不時諸軍在寨所餘無幾營運日削
無所取辦而獨於互送之禮買工之弊不肯少損盛寒
出戰無望牛酒衣不蔽體日食尚闕望敵驚奔勢實使
然士大夫但見乾道淳熙間諸軍富足將謂今日事體
尚未改舊不知開禧以後大相遼絶今若改絃更張必
須選擇朝臣體訪諸軍利害供其乏困削其煩苛若軍
用不足則又捐金帛以與之一時區處未免浪費比之
喪師辱國孰大孰小此所謂通財也所謂稽衆者用兵
之道臨機雖貴密謀而起事要須兼聽漢高祖欲復六
國則酈食其張良各獻其計武帝誘致匈奴則王恢韓
安國各逞其辯用張良之策而漢彊用王恢之策而漢
敗此其驗也比歲邊事不常而廟論過於嚴密道路妄
傳易以惑衆浮言胥動固不足卹其實意向不決未易
舉事咨諏不廣難以至當洪範稽疑謀及卿士大雅先
民詢于芻蕘今若采之衆論使之各盡其長朝廷選而
用之不問卑賤千慮之愚容有一得異時選擇邊帥亦
將於此而得之此所謂稽衆也所謂愛民者自古未有
不愛民而可以立國也今陛下每對羣臣日以愛民為
念大臣圜座日以愛民為政御史諫官奏疏論事日以
愛民為說而州縣田里之間實未有愛民之效有仁心
仁聞而民不被其澤則貪吏之害未去也朝廷立交承
錢物之數本至公也彼則以增羨為名而掩入私室朝
廷付守臣節制之權本良策也彼則以私役為常而脅
以威令籍義兵以備緩急本善計也彼則拘之城郭而
失其生業耕營田以實儲蓄本古道也彼則彊之鄉夫
而奪其農事邊陲之民怨憝盈耳卒有緩急將何所恃
必須懲其一二眀示播告使之改行率德庶幾百姓安
業此所謂愛民也有此五者而後可以為國如其不然
臣竊憂之至於擇將臣不敢易言之也以今之將為皆
不可用耶則將以何人而易之以今之將為必可用耶
則又不敢以為然也夫使守道之策行固本之議定通
財之說眀則識事者必應時而起稽衆之計廣愛民之
政傳則好事者必舉賢而進可以類求可以意使矣若
夫練兵則又為將之事非朝廷之所憂也臣受國厚恩
無所補報傾倒所學不過如此惟陛下留神
戴栩奏禦邊劄子曰臣請言天下之大慮今殘敵不足
慮矣近而可慮者淮孽也遠而可慮者蒙古也淮甸之
孽雖逆名未彰而逆節已露我之耕牛則倩客以致之
我之戰馬則昂價以誘之我之材木則資以為舟筏之
具朝廷方計糧而為之餔廣糴以應其需稍拂其意則
起而殺官吏焚城郭暴骨草莽積聚為之蕩然一得其
善言則置而不問夫朝廷不先事以激變誠大體也而
臣揆之事宜自可並行而不相悖陛下與大臣務為恩
言以存其終始申勅制閫常為之備俟其有變而誅之
彼之未動則有所忌憚動而欲為不善則天人共憤而
曲不在我矣蒙古之擾我邊陲西起巴蜀中經襄漢東
並淮泗横亘數千里度其勢未能如是汗漫意其羣盜
潰卒假托名字游魂竊息不然則所過郡縣驅其丁壯
老弱以為前鋒耳若是者當精間諜以伺之不可聽其
自為去來也然臣謂二者實所當慮而先為不可勝以
待彼之可勝則必有措慮之地矣陛下所恃為攻戰者
將非吾兵乎所恃為保障者將非吾民乎今自三衙達
于屯駐將帥掊刻日甚借貸之責償差使之納賂征行
戍守反利其死而名糧口劵動占虚籍甚者家貲豐餘
與夫材力之出衆者往往貪忌百計以害之而陛下之
兵怨矣自内郡達于沿邊州縣朘剥尤為苛峻税賦之
重輸贓罰之過倍楮幣貼入自為折閱而茗塩酒麯動
致破家甚者和糴城築之類科抑百端朝廷雖給本費
以巨萬計反席卷而藏之而陛下之民怨矣兵怨民怨
陛下不得而知所恃以為耳目者風憲之職而已間有
背公徇私竊弄威柄尺牘所馳轅門鈴閣無日無之其
營求囑托如裨校之補陞椽屬之辟薦主將州郡能順
適其意則過雖山積且曲為之地尚奚肯為陛下告哉
唐文宗有言去河北賊易去朝中朋黨難是雖有激而
云亦末俗之通患也臣不識忌諱位卑言高何所逃罪
惟陛下留意自治之策使可慮者不至於可慮則天下
幸甚
湖南安撫大使兼知潭州兼節制廣南李曾伯上禦邊
五事奏曰臣一介疎庸誤蒙聖恩抆拭畀以閫寄冒昧
領事倏又閱月于此竊伏念職守所在任一道之寄則
當思一道之憂邊防所關得一日之暇則當為一日之
備臣所部廣右遠在天南地雖介於蠻猺民不知於兵
革十數年以來始傳敵有假道斡腹之計見於中外奏
䟽前後凡幾其為隠憂豈待敷述苐以抵戍之始莫急
守邊之宜雖近諜之未有所傳以前聞而詳考其故參
之管見敢以條陳謹開具如後
一邊防所急間諜為先本路與淮蜀不同盖由為蠻
猺所隔種類不一語言不通一介欲前寸步有礙
稽之前牘類以為難前者數年以來屢下邕宜諸
郡選差體探邕州嘗遣周超往羅殿唐良臣潘住
往自把宜州嘗遣吳世聦等往特磨道其去大理
路程尚賖而况蜀羌以西又在遥邈其所刺探或
傳寇犯烏母國寇攻赤里國往往得之諸蠻所傳
敵之進退實不得而知也中間僅有淳祐五年因
遣屬官謝圖南出邊得於招馬官所報始知大理
告急自把有破三城殺三節度之報直至謝濟自
大理回經涉兩年又得一信始知敵與大理九和
之戰公子和之死此外俱無聞焉以此見得自廣
遣間探敵實非易事今臣到任不敢以此自沮見
與邊州守臣及諳歴南事之人多方商確重賞招
募有能識蠻路曉蠻語之人令其結約諸蠻深入
遠探以伺動息端的但參之衆論皆謂敵若自沈
黎以西之諸羌透漏南詔則蜀閫當先知敵若自
思播一帶之諸蠻透漏沅靖則荆閫當先知其與
本司欲自邕宜以探大理自融州以探思播其去
敵境地里委相遼絶欲望睿慈劄下荆蜀兩閫應
有探到敵人動息以時關牒本司庶幾本司得以
隨機應接極力備禦
一敵人謀人之國多出間道嶺蜀相去雖遠道路可
通實在我者之所當備其數年以前諸處探報不
暇一一泛考但觀淳祐五年以來節次備錄所報
或傳謀入思播以窺沅靖或聞取道蕃部徑趨南
詔或謂吐蕃已得敵人旗號為鄉道入廣此等之
報不一而足敵之姦謀委是不淺及至近歲事勢
雖若少寬然丁未冬所傳敵南闖連為蕃蠻所沮
至戊申冬復傳敵人向吐蕃境内相近南詔以此
觀之則是敵之進退邈在諸蠻之外正自叵測本
司連月以來未見續報意者去冬沈黎奏巖州之
捷敵既北遁遂寬南侵由是諸羌據險以自防若
使敵兵無間之可入則廣中賴以無事豈不甚幸
苐因閱蜀中去年一報謂敵若行吐蕃界中初不
經四川地分且舉甲辰直至大理之九和鎮丁未
則捨九和熟路而取青羌丁未失利於西莫先諸
蕃又安知不捨諸蕃之熟路而繞出邕宜臣以此
推之則戊申既失利於巖州又安知不捨巖州之
熟路而取他道有如蜀帥久在西邊識戎情於萬
里外其為廣右深慮如此夫豈可玩臣近得邕守
王雄畫到地圖及以謝濟行程互相參考大槩廣
自邕州入大理界凡四十程又二十程至其國蜀
自沈黎至大理之姚府二十八程又五程至其國
以地理計之則是自黎雅諸羌由南詔趨廣界殆
無一百程之隔必南詔之藩籬常固則廣右之門
戶無虞一罅稍疎無厭將及本司遣間既難豈容
坐視臣妄謂大理諸臣知慕中國雖謝濟之已去
有特磨之可通向後西邊若無警報本司固不敢
外交萬一敵再窺南則恐大理之信未可與絶向
來謝濟之往前帥遣之實奉朝命今臣若不預行
申請臨期豈敢自專伏望聖慈付有司行下以憑
遵守
一竊考本司自傳聞斡腹之計講眀備邊之宜其遠
者不暇考姑舉淳祐甲辰以來五六年間朝廷之
所施行司存之所經畫大槩以廣右之兵備單弱
邕宜融三郡兵屯不滿千經司靜江所管亦不過
二千人以上於是有增招新軍之請以廣右之糧
餉匱乏設有邊警非漕計所能支吾於是有科降
和糴之請以廣右之城池卑淺覆之以屋尚不可
禦雨豈能禦寇於是宜邕二州有修築城池之役
此三者為備邊之要此外則輯約溪峒團結民丁
備器械練士卒前後樞府經司條陳規畫委曲詳
盡盖已屢申于公朝矣臣誤膺委寄此來要亦不
過遵前人之已行盡愚力之所至事事而備旦旦
以思以期保固封守然以廣右事力僅可隨宜而
措畫豈敢過有於作為臣之所憂其他姑置惟以
兵力太弱不能自彊非但為敵寇窺闖之防亦欲
為諸蠻控制之計盖馭輕必先於居重非彊本不
可以折衝城池雖修非兵莫守器械雖備非兵莫
持如溪峒民丁之類非有兵不足以制其命此理
甚易見也今一路二十五郡扼諸蠻備海道制盜
賊防溪峒皆仰本司二千餘人調用之中常苟安
無事則可或小有寇擾則可若遇稍稍猖獗則亡
具甚矣何以運掉臨期請師于朝如近歲乞備九
江之兵乞調五羊之戍秖付之文移報應而巳必
無救於事也本司昨請招安邊軍三千人迫於錢
糧僅招及八百止今三百人屯邕宜融五百人屯
靜江若蒙朝廷更令增招一二千人併與科舉一
項錢米以給劵食庶幾廣右聲勢稍壯可以消弭
外寇
一廣右之藩籬在邕邕之藩籬又在兩江習南方形
勢者素有此論盖以右江通大理來路左江與安
南接境兩江羈縻州峒險隘不一先朝疆以周索
賴此以控制之故也考之邕州圖經兩江如横山
永平等處皆是慶歷景祐間祖宗盛時朝旨措置
城築見得以其地為重如此至於諸峒丁壯則先
朝團結訓練建炎初年再行抄點結成保隊兩江
緫計二百八十一指揮共計一十九萬餘人比之
熙豐舊數為增其封境之廣闊子民之蕃庶又於
此可見所置提舉都巡檢使四員分隸兩江左江
則永平太平兩寨各一員右江則横山寨有東西
二員平居則與之平讎殺禁掠賣有寇則調兵於
諸峒協力以合戰其次知寨以下官屬共不啻十
餘員中間至差文臣朝請郎為提舉其請給並依
提舉市舶官條例其官名之重又如此臣竊謂祖
宗當承平時其為區區嶺表一隅措置若是周密
無非為藩籬計況止備蠻非備敵也近年以來上
下狃於循習事勢日以陵夷諸寨兵戍既廢舊屯
提舉四員祇存虚闕盖有以身而犯難未聞有功
而見知既無俸可以養廉且終滿艱於得代遂致
無人願注類畀攝官貪婪小人損失大體取輕納
侮習久成風以此永平之被焚往見於交人横山
之奪印復見於溪峒向也輸納税米及錢以供提
舉官請俸今皆失陷無復有之向也首領至寨廷
參今率相抗禮甚者反加慢罵矣臣思祖宗成規
百年羈縻以相安比歲廢壊之若此積輕之勢有
自來矣嘉定年間經漕兩司商議漕司歲撥塩四
百籮以支兩江半年俸給亦嘗有意經理近歲守
臣謝子彊王雄條具邊防事宜申眀經司湖南憲
宋慈條畫團結峒丁等事申樞密行府與夫本司
前帥皆嘗講畫欲得措置修復固已辟廖一飛者
充左江提舉矣今兩江仍前未有正官諸峒未免
仍習前態南邊一層藩籬何止一二千里幾自毁
撤置弗葺理深為惜之以臣愚見今欲復四提舉
官未易有此事力盍若且復其二左江則駐永平
右江則駐横山盖此二處人皆知為今日控扼&KR2033;
理防備斡腹之要地略倣祖宗之制稍重提舉之
權許令經司踏逐武臣優其資格假以添差本路
兵馬副都監以居其官其餘諸寨皆分聽兩提舉
緫轄許及二年不候替離任照例推行到任任滿
酬賞任滿與本路州壘差遣亦猶瓊州將領任滿
就除海外軍壘之例併從經漕司措置任責以多
寡分認各官俸給經司儻無此力請之於朝且未
得催索諸峒苗税除見管兵外經司各假以戍兵
數十人隨往各處俾令行之以漸徐就經理未可
為之太驟以啓猜疑如是而得人任之加以數年
蠻心稍知漸復舊觀必能隠然為吾國保障但患
行之不力耳經司去邕十八程自邕至兩江又復
數程此則全在邕守之任其責有扶持無沮撓臂
指相應痛癢相關顧何事之不濟哉否則亦徒言
耳欲望朝廷裁酌如其說可行且乞下邕州守臣
條畫始末取朝廷指揮施行此乃南中備邊第一
事消尾大之慮釋齒寒之憂莫切於此
一言備邊於廣右者數年以來講眀條畫一則曰輯
約溪峒二曰團結民丁監司帥守之建眀樞密行
府之經畫與夫游談奏議率以此為先務今臣檢
照前牘所謂輯約溪峒則類是損濡沬之禮物給
借補之資帖取名作帳狀曰已令措置關險糾集
保守其實相與羈縻而已稍有實作區畫即生猜
疑如融之大步嶺宜之隴柵寨屋屢立蠻猺即焚
前帥董槐侍郎固嘗見於申請亦以惹事端為慮
今官司輯約使之不為我梗諭令自保鄉井姑為
籬落則可非可恃之固吾圉也所謂團結民丁則
沿邊民丁之在省地者有限居溪峒者為多先儒
所謂養兵數百而獲十萬民兵之用皆峒丁也往
時邊州紀綱修眀號令信服乃得以疆理之雖其
說如此盖亦未嘗用之也況今時異而事不同乎
前帥蔡範侍郎嘗申陳民兵利害亦慮邊民鄰境
易致疑愕論述甚詳今官司團結其間散在猺峒
號召之既難使之自備器糧資費之豈易必盡得
其首領之心然後可賴其丁壯之力此姑用之以
壯聲勢則可亦未可全恃之為吾用也臣非材被
命此來所部尺籍既虚於此三者亟討論措置乃
職分所當先豈敢不加之意近略檢照邕宜融三
州二三年間案牘之所載溪峒之在邕州則樞密
行府嘗差邕倅黃夢應者團結右江唐興歸樂等
州一十八隘又新置古細首領黃賢能等一十九
隘宜州則守臣曹暕亦嘗結約天地蘭那等州峒
首領羅光具等一十二處融州則差曾有開結約
所部諸欵以路萬里為諸欵首或遺以銀牌塩錦
或假以資帖名目或與之結立盟誓諭以無事則
守險隘有警則協力勦逐此近年溪峒之見於已
行者也民丁之在邕州則已具之前項左右江之
所陳不暇遠攷近自淳祐八年經司嘗行下團結
兩江諸州峒丁壯右江則黃夢應具到名帳共計
一萬九百六十二人左江則廖一飛具到名帳共
計二萬二千六百人其本州民丁在外如宜融兩
州則淳祐五年亦有團結舊籍在宜州則有土丁
民丁保丁義丁義效撞丁共九千餘人其猗撞一
項可用在融州則有土丁峒丁大欵丁保丁共九
千餘人其欵丁一項可用淳祐八年本司亦嘗行
下團結却未見申到大率出於省地者以家業充
丁或老弱或冗雜未免備數出於溪峒者多習於
戰鬭如藥箭如標槍皆其所長此近年民丁見於
已行者也臣抵此雖未久朝夕考求始末即欲申
嚴行下屬以邕宜兩郡守皆將更易難以責之措
置融守謝圖南近却申本司欲乘此農隙教練民
丁巳即從其所請勉之究意矣苐臣私竊過計近
自蜀西少緩窺闖之報便覺嶺右浸寬備禦之憂
前項結溪峒團民丁纔一有所施為未免即生疑
愕前者朝廷行下閫臣奉命經理上下知所遵承
今臣雖為此來元未準朝廷指揮邊防戒飭一字
臣若安扵循習則失於先事而慮之防若亟於講
行則恐有無事自擾之誚蠻猺環境動生猜疑舉
動稍輕大係觀聽兹不容不謹如此臣欲且行下
三郡各照已申經司之舊籍若溪峒則諭令首領
遵守成規布恩信以示撫綏葺險隘以作隄備民
丁則因其名帳常加覈實以彊壯而補老弱因閒
暇以加訓練庶幾近年之所已行不至既久而付
文具俟其逐州申到或有合作更革措置又當隨
時區處若州郡事力不及經漕兩司却當與之通
融助給施行欲望朝廷劄下邕宜融三郡守臣遵
守
貼黃臣前項開畫之陳雖為斡腹之慮載念自古兵
家有出間道以謀人之國者類以偏師濟如深入
險阻重兵所難今者敵戎窺闖之計固難隃度所
當預防然以臣涉歷淮事覘之每歲敵當隆寒草
枯盛夏蝱出不容不去今自西羌越南詔欲以窺
我馬力所及容或有之然謂大勢遠來其謀恐未
至此但當申嚴邊備常若敵至區區所陳盖又慮
慢藏誨盜如舊歲南丹它寇之驚交人假道之報
有不得不防者非止為備敵計也
曾伯荆閫回奏四事劄子曰臣猥以庸繆本無他長遭
逢聖時叨被煩使戍淮罔績曲荷保全入嶺無何曾蔑
補效自天申命易地上流任重恩隆犬馬難報恪共賤
次亦已兩旬事雖多端未易縷數竊伏恭念乃者季春
三日奎畫誕頒預授閫規其條有四曰推廣屯田勸督
耕種可以代和糴建置𣙜場南北互市可以省科降修
復城池可以壯藩屏撫輯流徒可以固人心大哉聖謨
此真守邊之良策當世之急務也臣不武何足以上副
隆委然自服膺訓飭願竭㳙塵朝斯夕斯念此至熟今
者既臨疆埸親訪軍民聿昭聖主萬里之眀可無愚臣
一得之獻臣謹不避天威為陛下條陳之臣竊見京湖
自江北諸城往罹敵難閒田曠土彌望荆榛皆二十年
前禾麥膏壌也然而不患無可闢之地所患無可耕之
人在我固無出因田之謀在敵則當防因糧之患比連
政制臣所以艱於經畫未易廣於開拓也本司所管江
南江北屯田人謂孟珙嘗云尚餘九百萬畆以臣愚料
珙亦誇言儻計夫而授田以何人而充募稽其舊籍汗
漫難考珙存日歲耕今已莫得其實但聞其末年歲上
朝廷物斛不過二十餘萬石賈似道以盛年精力極意
經理田萊加闢穡人成功視珙時固巳推廣倍半矣然
歲租之上僅能及三十餘萬石計諸頃畝所收固不止
此然軍民雜耕官吏程督牛種器具歲時賑貸工本於
此乎仰而又司存生劵貼支無藝頭目添給月廩浩繁
南北之應酬緩急之樁備舉是數者皆取給焉譬諸常
産之家仰為卒歲之計似道非不欲具以成數來上盖
以此也臣今驅馳入境已是六月初旬勸督耕種已非
其時方幸諸屯將遂一稔積雨成潦江湖泛溢田禾類
傷於巨浸歲事已乏於全功而況本司今春優恤佃戶
又以每畆減租二分有差今年所收其視似道連年之
數決是不及遠矣若曰欲以收數而代和糴則恐其間
秋收雜斛豈足以充軍餉歲科經費必至於誤邦儲糴
時一失糴價倍踴將徒咎無及也昔羊祜屯田㐮陽始
至軍無百日之糧季年乃有十年之積此亦須遲之歲
月功效乃見固未可責之旦暮也臣愚欲望陛下念邊
寄之匪輕期田功之經久堅持定畫委任責成容臣自
今以往廣招農佃墾闢荒閒親率勸課思廣積貯他時
稍增塞下之耕或可少寬湟中之糴此推廣屯田之說
也臣竊惟南北互市所以懋遷有無通惠商賈往年與
金為隣沿邊置場之利公私共之近歲敵與中國交兵
嚴貿易之禁始於邊州守將博易馬疋繼之藥物錢貨
私相交關臣在淮時已親其事然其交猶有場其來猶
有限未至如近日淮邊之皆可自為也財計所入固宜
歸之公家豈邊臣可私但臣竊觀京湖之互市與淮間
之互市異盖淮去北境止隔一河北客率是齎已貨越
吾土以求鬻於我京湖則置場所在此㐮彼樊惟此一
處可通自江陵齎貨而往何啻千里載以舟楫衞以軍
兵泝流而上尤費月日所歷無異生界以此淮之互市
不拘冬夏之候荆之互市惟在夏潦之時秋水一枯舟
不敢踰郢矣昨自孟珙至賈似道任内每夏僅止一兩
次貿易似道視珙時固已有加然聞之舊歲不過得銅
錢數萬餘則如當歸甘草雜藥之類皆滯貨也計其息
若贏羨之可數視其本或變轉之尚難所得幾何厥費
尤甚司存徒以置場則可以覘敵情可以得敵馬可以
通㐮陽一綫之脉志不盡在利也邊臣能為公計苟籍
此有餘積亦猶國之外府然若曰目前欲指擬以省科
降則恐藥物之類便未得錢軍劵等需何所取辦此場
必至於廢而不敢為矣又況北方頭目大扺多貪可以
利誘昔良平以金啗秦楚之將高祖聽其用而未嘗計
卒能成大功其可不略假之乎臣愚欲望陛下寬邊臣
以責大體通北貨以疑敵情異時閫計之可支斯亦國
費之自省臣聞目今樊城略有北客正欲遣舟辦貨而
往初為交易宜示優容若欲定其成規當俟嗣歲此建
置互市之說也至於修復城池則臣竊惟方城漢水自
昔用武之國向也壁壘相望蔽護風寒今惟南郡一城
巋然江北與夫下而漢陽耳漢陽距鄂一葦敵不易窺
如南郡城池則近歲賈似道一新規模從事畚築亦既
浚淺而培薄轉瑕而為堅矣此外諸城多在寓治鑿斯
築斯固未有及是者臣伏讀修復之訓睿謨宏遠蠡管
莫窺悚然未知所措竊計陛下披輿地圖指示郡國不
忍堕甑之視將復金甌之全聖意盖有為而發也臣自
抵戍所訪諸故老諸校皆謂敵自十數年來沿邊無可
疽食稍遠區脱人非城是山河不殊曩時擊柝之地往
往嘷狐狸而長荆棘矣有志之士豈不感歎況以睿訓
之丁寕如此臣子之責任當然敵人之骨肉方爭中國
之機會難得陛下念慮及此真宗社之福也然前此閫
臣志在王室亦皆有經略之意或者養威伺釁未見可
為度力揆時將有所待歴年雖久抑亦教訓生聚根本
之未立陛下不以臣無狀今欲付之以此捐軀效力固
不敢辭但今兩路城之未復者曰㐮郢随棗安信鄼復
武當荆門凡十郡(房元無城)未暇一一枚舉而襄陽天下
之脊國之西門古郢荆岑通襄脉絡將大為經理之
計抑姑為徐進之規私慮我必守者彼所必争其進
銳者其退易速昔趙普論幽燕之伐曰以翰取以翰
守以至於孰可為代規圖天下大事反覆深慮如此
猶恐成敗利鈍不可以逆睹不然則徒為禇裒商浩
祗貽笑方册也今將為修復某城計則當度有司量
功日兵用幾人從何而調(不可盡撤見屯兵力當防其乘虚)糧支某
歲從何而取(須是令外辦此一項糧食不妨常券)器械從何而辦財用
從何而給城未成而敵已至則將何而應凡是軍實
所需物物預圖事事經慮一毫不可以欠闕當如孫
叔敖城沂之舉使封人先慮而授之庶可不愆於素
無虚役而有成績更惟聖慈與大臣熟圖而指授之
至於撫輯流徙則臣竊惟兩淮頻年受兵而民之避
寇江南者猶頗衆京湖連歲稍暇而民之復業江北
者已漸多且聞去歲以及今春邊民之攜老幼驅牛畜
歸返其舊土者鱗鱗不絶于道遠而隨棗㐮光之郊亦
有人矣其尚寓近裏者則又公家給之牛種處之耕佃
聽其酤販弛其色役其視往時哀鳴嗷嗷大不侔矣此
固衆人視之以為喜有識思之猶以為憂也盖由近日
以來邊人相傳敵哨不入將謂疆埸自此無事泰然散
居郊野不復隄防深恐虎視非仁鷙擊必匿慢藏唘侮
將厚盜資臣夙夜思之方此申諭諸郡俾相告戒類為
保伍無事則耕以自給有急則收之入保所行雖若遲
鈍不可人意寔切於為邦本計也伏讀撫輯之訓敢不
益加勞徠安集以稱眀天子德意然臣仰窺聖慮俾固
人心意者為蕃漢之撫摩不專為吾民之流徙興言及
此臣罪不勝所恃眀主可為忠言愚臣豈敢有隐盖自
孟珙招納太廣不為居重馭輕之思似道恩結雖優浸
成外彊中乾之勢今則諸屯典旅多是其徒有持阿授
柄之憂南岸列營撫如驕子有積薪厝火之慮幸而不
發苟以無虞蠶食安居果將焉用臣觀京湖之所處者
其視東淮不及遠矣臣今雖恭奉宸旨撫輯兩字銘著
諸心待之南北之一家俾無爾汝之形迹然以前人養
虎常飽猶恐拂之所謂詐狙作使未易御者臣嘗觀東
漢末年處降人於近塞異時劉石輩多出其中苻堅不
聽王猛之言亦受鮮卑之患皆可鑒也此證養成要已
非一歲於此往者則幾藉以脅繼者則惟幸其弭若不
及今商確預作圖維如療病於未病而使醫如治水勿
與水而争勢涵洪優裕勿露機括思所以處之之地用
之之方隂消而潜革之臣恐異時不能不勤宵旰之憂
也光武推赤心置人腹裴度待蔡人即吾人眀良一堂
恩深義結固無是慮臣之此言似過然亦出於拳拳嫠
緯之心爾伏望聖慈密與大臣而圖全之以上四事皆
恭因聖眀之訓用輙進狂瞽之言嬰瀆霆威謹跼蹐以
俟鈇鉞此外猶有祈控於陛下者臣自頻年灾患百念
彫零思慮不及於前時材力豈堪於重任封疆盡瘁所
不敢辭餽餉攸司實難共二盖人品智愚之既異而物
理盈縮之相因人知為閫費匱乏賴以相通臣則懼緫
計支吾久將不逮陛下且謂日用如故歲入頓虧其可
以有立乎譬如中年之人氣血豈能與盛年比病證方
異而醫者謂其充盈取而朘削之使盛年處此亦不可
同前日語況衰竭者乎強曰藉榮以養衞正恐不日榮
衛之俱虚也臣愚欲望聖慈早賜别選計臣俾臣專意
兵事若或委令兼任亦須少存舊規使得永肩一心展
布四體誓當九殞以報乾坤之大德乃若胷臆所藴筆
舌難窮併乞睿照
曾伯為淮東制置使奉詔言邊事上奏曰臣所準御筆
指揮仰見陛下申飭三邊廣延羣策將以圖回實政豫
伐敵謀臣恭體神謨勉罄愚慮伏讀密札所載自兵備
而下條目有七臣之所部兩道十有四州所在皆當風
寒戎馬一入無所限障凡而隄防備禦之具千條萬緒
未易枚舉大要一城之兵當使可自為一城之守臨急
望援決是誤事其有戍卒不及急當先期分布臣竊計
諸州守帥仰承上命必能殫智畢慮見之敷奏矣臣竊
謂沿淮城壁連年修浚粗周惟夀泗暨漣越在淮北雖
葺理不廢而疎略尚多沿淮糧食諸處運發無闕惟豐
濠及夀遠在淮西雖向後儘可支而所憂在難繼此二
者未免尚厪廟堂之問乃若敵情所在則羅哈諸酋睥
睨於我者已非一朝于此春秋更哨盖將以歲月弊我
兩年以前河南宿亳應永間敵猶棄弗守去歲以來廢
壘城矣閒田耕矣而且積粟於境治舟於河此其姦謀
自有所圖而河北據招泗濠梁報到敵中事宜今秋之
入又欲早於去歲臣已申之密院矣彼之謀我若是其
至我之待彼然則又其可忽乃舟楫之當戒險阻之當
治臣熟觀已事遠慮未然晝夜以思今日邊頭之事淮
面湖面為急博采衆論亹亹然非不可聽然不要其利
害之實甲可乙否徒費空言臣請别白而言之臣竊見
長淮諸隘如安豐之上則潁河口濠梁之上則渦河口
招泗之上則五河口潼河口淮安之上則大小清河口
皆是敵舟可以出淮之路往年下流謹舟師之備而上
流無隘口之防賊亦未習於舟不敢輕突近年以來安
豐則防潁口濠梁則防渦五二口淮安則防大小清河
口如潼河等處招信亦往防托規模布置似若嚴密非
不欲遏截此敵使不得渡然觀逓年與敵應接止是壬
寅之秋劉虎始以舟師在伍僅收一捷然不能遏敵舟
之不出敵馬之不渡也是年主將幾陷敵矢逮至去春
敵之圍夀由潁出舟豐夀兩郡差調謝天祐石閏等諸
郡舟師防遏隘口兵力不為不多敵船一出蕩不可禦
去秋五河措置趙文亮連月整葺堡圃備竭心力臨期
益以劉虎湯孝信舟師何啻萬兵與敵相持累日弗能
遏敵兵張濟吕文德雖以捷告然僅收之桑榆耳至于
今春以文德文亮聚重兵於此堡南北之銳在焉轉戰
幾晝夜敵勢四集圃堡亦遂弗支若非文德見幾急急
收斂入濠固守豈不中敵毒手即是數節反復以觀前
項諸隘今殆未知備禦之策盖舟師本我長技敵乃習
而用之由諸隘出淮皆順流建瓴之勢而此敵又於南
北兩岸夾以馬步翼以砲弩每每我以一面而受敵三
面之鋒而又衆寡相絶勢所難禦非我師之不盡用命
也今來秋防在即方欲再責諸將措置堡圃則觀諸已
然之事深恐緩急徒損威力無補關防置而弗備則敵
舟上下往來蕩無限禁長淮千里與我共之我之咽喉
脉絡為彼所斷諸州糧援豈不可憂今只得思變通之
策姑捨諸隘之備而於沿淮諸州擇要害去處各置舟
師大屯依城擺泊臨流控扼以虎視諸隘往來随宜防
托自五河而上舟用輕捷招泗而下則用巨艘使敵有
所顧忌縱或侵犯我得以臨機制之猶有取勝之道此
淮面舟師之當戒者也至若淮東射陽一湖地跨三州
自上口以至廟灣上下三百餘里所謂湖者初無澎湃
瀰漫之勢秋冬之間不過一衣帶水投鞭可涉往時山
東紅襖之兵皆能習知湖澳地里敵之垂涎洊食非一
朝夕連年出没湖西雖抄掠之患猶淺而敵之來路已
熟血入于牙殆浸滛未巳兩淮自十餘年來生齒蕩析
半成荆榛根本之地得此湖在良田沃壌稻梁所生民
食兵儲歲所取辦其中資貨人畜聚落實繁中間所謂
水鄉可恃不過如德勝湖博支湖一二水面稍闊敵騎
難侵其餘雖名湖濼非有巨浸至於海岸又皆平川我
之能往敵亦可到果何恃而不恐臣往在京湖嘗聞復
州諸湖非不恃水卒亦不能禦此寇之入繼在淮西親
見和州麻湖乃丙寅間居人避敵之地亦為敵以計取
卒用其衆轉而他攻此皆往事之鑒臣嘗慮及此事將
來為淮東之患者必自射湖始壬寅之秋敵分兩路侵
犯一從平河過湖西一從泰州沿海溝而入是年湖中
全無兵備其不至滋蔓者幸也次年臣嘗委官白事廟
堂乞令項昭湖兵五千置一緫管駐之興化專令為湖
中之備此策弗售徒能言耳後來朝廷命高郵守臣節
制諸湖不過行團結之政分委水寨頭目各相保聚自
為防托寇至則淮郵泰揚各調少舟師以防遏之然亦
僅可分布控扼使此敵不敢徑涉慮吾之襲其後耳若
曰可以遏此敵之不渡未敢以為然也而況湖中舟備
如自平河過湖西一路則猶或可遏萬一敵用故智復
由海溝斡腹透漏則我之舟楫反在敵背豈可不慮近
自敵退後訪之各郡守將及士夫父老有謂團結恐誤
民不若聽其遷避者有謂守射湖不若守運河者有謂
宜復寳應舊壘者有謂宜築堡于平河黃浦者詳玩數
說見各不同深思其宜各有得失若曰盡令遷避則一
湖數十萬之生靈何地容之若曰欲守運河則自維揚
至淮安三百餘里除水濼隔絶外其可入湖者不止一
路又安得有此一項兵力以分守此河若曰再復寳應
則又添此一城之守踞坐寳應亦不能遏此敵之不過
若曰築平河黃浦責之高沙淮安則高城大池猶懼敵
犯臨河小堡何以抵當臣憂心如灼實未得其長策近
見委官再往郵淮兩郡謀之守將臣意欲得團結遷避
兩說並行水鄉之深闊可恃敵所不可到者從其團結
以避寇其他令淮安泰州高郵各從其境預行告報委
責頭目遇到秋防寇至入城遷避惟有此策尚或可行
此外寳應及湖濱亦量用舟師往來耀敵以防敵由平
河入之路泰州堡城一帶亦用官民船張耀以防敵由
海溝入之路然亦止可以為敵勢小入之備儻其大至
則地勢綿亘之廣兵力敷布之難可不深憂此湖面險
阻之當治者也凡此二者切扵目前臣憂此熟矣今雖
待罪將去敢不力疾以聞伏望睿慈速下有司更加商
確如臣言可採早乞處分行下秋風不遠願軫淵衷江
淮相為表裏藩籬堅密門戶自安惟陛下亟圖之
貼黃臣有少管見言之若涉於臣之利害然實切於
國之利害淮西安撫使王鑑與淮西招撫使吕文
德近來名位相埓意嚮不同其守廬守濠事績自
不待辯然臣觀鑑久不樂制司之居其上文德則
不甘鑑之居其傍同舟遇風豈宜自為秦越臣得
近日左相緘示廟堂條具奏請亦已眀知維揚兼
制淮西地遠勢均運掉不行而招司自謂贅員常
懷觖望非更張不可是說也已在神謨廟筭中矣
此聲已出恐難置之不問兼臣今日據文德所申
既欲辭新除之命且欲免招司之權眀有贅員觖
望之言所遺臣書其言頗激若只仍此局面決貽
顧憂他時設有疎失無謂臣不具奏臣雖將罷去
敢不盡言以臣愚慮莫若罷淮西制置司或併歸
王鑑權管却分吕文德過淮東卑以沿流一大郡
分淮東安撫一司以畀之仍畀兼節制沿淮諸州
策應軍馬如揚州則只以淮東制置使兼知庶幾
東西兩道得兩大將臨其前各有責任無相推托
如淮面湖面俱有可恃權時制宜無易此策伏乞
睿斷
李鳴復上奏曰臣蜀人也三仕劍外蜀之安危成敗嘗
身履而目擊之今蜀民困於科擾之煩蜀兵壊於驕縱
之久蜀財竭於費用之夥其可慮者多矣而關外五州
所以蔽捍全蜀利害尤重謹摘其切扵邊防者二事以
進陛下幸垂聽焉一曰復家計寨之舊二曰增忠勇軍
之額寨之有家計向者吴玠實創之岷曰仇池鳳曰秋
防原階曰楊家崖成曰董家山是四者皆有險可恃有
泉可飲又為之糧以食為之屋以居無事則寓于州有
事則歸于寨其為慮盖甚悉也自紹興至開僖敵嘗侵
犯矣視之而不敢攻以有險在前也遏之而不敢越懼
吾之襲其後也古人設險守國殆不過此曦變以後一
時邊帥欲築城以為守而家計寨之實遂廢曩時蜀帥
又欲列柵以為固而山寨之役遂興夫謂之山寨與前
所謂家計寨若類矣而實非也盖家計寨凡四擇地利
之絶險者為之而山寨則為數七十無其險也家計
之設乃官與民相保聚其力足以捍敵而山寨則家自
為活無其力也彩畫成圖但詫觀美多張虚勢無補實
用是驅之使就死地也以山寨之受禍也而併與其足
以避禍者廢而不葺亦未之思耳臣故謂家計寨當復
其舊者此也軍之有忠勇初以陜西弓箭手法為之興
洋曰義士金州曰保勝京西曰保捷而關陜則謂之忠
勇是兵也可以攻可以戰而尤利於守盖有墳墓屋廬
以繫其志有妻子骨肉以堅其心其勢當效死弗去也
關外之賦緫不過四十萬若盡蠲以為軍一人執役數
人荷戈隨之籍一萬人可得數萬人用古者寓兵於農
何以異此敵寇之入制司懼其勢之難以支也徧給旗
榜以招忠義事定之後又知忠義之不容散遣也創置
軍籍以行屯田夫謂之忠義與前所謂忠勇若一矣而
實殊也盖忠勇軍自給衣粮器械而忠義則給之於官
者也忠勇軍有常産故有常心而忠義則皆烏合者也
責以屯田未必果能執耒核其實數未必果皆按籍此
盖不能無弊也創增官劵以養忠義而其不費官劵者
乃寢而不行亦幾倒置矣臣故謂忠勇軍當增其額者
此也家計寨復則保聚有要地而人心安忠勇軍增則
備禦有勁兵而人心固臣之所論非特為五州計為四
蜀計也陛下如以臣言為可采乞下四川制置司恭酌
施行
鳴復為侍御史論今日當議備邊之實上奏曰臣竊聞
敵使之來朝廷議所以待之今之議和猶昔之議戰也
臣以為和戰皆不必多議所當議者邊備之實爾臣嘗
觀班固論漢一代禦戎之策至其終則曰來則懲而禦
之去則備而守之其慕義而貢獻則接之以禮遜羈縻
不絶此聖人制禦蠻夷之常道也夫懲而禦備而守此
最邊防急務不容一日闕者而今焉上下皆忽之問之
朝廷則曰已行下戒約行下隄備矣問之邊帥則曰某
處差某防遏某處差某屯戍矣驗之以事實未見其實
也何以知其無是實往者汴京之得捷報飛來謂全子
才陳兵以護闕庭趙葵諭衆以宣德意又申諭諸將益
整六軍渡河隂之師奪孟津之險朝廷亦信其言第功
行賞矣小戰纔衂望風皆潰守禦之實安在已而趙范
至浮光齎書告廟堂曰淮北之守已遣五千人屯息二
千人屯蔡矣又遣李寬孫軍勝守鈞守許厚犒而往斷
可得其死力矣雖使敵國有韓信復生亦恐未能勝范
也其詞甚壯若無復可慮矣而哨馬一至數州俱陷守
禦之實何有前日無其實而徒欲僥倖乎戰之捷今日
無其實而又欲僥倖乎和之成謀國若此豈不大有可
憂也哉臣謂敵使之來隨宜區處視其貢獻之物隆其
賜予之禮寧過乎厚毋傷乎薄使一二敵使弭耳而退
足矣若曰仗一王檝可堅兩國之新好憑一鄒伸之可
復中原之故境恐無是理也金昔以和誤我敵復以和
誤金商鑒不遠而猶欲蹈其覆轍乎為今之計當移所
以議敵使者議邊備舉所以講虚文者講實政財必欲
其豐糧必欲其足器械必欲其備人心必欲其固士馬
必欲其壯健而又擇良將以任之使吾邊陲之間屹然
長城隠若敵國則有所不和和無不成有所不戰戰無
不勝矣此上策莫如自治朝廷所宜加意者在此不在彼
也惟陛下垂察
貼黃臣既謂敵使當随宜區處不必多議矣似聞朝
紳有以借吉服一日為言者此隨時俯仰不知大
體者之說關係甚重有不容默夫中國所以異扵
四敵者以有禮義也國家大典禮豈宜為外方一
小使輕易陛下方以孝治天下行之三年而遽壊
之一日可乎併乞睿照
鳴復又論和議不足恃當以守備為急上奏曰臣竊見
敵使之來引見已畢此既待之以有常之禮彼亦不肆
其無厭之求由中及外咸謂自今可以變干戈為玉帛
矣而臣愚不識事勢獨有憂焉臣之憂非扵今日而後
發也往歲之秋適當輪對是時朝廷委㐮陽遣使銜命
而往猶未出疆也臣妄謂敵之情有不可測者二有深
可憂者一既踰一年而敵使再至其狀猶前日也臣之
憂亦猶未釋也臣之所謂不可測者人皆見之不敢贅
述所謂深可慮者人未必皆知之其可不申言以冀中
外之警悟乎往者寳慶丁亥敵嘗遣兩金牌至蜀大書
偽號于牌之上自謂為天所錫附以幅紙幾百有餘言
狂僭異常悖嫚無禮大槩只欲吾投拜否則厮殺耳彼
所謂投拜即吾之所謂和也吾以講好為和彼則以投
拜為和金非不通好也通好而不投拜其禍卒不可解
扵他國亦然此豈可不深致其慮哉王檝之來以宣撫
為使名只此一端便覺可怪臣閱邊報敵人蹂踐關隴
占據河南有所謂宣差矣有所謂元帥矣名曰宣撫獨
扵王檝見之雖往時密院劄下㐮陽亦曰蒙國偽宣撫
此名何為而至吾國也臣觀檝之為人外雖恭順内實
姦詐意其涉吾境也固例曰通好也曰議和也其反命
敵酋也未必不曰吾使事畢矣由鄰境至國都皆聽吾
之宣撫不吾拒矣異日見之國書萬一有如金牌之僭
嫚我其何以待之將却之乎抑受之乎却之則貽禍目
前受之則貽羞萬世利害既廹吐吞不能臣恐紹興故
事將復再見宰相不免為秦檜執政不免為孫近在朝
忠憤之士將有如胡銓者出寧欲赴東海而死矣陛下
試觀鄒伸之等軰果能如富弼肯與敵酋争獻納二字
乎肯辭官不拜謂敵或敗盟死且有罪乎一意詭隨百
端捏合是亦王倫耳慮事當察之扵始防患當謹之於
微先事而為言則亦當先事而為備然則策將安出乎
自昔待異域之說有三曰和曰戰曰守而已和戰盖相
反而守則行乎二者之間不容以一日闕不戰則和不
和則戰此所謂相反也能守則可以和可以無和能守
則可以戰可以無戰此所謂不容一日闕也為今之計
嚴吾守備以待其勢之自定斯得之矣天險不可升也
地險山川丘陵也王公設險以守其國此以勢為守者
也鑿斯池也築斯城也與民守之效死弗去此以人為
守者也固國不以山谿之險威天下不以兵革之利得
道者多助失道者寡助此以道為守者也得其道則人
為我用得其人則勢為我有其說雖三其理則一而已
矣且所謂道何道也其要為三綱五常其序為君臣上
下其用為禮樂刑政脩之身者此道也達之天下者亦
此道也使綱紀森嚴法度峻整衆賢聚扵内羣邪屏扵
外六典治邦國而見之政事者無不舉八柄馭羣臣而
施之賞罰者無不當則此道行乎朝廷役簡刑清政平
訟理循良者必用貪暴者必黜布中和之化而嘆息愁
恨之聲以消行寬大之書而安靜和平之福以集則此
道行乎郡國峙乃糗糧備乃器械有功則賞雖小校必
旌其勞有罪則誅雖大將必正其法使皆有仗節守義
之志而無畏死貪生之心則此道行乎邊鄙言必忠信
行必篤敬彼以暴吾則以仁彼以力吾則以德自治以
定其立國之本權時以施其應變之宜則此道行乎蠻
貊果能此道矣人心愛戴國勢安彊因斯民歸往之情
符上天助順之意雖以混一區宇掃清中原盖將有自
然而然者豈必待惴惴而為戰汲汲而為和而後足以固
吾圉哉邇者恭承陛下頒示宰相鄭清之章疏臣以濫
陪經幄例獲諦觀篇末奏陳理盡而詞切諒陛下亦犂
然有當於聖心矣雖然宰相事無不統非但發扵言而
止也乃言底可績然後相之職為無負漢申公曰為治
不在多言顧力行何如耳此人主事亦宰相事也惟陛
下與大臣益加之意
貼黃臣近見四川制置趙彦呐備申敵寇犯蜀直至
武階調遣諸處軍馬併力鏖戰敵遂敗績然則使
地利在我人和在我敵未嘗不可勝也韃方遣使
議和而亦遣兵入寇和果足恃乎和不足恃則守
備之實尤不容一日不講行也併乞睿照
鳴復乞宣引兩督視使各陳已見上奏曰臣竊謂今日
之邊患皆邊臣有以致之致敵使之來者嵩之也致敵
騎之來者范葵焴也蔡息不共事則韃使未必徑造闕
庭河洛不出師則敵騎未必指為仇敵和戰雜用處置
失宜唘釁召戎實基扵此今范守㐮峴葵守維揚焴守
合肥皆曩時之主戰者也敵若抉我藩籬入我門戶為
三帥者其戰乎其守乎兵凶器戰危事戰或不捷策將
安施苟嬰城固守而長江之險敵遂與我共之計又安
出陛下並建督視盖謂朝廷去邊面遼邈就遣二重臣假
以便宜從急應接耳五大帥不得為之事兩督視當為之
朝廷不及行之事兩督視當行之抑不知為督視者將調
遣淮㐮以掃除寇亂邪或欲捍禦江面以固護根本也若
止扵捍禦則沿江兩制帥足矣奚必督府而後能辦如志
在掃除而且聽敵之自為去來諸帥之自為戰守諸軍之
自為叛服則今日之患正坐此爾局面既新而積弊如故
奚以督視為哉和戰守之孰是孰非兵將帥之孰勇孰怯
沿邊之地利孰險孰易沿江之津渡孰緩孰急大帥或不
職誰可授任大將或不利誰可御衆此皆大節目所當講
貫胷次者夫有此規模然後有此措置有此措置然後有
此成就凡事豫則立不豫則廢安危利害之機決在俄頃
恐非徒事繁文務為觀美可以虚聲了辦也高帝一築壇
而漢楚勝負已決扵韓信之數言先主三顧草廬而魏吴
蜀形勢已定扵諸葛亮之數語陛下曷不宣引二臣使各
陳巳見聽其有何等籌畫乎伏乞睿照
貼黃臣竊聞趙范有樊城之報敵衝我軍不動退走
數里亦足振起士氣未可言捷也儻朝廷因此玩
弛二督視因此懈怠悠悠其出坐失事機警報忽
來倉皇無措矣陛下限之以五日君命顧可違乎
陛下之令不行於督視督視之令顧可行扵將帥
乎無以事上恐無以使下併乞睿照
鳴復知福州乞嚴為廣西之備上奏曰臣七年去國放
浪江湖未許乞身猶縻廩粟事有關扵國家之大利害
者不容不以奏聞臣近得四川茶馬司準遣牟申之十
一月書謂今歲敵兵分兩道入寇一由利閬一由巴山
利閬之寇至磑子溪我軍發伏頗捷餘衆却轉入巴山
合而為一未知向後如何制帥迤邐拽回已抵合陽觀
敵所向而圖之最是交廣之憂不可不慮前此入蜀之
兵本三十萬忽抽二十萬入雲南見茂州所申自曲納
族節節透入已至渭節村風節村十八族多已投拜若
得此蠻長驅而往則大理危矣邕宜其可不警臣向者
己亥之歲僑寄毗陵曾聞蜀帥陳隆之具申朝廷謂敵
人欲由大渡河攻破大理等國斡腹入寇密院劄下廣
西經略徐清叟嚴行體探預作隄防後來清叟到大理
自把等國回報繳申今可覆視也近又從邸報見樞密
都承旨蔡節奏章專坐廣西經略蔡範申到事宜謂邕
宜深為可慮與今來牟申之所言及向來陳隆之所申
大槩一同臣竊惟敵人向與金為讐掃穴犂巢自燕徙
汴盤旋積歲竟不能過黃河以遂其不奪不厭之志或
教之曰河之尾有路可以轉入扵是破西夏踰積石踐
蜀境竟求以快其欲而後已今其與我為鄰也虔劉我
兩淮洊食我西蜀所幸天限南北長江洶湧不容輕涉
然數年以來嘗驀過萬州以下之胡灘透漏黎州以後
之大渡河彼其姦謀詭計未必不曰河之尾有路可以
蹙金則江之尾亦必有路可以窺我天道好仁而惡暴
不義而彊其斃必速彼其貪惏無厭其亡可立而待然
在聖賢每思患而預防之必扵無事之時先為有事之
備亦曰無恃其不來恃吾有以待之可也臣心於憂國
不能自已惟陛下與二三大臣深慮而亟圖之天下幸
甚宗社幸甚伏乞睿照
歴代名臣奏議卷三百三十八
