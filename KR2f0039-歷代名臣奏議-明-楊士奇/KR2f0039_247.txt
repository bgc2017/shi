歴代名臣奏議卷二百四十七
明楊士竒等撰
荒政
宋孝宗時集英殿修撰帥福建趙汝愚上奏曰臣契勘
本路八州今歲早稻多旱惟泉州為甚汀漳興化次之
福州南劒又次之建寧邵武不至甚損臣所治福州自
六月十六日蒙恩降香祈禱之後相繼得雨至二十七
日大雨達旦連接至七月初四日方止其時雨勢闊遠
詢之傍郡亦皆得雨霑足晚稻尚可望七分豐熟秪緣
本路地狹人稠雖上熟之年猶仰客舟興販二廣及浙
西米前來出糶今歲適值二廣更旱米價比常年增及
一倍以上州縣閉糴客舟至彼者皆空載而還緣此雖
是秋成之際本州米價全不甚減泉州興化其價尤貴
臣方欲措置差人扵二浙豐熟去處博糴又聞得浙西
日來米價亦自頓長見今疑惑未敢發遣竊恐將來本
路必至大段闕食臨時倉卒無由措辦臣愚欲望聖慈
特賜指揮扵沿海平江鎮江等處朝廷封樁米内支撥
和糴米十萬石付泉福興化三州賑糶内泉福州各四
萬石興化軍二萬石令逐州自備舟船前去般取依元
和糴本錢價認還朝廷臣詢訪得今歲江東西大熟米
價甚賤却有傷農之憂朝廷若降指揮就彼和糴必不
至虧損元數委實利便
汝愚又乞選江北監司守臣接納流民耕種䟽曰臣伏
覩往牒見古之人善能因事為功多致轉災為福其理
非有他術亦惟所以處之之道如何耳臣比聞江浙州
縣自夏秋以來水旱相繼細民逐食漸多移徙往往去
向江北諸郡盖緣其處地廣人稀尚多曠土若有土著
人戶因而接納使之耕種猶不至大段失所或者日後
流徙者衆而富室之力不能盡給其勢必有狼狽道路
之憂陛下深軫皇慈每令所在賑給若乘此際就選本
路監司守臣中有忠實堪倚信者委令踏逐係官閒屋
及寺觀屋宇權令安住外别踏逐荒閒田土及人戶請
佃限滿未墾之田選擇利便去處措置興盖屋宇候至
來春給賜牛具種食計口授田使之耕種其人父母妻
子皆是乍離南畆之人既感戴朝廷撫養之恩又深思
一家温飽之計必能盡力耕鑿俾無遺利其視向來屯
田之兵老扵行伍者其為勤惰盖不侔矣待其三數年
後家業漸成人有固志徐扵農隙之際教之戰陳之法
此即古井田唐府衞之遺制臣所患者惟患朝廷責其
速效而所付之人不能久安於彼耳誠御之以長策誘
之以重賞毋憚少勞毋恡小費則事無不濟矣昔張全
義為河南尹時經黃巢秦宗權之亂荆棘彌望居民不
滿百戶全義麾下纔百餘人四野俱無耕者全義乃扵
麾下選十八人材噐可任者人給一旗一牓謂之屯將
使詣十八縣墟落中植旗張牓招懷流落勸之種蓺惟
殺人者死餘但笞杖而已無嚴刑無租税民歸之者如
市又選壮者教之戰陣以禦寇盜數年之後戶口歸復
桑麻蔚然野無曠土其勝兵者大縣至七千人小縣不
減二千人比戶皆有蓄積遂成富庶夫全義一刺史屯
將皆匹夫當唐室大亂之餘集一時流散之衆猶能有
所植立今以朝廷之力官吏之衆當國家無事之際而
用畎畆習勞之人誠付之得其人處之盡其道而事有
不濟者臣未之信也
汝愚又乞蠲放旱傷州郡夏税身丁錢䟽曰臣昨蒙聖
恩令臣相度欲蠲減月樁錢或折帛錢如何得實惠及
民事臣不量淺陋已具述管見當日實封進呈訖竊聞
聖意深以折帛錢秖及上戶月樁錢亦未必盡及細民
以故遲遲多日未賜處分臣仰惟陛下至仁如天地恭
儉如禹湯菲食卑宫薄扵自奉而寬租減賦之令為民
而下者殆無虚歲凡前後蠲減之數臣竊計之盖不知
其幾千萬矣方此連歲旱傷所在流徙未定誠不可不
厚有施惠以慰人情若聖意終以月樁折帛為疑則莫
若將今歲旱傷州郡人戶來年身丁錢絹并第四等第
五等稅戶來年諸色夏稅錢物盡數蠲放彼亡聊之民
蒙被德澤預知嗣歲青黃未接之際免有征催自然人
情稍安天意昭格臣區區愚慮如蒙聖明采納即乞斷
自宸衷指揮施行
汝愚知信州又乞置社倉濟鄉民䟽曰臣伏見州縣之
間每遇水旱合行賑濟賑糶去處往往施惠止及城郭
不及鄉村鄉村之人為生最苦有終日役役而不能致
一錢者使幸而得錢則又一鄉之中富室無幾近者數
里遠者一二十里奔走告糴則已居後扵是老稚愁嘆
始有避荒就熟輕去鄉井之意其間彊有力者又不肯
坐受其弊□攘摽竊無所不至以陷扵非辜城郭之人
率不致此故臣嘗謂城郭之患輕而易見鄉村之害重
而難知然而求所以施行之策則亦不過勸諭上戶廣
行出糶轉移常平義倉之米以賑之而已夫勸諭上戶
殆成虚文轉移米斛復多欺弊臣愚欲望聖慈遠采隋
唐社倉之制而去其損耗乏絶之弊明詔有司將逐州
每年合納義倉米斛除五分依見行條法隨正税就州
縣送納外將五分扵逐鄉置廒每歲輪差上戶兩名充
社司掌管受納委本縣丞檢察其欺弊不如法者正治
之使幸得連歲豐稔所在稍有儲蓄則鄉里晏然若有
所恃雖遇歉歲姦軌之心無自生矣如以臣言可採即
乞指揮行下本司及本路常平司同共措置先次施行
汝愚又陳荒政五事䟽曰臣伏覩今歲夏秋以來雨澤
不繼傳聞近自淮浙遠及江湖皆有旱傷去處陛下夙
宵軫念當宁懷憂惻怛之情屢形扵温詔焦勞之意備
見扵玉容始則齋戒潔誠祈禱備至繼又緩刑舍禁寬
縱為多至扵務穡薄征勸分發廪凡所以敬天保民弭
災救患之術無不盡舉臣智識短拙何補㳙埃獨念蒙
被深恩備員列位義當殚竭思慮少報聖聰是以不揆
狂愚輙陳管見五事其一欲盡取見諸路豐歉次第其
二審知所在人材其三條具諸路事宜其四酌量事體
輕重其五申嚴義倉之法其間雖有朝廷已行而未盡
者臣亦不避煩瀆輙申述奏陳惟陛下裁擇幸甚
其一欲盡取見諸路豐歉次第者臣伏見已降指揮
令浙西諸州軍守臣各將所管諸縣疾速委官撿
踏目今旱傷并得熟分數逐鄉從實開具申尚書
省甚大惠也然猶未及浙東江東西湖南北及兩
淮州郡者盖緣所在監司守臣人人各懷意見未
必能盡實申奏致誤朝廷行遣陛下觀此意趣豈
能克已為人誠恐撿踏之官又皆觀望鹵莽兼慮
遷延日月致失朝廷事宜欲望特降指揮委逐路
監司各具諸州大約豐歉分數諸州守臣各具諸
縣大約豐歉分數並限三日申尚書省朝廷便可
互相參考冀得其眞若身為監司而不知諸州為
守臣而不知諸縣致所申或有大段不同去處亦
可委官體訪别議責罰庶幾人人務實緩急不致
誤事
其二審知所在人材者大抵講行荒政全在得人苟
任得其人則必能仰體朝廷之意每事隨宜措畫
表裏相應不至乖疎苟任非其人則朝廷雖有良
法美意勤勤而督訓之然或心志不同或才力有
限亦鮮有不敗事者矣臣伏觀近制已委諸路監
司體察守令之不堪倚仗者至扵監司一路之責
所係尤重今賑發常平義倉正隸提舉司計度財
賦正隸轉運司盜賊刑獄事皆属帥憲二司在扵
今日尤須謹擇若旱傷有分數稍重路分欲乞朝
廷選委帥臣監司中有才望者專一措置施行
其三條具諸路事宜者盖緣所在山川風土各自不
同若是州縣瀕水去處便可招接商旅措置舟船
隨遠近糶糴猶易為力至有州縣鎮寨僻在一隅
舟船不通商旅不至即須令本州措置及今未納
秋苗之際先次約度合用賑濟賑糶米數從便兊
撥苗米就本處委官送納準備將來賑濟賑糶却
以本州常平米數撥還方為利便其次諸州或可
用會子或可用金銀或可用度牒或可用塩引如
此等𩔖其事多端在扵朝廷實難隃度乞令監司
守貳各具逐州事宜朝廷斟酌重輕即可次第酬
報非惟畢竭羣慮周盡事情亦可詢事考言觀其
能否
其四酌量事體輕重者盖謂朝廷德意誠厚特不可
以泛而行之謂如撿會乾道七年立定賞格富室
上戶如有賑濟饑民之人許給降付身補授名目
緣所在豐歉各異米價貴賤不同若使泛然補官
却恐益至冗濫欲候取到諸州豐歉分數須旱傷
及五分以上方許依格補官其次者欲斟量重輕
廣與支降會子令本州縣作糴本賑濟如格目内
獻米四千石補承信郎米每石以會子二貫準之
計價錢八千貫若支降會子八十萬貫可省承信
郎百員夫製造會子在朝廷初無甚難若吏員猥
多扵國家重有利害又所在樁積米斛有久年陳
腐者若常歲豐登人無所用值茲歉歲猶可充饑
並當裁損舊資及時變糶此皆化無用為有用以
虚劵易冗員在扵聖明必能洞曉
其五申明義倉之法者盖義倉之法本起民間止緣
人心不齊送納艱阻遂致歴代權制悉令收斂在
官其實取之扵民特為聚之倉廪耳此不可與常
賦等也故本朝常平免役令諸義倉計夏秋正税
每一斗别納五合(應豐熟計一縣九分以上即納一升)今州縣之間
不問豐歉每正稅一斗並納一升又令即本戶放
税二分以上及孤貧不濟者免納謂如本戶正税
額管十石若放税及二石以上即其餘八石並合
免納今州縣之間雖有減放猶計餘數催取實非
立法本意方此百姓饑儉猶欲仰食縣官豈可違
法征催置之虛廪欲望申明法禁咸使聞知庶能
感召至和允答天意臣所言疎淺心實勤拳仰祈
聖聰俯垂采納臣無任惶懼隕越之至
汝愚又奏綿竹什邡二縣饑民賑濟䟽曰臣契勘去年
成都潼川利州三路緣秋雨過多間有損傷去處然亦
不至甚害臣不住行下逐路監司隨宜措置賑糶已扵
正月十六日附遞奏聞去訖臣近詢訪得成都潼川兩
路諸州日來米價不至踴貴但與常年相似積蓄之家
尚患有米無處發泄亦非是無米出糶只緣是數年以
來民力窮困米價雖賤亦無錢可糴故所在細民皆有
饑窘之色若官司一例普行賑濟非惟州縣力有不及
兼蜀中風俗易動難安一聞某處賑濟便至千百為羣
輕棄家業將口就食或官司奉行無法往往所利不償
所害若欲只令減價賑糶又恐如前所云米價雖賤細
民無錢可以得食故臣不敢立為定說只今逐州逐縣
各看事體如何隨宜措置近聞得漢州綿竹縣自正月
末間先行賑濟本縣初不曾抄劄戶數出給牌歴但就
一僧寺中同衆鄉官造飯給散緣此四遠之人扶老攜
幼皆來就食旬日之間至萬餘人本縣却憂無米可繼
遂乞扵附近州縣同行賑濟貴得稍分其衆旬日之間
什邡一縣所聚又二萬人臣恐其聚集不已别致生事
已選委成都通判馮興祖漢州通判郭德祖逐急權借
本府常平錢一萬貫分詣兩縣措置各逐鄉分差官置
場務要分散其衆勿令羣聚生事并再行下諸州委自
知州通判多方措置賑濟賑糶去訖臣伏念西蜀細民
貧困已甚去秋禾稼微有傷損便至羣起紛紛如此萬
一有方數百里水旱其事勢復當如何臣聞戊子年數
郡饑民同日俱起不約而同盖其困窮非一日也臣愚
私心不勝憂懼謂不可不使朝廷知之謹具奏聞
知建康府洪遵上奏曰臣竊見今歲淫雨為災江東西
多被其害聖心焦勞哀矜惻怛之意溢於詔旨以至賑
濟米斛給借種本甚大惠也臣兩蒙宣問已節次具奏
訖臣體訪太平州官私圩垾三數百所渰浸十之七八
比之諸州受患最酷故雖未雨之前蠶麥收成今茲室
廬貲産蕩然一空扶老攜幼轉而之淮上者比比皆是
州郡存恤甚至而緡粒有限催科及時其人不惟餬口
之迫且無以輸官自非急行蠲放稅賦未易安集欲望
聖慈特降睿旨檢照隆興二年乾道四年體例行下轉
運司委清強官前去被水縣分撿視衝破圩岸全行損
壊去處若干頃畆將第三等人戶夏稅和買倚閣一半
第四第五等人戶全行倚閣候豐歲帶納庶幾流民聞
之不致它徙自餘州縣被水尤甚者令逐州守臣覈實
申奏特與蠲減施行臣備數一路不敢不以聞惟陛下
裁幸
遵又上奏曰臣今月十日恭准御前金字牌降下宸翰
本路旱傷民有棄擲童幼扵道令逐州守臣措置收養
支過錢米當從御前給降惻怛之辭亡慮百數仰見陛
下視民如傷如是切至臣遵依聖訓即已施行訖臣濫
膺閫寄屢以管下旱災塵瀆天聽恭惟陛下軫念民瘼
朝奏夕行支撥米斛兩郡所得踰二十萬甚大惠也惟
是亢旱非常二稻掃地土堅扵石間有微雨僅可灑塵
不能滋潤來麰又復可慮千里赤地十室九空七十之
老以謂平生所未嘗見上戶粗支目前無以善後中下
之家甚者或易子而食或赴井而死誠可矜憫臣竊見
建康寧國太平廣德去歲水潦蒙朝廷將三等以上夏
稅倚閣一半第四第五等全行倚閣自非陛下博施實
惠則四郡之民已填溝壑矣臣契勘饒州南康之旱被
害尤酷殆非四郡水災之比今降指揮第五等人戶夏
稅倚閣五分所謂第五等流離餓莩之餘存者亡幾臣
愚欲望睿慈特降處分撿乾道六年十月十二日倚閣
四郡夏稅指揮行下庶幾兩郡數十萬生靈蒙被大賜
不勝幸甚臣疊冒冕旒無任惶懼激切之至
遵又乞倚閣饒州南康軍夏税劄子曰臣等伏見建康
府寧國府太平州廣德軍去年水潦陛下惻怛愛民將
上三等夏税權行倚閣一半四等五等全與倚閣四郡
之民賴以存活甚大惠也契勘本路管下饒州南康軍
今年旱暵最甚民間合納夏税物帛并折帛錢今春雖
稍得蠶未織造間遇旱乏食往往將絲逐急變賣州縣
催科由此費力然上供之數不敢稽違不免嚴督上戶
今來上限所催猶且未足其下限一半並係下戶合納
目今闕食全賴官中賑給豈復更有輸官況旱暵水潦
事體一同欲望聖慈特降睿旨令饒州南康軍將今年
夏税物帛并折帛錢起發上限一半其下限合起一半
權行倚閣候將來豐熟作兩年帶納庶幾貧下之戶不
至重困
遵又奏饒州南康軍旱災劄子曰臣契勘管下饒州南
康軍今歲旱災非常早種不入土晚禾枯槁自六月中
村民已食野菜草木目今米價雖未騰踴兩郡饑民或
有相聚為盜臣已扵八月四日十日具奏訖竊見江西
湖南間有旱傷去處已蒙朝廷指揮審量守令并委帥
司監司勸誘米斛等第推恩今來本路未蒙行下欲望
聖慈特降睿旨檢照江西湖南已行體例以憑遵依施
行
遵又上奏曰臣仰惟陛下近以甘雨愆期側躬損膳憂
勤形於玉色精誠上通霈澤響應臣因奏饒州南康軍
大旱面奉聖訓以謂比來亢旱夜不安寢仰見陛下拳
拳愛民如是切至今歲江東大稔惟此兩郡接連江西
旱災尤甚人民流離或相聚剽掠州郡不即奏聞臣竊
見去歲江西旱潦自非陛下軫念民瘼移粟他邦則兩
路之民已填溝壑矣臣已别具奏乞將本路見管常平
米寬數撥下兩州接續賑糶并乞檢照江西湖南審量
守令勸誘米斛指揮行下欲望聖慈早賜處分
遵又奏張運助饒州賑濟劄子曰臣近准尚書省劄子
奉聖旨撿坐湖南江西路勸誘上戶出米賑濟賑糶賞
格劄下本司照會遵守施行臣仰體聖意即行印榜四
百道曉諭及下饒州南康軍督責守令務在實惠及民
今據知饒州何伯謹申承左通議大夫敷文閣待制提
舉江州太平興國宫張運劄子情願自備人船装載米
二千碩赴州倉送納以助賑濟本州見行措置分撥諸
縣訖臣竊詳張運以侍從之舊獨能為國敦尚義風為
諸路倡誠可旌賞況積粟之家所在不乏使人人如運
所為則饑民不至轉扵溝壑臣愚欲望聖慈特降睿旨
量與推恩庶幾有以激厲實荒政之一助也
遵又奏收養童幼劄子曰臣近准御前金字牌遞到御
寳封降下御筆聞本路旱傷民多艱食有棄擲童幼扵
道路者深為惻然可令逐州守臣措置扵穏便處收養
無使凍餒候至來歲食新以歸其父母自十月為始奉
行將收養過人數及支用過錢米逐月從實奏聞當從
御前給降本路監司常切按行覺察無得滅裂徒為文
具付江東帥臣監司臣已即時恭依聖訓關牒本路監
司并旱傷州軍守臣奉行外臣謹具已行事件如後
一收養童幼專委知縣及廵尉盖知縣之職扵民尤
親廵尉日以警捕為事道路村野之間無所不歴
或有棄擲童幼皆耳目之所聞見庶幾收養無遺
一童幼中有自能飲食者責付寺觀收養官給錢米
住持知事旬具養過人數及有無病患申官遇有
疾患官給之藥遇有死亡官給材木埋瘞
一小兒尚在乳哺者在城委都監城外委廵尉體探
弓手及軍伍有乳之家責令收養官給錢米都監
廵尉旬具養過人數及有無疾病申所属病者從
官給藥死者官給材木埋瘞
遵又奏乞借樁管錢收糴浙西米劄子曰臣照會建康
府管下常歲上江米船蔽江而下本路之所仰給今緣
江西荒旱商旅止就建康府興販加之轉運司照年例
和糴必致踴貴臣竊聞浙西大稔官司又不曾抛降和
糴萬一失時富家射利儲蓄米斛將來雖欲收糴亦不
可得臣區區愚見欲就十月初委官往浙西以來收糴
一二十萬斛以為來春之備庶幾可以少抑米價兼接
濟饒州南康軍賑糶欲望睿慈許臣樁積錢内時暫借
撥三五十萬貫應副收糴春初照數依舊樁管不敢分
文虧少
遵知太平州奏乞借江西米劄子曰臣契勘本州今歲
災傷甚扵旁郡臣自到任講求荒政惟恐不至比以官
圩興工兩縣所役二萬夫日給錢米民賴以濟今來修
圩已畢緣河流日涸舟船艱阻商人覬望增價本州賑
糶常平米今已數月加以修圩之費所餘至少臣雖差
官前去江西告糴未到竊慮來年艱食設或一日住糶
愈見翔踊兼鄰近寧國池徽州廣德軍皆係旱潦去處
欲望聖慈特降睿旨扵江西樁積米逐州量撥三二萬
斛接濟出糶令項樁管價錢候秋成收糴填還扵國無
損扵民有利官米雖未即來庶幾商人聞知以為朝廷
支撥米斛不致深藏固惜以須重價實為數郡之幸冒
犯天聽不勝激切俟命之至
知長沙王師愈論和糴之弊䟽曰臣竊見和糴之法本
欲利民而足用湖南行之乃大不然其名則美其實則
重為民害始也無見錢以為糴本或給官告度牒或給
三合同關子或給乳香茶引令州縣變轉現錢不免強
敷之扵民甚者撥有名不可催之積欠從而追擾其為
害一也次則以本錢不足或低估價直或多量升斗出
納之際加以官吏欺弊其為害二也終則装發綱運雇
船水脚之費無所支破又從而取之扵民若運至荆襄
間泝流而上江路遼遠水淺難多動經年歲所費又倍
之其為害三也是故民之所憂者水旱所喜者豐年今
則豐年之憂乃甚扵水旱以三害若此耳臣又聞每歲
諸路漕運自可足一歲之用只陷折至百餘萬石遂和
糴以補其缺誠能措置漕運不致陷折雖免和糴可也
縱不能全免或不得已而為之明撥本錢及支破起綱
之費庶幾事舉而民不被害惟陛下留神幸甚
師愈為江東轉運使借米賑濟劄子曰昨奉御筆令預
講捄荒之政已恭依具奏仰惟宸心憂民切至臣等敢
不上體聖訓蚤夜講求如薄刑緩征已責勸分凡寬恤
之事各已次第施行外竊謂捄荒之政雖有珠玉金銀
不能療饑其所急者莫急扵食遂多出文牓招誘客旅
扵有米之地廣行興販前來出糶嚴戒場務不許作名
目收税苛留緣地里遥遠米未可卒至其價日增不得
不慮抑嘗詢究往年一州旱則取給扵鄰州一路旱則
取給扵鄰路故易以辦集竊聞今年之旱稍廣大江東
西至於荆襄淮甸亦多不熟雖招誘客販遣官收糴政
恐米亦艱得未可指準臣等竊見從來饑儉之歲人情
易得皇皇若所在縣鎮鄉村有米可糴人心自安若無
告糴之處往往便扶攜妻子就食他鄉此不可不預有
以安之臣等相度若候諸處興販收糴到來亦須是一
兩月之外況有無未可知流民一散收之則難臣等切
見朝廷見樁積在建康府太平饒信州等處米斛無慮
百七八十餘萬碩榖五十餘萬碩而常平義倉不在此
數其間亦有七八年前所積之米恐易得腐壊累蒙朝
廷指揮令以新易陳臣等今來欲乞存留見米一百萬
碩榖二十萬碩以備總領所逐月支遣兩司官兵可准
一年之數餘外有米穀欲望聖慈許臣等兊借米三十
萬碩榖二十萬碩通融就便分散諸州縣量旱傷輕重
隨多寡賑糶先次散榜曉示令人戶通知又從而發常
平米以賑濟之如此則民心可安不至流移而鄉村豪
富有米之家見官司賑糶賑濟徧及遠近決不至閉糶
又客販之米或來則亦不敢乘時要索高價如此庶幾
民不艱食全活者必衆此誠莫大之實惠所糶到價錢
臣等自當認數收簇寄納樁積庫才候來年稍熟便行
收糴補還以陳易新公私兩濟何以加此今來控陳似
若太早正恐往返待報動經旬月儻至急闕臨期有請
緩不及事是用冒犯天威詳悉奏聞伏望聖慈早賜施
行
中書舍人崔敦詩經筵附進救災五事状曰臣備數經
筵輪當供進故事臣謹錄太宗皇帝所以速扵救災之
事上進臣竊謂天久不雨今雖未見災傷的實臣先事
而言有當早正而亟行者五事條列如后
一救災卹患全賴監司守臣若監司守臣不得其人
責以賑救洎至施行失序民有流殍雖行黜責已
為無益臣愚欲乞睿慈明諭宰執深詔臺諫先次
謹察災傷路分監司癃老庸懦及循常無才不足
倚仗者奏聞令三省選擇易置却令諸漕臣常平
官一面開具管下缺雨州郡守臣有無癃老庸懦
及循常無才之人限一月各具保明聞奏取自聖
裁施行向使監司郡守皆得其人則朝廷無所慮
矣
一臣聞周禮荒政十有二除盜居一臣竊見諸州禁
軍自來紀律廢弛往往不着營房不成行伍倉卒
難集切恐一夫奮臂扵市人無當者防備鎮壓慮
所當先臣欲乞睿旨旱傷路分安撫司申嚴條制
令諸郡盡刷禁軍自九月始逐日點集教閱至來
年四月止其廵尉弓兵亦令諸州嚴行戒束不得
名色占破盡數根刷各就本處逐日教閱施行
一臣竊見近者朝廷第去歲救荒之賞監司守臣皆
有等差臣竊聞去歲災傷州縣官吏宣力者多今
賞不及無以為勸臣欲乞睿旨行下諸路漕臣常
平官及州郡將來救荒各先具逐州逐縣所差官
吏職位姓名聞奏俟至結局並議第賞如有曠敗
亦行責罰庶幾上下協濟保無誤事
臣伏見在法災傷檢放及七分以上賑濟貸給具
有成法臣竊見州郡檢放自來統以逐縣災傷紐
筭分數然一縣壤土高下不齊此熟彼凶有至懸
絶且如一鄉災傷有及十分若使統計一縣不及
七分則十分被災之鄉例與輕災鄉分一同不被
厚卹今來檢放月分在近臣欲望睿旨今後紐筭
災傷分數各以逐鄉為率凡及七分已上並令依
條施行
一臣伏見諸路州縣有早禾得水成熟正當刈穫及
有下田乘旱已施布種去處可望微稔今來車澳
尤急訪聞官司驅催夏稅不知體恤輸綾則拘留
暴㬠納絹則揉汚退換緣此農民淹留廢業不得
趁時了辦接濟口食臣欲望睿旨令諸路監司嚴
行覺察按劾聞奏其四等以下零欠亦當酌量權
行倚閣施行
參知政事周必大論和糴䟽曰臣昨聞見商量和糴行
在約三十萬石既是地近不妨臨時降旨今偶聞米價
日減恐目下便合施行但近緣印會子稍多止可作七
百七十一文行用若更捐一二分見錢則所費不過一
二十萬貫而輕重相權其利極博此事臣思之甚審盖
將來有所調發不患見錢不出故也又臣每聞陛下預
念年歲之豐歉雖隂陽家說亦行採訪臣未嘗不歎仰
聖德孜孜民事頃刻不置非如羣臣止苟目前而忘遠
慮也臣數日前因五更視月見歲星粲然扵其傍考之
占書亦主歲饑嘗問太史局官或云是犯或云近爾以
臣觀之有德可禳聖主固已優為有備無患人事自當
預計但令儲米稍廣則所謂錢物自可力致
吏部侍郎李椿奏常平義倉䟽曰臣竊見義倉法自隋
唐以來行之以備凶年賑給災傷下戶其利甚博其常
平倉數十年來無糴本收糴徒有常平之名而無其實
惟有義倉米在焉盖本聚米扵鄉村里正之家過凶歲
則給散不致農民流徙建議者因里正間有侵盜遂移
貯扵縣倉固自難以及扵鄉村人戶頃年州郡又皆令
人戶赴州倉輸納苖米隨苖帶納義米遂不復及扵縣
民所以每遇歉歲民必流徙雖無里正侵盜之患而官
司移兊侵借陳腐化為塵土災傷則惠不及民可謂因
噎廢食盖失義倉本意遠矣仰惟陛下矜恤元元一遇
歲歉則勞宸慮數下詔旨勸諭賑糶存拊之意備至而
州縣之間不過扵州城縣郭出糶官米略能薄濟市井
之人而農田之家不預況農家聚米而不得食實為未
允其或煑粥給散始則稍稍贍給饑民輻輳則聚民餓
死者不知其數是不得其術反致殺之尤非賑給之法
今來連歲豐稔粒米狼戾不可恃以為常而不為之備
臣愚欲乞今後將隨苖義倉米止令就逐都保置倉輸
納保正副掌管依界交割仍止令納榖庶可存留縣尉
封廒逐季點檢遇凶歉則縣佐官量事給散申提舉司
照會檢察設有保正副侵盜亦自可以陪償比之在州
倉陳腐兊換艱難專㪷侵移而農家不得食無以救凶
歲事體大段不同仍免官司般運賑糶作弊農家流移
誠為實惠今具畫一如後
一逐都保除沿邊州縣外扵有人煙去處約榖之多
少以五年之數為倉廒保正副掌管聽為團倉逐
年旋增置
一縣給受納隨苗義倉榖團印赤歴付逐都保正收
掌受納每旬具數縣尉躬親盤量封廒
一縣别置義倉簿銷注驅催隨税簿赴州用印
一義倉鈔二紙一鈔給人戶一鈔縣照銷簿即不得
官賣鈔紙
一人戶先就本都納義倉榖請鈔連粘扵苖米鈔前
送納苗米未納義倉不得交苖米
一義倉團印用至省限滿日繳申縣毁以防作弊其
殘欠却令赴縣倉交納用縣印印鈔以别省限外
輸納之人
一每都聽募㪷子一名同保正副掌管倉榖扵受納
時聽收量榖利潤錢每㪷不過三文足保正副聽
量收利潤以為修倉費用每石不得過二十文足
一官員季點義倉隨行公人輙有搔擾並行重錄其
縣給團印歴有取受者準此聽人戶越訴官員罰
俸甚者委按察官奏劾
一逐都貧富不等遇歉歲隣近都分有無賑給不出
三十里之外
一逐都置板榜扵倉前約束備坐朝廷置義倉所以
備災傷憂民之意勸諭人戶依時輸納乾好米穀
保正副在意掌管毋或侵耗遇有災傷從實申官
乞行量散免有流移之患務得實惠
一有未盡事理令提舉常平司條具申請施行
一義倉既有榖在鄉村所有諸州縣見在義倉米並
撥充常平倉遇水旱災傷則減時價賑糶收本錢
以充豐歲糴本既有糴米則常平之法不為虚文
一舉而兩得之仍申嚴常平借兊之法守而勿失
誠為久遠之利
唐仲友台州入奏劄子曰臣伏覩近歲屢稔而戶口日
衆官用寖廣公私蓄積未至充衍年一不登民已艱食
陛下軫念元元力講仁政所以周急繼困慰安小民便
利百姓之道甚備臣雖至愚願效管見竊覩近降指揮
私下債負守令勸諭富室上戶更加接濟容令寬限了
還如是貧乏委無從出不得因此轉利為本及非理準
折亦須蠶麥成熟方可旋行理索臣謂勸諭借貸最為
救荒之急此令既行為利甚博臣愚尚慮舊新債負併
在蠶麥細民必困理索富民慮借者不能併還未樂借
貸更宜明為期約示之必信臣聞本朝司馬光以河北
災傷條賑贍之策曰富室有蓄積者官給印歴聽其舉
貸量出利息候豐熟日官為收索示以必信不可誑誘
臣謂光言扵今可行欲望陛下采光之策明降睿旨下
諸路轉運司應災傷州縣並令守令勸諭富民自陳蓄
積之數除存留其家歲計之外實餘若干以十分為率
七分出糶三分借貸願多以分數借貸者聽本縣印給
簿歴開坐指揮約自日下至麥熟以前節次借貸簿歴
合用同印記簿在富民歴付借者每月取息不得過三
分其鄉例不得將舊債作新借之數其舊欠自從已降
指揮蠶麥成熟旋行理索其新借至秋成日却據印給
簿歴理索此後應成熟處不許富民陳乞再給簿歴自
如常年鄉例借貸惟有災傷方可從州縣陳請舉行免
扵習常乃為良法此令惟出朝廷民無不信如蒙聖慈
采納乞下戶部勘當疾速行下庶幾遠方之民蚤霑實
惠不勝幸甚
蔡戡乞平糴上奏曰臣聞榖貴傷民榖賤傷農古今通
患也是故有平糴之法李悝行之扵魏耿夀昌行之扵
漢彭果行之扵唐皆因榖賤增其價而糴榖貴損其價
而糶亦古今良法也粤自去歲江浙大稔斗米之直百
五六十錢今浙西雨𤾉時若高下之田皆有豐登之望
新榖既升其直愈賤老農咸謂數十年來所未嘗有古
者榖賤傷農今者農末俱傷公私皆病之田家作苦十
得一稔欲以輸租償債今也負擔適市人莫之顧不得
已而委之僅得千錢而去一歲所入不足以紓目前之
急何暇為後日計所以粒米狼戾而不免扵凍餓也米
價既賤錢幣益重人所艱得何敢輕費所在客旅稀少
市井蕭條工商游手之徒莫不坐困民間錢既艱得冬
租縻費夏税物帛無所從出州縣催科所以勞擾倍扵
常年此皆榖賤之患也夫欲利農民不若行平糴之法
今秋成在即臣愚欲望睿旨行下戶部委官扵蘇常湖
秀四川踏逐空閒寺宇置場收糴隨市價低昂而少增
之吏胥乞覓者坐以重罰米價既增又無它費利之所
在不憚遠近自當連檣而至所糴既多可以代江湖上
供之數却截留綱運扵沿江州軍樁管以為邊備不唯
民力裕邊備足它日萬一有歉歲損價而糶亦可以濟
饑民補國用也
光宗時蔡戡乞賑濟上奏曰臣竊見八月十日以後連
夕大雨本府管下天目諸山洪水暴發餘杭臨安新城
被害最酷富陽於潜錢塘次之餘波及扵鹽官仁和小
則渰浸田畆大則漂蕩廬舍甚則喪失軀命且以六縣
言之溺死者千人被害者五萬餘家旬日之後水勢方
退禾稻渰没根株腐爛秋成既已失望饑民無所得食
雖蒙聖慈特遣使者捐金發廪徧行賑濟恩澤至渥然
但可紓目前之急耳此去夏熟尚有七月若人人而給
則廪粟有限饑民無窮臣竊計五萬餘家約三十萬人
大人小兒各居其半大人日給一升小兒日給半升日
支米二千二百五十石月支米六萬七千五百石半年
為期約用米四十萬五千石以臨安六邑費粟已四十
萬石今歲淮浙諸郡悉以旱告朝廷恐難徧給臣區區
管見不若行賑糶之法計口給歴減價與之庶幾所費
不多所利甚博可以接續不至中輟反誤饑民臣伏見
朝廷樁管米見在一百七十萬石每歲收糴正欲為水
旱凶荒之備其間亦有積年陳粟自當易之以新臣妄
意擬扵樁管米内且借三十萬石減價賑糶照得元價
每石貳貫叄百文省量減叄百每升只作二十文省出
糶庶使饑民易扵收糴以三十萬石計之縣官所損不
過九萬貫而所活饑民至三十萬其利豈勝言哉欲望
聖慈特賜詳酌行下省倉下界或豐儲西倉水次近便
處支撥所有水脚縻費本府自行出備官吏添給本府
自行措置賑糶之後收到錢數逐旋觧還司農寺一面
收糴新米補足元數公私實為兩便
寧宗即位初接伴使彭龜年論蘇秀等州水災䟽曰臣
伏自初九日陛辭初十日出國門十一日至秀州十二
日夜至平江府從此蹉程前去不敢住滯迓客一事自
有故常不足重廑聖慮唯是自離國門見㳂塗積潦渰
浸民田目即未收之稼已不可救已收刈者多用竹木
架閣在田連日積隂不觧雨勢未已亦必損爛猶有向
去繫利害之深者百姓乏食全望麰麥以相接續而田
水不去天霽未期設使麥不入土民無所恃流移餓莩
斷不可逃陛下罪已求言倒廪賑給固足以上感天意
而災變未消實有可懼臣愚欲望陛下明詔大臣講求
親切及民之事共致懇切事天之誠每事求實不為虚
文登進忠讜以壮陽德斥遠邪佞以消隂沴庶幾聖德
又新天心昭格臣遠去闕廷輙因目所親睹之事郵置
以聞仰助陛下寅畏干冒天威無任戰慄
貼黃臣竊見漢元帝時日青無光弘恭石顯等皆指
以為周堪張猛用事之咎及斥堪猛復有日變元
帝乃召昔言咎在堪猛者切責之陛下遇災而懼
不愧宣王然臣深恐小人别有指陳上惑天聽施
行或謬恐未免為元帝之悔臣願陛下聽言之際
更加精察擇是而從不勝幸甚
龜年又論淮浙旱潦乞通米商仍免總領司糴買䟽曰
臣聞遏糴霸者之所戒閉糴諸侯之所羞而况人主君
臨天下一視同仁豈可使有彼疆此界之分如秦人視
越人之肥瘠而不卹哉竊見今歲淮東兩浙多被旱潦
如常潤揚楚盱眙等處當此收成之時斗米至為錢四
百上下無下三百足陌者近日行都米價頓增至煩朝
廷輟軍儲給糶以紓目前而米價依舊不減異時春冬
之交必大翔踴實為可慮訪聞江西湖南北州軍間有
豐稔去處設使就彼和糴又恐官司交易易得成擾收
糴津運倍有所費據臣愚見不若通商最為上策欲望
聖慈行下三路漕司俾之約束沿流州縣不得遏糴如
商旅米船特免力勝稅錢至歲終而止不得妄以它貨
阻滯客旅如果有它貨令所至州軍勒客人别用舟装
載依法收税仍關報前路官司從漕司多出文牓曉諭
商旅聞此必須方舟而下不特移粟之惠可以救民而
塩課必增亦以利國事莫便扵此者
嘉泰二年葉適上奏曰臣病苦餘日聖恩垂憐使轉漕
湖外守符泉南今又特蒙收召入奏之初有兩處職事
不敢不陳愚慮臣採湖南士民之論以為二十年來歲
雖熟而小歉輙不耐地之所産未最盛而中家無儲粮
臣嘗細察其故矣江湖連接無地不通一舟出門萬里
惟意靡有礙隔民計每歲種食之外餘米盡以貿易大
商則聚小家之所有小舟亦附大艦而同營展轉賑糶
以規厚利父子相襲老扵風波以為常俗其不耐小歉
而無餘蓄勢使之也故每遇小歉閭里不能自相給惟
仰州縣賑救城市之民青黃未接食扵常平者十家而
九此事諸司當任責而漕司為一路通融有無之處其
責尤重然湖南漕司歲計所入甚少比江西纔十之三
四比湖北纔十之五六曾不足以支本司一年之經用
向者團簇大軍錢數多總司所取不盡可以通借故不
自覺而反冒富厚之名自大軍錢屢減舊額總司按籍
盡取積以歲月坐致漏底今漕司索然窮匱者五六年
矣除湊足交頭之外每遇新舊交易使者與属官聚議
搏手無以具接送之費臣比承乏諸郡小歉雖先事講
求荒政終不能有所捐貸為諸司之倡去歲祁陽蒋圈
十借糧作過守令張皇一時駭動幸而就擒欲出少米
以哺之力不能及竟閔默而止臣以為一司事力殫乏
至此平居不足以自存萬一水旱急難辜負任使利害
不細臣每念漕司所得属郡財賦久有定規不可復取
本司當自擇其間利源與州縣百姓不相干涉及他司
有例可以參酌施行者以漸經理庶稍有餘積為萬一
水旱急難百姓指準之地此誠一路之急政不可忽也
臣頃雖熟計不敢奏陳盖剏始既難而臣方病昏不能
勝任今有通練敏達之士授以意指俾之講求許其自
行無使貽害足以為一路之預備寬九重之顧憂豈不
幸甚
嘉定元年祕書省著作佐郎楊簡上奏曰臣不勝痛心
疾首以告陛下亦知近在都城之内外民有餓而奪市
食者乎又知有父子俱餓知必不能俱生遂沈其子女
扵江者乎臣所聞已不一而況扵所不聞乎都城之東
有其婦憫舅姑之餓曰婦當鬻身助給舅姑聞其言自
經死舅知姑死舅又自經死子歸知父母死又自經死
婦以舅姑及夫俱死又經死又有取小兒烹食之者嗚
呼痛哉近在輦轂之下而餓死者至扵此極而況扵遠
者乎又況扵淮民相食妻食其夫屍弟食其兄屍至扵
父子相食其屍陛下為民父母而有此羣臣之罪也孟
冬之月臣聞朝廷有所忘浙西樁積米僅二十萬斛臣
亟請扵前左丞相錢象祖乞盡以給助淮民象祖吝不
與今聞淮民嘯聚得非前者吝米所致雖二十萬斛未
足以盡活淮民而淮民知朝廷賑恤誠意所及或不至
大亂近雖未有急報然朝廷豈可不亟為之圖望陛下
急詔大臣痛切為民為國集羣臣詳議先根刷諸路常
平及凡樁積米數復别議利害或命百司各竭謀慮詢
訪以聞今徒聚百官於行都擾擾焉往來泛泛焉從事
循循焉度日而已不使之出其胷中所藏道其所嘗見
聞共議共計内外多少財用陷沒扵贓吏之手郡縣多
少財用徒費扵迎新送舊而不思擇賢久任内外多少
財賦費壊扵三年之科舉取浮薄昏妄背理傷道之時
文驅士子為不肖使害民壊國家諸軍虚籍不知其幾
以虚籍之數濟饑民何為乎不可又聞淮民之饑者欲
渡江江上郡守有遏之者結怨饑民是激之使為亂又
聞有賑濟官以淮上饑民嘯聚申上司至於累累而上
司杳不報為上司者昏繆至此而朝廷未聞黜陟臣大
懼養宼危社稷也臣思執政大臣必患乏才乏才因扵
拘資格臣稽古昔未嘗用資格人才難得幸得一人而
又以資格廢則何以濟民何以弭寇何以安社稷望陛
下力諭執政唯擇賢才毋限資格務循古道以濟民弭
寇安社稷臣不勝惓惓
歴代名臣奏議卷二百四十七
