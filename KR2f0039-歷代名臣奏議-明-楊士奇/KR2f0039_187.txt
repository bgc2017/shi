歴代名臣奏議卷一百八十七
明楊士竒等撰
賞罰
晉悼公時鄭人賂晉以師悝師觸師蠲歌鐘二肆及其
鎛磬女樂二八悼公以樂之半賜魏絳曰子教寡人和
諸戎狄以正諸華八年之中九合諸侯如樂之和無所
不諧請與子樂之絳辭曰夫和戎狄國之福也八年之
中九合諸侯諸侯無慝君之靈也二三子之勞也臣何
力之有焉抑臣願君安其樂而思其終也詩曰樂只君
子殿天子之邦樂只君子福祿攸同便蕃左右亦是帥
從夫樂以安德義以處之禮以行之信以守之仁以厲
之而後可以殿邦國同福祿來遠人所謂樂也書曰居
安思危思則有備有備無患敢以此規公曰子之教敢
不承命抑微子寡人無以待戎不能濟河夫賞國之典
也藏在盟府不可廢也子其受之魏絳於是乎始有金
石之樂禮也
宋司城子罕為相謂宋君曰國家之危定百姓之治亂
在君行之賞罰也賞當則賢人勸罰得則姦人止賞罰
不當則賢人不勸姦人不止姦邪比周欺上蔽主以争
爵祿不可不慎也夫賞賜讓與者人之所好也君自行
之刑罰殺戮者人之所惡也臣請當之君曰善子主其
惡寡人行其善吾知不為諸侯笑矣於是宋君行賞賜
而與子罕刑罰國人知刑戮之威專在子罕也大臣親
之百姓附之居期年子罕逐其君而專其政
魏文侯問李克曰為國如何對曰臣聞為國之道食有
勞而祿有功使有能而賞必行罰必當文侯曰吾賞罰
皆當而民不與何也對曰國其有滛民乎臣聞之曰奪
淫民之祿以來四方之士其父有功而祿其子無功而
食之出則乘車馬衣美裘以為榮華入則脩竽瑟鐘石
之聲而安其子女之樂以亂鄉曲之教如此者奪其祿
以來四方之士此之謂奪淫民也
公叔痤為魏將而與韓趙戰澮北禽樂祚魏王說郊迎
以賞田百萬祿之公叔痤反走再拜辭曰夫使士卒不
崩直而不倚棟撓而不避者此吳起餘教也臣不能為
也前脉地形之險阻決利害之備使三軍之士不迷惑
者巴寧㸑襄之力也縣賞罰於前使民昭然信之於後
者王之眀法也見敵之可也鼓之不敢怠倦者臣也王
特為臣之右手不倦賞臣可也若以臣之有功臣何力
之有乎王曰善於是索吳起之後賜之田二十萬巴寧
㸑襄田各十萬王曰公叔豈非長者哉既為寡人勝強
敵矣又不遺賢者之後不能掩士之迹公叔何可無益
乎故又賜田四十萬加之百萬之上
韓昭侯有弊袴命藏之侍者曰君亦不仁者矣不賜左
右而藏之昭侯曰吾聞眀主愛一嚬一笑嚬有為嚬笑
有為笑今袴豈特嚬笑哉吾必待有功者
漢高帝六年始剖符封功臣鄼侯蕭何食邑獨多功臣
皆曰臣等身被堅執銳多者百餘戰少者數十合今蕭
何未嘗有汗馬之勞徒持文墨議論顧反居臣等上何也
帝曰諸君知獵乎追殺獸兔者狗也發縱指示者人也
今諸君徒能得走獸耳功狗也至於蕭何發縱指示功
人也羣臣皆莫敢言張良亦無戰鬭功帝使自擇齊三
萬戶良曰臣始起下邳與上會留此天以臣授陛下陛
下用臣計幸而時中臣願封留足矣不敢當三萬戶乃
封良為留侯封陳平為戸牖侯平辭曰此非臣之功也
帝曰吾用先生謀戰勝克敵非功而何平曰非魏無知
臣安得進帝曰子可謂不背本矣乃賞無知
高帝已封大功臣二十餘人其餘争功不決未得行封
帝從複道望見諸將往往相與坐沙中語帝曰此何語
留侯曰陛下不知乎謀反耳帝曰何故留侯曰陛下起
布衣以此属取天下今所封皆故人所親愛所誅者皆
平生所仇怨此属畏陛下不能盡封又恐見疑平生過
失及誅故相聚謀反耳帝乃憂曰為之奈何留侯曰陛
下平生所憎羣臣所共知誰最甚者帝曰雍齒與我有
故怨數相窘辱我留侯曰今急先封雍齒則羣臣人人
自堅矣於是乃封雍齒為什方侯而急趣丞相御史定
功行封羣臣皆喜曰雍齒尚為侯我属無患矣
高帝詔定元功十八人位次皆曰曹參功最多宜第一
鄂千秋進曰參雖有野戰略地之功此特一時之事耳
上與楚相距五歲失軍亡衆跳身遁者數矣蕭何常從
關中遣軍補其處又軍無見粮何轉漕關中給食不乏
陛下雖數亡山東何常全關中以待陛下此萬世之功
也今奈何以一旦之功而加萬世之功哉何第一參次
之帝曰善於是乃賜何帶劒履上殿入朝不趨上曰吾
聞進賢受上賞封千秋為安平侯
十一年梁王彭越以謀反夷三族梟首於洛陽下詔有
敢收視者輒捕之欒布祠而哭之吏捕以聞上召布罵
曰若與彭越反邪吾禁人勿收若獨祠而哭之與越反
明矣趣烹之布曰願一言而死上曰何言布曰方上之
困於彭城敗滎陽成臯間項王所以遂不能西走以彭
王居梁地與漢合從苦楚也當是之時彭王一顧與楚
則漢破與漢而楚破且垓下之會微彭王項氏不亡天
下已定彭王剖符受封亦欲傳之萬世今陛下一徵兵
於梁彭王病不行而陛下疑以為反反形未見以苛小
案誅滅之臣恐功臣人人自危也今彭王已死臣生不
如死請就亨於是上乃赦布罪拜為都尉
元帝時西域都護騎都尉甘延夀與西域副校尉陳湯
使西域矯制發城郭諸國兵車帥戊巳校尉屯田吏士
攻斬郅支單于帝内嘉其功而匡衡石顯争之宗正劉
向上奏曰郅支單于囚殺使者吏士以百數事暴揚外
國傷威毁重羣臣皆閔焉陛下赫然欲誅之意未嘗有
㤀西域都護甘延夀副校尉陳湯承聖指倚神靈總百
蠻之君㩜城郭之兵出百死入絶域遂蹈康居屠五重
城搴歙侯之旗斬郅支之首縣旌萬里之外揚威昆山
之西掃谷吉之恥立昭明之功萬夷慴伏莫不懼震呼
韓邪單于見郅支已誅且喜且懼鄉風馳義稽首來賓
願守北藩累世稱臣立千載之功建萬世之安羣臣之
勲莫大焉昔周大夫方叔吉甫為宣王誅獫狁而百蠻
從其詩曰嘽嘽焞焞如霆如雷顯允方叔征伐獫狁蠻
荆來威易曰有嘉折首獲匪其醜言美誅首惡之人而
諸不順者皆來從也今延夀湯所誅震雖易之折首詩
之雷霆不能及也論大功者不錄小過舉大美者不疵
細瑕司馬法曰軍賞不踰月欲民速得為善之利也盖
急武功重用人也吉甫之歸周厚賜之其詩曰吉甫宴
喜既多受祉來歸自鎬我行永久千里之鎬猶以為遠
況萬里之外其勤至矣延夀湯既未獲受祉之報反屈
捐命之功久挫於刀筆之前非所以勸有功厲戎士也
昔齊桓公前有尊周之功後有滅項之罪君子以為功
覆過而為之諱行事貳師將軍李廣利損五萬之師靡
億萬之費經四年之勞而僅獲駿馬三十匹雖斬宛王
母鼔之首猶不足以復費其私罪惡甚多孝武以為萬
里征伐不錄其過遂封拜兩侯三卿二千石百有餘人
今康居國彊於大宛郅支之號重於宛王殺使者罪甚
於留馬而延夀湯不煩漢士不費斗糧比於貳師功德
百之且常惠隨欲擊之烏孫鄭吉迎自來之日逐猶皆
裂土受爵故言威武勤勞則大於方叔吉甫列功覆過
則優於齊桓貳師近事之功則高於安遠長羅而大功
未著小惡數布臣竊痛之宜以時解縣通籍除過勿治
尊寵爵位以勸有功
成帝時陳湯下獄當死太中大夫谷永上奏曰臣聞楚
有子玉得臣文公為之仄席而坐趙有廉頗馬服彊秦
不敢窺兵井陘近漢有郅都魏尚匈奴不敢南鄉沙幕
由是言之戰克之將國之爪牙不可不重也盖君子聞
鼓鼙之聲則思將率之臣竊見關内侯陳湯前使副西
域都護忿郅支之無道閔王誅之不加策慮愊憶義勇
奮𤼵卒興師奔逝横厲烏孫踰集都頼屠五重城斬郅
支首報十年之逋誅雪邊吏之宿耻威震百蠻武暢四
海漢元以來征伐方外之將未嘗有也今湯坐言事非
是幽囚久繫歴時不決執憲之吏欲致之大辟昔白起
為秦將南拔郢都北阬趙括以纖介之過賜死杜郵秦
民憐之莫不隕涕今湯親秉鉞席卷喋血萬里之外薦
功祖廟告𩔖上帝介胄之士靡不慕義以言事為罪無
赫赫之惡周書曰記人之功忘人之過宜為君者也夫
犬馬有勞於人尚加帷盖之報況國之功臣者哉竊恐
陛下忽於鼙鼓之聲不察周書之意而忘帷盖之施庸
臣遇湯卒從吏議使百姓介然有秦民之恨非所以厲
死難之臣也
哀帝時議郎耿育上書言便宜因訟陳湯曰延夀湯為
聖漢揚鉤深致遠之威雪國家累年之耻討絶域不羈
之君係萬里難制之虜豈有比哉先帝嘉之仍下眀詔
宣著其功改年垂歴傳之無窮應是南郡獻白虎邊陲
無警備會先帝寢疾然猶垂意不忘數使尚書責問丞
相趣立其功獨丞相匡衡排而不予封延夀湯數百戸
此功臣戰士所以失望也孝成皇帝承建業之基乘征
伐之威兵革不動國家無事而大臣傾邪讒佞在朝曾
不深惟本末之難以防未然之戒欲專主威排妒有功
使湯塊然被冤拘囚不能自眀卒以無罪老棄敦煌正
當西域通道令威名折衝之臣旋踵及身復為郅支遺
虜所笑誠可悲也至今奉使外蠻者未嘗不陳郅支之
誅以揚漢國之盛夫援人之功以懼敵棄人之身以快
讒豈不痛哉且安不㤀危盛必慮衰今國家素無文帝
累年節儉富饒之畜又無武帝薦延梟俊禽敵之臣獨
有一陳湯耳假使異世不及陛下尚望國家追錄其功
封表其墓以勸後進也湯幸得身當聖世功曾未久反
聽邪臣鞭逐斥遠使亡逃分竄死無處所遠覽之士莫
不計度以為湯功累世不可及而湯過人情所有湯尚
如此雖復破絶筋骨暴露形骸猶復制於脣舌為嫉妒
之臣所係虜耳此臣所以為國家尤戚戚也
東漢光武建武二年封功臣為列侯鄧禹吳漢皆食四
縣博士丁恭上奏曰古者封諸侯不過百里今封四縣
不合法制帝曰古之亡國皆以無道未嘗聞功臣地多
而滅亡者也帝以貴人兄隂識有軍功欲加增封識曰
臣幸託属掖庭陛下仍加爵土此為親戚受賞國人計
功也帝從之
桓帝時恩澤諸侯以無勞受封羣臣不悅而莫敢諫大
鴻臚趙典獨上奏曰夫無功而賞勞者不勸上忝下辱
亂象干度且高祖之誓非功臣不封宜一切削免爵土
以存舊典帝不從
桓帝欲襃崇大將軍梁冀中朝咸稱冀之勲德宜比周
公錫之山川土田附庸司空黃瓊上奏曰冀前以親迎
之勞增邑三十又其子胤亦加封賞昔周公輔相成王
制禮作樂化致太平是以大啓土宇開地七百今諸侯
以戶邑為制不以里數為限蕭何識高祖於泗水霍光
定傾危以興國皆益戸增封以顯其功冀可比鄧禹合
食四縣賞賜之差同於霍光使天下知賞必當功爵不
越德朝廷從之
獻帝時曹操上奏曰昔袁紹侵入郊甸戰於官渡時兵
少糧盡圖欲還許書與荀彧議彧不聽臣建宜往之便
恢進討之規更起臣心易其愚慮遂摧大逆覆取其衆
此彧覩勝敗之機略不世出也及紹破敗臣糧亦盡以
為河北未易圖也欲南討劉表彧復止臣陳其得失臣
用反旆遂吞凶族克平四川向使臣退於官渡紹必鼓
行而前有傾覆之形無克捷之勢後若南征委棄兖豫
利既難要將失本據彧之二策以亡為存以禍致福謀
殊功異臣所不及也是以先帝貴指蹤之功薄搏獲之
賞古人尚帷幄之規下攻拔之捷前所賞錄未副彧巍
巍之勲乞重平議疇其戸邑
西晉武帝時議郎段灼上奏曰昔伐蜀募取涼州兵馬
羌人健兒許以重報五千餘人随鄧艾討賊功皆第一
而乙亥詔書州郡將督不與中外軍同雖在上功無應
封者唯金城太守楊欣所領兵以逼江由之勢得封者
三十人自金城以西非在欣部無一人封者苟在中軍
之例雖下功必侯如州郡雖下功高不封非所謂近不
重施遠不遺恩之謂也臣聞魚懸由於甘餌勇夫死於
重報故荆軻慕燕丹之義專諸感闔閭之愛匕首振於
秦庭吳刀耀於魚腹視死如歸豈不有由也哉夫功名
重賞士之所競不平致怨由來久矣詩云尸鳩在桑其
子七兮淑人君子其儀一兮臣以為此等宜蒙爵賞
時王濬有平吳之勲而為王渾所譖毁帝雖不用無眀
賞罰以濬為輔國大將軍天下咸為之怨博士秦秀上
言曰自大晉啓祚輔國之號率以舊恩此為王濬無功
之時受九列之顯位立功之後更得寵人之辱號也四
海視之孰不失望蜀小吳大平蜀之後二將皆就加三
事今濬還而降等天下安得不惑乎吳之未亡也雖以
三祖之神武猶躬受其屈以孫皓之虚名足以驚動諸
夏每一小出雖聖心知其垂亡然中國輒懷惶怖當爾
時有借天子百萬之衆平而有之與國家結兄弟之交
臣恐朝野實皆甘之耳今濬舉蜀漢之卒數旬而平吳
雖舉吴人之財寳以與之本非已分有焉而遽與計校
乎
惠帝永康初楊駿輔政大開封賞多樹黨援散騎常侍
侍中石崇等上奏曰陛下聖德光被皇靈啓祚正位東
宫二十餘年道化宣流萬國歸心今承洪基此乃天授
至於班賞行爵優於泰始革命之初不安一也吴會僭
逆幾於百年邊境被其荼毒朝廷為之旰食先帝決獨
斷之聰奮神武之略蕩滅逋寇易於摧枯然謀臣猛將
猶有致思竭力之效而今恩澤之封優於滅吴之功不
安二也上天眷祐實在大晉卜世之數莫知其紀今之
開制當垂於後若尊卑無差有爵必進數世之後莫非
公侯不安三也臣等敢冒陳聞竊謂泰始之初及平吴
論功制度名牒皆悉具存縱不能遠遵古典尚宜依準
舊事書奏弗納
梁武帝時御史中丞任昉上奏曰臣聞將軍死綏咫步
無却顧望避敵逗撓有刑至乃趙母深識乞不為坐魏
主著令抵罪已輕是知敗軍之將身死家戮爰自古昔
眀罰在斯臣竊尋獯獫侵軼暫擾疆陲王師薄伐所向
風靡是以淮徐獻捷河兖凱歸東關無一戰之勞涂中
罕千金之費而司部懸隔斜臨寇境故使狡虜憑陵淹
移歲月故司州刺史蔡道恭率勵義勇奮不顧命全城
守死自冬徂秋猶轉戰無窮亟摧醜虜方之居延則陵
降而恭守比之疎勒則耿存而蔡亡若使郢部救兵微
接聲援則單于之首久懸北闕豈直受降可築涉安啓
土而已哉寔由郢州刺史臣景宗受命致罰不時言邁
故使蝟結蟻聚水草有依方復按甲盤桓緩救資敵遂
令孤城窮守力屈凶威雖然猶應固守三關更謀進取
而退師延頸自貽虧衂疆埸侵駭職是之由不有嚴刑
誅賞安寘景宗即主臣謹按使持節都督郢司二州諸
軍事左將軍郢州刺史湘西縣開國侯臣景宗擢自行
間遘兹多幸指蹤非擬獲獸何勤賞茂通侯榮高列將
負擔裁弛鐘鼎遽列和戎莫效二八已陳自頂至踵功
歸造化潤草塗原豈獲自已且道恭云逝城守累旬景
宗之存一朝棄甲生曹死蔡優劣若是惟此人斯有靦
面目昔漢光命將坐知千里魏武置法案以從事故能
出必以律錙銖無爽伏惟聖武英挺略不世出料敵制
變萬里無差奉而行之寔弘廟算惟此庸固理絶言提
自逆胡縱逸久患諸夏聖朝乃顧將一車書慜彼司氓
致辱非所早朝永歎載懷矜惻致兹虧喪何所逃罪宜
正刑書肅眀典憲臣謹以劾請以見事免景宗所居官
下太常削爵土收付廷尉法獄治罪其軍佐職僚偏裨
將帥絓諸應及咎者别攝治書侍御史随違續奏臣謹
奉白簡以聞
後魏孝明帝時行臺左丞辛雄在軍上奏曰凡人所以
臨堅陳而㤀身觸白刃而不憚者一則求榮名二則貪
重賞三則畏刑罰四則避禍難非此數事雖聖王不能
勸其臣慈父不能厲其子明主深知其情故賞必行罰
必信使親疎貴賤勇怯賢愚聞鐘鼓之聲見旌旗之列
莫不奮激競赴敵場豈厭久生而樂早死也利害懸於
前欲罷不能耳自秦隴逆節將歴數年蠻左亂常稍已
多載凡在戎役數十萬人三方師衆敗多勝少跡其所
由不眀賞罰故也陛下欲天下之早平愍征夫之勤悴
乃降眀詔賞不移時然兵將之勲歴稔不決亡軍之卒
晏然在家致令節士無所勸慕庸人無所畏懾進而擊
賊死交而賞賖退而逃散身全而無罪此其所以望敵
奔沮不肯進力者矣若重發明詔更量賞罰則軍威必
張賊難可弭臣聞必不得已去食就信以此推之信不
可斯須廢也賞罰陛下之所易尚不能全而行之攻敵
士之所難欲其必死寧可得也臣既庸弱忝當戎使職
司所見輒敢上聞惟陛下審其可否
北齊文宣帝天保五年制詔問刑罰寬猛秀州長史樊
孝謙上奏曰臣聞惟王建國刑以助禮猶寒暑之贊隂
陽山川之通天地爰自末葉法令稍滋秦篆無以窮書
楚竹不能盡載有司因此開以二門高下在心寒熱随
意周官三典棄之若吹毛漢律九章違之如覆手遂使
長平獄氣得酒而後消東海孝婦因災而方雪詔書挂
壁有善而莫遵姦吏到門無求而不可皆由上失其道
民不見德而議者守迷不尋其本鍾繇王朗迫怨張倉
祖訥梅陶共尤文帝便謂化屍起偃在復肉刑致治興
邦無關周禮伏惟陛下昧爽坐朝留心政術眀罰以糾
諸侯申恩以孩百姓黃旗紫盖已絶東南白馬素車將
降軹道若復峻典深文臣實未悟何則人肖天地俱禀
隂陽安則願存擾則圖死故王者之治務先禮樂如有
未從刑書乃用寬猛兼設水火俱陳未有專任商韓而
能長久昔秦歸士會晉盜來奔舜舉臯陶不仁自遠但
令釋之定國迭作理官龔遂文翁繼為郡守科閒律令
一此憲章欣聞汲黯之言泣斷昭平之罪則天下自治
大道公行乳獸含牙蒼鷹垂翅楚王錢府不復頒封漢
獄冤囚自然蒙理後服之徒既承風而慕化有截之内
皆蹈德而詠仁號以成康何難之有
後周武帝初平齊之後帝欲賞從官留京者不預司武
中士柳彧上奏曰今太平告始賜賞宜眀酬勲報勞務
先有本屠城破邑出自聖規斬將搴旗必由神略若負
戈擐甲征扞劬勞至於鎮撫國家宿衛為重俱禀成筭
非專已能留從事同功勞須等帝從之於是留守並加
品級
保定二年三老于謹上言曰為國之道必須有法法者
國之綱紀不可不正所正在于賞罰若有功必賞有罪
必罰則為善者日益為惡者日止若有功不賞有罪不
罰則天下善惡不分下人無所措其手足矣
唐太宗時封中書令房玄齡為䢴國公工部尚書杜如
晦為蔡國公吏部尚書長孫無忌為齊國公並為第一
等食實封三千三百戸皇從父淮安王神通上言曰義
旗初起臣率兵先至今房玄齡等刀筆之人功居第一
臣竊不服太宗曰國家大事惟賞與罰若賞當其勞無
功者自退罰當其罪為惡者咸懼則知賞罰不可輕行
也今計勲行賞玄齡等有籌謀帷幄畫定社稷之功所
以漢之蕭何雖無汗馬指蹤推轂故得功居第一叔父
於國至親誠無愛惜但以不可緣私濫與勲臣同賞矣
由是諸功臣自相謂曰陛下之至公賞不私其親吾属
何可妄訴初高祖舉宗正籍弟姪再從三從童孩已上
封王者數十人至是太宗謂羣臣曰自兩漢已降惟封
子及兄弟其疎遠者非有大功如漢之賈澤並不得受
封若一切封王多給力役乃至勞苦萬姓以養己之親
属於是宗室先封郡王其間無功者皆降為縣公
侯君集為交河行軍大總管討平高昌自配没罪人私
取珍寳婦女有司劾之太宗詔君集詣獄簿對中書侍
郎岑文本諫曰高昌之罪議者以其遐遠欲置度外唯
陛下奮獨見之眀授決勝之略君集得指期平殄今推
勞將帥從征之人悉蒙重賞未踰數日更以属吏天下
聞之謂陛下錄過遺功無以勸後且古之出師克敵有
重賞不勝蒙顯戮當其有功也雖貪財縱欲尚蒙爵邑
其無功也雖勤躬潔已不免鈇鉞故曰記人之功忘人
之過宜為君者也昔李廣利貪不愛卒陳湯盜所收康
居財物二主皆赦其罪封侯賜金夫將帥之臣廉慎少
而貪墨多軍法曰使智使勇使貪使愚故智者樂立其
功勇者好行其志貪者邀趨其利愚者不計其死是以前
聖使人必收所長而棄所短陛下宜申宥君集俾復朝
列以勸有功帝寤釋不問
桂州都督府李弘節以清慎聞及身歿後其家賣珠太
宗聞之宣於朝曰此人生平宰相皆言其清今日既然
所舉者豈得無罪必當深理之不可捨也侍中魏徵奏
曰陛下生平言此人清未見受財之所今聞其賣珠將
罪舉者臣不知所謂自聖朝已來為國盡忠清貞慎守
終始不渝屈突通張道源而已通子三人來選有一匹
羸馬道源兒子不能存立未見一言及之今弘節為國
立功前後大蒙賞賚居官殁後不言貪殘妻子賣珠未
為有罪審其清者無所存問疑其濁者旁責舉人雖云
疾惡不疑實亦好善不篤臣竊思度未見其可恐有識
聞之必生枉議太宗撫掌曰造次不思遂聞此語方知
談不容易並勿問之其屈突通張道源兒子宜各與一
官
太宗嘗與大將軍藺謩語謩不對太宗怒而繫之後知
其聾乃釋不問語侍臣曰我昨𤼵怒藺謩若遂加其罪
豈不濫罰魏徵對曰古者帝王多因喜怒遂濫其賞罰
今陛下思怒藺謩遂能却更思省若此心不移四海之
福也
德宗時翰林學士陸贄上奏曰右冀寧奉宣勅旨卿及
諸學士名銜宜並抄錄進來冀寧又向臣說云聖意以
臣等自到奉天書詔填委欲與改轉以奬勤勞者承命
竦恧顧慙非宜進退徬徨不知所措臣謬以儒學選居
翰林雖職異訏謨而恩參近侍當陛下用兵之會乏決
勝之籌從陛下避狄之遊靡出竒之計見危闕授命之
節知難無伏死之争事君大猷臣則皆曠屑屑供職曾
何足云夫君之有臣以濟理也理不失道亂何由生亂
之浸興由理乖也君之及難實臣罪也是以主憂則臣
辱主辱則臣死今陛下躬罹逼脅露處郊畿園廟震驚
斯謂辱矣寇讎密邇亦云憂矣臣竊謂凡今在位任重
者其罪大職近者其責深臣之職司頗亦為近是宜當
責安可增榮又聞初到奉天已頒詔命應是扈從將吏
一例並加兩階今若翰林之中獨蒙改轉乃是行賞不
𩔖命官以私錄微勞則臣等遷位過優勸來者則從官
加階太薄先後失次輕重不倫凡百具僚誰不解體夫行
罰先貴近而後卑遠則令不犯行賞先卑遠而後貴近
則功不遺至如徇主㤀家固是臣子常分追陪輦蹕曷
足甄稱陛下必以朝官之中有來有否事須旌别以儆
不從則望先錄大勞次徧羣品然後以例均被臣亦何
敢獨辭殊渥曲臨實傷大體不任靦懼之至謹奉狀以
聞
苗粲為郎中陸贄欲進粲官德宗不許曰晉卿往攝政
有不臣之言又名其子皆與帝王同宜與外官贄奏曰
王者爵人必於朝刑人必於市言與衆共之奬而不言
其善斯謂曲貸罰而不書其惡斯謂中傷曲貸則授受
不眀而私幸之門啓中傷則枉直無辨而讒間之道行
可不慎哉若陛下以晉卿姦邪粲等應坐則當公議其
罪若知見誣亦宜擢粲等以示天下且普卿起文儒致
位台輔謙柔敦厚為三朝所推安肯為族滅計雖甚狂
險猶不為之況老臣乎帝然之
韓愈上奏曰臣伏見六月八日勅以狂賊傷害宰臣擒
捕陛下悲傷震悼形於寢食特降詔書眀立條格云有
能捉獲賊者賜錢萬貫仍加超授今下手賊等四分之
内已得其三其餘兩人盖不足計根尋蹤跡知自承宗
再降眀詔絶其朝請又與王士則士平等官八日之制
無不行者獨有賞錢尚未賜給群情疑惑未測聖心聞
初載錢置市之日市中觀者日數萬人廵繞瞻視咨嗟
嘆息既去復來以至日暮百姓小人重財輕義不能深
達事體但見不給其賞便以為朝廷愛惜此錢不守言
信自近傳遠無由辯眀且出賞所以求賊今賊已誅斬
若無人捉獲國家何因得此賊而正刑法也承宗而賜
誅絶也士則士平何故與美官也三事既因獲賊獲賊
必有其人不給賞錢實亦難曉假如聖心獨有所見審
知不合加賞其如天下百姓及後代久遠之人哉況今
元濟承宗尚未擒滅兩河之地大半未收隴右河西皆
沒於敵所宜大眀約束使信在言前號令指揮以圖功
利況自陛下即位以來繼有丕績斬楊惠琳收夏州斬
劉闢收劒南東西川斬李錡收江東縛盧從史收澤潞
等五州威德所加兵不汚刃收魏博等六州致張茂昭
張愔收易定徐泗濠等五州創業以來列聖功德未有
能高於陛下者可謂赫赫巍巍光照前後矣此由天授
陛下神聖英武之德為巨唐中興之君宗廟神靈所共
祐助勉強不已守之以信則故地不足收而太平不難
致如乘快馬行平路遲速進退自由其心有所欲往無
不可者於此之時特宜示人以信孔子欲存信去食人
非食不生尚欲捨生以存信況可無故而輕棄也昔秦
孝公用商鞅為相欲富國強兵行令於國恐人不信立
三丈之木於市南門募人有能徙置北門者與五十金
有一人徙之輒與五十金秦人以君言為必信法令大
行國富兵強無敵天下三丈之木非難徙也徙之非有
功也孝公輙與之金者所以示其言之必信也昔周成
王尚小與其弟叔虞為戱削桐葉為珪曰以晉封汝其
臣史佚因請擇日立叔虞為侯成王曰吾與之戲耳史
佚曰天子無戱言言之則史書之禮成之樂歌之於是
遂封叔虞於晉昔漢高祖出黃金四萬斤與陳平恣其
所為不問出入令謀項羽平用金間楚數年之間漢得
天下論者皆言漢高祖深達於利能以金四萬斤致得
天下以此觀之自古以來未有不信其言而能有大功
者亦未有不費少財而能收大利者也臣於告賊之人
本無恩義彼雖獲賞了不關臣所以區區盡言不避煩
黷者欲令陛下之信行於天下也伏望恕臣愚陋僻惷
之罪而收其懇欵誠至之心天下之幸非臣之幸也
憲宗元和元年左拾遺元稹上奏曰臣聞令之必行於
下者信也令苟不信患莫大焉今陛下初臨㝢内務切
黎元至於牧守字人之官所宜詳擇苟未得人不當虚
授苟或任使不可屢遷臣竊見近除寧州刺史論傪虔
州刺史高弘本通州刺史豆盧靖曾不涉旬並已追制
又以杜兼為蘇州刺史行未半途復改郎署臣不知誰
請於陛下而授之誰請於陛下而追之追之是則授之
非授之是則追之非以非為是者罰必加然後人不敢
輕其舉以是為非者罪必及然後下不敢用其私此先
王所以不令而人從不言而人信豈異事哉率是道也
今陛下如綸之令朝降反汗之詔夕施紛紛紜紜無所
歸咎臣竊恐陛下之令未能取信於朝廷而況於取信
天下乎臣伏願陛下徵舉者之詞察追者之請若舉者
之詞直則請而追之者不得無過若追者之理勝則舉
而授之者不得無辜賞罰是非所宜明當況陛下肇臨
黎庶教化惟新誥令之間四方所仰少有得失天下必
聞臣實庸愚謬居諫列職當言責不敢偷安苟有所禆
萬死無恨無任愚迫懇欵之至
五年裴垍言於帝曰軍器使承璀首唱用兵疲敝天下
卒無成功陛下縱以舊恩不加顯戮豈得全不貶出以
謝天下乎李絳奏曰陛下不責承璀他日復有敗軍之
將何以處之若誅之則同罪異罰彼必不服若釋之則
誰不保身而玩寇乎帝即罷之
六年李吉甫言於帝曰賞罰人主之二柄不可偏廢今
惠澤已深而威刑未振中外解惰願加嚴以振之帝顧
李絳曰何如絳曰王者之政尚德不尚刑豈可舍成康
文景而效秦始皇父子乎帝曰然後于頔入對亦勸上
峻刑帝謂宰相曰于頔大是奸臣勸朕峻罰卿知其意
乎皆對曰不知也帝曰此欲朕失人心耳吉甫失色退
而抑首不言笑竟日
七年帝遣使宣慰魏博宰相李絳上言曰魏博五十餘
年不霑皇化一旦來歸不有重賞過其所望則無以慰
士卒之心使四鄰勸慕請發内庫錢五十萬緡以賜之
宦官以為太多帝以語絳絳對曰田興不貪專地之利
不顧四鄰之患歸命聖朝陛下奈何愛小費而遺大計
不以收一道人心錢用盡更來事機一失不可復追借
使國家𤼵十五萬兵以取六州期年而克之其費豈止
如此而已乎帝悅曰朕所以惡衣菲食蓄聚貨財正為
欲平定四方不然徒貯之府庫何為
後唐廢帝清泰初帝賜將士緡錢不給學士李專美夜
直帝讓之曰卿名有才不能為我謀此留才安所施乎
專美對曰臣駑劣陛下擢任過分然軍賞不給非臣之
責也竊思自長興之季賞賚亟行卒以是驕繼以山陵
及出師帑藏遂涸雖有無窮之財終不能滿驕卒之心
故陛下拱手於危困之中而得天下夫國之存亡不專
係于厚賞亦在修法度立紀綱陛下苟不改覆車之轍
臣恐徒困百姓存亡未可知也今財力盡於此矣宜據
所有均給之何必踐初言乎帝深以為然
後晉出帝開運二年帝賞賜優伶無度中書令兼樞密
使桑維翰上奏曰曏者陛下親禦胡寇戰士重傷者賞
不過帛數端今優人一談一笑稱旨往往賜束帛萬錢
錦袍銀帶彼戰士見之能不觖望士卒解體陛下誰與
衞社稷乎帝不聽
後漢高祖初即位議率民財以賞將士夫人李氏上諫
曰陛下因河東創大業未有以惠澤其民而先奪其生
生之資殆非新天子所以救民之意也請悉出宫中所
有以勞軍士雖復不厚人無怨言從之
宋太祖時有當遷官者太祖素惡其人不與趙普堅以
為請太祖怒曰朕固不為遷官卿若之何普曰刑以懲
惡賞以酬功古今通道也且刑賞天下之刑賞非陛下
之刑賞豈得以喜怒專之太祖起入宫普随之立於宫
門久不去竟得俞允
仁宗景祐四年侍御史知雜事龐籍論近年賞典太優
刑章稍縦䟽曰臣聞國家之重先乎紀綱紀綱之要實
在賞刑賞不失有功則勞臣勸刑不失有罪則姦人懼
二者或失紀綱必隳伏惟皇帝陛下英睿恭勤綜覈羣
品博詢下議以裨闕政況臣蒙荷天造粉身無報敢罄
愚管少陳時事伏覩近年賞典太優刑章稍縦夫官爵
之設所以磨礪群器以成萬務苟無勞而有賞則人不
務施勞無德而祿則人不務修德近因上殿奏事之際
因言及此親聞德音亦以僥倖為患此聖心固已知矣
以陛下欽眀之德而尚有僥倖之澤臣恐由執事者有
失持守典章之故也夫戚里之族親近之臣得至帝座
之前皆有求恩之意各徇其請則爵祿之數有限僥倖
之求無極然人君以寬仁為德其哀鳴於前者恐難峻
阻則必勉徇其意降旨於外臣愚欲望陛下眀諭大臣
執守規矩無致超越大臣既執之陛下已從之求恩者
至於再至於三則僥倖自息紀綱常存留此超等之恩
以待有功之賞又覩近年刑典太寬漸啓姦路且殺人
者死古今通制自朝廷降勅死罪情理可憫者並令奏
取勅裁免或有不中明言更不駮勘自此殺人者得設
計謀造作情理一行上讞無不容貸者其法不過杖脊
配軍獲生者雖荷寬恩被殺者幽冤何訴所以天下殺
人之獄歲益多矣實恐自此豪強之民有殺人命者行
賂造情以求奏貸無復償其死命此盖欲為寬法以感
召和氣臣實以謂不然至於盜賊之黨在制其萌兆小
盜不捨則大寇不集前代本因小寇失制遂成嘯聚為
天下患者多矣近貴州劫賊何安等六人各執槍杖自
稱將軍本處知州譚綜妄作情理奏聞貸却五人遠方
之民被此強劫今貸活之臣恐自此盜賊不懼若遇荒
歲群黨必成結聚既多必須加兵峻法以誅之臣謂誅
其衆於後曷若戒其事於前欲望今後各處奏到殺人
強劫罪人如其情理無可憫之狀即乞依法處正不與
容貸臣出於儒生非樂聞深典實恐沈冤無訴弊門公
啓兼恐法不勝姦寇盜益熾故宜早絶其萌無使至於
難制也所謂熒熒不已炎炎奈何涓涓不已將成江河
此之謂也又貪婪之吏唯財是圖常使懷於懼心則不
敢侵剥於下先帝深疾贓汙如法嚴戒一經黜削不復
齒用近年貪吏益衆盖由寬法所致向來以贓廢棄者
既獲甄叙又降勅不許按察之官召人告首自此貪心
益固自謂得時按部之官轉難𤼵舉前歲太常博士王
昌符知循州為政貪濫遠近所悉朝廷令放離任皆謂
必獲罪譴到闕轉屯田員外郎又職方員外郎沈厚載
知南劒州在任貪濁不公祗為勘官非才致其漏網然
其曲情枉法事迹灼然洎移知歸州亦轉正郎此所以
為過者不惟無懼罪之心兼亦有望恩之意伏乞遵先
朝嚴制改近年寬典用威贓猾以安黎民又覩軍戎之
政稍失防制兵士漸恣不懼都將都將畏罪姑息其下
盖由近歲寬階級之法啓輕慢之心故也夫軍容不入
國國容不入軍此明治兵之政與常法異也若都將有
誅剥其下虐用其人灼然可罪固不可寬之也若小小
曲直亦不須一一量較輕重況都將本出於卒伍豈無
小過失若令兵衆持而制之則更無畏憚既不畏都將
又安得不恣横為非若必須無瑕方可臨衆則舉天下
能有幾人故在制置其宜無使兵衆輕制都將都將反
畏其下也每有兵士論訴都將公案内有小小之過皆
亦下獄勘罪結案取裁此亦望朝廷别為經制漸使都
將有權則兵不敢驕縱近戎州奏寧遠指揮兵士馮順
等一十八人共謀結連逃背往頼令寨先斬却寨將勾
鑒後撥出本寨衣甲器械虜掠守把兵士逓鋪軍人往
資榮州界打劫收拾人馬回來搓破戎州占坐候兵馬
到却走入蠻界兼買猪於神廟飲血酒為誓因徒中告
首幸而敗獲不然則為一方大患矣此乃不畏都將所
致也望朝廷深切戒之速宜改立治軍之法
皇祐五年籍又上奏曰臣聞昔太祖時慕容延釗將兵
一舉得荆南之地方數千里兵不血刃不過遷官加爵
邑錫金帛不用為樞密使曹彬平江南擒李煴欲求使
相太祖不與曰今西有汾晉北有幽薊汝為使相那肯
復為朕死戰耶賜錢二十萬貫而已祖宗重名器如山
嶽輕金帛如糞壤此陛下所當法也狄青奉陛下威靈
殄戮兇醜克稱聖心誠可褒賞然方於延釗與彬之功
不逮遠矣若遂用為樞密使同平章事則青名位極矣
寇盜之警不可前知萬一他日青更立功欲以何官賞
之且樞密使高若訥無過若何罷之不若且與移鎮加
檢校官多賜金帛亦足以酬青功矣
康定元年監在京樓店務蘇舜欽論賜第䟽曰臣竊以
賜第之典於國體至重前朝將相非有勲業則不得賜
第京師近劉平血戰亡軀家族無託朝廷方推此惠時
謂當然今兹醫卜庸流濫有求請煩瀆天聽侵亂邦經
況賞罰二端國之神器所以驅駕豪傑示信四方若死
行陣之家與伎術之軰均用此賞臣竊恐輕重失宜矣
方今西鄙未寧暴師塞外流傳四出何以勸人伏望特
降德音即時寢罷況柳堯卿自有居第極為華侈若以
其醫藥有效自可以金帛賜之上以重恩賞之科使戰
伐者盡其死力下以絶僥覬之望俾貪冒者萌其耻心
臣事在職司合有獻納盖期賞之不僭非敢文而自營
上瀆宸嚴無任懇到之至
慶歷三年知諫院蔡襄乞責罰醫官状曰臣竊見近寳
和公主及鄆國公主相繼夭傷供藥醫家已聞下開封
府取勘者臣切知豫王鄂王薨時醫官亦是取勘只降一
兩官未旬月間尋得牽復切慮今來亦只似此行遣久
遠不便況近來小兒醫官不一二年超升官資賞賜無
數奏薦異姓恩澤過於兩制官寮賤者立貴貧者立富
若以死生有命藥餌難工自來所醫疾病盡是命當痊
愈此等何故濫受恩賞恣為僥倖若以從來痊愈因藥
合受恩賞今日所醫無騐自當伏就刑罰臣切聞先朝
周王薨其時醫官李某杖背遠配廣南陛下一二年間
皇子皇女繼亡六人盡在此軰數人之手兼臣聞醫官
各是臨病互相推托不肯及時下藥以致病深雖有良
醫無由措手其罪至重比於李某合更加刑其術至謬
求之今人不為難得伏望陛下念祖宗社稷之重特因
此時深行刑法庶使後人知懼藥餌盡心實為久遠保
育皇嗣之計
四年知諫院歐陽脩論張子奭勞少恩多䟽曰臣風聞
知汝州范祥為相度陜西青白鹽敕差張子奭權知汝
州子奭自選人二年内遷至員外郎朝廷之意雖曰賞
勞而天下物議皆云僥倖盖以子奭宣勞止兩次而遷
官恩賜已數重自古賞功不過一次賞之不已故難弭
人言初自選人改京官曰賞勞未及二歲改秘書丞又
曰賞勞賜以章服又曰賞勞秘書丞不久又曰賞勞合
得太常博士超遷員外郎又曰賞勞後行祠部為名曹
又曰賞勞作京官合作知縣而作簽判又曰賞勞一任
未滿合更有一任知縣又超通判差遣又曰賞勞此所
以外人之議不允也況范祥暫出幹當只合交割以次
官員或轉運司自差人權今朝廷差人已是失體又於
子奭為此僥倖今朝廷待闕在京者甚衆豈無一人堪權
知州者朝廷每用一人必當使天下人服今每一差遣
則物議沸騰累日不息昔五代桑維翰為普相一夕除
節度使十五人為將而人皆服其精今中書差一權知
州而不能免人譏議者盖事無大小當與不當而已其
張子奭伏乞追寢權差之命仍乞今後外處差出知州
只以本路轉運使差官權至於賞罰之柄貴在至公今
莫大罪不過一刑而止豈有勞者終身行賞而不已亦
今後有勞效之人量其大小一賞而止若有別著能效
則拔擢自可不次人亦自然無言伏以朝廷用人惟患
守例而不能不次選任但不涉於僥倖實有才藝之人
誰敢有言子奭作使西鄙不為無勞但恩賜已優於賞
已足可惜令天下指為僥倖之人而掩其前效況又上
虧朝政不可不思
嘉祐五年脩又上奏曰臣竊以謂治天下在明號令正
朝廷在修紀綱號令所行紀綱所振由人主有賞罰之
柄也若號令出而不從紀綱弛而不整又不以賞罰臨
之而欲正朝廷治天下臣不知其可也今者陛下親祀
宗廟不敢獨受其福推恩羣臣遍及中外此聖德之至
深厚也而臣下輙敢有所輕重以謂例恩泛及視以為
輕而慢之原其情理其可恕乎方祫享始畢恩典推行
命出之日宰相押班百官在列宣揚制誥布告天下而
將臣偃蹇不肯受命稽停制書四十餘日有司無所申
舉恬然不以為怪是陛下號令不能行於朝廷而紀綱
弛壊於武士凡士之知治體者皆為陛下惜也臣謂方
今國家全盛天下無虞非有強臣悍將難制之患而握
兵之帥輙敢如此不畏朝廷者盖由從前不惜事體因
循寬弛有以馴致也今若又不正其罪罰而公為縱弛
則恐朝廷失刑自此而始武臣驕慢亦自此而始號令
不行於下紀綱遂壊於上亦自此而始夫古人所謂見
於未萌者知之眀也若事有萌而能杜其漸者又其次
也若見其漸而興之浸成後患者深可戒也臣前日為
許懷德事曾有奏論略陳大槩盖以方今賞罰之行只
據簿書法令以從事而罕思治體況如懷德在法非輕
於事體又重故臣復罄愚瞽伏乞聖慈裁擇而行之
脩又上奏曰臣聞江淮官吏等各為王倫事奏按已到
多時而尚未聞斷遣仍聞議者猶欲寬貸臣聞昨來江
淮官吏或斂物獻送或望賊奔迎或獻兵甲或同飲宴
臣謂倫一叛卒放肆猖狂而官吏敢如此者盖知賊可
畏而朝廷不足畏也今若更行寬貸則紀綱隳壊盜賊
縱横天下大亂從此始矣何以知之昨王倫事起江淮
官吏未行遣之間京西官吏亦須輕恕京西官吏見江
淮官吏已如此則天下諸路亦指此兩路為法在處官
吏皆迎賊棄城獻兵納物矣則天下何由不大亂也臣
伏思祖宗艱難創造基圖陛下憂勤嗣守先業而一旦
四夷外叛盜賊内攻其致害之由者誰哉皆由前後迂
謬之臣因循寬弛使朝威不振紀綱遂隳今已壊之至
此而猶不革前非以寬濟寬何以救弊如晁仲約等情
法至重俱合深行議者無由曲解或聞以謂自是朝廷
素不為備不可全罪外官假如有殺父與兄者豈可只
言自是朝廷素無教化而不罪殺親之人又如有人掠
奪生人男女金帛不可只言自是朝廷素無禮遜而不
罪劫人之賊迂儒不可用可笑如此李熙古豈獨是朝
廷素有備之州傅永吉豈獨是朝廷素練之兵盖用命
則破賊矣今朝廷素無禦備為大臣者又不責之守州
縣者合有罪又寬之天下之事何人任責切緣韓綱是
大臣之家父子兄弟並在朝廷權要之臣皆是相識多
方營救故先於江淮官吏寬之只要韓綱行遣不重今
大臣不思國體但植私恩惟陛下以天下安危為計出
於聖斷以勵群下則庶幾國威粗振賞罰有倫其晁仲
約等乞重行朝典不可寬恕
慶歷八年侍御史知雜事何郯上奏曰臣昨訪聞修瓊
林苑看池樓兵士經三司論告監官内臣張繼昇盜官
材木方下軍廵院勘劾為事連及御藥院祗候何誠用
尋奉中旨釋放臣於十月十日已具劄子論列乞重下
有司勘實用辯虚實至今未蒙指揮處置緣繼昇所犯
情狀於法不輕未正典刑頗涉物議臣既有聞見理當
盡言夫聖王御天下其要在刑政齊一而治化興焉莫
怨於仇讎而有功必賞莫愛於親戚而有罪必罰賞不
以仇讎廢罰不以親暱弛然後綱紀法令莫不粲然而
政之廢舉猶有遠近事之利害猶有大小朝廷親暱之
臣近也有罪不治其害大天下䟽外之臣遠也有罪不
治其害小何則朝廷本也天下末也繩小自其大正末
從其本將欲正天下必先正朝廷將欲正朝廷必先正
親暱未有親暱正朝廷亂未有朝廷正天下亂也伏以
陛下自紹休聖圖刑政之柄修舉不墜臣有犯少所寬
假今宥繼昇豈非誠用因方在親侍以累及為請故薄
其罪以貸之夫以誠用被陛下恩私故貸其刑是罪均
而罰異也或將盡宥則政弛而法隳也此則溺愛之弊
越於前而害政之隙開於後也人君制刑罰於親疎無
異也非不仁也盖將正一罪則使千萬人懼也今以恩
貸一繼昇必將啓百繼昇之犯從而赦之是獲安全者
寡而陷戮辱者衆矣昔漢武帝時隆慮公主子坐殺人
廷尉請論罪帝不敢以親故誣先帝法遂可其奏唐憲
宗時五坊使楊朝汶因理五坊息利錢囚捕平人裴度
因對極言上曰欲與卿商量東軍些小之事我自處置
度曰用兵小事也五坊使捕平人大事也兵事不理只
憂山東五坊使暴横恐亂輦轂上大悟廼罪朝汶推是
而觀二主非薄於骨肉親暱示不以私恩害公義也伏
望陛下以漢唐二主為監割不忍之恩正罪人之名使
中外之人釋然知刑政無所私則天下幸甚臣疎遠而
議親近豈不知誠用方被眷遇威權甚盛言𤼵則禍及
無所畏及者盖職在言責不忍負陛下奬用也謹錄漢
武唐憲宗所行事迹二條進呈伏乞聖慈特賜省察并
臣前奏下中書施行
皇祐二年知諫院包拯論明堂覃恩䟽曰臣伏覩眀堂
敕書應文武百官内臣並與遷轉臣先以風聞曾具論
列并乞召對不蒙開可退用憂迫弗遑啓處竊以爵祿
者天下之公器而邦國之大柄也惟士之有功與德所
宜處之非此二者不可濫與夫人君者固宜慎之惜之
苟輕用之則壊公器而失大柄一綱或紊百目皆隳雖
善為治者亦末如之何況今吏員益衆財用益殫為國
計者自當澄汰冗雜以寬調度豈可不辯能否普加官
爵是於承平之世行此姑息之事但恐賦租之廣不足
給其用秩廪之多不足充其欲紀律一弛天下蕩然有
不可捄之弊矣臣又伏讀近降詔旨今後應内降特與
恩澤及免減罪犯並仰中書樞密院并所承受官司具
前後詔勅執奏不得施行有以見陛下厲精革弊求治
之切至也惟此覃恩頗蠧政之甚伏望陛下上禀祖宗
之訓下為社稷之計所有今來遷轉恩澤乞賜特行裁
處免千古之下以累聖德之萬一臣過叨寵擢位疎責
重區區之懇不能自已惟陛下留神省察天下幸甚
拯又乞依賞格酬奬李用和䟽曰臣聞功疑惟重廼國
之令規賞不踰時欲人之知勸抑先聖之格訓又馭邦
之大柄也伏見朝廷先以軍賊張海等未獲特立賞格
召募使臣如捉獲依傅永吉例優加酬奬近聞右侍禁
李用和應募而往不踰數旬果能殺獲張海等四人餘
衆並已潰散用和授東頭供奉官閤門祗候中外聞之
無不失望似非朝廷開示大信之旨也且張海一歲之
内恣行殘暴京西四十餘郡幅員數千里官吏逃竄士
民塗炭以至江淮州縣無不震驚前後凡遣使臣悉多
敗衂臣竊謂張海之害甚於王倫用和之功優於永吉
而永吉左班殿直閤門祗候凡超八資授諸路副使宣
事舍人今用和止超四資功同賞異何以激勸將來且
有明文豈宜降等況西鄙未定盜賊間起方當責效之
際不可失信於人其用和欲乞依準元降指揮比𩔖傅
永吉特與優改官秩如此上之出令貴乎必行下之立
功樂於自奮
嘉祐四年知制誥劉敞上奏曰臣聞人主所謹一嚬一
笑誠以衆人所望視天下所倣俲也古者聖王之行賞
也服物之章不可幸得府庫之財不以濫予前日朝廷
以龍昌期所著書下兩制臣等觀其穿鑿臆說詭僻不
經甚者至毁訾周公疑誤後學難以示遠乞下益州毁
棄版本未聞朝廷卓然有所施行今忽加賜五品章服
及絹百匹臣未知誰主為奸邪崇偽飾虚附下㒺上以
誤陛下執政又曾不能謹重政體顧畏公議苟慰藉人
情賣弄國恩其失豈特嚬笑之間哉按昌期之書違古
畔道所謂言偽而辯學非而博是王制之不聽而誅者
也陛下哀其衰老未便伏少正卯之刑則幸矣又何賞
之哉昔孔子作孝經以非聖人者無法乃比不孝之罪
要君之罰而朝廷顧多昌期之毁周公臣所不曉也且
陛下使臣等議之臣等不敢不盡忠既而棄其言焉豈
以臣等為蔽賢而害能乎夫蔽賢而害能人臣之大罪
也願陛下因正臣等之罪而大表顯昌期之書使天下
皆服誦而習尚之則可以釋謗於萬世矣自非然者置
臣等之言而不用縱昌期之妄而不誅乃反襃以命服
厚以重幣是非貿亂沮勸顛倒使迷國之計行於側而
非聖之俗倡於下臣竊為陛下不取也書曰天命有德
五服五章哉夫章服固天所有而財力又民之所出也
陛下奈何曲徇大臣之意而苟榮小人之身乎將使遠
方寡見淺聞之民奔走於辯偽之學沈没於非聖之論
迷而不反非國家之利也伏乞追還詔書斷天下之疑
毋使有識之士窺朝廷之淺深臣不勝拳拳
仁宗時張方平上主柄論曰夫人君宅海域之位以據
宸極之尊攝天地之政以主名器之重言為法令動為
制度其所以藏身之固者賞罰二柄而已故萬邦黎獻
共為臣僕義勇投命賢傑效智挾藝能者懷爵祿而畢
力暴威武者顧斧鉞而死心巍巍乎南面而臨天下人
用畏戴由私有二柄而公用之也謂天之大寳必由受
命而得是謂國之利器亦以假人而失故明王誡慎視
聽感𤼵寤寐以求道德之老忠信之臣賢正之才慈惠
之士以與居處以與圖議嚴恭祗畏奉若天命官不及
私昵惟其能爵㒺及惡德惟其賢及後佚王荒寧耽慢
狎昵邪慝果行喜怒匪勤惟易柄用下失有失之閨閫
有失之閽寺有失之廊廟有失之藩方原失之初率由
近始雖得於外姦必在中故柄在藩方其耳目必在廊
廟柄在廊廟其腹心必在閽寺柄在閽寺其肘腋必在
閨閫盖情欵密者則機隙易伺憑麗重者則指擿難及
伏戎於莽中猶可虞伏戎于門不可虞也至乃后族戚
里為虺蜴之宅北司内省為豺狼之窟台司公府為穽
檻之地庶邦列都為斧鑕之場四方相仇烝民殄瘁得
非由上失其正而下罹其害者哉歴代敗亂覆車一軌
觀夫僻君失馭強臣得政盖由厚味腊毒宴安稔慝謂
篋櫝已固扄鐍不足嚴謂垣墉既修關楗可以弛倒鐏
授盜脫輈自絶及奸微竊弄包藏結釁蟻漏壊堤炬遺
燎原合抱自毫末之萌履霜為堅冰之漸以我刀鋸而
威之以我衣裳而誘之皆其心腹雖平勃之謀無以遏
産祿之勢蕃武之重不能正甫節之惡謝安作相弗敢
阻南郡之九錫尉迥為將莫可正隋公之受遺矣故周
書八柄惟王行爵祿罪誅之事洪範三德惟王有玉食
威福之專是二柄者人主所自固生民所寄命也可不
慎也乎故略著前代治亂危亡之迹以為鑒焉
方平又論不孝之刑曰臣聞五刑之屬三千其罪莫大
於不孝周官司徒以鄉八刑糾萬民一曰不孝之刑不
孝於其親有能忠於其君者乎有能睦於族&KR0666;者乎有
能義於朋友者乎夫如是何有於民哉故曰事親孝故
忠可移於君詩曰孝子不匱永錫爾𩔖王者張官布憲
訓民作極必擇仁義之士慈惠之師所以教育元元導
之以善使民莊事而效法之也若其身悖德禮義愆庭
闈忠順兩虧何以事上蒞官行法民何則焉故漢制郡
國察舉板其行狀首曰生事愛恭喪没如禮此漢之取
士先其行之道也夫親莫親於父母愛莫愛於妻子臣
向覩邸報竊見臣寮至有棄其母而不養聞其沒而不
喪或糟糠之伉儷纔仕宦而遣之傷化敗倫豈有甚此
且祿仕貴乎逮養孝思至于終身故累茵而坐更起思
親之感三年之喪未報免懷之重同爨有服緦之恤舊
館有出涕之哀況昊天之劬勞受我身之形氣因心所
至盖自然之義慈跬步不㤀豈俟牽於禮律奚衣冠之
同處曾蠻夷之不如相彼虎狼尚知母子之愛惟是梟
蝮不禀隂陽之和傷時人倫汚我王道且律文子罵父
母者罪死今夫生不養而没不哀豈特一詈為惡之重
乎況不孝之刑十惡之首非赦宥所解臣謂必正叢棘
之戮肆諸市朝投不毛之鄉禦乎魑魅及聞乎有司議
辟但止乎停官罰金臣竊悵然惜賞刑之失也伏以天
下冠裳士人鮮全孝友之行率以宦遊或緣婚媾遂營
卜乎田宅輙輕去乎墳墓苟思擇利而處㒺念首丘之
仁古者氏族各有源流閭里繫乎圖版一則賓舉自乎
鄉里一則忠孝考乎閥閱轉徙僑寓盖由亂離方我治
朝疑從土斷豈有無故而去父母之國獨善而委兄弟
之親臣實見之比比而是流俗相習弗以怪時議為常
不以譏節義所以陵遲民德所以虧薄此其玷陛下之
風教敗理世之體道壊法侵紀其損至大臣伏乞應食
祿之人父母在别無兄弟迎養而不養沒而匿不喪父
母在或因仕宦别營田業雖父母亡没而鄉里有宗族
墳墓輙於别所立産而居者無問貴卑並當削其官爵
投棄遐徼雖經霈澤不在原釋諸當保任者必先列此
數條於舉狀同贓私法連坐之其父母俱亾未葬而求
官雖有明條率多冒犯臣欲乞應居憂服闋叙官日委
自本鄉及所居州郡官吏保明委已畢葬即得與除叙
如此則中庸之人當循禮而後動不義之子亦畏法而
知懼上敦王化下厚人倫固治道之本也
侍讀學士宋祁乞專刑賞狀曰臣聞天子之所以能制
四海役萬民而臣之者其柄有二曰刑曰賞而已臣操
之則淩洪範曰惟辟作福惟辟作威惟辟玉食臣有作
福作威玉食則害于而家凶于而國昔宋子罕謂其君
曰慶賞賜與者民之所喜也君自行之殺戮刑罰者民
之所惡也臣請當之於是宋君失刑後為子罕所劫且
子罕纔得一柄已為主患況兩得之哉伏見陛下恭儉
仁厚憂勞聽斷細務小物一更聖心近世守文之主未
見其比然而任用臣下主柄外移委棄刑賞不自總攝
凡有所進必待臣下之譽而用之凡有所退亦待臣下
之毁而黜之夫毁譽行於上則朋黨成於下且黨人所
惡能得陛下之法而罪之黨人所愛能得陛下之賞而
官之則舉朝之人重私賞而輕公法捨其君而歸其臣
雖欲無危不可得矣龍之所以能飛霄漢入淵泉變化
不測以風雲為之衛也虎之所以能搏百獸神空山以
爪牙為之使也使龍失風雲則鱣鮪等其靈虎廢爪牙
則麋鹿角其能君失刑賞則見輕於天下矣況今四夷
交侵師不用命財匱民怨吏以苛刻相挻官以黨與相
營陛下何不收取二柄而自用之假如罰不當辜人猶
知畏賞不值善人尚知恩又況陛下之德之眀賞必善
罰必辜耶魯國政在陪臣春秋為諱之稱之曰盜況擁
九五之丕搆揔天下之機矩倒持利劒以資斷割忽洪
範之至戒襲子罕之覆轍輕龍虎之神威抵春秋之所
諱召衰促亂何所利哉比年以來日無盛光月行黃道
氛霧無時河決地動皆下侵上上失權之應也伏望陛
下上揆天刑俯觀人事收威福以在手破群黨於私門
奮乾綱擊雷聲行之一日天下廓然矣臣蒙恩深厚不
敢愛死輕進瞽言惟垂裁赦
參知政事范仲淹上奏曰臣竊見許懷德在延州為不
進兵擊賊及軍民虚驚抛棄随軍粮草遂送永興勘劾
該赦釋放授秦州部署近又西賊侵邊破蕩却熟戸一
千帳不能保護即合重行朝典以其在邊無效降充永
興部署郭承祐降知相州為轉運使糺奏充北京都部
署此二人一面責降一面遷轉天下聞之是朝廷賞罰
顛倒取笑四方何以激勸勲臣何以鑒戒惰將如王信
狄青實有武勇堪任管軍亦恐未有大功遷轉太速祖
宗朝任用邊將賞賜至厚使用度充足委信至重使生
殺在己惟惜官職不令滿志恐有懈惰不思立功實前
王馭將之術也又朝廷曾降詔所闕都虞候等更不循
轉候有邊功除授今却不因功勞衝改此詔而今後國
家之命全無信矣惟用兵命將之令尤要取信繫之安
危與其他號令不同如須合轉起亦候過郊禮使作該
恩方可進爵願陛下再三思之仍乞丁寧指揮兩府今
後議論賞罰不可輕易須是有所激勸不招旁議方可
施行臣謂國家承五代之弊賴祖宗威德陛下仁聖保
守四海久無祻難今四夷已動百姓已困倉庫已虚兵
旅已驕國家安危實未可保惟賞罰之柄駕馭天下如
賞罰頻失將何以保太平之業臣切懼之願陛下裁擇
仲淹為陜西經略安撫使又奏乞重定戰功賞格䟽曰
臣等竊見用兵以來戰陣行賞逐處起請所見各異或
謂須要首級或謂當錄陣前得力之人至於使臣軍員
並不許手下人所獲分數亦與士卒一般校功是以人
無適從最害邊事臣等欲乞朝廷將元定賞格并諸處
起請條貫重行定奪頒下諸路所貴軍中知信第賞無
差
蔡襄上奏曰臣等竊見河北保州叛卒昨已招降原其
致亂之因乃總領之司不能覺察自都轉運使安撫使
而下一例奪職降官此盖朝廷督厲天下官吏深思撫
養士卒之宜先圖遏絶祻患之本然臣等切謂法令之
行必自近始若捨近繩遠雖法令日行人不信服臣聞
保州兵士未叛以前數月邊臣曾奏都大廵檢下兵士
乞早處置恐其生變大臣聞之絶不為意以至殺戮官
吏閉城邀命然後蒼黃或招或攻或作曲赦幸其革心
不至大害且帷幄之謀臨事先當準備豈有邊臣奏論
如此等事都無制置循以成患其誰之咎今張温之等
已責降其中書樞密院大臣與聞軍政者伏乞陛下推
邊臣所奏保州兵士事宜因依特與責罰庶乎法令明
而天下服
襄又上奏曰臣等近以保州叛卒平定之後朝廷以都
轉運張温之以下不覺察之罪例皆貶降臣等聞保州
兵卒未叛以前邊臣曾有奏請早乞處置絶無施行遂
至生變臣等伏乞陛下責罰大臣與聞政者伏聞陛下
已得邊臣之奏特以輔弼之重屈天威而恕之伏惟陛
下專賞罰之柄而所謂罰者已行於遠而不行於近既
失之矣所謂賞者又錄其終而不錄其初又重失也邊
臣先能探刺叛卒情狀聞于朝廷其時大臣苟能深慮
而預處置之必絶叛亂之祻及殺殘官吏閉門邀命四
面之兵合謀招討中外震駭尚賴朝廷威靈所加即時
平定設使偷延時月城堅而不下宿兵於野費用不貲
其變豈可量哉今招叛卒閉城門殺賊首者盡皆遷官
蒙賞而預言必變之狀者棄而不錄所謂勤於其終而
不念其初者也語曰曲突徙薪無恩澤焦頭爛額為上
客正𩔖是矣所有邊臣預先數月奏論保州事宜者伏
乞陛下出宸斷特與恩奬庶使守邊之人精心察伺先
絶未萌之患較於推恩之術不猶愈於攻城殺賊而後
泛行官賞也
起居舍人知諫院范鎮上奏曰臣伏見近日月入南斗
月属隂南斗主爵祿天意若告陛下將有隂邪小人干
冒爵祿者而欲陛下謹爵賞也近日以來在外傳聞皆
以謂温成葬事將畢石全斌以下及諸工巧人公然揚
言妄冀遷改陛下不可不祗畏天戒以固拒之也夫爵
賞之出本於慶喜如緣温成葬事而施爵賞是以慶喜
而幸温成之喪也天意人情俱為不可而外議如此紛
紛臣若不先事建言萬一有此而後論列是徒暴朝廷
之過於中外而於事為無益也
鎮又上奏曰臣伏見自去冬多南風今春多西北風又
黑氣蔽日天色沈隂雨而復止者數矣此皆政事不決
之應臣兩奏乞與御史辯陳執中事仍乞牓朝堂及今
十餘日未見行下臣竊以賞罰當否在於辯是非是非
不辯則賞罰随而廢矣陛下向諭臣樞密院本欲留陳
執中畏御史之言遂不敢留樞密院以御史之言是而
畏之邪將以為非而畏之也以為是而畏之則可以為
非而畏之殆非陛下所以任之之意也今陛下不以是
非自專而以責中書樞密大臣中書樞密大臣又不敢
主是非主是非者御史爾而御史是非謬已如此御史
中丞知雜御史又左右之夫所謂謬者棄法律而牽於
浮議也任私情而不顧公道也務角勝也專於為逆詐
也陛下何不勅大臣以法律處之以古人所行之事折
衷之則是非辨而賞罰當矣漢宣帝時魏相為丞相其
傅婢有過自死於是趙廣漢為京兆尹疑丞相夫人妒
殺之即上書告丞相罪魏相亦上書自陳妻實不殺婢
相自以過譴笞出至外第死而司直蕭望之亦劾奏廣
漢摧辱大臣傷化不道廣漢并坐賊殺不辜等數罪腰
斬於市吏民守闕號泣者數萬人亦有請代廣漢死者
皆不聽宣帝明主也廣漢能臣也吏民守闕數萬人非
特御史中丞知雜御史一二之為助也然而卒斬廣漢
者以為嚴上下之分戒險薄之俗不得不然也臣言此
者非欲陛下斬御史如廣漢比也直欲陛下知古人嚴
上下之分戒險薄之俗如此其決也乞以臣章并御史
所奏宣示中書樞密大臣詳正是非如以臣章非是則
乞免臣職終身不齒如以御史所奏為非亦乞依公施
行所貴賞罰分眀則風雨序而日光復矣
歴代名臣奏議卷一百八十七
