歴代名臣奏議卷一百三十
明楊士竒等撰
用人
魏太祖置酒漢濱關内侯王粲奉觴賀曰方今袁紹起
河北杖大衆志兼天下然好賢而不能用故竒士去之
劉表雍容荆楚坐觀時變自以為西伯可規士之避亂
荆州者皆海内之雋傑也表不知所任故國危而無輔
明公定冀州之日下車即繕其甲卒收其豪傑而用之
以横行天下及平江漢引其賢雋而置之列位使海内
回心望風而願治文武並用英雄畢力此三王之舉也
何夔言於太祖曰自軍興以來制度草創用人未詳其
夲是以各引其𩔖時忘道德夔聞以賢制爵則民慎德
以庸制祿則民興功以為自今所用必先核之鄉閭使
長幼順叙無相踰越顯忠直之賞明公實之報則賢不
肖之分居然别矣又可修保舉故不以實之令使有司
别受其負在朝之臣時受教與曹並選者各任其責上
以觀朝臣之節下以塞争競之源以督羣下以率萬民
如是則天下幸甚
太祖置校事盧洪趙達等使察羣下法曹掾高柔諫曰
設官分職各有所司今置校事既非居上信下之旨又
達等數以憎愛擅作威福宜檢治之太祖曰卿知達等
恐不知吾也要能刺舉而辦衆事使賢人君子為之則
不能也昔叔孫通用羣盜良有以也達等後奸利發太
祖殺之以謝於柔
三公無事又希與朝政柔為廷尉又上䟽曰天地以四
時成功元首以輔弼興治成湯仗阿衡之佐文武憑旦
望之力逮至漢初蕭曹之儔並以元勲代作心膂此皆
明王聖主任臣於上賢相良輔股肱於下也今心輔之
臣皆國之棟梁民所具瞻而置之三事不使知政遂各
偃息養高鮮有進納誠非朝廷崇用大臣之義大臣獻
可替否之謂也古者刑政有疑輙議於槐棘之下自今
之後朝有疑議及刑獄大事宜數以咨訪三公三公朝
朔望之日又可特延入講論得失博盡事情庶有裨起
天聽弘益大化帝嘉納焉
文帝踐阼散騎常侍王象薦楊俊曰伏見南陽太守楊
俊秉純粹之茂質履忠肅之弘量體仁足以育物篤實
足以動衆克長後進惠訓不倦外寬内直仁而有斷自
初弹冠所歴垂化再守南陽恩德流著殊隣異黨襁負
而至今境守清静無所展其智能宜還夲朝宣力輦轂
熙帝之載
明帝即位何曾累遷散騎侍郎汲郡典農中郎將給事
黃門侍郎上䟽曰臣聞為國者以清淨為基而百姓以
良吏為夲今海内虚耗事役衆多誠宜恤養黎元悅以
使人郡守之權雖輕猶專任千里比之於古則列國之
君也上當奉宣朝恩以致惠和下當興利而除其害得
其人則可安非其人則為患故漢宣稱曰百姓所以安
其田里而無歎息愁恨之聲者政平訟理也與我共此
者其惟良二千石乎此誠可謂知政之夲也方今國家
大舉新有發調軍師遠征上下劬勞夫百姓可與樂成
難與慮始愚惑之人能厭目前之小勤而忘為亂之大
祸者是以郡守益不可不得其人才雖難備猶宜粗有
威恩為百姓所信憚者臣聞諸郡守有年老或疾病皆
委政丞掾不恤庶事或體性䟽怠不以政理為意在官
積年惠澤不加於人然於考課之限罪亦不至詘免故
得經延歲月而無斥罷之期臣愚以為可密詔主者使
隠核參訪郡守其有老病不隠親人物及宰牧少恩好
修人事煩撓百姓者皆可徵還為更選代
蔣濟遷為中護軍時中書監令號為專任濟上䟽曰大
臣太重者國危左右太親者身蔽古之至戒也往者大
臣秉事外内扇動陛下卓然自覽萬幾莫不祗肅夫大
臣非不忠也然威權在下則衆心慢上勢之常也陛下
既已察之於大臣願無忘於左右左右忠正遠慮未必
賢於大臣至於便辟取合或能工之今外所言輙云中
書雖使恭慎不敢外交但有此名猶惑世俗況實握事
要日在目前儻因疲倦之間有所割制衆臣見其能推
移於事即亦因時而向之一有此端因當内設自完以
此衆語私招所交為之内援若此臧否毁譽必有所興
功負賞罰必有所易直道而上者或壅曲附左右者反
達因微而入緣形而出意所狎信不復猜覺此宜聖智
所當早聞外以經意則形際自見或恐朝臣畏言不合
而受左右之怨莫適以聞臣竊亮陛下潜神默思公聽
並觀若事有未盡於理而物有未周於用將改曲易調
遠與黃唐角功近昭武文之迹豈近習而已哉然人君
猶不可悉天下事以適已明當有所付三官任一臣非
周公旦之忠又非管夷吾之公則有弄機敗官之弊當
今柱石之士雖少至於行稱一州智效一官忠信竭命
各奉其職可並驅策不使聖明之朝有專吏之名也
太和中樂安廉昭以才能拔擢頗好言事散騎黃門侍
郎杜恕上䟽極諫曰伏見尚書郎廉昭奏左丞曹璠以
罰當關不依詔坐判問又云諸當坐者别奏尚書令陳
矯自奏不敢辭罰亦不敢以處重為恭意至懇惻臣竊
愍然為朝廷惜之夫聖人不擇世而興不易民而治然
而生必有賢智之佐者蓋進之以道帥之以禮故也古
之帝王之所以能輔世長民者莫不遠得百姓之懽心
近盡羣臣之智力誠使今朝任職之臣皆天下之選而
不能盡其力不可謂能使人若非天下之選亦不可謂
能官人陛下憂勞萬幾或親燈火而庶事不康刑禁日
弛豈非股肱不稱之明效歟原其所由非獨臣有不盡
忠亦主有不能使百里奚愚於虞而智於秦豫讓苟容
中行而著節智伯斯則古人之明騐矣今臣言一朝皆
不忠是誣一朝也然其事𩔖可推而得陛下感帑藏之
不充實而軍事未息至乃斷四時之賦衣薄御府之私
榖帥由聖意舉朝稱明與聞政事密勿大臣寧有懇懇
憂此者乎騎都尉王才幸樂人孟思所為不法振動京
都而其罪狀發於小吏公卿大臣初無一言自陛下踐
阼以來司隸校尉御史中丞寧有舉綱維以督姦宄使
朝廷肅然者邪若陛下以為今世無良才朝廷乏賢佐
豈可追望稷契之遐蹤坐待來世之儁乂乎今之所賢
者盡有大官而享厚祿矣然而奉上之節未立向公之
心不一者委任之責不專而俗多忌諱故也臣以為忠
臣不必親親臣不必忠何者以其居無嫌之地而事得
自盡也今有䟽者毁人不實其所毁必曰私報所憎譽
人不實其所譽而必曰私愛所親左右或因之以進憎
愛之說非獨毁譽有之政事損益亦皆有嫌陛下當思
所以闡廣朝臣之心篤厲有道之節使之自同古人望
與竹帛耳反使如廉昭者擾亂其間臣懼大臣遂將容
身保位坐觀得失為來世戒也昔周公戒魯侯曰無使
大臣怨乎不以言賢愚明皆當時用也堯數舜之功稱
去四凶不言大小有罪則去也今者朝臣不自以為不
能以陛下為不任也不自以為不知以陛下為不問也
陛下何不遵周公之所以用大舜之所以去使侍中尚
書坐則侍帷幄行則從華輦親對詔問所陳必達則羣
臣之行能否皆可得而知忠能者進闇劣者退誰敢依
違而不自盡以陛下之聖明親與羣臣論議政事使羣
臣人得自盡人自以為親人思所以報賢愚能否在陛
下之所用以此治事何事不辦以此建功何功不成每
有軍事詔書常曰誰當憂此者耶吾當自憂耳近詔又
曰憂公忘私者必不然但先公後私即自辦也伏讀明
詔乃知聖思究盡下情然亦怪陛下不治其夲而憂其
末也人之能否實有夲性雖臣亦以為朝臣不盡稱職
也明主之用人也使能者不敢遺其力而不能者不得
處非其任選舉非其人未必為有罪也舉朝共容非其
人乃為怪耳陛下知其不盡力也而代之憂其職知其
不能也而教之治其事豈徒主勞而臣逸哉雖聖賢並
世終不能以此為治也陛下又患臺閣禁令之不密人
事請属之不絶聽伊尹作迎客出入之制選司徒更惡
吏以守寺門威禁由之實未得為禁之夲也昔漢安帝
時少府竇嘉辟廷尉郭躬無罪之兄子猶見舉奏章劾
紛紛近司隸校尉孔羨辟大將軍狂悖之弟而有司嘿
爾望風希指甚於受属選舉不以實人事之大者也嘉
有親戚之寵躬非社稷重臣猶尚如此以今況古陛下
自不督必行之罰以絶阿黨之原耳伊尹之制與惡吏
守門非世治之具也使臣之言少蒙察納何患於姦不
削滅而養若昭等乎夫糾擿姦宄忠事也然而世憎小
人行之者以其不顧道理而苟求容進也若陛下不復
考其終始必以違衆迕世為奉公密行白人為盡節焉
有通人大才而更不能為此邪誠顧道理而弗為耳使
天下皆背道而趨利則人主之所最病者陛下將何樂
焉胡不絶其萌乎夫先意承旨以求容美率皆天下淺
薄無行義者其意務在於適人主之心而已非欲治天
下安百姓也陛下何不試變業而示之彼豈執其所守
以違聖意哉夫人臣得人主之心安業也處尊顯之官
榮事也食千鍾之祿厚實也人臣雖愚未有不樂此而
喜干迕者也廹於道自強耳誠以為陛下當憐而佑之
少委任焉如何反錄昭等傾側之意而忽若人者乎今
者外有伺隙之寇内有貧曠之民陛下當大計天下之
損益政事之得失誠不可以怠也
景初元年司徒司空並缺散騎侍郎孟康薦崔林曰夫
宰相者天下之所瞻效誠宜得秉忠履正夲德杖義之
士足為海内所師表者竊見司隸校尉崔林禀自然之
正性體高雅之弘量論其所長以比古人忠貞不回則
史魚之儔清儉守約則季文之匹也牧守州郡所在而
治及為外司萬里肅齊誠台輔之妙器衮職之良才也
明帝時詔書博求衆賢散騎侍郎夏侯惠薦劉劭曰伏
見常侍劉劭深忠篤思體周於數凡所錯綜源流弘遠
是以羣才大小咸取所同而斟酌焉故性實之士服其
平和良正清静之人慕其玄虚退讓文學之士嘉其推
步詳密法理之士明其分數精比意思之士知其沈深
篤固文章之士愛其著論属辭制度之士貴其化略較
要策謀之士贊其明思通微凡此諸論皆取適己所長
而舉其支流者也臣數聽其清談覽其篤論漸漬歴年
服膺彌久實為朝廷竒其器量以為若此人者宜輔翼
機事納謀幃幄當與國道俱隆非世俗所常有也惟陛
下垂優游之聽使劭承清問之歡得自盡於前則德音
上通煇燿日新矣
散騎常侍王肅上䟽曰除無事之位損不急之祿止浮
食之費并從容之官使官必有職職任其事事必受祿
祿代其耕乃往古之常式當今之所宜也官寡而祿厚
則公家之費鮮進仕之志勸進仕之志勸各展才力莫
相倚杖敷奏以言明試以功能之與否簡在帝心是以
唐虞之設官分職申命公卿各以其事然後惟龍為納
言猶今尚書也以出納帝命而已夏殷不可得而詳甘
誓曰六事之人明六卿亦典事者也周官則備矣五日
視朝公卿大夫並進而司士辨其位焉其記曰坐而論
道謂之王公作而行之謂之士大夫及漢之初依擬前
代公卿皆親以事升朝故高祖躬追反走之周昌武帝
遥可奉奏之汲黯宣帝使公卿五日一朝成帝始置尚
書五人自是陵遲朝禮遂闕可復五日視朝之儀使公
卿尚書各以事進廢禮復興光宣聖緒誠所謂名美而
實厚者也
中領軍桓範薦徐宣曰臣聞帝王用人度世授才爭奪
之時以策略為先分定之後以忠義為首故晉文行舅
犯之計而賞雍季之言高祖用陳平之智而託後於周
勃也竊見尚書徐宣體忠厚之行秉直亮之性清雅特
立不拘世俗確然難動有社稷之節歴位州郡所在稱
職今僕射缺宣行掌後事腹心任重莫宜宣者帝遂以
宣爲左僕射
齊王即位曹爽使弟羲為表薦司馬懿曰臣亡父真奉
事三朝入備冢宰出爲上將先帝以臣肺腑遺緒奬飾
拔擢典兵禁省進無忠恪積累之行退無羔羊自公之
節先帝聖體不豫臣雖奔走侍疾嘗藥曾無精誠翼日
之應猥與太尉司馬懿俱受遺詔且慙且懼靡所底告
臣聞虞舜序賢以稷契為先湯武襃功以伊吕為首審
選博舉優劣得所斯誠輔世長民之大經錄勲報功之
令典自古以來未之或闕今臣虚闇位冠朝首顧惟越
次中心愧惕敢竭愚情陳寫至實夫天下之達道者三
謂德爵齒也懿夲以高明中正處上司之位名足鎮衆
義足率下一也包懷大略允文允武仍立征伐之勲遐
邇歸功二也萬里旋旆親受遺詔翼亮皇家内外所向
三也加之耆艾紀綱邦國體練朝政論德則過於吉甫
樊仲課功則踰於方叔召虎凡此數者懿實兼之臣抱
空名而處其右天下之人將謂臣以宗室見私知進而
不知退陛下岐嶷克明克類如有以察臣之言臣以為
宜以懿為太傅大司馬上昭陛下進賢之明中顯懿身
文武之實下使愚臣免於謗誚
安定太守孟達薦王雄曰臣聞明君以求賢為業忠臣
以進宰為效故易稱拔茅連茹𫝊曰舉爾所知臣不自
量竊慕其義臣昔以人乏謬充備部職時涿郡太守王
雄為西部從事與臣同僚雄天性良固果而有謀歴試
三縣政成人和及在近職奉宣威恩懷柔有術清慎持
法臣往年出使經過雄郡自說特受陛下拔擢之恩常
勵節精心思投命為效言辭激揚情趣欵惻臣雖愚闇
不識真偽以謂雄才兼資文武忠烈之性踰越倫輩今
涿郡領戶三千孤寡之家參居其半比者守兵藩衛之
固誠不足舒雄智力展其勤幹也反受恩深厚無以報
國不勝慺慺淺見之情謹冒陳聞
吳孫權時步隲上疏曰臣聞人君不親小事百官有司
各任其職故舜命九賢則無所用心彈五絃之琴詠南
風之詩不下堂廟而天下治也齊桓用管仲被髮載車
齊國既治又致匡合近漢高祖擥三傑以興帝業西楚
失雄俊以喪成功汲黯在朝淮南寝謀郅都守邊匈奴
竄迹故賢人所在折衝萬里信國家之利器崇替之所
由也方今王化未被於漢北河洛之濱尚有僭逆之醜
誠擥英雄拔俊任賢之時也願明太子重以經意則天
下幸甚
陸遜拜上大將軍右都護上䟽陳時事曰臣以為科法
嚴峻下犯者多頃年以來將吏罹罪雖不慎可責然天
下未一當圖進取小宜恩貸以安下情且世務日興良
能為先自無姦穢入身難忍之過乞復顯用展其力效
此乃聖王忘過記功以成王業昔漢高舍陳平之愆用
其竒略終建勲祚功垂千載夫峻法嚴刑非帝王之隆
業有罰無恕非懷遠之弘規也
孫休時西陵督陸胤封都亭侯後轉左虎林中書丞華
覈表薦胤曰胤天姿聦朗才通行潔昔歴選曹遺迹可
紀還在交州奉宣朝恩流民歸附海隅肅清蒼梧南海
歲有颶風瘴氣之害風則折木飛砂轉石氣則霧欝飛
鳥不經自胤至州風氣絶息商旅平行民無疾疫田稼
豐稔州治臨海海流秋醎胤又畜水民得甘食惠風横
被化感人神遂憑天威招合遺散至被詔書當出民感
其恩以忘戀土負老攜幼甘心景從衆無攜貳不煩兵
衛自諸將合衆皆脅之以威未有如胤結以恩信者也
銜命在州十有餘年賓帶殊俗寳玩所生而内無粉黛
附珠之妾家無文甲犀象之珍方今之臣實難多得宜
在輦轂股肱王室以贊唐虞康哉之頌江邊任輕不盡
其才虎林選督堪之者衆若召還都寵以上司則天工
畢修庶績咸熙矣
孫皓即位樓玄為宫下鎮禁中侯主殿中事以應對切
直漸見責怒後人誣白玄與賀邵相逢駐立耳語大笑
謗訕政事遂被詔詰責送付廣州覈為東觀令上䟽曰
臣竊以治國之體其猶治家主田野者皆宜良信又宜
得一人緫其條目為作維綱衆事乃理論語曰無為而
治者其舜也與恭已正南面而已言所任得其人故優
游而自逸也今海内未定天下多事事無大小皆當關
聞動經御坐勞損聖慮陛下既垂意博古綜極藝文加
勤心好道随節致氣宜得閑静以展神思呼翕清淳與
天同極日夜思惟諸吏之中任幹之事足委杖者無勝
於樓玄玄清忠奉公冠冕當世衆服其操無與爭先夫
清者則心平而意直忠者惟正道而履之如玄之性終
始可保乞陛下赦玄前愆使得自新擢之宰司責其後
效使為官擇人随才授任則舜之恭已近亦可得
晉武帝以劉毅清貧賜錢三十萬日給米肉年七十告
老久之見許以光禄大夫歸第門施行馬復賜錢百萬
後司徒舉毅為青州大中正尚書以毅懸車致仕不宜
勞以碎務陳留相樂安孫尹表曰禮凡卑者執勞尊者
居逸是順叙之宜也司徒魏舒司隸校尉嚴詢與毅年
齒相近往者同為散騎常侍後分授外内之職資塗所
經出處一致今詢管四十萬戶州兼董司百僚緫攝機
要舒所統殷廣兼執九品銓十六州議論主者不以為
劇毅但以知一州便謂不宜累以碎事於毅大優詢舒
太劣若以前聽致仕不宜復與遷授位者故光祿大夫
鄭衺為司空是也夫知人則哲惟帝難之尚可復委以
宰輔之任不可諮以人倫之論臣竊所未安昔鄭武公
年過八十入為周司徒雖過懸車之年必有可用毅前
為司隸直法不撓當朝之臣多所按劾諺曰受堯之誅
不能稱堯直臣無黨古今所悉是以汲黯死於淮陽董
仲舒裁為諸侯之相而毅獨遭聖明不離輦轂當世之
士咸以為榮毅雖身偏有風疾而志氣聰明一州品第
不足勞其思慮毅疾惡之心小過主者必疑其論議傷
物故高其優禮令去事實此為机閣毅使絶人倫之路
也臣州茂德惟毅越毅不用則清談倒錯矣於是青州
自二品已上光禄勲石鑒等共奏曰謹按陳留相孫尹
表及與臣等書如左臣州履境海岱而參風齊魯故人
俗務夲而世敦德讓今雖不充於舊而遺訓猶存是以
人倫歸行士識所守也前被司徒符當參舉州大中正
僉以光祿大夫毅純孝至素著在鄉閭忠允亮直竭於
事上仕不為榮惟期盡節正身率道崇公忘私行高義
明出處同揆故能令義士宗其風景州閭歸其清流雖
年耆偏疾而神明克壮實臣州人士所思準繫者矣誠
以毅之明格至不言而信風之所動清濁必偃以稱一
州咸同之望故也竊以為禮賢尚德教之大典王制奪
與動為開塞而士之所歸人倫為大臣等虚劣雖言廢
於前今承尹書敢不列啓按尹所執非惟惜名議於毅
之身亦通陳朝宣奪與大準以為尹言當否應蒙評議
由是毅遂為州都銓正人流清濁區别其所彈貶自親
貴者始
帝以會稽王道子無社稷噐幹慮晏駕之後皇室傾危
乃選時望以為藩屏將擢王恭殷仲堪等先以訪王雅
雅以恭等無當世之才不可大任乃從容曰王恭風神
簡貴志氣方嚴既居外戚之重當親賢之寄然其禀性
峻隘無所包容執自是之操無守節之志仲堪雖謹於
細行以文義著稱亦無弘量且幹略不長若委以連率
之重據形勝之地今四海無事足能守職若道不常隆
必為亂階矣帝以恭等為當時秀望謂雅疾其勝已故
不從二人皆被升用其後竟敗有識之士稱其知人
惠帝時詔群僚舉郡縣之職以補内官御史中丞傅咸
上書曰臣咸以為夫興化之要在於官人才非一流職
有不同譬諸林木洪纖枉直各有攸施故明揚逮于仄
陋疇咨無拘内外之任出處隨宜中間選用惟内是隆
外舉既頽復多節目競内薄外遂成風俗此弊誠宜亟
革之當内外通塞無所偏耳既使通塞無偏若選用不
平有以深責責之苟深無憂不平也且膠柱不可以調
瑟況乎官人而可以限乎伏思所限者以防選用不能
出人不能出人當隨事而制無須限法法之有限其於
致遠無乃泥乎或謂不制其法以何為責臣聞刑懲小
人義責君子君子之責在心不在限也正始中任何晏
以選舉内外之衆職各得其才粲然之美於斯可觀如
此非徒御之以限法之所致乃委任之由也委任之懼
甚於限法是法之失非己之尤尤不在己責之無懼所
謂齊之以刑人免而無恥者也苟委任之一則慮罪之
及二則懼致怨謗已快則朝野稱詠不善則衆惡見歸
此之戰戰孰與倚限法以苟免乎
著作郎陸機薦賀循等上奏曰伏見武康令賀循德量
邃茂才鑒清遠服膺道素風操凝峻歴試二城刑政肅
穆前蒸陽令郭訥風度簡曠噐識朗拔通濟敏悟才足
幹事循守下縣編名凡悴訥歸家巷棲遲有年皆出自
新邦朝無知己居在遐外志不自營年時倏忽而邈無
階緒實州黨愚智所為恨恨臣等伏思臺郎所以使州
州有人非徒以均分顯路惠及外州而已誠以庶士殊
風四方異俗壅隔之害遠國益甚至於荆揚二州戶各
數十萬今揚州無郎而荆州江南乃無一人為京城職
者誠非聖朝待四方之夲心至於才望資品循可尚書
郎訥可太子洗馬舍人此乃衆望所積非但企及清塗
苟充方選也謹條資品乞蒙簡察
懷帝時詔王公舉賢良方正刺史王敦以賀循為賢良
杜夷為方正乃上䟽曰臣聞有唐疇咨元凱時登漢武
欽賢俊彦響應故能允協時雍敷崇盛化伏見太孫舍
人會稽賀循處士廬江杜夷履道彌高清操絶俗思學
融通才經王務循宰二縣皆有名績偹僚東宫忠恪允
著夷清虚沖淡與俗異軌考盤空谷肥遁匿跡蓋經國
之良寳聘命之所急若得待詔公車承對冊問必有忠
讜良謨弘益政道矣
元帝為瑯琊王鎮建康時安東司馬王導進計曰古之
王者莫不賓禮故老存問風俗虚已傾心以招俊乂況
天下喪亂九州分裂大業草創急於得人者乎顧榮賀
循此土之望未若引之以結人心二子既至則無不來
矣帝乃使導躬造循榮二人皆應命而至由是吳會風
靡百姓歸心焉自此之後漸相崇奉君臣之禮始定俄
而洛京傾覆中州士女避亂江左者十六七導勸帝收
其賢人君子與之圖時事荆揚晏安戶口殷實帝嘗從
容謂導曰卿吾之蕭何也對曰昔秦為無道百姓厭亂
巨猾淩暴人懷漢德革命反正易以為功自魏氏以來
迄於太康之際公卿世族豪侈相高政教淩遲不遵法
度群公卿士皆饜於安息遂使姦人乘釁有虧至道然
否終斯泰天道之常大王方立命世之勲一匡九合管
仲樂毅於是乎在豈區區國臣所可擬議願深弘神慮
廣擇良能顧榮賀循紀瞻周玘皆南土之秀願盡優禮
則天下安矣帝納焉
元帝稱制使各陳時事損益西閣祭酒丁潭上書曰為
國者恃人須才蓋二千石長吏是也安可不明簡其才
使必允當既得其人使久於其職在官者無苟且居下
者有恒心此為政之較也今之長吏遷轉既數有送迎
之費古人三載考績三考黜陟中才處局故難以速成
也
元帝時江州刺史應詹上䟽曰夫欲用天下之智力者
莫若使天下信之也商鞅移木豈禮也哉有由而然自
經荒弊綱紀頽陵清直之風既澆糟粃之俗猶在誠宜
濯以滄浪之流漉以吞舟之網則幽顯明别於變時雍
矣弘濟兹務在乎官人今南北雜錯属託者無保負之
累而輕舉所知此博采所以未精職理所以多闕今凡
有所用宜隨其能否而與舉主同乎襃貶則人有慎舉
之恭官無廢職之吝昔冀缺有功胥臣蒙先茅之賞子
玉敗軍子文受蒍賈之責古既有之今亦宜然漢朝使
刺史行部乘傳奏事猶恐不足以辨彰幽明弘宣政道
故復有繡衣直指今之艱弊過於往昔宜分遣黃散若
中書郎等循行天下觀採得失舉善彈違斷截苟且則
人不敢為非矣漢宣帝時二千石有居職修明者則入
為公卿其不稱職免官者皆還為平人懲勸必行故歴
世長久中間以來遷不足競免不足懼或有進而失意
退而得分蒞官雖美當以素論降替在職實劣直以舊
望登叙校游談為多少不以實事為先後以此責成臣
未見其兆也今宜峻左降舊制可二千石免官三年乃
得叙用長史六年戶口折半道里倍之此法必明使天
下知官難得而易失必人慎其職朝無惰官矣都督可
課佃二十頃州十頃郡五頃縣三頃皆取文武吏醫卜
不得撓亂百姓三臺九府中外諸軍有可減損皆令附
農市息末技道無游人不過一&KR0836;豐稔可必然後重居
職之俸使祿足以代耕頃大事之後遐邇皆想宏略而
寂然未副宜早振綱領肅起羣望
帝以王敦勢盛漸疎忌王導等御史中丞周嵩上䟽曰
臣聞明君思隆其道故賢智之士樂在其朝忠臣將明
其節故量時而後仕樂在其朝故無過任之譏將明其
節故無過寵之謗是以君臣並隆功格天地近代以來
德廢道衰君懷術以御臣臣挾利以事君君臣交利而
禍亂相尋故得失之迹難可詳言臣請較而明之夫傅
說之相高宗申召之輔宣王管仲之佐齊桓衰范之翼
晉文或宗師其道垂拱受成委以權重終致匡主未有
憂其逼已還為國蠧者也始田氏擅齊王莽篡漢皆藉
封土之彊假累世之寵因闇弱之主資母后之權樹比
周之黨階絶滅之勢然後乃能行其私謀以成篡奪之
禍耳豈遇立功之主為天人所相而能運其奸計以濟
其不軌者哉光武以王族奮於閭閻因時之望收攬英
竒遂續漢業以美中興之勤及天下既定頗廢黜功臣
者何哉武力之士不達國體以立一時之功不可久假
以權勢其興廢之事亦可見矣近者三國鼎峙並以雄
略之才命世之能皆委賴俊哲終成功業貽之後嗣未
有愆失遺方來之恨者也今王導王廙等方之前賢猶
有所後至於忠素竭誠義以輔上共隆洪基翼成大業
亦昔之亮也雖陛下乘奕世之德有天人之會割據江
東奄有南極龍飛海隅興復舊物此亦群才之明豈獨
陛下之力也今王業雖建羯宼未梟天下蕩蕩不賓者
衆公私匱竭倉庾未充梓宫沉淪妃后不反正委賢任
能推轂之日也功業垂就晉祚方隆而一旦聽孤臣之
言惑疑似之說乃更以危為安以疎易親放逐舊德以
佞伍賢遠虧既往之明顧傷伊管之交傾巍巍之望喪
如山之功將令賢智杜心義士喪志近招當時之患遠
遺來世之笑夫安危在號令存亡在寄任以古推今豈
可不寒心而哀歎哉臣兄弟受遇無彼此之嫌而臣干
犯時諱觸忤逆鱗者何誠念社稷之憂欲報之於陛下
也古之明王思聞其過悟逆旅之言以明成敗之由故
採納愚言以考虛實上爲宗廟無窮之計下收億兆元
元之命臣不勝憂憤竭愚以聞䟽奏帝感悟
明帝時尚書右僕射紀瞻謂郄鑒有將相之材恐朝廷
棄而不恤上䟽請徵之曰臣聞皇代之興必有爪牙之
佐扞城之用帝王之利器也故虞舜舉十六相而南面
垂拱伏見前輔國將軍郄鑒少立高操體清望峻文武
之略時之良幹昔與戴若思同辟推放荒地所在孤特
衆無一旅救援不至然能綏集殘餘據險歴載遂使凶寇
不敢南侵但士衆單寡無以立功既統名州又為常伯
若使鑒從容臺闥出内王命必能盡抗直之規補衮職
之闕自先朝以來諸所授用已有成比戴若思以尚書
為六州都督征西將軍復加常侍劉隗鎮北陳眕鎮東
以鑒年時則與若思同以資則俱八坐況鑒雅望清重
一代名噐聖朝以至公臨天下惟平是與是以臣寝頓
陋巷思盡聞見惟開聖懷垂問臣導冀有毫釐萬分之
一
成帝咸和末詔公卿舉賢良方正直言之士太常華恒
舉虞喜為賢良會國有軍事不行咸康初内史何充上
䟽曰臣聞二八舉而四門穆十亂用而天下安徽猷克
闡有自來矣方今聖德欽明思恢遐烈旌輿整駕俟賢
而動伏見前賢良虞喜天挺貞素高尚邈世束脩立德
皓首不倦加以傍綜廣深博聞強識鑚堅研微有弗及
之勤處静味道無風塵之志高枕柴門怡然自足宜使
蒲輪紆衡以旌殊操一則翼贊大化二則敦勵薄俗
穆帝時安西將軍桓温薦譙秀表曰臣聞大朴既虧則
高尚之標顯道喪時昏則忠貞之義彰故有洗耳投淵
以振玄邈之風亦有秉心矯跡以敦在三之節是故上
代之君莫不崇重斯軌所以篤俗訓民静一流競伏惟
大晉應符御世運無常通時有屯蹇神州邱墟三方圯
裂兔罝絶響於中林白駒無聞於空谷斯有識之所悼
心大雅之所歎息者也陛下聖德嗣興方恢天緒臣昔
奉役有事西土鯨鯢既懸思宣大化訪諸故老搜揚潜
逸庶式羅於羿浞之墟想王蠋於亡齊之境竊聞巴西
譙秀植操貞固抱德肥遯揚清渭波于時皇極遘道消
之會群黎蹈顛沛之艱中華有顧瞻之哀幽谷無遷喬
之望凶命屢招奸威仍逼身寄虎吻危同朝露而能抗
節玉立誓不降辱杜門絶跡不面偽庭進免龔勝亡身
之禍退無薛方跪對之譏雖園綺之棲商洛管寧之默
遼海方之於秀殆無以過于今西土以為美談夫旌德
禮賢化道之所先崇表殊節聖哲之上務方今六合未
康豺豕當路遺黎偷薄義聲不聞益宜振起道義之徒
以敦流遯之敝若秀蒙蒲帛之徵足以鎮静頽風軌訓
囂俗幽遐仰流九服知化矣
宋高祖時寗子先上陳損益曰隆化之道莫先於官得
其人枚卜之方莫若人慎其舉雖復因革不同損益有
物求賢審官未之或改師錫僉曰煥乎欽明之誥拔茅
征吉著於幽賁之爻晉師有成瓜衍作賞楚乘無入蒍
賈不賀今舊命惟新幽人引領韶之盡美已偹於振綱
武之未盡或存於理目雖九官之職未可偹舉親民之
選尤宜在先愚欲使天朝四品官外及守牧各舉一人
堪為二千石長吏者以付選官隨缺叙用得賢受賞失
舉任罰夫惟帝之難豈庸識所易然舉爾所知非求多
人因百官之明孰與一識之見報咎在己豈容徇物之
私今非以選曹所銓果於乖謬衆職所舉必也惟良蓋
宜使求賢闢於廣塗考績取其少殿若才實拔群進宜
尚德治阿之宰不必計年免徒之守豈限資秩自此以
還故當才均以資資均以地宰蒞之官誠曰吏職然監
觀民瘼翼化宣風則隠厚之求急於刀筆能事之功接
於德心以此論才行之年歲豈惟政無秕蠧民庇手足
而已將使公路日清私請漸塞士多心競仁必由己處
士砥自求之節仕子藏交馳之情寗子庸微不識治體
冒昧陳愚退懼違謬
文帝元嘉九年詔内外百官舉才江夏王義恭上表曰
臣聞雲和備樂則繁會克諧驊騮驂服則致遠斯效陛
下順簡夤化文明在躬玉衡既正泰階載一而猶發慮
英髦凝情仄陋幽谷空同顯著揚歴是以潜虬聳鱗佇
利見之期翔鳳弭翼應來儀之感竊見南陽宗炳操履
閑遠思業貞純砥節邱園息賓盛世貧約而苦内無改
情軒冕屢招確爾不拔若加以蒲帛之聘感以大倫之
美庶投竿釋褐翻然來儀必能毗燮九官宣贊百揆尚
書金部郎臣徐森之臣府中直兵參軍事臣王天寳竝
局力允濟忠諒欵誠往年逆臣叛逸華陽失守森之全
境寧民績章危棘前者經略伊瀍元戎喪旅天寳北勤
河朔東據營邱勲勇既昭心事兼竭雖蒙褒叙未盡才
宜並可授以邊藩展其志力交阯遼邈累喪藩將政刑
每闕撫蒞惟艱南中夐遠風謠迥隔蠻獠狡竊邊氓荼
炭實須練實以綏其難謂森之可交州刺史天寳可寧
州刺史庶足威懷荒表肅清遐服昔魏戊之賢功存薦
士趙武之明事彰管庫臣識愧前良理謝先哲率舉所
知仰酬採訪退懼瞽言無足甄奬
齊明帝詔求異士始安王遥光表薦王暕及東海王僧
孺曰臣聞求賢暫勞垂拱永逸方之䟽壤取類導川伏
惟陛下道隠旒纊信允符璽白駒空谷振鷺在庭猶懼
隠鱗卜祝藏噐屠保物色關下委裘河上非取製於一
狐諒求味於兼采而五聲倦響九工是詢寝議廟堂借
聽輿皂臣位任隆重義兼邦家實欲使名實不違徼幸
路絶勢門上品猶常裕以清談英俊下僚不可限以位
貌竊見秘書丞琅琊王暕年二十一七葉重光海内冠
冕神清氣茂允廸中和叔寳理遣之談彦輔名教之樂
故以暉映先達領袖後進居無塵雜家有賜書辭賦清
新属言玄遠室邇人曠物疎道親養素丘園台階虚位
庠序公朝萬夫傾首豈徒荀令可想李公不亡而已哉
乃東序之秘寳瑚璉之茂噐除驃騎從事中郎
後魏太武帝時僕射郭祚奏言考察令公清獨著德績
超倫而無負殿者為上上一殿為上中二殿為上下累
計八殿品降至九未審今諸曹府寺凡考在事公清然
才非獨著績行稱務而德非超倫幹能粗可而守平堪
任或人用小劣處官濟事并全無負殿之徒為依何第
景明二年以來至今十有一載準限而判三應昇退今
既通考未審為十年之中三經肆眚赦前之罪不問輕
重皆蒙宥免或為御史所彈案驗未周遇赦復任者未
審記殿得除以不詔曰獨著超倫及才備寡咎皆謂文
武兼上上之極言耳自此以降猶有八等隨才為次今
文已具其積負累殿及守平得濟皆含在其中何容别
疑也所云通考者據總多年之言至於黜陟之體自依
舊來年斷何足復請其罰贖已決之殿固非免限遇赦
免罪惟記其殿除之
孝文帝太和三年淮南王他奏求依舊斷祿文明太后
令召群臣議之尚書中書監高閭表曰天生烝民樹之
以君明君不能獨理必須臣以作輔君使臣以禮臣事
君以忠故車服有等差爵命有分秩德高者則位尊任
廣者則祿重下者祿足以代耕上者俸足以行義庶民
均其賦以展奉上之心君王聚其材以供事業之用君
班其俸垂惠則厚臣受其祿感恩則深於是貪殘之心
止竭效之誠篤兆庶無侵削之煩百辟偹禮容之美斯
則經世之明典為治之至術自堯舜以來逮于三季雖
優劣不同而斯道弗改自中原崩頽天下幅裂海内未
一民戶耗減國用不充俸祿遂廢此則事出臨時之宜
良非長久之道大魏應期紹祚照臨萬方九服既和八
表咸謐二聖欽明文思道冠百代動遵禮式稽考舊章
準百王不易之勝法述前聖利世之高軌置立隣黨班
宣俸祿事設令行於今已久苛慝不生上下無怨姦巧
革慮闚覦絶心利潤之厚同於天地以斯觀之如何可
改又洪波奔激則隄防宜厚姦悖充斥則禁網須嚴且
飢寒切身慈母不保其子家給人足禮讓可得而生但
廉清之人不必皆富豐財之士未必悉賢今給其俸則
清者足以息其濫竊貪者足以感而勸善若不班祿則
貪者肆其姦情清者不能自保難易之驗灼然可知如
何一朝便欲去俸淮南之議不亦謬乎詔從閭議
宣武帝景明初洛陽縣獲白鼠散騎常侍盧昶奏曰謹
案典瑞外鎮刺史二千石令長不祇上命刻暴百姓人
民怨嗟則白鼠至臣聞禎不虚見德合必符妖不妄出
咎彰必至是以古之人君或怠端以失德或祇變而立
功斯乃萬古之殷鑒千齡之烱誡比者災氣作沴恒陽
虧度陛下流如傷之慈降納隍之旨哀百姓之無辜引
在予之深責舉賢黜佞之詔道映於堯先進思納諫之
言事光於舜右伏讀明旨俯觀徵譴敢布庸瞽以陳萬
一竊惟一夫之耕食裁充口一婦之織衣始蔽形年租
歲調則惟常理此外徵求於何取足然自比年以來兵
革屢動荆揚二州屯戍不息鍾離義陽師旅相繼兼荆
蠻凶狡王師薄伐暴露原野經秋淹夏汝潁之地率戶
從戎河冀之境連丁轉運又戰不必勝加之退負死喪
離曠十室而九細役繁徭日月滋甚苛兵酷吏因逞威
福至使通原遥畛田蕪罕耘連村接閈蠶飢莫食而監
司因公以貪求豪強恃私而逼掠遂令鬻短褐以益千
金之資制口腹而充一朝之急此皆由令長牧守多失
其人郡闕黃覇之君縣無魯恭之宰不思所以安民正
思所以潤屋故士女呼嗟相望於道路守宰暴貪風聞
於魏闕往歲法官案驗多掛刑網謂必顯戮以明勸戒
然後遣使覆訊公違憲典或承風挾請輕樹私恩或容
情受賄輙施已惠御史所劾皆言誣枉申雪罪人更云
清白長侮上之源滋陵下之路忠清之人見之而自怠
犯暴之夫聞之以益快白鼠之至信而有徵矣伏願陛
下垂叡哲之鑒察妖災之起延對公卿廣詢庶政引見
樞納博求民隠存問孤寡去其苛碎輕徭省賦與民休
息貞良忠讜置之於朝姦回貪妄棄之於市則九官勿
戒而恒敬百縣不嚴而自肅士女欣欣人有望矣
孝明帝時光祿大夫右丞張普惠上䟽曰臣聞明德慎
罰文王所以造周咸有一德殷湯所以革夏故能上令
下從風動草偃畏之如雷電敬之如明神是以天子家
天下綏萬國若天之無不覆地之無不載遷都之構庶
方子來汎澤所沾降及陪皂寧有岳牧二千石縣令丞
尉治中别駕及諸軍幢受命於朝廷而可不預乎此之
班駮雲雨之不平謂是當時有司出納之未允何以明
之仰尋世宗書百官普進一級中有朝臣刺史登時襃
授則内外貴賤莫不同澤又覆奏稱爰及陪皂明無不
逮自後人率其心紛綸盈庭嫌少誤惑視聽限以汛前
更為年斷六年三年之考以意折之汛前汛後之歲隔
而絶之遂使如綸之旨頓於一朝汛前六年上第者全
不得汎三年上第者蒙半階而已汎前汎後合考者隔
絶而不得無考者無折而全汎前汎後有考無考並蒙
全汎與否乖違勤舊彌屈差若毫釐謬以千里其此之
謂乎易曰言行君子之所以動天地可不慎歟言之不
從無以抑之遂奏奪牧守外祿全不與汎散官改為四
年之考汎前者八年一階政令不一冤訟惟甚與而復
奪其夲在茲致使邀駕擊鼓者無理以加其罪誹謗公
聽者無辭以抑其言噂&KR0689;所由生慢勃所由起夫琴瑟
不調撓而更張善人國之夲也其可棄乎詩云樂只君
子邦家之基堯典曰克明峻德吕刑曰何擇非人周官
曰官不必備惟其人咎繇曰無曠庶官天工人其代之
詩云人之云亡邦國殄悴又曰雨我公田遂及我私孔
子曰不患貧而患不均如此則官必擇人汎則宜溥請
遠遵正始元旨近準聖明二汎内外百官悉同一階不
以汎前折考不以散任增年則同雲共澍四海均洽如
謂未可宜以權理折之易曰聖人之大寳曰位何以守
位曰仁春秋傳曰一曰擇人如此則乃可無汎不可無
考守宰之汎既以追奪則百官之汎不應獨霑溥澤既
收復誰敢怨夫三載之考興於太和再周之陟通於景
明閒劇祿力自有加減陪臣以事省降而考則三年朝
官既祿等平曹更四周乃陟考祿参差各稱其任且一
日從軍征戍苦於煩任終年專使決斷重於陪臣恒上
若通為三載之考無汎隔折則各盈其分亦足以近塞
群口遠綏四方日昃求賢猶有所失況不遵擇人之訓
唯以停久而進乎自今已後考黜願以三宅革心選進
願以三儁居德書曰舉能其官惟爾之能稱非其人惟
爾弗任斯周道所以佑辟康民敢不敬守臣忝官樞副
毗察冤訟寤寐惟省謂宜追正愚固所陳萬無可採
尚書右丞吏部郎中遷平東將軍光祿大夫辛雄上䟽
曰帝王之道莫尚於安民安民之夲莫加於禮律禮律
既設擇賢而行之天下雍熙無非任賢之功也故虞舜
之盛穆穆標美文王受命濟濟以康高祖孝文皇帝天
縱大聖開復典謨選三代之異禮採二漢之典法端拱
而四方安刑措而兆民治世宗重光繼軌每念聿修官
人有道萬里清謐陛下劬勞日昃躬親庶政求瘼恤民
無時暫憩而黔首紛然兵車不息以臣愚見可得而言
自神龜未來專以停年為選士無善惡歲久先叙職無
劇易名到授官執按之吏以差次日月為功能銓衡之
人以簡用老舊為平直且庸劣之人莫不貪鄙委斗筲
以共治之重託碩鼠以百里之命皆貨賄是求肆心縱
意禁制雖煩不勝其欲致令徭役不均發調違謬箕斂
盈門囚執滿道二聖明詔寝而不遵畫一之法懸而不
用自此夷夏之民將相為亂豈有餘憾哉蓋由官授不
得其人百姓不堪其命故也當今天下黔黎久經宼賊
父死兄亡子弟淪陷流離艱危十室而九白骨不收孤
煢靡恤財殫力盡無以卒歲宜及此時早加慰撫蓋助
陛下治天下者惟在守令最須簡置以康國道但郡縣
選舉由來共輕貴遊儁才莫肯居此宜改其弊以定官
方請上等郡縣為第一清中等為第二清下等為第三
清選補之法妙盡才望如不可並後地先才不得拘以
停年竟無銓革三載黜陟有稱者補在京名官如前代
故事不歴郡縣不得為内職則人思自勉上下同心枉
屈可申強暴自息刑政日平民俗奉化矣復何憂於不
治何恤於逆徒也竊見今之守令清慎奉治則政平訟
理有非其才則綱維荒穢伏願陛下暫留天心校其利
害則臣言可驗不待終朝昔杜畿寬惠河東無警蘇則
分糧金城剋復略觀今古風俗遷訛罔不任賢以相化
革朝任夕治功可立待若遵常習故不明選典欲以静
民便恐無日
北齊文宣帝時制詔問求賢審官秀州長史樊遜對曰
臣聞彫獸畫龍徒有風雲之勢金丹玉馬終無水陸之
功三駕禮賢將收實用一毛不拔復何足取是以堯作
虞賓遂全箕山之操周移商鼎不納孤竹之言但處士
盜名雖云久矣朝臣竊位蓋亦實多漢拜丞相便有鍾
鼓之妖魏用三公乃至孫權之笑故山林之與朝廷得
容非毁肥遯之與賓王飜有優劣至於時非蹈海而曰
羞作秦民事異出關而言恥從衛亂雖復星干帝座不
易高尚之心月犯少微終存耿介之志自我太嶽之後
克廣洪業禹至神宗舜格文祖陛下受天之明命光華
日月爰自納麓乃格文祖儀天地以設官象星辰而布
職漢家神鳳慙用紀年魏氏青龍羞將改號上膺列宿
咸是異人下法山川莫非竒士所以畫堂甲觀修德日
新廟鼎歌鐘王勲歲委循名責實選衆舉能朝無銅臭
之公世絶錢神之論昔百里相秦名存雀籙蕭張輔沛
姓在河書今日公卿抑亦天授與之為治何欲不從未
必稽首天師方聞牧馬之術膝行山上始得治身之道
但使帝德休明自強不息甲夜觀書支日通奏周昌桀
紂之論欣然開納劉毅桓靈之比終自含弘高懸王爵
唯能是與管庫靡遺漁塩畢錄無令桓譚非䜟官止於
郡丞趙壹負才位終於計掾則天下宅心幽明知感歲
精仕漢風伯朝周真人去而復歸台星拆而還斂詩稱
多士易載群龍從此而言可以無愧
隋文帝時國子博士何妥上八事以諫其一事曰臣聞
知人則哲惟帝難之孔子曰舉直錯諸枉則民服舉枉
錯諸直則民不服由此言之政之治亂必慎所舉故進
賢受上賞蔽賢蒙顯戮察今之舉人良異于此無論諂
直莫擇賢愚心欲崇高則起家喉舌之任意須抑屈必
白首郎署之官人之不服實由於此臣聞爵人於朝與
士共之刑人於市與衆棄之伏見留心獄訟愛人如子
每應决獄無不詢訪群公刑之不濫君之明也刑既如
此爵亦宜然若有懋功簡在帝心者便可擢用自斯以
降若選重官必須參以衆議勿信一人之舉則上不偏
私下無怨望其二事曰孔子云是察阿黨則罪無掩蔽
又曰君子周而不比小人比而不周所謂比者即阿黨
也謂心之所愛既已光華榮顯猶加提挈心之所惡既
已沈滯屈辱薄言必怒提挈既成必相掩蔽則欺上之
心生矣屈辱既加則有怨恨謗讟之言出矣伏願廣加
逖訪勿使朋黨路開威恩自任有國之患莫大於此其
三事曰臣聞舜舉十六族所謂八元八愷計其賢明理
優今日猶復擇才授任不相侵濫故得四門雍穆庶績
咸熙今官員極多用人甚少有一人兼數職為是國無
人也為是人不善也今萬乘大國髦彦不少縱有明哲
無由自達東方朔言曰尊之則為將卑之則為虜斯言
信矣今當官之人不度德量力既無吕望傅說之能自
負傅巖滋水之氣不慮憂深責重唯畏總領不多安斯
寵任輕彼權軸好致顛蹶實此之由易曰鼎折足覆公
餗其形渥凶言不勝其任也臣聞窮力舉重不能為用
伏願更任賢良分才參掌使各行有餘力則庶事康哉
其四事曰臣聞禮云析言破律亂名改作執左道以亂
政者殺孔子曰仍舊貫何必改作伏見比年以來改作
者多矣至如范威漏刻十載不成趙翊尺稱七年方決
公孫濟迂誕醫方費逾巨萬徐道慶廻互子午糜耗飲
食常明破律多歴歲時王渥亂名曾無紀極張山居未
知星位前已蹂藉太常曹魏祖不識北辰今復轔轢太
史莫不用其短見便自夸毗邀射名譽厚相誣罔請今
日已後有如此者若其言不驗必加重罰庶令有所畏
忌不敢輕奏狂簡其餘文多不載
開皇四年治書侍御史柳彧上表曰昔漢光武與二十
八將披荆棘定天下及功成之後無所任職伏見詔書
以和干子為杞州刺史干子弓馬武用是其所長治民
蒞職非其所解如謂優老可加厚賜若令刺舉所損殊
多帝善之干子竟免
帝勤於聽受百僚奏請多有煩碎彧又上䟽諫曰自古
帝王莫過唐虞然皆勞於求賢而逸於任使陛下留心
治道無憚疲勞乃至營造細小之事出給輕微之物一
日之内酬答百司日旰㤀食夜分未寢動以文簿憂勞
聖躬願察臣言少減煩務唯經國大事非臣下所能裁
斷者奏請詳汰自餘細務責成所司帝嘉之
歷代名臣奏議卷一百三十
