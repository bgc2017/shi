歴代名臣奏議卷二百九十七
明楊士竒等撰
灾祥
漢靈帝建寧二年青蛇見御坐軒前又大風雨雹霹靂
拔樹詔使百僚各言災應大司農張奐上䟽曰臣聞風
為號令動物通氣木生於火相須乃明蛇能屈伸配龍
騰蟄順至為休徵逆來為殃咎隂氣專用則凝精為雹
故大將軍竇武太傅陳蕃或志寧社稷或方直不回前
以讒勝並伏誅戮海内默默人懷震憤昔周公葬不如
禮天乃動威今武蕃忠貞未被明宥災眚之來皆為此
也宜急為改葬徙還家屬其從坐禁錮一切蠲除又皇
太后雖居南宫而恩禮不接朝臣莫言遠近失望宜思
大義顧復之報天子深納奐言
謝弼亦上封事曰臣聞和氣應於有德妖異生乎失政
上天告譴則王者思其愆政道或虧則姦臣當其罰夫
蛇者隂氣所生鱗者甲兵之符也鴻範傳曰厥極弱時
則有蛇龍之孽又熒惑守亢裴回不去法有近臣謀亂
發於左右不知陛下所與從容帷幄之内親信者為誰
宜急斥黜以消天戒臣又聞惟虺惟蛇女子之祥伏惟
皇太后定策宫闥援立聖明書云父子兄弟罪不相及
竇氏之誅豈宜咎延太后幽隔空宫愁感天心如有霧
露之疾陛下當何面目以見天下昔周襄不能敬事其
母戎狄遂至交侵孝和皇帝不絶竇后之恩前世以為
美談禮為人後者為之子今以桓帝為父豈得不以太
后為母哉援神契曰天子行孝四夷和平方今邊境日
蹙兵革蜂起自非孝道何以濟之願陛下仰慕有虞烝
烝之化俯思凱風慰母之念臣又聞爵賞之設必酬庸
勲開國承家小人勿用功臣久外未蒙爵秩阿母寵私
乃享大封大風雨雹亦由於兹又故太傅陳蕃輔相陛
下勤身王室夙夜匪懈而見陷群邪一旦誅滅其為酷
濫駭動天下而門生故吏並離徙錮蕃身已往人百何
贖宜還其家屬解除禁網夫台宰重噐國命所寄今之
四公惟司空劉寵斷斷守善餘皆素湌致宼之人(四公謂劉)
(矩為太尉許訓為司徒胡廣為太傅及寵也)必有折足覆餗之凶可因災異
並加罷黜徵故司空王暢長樂少府李膺並居政事庶
災變可消國祚惟永臣山藪頑闇未逹國典策曰無有
所隠敢不盡愚用忘忌諱伏惟陛下裁其誅罰
熹平元年青蛇見御坐帝以問少府光禄勲楊賜賜上
封事曰臣聞和氣致祥乖氣致災休徵則五福應咎徵
則六極至夫善不妄來災不空發王者心有所惟意有
所想雖未形顔色而五星以之推移隂陽為其變度以
此而觀天之與人豈不符哉尚書曰天齊乎人假我一
日是其明徵也夫皇極不建則有蛇龍之孽詩云惟虺
惟蛇女子之祥故春秋兩蛇鬭於鄭門昭公殆以女敗
康王一朝晏起關雎見幾而作夫女謁行則讒夫昌讒
夫昌則苞苴通故殷湯以之自戒終濟亢旱之災惟陛
下思乾剛之道别内外之宜崇帝乙之制受元吉之祉
抑皇甫之權割豔妻之愛則蛇變可消禎祥立應殷戊
宋景其事甚明
光和元年虹蜺晝降嘉德殿前帝惡之引賜及議郎蔡
邕等入金商門崇德署使中常侍曹節王甫問以祥異
禍福所在賜仰天歎謂節等曰吾每讀張禹傳未嘗不
憤恚歎息既不能竭忠盡情極言其要而反留意少子
乞還女壻朱雲欲得尚方斬馬劒以理之固其宜也吾
以微薄之學充先師之末累世見寵無以報國猥當大
問死而後已乃書對曰臣聞之經傳或得神以昌或得
神以亡國家休明則鑒其德邪辟昏亂則視其禍今殿
前之氣應為虹蜺皆妖邪所生不正之象詩人所謂蝃
蝀者也於中孚經曰蜺之比無德以色親方今内多嬖
倖外任小臣上下並怨諠譁盈路是以災異屢見前後
丁寧今復投蜺可謂孰矣案春秋䜟曰天投蜺天下怨
海内亂加四百之期亦復垂及昔虹貫牛山管仲諫桓
公無近妃宫易曰天垂象見吉凶聖人則之今妾媵嬖
人閹尹之徒共專國政欺罔日月又鴻都門下招會群
小造作賦說以蟲篆小技見寵於時如驩兜共工更相
薦說旬月之間並各拔擢樂松處常伯任芝居納言郄
儉梁鵠俱以便辟之性佞辨之心各受封爵不次之寵
而令搢紳之徒委伏畎畝口誦堯舜之言身蹈絶俗之
行棄捐溝壑不見逮及冠履倒易陵谷代處從小人之
邪意順無知之私欲不念板蕩之作虺蜴之誡殆哉之
危莫過於今幸賴皇天垂象譴告周書曰天子見怪則
修德諸侯見怪則修政卿大夫見怪則修職士庶人見
怪則修身惟陛下慎經典之誡圖變復之道斥遠佞巧
之臣速徵鶴鳴之士内親張仲外任山甫斷絶尺一抑
止槃遊留思庶政無敢怠遑冀上天還威衆變可弭老
臣過受師傅之任數蒙寵異之恩豈敢愛惜垂没之年
而不盡其慺慺之心哉
張文上論災異䟽曰春秋義曰蝗者貪擾之氣所生天
意若曰貪狼之人蠶食百姓若蝗食禾稼而擾萬民獸
齧人者象暴政若獸而齧人京房易傳曰小人不義而
反尊榮則虎食人霹靂殺人亦象暴政妄有喜怒政以
賄成刑放於寵推𩔖叙意探指求原皆象羣下貪狼威
教妄施或苦蝗蟲宜勅正衆邪清審選舉退屏貪暴魯
僖公小國諸侯勅政修已斥退邪臣尚獲其報六月甚
雨之應豈况萬乘之主修善求賢宜舉敦朴以輔善政
陛下體堯舜之聖秉獨見之明恢太平之業敦經好學
流布遠近可留須臾神慮則可致太平招休徵矣
靈帝特詔問曰比災變互生未知厥咎朝廷焦心載懷
恐懼每訪羣公卿士庶聞忠言而各存括囊莫肯盡心
議郎蔡邕經學深奥故密特稽問宜披露失得指陳政
要勿有依違自生疑諱具對經術以皂囊封上邕對曰臣
伏惟陛下聖德允明深悼災咎襃臣末學特垂訪及非臣
螻蟻所能堪副斯誠輸寫肝膽出命之秋豈可以顧患
避害使陛下不聞至戒哉臣伏思諸異皆亡國之怪也
天於大漢殷勤不已故屢出祅變以當譴責欲令人君
感悟改危即安今災眚之發不於他所遠則門垣近在
寺署其為監戒可謂至切蜺墯雞化皆婦人干政之所
致也前者乳母趙嬈貴重天下生則貲藏侔於天府死
則丘墓踰於園陵兩子受封兄弟典郡續以永樂門史
霍玉依阻城社又為姦邪今者道路紛紛復云有程大
人者察其風聲將為國患宜高為隄防明設禁令深惟
趙霍以為至戒今聖意勤勤思明邪正而聞太尉張顥
為玉所進先禄勲姓璋有名貪濁又長水校尉趙玹屯
騎校尉盖升並叨時幸榮富優足宜念小人在位之咎
退思引身避賢之福伏見廷尉郭禧純厚老成光禄大
夫橋玄聰逹方直故太尉劉寵忠實守正並宜為謀主
數見訪問夫宰相大臣君之四體委任責成優劣已分
不宜聽納小吏雕琢大臣也又尚方工技之作鴻都篇
賦之文可且消息以示惟憂詩云畏天之怒不敢戲豫
天戒誠不可戲也宰府孝廉士之高選近者以辟召不
慎切責三公而今並以小文超取選舉開請託之門違
明王之典衆心不厭莫之敢言臣願陛下忍而絶之思
惟萬機以答天望聖朝既自約厲左右近臣亦宜從化
人自抑損以塞咎戒則天道虧滿鬼神福謙矣臣以愚
贛感激忘身敢觸忌諱手書具對夫君臣不密上有漏
言之戒下有失身之禍願寝臣表無使盡忠之吏受怨
姦仇章奏帝覽而歎息
邕又應詔上災異疏曰詔問踐祚以來災眚屢見頃歲
日蝕地動風雨不時疫癘流行勁風折樹河雒盛溢臣
聞陽微則日蝕隂盛則地震思亂則風貌失則雨視闇
則疾簡宗廟水不潤下川流滿溢明君臣正上下抑隂
尊陽修五事於聖躬致精慮於共御其救之也
是年六月丁丑有黑氣堕北宫温明殿東庭中黑如車
盖起奮迅身五色有頭體長十餘丈形貌似龍上問邕
邕對曰所謂天投蜺者也不見足尾不得稱龍易傳曰
蜺之比無德以色親也潜潭巴曰虹出后妃隂脅王者
又曰五色迭至照於宫殿有兵革之事演孔圖曰天子
外苦兵威内奪臣無忠則天投蜺變不空生占不空言
意者陛下樞機之内袵席之上獨有以色見進陵尊踰
制以昭變象若羣臣有所毁譽聖意低廻未知誰是兵
戎未息威權漸移忠言不聞則虹蜺所在生也抑内寵
任中正決毁譽分直邪各得其所勒守衛整武偹威權
之機不以假人則其救也
時頻有雷霆疾風傷樹拔木地震隕雹蝗蟲之害又鮮
卑犯境役賦及民六年七月制書引咎誥羣臣各陳政
要所當施行邕上封事曰臣伏讀聖旨雖周成遇風訊
諸執事宣王遭旱密勿祗畏無以或加臣聞天降災異
緣象而至辟歴數發殆刑誅繁多之所生也風者天之
號令所以教人也夫昭事上帝則自懷多福宗廟致敬
則鬼神以著國之大事實先祀典天子聖躬所當恭事
臣自在宰府及偹朱衣迎氣五郊而車駕稀出四時致
敬屢委有司雖有解除猶為疎廢故皇天不悅顯此諸
異鴻範傳曰政悖德隠厥風發屋折木坤為地道易稱
安貞隂氣憤盛則當静反動法為下叛夫權不在上則
雹傷物政有苛暴則虎狼食人貪利傷民則蝗蟲損稼
去六月二十八日太白與月相迫兵事惡之鮮卑犯塞
所從來遠今之出師未見其利上違天文下逆人事誠
當博覽衆議從其安者臣不勝憤懣謹條宜所施行七
事表左
一明堂月令天子以四立及季夏之節迎五帝於郊
所以導致神氣祈福豐年清廟祭祀追往孝敬養
老辟雍示人禮化皆帝者之大業祖宗所祇奉也
而有司數以蕃國疎喪宫内産生及吏卒小汙屢
生忌故竊見南郊齋戒未嘗有廢至於他祀輙興
異議豈南郊卑而他祀尊哉孝元皇帝策書曰禮
之至敬莫重於祭所以竭心親奉以致肅祇者也
又元和故事復申先典前後制書推心懇惻而近
者以來更任太史忘禮敬之大任禁忌之書拘信
小故以虧大典禮妻妾産者齋則不入側室之門
無廢祭之文也所謂宫中有卒三月不祭者謂士
庶人數堵之室共處其中耳豈謂皇居之曠臣妾
之衆哉自今齋制宜如故典答風霆災妖之異
一臣聞國之將興至言數聞内知已政外見人情是
故先帝雖有聖明之姿而猶廣求得失又因災異
援引幽隠重賢良方正敦朴有道之選危言極諫
不絶於朝陛下親政以來頻年災異而未聞特舉
選博之旨誠當思省述修舊事使抱忠之臣展其
狂直以解易傳政悖德隠之言
一夫求賢之道未必一塗或以德顯或以言揚頃者
立朝之士曾不以忠信見賞恒被謗訕之誅遂使
羣下結口莫圖正辭郎中張文前獨盡狂言聖聽
納受以責三司臣子曠然衆庶解悅臣愚以為宜
擢文右職以勸忠謇宣聲海内博開政路
一夫司隸校尉諸州刺史所以督察姦枉分别白黑
者也伏見幽州刺史楊憙益州刺史龐芝涼州刺
史劉虔各有奉公疾姦之心憙等所糾其效尤多
餘皆枉撓不能稱職或有抱罪懷瑕與下同疾綱
網㢮縱莫相舉察公府臺閣亦復默然五年制書
議遣八使又令三公謠言奏事是時奉公者欣然
得志邪枉者憂悸失色未詳斯議所因寝息昔劉
向奏曰夫執狐疑之計者開羣枉之門養不斷之
慮者來讒邪之口今始聞善政旋復變易足令海
内測度朝政宜追定八使糾舉非法更選忠清平
章賞罰三公歲盡差其殿冣使吏知奉公之福營
私之禍則衆災之原庶可塞矣
一臣聞古者取士必使諸侯歲貢孝武之世郡舉孝
廉又有賢良文學之選於是名臣輩出文武並興
漢之得人數路而已夫書畫辭賦才之小者匡國
理政未有其能陛下即位之初先涉經術聽政餘
日觀省篇章聊以游意當代博奕非以教化取士
之本而諸生競利作者鼎沸其高者頗引經訓風
喻之言下則連偶俗語有𩔖俳優或竊成文虚冐
名氏臣每受詔於盛化門差次錄第其未及者亦
復随輩皆見拜擢既加之恩難復收改但守奉禄
於義已弘不可復使理人及任州郡昔孝宣會諸
儒於石渠章帝集學士於白虎通經釋義其事優
大文武之道所宜從之若乃小能小善雖有可觀
孔子以為致遠則泥君子故當志其大者
一墨綬長吏職典理人皆當以惠利為績日月為勞
襃責之科所宜分明而今在任無復能省及其還
者多召拜議郎郎中若噐用優美不宜處之冗散
如有釁故自當極其刑誅豈有伏罪懼考反求遷
轉更相放效臧否無章先帝舊典未嘗有此可皆
斷絶以覈真偽
一伏見前一切以宣陵孝子者為太子舍人臣聞孝
文皇帝制喪服三十六日雖繼體之君父子至親
公卿列臣受恩之重皆屈情從制不敢踰越今虚
偽小人本非骨肉既無幸私之恩又無禄仕之實
惻隠思慕情何緣生而羣聚山陵假名稱孝行不
隠心義無所依至有姦宄之人通容其中恒思皇
后祖載之時東郡有盜人妻者亡在孝中本縣追
捕乃伏其辜虚偽雜穢難得勝言又前至得拜後
輩被遺或經年陵次以暫歸見漏或以人自代亦
蒙寵榮争訟怨恨凶凶道路太子官属宜搜選令
德豈有但取丘墓凶醜之人其為不祥莫與大焉
宜遣歸田里以明詐偽
先和元年有日食之異尚書盧植上封事諫曰臣聞五
行傳曰晦而月見謂之朓王侯其舒此謂君政舒緩故
日食晦也春秋傳曰天子避位移時言其相掩不過移
時而間者日食自已過午既食之後雲霧晻曖比年地
震彗孛互見臣聞漢以火德化當寬明近色信讒忌之
甚者如火畏水故也案今年之變皆陽失隂侵消禦災
凶宜有其道謹略陳八事一曰用良二曰原禁三曰禦
癘四曰備宼五曰修禮六曰遵堯七曰御下八曰散利
用良者宜使州郡覈舉賢良随方委用責求選舉原禁
者凡諸黨錮多非其罪可加赦恕申宥回枉禦癘者宋
后家屬並以無辜委骸横尸不得收葬疫癘之來皆由
於此宜勅收拾以安遊魂備宼者侯王之家賦稅減削
愁窮思亂必致非常宜使給足以防未然修禮者應徵
有道之人若鄭玄之徒陳明洪範攘服災咎遵堯者今
郡守刺史一月數遷宜依黜陟以章能否縱不九載可
滿三歲御下者請謁希爵一宜禁塞遷舉之事責成主
者散利者天子之體理無私積宜弘大務蠲略細微
時連有災異郎中梁人審忠以為朱瑀等罪惡所感乃
上書曰臣聞理國得賢則安失賢則危故舜有臣五人
而天下理湯舉伊尹不仁者遠陛下即位之初未能萬
機皇太后念在撫肓權時攝政故中常侍蘇康管覇應
時誅殄太傅陳蕃大將軍竇武考其黨與志清朝政華
容侯朱瑀知事覺露禍及其身遂興造逆謀作亂王室
撞蹋省闥執奪璽綬迫脅陛下聚會羣臣離間骨肉母
子之恩遂誅蕃武及尹勲等因共割裂城社自相封賞
父子兄弟被蒙尊榮素所親厚布在州郡或登九列或
據三司不惟禄重位尊之責而苟營私門多蓄財貨繕
修第舍連里竟巷盜取御水以作魚釣車馬服玩擬於
天家羣公卿士杜口吞聲莫敢有言州牧郡守承順風
旨辟召選舉釋賢取愚故蟲蝗為之生夷宼為之起天
意憤盈積十餘年故頻歲日食於上地震於下所以勸
戒人主欲令覺悟誅鋤無状昔高宗以雉雊之變故獲
中興之功近者神祗啓悟陛下發赫斯之怒故王甫父
子應時馘&KR0914;路人士女莫不稱善若除父母之讎誠怪
陛下復忍孽臣之𩔖不悉殄滅昔秦信趙高以危其國
吳使刑人身遘其禍虞公抱寳牽馬魯昭見逐乾侯以
不用宫之竒子家駒以至滅辱今以不忍之恩赦夷族
之罪姦謀一成悔亦何及臣為郎十五年皆耳目聞見
瑀之所為誠皇天所不復赦願陛下留漏刻之聽裁省
臣表掃滅醜𩔖以答天怒與瑀考驗有不如言願受湯
鑊之誅妻子并徙以絶妄言之路
魏明帝太和中散騎常侍高堂隆奏時風不至而有休
廢之氣必有司不勤職事以失天常也詔書謙虚引咎
博諮異同光禄勲和洽上奏以為民稀耕少人食者多
國以民為本民以榖為命故費一時之農則失肓命之
本是以先王務蠲煩費以專耕農自春夏以來民窮於
役農業有廢百姓囂然時風不至未必不由此也消復
之術莫大於節儉太祖建立洪業奉師徒之費供軍賞
之用吏士豐於資食倉府衍於榖帛由不飾無用之宫
絶浮華之費方今之要固在息省勞煩之役損除他餘
之務以為軍戎之儲三邊守禦宜在備豫料賊虚實蓄
士養衆筭廟勝之策明攻取之謀詳詢衆庶以求厥中
若謀不素定輕弱小敵軍人數舉舉而無庸所謂悦武
無震古人之誡也
青龍中崇華殿災詔問侍中高堂隆此何咎於禮寧有
祈禳之義乎隆對曰夫災變之發皆所以明教誡也惟
率禮修德可以勝之易傳曰上不儉下不節孽火燒其
室又曰君高其臺天火為災此人君苟飾宫室不知百
姓空竭故天應之以旱火從高殿起也上天降鑒故譴
告陛下陛下宜增崇人道以答天意昔太戊有桑榖生
於朝武丁有雊雉登於鼎皆聞災恐懼側身修德三年
之後遠夷朝貢故號曰中宗高宗此則前代之明鑒也
今案舊占災火之發皆以臺榭宫室為誡然今宫室之
所以充廣者實由宫人猥多之故宜簡擇留其淑懿如
周之制罷省其餘此則祖已之所以訓高宗高宗之所
以享遠號也詔又問隆吾聞漢武帝時柏梁災而大起
宫殿以厭之其義云何隆對曰臣聞西京柏梁既災越
巫陳方建章是經以厭火祥乃夷越之巫所為非聖賢
之明訓也五行志曰柏梁災其後有江充巫蠱衛太子
事如志之言越巫建章無所厭也孔子曰災者修𩔖應
行精祲相感以戒人君是以聖主覩災責躬退而修德
以消復之今宜罷散民役宫室之制務從約節内足以
待風雨外足以講禮儀清掃所災之處不敢於此有所
立作萐莆嘉禾必生此地以報陛下虔恭之德豈可疲
民之力竭民之財實非所以致符瑞而懷遠人也
淩霄闕成鵲巢其上帝以問隆隆對曰詩云維鵲有巢
維鳩居之今興宫室起淩霄闕而鵲巢之此宫室未成
身不得居之象也天意若曰宫室未成將有他姓制御
之斯乃上天之戒也夫天道無親惟與善人不可不深
防不可不深慮夏商之季皆繼體也不欽承上天之明
命惟讒諂是從廢德適欲故其亡也忽焉太戊武丁覩
災竦懼祇承天戒故其興也勃焉今若休罷百役儉以
足用增崇德政動遵帝則除普天之所患興兆民之所
利三王可四五帝可六豈惟殷宗轉禍為福而已哉臣
備腹心苟可以繁祉聖躬每安社稷臣雖灰身破族猶
生之年也豈憚忤逆之災而令陛下不聞至言乎於是
帝改容動色
時有星孛於大辰隆又上疏曰凡帝王徙都立邑皆先
定天地社稷之位敬恭以奉之將營宫室則宗廟為先
廐庫為次居室為後今圜丘方澤南北郊明堂社稷神
位未定宗廟之制又未如禮而崇飾居室士民失業外
人咸云宫人之用與興戎軍國之費所盡略齊民不堪
命皆有怨怒書曰天聦明自我民聦明天明畏自我民
明威輿人作頌則嚮以五福民怒吁嗟則威以六極言
天之賞罰随民言順民心也是以臨政務在安民為先
然後稽古之化格於上下自古及今未嘗不然也夫采
椽卑宫唐虞大禹之所以垂皇風也玉臺瓊室夏癸商
辛之所以犯昊天也今之宫室實違禮度乃更建立九
龍華飾過前天彗章灼始起於房心犯帝座而干紫微
此乃皇天子愛陛下是以發教戒之象始卒皆於尊位
殷勤鄭重欲必覺寤陛下斯乃慈父懇切之訓宜崇孝
子祇聳之禮以率先天下以昭示後昆不宜有忽以重
天怒
帝初治宫室發美女以充後庭數出入弋獵秋大雨震
電多殺鳥雀將作大匠揚阜上疏曰臣聞明主在上羣
下盡辭堯舜聖德求非索諫大禹勤功務卑宫室成湯
遭旱歸咎責己周文刑於寡妻以御家邦漢文躬行節
儉身衣弋綈此皆能昭令問貽厥孫謀者也伏惟陛下
奉武皇帝開拓之大業守文皇帝克終之元緒誠宜思
齊往古聖賢之善治緫觀季世放盪之惡政所謂善治
者務儉約重民力也所謂惡政者從心恣欲觸情而發
也惟陛下稽古世代之初所以明赫及季世所以衰弱
至於泯滅近覽漢末之變足以動心誡懼矣曩使桓靈
不廢高祖之法文景之恭儉太祖雖有神武於何所施
其能邪而陛下何由處斯尊哉今吳蜀未定軍旅在外
願陛下動則三思慮而後行重慎出入以往鑒來言之
若輕成敗甚重頃者天雨又多卒暴雷電非常至殺鳥
雀天地神明以王者為子也政有不當則見災譴克己
内訟聖人所記惟陛下慮患無形之外慎明纖微之初
法漢孝文出惠帝宫人令得自嫁頃所調送小女遠聞
不令宜為後圖諸所繕治務從約節書曰九族既睦協
和萬國事思厥宜以從中道精心計謀省息費用吳蜀
既定爾乃上安下樂九親熙熙如此以往祖考心歡堯
舜其猶病諸今宜開大信於天下以安衆庶以示遠人
齊王即位曹爽專政會有日食之變詔羣臣問得失大
尉蒋濟上疏曰昔大舜佐治戒在比周周公輔政慎於
其朋齊侯問災晏嬰對以布惠魯君問異臧孫答以緩
役應天塞變乃實人事今二賊未滅將士暴露已數十
年男女怨曠百姓貧苦夫為國法度惟命世大才乃能
張其綱維以垂於後豈中下之吏所宜改易哉終無益
於治適足傷民望宜使文武之臣各守其職率以清平
則和氣祥瑞可感而致也
吳大帝時步騭上疏曰天子父天母地故宫室百官動
法列宿若施政令欽順時節官得其人則隂陽和平七
曜循度至於今日官寮多闕雖有大臣復不信任如此
天地焉得無變故頻年枯旱亢陽之應也又嘉禾六年
五月十四日赤烏二年正月一日及二十七日地皆震
動地隂𩔖臣之象隂氣盛故動臣下專政之故也夫天
地見異所以警悟人主可不深思其意哉
西晉武帝泰始四年以傅玄為御史中丞時頗有水旱
之災玄上疏曰臣聞聖帝明王受命天時未必無災是
以堯有九年之水湯有七年之旱惟能濟之以人事耳
故洪水滔天而免沉溺野無生草而不困匱伏惟陛下
聖德欽明時小水旱人未大饑下祇畏之詔求極諫之
言同禹湯之罪已侔周文之夕惕臣伏懽喜上便宜五
事其一曰耕夫務多種而旱暵不熟徒喪功力而無收
又舊兵持官牛者官得六分士得四分自持私牛者與
官中分施行來久衆心安之今一朝減持官牛者官得
八分士得二分持私牛及無牛者官得七分士得三分
人失其所必不懽樂臣愚以為宜佃兵持官牛者與四
分持私牛與官中分則天下兵作懽然悅樂愛惜成榖
無有損棄之憂其二曰以二千石雖奉務農之詔猶不
勤心以盡地利昔漢氏以墾田不實徵殺二千石以十
數臣愚以為宜申漢氏舊典以警戒天下郡縣皆以死
刑督之其三曰以魏初未留意於水事先帝統百揆分
河堤為四部并本凡五謁者以水功至大與農事並興
非一人所周故也今謁者一人之力行天下諸水無時
得徧伏見河堤謁者車誼不知水勢轉為他職更選知
水者代之可分為五部使各精其方宜其四曰古以步
百為畝今以二百四十步為一畝所覺過倍近魏初課
田不務多其頃畝但務修其功力故白田收至十餘斛
水田收數十斛自頃以來日增田頃畝之課而田兵益
甚功不能修理至畝數斛已還或不足以償種非與曩
時異天地横遇災害也其病正在於務多頃畝而功不
修耳竊見河堤謁者石恢甚精練水事及田事知其利
害乞中書召恢委曲問其得失必有所補益其五曰臣
以為氐羌諸部不與華同鮮卑冣甚本鄧艾苟欲取一
時之利不慮後患使鮮卑數萬散居人間此必為害之
勢也秦州刺史胡烈素有恩信於西方今烈往諸羌雖
已無惡必且消弭然野心難保不必其可久安也若後
有動釁烈計能制之惟恐諸羌適困於討擊便能東入
安定西赴武威外名為降可動復動此二郡非烈所制
則惡羌東西有窟穴浮游之地故復為患無以禁之也
宜更置一郡於高平川因安定西州都尉募樂徙民重
其復除以充之以通北道漸以實邊詳議此二郡及新
置郡皆使并屬秦州令烈得專御邊之宜詔曰得所陳
便宜言農事得失及水官興廢又安邊禦侮政事寬猛
之宜申省周備一二具之此誠為國大本當今急務也
如所論皆善深知乃心廣思諸宜動静以聞也
太康五年正月癸卯二龍見於武庫井中帝見龍有喜
色百僚將賀劉毅獨表曰昔龍漦夏庭禍發周室龍見
鄭門子産不賀武帝答曰朕德政未修未有以膺受嘉
祥遂不賀也衛將軍司馬孫楚亦上言曰頃聞武庫井
中有二龍羣臣或有謂之禎祥而稱賀者或有謂之非
祥無所賀者可謂楚既失之而齊亦未為得也夫龍或
俯潜於重泉或仰攀於雲漢游乎蒼昊而今蟠於坎井
同於蛙蝦者豈獨管庫之士或有隠伏廝役之賢没於
行伍故龍見先景有所感悟願陛下赦小過舉賢才垂
夢於傅巖望想於渭濱修學官起淹滯申命公卿舉獨
行君子可惇風厲俗者又舉亮拔秀異之才可以撥煩
理難矯世抗言者無繫世族必先逸賤夫戰勝攻取之
勢并兼混一之威五伯之事韓白之功耳至於制禮作
樂闡揚道化甫是士人出筋力之秋也伏願陛下擇狂
夫之言
帝詔賢良方正直言於東堂策問曰頃日食正陽水旱
為災將何所修以變大眚及法令有不宜於今為公私
所患苦者皆何事凡平世在於得才得才者亦借耳目
以聽察若有文武噐能有益於時務而未見申叙者各
舉其人及有負俗謗議宜先洗濯者亦各言之摯虞上
奏曰臣聞古之聖明原始以要終體本以正末故憂法
度之不當而不憂人物之失所憂人物之失所而不憂
災害之流行誠以法得於此則物理於彼人和於下則
災消於上其有日月之眚水旱之災則反聽内視求其
所由遠觀諸物近驗諸身耳目聽察豈或有蔽其聦明
者乎動心出令豈或有傾其常正者乎大官大職豈或
有授非其人者乎賞罰黜陟豈或有不得其所者乎河
濱山巖豈或有懷道釣築而未感於夢兆者乎方外遐
裔豈或有命世傑出而未蒙膏澤者乎推此𩔖也以求
其故詢事考言以盡其實則天人之情可得而見咎徵
之至可得而救也若推之於物則無忤求之於身則無
尤萬物理順内外咸宜祝史正辭言不負誠而日月錯
行夭癘不戒此則隂陽之事非吉凶所在也期運度數
自然之分固非人事所能供御其亦振廪散滯貶食省
用而已矣是故誠遇期運則雖陶唐殷湯有所不變苟
非期運則宋衛之君諸侯之相猶能有感惟陛下審其
所由以盡其理則天下幸甚臣生長篳門不逮異物雖
有賢才所未接識不敢瞽言妄舉無以疇答聖問
東晉元帝即位時隂陽錯繆刑獄繁興著作佐郎郭璞
上疏曰臣聞春秋之義貴元慎始故分至啟閉以觀雲
物所以顯天人之統存休咎之徵臣不揆淺見輙依歲
首粗有所占卦得解之既濟按爻論思方涉春木王龍
德之時而為廢水之氣來見乘加升陽未布隆隂仍積
坎為法象刑獄所麗變坎加離厥象不燭以義推之皆
為刑獄殷繁理有壅濫又去年十二月二十九日太白
蝕月月者屬坎羣隂之府所以照察幽情以佐太陽者
也太白金行之星而來犯之天意若曰刑理失中自壊
其所以為法者也臣術學庸近不練内事卦理所及敢
不盡言又去秋以來沈雨跨年雖為金家涉火之祥然
亦是刑獄充溢怨歎之氣所致往建興四年十二月中
行丞相令史淳于伯刑於市而血逆流長摽伯者小人
雖罪在未允何足感動靈變致若斯之怪邪明皇天所
以保祐金家子愛陛下屢見災異殷勤無已陛下宜側
身思懼以應靈譴皇極之讁事不虚降不然恐將來必
有愆陽苦雨之災崩震薄蝕之變狂狡蠢戾之妖以益
陛下旰食之勞也臣謹尋按舊經尚書有五事供禦之
術京房易傅有消復之救所以緣咎而致慶因異而邁
政故木不生庭太戊無以隆雉不鳴鼎武丁不為宗夫
寅畏者所以饗福怠傲者所以招患此自然之符應不
可不察也案解卦繇云君子以赦過宥罪既濟云思患
而豫防之臣愚以為宜發哀矜之詔引在予之責蕩除
瑕釁贊陽布惠使幽斃之人應蒼生以悦育否滯之氣
随谷風而紓散此亦寄時事以制用籍開塞而曲成者
也臣竊觀陛下貞明仁恕體之自然天假其祚奄有區
夏啟重光於已昧廓四祖之遐武祥靈表瑞人鬼獻謀
應天順時殆不尚此然陛下即位以來中興之化未闡
雖躬綜萬機勞逾日昃玄澤未加於羣生聲教未被乎
宇宙臣主未寧於上黔細未輯於下鴻鴈之詠不興康
哉之歌不作者何也仗道之情未著而任刑之風先彰
經國之略未振而軌物之迹屢遷夫法令不一則人情
惑職次數改則覬覦生官方不審則粃政作懲勸不明
則善惡渾此有國者之所慎也臣竊為陛下惜之夫以
區區之曹參猶能遵盖公之一言倚清靖以鎮俗寄市
獄以容非德音不忘流詠於今漢之中宗聦悟獨斷可
謂令主然厲意刑名用虧純德老子以禮為忠信之薄
況刑又是禮之糟粕者乎夫無為而為之不宰以宰之
固陛下之所體者也恥其君不為堯舜者亦豈惟古人
是以敢肆狂瞽不隠其懷若臣言可採或所以為塵露
之益若不足採所以廣聽納之門願陛下少留神鑒賜
察臣言疏奏優詔報之其後日有黑氣璞復上疏曰臣
以頑昧近者冒陳所見陛下不遺狂言事蒙御省伏讀
聖詔歡懼交戰臣前云升陽未布隆隂仍積坎為法家
刑獄所麗變坎加離厥象不燭疑將來必有薄蝕之變
也此月四日日出山六七丈精光潜暗而色都赤中有
異物大如雞子又有青黑之氣共相薄擊良久乃解按
時在歲首純陽之月日在癸亥全隂之位而有此異殆
元首供禦之義不顯消復之理不著之所致也計去臣
所陳未及一月而便有此變益明皇天留情陛下懇懇
之至也往年歲末太白蝕月今在歲始日有咎讁曾未
數旬大眚再見日月告釁見懼時人無曰天高其鑒不
遠故宋景言善熒惑退次光武寧亂滹沲結冰此明天
人之懸符有若形影之相應應之以德則休祥臻酬之
以怠則咎徵作陛下宜恭承靈譴敬天之怒施沛然之
恩諧玄同之化上所以允塞天意下所以弭息羣謗臣
聞人之多幸國之不幸赦不宜數實如聖旨臣愚以為
子産知鑄刑書非政之善然不得不作者須以救弊故
也今之宜赦理亦如之随時之宜亦聖人所善者此國
家大信之要誠非微臣所得干豫今聖朝明哲思弘謀
猷方闢四門以亮采訪輿誦於羣心況臣蒙珥筆朝末
而可不竭誠盡規哉
太興二年大旱詔求讜言直諫之士著作佐郎虞預上
書曰大晉受命於今五十餘載自元康以來王德始闕
匈奴及於中國宗廟焚為灰燼千里無烟爨之氣華夏
無冠帶之人自天地開闢書籍所載大亂之極未有若
兹者也陛下以聖德先覺超然遠鑒作鎮東南聲教遐
被上天眷顧人神贊謀雖云中興其實受命少康宣王
誠未足喻南風之歌可著而陵遲之俗未改者何也臣
愚謂為國之要在於得才得才之術在於抽引苟其可
用讎賤必舉高宗文王思佐發夢拔巖徒以為相載釣
老而師之下至列國亦有斯事故燕重郭隗而三士競
至魏式干木而秦兵退舍今天下雖弊人士雖寡十室
之邑必有忠信世不乏驥求則可致而束帛未賁於邱
園蒲輪頓轂而不駕所以大化不洽而雍熙有闕者也
成帝咸和初夏旱詔衆官各陳致雨之意虞預上議曰
臣聞天道貴信地道貴誠誠信者蓋二儀所以生植萬
物人君所以保乂黎蒸是以殺伐擬於震電推恩象於
雲雨刑罰在於必信慶賞貴於平均臣聞間者以來刑
獄轉繁多力者則廣牽連逮以稽年月無援者則嚴其
檟楚期於入重是以百姓嗷然感傷和氣臣愚以為輕
刑耐罪宜速決遣殊死重囚重加以請寬徭息投務遵
節儉砥礪朝臣使各知禁蓋老牛不犧禮有常制而自
頃衆官拜授祖贈轉相夸尚屠殺牛犢動有十數醉酒
流湎無復限度傷財敗俗所虧不少昔殷宗修德以消
桑榖之異宋景善言以退熒惑之變楚國無災莊王是
懼盛德之君未嘗無眚應以信順天祐乃隆臣學見淺
闇言不足採
哀帝隆和元年詔曰天文失度太史雖有禳祈之事猶
釁眚屢彰今欲依鴻祀之制於太極殿前庭親執虔肅
尚書左丞孔嚴諫曰鴻祀雖出尚書大傳先儒所不究
歴代莫之興承天接神豈可以疑殆行事乎天道無親
唯德是輔陛下祗順恭敬留心兆庶可以消災復異皆
已蹈而行之德合神明丘禱久矣豈須屈萬乘之尊修
雜祀之事君舉必書可不慎歟太常江逌亦上疏諫曰
臣尋史漢舊事藝文志劉向五行傳洪祀出於其中然
自前代以來莫有用者又其文惟說為祀而不載儀注
此蓋久遠不行之事非常人所參校按漢儀天子所親
之祠惟宗廟而已祭天於雲陽祭地於汾隂在於别宫
遥拜不詣壇所其餘羣祀之所必在幽静是以圜丘方
澤列於郊野今若於承明之庭正殿之前設羣神之坐
行躬親之禮凖之舊典有乖常式臣聞妖眚之發所以
鑒悟時主故寅畏上通則宋災退度德禮增修則殷道
以隆此往代之成驗不易之定理頃者星辰頗有變異
陛下祗戒之誠逹於天人在予之懼忘寝與食仰虔玄
象俯凝庶政嘉祥之應實在今日而猶乾乾夕惕思廣
兹道誠實聖懷殷勤之至然洪祀有書無儀不行於世
詢訪時學莫識其禮且其文曰洪祀大祀也陽曰神隂
曰靈舉國相率而行祀順四時之序無令過差今按文
而言皆漫而無適不可得詳若不詳而修其失不小帝
不納逌又上疏曰臣謹更思尋參之時事今強戎據於
關雍勁敵縱於河朔貔貅四逸虔劉神州長旌不卷鉦
鼓日戒兵疲人困歲無休已人事弊於下則七曜錯於
上災沴之作固其宜然又頃者以來無乃大異彼月之
蝕義見詩人星辰莫同載於五行故洪範不以為沴陛
下今以晷度之失同之六沴引其輕變方之重眚求已
篤於禹湯憂勤踰乎日昃將修大祀以禮神祗傳曰外
順天地時氣而祭其鬼神然則神必有號祀必有義按
洪祀之文惟神靈大略而無所祭之名稱舉國行祀而
無貴賤之阻有赤黍之盛而無牲醴之奠儀法所用闕
略非一若率文而行則舉義皆閡有所施補則不統其
源漢侍中盧植時之逹學受法不究則不敢厝心誠以
五行深遠神道幽昧探賾之求難以常思錯綜之理不
可一數臣非至精孰能與此
漢主劉聦時東宫鬼哭赤虹經天南有一岐三日並照
各有兩珥五色甚鮮客星歴紫宫入於天獄而滅太史
令康相言於聦曰蛇虹見彌天一岐南徹三日並照客
星入紫宫此皆大異其徵不遠也今虹逹東西者許洛
以南不可圖也一岐南徹者李氏當仍跨巴蜀司馬叡
終據全吳之象天下其三分乎月為胡王皇漢雖苞括
二京龍騰九五然世雄燕代肇基北朔太隂之變其在
漢域乎漢既據中原歴命所屬紫宫之異亦不在他此
之深重胡可盡言石勒鴟視趙魏曹嶷狼顧東齊鮮卑
之衆星布燕代齊代燕趙皆有將大之氣願陛下以東
夏為慮勿顧西南吳蜀之不能北侵猶大漢之不能南
向也今京師寡弱勒衆精盛若盡趙魏之銳卒燕代之
突騎自上黨而來曹嶷率三齊之衆以繼之陛下將何
以抗之紫宫之變何必不在此乎願陛下早為之所無
使兆人生心陛下誠能發詔外以遠追秦皇漢武循海
之事内為高帝圖楚之計無不剋矣聦覽之不悦
劉曜夜夢三人金面丹脣東向逡廵不言而退曜拜而
履其跡旦召公卿已下議之朝臣咸賀以為吉祥惟太
史令任義進曰三者歴運統之極也東為震位王者之
始次也金為兊位物衰落也脣丹不言事之畢也逡廵
揖譲退舍之道也為之拜者屈伏於人也履跡而行慎
不出疆也東井秦分也五車趙分也秦兵必暴起亡主
喪師留敗趙地遠至三年近七百日其應不遠願陛下
思而防之
時終南山崩長安人劉終於崩所得白玉獻於劉曜方
一尺有文字曰皇亡皇亡敗趙昌井水竭構五梁咢酉
小衰困囂喪嗚呼嗚呼赤牛奮靷其盡乎時羣臣咸賀
以為勒滅之徵曜大悅齋七日而後受之太廟大赦境
内以終為奉瑞大夫中書監劉均進曰臣聞國主山川
故山崩川竭君為之不舉終南京師之鎮國之所瞻無
故而崩其凶焉可極言昔三代之季其災也如是今朝
臣皆言祥瑞臣獨言其非誠上忤聖旨下違衆議然臣
不逹大理竊所未同何則玉之於山石也猶君之於臣
下山崩石壊象國傾人亂皇亡皇亡敗趙昌者此言皇
室將為趙所敗趙因之而昌今大趙都於秦雍而勒跨
全趙之地趙昌之應當在石勒不在我也井水竭構五
梁者井謂東井秦之分也五謂五車梁謂大梁五車大
梁趙之分也此言秦將竭滅以構成趙也咢者歲之次
名作咢也言歲馭作咢酉之年當有敗軍殺將之事困
謂困敦歲在子之年名玄囂亦在子之次言歲馭於子
國當喪亡赤牛奮靷謂赤奮若在丑之歲名也牛謂牽
牛東北維之宿丑之分也言歲在於丑當滅亡盡無復
遺也此其誠悟蒸蒸欲陛下修德化以禳之縱為嘉祥
尚願陛下夕惕以答之書曰雖休勿休願陛下追蹤周
旦盟津之美捐鄙虢公夢廟之凶謹歸沐浴以待妖言
之誅曜憮然改容御史劾均狂言瞽說誣㒺祥瑞請依
大不敬論曜曰此之災瑞誠不可知深戒朕之不德朕
收其忠惠多矣何罪之有乎
秦主苻堅時太史令張孟言於堅曰彗起尾箕而掃
井此燕滅秦之象勸堅誅慕容暐及其子弟堅不納更
以暐為尚書苻融聞之上疏諫曰臣聞鮮卑在燕歴數
彌久逮於石亂遂據華夏跨有六州南面稱帝陛下爰
命六師大舉征討勞卒頻年勤而後獲本非慕義懷德
歸化而今父子兄弟列官滿朝執權履職勢傾勞舊陛
下親而幸之臣愚以為猛獸不可豢養扵帷幄往年星
異災起於燕願少留意以思天戒臣據可言之地不容
嘿已詩曰兄弟急難朋友好合昔劉向以肺腑之親尚
能極言況於臣乎堅報之曰汝為德未充而懷是非立
善未稱而名過其實詩云德輶如毛人鮮克舉君子處
高戒懼傾敗可不務乎今四海事曠兆庶未寧黎元應
撫戎狄應和方將混六合以一家同有形於赤子汝其
息之勿懷耿介夫天道助順修德則禳災苟求諸已何
懼外患焉
苻生時長安大風發屋拔樹行人顛頓宫中奔擾或稱
賊至宫門晝閉五日乃止生推告賊者殺之刳而出其
心左光禄大夫強平諫曰元正盛旦日有蝕之正陽神
朔昏風大起兼水旱不時獸災未息此皆由陛下不勉
強於政事乖戾和氣所致也願陛下務飬元元平章百
姓棄纖介之嫌含山嶽之過致敬宗廟愛禮公卿去秋
霜之威垂三春之澤則姦回寝止妖祲自消乾靈祇祐
皇家永保無窮之美矣
宋文帝元嘉二年范泰表賀元正并陳旱災曰元正改
律品物維新陛下藉日新以畜德仰乾元以履祚吉祥
集室百福來庭頃旱魃為虐亢陽愆度通川燥流異井
同竭老弱不堪遠汲貧寡單於負水租輸既重賦税無
降百姓怨咨臣年過七十未見此旱隂陽并隔則和氣
不交豈惟凶荒必生疾疫其為憂虞不可偹序雩禜之
典以誠會事巫祝常祈罕能有感上天之譴不可不察
漢東海枉殺孝婦亢旱三年及祭其墓澍雨立降歲以
有年是以衛人伐邢師興而雨伏願陛下式遵遠猷思
隆高構推忠恕之愛矜冤枉之獄游心下民之瘼厝思
幽冥之紀令謗木豎闕諫鼓鳴朝察芻牧之言緫統御
之要如此則苞桑可繫危幾無兆斯而災害不消未之
有也故夏禹引百姓之罪殷湯甘萬方之過太戊資桑
榖以進德宋景藉熒惑以修善斯皆因敗以轉成往事
之昭晰也循末俗者難為風就正路者易為雅臣疾患
日篤夕不謀朝會及歲慶得一聞逹微誠少亮無恨泉
壤永違聖顔拜表悲咽
三年秋旱蝗泰又上表曰陛下昧旦丕顯求民之瘼明
斷庶獄無倦政事理出羣心澤謠民口百姓翕然皆自
以為遇其時也災變雖小要有以致之守宰之失臣所
不能究上天之譴臣所不敢誣有蝗之處縣官多課民
捕之無益於枯苖有傷於殺害臣聞桑榖時亡無假斤
斧楚昭仁愛不禜自瘳卓茂去無知之蟲宋均囚有異
之虎蝗生有由非所宜殺石不能言星不自隕春秋之
旨所宜詳察禮婦人有三從之義而無自專之道周書
父子兄弟罪不相及女人被宥由來上矣謝晦婦女猶
在尚方始貴後賤物情之所甚苦匹婦一室亦能有所
感激臣於謝氏不容有情蒙國重恩寝處思報伏度聖
心已當有在禮春夏教詩無一而闕也臣近侍坐聞立
學當在入年陛下經略粗建意存民食入年則農功興
農功興則田野闢入秋治庠序入冬集遠生二塗並行
事不相害夫事多以淹稽為戒不遠為患臣任學官竟
無微績徒墜天施無情自處臣之區區不望目覩盛化
竊慕子囊城郢之心庶免荀偃不瞑之恨臣比陳愚見
便是都無可採徒煩天聽愧怍反側書奏上乃原謝晦
婦女
時旱災未已加以疾疫泰又上表曰頃亢旱歴時疾疫
未已方之常災實為過差古以為王澤不流之徵陛下
昧旦臨朝無懈治道躬自菲薄勞心民庶以理而言不
應致此意以為上天之於賢君正自殷懃無已陛下同
規禹湯引百姓之過言動於心道敷自遠桑榖生朝而
隕熒惑犯心而退非唯消災弭患乃所以大啟聖明靈
雨立降百姓改瞻應感之來有同影響陛下近當仰推
天意俯察人謀升平之化尚存舊典顧思與不思行與
不行耳大宋雖揖讓受終未積有虞之道先帝登遐之
日便是道消之初至乃嗣主被殺哲藩嬰禍九服徘徊
有心喪氣佐命託孤之臣俄為戎首天下蕩蕩王道已
淪自非神英撥亂反正則宗社非復宋有革命之與随
時其義尤大是以古今異用循方必壅大道隠於小成
欲速或未必逹深根固蔕之術未洽於愚心是用猖狂
妄作而不能緘默者也臣既頑且鄙不逹治宜加之以
篤疾重之以惛耄言或非言而復不能無言陛下錄其
一毫之誠則臣不知厝身之所
歴代名臣奏議卷二百九十七
