歴代名臣奏議卷二百十四
明楊士竒等撰
法令
宋孝宗時趙汝愚繳論張時中獄事状曰臣竊謂朝廷
之法畫而不變者也法當輕則從輕法當重則從重有
司惟知奉法而已法之外非所敢議也至於情法不能
相當故有情重法輕情輕法重有司不敢專決者則具
事因以請于上亦惟上之所命如何耳臣伏覩臨安府
所勘將仕郎張時中為不合因弟居中在禁用錢行賂
于獄吏徐造等法司定法合徒二年私罪追將仕郎綾
紙當徒一年餘徒一年贖銅二十斤其法不為不重矣
誠使時中之罪猶不止此本府惟當開具情法申取朝
廷旨揮不應輙用己意既乞依條斷罪又乞某人特配
五百里某人特配鄰州某人特送三百里外州軍編管
如此則輕重予奪之權皆在有司而朝廷之法不幾於
廢矣夫京師者諸夏之本也使有司任情廢法一至于
此四方何觀臣愚伏望聖慈特降睿旨行下本府將張
時中止依條定斷外仍令今後不得妄於法外擅自擬
法庶幾君臣之分嚴朝廷之體尊
虞允文論金州之弊乞加威令於諸將狀曰臣閏七月
二十九日到金州宣布陛下德意不敢不盡而臣以非
才乃使之理軍市修民政去大奸蠧以革四十年不可
勝言之弊大懼不足以奉明詔稱崇委也臣自累日来
以所聞見考質文簿則随一事有一弊條目至多不可
殫紀臣嘗行江淮荆襄歴徧諸軍較之金州實所未有
也大抵視民之財即已之財視官之物即已之物公取
竊取見於一事輙以十數萬計貪墨自肆上下一律略
無忌憚至軍民日用食飲之物一毫不恤也原其端由
起於王友直而成於今日愁怨之聲載於道路臣既摘
其大者牓於通衢劄下諸軍明以實事丁寧約束庶其
懲改或可少副陛下顧懷遠方軍民之意然牓與劄子
姑先示告戒而已如欲羣貪斂戢根株脫壊大洗堅久
之惡習非一振朝廷威令則小人之聽未必具孚小人
之心無緣盡革也數十年来士夫之說以循習守常者
謂之静重以革敝盡治者謂之生事自生事之說行於
上而巧詆深謗之人四出以應之流言一行非者輙信
是者輙疑敝未必能盡革治未必能盡立而身已危故寧
為因循苟且以竊静重之名而享安榮逸樂之福此臣
之所甚憤也然臣倚陛下聖明不敢自愛雖其人方主
兵未敢明有所究治而官庫之錢前後欺隱與顯然分
取者一面拘收已及五十餘萬緍至以諸軍折估等錢
自利州捴領所關請徑為回易隱落乾沒之數未敢問
也日者伏聞陛下以鎮江主將之貪亟罷黜之赫然一
怒以慰安三軍之士而擢用王友直郭剛近者莫不悅
遠者莫不畏甚盛舉也論者獨曰一將在軍指顧笑譚
之間掊斂剋剥之事無不如意財既鉅萬矣富可百世
矣一旦得罷去以就祠庭之逸而月食厚禄是其所大
欲也如使諸將始效其貪中極其富而終覬其逸則知
懲艾者鮮矣如未欲正其罪籍其財姑禠其崇資而徙
之遠方猶足以伸威令示方来也臣伏望陛下剛明果
斷作新治功竊意必有以處此特萬里外未知之爾臣
所出牓約束事件謹錄具别劄進呈伏乞睿照
衛涇上奏曰臣聞養子之法所以重繼嗣之道又以年
之長幼為定則人情法意盖曲盡矣臣照得吕念一彭
一皆吕細三阿陳養子初乞養時彭一纔二歲吕念一
方生十四箇月按令節文異姓三歲以下聽收養依親
子孫法吕細三與彭一吕念一為親父子則吕念一彭
一為親兄弟無可疑者據案稱吕細三夫婦以前後生
男女不成恐有相剋其彭一自七歲以来止呼其姓其
吕念一彭一自来作兄弟稱呼如此則所呼彭一乃世
俗厭禳之意初不害為親兄弟也今吕念一止因其兄
彭一取去房門手板各以酒後紛争本無利害彭一先
用柴棒打吕念一吕念一就奪柴棒打彭一致死則是
弟打兄甚明其間下手先後雖有情理然名分所在則
是非曲直有不容以輜銖較者按律十惡四曰惡逆註
謂殺兄大赦所不原免今徒以稱謂避忌之小嫌遽謂
之異姓與凡人同科則三歲收養為親子孫之法可廢
不用而養子之悖理傷道者雖父子相陵犯亦可以異
姓而薄其罰矣況人情不甚相遠凡養子者固望其相
視如至親乃所以為繼嗣之誼若雖三歲以下收養如
法而以異姓之故既不可以為親兄弟則亦不可以為
親父子則凡世之養子於父子兄弟間無有定分同居
共處一室之内不可恃以為親輕於暌異而不相保矣
寧失不經雖聖人好生之德然天倫人紀之所繫風教
名分之所關乃治道之大經尤不可一日而或紊也豈
以一夫之死為足惜哉然臣區區之愚猶非敢以吕念
一為必當殺苐見法寺刑部兩嘗堅執而朝廷以特旨
行之似於有司之職為未能盡欲望聖慈特降指揮將
吕念一案再送法寺刑部及勅令所從公詳議庶各盡
心職守如情法相當所斷允當則從其元斷在朝廷不
失為好生在有司不失為守法義斯兩得若吕念一所
犯果為可憫人情法意可以通行或已有似此斷過體
例俟其申上貸之未晚亦可以久行而無弊誠非小補
所有錄黃臣未敢書行謹錄奏聞
涇&KR0819;榮傅辰改正上奏曰臣聞朝廷行法非難守法
為難法之所在行之果而守之堅則人有所畏而不敢
犯若能行之一時而不能守於異日則將啟人之玩心
而不知懲創矣諸事已經斷而理訴者一年内聽乞别
勘三年聽别定其經勅斷者詣闕進状此法也今榮傅
辰嘗任蕭山知縣在任以不法取勘曾經伏辨准勅比
加役流贓罪追毁出身以来文字除名勒停則是法已
行矣𫝊辰既而申訴亦嘗詣闕進状臣取索到刑部文
案法寺則以為應得别定條法合具申朝廷行下無干
礙監司照應别定條法施行刑部則以傅辰所訴未應
條法乞朝廷批状告示據此二說則𫝊辰所訴未可遽
從甚明今置有司之言不問而輒與改正則於守法之
吏毋乃或未安乎臣竊惟陛下比来與二三大臣脩明
紀綱嚴贓吏之禁恐為民害犯者不貫若已經勘結勅
斷如傅辰輩容易與之改正則凡不曾勘結伏辨而以
贓罪廢罷者豈得無辭以自解乎兼傅辰状自稱元勘
冤屈臣未暇詳究其事或萬一有如所訴何惜不與從條
别定然後斟酌施行庶足以昭示至公在朝廷不失為
守法在傅辰容有可諉者臣職守所在既有愚見難以
緘默所有錄黃臣未敢書行謹錄奏聞
薛季宣上奏曰臣聞牧馬者在鞭其後敺羊者去其亂
羣施之於民其則不遠先王制徒流之法所以懲惡緩
死也隸於赤籍所以繩其悍戾困之居作所以折服其
心用示戒懲于以納民于善而除俗之蠧也近自軍法
之壊非復紀律之存配流之徒知不得與善人齒於是
留則肆其頑惡逃者流為奸盗椎埋屠販習以為常鄉
之所以繩其悍戾折服其心者曾不復見為民之害未
有甚於此屬者非細患也&KR0704;見大軍招刺強壯絶為艱
得給賞例物其費不貲強刺良民不勝其擾每念小人
罪至徒流以上非勇悍則奸賊也收之於軍則使貪使
愚之法可得而用漢世募弛刑徒徙塞下周世宗收天
下奸人亡命以備禁旅治以軍法皆有成效臣謂先王
加役之流隸于赤籍者此其意也有軍律以繩其悍戾
有師役以折服其心使皆遷善嚮功不復混于民伍而
為善人之蠧鞭其後去亂羣者不幾是乎願詔天下州
軍凡罪至配流年五十五歲以下非尫羸無疾患者並
送大軍收管情理輕者特免刺面其徒罪以上願從軍
者許從原收仍免重役如此一歲之内大軍所得將不
啻數千人無非悍戾之夫比之招刺而来居然異矣軍
收其用民去其頑善有所遷人除其害而法出寬厚亦
當今善計也
觀文殿大學士兼侍讀史浩上奏曰臣聞罔以辨言亂
舊政伊尹進戒於商王無作聰明亂舊章成王申命於
蔡仲伊尹傳堯舜之道成王重文武之光立一時金石
之言為萬世蓍龜之訓蓋以祖宗創業垂統有望後人
故其君臣疊矩重規無非成法實不刊之令典為可繼
之詒謀難得者聖賢之相逢所貴者子孫之長守若思
輕改決匪良圖方陛下即阼之初正微臣輔治之日上
封事者累百輩言弊政者僅千條必欲取而紛更罔有
贊其紹述固嘗大書方策不辜其来及夫聚議廟堂頗
難其用陛下挺拔俗之見深垂裕之原一遵列聖之宏
模已輩中興之哲后此其明效大驗所當謹守弗渝比
年以来獻言頗雜一劄可喜即日與之施行衆志未孚
當時已自窒礙徒為紛擾無益施為始雖易若轉圜旋
未免乎反汗間有深知時病灼究弊端雖惓惓以盡忠
亦悠悠而未效薰蕕既溷玉石奚分良由稽考無官
審訂無局行之既無所據罷之不究其因幸賴四逹之
聖聰終亦一歸於舊貫為今之計當謹其初遴選從班
一二人就取敕局三數吏盡裒彛憲立為司存凡以改
作而獻陳必使看詳而指定稽之典禮而不悖揆之律
令以無愆有補於時必著於籍前鋪條貫後列姓名庶
於指掌之間若見肺肝之易一以供上方之觀覽一以
備中書之舉行或有兵機則關密院儻久行而有利益
必加賞以示恩私務使三尺之金科不撓一夫之臆說其
或姑欲藉手以求美官無復究心更防後患率然而作
出於不思意有在於身謀事無裨於國計蓋言之者無
罪當置之而勿聞苐欲公朝發號出令之間不失聖主
繼志述事之美臣輒殫一己之見未盡天下之公欲望
聖慈更諏衆議参樞邇列侍從近班烏臺洎兩省之英
樞府及百司之屬盡從公道罔有異詞則此芻蕘之言
或有毫髮之益
知長沙王師愈乞禁止師巫疏曰臣竊聞荆楚之俗自
古信師巫然而近世為尤甚其最為害者有所謂把門
師是也言一家之事皆由其掌握也有嫁娶不暇問媒
妁專信其勘婚稍奉之不至則離間兩家致嫁娶失時
者多矣有疾病不敢求醫藥專信其下禁稍奉之不至
則恐動其親屬不令侍奉至有飢渴而死者多矣比其
死亡則專掌其擇地選日稍奉之不至則托以山川之
不吉年月之未利動經數歲不獲葬埋鈐制其家嫁娶
者又多矣愚民無知信其邪說甘受此害而不悟惟恐
奉之不厚以是師巫家無非温戶甚可切齒在律法事
邪神言禍福自有常刑奈何州縣欲賣乳香或貪其微
利返給公據縱而不問甚可駭也欲望聖慈申敕州縣
嚴行禁止如或不悛重作斷遣無貸庶幾其害可革
時省符下知平江府王佐決陳長年輙私賣田其從子
愬有司十有八年母魚氏年七十坐獄廷辨按法追正
令候母死服闋日理為已分令天下郡縣視此為法知
進賢縣程迴議曰天下之人孰無母慈子若孫宜定省
温凊不宜有私財也在律别籍者有禁異財者有禁當
報牒之初縣令杖而遣之使聽命于其母可矣何稽滯
徧愬有司而達于登聞院乎春秋榖梁𫝊注曰臣無訟
君之道為衛侯鄭與元咺發論也夫諸侯之於命大夫
猶若此子孫之於母乃使坐獄以對吏愛其親者聞之
不覺泣涕之横集也按令文分財産謂祖父母父母服
闋巳前所有者然則母在子孫不得有私財借使其母
一朝盡費其子孫亦不得違教令也既使歸于其母其
日前所費乃卑幼輙用尊長物法須五年尊長告乃為
理何至豫期母死又開它日爭訟之端也抑亦安知不
令之子孫不死于母之前乎守令者民之師帥政教之
所由出誠宜正守令不職之愆與子孫不孝之罪以敬
天下之為人母者
蔡戡議治贓吏法状曰臣聞法貴於行不貴於重太重
則不可常行法重而必行非先王之法也王者之政蓋
有不忍之心存焉一有不忍之心則法雖重而未必常
行不過救一時之弊而已今夫蠧國害民莫甚贓吏雖
肆諸市朝有不足恤伏自陛下初政以来舉行決配之
法所以嚴戢此徒而惠愛斯民者可謂至矣然十五六
年之間抵觸重憲者數人耳豈州縣之吏人人精白謹
廉或畏法遠罪而不犯有司乎然贓吏固自若也國家
忠厚與周匹休風俗習為醇美監司守臣務行寬大坐
視笞辱黥涅與徒隸䓁惡傷士𩔖故不忍為甚則持釋
氏因果之說寧鐫秩罷官不肯劾吏必不得已使之尋
醫而去贓汚狼藉所不可掩姑求一二微罪應課塞責
或經年參選或遇赦敘用復使臨民其害滋甚臣愚欲
望聖慈特賜詳酌凡贓吏罪至決配者姑免其罪編置
海外州軍雖遇大赦永不量移或情理巨蠧非常法所
可治者取自聖裁時一用之仍乞睿旨嚴飭監司守臣
悉以刺舉部内有犯失於覺察或它司按劾或朝廷訪
聞考驗得實者併坐之庶得贓吏必達不至漏網重為
民害
崔敦禮代江東帥論法制不可輕立疏曰臣竊惟立國
之權惟法度政令而已祖宗之法度要使天下遵之而
不敢議人主之政令要使天下信之而不敢疑若夫因
一事而立一法因一人而創一令則天下竊議而人心
益疑矣仰惟陛下剛健出於天縱宏規遠略冠古未有甚
盛德也然比年以来祖宗舊法或變於小臣之獻言而
朝廷出令或徇於一夫之私意為之特降指揮如此等
𩔖不勝其多臣姑以到江東州郡所見一二言之夫廵
轄遞鋪自有司存若其稽違行法可也今乃因有闕誤
特令守倅入銜夫州郡之事孰非隸守倅者可盡入銜
乎此亦未免為文具也豈非因一事而立一法乎路分
鈐轄與轉運判官提舉常平茶鹽官序官著在乾道新
書所至未嘗不遵守今忽特降指揮申明如此則乾
道一書每事皆當降指揮然後遵守何其繁也豈非因
一人而下一令乎此特其小者猶未至於害政也至於
兵戎之職各有臨制階級自都捴管而下又有副捴管
乃有路鈐鈐轄路分都監亦猶諸軍之有都統制副都
統統制統領之屬今乃許路鈐因訓練得以專奏則諸
路副捴管路分都監及諸軍統制統領苟有為之地者
皆當援例而降指揮矣平居無事未計利害緩急之際
軍政不一豈不乖亂況其間挾勢妄作之人必至率意
生事帥臣不敢號令監司不敢誰何紊亂常制莫甚於
此此令一下輿議讙然知必有謂良由結交植黨苟相
崇重欺罔聖聡變亂法制充其𩔖而長之將何所不至
外議以為權要近習有主其人者臣在遠方不得而知
但觀近數年凡權要近習所主之人所立之事號令一
出無敢執奏論駮者而士大夫顧望如此豈不負國昔
趙充國有言吾年老矣不以餘命為國家言之誰當言
者況臣蒙恩最厚非充國比年將七十方欲乞骸以歸
若隱默不言徒與天下竊議實負陛下伏望斷自宸衷
自今以往凡小臣獻說必察其所由来詳之重之毋輕
立法凡朝廷出命必合天下之公心毋徇一夫之私意
俾天下咸知王言之大王心之一則綏先王之禄底蒸
民之生端自此也臣無任惓惓
敦禮又代陳丞相乞住白劄施行事疏曰臣待罪帥藩
職事之外年老識昏每恨無以仰裨聖德敢因近事輙
效愚忠竊聞號令出於人主行於朝廷布於中外古今
天下之所同也間有軍國機密之事或慮行遣稽緩則
自御前批降指揮用寳行下此所以令天下信而不容
偽也未聞有内臣或都承旨司數百里外以白劄傳旨
處分事者臣自到任以来一年又半矣凡三次被受指
揮皆是白劄其一發北来人王濟等送都統司支破請
受其一催勘楊百寧侵用官綱其一今次天申節斷屠
事臣各已遵依施行矣此三事者非甚機密之事若付
省部行下何所不可夫省部行移則有印御前批降則
有寳其文書可驗其經由可考天下無得而疑者舍此
而用白劄雖是小事無甚利害臣之愚慮竊慮白劄既
言於天下則它時緩急有支降錢物調發軍馬處置邊
儌干國家大利害等事既是地遠其勢不得覆奏又所
取遵依状止令付差来人回或申元承受去處其間詐
偽豈可盡防若嚴重知體之人必至奏審則往来之間
遂失事機若繆懦無識之人耳目習熟以為當然即便
施行豈不誤事又文字或不附遞差使臣虞候齎送所
至妄自張皇頗有驚動官吏奉之如奉勅使犒勞僕馬
饋遺酒食之費有至二三百千者州郡如此其它可知
兼又訪聞諸軍將佐或総領諸司及兩淮州郡時時有
之如此實於朝廷事體非便亦有外方施行之事而朝
廷不預知者萬一詐偽決至誤事悔無所及大率奸民
巧詐如度牒交子茶塩鈔引之𩔖猶能偽況此白批幅
紙豈難撰造使其奸細容心於其間當不止於脫漏饋
遺而已也臣愚欲望聖慈自今以後在外有合處分之
事乞從御前批降或從省部行下庶幾號令信確人不
致疑而於事體甚正異時緩急不至誤事天下幸甚
端明殿學士汪應辰上奏曰臣聞兵所以衛民也民所
以養兵也相須而成其實一體然苟惟御之不以其道
則或更相為瘉而不得其所矣夫以三代盛時兵出於
農而其告戒之詞猶曰無敢寇攘踰垣墻竊馬牛誘臣
妾況後世兵農之分而政治又不及三代乎唐劉蕡謂足
蹈軍門視農夫如草芥可以見其弊矣雖然此唐末之
政也若夫聖人有作雖兵農已分雖三代已遠所以因
時制宜者固自有道矣恭惟陛下明察政體総攬權綱
駕馭將帥惟所進退訓飭堅明賞罰必信是以軍旅所
在雖雜耕錯處而部伍整肅無敢譁囂兵民相安帥守
協濟凡昔人所云云者今皆可以無慮矣乾道二年因
三省樞密院有請戒敕諸將禁約人兵不得侵擾百姓
如有陳訴聽守臣一面追捕依條斷治如有本將不即
發遣仍聽守臣具因依聞奏所以防微杜漸可謂至矣
將帥固已擇人士卒固已用命而詔令之下又如此其
明白其消患於冥冥之中蓋不可勝數伏見乾道新書
偶不該載竊恐或者以為一時指揮未必常用非所以
申嚴約束傳示永久之意伏望聖慈更詔有司以前此
詔旨載之著令使帥守皆得遵奉兵民皆得通曉人有
所畏則法雖設而不犯矣臣蒙恩假守實當兵馬屯駐
之地憑藉朝廷威令之重所謂兵民相安帥守協濟竊
庶幾於萬一焉是以敢冒昧言之臣不勝戰栗之至
光宗紹熙三年陳傅良上奏曰准中書門下省送到錄
黃一道節文為刑部大理寺狀吉州奏勘到百姓鄢大
為說合已斷人李一討合游六等各持杖行刧朱三家
榖物贓滿按法寺稱其鄢大為准條於絞刑上定斷合
決重杖處死二月十四日三省同奉聖旨鄢大為依斷
令臣書行緣事干人命須至奏聞者臣竊詳上件斷案
止以鄢大為所帶刧榖木檐堪以害人定為持仗強盜
贓滿五貫合決重杖處死設若不以木檐為仗即計贓
須滿十貫方得死罪死生之分在於木檐稱仗不稱仗
毫釐之間此不可不謹也臣嘗習此矣在律杖謂兵器
杵棒之屬餘不稱仗准此恭惟本朝列聖繼作刑日益
輕以為杵棒立文該載未明則犯法者易陷刑者衆於
是重立兩條案嘉祐編敕賊盜門其一云應持竹鎗竹
杖磚石之𩔖為盜堪以害人者並同持仗之法此謂苟
持竹鎗竹杖磚石堪以害人之物而為盜者即為持仗
以明但持所須之物為盜不得稱仗矣其一云將鎌檐
刀斧之屬於人園林陂野内偷割禾榖蔬果盜斫柴薪
之𩔖元非積聚者并將篙楫盜取空船或持鞭杖偷趁
孳畜雖變主知覺但不曾施威力抵拒者依不持仗竊
盜法此謂苟持鎌檐刀斧所須之物而為盜即不為持
仗以明必是持仗堪以害人之物為盜始得稱仗矣上
件兩仗合為一編載在敕文則有司承用可以參照不
至牴牾至於元豐刪修舊敕一時不深求嘉祐以前立
法美意輙將上件兩條離為兩門其一條在名例門云
諸稱仗者持竹木磚石之𩔖堪以害人者同其一條在
賊盜門云諸於城外竊盜無人防守特持所須之具者並
為不持仗注云謂採斫須金刀船栰須篙楫負須檐畜
須鞭之𩔖蓋自將兩條離為二處即凡用持仗之法只
據名例門立文凡用不持仗之法只據賊盜門立文而
兩文始不相參照無所斟酌矣兼詳元豐剛定嘉祐勅
顛倒本文已失初意(謂並同持仗之法改作諸稱仗者)節略數字便成
深文(謂剛去鎗杖但稱竹木)自元豐迄今有司遵用蓋不知重報
者幾千人矣今来鄢大為之獄只是布袋并檐即不曾
施威力若用嘉祐舊勅即非持堪以害人之物為盜明
矣且夫前朝立法本持所須之物為盜其意非是欲以
害人雖斧刃不謂為仗本持堪害人之物為盜其意是
欲以害人雖磚石得謂為仗但論其盜有無欲害人之
心不計所持是不是堪害人之物原情定罪此春秋之
義也又云持仗在外空手入室罪至死者減一等即雖
持仗若其時不以入室可以減等又云變主知覺但不
曾施威力抵拒者並同不持仗即雖持所須之物若其
時施威力抵拒可以加等可謂深切著明矣而元豐改
作離析勅文今来有司尚循謬誤臣愚欲望睿慈特將
鄢大為之罪從未滿十貫條特貸命斷遣仍乞以刑部
大理寺擬斷官吏並見免坐失入之罪仍乞將見行條
法送刪定所據嘉祐舊敕將兩條刪潤併入賊盜一門
以憑遵守臣聞中興之初重修紹興勅令已有指揮用
嘉祐舊法故元豐敕多在釐改之科數内持仗一條當
時有司偶失參攷尚未追正今来若行刪潤初非創新
衝改而聖主好生之德公朝從恕之風自今以始益深
益厚愚民無知雖似幸免而天聽甚卑宜享其報此臣
所以拳拳也所有錄黃臣未敢書行
寧宗即位國子錄王介上疏曰陛下即位未三月策免
宰相遷易臺諫悉出内批非治世事也崇寧大觀間事
出御批遂成北狩之禍杜衍為相常積内降十數封還
今宰相不敢封納臺諫不敢彈奏此豈可久之道
嘉定四年著作佐郎真德秀上奏曰臣伏見朝廷以楮幣
過多折閱日甚舉積年之弊而一新之其為利至博也
然臣竊聽道塗之論尚慮四方郡國之間未能悉體公
朝之意奉行頒布壹或不虔其為民患蓋亦非一臣嘗
官于州縣每觀詔令之下本為利民而吏於其間並緣
苛擾民未拜賜而害已随之承流宣化之臣有未嘗過
而問者雖詔旨丁寧毋得抑配而抑配自如毋得搔動而
搔動自若許民庶以越訴矣所能赴愬者幾人命監司以
糾察矣果能舉按者何事此臣疇昔所親見者是以下情
鬱於上達上澤壅於下流積習相㳂非一日矣今新令
之行以舊劵之二而易新劵之一儻郡縣推行惟謹則
實惠豈不周流然慮其間未能亡弊或頒降有限僅充
官吏之橐而弗及齊民或胥吏要求秖給豪富之家而
弗及下戶或創局亡幾惠止城邑而田里未免見遺或
争奪紛拏難於禁止而公私反致多事自非守宰得人
區處有術則其為害殆不止斯怨嗟之聲所在必衆且
神臯輦轂近在闕庭舉行之初尚多惶惑然隨病隨藥
易於察知外而四方去天既遠設有弊倖何由上聞羣
情嗸嗸感動和氣非細故也況欲新令之行必先民信
其上若使遠近之人齎持舊劵徬徨四顧無所用之棄
擲燔燒不復愛惜豈不逆料它時之必至此乎臣愚伏
望申攽明指戒飭監司守臣一意講求多為區畫俾實
惠及人而無換易不行之歎庶幾詔令之下不為空言
實天下幸甚
嘉定六年德秀為起居舍人又上奏曰臣伏覩陛下以
郊禋慶成天地報汛思與元元同其祉福酌議臣從厚
之請凡厥恩霈加隆於舊德澤洋溢延及羣生物情熙
然蓋庶幾虖升平氣象矣抑臣聞之滿堂飲酒有一人向
隅而泣則滿堂為之不樂四海之廣匹夫弗獲聖人以
為己憂頃者朝廷以楮幣日輕改行新令慮士大夫奉
行之不恪於是威之以禠奪竄斥之刑慮民之虧減牟
利於是儆之以沒入家貲之罰蓋亦大為之防而欲其
無犯焉耳中外有司苟能體認朝廷之意擇其甚者而
加懲焉則人孰不畏亦孰不服而臣得諸所聞迺有未
嘗玩令而以玩令言未嘗誤國而以誤國劾者或因寮
屬之讒而不究其實或因豪強之謗而輙徇其私是豈
朝廷立法之本意耶至若籍沒之行尤多濫及蓋有胥
吏利其多貲而因以傾奪者矣有閭巷平時睚眦而因
以中傷者矣夫估籍之禍甚於刑誅刑誅雖酷痛止其
身貲財一空盡室溝壑今乃不量其輕重而驟施之亦
豈朝廷立法之本意耶夫當惪洋恩普之時顧未免有
向隅之泣者此亦聖朝所宜矜惻也臣愚伏望深詔輔
臣稽參衆論凡州縣官有因奉行新劵為監司守臣按
劾追削居住其倚法漁利重為公私之蠧者自無足議
其間咎犯稍輕及止緣材術短拙情在可矜者當此郊
霈之餘量行牽復許之自便至於估籍一節雖令申審
然展轉經營縱幸獲免已亡其半謂宜明勅監司守令
自今民間有違犯約束諭告弗悛者止當嚴寘典憲不
許更籍其家亦足以廣聖朝惟新之澤或者必謂如此
則法禁既弛令愈不行臣竊以為不然今四方郡國蓋
有未嘗劾一吏籍一民而流通無滯者亦有操切太甚
物情愈駭而終不可禁者此在有司推行之工拙耳況
臣所請止欲罰當其罪而開釋無辜非欲蕩然撤去禁
防而後已也儻臣言可采惟陛下留神
德秀又上奏曰臣既勸陛下以容受忠言今願以忠言
為陛下獻竊惟今日關國脉盛衰繫民生休戚其惟楮
幣一事乎惟我祖宗有國以来所以保天命結人心者
其道非它曰不施重刑不事厚斂不行苛政不用酷吏
而已列聖相承世守弗易是以德澤深長與天無極太
平之久遠過漢唐陛下聖性寬仁率由祖訓更化之後
偃兵息民天下蒙福不可勝計而自楮幣之更州縣奉
行失當於是估籍徒流所在相踵而重刑始用矣科敷
抑配遠近騷然而厚斂始及民矣告訐公行根連株逮
而苛政始肆出矣假稱提之說逞朘削之私者唾掌四起
而酷吏始得志矣夫是數者豈朝廷本指哉方其弊壊
既極不得已而變通之出御府之金捐祠曹之牒展期
以收換多方以優恤唯恐其病民也法行之初雖有情
重估籍之文未幾又為之令曰當估籍者毋得專行必
聞於朝以竢報可忠厚謹審之意寓於不言又若是其
至也而臣觀今之州縣間務為新竒創立科調迺多出
於朝廷約束之外故有一夫坐罪而昆弟之財併遭沒
入者矣有虧陌四錢而百萬之貲悉從沒入者矣謂之
奉法可乎至於科富室之錢朝廷之令所無也拘鹽商
之舟朝廷之令所無也以産稅多寡為差令民藏劵此
又朝廷之令所無也昔者熙寧新法之行可謂嚴矣識
者猶曰寬之一分則民受一分之賜況今朝廷之意本
以便民而奉行者乃背戾如此謂之體國可乎雖然四
方利病臣不能徧知臣閩人也所謂家産滿千錢藏劵
五十者閩中之新令也夫産滿千錢大約田幾百畝養
生送死之費縣官征稅之輸皆取具焉非常之須又不
在是安有餘貲可市劵而藏楮乎況閩之為俗土瘠人
貧號為甚富者視江浙不能伯一故此令既行鬻田宅
以收劵者雖大家不能免豈便民之策耶或者徒見楮
價驟增遂指以為新令之效臣竊謂不然迺者朝廷蓋
自有良畫矣曰福建上供純許用劵以一歲計之為數
幾二百萬官之用劵既多則民之視劵亦重蓋將不強
之貴而自貴不迫之藏而自藏矣況民之輸官者錢楮
各半是朝廷輟見緡予州郡者亡慮百萬稱提之助沛
然有餘尚何待它為科配乎厥今四方之民病此極矣
使前數端果出於公朝之令陛下與二三大臣聞其為
害至此亦必惻然更張不俟終日況特出於州縣旁緣
之私何憚何疑而弗捄之乎臣願陛下渙發德音明勅
諸道監司守臣體認國家更幣便民之本意凡於詔令
之外創意妄為託名奉法實則壊法者悉從蠲罷其尚
有嚴刑厚斂肆苛嬈而恣貪酷者令臺諫糾察以聞重
寘之罰庶幾安元元之生以壽宗社之脉實天下幸甚
寧宗時籍田令徐清叟疏言邇者江右閩嶠盜賊竊發
監司帥守未免少立威名專行誅謬此特以權濟事而
已而偏州僻壘習熟見聞轉相倣傚亦皆不俟論報輙
行專殺欲望明行禁止一變臣下嗜殺希進之心以無
墜祖宗立國仁厚之意
太學博士許應龍上奏曰臣聞有法之弊有例之弊法
之弊易見例之弊難革舍法而用例此今日之大患也
夫著而為律疏而為令編次成書各有條目蓋截然而
不可易也是雖有旁照有通用舞文弄法者固未免輕
重出入於其間然使有司之精明詳考而熟究之其奸
莫能逃也豈不曰法之弊易見乎乃若例者或出於一
時之特恩或出於一時之權宜有徇親故而開是例者
有迫於勢要而創是例者揆之於法大相牴牾而後来
者扳援不已案牘在胥吏之手有司不可得而知也求
者執已行之比有司不可得而拒也豈不曰例之弊難
革乎今日之弊百司庶府凡所施行固未嘗無一定之法
然未免循積習之弊舍法而用例焉非不知三尺之背
違也執而不行恐至於咈人情非不知冒濫之滋甚也
抑而不予慮至於召衆怨遂使胥吏得以執其柄而容
其私厚賂以賈之則以為有例之可行請求之未至則
匿其例而不用長吏知之而不能禁天下交病之而不
敢言昔富弼有言曰近年綱紀甚紊随事變更便為成
例至使民力單竭國用匱乏所以然者法制不立而習
為例者淪胥至此也是則用例者豈非壊法之尤者乎
今日之弊亦已極矣一切禁戢而惟法是用固為拔本
塞源之論然循習之久遽爾盡革恐事勢有扞格而難
行者若聽其冗濫而不為之捄止則轉相因仍必至於
蕩然而無法矣昔韓琦每事用例吏持例在手惟視金
錢之多寡以為去取琦目擊其弊取其可用者而刪其
冗謬者是以吏無所容其奸事以職舉今莫若明詔有
司搜求前後已用之例公共參酌可行者留之不可行
者去之使之輕重得宜於法意不相違戾編為成書藏
之有司凡有陳乞據此施行若是書之所不載者皆抑
而不予庶幾權不在吏而奔競妄求者無所容其巧矣
此亦因時施宜之一策也惟陛下與大臣熟議而行之
青田縣主簿陳耆卿上奏曰臣聞民俗之不媺非一端
也而健訟之禍為大夫州縣所以平天下之不平者也
民有不得其平而求於州縣州縣不能平之則於臺于
省蓋其勢之不獲誰得而忿疾之哉然觀今日州縣之
訟未必皆不得其平者也良民以訟為耻頑民以訟為
喜夫以訟為恥藉有不得其平非至慘烈有茹苦不言
者矣不幸而至於訟有未幾而中輟者矣頑民幸其然
也故常以強籠弱以富撼貧既侵奪之懼其直於官也
則先粉澤其辭以自媒於訟故今天下之不直者多為
詞主而直者起應之爾夫其樂競好爭如嗜飲食而又
能高貲以啗胥吏強辭以瞽官曹未及書判則已欲預
持其長短而曰不勝不止矣所較者不數緡而其求勝
之心雖竭産不靳稍不如意則鑿空越訴不遺餘力故
官吏聞風畏之往往含容黑白而天下多不決之訟由
是喜訟日熾矣喜訟者日熾則天下之不得其平者日
廣矣夫告訐者有法自刑者有法不干己者有法告上
而不以實者亦有法今未必盡行也是以奸民勇無所
忌而風俗益媮臣愚乞降睿旨申諭省部臺郡凡民訟
小大其已經剖斷得實而輙枝蔓誣訴者各以其罪罪
之毋俾幸免彼知喜訟之為無益也則相率而歸於無
訟惡草去則良苗殖此自然之理臣不勝惓惓
理宗時許應龍奏曰臣聞歐陽脩曰今出令之初不加
詳審行之未久尋又更改以不信之言行難從之令故
每有處置之事州縣知朝廷未是一定之論官吏或相
謂曰且未要行不久改或曰備禮行下略與應破指揮
符牒縱横上下莫能遵守劉安世曰命令變更遠不過
三歲近或朞月甚者朝行夕改使民疑惑欲乞出令必
使大臣協謀門下審覆臣謂言多變則不信命頻改則
難從此昔人之格言也夫君者出令者也臣者行君之
令而致之民者也必相與講明以求其是若順乎人心
合於事宜然後布之天下其信則如四時之不移其行
則如汗出而弗反若此則規模一定上下相孚為無不
成政罔不舉而治效可以立致苟思之不精講之不詳
聞斯行諸既不察其當否人或有言則又從而中輟前
後牴牾莫知適從文移雖繁徒挂墻壁歐陽脩謂出令
不加詳審尋又更易上下莫能遵守劉安世謂朝行暮
改使民疑惑欲乞出令必使大臣協謀門下審覆其意
正為此爾今宵旰非不勤施行非不多然悠悠歲月莫
覩成緒豈積弊難遽革治功難驟成耶無亦數更數易
而無一定規耶履畝恐為民之擾則復令給還混試恐
人物之繁而復分諸路雖曰更變靡定猶不失乎厚下
以立本因時而施宜至若竄謫者當以漸移乃驟還其
舊秩不與親民者未經赦宥乃遽與之注授邊功者既
使之從軍而復與之参選居官者當俾之終秩而随即
改除秤提之令洊更鹽鈔之法屢變遂使人心皇惑雖
令不從倖門一開扳援無已欲轉而移之亦無甚難惟
當致謹於出令之初則不輕變於己行之後賢果可任
則任而勿貳邪若宜去則去而勿疑利所當興則不動
搖於浮言弊所當革則不遷易於羣議如是則奉行之
必虔事功之必立理内御外殆將無不如意然而人心
不難孚國是不難定惟在乎公與斷耳公則心無私主
或用或舍悉參輿論必不至於以一人譽而召以一人
毁而棄斷則不惑羣議或罷或行莫不當理何至輕於
嘗試而遽為小不如意而輙沮為人上者苟能守之以
至公行之以獨斷則發號施令罔有不臧人莫得以容
其議則尚何變更之有此又要終原始之道惟陛下與
大臣亟圖之則天下幸甚
禮部尚書魏了翁進故事曰唐陸贄入翰林嘗居中參
裁可否時號内相嘗為帝言今盜徧天下宜痛自咎悔
以感人心昔成湯罪己以興楚昭王出奔以一言善復
國陛下誠不吝改過以言謝天下使臣持筆亡所忌庶
叛者革心帝從之故奉天所下制書雖武人悍卒無不
感動流涕後李抱真入朝為帝言陛下在奉天山南時
赦令至山東士卒聞者皆感泣思奮臣是時知賊不足
平議者謂興元戡難功雖爪牙宣力蓋贄有助焉奉天
改元詔曰致理興化必在推誠忘己濟人不吝改過朕
嗣守丕緒君臨萬方失守宗祧越在草莽不念率德誠
莫追於既往永言思咎期有復於將来明證厥初以示
天下惟我烈祖邁德庇人致俗化於和平拯生靈於塗
炭重熙積慶垂二百年伊爾卿尹庶官洎億兆之衆代
受亭育以迄于今功存于人澤垂于後肆予小子獲纉
鴻業懼德不嗣罔敢怠荒然以長于深宫之中暗于經
國之務積習易溺居安忘危不知稼穡之艱難不察征
戍之勞苦澤靡下究情不上通事既壅隔人懷疑阻猶
昧省已遂用興戎召師四方轉餉千里賦車籍馬遠近
騷然行齎居送衆庶勞止或一日屢交鋒刃或連年不
解甲胄祀奠乏主室家靡依生死流離怨氣凝結力役
不息田莱多荒暴命峻於誅求疲甿空於杼軸轉死溝
壑離去鄉閭邑里丘虚人烟斷絶天譴於上而朕不悟
人怨於下而朕不知循致亂階變興都邑賊臣乘舋肆
逆淊天曾莫愧畏敢行淩逼萬品失叙九廟震驚上辱
于祖宗下負於黎庶痛心靦貌罪實在予永宛愧悼若
墜深谷賴天地降祐神人叶謀將相竭誠爪牙宣力屛
逐大盜載張皇維將弘永圖必布新令
臣聞感民之事非一而詔令莫先焉臣嘗觀三代
而下惟漢文為最篤實而近古其日蝕之詔曰朕
下不能治育羣生上以累三光之明其悉思朕之
過失以告其祠官之詔曰以不敏不明而久撫臨
天下朕甚自媿其和親之詔又曰四荒之外不安
其生封圻之外勤勞不處皆朕之德薄而不能達
遠也嗚呼何其責已之重以周乎蓋人君以孤立
之身臨億兆民之上而欲率天下惟一己之從此
非可以空言聳動也漢以後惟唐德宗能識此義
聽用陸贄之言以實德誠意用之於詔誥命令之
間如云長於深宫之中暗于經世之務積習易溺
居安忘危又云天譴於上而朕不悟人怨于下而
朕不知循至亂階變興都邑此等語言雖以德宗
強明自任耻屈正論而猶能痛自咎責以格頑悍
此外制書詔書凡二十有八去其小事四篇之外
凡二十四篇亦無一而非罪己之語蓋不獨奉天
制書為然也今自權臣專國以来内患外禍無歲
無之而每詔令下未嘗有一言稍自咎責詞臣習
成諛佞不知其非雖有水旱盜賊例曰年榖屢登
四方無虞扶杖聽詔之民無不愁怨以為朝廷之
不恤人窮也今幸陛下親攬萬機而是弊也相承
而莫之改臣自入都以来親睹士大夫之論似謂
禁旅之變自誅戮以後皆已退聽可保無它京口
之變自遁入茅山之後漸已窮蹙可保平安雖以
廟社威靈凡可怖可愕之事往往幸而銷弭然喜
諛佞而惡訐直樂蒙蔽而咎張皇上下相徇習以
為常臣恐一旦事有大於此則無以為陛下告此
不可不過為之慮也
淳祐間徐元杰進故事曰仁宗皇帝皇祐二年詔内降
指揮許執奏敢因緣干請者臺諫察舉先是上諭輔臣
可於明堂赦文中禁止内降庶澄宿弊輔臣等奏曰載
之赦未盡聖意乃别下此詔
臣聞人主之命令至不可輕也輕則主威䙝而民
聽惑始之所忽者若甚微而末流之患有不可勝
禦者是不可不察也至哉仁祖之用心其申嚴内
降執奏之法必欲見之於宗祀之德音所以對越
祖宗而示其無媿於詒謀之初意在是爾然觀輔
臣之遠慮尤欲盡述聖人之德意志慮而專布於
詔旨之丁寧者若恐視之以為赦宥之故常而遂
已也在易之夬以剛決柔者也聖人取其孚號之
義而必曰揚于王庭蓋王庭者出命之地明白洞
達所以公天下而信萬世也祖宗成憲載在國史
行之至今不翅如桑麻榖粟不可一日廢而三省
體統先後綱維凡建明之惟允者必審於覆奏覆
奏之已行者必嚴於封駁故外庭之事非内庭之
所得與公道元氣之繫命非私意小不忍之所能
轉移此聖宋宗社靈長之本未有不自防微杜漸
之始得之也臣觀成周盛時八柄之誅賞廢置固
王之所得專而必惟大宰之所詔告使大廷廣衆
之所共知也今考王宫之職掌自小宰而下曰宫
正曰宫伯凡宫之政令糾禁各有司存而隸王宫
之役者又皆士庶子為之是以當時居虎門以司
王朝者必嚴以師氏之職凡可以護養人主之德
性保固其心術謹之於未萌制之於未動者無非
太宰以下羣臣之責豈若後世耳目之輕有所寄
而偏受私昵之易啟卒無以禁斜封墨敕之弊所
以蹙唐祚於亂亡其所由来者漸矣由辨之不早
辨也臣又觀諸葛亮出師一表方當益州罷敝則
以為危急存亡之秋深懼其塞忠諫之路而無以
光先帝之遺德故直其辭曰宫中府中俱為一體
若有作奸犯科及為忠善者宜付有司論其刑賞至
於親賢臣遠小人而必深述乎先漢之興隆者在
是若夫親小人遠賢士而後漢之所以傾頽者又
必重致其丁寧之戒吁此亮之一表所以與伊訓
說命相為表裏也歟然則有天下者其必考周之
盛而監唐之衰重周典宫禁之制而參之以宫府一
體之言則賢臣必親小人必遠外廷此心必不為
内廷之所移如是則仁祖之宏規懿範只在陛下
一心術持敬之頃而已臣不勝拳拳
金世宗時有司言民間收藏制文恐因而滋訟乞禁之
平章政事張汝霖謂王者之法譬猶江河欲使易避而
難犯本朝法制坦然明白今已著為不刊之典天下之
人無不聞誦若令私家收之則人皆曉然不敢為非亦
助治之一端也不禁為便詔從之
梁肅為濟南尹上疏曰刑罰世輕世重自漢文除肉刑
罪至徒者帶鐐居役歲滿釋之家無兼丁者加杖準徒
今取遼季之法徒一年者杖一百是一罪二刑也刑罰
之重於斯為甚今太平日久當用中典有司猶用重法
臣實痛之自今徒罪之人止居作更不決杖
章宗承安四年戶部尚書孫鐸因轉對奏曰比年號令
或已行而中輟或既改而復行更張太煩百姓不信乞
自今凡將下令再三講究如有益於治則必行無恤小
民之言國子司業赫舍哩善才亦言頒行法令絲綸既
出尤當固守上然之
元世祖時有二道士争長互立黨與其一誣其仇之黨
二人為逃軍結中貴及通事楊惟忠執而虐殺之中書
耶律楚材按收惟忠中貴復訴楚材違制帝怒繫楚材
既而自悔命釋之楚材不肯解縳進曰臣備位公輔國
政所屬陛下初令繋臣以有罪也當明示百官罪在不赦
今釋臣是無罪也豈宜輕易反覆如戲小兒國有大事
何以行焉衆皆失色帝曰朕雖為帝寧無過舉耶乃温
言以慰之
趙天麟上太平金鏡策曰臣聞意由言而後彰言須書
而克備故雷風既動造化可以施功王者不言臣下罔
攸禀令興戎出好有信無私際天下而咸指薄四海而
皆視豈輕也哉湯后告殷人以不食史佚戒成王之無
戲所係大矣能無慎乎今國家聖祖神宗遺規樹典至
于陛下益廣德音八十餘年一家天地宣於民書於史
成於禮歌于樂者固非一也然而中外之臣民或得其
一而不得其二或見其後而不見其前互相照依未遑
明辨循如是之風而望治寧之至臣竊謂似乎未之能
盡也伏見至元壬申年間聖旨節該不用泰和律令將
以損其餘而益其闕舍其舊而新是圖也越至於今二
十餘年猶未有示民之明文守令自專宰相無據臣已
於先所獻萬言策内備陳之矣又伏見乙丑年間聖旨
宣諭出征人須要正身當役無令頂替雇覓其後復降
聖旨條畫内一欵該諸正軍若有雇覓慣熟好人出征
者聽欽奉如此此蓋前後不相同之𩔖也若以後旨為
宜遵依則方今萬夫千夫百夫之長多有申達上司行
移各處勾取正身以相搔擾今若以前旨為宜遵依則
後旨何為而復出哉如張湯輕重其心州犂上下其手
之官吏多有因此以啟之也又伏見國典時有和同不
拘此例之文臣竊以禮有一源義無二本法綱未定大
化何行且鑄器用者在於防範成方圖者由於規矩如
已立制而仍使和同不拘此例則是設防範而恣器用
之不遵置規矩而任方圓之自用也欲其合準不亦難
乎又伏見國典時有蒙古人不在此限之文而無所定
之例也臣竊以九州四海一札十行大仁覃於邃遠而
不之遺也大義及於滅親而不敢私也天子者天之子
也民者天之所陰隲也彼羣方庶𩔖形異音殊在天子
視之雖有親疎而天溥視之則無彼此之殊也人君代
天理物當合天意以行之若獨愛蒙古人則既非公道
之坦夷又異皇天之溥視也且凡明詔之文其究歸于
豐化節財壮本衛生之理爾若獨以蒙古人不在例則
愛之適所以使之不豐不節不壯不衛以害之也又
伏見詔令每下遠近震驚欣悅以為太平之可冀也開
讀于京師降示於外路流布于司縣張掛于市井如揭
日月可仰而不可測也如望江河可近而不可犯也及
乎三日之後甫收掛壁之文而已半知半不知矣迨於
逾年而知者百無一二焉小民之愚騃者欲其不犯何
以能哉今之人有恒言曰新條不可犯也臣之所痛傷
者尤在於斯焉小民意以舊條攸遠雖宿吏猶有遺忘
庶可犯之以苟免故獨不敢犯新條也新條雖新不久
而又成舊矣不更此化雖復曹参百輩亦難興畫一之
歌而成清静寧一之治也伏望陛下新天下之視聽定
天下之權衡頓五葉之綱維立一朝之典式遠求告制
近采家法上承天意下訪輿言乘除常理勒成一書頒
於四海垂諸萬姓咸曰大哉王言又曰一哉王心下民
昭知而憚犯官吏守之而不疑宰相賴之而清化陛下
因之而垂拱矣愚臣妄議仰冀矜之
文宗天歴二年六月陕西行臺御史孔思迪言人倫之
中夫婦為重比見内外大臣得罪就刑者其妻妾即斷
付它人似與國朝旌表貞節之旨不侔夫亡終制之令
相反況以失節之婦配有功之人又似與前賢所謂娶
失節者以配身是已失節之意不同今後凡負國之臣
籍沒奴婢財産不必罪其妻子當典刑者則孥戮之不
必斷付它人庶使婦人均得守節請著為令
順帝時蘇天爵上奏曰蓋聞國之重者莫先乎刑刑之
重者莫大乎殺且立法在于可守用刑貴于適中夫法
不可守則徒法不能以自行刑不適中則民無所措手
足是以古昔之用刑必也随世而輕重故殺人者死雖
有定名然鬭殺之情至為不一若皆置之死地或情有
可恕欲悉為斷放則死者何辜照得大德十年八月刑
部郎中趙奉政牒鬭毆殺人輕重似少詳論本部議得
鬭毆殺人所犯不一原情議罪事各有異若許一例斷
放被死之人冤何由雪又恐官吏乘此弄法漸生奸弊
甚於刑政不便如准所言但犯鬭毆殺人追勘完備依
例結案詳斷庶免差池都省准擬又照得至正五年五
月中書奏准節該鬭毆以手足毆人及頭撞擊或用它
物於人非要害處毆損致命者或因鬭擊非虚怯處痛
氣攻心邂逅致命者並為本無殺心擬合杖斷一百以
下並流三千里其因鬭用刃及它物於人虚怯要害
處毆擊登時而死或非因鬭争無事而殺并被毆者元
無忿争止辨已事因而致命若鬭毆罷散聲不相接去
而又来毆人致命身死者以其即有害心並從故殺之
法依例結案待報欽此夫以法制平允則永遠可以奉
行如或執一則刑獄必至淹滯近因欽奉詔書巡行畿
甸詢民疾苦疎滌冤滯所歴州縣等處或有鬭殺之囚
原情比附新例往往不克斷遣蓋禁奸止暴固宜嚴肅
慎獄卹刑尤當慎重且今村野人民素無教養誤犯刑
憲者多而郡縣官吏貪汚苟且通知法律者少夫既不
能詳情審問又復不肯追勘結解致使囚徒淹延一切
死于囹圄豈惟玩舞刑政亦實為感傷中和書曰罪疑
惟輕易曰君子以明慎用刑而不留獄宜從都省詳定
其法務使允平庶幾天下在獄之囚幸得以生全國家
好生之德普洽于遠邇
天爵又上奏曰法者天下之公所以輔乎治也律者歴
代之典所以行乎法也故自昔國家為治者必立一代
之法立法者必制一定之律蓋禮樂教化固為治之本
而法制禁令實輔治之具故設律學以教人置律科以
試吏其所以輔乎治者豈不詳且密歟我國家自太祖
皇帝戡定中夏法尚寬簡世祖皇帝混一海宇肇立制
度列聖相承日圖政治雖法令之未行皆因事以立法
歲月既久條例滋多英宗皇帝始命中書定為通制頒
行多方官吏遵守然自延祐至今又幾二十年矣夫人
情有萬状豈一例之能拘加以一時官曹材識有高下
之異以致諸人罪状議擬有輕重之殊是以煩條碎目
與日俱增每罰一辜或斷一事有司引用不能遍舉若
不𩔖編頒示中外誠恐遠方之民或不識而誤犯奸貪
之吏獨習知而舞文事至于斯深為未便宜從都省早
為奏聞精選文臣學通經術明於治體練達民政者圜
坐聽讀定擬去取續為通制刻板頒行中間或有與先
行通制参差牴牾本末不應悉當會同講若畫一要在
詳書情犯顯言法意通融不滯于一偏明白可行于久
遠庶幾列聖之制度合為一代之憲章民知所避吏有
所守刑政肅清治化熙洽矣
歴代名臣奏議卷二百十四
