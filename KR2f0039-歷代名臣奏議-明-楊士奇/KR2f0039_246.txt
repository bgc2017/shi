歴代名臣奏議卷二百四十六
明楊士竒等撰
荒政
宋徽宗宣和中監察御史許景衡論賑濟差官䟽曰臣
伏覩常平令諸灾傷緣賑濟事應差官而州縣闕者聽
監司於隣近選差不足則選轄下得替待闕官逐州不
得過兩員竊聞淮南東路去歲灾傷應賑濟處其常平
司不問州縣官闕與不闕亦不次第選於隣近而槩差
得替待闕官逐州兩員夫子惠困窮在有司至誠惻怛
為陛下施實德于民今於賑濟萬分未有一而差官先
已徇私失陛下良法本旨矣其所差人自謂監司属官
端坐而役州縣無事而費廩禄增置吏卒搔擾行市灾
傷之餘尤不堪也臣愚欲望特降睿旨其淮南東路賑
濟所差官並行罷遣如賑濟未畢尚合差官一遵故令
施行然臣所聞者淮東一路爾竊恐他路亦然伏望聖
慈特賜戒勅其已差官不應法者亦乞並罷
高宗建炎中尚書右丞許景衡乞和糴米劄子曰臣竊
見今秋大稔所在米粒狼戾糴價廉平兹實天相陛下
再造區夏以安下民以成中興之業獨未聞朝廷措置
廣糴以應天意此有司之過也夫豐歲不可為常幸而
一遇而不知實倉廪以為凶荒之備亦可謂失計矣況
今遠方不庭盜賊紛作軍興所須尤以糧餉為急欲望
聖慈特降指揮所在速行措置和糴使有儲蓄則不難
於戰守也
紹興七年試中書舍人李彌遜乞寬恤劄子曰臣照對
紹興五年七月指揮因江西運判逢汝霖等申請昨因
金人殘破羣盜燒劫歸業人戶已經放免税賦及五年
十料之外並令輸納全税契勘除歸業已經開墾人戶
自合輸納外其間有累經殘破被害至重未曾開墾去
處委是難以出備官吏百姓上下重困人情不安伏覩
近降指揮已將夏税合納紬絹今年且依舊數送納自
來年令提刑司覈實己未開墾數催理切慮秋税合納
全税指揮亦合依此改正施行庶使四方之民霑被實
惠
高宗時翰林學士葉夢得奏乞復置常平使者播告中
外劄子曰契勘常平之法起自西漢本以惠民祖宗行
之已久熙寧初緣例推廣附以青苖免役市易抵當坊
場河渡農田水利等事其意亦在寬恤民力只緣創法
之始急於功利委任非人觀望掊克遂致議論不一紹
聖初再行修定已稍增損但拘守紹述之說必於盡行
故如青苖斂散追呼搔擾市易物貨苛細争奪農田水
利之官誕謾欺罔之𩔖明知其弊不能革去所以民至
於今以為病其後應奉花石取以資不急之用遂失創
法本意僅有存者又緣軍興調發諸司或許借貸於是
移易侵漁掃地殆盡建炎霈恩首罷青苗法盖得之矣
然未幾併罷常平使者以他司兼領吏無專責漫無統
紀舊法雖存不能修舉臣實惜之今朝廷復置常平使
者命官討論竊詳聖意非是再欲盡行熙寧本法及别
有創立正為法本惠民於此艱難民力困弊之後務欲
寬繇役省科斂通有無濟乏絶使得博採羣議與時變
通擺去拘礙之議應干害民之事盡行刪除存其經久
利便者使有司專一持守以遺將來實為美意尚慮中
外不能究知妄有測度或謂欲根刷已放債欠或謂欲
營求非理羨餘為足國之計動搖民聽不無疑礙欲乞
明降詔旨先次播告使上下通知然後於實歴州縣人
内慎選通曉世務習知民事篤厚忠信之人以充使者
使之奉行官修政舉則上可以廣惠民之實下可以明
革弊之意
夢得為兩浙西路安撫使奏乞免嚴州遂安等三縣二
税和買状曰臣契勘本路見討嚴州兇賊倪從慶賊發
係在遂安縣與淳安縣相去不遠其次夀昌縣昨自去
年十二月内賊初發本路弓兵兩經起發勤王之後所
在揀殘人數多不堪用偶臣自到任即行下所部州縣
應係内外居民並團結為伍專一幾察捍禦盜賊倉猝
之際遂盡起三縣與賊隣近地分團結之人分布要害
出入之路招募土豪部領寅夜守把遠近相援内外限
絶因此遁伏巢穴不敢衝突州縣在外四傍姦民亦不
敢趨附獲免猖獗防維至今皆三縣保甲之力自去年
冬末至今年春初屢經大雪甚扵常年正月半後即隂
雨連併兩月之間晴霽不過數日人衆暴露晝夜不得
休息備見勤苦今來緣為隂雨未晴進兵猶緩已係耕
田養蠶之時兼嚴州産茶浩大居民例以採摘為衣食
今亦是時皆失常業雖旦夕賊滅養蠶採茶二事已不
能及耕種下秧亦不無妨廢況此兩月餘日守禦之勤
臣愚竊謂陛下涵養生民天覆地載不欲一物失所今
必不忍以此小醜重勞良民反使終歲衣食所仰過時
失業無所優恤欲望聖慈特降睿旨下本路轉運司取
會三縣與賊隣近地分把隘保甲人戶賊平之後並令
特與蠲免今年夏秋二税及和買庶幾深山窮谷之間
無知細民皆識陛下勤恤其隠不忘幽遠之意異時或
有嘯聚竊發無不竭力自奮可以暗消姦萌懷保善良
干冒宸嚴臣無任惶懼激切屏營之至已於二月十六
日具錄奏聞去訖竊慮道路艱阻或有遺墜
夢得為江南東路安撫大使奏乞江北無遏糴劄子曰
臣竊見近因人言東州艱食二浙商賈轉販入京東諸
州收息數倍又京東桑柘不熟收縑者多皆欲往乞行
禁止奉聖旨依奏告捕獲人支賞錢三千貫白身與補
承信郎有官人取旨推恩犯人並依軍法如廵捕官失
覺察令帥臣監司覺察施行契勘京東州軍雖見屬偽
境然本吾民也朝廷方議收復必將與天下為一家不
可自為爾疆彼界及因其艱食與桑柘不熟遂欲從而
困之坐視其飢寒而不救是棄之矣今從偽之人日夜
不忘本朝來歸者相繼而我反棄之無乃重失其心乎
昔魯飢臧孫辰告糴于齊宋饑諸侯歸宋粟春秋皆以
為美而齊小白葵丘之會猶曰無遏糴若秦饑而晉閉
之糴則君子以為罪矣又況京東聞去歲種麥自廣未
必皆艱食而二浙産絹不多縱令興販亦復幾何未必
真能困彼而我亦未見其利徒示不廣扵四方非特有
傷王政大體恐敵人或得為辭以激怒吾民則所害為
不細矣其餘官吏乘間捕捉阻絶商旅搔擾姦弊利之
所在人難遽止重以軍法刑辟滋多此等猶不暇論伏
望聖慈更賜詳酌施行
夢得又奏乞措置江浙夏旱狀曰臣伏聞江浙夏旱陛
下勤恤民隠憂形於色禱祈百神精意備盡至於釋囚
禁罷工役廣賑糶止屠宰苟可以得雨者無不至近者
臨安雖應而州郡未霑足處尚多大軍之後必有凶年
此物理之常惟人事應之者當則饑殍之困流亡之患
盜賊之變三者可以預消周官荒政十有二先王成訓
具在臣忝帥一道本路饒信等州皆是闕雨地分將來
不免須有災傷於法本司合行體量被災輕重措置關
監司施行竊攷自古救災之術無他惟慮之於早行之
以實二言而已祖宗設法累世講明纖悉皆具雖欲别
為措置豈能更加毫末若官吏深憫民病通曉法意先
事預備緩急各當其節上下協心不為文具則匹夫匹
婦孰有不被其澤今八月將終披訴限滿九月初即當
檢放若待諸州申到分數察見輕重然後為之處畫則
已晩矣謹參照前後條令所當申嚴與自來州縣沿習
舊弊所宜約束者敢昧死條上十事
其一曰檢放以實無使抑塞契勘民戶披訴災傷陸
田以七月終水田以八月終自來多是州郡滅裂
不預先採訪漫不知省受訴之後不即差官或不
親至地頭容受弊倖虚實相亂或不敢放過分數
抑令改易元訴謂之伏熟力農之家先已被困則
賑濟百色何由舉行欲乞應災傷路分並委漕臣
分行所部閱實覆視具放過分數保明聞奏其應
合施行事件即日一併盡行檢舉無令州縣次第
申請往來待報有失行後時之弊
其二曰預計蓄積無使失備契勘賑濟皆用常平及
義倉米自來州縣多不預計兩色實有數目量度
災傷輕重戶口多寡日用遠近為之措畫災重榖
少處往往糶給已盡拱手坐視不敢申陳欲乞下
經制常平官候放税分數已定即行審度某州有
米若干約度可以出糶若干俵散饑貧及闕食戶
若干不足而合那移他州者若干又不足而合兊
糴封樁上供者若干均攤直至來年當止月分如
均攤不及或給官告度牒募民收糴兼用無使隠
而不言中輙止絶或臨時申請惠不及民
其三曰審度給貸依七分法契勘一縣放税不及七
分或失扵披訴者第四等以下闕食戶法當依七
分法其放税七分以上者賑給通第三等自來放
税皆是以槩縣分數比折通計雖有上條多不施
用今以一縣論之地勢未有高下一等大水非例
及高鄉大旱非例及低鄉放税不能均一只如今
年歲旱甲鄉高而十分旱乙鄉低而僅及一二分
若將通計比折方及五六分不合賑濟則是甲鄉
災重乃因乙鄉災輕而不蒙惠豈法意哉欲乞下
經制常平官應放税下及七分而逐鄉逐戶有及
七分闕食者並依法與賑濟其不及七分或七分
以上亦合以上條行之
其四曰那容義倉許暫通用契勘法稱賑濟者謂減
價出糶借貸種糧勸誘人戶糶米之𩔖出於常平
而濟其不足也稱賑給者謂闕食貧乏不能自存
出於義倉而捐以與之也賑濟用常平等米許那
移則有法矣而義倉本非朝廷之物止用賑給盖
以豐年民食有餘恐其輕費官為斂藏待其不足
還以給之所以甲縣之米不通於乙縣然而水旱
代有若大旱之歲高鄉皆被災支用已竭而低鄉
無災積藏尚多豈可坐視高鄉饑死而不救乎欲
乞通一路皆許權宜兊借支用或更寬剰而常平
米賑濟闕亦許通用候豐年皆使依數償之
其五曰存恤民戶無使流移契勘兵火之餘所在殺
戮逃避十室九空日近方稍復業識認舊産墾闢
荒廢未及成家若復以闕食轉徙何緣更得生齒
繁息若或聚為盜賊則為患又不止此欲望嚴戒
州縣應災傷地分鄉村闕食戶盡行抄劄無致遺
漏多方措置但使蠲放以實無輸納之苦展閣以
法無催科之擾給貸以時無乏絶之患役使以理
無勞困之懼人之常情孰不重遷既有生路自然
眷戀鄉土
其六曰收輯流亡無使遣逐契勘饑民不能保其不
盡遷徙州郡憚於接濟多使地分遣逐至失塗殍
死欲乞預戒州縣應他州流移人戶到來者皆即
納之各令散處無使聚而為一多設官吏使分任
其事如或不足不得已權許取之寄居待闕官始
為之糜粥終給之見糧柴薪不足則或為之官給
室廬不備則或借之寺觀疾病則為之醫藥死喪
則為之埋殯遺棄小兒則給以公據使得收養稍
能自存則給之劵契使各返其鄉里繫官山林川
澤之利權許樵採漁捕自營其生有人承佃者蠲
其租仍委長吏躬親施行監司以時檢察
其七曰出糶賑給無容姦弊契勘出糶常平米本減
價以平糴州縣多是觀望常平司不肯以時登降
或不敢過數雖號開場但應故事或長吏不自省
察估價雖比市色稍減多為公吏有力之家詭名
冒糴又因循請託假之歷頭以為私惠實及闕食
戶無幾欲乞下經制常平官估價隨時依市色高
下量減常切覺察偽冒重立賞典如有違犯皆計
以贓其賑給饑民仍使量人數多寡廣為場分無
使争奪踐踏至死俵散以時無使早晚無節坐以
待斃
其八曰勸誘出糶專以鄉村契勘有米多是力農之
家闕食多是游手之人承平之時物價均一忽遇
荒歉唯米獨貴受害者衆農夫乘此邀索厚利不
得不使之有餘補不足自軍興以來百貨皆增不
獨米一色游手之人雖無所仰食然隨其所業自
取倍價雖食貴米未有甚害其當廣糶者惟第三
等以下鄉村有田無收闕食者而已自來州縣多
是不曉法意凡有勸誘先散遣官吏鄉村抄劄搜
檢告訐或受求囑取與不均仍使般輦入州郭出
糶反困農民販糶以食游手近者販賣米斛已許
蠲免力勝商賈通行城郭不患無食其勸誘出糶
欲乞止令於鄉村散出文榜召其情願無籍其所
有無限以定數無抑以低價城郭有米之家准此
人知乘時得利自不肯徒為藏閉糶者既廣穀價
亦不約自平矣
其九曰蠲展欠負隨宜受納契勘放税七分以上應
所催科自有展閣條令被盜遷移復業之人其合
起催苖税等亦有前後指揮及赦文而州縣多不
切奉行依舊舉催或未應出賦税而抑使出賦税
或迯移當除豁而不與除豁其餘更有兵火以來
别色窠名根刷在官舉催不一只如本路建康府
則有追理戶部回易四庫經紀斡運人欠負二十
餘萬貫廣德軍則有戶部剗刷誤用朝旨除豁積
年上供紬絹綿并錢三十萬貫匹之𩔖若不令特
蠲暫展安能常賦之外更可出辦應受納秋苗監
專苟逃後患例失太詳篩颺揀簸無所不至仍更
多搭耗剰横輸糜費今秋賦所納不過為官吏廪
禄與軍儲而已古者凶年雖天子猶減膳不舉大
夫不食粱豈可下此而反求精欲乞申嚴應合展
閣及催科等事盡令舉行或申明仍戒苖米但非
溼惡偽濫皆令隨宜受納支遣
其十曰便宜減降無淹刑禁契勘自來災傷放税七
分以上饑民犯法至死謂如攘取餅餌之𩔖或因
拒捍傷犯變主遂為彊盜坐死等守臣皆得密奏
預降指揮許便宜降等決遣不下有司藏之以時
施用所以原情重惜人命近歲小郡守臣多不敢
擅請皆俟獄具却於案後開說所犯地分放稅分
數雖蒙朝廷原貸不無淹繫兼或因乏食營求生
路因緣闘毆至死情有可憫近降指揮復須經提
刑司詳覆然後敢奏亦恐有司觀望不敢開陳欲
乞應轉運司奏到災傷七分地分合降便宜不候
申請朝廷徑以故事密切行下逐州其他犯有因
災歉情理可憫者權令徑具聞奏凡此十事皆祖
宗惻怛愛民之實累世保固邦本之具故民政所
隸監司所主各不同惟災傷皆使通管檢放展閱
則責之轉運司糶給借貸則責之安撫鈐轄司然
百餘年間每災歉孰不奉行而惟慶歴中富弼在
鄆州熙寧中趙抃在越州獨為稱首全活皆數十
萬人至今天下以為口實好事者或取其行者載
之為書以為後法則知能舉其職不失所委不可
多得故臣不敢别申管見區區之愚惟欲官吏奉
承德意人人盡心而況兵革始休瘡痍未瘳陛下
愛育元元之意如養赤子豈容輙有怠惰不虔今
來雖已逐項檢舉行下所部欲望聖慈少賜省覽
如有可採伏乞特降詔旨告戒諸司凡上所陳各
嚴職守夙夜盡力御史察其不如令者候來年事
畢較其勤惰為之賞罰以示勸沮臣坐食無補仰
愧廪禄妄因所職上瀆天聽無任惶懼激切屏營
之至
工部尚書廖剛轉對乞禁遏糴奏状曰臣聞昔晉饑使
乞糴于秦秦伯以問諸臣百里奚曰天災流行國家代
有救災恤鄰道也鄭之子豹在秦有怨扵晉請伐之秦
伯曰其君是惡其民何罪扵是乎輸晉之粟故後世莫
不以秦伯為有德於晉而以晉之閉糴為負義夫秦晉
敵國也猶貴於通有無以拯其民孰謂一化之内乃欲
分彼此耶昨歲旱傷所在高田多不收今舊榖將沒民
且艱食竊慮州縣官吏各私其民胡越相視而不相恤
則老弱有溝壑之患而壯者聚為盜賊在朝夕矣欲望
聖慈申飭諸路監司使之撿察所部官吏毋得遏糴富
民毋得閉廪須價庶幾通融相賙急而國無饑民誠一
時之急務也
剛又乞預備賑濟劄子曰臣聞金穰水毀木饑火旱此
天數也雖堯湯之世有所不免先王惟修人事以備天
時是以有荒政存焉不待事至而後圖也比日雨澤愆
期聖心焦勞凡可以格天者無所不致其至近關輔率
多得雨旱勢亦不甚廣秋成固有望矣然惟事事乃有
其備有備無患臣謂今當為來歲之備者有二事早降
米價錢於豐熟州軍及時和糴禁約所在官吏不得遏
糴此則賑救之急務也若糴本降遲榖米先為塌家收
聚雖欲增價取之民間已無米矣若遏糴無禁則所在
各私其人楚越相視而不相救惟聽其有無相通自當
不至於闕食不過遠致者價稍高耳如此則雖有歉歲
而無饑民是則先王之政也陛下若不以臣計為迂欲
乞睿旨早賜施行
劉行簡轉對奏状曰臣竊惟義倉之法論始於隋增廣
於唐國朝因焉其意若曰古者三年耕必有一年之蓄
九年耕必有三年之蓄國無三年之蓄則國非其國矣
當其豐登粒米狼戾俾輸其餘以備凶荒未為過舉不
幸有金穰水毀木饑火旱之變則用其私蓄固足以賑
之社倉是也隋開皇間長孫平請令諸州百姓勸課同
社共立義倉收穫之日各出粟麥藏焉社司執帳檢校
多少歲或不登則發以賑之然立法有未備也至唐貞
觀間戴胄請自王公以下爰及衆庶計所墾田稼穡畆
頃每至秋熟以理勸課盡令出粟各於所在為立義倉
國朝乾德間天子哀歲之不登而倉吏不以時出與民
於是著發粟之制使不待詔令其後病吏之煩擾而民
罹轉輸之困又罷之至神宗皇帝始復舊制民到於今
賴焉然而推行之意有未盡合於古者豈得不論且所
謂義倉者取粟扵民還以賑之固不可以不均今也置
倉入粟止在州郡歲饑散給而山澤僻遠之民往往不
霑其利其力能赴州就食者盖亦鮮少而況所得不足
償勞流離顛沛有不可勝言者此豈社倉之本意哉恭
惟陛下天慈廣覆一視同仁凡政事繫赤子之利害者
見於詔令丁寧熟復靡有不至而奉法之吏因習故常
憚於改為使上之德澤不克下究臣竊惜之臣愚以謂
義倉之粟當於本縣鄉村多置倉窖自始入粟以及散
給悉在其間大縣七八處小縣三四處遠近分布俾適
厥中若未有倉窖則寄寺觀或大姓之家縣令總其凡
以時檢校遇饑饉時丞簿尉等分行鄉村計口給歴次
第支散旬一周之庶幾僻遠之民均受其賜不復棄家
流轉道路此利害之較然者也伏望聖慈下臣議更賜
詳酌儻以為可斷而行之不勝厚幸
知福州張守乞放兩浙米舡劄子曰臣伏見本路盜賊
兵火之後福泉漳州興化軍雖不經殘破皆以應副軍
期公私匱乏復遭今歲亢旱細民艱食目今正是收成
之時米價宜減福州在市每斗已一千省比之夏秋增
及三百詢之父老舊來所無緣興化軍而下並來船販
不敢遏糴自為一郡之計竊慮向去春間青黃不接之
際米價必更騰踊饑民或致流移又本路常平斛斗不
多賑濟不足雖有降到廣東米應副賑濟並未起發到
來臣日夜憂慮雖已節次從帥司行下建劒汀邵等州
軍令不得閉糴及約束沿路關津税務不得邀阻終以
所産不多少有客販前來臣體問得福建路山田瘠薄
自來全仰兩浙廣東客米接濟食用雖大豐稔而兩路
客米不至亦是闕食臣伏覩八月十一日指揮因言臣
寮上言福建路利害第三項應本路客販米斛不得收
税事奉聖旨候二浙收糴足備日聽候朝廷指揮臣訪
聞兩浙豐稔倍扵常年竊慮收糴至今已見次第欲望
聖慈矜念遠方師旅之後饑饉困乏早降睿旨許令客
旅通販浙米入福建路所有米船各於起發州縣出給
公憑經過州縣並免收税庶得接濟艱食之民仰稱陛
下綏惠多方之意臣不勝大願
提舉江東路常平茶鹽洪适奏旱災劄子曰臣仰惟陛
下焦勞圖治勤恤黎元講求民瘼不啻饑渴一聞休戚
即日罷行患在士大夫畏縮自愛不肯道其實故下情
欝而不達聖澤壅而不流古之人雖在畎畆而有封章
之獻至或嬰逆鱗而不顧此風久不聞矣臣不材無取
嘗玷宰路非芻蕘庶人之比也居閒故里目之所覩耳
之所接不忍斯民日趨無告流亡捐瘠莫之拯捄若私
有遐心茹而不吐尚饕祠宫之禄以自活其妻孥是曾
狗馬之不若也故不避譏議不憚譴訶矯首九閽披寫
愚戅伏望陛下少垂意焉臣比讀邸報伏見陛下以江
西湖南旱暵側身禱祈屏徹葷味又令帥臣監司汰擇
守令德至渥也臣謂江東兩郡之旱亦江西湖南之旱
也陛下必不慮遠而忘近恤彼而緩此特未逹于天庭
爾及覩七月下旬施行洪潭兩路賑卹指揮猶未及乎
江東兩郡豈有司奏牘或未詳盡不能感動天聽耶臣
於是不謀於人而謀於心不慮其身而慮其災輙敢犯
分言之臣之鄉邦自去夏五月至於今春曾無終日好
雨故陂塘所瀦之水甚鮮並水之田僅能車畎播種至
於高仰之田種不入土者四竟之内居三之二自春接
夏或累日或盈旬間得小雨尚或不能破塊地龜拆早
稻焦枯其瀕水低田有歲收千石米者今有百石之榖
若是者盖無幾也通六邑之中百分不穫一二自夏接
秋惟六月甲子得數刻之雨既不瀐潤亦不周徧節過
白露驕陽轉甚晩稻又復槁矣常歲八月民種蕎麥可
充一兩月粮異時饑饉得蘿蔔雜菜和米作糜亦可度
日皆以久乾土硬而不可種自此不雨則來年麰麥將
未可望小民艱食或有攜妻子赴井同死者或有聚衆
強糴而相殺傷者或有逢縣尉而持刃拒抗致憲司傳
以為賊而出兵掩捕者前月提舉官史俣入饒州界親
見流民襁負係道俣恨無以留之今去者紛紛至於卒
歲將十室九空何以為邦自來水旱未嘗早晚絶粒所
闕廪食不過開歲數月饒州去秋已小歉今年早禾不
穫自季夏而食闕若秋冬之交有雨澤有人力可以藝
麥逆數或熟尚有七八月期士民上戶鮮有隔年之儲
猶無以自贍其家故耕夫轉徙所不遑恤率是交還牛
犁泣辭而後去所留牛犢無水可飲無稈可積不保其
存也田家營榖作種尚且艱難若人牛又闕則向去春
耕益為可慮盖今歲之旱起于饒州若池之建德東流
與饒境相接者亦薄旱饒之德興浮梁安仁數村與徽
信相接者則微有所收江東之旱惟饒與南康兩郡出
境則江洪以往亦旱也父老七十歲者云自歴年以來
所未嘗見今州縣若不免租則有田者無以輸納若放
苗不收則州縣何以給遣竊聞饒州有前年樁留米三
萬石已借充官兵月粮所餘止有萬石朝廷捐以與之
不過可支一月見在常平義倉二萬餘石併得去年儲
粟賑贍尚不能足盖六邑窮民有藉於官者二十萬戶
且約一家三口家得石粟僅能飽其一月之腹爾儻官
無餘粟野有餓殍歸之天災無可柰何可也不得已有
秩者暫閣奉稍亦可也饑餓之民散而之四方不至聚
而掠奪為盜幸也數千營卒一月無粮其肯俛首餒死
乎臣區區過計非私於鄉邦而然也恐它日重貽旰食
之憂故且述凶歉之實以聞不敢妄及臆說伏望聖慈
察其心而信其言捄其災而弭其患臣不勝戰汗待罪
之至
李光進姚崇言按察使故事論卹民狀曰臣竊謂方今
之患莫甚於州縣之吏盖公廉之士多不見容而贓貪
者或得幸免百姓受弊有不可勝言者廟堂之上欲盡
擇刺史縣令誠如姚崇之言而遣使按察尚未必能盡
稱其職而觀望迎合雷同欺罔者必衆故堂上遠於百
里堂下遠於千里門庭遠於萬里盖言壅隔之祻深也
慶歴間歲適旱蝗右司諫范仲淹因間見仁宗曰宫掖
半日不食當有病者今數路艱食安可不遣使者勞來
安養之於是命仲淹為江淮體究安撫所至除淫祠賑
乏絶民有食烏昧草者擷之以進臣伏聞江西湖南因
去秋旱荒民多流丐伏望聖慈哀憫兩路生靈選擇臺
諫公忠諒直之臣通民情曉吏治者以安撫為名舉行
近降詔書察郡縣貪苛之吏以賑救之庶幾陛下德意
志慮孚於四方而失業之民受其實惠不勝幸甚
孝宗乾道間兵部侍郎胡銓上䟽曰臣聞春秋傳曰救
災卹鄰道也行道有福又曰是宜為君有卹民之心陛
下勤卹民隠若保赤子近緣江浙水旱詔令為濟饑而
下者十常七八監司郡守為濟饑而行者踵相躡也比
詔州縣修築圩田又遣使覈實誠懼官吏徒為虚文而
實惠不下究陛下卹民之心可謂至矣盡矣不可以有
加矣而臣猶欲極竭毣毣之慮以為陛下獻者誠欲效
涓埃扵崇深可笑不自量也謹案國朝故事濟饑之說
有三糶常平米一也截撥本路上供及寬減本路上供
斛㪷二也給賜度牒三也元祐五年浙西災傷自正月
開倉糶常平米臨安倚郭兩縣日糶千石外七縣大縣
日糶百石小縣日糶五十石計日糶五百餘石自二月
至六月終民無流殍此濟饑之一術也是年十一月中
首發德音截撥本路上供二十萬石賑濟又扵十二月
寬減漕司四年上供額斛三分之一為米五十餘萬斛
命下之日所至懽呼此又濟饑之一術也蘇軾知杭州
日乞給降度牒二百道召募蘇湖常秀人戶扵本州闕
米縣分入中斛㪷以優價入中減價出賣又元祐五年
賜浙西度牒三百道以助賑濟而一路帖然此又濟饑
之一術也是三者皆今日之急務然常平之米已不多
而截撥寬減之說恐難卒行惟給降空名度牒惠而不
費臣愚欲望聖慈特賜給降付逐路轉運提刑安撫司
分擘與災傷州軍仍須參州郡大小戶口衆寡及災傷
分數品配合得道數依公分擘庶幾實惠及民老弱轉
于溝壑者無不被堯舜之澤矣臣復契勘熙寧中兩浙
饑饉是時米㪷二百人死大半父老至今言之酸鼻今
來行在米㪷已及數百日長駸駸深可憂慮臣愚受知
之深且久素餐無補若不盡言臣之罪大矣
銓又上䟽曰臣准御史臺牒契勘今年十月一日視朝
月分依條轉對檢准續降指揮合前一日赴閤門投進
文書臣仰惟聖學高妙睿智淵微夐出千古猶海嶽崇
深而欲以涓埃益之多見其不知量也然臣猶諄諄不
已者事陛下首尾九年竊知陛下海嶽之量不拒㳙埃
之微也是敢極竭毣毣之慮仰瀆天聰惟聖神少加採
納臣聞周易既濟之象曰君子以思患而豫防之眺錯
亦云堯湯不免水旱然民無捐瘠者備先具也盖防患
救荒尤不可不豫備謹案本朝會要太宗嘗語宰臣國
家儲蓄最是急務盖以備凶年救人命昨者江南數州
微有災旱朕聞之急遣使往彼分路賑貸果聞不至流
亡然則太宗皇帝誠得豫備之深意熙寧間浙西災傷
而沈起張靚不先事奏聞朝廷是不遵太宗之制也元
祐間浙西災傷而蘇軾先事奏乞處置是能遵太宗之
制也竊原熙寧旱荒之初縣官立賞閉糴豪戶争相儲
粟饑民囏食方截浙西上供米一百二十三萬石散糜
給米家至戶到終不能活垂死之民道殣者至五十餘
萬人此不遵太宗豫備之制故雖耗費倉實而無惠民
之實元祐災傷之初猶熙寧也四年之冬首發詔書撥
浙西上供斛斗二十萬石賑濟又減本路漕計五十餘
萬斛盡用糴本錢買上供銀絹官既住糴榖直頓減遂
無一人轉溝壑者此盖能遵太宗豫備之制故雖不耗
費倉實而惠民之實廣矣恭惟皇帝陛下作民父母愛
之如子知民疾苦視之如傷豈惜耗費而不恤民哉而
臣戇愚淺見惟知民命為重耗費為輕正猶豪民殖産
愛惜耕戶本圖牟利非曰愛農然而一有饑荒必須蠲
逋已責假貸種贍惟恐耕戶逃亡所費小而所失大也
今歲諸路或旱或水方秋成之際米已翔貴日甚一日
來春囏食灼然可知儻不先事而圖則乙酉流離之患
臣恐不免臣昨在田野竊聞乙酉之歲北關門外民戶
流移疾疫五萬餘人以一門外計之則諸門可見是時
四方客旅斗米博一婦女半斗易一小兒左右前後之
人不以實告致仁聖之澤不被於死徙之民非陛下不
卹民也此亦當時謀國者不能先事而圖之過也伏望
聖慈行下諸路帥漕提刑提舉守令及總領司都大發
運司疾速相度準備來年賑濟米斛以遵太宗豫備之
制以元祐五年為準不至如熙寧後時之患則生靈受
實惠莫不被堯舜之澤矣切緣今來已入冬孟去來年
青黃不交之際無幾比及相度往復取旨深恐無及於
事伏乞睿斷速賜指揮臣屢蒙奬諭謂臣直諒遂敢冒
貢悃愊上瀆天威臣無任戰栗待罪之至
貼黃臣伏見陛下復置都大發運司本以裕民而愚
民無知百端扇惑或謂發運司錄奪客旅販糶舟
船或謂賤價和糴是致所在豪民毁船藏榖不肯
販糶甚乖行旅願出扵塗之義伏望聖慈特詔發
運司多出文榜曉諭民間明言本司即不曾賤價
和糴亦不曾錄奪舟船庶幾客旅流通米價自賤
如此則斯民無不被仁聖之澤天下幸甚
孝宗時知南康軍朱熹上奏曰臣輙有愚見上瀆聖聦
臣竊見本軍去年大旱田畆不收幸蒙聖恩減放秋苗
倚閣夏税而又申詔有司發廪勸分前後丁寧勤勤懇
懇凡所以加惠扵無告之窮民者至深至厚以故今歲
開春以來及今已是七十餘日而閭里細民幸不至於
大段闕食又幸目今雨澤以時原野漸潤竊料不過四
五十日則二麥可收又四五十日則早稻相繼決不至
扵復有流離捐瘠之祻以勤陛下宵旰之憂矣然臣竊
以為捄荒之政蠲除賑貸固當汲汲扵其始而撫存休
養尤在謹之扵其終譬如傷寒大病之人方其病時湯
劑砭灸固不可以少緩而其既愈之後飲食起居之間
所以將護節宣小失其宜則勞復之證百死一生尤不
可以不深畏也今者饑餓之民雖得蒙被聖恩以幸免
扵死亡然亦𩔖皆鳩形鵠面薾然無異扵大病之新起
若有司加意撫綏寬其財力則一二年間筋骸氣血庶
幾可復其舊若遂以為既愈而不復致其調攝之功但
見其尚能耕墾田疇撐拄門戶而遽欲責以累年之逋
負與夫去歲倚閣之官物則是人者其必無全理矣竊
聞乾道七年之旱夏税秋苗亦皆嘗蒙聖恩矣而流殍
甚衆迄今不復者正以次年帶納前料稅物者迫之也
然考其實所謂帶納者初未嘗大段有人納到以佐有
司用度之闕而姦胥猾吏得以並緣搔擾則其害有不
可勝言者其後淳熙元年九月四日乃以洊饑始蒙蠲
放則三年之間所失已多而無及扵事矣今舊逋未除
新稅將起斯人懔懔已有狼顧之憂臣愚欲望陛下赦
臣之罪察臣之言亟詔有司凡去年被災之郡盡今年
毋得催理積年舊欠及將去年倚閣夏税悉與蠲放其
上二等人戶當此凶年細民所從仰食其間亦有出粟
減價賑糶而不及賞格者欲望聖慈普加恩施許將去
年殘欠夏税多作料數逐年帶納則覆載之間幅員之
内當此災旱之餘無有一夫一婦不被堯舜之澤矣臣
愚賤疎遠不當妄有陳奏實以誤膺委寄職在牧民竊
扵詔令之間有以仰窺陛下子愛黎元之心有加無已
大懼無以仰稱萬分是以不敢不盡其愚冒瀆天威臣
無任恐懼顛越之至
熹提舉浙東常平茶鹽公事上奏曰臣疎繆不才遠跡
林野陛下過聽畀以郡符已試罔功復叨使指誤恩横
被又忝職名方具辭免之間忽扵九月二十二日恭被
改除之命揣分量力尤所不堪本欲控陳懇避之誠庶
安愚賤之迹而是時已聞本路紹興府衢婺州水旱饑
荒上軫宸慮竊恐遷延或致誤事遂已即日拜命具状
申省乞許奏對至十月二十八日方准省劄恭奉聖旨
令臣疾速奏事前去之任臣聞命震惕不敢稽留即於
今月二日襆被上道至十一日始入本路衢州界問得
本州災傷常山江山開化三縣為甚而西安龍游次之
其婺州紹興府則所傳又非衢州之比臣不勝恐懼遂
自衢州乘舟取疾以來及節次扵本司及被災州縣會
到已行事件乃聞陛下間嘗親御翰墨戒飭帥臣詞旨
深切聞者感涕而前後撥賜米斛又已二十有餘萬矣
仰見聖心懇惻急扵救民而扵軍國之儲無所愛惜至
扵如此甚大惠也臣猥蒙任使自惟疎拙大懼不能有
以出斯人扵溝壑仰副陛下焦勞之意今有管見合行
申請須至畫一奏聞者
一救荒之務檢放為先行之及早則民知有所恃賴
未便逃移放之稍寬則民間留得禾米未便闕乏
然而州郡多是吝惜財計不以愛民為念故所差
官承望風指已是不敢從實撿定分數及至申到
帳状州郡又加裁減不肯依數分明除放又早田
收割日久撿踏後時致有無根查者乃是州郡差
官遲緩之罪而檢官反謂人戶違法不為撿定其
有撿定申到者州郡亦不為蠲放就中下戶所放
不多尤被其害訪聞本路州縣亦有似此去處欲
乞候臣將來到任廣行詢究更與從實蠲減
一伏覩近降指揮旱傷州縣上戶賑糶止令勸諭毋
得科抑仰見聖明深察物情恤貧安富兩得其所
然竊恐官吏被此指揮之後其間或有便文自營
之人必將泛然不以勸諭為意而上戶亦有詞說
難以勸諭官司米斛不多將來無以接續其害又
有不可勝言者欲乞且令州縣將來勸諭者權以
去年認數為約已勸諭者權據見認之數為準多
方詢訪加意考核不得比同尋常報應空文須管
究心體訪得其實數其實不能及數者更與量減
實可更多出者則與量添其有鹵莽滅裂徒為煩
擾去處將來本司覺察得知具名聞奏庶幾所認
之數必得其平而無科抑之患矣
一應募獻米合格推賞之人多被官吏邀阻乞覓聞
有至今未推賞者近雖已蒙立法約束更乞明詔
戶部先具見令奏到以未推賞名件進呈將未推
賞人日下推賞行下諸路州縣有未申奏者限一
月内並到如違許被抑人進状陳訴重作行遣又
上戶已經去年獻助今年所蓄想已不多若必依
舊格方得推賞則恐無復及格之人可以獻助欲
乞檢會淳熙元年三月二十四日勅戶部勘當到
點撿台州措置賑濟官耿延年所申浙東路賑濟
賑糶依湖南江西米數減半紐計推賞指揮(謂如)
(四千石合補承信郎今减作二千石之𩔖)申明行
下庶幾應募者衆得濟饑民仍勒所司立定保明
状式及令逐處官司承受應募理賞詞状文帖並
要當日行遣如將來依式奏到省部却稱文字不
圓及諸處故違程限者官員重加降責人吏並行
決配庶幾富者樂輸貧者得食實為兩便
一伏覩今歲紹興府已蒙聖慈撥賜米斛十七萬石
訪聞昨來本府抄劄饑民戶口若自十一月至來
年三月約用米八十萬石方可足用其間固不能
無冒濫虚數今來本府節次刪減未知將來定作
多少戶口計度但今所有米數及糴米錢姑以元
抄劄數計之不過得四分之一況又州府見闕軍
儲竊慮不免却將撥賜米斛暗行借兊則所得糴
濟米數愈見不多若州府只據見米掯定人口抄
劄糶濟則所及不廣必致人戶流離餓殍上勞聖
慮又臣經由衢州見得本州旱損雖云不及紹興
府婺州兩州然其處水路淺澁冬月尤甚運載錢
米極為艱難本州雖已差官往浙西收糴然糴本
至少所得不多而所費水脚已不貲矣臣今來欲
望聖慈更撥賜豐儲倉米三十萬石應副紹興府
三萬石應副衢州如無見管米斛即計目今米價
支借内帑見錢令其趁此米價未至騰踴之間前
去有米州郡收糴旋次般載回州其上件錢米並
乞專責本司差委隣州官吏出納州府不得干預
庶免侵兊之弊其已撥賜錢米亦乞令本司選委
本州通判一員同共主管不得别作支用仍詔守
臣疾速措置收糴軍糧不得誤事其婺州雖蒙撥
賜米五萬石尚恐未足賑濟却候臣親到本州相
度會計别具奏聞
貼黃臣竊聞陛下節儉憂勤規恢遠略内庫所積錢
帛甚多今既天時未順未可興師而近甸饑荒至
扵如此伏願聖慈權其輕重特賜借撥
一據紹興府申到撥下諸縣米數總計二十一萬二
千餘石除&KR0792;縣六萬八千餘石係排日糶濟外餘
縣十四萬三千餘石係間日糶濟竊恐饑民一日
止得半升之米不能存活今欲依&KR0792;縣例排日糶
濟即合更用十四萬三千餘石又聞官吏抄劄不
無漏落又慮流民却回復業兼數内所稱摺運乃
是三摺之數將來米價日增及有往來脚費風波
滯留不無欠折又本府民貧勸諭所得恐亦不多
須更備米十五六萬石準備添貼所以約計乞米
三十萬石如蒙撥賜今亦未敢盡數般取如是發
來糶濟不盡却行回納伏乞睿照
一諸郡荒歉人戶日有流移一切官物不堪催理其
紹興府人戶夏税已蒙聖慈等第免閣住催唯衢
婺州當來失扵申奏致人戶未蒙依例推恩而戶
部漕司催督州郡亦如平日州郡無所從出其勢
必取扵縣縣無所從出則人戶必有受其弊者甚
失聖主惻怛哀憐之意然計戶部漕司所催必是
掯定支遣之數有不得而已者其勢又不容直行
禁止欲乞朝廷取會戶部漕司合得諸州觧發錢
帛之數且扵内庫支撥應副而詔戶部漕司被災
州縣所欠新舊官物並且住催直至明年蠶麥熟
後却將舊欠逐旋催理寬作料次撥還内庫決然
不至敢有欠闕其人戶名下新舊上供官物亦乞
明詔州縣未得催理其紹興府雖已有前件住催
指揮竊恐州縣奉行不虔及將今年檢放外殘零
苗米催督嚴峻亦乞聖慈更賜戒約令其寬限人
戶輸納
貼黃臣續訪聞紹興府雖蒙指揮住催官物而春夏
之間官吏多已先期催足民戶實未盡霑聖恩今
體問得本府人戶合納丁鹽錢丁身折帛絹折帛
綿本色絹本色綿五項不以有無産業物力一丁
並納九百餘錢來春即便起催饑餓之餘實難供
納臣愚欲望聖慈將來年合納錢數預行蠲放庶
幾官吏無以作弊下戶實被聖恩有以慰安民心
感召和氣
一今年旱地廣闊只有湖南二廣及浙西兩三郡豐
熟而廣東海路至浙東為近臣昨受命之初訪聞
彼處米價大段低平即嘗印牓遣人散扵福建廣
東兩路沿海去處招邀米客許其約束税務不得
妄收力勝雜物税錢到日只依市價出糶更不裁
減如有不售者官為依價收糴自此向後必多有
人興販前來但臣元牓約束本路州縣稅場不得
妄有邀阻收稅及力勝一節更乞聖慈申嚴行下
有違戾者官吏並比見行條法各加一等坐罪至
來年六月却依舊法其收糴本錢乞許行下本路
沿海州軍將今年糶過米錢及兊那諸色窠名支
撥充應庶幾不失信扵客人向後易為招誘如或
更蒙朝廷量立賞格召人興販行下諸路曉示勸
誘仍先降空名付身數十道付本司俟有上件販
到米斛之人即與書填給付盖緣客人糶貨了畢
便欲歸回元處不能等候即與土居上戶不同伏
乞聖察
一救荒之政著扵令甲及近年節次指揮雖已詳悉
然而全在官吏遵奉推行然後民被實惠況今年
洊饑公私匱竭比之常歲事體不同欲乞聖慈特
降指揮戒敕本路守令以下令其究心奉行悉意
推廣其故有違慢不虔之人俾臣奏效一二重作
施行以警其餘其有老病昏愚不堪驅策者亦許
具名奏聞别與差遣却選本路官吏惻怛愛民才
力可仗者特許不拘文法時暫差權(謂如治獄捕)
(盜官不許差出之𩔖)仍依富弼趙抃例選差得替
待闕宫廟持服官員時暫管幹事畢具名申奏量
與推賞如減磨勘陞名次之𩔖庶幾官吏向前人
蒙實利
熹又上延和奏劄曰臣比因講求荒政復有二事雖非
今日拯救之急而實異時久遠之利不敢不言今謹别
具進呈下項
一臣昨任南康軍日適值旱傷深慮檢放搔擾下戶
偶有士人陳說乞將五斗以下苗米人戶免檢全
放當時即與施行人以為便本路提舉常平尤袤
遂以其法行之諸郡其利甚博近日經由信州則
聞玉山一縣亦得檢官如此措置除上三等戶隨
分減放外下二等戶盡行蠲免通計一縣所放亦
不過共成五分問之道旁居民莫不稱其平允此
最為法之善者而律令未有明文又今年檢踏已
畢行之不及欲乞聖慈詳酌特詔有司定著為令
自今水旱約及三分以上第五等戶並免檢踏具
帳先與全戶蠲放如及五分以上即并第四等戶
依此施行其州縣差官後時致得旱損田苗不存
根查亦乞立法坐罪其所損田即與相度地形高
低水源近遠比並鄰至分數檢放庶幾貧民永遠
利便
一臣所居建寧府崇安縣開耀鄉有社倉一所係昨
乾道四年鄉民艱食本府給到常平米六百石委
臣與本鄉土居朝奉郎劉如愚同共賑貸至冬收
到元米次年夏間本府復令依舊貸與人戶冬間
納還臣等申府措置每石量收息米二斗自後逐
年依此斂散或遇小歉即蠲其息之半大饑即盡
蠲之至今十有四年支息米造成倉廒三間收貯
已將元米六百石納還本府其見管二千一百石
並是累年人戶納到息米已申本府照會將來依
前斂散更不收息每石只收耗米三升係臣與本
鄉土居官及士人數人同共掌管遇斂散時即申
府差縣官一員監視出納以此之故一鄉四五十
里之間雖遇凶年人不闕食竊謂其法可以推廣
行之他處而法令無文人情難彊妄意欲乞聖慈
特依義役體例行下諸路州軍曉諭人戶有願依
此置立社倉者州縣量支常平米斛責與本鄉出
等人戶主執斂散每石收息二斗仍差本鄉土居
或寄居官員士人有行義者與本縣官同共出納
收到息米十倍本米之數即送元米還官却將息
米斂散每石只收耗米三升其有富家情愿出米
作本者亦從其便息米及數亦與撥還如有鄉土
風俗不同者更許隨宜立約申官遵守實為久遠
之利其不願置立去處官司不得抑勒則亦不至
搔擾此在今日言之雖無所濟扵目前之急然實
公私儲蓄預備久遠之計及今歉歲施行人必願
從者衆其建寧府社倉見行事目謹錄一通進呈
伏望聖慈詳察特賜施行謹具如前
熹又奏曰臣竊見浙東路和買絹萬數浩瀚而紹興府
獨當其半舊例自物力三十八貫五百以上人戶均敷
人戶苦扵輸納多立詭戶隠寄物力以避均敷是致見
納人戶所敷愈重其間又有不該敷納田地之數官司
不為除豁其弊非一前後臣僚申請並蒙聖慈施行而
一時有司不能奉承德意牽扵衆說未有定論臣以得
之傳聞未知其間微細曲折不敢輙有陳請然聞一郡
之人無不以此為病猥蒙任使不敢坐視欲望聖慈特
降指揮許臣到官與本路帥臣監司同共相度限來年
二月内要見定論申奏取旨從來年夏料為始革去舊
弊庶幾饑饉餘民得安生業世世子孫沐浴仁聖之膏
澤不勝幸甚
歴代名臣奏議卷二百四十六
