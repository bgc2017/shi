歴代名臣奏議卷二百四十三
明楊士竒等撰撰
荒政
殷王成湯為天子大旱七年太史占之曰當以人禱湯
曰吾所為請者民也若必以人禱吾請自當遂齋戒剪
爪斷髮素車白馬身嬰白茅以身為犧牲禱于桑林之
野以六事自責曰政不節歟民失職歟宫室崇歟女謁
盛歟苞苴行歟讒夫昌歟言未巳大雨方數千里
漢武帝即位汲黯為謁者東越相攻上使黯往視之不
至至吳而還報曰越人相攻固其俗然不足以辱天子
之使河内失火延燒千餘家上使黯往視之還報曰家
人失火比屋延燒不足憂也臣過河南河南貧人傷水
旱萬餘家或父子相食臣謹以便宜持節發河南倉粟
以振貧民臣請歸節伏矯制之罪上賢而釋之
宣帝時丞相魏相數條漢興以來國家便宜行事及賢
臣賈誼晁錯董仲舒等所言請施行之奏曰臣聞明主
在上賢輔在下則君安虞而民和睦臣相幸得備位不
能奉明法廣教化理四方以宣聖德民多背本趨末或
有饑寒之色為陛下之憂臣相罪當萬死臣相知能淺
薄不明國家大體時用之宜惟民終始未得所繇竊伏
觀先帝聖德仁恩之厚勤勞天下垂意黎庶憂水旱之
災為民貧窮發倉廩振乏餧遣諫大夫博士廵行天下
察風俗舉賢良平冤獄冠蓋交道省諸用寬租賦弛山
澤陂池禁秣馬酤酒貯積所以賙急繼困慰安元元便
利百姓之道甚備臣相不能悉陳昩死奏故事詔書凡
二十三事臣謹按王法必謹於農而務積聚量入制用
以備凶災亡六年之畜尚謂之急元鼎二年平原渤海
太山東郡溥被災害民餓死於道路二千石不豫慮其
難使至於此賴明詔振救乃得蒙更生今歲不登榖暴
騰踴臨秋收斂猶有乏者至春恐甚亡以相䘏西羌未
平師旅在外兵革相乘臣竊寒心宜蚤圖其備惟陛下
留神元元率由先帝盛德以撫海内上施行其策
後漢明帝時王望遷青州刺史甚有威名是時州郡災
旱百姓窮荒望行部道見饑者裸行草食五百餘人愍
然哀之因以便宜出所在布粟給其廩糧為作褐衣事
畢上言帝以望不先表請章示百官詳議其罪時公卿
皆以為望之專命法有常條鍾離意獨曰昔華元子反
楚宋之良臣不禀君命擅平二國春秋之義以為美談
今望懷義忘罪當仁不讓若繩之以法忽其本情將乖
聖朝養育之旨帝嘉意議赦而不罪
魏文帝欲徙冀州士家十萬戶實河南時連蝗民饑羣
司以為不可而帝意甚盛侍中辛毗與朝臣俱求見帝
知其欲諫作色以見之皆莫敢言毗曰陛下欲徙士家
其計安出帝曰卿謂我徙之非邪毗曰誠以為非也帝
曰吾不與卿共議也毗曰陛下不以臣不肖置之左右
廁之謀議之官安得不與臣議耶臣所言非私也乃社
稷之慮也安得怒臣帝不答起入内毗隨而引其裾帝
遂奮衣不還良久乃出曰佐治卿持我何太急邪毗曰
今徙既失民心又無以食也帝遂徙其半
晉武帝咸寧三年詔曰今年霖雨過差又有蟲災潁川
襄城自春以來略不下種深以為慮王者何以為百姓
計促處當之鎮南將軍杜預上疏曰臣輙思惟今者水
災東南特劇非但五稼不收居業并損下田所在停汙
高地皆多磽塉此即百姓困窮方在來年雖詔書切告
長吏二千石為之設計而不廓開大制定其趣舍之宜
恐徒文具所益盖薄當今秋夏蔬食之時而百姓已有
不贍前至冬春野無青草則必指仰官榖以為生命此
乃一方之大事不可不豫為思慮者也臣愚謂既以水
為困當恃魚菜螺蜯而洪波汎濫貧弱者終不能得今
者宜大壊兖豫州東界諸陂隨其所歸而宣導之交令
饑者盡得水産之饒百姓不出境界之内旦暮野食此
目下日給之益也水去之後填淤之田畆收數鍾至春
大種五榖五榖必豐此又明年益也臣前啟典牧種牛
不供耕駕至於老不穿鼻者無益於用而徒有吏士榖
草之費歲送任駕者甚少尚復不調習宜大出賣以易
榖及為賞直詔曰孳育之物不宜減散事遂停寢
後魏明元帝神瑞二年秋榖不登太史令王亮因華隂
公主等言䜟書國家當治鄴應大樂三十年勸太宗遷
都博士祭酒崔浩與特進周澹言於太宗曰今國家遷
都於鄴可救今年之饑非長久之策也東州之人常謂
國家居廣漢之地民畜無算號稱牛毛之衆今留守舊
都分家南徙恐不滿諸州之地參居郡縣處榛林之間
不便水土疾疫死傷情見事露則百姓意沮四方聞之
有輕侮之意屈丐蠕蠕必提挈而來雲中平城則有危
殆之慮阻隔恒代千里之險雖欲救援赴之甚難如此
則聲實俱損矣今居北方假令山東有變輕騎南出燿
威桑梓之中誰知多少百姓見之望塵震服此是國家
威制諸夏之長策也至春草生乳酪將出兼有菜果足
接來秋若得中熟事則濟矣太宗深然之曰唯此二人
與朕意同復使中貴人問浩澹曰今既餬口無以至來
秋來秋或復不熟將如之何浩等對曰可簡窮下之戶
諸州就榖若來秋熟年願更圖也但不可遷都太宗從
之於是分民詣山東三州食出倉榖以廩之來年遂大
熟
孝文帝太和十一年京都大饑韓麒麟表陳時務曰古
先哲王經邦立治積儲九稔謂之太平故躬籍千畆以
勵百姓用能衣食滋茂禮教興行逮於中代亦崇斯業
入粟者與斬敵同爵力田者與孝弟同賞實百王之常
軌為治之所先今京師民庶不田者多遊食之口三分
居二蓋一夫不耕或受其饑況於今者動以萬計故頃
年山東遭水而民有餒終今秋京都遇旱榖價踊貴實
由農人不勸素無儲積故也伏惟陛下天縱欽明道高
三五昩旦憂勤思恤民弊雖虞帝一日萬幾周文日昃
不暇食蔑以為喻上垂覆載之澤下有凍餒之人皆由
有司不為明制長吏不恤其本自承平日久豐穰積年
競相矜夸遂成侈俗車服第宅奢僭無限喪葬婚娶為
費實多貴富之家童妾侈服工商之族玉食錦衣農夫
餔糟糠蠶婦乏短褐故令耕者日少田有荒蕪榖帛罄
於府庫寳貨盈於市里衣食匱於室麗服溢於路饑寒
之本實在於斯愚謂凡珍玩之物皆宜禁斷吉凶之禮
備為格式令貴賤有别民歸朴素制天下男女計口受
田宰司四時廵行臺使歲一按撿勤相勸課嚴加賞賜
數年之中必有盈贍雖遇灾凶免於流亡矣往年較比
戶貫租賦輕少臣所統齊州租粟纔可給俸略無入倉
雖於民為利而不可長久脱有戎役或遭天灾恐供給
之方無所取濟可減絹布增益榖租年豐多積歲儉出
賑所謂私民之榖寄積於官官有宿積則民無荒年矣
十四年秋七月尚書中書監高閭上表曰奉癸未詔書
以春夏少雨憂饑饉之方臻愍黎元之傷瘁同禹湯罪
已之誠齊堯舜引咎之德虞災致懼詢及卿士令各上
書極陳損益深恩被於蒼生厚惠流於后土伏惟陛下
天啓聖姿利見纂極欽若昊天光格宇宙太皇太后以
叡哲贊世稽合三才高明柔克道被無外七政昭宣於
上九功咸序於下君人之量逾高謙光之旨彌篤脩復
祭儀宗廟所以致敬飾正器服禮樂所以宣和增儒官
以重文德簡勇士以昭武功慮獄訟之未息定刑書以
理之懼蒸民之姦宄置隣黨以穆之究庶官之勤劇班
俸禄以優之知勞逸難均分民土以齊之甄忠明孝矜
貧恤獨開納讜言抑絶讒佞明訓以體率土移風雖未
勝殘去殺成無為之化足以仰答三靈者矣臣聞皇天
無私降鑒在下休咎之徵咸由人召故帝道昌則九疇
叙君德衰而彛倫斁休瑞並應享以五福則康于其邦
咎徵屢臻罰以六極則害於其國斯乃洪範之實徵神
祇之明驗及其厄運所纏世鍾陽九數乖於天理事違
於人謀時則有之矣故堯湯逢歴年之災周漢遭水旱
之患然立功修行終能弭息今考治則有如此之風計
運未有如彼之害而陛下殷勤引過事邁前王從星澍
雨之徵指辰可必消災滅禍之符灼然自見雖王畿之
内頗為少雨關外諸方禾稼仍茂苟動之以禮綏之以
和一歲不收未為大損但豫備不虞古之善政安不忘
危有國常典竊以北鎮新徙家業未就思親戀本人有
愁心一朝有事難以禦敵可寬其往來頗使欣慰開雲
中馬城之倉以賑恤之足以感德致力邊境矣明察畿
甸之民饑甚者出靈丘下館之粟以救其乏可以安慰
孤貧樂業保土使幽定安并四州之租隨運以溢其處
開關弛禁薄賦賤糴以消其費清道路恣其東西隨豐
逐食貧富相贍可以免度凶年不為患苦又聞常士困
則濫竊生匹婦餒則慈心薄凶儉之年民輕違犯可緩
其使役急其禁令宜於未然之前申敇外牧又一夫幽
枉王道為虧京師之獄或恐未盡可集見囚於都曹使
明折庶獄者重加究察輕者即可決遣重者定狀以聞
罷非急之作放無用之獸此乃救荒之常法且以見憂
於百姓論語曰不患貧而患不安苟安而樂生雖遭凶
年何傷於民庶也愚臣所見如此而已
孝文帝時祕書丞李彪上封事曰記云國無三年之儲
謂國非其國光武以一畆不實罪及牧守聖人之憂世
重榖殷勤如彼明君之恤人勸農而相切若此頃年山
東饑去歲京師儉内外人庶出入就豐既廢營産疲困
乃加又於國體實有虚損若先多積榖安而給之豈有
驅督老弱餬口千里之外以今況古誠可懼也臣以為
宜析州郡常調九分之二京都度支歲用之餘各立官
司年豐糴於倉時儉則加私之二糶之於人如此人必
事田以買官絹又務貯財以取官粟年登則常積歲凶
則直給又别立農官取州郡戶十分之一以為屯人相
水陸之宜料頃田之數以贓贖雜物餘財市牛給科令
其肆力一夫之田歲責三十斛甄其正課并征戍雜役
行此二事數年之中則榖積而人足雖灾不害
隋文帝開皇三年度支尚書長孫平見天下州縣多罹
水旱百姓不給奏令民間每秋家出粟麥一石已下貧
富差等儲之閭巷以備凶年名曰義倉因上書曰臣聞
國以民為本民以食為命勸農重榖先王令軌古者三
年耕而餘一年之積九年作而有三年之儲雖水旱為
灾而人無菜色皆由勸導有方蓄積先備故也去年亢
陽關内不熟陛下哀愍黎元甚於赤子運山東之粟置
常平之官開發倉廩普加振賜少食之人莫不豐足鴻
恩大德前古未比其強宗富室家道有餘者皆競出私
財逓相賙贍此乃風行草偃從化而然但經國之理須
存定式於是奏令諸州百姓及軍人勸課當社共立義
倉收穫之日隨其所得勸課出粟及麥於當社造倉窖
貯之即委社司執帳檢校每年收積勿使損敗若時或
不熟當社有饑饉者即以此榖振給自是諸州儲峙委
積
唐太宗貞觀初上入苑中見蝗掇數枚祝之曰民以榖
為命而汝食之寧食吾之肝腸欲吞之左右諫曰惡物
或成疾上曰朕為民受灾何疾之避遂吞之是歲蝗不
為灾後關中大饑上謂侍臣曰水旱不調皆朕失德朕
之不修天當責朕百姓何罪而多遭困窮聞有鬻男女
者朕甚愍之焉乃遣御史大夫杜淹廵檢出御府金寳
贖之還其父母
高宗儀鳳二年夏四月江南旱遣御史中丞崔謐等分
道賑給侍御史劉思立上疏曰麥秀蠶老農事方殷聚
集參迎妨廢不少既緣賑給須立薄書本欲安存更成
煩擾伏望且委州縣賑給疏奏謐等遂不行
中宗時兵部尚書韋嗣立建言曰臣聞國無九年之儲
家無三年之蓄家非其家國非其國也故知立國立家
皆資於儲蓄矣夫水旱之災關之隂陽運數非人智力
所能及也堯遭大水湯遭大旱則知仁聖之君亦所不
免當此時百姓不至於困弊者有積也今陛下倉庫之
内比稍空竭尋常用度不支一年儻有水旱人須賑給
徵發時動兵要資裝則將何以備之其緣倉庫不實妨
於政化者觸𩔖而是臣竊見食封之家其數甚衆昨略
問戶部云用六十餘萬丁一丁兩匹即是一百二十萬
已上匹臣頃在太府知每年庸調絹數多不過百萬少
則七八十萬以來比諸封家所入全少儻有蟲霜旱潦
曾不半在國家支供何以取給臣聞自封茅土裂山河
皆須業著經綸功白草昩然後配宗廟之享承帶礪之
恩皇運之初功臣共定天下當時食封纔只三二十家
今以尋常特恩遂至百家已上國家租賦太半私門則
資用有餘國家則支計不足有餘則或致奢僭不足則
坐致憂危制國之方豈謂為得封戶之物諸家自徵或
是官典或是奴僕多挾勢逞威陵突州縣凡是封戶不
勝侵漁或輸物多索裹頭或相知要取中物百姓怨歎
遠近共知復有因將貨易轉更生舉徵打紛紛曾下寧
息貧乏百姓何以克堪若必限丁物送太府封家但於左
藏請受不得輙自徵催則必免侵漁人冀蘇息
代宗時關輔旱河東租庸鹽鐵使裴諝入計帝召至便
殿問㩁酤利歲出内幾何諝久不對帝復問曰臣有所
思帝曰何邪諝曰臣自河東來涉三百里而農人愁嘆
榖菽未種誠謂陛下軫念元元先訪疾苦而乃責臣以
利孟子曰治國者仁義而已何以利為故未敢即對帝
曰微公言朕不聞此拜左司郎中
德宗時中書侍郎同中書門下平章事陸贄請遣使臣
宣撫諸道遭水州縣狀曰右頻得鹽鐵轉運及州縣申
報霖雨為災彌月不止或川瀆泛漲或溪谷奔流淹没
田苗損壊廬舍又有漂溺不救轉徙乏糧喪亡流離數
亦非少臣等任處台輔職調隂陽一物失宜尸曠斯在
五行愆度黜責何逃陛下德邁禹湯恕人咎己臣等每
奉詞旨倍益慙惶所以僶俛在公不敢頻煩請罪前者
面陳事體須遣使撫綏陛下尚謂詢問來人所損殊少
即議優恤恐長姦欺臣等旬日已來更審借訪𩔖會行
旅所說悉與申報符同但恐所聞聖聰或未盡陳事實
夫流俗之弊多徇諂諛揣所悦意者則侈其言度所惡
聞者則小其事制備失所恒病於斯初聞諸道水災臣
等屢訪朝列多云無害於物以為不足致懷退省其私
言則頓異霖潦非可諱之事搢紳皆有識之人與臣比
肩尚且相媚況乎事或曖昧人或瑣微以利己之心希
至尊之旨其於情實固不易知如斯之流足誤視聽所
願事皆覆驗則冀言無詐欺大明照臨天下之幸也昔
子夏問於孔子曰何如斯可謂人之父母孔子對曰四
方有敗必先知之斯可謂人之父母矣蓋以君人之道
子育為心雖深居九重而慮周四表雖恒處安樂而憂
及困窮近取諸身如一體之於四支其疾病無不恤也
遠取諸物如兩曜之於萬𩔖其鑒照無不均也故時有
凶害而人無流亡恃天聽之必聞知上澤之必至是以
有母之愛有父之尊古之聖王能以天下為一家中國
為一人用此術也今水潦為敗綿數十州奔告於朝日
月相繼若哀其疾苦固宜降旨優矜儻疑其詐欺亦當
遣使臣廵視安可徇往來之浮說忘惠卹之大猷失人
得財是將焉用況災害已甚申奏亦頻縱不蒙恩復除
自當准式蠲免徒失事體無資國儲恐須速降德音深
示憂憫分道命使明勅弔災寬息征徭省察冤濫應
家有溺死及漂没居産都盡父子不存濟者各量賜粟
帛便委使臣與州府以當處官物給付其損壊廬舍田
苗者亦委使任與州府據所損作分數等第聞奏量與
蠲減租税如此則没者蒙瘞酹之惠存者霑煦嫗之恩
霈澤下施孰不欣戴所費者財用所收者人心若不失
人何憂乏用臣等已約支計所費亦不甚多倘蒙聖恩
允從即具條件續進臣又聞聖人作則皆以天地為本
隂陽為端慶賞者順陽之功故行於春夏刑罰者法隂
之氣故用之秋冬事或愆時人必罹咎是以月令所載
夏行秋令則苦雨數來丘隰水潦夏行冬令則後乃大
水敗其城郭典籍垂誡言固不誣天人同符理當必應
既有繫於舒慘是能致於災祥頃自夏初大臣得罪親
黨坐累其徒實繁邦憲已行宸嚴未解畏天之怒中外
竦然若以月令推之水潦或是其應雖天所降沴不在
郊畿然海内為家無論遐邇伏願滌瑕以德消沴以和
威惠之相濟合宜隂陽之運行自序臣等不勝覩災慙
負之至謹奉狀陳請以聞
贄又論淮西管内水損處請同諸道遣宣慰使狀曰右
奉進止淮西管内貢賦既闕所緣水損簡擇宣慰使此
道亦不要遣去者臣聞聖王之於天下也人有不得其
所者若己納之於隍故夏禹泣辜殷湯引罪蓋以率土
之内莫非王臣或有昏迷不恭是由教化未至常以善
救則無棄人自希烈亂常汙染淮甸職貢廢闕責當有
歸在於編甿豈任其咎陛下息師含垢宥彼渠魁惟兹
下人久罹脇制想其翹望聖化誠亦有足哀傷倘弘善
救之心當軫納隍之慮今者遣使宣命本緣卹患弔災
諸道災患既同朝廷弔卹或異是使慕聲教者絶望懷
反側者得詞棄人而固其寇讎恐非所以為計也昔晉
饑乞糴于秦大夫百里奚曰天災流行國家代有救災
卹鄰道也行道有福丕豹則請因而伐之穆公用百里
奚之言拒丕豹之請且曰其君是惡其人何罪遂輸粟
以救之其後秦饑乞糴於晉晉大夫虢射曰無損於怨
而益於寇不如勿與慶鄭曰幸災不仁貪愛不祥怒隣
不義不如與之惠公信虢射之謀違慶鄭之義遂閉糴
以絶焉是歲晉國復饑秦伯又饋之粟曰吾怨其君而
卹其人終於秦穆霸強晉惠擒辱是知棄怨而施惠者
可以懷敵計利而忘義者罔不失人此乃列國諸侯猶
務卹鄰救灾矧君臨天下而可使德澤不均被者乎議
者多謂淮右洊饑國家之利臣等愚見以為不然必若
興有征之師問不庭之罪因災幸濟已爽德政倘又難
於用兵望其艱窘自弊利害之勢或未可知夫悍獸之
情窮則攫搏暴人之態急則猖狂當其迫阨之時尤資
撫馭苟得招攜以禮便可底寧備慮乖方亦足生患竊
以帝王之道頗與敵國不同懷柔萬邦唯德與義寧人
負我我無負人故能使億兆歸心遠邇從化猶有凶迷
不復必當人鬼同誅此其自取覆亡尚亦不足含怒今
因供税有闕遂令施惠不均責帥及人恐未為允伏惟
聖鑒更審細裁量其所擇諸道使並未敢宣行伏候進
止
贄又請依京兆所請折納事狀曰京兆府先奏當管蟲
食豌豆全然不收請據數折納大豆奉勅宜依度支續
奏稱時估豌豆每斗七十價已上大豆每斗三十價已
下京兆府所請將大豆替豌豆望令據估計錢數折納
則冀免損官司者求瘼救灾國之令典求瘼在知其所
患救灾在卹其所無只如螟&KR0558;為殃豌豆全損撿覆若
非虚謬地税固合免徵直道而行大體斯在府司折納
充數已為剋下從權度支準估計錢乃是幸灾窺利所
得無幾其傷實多傷風得財非謂理道且豌豆為物入
用甚微舊例所支唯充畜料準數迴給大豆諸司誰曰
不然計價剰徵義將安在理無所據事不可從望依前
勅處分未審可否
監察御史韓愈上論天旱人饑狀曰右臣伏以今年以
來京畿諸縣夏逢亢旱秋又早霜田種所收十不存一
陛下恩踰慈母仁過春陽祖賦之間例皆蠲免所徵至
少所放至多上恩雖宏下困猶甚至聞有棄子逐妻以
求口食拆屋伐樹以納税錢寒餒道塗斃踣溝壑有者
皆已輸納無者徒被追徵臣愚以為此皆羣臣之所未
言陛下之所未知者也臣竊見陛下憐念黎元同於赤
子至或犯法當戮猶且寬而宥之況此無辜之人豈有
知而不救又京師者四方之腹心國家之根本其百姓
實宜倍加優卹今瑞雪頻降來年必豐急之則得少而
人傷緩之則事存而利遠伏乞特勅京兆府應今年税
錢及草粟等在百姓腹内徵未得者並且停徵容至來
年蠶麥庶得少有存立臣至陋至愚無所知識受恩思
效有見輙言無任懇欵慙懼之至謹錄奏聞
憲宗時翰林學士白居易上奏曰右伏以聖心憂軫重
降德音欲令實惠及人無如減放租税昨正月中所降
德音量放去年錢米伏聞所放數内已有納者縱未納
者多是逃亡假令不放亦徵不得而旱損州縣至多所
放錢米至少百姓未經豐熟又納今年税租疲乏之中
重此徵迫人力困苦莫甚於斯却是今年伏望聖恩更
與宰臣及有司商量江淮旱損州縣分數更量放今年
租税當疲困之際降惻隱之恩感動人情無出於此敢
竭愚見以副聖心
僖宗乾符元年關東旱饑翰林學士盧攜上書曰國家
之有百姓如草木之有根柢若秋冬培溉則春夏滋榮
今關東旱灾所至皆饑人無依投待盡溝壑其蠲免餘
税實無可徵而州縣督趣甚急動加捶撻雖撤屋伐木
雇妻鬻子止可供所由酒食之費未得至於府庫也朝
廷倘不撫存百姓實無生計乞勅州縣一切停徵仍發
義倉亟加賑給敇從其言而有司竟不能行
宋太宗端拱二年冬京城旱左諫議知制誥王禹偁上
疏云臣聞一榖不收謂之饉五榖不收謂之饑饉則大
夫以下皆損其禄饑則盡無禄廩食而已今旱雲未霑
宿麥未茁既無積蓄民饑可憂望下詔直云君臣之間
政教有闕自乘輿服御下至百官奉料非宿衛軍士邊
庭將帥悉第減之上答天譴下厭人心俟雨足復故臣
朝行中家最貧奉最薄亦願首減奉以贖耗蠧之咎外
則停歲市之物内則罷工巧之伎近城掘土侵塚墓者
瘞之外州配隸之衆非贓盜者釋之然後以古者猛虎
渡河飛蝗越境之事戒敇州縣官吏其餘軍民刑政之
弊非臣所知者望委宰臣裁議頒行但感人心必召和
氣
真宗時楊億上奏曰臣本州自去年已來秋稼薄熟時
物雖至騰踴人戶免於流離爰自今春雨水調適粟麥倍
稔蠶績頗登餱糧漸充菜色稍減然以山越之俗陸種
甚微所仰者水田所食者秔稻矧又地勢斗絶塗潦不停
仍歲亢旱泉源罄竭儻旬浹不雨即溝瀆揚塵稻畦焦
枯善苗立死非三數日一降膏澤無以望於秋成伏日
夏至後絶少時雨烈日流爍炎風數興高仰之田殆至
枯槁卑溼之地如沸如羹比戶嗷嗷大命近止臣遂率
軍州僚吏精意祈求闔境之名山及大川近郭之玄宫
梵刹廟貎之列祀典者罔不徧走湫潭之庇水族者
亦用致祠造龍於壇聿遵古法徙市於野克體前經而
雲漢昭回藴隆彌甚尋於前月十六日相次降雨不及寸
餘清塵有餘沃焦無益臣夙夜憂慄罔敢遑寧編列之
民殆於殞穫比至今月將半旱氣益加一郡之中靡神
不禱精誠備盡靈貺蔑然臣忽記憶往年在院供職日
適值歲旱學士承旨宋白為臣言今御史中丞魏庠三
十年前嘗薄遊關輔寓居佛舍會天久不雨村民數十
輩詣寺祈禱僧有善胡法者捕蜥蜴十數枚置一瓮中
漬之以水蒙之以雜樹葉取童男數人衣青衣青塗面
及手足人持柳枝沾水散灑且祝曰蜥蜴蜥蜴興雲吐
霧雨今霶沲汝今歸去如是者無晝夜嬰繞而言明日
大雨遠近告足臣潛疏於牘背至是檢閱得焉即以十
二日初旭與知麗水縣事殿中丞甄旦詣城北集福院
如其法請禱少頃臣與甄旦出自北門各遵歸路忽有
微雲自東北起良久彌漫至午未間暴雨及寸餘由是
隂結未解至十三日大雨連晝夜約及三四尺溪谷漲
滿溝塍流溢禾黍之藁然者芃芃而發秀草樹之瘁然
者欣欣而向榮村民荷臺笠以謳耕夫奮襏襫而舞萬
室之安堵如故百姓之邪心不生民之幸也陛下之賜
也臣忝備守土獲遇有年慶抃之誠萬萬常品臣又念
鳴吠之伎前哲不遺芻蕘之言上聖斯採所陳祈請之
術親獲感應之徵理近怪神事不經見頗為猥鄙有黷
高明蓋小道之可觀表事君之無隱昔東方朔有言曰
謂之為龍又無角謂之蛇又有足跂跂脈脈善緣壁是
非守宫即蜥蜴雄亦云執蝘蜒而嘲龜龍又故刑部侍
郎張洎嘗謂臣言昔使高麗汎海忽隂曀舟人譁言龍
見洎亟起視之見垂尾於雲間正如蝘蜒之狀良久雨
大作即知蜥蜴者亦龍之𩔖也臣既獲嘉應敢不上言
干冒宸嚴伏增戰越
翰林學士李迪嘗歸沐忽傳詔對内東門真宗出三司
使馬元方所上歲出入財用數以示迪時頻歲蝗旱問
何以濟迪請發内藏庫以佐國用則賦斂寬民不勞矣
帝曰朕欲用李士衡代元方俟其至當出金帛數百萬
借三司迪曰天子於財無内外願下詔賜三司以示恩
德何必曰借帝悦
集賢院權管幹通進銀臺司田錫上奏曰臣今月二十
五日所進實封為霸州乾寧軍死傷人戶等自二十六
日至今又據莫州奏饑死一十六口滄州奏全家饑死
一十七戶雖有指揮下轉運司相度及減斗斛價賑糶
即未見别行指揮若有司只如此行遣實未稱陛下憂
勞之心也陛下為民父母使百姓饑死乃是陛下孤負
百姓也宰相調燮隂陽啓導聖德而惠澤不下流王道
未融明是宰相孤負陛下也今陛下何不引咎如禹湯
罪已略降德音下饑餓殺人處州府民心知陛下憂恤
然後振廩給貸以救其死若倉廩虚而饋運邊備未足
即日無可給貸則是執政素不用心所致昔伊尹作相
恥一夫不獲今餓殺人如此所謂焉用彼相今陛下可
將此事以理道略面責宰臣以下觀其何辭以對視其
有無怍色有無憂色待三日而後或旬浹以來不上表
待罪不拜章求退是忍人也何良相之為乎既非良相
而猶用之則是陛下不以百姓心為心也若不别進用
賢臣恐危亂之萌將來滋蔓難圖也語曰十室之邑必
有忠信況今皇家富有萬國豈無人焉可於常參官自
來五日一轉對中觀其所上之言有遠大謀略經綸才
業者可非次擢用若有其言而無其實退之以禮亦合
理體不然則臣恐國家未能早致太平也豈唯太平之
未能致其憂患不獨在邊防而叛亂在内地也此是陛
下纉嗣先帝萬世基業之急務也所急之務莫先於此
惟聖聰睿鑒詳微臣之言陸贄云貪因循者終有大患
今若因循不早為謀則慮大患至矣今臣所奏且可先
降德音以禹湯責躬之意以謝天以堯舜至仁之心以
待下使饑餓地分知陛下憂恤之心也臣職在深嚴日
有見聞不敢不奏
仁宗明道二年詔議復義倉不果景祐中集賢校理王
琪請復置令五等已上戶隨夏秋二税二斗别輸一升
水旱減税則免輸州縣擇便地置倉貯之領於轉運使
計以一中郡正税歲入十萬石則義倉可得五千石推
而廣之則利博矣明道中饑歉國家欲盡貸饑民則軍
食不足故民有流轉之患是時兼并之家出粟數千石
即補吏是豈以官爵為輕歟特愛民濟物不獲己為之
爾且兼并之家占田常廣則義倉所入常多中下之家
占田常狹則義倉所入常少及水旱振濟則兼并之家
未必待此而濟中下之民實先受其賜矣事下有司會
議議者異同而止
景祐二年御史中丞杜衍乞詳定常平制度疏曰臣聞
農者國之本不可不勸其業榖者民之命不可不為之
儲盖歲有豐凶榖有貴賤計本量委欲及其時散滯取
贏宜究其術前志曰欲人務農人有所利粟有所歸謂
官以法收之也今豪民富家乘時賤收拙業之人旋致
罄竭及穡事不興小有水旱則稽貨不出須其翔踴以
謀厚利農民貴糴纔充口腹往復受弊無復窮己雖勸
課之官家至日見亦奚益於事哉管子曰令有緩急物
有輕重人君不治則蓄賈游市乘人不給百倍其利矣
又曰萬室之邑必有萬鍾之藏藏鏹千萬千室之邑必
有千鍾之藏藏鏹百萬由此言之則平糴常平之制其
來久矣非始於漢宣之世也國家列郡置常平倉所以
利農民備饑歲也然而有名無實者制度不立耳臣以
謂立制度在乎量州郡之遠邇計戶口之衆寡取賤出
貴差别其饑熟信賞必罰責課於官吏出納無壅增減
有制本息之數勿假以供軍斂導之時禁其爭利六斛
四㪷曰鍾萬室之邑萬鍾則今萬戸郡常平倉可收六
萬四千斛已上也俟本息增贏即加其元額歲有大中
小饑亦有大中小熟常謹察以出入之節今欲立制度
而無賞罰則法不得行以其外計諸州縣官吏宜立功
過之差以示必行每趨時收糴應急出糶無令所司壅
遏則利可及人也歲豐則增市價而糴所增錢每㪷不
得過一十文饑則减市價而糶到數三分支一分與告
首人糴畢則不禁至於蜀漢狭境交廣寬鄉或通川易
地之殊或邊郡巖邑之異各立條教以節盈虚限回易
之歲時虞其損敗制立典之侵刻督以嚴科則瘠瘦可
充饑饉有備也今則不然九榖散於穰歲而不能儲峙
兆民困於凶年而無以振業饒贍之道固若斯乎誠嚴
敕州郡據本處有無見管常平倉錢斛今後漸令隨戶
口趁額收糴轉運司等不得以運軍須為名奏乞假借
其逐處合備貫石數目若有缺少令多方計度供給倘
有全然少本無可圓融之處伏乞霈然下詔出府庫乳
香犀象真珠之𩔖相度隨處減價出賣添備倉本凡此
珍異之物饑不可食寒不可衣常時則曠日可以漸次
出賣速賣則雖减價數倍人亦不可取也宜及平歲鬻
之以為豐國惠下之本上以章去奢崇儉之仁下以成
敦本惠民之道俟州郡有本息增羨之處令外計遠近
均融各足其額除邊遠之郡及山險之地糴貯不得過
定額外沿路州府亦許就賤多糴仍先乞指揮有司將
見行常平倉條貫并臣此劄子重别詳定具為條件務
令精密經久為例并立定逐州軍合糴額數畫一開坐
聞奏朝廷更為裁酌頒行此法之設蓋以抑兼并惠貧
弱苟行之必信守之必堅本息漸增則公私獲利矣比
夫義社之制别生賦斂官吏侵削急速假借害大利小
創於隋時而唐戴胄者猶請復之頗得其利矧兼惠農
末振塞利孔之術可忽其名而不務乎議者若云聖朝
不當以出息為名此又不稽其實者也周公制民貸者
以國服為之息又貸萬泉者入息五百亦取之以其道
耳必也倉儲充羨國用富強雖有凶荒不至捐瘠則仁
聖域民之道莫大於此也臣以狂瞽輙效涓埃冒瀆威
顔伏深殞越
慶歴二年右正言歐陽修論乞賑救饑民劄子曰臣伏
見近降大雪雖是將來豐熟之兆然即日陜西饑民流
亡者衆同華河中尤甚往往道路遺棄小兒亦乞早降
指揮令長吏收卹仍聞京西東大雪不止毁折桑柘不
少切慮向去絲蚕税賦無所出致貧民起為盜賊亦乞
特降指揮體量臣切見國史書祖宗朝每奏一兩州軍
小有灾傷亦隨多少賑卹或蠲免税租盖以所放者少
不損國用又察民疾苦微細不遺所以國恩流布民不
怨嗟不必須待灾傷廣闊方行賑救也方今人貧下怨
之際不厭頻推恩惠伏望聖慈特賜矜憫
修又論救賑雪後饑民劄子曰臣風聞京城大雪之後
民間饑寒之人甚多至有子母數口一時凍死者雖豪
貴之家往往亦無薪炭則貧弱之人可知矣盖京師小
民例無蓄積只是朝夕旋營口食一日不營求則頓至
乏絶今大雪已及十日使市井之民十日不營求雖中
人亦乏絶矣況小民哉雪於農民雖為利澤然農畆之
利遠及春夏細民所苦急在目前日夕已來民之凍死
者漸多未聞官司有所賑救欲乞特降聖旨下開封府
或分遣使臣遍錄民間貧凍不能自存者量散口食并
各於有官場柴炭草處就近支散救其將死之命至於
諸營出軍家口亦宜量加存卹以示聖恩所散不多所
利者衆仍令兩府條件應有軍士在外辛苦及民人支
移税賦殘零輸送艱辛等處並與擘畫早加存卹若使
戍兵愁苦道路怨嗟饑凍之尸列於京邑則大雪之澤
其利未見而數事之失所損已多伏乞聖慈特賜留意
修又論救賑江淮饑民劄子曰臣伏見近出内庫金帛
賜陜西以救饑民風聞江淮以南今春大旱至有井泉
枯竭牛畜瘴死雞犬不存之處九農失業民庶嗷嗷然
未聞朝廷有所存卹陛下至仁至聖憂民愛物之心無
所不至但患遠方疾苦未逹天聰苟有所聞必須留意
下民疾苦臣職當言昨江淮之間去年王倫蹂踐之後
人戶不安生業倫賊纔滅瘡痍未復而繼以飛蝗自秋
至春三時亢旱今東作已動而雨澤未霑此月不雨則
終年無望加又近年已來省司屢於南方斂率錢貨而
轉運使等多方刻剥以貢羨餘江淮之民上被天灾下
苦賊盜内應省司之重斂外遭運使之誅求比於它方
被苦尤甚今若不加存卹將來繼以凶荒則饑民之與
疲怨者相呼而起其患不比王倫等偶然狂叛之賊也
臣以為民怨已久民疲可哀因其甚困宜速賜惠不惟
消弭盜賊之患兼可以悦其疲怨之心伏望聖慈特遣
一二使臣分詣江淮名山祈禱雨澤仍下轉運并州縣各
令具逐處亢旱次第奏聞及一面多方擘畫賑濟窮民
無至失時以生後患
右正言余靖論借支常平本錢疏曰臣聞天下無常安
之勢無常勝之兵無常足之民無常豐之歲由是古先
聖王守之有道制之有術倘有緩急不可無備伏覩真
宗皇帝景德中詔天下以逐州戶口多少量留上供錢
起置常平倉付司農寺係帳三司不問出入每年夏秋
兩熟準市價加錢收糴其出息本利錢只委司農寺主
掌三司轉運司不得支撥自後每遇灾傷賑貸使國有
儲蓄民免流散者用此術也前三司使姚仲孫今春以
來於京東等處借支司農常平倉以給和買雖然借支
官錢以充官用循常視之似無妨碍若於經遠之謀深
所未便臣切惟真宗皇帝聖慮深遠臣敢梗槩言之當
今天下金榖之數諸路州軍年支之外悉充上供及别
路經費見在倉庫更無餘羨所留常平本錢及斛㪷等
若以賑濟饑荒此固常所及矣萬一不幸方隅小有緩
急賞給資糧倉卒可備豈非先皇暗以數百萬之資蓄
於四方者乎今若先為三司所支則天下儲蓄盡矣伏
乞特降指揮三司先借支常平本錢去處並仰疾速撥
還今後不得更支撥並依景德元降敇命施行
三年靖又乞寬租賦防盜賊疏曰臣伏覩春夏以來旱
勢至廣陛下憂勞勤恤躬行祈禱雖獲佳應而夏田先
已損矣臣以古者三年耕必有一年之蓄九年耕必有
三年之蓄無三年之蓄曰國非其國故雖堯水湯旱民
無菜色者有備灾之術也方今官多冗費民無私蓄一
歲不登逃亡滿道盖上下皆無儲積故也臣切謂當今
備灾之術最急者寬租賦防盜賊而已誠知國家邊甲
未解經費日廣不宜更減民賦自窘財用其如農收有
限當量民力而取之雖或差減尚有數分之入今若同
取一旦不堪其求必致流亡之患則永失常賦矣今天
府之民九重不遠其訴旱者尚或半得申明半遭抑退
況遠方之人其無告必矣陜關已西尤須撫之伏望朝
廷特降詔命應遭旱州軍委清強官體量實旱損夏苗
去處特與量減夏税分數不得容有僥倖此乃惠民之
實效也若待有逃亡然後賑救將無及矣臣又聞衣食
不足雖堯舜在上不能使民不為盜賊若水旱之後盜
賊滋長勢之常也近聞解州鄧州羣賊入城劫掠人戶
此乃都監押廵檢不得其人之所致也似此階漸不宜
滋蔓伏乞朝廷申明捕捉之科嚴賞罰之典其不獲強
盜賊人不得將竊盜比折特行勒停替降之法庶幾戮
力同心以折盜賊之勢
慶歴中陜西經略安撫使范仲淹奏乞差官陜西祈雨
疏曰臣今月五日至華州華隂縣入西嶽廟燒香切見
本廟有老醫官一員監當其廟廷闊遠舍屋甚多只有
剰員一十四人盡是老年病患供應洒掃不前在國家
崇奉五嶽之意似非嚴謹今來關中大旱永興同華陜
虢以來無二三分秋苗粟米每㪷一百五十文足兼鄉
村無可收糴人心嗷嗷賊盜不少欲乞聖慈選精謹使
命至西嶽廟專行祭告并於陜西靈湫等處祈雨澤以
救生民仍乞委轉運使一員赴西嶽廟點檢廟貌祭器
法物并添差兵士洒掃防護所貴崇奉之禮不致廢墜
皇祐四年集賢殿修撰知梓州何郯上奏曰臣伏聞近
日累差内臣往諸路監督州郡官吏捕蝗緣内臣是出
入宫掖親信之人以事勢量之州縣必過有迎奉往來
行李亦須要人州郡猶有兵士給使至於縣邑即須差
貧下人戶蟲蝗未能除去人民被此勞役已先起一害
矣如去歲遣内臣入蜀祈雨所至差百姓五七十人擔
擎行李盖外方不知朝廷恤民本意苟見貴近之臣即
嚮風承迎不顧勞擾非必使人自要如此也況捕蝗除
害本繫民事乃郡縣守宰之職今捨守宰不任而朝廷
為之遣人監捕即是容官司之慢而不責其職業也伏
乞特降敕命應有蝗蟲生長處專責知州通判督促屬
縣官吏速行打捕委本路轉運司嚴切提舉部内州郡
候屏除盡日具實以聞如經奏報後却致滋長為害其
知州通判知縣主簿並行停殿轉運使黜降差遣如此
嚴行督責官司必自能究心除害聖意如何即乞速降
指揮其見在逐處内臣仍乞抽回
五年右司諫賈黯乞立民社義倉疏曰臣伏以天下無
事年榖豐熟則人民安樂父子相保一遇水旱則流離
死亡捐棄道路發倉廩以賑之則糴不給課粟富人則
力不贍轉輸千里則不及事移民就榖則遠近交困朝
廷之臣郡縣之吏倉卒不知所出則民饑而死者已過
半矣夫水旱之灾雖堯湯所不能免今不思所以備灾
之術而歲幸年榖之熟則是求出於堯湯之所不可必
者也臣嘗讀隋史見所謂立民社義倉者取之以時而
藏之於民下足以備凶灾而上實無利焉願倣隋制詔
天下州軍遇年榖豐熟立法勸課蓄積以備灾此孟子
所謂樂歲粒米狼戾多取之而不為虐者也況取之以
為民邪疏既上上下其說司農寺且命李充與黯合議
以聞乃下諸路度可否而以為可行者纔四路餘或謂
税賦之外兩重供輸或謂恐招盜賊或謂已有常平以
贍給或謂置倉煩擾於是黯復上奏曰臣嘗判尚書刑
部見天下歲斷死刑多至四千餘人其間盜賊率十六
七盖愚民迫於饑寒因之水旱枉陷重辟故臣請復民
社義倉以備凶歲今諸路所陳𩔖皆妄議若謂賦税之
外兩重供輸則義倉之意乃教民儲積以備水旱官為
立法非以自利行之既久民必樂輸若謂恐招盜賊盜
賊利在輕貨不在粟麥今鄉村富室有貯粟數萬石者
不聞有劫掠之虞且盜賊之起本由貧困臣建此議欲
使民有貯積雖遇水旱不憂乏食則人人自愛而重犯
法此正消除盜賊之原也若謂有常平足以振給則常
平之設盖以準平榖價使無甚貴甚賤之傷或遇凶饑
發以振捄既已失其本意而費又出公帑今國用頗乏
所蓄不厚近歲非無常平小有水旱輙流離餓莩起為
盜賊則是常平果不足仰以振給也若謂置倉廩斂材
木恐為煩擾則今州縣修治郵𫝊驛舍皆歛於民豈於
義倉獨畏煩擾人情可與樂成不可與謀始願自朝廷
斷而行之然當時牽於衆論終不果行
仁宗時秘閣校理吳及言春秋有告糴陛下恩施動植
視人如傷然州郡官司各專其民擅造閉糴之令一路
饑則鄰路為之閉糴一郡饑則隣郡為之閉糴夫二千
石以上所宜同國休戚而坐視流離豈聖朝子兆民之
意哉遂詔鄰路鄰州灾傷而輙閉糴論如違制律
監察御史包拯請救濟江淮饑民疏曰臣聞天以五星
為府人以九榖為命五星紊於上則灾異起於下九榖
絶於野則盜賊興於外天之於人上下相應故天變於
其上則人亂於其下是天人相與之際甚可畏也若變
異上著則恐懼脩省以謝於下年榖不登則振貸己責
而恤其困盖不使天有大變而民有飢色則人獲富
壽而國享安寧矣方今灾異之變尤甚臣近已論列詳
矣惟江淮六路連歲亢旱民食艱阻流亡者比比皆是
朝廷昨遣使命安撫振貸以救其弊而東南歲運上供
米六百萬石近雖減一百萬石緣逐路租税盡已蠲復
則糧斛從何而出未免州縣配糴以充其數由是民間
所出悉輸入官民儲已竭配者未巳縱有米價率無可
糴父子皇皇相顧不捄老弱者死於溝洫少壯者聚為
盜賊不幸姦雄乘間而起則不可制矣當以何道而卒
安之哉且國家之患未有不緣此而致可不熟慮乎欲
望聖慈特降指揮應江淛六路灾傷州縣凡是配糴及
諸般科率一切止絶如敢故犯並坐違制庶幾少釋疲
民倒垂之急其上供米數若不敷元額即候向去豐熟
補填仍令州縣官吏多方擘畫捄濟饑民不得失所兼
委逐路提轉專切提舉如不用心捄濟以致流亡及結
成羣黨即乞一例重行降黜
拯又請支義倉米賑給百姓疏曰臣訪聞江浙荆湖等
路自去秋亢旱田苗一例灾傷即日米價甚高民食不
足若不速令捄濟必致流亡強壯者起為盜賊老弱者
轉死溝洫因此生事為患不細緣逐州除軍糧常平倉
外别無大段斛斗准備切知王琪見起義倉所在現管
米數稍多州縣未必敢專輙支用若一取候朝廷指揮
往復數月當此艱食之際恐無所及欲望特降指揮逐
路轉運司勘會轄下元係灾傷州縣如委實人戶闕食
即令畫時將義倉米速行賑給以濟貧民如允臣所奏
即乞早賜指揮
拯權三司使請免江淮兩淛折變疏曰臣切見淮南江
浙荆湖等州軍數年以來例皆薄熟去秋亢旱尤甚可
熟三二分當年夏税見錢一例科折内第一等折納小
綾每匹一貫六百六十文省官絁每匹二貫八百五十
文省其第二等已下至客戶並折納小麥每斗三十四
文省續據發運司准中書劄子據三司奏乞將慶歴三
年上供額斛六百萬石内將小麥一百萬石大豆十五
萬石折納見錢發運司遂相度小麥每斗并耗添估九
十四文省大豆每斗并耗八十八文省比逐處見糶價
例兩倍已上應該小麥一石納見錢九百四十文省尋
又准五月九日中書劄子據發運司奏切慮豆麥價高
人戶難得見錢奉聖旨宜令本司疾速指揮逐路州軍
據合折夏税豆麥令人戶如願納見錢者即仰逐處依
起納日在市價例錢數送納如只願納本色斛斗亦聽
從便雖有前件聖旨指揮本處官吏並不遵禀但一面
抑令人戶納元估價錢不許納本色斛斗以致豆麥益
賤錢貨難得下等人戶尤更不易發運司但務歲計充
盈不慮民力困竭上下相蒙無所訴告為國斂怨莫甚
於此且民者國之本財用所出安危所繫而横賦暴取
不知紀極若因此流亡相應而起塗炭郡邑則將何道
可以卒安之況已萌之兆不可不深慮耳兼自淮以南
又兩浙荆湖從去秋至今春並未得雨二麥不秀耕種
失時民心熬熬日懷憂懼欲望聖慈特降詔勅委逐路
轉運提刑不住廵歴體量應是諸雜科率權且停罷若
向去蠶麥稍熟今年夏税諸色錢等除第一第二等戶
各令依舊折納外其第三等已下并客戶特與免諸般
支移折變只令各納本色庶使重困之民稍獲蘇息
拯為三司戶部副使請差灾傷路分安撫疏曰臣切聞
江淮兩浙荆湖南北路近歲旱澇相繼粒食踴貴淮南
西路蘄黃等州尤甚去秋霖雨隕霜損害苗稼今夏大
水飄流居人兼又官中配糴民間之蓄盡輸入官官糴
既多迨今五月不雨秋苗悉已枯槁米價斗二百文縱
江淮稔時米雖賤而民有饑者況遇凶年亦何卒歲為
其無備故也今則民間之蓄盡為軍儲矣民失其賴流
亡日衆故賊盜充斥聚集成羣大者近百人小亦不下
數十人所在剽虜官司不能禁自光壽以南距江亦皆
如是州縣上下逓相蒙蔽不以上聞使朝廷無繇知之
況今秋苗稼既槁則望在來夏而凋殘之民朝不謀夕
豈能及來夏子且天之降咎必在於凶年者盖年凶則
民饑饑則盜起盜起則姦雄出姦雄出則不可制矣豈
可不深懼而豫防之哉伏望聖慈申明執政大臣應江
淮兩浙荆湖等州軍自去夏至今秋灾傷甚處選差臣
寮遍令體量安撫從便宜而振貸之夫捄灾卹患國之
常也若忽而不顧寖成大患得不為朝廷之深憂乎
歴代名臣奏議卷二百四十三
