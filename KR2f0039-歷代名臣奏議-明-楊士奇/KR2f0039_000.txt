歷代名臣奏議詔令奏議類二(奏議之屬)
提要
(臣)等謹案歷代名臣奏議三百五十卷明永
樂十四年楊士竒黃淮等奉勅編自商周迄
金元分六十四門名目既繁區分往往失當
又如文王周公太公孔子管仲晏嬰鮑叔慶
鄭宫之竒師曠麥邱邑人諸言皆一時答問
之語悉目之為奏議則尚書颺言何一不可
採入亦殊踳駁失倫然自漢以後收羅大備
凡歴代典制沿革之由政治得失之故實可
與通鑑三通互相考證當時書成刊印僅數
百本頒諸學宫而藏版禁中世頗稀有天崇
間太倉張溥號稱淹洽而自言生長三十年
未嘗一見其書最後乃得太原藏本為刪節
重刻卷目均依其舊所不同者此本有慎刑
一門張本無之張本有漕運此本無之蓋溥
意為改移至唐宋以後之文盡遭割裂幾於
續鳬斷鶴失其本來矣此本為永樂時頒行
原書猶稱完善固亦古今奏議之淵海也乾
隆四十四年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
