歷代名臣奏議卷二十五
明楊士竒等撰
治道
魏文帝即位御史大夫王朗上䟽勸育民省刑曰兵起
巳來三十餘年四海盪覆萬國殄瘁賴先王芟除寇賊
扶育孤弱遂令華夏復有綱紀鳩集兆民于兹魏土使
封鄙之内雞鳴狗吠逹於四境蒸庶欣欣喜遇升平今
遠方之宼未賓兵戎之役未息誠令復除足以懷遠人
良宰足以宣德澤阡陌咸脩四民殷熾必復過扵曩時
而富扵平日矣易稱勅法書著祥刑一人有慶兆民賴
之慎法獄之謂也昔曹相國以獄市為寄路温舒疾治
獄之吏夫治獄者得其情則無冤死之囚丁壮者得盡
地力則無饑饉之民窮老者得仰食倉廪則無餒餓之
殍嫁娶以時則男女無怨曠之恨胎養必全則孕者無
自傷之哀新生必復則孩者無不育之累壮而後役則
幼者無離家之思二毛不戎則老者無頓伏之患醫藥
以療其疾寬繇以樂其業威罰以抑其強恩仁以濟其
弱振貸以贍其之十年之後既笄者必盈巷二十年之
後勝兵者必滿野矣
明帝初莅政司空陳羣上䟽曰詩稱儀刑文王萬邦作
孚又曰刑于寡妻至于兄弟以御于家邦道自近始而
化洽于天下自喪亂以來干戈未戢百姓不識王教之
隆懼其淩遲巳甚陛下當盛魏之隆荷二祖之業天下
想望至治唯有以崇德布化惠恤黎庶則兆民幸甚夫
臣下雷同是非相蔽國之大患若不和睦則有讎黨有
讎黨則毀譽無端毀譽無端則真偽失實不可不深防
備有以絶其源流
時詔大議政治之不便扵民者少府楊阜議以為致治
在扵任賢興國在扵務農若舍賢而任所私此忘治之
甚者也廣開宫館高為臺榭以妨民務此害農之甚者
也百工不敦其器而競作竒巧以合上欲此傷本之甚
者也孔子曰苛政甚扵猛虎今守功文俗之吏為政不
通治體苟好煩苛此亂民之甚者也當今之急宜去四
甚並詔公卿郡國舉賢良方正敦檏之士而選用之此
亦求賢之一端也
青龍中軍國多事用法深重侍中高堂隆上䟽曰夫拓
跡垂統必俟聖明輔世匡治亦須良佐用能庶績其凝
而品物康乂也夫移風易俗宣明道化使四表同風回
首面内德教光熙九服慕義固非俗吏之所能也今有
司務糾刑書不夲大道是以刑用而不措俗弊而不敦
宜崇禮樂班序明堂脩三雍大射養老營建郊廟尊儒
士舉逸民表章制度改正朔易服色布豈弟尚儉素然
後備禮封禪歸功天地使雅頌之聲盈于六合緝熙之
化混于後嗣斯蓋至治之美事不朽之貴業也然九域
之内可揖讓而治尚何憂哉不正其夲而救其末譬猶
棼絲非政理也可命羣公卿士通儒造具其事以為典
式
吳烏程侯寳鼎元年徙都武昌揚土百姓泝流供給以
為患苦又政事多&KR0861;黎元窮匱左丞相陸凱上䟽曰臣
聞有道之君以樂樂民無道之君以樂樂身樂民者其
樂彌長樂身者不久而亡夫民者國之根也誠宜重其
食愛其命民安則君安民樂則君樂自頃年以來君威
傷扵桀紂君明闇扵姦雄君惠閉扵群孽無災而民命
盡無為而國財空辜無罪賞無功使君有謬誤之愆天
為作妖而諸公卿媚上以求愛困民以求饒導君扵不
義敗政扵淫俗臣竊為痛心今鄰國交好四邊無事當
務息役養士實其廪庫以待天時而更傾動天心搔擾
百姓使民不安大小吁嗟此非保國養民之術也臣聞
吉凶在天猶影之在形響之在聲也形動則影動形止
則影止此分數乃有所繫非在口之所進退也昔秦所
以亡天下者但坐賞輕而罰重政刑錯亂民力盡扵奢
侈目眩扵美色志濁扵財寳邪臣在位賢哲隠藏百姓
業業天下苦之是以遂有覆巢破卵之憂漢所以彊者
躬行誠信聽諫納賢惠及負薪躬請巖穴廣采博察以
成其謀此往事之明證也近者漢之衰末三家鼎立曹
失綱紀晉有其政又益州危險兵多精強閉門固守可
保萬世而劉氏與奪乖錯賞罰失所君恣意扵奢侈民
力竭扵不急是以為晉所伐君臣見虜此目前之明驗
也臣闇扵大理文不及義智惠淺劣無復冀望竊為陛
下惜天下耳臣謹奏耳目所聞見百姓所為煩苛刑政
所為錯亂願陛下息大功損百役務寬盪忽苛政乂武
昌土地實危險而堾确非王都安國養民之處船泊則
沈漂陵居則危峻且童謠言寧飲建業水不食武昌魚
寧還建業死不止武昌居臣聞翼星為變熒惑作妖童
謠之言生於天心乃以安居而比死足明天意知民所
苦也臣聞國無三年之儲謂之非國而今無一年之畜
此臣下之責也而諸公卿位處人上禄延子孫曾無致
命之節匡救之術苟進小利扵君以求容媚荼毒百姓
不為君計也自從孫弘造義兵以來耕種既廢所在無
復輸入而分一家父子異役廪食日張畜積日耗民有
離散之怨國有露根之漸而莫之恤也民力困窮鬻賣
兒子調賦相仍日以疲極所在長吏不加隠括加有監
官既不愛民務行威勢所在搔擾更為煩苛民苦二端
財力再耗此為無益而有損也願陛下一息此軰矜哀
孤弱以鎮撫百姓之心此猶魚鼈得免毒螫之淵鳥獸
得離羅網之綱四方之民襁負而至矣如此民可得保
先王之國存焉臣聞五音令人耳不聦五色令人目不
明此無益扵政有損扵事者也自昔先帝時後宫列女
及諸織絡數不滿百米有畜積貨財有餘先帝崩後幼
景在位改奢侈不蹈先迹伏聞織絡及諸徒坐乃有千
數計其所長不足為國財然坐食官廪歲歲相承此為
無益願陛下料出賦嫁給與無妻者如此上應天心下
合地意天下幸甚臣聞殷湯取士扵商賈齊桓取士於
車轅周武取士扵負薪大漢取士於奴僕明王聖主取
士以賢不拘卑賤故其功德洋溢名流竹素非求顔色
而取好服捷口容悅者也臣伏見當今内寵之臣位非
其人任非其量不能輔國匡時羣黨相扶害忠隠賢願
陛下簡文武之臣各勤其官州牧督將藩鎮方外公卿
尚書務脩仁化上助陛下下拯黎民各盡其忠拾遺萬
一則康哉之歌作刑錯之理清願陛下留神思臣愚言
烏程侯兇暴驕矜政事日弊太子太傅賀邵上䟽諫曰
古之聖王所以潜處重闈之内而知萬里之情垂拱衽
席之上明照八極之際者任賢之功也陛下以至德淑
姿統承皇業宜率身履道恭奉神器旌賢表善以康庶
政自頃年以來朝列紛錯真偽相貿上下空任文武曠
位外無山嶽之鎮内無拾遺之臣佞諛之徒柎翼天飛
干弄朝威盜竊榮利而忠良排墜信臣被害是以正士
摧去而庸臣苟媚先意承指各希時趣人執反理之評
士吐詭道之論遂使清流變濁忠臣結舌陛下處九天
之上隠百重之室言出風靡令行景從親洽寵媚之臣
日聞順意之辭將謂此軰實賢而天下已平也臣心所
不安敢不以聞臣聞興國之君樂聞其過荒亂之主樂
聞其譽聞其過者過日消而福臻聞其譽者譽日損而
禍至是以古之人君揖讓以進賢虚巳以求過譬天位
扵乘犇以虎尾為警戒至於陛下嚴刑法以禁直辭黜
善士以逆諫臣眩燿毀譽之實沈淪近習之言昔高宗
思佐夢寐得賢而陛下求之如忘忽之如遺故常侍王
蕃忠恪在公才任輔弼以醉酒之間加之大&KR1229;近鴻臚
葛奚先帝舊臣偶有逆迕昏醉之言耳三爵之後禮所
不諱陛下猥彂雷霆謂之輕慢飲之酖酒中毒隕命自
是之後海内悼心朝臣失圖仕者以退為幸居者以出
為禍誠非所以保光洪緒熙隆道化也又何定本趨走
小人僕隸之下身無錙銖之行能無鷹犬之用而陛下
愛其佞媚假其威柄使定恃寵放恣自擅威福口正國
議手弄天機上虧日月之明下塞君子之路夫小人求
入必進姦利定間妄興事役發江邊戍兵以驅麋鹿結
罝山陵芟夷林莽殫其九野之獸聚扵重圍之内上無
益時之分下有損耗之費而兵士罷扵運送人力竭扵
驅逐老弱饑凍大小怨歎臣竊觀天變自比年以來隂
陽錯&KR0861;四時逆節日食地震中夏隕霜參之典籍皆隂
氣陵陽小人弄勢之所致也臣嘗覽書傳驗諸行事災
祥之應所為寒慄昔高宗脩已以消鼎雉之異宋景崇
德以退熒惑之變願陛下上懼皇天譴告之誚下追二
君攘災之道遠覽前代任賢之功近寤今日謬授之失
清澄朝位旌叙俊乂放退佞邪抑奪姦勢如是之軰一
勿復用廣延淹滯容受直辭祗承乾指敬奉先業則大
化光敷天人望塞也傳曰國之興也視民如赤子其亡
也以民為草芥陛下昔韜神光潜德東夏以聖哲茂姿
龍飛應天四海延頸八方拭目以成康之化必隆扵旦
夕也自登位以來法禁轉苛賦調益繁中宫内豎分布
州郡横興事役競造姦利百姓罹杼軸之困黎民罷無
已之求老稚饑寒家戶菜色而所在長吏迫畏罪負嚴
法峻刑苦民求辦是以人力不堪家戶離散呼嗟之聲
感傷和氣又江邊戍兵遠當以拓土廣境近當以守界
備難宜特優育以待有事而徵發賦調煙至雲集衣不
全短褐食不贍朝夕出當鋒鏑之難入抱無聊之慼是
以父子相棄叛者成行願陛下寬賦除煩振恤窮乏省
諸不急盪禁約法則海内樂業大化普洽夫民者國之
夲食者民之命也今國無一年之儲家無經月之畜而
後宫之中坐食者萬有餘人内有離曠之怨外有損耗
之費使庫廪空扵無用士民饑扵糟糠又北敵注目伺
國盛衰陛下不恃巳之威德而怙敵之不來忽四海之
困窮而輕虜之不為難誠非長策廟勝之要也昔大皇
帝勤身苦體創基南夏割據江山拓土萬里雖承天贊
實由人力也餘慶遺柞至扵陛下陛下宜勉崇德器以
光前烈愛民養士保全先軌何可忽顯祖之功勤輕難
得之大業忘天下之不振替興衰之巨變哉臣聞否泰
無常吉凶由人長江之限不可久恃苟我不守一葦可
航也昔秦建皇帝之號據殽函之阻德化不脩法政苛
酷毒流生民忠臣杜口是以一夫大呼社稷傾覆近劉
氏據三關之險守重山之固可謂金城石室萬世之業
任授失賢一朝喪沒君臣係頸共為羈僕此當世之明
鑒目前之烱戒也願陛下遠考前事近覽世變豐基強
夲割情從道則成康之治興而聖祖之祚隆矣
西晉武帝初即位廣納直言開不諱之路駙馬都尉傅
玄及散騎常侍皇甫陶其掌諫職玄上䟽曰臣聞先王
之臨天下也明其大教長其義節道化隆扵上清議行
扵下上下相奉人懷義心亡秦蕩滅先王之制以法術
相御而義心亡矣近者魏武好法術而天下貴刑名魏
文慕通遠而天下賤守節其後綱維不攝而虚無放誕
之論盈扵朝野使天下無復清議而亡秦之病復發扵
今陛下聖德龍興受禪弘堯舜之化開正直之路體夏
禹之至儉綜殷周之典文臣詠嘆而已將又奚言惟未
舉清遠有禮之臣以敦風節未退虚鄙以懲不恪臣是
以猶敢有言詔報曰舉清遠有禮之臣者此猶今之要
也乃使玄草詔進之玄復上䟽曰臣聞舜舉五臣無為
而化用人得其要也天下羣司猥多不可不審得其人
也不得其人一日則損不貲況積日乎典謨曰無曠庶
官言職之不可久廢也諸有疾滿百日不差宜令去職
優其禮秩而寵存之既差而後更用臣不廢職扵朝國
無曠官之累此王政之急也又曰臣聞先王分士農工
商以經國制事各一其業而殊其務自士已上子弟為
之立太學以教之選明師以訓之各隨其才優劣而授
用之農以豐其食工以足其器商賈以通其貨故雖天
下之大兆民之衆無有一人游手分數之法周偹如此
漢魏不定其分百官子弟不脩經藝而務交遊未知蒞
事而坐享天禄農工之業多廢或逐淫利而離其事徒
繫名扵太學然不聞先王之風今聖明之政資始而漢
魏之失未改散官衆而學校未設游手多而親農者少
工器不盡其宜臣以為亟定其制通計天下若干人為
士足以副在官之吏若干人為農三年足有一年之儲
若干人為工足其器用若干人為商賈足以通貨而巳
尊儒向學貴農賤商此皆事業之要務也前皇甫陶上
事欲令賜拜散官皆課使親耕天下享足食之利禹稷
躬耕稼祚流後世是以明堂月令著帝籍之制伊尹古
之名臣耕于有莘晏嬰齊之大夫避莊公之難亦耕于
海濱昔者聖帝明王賢佐俊士皆嘗從事扵農矣王人
賜官冗散無事者不督使學則當使耕無緣放之使坐
食百姓也今文武之官既衆而拜賜不在職者又多加
以服役為兵不得耕稼當農者之半南面食禄者參倍
扵前使冗散之官農而收其租稅家得其實而天下之
榖可以無乏矣夫家足食為子則孝為父則慈為兄則
友為弟則悌天下足食則仁義之教可不令而行也為
政之要計人而置官分人而授事士農工商之分不可
斯須廢也若未能精其防制計天下文武之官足為副
貳者使學其餘皆歸之於農若百工商賈有長者亦皆
歸之扵農務農若此何有不贍乎虞書曰三載考績三
考黜陟幽明是為九年之後乃有遷叙也故居官久則
念立慎終之化居不見久則競為一切之政六年之限
日月淺近不周黜陟陶之所上義合古制夫儒學者王
教之首也尊其道貴其業重其選猶恐化之不崇忽而
不以為急臣懼日有陵遲而不覺也仲尼有言人能弘
道非道弘人然則尊其道者非惟尊其書而巳尊其人
之謂也貴其業者不妄教非其人也重其選者不妄用
非其人也若此而學校之綱舉矣
太中大夫恬和上表陳便宜稱漢孔光魏徐幹等議使
王公已下制奴婢限數及禁百姓賣田宅中書啓可屬
主者為條制李重奏曰先王之制士農工商有分不遷
其業所以利用厚生各肆其力也周官以土均之法經
其土地井田之制而辨其五物九等貢賦之序然後公
私制定率土均齊自秦立阡陌建郡縣而斯制巳没降
及漢魏因循舊跡王法所峻者唯服物車器有貴賤之
差令不僣擬以亂尊卑耳至扵奴婢私産則實皆未嘗
曲為之立限也八年已巳詔書申明律令諸士卒百工
以上所服乘皆不得違制若一縣一歲之中有違犯者
三家洛陽縣十家以上官長免如詔書之旨法制已嚴
令如和所陳而稱光幹之議此皆衰世踰侈當時之患
然盛漢之初不議其制光等作而不行非漏而不及能
而不用也盖以諸侯之軌既減而井田之制未復則王
者之法不得制人之私也人之田宅既無定限則奴婢
不宜偏制其數懼徒為之法實碎而難檢方今盛明垂
制每尚簡易法禁已具和表無施
泰始中詔天下舉賢良直言之士太守文立舉郄詵應
選詔曰盖太上以德撫時易簡無文至于三代禮樂大
偹制度彌繁文質之變其理何由虞夏之際聖明係踵
而損益不同周道既衰仲尼猶曰從周因革之宜又何
殊也聖王既沒遺制猶存覇者迭興而翼輔之王道之
缺其無補乎何陵遲之不反也豈覇德之淺歟期運不
可致歟且夷吾之智而功止扵覇何哉夫昔人之為政
革亂亡之弊建不刊之統移風易俗刑措不用豈非化
之盛歟何脩而嚮兹朕獲承祖宗之休烈于兹七載而
人未服訓政道罔述以古況今何不相逮之遠也雖明
之弗及猶思與羣賢慮之將何以辨所聞之疑昧獲至
論扵讜言乎加自頃戎狄内侵災害屢作邊甿流離征
夫苦役豈政刑之&KR0861;將有司非其任歟各悉乃心究而
論之上明古制下切當今朕之失德所宜振補其正議
無隠將敬聽之詵對曰伏惟陛下以聖德君臨猶垂意
扵博採故招賢正之士而臣等薄陋不足以降大問也
是以竊有自疑之心雖致身扵闕庭亦僶俛矣伏讀聖
策乃知下問之旨篤焉臣聞上古推賢讓位教同德一
故易簡而人化三代世及季末相承故文繁而後整虞
夏之相因而損益不同非帝王之道異救弊之路殊也
周當二代之流承彫偽之極盡禮樂之致窮制度之理
其文備詳仲尼因時宜而曰從周非殊論也臣聞聖王
之化先禮樂五覇之興勤政刑禮樂之化深政刑之用
淺勤之則可以小安墮之則遂陵遲所由之路夲近故
所補之功不侔也而齊桓失之葵丘夷吾淪于小器功
止扵覇不亦宜乎策曰建不刊之統移風易俗使天下
洽和何修而嚮兹臣以為莫大扵擇人而官之也今之
典刑匪無一統宰牧之才優劣異績或以之興或以之
替此盖人能弘政非政弘人也舍人務政雖勤何益臣
竊觀夫古今而考其美惡古人相與求賢今人相與求
爵古之官人君責之扵上臣舉之扵下得其人有賞失
其人有罰安得不求賢乎今之官者父兄營之親戚助
之有人事則通無人事則塞安得不求爵乎賢苟求達
達在脩道窮在守義故静以待之也爵苟可求得在進
取失在後時故動以要之也動則爭競爭競則朋黨朋
黨則誣誷誣誷則臧否失實真偽相冒主聽用惑姦之
所會也静則貞固貞固則正直正直則信讓信讓則推
賢推賢不伐相下無饜主聽用察德之所趣也故能使
之静雖曰高枕而人自正不能禁動雖復夙夜俗不一
也且人無愚智咸慕名官莫不飾正扵外藏邪扵内故
邪正之人難得而知也任得其正則衆正益至若得其
邪則衆邪亦集物繁其類誰能止之故亡國失世者未
嘗不為衆邪所積也方其初作必始扵微微而不絶其
終乃著天地不能頓為寒暑人主不能頓為隆替故寒
暑漸扵春秋隆替起扵得失當今之世宦者無關梁而
邪門啓矣朝廷不責賢正路塞矣得失之源何以甚此
所謂責賢使之相舉也所謂關梁使之相保也賢不舉
則有咎保不信亦有罰故古者諸侯必貢士不貢者削
貢而不適亦削夫士者難知也不適者薄過也不得不
責彊其所不知也罰其所不適深其薄過非恕也且天
子扵諸侯有不純臣之義斯責之矣施刑之道寧縱不
濫之矣今皆反是何也夫賢者天地之紀品物之宗其
急之也故寧濫以得之無縱以失之也今則不然世之
悠悠者各自取辦耳故其材行並不可必扵公則政事
紛亂扵私則汙穢狼籍自頃長吏特多此累有亡命而
被購懸者矣有縛束而絞&KR1229;者矣貪鄙竊位不知誰升
之者獸兕出檻不知誰可咎者網漏吞舟何以過此人
之扵利如蹈水火焉前人雖敗後人復起如彼此無已
誰止之者風流日競誰憂之者雖今聖思勞扵夙夜所
使為政恒得此屬欲聖世化美俗平亦俟河之清耳若
欲善之宜創舉賢之典峻關梁之防其制既立則人慎
其舉而不苟則賢者可知知賢而試則官得其人矣官
得其人則事得其叙事得其叙則物得其宜物得其宜
則生生豐植人用資給和樂興焉是故寡過而遠刑知
恥以近禮此所謂建不刊之統移風易俗刑措而不用
也策曰自頃夷狄内侵災眚屢降將所任非其人乎何
由而至此臣聞蠻夷猾夏則臯陶作士此欲善其末則
宜先其夲也夫任賢則政惠使能則刑恕政惠則下仰
其施刑恕則人懷其勇施以殖其財勇以結其心故人
居則資贍而知方動則親上而志勇苟思其利而除其
害以生道利之者雖死不貳以逸道勞之者雖勤不怨
故其命可授其力可竭以戰則克以攻則拔是以善者
慕德而安服惡者畏懼而削迹止戈而武義實在文唯
任賢然後無患耳若夫水旱之災自然理也故古者三
十年耕必有十年之儲堯湯遭之而人不困有偹故也
自頃風雨雖頗不時考之萬國或境土相接而豐約不
同或頃畆相連而成敗異流固非天之必害扵人人實
不能均其勞苦失之於人而求之於天則有司惰職而
不勸百姓怠業而咎時非所以定人志致豐年也宜勤
人事而巳臣誠愚鄙不足以奉對聖朝猶進之于廷者
將使取諸其懷而獻之乎臣懼不足也若收不知言以
致知言臣則可矣是以辭鄙不隠也以對策上第拜議
郎
時西虜内侵災眚屢見百姓饑饉詔王公卿尹常伯牧
守各舉賢良方正直言之士扵是太保何曾舉阮种賢
良策曰在昔哲王承天之序光宅宇宙咸用規矩乾坤
惠康品類休風流衍彌于千載朕應踐洪運統位七載
於今矣惟德弗嗣不明于政宵興惕厲未燭厥猷子大
夫韞韥道術儼然而進朕甚嘉焉其各悉乃心以闡喻
朕志深陳王道之夲勿有所隠朕虚心以覽焉种對曰
夫天地設位聖人成能王道至深所以行化至遠故能
開物成務而功業不匱近無不聽遠無不服德逮羣生
澤被區宇聲施無窮而典垂百代故經曰聖人久扵其
道而天下化成宜師蹤往代襲迹三五矯世更俗以從
人望令率土遷義下知所適播醇美之化杜邪枉之路
斯誠羣黎之所欣想盛德而幸望休風也又問政刑不
宣禮樂不立對曰政刑之宣故由乎禮樂之用昔之明
王唯此之務所以防遏暴慢感動心術制節上靈而陶
化萬姓也禮以體德樂以詠功樂夲扵和而禮師扵敬
矣又問戎蠻猾夏侵敗王略雖古盛世猶有此虞故詩
稱獫狁孔熾書歎蠻夷帥服自魏氏以來夷虜内附鮮
有桀悍侵漁之患由是邊守遂怠鄣塞不設而令醜虜
内居與百姓雜處邊吏擾習人又忘戰受方任者又非
其材或以狙詐侵侮邊夷或干賞滔利妄加討戮夫以
微羈而御悍馬又乃操以煩策其不制者固其理也是
以羣醜蕩駭緣間而動雖三州覆敗牧守不反此非胡
虜之甚勁盖用之者過也臣聞王者之伐有征無戰懷
遠以德不聞以兵夫兵凶器而戰危事也兵興則傷農
衆集則費積農傷則人匱積費則國虚昔漢武之世承
文帝之業資海内之富役其材臣以甘心匈奴競戰勝
之功貪攻取之利良將勁卒屈扵沙漠勝敗相若克不
過當夭百姓之命填餓狼之口及其以衆制寡令匈奴
遠迹收功祁連飲馬瀚海天下之耗已過大半矣夫虚
中國以事夷狄誠非計之得者也是以盜賊蜂起山東
不振暨宣元之時趙充國征西零馮奉世征南羌皆兵
不血刃摧抑彊暴擒其首惡此則折衝厭難勝敗相辨
中世之明效也义問咎徵作見對曰隂陽否泰六沴之
災則人主修政以禦之思患而防之建皇極之首詳庶
徵之用詩曰敬之敬之天惟顯思天聦明自我民聦明
是以人主祖承天命日慎一日也故能應受多福而永
世克祚此先王之所以退灾消眚也又問經化之務對
曰夫王道之夲經國之務必先之以禮義而致人扵廉
恥禮義立則君子軌道而讓扵善廉恥立則小人謹行
而不淫扵制度賞以勸其能威以懲其廢此先王所以
保乂定功化洽黎元而勲業長世也故上有克讓之風
則下有不爭之俗朝有矜節之士則國無貪冒之人夫
廉恥之於政猶樹蓻之有豐壤良歲之有膏澤其生物
必悠然茂矣若廉恥不存而惟刑是御則風俗彫弊人
失其性錐刀之末皆有爭心雖峻刑嚴辟猶不勝矣其
扵政也如農者之殖磽野旱年之望豐穡必不幾矣此
三代所以享德長久風醇俗美皆數百年保天之禄而
秦二世而弊者盖其所由之塗殊也又問將使武成七
德文濟九功何路而臻于兹凡厥庶事曷後曷先對曰
夫文武經德所以成功丕業咸熙庶績者莫先於選建
明哲授方任能令才當其官而功稱其職則萬機咸理
庶寮不曠書曰天工人其代之然則繼天理物寧國安
家非賢無以成也夫賢才之畜扵國由良工之須利器
巧匠之待繩墨也器用利則斵削易而材不病繩墨設
則曲直正而衆形得矣是以人主必勤求賢而佚以任
之也賢臣之扵主進則忠國愛人退則砥節潔志營職
不干私義出心必由公塗明度量以呈其能審經制以
效其功此昔之聖王所以恭己南面而化扵陶鈞之上
者以其所任之賢與所賢之信也方今海内之士皆傾
望休光希心紫極唯明主之所趣舍若開四聦之聽廣
疇咨之求抽羣英延俊乂考功授職呈能制官朝無素
飧之士如此化流罔極樹功不朽矣
太康中華譚至洛陽武帝親策之曰今四海一統萬里
同風天下有道莫斯之盛然北有未羈之人西有醜族
之氐故謀夫未得高枕邊人未獲晏然將何以長弭斯
患混清六合對曰臣聞聖人之臨天下也祖乾綱以流
化順谷風以興仁兼三才以御物開四聦以招賢故勞
謙日昃務在擇材宣明巖穴垂光隠滯俊人龍躍帝道
以光清德鳳翔王化克舉是以臯陶見舉不仁者遠陸
賈重漢遠夷折節今聖朝德音發扵帷幄清風翔乎無
外戎旗南指江漢席卷干戈西征羌蠻慕化誠闡四門
之秋興禮教之日也故髦俊聞風而響赴殊才望險而
雲集虚高館以俟賢設重爵以待士急善過扵饑渴用
人疾扵應響杜佞諂之門廢鄭聲之樂混清六合寔由
乎此雖西北有未羈之寇殊漠有不朝之虜征之則勞
師得之則無益故班固云有其地不可耕而食得其人
不可臣而畜來則懲而禦之去則備而守之盖安邊之
術也又策曰吳蜀恃險今既蕩平蜀人服化無攜貳之
心而吳人恣睢屢作妖寇豈蜀人敦朴易可化誘吳人
輕銳難安易動乎今將欲綏静新附何以為先對曰臣
聞漢末分崩英雄鼎峙蜀棲岷隴吳據江表至大晉龍
興應期受命文皇運籌安樂順軌聖上潜謀歸命向化
蜀染化日久風教遂成吳始初附未改其化非為蜀人
敦慤而吳人易動也然殊俗遠境風土不同吳阻長江
舊俗輕悍所安之計當先籌其人士使雲翔閶闔進其
賢才待其異禮明選牧伯致以威風輕其賦斂將順咸
悅可以永保無窮長為人臣者也又策曰聖人稱如有
王者必世而後仁今天成地平大化無外雖匈奴未羈
羌氐驕黠將脩文德以綏之舞干戚以來之故兵戈載
戢武夫寝息如此已可消鋒刃為佃器罷尚方武庫之
用未邪對曰夫唐堯歷載頌聲乃作文武相承禮樂大
同清一八紘綏盪無外萬國順軌海内斐然雖復被髮
之鄉徙跣之國皆習章甫而入朝要衣裳以磬折夫大
舜之德猶有三苖之征以周之盛玁狁為寇雖有文德
又須武備備預不虞古之善教安不忘危聖人常戒無
為罷武庫之常職鑠鋒刃為佃器自可倒戢干戈苞以
獸皮將帥之士使為諸侯扵散樂休風未為不泰也又
策曰夫法令之設所以隨時制也時險則峻法以取平
時泰則寬網以將化今天下太平四方無虞百姓承德
將就無為而又至于律令應有所損益不對曰臣聞五
帝殊禮三王異教故或禪讓以光政或干戈以攻取至
扵興禮樂以和人流清風以寧俗其歸一也今誠風教
大同四海無虞人皆感化去邪從政夫以堯舜之盛而
猶設象形殷周之隆而甫侯制律律令之存何妨扵政
若乃大道四逹禮樂交通凡人脩行黎庶勵節刑罰懸
而不用律令存而無施適足以隆太平之雅化飛仁風
于無外矣又策曰昔帝舜以二八成功文王以多士興
周夫制化在扵得人而賢才難得今大統始同宜搜才
實州郡有貢薦之舉猶未獲出羣卓越之倫將時無其
人有而致之未得其理也對曰臣聞興化立法非賢無
以光其道平世理亂非才無以宣其業上自皇羲下及
帝王莫不張皇綱以羅遠飛仁風以被物故得賢則教
興失人則政廢今四海一統萬里同風州郡貢秀孝臺
府簡良才以八紘之廣兆庶之衆豈當無卓越雋逸之
才乎譬猶南海不少明月之寳大宛不乏千里之駒也
異哲難見遠數難覩故堯舜太平之化二八由舜而甫
顯殷湯革王之命伊尹負鼎而方用當今聖朝禮亡國
之士接遐裔之人或貂蟬扵帷幄或剖符扵千里廵狩
必有吕公之遇宵夢必有岩穴之感賢儁之出可企踵
而待也
時帝出祠南郊詔使散騎常侍鄭默驂乘因謂默曰卿
知何以得驂乘乎昔州里舉卿相軰常愧有累清談遂
問政事對曰勸穡務農為國之基選人得才濟世之道
居官久職政事之宜明慎黜陟勸戒之由崇尚儒素化
導之夲如此而已矣帝善之
愍帝即位尚書郎諸葛恢調為會稽太守臨行帝為置
酒謂曰今之會稽昔之關中足食足兵在扵良守以君
有莅任之方是以相屈四方分崩當匡振圮運政之所
先君為言之恢陳謝因對曰今天下喪亂風俗陵遲宜
尊五美屏四惡進忠實退浮華帝深納焉
東晉元帝時冬雷電且大雨帝下書責躬引過御史中
丞熊遠上䟽曰被庚午詔曰以雷電震暴雨時深自尅
責禹湯罪己未足以喻臣闇扵天道竊以人事論之陛
下節儉敦朴愷悌流惠而王化未興者皆羣公卿士不
能夙夜在公以益大化素飧負乘粃穢明時之責也今
逆賊猾夏暴虐滋甚二帝幽殯梓宫未反四海延頸莫
不東望而未能遣軍北討讎賊未報此一失也昔齊侯
既敗七年不飲酒食肉況此恥尤大臣子之責宜在枕
戈為王前驅若此志未果者當上下克儉恤人養士徹
樂減膳惟脩戎事陛下憂勞扵上而羣官未同戚容扵
下每有會同務在調戲酒食而已此二失也選官用人
不料實德惟在白望不求才幹鄉舉道廢請託交行有
德而無力者退修望而有助者進稱職以違俗見譏虚
資以從容見貴是故公正道虧私塗日開強弱相陵冤
在不理今當官者以理事為俗吏奉法為苛刻盡禮為
諂諛從容為高妙放蕩為達士驕蹇為簡雅此三失也
世所謂三失者公法加其身私議貶其非轉見排退陸
沉泥滓時所謂三喜者王法所不加清論美其賢漸相
登進仕不輟官攀龍附鳳翺翔雲霄遂使世人削方為
圓撓直為曲豈待顧道德之清塗踐仁義之區域乎是
以萬機未整風俗偽薄皆此之由不明其黜陟以審能
否此則俗未可得而變也今朝廷羣司以從順為善相
違見貶不復論才之曲直言之得失也時有言者或不
見用是以朝少辯争之臣士無禄仕之志焉郭翼上書
武帝擢為屯留令乂置諫官所以容受直言誘進將來
故人得自盡言無隠諱任官然後爵之位定然後禄之
敷奏以言明試以功車服以庸舜猶歷試諸難而今先
禄不試甚違古義亂之所由也求才急扵疎賤用刑先
扵親貴然後令行禁止野無遺滯堯取舜扵仄陋舜拔
賢扵岩穴姬公不曲繩扵天倫叔向不虧法扵孔懷今
朝廷法吏多出扵寒賤是以章書日奏而不足以懲物
官人選才而不足以濟事宜招賢良扵屠釣聘耿介扵
丘園若此道不改雖并官省職無救弊亂也能哲而惠
何憂乎驩兜何遷乎有苗何畏乎巧言令色孔壬此官
得其人之益也
明帝時前將軍温嶠奏軍國要務其一曰祖約退舍壽
陽有將來之難今二方守禦為功尚易淮泗都督宜竭
力以資之選名重之士配征兵五千又擇一偏將將二
千兵以益壽陽可以保固徐豫援助司土其二曰一夫
不耕必有受其饑者今不耕之夫動有萬訃春廢勸課
之制冬峻出租之令下未見施惟賦是聞賦不可以已
當思令百姓有以殷實司&KR1131;置田曹掾州一人勸課農
桑察吏能否今宜依舊置之必得清恪奉公足以宣示
惠化者則所益實弘矣其三曰諸外州郡將兵者及都
督府非臨敵之軍且田且守乂先朝使五校出田今西
軍五校有兵者及護軍所統外軍可分遣二軍出并屯
要處緣江上下皆有良田開荒雖一年之後即易且軍
人累重者在外有樵採𬞞食之人扵事為便其四曰建
官以理世不以私人也如此則官寡而材精周制六卿
莅事春秋之時入作卿輔出將三軍後代建官漸多誠
由事有煩簡耳然今江南六州之土尚又荒殘方之平
日數十分之一耳三省軍校無兵者九府寺署可有并
相領者可有省半者計其閑劇隨事減之荒殘之縣或
同在一城可并合之如此選既可精禄俸可優令足代
耕然後可責以清公耳其五曰古者親耕耤田以供粢
盛舊制耤田廪犧之官今臨時市求上黷至敬下費生
靈非所以虔奉宗廟蒸蒸之旨宜如舊制立此二官其
六曰使命愈遠益宜得材宣揚王化延譽四方人情不
樂遂取卑品之人虧辱國命生長患害故宜重其選不
可減二千石見居二品者其七曰罪不相及古之制也
近者大逆誠由凶戾凶戾之甚一時權用今遂施行非
聖朝之令典宜如先朝除三族之議奏多納之
康帝即位庾冰進車騎將軍冰懼權盛乃求外出會弟
翼當伐石季龍扵是以本號除都督江荆寧益梁交廣
七州豫州之四郡軍事領江州刺史假節鎮武昌以為
翼援冰臨發上䟽曰臣因循家寵冠冕當世而志無殊
操量不及遠頃皇家多難釁故頻仍朝望國器與時殱
落遂令天眷下墜降及臣身俯仰伏事扵今五年上不
能光贊聖猷下不能緝熙政道而陛下遇之過分求之
不已復策敗駕之駟以冀萬里之功非天眷之隆將何
以至此是以敢竭狂瞽以獻血誠願陛下暫屏旒纊以
弘聽納今彊寇未殄戎車未戢兵弱扵郊人疲扵内寇
之侵逸未可量也黎庶之困未之安也羣才之用未之
盡也而陛下崇高事與下隔視聽察覽必寄之羣下羣
下宜忠不引不進百司宜勤不督不勸是以古之帝王
勤扵降納雖曰緫萬機猶兼聽將相或借訟輿人或求
謗芻蕘良有以也況今之弊開闢之極而陛下歷數属
當其運否剥之難嬰之聖躬普天所以痛心扵既往而
傾首扵將來者也實冀否終而泰属運在今誠願陛下
弘天覆之量深地載之厚宅沖虚以為夲勤訓督以為
務廣引時彦詢于政道朝之得失必關聖聽人之情偽
必達天聦然後覽其大當以緫國綱躬儉節用堯舜豈
遠大布之衣衛文何人是以古人有云非知之難行之
難非行之難安之難也願陛下既思日側扵勞謙納其
起予之情則天下幸甚矣臣朝夕伏膺猶不能暢臨䟽
徘徊不覺辭盡
穆帝時苻堅敗朝廷欲鎮靖北方出劉波督淮北諸軍
冀州刺史以疾未行上䟽曰臣聞天地以弘濟為仁君
道以惠下為德是以禹湯有身勤之績唐虞有在予之
誥用能惠被蒼生勲流後葉宣帝開拓洪圖始基成命
爰及文武歷數在躬而猶虚心側席卑已崇物然後知
積累之功重勤王之業艱先君之德弘貽厥之賜厚惠
皇不懷委政内任遂使神器幽淪三光翳曜園陵懷九
泉之感宫廟集胡馬之迹所謂肉食失之扵朝黎庶暴
骸扵外也賴元皇帝神武應期祚隆淮海振乾綱扵已
墜紐絶維而更張陛下承宣帝開始之宏基受元帝克
終之成烈保大定功戢兵静亂故使負鱗横海之鯨僭
位滔天之寇望雲旗而宵潰覩太陽而霧散巍巍蕩蕩
人無名焉而頃年巳來天文違錯妖怪屢生會稽先帝
夲封而地動經年昔周之文武有魚鳥之瑞君臣猶懷
震悚況今災變衆集曾莫之疑公旦有勿休之誡賈誼
有積薪之喻臣鑒先徵竊惟今事是以敢肆狂瞽直言
無諱往者先帝以玄風御世責成羣后坐運天綱隨化
委順故忘日計之功收歲成之用今禮樂征伐自天子
出相王賢儁恊和百揆六合承風天下響振而鈞臺之
詠弗聞景亳之命未布將羣臣之不稱陛下用之不盡
乎凡聖王之化莫不敦崇忠信存正棄邪傷化毀俗者
雖親雖貴必疎而遠之清公貞脩者雖微雖賤必親而
近之今則不然此風既替利競滋甚朋黨比周毀譽交
興鑚求苟進人希分外見賢而居其上受禄每過其量
希旨承意者以為奉公共相讃白者以為忠節舉世見
之誰敢正言陛下不明必行之法以絶穿鑿之源者恐
脫因疲倦以誤視聽且苻堅滅亡扵今五年舊京殘毀
山陵無衛百姓塗炭未蒙拯接伏願遠觀漢魏衰滅之
由近覽西朝傾覆之際超然易慮為扵未有則靈根永
固社稷無虞臣豈誣一朝之人皆無忠節但任非其才
求之不至耳今政煩役殷所在彫弊倉廪空虚國用傾
竭下民侵削流亡相属略計戶口但咸安已來十分去
三百姓懷蜉蝣之歎下泉興周京之思昔漢宣有云與
我共治天下者其惟良二千石乎是以臨下有方者就
加璽贈法苛政亂者恤刑不赦事簡扵上人悅扵下今
則不然告時乞職者以家弊為辭振窮恤滯者以公爵
為施古者為百姓立君使之司牧今者以百姓恤君使
之蠶食至乃貪汚者謂之清勤慎法者謂之怯劣何反
古道一至扵此陛下雖躬自節儉哀矜扵上而群寮肆
欲縱心扵下六司垂翼三事拱默故有識者覩人事以
歎息觀天眚而大懼昔宋景退熒惑之灾殷宗消鼎雉
之異伏願陛下仰觀大禹過門之志俯察商辛沈湎之
失遠思國風共公之刺深惟定姜小臣之喻暫廻聖恩
大詢羣后延納衆賢訪以得失令百寮率職人言損益
察其所由觀其所以審識羣才助鼎和味克念作聖以
荅天休則四海宅心天下幸甚
庾羲少有時譽初為吳國内史穆帝頗愛文義羲至郡
獻詩頗存諷諫因上表曰陛下以聖明之德方隆唐虞
之化而事役殷曠百姓彫殘以數州之資經贍四海之
務其為勞弊豈可具言昔漢文居隆盛之世躬自儉約
斷獄數百殆致刑措賈誼歎息猶有積薪之言以古況
今所以益其憂懼陛下明鑒天挺無幽不燭弘濟之道
豈待瞽言臣受恩奕世思盡絲髮受任到來親臨所見
敢緣弘政獻其丹愚伏願聽斷之暇少垂察覽
孝武帝時范寗求補豫章太守上書陳時政曰古者分
土割境以益百姓之心聖王作制籍無黃白之别昔中
原喪亂流寓江左庶有旋反之期故許其挟注夲郡自
爾漸久人安其業丘壟墳栢皆已成行雖無夲邦之名
而有安土之實今宜正其封疆以土斷人戶明考課之
科脩閭伍之法難者必曰人各有桑梓俗自有南北一
朝屬戶長為人隸君子則有土風之慨小人則懷下役
之慮斯誠并兼者之所執而非通理者之篤論也古者
失地之君猶臣所寓之主列國之臣亦有違適之禮隨
會事秦致稱春秋樂毅宦燕見褒良史且今普天之人
原其氏出皆隨遷移何至扵今而獨不可凡荒郡之人
星居東西遠者千餘近者數百而舉召役調皆相資須
期會差違輙致嚴坐人不堪命叛為盜賊是以山湖日
積刑獄愈滋今荒小郡縣皆宜并合不滿五千戶不得
為郡不滿千戶不得為縣守宰之任宜得清平之人頃
者選舉惟以卹貧為先雖制有六年而富足便退又郡
守長吏牽制無常或兼臺職或帶府官夫府以統州州
以監郡郡以莅縣如令互相領帖則是下官反為上司
賦調役使無復節限且牽曳百姓營起廨舍東西流遷
人人易處文書簿籍少有存者先之屋宇皆為私家後
來新官復應脩立其為弊也胡可勝言又方鎮去官皆
割精兵器仗以為送故米布之屬不可稱計監司相容
初無彈糾其中或有清白亦復不見甄異送兵多者至
有千餘家少者數十戸既力入私門復資官廪布兵役
既竭枉服良人牽引無端以相充補若是功勲之臣則
巳享裂土之祚豈應封外復置吏兵乎謂送故之格宜
為節制以三年為斷夫人性無涯奢儉由勢今并兼之
士亦多不贍非力不足以厚身非禄不足以富家是得
之有由而用之無節蒱酒永日馳&KR1405;卒年一宴之饌費
過十金麗服之美不可貲筭盛狗馬之飾營鄭衛之音
南畆廢而不墾講誦闕而無聞凡庸競馳傲誕成俗謂
宜驗其鄉黨考其業尚試其能否然後升進如此匪惟
家給人足賢人豈不繼踵而至哉官制讁兵不相襲代
頃者小事便以補役一愆之違辱及累世親戚旁攴罹
其禍毒戸口減耗亦由扵此皆宜料遣以全國信禮十
九為長殤以其未成人也十五為中殤以其尚童幼也
今以十六為全丁則備成人之役矣以十三為半丁所
任非復童幼事矣豈可傷天理違經典困苦萬姓乃至
此乎今宜脩禮文以二十為全丁十六至十九為半丁
則人無夭折生長滋繁矣帝善之
安帝時山湖川澤皆為豪強所專小民薪採漁釣皆責
稅直至是禁斷之時民居未一劉裕表曰臣聞先王制
治九土攸序分疆畫境各安其居在昔盛世人無遷業
故井田之制三代以隆秦革斯政漢遂不改富強兼并
扵是為弊然九服弗擾所託成舊在漢西京大遷田景
之族以實關中即以三輔為鄉閭不復係之扵齊楚自
永嘉播越爰託淮海朝有匡復之筭民懷思夲之心經
略之圖日不暇給是以寧民綏治猶有未遑及至大司
馬桓温以民無定夲傷治為深庚戌土斷以一其業于
時財□國豊實由扵此自玆及今彌歷年載畫一之制
漸用頽弛雜居流寓閭伍弗脩王化所以未純民瘼所
以猶在臣荷重任耻責實深自非改調觧張無以濟治
夫人情滯常難與慮始所謂父母之邦以為桑梓者誠
以生焉終焉敬愛所託耳今所居累世墳壟成行敬恭
之誠豈不與事而至請準庚戌土斷之科庶子夲所弘
稍與事著然後率之以仁義鼔之以威武超大江而跨
黃河撫九州而復舊土則戀夲之志乃速由扵當年在
始暫勤要終所以能易伏惟陛下垂矜萬民憐其所失
永懷鴻鴈之詩思隆中興之業既委臣以國重期臣以
寧濟若所啓合允請付外施行扵是依界土斷唯徐兖
青三州居晉陵者不在斷例諸流寓郡縣多被併省
宋孝武帝即位普責百官讜言建平王宏中軍錄事參
軍周朗上書曰昔仲尼有言治天下若寘諸掌豈徒言
哉方策之政舉息在人盖當世之君不為之耳況乃運
鍾澆暮世膺亂餘重以宫廟遭不更之酷江服被未有
之痡千里連死萬井共泣而秦漢餘敝尚行扵今魏晉
遺&KR0861;猶布扵民而望國安扵今化崇扵古卻行及前之
言積薪待然之譬臣不知所以方然陛下既基之以孝
又申之以仁民所疾苦敢不略薦凡治者何哉為教而
已今教衰已久民不知則又隨以刑逐之豈為政之道
哉欲為教者宜二十五家選一長百家置一師男子十
三至十七皆令學經十八至二十盡使脩武訓以書記
圖律忠孝仁義之禮廉讓勤恭之則授以兵經戰略軍
部舟騎之容挽彊擊刺之法官長皆月至學所以課其
能習經者五年有立則言之司徒用武者三年善蓺亦
升之司馬若七年而經不明五年而勇不達則更求其
言政置謀迹其心術行履復不足取者雖公卿子孫長
歸農畆終身不得為吏其國學則宜詳考占數部定子
史令書不煩行習無糜力凡學雖凶荒不宜廢也農桑
者實民之命為國之夲有一不足則禮節不興若重之
宜罷金錢以榖帛為賞罰然愚民不達其權議者好增
其異凡自淮以北萬匹為市從江以南千斛為貨亦不
患其難也今且聽市至千錢以還者用錢餘皆用絹布
及米其不中度者坐之如此則墾田自廣民資必繁盜
鑄者罷人死必息又田非潦水皆播麥菽地堪滋養悉
蓺紵麻蔭巷緣藩必樹桑柘列庭接宇唯植竹栗若此
令既行而善其事者庶民則序之以爵有司亦從而加
賞若田在草間木物不植則撻之而伐其餘樹在所以
次坐之又取稅之法宜計人為輸不應以貲云何使富
者不盡貧者不蠲乃令桑長一尺圍以為價田進一畆
度以為錢屋不得瓦皆責貲實民以此樹不敢種土畏
妄墾棟焚榱露不敢加泥豈有剥善害民禁衣惡食若
此苦者方今若重斯農則宜務削兹法凡為國不患威
之不立患恩之不下不患土之不廣患民之不育自華
夷争殺戎夏競威破國則積屍竟邑屠將則覆軍滿野
海内遺生盖不餘半重以急政嚴刑夭災歲疫貧者但
供吏死者弗望薶鰥居有不願娶生子每不敢舉又戍
淹徭久妻老嗣絶及媱奔所孕皆復不收是殺人之日
有數途生人之歲無一理不知復百年間將盡以草木
為世邪此最是驚心悲魂慟哭太息者法雖有禁殺子
之科設蚤娶之令然觸刑罪忍悼痛而為之豈不有酷
甚處耶今宜家寬其役戶減其稅女子十五不嫁家人
坐之特雉可以娉妻妾大布可以事舅姑若待足而行
則有司加糾凡宫中女隸必擇不復字者庶家内役皆
令各有所配要使天下不得有終獨之生無子之老所
謂十年存育十年教訓如此則二十年間長戶勝兵必
數倍矣又亡者亂郊饉人盈甸皆是不為其存計而任
之遷流故饑寒一至慈母不能保其子欲其不為寇盜
豈可得邪既御之使然復止之以殺彼扵有司何酷至
是且草樹既死皮葉皆枯是其粱肉盡矣冰霜已厚苫
盖難資是其衣裘敗矣比至陽春生其餘幾今自江以
南在所皆穰有食之處須官興役宜募遠近能食五十
口一年者賞爵一級不過千家故近食十萬口矣使其
受食者悉令就佃淮南多其長帥給其糧種凡公私遊
手歲發佐農令堤湖盡脩原陸並起仍量家立社計地
設閭檢其出入督其游惰須待大熟可移之復舊淮以
北悉使南還江東旅客盡令西歸故毒之在體必割其
緩處函渭靈區闃為荒窟伊洛神基蔚成茂草豈可不
懷歟歷下泗間何足獨戀議者必以為胡衰不足避而
不知我之病甚扵胡矣若謂民之既徙狄必就之若其
來從我之願也胡若能來必非其種不過山東雜漢則
是國家由來所欲覆育既華得坐實戎空自遠其為來
利固善也今空守孤城徒費財役亦行見淮北必非境
服有矣不亦重辱喪哉使虜但發輕騎三千更互出入
春來犯麥秋至侵禾水陸漕輸居然復絶扵賊不勞而
邊已困不至二年卒散民盡可蹻足而待也設使胡滅
則中州必有興者決不能有奉土地率民人以歸國家
矣誠如此則徐齊終逼亦不可守且夫戰守之法當恃
人之不敢攻頃年兵之所以敗皆反此也今人知不以
羊追狼蟹捕鼠而令重車弱卒與肥馬悍胡相逐其不
能濟固宜矣漢之中年能事胡者以馬多也胡之後服
漢者亦以馬少也既兵不可去車騎應蓄今宜募天下
使養馬一疋者蠲一人後三疋者除一人為吏自此以
進階賞有差邊亭儌驛一無發動又將者將求其死也
自能執干戈幸而不亡筋力盡扵戎役其扵望上者固
已深矣重有澄風掃霧之懃驅波滌塵之力此所自矜
尤復為甚近所功賞人知其濃然似頗&KR0861;虚實怨怒寔
衆垂臂而反脣者往往為部耦語而呼望者處處成羣
凡武人意氣特易崩沮設一旦有變則向之怨者為敵
也今宜國財與之共竭府粟與之同罄去者應遣濃加
寵爵發所在禄之將秩未充餘費宜闕他事負輦長不
應與唯可教以蒐狩之禮習以鉦鼓之節若假勇以進
務黜其身老至而罷賞延扵嗣又緣淮城壘皆宜興復
使烽鼔相逹兵食相連若邊民請師皆宜莫許遠夷貢
至止扵報答語以國家之未暇示以何事而非君須内
教既立徐料寇形辦騎卒四十萬而中國不擾取榖支
二十歲而遠邑不驚然後越淮窮河跨隴出漠亦何適
而不可又教之不敦一至扵是今士大夫以下父母在
而兄弟異計十家而七矣庶人父子殊産亦八家而五
矣凡甚者乃危亡不相知飢寒不相卹又嫉謗䜛害其
間不可稱數宜明其禁以革其風先有善扵家者即務
其賞自今不改則没其財又三年之喪天下之逹喪以
其哀並衷出故制同外興日久均痛故愈遲齊典漢氏
節其臣則可矣薄其子則亂也云何使衰苴之容盡鳴
號之音息夫佩玉啓旒深情弗忍冕珠視朝不亦甚乎
凡法有變扵古而刻扵情則莫能順焉至乎敗扵禮而
安扵身必遽而奉之何乃厚扵惡薄扵善歟今陛下以
大孝始基宜反斯&KR0861;且朝享臨御當近自身始妃主典
制宜漸加矯正凡舉天下以奉一君何患不給或帝有
集皂之陋后有帛布之鄙亦無取焉且一體炫金不及
百兩一歲美衣不過數襲而必收寳連櫝集服累笥目
豈常視身未時親是為櫝帶寳笥著衣空散國家之財
徒奔天下之貨而主以此惰禮妃以此傲家是何糜蠧
之劇惑鄙之甚逮至婢豎皆無定科一婢之身重婢以
使一豎之家列豎以役瓦金皮綉漿酒藿肉者故不可
稱紀至有列軿以遊遨飾兵以驅叱不亦重甚哉若禁
行賜薄不容致此且細作始并以為儉節而市造華怪
即傳扵民如此則遷也非罷也凡天下得治者以實而
治天下者常虚民之耳目既不可誑治之盈耗立亦隨
之故凡厥庶民制度日侈商販之室飾䓁王侯傭賣之
身製均妃后凡一袖之大足斷為兩一裾之長可分為
二見車馬不辨貴賤視冠服不知尊卑尚方今造一物
小民明已䁹睨宫中朝製一衣庶家晚已裁學侈麗之
原實先宫閫又妃主所賜不限高卑自今以去宜為節
目金魄翠玉錦繡縠羅竒色異章小民既不得服在上
亦不得賜若工復造竒伎淫巧則皆焚之而重其罪又
置官者將以燮天平氣贊地成功防姦御難治煩理劇
使官稱事立人稱官置無空樹散位繁進冗人今高卑
貿實大小反稱名之不定是謂官邪而世廢姬公之制
俗傳秦人之法惡明君之典好闇主之事其憎聖愛愚
何其甚矣今則宜先省事從而并官置位以周典為式
變名以適時為用秦漢末制何足取也當使德厚者位
尊位尊者禄重能薄者官賤官賤者秩輕纓冕紱佩稱
官以服車騎容衛當職以施又寄土州郡宜通廢罷舊
地民戶應更置立豈吳邦而有徐邑揚境而宅兖民上
淆辰紀下亂畿甸其地如朱方者不宜置州土如江都
者應更建邑又民少者易理君近者易歸凡吏皆宜每
詳其能每厚其秩為縣不得復用恩家之員為郡不得
復選勢族之老又王侯識未堪務不應強仕須冠而啓
封能政而議爵且帝子未官人誰謂賤但宜詳置賓友
選擇正人亦何必列長史參軍别駕從事然後為貴哉
又世有先後業有難易明帝能令其兒不匹光武之子
馬貴人能使其家不比隂后之族盛矣哉此扵後世不
可忘也至當輿抑碎首之忿陛殿延辟戟之威此亦復
不可忘也内外之政實不可雜若妃主為人請官者其
人宜終身不得為官若請罪者亦終身不得赦罪凡天
下所須者才而才誠難知也有深居而言寡則蓄學而
無由知有卑處而事隔則懷竒而無由進或復見忌扵
親故或亦遭䜛扵貴黨其欲致車右而動御席語天下
而辨治亂焉可得哉漫言舉賢則斯人固未得矣宜使
世之稱通經逹史辯詞精敏吏能將謀偏術小道者使
襪纓危厀博求其用制内外以官之官遠近及仕之𩔖
令各以所能而造其室降情以誘之卑身以安之然後
察其搖脣吻樹頰胲動精神發意氣語之所至意之所
執不過數四間不亦盡可知矣若忠孝廉清之比強正
惇柔之倫難以檢格立不可須臾定宜使鄉部求其行
守宰察其能竟皆見之扵選貴呈之扵相主然後處其
職宜定其位用如此故應愚鄙盡捐賢明悉舉矣又俗
好以毀沈人不知察其所以致毀以譽進人不知測其
所以致譽毀徒皆鄙則宜擢其毀者譽黨悉庸則宜退
其譽者如此則毀譽不妄善惡分矣又既謂之才則不
宜以階級限不應以年齒齊凡貴者好疑人少不知其
少扵人矣老者亦輕人少不知其不及少矣自釋氏流
教其來有源淵檢精測固非深矣舒引容潤既不廣矣
然習慧者日替其脩束誡者月繁其過遂至糜散錦帛
侈飾車從復假粗醫術託雜卜數延妹滿室置酒浹堂
寄夫託妻者不無殺子乞兒者繼有而猶倚靈假像背
親傲君欺費疾老震損宫邑是乃外刑之所不容&KR1229;内
教之所不悔罪而横天地之間莫不紆察人不得然豈
其鬼歟今宜申嚴佛律禆重國令其疵惡顯著者悉皆
能遣除則随其蓺行各為之條使禪義經誦人能其一
食不過𬞞衣不出布若應更度者則令先習義行夲其
神心必能草腐人天竦精以往者雖侯王家子亦不宜
拘凡鬼道惑衆妖巫破俗觸木而言怪者不可數寓采
而稱神者非可筭其原本是亂男女合飲食因之而以
祈祝從之而以報請是亂不誅為害未息凡一苑始立
一神初興淫風輙以之而甚今脩隄以北置園百里峻
山以右居靈十房糜財敗俗其可稱限又針藥之術世
寡復脩診脉之伎人鮮能逹民因是益徵扵鬼遂棄扵
醫重令耗惑不反死天復半今大醫宜男女習教在所
應遣吏受業如此故當愈扵媚神之愚徵正湊理之弊
矣凡無世不有言事而無時不有令下然而升平不至
昏危是繼何哉盖設令之本非實也又病言不出扵謀
臣事不便扵貴黨輕者抵訾呵駭重者死壓窮擯故西
京有方調之誅東郡有黨錮之戮陛下若欲申常令循
末典則羣臣在焉若欲改舊章興王道則微臣存矣敢
昧死以陳唯陛下察之書奏忤旨
歷代名臣奏議卷二十五
