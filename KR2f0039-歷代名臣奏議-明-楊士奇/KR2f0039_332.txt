歴代名臣奏議卷三百三十二
明楊士奇等撰
禦邊
宋哲宗時左司諫蘇轍論西邊警備狀曰臣近奏乞因
夏國遣使入貢歸其侵地竊聞朝廷已降詔開許伏惟
包荒之德與天地同量使西邊之民自此得免餽餉之
勞脫戰鬭之祻天下不勝幸甚然臣聞兵法受降如受
敵夷羌獸心見利忘義雖以恩信深加結納而備豫不
虞不可暫弛況朝廷數年以來舉兵攻討深入其地奪
其疆土今雖接以恩禮其怨毒之意必未遽忘若因給
賜城寨定立界至之際乘我無備輙肆猖狂則取笑四
夷悔不可及謂宜眀加約束所賜城寨須候逐路帥臣
處置搬運器甲抽那兵馬凡百了當立定期日然後得
與人交割若未了之間不得令一人一騎先期窺覘仍
指揮沿邊將吏常加嚴備因夏國新復侵地謹守誓約
之際招填士馬充實倉廪綏懷熟戸常若寇至不得為
其通和稍有廢弛如此數年朝廷常務懷柔以革其欲
報之心邊臣常作隄防以折其内侮之志臣謂數年之
外必無後患縱使背畔而邊計已完士氣已復度其事
勢亦不足深憂況背恩犯順彼曲我直雖復羌人亦當
知非足使吾民坐而賈勇制勝之道始自今日惟願陛
下深詔大臣安不忘危常以戒敕邊吏為心則社稷之
福也
轍又論蘭州等地狀曰臣竊見先帝因夏國内亂用兵
攻討於熙河路增置蘭州於鄜延路增置安疆米脂等
五寨議者講求利害久而不決其一曰蘭州五寨所在
嶮遠饋運不便若竭力固守坐困中國羌人得以飬勇
窺伺間隙要之久遠不得不棄危而後棄不如方今無
事舉而與之猶足以示國恩惠其二曰此地皆西邊要
害朝廷用兵費財僅而得之聚兵積粟為金湯之固蘭
州下臨黃河當西戎咽喉之地上多衍沃略置堡障可
以招募弓箭手為耕戰之備自開拓以來平治徑路皆
通行大兵若舉而棄之熙河必有晝閉之警所謂借寇
兵資盜糧其勢必為後患此二議者臣聞之久矣然以
夏戎背畔雖屢有信使而未脩臣職未請侵地則棄守
之議朝廷無因自發今聞遣使來賀登極歸未出境而
使者復至講和請地必在茲舉雖廟堂議論已得詳熟
而小臣憂國不能嘿已輒嘗覈實其事以為前件棄守
之議皆非妄言然而朝廷當決從一議欲決此議當論
時之可否理之曲直筭之多寡誠使三者得失皆見於
前則棄守之議可一言而決也何謂時之可否方今皇
帝陛下富於春秋諒闇不言恭默思道太皇太后陛下
覽政簾幃之中舉天下事屬之輔相當此之時安靖則
有餘動則不足利在綏撫不利征伐今若固守不與西
戎必至於争甲兵一起呼吸生變緩急之際何所咨決
況陜西河東兩路比遭用兵之厄民力困匱瘡痍未復
一聞兵事無不狼顧若使外患不解内變必相因而起
此所謂時可棄而不可守一也何謂理之曲直西戎近
歲於朝廷本無大罪雖梁氏廢放其子而邊鄙外臣本
不須治以中國之法先朝必欲弔伐但誅其罪人存立
孤弱則雖異域之族猶將伏以聽命今廼割其土地作
為城池以自封殖雖吾中國之人猶知其為利而不知
其為義也曲直之辯不言可見盖古之論兵者以直為
壮以曲為老昔仁祖之世元昊叛命連年入寇邊臣失
律敗亡相繼然而四方士民裹糧奔命唯恐在後雖捐
骨中野不以為怨兵民競勸邊守卒固而中國徐亦自
定無土崩之勢何者知曲在元昊而用兵之禍朝廷之
所不得已也頃自出師西討雖一勝一負而計其所亡
失未若康定寳元之多也然而邊人憤怨天下咨嗟土
崩之憂企足可待何者知曲在朝廷非不得已之兵也
今若固守侵地惜而不與負不直之謗而使關右子弟
肝腦塗地臣恐邊人自此有怨叛之志此所謂理可棄
而不可守二也何謂筭之多寡棄守之議朝廷若舉而
行之其勢必有幸有不幸然臣今所論於守則言其幸
於棄則言其不幸以較利害之實今夫固守蘭州增築
堡寨招置土兵方其未成而西戎不順求助北敵並出
為寇屯戍日益飛輓不繼賊兵乘勝師喪國蹙蘭州不
守熙河危急此守之不幸者也割棄蘭州專守熙河倉
庾有素兵馬有備戎人懷惠不復作過此棄之幸者也
二者臣皆不復言何者利害不待言而決也若夫固守
蘭州增築堡寨招置土兵且耕且戰西戎懷怨未能忘
争時出虜略勝負相半耕者不安餽運難繼耗蠧中國
民不得休息此守之幸者也割棄蘭州專守熙河西戎
據蘭州之堅城道熙河之夷路我師不利復以秦鳳為
境脩完廢壘復置烽候人力既勞費亦不小此棄之不
幸者也夫守之雖幸然兵難一交仇怨不解屯兵饋糧
無有休日熙河因此物價踴貴見今守而不戰歲費已
三百餘萬貫矣戰若不止戍兵必倍糧草衣賜随亦增
廣民力不支則土崩之禍或不可測也棄之雖不幸然
所棄本界外無用之城秦鳳之間兵民習熟近而易守
轉輸所至如枕席之上比之熙蘭難易十倍有守邊之
勞而無腹心之患與平日無異也夫以守之幸較棄之
不幸利害如此而況守未必幸而棄未必不幸乎且朝
廷以天地之量赦其罪惡歸其侵地復其歲賜通其和
市彼稍有人心能不愧耻縱使酋豪内懷不順而國恩
深厚無以激怒其民臣料一二年間其勢必未能舉動
萬一不然而使中國之士知朝廷棄已得之地含垢為
民西戎背恩彼曲我直人懷此心勇氣自倍以攻則取
以守則固天地且猶順之而況於人乎故臣願朝廷決
計棄此然後慎擇名將以守熙河厚養屬國多置弓箭
手於熙蘭往還要路為一大城度可屯二三千人以塞
其入寇之道於秦鳳以來多置番休之兵以為熙河緩
急救應之備眀敕將佐繕修守備寇至先為不可勝以
待敵之至庶幾可以無後患也臣自聞西使復來謹采
衆議以三事參較利害反覆詳究理無可疑是以輒獻
狂言惟陛下裁擇幸甚
貼黃臣竊見二聖臨御除去煩苛天下之民想見太
平之風今西戎已有向化之漸若朝廷靳惜蘭州
等處堅守不與激令背畔使邊兵不解百費復興
則自前苛政皆將復用太平之期不可復望深可
痛惜伏乞陛下與二三大臣詳議其事以天下安
危為念勿争尺寸之利以失大計則社稷之幸也
臣竊聞議者或謂若棄蘭州則熙河必不可守則
西蕃之馬無由復至而夏戎必為蜀道之梗臣謂
此皆劫持朝廷欲必守蘭州之說而非國之至計
也臣聞熙河屬國彊族甚多朝廷養之極厚必不
願為西戎所有若帥臣能以恩信結之統之以戍
兵貼之以弓箭手又於熙蘭要路控以堅城臣恐
西戎未易窺伺而西蕃之馬何遽不至乎至於蜀
道之虞自非秦鳳階成等處蕩然無城池兵馬之
備則西戎豈敢輕為此計臣謂此說亦空言而已
臣又聞說者謂韓縝昔與北朝商量河東地界舉
七百里之地以畀之近者臺諫以此劾縝縝由此
罷相故今朝廷議欲以蘭州等處復與西戎無敢
主其議者臣謂蘭州等處與河東地界不可同日
而語河東地界國之要地祖宗相傳誰敢失墜舉
而與人非臣子之義至於蘭州等處本西戎舊地
得之有費無益先帝討其罪而取之陛下赦其罪
而歸之理無不可不得以河東地界為比也
轍再論蘭州等地狀曰臣近於六月二十八日奏以西
使入界恐必有講和請地之議乞因此時舉蘭州及安
疆米脂等五寨地棄而與之安邊息民為社稷之計見
今西使已到竊聞執政大臣棄守之論尚未堅定臣竊
見皇帝陛下登極以來夏國雖屢遣使而疆埸之事初
不自言度其狡心盖知朝廷厭兵是以確然不請欲使
此議發自朝廷得以為重朝廷深覺其意忍而不與情
得勢窮始來請命今若又不許遣其來使徒手而歸一
失此機必為後悔彼若點集兵馬屯聚境上許之則畏
兵而與不復為恩不許則邊釁一開禍難無已間不容
髮正在此時不可失也臣又聞昔日取蘭州及五寨地
本非先帝聖意先帝始議取靈武内臣李憲畏懦不敢
前去遂以兵取蘭州先帝始議取横山帥臣沈括种諤
之徒不能遵奉聖略遂以兵取五寨此二者皆由將吏
不職意欲邀功免罪而先帝之意本則不然其後元豐
六年夏國遣使請罪先帝嘉其恭順為敕邊吏禁止侵
掠既又遣使謝恩請復疆土先帝仍為指揮保安軍與
宥州議立疆界因循未定而先帝奄棄萬國遂以至今
由此言之蘭州五寨取之則非先帝本意棄之則出先
帝遺意今議者不深究本末妄立堅守之議苟避棄地
之名不度民力不為國計其意止欲私已自便非社稷
之利也臣又聞議者或謂棄守皆不免用兵棄則用兵
必遲守則用兵必速遲速之間利害不遠若遂以地與
之恐非得計臣聞聖人應變之機正在遲速之際但使
事變稍緩則吾得筭已多昔漢文景之世吳王濞内懷
不軌稱病不朝積財養士謀亂天下文帝專務含養置
而不問加賜几杖恩禮日隆濞雖包藏祻心而仁澤浸
漬終不能發及景帝用鼂錯之謀欲因其有罪削其郡
縣以為削之亦反不削亦反削之則及疾而祻小不削
則反遲而禍大削書一下七國盡反至使景帝發天下
之兵遣三十六將僅而破之議者若不究利害之淺深
較祻福之輕重則文帝隠忍不決近於柔仁景帝剛斷
必行近於強毅然而如文帝之計禍發既遲可以徐為
備禦稍經歲月變故自生則以漸制之勢無不可雖有
千濞亦何能為如景帝之計禍發既速未及旋踵已至
交兵鋒刃既接勝負難保社稷之命決於一日雖食鼂
錯之肉何益於事今者欲棄之策與文帝同而欲守之
謀與景帝類臣乞宣諭執政欲棄者理直而禍緩欲守
者理曲而禍速曲直遲速孰為利害況今日之事主上
妙年母后聽斷將帥吏士恩情未接兵交之日誰使效
命若其羽書沓至勝負紛然臨機決斷誰任其責惟乞
聖慈以此反覆深慮早賜裁斷無使西戎别致猖狂棄
守之議皆不得其便則天下幸甚
轍為御史中丞論熙河邊事䟽曰臣近以熙河帥臣范
育與其將吏种誼种朴等妄興邊事東侵夏國西挑青
唐二難並起釁故莫測乞行責降至今未蒙施行臣已
别具論奏臣竊復思念熙河邊釁本由誼朴狂妄覬幸
功賞今育雖已去而誼朴猶在新除帥臣葉康直又復
人才凡下以臣度之必不免觀望朝廷為誼朴所使若
不並行移降則熙河之患猝未可知加以朝廷論議亦
自不一臣請詳陳本末而陛下察之昔先帝始開熙河
本無蘭州初不為患及李憲違命創築此城因言若無
蘭州熙河決不可守自取蘭州又已十餘年今日欲築
質孤勝如以侵夏國良田遂言若無質孤勝如蘭州亦
不可守展轉生事類皆浮言盖以邊防無事將吏安閒
若不妄說事端無以邀求爵賞此則邊人之常態而自
古之通患也今若試加詰問理則自窮何者二寨廣狹
幾何所屯兵甲多少夏人若以重兵掩襲其勢必難保
全既克二城乘勝以擊蘭州則蘭州之危何異昔日今
朝廷不究其實而輕用其言以隳大信夏國若因此不
順外脩朝貢以收賜予之利内實作過以收鹵獲之功
臣恐二寨所得地利殊未足以償此臣所謂質孤勝如
決不可城者由此故也昔先帝綏御西蕃棟戩老而無
子趙醇忠其族子也先帝嘗遣苗履多持金幣以醇忠
見之是時聖意盖有在矣事既不遂而董氊昏病遂為
阿里骨所殺阿里骨本董氊之家奴先亂其家次取其
國董氊之臣如鬼章温溪心等皆有不服之志此實一
時之機會也是時朝廷若因機投隙遣將出兵擁納醇
忠則不世之功庶幾可立而一時大臣不知出此遽以
旄鉞寵綏篡奪之臣使得假中國爵命之重以役屬蕃
部臣主之勢由此而堅然自是以來頗亦外脩臣節未
顯背畔之迹而育等欲於此時復舉前策盖已疎矣昔
曹公既克張魯劉曄言於公曰公既舉漢中蜀人望風
破脫劉備得蜀日淺蜀人未恃也誠因其傾而壓之蜀
可傳檄而定若小緩之蜀人既定據嶮守要不可犯矣
公不從居七日聞蜀中震動公以問曄曄曰今已小定
未可擊也夫機會一失七日之間遂不可為今乃於數
年之後追行前計亦足以見其暗於事機而不達兵勢
矣臣聞种諤昔在先朝以輕脫詐誕多敗少成常為先
帝所薄今誼朴為人與諤無異誼於頃歲偶以勁兵掩
獲以此自負而西蕃懲於無備久作隄防亦無可乘之
勢育自到任屢陳此計咫尺蕃界誰則不知臣謂兵果
出境必有不可知之憂矣兼聞近日擅招青唐蕃部數
以千計納之則本無朝旨未有安坐之處却之則於彼
為畔必被屠戮之苦據此事情罪名不輕臣不曉朝廷
曲加保全其意安在若不並行責降臣恐朝廷之憂未
有艾也借使阿里骨因此怨叛結連夏人同病共䘏更
出盜邊羽書交馳紛紜奔決當此之時大臣相顧不敢
任責而使眀君聖母憂勞於帷幄之中雖食主議者之
肉復何益乎臣所謂阿里骨決不可取者由此故也凡
此二事皆國家安危邊民性命所係禍機之發間不旋
踵故臣願陛下蚤發英斷黜此三人外則使異域知此
狂謀本非聖意易以招懷内則使邊臣知賞罰尚存不
敢妄作此當今所宜速行者也然尚謂熙河遭此破壊
彼此相疑却欲招納令就平帖非得良帥未易可也臣
觀葉康直之為人深恐未足倚仗何者康直頃緣權貴
所薦節制秦鳳秦鳳邊面至陿號為無事而康直於前
年冬無故展修甘谷城致令夏國大兵壓境兵役已興
康直恐懼不敢興功妄以地凍請於朝廷役既不成虜
亦廼去既無將帥靖重之略而當熙河搖動之時臣恐
陛下西顧之憂未可弭也要須徙置它路更命熟事老
將以領熙河仍特賜戒敕使知朝廷懷柔遠人不求小
利之意如此而邊患庶幾小息矣
貼黃葉康直頃歲差知秦州中書舍人曾肇諫議大
夫鮮于侁皆言康直昨因兵興調發芻糧一路騷
然及令兒男掘取窖蔵斛㪷貨賣及建言欲由涇
原路入界和雇車乘人夫為知永興軍吕大防所
奏有違詔敕先帝欲深寘於法康直素事李憲憲
營救得免按其為人如此今熙河方反側未安而
付之此人中外知其不可也种朴昔因永洛覆師
之後父諤權領延安之日與其親戚徐勲矯為諤
奏妄自保眀勞效仍邀取諸將賂遺并奏其功先
帝覺其姦詐欲加極典既而釋之並特降官落職
停替諤因此憂恙發病至死狂妄如此若不加貶
責臣恐熙河終未寧靖也
轍又論熙河邊事䟽曰臣近論奏范育以措置邊事乖
方召還為戸部侍郎賞罰倒置乞行責降仍乞罷种誼
种朴本路差遣更擇熙河帥臣使之懷柔異類謹修邊
備雖蒙聖旨罷育戶部而使還領熙河其於邊事一皆
如故臣方以為憂旋聞質孤勝如二寨近日已為夏人
出兵平蕩臣本儒生不習軍旅妄以人情揆度以為熙
河創見於非守把之地修築城寨理既不直必生邊患
言未絶口而夏國人兵既已破城而歸矣臣謹按二寨
雖昔嘗興置至元豐五年並已廢罷與婁約羅等城
無異今欲復行修築生事致寇理在不疑而熙河諸將
意欲侵奪良田收耕穫之利以守蘭州而不顧夏國争
占之害計其所得不補所亡不待臣言事已可驗然臣
竊謂夏國所遣坤成使臣適至京師而國中遂敢舉兵
攻城略無所忌者意謂築城之役曲在熙河雖朝廷之
重亦必不敢無名苛留其使故也邊計一失遂為敵人
所侮可勝歎哉如臣愚見謂宜速擇良帥俾往綏靖一
路至如聚粮添屯之類亦必随事應副以備不虞今育
與誼朴猶在本路觀其輕敵無謀貪功希賞必更妄起
事端以盖前失關陜之憂未可知也況育等欲納趙醇
忠謀已宣露為阿里骨所怨二難交至可無慮乎昔李
德裕議討劉稹同列有異議者德裕請曰有如不利臣
請以死塞責今中外皆謂守信固盟中國之利若大臣
有欲專任育等不顧邊患者臣願陛下以德裕之請要
之若能如此即用其計事定之日按行賞罰則朝廷綱
紀庶幾尚在也
貼黃臣竊見朝廷久不眀辨是非必行賞罰故羣臣
輕易造事去年議回黃河所費兵夫物料不可勝
計功卒不成而議者仍舊在職略無責問臣下習
見朝廷刑政如此故敢輕造邊釁臣乞陛下以河
事為戒與大臣熟議必令任責不辭然後舉事
轍又論熙河邊事䟽曰臣論范育种誼等不可留在熙
河章三上矣而朝廷不從臣亦言之不已不審陛下亦
嘗察其故否臣初論育措置邊事失當不合遷戸部侍
郎朝廷既追寝成命臣亦粗可以塞言責矣育知熙州
誼知蘭州皆非今日之命臣雖不言於臣職事非有害
也而臣再三干瀆聖聽誠有說也方今太皇太后陛下
聽政於帷幄之中皇帝陛下育德於恭嘿之後欲以仁
覆天下則有餘欲以武服四夷則不足利在安靖不利
作為而大臣欲聽育等狂謀以興邊事使夏人由此失
和兵難不解當此之時欲相率持羽檄決計於簾前此
臣所以寒心者一也元祐以來朝廷懷柔夏人如恐不
及地界之議將成而絶者屢矣頃者朝命許以二十里
為界彼既忻然聽從而熙河幸甚其聽從之間於四十
里之外修築已廢舊寨奪其必争膏腴之地板築未移
戎馬即至而二城不守矣今若不問枉直所在興忿恚
之師為必取之計則關陜兵禍漸不可知若自知不直
雖不復争而留育等守之一則夏國懷疑終不信向二
則育等狷憤耻功不遂妄造事端以盖前失患終不弭
況復育等既結阿里庫之怨二隙交逼勢尤可虞此臣
所以寒心者二也非此二事憂患迫切育等𤨏𤨏臣肻
屢以為言哉然臣所言於育等三人亦止是各移降差
遣及育作待制差緩數年而已於其私計無多損也臣
愚以謂方論國事宜且先公後私以全大計不勝區區
孤忠憂國再三干瀆天聽甘俟斧鉞
轍又論前後處置夏國乖方䟽曰臣前後四次論熙河
處置邊事乖方乞移范育种誼差遣至今未蒙施行然
臣前所論止言見今措置之非未及已往根本之失若
默而不言竊恐聖眀尚有未瞩再三煩瀆罪合萬死臣
竊觀朝廷前後指揮方夏人猖狂寇鈔未已則務行姑
息恐失其心夏人恭順朝貢以時則多方徼求苟欲自
利以此凡所與奪多失其宜何者元祐三年朝廷遣使
往賜冊命而夏人公然桀傲不遣謝使再遣兵馬蹂踐
涇原朝廷方務遵飬不復誅討於四年始復遣使奏乞
以所賜四寨易塞門蘭州朝廷雖不聽其所乞然即為
改易前詔不候分畫地界先以歲賜予之仍令穆衍以
三省密院意旨開喻來使及言所納永洛陷沒人口既
經隔歲月或與元數不同並許據數交割及所立界至
雖有自來遠近體例或山斜不等不許邊臣固執争占
凡此三事皆夏人奏請之所不及而朝廷迎以與之者
也及鄜延路乞依夏人所請用綏州舊例以二十里為
界十里之間量築堡鋪十里之外並為荒閒近黃河者
仍以河為界朝廷一一聽之臣竊見先朝分畫綏州之
日界至遠近責令帥臣相度保明往反審實乃從其說
今所畫界首起鄜延經涉環慶涇原熙河四路朝廷更
不委逐路審覆即以鄜延一路所見便利指喻夏人號
令一布無由復反至今夏人執以為據此則臣所謂朝
廷方夏人猖狂寇鈔未已則務行姑息恐失其心者也
至於熙蘭所請欲以蘭州黃河之北二十里為界臣竊
謂過河守把勢已艱難侵占蕃地理尤不可仰料朝旨
必不敢依唯所言定西通西通渭等城外弓箭手耕種
地遠者七八十里近者三四十里不可以一十里為界
邊臣雖為此說然議者或謂蘭州每遣弓箭手耕種此
地輙為夏人所殺若言已有耕者則弓箭手必有名籍
所得租課歲入幾何二說相違理難遙度要須以此先
與夏人商議各從逐路之便不可以二十里一槩許之
朝廷既失先事籌量及號令已行乃欲追悔先後皆失
遂生厲階而熙河帥臣與其將佐迺敢不候朝旨於元
請之外修勝如質孤二寨二寨既於元豐五年廢罷具
載九域圖志見今無使臣兵馬住坐而妄謂夏人舊係
守把朝廷從而助之以九域圖志為差誤以吏部見差
管勾二寨弓箭手道路廵檢使臣為守把臣謂苟以此
誑惑中朝士人可耳若欲以此塞夏人之口而伏其心
恐未可也此則臣所謂朝廷方夏人恭順朝貢以時則
多方徼求苟欲自利者也然臣竊妄料朝廷之意勝如
質孤二寨必難議再修定西通西通渭三寨一十里以
上界至亦無以取必於夏國盖朝廷歲賜大利既於無
事之時空以與人及此緩急無以為重所謂差之毫釐
謬以千里者也然則地界之事要必相持不決遇有朝
貢使介復來秋冬之交賊馬肥徤時出寇掠受侮敵人
何時已耶如臣愚見欲檢會前奏移降育誼置之佗路
别擇名將謹守大信且修邊備本路疆界之議實非見
今守把者可推以與之以信前約其佗則令推公心具
長久計條列聞奏然後朝廷擇而行之則熙河尚可得
而安也今臣觀朝廷初無定議方熙河邊釁之作也急
召帥臣寘之戸部及臣言賞罰失當則急復遣育還帥
熙河至如种朴本與育誼共造邊隙今廼移朴涇原獨
留育誼若以召育為是則今遣之為非矣若以移朴為
當則獨留育誼為失政矣政令如此終安適從徒遣孫
路穆衍之流往彼相度朝廷大計豈可取決衍等之口
萬一敗事雖戮衍等何補於國臣前上言唐李德裕議
討劉稹同列有異議者德裕請曰有如不利臣請以死
塞責今中外皆謂守信固盟中國之利若大臣有欲專
任育等不顧邊患者臣願陛下以德裕之請要之若能
如此即用其計事定之後案行賞罰今臣言已竭勢不
能回不審陛下嘗以臣前說要之否邊事至重安危未
可知惟陛下留神而已臣以孤忠誤蒙拔擢不敢不盡
所懷以孤任使然觸犯者衆死有餘責
轍為戸部侍郎論西事状曰臣伏見西夏頃自秉常之
禍人心離貳梁氏與人多二族分據東西廂兵馬勢力
相敵疑阻日深入寇之謀自此衰息朝廷略加招納随
即伏從使介相尋臣禮甚至只自今年春末夏初以來
始有桀心出兵數萬掩襲涇原殺虜弓箭手數千人復
歸巢穴朝廷方事安衆難於用武接以君臣之禮加以
冊命之恩特遣使人厚賜金幣戎羌獸心敢為侮慢輙
以地界為詞不復入謝至於坤成賀使亦遂不遣中外
臣子聞者莫不憤怒思食其肉臣忝備侍從主憂臣辱
義不辭勞況臣擢自小官列於禁近議論幾事既其本
職感激思報宜異常人是以冒昧獻言不避罪戾庶幾
聖意由此感悟雖被譴逐臣不恨也臣竊惟當今之務
以為必先知致寇之端由審行事之得失然後料敵情
之所在定制敵之長筭誠使四者畢陳於前羌戎小醜
勢亦無能為也棟戬本與西夏世為仇讎元昊之亂仁
宗賴其牽制梁氏之篡神宗藉其征討世效忠力非諸
蕃之比迺者棟戬老病其相阿里庫擅其國事與其妻
契丹公主殺其二妻森摩氏其大將果莊及温希沁等
皆心懷不服阿里庫欺罔朝廷自稱棟戬嗣子朝廷不
察情偽不原逆順即以節鉞付之謀之不臧患自此起
阿里庫既知失衆虐用威刑衆心日離而果莊自謂與
阿里庫比肩一體顧居其下心常不悅夏人乘此間隙
折節下之先與阿里庫解仇結懽令轉說果莊舉兵入
寇復誘脅人多保忠令於涇原竊發黨與既立羽翼既
成是以敢肆狂言以動朝聽向若阿里庫以棟戬之死
來告立嗣朝廷因其所請遍問果莊温希沁等以誰實
當立若衆以阿里庫為可立則既立之後衆必無詞若
以為不可則分棟戬之舊秩以三使額授此三人阿里
庫無僥倖之命果莊無怨望之意則夏人無與為援安
能動搖加以數年以來朝廷本厭兵事羌中測知此意
亦以自安頃者忽命熙河點集人馬大城西關仍云來
年當築龕谷聲實既暴虜心不寧舉兵自強釁亦由此
此所謂致寇之端由也先帝昔因梁氏篡逆之禍舉兵
誅討侵攘地界為怨至深羌人之性重於復讎計其思
報之心未嘗一日忘也徒以喪亂相繼兵力彫殘陛下
臨御之初意切懷納是以連年入貢以休息其民雖有
恭順之言盖亦非其本意矣假令犯順固猶有詞今朝
廷因其承襲之後賜之册命捐金錢二十餘萬緡以為
之禮彼既與我有君臣之分然後可責以忠順之節朝
廷此舉於義甚長而羌人無謀遂肆桀傲内則其國中
士民自知不直必不為用外則中國兵將皆有鬭志易
以立功曲直之機於此始定雖棄捐金幣以封殖寇讎
小人謂之失策而分别曲直以激勵將士智者謂之得
計此所謂行事之得失也元昊本懷大志長於用兵亮
祚天付兇狂輕用其衆頃為邊患皆歴歲年然而國小
力微終以困斃今梁氏專國素與人多不協内自多難
而欲外侮中原料其姦謀盖非元昊亮祚之比矣意謂
二聖在位恭默守成仁澤之深遠近所悉既無用武之
意可肆無厭之求蘭會諸城鄜延五寨好請不獲勢脅
必從以為狂言一聞求無不得今朝廷既已漸為邊備
益兵練將則羌人之心已乖本計不過秋冬寒涼之後
小小跳梁以嘗試朝廷而已若朝廷執意不搖守邊無
失則欵塞請盟本無愧恥若朝廷用心不一惟務求和
則請求百端漸不可忍此所謂敵情之所在也凡欲應
敵必先正名夏人初起邪謀必有二說其一以為慢詞
既達則地界可得無窮之請因以滋彰其一以為雖不
得地實亦無損猖狂力屈稍復求和中國厭兵勢無不
許方其不遜則張皇事勢夸示諸戎及其柔伏則略為
恭順使中國黽勉而聽今朝廷遣兵積粟地界之請固
已不從而號令未眀逆順未著臣恐夏人未知朝廷不
憚用兵之意無以折其姦心又恐將來姦窮力屈略脩
臣禮便與講和要約不堅必難持久昔趙欲與秦為購
其謀臣虞卿以為從趙為購莫若從秦為購於是東結
齊人而秦人自至區區之趙尚知出此而況堂堂中國
畏避畜縮媮於無事不一分别曲直而反聽命於羌人
哉臣願陛下眀降詔書榜㳂邊諸郡其大意略曰夏國
頃自亮祚喪亡先帝舉兵吊伐既絶歲賜復禁和市羌
中最困一絹之直至十餘千又命㳂邊將吏迭行攻討
横山一帶皆棄不敢耕窮守沙漠衣食併竭老少窮餓
不能自存朕統御四海均覆無外憫此一方窮而無告
遂勅諸道帥臣禁止侵掠自是近塞之田始復耕墾既
通和市復許入貢使者一至賜予不貲販易而歸獲利
無筭傳聞羌中得此厚利父子兄弟始有生理朕猶念
孤童幼弱部族攜貳若非本朝賜之策命假以寵靈則
何以威伏酋豪保有疆土是時朝士大夫咸謂羌性反
覆心未可知使者將行言猶未已朕有存亡繼絶之志
欲脩祖宗爵命諸侯之典以為寧人負我斷而不疑故
遣使出疆授以禮命金錢幣帛相屬於道邊人父老觀
者太息以為仁義之厚古所未有而敵心叵測飽而背
德不遣謝使不賀坤成朕以君道拊之而不以臣禮報
朕天地所疾將相咸怒朕惟狂謀逆節止其一二姦臣
國人何辜當被殺戮是以弭兵安衆未議攻討然而逆
順之理不可不眀其令㳂邊諸將飭勵兵馬廣為儲峙
敢有犯塞即殺無赦彼既背逆天理不有人禍必有鬼
誅姑脩吾疆以待其變臣料此命一出羌人愧畏雖未
即款伏而姦計沮屈無以號令其下諸路兵民知彼曲
我直人思致死勇氣一發邊聲自倍此必然之勢也今
朝廷日夕備邊常若寇至而但曲加隠忍不降此命使
敵一旦犯境終亦不免交鋒若聽臣此言要之亦不出
兵坐而待敵初無有異而使士氣感奮以思戰敵情知
難而自屈求和之請其至必速此所謂制敵之長筭也
臣竊聞朝廷近已添屯兵將增廣邊儲議絶和市使熙
河帥臣招來阿里庫果莊温希沁人多保忠等此兵法
所謂上兵伐謀不戰而屈人者陛下若能饒之以金錢
而寬其繩墨使將帥得盡其心間諜得盡其力則事無
不成而敵漸可制矣然有一事似非臣所得言者但以
蒙國厚恩不敢不盡昔熙寧元豐之間所行政令雖未
必便民然先帝操之以法濟之以威是以令無不從而
事無不舉頃者朝廷削去苛法施行仁政可謂善矣然
而刑政不眀多行姑息中外觀望靡然有縱弛怠惰之
風平居無事姑以媮安可耳今敵不順勝負之變盖未
可知緩急之際威令無素何以使衆臣謂宜因事正法
以眀示天下臣前所言去歲大臣承用阿里庫欺罔之
奏授以節制致令果莊懷憤入寇夏人乘釁違命此則
當時宰相樞密使副苟簡無謀之罪也近者涇原賊馬
至者數萬殺略數千斥候不明備禦不及熙河賊退經
今累月而殺傷焚蕩之奏至今未至此則將帥弛慢不
畏朝廷之罪也陛下恬不為怪略無責問政之不脩孰
大於此中外相視以為疑怪朝廷方將使人蹈白刃赴
湯火臣有以知其不能矣昔公孫弘為相諸侯有逆謀
請上侯印以塞責諸葛亮為相任馬謖不當請自貶三
等以右將軍領事盖大臣體國不惜身自降黜為衆行
法今陛下何不取去歲冊命阿里庫與議大臣不論去
位在位皆奪一官至於兩路將帥雖寄任不改而法不
可廢皆使随罪行罰以此號令四方庶幾知所畏憚政
脩於朝廷之上而敵恐懼於千里之外勢之所至不足
怪也今陛下未能正羣臣而望西羌之畏威不可得矣
臣聞范仲淹守慶州因葛懷敏之敗請以任將非人因
兩府遜謝損其勲爵而復其位以激勵諸將感慰邊兵
時雖不用而仲淹之言至今惜之臣雖不敏䆒觀往事
以為可施於今不敢默已小臣狂僭斧鉞之誅無所逃
避惟陛下裁察
侍讀蘇頌論屯兵漕河大要䟽曰臣今月初九日入侍
經筵進讀三朝寶訓至咸平六年契丹南牧真宗皇帝
嘗命輔臣條陳禦戎之策因謂宰相李沆等曰今已屯
大兵敵未有隙聚兵廣費民力何以充給自來建議營
田河道多為帥臣所沮臣㐲蒙聖問屯兵漕河孰長臣
尋上對以謂屯兵漕河二事相須闕一不可盖天下無
事兵雖不用而邊防武備在乎戍守則屯兵不可闕也
既有戍守必資糧餉積儲糧餉須由運漕運漕小阻其
費百倍是漕河不可闕也方契丹連歲繹騷邊城謹備
真宗以露師累歲思長久控扼之術故語及營田設險
儲糧贍軍之議盖為息民止戈之漸而帥臣不能遠謀
但矜甲馬雄盛反以設險為示弱故李沆又陳功之難
成盖人人互執所見參驗而行實為至便欲望聖斷決
行是後雖與契丹講和然而運河營田終亦不廢至今
㳂邊以為大利又國家禁旅大兵多駐㳂河州縣皆取
運漕之便也臣故曰屯兵漕河二事相須闕一不可臣
退而伏思聖問淵奥皆經國裕民之先務臣前對疎淺
不甚周悉輙復稽考書傳所載前世已行之事進言其
一二仰備聖覽臣聞古者内諸夏而外四裔故有甸侯
要藩之限祭祀享貢之令盖異遠近而别夷夏也遠人
不服則侯伯之國得以文告而懲艾之故文王命南仲
伐玁狁城朔方而玁狁于夷宣王命召公平淮夷至江
漢而淮夷來獻此攻伐征討之備素具故也秦并諸侯
天下混一而朔方未服始皇使蒙恬將兵攻取疲敝中
國卒無成功此無外禦之所致也韓安國將兵屯漁陽
上言方佃作時請且罷屯罷屯月餘而匈奴大入上谷
漁陽掠其人畜而去此失備虞之所致也自爾以來中
國未嘗無邊陲之患郡縣未嘗無戍守之役千金之費
歲月相乘由是轉漕運糧之策興焉秦使天下飛芻輓
粟起黃腄(直瑞反又音誰)琅邪負海之郡轉輸北河率三十鍾
而致一石(六斛四斗為鍾計道路所費凡用百九十二斛乃得一石至)卒困民力漢
守滎陽軍無見糧蕭何轉漕關中以給食糧道不絶遂
興漢祚此運漕有策與無策之相去萬萬也趙充國擊
先零請罷騎兵以步兵萬人留屯要害因田致榖威德
並行大費既省徭役豫息以戒不虞唐姜師度守易州
始於薊門之北漲水為溝以隔奚契丹之寇又約魏武
故迹傍海穿溝號平敵渠以避海道運糧者至今賴之
此皆屯兵漕河前代之眀驗也臣聞帝王之都必據形
勢故三代居河洛之間漢唐宅咸洛之壌我太祖皇帝
嘗愛洛陽山川之勝始有建都之意用軍校李懷忠陳
汴渠運漕之利遂東還京師此實聖斷睿謀因時適變
貽萬世之長策今京師有汴蔡廣濟轉輸之饒㳂邊有
塘濼營屯之固鎮壓夷夏踰於金湯非三代漢唐之可
儗倫也臣頃在先朝竊聞今太子太保致仕張方平嘗
蒙神宗顧問汴渠興置利害方平奏曰古者建國必依
山川今國家都汴實據平夷之地所以為形勢者禁旅
也資禁旅者粟帛也所以富粟帛者汴渠也望戒有司
以時開塞毋輙輕議天下幸甚神宗深以為然審此言
亦可見屯兵漕河之大要也臣愚僭易開陳庶幾上禆
聖政之萬一
元祐五年六月殿中侍御史上官均論弃地非便䟽曰
臣切聞春秋傳曰德以柔中國刑以威四夷是知先王
之治天下其待中國與四夷其道固異何則夷狄天性
桀驁恃遠負險中國弱則先叛彊則後服專以恩飬則
倔彊難制其勢使然也臣切觀自陛下臨御以來懲前
日邊臣拓地邀賞之弊而大臣采宋璟不賞邊功之說
務以息兵養民為事德意可謂至渥矣然自朝廷納西
夏貢使復與歲賜恩禮不為不厚而戎人驕恣傲然無
懷服之意遣使請地邀求無已廼知非恩之不至待之
不勤其弊在於姑息之太過耳臣聞威過則怨恩過則
驕怨則懷必死之心驕則有無厭之求昔先王之御遠
人知威之不可獨立故假惠以濟威知惠之不可獨行
故須威以行惠然後遠人且懷且畏無怨望輕侮之心
今羌虜之情驕傲已見大臣務以息兵省事為意前日
遽弃㳂邊四寨以塞其請而戎心無厭邀請益甚不知
大臣為陛下計將與之乎將拒之乎與之則地日蹙而
威日削適足增其強悍之氣終不使之屈懾柔服以聽
命令漢晁錯明於邊事嘗曰來而能困使得氣去後未
易服也又遺以土地以驕其氣乎臣聞兵以誅驕暴驕
暴去則無所用兵政以治事事息則無所用政驕暴未
去而遽寝兵事未治而欲無事是為畏事苟安之計其
極必至於用兵多事勞弊内外而後已昔漢因循以成
七國之祻唐厭兵以成藩鎮之彊此前事已然之驗也
異域之情臣雖不知邊鄙之事臣雖未嘗習然士大夫
自塞儌守官罷歸京師者訪聞非一皆如臣言又以古
驗今羌虜之情宜不相遠故臣敢為陛下反覆陳之臣
願陛下詔敕大臣虛懷訪問塞上罷官與知邊事之臣
參伍稽考當得其實則羌人萬里之情可以坐見矣臣
聞練兵選將積粟三者禦邊之急務厚賞重祿勸士之
要術朝廷常敕邊郡為五年之蓄不知今日之積其數
幾何不可以不預計矣夫犯彊敵冒白刃士卒不顧死
者利厚賞也前日薄首級之賞務以息邀功之士而不
知非厚賞不足以使衆此不可以不講也伏願陛下詔
諭大臣簡略細務留意安邊大計却羌戎無厭之求講
練兵選將積粟厚賞之術遣知邊事可信之臣按察塞
儌以詳守禦得失之實儲蓄卒伍之數明誡邊吏以朝
廷之意羌虜柔服則治兵積粟以備之桀驁侵軼則邀
擊前後以挫之退不得畏縮以驕其氣進不得興兵以
費吾財張大天威赫然示異域不可侵犯之意則士氣
日奮戎心日消四夷無侵陵之患中國有泰山之安矣
夫先患而謀則有餘後事而計則無及此天下大計惟
陛下留神蚤加詳擇
貼黃臣切聞西夏見今所争蘭州塞地皆控扼戎馬
要路若苟容目前無事全不計校輕以付與中外
之議深恐戎人𢷬虛長驅熙河數郡孤立難守為
害非細臣切意大臣之計務欲安静無事故曲從
其意若異時戎心無厭繼欲請熙河故地不知何
詞以拒之臣訪聞㳂邊得替官員皆以為戎人之
情驕則愈横今以旁塞要地付與徒自去其藩扞
長敵人彊悍之勢如傅虎以翼借寇以兵不唯無
益適足為患為今之計不若治兵積榖選將厚賞
畫地而勿與尺寸使戎心曉然知朝廷之意中國
之彊不敢輕犯願陛下詢訪執政大臣今以塞地
與之不知果能使西夏懷惠無異日之患否不可
必則是徒失險阻為久遠之累如夏人以故地彊
界為言則邊將盍荅以靈州亦朝廷故土西夏若
還靈州中國亦償以故土如此亦足以折其無厭
之情兹邊陲安危之計宜博訪審慮庶無後悔
臣愚所言非欲興兵生事盖西戎驕倨請求無厭
若不講飭邊備折其貪冒之意其勢必至侵犯塞
郡勞師費用困弊中國伏乞陛下詔諭大臣以消
未然之患
元祐間右正言王覿論吕惠卿違侵擾外界旨䟽曰臣
聞自古中國有以致異域之患者其端固不一也然大
要多因守邊之吏貪功生事而侵擾之積以成釁其禍
乃深故漢武帝用王恢聶壹之言絶匈奴之好以興馬
邑之師初已無利而其後連兵不解者數十年唐眀皇
因孫誨趙惠琮之謀背吐蕃之盟以有青海之戰初雖
一捷而其後官軍陷沒者數萬人如武帝眀皇可謂英
睿之主矣然一為邊吏所誤渝盟爽信以快一時而至
使生靈肝腦塗地財竭力殫為後世笑可不為之痛惜
哉故為國深慮者若貪功生事之邊吏置之法而無赦
則庶幾得所以懷遠人安邊境之道也臣伏見資政殿
大學士吕惠卿前知太原府於元豐八年内差知府州
折克行等於四月十七日入西界三角川以來討蕩及
差第一將訾虎等於四月十九日入西界聚星泊以來
討蕩二將及麟府州蕃漢士卒并帥府添差之兵無慮
二萬人騎不惟無故結舋於彼而我之士卒陣亡及傷
而見姓名者數百人隨軍子弟不預焉支過賞功及陣
亡輕重傷銀絹二萬餘匹兩犒設及其餘錢糧又數萬
計致西人却於五月中引千餘騎犯邊至葭蘆寨供奉
官王瑛以戰死兵士陷沒者六十餘人自是惠卿内懷
憂恐過作守備於極邊難得糧草之地添屯兵馬虚費
極多臣訪聞惠卿出兵之時邊境本自安靖徒以元豐
五年内曾有朝旨倏往忽來為擾耕之計惠卿緣此於
去年春間面諭諸將及遣屬官諷㳂邊將佐申乞出兵
盖欲事成則功歸於已不成則罪在將佐而已故管勾
麟府路軍馬公事張之諫不肯隨順申請惠卿挾怒奏
黜人咸冤之未出兵之間三月六日登極大赦既到折
克行以赦書指撝不侵擾外界未肻出兵惠卿不聽故
克行等廼以四月十七日十九日入界臣伏讀三月六
日赦書應㳂邊州府仰逐處長吏并廵檢使臣鈐轄兵
士及邊上人戸不得侵擾外界守疆埸勿令騷擾此朝
廷之美政陛下之盛德也凡州郡赦書初到之日集官
吏軍民而宣讀焉聖恩深厚孰不嘆嗟四夷傳聞當亦
感泣盖皇帝陛下即位之始太皇太后同聽政之初以
神宗新棄天下聖心悲哀豈遑武事故須慰安隣敵休
息兵民俾兵民安土而無荷戈之憂隣敵歸心而無擾
邊之患然後可以見中國禮義之舉可以申聖孝亮隂
之情也而惠卿志不在哀心輕赦令僥倖功賞妄興師
徒使朝廷内則致疑於兵民外則失信於隣敵損虧國
體蠧傷聖政皆惠卿之由也臣檢會本朝自建隆以來
南郊等赦書並無前項不得侵擾外界等指揮惟太宗
真宗仁宗英宗神宗登極大赦戒勅邊吏與去年三月
六日赦文正同於此既有以見祖宗謹始之先務又有
以知陛下承祧之深意也是則於國家之體所繫豈輕
哉凡厥邊臣敢不恭命惠卿嘗為執政方握帥權朝廷
禮遇不為不優國家寄委不為不重所當將順聖德彈
壓邊陲若提封之内敢或違赦弄兵輙侵外境自當決
行軍法以嚴天子之命以為邊吏之戒安可自為亂階
身犯詔禁渙汗之號方悅於羣情無名之兵已駭於衆
聽如此則吏民豈復以赦書為可用異域豈復以中國
為可親四方豈復以朝命為可尊後世豈復以祖宗為
可法陛下以惠卿之罪為微罪耶大罪耶以惠卿之惡
為可恕耶為不可恕耶以惠卿之罪為微罪則自古以
來廢詔騁兵殘民辱國者皆微罪矣以惠卿之惡為可
恕則由今以往欺君罔上壊法亂常者皆可恕矣或謂
惠卿雖無遵用赦書之意亦豈敢更不奏請而遽遂出
兵哉請不請固非臣之所知而其為罪惡則均也夫惠
卿不復奏請而遂出兵則是直廢赦勅無人臣之禮罪
不容誅矣引赦為說而有請焉亦不過張大出兵之利
以欺罔朝廷而已朝廷以邊帥之請而信之不疑則適
足以致非禮之舉失信之過盡歸於朝廷也為臣不忠
孰甚於此伏望聖慈察惠卿妄興師旅違聖孝之情廢
格赦勅無人臣之禮隳祖宗謹始之意開邊鄙異日之
患僥倖功賞志不在哀内致疑於兵民外失信於隣敵
虧損國體蠧傷聖政蚤行誅竄以為天下後世不忠不
孝之戒干冒睿聖無任忠憤激切之至
貼黃登極赦内不得侵擾外界務要静守疆埸等指
撝自太宗以來至陛下六聖所同守天下所共知
也及惠卿一旦而壊之縉紳之稍識忠義者孰不
憤歎但以惠卿凶險傾邪嘗任執政朋黨甚多恐
言發禍隨故未有敢以其事聞朝廷者惟朝廷特
賜主張臣非懼禍所慮臣言不行則於聖政所損
不細而已伏望聖慈詳察
又曰奏而廢赦與不奏而廢赦其罪之輕重相去
無幾但曾經奏稟即須更治經歴官司之罪也乞
聖慈詳酌
又曰赦到太原當在三月十日以後惠卿出兵在
四月十七日即是宣赦未及四十日而違赦出兵
也今後朝廷赦勅何以使吏民尊之隣敵信之況
今正當朝廷務要守静疆埸綏安隣敵之時故須
竄誅惠卿以為邊吏之戒
又曰三月六日赦書必須數日而後可到太原其
麟府等處得惠卿指揮而後出兵又須數日既以
四月十七日出兵即惠卿措置出界等事正是初
聞神宗上仙之時若疆埸有警勢須捍固所不論
既邊境本自無事又赦書有不得侵擾外界務要
静守疆埸之戒惠卿乃忍故違赦令忘哀動衆夫
因人之喪而伐之猶且不可自聞國哀之初若喪
考妣之際而謀動干戈也惠卿若不重行竄殛是
則人臣之不忠不孝者接跡而無懼矣惟聖慈詳
酌
又曰惠卿傾邪刻薄當其竊權用事之時簡賢附
勢壊法亂常為國巨蠧行手實之法騷動天下興
鄭俠之獄賊害正人諂奉王安石賴以進用後因
争利而為仇援引徐禧擢之通顯終致喪師而辱
國如此之類皆中外之所共知者言事臣寮必已
及之臣不復論今惠卿雖已罪惡貫盈懼禍稱疾
力求宫觀差遣欲以幸免緣前項太原府用兵之
事所係國體甚大不可不行法也若為其已是宫
觀差遣而寬假之乃是正中其姦計矣如此則奸
凶之人何所懲艾
覿又状曰臣再瀝懇誠上瀆天聽臣今言吕惠卿違赦
出兵事所繫國體甚大兼係赦後之事伏望陛下出臣
章與執政大臣議其罪法然中書侍郎張藻素出惠卿
門下藻性傾邪與惠卿不異故自來交相為地人皆指
為死黨今来陛下若與大臣議惠卿罪法藻必預焉論
議之際惟聖慈察之無令藻奸計得行則天下之幸也
干冒聖聦無任戰汗之至
又状曰臣近有封事為資政殿大學士吕惠卿前知太
原府於元豐八年内差知府州折克行及第一將訾虎
等於四月十七日十九日入西界三角川聚星泊等處
討蕩有違三月六日登極大赦内不得侵擾外界指撝
若惠卿不奏請而遂出兵則是直廢赦勅若引赦為說
而有請焉亦不過張大出兵之利以欺罔朝廷而已朝
廷以邊吏有請而信之不疑則適足以致非禮之舉失
信之過盡歸於朝廷也為臣不忠孰大於此惠卿措置
出界等事正是初聞神宗上仙之時乃忍故違赦勅忘
哀動衆伏望聖慈察惠卿妄興師旅違聖孝之情廢格
赦勅無人臣之禮隳祖宗謹始之意開邊鄙異日之患
僥倖功賞志不在哀内致疑於兵民外失信於隣敵虧
損國體蠧傷聖政蚤行誅竄以為後世不忠不孝之戒
等事其状於今月初二日投進訖臣今來竊聞惠卿出
兵之前曾有奏請伏慮朝廷為其曾有奏請而薄其罪
臣請畢其說惠卿之罪在廢赦出兵不在奏不奏也奏
而廢赦不奏而廢赦其罪重輕相去無幾惠卿奏請之
意臣固不得而盡知然臣竊料之其說有二而已其一
不過謂元豐曾有旨為擾耕之計妄云與赦勅兩不相
妨而可以出師則是惠卿引前詔以惑朝廷而乞廢赦
也其二不過但以師期來請而不及赦則是惠卿心輕
赦勅而直廢赦也引赦與不引赦雖異而其為廢赦則
均也朝廷不允其請乃是惠卿欺㒺之計不得行而已
朝廷允請乃是惠卿欺㒺之計得行而已欺㒺之計得
行與不得行雖異其為欺㒺則一也臣竊惟皇帝陛下
太皇太后陛下臨政之初首宣赦勅欲以著大信於隣
敵大戒於邊吏也乃因惠卿一舉而壊之本朝自太宗
以來登極大赦指撝不得侵擾外界六世所共守也至
惠卿一朝而廢之陛下謂惠卿之罪猶在可恕其所以
為罪豈在奏與不奏之間乎伏望陛下檢會臣今月初
二日奏状并今來所奏並付三省議惠卿之罪蚤行誅
竄以警邊吏之慢以慰隣敵之心以為天下後世不忠
不孝之戒惟聖慈詳酌施行臣不任區區忠憤之至
貼黃臣前状或已付三省亦須得今來奏状一處考
證伏望聖慈蚤賜降出施行
歴代名臣奏議卷三百三十二
