歴代名臣奏議卷三百四十三
明楊士竒等撰
四裔
宋仁宗康定元年同知樞密院事陳執中論西邊事宜
上奏曰臣伏見元昊乘天下久不用兵而竊發西陲以
游兵而困勁卒用甘言而悦守臣一旦連犯亭障延安
幾至不保范雍納詭詐之說失扵戒嚴劉平任輕躁之
心喪其所部上下紛擾遠近駭驚自金明李士彬族破
而㳂邊籬落大壊塞門至金明二百里須列修三城每
城屯精卒千人招土民為弓箭手宼大至則入保城壘
小至則自可驅逐每城選閤門祗候以上寨主都監别
以諸司使為蘆關一路都廵檢以填士彬之闕仍以兵
二千人為三寨之援使上下應接左右相顧為不可攻
之勢並邊熟羌久居漢地未嘗逃徙者委邊臣拊存之
潜通賊謀反覆者破逐之至扵新附黠羌尤為難信議
者欲結西域諸國為天兵之援且戎人貪而無親勝不
相下恐徒耗金帛而終誤指蹤涇原康奴滅藏大蟲巉
數族久居内地常有翻覆之情更瞎氈以㳂邊廵檢彼
既不孝扵父安肯納忠扵國若交兵之際與賊互出首
尾則疆場之憂百倍扵前邊兵小屈皮膚之傷也民力
既窮腹心之疾也凡軍需一出扵民夫運而妻供父挽
而子荷道路愁歎井落空虚今復徧修城池欲如河北
之制及夏須成使神運之猶未及況民力乎當四路用
兵之郊列城禦寇之地騎不並轡車不方軌唯涇州鎮
戍軍似少平易若不責外守而勞内營誠取笑狂童未
為上策大役既興春種不入食竭必亡力竭必亂嘯聚
千百惡黨相從小則掠道路大則攻縣鎮賊兵外擾群
盜内侵臣恐宵旰之憂不在扵一方矣請且修㳂邊城
池其次邊如延州之鄜同環慶之邠寧不過五七處量
為營葺則科率既減民力稍蘇仍須土兵漸減騎卒盖
土兵增則守禦有備騎卒減則轉餉可蠲優爵秩之科
以誘兼并寬茶塩之法以邀入中静守以驕其心蓄銳
以挫其鋒更須主張將臣使横議不及則忠臣得以盡
節虎士得以忘生也
慶歴三年侍讀學士歐陽脩論廷議元昊通和事上奏
曰臣近有奏論今後軍國大事不須祕密請集百官廷
議近聞元昊再遣使人將至闕下和之與否決在此行
竊計廟謀合思成筭臣謂此最大事也天下安危係之
今公卿大夫愛君憂國者人人各為陛下深思極慮唯
恐廟堂之失策落敵人之奸謀衆口紛紜互有論議一
曰天下困矣不和則力不能支少屈就之可以紓患一
曰羌夷險詐雖和而不敢罷兵則與不和元無異是空
抱屈就之羞全無紓患之實一曰自屈志講和之後不
過退而休息練兵訓卒以為後圖然此亦必不能者只
以河朔之事可知盖敵纔和之後便忘發憤因循弛廢
為患轉深縱使元昊稱臣西邊減費不弛武備不忘後
圖然猶有大可憂者北敵將攬通和之事以為己功過
有邀求遂興兵革是暫息小患扵關西復生大患扵河
北臣忝為耳目之官見國有大事旁採外論所聞如此
異同然大抵皆謂就和則難不和則易不和則害少和
則害多然臣又不知朝廷之意其議云何臣見漢唐故
事大事必須廷議盖以朝廷示廣大不欲自狭謀臣思
公共不敢自強故舉事多臧衆心皆服伏思國家自兵
興以来常祕大事初欲隱藏護惜不使人知及其處置
乖違豈能掩蔽臣謂莫若採大公之議收衆善之謀待
其都無所長自用廟謀固亦未晚其元昊請和事伏乞
扵使人未至之前集百官廷議臣只自朝夕已来諸處
詢訪已聞衆說如此若使並集扵廷各陳所見必有長
策以禆萬一
脩又論元昊来人不可令朝臣管伴状奏曰臣風聞朝
旨欲以殿中丞任顓管伴元昊遣来一行人等臣竊知
元昊此来全無好意不肯稱臣索物太多其志不小乃
是欲以強相迫脅爾朝廷既不能從則待其来人凡事
不可過分至扵禮數厚薄賜與多少雖云事小不足較
量然扵事體之間所係者大凡兵交之使来入大國必
須窺伺將相勇怯覘察國家強弱若見朝廷威怒未息
事勢未削必内憂斬戮次恐拘留使其偶得生歸自為
大幸則我弱形未露壮論可持今若便損國威過加厚
禮先為自弱長彼驕心使其知我可欺則議論愈難合
矣必欲成就其事尤須鎮重為先況其議必不成可惜
空損事體前次元昊来人至少朝廷只以一班行待之
今来漸多遂差朝士若其後次来者漸盛則必須差近
侍矣是彼轉自強我轉自弱況聞邵良佐昨来往彼僅
免屈辱而還則彼雖蕞爾不為無謀今其来人必須極
騁辭辯以圖相勝若能先薄其禮以折之亦挫之一端
也其元昊来人欲乞更不差人管領送置驛中不須急
問至扵監視饋犒傳道語言一了事班行足矣臣料今
國家若不能曲從其意即不須尊寵来人厚加禮遇元
昊不免出兵攻寇逞彼忿心等是不和何必自虧事體
不若急修邊備以圖勝筭
脩又論西賊議和利害状奏曰臣伏自如定等到京以
来竊聞朝議必欲令其稱臣然後許和乃國家大計廟
堂得策盖由陛下至聖至明不苟目前之事能慮向去
之憂斷自宸衷決定大議然數日来風聞頗有不識之
人妄陳愚見不思遠患欲急就和臣雖知必不能上惑
聖聦然亦慮萬一少生疑沮則必壊已成之計臣職在
言責理合辨明伏自西賊請和以来衆議頗有同異多
謂朝廷若許賊不稱臣則慮北敵别索中國名分此誠
大患然臣猶謂縱使賊肯稱臣則北敵尚有邀功責報
之患是臣與不臣皆有後害如不得已則臣而通好猶
勝不臣然扵後不免也此有識之士憂國之人所以不
願急和者也今若不許通和不過懼賊来寇耳且數年
西兵遭賊而敗非是賊皆善戰盖由我自繆謀今如遣
范仲淹處置邊防稍不失所則賊之勝負尚未可知以
彼驕兵當吾整旅使我因而獲勝則善不可加但得兩
不相傷亦足挫賊銳氣縱仲淹不幸小敗亦所失不至
如前後之戰是比扵通和之後别有大患則所損猶少
此善筭之士見遠之人所以知不和害小而不懼未和
也臣謂方今不羞屈志急欲就和者其人有五一曰不
忠扵陛下者欲急和二曰無識之人欲急和三曰姦邪
之人欲急和四曰疲兵懦將欲急和五曰陕西之民欲
急和自用兵以来居廟堂者勞扵斡運在邊鄙者勞扵
戎事若有避此勤勞為欲陛下屈節就和而自偷目下
安逸他時後患任陛下獨當此臣所謂不忠之臣欲急
和者也和而偷安利在目下和後大患伏而未發此臣
所謂無識之人欲急和者也自兵興以来陛下憂勤庶
政今小人但欲苟和之後寬陛下以太平無事而望聖
心怠事因欲進其邪佞惑亂聦明大抵古今人主憂勤
小人所不願也此臣所謂姦邪之人欲急和者也屢敗
之軍不知得人則勝但謂賊来常敗此臣所謂懦將疲
兵欲和者也此四者皆不足聽也唯西民困乏意必望
和請因宣撫使告以朝廷非不欲和而賊未遜順之意
然後深戒有司寬其力役可也其餘一切小人無識之
論伏望聖慈絶而不聽使大義不沮而善筭有成則社
稷之福也
脩又論西賊議和請以五問詰大臣状曰右臣伏見張
子奭奉使賊中近已到闕風聞賊意雖肯稱臣而尚有
數事邀求未審朝廷如何處置臣聞善料敵者必揣其
情偽之實能知彼者乃可制勝負之謀今賊非難料難
知但患為國計者昧扵遠見落彼姦謀苟一時之暫安
召無涯之後患自為削弱助賊姦謀此左傳所謂疾首
痛心賈誼所以太息慟哭者也今議賊肯和之意不過
兩端而已欺罔天下者必曰賊困窘而求和稍能曉事
者皆知賊權詐而可懼若賊實困窘則正宜持重以裁
之若知其詐謀則豈可厚以金繒助成姦計昨如定等
回但聞許與之數不過十萬今子奭所許乃二十萬仍
聞賊意未已更有過求先朝與契丹通和只用三十萬
一旦劉六符軰来又添二十萬今昊賊一口許二十萬
到他日更来又須一二十萬使四夷窺見中國廟謀勝
筭惟以金帛告人則邈川首領豈不動心一旦興兵又
須三二十萬生民膏血有盡外裔貪婪無厭引之轉来
何有限極今已許之失既不可追分外過求尚可抑絶
見今北敵往来尚在㳂邊市易豈可西蕃絶遠須要直
至京師只用此詞自可拒止至如青塩弛禁尤不可從
扵我雖所損非多在賊則為利甚博況塩者民間急用
既開其禁則公私往来姦細不分若使賊捐百萬之塩
以啗邊民則數年之後皆為盜用矣凡此三事皆難允
許今若只為目下苟安之計則何必愛惜盡可曲從若
為社稷久遠之謀則不止目前須思後患臣願陛下試
發五問詢扵議事之臣一問西賊不因敗衂忽肯通和
之意或用計困之使就和乎或其與北敵連謀而偽和
乎二問既和之後邊備果有徹而寬國用乎三問北使
一来與二十萬西人一去又二十萬從今更索又更與
之凡廟謀為國計者止有此策而已乎四問既和之後
能使北敵不邀功責報乎敵或一動能使天下無事乎
五問元昊一議許二十萬他日保更不邀求乎他日有
求能不更添乎陛下赫然以此五事問之萬一能有說
焉非臣所及若其無說則天下之憂從此始矣方今急
和繆議既不可追許物已多必不能減然臣竊料元昊
不出三五年必更别猖獗以邀增添而將相大臣只如
今日之謀定須更與添物若今日一頓盡與則他時何
以添之故臣願惜今日所求其如西賊雖和所利極鮮
若和而復動其患無涯此臣前後非不切言今無及矣
伏望陛下留意而思之且可不與彼若實欲就和雖不
許此亦可若實無和意與之適有後虞
四年脩改右正言論與西賊大斤茶劄子曰臣伏覩昨
者西賊来議通和朝廷許物數目不少内茶一色元計
五萬斤緣中國茶法大斤小斤不同當初擬議之時朝
廷謀慮不審不曾明有指定斤數竊慮西賊通和之後
須要大斤若五萬斤大斤是三十萬小斤之數如此則
金帛二十萬茶三十萬乃是五十萬物真宗時契丹大
舉至澶州只用三十萬物三十年後乘國家用兵之費
兩國交爭方添及五十萬今元昊一隅之敵一口便與
五十萬物臣請略言為國家大患一兩事不知為國計
者何以處之三十萬斤之茶自南方水陸二三千里方
至西界當今民力困乏陛下不耻屈志就和本為休民
息力若歲般輦不絶只此一物可使中國公私俱困此
大患一也計元昊境土人民歲得三十萬茶其用已足
然則兩榷場捨茶之外須至别將好物博易賊中無用
之物其大患二也契丹常與中國為敵國指元昊為小
邦若見元昊得物之數與彼同則須更要增添何以應
副不過云茶不比銀絹本是麄物則彼必須亦要十數
萬大斤中國大貨利止扵茶塩而已今西賊一歲三十
萬斤北敵更要三二十萬中國豈得不困此其大患三
也昨與西賊議和之初大臣急欲事就不顧國家利害
唯恐許物不多及和議將成契丹語洩兩府方有悔和
之色然許物已多不可追改今天幸有此一事尚可罷
和臣乞陛下特召兩府大臣共議保得久遠供給四夷
中國不困則雖大斤不惜若其為患如臣所說不至妄
言即乞早議定計
脩又論乞不遣張子奭使元昊劄子曰臣竊聞昊賊来
人議論數日全無遜順之意朝廷又欲遣張子奭復往
賊中仍聞且只在延州伺候賊意待其来迎方敢前進
不知果有如此議否若實有之大為不便臣謂方今兩
議未決正是各爭名分之時尤不可自虧事體元昊既
見朝廷議論不合必料邊防須為凖備其偽以好辭来
迎子奭使我望和而少弛然後不意以出攻子奭或被
拘留或遭虐害以為中國萬世之辱則悔何及焉雖不
如此使子奭端坐延州不来省問欲歸則又慮来迎久
待則寂然無報進退不得何耻如之盖元昊已與中國
三次商量必知難合子奭之往又别無議論未盡之事
彼不求相見則扵臣二說慮有一焉臣不知朝廷以昊
賊為可臣乎不可乎若有可臣則自當以重兵壓境仍
選忠厚知謀之士直入賊中說令臣伏如其不可則何
必遣人或但欲遷延歲月不拒絶之則只當因如定之
回賜以甘言許其厚賂諭以若能遜順則使通意邊臣
俟得其實然後定議乃是未絶其来之意也不可令天
子使臣待賊命而進退萬一遭其拒絶或被拘執則扵
事無益空損國威為今計者不若速遣范仲淹嚴備邊
境徐放如定等還當自為謀以求勝筭
脩又論元昊不可稱吾祖劄子奏曰臣伏見如定等来
西賊欲稱吾祖嚮聞朝議已不許之今日風聞議却未
定不知虚的深切驚憂且吾祖兩字是何等語便當拒
絶理在不疑安有未定之說哉夫吾者我也祖者俗所
謂翁也今匹夫臣庶尚不肯妄呼人為父若欲許其稱
此號則今後詔書須呼吾祖是欲使朝廷呼蕃賊為我
翁矣不知何人敢開此口且蕃賊撰此名號之時故欲
侮玩中國而已今若得其稱臣則此二字尤須論辨今
自元昊以下名稱官號皆與我異若蕃語兀卒華言吾
祖則今賊中每事自用彼法安得惟扵此號獨用華言
而不稱兀卒且彼扵我稱臣而使我呼為祖扵禮非便
故當以此折之可也朝廷自有西事以来處置乖方取
笑扵人者多矣未有如此一事最可笑也竊慮小人妄
有議論伏乞拒而勿聽
脩又論孫抃不可使契丹劄子曰臣伏見差孫抃等充
契丹人使臣謂朝廷新遭契丹侮慢陵辱之後必能發
憤每事掛心凡在機宜合慎措置及見抃等被選乃知
忘忽慮患依舊因循今西賊議和事連北敵中間屢牒
邊郡来問西事了與未了今專使到彼必先問及應對
之際動關利害一言苟失為患非輕豈可四人之中令
抃先往抃本蜀人語音訛謬又其為性静默自安軍國
之謀未嘗與議凡關機事多不諳詳臣聞古者遣使最
號難才不授以辭許其專對盖取其臨事而敏應卒無
窮今抃既不可預教以言則將何以應卒苟一疎脱取
笑四夷其孫抃欲乞不令出使或恐中書不能逆抃人
情尚執前議即乞别令一人言語分明料知朝廷事者
先往貴不誤事且契丹君臣頗為強黠中國常落其計
不可不知今欲雪前耻雖知未能其如後患豈可不慮
伏望聖慈早令兩府别議
脩知諫院又論乞放還蕃官胡繼諤劄子曰臣竊見朝
廷前歲以延州蕃官胡繼諤因為邊臣所疑移入内地
見任亳州都監以子守清悉領父之諸部風聞近為不
服亳州水土死亡却家族身又疾病曾有奏陳乞移一
京西地凉之處臣謂方今西鄙用兵之際朝廷宜廣推
恩信撫御蕃夷既欲守清盡死扵邊疆當厚遇繼諤保
全其家族豈有既任其子又疑其父繼諤求遷内地其
實異鄉雖曰居官乃是囚繫致其失所身病家亡況彼
初心又無顯過在繼諤之身已有幽囚冤枉之嘆扵守
清之分又失駕馭豪傑之方萬一繼諤疾病死而不歸
守清父子之心豈得無恨反視中國乃為世讎必與邊
陲别生患害其餘部族亦必離心國家自用兵以来凡
有計謀未聞勝筭尤扵招撫蕃夷之術常失恩威致使
離叛者多皆願附賊在扵繼諤處置特乖臣欲乞因其
有請召至京師與雪前疑厚加禮遇放還本族示以推
誠守清得父子復完必思盡節繼諤感國家之遇必有
所施若朝廷猶以為疑即乞先以此意詔問守清計其
必無棄父之理若彼自不欲其歸則他日可無後患
四年脩又論乞與元昊約不攻嘉勒斯賚劄子曰臣風聞
魚周詢余靖孫抃等奉使北敵皆有事宜為北敵中詰
問元昊通和之意將来必須因此别與朝廷生患又聞
敵人已欲議移界至漸示相侵禍亂之萌其端可見臣
自去年春始蒙聖恩擢在諫列便值朝廷與西賊初議
和好臣當時首建不可通和之議前後具奏状劄子十
餘次論列皆言不和則害少和則害多利害甚詳懇切
亦至然天下之士無一人助臣言朝廷之臣無一人採
臣說今和議垂就禍胎已成而韓琦自西来方言和有
不便之状余靖自北至始知敵利急和之謀見事何遲
雖悔無及當臣建議之際衆人方欲急和以臣一人誠
難力奪衆議今韓琦余靖親見二邊事宜中外之人亦
漸知通和為患臣之前說稍似可採但願大臣不執前
議早肯回心則扵後悔之中尚有可為之理昨来許賊
之物數已太多然尚有禁青塩還侵地等事非賊所利
幸其因此自絶不遣人来朝廷深戒前非慎自持重因
而罷議不落賊計則轉禍為福後策可為若賊志愈驕
貪心未滿復遣人使更有須求則假此為名亦可拒絶
今通和之事為中國之患大為二寇之利深萬一西賊
貪深利而不惜侵地更無他求急来就和則此時取舍
便繫安危陛下宜詔執議之臣定果決之計認賊肯和
之意知我害彼利之謀尤須多方以事拒絶臣計西賊
無故而請和者不止與北敵通謀共困中國兼欲詐謀
欵我併力以吞嘉勒斯賚摩戬轄戬之類諸族地大力盛
然後東向以攻中國耳今若未有他計拒其和則當賜
以詔書言嘉勒斯賚等皆受朝廷官爵父子為國蕃臣今
若講和則不得攻此數族且攻此數族是賊本心所貪
聞我此言必難聽約用此為說亦可觧和臣所以區區
惟願未和者盖臣愚慮知不和患輕易為處置和後患
大不可枝梧臣前後奏章論列已備此乃天下安危大
計聖心日夜所憂臣為言事之官見利害甚明若不極
言罪當誅戮伏望聖慈特賜省覽
脩為河北轉運使上奏曰臣伏見契丹宣徽使劉三嘏
挈其愛妾兒女等七口向化南歸見在廣信軍聽候朝
旨竊慮朝廷只依常式投来人等依例約回不納國家
大患無如契丹自四五十年来智士謀臣晝思夜筭未
能為朝廷出一竒策坐而制之今天與吾時使其上下
乖離而親貴臣忽来歸我此乃陛下威德所加祖宗社
稷之福竊慮憂國之臣過有思慮以謂納之别恐引惹
臣請略陳納之却之二端利害伏望聖慈裁擇其可往
年山遇捨元昊而歸明邊臣為國存信拒而遣之元昊
甘心山遇盡誅其族由是河西之人皆怒朝廷不納而
痛山遇以忠而赤族吾既自絶西人歸化之路堅其事
賊之心然本欲存信以懷元昊而終至叛逆幾困天下
是拒而不納未足存信而反與賊堅人心此已驗之效
也其後朝廷悟其失計歸罪郭勸悔已難追矣此事不
遠可為鑒戒伏望陛下思之此不可拒而可納一也三
嘏是契丹貴臣秉節鉞兼宣徽可謂至親且貴矣一旦
君臣離心走而歸我是彼國中大醜之事必須掩諱不
使人聞必不敢明言求之扵我此其可納二也況彼来
投又無追者相繼既絶蹤跡别無明驗雖欲索之扵我
難以為辭此其可納三也三嘏既彼之貴臣彼國之事
無不與知今既南来則彼之動静虛實我盡知之可使
契丹日夕懼我攻取之不暇安敢求索扵我自起兵端
若使契丹疑三嘏果在中國則三四十年之間卒無南
向之患此又納之大利其可納四也彼既窮来歸我若
懼而遣之使其受山遇之禍則幽燕之間四五十年来
心欲南向之人盡絶其歸路而堅其事敵之心思為三
嘏報仇於中國又終不能固契丹之信此為誤計其失
尤多且三嘏在中國則契丹必盡疑幽燕之人是其半
國離心常恐向背凡契丹南寇常藉幽燕使其盡疑幽
燕之人則可無南寇之患此又可納大利五也古語曰
天與不取反受其咎此不可失之機也其劉三嘏伏望
速降密旨與富弼令就近安存津送赴闕惟乞决扵睿
斷不惑羣言
嘉祐二年脩又上奏曰臣伏見契丹所遣汎使專為御
容而来中外之議皆謂前歲既已許之扵理不可中止
失扵不早踐言至彼非時遣使及朝夕以来傳聞頗異
或云大臣共議欲遂拒而不與若然則臣恐釁隙之端
自此而始禍患之起未易遽言大凡為國謀事者必先
明信義審曲直酌人情量事勢四者皆得然後可以不
疑苟一有未然尚恐敗事況四者俱失豈可不思契丹
與中國通盟久矣而嚮来宗真特扵信好自表慇懃别
有家書繼以畫像聖朝納其来意許以報之而乃遷延
至今遂欲食言而中輟是則彼以推誠結我我以不信
待之失信傷義甚非中國待外裔之術而又其曲在我
使彼易以為辭自南北通和以来信問往復之際每扵
報答常從優厚假借既久其心已驕況此畫像之来特
表慇懃之意是則扵平常之禮厚報以驕之慇懃之来
則不報以沮之沮之彼必怒不報彼必耻懷耻畜怒何
所不為此人之常情也許其父不許其子厚薄之際此
亦人情之難處也臣竊見契丹来書初無寒温問候之
言直以踐言孤約為說其意在於必得若此時被沮勢
必更来事既再三豈能堅執若待其失扵遜順已成釁
隙然後與之則重為中國之辱又使異域謂中國難以
恩意交惟可以勢力脅因之引惹别有他求則為後患
何可涯哉今彼主雖弱而中國邊備未完廟謀未勝未
可生事而欲執我曲彼直之義以起戎而結禍夫察彼
事勢必不能中止量我事勢又未能必沮之臣故曰四
者俱失也臣又聞北使入境之日地震星殞變異非常
先事深防猶恐不及失計招禍豈可自為臣願聖慈出
扵獨斷勿沮其善意無失我信言臣今欲乞回諭敵中
告以如約直候今冬因遣常使時與之則扵事體稍便
伏乞速下兩府商議上繫國家利害臣不敢不言
寳元二年吳育論元昊不足以臣禮責上奏曰臣聞聖
人統御之策夷夏不同雖有荒遐之君向化賓服終待
以外臣之禮羈縻勿絶而已或一有背叛来則備禦去
則勿追盖異俗殊方置之度外不足以臣禮責之今元
昊若止是抄掠邊隅當置而不問若已見叛状必須先
行文告以詰其由若是同中國叛臣即加征討大凡兵
家之勢征討者貴在神速守禦者利在持重況夏人之
性唯事剽急因而偽遁多誤王師武夫氣銳輕進貪功
或陷誘詐之機今但明烽候堅壁清野以挫剽急之鋒
而徐觀其勢此乃廟堂之遠筭也
仁宗時契丹與元昊搆兵元昊求納欵契丹使来請勿
納元昊朝廷未知所荅育為禮部郎中因上疏曰契丹
受恩為日已久不可納一叛羌失繼世兄弟之懽今二
蕃自闘闘久不觧可觀形勢乘機立功萬一過計亟納
元昊臣恐契丹窺兵趙魏朝廷不得元昊毫髮之助而
太行東西且有烟塵之警矣宜使人諭元昊曰契丹汝
世姻一旦自絶力屈而歸我我所疑也若無他者當順
契丹如故然後許汝歸欵告契丹曰已詔元昊如能投
謝轅門即聽内附若猶堅拒當為討之如此則彼皆不
能歸罪我矣扵是召兩制出契丹書令兩制同上對不
易育議
西鄙厭兵元昊請和議增歲賜右正言余靖言景德中
契丹舉國興師直抵澶淵先帝北征渡河止捐金繒三
十萬與之今元昊戰雖累勝皆由將帥輕敵易動之故
數年選將練兵始知守戰之備而銳意觧仇所予至二
十六萬且戎事有機國力有限失之於始雖悔何追夫
以景德之患近在封域之内而歲賜如彼今日之警遠
在邊鄙之外而歲賜如此若元昊使還益有所許契丹
聞之寧不生心無厭之求自此始矣儻移西而備北為
禍更深但思和與不和皆有後患則不必曲意俯徇以
貽國羞
宋祁議西人劄子曰臣伏見元昊遣使進納誓書西人
在館以待荅報伏知朝廷議欲降詔遂相開納止留冊
命未便舉行又聞余靖使回北敵謂本朝若必行元昊
封冊勿令使命深入恐契丹兵馬一例殺傷又其答書
有俟平定西鄙遣人来報之意此皆含糊未決之辭包
姦畜怨之語也臣愚不敏不知大計竊謂機危之會理
須審思事脱一失悔將難救且西北二寇連兵構難中
國之利也方當整勒兵馬隂拱高視候其大傷小亡乃
可以逞今若便許元昊同其誓文則二國要約固已先
定不待封冊方正君臣如此則元昊之貢獻必且續至
朝廷之金幣亦便頒分假使北兵能勝西則契丹必歸
曲朝廷以謂撫彼叛臣逆其来信負力悖慢勢必稱兵
而元昊得朝廷誓詔必且取重外鄙市怨耶律肆其狡
獪因為間諜得我金幣以救敗亡是乃紓賊禍扵一時
嫁寇怨扵中國矣使西能勝北則二寇之怨必深契丹
士力更當讎賽則朝廷却與元昊歡盟厚賂安得不動
其情哉契丹之怨朝廷益深則元昊之結朝廷益固者
非謂與我為金石交也彼賊藉我之賄假我之援全境
激敵以誓劫我使吾邊戎束手瞪目熟視流散不得侵
略然後從容觀望養成其威斯其謀也臣又料契丹積
怨成仇因而遷怒未能得志扵元昊先且取償扵河北
避強擊弱有何不可是朝廷免西鄙之小衂結北方之
巨釁輕重之擇安得不懷且契丹言恐一例殺傷又云
俟平定西鄙此何等語朝廷忽而不計邪臣伏見元昊
誓書中要結天地誓及子孫言雖夸險勢亦窘急何者
彼盖廹契丹之用兵畏我境之乘便略其邊寨取其老
小重復詛誓務在速成必知朝廷已賜開許不肯先違
信誓則彼一心捍北永無東顧之虞此賊昊之計事在
目前確然可辨臣以為當今計者不如且遣彼使賜以
存問詔書詰難誓文更令脩正遷延来往以賖後期兼
令雄州騰報敵帳俟其雄雌之決更議拒納之宜撫西
懷北兩得其便伏望略回聖慮一賜財擇
知諫院司馬光論環州事宜状曰右臣竊知環州熟戶
蕃部屯聚攻劫殺傷兵民雖荒遐之衆未易屈服
則驕急之則叛固其常性亦由將吏恩不能懷威不能
服信不能結勇不能斷平居無事則擾之使亂及其陸
梁又不能制是使遠人順服王化則侵苦不安桀驁鴟
張則富饒熾大凡邊境所以多事未有不由此也夫以
属國小敵背誕不恭而國家不能擒討使西北二寇聞
之豈不益有輕漢之心伏望陛下特詔陕西不干礙監
司體量蕃部所以叛亂之因若果由將吏撫御乖方所
致即乞明行誅責以謝邊民更選良將能吏有方略者
使之鎮遏分别蕃部善惡附順者撫而安之以壊散其
黨悖逆者討而誅之使永久懾服不然臣恐其日月浸
深罪惡愈重自知不為朝廷所容將外連西夏内結諸
部黨與益衆氣燄益大乃為朝廷旰食之憂非特尋常
盗竊而已也
英宗即位司馬光為殿中侍御史論夏國入吊劄子曰
臣伏聞夏國所遣使人前日不肯門見固求入對朝廷
不許勒歸舘舍臣愚竊以陛下繼統之初四夷之人皆
欲奉望天表窺覘聖德又聞曏曾不安意謂未能視朝
所以外裔之心敢爾桀黠今若深閉固拒不聽入見則
必疑有所隠避益足使之驕慢況即日陛下已御正殿
臣謂何惜紫庭數步之地使之稽首拜伏瞻仰清光庶
幾得識陛下神武之姿知必能鎮服四海歸至其國轉
相告語使其輕驟之衆心服氣沮不敢窺邊此所謂上
兵伐謀不待戰而屈敵者也
同知諫院吕誨請重造蕃部兵帳上奏曰臣聞兵家之
說國雖大好戰必亡天下雖平忘戰必危此居恒之深
戒也國家承平日久自元昊納欵兵防不葺邊備皆弛
臣切謂最可憂者陕西四路熟戶蕃部久失制馭將恐
籬落盡隳亭障不固邊事或起必為深患昨聞保安軍
蕃官胡守清身死後有弟擦也香扵前年走投夏國乞
兵却来本族界上招誘自已手下人馬及扵次年春西
界賊馬来攻掠胡守清地界熟戶相殺經略司亦曾差
官檢驗戰場胡守清弟守中相繼走投西界保安軍累
行公牒取索得守中等雖已處斬訖柰何人情攜貳其
必有因多是蕃官侵牟或即首領酷暴良亦主管兵官
失恩威制馭之然也況胡守清族下從来富庶人馬強
壮鄜延倚以為固若朝廷更不為存䘏則人不安居又
焉知其他蕃部不有擦也香守中之志萬一倡率皆逃
邊城危矣如李金明三十餘族向時失扵存撫盡為元
昊以利招誘逐部首領臨陣皆無闘意故李金明失利
王師陷没至今邊人以為深痛昔四路所管熟戶不下
數十萬人自寳元用兵以来相繼陷没十無四五存焉
復慶歴以後兵帳未嘗改造二十年間逃亡死損不可
勝數忽有調發何憑點集足見邊臣因循積弊為日深
矣況蕃部雖居漢界自来田業並是父子相承典買住
佃但無徭賦此外别不霑恩唯首領薄有俸錢遇戰陣
則首當前鋒計其實效勝正兵遠甚居無事之際尤宜
存撫逐部族今所存者却有外来散戶依附其間或是
連親或即庸力混雜居處例各年深察其情意未有不
願為漢民者是彼有鄉順之心而我失羈縻之策爾儻
不收附兵籍徒使蕃息扵王土非但緩急不得其用而
又容庇在内使往来作過此必然之事不可不慮也臣
欲乞朝廷委自四路帥臣選差有心力官員與逐處州
縣堡寨勒本部蕃官供析見在人數未附籍者與舊管
人一處造帳收係或逐處更有係官閒田盡令均勻給
受候造帳了畢應舊管蕃官及蕃族首領各與轉資酬
奬所貴窮邊人衆仰戴國恩樂其效用各盡死節況蕃
族首領自来給俸至薄軍主都虞侯每月不過二貫文
以次等級從而可知雖遷轉一二資無所損費推是恩
信結之必固兼大段添收得人數庶幾邊防籬落漸次
修葺所有胡守中等逃背因由伏乞指揮下隣路密切
體量詣實本地分主管官員乞重行責降所貴今後邊
臣撫存蕃部不敢懈慢今来因胡守中等逃背點檢蕃
部整齊兵帳不為生事扵體甚便
治平初知桂州陸詵言交州来求儂宗旦男日新及欲
取温悶洞等地帝問交趾扵何年割據輔臣對曰自唐
至德中改安南都護府梁貞明中土豪曲承美專有此
地韓琦曰向以黎桓叛命太宗遣將討伐不服後遣使
招誘始效順交州山路嶮僻多潦霧瘴毒之氣雖得其
地恐不能守也
治平二年參知政事歐陽脩論西邊可攻四事上奏曰
臣伏見諒祚狂僭釁隙已多不越歲年必為邊患臣本
愚庸不逹時機輙以外料敵情内量事勢鑒往年已驗
之失思今日可用之謀雖兵不先言俟見形而應變然
坐而制勝亦大計之可言謹具條陳庶裨萬一臣所謂
外料敵情者諒祚世有夏州自彛興克叡以前止扵一
鎮五州而已太宗皇帝時繼捧繼遷始為邊患其後遂
陷靈塩盡有朔方之地盖自淳化咸平用兵十五餘年
既不能剪滅遂務招懷適會繼遷為潘羅支所殺其子
德明乃議歸欵而我唯以恩信復其王封歲時俸賜極
扵優厚德明既無南顧之憂而其子元昊亦壮遂併力
西攻回紇拓地千餘里德明既死地大兵強元昊遂復
背叛國家自寳元慶歴以後一方用兵天下騷動國虚
民弊如此數年元昊知我有厭兵之患遂復議和而國
家待之恩禮又異扵前矣號為國主僅得其稱臣歲予
之物百倍德明之時半扵契丹之數今者諒祚雖曰狂
童然而習見其家世所為盖繼遷一叛而復王封元昊
再叛而為國主今若又叛其志可知是其欲自比契丹
抗衡中國以為鼎峙之勢爾此臣切料敵情在此也夫
所謂内量事勢者盖以慶歴用兵之時視方今邊備較
彼我之虚實強弱以見勝敗之形也自真宗景德二年
盟北敵扵澶淵明年始納西夏之欵遂務休兵至寳元
初元昊復叛盖三十餘年上下安扵無事武備慶而不
修廟堂無謀臣邊鄙無勇將將愚不識干戈兵驕不知
戰陣器械朽腐城郭隳頽而元昊勇鷙桀黠之徒也其
包蓄奸謀欲窺中國者累年矣而我方恬然不以為慮
待其謀成兵具一日反書来上然後茫然不知所措中
外震駭舉動倉惶所以用兵之初有敗而無勝也而朝
廷用韓琦范仲淹等付以西事極力經營而勇夫銳將
亦因戰陣稍稍而出數年之間人謀漸得武備漸修似
可枝梧矣然天下已困所以屈意忍恥復與之和此慶
歴之事爾今則不然方今甲兵雖未精利不若往年之
腐朽也城壘粗嘗修緝不若往年之隳頽也土兵藩落
增添訓練不若往年之寡弱驕怠也大小將校曾經戰
陣者往往尚在不若往年魏昭炳夏随之徒膏粱子弟
也一二執政之臣皆當時宣力者其留心西事熟矣不
若往年大臣茫然不知所措者也盖往年不知邊事之
謀臣馭不識干戈之將用驕兵執朽器以當桀黠新興
之徒此所以敗也方今謀臣武將城壁器械不類往年
而諒祚狂童不及元昊遠甚往年忽而不思今又已先
覺可以早為之備苟其不叛則已若其果叛未必不為
中國利也臣謂可因此時雪前耻收後功但顧人謀如
何爾若上憑陛下神威睿筭係纍諒祚君臣獻扵廟社
此其上也其次逐狂徒扵黃河之北以復朔方故地最
下盡取山界奪其險而我守之以永絶邊患此臣内量
事勢謂或如此臣所謂鑒往年已驗之所失者其小失
非一不可悉數臣請言其大者夫羌戎變詐兵交陣合
彼佯敗以為誘我我貪而追之或不虞横出而為其所
邀或進陷死地而困扵束手此前日屢敗之戒今明習
兵戰者亦能知之此雖小事也亦不可忽所謂大計之
繆者攻守之策皆失爾臣視慶歴禦邊之備東起麟府
西盡秦隴地長二千餘里分為路者五而分為州為軍
者二十有四而軍州分為寨為堡為城者又幾二百皆
須列兵而守之故吾兵雖衆不得不分所分既多不得
不寡而賊之出也常舉其國衆合聚為一而来是吾兵
雖多分之而寡彼衆雖寡聚之為多以彼之多擊吾之
寡不得不敗也此城寨之法既不足自守矣而五路大
將軍所謂戰兵者分在二十四州軍欲合而出則懼後
空而無備欲各留守備而合其餘則數少不足以出攻
此當時所以用兵累年終不能一出者以此也夫進不
能出攻退不能自守是謂攻守皆無策者往年已驗之
失也臣所謂可用之謀者在定出攻之計爾必用先起
制人之術乃可以取勝也盖列兵分地而守敵得出而
撓扵其間使我處處為備常如敵至師老粮匱我勞彼
逸昔周世宗以此策困李景扵淮南昨元昊亦用此策
以困我之西鄙夫兵分備寡兵家之大害也其害常在
我以逸待勞兵家之大利也其利常在彼所以往年賊
常得志今誠能反其事而移我所害者予敵奪敵所利
者在我則我當先為出攻之計彼疲扵守禦則我亦得
志凡出攻之兵勿為大舉我每一出彼必呼集而来拒
彼出扵東則别出其西我歸彼散則我復出而又集我
以五路之兵番休出入使其一國之衆聚散奔走無時
暫停則無不困之敵矣此臣所謂方今可用之謀也盖
往年之失在守方今之利在攻昔至道中亦嘗五路出
攻矣當時將相為謀不審盖欲攻遠鄙方強之國不先
以謀困之而直為一戰必取之計大舉深入所以不能
成功也夫用兵難事也故謀既審矣則其發也果故能
動而有成功也凡用兵之形勢有可先知者有不可先
言者臣願陛下遣一重臣出而廵撫徧見諸將與熟圖
之以定大計凡山川道路番漢步騎出入所宜可先知
者悉圖上方略其餘不可先言付之將帥使其見形應
變因敵制勝至諒祚之所為宜先屈意含容而曲就之
既以驕其心亦少緩其事以待吾之為備而且嚴戒五
路訓兵選將利器甲蓄資粮常具軍行之計待其反書
朝秦則王師暮出以駭其心而奪其氣使其枝梧不暇
則勝勢在我矣往年議者亦欲招輯横山蕃部謀取山
界之地然臣謂必欲招之亦須先藉勝捷之威使其知
中國之強則方肯来附也由是言之亦以出攻為利矣
凡臣之言者大略如此然臣足未嘗踐邊陲目未嘗識
戰陣以一儒生偏見之言誠知未可必用直以方當陛
下勞心西事廣詢衆議之時思竭愚慮備芻蕘之一說
耳
脩又上奏曰臣近曾上言諒祚為邊患朝廷宜早圖禦
備及乞遣一重臣親與邊將議定攻守大計等事至今
多日未蒙降出施行臣竊見慶歴中元昊作過時朝廷
輕敵翫寇無素定之謀每遇邊奏急来則上下惶恐倉
卒指揮既多不中事機所以落賊姦便敗軍殺將可為
痛心今者諒祚以萬騎寇秦渭兩路焚燒數百里間掃
蕩俱盡而兩路將帥不敢出一人一騎則國威固已挫
矣諒祚負恩背德如此陛下未能發兵誅討但遣使齎
詔書賜之又拒而不納使者羞媿俛首懷詔而回則大
國不勝其辱矣當陛下臨御之初遭此狂童威沮國辱
此臣等之罪也臣謂陛下宜赫然發憤以邊事切責大
臣至扵山川形勢有利有不利士卒勇怯孰可用孰不
可用何處宜攻何處宜守何兵宜屯某地何將可付某
兵如此等事甚多皆陛下聖慮所宜及者臣謂陛下宜
因閒時御便殿召當職之臣使案圖指畫各陳所見陛
下可以不下席而盡在目前然後制以神機睿略責將
相以成功而陛下以萬幾之繁既未及此兩府之臣如
臣等日所進呈又皆常程公事亦未嘗聚首合謀講定
大計外則四路邊臣自賊馬過後亦不聞别有擘畫臣
恐上下因循又如慶歴之初矣近者韓琦曾將慶歴中
議山界文字進呈此邊事百端中一端爾盖琦亦患事
不講求假此文字為題目以牽合衆人之論爾自進呈
後尋送密院至今多日亦未曾擬議臣以非才陛下任
之政府便是國之謀臣若其謀慮淺近所言狂妄自可
黜去不疑臣亦昨因目疾懇求觧職曲蒙聖恩未許其
去既使在其位又棄其言而不問使臣尸禄厚顔何以
自處所有臣前来所上奏状欲望聖慈降付中書密院
與韓琦山界文字一處商量若其言果不足取棄之未
晚
英宗時陕西轉運副使范純仁奏乞早遣夏國封冊使
臣䟽曰臣近聞朝廷許西人納欵先遣梁交齎賜詔書
而封冊之使未聞進發竊以外裔之性荒忽無常惟在
朝廷結以恩信今既納其善意賜以德音則封奬之恩
亦宜早下名實相副示我致誠遠人之心感恩必固不
可更自稽緩益彼姦心逆詐畜疑恐貽後患又關陕自
春少雨邊計未豐難扵此時與較毫末漢祖行封南粤
稽首項籍刓印英雄離心況如聖朝不可不慎伏望聖
慈指揮夏國封冊使臣速令進發庶得疆場早寧兵民
受賜縱彼别懷狙詐固亦曲不在我但使彼國生靈先
感朝廷好生之德則其酋首自無能為
治平四年神宗即位御史中丞司馬光上言横山劄子
曰臣竊聞陕西邊臣有上言欲招納趙諒祚國内人戶
漸圖進取者臣竊惟諒祚驕僭之罪宜伏天誅為日固
久今國家新遭大憂陛下初承寳命公私困匱軍政未
講恐征伐四夷之事未易輕議也況諒祚雖内懷桀驁
而外存臣禮方遣使者奉表弔祭尚未還國而遽令邊
臣誘納其亡叛之民臣恐未足以虧損諒祚而失王者
之體多矣伏望陛下且以拊循百姓為先以征伐四夷
為後速詔邊臣務敦大信勿納亡叛專謹斥候防其侵
軼而已俟諒祚咎惡既熟中國兵榖有餘然後奉辭伐
罪不為晚也
光又論納横山非便上奏曰臣聞王者之扵外裔或懷
之以德或震之以威要在使之不犯邊境中國獲安則
善矣不以踰葱嶺誅大宛絶沙漠擒頡利然後為快也
竊聞有邊臣趙諒祚部將清諾爾和斯欲以横山之衆攻
取諒祚歸命聖德朝廷已有指揮許令招納臣近者雖
曾論列以為非宜尚懼語言疎略未盡本末不敢不再
為陛下陳之今進謀者但言其利不言其害臣請試言
其害雖逆盛意願陛下勿遽加棄置略賜省覽與進謀
者參校其是非臣聞外裔之俗自為兒童則習騎射父
子兄弟相與羣處不專以仁義禮樂為然也而尤以
便捷勇敢相尚焉其民習扵用兵善忍饑渴能受辛苦
樂闘死而耻病終此中國之民所不能為也是以聖王
能自修德固不患其相侵與之校力則未能保其必勝
也以舜禹之明征三苗而三旬逆命商高宗之賢伐鬼
方而三年乃克漢高祖之雄傑為冒頓所圍七日不火
食國朝以太宗之英武北舉河東南取閩浙若拾地芥
加之猛將如雲謀臣如雨天下新平民未忘戰當是之
時繼遷背叛太宗以鄭文寳為陕西轉運使用其計策
假之威權以討之十有餘年卒不能克發關中之民飛
芻輓粟以饋靈州及清遠軍為敵所抄掠及經沙磧饑
渴死者什七八白骨蔽野號哭滿道長老至今言之猶
&KR1187;欷酸鼻及真宗即位會繼遷為潘羅支所殺真宗因
洗滌其罪弔撫其孤賜節鉞使長不毛之地訖于天聖
明道四十餘年為不侵不叛之臣關中戶口滋息農桑
豐富由是觀之征伐之與懷柔利害易見矣及元昊背
恩國家發兵調賦以供邊役關中饑渴延及四方東自
海岱南踰江淮占籍之民無不蕭然苦扵科斂自其始
叛以至納欵纔五年耳天下困弊至今未復仁宗屈已
賜以誓誥冊為國主歲與之物凡二十五萬豈以罪不
足誅而功可賞哉計不得已也向者諒祚雖時有偃蹇
禮節不偹或誘掠熟戶驚擾邊民然猶稱臣奉貢未敢
顯然自絶也今乃誘其叛臣以圖之縱使誠梟諒祚之
首復靈夏之土以王者之兵言之猶可耻也況其成敗
未可知乎臣恐邊事之興生民之苦由此而始也王者
之扵諸侯叛則討之服則撫之是以諸侯懷德畏討莫
不率從去歲諒祚攻大順城殺掠吏民今春朝貢之使
不以時至當是時不能討也今朝廷既赦其罪與其賜
物受其使者納其貢獻又從而誘其叛臣激其忿心是
常欲其叛而不欲其服也信義賞罰將安在乎議者或
以為彼誘我民我誘彼臣何為不可是特閭閻小人之
語非知國家大體者也彼僻陋小羌竊誘我民以益其
衆乃欲以天子億兆之富而效其所為邪譬如鄰人竊
已之財已以正議責之可也豈可復竊彼之財以相報
邪臣聞諒祚隂蓄姦謀為日固久招納不逞之人以為
謀主誘脅熟戶以撤中國之藩籬常有據關中窺河東
之心雖未必能然若縱其横暴亦足以為亭鄣之患未
可以小種之羌孱弱之人待之也國家不幸比遭大憂
帑藏空虛關中之民自經西事以来仍苦鐡錢財力凋
弊熟戶屢經殺掠亡失太半縱其在者亦懷二心非復
得如景祐寳元之時也當此際陛下深詔邊吏崇信誓
保分界嚴守備明斥堠以待之猶懼諒祚包藏禍心不
識恩義乘我釁隙侵噬疆埸又況彼不動而擾之不来
而召之乎臣又聞夏人間諜所在甚多中國動靜豪髮
皆知其和斯自程戡在鄜延時已有聲聞云欲歸降自
是至今已經數年朝廷屢召邊臣與之謀議外人往往
知之亦有邸吏傳報四方安有夏人獨不覺悟寂然無
事曾無誅討之意乎臣切疑其内挟詐謀未可信也或
者諒祚久懷逆計以朝廷待之恩禮優厚無因而發故
遣其部將詐降以卜之若朝廷受之則將歸曲而責直
得以為背叛之名或者使其部將詐言勢孤力微不能
獨制諒祚乞朝廷遣將出師為助而隂設伏兵以徼大
利此二者皆未可知也若萬一有之則今日受之正堕
其計中矣縱使和斯實有降心盖亦私有忿恨或别負
罪惡反側不安欲倚大國之威以逼其主其所部之民
未必肯盡從也雖其自言權勢之強甲兵之盛有謀善
戰為民所附盖欲自誇以求售耳未必然也借令實能
舉兵以與諒祚為敵戰而勝之則是滅一諒祚生一諒
祚也若其不勝必引其餘衆南奔中國諒祚悉其境内
之兵以追之怒氣直辭長驅入塞當是之時非口舌文
移所能觧也臣恐朝廷不惟失信扵諒祚又將失信扵
和斯也若和斯餘衆無幾猶可以縛而送之以緩諒祚
之兵然形迹已露諒祚必叛無疑也若和斯餘衆尚多
還北不可入南不受窮無所歸必不肯如山遇束手就
死將突據邊城以救其命更為中國之患未有涯也陛
下不見侯景之事乎臣聞羽翼未成不可以高飛近者
未悦不可以来遠上自堯舜禹湯文武之王下至齊威
晉文之覇未有不先治其内而能治扵外者也故孔子
曰善人教民七年亦可以即戎矣又曰以不教民戰是
謂棄之今陛下新即大位尚未逾年朝廷之政未盡修
也封域之中未盡治也内郡無一年之蓄左帑無累月
之財民間貧困十室九空小有水旱即化為流殍承平
日久戎事不講將帥乏人士卒驕惰上下姑息有同兒
&KR1187;教閱稍頻則愠懟怨戾賜與不時則揚言不遜被甲
行數十里則喘汗不進遇鄉邑小盜則望塵奔潰此乃
衆人所共知非臣敢為欺罔兵法曰知彼知已百戰不
殆知彼不知已一勝一負不知彼不知己每戰必殆陛
下視今天下如此而欲謀境外之事起兵革之端挑陸
梁之衆冀難立之功此臣所為寒心者也為今日之計
莫如收拔賢俊隨才受任以舉百職有功必賞有罪必
罰以修庶政謹擇監司澄清守令以安百姓屏絶浮費
沙汰冗食以實倉庫詢訪智略察驗武勇以選將帥申
明階級剪戮桀黠以立軍法料簡驍銳罷去羸老以練
士卒修整犀利變更苦窳以精器械俟百職既舉庶政
既修百姓既安倉庫既實將帥既選軍法既立士卒既
練器械既精然後惟陛下之所欲為復靈夏取瓜沙平
幽薊收蔚朔無不可也今八者未有其一而欲納邊吏
之狂謀信降將之詭辭臣恐不能得其降者數百而敵
騎大至覆軍殺將邊城晝閉朝廷乃為之宵衣旰食焦
心勞思興兵運財以救其急使天下愁困如康定慶歴
之時已而卒無可柰何然後忍耻以招之卑辭以諭之
尊其名以悦之增其賂以来之其為損也不亦多乎斯
乃國之大事安危所係非特邊境之憂而已願陛下深
留聖思勿為後悔乃天下之福也彼進謀者皆非實為
國家斬將搴旗拓土開境進衛霍甘陳之功也但以利
口長舌虛辭大言一時誑惑聖聦欲盜陛下之官職耳
他日國家有患不預其憂是豈可哉凡邊境有事則將
帥遷官士卒受賞無事則上下寂寂無因徼幸此乃人
臣之利非國之利陛下不可不察也
歴代名臣奏議卷三百四十三
