歴代名臣奏議卷二百九十四
明楊士竒等撰
封禪
齊桓公既霸會諸侯於葵丘而欲封禪管仲曰古者封
泰山禪梁父者七十二家而夷吾所記者十有二焉昔
無懷氏(古之王者在伏羲之前)封泰山禪云云(云云山名在梁父東)虙羲封
泰山禪云云神農封泰山禪云云炎帝封泰山禪云云
黃帝封泰山禪亭亭(亭亭山名在鉅平又曰在牟隂)顓頊封泰山禪云
云帝俈封泰山禪云云堯封泰山禪云云舜封泰山禪
云云禹封泰山禪會稽湯封泰山禪云云周成王封泰
山禪社首(社首山名在博縣又曰在鉅平南十三里)皆受命然後得封禪桓
公曰寡人北伐山戎過孤竹西伐大夏涉流沙束馬縣
車上卑耳之山(謂將上山纏束其馬懸鉤其車也卑耳即齊語所謂辟身)南伐至召
陵登熊耳山以望江漢兵車之會三而乘車之會六九
合諸侯一匡天下諸侯莫違我昔三代受命亦何以異
乎於是管仲睹桓公不可窮以辭因設之以事曰古之
封禪鄗上之黍北里之禾(鄗音臛鄗上山也又曰鄗上北里皆地名)所以為
盛江淮之間一茅三脊(所謂靈茅也)所以為藉也東海致比
目之魚(魚各有一目不比不行其名曰鰈)西海致比翼之鳥(鳥各有一翼不比不)
(飛其名曰鶼鶼)然後物有不召而自至者十有五焉今鳳皇麒
麟不來嘉穀不生而蓬蒿藜莠茂鴟梟數至而欲封禪
毋乃不可乎於是桓公乃止
漢武帝時議欲放古巡狩封禪之事諸儒對者五十餘
人未能有所定先是司馬相如病死有遺書頌功德言
符瑞足以封泰山上竒其書以問兒寬寬對曰陛下躬
發聖德統楫(與輯同)羣元宗祀天地薦禮百神精神所鄉
徵兆必報天地並應符瑞昭明其封泰山禪梁父昭姓
考瑞帝王之盛節也然享薦之義不著于經以為封禪
告成合祛於天地神祇祗戒精專以接神明緫百官之
職各稱事宜而為之節文惟聖主所由制定其當非羣
臣之所能列今將舉大事優游數年使羣臣得人自盡
終莫能成惟天子建中和之極兼緫條貫金聲而玉振
之以順成天慶垂萬世之基上然之
東漢光武建武三十年張純上奏曰自古受命而帝治
世之隆必有封禪以告成功焉樂動聲儀曰以雅治之
風成於頌有周之盛成康之間郊配封禪皆可見也書
曰歲二月東廵狩至于岱宗則封禪之義也臣伏見陛
下受中興之命平海内之亂修復祖宗撫存萬姓天下
曠然咸蒙更生恩德雲行惠澤雨施黎元安寧夷狄慕
義詩云受天之祜四方來賀今攝提之歲倉龍甲寅德
在東宫宜及嘉時遵唐帝之典繼孝武之業以二月東
廵狩封于岱宗明中興勒功勲復祖統報天神禪梁父
祀地祇傳祚子孫萬世之基也中元元年帝乃東廵岱
宗以純視御史大夫從并上元封舊儀及刻石文
太尉趙憙上奏曰自古帝王每世之隆未嘗不封禪陛
下聖德洋溢順天行誅撥亂中興作民父母修復宗廟
救萬姓命黎庶賴福海内清平功成治定羣司禮官咸
以為宜登封告成為民報德百王所同當仁不讓宜登
封岱宗正三雍之禮以明靈契望秩羣神以承天心也
中元元年上至泰山有司復奏河雒圖記表章赤漢九
世尤著明者前後凡三十六事與博士李充等議以為
殷統未絶黎庶繼命高宗久勞猶為中興武王因父受
命之列據三代郊天因孔子甚美其功後世謂之聖王
漢統中絶王莽盜位一民莫非其臣尺土靡不其有宗
廟不祀十有八年陛下無十室之資奮振於匹夫除殘
去賊興復祖宗集就天下海内治平夷狄慕義功德盛
於高宗宣王宜封禪為百姓祈福請親定刻石紀號文
太常奏儀制
魏明帝時中護軍蔣濟奏曰夫帝王大禮廵狩為先昭
祖揚禰封禪為首是以自古革命受符未有不蹈梁父
登泰山刊無竟之名紀天人之際者也故司馬相如謂
有文以來七十二君或從所繇於前謹遺蹟於後太史
公曰主上有聖明而不宣布有司之過也然則元功懿
德不刊山梁之石無以顯帝王之功布生民不朽之觀
也語曰當君而嘆堯舜之美譬猶人子對厥所生譽他
人之父今大魏振百王之弊亂拯流遁之艱危接千載
之衰繼百世之廢治自武文至于聖躬所以參成天地
之道綱維人神之化上天報應嘉瑞顯祥以比往古其
優衍豐隆無所取喻至於歴世迄今未發大禮雖志在
掃盡殘盜蕩滌餘穢未遑斯事若爾三苖堀彊於江海
大舜當廢東廵之儀徐夷跳梁於淮泗周成當止岱嶽
之禮也且昔歲破吳虜於江漢今兹屠蜀賊於隴右其
震蕩内潰在不復淹就當探其窟穴無累於封禪之事
也此儀久廢非倉卒所定宜下公卿廣纂其禮卜年考
時昭告上帝以副天下之望臣待罪軍旅不勝大願冒
死以聞詔曰聞濟斯言使吾汗出流足自開闢以來封
禪者七十餘君爾故太史公曰雖有受命之君而功有
不洽是以中間曠遠者千有餘年近數百載其儀闕不
可得記吾何德之修敢庶兹乎濟豈謂世無管仲以吾
有桓公登泰山之志乎吾不敢欺天也濟之所言華則
華矣非助我者也公卿侍中尚書常侍省之而已勿復
有所議亦不須荅詔也
晉武帝平吳混一區宇太康元年九月庚寅尚書令衛
瓘左僕射山濤魏舒尚書劉實張華等上奏曰聖德隆
茂光被四表諸夏乂清幽荒率從神策廟笇席捲吳越
孫皓稽顙六合為家巍巍之功格于天地宜同古典勒
封東嶽告三府太常為儀制瓘等又奏臣聞肇自生民
則有后辟載祀之數莫之能紀立德濟世揮揚仁風以
登封泰山者七十有四家其諡號可知者十有四焉沈
淪寂寞曾無遺聲者不可勝記自黃帝以前古傳昧略
唐虞以來典謨炳著三王代興體業繼襲周道既沒秦
氏承之至于漢魏而質文未復大晉之德始自重黎實
佐顓頊至于夏商世序天地其在于周不失其緒金德
將陞世濟明聖外平蜀漢海外歸心武功之盛實由文
德至于陛下受命踐阼弘建大業羣生仰流唯獨江湖
沅湘之表凶桀負固歴代不賓神謀獨斷命將出討兵
威暫加數旬蕩定羈其鯨鯢赦其罪逆雲覆雨施八方
來同聲教所被達于四極雖黃軒之征大禹遠略周之
奕世何以尚今若夫玄石素文底號前載象以姓表言
以事告河圖洛書之徵不是過也加以騶虞麟趾衆瑞
並臻昔夏殷以丕崇為祥周武以鳥魚為美咸曰休哉
然符瑞之應備物之盛未有若今之富者也宜宣大典
禮中嶽封泰山禪梁父發德號明至尊享天休篤黎庶
勒千載之表播流後之聲俾百代之下莫不興起斯帝
王之盛業天人之至望也詔曰今逋宼雖殄外則障塞
有警内則民黎未康此盛德之事所未議也瓘等又奏
今東漸于海西被流沙大漠之隂日南北戶莫不通屬
茫茫禹迹今實過之則天人之道已周巍巍之功已著
宜有事梁父修禮地祇登封泰山致誠上帝以答人神
之願乞如前奏詔曰今隂陽未和政刑未當百姓未得
其所豈可以勒功告成邪瓘又奏臣聞處帝王之位者
必有歴運之期天命之應濟生民之大功者必有盛德
之容告成之典無不可誣有不可讓自古道也而明詔
謙冲屢辭其禮雖盛德攸在推而未居夫三公職典天
地實掌民物國之大事取議於此漢氏封禪非是官也
不在其事臣等前奏蓋陳祖考之功天命又應陛下之
德合同四海述古考今宜循此禮至於剋定盛月須五
府上議然後奏聞請寫詔及奏如前下議詔曰雖蕩清
江表皆臨事者之勞何足以告成方望羣后思隆大化
以寧區夏百姓獲乂與之休息斯朕日夜之望無所復
下諸府矣勿復為煩瓘等又奏臣聞唐虞三代濟世弘
功之君莫不仰荅天心俯協民志登介丘履梁父未有
辭焉者蓋不可讓也今陛下勲高百王德無與二茂績
宏規巍巍之業固非臣等所能究論而聖旨勞謙屢自
抑損時至弗應推美不居闕皇代之上儀塞神祗之欵
望使大晉之典謨不同風於三五臣等誠不敢奉詔請
如前奏施行詔曰方當共弘治道以康庶績且俟他年
無復紛紜也
宋孝武帝大明元年十一月戊申太宰江夏王義恭上
表曰惟皇天崇稱大道始行揖讓迄于有晉雖聿修前
緒而蹟淪言廢蔑記於竹帛者焉可單書紹乾維建徽
號流風聲被絲管自無懷以來可傳而不朽者七十有
四君罔仁厚而道滅鮮義澆而德宣鍾律之先曠世綿
絶難得而聞丘索著明者尚有遺炳故易稱先天弗違
後天奉時蓋陶唐姚姒商姬之主莫不由斯道也是以
風化大洽光熙于後炎漢二帝亦踵曩則因百姓之心
聽輿人之頌龍駕帝服鏤玉梁甫昌言明稱告成上靈
況大宋表祥唐虞受終素德山龍啓符金玉顯瑞異采
騰於軫墟紫烟藹於邦甸錫冕兆九五之徵文豹赴天
歴之會誠二祖之幽慶聖后之冥休道冠軒堯惠深亭
毒而猶執沖約未言封禪之事四海竊以恧焉臣聞惟
皇配極惟帝祀天故能上稽乾式照臨黔首協和窮昊
膺兹多福高祖武皇帝明並日月光振八區拯已溺之
晉濟横流之世撥亂寧民應天受命鴻徽洽于海表威
稜震乎沙外太祖文皇帝體聖履仁述業興禮正樂頌
作象歴明遠通於神祇玄澤被乎上下仁孝命世叡武
英挺遭運屯否三才湮滅廼龍飛五洲鳳翔九江身先
八百之期斷出人鬼之表慶烟應高牙之建風耀符發
迹之辰親翦凶逆躬清昏壒天地革始夫婦更造豈與
彼承業繼緒拓復禹迹車一其軌書罔異文者同年而
議哉今龍麟已至鳳皇已儀北李已實靈茅已茂雕氣
降雰於宫榭珍露呈味於禁林嘉禾積穗於殿甍連理
合幹於園籞皆耀質離宫植根蘭囿至夫霜毫玄文素
翮頳羽泉河山岳之瑞草木金石之祥方畿憬塗之謁
抗驛絶祖之奏彪炳雜沓粤不可勝言太平之應兹焉
富矣宜其從天人之誠遵先王之則備萬乘整法駕修
封泰山瘞玉岱趾延喬松於東序詔韓岐於西廂麾天
閽使啓關謁紫宫朝太乙奏鈞天詠雲門贊揚幽奥超
聲前古豈不盛哉伏願時命宗伯具兹典度詔曰太宰
表如此昔之盛王永保鴻名常為稱首由斯道矣朕遭
家多難入纂絶孝德薄勲淺鑒寐崩愧頃麟鳳表禎茅
禾兼瑞雖符祥顯見恧乎猶深庶仰述失志拓清中㝢
禮祇謁神朕將試哉
四年四月辛亥有司奏曰臣聞崇號建極必觀俗以樹
教正位居體必採世以立言是以重代列聖咸由厥道
玄勲上烈融章未分鴻光委緒歇而罔藏若其顯諡騰
軌則系綴聲采徵略聞聽爰洎姬漢風流尚存遺芬餘
榮綿映紀緯雖年絶世祀代革精華可得騰金綵奏玉
潤鏤迹以燻今鐫德以麗遠而四望埋禋歌之禮日觀
弛修封之容豈非神明之業難崇功基之迹易泯自兹
以降訖于季末莫不欲英弘徽位詳固洪聲豈徒深默
修文淵幽馭世而已諒以縢非虚奏書匪妄埋擊雨恕
神淳廕復樹安得紫壇肅祗竹宫載竚散火投郊流星
奔座寶緯初基厭靈命歴德振弛維功濟淪象玄浸紛
流華液幽潤規存永馭思詳樹遠太祖文皇帝以啓遘
泰運景望震凝采樂調風集禮宣度祖宗相映軌迹重
暉聖上韞籙蕃河竚翔衡漢金波掩照華耀停明運動
時來躍飛風舉澄氛海岱開景中區歇神還靈頽天重
耀儲正凝位於兼明衮嶽蕃華於元列故以祥映昌基
繫發篆素重以班朝待典飾令詳儀纂綜淪蕪搜騰委
逸奏玉郊宫禋珪玄畤景集天廟脉壤祥農節至昕陽
川丘夙禮綱維廵□表綏中甸史流其詠民挹其風於
是涵迹視隂振聲威響歴代之渠沈(缺)望内安侯之長
賢王入侍殊生詭氣奉俗還鄉羽族卉儀懷音革状邊
帛絶書爟光弛燭天岱發靈宗河開寶崇丘淪鼎振采
泗淵雲皇王嶽摛藻(缺)漢并角即音栖翔禁籞衮甲霜
咮&KR2728;舞川肆榮泉流鏡後昭河源故以波沸外關雲蒸
内澤若其雪趾青毳玄文朱綵日月郊甸擇木弄音重
以榮露騰軒蕭雲掩閣鎬穎孳萌移華淵禁山輿竚衡
雲鶼竦翼海鰈泳流江茅吐蔭校書之列仰筆以飾辭
濟代之蕃獻邑以待禮豈非神勰氣昌物瑞雲照蒱軒
龜軫(缺)泉淳芳太宰江夏王臣義恭咀道遵英拪竒麗
古該潤圖史施詳閟載表以功懋往初德耀炎昊升文
中岱登牒天關耀冠榮名摛振聲號而道謙稱首禮以
虚挹將使玄祇缺觀幽瑞乖期梁甫無盛德之容介丘
靡升聞之響加窮泉之野獻八代之駟交木之鄉奠絶
金之楛肅靈重表珍符兼貺伏惟陛下謨詳淵載衍屬
休章依徵聖靈潤色聲業諏辰稽古肅齊警列儒僚展
采禮官相儀懸蕤動音洪鍾竦節陽路整衛正途清禁
於是績環珮端玉藻鳴鳳竚律騰駕流文間綵比象之
容昭明紀數之服徽焯天陣容藻神行翠盖懷隂羽華
列照乃詔聯事掌祭賓容贊儀金支宿縣鏞石潤響命
五神以相列開九關以集靈警衛兵而開雲先雨祇以
洒路霞凝生闕烟起成宫臺冠丹光壇浮素靄爾乃臨
中壇備盛禮天降祥錫夀固皇根谷動神音山傳稱響
然後辨年問老陳詩觀俗歸薦告神奉遺清廟光美之
盛彰乎萬古淵祥之烈溢乎無窮豈不盛歟臣等生接
昌辰肅懋明世束教管聞未足言道且章志湮微代往
淪絶拘採遺文辯明訓誥
梁武帝天監八年時有請封會稽禪國山者帝命諸儒
草封禪儀欲行之著作佐郎許懋建議曰舜柴岱宗是
為廵狩而鄭引孝經鉤命決云封于泰山考績柴燎禪
乎梁父刻石紀號此緯書之曲說非正經之通議也如
管夷吾所說七十二君燧人之前世質民淳安得泥金
檢玉結繩而治安得鐫文告成妄亦甚矣若聖主不須
封禪若凡主不應封禪秦始皇嘗封泰山孫皓嘗封國
山皆由主好名於上而臣阿旨於下非盛德之事不足
為法也上嘉納之
北齊文宣帝天保五年正月制詔問外中紀號秀州長
史樊孝謙對曰臣聞廵嶽之禮勒在虞書省方之義著
於易象往帝前王匪唯一姓封金刊玉億有餘人仲尼
之觀梁甫不能盡識夷吾之對齊桓所存未幾然盛德
之事必待太平苟非其人更貽靈譴秦皇無道致雨風
之災漢武奢滛有奉車之害及文叔受命炎精更輝四
海安流天下輯睦劒賜騎士馬駕鼓車乃用張純之文
始從伯陽之說至於魏晉雖各有君量德而處莫能擬
議蒋濟上言於前徒穢紙墨袁准發論於後終未施行
世歴三朝年將十祀啓聖之期兹為昌會然自水德不
竸函谷封塗天馬息歌苞茅絶貢我太祖收寶雞之瑞
握鳳皇之書體一德以匡朝屈三分而事主蕩此妖寇
易如沃雪但文既受命武乃行誅雖太白出高中國宜
戰置之度外望其遷善伏惟陛下以神武之姿天然之
略馬多冀北將異山西涼風至白露下北上太行東臨
碣石方欲吞巴蜀而掃崤函苑長洲而池江漢復恐迎
風從火芝艾共焚按此六軍未申九伐夫周發牙璋漢
馳竹使義在濟民非聞好戰至如投鼠忌器之說蓋是
常談文德懷遠之言豈識權道今三臺令子六郡良家
蓄銳須時裹糧待詔未若龍駕虎服先收隴右之民電
轉雷驚因取荆南之地昔秦舉長平金精食昴楚攻鉅
鹿枉矢霄流況我威靈能無協讃但使彼之百姓一覩
六軍似見周王若逢司隸然後除其苛令與其約法振
旅而還止戈為武標金南海勒石東山紀天地之竒功
被風聲於千載若令馬兒不死子陽尚在便欲案明堂
之圖草射牛之禮比德論功多慙往列升中告禪臣用
有疑
唐太宗貞觀初羣臣表請封禪上曰卿輩皆以封禪為
帝王盛事朕意不然若天下乂安家給人足雖不封禪
庸何傷乎昔秦始皇封禪而漢文帝不封禪後世豈以
文帝不及始皇邪且事天掃地而祭何必登泰山之巔
封數尺之土然後可以展其誠敬乎
太宗謂房玄齡等曰封禪是帝王盛事此表請者不絶
公等以為何如魏徵對曰帝王在德不在封禪自喪亂
已來近泰山州縣彫殘最甚若車駕既行不能全無使
役此便是因封禪而勞役百姓太宗曰封禪之事不自
取功績歸之於天譬如玄齡等功臣雖有益於國能自
謙讓歸之於朕豈似不言而欲自取今向泰山功歸於
天有似於此然朕意常以嵩高既是中岳何謝泰山公
等評議
六年匈奴克平遠夷入貢符瑞日至年穀頻登岳牧等
屢請封禪羣臣又稱述功德以為時不可失今日行之
臣等猶謂其晩惟魏徵以為不可帝曰朕欲得卿直言
之勿有所隱朕功不高耶曰功高矣德未厚耶曰德厚
矣華夏未理耶曰理矣遠夷不慕義耶曰慕義矣嘉瑞
不至耶曰至矣年穀不登耶曰登矣然則何為不可徵
對曰陛下功高矣人未懷惠德厚矣澤未滂流華夏安
矣未足以供事遠夷慕矣無以供其求符瑞雖臻而罻
羅猶密積歲豐稔而倉廪尚虚此臣所以竊為未可臣
未能遠譬且借近喻於人今有人十年長患疼痛不能
任持療理且愈皮骨僅存便欲負米一石日行百里必
不可得隋氏之亂非只十年陛下為之良醫除其疾苦
雖已乂安未盡充實告成天地臣竊有疑且陛下東封
萬國咸萃要荒之外莫不奔馳今自伊洛之東暨乎海
岱藋莽巨澤茫茫千里人煙斷絶雞犬不聞道路蕭條
進退艱阻寧可引彼戎狄示以虚弱竭財以賞未厭遠
人之望加年給復不償百姓之勞或遇水旱之災風雨
之變庸夫邪議悔不可追豈獨臣之誠懇亦有輿人之
論帝稱善於是乃止
太宗已平突厥年穀屢豐羣臣請封泰山太宗初頗非
之已而遣中書侍郎杜正倫行泰山上七十二君壇迹
以是歲兩河大水而止其後羣臣言封禪者多乃命祕
書少監顔師古諫議大夫朱子奢等集當時名儒博士
雜議不能決於是左僕射房玄齡特進魏徵中書令楊
師道博採衆議奏上之其議曰為壇於泰山下祀昊天
上帝壇之廣十二丈高丈二尺玉牒長一尺三寸廣厚
五寸玉檢如之厚減三寸其印齒如璽纏以金繩五周
玉策四皆長一尺三寸廣寸五分厚五分每策皆五簡
聯以金昊天上帝配以太祖皇地祇配以高祖已祀而
歸格于廟盛以金匱匱高六寸廣足容之制如表函纏
以金繩封以金泥印以受命之璽而玉牒藏于山上以
方石三枚為再累纏以金繩封以石泥印以受命之璽
其山上之圓壇土以五色高九尺廣五丈四面為一階
天子升自南階而封玉牒已封而加以土築為封高一
丈二尺廣二丈其禪社首亦如之其石檢封以受命璽
而玉檢别製璽方一寸二分文如受命璽以石距非經
不用又為告至壇方八十一尺高三尺四出陛以燔柴
告至望秩羣神遂著于禮
高宗將封嵩山詔諸儒議射牲事太常博士裴守真奏
古者郊祀天地天子自射牲漢武帝封泰山令侍中儒
者射之帝不親也今按禮前明十五刻宰人鸞刀割牲
質明行事毛血已具天子至奠玉酌獻而已今若前祀
一日射牲則早於事及日則晩不逮事漢又天子不親
古今異宜恐不可行是時破陣慶善二樂舞入帝常立
以視須樂闋乃坐守真并言二舞誠祖宗盛德然古無
天子立觀者化育詒庇孰非厥功不應鼓舞别申嚴奉
詔可
玄宗開元中將封禪詔有司講求典儀舊制盥手洗爵
皆侍中主之詔祀天神太祝主之四門助教施敬本上
言曰周制大宗伯鬱人下士二掌祼事漢無鬱人用近
臣漢世侍中微甚籍孺閎孺等幸臣為之後漢邵闔自
侍中遷步兵校尉秩千石其職省起居執虎子蓋䙝臣
也今侍中位宰相非鬱人比祝者薦主人意於神非賤
職也古二君相見卿為上儐況天人之際哉周太祝下
大夫二上士四下大夫今郎中太常丞之比上士員外
郎博士之比漢太祝令秩六百石今太祝乃下士以下
士接天以大臣奉天子輕重不倫非禮也舊制謁者引
太尉升壇謁者位下升壇禮重漢尚書御史屬有謁者
僕射一秩六百石銅印青綬謁者三十五以郎中滿歲
稱給事中未滿歲稱謁者光禄勲屬有謁者掌賓贊員
七十秩比六百石則古謁者名秩差異等今謁者班微
循空名忘實事非所以事天也帝詔中書令張說引敬
本熟悉其議
十三年十一月封泰山上備法駕至山足御馬登山與
宰相及祠官俱登問禮部侍郎賀知章曰前代玉牒之
文何故祕之對曰或密求神仙故不欲人見上曰故為
蒼生祈福耳乃出玉牒宣示羣臣
宋太祖時孫堪上書曰聖宋受天眷命皇帝保綏萬邦
治定德隆邇治遠同由是聖時耆艾及公卿臣庶僉與
拜章稽顙伸道封禪而皇帝過謙厚損罔廸俞允詔聞
率土而神人胥慊草莽賤臣堪謹俯酌庶懇上稽古訓
昧死作封禪書一篇雖不足以敷衍洪烈啓廸盛猷庶
發揮下誠贊揚能事臣之志也其文曰邈乎天地權輿
絪緼混茫分蒼判黃品物用章於是庶𩔖之宗膠轕旁
充嗜欲之氓布濩交争充不已必荒争不息必傷荒則
愆伏作而顥氣亡傷則狂暴煽而生𩔖殃惟天地也能
品物之生罔克異𩔖之底寧能黔庶之昌罔克彛倫之
自章越乃歷選列辟輔其宏綱易曰后以財成天地之
道輔相天地之宜裁成之猷罔爽然後命無忝也輔相
之範克篤然後功聿成也丕命元功允著既從於是有
登封以助高焉有封禪以報厚焉稽厥靡他所以告駿
命也所以告懋功也所以鑒後嗣也所以答靈祉也苟
非至德庬鴻淳化沕潏同符天休合節地宜奚擬議之
敢乎惟皇上帝厥靈孔爍匪諄諄其令而晰晰其符故
當命者儲嘉瑞違心者極妖灾肇自生民君宇内以敷
治者雖皇王殊厥諡遠邇異厥軫稽所以克荷景命允
簡帝心者罔不曰仁義禮樂而已是以二帝之懿三王
之輝雖禪代有殊質文相貿罔不恢淳仁以懷物廓正
義以幹邦貫大禮以條上下之宜盈至樂以結士民之
愛然後風聲踵武獲參兩儀逖違心之妖萃當命之瑞
姬周既逝又駮古昔握圖啓極者鮮不峻慘酷以繩衆
瀆威武以慴遠奮煩譎以立憲任巧銳以周行故仁義
之休禮樂之淑稍芽於兩漢驟委於魏晉凋落於齊梁
枯槁於周隋暫斸於巨唐尋剥於五代其末醇而復也
如是然猶有乘小康而展盛禮據淺惠而冒洪威相如
頌於前班固贊於後呼壽之徵慶于世宗宫闕之祉燿
于光武稽其所以克勤濟衆闡憲軌物垂諸聖世胡其
相萬歟大宋之道昭晰前古盛德宏功春熙日融始則
伸九伐平多壘建王業也後則緝庶政諧萬邦舉彝倫
也是故黃鉞初指則獷者革慝者沈篚厥所以昭武王
也洪恩漸被則尫斯起昧斯輝惟天所以穆唐堯也洎
皇帝誕纉丕圖繼陟元后雨露之所豐濡日月之所委
燭靡不偃息休光彌綸至澤曄曄煌煌雖幽必彰汪汪
洋洋無遠弗滂猶復懼古典之未敷叔弊之未祛由是
訓罰戮於古刑夷慘酷也偃鎩戟於靈臺蕩武威也篤
憲章於簡易滌煩譎也起俊乂於鄉遂剗巧偽也於是
刑清而民和兵偃而道益隆憲簡而俗益醇賢進而官
益舉至則樹仁義之根而復植之振禮樂之緒而再暢
之俾九有之黎饜飫乎淳仁之濡栖遲于正義之紀條
暢乎大禮之緒郁穆乎正樂之統至若臮瞷辯給之俗
裸袒文身之羣雖古昔之所不臣舟車之所罕通相與
稽首闕庭執贄請吏故大化流也泛濫乎郊甸汗漫乎
要荒滌蕩乎四海浮沈乎覆載遐考在昔舜之堯禹之
舜相襲也湯之禹文之湯未百世也前憲赫曦易馴也
餘德渺漭易沿也遺氓敦惠易綏也然而流殛之罰勞
於舜拜言之屈勤於禹昧爽之坐役於湯日昃之思瘁
於文然後舜啓無為之治禹成無間之譽湯闡來蘇之
望武致盡美之聲曷若聖宋宅千古之下風提千古之
弛綱使淳源清流觧紐復繼化一變而仁義醇道一反
而禮樂同乃伻帝之淳王之方民乎翺翔前之慘往之
頑民乎逖遷由是上帝時諶祥符屢彰既而乾之精坤
之形相與絡繹八區薦珍郊靈故在上則星緯儲休慶
雲覃輝甘露榮光霧散雨霏在下則靈芝林峙醴泉波
委羽毛鱗介更誕厥美咸瑞牒之所闕標前史之所罕
聞炳爍簡編卓出古議則陟岱宗之崇高展勒成之皇
儀時乎時乎斯厥時乎而皇帝茂謙德之遐芳損盛業
之景炎稽于衆誠未之果行徵諸冊牘非謨明之所存
者也古語曰修德以錫符奉符以行事是故績尠爰舉
欺之大也德至弗圖慢之甚也聖王罔從欺而動靡甘
慢而守宜乎抑厚壤之𤨏節奉皇穹之寵靈蕆事庶僚
詳禮宗伯鳴鸞五輅揚旆九旗寅亮遐躅崇配黃軒俾
嘉聲隆震於萬世王猷翕鑠於一時其不休哉臣生長
蓬茨無位朝廷不宜越次僭履擬議文憲然以惠廸典
謨沐浴大賚仰酌遠古參倫聖世知有未侔焉是敢首
陳列辟受命之猷次敘二帝三王雍容之盛繼道漢晉
隋唐因循之治然後知鼓祥風振頽基裁成輔相非睿
聖疇能煥發闡揚格斯文之昭著乎恭以頌聲之聞本
諸木鐸先民遺範詢于芻蕘則韋褐之間有其志者諒
可伸也故敢奮扶愚忠述贊典符然後蹈舞遐方俯伏
俟罪惟聖人不以人廢言臣之懇也
歴代名臣奏議卷二百九十四
