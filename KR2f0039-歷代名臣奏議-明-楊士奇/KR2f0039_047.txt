歴代名臣奏議卷四十七
明楊士竒等撰
治道
宋高宗時中書舍人胡安國上時政論曰臣聞保國必
先定計定計必先建都建都擇地必先設險設險分土
必先遵制制國以守必先恤民夫國之有斯民猶人之
有元氣不可以不恤也除亂賊選縣令輕賦斂更弊法
省官吏皆恤民之事也而行此有道必先立政立政有
經必先核實核實者是非毀譽各不亂真此致理之大
要也是非核而後賞罰當賞罰當而後號令行人心順
從惟上所命以守則固以戰則勝以攻則服天下定矣
然致此者顧人主志尚何如耳尚志所以立本也正心
所以決事也養氣所以制敵也宏度所以用人也寬隠
所以明德也具此五者帝王之能事備矣
其定計曰臣聞自昔撥亂興衰者必有前定不移之
計而後有舉必成大功可就修内政張四維率師
不遣上卿伐國不動大衆教民懷生示信討貳此
齊侯晉文前定之計也取關中據河内大封同姓
以懲孤立減省官吏以息百姓抑制將帥保全功
臣此高帝光武前定之計也斬高德儒叱宇文士
及以遠佞人賞孫伏伽禮王魏以開言路宣示好
惡使民嚮方薄賦輕徭選用廉吏此唐太宗前定
之計也其成覇王之業宜矣陛下緫師履極于今
六年而謀議紛紜計畫未定以建國都則未有一
定必守不移之居以討亂賊則未有一定必操不
變之術以立政事則未有一定必行不反之令以
任官吏則未有一定必信不疑之臣奕者舉棋不
定不勝其耦況立國而不定乎難乎者事也易失
者時也捨今不圖悔後何及惟人主廣覽兼聽而
不可以自專惟宰相擇材使能而不可以自用伏
望特命大臣條具方今撥亂興衰之策各盡底蘊
畫一進呈先示臺諫從臣許令疏駮仍集凡百執
事議于朝堂詢謀僉同靡有異論然後斷自宸衷
定為國是頒諸中外以次施行申飭攸司各嚴遵
奉堅如金石勿復變移庶幾觀聽有孚一新耳目
可見中興之兆矣
其建都曰臣聞有家者必作室立國者必建都必據
形勢握輕重之權必居要津觀方来之會如北辰
在天而衆星拱如滄海在地而百谷朝安扵其所
不可動也陛下昨自應天初登寶位維揚駐蹕倉
卒渡江考卜相攸莫如鍾阜矧以舊邸號稱建康
已降詔書傳播天下為受命之符此可都者一也
自劉先主吳孫氏諸葛武侯一代英雄周游吳楚
皆稱建康龍蟠虎踞王者之居此可都者二也北
據大江之險外有長淮之衞隔絶奔衝難扵超越
此可都三也有三吳以為東門有荆蜀以為西戶
有七閩二廣風帆海舶之饒以為南府此可都者
四也諸路朝覲郡縣貢輸水舟陸車道里適等此
可都者五也凡都北者必闢境扵南周世宗取江
北是也都南者必略地扵北吳孫氏争淮南是也
昨者鑾輿時邁狩于吳越則王導所謂望實俱喪
而晉不果遷之地也三省百司寓于南昌則李煜
避周徙自秦淮卒不能振之所也國勢一統不可
以數分國都一定不可以數動與匈奴居穹廬逐
水草無城郭宫室市朝之禮者異矣今敵國憑陵
叛臣僭竊瀕海諸郡僻在東隅宜還都建康比關
中河内為興復之基環諸路而中持衡焉則人心
不搖大事可定矣
其設險曰凡立國建都必設險以守而後國可保按
春秋書晉師伐虢滅下陽邑不言滅而此獨書滅
者下陽虞虢之塞邑也塞邑既舉則虢己亡矣聖
人特書示後世設險守邦之法故三國時魏人都
許不以方城為險而守襄陽蜀人都益不以劒門
為險而守漢中吴人都秣陵不以大江為險而守
荆渚夫荆渚江左上流也北據漢沔西通巴蜀東
連吳會真用武之國故楚子初自秭歸徙都荆渚
因其地利日以富強近并榖鄧次及漢東下收江
黃横行淮泗遂兼吳越之地傳六七百年而後止
此雖人謀亦地勢使然也後逮東漢之衰劉表牧
之坐談而伯先主假之三分天下關侯用之威震
中華孫氏有之抗衡曹魏晉宋齊梁倚為重鎮財
賦甲兵當南朝之半其為江東屏蔽猶虞虢之有
下陽也昨降詔令定都建康而六飛巡狩暫駐杭
越乃以湖北為分鎮恐失古人設險守邦之意矣
近日雖復荆湖南北而分鎮地分仍舊未改即與
不復亦等耳按湖北十有四州其要會在荆峡故
劉表時則軍資寓江陵先主時則重兵屯油口關
侯孫權則并力爭南郡陸抗父子則協規守宜都
晉大司馬溫及其弟沖則保據渚宮與上明此皆
荆峡之封境也以荆南言則諸邑在江北者三在
江南者四以峡州言則大都險要皆在南岸今以
二州為分鎮跨據長江下臨吳會猶居高屋建瓴
水也獨無虞虢下陽之慮乎又朝廷近棄湖北遠
留川陕者固謂秦甲可以強兵蜀貨可以富國取
其資力以自助也而使荆峡分鎮扵其間假令萬
分一有桀黠者得之守峽江之口則蜀貨不得東
阻長林之道則秦甲不得南譬猶一身束其腰膂
而首尾不相衛則非計之得也臣竊以謂欲保江
左必都建康欲守建康必有荆峡不以為分鎮然
後全據上流地形險固北可出秦中之甲西可下
蜀江之貨血氣周流首尾相應矣又曰昔人謂大
江之險天所以限南北而陸抗以為長江峻山限
帶封域此乃守國末務非智者之所先何也杜預
嘗襲樂鄉矣胡奮嘗入夏口矣賀若弼嘗濟廣陵
矣曹彬嘗度采石矣則其險信未足恃也雖未足
恃然魏武困扵居巢而不得渡曹丕困扵濡須而
不得渡拓跋困於瓜洲苻堅困扵淝水而不得渡
則其險亦未可棄也盖設險以得人為本保險以
智計為先人勝險為上險勝人為下人與險均乃
得中策方今所患在扵徒險而人謀有未善耳地
有常險則守亦有常勢欲固上流者必先保漢沔
欲固下流者必先守淮泗欲固中流者必以重兵
鎮安陸此守江常勢雖有小變而大槩不可易者
也當孫氏時上流欲争襄陽而不得故以良將守
南郡與夷陵下流欲争淮南而不得故以大衆築
東興與皖口中流欲争安陸而不得故以三萬勁
卒戍邾城邾城今之黃岡是也凡此三者皆要害
必争之地故孫氏保有江東而魏人不能犯今強
敵侵河朔叛臣擾山東淮北京畿諸鎮處危疑之
地大江設險未可輕棄上流在荆峡其利害臣既
言矣中流在安陸而守臣陳規長扵帥衆憑城短
於勸民耕種宜遣一軍興置屯田為規外護以蔽
武昌而下流則命江浙帥司各選官吏漸往江北
經營淮泗若委任得人其上者使人勝扵險其次
者使人與險均俟以歲時無輕改易而孫氏欲争
而不得者皆自治焉不特可保江左而恢復之勢
亦在目中矣
其制國曰凡制國者不能周知山川道里形勢險易
與夫土地之宜足食足兵之具則不可與謀以貽
後患荆州在沮漳江漢之間地兼水陸土力沃衍
平時利入猶未盡也與江湖之南磽瘠之土倍百
不侔矣募民力耕可以積粟此一利也自畿西河
朔諸郡每歲必資耕牛扵川峡軍興已来道路艱
阻不過漢沔六年矣耒耜之設服牛引重聖人所
作以利天下若出峡牛至于荆渚則門墻之内耳
此二利也而又中握上流舟楫往来之柄西通秦
蜀之路乃足食足兵富強要地江左六朝所以必
争而不肯失也棄為分鎮其害甚明然改之則為
詔令反復無以示信遂之則形勢危削無以自守
苟有幾會未害扵信何憚而不改乎凡分鎮者節
制境中則法得自立專征閫外則兵得自用轉移
物貨則財得自理廢置屬寮則官得自命合此四
事與戰國諸侯無異即非上世封建之法而京西
淮甸多使暴客錯雜居之獨湖北一路安陸命陳
規則左選之文吏也荆南歸峡差觧潛則右選之
武臣也若降指揮以湖北一路與諸鎮事體不同
宜有更張獨仍舊制即此二人攷其績效因任改
移(陳規宜因任觧潛宜改移)無不可者但通荆湖漕憲二司治
盜理財而以襄陽隸湖北扼漢沔之道以岳陽隸
湖南通三江之口以鄂渚隸江西接洪撫之境則
地里連属形利勢便合扵魏武置都督不欲相遠
之意亦扵今日事宜頗為相協若襄陽已令分鎮
時方用兵幾會之来何有窮已乘便分割亦無不
可然後上流之勢全矣又曰夫變更舊制不稽今
古肆其胷臆則事不可行況挟姦計乎近歲湖北
變更舊制多矣初用唐慤為安撫統十有四州參
詳官高衞者建言乞以鼎州守臣帶鼎澧制置使
辰沅靖並聽節制不隸湖北是削其五郡也又乞
以荆南公安縣升為軍額兼帶石首松滋巡檢使
應軍兵器械並不許荆南那移是又削其所治三
邑也是歲敵人聲言數路入寇正當經畫防秋之
際而一旦削其五郡與三邑其間多兵賦重地所
存者殘破之餘耳或以衛與慤有怨故特獻此策
以傾之審如所言大不忠也不然畫此謬計不智
亦甚矣又前日改湖南為東西路扵朝廷形勢利
害初無加損徒困全邵武岡三郡之民耳今既復
荆湖南北兩路宜罷荆峡分鎮仍舊置帥司扵荆
南一便也公安軍自係内地宜仍舊廢為属邑二
便也靖州置郡在崇寧元年自鼎澧應副錢糧歲
費二十七萬今此二州既皆殘毀宜仍舊廢為渠
陽寨三便也武岡置軍在崇寧四年自邵衡永州
應副費亦不貲今此三州既皆空乏宜仍舊廢為
武岡縣四便也凡此四者悉仍舊貫州縣官吏省
併什八創添窠闕悉從除削裁損文書俾歸簡便
有所謂刀弩手有所謂博易務有所謂營田司事
皆欺㒺殃及百姓驅之轉為盜賊者也宜依往年
禁止保馬茶鹽法施行以戒誤國害民之賊然後
國制定民心安矣又曰制國宜扵仍舊貫乃欲以
襄陽隸湖北岳陽隸湖南鄂渚隸江西者昔祖宗
宅都于汴其勢當自内而制外是故置京西路而
襄州在漢水之南則以制湖北也置湖北路而岳
鄂在荆水之南則以制湖南與江西也今建都江
左未能恢復中原則當自南而制北與祖宗宅都
于汴自内而制外其事雖殊其意則一耳置扵江
西者治南昌而分兵屯鄂置扵湖南者治長沙而
分兵屯岳置扵湖北者治荆南而分兵屯襄皆自
南制北恢復中原之勢也古者有属長有連帥有
卒正有州伯今安撫大使則州伯之比而形勢必
相属而後能相援有無必相資而後能相成五嶺
之外財賦盛扵東禺兵馬出扵西桂宜置大帥一
員兼綂二廣帥司以殿南服荆湖並經殘破而北
路尤甚若置大帥必兼領夔府出峡中資力使之
經畫庶能興復盖峡中有鹽米耕牛而無曠土荆
渚有沃衍桑田而無餘民若弛瞿塘之禁懋遷有
無商旅自西而入物貨㳂江而下不越數年荆州
富盛形勢可成古者大國三卿命扵天子則朝廷
所自命者也小國二卿命扵其君則奏辟而命之
者也控制大邦優假小國之意深矣今置大使乃
古州伯而參謀議者皆自奏辟則非古意繼今以
往宜自堂選每路二人其大使和厚者輔之以健
決之佐剛果者與之以審詳之属其餘許自辟置
則事可久行乃輕重相權之義也
其恤民曰保國以得民為本固本以恤民為務恤民
以除暴為先蠻夷猾夏自外為暴者也寇賊姦宄
自内為暴者也近歲已来外阻内訌除外暴者多
主通和之議竟為金人所誤不敢用兵而金人用
兵毒遍中國常自若也除内暴者多用招安之策
又為盜賊所誤不敢用兵而盜賊用兵毒遍天下
常自若也夫春秋之法荆舒亂華則是膺是禦不
與結盟亂賊肆惡則是誅是討不列扵會以此見
聖人之情矣葛伯殺一饋餉童子湯往征之天下
信服而寇賊所至殺人盈野為民父母安得若是
恝況以重賞招之又覬其弭也李成馬進侵犯江
西陛下斷自宸衷命將出師要令殄滅自是江西
一路商旅夜行范汝為弄兵閩嶠肆其殘毒三載
于兹又遣輔臣副以上將罙入其阻盡掃除之而
後遺種餘民復還農業可謂得恤民之道矣然其
餘類尚稽天誅暴横湖湘之間百姓引領王師如
大旱之望雨也今諸將既西而師行安重陸運糧
餉民力疲勞夫恤民者不自病民除暴者不自為
暴曹成反覆直犯帥司劉忠殘虐塗炭數郡固無
可赦之理宜專委岳飛掩捕曹成及早進師勿令
越逸亟命大軍直趨潭州合扵春秋救兵欲速之
義事得便宜無更申禀以致遷延重失幾會仍以
先聲促令馬友揀汰老弱及元係耕種之民各從
其欲并力一心水陸俱進追擊劉忠勿留後患招
收楊華餘黨肅清江湖之盜然後精擇良吏悉意
撫綏則善政可行膏澤可下百姓安堵邦本固矣
又曰保國以得民為本固本以恤民為務恤民以
擇縣令為先縣令親民百里之主宰也且據應副
軍期一事言之凡糧餉轉輸器械百物應干軍旅
之用莫不資民力而後足也主軍期者取足扵縣
為縣令者責辦扵民得人則科斂必當多寡必均
數目必實有無必通期約必信須索必辦民不怨
咨公無乏事苟非其人因公循私恣為侵擾剥民
膏血甚扵寇賊公家所急往往闕供緩急之間又
無預備民情怵迫無所控訴乃有轉而為盜矣而
縣令其可以不擇乎近歲此官冗濫已極宜以五
說稍革其弊漢世郎官出宰百里自崇寧掃除資
格收擢天下之士不歴縣邑徑躋臺省及其補外
不為監司必為郡守事不諳歴權歸胥吏此大弊
也宜籍中外曾為臺省寺監官依倣漢制分宰百
里試以民事俟有聲績不次超擢此一說也古者
建侯分土不過一同今親民之官比古侯壤而軍
興巳来日見陵辱師徒所至非特將校至扵走卒
賤人皆得肆行無禮以百里令長而有不免捶楚
之憂此潔廉自重者皆欲遠引頑頓忍辱者猶安
其職而不顧也宜增重事權優假其禮許借服色
厚給廪餼凡軍馬屯駐本縣者並聽節制其經由
悉從階級此二說也據今八路諸縣戶口賦入多
寡重輕分為三等上縣自朝廷選差中縣吏部注
擬下縣許帥臣監司通共奏辟立為定格不許交
互此三說也依宋元嘉法定以六期為斷革去三
年為任兩考成資與堂選數易之弊使吏無苟免
民有所係此四說也凡三等縣皆以四條糾正稅
籍團結民兵勸課農桑敦勉孝悌俟及三年攷其
績效已就緒者就加旌賞未有倫者嚴行程督此
五說也而命侍從官各舉二人之能任縣令亦各
刺二人之姦贓不法者皆書扵籍俟核其真以次
施行宣示好惡使知勸沮舉刺不實者必罰無赦
庶幾百里得人百姓安堵邦本固矣又曰保國以
得民為本固本以恤民為務恤民以輕賦為先魯
哀公時遭值凶年國用空乏什二而税猶患不足
而謀於有若則請行什一之法夫二猶不足又損
其半疑若戲言也至謂百姓不足君孰與足乃知
其識微慮遠雖聖人不能易矣夫焚林而田非不
得獸而明年無獸竭澤而漁非不得魚而明年無
魚厚賦重斂困乏不足轉而之他則無百姓誰與
供常税乎且以近事驗之如京東西路歲入二税
約七百萬課利雜收約三百萬其餘山澤之利在
祖宗時捐以予民不盡取也百姓歸戴無有二心
及李彦等取之凡西城課利及乾濼為田窮竭民
力斂積無筭其時若有言罷此掊剋然後國用充
足則必指為謬說也然百姓愁苦轉而為盜今此
四路常賦所入不歸於王府五年矣乃知百姓不
足君孰與足信不誣也又如荆湖南北歲入二税
約四百萬課利雜收約一百萬自二税外豈無餘
利在祖宗時捐以予民不盡取也百姓歸戴無有
二心及部使者取之折變則有一折兩折三折收
糴則有均糴敷糴補糴散引則有麴引茶引鹽引
受納則有一加再加倍加而猶以為未足其時若
有言罷此諸色然後國用充足亦必指為謬說也
然百姓愁苦轉而為盜今此兩路常賦所入不歸
扵王府三年矣乃知百姓不足君孰與足信不誣
也今朝廷所自治者封境益蹙賦斂益重百姓益
貧田莱益荒謀國之臣不為陛下深思遠慮更欲
擾之何不以京東西湖南北為覆轍之鑒也夫為
川驅魚者獺也為叢驅雀者鸇也為敵國驅民者
今日之貪吏與弊法也伏願明詔計臣速講輕賦
恤民之事為生財足用之原而以京東西湖南北
為至戒庶幾百姓安堵邦本固矣又曰保國以得
民為本固本以恤民為務恤民以革弊為先凡為
國以利不及義者皆自小人始謂其所見者小不
知大體法所以弊也祖宗時以義為利盜賊不作
坐享九州四海之奉其所利者大矣且如鹽法行
扵西者與商賈共其利行扵北者與居民共其利
行扵東南者與漕司共其利大計所資均及中外
所謂以義為利也崇寧初謀國之臣以利為利首
變鹽法利出自然者禁而不得行則觧池是也利
在居民者皆入扵官府則河朔是也利通外計者
悉歸扵朝廷則六路是也諸路空乏乃至横斂誅
求百種猶不能給民窮而為盜遂失歲入常賦以
榖千萬計則鹽法實致之也靖康改元用事大臣
昧扵遠見其弊不革陛下紹興宜鑒前失亟議改
更久而未及何也略以湖南一路言之舊日歲課
一百萬緡本路得自用者五十萬故斂不及民而
歲計充足變法已来鹽利悉歸朝廷矣本路諸色
支費已皆出扵横斂至如上供舊資鹽息者猶不
蠲除民所以益困也略以道州一郡言之歲認上
供錢二萬貫往時本州歲賣鹽錢四萬餘貫以此
鹽息樁充故斂不及民而自足今上供錢依舊而
無鹽息至以麴引均科人戶民所以益困也又略
以耒陽一邑言之有未變法之前官所自運鹽有
既變法之後客所拘納塩封樁日久既緣軍期支
給矣而塩香司再欲追索朝旨亦令撥還不知此
當自何而出急則不免取扵人戶民所以益困也
比聞𣙜貨務所入未滿一年至六百餘萬其利非
不厚何不遍下諸路並令檢會若此類悉行蠲免
以活百姓使稍安業不致為盜長納二稅存國家
大利之源也又如𣙜酤法己極弊尚仍舊貫不亟
改更何也略以道州言之課額既高歲有虧欠即
抑勒專知牙校令兼管州倉俾因受納取足稅民
弊可見也又以邵陽言之酒課約二萬餘貫而歲
折稅米為糯凡六千石每㪷中價約五百足只此
一色已幾倍費其他未論也比雖行下諸處會計
而州縣往往利此為造弊之端不以實聞何不斷
在必行令逐路應係官監酒務許百姓衆共買撲
入納淨利收官務遞年所費米麥等撥歸朝廷專
充贍軍費用還所得淨利與轉運司及本州縣支
使利濟公私以活百姓使稍安業不至為盜長納
二稅存國家大利之源也夫琴瑟不調甚者必觧
而更張之乃可鼓也為政而不行甚者必變而更
化之乃可理也惟陛下早更弊法以幸天下則百
姓安堵邦本固矣又曰保國以得民為本固本以
恤民為務恤民以省官吏為先光武中興併廢吏
員裁減文書什存一二天下遂平盖有民然後有
事有事然後有官今遺民既寡事亦少矣官吏日
增而不減此何理也自崇寧以来中外創添員局
重以濫賞不勝其冗蠧國病民遂至扵亂渡江之
後北地衣冠接袂而南矧值軍旅之興賞典超越
濫冒滋衆江左吴楚例經殘破而諸司州縣添差
不已兵官舊係兩員者或至扵七員八員而未止
也監當舊係一員者或至扵四員五員而未止也
倚仗推委不任其責請給人從互相攘占此弊不
革雖有恤民之心而民豈被其澤乎又如江北荒
餘郡縣皆膏腴之地虜騎不来盜賊已去而民無
歸業城市不建者緣所遣經理鎮撫之官略無存
恤興復之意未有百姓先置官司諸州縣鎮舊時
員闕一一差填又所用之人全不選擇貪殘暴虐
甚扵寇盜墾闢一畆者即抄一畆之地布種一碩
者即收一碩之入民不聊生無緣復業此弊不革
雖有恤民之心而民豈被其澤乎夫為民有官不
設官以病民為事有官不因官以廢事今添差所
在依勢倚法侵漁須索耗蠧無窮民所以病也一
羊而羣牧其委不專一職而衆官其任不一事所
以廢也攷扵春秋以民為重而大夫次之攷扵孟
子以民為貴而社稷次之故堯舜禹以天下相受
而其言曰衆非元后何戴后非衆㒺與守邦言君
與民一體也而可以不恤乎今朝廷添置官吏盡
出扵恩寵諸路所自差委多及其親故不虞廢事
而病民也大失先王之意矣望陛下特降指揮併
省官吏以建武為法稍捐禄廪養之使居閒地無
執事權則百姓安堵邦本固矣
其立政曰立政者人主宰臣之事而必先明其所職
然後政可立也選擇忠賢以為輔相委任不疑者
人主之職薦進人材布列中外賞罰不私者宰臣
之職唐太宗既黜封德彝邪說任房喬杜如晦為
宰相矣又勅尚書細務並属左右丞而責二公以
廣求賢人隨才任使此委相臣以其職者也陳平
既不答文帝決獄之問自謂所主佐天子理隂陽
矣而召河南守吳公為廷尉吳公治平為天下第
一其能致民無冤可知此使九卿各得其職者也
而政有不立乎陛下即位于今六年念宰相不可
數非其人也而特有選任置諸左右可謂得人主
之職矣然而政事未立者竊恐責宰相以其職異
扵太宗之不以吏事勞之也宰相之所以自任未
若陳獻侯之能使九卿各得其職也昨者雖并東
西二省而宰臣依舊受接詞訴判決獄訟終日營
營弊精力扵簿書之末而進退人材布列中外賞
功罰罪或有未加察焉則失其職矣政何由立乎
夫審扵音者聾扵官明扵小者暗扵大天地之有
四時百官之有六職天下萬事盡備扵此願陛下
特降指揮自今以往宜令庶事並決扵六曹仍命
六曹官長皆得專達並如元祐大臣所請自非事
關大體更不咨白則宰相之事簡矣然專責以慎
柬六部長官及其貳以舉中臺之職則又專責以
慎柬諸路帥臣及部使者以舉外臺之職則又專
責以慎柬諸郡守臣及上縣令宰以舉郡邑之職
此乃周公立政有司牧夫之大意也昔者冉有退
朝而晏以為有政仲尼曰其事也如有政雖不吾
以吾其與聞之夫諸侯之國大夫與政而陪臣與
事為天下者其可不使宰臣與政而侍從治事乎
惟陛下明詔宰臣各行其職則政之大經立矣又
曰三綱軍國政事之本人道所由立也三綱正則
基扵治以興三綱淪則習扵亂以亡按春秋華督
有不赦之惡魯鄭齊陳同會于稷以成其亂受賂
而歸而天子不討方伯不征咸自以為利也不知
百官象之有大不利焉未幾陳有五父之亂齊有
無知之亂鄭有祭仲子突亹儀之亂魯有叔牙慶
父般閔之亂數十年間四國舛逆幾至喪亡則以
昧扵履霜堅冰之戒不能辨之扵早也春秋備書
于策明三綱之重為後世鑒深切著明矣昨者邊
塵犯闕邀請二聖而立張邦昌僭竊名號援引契
丹立晉事迹用為證例分遣使人宣諭諸路直下
赦令倍行恩賞原其用心與華督動於惡無異陛
下嗣膺寶歴特施寬典未正其罪奉行天討與衆
棄之置在遠郡賜死于隠而不尸諸市朝已失刑
矣及敵騎南騖鑾輿渡江黃潛善及其黨悉皆震
恐事窮計迫無所從出乃指邦昌為金人所立而
迫之至死遂以致寇欲觧其迷國誤朝之罪至其
宗族皆命以官是訓誘亂臣賊子之心使利扵為
惡此臧哀伯所謂百官象之其又何誅焉者也故
不踰旬月苗傳劉正彦敢有無將之心陛下既正
典刑順承天意而近臣乃有抗章乞行湔滌者敢
肆姦言無所忌憚故比日諸方羣盜所在焚劫至
有官吏入其隊中肯為之用末流至此可不戒乎
伏望特降指揮昨在圍城有職當守禦視城垂破
而端坐不救忘廟社之危者有草表章上及君父
取媚敵人受其婦女者有起自閒散特仕偽朝長
其諫省者有扵苖劉自肆並建節旄所除制命極
意稱美者及昨来乞用邦昌苖傳正彦之黨者審
其輕重不過此數人依法施之以正人心息邪說
則三綱不淪而軍國政事得以時立矣
其覈實曰政事紀綱莫大扵賞罰賞罰福威必當扵
功罪功罪善惡必審扵毀譽毀譽是非必要扵真
偽故直言不聞毀譽亂真康澄以為可畏甚扵三
辰失行水旱蟲蝗之變也可不核實乎陛下昨降
赦書推尊仁宗盛德大業應舉行法度並欲上遵
嘉祐德意甚美臣嘗考其大要特在扵直言數聞
毀譽核實而己丁謂以姦邪為宰相矣雷允恭傳
達外議擅權矣黃德和以監軍誣奏邊將矣或斥
或誅或投諸四裔而獄情審克卒無冤濫是毀譽
不得亂真而邪說息也寇準以忠正遭遠貶矣范
仲淹以危言屢獲罪矣歐陽脩以譏斥佞人招難
明之謗矣或辨明誣枉或擢陞侍從或遂遷執政
是毀譽不得亂真而直道行也邪說息直道行則
惡人有所憚而不為善類有所恃而不恐其致至
和嘉祐之治以此陛下自初即位思建中興而將
相大臣黃潛善汪伯彦等不能奉令承教乃廣引
廢忠毀信靖譖庸回服讒蒐慝之黨變亂名實顛
倒是非以上惑朝聽貶馬伸扵關市出許翰楊時
扵閒散如孫覿劉觀鄭㲄輩流並居邇列維揚奔
潰無所歸咎恐陛下討其誤國之罪也復指結余
堵殺邦昌為致寇之由特下赦音元惡大憝皆得
原滌而李綱獨不與焉此雖假借朝廷詔令行之
安能掩天下之公論乎顛倒是非變亂名實莫斯
為甚矣及范宗尹當軸又欲汲引失節鄙夫如李
擢等以盖其北面偽楚之惡是非邪正出扵人心
如辨白黑焉可誣也其為計不忠亦甚矣陛下好
惡無私克遵王道上追仁宗審覈之政毀譽必要
其真賞罰必當其實使邪說不作直道得行其繼
嘉祐至和之治亦何遠之有夫邪正是非莫易辨
扵今日惟陛下斷在必行以扶正論實天下之幸
又曰凡核實者必自大臣與臺諫始大臣定功罪
施賞罰扵上臺諫論功罪主毀譽扵下不可不先
核也仁宗即位信王曾之正任呂夷簡之才終以
富弼韓𤦺為宰相而余靖蔡襄賈黯呂誨等迭居
臺諫此真偽所由核也陛下嗣承寶歴渡江以前
所用三相而言者攻李綱以六不可貸之罪謂人
臣有一于此必伏斧鑕而遠竄之扵鯨波南海之
表人皆以為鄭㲄盖綱以建炎二年冬十有一月
朔日遠貶而㲄以是日峻遷故知為此言者必㲄
也然謂綱大興誣謗干譽庸俗言已去朝暴亂斯
起欲平定之捨我其誰傳呼宰相響震山谷諷諭
羣小令上封章翺翔道途以俟詔命凡此等語驗
扵奏議則無據按扵施為則無迹特以譔造文致
之語傾陥大臣為不可貸之罪而當時遂信行之
又以美官激勵之是賞勸讒諂之人欲其毀譽亂
真而不核也若言潛善伯彦措置乖方人皆以為
馬伸盖伸自言官黜為監當而其言則有狀矣不
慎命令則以下還都之詔也廣布私恩則以復祠
宮教官之闕也黜陟不公則以罷衛膚敏而用孫
覿不祥之人也杜塞言路則以貶吳給張誾邵成
章也妨功害能則以沮宗澤與許景衡也私收軍
情則以各置親兵千人請給獨優厚也同惡相濟
則以力庇罪人王安中也凡舉一事必立一證皆
衆所共知亦衆所共見不敢以無為有亦不敢以
是為非而當時不信其言而罷之反以為言事不
實而重責之是罰沮忠讜捐軀為國之人惡其毀
譽之核實而不亂也邪說何由息公道何由行乎
今㲄雖已死恤典哀榮禮意隆厚公論不允伸既
遠貶雖有詔命不聞来期君子閔焉比雖賁以龍
閣未盡襃勸之禮按春秋之法治姦惡者不以存
沒必施其身所以懲惡奬忠善者及其子孫遠而
不泯所以勸善伏望聖慈特留聦聽按此二人情
狀追正刑賞奉承天意使天下知懲勸之方以息
邪說開公道則三代之所以直道而行將復見扵
今日矣
其尚志曰臣聞自昔帝王應時而作者必以立志為
先在草昧時必立志而後能創業垂統在衰微時
必立志而後能興衰撥亂時者事之幾志者事之
本欲定大事而志不先立則無本矣焉能有成漢
高帝西入咸陽見秦宮室帷帳狗馬重寶婦女之
盛意欲留居樊噲一言即還霸上范增由此畏之
說其主曰沛公入關財物無所取婦女無所幸此
其志不在小故能滅秦取項以成帝業光武破尋
邑之師舉雒南之地取河北定山東既得隴復望
蜀顧謂耿弇曰建此大策雖落落難合然有志者
事竟成也故能祀漢配天不失舊物靖康改元胡
塵犯闕用事臣僚不效責難之節首以立志為本
而即安屈辱至使親王出質城下結盟此齊國佐
宋華元請合餘燼背城借一誓死力爭有以國斃
而不肯從者也當時國勢何異措火積薪寢卧其
上而宰相徐處仁遽進諛言以為金人出境社稷
再安由聖德儉勤致有天人之助遂陳八說謂如
今日可比唐虞之盛而臣主俱榮抑何所志之卑
陋也故廟堂聚訟顛沛末流未及朞年卒招失國
之禍夫立志者本也行事者用也本則不立而急
扵行事雖有遠猷宏議必格而不得施矣陛下天
資神武自初即位慨然發憤志殄寇讎而當時親
信近臣又不能助成大美乃至因循坐消歲月國
日益削六載于今然上天之所以啟悟聖情日躋
盛德陛下之所以深懲既往剋勵將来可謂卓然
有立扵萬物之表矣伏望堅持此志斷以不移仍
飭群臣各致法家拂士之義必志扵恢復中原祇
奉陵寢必志扵掃平邊境迎復兩宮必志扵得四
海之歡心以格宗廟必志扵致九州之美味以養
父兄然後告功皇天明示德意則文武百僚六軍
萬姓丕應徯志亦皆震慴奔走各修厥職奚為而
不成奚欲而不遂矣
其正心曰治天下者法也制法者道也存道者心也
心者身之本也身者家之本也家者國之本也國
者天下之本也曰家曰國曰天下者皆心之所體
也曰道曰法者皆心之所運也能正其心則朝廷
百官下至萬民莫不壹扵正安與治所由興也不
正其心則朝廷百官下至萬民莫不習扵不正危
與亂所由致也故有虞氏以天下授禹其所傳付
者首曰人心惟危道心惟微而周公作立政稱述
乃考文王亦不過克厥宅心而已然心有所忿怒
而弗能忍則不得其正有所貪欲而弗能窒則不
得其正有所蔽惑而弗能斷則不得其正有所畏
怯而弗能自強則不得其正故欲正其心者必本
扵誠意致知而人主所以不可不學也昔光武中
興息馬投戈必先講藝蜀先主從事行陳之間而
樂聞儒生鄭康成等啟告治亂之道吳王孫權分
命諸將緫兵禦敵戒以當途掌事不可不學而自
謂讀書大有所益者盖戡定禍亂雖急扵戎旅之
務而裁決戎務必本扵方寸之間不學以致知則
方寸亂矣何以成霸王之業乎今陛下日親典策
博考古今往行前言固以畜德又經變故備嘗險
阻慮患益深必無邪念至誠所發通貫幽明固有
人不及知而天獨知之者矣伏望更選正臣多聞
識有智慮敢直言者置諸左右日夕討論以克厥
宅心遠繼周文之美則朝廷百官下至萬民莫不
壹歸扵正而無回邪欲亂之心奚危之不安奚亂
之不息矣
其養氣曰凡用兵勝負係扵軍旅之強弱軍旅強弱
係扵將帥之勇怯將帥勇怯係扵人君所養之氣
曲直何如耳接戰者兵也主兵者將也將將者君
也人君以直養氣自反而縮則曾子之所謂約也
狐偃之所謂壯也壯則強以曲喪氣自反而不縮
則孟子之所謂餒也狐偃之所謂老也老則弱紂
師如林陣于牧野武王數其不事宗廟賊虐諫輔
之罪則商曲而周直矣故周勝項羽兵震天下威
服諸侯漢祖數其九罪與殺義帝之負則楚曲而
漢直矣故漢勝凡曲直者兵家之大要制勝之先
幾也金人詐邀二聖遷徙六宮殘殺老幼劫掠貨
財立臣代君悖逆天理肆行無道曲亦甚矣陛下
以上皇之子孝慈之弟自大元帥入踐宸極檄書
初下而偽楚歸班赦令一行而四方響應又自比
来克勤聽政追賞直士優䘏其家登用讜言置諸
要列令聞四達聖德日躋可謂直矣以直對曲勝
負已分中國士氣宜不待鼓而自強強敵暴横宜
不待挫而自弱然敵兵每動四方震慴奔走逃遁
莫與抗衡者以兵家之略制勝之幾未有以明之
也今欲強中國之兵鼓將士之勇使人人知我直
彼曲以作其衰敗不振之氣更在陛下強扵為善
益新厥德近而信扵諸夏者無曲可議外而聞扵
夷狄者無曲可指則守為剛氣可塞于兩間震為
怒氣可以安天下何憂扵羣盜何懾扵敵人將帥
必聽命而不敢驕軍伍必畏威而不敢惰不待兩
兵接刃而百勝之筭已坐決扵九重之上矣
其宏度曰人主以天下為度明當並日月不可私照
臨德當配天地不可私覆載所好當遵王道不可
以私勞行賞所惡當遵王路不可以私怨用刑其
喜怒則當發必中節和氣絪緼而萬物育也故能
理其情而君道備矣然人情易發而難制者惟怒
為甚克已然後可以治怒順理然後可以忘怒書
曰必有忍乃其有濟此治怒不遷之法也忍者隠
忍不發之稱遷者自此遷彼之謂能隐忍而不遷
則事必濟矣齊侯忍扵射鉤而相管仲九合諸侯
晉文忍扵斬袪而見寺人披免扵内難楚昭忍扵
私怨而賞鬭辛終以復國漢高帝忍扵有故怨者
而封雍齒忍扵數窘辱者而赦季布忍扵比己為
桀紂者而用周昌至如丁公短兵相接而免己扵
厄可謂有再生之恩矣及其即位丁公来謁乃斬
以殉其不賞私勞如此故能五載而成帝業凡此
數君扵道槩乎其有聞者矣如袁紹不忍扵田豐
許攸而棄策士卒無所成德宗不忍扵蕭復姜公
輔而疎賢相終以衰削盖亦未之思耳陛下聖度
虛明仁心廣大固當不以私喜親佞諂之士亦當
不以私怒遠正直之臣中外百執其有迷國誤朝
罪惡昭著衆所指目不可掩者雖有私勞願陛下
與衆棄之不使幸而得免以致天下之疑也至如
抱忠守正犯顔逆耳公論所歸不可掩者雖遭讒
謗願陛下與士共之不使退而窮處以失天下之
心也然後賞而必當是謂天命罰而必當是謂天
討可以撥亂反正建中興之業矣
其寬𨼆曰自昔創業興衰與增光洪業之君待遇臣
下恩禮雖一而崇高嚴恪常行扵爪牙介胄之夫
以折其悍驕難使之氣柔遜謙屈必施於林壑退
藏之士以礪其廉靖無求之節故能駕馭人材表
正風俗漢高帝立能召齊王田横於海島中而自
恨終身不能致四皓世宗踞見大將軍衞青至汲
黯奏事或時不冠則走避帳中使人可其請光武
制御功臣不相假借而招延處士如會稽嚴光足
加帝腹辭其爵位山陽王成使者再聘不肯就車
太原周黨陛見帝廷伏而不謁雖范升有誇上求
高之奏不以為然各從其志夫此三君者内平四
海外讋百蠻可謂英雄之主矣然高祖之威能行
扵暴秦強楚而不行扵四皓世宗之威能行扵匈
奴西域兩越東夷而不行扵汲黯光武之威能行
扵尋邑王郎赤眉銅馬隴蜀之君而不行扵嚴光
周黨惟公孫述獨行之述招聘蜀人李業之流或
劫以兵或迫以酖或械其妻子業等皆死疑若最
能行其威令矣然述之威能行扵李業等而不能
行扵吳漢何也威有所當加勢有所當屈加扵所
當加以立威則強屈扵所可屈以忘勢則昌反是
道者難乎免扵亂亡之禍矣陛下尊德樂道如古
賢王屢下詔書詳延遺逸而羣臣有不能欽承美
意以增盛德之光者凡所宣召或有未至不原情
實略見寬假即肆讒謗以謂違扵君命召不俟駕
之義被之以偃蹇之名而欲加之以不恭之罪雖
陛下大度并包不從其說而造此謗者亦云甚矣
夫召而不至者其本心豈樂貧賤惡富貴哉其必
有以也或其齒早衰而不能至或其身負疾而不
能至或其志氣已經沮傷而不能至或其才力不
足以當任使而不能至或其所見與時不同而不
能至若聽順所守寢息恩命下全𨼆居之操上有
好善之美兩得之矣乃欲施雷霆之威扵一介之
士何也渡江以来四月八日所下赦書首欲上遵
仁宗法度謹按康定間嘗以詞館招張俞矣辭而
不受至于四五其後又以修起居注用王安石矣
辭而不受至于八九皆從其欲又優奬之以勵風
俗未嘗加以雷霆之威而權綱不緣此而不立命
令不緣此而不行威加扵西則臣服元昊威加扵
北則削平王則威加扵南則掃蕩智高柔巽屈扵
𨼆士而德愈隆剛克伸扵四夷而威愈震可謂知
所用矣此其所宜遵者也侍從近臣不有忠言竒
策上動聖聽奮揚天威殱滅讎敵顧請施扵疾病
退藏之臣其意安在伏望特降詔書申明此旨凡
被召有不能赴者悉從其欲不強致之獨以威刑
外施暴横之戎内掃貪殘之賊與悍驕不可使之
將讒說殄行之臣則天下歸心而治道成矣
秘書正字張孝祥上奏曰臣恭惟陛下天縱神聖身濟
興運兢兢行道餘三十年以陛下之心行陛下之政唐
虞三代宜不足進而懷忠之士以今揆古容欲有議者
何哉羣臣負陛下使令也自建炎以来朝廷之治盖嘗
一再更張方陛下厲精扵中興之初則執事者立異相
高隆虛名而略實用逮陛下扵恭已修好之後則專國
者怙權植黨廢公議以竊主威夫君天也父也事天事
父若此尚何暇望其他哉今陛下收還威柄人才用舍
蔽自聖志先時二者之弊固已革去然臣之愚猶欲冒
昧自竭者誠願陛下清閒之燕密諭邇臣使之無苟目
前益務遠略而已夫事有可為當各進所聞豈必拘形
迹之疑政或偏敝當勿憚改作不宜習見聞之舊翫歲
月則將失投機之會飾文具則必盭責實之旨使群臣
精白以承休德則陛下高拱而昭成功永輯隆平無有
紀極惟陛下留神財幸
殿中侍御史章誼應詔上言曰右臣伏讀今月二十六
日聖訓閔國難之日深念政治之未洽臣有以見陛下
慮患之切而求治之勞也仰惟陛下懷宵旰惕厲之心
思祖宗基業之重眷禮臣工敷求切務使悉意有為之
時降虛已力行之詔德音下逮朝野忻懽如臣謏聞誠
不足以仰酬清問然幸以狂愚得備言責不敢以學識
凡陋為辭臣以為欲國難之弭則莫若以謀為先欲政
治之洽則莫若以人為急孟子曰堯舜之智而不徧物
急先務也堯舜之仁不徧愛人急親賢也陛下詔臣以
寇敵充斥汙瀦扵齊魯宋衞之郊而盜賊跳梁株連扵
江鄂洪撫之地閩中屢擾淮上多虞此四者臣知國難
之深有在扵此也陛下又詔臣何道而可以保民何術
而可以弭盜何策而可以遏強敵何行而可以生國財
此四者臣知政治之洽有在扵此也陛下用謀以濟四
者之難則所謂堯舜之智也用人以行四者之政則所
謂堯舜之仁也臣請得别白而詳言之聖詔曰敵兵充
斥汙瀦扵齊魯宋衞之郊此陛下念宗廟社稷之所在
而憤劉豫之未擒也陛下謂劉豫之僭竊在敵人願為
之乎兩者皆出扵不得已也敵人窮兵深入去國萬里
攻刦焚蕩固知中原之空虛而不能有也故不得已而
用劉豫若劉豫者失身兵革之間貪戀朝夕之命彼雖
屈膝扵北庭實可屏衛扵中國盖亦不得已而為之也
誠遣辯士動其心徐遣間諜密賜詔旨許之為外藩貸
之以不死則兵革可以暫息邊境可以少寧然後專委
重臣經營北伐異時王師繼進由清河者入京東由汴
路者入京畿由襄漢者入陳蔡與李齊要結扵登莱之
境與張浚翟興會兵扵河洛之上陛下用謀誠出扵此
則齊魯宋衞之郊可得而復矣聖詔曰盜賊跳梁株連
扵江鄂洪撫之地此陛下念江左生靈之塗炭而憤李
成馬進之未討也陛下固嘗遣周虎臣往諭李成使之
歸鎮李成既聽命矣其後撫諭之使不繼丐糧之請不
答外之將臣大敗則匿而不言小捷則矜而自功至于
今日猖狂四出江鄂洪撫兵拏不觧臣固嘗乞江東之
池饒信撫江西之洪州荆湖之鄂州三路分兵以守矣
又嘗乞令呂頥浩朱勝非兼荆湖江南四路之地盡護
諸將兩師統兵以戰矣陛下試用此謀則兵將之心力
必果臣旅之號令必一財用則無所分爭士卒則無所
竄伏江鄂洪撫之地可全而有也聖詔曰閩中屢擾淮
上多虞此陛下念守帥之非才而思鎮撫之未效也閩
中之擾始扵范汝為結集之初福建帥守監司任非其
人不能擒捕朝廷遣謝嚮招安之後慮有譴訶扵是共
為飛語聲言劉時舉死非其罪冀以中傷謝嚮而搖動
汝為陛下誠能灼知情狀盡行罷黜别選能臣則閩中
屢擾非所患也淮南諸鎮初皆得人合勢併力以扞殘
敵大江之南藉為藩籬自趙立被圍朝廷不能遣兵應
援以致陥沒扵是薛慶李彦先相繼喪亡岳飛郭仲威
迤邐失守今日固當統以重帥給以芻糧使之四面攻
襲殄滅餘寇促其歸鎮務耕稼之業養疲瘵之民招徕
流亡繕備守禦則淮上多虞非所患也凡此四者臣以
為尚謀而不尚力則國難可得而弭矣聖詔曰何道而
可以保民臣謂保民無他道也去姦貪殘虐之吏則可
以保民矣今夫勸農桑懲游惰薄稅斂省刑罰鰥寡孤
獨遂其生饑凶疾病得其養保民之道不過如此而陛
下矜恤之意滲漉之仁形扵詔音見扵赦令非不諄複
也然而民不獲安者姦貪殘虐之吏未盡去也聖詔曰
何術而可以弭盜臣謂弭盜無他術也得循良廉平之
吏則可以弭盜矣今夫遣繡衣直指之使用柱後惠文
之吏施虎穴屠伯之酷任射聲跡步之士重孥戮之科
連保伍之坐弭盜賊之術不過如此而陛下警察有巡
尉之官懲艾有刀鋸之辟大則陳諸原野小則肆諸市
朝然而盜不可息者循良廉平之吏不進也聖詔曰何
策而可以遏強敵臣謂甲堅兵利城高池深形勢便利
山川險阻得利則戰不利則守此強敵之所以可遏也
國家兼而用之矣然而猶復憑陵者以陛下未得折衝
禦侮之臣也聖詔曰何行而可以富國財臣謂布帛芻
粟之征關市𣙜酤之利度僧鬻爵之牒摘山煮海之饒
此國財之所由以生也國家兼而用之矣然而經費不
足者陛下未得長財心計之臣也凡此四者任人而不
任法則政治可得而洽矣夫尚謀智也任人仁也陛下
持仁智之大端優游法宮之中天下才智之士為陛下
奔走陳力以濟艱難之業則祖宗丕基為不墜矣陛下
縷數政治之目固可槩見其得失然不若詔執政侍從
之臣各舉俊傑之士使至行在審其智謀考其議論共
佐中興以康庶事臣得為陛下察其忠邪而警勵之臣
聞舜之紹堯寇賊姦宄蠻夷猾夏洪水横流民不粒食
舜舉十六相去四凶舞干羽而有苗格扵是地平天成
萬邦作乂此誠急務親賢仁智之效也當陛下憂勤圖
治之時臣敢終始以堯舜之事為言陛下力行是道其
扵堯舜夫何遠之有臣不勝區區之誠
誼又上奏曰臣聞人主之職在論一相夫宰相之任既
專則得以持危扶顛為己任今天下之勢可謂顛且危
矣正賴宰相總率百官扶持大業若政事之因革官吏
之廢置刑賞之重輕軍師之進退悉斷扵宸衷而取決
扵宰相使宿將功臣戚里近習不得夤緣干請而一切
退聽然後朝廷之勢尊而治功成矣伏望陛下安行此
道責成宰相苟一物不應許諫官御史論列繩察而百
執事之人各守其職以盡規扵上庶幾政無多門朝無
倖位保護安全共成中興之美不勝天下之幸
誼又上奏曰臣伏見朝廷全盛之時尚書為外省受四
方之訟牒都堂在禁中議天下之政事士大夫之以職
任往来扵四方與夫省臺寺監以職任建白扵宰執者
並晨詣都堂朝服謁見扵是宰執受其事目察其人材
可否僉諧乃為進退自旦及午閱天下之務不少置也
巡幸以来三省都堂不復異處賓從絡繹僅能應酬文
書紛紜無暇省決又復分廳對客日晏未罷左右司有
所禀議逡巡而不得前堂吏抱案牘趑趄戶外而退雖
有經濟之才彌綸之志何暇措意哉唐制丞郎見宰相
須少間乃敢通郎官非公事不敢謁異時宰相往往通
賓客至有所善載酒集閤酣醉而去及李德裕為相則
喻御史有以事見宰相者必先白臺乃聽自是罷朝百
官由龍尾道趨出無輙至閤者觀今日之事以考德裕
之所為盖有謂而為之也伏望睿慈明賜戒諭都堂議
事稍遵舊制庶幾多事之時經綸之地不為賓客清談
燕坐之所仰副聖主責成仰治之意不勝幸甚
右正言陳淵上奏曰治天下有萬世不易之道有一時
觧紛之計不易之道猶饑渴之扵飲食不可一日而無
觧紛之計若病之用藥已則去之戰國之世諸侯以詐
力相吞所患者國之不富兵之不強耳是以當時謀臣
策士非富國強兵之說不進扵其君而孟子則鄙之曰
仲尼之徒無道齊晉之事者是以後世無傳焉故雖如
管仲之扵桓公九合諸侯一匡天下其功可謂盛矣而
孟子猶不為也豈以管仲之所成就者可以濟一時之
急而不可行之萬世乎方梁惠王以天下莫強之國東
敗扵齊西喪地扵秦南辱扵楚欲以一洒其耻問扵孟
子宜其有甚高絶異之謀轉禍扵立談之頃而成功扵
反掌之易者而孟子則對之以施仁政扵民省刑薄斂
深耕易耨修其孝悌忠信而已又何其不切歟盖濟一
時之急者不過富國而強兵行萬世而無弊者非仁政
不可也夫仁政得民之術也得天下有道得其民斯得
天下矣得其民有道得其心斯得民矣彼所謂富國者
困民之本也所謂強兵者毒民之資也以是而欲得民
之心不亦難乎雖然不言富國非委貨財而不取也不
言強兵非消甲兵而不用也治其本而末從之矣本之
如何得民心是己民心既得以之足食則君孰與不足
以之治兵則效死而民弗去此湯武之王所以無敵扵
天下也今為兵而理財取財而虐民民不堪命將轉而
為盜賊姦宄莫禁饑饉乘之其患有不可勝言者矣願
思孟子之言修仁政以固民心毋以祖宗之德澤未替
為言而忽扵恤民則天下幸甚
左司員外郎王信轉對論士大夫趨向之弊居官者逃
一時之責而後有所不恤獻言者求一時之合而行之
可否有所不計集事者以趣辦為能而不為根本之慮
謀利者以羨餘為事而不究源流之實持論尚刻薄而
寖失祖宗忠厚之意革弊務煩碎而不明國家寬大之
體因循玩習恬不為怪願酌古之道當時之宜示好惡
扵取舍之間使天下靡然知鄉而無復為目前苟且之
徇又論朝廷有恤民之政而州縣不能行恤民之實近
歲不登陛下軫念元元凡水旱州郡租賦或蠲放或倚
閣住催然倚閣住催之名可以並緣為擾願明與減放
上皆納其說
歴代名臣奏議卷四十七
