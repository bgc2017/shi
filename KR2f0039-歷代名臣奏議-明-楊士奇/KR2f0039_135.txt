歴代名臣奏議卷一百三十五
明楊士竒等撰
用人
宋英宗時張方平論進用臺諫官事體上言曰伏見天
禧元年初復臺諫官詔勅云所置臺諫官三年内不得
差出仍不兼領職務候及三年或屢有章疏實能裨益
特越常例别與升遷若職業蔑聞言事無取移授散秩
仍遣監臨比来朝廷命臺諫官甚異先朝本意盖臺諫
官之設所以切磨理體助為聰明非使其生事招權為
仕宦捷徑也粤自近年增置員數而又進擢殊速聽用
過當頗開朋黨險危善良鼔動風波淪胥以敗比雖易
轍尚存遺俗不有丕變曷扶國體乞今後應臺諫官宜
如天禧詔勅俾之久於其職以觀其效倘於政令無所
發明雖有奏論不適理道稍明黜陟用勵公忠庶明治
方以風化下
時言事者數與大臣異議樞密副使吕公弼諫曰諫官
御史為陛下耳目執政為股肱股肱耳目必相為用然
後身安而元首尊宜考言觀事視其所以而進退之
治平元年殿中侍御史吕誨乞中外之臣出入更任上
奏曰臣竊以漢宣時悉出諫官補郡吏諫大夫蕭望之
為平原太守内不自得因上䟽召還守少府未幾復為
左馮翊憂畏移病上遣使諭意盖知望之材任宰相欲
詳試以政事故也唐陸贄亦言中外迭任誠為國求治
之切務也臣伏覩臣寮有初任不曾歴外官後未常出
國門致身高位者甚非公朝用賢詳試之道也而又比
年二府用人除拜不出於京師重内輕外亦以明矣以
此居内者安為倚附唯恐補外居外者久而不復自謂
絶陞進之望使盡賢於蕭望之亦未必能平於中也陛
下即位之初馭臣之道宜使均平漢宣詳試之術思任
賢共理俾中外之臣出入更任考其績效責以名實以
是取人得之必多太平之治不難致矣惟聖神留念天
下之福也
二年誨乞親擇御史上奏曰臣伏覩御筆除授殿中侍
御史范純仁監察御史裏行呂大防朝命既出公議皆
允臣聞漢孝武即位之初田蚡為相薦人或起家至二
千石權移主上帝乃曰君除吏盡未吾亦欲除吏非明
哲之君智能燭理則威福之柄幾為田氏專矣臣見陛
下始除二人者誠有旨哉臣向来所陳請令中外兩制
官每歲各舉才能之人籍於禁中要堪任使即請宸衷
自擇免臨時薦舉可以杜絶請求之路此至公之法願
陛下久而行之被用之人莫不歸感上恩必盡死節以
圖報效自昔興王之道未有不繇於是也唯聖慮以操
柄之重謹始克終天下幸甚
英宗時誨知諫院又上䟽曰臣聞漢宣帝拜刺史守相
必親見問觀其所繇退而察其行以質其言有名實不
相副必知其所以然斯最切於治道也國朝故事親民
官通判以上擬任先引見仍於中書呈身替還知州許
上殿言利便三事乃察言觀行之體也比来引見呈身
如故但未嘗親問中書不閱實言利便三事亦皆罷之
天下郡守不得人者十五六豈聖朝求治之意哉疎遠
之臣有終身不得近清光伸一言以紓素藴者欲君臣
之道相屬上下之誠相接不亦難乎臣欲乞今後凡除
擬知州人引見日令上殿親有所問審察其人仍俾中
書閱其可否然後授之以任替還依舊許言利便三事
因而總核必得其實
誨又乞添置言事官上奏曰臣竊以臺諫官者人主之
耳目中外之事皆得以風聞盖輔益聪明以防壅蔽臣
觀天聖景祐間三院御史常有二十員而後日益衰減
盖執政者不欲主上聞中外之闕失然亦不下數員今
御史闕中丞者累月御史五員差出者二人唯臣與范
純仁吕大防供職封章十上報罷者八九諫官二員司
馬光遷領他職傅堯俞出使北廷諍臣僅同廢置矣自
古言路壅塞未有如今日之甚也臣切為聖朝羞之下
情何得以上通天聽何由而遠及臣伏乞聖衷鑒照斯
弊特為振起添置言事官員數以廣聞見實求治道之
大要也
三年參知政事歐陽脩上奏曰臣竊以治天下者用人
非止一端故取士不以一路若夫知錢榖曉刑獄熟民
事精吏幹勤勞夙夜以辦集為功者謂之材能之士明
於仁義禮樂通於古今治亂其文章論議與之謀慮天
下之事可以決疑定策論道經邦者謂之儒學之臣善
用人者必使有材者竭其力有識者竭其謀故以材能
之士布列中外分治百職使各辦其事以儒學之臣置
之左右與之日夕謀議講求其要而行之而又於儒學
之中擇其尤者置之廊廟而付以大政使搃治羣材衆
職進退而賞罰之此用人之大略也由是言之儒學之
士可謂貴矣豈材臣之後也是以前世英主明君未有
不以崇儒嚮學為先而名臣賢輔出於儒學者十常八
九也臣竊見方今取士之失患在先材能而後儒學貴
吏事而賤文章自近年以来朝廷患百職不脩務奬材
臣故錢糓刑獄之吏稍有寸長片善為人所稱者皆已
擢用之矣夫材能之士固當擢用然專以材能為急而
遂忽儒學為不足用使下有遺賢之嗟上有乏材之患
此甚不可也臣謂方今材能之士不患有遺固不足上
煩聖慮惟儒學之臣難進而多棄滯此不可不思也臣
以庸謬過蒙任使俾陪宰輔之後然平日論議不能無
異同雖日奉天威又不得從容曲盡拙訥今臣有館閣
取士愚見具陳如别奏欲望聖慈因晏閒之餘一迂睿
覽或有可采乞常賜留意
脩又䟽曰臣竊以館閣之職號為育材之地今兩府闕
人則必取於兩制兩制闕人則必取於館閣然則館閣
輔相飬材之地也材既難得而又難知故當博采廣求
而多畜之時冀一得於其間則傑然而出為名臣矣其
餘中人以上優游養育以奬成之亦不失為佳士也自
祖宗以来所用兩府大臣多矣其間名臣賢相出於館
閣者十常八九也祖宗用人初若不精然所采既廣故
所得亦多也是以有文章有學問有材有行或精於一
藝或長於一事者莫不畜之館閣而奬養之其傑然而
出者皆為賢輔相矣其間不至輔相而為一時之名臣
者亦不可勝數也先朝循用祖宗舊制收拾飬育得人
尤多自陛下即位以来所用兩府之臣一十三人而八
人出館閣此其驗也只自近年議者患館閣之濫遂行
釐革而改更之初矯失太過立法既峻取人遂艱使下
多遺賢之嗟國有乏材之患今先朝收拾養育之人或
已被遷擢或老病死亡見在館者無幾而新法艱阻近
年全無選進臣今略具館閣取人舊制并新格則可見
取人之法如何所得之人多少也
一舊制館閣取人以三路進士高科一路也大臣薦
舉一路也歲月酬勞一路也進士第三人以上及
第者并制科及第者不問等第並只一任替回便
試館職進士第四第五人經兩任亦得試此一路
也兩府臣寮初拜命名舉三兩人即時召試此一
路也其餘經歴煩難久次或寄任重處者特令帶
職此一路也今三路塞其二矣自科場改為間歲
後第一人及第者須兩任回方得試自第二人至
第五人更永不試制科入第三者亦須兩任回方
得試其餘等第並永不試則進士高科一路已塞
矣兩府大臣所薦之人並只上簿候館職有闕則
於簿内點名召試其如館閣本無員數無有闕時
故自置簿来至今九年不曾點試一人則大臣薦
舉一路又塞矣惟有酬勞帶職一路尚在爾
一新制館閣共置編校八員本為館中書籍久不齊
整而館多别有差遣不能專一校正乃别置此八
員故選新進資淺人令久任而專一校讀所以先
令作編校二年然後升為校勘為校勘四年後升
為校理為校理又一年方罷編校别任差遣然自
置編校後適值館閣取人之路漸廢今議者遂只
以編校為取士新格往時直館直院直閣校理皆
無定員惟材是用不限人數今編校限以八員為
定以此待天下之多士宜其遺材於下矣八員之
内仍每七年方遇一員之闕而補一人以此知天
下滯材者衆矣
右以臣愚見編校八員自可仍舊每有員闕令中書擇
人進擬陛下必欲牢籠天下英㑓之士則宜脱去常格
而奬拔之今負文學懷器識磊落竒偉之士知名於世
而未為時用者不少惟陛下博訪審察悉召而且置之
館職養育三數年間徐察其實擇其尤者而擢用之知
人自古聖王所難然不以其難而遂廢但拔十而得一
二亦不為無益矣況中人上下養育奬成之不止十得
一二也
知制誥韓維繳蘇宷詞頭論同時斥六諫臣上奏曰臣
今月七日中書送到詞頭一道除刑部郎中蘇宷守本
官兼侍御史知雜令臣撰詞者臣竊以自濮安懿王稱
親三御史得罪以来羣議洶涌人情不以為惬傅堯俞
等復不肻就職論事愈急士大夫竊為朝廷憂之而天
變遽作夷狄加慢忠義愛君之人往往切議庶幾陛下
因此儆懼刊前詔之失大還放逐赫然有為以新德政
今忽除蘇宷為御史知雜則堯俞等豈復可留之望哉
同時而斥六諫臣切恐祖宗以来未有此事内失人望
外啟戎心虛災異先見之戒開禍敗不測之端臣驟蒙
拔擢典司告命不敢阿䛕隐諱以孤陛下任使其詞頭
不敢奉行已具状繳納中書訖臣緣此事兩違詔旨自
度罪惡深大必不得復見清光然區區愚忠猶願陛下
深畏天戒謹察人情以為社稷之計
治平間維知通進銀臺司論范鎮請郡劄子曰臣竊聞
翰林學士范鎮上章求補郡外議藉藉皆以為陛下以
鎮作宰相批答不稱旨諭令觧去不知此事虛實果如
此者臣竊為陛下不取鎮誠有罪自可明正典刑若其
所失止在文字之間苟非甚悖義理猶當涵容以全待
近臣之體陛下前黜錢公輔中外莫不以為太重至或
相𫝊謂公輔别有過慝主上不欲暴揚故行遣至此陛
下連退二近臣而衆人皆不曉然知其所謂臣恐自此
臣下各懷疑懼莫敢為陛下盡心者鎮今既從其自請
例須換職領郡於鎮何損但可惜者陛下舉措朝廷賞
罰耳臣近對延和嘗論人君好惡當明賞罰以示天下
使人知所從避則風俗可移又以為雖聖賢思慮不能
全無過差假如陛下設有處分改之則足章納善從諫
之美此語甚近陛下亦應記得臣驟蒙拔擢不敢俛默
自同衆人伏望聖慈察臣嚮者所言更於此事精加思
慮及其未有成命速賜回革所冀不至上累聖德
維又繳納舉臺官勅第一劄子曰臣昨日閤門送到勅
一道令臣舉官二人充御史臣伏以知人之道古今至
難故聖王取士之法必有所試見其迹效可用然後升
進乃不失人臣伏見吕誨等剛果強勁守義不回至于
犯死亡之誅不顧忌諱以盡論議求之古今如此至少
臣又聞陛下嚮者自出范純仁吕大防二人姓名除御
史衆見純仁等能竭節言事皆謂陛下明哲選任得人
純仁等不負陛下所知得事君報國之道今一旦斥逐
遠去士大夫莫不竊歎痛惜陛下毁已成之美受可恥
之名失當世之属望貽後代之譏議今奉敕旨令别舉
御史臣伏自惟度臣之駑下何敢少望清光雖欲慎舉
豈如聖主自擇又人未試用誠亦難知如誨等則有已
試之效矣陛下必欲為官求人来羣言以興至治則臣
願復二人者以佐陛下招賢納諫之美其舉臺官勅臣
已具公文繳還閤門未敢祗受干冐天威臣無任惶懼
隕越激切之至
第二劄子曰臣今月十三日准中書劄子奉聖旨令臣
依勅舉官聞奏者聖量兼容不責奉詔之稽緩特諭恩
旨便合祗受然臣伏再惟念事君之道義當傾竭若内
懷不盡之意外竊嘗言之名而無益於國事者臣不忍
為也故敢不避鈇鉞之誅以申其說臣竊以自古聖王
優待諫諍之臣雖甚狂直必加涵忍者非勢不能黜也
以為黜此一人則傷衆多之心遂此一失則敗天下之
事故不為也治平以来四方傾聽日望陛下開納羣言
勸帥衆力以光祖宗之大業而返復為此此臣所以痗
心疾首為陛下深憂也自吕誨等被黜至於市井之人
皆知此事為非美而在朝之臣未聞有戮力竭忠為國
家救此失者則陛下斥逐近臣貶臺官之效已可見矣
聖慮偶失為此一事而上下雷同便即成就使如後日
復有它事而人情如此臣恐非陛下之福也今聞傅堯
俞等非久還朝萬一復如誨等強争不已則又將黜此
三人乎同時而黜六諫臣此危殆之道也陛下欲履之
乎臣所以再不奉詔者實冀以區區懇迫之誠終寤聖
意陛下察前後所言甚經思慮不是妄發特奮英斷回
革此事以慰天下之心非臣之利陛下社稷之利也其
舉臺官敕見在閤門未敢奉行劄子已繳納中書訖所
有臣不即奉詔之罪惟朝廷處分干犯天威臣無任惶
懼戰越懇切之至
上遇疾慈聖光獻后同聽政天章閣待制兼侍講知諫
院司馬光上疏曰昔章獻明肅有保佑先帝之功特以
親用外戚小人負謗海内今攝政之際大臣忠厚如王
曾清純如張知白剛正如魯宗道質直如薛奎者當信
用之猥鄙如馬季良䜛諂如羅崇勲者當疏遠之則天
下服
光又論御藥院劉保信等與授外任不得闇理官資状
曰臣伏見祖宗以来擇内臣謹信者幹當御藥院以其
職任最為親近恐名位寝崇歲月稍久則權勢太重不
可制御故常用供奉官以下為之轉至内殿崇班則出
為外官此乃祖宗深思遠慮防微杜漸高出前古詒謀
萬世者也近歲以来頗隳舊法居此任者往往闇理官
資請其俸給久而不法殊失祖宗之意深為不便今兹
踐阼之初所宜革去積弊率由舊章竊聞幹當御藥院
劉保信等四人亦曾自陳乞因覃恩别授外官伏望陛
下各依逐人所請及應自来内臣闇理官資者竝除正
官授以外任别擇供奉官以下素知心腹忠信謹慤之
人使幹當御藥院仍自今後凡轉官至内殿崇班以上
者竝須出外一遵祖宗之制不得闇理官資依舊留任
内廷差遣
詔錄潁邸直省官四人為閤門祗候光為侍讀學士奏
曰國初草創天步尚艱故御極之初必以左右舊人為
腹心耳目謂之隨龍非平日法也閤門祗候在文臣為
館職豈可使厮役為之
知常州陳襄乞留陳經不對移任滿状奏曰臣檢會當
州昨據管下太子中舍知無錫縣事陳經状稱為與本
州推官邵竒是親妨礙尋備錄本官状申奏其陳經近
蒙降勅移知婺州蘭溪縣却差知蘭溪縣屯田員外郎
鄭琰前来對移事須至奏聞者臣今訪聞得知常州無
錫縣事太子中舍陳經自到任以来公懃幹敏練逹民
政事無大小躬親聽斷無不曲盡人情緣本縣所管二
十三鄉主客戶口獄訟浩繁積年不決號難治之邑經
至一年庶事脩舉兼為當州脩開運河從無錫縣界望
亭堰至武進縣奔牛堰一帶工料共計一百三十餘里
竝是差委本官都大管勾開河司公事諸般經畫以至
畢工竝得濟集此方是開濬河身及除去望亭一堰䟽
導太湖水勢通入運河雖獲利濟緣近河兩岸民田到
水溝瀆及合置堰閘去處竝未開修全藉經向去勸率
人戶下手興工大叚開堀溝港數處通徹運河及創置
堰閘若遇旱歲即多引導太湖之水澆溉田土大水之
後即時決放河水下江如此則四縣民田遂無水旱方
為經久之利自經移勅到後舉縣皇皇如去父母不住
經州告訴乞留滿任以此見陳經之為邑實有惠利使
民不忍其去況先有朝旨許職司體量部内守宰之官
如有良吏特與保明再任縣令如經誠不易得臣實為
百姓惜之欲望朝廷俯從民欲乞留本官終滿此任始
末了當上件河事況推官邵竒考第頗多到官已及一
年半欲望朝廷許令成資或於蘇潤湖秀對換一職官
差遣并對移到無錫縣屯田員外郎鄭琰未有替人却
乞依舊赴蘭溪縣勾當並無妨礙如允所奏伏乞早降
指揮謹具状奏聞
殿中侍御史范純仁奏乞於郊赦前復錢公輔官状曰
知制誥錢公輔因繳進詞頭責授滁州團練副使竊緣
繳進詞頭亦是中書舍人故事其言雖有過當其情應
亦無他不過欲補陛下聪明盡其愚直而已不應重蒙
貶責遂同邪佞賍汙之人中外人心寧不疑懼因此言
路頗壅實損惟新之政今聞陛下以水災之後深求直
言然在數十近侍之臣亦未聞各上封章指陳時政闕
失得非以公輔為戒各務保全其身是使受恩無言於
陛下將何所頼伏望聖慈特於南郊赦前牽復公輔一
官以明陛下容納直言之意庶使小大之臣各盡忠正
上補聖猷則天下幸甚
純仁再乞復錢公輔官状曰臣近曾上殿奏陳乞於南
郊赦前牽復錢公輔一官至今不蒙施行盖以自公輔
貶官之後朝廷除授寧無不當臣寮各以公輔為誡不
復敢有言者使濫進者不畏公論苟容者足以偷安虧
損聖明無甚於此況臣僚中能不以身計為心而以職
事為恤者十無一二陛下容而納之尚恐不勸今又深
加貶謫則誰不各求自安人或盡然國家何頼臣之區
區實在於此伏望聖慈降臣前奏付中書門下施行使
言路復開聖政無壅盡忠勤職者有所勸苟容偷禄者
有所羞則天下幸甚
起居舍人𫝊堯俞再論徐綬上奏曰臣近有状乞追寝
祠部郎中集賢校理徐綬三司判官之命未蒙施行臣
雖甚愚竊所深惑不知朝廷之用徐綬以德行邪以文
學政事邪以德行則虧缺如此以文學政事則行苟不
脩雖游夏冉季將有所不取焉況文學未絶人而政事
無所聞者乎倘謂高科必於顯用是朝廷所以待之之
意異於衆人矣待之審異則責之宜更深豈有為衆人
之所不忍為者而自謂曰我高科也朝廷曰彼高科也
授受之際皆以為當然此臣所以深惑者也況陛下踐
阼以来天下傾耳拭目以觀望者久矣政事之初崇奬
如此等人不獨不足以風勵天下實恐四方之人有以
窺朝廷而妄議淺深也惟陛下留神省察
神宗立判河陽富弼論採聽既多當辨君子小人上奏
曰臣伏自陛下踐阼以来未對天表蒙差入内供奉官
李從政傳宣撫問密旨丁寧特荷非常之眷絶出流品
仰戴恩德天地莫量方属疾恙所纏步趨殊梗不得入
奉冕旒略舒臣節輙以病中𫝊聞一二事不避斧鉞之
譴附李從政上奏伏惟聖明一賜觀省不勝大幸臣竊
聞陛下始臨御好博采兼聽務廣聰明此古聖王之所
尚而君道之至美也四方鼓舞歌頌以謂臣下情僞時
政得失必不能逃聖覽而太平可立致也然其間事體
有萬類人品有百端自古人君採聽之際至難至謹得
其人則必以正道而忠以告之所說固有益於時也不
得其人則專務窺伺循情阿旨變曲直者有之挟愛憎
者有之以至陷害忠良援引邪僻張皇威福聳動觀聽
大則規取官職小則希求貨財事至如此則人君採聽
之至德翻成虧損之大弊也何哉盖自古以来君子常
寡小人常衆人君採聽之際故得人常少不得人常多
得人少故好事常不足不得人多故惡事常有餘何謂
也君子力行仁義尊主庇民為好事也君子則惟道是
從不計身之進退用則進而行道不用則退而無悶也
小人則不然惟利是嚮若為正道所抑其身不得進則
蹙蹙不肯休千岐萬路不顧名節經營鑚刺得其進而
後己也既以進身為急惟知富貴之可樂則何道之肯
守何善之肯為哉又況君子常為小人所勝故從古以
来治世少而亂世多者此也緣君子則可以致治小人
只以致亂也若是君子小人並立於朝實所難辨盖小
人外則文飾其詞所說理道不減於君子而其心及其
所為迹則如水火之異也書曰知人則哲惟帝其難之
注云帝謂堯也夫堯為大聖人仲尼比之如天而尚未
盡得知人之道況乎居堯之下者哉自三代以降諸侯
失國天子失天下子孫散而為皂隸宗社廢而為丘墟
者皆因用小人而致之也由此觀之小人豈當親而用
之又豈當信而任之耶臣以謂帝王都無職事所以别
君子小人乃帝王之職也然千官百職豈盡煩帝王辨
之乎但精求任天下之事所謂大臣者不越十數人不
使一小人參用於其間則千官百職委諸大臣分而選
之而漸及天下州縣之吏無不得人矣顧雖欲亂不可
得也恭惟陛下天賦睿明神受英略守祖宗之基業行
堯舜之道德博取衆人之善欲盡萬物之情為君之難
無甚於此然願陛下勿謂所采既廣便望所得必多其
間須防姦詐小人惑亂聖聽姦謀似正詐辭似忠疑似
之間不可不早辨也大抵人君生殺權在乎手不患人
不諂奉而密附之也只患人不肯盡忠而有失即諫也
諂奉則順情而喜人君喜則富貴可得也諫之則逆耳
而怒人君怒則殃禍可致也順情而取富貴者小人也
逆耳而受殃禍者君子也取富貴者百則百千則千其
不避殃禍而欲致人主於無過之地者百千人中未有
一二此惟在陛下審察之謹擇之既得其人則專信之
力行之無容姦佞破壊則朝廷自理萬方無事陛下可
高枕也又聞昔賢有英俊沉下僚之歎形於諷詠若英
俊果沈滯於下誠宜急取進之以服士心其有内行不
守素履非嘉績效無聞公論不與所以久而不用如此
之輩必恐使其朋黨訴以冤抑妄陳危苦之状以動淵
衷亦願陛下深察究其所從来之迹直俟見其實而進
退之可也又聞王者端拱垂衣以治天下然所以勸奬
羣動而能役使之俾自奔走於職業者無他惟官與賞
二柄而已捨此復有何道哉官謂爵位賞謂金帛苟德
稱其官功協其賞雖官至高賞至厚不為過也先王所
以重惜之而不妄與人者非吝之也盖恐德不稱功不
協人有不平之論則無以為勸也近日上殿臣僚頗蒙
面賜緋紫者臣不知當賜與未當賜但聞多於往時耳
爵位金帛固不可非次而與之其餘唯章服華顯人亦
貴重亦可以為勸奬之物若賜之不以勞又不以年其
有勞有年而得之者不以為貴而反恥之為不足勸也
陛下凡所賜與本使人知感而勸令勤其職也若徒俾
僥倖者喜而有勞有年者恥而不勸則是棄之也何勸
勵之有焉書曰車服以庸𫝊曰惟名與器不可以假人
唐有中書令衣緋宰相衣綠者以此知不可不稍貴之
惜之以為勸奬之一端也臣少而康壮已不及人今既
老且病志氣衰索固無所取而妄以狂瞽之說塵浼天
聽者實恃陛下虛懷待物無所不容乃敢然也唯聖慈
特賜詳覽恐亦有補
弼判河陽除左僕射論除拜大臣當密上奏曰臣在河
陽於七八月間東有人自京師来北有人自河朔来亦
有南自蔡許西自陕洛来者皆云公以病求觧使相章
奏頻切上將許之却為上盡疑今之兩府大臣復欲用
公入相公既未能步趨拜起則必召公作宫觀使且留
都下以備訪聞時政得失臣輙每問来者此皆朝廷大
機宜大除拜理當至密外人何由得知来者則云此固
不可得而知也臣雖聞此說然終之不信以謂陛下必
不如此既而𫝊聞韓𤦺文彦博陳升之郭逵相次皆求
罷免又非備禮並有必去之意以至侍從及主兵之人
各有去位之意其未求去者非欲不去盖求去者已多
未敢有求爾雖勉強且住誰復更肯盡心乎若後有許
去者則必節次更有人求去上撓宸衷臣續聞此說略
無虛日則臣向之不信亦成疑矣今又蒙差臣充集禧
觀使盡如兩月前四方𫝊来之語都無小異如何使臣
不信哉捧詔之日汗流驚駭豈有此等國機大事預令
四方人皆知四方尚知則兩府大臣安有不知者邪陛
下既如此疑貳則執政者不得不求去也臣曉夕思惟
必慮陛下微失防謹政事泄漏使人人不安各懷疑懼
而盡欲觧去此田文所謂主少國疑大臣未附百姓不
信正如今日陛下之事然魏王時自然如此今此則或
恐陛下聖慮偶有未周而致其疑也致其未附也致其
不信也陛下必欲觧其疑使之附而信莫若罷臣新命
推誠以待諸人必若其間有難久留者則當徐圖去就
所貴事體兩全況韓琦以下七人盡是兩朝顧命大臣
各有忠義之心豈宜輕議出處以招天下云云之論哉
臣若貪冒恩寵便為觀使優游輦下醫藥尤便亦無一
郡之責於臣之幸天下無比然却有所大不便者何哉
臣若遂居觀職陛下雖都不遣中使𫝊宣撫問京師四
方之人亦疑日有使至也雖或遣使只是問疾而都不
問及他事京師四方之人亦疑凡百朝政皆来問臣也
雖或遣使時復問事臣都不敢荅一語京師四方之人
亦疑凡百朝政臣皆刺口議論其短長也陛下試思之
此三節果能使人不疑乎臣知萬無不疑之理也若皆
疑之則今兩府八人者還有不觧體者乎臣亦知萬無
不解體者也漢宋昌云公事公言之若言私王者不受
私今乃使臣於閒宫觀中静坐竊議朝廷之政致見任
大臣一一解體是公耶是私耶臣亦知京師四方之人
不論賢不肖必皆謂之私也臣徇從陛下私竊之恩而
輙便當之則是臣何如人耶不惟取罪今世至於千古
之下亦不能逃責矣臣獲罪責於今古之人固不足惜
然於陛下為君之道治國之體還無所損乎臣亦知所
損無大於此也伏緣天下治亂安危之際全繋天子任
人當與不當若當則更繋信與不信爾齊晏子謂用賢
而不信是大不信豈可目為常事而容易措置乎大凡
罰一人衆皆懼而不敢犯則罰之賞一人衆皆悦而有
所勸則賞之尋常賞罰尚須如此謹重況用舍大臣豈
宜倉卒乎今陛下欲用臣一人反使衆大臣皆觧體而
不肯住則陛下豈宜遂其事而必行之哉夫人情亦不
難回但請陛下如臣所乞速放令臣早還本任仍更臨
朝分明宣諭大臣云朕欲一見富弼者無他只為是先
朝舊人都無固必他既堅来辭免即却令歸河陽天下
事豈在一富弼乎吾自有諸賢倚頼無所憂慮即衆心
自安何必更敢求去乎陛下若決能用臣此說則前失
尚可十救五六若終不用臣說則大臣與侍從兵輦官
往往離心離德無術可救無事可廻即陛下更與何人
共謀國事哉惟願聖慈萬萬熟慮幸不一向堅用前意
而不移用誤大事臣又聞陛下詢訪太多聽信太雜因
而小人各有希望之心無所不說說者既衆是非溷淆
此說己行他說又奪展轉相效無有紀極陛下所聞之
事盈塞于心萬務日生何暇辨别則所行必有當否所
用必有差失政無一定之論人無自保之心上下紛紜
包藏禍患臣前附李從政所奏劄子正為此也更望聖
慈并此文字時賜一覽非臣之幸乃社稷生靈之幸也
元豐六年弼以司徒致仕上奏曰臣聞自古致天下治
與亂者大綱不出用䛕佞讜直之人二端而已䛕佞者
進則人主不聞有過惟惡是為所以致亂也讜直者進
則人主日有開益惟善是從所以致治也此乃人主致
治亂之大略焉臣自離朝廷退居林下時亦仰知朝廷
所為大率䛕佞者競進讜直者多處于外雖有在朝者
盖恐觸忤姦佞亦皆結舌不敢有所開陳又聞近日中
外或有事緒上撓聖懷而忠義之士但仰屋竊嘆不見
有聞于上者致陛下不得知而又更張之此實非朝廷
之福也惟願陛下開衆正之路杜羣枉之門講求善政
變禍為福俾天下受賜坐致太平此老臣有望於陛下
其間事目甚多亦不敢妄有條列但舉其大要惟聖君
留神而擇焉不爾即恐浸漬漸深禍亂將至則于時益
煩宵旰之憂而亦無所濟矣老臣犬馬區區之志略陳
其端伏望聖慈無少忽而深思之力行之乃天下之幸
宗社之福也
神宗即位初翰林學士吕公著論舉臺官不必校資序
上奏曰臣近蒙恩充翰林學士伏見本院自来舉臺官
竝須前行員外郎以下至太常博士歴通判一任已上
者仍須衆學士同状保舉切以御史之職所以上輔天
子聪明下䋲紏百職事無大小皆得奏論必須資性端
方學識兼茂然後可以處憲寺任言責由是而求諸多
士之中未易中選今乃限以資格而常欲得人必恐其
難切見近歲以来前行員外郎以上知諫院者並得兼
起居舍人朝廷之意務欲廣進人之路而御史兼官之
制尚闕盖有司未嘗講求臣又見比来保舉堪充御史
裏行或以資淺報罷臣聞唐太宗雅好直言馬周以布
衣為監察御史裏行裏行之名自馬周始其後官卑未
得真御史者皆除裏行然則裏行之設本以待資淺之
人今乃以資淺為不應選正失前代設官之意臣又覩
天聖七年言事者以三院御史出為省府判官轉運使
其間多是知縣充舉深為僥倖乃詔今後知州通判方
得奏舉近日臺官其稱職者雖或次補諫列其不任職
者雖真御史亦以舊資出補外任然則資序高下不必
校量又聞孔子曰舉爾所知爾所不知人其舍諸夫以
人才之難必待數人盡知固不可得苟一人知之衆人
非出於實信但雷同繫書則又非為國求賢之意凡臣
所言灼然易見若增成舊制於體無害伏惟陛下以聖
明文武初即尊位左右之臣悉皆訪逮巖穴之士尚將
旁求豈獨於御史耳目之官而不能廣開其路伏望聖
慈裁許自今後每御史有闕即輪學士御史中雜一員
保舉自正郎前行員外郎竝依諫官例除兼御史朝官
以上不問資序竝除裏行太常博士通判及一年者竝
依舊制如此則用人之法不致苛密而舉善之心各得
自盡不勝大幸
熙寧二年公著又論臧否人物宜謹密上奏曰臣聞易
曰君不密則失臣臣不密則失身幾事不密則害成夫
人主延見羣臣與講天下之事而論及人物之臧否此
所宜謹密者也苟人主謹密而有所不至則人臣悼後
害之及念失身之戒而不敢盡其所欲言此易之所謂
不密則失臣者也況人君用人既用其所長固欲知其
所短若知其所短而暴之則莫肯盡其心方將同舟而
濟共輿而馳苟不能使人人盡其力則其勢未可知也
惟留意幸甚
十年公著提舉中太一宫乞廣收人才上奏曰臣伏覩
近詔舉才行堪任陞擢官竊觀陛下自臨御以来虛心
屈己以待天下之士士之起草茅由小官而起至顯近
者不可勝數然猶孜孜以求賢為急誠欲廣收人才無
所遺棄臣伏思自昔有為之君不借賢於異代然唐虞
之際亦稱才難則世固未常乏賢而人才亦不可多得
今陛下降由中之詔非徒為虛文也中外所舉盖百有
餘人雖不盡當誠參攷名實而試用之宜有可以塞厚
望應明指者臣又竊詳今日詔意謂乏才然數年以来
天下之士陛下素知其能嘗試以事而中就閒外者尚
多恐其間亦有才實忠厚欲為國家宣力者未必盡出
於迂闊繆戾而難用也漢武帝時公孫弘初舉于朝以
不稱旨罷後再以賢良舉帝以親擢為第一不數年間
遂至宰相由是觀之人固未易知而士亦不可忽何則
昔日所試或未能究其詳數年之間其才業亦各有進
惟陛下更任之事以觀其能或予之對以考其言兼收
博納使各得自盡則盛明之世無滯才之嘆不勝幸甚
公著為御史中丞論推擇太精羣材難進上奏曰臣竊
惟陛下以聖哲之資將興致治其於臣下能否固所周
知然臨朝而歎常苦乏人臣竊以為人之難知堯舜猶
病然自昔有為之君亦不借才於異代況今之人才衆
人之所共知而陛下之所熟講者盖亦不少若用之既
盡然後可以言乏才試之不效然後可以言難知今則
不然左右之任尚多闕員而大小之賢鮮得彙進陛下
雖推擇至精可以無濫賞之過然羣才難進誰與致非
常之功昔唐之德宗非不愛惜名器由其責人太密授
任至難至於東省閉凡累月南臺唯一御史故陸贄以
為太精而失士臣竊觀之自昔用人之際所以常多疑
貳者患在君臣之間未免形迹居常謀事則多已睽異
至於論議則尤難協同臣伏願陛下與執政之臣凡選
任之際務存公坦忘去形迹則俊乂咸事天工不曠矣
元豐元年公著為端明殿學士上疏曰臣聞濟濟多士
文王以寧方周之興至於兔罝之人有可以當腹心干
城之任者今三館祕閣之職乃朝廷之華選前世以来
將相名臣多出其間得人之盛難以遽數臣在皇祐至
和中偹員館閣當時同輩後亦往往至通顯比来雖有
簡拔其數不多其中或以勞進者又皆外補朝廷平日
艱於收採緩急必乏使令以至近者遣使高麗頗煩聖
擇古人有言士不素飬無以重國臨事倉卒乃求非所
以尊朝廷也臣竊以謂天下未嘗乏才也求之而後至
用之而後知耳臣愚願陛下考合庶言斷自聖見更得
雋偉之士䟽通之才稍增館閣之選平日足以優游飭
厲緩急惟所用之以重朝廷不勝幸甚
熙寧元年樞密使劒南西川節度使文彦博上奏曰先
帝切於求治審於任人臣等因進擬差除官上曰朕向
在藩邸每聞朝廷除官多是不厭衆論朕以為掄選未
得其當及朕臨御以来精意求人不恡好爵今選於衆
方知得人頗難然随才任之使各稱其職可也臣等上
奏曰帝王任人不藉才於已往不俟賢於將来随才任
之誠如聖旨
四年彦博又上奏曰臣屢被德音將来西事寧息更須
精擇守邊之臣積粟訓兵為經久之制此乃陛下恭紹
祖宗之丕基慎守盈成之大法將欲躋斯民於富夀致
天下於太平臣退思之不勝欣抃又思以虛薄孱拙不
能上副陛下孜孜求治之意更增悚惕今所擇邊臣雖
未得周才及己試之效但思慮精審不輕舉妄動以求
徼倖苟圖進身則已善矣復能訓兵積粟節用愛民恩
威兼著將使夷狄懷附非但不敢侵侮而已兹所謂長
城巨屏致朝廷高枕無虞矣若一用輕險躁妄之人使
之守邊為國生事以規身利則邊無寧謐之歲兵無休
偃之時中外騷然民不聊生矣臣謂有唐天寳建中之
難可為龜鑑開元初明皇勵精求治任姚宋為相馴致
太平當時不賞邊功以防生事及天寳之際林甫國忠
作相引用匪人布在朝列時以承平既久財力富盛於
是邀功之將務恢封略以甘上心欲蕩滅契丹翦除吐
蕃喪師者失萬而言一勝敵者獲一而言萬寵錫之極
驕矜遂增哥舒翰統西方二帥安禄山統東方三帥踐
更之卒俱受官名郡縣之積罄為禄秩於是驕將銳卒
萃於二統邊陲勢強朝廷體弱禄山一唱中原蕩析元
和中宰相李絳亦對憲宗云開元之末姦臣說以興利
武夫說以開邊天下勞役以至大盜竊發兩都覆沒憲
宗又嘗問侍臣建中之難朱泚盜據宫闕德宗播遷梁
漢致亂之由宰臣李吉甫對曰德宗之初躬行節儉任
崔祐甫作相動遵至道及祐甫殁繼其任者或非其人
忠諫不聞小人乘間邀功便已苟媚當時以為河朔未
賓宜用力取甘言先入主聽致惑是時國財不足趙贊
司國計纖細刻急括率京師商賈富民又諫官陳京獻
策税屋間架立法峻急人情愁怨遂致涇師叛亂鑾輿
播遷實由輕用兵信小人剥下之謀以致危亂是二臣
者皆願憲宗追念前朝之失以為元龜臣今伏聞德音
以西事寧息之後慎擇邊帥為經久之制實安邊息民
之遠圖乃馴致太平之長策天下幸甚然尚慮有邀功
生事之將希時取合之臣潜為甘言上惑睿聽伏望陛
下鑒前古治亂之由更加詳察或付之外廷公議可否
兼樞密院每進擬用人陛下累云某人好作事可用某
人不肯作事不可用臣愚以謂事有可作而不作誠為
過矣未可作而作失其宜矣不可作而妄作非惟害事
實害治道夫下之人不從上令而從上好上好是焉下
有甚者且中人常情鮮克守道趨時希旨從上所好則
必勉強作為不計後之利害止圖一時僥倖者衆矣伏
望陛下察其言觀其行原其始要其終可行而行可作
而作庶無後害比者臣以劉邵人物志進說未審陛下
以謂如何臣以邵之書主於詳察人物於任官擇材之
法有可觀焉故其序云明王之宜玩宰相之宜覽又曰
人之質量中和最貴中和之質必平淡無味故能調成
五材變化應節是以觀人察質必先察其平淡而後求
其聪明至於人主任材亦貴平淡若道不平淡與一才
同好則一才處權衆才失任夫一才處權則憸邪之人
枉道附離而希進朋此之風扇矣衆才失任則端方之
士守分卷懷而思退忠正之路梗矣然則於任人求治
之道必有所偏偏則必有所害𫝊曰遠佞人去鄭聲夫
佞者才智之稱盖邪佞之人必有小小才智以飾身而
干進其事君也務納小忠興小利以自效夫小忠必為
大忠之賊小利必為大利之害苟人主不早辨之終必
致於禍亂如聖人之於去佞其戒尤為深切書曰在知
人在安民知人則哲安民則惠能哲而惠何憂乎巧言
孔壬伏願陛下貴平淡之道以用人使羣才不失其任
推哲惠之心以去佞使羣邪不干於正堯舜所以致治
而於變時雍者由斯道也臣偹位樞近内省尸素思竭
區區上禆聖政干冒旒冕伏俟嚴誅
元豐三年彦博除大尉開府儀同三司復判河南府過
闕入覲上奏曰臣讀漢史鼂錯之策云五帝神聖其臣
莫能及故自親事臣謂錯之言乖謬頗甚因試論之夫
易之乾曰天道也君道也坤曰地道也臣道也天地既
位君臣之象著矣君臣交濟邦家之治隆矣而錯乃云
臣不及君故自親事然則古之聖帝明王安用輔相而
致治乎所謂五帝者堯舜為聖之優故仲尼刪詩書則
斷自唐虞為萬世法二典之載堯則有命羲和為天地
四時之官允釐百工庶績咸熙舜則命禹平水土棄為
稷官契作司徒臯陶作士垂為共工益為朕虞伯夷秩
宗夔典樂龍納言皆選於衆而後用其人各任以職且
云僉曰汝諧慎柬之至也所以百工允釐熙帝之載如
此則堯舜果自親事乎仲尼曰舜何為哉端拱正南面
而已錯所謂自親事豈非乖謬乎若後之人君謂錯言
為是乃以一身一心兩耳兩目獨任自用以周天下之
萬務豈不殆哉又將使厥后自聖無復察邇言好問之
裕仲尼云一言幾於喪邦者謂人莫己若則錯之言亦
幾於兹乎臣故著論深切以明之庶幾有所補益
熙寧元年唐介拜參知政事先時宰相省閱所進文書
於待漏舍同列不得聞介謂曾公亮曰身在政府而文
書弗與知上或有所問何辭以對乃與同視後遂為常
帝欲用王安石公亮因薦之介言其難大任帝曰文學
不可任邪經術不可任邪吏事不可任邪對曰安石好
學而泥古故議論迂闊若使為政必多所變更退謂公
亮曰安石果用天下必困擾諸公當自知之中書嘗進
除目數日不決帝曰當問王安石介曰陛下以安石可
大用即用之豈可使中書政事決於翰林學士臣近每
聞宣諭某事問安石可即行之不可不行如此則執政
何所用恐非信任大臣之體也必以臣為不才願先罷
免安石既執政奏言中書處分劄子皆稱聖旨不中理
者十八九宜止令中書出牒帝愕然介曰昔寇準用劄
子遷馮拯官不當拯訴之太宗謂前代中書用堂牒乃
權臣假此為威福太祖時以堂帖重於敕命遂削去之
今復用劄子何異堂帖張洎因言廢劄子則中書行事
别無公式太宗曰大事則降勅其當用劄子亦須奏裁
此所以稱聖旨也如安石言則是政不自天子出使輔
臣皆忠賢猶為擅命苟非其人豈不害國帝以為然
翰林學士司馬光論擇言事官當以三事為先上奏曰
臣今日面奉聖旨令臣採訪可為諫官者密具姓名聞
奏臣辭不獲命退而惶恐默自思忖凡擇言事官當以
三事為先第一不愛富貴次則重惜名節三則曉知治
體具此三者誠亦難才臣愚何足以識别賢能竊謂已
試之人差為可信伏見三司塩鐵副使吕誨累居言職
不畏強禦再經謫降執節不回侍御史呂景外貌和厚
内守堅正見得知恥臨義不疑於臣所知之中此兩人
似堪其選更乞陛下博訪衆臣裁以聖意
二年光再舉諫官劄子曰臣昨日面奉聖旨令臣採訪
可任諫官者密具姓名聞奏臣竊見龍圖閣直學士陳
薦舊事陛下於藩邸其忠厚質直陛下必素知之直史
館蘇軾制策入優等文學富贍曉逹時務勁直敢言職
方員外郎王元規自少至長志操堅正所居之官皆著
風迹集賢校理趙彦若師民之子強學懿行不減於父
平居恂恂如不勝衣遇事剛勁人莫能奪此四人者臣
所素知竊謂可偹諫職伏乞聖明更賜裁擇
三年光又論不當復劄下舍人院須令草李定詞頭上
奏曰臣竊見近者朝廷除秀州判官李定為監察御史
裏行知制誥李大臨蘇頌等累次封還詞頭數日来外
間皆言朝廷已為之寝罷今日復聞劄下舍人院須令
草詞臣竊意朝廷知大臨等既累次封還詞頭今復草
之則為反覆必難奉詔因欲以違命之罪罪之使今後
凡朝廷所行政令羣下無敢立異者若果如此則百執
事之人自非偷合苟容者皆不得立於朝政令或有得
失陛下復何從知之晏嬰所謂以水濟水賈山引秦之
季世以戒漢文帝者正患其如此耳臣前論逐臺諫官
今又言大臨等非敢私此數人正為國家惜言路之絶
耳伏望陛下審思而謹行之勿使聰明遂至壅蔽則天
下幸甚
貼黃國家不次用人固無常法然必使衆心厭服然
後為美是以堯舜非不聰明也其命官皆先謀岳
牧既衆言僉同復明試以功而後用之故舉不失
能而上下雍熙也臣素不識李定實不知其行能
如何陛下果知其賢何不且試之以漸竢其功效
顯著衆皆知之然後不次擢用則誰曰不可何必
今日與臣下力較勝負殆非人君廣大之體也
元豐七年光又薦范祖禹状曰右臣伏以報國之忠莫
如薦士負國之罪莫如蔽賢臣伏見奉議郎同編修資
治通鑑范祖禹智識明敏而性行溫良如不能言好學
能文而謙晦不伐如無所有操守堅正而圭角不露如
不勝衣祖禹乃今正議大夫致仕范鎮兄孫自祖禹年
未二十為舉人時臣已識之今年四十餘行義完固常
如一日祖禹所為本末無如臣最熟知臣於熙寧三年
奏祖禹自前知資州龍水縣事同修資治通鑑至今首
尾一十五年由臣頑固編集此書久而不成致祖禹淹
固沈淪不得早聞逹於朝廷而祖禹安恬静默如可以
終身下位曾無留滯之念臣誠孤陋所識至少於士大
夫間罕遇其比况如臣者遠所不及凡臣所言莫非據
實不敢溢美今所修書已畢祖禹應歸吏部别授差遣
臣竊為朝廷惜此良寳委棄榛莽伏望皇帝陛下特賜
采拔或使之供職祕省觀其述作或使之入侍經筵察
其學行自餘進用繫自聖志如蒙朝廷擢用後有不如
所舉臣甘與之同罪
熙寧元年右正言供諫職孫覺論人主不宜有輕羣臣
之心上奏曰臣風聞臣下之論陛下睿聖聪明之資不
世出之才以臨羣臣羣臣未有以望清光佐下風者故
陛下有輕羣臣之心雖未知信否而臣竊惑焉竊以帝
王之興亦各用其一時之人耳終不借才於異世也方
今人才雖為乏少陛下欲興太平宜且随才試用將有
真賢大儒可與成功者至矣若必臯夔稷契然後為相
太公方召然後為將則臣恐難以待也昔者燕昭市骨
終得樂毅齊威不拒九九之數以成伯功譬之創大廈
者棟梁榱桷之材無所棄成大車者輪轅衡軏之用無
所遺以其各有所施各適其用故也昔魏武侯謀事而
當羣臣莫能逮退朝而有喜色吴起憂之楚莊王謀事
而當羣臣莫能及退朝而有憂色申公巫臣與之魏武
之驕其臣楚莊王之自以為憂其度量相去遠矣書曰
能自得師者王謂人莫己若者亡夫王之與亡其為道
不同甚矣然其所以至此者乃在乎驕士與求益之間
夫求益而不已則天下之善歸之人主而兼天下之善
不王何也驕士而不已則不聞其過日與䜛諂面䛕之
人居如是雖謂之亡可也故古者天子聽政使公卿至
于列士獻詩瞽獻典史獻書師箴瞍賦矇誦百工諫庶
人𫝊語近臣盡規親戚補察瞽史教誨耆艾修之而後
王斟酌焉夫矇瞽庶人非有以賢於王者然且不廢況
於朝廷之士哉詩曰詢于芻蕘書曰天下愚夫愚婦一
能勝予若芻蕘之賤夫婦之愚王者皆有所取則其兼
覽廣聽而至於幽隐及於微物者此道素行也今者公
卿侍從之官皆天子所與朝夕謀議以揆事圖策於堂
上者今其見也近者不過數刻遠者無召問賜對之期
其或乞至左右乃須待命數日然後得前以疎遠難見
之人迫於須臾倉卒之間則其言不能逹其情其論不
能究其事必矣陛下又或易之而意不在焉則見其才
愈下其論愈卑也陛下若能改用此道數見以盡其恩
切問以觀其意使其所懷得伸而無遁情則下莫敢不
盡雖其疎遠者亦且于于然而来矣陛下徧得天下之
士而大小各當於用則太平不旋踵而興若以人才皆
不足與有為而類忽之則臣恐其賢者容默苟簡以求
去不肖者偷合諂䛕以投陛下之隙若是則所失雖近
而為禍甚遠也易曰言出乎身加乎民行發乎邇見乎
遠可不謹哉陛下垂意聽察不勝大幸
覺又論君臣相疑之弊上奏曰臣風聞羣臣竊論陛下
聖質甚美每加於初而聖治未能有改於他日此由聖
心所以待遇羣臣者未能曠然無疑羣臣之所以事陛
下者亦往往自疑於未信也臣嘗以謂天下之患最大
而尤切者莫甚於君臣相疑而相遇以僞夫以誠待物
物之格者幾何若以疑焉則誰敢自盡陛下欲使羣臣
人人自盡而比周朋黨之行不設䜛誣譛謗之說不行
則莫若事至而制之以義言至而窮之以理也夫臣下
欲為比周朋黨䜛誣譛謗以蔽惑人主之聪明者其大
則欲擅主之權其小則欲干主之利陛下知權之所在
而謹持之知利之所出而謹守之則二者之患息矣所
謂持權者非以羣臣為不可任也陛下事至而不制之
以義言至而不窮之以理一切惟大臣之聽則權在大
臣必矣若將不任大臣而顧訪於他臣亦事至而不制
之以義言至而不窮之以理一切惟他臣之聽則權又
在他臣矣屑屑然徒取諸此以益彼未見持權之善也
臣以謂陛下欲羣下之不為比周不為䜛譛莫若察之
以明而謹夫義理之所在欲羣下之不擅權利莫若進
賢遠佞而賞當功罰當罪也臣觀陛下即位以来進擢
羣臣其初未嘗不崇奬優異其後則或厭棄疎外僅不
陵藉之耳禮曰進人若將加諸膝退人若將墜諸淵此
人主之所尤宜戒者也臣竊以謂凡如此始信而終疑
之者雖其才或下不足以偹訪逮堪任使類或為人所
間釁端一開則不得為全人臣恐陛下持此道不變數
年之後可以偹任使者少矣伏願察之以睿哲考之以
理義進退陞黜惟義所在則孰敢背公而徇私比下㒺
上以自近於誅戮哉
覺又論任賢使能之異上奏曰臣前日崇政論事或未
至切者反蒙陛下曲賜嘉納有事似至小推之所害極
大臣雖反復言之未蒙省察臣性愚訥奏對之際未能
悉盡事情退而追誦陛下之言未盡於理者臣請得偹
論之臣歴觀書𫝊見人君用臣二道而已任賢使能之
分既殊任使之方亦異有道德仁義忠言嘉謀可以任
天下之重揆萬事之理治亂安危之機未能兆於四海
而見之堂上詼詭譎怪若不可以用於時而收采捃摭
無不盡其所長此可謂役物而不役於物用人而不為
人用者也王者得此人焉任之者與之同心同德猶元
首股肱焉付之以天下而上心不疑託之以四海而人
言不能間至於所知有限量所能有彼此譬之俎豆罇
罍之為器輪轅棟宇之為木方圓大小短長曲直各適
於用而止耳此功用役使之士可以處外而不可處内
可以責之事功而不可責之言議謂之賢也則仁且有
智德偹而才全不以富貴貧賤動其心不以用舍得喪
違其操人主不與之同量合德則不可得而屈立其朝
而道不行則去故道德之士常擇君而後起豈以人主
之取舍輕重移其心哉故人主之得此士也大則師之
其次友之則天下治矣謂之能也則奔走役使之人耳
可貴可賤可榮可辱予奪而進退之惟上所令猶恐恐
然惟懼其君之厭已也然而世無是人則誰為君役誰
為君使者故明主謹視其臣之賢能而馭之各以其道
善馭臣者譬之善馭馬若夫鸞旗在前属車在後行不
數十里而舍則非稱德之驥倍至之馬不可以駕君之
車及用之戰陳用之馳逐則非駿足疾驅超軼而絶塵
者不可以獲多而取勝善馭馬者亦謹視其所用而已
周禮以八柄馭羣臣漢書亦曰泛駕之馬跅弛之士亦
在御之而已豈不信哉臣又聞詩曰文武吉甫萬邦為
憲又曰侯誰在矣張仲孝友說詩者曰宣王與孝友之
臣處内以文武之士征伐在人主左右而可處乎内者
非孝友之臣不可也書曰其侍御僕從㒺非正人以旦
夕承弼厥辟出入起居㒺有不欽然則備從官而不得
正人無乃非先王之意乎臣所謂近侍之官不可輕以
與人者以此故也陛下欲興太平以盡革天下之弊而
即位以来所奬拔數人者多有口才而無實行務行險
以徼幸而不循常理孔子曰遠佞人周公曰繼自今立
政其惟克用常人盖佞人者其言似忠信其行似方直
然而規以售君之寵而肆其志焉為其甚似而非也非
至明則莫之能察非至剛莫之能勝故雖若顔子者孔
子猶使遠之常人者奉法循理忠信而篤實終不以亡
為有以虛為盈随其所用大小各以見效至於無常之
人雖巫醫之賤不得為之為其變亂善惡顛倒是非足
以害上之政也今陛下欲尊寵孔子之所遠而棄忽周
公之所用無乃非政化之美歟陛下聖質高明絶出羣
臣之上羣臣未有以望萬分者故陛下思得卓越不羈
之士與之有為臣謂此輩獨可藉其精力收其智能駕
馭而使之不可以為侍從親近之臣也臣恐日浸月長
若此曹彙征墻進充滿於朝廷則賢人去正人逐其為
患禍尚可以一二而言之哉伏願陛下觀詩書之所任
使周公孔子之所用舍無速於近功小利則王道可成
禮樂可興伏惟留神察之不勝大幸
覺又論果於用善斷於去惡上奏曰臣聞易否泰之辭
曰君子道長小人道消内陽而外隂内君子而外小人
則為泰泰者通而治也小人道長君子道消内隂而外
陽内小人而外君子則為否否者閉而亂也易之意謂
天道不能無隂陽人道不能無小人君子若陽氣盛長
萬彙通達則羣剛用事而隂伏於外矣聖人在上賢人
道亨則君子用事於内小人在外矣君子小人迭相消
長迭相勝負譬圓方之不相入冰炭之不同器然聖人
在上則賢人出見於世將以有為此其氣類感通自然
之應也易曰雲從龍風從虎聖人作而萬物覩本乎天
者親上本乎地者親下則各從其類也臣又聞𫝊曰舜
有大功二十舉十六相去四凶也舜之治天下功德多矣
𫝊不言其他而以八元八凱之進於朝鯀共工驩兜之
流於外以為功謂舜能辨羣臣之正邪處君子小人當
於内外則朝廷清明天下大治萬務雖衆何以加於此
哉臣又聞管子曰齊威公之郭問其父老郭何以亡父
老曰以其善善而惡惡也威公曰若子之言乃賢君也
何至於亡父老曰不然郭君善善而不能用惡惡而不
能去所以亡也然則人主有善善惡惡之心於用舍之
際遲疑而不忍及其久邪臣進而正臣退小人得志而
君子潔身以去則其不亡者希矣臣又聞書曰爾無昵
于憸人充耳目之官廸上以非先王之典謂人主所任
以為耳目者必皆正人吉士則其行篤實其言忠信所
以道上者皆先王之法言也人主之患莫大於昵近小
人小人之言人主不必盡用萬一見聽害政大矣古之
人君亦有知其小人而用數以役之者初則愛其才藉
其力謂可以駕馭而用之及其既久狎熟慣習先意承
旨卜射人主所好惡之事焉人主忽不自覺其說苟得
行則正人相引去而亂敗随之矣故曰與不善人居如
入鮑魚之肆久而不知其臭也臣竊惟陛下以堯舜之
質濬明不世出之才即位未幾進退大臣如數白黑四
海九州莫不注心拭目以望太平而朝廷之上忠邪混
淆君子齰舌而不敢言正人徊徨而欲去歲且再朞而
功緒落落未有治安之漸以陛下之明判此無難者然
優游牽制有所不忍恐其有以得於陛下而陛下惑猶
未觧也若爾則臣知陛下之計誤矣陛下幸少垂意臣
言法否泰之象使君子小人各得内外之常處以成虞
舜進賢去佞之大功果於用善斷於去惡不為郭父老
所憂一清耳目之路使先王之典日陳於前臣知天下
不足治太平不難成也
覺又論諫官貶秩不當再舉其職奏曰臣近准敕命降
授前件官同知諫院臣已祗受訖於二十一日正衙二
十三日門謝並畢臣竊以告臣之辭云薦引公卿措置
職任此而輕肆宜有懲責臣受命已来夙夜惟思若以
臣畎畆無状學問零落不足以拾遺左右論大臣能否
則已矣若以臣所論不當於理則臣所學於古者如此
敢違臣所學以徇世乎然敕命已下不敢遽有論列既
乞補外而三状聞奏未蒙報可臣欲勉強就職則臣方
以言忤旨得罪奪官𫝊曰人臣不見察於君不敢立於
朝臣雖闇愚敢忘斯義臣謹上考聖人旁稽傳記反覆
一二為陛下言之非以避臣之罪也將以明君臣之義
也陛下幸赦其罪使得畢陳臣聞孔子所謂諫臣七人
者三公四輔也天子與此七人者處而䋲愆糾繆格君
心之非羣臣之賢不肖相與謀議而進退之冺然不見
其辨爭之迹而治化已成於天下後世七人者不任其
責始以小官與人主論辨天下之萬事故諫官雖微而
與謀於王體與聞於國論宰相與人主進退賢不肖於
廟堂之上諫官與人主别白賢不肖於造膝之間其所
從来久矣孔子曰君子之仕行其義也又曰勿欺也而
犯之故臣之事陛下也情不敢隐而每犯顔焉義之所
在則言之不疑又聞孔子曰君子之事君也將順其美
匡救其惡晏子曰君所謂可而有否焉臣獻其否而成
其可君所謂否而有可焉臣獻其可而去其否若如告
辭所謂則人臣之義有匡救而無將順有獻否而無成
可始得事君之義而無隐情也或者乃謂諫臣小官不
當與人主進退大臣之事又或云諫臣雖可以論大臣
之賢不肖然不當云以某代某臣又以為不然衞大夫
史鰌以蘧伯玉賢而不用彌子瑕不肖而任事數以諫
而君不聽死且不懈至以屍諫衞公卒退彌子瑕而用
蘧伯玉成帝時御史大夫缺谷永薦薛宣成帝用之鮑
宣以諫大夫上言請黜汝昌侯傅商方陽侯孫寵宜淩
侯息夫躬而召用故大司馬傅喜故大司空何武師丹
故丞相孔光故左將軍彭宣明年上遂召孔光免孫寵
息夫躬又召何武彭宣復為三公杜詩以南陽太守上
疏稱伏湛柱石之臣宜居輔弼郎顗言黃瓊李固可任
時政伊尹傅說不足為比此數人者皆位下言輕或勸
人主進退大臣或欲以某代某當時或用或不用焉未
嘗以為非也唐之盛在太宗之臣莫如魏徵時有言徵
阿黨親戚者太宗使温彦博按之又使彦博責徵不得
不存形迹他日徵入奏曰臣聞君臣叶心義同一體未
聞不存公道唯事形迹若君臣上下同遵此路則邦之
興喪或未可知太宗改容曰吾已悔之若徵之言可謂
深得治體矣使太宗以形迹待羣臣羣臣以形迹事太
宗嫌疑猜阻上下之情不通則與秦之末世何異豈能
成貞觀之治哉今使言者論羣臣之非而不言其是論
羣臣之惡而不言其美稱其人不得言堪某職述其才
不得言堪某任其為形迹豈不甚哉臣雖非魏徵之賢
實欲陛下復太宗之治也故臣之事陛下也知盡臣之
義而無隐情上不見三公之尊下不知九品之賤愚智
忠邪苟知其詳者悉以獻於左右𫝊曰為人臣者無以
有已明委質以事君則身非已有生殺予奪唯上所令
𫝊曰匹夫不可奪志豈謂可殺可生者身也可予可奪
而志不可以奪歟以臣賤微言論不合放廢竄逐何傷
於治聖恩博大纔奪兩官或周章震擾喪其所圖遂於
陛下懷不盡之意則罪莫大焉況臣自供諫職纔及兩
月得對至于五六而章十餘上臣之本末計亦粗簡聖
心然臣所言無一見效臣論樞密使邵允在位無状而
陛下疑之論御史中丞滕甫姦邪而陛下不信則是臣
行猶可疑而言不足聽也陛下置左右耳目之臣而取
言行無足采者不知將何補於治臣所以區區求去者
非徒不得其言亦以深為陛下謀耳伏望聖慈特賜檢
臣前後三状罷臣言職除一外官臣見居家待罪所有
實錄院檢討同知諫院管幹國子監臣並不敢供職
二年覺又論不必每事遣使状奏曰臣聞朝廷務一切
更制庶事將多遣官出諸路以集之臣竊以為過矣本
朝承百年之弊事有偏而不舉溢而不救者不可勝數
將欲變而新之則在張其綱紀正其法度擇羣材而付
之若事事遣使凡皆出於朝廷則臣恐不盡事情而又
生勞擾之弊也臣竊以諸路使者多是朝廷素所選擢
久更任使幸以成法授之必能集事其間或有繆懦不
才不勝任者自可換以才吏若又難得職任相當者則
若近歲權發遣及副使判官之類或召至京師或朝廷
臨遣使其法度出於一而議論精詳則自集事矣或諸
路使者不可多置不足以分幹庶事則聽其辟舉属吏
若近者發運使之於東南則人皆知朝廷所以付畀之
意而務竭其力今不擇才否一切遣使代治其職則庸
者得以偷安而才者不勸矣
三年覺又論罷司馬光樞密范鎮封駮司不當上奏曰
臣前日延和面奉聖旨議改青苖法復常平舊制又患
諸路提舉非其人有意更易臣竊喜嘆以為中外之論
正欲如此而聖諭及之真臣等之所望四方之所幸也
翹足企首以候德音昨日又聞罷司馬光樞密副使罷
范鎮通進封駮司若以司馬光争論青苖新法拒違詔
除鎮從而和之駮正而不肯下則是青苖之議持之尚
堅而延和宣諭或亦有不果者歟臣屢嘗奏聞青苖新
法極為細事徒以大臣講求不詳議論不審而倉猝苟
且擾動天下故人情不安論難鋒起當此時雖有善謀
良法難以推行況考之於古而或差施之於今而未當
措置舛錯如此其甚者哉奈何以難行之法惡人議之
至罷一樞密副使絀一封駮司流聞四方所損不細𫝊
載後世何以觀法昔成王剪桐葉以戲叔虞史佚從而
封之曰天子無戲言西府之重何止有加司馬光之直
諒豈但方於叔虞誥敕之嚴固不並於桐葉陛下有戲
言之過則號令之所被眩人以空虛無用之文誥命之
所加示人以玩弄可移之物書曰令出惟行不惟反易
曰渙汗其大號令行而更收汗出而復反何以使人信
而誅其或惰者乎朝廷張官分職固欲人守其官士稱
其職也范鎮封駮識者莫不是之不能聽用其言奈何
罷其職任𫝊曰守道不如守官鎮能守其官是封駁得
人也遽然罷之豈將患其不順己耶不順陛下者多見
容不順執政者輒見斥臣恐人主之權或移於下矣失
職者固法之所誅守官者又朝廷之所棄不知陛下將
取固禄保位苟容其身以偹員充數乎不然何宜進者
反聽其罷宜任者反從而黜耶臣以陛下致今日之紛
紜而在朝羣臣往往求去者何耶徒以青苖新法人情
不安所遣使者多非其人大臣建議而不從言者力争
而不聽至於罷免柄臣之新命黜責禁近之守官推劾
諫臣之風聞内外騰沸駭動四方臣竊憂他變相緣而
生治亂從此分矣伏望聖慈采羣論之所長奮乾剛之
獨斷稍復常平之舊法悉罷提舉之庶官自然人情復
安中外如故
歴代名臣奏議卷一百三十五
