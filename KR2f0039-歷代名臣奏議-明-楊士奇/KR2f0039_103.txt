歴代名臣奏議卷一百三
明楊士竒等撰
都邑
晉侯謀去故絳諸大夫皆曰必居郇瑕氏之地沃饒而
近盬國利君樂不可失也韓獻子將新中軍公揖而入
曰何如對曰不可郇瑕氏土薄水淺其惡易覯易覯則
民愁民愁則墊隘於是乎有沈溺重膇之疾不如新田
土厚水深居之不疾有汾澮以流其惡且民從教十世
之利也夫山澤林盬國之寶也國饒則民驕逸近寳公
室乃貧不可謂樂公說從之遷於新田
漢高帝五年劉敬戍隴西過洛陽高帝在焉劉敬脫輓
輅衣其羊裘見齊人虞將軍曰臣願見上言便事虞將
軍欲與之鮮衣劉敬曰臣衣帛衣帛見衣褐衣褐見終
不敢易衣於是虞將軍入言上上召入見賜食已而問
劉敬劉敬說曰陛下都洛陽豈欲與周室比隆哉上曰
然劉敬曰陛下取天下與周室異周之先自后稷堯封
之邰積德累善十有餘世公劉避桀居豳太王以狄伐
故去豳杖馬箠居岐國人爭隨之及文王為西伯斷虞
芮之訟始受命吕望伯夷自海濱來歸之武王伐紂不
期而會孟津之上八百諸侯皆曰紂可伐矣遂滅殷成
王即位周公之屬傅相焉廼營成周洛邑以此為天下
之中也諸侯四方納貢職道里均矣有德則易以王無
德則易以亡凡居此者欲令周務以德致人不欲依阻
險令後世驕奢以虐民也及周之盛時天下和洽四夷
鄉風慕義懷德附離而並事天子不屯一卒不戰一士
八夷大國之民莫不賓服效其貢職及周之衰也分而
為兩天下莫朝周不能制也非其德薄也而形勢弱也
今陛下起豐擊沛收卒三千人以之徑往而卷蜀漢定
三秦與項羽戰滎陽爭成皋之口大戰七十小戰四十
使天下之民肝腦塗地父子暴骨中野不可勝數哭泣
之聲未絶傷痍者未起而欲比隆於成康之時臣竊以
為不侔也且夫秦地被山帶河四塞以為固卒然有急
百萬之衆可具也因秦之故資甚美膏腴之地此所謂天
府者也陛下入關而都之山東雖亂秦之故地可全而
有也夫與人鬭不搤其肮拊其背未能全其勝也今陛
下入關而都案秦之故地此亦搤天下之肮而拊其背
也高帝問群臣群臣皆山東人爭言周王數百年秦二
世即亡不如都周上疑未能决及留侯明言入關便即
日車駕西都關中
劉敬說上都關中上疑之左右大臣皆山東人多勸上
都洛陽雒陽東有成皋西有殽澠背河向雒其固亦足
恃張良曰雒陽雖有此固其中小不過數百里田地薄
四面受敵此非用武之國夫關中左殽函右隴蜀沃野
千里南有巴蜀之饒北有胡苑之利阻三面而固守獨
以一面東制諸侯諸侯安定河渭漕輓天下西給京師
諸侯有變順流而下足以委輸此所謂金城千里天府
之國劉敬說是也於是上即日駕西都關中
晉簡文帝時桓温欲經緯中國以河南粗平將移都洛
陽朝廷畏温不敢為異而北土蕭條人情疑懼雖並知
不可莫敢先諫著作郎孫綽乃上䟽曰伏見征西大將
軍臣温表便當躬率三軍討除二寇蕩滌河渭清灑舊
京然後神旂電舒朝服濟江反皇居於中土正玉衡於
天極斯超世之宏圖千載之盛事然臣之所懷竊有未
安以為帝王之興莫不藉地利人和以建功業貴能以
義平暴因而撫之懷愍不建淪胥秦京遂令胡戎交侵
神州絶綱土崩之釁誠由道喪然中夏蕩蕩一時横流
百郡千城曾無完郛者何哉亦以地不可守投奔有所
故也天祚永革中宗龍飛非惟信順協於天人而已實
賴萬里長江畫而守之耳易稱王公設險以守其國險
之時義大矣哉斯已然之明效也今作勝談自當任道
而遺險校實量分不得不保小以固存自喪亂已来六
十餘年蒼生殄滅百不遺一河洛丘墟圅夏蕭條井堙
木刊阡陌夷滅生理茫茫永無依歸播流江表已經數
世存者長子老孫亡者丘隴成行雖北風之思感其素
心目前之哀實為交切若遷都旋軫之日中興五陵即
復𬗟成遐域泰山之安既難以理保烝烝之恩豈不纏
於聖心哉温今此舉誠欲大覽始終為國遠圖向無山
陵之急亦未首決大謀獨任天下之至難也今發憤忘
食忠慨亮到凡在有心孰不致感而百姓震駭同懷危
懼者豈不以反舊之樂賖而趨死之憂促哉何者植根
於江外數十年矣一朝拔之頓驅踧於空荒之地提挈
萬里踰險浮深離墳墓棄生業富者無三年之糧貧者
無一飡之飯田宅不可復售舟車無從而得捨安樂之
國適習亂之鄉出必安之地就累卵之危將頓仆道塗
飄溺江川僅有逹者夫國以人為本疾寇所以為人衆
喪而寇除亦安所取哉此仁者所宜哀矜國家所宜深
慮也自古今帝王之都豈有常所時隆則宅中而圖大
勢屈則遵養以待會使德不可勝家有三年之積然後
始可謀太平之事耳今天時人事有未至者矣一朝欲
一宇宙無乃頓而難舉乎臣之愚計以為且可更遣一
將有威名資實者先鎮洛陽於陵所築二壘以奉衛山陵
掃平梁許清一河南運漕之路既通然後盡力於開墾
廣田積榖漸為徙者之資如此賊見亡徵勢必遠竄如
其迷逆不化復欲送死者南北諸軍風馳電赴若身手
之救痛癢率然之應首尾山陵既固中夏小康陛下且
端委紫極增脩德政躬行漢文簡樸之至去小惠節游
費審官人練甲兵以養士滅寇為先十年行之無使隳
廢則貧者殖其財怯者先其勇人知天德赴死如歸以
此致政猶運諸掌握何故捨百勝之長理舉天下而一
擲哉陛下春秋方富温克壮其猷君臣相與弘養德業
括嚢元吉豈不快乎今温唱高議聖朝互同臣以輕微
獨獻管見出言之難實在今日而臣區區必聞天聽者
竊以無諱之朝狂瞽進說芻蕘之謀聖賢所察所以不
勝至憂觸冒干陳若陛下垂神温少留思豈非屈於一
人而允億兆之願哉如以干忤罪大欲加顯戮使丹誠
上逹退受刑誅雖沒泉壤尸且不朽
宋孝武帝大明二年朝議欲依古制置王畿揚州移治
會稽猶以星變故也尚書吏部郎沈懷文曰周制封畿
漢置司隸各因時宜非好相反安民寧國其揆一也苟
民心所安天亦從之未必改今追古乃致平壹神州舊
壤歴代相承異於邊州或罷或置既物情不說容虧化
本上不從
梁元帝承聖二年下詔將還建康將軍胡僧祐黃羅漢
宗懔劉瑴諫曰建業王氣已盡與虜止隔一江若有不
虞悔無及也上令朝臣議之朱買臣上言曰建康舊都
山陵所在荆鎮邊疆非王者之宅願陛下勿疑以致後
悔臣家在荆州豈不願陛下居此但恐是臣富貴非陛
下富貴耳
後魏孝文帝外示南討意在謀遷齋於明堂左人詔太
常卿王諶親令龜卜易筮南伐之事其兆遇革帝曰此
是湯武革命順天應人之卦也羣臣莫敢言任城王澄
進曰易言革者更也將欲應天順人革君臣之命湯武
得之為吉陛下帝有天下重光累葉今曰卜征乃可伐
叛不得云革命此非君人之卦未可全為吉也帝厲聲
曰象云大人虎變何言不吉也澄曰陛下龍興既久豈
可方同虎變帝勃然作色曰社稷我社稷任城而欲沮
衆也澄曰社稷誠知陛下之社稷然臣是社稷之臣子
豫參顧問敢盡愚衷高祖既銳意必行惡澄此對久之
乃觧曰各言其志亦復何傷車駕還宫便召澄未及升
階遥謂曰向者之革卦今更欲論之明堂之忿懼衆人
競言阻我大計故厲色怖文武耳想觧朕意也乃獨謂
澄曰今日之行誠知不易但國家興自北土徙居平城
雖富有四海文軌未一此間用武之地非可文治移風
易俗信為甚難崤函帝宅河洛王里因兹大舉光宅中
原任城意以為何如澄曰伊洛中區均天下所據陛下
制御華夏輯平九服蒼生聞此應當大慶帝曰北人戀
本忽聞將移不能不驚擾也澄曰此既非常之事當非
常之人所知惟須決之聖懷此輩亦何能為也高祖曰
任城便是我之子房加撫軍大將軍太子少保又兼尚
書左僕射
隋文帝嫌長安城制度狭小將遷都夜與高熲蘇威二
人定議散騎常侍庾季才旦而奏曰臣仰觀玄象俯察
圖記龜兆允襲必有遷都且堯都平陽舜都冀土是知
帝王居止世代不同且漢營此城經今將八百歲水皆
鹹鹵不甚宜人願陛下協天人之心為遷徙之計高祖
愕然謂熲等是何神也遂發詔創新都於龍首山
唐武后時麟臺正字陳子昂上諫靈駕入京書曰臣聞
明主不惡切直之言以納忠烈士不憚死亡之誅以極
諫故有非常之策者必待非常之時有非常之時者必
待非常之主然後危言正色抗議直辭赴湯鑊而不廻
至誅夷而無悔豈徒欲詭世誇俗厭生樂死者哉實以
為殺身之害小存國之利大故審計定議而甘心焉况
乎得非常之時遇非常之主言必獲用死亦何驚千載
之跡將不朽於今日矣伏惟大行皇帝遺天下棄群臣
萬國震驚百姓屠裂陛下以徇齊之聖承宗廟之重天
下之望喁喁如也莫不冀蒙聖化獲保餘年太平之主
將復在於今日矣况皇太后又以文母之賢叶軒宫之
輝軍國大事遺詔決之唐虞之際於斯盛矣臣伏見詔
書梓宫將遷西京鑾輿亦欲陪幸計非上策智者失圖
廟堂未聞骨鯁之謀朝廷多有順從之議愚臣竊惑以
為過矣伏自思之生聖日沐皇風摩頂至踵莫非亭育
不能歴丹鳳抵濯龍北面玉階東望金屋抗音而正諫
者聖王之罪人也所以不顧萬死乞見一言願蒙聽覽
甘就鼎鑊伏惟陛下察之臣聞秦據咸陽之時漢都長
安之日山河為固天下服矣然猶北假胡苑之利南資
巴蜀之饒自渭入河轉關東之粟踰沙絶漠致山西之
寳然後能削平天下彈壓諸侯長轡利策横制宇宙今
則不然燕代廹匈奴之侵巴隴嬰吐蕃之患西蜀疲老
千里贏糧北國丁男十五乘塞歲月奔命其弊不堪秦
之首尾今為闕矣即所餘者獨三輔之間耳頃遭荒饉
人被洊饑自河而西無非赤地循隴已北罕逢青草莫
不父兄轉死妻子流離委家喪業膏原潤莾此朝廷之
所備知也賴以宗廟神靈皇天悔禍去歲薄稔前秋稍
登使羸瘵之餘得保性命天下幸甚可謂厚矣然則流
人未返田野尚蕪白骨縦横阡陌無主至於蓄積猶可
哀傷陛下不料其難貴從先意遂欲長驅大駕按節秦
京千乘萬騎何方取給況山陵初制穿復未央土木工
匠必資徒役今欲率疲弊之衆興數萬之軍徵發近畿
鞭撲羸老鑿山採石驅以就功但恐春作無時秋成絶
望凋瘵遺噍再罹饑(一作艱)苦倘不堪其弊必有逋逃子
来之頌其將何詞以述之此亦宗廟之大機不可不深
(一作審)圖也況國無兼歲之儲家鮮匝時之蓄一旬不雨
猶可深憂忽加水旱人何以濟陛下不深察始終獨違
群議臣恐三輔之弊不止如前日矣且天子以四海為
家聖人包六合為宇宙歴觀邃古以至於今何嘗不以
三王為仁五帝為聖故雖周公制作夫子著眀莫不著
述堯舜憲章文武為百王之鴻烈作千載之雄圖然而
舜死陟方葬蒼梧而不返禹會群后歿稽山而永終豈
其愛蠻夷之鄕而鄙中國哉實欲將示聖人之無外也
故能使墳籍以為美談帝王以為高範況我巍巍大聖
轢帝登皇日月所照莫不率俾何獨秦豐之地可置山
陵河洛之都不堪園寝陛下豈不察之愚臣竊為陛下
惜也且景山崇麗秀冠羣峯北對嵩邙西望汝海居祝
融之故地連太昊之遺墟帝王圖跡縦横左右園陵之
美復何加焉陛下曾未察之謂其不可愚臣鄙見良足
尚矣況瀍澗之中天地交會北有太行之險南有宛葉
之饒東壓江淮食湖海之利西馳崤澠據關河之寳以
聖眀之主養淳粹之人天下和平恭已正南面而已陛
下不思瀍洛之壮觀關隴之荒蕪遂欲棄太山之安履
焦原之險忘神器之大寳徇曾閔之小節愚臣暗昩以
為甚也陛下何不覽諫臣之策採行路之謠諮謨太后
平章宰輔使(一作協)蒼生之望知有所安天下豈不幸甚
昔者平王遷周光武都洛山陵寝廟不在東京宗社墳
塋並居西土然而春秋美為始王漢書載為代祖豈其
不願孝哉何聖賢褒貶於斯濫矣實以時有不可事有
不(一作必)然盖欲遺小存大去禍歸福聖人所以為貴也
夫小不忍而亂大謀仲尼之至誡願陛下察之若以臣
愚不用朝議遂行臣恐關隴之憂無時休息臣又聞太
原蓄巨萬之倉洛口積天下之粟國家之寳斯為大矣
今欲捨而不顧背以長驅有識震驚天下失望倘鼠竊
狗盜萬一不圖西入陜州之郊東犯武穴之鎮盜敖倉
一抔之粟陛下何以預遏之此天下之至機不可不深
懼也雖則盜未旋踵誅刑已及滅其九族焚其妻子泣
辜雖恨將何及焉故曰先謀後事者逸先事後圖者失
國之利器不可以示人斯言不徒設也固願陛下念之
臣西蜀野人本在林藪幸屬交泰得遊王國故知不在
其位者不謀其政亦欲退身巖谷滅跡朝廷竊感婁敬
委輅干非其議圖漢策於萬全取鴻名於千古臣何獨
怯而不及之哉所以敢觸龍鱗死而無恨庶萬有一中
或垂察焉臣子昂誠惶誠恐死罪死罪
代宗時郭子儀為京城留守自變生倉卒賴子儀復安
故天下皆咎程元振羣臣數論奏元振懼乃說帝都洛
陽帝可其計子儀奏曰雍州古稱天府右隴蜀左崤函
襟馮終南大華之險背負清渭濁河之固地方數千里
帶甲十餘萬兵彊士勇真用武之國秦漢所以成帝業
也後或處而泰去而亡者不一姓故高祖先入關定天
下太宗以来居洛陽者亦鮮先帝興朔方誅慶緒陛下
席西土戮朝義雖天道助順亦地勢則然比吐蕃馮陵
而不能抗者臣能言其略夫六軍皆市井人竄虚名逃
實賦一日驅以就戰有百奔無一前又宦豎掩迷庶政
荒奪遂令陛下彷徨暴露越在陕服斯委任失人豈秦
地非良哉今道路流言不識信否咸謂且都洛陽洛陽
自大盜以来焚埃略盡百曹榛荒寰服不滿千戸井邑
如墟豺狼羣皥東薄鄭汴南界徐北綿懷衛及相千里
蕭條亭舍不烟何以奉萬乘牲餼供百官次舍哉且地
狹阸裁數百里險不足防適為鬭埸陛下意者不以京
畿新罹剽蹂國用不足乎昔衛為狄滅文公廬於曹衣
大布之衣冠大帛之冠卒復舊邦况赫赫天子躬儉節
用寧為一諸侯下哉臣願陛下斥素餐去冗食抑閹寺
任直臣薄征弛役䘏隠撫鰥委宰相以簡賢任能付將
臣以訓兵禦侮則中興之功日月可冀惟時邁亟還見
宗廟謁園陵再造王家以幸天下帝得奏泣謂左右曰
子儀固社稷臣也朕西決矣乘輿還子儀頓首請罪帝
勞曰用卿晚故至此乃賜鐡劵圖形淩烟閣
昭宗乾寧初朱朴擢國子毛詩博士上書言當世事議
遷都曰古王者不常厥居皆觀天地興衰随時制事關
中隋家所都我實因之凡三百歲文物資貨奢侈僭偽
皆極焉廣明巨盜陷覆宫闕局署帑藏里閈井肆所存
十二比幸石門華隂十二之中又亡八九高祖太宗之
制蕩然矣夫襄鄧之西夷漫數百里其東漢輿鳳林為
之關南菊潭環屈而流屬於漢西有上洛重山之險北
有白崖聯絡乃形勝之地沃衍之墟若廣浚漕渠運天
下之財可使大集自古中興之君去已衰之衰就未王
而王今南陽漢光武雖起而未王也臣視山河壮麗處
多故都已盛而衰難可興已江南土薄水淺人心囂浮
輕巧不可以都河北土厚水深人心彊愎狠戾不可以
都惟襄鄧實惟中原人心質良去秦咫尺而有上洛為
之限永無夷狄侵軼之虞此建都之極選也不報
宋仁宗時陕西四路安撫沿邊招討使范仲淹上論脩
建北京状曰臣危言孤立久荷聖知當此旰昃之憂豈
可循默自守雖以言而取罪亦以盡臣子之心臣先於
景祐三年五月初在開封府曾進劄子言西洛帝王之
宅絶無儲備乞聖慈以將有朝陵為名使東道有餘則
運而西上西道有餘則運而東下數年之間庶幾有備
太平則居東京舟車輻輳之地以便天下急難則守西
洛山河之宅以保中原當時臣言西洛可營者以備急
難也今北事既動營洛已晚臣今别有愚見請一二以
陳之臣竊聞脩建北京以禦大敵以臣料之可張虚聲
未可為倚何哉河朔地平去邊千里敵騎豪健晝夜兼
馳不十數日可及澶淵陛下乘輿一動千乘萬騎非數
日可辦倉卒之間敵騎已近欲進北京其可及乎此未
可一也又承平已久人不知戰聞敵大至羣情憂恐陛
下引憂恐之師進涉危地或有驚潰在爪牙之臣誰能
制之此未可二也又北京四面盡平絶無險阨之地儻
乘輿安然到彼而敵騎旁過直趨河南於澶淵四面乘
凍而渡京師無備將何以支宗廟社稷宫禁府庫皇宗
戚里之屬千官百辟之家六軍萬民血属盡在無金城
湯池可傍無堅甲利兵可禦陛下行在河朔心存京師
豈無回顧之大憂乎此未可三也假使大河未凍敵不
得渡而直圍守澶淵聲言向闕以割地會盟為請當此
之時京師無備烽塵俯逼陛下能堅守不動而拒請乎
唐明皇時禄山為亂舊將哥舒翰以四十萬兵屯守潼
關請不出戰且以困賊楊國忠促令進討一戰大敗遂
陷長安今京師無備敵或南牧朝廷必促河朔諸將出
兵截戰萬一不勝則有天寳之患朝廷將安往乎昔煬
帝盤遊淮甸違遠關中唐祖據之隋室遂傾明皇出幸
西蜀非肅宗立於朔方天下不復為唐矣德宗欲幸益
郡李晟累奏乞且幸山南以繫人心乃知朝廷萬邦之
根本今陕西河北聚天下之重兵如京師搖動違遠重
兵則奸雄奮飛禍患四起臣聞天有九閽帝居九重是
以王公法天設險以安萬國也易曰天險不可升地險
山川丘陵王公設險以守其國正在今日矣臣請陛下
速脩東京高城深池軍民百萬足以為九重之備乘輿
不出則聖人坐鎮四海而無煩動之勞鑾輿或出則大
臣居守九重而無回顧之憂矣彼或謀曰邊城堅牢不
可卒攻京師坦平而可深犯我若脩固京師使不可犯
則伐彼之謀而沮南牧之志矣寇入之淺則邊壘已堅
寇入之深則都城已固彼請割地我可弗許也彼請决
戰我可弗出也進不能為患退不能亡歸然後因而撓
之返則追之縦有鈔掠可邀可奪彼衰我振未必不大
勝豈非陛下保社稷安四海之全策哉或曰京師王者
之居高城深池恐失其體臣聞後唐末契丹以四十萬
衆送石高祖入朝而京城無備閔宗遂亡石晉時叛臣
張彦澤引契丹犯闕而京城無備少主乃陷此皆無備
而亡何言其失體哉臣但憂國家之患而不暇顧其失
體也若以脩築城隍為失體不猶愈於播遷之禍哉朝
廷百辟必曉此事但懼議者謂其失體而不敢言臣任
在西陲非當請間而言此事誠罪人也然臣子之心豈
敢忘君親之憂況臣素来愚拙唯知報國而不知其受
謗矣昔奉春君負販之夫勸高祖都關中而張良贊之
翌日命駕臣叨預近列而輙建言比之奉春君之僭未
甚為過至於西洛帝王之宅太祖營脩有意在子孫表
裏山河接應東京之事勢連屬關陜之形勝又河陽據
大川之險當河東之會要為西洛之北門又長安自古
興王之都天下勝地皆願朝廷留意常委才謀重臣天
下幸甚
宋庠論封畿上奏曰謹按周制王者都畿千里千里之
地謂之寰内井田百萬是之自出兵強地正以制諸侯
漢都關中亦分京兆馮翊扶風為三輔又取河南河内
河東弘農四郡合三輔之劇遣司隸校尉以督之雖地
非幅員侈於周制若其包山河之固冠郡國之首置使
持節不與部刺史為等亦王畿之意也魏晉而下始以
司隸之治為司州南北分争名實始替然江左建國常
以宰相帶揚州刺史朝廷根本此焉是賴至唐有天下
復都長安乃因關河形便分州郡為十道而關内一道
全是王畿雖無司隸之名猶以華同岐三州為上輔河
南為東都而京畿都畿並置觀察使此皆強幹據極統
御庶邦國家因循五代即都於汴地非京邑之舊州無
輔畿之實自祖宗以聖武神略剗平僭偽萬方臣妾會
於京師雖城闕雄尊閭里繁衍而諸縣之外便屬他州
州雖密邇即為别路畿内十六縣纔置提點官二員人
瑣位卑降於漕運之局寧所謂尊甸服重王官者哉臣
欲望略依周漢舊章以三京所環之州畫為畿内曹濮
單陳蔡鄭滑等八州輔開封為中畿以孟汝二州輔河
南為西畿以宿亳二州輔應天為東畿併三畿之州升
曰近輔通置畿内觀察使一人以統之取臺省給舍為
出入之資凡輔州並乞正除刺史取待制官以下正郎
以上為出入之資俸秩班品異於列郡除去今日虚名
之弊且示聖朝正官之漸然後舉畿内之籍均其租稅
輕其繇役踵漢故事徙天下豪族内實三畿之州四面
設關梁譏出入以嚴王制應禁兵營府分據寰内如此
則海内震服而王室安矣
高宗時趙元鎮論西幸事宜状曰臣昨奉聖訓條具目
今事宜除已奏聞外臣竊惟東晉渡江全有淮甸羣賢
協力僅保一隅亦以其外無陵侮之憂故也今強敵南
侵視大江如履平地淮南故非我有而江左郡縣凡都
會形勢之地&KR0662;經蹂踐其視東晉萬萬不侔矣雖欲立
國於此其可得乎况能平定齊魯恢復晉趙定建極宅
中之計惟關中奥區兵民可恃太祖皇帝時已有遷都
之議陛下必欲經營中原當自關中始今關中半失之
矣欲經營關中當自蜀中始欲幸蜀中當自荆南始雖
然漢中鄰長安而興利鄰秦鳳太平之久負販往来山
谷險絶皆成蹊徑昨長安潰兵徑趨興元全無阻遏自
興元趨劒門更無棧道而劔門兩間亦有捷路可至成
都然則蜀中所恃之險尚須措置使絶不通行然後可
保張浚之行專委召集西兵未聞營度守蜀也今岳鄂
路通可擇使臣三兩人齎詔付浚及選除利州䕫峡等
路監司守臣委之協謀為守蜀之備俟浚回報然後决
意西行且駐荆南徐圖所向為今日計無踰於此者謹
具條畫下項臣嘗謂天下之事必有一定之論匹夫之
謀一身商賈之謀一家亦不可繆悠然轉徙終無所守
況欲立國為久遠之業去歲四月初陛下發臨安幸建
康慨然有克復中原之意臣嘗上言欲守江南當以淮
為外戸乞早發諸將屯守淮南委杜充節制之兵既不
遣充亦不行淮卒不守也後欲守江以民丁為兵以王
羲叔為使臣嘗上言民不足恃羲叔不可用言卒不行
而江亦不守也始議廵幸不敢為戰守之策艱關水陸
棲泊會稽及洪州失守復幸平江為決戰之議已而興
國有警進不能前則移蹕四明自始及終元無定論儻
林之平所遣海船不到則束手端坐更無脫免之計每
思及此為之寒心故臣謂廵幸之宜願以今歲為戒也
今秋既不可再登海舡則捨上流荆襄之行無術矣臣
區區愚陋不足仰承睿訓惟陛下決擇
元鎮又奏曰臣已具愚見仰瀆聖聰尚慮所言未究所
藴重為陛下陳之且車駕駐蹕所在天下之根本也外
設藩籬之固中嚴堂陛之居然後從中制外運動得宜
譬之人身有腹心有手足不可易置也今捨二浙澤國
險阻之區而都建康顯敞衝要四逹交争之地脩飭宫
城移置官府悉庫藏金帛随之不鑒維揚倉卒之禍而
為久遠安居之計實臣所未諭也若謂建康古帝王之
宅得形勢之利然自堯舜三代秦晉而下建都不一各
便其所宜而未嘗相因不聞後王之興必居前王之地
也若謂北臨淮甸足以係中原之心便於進取之勢然
移蹕已復半年矣進取之計果如何中原之人歸者幾
何響應而起者又幾何若謂易於號令然前此兩經捍
敵車駕進臨鼓作士氣諸將奮勵承命即前倘朝廷威
令不行駕馭無術雖在營壘中無益也不考利害之實
不度時措之宜採書生之高談按史冊之故事而先自
致於顛危之地乃曰欲圖恢復臣竊以為不可雖然臣
知定都建康未為得策而陛下苟因臣說遽議回鑾臣
亦以謂不可也自朝廷南渡中外臣民莫不以恢復之
說獻於陛下臣自郎官歴臺諫至踐宰輔前後進計於
陛下亦以此為先陛下篤於孝悌固亦未嘗不在是也
然而臣所期於陛下者不忘恢復之念常為恢復之謀
仰順天心俯鑒人事度德量力觀釁而動不敢輕舉而
易彂也今恢復之勢已張恢復之名已正凡平日獻議
之人以謂恢復之功可跂而待乃欲旋幸二浙偷安目
前自為退縮削弱之計必以陛下為不孝不悌之主以
臣為不忠不義之人夫不孝不悌之名固陛下不可受
而不忠不義之罪臣亦安敢當之此議論之臣他日必
不見貸者臣所謂欲議回鑾亦不可也盖一動移之間
便有強弱之勢不可遽也嗚呼採虚名忘實利張虚聲
受實禍其利害為如何而浮言易動主聽易搖使任責
者難於致力而天下之事所以易敗而無功也今為陛
下計唯是委任羣臣不責近效俾盡前日措置之策必
取今日規模之利用副陛下孝悌之心不難也如臣怯
懦愚闇實不足以及此人有能不能前日之規模措置
臣之所能也今日之規模措置非臣之所能也不強其
所不能古人所取也今以不能之事責人以必能其人
殺身不顧也赤族不恤也其如國事何進讀帷幄雖不
預國論萬一陛下諮訪見及臣之所言不過如此其言
非今日之宜則其人難語以今日之責矣然則何所用
之臣所以不避雷霆之怒仰干斧鉞之誅披寫血誠控
告陛下誠不敢愉悅取容以欺聰聽耳伏幸察臣哀切
之懇曲垂惻隠之仁恢廓網羅保全腰領投之於無用
之地臣雖死之日猶生之年
兩浙西路安撫使葉夢得上奏曰右臣伏聞朝廷已命
翁彦國經理建康以備廵幸竊惟國家定鼎汴陽固萬
世無窮之計然而聖慮深遠以為萬一之備或有不得
已者則形勢所在不可不考建康居東南要津實恃大
江以為險然自豫章而東長沙而北江陵而西江行數
千里控扼之會皆以武昌為襟帶孫權建鼎足三方之
勢抗魏制蜀倚為用武之地故周瑜吕蒙因之以破曹
操擒關羽晉元帝南遷首命陶侃以龍驤將軍為太守
故蘇峻之亂卒賴其效宋齊之後專事隴蜀不以為意
侯景長驅無所忌憚遂致梁禍唐以鄂岳為一道觀察
嘗委以重人至牛僧孺罷相文宗復以鄂州為武昌軍
置節度使特命僧孺守之則歴代兼制江湖之意形勢
大略可見唐雖都關中與吳晉異亦不敢忽也至於所
以夹輔建康者又環之有五城曰石頭城曰冶城曰臺
城曰苑城曰新城盖大江之險特可為之限隔而所以
守江者必有為之捍禦今惟新城在揚州之境利害所
繫差輕其餘四城皆不可廢韓滉鎮浙西當朱泚之亂
潛脩石頭城人疑其異志亦可知石頭城之為利臣愚
竊謂鄂州宜建為帥藩宿以重兵以為建康之西門石
頭城當尋其故址興輯之分備屯戍以謹大江之守然
後建康可恃以固伏望聖慈特命大臣參議施行臣職
忝論思雖事非所部顧在今日匹夫願自竭以冀秋豪
之補不敢以犯分為嫌輙獻其愚干冒天威臣無任惶
懼激切屏營之至
夢得為江南東路安撫制置大使又上宫室議曰臣聞
古者帝王宫室之制不盡載於經而略見於周官與禮
為門者五為朝者三為寢與宫者皆六所謂五門者曰
臯門曰庫門曰雉門曰應門曰路門臯門先儒謂王城
之門庫門次之宗廟社稷其内雉門王宫之門故旁設
兩觀此五門之别也所謂三朝者曰外朝曰内朝曰燕
朝周官朝士掌外朝之法凡公卿大夫公侯伯子男三
公皆有定位是為外朝司士掌朝儀之位三公卿大夫
王族故士&KR0849;士太僕太右皆有定位是謂内朝太僕掌
王之服位王視治朝則前王位而退入亦如之是謂燕
朝禮玉藻言王朝服以日視朝於内朝退適内寝聽政
先儒謂外朝在庫門之外凡國有大事致萬民而詢焉
則御之内朝在路門之外凡日視朝見羣臣則御之燕
朝在路門之内凡日退而聽政則御之此三朝之别也
所謂六寝六宫者先儒以周官宫人掌王之六寝之修
為言謂路寝一小寝五盖在路門之内而六宫王后之
居又在其後視王之六寝此六寝六宫之制也秦漢而
下㳂革不同即唐之近制考之唐以宣政為前殿謂之
正衙即周之内朝也以紫宸為便殿謂之閣即周之燕
朝也而無外朝日御正衙見羣臣謂之常參朔望薦食
諸陵寝有思慕之心不能臨前殿即喚仗入紫宸謂之
入閣至五代其禮寖廢常參不復日見羣臣惟大臣一
朝便殿而已後唐明宗即位始詔百官五日一随宰相
入見便殿謂之起居本朝因唐之舊參酌古制更為增
損今汴都南薰朱雀門宜為古之雉門以大慶殿為外
朝故歲旦大朝會則御之而其門即應門也以文德殿
為内朝故月朔合六參官入見則御之而其門即路門
也謂之過殿其旁設東西閤門則倣唐制以紫宸垂拱
為閤也遇朔不過殿則喚仗入閤而御紫宸與望及五
日百官一起居皆御之以垂拱為燕朝則日御以聽政
盖相仍唐室舊内增修不得不然今陛下既以建康為
别都則視周洛邑與汴京歲大朝會見百官御大慶月
朔過殿御文德望與六參御紫宸日御垂拱此四殿有
不可闕而忌前不坐垂拱與吏部引見選人軍頭司呈
試武藝等本朝所增盖又有崇政後殿講筵有邇英殿
亦不可廢此典禮所在將以垂後經遠固宜參備端門
亦當增為三門以正天子之禮則朝羣臣蒞四夷賦政
出令行禮正名上擬洛邑次不失祖宗之意若夫高下
之度廣狭之數則先王初不為定制各視時而為之商
之重屋堂高三尺周之眀堂堂高九尺若禹卑宫室則
夏之世室其高一尺而已其高下固不等也周之路門
不容乘車之五箇為丈有六尺五寸應門二徹三箇為
二丈四尺其廣狭固不同也恭惟陛下以寬仁信兆民
以惇朴先天下聖志固自有定今宫城之内其地有限
若有司推明德意但取典禮所不可廢者而不為觀美
則與其大而有闕不若狭而能備惟六寢六宫在内中
周禮既不詳祖宗成法見於汴京者因時便宜當出聖
裁非臣所敢及謹昩死上宫室議伏惟陛下垂意採擇
夢得又奏繳行宫圖并宫室劄子曰臣近准尚書省劄
子備奉聖旨以本府行宫昨緣臨時修盖不如法及百
司等屋宇亦因旋行脩造致多苟簡專委臣相度措置
立定規摹畫圖繳進逐旋如法營葺務要可以經久臣
衰陋不材誤蒙重寄實非所能任承命震恐不敢輙辭
退考之古昔周文武既定都於豐謂之宗周至成王欲
宅洛邑乃復營之謂之成周亦曰東都以為四方道里
遠近之中使朝覲貢賦取均焉及宣王遭犬戎之難會
諸侯於東都選車馬備器械因還以居周遂中興則有
正都有别都自周而然也晉重耳敗楚城濮迨齊小白
正天下之義合諸侯於踐土周襄王廵守臨之春秋書
天王狩于河陽魯僖公朝于王所而左氏記重耳作王
宫於衡雍則天子廵狩亦作宫焉然洛誥稱用牲于郊
乃社于新邑有郊有社庶邦冢君皆在則别都之禮宜
略與正都同而廵狩之宫止以朝見方岳則宜從約也
今陛下廵幸東南臨安盖廵狩之宫而以建康為别都
則車駕未即還汴建康行宫受朝四方賦政出令視臨
安宜有當增備者孔子頌禹之德曰卑宫室而盡力乎
溝洫然則宫室雖在所備要以不侈大而卑為美漢高
祖入關命蕭何治未央宫見其壮麗而怒曰天下洶洶
勞苦數歲成敗未可知是何治宫室過度也世以高祖
為賢晉孝武時宫室弊壊謝安脩之皆仰模玄象合體
宸極後世譏焉恭惟陛下宏濟艱難聖猷恢遠勤儉之
意天下聳聞臣頃者獲侍清光親所目擊雖服食器用
之間有臣庶不堪者陛下皆安之今中原初定漸圖經
理始用成周之制因時便事營創别都以興王業臣愚
敢不上體聖志無費財無妄役無擾民參酌古今典禮
所必不可闕者然後為之惟是今宫室地步昨来營繕
禁中與外庭分擘去處參差不齊若止據見在地步相
度即偏曲窄小其合添殿宇官府等難以安排若欲參
備以為經遠持久之計則須有禁中空地那融去處非
臣所敢專決今先次各草立規模措置畫到圖二本各
行貼說并臣參酌古今典禮㳂革制度撰成宫室議一
篇頭連在前同共繳進伏望聖慈取自睿斷行下付臣
重具定本進呈所有圖内增添殿宇官府移改安排事
理及那融禁中地步丈尺數目與内外防守利害合奏
禀事各别具劄子畫一開陳臣學術淺陋思慮不遠聞
見不廣無以仰稱陛下委使之意塵犯天威臣無任惶
懼激切屏營之至
夢得又奏營葺行宫制度畫一劄子曰臣遵奉聖訓先
次草具到營葺行宫圖二本并宫室議一篇繳進所有
圖内參考古制所當增添殿宇官府事理并那融禁中
地步丈尺數目及宫城外門制度合詳具奏禀今具畫
一開陳下項一周官王國皆旁為三門此天子之制也
盖五門皆取正中一門名之其旁又為兩門通為三門
至雉門為王宫之門每正月之吉以垂治象則又有象
魏設於門之左右謂之兩觀亦或謂之闕諸侯則不得
備三門而無兩觀故獨魯以周公之賜得有兩觀則新
作南門與新作雉門及兩觀見書於春秋今行宫但因
建康府舊制為兩門其上增展門屋九間而已此諸侯之
制也恐非典禮今打量舊城兩門各闊一丈七尺其兩
間相去有地步六丈若於中間就開一門即不須改作
可就立三門門前東西仗舍各有地步可以增設兩觀
一行宫見今有朝殿一所并兩廊屋其朝殿兩柱已損
爛中空見行計置脩換其餘廊屋等並多損漏逐時八
作司不住檢計補葺未嘗有虚日今契勘宫城内地步
東西南北相去各一百九十餘丈東除去年淮西宣撫
使張俊展套新城五十餘丈南北内教埸五十餘丈皆
屬禁中在外東西相去止有九十餘丈南北自朝殿至
宫門雖有九十餘丈其西面却有禁中曲尺侵過地步
除外南至宫墻止有四十餘丈東面内東門小殿外即
是禁中墻直至舊几筵殿後其南自舊几筵殿至宫墻
亦止有二十八丈五尺今来若以朝殿為正就移向南
為大慶殿却以其後基地盖紫宸殿於紫宸殿西通禁
中曲尺侵過地内盖垂拱殿與紫宸殿作一排其前盖
文德殿即可略倣汴京舊制其那融禁中舊曲尺侵過
空地西五十餘丈北三十餘丈其垂拱殿西止有十餘
丈一内諸司及内藏庫軍器庫等中書門下兩省樞密學
士院職事皆在内庭汴京並於皇城内建置其往来通
行路皆有門為限斷其與禁中相接處非隔殿宇則為
行廊今行宫除内藏庫等散於四旁隙地建造各不相
連接外其御厨御藥院翰林司入内内侍講筵所等並
分設於朝殿中門外兩廊兩省樞密同為一省與學士
院並在外皆是一時權宜之制其通行路處並無别門
内東門小殿東及内教埸三面并張俊所展新城與禁
中分隔處止是築墻恐不可以示尊嚴若依前項措置
正中盖紫宸殿西盖垂拱殿接連空地創建行廊一條
直徹内教埸東墻即其南餘剰地可以依倣汴京舊制
減損作兩省樞密學士院東面將小殿東舊墻改造行
廊一條直徹南面可以分設御厨等緊要應奉局次二
項不惟可以略備所添屋宇實外護禁中却將舊几筵
殿基通南面空地直至宫墻可以建置内藏庫等凡經
由行路並可度要會處創立别門其東面改作廊須那
融過禁中六七丈一祖宗舊制崇政殿邇英殿皆在皇
城東北内崇政即講武殿盖試習武事之所應軍頭引
見司呈試武藝及忌前不坐前殿吏部引見選人等皆
坐崇政殿講筵則坐邇英殿今宫城東北别無空閒地
步其西北内教埸射殿逐時引見諸軍乃祖宗講武之
意若就為崇政殿即其後空地可以就建邇英殿若其
地不可那融垂拱殿西改造行廊内禁中亦有空閒地
步可以脩建緣事並屬宫禁非臣所得干預不敢擬定
右具進呈
章誼乞於臨安駐蹕上奏曰臣竊見東南四五月間地
氣蒸潤渡淮而南土多鹹鹵尤更卑溼今来千乘萬騎
駐蹕之所宜擇形勢爽塏之地雖回鑾汴京固已戒期
然暑暍方興理宜少緩臣契勘臣所管杭州東南俯瞰
大江西攬湖山之秀北通大路引漕江淮荆湖之物通
徹川廣京東京西諸路比之鎮江常州蘇湖等處特為
雄大自頃錢氏有國最不被兵近年雖遭方臘殘破陳
通攘據皆藉國威靈旋即收復兼之州廨官舍稍稍寬
宏道路城郭亦易脩治水泉甘香民不病暑咫尺閩越
山川鞏固方兹首夏届辰如蒙警蹕南路鷁首神舟以
時順動長河如帶無風濤之恐鞍馬暫休無箠策之勞
比之淮南地勢高爽實可以揮却炎暑暫駐六師臣與
本州官吏不勝拳拳瞻望之誠伏乞宣示宰執相度施
行
孝宗即位欲成高宗之志首詔經理建業以圖進取而
大臣幸安計未决王阮試禮部對策曰臨安蟠幽宅阻
面湖背海膏腴沃野足以休養生聚其地利於休息建
康東南重鎮控制長江呼吸之間上下千里足以&KR0849;視
吳楚應接梁宋其地利於進取建炎紹興間敵人乘勝
長驅直𢷬而我師亦甚憊也上皇遵養時晦不得已與
平廼駐臨安所以為休息計也三十年来闕者全壊者
修弊者整廢者復較以曩昔倍萬不侔主上獨見遠覽
舉而措諸事業非固以臨安為不足居也戰守之形既
分動静進退之理異也古者立國必有所恃謀國之要
必負其所恃之地秦有函谷蜀有劒閣魏有成臯趙有
井陘燕有飛狐而吳有長江皆其所恃以為國也今東
南王氣鍾在建業長江千里控扼所會輟而弗顧退守
幽深之地若將終身焉如是而曰謀國果得為善謀乎
且夫戰者以地為本湖山回環孰與乎龍盤&KR0849;踞之雄
胥潮奔猛孰與乎長江之險今議者徒習吳越之僻固
而不知秣陵之通逹是猶富人之財不布於通都大邑
而匣金以守之愚恐半夜之或失也倘六飛順動中原
在跬步間况一建康耶古人有言千里之行起於足下
人患不為爾知貢舉范成大得而讀之嘆曰是人傑也
隆興中起居郎胡銓上建都疏曰臣聞與人闘不搤其
亢拊其背未能全勝何則其勢不便也漢高五年都雒
陽是時方有山東之亂而秦之故地又未能全有危亦
甚矣儻不先都四塞之地則天下非漢有也王郎反河
北獨鉅鹿信都為世祖堅守此天下之根本在焉苟釋
此不守則天下非漢有也故臣嘗論之項羽得關中而
不能守是不搤其亢拊其背也高帝決都關中所以搤
其亢拊其背也王郎得鉅鹿信都不能守是不搤其亢
拊其背也世祖留意河北所以搤其亢拊其背也項羽
不搤其亢拊其背所以失天下也高帝能搤其亢拊其
背所以得天下也王郎不能搤其亢拊其背所以失天
下也世祖能搤其亢拊其背所以得天下也此兩漢存
亡之決婁敬邳肜可謂社稷之臣矣臣竊觀今日天下
大勢自淮以北則天下亢與背也建康則搤亢拊背之
要地也錢塘則燕安酖毒之危地也安處錢塘是與人
闘而不搤其亢拊其背也此項羽王郎入牛角之計也
若據建康下臨中原此高帝世祖興王之計也况今西
北欲歸之人如漢民之謳吟思漢亦已久矣苟不决策
移蹕定都何以繫西北延頸思歸之心乎冒瀆天聽不
勝激切屏營之至
歴代名臣奏議卷一百三
