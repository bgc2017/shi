歴代名臣奏議卷一百六十二
明楊士奇等撰
建官
宋徽宗宣和中殿中侍御史許景衡上奏曰臣仰惟神考肇
新官制凡省臺寺監之官無有小大閒劇皆極一時之選比
年以來其選寖輕間有躐等濫進未足以副仁聖繼述之意
者此不可不論也伏覩近降指揮廸功郎李景雲孫恕江大
一或以應奉有勞或以擬進御題試策各與改合入官除寺
監丞主簿驟從初等選人入為寺監之屬命下之日聞者惑
焉今士大夫服勤州縣積累考任無慮二三十年僅得為郡
守貳然而睥睨寺監丞佐有終身不可得者孰謂初等選人
姓名藝能素未有聞考第薦舉猶未應格而遽得為之哉且
應奉有勞近例止於改秩未嘗為職事官者而擬試御題乃
是在外著撰就使文字稍工亦非多士造庭親奉清問之比
也而改官除職度越累朝牓首恩例其夤緣僥倖遷進之速
皆前此所未有也乃者卿監尚書郎或出於戚里勢家或係
監當資序皆自宸筆簡汰冗濫且詔繼自今非歴寺監丞以
上不除郎官少監名器增重士論悦服夫省曹監貳選格之
嚴如彼而寺監丞簿冒進之易如此則是今日之冒進又將
為他日之當得者矣澄源正本實在今日其李景雲孫恕江
大一為寺監丞簿指揮伏望聖眀詳酌特賜詔罷改用真才
以待卿監省郎之選且契前日手詔丁寧之意
景衡又上奏曰臣竊惟州置通判雖曰佐貳守臣然自祖宗以
来選擇畀付目為監郡使州將有所畏憚則任屬之意深矣故
雖遐方小壘皆自朝廷命之伏自近年帥臣監司偶緣一時申
請例得辟置陛下獨智遠覧以為寖失祖宗之意乃於政和丁
酉特降御筆以戒在服今纔幾何時而冒法觸禁者復作矣若
河北轉運司奏辟張恕通判莫州河東經略使乞辟彭作通判
平陽府是也然此特其所部之支郡耳至若知河間府詹度奏
辟張公濟通判本府則又其甚者也夫漕臣許辟其屬三路帥
臣許辟幕府若州縣城寨之官則各有著令至於通判則無
明文若為守臣而得辟置則是門下私恩之士也尚能舉監
郡之職乎且為奏辟之言者必曰選才集事乃若他州通判
拘於吏部資格容有老病昏懦者今三路並邊之倅悉自朝
廷選除豈有朝廷選除之人皆以為不可用而已之親昵黨
友乃以為才耶夫徇私引𩔖侵紊祖宗成憲且違專降詔旨
皆近年翫習之弊不可不懲也所有張恕彭作張公濟伏望
睿斷特賜改正施行其詹度等亦乞戒飭以警慢令之吏
御史中丞王安中奏曰臣竊觀棫樸之詩言文王能官
人有曰勉勉我王綱紀四方盖王者作人而官使之所
以立政立事而綱紀之正實自任官始恭惟神考董正
治官法完令具陛下以聖德在御亦惟先志之承則綱
紀之立久矣然人懷自便之計事徇一時之求則紊陛
下之綱紀者盖未能無也官有定職職有定員名位不
同命數亦異此先王之法元豐之制也今有視秩之例
非待制而視待制非卿而視卿凡此之𩔖無乃非所謂
嚴分守正名實者哉此紊綱紀之一也因勞積賞賞有
重輕因事遷官官有大小故寄禄有正法而許回授選
人有比𩔖而許循資今乃礙正法者多特轉行合比𩔖
者多特轉改故奉直以上可循月取而比比皆是銓曹
一命不須保任進而人人妄求名噐濅輕岐轍益衆此
紊綱紀之二也朝廷之上見闕而除官居官之吏俟期
而受代此事之常然者今乃除吏之際有直替見任令
别與差遣者有衝改已差下者有新闕未到且在任待
闕者彼或到官日月未幾或受命待闕已久遽遭攘奪
有至於淹回流離飢餓失所者故稍優之闕勢孤者睥
晲而不敢受可進之地援寡者惴恐而不敢安噫才不
才不能相遠特相與干禄耳何至紛紛若是哉若乃在
任待闕則亦妨後人此紊綱紀之三也祖宗創業監唐
末五季藩鎮擅命之弊乃廷授通判外察守臣此萬世
之法也今方面之臣有辟置本處或屬部通判者殆失
所謂監郡之意借曰選才辦事且猶廢法亂常況亦不
過于徇干請恩親舊而已耳陛下比降御筆罷諸路帥
辟支郡守矣獨此未之戒何邪此紊綱紀之四也凡兹
數事臣願陛下深燭其原斷自宸慮親御翰墨大正綱
紀往者縱不可追來者猶可止也如此則人安其職事
適于理覬覦之望奔競之風庶幾少息矣惟陛下裁擇
欽宗時御史中丞許翰上言曰臣聞成周以來官不必
備故唐建六曹三百年間尚書之見於史者不過數人
國家凡中都官亦多闕而不補至崇寧間蔡京用事乃
始盡補臺察之闕當時佞臣稱賀以謂賢才衆多自是
省寺之間始備官矣方今當且罷不急之務闕可省之
官至於諸道郡縣之吏祖宗所無者皆宜量事定制裁
去冗濫庶幾安民豐財以濟武事且多故時振興蠱壊
則有隨事之宜又當增官置吏者非一若不暫損所緩
以赴所急素食猥衆則國將何以給之
侍御史李光上奏曰臣等伏見諫官劄子稱臺諫官均
為人主耳目至於正救闕失防微杜漸又非臺官之比
緣閤門之班自來先臺而後諫兼近來又有得旨及指
日引見上殿人致諫官求對有三五日始得班次乞今
後宰執班退特留諫官一班閤門遂取旨定諫官班在
臺官之上臣等竊詳諫官申請止乞宰執班退特留一
班未嘗乞引班在臺臣之上兼上殿班次先臺而後諫
係是祖宗法而臺臣令著止稱言者則正救闕失防微
杜漸與諫官事體一同所以均為耳目之官今來閤門
引班上殿却以臺臣在諫官之下顯見有違祖宗以來
一定之法兼亦非諫官申請之意欲乞今後臺諫同日
上殿以臺諫雜壓為先後況今三院御史並言事則上
殿者多仍乞依諫官已得指揮宰執班退特留臺臣一
班在指日班前庶使臺諫一體仰稱陛下崇奬之美意
高宗建炎間尚書右僕射李綱上言曰臣竊以承平之
際雖無事當備官以張朝廷之容艱難之際雖多故當
省官以責事功之實至於禄廪亦當隨宜裁節以濟一
時之急盖世方多難財用之入不比於治安之時而用
度之廣有過於無事之日非加裁節以協厥中則何以
為經久之制用過乎儉非得已也文臣六曹尚書侍郎
事簡者不兼置給事中中書舍人之𩔖可闕其半寺監
長貳六曹郎官以繁簡相兼學官舘職之𩔖比舊制減
半開封府曹掾依舊改為推判官武臣條具員額除見
領軍職及團結新軍置正副統制部隊將外餘並量事
減員如此則中都之官省矣監司彂運使副以兩員為
額屬官減半提舉香塩茶礬司併歸提舉常平司提舉
市舶除廣南外餘路併歸轉運司提舉保甲司併歸提
點刑獄司屬官不得過一員如此則外路之官省矣通
判兩員處止置一員以司錄依舊為簽書節度判官廳
公事曹掾官依舊為節度觀察軍事推判官錄事司戶
司理參軍添差監當官並罷縣萬戶以上置丞不滿萬
戶者不置如此則州縣之官省矣三省樞密院人吏員
額及轉官正法並依祖宗舊制監司州縣吏員三分減
一如此則吏員省矣應宰執子弟帶貼職及待制以上
並罷如此則職名省矣宰執俸禄及見任宫觀未有差
遣待闕京朝官以上俸錢並減三分之一如此則廪禄
節矣省冗員節廪禄以濟一時之艱難俟將來恢復天
下再安自當依舊則官吏亦豈曰厲已哉此今日不得
已之務也如合聖意乞降旨三省措置施行
御史中丞許景衡上奏曰臣訪聞京西州縣累經殘破
所在多闕正官並是權攝𩔖非其人瘡痍之民冤抑無
所訴且日虞鈔奪誠可憐憫契勘鄧州守臣兼帥京西
南路近蒙朝廷就差劉伋議者以為得人正可委以經
理一路選辟官吏撫循兵民屏除盜賊且遏邊騎況今
已是防秋之時若候本官到任申請則文書往返糜費
日月不足以濟緩急臣愚欲望聖慈詳酌速賜行下就
委本官前件職事庶幾存撫一方不致稽緩闕誤
景衡又上奏曰臣伏見祖宗之制選人改承務郎以上
官者歲以一百員為限仍逐月均定人數引見至元豐中
稍加至一百三十五員方是時承平滋久人材日盛而
改官之數止於此者盖吏部闕次有定限故也又承務
郎以上一歲之内致仕罪廢死亡大略須減百餘員故
以新改官人補之是以吏員不至甚冗而銓部差注不
至壅滯俸禄給賜不至闕絶故百餘年間上無失職久
閑之吏而下無被擾受弊之民此法度維持之效也伏
自崇寧以來用事者徇私市恩始壊祖宗之法選人改
官更不立限一歲有至數百員籍名吏部者多至不可
勝數計一闕率四五人共之自古官冗之弊未之有也
其源皆出於入流太雜及改官不限人數之故方陛下
紹復祖宗之制以成中興之業則官冗之弊所當首加
澄革也其限數改官伏乞睿旨下有司遵依舊法施行
祕書省正字洪遵上奏曰臣聞古之盛時文德懷遠凡
四方萬里之外罔不慕義賓服行李往來殆無虚歲中
國所以待之之禮則亦有加既為之郵傳供張以舍之
又設官以擯相之故行人典客聞于周秦自漢以來始
置大鴻臚兼治祭祀朝會封襲道釋之事有國者所不
可廢也恭惟陛下以不世之資光啓中興思與生靈休
息而清疆場之虞英斷剛明排斥異議獨任一德之臣
結驩北國以建萬世長久之策使南北元元仰父俯子
而知有生之樂然其使車脩聘結轍於道雖處之有邸
其至如歸而司賓之官猶未及建誠為闕文臣愚欲望
聖慈討論舊制復建鴻臚若使人至止則率其屬以主
擯贊之事閒平時自可脩舉本職庶幾遠方知朝廷所
以尊崇之意亦今日之先務也
胡寅上奏曰臣聞設官分職凡以為民受官蒞職非以
為身兵興以來衣冠失所者衆於是開奏辟之路置添
差之闕廣宫廟之任增待次之除所以惠恤之者亦厚
矣而奔競日昌不安義命方在責籍則乞叙雪已得叙
雪則乞祠禄已得祠禄則乞差遣已得差遣則乞改替
已得改替則乞近闕已得近闕則乞見任已在見任則
乞超擢攀緣進取肩摩輦下士風之弊莫甚此時人以
私計不便為言豈有體國在公之念曲徇其意則闕少
員多勢難均及漠然弗顧則造為譏謠有害治道伏見
舊法已有差遣未滿任及方在貶謫者不得輙入國門
所以杜貪躁清仕路存綱紀也臣愚伏望陛下明詔宰
執舉行成憲有馳騖不悛者仍委御史臺覺察彈奏重
懲治之庶幾澄清選授興崇廉耻合傅說惟治亂在庶
官之戒無子産惠而不知為政之失誠中興急務也
寅又上奏曰臣聞昔冉有退朝孔子問其何晏也對曰
有政孔子曰其事而已如有政雖不吾用吾必與聞之
既譏冉有之以事為政又以明大夫之職當與政而不
與事也列國之大夫尚以與政為先務而况天子之大
臣乎夫審於音者聾於官明於小者暗於大而以庶事
不舉必躬視而行之則於大政必有偏而不起之處矣
聖人之言後世法也今左右大臣陛下之所委任以圖
中興之丕烈而兼緫六曹有司之事至於受詞訴閱案
牘走卒賤史一有所求皆得自達窮日之力不得少息
皆細故也而政事堂與州縣無以異矣自頃刀筆之吏
偷安之人竊據此地勞心畢智於簿書期會之間以為
稱當無足深怪而餘風尚在久弊未革此天下所以疑
中興之無效也臣愚欲望陛下詔宰相大臣選補六部
長吏凡有格法者一切付之使得各舉其職則大小詳
要不相奪倫中書之務清有司之事治文移奏報各從
簡省廟堂之上可以志其遠者大者久長之策恢復之
功庶乎可冀矣
寅又奏曰臣竊謂無功而受禄則有功者不服故曰士無
事而食不可也今日有之宫觀嶽廟是也臣嘗論之矣夫
既以禄養無事之人而磨勘轉官暗理資任與服勤職
事積日累勞者無以異是以官爵益濫任子益衆賢事
不勤而用人之資格廢矣是弊政之大者豈可不為之
限制哉臣愚伏望睿斷詔大臣立法應宫觀嶽廟人並
不許理磨勘月日入官資任庶幾名器稍重勞逸殊科
於今日興事建功之政所補不小大臣侍從以身率之
則人知僥冒之不可為而心自帖服矣所有臣前来奏
論未蒙采用亦望聖慈指揮檢會特賜施行
寅又奏曰臣竊見近歲帥臣監司更易頻數雖使絶人
之才居之號令未及信扵民而已報除代矣建官分職
皆以為民今二年成資徒欲為人擇官速扵使闕非為
民也為政而不為民苟徇士大夫饕禄營私之計則非
政矣臣愚欲望陛下明詔大臣凡前宰執侍從官為州
郡未滿三年不許除代其庶官知州及轉運副使判官
提點刑獄候到任一年方差替人其餘凡係堂除者除
代以兩人而止仍皆以三年為任如此則官有宿業之
志功緒可稽士息競奪之風廉耻可立乃中興急務也
寅又奏曰臣竊以州置通判佐守而治廵行屬縣號按
察官其任重矣祖宗舊制必兩任知縣無罪犯有保舉
然後關陞通判其難其慎如此近来由判司簿尉初改
官人雖為京朝官而實不曾歴親民差遣者例皆不肯
參部便欲直為通判其意以謂一經堂除即是資歴他
時可以攀緣越次差遣其人既不安於小吏之分而有
驟升半刺之心則必作勢威黷貨賄為民之害無所不
至苟徇其欲豈所以為治也伏望睿斷詔大臣嚴守格
法不輕除授其已除未赴者亦乞别作施行庶幾息僥
倖之風勵人材之操以稱陛下奉若成憲擇吏而爱民
之意
寅又奏曰臣竊見比来歲旱民力已竭而國用方滋縣
令近民之官尤宜慎擇而賢才可用合入知縣之人往
往禄隠扵宫廟而自以為能者則未必不為民害此國
用之所以日屈而民力之所以重困也臣愚謂宜籍中
外已為臺省寺監官依倣漢制分宰百里俟有治績不
次升擢則又增重事權優假其禮借以服色厚給餼廪
凡軍馬屯駐本縣者許其節制其經由者悉從階級則
又據今諸路縣分戶口賦入分為三等上等自朝廷除
授中等自吏部注擬下等令帥臣監司同共辟奏立為
定格不得差互則又用宋元嘉致治之法以六朞為斷
革去三年成任兩考成資與堂選數易之弊則又立四
條為三等縣令考課之法曰糾正稅籍曰團結民兵曰
勸課農桑曰敦勉孝弟俟及三年考其績效已就緒者
就加旌賞未有倫者嚴行程督皆無善狀則黜汰之則
又命從臣各舉二人之能任亦刺舉二人之姦贓者皆
籍扵中書俟攷按功實以次施行如是則縣令之選重
仁人君子有愛民利物之心者屑為之安民固本為中
興不拔之基其與用才取辦斵喪元氣以成膏肓之疾
者相去遠矣臣言或有可采伏望睿斷詔大臣詳酌而
行之
章誼上奏曰臣契勘尚書六部寔朝廷典則制度之所
在其人吏掌行文書奉循法令尤當謹關防明約束不
與他司交通然後人人孤立一意以守職業是以不許
諸處抽差雖奉特旨聽奏知不遣著為定令盖有年矣
近者官司凡有建請率稱如有一切拘礙且依今来指
揮彂遣以是省曹人吏不復安職造請干求唯利是視
身在他司而籍居本部當劇曹重案之日則亟去不顧
在禄優事簡之地則歷年不還然猶請給自随轉遷如
故来往紛紜有同𫝊舍豈朝廷設官置司之本指哉欲
望聖明推嚴舊制一切禁絶設有選委特差即乞割移
元籍徹去舊請庶塞僥倖之門不勝幸甚如臣所言或
有可採乞賜詳酌立法施行
孝宗時趙汝愚上奏曰臣竊聞近降指揮令檢正檢詳
都司官同議諸軍司馬兵曹參軍胄曹參軍記室參軍
資任等事臣輙有區區管見恐或可備採擇之萬一謹
條畫如後
一臣伏聞所置官屬各有分領職任議者盖謂古者
建官分職皆不徒設今既並建衆寮因欲使之分
理庶務幸甚幸甚然臣思之天下之事亦當為之
有漸使國家蒙實利而令上下不驚不疑故能持
久不壞彼諸軍自和好以来四十餘年不復置參
佐軍中庶務惟决於主帥固難以盡拘繩墨今一
旦錢榖器械之𩔖朝廷盡責成於參佐主帥束手
無復少肆揆之人情固自不堪加之所置官屬人
人既有職務則自當盡心守職以仰稱使令然於
職事之間必至互有争占賓主乖異易至紛紜將
使一夫受疑羣職盡廢究觀事理恐或至此臣愚
欲望聖慈且令所置官屬逐日秪赴本軍供職通
僉書本軍文字如諸州幕官體例若遇軍中有大
政令及更革事件亦許與主帥公共商量但使賓
主叶和其間自多裨益故臣謂今日朝廷設官大
意本謂長養人材宜且令優游在軍中使習知諸
軍事體未須驟然責以職事候一二年間人情上
下漸漸相安至時朝廷别有委任事件却乞徐議
指揮未晚
一㳂江諸帥驟聞朝廷建置官屬而初未知朝廷之
意將謂别有關防竊恐妄相傳播人情不安臣愚
欲望聖慈特降詔書訓諭諸將使知朝廷本意盖
秪欲文武並用如比年武臣既為監司守臣選任
非一文臣却欲使之習知軍中事務庶幾緩急必
能協濟諸將亦當深體朝廷之意務在協和相與
同心共濟國事
一臣昨嘗面奏諸軍官屬全在選擇得人若用一種
剛正有守之人則恐意氣不能相下若用一種和
柔易制之人又恐依随不能自立須是得持已公
廉接物寬厚知事體有識慮之人方能稱職然則
朝廷一時選任誠未易多得也臣愚竊謂今来所
議官屬資格宜令稍寬庶幾人材合格者多易扵
選擇
一自三衙至蜀漢軍屯十餘處合置官属四十餘人
固不易得又緣東南士大夫憚於遠涉未必肯入
蜀而蜀士之能否朝廷又未必深知萬一選用非
才地遠尤為非便臣愚竊謂今来所降指揮固當
遠近一體至於除用之際且乞就近差置候三兩
處措畫稍成次第又逐旋搜選得人然後迤邐自
近及遠非惟人物選擇得精亦使遠方知所視傚
不至一時生疎所在紛擾如臣言可採即乞出自
聖意指揮施行
衛涇上奏曰臣聞賞以勸功國家之所不可廢也然賞
當其功則人知所勸倘無功受賞或賞幸而功不稱則
人有僥心而不知貴矣此不可不察也臣近者伏見錄
黃大理少卿陳景俊以招撫使郭倪保舉随軍轉漕有
勞與轉一官臣觀其薦詞簡率若因請嘱黽勉不獲已
而為之言者臣固已疑之已而吏房送至詞頭稱合轉
奉直大夫準令諸朝請大夫正法若以恩賞轉官者以
四年為法各計所得磨勘收使緣景俊係一時特恩臣
已與撰述詞命繼有詞黃亦止是轉奉直大夫臣亦已
書過昨日忽有告院人吏齎告一道令臣書名及取視
之乃與詞黃不同徑自書寫朝議大夫逮取索詞黃及
點對所寫告皆是旋行揩改字跡甚明迫晚又有前項
錄黃臣實大駭夫國家所恃者紀綱法度張官置吏亦
相與維持此物而已若棄法度而自便抉紀綱而壞之
其害可勝言哉景俊見任朝散大夫所得轉官賞若用
本法自不當轉設有特旨與轉奉直大夫足矣今又超
轉無乃不可乎且景俊將漕淮東僅五閱月師行無功
雖非其過然軺車未嘗出境不過暫至盱眙督趣諸縣
官吏有何勞能一旦冐轉所不當得之官此不可一也
在法有出身人雖許自朝請大夫超轉朝議大夫然須
用七年磨勘景俊無出身止合先轉奉直大夫亦須用
七年磨勘又七年而后得轉朝議又拘以員數遇闕額
方補若因特恩始不拘員闕許之改轉景俊以合得四
年磨勘之賞與之轉七年之官已為叨竊今徒以數月
之勞而超轉十四年之官毋乃太甚乎此不可二也在
法除有出身人許超轉外雖有帶職人亦許超轉之文
盖得此者殊少臣度景俊今不過援此為說臣又以不
然凡帶職者必是外任若見帶職外任與之轉行猶之
可也景俊任淮漕日常帶直寳謨閣今既歸班謂之寄
職不悉元法亦有寄職並許超轉之文乎且重内輕外
人之常情在今為尤甚景俊身則欲居朝列以幸速化
至於轉官則引用外任帶職條法何其巧於擇利而行
乎此不可三也又有甚不可者景俊久任法官固當守
法縱使有寄職亦許超轉之文兼有已行之例亦合伺
候吏部申明朝廷退聽可否儻可得之豈不明白何至
徇私舞文倉卒營求别降特與轉行指揮影帶引用破
壊成法自以為得策不思人之視已如見肺肝殆𩔖掩
耳盜鍾白晝攫金亦何異登龍斷以㒺市利之賤丈夫
乎且前後朝列寄職者盖多矣未聞因賞典轉官引用
帶職之文超轉官資者今使景俊巧計而得則此一倖
門實自景俊啓之源源而来夫孰能禦此臣所謂甚不
可者也且景俊身居九卿班列不為不高固未暇責以
體國之誼廉靖之節使其稍自愛重循次而進亦奚患
不達顧乃因職任諂事軍帥請囑薦進又覬望超轉官
資僥求苟得寡廉鮮恥欺㒺衆聽撓亂朝綱具此四惡非
小過也夫以區區循轉一官而所為繆戾至是脫若利害
有大於此者其躁競無忌憚亦何所不為乎此非臣之
所得盡言也臣與景俊同朝初無纖芥亦非為一官惜
所惜者朝廷紀綱法度所繫士大夫風俗所關廹於職
守不容緘默欲望聖慈特彂英斷令陳景俊且依法轉
行奉直大夫在景俊初無毫髮之損庶於事體稍安臣
亦免失職之譏所有錄黃臣未敢書行
涇又奏曰臣聞武階以横行為重非有功不遷遥領至
戎團二級在右列為寵平居無事猶當謹惜以重名器
若建功立業之際正所恃以為犇走激勸之具尤不可
授非其人也臣近者伏見劉伯震奉聖旨與換武除環
衛官繼而授右武大夫遥郡團練使臣初謂中興諸將
之家例許換武已嘗書行退而詢之公論稽之令甲則
有甚不然者伯震為劉光世親孫不可謂非名將之後
但其人姿禀輕浮趣向凡下不紹前烈習成驕騃識與
不識目為劉僥此非美名也伯震偃然居之曾無愧悔
嘗得湖州倅即為臣寮繳駮自是由祠禄倅嚴陵夤緣
再任前後别無履歴儻其有志事功與之換武使宣勞
效亦何不可臣竊攷乾道中重脩中書門下省文臣換
官格朝奉大夫遥郡刺史據伯震自稱見該磨勘亦不
過得武德大夫惟帶職朝請大夫以下三階方許換左
右武大夫亦止於遥郡刺史即無朝散大夫換右武大
夫遥郡團練使條格兼武臣官至武功大夫自礙正法
有終身不得轉行者伯震何人輙𡭗超躐意猶未滿乃
援楊文昌為比多見其不知量伯震視文昌階官雖不
遠文昌為三丞為郎曾經朝廷擢用玉音嘉奬優示褒
除正任刺史是為特恩安得為例至於韓杕亦有聖語
褒拂猶正依格換授伯震固不應與二人比矧陛下規
恢遠略旌拔人才正功名之士踊躍思奮之秋方將以
是官賞邊功勵將帥顧如伯震者得之非分恐聞之者
不以朝廷恩命為重而臨事或觧體矣或言伯震近時
稍加收㪘然其市井儇薄之稱喧𫝊中外之久未聞有
所植立以自表見一旦加諸右班之上庸人孺子皆得
易而侮之亦何以聳動觀瞻重環尹之寄哉臣用是不
避仇怨為陛下别白言之欲望聖慈將劉伯震換官指
揮止與依條格換授允叶公論增重横列戎團之選使
違法徼求者有所不容庶幾朝廷益以尊嚴紀綱益以
振肅誠非小補所有詞頭臣未敢撰述
太子詹事王十朋上䟽曰臣嘗謂官冗之患莫如今日
漢唐之時部刺史之職於今為甚簡而事無有不舉者
今之監司有漕有憲常平茶塩則有提舉坑冶鑄錢則
有提點其職甚備而治不加於昔何也監司之職愈多
而州縣之擾愈甚於治無益也迩者提點刑獄增置武
臣臣竊以為贅矣且是官之設臣不知其所為者何事
也以詳刑之任耶則一道之使固有其職未見其廢事
曰訓練士卒則総管鈐轄路分都監者即武臣之監司
也置之而無用廢之而不為闕是官之設豈不為冗哉
一監司之建增州縣之大擾也臣竊攷之祖宗雖嘗有
武臣同提點刑獄矣至嘉祐則罷之其詔之大略以謂
武臣或出將閥或由軍功文墨期會未必深究監司項
背適以為煩夫既置之矣而繼罷之知其無益也昔罷
之今復置之在朝廷則冗於官在州縣則擾於民則其
置之也甚無謂矣臣愚欲望聖慈斷然察其無用罷去
勿置庶幾官不虚設事得其當而人各安其職矣
袁說友上言曰臣嘗觀漢制凡遣丞相史必分刺諸州
未聞遽以部刺史任也夫親民之官莫先郡守其視部
刺史之職於民事為尤詳盖更治民以考功當自二千
石始臣竊見近歲卿監郎曹凡未典郡而補外者往往
以監司之職權重而事簡郡守之任責重而事繁人之
情莫不遠責而就權畏繁而嗜簡故自内而乞外者必
以監司為首臣竊以為不然監司察人者也郡守受察
者也夫受察者然後可以察人今使之一日得外未歴
郡守即居澄察之職所察郡縣略無能以制其心志佚
氣驕未有不流於苛薄者臣愚欲望睿旨明詔大臣應
在内職事官未曾典郡而乞外者未得遽除監司且只
與除郡守豈特更歷扵職任為不輕亦使在外之職當
以次第而進其扵成就人材似非小補
兵部侍朗胡銓上奏曰臣聞官冗者國用之大蠧也臣
江西人也且以江西諸州言之如吉州小郡而兵官七
八人幕職郡掾六七人酒官稅官四五人贑州雖號劇
郡兵官至十餘人幕職郡掾八九人酒官稅官六七人
如筠如袁又非贑吉比而兵官亦不下三四人幕職郡
掾四五人稅官三四人隆興大府兵官宜倍扵他州而
幕職郡掾酒官稅官亦復稱是繁然淆亂徒費廪給今
縦未能頓罷宜稍損其數大郡止存二員小郡一員此
省官冗之一也如臣言可採乞令給舍更加商㩁倘以
為可行望賜行下諸路庶國用稍寬少紓民力天下幸
甚
寧宗嘉定元年太學博士真德秀上奏曰臣恭惟陛下
天姿仁恕矜謹庶獄藹然有祖宗之風真祈天永命之
本也然臣竊觀四方郡國之間猶有亡辠而致死有辠
而逭刑者推原其故豈非典獄之官未盡得其人乎盖
天下之獄起扵縣而成於州審訂其情而研覈其實皆
州郡獄官之責也獄官而非其人則委成扵吏手變亂
扵賕賂何所不有郡守不能盡知也提點刑獄不能徧
察也繇是而上之朝雖刑寺審詳之憲部讞決之淑問
如臯陶不過憑已成之案牘少加攷閱焉耳本源既失
救之末流何益哉臣愚竊惟獄官之任匪輕而獄官之
選未重有如特奏之授官胥史之補官入粟之拜官其
間非亡材且能者然榮進之路既窮苟且之念易啟精
明廉潔者常少昏眊貪黷者常多顧使居典獄之官任
民命之寄臣未見其可也且一尉之微近制猶不容以
特恩授而百里之宰胥史入粟之流未嘗得預其間盖
以近民之官當重其選也何獨扵獄官而輕之哉臣願
陛下念仁政之當先軫民命之至重明詔銓曹自今差
注獄官非進士任子歷官無過與關陞及格之人不許
充選其特恩雜流之見為獄官者委監司守臣擇人保
奏兩易其任待闕未上者改注他官治獄有稱者監司
守臣條其實状以聞與量減舉主之數其贓汚不法者
令所屬按劾重寘典憲盖注授不輕則人知自重激勸
有方則人知自勉庶幾小大之獄必察以情所以惠民
生而召和氣非小補也倘臣言可採乞付有司詳議施
行
九年袁燮上奏曰臣聞人主不能躬親庶政故必擇忠
賢以為之相宰相亦不能盡親庶政故必擇忠賢以為
之属然則宰属者朝廷政事靡不關焉顧不重哉故神
宗皇帝嘗謂左右司所以學為宰相洋洋乎真帝王之
格言大訓也臣嘗觀周禮天官冢宰之職雖百官群有
司無所不統而獨於其為宰屬者表而出之故其序官
曰太宰卿一人小宰中大夫二人宰夫下大夫四人上
士八人中士十有六人旅下士三十有二人自小宰以
至旅下士合六十有二人皆宰属也其品秩雖不侔然
與聞國政足以裨大宰之所不逮者均焉爾大宰以輔
佐人主為職而為屬者又以彌縫太宰為職合衆多之謀
智講國家之利害豈復有所闕失哉今之宰相古太宰之
職也太宰之屬至于六十二人而今之為宰屬者不過數人
而止何其多寡之甚相遠哉蓋自漢而下寖不如古所謂
宰屬者惟曰長史曰司直曰公府掾而已去古益遠法制
益隳而堂後官始得以用事我藝祖皇帝知堂史之多姦
贓也開寳五年詔選令錄簿尉為堂後官以士人代之取
其究心儒學通知古今足以為宰屬之助與胥吏固不侔
也自時厥後任吏如故蔡京秉政隂與交結更相表裏而
紀綱日隳矣今陛下更化以來垂意宰屬精選才能之士
以戢堂後官之姦可謂盛舉矣然政事不勝其多而宰屬
不過數人耳目不能徧察思慮不能周知速則鹵莽緩
則壅滯甚非所以彌縫宰輔也而况邊境未寧干戈未
息正國家多事之秋有大議論有大更張必得人以共
圖之自從臣以下謁見宰輔月不過一再爾豈能如宰
輔之無時不見欵密無間哉當世所切不容少緩伏惟陛
下明詔二三大臣增置宰屬雖未能復成周之制亦宜
求賢俊秉心公正者共濟國事則所補者多矣惟聖主
亟圖之
寧宗時彭龜年上奏曰臣竊考監司之官盖源流於秦
以御史監郡然漢初猶惡其繁遂以丞相長史分刺諸
州不立常員逮世宗時始置十二部刺史亦不過一部
一人而已本朝遵之其始逐路止置轉運使一人唯京
東西河東北淮南兩浙乃有使副若糾察刑獄則命轉
運司一常參官掌之自淳化而後逐路置提刑之官然
或置或罷猶不為常熙豐以來朝廷命使始紛紛矣蘇
軾常論其弊譬之立廐長而馬益癯盖善諭也紹興初
間雖未嘗大有所更革然所在監司多不備置或以一
員而兼領亦不聞有所闕敗然則天下之治亂繫乎監
司之賢否不繋乎多寡也槩可見矣臣竊觀近日監司
皆無闕員間有一事而分為兩司一司而轄以二人者
其間職掌不同好惡亦異外假舉刺内示趣向同一訟
也而有是非焉同一吏也而有能否焉號令難於奉行
往来疲扵迎送盖不止如蘇軾之所論其為害豈細也
哉臣愚欲望陛下考祖宗創立之規監紹興權宜之意
將所在監司或省或併間総於一員或文或武不必於
並置庶幾州縣之吏易於趨向朝廷政令有所総一而
員數不多亦易選賢如姚崇所謂今止擇十使猶患未
盡得人此尤當深察也
龜年又上奏曰臣照對湖北州軍朝廷向来以經兵火
之後土曠人稀民淳事簡縣道佐官多不備置而以縣
尉兼主簿又以江湖盜賊出沒不常而差武臣為縣尉
盖亦因時施宜初非以為經久可行不可改之制也近
年以来戶口寖盛事亦向繁而一縣之間自知縣而下
别無文臣為佐官若知縣或有事故即簿尉監務以次
攝事而小使臣少知自愛不甚循謹吏民玩狎多致敗
闕如本府近日監利縣酒稅姚師言因攝縣日侵夜行
刑杖死坊戶為提刑司按罷又有監利縣簿尉劉汝翼
因攝縣事盜用官錢見具案聞奏此皆跡不可泯不容
闊略者也其它生事擾人往往而是其弊至此豈容不
解而更張之哉臣照得諸縣各有監務一員雖云酒稅
當置專官然一縣酒稅知縣鮮有不任責者酒稅若非
知縣任責亦未必能趁辦故所至外縣多令知縣檢察
酒稅政謂是爾臣愚以謂若使省罷稅官而以知縣兼
酒稅復置主簿差注文臣而以佐知縣則一邑之事宜
無不舉倘蒙聖慈以為可行即乞從臣所請下吏部將
湖北縣道有未置主簿去處復置主簿一員依格差注
文臣却扵本縣省罷稅官一員令知縣兼管酒稅其見
任人令滿今任已授未上人别令改注不勝幸甚
理宗時許應龍進故事曰淳化中王化基論冗官之弊
曰唐虞建官惟百庶政惟和夏商官倍亦克用乂盖官
不必備而惟其人今國家庶官實倍常數蠧國耗財乞
相度廢省慶歷中歐陽脩言方今凋殘公私困急由官
吏冗濫乞行澄汰若冗官去則科率減吏員清不過㫷
月民必受賜臣聞為官擇人則官雖簡而常若有餘為
人擇官則官雖繁而常若不足夫張官置吏所以為民
豈使之無功受禄而反以病民哉量能而後授則居其
職必任其事而不才者不敢妄覬故官不濫而財不耗
循情而輕予則奔競者必至扵僥求故官愈多而費愈
廣自漢以来莫不以官冗為病皆由為人擇官而不為
官擇人耳今日之官其冗尤甚倅貳添差大藩方置今
則或創扵列郡議幕優閑絶無職掌今則㦯增為兩員
諸司之屬添辟無已制領之官同正並置不釐務者㦯
給以正官之俸創窠闕者多徇其親故之私至若軍功
尤為泛濫不歴行陣以議事為名而推賞初無寸功乃
僥冒得官而注闕乃若左選入仕自有成式不應陞等
者妄冀陞等法當待郊者求免待郊試銓不中則增年
而注授京削尚欠則減員而改秩自陳勞績未經覈實
而濫叨遷秩牽合弊例巧於經營而亦獲循資僥倖之
門既開奔競之風滋熾求而不予則恐咈人情執而不
行則必犯衆怨夫貪位慕禄誰無倖得之心毁法為通
適啟無厭之請為政者安得每人而悅之斷之以至公
律之以定法則宛轉營求者自然息念況州縣之吏勞
扵從事而廪給微薄無用之官反安坐而享厚禄此又
所當察者伏讀開寳詔書有曰吏員冗多而求其治誠
難也俸禄鮮薄而責以廉無謂也與其員冗而重費不
若省官而益俸州縣以戶口為率差減其員而舊俸之
外悉與增給大哉王言今日所當取法也矧今之楮幣
折閱已甚以鏹計之不及元俸三分之一何以養廉若
閑曹冗局可併者併之添差創闕可省者省之冒濫得
官者澄汰之扳援妄求者杜絶之一遵公法不徇私情
則當得者免需久次姦巧者莫敢攘奪是非之心人皆
有之則悅者衆而不悦者寡尚何舊弊之難革哉迩者
邊功皆俾從軍冒授功賞嚴行追究欺偽轉官者繳而
不行妄求陞等者抑而不予固足以明示意向息絶僥
倖尤願守之以堅行之以必為官擇人而不為人擇官
則各稱其職事罔不舉冗濫之弊既除俸給之費可省
此乃王化基歐陽脩之所已陳而祖宗之所已行也輙
敢援此以為獻惟陛下與大臣亟圖之
福建安撫使李鳴復上奏曰臣誤蒙聖恩分畀越閫適
當去歲水潦之後庫筦空虚財計耗竭賦入有限支吾
不行原其所由多緣近年以来官員添差數多蠧耗甚
夥俸給歲以數萬計米以千計他費不與焉近嘗具劄
奏陳乞止差正任免放行添差庶幾郡無横費民得少
蘇朝夕俟命今月十九日準省劄添差浙西提刑司幹
辦公事黃元直改差浙東安撫司主管機宜文字仍釐
務填見闕臣照得帥臣事務最簡舊管正任參議機宜
撫幹三員事未嘗不辦今添差參議則有蘭德添差幹
辦公事仍釐務則有趙與薇添差幹辦公事不釐務又
有趙希䛾添差準備差遣仍釐務則又有史松卿兼準
備差遣監贍軍酒庫則又有余紹祖正員居其三而創
員居其五已不勝其多矣若更添差機宜一員則是兩
倍其數非惟重費俸給又且徒見冗員聞黃元直世居
紹興以本郡人任本郡差遣恐於祖宗成法不能無妨
朝廷亦何便於此臣愚欲望聖慈特降睿旨照臣前請
與免放行添差黃元直改畀别郡差遣庶祖宗之法不
至廢壊而州郡之力亦得少寬不勝莫大之幸
元世祖時朝廷錄平宋功遷至宰相執政者二十餘人
因議更定官制太常少卿王磐奏䟽曰歴代制度有官
品有爵號有職位官爵所以示榮寵職位所以委事權
臣下有功有勞随其大小酬以官爵有才有能稱其所
堪處以職位此人君御下之術也臣以為有功者宜加
遷散官或賜五等爵號如漢唐封侯之制可也不宜任
以職位
中統時朝議汰冗官權近私以按察司不便欲併省之
磐又上䟽曰各路州郡去京師遥遠貪官汙吏侵害小
民無所控告惟賴按察司為之申理若指為冗官一例
罷去則小民冤死而無所訴矣若曰京師有御史臺糾
察四方之事是大不然夫御史臺糾察朝廷百官京畿
州縣尚有弗及況能周徧外路千百城之事乎若欲併
入運司運司專以營利增課為職與管民官常分彼此
豈暇顧細民之冤抑哉由是按察司得不罷
至元七年議立三省侍御史高鳴上封事曰臣聞三省
設自近古其法由中書出政移門下議不合則有駁正
或封還詔書議合則還移中書中書移尚書尚書乃下
六部郡國方今天下大於古而事益繁取決一省猶曰
有壅況三省乎且多置官者求免失政也但使賢俊萃
于一堂連署參決自免失政豈必别官異坐而後無失
政乎故曰政貴得人不貴多官不如一省便世祖深然
之
十三年中書左丞許衡上䟽曰國家能汰省冗官則可
以重名器抑僥倖厲廉能其為善政無疑也然言之甚
易為之甚難盖人之情大抵患扵得失故凡得則喜凡
失則怨此所謂已奪者猶可與已與者不可奪正謂此
也方其用之之初正當甄别審察不以私親不以賄賂
不以權貴量其限而簡用之自無冗長今既濫之於前
遽欲黜之於後是恩之在私門者固無恙而怨則歸於
上矣其可哉往者既不可復追繼自今後當盡改前失
使天下之官有定員歲取之人有定數其科舉薦舉考
課之法具見前史可考而知也然又必重風憲之權任
廉能之士使廵行天下糾彈黜陟無一不當則前所謂
冗官者日減而新進者無積庶乎可補前日之失也
衡又上䟽曰兵之於國在古已重在後世為尤重故樞
密之設特與中書對持號為二府兵興則宰相主之事
寧則樞密任事盖宰相平章軍國兵事可知也而兵之
籍則不與樞密兼緫兵馬兵籍可掌也而兵之符則不在
體統相維無有偏失制雖近代而意實倣古或者謂樞
密併於中書為合古冢宰総百官之意殊不知古者冢
宰止一人而今之為宰輔者動輙數十人此而不古而
謂樞密者獨可以古邪國家切務止在得人人苟未得
徒紛更於此無益也
趙天麟上策曰臣聞車輿之樞要在於管轄衣裳之提
綱係扵要領要領不可以兼衽袂之資管轄不可以兼
轅衡之用盖噐殊緩急則一無為萬有之宗名限重輕
則一貴乃群卑之仰軒轅置六相而以風后等為之天
乙立二相而以伊尹等充之是時爵分萬國國建諸侯
及嬴秦罷侯而丞相號起自是以来累朝相傚其增損
之制難以勝言其高下之秩例皆極品儀刑端禁緫領
紀綱掌一人家事之張皇作四海士民之倡率金章紫
綬黃閤沙堤非惟詫殊異之丰儀所以示尊榮而委重
也既資厚望當振清風我國家内立中書外立行省行
省以革藩鎮諸侯之專中書以為公卿大臣之任防微
之理亦已至矣樹治之法可謂盛矣然猶有未盡輙敢
妄陳愚言竊見中書内省密迩皇宮統餘省於上游弼
聖君於中域但當坐而論道據槐府以秉鈞寬以宅心
守台司而助化今也汴梁以北北京以南西界長安東
窮遼海毫釐細務靡不相煩升斗微官亦来取決豈非
管轄兼轅衡之用要領兼衽袂之資乎伏望陛下載崇
都省申以大名諫院隸焉六部隸焉除烏臺相府所統
之外随朝九品以上亦皆隸焉選德才無玷地望極清
者為大中書令其丞相平章丞轄參政以至府之參議
院之諫臣暨郎官都事之司咸冠以左右之號凡宰執
朝會商確萬機常以諫臣班于厥次有闕斯補有遺斯
拾如此而聖德加明治具張矣凡都省移文於行省以
咨付付之行省移文於都省以咨呈呈之凡都省事關
行省及行省一切合禀事務咨呈於都省都省判送六
部六部擬而呈之轉咨行省以行凡随朝九品以上及
外路受宣命以上官都省注之如此而宰執益崇政事
簡矣更望陛下於腹内取中别立一省謂之燕南等處
行中書省以間汴梁北亰遼陽安西四省之間凡外路
受勅牒以下官行省注之然後咨呈都省乞頒勅牒可
也凡随朝諸有司當受付身者委都省出之凡外路諸
有司當受付身者行省出之如此則上廉遠地而堂陛
愈高都省增崇而天王益重矣或者以為國家因四遠
及蠻荆之新附故立行省以鎮之腹内不湏立也殊不
知汴梁有省豈汴梁亦新附之城哉事在不疑惟陛下
察其可否而行之
天麟又策曰臣聞視乎冥冥冥冥之中獨見曉焉者眼
之神也聽乎無聲無聲之中獨聞和焉者耳之精也用
此道以脩身則收視反聽而六通四闢矣移此理於御
下則官賢委能而聦眀睿智矣故聖王不窺望而視已
明不殫耳而聽已聦言貴委人之周也方今御史臺官
内有監察院以隸之外有廉訪司以承之所以儆肅百
僚風憲萬姓張理上下整齊人道也由此觀之御史之
職非天子視聽之官而何哉是以霜簡鷺車柏林石室
昭其清也援以立秋象以熒惑昭其嚴也鷹擊之諭豸
冠之服昭其威也千步清道王公遜避昭其重也中書
門下並為三司昭其貴也五者備矣然後能指佞觸邪
彰善癉惡使雄奸巨媚膽破聲消封豕長蛇骨寒心顫
則狐狸渺害蠭蠆微毒將不治而自息矣今國家令御
史臺凡百官之非違諸司之案牘朝會祭祀之事理斷
失宜之𩔖以至於該載不盡應合糾察者並行糾察之
其制可謂恢恢而不漏矣然則朱帷峻位但小節以為
先蒼佩崇班視大端而難顧臣請以疇昔騐之阿哈瑪特
擅政於前雖齠齓之童亦知切齒而恨也王僧格弄權
於後雖牛馬之走亦知側耳而憎也於是臺官以下察
院之屬閉口吞聲見如不見宴居高坐聞若不聞賴社
稷福添曦朗照太原侠客揖聶政之長風大理名卿致
臯陶之淑問兇渠遂翦赤子更生美則美矣未盡善也
且我國家建兹御史豈惟計典憲之末儀顧行文之小
事哉然而憲臺之不言本匪憲臺之所欲由其省府之
職秩懸隔而不敢抗衡故也況權臣之計百網千機以
崔公並職尚且繩之以極刑以楊子同僚猶且䧟之於
死地進而極正則徒遭刑戮而令清朝有殺直之名退
而引病則誣以不忠而謂不肯出皇家之力睚眦以禁
之艾頂以脇之所以霍光忠厚乃能容延年於宣帝之
朝廷梁冀豺狼終亦致文紀於廣陵之賊窟方今百官
公正庶務丕平然而弊習不可不防憲臺不可不重伏
望陛下厲憲臺之風采俾行省以齊階首之以御史大
夫一員使與行省首官品秩相同其餘員位以次升之
又宜命監察御史與六部侍郎品秩相同又宜立繡衣
使者八員於中丞之下秩同侍御史使之分使天下專
糾行臺及廉訪司之不如法者又内臺或有愆違宜命
天下皆得舉發如罪状明白委為故犯重則投諸四裔
以禦魑魅輕則免官禁錮放歸里閭如或妄舉反坐其
人故聖王之御下也用而不疑疑而不用委任之體貌
之及其得罪則是臣下自以罪加乎身也幸從臣言則
奸邪難蔽而中外永清矣
天麟又策曰臣聞設紀張綱莫如清簡建官置吏切戒
繁多夫爵者官之尊也階者官之次也品者官之序也
職者官之掌也位者官之居也禄者官之給也吏者官
之佐也雖則事非位立而不辦亦有事因位多而益生
此聖王所以貴寡而不貴衆欲静而不欲躁也唐虞稽
古建官惟百夏商官倍亦克用乂周卿分職各率其屬
厥後職員愈多而治愈不及古矣是以漢光廢四百縣
而下民業定隋文廢五百部而天下政行皆以官不用
多而在乎得賢政不在煩而貴乎省事也今國家立制
自王及國王郡王國公以下為爵自特進崇進至將軍
大夫校尉郎為階自正一至從九為品掌典當行為職
各職所居為位各位養廉之資為禄各司贊佐行文之
史為吏其制亦以詳矣然而文武二等分布中外本欲
圖寧而似乎難寧也臣伏見京師不急之司院無用之
局署及随朝臺省院部以下諸有司官吏可兼不兼可
併不併亦已有之矣畿外行省随省諸有司宣慰廉訪
等司路府州縣倉庫局監等諸衙門及各衙門内官吏
亦有冗者矣武臣萬戶所管不滿萬人千戶所管不滿
千人之𩔖亦已有之矣臣竊以冗官之大弊有三一曰
選法之弊二曰政事之弊三曰軍民之弊夫文武官吏
員數既多當考滿之時近春秋之選資格之簿擾攘紛
紜保薦之文交錯旁午有司行文猶且未暇奚暇顧孰
果有才孰果有德而考校之也哉既不遑考校則取準
於籍文薦書之所陳布者矣如此而欲雜流之人不進
貨賄之隙不開豈可得乎雜流行賄者得志則人皆可
以仕矣以致員多闕少無如之何經營者早得遷除養
高者坐淹歲月此選法之弊也夫文武官吏員數既多
有當決之事而不決有當行之事而不行問其職則曰
我此職也問其施為則曰僚屬非一豈我之所能獨主
哉混齊竽而難辨受王命而自安及乎朝廷聞之遂立
稽違期限之罰不亦甚歟此政事之弊也夫文武官吏
員數既多國家用人路廣浮濫亦升遂使臨蒞在下豈
能敷政化哉政化不敷而刻剥之苦役使之煩為害良
多此軍民之弊也三弊不絶而立法以防之主法者不
能旁照員益增矣員增而弊亦自有矣況法立而懼法
之人姦欺之計愈生乎故湏二弊盡絶而後法方可立
也伏望陛下凡亰師不急之司院無用之局署及天下
諸衙門可罷者罷之凡行省随省諸有司宣慰廉訪等
司路府州縣等一切諸衙門及萬戶千戶所管不及數
之𩔖可併者併之凡省臺院部以下有諸司之官吏及
天下諸衙門之官吏可減者減之然後以慎名器之法
擇人而用之又以考幽明之法順理而考之則典選者
易見其人易程其效而選法清矣臨政者事有所歸職
有所主而政績成矣在下者省於煩役免於苦刻而民
業定矣民者天下之本也民業定而天下太平矣
文宗至順二年監察御史陳思謙上言銓衡之弊入仕
之門太多黜陟之法太簡州郡之任太淹朝省之除太
速欲設三策以救四弊一曰至元三十年以後增設衙
門冗濫不急者從實減并其外有選法者并入中書二
曰宜參酌古制設辟舉之科令三品以下各舉所知得
才則受賞失實則受罰三曰古者刺史入為三公郎官
出宰百里盖使外職識朝廷治體内官知民間利病今
後歷縣尹有能聲善政者受郎官御史歷郡守有竒才
異績者任憲使尚書其餘各驗資品通遷在内者不得
三考連任亰官在外者湏歴兩任乃遷内職績非出𩔖
守不敗官者則循以年勞處以常調凡朝闕官員須二
十月之上方許遷除帝可其奏
順帝時議罷先朝所置奎章閣學士院藝文監等官學
士康里山奏曰民有千金之産猶設家塾延館客豈有
堂堂天朝冨有四海一學房乃不能容耶帝深然之
歷代名臣奏議卷一百六十二
