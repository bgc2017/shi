歴代名臣奏議卷一百九十二
明楊士奇等撰
節儉
宋神宗熙寧元年翰林學士司馬光上奏曰臣伏覩宰
臣曾公亮等奏以河朔菑沴調用繁冗欲望將來大禮
畢兩府臣僚更不賜銀絹奉聖旨送學士院取旨議者
或以爲兩府所賜無多納之不足以富國而於待遇大
臣之禮太薄頗爲傷體臣愚竊以爲不然古者冢宰制
國用視年之豐耗量入以爲出固不可於飢饉之時守
豐登之法也是故歲凶年穀不登君膳不祭肺大夫不
食粱士飲酒不樂君臣上下皆當深自貶損以救民急
也臣竊惟國家帑藏素已空虚重以今歲河北之地災
害特甚鄉者慶歷之末河決商胡民田雖傷官倉無損
而河北父子相食餓殍蔽野今河北之外加以地震官
府民居蕩爲糞壤繼以霖雨倉粟腐朽軍食宜乏何暇
及民冬春之交民必大困甚於慶歷之時國家豈坐而
視之不加賑救乎況復城櫓須脩河防應塞百役並興
所費不貲當此之時朝廷上下安得不同心協力痛加
裁損以徇一方之急凡宣布惠澤則宜以在下爲先撙
節用度則宜以在上爲始今欲裁損諸費不先於貴者
近者則疎遠之人安肯甘心而無怨乎必若爲臣有大
勲於天下雖錫之山川土田附庸何爲不可若止因郊
禮陪位而受數百萬之賞臣竊有所不安矣臣前所謂
賞賜不節者此亦其一也雖臣下不辭猶應裁減況其
自辭減又何損乎儻若但務因循姑息度日欲裁損乘
輿供奉之物則曰減於制度太爲削弱非所以華國欲
裁損大臣無功之賞則曰所減無多虧傷大體非所以
養賢欲裁損羣下浮冗之費則曰人情不悅恐致生事
非所以安衆如此則國用永無可省之日下民永無蘇
息之期必至於涸竭窮極然後已也且君子之所尚者
義也小人之所徇者利也爲國者當以義褒君子以利
悅小人今大臣以災害之故辭錫賚以佐百姓之急義
之可褒者也陛下從而聽之乃所以爲厚非所以爲薄
也雖然兩府銀絹止於二萬匹兩不足以救今日之災
又國家舊制每遇郊禋大賚四海下逮行伍無不霑洽
不可於公卿大夫全無賜予臣愚以爲文臣自兩省以
上武臣及宗室自正任刺史以上内臣自押班以上將
來大禮畢所賜並宜減半俟他年豐稔自依舊制其文
武朝臣以下一切更不減似爲酌中臣亦知此物未能
富國誠冀國家因此漸思減損其餘浮費自今日爲始
耳臣素愚戇識慮膚淺所言者皆目前之實狀非竒偉
之高論也伏望陛下更賜裁察若果有可取乞斷自聖
志勿爲衆言所移實天下幸甚
殿中侍御史錢顗上奏曰臣伏以邊境未寧軍須至急
朝廷經費百倍於祖宗之時帑藏空虚間或兼水旱之
患從今不務省減向去何以枝梧然而事有權宜理難
固執豈可目前只圖僥倖之利不能力爲陛下久遠之
謀臣雖至愚言思有補臣謂今冬郊祀之禮陛下在亮
隂恭默之中遵先朝三年之舊制是亦不得已而行之
内外供費豈當用平時之例而況覃霈之恩未遠特支
之賞亦頻天下之財取之盡毫末數年之内用之無孑
遺民力既極困窮國用正宜裁損臣聞在真宗全盛之
世尚詔三司減郊祀應奉之物十餘萬載於國史足以
爲法陛下誠思咸平中府庫之所積孰與今日爲比耶
所有將來南郊伏乞陛下特降睿旨除三軍賞給外應
内外文武臣僚舊例賜予一切權且寢罷至於應奉不
急之費亦乞減削如此則内足以省國用外足以寬民
力豈曰小補之哉唯陛下斷在宸衷而力行之天下不
勝幸甚
神宗時起居舍人韓維上言曰臣竊聞故事大行皇帝
當有遺留物分賜臣下臣伏思承平日久用度無節以
致公私財利匱乏又國家不幸四年之内兩遭大故營
造山陵及支士卒優賞所費不可勝計今之府庫比於
仁宗晚年又益朘削若用嘉祐之例厚行賜賚臣恐爲
損不小陛下若以爲奉承先帝之志加惠羣臣不可罷
止則望閱諸府庫取服用玩好之物以充用才足將意
便可不須過爲豐侈所有金帛諸物可以贍兵恤民者
願賜愛惜以救當世之急弊
哲宗元祐二年著作郎兼侍講范祖禹上宣仁皇太后
疏曰臣濫備勸講夙夜思職愚慮所及不敢不言伏以
自先帝厭代諒闇三年今祥禫將終即吉方始服御器
用内外一新奢儉之端皆自此始臣愚以爲珠璣金玉
之飾錦繡纂組之工凡可以蕩心悅目者不宜有加於
舊增多於前也皇帝方嚮儒術親學問睿質日長聖性
未定覩儉則儉覩奢則奢陛下所以訓導聖德者宜動
皆有法不可不慎也古之聖帝明王莫不以儉爲美德
侈爲大惡帝堯所居之室土階三尺茅茨不翦舜稱禹
曰克儉于家孔子曰禹吾無間然矣菲飲食而致孝乎
鬼神惡衣服而致美乎黻冕黻冕祭服也伊尹曰慎乃
儉德惟懷永圖言儉之可以長久也文王卑服即康功
田功周公戒成王以先知稼穡之艱難凡此皆陛下所
宜日以啓廸皇帝之志者也東漢明德馬皇后常服大
練左右但衣布帛無香薰之飾欲以身率下前史以爲
美談臣竊惟陛下聖政度越前古必不使明德馬后專
美漢朝若崇儉敦朴飭正後宫以輔養皇帝之德使目
不視靡曼之色耳不聽淫哇之音非禮不言非禮不動
則學問日益聖德日隆此宗社無疆之福也孔子曰少
成若天性習慣如自然老子曰不見可欲使心不亂古
語有之曰貴不與驕期而驕自生富不與奢期而奢自
至夫少習儉約長猶侈靡少習侈靡長將若何今天下
之大生民之衆繫在陛下陛下儉於上則百姓富於下
陛下奢於上則百姓貧於下比年以來天災流行年穀
不熟國用虚乏百姓困弊幸賴陛下勤恤民隠存養休
息視之如子有所不便輙弛禁以利民民方有樂生之
意小康之望當今之務宜痛爲節約昭示儉朴以率天
下自古爲國未有不先儉而能致四海富實者也漢文
帝身衣弋綈慎夫人衣不曳地帷帳不得文繡以示敦
朴爲天下先景帝遵業務農訓儉以雕文刻鏤傷農事
錦繡纂組害女工下詔戒之故太倉之粟陳陳相因紅
腐而不可食都内之錢貫朽而不可校稱賢君必曰文
景以比周之成康及其衰微民心思漢而不能忘以文
景恭儉德澤及民者深也臣願陛下上觀帝堯舜禹文
王之法考伊尹周公孔子之言下視文景之效則皇帝
少而習之長而安之唯知儉約不知侈靡他日海内富
庶自今日儉德爲之始生民之𩔖受陛下之賜豈有窮
極哉臣竊聞奉宸庫已取珠子至六十斤戶部已用金
至三千六百兩不爲不多矣臣所以先事而言者恐增
加無已滋長侈心也唐太宗問褚遂良曰舜造漆器禹
雕其爼諫者十餘人何也遂良對曰奢靡之始危亡之
漸也漆器不已必金爲之金器不已必玉爲之古之爭
臣必諫其漸若事已横流則無所諫矣是以紂爲象筯
箕子歎曰爲象筯必爲玉杯復思遠方珍怪之物而御
之矣輿馬宫室之漸自此始不可振也古之人見微而
防患如此唐明皇開元之初悉取珠玉錦繡服玩之物
焚之於庭以示儉德及其末年猶以窮極奢侈天下敗
亂今臣區區之愚竊以皇帝即吉之始若一開侈靡之
端恐後日奢費之無已也故願豫爲之防止於未然臣
愚不識忌諱惟陛下裁赦
時平章軍國重事文彦博上奏曰臣竊以數十年來風
俗僭侈車服器玩多踰制度以致士民之家率多貧乏
不守廉節夫爲國之要在乎富民富民之要在於節儉
民既富矣君孰與不足臣欲乞選差官檢詳唐室至於
朝廷令式參定制度隨時制宜務令簡當可久遵行庶
幾上下有分不敢僭侈風俗自當淳儉太平可以馴致
紹聖四年殿中侍御史陳次升上奏曰臣伏聞金明池
所造龍船費用萬貫不少肆爲侈靡窮極工巧必非陛
下之意也臣觀書之稱禹曰克勤于邦克儉于家以禹
之德非無可稱也而所稱者勤儉而已盖以有天下非
不足於財也而必嗇於用者欲示敦朴以先天下故也
恭惟陛下躬不世之資席祖宗之慶勤儉過於夏禹天
下所共仰有司不能宣明陛下德意所造不乘之舟其
費不貲游幸之日天乃大風豈非愛佑陛下而使覺悟
有司之過乎兹事已往雖不可救亦足以爲來者之戒
伏望聖慈今後如有興造乞勅有司無令過度庶免虧
損陛下儉素之德不勝幸甚
戶部侍郎蘇轍上奏曰臣等竊見本部近編成元祐會
計錄大扺一歲天下所收錢穀金銀幣帛等物未足以
支一歲之出今左藏庫見錢費用已盡去年借朝廷封
樁末塩錢一百萬貫以助月給舉此一事則其餘可以
𩔖推矣臣等聞古者制國之用必量入爲出使三年耕
必有一年之食故三十年之間而九年之畜可得而備
也今者文武百官宗室之蕃一倍皇祐四倍景德班行
選人吏胥之衆率皆增廣而兩稅征商𣙜酒山澤之利
比舊無以大相過也昔祖宗之世所入既廣所出既微
則用度饒衍理當然爾今時異事變而奉行舊例有加
無損今日天下已困弊矣若更數年加之以飢饉因之
以師旅其爲憂患必有不可勝言者臣等備位地官與
聞朝廷大計而喑默不言異日雖被誅戮何補於事故
臣等願及今日明勅本部取見今朝廷政事應干費用
錢物者隨事看詳量加裁損使多不至於傷財少不至
於害事二聖以身率之大臣以身行之使天下曉然皆
知事之當然而非朝廷有所靳惜則誰不信伏昔治平
熙寧之間因時立政凡改官者自三歲而爲四歲任子
者自一歲一人而爲二歲一人自三歲一人而爲六歲
一人宗室自袒免以上漸殺恩禮天下晏然莫以爲言
此則今日之成法也臣等伏乞檢會寶元慶歷嘉祐故
事於本部置司選擇近臣共議其事嚴立近限責以實
效法度一成數歲之後費用有節府庫漸充傳之無窮
久而不弊則其於聖德實非小補也臣等愚拙不能修
明職業以廣財賦冒昧獻言罪當萬死
轍又上奏曰臣等近奉勅裁減冗費上自宗室貴近下
至官曹胥史旁及宫室械器凡無益過多之用皆得量
事裁減唯獨宮掖浮費名件不少有司不得盡見未敢
輙議竊見近降詔書以方將裁損入流以清取士之路
遂命今後每遇聖節大禮生辰太皇太后皇太后皇太
妃所得恩澤並四分減一欲以身先天下詔書既出中
外臣庶皆知聖明以私徇公至有感激流涕者臣等仰
測聖意克己爲人無所不可其欲裁損宫掖浮費與裁
損私門恩澤何異然而至今未見施行者蓋有司失於
建明則臣等之罪也謹案寶元二年嘗命近臣詳定裁
損冗費時諫官韓琦建言請令三司取入内内侍省并
御藥院内東門司先朝及今來賜予支費之目比附酌
中減省其無名者一切罷去時有詔禁中支費只令入
内内侍省御藥院内東門司相度減省報詳定所其臣
僚支賜即許會問入内内侍省等處施行及慶歷元年
又詔入内内侍省等處取先帝時帳籍比較近年内中
用度之數以聞是時所損浮費數目極多爲益不細臣
等欲乞陛下推廣前日減省恩澤已行之心仰法寶元
慶歷祖宗已試之效使天下明知陛下節用裕民自宫
禁始則凡有裁損誰不心服臣等不勝區區干犯鈇鉞
徽宗政和七年命戶部參稽熙豐及今財用有餘不足
之數又立旁通格令諸路漕司各條元豐紹聖崇寧政
和一歲財用出入多寡來上淮南漕臣張根言天下之
費莫大於土木之功其次如人臣賜第一第無慮數十
萬緡稍增雄麗非百萬不可佐命如趙普定策如韓琦
不聞峻宇雕墻僭擬宫省柰何剥民膚髓爲斯役之奉
乎其次如田産房廊雖不若賜第之多然日削月朘所
在無幾又如金帛以供一時之賜有不可已者而亦不
可不節至如錫帶其直雖不過數百緡然天下金寶糜
費日久夫豈易得今乃賚及僕隸使混淆公卿間貴賤
賢不肖莫之辨也如以爲左右趨走之人不欲其墨綬
當别爲制度以示等威䟽奏不省
宣和六年尚書右丞宇文粹中言近歲南伐蠻獠北贍
幽燕關陜綿茂邊事日起山東河北寇盜竊發賦斂歲
入有限枝梧繁夥一切取足於民陜西上戶多棄産而
居京師河東富人多棄産而入川蜀河北衣被天下而
蠶織皆廢山東頻遭大水而耕稼失時他路取辦目前
不務存恤榖麥未登已先俵糴歲賦已納復理欠負託
應奉而買珍異竒寶欠民債者一路至數十萬計假上
供而織文繡錦綺役工女者一郡至百餘人陛下勤恤
民隱詔令數下悉爲虚文民不聊生不惟寇盜繁滋竊
恐災異數起祖宗之時國計所仰皆有實數有額上供
四百萬無額上供二百萬京師商稅店宅務扺當所諸
處雜收錢一百餘萬三司以七百萬之入供一年之費
而儲其餘以待不測之用又有解池鹽鈔晉礬市舶遺
利内贍京師外實邊鄙間遇水旱隨以振濟蓋量入爲
出沛然有餘近年諸局務應奉等司截撥上供而繁富
路分一歲所入亦不敷額然創置書局者比職事官之
數爲多檢計修造者比實用之物增倍其他妄耗百出
不可勝數若非痛行裁損慮智者無以善其後久之乃
詔蔡攸等就尚書省置講議財利司除茶法已有定制
餘並講究上攸請内侍職掌事干宫禁應裁省者委童
貫取旨時貫以廣陽郡王領右府故也於是不急之務
無名之費悉議裁省
高宗紹興九年右正言陳淵上奏曰臣聞儉非聖人之
中制而孔子對林放之問則曰禮與其奢也寧儉豈以
儉爲禮之本故歟蓋常人之情由儉入奢易由奢入儉
難故當用儉之時不可不省不省而無以約之則末流
之弊將至於不可勝救矣臣觀自昔創業之主皆有儉
德蓋其興於閭閻熟知民間之疾苦稼穡之艱難故愛
惜天物有不期然而然者禹之治水八年於外三過其
門而不入逮地平天成之後乃作禹貢既第田以制賦
又因民之所願而取其有餘其微及於漆枲絺紵羽毛
齒革與夫魚鹽橘柚之可於口菁茅簵楛之適於用皆
在所取蓋亦莫非民力之所得者方禹櫛風沐雨手腁
足胝之時親見百姓之勞苦已而安享其奉固宜有所
不忍也故禹菲飲食惡衣服卑宫室孔子美之以爲無
間豈非所謂愛惜天物有不期然而然者歟至於守成
之君往往不然輕費妄用卒以召亂求如漢之孝文蓋
亦千一耳今陛下所乘之勢如孝文而天性似之所歴
之艱險如禹又不待學而後至其於儉德天下戶知之
矣而臣強聒猶欲有所獻者書之稱禹曰克勤于邦克
儉于家或曰儉可以施於家而已是大不然國之本在
家而儉固將施之於國也孝文惜百金之費而制度不
立終愧前古使其儉於一己又能推而廣之如彼其質
雖二帝三王之功可跂而及矣可勝惜哉比年以來陛
下恩惠太泛賞給太厚匪頒賜予之費幾於無節此固
陛下甚盛德事然府庫空虚而發之不已財賦匱竭而
取之益詳陵寢未成郊祀不遠内有諸將之饋外有隣
境之好所用既衆而所入實寡此臣所甚懼也周官唯
王及后世子不會說者曰不得以有司之法治之誠然
是周公作法開後世人主侈用之端也而可乎臣謂周
之冡宰以九式均節財用有司雖不會冡宰得以式而
論之矣若事事如式雖不會猶會也故臣願陛下自今
凡有錫賚法之所無而於例有疑者或輕重非倫或多
寡不𩔖事下三省則三省得以共議事下戶部則戶部
得以執奏出納之吝有司得以獻其疑可否之宜臺諫
得以論其失凡所經由不許承誤陛下聞其言又從而
嘉納之一有失當即行改正則前日之弊庶幾可息矣
上以省費用之煩下以絶僥幸之求無善扵此臣不勝
過計唯陛下財幸
高宗時張浚上言曰天生民而立之君俾司牧之非特
使之奉養其私而已也自昔聖賢之君莫不恭儉節用
損己益人凡以順天意享天心耳且農夫終歲勤動計
其十畝之耕輸公上而有餘者所得不過一金耳我乃
捐之以市不急之用棄之以徇無名之費豈不重違物
理乎乃若排去大難勸賞有功宗廟之供官吏之俸將
士之養此則宜從優厚而不容但己者也臣仰惟陛下
至誠恭儉追古聖賢而臣竊聞文書刀劔之求尚容有
賜予過制者焉夫多難之時人情易怨力戰效命者所
得如此而伺間投好者顧亦如彼即解體矣衛懿公好
鶴鶴有乘軒者將戰而國人皆曰使鶴臣謂非獨名器
爲然也錫賚之間亦所當謹也
起居舍人洪遵經筵進故事曰按通鑑韓昭侯有敝袴
命藏之侍者曰吾君亦不仁者矣不賜左右而藏之昭
侯曰吾聞明主愛一嚬一咲嚬有爲嚬咲有爲咲今袴
豈特嚬咲哉吾必待有功者
臣聞天子享四海之富生殺自我予奪自我於起居
動作之間其流易入於侈雖古先盛王號爲善治天
下恭儉愛民如漢文帝惜百金而罷露臺念農力而
除田稅可謂至矣然以新垣平之詐賞賜至一日千
金鄧通之嬖倖至予之蜀道銅山使自鼓鑄文帝尚
爾況其下者乎而韓昭侯以千乘之君當戰國之際
干戈相尋日不暇給雖使横予妄賜竭民之力以爲
待士惠下之道其誰能止之然昭侯内脩政教外應
諸侯務正其本而已一敝袴之微中人之家所不惜
而千乘之君能藏之以待有功然則金玉幣帛之重
或相什伯或相千萬其肯以奉談咲遊宴予無功之
人哉推是心以往帝王之道爲不足進矣臣謂強本
節用責實富民其要無出於此
遵又進故事曰按漢書文帝欲作露臺召匠計之直百
金上曰百金中人十家之産也吾奉先帝宫室常恐羞
之何以臺爲
臣聞儉固帝王之德惟能出於誠心見諸躬行日用
之間然後爲盛德之至堯舜禹湯文武以來則漢文
帝其人也當漢初定海内乂安疑若可以自暇自逸
方且兢兢業業心乎斯民故一銖一縷弗敢妄費以
示敦朴爲天下先踐阼二十三年宫室苑囿車騎服
御無所增益弋綈緼衣革舄韋帶其衣服之儉如此
所幸慎夫人衣不曳地其嬪御之儉又如此殿帷無
文繡集上書囊爲之其供張之儉又如此露臺之費
不過百金猶恐傷財蠧民罷役不作究其行事莫不
一本於恭儉中外化之風俗遂以醇厚功業隆盛爲
漢太宗雖高皇帝創業垂統然詒謀籌後傳祀四百
實文帝有以致之迨於元帝罷三服官減穀食馬而
不能起優游不斷之弊晉武帝焚雉頭裘而不能杜
宫女萬數之失區區矯激一事一爲非出於誠心何
足以揆方萬一至如漢文帝真可爲萬世法
御史中丞廖剛上奏曰臣竊謂近因費用日廣上下憂
歲入之不支爲陛下陳節用之說者多矣如遣使河南
誠不可已之事諸臣反命亦皆言徒御之冗民病供億
聖慈深以爲然自今一切用度漸當從省節矣然臣竊
見士大夫多務便私鮮有能爲國家愛惜財用者且如
一帥臣到罷供張借請率費數萬緡小郡亦不下數千
緡雖曰有例獨不可稍裁損乎況有數易之弊民力殆
不可能堪也又有守帥將官託討捕之名差駐劄官軍
迎送者各是千百人隨逐所過州縣既批口劵又索犒
設如此之𩔖獨不可嚴禁止乎凡是無理之費州縣時
時有之徒竭吾民之脂膏無補公家之毫髮主計者往
往屈於權勢莫敢致詰是以朝廷不得而知也臣謂罷
無名不急之務不獨在朝廷當然州縣妄費亦復不少
如接送之𩔖願各爲之限制稍從簡約若違法差借兵
卒或因緣爲姦者並痛治之庶幾所謂節用裕民者得
矣
太常博士王居正上䟽論省費曰宋興百七十三年矣
所行多彌文之事今陛下所至曰行在於一日二日少
駐蹕之頃欲盡爲向者百七十三年之事非所謂知變
也夫不知隨時以省事而乃隨事以省費故今日例有
減半之說究其實未始不重費願詔大臣計百事之實
而論定之苟非禦寇備敵任賢使能振恤百姓一切姑
置則費省而國裕
孝宗乾道六年端明殿學士汪應辰上奏曰臣聞書曰
不作無益害有益功乃成夫人君以一人之身不作無
益固爲善矣然又須推而廣之凡天下之事足以害有
益者一切杜絶無使滋長然後爲盡善也恭惟陛下仁
儉之德清淨之政不尚浮華專治實務如銷金服飾此
所謂無益而害有益者也然内而宫掖既已不用而又
申嚴禁約無敢不聽其爲益也蓋不可勝計矣至於流
俗習尚有如銷金服飾之𩔖者臣請陳之竊見所在道
宫佛寺造作經藏裝飾像貌所用金箔動以萬計雖法
所不許而令未必行公然扺冒視爲常事日甚一日歲
甚一歲浸浸不已豈特銷金服飾之糜費而已哉地寶
有限斯民勞筋苦骨捐軀委命晝夜搜采毫釐積累之
所得乃以供無益之用如棄之然甚可惜也昔唐武宗
盡毁天下僧寺及宣宗即位雖務改會昌之政僧寺皆
復其舊然猶下詔修飾佛像但用土木足以致敬不得
用金銀銅鐵等夫銀與銅鐵猶禁不用況於金乎伏望
聖慈特降明詔嚴行告戒其或循習不悛違犯如故重
寘典憲期以必行且復責之郡守縣令常切覺察庶幾
人有所畏舊弊盡革
孝宗時知池州袁說友上言曰臣聞恭儉節約聖王之
盛德也無事之日儉約固所當尚多事之後儉約尤在
所先仰惟皇上恭儉出於天資節儉見於身履臨御以
來乘輿服御無所崇侈宫室苑囿無所增益雖舜之慈
儉禹之菲食文王之卑服殆不過此固何待於在庭之
臣進言獻議以贊聖德哉然臣拳拳之愚切惟今日適
當多事之時要其後必濟以裕之之策然所以爲之策
者不過曰儉約而已且今天下何如哉自去歲旱暵浙
東赤地千里而公與私積幾若垂磬浙西蘇秀旱勢爲
甚官苖私秬什亡五六江淮諸郡亦非樂歲皇上勤䘏
民隱州郡凡所申請蠲放官物一一盡可其奏所蠲之
數殆數十萬大農所仰與州縣上供皆無復優裕矣茲
者復有山陵重事皇上終身之慕竭天下之力以寓孝
思損内帑之儲出宫闈之積惟慮毫髮弗至而其用益
大矣又有使命往來旁午於道其間酬費詎可縷舉切
意内而軍國之須外而州郡之蓄恐又非曩者比也臣
所謂多事之後豈不在今日哉儻於其後不知所以節
浮費戒侈用則浸浸不已後將何繼臣欲望特賜敷奏
曲軫宸念自今以始賜毋輕予雖有功者亦當節約況
其無功者哉役毋輕舉雖甚急者亦當節約況不急者
哉罷無名之費如興土木如講繁文省州縣之官如增
釐務如剏添闕惜内帑之金以培基本住度牒之貨以
備緩急戒州郡以節用毋事侈費戒邊城以儲偫毋竭
民力庶幾多事之後可以因數者之節約以事休養將
不歲月公私得以寬裕毋復後患矣
侍御史王十朋上疏曰臣聞生財莫若節財省用斯能
足用今陛下方圖恢復而板曹以財用不足爲言常賦
既不能供所須民財又不可遽而取惟有痛加節省可
以薄助軍興然節省一事尤在聖躬親率昔漢文帝身
衣弋綈以致富庶唐憲宗躬服浣濯以致中興藝祖皇
帝幕用青布而僭僞以平仁宗皇帝被用黃絁而風俗
歸厚此乃前代帝王之盛德我宋祖宗之家法尤不可
不遵也陛下比從諫臣之請裁減外廷官吏度一月所
省亦不下十萬緡以歲計之不無少補又竊見内侍都
知李綽具到宫掖用度之數有云此項全支者有云減
半支者有云住支者内庭節約如此亦可以風化天下
矣然臣愚區區猶望陛下躬率之者蓋欲陛下於乘輿
服御玉食之間有可更加節損者親出御批斥賜外府
以助軍須以爲中外節省之訓如内侍所具之數除德
壽宫不可減損外亦有全支而或可减半者亦有已減
半而更可以分數減者陛下既躬率之爲下者亦何敢
不從耶俟邊事稍寧自當復舊今日權宜行之正聖訓
所謂今日當如創業時也臣不勝拳拳之至
十朋又代越帥王尚書上疏曰臣聞財用不足最爲今
日之患議者歸咎生財無術思得管蕭劉晏之徒用之
臣以謂財有限而用無窮生財不如節財省用斯能足
用昔漢文帝時有玉帛和親之費然而貫朽粟陳海内
富庶者由文帝以敦朴先之宫室苑囿車騎服御無所
增益故也我仁宗皇帝慶歷間西方用兵北敵增幣天
下亦多事矣而斂不及民用度不乏者亦由仁宗以儉
德化下故於多事之間内不失治民到于今稱之朝廷
自和議以來權臣務爲苟安之計凡百用度悉如太平
全盛之日中外化之競爲侈靡府庫匱乏實此之由往
歲陛下焚金翠近又以損名齋親爲之記帥下以躬盖
無媿於文帝仁宗矣然財用猶不足臣妄意竊謂奢侈
之風或未痛革無益之作無名之費或未盡除至若内
降之恩未能盡絶名器之假未能無濫宫禁近習使令
之數不無過多軍容教坊伶倫俳優之徒不能無非時
之横賜凡此之𩔖可省者省之可罷者罷之最節財之
要術當今之急務臣又聞唐德宗納裴延齡之姦謀有
天子私藏之財號瓊林大盈二庫陸贄諫之甚力謂宜
散其小儲而成其大儲損其小寶而成其大寶臣願陛
下以文帝仁宗之儉德爲法以德宗之私心爲戒凡天
下財賦之入悉歸之戶部仍擇知取予之臣以司出納
之柄如是則將見粟腐大倉錢流地上上下皆足公私
並濟矣
司農卿兼尹京李椿上奏曰臣伏見比年以來庾廪不
豐庫藏窘闕軍須國用日覺難支州縣之間財賦尤匱
農民士卒罕獲温飽至於樁管經常撥還借兊每煩聖
躬上勞處分有司但知憂懼莫究本原日復一日坐視
不講於國家久長之計豈所宜然臣嘗讀易之節曰節
以制度不傷財不害民六三曰不節若則嗟若旡咎象
曰不節之嗟又誰咎也此豈非今日大小之臣但知憂
懼不能自責而歸咎於時而已哉蓋傷其財則害於民
皆出於不知節以制度違聖人之明戒也然則制度謂
何凡居處飲食衣服受用皆是也仰惟陛下躬行節儉
凡百受用悉從省減而柰何臣民奢侈縱恣不知限極
居室則危樓大厦華麗相高衣服則綺繡鮮潔巧異爭
先飲食則水陸畢陳厭飫奴婢營利則攘奪占争以強
淩弱以至下民貧困者多無力以供其上此其所以財
益傷而民益害也臣愚願陛下詔有司凡居室之高下
雅餙衣服之顔色等降奴婢之多少器用之品式皆立
制度務從樸質違犯者必加之罪自貴近始使上下皆
知節儉之爲德侈麗之可戒賜予之際亦望陛下以制
度節之財不傷而民無害矣天下幸甚
知福州趙汝愚奏便民事宜曰臣檢國朝會要諸州軍
歲賜公用錢皆有定數且如福州國初歲賜錢僅五百
貫熙寧五年始增定爲二千貫至紹興九年本州守臣
有請以升改帥府增置官屬歲用不足有旨每歲更給
錢一千貫通計每歲不過三千貫而已臣略計本州近
年支費每歲率用錢七萬餘貫過於歲額二十餘倍多
是於係省錢内取撥全無限制詢之諸郡事體略同惟
視守臣之賢否用度之豐約以爲多寡之數而祖宗法
制皆蕩然無復存矣臣仰惟國家開創之初懲五代藩
鎮之亂諸路置轉運使緫制一路財賦務收諸鎮之權
故公用錢至爲薄少累世承平文物繁富居官者頗以
爲病故熙寧中神宗皇帝爲取會諸州軍例冊及三年
出納之數付司農寺詳定而稍增其數今會要所錄是
也然當時法度森嚴官吏畏竦不敢有分毫踰越制度
臣觀蘇軾在徐州日嘗論京東盜賊其奏略曰欲責捕
盜賊法外求一錢以使人且不可得又曰臣願自青鄆
以降如徐沂齊曺之𩔖皆遴選守臣聽法外處置強盜
頗賜緡錢使得以布設耳目蓄養爪牙然緡錢多賜則
難常少又不足於用臣以爲每郡可歲别給一二百千
使以釀酒凡使人緝捕盜賊得以酒予之敢以爲他用
者坐贓論臣竊惟京東素多盜賊號重法地分當時守
臣不敢法外求一錢以捕賊至無酒以使人孰有取之
盡錙銖用之如泥沙如今者哉臣伏思祖宗之時重熙
累洽民間兩稅之外絶無科斂而州郡又儉約守法度
如此百姓安得不富今自渡江以後養兵既多費用浸
廣民間兩稅之外科斂不一如經制錢緫制錢折帛錢
大軍月樁錢糴本錢添收頭子錢增收勘合錢若此之
𩔖未易殫舉而州縣又有隨時科折之數民力可謂困
矣而州郡費用之廣至二十倍過於往時然則百姓安
得不貧臣嘗念此至熟而不敢輕易以爲言者蓋以官
吏供給錢一項紹興之初已著爲令所在添員甚衆所
費益多較之歲額已自過數又軍兵犒賜之𩔖亦有久
年成例不可頓革者是以官吏並緣無復法守臣愚伏
望聖慈特降指揮依倣熙寧已行體例逐路選委監司
一員取會諸州祖來例冊及比年出納之數除供給錢
一項别作施行外其餘公用之數參酌舊制增定其數
有違法禁過數支用者許有司彈奏依法施行如此則
居官者自然愛惜錢物不敢妄費又憑藉法守亦可以
杜絶干請而苞苴貨賂亦不禁而自絶矣
汝愚又上奏曰臣伏讀六月己丑勸農詔書仰惟陛下
聦明仁聖保惠元元訓誥懇惻爲民而下者殆無虚月
謹擇監司郡守延見訪問考察能否而進退之所以求
諸己者可謂勤矣然而十數年來未有治效卓卓如古
循吏者豈非地狹國貧取於民者過制故慈惠之師溺
於職而不舉強敏辨給之吏始多爲術以病民而莫知
恤也臣嘗讀漢書循吏傳班固以爲孝惠以來民務稼
穡至于文景遂移風易俗故蜀守文翁之屬皆謹身帥
先不至於嚴而民從化孝武外攘四夷内改法度民用
彫敝姦軌不禁時少能以化治稱者由是觀之在此不
在彼明矣臣愚伏願陛下清心省事一以節用愛人爲
本依倣元祐以來故事選委官吏講求今日内外財用
之出某事可均某事可節某事可罷斟酌次第而行之
歲必有所儲也又取兵興以來財賦名色自創置以及
後來增損之數究見本末擇其間可省者漸賜以予民
庶幾民俗富厚而政化可行然後久任而責其成雖使
郡爲龔黃縣爲卓魯可也區區狂瞽惟陛下幸赦其愚
光宗紹熙間權戶部侍郎袁說友上䟽曰臣竊惟京邑
富盛風俗易於侈靡其間儻有侈靡過度銷毁金寶上
下慣習殊無限制久而不戢深爲財寶之害臣伏見銷
金衣飾頃歲有司屢行禁止往往法令稍寬隨即縱弛
自累歲以來其侈日盛行都豪貴之家故習於此而下
至齊民稍稍有力者無不競以銷金爲飾蓋不止於倡
優被服之僭也今都人以銷金爲業者不下數十家貨
賣充塞相望於道積日累月毁壊金寶何可數計豈特
上下僭度侈靡成風有干風化之美而國家金寶日銷
月削不復可以收拾誠非細害仰惟陛下躬行儉約以
先天下豈容民庶習成侈靡毁棄珍寶以至於此臣恭
聞祥符四年詔後苑銷金者並刺配祥符八年詔内外
庭並不得衣銷金貼金縷金間金戭金圈金剔金陷金
明金泥金楞金背金影金盤金織金金線等但係裝著
衣服並不得以金為飾犯人及工匠干連人並行重斷紹
興七年高宗皇帝宣諭曰銷金之法甚嚴禁中有衣銷
金者罰俸三月淳熙十一年嘗劄下本府嚴行禁止本朝
法制之密盖如此今此風日盛禁止已是後時臣愚欲
望睿斷劄下本府舉行祥符淳熙之制明列項目嚴行
禁戢仍乞陛下仰體紹興之旨自宫禁始以先民庶幾
法制必行愛惜金寶以抑僭侈以厚風俗不勝幸甚
醴泉觀使周必大上奏曰臣聞論語首篇載孔子之言
曰節用而愛人易曰節以制度不傷財不害民詩頌魯
僖公能修伯禽之法先及儉以足用次之寬以愛民夫
聖人方論愛民乃首言節儉者盖不儉則用度不足用
度不足則必重斂於民雖有仁心仁言無所施矣臣恭
聞陛下儉約出於天性今發政之初必將如漢文帝示
淳朴為天下先而臣尚以為言者盖自南渡以来疆土未
及承平之半悉中外之貢輸奉三宫之營養自當有增
而無損至於既養州郡之兵又聚屯戍之兵又厚添差
不釐務之禄視祖宗時所入彌寡所用彌多東南民力
安得不困往者京官選人憚於作邑正為財賦難辦爾
邇来州郡亦以不辦為憂嚴於催科巧於措畫僅乃有
濟陛下雖懷愛民之意何自而行臣願因聖性之節儉
凡賜予支費損之又損如召南之國化文王之政在位
皆節儉然後上行下俲其效可睹至於民力之盈虛州
用之貧富殆不可一槩而舉惟監司守令乃能詳知欲
望申詔諸路各陳所部凡可省費而裕民者指事申明
限以半年上之朝省隨宜斟酌特降處分庶使實惠徧
及於天下不為虚文捨是則雖詔旨諄諄不過宣讀之
後徒掛牆壁而已
寧宗即位校書郎項安世上奏曰管夷吾治齊諸葛亮
治蜀立國之本不過曰量地以制賦量賦以制用而已
陛下試披輿地圖今郡縣之數比祖宗時孰為多少比
秦漢隋唐時孰為多少陛下必自知其狹且少矣試命
版曹具一歲賦入之數祖宗盛時東南之賦入幾何建
炎紹興以來至乾道淳熙其所增取幾何陛下試命内
外羣臣有司具一歲之用人主供奉好賜之費幾何御
前工役器械之費幾何嬪嬙宦寺廪給之費幾何戶部
四緫領養兵之費幾何州縣公使迎送請給之費幾何
陛下必自知其爲侈且濫矣用不量賦而至於侈且濫
内外上下之積不得而不空天地山川之藏不得而不
竭非忍痛耐謗一舉而更張之未知其所以給也今天
下之費最重而當省者兵也能用土兵則兵可省能用
屯田則兵可省其次莫如宮掖兵以待敵國常畏而不
敢省故省兵難宮掖以私一身常愛而不忍省故省宫
掖難不敢省者事在他人不忍省者在陛下宮中嬙嬪
宦寺陛下事也宫中之器械工役陛下事也陛下肯省
則省之宫中既省則外廷之官吏四方之州縣從風而
省奔走不暇簡樸成風民志堅定民生日厚雖有水旱
蟲蝗之災可活也國力日壯雖有邊隅盜賊之變可爲
也復祖宗之業雪人神之憤惟吾所爲無不可者
理宗淳祐間徐元杰進故事曰前漢揚雄將作大匠箴
曰開閉將作經治宫室牆以禦風宇以蔽日寒暑攸除
鳥鼠攸去主有宫殿民有宅居昔在帝王茅茨土階夏
卑宮室在彼溝池
臣聞工誦箴諫肇於古者謗木之求工執藝諫蓋
垂鞀聽規之世所不棄也臣以司匠退循樸拙他
無技能敢竭心工極陳儉寶惟陛下垂聽焉夫宫
室牆宇苟足以禦風蔽日古之聖人不越是以求
侈也夏后氏處卑宮而不厭其陋且手腁足胝盡
力於溝洫之利凡可以約己而裕人者無不爲之
況敢以是自逸其身哉不然峻宇雕牆華則華矣
視采椽不斵爲孰久瑶臺瓊室珍則珍矣視土階
三尺爲孰安蓋聖人以大學絜矩之道正天下念
民力之有限計邦費之無窮知天下之傷財孰有
如工役之費故清心省事所以爲静養君德之基
節用愛人所以爲深固邦本之計其意若曰宮室
既侈麗矣凡皆稱是可也窮奢極欲極天下之膏
血將不足以供之此聖人所不忍爲宜乎其長守
冨貴也昔魏之楊阜當明帝建宫室之初抗䟽請
省宫人問之吏則以爲禁密非所當與阜怒而杖
其吏帝於是愈敬憚之竇璡修洛陽宫昧過侈之
當戒崇飾雕麗謂可逢上之欲豈知太宗能爲工
費計怒而毁之曾不容緩然則二臣之正否雖不
同而二君之好惡則俱正矣臣於是益有感於揚
雄氏之箴焉雖然雄既託匠以爲箴而校獵長楊
一賦又有感於文帝躬服節儉之化大厦則取其
不居木器則取其無文後宫則取其賤玳瑁而疎
珠璣他如却翡翠除雕鏤惡靡麗斥芬芳與夫抑
止鄭衛絲竹之聲樂極其效則上足以格天而有
玉衡正泰階平之應然則揚雄有愛君之忠欲規
其過而繩其愆者以箴諫之爲未足故又述賦以
諷諫也臣嘗謂揚雄之箴獻之於西都中微之季
時之不偶而言弗獲用漢亦殆矣臣述其言以補
工藝之諫敢謂遭際陛下盛明之君納約自牖信
而後諫臣能言之陛下能行之臣百生慶幸與國
同休矣惜不令揚雄見之
度宗咸淳十年侍御史陳堅等上奏曰今東南之民力
竭矣西北之邊患棘矣諸葛亮所謂危急存亡之時也
而邸第戚畹御前寺觀田連阡陌亡慮數千萬計皆巧
立名色盡蠲二稅州縣乏興鞭撻黎庶鬻妻賣子而鍾
鳴鼎食之家蒼頭廬兒漿酒藿肉琳宫梵宇之流安居
暇食優游生死安平無事之時猶且不可而況艱難多
事之際乎今欲寬邊患當紓民力欲紓民力當紓州縣
則邸第寺觀之常賦不可姑息而不加釐正也望與二
三大臣亟議行之詔可
元世祖時趙天麟上策曰臣聞上古洪荒敷天朴略摽
枝野鹿燔黍捭豚衣鳥獸之皮食鳥獸之肉汗尊而抔
飲蕢桴而土鼓冬則居窟夏則居巢其卧徐徐其覺于
于當此之時淳風未散民皆自以爲足也及乎伏羲作
而書契之法興神農作而耕織之功立軒后作而器用
之資漸備自兹以降澆漓益生是以堯居茅屋禹戒雕
墻周王之卑服漢帝之弋綈非徒盡質素之本心亦以
杜人民之奢汰也至元年間都堂議得民間喪葬紙房
金銀人馬并綵帛衣服帳幕等物欽依聖旨事意截日
盡行禁斷又准中書省奏定到官民嫁娶聘財筵會等
事此皆先帝慎儉德以懷永圖推其餘以化下民也夫
天下之人或有見衣服鮮明騶從翹楚者從而羨之見
衡門安志樂業循常者從而笑之乃溥民之淺昧世態
之恒情然而權利濫官豪富子弟知其如是大放厥心
以驕滛相夸以奢靡相尚以節約爲恥以貞廉爲愚既
不副於上心又重傷於家業延及士庶轉相倣傚習以
成風非一旦之能改也殊不知衣敝緼袍不恥狐貉者
子路之何用不臧也食前方丈後車千乘者鄒軻之得
志不爲也桓宮丹楹刻桷而御孫諫之晏子一狐裘三
十年而紫陽稱之夫衣足蔽體食足充飢外之皆非吾
人之所有也彼錦繡綺組之衣以之禦寒與繒練奚以
異哉彼熊掌膾炙之食以之餬口與魚棗奚以異哉慶
贈宴會禮足而已又奚用越名干分傾貲破産以爲之
哉故古人之言曰儉德之共也侈惡之大也又曰山林
不能給野火江海不能實漏巵言生一破百而易無孑
遺也又曰城中好高髻四方高一尺城中好寬袖四方
全匹帛言京師者天下之仰從也且聞譽施於身不願
人之文繡理義悅我心如芻豢之悅口今之王公大人
宜去奢從約以增美其名乎宜務華違儉以徒飾其身
乎伏望陛下體先帝之意禁京師内王公大人之奢侈
則天下之官民不令自從矣盖見在上者先儉而知儉
之爲美故不得不然
明宗時監察御史博迪約蘇言朝廷自去秋命將出師
戡定禍亂其供給軍需賞賚將士所費不可勝紀若以
歲入經賦較之則其所出已過數倍况今諸王朝會舊
制一切供億俱尚未給而陜西等處飢饉洊臻餓殍枕
藉加以冬春之交雪雨愆期麥苖槁死秋田未種民庶
遑遑流移者衆臣伏思之此正國家節用之時也如果
有功必當賞賚者宜視其官之崇卑而輕重之不惟省
費亦可示勸其近侍諸臣奏請恩賜宜悉停罷以紓民
力臺臣以聞帝嘉納之
歴代名臣奏議卷一百九十二
