歴代名臣奏議卷三百五十
明楊士竒等撰
四裔
宋寧宗嘉定四年著作佐郎真德秀奏曰臣竊惟今日北
敵有必亡之勢三可為中國憂者二蓋自有天地以來邊
境盛衰不常然未有昌熾百年而無憂變者也女真盤據
中原九十載矣自其立國唯以刑威殺戮劫制上下非有
歡然心服之素也持此而欲久存雖秦隋不能况區區無
道之女真乎此其必亡者一方阿固達尼雅滿之徒崛興窮
海之濱尚力喜争雲屯霧集用彼國所長以憑陵諸夏故
所嚮莫能當今數十年豢飬之餘亡復前日堅悍之氣而
蒙古小國欻起而乘之干戈相尋情見力詘蓋今之女真
即昔之亡遼而今之蒙古即鄉之女真也以垂亡困沮之
勢既不足以當新勝之鋒而衆叛親離安知無他變乘之
者此其必亡者二方其隆時用民力如犬馬戕民命如草
菅人情携離亡一敢畔者積威約之素也今其潰散四出
猶川決防不可遏止至用赦以安之瓦觧土傾其形巳露
豈待智者而後知哉此其必亡者三嗟夫元元赤子敵人
戕之翼翼故都禾黍生之有志之士思欲壹洗久矣而曩
者病於機會之難逢間者敗於權姦之輕舉顧今何幸彼
自阽危而臣復以為憂何也蓋傳有之自非聖人外寧必
有内憂孟子亦曰無敵國外患者國常亡方陛下更化之
初和議未堅邊警未撤君臣上下惕然有不敢康之心迨
夫聘頫交馳遽巳狃目前之安而忘前日之患萬一此敵
遂亡莫或余毒上恬下嬉自謂無虞則憂不在敵而在
我矣此臣所謂可憂者一也事會之來應之實難毫釐
少差禍敗立至設或外夷得志邀我以夹攻豪傑四起
奉我以為主從之則有宣和結約之當戒張覺内附之
可懲如將保固江淮閉境自守彼方雲擾我欲堵安以
此為謀尤非易事此臣所謂可憂者二也今之議者大
抵以為外裔之衰乃中國之利抑不思匈奴五單于之
争漢嘗獲其利矣拓拔氏河南之警頋反為蕭梁之害
何耶盖有國者不當問敵人之盛衰惟當計吾政之修
否當漢宣時内有股肱之良外有爪牙之勇朝廷紀綱
本末備具邊陲備禦斥候精明使匈奴盛彊尚當賓服
況於浸微弱之後乎若梁武則不然舍正道而溺異端
棄人事而談空寂内則三蠧弄權輕作威福外則諸王
忿䦧骨肉相圖保境靖民猶懼不足況欲乘人之敝以
徼幸萬一之功哉繇是觀之使今日能為漢宣之所為
則敵之存亡俱不足患抑猶未也多事之端方自此始
臣愚竊獨憂之伏惟陛下日與二三大臣深求自治之
策勿以懲羹之故而謂讎耻可忘勿為視蔭之謀而謂
幸安可恃修實德以格天命敷仁政以結民心奬忠實
以作興天下之材省科歛以培養天下之力至於某人
可將某兵可用某城當繕某器當修無日不計于朝而
申訓之庶幾國勢日尊敵人自慹則乘機取勝可以制
蚌鷸之危養威俟時足以保金湯之固矣惟陛下毋以
臣愚賤而忽其言
十年袁燮上己見劄子曰臣區區愚忠二月三日獲對
威顔具陳正月雷雪非常之變宜修邊防為戰守之計
臣非敢為此臆說也按春秋魯隠公九年三月癸酉大
雨震電庚辰大雨雪周之三月夏之正月也孔子以八
日之間再有大變故謹而書之又臣恭覽國史紹興三
十一年正月丁亥風雷雨雪一夕交作侍御史汪澈殿
中侍御史陳俊卿皆以為隂盛陽微外國窺中國之象
是冬金人果提兵大入今殘敵衰微雖非昔比而雷雪
作孽無異曩時臣所以不得不先事言之累月以來淮
㐮間幸稍寧息然敵人之心變詐萬端安知其不養力
蓄銳伺隙而作乎蜀被其害所過為墟雷雪之變既昭
然矣秋冬之間又將若之何夫備禦有素雖強大之敵
不足多畏苟安無策雖僅存之敵亦能肆毒而或者之
論則曰我朝兼愛南北間不免於用兵而終歸於和好
今亦和而巳矣豈必他求臣以為不然曩時戎人部落
去中國甚遠糧運難繼故不敢輕動而和可以久今假
息之地密邇于我利苟在焉猝焉而至豈復頋盟好哉
不可一也汴都四平難以立國欲奪我險要為駐足之
地首犯浮光肆及㐮漢駸駸以至蜀觀其志願非專為
歲賜也彼無求和之意而我強欲與通和大有邀索何
以堪之不可二也且所以欲和者圖省費爾往年四月
聘使之還甫入吾界而犯順之兵亦以是日入難信如
此和可恃乎戍可撤乎輸轉之費生劵之費猶自若也
夫何省之有不可三也忠義之流排難觧紛實賴其力
既與敵為仇矣彼方仇之我則和之倒戈反噬莫與為
禦不可四也堂堂大朝卑辭厚禮謹奉垂亡之敵自示
削弱誰不侮之不可五也推此以往其不可者尚多有
之夫既不可和則計將安之曰自古立國固有終不與
戎人通好者石勒來聘晉焚其幣苻堅雖強晉不少屈
而卒成淝水之功何獨今日欲通好歟毋溺於宴安而
常軫淵冰之慮毋樂於順從而急聞藥石之言思天變
之可畏懼國勢之將危無一日不修攻戰之具無一日
敢忘侵侮之耻選擇將帥如恐不及練習士卒常若寇
至而絶口勿言通和此則帝王之雄略也嗚呼財用未
足兵力未強姑從和好似為體國以通和為戒若非體
國者究其實而言之求和自我不保其往將有無窮之
悔絶不通和事雖難辦是乃久安之策然則臣之愚忠
為國慮也深矣雖然謀之寡不若謀之衆臣願陛下肆
頒明詔博謀羣臣凡可以制服戎人者畢陳於前而擇
其至當者亟施行之古者國有大疑謀及卿士至于庶
人盖所以廣其聰明也庶人猶且及之而況在廷之臣
乎惟陛下留神則天下幸甚
寧宗時衛涇論治内備外曰臣聞憂先於事故能無憂
事至而憂無捄於事臣觀中國之與北敵其勢決不能
以兩立而較今日之事體恐不能如日前之久安無事
所當先事而憂者也何以明之敵人盤據中原莫如元
魏之久然考其傳序雖十六主而不克令終者十世始
終雖百餘載而號稱全盛不過五六十年惟茲勍敵崛
起東夷之崛穴奄有中原之土宇六十有四年靖康之
禍考之前古又為巳甚誠宗社不磨之辱子孫必報之
讎也高宗皇帝至仁兼覆隠忍三十二年之間大志未
獲伸至尊夀皇遵養時晦勤勞二十八年之久大業未
獲就陛下以英武神聖嗣臨大寳宸謨廟略得於問安
侍膳之餘凡高宗未獲伸之志夀皇未獲就之業皆陛
下今日所身任也彼立國既久未必懷不自安之心而
戎心亡厭猶每有不相忘之意是則名為和好而實則
仇讎名為息兵而實則觀釁復讎之舉直須時耳故曰
其勢決不能以兩立自昔之有天下未有更一二君之
身歷五六十年之久晏然無一日之危動者前代之君
不暇悉論惟祖宗混一太平極治之世亦莫不然矧今
以偏方之勢與敵約和自紹興以來五十餘年無大戰
自隆興以来幾三十年無小鬭今之敵人非前之敵人
比也故主歴嘗患難逮其得位志在偷安新君少不更
事血氣方剛必有馳騖喜功之心國内稍安必謀外略
間隙之生遠不過五六年耳故曰不能如日前之久安
無事此明識遠見者所以為國深憂也今為偷安之說
者乃曰敵運將終滅亡可待又曰彼有内難必不能動
又曰童稚庸才不足多忌夫五行之數終於六十以其
時考之固為已盈之運矣嗣主得國不以序羣下頡頏
肘腋之變誠未可保然其新立之後措意造事類若有
謀恐未易以庸才忽之彼果内難也果庸才也建炎紹
興之間亦有之矣然一敵弊一敵出其勢愈熾曷嘗為
中國利哉古人有言無恃其不来恃吾有以待之天下
之事豈當計其在彼者亦頋其在我者如何耳使吾内
治具舉外備素修敵雖強不足慮苟吾自治之策闕然
不講左支右吾僅足以了目前敵雖弱猶有可憂何暇
乘敵之隙哉臣誠願陛下奮發英斷規恢遠圖修德以
感天心施惠以固民志不以小康為已足不以富貴為
可娛念讎耻之未復念版圖之未歸念夀皇付託得人
之望為甚深念中原遺黎思漢之心為久鬱卧薪嘗膽
不忘北鄉聖志先定然後與二三大臣日夕孜孜講求
大計委任而責成之國計未強所以足國計者何策民
力方困所以寬民力者何道將偷而未練何以為擇將
帥之方兵冗而未精何以為勵士卒之術君臣之間悉
心悉意不存形迹休戚憂樂相與同之凡足以為内治
外備之具無不修舉人事既盡天時自来則大讎可復
大義可舉矣儻陛下立志不堅大臣不知任責百執事
苟且以安禄位歲月悠悠大計不立天下委靡日趨於
弱一旦有變皆諉曰非我責獨以憂勞遺陛下臣恐後
時之悔無及矣孟軻曰國家閒暇及是時明其政刑雖
大國必畏之矣國家閒暇般樂怠敖是自求禍也臣愚
不勝拳拳憂國愛君之私惟陛下赦其狂僭
涇奉使回奏事劄子曰臣等猥以庸虛誤叨隆委將聘
敵庭陛辭之日玉音宣諭令因而詢訪蒙古事宜不可
張皇臣等竊謂覘國者春秋之法咨詢者使臣之事欽
承聖訓夙夜究心道塗往来必加體問有如敵長荒滛
無度主德之不修頻歲水旱相仍天時之不順百姓科
斂煩急人心之已離凡比年使者之所條陳近日廷臣
之所論奏雖或未免過實而亦有所由来臣等得於見
聞不過若此數事苐敵法素嚴今尤疑畏初至北境間
有言者而未敢謂然及抵偽都正欲詢求而防閑甚密
深懼無以稱塞明詔今參考事迹復摭其一二言之大
抵北敵狃於宴安習成驕惰非復曩時之舊而蒙古生
長西北其人驍勇剽悍地産壯馬加以新集之衆意氣
方銳倏来忽往捷於風雨契丹遺類蒙國諸戎挾其世
讎環視而動左枝右梧之不暇雖侈宫室盛儀衛外示
強大之形臣等見其在廷班行人才委靡上下窘蹙若
有旦夕肘腋之變而所過河南州郡凋弊太甚供備牛
馬取辦軍須十室九空殆同清野怨讟並作至有及汝
偕亡之謠遺老尚存咸起徯我来蘇之望蓋非特中原
之民素不懷附而蕃兵部落亦有離心公出怨言無復
頋避河北河東累行僉刷每戰輙敗或望風犇潰士馬
物故糧械喪亡部送餽運至於乏使防護使客騎兵類
多疲駑老弱今兩敵相持猶在亘撫等州而臨潢被圍
踰時未觧在邊之兵僅三十萬復期以九月決戰臣等
回至涿州安肅軍屢見介使奔馳調發軍馬曾無虛日
觀其事勢蒙古諸部雖未足以滅之而侵擾者衆轉鬭
未休久而禍結兵連必至民愁盜起危亡之兆端在於
斯天道好還敵運將盡豈非天開陛下以大有為之期
邪然臣等區區愚衷有不能自已者觀人之國雖古不
廢而自治之策尤今日所宜素講使吾治具畢張備禦
無闕敵雖強不足畏儻偷安歲月僅了目前一弱寇滅
一強敵生猶未足以為喜也臣等伏願陛下奮發英斷
規恢遠圖旰食宵衣急於自治強君德隆主威振紀綱
守法度謹爵賞此自治之本也選將帥厲士卒蓄財用
備器械審形勢此自治之末也君臣交修本末具舉平
居暇日國勢奠安威望震疊有以繫中原思漢之心絶
姦雄窺伺之望逮其機會之至則乘瓦觧之勢興席卷
之師一舉而版圖可歸讎耻可雪矣若不量其在我而
徒欲乘敵之多事譬之賁育與有力者鬭未知孰勝有
一人焉幸其不戒而𢷬其虛或不足以制賁育之命後
患將若何傳曰盍姑内省德乎無闕而後動惟陛下留
神幸甚
涇又進故事曰漢文帝十六年冬匈奴寇邊上親勞軍
勒兵申教令欲自征匈奴皇太后固要上乃止後元二
年六月匈奴和親詔曰間者累年匈奴並暴邊境夫久
結難連兵中外之國將何以自寧今朕夙興夜寐勤勞
天下憂苦萬民為之惻怛不安未嘗一日忘於心故遣
使者冠盖相望結轍於道以諭朕志於單于今單于反
古之道計社稷之安便萬民之利新與朕俱棄細過偕
之大道結兄弟之義以全天下元元之民和親以定始
于今年
弭兵者帝王之遠謀息民者國家之實利夫民猶支
體也兵猶爪牙也支體充盈氣血強壯而後爪牙可
用之禦侮自昔仁賢之君明智之臣非無剛健之志
忠憤之謀審事量力終于屈志以保民待時而養晦
者此非舉事而輙沮圖功而不竟也所以為國計者
至深長也盖民力之虛實乃命脉之根本傷耗慮在
目前而事機之成否他時猶可圖也漢文帝其知此
矣平城之仇嫚書之辱皆文帝之耳目所親聞見候
騎𤇺火之警至通甘泉金絮采繒之奉頗疲縣官文
帝豈一念慮忘此敵哉方十四年身御鞍馬銳志親
征真有長驅殄滅之意及其熟察中外事勢之詳載
念水旱疾疫之變而堅忍和親確然不摇非與始謀
自異也能發而能收者真慮國保民之善圖也其和
親詔書曰朕憂苦萬民為之惻怛不安又曰計社稷
之安便萬民之利以全天下元元之民可見其以民
心為心而灼知國計之當出乎此也是以文帝弭兵
而海内安富武帝興師而戶口滅半其利如此其害
如彼前事之驗後事之師可不監歟
理宗紹定六年知泉州真德秀應詔上封事曰臣恭覩
正月一日御筆令内外小大之臣悉上封事凡朝政得
失中外利病盡言無隠者臣愚不肖往者陛下龍飛五
位召自長沙一對便朝再侍經幄玉色晬然頋訪甚寵
臣於是時仰窺聖學之高明巳知為不世出之主矣狂
疎妄發自速辠愆投迹山林繋念宸極一飯弗舍此心
如丹陛下以天地之仁不棄小物復抆拭而使令之政
雖捐軀未足論報而天佑我宋默啟聖心躬攬大權更
張庶政乾動雷發觀聽一新方且勞謙弗居親御翰墨
誕告中外凡曰臣子皆許盡言伏想薦紳之士洋洋動
心直辭正論交進闕下況如臣者受恩思報其敢忘言
而伏念旬時未知所以言者邇者竊聞京湖帥臣以八
陵之圖来上陛下恭覽再三悲喜交集命卿監郎官以
上詣省恭視集議以聞盖將稽按舊章遣使朝謁以慰
一祖六宗之靈而遠方傳聞未知其的或謂敵人以河
南歸我而朝廷因有經略中原之謀審如所傳是將復
蹈宣和之轍也日夕恐懼不知所云及觀從臣集議之
辭乃知朝廷之上務存審重遣使一節猶不敢輕經略
之謀斷所不苟然臣區區猶以為憂者盖強敵暴興接
我疆場虎狼之敵近在藩垣應接少差事變難測臣自
嘉定四年國信使余嶸歸自燕境適因面對論金人必
亡者三中國當圖者二其後叨塵柱史宿直玉堂中夜
以思惕然不寐亟陳祈天永命之說未幾銜命聘敵道
梗莫前歸對延和深陳所以備敵之策既又直前奏事
謂敵能越三關之阻以攻燕豈不能踰黃河一帶之水
以趨汴盍圖自立之計以謹未然之防而一時憸人交
相姍笑臣以孤直不勝衆䛕因以便親匄外而去陛辭
之日猶獻瞽言及在江東復上封奏舉宣和之十失願
今日之深懲蓋臣愚忠知國家異日必與敵鄰既與之
鄰安能無隙既與之隙不免交兵勢所必然理當豫慮
故不敢徇衆人之所忽而獨陳私己之深憂欲於未雨
之時大為徹桑之備距今二十有四年矣不幸故相諱
聞人言獨任私智凡臣所陳一不訾省乃今中原無主
遺黎思宋掃清河洛兹惟厥時而士無智愚僉曰未可
者以二十餘年之間政出私門謀猶回遹隳祖宗之法
度壊朝廷之紀綱民力朘剥而無餘人材衰颯而不振
雖陛下赫然振起風采頓殊然非堅持一意行之十年
未可以冀中興之效也然以今日之名義揆諸宣和固
有不同者盖宣和之於契丹與國也今日之於女真世
讎也伐與國為非義滅世讎為當然幽燕之失敵取之
於前代中原之失敵取之於本朝前代之憾可捐而祖
宗之耻不可以不雪惟其名義之不同故或以規恢為
當舉然名必有實之相副義非徒說之可行求之在我
力未足為而欲借助於外援則臣未見其可也臣觀荆
襄露布之上具述得蔡之由若盡出於我者然以微盧
燕貉等語觀之是又不能不藉於敵何邪自有載籍以
来與外裔共事者未嘗無禍惟周漢之興無求於彼而
彼自樂從所謂多助之至天下順之者也若唐高祖則
求助於突厥矣肅宗則求助於回紇矣然伐隋之役主
謀者太宗而奮力者諸將下西河破霍邑者太宗而非
突厥也略扶風渡渭水者諸將而非突厥也入關之師
二十萬而康稍利以兵至者纔五百人豈嘗專恃之乎
其復長安也郭子儀為主將李嗣業王思禮副之王師
取勝於前而回紇始襲擊於後廣平王俶統蕃漢之兵
十五萬而葉護以兵至者纔四千人豈嘗專恃之乎高
祖肅宗惟求助於外裔是以有後日之禍惟不專恃於
外裔故其禍未至於極焉乃若宣和則異於此童貫圖
幽燕不能得而女真得之譚稹圖雲中不能得而女真
得之我師敗於蘭溝甸又敗於白溝又敗於燕城而女
真之兵所至輙克我不能自取寸土而即彼以求之故
歲幣百萬之須吾不能卻也借糧之請犒師之請各以
二十萬計吾不能拒也驅職官富戸以往而遺我空城
吾不能争也背雲中之約而自取之吾不能校也我無
可恃之實而惟敵是恃故其禍至此而極臣尚忍言之
哉今觀從臣所議盖巳深得事宜獨慮帥臣既以為功
欲其亟遂敵情未順必求好以悦之道塗尚梗必借力
以通之如此則今之恃敵如昔恃金國家多事從此始
矣夫敵人之性冒沒貪惏一與之接烏能中絶獨不觀
宣和海上之盟乎方其齎詔市馬亦未決然與之共事
也其後裕陵悔悟固嘗中輟而敵責元約欲止不能侵
尋蹉跌稔成大咎今帥臣既遣小使與之往来又命師
徒與之會合雖曰未嘗交通不可得巳若朝陵之行又
復賴之臣恐無饜之求難塞之辭自此狎至雖竭吾力
以奉之未足以飽敵人之欲也或謂故疆之復天實命
之天與不取反受其咎臣以為不然當宣和之世契丹
潰敗涿易来歸不可謂非天予也而人謀弗臧適以賈
禍今治化修明固非昔比然圖恢復之功必有恢復之
人有恢復之人必有恢復之具謀臣勇將者恢復之人
也聚財積粟者恢復之具也宣和之時羣邪用事寧有
遠謀然西兵宿將盡萃闕下老成持重有如种師道驍
悍敢戰有如楊可世而驅之即敵每向輙北今羣賢在
列豈曰乏材大抵文致雖優往往弗閑武略宣威制閫
實難其人翰取翰守孰可以繼儲材待事所宜蚤圖而
環眎諸將亦未見有种楊比者以种與楊猶不克濟而
況弗若者乎此臣之所甚憂者一也宣和承平熙洽公
私富實可知用兵曾未幾時而改鹽鈔法科免夫錢所
至騷然民不堪命版圖未復羣盜蝟興今之事力視昔
何若權門有丘山之積公家無旬月之儲在在枵虛人
人愁歎江湖閩浙寇警甫平民未懷生幸禍者衆拊之
以循吏卹之以寬條疾痛呻吟庶幾少息而師期一起
科斂必繁官吏緣此以誅求姦雄因之而煽動豈細故
哉此臣之所甚憂者二也況於移江淮之甲兵以守無
用之空城運江淮之金榖以治不耕之廢壤其費甚鉅
其力甚難富庶之效茫未可期根本之虛其弊立見方
女真以燕城遺我也其臣有漏言者曰此可僅保三年
盖謂我之葺理粗成彼之奪攘必至及其背盟入寇果
如所云強暴之情今昔豈異此又臣之所甚懼也伏惟
陛下親政以来清明在躬志氣如神二三輔臣虛懷無
我進退用捨多叶物情正塗方開善類吐氣此鄉治之
機也但能持之以堅忍守之以兢畏姦聲亂色不汨清
明倖臣懿戚不竊威福廟堂行事常公而無私臺諫言
事有直而無枉君子得行其志而小人不敢為欺正論
益以開明而邪說不容眩惑則雖慶歷元祐之治指日
可期國家安榮社稷長遠為陛下計孰便於此若乃釋
樂成之業而冀難必之功聽可喜之言而忘立至之患
此又臣之所甚惜也臣雖懦庸亦知英主有為之志臣
子所當奉承頋今更張俶爾百度闕然譬猶宿疢方瘳
正須保養所當厚壅深培以固元氣不當輕舉妄動以
摇本根願陛下日與輔臣籌之委常務於有司講安危
之大計緩謁陵之禮而急扞塞之防修理内之政以為
禦外之本凡可以自強其國者汲汲而圖之使吾之元
氣實根本牢則形勢自張氣𦦨自著敵雖強暴豈能干
有道之國哉然後審度事情為之應接或用祖宗交遼
之典故或倣東晉絶敵之規模因時制宜期於適當至
於中原舊物豈可弭忘必量吾力之能為然後隨機而
善應與其藉敵以啟後患不若竢時姑固吾圉昔晉建
元中北方潰亂商浩將謀討伐王羲之諫曰今雖有可
喜之會而内求諸己所憂乃重於所喜功未可期遺黎
殱盡莫若先為不可勝之基須根立埶舉謀之未晚既
而洛陽有變浩遂帥師以往修復園陵王彪之亦言未
宜輕進皆不見從浩果喪敗而歸晉室益以不競今雖
未有此舉然二王之言可為龜鑑惟陛下審之重之毋
使制閫之臣誤事如商浩而臣竊知言之名不勝大願
貼黃臣竊見宣和平燕之議本自姦臣徽廟初無固
必其始也布衣堯臣上書斥童貫蔡京妄開邊釁
大臣乞加竄殛上曰言路蔽塞久矣豈可重罪即
命以官此徽廟本心也故其時内而執政外而邊
臣猶有以正論進者其後邪說浸淫上誤聖聽師
行之日詔妄議北事者必罰無赦而宋昭以上書
狂妄編竄海南於是言路絶而禍階成矣陛下盛
德謙沖開道求諫羣臣仰體聖意當此大議必有
昌言言之異同均於為國惟陛下悉加容納毋以
沮事罪之
理宗時侍御史李鳴復論敵使引見不必臨軒上奏曰
臣竊聞敵使之来引見有日都司官條具欲陛下臨軒
以接之道路傳聞虛實未可盡信若果有此恐於禮未
安臣竊以謂更宜商確或曰臨軒擇士臨軒釋囚聖天
子未嘗不臨軒也何獨於此而用其靳臣謂不然三歲
一取士宰執讀其程文呼名而進之謂公卿大夫由此
其選也每歲一釋囚宰執讀其情犯呼名而釋之謂清
問下民不可不親也今泛使之来無國書可進如常儀
引見賜之例物足矣必異其禮臨軒以接之何為也哉
或者又曰彼使人也来自外國未知陛下為何如主也
臨之以天威咫尺彼將心悦而誠服光武之於馬援是
也臣又謂不然龍鳳之姿天日之表儼然人望而畏之
帝王固自有真也何俟進移黼座而後足以悦其心乎
下堂而見諸侯昔人以為失禮臨軒以見敵使今頋以
為得禮乎且又有一說都司條具之始聞曾引臨軒釋
放罪人為例萬一使人知之必謂陛下臨軒乃是以待
罪人之例待已將以悦敵反以怒敵矣臣愚切以謂一
如常儀為便乞陛下與二三大臣更加商確
貼黃臣檢閱國史紹興三年金國元帥府遣使副李
永夀王詡等到闕議事上特御後殿引見八年金
國軍前遣烏凌噶思謀石慶充等来朝朝辭宣陞殿
烏凌噶思謀以下執禮甚恭然則北使之来御後殿
引見則有之朝辭而宣其陞殿則有之遷御座以
受其禮則未之前聞也今引見敵使如欲使之稍
近天顔當察其果有恭順之實候朝辭日特宣陞
殿以示恩意却有前朝故事可以遵行併乞睿照
元世祖時東平布衣趙天麟上太平金鏡策宥不庭曰
臣聞文德者養平之膏粱武威者定亂之藥石當太平
之時而耀威振武所謂以藥石代膏粱之用其為害也
實曰非輕是以定亂右武守成上文乃國家久長之計
也方今龍飛九五臣服億兆太祖以神武開基受天眷
命奄有區夏誕照多方先帝以聖德乘時繩其祖武蠻
荆沐化異域來庭今陛下若稽上古之勲光紹前王之
蹟普惠黎庶屢降德音今臣幸生於太平之世竊見國
家近年以來越山浮海征討不庭謹獻愚議惟陛下察
之臣伏以殊方遼邈風壤特異天下有故則窺隙而先
叛天下巳定則觀化而後服五帝之所不決羈三王之
所不強臣然其見利則趨見害則避之心與中國之人
一也若將糜之以辨計良圖震之以長搶大劒則彼方
據險依阻罄力偷生遂使吾之軍士身膏異域之風沙
及其納欵則吾之軍士亦已傷矣且吾之軍士皆中國
之民也中國之民皆國家之赤子為民父母者因無用
之地而傷其赤子亦獨何心哉臣固知斯非國家之本
心但恐偶未之思而過聽下言或有此事也昔舜帝舞
干羽於兩階而有苗格文王修德政於西土而崇國降
臣亦非謂放牛歸馬不用兵也但中國迓衡則越裳不
召而自来肅慎效誠而自至矣安用征討為哉伏望陛
下載宣天旨明諭軍帥厲兵秣馬藩衛邊疆春夏屯田
秋冬校武于其無事則備之而内守脱有不虞則應之
而不逐殊方之屬欲來則聽其來不来則不以威脅之
但務内崇文化發政施仁振我皇綱一我王度信我賞
罰興我禮樂風以之移俗以之易上下和悦内外無虞
體舜之無為希大庭之不宰欲致越裳肅慎之類亦豈
難哉此盖太平當務之資守成上文之理故曰元氣調
而無不順之四時心術定而無不安之四支中國盛而
無不来之四遠聖人極致委在於兹又金鏡策務柔服
曰臣聞羣生有類萬物分方施仁於一類而同類咸臻
擴化於一方而餘方並至此寔王者仁化之聖也天道
無私降生庶物得五行之全鍾二氣之正者其惟人乎
彼四遠之外雖不沾先王之化聖人之治然其懷仁慕
義好是懿德之心則無異焉中國者四遠之根抵也四
遠者中國之枝榦也自萬殊而言之分雖不同以理一
而推之其趣一也耀之以兵而欲其知畏則彼方奮其
釜魚之餘命而挟怒以相敵矣結之以信而欲其来服
則彼方將違其天日之明鑒而舒蠆以相陵矣諭之以
言而欲其回心則彼方將背其盟誓之大約而恃強結
援以輕中國矣然則何為而可哉莫若柔已服以感之
而已矣柔之法奈何崇其道以臨之昭其禮以制之厚
其誠以孚之寬其命以逸之定名分以曉之降優詔以
撫之置諸度外以待之如是則使餘國未服者聞之而
皆曰彼已服者既能托大國以自固而又無刻剥督責
之苦吾屬奚為而獨逆皇天所輔有道之君哉自然相
率而来服矣今國家六合羣辟奔執豆籩中華之區貢
賦有常其邊裔巳服之域正宜行此柔之之道以盡感
之之方又何須徒費錢糧犒賞以興當偃之師以征荒
僻之地以勞不可下之民哉其所以柔之者非但感未
服之國亦所以盡其在我者當然之理也郤缺有言曰
叛而不討何以示威服而不柔何以示懷非威非懷何
以示德臣是以知討以威之服以懷之皆所以示其德
也或者以為四遠可以威威不可以德德臣愚以為不
然成湯觧三面之網文王息二君之訟漢南諸侯聞之
而歸者四十餘國又聞至治之極鳥獸魚鼈咸若豈有
不可以德德之人哉或者以為不服則巳既服而置諸
度外不亦甚乎臣亦以為非也夫王者之臨下其理本
於安人也非欲求土地之廣也隆周之時越裳自至周
公猶以為德澤不加君子不享其質政令不施君子不
臣其人豈宜殺人以求之哉然而方今或有是事者皆
羣下不能副朝廷之意而曲說請行故也伏望陛下幸
從臣議凡已服之國行柔之之道焉將見銘心刻骨荷
乾坤再造之恩同類餘方仰父母一家之化矣
秘書監趙良弼奉使日本還入見帝詢知其故曰卿可
謂不辱君命矣後帝將討日本三問良弼言臣居日本
歲餘覩其民俗很勇嗜殺不知有父子之親上下之禮
其地多山水無耕桑之利得其人不可役得其地不加
富況舟師渡海海風無期禍害莫測是謂以有用之民
力填無窮之巨壑也臣謂勿擊便帝從之
歴代名臣奏議卷三百五十
