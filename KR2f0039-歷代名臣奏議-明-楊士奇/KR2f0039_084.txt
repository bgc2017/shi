歴代名臣奏議卷八十四
眀楊士竒等撰
經國
宋欽宗時許翰上言曰臣愚伏被詔旨除已具劄子陳
衰疾不勝事任外方此國步艱虞臣竊懷欲有陳而事
有理須朝夕上達少緩則已後時不暇為者臣輙先具
畫一以聞
一自崇寧以来天下之士以謂非姦佞貪黷不進非
軟熟趣和不容故凡為時所崇奬至大吏者鮮有
可用之才今不得已則當擢小吏而用之准出使
法借以官資使攝郡府竢有功效而正除之則人
人磨厲思自奮起此賢於前日全軀保妻子之臣
寵禄已過如飽肉之鷹不復鷙擊者不翅百倍矣
一今軍政久壊士卒難恃宜使郡縣什伍其民而教
之戰使自保疆緩急亦可調發以赴難河東河北
與瀕大河帥臣皆使得擅一方之賦便宜從事以
足兵食昔唐李抱真節制澤路以賞罰激勵其民
得卒二萬遂雄山東是時稱昭義兵為諸道冠今
使諸帥各放其法則天下皆昭義兵矣然昭義法
計丁擇人蠲其徭租農隙習射歲終大校此可持
久而難以應卒今寇難乃在數月之内必欲令下
而衆集事濟者則諸縣皆有一鄉之豪傑使守令
躬親訪問召見喻以忠義寵錫之榮示以寇攘屠
戮之害借一進武義副尉等官使各慕少壮樂為
用者得分總之縣得三四豪傑則封内勁果忠固
有用之人可盡出矣此其取效易且速盖一時之
利也如昭義之政脩則效亦不過二三歲間可以
兼行而持久者雖至平世不可易也臣頃亟為淵
聖言禦寇之務要在邊境使邊境不禦而寇入腹
心則人情震擾士氣沮壊驅而與戰百不當一故
祖宗以来恃邊備不恃都城又聞祖宗之時邊臣
如郭進李漢超等皆數十年不易委任而責成功
而去年諸州至有三易守者邊帥無不紛紛變更
臣數争之而不能得今守帥凡宜於民兵者願著
憲令勿復動移增秩賜金以厲勲績而後民兵可
用疆域可保邊境可強也
一臣去歲道過泗上見歸朝官張企肅言願得燕人
三百質其家屬給馬資金由登莱海道潜入燕境
號召鄉黨與叛女真必有大功亦聞已嘗有人以
其策告宰相唐恪恪大笑之比有族人自供䧟敵
脱歸者陰得契丹燕人之情見其怨憤金人欲食
其肉臣以是知敵之可離也契丹燕雲之地本非
國家所有若使燕人遂往得地因以封其人遇財
因以賞其士則金人支解疾入腹心必不能久為
中國患矣
一臣考秦漢以来用兵之變能覆堅敵者皆合衆弱
以為強如燕昭之破齊漢高之取椘是也今金人
既取契丹遂亂中國其勢必將加兵隣壤如西夏
高麗大小敵國𩔖皆有&KR1006;&KR1006;狼顧之意臣嘗建欲
棄陜西進築無用之地以與西夏增其歲賜與之
解怨申結舊恩使一辯士說之可使出兵以攻雲
中又使人結高麗大小敵國諸小寇等與之立契
丹後則金地坐見分裂中國將得休息矣按唐遭
禄山之變肅宗起靈武引回紇之兵以復兩京今
但使之擾敵巢穴其利百倍於唐也
一河朔山東近甸郡縣皆易野用車之地可以教民
車戰昔者元魏謂劉裕兵畏其鐵騎衝突以鐵鏁
連車為函陣又趙元昊反時國家亦嘗用車有功
今金兵無他長技所恃惟鐵騎耳禦騎用車古今
所同而我師每憚其重遲勞費迄莫肯用宜詔有
司講眀其法而督教之
一遷都有經久之制行幸有促辦之功二者異宜今
若近責歲月之利宜令金陵帥臣集海船教水戰
儲積廪庾待或行幸而已其他一切營繕力役皆
宜且止存撫休息以固民心以建國本此大務也
今雖已有詔旨戒告勿使勞民然若非一切罷去
之則恐勞民之戒殆為虚文昔唐太宗脩洛陽乾
陽殿以待廵幸張元素諫之以為勞民不可即罷
其役曰使後必往雖露坐庸何傷況如今之艱虞
正宜貶損過中乃能下感人心上格天意凡是府
廷官寺粗飭圮壊則皆可以息鑾駕而張黼扆使
遠人皆知陛下盛德所以師象陶唐茅茨土階之
意天下幸甚右臣度金兵擾邊之期不過旬月若
使小失支吾必至又復深入伏望聖慈下臣之言
於大臣或有可採擇則願詔速施行庶幾及事謹
錄奏聞伏候勅旨
高宗即位唐重應詔上䟽曰臣於今月十七日恭奉初
一日皇帝登寳位赦書望闕宣讀人人感慨流涕當國
步多艱之際忽聞詔書以定神器宗廟社稷不失祭祀
四海生靈不忘舊戴誠千萬世之幸累日祗誦紬繹詞
旨其中有云紹祖宗垂創之基懷父兄播遷之難卒章
云伺候兩宫之復終圖萬世之安其言哀痛深切臣泣
血銘心推原德意而施行之惟恐奉詔不勤不敏以辜
新政若廢神霄朝拜罷常平給散限外印契額外撥放
道傳遠俗者給據商賈般販者免稅如此等事扵朝政
非大安危也於國體非大利害也於人情非大休戚也
陛下制詔之意欲紹祖宗垂創之基以京師為根本以
兩河為股肱金人再犯京闕則根本搖矣長驅兩河則
股肱病矣所以為興復之策者何如也陛下以太上皇
為父以嗣君皇帝為兄金人一舉而邀兩宫當被髮纓
冠而往救之矣所為患難之方者何如也自古遐裔之
侵中國未有如此之酷然其吞噬之欲尚未厭足其馮
陵之勢尚未已也前日致寇之因陛下嘗通知之乎今
日禦寇之術陛下亦熟計之乎既不知己而又不知彼
者必殆既不能強而又不能弱者必危陛下度彼已之
術則知所以自治矣察強弱之理則知所以常勝矣此
天下之大計也陛下所以與大計天下者固以素定非
臣所得而擬議也然以今日之急務有四而其利甚博
大患有五而其禍不可勝言臣為陛下舉其略而試陳
之定都關中據山河百二之勢以植根本之地所以杜
瓜分之漸也建牧大藩重宗子維城之計以固磐石之
基所以救瓦解之失也通夏國之好而守吾舊疆所以
繼好息民也立青唐之後而封以故地所以興滅繼絶
也此四者千萬世之大利也雖千萬言而莫究豈非今
日之急務乎若夫大患有五而救患者亦不可緩法令
滋彰而吏緣為姦欲救此者莫先於守祖宗成憲朝綱
委靡而不振故士大夫相習而誕謾欲救此者莫先於
登用忠直軍政敗壊而不舉故將兵相肩而奔潰欲救
此者莫先於大正賞刑國用竭矣而利原又失欲救此
者莫先於選將漕之臣民心離矣而調發方興欲救此
者莫先扵擇循良之吏此五者非天下之通患乎今日
之急務有四而其利甚博大患有五而其禍不可勝言
皆詔旨之所未及臣愚不忍緘默以苟容敢竭誠而妄
有陳焉天下之大計議不旋踵而投機之會間不容髮
惟陛下獨斷而早圖之以起中興之運而成再造之功
則祖宗垂創之基扵此可紹而兩宫播遷之難扵此可
復矣此誠天下之大計也臣曩叨諫官屢陳致寇之因
坐是斥逐承乏守土累上禦戎之略言皆有證頃者聞
陛下以大元帥之節戡定國難臣嘗具劄子陳述三策
乞移鎮關中以符衆望臣區區之愚已陳其梗槩矣兹
者恭承詔旨許臣庶詳具利害陳述雖語言詆訐亦不
加罪以此見陛下誠有聽言之意首開求言之路有君
如此其忍負之臣愚戇徇國不識忌諱敢肆危言以塞
眀詔進退存亡之幾臣扵此卜焉陛下不以臣愚不肖
許赴行在得方寸地以披露肝膽庶或補於經綸之萬
一臣之願也臣非為身謀也實為天下國家計也惟陛
下裁幸
建炎元年尚書右僕射李綱議國是曰臣竊以和戰守
三者一理也雖有高城深池弗能守也則何以戰雖有
堅甲利兵弗能戰也則何以和以守則固以戰則勝然
後其和可保不務戰守之計惟信講和之說則國勢益
卑制命扵敵無以自立矣景德中契丹入寇罷廵幸之
謀決親征之策捐金幣三十萬而和約成百有餘年兩
國生靈皆賴其利則和戰守三者皆得也靖康之春粗
得守策而割三鎮之地許不可勝計之金幣以議和懲
劫寨之衂而不戰於和與戰兩失之其冬金人再入畿
甸廷臣以春初固守為然而不知時事之異膠柱鼓瑟
初無變通之謀内之不能撫循士卒以死捍賊外之不
能通達號令以督援師金人既登城矣猶降和議已定
之詔以欵四方勤王之師使敵得逞其欲凡都城玉帛
子女重寳圖籍儀衛輦輅百工伎藝悉索取之次第遣
行及其終也劫質二聖廵幸沙漠東宫親王六宫戚屬
宗室之家盡驅以行因逼臣僚易姓建號自古遐裔之
禍中國未有若此之甚者是靖康之冬并守策失之而
卒為和議之所誤也天祐有宋必將有主故使陛下脱
身危城之中摠師大河之外入繼大統以有神器然以
今日國勢揆之靖康之初其不相若遠甚則朝廷所以
捍患禦侮敉寧萬邦者於和戰守當何所從而可也臣
愚雖不足以知朝廷國論大體然竊恐猶以和議為不
然也何者二聖播遷陛下父兄沈于北廷議者必以謂
非和則將速二聖之患而虧陛下孝友之德故不得不
和臣竊以謂不然夫為天下者不顧其親顧其親而忘
天下之大計者此匹夫之孝友也昔漢高祖與項羽戰
于滎陽成臯間太公為羽軍所得其危屢矣高祖不顧
其戰彌勵羽不敢害而卒歸太公然則不顧而戰者乃
所以歸太公之術也晉惠公為秦所執吕郤謀子圉以
靖國人其言曰失君有君羣臣輯睦甲兵益多好我者
勸惡我者懼庶有益乎秦不敢害而卒歸惠公然則不
恤敵國而自治者乃所以歸惠公之術也今有盗賊於
此劫質主人以兵威臨之則必不敢加害以卑辭求之
則所索彌多往往有不可測之理何則彼為利謀陵懦
畏彊而初無惻𨼆之心故也今二聖之在北廷莫知安
否之審固臣子之所不忍言然吾不能逆折其意又將
堕其計中以和議為信然彼必曰割某地以遺我得金
幣若干則可不然二聖之禍且將不測不予之是陛下
之忘父兄也予之則所求無厭雖日割天下之山河竭
取天下之財用山河財用有盡而金人之欲無窮少有
釁端前所予者其功盡廢遂當拱手以聽其命而已昔
金人與契丹二十餘戰戰必割地厚賂以講和既和則
又求釁以戰卒滅契丹今又以和議惑中國至扵破都
城滅宗社易姓建號其不道如此而朝廷猶以和議為
然是將以天下畀之敵國而後已臣愚竊以為過矣為
今之計莫若一切罷和議專務自守之策而戰議姑俟
於可為之時何哉彼既背盟而劫質地不可復予惟以
二聖在其國中不忍加兵俟其入寇則多方以禦之所
破城邑徐議收復建藩鎮扵河北河東之地置帥府要
郡於㳂河江淮之南治城壁修器械教水軍習車戰凡
捍禦之術種種具備使進無抄掠之得退有邀擊之患
則雖時有出没必不敢深入而憑陵三數年間生養休
息軍政益脩士氣漸振將帥得人車甲偹具然後可議
大舉振天聲以討之以報不共戴天之讐以雪振古所
無之恥彼知中國能自強如此豈徒不敢肆兇而二聖
保萬夀之休亦將悔禍率從而鑾輿有可還之理倘舍
此策益割要害之地奉金幣以予之是倒持太阿以其
柄授人藉寇兵而資盗糧也前日既信其詐謀以破國
矣今又欲蹈覆車之轍以破天下豈不重可痛哉或謂
強弱有常勢弱者不可不服於強昔越王勾踐卑身重
賂以事吴而後卒報其恥今中國事勢弱矣盍以句踐
為法卑身重賂以事之庶幾可以免一時之禍而成將
来之志乎臣以謂不然夫吴伐越句踐以甲楯三百棲
扵會稽遣使以行成而吴許之當是時吴無滅越之志
故句踐得以卑身厚賂以成其謀枕戈嘗膽以勵其志
而卒報吴今金人之於國家如何哉上自二聖東宫下
逮宗室之係於屬籍者悉驅之以行而陛下之在河北
遣使降偽詔以宣召求之如是其急也豈復有恩於趙
氏哉雖卑身至於奉藩稱臣厚賂至於竭天下之財以
予之彼亦未足為德也必至於混一區宇而後已然則
今日之事法句踐嘗膽枕戈之志則可法句踐卑身厚
賂之謀則不可事固有似之而非者正謂此也然則今
日為朝廷計正當歲時遣使以問二聖之起居極所以
崇奉之者至扵金國我不加兵而待其来寇則嚴守禦
以偹之練兵選將一新軍律俟吾國勢既強然後可以
興師邀請有此武功以俟將来此最今日之上策也古
語有之曰願與諸君共定國是夫國是定然後設施注
措以次推行上有素定之謀下無趨向之惑天下之事
不難舉也靖康之間惟其國是不定而且和且戰議論
紛然致有今日之禍則今日之所當監者不在靖康乎
臣故敢陳和守戰三說以獻伏願陛下斷自淵衷以天
下為度而定國是則中興之功可期矣取進止
綱復上言曰臣竊以河北河東兩路國家之翰蔽也唐
杜牧謂河北視天下猶珠璣也天下視河北猶四支也
珠璣苟無豈不活身四支既去吾不知其為人故王者
不得不王霸者不得不霸猾賊得之足以致天下不安
其地勢風俗使然也而河東實為天下之脊介於河北
陜西之間其地險固其民堅忍其俗節儉其兵勁悍祖
宗得天下削平僭亂㒺不臣服惟河東最後再駕而後
得之其難如此而靖康之初金人犯闕以孤軍入重地
我之守禦固而援師集其勢不難於和宰相失策欲脱
一時之禍而不為久長之計凡所邀求一切許之遂割
三鎮而河北河東之地幾去其半及敵兵退三鎮兵民
為朝廷固守中山真定及㳂邊諸郡既已保全而敵盡
力以圍太原不肯捨去朝廷遣使以兵民之意及保塞
陵寝之故願輸租稅以易疆土金人且許且攻幾年而
太原䧟猶信譎詐以講和不為備禦之策至其渡河再
薄都城遂盡割兩路以與之畫河以為界遣執政侍從
郎官數十軰分詣交割皆為兩路之人所殺夫朝廷割
地不足以塞金人貪婪之欲而適足以失兩路士民之
心使地割而和可成宗社遂安猶之可也今乃假和議
以欵我既破京師挟二聖以北狩脅逼臣寮僭竊神器
矣而議者猶以割地為然此何理哉河北西路三帥府
二十餘郡靖康末所失者真定懷衛濬一帥府三郡而
已其餘至今皆堅守一路兵民有城郭者依城郭無城
郭者依大河山西自相結集多者數萬少者不下萬人
各立首領以相統率知名號者已數十處日以蠟書號
籲朝廷乞師請援願為前驅因而循撫為吾之用數十
萬衆不日可致而金人留兵懷衛濬三郡以扼吾要津
每郡不過三千人其餘皆脅制吾民剪髮易衣以疑我
耳大兵臨之遣間要約必有應者則三郡不旬月間可
復也三郡既復則真定可圖而中山之圍可解河北復
為我有矣然後第功行封以河外郡縣悉議封建使自
為守朝廷量力以助之則藩籬固而中原寧此今日之
要策也河東之勢亦然但所失州郡視河北為多然所
以處之之策亦無以過扵此者臣愚欲乞於河北西路
置招撫司河東路置經制司擇文武臣寮中有材略名
望素為兩路兵民信服者為之使副布宣朝廷德意以
結其心信賞必罰以作其氣訓練習服以教之戰量補
名目以旌勸其首領寬給錢穀以賑貸其乏絶辟置寮
屬將佐乘機應變一切許以便宜從事則兩路可以復
全中興之功指日可成必自此始猶捍水患於決溢之
口則下流無泛濫之虞禦盗賊扵門墻之外則堂奥有
安靖之勢理之必至也倘捨此而不為則兩路之人且
歸怨於朝廷強壮狡獪者反為敵用將何以待之故臣
以謂今日之所當先務者無急於此惟睿斷不疑特從
所乞天下不勝幸甚
綱又上言曰臣竊以國家都汴處中以臨四方垂二百
年靡有變故豈特仁德足以結萬邦之心亦由以中制
外據天下之利勢使之然也方今多難之際不可定都
以權時宜固有所不得已者然宗社朝廷一遷天下之
勢必有偏而不起之處中原搖動卒難復安此臣所以
夙夜思慮欲為陛下權天下之勢以濟長久之策也古
者帝王有廵幸之禮故虞舜五載一廵狩羣后四朝而
成王撫萬邦廵侯甸見扵周官之書今四方多故宜講
廵幸之禮以鎮撫之除四京外以長安為西都襄陽為
南都建康為東都各命守臣營葺城池宫室官府使之
具儲峙糗糧積金帛以備廵幸陛下時乘六龍鑾輿順
動以天臨之覧觀山河之形勝省察牧守之治忽撫士
民問風俗收豪俊之用以掃邊塵復境土然後復據河
洛而都之此今日權宜之上策也用臣此策其利有三
藉廵幸之名國勢不失於太弱一也不置定都使敵人
無所窺伺二也四方望幸使奸雄無所覬覦三也至於
費用則長安當委之四川襄陽當委之荆湖建康當委
之江淮閩浙深戒守臣因陋就簡勿事壮麗具圖来上
惟取便安因緣騷擾者重寘于法則三都成而天下之
勢安矣議者謂車駕當且駐蹕應天以繫中原之心或
謂當遂幸建康以紓一時之患臣皆以為不然夫汴京
宗廟社稷之所在天下之根本也陛下嗣登寳位之初
豈可不一幸舊都以見宗廟社稷慰安都人之心下哀
痛之詔擇重臣以鎮撫之使四郊畿邑之民乂安益治
守禦之具為根本不拔之計哉天下形勢關中為上襄
陽次之建康又次之今捨上中而取其下非得計也宜
先期降勅榜曉諭軍民及以脩謁陵寝為名擇日廵幸
據要會之地以駐六師既有以繫中原之心又有以紓
一時之患策無出扵此者臣愚伏望聖慈斷自淵衷詳
酌而推行之天下不勝幸甚
綱又上言曰臣以愚陋誤蒙聖恩擢任宰相初對之日
嘗以廵幸之議冒瀆天聰其意以謂京師初經殘破之
後理難固守然車駕不可不一到以慰天下之心然後
鑾輿順動法古廵狩之禮以行四方西則關中南則襄
陽東則建康以天下形勝之勢觀之關中為上襄陽次
之建康為下伏蒙睿慈特採其議已降指揮京師催促
脩城祗偹謁欵宗廟而永興襄陽建康皆令葺治宫室
以俟翠華之幸臣累留身奏事論及天下利害安危所
繫之大者未嘗不以此為言嘗蒙宣諭但欲先迎奉元
祐太后及遷六宫如建康并禁衛家屬願遷徙者亦津
遣南去而車駕獨留中原選將屯兵以衛行在雖關中
可往雖金人可戰臣竊仰陛下英睿果斷如此雖古創
業中興之主如漢之高祖光武唐之太宗不是過也昨
日忽被手詔宣諭京師未可往而欲為大王避狄之計
廵幸東南擇形勝之便利遠水火之焚溺来春還闕聚
糧屯兵為守禦攻討之計令臣條具合措置事務以聞
臣伏讀愕然未喻聖意不知天慮與前不同果以為當
如此耶將左右大臣密獻此說姑從其策耶如天慮果
以為當如此臣竊以為未然而左右大臣密獻此說則
臣竊歎其未嘗深思遠慮姑欲脱一時之患而不知禍
難之在後也夫京師宗廟所在陛下即位之初禮當一
到徒以城池之脩未偹而防秋之期已廹勢有未可往
者臣固不敢力争至扵廵幸東南以避狄則臣不知車
駕果將安之耶若欲出扵下策遂往建康則臣恐天下
之勢傾而中原不復為我有矣請為陛下試詳言之夫
陜西者中國勁兵健馬之區也河北河東者中國之屏
蔽也京畿及京東西者中國之腹心也江淮荆湖閩浙
川廣者中國之支𣲖也今與鄰國争屏蔽之地不能保
腹心以號召勁兵健馬與之馳逐而欲自竄於支𣲖之
鄉臣恐天下之勢偏而不舉敵騎深入號令不行州郡
莫相救援皆將碎扵敵手敵以精兵驚擾京東控制淮
楚陛下雖欲還闕不可得矣況欲屯兵聚糧議攻守計
以迎二聖哉王命不通盗賊蠭起殺害官吏屠䧟城邑
如今之河北兵民不待金人然後為害自江以南皆當
搖動不知獻策之臣果能保其必安乎夫江之廣不如
河江之險不如河江之湍激不如河金人渡河猶不能
禦江豈可恃而南人之輕脆非北人之比敵至則潰南
方之城壁非北方比敵攻則破陛下必以幸建康為安
臣愚竊以為過矣夫利在耳目之前患在一世之後中
智以上乃能知之今欲乘舟順流而東其安便比於鞍
馬之間何啻相百遠幸江湖之濱其閒適比於兵革之
際何啻相萬然偷取一時安適而忘禍患之在後獻說
者如此臣愚竊以為不思之甚矣為今之計縱未能行
上策以趨關中莫若取其次策以適襄鄧襄陽近為李
孝忠所據雖已潰散恐或殘毁惟鄧為可以偹車駕之
時廵夫鄧者古之南陽光武之所興也西鄰關陕可以
召兵北近京畿可以遣援南通巴蜀可取貨財東達江
淮可運穀粟有高山峻嶺可以控扼有廣土寬城可屯
重兵民風號為淳固盜賊未嘗侵犯此誠天設以待陛
下之臨幸事之機會不可失也願詔守臣增修城池漕
臣儲峙糧草朝廷給降錢帛廣行應副專遣使者以督
其事將来秋高六飛啟行由陳蔡唐以趨南陽不過半
月可達天下之士知陛下之不忍棄中原也河北河東
之民知陛下之不遠徙也天下郡縣知陛下之處中以
臨四方也皆當心服而無解體之患是一幸南陽則三
者皆得一幸建康則三者皆失利害安危之機在此一
舉陛下何憚而不行也臣愚伏望聖慈斷自淵衷從臣
之言勿是先入之說天下不勝幸甚
綱又上言曰臣前已具劄子論車駕廵幸京師城壁未
可保守修葺未備當權時之宜駐蹕南陽據天下之中
以號令四方不宜東幸建康棄置中原以失天下之心
伏蒙聖慈令與執政同議然前䟽未盡區區之意敢昧
死再陳之臣聞自昔人主當草昧艱難之時或與英雄
角逐或為寇盜所侵皆據地利而莫肯先退盡人力而
莫肯先屈夫勝天下者必以勢而據地利莫肯先退者
勢也盖天下者必以氣而盡人事莫肯先屈者氣也漢
高祖與項羽戰於滎陽成臯間相持累年高祖雖屢敗
不肯退尺寸之地既割鴻溝羽引而東遂有垓下之亡
曹操與袁紹戰於官渡操雖兵弱糧乏不肯解去既焚
紹輜重紹引而歸遂喪河北由此觀之與勍敵争勝負
豈可不據天下之勢而先自退哉唐之初突厥頡利以
數萬騎飲馬渭水去長安纔數十里太宗以七騎臨渭
上與語以大義折之既而王師大集旌旗戈甲光彩精
眀頡利震怖遂以請和本朝景德中契丹以數十萬寇
澶淵真宗渡河親征射殺所謂統軍達蘭者彼主惶懼
遂亦請和而去兩朝盟好凡百餘年由此觀之為敵人
所侵豈可不作天下之氣而先自屈哉今金人雖號為
勍敵其實皆中國失策養之使然考其兵之強盛豈能
過項籍袁紹其敢深入豈能過頡利契丹而吾方其未
至之時已相與震怖委棄中原而自竄於江湖之間既
失天下之勢又索天下之氣不知敵騎果復渡河攻圍
我城邑屠戮我人民以精兵控扼淮泗而王命為之不
通盜賊蠭起所在竊發跨州連邑自相建置將何以待
之且今之所恃者兵也陛下每欲聚西北之兵十餘萬
日加訓練以待親征睿謀壮矣既適建康不知此兵將
何所用夫建康水鄉其土卑濕其食魚稻非西北之兵
所利不産粟麥稈草土氣多熱非西北之馬所便往年
方臘起於江浙朝廷遣西兵討之疾病物故者三之二
而馬之存者無幾由此觀之欲聚西北之兵而適建康
猶資章甫而適越也惟南陽可為今冬駐蹕之計賴天
之休陛下聖德所感河北河東兩路兵民戴宋之心借
使敵敢深入邀截掩擊中國得一勝則天下之勢壮而
氣振矣然後降親征之詔率天下之師問罪以迎二聖
之鑾輿決有轉危為安撥亂反正之理在陛下自強不
息力行之而已臣偹位宰相不惟仰荷特逹之知思自
竭盡以報萬一天下之責交歸謀慮一有不當何以塞
之伏望聖慈斷自淵衷察臣孤忠勿為羣議所惑天下
不勝幸甚
時上議遣使于金綱奏曰堯舜之道孝悌而已孝悌之
至可以通神眀陛下以二聖遠狩沙漠食不甘味寝不
安席思迎還兩宫致天下養此孝悌之至而堯舜之用
心也今日之事正當枕戈嘗膽内修外攘使刑政脩而
中國強則二帝不俟迎請而自歸不然雖冠盖相望卑
辭厚禮恐亦無益今所遣使但當奉表通問兩宫致思
慕之意可也
紹興五年綱提舉西京崇福宫上言曰右臣伏奉詔書
以偽齊金人兵馬退遁令臣深思熟講凡今攻戰之利
守偹之宜措置之方綏懷之略條具来上臣仰荷聖恩
憐臣孤跡嘗備位扵近司察臣迂愚有千慮之一得雖
以罪戾屏伏海濱曾不遐遺以國家邊防恢復大計特
降清問顧臣學術闊疎智識淺短何足以稱詔旨而禆
廟略之萬一敢竭狂瞽以塞眀命伏惟陛下留神採擇
臣不勝幸甚臣竊以僭逆之臣挟強悍之敵提兵南嚮
俶擾淮壖其意盖料朝廷蹈前日退避之轍得以乘間
渡江憑陵東南不虞六飛親臨江上號令既行賞罰既
眀將士摧鋒俘馘係路虜氣挫屈潛師遯逃此盖陛下
睿謨宏遠天威英斷之所致宗社無疆之休中外臣子
之共慶也然臣區區之愚竊願陛下勿以敵軍退遁為
可喜而以僭逆未誅仇敵未報為可憤勿以保全東南
為可安而以中原未復赤縣神州猶䧟扵敵人為可恥
勿以諸將屢捷為可賀而以軍政未脩士氣未振尚使
狂寇得以潜逃為可虞則中興之期可指日而俟臣謹
考往古之跡揆方今之宜條具攻戰守偹措置綏懷之
策以獻議者或謂敵軍既退當遂用兵為大舉之計臣
竊以為不然譬如奕棋先當自生乃可殺敵生理未固
而欲浪戰以僥倖此非制勝之術也高祖先保關中故
能東嚮與項籍争光武先保河内故能出征以降赤眉
銅馬之屬肅宗先保靈武故能破安史而復兩京今朝
廷以東南為根本倘不先為自固之計將何以能萬全
勝敵又況將士暴露之久財用調度之煩民力科取之
困謂宜大為守偹痛自料理使之蘇息乃為得計議者
又謂敵軍既退當且保據一隅以苟目前之安臣又以
為不然譬如奕棋捨局心而就邊角廹蹙褊小浸以衰
微何以取勝秦師伐晉以報殽之師諸葛亮佐蜀連年
出師以圖中原不如是不足以立國高祖在漢中謂蕭
何曰吾亦欲東耳安能鬱鬱久居此乎光武破隗囂詔
岑彭曰人苦不知足既平隴復望蜀此皆帝王以天下
為度者也不如是不足以混一區宇戡定禍亂又況祖
宗之境土豈可坐視淪䧟不務恢復今歲不征眀年不
戰使賊勢益張而吾之所糾合精銳士馬日以損耗何
以圖敵謂宜扵防守既固軍政既修之後即議攻討乃
為得計此二者守偹攻戰之序也至於守偹之宜則當
料理淮南荆襄以為藩籬夫淮南荆襄者東南之屏蔽
也六朝之所以能保有江左者以強兵巨鎮盡在淮南
荆襄間故以魏武之雄苻堅石勒之衆宇文拓拔之盛
卒不能窺江表後唐李氏有淮南則可以都金陵其後
淮南為周世宗所取遂以削弱今朝廷欲為守備則當
於淮南東西及荆襄置三大帥屯重兵以臨之東路以
揚州西路以廬州荆襄以襄陽為師府分遣偏師進守
支郡小築城壘如開新邊其初朝廷應副錢糧謂如淮
東則以江東路財用給之淮西則以江西路財用給之
荆襄則以湖南北路財用給之徐議營田使自贍養遇
有敵軍則大帥遣兵應援稍能自守商旅必通乃可召
人歸業漸次葺理假以歲月則藩籬成矣前有藩籬之
固後有長江之險加以戰艦水軍使㳂江一帶帥府郡
縣上連下接自為防守則敵兵雖多豈敢輕犯近年以
来大將握重兵於江南官吏守空城於江北雖有天險
初無戰艦水軍之制故敵人得以侵擾窺伺欲為守偹
無他反此而已或謂三大帥率重兵以屯江北則供億
之費不貲臣應之曰使三大帥屯兵於江南亦仰給於
朝廷其費等耳曷若使之渡江葺理淮南以為家計則
朝廷異時可省經費而藩籬之勢成為無窮之利守偹
之宜莫大扵是有守偹矣然後可以議攻戰之利亦當
分責於諸路大帥謂如淮東之帥則當責以收復京東
東路淮西之帥則當責以收復京東西路荆襄之帥則
當責以收復京西南北路川陜之帥則當責以收復陕
西五路諸路尅捷因利乘便收京畿復故都以戡大憝
此雖落落難合然在陛下志先定扵中而斷以至誠必
為之意盖無不可成之理至扵擇將之術治兵之政車
馬器械之制號令賞罰之權兵家皆有常法無待臣言
而戰陳之間因敵決勝臨事制變者兵無常形又不可
以預圖也臣願竊以為獻者在勿失機會而已夫機會
之来間不容髮以戰則勝以守則固一失其機悔不可
追昔劉表悔不用蜀先主之言蜀先主曰天下日尋干
戈事會之来豈有終極若能應之扵後則此未足為恨
也臣竊觀朝廷近年以来失機會者多矣自今以往如
能保淮南荆襄以為固選將練卒厲兵秣馬聚財積穀
應機而作則以弱為強取威定亂扵一勝之間僭逆之
臣可正藁街之誅強悍之敵豈無頓刃之日攻戰之利
莫大於是此二者守備攻戰之策也若夫措置之方則
臣願先定駐蹕之所盖萬乘所居必擇形勝然後能制
服中外以圖事業臨安平江皆澤國褊廹偏霸所據非
用武之地惟建康自昔號為帝王天子之宅以其江山
雄壮地勢寬博可容萬乘故六朝以来更都之今鑾輿
未復舊都莫若權宜且扵建康駐蹕控引二浙襟帶江
湖運漕財穀無不便利臣昨於建炎初建議廵幸關中
為上襄陽次之建康為下者以天下形勢言之也今以
建康為便者以東南形勢言之也然淮南有藩籬之固
然後建康可都願陛下與二三大臣熟計之既料理淮
南仍詔建康守臣治城壁脩宫闕立官府創營房使粗
成規摹以待翠華之幸近年以来車駕所寓因陋就簡
諸事草創雖陛下以時方艱難用過于儉然宫室制度
亦有不可已者有城壁然後人心不恐有官府然後政
事可脩有營房然後士卒可用惟自朝廷應副詔有司
以漸脩建庶幾不擾此措置之方所當先者也綏懷之
略則臣願先為自強之計夫西北之民皆陛下之赤子
荷祖宗涵養之德其意曷嘗一日忘宋哉特制於勍敵
之勢為所驅廹䧟於塗炭故捨二百年之本朝而事大
不道之僭逆豈其本心惟朝廷之力未能保覆之故數
路之民雖困於重斂傷扵峻刑而不能以自歸倘淮南
荆襄藩籬既成壤地相接甲兵既備天威震驚必有結
約来歸如宿遷之民者必有願為内應如京東郡縣者
宜命諸帥優加拊循来歸者給田土内應者予爵賞官
吏將士禄秩由舊許之自新孰不感悅朝廷近者得諸
路簽軍皆不殺而優䘏之自賊中来歸者皆優與官秩
可謂得策更願力為自治自彊之計使陷溺之民知所
依怙益堅戴宋之心此綏懷之略所當先者也攻戰守
備措置綏懷皆中興之至計今日之急務聖問所及臣
已粗陳其梗槩矣臣伏讀詔書有曰朕將虚己以聽擇
善而從君臣之間期扵無𨼆利害之決斷以必行臣三
復聖訓不知涕泗之交頥也何則君臣之遇號為千載
聽言用謀尤其所難未信而言則有謗己之嫌交疎言
深則有失身之戒盖雖朋友尚不易言而況於君臣之
間乎今陛下求治之切詔旨如此而臣以憂患之餘孤
危特甚欲淺言之則何以副陛下期於無𨼆之訓欲深
言之則慮有犯顔逆鱗之愆感懼交中進退維谷雖然
陛下當艱危多故之秋詔臣以丁寧惻怛之意緘默不
言臣則有罪有君如此其忍負之敢冐鼎鑊刀鋸之誅
以布心腹腎腸之實惟陛下幸察臣竊觀陛下有聰眀
睿智之資有英武敢為之志然自臨御迄今九年國不
闢而日蹙事不立而日壊將驕而難御卒惰而未練國
用匱而無贏餘之蓄民力困而無休息之期陛下憂勤
雖至而未足以成中興之業者則羣臣誤陛下之故也
陛下自近年以来所用之臣凡幾人慨然敢任天下之
重建事立功與夫充位備員者皆不逃於聖鍳夫用人
如用醫必先知其術業可以己病然後使之進藥而責
成功今扵醫者之術業初不詳究而姑試之則雖日易
一醫何補病者殆將飲藥以加病而已平居無事小廉
曲謹初似無過而乏濟時之大略忽有擾攘之故則錯
愕無所措手足不過奉身以退天下憂危之重委之陛
下而已不知何補於國家陛下亦安取此大概近年所
操之說有二閒暇則以和議為得計而以治兵為失策
倉卒則以退避為愛君而以進禦為誤國衆口和之牢
不可破然累年之間冠盖相望而初不得其要約翠華
蒙塵而尚未有所定居上下苟且偷安而不為長久之
計天步艱難國勢益弱職此之由大運有開天啟宸衷
超然遠覧悟前日和議之失而親總六師懲前日退避
之非而親臨大敵逆臣勍敵數十萬衆飲馬江干雖未
能掃蕩邀擊盡復邊疆而天威所臨已足以使之震怖
不敢南渡潜師宵奔則和議之與治兵退避之與進禦
其效槩可覩矣今敵軍雖退而其情狡獪變詐百出未
大懲創疆場相望道里不遠安知其秋高馬肥不再来
擾我使疲於奔命哉是宜眀詔於却敵之初求善後之
策也臣夙夜為陛下深思所以為善後之策者無他在
盡反前日之所為解琴瑟而更張之先定其論如奕棋
之立意後圖其功如奕棋之置子必可得志臣請陳其
說竊觀自古創業中興之主必以兵勝而為親征之計
者其意豈謂必冒矢石履行陣而後可哉黃屋所臨人
心自固賞罰既當士氣奮張用能成功故高祖既得天
下擊韓王信陳豨黥布未嘗不親行光武自即位至平
公孫述十三年間無一歲不親征本朝藝祖太宗定維
揚平澤潞下河東皆躬御戎輅真廟亦有澶淵之行措
天下於大安此所謂始於勤勞終於逸樂者也退避之
策可暫而不可久可一而不可再退一步則失一步退
一尺則失一尺往時自南都退而至於維揚則關陕河
北河東失矣自維揚退而至扵江浙則京東西失矣萬
一有敵騎南牧復將退避不知何所適而可航海之策
萬乘冒風濤不測之險此尤不可者惟當於國家閒暇
之時眀政刑治軍旅選將帥脩車馬備器械峙糗粮積
金帛敵来則禦俟時而奮以光復祖宗之大業此最上
策杜牧所謂上策莫如自治也臣願陛下自今以往勿
復為退避之計可乎臣又觀古者敵國善鄰則有和親
仇讐之邦鮮復遣使豈不以釁隙既深終無講好脩睦
之理故耶東晉渡江石勒遣使于晉元帝命焚其幣而
却其使彼遣使来且猶却之此何可往假道扵僭偽之
國而自取辱無補扵事祗傷國體金人自知罪惡之重
懼我必報其措意為如何而我方且卑辭重幣屈體以
求之其不推誠以見信決矣器幣禮物所費不貲使軺
往来坐索士氣而又邀我以必不可從之事制我以必
不敢為之謀是和卒不成而徒為此擾擾也非特如此
於吾自治自彊之計動輙相妨實有所害金人二十餘
年以此策破契丹困中國而終莫之悟夫辨是非利害
者人心所同豈真不悟哉聊復用此以僥倖萬一曾不
知為吾害者甚大此古人所謂幾何僥倖而不喪人之
國也臣願陛下自今以往勿復遣和議之使可乎此二
說者既定然後擇所當為者一切以至誠之意為之先
後本末各有次第俟吾之政事脩倉廩實府庫充器用
備士氣振力可有為乃議大舉則兵雖未交而勝負之
勢已決矣抑臣聞朝廷者根本也藩方者枝葉也根本
固則枝葉繁朝廷者腹心也將士者爪牙也腹心壮則
爪牙奮今國家遠有盛強之敵國近有僭偽之逆臣所
仰以為捍蔽者在藩方所資以致攻討者在將士然根
本腹心則在朝廷惟陛下正心以正朝廷正朝廷以正
百官使君子小人各得其分則是非既眀賞罰必當自
然藩方協力將士用命雖勍敵不足畏雖逆臣不足憂
此特在陛下方寸之間耳臣昧死條上六事一曰信任
輔弼二曰公選人材三曰變革士風四曰愛惜日力五
曰務盡人事六曰寅畏天戒何謂信任輔弼夫撥亂之
主履時艱難資輔弼之臣同心同德相與有為豈易致
哉必如元首股肱之於一身父子兄弟之於一家乃能
協濟故高祖視蕭何如左右手太宗遇房杜如子弟蜀
先主得諸葛孔眀如魚之有水不如是不能感會風雲
以成王霸之業今陛下選扵衆以圖任遂能捍禦大敵
可謂得人矣然臣願陛下待以至誠無事形跡久任以
責成功勿使小人得以間之則君臣之美垂裕無窮昔
高祖終始用蕭何太宗終始用房杜故能勘亂定功卒
致太平管仲有言曰知人而不能用害霸也用而不能
信任之害霸也信任而使小人參之害霸也霸者猶如
此而况於欲恢復天下者乎魏鄭公有言曰君臣同心
是謂一體豈有置至公事形跡若上下共由兹路邦之
興喪未可知也夫事形跡者未必有過舉而魏公以為
興喪未可知者凡以無至誠相與之意而惟嫌疑之為
避不足建興邦之大績故也陛下誠能推信任之誠臣
將見輔弼任責而中興之業不難致矣何謂公選人材
夫治天下者未嘗不資於人材而創業中興之主所資
為尤多何則繼體守文率由舊章得中庸之材亦足共
治至於艱難有為興衰撥亂則非得卓犖瓌偉之材未
易有濟故武王之有十亂宣王之有吉甫方叔召虎高
祖之有三傑光武之有鄧禹耿弇吴漢之屬太宗之有
房杜英衛之流憲宗有裴度武宗有李德裕皆以不世
出之材佐大有為之主𠫭翊佐佑以成大業古今通道
其可忽諸然自昔抱不羣之材者多為小人之所忌嫉
或中之以黮闇或指之為黨與或誣之以大惡或摘之
以細故而以道事君者不可則止難扵自進恥扵自眀
雖負重謗遭深譴安扵義命不復自辨惟至眀之主為
能察小人之情偽而辨其臣之非辜此霍光所以見察
扵昭帝房喬所以見信於太宗也陛下臨御以来用人
材多矣世之所許以為正人端士者往往閒廢扵無用
之地豈非罹此謗耶遂使陛下寤寐側席而有乏材之
歎懷材抱義願為國家宣力者無因而進前陛下盍亦
少留聖意致察扵此洪範皇極之疇曰無有作好遵王
之道無有作惡遵王之路無偏無黨王道蕩蕩無黨無
偏王道平平好惡偏黨皆足以為至公之累惟以道為
公而無好惡偏黨之私則王道眀矣魏鄭公亡太宗遣
人至其家得書半藁其可識者曰天下之事有善有惡
任善人則國安用惡人則國弊公卿之内情有愛憎憎
者惟見其惡愛者止見其善愛憎之間所宜詳慎若愛
而知其惡憎而知其善去邪勿疑任賢勿猜則可以興
矣太宗感悟夫人主豈能無愛憎然必去愛憎而後得
人以興者愛憎出於私情用人以興邦必由扵公道故
也管仲雖仇齊公必用雍齒雖怨漢祖必賞而况其餘
乎陛下誠能推至公之道臣將見人材軰出中興之業
不難致矣何謂變革士風夫用兵之際似與士風初不
相及然其實相為表裏者也士風淳厚則議論正而是
非眀朝廷賞罰功罪當而人心服此措置所以得宜而
寖眀寖昌也士風澆薄則議論不正而是非不眀朝廷
賞罰功罪不當而人心不服此措置所以失宜而寖微
寖弱也晉之士風尚虚浮而不事事故當時措置乖謬
盜賊並起而有五戎亂華之禍本朝嘉祐治平以前士
風何其淳厚也自數十年来非特不事事而已奔競争
進議論徇私邪說利口足以惑人主之聽元祐大臣如
司馬光之流皆持正論為朝廷長慮却顧圖久遠之計
社稷之臣也而羣枉嫉之指為奸黨聽其言則大者可
族小者可誅賴國家寬仁祗從竄逐其士風逓相倣俲
顛倒是非變亂白黑政事大壊以馴致靖康之變非偶
然也殆今四十餘年世變風移愛憎之情銷盡然後朝
廷始知元祐羣臣之忠褒贈官秩錄用子孫然已何補
於事曷若早變此風則忠臣無誅謫之冤國家有治安
之實兩受其利豈不美哉臣觀近年士風尤薄随時好
惡以取世資不顧國體惟欲進身不覈事實惟欲傷人
大詈則大進小詆則小遷潝訿成風此非朝廷之福也
陛下得一張浚付以重權使禦強敵扵關陕浚雖以忠
許國而事失機會不為無過言者痛䋲醜詆誣以大惡
豈不太甚歟浚有浴日之功足以結陛下之知有大臣
之辨足以回陛下之聽故得自洗濯復侍清光扵帷幄
之中然其所傷已多矣藉使遭謗困讒之臣無浚之功
又無大臣為之辨白而有下石以擠之者則何以自雪
扵君父冀察其不然哉夫朝廷設耳目及獻納論思之
官以廣視聽固許之以風聞至扵大故亦須覈實使果
如其言則誅責所加豈宜止從輕典使言而無實則誣
人之罪伏讒蒐慝得以中害善良皆非所以修政也臣
願陛下降眀詔以戒諭士大夫使體德意從忠厚變近
年澆薄之風昔賈誼勸文帝養人臣以禮義廉恥陸贄
勸德宗聽言必考其實而察其情以正典刑不宜兩置
而不問皆治道之要陛下誠能行責實之政臣將見士
風淳厚而中興之業不難致矣何謂愛惜日力臣聞之
周書曰功崇惟志業廣惟勤盖功以志崇所以為之規
摹也業以勤廣所以為之積累也猶建大厦堂室奥序
其規摹可一日而成至於鳩工聚材則積累非一日所
致創業中興何以異此高祖得韓信與之論亡椘之策
光武得鄧禹與之論興漢之謀蜀先主得諸葛亮與之
論鼎立之計皆定於談笑之間而高祖以五年成帝業
光武以十三年混區宇先主得蜀亦在數年之後盖積
累而致者如此今陛下臨御九年于兹境土未復僭逆
未誅仇敵未報尚稽中興之業則其始不為之規摹其
後不為之積累故也邊事粗定之時朝廷所推行者皆
簿書期會不急之細務至於攻討防守之策國之大計
皆未嘗留意安得不為僭逆之臣強悍之敵之所窺伺
然則自今以往其可不惜日力哉昔禹不貴尺璧而惜
寸陰今日朝廷艱難乃惜分陰之時臣願陛下詔二三
大臣熟議所以規摹者凡所施為畫一條具如立課程
以次施行又詔州縣使體陛下德意而奉承之所立期
限勿太遽以致搔擾勿太緩以失機會使事得其序不
擾而辦乃為得策夫天下無不可為之事亦無不可為
之時惟失其時則患之小者日益大事之易者日益難
正如醫者之治病其在皮膚針烙及之其在五臓湯劑
及之至於骨髄則雖有扁鵲俞跗蔑以為矣此時之所
以不可失也詩曰迨天之未陰雨徹彼桑土綢繆牖戶
今此下民或敢侮予孟子曰國家閒暇及是時眀其政
刑雖大國必畏之矣夫用智者當於未紛擾之前千日
聚之以待一日之用渴而穿井闘而鑄錐其能及乎陛
下誠能存愛日之心將見為無不成中興之業不難致
矣何謂務盡人事臣竊觀天人之道其寔一致人之所
為即天之所為也國之將興百度皆舉天實佑之猶之
農夫盡其穮蓘之力乃亦有秋使未嘗致耕耨之勤而
欲望稼穡之利其可得耶天不人不因人不天不成人
事盡扵前則天理應於後自然之符也光武以兵三千
攻尋邑百萬者人也適雷電風雨遂有昆陽之勝而中
興之運啟者天也孫權以兵三萬拒曹操數十萬者人
也適風順可以縦火遂有赤壁之捷而鼎足之勢成者
天也謝安以兵八千擊苻堅百萬者人也適秦師小却
遂有淝水之功而東晉之祚延者天也創業中興之主
莫不皆然盡其在我者而以其成功歸之於天孟子曰
君子創業垂統為可繼也若夫成功則天也今未嘗盡
人事敵至則先自退屈而欲責功扵天其可乎臣願陛
下詔二三大臣協心同力務盡人事以聽天命則恢復
土宇翦屠鯨鯢迎還兩宫必有日矣夫人心即天心也
下得人心上合天心則無不成之功陛下誠能和同天
人之際臣將見中興之業不難致矣何謂寅畏天戒夫
天之扵王者如父母之扵子愛之至則所以為之戒者
亦至是以孔子作春秋於灾異必書以謹天戒臣觀商
之盛如武丁周之盛如成王漢唐之盛如文景太宗之
時未嘗無天變而不為災者以能寅畏其戒而仰合其
心也是知人主之於天戒必恐懼脩省以致其寅畏之
誠則能變灾以為祥天人之際何其昭昭然也比年以
来熒惑失次太白晝見地震水溢或久陰不雨或久雨
不霽或當暑而反寒乃正月之朔日又食之此皆天意
眷佑陛下丁寧反覆以致告戒陛下雖嘗降詔俾士大
夫各脩厥職以答天譴然臣竊謂應天以實不以文此
在陛下以至誠之意正厥事以應之昔宋公一言而妖
星退舍大戊桑穀共生扵朝而反以為祥陛下誠能行
應天之實臣將見百祥来止中興之業不難致矣此六
者皆陛下所當先務正心以正朝廷者故糞土愚臣忘
生觸死為陛下詳言之抑臣又聞聖人不畏多難而畏
無難或多難以固其國啟其疆土或無難以喪其國失
其土宇昔少康以一旅之衆而祀夏配天不失舊物光
武太宗皆躬擐甲胄履危險而身致太平享國長久今
朝廷人材不乏將士足用江淮荆浙閩廣川陕財用可
理足以為中興之資陛下勇智天錫春秋鼎盛欲大有
為何施不可要在改前日之轍斷而行之耳昔仲虺之
稱湯不稱其無過而稱其改過不吝盖帝王之度如天
地之無心是則行非則改何憚之有酈食其勸高祖鑄
印以封六國之後子房一言則趣銷之封德彛勸太宗
用刑法以威天下魏鄭公一言則行仁義遂致貞觀之
治無損盛德而大功可成豈竊竊然畏人之議己哉陛
下視建炎以来其所措置是耶非耶以為是則何以不
見其效以為非則安可復蹈其轍臣前所陳皆改轍之
道非循舊跡所能為也擇善而從斟酌而行則在陛下
夫以祖宗二百年之基四海億兆之生靈皆繫扵陛下
清燕之間聖慮及此得不慄慄危懼勉勉自強上以慰
祖宗在天之靈下以副四海生靈之望哉昔周宣中興
南征北伐之威復古接下之美詠扵小雅盖有文武之
吉甫顯允之方叔以為之將帥有孝友張仲以在其左
右故能内脩政事外攘夷狄復文武之境土然則陛下
所當法者深考周室之詩則得之矣所謂善後之策何
以加此臣以至愚極陋之質荷陛下非常特達之知龍
飛之初虚席以待眷遇之禮邁於等倫特以志廣材疎
自度不足以任天下之責力丐罷政無補國事每自愧
惕違去闕庭九更寒暑犬馬之心何嘗不在赤墀之下
自以罪戾遠屏不敢復與世故芻蕘之言久不上達近
者邊報警急戎輅親臨臣子之情不勝憤懣故敢冒昧
以三策為獻伏蒙聖慈特降詔書奬諭今者又奉詔旨
咨以當世之務而臣不量荒淺冒進狂瞽之說以瀆天
聰昔太宗謂魏鄭公為敢言謝曰陛下導臣使言不然
其敢數批逆鱗哉今陛下盛德過扵太宗臣雖無魏公
之敢言然展盡底藴亦思慮之極也良藥苦口而利扵
病忠言逆耳而利於行在陛下察之而已况臣自經憂
患衰病交攻氣息奄奄日與死廹常懼先犬馬填溝壑
無以報盛德之萬一今得奉眀問攄至情臣願足矣雖
死之日猶生之年也伏望陛下哀憐赦其愚直而取其
拳拳之忠實天下之幸
歴代名臣奏議卷八十四
