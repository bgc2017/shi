歴代名臣奏議卷九十七
明楊士竒等撰
經國
宋光宗紹熙四年司農寺主簿吕祖儉奏曰臣聞天下
之勢未有久安而不動之理而治忽安危之幾每伏於
暇豫無事之時此繇昔及今事理之必然人主不可不
加察者恭惟藝祖皇帝肇造區夏以來累聖相承嚴恭
寅畏不敢自暇自逸有以極夫祈天永命之功故天下
晏然百年無事自王安石用事變亂祖宗法度天下幾
於動搖元祐諸臣戮力扶持而天命人心始復安固章
惇蔡京又傅會安石之說窮極姦慝蠧國害民稔成靖
康莫大之禍陽九所遭至是蓋百有六十年矣高宗皇
帝一馬渡江中興大業雖易動難安之勢於是乎復平
然勢有所屈而大義未伸舉是憂責以畀付夀皇聖帝
夀皇憤讐耻之未報宵旰圖治思欲昭荅天人之心而
倦於憂勤復以是憂責屬之陛下此正昔人所謂憂責
在身不暇盡樂之時然臣究觀當今之世上下耽於逸
豫以晏安江沱為當然而謂敵人聘問往來我得多筭
浸忘事理之真實曾不思夫六飛駐蹕行都將七十載
我之於敵終難兩立而王業恐終難偏安執政任事之
臣玩歲愒日習矣不察浮論日勝而實理不明彌文日
增而實事不治國勢弗壮人心易搖近者如瀘南之報
士卒賊殺帥臣幾成禍變四方傳聞殊駭觀聽陵夷之
漸可為寒心陛下日視昕朝詳延兼聽豈不加察乎此
然事理真實則為久安之勢所推移虚美熏心易忘儆
懼至於憂責所在反以為迂緩不切而安於不為臣恐
天下之勢未必能常然儻或事變稍加於前則陛下之
焦勞將有不容釋者矣此臣所以夙夜憂歎願陛下遠
覽獨觀思有以持其勢而毋有所易也夫靖康之事人
神之憤未解蓋當今憂責之大者也臣嘗竊因父兄耆
舊之所傳說以推斯時之變故蓋憯於西晉永嘉之時
二聖北狩之禍誠臣子所不忍言乃若宗室貴戚六宫嬪
御死亡係纍其冤憤之氣則未易遽弭中原赤子肝腦塗
地而存者復陷於敵人輿地之圖不登職方之籍者又三
分而有其二雖我高宗再造丕基然航海避敵于越于明
于台于温險阻難難莫不備嘗則蓋曠古之所未有也陛
下聖性高明靜而思之是果可以一朝居乎是果可以遠
而忘之乎苟聖念真及乎此積其精誠罔有所間自強不
息與天同功則志向定而大義明所謂憂患在身若緩而
不切者誠吾家事豈容安於不為明詔二三大臣同其憂
責必灼知屈已交敵之為權計暫駐東南之非永圖益求
忠實明智之士列于庶位以圖維内修外攘之實事共致
祈天永命之極功俾内外上下革心易慮皆知不共戴天
之義捨夫頽惰舊習為所當為而無暇乎其他則百志皆
熙事業自著而更化善治之規模惟陛下所以詔之儻為
不然歲推月移大義昏蔽彌文浮論浸失夲真祇見其可
喜而不慮其可憂廼欲以江左一偏之地與敵持久則區
區之深憂蓋未易知其所終矣臣世受國恩莫能補報
發言狂瞽罪當萬死惟陛下裁赦
寧宗時張浚楚州回奏曰臣伏奉今月十八日午時親
筆處分臣已恭禀聖訓王之望等言泗州利害所當講
明今欲且令謹守俟至秋初專責主事者俾權歸於一
聖諭切當事機臣見遵依施行向北斥堠緣馬軍極少
差使不敷泗上地勢平坦恐步卒當彼馬騎不能遽還
近陳敏等建議欲於臨淮縣築堡屯步兵三百人為斥
堠庶幾緩急可以相應臣見審度措置又舟檝尚少誠
如聖慮臣見委劉寳打造一百隻委運使黃仁榮應副
材料工匠臣望陛下因宰執奏事宣諭令仁榮一到鎮
江躬親應副臣見别具奏聞次他日舟船既辦分差忠
勇軍駕放自不闕人每舟以強弓弩手二十人載其上
施放火箭足可禦敵伏乞睿照臣伏蒙聖訓諸將見和
議成與不成之間語言反覆此正中其病臣即以宣示
劉寳吳超劉光時范榮等莫不悚懼知愧然而以臣觀
之將帥難得英偉之才況人情之常不免觀望以此語
言不一理當戒敕惟陛下示以好惡明正表儀俾各悉
心奉公不求偷合苟容以報國家夫死者人之所難陛
下以天下為念不肯自求一已之安表而率之猶恐習
成舊態各不盡力矧夫朝廷上下導之以和孰不捨難
就易以幸一日安全也此是社稷大計在陛下為重在
羣臣為輕自非陛下毅然獨斷與天同心申之以號令
齊之以賞罰舉天下之大制命在我誰為陛下出力者
至於挺身任事盡節向前一有差跌則衆口交攻禍患
不測而以貲結託平生畏避碌碌度日者例獲大官且
無後悔茲望陛下深察必使賞罰之間上當天心下合
人情即後來諸將易於遣使伏望陛下更致聖思幸甚
臣又伏蒙聖諭敵人八九月之間必竭力而來在陛下
以社稷宗廟之重理宜過為之備臣聞太公佐周以伐
紂伊尹相湯以伐桀彼皆深通天人之際審桀紂之無
道知其民之思治有所不動動無不成又況湯武之君
德修于己而二臣用心上達於天計策圖謀若有神相
蓋非偶然也臣學識駑下揆事度變安足以望前賢萬
一臣竊觀金政不綱内亂再世中外騷然禍患必起而
臣所憂有大焉者今風俗習成上下相蒙惟知富貴不
知有他上違天理下虧臣節此風不改借使金人已亡
内患外變且將相仍而起矣而其責實在陛下臣願陛
下正心修已急收人才以應天心以活萬姓必使事事
誠實感格天人聖德日新兵革自息理之決然更無可
疑詩曰鼔鐘于宫聲聞于外惟陛下敬之謹之天下幸
甚
葉適上奏曰臣聞欲明大義當求公心欲圖大事當立
定論自獻者追忿自安者忘讎非公心也勇者惟欲進
怯者惟欲止非定論也善為國者務實而不務虚擇福
而不擇禍條目先定而始末不差斯所謂公心矣措已
於安而制敵之危斯所謂定論矣臣恭惟陛下將明大
義以報國仇此其所圖蓋不為小臣實至愚不敢自謂
有公心定論者然受恩深厚中夕數起故欲輒陳前語
庶幾仰贊聖志之萬一言疎計拙無所取材臣罪大矣
雖然條目先定非空談也措已於安非姑息也今或謂
業既已爾儻試一決或謂且可收拾但循舊貫二論相
持臣恐坐糜歲月古人愛日豈應如此臣願陛下先定
條目之所當出者而高拱於至安之地然後責任羣力
課功計效一事一物皆歸大原藩墻固疆圉實我既樂
奮彼將倒戈戰勝而無後憂地得而可長守此天地之
心祖宗之靈所以望陛下也
適又上奏曰臣聞甘弱而幸安者衰改弱以就強者興
陛下申命大臣先慮預筭思報積耻規恢祖業蓋欲改
弱以就強臣宿有志願中夜感發竊謂必先審知今日
強弱之勢而定其論論定而後脩實政行實德如此則
弱果可變而為強非有難也臣將博陳極論而事闊語
長誠恐久留天聽臣每念契丹累世大國也女真乃以
數千人挺闘而天祚無戰不北遂至於亡以勢而言當
是時我疑若可以分功者然終不得一逞而蘆溝之役
累世軍實皆殱焉何至此哉又況西兵我之勁卒也方
臘猝叛聲搖汴都諸將提偏師俘臘無遺種矣渡江以
後扈衛艱難誅剪盜賊大扺西兵西將之餘也夫契丹
以燕遼全盛之力而滅於女真崛起之兵我以關陜驍
悍之師而敗於契丹垂盡之將然則宣和強弱之勢斯
可識矣自是以來京師則陷中原則失維揚則渡江會
稽則航海十年之間未有能與女真抗者也其後敵與
逆臣劉豫迫我不已激而思應於是我始能勝於大儀
又勝於李家灣又勝於順昌柘臯而敵始與我定和矣
金亮敗於采石而我始能以敵國自立矣夫敵以敗殞
而後和雖和而猶不失為雄我以應久而後勝雖勝而
猶不敢盡用然則紹興隆興強弱之勢又可驗矣今欲
改弱以就強移迫動應久之兵而為問罪驟興之舉作
東南幸安之氣而摧女真素銳之鋒此至大至重事也
誠宜深謀誠宜熟慮宜百前而不慴不宜一卻而不收
故必備成而後動守定而後戰今或謂敵已衰弱敵有
天變敵有外患怵輕勇試進之計用麤武直上之策姑
開先釁不懼後艱求宣和之所不能為紹興隆興之所
不敢此至險至危事也臣願陛下先定其論論定而後
修實政行實德變弱為強誠無難者在所施設如何爾
適又上奏曰臣所謂備成而後動守定而後戰者臣伏
覩建炎紹興渡江之後非不欲固守兩淮襄漢而金人
衝突無常勢不暇及既議和好則收兵撤戍已有定約
又不敢謀故淮漢千餘里常蕩然不自保也今雖分兵
就邊稍圖外向然我既能往彼必能來是時淮漢守偹
不全倉猝不過移治而專倚大軍迎敵勝負不可知要
必扼江而後止如此則往者未足以係西北之望而來
者已足以搖東南之心矣本期外攘豈願内擾萬一搖
動將何頼焉故臣欲經營瀕海㳂漢諸郡各做家計牢
實自守敵雖擁衆而至阻於堅城彼此策應首尾相接
藩墻禦扞堂奥不動然後進取之計可言矣此臣所謂
改弱就強實政之一也四處御前大兵國家倚以為命
歲費緡錢數千萬米斛數百萬東南財力盡矣譬如亭
子所賴四楹一楹有闕累及三陲無獨全者臣慮其間
統副將校人馬器甲營伍隊陣進戰退守必然未能一
一皆是若今所委付果已得人尤宜曉夕用心事事警
策件件理會若其未當則利害甚多伏乞陛下審之重
之此兵幾三十萬未可便望一可當十十可當百但一
人真有一人之用淮漢能守此兵能戰數年之内制敵
有餘此臣所謂改弱就強實政之二也圖此大事莫先
人材陛下比年首以大義倡率而在廷之臣和者極寡
此未必皆怯懦首鼠不肯任責也亦由積安之久素所
不習耳聞目見茫然生疎昔宇文粹中論京城守具白
時中自謂事非經歴則不知而況兩陣決機有大於此
乎今天下亦非無智意材力願得自效若淮漢千里果
當固守四處大軍果當精練四方之才隨其大小宜付
一職使之觀事揆策以身嘗試習熟漸久方能捨燕安
而樂麤澁易脆腐而為堅強勁敵在前行者思奮此臣
所謂改弱就強實政之三也至於朝廷之上封域之内
綱紀法度號令賞罰黜虚從實條目至煩然苟先是三
者則其餘可次第舉矣
適又上奏曰臣所謂行實德者臣竊觀仁宗英宗號極
盛之世而不能得志於西北二方蓋以增兵既多經費
困乏寧自屈已不敢病民也王安石大挈利柄封樁之
錢所在充滿紹聖元符間拓地進築而斂不及民熙豐
舊人矜伐其美然陳瓘譏切曾布以為轉天下之積耗
之西邊邦本自此撥矣於是蔡京變茶鹽法括地寳走
商賈所得五千萬内窮奢侈外熾兵革宣和之後方臘
甫平理傷殘之地則七色始立燕雲乍復急新邊之用
而免夫又興自是以來羽檄交警增取之目大者十數
而東南之賦遂以八千萬緡為額焉多財本以富國財
既多而國愈貧加賦本以就事賦既加而事愈散然則
英主身濟非常之業豈以貨財多少為拘近者國用置
司偶當警飭武偹之際外人但見立式太細鈎校甚詳
不能無疑謂將復取臣獨以為不然何者名實不欺用
度有紀式寬民力永底阜康此詔書也兩浙鹽丁既盡
免矣方以寬民而何至於復取乎參考内外財賦所入
經費所出一切會計而総覈之其理固當然臣謂國家
之體當先論其所入所入或悖足以殃民則所出非經
其為蠧國審矣今經總制月樁青草折估等錢雖稍已
減損猶患太重趁辦甚難而和買折帛之𩔖民間至有
用田租一半以上輸納者貪官暴吏展轉科折民既窮
極而州縣亦不可為矣以此自保懼無善後之計況欲
規恢宜有大賚之澤伏乞陛下特詔大臣使國用司詳
議審度何名之賦害民最甚何等横費裁節宜先減所
入之額定所出之費不須對補便可蠲除小民蒙自活
之利疲俗有寬息之費陛下修實政於上而又行實德
於下和氣融浹善頌流聞此其所以能屢戰而不屈必
勝而無敗者也改弱以就強孰大於此凡此皆其大要
而已陛下不以臣為愚且迂敢不自竭而詳陳焉
起居舍人真德秀奏曰臣不佞蒙陛下擢司記注日侍
天光在庶僚中最為親近每惟報國之誼無若效忠而
緘默不言臣實有辠今將以便親求郡行去闕庭敢不
亟陳其愚冀補萬一臣竊聞女真以達靼侵陵徙都于
汴此吾國之至憂也盖達靼之圖滅女真猶獵師之志
在得鹿鹿之所走獵必從之既能越三關之阻以攻燕
豈不能絶黃河一帶之水以趨汴臣恐秋風一生梁宋
之郊已為戰場矣使達靼遂能如劉聦石勒之盜有中
原則疆埸相望便為鄰國固非我之利也或如耶律德
光之不能即安中土則姦雄必將投隙而取之尤非我
之福也今當乘敵之將亡而亟圖自立之策乎抑幸敵
之未亡而姑為自安之計乎夫用忠賢修政事屈羣策
收衆心者自立之本也訓兵戎擇將帥繕城池飭戍守
者自立之具也以忍耻和戎為福以息兵忘戰為常積
安邊之金繒飾行人之玉帛女真尚存則用之於女真
強敵更生則施之於強敵此苟安之計也陛下以自立
為規模則國埶日張人心日奮雖強敵驟興不能為我
患陛下以苟安為志向則國埶日削人心日媮雖金人
僅存不能無外憂昔者孔子誦鴟鴞之詩以為知道聞
滄浪之歌則使小子聽之盖安危存亡皆所自取若夫
當事變方興之日而示人以可侮之形是堂上召兵而
戶内延敵也微臣區區竊所深慮敢僭為陛下陳之古
者一士止百萬之師一賢制千里之難季梁在而隨不
可伐宫竒存而虞不可欺今濟濟周行號為多士然漢
儒所謂骨鯁耆艾論議動衆心憂國如飢渴者既難其
人間有意見小異則已成枘鑿論議小激則目以譸張
豈以朝廷之上所少者非此耶夫平居工文墨便刀筆
名儒宿望或所不能至於正色而沮姦萌立談而斷大
事不以利害為遷就不以招麾為去來則又非小有才
者所能辦惟陛下以尊君重朝為心合天下正人以自
助毋間同異毋徇愛憎則鼎足之埶成金城之守固折
衝厭難孰大於斯臣故曰用忠賢為自立之本也昔勾
踐之棲于會稽也飲食不致味聽樂不盡聲内則脩令
寬刑振貧弔死折節下士而厚禮賓客外則具車馬兵
甲而與三軍共饑勞之疲凡可以報吳者無不為而非
可以報吳者不暇為也國家南渡駐蹕海隅何異越棲
會稽之日宗廟宫室本不應過飾禮樂文物本不應告
備惟當養民撫士一意復讐而秦檜乃以議和移奪上
心粉飾太平沮鑠士氣今日行某典禮明日賀某祥瑞
士馬銷亡而不問干戈頓敝而不修士大夫豢於錢塘
湖山歌舞之娛無復故都黍離麥秀之嘆此檜之罪所
為上通於天而不可贖也今豺虎鬭於中原狐狸嘷於
境上危機交急不同常時臣願削去虚文顓行實政百
司庶府輪奐一新矣繼自今繕營不急之役姑輟焉可
也簿書期會之事整理有緒矣繼自今常程瑣細之務
付之有司可也陛下日旰視朝惟大政是議輔臣夙宵
盡瘁惟大計是圖則勾踐之功可尋而中興之烈可冀
矣臣故曰修政事為自立之本也昔漢有邊鄙大疑必
使羣臣雜議季布得以中郎將而折列侯噲狄山得以
博士而詰御史大夫湯北匈奴來求和親光武既從皇
太子言卻其使矣而班彪乃以不宜絶北為言是一司
徒掾而敢與太子異議也豈非國家大事臣子皆當盡
言故耶我朝熙寧中契丹來議地界時王安石當國神
宗乃以問韓琦富弼元祐初夏人遣使納欵時司馬光
為相哲宗乃以問大防純仁高宗中興内外尤為倥偬
然無一事不采人言建炎四年嘗議防秋矣紹興初元
嘗議便民弭盜矣五年則令前宰執各陳禦寇之策矣
八年則令侍從臺諫各上講和利害矣夫祖宗之明非
不知獨運專斷為神顧以廣謀從衆為得者凡以盡天
下之心而建久長之策也今事會之來日新未已臣願
誕頒明詔以敵徙而南浸廹吾圉凡厥有位其各盡言
然後博米衆長按為定論書曰好問則裕自用則小命
諸大夫各以情告無阿孤者勾踐之所以覇諸有忠慮
於國但勤攻已之闕者諸葛亮之所以賢惟陛下以勾
踐為心大臣以武侯為法則事無不集矣臣故曰屈羣
策為自立之本也國之元氣在於人心元氣充則外邪
卻人心固則外患銷天地常經斷斷不易陛下亦嘗察
近日人心之舒戚乎向者弊法新改令出加嚴雖大為
防禁以示民非欲峻刑名而繩下而刺舉之官承迎過
當奏劾來上𩔖多中以深文使追褫者未聞牽復之期
貶竄者尚隔維新之望薦紳之論疇不咨嗟臣願明勅
有司原情差次稍從釋免以收士大夫之心厥今州郡
監司莫非材選然平易中和之政少而操切擊斷之意
多以理財自詭則征利密於秋毫以行令自媒則用刑
深於刺骨夫我朝立國本尚寬仁以此毒民懼者衆矣
臣願選用循良退斥貪暴布宣德意洗滌瘡痍以收百
姓之心君人之柄惟器與名當靳而予則僥倖者生心
宜予而靳則勞能者觖望頃緣軍賞多濫一切難以微
文雖懲偽所以别真而矯枉亦虞過直今邊候孔棘正
牢籠武勇之秋臣謂荆襄兩淮之人嘗以功績著見為
衆所推者宜命帥守監司搜揚來上擇其尤異者數人
不次擢用自餘悉下銓曹審其來歴苟非妄冒者悉與
隨資注擬以收豪傑之心往者兩淮募兵雖數萬計有
如諸軍闕額自可撥隸分填而議者以廪給為憂急於
汰遣方其例與緡錢資之使去小人寡慮媮快一時貲
用既空束手無策強者遁藏山澤伺時而為姦懦者丐
乞道塗偷生而就盡夫急則望其效死緩則委棄弗圖
後復使人疇肯用命今宜擇其伉健收寘戎行非惟增
壮軍容潛弭姦慝亦以收忠義之心自丙寅之役淮民
流離有司振卹失時死亡略盡雖展上供貸常賦而凋
殘未復生聚絶稀比聞州縣科役頗繁田賦雖蠲撮課
仍重民兵團結衣装弓弩責其自備教閱資糧令其自
齎呻吟之餘何以堪此臣願朝廷深念保障之重多方
優卹俾獲蘇醒以收邊甿之心北境遺黎本吾赤子日
夕南望如慕慈親彼既襁負而來焉有可拒之理竊聞
疆吏便文塞責至以鋒鏑驅之既絶其向生之途是激
其等死之忿又聞秦隴之間有相率内附者自湼其面
示無還心視昔八字之軍何異而入南不受歸北不可
獸窮則搏勢有必然臣恐欲以靖邊祇以擾邊將以無
事適為多事也臣聞古之有國者患民之不附而不患
民之加多孟子曰為湯武敺民者桀與紂也今天下之
君有好仁者諸侯皆為之敺矣今中華之民窮而歸我
是女真為吾之鸇獺也其忍不為茂林深淵以受之耶
羊祜祖逖之事淺矣然能務脩德信撫納新附故吳人
悅服晉土復歸況堂堂鉅宋豈無能任二子之事者誠
能謹擇其人分鎮三邊務以恩信懷柔而使遠人忻慕
民既我附土將焉歸恢拓之基實在於此臣願朝廷亟
加之意以收中原赤子之心夫得天下有道得其民斯
得天下矣得其民有道得其心斯得民矣陛下誠能内
有以保吾國之民則外有以懷鄰國之民以守則固以
戰則克矣臣故曰收衆心為自立之本也抑臣又聞有
自立之本有自立之具今連營列戍虚籍不填老弱溷
淆教閱弛廢衣廪朘削憔悴無聊荆淮所恃者義勇民
丁而團結什伍反成繹騷無以作其超距翹關之勇東
南所長者舟師戰櫂而繪畫圖册徒事美觀而未嘗習
以淩波破浪之技倘非痛掃弊端一新戎政則緩急將
無可用之兵掊斂成風而士卒之怨弗卹忌克成習而
偏裨之長莫伸或拔於奔北而威望不足服人或相為
水火而用心莫能協一公朝苞苴之路絶而别通交結
之途田宅子女之欲盈而外竊廉潔之譽倘非博采衆
言精加蒐擇則緩急必無可用之將昔李綱建議以為
欲保江南當葺理淮襄以為家計夫荆襄形勝臣固習
聞而兩淮利病則尤所深悉蓋軍國所資莫如鹽茶而
淮有鬻海之饒兵食所仰莫如屯田而淮有沃壄之利
其齊民則天性健鬭每易視敵兵其豪民則氣槩相先
能鳩集壮勇使范蠡諸葛亮輩得而用之力本以務農
教民以習戰雖方行天下可也其肯委之為不足守之
地哉中興之初志在進取故不暇脩營講和之後束於
要盟又不克經理然孝宗皇帝所以設扞防闢空曠者
未嘗不留聖心竊惟今日實南渡以來所未有之時政
當乘機自立繼孝宗所欲為之志夫高城深池勁兵重
戍邊之大命也今淮東要害在清河之口敵之糧道實
出於兹而淮隂無尋丈之城無尺寸之兵徒以山陽可
恃而已然山陽雖大前無淮隂之蔽後無寳應之援若
敵以重兵遮前而竒兵斷後則高郵維揚之路絶而山
陽之形孤山陽不守則通泰危而江淛震矣淮西要害
在渦潁之口敵之糧道亦自此出而濠梁安豐城則庳
薄池則堙狹兵則單虚徒以廬和可恃而已然有安豐
之屏扞則敵始不得以犯合肥有濠梁之遮蔽則敵始
不得以走歴陽藉有它徑可由而吾之廬和當前而濠
壽斷後則彼有腹背之虞我有掎角之助其能長驅深
入蕩無所畏乎故欲固兩淮先防三口此非臣之臆說
也昔孫氏之保江左邾城雖小猶屯三萬人今維揚合
肥兩淮之根本而兵數單弱不及孫氏一邾城故李綱
嘗謂大將擁重兵於江南官吏守空城於江北以為非
策臣謂今日當議徙江上之屯以壮淮甸之勢或謂果
爾如江面何夫兩淮藩籬也大江門戶也藩籬壮則盜
賊無闖門之慮兩淮固則戎馬無飲江之憂第當精閱
舟師布列津要則表裏相應屹如金湯其與區區坐守
江壖而使賀若弼之徒得以經營飛渡者利害何翅什
伯哉雖然此不足煩聖慮也古之為國者必有重臣以
當閫外之寄故蜀以孔明駐漢中吳以陸遜守荆渚皆
付以事權不從中御故二人者得以乘機制變而收成
功今江陵建業雖有制閫之名而實處内地邊陲機事
多不即知至於小有措置必皆聽命于朝有請輒從尚
云可也請而弗獲抑又多焉藉有異材何由展布因循
誤事可為深憂臣願於近臣中擇其更事任熟軍情威
望素孚文武兼偹者二人一於襄漢一於兩淮之中建
立幕府財許移用官許辟置其他悉如吳蜀任二臣故
事則荆淮之家計可成而朝廷之憂顧可釋此陛下所
當亟圖而不可忽也或曰彼方紛拏我幸無事但求鎮
静焉用張皇臣竊以為不然夫自古未嘗無外患惟有
以待之則不敢窺未嘗無姦雄惟有以折之則不敢肆
今不於斯時大有所振立萬一更生虎狼之敵知吾易
與潛啟桀心當是時也不知安邊金繒行人玉帛可以
窒其無饜之欲乎夫古今之患非一而蔽蒙為甚昔范
仲淹嘗謂時方用兵不當諱言邊事今朝廷若以張皇
為戒臣下希指雖有警急不敢上聞本惡張皇廼成蒙
蔽昔雲南喪師反以捷告原其積漸不過如斯盛明之
朝可不鑑此臣本迂疎豈應妄論大事然惟臣子之誼
有懷弗盡不足為忠是以冒昧決於一言區區愛君之
心惟聖明裁察
貼黃臣竊惟汴都者我祖宗開基建國立郊社宗廟
正南面朝羣臣而八蠻六狄奉琛臣妾之地也今
偏方遠域之人廼得竊而居之伏惟陛下赫然發
憤思列聖所以得之守之之繇考宣和靖康所以
失之之故臣竊謂其得之守之也莫不由於用君
子其失之也莫不由於用小人臣願深惟否泰之
象致察於君子小人消長之間則王業之隆有日
矣臣竊惟敵既以移都來告索幣之報必將踵來
其在朝廷尤宜審處以臣愚慮苟能顯行止絶以
其貨幣頒犒諸軍繕脩戎偹于以激士心而褫敵
氣此上策也命疆吏移文與議削比年增添之數
還隆興裁減之舊此中策也彼求我與一切如初
非特下策幾無策矣蓋今遠裔羣盜交馳中土安
知無善謀者覘吾舉措必將曰女真彼之深仇亡
在旦暮且奉之唯謹它日乘戰勝之威為虚辭以
恐動將何求而弗獲耶此召侮之端致寇之本也
惟陛下超然遠覽而銷患於未形宗社幸甚
德秀為江東轉運副使上奏曰臣愚不肖蒙恩備使一
路遂將遠穆穆之光竊伏惟念人臣之義雖在窮約猶
不忘君況嘗以載筆之史久直禁廬今雖將指有行而
憂國念君之忠其敢以既去遂已謹復深惟當世之故
而願獻其區區惟陛下幸察
其一曰宗社之耻不可忘臣嘗觀古之人主於仇讎
怨敵之國有勢未能報而姑事之者有勢雖不敵
而不事之者有勢可以勝而遂報之者有勢可以
報而反助之者昔太王之於狄也事之以皮幣事
之以犬馬事之以珠玉凡其所欲悉以畀之盖是
時狄強而周弱畏天保國其道當然故孟子曰唯
智者為能以小事大然狄之於周特一時之怨非
百世之讎含垢包荒義未為失此所謂勢未能報
而姑事之者也西晉懷愍二帝俱沒於劉聦元帝
間關南渡立國日淺外宼方熾内難復興故終其
身未遑北討然一介行李未嘗聘虜廷成帝時石
勒來脩好詔焚其幣此所謂勢雖不敵而不事之
者也勾踐會稽之辱舉國以臣妾於吳而能苦身
焦思折節下士與百姓共其勞人事既修天應亦
至吳之稻蟹不遺種矣而夫差方觀兵中土與晉
會于黃池勾踐得以乘間舉兵遂墟其國此所謂
勢可以勝而遂報之者也晉孝武時苻堅聚百萬
之師志吞吳會賴謝玄等大破之淮淝堅既狼狽
西歸其子丕復與慕容垂相持於鄴使晉之君臣
有志經略乘機席卷殆不其難而謝玄方且從丕
之請遣兵以救其窮餽米以濟其饑舍苻氏之深
讎與慕容而為敵未幾劉牢之等為垂所敗秦既
不祀晉亦以衰此所謂勢可以報而反助之者也
臣竊惟國家之於金人蓋萬世必報之讎高宗孝
宗值其方彊不得已以太王自處而以勾踐之事
望後人今天亡此敵近在期夕旱蝗頻年赤地千
里甚於夫差之時韃靼羣盜四面交攻無異苻秦
之季天其或者付陛下以有為之會乎臣嘗熟思
待敵之策其别有三練兵選將直𢷬敵巢若勾踐
襲吳之師此上策也按兵堅壘内固吾圉止使留
幣外絶邦交若晉氏之不與敵和而鑒其宴安江
沱之失此中策也以救災卹鄰之常禮施之於茹
肝涉血之深仇若謝玄之助苻丕此下策也用上
策則大義明混一之機也用中策則大計立安強
之兆也用下策則大勢去阽危之漸也臣不知今
日之廟謨其將安出乎顧更化以來生聚教訓未
有勾踐十年之功固未可遽圖一戰之勝於傳有
之攻不足者守有餘夫以堂堂大邦地方萬里誠
能以待敵之禮而遇天下之豪傑以遺敵之費而
厲天下之甲兵人心奮張士氣自倍何憚於此敵
而猶事之哉若乃輕信邊臣迎合之言援敵人於
將亡置世讎而不念非惟忠臣義士沮氣解體而
方興之敵亦將有輕中國心萬一貽書誚侮我將
何詞以應之夫重於絶敵者畏召怨而啓釁也然
能不召怨於金人而不能不啟釁於新敵權其利
害孰重孰輕故臣願陛下勉勾踐之良圖懲謝玄
之失策則王業興隆可冀矣
其二曰比鄰之盜不可輕今之論韃靼者𩔖曰遠裔
小姓非有囊括并吞之志其論山東之盜者亦曰
蕞爾姦孽不過鼠竊狗偷之謀抑不思劉石苻姚
之興大抵皆出荒裔全齊十二之險昔人用之嘗
以覇強況今中原士民倀倀無主使盜亦有道則
衆將從之苟得志而鄰於吾莫大之憂也迺者偽
使之來輕舟浮海不十日而抵邊城舍舟登岸人
無知者安知不以是覘吾之虚實乎臣願朝廷毋
輕二方日夜講求攻守之策以逆杜窺覬之心自
治之方無急於此
其三曰幸安之謀不可恃今之議者大抵以敵存亡
為我欣戚聞危蹙之報則冀其非實得安静之耗
則幸其必然重以邊臣喜為迎合或曰韃靼許和
矣或曰羣盜聽命矣或曰金人還北有日矣誠使
敵命少延吾得以因時修偹豈非至願政恐奔竄
敗亡之餘勢必不久皇皇鉅宋初非小弱顧乃藉
彼以為安是猶以朽壤為垣而望其能障盜賊也
臣願陛下勵自強之志恢立武之經毋以敵存為
喜毋以敵亡為畏則大埶舉矣
其四曰導䛕之言不可聽臣聞天難諶命靡常者伊
尹所以訓太甲惟不敬厥德乃早墜厥命者召公
所以戒成王聖賢言天不過如此未聞曰某星躔
某舍則其業昌某神居某地則其福應也自嘉定
更化以來兵偃歲豐民稍蘇息此誠聖德格天之
效而溺於數術者猥曰五福太一實臨吳分審如
其言則治亂興衰皆有天數無關君德豈不悖哉
今邊事方殷正君臣戒懼之日而薦紳大夫工為
䛕悅或以五福足恃為言夫漢之肇造以寬仁得
民而不在五星之聚井晉之郤敵以將相有人而
不在歲星之臨吳矧乾象告愆邇日尤甚其可恃
䜟緯不經之說而忽昭昭之儆戒乎惟陛下鑒天
人之相因察䛕佞之有害益修其本以格天休宗
社之慶也
其五曰至公之論不可忽臣聞公論國之元氣也元
氣痞隔不可以為人公論堙欝不可以為國祖宗
盛時用人立政一揆之衆論而行之以至公故人
心悅服天下順治熙寧之世以新法為不可行者
公論也王安石違而咈之終以誤國紹興之際以
和議為不可恃者公論也秦檜讎而嫉之遺患至
今夫朝廷之舉措是而衆亦是之者治世也朝廷
之舉措非而衆亦非之者亦治世也朝廷舉措自
以為是而衆莫敢議其非此子思所以憂衛之君
臣也往者侂胄弄權以威罰箝天下之口浸滛既
久附和成風北伐一事中外共知其非而莫敢言
其效盖可睹矣使侂胄能虚心平聽不以先入為
主而惟公論是從則國無加兵之禍已無僇辱之
殃豈不美哉間者加命之出外議譁然從臣争之
館學争之庠序之士又争之或者未必不以為紛
紛多事臣獨曰此十數年來所無之氣象聖君賢
相優容涵飬致此盛事豈易得哉夫天下之大本
同一家人主者父也大臣者宗子也大夫士者家
之衆子弟也至於庶人之賤亦家之陪隸也父兄
有過子弟争之子弟有過陪隸言之蓋一家之事
休戚實同凡其次第相規政欲共成門戶之美耳
君臣之義何以異此而自昔惡聞正論者往往加
以歸過賣直之名夫欲使士大夫畏避此名務為
緘默直易易耳不知臣子至情本為國計何負於
君父而顧嫉之耶深惟今日實公論伸屈之機朝
廷之上若以言者為愛君為報國無猜忌之意而
有聽用之誠則公論自今而愈伸若以言者為沮
事為徼名無聽用之誠而有猜忌之意則公論自
今而復屈夫公論伸屈乃治亂存亡之所繇分故
臣於奏篇之終反復極言忘其重煩天聽之辠詩
曰心乎愛矣遐不謂矣惟陛下諒臣愚忠
德秀知隆興府上便民奏曰臣檢准慶元令諸監司守
臣到任半年以上各具便民五事聞奏臣猥以駑劣蒙
恩擢守豫章實兼江右帥事竊嘗伏念朝廷列置帥臣
於諸道以緫統兵戎為職時平無事則欲其建威銷萌
震讋姦宄使盜賊不敢竊發壹有警急則整齊一道之
衆惟上所使若臂指然非如列郡守臣獨以蔽獄訟治
財賦為稱職也臣觀大江之西緜地數千里其北則江
州興國控扼江面實當光黃之衝其南則贑吉南安林
峒邃密跨越三路姦人亡命之所出没自餘郡邑小民
亦皆輕悍好鬭殺人于貨之盜在在有之臣嘗妄諭凡
任帥職者皆當以治兵為先而帥江右者尤當以治兵
為急故自到任以來凡事關軍政率不敢後然人情蹈
常襲故往往視為内地語及武偹則哂其不切慮及江
面則指為過憂繕治城堞則曰不必徒費督責將佐則
曰毋庸多事獨不思朝廷建牧之意將假以爵秩姑崇
帥臣之虚名耶抑將整軍修戎屏翰王室責以帥臣之
實職也昔唐曹王臯觀察江西裒兵大選羣能著職遂
能挫李希烈之銳使不敢南窺江淮紹興初李綱為本
道安撫制置大使整治城郭團結軍伍威聲隠然羣盜
相繼敗降如臯如綱始可謂無負朝廷之委寄矣臣雖
不材無能為役顧區區平時願忠朝廷盡瘁職業則於
二臣之事竊有志焉故今所陳一以治兵選將繕城弭
盜為請其間有因本道利害而因及他道者事勢相關
不容不爾伏惟聖朝采擇而施行之
一臣聞自昔外有敵國之虞則内必有盜賊之警故
諸葛亮與魏相持而孟獲畔瀘南劉裕舉兵北伐
而盧循犯建業二者之患常相因而起一於禦外
則盜賊得以乘吾之虛而為根本之害一於蔽内
則敵國得以伺吾之隙而為疆埸之憂其為患均
也然敵國在外所攻者吾之頭目其來也可知盜
賊在内所攻者吾之腹脅其發也不可測故亮必
先平南方然後經營北討裕能滅燕入秦而幾無
以制徐道覆之謀然則盜賊其可忽哉國家南渡
以來州郡之兵日以削弱一方有警必移大軍然
後剋之往者李金之亂與近歲贑吉南安之擾皆
取辦於此然使疆場無虞則舉備外之兵以平内
寇其誰曰不可今邊事方興撤備無日沿江諸軍
列戍淮漢以之禦敵猶懼弗給設不幸一妄男子
竊弄耰鋤於田畆間沿邊之戍既未可抽回州郡
之兵又不足深恃此臣所為朝夕凛凛者也竊嘗
思之與其養兵而待以無用孰若教之而責其可
用臣所領十一郡有所謂團結禁軍者蓋諸道所
不及其法選諸指揮禁軍之彊壯者(年若干以下試弓若干斗)
(力弩若干斗力)聚為一營命曰團結月增料錢一千合諸
郡祖額凡若干人(隆興府一千人諸州軍各具實數)臣欲稍增其
額合一路為一萬二千人(隆興府增五百人通為一千五百人諸州軍均)
(添足數)日教旬閱責之兵官月按季考責之守貳春
秋二校則於團結中擇其年貎浸衰(年四十五以上)事藝
減退者仍還元來軍分而於諸指揮中選少壮人
等事藝精熟者補其額及委帥臣不時點摘按試
以攷兵將官之勤惰其揀選不精教練不熟者案
劾以聞守貳不覺察併行責罰如此則一二年間
州郡之兵漸趨精勇此弭姦銷萌之要術也然臣
愚慮不獨江西一道為然凡在内地皆當思所以
為不虞之備如臣言可采乞下諸路一體施行
一臣竊考建炎三年金人自黃州渡江由武昌趨興
國取間道以犯洪州守臣王子獻遁去遂屠州城
尋破撫袁諸郡遍蹂湖之南北然後北歸所至殘
暴幾無噍𩔖言之可為痛心今之議者大抵以江
西為内地殊不思九江興國二郡前臨大江北望
淮堧纔一水爾中興初江西安撫大使實兼節制
蘄黃盖以是也去歲之春敵犯黃州諸關江右震
動本司承制檄調兵守江倉卒間僅能發諸州禁
卒千人以往夫以步卒守江猶策馬使耕驅羊使
載其不勝任也必矣臣謂與其緩急調無用之兵
以誤事孰若平時養有用之兵以待事江鄂二司
各有水軍竊聞邊事既興多作步人起發今江州
在寨僅有見管若干(具實數)而戰艦可用者尤為無
幾鄂司所管計亦類此借曰敵人之勢已非昔比
然衰極復振其可忽諸況於外敵方興羣雄交騖
先事之防尤當加意臣願明詔江州都統司及本
州守臣同任江面之責其人船闕少之數日下招
填打造以什之三分屯興國管下富池等處庶幾
風寒之備不至空闕江右一道恃以無虞所有鄂
司水軍併乞一體行下措置亦以什之三分戍武
昌縣蓋興國江面元隸江司武昌江面元隸鄂司
分兵防守正其宜也如臣言可采乞賜詳酌施行
一臣竊見江西統郡十一而隆興實為帥府諸郡所
倚以為重城郭甲兵之備皆當整飭如法然後足
以壮觀瞻而弭窺伺而臣到任之初按視城堞則
其緜亙甚闊而傾圮最多尋加訪問有寓居士夫
語臣謂五代以前郡城廣狹中度南唐李氏謀遷
豫章乃始大其郭堞郡之東湖本在郭外至是遂
包入焉紹興初故相李綱為帥盖嘗縮其北面然
其廣袤猶若干里若干步(更契勘見今實若干里步)按守城法
當用兵若干人茲豈易為力者今誠能按唐之舊
瞰湖為城則城之四面西北有江其東有湖天設
之險殆無以過此豫章百世利也臣竊詳其說可
謂至當然縮城重事未敢輕言而圮壞已極則有
不容坐視者方李綱繕城之時其工費仰於公朝
其役兵調於屬郡時異事殊不敢扳援有請而本
府年來調度百出帑庾枵然儻必竢有餘然後興
役則夏潦秋霖之餘頽圮益甚㳂江一帶居民岌
岌常有渰浸之憂而城脚被齧去處多已摧陷更
遭一水其損愈多近委江州鈐轄楊熹相視條具
頗為詳悉如砌城面以防滲漏作荷葉溝以通水
道用夜义木以壮城骨皆舊所未有臣今一用其
說第工費浩汗未知所出稽諸舊牘前帥臣沈作
賓在任日從本府撥到銀若干萬兩付安撫司樁
管充犒賞費今不獲已欲於上項銀内權兊借若
干千兩收買磚石竹木等物及雇募夫工日下修
築却從本府於收到諸色窠名錢内痛加撙節旋
次撥還庶幾城堞得以一新少重帥府之體伏乞
劄下遵守施行
一臣竊惟聖朝計安元元思慮深遠其在諸道既有
兵以備戰守又有將以主其兵復置帥以護諸將
號令素孚紀律素定一旦有警將惟帥之所令兵
惟將之所使以之戰禦無不可者自視事以來講
求軍政本末乃知州郡禁卒多以供工匠備廝役
事藝未嘗練習教閱秪為具文則兵不足以為兵
矣有副緫管有路鈐有路分又有州鈐有將副下
至都監監押皆以主兵為職而未嘗知兵問其得
官之由或宗戚或閤門或國信所或堂部吏其間
豈無可用之材要於將略鮮曾閑習或飾文墨以
自喜或矜富貴以自娛甚者闒茸廢放無所不有
則將不足以為將矣兵不足以為兵將不足以為
將則帥之為帥是亦具員而已矣望其藩維王室
如古之牧伯顧不難哉然兵猶可以閱習而精將
不可以強勉而學竊見近歲指揮緫管路鈐例赴
臺參將副以下亦必從帥司銓量乃許之任臣謂
此僅可以察其年齒之壮老與精力之強否而已
必欲得知兵之人則臣願朝廷嚴其選擇緫管號
為副帥間嘗以節度使為之其次路鈐路分亦武
臣高選今之環衛盖將帥之儲及諸軍統制統領
等官亦多習熟軍務者臣謂緫管路鈐宜於環衛
及統制中選其嘗歴戰陣者為之州鈐將副則取
諸統領將副之諳知兵事者都監監押員多不可
悉擇姑從舊制差注年未六十之人而責帥臣以
從實銓量毋使疾病眊昏者尸其任庶幾州郡主
兵之官漸得其人平居精於教閱緩急有所倚仗
非小補也或謂審爾則閤門國信之屬何以處之
臣曰為官擇人則治為人擇官則亂朝廷儻憂此
屬之失職固當置諸寬閒無事之地至於軍政安
危所係則不可以不擇如臣言非謬乞賜詳酌施
行
一欲乞通廣塩於贑州南安軍以弭汀贑塩之害
袁燮論蜀奏曰臣不佞去歲六月八日獲對清光極陳
蜀中利害親聆玉音有忠直可見之褒足以仰窺聖心
垂意於坤維者如此盖此一方去天萬里安危休戚艱
於上達形勢何以聯屬警急何以赴援非其他諸路比
也故聖心深慮之敵人敢戰時有侵犯今春大入歴興
元至金洋遂至大安我師勦之殆無遺類威聲既震疊
矣然敵人之性巧於窺覘萬一乘我少懈奪我江源順
流而下聲搖東南將若之何不可不慮也夫藩籬嚴密
彼安得以窺我根本堅壮彼安得以搖我昔孝宗皇帝
光臨萬㝢中外敉寧矣而猶切切焉惟蜀是憂輟執政
大臣繼踵宣威者至于三四又詔制置司同諸帥臣銓
擇兵將庸懦不堪倚仗者而易置之夫宣威之設不於
他路而獨於蜀兵將之易置不施之他路而獨施之蜀
聖哲之心深知天下安危實繫乎此重此一方所以重
國勢也陛下可不繩其祖武而加重於此哉盖今日蜀
之急務有六臣請為陛下略陳之夫階成和鳳蜀之垣
墉也其地險絶為吾障蔽則關内諸郡雖不立城壁自
然安固焚蕩以來外無垣墉之可恃内無城壁之可依
表裏俱虚敵寧不肆其毒乎人情岌岌避難而逃者無
復歸志非小故也毋憚大費亟為之圖度僧鬻爵費廣
不靳而責成於郡邑視其多寡以為殿最磨以歲月庶
可漸復此其急務一也自古巴蜀號稱多士諸葛亮奮
於隆中豪傑歸之如水赴壑勲名煜然先後相望可以
今日而無其人乎屬者沔帥察見姦欺立談之間斷此
大事此固蜀中之儒英也如此人物搜揚簡拔推誠而
任用之何向不濟此其急務二也自古立國賞必以信
況捐軀犯難尤為可念者乎故曰軍賞不踰時欲民速
得為善之利也而議者或曰是不宜厚厚則貪功而生
事以宋璟不賞邊功為說而不知其時之不同多難之
秋正藉其力庸可抑乎大安之戰其功甚偉醲賞以厲
其餘誠不為過此其急務三也巴蜀天險民生其間類
多勁武勇於戰鬭其天性也然聚而不教與無兵同教
而無别與不教同擇其傑異者豐其犒賜養其力精其
藝而厲以忠義之節則有勇而知方矣推之田野之間
因農隙以習戰若雄邊子弟所以著稱於唐者則民兵
亦精矣此其急務四也蜀之境土與羣蠻鄰非我族類
未易調伏今金人敢爾憑陵安知蠻之不吾窺乎昔李
德裕之節度劍南也建籌邊樓而圖其形勢復卭峽關
以奪其險阻威望隠然數年之内犬吠不驚其所施設
必有深服其心者矣已然之效足以為法此其急務五
也蜀本富饒之地自折估之法嚴財益匱民益貧重以
金人之擾窮悴無聊何所赴愬所宜選擇良吏撫摩愛
養如保赤子如烹小鮮仁民之政務在必行逋負之物
蠲以惠下以紓民力以結人心以為手足扞衛頭目之
備不亦善乎此其急務六也兼此六者推而廣之則今
日之蜀猶往時之蜀也如其不然潰裂四出不可復救
矣昔我藝祖肇造區夏先取荆南以通入蜀之路繼取
全蜀以圖混一之功宵衣旰食勤苦至矣陛下嗣守丕
基可不念當時取蜀之難而思今日保蜀之策哉是故
國事之可憂者莫如蜀外障之難防者亦莫如蜀何者
其地至遠也有才而無識者不足以為蜀帥有勇而無
謀者亦不足以為蜀帥何者其任至重也先朝遴選於
衆必以張詠之徒為之中興以後吳玠吳璘兄弟實任
其責其才氣之雄智略之偉立乎千萬人之上折衝禦
侮談笑間爾然則今日之典方面鎮全蜀者其可不以
前修自厲哉付之以衆人所不敢當之事期之以衆人
所不能成之功兼緫四路專其委寄則威望日益隆優
選寮佐為之強助則謀慮日益廣此方之疾庶其有瘳
乎西陲既安則東南恃以無恐臣所以披肝瀝膽控告
君父者非獨為蜀計為天下計為宗社計也嫠不恤緯
憂在宗周惓惓之忠惟陛下察之
歴代名臣奏議卷九十七
