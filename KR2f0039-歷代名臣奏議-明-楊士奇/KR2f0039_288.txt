歴代名臣奏議卷二百八十八
明楊士竒等撰
外戚
漢高后立諸吕為三王擅權用事朱虚侯劉章年二十
有氣力忿劉氏不得職嘗入侍高后燕飲高后令章為
酒吏章自請曰臣將種也請得以軍法行酒高后曰可
酒酣章進飲歌舞已而曰請為太后言耕田歌高后兒
子畜之笑曰顧而父知田耳若生而為王子安知田乎
章曰臣知之太后曰試為我言田章曰深耕穊種立苖
欲䟽非其種者鋤而去之吕后默然
惠帝元年太后稱制議欲立諸吕為王問右丞相王陵王
陵曰高帝刑白馬盟曰非劉氏而王天下共擊之今王吕
氏非約也太后不悅問左丞相陳平絳侯周勃勃等對曰
高帝定天下王子弟今太后稱制王昆弟諸吕無所不可
太后喜罷朝王陵譲陳平絳侯曰始與高帝啑血盟諸君
不在耶今高帝崩太后女主欲王吕氏諸君縱欲阿意背
約何面目見高帝地下陳平絳侯曰於今面折廷爭臣不
如君夫全社稷定劉氏之後君亦不如臣王陵無以應之
宣帝即位霍光薨封光兄孫山雲皆為列侯以光子禹
為大司馬霍氏諸婿親屬頗出補吏山陽太守張敞上
封事曰臣聞公子季友有功於魯大夫趙衰有功於晉
大夫田完有功於齊皆疇其官邑延及子孫終後田氏
簒齊趙氏分晉季氏專魯故仲尼作春秋迹盛衰譏世
卿最甚廼者大將軍決大計安宗廟定天下功亦不細
矣夫周公七年耳大將軍二十歲海内之命斷於掌握
方其隆時感動天地侵廹隂陽月朓日蝕晝冥宵光地
大震裂火生地中天文失度妖祥變怪不可勝記皆隂
𩔖盛長臣下顓制之所生也朝臣宜有明言曰陛下褒
寵故大將軍以報功德足矣間者輔臣顓政貴戚大盛
君臣之分不明請罷霍氏三侯皆就第及衛將軍張安
世宜賜几杖歸休時存問召見以列侯為天子師明詔
以恩不聽羣臣以義固爭而後許天下必以陛下為不
忘功德而朝臣為知禮霍氏世世無所患苦今朝廷不
聞直聲而令明詔自親其文非策之得者也今兩侯以
出人情不相遠以臣心度之大司馬及其枝屬必有畏
懼之心夫近臣自危非完計也臣敞願於廣朝白發其
端直守遠郡其路無由夫心之精微口不能言也言之
微眇書不能文也故伊尹五就桀五就湯蕭相國薦淮
隂累歲乃得通況乎千里之外因書文諭事指哉唯陛
下省察上甚善其計然不召也後禹山等謀不軌事覺
禹腰斬夫人顯及諸女昆弟皆棄市與霍氏相連坐誅
滅者數十家皇后霍氏廢處昭臺宫封告者皆為列侯
初霍氏奢侈茂陵徐福曰霍氏必亡夫奢則不遜不遜
必侮上侮上者逆道也霍氏秉權日久天下害之而又
行以逆道不亡何待乃上䟽言霍氏太盛陛下即愛厚
之宜以時抑制無使至亡書三上輒報聞至是人為徐
福上書曰臣聞客有過主人者見其竈直突傍有積薪
客謂主人更為曲突遠徙其薪不者且有火患主人不
應俄而失火鄰里共救之幸而得息於是殺牛置酒謝
其隣人灼爛者在於上行餘各以功次坐而不錄言曲
突者人謂主人曰鄉使聽客之言不費牛酒終亡火患
今論功而請賓曲突徙薪無恩澤燋頭爛額為上客邪
主人乃寤而請之今茂陵徐福數上書言霍氏且有變
宜防絶之鄉使福說得行則國無裂土出爵之費臣無
逆亂誅滅之敗往事既已而福獨不蒙其功惟陛下察
之
宣帝思報大將軍霍光德乃封光兄孫山為樂平侯使
以奉車都尉領尚書事魏相因許廣漢奏封事言春秋
譏世卿惡宋三世為大夫及魯季孫之專權皆危亂國
家自後元以来禄去王室政由冢宰今光死子復為右
將軍兄子秉樞機昆弟諸壻據權勢在兵官夫人顯及
諸女皆通籍長信宫或夜詔門出入驕奢放縦恐寖不
制宜有以損奪其權破散隂謀以固萬世之基全功臣
之世
成帝時王鳳專政災異寖甚劉向以宗室遺老遂上封
事諫曰臣聞人君莫不欲安然而常危莫不欲存然而
常亡失御臣之術也夫大臣操權柄持國政未有不為
害者也昔晉有六卿齊有田崔衛有孫甯魯有季孟常
掌國事世執朝柄然後田氏取齊六卿分晉崔杼弑其
君光孫林父甯殖出其君衎弑其君剽季氏八佾舞扵
庭三家者以雍徹並專國政卒逐昭公周大夫尹氏筦
朝事濁亂王室子朝子猛更立連年乃定故經曰王室
亂又曰尹氏殺王子克甚之也春秋舉成敗錄禍福如
此𩔖甚衆皆隂盛而陽微下失臣道之所致也故書曰
臣之有作威作福害于而家凶于而國孔子曰禄去公
室政逮大夫危亡之兆秦昭王舅穰侯及涇陽葉陽君
專國擅勢上假太后之威三人者權重於昭王家富於
秦國國甚危殆賴寤范睢言而秦復存二世委任趙高
專權自恣壅蔽大臣終有閻樂望夷之禍秦遂以亡近
事不遠即漢所代也漢興諸吕無道擅相尊王吕産吕
禄席太后之寵據將相之位兼南北軍之衆擁梁趙王
之尊驕盈無厭欲危劉氏賴忠正大臣絳侯朱虚侯等
竭誠盡節以誅滅之然後劉氏復安今王氏一姓乘朱
輪華轂者二十三人青紫貂蟬充盈幄内魚鱗左右大
將秉事用權五侯驕奢僭盛並作威福擊斷自恣行汙
而寄治身私而託公依東宫之尊假甥舅之親以為威
重尚書九卿州牧郡守皆出其門筦執樞機朋黨比周
稱譽者登進忤恨者誅傷游談者助之說執政者為之
言排擯宗室孤弱公族其有智能者尤非毁而不進遠
絶宗室之任不令得給事朝省恐其與己分權數稱燕
王盖主以疑上心避諱吕霍而弗肯稱内有管蔡之萌
外假周公之論兄弟據重宗族磐互歴上古至秦漢外
戚僭貴未有如王氏者也雖周皇甫秦穰侯漢武安吕
霍上官之屬皆不及也物盛必有非常之變先見為其
人微象孝昭帝時冠石立於泰山仆柳起於上林而孝
宣即位今王氏先祖墳墓在濟南者其梓樹生枝葉扶
䟱出屋根垂地中雖立石起柳無以過此之明也事埶
不兩大王氏與劉氏亦且不並立如下有泰山之安則
上有累卵之危陛下為人子孫守持宗廟而令國祚移
於外親降為皂隸縦不為身奈宗廟何婦人内夫家外
父母家此亦非太后之福也孝宣皇帝不與舅平昌侯
權所以全安之也夫明者起福於無形銷患於未然宜
發明詔吐德音援近宗室親而納信黜遠外戚毋授以
政皆罷令就第以則效先帝之所行厚安外戚全其宗
族誠東宫之意外家之福也王氏永存保其爵禄劉氏
長安不失社稷所以褒睦外内之姓子子孫孫無疆之
計也如不行此策田氏復見於今六卿必起於漢為後
嗣憂昭昭甚明不可不深圖不可不早慮易曰君不密
則失臣臣不密則失身幾事不密則害成惟陛下深留
聖思審固幾密覽往事之戒以折中取信居萬安之實
用保宗廟久承皇太后天下幸甚
哀帝少在國見成帝委政外家王氏僭盛常内邑邑即
位多欲有所匡正封拜丁傅奪王氏權師丹自以師傅
居三公位得信於上上書言古者諒闇不言聽於冢宰
三年無改於父之道前大行尸柩在堂而官爵臣等以
及親屬赫然皆貴封舅為陽安侯皇后尊號未定豫封
父為孔鄉侯出侍中王邑射聲校尉王邯等詔書比下
變動政事卒暴無漸臣縦不能明陳大義復曾不能牢
讓爵位相随空受封侯增益陛下之過間者郡國多地
動水出流殺人民日月不明五星失行此皆舉錯失中
號令不定法度失理隂陽溷濁之應也臣伏惟人情無
子年雖六七十猶博取而廣求孝成皇帝深見天命燭
知至德以壯年克己立陛下為嗣先帝暴棄天下而陛
下繼體四海安寧百姓不懼此先帝聖德當合天人之
功也臣聞天威不違顔咫尺願陛下深思先帝所以建
立陛下之意且克己躬行以觀羣下之從化天下者陛
下之家也肺附何患不富貴不宜倉卒先帝不量臣愚
以為太傅陛下以臣託師傅故亡功德而備鼎足封大
國加賜黃金位為三公職在左右不能盡忠補過而令
庶人竊議灾異數見此臣之大罪也臣不敢言乞骸骨
歸於海濱恐嫌於偽誠慙負重責義不得不盡死書數
十上多切直之言
哀帝少而聞知王氏驕盛心不能善以初立故優之後
月餘司隸校尉解光奏曲陽侯根宗重身尊三世據權
五將秉政天下輻湊自效根行貪邪贓累鉅萬縦横恣
意大治室第第中起土山立兩市殿上赤墀戶青瑣遊
觀射獵使奴從者被甲持弓弩陳為步兵止宿離宫水
衡供張發民治道百姓苦其役内懷姦邪欲筦朝政推
親近吏主簿張業以為尚書蔽上壅下内塞王路外交
藩臣驕奢僭上壊亂制度案根骨肉至親社稷大臣先
帝棄天下根不悲哀思慕山陵未成公聘取故掖庭女
樂五官殷嚴王飛君等置酒歌舞捐忘先帝厚恩背臣
子義及根兄子成都侯況幸得以外親繼父為列侯侍
中不思報厚恩亦聘取故掖庭貴人以為妻皆無人臣
禮大不敬不道於是天子曰先帝遇根況父子至厚也
今廼背恩忘義以根常建社稷之策遣就國免況為庶
人歸故郡
哀帝欲封祖母傅太后從弟商鄭崇諫曰孝成皇帝封
親舅五侯天為赤黃晝昏日中有黑氣今祖母從昆弟
二人已侯孔鄉侯皇后父高武侯以三公封尚有因緣
今無故欲復封商壊亂制度逆天人心非傅氏之福也
臣聞師曰逆陽者厥極弱逆隂者厥極凶短折犯人者
有亂亡之患犯神者有疾天之禍故周公著戒曰惟王
不知艱難唯耽樂是從時亦㒺有克夀故衰世之君夭
折蚤沒此皆犯隂之害也臣願以身命當國咎
哀帝時鮑宣上書諫曰竊見孝成皇帝時外親持權人
人牽引所私以充塞朝廷妨賢人路濁亂天下奢泰亡
度窮困百姓是以日蝕且十彗星四起危亡之微陛下
所親見也今奈何反覆劇扵前乎朝臣亡有大儒骨鯁
白首耆艾魁壘之士論議通古今喟然動衆心憂國如
飢渴者臣未見也敦外親小童及幸臣董賢等在公門
省戶下陛下欲與此共承天地安海内甚難今世俗謂
不智者為能謂智者為不能昔堯放四罪而天下服今
除一吏而衆皆惑古刑人尚服今賞人反惑請寄為姦
羣小日進國家空虚用度不足民流亡去城郭盜賊並
起吏為殘賊歲增扵前凡民有七亡隂陽不和水旱為
災一亡也縣官重責更賦租稅二亡也貪吏並公受取
不已三亡也豪強大姓蠶食亡厭四亡也苛吏繇役失
農桑時五亡也部落鼓鳴男女遮迣六亡也盜賊劫略
取民財物七亡也七亡尚可又有七死酷吏毆殺一死
也治獄深刻二死也冤陷亡辜三死也盜賊横發四死
也怨讎相殘五死也歲惡飢餓六死也時氣疾疫七死
也民有七亡而無一得欲望國安誠難民有七死而無
一生欲望刑措誠難此非公卿守相貪殘成化之所致
邪羣臣幸得居尊官食重禄豈有肯加惻隐扵細民助
陛下流教化者邪志但在營私家稱賓客為姦利而已
以苟容曲從為賢以拱默尸禄為智謂如臣宣等為愚
陛下擢臣巖穴誠冀有益毫毛豈徒欲使臣美食大官
重高門之地哉天下乃皇天之天下也陛下上為皇天
子下為黎庶父母為天牧養元元視之當如一合尸鳩
之詩今貧民菜食不厭衣又穿空父子夫婦不能相保
誠可為酸鼻陛下不救將安所歸命乎奈何獨私養外
親與幸臣董賢多賞賜以大萬數使奴從賓客漿酒藿
肉蒼頭廬兒皆用致富非天意也及汝昌侯傅商亡功
而封夫官爵非陛下之官爵乃天下之官爵也陛下取
非其官官非其人而望天說民服豈不難哉方陽侯孫
寵宜陵侯息夫躬辯足以移衆彊可用獨立姦人之雄
惑世尤劇者也宜以時罷退及外親幼童未通經術者
皆宜令休就師傅急徵故大司馬傅喜使領外親故大
司空何武師丹故丞相孔光故左將軍彭宣經皆更博
士位皆歴三公智謀威信可與建教化圖安危龔勝為
司直郡國皆慎選舉三輔委輸官不敢為姦可大委任
也陛下前以小不忍退武等海内失望陛下尚能容亡
功德者甚衆曾不能忍武等邪治天下者當用天下之
心為心不得自專快意而已也上之皇天見譴下之黎
庶怨恨次有諫争之臣陛下苟欲自薄而厚惡臣天下
猶不聽也臣雖愚戇獨不知多受禄賜美食大官廣田
宅厚妻子不與惡人結仇怨以安身邪誠廹大義官以
諫争為職不敢不竭愚惟陛下少留神明覽五經之文
原聖人之至意深思天地之戒臣宣呐鈍於辭不勝惓
惓盡死而已
平帝時申屠剛仕郡功曹時王莽專政朝多猜忌遂隔
絶帝外家馮衛二族不得交官剛常疾之及舉賢良方
正因對策曰臣聞王事失則神祗怨怒姦邪亂政故隂
陽謬錯此天所以譴告王者欲令失道之君曠然覺悟
懷邪之臣懼然自刻者也今朝廷不考功校德而虚納
毁譽數下詔書張設重法抑斷誹謗禁割論議罪之重
者乃至腰斬傷忠臣之情挫直士之銳殆乖建進善之
旌縣敢諫之鼓闢四門之路明四目之義也臣聞成王
幼少周公攝政聽言下賢均權布寵無舊無新惟仁是
親動順天地舉措不失然近則召公不悅遠則四國流
言夫子母之性天道至親今聖主幼少始免繦緥即位
以来至親分離外戚杜隔恩不得通且漢家之制雖任
英賢猶援姻戚親䟱相錯杜塞閒隙誠所以安宗廟重
社稷也今馮衞無罪久廢不錄或處窮僻不若民庶誠
非慈愛忠孝承上之意夫為人後者自有正義至尊至
卑其勢不嫌是以人無賢愚莫不為怨姦臣賊子以之
為便不諱之變誠難其慮今之保傅非古之周公周公
至聖猶尚有累何況事失其衷不合天心者哉昔周公
先遣伯禽守封於魯以義割恩寵不加後故配天郊祀
三十餘世霍光秉政輔翼少主修善進士名為忠直而
尊其宗黨摧抑外戚結貴據權至堅至固終没之後受
禍滅門方今師傅皆以伊周之位據賢保之任以此思
化則功何不至不思其危則禍何不到損益之際孔父
攸歎持滿之戒老氏所慎盖功冠天下者不安威震人
主者不全今承衰亂之後繼重敝之世公家屈竭賦斂
重數苛吏奪其時貪夫侵其財百姓困乏疾疫天命盜
賊羣輩且以萬數軍行衆止竊號自立攻犯京師燔燒
縣邑至乃訛言積弩入宫宿衛驚懼自漢興以来誠未
有也國家微弱姦謀不禁六極之效危於累卵王者承
天順地典爵主刑不敢以天官私其宗不敢以天罰輕
其親陛下宜遂聖明之德昭然覺悟遠述帝王之迹近
遵孝文之業差五品之屬納至親之序亟遣使者徵中
山太后置之别宫令時朝見又召馮衛二族裁與冗職
使得執戟親奉宿衛以防未然之符以抑患禍之端上
安社稷下全保傅内和親戚外絶邪謀
東漢光武時蔡茂為廣漢太守時隂氏賓客在廣漢郡
界多犯吏禁輒糾案無所回避會洛陽令董宣舉糾湖
陽公主帝始怒收宣既而赦之茂喜宣剛正欲令朝廷
禁制貴戚乃上書曰臣聞興化致教必由進善康國寧
人莫大理惡頃者貴戚椒房之家數因恩勢干犯吏禁
殺人不死傷人不論臣恐䋲墨棄而不用斧斤廢而不
舉近湖陽公主奴殺人西市而與主共輿出入宫省逋
罪積日冤魂不報洛陽令董宣直道不顧干主討姦陛
下不先澄審召欲加箠當宣受怒之初京師側耳及其
蒙宥天下拭目今者外戚憍逸賓客放濫宜勅有司案
理奸罪使執平之吏永申其用以厭遠近不緝之情光
武納之
章帝初立以明德太后故尊崇舅氏馬廖兄弟並居職
任廖等傾身交結冠盖之士争赴趨之司空第五倫以
后族過盛欲令朝廷抑損其權上䟽曰臣聞忠不隠諱
直不避害不勝愚狷昧死自表書曰臣無作威作福其
害于而家凶于而國傳曰大夫無境外之交束脩之饋
近代先烈皇后雖友愛天至而卒使隂就歸國徙廢隂
興賓客其後梁竇之家互有非法明帝即位竟多誅之
自是洛中無復權戚書記請託一皆斷絶又譬諸外戚
曰苦身待士不如為國戴盆望天事不兩施臣嘗刻著
五藏書諸紳帶而今之議者復以馬氏為言竊聞衛尉
廖以布三千匹城門校尉防以錢三百萬私贍三輔衣
冠知與不知莫不畢給又聞臘日亦遺其在洛中者錢
各五千越騎校尉光臘用羊三百頭米四百斛肉五千
斤臣愚以不應經義惶恐不敢以不聞陛下情欲厚之
亦宜所以安之臣今言此誠欲上忠陛下下全后家冀
蒙省察及馬防為車騎將軍當出征西羌倫又上䟽曰
臣愚以為貴戚可封侯以富之不當職事以任之何者
繩以法則傷恩私以親則違憲伏聞馬防今當西征臣
以太后恩仁陛下至孝恐卒有纖介難為意愛聞防請
杜篤為從事中郎多賜財帛篤為鄉里所廢客居美陽
女弟為馬氏妻恃此交通在所縣令苦其不法收繫論
之今来防所議者咸致疑怪況乃以為從事將恐議及
朝廷今宜為選賢能以輔助之不可復令防自請人有
損事望苟有所懷敢不自聞及諸馬得罪歸國而竇氏
始貴倫復上䟽曰臣得以空虚之質當輔弼之任素性
駑怯位尊爵重拘廹大義思自策厲雖遭百死不敢擇
地又況親遇危言之世哉今承百王之敝人尚文巧咸
趨邪路莫能守正伏見虎賁中郎將竇憲椒房之親典
司禁兵出入省闈年盛志美卑謙樂善此誠其好士交
結之方然諸出入貴戚者𩔖多瑕釁禁錮之人尤少守
約安貧之節士大夫無志之徒更相販賣雲集其門衆
煦飄山聚蚊成雷盖驕佚所從生也三輔議論者至云
以貴戚廢錮當復以貴戚浣濯之猶解酲當以酒也詖
險趨埶之徒誠不可親近臣愚願陛下中宫嚴勅憲等
閉門自守無妄交通士大夫防其未萌慮扵無形令憲
永保福祿君臣交歡無纖介之隙此臣之至所願也
元和三年太尉鄭弘病篤上書曰竇憲姦惡貫天達地海
内疑惑謂憲何術以迷主上近日王氏之禍昞然可見
陛下處天子之尊保萬世之祚而信讒佞之臣不計存
亡之機臣雖命在晷刻死不忘忠願陛下誅四凶之罪
以厭人鬼憤結之望
和帝永元二年以竇憲為車騎將軍詔使者為憲弟篤
景並起邸第興造勞役百姓愁苦御史何敞上䟽諫曰
臣聞匈奴之為桀逆久矣平城之圍慢書之耻此二辱
者臣子所為捐軀而必死高祖吕后忍怒還忿舍而不
誅伏惟皇太后秉文母之操陛下履晏晏之姿匈奴無
逆節之罪漢朝無可慙之耻而盛春東作興動大役元元
怨恨咸懷不悅而猥復為衞尉篤奉車都尉景繕脩館
第彌街絶里臣雖斗筲之人誠竊懷怪以為篤景親近
貴臣當為百僚表儀今衆軍在道朝廷焦脣百姓愁苦
縣官無用而遽起大第崇飾玩好非所以垂令德示無
窮也宜且罷工匠專憂北邊恤人之困書奏不省後拜
為尚書復上封事曰夫忠臣憂世犯主嚴顔譏刺貴臣
至以殺身滅家而猶為之者何邪君臣義重有不得已
也臣伏見往事國之危亂家之將凶皆有所由較然易
知昔鄭武姜之幸叔段衛莊公之寵州吁愛而不教終
至凶戾由是觀之愛子若此猶飢而食之以毒適所以
害之也伏見大將軍竇憲始遭大憂公卿比奏欲令典
幹國事憲深執謙退固辭盛位懇懇勤勤言以深至天
下聞之莫不悅喜今踰年無幾大禮未終卒然中改兄
弟專朝憲秉三軍之重篤景總宫衞之權而虐用百姓
奢侈僭偪誅戮無罪肆心自快今者論議汹汹咸謂叔
段州吁復生扵漢臣觀公卿懷持兩端不肯極言者以
為憲等若有匪懈之志則已受吉甫褒申伯之功如憲
等陷於罪辜則自取陳平周勃順吕后之權終不以憲
等吉凶為憂也臣敞區區誠欲計策兩安絶其緜緜塞
其㳙㳙上不欲令皇太后損文母之號陛下有誓泉之
譏下使憲等得長保其福祐然臧獲之謀上安主父下
存主母猶不免於嚴怒臣伏惟累祖蒙恩至臣八世復
以愚陋旬年之間歴顯位備機近每念厚德忽然忘生
雖知言必夷滅而冒死自盡者誠不忍目見其禍而懷
默苟全駙馬都尉瓌雖在弱冠有不隠之忠比請退身
願抑家權可與參謀聽順其意誠宗廟至計竇氏之福
時樂恢為尚書僕射見憲兄弟放縱亦上䟽諫曰臣聞
百王之失皆由權移于下大臣持國常以勢盛為咎伏念
先帝聖德未永早棄萬國陛下富於春秋纂承大業諸
舅不宜幹正王室以示天下之私經曰天地乖互衆物
夭傷君臣失序萬人受殃政失不救其極不測方今之
宜上以義自割下以謙自引四舅可長保爵土之榮皇
太后永無慙負宗廟之憂誠策之上者也
四年大將軍竇憲誅河南尹張酺上䟽曰方憲等寵貴
羣臣阿附唯恐不及今嚴威既行皆言當死不復顧其
前後臣伏見夏陽侯瓌每存忠善檢敕賓客未嘗犯法
臣聞王政骨肉之刑有三宥之義過厚不過薄宜加貸
宥以崇厚德帝感其言瓌遂得全
安帝始親政事追感祖母宋貴人悉封其家又元舅耿
寳及皇后兄弟閻顯等並用威權尚書翟酺上䟽諫曰
臣聞微子佯狂而去殷叔孫通背秦而歸漢彼非自䟱
其君時不可也臣荷殊絶之恩蒙值不諱之政豈敢雷
同受寵而以戴天履地伏惟陛下應天履祚歴值中興
當建太平之功而未聞致化之道盖遠者難明請以近
事徵之昔竇鄧之寵傾動四方兼官兼紱盈金積貨至
使議弄神器改更社稷豈不以埶尊威廣以致斯患乎
及其破壊頭顙堕地願為孤豚豈可得哉夫致貴無漸
失必暴受爵非道殃必疾今外戚寵幸功均造化漢元
以来未有等比陛下誠仁恩周洽以親九族然禄去公
室政移私門覆車重尋寧無摧折而朝臣在位莫肯正
議翕翕訾訾更相佐附臣恐威權外假歸之良難虎翼
一奮卒不可制故孔子曰吐珠於澤誰能不含老子稱
國之利器不可以示人此最安危之極戒社稷之深計
也夫儉德之恭政存約節故文帝愛百金於露臺飾帷
帳於皂嚢或有譏其儉者上曰朕為天下守財耳豈得
妄用之哉至倉榖腐而不可食錢貫朽而不可校今自
初政已来日月未久費用賞賜已不可筭斂天之財積
無功之家帑藏單盡民物彫傷卒有不虞復當重賦百
姓怨叛既生危亂可待也昔成王之政周公在前邵公
在後畢公在左史佚在右四子挾而維之目見正容耳
聞正言一日即位天下曠然言其法度素定也今陛下
有成王之尊而無數子之佐雖欲崇雍熙致太平其可
得乎自去年已来灾譴頻數地坼天崩高岸為谷脩身
恐懼則轉禍為福輕慢天戒則其害彌深願陛下親自
勞恤研精致思勉求忠貞之臣誅遠佞諂之黨損玉堂
之盛尊天爵之重割情欲之歡罷宴私之好帝王圖籍
陳列左右心存亡國所以失之鑒觀興王所以得之庶
灾害可息豐年可招矣書奏不省而外戚寵臣咸畏惡
之
永初中鄧太后兄大將軍隲以母憂上書乞身太后不
欲許以問班昭昭因上䟽曰伏惟皇太后陛下躬盛德
之美隆唐虞之政闢四門而開四聰采狂夫之瞽言納
芻蕘之謀慮妾昭得以愚朽身當盛明敢不披露肝膽
以效萬一妾聞謙讓之風德莫大焉故典墳述美神祗
降福昔夷齊去國天下服其廉高太伯違邠孔子稱為
三讓所以光昭令德揚名于後者也論語曰能以禮讓
為國扵從政乎何有由是言之推讓之誠其致遠矣今
四舅深執忠孝引身自退而以方垂未静拒而不許如
後有毫毛加扵今日誠恐推讓之名不可再得緣見逮
及故敢昧死竭其愚情自知言不足采以示蟲螘之赤
心太后從而許之扵是隲等各還里第焉
質帝本初元年益封梁冀萬三千戶又封其子弟及宦
者劉廣等皆為列侯太尉杜喬諫曰陛下即位不急忠
賢之禮而先左右之封梁氏一門宦者微孽並帶無功
之紱裂勞臣之土其為乖濫胡可勝言苟遂斯道豈伊
傷政為亂而已喪身亡國可不慎哉
桓帝元嘉中郎中汝南袁著年十九見梁冀凶縦不勝
其憤乃詣闕上書曰臣聞仲尼歎鳳鳥不至河不出圖
自傷卑賤不能致也今陛下居得致之位又有能致之
資而和氣未應賢愚失序者勢分權臣上下壅隔之故
也夫四時之運功成則退高爵厚寵鮮不致災今大將
軍位極功成可為至戒宜遵懸車之禮高枕頥神傳曰
木實繁者披枝害心若不抑損權盛將無以全其身矣
左右聞臣言將側目切齒臣特以童蒙見拔故敢忘忌
諱昔舜禹相戒無若丹朱周公戒成王無如殷王紂願
除誹謗之罪以開天下之口
晉武帝太康中遷裴頠為尚書左僕射侍中俄而使頠
專任門下事固譲不聽頠上言賈模適亡復以臣代崇
外戚之望彰偏私之舉后族何嘗有能自保皆知重親
無脫者也然漢二十四帝惟孝文光武明帝不重外戚
皆保其宗豈將獨賢實以安理故也昔穆叔不拜越禮
之饗臣亦不敢聞殊常之詔又表云咎繇謨虞伊尹相
商吕望翊周蕭張佐漢咸播功化光格四極暨于繼體
咎單傅說祖已樊仲亦隆中興或明揚側陋或起自庶
族豈非尚德之舉以臻斯美哉歴觀近世不能慕遠溺
於近情多任后親以致不静昔疎廣戒太子以舅氏為
官屬前世以為知禮況朝廷何取於外戚正復才均尚當
先其䟱者以明至公漢世不用馮野王即其事也
東晉明帝即位以明穆皇后兄庾亮為中書監上疏讓
曰臣凡庸固陋少無殊操昔以中州多故舊邦喪亂隨
侍先臣遠庇有道爰容逃難求食而已不悟徼時之福
遭遇嘉運先帝龍興垂異常之顧既眷同國士又申以
婚姻遂階親寵累忝非服弱冠濯纓沐浴芳風頻煩省
闥出總六軍十餘年間位超先達無勞受遇無與臣比
小人禄薄福過災生止足之分臣所宜守而偷榮昧進
日爾一日謗讟既集上塵聖朝始欲自聞而先帝登遐
區區微誠竟未上達陛下踐阼聖政惟新宰輔賢明庶
僚咸允康哉之歌實存于至公而國恩不巳復以臣領
中書臣領中書則示天下以私矣何者臣於陛下后之
兄也姻婭之嫌與骨肉中表不同雖太上至公聖德無私
然世之喪道有自来矣悠悠六合皆私其姻人皆有私
則天下無公矣是以前後二漢咸以抑后黨安進婚族
危向使西京七族東京六姓皆非姻族各以平進縦不
悉全決不盡敗今之盡敗更由姻昵臣歴觀庶姓在世
無黨扵朝無援扵時植根之本輕也薄也苟無大瑕猶
或見容至于外戚憑託天地連勢四時根援扶䟽重矣
大矣而或居權寵四海側目事有不允罪不容誅身既
招殃國為之敝其故何耶由姻媾之私羣情之所不能
免是以䟽附則信姻進則疑疑積扵百姓之心則禍成
扵重闥之内矣此皆往代成鑒可為寒心者也夫萬物
之所不通聖賢因而不奪冒親以求一寸之用未若防
嫌以明至公今以臣之才兼如此之嫌而使内處心膂
外總兵權以此求治未之聞也以此招禍可立待也雖
陛下二相明其愚欵朝士百僚頗識其情天下之人安
可門到戶說使皆坦然邪夫富貴榮寵臣所不能忘也
刑罰貧賤臣所不能甘也今恭命則愈違命則苦臣雖
不達何事背時違上自貽患責邪實仰覽殷鑒量己知
弊身不足惜為國取悔是以悾悾屢陳丹欵而微誠淺
薄未垂察諒憂惶屏營不知所措願陛下垂天地之鑒
察臣之愚則臣雖死之日猶生之年矣䟽奏帝納其言
而止
成帝時蘇峻平護軍將軍庾亮上䟽曰臣凡鄙小人才
不經世階緣戚屬累忝非服叨竊彌重謗議彌興皇家
多難未敢告退遂随展轉便煩顯任先帝不豫臣參侍
醫藥登遐顧命又豫聞後事豈云德授盖以親也臣知
其不可而不敢逃命實以田夫之交猶有寄託況君臣
之道義貫自然哀悲眷戀不敢違距且先帝謬顧情同
布衣既今恩重命輕遂感遇忘身加以陛下初在諒闇
先后親覽萬機宣通外内臣當其地是以激節驅馳不
敢依違雖知無補志以死報而才下位高知進忘退乘
寵驕盈漸不自覺進不能撫寧外内退不能推賢宗長
遂使四海側心謗議沸騰祖約蘇峻不堪其憤縦肆兇
逆事由臣發社稷傾覆宗廟虚廢先后以憂逼登遐陛
下旰食踰年四海哀惶肝腦塗地臣之招也臣之罪也
朝廷寸斬之屠戮之不足以謝祖宗七廟之靈臣灰身
滅族不足以塞四海之責臣負國家其罪莫大實天所
不覆地所不載陛下矜而不誅有司縦而不戮自古及
今豈有不孝不忠如臣之甚不能伏劍北闕偷存視息
雖生之日亦猶死之年朝廷復何理齒臣扵人次臣亦
何顔自次扵人理臣欲自投草澤思諐之心也而明詔
謂之獨善其身聖旨不垂矜察所以重其罪也願陛下
覽先朝謬授之失雖垂寬宥全其首領猶宜棄之任其
自存自沒則天下粗知勸戒之綱矣
隋文帝仁夀二年兵部尚書柳述尚蘭陵公主怙寵使
氣帝問符璽直長韋雲起以外問不便事述時侍側雲
起曰柳述驕豪未嘗經事兵機重要非其所堪臣恐物
議以為陛下官不擇賢專私所愛斯亦不便之大者帝
甚然之
唐太宗貞觀七年蜀王妃父楊譽在省競婢都官郎中
薛仁方留身勘問未及予奪其子為千牛於殿廷陳訴
云五品以上非反逆不合留身以是國親故生節目不
肯決斷淹留歲月太宗聞之怒曰知是我親戚故作如
此艱難即令杖仁方一百解所任官魏徵進曰城狐社
鼠皆微物為其有所憑恃故除之猶不易況世家貴戚
舊號難理漢晉以来不能禁禦武德之中以多驕縦陛
下登極方始蕭條仁方既是職司能為國家守法豈可
枉加刑罰以成外戚之私乎此源一開萬端爭起後必
悔之將無所及自古能禁斷此事惟陛下一人傋豫不
虞為國常道豈可以水未横流便欲自毁隄防臣竊思
度未見其可太宗曰誠如公言向者不思然仁方輒禁
不言頗自專擅雖不合重罪宜少加懲肅乃令杖二十
而赦之
武后已持政稍自肆於是武承嗣請立七廟追王其先
中書令裴炎諫曰太后天下母以盛德臨朝宜存至公
不容追王祖考示自私且獨不見吕氏事乎后曰吕氏
之王權屬生人今追崇先世在亡迹異安得同哉炎曰
蔓草難圖漸不可長后不悅而罷
中宗神龍元年立韋氏為后贈后父玄真上洛王左拾
遺賈虚已上䟽曰異姓不王古今通制今中興之始萬
姓仰觀而先王后族非所以廣德美於天下也且先朝
贈后父太原王殷鑒不遠須防其漸
玄宗開元中皇后父王仁皎卒將葬用昭成皇后家竇
孝諶故事墳高五丈一尺侍中宋璟等請如著令帝已
然可明日復詔如孝諶者璟還詔曰儉德之恭侈惡之
大也僭禮厚葬前世所戒故古墓而不墳人子於哀迷
則未皇以禮自制故聖人制齊斬緦免衣衾棺槨各有
度數雖有賢者斷其私懷衆皆務奢獨能以儉所謂至
德要道者中宫若謂孝諶踰制初無非者一切之令固
不足以法貞觀時嫁長樂公主魏徵謂不可加長公主
太宗欣納而文德皇后降使厚謝韋庶人追王其父擅
作鄷陵而禍不旋踵國家知人情無窮故為制度不因
人以搖動不變法以愛憎比来人間競務靡葬今以后
父重戚不憂乏用高冢大寝不畏無人百事官給一朝
可就而區區屢聞者欲成朝廷之政中宫之美爾儻中
宫情不可奪請準令一品陪陵墳四丈差合所宜帝曰
朕常欲正身紀綱天下於后容有私邪然人所難言公
等乃能之即可其奏又遣使賚綵絹四百匹
憲宗時宰臣延英奏事畢因言及前古外戚專寵害政
上曰朕每以此為監外戚不惟止扵無權未嘗假其顔
色正為此也宰臣李絳等曰鑒往古之失立當今之制
事光千古道冠百王今妃后家外戚之勢向外都不知
有祇畏恭慎常恐有違至於職位賜與賓客聚會豈惟
無敢踰制實亦不逮常人所以自陛下臨御已来后族
戚里之家無一人有犯法懲責盖制於未然之所致也
上甚悅曰今豈得如此乎若有踰越朕必寬捨此却是
安全外戚之道也宰臣陳賀曰陛下檢抑外戚之道從
古帝王無及今者聖旨遠引睿政光昭可垂萬代之法
也
文宗開成三年以郭&KR0776;為邠寧節度使上問柳公權以
外議對曰郭&KR0776;除邠寧外間頗以為疑上曰旼尚父之
姪太后叔父自金吾作小鎮外間何尤焉對曰非謂旼
不應為節度使也聞陛下近取&KR0776;二女入宫有之乎上
曰然入參太皇太后耳公權曰外間不知皆云&KR0776;納女
後宫故得方鎮上曰然則奈何對曰獨有自南内遣歸
其家則外議自息矣上即日從之
歴代名臣奏議卷二百八十八
