歴代名臣奏議卷二百九十二
明楊士竒等撰
近習
宋仁宗皇祐元年知制誥胡宿上奏曰臣聞昔者葛懷
敏先任入内内侍省副都知管幹皇城司公事宿衛不
謹致逆徙竊變震驚宫闈嚮非宗廟社稷之重陛下乘
輿幾殆及逆徒旣獲又不生致規滅姦人之口天下之
議罪在懷敏楊景宗二人而已臣每念此事痛心扼腕
陛下仁聖不忍加重誅止觧内職令居外任今因奏事
忽有此命若再復内侍名職且赴本任是不久將復入
内侍省之職也若再居内省則宿衛之變復未可知兼
條制内臣都知副都知之職有過降充外任更不許再
居舊職所以防一切之微誠源遠之法制也伏望陛下
令有司檢詳舊制追寢今命法制一壊復之良難有此
違礙臣不敢草制其中書送到詞頭一道臣輙封還
五年權御史中丞孫抃上奏曰臣伏聞内降詔旨付中
書除授入内都知王守忠充節度使臣初聆此言驚駭
未信何也自陛下臨御以來三十年矣其聖意卓然高
邁前古者有三舅家之親頗循法度中宫近戚亦自欽
職内侍貴人不敢踰越此皆前世所難之事而陛下誡
飭訓勵鮮有妄干天下大賢正人歌頌宸衷皆謂周成
康漢文景不能如是是故雖敵國外強蝗旱内作而元
元晏然不失太平乃陛下數事感天地信生靈使之然
今一旦以統帥之官付中貴豈陛下之心哉臣謹按唐
制大總管大都督之職帶使持節則謂之節度使所以
尊嚴將領專制軍事安危成敗一以繫焉豈宜中官得
處其任太宗朝王繼恩平劔南有大功朝廷議其賞止
進順州防禦使乃别立宣政之號以寵之陛下若以守忠
勤藎歲久則富禄之安佚之奬慰之可也獨不當假夫官
秩以踰祖宗典法以損陛下聖明臣謂此議必不可行外
取天下四夷之笑伏乞聖斷於制敕未降已前特賜寢罷
至和元年知制誥劉敞奏曰臣今月二十二日當制送
到詞頭内園使綿州防禦使入内内侍省押班石全彬
除利州觀察使充入内内侍省副都知者臣伏見今月
十九日已有制旨除全彬宫苑使利州觀察使旣出聖
衷又參廟論未能三日復换此命朝令夕改古人所非
若因全彬自陳探其不滿之意曲徇所求以悦其心便
是朝廷恩典本無定制唯繫宦官臨時徼乞宣布天下
必以為惑傳示後世必以為笑何則陛下賞罰當信天
下當教後世不知全彬功勤凡有幾何昨者嶺外之行
已曾受賞今來温成葬畢賞又不薄不知饜足愈求遷
進朝廷亦當愛惜事體無宜輕改成命全彬閨闥之臣
尚如此姑息萬一復有權勢重於全彬者如何待之臣
雖鄙賤實惜此體不敢輙譔誥詞恐累聖德其元送到
詞頭臣已封還中書
知諫院范鎮上奏曰臣九月中上言外議皆謂石全彬
等緣温成葬事妄冀恩澤陛下上顧月入南斗之戒重
謹爵禄不可輕授是時陛下面諭臣本無此議又云若
與此軰轉官是幸朝廷之祻也臣退而竊喜陛下之言
至明至聖又以為外議不足聽也比自臣接伴回至雄
莫間道路傳聞石全彬自作坊使轉宫苑使自綿州防
禦使轉利州觀察使其餘幹當使臣例轉兩資臣惟天
子之言豈有不信臣下者如此必全彬等日久求請陛
下重違拒之大臣又不為陛下執奏使天下之人有以
議陛下者章獻皇太后輔佐陛下臨御天下章懿皇太
后輔佐陛下章惠皇后保護陛下三太后皆有母道於
陛下其葬之日監護之臣遷拜未嘗如此之寵也賜與
未嘗如此之多也使天下之人議陛下䔍温成之愛而
有輕三后之心實由全彬軰之冐濫也繇大臣之不執
奏也本朝觀察使未有緣護葬而輕授者臣為諫官若
不論奏是臣負陛下責任之意乞以臣章下中書樞密
參詳以臣言為非乞罷臣職放歸田里使免尸素之咎
以臣言為是乞追還全彬誥敕以塞衆議
二年殿中侍御史趙抃等上奏曰臣等竊聞内臣閻士
良已得旨揮帶御器械伏覩前年中郭申錫上言内臣
舊制須經邊任五年又帶御器械五年仍限五十歲已
上及歴任無贓私罪方預選充押班等尋聞陛下聽納
中外傳播以為得宜盖欲得老成謹畏無過之人在陛
下左右聞下樞密院常令執守施行今來詔墨未乾已
聞除士良帶御器械竊以御帶職名將來多是承例叙
遷押班須是自御帶之任便須選老成謹畏無過之人
況士良為性狡獪自來與中外大臣交相結托久在河
北張皇事勢天下具知及歴任曾有賘罪至徒今來密
院殊無執守首紊著令所有士良新命乞賜寝罷别擇
善良以懲勸陛下左右之人
嘉祐三年殿中侍御史吕誨上奏曰臣伏自設官制禄
以待其人用為賞勸過是則非所以公於天下也竊見
近日除管幹御藥院入内供奉劉保臣王保寧鄧保夀
王世寧四人遥郡團練刺史傳聞中外駭動人聽臣輙
以國朝故事言之高品黃門三十年供奉官十年一轉
盖不使此軰坐而竊禄如咸平中洛苑使入内内都知
秦翰與雷有終討王均之亂旣而有功授以内園使恩
州刺史即不知保臣等立何勞效與秦翰恩賞一同只
是攀援暗轉無名之例伏乞追還成命特與平轉屬邊
彊多事之際恐因此内臣無功進秩掌兵授律者不肻
用命鶴有乘軒衛人無戰意斯有國者為之深誡惟聖
斷無以私昵害天下之至公乃臣拳拳之望也
五年誨又上奏曰臣伏聞寳元前諸閣分内品之𩔖不
過一二十人比來增及數倍除身分俸外更請本閣料
錢四時衣服又破三司折食價錢冗費甚多繇此歴天
章閣後苑内東御藥院最為優厚或因監督工作一切
小勞便理績效得聖旨盡下則超資躐等謂之暗轉自
内品供奉不數年間授諸司使遥領刺史防團之任向
時石全育何承用盧昭序張茂則馮承用之𩔖其名甚
多不可殫舉旣與之暗轉則俸禄随而增給如此濫恩
非特亂先朝之典制較之前古亦未之聞也如前班武
臣更歴外任及沿邊立顯功著效者未有酬賞若是之
速焉竊以國家設爵均禄砥礪才能顯其進用以成大
業豈特為内官假貸而賈天下之怨言謂主上恩厚於
私昵甚為朝廷惜之臣即不知祖宗之制度何緣而廢
至當陛下即位之初太后臨朝制命出於帷幄威福假
於内官斜封墨敕授之匪人故外廷鮮得聞知疑暗轉
之例自兹而始暨明道而後陛下躬覽萬幾北司之弊
不聞剗革奈何復使盛於前也然宣命降於内省遷擢
誥敕亦關於兩府盖自來上下循持蔽而不言以陛下
爵禄植為私恩交結貴倖因緣致身於近輔者比比有
之以是積弊寖久陛下無由而知蠧公害政莫甚於此
都城之下高門大第寳貨充積富貴窮極皆倖臣之所
有也傾府庫之貨財竭生靈之膏血以資無功何所取
益臣恐神人怒怨非朝廷之福也設若保臣等出居外
任薄立勞效陛下復以何官待之臣竊謂先帝賞秦翰
討賊之功宜守之為例則小人覬覦之心自息伏乞指
揮入内内侍省檢會諸閣分寳元以前人數比𩔖今日
如員數過多即行減省及管幹天章閣後苑内東門御
藥院各限定人數或與三年一替並令入内内侍省將
印紙歴子具有無公過事件批書如因勞效得旨酬賞
格即時與叙遷送中書出給誥敕所貴内侍省與樞密
院中書相關不敢蔽欺得以盡公其暗轉俸給一切非
例伏乞裁罷仍追寝劉保信前命止與平轉俾中外臣
寮陞進均一賞有所勸天下大幸
六年知諫院司馬光上奏曰臣等伏以祖宗開基之始
人心未安恐有大姦隂謀無状所以躬自選擇左右親
信之人使之周流民間密行伺察當是之時萬一有挾
私誣枉者則鈇鉞随之是以此屬皆知畏莫敢為非今
海内承平已踰百年上下相安固無異望世變風移宜
有釐革而因循舊貫更成大弊乃至帝室姻親諸司倉
庫悉被此屬量其過失廣作威福私受貨賂所愛則雖
有大惡掩而不問所憎則舉動言語皆被捃摭臣等嘗
病國家擇天下英材以為公卿大夫而猶不可信顧任
此厮役小人以為耳目豈足恃哉今乃妄執平民加之
死罪使之幽繫囹圄横羅楚毒幸而不自誣服僅能辨
明若更不聽有司詰問元初廵察之人小加懲誡臣恐
此屬無復畏憚愈加恣横使京師吏民無所措手足豈
合祖宗意哉
光又論押班須年五十䟽曰臣伏見朝廷近除帶御器
械蘇安静充内侍省押班臣竊聞國家舊制兩省押班
須年五十以上方得為之安静年未五十特蒙擢用臣
恐今後内臣求進者援以為例廼有年齒極少遂居衆
首國之舊章因此隳壊竊為朝廷重之伏望陛下追寢
安静前命以存典法
仁宗時監察御史裏行包拯論内臣奏曰臣伏覩先朝
實錄竊見真宗皇帝因對輔臣言及前代内臣恃恩恣
横蠧政害物朕常深以為戒至於班秩賜與不使過分
有過未嘗矜貸此軰常亦畏懼王旦等對曰先代事跡
昭然足以為龜鑑而聖慮言及於此實社稷之福也竊
見近年内臣禄秩權任優崇稍過恐非所以保全之也
以陛下英明神斷有罪必罰此軰或不敢為大過然在
制之於漸庶免貽患於後伏願陛下佩服先帝之言以
為格訓凡事更加裁抑則天下幸甚
監察御史傅堯俞上奏曰竊聞近日内降指揮樞密院
除何誠用帶御器械尋有臣僚上言遂罰誠用事有不
便諫臣納忠天高聽卑遽行追寢上下之分交得中外
之心相慶然臣猶有所未諭者伏以内降之名古今以
為非是陛下不窒其源乃制防檢付之有司旣而輙復
違之須人言而後止在納諫之美則曠古無並於剛一
之德未為增益伏望自此凡左右敢以私事干陛下者
乞從睿斷根逐嚴加貶責果陛下所欲進用者不必從
中降旨於視朝之際與大臣公議可則行之不可則罷
之不使如誠用事數暴於人聽則陛下日月之明無毫
分之累矣臣孤拙無状荷陛下任使思以塵露粗禆海
嶽幸不以人廢其言深留聖慮則不勝幸甚
堯俞彈李允恭不合補孫永言為入内黃門奏曰伏聞
入内都知李允恭奏男供備庫副使堯佐之子永言為
入内黃門竊聞内臣許養子一人而初補入内都知亦
無恩典允恭旣不合薦孫堯佐亦未當養子一旦破條
越例事出非次此命一行必有相援而進者則陛下之
成法遂廢大凡因事以啟僥倖為易置防以限恩澤則
難官賞之弊近方粗革徼倖之塗膠固拘礙未能剗除
者甚多其已行之法惟陛下持之如金石勿遽轉移則
天下幸甚永言新命乞行追寢允恭久侍左右條例非
不詳知公違制敕亦望特行勘責況内侍省條例甚明
而永言違礙非一不敢俱陳以煩聖聽伏乞指揮子細
勘會免致蒙蔽
堯俞又上奏曰今月二十日有奏状二封一状論列入
内都知李允恭不合奏孫永言充入内黃門一状論列
朱穎士不合干求内降内侍省不合不執奏取勘穎士
都水監不合迎合權要保舉穎士至今未蒙降出施行
臣徘徊顧思駭歎累日方今内外百司涵濡慈恕盡誠
以報陛下者尠阿私以負陛下者多事不公當而能逹
於憲官者纔十之一二理或隐微不敢以煩陛下者又
十有八九如允恭之公違制勅穎士等徼求私徇罪甚
明白公議不容臣忠憤所激不顧權倖謂陛下欣然收
採朝奏暮出議法於繩墨之外以整齊綱紀而方留中
不下殊未垂納此非陛下至公之道且何以風厲百僚
臣官為法吏職有言責守官舉職豈敢顧望中止伏冀
陛下憐臣愚懇并前状付外施行儻臣狂妄可誅雖百
死無憾
堯俞又上奏曰臣近累状奏彈勾當汴口朱穎士雖蒙
追罷差遣其穎士不合干求内降内侍省並不依條執
奏取勘穎士都水監附阿權倖保舉穎士尚未曾勘責
及入内副都知李允恭不合奏男堯佐之子永言充入
内黃門緣内侍只許養子一人而初授都知别無恩典
有堯佐則允恭不合薦孫允恭在則堯佐未當養子已
蒙寢罷進退違戾事状明白御史中丞王疇亦有劄子
論列皆不蒙降出臣愚賤亡状未能感動天聽慚懼之
極不知所處獨念陛下造為法令以維持綱紀倖臣壊
之執政旣徇而曲從法官論之陛下又寢而中止是法
令伸於四海而屈於朝廷請求禁於疎外而行於近密
上之所為必有甚焉者將何以揭示後來取信天下陛
下之法初未動搖無状者尚敢干犯儻犯而容之則誰
與共守臣恐綱紀之紊或基於此絶其綿綿不可不慮
臣雖孤外竊料陛下至公之心但慈恕有不忍耳人言
旣切必將施行然悠悠之語謂臣與王疇劄子奏状皆
不經睿覽雖此事决無而物聽已駭伏望陛下以臣三
状并王疇劄子並付所司依法行遣庶幾少塞疑議以
正刑典
堯俞又上奏曰臣近三状論列李允恭朱穎士等皆蒙
留中遂於今月初五日具劄子乞以臣前状并御史中
丞王疇劄子付外尋於垂拱殿進呈臣親奉德音不以
臣言為非是樞密院輙復不行衆口籍籍皆謂李允恭
嘗押張昪入樞密院視事昪深德之力為保庇仍風聞
樞密院勘會李永言係條貫前擡舉人數以此上惑聖
聦且條貫前私身甚衆何獨永言特被收採權倖阿私
共壊成法此而不省使臣何言況陛下左右使令非一
其供奉勤勞不當更有厚薄非分之恩獨行於允恭今
殿前都帥李璋内侍何誠用俱以因緣内降曾經勘責
已著之令獨移於穎士陛下知不忍於數人而不知失
天下均平之望臣實區區為陛下痛惜陛下果以臣言
為是則乞施行倘以為非則何惜一介之賤不加竄逐
以快權倖之心臣亦無顔出入外廷以視朝列此状不
出臣且再趨軒陛重煩天聽胥重誅而後已
堯俞再乞追李永言恩命奏曰臣近具劄子乞罷内侍
押班李允恭孫永言恩命崇政殿進呈日蒙宣諭已行
追奪旣而傳聞有指揮不與請受及他人不得援例臣
雖至愚實所未曉豈有近倖恃恩破條干法天子俯從
公議許令追削而樞密必循人情曲為庇護此事浸行
害政非細臣非不知頻瀆聖聦當速罪戾又與允恭素
無嫌隙但愛惜陛下成憲為國家久遠計耳臣未知不
支請受是何等法臣言不已豈但為月費數千錢哉設
百官有未合任子者間或陳請濫膺官賞而臺臣諫列
相繼奏論權罷俸給可得已乎今條格具存允恭力能
破之方復區區使他人不得援例何遽知後日無力如
允恭者臣未信其能守也借能守之是勅可破而例不
可援於上下重輕之分得無悖哉況押班乃内侍長當
堅守法令以表省内而身犯之樞密院固執政大臣當
整齊綱紀以刑天下而公壊之伏望陛下先奪永言之
官然後議允恭與樞密院之責則天下洗然無有蒙蔽
此事一行萬務皆理儻如是孤賤臣雖百死猶生也干
冐天威無任戰汗之至
堯俞又上奏曰臣近有状乞追李允恭孫永言恩命及
奪供奉官趙繼寵差遣皆不蒙降出事權膠固孤力難
移早夜顧思措身無所臣伏念倖人徼寵破壊常法樞
密院苟徇人情恣其求請致臣區區屢煩睿聦然臣所
以不避誅遣而喋喋不已者冀陛下矜憐特加收採防
杜微漸緝正綱紀臣若顧避便不復言日往月來浸以
增甚不知於朝廷損乎益乎凡事止於孽芽差易為力
謂小無害積悔將深昨李永言若即正典刑繼寵者豈
敢妄有覬倖今此二人儻不追奪則兩省内侍攀援趍
競各生意於繩墨之外矣美官重禄率歸私謁明勅著
令舉為空文惟陛下留神念之此豈為政之體今朝廷
闕失獨頼臺諫官數人故陛下時有所聞窒此一途聦
明何寄臣謂其言可聽願陛下奮然行之有不能容不
若明加竄黜忠義之士猶有不顧而言者如其是非置
而不辨章奏入而不下使默默以食息悠悠於圈牢則
有志者豈肻為陛下安職業而久留哉是不徒孤臣之
羞固亦非陛下之福至於今後依先降條貫餘人不得
援例如此指揮最為深弊臣雖亡状不願數聞陛下豈
不惡之但未之思耳伏乞將臣前後論列李永言文字
及趙繼寵兩状付外早賜盡法施行
堯俞又上奏曰臣近累状乞追李允恭孫永言恩命奪
供奉官趙繼寵差遣皆不蒙降出忠義之言日切而陛
下不亮權倖之交日深而陛下不察臣蚤夜以思感憤
兼極自夏涉冬僅踰百日如朱穎士而壊條干法者三
事況其間又有臣所不知者乎若惟務因循則内侍省
條貫將盡廢矣不徒紊亂綱紀且起不均之怨日以增
多為害非小穎士以赦令原免猶復有名繼寵永言須
當辨正夫用孤危攻近倖昔以為難矧二人者挾中外
之助乎臣所以屢沮而不休者無他以為古人之誠可
貫金石而臣以懇確之心干公叡之主豈慮於終不見
亮者哉且前置利劔沸鼎猶有延首奮身而不顧以犯
天子之顔者今陛下至明至恕容納直言雖甚震怒勢
不過斥逐臣何憚何惜敢顧望以負陛下輙再煩天聦
以期必賜採聽伏望以臣前後文字付外盡法施行臣
不勝懇倒之至
堯俞又上奏曰臣累状乞追李永言恩澤奪趙繼寵差
遣終未蒙降出近聞鄭貽緒者將十數年前事援繼寵
例又勾當後苑人言未已倖進相仍事聞搢紳莫不驚
駭因緣攀引殊無巳時豈有為法馭下而執政不用設
官使言而陛下不聽如此是條禁不須置而御史可以
廢也臣非不知掇拾細微聊以供職上不違陛下下不
忤貴臣可以無患害而速富貴恐臣今日所得未多陛
下異時為悔已甚故獨區區顧思而不能自已者也張
昪廢陛下之法恃倖臣之援蔑視言者謂如無人且昪
者嘗任御史歴知雜事遂為中執法當日謂陛下者云
何而今乃所為如是陛下略加省察可以見其心矣伏
望聖慈出臣前後論列文字依條施行不然誅臣以快
權倖臣忠憤所激言不能文惟陛下留神裁處
英宗即位殿中侍御史司馬光等論張茂則劄子曰臣
等竊聞祖宗舊制内臣年未五十不得充内侍省押班
近除張茂則年方四十八今陛下踐阼之初尤宜謹守
祖宗法度以御左右之臣示天下至公若茂則果有才
幹可用雖更留此闕二年俟其年至然後授之又何晚
也臣恐茂則一開此例則内臣攀援求進者多畫一之
法從此隳壊人人相效不可禁止不若正之於事初也
臣等區區所為國家重惜在此而已
治平元年光知諫院論任守忠䟽曰臣竊聞入内内侍
省都都知任守忠擅取奉宸庫金珠數萬兩獻遺中宫
自以為功仍受中宫賞賜外議籍籍無不駭愕伏以守
忠從來罪惡極多不可遽數陛下體元繼統聖政方新
守忠曾無畏憚益恣巧諂公取官物自炫私恩贊導椒
房首為侈靡旣求權寵又分厚利姦邪之臣無大於此
伏望陛下特發神斷以守忠付所司窮治所犯明正典
刑以示天下
光又論任守忠䟽曰臣近曾上言任守忠姦邪事迹乞
正典刑未聞施行臣案守忠懷姦罔上諂佞貪惏竊弄
權柄固非一日專為䜛慝交構兩宫狡詐反覆陛下所
知若非先帝聖明皇太后仁慈則社稷可憂天位不安
今又盜取庫物曲求容媚教中宫為不順陷陛下為不
義此而不誅典刑安用據守忠罪惡臣久合奏陳但以
陛下踐阼之初天威未振欲望陛下親發英斷戮此大
姦使内外之臣莫不震肅今聖恩容貸已及歲餘外議
皆言守忠以諂佞之故受陛下寵遇過於先帝之時臣
備位諫官不敢塞默守忠職在宫禁久專威福若不早
除恐别生事伏望陛下如臣前奏速以守忠付所司窮
治所犯肆之市朝以副天下之望
光又論任守忠第三䟽曰臣近者兩次上言任守忠姦
邪事迹乞正典刑至今未聞施行臣廹於忠懇不能自
已竊見守忠早以小臣獲事先帝幸蒙奬拔榮禄俱極
日侍左右不能以忠言正道補益萬分專以詼諧諂䛕
苟求悦媚其罪一也總領近侍委之差遣而陵忽同列
與奪自恣附已則愛悦逆意則憎疾援引親黨排抑孤
寒任情徇私略無顧避其罪二也從來所受俸禄賞賜
亦為不少而資性貪惏老而益甚盜竊官物受納貨賂
金帛珍玩溢於私家第宅産業甲於京師聚歛之心曾
無紀極其罪三也交結朋援專權據勢縱逞胷臆妄行
威福所愛者雖有大罪掩盖不言所惡者小有瑕疵糾
擿成事使宫禁之内側足屏息畏憚守忠無以為比其
罪四也濮王之薨守忠監護葬事賣弄國恩輕蔑皇族
乘其有喪丐奪財物所得甚多終不滿意遂誣長子宗
懿以為不孝使被譴謫感憤成疾以至沒身不能自雪
其罪五也先帝以春秋寖高未有繼嗣深思宗廟生民
之重屬意聖明固非一日而守忠隂蓄姦心沮壊大策
深忌國家立長立賢自欲於倉猝之際居中建議擇幼
弱昏懦之君以邀大利如有唐之季定策國老門生天
子賴先帝聦明卓然遠覽斷志不疑不然則太平之業
幾墜於地其罪六也及陛下旣為皇子守忠内懷憂懼
日於先帝之前離間百端隔絶内外進對甚希使先帝
為陛下之父不得施為父之恩陛下為先帝之子不得
展為子之親其罪七也及先帝晏駕陛下纉統不幸遇
疾皇太后權同聽政守忠乘此之際大逞姦謀闚伺語
言撰造事迹往來革面進退異辭使皇太后以文母之
慈不免投杼之疑陛下以曾閔之孝立有負恩之謗交
構兩宫遂成深隙計其隂謀無所不至賴皇太后聦明
確堅執義不可傾移不然祻變之興豈可具道其罪八
也及聖體旣安皇太后恭還大政守忠不勸導陛下以
勤修子道承顔順意報答盛德恢廣令譽而相時隨勢
翻異炎凉欲詐輸新忠以巧遮舊惡用昔時䜛陛下之
計為今日䜛皇太后之辭雖陛下未必聽受而使皇太
后聞之不能不以介意終日涕泣悒怏成疾守忠但欲
左右反覆自為身謀並不顧天下之人議陛下之善惡
其罪九也皇后正位尚新天下聳觀令德守忠輙為皇
后畫策並不禀問皇太后矯傳教旨開祖宗寳藏擅取
金珠數萬兩以獻皇后旣取悦一時又坐享厚賜逆婦
姑之禮開驕侈之源使皇后受其惡名而已身收其重
利為臣姦邪孰甚於此其罪十也守忠有大罪十皆陛
下所親見衆人所共知其餘欺謾為姦恣横不法事𩔖
繁多不可勝言誠國之大賊人之巨蠧伏望陛下盡發
守忠之罪明示四方斬於都市以懲姦慝
光論内侍差遣䟽曰臣曏時上殿伏見陛下宣諭以内
臣差遣並一切委之都知司臣當時已曾奏陳以為非
便今入内内侍省都都知任守忠恃此權勢背公立私
奉之者坐獲進擢忤之者立致排擯威福之柄盡在其
手遂使宫禁之中畏憚其人過於人主罪盈惡積幸賴
陛下神斷已斥而去之然儻不收還威福之柄則是去
一守忠生一守忠終無益也臣愚伏望陛下自今日已
後除内臣常程差遣依舊令都知司定差外其勾當御
藥院内東門龍圖天章閣後苑化成殿延福宫等處及
非時差管句裏外要切公事之人並乞陛下親加選擢
試之以事觀其為人忠謹有功者則加賞拔姦邪不職
者則加貶退不必一一勘會資序檢尋體例如此則誰
不懷德畏威輸忠竭力豈獨内臣而已雖外朝之臣亦
可用此道而治也
侍御史吕誨上奏曰臣恭以聖朝承五代凋弊之餘祖
宗外平諸國珠寳委積皆歸於内府非國有大事旌賞
勲勞未嘗有一毫輕費其籍秘嚴雖大臣及主計者莫
得知其詳實有以知神武英謀所存之深遠也先帝恭
儉節用聞于天下然自至和中服藥而後府庫不嚴宦
官專恣用之一分而攘取百倍中外聞之莫不痛惜臣
近聞外議内臣任守忠以奉宸庫明珠三萬兩黃金一
萬兩奉於中宫守忠自邀酬奬仍固恩寵果如是陛下
得不念祖宗艱難貯積之意哉矧亮隂中玩好侈靡有
損而無益議論如此甚玷中宫之盛德足見宦者之狡
計姦惡斯露衆所不容矣設使小人得計窺伺陛下之
間隙動為容悦則何所不至臣欲乞今後奉宸諸庫宜
謹其出入不使小人窺覘將備國家緩急以濟大事惟
聖明留念
神宗即位御史中丞司馬光論御藥院王中正乞盡罷
寄資令補外官状曰臣伏見陛下前者盡罷寄資内臣
高居簡等令補外官中外欣然無不稱頌聖德尋聞復
留陳承禮劉有方二人又以王中正幹當御藥院衆頗
失望臣竊惟祖宗之意以御藥一職最為親密過供奉
官以上輙令罷去者廼以防微杜漸詒謀萬世憂深思
遠誠自古帝王之所不及子孫所宜謹守不可失墜者
也近歲以來左右之臣顧戀權勢又貪禄位遂求闇理
資序豫支俸給名曰寄支以欺誑外人此豈祖宗之意
耶今陛下欲振舉紀綱一新治道必當革去久弊一遵
正法夫法如隄防常應全固廼得無患一有蟻壌泄之
則漸致潰敗不可復救近習之臣朝夕在側因緣祈恩
無有窮極不以祖宗舊法制之恐陛下他日亦將厭之
也況王中正素聞姦猾頗好招權今處之要職是生一
居簡也伏望陛下依前降指揮盡罷寄資者令補外官
以成聖德之美别擇内供奉以下樸直廉謹者使幹當
御藥院以存祖宗之法
光又論王中正及不當令内臣采訪外事状曰臣竊聞
陛下好令内臣采訪外事及問以羣臣能否臣愚竊以
為非宜陛下内有兩府兩制臺諫外有提轉牧守皆腹
心耳目股肱之臣也陛下誠能精擇其人使之各舉其
職薦舉賢能糾按姦慝論政事得失述民間利害皆令
列於奏牘明白啟陳其有尸禄偷安及挟欺㒺者小則
罪黜大則誅竄誰敢不盡公竭誠以承休德如此則天
下之事猶一堂之上陛下何患於不知哉今若深處九
重之内詢於近習之臣采道聽途說之言納曲躬附耳
之奏不驗虛實即行賞罰臣恐䜛邪得以逞其愛憎而
陛下為之受其譏謗也近聞王中正差往陜西幹當公
事有知涇州劉渙等曲加諂奉鄜延路鈐轄吳舜臣違
失其意俄而涣等進擢舜臣降黜衆人皆言中正所為
審或如此則是中正弄權已有其驗今陛下又置之肘
腋委以腹心臣恐天下之人將重足接迹而畏之輿金
輦璧而奉之矣外議又言山陵禮畢韓琦必求引退兩
府當有遷臣竊慮兩制以上萬一有無廉耻之人或隂
結此属以求進用者夫以堯之聦明咨于四岳衆言僉
同然後用人猶失之於鯀況可決於近習之口乎凡公
忠正直之士必不肯借譽左右以求自售齊威王所以
賞即墨大夫而烹阿大夫正謂此也昔漢唐之衰宦官
所以壊亂紀綱傾覆國家者皆由人主與之謀議帷幄
進退羣臣故也此乃治亂安危之本不可不察伏望聖
慈詳思臣言凡欲知天下之事當詢訪外廷之臣其王
中正不可令幹當御藥院或姦佞之臣豫設機謀以經
營兩府者必不可用則天下幸甚
光又論高居簡状曰臣聞古人有言堂上不糞則郊草
不贍曠芸言近者不治則不暇及遠也竊見幹當御藥
院高居簡性資姦回工讒善佞久處近職罪惡甚多臣
謹按祖宗舊制幹當御藥院官至内殿崇班以上即須
出外盖以日月寝久官資稍高則防其憑恃威靈竊弄
權柄遠監漢唐之祻深為子孫之慮故也陛下即位之
初内臣以覃恩遷官者盡補外職獨留御藥院四人天
下首以此一事譏陛下之失況居簡於衆人之中最為
狡猾而陛下特加寵信待以腹心中外指目大玷聖德
臣職在繩糾不敢不言伏望聖慈遵祖宗令典應幹當
御藥院官至崇班以上者盡授以向外差遣其高居簡
乞遠加竄逐以觧天下之惑
光又論高居簡状曰臣近曾上言幹當御藥院高居簡
工讒善佞乞遠加竄逐未蒙施行昔周公以立政戒成
王至虎賁綴衣趣馬小尹左右攜僕百司庶府亦皆擇
人穆王命伯冏為太僕正曰昔在文武侍御僕從㒺匪
正人又曰簡乃僚無以巧言令色便辟側媚其惟吉士
僕臣正厥后克正僕臣䛕厥后自聖自古聖帝明王雖
左右小臣未嘗不謹擇端良之人以自防逸豫之生也
況陛下嗣膺寳命聖德惟新善惡興衰於此乎分而使
䜛佞如居簡旦夕常在左右又寵信之此乃異日祻亂
之根腹心之疾也臣職在去邪不敢不再三上言伏望
聖明依祖宗舊制應幹當御藥院官崇班以上者並令
出外其高居簡仍乞遠加竄逐
光又論曰臣昨日前上殿言幹當御藥院高居簡自先
帝時竊弄權柄陛下復寵而信之大為聖德之累乞治
其罪陛下許臣送樞密院施行至今未聞有指揮不知
居簡以何道結陛下能如此之深也居簡所能止於讒
佞佞者不過巧言令色希意迎合快人主之欲以市其
權使人主溺於荒宴而不自知也讒者不過離人君臣
間人骨肉惑人主之心以固其恩使人主陷於傾危而
不自悟也有是二者不可不察向使陛下即位歲久功
業已成而有讒佞之臣始得弄權天下有識者猶當寒
心何則知其必為祻亂之階也況今初承大統當銳精
求治之時而遽留居簡於左右仍加寵信根蔕已牢則
異日之憂可勝道哉此臣所以不避死亡而必當力争
者也或聞陛下欲待居簡自求引退然後遣去臣誠戅
愚未曉所謂若國之大臣耆年有德聞望素高一旦偶
有小失未為外人所知陛下務存終始使自引去以全
其名則可矣其挾姦作慝者猶宜明正刑書況居簡閨
闥小臣罪惡盈積所宜肆諸市朝宣示四方以戒憸人
而尚足為之隐乎且居簡姦邪播聞遠近陛下今日雖
為之隐天下耳目庸可蔽乎凡居簡所以能為惡者以
其自託宫禁譬如狐鼠依憑城社彼唯恐離去左右豈
肻自陳求退乎伏望陛下盡出羣臣前後所言居簡事
状送居簡赴所司明治其罪以彰至公之道
知諫院楊繪論不當差王中正等往外幹事状曰臣謹
按春秋君之始年變一年而謂之元年者欲其善於始
也變一月而謂之正月者欲其正於始也恭惟陛下肇
升大寳新布大令天下之民傾耳拭目以觀聽乎聖功
睿業實所謂善之於始正之於始之時也凡百注措可
不謹諸近聞差幹當御藥院王中正往陜西幹事續又
差幹當御藥院李舜舉繼往未幾又差押班王昭明繼
往御藥院押班最為親近之職祖宗已來差出甚少外
之官吏苟奉上所親近之人不唯擾民抑甚駭物今乃
旬日之中差御藥院二人押班者一人接跡而行陛下
以此軰為腹心乎則館閣臺省之臣乃朝廷所養以待
用者豈無一人可為腹心而必用此軰乎臣近又聞冬
至節假百官頗循舊例遊相國寺聞有小黃門随而抄劄
姓名臣不審陛下以之為耳目而使之然乎抑此軰自
欲以媚於上乎如陛下使之然則非前旒蔽明人主不
窺私之義也若其自媚於上則蔽陛下之聦明其可量
哉臣切意陛下之所為慕居堯舜之上而反有不鑑漢
唐之季臣竊惑之伏乞委腹心耳目之任於世之賢者
無俾宦者之權從此漸盛乃所以為善之於始正之於
始之術也
熙寧元年右正言孫覺乞定著内臣員數年未四十不
得入諸閨閤状曰臣風聞日近行遣内臣白茂先事如
茂先所坐宜在誅戮之科貸以不死聖恩甚厚然内臣
出入宫闈宜在防限臣聞先帝時後宫甚肅内臣出入
皆更相戒飭聳慄祗畏在仁宗朝入内内臣亦嘗限年
年未四十者不得入諸閨閤臣謂因此事定著員數仍
以年為限隔便使重為保任自非通詔令之處一切減
損盖宫省之内不可以不清而防微杜漸亦宜及其未
然
九年侍御史周尹等論遣李憲措置邊事状曰臣等伏
見朝廷以熙河路鬼章為寇遣内侍省押班李憲往以
秦鳳熙河路計議措置邊事司為名中外之論皆謂憲
雖名計議措置邊事而軍前諸將皆受憲節制其實大
帥然自詩書已降迄于秦漢魏晉周隋上下數千載間
不聞有以中人為將帥者此其故何也勢有所未便也
盖有功則負恃驕恣陵轢公卿何所忌憚無功則挫損
國威傳笑四夷非細事也唐自睿宗以前未嘗以將帥
属中人至明皇承平日久志大事奢稍委近習會安南
蠻渠梅椒鸞叛而楊思勉請行遂許之然猶以宗楚客
為大都護及覃行章亂黔中始以思勉為招討使雖有
擒滅醜虜之功而唐之祻萌於此矣及代宗用魚朝恩
拒史思明討僕固瑒而恃功擅命幾危社稷倚元載除
之寒心者數月以程元振判元帥行軍司馬權震天下
元勲故老皆見斥逐洎敵人内侵集天下兵無隻輪入
關者此皆已然之效也至憲宗時王承宗叛以吐突承
璀為行營招討處置使諫官李傭許孟容吕元膺段平
仲白居易等衆對延英謂古無中人位大帥恐為四方
笑乃更為招討宣慰使而承璀卒以無功輕謀弊賦得
罪及後世區區踵其故迹而唐之祻有不可勝言者其
源盖起於開元也今陛下更易百度未嘗不以先王為
法忽降詔命以中人為帥搢紳士大夫皆莫知所謂夫
以陛下之仁聖神武駕馭豪傑雖憲百軰臣等知其無
能為也然陛下獨不長念卻慮為萬世計乎使後世襲
沿故迹狃以為常進用中人常據兵柄則天下之患又
將有不可勝言者矣陛下其忍襲開元故迹而忘天下
之患乎方今雖乏人然文武之士布滿中外豈無一人
可以任陛下邊事憲出入近密荷國寵榮詔下之日大
臣不敢言小臣不敢議臣等代匱憲府以言為職故敢
盡其狂愚
尹等又論遣李憲状曰臣等於十九日奏為用李憲專
措置熙河事宜乞寢成命至今未蒙施行臣等重念古
者奄人以典司内事而已雖漢唐之始亦未聞任事至
後世始以政機兵柄假於所私而漢唐自是衰矣陛下
議事造法遠取於三代以漢唐之盛為不足道而肯安
襲已敝之法重回旣成之命臣等備數憲府終未敢安
也惟奄人柔媚非深長計慮也左右便辟以逆人君之
嗜好作為陛下旣數假寵於憲則其𩔖莫不畏向而服
從之而其情日自侈大憲功益高賞不可不進及其盛
而抑之則其中必不自滿矣以柔媚之性日習於侈大
挾不自厭滿之心得所信向服從之𩔖以事陛下於中
此不可不戒也臣等知陛下聖智神武以犬馬用憲羈
紲銜勒必無狂逸奔踶之憂而臣等區區誠為過計然
反復思念自古未有以兵寄奄人而不亂者夫天下之
事忽於其始則其終也必有害陛下以一方事宜屬之
憲後執以為例則兵權必歸焉陛下以薛昌朝役於憲
人習以為常則士大夫必見摧傷矣此必然之效也惟
陛下深念之故臣等以謂果莊之患小用憲之患大憲
功不成其祻小有成其祻大昔漢唐及藝祖皆以兵定
天下方其初中國瓜析為八九世方乏才人不知學而
祖宗震起於攙搶擾攘之中所以安寧者亦自多士而
已未聞此屬有與焉今果莊狗偷鼠盜非可畏之與國
也祖宗恩德庇覆之久陛下作成人才之盛非無可用
之忠臣也陛下何重於憲而忽忘天下之士怠功臣之
心兆後世之患哉陛下神明淵奥非羣臣所能窺測然
臣等於此日夜念之至熟而無疑者也陛下謀于心臣
等謀於衆人陛下欲權一時臣等為萬世計惟少屈意
聽納早賜指揮寢罷以安物論
監察御史裏行蔡承禧論遣李憲措置邊事状曰臣伏
覩詔除内侍省押班李憲充秦鳳路計議措置邊事其
一路將領皆取憲約束臣等伏見藝祖之朝中官不過
給使太宗使以黃衫給事禁中方是之時四方可謂多
事不以不稱之才而天下士民㒺不服從以之興大統
傳後世逮唐之晚乃以吐突承璀為招討處置而侍從
之官論奏不已憲宗屈天下之議而用之終以無功而
罷盖一方之警欲以擾一路為難以天下之力治一小
警為至易此理順故也理順則無遠而不從理屈則雖
近而不服熙州小警大不過覬幸朝廷之爵禄歲時之
賜與小不過欲以劫掠本界倉廪牛馬況封疆之臣所
聚者一路之勇所用者一路之智也彼夙夜砥礪欲以
捐軀命而承德音乃使潛氣屏息以順適奄尹之指令
乎臣等又聞名言兹在兹苟有兹事必在兹義今雖委
曲傅就更為計議措置之名其實使一路將領出於指
麾乃是行招討經略之職欲以厚誣議者安可得乎況
今天下之廣士民之衆豈無一憲軰而頋必用之何示
天下以不廣哉伏望朝廷鑒藝祖太宗之所以裁抑中
人業成若此念唐憲宗所以崇用之而功卒無成之若
彼明所與以稱所施天下幸甚
承禧又論遣李憲措置邊事状曰臣近章䟽論列李憲
不合充秦鳳路計議措置邊事悉陳區區之愚陛下赦
其狂瞽開納聽受至今未奉旨揮寢罷臣自度智謀愚
下訥於辭說不足上回宸慮此事實繫國體重輕貽訓
將來不可遂已臣語直辭拙言不逹意而憲以敏給辯
慧能當陛下之意臣進見開陳有時不能盡事情萬一
而憲朝夕得侍清光詳復巧說臣孤立無蜉蝣蟻子之
助而憲内外之人觀望稱美以為才能勢不均敵而臣
獨冐萬死拂上旨惓惓若此者豈為臣一身之計重念
祖宗基業之難而臣荷陛下識擢奬憐使之盡言不忍
緘默自同衆人惟陛下留神而熟思之
承禧又論遣李憲措置邊事第三状曰臣自聞詔除内
侍省押班李憲充秦鳳熙河計議措置邊事臣兩有論
列未奉聖旨指揮臣竊以陛下通知古今明曉治體非
不知中人之出為害政中人之柄兵不可示後世而必
欲使之者非以其便敏能適於旨令歟非捷給能有以
應對歟非以在熙河曾經行伍之間乎此聖意孜孜果
於用之欲以救生民一時之患而忘其可慮之遠者臣
故仰服陛下垂意於一世之功矣然而便敏似才捷給
似智又曾經行伍必以為有功臣請言便捷之害於政
者夫中人之出務於集事而不度事之深淺一槩以束
下為能旣居兩路經略使之間則必以陛下之威氣使
兩路經略使不敢議其可否縱事有未便則無敢言者
矣無敢言者則雖有害於邊防陛下無由而聞矣臣請
言捷給之害於事者陛下深居法宫之中羣臣進見以
時而憲以親侍陛下言之親莫如憲日侍左右莫如憲
其為固已易於信從而又嘗歴熙河其性慧巧必能有
以投陛下之意其所言邊防有害則陛下雖聖明悉知
之乎憲之處熙河謂之有功也豈憲之獨能然哉上有
大帥下有偏裨熙河軍吏以陛下俾親信之出也有功
必推憲其無功敢議憲以聞上乎故憲能累積以至此
豈憲之必能然哉而以陛下之明聖必有以照亮而未
肻遽易者豈非出此乎臣有一言望陛下少垂清慮復
之熟之陛下今命諸路之帥都副緫管以為可以任邊
以今差將官正副七十餘人以為可以將領矣至於小
郡列堡而以才武名者不可勝數小有事宜豈無一人
可任者至以中人為專帥而臨制兩路雖曰計議又帶
措置之名四夷聞之豈不輕視中國乎況今秦鳳熙河
之凋弊常俸自己難給而又一二千指揮之兵以食之
果莊者如聞潛已遁去臣恐憲慮無功又别生邊事以
邀覬伏望聖慮特回德音以慰安中外天下幸甚凡今
得侍左右皆有以將順而臣獨仰拂宸旨豈臣之所欲
哉惟陛下思之干冐宸旒不勝萬死
十年監察御史裏行彭汝礪奏曰臣昔者論不當付寺
人以兵陛下以為非是及李憲師出果獲鬼章自洮以
西遂至無事而臣言絀矣臣之言非以憲為不足以成
功其慮亦不在憲故臣言自絀於疑猶信天下之事固
有趣時而為之者然其大綱亦不可以一槩言也今以
周官觀之考其數盖不及百人而所事亦略可見以今
視之其多少輕重何如也盖古者因民之有是疾故擇
而任焉非以使令之故刑無罪之人而為之也彼其𩔖
非無聦明賢智無故使以刑徒其身廢絶其𩔖至踰千
百焉此非先王以仁愛人之道也古人惟酒漿醯醢司
服守祧而已其它莫與焉今以一道之權與之此非先
王以義制事之意也憲辟薛昌朝不聽切齒扼腕以為
腐儒所賣自是不復回顧士人矣張茂則以河事頡頏
作氣官属罕見其面雖逹官大吏俛首不敢與抗而姦
詐之人稍復趨附以僥倖萬一之利陛下以是觀之使
其有可以輕士人之勢其心如何且朝廷比年之役其
最貽陛下憂者洮西閩蜀其最繫議論者惟濬川之役
今日之役最為大者洮河之役數者皆在寺人是陛下
所愛飬尊寵之士大夫無一可属任者也且彼其初非
無敏健精悍可用之力及稍任事者則窺覦玩弄藉蹈
士大夫矣詩曰商鑒不遠在夏后之世陛下試取漢唐
以來宦官之事觀之亦足以知矣自古人君方其無事
之時未見其害則士大夫之言為不足信亦莫之聽也
及其祻亂並作本末顛沛至於無可奈何而後已自古
及今盖非一二也惟陛下為宗社計之不勝幸甚
哲宗元祐五年御史中丞梁燾論陳衍採訪外事状曰
臣風聞中貴陳衍採訪外事密奏兩宫衍近來頗自表
異淩狎羣軰氣岸不遜臣以謂兩宫聖明輔陛下施為
有宰執論事得失有臺諫百司各守其職循名責實則
事無廢弛豈可使閹尹賤隸上玷聦明若此人言為可
信有傷聖德漸不可長
八年十一月翰林學士兼侍講范祖禹論宦官劄子曰
臣聞書曰與治同道㒺不興與亂同事㒺不亡漢有天
下四百年唐有天下三百年及其亡也皆由宦官相去
五百餘年如循一軌盖與亂同事未有不亡者也漢自
元帝任用石顯委以政事殺蕭望之周堪而廢劉向等
漢之基業壊於元帝東漢鄧后臨朝中官用事手握王
爵口含天憲順帝以後五侯專朝桓帝靈帝之時十常
侍擅天下子弟親黨割剥百姓毒流四海附之者寵及
三族違之者滅及五宗大考黨獄夷戮天下名士於是
黃巾賊起朝野崩離及袁紹誅宦官獻帝奔播困餓而
曹操因之以篡漢唐自明皇使高力士省決章奏宦官
始盛李林甫楊國忠等皆因力士以進唐亡之祻基於
開元肅宗任李輔國末年寢疾輔國以兵劫遷明皇於
西内殺張皇后及二王明皇以憂崩肅宗以駭没貴為
天子上不保其父中不保其身下不保其妻子由用輔
國一人而已代宗用程元振功臣畏讒吐蕃寇䧟京師
播遷于陜德宗用宦官分領神策禁兵其後天子由其
所立唐室終以此亡憲宗服金丹躁忿為陳弘志所弑
敬宗為劉克明所弑文宗欲討憲宗之賊謀泄仇士良
殺四宰相及朝臣滅其族流血成渠朝廷半空文宗憂
憤以至于没武宗以後皆由宦官所立僖宗呼田令孜
為父天下大亂黃巢賊起播遷于蜀又幸興元楊復恭
自稱定策國老呼昭宗為負心門生天子劉季述等廢
昭宗於東内韓全誨等劫昭宗幸鳳翔於是崔裔誅中
官而朱全忠劫遷昭宗遂弑之因以篡唐觀漢唐亡國
之祻其酷如此後之人主豈可不以為刻肌刻骨之戒
哉太宗時王繼恩有平蜀之功中書欲除宣徽使太宗
曰朕讀前代書史不欲宦官預政事宣徽使執政之漸
也宰相懇言繼恩有大功非此不足為賞太宗切責宰
相等乃命學士别立宣政使之目以授繼恩布衣韓拱
辰詣檢院上言繼恩功大賞薄太宗大怒以拱辰妖言
惑衆杖脊黥面配流崖州太宗可謂深鑒前古而塞祻
亂之源矣英宗服藥任守忠往來交搆兩宫致慈聖太
后與英宗不相悦言者劾奏其罪貶蘄州安置盡逐其
黨然後慈聖英宗母子如初宫省清肅至熙寧元豊間
内臣之中李憲王中正宋用臣三人者最為魁傑憲總
兵熙河兼領三路中正總兵河東兼領四路其權勢震
動内外自陜以西人不敢斥言憲名中正口敕募兵州
郡不敢違師徒凍餓奔潰死亡最甚憲陳再舉之策以
誘夏賊致永洛陷没在熙河僭擬不法用臣興土木之
役無時休息㩁舟船置堆垜網市井之微利奪細民之
衣食專事刻剥為國斂怨此三人者雖加誅戮未足以
謝萬姓朝廷止從寬典量加廢黜唯憲獨死中正用臣
猶存陛下近召内臣十人續又召數人而李憲王中正
之子皆在其中又除押班二人帶御器械一人中外無
不駭愕旣而聞二人以執政言其有過先罷三人以舍
人徼詞頭且輟然前來指揮首違故事又李憲王中正
之子旣得入侍則中正用臣亦將進用人心不得不憂
故臣敢極言之陛下與太皇太后同聽政之初外逐蔡
確章惇吕惠卿等及羣小人故朝廷肅清内逐李憲王
中正宋用臣等及羣小人故宫禁肅清内外皆無凶人
故天下安静臣歴觀近古内外肅清未有如今日也祖
宗法度所以維持後世不可輕變陛下奈何先自壊之
陛下所以享南面之尊蒙已成之業四方萬里奔走而
聽命者以朝廷公正天下心服也陛下何不慎守法度
規矩增修德政使過於垂簾之時然後不失天下之望
今未及進一賢行一善先驟用中官如此之盛四方聞
之必以為政出宫掖無復綱紀如衰季之世豈不大失
人心哉夫人心一失欲復收之甚難陛下若作一二事
使中外悦服四方竦動則他日所為有順流之易人心
先信故也若作一二事使中外憂疑四方觧體他日雖
有美意人已不信在前豈得便心服乎如此而望德業
之光名譽之隆非臣之所知也今中官止是陛下左右
給事使令臣雖至愚亦知其必未有害政之事然欲治
外者必先治内欲治遠者必先治近是以明王慎選左
右壬人堯舜畏之佞人孔子遠之恐其有損而不自覺
也昔唐之時仇士良教其黨曰天子不可令閑常宜以
奢靡娛其耳目使日新月盛無暇更及他事則吾軰可
以得志慎勿使之讀書親近儒生彼見前代興亡必知
憂懼則吾軰疎斥矣士良以此固其權寵故能專恣二
十餘年夫漢唐之事當今必無然以先帝天資英睿聖
學高明可謂不世出之主而内外為小人所悞外興師
旅内興百役先帝未嘗享太平之樂終以憂勤損夀凡
不便民之事皆羣小所為而使先帝受天下之謗臣常
痛之故不願陛下復近小人盖以此也陛下誠能聽臣
之言悉追罷除用内臣指揮未到者别與差遣已入者
復授外官則中外之人稱誦聖德萬口一辭以為至美
乃可以解衆庶之惑洗陛下之謗此如反掌之易何難
而不為哉自聞近日兩次指揮以來外議洶洶皆云大
臣不能争執陷陛下於過舉臺諫之臣又皆畏避中人
莫敢一言但恐陛下未之知耳若使知之必不為也臣
侍經筵八年日望一日歲望一歲期陛下為令德之主
唯恐有纖毫之失故不避違拂聖意數進苦切之言陛
下每留睿聽以臣愚直見知臣亦不量微力竊以獻納
自任今兹事體實繫朝政汙隆人情去就臣義均休戚
榮辱不忍默默坐視敢冐萬死而獻其忠唯陛下裁察
歴代名臣奏議卷二百九十二
