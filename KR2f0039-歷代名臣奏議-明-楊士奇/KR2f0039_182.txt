歴代名臣奏議卷一百八十二
明楊士竒等撰
去邪
宋欽宗靖康元年左正言崔鶠上奏曰臣伏覩詔書詔
諫臣直論得失以求實是此見陛下求治之切也然數
十年來王公卿相皆自蔡京出其餘擢居要路以待相
繼而用者又充塞乎臺省要使一門生死則一門生生
一故吏逐則一故吏來更持政柄互秉鈞軸歴千百年
無一人立異雖萬世子孫無一人害己此蔡京之本謀
也安得實是之言聞於陛下且如馮澥近日上章其言
曰熙寧元豐之間士無異論太學之盛也此姦言也昔
王安石用事除異己之人當時名臣如富弼韓琦司馬
光吕公著吕誨吕大防范純仁等咸以異論斥逐布衣
之士誰敢為異乎士攜策負笈不遠千里游乎學校其
意不過求仕宦耳安石著三經之說用其說者入官不
用其說者黜落於是天下靡然雷同不敢可否陵夷至
于今大亂此無異論之大效也而尚敢為此說以熒惑
人主乎又崇寧以來博士先生狃於黨與各自為說附
王氏之學則詆毁元祐之文服元祐之學則詆誚王氏
之說尤為欺罔豈有博士先生敢有為元祐之學而詆
誚王氏之說乎自崇寧以來京賊用事以學校之法馭
士人如軍法之馭卒伍大小相制内外相轄一有異論
居其間則累及上下學官以黜免廢錮之刑待之其意
以為一有異論則己之罪必暴於天下聞於人主故耳
博士先生有敢詆誚王氏者乎欲乞下太學取博士講
解覆視則澥之誕謾見矣至如蘇軾黃庭堅之文集范
鎮沈括之雜說畏其或記祖宗之事或記名臣之說於
己不便故一切禁之坐以嚴刑示以重賞不得藏匿則
禁士異論其法亦已密矣澥言為元祐之學詆誚王氏
之說其欺罔不亦甚乎欺罔之言公行則實是何從而
見也然先王之求實是亦有道矣皇帝清問下民周官
詢于衆庶孟子不以左右卿大夫之言為然必詢于國
人則實是見矣臣乞以澥所上言章并臣之章垂于象
魏揭于通衢以驗國人之論而賞罰之以戒小人欺罔
君父者此陛下之福天下之幸也
鶠又論馮澥狀曰臣近上章論諫未蒙施行澥復遷吏
部侍郎此士論之所共憂臣適當言責不得而已也觀
澥之意不過於拘以熙寧元豐之法為治緣澥乃熙寧
元豐人材之一也已之說行則身安己之職廢則身危
非為國家忠計此天地否泰所係國家治亂之所自分
不可忽也昔在仁宗英宗時選天下敦朴敢言之士以
遺子孫而王安石用事皆目為流俗之人盡逐去之乃
自為新說以造士號為新美之材充塞乎朝廷而人主
不聞天下之安危矣元祐之初相司馬光收仁宗英宗
時人才用之故宣仁聖烈皇后擁少主不出簾帷而天
下治問其四夷則率服矣問其盜賊則消弭矣問其軍
士則豫附矣問其百姓則富樂矣當是時天下之勢安
於泰山及章惇用事斥之於炎荒瘴海之外蔡京隂蓄
異圖兇謀益熾於是盡收熙寧元豐時人材用之誘以
美官餌以厚禄於是海内小人波蕩而從之萬口一詞
迭相唱和為紹述之論以誑惑人主紹述一道德而天
下一於諂佞矣紹述同風俗而天下同於欺罔矣紹述
理財而公私竭矣此用熙寧元豐人材之效也譬之治
疾一醫治病而病愈一醫治病而病壊此賢否不待較
而明也且元符末以連年四月朔日食四月者正陽之
月古人所忌詔求直言應詔上書者數千人蔡京因此
以除去異己者乃遣腹心之黨考定之分邪正二等同
己者為正異己者為邪澥與京同者也故列於正等擢
以不次而異於京者京皆指以為邪陷於罪戾凡數千
人近者上皇下責躬之詔其言以求直言奪於權臣反
歸咎建議臣僚然則前日附會蔡京號為上書正等之
人皆今日之罪人也陛下嗣服之初天下觀陛下好惡
是非以卜世之盛衰今用蔡京正等之人非上皇悔過
之意天下之士聞之解體矣同己為正異己為邪澥與
京同者也故列於正京之術破壊天下於兹極矣尚忍
使其餘蠧再破壊邪京姦邪之計大𩔖王莽而朋黨之
衆則又過之願斬之以謝天下累章極論時議歸重
諫議大夫楊時論王安石學術之繆奏曰臣伏見蔡京
用事二十餘年蠧國害民幾危宗社人所切齒而論其
罪者曾莫知其所本也蓋京以繼述神宗為名實挾王
安石以圖身利故推尊安石以王爵配享孔子廟廷而
京之所為自謂得安石之意使人無得而議其小有異
者則以不忠不孝之名目之痛加竄黜人皆結舌莫敢
為言而京得以肆意矣然則致今日之禍者實安石有
以啓之也謹按安石挾管商之術飾六藝以文姦言變
亂祖宗法度當時司馬光已言其為害當見於數十年
之後今日之事若合符契其著為邪說以塗學者耳目
敗壊其心術者不可縷數姑即其為今日之害尤甚者
一二事以明之則其為邪說可見矣神宗皇帝常稱美
漢文惜百金以罷露臺曰朕為天下守財耳此謹乃儉
德惟懷永圖正宜將順安石乃言陛下能以堯舜之道
治天下雖竭天下以自奉不為過守財之言非正理曾
不知堯舜茅茨土階未嘗竭天下自奉其稱禹曰克儉
于家則竭天下以自奉者必非堯舜之道其後王黼朱
勔祖其說以應奉花石之事竭天下之力號為享上實
安石竭天下自奉之說有以唱之也其釋鳬鷖守成之
詩於末章則謂以道守成者役使羣動泰而不為驕宰
制萬物費而不為侈夫鳬鷖之五章特曰鳬鷖在亹公
尸來止熏熏旨酒欣欣燔炙芬芬公尸燕飲無有後艱
詩之所言止謂能持盈則神祗祖考安樂之而無艱難
耳自古釋之者未有為泰而不為驕費而不為侈之說
也安石獨倡為此說以啓人主之侈心其後蔡京輩輕
費妄用專以侈靡為事蓋祖此說耳則安石邪說之害
豈不甚哉臣伏望睿斷王安石學術之謬追奪王爵明
詔中外毁去配享之像使邪說滛辭不為學者之惑實
天下萬世之幸疏上安石遂降從祀之列
監察御史范宗尹乞革欺罔之風上奏曰臣竊謂方今
天下之事可革者甚衆而欺罔之風革之尤不可緩夫
鹿之與馬相去遠矣然高謂鹿為馬而二世惑焉者蓋
以天下而欺一人故也以天下而欺一人其禍可勝言
哉臣觀國家自崇寧以來上自宰輔大臣下至州縣賤
吏莫不以欺罔相尚是以財用匱竭生靈愁痛災異數
見盜賊羣起而道君不知也前日之禍職此之由今陛
下纘紹之初國步艱難之際正當明四目逹四聰之時
而臣下尚有肆為欺罔者使此風復熾則天下之禍將
有甚於前日者矣願明詔臺諫自陛下即位以來中外
之臣有曾為欺罔者事無巨細已敗未敗悉仰撿舉彈
奏以聞然後聲其罪於天下而重加誅責使天下曉然
知欺罔不可復為則陛下深仁厚澤得以究矣
欽宗時侍御史李光論王雲等劄子曰臣近合臺諫官
論列童貫開邊生事擁兵南犇罪積惡大黨𩔖實繁雖
難以盡行究治亦當擇其蹤跡暴著助成姦惡者顯戮
一二以為搢紳之戒如同簽書樞密院事宇文虚中給
事中王雲是也燕雲之役二人參議幕中實為謀主貫
固未嘗知書每奏報朝廷一時欺謾誇誕之言皆出其
手敵騎入寇隨貫馳入都城張大聲勢決東幸之策朝
廷震驚進虚中為資政殿學士充撫諭使雲為給事中
奉使募兵當危急之時四方勤王之師未有至者陛下
躬宵旰之憂大臣窮日夜之慮二人既以計脫擁兵自
衞徘徊近畿隂拱以觀成敗及聞西兵稍集和議已定
單身入城復據要近士論詾詾莫不憤歎樞密本兵之
地瑣闥清近之班儻使此流冒居將何以責士大夫守
臣節者乎恭惟陛下嗣位之初四方之人延頸跂踵以
望新政所與謀議獻納者不過二三執政大臣與兩省
侍從尤當選忠賢以副人望治亂安危之機實在于此
如虚中等姦欺詭詐為臣不忠乃復崇奬進用如此臣
恐遠方聞之人人解體仗節死義之士亦不復為陛下
用矣伏望斷自宸衷重行竄斥以解天下之疑不勝幸
甚
光再論王雲等劄子曰臣近嘗論列同簽書樞密院事
宇文虚中給事中王雲身為士大夫職列侍從朋附童
貫贊助開邊使兵連禍結及敵騎内寇朝廷憂危將命
募兵逗撓不進前後臣寮交章定虚中雲罪與王蕃等
蕃已責授散官安置議者猶謂輕典獨此二人赦而不
誅已駭物論今乃反寘近列居密勿獻納之地急則用
計而脫禍緩則詭辭而冒榮專為身謀無復人臣之節
兼近年以來士大夫交結宦官浸以成俗虚中為翰林
學士雲為中書舍人皆朝廷華選貫皆倚為腹心每用
兵行師皆有將帶前去之語靦顔就道曾無愧恥陛下
初即大位拔用人材宜以禮義廉恥風厲士𩔖若不痛
加懲革則後來者更相倣傚廉恥之道愈喪而禮義之
俗浸隳矣夫人君養士之廉恥所以重其國士之有廉
恥亦所以重朝廷唐李鄘恥為吐突承璀所引卒辭相
位史氏書之以為美談今虚中輩姦纖趨利庸近凡鄙
交結近習迹狀明白辱國甚矣伏望檢臣前奏付外施
行早賜罷黜以厭公論不勝幸甚
光又論曾紆等劄子曰臣惟國家之興神聖相授專務
愛育元元以固邦本而四海之廣所與共冶以惠養斯
民者尤在於守令監司之職委以刺舉實外臺耳目之
寄專以按察州縣者也其任顧不重哉伏自陛下即位
以來號召天下豪傑之士聚之朝廷而貪汙不法之吏
多在外服或倚勢作威或倚法虐下誅求掊斂靡有藝
極使遠方之民無所申訴朝廷何賴焉臣伏見江西轉
運曾紆福建轉運趙岍唐績提舉市舶張佑提舉廣東
香鹽黃昌衡府界提舉常平陸棠皆緣交結權倖以躐
取名位邪佞凶狡素無廉聲皆不足以當一道之寄岍
績遠任福建漕臣朝廷近差陳磷等為代遂通賄賂於
梁師成以造茶為名不肯離任佑本泉州大商今市舶
廨治乃在泉州背公營私何往不可近聞營造第宅盡
令屬邑科買材木贓汙不法一方之民咸受其弊昌衡
棠皆奴事朱勔昌衡頃知秀州華亭縣抑勒人戶依等
第科買白鶴每隻至有百餘千者自秀至蘇花石珍禽
絡繹不絶遂就除本州通判益肆掊取東南之民莫不
憤怨棠知平江府長洲縣專一勾當朱勔家事民間訟
牒悉委佐官平江地瀕太湖勔田産盡在長洲縣多被
水患民間不肯承佃棠既為抑勒上戶佃種稍不承認
即枷項送獄承認之後永無脫期至破家蕩産賣妻鬻
子猶監錮不已良民妻女稍有姿色者必多方鈎致百
姓田園號為膏腴者必竭力攘取以搜尋竒玩而發人
籠篋者有之以訪求古物而掘人冢墓者有之紆故相
布之子因諂事宦官進職賜帶頃任楚州及鎮江府通
判皆以本州娼女自隨替罷挈之而去帷薄荒穢父子
聚麀尤為清議之所不容伏望聖慈特降睿旨盡行竄
斥以正刑書仍乞精擇廉幹修潔素有風力之人以充
監司之選庶幾朝廷惠澤得以下究細民疾苦得以上
聞仰副陛下勤恤民隠之意天下幸甚
光又論朱勔等劄子曰臣恭覩陛下自膺受大位獨奮
乾剛誅流姦凶四方之人莫不鼓舞獨朱勔父子未就
殱夷士論猶欝勔肆姦惡踰二十年專以竒技淫巧熒
惑朝廷花石之供毒流海㝢竭百姓膏血罄州縣帑藏
一門之内建節正任厮役姻親悉補官爵權傾中外濁
亂朝綱名為應奉御前其實盡入私室錢榖出入不許
驅磨計其姦贓擢髮莫數臣近嘗論奏方兵與之際上
下匱乏宜修理財之政當自東南始雖諸局支用難以
幾察而有司帳籍尚可驅磨欲望陛下擇有風力清強
官就兩浙近便處置司追攝勔父子并其姪汝翼汝賢
等及自來專一應副嘗為監司守令力能刻剥生民助
其凶燄除徐鑄王汝明蔣彝已死亡外今新除工部尚
書胡直孺前發運使盧宗原陸寘前兩浙提刑王仲閎
胡邃前兩浙提舉常平趙霖前知平江府應安道通判
陸棠許操司錄周把前知常熟縣宋晦前知秀州華亭
縣黃昌衡淮南運使余賙前知秀州朱審言并諸司吏
人已未出職並乞勾赴所司一就根勘驅磨自來應副
過錢物計其家貲盡行籍没内有百姓田産元係強奪
侵占者據契撥還勔父子罪惡滔天非明正典刑戮之
市朝不足以快東南士民怨憤之氣上項官吏各具罪
犯取旨以次黜責施行庶幾士大夫冒犯廉隅為臣不
忠者有以警懼實天下幸甚
光再論朱勔劄子曰臣嘗論列朱勔將東南財用假託
應奉脅制州縣盡入私家合依祖宗故事置司驅磨未
蒙施行此必朝廷見官吏人數頗衆恐致生事遂降指
揮特免驅磨近亦報勔止從竄斥此於公議實為未厭
臣按勔在東南為害日久田園第宅富擬王室房緡日
掠數百貫租課歲收百萬斛曳綺羅者列屋衣金紫者
充庭展南宅以套司理院拆北倉以為養種園監司經
由郡官朔望例於門外下馬謂之朝謁其葬汝翼母福
國夫人通判許操權府率郡官朝服步從三十餘里衆
所駭聞近者上皇南廵勔自知罪惡貫盈與童貫合謀
邀請百端私造乘輿服御之物掃除室宇潛謀異圖率
斂豪民幾至生變幸賴上皇念宗廟社稷之重車駕還
歸迹其姦萌理難容貸伏望陛下斷自淵衷將勔并其
子孫姪付之有司籍其家貲明正典刑仍乞委本臺官
吏取索東南應奉司及杭温明州平江府等置局去處
并應副官吏依近降京東西兩路李彦指揮施行
光又論鄧雍劄子曰臣伏覩近降指揮今之尚書侍郎
異日宰執之選也都省所接詞訴分送六曹與決施行
陛下責任之意可謂重且專矣則居是職者非得天下
英偉豪傑之士智識材器可當異時輔弼之選者曷宜
任此職臣謹按吏部侍郎鄧雍不學無術世濟姦邪其
父洵武任樞密使因緣請託特許赴殿試關通近倖猥
中科目濫廁從列帷薄荒穢士大夫目為豔班兼雍不
曉吏事又欲廢法任情專受請託選人關陞改官意所
欲與雖郎官執條例以進輙遭詬詈人材猥下趣操頗
僻不足汙天官之選伏望聖慈特賜罷黜施行庶厭公
議
光又論鄧雍劄子曰臣伏見近年以來嬖倖用事姦邪
擅權賢否混淆是非顛倒世家之子布滿要塗瀆亂朝
綱莫斯為甚臣謹按前吏部侍郎鄧雍專以便僻側媚
躐取要官初無術學而使之特赴殿試不知古今而使
之猥廁經筵帷薄不修蹤迹醜穢士𫝊播以為笑談今
雖罷遣尚仍舊職玷高華之選實於公議有所未允伏
望特出睿斷早賜褫奪職名投置閒散庶幾清朝名器
不以假人且絶姦邪覬覦之路實天下幸甚
光又論李會李擢劄子曰臣伏覩除目以李會李擢為
左右司諫訓詞褒諭以首論蔡京有功特被召用外庭
之議無不駭愕臣之區區亦所未諭夫首論蔡京者陳
瓘也其次則有石公弼張克公毛注之流相繼彈擊上
皇覺悟既罷而復用者數矣京與王黼前後用事權傾
天下言路塞絶多士盈庭莫敢開說方是時也忠義奮
發不避死亡之誅慷慨言事不過曹輔等三五人爾下
逮韋布之士廷對大問進藥石之言則有若范宗尹投
匭獻計箴時政之失則有若朱夢說而會擢在當時迭
為臺官身任言責保寵固位被阿䛕之譏目覩時事曾
無一言逮陛下龍飛灼見姦慝大學諸生伏闕上書首
論六賊之害蔡京之惡夫人而能言之矣諫官御史能
於此時明目張膽擊姦指佞實恃陛下聖明不啻摧枯
拉朽之易何足為功況會擢當金人圍逼都城力附白
時中李邦彦專主避敵割地之謀方肅王之北渡也不
罪金人之渝盟乃敢奮筆横議以上皇還宫問肅王所
在刧持上下必欲以祖宗基業委之外裔至有三鎮與
王室孰重之語章疏具存可以考按今時中邦彦坐是
落職議者猶謂輕典而會擢反被召用復預諫爭之列
不知誰為陛下薦此二人者陛下好惡取捨如此廟堂
之論何時而定百官有司之衆何所適從乎臣愚伏望
陛下深思熟察辨邪正之歸無為詭辭偏說之所傾奪
庶以仰稱陛下艱難求助之意副四方跂竦之情所有
會擢等召命伏乞特賜寢罷以安衆情
光又論楊逴吕齊劄子曰臣竊謂文昌諸郎皆異時侍
從之選非有素望安可冒居臣伏見新除刑部員外郎
楊逴度支員外郎吕齊命下之日士有異議逴浮薄無
行因妻父徐鐸夤緣交結朱勔及梁師成以為進身自
選調任京東提刑司檢法冒賞官勔方用事權勢赫奕
薦逴賜第遂被超擢齊闒茸凡下素無士檢頃知河南
府伊陽縣在任與宦官康份關通憑恃權要恣為贓汙
監司郡守不敢按發今乃自筦庫之冗徑躋郎曹實於
公議有所未厭伏望聖明特賜罷遣使士大夫稍知郎
選之優不勝幸甚
光又論王子獻等劄子曰臣近準尚書省劄子專委臣
取索點檢京東京西兩路西城所創置擾民等一切並
罷元係西城所辟置及曾應副害民之官先次放罷具
名聞奏臣除己一面令吏部供具本路州縣官外臣今
所聞兩路最為李彦信任陳獻利便創立租稅忍於害
民為國斂怨僥冒賞典轉官除職之人其尤甚者京東
則有王子獻吕岯毛孝立京西則有劉寄任徽彦李端
愿子獻為京東轉運使將梁山濼城田租收入西城所
辟置孝立岯為屬官徧詣州縣自濟兖鄆濮興仁廣濟
等處為之騷然廹脅官吏抑勒細民有不承佃者便枷
項送獄人人惴恐莫保性命蒲魚荷芡之利皆日計月
課纖悉無遺遂致濼傍之人無所衣食強者結集為寇
盜弱者轉徙乎溝壑岯孝立皆驟被拔擢自文林郎不
二三年轉至朝散朝請大夫自曹官為通判自通判為
郡守監司又孝立任濟州日母死其父欲只作所生規
免解官未幾父又死遂干求李彦請御筆候葬畢起復
孝立家本三衢憚往返迂遠不復挈喪歸鄉只就濟州
營葬近緣廉訪奏劾國忌日就司錄廳用妓樂深夜飲
燕為臣不忠為子不孝敗壊風俗莫此為甚寄徽彦端
愿或自白身或由小官為李彦汲引將唐鄧汝蔡四州
九縣取民間稅地謂之公田斂取無藝百姓失業流丐
者衆風諭諸邑催索租逋急於星火確山令劉愿前後
杖下決死良民千餘人徽彦近緣金人内寇添差京西
運判遂分遣屬官四出有甚寇盜襄城一邑科率至十
七萬謂之助國錢更不抄上赤歴此數人者朝廷雖已
放罷而罪惡貫盈公議未允伏望陛下洞照姦兇久為
民害特發睿斷重寘典刑或竄流嶺表以謝兩路生靈
不勝幸甚
光又上論王子獻等劄子曰臣近準詔旨姦貪之吏蠧
國害民者尚未竄逐所以好惡未孚贓吏未懲民未被
澤臣職在臺端仰煩聖訓宣諭使之彈劾在臣愚分誠
為失職臣伏自供職首尾半年前後論列姦貪之吏多
矣陛下雖有聽納之明而未見力行之果臣輒再具已
嘗論奏而未蒙施行者如京東轉運使王子獻前知淄
州毛孝立前東平府通判吕岯前京西轉運使杜徽彦
提舉常平李端愿劉寄此六人者皆奴事李彦竭兩路
膏血以奉彦者假借事權勢力氣燄足以制百姓生死
之命彦非得此六人亦不能成其姦兇如此其暴也臣
聞此一等人其𩔖尚多自陛下初政灼見姦慝雖已落
職送部止是退居鄉里復帶前銜金章紫綬所在州郡
皆以嘗任郡守監司往往差彼人從日陪燕游無復省
躬念咎之意亦莫有依元降指揮赴吏部受差遣者是
陛下賞罰號令止行於小臣而不行於大吏伏望檢臣
前奏重賜竄逐仍乞行下吏部取責前後送部臣寮如
有傲睨偃蹇不肯赴吏部之人即與直注遠地或河北
河東合入見闕差遣庶幾方命慢上者知所警懼不勝
中外之幸
光又繳馮澥牓朝堂疏狀曰臣愚暗朴拙當陛下初政
偶承人乏擢寘言路每因進對備聞德音未嘗不以紹
復祖宗法度為說忠臣義士莫不懽忻鼓舞日頌德化
之成也臣今月十七日入臺伏覩三省降到黃榜一道
臣寮上言以王安石為名世之學發明要妙著為新經
天下學者翕然宗仰又言熙寧元豐間内外安平公私
充實法令備具賦役均平其意專以王安石之說為是
公肆誕謾無復忌憚特以陛下聖明未可遽欺既以司
馬光與安石俱為天下之大賢又云優劣等差自有公
論觀言者之意必不肯以光為優以安石為劣夫光與
安石行事之是非議論之邪正皎然黑白雖兒童走卒
粗有知識者莫不知之當熙寧元豐間如韓琦富弼歐
陽修之屬尚皆無恙安石惡其議己皆指為因循之人
擯斥不用卒以憤死恭惟太祖太宗創業之艱難真宗
仁宗守成之不易規摹宏遠矣安石欲盡廢祖宗法度
則為說曰陛下當制法而不當制於法欲盡逐元老大
臣則為說曰陛下當化俗而不當化於俗蔡京兄弟祖
述其說五十年間搢紳受禍生靈被害海内流毒而祖
宗法度元老大臣掃蕩禁錮幾無餘藴矣幸賴宗廟社
稷之靈上皇悔悟以祖宗不拔之基全付陛下今言者
又創為熙豐之說以安石為大賢臣恐此榜一出流聞
四方鼓惑民聽人心一失不可復收此非朝廷之福也
所有降到勅牓臣未敢簽押行出謹錄奏聞伏候勅旨
六月十五日上召翰林學士吳幵至内東門付以御
封侍御史李光劄子於光劄子後御批祖宗之法子
孫當守之如蔡京首唱紹述變亂舊章貽患至于今
日可作一詔於是降詔曰朕以薄陋紹休聖緒惟祖
宗肇造區宇重休累洽至于今其法度條章雖隨時
損益凡以惠遺天下者咸根柢於仁義施於民淪入
骨髓在於後人奉承之不敢有渝邇者蔡京懷讒蒐
慝妄作不靖凡舊章彝憲肆行變亂挾紹述之言為
刧持之計内外騷動公私匱困比歲上皇深灼其姦
親御翰墨攘剔蠧弊咸所釐正迨朕纘紹夙夜祗懼
嘉與公卿大夫圖惟故實務遵二帝三王之道以協
我列聖之心以為萬世之賴尚慮邪說詖行習熟見
聞搖動衆心害於國體明示厥指罔或不孚有一於
斯必罰必殺
光又論胡直孺劄子曰臣伏見近除胡直孺為工部尚書
命下之日士論沸騰莫不疑駭蓋直孺素結朱勔為發
運使為待制知平江府為戶部侍郎皆勔力也臣近論
朱勔及言東南財用為羣小侵蠧直孺其一也老而無
恥素節凋喪不足汙八座之選靦顔朝列不自引退伏
望陛下斷自宸衷重行竄黜以為士大夫不顧廉隅者
之戒取進止
光又論胡直孺劄子曰臣近再上章論列工部尚書胡
直孺罪惡已蒙陛下開納許以必行亦既累日不見降
黜此必大臣以直孺為賢曲加覆護以臣言為妄未肯
施行夫大臣以進退人材為職所進忠賢則國家享其
利所進憸佞則人主受其欺陛下不以臣不肖使得待
罪言路若大臣用人失當臣得而論之朝廷行之則陛
下威權立矣今臣力言之陛下虚已而聽之大臣沮抑
之則是陛下威福之柄反制於大臣而臣區區不能但
已者也况直孺佞邪天下所聞與應安道盧宗原相繼
為轉運使及發運使欺罔朝廷如循一軌將上供物斛
及糧網船盡充花石之供號為應奉州縣帑藏為一空
起發封樁妄稱均糴歲計不足猶進羨餘緣此進職濫
廁從班遂知平江府縱朱氏請求益肆掊斂不復知有
朝廷矣直孺素畜聲妓每攜就朱氏園亭與倡優雜處
啗其子姪吳人怨憤目為朱家奴勔入京師凶燄益熾
至與宰職爭權竊弄國柄首引直孺為戶部侍郎縉紳
側目莫不駭歎伏自陛下即位灼見姦兇以次流放黨
𩔖屏息獨直孺反被褒擢聯八座之選命下之日士論
沸騰前後臣寮論列不一伏望陛下斷自淵衷速賜竄
黜以為多士之戒如臣所奏失實欺罔聰聽亦望解臣
言職重寘典憲臣與直孺理難兩存臣不勝激切待命
之至
光又論燕瑛胡直孺劄子曰臣伏見燕瑛胡直孺二人
以姦佞相濟傅會匪人方權倖用事恣為不法盜用官
錢如同己物刻剥細民甚於豺虎前後臣寮疏列罪惡
非一瑛頃任廣南市舶專以貨賄交結近倖目為香燕
及為開封尹專任猾胥政事紕繆輦轂之下寇盜縱横
褫職居外曾未旬月百計經營由散官徑為戶部尚書
直孺任兩浙漕臣假託應奉耗竭帑藏醜穢之迹中外
所聞知平江府諂事朱勔日三造其門勔所欲為無求
不獲家畜聲妓專事媚悅以圖進用名教所弃清議不
容陛下灼見姦慝亟議誅竄令二人皆帶龍圖閣直學
士名曰罷斥其實升遷自祖宗以來非名德重望為士
𩔖所推者未易得此陛下始即大位慎重名器愛惜生
靈之時如使此流列顯職當郡寄臣恐四方志義之士
不以聖朝爵禄為榮人人解體羞與比肩恐非朝廷之
福臣與瑛直孺實昧平生所以拳拳不已者誠見陛下
慨然思治乃於賞罰功罪輕重失當未能厭服人心實
累聖治伏望陛下奮發乾剛大明黜陟將此二人鐫職
投閒庶協公論臣不勝憤激之至
光又論燕瑛胡直孺劄子曰臣竊謂監司郡守號為近
民之官勢力氣燄足以制百姓死生之命頃者姦倖當
權奢淫無度竭生靈之膏血不足供谿壑之欲於是分
遣親戚之人忍於殘賊敢為姦贓者布滿州縣夤緣假
借上下相蒙其剥民愈甚則獲賞愈多如應安道徐鑄
之流死亡略盡今其在者蹤跡顯露莫如燕瑛胡直孺
二人皆自郡守監司以贓汙致身臣累具彈奏必蒙陛
下委曲開納臣亦委曲為陛下言之若以朝廷多事之
際以為有才亦當置在三邊財榖之地不當秩以宫祠
優以便郡也臣之此言若出畏懦今乃反得輔郡地望
愈隆沮天下至公之論成憸人怙寵之私成命既頒物
議騰沸此必大臣有隂為之地者二人平昔止能以竒
貨厚賄交結權倖飾殽饌聲妓以媚悅要人身雖去國
各留子弟見在京師日造大臣之門對衆附耳營求百
端稔惡弗悛無復忌憚伏望陛下奮發威斷直批付三
省褫奪職名重行竄殛以解四方之疑不勝幸甚
欽宗命李綱為河東北宣撫使援太原綱言吳元濟以
區區環蔡之地抗唐室與金人彊弱固不相侔而臣曾
不足以望裴度萬分之一然寇攘外患可以掃除小人
在朝蠧害難去使朝廷既正君子道長則所以扞禦外
患者有不難也因書裴度論元稹魏洪簡章疏要語以
進上優詔答之
晁說之上達言曰臣聞唐虞之世豈有蠻夷猾夏之事
乃以蠻夷猾夏命臯陶作士何也曰是事之有無典策
久矣孰詰也蓋有猾夏之蠻夷不害為唐虞之至治而
或命官於無事之時以為天下萬世之戒是所以稱唐
虞之聖者也雖然又言寇賊姦宄何也曰天下治亂必
原其所自彼蠻夷猾夏實自乎寇賊姦宄也以故古昔
天下禍亂之機與夫存亡之微折猶豫而果決存百世
於一朝者皆自吾内以餉乎外也項羽之勇范增之智
不能執沛公於坐上者項伯舞劒以身衞沛公也曹公
袁紹相扼官渡無異兩虎額吼果誰勇怯而曹公卒走
袁紹坑其衆八萬者紹將高覽張洽輩率衆來降而曹
公知紹虚實得以奮擊也苻堅以百勝之威百倍東晉
之衆有姚萇慕容垂為將視晉君若浮苴孤鶩然乃絶
肥水未半而潰于謝石五千之兵秦帝僅以身免者萇
垂懷亡國之禍心其尚書朱序降晉而為之謀曰大兵
未集而擊之易也魏叛臣侯景狐兔犬狼之衆何足以
當梁氏江海富庶太平之久乃一日入石頭據金陵如
戲劇者梁臨賀王正德導乎景而丞相朱异先與景交
通也唐代宗朝雖有郭子儀在朝而吐蕃回紇頻年入
長安踐京畿者李輔國程元振二閹無君於内而僕固
懷恩於外為蕃寇之盟主也昭宗時李克用朱全忠相
噬不減袁曹而唐室之危甚於官渡未知二孽誰先得
之一旦全忠先滅唐為梁者唐宰相崔緇郎隂為梁之
佐命也嗚呼蠻夷猾夏寇賊姦宄實同機並杼之敏也
今河東河北之人十餘年來不辨蕃漢之兵皆曰童家
之兵也不辨蕃漢之旌旗甲馬皆曰童家之旌旗甲馬
也至於金榖貨幣不知為朝廷之有皆曰童家之金榖
貨幣也故金人一日大軍入河北分軍入河東遠而石
嶺關不得以為固近而大河不得以為險談笑以抵京
師城下者官吏之疲弱人民之愚蠢以金人之兵甲旌
旗久無辨於華戎也幾何而不開門洒道以迎之也哉
金人於京師城下有德色肆言曰童王招我來聞者冤
之閹方平既以大河之橋延金人又欲以京師城門納
金人益可懼乎京師百姓於是上念社稷宗廟之危下
顧父母子孫之酷不勝其忿不約而起大呼於道取閹
孺數十人於馬上拉而碎之則人情大可見已天其或
者必以閹貫待司寇藁街之誅未使戕於市人之手與
執事者其可忽乎或者不敢没輿議而私懷羣閹之悲
則假之於市人指詬宰相以高歡憤張彝為言何其不
知𩔖耶東魏征西將軍張彝子仲瑀乞銓削武人品秩
羽林千餘人乃殺彝父子甚慘于時懷朔鎮使高歡在
洛見之歸而傾産結客得司馬子如孫騰侯景輩逞其
樂禍之心豈今日比耶魏羽林千人實雜以羌渾之醜
報其一身之事爾今京師巨萬齊民世世荷皇家亭毒
鞠育之恩相與念敵兵無名一日蟻結於嚴城之下天
子將不得一日之尊京師將不得一日之大深究禍亂
之原實在羣閹則取戕之以我之公憤諭彼之私讎相
去萬里而遠也彼高歡異𩔖久以胡后臨朝淫亂元叉
劉勝輩寵任驕恣流毒國中魏室將亡歡先有心則因
彝事而作爾國家累聖洽光四海澄清陛下遵養青宫
者十年其傳祚之數日皇天以此強敵警懼增德豈魏
齊之妖可並世而言耶若乃宰相為都人指詬毁辱者
昔亦有之唐憲宗明君也相皇甫鎛之日殿廷班列相
與驚駭街衢市肆相與大呼裴度率衆情而上疏曰忽
取微人列於重地遠近流聞與京師無異度之言可信
不誣也未聞當時責驚駭者何士刑笑呼者何民豈不
謂此邦家之羞也唯當自治於上而一切無怒於下也
或者不以皇甫鎛為言而言高歡以垢聖世何也孰知
天地之隂陽消息見於君子小人之進退君子小人迭
為進退而各從其𩔖不可須臾並列也其為宫嬪為財
賂為閹官為兵革為賊盜為蠻貊皆隂也從小人而𩔖
進也若夫朝廷有道絶女謁薄閹官不私財賂不翫兵
革盜賊不起蠻貊賓服者皆陽也君子以𩔖進者也唯
小人盛於廷則蠻貊盛於邊在廷無一小人則在邊無
一蠻貊錙銖低昂不欺也小人盛而盜軒冕則蠻貊亦
盛而寇疆埸小人熾盛而僭公卿則蠻貊亦大盛而害
王侯一日小人退則蠻貊退不勞干戈鼓鼙之武也若
小人與君子雜進則蠻貊與華夏亦雜居小人未盡退
而蠻貊未盡退也今日之事可觀也已
許翰上言曰臣近論宰相白時中李邦彦執政王孝廸
等去位不出都城非祖宗法令時中孝廸已詔赴鎮而
邦彦未去臣竊計陛下祗以邦彦前日曾有節損一言
之善故未遽遣臣若不為陛下盡言陛下無由悉其本
末按邦彦之心雖無深阻但材質浮薄學術寡陋初附
梁師成王黼位執政而蔡攸薦之為宰相童貫蔡攸之
行也身見河朔流離將亂幕中賓客多勸攸貫說上皇
以節損而攸貫等自知富貴已極但乏衆庶之譽故其
還朝以賓客言時時從容為太上道久之太上慨然思
一大變時事而邦彦適為宰相遂與攸貫協力然邦彦
材術不足以果斷忠固不足以持守故徒紛紛卒無所
補論邦彦心止於如此若數其罪不勝誅矣何者當取
燕山之時邦彦身為執政坐視禍變不為一言去歲復
起雲中之役人益寒心邦彦身為宰相阿意詭隨又不
救正若邦彦當此之時不知事勢必亂是無識也知而
不言養交持禄是不忠也無一可者逮至倉卒胡馬渡
河邦彦但謀竄身不急召兵保城遂至失備幾危社稷
昔漢家盛時水旱薄蝕皆以天災策免丞相今邦彦執
政六年於此而大位内禪萬方外騷宫闈播越宗廟震
驚畿甸殘破生靈屠戮此豈止水旱之災薄蝕之變也
哉在昔法義主辱臣死尚復何道陛下仁聖幸赦不誅
謂宜以禮自圖進退乃復遵用蔡京王黼故事身為宫
使留居都城禮視見任執政耽寵昧利無大臣體夫大
臣罷政而猶留都城者必為其人時可咨訪有補國家
也臣考邦彦相道君於安平之時則忠益未見輔陛下
於艱難之際則知謀不聞留連趑趄亦復何為且邦彦
素擅朝政進退在位故今廷臣二三顧望疑將復用莫
敢公言願陛下逐出邦彦使士大夫壊植散羣一意首
公為朝廷用則法義昭明於上而輿衆慰釋於下其於
邦彦恩已厚矣
起居郎胡安國繳王安中隨州安置晁說之許景衡落
職宫觀詞頭疏曰准中書省刑房送到詞頭一道朝議
大夫王安中可責授單州團練副使隨州安置中書舍
人晁說之許景衡可落職宫祠令臣命詞者右臣謹按
王安中昨自尚書左丞建節知燕山府委任之意重矣
借令無才可辦邊事至如敵勢強弱敵態情偽與沿邊
兵食之闕饋運艱阻民戶殘弊師徒失律衆所共知者
自合條具實狀逐項奏聞使朝廷灼見利害審定取捨
早為備禦之策而安中畏避童貫專務蔽蒙終不端言
其事數奏祥瑞誣罔諂䛕以固寵禄養成邊患一旦敵
騎長驅燕薊覆沒深入畿甸社稷幾危推原本因其罪
與蔡攸等耳今臣寮論列以謂行法未盡乞斥諸遠方
少為誤國者之戒雖責授散官復處漢東近地竊恐公
論不以為允矧今太原被圍師屯未解強敵壓境朔部
戒嚴飛輓芻粟郡邑騷動若不恃賞罰之公厭服物論
何以攘却敵國乎伏望特依臣寮所請斥諸遠方以正
其蒙蔽欺君之罪又按中書舍人晁說之許景衡責降
元文為視大臣升黜以為去就懷姦徇私失事君之義
即未見得說之等以何陳奏至今不知各人去就懷姦
徇私之迹難以命詞欲乞檢會說之等元初陳乞事因
降付本省以憑按據實狀載諸詞命為臣子之戒所有
前件詞頭臣未敢具草
安國又繳内侍王仍等錄黃疏曰伏覩臣寮上言内侍
王仍張見道鄧文誥輙懷詭計圖欲離間兩宫邊防動
靜妄意傳播轉相聳動將以遂其姦志此而不除後必
貽患而陛下未欲施行止令覺察臣愚竊謂圖欲離間
兩宫則罪不可赦將以遂其姦志則惡不可留伏望陛
下深察衆言及時裁處討罪除惡斷在不疑將此三人
者依臣寮所論編置遠方於以全兩宫慈孝之情不勝
大願所有錄黃臣未敢書行
高宗即位馬伸上疏曰陛下得黃潛善汪伯彦以為輔
相委任不復疑然自入相以來處事未嘗愜當物情遂
使女真日強盜賊日熾國本日蹙威權日削且三鎮未
服汴都方危前日遽下還都之詔至今鑾輿未能順動
其不謹詔命如此草茅對策不如式考官罰金可矣一
日黜三舍人乃取沈晦孫覿黃哲輩諸羣小以掌誥命
其黜陟不公如此吳給張誾以言事被逐邵成章緣以
上言遠竄其壅塞言路如此祖宗舊制諫官御史有闕
御史中丞翰林學士名以進三省不敢預厥有深旨
近擬用臺諫多取親舊不過欲為己助其毁法自恣如
此張慤宗澤許景衡公忠有材皆可任重潛善伯彦忌
之沮抑至死其妨功害能如此或責以救焚拯溺之事
則曰難言蓋謂陛下制之不得施設也或問陳東之死
則曰不知蓋謂其事繇於陛下也其過則稱君善則稱
己如此吕源狂横陛下逐去不數月由郡守升發運其
彊很自專如此御營使雖主兵權凡行在諸軍皆其所
統潛善伯彦别置親兵一千人請給居處優於衆兵其
務收軍情如此廣市私恩則多復祠官之闕同惡相濟
則力庇王安中之罪摭其所為豈不辜陛下倚任之重
哉陛下隠忍不肯斥逐塗炭遺民固已絶望二聖還期
在何時邪臣每念此不如無生歲月如流時幾易失望
速罷潛善伯彦政柄别選賢者共圖大事疏入留中明
日改衞尉少卿伸以論事不行辭不拜
建炎元年尚書右僕射李綱上言曰臣聞節義者天下
之大閑僭逆者臣子之極惡春秋之義人臣無將將則
必誅況以僭竊位號為天下所共憤怒者哉謹按張邦
昌被遇道君之朝久與機政際會靖康之日擢冠宰司
資其重臣奉使敵帳初無忠義徇國之意但為䛕佞保
身之謀去中國者踰年從敵騎以偕至方二聖播遷之
日無一言營救之忠憑恃金人盜據神器國破而資之
以為利君辱而攘之以為榮竊有乘輿安處宫禁降旨
以行其僭命南面以朝其偽臣易姓建邦四十餘日逮
金人之既退方降赦以收恩考其四日之手書猶援周
朝之故事而陛下總師于外天人所歸勤王之兵四面
雲集乃始退還舊班遣使迎奉今乃冒處王爵極其褒
崇不聞泥首以自拘方且偃然為得計人之干紀一至
於斯儻或逃誅何以立國或謂陛下嗣登大寶乃邦昌
揖遜之謀以罪為功臣所不喻夫英宗之曾孫神宗之
孫道君之子淵聖之弟惟有陛下一人而已天佑我宋
必將有主主宋祀者非陛下而誰四海臣民所共欣戴
邦昌何力之有哉今其黨與尚布朝列秋高馬肥敵騎
猖獗挾借其勢陛下不得而制之矣中夜以思不寒而
慄伏望陛下斷以英哲而察其罪惡特正典刑而肆諸
市朝以慰四方忠臣義士之心以垂萬世亂臣賊子之
戒天下幸甚
三年以久雨多寒召郎官以上赴都堂條具時政得失
可以收人心召和氣弭天變者吕頤浩奏之令實封以
聞趙元鎮上奏曰臣聞雨暘寒暑過差之節繫之隂陽
逆順盛衰之理春秋洪範之所紀漢諸儒之論載之詳
矣臣不暇推證有勤聖覽臣竊謂久雨多寒隂沴之候
其應則兵禍不解民心離散小人道長也臣嘗求其致
之之說敢獻於陛下竊惟祖宗之有天下也歴五季兵
火之餘險阻艱難皆目擊而身蹈之故其建立足以垂
法萬世以聖繼聖至於仁宗四十餘年號稱極治子孫
守而勿失復何加焉厄運所鍾社稷不幸乃有王安石
者用事於熙寧之間以一己之私拂中外之意巧增緣
飾肆為紛更祖宗之法掃地殆盡於是天下始多事而
生民病矣假闢國之謀造作邊患興理財之政困窮民
力設虚無之學敗壊人材奬小人抑君子塞言路喜姦
䛕扇為刻薄輕浮之俗日入於亂賴宣仁垂簾深鑒其
害首因改元昭著至意所行者仁宗之法所用者仁宗
之人涵養十年民瘼小愈夫何治世之日少亂世之日
多復有蔡京者崛起於崇寧之初竊堯舜孝悌之說託
紹述熙豐之名畢力一心祖述安石以安石之政敷演
枝蔓浩然無涯至於不可限極而後已兵連禍結四夷
交侵二聖北轅朝廷南渡則安石闢國之謀而蔡京祖
述瀆武之患也繁文酷吏上下相繩鞭撻追呼農畆失
業則安石理財之政而蔡京祖述厚斂之患也僥冒躐
進依阿取容當官有營私之心而臨難無仗節之義此
又安石敗壊人材之科而蔡京祖述賓興賢能之患也
瀆武而兵禍不解厚斂而民心離散至於賓興賢能之
弊則習為軟熟柔佞之姿無復禮義廉恥之節士風彫
喪君子道消矣故凡今日之患始於安石成於蔡京自
餘童貫王黼輩曾何足道今貫黼已誅而安石未貶猶
得配享廟廷蔡京未族而子孫飽食安坐臣謂時政闕
失無大於此者其欲收人心召和氣烏可得哉故於陛
下播越之中示此隂沴之戒天之警悟不啻諄諄之告
冀陛下知其所自痛懲而亟革之也伏覩近降赦文遵
用嘉祐勅令周卹黨臣之家是將以元祐為法而有意
乎仁宗之治矣嗚呼無聊憔悴之民兹亦有少安之漸
乎然而德意未敷天災未弭者以政令未歸於一致風
俗猶裂於多岐談詩書陳治亂者非安石之學則蔡京
之人也遺患流毒浸滛人間牢不可破甚於膠漆徒使
陛下焦心勞思孜孜訪問雖日下求言之詔是誠何補
風俗之難移從古所患唯陛下明於聽覽果於取捨其
或中外臣寮因事奏請有涉於安石蔡京之遺意者皆
不利社稷之人願明正典刑播告天下使四方萬里之
遠皆知陛下用心所向庶幾變之有漸此風一變然後
可以言治其他細故不足為陛下陳之
建炎中御史中丞許景衡乞罷黜張公庠劄子曰臣訪
聞通判福州張公庠在任貪汙不法自知公議不容乃
扇搖軍情歸怨監司帥臣監司帥臣日不自安而提點
刑獄司已具劾奏即未聞朝廷施行契勘福州去年兵
變縶殺帥臣柳廷俊朝廷失於究治今餘黨尚存而公
庠職為倅貳不能撫循乃緣己私扇惑諸軍竊慮禍變
近在旦暮去年已是覆轍而近日建州軍黨猶未就擒
不可不戒也其張公庠欲望聖慈檢會福建提刑司所
奏速賜罷黜施行以解一方危急仍乞下本路牒鄰州
鞫治罪犯明正典憲
景衡為尚書右丞又論王安中自便劄子曰臣伏覩近
降指揮象州安置王安中放令逐便臣僚累有章疏論
列安中罪狀若令自便公論未允至今未蒙施行謹按
安中昔帥燕山親見郭藥師之跋扈常勝軍之糜費金
人之侵侮邀索並不曾奏報朝廷措置守禦固寵畏禍
左右彌縫以苟歲月故議者咸謂緣燕山之役成中原
之禍者童貫等唱之而安中實成之也貫等已正典刑
而安中止竄遐裔已為寬恩今若引赦例得逐便則當
用武之時無以懲守邊之吏矣或者以為曠蕩之恩罪
垢咸滌而安中前執政獨不得預霈澤乎是大不然赦
書明載蔡京童貫梁師成誤國之罪雖其子孫猶不得
預收敘之例孰謂安中與之同罪乃遽得自便哉伏望
睿明檢會臣僚章疏特出宸斷所有放令逐便指揮更
不施行
景衡又乞罷詹度赴行在劄子曰伏覩昨降指揮前資
政殿學士詹度發來赴行在中外聞之莫不駭愕謹按
度自為小官交結近習夤緣僥倖馴致顯塗假應奉享
上之名為竊攘豐己之事違法種種士民𩔖能言之一
昨附會姦魁首開邊隙既帥定武尋易燕山當新邊草
創之時殘虐燕人搜求寶玉織組練帛以為苞苴車馳
肩負絡繹道路既而新軍暴横糜費不貲蕃將跋扈已
有異意而度恬然若不聞知帥閫乃朝廷之重寄而所
任如此安得無禍哉未幾金人入寇藥師叛命中原擾
攘生靈塗炭皆度輩所致也言之可為流涕雖元惡已
就誅夷而度輩祗從竄逐永禦魑魅已為寬恩今若入
覲行在稍加任使則傳聞四方孰不憤歎恭惟陛下始
初清明賞罰升黜蓋欲上全國體下當民心以成中興
之業今度何人獨蒙召還是開邪枉之門而植憸佞之
望也伏望陛下正心誠意斥遠姦欺以示好惡於天下
請自度始則海内莫不欣然稱頌聖德矣所有詹度赴
行在指揮伏乞特賜寢罷
紹興元年大宗丞常同乞郡得柳州三年召還首論朋
黨之禍自元豐新法之行始分黨與邪正相攻五十餘
年章惇唱於紹聖之初蔡京和於崇寧之後元祐臣僚
竄逐貶死上下蔽蒙豢成敵國之禍今國步艱難而分
朋締交背分死黨者固自若也恩歸私門不知朝廷之
尊重報私怨寧復公議之顧臣以為欲破朋黨先明是
非先辨邪正則公道開而姦邪息矣上曰朋黨亦難破
同對朋黨之結蓋緣邪正不分但觀其言行之實察其
朋附之私則邪正分而朋黨破矣上曰君子小人皆有
黨同又對曰君子之黨協心濟國小人之黨挾私害公
為黨則同而所以為黨則異且如元祐臣僚中遭讒謗
竄殛流死而後禍亂成今在朝之士猶謂元祐之政不
可行元祐子孫不可用上曰聞有此論同對以禍亂未
成元祐臣僚固不能以自明今可謂是非定矣尚猶如
此蓋今日士大夫願陛下始終主張善𩔖勿為小人所
惑
高宗時中書舍人胡寅論朱勝非疏曰臣伏見故相朱
勝非以服闋除觀文殿大學士提舉臨安府洞霄宫臣
以臣父任給事中日曾論列勝非臣適當詞掖不敢書
行已具奏外臣謹按朱勝非與張邦昌皆是鄧洵武家
婿王黼之客苗傅劉正彦之隂黨也自其為小官時文
學行治皆為人所傳笑在宣和中仕流混濁猶取庸陋
之誚時相主之雖力猶且提攜不行出為南京副總管
值敵兵内攻自是而後勝非之志操能否著矣臣欲不
言恐負陛下欲詳言之又懼煩瀆請略言之南京胡直
孺勤王被虜勝非為副總管值張邦昌僭位遣快行親
事至其母家淮南發運使向子諲拘留送獄驗其文劵
則經由南京勝非厚與批請以資其行子諲疑勝非與
邦昌交私為之羽翼遂急檄勝非勤王且云不可汚張
廵許遠之地是時天下共知陛下為大元帥二帝北去
主宋祀者非陛下而誰勝非身在南京去元帥府不遠
而於邦昌蹤跡如此若謂是時勝非心不在邦昌而在
陛下臣不信也繼而諂事黃潛善叨與政事戊申之冬
敵騎已破澶濮犯大名掠齊鄆駸駸南嚮勝非不恤國
步之將危方且宴安於寵禄略無一語上動天聽寧致
狼狽恐忤潛善若謂是時勝非心不畏潛善而畏陛下
臣不信也苗劉造逆為大臣者當正色立朝死生以之
此宋督所以憚孔父劉安所以憚汲直曹操所以憚文
舉也勝非乃依從其間顯然援唐襄王晉太后事其意
以苗劉事成則已收佐命之功不成則已託調護之說
然則何所往而不可哉若謂是時勝非心不操二端而
一於陛下臣不信也逮陛下返正大明典刑取一時宰
執勝非顔岐張&KR0697;聲罪致討載之親詔謂不如歐陽修
所稱斷臂之婦人天下傳誦以為舜誅四凶不是過也
為勝非計尚以何顔面立於人間哉未幾又蒙抆拭付
以宣撫之權於江州置司勝非嘗為宰臣義當即日受
命趨赴治所而乃逡廵退匿謬為辭遜坐使李成馬進
毒流數郡江州既破即請移治但欲偷安無意討賊忠
義徇國者顧若是乎比吕頤浩以都督還朝斥逐異己
意謂勝非庸謬易制力加援引再汚揆席上天震怒星
文示變勝非偃然不懼以調護自處外示佞柔於事無
所決白而實則姦憸私事俱辦惟陛下少寬臣喋喋之
罪使陳梗槩一言有欺罪當萬死李綱於勝非本無仇
怨止緣綱在相位日曾行遣偽命臣寮又為黃潛善中
傷邦昌之死潛善所行也乃嫁其事於綱勝非暗昧惟
綱之怨及再入相首諷臺諫官論綱舊惡時綱為湖廣
四路宣撫治狀方著並無過舉勝非不恤國事以私憾
而罷之向子諲才氣忠義人所推許止緣南京之事勝
非怨之刺骨常謂人曰李綱向子諲皆是凶人不殺不
靜其所存險毒如此自其再相子諲深懼遭其密戮即
日引疾掛冠而去吕頤浩既為勝非斥逐賢才開其入
相之路勝非即以黃唐傳掌瑣闥黃龜年司制命劉棐
為諫官王詳為左史汲引親黨虞澐陳桷輩分據要津
其人皆凡下不為時議所與乃用劉棐黃龜年章疏謂
秦檜大植朋黨有龍戰于野之象考其章疏所稱事實
又只緣除楊愿為密院計議王鈇為提舉茶鹽宋㬇為
提舉坑冶而已以勝非所為方之秦檜其為龍戰不亦
大乎蓋勝非外寬内忌陽為敦厚長者之狀而耳聞目
見習成宣和之風乃心疾很能為人禍至於非義之事
人所不敢為者則肆意行之李擢為京城南壁守禦官
恨孝慈皇帝不用耿南仲和議以召敵人乃傲然端坐
視城垂破而不救又為邦昌翰林學士罪當伏法而勝
非所深喜也再相之初首復擢職名因席益與擢善則
導益使薦之擢竟叨竊八座而去黃潛厚是聚賄亂政
偷盜府庫之人李邴是行苗傅劉正彦建節白麻極意
稱奬之人顔岐是同黨潛善阿䛕誤國之人張&KR0697;是觀
望苗劉詔書所謂情理尤重之人王安中是諂事梁師
成隨逐童貫收復燕雲為國産禍之人王孝廸薛昂宇
文粹中蔡懋是崇觀宣和戕毁帝業使戎馬在郊之人
放投永棄誰曰不宜勝非乃以為失職之士星象所繇
著也盡復職名意將引用天下聞之莫不大駭賴徐俯
初作諫官未至謬妄力疏寢罷人心乃安豈非人所不
敢為而勝非敢為者乎康執權闒茸汚賤廢置累年勝
非以其曾擊異己者必欲收召再召三召廹於衆情不
可而後已自謂謙慎不敢專權而布列内外皆其親厚
陳藹者不肖人也所生母死紿謂人乳母而不持服兄
死嫂弱遂奪其兄致仕恩澤以自薦既得之後淩辱其
嫂困苦至死又以隂計陷害其姪此藹為人大槩勝非
與之中表姻婭故自為宣撫使即辟為幕屬凡江西繆
政多藹之謀及再為相遂差藹監吉州𣙜貨務偷盜官
錢歲時賂遺入於相府超越資格差為湖北提刑逮言
章論列勝非猶諷吏部詐供藹曾任提舉鼎澧刀弩手
藹雖曾有此差遣旋即廢罷未嘗到官勝非乃改除字
為任字欺罔陛下以濟其私張銖者為靜江通判值勝
非遣子迎母自賓州過桂府銖以别乘之尊不顧廉恥
出城數十里執杖聲喏於國太夫人轎前禀覆起居行
數百步然後退廣西人莫不恥笑比至府城竭力應辦
勝非德之先除銖為湖北鹽香以為未足又薦之對又
降指揮與陞擢差遣遂除郎官仍攝奉常劉式者大贓
吏也勝非以妹嫁之遂詐改官除邵州通判比為言章
論列見在湖南置獄取勘勝非門客劉澤者為衡陽簿
傳道勝非之意與提刑馬居中仍厚賂居中遂使劉式
飜異殃害干連良善百姓至今未畢式嘗以三千緡就
勝非買門客恩澤奏其子劉師心又為湖南士豪姓胡
人以八十緡買給使恩澤奏承信郎韓京者屯兵衡州
茶陵縣隂與郴寇交通據有數縣民田奪百姓牛以耕
之名為贍軍實則入己以充賄賂之費大為湖南之害
紹興二年十一月勝非母由茶陵而東韓京詐稱前路
有警邀留數日極其供待然後以兵衞送至吉州境上
勝非以為誠然湖南帥臣累奏韓京過犯勝非一切蒙
蔽反以廣東鈐轄與之程昌禹者鄧洵武使臣也自蔡
州擅興徑趨荆南朝廷就除荆南鎮撫不肯受命移兵
至鼎州罪當誅戮范宗尹即以鼎守付之昌禹兇殘不
能綏撫竭取民之膏血以贍所部及厚遺過客凡由鼎
而東者人人滿意為之延譽而嚴刑峻法誅剥日甚激
民從賊牢不可破致煩陛下宵旰者無人肯以上聞也
勝非與昌禹以同出鄧門之故超加職名改授靜江遂
除待制明降指揮候楊公已就招安然後付以告命而
密諷李蕘使一面送告與之視陛下官爵私物不如也
李大有者居臨江軍為勝非子夏卿行媒議王羲叔家
姻事既成以都司處之張顔術者嘗以弓刀竒玩獻於
夏卿仍為之轉販米糧遂為江西宣撫屬官後值湖南
擾攘權知道州狼藉不法為提刑吕祉所按勝非不行
反令作武岡軍通判郭千里者嘗勸勝非奔避馬進勝
非以其忠愛於已亦為宣撫屬官千里受降賊賂遺引
為宣司使臣廣以金帛結納夏卿勝非再相遂除千里
為監丞盧宗訓者以盧益累薦堂吏之族也其人汚穢
苟賤不為士人所齒得淮西提舉為臺章言罷勝非必
欲主持之遂送與岳飛使辟為官屬意藉外兵權脅制
衆口使不敢言飛大鄙宗訓之為人不得已受之俾權
德安府果以贓盜自敗吕延嗣者曾任賓州通判照管
勝非家屬遂擢為桂陽知監好貨受賄監事不治百姓
嗟怨張轂者嘗為郴州司戶與勝非子唐卿同官勝非
嘗居郴州每請俸米轂必令高帶斗面以給之郭敦復
者嘗任道州營道縣尉贓汚不法曾以妾奉唐卿二人
皆蒙勝非封送姓名與吏部不循資格皆注湖南漕司
見闕屬官其長子唐卿建炎四年任郴州錄事參軍沿
幹差出其實避賊一去兩年不曾還任監司州郡不敢
罷去至紹興三年還自賓州過郴州懇太守趙不羣批
書四考關陞又因江州軍中繫名冒賞循承直郎再任
嶽廟尚恐三十箇月不能成任乃諷吏部侍郎建明選
人嶽廟許以三年為任改官凡勝非除授不公變亂法
制大抵如此臣在湖南所知已如此其在行朝及他路
所未知者又不知其尚幾百條也自庚戌年敵騎退後
朝廷一向謝絶不與交通三四年間敵不我測不敢輕
舉及勝非再相復議遣使誤陛下於忘恩釋怨之地且
俾使人受劉豫餽送啓寵納侮果致去冬犯蹕之事其
經邦斷國一至是哉臣竊謂宰相之任佐天子治天下
治亂之所本其任至重不可冒居勝非負彌天之罪陛
下寬大赦而不誅再付相權責以功效非為賜也勝非
所宜革心改悔以報大恩而其所為如前所奏則又關
通内侍諂奉將帥牢籠堂吏德譽羣小專以軟熟無忤
持禄取容所謂怙終長惡迷復不悛國家之大賊人理
之巨蠧方邊報稍息則冒哀當軸而不辭及淮上有警
則力懇去位而不顧謹按春秋之法任大者責重勝非
獨相逾年可謂專矣寸功不立百度乖張天下目為勘
當相公無責可乎今其喪制已除是古諸侯免喪以士
服入見天子之日命德討罪柄出大君如勝非者豈宜
寵以秘殿之名資食以真祠之厚禄賞刑失當以乖天
下之望夫恩章寵數體貌大臣國之令典固不可廢然
施之稱愜則國體尊重人以為榮施之非宜則彼當得
者不以為貴而名器輕賤人主之權替矣騏驥驊騮一
日而馳千里是故潔其廐櫪豐其芻豆緩急之際與人
一心若夫駑駘下乘既無絶足仍有詭銜竊轡以智為
盜之患則凡馬畜之而已矣人君駕馭人材何以異此
伏望陛下奮發威斷奉將天討出臣此章深詔宰執正
名定罪以為大臣二心誤國之戒以慰四方積年憤懣
不平之心刑辟既昭叛賊自懾事干大政所係不輕臣
是以竭忠仰冒聰聽苟利於國九殞不辭臣不任犯顔
惶懼之至
歴代名臣奏議卷一百八十二
