歴代名臣奏議卷一百九十
明楊士竒等撰
勤政
東漢光武每旦視朝日側乃罷數引公卿郎將講論經
理夜分乃寐皇太子見帝勤勞不怠承間諫曰陛下有
禹湯之明而失黃老飬性之福願頥愛精神優游自寧
帝曰我自樂此不為疲也
唐貞觀十二年太宗謂侍臣曰朕讀書見前王善事皆
力行不怠其所任用公輩數人誠以為賢然致理比於
三五之代猶為不逮何也魏徵對曰今四夷賓服天下
無事誠曠古所未有也然自古帝王初即位者皆欲勵
精為政比迹於堯舜及其安樂也則驕奢放逸莫能終
其善人臣初見任用者皆欲匡主濟時追蹤於稷契及
其富貴也則思苟全官爵莫能盡其忠節若使君臣常
無懈怠各保其終則天下無憂不理自可超邁前古也
太宗曰誠如卿言
敬宗縦弛日晏坐朝山南西道節度使兼平章事裴度
諫曰比陛下月率六七臨朝天下人知勤政河朔賊臣
皆聳畏近開延英益稀恐萬機奏禀有所壅閼夫頥飬
之道當順適時候則六氣平和萬夀可保道家法春夏
蚤起取雞鳴時秋冬晏起取日出時盖在陽勝之以隂
在隂勝之以陽今方居盛夏謂宜詰旦數坐廣加延問
漏及己午則炎赫可畏聖躬勞矣帝嘉納為數視朝
敬宗晏朝紫宸入閤久不出羣臣立屏外至頓仆諫議
大夫李渤見宰相曰昨論晏朝事今益晚是諫官不能
移人主意渤請出閤待罪會喚仗乃止退上䟽曰今日
入閤陛下不時見羣臣羣臣皆布路跛倚夫跛倚形諸
外則憂思結諸内憂倦既積災釁必生小為旱孽大則
為兵為亂禮三諫不聽則逃之陛下新即位臣至三諫
恐危及社稷
宋真宗咸平三年知兖州韓援上言曰臣伏覩近詔舉
行轉對在外文武羣臣未預次對者各許上章奏事此
盖陛下克勤念慮旁採芻蕘幅員之間蹈詠斯極伏惟
陛下膺運圖大握樞御極行一事必遵典禮𤼵一言必
訪古今三載遏密之中過形哀毁萬機聽覧之後未嘗
怠遑每春澤稍愆宿麥未秀必親臨祠觀備薦蕭薌減
御膳以焦勞走使車而旁午並禱羣望盡降五刑昭感
上穹必獲嘉應雖有祲沴安能為災然臣輙以葑菲窺
測蒼昊退循僭越難避鼎鑊死罪近者微有亢旱頗傷
稼政天其或者得無以太祖太宗二聖在天陛下春秋
鼎盛兆民樂業萬國来王萬一聖心忽生驕佚故暫加
灾眚以儆睿聦昔魏徵對唐太宗曰貞觀之初聞善若
驚五六年間猶悅以從諫自兹厥後漸惡直言此盖譏
其漸怠於政也則知勤儉難守驕佚易生人之常情也
玄宗開元十五年以後深居高視倦于臨御内寵嬪嬙
外事征伐連起詔獄無辜誅夷遂至大盜猖獗中原板
蕩盖亦升平之後驕怠致然也臣伏覩先帝福祚延洪
享國長久孜孜勤儉未嘗一日曠於萬機自端拱以来
益勵精為理臣嘗權塩鐡判官得與本使上殿奏事一
日先帝從容謂臣等曰大凡於職不可不勤朕每見殿
庭兵卒能剰掃一席地剰汲一瓶水必記其姓字夫如
是則有以見先帝勤勞庶政片善無遺願陛下守太祖
之丕圖遵太宗之遺訓兢兢業業無怠無荒臣又聞之
圖治者在乎遠佞人杜讒口書曰堲讒說殄行震驚朕
師詩曰取彼譖人投畀豺虎臣觀今日朝廷自公相以
下悉皆方正無邪佞之徒然事生隐微宜防未兆以陛
下聡明神智必無驕佚之虞然願罔倦燭幽勿使小人
乘間而進日謹一日雖休勿休居安慮危在治防亂則
天下幸甚
景德三年以刑部員外郎直昭文館陳充上奏曰臣竊
以古先哲王嗣守大業遠則漢武帝近則唐玄宗英智
天資聡明神授雖茂功克建而至德未周盖以享國年
深在位時久倦於勤儉或至怠荒不恤民人多耗國用
子孫繼統無以取法令德方策布翰無以備書大猷覧
其始終良可歎惜恭以皇帝陛下君臨寰宇富有春秋
無一日晏坐朝無一時倦聽政言必合道動必由禮無
聲伎之好無畋遊之娱未嘗興土木之功未嘗納珍竒
之貢訓練士卒也務寧邊鄙不衒於武威編修典籍也
用廣採掇思益於文德巍巍然蕩蕩然信無得而名者
矣方今天下庶官錢榖刑獄兵農賦租咸遵詔條悉協
程式至使小有壅遏自可懲革如人之腠理平適膚革
充盈偶生微痾不患難療臣以為方今天下但恭勤而
守之足彰社稷之慶黔黎之幸也然則日謹一日雖休
勿休存諸格言斯用垂訓伏慮陛下以時當寧泰情有
變遷安居九重倦覧萬務近習可畏閑邪頗難尚書曰
惟王不邇聲色道德經曰馳騁畋獵令人心𤼵狂史記
曰由余見秦宫室大奢歎曰使鬼為之則勞神矣使人
為之則苦民矣尚書曰珍禽竒獸不育於國四者人君
之大戒也其或小人乘此而競進聖治因兹而闕修則
追思漢武帝唐玄宗英智聡明而至德未周以為前鑑
乃小臣之所以愛君者也周易曰天行健君子以自強
不息夫天道運行無有止息是以四時推移萬物生成
也聖人之道宜取法上天勤而不息是以政教克舉華
夏以寧者也臣伏讀敕命朝廷之闕遺朕躬之過失並
形封奏得以指陳今者朝無闕遺君無過失預伸忠欵
必恕罪尤願陛下長採斯言静思闕義治不忘亂安不
忘危則九夷向化百世受祉無出於斯而已矣至如指
一小事以為利濟陳一短見以為周通臣所不為也
仁宗景祐元年監察御史裏行孫沔上言曰臣伏聞隐
憂而道著功成而德衰涉難則思深而圖全居安則志
滿而自逸上自三王之世兩漢之主撥亂者咸臻於至
治憂勤者多致於中興荒滛怠政喪亂相隨晉魏以䧏
虐懦無紀臣不敢遠引古義願以唐事明之文皇開基
武定大難招籲羣儒確論理體閱弓矢則知政教之微
諭金冶以來獻替之道房魏諸賢夙夜盡瘁貞觀之風
終始無玷洎于高宗藉此治平性務寬簡事稽裁決外
綱隳而無忌遠黜内嬖盛而二張用事許李諂上禍厲
是階二十餘年變周因武至於明皇治亂尤異開元之
治内難方平久在民間深知國害濫官弊事思盡革去
故任姚崇宋璟為相庶務畢舉遂致化成天寳之後聽
斷稍怠寵幸勃興竒巧厭溺夷入亂華威不克愛故因
林甫國忠盜位綱條不倄以至奔幸此三主事迹一時
龜鑑布在書傳可得知聞皆由世亂則思於恭勤時平
則敗於逸樂勢使之然由来者漸故易曰亡者保其存
者也亂者有其治者也詩曰靡不有初鮮克有終傳曰
有始有卒者其惟聖人乎伏惟陛下纂紹寳圖務敦淵
静韜晦英謀竭伸孝愛而内闈輔政朝制弗經宦寺弄
權海宇側目女謁交馳大道不行而陛下山藏無遺日
覆不昭洎莊憲上仙萬機獨斷躬親大政勵精為治投
閹寺之巨黨罷内䧏之私恩升擢正臣黜退竊位每旦
聽政舊邦惟新庭宇再清幅員忻戴將以執之如金石
行之為軏輗希陶唐之風襲文景之跡為一代之宏規
冠千篇之良史豈不大哉比及周歲頗異曩時内寵艷
興中宫傾易楊尚恃恩權勢特盛事由請行言自政出
君子小人腹誹竊議幸賴陛下神明議斷廢黜外宫雖
謹正家之道未遑經國之宜功業弗彰簡編安在恭聞
昔者太祖應天奮陸救生民於塗炭太宗耀德開基平
列國之干戈真宗倄文守位下武和戎崇儒議禮封禪
告成神德聖功形詩播樂三朝盛事萬祀流光今陛下
自幹蠱十年豈常專已讙言三載足以變風未聞可久
傳被無窮累歲已来和氣稍欝水旱相仍螽螟屢生粟
麥不登田疇幾廢九夏多寒三冬無雪星變上天河決
東郡疾病流離生靈困憊民乏兼日之食廪無卒歲之
儲既庶而富曷其若是正當不足之時豈曰無為之化
陛下不可謂無兵革乃號太平政奉簡書便為端拱竊
恐禍生所忽亡有其存漸至陵夷無時逸豫有唐天寳
可謂覆車前春伏見詔書布下每旦親政故天下之民
謂吾君為憂勤率仁之化翹足可待去秋以聖體愆和
臣心唘沃愛君有從宜之制雙日伸不坐之請交泰之
誠遽臻有喜宴安之戒豈可為常且一月之中適減其
半慶辰嘉節休沐受釐三分之日復廢其一是則一歲
之中率無百餘日視事宰臣上殿奏可待對止餘數刻
天下萬務得不曠哉雖云漢帝五日一朝則有伏蒲入
閤㩀厠與語示無間也唐制三日一坐則有便殿更番
浴堂延對信不怠也今退朝之後深宫之中侍左右者
刀鋸虧殘之餘悅耳目者綺羅艷冶之色扃鑰九重呌
閽千仞宸禁晝嚴乘輿天遠固未見欵召名臣清問外
事詢祖宗之綱紀質朝廷之得失徒修簡易之名未益
承平之化臣恐其未可也況今之政失於寬而蔽於姑
息今之士弛於務而幸於因循是飬其惰也夫天下之
本者在民民之豪者皆兼并而貧者無置錐之業天下
之大者在兵兵之下者負飢寒而驕者不敢役郡守縣
令臧否無别冗食千萬蠧耗靡窮邪佞退而復興忠諫
黜而未用此害之大者也設欲止之於未𤼵救之於將
然莫若振綱舉目杜漸防微勤儉為先剛斷為急權之
一去安可再得豈宜崇尚寬大自從清宴若謂怡神飬
性之方且非耄期倦勤之際臣復以為不然也今陛下
春秋鼎盛氣志如神釋習常之弊加致治之心勤禹湯
克己之規敷文武立教之旨振三祖之基為百世之法
則垂鴻自我豈不盛歟願因歲首正朝之始霈然下令
誕告多方每旦恭已辨色居位推擇大臣講求古道䧏
以温顔俾之極論精思品藻督責賢否外則逐刺史縣
令無状老懦貪殘之軰以利於民内則罷公卿大夫不
才諂佞詭誕之士以肅於朝掖庭之中簡去幽曠以来
錫羡之慶宦寺之内抑損重任以防昵近之私𤼵號施
令必審其有害賞功罰罪必思其未平則可使教敦于
上民悦于下足以招天地之協氣致國家之豐隆皆目
前可見之事惟陛下力行而已三王為可侔十聖未足
儗何為恃當年而樂自足哉臣跡甚孤危言無忌諱妄
陳愚瞽甘俟誅夷然念優處憲臺過受豐祿恩自上隆
食出民力豈可偷安不思盡節苟一言而萬死實以為
榮干犯天威臣無任激切待罪之至
英宗治平元年知諫院吕誨乞親決政事䟽曰臣恭聞
近日聖體平復中外均慶然萬機之事未聞親決議者
謂陛下遜避有所待焉果如是恐未為順敢不為陛下
委曲而陳之且以兩漢而下母后臨朝者衆皆嗣君冲
幼親為輔翊並坐簾帷之下專其聽斷幼君既長有復
辟之議今日之事有異於是先帝拔陛下於公族之中
以賢且長付託之意正為今日也當陛下違豫之時非
皇太后内輔則政無所寄大臣建策於國中也然而陛
下臨朝御前殿百官朝罷兩府大臣方至内東門是綱
領柄權皆在於手陛下自未專決何所待也臣伏望宸
衷感悟無以此為怠唯内勤孝飬率中宫盡禮則婦姑
之情相接母子之愛益親躬修政務操守威福日與近
臣講求治道事無過舉體斯為順自然皇太后慰安恩
意無間燕適深宫優游清静含飴弄孫不復關政豈非
皇太后之心哉臣區區罄于是矣
英宗時知諫院𫝊堯俞上奏曰臣聞乾剛坤柔上下之
定分君倡臣和古今之通義恭惟陛下德禀健粹學該
治亂日旰論道淵默思政所謂有可致之位而挟可致
之資然親政以来過事謙挹神明之斷未甚聞於天下
夫舜禹稷卨尚相誡敕今輔弼雖賢安得事事皆善古
所謂委任責成者非謂若是與非一切徇之也大臣之
言是陛下從之宜也其非是者陛下偶以為然姑行之
可也既已知其非矣又從而徇之則人主之柄安在雖
愚夫愚婦有不可欺此神明之斷所以未甚聞於天下
也今禫服未終天下謂陛下信默不言耳從此踰月畢
三年之制威福之權倘尚循故轍人將以深淺測陛下
伏望議政之際君臣各盡其意非非是是毋相面從間
於燕間與羣臣相接總覧衆議以裁處其當罔有適莫
務存大公則柄在陛下而威斷伸矣臣雖亡状竊揣陛
下資性有祖宗之風真勤儉有為之主夫有為者當為
於可為之時今四海延頸以待德音不知何憚何嫌而
不為也時難得而易失惟陛下不徒悔於他日則天下
幸甚
神宗時彭汝礪上奏曰夫乾天下之至健也而其德行
常易夫坤天下之至順也而其德行常簡所以成物者
至誠而已天地之間其精結而為日月而日月之更為
晝夜其氣運而為四時而四時之代於終始其形流而
為萬物而萬物迭為盛衰消息未嘗或息焉故曰天地
之道可一言而盡之也而人君者成位於上下成能於
終始其所以範圍之道彌綸天地之化輔相天地之宜
其所以通天下之志成天下之務定天下之業亦在於
至誠而已宋興百餘年天下狃於治安苟簡而萬幾廢
矣陛下之興日夜自強不息思欲遠至於三代而天下
之士亦皆勉焉而日孳孳皆以言責得與聞朝廷議論
以事觀之疑若少加意焉蓋有獄久而不决者有言已
進而不省者而後臣知其少怠也如朱炎軰盛南仲陳
&KR3889;等多無罪案成下大理寺今踰十月而終未見與奪
臣是以知刑獄有滯而未决者也臣去年十一月以書
進陛下踰月而復見而書之所陳終未留一夜之觀臣
是以知言之有進而不省者也夫事固有大於盛南仲
之獄而臣之言誠無足以煩聖慮然以此觀之知至誠
之心減於疇昔凡人言者皆曰天下安且治矣而可以
無事此非忠臣也今自朝廷觀之法度有所未立其下
皆偷安者自府寺觀之政事有所未立而吏多冒法自
民觀之窮困者未蘇而流移者未安集自四夷觀之而
凌犯之罪未誅窺覦之心未塞自財用觀之民力方屈
國費方迫自學校觀之忠信未成而道德未一臣所謂
陛下當日夜加勵思所以補苴凋瘵之術如此其幾也
遂玩之以為安治而少怠焉臣恐天下之心復弛矣
哲宗元祐二年平章軍國重事文彦博進無逸圖奏曰
臣伏觀周公作無逸以戒成王後代聖君皆奉為至戒
以成治道以克永世臣又觀唐史見宰相崔植對穆宗
云玄宗初得姚崇宋璟為宰相二人者夙夜孜孜致君
于道璟嘗手寫尚書無逸一篇為圖以獻玄宗置之内
殿出入觀省記念在心每歎古人至言後代莫及故任
賢戒欲心歸沖漠開元之末因無逸圖朽壊始以山水
圖代之自後既無座右箴規又信奸臣用事天寳之末
稍倦於勤王道於斯缺矣今陛下虚心求治伏望以無
逸為元龜穆宗善其對臣恭惟皇帝陛下聡明稽古嚮
學思道間日御邇英延儒臣講讀經史臣又觀邇英北
壁有仁祖朝講官王洙所寫無逸圖臣慮禁中或未有
此圖輙敢寫錄四軸並一卷上進望於殿内張掛置於
几案以便聖覧臣愚不勝區區之至
四年中書舍人彭汝礪上奏曰臣伏惟自古天下廢興
存亡見於書者甚備其成未嘗不以憂勤其失未嘗不
以怠忽陛下即位蒞政其仁民愛物之心發於詔令見
於行事厚矣日月益久然終不能近古殆誠意未加而
已聽言之道必觀以事今察於天地常寒星變河流未
息察於財用公私單乏浮費益滋察于有司因循苟簡
之弊日甚察於風俗廉耻忠厚之風幾喪役法既變民
人益困邊備浸弛彊敵方侮選舉法壊士迷所向而
進言者曰今大安且治是非欺則䛕天下大器置之安
則安置之危則危安危之幾一朝一夕一言一動之間
而已盖自古人主饗國既久無至誠惻怛之心上下媮
安趣過目前緜緜延延日月以甚固雖無惡政虐刑加
於百姓而天下未嘗不亂此不可不察也陛下因仁民
愛物之心加之以至誠在所可為而必斷在所可法而
不惑在所可聽而必從在所可改而無咎如此則百官
有司莫不奮勵承詔災異弊病非所患矣臣雖不肖猶
日夜洗心以俟故以至誠之論終之
徽宗大觀中吏部侍郎慕容彦逢上奏曰臣備位詞掖
幸以權記注職事日侍清光伏覩陛下辨色視朝延見
羣臣雖雪霰風霧澟洌異常辰正奏隔上殿班傳旨特
引嘗近已初乃罷盛寒疇咨玉色無倦十六日入冬至
假陛下御延和引上殿十一班十七日又引十班皆
人人頋問曲盡事情告戒丁寧切中機會節假内批䧏
臣寮章䟽及有他處分差除絡繹不絶臣職在奉行捧
讀悚激方是時羣臣賜告偃息于家而陛下夙夜省覧
憂國愛民未嘗暇逸陛下以天縦之聖而勤政若此盖
將訓廸有司永垂憲度而日歴之所紀邸報之所傳循
舊襲常舉其大略而已自非進得陪侍軒墀退得與聞
幾政何以盡知其詳臣愚欲望聖慈以臣所陳䧏付史
館及進奏院昭示天下傳之無窮俾中外官吏廼至民
庶聞風胥勸罔不克勤上副陛下宵衣旰食之誠
孝宗時禮部員外兼崇政殿說書范成大上奏曰臣聞
治天下之道非以無其具之為患而以有其具而不責
其成功之為患也譬猶工匠雖有械器雜然前陳而不
課其成器之效則與無械器者何異夫興事造業𤼵號
出令之初何嘗不長慮却頋殫智竭力再三熟復而後
有所為哉推而放之之久則必有偏而不舉尼而不行
與夫沮抑於下而弗使見功者一聽其自然不復過而
問焉則曏之所謂殫智竭力而為之者終於徒勞而無
補此所以治具雖多而治功愈遠也大抵末俗之陋樂
宴安而憚改作習委靡而忘振起譬猶王良之御駑馬
審其銜勒而謹握之猶可維持以行跬步稍弛則蹶躓
隨之矣故曰一日二日萬幾無曠庶官天工人其代之
此言一日曠官則萬事之幾必有廢失者况其久乎故
善治之主不敢一日不用其才焉孜孜業業執其所以
為治具者晝夜提策之曰吾前日興某利其果興矣乎
前日去某害其果去矣乎利宜興而未興害宜去而未
去無乃吾法制有未善者乎抑亦有沮抑於下而使法
制不得行者乎及其利已興矣害已去矣則又曰其果
能久而弗變矣乎雖變而猶可通之以盡利乎夫如是
則有所不為為無不成而成亦不壊矣堯舜之治莫要
乎二典二典莫盛於賡歌治至於君臣作歌以相戒宜
不作不急之語而臯陶之颺言但曰率作興事謹乃憲
欽哉屢省乃成欽哉盖興事之初不謹憲度固無可行
之理憲度謹矣而必繼以屢省者盖事不加省則雖成
而必隳屢之為言不一而足之謂朝省之暮又省之今
日省之眀日又省之不知何時而已也二典之治百聖
所師臯陶之謨後世莫及撮其樞要初不遠於人情而
無高世離俗甚高難行之說今聖主將大有為以躡堯
舜之迹觀臯陶之歌思過半矣
侍御史王十朋上䟽曰臣竊以今日邊事未靖正君臣
相與有為日不暇給時也竊見朝廷尚循平時故事假
故稍多有妨機務臣欲乞陛下未明坐朝日晏而退至
於假故之日宜常御便殿不拘早晚引見宰執侍從臺
諫羣臣賜以從容訪問時務事有可採即時施行仍敕
朝廷不可似常時作假宰執日入朝堂百僚各任其職
庶幾事務不廢共致中興不勝幸甚
趙汝愚上奏曰臣伏觀唐世人主莫不其始甚勤其終
則怠其進甚銳其退亦速若德宗文宗始皆慨然有削
平僭亂之志特以用非其人故功不果遂二君不能於
此自反圖任忠賢以收後效雖元勲舊德見於已試若
陸贄裴度皆不獲見用而甘心委靡廢放不復自振此
固無足稱者若夫玄宗憲宗皆剛明果斷卓然為一代
英主自始即位克己用人不數年間功成治定何其易
也及其驕縦之心一生則忠言易䟽甘言易入於是罷
張九齡相李林甫用皇甫鎛棄裴度而盛德大業俱不
克終矣其間惟一太宗能用人納諫始終不倦故貞觀
之治獨盛於唐而魏徵諄諄然猶陳十漸之戒書曰謹
厥終惟其始又曰終始惟一時乃日新嗚呼艱哉臣仰
惟陛下臨蒞以来二十餘載仁孝之行愈久而愈彰勤
儉之誠彌積而彌勵至於詢求闕失奬勸忠良比歲孳
孳日恐不逮凡聖德之所成就者視初即位盖益高明
光大矣雖成湯之日新又新文王之純亦不已不足進
於是也臣嘗究此道其實千古同符順而行之則以治
以安逆而用之則有危有亂陛下聖學高遠洞照古今
灼知聖帝明王未有不由斯道而能致隆平者也臣愚
伏願陛下篤信而勿疑力行而勿倦尊有德以正朝廷
之本容直諫以来天下之言自然士氣作成庶職修舉
王功帝業為無不成矣惟陛下留神幸甚
光宗時趙汝愚上奏曰臣嘗歴觀天下之事物盖未有
久而不壊者也然流水不腐戶樞不蠧者何哉運動故
也惟我國家自祖宗開創以来盖歴二百三十有餘年
如大厦然歲月深矣中更變亂庶事非復舊制今又六
十餘年矣臣竊觀事勢固有偏而不起之處興滯補弊
正有賴於今日臣仰惟陛下以神禹之資而受重華付
託之重是宜憂勤夙夜興起治功使功光祖宗業垂後
裔而羣臣進言有勸陛下以中外無事優游安静者是
皆人臣苟安之利而非國家長久之福也臣誠愚戅不
達治體然更歴數郡首尾十年自蜀至閩身行萬里所
見閭閻之内民實困窮郡縣之間吏多貪濁風俗玩弊
上下苟媮邊備空虚事力單弱將帥掊克而不卹其下
士卒愁怨而不聽其上病弊百出不可盡言誠恐一旦
有邊鄙之虞水旱之變軍旅數起盜賊繁興雖有智者
無以善其後此正賈誼所謂厝火積薪之下火未及然
而因謂之安者也臣愚伏願陛下思王業之艱難念民
生之不易慨然𤼵憤志於有為凡前數者之弊勤而思
之如饑者之望食病者之望藥朝夕砥礪以圖安強之
效雖陛下有一日之勞而子孫享萬年之福宗社幸甚
不然臣恐玩歲愒日棟橈梁折曾風雨之不庇矣臣不
任惓惓愛君憂國之誠遂忘其狂瞽陛下留神幸甚
寧宗時衛涇進故事曰唐憲宗嘗曰惟太宗玄宗之盛
朕不佞欲庶幾二祖之道德風烈何行而至此乎李綘
曰陛下誠能正身勵己尊道德遠邪佞進忠直與大臣
言敬而信無使小人参焉與賢者游親而禮無使不肖
與焉去官無益於治者則材能出斥宫女之希御者則
怨曠銷將率擇士卒勇矣官師公吏治輯矣法令行而
下不違教化篤而俗必遷如是可與祖宗合德號稱中
興夫何遠之有言之不行無益也行之不至無益也帝
曰美哉斯言朕將書諸紳即詔綘與崔羣錢徽韋洪景
白居易等搜次君臣成敗五十種為連屏張便坐帝每
閱視頋左右曰而等宜作意勿為如此事
臣聞詩稱文武始於憂勤終於逸樂言圖治於始而
享成於終逸樂非宴安之謂也仲虺之告湯曰慎厥
終惟其始伊尹之告太甲曰終始惟一時乃日新盖
始勤終怠者人之常情故自昔君臣相與警戒未嘗
不致謹於斯也憲宗元和初銳意有為慨慕貞觀開
元之盛李綘告以正身勵己進忠遠佞敬大臣親賢
者擇將率而任官師行法令而崇教化初非驚世駭
俗之說亦無甚高遠難行之論而皆修身治國之要
道古今不易之至理又謂言之不行行之不盡為無
益帝既嘉納又詔搜次君臣成敗列之連屏以便觀
覧且每頋左右戒以勿為如此事惟帝因綘之言心
知驚懼故一時委用忠賢不惑羣議削平僭叛威令
幾於復振其剛明果斷雖天資之美亦憂勤之效也
使帝盡行其言殆不止於度越二祖而已柰何淮西
既平浸至驕侈信任非人程异皇甫鎛之徒或以羨
餘或以賄賂相次而進凡綘所言於帝者漫不之省
遂使升平之業遽自墜壊史臣有不克終之歎言之
不行行之不盡卒蹈綘之戒豈非此心怠忽之所致
哉人君臨政願治儻因憲宗之所以得鍳憲宗之所
以失聽言之際尊其所聞行其所知充而至於高明
光大一政令之施設注措一人材之進退用舍本之
以至正持之以至公兢兢業業謹終于始而勿為逸
豫怠驕之念所移奪則唐虞三代之治可以馴致唐
之三君奚足論乎
理宗時李韶為禮部侍郎上䟽曰臣生長淳熙初猶及
見渡江盛時民生富樂吏治脩舉事變少異政歸私門
紹定之末元氣索矣端平更化陛下初意豈不甚美國
事日壊其人或罷或死莫有為陛下任其責者考論至
是天下事豈非陛下所當自任而力為乎左氏載史墨
言魯公世從其失季氏世修其勤盖言所由来者漸矣
陛下臨御日久宜深思熟念威福自已誰得而盜之哉
舍此不為悠悠玩愒乃幾於左氏所謂世從其失者
知南劍州徐元杰上奏曰臣叨恩收召獲對清光不敢
以故事具文之言對惟陛下垂聽焉臣竊惟天下可慮
之勢譬之舟汎滄溟非不歴驚波怒濤之險幸狂飈之
粗息宜同心而共濟可也苟以恬静自紓偃仰少憩視
罅漏之渗而弗窒睹維楫之亡而弗捄于于然略無誕
先登岸之意正恐天大以風其何以支方今之弊無以
異此臣聞敵國外患之有無正所以係國之存亡也自
古不恃敵之不来恃吾有以待之國勢必尊嚴内治必
整飭君臣上下凡見之於嚴訓胥告者惟曰常謹其在
我而已是以唐虞盛時四夷来王實本於無怠無荒之
忱蠻夷率服不外乎端德難壬之化當時廷臣告語首
欲其儆戒於無虞之日帝之作歌非夸詡也&KR1006;&KR1006;乎勅
天之命而不敢安臯陶之颺言非溢美也懇懇乎興事
謹憲而不敢怠不特此爾上之所以告者曰惟時則不
玩於惜隂也曰惟幾則不忽於謹微也下之所以復者
首之以念哉而致其慮終之以欽哉而堅其忱不徒為
明良喜起之賡必嚴於叢脞惰隳之戒夫以泰和氣象
猶諄切規警如此今果何時視為已安已治而悠悠玩
愒得乎陛下與二三大臣以宗社為心是正勵志復讎
卧薪嘗膽汲汲於生聚教訓之時也是正憂治危明寝
薪厝火皇皇然痛哭流涕之時也陛下一警悟及此則
夫𤼵憤立志責躬捄過以先羣下者是又今日之良機
也然立志最易消靡救過常易因循嘆白日之如飛痛
事功之何及慨蒼天之罔極懷報稱之何窮體認乎天
地眷祐之隆感念乎祖宗付託之重悼襄漢之未葺憤
淮蜀之未靖陛下必有志於撥亂二三大臣亦必相與
堅定夫修攘之規摹而燕安江沱玩敵噬臍者不可不
鍳也亂離斯瘼之在念勞来還定之關憂陛下必有志
於平治二三大臣亦必相與恢拓夫弘濟之事業而民
亦勞止謂可少康者不可不戒也臣聞前乎十年聖語
嘗曰即位以来未曾為祖宗辦一事是盖聖志英烈質
天地神明而無愧惜其工夫經理之次第不能反而求
之以乖陛下之初心而法家拂士所以規切時政者又
不能諄勤惻怛以開明夫上下有為必遂之志舉世之
耆艾骨鯁為之擯棄淪落而無餘者則亦甚可惜也雖
然事無難易有志竟成鑒舊圖新辦此心爾陛下以不
負天地祖宗為心必示人以予違汝弼之旨二三大臣
以不負陛下為心必諭人以勤攻吾闕之求自是而倡
之則内外小大之臣亦必洗心滌慮莫不有官師相規
之義故夫謹法守之奉者勿求多於道揆之常井然周
官法度之中隐然關睢麟趾之意至公血忱對越之實
德相與每事而發見凡有動於血氣之私必深省而自
窒之刻厲堅苦負荷之定力相與叶心而扶持少有隣
於便安之適惟深戒而隄防之如是則自上而下無一
念而不以天下國家為事無一事而不以天地祖宗為
心是盖古者君臣相與克艱之義不惟逸豫惟以亂民
其旨如此陛下與二三大臣信能持此之志堅如金石
捄此之過疾如雷風則舉天下之事勢自莫不徐就吾
之條理矣雖然臣所謂立志者志於與治同道回承平
之氣脉也臣所謂捄過者捄其與亂同事起積壊之膏
肓也况夫上而天命之靡常所以祈天而永命者在是
下而人心之可畏所以感人而結心者在是臣觀聖人
之作春秋其於魯宣之時書滅赤狄書大有年又必書
災異而迭見於先後其意盖亦深矣此古大臣所以日
奏四方水旱盜賊之變以警&KR1576;上心者非過慮也盖有
所警&KR1576;則不敢玩忽入而謹之於存飬者皆所以事天
出而推之於寵綏者亦所以相帝無敢戲豫敬天怒也
而賓筵媟近或以汨清明之氣而售其欺者不可以不
防治民祗懼畏天命也而田里愁嘆得以稔乖戾之證
而莫之聞者不可以不察以世教所當身任也必修明
乎三綱五常以為扶持有永之道以國事所當時飭也
必兢業乎一日萬機以寓寅畏自度之敬以至節無藝
之費用罷不急之工役去無益之崇尚庶幾簡静足以
宅聖志憂勤足以玉聖躬推而見於酬酢運量之際無
往非剛徤粹精之德兹皆人事之所當盡而天理之所
必契者陛下其深念之捨是則應天以文何以迓續乎
天命夫人心不同如其面然公是所在千萬人一心也
昔者烹阿大夫封即墨大夫齊國大治人人各盡其忱
唐之朝廷舉措得宜自有以深服乎將帥士卒之心陛
下責吏治有詔戒邊帥有詔風飛雷厲之下草偃蟄奮
宜無留難然以臣觀之人心垢玩積習深矣士大夫志
富貴而不志功業革其面而不革其心錮於患得患失
之己私而愛民愛君之心事無復有矣陛下及是之時
勇有立志開忠直之路塞邪枉之門聚賢人君子以肅
羽儀擇監司帥守以嚴按察詔二三大臣以包荒馮河
之力量于以崇難進易退之風凡忠良明知有欲為而
未遂者必意氣感動而招徕責三邊將帥以備塞禦戎
之事功于以行信賞必罰之令凡偏裨行伍有軼羣而
超衆者必公共蒐舉而躐用之如是則内外之所信向
盖不但可以作新吏治而已捨是則動人以言何足以
感服乎天下今天下大勢有可以興起之機陛下與二
三大臣當悠長以思惟至公血誠可以感召和氣惟刻
厲堅苦可以成就良心則臣所謂𤼵憤立志責躬捄過
者雖天且弗違而况於人乎况敵國外患乎臣草茅書
生不識忌諱深念受恩罔極無補㳙埃齋心積忱以對
越之心對陛下志於感動不覺言多惟陛下不以故事
具文視之則宗社幸甚天下幸甚
洪舜俞進故事曰憲宗嘗與宰相論治道於延英殿日
旰暑甚汗透御服宰相恐上體倦求退上留之曰朕入
禁中所與處者獨宫人宦官耳故樂與卿等共談為理
之要殊不知倦也
臣聞人心不可以兩用有所慕則有所忘好善者忘
酒樂德者忘色八年于外急於拯四海之溺而忘其
家日昃不食勤於合萬民之和而忘其身所重在此
則所輕在彼也方時癉暑人孰不惟寬涼之是慕憲
宗銳於圖治議政延英日且旰矣汗透御衣而不頋
盖忘其為暑也謙虚以盡大臣之情而無取乎宫人
宦官之與處奮勵以講中興之要而不求乎深宫廣
厦之自逸社稷生靈之念日切於中凡人情之所共
樂者無不忘之其肻以天下之未安為一身之適乎
况是時名相皆足以穆天縡經國體所議必非不急
細務徒留旰食之聽者堂堂兩河已盡在規畫中矣
彼避暑九成而忘其親生凉殿閣而忘其民心移於
物惟欲是縦賢君所當戒也
金世宗時参知政事張汝霖因朝日論事上前世宗謂
曰朕觀唐史見太宗行事初甚厲精晚年與羣臣議多
飾辭朕不如是也又曰唐太宗明天子也晚年亦有過
舉朕雖不能比迹聖帝明王然常思始終如一今雖年
高敬慎之心無時或怠汝霖對曰古人有言靡不有初
鮮克有終有始有卒者其惟聖人乎魏徵所言守成難
者正謂此也上以為然
歴代名臣奏議卷一百九十
