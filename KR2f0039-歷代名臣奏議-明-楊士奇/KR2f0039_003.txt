歴代名臣奏議卷三
明楊士竒等撰
君德
宋高宗建炎元年尚書右僕射李綱上奏曰臣聞昔有
夏先后方懋厥德罔有天災山川鬼神亦莫不寧暨鳥
獸魚鼈咸若而伊尹之稱商則曰非天私我有商惟天
佑于一德非商求于下民惟民歸于一德帝王之所以
爲神民萬物主者仰以動天俯以感民非德何以哉方
今國家新罹敵人之禍百度多廢四方未寧乃天意民
心去就之際伏望陛下日新盛德以感動之體堯之仁
以覆民躬舜之智以察物卑宫室菲飲食以法大禹之
儉遠聲色遺貨利以法成湯之明至於日昃不遑暇食
如文王之憂勤一怒而安天下之民如武王之果毅豁
逹大度同漢高祖之用人聽言如流同唐太宗之納諫
勿以小善爲無益而弗爲勿以小累爲無傷而弗去日
愼一日新而又新思宗社之危而不忘之於寤寐念父
兄之辱而欲見之於羹牆出於至誠悠久不息則天意
民心自然感動以圖中興有不難也書曰皇天無親惟
德是輔又曰民㒺常懷懷于有仁傳曰應天以實不以
文動人以行不以言臣願陛下特留聖意天下不勝幸
甚
三年觀文殿學士張浚上奏曰臣竊惟自昔大有爲之
君莫不内剛以立事外柔以待下内剛所以堅在已之
志外柔所以來天下之賢易曰天行健君子以自強不
息其意以謂人君之德要當抗以剛大持以至誠是以
在乾則以剛健中正純粹精也以象人君之七德在大
畜則曰剛健篤實輝光日新其德以言人君之自養古
之聖人未嘗不以此持身者是以文王拘於羑里而王
德日修少康有田一成有衆一旅而夏后氏之基復振
向使文王以被辱爲羞少康懷退縮之志則二王之業
無自而興矣豈獨文王少康爲然哉漢高祖先入關中
於懷王之約當王全秦之地項氏不義肆行威劫當是
時鴻門之會僅以身免其後屢戰屢敗事幾可笑太公
吕后爲質敵人而高祖之氣未嘗少屈終能滅項氏而
有天下此亦内剛以立志之效也陛下繼祖宗積累之
基承人心推戴之業上天昭格眷佑顯然以陛下英斷
之資仁儉之德何求而不得何爲而不成顧惟風俗之
壞積有歲年天其或者俾陛下一變舊風重致治效是
以敵人侵突無歲無之而生民轉徙比昔尤甚天意亦
欲以堅陛下有爲之志啓下民願治之心也孟子曰天
將降大任於是人也必先苦其心志勞其筋骨餓其體
膚空乏其身所以動心忍性增益其所不能人常有過
然後能改困於心衡於慮而後有作出則無敵國外患
者國常亡然後知生於憂患而死於安樂也願陛下勉
之至於飲食之奉起居之養喜怒之節願陛下以道寧
志守以恬淡持以戒謹無使隂陽之寇或至傷和上念
祖宗委寄之重下念生靈繫望之深自然動靜之間不
至乖養臣言狂切幾至犯分然區區具述至此其中心
之所感激者已不覺涕泗交流矣願陛下無忽於須臾
臣與天下不勝幸甚
建炎間開封尹宗澤上奏曰臣昨奏乞脩寶籙宫爲淵
聖皇帝他日涖止之所未蒙降旨臣聞有子曰孝悌也
者其爲仁之本歟知孝悌則不犯上不犯上則天下治
矣恭惟陛下孝於道君則天下莫不愛其親陛下悌於
淵聖則天下莫不欽其兄是知上有所好則下必有甚
焉者矣此所謂以身教者也臣竊見隆德宫面勢翬飛
孔安如舊將來迎奉道君皇帝自可臨御願陛下預勑
有司洒掃嚴潔使天下知陛下孝於父淵聖將來還歸
未有涖止之處臣欲乞將寶籙宫改建以爲迎奉之地
使天下知陛下悌於兄也推而行之薄海内外父父子
子兄兄弟弟黎民不時雍而萬國不咸寧者未之有也
如蒙俞允伏望斷自淵衷御前處分行下付臣施行
樞密院編修官胡銓上奏曰臣竊聞近日中外洶洶之
議皆以外敵方強吾兵力不敵爲患臣竊以爲不然昔
魏文侯恃山河之固吳起對以在德不在險楚子問鼎
之大小輕重王孫滿對以在德不在鼎今日之事臣亦
以謂在德不在兵夫誠能修德以結民心以固吾圉兵
雖弱未害也德苟不修而惟兵是急惟民是殘兵雖強
未善也彼謂外敵方強而吾兵力不敵者非善覘國者
也臣嘗讀春秋至魯昭四年晉司馬侯對平公之言未
嘗不反復太息歎其切於治體也方楚靈爲封豕長蛇
荐食上國使椒舉如晉求諸侯晉侯欲勿許司馬侯曰
不可楚王方侈天或者欲逞其心以厚其毒而降之罰
未可知也其使能終亦未可知也晉楚唯天所相不可
與爭君其許之而修德以待其歸若歸於德吾猶將事
之况諸侯乎若適淫虐楚將棄之吾又誰與爭美哉斯
言聖人復起無以加毫末於此矣臣於今日亦云區區
管見如此惟陛下裁幸
銓又論持勝䟽曰臣聞有道之主能持勝自古賢君良
臣更相敕戒未嘗不以戰爲危事然而居危思安之心
則同而居安慮危之心則異陛下留神春秋臣請以春
秋之事明之楚子之克庸重耳之城濮秦伯之王官晉
悼之蕭魚此戰而勝也然克庸之役楚人危之則曰禍
至之無日又曰紂之百克而卒無後城濮之役重耳病
之則曰得臣猶在憂未歇也王官之役秦伯畏之則曰
同盟滅敢不矜乎吾自懼也蕭魚之役魏絳難之則曰
願君安其樂而思其終是何也勝而憂也晉厲之鄢陵
子國之侵蔡子耳之圍蕭齊侯之伐晉此亦戰而勝也
然鄢陵之役士燮危之則曰君驕侈而克敵難將作矣
侵蔡之役國僑憂之則曰小國無文德而有武功禍莫
大焉圍蕭之役仲孫蔑危之則曰鄭其有災乎師競巳
甚伐晉之役晏嬰患之則曰不德而有功憂必及君是
何也勝而驕也勝而憂則其勝爲福故曰知懼如是斯
不亡矣勝而驕則其勝爲禍故曰虢君驕而驟得勝必
棄其民矣此治亂興衰已然之明效也陛下以神武定
四方相賢將良動則有功兵興以來未有如今日之勝
者然勝非難持之則難願陛下以春秋爲鑑而謹持之
則社稷之福也抑臣聞逢滑有言國之興也視民如傷
是其福也其亡也以民爲土芥是其禍也臣愚無識敢
以此規惟陛下憐其區區之心而少賜容焉
紹興二年進士張九成對策略曰禍亂之作天所以開
聖人也願陛下以剛大爲心無以驚憂自沮臣觀金人
有必亡之勢中國有必興之理夫好戰必亡失其故俗
必亡人心不服必亡金皆有焉劉豫背叛君親委身夷
狄黠雛經營有同兒戲何足慮哉前世中興之主大抵
以剛德爲尚去䜛節欲遠佞防姦皆中興之本也今閭
巷之人皆知有父兄妻子之樂陛下貴爲天子冬不得
温夏不得凊昏無所定晨無所省感時遇物悽惋於心
可不思所以還二聖之車乎
九年右正言陳淵上奏曰臣聞孔子之言智仁勇曰知
斯三者則知所以修身知所以修身則知所以治人知
所以治人則知所以治天下國家矣夫自修身治人以
至爲天下國家莫不以此故子思子曰智仁勇三者天
下之逹德也所以行之者一也無所不逹而行之不以
一則於斯三者莫知所先後矣臣至愚甚陋陛下不知
其不才處之諫省若將責以言者臣井蛙之智誠不足
以測知滄溟之大亦何所言然臣嘗讀中庸之書竊窺
三者之旨求所以合乎聖德者以謂陛下仁智則有餘
矣而獨於勇未嘗加意焉此臣所以不能無疑也何以
明之陛下無所不知而能行其所無事智之至也無所
不愛而能克已以消兵仁之至也乃若抑畏太甚而示
人以弱則靳於勇矣夫勇非撫劔疾視曰彼烏敢當我
之謂也如天之行健終古不息如水之攻堅強莫之能
先操至權以默運斡萬化於不測夫是之謂真勇神器
待之而後安四海依之以爲命其又可略耶昔者以大
事小莫若湯之於葛文王之於昆夷以小事大莫若太
王之於獯鬻勾踐之於吳孟子盖嘗以是爲仁且智矣
彼其處心積慮豈有異於陛下乎如太王勾踐固不足
爲陛下道至於湯文之事乃陛下之所安行者然以臣
觀之湯事葛文王事昆夷雖曰無所不至及其十一征
而無敵於天下命將帥遣戍役以守衞中國亦何有於
葛與昆夷哉故忘巳以樂天者雖聖人之事而用兵以
保民者亦王者之所不得巳焉此湯之勇所以表正萬
邦文王之勇所以一怒而安天下之民也由是言之湯
之於葛文王之於昆夷方其事之也勇巳行乎其中矣
第不露其威而巳今陛下之於鄰國將不露其威乎亦
將信之而不以爲備乎此臣所以通夕不寐求其說而
不可得也或曰小役大弱役強天也順天者存吾何容
心哉臣則以謂欲知天道視民之去就而已民心歸之
天其有不從乎湯以七十里文王以百里其強大不足
言矣而孔子以湯武之事爲順乎天而應乎人得民故
也得民斯得天矣曷不觀今日河南陜右之民乎已叛
者欲歸方叛者隨悔此豈人力之所能致哉天實使之
也然則或以不校爲順天或以征誅爲順天其義一也
陛下孝悌之至通於神明凡遐方異𩔖不可以言化而
理諭者固將有以感之也則兩宫之還宜有近日未還
之間隠忍以致愛親之誠既還之後釋憾以睦鄰國之
好此固陛下巳定之意其誰曰不然然臣之所言盖非
謂今日之所當行也以謂天下之大宗廟社稷之重祖
宗開創之至勤累世持守之不易適當小雅盡廢之後
而陛下承之其可不爲後來慮乎天命靡常事變難測
以天下之力過爲之備以待不虞非失計也記曰凡事
豫則立不豫則廢故臣願陛下稍收異議以來天下敢
言之士毋或輕棄厚積錢榖以爲他日糗糧之用毋或
妄費密飭諸將練兵秣馬毋得輕動失信亦毋恃其不
來以豫立事而養之以勇庶幾萬世根本於我乎定則
天下幸甚
淵又奏曰臣聞古之聖賢不能無過雖周公孔子顔子
皆有過也而萬世所法焉苟知過而改之亦何足以累
德哉故曰過而不改是謂過矣過而能改善莫大焉夫
聖賢之過二有形於事者周孔之過也有動於心者顔
子之過也形之於事或不可悔則當改之於後來動之
於心在所當克則當改之於方作故有心過有行過人
主之所宜改者心過而已心過不作而行過亦無矣顔
子之不貳過過於心不貳之於行也故孔子之稱顔回
曰有不善未嘗不知知之未嘗復行也夫如是何過之
可名哉祖宗之設諫官盖不自以爲無過使之進諫以
補過也然形於事者可得而言而每患於難改動於心
者宜若易改而每患於難言故心過非自知而改之不
可也孔子之語顔回曰非禮勿視非禮勿聽非禮勿言
非禮勿動所防者心過而已盖操則存舍則亡出入無
時莫知其鄉者人心也而人君之在天下一日萬幾語
默動静之間所應多矣安能無過而居補過之職者亦
何所致力哉然臣嘗聞之師曰心有私焉過也仁而不
私則無過矣心有偏焉過也公而不偏則無過矣心有
利焉過也義而忘利則無過矣是三者正心也理義之
心也過或生焉如太空之有雲霧乍起乍滅而空之體
常自若也如明鑑之有塵埃或去或留而鑑之體常自
若也於此乎知之則偏私而利將無所容矣是之爲說
見於論語之所謂仁子思之所謂誠孟子之所謂性堯
舜之所以帝禹湯文武之所以王以心傳心後之王者
不可不知也故臣願陛下所防者心過而行過自無者
以此敢緣職事輙陳所學庶幾㳙塵有補海岳區區僣
言惟陛下赦之
高宗時御史中丞廖剛上奏曰臣聞人之言曰予無樂
乎爲君惟其言而莫予違也仲尼以爲斯言或可以喪
邦故人君之患莫大乎好人從已若大臣惟一人之從
百執事又惟大臣之從則小大之政必至於委靡爛熟
不可爲而後慊是豈所以爲天下哉故君臣上下不貴
於同而貴於和和者可否相濟之謂也言有當愆事有
逆順一切惟理之從而相臨之勢不行於其間然而治
道不興者未之有也伏望聖慈謹察乎此舍已從人樂
取諸人以爲善常不忘舜之所爲則大臣百執事自當
效上之德阿諛順旨之風不復見於有道之朝矣天下
幸甚
權中書舍人張孝祥上論曰漢文帝可謂知道也巳不
以我之休戚易天下故約於處已而天下以尊榮歸之
詘於一時而萬世以盛德稱焉炎正傳禩彌於四百文
帝所以固結天下之心者在是也夫儉非難而出於誠
之爲難民至愚而神不可以文具化也慎夫人不出房
闥而天下知其衣不曳地文帝亦庶乎其誠矣其於富
海内而興禮義也何有昔者舜禹之世而苗民不格夷
狄之患何世無之不曰舞干羽乎文德誕敷而後干羽
可以懷遠不然抑末也匃奴盗邊文帝猶恐傷民不欲
深入盖諱兵而不用也然當文帝之時疆埸無甚擾匃
奴浸亦帖服文帝所以爲強在德而不在兵也夫強固
不在兵而軍政不可不修細柳之屯帝識其爲真將軍
當饋而歎然後又知文帝勤於修德猶不敢一日而忘
兵也
殿中侍御史張守上劄子曰臣聞創業之艱難守文之
不易古今以爲名言臣竊謂中興之君則於守文之時
而行創業之事蓋爲尤難何以言之創業之君則崛起
於干戈百戰之餘撫循於人心厭亂之後守文之君則
當天下之升平無事而先王之法度可遵殆未爲甚難
至於中興之時則不然狃於治安上下苟玩禍難遽作
不容枝梧敵國方強而未衰也寇盗方起而未息也兵
驕而責之戰財匱而費益廣民力困弊天災流行乃於
是時扞外治内振紀綱修法度復先王之大業比之創
業守文誠爲尤難自非人君側身修行痛自貶損豈足
以致治哉恭惟陛下體斤斤之明纂承大統念元元之
災焦勞聖心踰年於玆矣然而二聖母后尚寓沙漠雖
祈請之使項背相望而平安之問初未通也兩河鞏洛
猶未收復則敵國未衰閩粤淮右尚困討殺則寇盗未
息軍士所至輙縱暴略則兵驕而不可用也府庫所出
費倍前日則財窘而莫之繼也流亡未復而民力困弊
飛蝗徧野而天災流行臣於是時誠知其難矣又復自
念責難於君之義不敢不盡臣子之恭也臣聞傳曰君
以爲難易將至矣君以爲易難將至矣又曰動民以行
不以言應天以實不以文書曰惟德動天言有德則爲
天所佑也又曰至諴感神言至諴則爲神所依也有德
而不能動至諴而無所感則聖人之言是欺後世矣伏
願陛下處宫室之安則思二聖母后穹廬毳幕之居也
享膳羞之奉則思二聖母后羶肉酪漿之味也服輕煖
之衣則思二聖母后窮邊絶漠之寒苦也握予奪之柄
則思二聖母后語言動作之受制於人也享嬪御之適
則思二聖母后誰爲之使令也對臣下之朝則思二聖
母后誰爲之尊禮也要如舜之兢兢業業如湯之慄慄
危懼如大禹之菲惡如文武之憂勤聖心不倦盛德日
隆而神天不爲之助順者萬萬無此理也日者伏聞聖
體小失調護罷朝兩日臣下憂懼不知所云蓋以宗廟
社稷之重海宇億兆之衆託命於陛下一人而已更願
陛下於衞生之經少留神焉漢王吉有云俯仰屈伸以
利形進退步趨以實下吐故納新以練藏專意積精以
適神此言可以行也漢枚乘有云出輿入輦命曰蹷痿
之幾洞房清宫命曰寒熱之媒皓齒蛾眉命曰伐性之
斧甘脆肥醲命曰腐腸之藥此言可戒也以陛下生知
之聖必深明乎此而臣猶區區以爲言者出於愛君憂
國之誠而不自知其進越惟陛下裁赦
守又上劄子曰臣仰惟祖宗基業垂二百年積累之久
圖回之勞憂勤恭儉垂訓萬世陛下纂服適際艱難之
時歲苦邊鄙之暴而根本之地盡爲敵區今則属車駐
於江南越在一隅而四方朝貢之職尚未修也二聖留
於沙漠行及三歲而一介咫尺之問尚未通也九廟播
遷而神主未盡奉安諸陵阻遠而松檟失於保護財用
窘竭而費出滋廣將士惰驕而無所禀畏加以苗劉之
變生於肘腋今雖宵遁而公肆剽掠浙東騷然爲患未
艾政如虚羸之人病久變生砭劑靡及中外臣子雖痛
心疾首莫效敉寧之方朝廷大臣雖勞形怵心未聞經
濟之略今日所恃以苟存者大江之險而巳若防秋之
策一有不善而一騎南渡則無可言者他日不幸至此
不過遷謫大臣誅戮將帥亦何所益禍福利害陛下實
任之伏望陛下念祖宗基業之重增修恭儉之德益勵
憂勤之心勉其所難節其所欲至誠不倦則盛德日新
而上下孚信神天佑助將何往而不克哉昔越王勾踐
爲吳所敗食不加肉衣不重采卒能報吳衞文公爲狄
所遷大布之衣大帛之冠晚年兵車致十倍之衆况於
陛下爲天之子動靜語默上與天通固非臣下所可擬
倫儻修德不已則恢復大業亦豈甚難昔盤銘紀成湯
之德曰苟日新日日新又日新言其修德有加而無已
也更望訓飭大臣日以禹惜寸陰之義汲汲措置仍詔
行在職事官及沿江帥守監司條具守江之策以聞擇
其可者而亟行之臣言狂瞽惟陛下裁赦
守又上劄子曰臣近緣奏對論及金人深入陜右伏蒙
聖諭謂自古人君要須有德豈有專事殺戮而能長久
者大哉帝王之言也臣退竊歎仰陛下深識遠慮輩古
帝王因敢復進修德之說伏以國家自金人犯順憑陵
中都殘破郡邑兵不用命非敗則潰自崇寧以來不獨
軍政不修賞罰失當亦由大臣導諛近習蔽欺以敗主
德卒致禍亂宗社危於累卵賴陛下勃興神器有屬薄
海内外延頸望治然自今春以來金人所破甚於前日
唐鄧均房陳蔡汝許青齊淄濰同華秦隴長安鳳翔西
京河陽鄭州等處皆被焚掠雖熙河涇原仰憑天威連
獲勝捷而敵巢河陽猶未退舍近者又聞韓世忠兵輙
亦敗衂夫以陛下留神軍政信賞必罰而世忠名將統
領精銳未能成尺寸之功主憂臣辱計無所出臣竊意
其天未悔禍患毒未已而又去冬徂春雨雪過多入夏
已半暑氣未壮陽微陰盛灼見不疑災變之頻必有所
自恭惟陛下以聰明神武應天順人宗廟社稷之所爲
主四方萬里之所託命者陛下一人而巳更願上思宗
社之重下念生靈之艱痛憤夷狄之恥修德以格天意
庶幾信順獲助天人書曰無怠無荒四夷來王又曰明
王慎德四夷咸賓言德足以服四夷也昔舜之時苗民
逆命帝號于旻天負罪引慝祗事瞽瞍誕敷文德舞干
羽而有苖格文王伐崇三旬不降退修德教而復伐之
因壘而降夫舞非伐叛之謀壘非決勝之計卒能服之
者修德故也伏望陛下以虞舜文王嘗試之效爲心寝
食起居二聖是念屏聲色遠佞人容直言恤民隱日慎
一日至誠不倦自然德盛而日新率普雖遠自然心悅
而誠服傳曰動民以行不以言應天以實不以文動民
以行則人助之應天以實則天助之人助則用命天助
則降康將何求而不得區區之愚念此至熟惟陛下採
納
劉行簡進故事曰魏武侯謀事而當羣臣莫能逮朝而
有喜色吳起進曰今者有以楚莊王之語聞者乎武侯
曰未也莊王之語奈何起曰莊王謀事而當羣臣莫能
逮朝而有憂色申公巫臣曰君朝而有憂色何也莊王
曰吾聞之諸侯自擇師者王自擇友者霸足已而羣臣
莫之若者亡今以不糓之不肖而議於朝羣臣莫能逮
吾國其幾於亡矣是以有憂色莊王之所以憂而君獨
有喜色何也武侯逡廵而謝曰天使夫子振寡人之過
也
臣嘗謂人主之憂莫大乎國無謀臣苟無謀臣不可
以爲國矣故有爲之君不以獨智先物爲能而以衆
智不足爲憂懼事變之鼎來而謀不勝應也今羣臣
之謀反不逮君謂之無謀臣可也楚莊之所憂而魏
武侯乃以爲喜是何見之相戾耶晁錯謂五霸不及
其臣故屬之以國任之以事使其臣之謀乃不逮君
則臣知其不能霸矣漢高帝嘗曰運籌帷幄之中決
勝千里之外吾不如子房蓋不以不如爲恥此其所
以能兼衆智屈羣策而成大功也書曰能自得師者
王謂人莫已若者亡謂人莫已若者好自矜大而已
然猶懼焉况其臣真莫及之將誰與謀臣故以國無
謀臣爲人主之大憂也
權吏部侍郎汪應辰上奏曰臣恭惟陛下清心約巳仁
民愛物比者洊下明詔廢甲庫罷教坊減邏卒出宫女
盛德之事一皆出於聖意非羣臣所能預縉紳大夫交
相告語以爲聖德日新天意可見惟是和戎以來諱兵
不言幾二十年中外之人習熟見聞以爲朝廷規模止
於如此今乃一旦整飭奮厲修舉兵政小民無知或疑
其未必然以臣觀之此亦無足怪者傳曰天不爲人之
惡寒而輟其冬地不爲人之惡險而輟其廣君子不爲
小人之匈匃而易其行況今日之事特出於民志之未
信而陛下所以動天地通神明者亦豈有待於外哉臣
嘗竊考自昔興衰撥亂之君非獨其才術勝人也要必
有修其在我之道焉漢高祖入關中財物無所取婦女
無所幸范增知其必有天下光武入河北馮異勸之曰
當行人所不能爲者於是節儉飲食動遵法度鄧禹吳
漢寇恂邳丹耿純劉植之徒望風慕德奔走踵至夫修
之於此而敵我者懼慕我者勸則高光之所以卓然成
功者此其本也臣願陛下推今日之所以行者擴而充
之凡無益之作其去之惟恐不盡凡利民之事其行之
常若不及表裏如一細大畢舉至誠不息真積力久發
爲輝光流爲潤澤則盛德大業皆在於陛下彼其一時
紛紛之說復安在哉孟子曰古之人所以大過人者無
他焉善推其所爲而已此亦微臣惓惓之志也
孝宗乾道三年十月汪應辰自成都召還上奏曰臣竊
觀漢宣帝厲精爲治其丞相魏相數上䟽反復懇切以
天道民事爲言又勅掾史案事郡國及休告從家還至
府輙白四方異聞或有逆賊風雨災變郡不上相輙奏
言之蓋宣帝君臣之間更相儆戒未嘗不在於畏天愛
民而唯恐有所不知不聞其精神之會念慮之積政事
所設施規模所成就終於使吏稱其職民安其業非苟
然也唐史亦稱明皇厲精政事然姚崇爲相山東蝗起
倪若水盧懷慎謂當修德崇皆彊辭以却之專以遣使
捕蝗爲事其後明皇將幸東都而太室屋壞宋璟蘇頲
請勿行以荅天戒崇獨贊其行使明皇忽略災異而無
恐懼修省之意治不克終以致天寶之亂崇實啓之夫
欲治而不知以畏天愛民爲本其明必有所蔽其志必
有所移治亂之幾固已分於此矣恭惟陛下日致孝道
躬行儉德無宫室苑囿之娛無聲色玩好之惑省覽庶
政不遺細微延見臣下不間疎賤至於雨暘或愆則焦
勞淵衷減損常度絜嚴禱祠以導迎善氣歲或不登則
除租賦發倉廪以賑救乏絶州縣水旱而奏報不以實
與夫檢視不以時者皆正其罪戒慘刻之刑郤羡餘之
獻詔書屢下德音甚厚所謂畏天愛民之實陛下固已
見諸行事以幸天下矣然臣竊以天人之理無窮而聖
人之心未嘗以自足伊尹周公之言天曰難諶曰不可
信曰我不敢知以堯舜之盛而以知人安民爲難以修
已安百姓爲病夫在天者常有所不敢必在已者常有
所不敢易非苟爲是謙退抑畏而已乃其理當然也伏
願陛下以聖心之所自得而聖政之所已行者擴之以
廣大持之以悠久陟降不違微顯如一凡言行之發刑
賞之用大公至正無非順天理而服人心則感應召致
以爲天下福者將日新又新矣孟子曰古之人所以大
過人者無他焉善推其所爲而已臣不勝惓惓
五年應辰爲敷文閣待制又進故事曰唐太宗問給事
中孔穎逹云孔子稱以能問於不能以多問於寡有若
無實若虚何謂也穎逹對曰此聖人教謙耳巳雖能仍
就不能之人以咨所未能巳雖多仍就寡少之人更資
其多内有道外若無中雖實容若虚非特匹夫君德亦
然故易稱蒙以養正明夷以莅衆若其據尊極之位炫
燿聰明恃才以肆則上下不通君臣道乖自古滅亡莫
不由此太宗稱善
臣竊惟聖人聰明睿智首出庶物而不有其善不居
其聖謙冲退託委曲周密以通天下之情以兼天下
之智此所以爲聖人也孔穎逹對太宗之言簡直明
白切於治道太宗能嘉納之其致貞觀之治宜矣
孝宗時權吏部尚書韓元吉進故事曰後漢書鄧禹傳
光武自薊至信都使禹發奔命得數千人令自將之别
攻拔樂陽從至廣阿光武舍城樓上披輿地圖指示禹
曰天下郡國如是今始乃得其一子前言以吾慮天下
不足定何也禹曰方今海内殽亂人思明君猶赤子之
慕慈母古之興者在德薄厚不以大小光武悅
臣觀光武可謂知難者也語有之君以爲難易將至
焉方其用兵河朔僅得一郡覩天下郡國之衆怛然
自畏慮巳之不能取也以問於禹爲禹者以他人論
之當時更始據關西赤眉青犢之屬動以萬數三輔
假號往往群聚必勸其君以厲兵秣馬務其事力以
角一旦之勝而禹乃曰在德薄厚不以大小是料光
武必足以定天下欲廣其德以收天下之心爾嗟夫
此三代王者之佐之言伊尹吕望所以思濟斯民者
也故光武至邯鄲分遣官屬徇行郡縣理冤結布惠
澤錄囚徒存鰥寡其勅馮異有曰今之征伐非必略
地屠城要在平定安集之耳皆禹有以發之也後世
乃以禹不能徑攻長安爲疑然禹以謂赤眉新拔長
安財富充實鋒未可當盗賊群居無終日計財糓雖
多變故萬端盖姑欲假以歲月待其自斃也禹之謀
固不盡用而師行有紀降者日以千數停車住節勞
來父老以慰其謳吟思漢之心光武以元功賞之豈
其謀識所先後者哉今以天下之半而慮夷狄則輿
地固已遠過漢光而強敵憑陵肆擾踰五十年其勢
亦將自斃聖主盛德日新施者厚矣群臣宜亦有禹
之謀而不計近功以圖之則中興爲日月可冀也
楊萬里上奏曰臣聞人主之治天下必正其治之之主
人臣之相其君必先正其人主之主而小人敵國之欲
傾人之國也必先敗其人主之主而已齊人懲於夾谷
而謀魯也不以齊謀魯也以魯謀魯也魯以女樂罷朝
而孔子行則先敗其用孔子之主也孰爲用孔子之主
也非魯君之心乎越人懲於會稽而謀吳也不以越謀
吳也以吳謀吳也吳信宰嚭而子胥疎則先敗其用子
胥之主也孰爲用子胥之主也非吳王之心乎是故人
主之有天下如富家之産也人主之有一心如富家之
有家主也今也有千金之産而其家主者博奕焉酒色
焉與不逞之奴客狎而不嚴焉則其千金之資人孰不
視之爲外府耶而其友之忠焉者不先正其家之主而
欲扶其主之家是故枝其東而西傾富其左而右貧世
之君子之相其君也不過曰人材之未用也民力之未
裕也國未富而兵未強也太平之未有期而敵國外患
未有已也是皆知扶其主之家也而未知正其家之主
也古之君繼體守文不知艱難而敗其國者臣未暇言
也請言其創業之難而又自敗者隋文帝取周取陳以
混一百年四分五裂之天下開皇之治漢以來僅有此
爾其賢明何如也唐莊宗與梁對壘於河上不觧甲者
十五六年百戰而氣不折卒以滅梁其英雄何如也二
君者創業之難如此然皆身不免於禍而國不免於亡
夫興隋者文帝也亡隋者亦文帝也滅梁者莊宗也自
滅者亦莊宗也君一君也而興亡成敗之自異也盖前
日之文帝前日之莊宗正其主也其主正則國從而興
後日之文帝後日之莊宗自敗其主而已其主敗則國
有不敗乎盖二君者天下之主也二君之心者二君之
主也勤儉創業之心一變而爲逸慾樂成之心主已敗
矣當其惑於女子嬖於伶人二君自以爲無害也然女
子伶人之禍一發則横潰決裂而不可救卒以殺二君
之身而覆二國之祀則天下之所以治亂存亡者夫豈
階於外哉亦視其人主之主如何爾今以天子之聖明
仁孝而加之以典學之緝兢業如舜勤儉如禹不邇聲
色如湯不盤于遊田如文王則所以正心誠意以立其
致治之主者至矣臣猶首以爲言者蓋聖人之防其心
不恃其天而盡其人不儆于危而儆于安今日邊事小
息矣憂顧小紓矣外息而内紓此治亂安危之所伏而
未測者也豈無以新聲麗色而蠱上之心者豈無以伎
巧玩好而蕩上之心者豈無以弋獵遊幸宫室臺榭而
迎上之心者道塗相傳萬幾之暇毬馬稍進矣臣不敢
信也而不能不懼也獨不見高漸離之筑耶事豈必大
而後慮也漢文帝之賢與成康孰先孰後也敦朴勤儉
一無嗜好顧獨稍好射獵未損帝之賢也而賈誼諫之
曰不獵猛敵而獵田彘翫細娛而不圖大患可爲流涕
賈山亦諫曰願少衰射獵修先王之道不如此則行日
壞而榮日滅二臣者所以責文帝備也非責之備也愛
帝之全也臣願聖天子罷毬馬之細娛而求聖賢之至
樂收召天下耆儒正學之臣與之探討古今之聖經賢
傳深求堯舜三代漢唐所以興亡之原而擇其中以之
正心修身日就月將聖德進矣則二帝三王之治涵養
於聖心而周流於天地敵國雖強其強易弱也
提點江西刑獄公事朱熹上奏曰臣竊惟陛下以大有
爲之資奮大有爲之志即位之初慷慨發憤恭儉勤勞
務以内修政事外攘邊患汛掃陵廟恢復土疆爲已任
如是者二十有七年于玆矣而因循荏苒日失歲亡了
無尺寸之效可以仰酬聖心下慰人望不審陛下亦嘗
中夜以思而求其所以然之說耶以爲所任者非其人
則陛下之神明豈可謂所任盡非其人以爲所由者非
其道則陛下之仁聖豈可謂所由盡非其道以爲規模
不定則陛下之規模嘗定矣以爲志氣不立則陛下之
志氣嘗立矣然且若是何耶臣誠愚賤竊爲陛下惑之
故嘗反覆而思之無乃燕閒蠖濩之中虚明應物之地
所謂天理者有未純所謂人欲者有未盡而然歟天理
有未純是以爲善常不能充其量人欲有未盡是以除
惡常不能去其根爲善而不能充其量除惡而不能去
其根是以雖以一念之頃而公私邪正是非得失之幾
未嘗不朋分角立而交戰於其中故所以體貌大臣者
非不厚而便嬖側媚之私顧得以深被腹心之寄所以
寤寐豪英者非不切而柔邪庸繆之軰顧得以久竊廊
廟之權非不樂聞天下之公議正論而亦有時而不容
非不欲堲天下之讒說殄行而亦未免於誤聽非不欲
報復陵廟之讐耻而或不免於畏怯苟安之計非不欲
愛養生靈之財力而或未免於歎息愁怨之聲凡若此
𩔖不一而足是以所用雖不至盡非其人而亦不能盡
得其人所由雖不至盡非其道而亦不能盡合其道規
模蓋嘗小定而卒至於不定志氣蓋嘗小立而卒至於
不立虚度歲月以至於今非獨不足以致治而或反足
以召亂非獨不可以謀人而實不足以自守非獨天下
之人爲陛下惜之臣知陛下之心亦不能不以此爲恨
也問者天啓聖心日新盛德奮發英斷整頓綱維蓋有
意乎天理之純而人欲之盡矣然臣竊以其事觀之則
猶恐其未免乎交戰之患也蓋詰傳寫漏洩文字之罪
則便嬖側媚之流知所懼矣然而去者未遠而復還存
者更進而愈盛則知陛下親寵此曹之意未衰也罷累
年竊位盗權之姦則柔邪庸繆之黨知所懼矣然而希
次補者襲其迹以僥倖而不訶當言責者懷其私以緘
默而不問則知陛下委任此軰之意猶在也增置諫員
斥遠邪佞則兼聽之美固有以異乎前日矣然可諫之
端無窮則其或繼進而愈切未知陛下果能納而用之
否也辯明誣枉慰撫孤直則燭幽之明固有以異乎前
日矣然造言之人無責則其或捷出而益巧未知陛下
果能遠而絶之否也謝却傲俠嘉奬壮圖宜若可以勵
苟安之志矣而置將之權旁出奄寺軍政敗壞士卒愁
怨則恐未有以待天下之變振廪蠲租重禁科擾宜若
可以寬疲民之力矣而監司不擇守令貪殘政煩賦重
元元失職則恐未有以固有邦之本即是數者而論之
則是所謂天理者雖若小勝而所謂人欲者終未盡除
也夫以陛下之神聖仁明莅政之久圖治之切宜其晏
然高拱以享功成治定之安久矣而歲月逾邁四顧茫
然隂陽方爭勝負未决不知將復何日何時而可以粗
見聖治之成也耶聞之道路比來士大夫之進說者多
矣然不探其本而徒指其末不先其難而姑就其易毛
舉天下之細故而不本於陛下之身營營馳騁乎事爲
利害之末流臣恐其未足以端出治之本清應物之源
以贊陛下正大宏遠之圖而使天下之事悉如聖志之
所欲也昔者舜禹孔顔之間蓋嘗病此而講之矣舜之
戒禹曰人心惟危道心惟微惟精惟一允執厥中而必
繼之曰無稽之言勿聽弗詢之謀勿庸謹乃有位敬修
其可願四海困窮天禄永終孔子之告顔淵既曰克已
復禮爲仁一日克已復禮天下歸仁焉爲仁由已而由
人乎哉而又申之曰非禮勿視非禮勿聽非禮勿言非
禮勿動既告之以損益四代之禮樂而又申之曰放鄭
聲遠佞人鄭聲滛佞人殆嗚呼此千聖相傳心法之要
其所以極夫天理之全而察乎人欲之盡者可謂兼其
本末巨細而舉之矣兩漢以來非無願治之主而莫克
有志於此是以雖或隨世以就功名而終不得以與乎
帝王之盛其或耻爲庸主而思用力於此道則又不免
蔽於老子浮屠之說靜則徒以虚無寂滅爲樂而不知
有所謂實理之原動則徒以應緣無碍爲逹而不知有
所謂善惡之機是以日用之間内外乖離不相爲用而
反以害於政事蓋所謂千聖相傳心法之要者於是不
復講矣臣愚不肖竊願陛下即今日之治效泝而上之
以求其所以然之故而於舜禹孔顔所授受者少留意
焉自今以往一念萌則必謹而察之此爲天理耶爲人
欲耶果天理也則敬以擴之而不使其少有壅閼果人
欲也則敬以克之而不使其少有凝滯推而至於言語
動作之間用人處事之際無不以是裁之知其爲是而
行之則行之惟恐其不力而不當憂其力之過也知其
爲非而去之則去之惟恐其不果而不當憂其果之甚
也知其爲賢而用之則任之惟恐其不專聚之惟恐其
不衆而不當憂其爲黨也知其爲不肖而退之則退之
惟恐其不速去之惟恐其不盡而不當憂其有偏也如
此則聖心洞然中外融徹無一毫之私欲得以介乎其
間而天下之事將惟陛下之所欲爲無不如志矣詩曰
豐水有芑武王豈不仕貽厥孫謀以燕翼子武王烝哉
矧今祖宗光明盛大之業付在陛下將以傳之無窮四
海之内所望於陛下者不但數世之仁而已書曰若藥
不瞑眩厥疾不瘳惟陛下深留聖志痛自刻勵而力行
之使萬世之後猶可以爲後聖法程則宗社神靈永有
依託萬方黎獻永有歸在天下幸甚天下幸甚臣孤陋
寡聞學無所就前此兩蒙賜對所言大意與此略同辭
不别白旨不分明曾不足以上悟聖心而陛下哀憐不
忍終棄使得復望清光環視其中無他所有輙繹舊聞
復以此進僭妄狂率罪當萬死伏惟陛下裁赦
孝宗方銳志肄武右諫議大夫黃洽因風諫言頥之大
象君子以慎言語節飲食言語飲食猶謹節之况其他
乎凡筋力喘息之間一有過差皆非所以養其身也上
曰卿言無非仁義忠孝可爲萬世臣子之法朕常念之
衞博上奏曰臣聞君天也天以元氣祖羣物君以神道
制萬方盎焉而春燠焉而夏潔焉而秋肅焉而冬盤薄
乎太虚之中胚胎融液不可測知而萌者逹屈者信潜
者奮生者遂人徒知確然在上若以不宰爲功而不知
天之所以祖羣物者以元氣之正也經之爲文緯之爲
武威之爲刑慶之爲賞奔走乎四海之内動化鼓舞不
可測知而大者畏小者懷亂者定肆者束人徒知巍然
在上若以不勞而治而不知君之所以制萬方者以神
道之設也惟元氣正則茫然運窅然化所以爲天之高
惟神道設則震動靜專參侔開闔所以爲君之尊仰惟
陛下躬大歴服于今六年賞慶刑威文昭武烈所以恢
張天紀奠安區極宥天下以不測之神者固已與天侔
大無間然矣然臣猶有是說者以臣之愚竊謂陛下有
四三王之資一九州之志簫勺羣慝冠帶百蠻之略而
功之所加化之所被尚未酬聖神之心此臣區區所以
益願陛下體乾之健秉夬之决而執神之機以運天下
則何事之不成何征之不服何政之不治哉
虞允文上奏曰臣伏蒙聖恩頒賜御筆曲示腹心之眷
臣下拜感藏之餘竊惟陛下以天錫之智勇天授之規
摹方略如臣至愚何敢望清光之萬分然出入周行七
年於此仰窺陛下營經四方之遠圖終始惟一臣有以
卜知上天畀付大勲大業開億萬年無窮之基者固自
默定矣然天下之事有敗有成而衆人之謀有失有得
得失之間而成敗遂分甚可懼也臣嘗觀自古明良之
會精神交感於一堂之上而言意相通於萬里之表惟
信與誠而已誠則不變信則不疑不疑則無間言之可
入不變則無異論之可移勲業之集蓋本於此載籍所
傳可考也陛下秉誠信一德方將以真情推布於下臣
嘗四顧其身惟有隻影雖使之處至危之地而行至難
之事亦何敢不堅其誠信傾盡肺腑勉圖於一得覬事
之或成以效後日之報乎感天荷聖不能自已併及其
卷卷之忠伏乞睿照
衞涇上奏曰臣聞君天也易曰天行健君子以自強不
息言天德主乎剛健君德貴乎自強故造化所以運用
不窮而德業所以光輝日新也恭惟陛下以不世出之
資乘大有爲之會飛龍之始厲精圖治憤勍敵之逆理
讐版圖之未復疆場備禦之略不忘於念慮規恢廣大
之志嘗載於詠歌以陛下英武神聖銳意事功中興之
圖日月可冀然歴歲滋久一事未就仰知天機洞照廟
謨密運草茅書生固難窺識而臣所得竊聞者自陛下
即位以來八策多士大抵曰兵曰財曰民曰風俗曰人
才曰賞罰刑政曰紀綱法度孜孜講求不外此十數端
而二十六年之間凡所規畫凡所施設凡所建立孰非
所以興利除害而課效無有捄過不暇行寬䘏之政而
民困未蘇作武勇之氣而士弱未振取財已浚而常憂
之用用人雖廣而尚多遺才吏冗而未澄令行而數改
舉目前之事曾無足以少稱陛下意者而何暇於規恢
之大計事機易失時不再來陛下富於春秋聖子神孫
本支日茂以一祖八宗之業太上皇付託之重子孫億
萬年之基緒陛下一身任之可不圖終慮遠詒謀燕翼
爲宏遠久大之規摹僅可以苟安無事而遂已耶臣甲
辰之春獲偕諸生冒上愚對嘗謂天下非治效不進之
足憂而風俗安於苟且之可畏大略言陛下即位之始
銳於爲治不次而用將相委任而責成功一時之臣徒
肆大言誕謾亡補往往負責而去而陛下大有爲之志
亦因是少弛故妄議陛下前日求治傷於太急而今日
之事又失於太緩故庸常之流得以持禄保身成偷安
之習上下苟且莫肯任事風俗日以壞士氣日以陋民
生日以困刑法日以滋天下之患將有出於意慮之外
者臣嘗以更化之說爲陛下獻臣所謂更化非變法易
令之謂也願陛下體剛健之德堅自強之志振紀綱以
尊國體明賞罰以厲偷堕起萬事於積廢圖大業於日
新顧豈在於紛紛多事耶詩曰周雖舊邦其命維新此
之謂也陛下過聽擢置首選兹緣故實誤恩收召綴員
班行獲因輪對瞻望天日臣竊伏惟念一介疎賤僣言
朝廷大體則未信而諫聖人深戒若掇拾細故上瀆淵
聽則又負夙心敢以奏篇之末議嘗蒙陛下所採錄者
誦言之惟陛下貰其狂愚
歴代名臣奏議卷三
