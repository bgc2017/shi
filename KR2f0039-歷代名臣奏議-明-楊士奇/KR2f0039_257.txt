歴代名臣奏議卷二百五十七
明楊士竒等撰
賦役
宋哲宗即位初監察御史王岩叟乞免第四等第五等
保丁冬教及罷畿内保甲上奏曰臣伏覩陛下即位之
始首發德音下眀詔免保丁第四第五等之田不及二
十畝者使勿教其得免者戴陛下厚恩如獲更生後復
下令變保甲月教之法為冬教人人使得安其業又大
惠也然臣嘗親其事而見其微尚有以為陛下言者凡
第四第五等之家田業壠畝之多寡無甚相遠麄糲不
充布褐不偹均未免凍餒之憂今若隆冬洌寒使去其
家與温飽者同教扵城下盈月而後己豈其所堪伏望
聖慈哀憐約祖宗義勇等第之制特詔有司免三路第
四第五等保丁冬教以寬貧民但籍其姓名偹緩急出
力以從事可也雖不教之戰而教者頼此以共濟耳國
家平居能有以知其情則百姓一日樂有以盡其力今
雖罷之猶不為無益也臣又按祖宗義勇之法止行三
路比者保甲之事乃并王畿之民民皆曰我居近天子
之都習知蒙幸以為常也乃督戰鬭之技下與列郡等
而又加峻焉安用為王畿之民哉此百姓前日之語也
北則韋城白馬西則管城新鄭前為畿内邑則共苦扵
教今復而歸鄭滑為京西邑則三冬之教遂不預焉民
又曰我畿内之民也顧不如畿外之人暇逸而安樂此
百姓今日之意也人情如此豈國家所以親腹心厚根
本之計哉臣以謂畿内保甲宜悉罷之便惟陛下采納
幸甚
巖叟又乞罷青苖免役保甲上奏曰臣聞忠臣之事君
猶孝子之事親一家之事知而不言非孝也言而不盡
亦非孝也有人扵此為姦言詭說隂蔽善謀以欺其親
而幸利焉而其親未之察則當告乎勿告乎孝子不忍
以此心事親忠臣不忍以此心事君臣雖至愚慕孝子
之心以為事君之法臣昨在外方聞皇帝陛下即政之
始太皇太后陛下垂簾之初内批廢罷京師民情不便
十餘事及屏出宋用臣等數人中外喧呼交相慶快又
協天下之望登用忠賢以為輔弼積年之弊指日可除
而七月扵今未聞勇決猶欝天下之望何也蓋忠賢少
而姦邪衆隂為朋黨沮隔扵其中耳臣誠惜陛下有哀
矜庶物之心有愛育羣生之意四方疾苦又盡知之未
得曠然以發扵天下也姦朋邪黨既已辜負聖君扵前
日又欲欺惑陛下於此時臣切痛心彼見四方之人密封
交進以訴疾苦扵陛下則亦自知為朝廷謀者不忠矣
其心顛沛唯恐陛下有所更張盖其事既窮則其過自
顯而其身難立不得不多方以自為計也固有與忠賢
佯為相親而心實忌惡之以伺其倦厭者有明肆悖戾
以侵侮忠賢而欲撓之使去者有默默不言是非兩可
而苟容扵其間者大抵皆欲以自固其權自盖其惡爾
故議者曰姦邪不易去忠賢不易留治亂安危在忠邪
去留之間耳此陛下不可不思也陛下知孤忠之難立
則定力以主之可也知羣邪之難却則盡意以圖之可
也先民之語曰屋漏在上知之在下今在下之人則皆
知某人為忠賢某人為姦邪而不知朝廷之上宫闈之
中能種種知乎以陛下之聰明宜無不知然臣私憂姦
計密行羣邪浸長則陛下之仁心無復得施左右之忠
賢無復能立朝廷之公議無復可伸四海之生靈無復
受福天下之勢危矣此臣所以寤寐反側而為陛下憂
之也今民之大害不過三五事而已儻陛下如聽政之
初直從中批出指揮令罷某事罷某事則姦心自沮而
陛下之聖澤行矣臣昨在河北為知縣奉行青苖免役
保甲之法親見其害至深且悉非若他人汎汎而知之
也如青苖實困民之本須盡罷之百姓乃蘇而近日指
揮但令斂散不立額而已則所以困民之本十分之八
九猶在此必陛下不知也役錢天下億兆之家所共苦
也須如舊来復行差法民乃便安而近日指揮但令減
寬剰錢而已億兆之家所共苦者十分之七八猶在此
必陛下不知也保甲之害三路之民如在湯火未必皆
法之弊蓋由提舉一司上下官吏逼之使然而近日指
揮雖令冬教然尚存官司所以為保甲之害者十分之
六七猶在亦必陛下不知也此皆姦邪遂非餙過而巧
辭強辯以欺惑聖聽將至深之弊略示更張以應副陛
下聖意而已非至誠為國家去大害復大利以便百姓
為太平長久之策者也此忠義之良心所以尚愆也天
下識者皆言陛下不絶害源百姓無由樂生不屏羣邪
太平終是難致臣願陛下奮然獨斷如聽政之初行此
數事則天下之大體無事陛下高枕而卧矣臣不勝憤
懣納忠之至
貼黃如執論者以為青苖免役遽罷之恐國用不足
則乞陛下問以治平嘉祐之前國用何以不闕願
令講究而行之臣蒙聖恩召自疎遠誓不為朋黨
以欺天聰以孤忠上事仁聖言觸衆怨惟陛下力
賜主張臣得盡其愚以效萬分密為聰明之助幸
甚
朝奉郎禮部郎中蘇軾論給田募役状奏曰臣竊見先
帝初行役法取寬剰錢不得過二分以備灾傷而有司
奉行過當通計天下乃十四五然行之幾十六七年常
積而不用至三千餘萬貫石先帝聖意固自有在而愚
民無知因謂朝廷以免役為名實欲重斂斯言流聞不
可以示天下後世臣謂此錢本出民力理當還為民用
不幸先帝升遐聖意所欲行者民不知也徒見其積未
見其散此乃今日太皇太后陛下皇帝陛下所當追探
其意還扵役法中散之以塞愚民無知之詞以興長世
無窮之利臣伏見熙寧中常行給田募役法其法亦係
官田(如退灘戶絶沒納之𩔖)及用寬剰錢買民田以募役人大略
如邊郡弓箭手臣知密州親行其法先募弓手民甚便
之曾未半年此法復罷臣聞之道路本出先帝聖意而
左右大臣意在速成且利寬剰錢以為他用故更相駮
難遂不果行臣謂此法行之蓋有五利朝廷若依舊行
免役法則每募一名省得一名雇錢因積所省益買益
募要之數年雇錢無幾則役錢可以大減若行差役法
則每募一名省得一名包役包役既減農民自寬其利
一也應募之民正與弓箭手無異舉家衣食出扵官田
平時重犯法緩急不逃亡其利二也今者榖賤傷農農
民賣田常苦不售若官與買則田榖皆重農可小紓其
利三也錢積扵官常苦弊重若散以買田則貨幣稍均
其利四也此法既行民享其利追悟先帝所以取寬剰
錢者凡以為我用耳疑謗消釋恩德顯白其利五也獨
有二弊貪吏狡胥與民為姦以瘠薄田中官雇一浮浪
人暫出應役一年半歲即棄而走此一弊也愚民寡慮
見利忘患聞官中買田募役即爭以田中官以身充役
業不離主既初無所失而驟得官錢必爭為之充役之
後永無休歇患及子孫此二弊也但當設法以防二弊
而先帝之法決不可廢今日既欲盡罷寬剰錢將来無
繼而繋官田地數目不多見在寬剰錢雖有三千萬貫
石而兵興已来借支幾半臣今擘畫欲扵内帑錢帛中
支還兵興以来所借錢斛復完三千萬貫石止扵河北
河東陕西被邊三路行給田募役法使五七年間役減
大半農民完富以備緩急此無窮之利也今弓箭手有
甲馬者給田二頃半此以軀命償官且猶可募則其餘
色役召募不難臣謂良田二頃可募一弓手一頃可募
一散從官則三千萬貫石可以足用謹具合行事件畫
一如左
一給田募役更不出租依舊納兩税免支移折變
一今来雖有一頃二頃為率若所在田不甚良即臨
時相度添展畆數務令召募得行但役人所獲稍
優則其法堅久不壊
一今若立法便令三路官吏推行若無賞罸則官吏
不任其責繆悠滅裂有名無實若有賞罰則官吏
有所趨避或抑勒買田或召募浮浪或多買瘠薄
或取辦一時不顧後患臣今擘畫欲選才幹朴厚
知州三人令自辟属縣令每路一州先次推行令
一年中略成倫理一州既成倫理一路便可推行
仍委轉運提刑常切提舉若不切推行或推行乖
方朝廷覺察重賜行遣
一應募役人大抵多是州縣百姓所買官田去州縣
大遠即久遠難以召募欲乞所買田並限去州若
干里去縣若干里
一出榜告示百姓賣田如係所限去州縣里數内仍
及所定頃畝即須先申官令佐親自相驗委是良
田方得收買如官價低小即聽賣與其餘人戶不
得抑勒如買瘠薄田致久遠召募不行即官吏並
科違制分故失定斷仍不以去官赦降原減
一預先具給田頃畝數出榜召人投名應役第二等
已上人戶許充弓手仍依舊條揀選人材第三等
以上許充散從官以下色役更不用保如等第不
及即召第一等一戶或第二等兩戶委保如充役
七年内逃亡即勒元委保人承佃充役
一每買到田未得交錢先召投名人承佃充役方得
支錢仍不得抑勒
一賣田入官須得交業與應募人不許本戶内人丁
承佃充役
一募役人老病走死或犯徒以上罪即須先勒本戶
人丁充役如無丁方别召募
一應募人交業承佃後給假半年令葺理田業
一退灘戶絶沒納等係官田地今後不許出賣更不
限去州縣里數仍以肥瘠高下品定頃畝務令召
募得行
一係官田若是人戶見佃者先問見佃人如無丁可
以應募或自不願充役者方得别行召募
右所陳五利二弊及合行事件一十二條伏乞朝廷詳
議施行然議者必有二說一謂召募不行二謂欲留寬
剰錢斛以備他用臣請有以應之富民之家以三二十
畝田中分其利役属佃戶有同僕隸今官以兩頃一頃
良田有税無租而人不應募豈有此理又弓箭手已有
成法無可疑者寬剰役錢本非經賦常入亦非國用所
待而後足者今付有司逐旋支費終不能卓然立一大
事建無窮之利如火鑠薪日減日亡若用買田募役譬
如私家變金銀為田産乃是久長萬全之策深願朝廷
及此錢未散立此一事數年之後錢盡而事不立深可
痛惜臣聞孝子者善繼人之志善述人之事武王周公
所以見稱扵萬世者徒以能行文王之志也昔蘇綽為
魏立征税之法號為煩重已而歎曰此猶張弓也後之
君子誰能觧之其子威侍側聞之慨然以為己任及威
事隋文帝為民部尚書奏減賦役如綽之言天下便之
威為人臣尚能成父之志今給田募役真先帝本意陛
下當優為武王周公之事而況蘇威區區人臣之孝何
足道哉臣荷先帝之遇保全之恩又蒙陛下非次拔擢
思慕感涕不知所報冒昧進計伏惟哀憐裁幸謹錄奏
聞伏候勅旨
元祐三年軾為翰林學士上言差役之法天下皆云未
便昔日雇役中戶歲出幾何今者差役中戶歲費幾何
更以幾年一役較之約見其數則利害灼然而況農民
在官官吏百端蠶食比之雇人苦樂十倍五路百姓朴
拙間遇差為胥史又須轉雇慣習之人尤為患苦尋詔
郡縣各具差役法利害條析以聞
軾知杭州上言改行差法則上戶之害皆去獨有三等
人戶方雇役時戶歲出錢極不過三四千而今一役二
年當費七十餘千休閒不過六年則是八年之中昔者
徐出三十餘千而今者併出七十餘千苦樂可知朝廷
既取六色錢許用雇役以代中戶頗除一害以全二利
今惟狭鄉戶小役者替閒不及三番方得用六色錢募
人以代州役此法未允何者百姓出錢本為免役今乃
限以番次不用盡用留錢在官其名不正又所雇者少
未足以紓中戶之勞又投名衙前不足元額而鄉差衙
前又當更代即又别差更不支錢若願就長名則支酬
重難盡以給之仍計日月除其戶役及免助役錢二十
千及州役惟吏人衙前得皆雇募此外悉用差法如休
役未久三年即以助役錢支募此法尤為未通自元豐
前不聞天下有闕額衙前者豈嘗抑勒直以重難月給
可以足用故也當時奉使如李承之之徒所至已輙減
刻元祐改法又行減削既多不支月給如何肯就招募
今不循其本乃欲重困鄉差全不支錢而應募之人盡
數支給又放免役錢二十貫欲以誘脅盡令應募何如
直添重難月給令招募得行乞促招闕額長名衙前刻
期須足如合增錢雇募上之監司議定即行役率以二
年爲一番向來尚許一戶歇役不及三番則令雇募是
欲百姓空閒六年今忽減作二年幸六色錢足用有餘
正可加添番數而乃減番添役農民皆紛然妄謂朝廷
移此錢他之雖云量畱一分備用若有餘剰數却量減
下無丁戶及女戶所敷役錢此乃空言無實丁口産税
開收增減年年不同如何前知來年應用而預爲樁科
若亟行減下臨期不足又須增取吏緣爲姦不可勝防
矣大抵六色錢以免役取當扵雇役乎盡之然後名正
而人服惟有一事不得不慮州縣六色錢多少不同若
各隨多少以爲之用則敷錢多處役戶優閒太久六色
人戶反覺敷錢數多欲乞今後六色錢常存一年備用
之數而會計歲所當用以贏餘而通一路酌人戶貧富
色役多少預行品配以一路六色錢通融分給令州縣
盡用雇人以本處色役輕重爲先後如此則錢均而無
弊雇人稍廣中戶漸蘇則差役良法可以久行而不變
矣
元祐元年平章軍國重事文彦博上奏曰臣切聞天下
諸路差雇役法朝廷雖已降指揮而至今未定頗聞煩
擾臣檢會始初司馬光閱天下臣庶奏章多言出錢雇
役其法不便遂却復差役之法然司馬光所言甚詳而
節目頗繁恐州縣不一一通曉而又朝廷置局詳定議
論不一必難通行臣等以謂差役之法本州縣常事其
來久矣皆素有定法及其末流不容無弊故當随時刊
改臣曾累具劄子奏乞先令州縣刺史令佐從民利便
各議定其法縣申州州申轉運司看詳定奪奏聞如得
允當即降下施行盖朝廷大號令必當自上而下州縣
常差役理須自下而上則各從民便以天下之廣郡縣
之衆不可以一切之法行之行之必亙有妨礙而局官
及諸臣僚紛然上言各任己見不同知利害及祗付所
司别無與奪以至州縣希望朝廷風旨至今其法未定
益滋狡吏侵擾若如前請且各付逐路郡縣定奪利害
各從其便庶幾下民早得息肩
殿中侍御史呂陶論保甲二弊䟽曰臣伏見保甲之法
雖已更改猶有二弊未便於民其一為罷去二十畒以
下免教指揮却令五等戶有三丁者皆赴冬教一月緣
民之貧富不繋丁之多少而教與不教則有幸不幸令
田有百畆家有二丁則免教是謂之幸田有十畆家有
三丁則赴教是謂之不幸此貧富力役大為不均況今
之教閱官中不給錢米一月之食皆其自辦夫有田二
十畆之家終年所收不過二十碩賦稅伏臘之外又令
供贍一丁則力亦難給盖昔日推行之始不暇講求利
害唯務其多今雖將五等下戶精專閱習萬一或有調
發雖破竭家産所得幾何裹糧而行豈不重困臣愚欲
乞於三等以上或等第雖低而家業及一百貫有三丁
者方得差充其二為陕西州郡今秋雨澇高原之地雖
謂順成下隰之田稼亦不善人戶有訴灾傷去處而蠲
稅不及五分並須赴教官司奉法不敢放免臣竊謂保
甲之令行已累年朝廷知其有弊多所釐改欲民休息
若須候灾傷及五分方與免教亦恐德澤未廣臣愚欲
乞應係灾傷縣分並特與免冬教以惠畿内三路之名
又況郡縣自來撿視災傷多是通計一縣所放立為分
數如元管稅一千石放及五百石則謂之五分即非以
逐戶所傷立定分數其被災既有多少之異而通計一
縣大數偶不及五分遂不免教此朝廷之所當察也如
蒙聖慈以災傷之故不限分數特免教閱則朝廷武備
未為廢缺而生民受惠深矣臣訪聞陜西諸縣人戶有
為田土絶少雖管三丁陳状乞免教并有訴述本戶災
傷過多但為一縣緫數不及五分亦乞免教者逐縣拘
礙條禁不敢輙行伏乞早賜指揮庶寬民力
陶又奏曰天下版籍不齊或以稅錢貫伯或以田地頃
畆或以家之積財或以田之受種雖皆别為五等然有
稅賦錢一貫占田一頃積財千緡受種十石而入之一
等一等之上無等可加遂至稅緡田畆積財受種十倍
於此亦不過同在一等憑此差役必不均平雖無今日
納錢之勞反有昔時偏頗陪費之害莫若裁量新舊著
為條約如稅錢一貫為第一等合於本等中差一役税
錢兩倍於一役者併差二役又倍即差三役雖稅錢更
多不過三役並聽雇人或本縣戶多役少則上戶之役
不須併差但可次叙休役年月遠近而均其勞逸假令
甲充役後可閒五年乙稅錢兩倍於甲可閒三年丙又
倍於乙可閒一年具以田土頃畆之𩔖為等并其餘同
等多少不侔者並倣此又成梓兩路差役舊專以戶稅
為差等熙寧初别定坊郭戶營運錢以助免役乃在税
産之外州縣抑認成額至今不減至有停閒居業移避
鄉村猶不得免今方議法坊郭等第固不可偏廢然須
參究虚實别行排定以寬民力並送詳定所
陶又奏為乞下有司别定坊郭之法以寬民力䟽曰臣
伏見成都府梓州路自來只於人戶田産稅錢上依等
第差役熙寧初施行役法别定坊郭十等人戶出營運
錢以助免役之費盖朝廷之意本為人戶專有營運而
無稅産或有稅産而兼有營運故推排坊郭有營運之
家仍於田産稅錢之外别令承認營運錢數以助稅戶
誠為均法然推行之初有司不能上體朝廷本意一切
督廹郡縣及差官諭意惟務定得坊郭錢多用為勞效
州縣承望風指不問虚實及有無營運但有居止屋宅
在城市者估其所直一槩定坊郭等第雖以推排為名
其實抑令承認立成年額歲歲相仍至今不減訪聞嘉
州坊郭人戶以至閉戶移避於鄉村居住其營運錢亦
不減免雖欲轉賣屋業勢不能售其弊至此盖亦極矣
今來朝廷講議差役之法坊郭等第固不可偏廢然理
須參究虚實别行排定不須循用舊額務在酌中其中
有屋宅而别無營運或有營運而物力不多並宜蠲免
以寬民力竊慮諸路亦有似此去處伏願聖慈下有司
詳議立法施行
哲宗時蘇轍上民政策曰臣聞三代之時無兵役之憂
降及近世有養兵之困而無興役之患至於今而養兵
興役之事皆不得其當而可為之深憂盖古者兵出於
農而役出於民有農則不憂無兵而有民則不憂無役
五口之家常有一人之兵而二十之男子歲有三日之役
故其兵強而費不增役起而人素具雖有大兵大役而
不憂事之不集至於兵罷役休而無日夜不息之費其
後周衰井田破壊陵夷至於末世天下無復天子之田
皆民之所自有天下之民不食天子之田是故獨責其
稅而不任之以死傷戰鬭之患天子有養兵之憂而天
下無攻守劬勞之民以為大憂故調其財以為養兵之
用而天下之役凡其所以轉輸漕運營建興築之事又
皆出於民當此之時民之所以供上之令者三曰租曰
調曰庸租者地之所當出調者兵之所當費庸者歲之
所當役也故使之納粟於官以為田之租人入布帛以
為兵之調歲役其力不役則出其力之所直以為役之
庸此三者農夫皆兼為之而遊惰末作之民亦不免於
庸調運重漕遠天子不知其費而一出於民民歲役二
旬而不役者當帛六十尺民亦不至於太苦故隋唐之
間有養兵之困而無興役之患此其為法雖不若三代
之兵不待天子之養而天下之役猶有可賴者皆民為
之也及其後世又不能守乃變法而為兩稅以至於今
天下非有田者不可得而使而有田者之役亦不過奔
走之用而不與天子之大事天下有大興築有大漕運
則常患無以為使故募冗兵以供力役之急不知擊刺
戰陣之法而坐食天子之俸由是國有武備之兵而又
有力役之兵其所以奉養之具皆出於農也而四海之
遊民無尺寸之庸調為農者常使隂出古者遊民之所
入而天子亦常兼任養兵興役之大患故夫兵役之弊
當今之世可謂極矣臣愚以為天子平日無事而養兵
不息此其事出於不得已惟其干戈旗鼔之攻而後可
使任其責至於力役之際挽車船築宫室此非有死亡
陷敗之危天下之民誠所當任而不辭不至以累兵革
之人以重費天子之廪食然當今之所謂可役者不過
曰農也而農已甚困盖嘗使盡出天下之費矣而工商
技巧之民與夫遊閒無職之徒常徧天下優游終日而
無所役屬盖周官之法民之無職事者出夫家之征今
可使盡為近世之法皆出庸調之賦庸以養力役之兵
而調以助農夫養武備之士而力役之兵可因其老疾
死亡遂勿復補而使遊民之丁代任其役如期而止以
除其庸之所當入而其不役者則亦收其庸不使一日
而闕盖聖人之於天下不惟重乎苟廉而無求唯其能
緩天下之所不給而節其大幸則雖有取而無害於為
義今者雖能使游民無勞苦嗟歎之聲而常使農夫獨
任其困天下之人皆知為農之不便則相率而事於末
末衆而農衰則天子之所獨任者愈少而不足於用故
臣欲收遊民之庸調使天下無僥倖苟免之人而且以
紓農夫之困苟天下之遊民自知其不免於庸調之勞
其勢不耕則無以供億其上此又可驅而歸之於南畆
要之十年之後必將使農夫衆多而工商之𩔖漸以衰
息如此而後使天下舉皆從租庸調之制而去夫所謂
兩稅者而兵役之憂可以稍緩矣
轍又言差役復行應議者有五其一曰舊差鄉戶為衙
前破敗人家甚如兵火自新法行天下不復知有衙前
之患然而天下反以為苦者農家歲出役錢為難及許
人添剗見賣坊場遂有輸納不給者爾向使止用官賣
坊場課入以雇衙前自可足辦而他色役人止如舊法
則為利較然矣初疑衙前多是浮浪投雇不如鄉差稅
戶可託然行之十餘年投雇者亦無大敗闕不足以易
鄉差衙前之害今略計天下坊場錢一歲可得四百二
十餘萬貫若立定中價不許添剗三分減一尚有二百
八十餘萬貫而衙前支費及召募非泛綱運一歲共不
過一百五十餘萬緍則是坊場之直自可了辦衙前百
費何用更差鄉戶今制盡復差役知衙前苦無陪備故
以鄉戶為之至於坊場尤無眀降處分不知官自出賣
耶抑仍用以酬奬衙前也若仍用以酬奬即召募部綱
以何錢應用若不與之錢即舊名重難鄉戶衙前仍前
自備為害不小其二坊郭人戶舊苦科配新法令與鄉
戶並出役錢而免科配其法甚便但敷錢太重未為經
久之法乞取坊郭官戶寺觀單丁女戶酌今役錢減定
中數與坊場錢用以支雇衙前及召募非泛綱運外却
令樁備募雇諸色役人之用其三乞用見今在役人數
定差熙寧未減定前其數實冗不可遵用其四熙寧以
前散從弓手手力諸役人常苦逆送自新法以來官吏
皆請雇錢役人既便官亦不至闕事乞仍用雇法其五
州縣胥吏並量支雇錢募充仍罷重法亦許以坊場坊
郭錢為用不足用方差鄉戶鄉戶所出雇錢不得過官
雇本數詔送看詳役法所詳定擇其要者先奏以行
轍再言役法䟽曰臣聞世無不弊之法雖三代聖人之
政不免有害故神而明之存乎其人臣切見朝廷近罷
免役復行差役小民初免出錢鼓舞相慶士大夫因民
之喜以為差役一行可坐而無事矣臣之愚意以為免
役之害雖去而差役之弊亦不可不知也是以推言其
故而陛下察之國朝因隋唐之舊州縣百役並差鄉戶
人致其力以供上使歲月番休勞佚相代吏若循理不
以非法加民則被役之人本無大苦然役人既是稅戶
家有田産誅求必得吏少廉慎凡有所須不免侵取故
祖宗之世天下役人除正役勞費之外上自衙前有公
使厨宅庫之苦中至散從官手力有打草供柴之勞下
至耆長壮丁有歲時饋送之費習以成俗恬不為怪民
被差役如遭寇虜神宗皇帝昭知此害始議立免役之
法前弊雖觧而所取役錢多收寬剰民間難得見錢日
益貧瘁今朝廷既已復行差役除見議衙前差募未有
成法外其餘耆戶長弓手散從等役一切定差貪官暴
吏私竊以此相賀何者市井之人應募充役家力既非
富厚生長習見官司官吏雖欲侵漁無所措手今耕稼
之民性如麋鹿一入州縣已自懾怖而況家有田業求
無不應自非廉吏誰不動心妄意朝廷既行差役凡百
侵擾當復如舊訪聞見今諸路此弊已行臣恐稍經歲
月舊俗滋長役人困苦必有反思免役之便者其於聖
政為損不細頃者朝廷初革衆弊士懷異議多被遷逐
睥睨新改幸其不成者非一人也若此弊不除使民有
怨言彼立異之人他日必指以為事臣欲乞明降詔書
丁寧戒敕監司長吏使知朝廷愛惜鄉差役人與神宗
朝愛惜雇募役人無異應係自前約束官吏侵擾役人
條貫使刑部錄出具委無漏落雕印頒下令一切如舊
出榜州縣使民知之仍常加督察有犯不赦應監司所
部有犯不能覺察致因事發露者重其坐庶幾民被差
役之利而無差役之害然後天下蒙賜深矣
轍又論差役事状曰臣五月二十六日上殿劄子乞明
降詔書戒敕監司長吏令知朝廷愛惜鄉差役人與神
宗朝愛惜雇募役人無異應係自前約束官吏侵擾役
人條貫使刑部錄出具委無漏落雕印頒下令一切如
舊出牓州縣使民知之仍常加督察有犯不赦應監司
所部有犯不能覺察致因事發露者重其坐至今多日
未蒙施行伏念臣前作此奏為聞近日諸縣曹吏有因
差役致富小民被差充役初參上下費錢有至一二十
千者州縣官吏亦有以舊雇役人慣熟多方陵虐所差
之人必令出錢作情願雇募又有以新差役人拙野退
換别差必得慣熟如意而後止者天下官吏不能皆良
如此等事所存不一雖非目見可以意料民被其害如
遭湯火竊意此奏朝上聖心惻怛不待終日而行不意
遷延至今不以為急臣愚竊恐朝廷始復差役議者妄
謂差法一行更無患害聞臣此奏未免不信臣謂改雇
為差實得當今救弊之要然使聞害不除見善不徙則
差役害人未必減於免役伏乞聖慈撿臣前奏早賜詔
書具言所聞差役官吏情弊仍備錄前後禁約曉諭中
外使知朝廷深意則天下幸甚
侍御史劉摯乞置局議役法䟽曰臣伏覩今月七日勅
節文天下免役錢一切並罷諸色役人依熙寧元年以
前舊制委州縣定差者命令既下中外人情鼓舞歡喜
皆謂此一事為害最大從來百姓日夕延望今陛下一
旦行之救其困苦天下幸甚臣竊聞令下之後姦邪之
人論說紛紛造作浮言意欲搖動其事不知陛下察其
然乎盖今日廟堂之上侍從之間其人多由新法而進
於外之監司亦皆由新法而選今法既更改則其心皆
非所欲故誹議熒惑欲幸其失而不能成爾勅命内固
有小節與舊法異同及措置未盡之事緣已帶下指揮
許州縣監司申明利害擘畫自可候到日脩正立法今
来改免役為差役乃是大體已正大害己革譬如疾患
之人病根已去其他氣體未和當徐徐調養之而已臣
恐上下觀望之人指小小未圓事件張皇鼓扇伏望皇
帝陛下太皇太后陛下堅持此意力行無疑勿為異論
所動候臣寮及諸路論列到未盡未便事理乞付三省
𩔖聚參詳為法内如有合先次施行者即乞随事先賜
處分
摯又論役法䟽曰臣竊以聖人之治雖一道亡敝而道
之寓於形名法數者必有偏而不起眊而不行者聖人
因時而變之變則通通則久以盡天下之利此五帝所
以異制而三王之所以不同禮也國家承唐末五代熟
爛之後祖宗創制造法趨時之宜順事之變雖聖聖相
繼而其法令日增歲損或舉或廢未嘗同也至於寧民
適治所謂道之亡敝者則未嘗異也神宗以仁智之慮
逹因革之數凡政令制度急絃慢軫大觧而更張之故
天下蒙其利然至于今殆二十年所謂偏而不起眊而
不行者盖復有之矣其事則非一而其大者則役法是
也於役法之敝相為首尾而牽連當更者則坊場吏禄
是也始者以繇役不得其平農民勞費故命有司議所
以均弛之而有司不深惟其故乃一剗祖宗差役舊勅
為官自雇人之法率戶賦錢以充雇直曰助役又曰免
役自上戶至於下五等從来無預差役之家一槩斂之
盖於賦稅科調百色買納求取之外又生此重斂歲歲
輸納無有窮期古人有言平地無銅鑛農家無錢鑪今
所輸必用錢而地土所出惟是絲帛榖粟幸歲豐收成
而州縣逼廹不免賤價售之無以養其私若歲凶則破
易資産或以倍稱之息舉責於兼并以應期限更無減
放之法州縣上戶常少中下之戶常多自法行以来簿
籍不正務欲敷配錢數故所在臨時肆意升補下戶入
中中戶入上今天下往往中上戶多而下等戶少富縣
大鄉上戶所納役錢歲有至數百緡者又有至千緡者
每歲輸納無已至貧竭而後有裁減之期舊来鄉縣差
役循環相代上等大役至速者十餘年而一及之若下
役則動須三二十年乃復一差雖有勞費比之今日歲
被重歛之害孰為多少也今天下錢日益重貨日益輕
民日益困矣若之何坐視而不䘏也哉然則前日有司
立法非有意於寬役利民正在聚斂刻剥損下益上為
國取謗大失朝廷惠綏生靈本意臣竊見繇役昔者有
至于破産而民憚為之者惟衙前一役爾今天下坊場
官司收入自行出賣歲得緡錢無慮數百萬以為衙前
雇募支酬之直計一歲之入為一歲之出盖優有餘裕
則衙前一重役無所事于農民矣農民既除此一重役
外唯有散從承符弓手手力耆戶長壮丁之𩔖此役無
大勞費宜並用祖宗差法自第一等而下通任之比於
舊制繇役輕矣治於人者事人古今之通義則安用給
錢為哉坊場之法舊制撲戶相承皆有定額不許增擡
價數輙有剗奪祖宗非不知增價之為公家利也所以
不許者知其悅目前之利必有後日之害故也新法乃
使實封投状許價高者射取之於是小人徼一時之幸
爭越舊額至有三兩倍者舊百緍今有至千緍者交相
囊橐虚構扺本課額既大理難敷辦於是百敝隨起決
至虧欠州縣勞於督責患及保任監錮係累終無償納
官司護惜課額不為減價則誰人復肯承買今天下坊
場如此者十五六矣故實封增價之所得於敗闕之所
失殆不相補也盖財利可以通之而已不可盡也少捐
分數與民共之則公私相濟其利長久臣欲乞罷實封
投狀之法應天下坊場委逐路轉運提舉司將見今買
名淨利額數與新法以前舊額相對比量及地望緊慢
取酌中之數立為永額一用舊法召人庶乎承撲者無
破敗之患而官入之利有常而無失也吏禄之法天下
吏人舊制諸路及州縣法各不同有鄉戶差充者有投
名者有鄉差投名雜用者入仕之後既以案司之優重
迭相出入以為酬折又積累歲月有出職之望行之久
遠人自以為便此時有司見禮經有庶人在官之禄遂
假其說資以掊民殊不知三代已遠其事不可行于今
日者多矣夫庶人在官之禄雖有其文而其法與數不
可見其詳乃鑿空造端槩斂民錢給為吏禄不重之則
不足以募不輕之則不足以給今内外之吏除重法之
外其他每月所給無幾於吏固未足以有濟而官給所
積天下盖已不貲無故竭民財而為此費誠何為哉至
於所謂重禄以行創法尤非義理夫一錢以上以徒坐
之謂之嚴刑可也遂以謂吏懼而不受賕則臣不敢知
也今主議者曰禁既嚴則吏必畏故令下以來犯者少
臣以謂非犯者少敗者少也非敗者少正其罪者少也
網之密則與者取者藏聲匿跡亦將避之工也故曰敗
者少也一錢坐徒誰則忍之誰敢易之故苟有敗者若
稍涉疑晦及自非有告人當賞則官司往往遷就平反
釋重入輕若外路則雖使者亦或諭意州縣使之如此
亦人之情也故曰正其罪者少也借使犯者皆敗敗者
皆正其罪固亦先王制刑之所無而聖人所當矜慎之
也吏受賄於律自有刑名而曲法者一匹以上至徒則
刑亦不為輕矣今變先王之刑而重之又多賦吏禄以
買法之行無謂也臣愚欲乞除熙寧以前舊法有禄公
人並依舊外應新法所創及增給吏禄並行減罷臣愚
誠不識忌諱令衙前之役則待之以坊場價錢弓手等
役則均之以祖宗差法利禄非舊法所給則皆罷去應
役人糜費私役之𩔖則禁之以熙寧新法苟如是也則
所謂免役錢者於是可以一切蠲除矣或謂免役錢籍
于常平固非獨以待募役也縣官他費多有𩔖乎此則
未可以利害論也臣以謂役錢領于司農非有特勅未
嘗以給常費今罷去無損於國用況祖宗以來至於役
法未改役錢未斂以前百餘年間不知何以為國也亦
曰用之有節則取之有道矣今天下百姓疲筋骨忍飢
寒冒鞭笞終歲急急為公家納錢爾不幸有連年災荒
之變實恐窮苦之人流亡轉徙為溝中瘠而強梁者賖
死忍命不得為陛下之良民矣然則役錢乃生民性命
天下安危之所繋奈何欲以為不刊之令哉古者藏於
民誠令百姓賦稅之外有以自養則其贏餘乃國之外
府緩急取之而已無事之時坐困竭之非計也臣故以
謂役錢宜一切罷之役錢罷則提舉常平官司亦可罷
去以見存職事付之轉運司足矣天下既減罷監司數
十人則州縣稍得從容上下省事非小補也雖然此大
法也顧臣之言盖其略耳至於法之纖悉或參差抵牾
宜有畫一之論欲乞於兩制臣寮選差明於治體深於
民事者三兩員置局講議裁立條格而三省執政官典
領之以待聖斷施行
摯又論保甲䟽曰伏覩近制保甲罷團教朝廷所以惠
綏疲氓恩施甚厚民得去其所苦就其所安遠近承風
莫不鼓舞然臣竊有私憂過計者夫鄉野之民其性易
於轉習臣往見農人或被差役一為弓手手力耆壮之
𩔖及罷滿而歸則拱手閒惰已不復能反業于農盖出
入公門游集市井有所誘怵之使然也今之保甲則又
甚焉者衣必華細食必酒肉固已變其向者布麻麄糲
之習矣羣聚而笑諠奮臂而矜勇固已移其向者村魯
勞苦之性矣其家質田賣屋出錢以濟其所用官司歲
時教試與之金帛寵之名目以養其欲故凡保甲之父
母兄弟妻子一家憔悴終歲困擾而身為保甲者未必
不自喜以為樂也今既歲教止于一月罷其團集省其
監督去其羈縻勞費之患則保甲之父母兄弟妻子欣
歡休息復其生理而身為保甲又未必不自失以為戚
也彼有自失之意而欲使人人俛首甘心盡如平日肯
復從事于耕勢盖難矣惡少而失其欲悍強以成其性
又挟素所教弓刀刺擊之噐以為之資臣懼其非獨不
能從事於耕而已也亦恐其得為陛下之良民者少也
臣愚以謂宜有法以斂制之盖保甲之技藝強弱高下
州縣皆有等籍今按取優等之人召其情願刺以為本
州禁軍若舊係正長等名色則比𩔖軍中之階級隨其
等差對換補之自餘中下藝等亦召願充公人者依近
制募以為弓手手力耆戶長之役所貴在軍者既團隸
部督束之有法又使得伸其素習之技能其在役者既
不失服職於公家比之召雇浮浪乃得熟事鄉民必賴
其用為多伏望詳酌
楊繪上言曰助役之利一而難行有五請先言其利假
如民田有一家而百頃者亦有戶纔三頃者其等乃俱
在第一以百頃而較三頃則已三十倍矣而受役月日
均齊無異況如官戶則除耆長外皆應無役今例使均
出雇錢則百頃所輸必三十倍於三頃者而又永無影
射之訟此其利也然難行之說亦有五民惟種田而責
其輸錢錢非田之所出一也近邊州軍就募者非土著
姦細難防二也逐處田稅多少不同三也耆長雇人則
盜賊難止四也衙前雇人則失䧟官物五也乞先議防
此五害然後著為定制仍先戒農寺無欲速就以祈恩
賞提舉司無得多取於民以自為功如此則誰復妄議
歴代名臣奏議卷二百五十七
