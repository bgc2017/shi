歴代名臣奏議卷二百四
眀楊士竒等撰
聽言
宋哲宗時右正言朱光庭上奏曰臣竊以自古以来甚
盛德之朝必兼天下之智以為聰眀中庸曰夫婦之愚
可以與知及其至也雖聖人有所不知焉詩曰先民有
言詢于芻蕘故敢諫之鼓進善之旌誹謗之木皆所以
通治道而来諫者也固未嘗限以日月伏覩六月詔書
俾天下臣庶並許實封直言此盛德也必使知無不言
而言無不盡然後與諫鼓善旌謗木之設初無以異若
乃上之治底于無為下之人至于不議然博訪之道不
可少廢況聖政日新方欲聞所未聞豈可於求言之始
為日月限哉欲望聖慈復詔天下臣庶依今年六月詔
書並許實封直言更不限以日月如此則輿情盡達朝
政常無壅塞之弊而聖治可不勞而成矣
光庭又上奏曰臣竊以事之機密者不可以口陳心之
精微者固難以書盡夫天下之廣萬機之繁其間情偽
萬状取舍兩途一失其當咎緣而生朝廷增置諫員實
司陛下耳目之任凡天下之事無不得言者若忠賢之
未進姦佞之未除刑賞之失中政令之違常如此之類
皆得以聞上使之日對清光獻納論奏尚虞未盡況天
門九重邈若霄漢儻令祗上封奏不得面覩威顔則事
之機密心之精微何緣盡達伏自陛下臨御以来除執
政外餘皆未許上殿臣遂于去年十二月内奏乞上殿
至今未奉俞音兼臣或聞故事改元後許令臣寮上殿
今已改元矣望出自宸斷檢會故事早賜指揮令臺諫
先次上殿上以廣陛下之聦眀下以盡愚臣之職事
光庭又上奏曰臣竊以自古人君致功德巍巍與天地
並者積衆善之效也夫以天下之廣萬機之繁以一耳
目兼聽周視欲事事中理其要道莫過扵取善而已大
凡好勝自古之公患苟不以事之善否而皆欲莫予違
則拒人於千里之外矣夫舍己從人唐堯之盛德也與
人為善虞舜之盛德也以數聖人之盛德猶聞取人之
善恭惟陛下臨御以来盛德日新百度脩舉求賢如不
及從諫如轉圜與堯舜禹湯之盛德無以異前日權給
事中王巖叟封駮安燾知樞密院不當陛下直令下吏
部施行更不令給事中書讀臣竊以謂非取善之道也
燾之不幸無公望陛下又素知之今日聖政如此退大
姦進大忠天下翕然咸稱有古聖帝眀王之風在燾之
躐等超陞一事何憚而不改耶且居陛下耳目之任者
不敢不盡言盖思所以稱陛下付委之意若俾燾却居
舊職任用不為不重告命必須書讀紀綱方始不紊臣
願陛下以堯舜禹湯盛德取善為事則臣之職可以無
愧伏望聖慈留神天下幸甚
光庭又上奏曰臣竊以諫諍之臣為天子耳目之任救
正朝廷之事貴於其初凡政令未安于理除授或非其
人扵命未行之日俾先知之則獻納之間事體甚便近
日朝廷所關報者皆是已行之事言者急思救止其道
無繇又不免暴于人聽不若於命未行之前都無轍跡
足以成朝廷之美故事諫臣許隨宰相入閤盖當議論
之初便思救補不俟命令已行然後攻其失也臣欲乞
朝廷今後凡有政令除改才到門下並令給事中即時
關報臺諫所貴先事為慮所補不細又足以成朝廷之
美伏望聖慈詳酌施行
光庭又論張舜民罷言職䟽曰臣切以正直之臣以遭
時遇主為盛事盖敢言之氣雖天與有素非聖君養之
厚容之深則敢言之氣未易伸也歴古而来青史之上
直臣無幾不獨天生其才難而遇聖君養其才尤為難
也恭惟陛下自臨御以来以堯舜之德養直臣之氣以
堯舜之量容直臣之言故去天下之邪如拉朽除天下
之弊如反掌千載以来一人而已方今内外清眀百度
修舉人民乂安此已試之效也唯在久而不息則堯舜
巍巍成功不難致矣臣切見吏部關報臺官張舜民為
言文彦博照管劉奉世特罷言職臣以謂御史之職自
許風聞言事使舜民之言盡中義理陛下固當行之設
若未當止于不行而已豈可遽罷其職也今陛下從而
罷之豈不沮敢言之氣哉切以古今之治天下唯使忠
勁之氣充塞朝廷然後紀綱正法度立姦邪無間而入
臣與舜民接跡頗熟稔聞其有正直之節司馬光賢之
薦充館職陛下擢寘御史士論皆以謂得人今視職纔
兩月正直之節未少伸一言不合大臣已聞罷職自陛
下臨御以来天下之人唯知從諫如不及聖德冠古今
若因舜民一言不合大臣遽使罷職致陛下今日有逐
言事官之名臣為陛下惜之伏望聖慈開天地之量容
養正直之臣以增敢言之氣特降聖詔還舜民舊職以
盡其材臣愚不勝惓惓之忠
右諫議大夫孫覺上奏曰臣竊以後世諫臣為天子左
右耳目之官三代以来官不常置孔子曰天子有諍臣
七人所謂七人者三公四輔是也天子一言一動七人
者在焉有過不及隨輙正之故人君之失不聞于外不
見于下尚書曰予違汝弼汝無面從退有後言是也後
世七人者不任其責始置諫官唐太宗每召宰相平章
必遣諫官俱入小有頗失隨即箴規以此見諫官之職
必待命令已行闕遺宣播然後從而救之亦已晚矣唐
太宗雖不責宰相以七人之職猶使諫官與聞政事國
家以来雖不全用唐制然祖宗朝諫員亦不為少前後
以言舉職見于國史磊落相望大扺于人主躬親聽決
獨斷萬微之際諫員常少先朝是也人主委任柄臣責
成攬要之時諫員常多仁宗莊獻太后是也臣竊以今
者皇帝陛下冲年嗣位太皇太后同攬政機此宜多設
諫員以廣視聽庶幾有補萬一若其人庸下姦邪自宜
加罪竄斥以肅百寮若其人直方無所附麗則其所言
必有可采如六典諫大夫補闕拾遺凡兩員今臣獨員
供職不唯駑蹇朴陋無所聞識又綿力寡助深恐不逮
伏乞特賜指揮依六典備置諫官
覺為給事中又乞令臺諫先次上殿䟽曰臣昨自先帝
祔廟後曾具劄子乞賜指揮許臣寮奏對庶幾人情不
至壅隔至今未奉聖旨竊以人情壅隔則乖離疑惑之
患生假竊盜亂之禍作于易乾下坤上為泰泰者上下
交而其志同也坤下乾上為否否者天地不交而萬物
不通也今者皇帝陛下太皇太后陛下大統萬國天臨
四方即位以来且一年矣群臣望清光聆德音者三省
樞密院大臣八人而已使此八人者聦明有餘論議皆
當中立而無所附麗方正而無所阿私可也萬有一人
焉不足以任此而曲折反覆不可以見于文字而御史
不得請對諫官不得面陳則陛下何由而知之且諫官
之設本以拾遺補缺為任密啟面陳乃其職也今一切
須具章䟽劄子然後可得上聞則與夫百執事等矣伏
望聖慈特許諫官御史上殿奏事
尚書左丞劉摯論群罷臺諫是自塞絶言路䟽曰臣伏
自罷去言職待罪都省以来不復章䟽論事盖以謂職
在執政苟有所見自當與同列僉議進對顯奏公論而
行之不當私有密請恐非謂直道事上也必料陛下亦
已察臣之意在于如此而已今乃有不得已之事須至
一言冀效萬一十五日吕公著送下内降批旨罷諫官
梁燾等或移易或免黜者共十數人臣切料陛下必以
近日張舜民事言者救觧紛紛不已雖然仁恕包涵而
又欲加彈壓故不行重責但罷其言路此足以見聖度
廣大愛惜數人之才黽勉而為此也臣觀舜民之論文
彦博止有照管劉奉世一言而已此一言小事也奉世
有才可用方出入彦博門下受其知遇而照管之乃大
臣所宜則于彦博何傷兼彦博自不以槩意而議者私
憂過計恐彦博有所不樂致陛下為罷舜民舜民之罷
亦小事無足道也而言事者若欲論之一再言足矣何
至議論蜂起相繼並作紊瀆天聽至煩宣召申諭尚且
不已誠有罪也夫舜民輕言以及元臣一失也議者欲
慰說大臣而罪御史又一失也言者之救舜民以全言
路而不能體聖眀優禮故老之意又一失也今朝廷又
從而移罷臺諫則恐不止于三失而朝廷之失最處其
大者也此臣所以夙夜徬徨深為陛下惜之也古之賢
君眀主唯以開廣耳目優養直臣為甚盛之德故曰主
聖則臣直唯堯舜及三代之盛王乃有其事而陛下今
優游行之自前歲以来聞善若飢渴從諫若轉圜臺諫
言苟可采無不行者雖有失當一切包納故臣子無戮
辱之懼罔避權要舒心展誠知無不言所以養就今日
忠直之氣然上下姦邪摩牙切齒嫉惡臺諫亦已久矣
夫臺諫以區區小官上則觸龍鱗而犯忌諱下則結仇
怨而取禍患不知其何所利也盖恃陛下之主張謹其
官守以盡事君之義耳一旦以小故摧沮罷去之適足
以快憎怨之氣開私枉之門非朝廷福也若言者有所
私徇涉于傾陷近於朋黨則不可不深責而痛治之乃
若出于公議則雖有強直乖忤之言古之聖人一皆容
之攷於傳記不可勝數今夫以一言旁及大臣而罷之
則後来者不肯言大臣矣以一言彈給事中而罷之則
後来者不肯言近侍矣以多言而去之則後来者循默
不言矣以剛勁而黜之則後来者柔和取容矣人情不
遠相與為戒必然之理也深惟陛下恭默未言太皇太
后陛下簾門行政之日正宜大開聦眀以廣萬事之聽
而乃杜絶言路是自蔽其耳目也言路一塞何事不生
天下之朋黨大吏之私邪百官之罪惡遠方之利害陛
下何由一一知也今成命已行臣不敢盡乞改正所以
區區言之者非獨為數人盖所惜者朝廷事體爾内梁
燾孫升外議皆以為責之太重臣欲望聖慈詳酌寬此
二人之責還其職任以救言路以扶持忠臣之氣且天
下之廣莫知其詳但見臺諫官連群罷去凡與前日之
事不同必疑謂朝廷厭倦言者則姦諛者張目攘臂而
動矣後来所用未必皆得如此數人邪正既不可知言
路風采一變豈不有損盛德之治臣天生愚直孤立於
朝受陛下異恩至深至厚夙夜思報唯有竭誠以主公
道不敢雷同倡和苟有所見可以裨補若不盡言于陛
下則將何告訴也因此得罪亦不敢辭伏望赦其狂愚
特賜詳察開允
摯又上奏曰臣備位左右憂深責重雖夙夜盡瘁恐終
無所補報切謂國家先務莫如得人近臣事君唯有進
善臣伏見知陳州傳堯俞知齊州王巖叟知潞州梁燾
通判虢州張舜民知廣德軍賈易皆早蒙陛下識擢分
任言責不幸志業未伸謗嫉横作罷職補外各已數月
按堯俞等皆忠直之臣守正不撓任職未久知無不言
此固陛下素所奬愛未必棄捐然臣私憂過計恐有補
外漸久朝廷漸亦忘之不避僣越輙效一言夫人才不
同所用亦異或長于政事或善于文學或言語侍從或
行義師表今多士盈庭於此數色固無乏事至于公忠
朴直不避仇怨不附朋黨一節自守可當大事肯為國
家效死守法之人則非獨今日難求也從前世以来不
易得也譬如人之一身耳目手足肌膚爪髮闕一誠不
可然而強四支者必以骨為主故自古人君崇奬忠直
謂之骨鯁之臣傳曰山有猛獸藜藿為之不采言猛獸
在山則山中之物不敢犯者如直臣立朝則姦佞有所
畏憚也今堯俞等皆有骨鯁大節公論所重邪黨所畏
況當今陛下明辯忠邪汲汲進賢之日而反使數人流
落外郡為姦邪所快臣實痛惜兼觀近日言語稍異於
昔雖章奏交上議論不少然而所推薦者非豪強則親
舊所排擊者非孤寒則怨隙明比之心公無忌憚陛下
試取近来言事章䟽密察其意其間心出於至誠言出
於忠信憂國如飢渴謀議知大體有如堯俞者乎孤立
不懼彈劾權強赤心事上略無私意有如巖叟者乎守
正堅確不憚大吏不黨同列嫉邪指惡有如舜民燾及
易者乎以此驗之真偽立見今聖明在上方修善政而
羣小不快爭進於下布列朋黨造作謗議欲以傾陷善
良動搖政令紛紛籍籍甚可懼也然上下相罔誰為陛
下辯之者當此之時唯且收聚人才使在朝廷若正直
之路廣則邪枉之志銷而治道成矣臣疎賤拙直天下
無毫髮親黨之助獨蒙二聖選拔致位於此恩至厚矣
則報效之心豈宜自比衆人故當知無不為寧敢避罪
臣願聖慈深賜省察特發睿斷召此數人忠正之臣入
備任使以慰公議以消朋黨幸甚
御史中丞傳堯俞論張舜民以言事罷職䟽曰臣等竊
以御史之任以敢言為先自昔以來常難其選臣等昨
被詔同舉御史兩員累月之間諮詢考察於千百人中
乃得張舜民一人臣等素皆不識但見衆所共推學行
兼美安貧守道不汲汲於進取熙寧元豐間嘗慷慨論
時事言辭激切有諫臣之風司馬光嘉其端亮薦之館
職關西士人稱為第一臣等取以應詔既至臺中與之
相接見其忠淳朴直心無所附嚮言無顧避臣等深以
得人自喜居職未久今以一言旁及大臣而遽罷之甚
非陛下所以命臣等擇御史之初意也御史為天子耳
目或懷姦挾附大臣則所當聲其罪而黜之也豈有不
欺於君反以指摘大臣為罪也雖或論事有誤要之用
心則忠欲厲事君所宜奬借儻加摧抑誰肯盡誠此臣
之所為陛下惜也若要俛仰浮沉無所忤犯巧於自全
之人以當言職固不難得然國事何如哉伏望陛下察
求材之甚難亮進忠之非易恕其小失而錄其大節復
舜民於言路以全朝廷之美臣等不勝幸甚
堯俞又上奏曰臣近有劄子論列不當罷張舜民監察
御史事至今未蒙付外施行臣竊以陛下自臨御以來
未有此舉臣既謂朝廷大體須當愛惜又謂陛下全德
將遂虧缺所以歎惋憤懣不能下食而安寝者也言事
之官稍及大臣不原其情遽加廢黜此實不足為法於
天下也陛下以高世絶人之資事皆抳於未萌而公開
此端不防微而杜漸故臣深以為惑也陛下必謂事不
在我但欲以慰安老臣出於至誠無私故決意行之爾
殊未知既害大體且無益老臣若彦博於此恬然自處
臣恐彦博遂失賢士大夫之心而為衆手所指矣是陛
下欲愛之而實損之也臣聞人誰無過善於能改愚臣
死罪深以此舉為陛下之過矣雖然君子之過如日月
之蝕焉其過也人皆見之其更也人皆仰之今衆人延
頸張目以待更焉不知何憚而不為也自昔人君以改
過為難者無他恐事數移則威權不重爾臣獨以為未
之思也夫興事不計當否而執之如金石此何益於威
權哉盖用術者猶可以激而為之其状隠微難於窺測
唯不憚改必於中理而後已則其權常重而其威無敵
其要易持而其利甚博使用術者無以施其巧則人將
膽破矣願陛下深念而亟改之則天下幸甚天下幸甚
臣衰拙無取以朴忠自信所以敢辱此地苟非益陛下
之光明者豈敢以告惟留神省察
堯俞又上奏曰臣近累論奏罷張舜民監察御史不當
未蒙施行竊以言事之官人所憎畏在權重者尤甚何
則持權既重則人莫敢違忤獨言事者伺察而彈劾之
其憎之也固宜而所以畏之者非衣冠顔状之有異盖
人主信任而崇奬之爾夫人臣既辱知遇又行其言故
輕紱冕捐軀命為國家正紀綱以伸萬分之報若稍加
摧抑則人亦何憚況直為大臣而罷黜之臣恐而今而
後有不忠於陛下而事權臣者矣不但偷合取容而已
也陛下豈可不加意而念之自古諫官御史之患在敢
攻人主之短不敢忤權臣之意若舜民者宜被擢賞而
反蒙廢黜豈所以勸忠義之節哉臣前日奏事延和親
奉德音謂舜民之言不可行而不可怒也今詔旨甚峻
極駭物聽必有借彦博之重以激怒陛下而行其私忿
者此陛下不可不察陛下欲慰安老臣放罷舜民言職
今採公議不得已而還之是陛下待老臣之禮備矣於
彦博何傷彦博四朝宰相宜有體國之誠豈敢以此望
陛下哉願勿輕臣言而詳其區區之心特奮睿斷早賜
指揮臣不勝懇激之至
堯俞又上奏曰臣等竊以言事之官許令風聞祖宗之
詔曲全過當許風聞則豈皆責實全過當則必欲盡言
張舜民昨因論列西事因及劉奉世乃天子左史下使
屬羌恐失事體衆謂因文彦博照管且非斥言彦博又
非專擊奉世其大意在尊朝廷愛國體而已其間侵詆
論議大臣之言為多故中外之人以謂舜民之罷名為
言及於彦博實由怒觸於柄臣臣等竊以朝廷罷一御
史必當正其罪名布告中外可以示天下勵臣節正紀
綱貽後世今舜民既無朋附無中傷之迹又非犯顔逆
鱗之過不當以一言風聞之失罪御史以柄臣之意違
祖宗曲全過當之詔損仁聖至誠聽納之德非所以示
天下勵臣節正紀綱貽後世今臣等惓惓愚忠至于再
三不能自已也伏望皇帝陛下太皇太后陛下少霽天
威曲回睿照省察臣等前後奏章降付三省施行如臣
等所論不當乞行貶黜以謝冒犯宸嚴
堯俞又上奏曰臣前日與侍御王巖叟列銜申奏乞檢
會前後言張舜民文字降出施行至今未聞詔旨臣聞
忠義之士精貫白日誠洞金石臣雖無状肺肝竭矣實
冀精誠上通有以感悟聖意臣竊見近日執政憎厭言
事之官往往形於詞色今遂伺間而逐之不知如何而
後可以厭其意也臣讀唐史見宰相裴垍傳云諫官言
得失大抵執政多忌之惟垍奬勵使盡言初拾遺獨孤
郁李正辭嚴休復三人皆遷及過謝垍垍獨責休復曰
君異夫二人孜孜獻納者前日進擬上固為疑休復大
慙臣不敢望執政以臯夔之心輔陛下得如裴垍足矣
今非徒憎惡言事者既逐之又移過於陛下使陛下本
無一事横被拒諫之名此得謂之忠乎且風聞言事舊
矣既黜舜民尚有言職不識自此以往凡須勘當得實
而後言耶或風聞之事獨不行於大臣耶亦乞明降指
揮臣既不得其言又未知所守豈敢默然伏俟譴黜
堯俞又上奏曰臣等所論張舜民罷職不當事蒙宣諭
後又兩䟽開陳舜民本無罪由大臣搆成乞賜照察復
許還職尚未蒙聽納施行臣等恐進說者以謂御史無
已罷復還之體請舉故事陛下考焉方開元之初明皇
勵精政事是非明而不可欺紀綱正而不可亂典刑無
私而不以姑息事有蒙蔽而不知則已知而必行故端
良得以盡其忠姦邪無所用其巧時崔日知為京兆尹
貪暴不法侍御史楊㻛與御史大夫李傑謀劾舉之傑
反為日知先構罷言職㻛廷奏曰糾彈之司若遭恐脅
以成姦人之謀則御史臺固可廢矣上以其言切直遽
令傑依舊視事貶日知為歙縣丞當時天下不稱楊瑒
之能言而服明皇之能聽不矜日知之被逐而喜李傑
之復用不高風憲之自全而快姦言之終破明皇不吝
於改過而其益如此史册一書流美萬古今大臣以非
是誤陛下之聽有甚於日知御史惷直敢言忠信獲罪
有冤於李傑言責之臣守義以爭有多於楊瑒又陛下
聖哲之資十倍明皇察之宜深改之宜速而遲遲如此
此愚臣之所惑也不知自古設諫官御史者欲以順朝
廷之意邪欲以正朝廷之事邪若欲順意則臣以謂不
須置若欲其正事則臣以謂不可廢陛下以萬乘之尊
與臣論勢臣之言不得而行也陛下虛方寸之地與臣
論理臣之言庶幾於用也伏望陛下觀開元之所以盛
思明皇之所以賢聖心略回破姦言而全風憲易若反
掌矣臣等以堯舜望陛下非敢以明皇始勤終倦比於
全德也陛下以為不可則乞罷臣之職紀綱之地由臣
等不振以為朝廷羞得蒙竄殛以塞至公臣等之幸也
左諫議大夫梁燾論張舜民罷言職䟽曰臣近論奏不
宜以大臣之故輙罷御史乞還其言職至今未蒙指揮
臣切以為始拒直言損納諫之美下移威罰失權斷之
公所可愛者君德所可惜者君體也决知此事不出聖
意臣敢復論之國家所以尊安者以法度修而紀綱振
也御史者守法度持紀綱之官也人主或有闕失猶且
直筆正論至於犯顔逆耳無所諱忌況臣下過惡安得
畏避而不言哉今御史敢言大臣者天下之公議也大
臣不快御史者一夫之私心也罪天下敢言之公議便
一夫不快之私心非大公至正之法度也大臣雖重人
臣也御史雖微法官也徇大臣而廢法官非尊君卑臣
之紀綱也況兩宫臨御之時必使上有尊嚴不可犯之
勢下有報義忘私之臣安得假天威屈正論以中傷議
己者乎自古全治之世必用天下清議故清議伸則正
直之道行聰明之助多清議屈則姦邪之計得欺罔之
患作今日清議喧然不平皆謂陛下之優大臣者亦巳
至矣大臣之事陛下者未有以副人望也清議之罪大
臣者日益以深則恐非所以安大臣也伏望聖慈以保
君德為難以全國體為重即日召還御史以正權綱然
後慰籍大臣優加恩禮尊朝廷而強主威萬世之法也
燾又上奏曰臣近屢論朝廷不當假借大臣罷斥御史
命令失當公議不平玷陛下至仁求言之明損國家大
公馭下之制非所以全飬忠勁之氣感勵敬順之心也
陛下末即垂聽而至恩優容面命相臣布宣慈旨臣等
廹於公議願以至公之道上廣聖意下厭人望不敢奉
詔而復再上章矣伏望陛下勿以既下之命為難改勿
以已宣之旨為難回唯強其剛明之德從諫如轉圜之
易也臣聞唐宣宗將幸華清宫已命治道兩省官拜章
極諫宣宗謂宰相曰卿勉諭諫官勿更論列宰臣奉旨
召兩省官宣諭俄而諫章再入宣宗謂宰臣曰諫官䟽
極懇切朕決不為遊華清之行矣卿宜說我此意宣宗
唐室英明之主也行幸一時娛樂之事也諫臣猶且懇
切進言之初未能回聽既令宰相宣諭而諫臣進言不
已宣宗幡然感悟遂輟其行又令宰臣告以納聽之意
是能自屈至尊欣納直諫真得人君之道矣故終獲忠
賢之助而大中之政號為中興聲名輝映前代至今流
為美談恭惟陛下之聰明遠過唐宗之德朝廷紀綱法
度不比華清之事臣軰區區陳誠意皆激切嘗蒙聖恩
曲賜宣諭臣祗知尊君卑臣為萬世之計不知畏附權
強便不論列陛下喜忠納諫上法仁祖言事之臣得盡
誠節更覬留神省察主張必行追還成命以解群言遂
使朝廷益見清明之象天下馴致安静之理明德日躋
可以並隆堯舜矣雖宣宗賢主何足為陛下道哉
燾又乞終始從諫䟽曰臣愚不肖蒙恩還以言職夙夜
思所以副聖知者不敢以為榮而獨以為懼臣前日建
言正綱紀明法度以尊君卑臣強公家弱私室正以皇
帝陛下富於春秋未專宸斷太皇太后陛下保祐聖主
制政簾帷權臣易為強悍姦人易為蒙蔽外之人情有
可畏可恤者必欲陛下徧察外之事勢有可憂可疑者
必欲陛下周知欲臣節忠一而人無欺罔欲君勢隆重
而下皆敬畏此臣自誓報陛下之心雖萬死不可變也
竊謂陛下復置臣於言路者必以臣前日之言為是必
以臣前日之心為忠臣前日之言為是則今日之言不
為非矣臣前日之敢言為忠則今日之不敢言為負矣
陛下既能知臣之忠必能用臣之言則臣報陛下之心
豈可怠於前日哉臣聞人主不以受諫為難而以臣下
敢言之為難人臣不以敢言為難而以君上從諫之為
難唐李綘曰小臣晝思夜度將有上諫欲諫十事至時
已除五六逮其緘封又削其半其得上達者十無一二
信乎敢言之難也如此又曰聖主知直言有益於己正
諫有裨於時温顔容納奬勵勸導忠臣抱義不顧其身
懷忠不避禍患苟有致君濟時之益不識觸忌冒諱之
誅何哉顧食君之禄其事不得不然也信乎聽諫之難
也如此夫人主以臣敢言之為難是也然而有忠臣則
不難矣人臣以主上從諫之為難亦是也然而遇明君
則不難矣臣幸親逢兩宫之明切不以敢言為難在陛
下信而聽之也辯姦人之妄而塞其讒誣折權臣之強
而抑其排斥使多士以臣為法而進其忠勿使多士以
臣為戒而挫其直當今之事所可言者尚不為少臣方
且次第上之願陛下清心諦察而必行之至有切於聖
德急於民隠者不敢猶豫以留清衷後時之憂也致陛
下有開納諍諫之美名有收攬權綱之明威朝廷尊嚴
而清静宗社長久而安寧此臣愛君謀國自誓之本志
也唯陛下裁擇臣不勝惓惓盡節之至
右正言上官均乞聽言考實䟽曰臣竊聞人主之治天
下考得失察邪正存乎知言聽言之難在乎同異之際
聽納當則政令善而衆悅聽納失則政令乖而人不服
兩漢以來治亂成敗之機未嘗不在於此世俗之情議
論是非往往以多同者為是然而情有愛憎識有明暗
心有向背同而多者或出於合羣而為朋黨異而少者
或出於守正而獨立則是同者未必可取也有反常而
為竒背公而行私不稽可否不顧是非惟勢利之為徇
則是異者未必可取也然則人主之聽言其辯得失之
際果不繫於同異之多少當察理之是非以定去取耳
賈誼明於治體嘗曰聽言之道必以其事觀之則言者
莫敢妄言盖事有顯迹推事以考言則詐者不能變白
以為黑巧者不能飾非以為是此知言之要術也自陛
下臨御以來出政令行刑賞稽合義理順於人心者不
可勝數其間固有出於獨斷或有取於衆論公聽並觀
不牽於異同之說天下之人皆以為陛下至公無私以
治安天下為計故能洞照眞偽判别是非無所壅蔽此
中外之所歌頌非臣之私言也然政令之損益百官之
黜陟萬機日新自執政大臣以至侍從諫官御史皆得
以言陛下寬仁好諫是非兼容而論者又得以盡言者
既衆則意趣未必合識慮未必同意趣不合識慮不同
則進言不得不異言意既異則互生愛憎迭相排毁以
務相勝則是非汨亂尤為難察伏願陛下於衆言同異
之際更加審擇推究事實凡言邪正者必考為行之實
迹則同異之間瞭然而判然後在廷之臣不敢挾情飾
言以熒惑聖聽故邪正區别政令刑賞皆合公論天下
烏有不治哉
御史中丞蘇轍論言事不當乞明行黜降䟽曰臣聞孟
子有言有官守者不得其職則去有言責者不得其言
則去故祖宗朝凡任臺諫言而見聽則居職言而不用
則黜罷理之必至前後悉然惟有去年臺諫論回河不
當言既不從而言者皆獲美遷今年復論鄧温伯不可
任翰林承旨言既不效而言者亦並進職雖人臣廹於
朝命黽俛就位而中外觀望不知曲直所在為損不細
誠使朝廷偶有過舉聞善而改適足以增開納之光其
或言者論事不當據法罷免亦足以示進退之公今者
不辯是非一加進擢朝廷則負諱過便私之毁臣下則
被苟簡懷禄之非風俗漸成士節陵替載之史册不為
美事臣今待罪執法才力疲輭何能發明然在職思憂
不敢不勉若所言中理望陛下力賜主張行之無吝一
有不當亦乞明加流竄以懲妄言惟乞勿為隠忍包含
之計使臣主俱受其謗不勝甚幸
蘇轍又論用臺諫劄子曰臣聞書稱堯舜之德曰明四
目逹四聰盖人君居高宅深其勢易與臣下隔絶若不
務廣耳目則不聞外事無以預知禍福之原臣不敢復
論前代請陳本朝故事每當視朝上有丞弼朝夕奏事
下有臺諫更迭進見内有兩省侍從諸司官長以事奏
禀外有監司郡守走馬承受辭見入奏凡所以為上耳
目者其衆如此然至於事有壅蔽猶或不免今自太皇
太后陛下皇帝陛下垂簾以來每事重慎羣臣得對於
前者惟有執政及臺諫官而已然天下之事其是非可
否既決於執政陛下欲於執政之外特有所聞者又獨
有臺諫數人而已臣觀今日臺官三員諫官二員其間
非執政私人特出聖意所用者又不過一二人孔子有
言今吾於人也聽其言而觀其行陛下試取此五人言
行之實而諦觀之則其邪正向背槩可見也昔漢成之
世王鳳用事羣臣莫敢盡言惟劉向王章力言其惡無
所顧避皆為鳳所不喜言卒不用或繼以死而鳳推薦
其門人如杜欽谷永之流使上封論事欽等所言皆掩
蔽鳳短專攻帝失由此直言不聞漢亦不競今陛下深
處惟幄耳目至少惟有臺諫數人若又聽執政得自選
擇不公選正人而用之臣恐天下安危大計無由得達
於前而朝廷之勢殆矣惟陛下留神省察無忽臣言則
社稷之福也
蘇轍又論所言不行劄子曰臣兩次面奏熙河路范育
种誼等違背大信貪功生事以速邊患乞移降他路更
選帥臣俾之鎮守臣方奏對間蒙太皇太后再三宣諭
以臣言為是然至今多日但見种朴一人移涇原路勾
當公事至於育誼並未見移動臣竊伏思念人臣言事
不患聖意不回患在聖意已回而大臣固執事輙中止
何者聖意不回惟當再三開陳期於必悟若聖意已回
而大臣不可事不得行則是君權已移上下倒置雖欲
納忠何益於事此臣所以晝夜憂懼欲言而復止者也
昔齊桓公游於郭問郭公之所以亡其父老對曰以善
善而惡惡桓公曰善善而惡惡此賢君也而何故亡父
老曰善善而不能用惡惡而不能去此其所以亡也今
陛下以臣言為是而不用以大臣為非而必聽臣竊惑
之且陛下雖處幃幄之中實攬人主之事今依違退託
專聽大臣事有未安誰受其弊故臣以為居其位而不
任其事任其事而不斷其是非者古今未嘗有也臣以
非才誤蒙擢用盡忠獻言上牾大臣下牾邊吏其所以
再三論列不為身計者誠以為外可以利民而内可以
報國故也今所言不從空結怨怒無補於國臣雖狂愚
何苦而為此哉臣恐忠臣自此結舌不敢復以至言聞
於陛下矣去年之冬陛下知回河之失深詔大臣罷東
流之役天語惻怛中外具聞而大臣奉行不得其半雖
罷回河之名仍存試水之實鋸牙馬頭率皆如故意幸
漲水之至河或可回然今日觀之終復何益是以衆議
皆謂陛下聖明察物照見千里之外而號令不行未見
成效是時奉使契丹還奏其事此章具在可覆視也今
熙河邊事大略類此若使聖意又為大臣所沮則君權
愈奪臣勢愈張飬之不已後將益甚及其事極難忍而
後制之則傷君臣之恩失朝廷之體不若今制其漸使
事無所失而臣亦獲安之為善也臣不勝區區為國遠
慮觸冒忌諱甘竢斧鉞
殿中侍御史吕陶辯朱光庭彈蘇軾策題事䟽曰臣竊
聞蘇軾試館職策題朱光庭彈奏以為譏議兩朝奉聖
旨蘇軾放罪軾遂乞補郡蒙陛下降詔不允光庭論列
未巳臣既待罪言路理當辯明敢竭愚鄙為陛下極陳
之夫臺諫之職為天子耳目要在維持綱紀分别邪正
凡所彈擊當徇至公不可假借事權以報私怨萬一及
此是謂欺君今蘇軾所撰策題首言齊魯皆聖人之後
其政化之弊至於衰亂其次乃曰國家承平百年六聖
相授為治不同同歸於仁詳味此言固無譏議兩朝之
意其次又曰今朝廷欲師仁祖之忠厚而患百官有司
不舉其職或至於媮欲法神考之勵精而恐監司守令
不識其意或流於刻則所謂媮與刻者明言百官有司
監司守令不能上體朝廷本意而或至於媮與刻非指
言二聖之失於媮刻也其終又曰昔漢文寬大長者至
於朝廷之間耻言人過而不聞有怠廢不舉之病宣帝
總核名實至於文理之士咸精其能而不聞有督察過
甚之失者盖言漢文漢宣之時其臣下能如此不怠廢
不過甚今朝廷當以何術治之使百官有司監司守令
不至於媮刻乎盖作文者發此問端以觀其荅即非謂
仁宗不如漢文神考不如漢宣也光庭指以為非亦太
甚矣假使光庭直徇巳見不為愛憎而言則雖不中理
義猶可恕或為愛憎而發則於朝廷事體所損不細今
士大夫皆曰程頥與朱光庭有親而蘇軾嘗戲薄程頥
所以光庭為程頥報怨而屢攻蘇軾審如所聞則光庭
固已失之軾亦未為得也且軾薦王鞏為不知人戲程
頥為不慎言舉此二者而罪之則當也若指其策問為
譏議二聖而欲深中之以報親友之私怨誠亦過矣臣
又聞軾與鄧温伯同進策題三道陛下點此一道而用
則陛下聖鑒必謂切於時務故遂用之決知其不譏議
兩朝也又況御史上官均近嘗論奏為政之道有寬猛
兩端大槩與蘇軾策題同意陛下謂其言可取著為法
令頒於天下夫上官均之奏蘇軾之策題二人之言皆
是講明治道一則頒以為法一則指以為罪何輕重取
捨之異哉此士大夫之意不能無惑也恭惟陛下聖慮
高遠從諫如流然臣下之言或至於激則亦願加審察
昔富弼韓琦天下知其忠且賢弼因除張茂實管軍中
丞韓絳乃言富弼欲謀不軌韓琦不赴文德殿押班中
丞王陶乃言韓琦反状已露尚賴聖主深炤情偽二人
者始終安完以富弼韓琦之賢而言者猶如此中傷之
則不迨於弼與琦者又可知矣今日光庭中傷蘇軾之
心頗類前事欲使朝廷為之報怨不可不察也臣與蘇
軾皆蜀人而不避鄉曲之嫌極論本末既備位臺職而
輙糺諫官之失當二罪皆不勝誅然喋喋不敢自默者
非特為一蘇軾盖為朝廷救朋黨之弊也孤忠危迹敢
以死請
右司諫王覿上奏曰臣謹按中庸曰舜好問而好察邇
言夫好問不察而邇言則察者盖舜欲有問必擇乎端
人正士而後問之所問皆端人正士則不察而信之可
也察其人在前故也至於邇言則有不問而聞之者矣
舜不以人廢言亦不遽信其言必察其真偽善惡而后
用捨焉故不問無以致忠言之啟沃不察無以辯邇言
之是非臣伏見陛下自春至今凡施設廢置莫不大慰
天下之望雖天縱睿智如日月之照臨無所不燭然所
以深䆒民情洞見物理者亦好問察言之助也陛下當
龍潛之日政事無所預威福不在手凡逹於聖聰者皆
無心之言以所聞無心之言裁以英斷而施之政教則
法出而公論歸令下而民情悅不亦宜乎今陛下尊居
九重奄有四海慶賞刑威卷舒於頥指之間有所問焉
或畏威而匿情或懷利而曲說況乎邇言情偽萬状欲
如前日無心之言豈易多得故好問尤不可以不擇其
人邇言尤不可以不察其實也舜典曰朕堲讒說殄行
震驚朕師命汝作納言夙夜出納朕命惟允舜之好問
察言者既如彼用以命龍者又如此可謂重且慎矣陛
下以大舜之資行大舜之政故臣敢以大舜之所重且
慎者上塵聽覽
覿又上奏曰臣竊聞中書省欲以後省散騎常侍諫議
大夫起居舍人正言廳為制勅院擗截兩省見今諫官
廳出外别作門出入以防制勅之漏洩論者以謂名雖
為關防制勅而實不欲諫官在兩省與給舍相見恐其
或聞政事之本末而論列之頻數也何以驗之盖欲其
作制勅院而巳則舍人廳後起居舍人廳正言廳及直
舍廊廡等屋已數十間作制勅院自足不須更取散騎
常侍諫議大夫廳以塞絶諫官出入之路而别為之門
也兼門下後省既無制勅院而亦擗截諫官廳出外即
知不為關防制勅之漏洩而實不欲諫官在兩省與給
舍相見恐其或聞政事之本末而論列之頻數而已臣
聞自古為國家者未有疎薄諫諍之官而可以有為者
臣不敢備引歴代之事以瀆聖聽今且以李唐言之昔
太宗嘗謂侍臣曰朕雖不明幸諸公數相規正勅中書
門下及三品已上入閤必遣諫官随之欲其預聞政事
有所開說故自後諫官得閤中奏事遂以為常而讜言
直論有補於朝政者世有其人也夫唐太宗之聖自三
代以後本朝以前千載一人而已當時諫官之才能智
識豈復有敢望太宗者哉不惟不敢望太宗而豈復有
如當時之執政大臣者哉然太宗不自有其聖而虚心
求諫如此當時執政大臣亦未嘗有以諫官預聞政事
為嫌者也唐自武德至昭哀三百年之間諫官皆列於
中書門下兩省而亦未聞有臣僚建議諫官不得在兩
省以防制勅之漏洩者也只自五代衰替朱梁初建都
事事草創故諫官不在兩省聖朝祖宗承五季版蕩之
後興弊極墜百餘年間凡前古之法度日以修舉至神
宗而浸備是以鼎新兩省列諫官於其間以循唐制夫
諫官必列於兩省者盖使在於政事之地而有所聞見
則凡所論列庶幾不誤朝廷而有補於治道也惟是隨
中書門下及三品以上入閤則尚未及講臣竊以謂必
行於陛下之手雖或未暇柰何至於使諫官不得在兩
省而惟恐其或聞政事耶又疑其漏洩制勅耶何示天
下以不廣也況今諫官雖在兩省日與給舍相見而於
政事委曲亦何所聞但存羊所以愛禮不猶愈於盡廢
哉執政大臣若謂諫官不才罷之乃宜不可緣一二諫
官之故而遂廢朝廷之法度也臣不能俛首循默為自
安之計以負陛下言責惟聖慈詳酌施行
覿又上奏曰臣近於十一月二十五日有封事言兩省
擗截諫官廳出外隳壊法度乞行寝罷及十一月二十
七日與諫官鮮于侁朱光庭列状聞奏各未蒙施行臣
竊以自古聖帝明王莫不有諫諍之臣盖三代以前上
自公卿次及百執事下至百工芻蕘皆可諫諍故雖不
以諫諍名官而鯁言直論常逹於人主之聽及世衰道
微言出於口而禍及於身者浸多故為人臣者若不以
諫諍名官則鮮肯以諫諍為事於是秦漢以來乃始有
諫大夫率皆列職清要日侍人主然歲月綿遠其廳之
所在有不可考者惟隋唐事近傳記甚明諫官於隋屬
門下省唐初因之亦嘗屬中書省後乃分列兩省終於
有唐未之或改也夫御史與諫官均任言責然御史臺
在外而獨諫官既為侍從又列於兩省者何也盖御史
專在糺正百官必在外然後百官趨赴聽事鞫獄為便
諫官之職在於論政事之過差補人主之缺失故不在
政事之地則無以盡聞政事之過差不列侍從之班則
無以盡知人主缺失也自五代亂離隋唐法度無復存
者本朝祖宗以來講復前代之法度十八九矣惟是兩
省之闊典至神宗而後復然諫官雖已列於兩省政事
之地猶未預於入閤侍從之班乃防諫官漏洩政事而
欲擗截廳事出外使不得在兩省亦異於設諫官之本
意矣夫兩省若有幾密之事吏人可密者諫官豈不能
密耶兼見今諫官雖在兩省於政事實不預聞況幾密
哉昔魏少府楊阜欲上䟽省宫人召御府吏問後宫人
數吏守舊令對曰禁密不得宣露阜怒杖吏一百數之
曰國家不與九卿為密反與小吏為密乎明帝聞愈敬
憚阜後世以為美談臣常謂陛下聖德比堯舜豈於此
而不迨明帝耶臣常以臯夔稷契期執政豈於此而不
迨楊阜耶且先帝孜孜講復隋唐數百年之法度既合
於古又宜於今乃一旦無故而壊之一不可也中書所
謂制勅院者吏舍也廹逐天子之諫官以廣吏舍二不
可也深信胥吏與之為密而過疑諫官以為漏洩三不
可也使天下朝廷有疑諫官之心厭諫官之迹非所以
廣聖德於天下四不可也散騎常侍下執政一等爾今
偶員闕不可謂終無其人也至於左右史亦陛下侍從
之臣安可使中書吏人據其廳事奪其正門而常侍諫
官左右史乃屏置一隅宂垣墻而出入事體顛倒增長
吏氣五不可也憎諫官者雖取快一時而五不可長久
之患歸於朝廷又使三省執政大臣皆受廹逐諫官之
名為後世笑臣竊為陛下惜之臣愚暗不才陛下過聽
擢為諫官若議論失當陛下罪之執政大臣惡之或一
二日而罷或二三月而黜皆不可知也豈謂諫官可以
久為而兩省可以安處哉盖欲為朝廷長久之計而已
非臣謀身之計也若既憂得罪於陛下又慮見惡於大
臣坐視法度之廢壊而緘默不言則不惟有負陛下言
責亦豈不自愧於心哉故不避冒瀆聖聽而喋喋不已
陛下或采其言或賜之斧鉞之誅惟聖慈裁擇臣無任
激切忠憤之至
侍御史陳次升又奏乞留正言孫諤䟽曰臣伏見責降
左正言孫諤知廣德軍事風聞諤以論役法有過當之
語以此得罪未審果是耶為復緣他事耶若不緣他事
只緣役法臣竊謂朝廷復行免役之法實欲便民所繫
至大其利害不止一州一縣而普及天下處之適中天
下均被其利苟一失當天下均被其害而諫官以言為
職既有見聞必須上達其言儻是則當聽納其言或失
亦在曲全以示朝廷之容德也臣伏覩天禧元年二月
七日勅戒臺諫詔書曰雖言有失當必示曲全則知聖
朝廣開言路激昂士氣不以人言失當為慮而患在人
之不言也今諤若無他罪止是議役法失當推原其情
盖欲補完良法亦可矜察欲望朝廷再賜詳酌施行
同知樞密院范純仁乞寬王覿之罪䟽曰臣與吕公著
等并今日與文彦博等兩次簾前奏陳乞寬王覿之罪
盖欲假借臺諫使人敢言其間雖有不當亦須稍垂寬
宥以彰朝廷容諫之美況陛下臨御已來未嘗嚴責諫
臣一旦行之恐傷仁化又慮來者或多若一一竄逐寖
失朝廷清淨之體其心止於如此更無他意側聞聖訓
以謂朋黨甚多宜早施行恐於卿等不便以臣愚見朝
廷本無朋黨只是善惡邪正各以類分陛下既用善人
則匪人皆憂難進遂以善人之相稱舉者皆指以為朋
黨欲得人主深防嚴戒盡行貶逐自然君子道消小人
可以得志所以臣等不避違迕縷縷開陳罄竭愚誠莫
回天意臣若面從順旨則是苟容之臣何足以副陛下
柬求何面目處羣臣之右又況彦博公著等皆是累朝
舊人陛下留在左右已二三年輔翊皇猷未嘗有闕今
日豈肯雷同罔上庇護黨人盖其愛君之心與臣無異
唯在陛下深加採納所有先降貶謫王覿文字臣未敢
簽書更乞聖心熟慮臣自先朝言事不合擯斥處外幾
二十年遭遇陛下一新庶政從諫任賢夷夏歡呼古今
無比此皆聖心所悉非愚臣獨敢妄言而一旦拔臣於
疎遠之中驟置於丞弼之位故臣夙宵盡瘁恐負聖知
豈有容庇朋黨自損身名玷辱家聲取笑千古盖是愛
惜聖政思報大恩螻螘之誠惓惓不已今若陛下決以
臣言無取即乞謫臣補外被指為朋黨者自明臣雖一
身斥遠若遂決朝廷大疑則是猶有少補不辜東拔則
臣死之日猶生之年矣又臣曲謝日已曾奏聞昔先臣
與韓琦富弼蒙仁皇同時用為執政三人各舉所知引
用忠良有匪人之不得進者遂搆造謗語指為朋黨先
臣與韓琦富弼皆得補外所用之人類遭貶逐當時搆
謗之人皆欣快相賀曰且得一網打盡此事未遠衆人
猶知亦可以為朝廷深戒
純仁又論王覿乞從文彦博等所言䟽曰臣昨日入劄
子未敢簽書王覿文字因以文彦博吕公著累朝舊人
其言乞加採納及論朋黨事繫善惡消長皆愚臣受恩
之深罄瀝血誠用伸補報更無顧望嬰觸之慮伏望聖
慈特加詳覽又彦博公著年皆垂老屢乞退閒陛下特
留平章國事盖以重德老臣一心向國直可委信此聖
慮之深高出前古兼吕大防等皆陛下選拔於衆各有
公望之人今若商量一諫官差除有言不蒙垂聽則與
陛下眷留擢任之意輕重不同臣所以更望聖衷審慮
少迴天意良加採納以成唐堯捨已從人之意不使大
臣有不用之言則社稷幸甚臣前年初到闕時聞有德
音令臺諫官但言事太皇自主張臣愚不勝欣喜今見
彦博已下諸大臣奏事未蒙聽納臣不勝憂懼
翰林學士范百禄乞審議轉對之制状曰臣恭聞太祖
皇帝建隆三年詔自今每五日内殿起居翰林學士及
文班常参官轉對並須指陳時政得失朝廷急務或刑
獄冤濫百姓疾苦咸采訪以聞事有要切者許非時詣
闕上章不得須候次對既又命尚書省集官議其可者
而行之為民求治之心可謂至矣真宗皇帝詔有司錄
轉對章䟽一本留中聽言擇善之志可謂勤矣祖宗之
於轉對其勤且至如此今一歲之中視朝有數臣寮轉
對者每次二員凡不過十餘人借使人悉知而言言皆
見用亦不過十數事耳臣竊惟太皇太后陛下皇帝陛
下固嘗有太祖為民求治之心真宗聽言擇善之志然
於此事今昔有異心跡未侔補闕拾遺必在旁通於衆
志博覽兼聽未能全美於前聞臣雖甚愚竊惜言路之
未廣而恐人情之恬默苟有所聞則積為蔽塞伏願陛
下法堯之詢于衆蹈舜之取諸人使四目盡明庶言必
達則時政之得失可以周知朝廷之急務能無小補刑
獄冤濫百姓疾苦必無壅於上聞而有裨於聖德矣孔
子曰四方有敗必先知之斯可謂民之父母苟不周諮
於人言物論何以臻兹伏望宸慈詔執事審議轉對之
制率由太祖真宗之舊章則天下幸甚
吏部侍郎彭汝礪上奏曰臣竊聞禮部侍郎曾肇以議
禮不當乞從罷黜蒙恩降知徐州給事臺諫臣有言臣
竊謂南北郊合祭事朝廷自許近臣集議或同或異乃
是常理必以此罷黜一從官如肇用意真國家忠臣朝
廷容納直言愛惜人才義當為改命令體問畫黃已到
吏部臣以為過矣臣伏念才難久矣人常千百億而無
一二苟或有之或流落而不偶幸而有之又既得之或
棄於無所用故治安之日常不足而危亂之日常有餘
孔子曰如有所譽必有所試如肇者其文可以當大命
令其學可以決大謀議頃在西掖屢能補縫闕漏及還
禮部遂能是正典常循名觀實謂之賢可矣且並祭之
禮不經見如臣軰皆莫遑安其能奮不顧身忤大臣為
陛下言者獨肇而已朝廷既不用其言又遂黜其人故
臣以為過或曰朝廷非惡肇議禮謂其言過當而已夫
言不直則道不見今病者之求藥唯病之愈是望故能
五毒徧施針砭切骨而不為過使唯香味顔色之悅則
豈唯不足治病適足以誤病書曰有言逆于汝心必求
諸道有言遜于汝志必求諸非道肇之言雖有所拂以
道觀之為當矣夫欲安榮惡危辱人情之所同也臣願
陛下少留神明以其理度之今人不肖朋比大臣而肇
為朝廷明是非論然否此為其身邪以國家故邪順從
緘默則遠得福奮厲激昂則速得禍而人臣終不忍不
言以負陛下此其心不在其身而在人主不在其私而
在國家可見如曰人臣瀝肝膽披腹心為陛下國家長
久慮患而陛下屏去不容此甚非計也夫上所好惡人
之表也今侍從之臣不能依随大臣而陛下去之則孰
不願附大臣今一有言而陛下去之則孰不欲學不言
近臣與國家同安危共休戚使皆附大臣而不以國為
憂閉口不言而為妻子計此非社稷之福也惟陛下察
之念之方朝廷多事宜盡得心膂之賢徧置左右博求
骨鯁之士並為輔拂盖猶恐不足今有一曾肇而不能
留故臣以為過非獨臣也凡忠於陛下者皆然南北郊
祭議始下臣嘗與肇言天地之祭至大至重今欲易於
改作實所未安肇云使無言責某決不敢緘默肇為禮
官其言當在肇遂有論議肇既逐臣亦難處肇終不可
留臣亦願與同罪焉肇命已下而未行臣至愚欲望皇
帝陛下深以愛大才容直言為念出自聖斷且留肇置
朝廷肇守官任職必有以報國臣言或謬靡所逃誅夫
改易差遣常事也留賢者盛德也在朝廷盖優為之矣
畢仲游上言曰昔仁宗皇帝之治天下也優禮大臣而
聽用臺官諫官之言盖大臣者天子之輔也不優為之
禮則無以勵其節盡其心聽用臺諫官之言所以存天
下之公議而禁制大臣不得自放之術也故大臣起居
進見未嘗不躬已以待之若久於其位而不可動者及
臺官諫官一有論列則十言之中行其七八雖老故大
臣必正其罪以是而去位者盖可數矣故嘉祐以來大
臣平日足以致君臣之歡體貌之隆而私門姦吏破膽
而不敢為仁宗皇帝所以四十二年天下安寧大臣無
甚縱恣小官得行其志不法之事稀闊無聞者以優禮
大臣而聽用臺官諫官之言所致也
歴代名臣奏議卷二百四
