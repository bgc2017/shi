歴代名臣奏議卷二百九十一
明楊士竒等撰
近習
齊桓公問於管仲曰國何患管仲對曰患夫社鼠桓公曰
何謂也管仲對曰夫社束木而塗之鼠因往託焉燻之則
恐燒其木灌之則恐敗其塗此鼠所以不可得殺者以社
故也夫國亦有社鼠人主左右是也内則蔽善惡於君上
外則賣權重於百姓不誅之則為亂誅之則為人主所察
據腹而有之此亦國之社鼠也人有酤酒者為器甚潔清
置表甚長而酒酸不售問之里人其故里人云公之狗猛
人挈器而入且酤公酒狗迎而噬之此酒所以酸不售之
故也夫國亦有猛狗用事者也有道術之士欲眀萬乘之
主而用事者迎而齕之此亦國之猛狗也左右為社鼠用
事者為猛狗則道術之士不得用矣此治國之所患也
漢文帝出宦者趙談參乘中郎袁盎伏車前曰臣聞天
子所與共六尺輿者皆天下豪英今漢雖乏人陛下獨
奈何與刀鋸餘人共載於是上笑下談
元帝初元中以石顯為中書令委以政事前將軍蕭望
之及光禄大夫周堪宗正劉更生皆給事中望之領尚
書事知顯專權邪辟建白以為尚書百官之本國家樞
機宜以通明公正處之武帝游宴後庭故用宦者非古
制也宜罷中書宦官應古不近刑人
東漢順帝委縱宦官有識危心御史張網常感激慨然
嘆曰穢惡滿朝不能奮身出命掃國家之難雖生吾不
願也退而上書曰詩曰不愆不忘率由舊章尋大漢初
隆及中興之世文明二帝德化尤盛觀其理為易循易
見但恭儉守節約身尚德而已中官常侍不過兩人近
倖賞賜纔滿數金惜費重人故家給人足夷狄聞中國
優富任信道德所以姦謀自消而和氣感應而頃者以
來不遵舊典無功小人皆有官爵富之驕之而復害之
非重人重器承天順道者也伏願陛下少留聖思割損
左右以奉天心
時中常侍張防特用權勢每請託受取司隸校尉虞詡
輙案之而屢寢不報詡不勝其憤乃自繫廷尉奏言曰
昔孝安皇帝任用樊豊遂交亂嫡統幾亡社稷今者張
防復弄威柄國家之祻將重至矣臣不忍與防同朝謹
自繫以聞無令臣襲楊震之跡書奏防流涕訴帝詡坐
論輸左校宦者孫程張賢等知詡以忠獲罪乃相率奏
乞見程曰陛下始與臣等造事之時常疾姦臣知其傾
國今者即位而復自為何以非先帝乎司隸校尉虞詡
為陛下盡忠而更被拘繫常侍張防贓罪明正反搆忠
良今客星守羽林其占宫中有姦臣宜急收防送獄以
塞天變下詔出詡還假印綬
朱穆為冀州刺史宦者趙忠喪父歸葬安平僭為璵璠
玉匣偶人穆聞之下郡案驗吏畏其嚴明遂發墓剖棺
陳尸出之而收其家属帝聞大怒徵穆詣廷尉輸作左
校太學書生劉陶等數千人詣闕上書訟穆曰伏見施
刑徒朱穆處公憂國拜州之日志清姦惡誠以常侍貴
寵父子兄弟布在州郡競為虎狼噬食小人故穆張理
天綱補綴漏目羅取殘祻以塞天意由是内官咸共恚
疾謗讟煩興讒隙仍作極其刑謫輸作左校天下有識
皆以穆同勤禹稷而被共鯀之戾若死者有知則唐帝
怒於崇山重華忿於蒼墓矣當今中官近習竊持國柄
手握王爵口含天憲運掌則使餓隸富於季孫呼翕則
令伊顏化為桀跖而穆獨亢然不顧身害非惡榮而好
辱惡生而好死也徒感王綱之不攝懼天網之久失故
竭心懷憂為上深計臣願黥首繫趾代穆校作帝覽其
奏乃赦之
桓帝延熹六年尚書朱穆上䟽曰案漢故事中常侍參
選士人建武以後乃悉用宦者自延平以來浸益貴盛
假貂璫之飾處常伯之任天朝政事一更其手權傾海
内寵貴無極子弟親戚並荷榮任故放濫驕溢莫能禁
禦凶狡無行之徒媚以求官恃勢怙寵之軰漁食百姓
窮破天下空竭小人愚臣以為可悉罷省遵復往初率
由舊章更選海内清淳之士明逹國體者以補其處即
陛下可為堯舜之君衆僚皆為稷契之臣庶黎甿蒙被
聖化矣
穆後復口陳曰臣聞漢家舊典置侍中中常侍各一人
省尚書事黃門侍郎一人傳發書奏皆用姓族自和熹
太后以女主稱制不接公卿乃以閹人為常侍小黃門
通命两宫自此以來權傾人主窮困天下宜皆罷遣博
選耆儒宿德與參政事帝怒不應
八年以李膺為司隸校尉時小黃門張譲弟朔為野王
令貪殘無道畏膺威嚴逃還京師匿於兄家合柱中膺
率吏卒破柱取朔付獄受辭畢即殺之譲訴冤帝召膺
詰之對曰昔仲尼為魯司宼七日而誅少正夘今臣到
官已積一旬私懼以稽留為愆不意獲速戾之罪自知
釁責死不旋踵乞留五日剋殄元惡退就鼎鑊始生之
願也帝顧譲曰汝弟之罪司隸何愆自此諸宦官皆鞠
躬屏氣休沐不敢出宫省帝問其故並扣頭泣曰畏李
校尉
太尉楊秉上奏曰臣案舊典宦官本任給使省闥司昏
守夜而今猥受過寵執政操權中常侍侯覽弟參貪殘
元惡自取祻滅覽知釁重必有自疑之意臣愚以為覽
宜急屏斥送歸本郡
桓帝時國政多失内官專寵李膺杜密等為黨事考逮
城門校尉竇武上䟽諫曰臣聞明主不諱譏刺之言以
探幽暗之實忠臣不䘏諫争之患以暢萬端之事是以
君臣並熙名奮百世臣幸得遭盛明之世逢文武之化
豈敢懷禄逃罪不竭其誠陛下初從藩國爰登聖祚天
下逸豫謂當中興自即位以來未聞善政梁孫宼鄧雖
或誅滅而常侍黃門續為祻虐欺罔陛下競行譎詐自
造制度妄爵非人朝政日衰姦臣日彊伏尋西京放恣
王氏佞臣執政終喪天下今不慮前事之失復循覆車
之軌臣恐二世之難必將復及趙高之變不朝則夕近
者姦臣牢脩造設黨議遂收前司隸校尉李膺太僕杜
密御史中丞陳翔太尉掾范滂等逮考連及數百人曠
年拘錄事無效驗臣惟膺等建忠抗節志經王室此誠
陛下稷契伊吕之佐而虛為姦臣賊子之所誣枉天下
寒心海内失望惟陛下留神澄省時見理出以厭人鬼
喁喁之心臣聞古之明君必須賢佐以成政道今臺閣
近臣尚書令陳蕃僕射胡廣尚書朱㝢荀緄劉祐魏朗
劉矩尹勲等皆國之貞士朝之良佐尚書郎張陵嬀皓
苑康楊喬邊韶戴恢等文質彬彬明逹國典内外之職
羣才並列而陛下委任近習專樹饕餮外典州郡内幹
心膂宜以次貶黜案罪糾罰抑奪宦官欺國之封案其
無状誣㒺之罪信任忠良平決臧否使邪正毁譽各得
其所寳愛天官唯善是授如此咎徵可消天應可待間
者有嘉禾芝草黃龍之見夫瑞生必於嘉士福至實由
善人在德為瑞無德為災陛下所行不合天意不宜稱
慶
時小黃門趙津南陽大猾張汜等奉事中官乘埶犯法
太原太守劉瓆南陽太守成瑨考案其罪雖經赦令而
並竟考殺之宦官怨恚有司承旨遂奏瓆瑨罪當棄市
又山陽太守翟超没入中常侍侯覽財産東海相黃浮
誅殺下邳令徐宣超浮並坐髠鉗輸作左校太尉陳蕃
上䟽曰臣聞齊桓修覇務為内政春秋於魯小惡必書
宜先自整勅後以及人今宼賊在外四支之疾内政不
理心腹之患臣寢不能寐食不能飽實憂左右日親忠
言以疎内患漸積外難方深陛下超從列侯繼承天位
小家畜産百萬之資子孫尚恥愧失其先業況乃産兼
天下受之先帝而欲懈怠以自輕心乎誠不愛已不當
念先帝得之勤苦耶前梁氏五侯毒徧海内天啟聖意
收而戮之天下之議冀當小平明鑒未遠覆車如昨而
近習之權復相扇結小黃門趙津大滑張汜等肆行貪
虐姦媚左右前太原太守劉瓆南陽太守成瑨糾而戮
之雖言赦後不當誅殺原其誠心在乎去惡至於陛下
有何悁悁而小人道長熒惑聖聽遂使天威為之發怒
如加刑謫已為過甚況乃重罰令伏歐刀乎又前山陽
太守翟超東海相黃浮奉公不撓疾惡如讐超没侯覽
財物浮誅徐宣之罪至蒙刑坐不逢赦恕覽之從横没
財已幸宣犯釁過死有餘辜昔丞相申屠嘉負責鄧通
洛陽令董宣折辱公主而文帝從而請之光武加以重
賞未聞二臣有專命之誅而令左右羣豎惡傷黨𩔖妄
相交搆致此刑譴聞臣是言當復號訴陛下深宜割塞
近習豫政之源引納尚書朝省之事公卿大臣五日一
朝簡練清高斥黜佞邪如是天和於上地洽於下休徵
符瑞豈遠乎哉陛下雖厭毒臣言凡人主有自勉強敢
以死陳
靈帝建寧元年竇太后臨朝竇武白太后曰故事黃門
常侍但當給事省内門戶主近署財物耳今乃使與政
事任重權子弟布列專為貪暴天下匈匈正以此故宜
悉誅廢以清朝廷太后曰故事世有宦官但當誅其有
罪者豈可盡廢耶
時陳蕃為太傅志誅宦官會竇武亦有謀蕃自以旣從
人望而德於太后必謂其志可申乃先上䟽曰臣聞言
不直而行不正則為欺乎天而負乎人危言極意則羣
凶側目祻不旋踵鈞此二者臣寧得祻不敢欺天也今
京師囂囂道路諠譁言侯覽曹節公乘昕王甫鄭䬃等
與趙夫人諸女尚書並亂天下附從者升進忤逆者中
傷方今一朝羣臣如河中木耳汎汎東西耽禄畏害陛
下前始攝位順天行誅蘇康管覇並伏其辜是時天地
清明人鬼歡喜奈何數月復縱左右元惡大姦莫此之
甚今不急誅必生變亂傾危社稷其祻難量願出臣章
宣示左右並令天下諸姦知臣疾之太后不納朝廷聞
者莫不震恐
光和元年封中常侍吕強為都鄉侯不受因上䟽曰宦
官品卑人賤妄授茅土開國承家小人是用隂陽乖剌
㒺不由兹采女數千衣食之費日數百金終年積聚豈
無憂怨蔡邕對問毁剌貴臣譏呵宦官陛下不密其言
令羣邪咀嚼致邕刑罪今羣臣皆以邕為戒臣知朝廷
不復得聞忠言矣段熲武勇冠世勲烈獨昭一身旣斃
而妻子遠播天下惆悵功臣失望宜徵邕授任反熲家
属則忠貞路開衆怨弭矣帝知其忠而不能用
中平元年郎中張鈞上書曰張角所以能興兵作亂萬
民所以樂附之者其源皆由十常侍宗親賓客典據州
郡辜𣙜財利侵掠百姓百姓冤無所訴故聚為盗賊宜
斬十常侍縣頭南郊以謝百姓遣使者布告天下可不
須師旅而大寇自消帝怒鈞曰此真狂子也十常侍固
當有一人善者不御史遂誣奏鈞學黃巾道收掠死獄
中
靈帝時傅燮為護軍司馬素疾中官因上䟽曰臣聞天
下之祻不由於外皆興於内是故虞舜升朝先除四凶
然後用十六相明惡人不去則善人無由進也臣之所
懼在於治水不自其源末流彌增其廣耳陛下仁德寬
容多所不忍故閹豎弄權忠臣不進何者夫邪正之人
不宜共國亦猶冰炭不可同器彼知正人之功顯而危
亡之兆見皆將巧辭飾說共長虛偽夫孝子疑於屢至
市虎成於三夫若不詳察真偽忠臣將復有杜郵之戮
矣陛下宜思虞舜四罪之舉速行䜛佞放殛之誅則善
人思進姦凶自息臣聞忠臣之事君猶孝子之事父焉
得不盡其情使臣身備鈇鉞之戮陛下少用其言國之
福也
魏齊王正始八年尚書何晏奏曰善為國者必先治其
身治其身者慎其所習所習正則其身正其身正則不
令而行所習不正則其身不正其身不正則雖令不從
是故為人君者所與游必擇正人所觀覽必察正象旅
鄭聲而弗聽遠佞人而弗近然後邪心不生而正道可
弘也季末闇主不知損益斥遠君子引近小人忠良䟽
遠便辟䙝狎亂生近暱譬之社鼠考其昏明所積以然
故聖賢諄諄以為至慮舜戒禹曰鄰哉鄰哉言慎所近
也周公戒成王曰其朋其朋言慎所與也詩云一人有
慶兆民賴之可自今以後御幸式乾殿及游豫後園皆
大臣侍從因從容戲宴兼省文書詢謀政事講論經義
為萬世法
吳烏程侯時何定弄權閹官預政大將軍陸抗上䟽曰
臣聞開國承家小人勿用靖譛庸回唐書攸箴是以雅
人所以怨刺仲尼所以歎息也春秋已來爰及秦漢傾
覆之釁未有不由斯者也小人不明理道所見旣淺雖
使竭盡情節猶不足任況其姦心素篤而憎愛移易哉
苟患失之無所不至今委以聦明之任假以專制之威
而冀雍熙之聲作肅清之化立不可得也方今見吏殊
才雖少然或冠冕之胄少漸道教或清苦自立資通足
用自可随才授職抑黜羣小然後俗化可清庶政無穢
也
漢主劉聦時羣閹用事殺尚書王琰等太宰劉易大將
軍劉敷御史大夫陳元逹金紫光禄大夫王延等詣闕
諫曰臣聞善人者乾坤之紀政教之本也邪佞者宇宙
之螟□王化之蟊賊也故文王以多士基周桓靈以羣
閹亡漢國之興亡未有不由此也自古明王之世未嘗
有宦者與政武元安順豈足為故事乎今王沈等乃處
常伯之位握生死予奪於中勢傾海内愛憎任之矯弄
詔旨欺誣日月内諂陛下外佞相國威權之重侔於人
主矣王公見之駭目卿宰望塵下車銓衡廹之選舉不
復以實士以属舉政以賄成多樹姦徒殘毒忠善知王
琰等忠臣必盡節於陛下懼其姦萌發露陷之極刑陛
下不垂三察猥加誅戮怨感穹蒼痛入九泉四海悲惋
賢愚傷懼沈等皆刀鋸之餘背恩忘義之𩔖豈能如士
人君子感恩展效以答乾澤也陛下何故親近之何故
貴任之昔齊桓公任易牙而亂孝懷委黃皓而滅此皆
覆車於前殷鑒不遠比年地震日蝕雨血火災皆沈等
之由願陛下割翦凶醜與政之流引尚書御史朝省萬
機相國與公卿五日一入會議政事使大臣得極其言
忠臣得逞其意則衆災自弭和氣呈祥今遺晉未殄巴
蜀未賓石勒潜有跨趙魏之志曹嶷密有王全齊之心
而復以沈等助亂大政陛下心腹四支何處無患復誅
巫咸戮扁鵲臣恐遂成桓侯膏肓之疾後雖欲療之其
如病何請免沈等官付有司定罪
唐太宗貞觀十年謂侍臣曰太子師保古難其選成王
幼小以周召為保傅左右皆賢足以長仁致化稱為聖
主及秦之胡亥始皇所愛趙高作傅教以刑法及其簒
也誅功臣殺親戚酷烈不已旋踵亦亡以此而言人之
善惡誠由近習朕弱冠交游唯柴紹竇誕然則誕等為
人旣非三益及朕居寳位經理天下雖不及堯禹之明
庶免乎孫皓高緯之暴以此言之復不由染何也魏徵
對曰中人可與為善亦可與為惡然上智之人自無所
染陛下受命自天平定宼亂救兆人之命旋致昇平豈
紹誕之徒能累聖德但傳云放鄭聲遠佞人近習之間
尤宜深慎太宗稱善
太宗時閹豎使還妄有所奏發太宗甚怒魏徵進諫曰
閹豎雖微狎近左右時有言語輕而易信浸潤之譛為
患特深以今日之明必無所慮為子孫教不可不杜絶
其原太宗笑曰非公朕安得聞此言
德宗時蕭復上言曰宦官為監軍恃恩縱横此属但應
掌宫掖之事不宜委以兵權國政上不悦
憲宗元和五年河南尹房式有不法事東臺監察御史
元稹奏攝之擅令停務朝廷以為不可罰俸召還至敷
水驛有内侍後至破驛門入擊稹傷面上復引稹前過
貶之李絳崔群言稹無罪白居易言中使陵辱朝士中
使不問而稹先貶恐自今中使出外益暴横人無敢言
者又稹為御史多所舉奏不避權勢切齒者衆恐自今
無人肯為陛下當官執法有大姦猾陛下無從得知上
不聽
六年出知内侍省事吐突承璀為淮南監軍上問李絳
曰朕出承璀何如對曰外人不意陛下遽能如是上曰
此家奴耳曏以其驅使之久故假以恩私若有違犯朕
去之輕如一毛耳
憲宗時任宦人為館驛使恃恩倨傲宰相李吉甫奏罷
之會伐蔡復以中人領使左補闕裴潾諫曰凡驛有官
專尸之畿内以京兆尹道有觀察使刺史相監臨臺又
御史為之使以察過闕猶有不職則宜明科條督責之
誰不惕懼若復以宫闈臣領之則内人而及外事職分
亂矣夫事不善誡於初體有非不必大方開太平澄本
正末宜塞侵官之原出位之漸
翰林學士李絳極論宦官權倖侵害政事構毁忠政誷
惑聖聦上曰此軰從古而有非朕特置已其何敢誷惑
構毁朕豈用其言哉絳對曰陛下不信試取聖意素所
美之事假以上旨為惡問之即為不顧事實好惡便随
順聖心而言此豈忠信所為實傾邪也中人本性唯在
財利若趨邪行賄者雖事𩔖蹻跖智如豺狼而因便陳
啟悉謂賢才若守正不通者雖行同顏閔理等龔黃因
事中傷謂為貪冐不知仁義不分邪正此其天性也臣
不敢言聖意知其如此遂其喜怒盖以常在左右積於
狎習能用傾巧之智搆成疑似之端上聞而怒之因而
信之却謂之為公也如此事状備載史言巧拙為真今
古同病上曰此等是朕奴豈有信其毁譛如有此事卿
等一一奏論朕當處置勿希朕旨
宣宗大中八年有敕使過陜右怒餅黑鞭驛吏見血高
少逸以聞上責敕使謫配恭陵其後上召翰林學士韋
澳屏左右問之曰近日内侍權勢如何對曰陛下威斷
非前朝之比上閉目搖首曰全未全未尚畏之在策將
安出對曰若與外廷議之恐有太和之變不若就其中
擇有才識者與之謀上曰此乃末策朕已試之矣自衣
緋已下皆感恩纔衣紫則相與為一矣上又與令狐綯
謀盡誅宦官綯恐濫及無辜密奏曰但有罪勿捨有闕
勿補自然漸耗至於盡矣
僖宗時黃頭將郭琪夜燒營剽城邑帝與田令孜保東
城自守羣臣不得見左拾遺孟昭圖請對不召因上䟽
極陳君與臣一體相成安則同寧危則共難昔日西幸
不告南司故宰相御史中丞京兆尹悉碎于賊唯兩軍
中尉以扈乘輿得全今百官之在者率冐重險出百死
者也昨昔黃頭亂火照前殿陛下唯與令孜閉城自守
不召宰相不謀羣臣欲入不得求對不許且天下者高
祖太宗之天下非北司之天下陛下固九州天子非北
司之天子北司豈悉忠於南司廷臣豈無用於敕使文
宗時宫中災左右廵使不到皆被顯責安有天子播越
而宰相無所豫羣司百官棄若路人已事誠不足諫而
來者冀可追也䟽入令孜匿不奏
昭宗龍紀元年宦者楊復恭常乘肩輿至太極殿是日
上與宰相言及四方反者孔緯曰陛下左右有將反者
況四方乎上矍然問之緯指復恭曰復恭陛下家奴乃
肩輿造前殿多飬壯士為假子使典禁兵或為方鎮非
反而何復恭曰子壮士欲以收士心衛國家豈反耶上
曰然則何不使姓李而姓楊乎復恭無以對
天復元年上悉以軍國事委崔胤宦官側目胤欲盡除
之韓偓曰事禁太甚此軰亦不可全無恐其黨廹切更
生他變胤不從上獨召偓問之對曰東内之難敕使誰
非同惡處之當在正旦今已失其時矣上曰當是時卿
何不為崔胤言之對曰陛下詔書云四家之外餘無所
問夫人主所重莫大於信旣下此詔則守之宜堅若復
戮一人則人人懼死矣然後來所去已為不少此其所
以恟恟不安也今不若擇其尤無良者數人明示其罪
寘之於法然後撫諭其餘擇其忠厚者使為之長有善
則奬有罪則懲則咸自安矣此曹在公私者以萬數豈
可盡誅耶夫帝王之道當以重厚鎮之公正御之至於
瑣細機巧此機生則彼機應矣終不能成大功所謂理
絲而棼之者也況今朝廷之權散在四方苟能先收此
權則事無不可為者矣上深以為然
宋仁宗慶歷元年右正言孫沔上奏曰臣竊聞内侍别
立主司中官自通禁省有唐四品不過於典制五局兼
置於令丞所以分中閫之政不使挾外庭之議如此檢
節尚至侵陵故聖宋以來明制斯在太宗著令式之文
真皇述箴規之訓能詔近習各守行藏豈令輕干國柄
竊弄天機一言成於毁譽三事出於吹嘘所繫安危尤
加約束是以先朝秦翰等數人履行端謹節義深厚心
皆好善意不害人出則揔邊方之寄歸則守内庭之職
俾之兼領亦不侵官止守使名終無殊命今聞欲以都
知押班之資外干閤門引進之上隳國家之舊典起宦
寺之威權況内殿起居則别班外朝集會則不預安用
異數竊據横行盖因幹當局務之間多與文武官員同
事争列名銜自尊位號遂欲改革品秩僥冀寵榮誰啟
厲階輙敗經制今邊陲用武賞罰是先遴揀官資尚難
激勸豈宜閽寺之人更居侯伯之上竊恐將帥之臣耻
居其下策勲之際不重此官大紊紀綱事亦非細伏望
陛下守祖宗之規式戒左右之權倖則朝廷之福天下
之幸也所有先降劄子下閤門重定都知押班立次乞
更不施行
知諫院張方平上奏曰臣昨聞重定二省都知押班等
着在閤門使之上物議雜起深以為非當時有司無人
論執苟從其請旣已失之今又聞二省陳乞奏授子孫
恩澤於常秩上更加一等此事若行不唯違越祖宗法
度隳紊朝廷典章必致陛下有私近習之名大臣有阿
親倖之醜内侍有恣横之議諫官御史有隐默之尤且
都知押班地處親近宜為朝廷愛惜事體動循軌度孜
孜徇公如此僥求何以示外易曰履霜堅冰至言當戒
其漸也漢之事臣嘗為陛下言之矣伏望聖斷深賜察
納其都知押班奏蔭恩例伏乞一仍舊制
方平又上宦者論曰臣聞三代之制凡在君側皆卿大
夫士夏商之世未聞有宦者周官雖有閽人之職止乎
掌王宫中門之禁幾出入時啟閉掃門庭而已非所以
預政令摠權務者也周道衰微官紀紊亂而寺人巷伯
稍見乎詩傳至於秦漢列為近職然帷幄親密之地省
闥左右之任宣受詔命陪從輿輦自諸常侍謁者之職
多為士人儒者之選自武帝臨御長久留連盤娛數燕
遊乎後庭頗疎隔乎朝士故請奏機事多由宦者而始
得政矣遂為兩京喪敗之基焉東漢自孝安之後繼以
女主臨朝隂勢相乘中官遂大專斷國命掌握衡軸賢
才死於鈎黨黎民弊於塗炭三綱錯亂四海飜離害徧
生靈毒滿區夏而桓帝乃始比超悺於伊旦靈帝方更
指讓忠為翁母書傳所載覆亡之迹未若桓靈之際也
唐太宗定制内省官階不得逾四品而其數不及百員
但分掌五局及在閤門守禦黃衣廪食而已後明皇纉
御崇重宫臣乃至爵為國公門施棨戟中官之數遂及
三千則有銜命四方監軍諸道宣傳密旨主當要務詣
一郡至一軍誅索貨賕必千萬計搖動天下紊亂朝經
内則思藝為林甫之腹心外則璆琳為禄山之耳目以
至養成祻變傾覆基祚于後肅宗有輔國之逼而不得
全父子孝慈之性代宗為元振所制而不能庇將相股
肱之臣德宗自山南蒙塵而還不欲武臣典親兵乃置
兩中尉分掌左右神策天威等軍而委宦者主之由是
禁衛兵權之重悉歸於中官矣蘭錡將臣藩嶽戎帥自
其蓄育由之遣置威福之柄非復天子所執元和神武
之功猶不書葬昭愍童昏之亂宜難自全士良虎視於
太和之朝令孜鴞張於乾符之後逮其季世王室如燬
南北朋比中外乖疑内則隂邪惡𩔖秉樞機外則險賊
姦人居相位争權交噬刺骨相復故崔昌遐軰連結強
帥鄉導全忠本為自援之謀遂成移國之祻是非一朝
一夕之故所由來者漸矣或曰三代而下一統承平之
治國惟漢唐焉而其顚覆喪敗之祻同由此迹歴世則
不然何歟臣對曰是惟一統承平之治國而後同此祻
也何歟曰夫為國者不在外難必有内憂自非聖人孰
能戒慎乎無患憂愓於旣安當其一統為大無艱虞之
急承平久治有驕汰之志匪勤惟懈逸欲是尋幾務密
猷委之近習大臣從容而議存大體而略細故憸人窺
伺其隙乘機會而竊事權故弊積於甚微慝生乎所忽
此漢唐之所以亂也夫魏氏至於江左疆事外擾朝廷
多虞雖有暴慢之君荒殘滛辟危窘斃滅勢不得長嬖
佞奸孽旋亦夷殛故上權之墜于下也無滋蔓深固之
勢抑時有緩急其間不足容乎因循之暇爾臣故曰是
惟一統承平之治國乃同此祻也噫弊之來也旣久矣
其亦奈何姑可取戒乎漢桓靈之事勿使預乎刑獄以
免其誣染善良之虐乎姑可取戒乎唐明皇之事勿使
銜命出使以省其怖動郡縣之威乎姑可取戒乎肅代
德之事勿使侵盗軍旅以收其把握天下之柄乎是三
者不失則人君之所以據圖御世士大夫之所以輸忠
事主烝民之所以宅生託命可以保全而不陷于非道
矣
三年知諫院歐陽脩上䟽曰臣伏見内官馮承用近因
過失為臣寮論奏陛下親發睿斷不私小人聽納羣言
逐去左右中外之士莫不相慶然初聞朝議將與外任
至今多日未見指揮近日外面虛傳云却得教坊勾當
留在京師竊以方今内外臣寮若有罪犯便須勘劾依
法行遣今承用本因有過超轉官資只與外任尚為優
幸若更遲留不遣則使今後伏事陛下左右者恣為過
惡無以戒勸承用從來過犯甚衆人皆畏懼不敢明言
自其罷却入内已來舊跡漸多彰露内庭之事臣不細
知外邊作過頗有實状今若未行遠黜則言事臣寮不
免再有論奏勾連獄訟生事轉多其馮承用伏乞早與
一外任閒慢差遣便令出京可以戒勵後人外弭物論
皇祐元年侍御史何郯上奏曰臣伏聞近日入内内侍
省都知職次有闕例當逓遷緣此職任日夕在陛下左
右最為親近所宜遴選擇循謹無過之人充選其有罪
累降出之流不可復議除授況朝廷近日申明内臣條
約曾經落職更不許充入内内侍省都知等職次自再
立此條約今方第一次遷改切宜遵行以明命令之信
其或自弃定制除授失當竊恐命行之後羣情不允必
致人言煩黷聖聽臣所以先事論列者欲冀朝廷採擇
凡一爵賞無有過差以厭人心伏望聖慈特賜宣諭中
書樞密院大臣今來逓年入内内侍省都知等職次並
令依近日申明條貫施行其過犯曾經落職内臣不在
進擬之限所貴遴擇親侍預選必虔
歴代名臣奏議卷二百九十一
