皇朝禮噐圖式卷十七
武備五
皇帝行營内旌門纛謹按乾隆二十年
欽定行營内旌門纛三東鑲黃西正黃南正白俱以縀
為之各從旗色鑲黃以紅緣正黃正白不加緣皆
正幅銷金雲龍縿徑四尺八寸斿徑五尺緣銷金
火𦦨周闊八寸杆以竹髤朱束藤長一丈四尺五
寸圍六寸三分首冠金盤上植豹尾下注朱旄加
明黃彯帶剡角亦銷金火𦦨長五尺三寸闊九寸
杆末鐡鐏長四寸旁施鐡鐶穿革植纛
皇帝行營内城旗謹按乾隆二十年
欽定行營内城旗四十有一俱明黃縀為之紅緣斜幅
銷金雲龍縿徑二尺二寸斿徑三尺三寸斜徑四
尺緣銷金火𦦨周闊三寸三分杆以竹髤朱束藤
長六尺七寸圍二寸一分首冠金盤上植豹尾下
注朱旄加明黃彯帶剡角亦銷金火𦦨長四尺闊
四寸杆末包革繫繩植旗
皇帝行營外旌門纛謹按乾隆二十年
欽定行營外旌門纛五東鑲白西鑲紅南正藍鑲藍遞
用北正紅俱以縀為之各從旗色正紅正藍不加
緣鑲白鑲藍以紅緣鑲紅以白緣皆正幅銷金飛
虎環以火𦦨餘俱如
内旌門纛之制
皇帝行營外城旗謹按乾隆二十年
欽定行營外城旗六十東南正白西南正紅西北正黃
東北鑲黃俱以縀為之各從旗色鑲黃以紅緣正
黃正白正紅不加緣皆方幅銷金飛虎環以火燄
縿徑二尺斿徑三尺鑲黃緣亦銷金火𦦨周闊四
寸杆如内城旗之制
皇帝行圍吉爾丹纛謹按
本朝定制
皇帝行圍吉爾丹纛明黃縀為之不加緣斜幅銷金雲
龍周為火燄形亦銷金火𦦨縿徑七尺三寸斿徑
八尺斜徑一丈九尺杆以竹髤朱束藤長一丈六
尺五寸圍四寸九分首冠鋄金三棱火珠頂注朱
旄末鐡鐏長四寸旁施鋄金鐶穿革植纛
皇帝行圍後護旗謹按
本朝定制
皇帝行圍後護旗以縀為之八旗各一鑲黃鑲白鑲藍
以紅緣鑲紅白緣正黃正白正紅正藍不加緣皆
正幅銷金飛虎間以火燄縿徑一尺八寸斿徑二
尺九寸杆以竹髤朱束藤長六尺圍二寸一分首
冠金盤上植豹尾下注朱旄加明黃彯帶剡角銷
金火雲長二尺七寸闊三寸杆末包革繫繩植旗
如健銳營扈行則以鑲黃正黃旗各四制如之
皇帝行圍纛謹按
本朝定制
皇帝行圍纛五鑲黃一正黃正白各二俱以縀為之鑲
黃以紅緣正黃正白不加緣皆正幅不施繪繡方
五尺五寸杆以竹長一丈四尺五寸圍六寸三分
首冠鋄銀鐡輪頂注朱旄末鐡鐏長四寸旁施鐡
鐶穿革植纛中鑲黃兩協正黃兩末正白環行相
遇則圍合
南苑
行圍用之
皇帝行圍蒙古纛謹按
本朝定制
皇帝行圍蒙古纛五正黃正白正紅各一正藍二俱以
綢為之各如旗色不加緣正幅不施繪繡皆縿徑
六尺四寸斿徑六尺杆以竹髤朱束藤長一丈四
尺五寸圍六寸三分首冠鋄銀鐡輪頂注黑旄末
鐡鐏長四寸旁施鐡鐶穿革植纛中正黃兩協正
白正紅兩末正藍環行相遇則圍合木蘭
行圍用之
得勝
靈纛一謹按乾隆二十四年平定西域越歲振旅
凱旋
上命尊藏得勝
靈纛於
紫光閣用紀
武成櫝以香楠高二尺四寸縱二尺五寸横二尺一寸
上鐫得勝
靈纛周鐫
御製詩並序皆清漢蒙古西番文承以白石趺凡藏纛
七一為定邊將軍武毅謀勇公兆惠纛黃雲緞為
之不加緣正幅銷金雲龍環以火燄縿徑四尺七
寸斿徑五尺六寸首冠鋄銀鐡頂注朱旄加黃緞
彯帶長五尺九寸闊八寸銷金如纛幅
得勝
靈纛二謹按得勝
靈纛二為定邊右副將軍靖遠誠勇侯富德纛黃雲
緞為之不加緣正幅銷金雲蟒環以火燄縿徑五
尺斿徑四尺八寸首冠鋄金鐡頂承以鐡盤注朱
旄
得勝
靈纛三謹按得勝
靈纛三為參贊大臣毅勇承恩公明瑞纛黃雲緞為
之紅緣斜幅銷金雲蟒縿徑七尺九寸斿徑六尺
八寸斜徑一丈緣為火燄形亦銷金火燄周闊八
寸首冠鋄銀鐡頂承以鐡盤亦鋄銀注朱旄加紅
緞彯帶亦銷金如纛幅長一丈一尺五寸
得勝
靈纛四謹按得勝
靈纛四為參贊大臣誠勇公巴禄纛黃雲緞為之紅
緣斜幅銷金雲蟒縿徑六尺二寸斿徑六尺七寸
斜徑九尺緣銷金火燄周闊六寸首冠鋄銀鐡頂
承以鐡盤亦鋄銀注朱旄
得勝
靈纛五謹按得勝
靈纛五為領隊大臣副都統鄂傅什纛黃雲緞為之
不加緣正幅不施繪繡縿徑四尺一寸斿徑四尺
五寸首冠鋄銀鐡頂承以鐡盤亦鋄銀注朱旄
得勝
靈纛六謹按得勝
靈纛六為領隊大臣副都統圖布巴圖魯温布纛白
雲緞為之斜幅繪五彩雲蟒縿徑六尺七寸斿徑
六尺四寸斜徑九尺三寸緣為火燄形亦繪火燄
周闊六寸首冠塗金革頂承以圓革亦塗金注朱
旄
得勝
靈纛七謹按得勝
靈纛七為領隊大臣副都統克特爾克巴圖魯由屯
纛黃雲緞為之不加緣正幅不施繪繡縿徑五尺
二寸斿徑四尺九寸首冠鋄銀鐡頂承以鐡盤亦
鋄銀注朱旄
八旗都統纛謹按
本朝定制八旗都統纛俱以緞為之各從旗色鑲黃
旗鑲白旗鑲藍旗皆紅緣鑲紅旗白緣皆左平右
剡銷金流雲行龍縿徑五尺中徑六尺四寸上下
各徑四尺六寸斜徑各三尺緣銷金火燄周闊八
寸正黃旗正白旗正紅旗正藍旗不加緣俱正幅
亦銷金流雲行龍縿徑五尺斿徑五尺八寸杆以
竹髤朱束藤長一丈三尺圍五寸五分首冠鋄銀
鈒花頂注朱旄惟正紅旗黑旄末鐡鐏長四寸旁
施鐡鐶穿革植纛滿洲蒙古漢軍都統皆用之
八旗佐領纛一謹按
本朝定制八旗佐領纛俱以緞為之不施繪繡注黑
旄餘俱如都統纛之制滿洲蒙古佐領皆用之
八旗佐領纛二謹按
本朝定制八旗佐領纛俱以緞為之銷金飛虎杆首
冠鋄銀鐡輪頂餘俱如都統纛之制漢軍佐領用
之
八旗領催旗一謹按
本朝定制八旗領催旗俱以緞為之色及緣俱如都
統纛之制鑲黃旗斜幅縿徑二尺二寸斿徑三尺
三寸斜徑四尺鑲白旗鑲紅旗鑲藍旗俱左平右
剡皆不施繪繡縿徑二尺二寸斿徑二尺九寸上
下各徑二尺斜徑各一尺四寸正黃旗正白旗正
紅旗正藍旗俱正幅亦不施繪繡縿徑一尺九寸
六分斿徑二尺九寸緣俱闊三寸三分杆以竹髤
朱束蕂長六尺七寸圍二寸一分首冠鋄銀鐡壺
盧頂注黑旄末包革繫繩植旗滿洲蒙古領催皆
用之
八旗領催旗二謹按
本朝定制八旗領催旗俱以緞為之色及緣俱如都
統纛之制鑲黃旗鑲白旗鑲紅旗鑲藍旗俱左平
右剡銷金飛虎縿徑二尺二寸中徑二尺九寸上
下各徑二尺斜徑各一尺五寸正黃旗正白旗正
紅旗正藍旗俱正幅亦銷金飛虎縿徑一尺九寸
六分斿徑二尺九寸杆首冠鋄銀鈒花頂注朱旄
餘俱如領催旗一之制漢軍領催用之
八旗前鋒校旗謹按
本朝定制八旗前鋒校旗俱以緞為之色及緣皆如
都統纛之制俱方幅銷金飛虎縿徑二尺三寸斿
徑一尺八寸杆以竹髤朱束藤長六尺圍二寸一
分首冠金盤上植豹尾下注朱旄杆末包革繫繩
植旗
八旗護軍統領纛謹按
本朝定制八旗護軍統領纛俱以緞為之色及緣皆
如都統纛之制俱斜幅銷金雲龍縿徑四尺八寸
斿徑五尺五寸斜徑七尺三寸緣為火𦦨形杆亦
如都統纛之制
八旗護軍校旗謹按
本朝定制八旗護軍校旗俱以緞為之色及緣皆如
都統纛之制俱斜幅不施繪繡縿徑一尺六寸斿
徑一尺七寸斜徑二尺三寸杆以竹髤朱束藤長
五尺五寸圍二寸一分首冠鈒花鐡頂注朱旄惟
正紅旗黑旗末包革繫繩植旗
健銳營前鋒參領纛謹按乾隆十四年
欽定健銳營前鋒參領纛左翼鑲黃右翼正黃俱以緞
為之鑲黃旗紅緣俱正幅銷金雲龍環以火燄縿
徑五尺斿徑五尺一寸杆以竹髤朱束藤長一丈
一尺圍六寸三分首冠鋄銀鈒花頂注朱旄加黃
彯帶剡角亦銷金火燄長五尺八寸闊八寸五分
杆末鐡鐏長四寸旁施鐡鐶穿革植纛
健銳營前鋒校旗謹按乾隆十四年
欽定健銳營前鋒校旗縿徑一尺九寸斿徑二尺二寸
杆長五尺二寸圍二寸一分首冠鋄金鐡盤上植
豹尾彯帶長二尺寬三分餘俱如纛之制
火器營護軍參領纛謹按
本朝定制火器營護軍參領纛以緞為之色及緣俱
如八旗都統纛之制俱斜幅銷金雲龍環以火燄
縿徑六尺五寸斿徑九尺一寸五分斜徑一丈一
寸二分緣闊八寸杆以竹髤朱束藤長一丈五寸
圍五寸六分首冠鋄銀鐡輪頂注朱旄惟正紅旗
黑旄加白緞彯帶為火𦦨形亦銷金雲龍長九尺
六寸闊九寸六分杆末鐡鐏長四寸旁施鐡環穿
革植纛
火器營護軍校旗謹按
本朝定制火器營護軍校旗以緞為之色及緣俱如
八旗都統纛之制皆斜幅銷金雲龍環以火燄縿
徑二尺二寸四分斿徑三尺五寸斜徑四尺二寸
緣闊三寸五分白緞彯帶亦銷金火燄長三尺五
寸四分寬四寸杆如八旗前鋒旗之制
火器營驍騎參領纛謹按
本朝定制火器營驍騎參領纛以緞為之色及緣俱
如八旗都統纛之制俱正幅三面為火燄形縿徑
四尺九寸斿徑六尺一寸五分餘俱如火器營護
軍纛之制
火器營驍騎校旗謹按
本朝定制火器營驍騎校旗以緞為之色及緣俱如
八旗都統纛之制皆正幅銷金雲龍縿徑一尺八
寸四分斿徑二尺六寸五分緣為火燄形闊三寸
五分白緞彯帶亦銷金火燄長三尺五寸四分寬
四寸杆如八旗前鋒旗之制
藤牌營參領纛謹按
本朝定制藤牌營參領纛以緞為之色及緣俱如八
旗都統纛之制皆正幅銷金飛熊環以火燄縿徑
五尺二寸斿徑五尺六寸緣闊八寸杆長一丈二
尺六寸首冠鋄銀鈒花頂加白緞彯帶長六尺六
寸闊六寸六分餘俱如火器營護軍纛杆之制
藤牌營領催旗謹按
本朝定制藤牌營領催旗縿徑一尺八寸四分斿徑
二尺六寸五分緣闊三寸五分杆長六尺七寸圍
二寸一分彯帶長三尺三寸闊四寸餘俱如纛之
制
王命旗牌謹按
本朝定制
王命旗牌旗以藍緞為之方二尺六寸中銷金令字清
漢文鈐以兵部印杆木質髤朱注朱旄長八尺牌
椴木為之髤朱圓徑七寸五分上刻蓮葉形髤綠
中鐫令字清漢文懸於槍上槍以榆木為之長八
尺鐡頂冒木髤黃繪龍亦注朱旄牌及槍旁俱鐫
令字第若干號清漢文塗金凡
頒給經略十二總督掛印總兵官十廵撫提督八總兵
官五
駐防將軍都統副都統纛謹按
本朝定制駐防將軍都統副都統纛
盛京西安江寧綏遠城伊犁將軍天津察哈爾都統
熱河京口副都統皆用鑲黃吉林寧夏青州杭州
福州將軍歸化城右翼都統山海關察哈爾右翼
副都統皆用正黃黑龍江凉州廣州荆州將軍歸
化城左翼都統成都察哈爾左翼副都統皆用正
白俱如八旗都統纛之制
駐防將軍都統副都統令旗謹按
本朝定制駐防將軍都統副都統令旗以緞為之各
從纛色皆正幅銷金令字及注銜皆清漢文縿徑
一尺五寸五分斿徑九寸五分貫以令箭笴長三
尺髤朱皂羽上括下鏃鏃面鋄銀令字分十二辰
皆清漢文
綠營督撫提鎮纛謹按
本朝定制綠營督撫提鎮纛綠緞為之斜幅銷金雲
蟒或飛熊縿徑八尺斿徑五尺八寸斜徑一丈斿
及斜徑皆為火燄形杆以竹髤朱長一丈四尺圍
四寸六分首冠鈒花鐡頂承以圓革注朱旄加綠
緞彯帶亦為火燄形銷金雲蟒長一丈五寸闊六
寸五分杆末鐡鐏長四寸旁施鐡環穿革植纛
綠營督撫提鎮令旗謹按
本朝定制綠營督撫提鎮令旗黃緞為之斜幅縿徑
一尺八寸斿徑二尺四寸斜徑三尺餘俱如駐防
令旗之制直省總督提督廵撫總兵皆得用
綠營大帥旗謹按
本朝定制綠營大帥旗黃布為之正幅書帥字漢文
縿徑一丈八寸斿徑一丈四尺杆以竹髤朱束藤
長一丈六尺圍四寸六分首冠木壺盧頂加藍布
彯帶剡角長一丈五尺闊一尺演武廳將臺懸之
綠營什長旗謹按
本朝定制綠營什長旗綠緞為之縿徑二尺三寸六
分斿徑二尺九寸六分斜徑三尺八寸杆長六尺
九寸圍二寸一分彯帶長四尺闊四寸餘俱如纛
之制
皇朝禮器圖式卷十七
