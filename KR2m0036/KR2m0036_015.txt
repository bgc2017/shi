皇朝禮器圖式卷十五
武備三(武具二)
皇帝大閱佩刀謹按詩小雅鞞琫有珌毛萇𫝊琫上
飾珌下飾大雅鞞琫容刀孔穎達疏容飾之刀鞞
者刀鞘之名後漢書輿服志佩刀乘輿黃金通身
貂錯半鮫魚鱗金漆錯雌黃室五色罽隠室華百
官志尚方令掌作御刀劒乾隆十三年
欽定大閱佩刀鍊鐵為之通長二尺七寸七分刃長二
尺三寸闊一寸五分右&KR1837;銀横為天字一號縱為
鍊精皆隸書左横為乾隆年製亦隸書下為鼓冶
鑄刀形銎為金盤厚二分週飾紅寶石綠松石青
金石相間各四外銜珍珠柄長四寸五分木質纏
明黃絲末鉆鐵塗金周飾紅寶石綠松石青金石
三道銜珍珠繫明黃緌中飾綠松石室長二尺五
寸木質飾金桃皮琫珌皆&KR1837;金花文飾紅寶石綠
松石青金石各一中横束&KR1837;金二道飾亦如之背
為金提梁左右各飾紅寶石四青金石二綠松石
二繫明黃緌屬於金鐶加革版懸之版亦飾金
皇帝吉禮隨侍佩刀謹按乾隆十五年
欽定吉禮隨侍佩刀鍊鐵為之劒首單刃通長三尺刃
長二尺五寸闊一寸四分中起脊三道背銜金龍
龍口外刃二寸二分近柄&KR1837;銀花文左為神鋒右
為乾隆年製皆隸書銎為銀盤&KR1837;金花厚二分柄
長四寸八分木質蒙白鯊魚皮横飾九行中綠松
石兩旁青金石紅寶石相間上圍飾綠松石紅寶
石貫明黃緌室長二尺七寸木質中蒙綠鯊魚皮
旁以鐵皆綴金花文琫珌皆綴銀花文亦飾綠松
石青金石紅寶石
皇帝隨侍佩刀謹按
本朝定制
皇帝隨侍佩刀鍊鐵為之通長三尺銜金龍口刃長二
尺一寸七分闊九分銎為&KR1837;金龍盤厚二分柄長
八寸一分木質纏明黃絲室長二尺五寸木質蒙
綠革凡飾皆&KR1837;金花
親王郡王佩刀謹按
本朝定制親王郡王佩刀鍊鐵為之通長二尺七寸
刃長二尺二寸五分闊一寸四分銎為鐵盤&KR1837;金
厚二分柄長四寸三分木質纏金黃絲末鉆以鐵
亦&KR1837;金繫金黃緌室長二尺五寸木質髤漆繪五
色蓮花雜飾珊瑚珍珠青金石綠松石惟不得用
東珠
貝勒至入八分公佩刀謹按
本朝定制貝勒至入八分公佩刀柄纏青絲繫石青
緌餘俱如親王郡王佩刀之制
職官佩刀謹按
本朝定制職官佩刀鍊鐵為之通長二尺六寸四分
刃長二尺二寸闊一寸三分銎為鐵盤&KR1837;金厚二
分柄長四寸二分木質纏線藍色末鉆以鐵亦&KR1837;
金繫藍緌室長二尺五寸木質裹革飾皆鐵質&KR1837;
金
兵丁佩刀謹按
本朝定制兵丁佩刀飾皆黃銅餘俱如職官佩刀之
制
虎槍營虎槍謹按
本朝定制虎槍營虎槍鍊鐵為之通長八尺三寸刃
長九寸圭首中起棱柄長七尺四寸白蠟木為之
柄首横繫鹿角二長一寸末角鐓刃蒙革囊樺皮
裹繫革帶負之
健銳營雲梯謹按乾隆十四年
欽定健銳營雲梯規木為之通高二丈二尺旁植木二
中施横木二十四道上闊一尺二寸下闊二尺每
間一道稍長穿出植木左右首横木兩端施鐵輪
别以木柄鐵义二推之
健銳營雲梯刀謹按乾隆十四年
欽定健銳營雲梯刀鍊鐵為之刃長二尺三寸柄長三
寸二分飾皆黃銅餘俱如職官佩刀之制
健銳營長槍謹按乾隆十四年
欽定健銳營長槍鍊鐵為之通長一丈三寸刃長九寸
圭首中起棱木柄長九尺圍四寸六分旁銜鐵刃
如刀貼於槍下長一尺四寸闊五分下綴木圓珠
黑氂末鐵鐏長四寸
健銳營鞭謹按乾隆十四年
欽定健銳營鞭鍊鐵為之横棱如竹節長二尺三寸五
分銎為鐵盤厚一分五釐柄長六寸圍三寸木質
髤以漆末鉆以鐵室木質裹綠革&KR1837;金飾
前鋒左翼順刀謹按
本朝定制前鋒左翼順刀鍊鐵為之銳首中起脊如
劒形通長一尺二寸刃長八寸闊一寸柄長四寸
木質塗黃油末鉆以鐵室長九寸木質裹革兩端
鉆以鐵中束鐵二道
前鋒右翼順刀謹按
本朝定制前鋒右翼順刀鍊鐵為之銳首中不起脊
通長一尺一寸刃長八寸闊一寸梨木柄長三寸
末鉆以鐵繫藍緌室長九寸木質裹革近口束鐵
前鋒左翼鐮謹按
本朝定制前鋒左翼鐮鍊鐵為之形如鋤刃削背俯
横置柄首自刃至背五寸八分榆木柄長一尺三
寸圍二寸二分末穿孔繫藍緌
前鋒右翼鐮謹按
本朝定制前鋒右翼鐮鍊鐵為之形如左翼鐮而闊
横置柄首自刃至背五寸樺木柄長一尺二寸圍
二寸末裹煖木皮亦穿孔繫藍緌
前鋒左翼斧謹按
本朝定制前鋒左翼斧鍊鐵為之刃如半月背削而
脩刃徑四寸&KR1837;銀龍火珠背闊一寸一分自刃至
背四寸五分横置柄首榆木柄長一尺二寸圍二
寸四分末鉆以鐵
前鋒右翼斧謹按
本朝定制前鋒右翼斧鍊鐵為之刃平背微狹刃闊
三寸四分背闊二寸自刃至背三寸二分横置柄
首樺木柄長一尺圍三寸末裹煖木皮穿孔繫藍
緌
護軍驍騎長槍謹按
本朝定制護軍驍騎長槍鍊鐵為之通長一丈三尺
七寸刃長一尺一寸銎為鐵盤厚二分下注朱氂
木柄長一丈二尺二寸末鐵鐏長四寸護軍驍騎
二人合給長槍一
藤牌營藤牌謹按戚繼光紀效新書圓長二色
其來尚矣主衛而不主刺國初木加以革重而不
利步以藤為牌近出福建銃子雖不能隔而矢石
鎗刀皆可蔽所以代甲胄之用茅元儀武備志老
粗藤如指用之為骨藤篾纏聯中心突向外内空
庶箭入不及手腕也週簷高出雖矢至不能滑泄
及人内以藤為上下二環以容手肱執持
本朝定制藤牌營藤牌編藤為之形圓中凸簷徑二
尺六寸高八寸采繪虎頭中綴朱纓背施鐶二以
挽之漢軍藤牌營每旗百直省綠營各隨其地有
差
藤牌營㓲刀謹按宋書宗越𫝊刀楯步出挺身
單戰景祐集韻㓲削也茅元儀武備志近世南兵
率用圓牌而間之以腰刀
本朝定制藤牌營㓲刀鍊鐵為之形如佩刀通長二
尺八寸刃長二尺二寸闊一寸銎為鐵盤厚二分
柄長五寸八分木質髤朱末鉆以鐵繫藍緌漢軍
藤牌營每旗百直省綠營各隨其地有差
藤牌營挑刀謹按
本朝定制藤牌營挑刀鍊鐵為之通長七尺六寸二
分刃長二尺二寸闊一寸五分上銳而仰銎為鐵
盤厚二分柄長五尺圍四寸六分木質髤朱末鐵
鐏長四寸漢軍藤牌營每旗五十直省綠營各隨
其地有差
漢軍連耞棒謹按杜佑通典衛公兵法守城篇
曰連耞如打禾連耞狀用打女牆外上城敵人宋
史狄青𫝊馬上縱鐵連耞擊之茅元儀武備志本
出西戎馬上用之以敵步兵其狀如農家打麥之
耞以鐵飾之利於自上擊下
本朝定制漢軍連耞棒規木為之左右雙持棒長一
尺五寸八分耞長七寸五分圍俱二寸五分皆塗
黃油兩端鉆以鐵首各加鐶以鐵索相連為一具
漢軍每佐領四直省綠營各隨其地有差
漢軍鹿角謹按魏志徐晃𫝊鹿角十重晉書馬
隆𫝊地廣則為鹿角車營南史韋叡𫝊樹鹿角為
城
本朝定制漢軍鹿角規木為之横木一長八尺圍四
寸斜木八長五尺五寸圍一寸五分皆貫横木當
斜木之半首末相屬塗以黃油漢軍每佐領一直
省綠營各隨其地有差
金謹按六韜凡領軍者必有金鼓之節唐六典
金之制有四一曰錞二曰鐲三曰鐃四曰鐸
本朝定制金範銅為之面平徑一尺五寸三分深二
寸旁穿二孔以繩繫於木柄提之擊以椎形如瓜
以韋為之末穿藍緌漢軍鳥槍營每旗五直省綠
營各隨其地有差
鼓謹按詩小雅鉦人伐鼔司馬法奏鼓輕舒鼓
重周髀經萬人之將執大鼔吳子一鼓整兵二鼓
習陳三鼓趨食四鼓嚴辦五鼓就行李筌太白陰
經警嚴鼓十二面
本朝定制鼔木匡冒革面徑一尺六寸二分中圍一
尺八寸二分厚七寸二分面繪龍匡綠緣朱繪花
文上下銅釘二層匡半銅鐶四承以髤朱架高三
尺五寸五分四柱相距二尺七分繪花文柱半各
以銅鉤附鐶平懸之柱端刻花文高四寸四分下
横木交十字以樞合之擊以雙木椎漢軍鳥槍營
每旗一直省綠營各隨其地有差
海蠡謹按
本朝定制海蠡刳蠡吹之以為進止之節凡
大閱設親軍海蠡十二於纛前設𫝊令海蠡於臺下
前鋒營左右翼各八護軍營每旗三十六驍騎營
每參領二佐領一火器營隨礟每旗五鳥槍護軍
驍騎十四藤牌營每旗五直省綠營各隨其地有
差
綠營偃月刀謹按王充論衡當與刀劒偃月鉤
為比茅元儀武備志偃月刀以之操習示雄實不
可施於戰陳也
本朝定制綠營偃月刀鍊鐵為之通長七尺刃長二
尺四寸五分上豐而仰背為岐刃銜以龍口高一
寸五分銎為鐵盤厚二分柄長四尺二寸八分圍
五寸二分木質髤朱末鐵鐏長四寸
綠營撲刀謹按劉熙釋名短刀曰拍髀帶時拍
髀旁也又曰露拍言露見也
本朝定制綠營撲刀鍊鐵為之通長一尺九寸二分
刃長一尺四寸上闊二寸四分下半之銎為鐵盤
厚二分柄長五寸木質纏紅黃革末鉆以鐵繫藍
緌
綠營斬馬刀謹按王應麟玉海熙寧五年作坊
造斬馬刀長三尺餘首為大環上出以示蔡挺挺
奏制作精巧便於操擊戰陳之利器也
本朝定制綠營斬馬刀鍊鐵為之形如佩刀而長通
長四尺八寸刃長三尺四寸闊一寸五分銎為鐵
盤厚二分柄長一尺三寸八分木質纏紅黃革末
鉆以鐵繫藍緌室長三尺五寸木質裹革髤朱飾
以鐵
綠營長刃大刀謹按茅元儀武備志長刀倭奴
之製甚利於步刃長五尺
本朝定制綠營長刃大刀鍊鐵為之通長五尺一寸
刃長三尺三寸闊一寸五分柄長一尺八寸室長
三尺二寸髤以漆餘俱如斬馬刀之制
綠營寬刃大刀謹按茅元儀武備志掉刀刃首
上闊長柄施鐏
本朝定制綠營寬刃大刀鍊鐵為之形如偃月刀而
無岐刃通長六尺九寸二分刃長二尺五寸上闊
三寸下半之銎為鐵盤厚二分柄長四尺圍四寸
六分木質髤朱末鐵鐏長四寸
綠營寬刃㓲刀謹按
本朝定制綠營寬刃㓲刀鍊鐵為之通長四尺六寸
二分刃長二尺四寸上闊二寸四分下闊一寸四
分銎為鐵盤厚二分柄長二尺二寸圍三寸一分
木質纏紅藍線末鉆以鐵
綠營雙手帶刀謹按
本朝定制綠營雙手帶刀鍊鐵為之形如斬馬刀而
微短通長四尺二寸二分刃長二尺七寸闊一寸
五分銎為鐵盤厚二分柄長一尺五寸木質纏紅
藍線末鉆以鐵室長二尺八寸木質裹綠革飾以
鐵
綠營背刀謹按
本朝定制綠營背刀鍊鐵為之形如斬馬刀而短通
長三尺二寸二分刃長二尺三寸闊一寸三分銎
為鐵盤厚二分柄長八寸木質纏綠線末鉆以鐵
繫藍緌室長二尺四寸木質髤朱飾以鐵
綠營片刀謹按
本朝定制綠營片刀鍊鐵為之通長七尺一寸二分
刃長二尺闊一寸三分上銳而仰銎為鐵盤厚二
分柄長四尺七寸圍四寸木質髤朱末鐵鐏長四
寸
綠營虎牙刀謹按
本朝定制綠營虎牙刀鍊鐵為之形如寬刃大刀而
上銳通長五尺四寸二分刃長二尺七寸闊一寸
一分銎為鐵盤厚二分柄長與刃等圍三寸七分
木質髤朱末鐵鐓
綠營窩刀謹按茅元儀武備志倭刀所用刀制
略同但短而重程宗猷少林棍法闡宗倭刀竹節
鞭同一類
本朝定制綠營窩刀鍊鐵為之形如佩刀通長三尺
四寸二分刃長二尺六寸闊一寸銎為鐵盤厚二
分柄長八寸木質縳藤或纏革髤綠末鉆以鐵繫
藍緌室長二尺七寸木質裹綠革飾以鐵
綠營船尾刀謹按
本朝定制綠營船尾刀鍊鐵為之形如寬刃大刀而
上銳通長三尺四寸二分刃長二尺二寸闊一寸
銎為鐵盤厚二分柄長一尺二寸圍三寸一分木
質髤朱末鐵鐓
綠營割刀謹按茅元儀武備志鈎鐮刃闊一寸
舟中或割其繚或勾其船或割其棚間繩索刃彎
而利乃得實用
本朝定制綠營割刀鍊鐵為之形如刈鈎通長五尺
二寸刃横長一尺四寸闊一寸前曲而俯銎長二
寸柄長五尺圍三寸一分木質髤朱
綠營繚風刀謹按
本朝定制綠營繚風刀鍊鐡為之形如割刀刃閷柄
脩通長一丈二寸刃横長一尺闊一寸銎長二寸
柄長一丈圍三寸一分木質髤朱
綠營長槍謹按衛公兵法聽角第二聲諸隊一
時捺槍第三聲舉槍第四聲籠槍唐書羅士信執
長槍立於馬上通鑑宋紀吳璘叠陣法每戰以長
槍居前
本朝定制綠營長槍鍊鐵為之通長一丈四尺刃長
七寸柄長一丈三尺圍三寸七分木質髤朱注朱
氂末鐵鐏長三寸
綠營火燄槍謹按
本朝定制綠營火燄槍鍊鐵為之通長六尺六寸直
刃上出旁刃十為火燄形中空如鐶銎長四寸柄
長五尺五寸圍四寸木質髤朱末鐵鐏長四寸
綠營鈎鐮槍謹按六韜飛鉤長八寸鈎芒長四
寸柄長六尺以上千二百枚大鐮長七尺以上三
百枚茅元儀武備志鐵鉤槍挨牌而進甚利
本朝定制綠營鈎䥥槍鍊鐵為之通長七尺二寸刃
長八寸上銳旁刃曲向内徑二寸柄長六尺圍四
寸木質髤朱末鐵鐏長四寸
綠營雙鈎鐮槍謹按劉熙釋名鈎鑲兩頭曰鉤
中央曰鑲或推鑲或鈎引用之之宜也杜佑通典
鈎竿如槍刃兩旁有曲刃可以鉤搭
本朝定制綠營雙鈎鐮槍鍊鐵為之兩旁刃曲向内
餘俱如鈎鐮槍之制柄長七尺圍二寸七分木質
裹樺皮
綠營虎牙槍謹按
本朝定制綠營虎牙槍鍊鐵為之通長九尺一寸刃
長七寸圭首起棱兩旁短刃向内如虎牙各一寸
七分注朱氂柄長八尺圍二寸八分木質髤朱末
鐵鐏長四寸
綠營蛇鐮槍謹按
本朝定制綠營蛇䥥槍鍊鐵為之通長七尺二寸刃
長八寸圭首下閷兩旁横刃三折如蛇行徑七寸
柄長六尺圍四寸木質髤朱末鐵鐏長四寸
綠營雁翎槍謹按
本朝定制綠營雁翎槍鍊鐵為之通長七尺二寸刃
長八寸圭首下平兩旁刃如雙鉤鐮槍而闊徑五
寸柄如蛇鐮槍之制
綠營十字䥥槍謹按
本朝定制綠營十字鐮槍鍊鐵為之通長四尺六寸
直刃長六寸横刃徑一尺皆圭首相交如十字形
柄長四尺圍三寸一分木質髤朱
綠營火䥥槍謹按茅元儀武備志火槍柄長六
尺槍頭長尺許木柄下有鐵鑽兩邊义上作鈎鐮
夾槍有二噴筒用時先放一筒藥線引轉復放一
筒完即作短兵此槍有二噴筒故名火槍頭長尺
許槍也兩刃向上钂也兩刃向下鐮也一器而四
用之
本朝定制綠營火鐮槍鍊鐵為之通長九尺二寸管
長八寸以受火藥管端横鐵兩末加刃一前一却
前刃為槍長四寸却刃為䥥長三寸銎長四寸周
傅小筩四各長二寸以藏蒺藜下鉆以鐵柄長八
尺徑三寸一分攢竹髤朱
綠營梨花槍謹按茅元儀武備志用梨花一筒
繫於長槍之首臨敵時用之一發可遠去數丈火
盡槍仍可以刺賊李全嘗用之以雄山東所謂二
十年梨花槍天下無敵手是也
本朝定制綠營梨花槍通長七尺三寸鍊鐵為雙刃
相並各長五寸旁為横刃二各徑六寸下施竹筩
長二尺六寸彩繪花文束鐵三道中藏狼烟柄長
三尺八寸圍四寸木質髤朱末鐵鐏長四寸
綠營手槍謹按
本朝定制綠營手槍鍊鐵為之通長三尺四寸二分
刃長五寸七分上銳柄長二尺九寸圍一寸七分
攢竹裹樺皮末骨鐓
綠營釘槍謹按戚繼光紀效新書過船釘槍一
百根
本朝定制綠營釘槍鍊鐵為之通長一丈四尺九寸
五分刃長一尺上銳以藤縳於柄端柄長一丈四
尺圍三寸七分攢竹髤朱
綠營矛謹按詩秦風厹矛鋈錞劉熙釋名矛冒
也刃下冒矜也諸葛亮集勅作部皆作十折矛以
給之
本朝定制綠營矛鍊鐵為之通長一丈一尺刃長七
寸上銳中豐下閷如柳葉形柄長一丈圍三寸七
分木質髤朱末鐵鐏長三寸
綠營戟謹按六韜矛戟扶胥七十二具
本朝定制綠營戟鍊鐵為之通長七尺五寸援首三
折長一尺一寸胡外曲徑八寸中二&KR1993;各横二寸
五分柄長六尺圍四寸木質髤朱末鐵鐏長四寸
綠營雙&KR3341;謹按宋史兵志楊偕獻所製鐵&KR3341;張
玉𫝊玉單持鐵&KR3341;出鬭金史烏延察喇𫝊察喇左
右手持兩鐵&KR3341;&KR3341;重數十觔人號為鐵&KR3341;萬戶茅
元儀武備志四棱者謂之鐵&KR3341;言方棱似簡形
本朝定制綠營雙&KR3341;鍊鐵為之左右雙持通長各二
尺七寸一分五釐&KR3341;長各二尺一寸圭首方棱銎
為鐵盤厚一分五釐重各一觔六兩有奇柄各長
六寸圍三寸木質髤朱末鉆以鐵
綠營雙椎謹按六韜椓杙大鎚重五觔柄長二
尺以上百二十具劉熙釋名椎推也許慎說文椎
繁也齊謂之&KR0008;揆宋書朱齡石𫝊别齎大鎚
本朝定制綠營雙椎鍊鐵為之左右雙持通長各一
尺九寸椎圍各六寸形如瓜棱重各一觔三兩柄
各長一尺三寸圍二寸五分木質髤朱繫藍緌
綠營馬义謹按六韜方胷兩枝鐵义柄長七尺
以上三百枚明會典軍器局造馬軍义俞大猷劒
經馬义者屮上可义人下可义馬
本朝定制綠營馬义鍊鐵為之通長六尺六寸中刃
長一尺二寸圭首兩旁刃岐出各横四寸縱一尺
銎穿鐵盤三相擊作聲柄長五尺圍四寸木質髤
朱末鐵鐏長四寸
綠營鳳翅攩謹按
本朝定制綠營鳳翅攩鍊鐵為之通長七尺一寸直
刃如戟長七寸横刃如蛇鐮徑一尺二寸銎穿鐵
盤三相擊作聲柄長六尺圍四寸木質髤朱末鐵
鐏長四寸
綠營五齒攩謹按
本朝定制綠營五齒攩鍊鐵為之形如馬义而旁多
二刃餘俱如馬义之制
綠營月牙鈀謹按戚繼光紀效新書鈀自有倭
時始用乃軍中最利者茅元儀武備志鈀上用利
刃横以彎股刃用兩鋒中有一脊仍用一釘關之
本朝定制綠營月牙鈀鍊鐵為之通長四尺三寸八
分中刃長四寸八分上銳兩旁刃如月上弦距五
寸柄長三尺九寸圍四寸木質髤朱
綠營通天鈀謹按茅元儀武備志扒以木為之
而外施鐵
本朝定制綠營通天鈀劚木為之通長七尺中為圭
首長一尺横為半規皆塗銀兩旁施鐵齒上下各
三各長一寸四分柄長六尺圍四寸六分髤朱
綠營長柄斧謹按六韜大柯斧刃長八寸重八
觔柄長五尺以上千二百枚一名天槌唐書李嗣
業𫝊以陌刀長柯斧堵進所向無前
本朝定制綠營長柄斧鍊鐵為之自背至刃八寸五
分刃徑七寸背徑四寸厚一寸横置柄首柄長四
尺圍四寸木質髤朱
綠營雙斧謹按
本朝定制綠營雙斧鍊鐵為之左右雙持刃如半月
背方刃徑各四寸六分背徑一寸五分厚四分自
刃至背各四寸五分重各一觔横置柄首柄各長
一尺六寸圍三寸一分木質髤朱
綠營雙鉞謹按劉熙釋名鉞豁也所用莫敢當
前豁然破散也
本朝定制綠營雙鉞鍊鐵為之左右雙持刃如半月
背圓而俯刃徑各四寸六分背徑二寸四分厚四
分自刃至背四寸七分横置柄首柄如雙斧之制
綠營三鬚鈎謹按茅元儀武備志撩鈎三筲長
一丈五尺須用三勾
本朝定制綠營三鬚鈎鍊鐵為之通長一丈五尺七
寸鈎各長七寸分置三面下曲如雞距竹柄長一
丈五尺圍一寸八分髤朱束藤八道
綠營鐵挽謹按
本朝定制綠營鐵挽鍊鐵為之形如鋤長五寸斜置
柄首竹柄長一丈二尺圍三寸二分
綠營犁頭&KR1873;謹按後漢書注通俗文曰刀鋒曰
&KR1873;或省作鏢茅元儀武備志斗手遇賊則上斗用
犁頭鏢下射
本朝定制綠營犁頭&KR1873;鍊鐵為之形如犁通長三尺
五寸刃長五寸上銳下闊三寸柄長三尺圍四寸
木質髤朱
綠營鐵斗&KR1873;謹按茅元儀武備志小鏢重四兩
首徑六分擲之如雨
本朝定制綠營鐵斗&KR1873;鍊鐵為之通長三尺四寸刃
長四寸上銳兩旁曲刃向内徑二寸七分柄長三
尺圍二尺七分木質髤朱
綠營棒謹按史記天官紫宫右三星曰天棓晉
宣帝教諸圍上守者皆作棒人一枚魏書尒朱榮
𫝊人馬逼戰刀不如棒茅元儀武備志今之棍即
古之桿棒白棒也
本朝定制綠營棒規木為之長五尺四寸圍四寸六
分通髤黃兩端鉆以鐵
綠營虎頭棒謹按
本朝定制綠營虎頭棒規木為之長四尺圍四寸六
分通髤黃繪虎文
綠營盾謹按詩秦風龍盾之合毛𫝊畫龍其盾
也
本朝定制綠營盾削木為之長二尺六寸上闊一尺
六寸下闊一尺三寸通髤藍繪龍首背髤朱横木
二道繫藤挽之
綠營虎頭牌謹按王應麟玉海元魏以虎頭楯
破蠕蠕
本朝定制綠營虎頭牌木質蒙革長二尺九寸上闊
一尺五寸下闊一尺一寸面繪虎頭雙爪背横木
二道挽之
綠營燕尾牌謹按茅元儀武備志燕尾牌其長
與手牌相似但闊不滿尺背如鯽魚以柁木桐木
為之
本朝定制綠營燕尾牌削木為之上正方下岐出如
燕尾長二尺三寸闊九寸通髤藍面繪虎頭雙爪
背髤朱穿帶挽之
綠營挨牌謹按茅元儀武備志捱牌亦用白楊
木為之每面長五尺闊一尺五寸用繩索及木橄
欖挽之
本朝定制綠營挨牌削木為之長六尺四寸上為仰
月形闊二尺四寸下闊一尺八寸通髤黃繪虎頭
雙爪背髤朱穿帶挽之
綠營圓木牌謹按唐書黠戛斯𫝊以圓盾傅肩
可捍矢刃
本朝定制綠營圓木牌削木為之圓徑二尺一寸中
髤藍繪虎頭週髤紅加黃斑文背亦髤朱繫藤挽
之
綠營戰被謹按
本朝定制綠營戰被墨色布為之凡三等長一丈至
一丈五尺闊一丈至一丈二尺面繪飛虎週以火
燄中敷以棉背綴革以挽之
綠營滚被謹按
本朝定制綠營滚被藍布為之長五尺五寸闊四尺
背綴革繫藤以挽之餘俱如戰被之制
綠營滚被雙刀謹按
本朝定制綠營滚被雙刀左右雙持通長各二尺一
寸一分刃長一尺六寸闊一寸銎為半規厚二分
並納於室柄長四寸九分木質纏紅絲末鉆以鐵
繫藍緌室長一尺七寸木質裹革飾以銅繫藍緌
以銅鈎佩之
武科弓謹按
本朝定制武科弓徑三尺七寸鹿皮弦分為三等一
等十二力次十力次八力視所挽以較力復有強
弓六自十三力至十八力能挽者聽
武科刀謹按
本朝定制武科刀制如偃月刀刃及柄俱以鐵下圓
如椎末為鐏亦分三等一等重百二十觔長八尺
一寸五分次百觔長七尺八寸七分次八十觔長
七尺四寸視所舉以較力
武科石謹按
本朝定制武科石形如方礎左右鑿孔以容手亦分
三等一等重三百觔高一尺七寸八分闊一尺三
寸厚八寸次二百五十觔高一尺六寸闊一尺八
分厚七寸六分次二百觔高一尺五寸闊一尺五
分厚七寸視所舉以較力
皇朝禮器圖式卷十五
