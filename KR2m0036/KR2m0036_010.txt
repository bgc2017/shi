皇朝禮器圖式卷十
鹵簿一
皇帝鹵簿一
皇帝大駕鹵簿玉輦謹按劉熙釋名輦人所輦也潘
岳耤田賦天子乃御玉輦隋書禮儀志輦制象軺
車而不施輪通幰朱絡飾以金玉用人荷之宋史
儀衛志唐制輦有七六曰大玉輦七曰小玉輦馬
端臨文獻通考夏后始制輦乾隆十三年
欽定大駕鹵簿玉輦木質髤朱圓蓋方座通高一丈一
尺一寸蓋高二尺飾以青銜玉圓版四冠金圓頂
七寸鏤金垂雲承之曲梁四垂端為金雲葉簷方
徑六尺二寸青緞重幨各深五寸五分周為襞積
繡金雲龍繫黃絨紃四屬於座隅四柱高五尺三
寸距各五尺繪雲龍門高四尺八寸闊二尺三寸
五分冬垂青氊幃夏易以朱簾黑緞緣四面各三
座高二尺四寸下方七尺七寸上方七尺六寸綴
版二層上繪彩雲下繪金雲環以朱闌飾間金彩
其高一尺六寸八分各闕其中二尺一寸闌内周
布花毯中設金雲龍寶座高一尺三寸闊二尺七
寸左列銅鼎右植服劍轅四内二轅長三丈八寸
五分外長二丈九尺兩端銜金龍首尾升用納陛
五級左右闌皆髤朱亦飾金彩舁以三十六人冬
至
大祀孟春
祈糓孟夏
常雩
詣壇皆御之凡大朝會設鹵簿則陳於
太和門外
皇帝大駕鹵簿導蓋謹按晉書輿服志次曲華蓋中
道宋史儀衛志大駕鹵簿導蓋一元史輿服志導
蓋制如曲蓋緋羅瀝水繡龍乾隆十三年
欽定大駕鹵簿導蓋黃緞為之綢裏通高八尺六寸三
分蓋徑五尺一寸五分繡八寶彩雲冠以金頂七
寸三分垂幨三層各深一尺繡金龍九間以流雲
火珠旁垂彯帶二長三尺一寸闊二寸五分如蓋
色垂五采流蘇曲柄為木質塗金交龍徑二尺上
下攅竹髤朱上長二尺五寸下長五尺四寸圍四
寸七分鐓以銅&KR1837;銀長二寸二分凡大朝會設鹵
簿則陳於
丹陛正中
法駕
鑾駕
騎駕鹵簿導蓋皆同
皇帝大駕鹵簿拂塵謹按宋史儀衛志宫中導從執
紅絲拂二人金史儀衛志拂子四人元史輿服志
金拂紅氂牛尾為之黃金塗龍頭柄乾隆十三年
欽定大駕鹵簿拂塵朱氂為之長二尺結於木柄其長
二尺一寸二分圍一寸五分七釐通髤以金上飾
鏤金龍首二寸五分銜小金鐶以綴拂下飾鏤金
龍尾三寸三分末屬金鐶垂朱緌立夏始陳之處
暑後不用凡大朝會設鹵簿則列仗於
丹陛上達於
墀下自拂塵至引仗以次排列
法駕鹵簿拂塵同
皇帝大駕鹵簿提鑪謹按唐書儀衛志香蹬一宋史
儀衛志香蹬唐制也朱漆案緋繡花龍衣上設金
塗香鑪乾隆十三年
欽定大駕鹵簿提鑪笵金為之形圓有蓋通高七寸八
分深四寸六分口徑三寸二分腹圍一尺七寸六
分項鈒花文銜珊瑚耳為雙龍三足各高一寸二
分蓋高二寸徑與口徑同環鏤芙蕖下垂雲葉頂
鏤蟠龍提以金索四三屬於鑪一屬蓋並繋雲葉
上提杆攅竹髤朱長四尺五寸圍三寸一分四釐
兩端飾金龍首尾上綴金鈎以懸鑪行則提之陳
設時承以八角盤口徑一尺三寸五分底徑一尺
一寸一分通髤朱繪金花文置方几上几高一尺
四寸五分上徑一尺四寸四分下徑一尺四寸八
分四足鏤螭首虎爪承以圓珠下周横距通髤以
朱分繪金雲龍火珠
法駕鹵簿提鑪同
皇帝大駕鹵簿香合謹按宋史儀衛志宫中導從捧
龍腦合二人金史儀衛志香盒二人元史輿服志
香合制以銀塗黃金鈒雲龍於上乾隆十三年
欽定大駕鹵簿香合笵金為之形圓有蓋通高三寸五
分口徑六寸三分蓋高一寸四分面為蟠龍周為
雲龍口為回文下深一寸六分亦鏤雲龍回文足
高五分飾以雜寶陳設時盤及几如提鑪之制
法駕鹵簿香合同
皇帝大駕鹵簿盥盆謹按金史儀衛志鐁鑼一人元
史輿服志水盆黃金塗銀粧鈒為之乾隆十三年
欽定大駕鹵簿盥盆笵金為之形圓十二棱高四寸五
分口徑一尺五寸邊鈒花文飾以雜寶底徑一尺
六寸鏤雲龍中銜紅玻璃陳設時盤及几如提鑪
之制
法駕鹵簿盥盆同
皇帝大駕鹵簿唾壺謹按宋書百官志漢武帝世孔
安國為侍中以其儒者特聽掌御唾壺金史儀衛
志唾壺一人元史輿服志唾壺制以銀寬緣虚腹
有蓋黃金塗之乾隆十三年
欽定大駕鹵簿唾壺笵金為之形圓有蓋通高五寸口
徑一寸五分蓋高二寸五分頂為蟠龍下深二寸
五分底徑二寸一分座高四寸徑三寸三分四足
鏤螭首虎爪承以圓珠下周横距飾以雜寶陳設
時盤及几如提鑪之制
法駕鹵簿唾壺同
皇帝大駕鹵簿水瓶謹按宋史儀衛志宫中導從紫
衣分執灌器唾壺金史儀衛志水罐一人元史輿
服志水瓶制如湯瓶銀為之塗以黃金乾隆十三
年
欽定大駕鹵簿水瓶笵金為之有蓋大小各一大者通
高一尺五寸七分深一尺三寸五分口徑四寸四
分鈒花文腹圍二尺八寸八分鈒雲龍火珠下為
波紋耳為螭首銜鐶底徑七寸蓋高一寸五分徑
九寸四分飾以雜寶小者通高一尺四寸五分深
一尺二寸五分口徑四寸一分腹圍二尺六寸六
分底徑五寸四分蓋高一寸五分徑八寸六分形
制花文皆同陳設時盤及几俱如提鑪之制
法駕鹵簿水瓶同
皇帝大駕鹵簿馬杌謹按元史輿服志杌子四脚小
牀銀飾之塗以黃金乾隆十三年
欽定大駕鹵簿馬杌枬質髤朱高一尺五寸方一尺八
寸面繪金雙龍間以流雲中為火珠四足鏤螭首
虎爪承以圓珠下周横距雜繪八寶
法駕鹵簿馬杌同
皇帝大駕鹵簿交椅謹按金史儀衛志交椅一人元
史輿服志交椅銀飾之塗以黃金乾隆十三年
欽定大駕鹵簿交椅枬質塗金曲扶箕張倚上仰交足
横距貫以鐵樞雙疊舉之通高二尺九寸二分縱
一尺一寸五分横二尺二寸座面織黃絲倚刻花
草雲龍文踏几高三寸三分縱九寸五分横一尺
八寸六分亦塗金
法駕鹵簿交椅同
皇帝大駕鹵簿儀刀謹按唐書儀衛志左右廂有主
帥三十八人執儀刀宋史儀衛志御刀晉宋以來
有之黑鞘金花銀飾靶軛紫絲絛帉錔儀刀制同
此悉以銀飾金史儀衛志班劍儀刀隊二百人元
史輿服志儀刀制以銀飾紫絲帉錔横刀制如儀
刀而曲鞘以沙魚皮飾乾隆十三年
欽定大駕鹵簿儀刀鍊鐵為之通長三尺七寸三分刃
長二尺四寸八分木柄長一尺二寸五分端垂綠
緌鞘長二尺七寸五分通鞔綠沙魚皮銎及鉆皆
塗金鏤花文繫以黃鹿皮懸於革帶帶飾亦塗金
法駕
鑾駕
騎駕鹵簿儀刀皆同
皇帝大駕鹵簿櫜鞬謹按春秋左傳右屬櫜鞬杜預
注櫜以受箭鞬以受弓晉書輿服志次弓矢熊渠
佽飛督領之宋史儀衛志弓矢有靫同&KR0955;弩元史
輿服志服制以虎豹皮或暴綠文金銅装靫制以
黑革乾隆十三年
欽定大駕鹵簿櫜鞬以革為之黑色綠緣櫜長一尺一
寸四分圍一尺四寸三分底木質髤朱徑五寸五
分盛矢十有二鞬長二尺三寸三分上徑一尺一
寸五分中徑七寸七分下徑二寸五分韜弓及半
皆飾鏤金鉸具銜以雜寶繫以黃鹿皮懸於革帶
鞬左櫜右帶飾皆塗金銜綠松石
法駕
鑾駕
騎駕鹵簿櫜鞬皆同
皇帝大駕鹵簿豹尾槍謹按蔡邕獨斷最後一車懸
豹尾崔豹古今注豹尾車周制也象君子豹變宋
史輿服志上載朱漆竿首綴豹尾乾隆十三年
欽定大駕鹵簿豹尾槍鍛鐵為之通長一丈一尺七分
刃長一尺五分冒以木黃油繪行龍銎塗金鏤垂
雲文下綴朱氂垂鐶懸豹尾長三尺三寸柄攅竹
髤朱繪金雲龍長九尺五寸圍四寸九分五釐鐏
以鐵鋄銀長七寸
法駕
鑾駕
騎駕鹵簿豹尾槍皆同
皇帝大駕鹵簿殳謹按考工記廬人凡為殳五分其
長以其一為之被而圍之鄭康成注被把中也圍
之圜之也凡矜八觚毛萇詩傳殳長丈二而無刃
唐書儀衛志二百五十人執殳宋史儀衛志殳無
刃而短元史輿服志殳制如矟而短黑飾兩末中
畫雲氣乾隆十三年
欽定大駕鹵簿殳鍛鐵為之通長一丈一尺首長一尺
四寸八棱上徑一寸一分下徑六分鋄金龍文銎
長九寸鏤龍首上下鉆以鐵塗金鏤花柄長八尺
餘俱如豹尾槍之制
法駕鹵簿殳同
皇帝大駕鹵簿戟謹按考工記冶氏戟廣寸有半寸
内三之胡四之援五之漢書司馬相如傳建干將
之雄戟張揖注雄戟胡中有&KR1993;者干將所造劉熙
釋名戟觡也旁有枝觡也晉書輿服志次大戟一
隊唐書儀衛志第一行長戟第四行小戟第五行
短戟宋史儀衛志戟有枝兵也木為刃赤質畫雲
氣元史輿服志鈒戟制如戟無飛掌而有横木乾
隆十三年
欽定大駕鹵簿戟鍛鐵為之通長一丈一尺援長一尺
三寸胡外曲徑七寸三分中有&KR1993;&KR1993;上横二寸五
分下横五寸内外各半外鏤龍首銎長九寸鏤龍
首上銜通塗以金柄長八尺如豹尾槍之制
法駕鹵簿戟同
皇帝大駕鹵簿九龍曲蓋謹按崔豹古今注太公因
折蓋之形而製曲蓋自漢朝乘輿用四乾隆十三
年
欽定大駕鹵簿九龍曲蓋黃緞為之通高一丈二尺二
寸蓋徑五尺繡彩雲上冠金頂一尺一寸垂幨三
層各深一尺一寸繡金龍九間以流雲火珠下綴
金鈴各十五旁垂彯帶二長三尺五寸闊二寸五
分如蓋色亦繡彩雲綴鈴各三曲柄為木質塗金
龍首徑二尺三寸上下攅竹髤朱上長三尺七寸
下長五尺二寸圍四寸七分鐓以銅鋄銀長八分
法駕鹵簿九龍曲蓋同
皇帝大駕鹵簿翠華蓋謹按揚雄甘泉賦咸翠蓋而
鸞旂李善注翠羽飾蓋宋元嘉起居注訶羅國奉
孔雀蓋一具元史輿服志孔雀蓋朱漆竿首建小
蓋蓋頂以孔雀毛徑尺許下垂孔雀尾乾隆十三
年
欽定大駕鹵簿翠華蓋綠緞為之通繡孔雀翎旁無彯
帶餘俱如九龍曲蓋之制
法駕鹵簿翠華蓋同
皇帝大駕鹵簿紫芝蓋謹按漢書揚雄傳翳華芝服
虔注華芝華蓋也張衡西京賦芝蓋九葩薛綜注
以芝為蓋有九葩之采魏書禮志前驅芝蓋乾隆
十三年
欽定大駕鹵簿紫芝蓋紫緞為之通繡五色芝二十四
旁無彯帶餘俱如九龍曲蓋之制
法駕鹵簿紫芝蓋同
皇帝大駕鹵簿九龍蓋謹按遼史儀衛志直柄華蓋
乾隆十三年
欽定大駕鹵簿九龍蓋黃緞為之直柄餘俱如九龍曲
蓋之制
法駕
鑾駕鹵簿九龍蓋皆同
皇帝大駕鹵簿五色花蓋謹按崔豹古今注華蓋黃
帝所作也與蚩尤戰於涿鹿之野有五色雲氣金
枝玉葉於帝上有花蘤之象故因而作華蓋唐書
儀衛志花蓋二元史輿服志華蓋制如繖而圓頂
隆起赤質繡雜花乾隆十三年
欽定大駕鹵簿五色花蓋五色緞為之各四每間以龍
蓋二通繡雜花直柄餘俱如九龍曲蓋之制
法駕
騎駕鹵簿五色花蓋皆同
皇帝大駕鹵簿五色龍蓋謹按桓譚新論三蓋之屬
皆元黃五色乾隆十三年
欽定大駕鹵簿五色龍蓋五色緞為之各二與花蓋相
間直柄餘俱如九龍曲蓋之制
法駕鹵簿五色龍蓋同
皇帝大駕鹵簿方繖謹按宋史儀衛志繖古張帛避
雨之制今有大繖方繖皆赤質紫表朱裏四角銅
螭首元史輿服志紫方繖制如大繖而表以紫羅
紅方繖制如大繖而表以緋羅乾隆十三年
欽定大駕鹵簿方繖紅紫二色緞為之各四方五尺不
施繡文四角出銅龍首垂五采流蘇直柄頂及柄
尺寸俱如九龍曲蓋之制
法駕鹵簿方繖同
皇帝大駕鹵簿夀扇謹按崔豹古今注舜作五明扇
秦漢公卿士大夫皆得用之魏晉非乘輿不得用
明會典大駕鹵簿夀扇二乾隆十三年
欽定大駕鹵簿夀扇黃緞為之通高一丈一尺八寸扇
圓徑三尺二寸繡青夀字一夾以五彩雙龍間流
雲火珠中貫柄處飾藍緞上繡花文中繡流雲蝙
蝠下繡山水文緣亦以藍週繡金回文背黃緞銷
金龍二約以金花翠葉柄攅竹髤朱長八尺五寸
圍四寸六分鐓以銅高一寸五分
法駕鹵簿夀扇同
皇帝大駕鹵簿雙龍扇一謹按宋史儀衛志殿庭立
仗有雙盤龍扇明會典大駕鹵簿紅雙龍扇二十
黃雙龍扇二十乾隆十三年
欽定大駕鹵簿雙龍扇黃紅二色緞為之各八通高一
丈八寸扇圓徑三尺五寸繡五彩升降龍間以流
雲紅綠暈二重周為襞積中貫柄處飾以藍上下
為金蹲龍背為金團龍約以金花翠葉柄攅竹髤
朱長七尺五寸圍四寸六分鐓以銅高一寸五分
法駕鹵簿雙龍扇同
皇帝大駕鹵簿雙龍扇二謹按乾隆十三年
欽定大駕鹵簿雙龍扇黃緞為之藍緣餘俱如雙龍扇
一之制
鑾駕鹵簿雙龍扇同
皇帝大駕鹵簿雙龍扇三謹按乾隆十三年
欽定大駕鹵簿雙龍扇黃緞為之藍緣銷金升降龍二
餘俱如雙龍扇一之制
騎駕鹵簿雙龍扇同
皇帝大駕鹵簿單龍扇謹按元史輿服志朱團扇緋
羅繡盤龍朱漆柄明會典大駕鹵簿紅單龍扇十
黃單龍扇十乾隆十三年
欽定大駕鹵簿單龍扇黃紅二色緞為之各八繡盤龍
一餘俱如雙龍扇一之制
法駕鹵簿單龍扇同
騎駕鹵簿紅單龍扇亦同
皇帝大駕鹵簿孔雀扇謹按宋史儀衛志古者扇翣
皆編次雉羽或尾為之故於文從羽唐開元改為
孔雀乾隆十三年
欽定大駕鹵簿孔雀扇綠緞為之通高一丈一尺八寸
扇上歛下橢徑三尺上闊三寸中闊二尺七寸下
闊二尺通繡孔雀尾下約以金花翠葉銜寶石四
柄如夀扇之制
法駕鹵簿孔雀扇同
皇帝大駕鹵簿雉尾扇謹按崔豹古今注雉尾扇起
於殷世高宗時有雊雉之祥服章多用翟羽漢朝
乘輿服之唐書百官志左尚署掌供翟扇宋史儀
衛志雉尾皆方繡雉尾之狀有三等乾隆十三年
欽定大駕鹵簿雉尾扇霞色緞為之通繡雉尾餘俱如
孔雀扇之制
法駕鹵簿雉尾扇同
皇帝大駕鹵簿鸞鳳扇謹按晉書輿服志執方扇羽
林郎十人開元禮大駕鹵簿方扇十二宋史儀衛
志殿庭立仗鳳扇二十二人明會典紅繡方扇十
二面繡鸞鳳花文乾隆十三年
欽定大駕鹵簿鸞鳳扇紅緞為之通高一丈一尺二寸
扇上橢下方徑三尺四寸上闊二尺八寸下闊二
尺五寸繡五采鸞鳳各一間以花文周繡孔雀翎
綠緣中貫柄處繡流雲上為金蹲龍下如之承以
波文横飾青緞繡金花文雙鳳相對柄髤以黑如
夀扇之制
法駕鹵簿鸞鳳扇同
皇帝大駕鹵簿長夀幢謹按開元禮大駕鹵簿有長
夀幢馬端臨文獻通考幢制如節而五層韜以袋
宋史儀衛志紹興鹵簿中道隊長夀幢一金史儀
衛志殿庭内仗第三行長夀幢一乾隆十三年
欽定大駕鹵簿長夀幢朱紃貫朱旄五韜以黃紗長八
尺圍二尺七寸通繡青夀字篆文下垂五采流蘇
蓋高九寸徑一尺穹曲下覆黃緞羃之綠緣垂幨
青綠二重皆繡金雲龍四角飾銅龍首懸雲佩五
就綴以金索杆攅竹髤朱長一丈圍四寸三分上
為曲項加塗金龍首銜環繫幢鐓以銅鋄銀高五
分通高一丈一尺一寸
法駕鹵簿長夀幢同
皇帝大駕鹵簿紫幢謹按隋書禮儀志安車紫油幢
乾隆十三年
欽定大駕鹵簿紫幢韜以紫紗通繡花蝶下垂金黃流
蘇餘俱如長夀幢之制
法駕鹵簿紫幢同
皇帝大駕鹵簿霓幢謹按漢書司馬相如傳拖蜺旌
張揖注析羽毛染五采綴以縷為旌有似虹蜺之
氣也乾隆十三年
欽定大駕鹵簿霓幢韜以月白紗通繡五色虹霓餘俱
如長夀幢之制
法駕鹵簿霓幢同
皇帝大駕鹵簿羽葆幢謹按爾雅釋言翿纛也郭璞
注今之羽葆幢漢書韓延夀傳建幢棨植羽葆師
古注幢麾也羽葆析翟羽為之乾隆十三年
欽定大駕鹵簿羽葆幢朱紃貫朱旄五上各銜金葉冒
以綠革綴金鈴四下屬朱緌繋於杆不加韜蓋綠
緞羃之紅緣垂幨紅黃二重不飾龍首餘俱如長
夀幢之制
法駕鹵簿羽葆幢同
皇帝大駕鹵簿信旛謹按崔豹古今注信旛古之徽
號也晉書輿服志鈴下信旛軍校並駕宋史儀衛
志信旛絳帛錯采為字上有朱綠小蓋四角垂羅
文佩繋龍頭竿上元史輿服志信旛錯采為信字
乾隆十三年
欽定大駕鹵簿信旛紅緞為之長六尺一寸闊六寸五
分通繡花文中銜黃緞一尺三寸闊四寸荷首蓮
趺繡金信旛清漢文下綴版四寸髤以五彩蓋紅
緞羃之藍緣垂幨青黃紅三重餘俱如長夀幢之
制
法駕鹵簿信旛同
皇帝大駕鹵簿絳引旛謹按唐書儀衛志黃麾仗首
尾廂皆絳引旛二十宋史儀衛志絳引旛作五色
間暈無字兩角垂佩中興為六角蓋垂珠佩元史
輿服志綘引旛四角乾隆十三年
欽定大駕鹵簿絳引旛五色緞相間為之長六尺五寸闊
六寸五分中繡金龍夾以雲文下綴金鈴五蓋紅
緞羃之藍緣垂幨青紫黃三重餘俱如長夀幢之制
法駕鹵簿絳引旛同
皇帝大駕鹵簿豹尾旛謹按元史輿服志豹尾竿繫
豹尾朱漆竿乾隆十三年
欽定大駕鹵簿豹尾旛懸豹尾長八尺上銜金葉冒以
綠革綴金鈴四高二寸五分徑三寸三分加金鐶
繫旛杆如長夀幢之制
法駕鹵簿豹尾旛同
皇帝大駕鹵簿龍頭竿旛謹按宋史儀衛志大駕鹵
簿龍頭竿繡氅二十揭以朱竿上如戟加横木龍
首以繫之元史輿服志龍頭竿垂朱綠蓋每角綴
珠佩垂帶帶末有金銅鈴乾隆十三年
欽定大駕鹵簿龍頭竿旛五色緞為之尺寸及繡文如
絳引旛之制下綴金鈴五蓋紅緞為之藍緣垂幨
紫綠黃三重杆首為戟形横刻龍首繋旛下斜出
搘之皆木質塗金餘俱如長夀幢之制
法駕鹵簿龍頭竿旛同
皇帝大駕鹵簿教孝表節旌謹按乾隆十三年
欽定大駕鹵簿教孝表節旌紅緞為之長七尺三寸闊
六寸五分通繡金花草文下剡綴金鈴三中銜黃
緞綠緣荷首蓮趺長一尺三寸闊四寸繡金教孝
表節清漢文蓋鈒銅朵雲三高五寸五分闊九寸
中豐下歛旁垂青緞彯帶二各綴鈴三杆攅竹髤
朱長一丈圍四寸五分上為矛形木質塗金下注
朱旄飾塗金龍首銜鐶繋旌鐓以銅鋄銀高五分
通高一丈一尺一寸
法駕鹵簿教孝表節旌同
皇帝大駕鹵簿明刑弼教旌謹按乾隆十三年
欽定大駕鹵簿明刑弼教旌繡金明刑弼教清漢文餘
俱如教孝表節旌之制
法駕鹵簿明刑弼教旌同
皇帝大駕鹵簿行慶施惠旌謹按乾隆十三年
欽定大駕鹵簿行慶施惠旌繡金行慶施惠清漢文餘
俱如教孝表節旌之制
法駕鹵簿行慶施惠旌同
皇帝大駕鹵簿褒功懷遠旌謹按乾隆十三年
欽定大駕鹵簿褒功懷遠旌繡金褒功懷遠清漢文餘
俱如教孝表節旌之制
法駕鹵簿褒功懷遠旌同
皇帝大駕鹵簿振武旌謹按乾隆十三年
欽定大駕鹵簿振武旌繡金振武清漢文餘俱如教孝
表節旌之制
法駕鹵簿振武旌同
皇帝大駕鹵簿敷文旌謹按乾隆十三年
欽定大駕鹵簿敷文旌繡金敷文清漢文餘俱如教孝
表節旌之制
法駕鹵簿敷文旌同
皇帝大駕鹵簿納言旌謹按乾隆十三年
欽定大駕鹵簿納言旌繡金納言清漢文餘俱如教孝
表節旌之制
法駕鹵簿納言旌同
皇帝大駕鹵簿進善旌謹按漢書文帝紀朝有進善
之旌應劭注堯設之五達之道令民進善乾隆十
三年
欽定大駕鹵簿進善旌繡金進善清漢文餘俱如教孝
表節旌之制
法駕鹵簿進善旌同
皇帝大駕鹵簿金節謹按周禮秋官小行人山國用
虎節土國用人節澤國用龍節皆以金為之晉書
輿服志左右節郎各四人宋史儀衛志金節隋制
也黑漆竿上施圓盤周綴紅絲拂八層黃繡龍袋
籠之元史輿服志崇天鹵簿武衛鈒戟隊金節八
乾隆十三年
欽定大駕鹵簿金節朱紃貫朱旄八下繫朱緌屬於杆
韜以黃紗通繡雲龍蓋綠緞羃之紅緣垂幨紅綠
二重餘俱如長夀幢之制
法駕鹵簿金節同
皇帝大駕鹵簿儀鍠氅謹按唐書儀衛志黃麾仗第
二行儀鍠五色幡宋史儀衛志氅本緝鳥毛為之
今制有青緋皂白黃五色儀鍠鉞屬也秦漢有之
唐用為儀仗刻木如斧上綴小錦幡五色帶乾隆
十三年
欽定大駕鹵簿儀鍠氅五色緞相間為之如絳引旛之
制蓋如教孝表節旌而無彯帶儀鍠高二尺五寸
竹節刃銜以龍首貫金鈑形如雙鉞相背龍首繋
氅杆如長夀幢之制
法駕鹵簿儀鍠氅同
皇帝大駕鹵簿黃麾謹按葛洪西京雜記漢大駕前
黃麾崔豹古今注麾所以指麾乘輿以黃開元禮
太宗制大麾色黃唐書儀衛志次後黃麾仗執者
一人夾二人皆騎宋史儀衛志絳帛為之如幡錯
采成黃麾字下繡交龍朱漆竿金龍首上垂朱綠
小蓋元史輿服志黃麾幡制如信幡乾隆十三年
欽定大駕鹵簿黃麾紅緞為之如信幡之制繡金黃麾
清漢文蓋紅緞羃之黃緣垂幨紫綠黃三層餘俱
如長夀幢之制
法駕鹵簿黃麾同
皇朝禮器圖式卷十
