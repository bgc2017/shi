吳越備史卷第四
武勝軍節度使掌書記范坰武勝軍節度廵官林禹撰
今大元帥吳越國王
王名俶字文德文穆王苐九子也母吳越國恭懿夫人吳
氏王以天成四年歲巳丑八月二十五日生于功臣堂天
福四年十二月承制授内衙諸軍指揮使檢校司空忠獻
王累授王特進檢校太尉開運四年春三月庚寅出鎮丹
丘
即台州也
下車數月有僧德韶語王曰此地非君爲治之所當歸國
城不然將不利矣王從其言即求歸秋九月甲戌自丹丘
歸覲也是日大風東南有雲若樓閣之状識者異之冬十
二月内衙統軍使胡進思指揮使諸温鈄滔等幽廢王于
義知後院乃召諸大校及諸率中外軍庶奉迎王于南邸
晡時王見府寮將校于帥府之外簾謙譲者三諸將校以
王素有德望俯伏称賀即日王以鎮海鎮東等軍節度檢
校太尉兼侍中蒞事于元帥府之南序也
(戊申)乹祐元年春正月辛亥朔漢帝南郊大赦改元是月乙
卯王即位于天寵堂赦境内租稅班賚有差
天寵堂即忠獻王重建逮于廢王不克遷徙至是而王
臨位焉
自前年正冬浹于正旦隂晦彌月是日雲物澄霽中外人
情胥悅壬戌遣將兵奉廢王于衣錦軍丙子漢主崩少主
承祐即位二月辛卯王親祀五廟乙未誅内衙指揮使何
承訓懲其反覆中外大悅
初廢王將黜胡進思而承訓預其事議未决承訓反告
于進思及王即位復請誅進思王懲其反覆立命斬之
三月勅遣中書舍人張誼來歸忠獻王賵未幾内衙統軍
使何進思請誅廢王王不許于是進思憂懼而卒
先是王遣都頭薛温領親兵保衛廢王且戒之曰𡭗等
小心衛護吾兄若有異事當死拒之至是進思請誅不
遂乃詐以王命令薛温害之温曰僕受命之日不聞此
言决不敢妄彂也進思仍乃夜遣二賊踰垣而入欲刺
廢王廢王闔戶大呼薛温聞之率衆而入二鼓斃二賊
于中庭至是進思聞二賊死憂懼不二日發疽而死
是月大閱馬步夏六月朔日有蝕之冬十一月下令以每
歲租賦逋滯者悉蠲之仍歲為著令百姓歌舞焉
(己酉)二年春二月匡武都連名輒舉求軄王命斬状首二人
坐黜者二十餘人餘宥之三月勅授王東南兵馬都元帥
鎮海鎮東等軍節度使浙江東西䓁道管内觀察處置兼
兩浙塩鐵制置發運等使開府儀同三司檢校太師兼中
書令杭州越州大都督上柱國吳越國王食邑一萬戶實
封一千戶仍賜匡聖廣運同德保定功臣夏四月太白晝
見是月乙亥城西上清宫灾五月内衙指揮使鈄滔以罪
黜于處州六月甲申日有蝕之秋七月朝廷命擒河中府
李守貞
初守貞之叛求援金陵偽齊王景達舉兵應之未幾守
貞就擒淮人&KR1062;境而還
是月王命弟弘億爲明州刺史冬十月勅遣散騎常侍張
煦等持節備禮冊王爲吳越國王仍賜玉冊金印法物等
冊曰維乹祐二年歲次乙酉十月庚午朔十九日戊子
皇帝若曰我先帝承有晉崩離之後醜虜充斥毒螫中
夏用順天致罰大拯黎元太阿一揮胡馬宵遁享萬靈
于無主觧兆庶之倒懸較定世勲以吳越居右伊朕眇
末虔奉先訓嗣位之始即酬懋功前命為元帥按地圖
授武節東南之境淂行征伐命冊為真王駕大輅執桓
圭牛斗之鄕盡荒土宇詢于有位僉曰克諧咨𡭗匡聖
廣運同德保定功臣東南面兵馬都元帥鎮海鎮東等
軍節度使浙江東西道管内觀察處置兼兩浙塩鐵制
置發運營田等使開府儀同三司檢校太師兼中書令
杭州越州大都督上柱國吳越國王食邑一萬戶實封
一千戶錢象緯炳靈公王襲慶横江負海者三千
里開國承家者六十年而能望辰極以駿奔奉天朝之
師律充庭納貢則外府告盈下瀨宣威則前茅獻捷忠
信著于羣后禮譲行于一方故玄冕九章為王之服昭
其名也朱輪駟馬為王之馭昭其器也而又三吳百越
列土分疆有民人焉有社稷焉恢祖禰之令圖實典禮
之鉅著勸夫忠孝以御家邦今遣正議大夫守右散騎
常侍上柱國賜𬗋金魚袋張煦上𥙷闕崔頌持節備禮
冊𡭗為吳越國王於戲品秩甚尊名數尢重肅廣庭而
備物練吉日以覃恩𡭗其正厥位事大以敬教民以順
馭衆以恩神其福之禮曰惟王建國諸侯所以守舊邦
書曰惟帝念功王者于是出好爵匡我堯緒永為漢籓
浙江如帶稽山如礪福祿無窮貽厥百世汝往欽㦲對
揚我休命
是月内衙指揮使諸温以罪黜于温州是歲下令以境内
田畆荒廢者縦民耕之公不加賦
時王募民墾荒田勿取其租稅由是境内並無棄田或
有請糾遺丁以增賦王命杖之國門民皆大悅
(庚戍)三年春二月金陵以偽永安軍節度使查文徽取福州
遣劍州刺史陳誨泉州刺史(彭城)從效率兵犯我無諸王命
指揮使潘審燔率師禦之遂生擒查文徽及行軍判官楊
文憲䓁三十餘人斬馘萬計陳誨(彭城)從效等走之
初福人告查文徽曰吳越兵已棄城去請公為帥文徽
信之乃遣陳誨率水軍下閩江文徽自以步騎繼至城
下閩州刺史吳城詐遣兵數百出迎文徽而誨諫曰閩
人多詐未可圖也宜立寨徐徐圖之文徽曰疑則生變
不若乘機據其城乃引兵徑進誨整衆鳴鼓還于江湄
吳城與潘審燔等勒兵大擊賊大敗之遂執文徽等士
卒戰溺死者一萬餘人陳誨等率親部而遁
是月甲午吳越國丞相中書令鄖國公杜建徽卒謚曰威
烈
建徽字延光新城縣人也祖仲明不仕累贈水部員外
郎父稜贊忠去偽功臣兩浙行軍司馬鎮海軍節度副
使常潤二州刺史初八都建&KR0994;率鄕黨以武安爲號時
武肅王輔董庶人起石鏡鎮旋平(彭城)漢宏功業寖盛稜
謂諸子曰吾每責人不過十罰則爲之傷心而觀錢公
每有斬决皆談笑是若成大事者是人也汝當事之必
貴吾族稜遂歸于我光唘三年命征薛朗平之遂爲常
州尋遷潤州乹寧中安仁義適東陽命&KR0994;率師討平之
及武肅王以宣州䧏卒隷中軍號武勇都前後上右皆
無賴&KR0994;常患之乃密䟽曰狼子野心觀武勇將士終非
大王所蓄碩以士人代之武肅王不聽及徐綰叛命使
祭之旌其先見建徽即稜子也少強勇不與諸弟類嘗
于山莊構小苑齋輒私署軍州押衙記于棟鄕里見焉
囙驚問于稜稜亦加責徽對曰大丈夫何止一軍事押
衙邪始從軍無事人之志及稜歸武肅王乃從父命而
盡心于我稜在常州爲淮人所逼徽馳赴父難不及境
而城已拔徽率所部還新登及稜自淮南歸軍中嚴整
無改&KR0994;尢稱之徽累征伐皆单騎入陣賊衆無不披靡
所至輒立大功軍中謂之虎子乹寧初從征董庶人被
射中肩徽亦能戰開平中與武肅王弟鐸率師救姑蘇
與敵遇囙逼河河梁上斷乃鞭馬徑渡及岸馬斃遂瘞
之號曰馬塜至今存焉徐綰之叛徽馳自新登以本部
赴難因命守禦時賊將聚木焚北門徽使持火鈎取其
木先焚之遂不淂聚賊計遂罷時有勸王東保會稽徽
按劍曰事苟不濟當同死于此必東渡亦售命與賊耳
武肅王納之睦州陳詢之貳于我也王以徽為詢&KR0666;婭
頗疑之乃使馬綽伺其意徽曰陳氏負恩背義自貽覆
族之禍徽既&KR0666;婭義當見疑然累書以諭之皇天后土
苟㦯見照則拔城獲書方明徽心耳俄有睦州廳吏來
䧏持徽所遺詢書至武肅王嘉歎之賜徽錢一百萬徽
兄建思嘗譛徽于武肅言其第中蓄兵仗將爲異圖王
使人閱之徽方食使者強抵徽卧内徽但食不頋使者
還言于武肅王王感悟益加殊待及構第于城南王親
與規畫徽性儉檏出入導從不過數人凡財物多散鄕
里親属武肅王每會人必指之曰此杜丞相今日塵忝
多其力也忠獻王時其孫昭達爲内衙都監使盛治第
宅強徽觀之曰乳臭兒不諳事乃𡭗後昭達果以罪誅
徽及春秋高尚能騎射嘗從擊毬于廣場興酣有宿中
箭鏃自臂中飛出人皆壮之徽爲詩自叙曰中箭斫耳
缺被箭射牌過爲將湏有膽有膽即無價初&KR0994;將亾散
家財與諸子惟徽但受一笏稜曰此吾歷任所秉者惟
汝能傳之徽㦄官自武安都將國子祭酒至涇源昭化
等軍節度使累官吳越國丞相兼中書令封鄖國公皆
自國初至忠獻王己來奏授也凡子弟孫姪多連&KR0666;公
室朱𬗋車馬充溢門庭有國已來莫比其盛卒年八十
八歲
三月勅授王守尚書令增食邑二千戶實封五百戶夏四
月王以查文徽等獻于五庿國人爲之聳觀
先是征伐己來擒獲雖衆而獻俘之禮至是始備
是月丙午王親享五廟六月勅授王兄東府安撫使弘儇
知福州威勝軍事秋七月命弟弘億為東府安撫使冬十
月王歸查文徽于金陵十一月朔日有蝕之是月漢少主
遇弑是歲潭帥馬希廣為兄朗帥希萼導金陵以將邊鎬
守之馬氏悉遷馬氏之族于金陵殺椘王而自立是月漢
太后臨朝
(辛亥)廣順元年春正月周太祖即位大赦改元廣順漢太后
遷居西宫三月制授王諸道兵馬都元帥加食邑一千戶
實封三百戶仍䧏尚書令冊禮夏四月王奉廢王居東府
即越地王築宫室治園圃花卉山石池塘亭苑奉廢王
日娛悅之歲時供饋甚加厚焉
夏六月丙午武勝清海等軍節度使王世父元懿薨追謚
曰宣惠以其子仁倣嗣
元懿字秉徽武肅王苐五子母李氏懿有燕頷之相起
家鎮海軍右直都知兵馬使尋授安國衣錦軍防遏指
揮使累授檢校兵部尚書懿性至孝而純直其母常侍
武肅王指令不稱旨被捶自是成疾每疾發侍婢多厭
倦惟懿不離上右雖糞溷亦親侍之嘗在衣錦城出遊
諸野遇菖蒲花尋收之新定一日閭里間輒數處火起
民頗憂恐有巫揚韞因之遂興妖言曰某日某處復當
火灾皆如其言民由是競禱之懿謂上右曰火如巫言
巫為火也宜殺之以息其姦于是命斬韞于市火遂絶
貞明中自新定判東陽東陽之南有白砂神郡人畏而
奉之每歲三月有大風雨自白砂起過郡城㦯言神本
海龍每歲一復東海為怪壊民廬舍及懿臨郡夢朱衣
言曰白砂王奉唘相國今以他適將由郡城且慮驚駭
已由南山而去翌日風雨果如之人皆異焉頗喜遊宴
彫&KR0918;之事文穆王襲國禮敬尢篤懿每飲酒及其半而
傾于地文穆王囙宴乃致鈔鑼于懿前意成其事懿自
是遂改累奏授賓睦二州刺史清海武勝等軍節度使
太傅同中書門下平章事金華郡王終年六十六在郡
三十年初懿為新定有卜士方氏時人號亀精嘗數卜
以遺懿曰太乙接天河金華寳貝多郡侯六十六別處
不經過至是果如其言
是月命復王兄仁俊官爵
(壬子)二年春二月制授王天下兵馬元帥增食邑二千戶實
封五百戶改賜推誠保德安邦致理忠正功臣夏四月朔
日有蝕之勅衢州刺史王叔元瑰知福州威勝軍事王弟
弘偓為衢州刺史六月乙未王妣吳越國順德太夫人吳
氏薨追謚曰恭懿
夫人錢唐人諱漢月中直指揮使吳珂女也幼而婉淑
奉文穆王時恭穆夫人尢寵愛之夫人善胡琴性慈惠
而節儉頗尚黃老學居常被道士服餘皆布絹而已每
聞王决斷政事有及重刑者夫人常顰蹙以仁恕為言
諸吳將有遷授皆峻阻之及其入對多加訓勵有過失
者必面責之故諸吳終夫人之世不甚䮦恣勅封吳越
國順德夫人薨年五十九
秋八月勅葬恭懿夫人于錢唐慈雲嶺之西原九月甲寅
朔丞相裴堅卒謚曰文憲
堅字庭實吳興人父光庭累官至中書令有術士張景
蔵能言休咎以紙大書台字以遺光庭不旬日果貶台
州刺史大有政聱堅幼明敏善属文及長有知人之鑒
事吳越國有善政條教有方累官禮部尚書中書令拜
吳越國丞相終年五十六
冬十月朗州指揮使(彭城)言舉兵逐邊鎬克復湖南獻捷于
朝廷朝廷以為武平節度制置武安等軍事囙遷湖南節
制府于朗州
(癸丑)三年春二月湖州所隷建州䧏卒鄭懷嵩䓁十一人以
刺史散香于資福寺遂率其黨二百餘人作亂即日盡誅
之三月勅授王起復鎮東大將軍上金吾衛上將軍員外
置同正員王以兄弘儇為温州刺史夏四月建報恩元教
寺于城北薦王妣也王親閱内外諸軍非驍勇皆停放之
冬十月大閱馬步軍艛艣于碧波亭十一月命弟弘仰為
台州刺史十二月湖南王達舉兵執朗州(彭城)言囚之朝廷
尋授王達湖南節度是歲東陽有大象自南方來陷陂湖
而獲之境内大旱民有鬻男女者命出粟帛贖之歸其父
母仍命所在開倉賑䘏
(甲寅)顯德元年春正月丙子朔周主祀圓丘改元是月周太
祖崩晉王即位是為世宗夏五月王命鑄王妣恭懿太夫
人銅容二致于奉國金地二尼寺秋七月勅遣使加授王
天下兵馬都元帥仍賜金印冬十一月勅遣進奏使章思
忠歸諭機事航艦不利思忠溺焉是月漢主殂子鈞嗣
(乙卯)二年春二月朔日有蝕之三月制加王食邑一千戶實
封四百戶夏四月庚子王親祀五庿秋七月庚午有虹入
天長樓
樓在内城之東
王避寝于思忠堂九月王復于天寵堂閏月丁酉世子
惟濬生冬十月勅遣司空李糓率師伐金陵十二月王遣
使入貢勅王出兵會擊金陵是月王師渡淮
(丙辰)三年春正月車駕東征詔王以國兵分路進討是月南
擊場門樓火金陵李璟僣稱唐皇帝致書于京師仍令偽
皇太弟璲致書于統帥李糓又遣偽宰相孫晟等入貢二
月王師入淮南静海軍制置使姚彦洪率家属軍士戶口
䓁一萬餘人奔于王是月王命丞相吳程前衢州刺史鮑
修譲等攻毘陵命都指揮使路彦銖䓁伐宣城命都指揮
使羅晟等督水師次江隂以應我師也既而勅遣殿直薛
有光來宣諭仍賜沿身衣冠法物三月我師克常州生擒
趙史趙澤偏將諸承向重覇等一百餘人遂班師
時營田副使陳滿言于丞相吳程曰周師南征舉國驚
優常州無備易取也吳程如其言請于王從之丞相元
德昭上曰唐大國未可輕舉也若我入唐而周師不至
能無慮乎吳程固争王遂遣程取常州也
是月金陵遣偽燕王弘冀服㩀淮南王命從弟蘇州刺史
文奉爲應援都統使屯于本州備徵彂夏五月建州刺史
陳誨以小船沿溪而下福州指揮使馬進姚章䓁執于賊
未幾陳誨亦宵遁是月車駕還京六月王命兄仁俊復知
福州彰武軍事秋九月癸卯王親閱于龍山教場冬十月
駕親征夀春是歲始括境内民丁益師旅也
(丁已)四年春正月始議鑄錢三月我師大敗淮人于夀春夏
四月宣諭使薛有光從航海歸于京師是月周主還大梁
秋七月王命弟弘信為衢州刺史八月勅遣諫議大夫尹
日就至賜王生辰御服紅袍二副冬十一月駕復東征是
月泉州刺史(彭城)從效修貢于京師附我以聞詔從之
(戊午)五年春正月丁未前衢州刺史王弟弘偓卒
偓字贊堯文穆王苐十二子也母陳氏偓性仁慈事母
以恭勤聞及為信郡時屬歲旱部民將逐食于他郡不
忍別偓俱詣郡廳告白而玄偓為之流涕其為政寬恕
厚重王加友愛尢䔍及卒中外無不歎惜終年二十五
歲
二月王師復維揚勅遣殿直趙誨来宣諭仍出艛艣于瓜
步迎鑾長風沙䓁處王師欲濟江乃命上直都指揮使邵
可遷路彦銖䓁率艦四百艘水師二萬以會之江北諸郡
悉平三月王不康是月勅命翰林學士都承旨陶糓司天
監趙修已賜王羊馬槖駞每歲班賜自此始也是月金陵
李陵復称江南國主遣偽臨汝郡公徐遼宰相馮延巳奉
表称臣于行在
初金陵之將内附也王亦飛書以諭之既而璟䓁亦附
我也
王亦以誠𣢾聞詔從之王師乃罷夏四月辛酉城南火延
扵内城王出居都城驛詰旦烟焰未息將焚鎮國倉王親
率上右至瑞石山命酒以祝之曰不糓不德天降之灾宫
室己矣而倉廪儲積盖師旅之備實所痛惜若盡焚之民
命安仰天其鑒之乃命從官伐林木以絶其勢火遂滅即
日王見丞相已下罪已之不暇且曰吾旬月所苦尢至而
灾釁之餘遂覺康𥙿中外聞之頓安是月王命弟弘儀復
為東府安撫使是月勅遣天下都軍頭周廣来宣諭仍賜
邵可遷䓁及將士衣服有差五月朔日有蝕之唐主去帝
賜奉周正朔六月戊寅前台州刺史王弟弘仰卒詔追謚
曰成顕
仰文穆王苐十三子也母周氏仰性嚴急善騎射通儒
術能書寫及為郡吏民畏服性雖嚴急而政事寬蕳有
異政無私曲而民畏愛終年二十四
秋八月勅遣閤門使曹彬賜王兵甲旗幟等是月乙己王
遷于思政堂是月南漢主殂子鋹嗣
(已未)六年春二月王遣丞相元德昭寧國軍節度使吳延福
入貢京師夏四月駕親征幽并是月勅陞湖州為宣德軍
授王兄弘偡特進檢校太尉充本軍節度使五月熒惑守
心六月周世宗崩少主即位秋八月制加王食邑一千戶
實封四百戶仍改賜崇仁昭德宣忠保慶扶天翊亮功臣
又勅王妃孫氏為吳越國賢德夫人王世子惟濬為鎮海
鎮東䓁軍節度副使檢校太保冬十月王重建功臣堂
(庚申)建隆元年春正月癸巳今大宋皇帝受禪大赦改元封
周少主為梁王勅遣使來宣諭二月王但用今名避廟諱
也三月建大慶堂成王舊邸也
堂廣寬高大凡一百間奐然新之王命新勒碑文以紀
其事
夏四月勅授王天下兵馬大元師加食邑千戶實封五百
戶五月昭義軍節度使李筠叛是月駕親征六月勅加吳
越國賢德夫人吴氏為賢德順穆夫人又授兩軍節度副
使王世子惟濬金𬗋光祿大夫檢校太保充節度使又勅
陞明州為奉國軍授王弟弘億金紫光祿大夫檢校太保
充本軍節度使秋七月潞州平勅遣通事舍人武懷節來
宣諭九月楊州節度使李重進叛車駕東征王以寧國軍
節度王舅吳延福䓁有罪並除名配外郡
延福䓁兄弟五人俱有異圖上右將校勸王誅之王曰
吾以先太夫人同氣之故安忍置之于法言訖遂嗚咽
垂涕衆皆称賀于是黜延福䓁于外郡以全吳氏之族
是月王遣上直都指揮使孫承佑率師至潤以迎應之冬
十一月揚州平勅遣通事舍人王繼筠丁德𥙿來宣諭仍
賜國信是月又勅遣西上閤門副使武懷節來宣諭王命
衢州刺史從弟弘信入貢自太祖革命王有貢奉即加常
數太祖禮之亦異于常十二月駕還京是月王遷于功臣
堂
(辛酉)二年春二月江南國主李景遷國于豫章三月勅遣使
丁德𥙿送王弟弘信回仍賜王戰馬二百疋羊五百口駞
二十頭夏六月豫章李景殂子煜嗣位于金陵秋七月昭
憲皇后遣使來宣告境内自五月至是月不雨王命取龍
湫于天台山以祈雨九月始榷酤冬十二月王命弟弘信
復為衢州刺史
(壬戌)三年春二月勅遣右殿直王蓍來宣諭仍賜國信夏五
月東陽信要新定三郡民灾王遣使賑䘏秋七月大風拔
木八月泉州(彭城)從效為大將張漢思所弑漢思自称權知
清源軍事九月庚戍夜本境地震饗如雷冬十月勅遣上
殿直景德倫授兩鎮節度王世子惟濬為邕州建武軍節
度使是月勅遣西上閤門副使武懷節至朝廷以泉州張
漢思不稟朝命俾王責之翌日王遣使往責之漢思遂從
命焉
(癸亥)四年春三月朔日有蝕之是月王師盡取荆湘之地
初番禺衡州刺史張文表侵湖南朝廷援之遂執文表
及班師遂取二地
荆師高繼冲潭帥周保權並入于京師夏四月泉州張漢
思為西門指揮使陳洪進所幽洪進歸命于王王請命于
朝遂授洪進平海軍節度使檢校太傅秋九月重建天寵
堂是月王閱艛艣于西湖賜内外將校服帶有差冬十月
獲巨魚于江壖長九丈六尺十一月太祖有事南郊大赦
改元乹德勅遣引進使丁德𥙿來宣諭仍加王食邑一千
戶實封四百戶改賜承家保國宣德守道忠貞恭順功臣
又加建武軍節度使王子惟濬檢校太尉十二月孝明皇
后崩勅遣使來宣告是月王命姪昱入貢是月王命姪郁
為秀州刺史
(甲子)乹德二年春正月大雨震電二月朔日有食之三月制
王起復天下兵馬都元帥加食邑一千戶實封四百戶夏
四月重建城南寳塔寺成鑄武肅王文穆王忠獻王銅容
供于寺秋八月王命迎釋迦佛像歸于塔所是月王駕復
天寵堂謂丞相已下曰頃以寡德遂貽灾釁曾未十年中
外如斯實宗庿之休𡭗䓁之力然作之者勞吾不敢忘更
賴𡭗䓁以副不逮丞相已下咸稱大慶冬十一月王師伐
蜀王命親從都指揮使行軍司馬孫承祐䓁率師會焉
(乙丑)三年春正月西川平蜀主孟昶入于京師二月朔日有
蝕之王命姪台州刾史昱入賀秋七月有虎出于龍山凡
傷數十人捕之數旬而獲八月重建寳塔寺于城北是月
勅遣通事舍人張延通來宣諭仍賜生辰禮物甲寅吳越
國丞相吳程卒追謚曰忠烈
程字正臣山隂人也祖可信定州虞唐縣令父蜕大順
中登進士觧褐㮄宫鎮東軍節度掌書記右拾遺累官
禮部尚書程起家校書郎武肅王承制累授檢校戶部
員外郎借緋長興初王女將選婚于士族乃以孟粲于
葆暨程等三人見于王庭武肅王熟視程乃選之起家
校書郎遷檢校金部郎中借金𬗋武肅王以程有吏術
因命提舉諸司公事文穆王襲國奏授程為軄方郎中
觀察節使節度判官天福中文穆王子儇遥典睦州命
程知睦州事忠獻王以程判西府院事尋拜丞相福州
李孺贇伏誅授程威武軍節度使乹祐三年淮人侵福
州程授諸軍節度獲其將查文徽初淮人方薄閩城授
甲于將卒而將卒充溢庭廡紛然不可遏程因登檻瞋
目叱之衆皆股慄自是軍政嚴肅程始在東越以父蔭
不事苦學有謂程曰觀子骨法不与羣儒類但恨他日
登將相不長談論耳程遂勤學文穆王時有西府院官
滕擕嘗夢程化為赤龍望南方而去擕囙語其夢于人
曰吳氏子孫非我所測也及為福州始騐其兆尋以國
用繁廣乃命程兼掌屯田㩁酤事乹德初程夢一羽人
布策于前曰計字之算而所遺者三果三載而卒年七
十三歲
冬十一月王命從叔前知福州彰武軍事元瑰為睦州刺
史姪昱復為台州刺史
(丙寅)四年春二月宣德軍節度使同平章事王兄弘偡卒追
謚曰恭▫
偡字惠達文穆王苐八子也母陳氏起家内衙諸軍都
知兵馬使檢校司空年十八出為湖州刺史有妖巫登
衙門大樹恣為鬼神語州人皆驚畏偡曰妖由人興乃
命注弩而射之巫果請命因鞭之州人咸服偡明吏術
能為詩頗有竒句王嗣位恭敬尢甚顯德中王城灾悉
以器用服玩上之累奏授特進檢校太尉宣德軍節度
使建隆初勅授同中書門下平章事終年三十八先是
大星隕于西北月餘而偡終焉
(丁卯)五年春三月五星聚奎
如連珠在降婁之次太平之兆也
是月建武軍節度使检校太尉王子惟濬入貢而還齎賜
吳越國賢德順穆夫人珠翠冠帔等冬十月王又遣元帥
府掌書記黃夷蕳入貢是月勅遣使至賜王生辰禮物
(戊辰)六年春正月皇帝郊禋禮畢大赦改元開寳秋七月北
漢主殂養子繼恩嗣九月漢將侯覇榮弑其主而以繼元
嗣是月勅遣使至賜王生辰禮物
(己己)開寳二年春正月制加王食邑三千戶實封六百戶是
月遼主明扆嗣位秋八月勅遣使至賜王生辰禮物并御
衣紅袍一副金鏁甲一副及駞馬一百頭
(庚午)三年春三月王親享五庿秋九月王遣子惟濬入貢是
月詔王出師伐富州王將起師尋以路遠詔止之
(辛未)四年秋九月勅遣使賜王生辰禮物衣冠劍佩䓁冬十
一月皇帝南郊制加王食邑二千戶實封六百戶仍改賜
開吳鎮海崇文耀武宣德守道功臣
(壬中)五年春三月建武軍節度使檢校太尉王世子惟濬貢
奉歸又齎賜吳越國賢德順穆夫人珠翠冠帔各一副秋
九月王遣元帥府掌書記黃夷簡入貢太祖謂夷蕳曰汝
歸語元帥當訓練兵甲江南倔強不來朝我將討之元帥
當助我無信人言唇亾齒寒王密表謝且請師期冬十月
王親享五廟復謁寳塔寺拜先王銅容十二月彰武軍節
度使睦州刾史王叔元瑰卒
瑰少強直好詩學武及長從征有功屢授是任凡在王
麾下畏服嚴明無有敢犯者處兄弟雖各守郡軍中未
嘗有相逆詐侍文穆王及王亦盡臣禮如此上下和睦
卒年六十七歲
(癸酉)六年秋八月勅遣使賜王玉帶一條御衣一襲及生辰
禮物冬十一月二日大雪雪氣如煙
(甲戌)七年夏五月勅遣進奏使錢文贄賜王襲衣玉帶玉鞍
勒馬各一事金器二百兩銀器三千兩錦繡一千叚秋七
月勅詔王取常州
詔曰勅錢朕統御萬邦撫臨兆庶推至誠而待物期
率土以歸心布惠行仁是予本志興師動衆非我碩為
彼江南言修臣禮久被撫綏之化頗傾依附之心貢封
章則惟見恭勤脩外貌則多從减降既云事大每欲&KR0694;
荒甘言嘗信其赤心内稔豈疑其奸計而又叠傾誠𣢾
碩䧏冊封既禮分之未虧故我心之無間使人頻至詞
旨愈&KR0825;是以特降近臣俾其略來赴闕頒宣優厚恩禮
殊隆何期終日包蔵一旦彰露不惟多方託故懇避來
朝而乃修葺城池選練軍旅教習戰陣抽點鄕兵為捍
拒之計謀作攻守之凖備朝廷養寇垂二十年心狠貌
恭突然自敗向展為臣之禮適兹觀釁之方每云傾輸
盡彰狡詐既行問罪湏至興師今者禁衛出兵雲臺選
將尅期攻取直抵昇州卿任重統戎心專盪寇况早者
曾披章奏具𫐠事宜今騐奸兇果符陳請開兹討伐必
罄忠厪今候丁德𥙿到彼住三五日可部領軍士起彂
且往攻取常州毘倚之懷寤寐無已故兹詔示想宜知
悉
是月王密遣行軍司馬孫承祐入奏機事九月孫承祐自
朝京齎密詔回師期定矣王即日命境内訓練士卒揀閱
兵甲是&KR1834;勅遣内客使丁德𥙿賜王生辰禮物冬十月勅
授王東南面招討制置使仍賜御劍一口御甲一副金鞍
御馬一匹仍命丁德𥙿為行營兵馬都監又以雲騎雄捷
䓁指揮步兵凡千人輔王進攻常州是月庚申王親率鎮
國鎮東親從上直等都指揮使王諤等五萬餘人發自國
城丁德𥙿爲先鋒使是日天氣晴和風色便順癸亥次嘉
禾有氣黑色形如覆舟當行府之上占者曰王氣也丙寅
王率諸軍入毗陵前鋒所至賊望風而遁有獲巨亀于旌
門之下占者曰玄武之應也戊辰王次毘陵遂克關城常
人以牙城自守王命營于九仙墩命親從指揮使凌超等
分營回門命鎮國都指揮使王諤攻江陰鎮武都指揮使
金彦滔攻宜陽並率水艦由吳興出太湖而進十一月詔
遣弓箭使王文寳來宣諭仍賜湯薬以金盒盛封至是王
遷行府于賊城南門金彦滔克宜興獲其令尉等官士卒
凡二百五十人馬八十匹王即命金彦滔獻于京師十二
月癸亥王親率軍將攻拔利城寨殺賊軍二千餘人生擒
六百餘人辛未又敗賊萬餘人于城北金陵大將盧綘宵
遁
先是城中既危金陵遣大將盧絳率萬人来救至是敗
之盧綘僅以身免
翌日王命鈐轄使沈承禮等並告于京師
(乙亥)八年春二月詔遣内直使陳理来宣諭仍以戎服五萬
副賜王軍卒又賜王將帥服帶器帛有差是月王親率大
軍攻其壘不克夏四月我師復大攻城壘時偽知常州軍
州事禹萬誠遣觀察使推官鄭蕳䧏𣢾于軍門且請命焉
王從其請萬誠等詣行府待罪王賜衣冠器幣等悉送于
京師以請命又命羊酒置其家以安慰之一日江陰寧遠
䓁軍沿江石槗䓁寨軍兵来降王悉宥之是月勅遣使来
宣諭授王守太師加食邑六千戶實封九百戶仍賜湯薬
及沿身法物等五月詔客省使丁德𥙿權知常州仍又遣
勅上侍禁李輝賜王襲衣玉帶玉鞍勒馬各一事金器二
千兩銀器一萬兩錦綵一萬叚詔王歸國是月王遣兩浙
諸軍都鈐轄使沈承禮等攻金陵仍表上之詔書褒奬焉
先是毘陵来降士卒凡三千餘人至是悉分還本部
冬十一月我師克金陵偽主李煜出䧏
是日冬至軍中皆會飲承禮謂諸將士曰城中以我節
序必有讌享備我怠矣我當直出其不意以圖之乃召
勇敢士卒以火攻焚其城及城陷其東門士卒賈勇攀
壘以上我師覩之遂復攻其南而李煜危廹遂出降焉
是月王乃表賀之王復遣大將孫承祐上表請入覲十二
月王克金陵有功勅遣東頭供奉官徐靖齎賜王綵錦八
對御衣一副金盔一頂金甲一副御酒一百瓶駞馬三百
匹仍賜御劄一通褒焉又賜王麾下孫承祐為平江軍節
度使沈承禮為寧海軍節度使又賜為防禦使者三人為
刺史者六人賞克金陵之功也是月詔許王入覲焉
勅錢省所差鎮東軍支使王通今月二十八日走馬
到闕奏今月十五日偽命知常州禹萬誠䓁歸附已安
撫城中事具悉卿位高王覇天付將材門專衛社之勲
世著勤王之節一昨親提銳旅取彼堅城勢孤而既絶
援兵力盡而遂輸降𣢾遽歷寒暄之候遂成克復之功
永增史冊之光輝實恊君親之任委其為嘉賞不捨寐
興故兹奬諭想宜知悉
(丙子)九年春正月庚申王彂自國城先是太祖皇帝囙王入
覲勅遣供奉宫張福貴淮南轉運使(彭城)德言開古河一道
自瓜州口至潤州紅口達龍舟堰以待王舟楫
其堰遂名曰大通堰
又于京城之南勅建大苐連亘數坊棟宇宏䴡儲峙什物
供帳之類皆供御賜名曰禮賢宅以俟王駐節焉二月辛
丑王次寳應勅遣引進使翟守素至賜王湯薬以金盒盛
之又賜金鞍轡馬二疋仍押御厨儀鸞翰林皆至焉甲辰
王次洄州勅遣内臣至賜馬三百匹駞一百頭以載行李
&KR0605;亥又遣内司賓洎内臣至賜王夫人孫氏湯薬二金盒
法酒五十瓶茶果五十合是日次近畿皇帝詔山南東道
節度使興元尹皇子秦王德昭迎勞仍賜法酒一百瓶果
子一百盒翌日王至京師詔興元尹賜宴于迎春苑尋詔
王居禮賢宅並以賜焉王未至之先太祖親幸其宅閱視
恩禮如此戊午王朝見于崇德殿進賀平江南及允朝覲
表貢奉犀玉帶及寳玉金器五千餘事上酒一千瓶遂賜
宴于長春殿席就幄次賜金照匣金沙鑼及瓶盤等物皆
御物也己未王進謝詔宴于後苑丙寅駕幸禮賢宅賜金
二千兩銀三萬兩絹二萬疋又賜王世子建武軍節度使
惟濬及陪臣通儒學士崔仁冀等絹帛有差是日王遣世
子又進通犀帶二條金玉寳器五千事三月制賜王劍履
上殿詔書不名進封王夫人孫氏為吳越國王妃封王女
為彭城郡君仍詔内臣賜王妃湯薬法酒茶果䓁五百餘
事翌日宰臣上言異姓諸侯王無封妻為妃之典上曰行
自我朝盖旌忠賢何必古也時又詔王宴于苑中獨太宗
秦王侍坐酒酣上命与太宗秦王叙昆仲之禮王叩頭陳
譲再四翌日太祖將幸洛陽詔王歸國王懇請随駕詔不
許惟留王子惟濬從行是月王奉辭詔遣賜金器二千兩
銀器一萬兩銀三萬兩對衣玉束帶玉鞍轡御馬一疋細
馬五疋綾羅叚錦共八萬疋戎装器八百事散馬一百疋
衙隊腰帶絡縫衫䓁二千事又賜王麾下將師䓁官錢帛
有差太祖謂王曰南北風土炎暑不同宜加調護卿可早
歸又親賜密封黃綾包袱一封謂曰卿至途中宜密視之
王涕泣進言碩三歲一朝上曰川途紆遠當俟我詔旨即
来次日王妃入辭中宫賜金器三百兩衣着二千疋銀二
千兩是月甲戍王離京師詔秦王賜宴于宜春院勅遣引
進使翟守素押翰林御厨儀鸞送至睢陽次日又遣入内
小底承馹至賜王湯薬二金盒王妃湯薬一金盒戊子王
在舟中再拜密開所賜黃袱視之俱是羣臣乞留王章䟽
也
王既入朝文武郡臣屢上䟽諫乞留王在朝免歸國恐
王有異圖太祖知王忠厚謹慎小心畏敬固不允及王
起行時密以賜焉太祖寬宏大度恩禮愈深如此
夏四月丙辰王至自國城丙寅王命子惟治詣闕謝恩即
日王視事移座于東偏謂上右曰西北者神京在焉天威
不違顔咫尺豈敢寧居乎五月太祖郊畢制加王食邑三
千戶實封一千戶秋八月勅遣進奏使任知杲至賜國信
及生辰禮物冬十月太祖宴駕太宗即位大赦改元太平
興國勅詔以封命勅王以廷美爲開封尹封齊王德昭爲
武功郡王德芳爲興元尹又勅遣侍御史雷德驤来告哀
王率府寮將校等發哀王二日不食十一日不視事十一
月王遣元帥府衙内都指揮使王子惟渲齎通天犀帶一
條金器五百事玳瑁器五百事塗金銀香龍䓁巨萬詣闕
以為賀禮是月勅遣摳密都承旨武珍制加王食邑五千
戶實封一千戶仍賜亀魚寳帶襲衣䓁是月日吳越
國王妃孫氏薨
(丁丑)太平興國二年春二月勅遣給事中程羽来歸王妃之
賵謚王妃曰夏五月王下令以文軌大同封疆無患
凡百禦敵之制悉命除之境内諸州城有白露屋及防城
物亦令徹去之秋八月詔遣翰林學士都承旨李昉賜王
生辰禮物是月王遣兩軍節度使世子惟濬入朝修覲禮
也
(戊寅)三年春二月六日王發國城三月二日次揚州勅遣閤
門使梁㢠内班閻承翰来賜王湯薬茶酒及押諸司官迎
接七日次洪澤驛勅遣供奉官李思彦至賜王湯薬一金
盒王鞍轡馬一疋散馬三十疋玳瑁戎毛暖衣䓁物及賜
從行將校有差十五日王次宿州又遣入内小底副行首
蔡守恩齎詔至仍賜王龍茶三斤以金盒盛之御酒二十
瓶荔枝鵝梨石榴共六百顆以銀装籠子盛封十七日王
次永城時太宗勅遣王世子兩軍節度使惟濬迎候以内
班李神祐領翰林儀鸞御厨諸司随世子至賜御筵一席
是日王遣平江節度使孫承祐先齎表詣闕陳謝是月二
十三日王次陳留孫承祐復自京至傳宣撫問二更閤門
使梁㢠又至復傳宣撫問二十四日王至京師勅詔皇太
弟開封尹廷美賜宴子迎春苑仍遣賜王對衣八事玉排
方腰帶金器一千兩銀器一萬兩細衣三千疋玉鞍轡馬
一匹是日王安居于禮賢宅二十六日朝見于崇德殿謝
恩及謝差親王迎接賜宴于長春殿王進上法酒五百瓶
金器銀器三千兩綾錦一萬龍鳳香䓁二萬翌日遣使賜
王生料羊二百口法酒三百瓶粳米二百石雜買錢一萬
緡草料柴炭称是又賜從行將校䓁官錢三萬緍二十九
日遣内司賓来賜果子三十盒法酒一百瓶蒸羊食物等
十匱三十日詔王宴于後苑王復進寳玉金銀酒器䓁三
千兩通犀帶一條龍鳳亀魚帶六事時太宗命射每中的
者即進金銀器三百兩太宗中的者六夏四月八日詔王
宴于崇德殿二十三日宴王于後苑二十六日詔宴王于
南郊御莊王又上酒器金銀器皿䓁共三千餘兩王酒酣
至暮而歸次日遣内司賓賜王御衣紅袍一副綵衣六事
寳帶一條金銀酒器三千兩細馬四疋御馬一疋儀鸞一
副是日王拜表謝恩仍請以吴越封疆歸于有司
曰伏有&KR0548;誠貯于肺腑幸因入覲輒敢上言盖虞神道
之害盈必冀天時之從欲臣近蒙賜以劍履上殿詔書
不名仍以本道領募卒徒嘗營戈甲特建國王之號俾
增師律之嚴皆所以假其寵名詫于隣敵方今幅員無
外名數洞分豈可冒居自罹公議合從省罷以正䓁威
除本道軍士甲器巳曾奏納外所有封吳越國王及天
下兵馬大元帥軄名並乞觧罷凡頒詔命悉碩呼名庶
聖朝無虚授之恩微臣免疾顛之禍
優詔不允五月三日遣内使賜王湯薬四金盒金器二百
兩銀三千兩次日王再上言
曰臣慶遇承平之運遠修肆覲之儀宸眷弥隆寵章皆
極斗筲之量實覺滿盈丹赤之誠輒兹披露臣㐲念祖
世以来親提義旅尊戴中京略有兩浙之土田討平四
方之僣逆此際盖隔朝天之路莫諧請吏之心然而禀
號令于闕廷保封疆于邊徼家世承襲已及百年今者
幸遇皇帝陛下嗣守丕基削平諸夏凡在幅員之内悉
歸輿地之圖獨臣一邦僻在江表軄貢雖陳于外府版
籍未歸于有司尚令吳越之民猶隔陶唐之化太陽委
照不及蔀家春雷彂聲尚為聾俗則臣實使然也罪莫
大焉不勝大碩願以所部十三州獻于下執事其間地
里名數別具條析以聞伏望陛下念奕世之忠勤察乃
心之傾向特䧏明詔允兹至誠
是月六日乃下䛇
詔曰卿世濟忠貞志遵憲度承百年之堂搆有千里之
江山自朕纂臨来脩覲禮覩文物之全盛嘉書軌之混
同碩親日月之光遽忘江海之志甲兵艛艣既悉上于
有司山川土田又盡獻于天府舉宗效順前代所無書
之蕳編永彰忠烈所請宜依
于是所部州十三縣八十六戶五十五萬七百兵一十一
萬五千暨民籍倉庫盡獻于朝帝御崇元殿受之
是日王麾下將佐軍校聞之皆慟哭曰吾王不歸矣
勅陞揚州為淮海國制王依前守太師尚書令兼中書令
改封王為淮海國王食邑一萬戶實封一千戶充天下兵
馬大元帥仍改賜寧淮鎮海崇文耀武宣德守道功臣以
王弟弘儀為觀察使弘信為觀察使又以兩鎮節度撿校
太尉兼侍中王子惟濬為淮南節度使惟治為節度使十
三日賜王淮海國王金印一面仍賜禮賢宅為永業十五
日又授王子惟演惟灝及未官者子弟并麾下將校孫承
祐沈承禮䓁為節度使䓁官有差又賜賓幕宰相而下拜
官者又二千四人人二十三日詔王宴于長春殿至暮歸
第六月四日詔王宴于後苑命世子惟濬侍坐泛舟于宫
池十五日遣入内小底賜王湯薬四盒對衣四事八寳玉
帶二條泫酒一百瓶二十四日詔王宴于御莊秋七月命
京城張燈于王宅第前後賜設燈山陳聲楽以寵之十八
日詔王宴于崇德殿命王世子惟濬侍坐焉二十六日遣
使至王第慰問仍賜茶薬一金盒八月六日詔王緦麻以
上親並赴闕授以官爵九月命以杭州伶人馬迎恩䓁四
十五人賜王俾旦夕宴楽有差十四日詔王宴于後苑泛
遊宫池二十四日遣内使賜王生辰禮物九月九日詔王
大宴于長春殿歡楽終日二十日玉忽染風疾太宗傳宣
旦夕遣使撫問二十五日又遣内司賓賜王茶果湯藥等
冬十月七日王進朝謝賜宴于後苑十一月朔太宗南郊
禮畢詔加王食邑二千戶實封一百戶十二月八日遣使
賜王蒸羊食物茶果等共十二匱法酒一百瓶二十五日
詔王宴于長春殿至暮歸第時輟御前二大燭送焉
(己夘)四年春二月朔日王進朝賀大宴于苑中太宗頋王甚
厚飲必命釂王大醉及罷拜不能興太宗仍以金装擔子
送王歸第仍以賜之是月車駕征太原王請從行翌日詔
中使別押諸司供帳御厨從王太宗每旦夕傳宣撫諭錫
賚殆無虚日王小心謹慎每晨趨行闕必先至宫門假寝
以待旦一日夜漏四鼓清蹕啓行時風雨大作諸節鎮無
一人至者太宗見王與惟濬世子稱嘆久之謂王曰卿以
中年宜避風冷自今入見不湏太早仍輟御前四大燭賜
焉又召王旦夕宴飲一日中頓賜王從官酒食及賜衛士
羊肩巵酒觀其飲啖太宗見其雄壮因頋王王進曰正所
謂如虎如貔如㷱上大悅翌日會(彭城)繼元降上御連城臺
誅軍中先亾命于太原者時大臣皆侍坐太宗頋謂王曰
卿能保全一方以歸於我兵不血刃深可嘉也王稽顙陳
謝仍賜紅袍一副玉鞍轡馬一疋細馬二疋又賜王世子
惟濬細馬一疋綵衣一副秋七月車駕凱旋大行封賞中
書進擬加王食邑一萬戶實封一千戶以麻卷入御筆改
增加王二萬戶實封二千戶是月二十六日王進朝賀進
金銀器三千兩錦綺二百疋即宴王于苑中乂命王世子
惟濬侍坐八月二十四日遣中使賜王生辰禮物冬十月
六日遣内使賜王法酒二百瓶御食八匱十一月十二日
宴王于長春樓十二月十九日詔王宴于崇德殿酒酣至
暮歸第
(庚辰)五年春正月太宗御朝元殿受朝賀時王以劍履升殿
觀者榮之三月清明節太宗召王御大明殿乘馬擊毬凡
五籌仍以毬仗引毬以授王俾王擊之是日宴于殿廡飲
必唱籌頋謂王曰卿中年宜以此娱况今清明令節宜加
衛護王稽顙陳謝夏四月一日王以風疾告假遣御醫中
使一日三至第仍賜湯薬茶果間日一至其恩禮如此六
月三日車駕親幸禮賢宅撫慰再四仍賜金器一千兩錢
一萬索銀一萬兩綾絹一萬疋王遣子惟治進謝秋八月
十一日車駕又臨撫慰親賜湯薬二金盒二十三日遣中
使賜王生辰禮物九月十一日王進朝謝于崇德殿復上
金装定器二千事水晶瑪碯寳装器皿二十事珊瑚樹一
株冬十月二十一日詔王宴于朝元殿至暮又以金装肩
輿送王歸第仍以賜焉又以御前二大燭前導十一月戊
午駕幸大明府王請從駕詔許賜王肩舁從行七日太宗
獵于城之東時風寒頗嚴令中使傳宣俾王先回是月二
十日車駕還京
(辛己)六年春正月王風恙復作遣尚醫中使絡繹而至自是
賜王免朝二月太宗南郊禮畢制加王食邑一萬戸實封
一千戶夏五月王尚在風疾遣中使以𬗋白水晶碁子盛
以金合雜寳文楸碁抨賜王且諭云朕萬機之暇頗曾留
意卿疾未痊宜用此自怡一日内臣趙海嘗被酒詣王府
第將吏以為傳詔者亟禀于王即進寝室見之海因問王
疾恙何如王曰足疾己久沉痼今又加之風眩海探懷中
出薬百粒以奉王時王方命茶盡餌之諸子孫及上右惶
懼憂駭計無所出海既去家人泣盖有所疑也王笑曰主
上待我甚厚中貴必良薬也翌日太宗聞之大驚即遣中
使撫慰乃杖海脊二十桎梏坐海於王第門者三日然後
流於海島王遣世子惟濬陳謝太宗撫問久之又賜湯薬
一金盒六月十一日王復貢黃金三千兩白金二萬兩秋
八月二十四日遣内使賜王生辰禮物翌日駕幸禮賢宅
王疾尚未痊出迎拜不能興太宗親曳之撫問再四王侍
坐進茶太宗仍賜細茶果二十盒袪風泫酒二十瓶又賜
王子以下絹帛有差冬十月一日王朝謝于文德殿太宗
大悅擕手撫問良久遂賜宴于長春殿謂王曰卿恙稍可
天氣嚴寒宜避風冷自後免入朝王稽顙陳謝十二月三
日遣中使賜獸炭一千担柴米稱是
(壬午)七年春三月太宗貶秦王廷美爲西京留守夏四月王
風疾復彂太宗遣中使慰問賜王湯薬一金盒乂遣入内
小底以龍鳳蕭笛娱王終日秋八月二十四日遣中使賜
王生辰禮物翌日王遣子惟灝進謝貢金銀器皿五千兩
冬十二月朔日有蝕之
(癸未)八年春正月十三日遣中使賜王珍珠寳燈一座仍命
坊市張燈于王第前後俾王怡悅三月三日詔加王食邑
二千戶實封五百戶夏五月遣内使賜王珍珠黃羅傘一
龍香凉茶二十斤秋八月二十三日遣使賜王生辰禮物
翌日王遣世子惟濬貢上白龍腦香一百斤金銀陶器五
百事銀二萬兩黃金一千兩冬十一月王以天下無事兵
革偃息乃譲大元帥及國封表上但許罷兵柄其國封如
故仍加王食邑三千戶實封五百戶十二月六日遣中使
賜御筵一席以儀鵉迎送王第近代無比
(甲申)雍熙元年春二月二日上幸太乙宫路由禮賢宅王力
疾出見於道旁上駐輦撫諭至於再三及駕還命取他路
還遣中使諭王恐煩迎接經由他路歸矣太宗寵愛愈隆
夏四月十三日遣中使賜湯薬二金盒秋八月二十三日
遣中使賜王生辰禮物冬十月華山陳摶號希夷先生謁
王王問先生得飬生元默之道摶曰山野之人何知神仙
黃白之術也十二月十一日太宗郊禋禮畢進封王為漢
南國王加食邑二千戶實封四百戶仍改賜寕海鎮國崇
文耀武宣德守道功臣
(乙酉)二年春正月太宗以王善於草隷遣中使取王草書筆
迹王以風恙手不能握筆命將往時所書絹圖草字遣世
子惟濬同中使以進下詔奬諭仍賜金匣玉硯一副龍鳳
墨一百鋌紅綠筆一千管盈文紙二百軸細白絹三百疋
幕府宰相洎朝中大臣文士撰恩賜漢南王金匣玉硯詩
文進上觀覧命黃絹圖本遣使賜王夏四月召王宴于後
苑帝曰春氣暄和萬物暢茂四海安寕朕當以天下之楽
為楽宜令賞花賦詩也五月駕幸禮賢宅撫慰久之又命
王取平日所書隷書觀看太宗大悅收取數幅翌日遣中
使賜王御筆一百枝龍墨二十鋌紅袍一副秋八月二十
三日遣中使賜王生辰禮物九月九日召王扶疾宴于崇
德殿是日椘王元佐廢為庶人
元佐太宗長也聰敏鍾愛之因力救秦王廷美貶不觧
遂彂狂會重九宴諸王元佐疾未差不預召遂恚曰是
棄我也乃夜縦火燒其宫太宗怒詔廢之
冬十月遣内使賜王夫人龍鳳珠冠一頂金三百銀二千
兩十一月十五日遣中使賜王幕府將校幣帛又加授王
子惟治等九人官爵有差
(丙戍)四年春二月太宗以王疾未痊詔免入朝改封南陽國
王仍賜領南陽節鉞加食邑二千戶實封一千戶麻降王
復抗表陳譲國事表四上夏四月王將赴南陽詔免入辭
賜御衣一副襲衣玉束帶一條金器一千兩玉石器皿一
百事銀器一萬兩仍詔山南東道節度使惟濬送王至尉
氏縣詔雍州團練使王子惟渲韶州刺史王子惟灝並從
王行是月二十六日王彂京師詔遣中使賜御酒二百瓶
龍茶二百斤攖挑二金盒仍遣中使押翰林儀鵉御厨送
王五月王遣子惟灝詣闕謝恩貢上鰲山寳樹一座𬗋金
絲帶一條金銀器皿共一萬兩太宗撫問再四六月太宗
命韶州刺史王子惟灝歸加王食邑五千戶實封三百戸
仍賜國信湯薬二金盒各重六十兩茶餅二十匱寳帶一
條金噐一千兩銀装器皿稱是又賜王子惟灝銀二百兩
秋八月王不康勅遣東頭供奉官高品尚醫李密并王孫
相繼而至又遣中使王首宿至賜王生辰禮物仍令撫問
冬十月王拜表謝賀
(丁亥)四年春二月勅遣給事中崔灝改封王爲許王加食邑
一萬戶實封二千戸仍改賜安時鎮國崇文耀武宣德守
道功臣
(戊子)端拱元年春正月太宗籍田大赦改元二月勅遣中使
進王為鄧王加食邑一萬戸實封三千戶三月王遣子惟
治表賀貢上金飾玳瑁器皿五百事玉器二十事水晶盤
四事金二千兩銀二萬兩錦綺二萬疋羊二百口法酒二
百瓶以為賀夏四月太宗命王子惟治歸賜王御羅袍一
副玉帶一條碼碯嵌珍珠酒器八對又輟御前金燭臺一
對以賜焉秋七月王復不康太宗聞之勅遣中使王守文
翰林醫官王佑洎王諸孫駱驛而至仍又勅遣供奉官詔
加王食邑三萬戸實封五千戶仍賜撫問及齎御薬盛一
金盒八月王疾稍痊遣子團練使惟渲詣闕謝恩貢上黃
犀帶一條大玉帶四條金飾酒器一千事黃絹草書八幅
隷書四幅太宗撫問再四是月勅遣皇城使李惠河州團
練使王繼恩同王子惟渲賜王生辰禮物國信至王扶疾
拜命與來使燕接極歡二十三日晡時王於寝齊之西軒
命左右讀唐書數篇又命諸子孫誦詞章詩什數篇未訖
忽風恙復作四鼓而薨是夕大流星隊于正寝之上光燭
滿庭
王以天成四年八月二十四日四鼓而生復以端拱元
年八月二十四日四鼓而薨以生訖薨實治周一甲子
即日王繼恩先還京報訃太宗聞之哀悼不已詔廢朝七
日復勅王繼恩押入内班賈繼勲護喪歸于京師十月二
十四日王喪彂南陽十一月二十二日至京師太宗復彂
哀詔權窆于城東别墅即日命有司致祭翌日遣中使齎
御筵一席致獻于王喪次前二十五日太宗御文德殿命
工部侍郎郭贊追冊為秦國王太常定謚曰忠懿二十八
日復遣工部侍郎郭贊致祭于喪次十二月十八日遣中
使獻茶湯于喪次二年春正月丁酉日遣使押翰林儀鵉
鹵簿鼓吹葬王于河南府洛陽縣賢相里陶公原命大臣
以下俱素服送三十里仍命有司撰碑文
王任太師尚書令兼中書令在位凡四十年窮極富貴
福履之盛近代無比王性儉素自奉尤薄常服大帛之
衣帷帳裀褥皆用𬗋絁食不多味禀性謙和未嘗忤物
在藩日每有朝廷使至接奉勤厚進貢之物製作精妙
將遣使必列陳于庭北向焚香再拜而遣之其廢王之
廢也國人既立王時大將胡進思因請殺廢王以絶患
王泣曰若殺兄而代有其位吾不忍也汝若欲行其志
吾當避賢路進思惶懼而退王慮進思終欲害廢王乃
密遣親將薛温守衛不旬餘進思果遣二卒持刃踰垣
而入廢王闔戶拒之叫呼逹于外温率卒入而斃賊于
庭進思聞之憂懼彂疽而死屢有獻此謀者王皆拒之
尋奉廢王于越之西寝供給飲食皆與王同廢王嘗於
山亭擊鼓聲聞于外守衛者遽以聞王王曰吾兄以閑
適為懷非鼓不楽乃命装金魚水鼓四面奉之國人聞
之感王孝友如此有出涕者由是廢王無幽廢之恨終
以疾卒太平興國中趙普再入相盧多遜罷為兵部尚
書一日普召王世子惟濬至謂曰朝廷知盧多遜求取
元帥財物極多今未鞫劾者恐累元帥耳請具所遺之
物列状上之惟濬歸而白王王曰主上英明大臣有過
即自行何用状上惟濬懼普因請賓僚將吏再三堅請
曰若不疾言事恐不測王曰汝姑休矣我當取案籍考
視之於時盡取當時文帳命火焚之即召惟濬等至謂
曰我入朝之初荷蒙主上殊常之遇故上右大臣咸有
饋物非獨盧相也豈可見人將溺而加石焉汝等少年
慎勿為此禍福我自當之惟濬等惕懼而退普聞之召
惟濬至深自嘆稱曰王寬宏大度事遂寝王崇奉釋氏
在國中飯僧億萬建造寺院凡三百所博覧經史在風
疾中手不釋卷平生好吟咏在國中編三百餘篇目曰
正本集國相元德昭翰林學士陶穀皆撰集序後文僖
公搜尋遺墜摠集為十卷撰後序行於世時天禧四年
文僖公忝機衡之命特詔尊王為尚父王自國初供奉
之數無復文案今不得而書惟太祖太宗兩朝入貢記
之頗備謂之貢奉錄今取其大者如赭黃犀帶龍鳳龜
魚仙人鰲山寳樹等通犀帶凡七十餘條皆希世之寳
也玉帶二十四𬗋金獅子帶一黃金九萬五千餘兩銀
一百一十萬二千餘兩綾羅錦綺二十八萬餘疋色絹
七十九萬七千餘疋金飾玳瑁器一千五百餘事水晶
碼碯玉器凡四十餘事珊瑚樹一高三尺五寸金銀飾
陶器一十四萬餘事金銀餙龍鳳船舫二百艘銀装器
械七十萬事白龍腦二百餘斤王自入朝至歸國復入
朝太祖太宗所賜金噐并金物六萬四千七百餘兩銀
器四十萬八千八百餘兩玉石器皿一萬七千事寳玉
帶四十二條錦綺羅紈一十六萬六千三百餘疋御衣
并袍襲衣等
金盔六頂甲六副金玉鞍轡御馬一十六疋細馬四
十八疋駞三百餘疋散馬二千七百二十疋金印四顆
玉冊二御劍三口法酒三千餘瓶衙墜腰帶三千事鳳
冠四頂羊果稱是
今本吳越備史武肅十九世孫德洪所刊序称忠懿事
止于戊辰囙命門人馬藎臣續苐六卷爲𥙷遺予暇日
以家蔵舊本閱之知其刻之非也是書爲范坰林禹所
撰稱忠懿爲今元帥吳越國王自乹祐戊申至端拱戊
子紀王事終始歷然新刻則于乹德四年後序次紊亂
脫誤宏多翻以開寶二年後事爲𥙷遺他如王囙衣錦
城被寇命同玄先生閭丘方遠建下元金籙醮于東府
龍瑞宫其夕大雪惟醮壇上星斗燦然一黑乕蹲宫門
外罷醮而去羅隐師事方遠執弟子禮甚恭及迎釋迦
建浮圖以供之其制度皆出王之心匠諸事皆失載其
字句紕繆處又不知幾何也盖德洪當日所見乃零斷
殘本實非完書以家王故事急付剞劂未遑細心参考
耳也是翁錢曾遵王
右書凡四卷係𫐠古堂錢氏抄本最為精善今蔵維揚
江氏予備得錄之原本無上䟦從讀書敏求記中錄附
卷尾以資考核書中劉姓悉易為彭城避武肅嫌諱也
又諱佐凡官名左者悉改為上書中所云上右乃左右
也丙申嘉平五日雪窗呵凍書
按此書載通考者有二吴越備史九卷注吳越掌書記
范坰林禹撰又吳越備史遺事五卷注全州觀察使錢
儼撰并引陳直齊言謂備史亦儼所為託名林范者儼
元之子也又明初刊本武肅王二卷文穆王忠獻王
吳越國王各一卷凡五卷又𥙷遺一卷或云錢德洪或
云馬藎臣撰卷帙不同未知孰是識之以質博雅者十
一日雨窗枚菴澷士吳翌鳳又書
卷中凡低一格者原本俱雙行分注兹從馮本三國志
裴松之注例欲便觀覧應不嫌其改易行第也明年正
月二十日枚菴又書
