吳越備史卷苐三
武勝軍節度使掌書記范坰武勝軍節度廵官林禹撰
忠獻王忠讓王附
忠獻王諱弘佐字玄祐文穆王苐六子也母吳越國仁惠
夫人許氏王以天成三年七月二十六日己已生于功臣
堂初孝獻世子之居監撫也文穆王治其府于城北將俾
居之一日孝獻會王以采戲于青史樓遽謂王曰君王方
為我營府署今與爾賭之比及四擲而王遂得六赤孝献
失色王從客曰五哥入府諱當將符印之命因再拜孝獻
竟怒擲骰盆于樓下俄而孝獻薨王授兩軍節度副使檢
校太傅天福六年秋八月諸將請誅内衙指揮使戴惲
惲乃王庶兄弘侑之親意謀立弘侑故請誅之免弘侑
為庶人更名罪其異志也
是月王以遺命承制授兩軍節度使九月庚申王即位于
仙居堂赦境内外班賚有差及租稅等丞相曹仲達攝政
事是月辛未王遷于思政堂命境内給復一年諸關梁禁
制悉從除减又命田園有隷道宫佛寺比入賦稅者悉免
冬十月長星見十一月金陵來祭我先王是月勅授王起
復鎮國大將軍右金吾衛上將軍員外置同正員領鎮海
鎮東等軍節度检校太保兼中書令吳越國王食邑一萬
戸實封一千戶仍賜保邦宣化忠正功臣是歲番禺(彭城)龑
殂子弘晟嗣
(壬寅)七年春正月閩人來祭我先王二月癸卯勅葵先王于
龍山之南原三月勅遣使太中大夫李鶚來歸文穆王賵
乙丑中吳建武等軍節度使廣陵王世父元璙殂子文奉
嗣
元璙字德輝武肅王苐四子也起家奏授沂王府咨議
參軍宣武節度判官累遷散騎常侍賜金𬗋尋厲軍旅
事乃改授馬步廳事指揮使天福二年徐綰叛頋全武
請奉王子之邗溝武肅以淮帥常請結姻好乃遣元璙
微服為全武僕而去比及望亭有逆旅媪輒識之至潤
州安仁義亦知其非常將其下十人易之全武懼因賂
閽吏中宵而去及抵邗溝指陳順逆之理淮帥為之動
容歎曰生子當如錢郎吾之子㹠犬耳即日遣使命頵
還軍廣陵尋迎婦而歸後累征縉雲新定皆有功授邵
州刺史尋征吳興高澧及攻東州復授睦州刺史尋遷
蘇州累勅授中吳建武等軍節度使蘇常潤等州團練
使太傅同中書門下平章事侍中中書令在郡三十年
性儉約而恭靖便弓馬文穆王即位以王兄尢加禮遇
因元璙來覲為酒授璙曰今日之事宜兄當之俾予小
小至是實兄推戴之力璙俯伏曰大王功德高茂先王
擇賢立能君臣之分敢忘忠順因相頋感泣久而益歡
尋奏勅封廣陵郡王封不及授宣命于柩前終年五十
六歲葬之以王禮
謚曰宣義壬申制加王食邑七千戶仍改賜保邦宣化忠
正翊戴功臣夏四月漢主龑殂子玢立六月晉高祖崩少
主重貴即位秋七月王以内衙指揮使章德安李文慶爲
内衙左右都監使冬十月以都指揮闞燔胡進思爲内衙
上右統軍使十二月已已以龍山武功堂爲文穆王廟
(癸夘)八年春正月癸未重建功臣堂二月晉主還京是月丙
辰吳越丞相皮光業卒
光業字文通世為㐮陽人父日休有盛名為蘇州軍事
判官太常博士光業生于姑蘇十歲能属文及長以所
業謁武肅累署浙西節度推官賜緋武肅命入貢京師
梁後主特賜進士及第仍賜祕書郎授右𥙷闕内供奉
賜金𬗋貞明中淮人來求好命光業聘之及還贈錢三
百萬復禁其出且曰可以市易光業曰我使介也豈賈
竪也乃委置而去淮人亟載随之梁祖選武肅子傅珍
為駙馬都尉命光業如京師及回至靖海光業舅氏滕
文規為山陰令日暝遽見黃衣吏報曰皮𥙷闕今日已
及靖海文規詰之遂失所在尋兼兩浙觀察使支使文
穆即位命知東府事初光業遊會稽有神降于里巷光
業往視之神遂不語及去衆詰之曰皮秀才來神何不
語荅曰皮秀才此土地主我小神不當見之至是果騐
國建拜丞相凡教令儀注多出其手光業美容儀善談
論人或以為神仙中人終年六十七歲
贈謚曰貞敬三月唐主昇殂子璟嗣年號保大閩富沙王
延政稱帝國號殷是月漢(彭城)弘熙弑主玢而自立夏四月
朔日有蝕之秋七月王貶内衙都監使章德安于處州李
文慶于睦州冬十月勅遣使授吳越國王玉冊
冊曰維天福八年歲次癸夘十月丙午朔六日辛亥皇
帝若曰在天成象拱辰分將相之星惟帝念功唘土列
侯王之國朕所以法昊穹而光宅稽典禮以䟽封而况
世著大勲時推令器探寳符而嗣位仗金鉞以宣威羽
翼大朝藩籬東夏宜列諸侯之上特隆一字之封蕳自
朕心協干輿論兹爾保邦宣化忠正翊戴功臣起復鎮
國大將軍右金吾衛上將軍員外置同正員檢校太師
兼中書令杭州越州大都督充鎮海鎮東等軍節度浙
江東西等道管内觀察處置兼兩浙塩鐵制置發運營
田等使上柱國吳越國王食邑一萬七千戶實封四千
戶錢為時之瑞命世而生真經文緯武之才藴開
物成務之志英華彂外精義入神亞夫繼社稷之勲頋
榮擅東南之美眷言祖考志奉國朝清吳越之土疆執
桓文之弓矢天資厥德代有其人荷基構以克家事梯
航而述軄殊庸斯在信史有光是舉&KR0595;章爰行盛典土
茅符節方推翼世之賢黻冕輅車更重策勲之禮斯為
異數允属真王今遣光祿大夫檢校司徒行太子賓客
上柱國太原縣開國男食邑三百戶王玫使副正議大
夫行尚書吏部郎中柱國賜𬗋金魚袋趙熙等持節備
禮冊爾為吳越國王於戲周寵元臣四履錫命漢封異
姓八國始王指河嶽以誓功俾子孫而襲爵爾儧服舊
業朕考前文勿忘必復之言更廣無窮之祚懋昭前烈
𡭗惟欽哉
十一月辛已王遷于功臣堂是月癸未吳越丞相曹仲達
卒
仲達臨平人也本名弘達避王名更之祖信知嘉興監
事累贈司徒本歙州人尋歸杭州為臨平鎮將八都建
時信因保嘉興東分遂家臨平焉父圭浙江西道營田
副使檢校太尉圭將生時信夢人曰我當為爾子有二
千石信語夢于鄊黨鄉黨不能諭皆賀曰生此子必致
豐稔圭有膽氣乹寧中淮人圍嘉禾圭與其族人師魯
守之賊中望氣者曰此孤城中有異人不可圖也圭每
与師魯登樓張樂縦飲矢石交至視之晏如也嘉禾平
圭以功授蘇州刺史開平間淮人復圍蘇州属正月望
夜師魯第盛陳燒燈之宴賊之俘執者咸縦之觀圭終
蘇州師魯形短而足跛武肅嘗稱之曰今之晏平仲也
人遂號為曹晏嬰竟卒于鎮東軍都押衙仲達初生室
有𬗋光少學圭常節其衣食雖嚴冬尚未挾纊品膳悉
與僕吏等同日令運甓圭在姑蘇時與仲達求婚于睦
州陳詢及將送卜之曰陳氏親必不就當聘他門由是
榮貴既而途由國城武肅王見而竒之乃以王妹&KR1275;焉
累授台處二州刺史文穆即位居諒闇命仲達權知政
事國建拜丞相今王即位復攝政事時大賚中外諸軍
軍中有言不均者輒舉仗受賜諸將不能制仲達諭之
因皆釋仗而致謝仲達性仁厚好施與文穆尢重之常
止呼丞相而不呼其名終年六十二
贈謚曰安成是月納元妃仰氏
乃寕國軍節度使同參相府事仁詮之女也
(甲辰)開運元年春正月壬寅丞相林鼎卒
鼎字渙文隐閩人也父無隐鼎生于明州大隐村初刺
史黃晟頗好禮士無隐依之有詩名嘗為詩云雪消二
月江湖闊花彂千山道路香知言者以無隐必有貴子
鼎初謁武肅以為觀察押衙推尋為文穆幕府文穆怪
其才行累薦不見用一日復密薦之武肅王曰我觀林
鼎骨法真輔相器然我不貴者欲汝貴之庶其盡心于
汝也文穆襲國署鎮海軍掌書記節度判官鼎性讜正
而強記能書歐虞法比及中年夜讀書必達曙所聚圖
書悉由手抄其殘編蠧簡亦手綴之無所厭倦國建乃
掌教今尋拜丞相每正事即不逮者鼎必極言之天福
中建州之役鼎指陳天文人事累䟽切諫及師行果不
利著有文集行于世終年五十四歲
諡曰貞獻三月偽閩王延曦為其下指揮使朱文進所弑
而文進自立復脩貢于京師是月勅授王落起𣸪增食邑
三千戶實封一千戶夏四月丙午王親祀五廟秋七月辛
未朔晉少主改元開運大赦以(彭城)知遠為行營都統九月
朔日有蝕之南船務石井有物形如守宫尾長七尺許鬛
且角獲之置于安溪潭冬十一月王命從兄東府安撫使
仁俊為内外馬步都統軍使弟弘保為東府安撫使閏十
二月閩人殺朱文進尋以僧儼明為主
儼明姓車氏乃雪峯寺僧平素為衆所重相與迎之遂
立為帝
未幾為其下李仁達所殺而自立歸𣢾金陵
(乙已)開運二年春三月丙午王從祖順化軍節度使鏵卒
鏵字輔軒太師英顕王之第五子武肅王之少弟也生
而有文在其足曰正及長而滅既生而太師薨武肅育
之武肅薨鏵請服通丧性多藝尢精音律承制累授温
州二州刺史检校太尉奏授思州防禦使文穆時授兩
浙行軍司馬拜命之日儀注特盛尋奏改本州團練使
順化軍節度使終年五十三歲
勅謚曰忠蕳夏四月晉主還大梁秋七月修武肅王廟于
城西奉旃擅神像而致焉八月朔日有蝕之是月金陵遣
將王建封克建州虜王延政而歸冬十月勅遣太子賓客
羅周岳右庶子王延濟冊王守太尉十一月朔王大閱于
北郊是月誅内都監使杜昭達内衙都指揮使明州刺史
闞燔庶人孫本賜死貶都統使王兄仁俊本府安置
杜昭達闞燔皆好貨程昭悅以金寳交結二人薦于王
昭悅得侍上右愛待踰于舊將燔不能平昭悅懼謀去
燔燔專而愎國人皆惡之王亦惡之于是昭悦出燔為
明州刺史右統軍使胡進思為湖州刺史燔与進思曰
出我是棄我也進思曰老兵淂大州幸矣何為不行乃
各受命既而復留進思而統軍使王子仁俊母乃杜昭
達之姑也昭悅因譛燔昭達謀奉仁俊作亂下獄鍜鍊
成之誅昭達與燔幽仁俊于東府昭悅收仁俊故吏慎
温其使證仁俊之罪拷掠備至温其堅守不屈王嘉之
擢為國官
(丙午)三年春二月朔日有食之三月勅授王東南面兵馬都
元帥增食邑二千戶實封五百戶仍改賜推誠匡運忠亮
威德功臣秋七月庚寅吳越國夫人許氏薨
夫人丹丘人也諱新月善音律文穆王後庭楽部皆命
掌之初鄜氏生孝獻世子立于後庭咸尊敬之有尼契
雲掌香火于䴡春院之佛堂頗有知人之鑒視夫人曰
彼鄜氏者遠不能及至是果如其言至王襲位遂勅封
吳越國夫人薨年四十四歲
勅謚曰仁慧八月重建天寵堂是月壬申葬仁慧夫人于
國城西山之原冬十月金陵攻福州節度使李弘義遣客
將徐仁宴李廷谔䓁求救于王
李弘義本名達殺卓儼明而歸𣢾金陵因授之節鉞仍
編入属籍更名弘義既而遣偽兵部侍郎陳覺使于弘
義覺還及建州又遣侍衛官頋忠以金陵偽勅使之入
覲弘義以其初不宣命至是方以書至不從覺乃与監
軍使馮延魯自建州興師皆金陵之志也
是月王命統軍使張筠趙承泰等率水陸兵三萬人以救
無諸時福州乞師于王王召諸將議行將吏等皆曰道路
險遠難于師救内衙都監使水丘昭奏曰為當救王曰唇
亾齒寒吾為天下元帥曾不能救鄰道將安用之諸軍直
樂飽食安坐邪王乃命募兵無有應者王命糾之曰糾而
為兵者糧賜减半于是應募者雲集王命昭劵專掌用兵
程昭悅掌應援饋運事而以軍謀委元德昭乃遣筠等帥
師救之時王吕上右議鑄鐵錢以益將士祿賜王弟弘億
諫曰鑄鐵錢有八害新錢既行舊錢皆流入鄰國一也可
用于吾國不可用于他國則商賈不行百貨不通二也銅
禁至嚴民猶盗鑄况家有鐺釡野有&KR3249;犁犯法此多三也
閩人鑄鐵錢而亂亾不足為法四也國用幸豐而自示空
乏五也祿賜有常而無故益之以唘無厭之心六也法變
而弊不可遽復七也錢者國姓易之不祥八也王深嘉之
乃止是行也宿衛衣錦軍武肅王庿廷者聞甲馬號令之
聲凡數夕而止及接戰于閩淮人視王師周郊徧野人皆
文餘乃陰兵之助也十二月王命弟弘偡為湖州刺史
(丁未)四年春正月天皇主入東京稱會同十年封晉少主為
負義矦遷于契丹黃龍府二月有雉巣于玉華樓是月晉
(彭城)知遠稱帝于河東國號大漢是為高祖復稱晉天福十
二年是月王誅内都監使程昭悅釋東府仁俊罪也三月
庚寅今大元帥吳越國王諱出鎮丹丘是月王遣將
余安率水軍救福州大敗淮師獲其將都指揮使揚匡業
蔡遇等偽東南面行營都統王建封等走之擒戮禆將孟
堅等并餘黨二萬餘衆器械數十萬李弘義歸附于王更
名孺贇
初忠懿王之治閩城壘甓皆有錢文曰此城終歸錢氏
忠懿頗惡之因命剗去而錢文愈明又謠曰風吹揚葉
鼓山下不得錢來戈不罷至是皆騐是行金陵歸罪于
陳覺馮延魯謂其專命而行也金陵始以覺為東南面
招討使延魯為監軍及其敗績反以專命為罪以贖所
恥一何偷哉為君而偷復歸罪于其下其丧師也不亦
宜乎
夏四月李孺贇遣弟孺賓來請入覲從之五月我師凱旋
王饗將帥于光冊堂賞賚有加是月勅授王諸道兵馬都
元帥增食邑五千戶實封五百戶仍改賜資忠緯武恭懿
翊戴功臣是月椘王希範殂弟希廣嗣六月乙卯王薨于
咸寧院之西堂年二十在位七年勅謚曰忠獻八月勅葬
龍山之西原
王英眀果斷權變不測初嗣住尚少温柔好禮恭勤政
務發擿姦伏人不敢欺諸校驕恣者能優客之及被譴
皆不知覺義兵籍使錢承德家火俯逼内城命親軍援
之王登而望有伺便攘竊者亟命斬之衆囙悉力火遂
滅淮人之攻閩也李孺贇來求援諸將議將不從王囙
集而詢之果同其說王變色曰唇亾齒寒春秋明義吾
為天下元帥執大兵柄豈不能恤鄰難乎乃命水丘昭
劵專掌用兵程昭悅掌應援饋運而諸將躍馬肉食不
能為我身先即有異議者斬及大舉遣將誓師辭命明
肅衆皆踴躍承命既而果成大功開運中將益車徒乃
下命募軍中及民間子弟而踰時無應者乃命大糾之
令曰紏而得之者糧賜皆蠲半翌日投書者雨集遂加
精練南方之捷多其力也民有獻嘉禾者王問倉吏蓄
積幾何對曰十年王曰然則軍食足矣可以寬吾民乃
命有司復其境内租稅三年
論曰王岐嶷之姿雖由天縦纉嗣之日方属眇年帑藏
因回祿之初將校競陸梁之志故能恭勤庶務紹開覇
圖有果斷之名無酣嗜之累以至復興公室開拓土疆
光有大功聿修厥德而享祚非永孰不哀哉
忠遜王諱弘倧文穆王苐七子孝献世子同母弟也起家
内衙指揮使檢校司空開運元年冬十一月出為東府安
撫使累授檢校太尉尋拜丞相開運四年六月丙寅即位
于天冊堂是月晉主入大梁改號曰漢秋七月閩帥李孺
贇來覲是月庚子有雉升于天冊堂之戟門旋歷廊廡久
而獲之閏七月王命李孺贇復任無諸王親餞于碧波亭
八月葬忠獻王于國城西原冬十月今大元帥吳越國王
至自丹丘十二月李孺贇復貳于我王命東南面安撫使
鮑修譲攻討擒而戮之已酉傳首國城是月命丞相吳程
知福州威武軍事庚戌内衙統軍使胡進思指揮使諸温
鈄滔等以内衙兵遷王于義和後院諸將校率衆迎今大
元帥即位焉
自忠獻王時諸校驕慢雖屢加誅殛而在位者皆優禮
遇之及王纉嗣性既嚴急誅杭越侮法吏三人而統軍
使胡進思恃迎立功干預政事王悪之每有僣越必顯
責譲進思頗憂懼不自安属内衙指揮使何承訓希旨
請誅之又謀于都監使水丘昭劵以進思黨盛難制請
于王且客之王猶豫末决承訓亦懼反以謀告進思進
思遂亂率親兵戎服入見王叱之不退猝愕入義和院
進思鏁其門矯稱王命告中外曰王猝得風疾傳位于
(諱)因率諸將迎今大元帥于私弟且言于丞相元德昭
德昭至立于簾下曰俟見新君進思等亟出褰簾德昭
乃拜進思稱王命承制授元帥元帥曰若全吾兄乃敢
承命不然當避賢路進思承之元帥始視事于是進思
殺水丘昭劵進思妻曰他人可殺昭劵正人君子也奈
何殺之初忠遜王將即位近侍陳禹嘗夢以金鈔鑼承
日輪加遜王之頂而手持二環未幾墜地既而以夢語
人人曰汝主將有非常之事然其二鐶不過二十旬耳
及即位又以黃金一鎰命近侍袁文昌鑄巨錢文昌意
其有所求䜟且懼不就乃宿謀于匠者別鑄一以為備
翌日以所授金鑄之遜王臨視果不就因潜以宿鑄者
獻至是皆騐其兆後廢王薨請謚曰忠遜以王禮葬會
稽秦望山之原
論曰王以英敏之才悪強梁之黨納承訓阿順之說中
進思廢立之機輕發寡謀至于失位故知君不密則失
臣臣不密則失身誠哉斯言也猶賴鴒原之至愛致稽
嶺之要居養玉軆以終天年掩泉扄而備王禮古之廢
君失國未有若斯之安全者其實忠懿王之仁與孝爲
足多哉
吳越備史卷第三
