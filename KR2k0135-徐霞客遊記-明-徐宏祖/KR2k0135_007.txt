徐霞客遊記卷七上
明徐宏祖撰
西南遊日記十一(雲南)
戊寅年十月初二日余欲西行往期阮仁吾所倩擔夫
遇其姪玉灣穆聲詢候甚篤下午仁吾以擔夫楊秀雇
約至余期以五日後再往晉寧還即啓行仁吾贐以番
帨香扇
初三日欲往晉寧與唐元鶴州守大來隱君作别方生
言二君日日念君今日按君還省二君必至省謁見無
中途相左也盍少待之乃入候玉灣并視楊勝寰知麗
江相望已久既而玉灣來顧寓中知按君調兵欲征阿
迷然兵未發而路人皆知之賊黨益猖狂於江川澂江
之境矣玉灣謂予海口有石城妙高相近有别墅往已
買山欲營構為勝地請備車馬同行一觀予辭以晉寧
之行不容遲因拖西期久也又云𬗟甸不可不一遊請
以騰莊人為導予頷之
初四日束裝欲早往晉寧皆言薄暮舟乃發不若再飯
而行已而玉灣餽榼酒與吴君共酌之下午由羊市直
南六里抵南埧下渡舟既暮乃行是晩西南闘風舟行
二十里至海夾口泊五鼓乃發棹昧爽抵湖南涯北圩
口乃觀音山之東南瀕海處其涯有温泉焉舟人有登
浴者余畏風寒不及浴也於是掛帆向東南行二十里
至安江村梳櫛於飯肆仍南四里過一小橋即西村四
通橋分注之水為歸化晉寧分界處又南四里入晉寕
州北門皆昔來暗中所行道也至是始見其田疇廣闢
城樓雄壯焉入門門禁過往者盖防迷不靖也既見大
來各道相思飯而入叩州尊相念更切於是遂宴於署
夜寢於下道供帳極其鮮整
初五初六初七日手談内署邀張調治黃從月黃沂水
禹甸與唐君大來更次相陪夜宴必盡醉乃已
初八日飲後與黃沂水出西門稍北過楊城堡即所謂
古土城也其西北為明惠夫人廟祀晉寧州刺史李毅
女夫人功見一統志有元碑首句云夫人姓楊氏名娘
李毅之女也既曰李女又曰姓楊何謬之甚耶豈夫人
之夫楊姓耶然辭不達甚矣人傳其内猶存肉身外加
髤焉故大倍於人余不信沂水云昔年鼠傷其足露骨
焉不妄也是日州幕傅良夫來拜餽以榼酒(傅江西德化人)
初九日予病𠻳欲發汗遂卧下道
初十日𠻳不止仍卧下道唐君晨夕至榻前邀諸友來
視極其睠戀
十一日余起復入内署盖州治無事晨邀以入深暮而
出是日傅幕復有餽下午傅之戚姜廷材來(姜金谿人)
十二日唐州尊饋新製長褶綿被予入謝併往拜姜於
傅署遇學師趙因詣趙齋遇楊學師交拜焉詢趙師陸
凉有何君巢阿否(趙陸凉州人故詢之)趙言陸凉无之當是浪穹
人然同宦於浙中相善趙君陞任於此過池州問六安
何州君已丁艱歸矣四月初至鎮遠其所主之家即何
所先主者是其歸已的但余聞前一僧言貴州水發時
城中被難者有一浙江鹽官槓二十餘俱遭漂没但不
知其姓以趙君先主鎮遠期計之似當其時心甚惴惴
無可質問也
十三日州尊赴楊貢生酌張調治以騎邀游金砂寺以
其莊田在其西麓也出西門直西行田塍中路甚坦其
塢即南自河澗舖直北而出者至此乃大開洋北極於
滇池焉西界山東突而瀕塢者為牧羊山北突而最高
者為望鶴山其北走之餘脉為天城又西為金砂則散
而瀕海者也東界山西突而屏城南者為玉案山北峙
而最高者為盤龍山其環北之正脊為羅藏山則結頂
而中峙者也州治倚東界之麓大堡河澗會流於西界
之麓北出四通橋分為兩流一直北下滇海一東繞州
北入歸化界由安江村入滇海徑塢西行三里上溪堤
大石梁跨溪上為四通橋由橋西直上坡為昆陽道西
北由岐一里半為天女城上有天城門遺址古石兩叠
如雕刻亭簷状昔李毅之女秀代父領鎮時築城於此
故名城阜斷而復起西北瀕湖者其山長遶為黃洞山
西南並天城而夾峙者其山圓聳為金砂山此皆土山
斷續南附於大山者也金砂之西則滇海南潄而入直
逼大山金砂之南則望鶴山高擁而北瞰為西界大山
北隅之最其西即將軍山聳崕突立與望鶴駢峙而出
第望鶴則北臨金砂天城將軍則北臨滇海耳黃洞山
之西有洲西横海中居廬環集其上是為河泊所乃海
子中之蝸居也今已無河泊官而海子中渡船猶泊焉
其處正西與昆陽對截塢西渡止二十里陸從將軍山
繞湖之南其路倍之由天女城盤金砂山北夾又一里
半而入金砂寺寺門北向盤龍蓮峯師所建也寺頗寂
寞由寺後拾級而上為玉皇閣又上為真武殿俱軒敞
而北向瞻湖得海天空闊之勢山之西麓則連村倚曲
民居聚焉入調治山樓飯而登山凴眺寺中下步田畦
水曲觀其家人築場收榖戴月入城皎潔如畫而寒悄
逼人還飯下道不候唐君而卧
十四日在州署
十五日在署夜酌而散復出訪黃沂水其家寂然花隂
歴亂惟聞犬聲還步街中恰遇之黃乃呼酒踞下道門
當月而酌中夜乃散
十六日余欲别而行唐君言使人往省召歌童自是連
日在州署
十九日夜月皎而早陰霾
二十二十一日皆倏雨倏霽
二十二日唐君為予作瘞靜聞骨記三易稿而後成已乃
具酌演優招楊趙學博及唐大來黃沂水昆仲同宴以
餞
二十三日唐君又遺棉襖夾褲具厚贐焉大來為余作
書文甚多且寄閃次公書亦以青蚨贐乃入謝唐君定
於明早行
二十四日街鼔未絶唐君令人來言天色陰寒釀雨請
俟稍霽而行予謝之及起風色凄其令人有黯然消魂
意令庖人速作飯余出别大來時予欲從海口安寧返
省完省訪南隅諸勝從西北富民觀螳螂川下流而取
道武定以往雞足乃以行李之重者囑大來令人另齎
往省而予得輕具西行焉方抵大來宅報晉寧公已至
下道亟同大來及黃氏昆仲還道中晉寧公復具於道
秣馬於門時天色復朗觥數行登騎從西門三里度四
通橋從大道直西向行半里西上坡從其西峽轉而西
南上一里半直躡望鶴嶺西岰又西下陟一澗稍北即
瀕滇池之涯共五里循南山北麓而西有石聳起峰頭
北向指滇池有&KR0757;戈介胄之状曰石將軍亦石峰之特
為巉峭者其西北有廟是為石魚廟其西南又有山西
突亞於將軍者即石魚山也又西二里海水中石突叢
叢為牛戀石涯上村與鄉俱以牛戀名又循峽而南二
里踰平坡南下有水一塘直侵南山之足曰三尖塘塘
南山巒高列塘北度脊平衍脊之北即滇池牛戀塘水
不北洩而東破山腋始知望鶴之脉自西來不自南來
也從塘北西向&KR1574;塢入其塢自西而東即塘水之上流
也三里塢西盡處有三峯排列其南最高者即南山之
再起者也其中一峯則自南峯之西繞峽而北峙為中
峯焉北峯則瀕滇池而東度為石將軍望鶴山之脉矣
中峯之東有村當塢曰三尖村晉寧村落止此西沿中
峯而上一里與南峯對峽之中復阻水為塘不能如東
塘之大而地則高矣又平上而西一里踰中峰之脊從
脊上西南直行為新興道踰脊西北下即滇池南涯為
昆陽道而晉寧昆陽以是脊為界焉於是昆陽新舊治
俱在一望直下半里沿滇池南山隴半西行二里有村
在北崕之下滇池之水環其前曰赤峒裏亦池濱聚落
之大者而田則不能成壑焉又西由村後踰崖南上既
而西下三里有村在南山北麓盤其嘴而西於是西峽
中開自南而北與西界山對夾成塢其脊南自新興界
分支北下西一支直走而為新舊縣治而北盡於舊寨
村東一支即赤峒裏之後山濱池而止東界短西界長
中開平塢為田一小水貫其中亦自南而北入滇池即
志所稱渠濫川也由東嘴截塢而西正與新城對而大
道必折而南盤東界之嘴以入三里始西歴塢徑塢三
里隨西界之麓北出一里半為昆陽新城又北一里半
為昆陽舊城於是當滇池西南轉摺處矣舊城有街衢
闤堵而無城新城有樓櫓雉堞而無民廬乃三四年前
舊治經宼故卜築新邑而市舍猶仍舊貫也舊治街自
南而北西倚山坡東瞰湖涘至巳日昃亟飯於市此州
有天酒泉普照寺以無竒不及停屐遂北行四里稍上
踰一東突之岰其山自西界横突而出東懸滇海中路
踰其岰中而北下其北滇海復嵌塢西入其突出之峯
遠眺若中浮水面而其西實連綴於西界者也乃西轉
陟一塢共四里又北向循滇池西崖山麓行五里有小
峰傍麓東突南北皆湖山環抱之數十家倚峯而居為
舊寨村由西北過一塢其塢始自西而東塢北有山一
𣲖亦自西而東直瞰滇海中北二里抵山下直躡山北
上一里從崩崖始轉東向山半行又一里從東嶺盤而
北其嶺南北東三面俱懸滇海中正東與羅藏隔塢對
此地杳僻隔絶行者為畏途焉嶺北又有山一支從水
涯之北亦自西而東直瞰滇海中與此嶺南北遙對滇
海驅納其中外若環窩中駢束戶為海口南嶺北下之
處峻削殊甚予慮日暮驅馬直下二里復循塢西入二
里西踰一岰由岰而下其西山塢環開中為平疇滇池
之流出海就峽中貫成河是為螳螂川二里有村倚塢
中南山下過之行平疇間西北四里直抵川上有聚成
衢濱川之南曰茶埠墩即所謂海口街也有公舘在焉
監察御史按臨必躬詣其地為一省水利所係耳先是
唐晉寧謂予海口無宿處可往柴厰莫土官鹽肆中宿
余問其處尚相去六七里日已暮且所謂海門龍王廟
者反在其東二里又聞阮玉灣言石城之勝亦在斯地
將晉訪焉遂不復前覓旅肆投宿
二十五日令二騎返晉寧余飯而躡屩北抵川上望川
北石崖矗空川流直嚙其下問所謂石城者土人皆莫
之知惟東指龍王堂在盈盈一水間乃溯川南岸東向
從之二里南岸山亦突而臨川水返舍北而逼南南崖
崩嵌盤沓北崖則開繞而受民舍焉是為海門村與南
崖相隔一水不半里中有洲浮其吭間東向滇海極吞
吐之勢峙其上者為龍王堂時渡舟在村北呼之莫應
余扳南崖水窟與水石相為容與忘其身之所如也久
之北涯村人以舟至遂坐登龍王堂堂當川流之中東
臨海面時有賽神者浮舟而至而中無廟祝後有重樓
則阮祥吾所構也廟中碑頗多皆成弘以後撫按相度
水利開濬海口免於汎濫以成瀕海諸良田者故廵方
者以此為首務云出廟渡北岸居廬頗集其北向所倚
之山有二重第一重横突而西多石而西垂最高即矗
削而瀕於江之北岸者第二重横突而東多土而東繞
最遠即錯出而盡為池之北圩者二重層叠村後盖北
自觀音山盤礴而盡於此村氓俱阮氏莊佃余向詢阮
玉灣新置石城之勝土人莫解謂阮氏有坆在東岸誤
指至此村人始有言石城在里仁村正與茶埠墩對從
此有小徑向山後峽中西行三里可至予乃不東向阮
坆而西覓里仁焉即由村後北踰第一重石峰之脊北
向下路旁多錯立之石北亦開塢而中無細流一里隨
塢西轉已在川北岸矗削石峰之後盖峰南潄逼川流
故取道於峰北耳其内桃樹株被隴連壑想其蒸霞噴
燄時令人笑武陵天台為爝火矣西一里過桃林則西
塢大開始見田疇交塍溪流霍霍有村落西懸北山之
下知即為里仁村矣盖其塢正南矗立石山西盡於此
塢瀕於川亦有一村臨之曰海口村與茶埠墩隔川相
對有渡舟焉其塢之東北踰坡塢之西北循峽皆有路
六十里而抵省會而里仁村當塢中之北山下半里抵
村之東見流泉交道山崖間樹木叢蔭上有神宇盖龍
泉出其下也東塢以無泉故皆成蕪壤西塢以有泉故
廣闢良疇由村西盤山而北西塢甚深其塢自北峽而
出直南而抵海口村村西所循之山其上多蹲突之石
下多空洞之崖有一竅二門西向而出者予覺其異而
詢之土人石城尚在塢西嶺上其下亦有龍泉焉可遵
之而上共北半里乃西下截塢而度有一溪亦自北而
南中乾無水涉溪西上共半里水聲㶁㶁則龍泉溢西
山樹根下瀦為小潭分瀉東南去由潭西上嶺半里則
嶺頭峰石湧起有若卓錐者有若夾門者有若芝擎而
為臺有若雲卧而成郭者於是循石之隙盤坡而上墜
壑而下其頂中窪石皆環而為城東面者巑岏森透西
面者穹覆壁立南面則余之踰脊而下者北面則有石
窟曲折若離若合間一石墜空當關下覆成門而出入
由之圍壑之中底平而無水可以結廬是所謂石城也
透北門而出其石更分枝簇萼石皆青質黑章廉利稜
削與他山㢠異有牧童二人復引予循崖東轉復入一
石隊中又得圍崖一區惟東面受客如門其中有趺坐
之龕架板之牀皆天成者出門稍南廻顧門側有洞岈
然急轉披之其洞透空而入復出於圍崖之内始覺由
門入不若由洞入更竒也計圍崖之後即由石城中望
所謂東面巑岏處矣出洞仰眺洞上石峯層沓有一老
猓玀披獸皮前來引余相與扳躋其上衆臺錯立環
中窪而峙其東東眺海門明鏡漾空西俯窪底翠瓣可
數而隔崖西峯穹覆之上攢擁尤高乃下峰復度南脊
轉造西峰則穹覆上崖復有後層分列其中開峽東墜
危坑而下其後則土山高擁負扆於上聳立之石或上
覆平板或中剖斜楞崖脇有二小穴如鼻孔蜜漬淋漓
其下乃崖蜂所巢也兩牧童言三月前土人以火薰蜂
取蜜蜂已久去今乃復成巢矣童子競以草塞孔蜂輙
翁翁然作銅鼓聲凭覽久之乃循墜坑之北東向懸崕
而下經東石門之外猶令人一步一回首也先是從里
仁村望北山峰頂聳石一叢不及晉寧將軍峰之偉然
及抵其處而閤闢曲折層沓玲瓏幻界莫測鍾秀特異
信乎靈境之不可以外象求也盖是峰西倚大山此其
一支東竄峰頂中凹石骨内露不比他山之以表暴見
竒者第其上無飛流涵瑩之波中鮮翦棘梯崕之道不
免為兔狐所窟耳老猓玀言此石隙土最宜茶味迥出
他處今阮氏已買得之將造菴結廬招靜侣以開勝壤
豈君即其人耶余不應而去信乎買山而居無過此者
下山仍過塢東一里經里仁村東南一里抵螳螂川之
北西望海口有渡可往茶埠而東眺瀕川石崕聳削先
從茶埠隔川北望於巑岏嵌突中見白垣一方若有新
茅結其上者今雖崖石掩互不露其影而水石交錯高
深嵌空其中煞有竒勝遂東向從之抵崖下崖根插水
有亂石瀠之扳陟水石間沿崖南再東忽見石上有㾗
躡崖直上扳躋峻甚掛石懸崕之跡俱倒影水中方下
見為竒又忽聞罄欬聲落頭上雖仰望不可見知新茅
所建不遠矣再穿下覆之石則白垣正在其上一道者
方鑿崕填路迎余入坐茅中其茅僅逾方丈明窗净壁
中無供像亦無爨具盖初落成而猶未栖息其間者道
人吴姓即西村海口人向以賈遊於外今歸而結靜於
此可謂得所托矣坐茅中上下左右皆危崕綴影而澄
川漾碧於前遠峯環翠於外隔川茶埠村廬繚繞烟樹
堤花若獻影鏡中而川中鳬舫賈帆魚罾渡艇出没波
紋間棹影濯浮嵐櫓聲搖半壁恍然如坐畫屏之上也
既下仍西半里問渡於海口村南渡茶埠街入飯於主
家已過午矣茶埠有舟隨流十里往柴厰載鹽渡滇池
余不能待遂從村西遵川堤行其自茶埠西達平定隨
川之南崖而築之盖川水北依北岸大山而西其南岸
山勢層叠中多小塢故築堤障川堤之南屢有小水自
南峽出亦隨堤下注從堤上西行川形漸狹川流漸迅
七里有村廬倚堤北下臨川堤間有亭有碑即所謂柴
厰也按舊碑謂之漢厰莫土官鹽肆在焉至此川迅石
多漸不容舟川漸隨山西北轉矣堤隨之又西北七里
水北向逼山入峽路西向度塢登坡又二里數家踞坡
上曰平定哨時日色尚高土人言前途無宿店遂止
二十六日鷄再鳴飯而出店即北向循西山而行三里
曙色漸啓見有岐自西南來者有岐自東北來者而中
道則直北逾岰盖西界老山至此度脉而東特起一峯
當關中突障扼川流東曲而盤之流為所扼稍東遜遂
破峽北西向墜級爭趨所謂石龍埧也此山曰九子山
實海口下流當關之鍵平定哨在其南大營莊在其東
石龍埧在其北山不甚高大員阜特立故自為雄耳山
巔有石九枚高逾於人駢立峯頭土人為建九子母廟
盖以山為石母也余時心知正道在中疑東北之岐為
便道且可一瞰江流遂從之一里抵大營莊則川流轟
然在下舟不能從水陸不能從峽必仍還大路踰岰乃
得於是返迹從峯西逾嶺北下共二里有小水自西南
峽來度之復西上逾坡則坡北峽中螳川之水自九子
母山之東破峽北出轉而西繞山北而墜峽峽中石又
横阻而層閡之水横衝直搗或跨石之頂或竄石之脇
湧過一層復騰躍一層半里間連墜五六級此石龍埧
也此水之不能通舟皆以此石為梗昔治水者多燔石
鑿級不能成功土人言鑿而輙長未必然也石級既盡
峽亦北轉路從峽西山上隨之北行下瞰級盡處
峽中有水一方獨清瀦土人指為青魚塘言塘中
青魚大而多按志昆陽平定鄉小山下有三洞泉出滙
而為潭中有青魚大魚俗呼隨龍魚豈即此耶北二里
峽稍開有村在其下為青魚塘村北二里西北躡一嶺
此嶺最高始東見觀音山與羅漢寺碧鷄山兩峯東峙
又北見遙山一重横亘衆山之北西盡處特聳一峰最
高為筆架山其西又另起一峯與之駢立則老龍之龍
山也東盡處分峙雙岫亦最高為進耳山其南岰稍伏
而豁則大道之碧雞關也兩最高之間有尖峯獨銳透
穎於横嶺之南是為龍馬山其下則沙河之水所自來
也惟西向諸山稍伏而豁大道之往迤西者從之而老
脊反自伏處南度始由一里踰其巔又西北下一里則
螳川之水自嶺之北麓環而西又轉而南嶺西有村瀕
川而居置渡川上是曰武趣河昆陽西畍止此過渡即
安寧州界武趣之河遶村南曲復轉西峽去路渡河即
西北上坡連越土壠二重共五里北下有水一塘在東
塢中北二里有水一塘在西塢中又北一里半有村在
路東又北一里半坡乃北盡坡北始開東西大塢下坡
西向行塢中二里有水東北自北界横亘中尖峰下來
是為沙河其流頗大石梁東西跨之河從梁下南去螳
川之水自武趣西峽轉而北來二水合於梁南半里遂
西北至安寧州城之南於是北向經城東而北下焉過
沙河橋又西北一里則省中大道自東北來螳大川自
城南來俱會於城東有巨石梁東西跨川上勢甚雄過
梁即安寧城入東門闤闠頗集乃沽飲於市為溫泉浴
計飲畢忽風雨交至始持傘從南街西行已而知道禄
裱大道乃返至東門内從東街北行半里過州前從其
東復轉北半里有廟門東向額曰靈泉余以為三潮聖
水也入之有巨井在門左其上累木横架為梁欄上置
轆轤以汲乃鹽井也其水鹽苦而渾濁殊甚有監者一
日兩汲而煎焉(安寧一州每日夜煎鹽千五百斤城内鹽井四城外鹽井二十四每井大者煎)
(六十斤小者煎四十斤皆以桶擔汲而煎於冡也)又西轉過城隍廟而北共半
里出北門風雨凄凄路無行人余興不為止冐雨直前
隨螳川西岸而北三里半有村聚在西麓後有廟東向
臨之余不入又北二里半大路盤山西北轉有岐下坡
隨川直北行余乃下從岐一里半有舟子艤舟渡上川
東岸雨止復循東麓而北抵北嶺下川為嶺扼西向盤
壑去路乃北向陟嶺嶺頗峻一里踰嶺北一里下其北
塢有小水自東北來西注於川横木橋度之共一里西
北上坡有村當坡之北路從其側一里踰坡而北再下
再上共三里西瞰螳川之流已在崖下而崖端有亭忽
從足底湧起俯瞰而異之亟捨路西向下入亭中見亭
後石骨片片如青芙蓉涌出其北復有一亭下乃架木
而成者瞰其下則中空如井有懸級在井中可以宛轉
下墜余心知溫泉道尚在北而此竒不可失遂從級墜
井下其級或鑿石或嵌木或累梯共三轉每轉約二十
級共六十級而至井底井孔大僅圍四尺其深下垂及
底約四五丈井底平拓旁裂多門西向臨螳川者為正
門南向者為旁門旁門有屏斜障屏間裂竅四五若窗
楞戶牖交透叠映土人因號之曰七竅通天七竅者謂
其下之多門通天者謂其上之獨貫也旁門之南崖壁
巉削屏列川上其下洞門另闢駢開三四處皆不甚深
透然川潄於前崖屏於上而洞門纍纍益助北洞之勝
再南崖石轉突處有一巨石下墜崖側迎流界道有題
為醒石者為冷然筆石北危崖之上有大書虚明洞三
字者高不能爥其為何人筆其上南崖有石横斜作垂
手状其下亦有洞西向頗大而中拓然無嵌空透漏之
妙虚明二字非北洞不足以當之虚明大書之下又有
刻聽泉二字者字甚古拙為燕泉筆又其側有此處不
可不飲為升菴筆而刻不佳不若中洞門右有此處不
可不醉為冷然筆刻法精妙遂覺後來居上又聽泉二
字上刻醒石詩一絶標曰姜思睿而醒石上亦刻之標
曰譜明譜明不知何人然一詩而何以二標豈譜明乃
姜之别字耶此處泉石幽倩洞壑玲瓏真考槃之勝地
惜無一人棲止大洞之左穹崖南盡復有一洞見烟自
中出亟入之其洞狹而深洞門一柱中懸界為二竅有
猓玀赤身織草履於中烟其所炊也洞南崖盡即前南
來之塢下而再上處也時顧僕留待北洞余復循崕沿
眺而北北洞之右崖復北盡遂躡坡東上仍出崖端南
來大道半里有庵當左下瞰西崖之下廬舍駢集即溫
泉在是矣庵北有一亭高綴東峰之半額曰冷然當溫
泉之上標以御風之名楊君可謂冷暖自知矣由亭前
躡石西下石骨稜厲余愛其石扳之下墜則溫池在焉
滙於石崖下東倚崖石西去螳川數十步池之南有室
三楹北臨池上池分内外外固清瑩内更澄澈而浴者
多就外池内池有石高下不一俱沉水中色如綠玉映
水光艷燁然余所見温泉滇南最多此水實為第一池室
後當東崕之上有佛閣三楹額曰暖照南坡之上官宇
三楹額曰振衣千仞皆為土人鎖鑰不得入浴既散步
見買漿及柿者以浴熱買柿啖之因問知虚明之南尚
有雲濤洞川之西岸曹溪寺旁有聖水相去皆三里皆
反在其南可&KR1574;螳川而游也盖溫池之西濱螳川東岸
夾廬成衢隨之而北百里而達富民川東岸山最高者
為筆架峰即在溫池東北志所謂岱晟山也川西岸山
最高者為龍山曹溪寺在東隴之半志所謂葱山也二
山夾螳川而北流而葱山則老脊之東盤者矣余時抵
川上欲先覓曹溪聖水而渡舟在川西岸候之不至遂
南半里過虚明諸洞下南抵崖處坡曲為塢宜仍循川
岸而南以無路遂上昔來大路隅由小岐盤西崖而南
亦再下再上一里半一村在坡南曰沈家庄老婦指雲
濤洞尚在南坡外又南涉塢半里登坡路絶不知洞所
在西望隔川有居甚稠其上有寺當即曹溪有村童拾
薪川邊遙呼而問所謂雲濤洞者其童口傳手指以川
隔皆不能辨望見南坡之下有石崖一叢漫趨之至其
下仰視石隙叢竹娟娟上有朱扉不掩登之則磴道逶
邐軒亭幽寂餘花殘墨狼藉溪間雲牖石牀離披洞口
軒後有洞門下嵌上有層樓横跨皆西向先登其樓中
供觀音及仙像香几燈案皆以樹根為之多竒古者其
南卧室一楹米盎書簏猶宛然在内而苔衣蘿網封埋
已久寂然徑行不辨何人所構何因而廢也下樓入洞
初入若室一楹側有一窞下䧟窈黑其北又裂一門透
裂入有小竅斜通於外見竹影竄入其内即墮黑而下
南下杳不知其所底北眺一隘亦有一牖上透第透甚微
光不能燭以手捫隘以足投空時時兩無所著又時時
兩有所礙既至其底忽望西南有光燦然轉一隘始見
其光自西北頂隙透入其處底亦平而上復穹焉高盤
倏然有影掠隙光而過心異之呼顧僕聞答聲正在透
光之隙其所過影即其影也復轉入暗底隙隘崕懸無
由著足然而機關漸熟升躋甚易覺明處之魂悸不若
暗中之胆壯也再上一層則上牖微光亦漸定中生朗
其旁原有細級宛轉崖間或頹或在但初不能見耳出
洞仍由前軒出扉外見右崖有石刻一方外為棘刺結
成窠網遙不能見余計不能去竟踐而入之巾履俱為
鈎卸又以布縳頭護網始得讀之乃知是菴為天啟丙寅
州人朱化孚所構(朱壬辰進士)其樓閣軒亭俱有名額住
山僧亦有名有詩未久而化成空谷遺構徒存祗增慨
耳既下至川岸若一航渡之即西上曹溪時不得舟仍
北三里至溫泉就舟而渡登西岸&KR1574;川南行望川東虚
明崕洞若即若離杳然在落花流水之外南一里又見
川東一崖排突亦如虚明其下亦有多洞迸裂門俱向
西有大書其上曰青龍洞曰九曲龍宫者隔川望之不
覺神往土人言此二洞甚深篝火以入可四五里俱中
黑無透明處此洞即在沈家莊北余前從虚明沿川岸
來即可得也誤從其上行崕端而不知深為悵悵然南
之雲濤北之虚明既已兩窮此洞已去而復得之對崕
亦意外之遇也又南一里抵川西村聚從其後西上山
轉而南又西上共一里遂入曹溪寺寺門東向古刹也
余初欲入寺覓聖泉見殿之東西各有巨碑為楊太史
升庵所著拂讀之知寺中有優曇花樹諸勝因覓紙錄
碑遂不及問水是晩炊於僧寮宿於殿右
二十七日晨起寒甚昨錄碑未竟僧為具飡乃飯而竟
之寺中讀書二生以此碑不能句來問余為解示二生
因引觀優曇樹在殿前東北隅二門外坡間今已築之
牆版中其高三丈餘大一人抱而葉甚大下有嫩枝旁
叢聞開花當六月伏中色白而淡黃大如蓮而瓣長香
甚烈而無實余摘數葉置嚢中遂同二生由香積北下
坡循凹而北一里半觀聖泉泉從山坡大樹根下南向
而出前以石環為月池大丈餘瀦水深五六寸餘波淙
淙由東南坡間瀉去余至當上午早潮已過午潮未至
此正當縮時而其流亦不絶第潮時更涌而大耳二生
言穴中時有二蟾蜍出入兹未潮故不之見即碑所云
金&KR1434;號曰泉神者矣月池南有亭新構扁曰問潮亭前
廵方使關中張鳳翮為之記二生又引余由亭西上坡
西北緣嶺上半里登水月菴庵東北向乃葱山之東北
凹中矣菴潔而幽為鄉紳王姓者所建庭中水一方大
僅踰尺乃建菴後劚地而出者菴前有深池泉不能蓄
也既復下至聖泉還至曹溪北坡凹二生别而上寺余
乃從岐下山一里抵昨村後上山處由村後南行半里
又東望東川廻曲中石崖半懸飛樓霞擁即雲濤洞也
川水已從東蟠曲路由循西山南向下因其山塢自南
而轉也一里始循南山而東二里則其川自塢北曲而
南與路遇既過又循東山溯溪轉而北一里乃東向涉
南山之北一里乃轉東南行一里南涉一西來之峽又
南上坡一里與前來溫泉渡西大道合始純南行六里
入北城門見二女郎辮髮雙垂肩後執紈扇嫣然在前
一老婦隨之携牲盒紙錠將掃墓郊外(此間重十月朝祭掃家貧不及)
(者至月終亦補行之)纖足姣好南中所見殆無踰此入城一里半
飯於東關乃出踰巨石梁遵大道東北行半里有小溪
自東塢來溯之行從橋南東去三里半上坡又一里踰
東安哨嶺嶺不甚峻東北從横亘大山分隴西南下為
安寧東第一護城之砂者也過嶺東下始見沙河之水
自東北來隨其塢東入過站摩村共十五里為始甸舖
又四里為龍馬山屼屼北透横亘大山之南路繞其前
而東又四里始與沙河上流之溪遇有三鞏石梁東跨
其上是曰大橋其水自東北進耳二尖峯西棋盤山南
峽來西南至安寧城東南入於螳川者也又半里東上
坡宿高視橋村
二十八日平明東行一里半上坡為安寧東界由此即
為昆明地坡陀高下升涉不一以漸而上八里其塢自
雙尖後進耳山來路遂由南隴上又二里山岰間有聚
廬當尖是為碧鷄關盖進耳之山峙於北羅漢之頂峙
於南此其中間度脊之處南北又各起一峯夾峙以在
碧雞山之北故名碧雞關東西與金馬遙對者也關之
東向東南下為高嶢乃草海西岸山水交集處渡海者
從之向西北下為赤家鼻官道之由海堤者從之余時
欲遊進耳遂西北下坡半里循西山北行二里有村在
西山之麓是為赤家鼻大道由其前北去乃西折而入
村村倚山而廬有池瀦坡側大不踰五尺村人皆仰給
焉中復有魚有垂釣其上者亦龍潭之淺者也由池南
上坡嶺道甚峻半里登崗上稍北而曲有坊當道則進
耳山門外坊也其寺尚隔一坑由坊西望見寺後大山
環於上此崗繞於前内夾深坑旋轉而入若耳内之孔
寺中臨孔上盤朵邊以進取名之義非身履此崗不見
其親切也進坊西向沿坑入半里有岐西踰大山之岰
而入寺之路則沿坑南轉盤崕半里而西上入寺中寺
門東向登其殿頗軒爽似額端不似耳中也方丈在殿
北有樓三楹在殿南樓臨還坑遙覽滇海如太華之一
碧萬頃而此深遠矣入方丈有辛貢士伯敏者迎欵慇
懃僧寳印欲具飡辛揮去令其徒陳履惇陳履溫(二陳甲戍)
(進士履忠弟)及其弟出見為供肉食復引去登殿南眺海樓
坐談久之余欲趨棋盤問道於寳印言由坊東下山自
赤鼻山寳珠寺上為正道路且三十里由此寺北西踰
大山之岰路半之但空山多岐路無從覓耳乃同辛君
導余從殿後出北至岰下東來岐路始别去余西上半
里踰岰半里西北稍下一里涉中窪窪西復有大山南
北横峙與東界進耳後雙尖并岰北之巔東西夾成中
窪由窪西復循西山之東北行一里循嶺北轉而西稍
下一里渡峽西上其西復有大山南北横峙遂西向横
躡之一里半登其岡見西南隨塢有路上踰其脊將趨
之有負芻者來曰棋盤路在北不在西也乃循西山之
東又北行其路甚微若斷若續二里從西山北岰透脊
西出始望見三家村在西塢中村西盤峙一峯自北而
南如屏高擁即棋盤山也其脉北自妙高寺三華山西
南來復聳此峰分支西度為溫泉之筆架山分支南下
為始甸後之龍馬山南環東亘即為所踰之脊而南度
為進耳碧雞者也脊北山復横列東北至寶珠赤鼻而
止為三家村東界護山余昔來自金馬以東即遙望西
界山横如屏其頂復有中懸如覆釡高出其上者即此
棋盤峰也而不知尚在重壑之内外更有斯峯護之洵
西峯之領袖也從岰西轉循東山北崖半里乃西下一
里行壑中有水北流西涉之半里抵三家村其村倚棋
盤東麓路當從村北西上乃誤由村南度脊處循峽西
南上竟不得路扳躡峽中三里登一崗有庵三楹踞坪
間後倚絶頂其前東瞰滇中乃髮僧玄禪與僧裕庵新
建者玄禪有内功夜坐峰頭曉露濕衣無所退怖庵中
四壁未就不以為意也日已昃迎余瀹茗煮粥抵暮乃
别西上躋峯一里陟其巔又西向平行頂上一里有寺
東北向則棋盤寺也已入夜啜茗就榻
二十九日凌晨起僧為余炊余乃獨躡寺後絶頂曉露
甚重衣領沾透頂間無高松巨木叢草亦不甚深茂高
寒故也頂頗平迥西南石崖矗突性平直而中實可劈
為板省中取石皆於此遙負之西北塢中有大壑廻環
下有水二方村廬踞其上其水分青白色其西南峽中
水則循龍馬山東而去當即沙河之源矣東南即三家
之流是頂亦三面分水之處第一入滇池兩入螳川皆
一𣲖耳下山飯於寺乃同寺僧出寺門東三十步觀棋
盤石石一方横卧嶺頭中界棋盤紋縱横各九十道其
北卧石上大書玉案晴嵐四字乃碧潭陳賢筆南有二
石平&KR0869;中夾為穴下墜甚深僧指為仙洞昔有牧子墜
羊其中遂以石填塞之僧言此山之腹皆空洞但不得
其門而入耳穴側亦有陳賢詩碑已剥不可讀乃還寺
錄昆明令汪從龍詩碑仍令幼僧導之峰西南觀鑿石
之崖其崖上下兩層鑿成大窟如厦屋其石色青綠者
則膩而實黃白者則麄而剛其崖間中嵌青綠色者兩
層如帶圍各高丈餘故鑿者依而穴之其板有方有長
方者大徑五六尺長者長徑二三丈皆薄一二寸其平
如鋸無纖毫凹凸真良材也還從寺前東向下一里過
新庵之左直下者一里半過三家村之左渡澗又一里
半東踰石山之岰石山乃東界北走之脉至此復突一
峯遂北盡焉從岰東墜崖而下漸成一坑隨之行三里
為寶珠寺未至寺其西墜峽處坑水潰而為瀑懸崕三
級下深可十五丈但水細如絡絲不如匹練也寳珠寺
東向倚山之半亦幽亦敞由其前墜坡直下五里抵山
麓為石鼻山聚落甚盛盖當草海之西碧雞關大道即
出其下也由村轉北一里半東北與大道合於是東向
湖堤二里半有村當堤之衝曰夏家窑過此遂遵堤行
湖中堤南北皆水窪堤界其間與西子蘇堤無異盖其
窪即草海之餘南連於滇池北抵於黃土坡西抵赤鼻
山之麓東抵會城其中支條錯遶或斷或續或出或没
其瀕北者志又謂之西湖其實即草海也東行堤上一
里半復有崗有橋有栖舍界水中央半里復遵堤上東行湖
中遙顧四圍山色掩映重波間青蒲偃水高柳縈堤天
然絶勝但堤有柳而無花橋有一二而無二六不免令
人轉憶西陵耳又東二里湖堤既盡乃隨港堤東北二
里為沐府魚池又一里半抵小西門飯於肆東過閘橋
濱濠南而東一里入城南舊寓問吴方生則已隔晩向
晉寧矣已而見唐大來寄來行李書畫俱以隔晩先至
獨方生則我來彼去為之悵悵乃計復為作書令顧僕
往晉寧謝唐君别方生并向大來索陶不退書(陶名涏有詩翰)
(聲向官於浙前大來欲為作書聞其已故乃止適寓中令有高土官從姚安來知其猶在皆虚傳如眉公也故復)
(顧僕往大來索書)
徐霞客遊記卷七上
徐霞客遊記卷七下
明徐宏祖撰
西南游日記十二(雲南)
十一月初一日晨起先作書令顧僕往投阮玉灣索其
導游緬甸書乃作晉寧諸柬湏其返命即令往南埧候
渡下午顧僕去予欲入城拜阮仁吾令其促所定負擔
人為西行計適阮穆聲來顧已而玉灣以書來期定於
明日晤其齋中余遂不及入城
初二日晨起予欲自仁吾處次第拜穆聲至玉灣來邀
甚急余遂從其使先過之則穆聲已先在坐延於内齋
欵洽殊甚既午曰今日總府宴撫按當入内一看即出
故特延穆聲奉陪并令二幼子出侍飲果去而即返洗
盞更酌已而報撫按已至玉灣復去囑穆聲必欵予多
飲湏其出而别余不能待薄暮托穆聲代别而返
初三日晨往仁吾處令促負擔人即從其北宅拜穆聲
留晨飡引入内亭觀所得竒石其亭名竹在余詢其故
曰父没時宅為他人有後復業惟竹在耳亭前紅梅盛
開此中梅俱葉而花全非吾鄉本色惟一株傍亭簷摘
去其葉始露面目猶故人之免胄相見也石在亭前池
中高八尺闊半之玲瓏透漏不瘦不肥前後俱無斧鑿
㾗太湖之絶品也云三年前從螺山絶頂覓得以八十
餘人舁至其石浮卧頂上不經摧鑿而下真神物之有
待者余昔以避雨山頂徧卧石隙烏覩有此類哉下午
過周恭先遇於南門内正挽一友同來顧知金公趾為
余作送静聞骨詩相與同往叩之則金在其莊不相值
(公趾名初麟字頗肖董宗伯風流公子也善歌知聲律家有歌童聲妓祖科甲父偉鄉薦在昔曾任江西萬安)
(令公趾素好客某奏劾錢士晉軍門名在疏中黜青衿)其友留至其家割鷄為餉
餚多烹牛雜脯而甚精潔其家乃教門舉家用牛不用
豕也其友馬姓字雲客尋甸府人父以鄉科任沅州守
卒於任雲客其長子也文雅藴藉有幽人墨士之風是
晩篝燈論文雲客出所著拾芥軒集相訂遂把盞深夜
恭先别去予宿其齋中窗外紅梅一株盛放(此間皆紅梅白者不)
(植)中夜獨起相對恍似羅浮魂夢間
初四日留晨飡恭先復至對奕兩局又留飯過午乃出
城以為顧僕將反也及抵寓則方生儼然在樓問何以
來曰昨從晉寧得君書即騎而來送君騎尚在當遲一
日復往晉寧問昔何以往曰往新興便道過晉寧看君
耳問顧僕何在曰尚留晉寧候渡始知方生往新興以
許郡尊考滿求雷太史左右之於廵方使君也(雷名躍龍以禮)
(侍丁憂於家廵方使為倪於義四川人)
初五日方生為余作永昌潘氏父子書(父名嗣魁丙子科第十名子名)
(世澄丙子科解元)騰越潘秀才書(名一桂)又為余求許郡尊作書
通李永昌(永昌太守李還素)又為予求范復蘇(名醫士江西人)作書通
楊賓川(賓川牧楊大賓黔人原籍宜興)其展轉為予謀勝予自為謀也
下午顧僕自晉寧返得唐大來索陶不退書阮仁吾所
促負擔人亦至
初六日造别阮玉灣穆聲索其所作送靜聞骨詩乃出
叩任君任君大來妹婿大來母夫人在其家併往起居
之任固留飯余乃趨别馬雲客不值留詩而還過土主
廟觀菩提樹樹在正殿陛庭間甬道之西其大四五抱
幹上竦而枝盤覆葉長二三寸似枇杷而光土人言花
白而帶淡黃色瓣如蓮長亦二三寸每朵十二瓣遇閏
歲則添一瓣以一花之微而按天行之數不但泉之能
應刻而物之能測象如此亦竒矣土人每以社日羣至
樹下灼艾代炙言炙樹即同炙身病應炙而解此固誕
妄而樹膚為之瘢靨無餘焉出廟飯於任返寓周恭先
以金公趾所書詩及贐至又以馬雲客詩扇至阮玉灣
以詩冊并贐至其弟鏳亦使人餽贐焉迨暮金公趾自
莊還來晤知余欲從笻竹往曰余軰明晨當相送笻竹
為柳亭余謝之曰母作是念君在夢鄉中余已飛屐峰
頭不能待也是晩許郡尊與李永昌書亦至惟范復蘇
書未至也
初七日晨索飯欲行范君至即為作楊賓川書余遂别
方生循城南濠西行二里過小西門又西北沿城一里
轉而北半里為大西門外有文昌宫桂香閣峙其右頗
壯又西半里出外隘門有岐向西北者富民正道向正
西者為笻竹寺道乃從正西傍山坡南行五里其坡西
盡村聚駢集是為黃土坡坡西則大塢自北而南以達
滇海者也西行塢塍中二里有溪自西北注而南石梁
横其上是即海源寺側穴涌而出之水遂為省西之第
一流云又西一里半有小山自西山横突而出反自南
環北路從其北嘴上一里半西達山下有峽東向循之
西上是為笻竹由峽内越澗西南上是為圓照由峽外
循山嘴北行是為海源有一婦騎而前一男子隨而行
者云亦欲往笻竹隨之誤越澗南上圓照至而後知非
笻竹也圓照寺門東向層臺高敞殿宇亦弘而閴寂無
人還下峽仍踰澗北令行李往候於海源余從峽内入
一里半澗分兩道來一自南峽一自北峽二流交會處
有坡中懸其西於是渡南峽之澗即躡坡西北上漸轉
而西一里半入笻竹寺寺高懸於玉案山之北垂門東
向斜倚所踞之坪不甚端稱而羣峰環拱林壑縈沓亦
幽邃之境也入寺見殿左庖膾喧雜騎來之婦亦在焉
余即入登藏經閣望閣後有靜室三楹頗幽潔而環墻
廻隔不見所入門因徘徊下閣一人迎而問曰君豈霞
客耶問何以知之曰前從吴方翁案徵其所作詩詩題
中見之知與丰標不異也問其為誰則嚴姓名姒祖號
築居嚴冡宰(清)之孫也為人沉毅有骨淡泊明志與姪
讀書於此所望墻圍中靜室即其栖托之所留余入懇
停一宿余感其意命顧僕往海源置行李余同嚴君入
殿左方丈問所謂禾木亭者主僧不在鎖鑰甚固復遇
一段君亦識余言在晉寧相晤亦忘其誰何矣段言為
金公趾期會於此金當即至三人同步殿右循階坡而
西北則寺後上崖復有坪一方其北崖環前抱與南環
稱此舊笻竹開山之址也後為僧塋有三塔皆元時者
三塔各有碑猶可讀還寺公趾與友兩三軰至時嚴君
拉余飯頃之住持體空至其僧敦厚篤摰有道行者為
余言今日諸酒肉漢混䀨寺中明晨當齋潔以請遂出
前騎來婦坐正殿東廂始知其婦為妓而稱觴者公趾
拉余及築居飲於殿東廂坐客各歌然後此婦歌歌不
及公趾也既而段去予與築居亦别而入息陰軒迨暮
公趾與客復携酒榼就軒中飲此婦亦至飛斝徹歌二
鼓乃别去余就寢寢以紙為帳即嚴君之榻也另一榻
亦紙帳是其姪者嚴君携襆被就焉既寢嚴君猶秉燭
獨坐觀余石齋詩帖并諸公手書余夢魂間聞其哦三
詩贈余余寢&KR0836;不能辨也
初八日同嚴君至方丈叩體空由南側門入幽徑遊禾
木亭亭當坡間林巒環映東對峽隙滇池一杯浮白於
前境窅有雲林筆意亭以茅覆窗楞明靜中有蘭二本
各大叢合抱一為春蘭止透二挺一為冬笋花發十穗
穗長二尺一穗二十餘花花大如萱其色赭班而形則
與蘭無異葉比建蘭闊而柔磅礴四垂穗長出葉上而
花大枝重亦交垂於旁其香馥滿亭中開亭而入如到
衆香國中三人各當窗一隙踞窗檻坐侍者進茶乃太
華之精者茶冽而蘭幽一時清供得未曾有禾木者山
中特産之木形不甚大而獨此山有之故取以為名相
仍已久而體空新整之然目前亦未睹其木也體空曰
此亭幽曠可供披覽側有小軒可以下榻君留此過歲
亦空山勝事久之公趾軰來拉就殿東廂共飡鼎食入
息陰軒飯嚴君書所哦三詩贈余余亦作一詩為别出
殿别公趾則行李前去為體空邀轉不容行余往懇之
執袖不舍公趾築居前為致辭曰唐晉寧日演劇集賓
欲留名賢君不為止若可止余軰亦先之矣師曰君寧
淡不羶不為晉寧留此老僧所以敢留也余曰師意既
如此余當從雞山回為師停數日盖余初意欲從金沙
江往雅州參峨嵋滇中人謂此路久塞不可行必仍歸
省假道於黔而出遵義余不信與吴方生别方生執裾
黯然曰君去矣余歸何日後會何日何不由黔入蜀再
圖一良晤余口不答而心不能自已至是見體空誠切
遂翻然有不由金沙之意築居公趾軰交口曰善師乃
聽别出山門師遠送下坡指對山小路曰踰此可入海
源上洞較山下行近既别一里半下至峽中令肩行李
者踰南澗仍來路出峽往海源寺余同顧僕踰北澗循
澗北入即由岐東向躡嶺一里踰嶺東稍東下半里折
而北又半里已遙見上洞在北嶺與妙高相並而東則
踐危石巉磴而下下險即由山半轉而北行半里有大
道東向自海源上坡從之西北上半里嶺石森立如雲
湧出再北遂得上洞洞門東向高穹軒迥其内深六七
丈闊與高亦如之頂穹成盖底平如砥四壁圍轉無嵌
空透漏之状惟洞後有石中突高丈餘有隙宛轉踰之
而入洞壁亦嵌而下墜深入各二丈餘底遂窅黑余墜
隙而下見有小水自後壁滴瀝而下至底而水不見黑
處亦漸明有樵者見余入駐外洞待之候出乃去洞中
多野鴿俱巢洞頂見人飛擾不定土人設機取之稍北
共半里而得中洞門亦東向深闊高俱不及上洞三之
一四壁亦圍轉無他岐惟門左旁列一柱又有二孔外
透為異耳余從洞前望往妙高大路自海源由山下村
落盤西山北嘴而西上洞前有如綫之路從嶺北踰岰
而西即從嶺頭行可省降陟之煩乃令顧僕下山招海
源行李余即從洞嶺北行期會於妙高洞北路若斷若
續緣西山之半其下皆村聚倚山之麓大路隨之余行
嶺半一里有路自下村直上西北從之一里踰嶺西峰
頭有水一塘在窪中由塘北西下一里山復環成高塢
自南而北塢口石峯東峙嶙峋飛舞踞衆壑之交石峯
北又有塢自西而東西塢重壑層叠有大山臨之其下
路交而成蹊望之行半里北下至石山之西又半里西
抵西塢之底路當從西塢北崖緣峽而上余誤從西塢
南崖躡坡而登一里踰嶺脊而西即見西北層崗之上
有佛重峙知即妙高而下有深峽間隔路反折而西南
已覺其誤循之行一里以為當截峽北渡便可折而入
寺乃墜峽西北下半里涉底復扳峽西北上以為寺在
崗脊矣而何以無路又半里登脊則猶然寺前環峽之
崗與寺尚隔一坑也崗上一塔正與寺門對復從其東
北下坑半里由坑底再上北崖則猶然前塢底緣崕處
也北上半里崗頭有茶庵當道為富民大路菴側有坊
沿峽南循坡半入半里至妙高寺寺東向前臨重峽後
倚三峰所謂三華峰也三尖高擁攢而成塢寺當其中
高而不覺其亢幽而不覺其閴亦勝地也正殿左右俱
有官舍以當富民武定之孔道土人言妙高正殿有辟
塵木故境不生塵無從辨也瞻眺久之出待行李於茶
庵側久之乃從坡下上詢途人往沙朗道或云仍下坡
自普擊大道而去省中通行之路也其路迂而易行或
云更上坡自牛圈哨分岐而入此間間達之路也其路
近而難知余曰既上豈可復下遂遵大道上坡三里逶
迤踰嶺頭即循嶺北西向盤崖行又二里有小石峰自
嶺北來與南峰屬數家當其間曰牛圈哨東西之水從
此分矣從哨西直下則大道之出永定橋者余乃飯而
從嶺脊北向行一里稍下涉壑即從壑北上坡緣坡東
北上回望壑底西墜成峽北走甚深路東北逾坡其東
猶下滇池之峽也又一里半從嶺頭逾岰而北一里再
逾一西突之岰其北遂仍出西峽上於是東沿山脊行
又北一里半西瞰有村當峽底是為陡坡其峽逼仄而
深陡此村居之最險者嶺上隨嶺東轉半里有路自東
岰間透而直西遂墜西峽下此陡坡通省之道乃遵之
東上半里踰岰東於是南沿山脊行又東半里稍東北
下峽中半里有水一池瀦路南曰清水塘在度脊之半
塘北遂下墜成坑隨之北下一里過峽底有東來大道
度峽西北上此即自省會走富民間道也隨之復從峽
西傍西山北行二里又轉而西遇負薪者指北向從岐
下峽中行半里至其底即清水塘之下流也從峽西緣
坡麓行細徑斷續亂崕崩隤二里半踰澗緣東麓又北
一里乃出峽口於是北塢大闢南北遙望而東界老脊
與西界巨峯夾而成塢始從畦塍北行一里有溪頗巨
自塢北來轉而西去余所從南來之水亦入之同入西
南峽中路北渡之一里有村聚倚西山之麓高下層叠
是為沙朗入叩居停皆辭不納以非大路故非昆明之
習俗也最後入一老人家強主之竟不為覓米而炊
初九日自覓米具炊余散步村北遙晰此塢東北自牧
養北梁王山西支分界東界雖大脊而山不甚高西界
雖環支而西北有石崖山最雄峻又南為沙朗西山又
南為天生橋而南屬於陡坡東崖之山其山東西兩界
既夾成大塢而南北亦環轉連屬其中水亦發於龍潭
合南北峽而成溪西注於富民螳螂然不能竟達也從
塢西南入峽搗入山洞其洞深黑莫測穿山西出與陡
坡之澗合洞上之山間道從之所謂天生橋也然人從
其上行不知其下有洞亦不知洞之西透山之中空而
為橋惟沙朗人耕牧於此故有斯名然亦皆謂洞不可入
有狼虎有妖祟勸余由村後踰山西上不必向水洞迂
折余不從既飯南循坡麓行一里半與溪遇遂同入西
峽其峽南北山壁夾而成路由溪北沿北山之麓入一
里仰見北崖之上石壁盤突其間駢列多門東一門高
懸危瞰勢獨雄豁磴跡甚微棘翳崖崩莫可著足乃令
顧僕并行李俟於下余獨扳躍而上久之躋洞東又見
一門側迸余以為必中通大洞遂從其側倒懸入大洞
門其門南向甚穹洞内層纍北上深十餘丈闊半之内
無旁竇即前外見側迸之門不中達也出洞欲東上側
門念西洞尚多既下欲再探西洞望水洞更異遂直從
洞下西趨水洞又半里西峽既盡山環於上洞闢於下
水從東來逼南崕搗西洞入路從其北墜岡下余令肩
夫守行李於岡上與顧僕入洞洞東向高十餘丈闊半
之始涉水從其南崖入水潄其北崖而環之入五六丈
水環北崖路環南崖俱西轉仰見南崖之上層覆叠出
突為危臺結為虚樓皆在數丈之上氤氲閤闢與雲氣
同為吞吐從其下循之西入北崖尚明水潄之南崖漸
暗路隨之西五六丈南崖西盡水從北崖直搗西崖下
西崖遂下嵌成潭水嗚嗚其中作衝激聲遂循西折去
路乃涉水循東崖北向隨之時洞轉而北高穹愈甚延
納餘朗若明若昧又五六丈水潄北崖復西轉余亦復
涉西崖於是水再環北崖路再環南崖竟昏黑不可辨
但聞水聲潺潺又五六丈復西遇水其水漸深既上不
可見而下又不可測乃出出復四渡水而上岡聞岡上
有人聲則沙朗人之耕隴者見余入洞與負行李人耦
語待之為余言水之西出即陡坡北峽山之上度即天
生橋間道所從如前之所標記者始恨不携炬竟西從
洞中出也言富民有老虎洞在大溪之上不可失余謝
之乃西上躡嶺一里半登其脊是為天生橋脊南石峯
嶙峋高聳而出其脉自陡坡東度脊而北間道循其東
垂陡坡之澗界其西麓至此又跨洞而北屬於沙朗後
西山水從其下穿腹西出路從其上度脊西行脊西瞰
即陡坡澗水直走而北至此西折脊上之路亦盤壑西
墜益信出水之洞即在其下心懸懸欲一探之西行山
半者一里見有岐直下岐底遂令顧僕同負嚢者由大
道直前余獨下趨峽中半里抵峽底&KR1574;水東行一里折
而南則後洞龐然西向其高闊亦如前洞水從其中涌
騰而出西與南來之澗合而北去余&KR1574;流入洞二丈後
仰睇洞頂上層復裂通於門外門之上若橋之横於前
其上復流光内映第高穹之極下層石影氤氲若浮雲
之上承明旭也洞中流初平散而不深隨之深入數丈
忽有突石中踞浮於水面其内則淵然深滙旁礴崕根
不能&KR1574;入矣洞頂亦有石倒騫以高甚反不覺其夭矯
其門直而迥而深入而猶朗朗且以上層倒射之光直
徹於内也出洞還顧洞門上其左懸崖甚峭上復闢成
一門當即内透之隙乃涉澗之西遙審崕間層叠之㾗
孰可著足孰可倒扳孰可以宛轉達孰可以騰躍上乃
復涉澗抵崖一依所審法試之半晌遂及上層外門更
廓然高穹也入其内為龕為窩為臺為榭俱浮空内向
内俯洞底波濤破峽如玉龍負舟與洞頂之垂幄懸帔
昔仰望之而隱隱者兹如纓絡隨身幢幡覆影矣與躡
雲駕鶴又何異乎坐久之聽洞底波聲忽如宏鐘忽作
細響為之神移及下層崖懸級一時不得腠理扳掛甚
久有男婦十餘人自陡坡來隔澗停睇迨余下問何所
事余告以遊山兩男子亦儒者問其上何有余告以景
不可盡言恐前行者漸遠不復與言遂隨水少北轉而
西行峽中一里漸上北坡緣坡西行三里峽塢漸開又
四里塢愈開其北崖踰山南下者即沙朗後山所來道
其南坡有聚落倚南山者是為頭村路至此始由塢渡
溪溪上横木為橋其水即陡坡并天生橋洞中所出西
流而注於螳螂川者也從溪南隨流行一里過頭村之
西沿流一里半復上坡西行二里再下塢中半里路旁
有賣漿者倚南坡而居則顧僕與行李俱在遂入飯又
西盤南山之嘴一里為二村村之西有塢北出横陟而
過之半里復上坡隨南山而西上倚危崖下逼奔湍五
里有村在溪北為三村至是南界山横突而北北界山
環三村之西又突而南塢口始西窒焉路由溪南躋北
突之坡而上一里半抵峯頭其峯北瞰三村溪而下溪
由三村西横嚙北峯之麓破峽西出峽深嵌逼束止容
水不容人故路踰其嶺而過為羅鬼嶺東西分富民昆
明之界焉過嶺西下四里連過上下羅鬼兩村則三村
之流已破峽西出界兩村之中而西又有一溪自北塢
來與三村溪合併西去路隨之行溪南二里抵西崖下
其水稍曲而南横木梁渡之有村倚北山曰阿夷冲又
從其西一里半踰一坡又一里暗中得一村亦倚北山
是為大哨覓宿肆不得又半里乃從西村得之
初十日鷄鳴起飯出門猶不辨色西南行塍中一里半
南過一石橋即阿夷冲溪所出也溪向西北流路渡橋
南去半里又一水自東南峽中來較小於阿夷冲溪即
志所云洞溪之流也二流各西入螳螂川度木橋一里
餘得大溪湯湯即螳螂川也自南峽中出東北直抵大
哨西乃轉北去而入金沙江有巨石梁跨川上其下分
五鞏上有亭其東西兩崖各有聚成衢是為橋頭過橋
西北一里即富民縣治由橋西溯川南行七里為河上
洞先是有老僧居此人以老和尚洞呼之故沙朗村人誤
呼為老虎洞及抵洞見有刻為河上洞者盖前任縣令
以洞臨溪流取河上公之義而易之甫過橋余問得其
道而顧僕與負嚢者已先向縣治余聽其前獨沿川岸
溯流去一里西南入峽又三里隨峽轉而南皆瀕川岸
行又二里見路直躡山西上余疑之而路甚大姑從之
一里遇樵者始知山上為胡家山道乃土寨也乃復下
瀕川而南一里路又南上山覘其旁路皆翳復隨之躡
山南上愈上愈峻一里直登嶺脊而不見洞其脊自西
峯最高處横突而東與東峰壁夾川流祗通一線者也
盖西岸之山南自安寧聖泉西龍山分支傳送而來至
此聳為危嶂屏壓川流又東北墜為此脊以横扼之東
岸之山東自牛圈哨嶺分支傳送而來至此亦聳為危
嶂屏壓川流又西與此脊對而挾持之登此脊而見脊
南山勢崩墜夾川如線川自南來下嵌其底不得自由
惟有衝躍脊南之路復墜淵而下以為此下必無通衢而
墜路若此必因洞而闢徑折隨之下則樹影偃密石崖
虧蔽悄非人境下墜一里路直逼高峰西南下其峰崩
削如壓危影兀兀欲墜路轉其夾岰間石削不容趾鑿
孔懸之影倒奔湍間猶窅然九淵也至是余知其去路
甚遠已非洞之所麗而受其險峭徘徊不忍去忽聞上
有咳聲如落自九天已而一人下見余愕然問何以獨
踞此余告以尋洞曰洞在隔嶺之北何以逾此余問此
路何往曰沿溪躡峭四十里而抵羅墓此路之幽閴更
非他境所擬矣雖不得洞而覘此竒峭亦一快也返躋
一里復北上脊見脊之東有洞南向然去川甚遠知非
河上洞而高攬南山凭臨絶壑亦超然有雲外想遂披
棘扳崖入之其洞雖不甚深而上覆下平倒插青冥呼
吸日月此為最矣凭憩久之仍踰脊北下一里抵麓得
前所見翳路瞰川崖而南半里即横脊之東垂也前悮
入南洞在脊南絶頂此洞在脊北窮峽洞門東向與東
峯夾束螳川深嵌峽底洞前惟當午一露日光洞内之
幽阻可知也洞内南半穹然北半仰石外突偃石之上
與洞頂或綴或離其前又竪石一枝從地内湧起踞洞
之前若湧塔然此洞左之概也穹入之内崆峒窈窕頂
高五六丈多翺翔卷舒之勢五丈之内右轉南入又五
丈而窅然西穹閴黑莫辨矣此洞右之概也余雖未窮
其奥已覺幽竒莫過次第滇中諸洞當與清華清溪二
洞相伯仲而惜乎遠既莫聞近復荒翳桃花流水不出
人間雲影苔㾗自成歲月而已出洞隨川西岸遵故道
七里至橋頭又北一里入富民縣南門出北門無城堞
惟土牆環堵而已時顧僕不知待何所余踉蹌而前又
二里有溪自西南山峽出其勢甚遙其流亦頗大有梁
南北跨之北上坡又五里飯於石關哨踰岰北下日色
甚麗照耀林壑西有大山曰白泥塘其山南北横聳如
屏插天土人言東下極削而西頗夷其上水池一方可
鑿可廬也山東之水即由石關哨北麓而東去共二里
涉之即緣東支邐迤北上八里又踰其岰岰不甚峻田
塍疊疊環其上村居亦夾峙是為二十里舖又四里為
没官莊又三里為者切關其處塢徑旁達聚三流焉一
出自西南峽中者最大即白泥塘山後之流也有石梁
跨其上梁南居廬即者切關也越梁西北上一里復過
一村廬又一小水自西峽來又一小水自西北峽來過
村廬之西北有平橋跨西峽所出溪上渡其北遂西北
上嶺盤曲而上者三里有佛宇三楹本坊跨道曰滇西
鎖鑰又西上一里餘當山之頂有堡焉居廬亦盛為小
甸堡有歇肆在西隘門外遂投之宿
十一日自小甸堡至武定府歇
季夢良曰此後共缺十九日詢其從遊之僕云武定
府有獅子山叢林甚盛僧亦敬客留憩數日遍閱武
定諸名勝後至元謀縣登雷應山見活佛為作碑記
窮金沙江由是出官莊經三姚(三姚大姚縣姚安府姚州)而逹雞
足此其大略也余由十二月記憶之其在武定元謀
間無疑矣夫霞客往矣其僕猶在文之所缺者從而
考之是僕足當霞之遺獻云
徐霞客遊記卷七下
