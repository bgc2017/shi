徐霞客遊記地理類九(遊記之屬)
提要
(臣)等謹案徐霞客遊記十二卷明徐宏祖撰
宏祖江隂人霞客其字也少負竒氣年三十
即出遊擕一襆被遍歷東南佳山水自吳越
之閩之楚北至齊魯燕冀嵩雒登華山而歸
旋復由閩之粤又由終南背走峩眉訪恒山
又南過大渡河至黎雅尋金沙江從瀾滄北
尋盤江復出石門關數千里遠涉絶徼而還
所至輒為文以志遊蹟没後手稿散逸其友
季夢良求得之而中多闕失宜興史氏亦有
抄本而譌異尤甚此則楊名時所重加編訂
者凡十二卷卷各分上下第一卷自天台鴈
蕩以及五臺恒華各為一篇第二卷以下皆
西南遊記凡二十五篇首浙江江西一篇次
湖廣一篇次廣西六篇次貴州一篇次雲南
十有六篇其所缺者一篇而已自古名山大
澤秩祀所先但以表望封圻未聞品題名勝
逮典午而後遊蹟始盛六朝文士無不託興
烟巒於是範水模山攴笻蠟屐人稱泉石之
癖家有吟賞之章史冊所載若謝靈運居名
山志遊名山志戴祚西征記郭緣生述征記
姚最述行記之類雖權輿有自而簡冊無多
尚未有累牘連篇都為一集者宏祖耽竒嗜
僻刻意遠遊足跡既銳於搜尋毫素尤勤於
摹寫遊記之夥遂莫過於斯編雖足跡所經
排日紀載未嘗有意於為文然以耳目所親
見聞較確且黔滇荒遠輿志多疎此書於山
川脈絡剖晰詳明尤為有資證據洵山經之
别乘而地記之外篇存兹一體固亦有足備
考校者焉乾隆四十五年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
徐霞客遊記序
己丑仲夏將赴淮浦舟中無事展卷外舅劉南開先生
所抄徐霞客遊記抵寓後既終卷念其平生腁胝竭蹶
歴數萬里衝風雨觸寒暑者垂三十年其所自記遊蹟
計日按程鑿鑿可稽文詞繁委為道所親歴不失質實
詳密之體而形容物態摹繪清景時復雅麗自賞足移
人情既可自怡悅復堪供持贈者也因手錄而存之凡
兩閱月而畢曰是殆負邁俗不羈之志狂而不知取裁
者歟觀其意趣所寄往往出於釋老仙佛亦性質之近
使然而其為人之竒倔豪宕於斯概見未没也古之殫
心於天地文理之學以成名者冥搜閟奥曠覽幽遐每
出於蹤跡瑰異之士自非有好竒之癖亦孰蹈絶險赴
窮荒疲敝精力以為之哉若其足以禆助聞見正於學
者不無補也今觀國風二雅所陳禹貢職方所記以及
地理河渠諸志皆詳山川風土以為農田水利施政立
教因時制宜之具其間蟲魚草木之産兼資多識聖教
不廢兹非其足相發明証佐者歟切而言之深山大澤
流峙終古皆天地法象示人之至教本人生所應窮歴
特以手足之力有限百年之期若瞬勢弗能親至而目
見得斯書也苟力所可至境所適逢固可展卷披對按
所已經者以為程而所未能至者亦可以心知其概如
涉其境焉夫子亟稱原泉曾氏風雩詠歸蓋造物與游
所以涵泳天機陶寫胸次案頭置此如朝夕晤名山水
於几席間詎非仁知養心之善物耶抑尤有足以警心
者霞客之遊也升降於危崖絶壑搜探於蛇龍窟宅亘
古人跡未到之區不惜捐軀命多方竭慮以赴之期於
必造其域必窮其奥而後止學者之於道也若覃思鼔
勇亦如霞客之於山水則亦何深之不窮何遠之不届
且入焉而安曾無犯難傾生之虞味焉而腴非有饑渴
疲&KR0629;之困其為高深富美奚啻於洞壑泉石之竒岱華
江河之大哉有志者可以觀此而興矣予既喜其書之
不為無益且以其足為入道喻也爰為之序以自勖焉
康熙己丑秋仲江隂凝齋楊名時識
徐霞客遊記序
