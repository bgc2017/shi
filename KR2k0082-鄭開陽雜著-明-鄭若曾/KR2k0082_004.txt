欽定四庫全書
鄭開陽雜著卷四
明鄭若曾撰
日本圖纂
日本國論
日本即古倭國也去中土甚遠隔大海依山島為國
邑隋書記在百濟新羅東南水陸三千里地勢東高
西下其國君以王為姓以尊為號後改稱皇初居日
向筑紫宫後徙山城國文武僚吏皆世其官有德仁
義禮智信大小十二等及軍尼伊尼翼諸名漢武帝
滅朝鮮使譯始通自後歴代貢獻不常宋末職貢不
入元世祖屢遣使諭之無功討以舟師弗克致溺十
萬衆於五龍山終元之世強梗弗順我太祖龍飛薄
海内外罔不臣僕即位三年命使臣趙秩往諭乃遣
番僧入貢然狙詐狼貪屢宼不靖復與胡惟庸通謀
不軌太祖惡之著為訓絶不與通命信國公湯和經
略海防嚴下海通番之禁宼猶不已文皇帝朝遣太
監鄭和招諭海外諸國日本首先納欸乃給勘合百
道許其通貢宼仍不己十九年宼遼東總兵劉江盡
殱之於望海堝海烽始熄百八十年來貢多宼少近
數年弘肆剽掠濱海郡縣蕩為丘墟皆内地奸民勾
引接濟之所致也今日急務備倭為第一義
(按晉書梁書北史皆云倭人自言泰伯之後宋史云其二十四世神武天皇猶當周僖王時也)
日本紀略
日本在溟渤之東其地形類琵琶東西數千里南北
數百里九州居西為首(肥前肥後豐前豐後筑前筑後日向大隅薩摩)陸嶴
居東為尾(至山城旱程七十五日舊云陸嶴為頭薩摩大問為尾者非)山城居中
乃彼國之都也山城以東地方廣邈雖倭之遠服賈
者不能閱歴而知況華人乎故其島之數可考(按舊圖山
城以東中為近江伊賀尾張三河美濃飛彈信濃上野陸澳北邊海為但馬丹後若佐加賀越前越中越
後出羽甲裴常陸南邊海為攝摩攝津太和河内遠江駿河伊豆相摩武蔵下野東北懸海則為佐渡東
南懸海則為志摩七島上總下總安房)而其間廣狹至到有不能考者
今姑據若曾之所聞者而述之山城之南為和泉(其南
海嶴泊舟者為阿賣介撒几為歪打阿波為于撒几為天王者為沙界衣)又其南為沙界
(其地方甚小)沙界之東南為紀伊(東為三河出海之口南濱大海其島為康大為
科什麽為伮智)紀伊之西為伊勢(北為三河其嶴為腰大為阿乃伮子)山城之
西為丹渡左為攝津(其嶴為飄船谷為阿家世伮乎辣為素埋為男女懷東南懸海
為安防州)左之西為攝摩(其嶴為那敗為舍箇世為抗茄為我這古為摩羅)右為
但馬右之西為因幡丹渡西為美作左為備前(其嶴為兀
什麽舵為茄賣茄里為舍多大)左之西為備中(出鐵其嶴為山子加為言伮乎□為那什
麽其南為連島懸海三十里)右亦因幡右之西為伯耆(沿海俱白沙無嶴可
泊其鎮為阿家殺記為倭子介為他奴賀知其北為竹島懸海三十里)美作之西為備
後之北境(其嶴為一子該一知為于伮白里為和伮密知為拿敗為赦東大)出雲之
南境(其嶴為番你為山子介為欽子溪為戶流為非□咑為失□哈咑為也生忌為密和伮失記其
北為隠岐懸海三百五十里)備後之西為安藝(其嶴為翁家搭為昆敗為法子加一
知為窟撒子為谷野為□家歪□其南為宫島懸海三十里)出雲之西為石見(出銀
與銅其嶴為南高番馬為番馬搭為哥為撮伮市為有伮子北至海三十里)安藝石見之
西為山口國即古之周防州也(横直二百四十里其南邊海之嶴為翁哥里為密大逝
里為東大為陀伮米為哈迷伮失記為伮羅市米其北邊海之嶴為撒殺為賣抵哈打為夜
市為高伮烏□北至三島海面三百五十里)山口之西為長門(横直皆二日程嶴為
花浦為薰州為番記為倭委北至三島懸海三百五十里)關渡在焉(其西旱關為阿介馬失記
由分司設於此)渡此而西為豐前(横五百里直四百里其嶴為可苦喇為□介襪次為
大義地為野慢茄為阿世夜為暮治為一賣)其南為豐後(横直皆六百里其嶴為福乃為
倭兀伮法賣為鎻孤舟為由伮烏喇為撒一基為烏四基)又其南為日向(横直皆三百六
十里其嶴為多故伮甫治)豐前之西北為筑前(横六百五十里直四百里其嶴為右
勢為茄薩里為加打也馬為多賣里為一萬字為伮打為世加為經家里為多罷為密那多為法哈噠即
博多之别名也其北離伊岐島海面五百里)西南為筑後(横直皆二百五十里)筑後
之南為大隅(其南濱海之嶴為什麽烏思述今之人訛𫝊為懸海懸海乃大漁州也大隔與日向
薩摩等連壌名為九州)大隅之西為薩摩(横直皆三百六十里其嶴為暗孛喇為起
麻子記為羊埋高為康國什麽為罷里為拖馬里為鹿順馬里為鸚哥里為軍車米為仙臺為審孛署)
豐後東南懸海為土佐為伊豫為阿波阿波相近懸
海為炎路土佐豐後之間為佐加關(土佐至佐加關海面一百八十
里佐加關至豐後海面七十里)薩摩之北為肥後(横直皆五百里其嶴為牙子世六為
阿麻國撒為昏陀為國撒介烏喇為開懷世利為噠加什為什噠加)又其北為肥前(横直
皆五百里其嶴為鐵來為言伮氣子為法司伮一計為客舍其内沿河泊舟交易之處為倭磨喇為知十歪
為法一溪為夜閒迷為坐迷子為迷坐骨知為一掃拂為密伮米喇為世子為迷古里為失撒為喃哥呀
為雄婆哥為松本一名馬子喇為法麻撒几)肥前西懸海為平戸(東西海面十里
西北至博多海面四百五十里)平戶之西為五島(五山相錯懸海而生其中有嶴可泊
乃日本西境之盡處也過此西行越五六日四望無山直抵陳錢壁下此島與薩摩相去一千五百里與
肥前相去四百三十里與平戸相去二千五十里五島至山口必由平戶經過其嶴為乃路為倭齊家為
衣屋伮密為通記為逹伮烏喇為烏苦為話哈噠)北為多藝為伊岐(横直皆七十里
至對馬島海面五百里)為對馬島(横三百里其南嶴為哥為世大哈東南為拂乃哥世西北
為堆沙几為山谷為撒思乃為知亦磨為你打北為倭伮烏喇)其西北至高麗也必
由對馬島開洋(各島之人俱至堆沙几撒思乃山谷三嶴開洋至高麗之則失多順風一
日約五百里)南至琉球也必由薩摩州開洋順風七日其
貢使之來必由博多開洋歴五島而入中國因造舟
水手俱在博多故也貢舶回則徑收長門因抽分司
官在焉故也若其入宼則隨風所之東北風猛則由
薩摩或由五島至大小琉球而視風之變遷北多則
犯廣東東多則犯福建(彭湖島分䑸或之泉州等處或之梅花所長樂縣等處)
若正東風猛則必由五島歴天堂官渡水而視風之
變遷東北多則至烏沙門分䑸或過韭山海閘門而
犯温州或由舟山之南而犯定海(經大猫洋入金塘蛟門)犯象
山奉化(由東西厨入湖頭渡)犯昌國(入石浦關)犯台州(入桃渚海門松門諸港)
正東風多則至李西嶴壁下陳錢分䑸或由洋山之
南而犯臨觀(過漁山兩頭洞三姑山入蟶浦則犯紹興之臨山三山過霍山洋五嶼烈表平
石則犯寧波之龍山觀海)犯錢塘(過大小衢徐公入鼈子門赭山則薄省城)或由洋山之
北而犯青南(過馬蹟潭而西)犯太倉(過馬蹟潭而西北)或過南沙而
入大江(過茶山入瞭角嘴涉谷櫝狼福山而犯瓜儀常鎮)若在大洋而風歘
東南也則犯淮揚犯登萊(過步州洋亂沙入鹽城口則犯淮安入廟灣港則犯
揚州再越而北則犯登萊)若在五島開洋而南風方猛則趨遼陽
趨天津大抵倭舶之來恒在清明之後前乎此風候
不常届期方有東北風多日而不變也過五月風自
南來倭不利於行矣重陽後風亦有東北者過十月
風自西北來亦非倭所利矣故防春者以三四五月
為大汛九十月為小汛其停橈之處焚劫之權若倭
得而主之而其帆檣所向一視乎風實有天意存乎
其間倭不得而主之也向之入寇者薩摩肥後長門
三州之人居多其次則大隅筑前筑後博多日向攝
摩津州紀伊種島而豐前豐後和泉之人亦間有之
乃因商於薩摩而附行者也日本之民有貧有富(如攝
摩伊勢若佐博多其人以商為業其地方街巷風景宛如中華富者各數千家有積貲至百萬者又如和
泉一州富者八萬戶皆居積貨殖)有淑有慝(如薩摩之鸚哥里方數千里其邑長安慶能納
民於軌物無一人為盜又如宫島人不嗜殺人有不平事但請神廟罰錢又如紀伊之類陀僧三千八百
房專習武藝殺人而不犯中國)富而淑者或登貢舶或登商舶而來
凡在寇舶皆貧與為惡者也山城君號令不行徒寄
空名於上非若中國禮樂征伐自天子出大一統之
治也山口豐後出雲開三軍門(如中國總督府之義)各以大權
相吞噬今惟豐後尚存亦不過兼并肥前等六島而
已(肥前肥後筑前筑後豐前豐後)山口出雲以貪滅亡(山口原并國十二日石見
長門安藝備前備後備中出雲伯岐丹後因幡但馬後出雲奪歸其地山口長子死焉其君亦為陶殿所
殺豐後軍以其弟攝山口事吞安藝安藝殺之嘉靖三十六年山口無君豐後獨稱雄焉山城君金印勘
合久為山口所有向來入貢俱山口自主山城惟出名而巳陶殿之亂宫殿勘合俱焚金卬亦損一角不
知所歸貢自此絶矣)欲望彼國之約束諸倭斷斷乎不能也愚
聞之軍志曰無恃其不來而恃吾有以待之斯言也
禦倭之道備矣修祖宗舊制禁戢沿海接引之人擇
守令阜民生儲糗糧練精銳寇來則殺之入貢則撫
之通商則絶之如是而亂有不息者未之信也
畿内部
州五
山城
太河
河内
和泉
攝津
右共統五十三郡
畿外部
道七
東海道(十四州)
伊賀伊勢志摩
尾張三河遠江
駿河伊豆甲裴
相摩武蔵安房
上總常陸
右共綂一百一十六郡
西海道(九州)
筑前筑後豐前
豐後肥前肥後
日向大隅薩摩
右共綂九十三郡
南海道(六州)
紀伊炎路阿波
伊豫土佐讚耆
右共綂四十八郡
北陸道(七州)
若佐越前越中
越後加賀能登
佐渡
右共統三十郡
東山道(八州)
近江美濃飛彈
信濃上野下野
陸嶴出羽
右共統一百一十二郡
山陽道(八州)
攝摩美作備前
備中備後安藝
周防長門
右共綂六十九郡
山陰道(八州)
丹渡丹後但馬
因幡伯耆出雲
石見隠岐
右共綂五十二郡
海曲部
島三
伊岐
對馬
多藝
右各綂二郡
驛
凡四百一十四
戶
可七萬餘
課
約八十八萬三千三百二十九
鄉
凡三千七百七十二
風俗
四時寒暑類中國土宜禾稲麻紵蠶桑而少麥所産
金銀琥珀水晶(有青紅白三色)瑪瑙白珠青玉硫黃水銀蘇
木胡椒細絹花布螺□硯扇漆器刀劍鎧甲多犀象
牛馬而無虎豹樂有中國高麗二部男子科頭斷髮
黥面文身服飾衣裙襦其䄂微小婦人被髮屈紒亦
衣裙襦裳皆有襈人多跣足間用屨不得用金銀為
飾婚不娶同姓婦人不淫妬人多夀考性嗜酒死者
殮之以棺槨初喪戒酒肉親賓就尸歌舞妻子兄弟
以白布制服貴人三年殯庶人卜日而瘞既葬舉家
入水澡浴自潔以除不祥俗信巫覡知卜筮重儒書
(多中國典籍)尚佛法好碁博握槊樗蒲之戲每至一日必
射戲飲酒其餘節略與中國同
(倭人居處悉以所産新羅松為之色白而香仰塵地板皆是復塗以香入其室芬郁異常食則共置一器
聚而困食以竹作折折取之鞵則無跟或用木或以細蒲為之衣皆細布得中國綾絹則珍焉)
寄語島名
山城(羊馬失羅)筑前(職骨前)
太和(野馬多)筑後(職骨骨)
河内(茄懷知)豐前(孛前)
和泉(因字米)豐後(蓬哥)
攝津(子弩因你)肥前(非前)
伊賀(衣加)肥後(非谷)
伊勢(衣舍)日向(兄加)
志摩大隅(阿思米)
尾張(倭阿里)薩摩(撒子馬)
三河(迷茄懷)紀伊(乞伮苦藝)
遠江炎路(山伮計)
駿河阿波(挨懷齊)
伊豆(因慈)讚耆
甲裴(嘅怡苦藝)伊豫(伊右)
相摩土佐(拖撒)
武藏(木撒暑)山口(即周防羊馬窟諸)
安房(阿穵)美作(迷馬撒家)
上總(茄迷倭撒)備前(避然)
下總(什麽撒撒)備中(避晝)
常陸備後(避卧)
若佐(壊加柵)安藝(阿計)
越前(曰智前)攝摩(法里馬)
越中(曰畫)長門(伮茄多)
越後(曰清谷)丹渡(丹白)
加賀(坑茄)丹後(丹哥)
能登(伮朵)但馬(噠什麽)
佐渡(沙渡)因幡(奚伮白)
近江(多島米)伯耆(花計)
美濃(米伮)出雲(因字木)
飛彈(非大智)石見
信濃(申阿濃)隠岐(和計)
上野(康子計)伊岐(尢計)
下野(什麽子計)對馬島(則什麽)
陸嶴(話收)多藝
出羽(迷外)五島(我島)
宫島(述挨什麽)男島(賀什麽)
小島(科什麽)女島
連島(卒刺什麽)種島(他尼什麽)
博多(花哈嗒)平戸
竹島(他計什麽)佐加關
三島(密什麽)
寄語雜類
天文類
天(天帝)日(虚露)
月(禿計)星(付泥)
風(有朱加前)雲(因木)
雨(挨迷)霧(吉利)
雪(計伏六攸計)霜(名末辟滿)
落雨(挨迷付魯)
時令類
早(來運梭梭發耀)夜(摇落)
午(非路)晚(摇撒田午)
明(挨介水)暗(骨辣水)
冷(三孛水)煖(挨掇水)
今日(詐以呼鷄聲介喬)明日(挨迷亞失日)
後日(亞撒里)昨日(傑伮)
前日(阿多堆)日暮(非故路路)
今日來(个阿耶俚)明日來(挨戊打俚)
後日來(挨殺核阿耶俚)
地理類
地(大樣秃智)山(羊賣耶賣)
水(明東)海(烏彌)
沙(何吉大水)石(依水在木古)
火(非)鄉(羊埋俚)
江(打各計)
方向類
東(熏加)南(迷南來)
西(義西)北(尤兀俚)
前(日皆門利婆)後(吾失利)
珍寶類
金(空措泥)銀(失禄楷尼)
珠(他賣)錢(前移)
黃銅(中若佐)紅銅(鶯更揩尼)
水銀(明東揩尼)好銅錢(挑禮善尼)
人物類
皇帝(大利天王家里)官(大米烏野雞)
百姓(别姑常)公(翁知)
大官(大大烏野雞)婆(猶婆翁妃)
父(阿爺)母(發發)
兄(挨尼)嫂(阿尼尤尼)
弟(阿多多)妹(亞尼多一没多)
姊(亞尼)嬸(完多)
子(莫宿哥)姪(何義)
女(莫宿眼)孫(阿奚何來)
丈人(子多)丈母(子多謬)
叔(何治王官老前)丈夫(夀山)
婦人(倭家倒)老(秃古要个)
男子(何奈公姑)後生(倭家逹)
孩(歪鼻)親眷(新雷)
姐夫(不哥迷)朋友(道門大聖滿門大帝)
女壻(米哥)僕(三三字郎)
小厮(歪皆水)和尚(才老烏索)
老實人(埋骨多)艱難人(胡奈故人門厥人)
強盜(六宿鼻隨)瞎子(眉骨頼)
獨眼人(密皎關鴻)你(撫哥了梭里cq=43)
誰人(搭梭)我(何埋俚阿伮利)
徒弟(加食難)財主妻(斗島賣)
生得好(眉眉月失眉眉姚水)外甥(萌哥)
長子(難觧水)媳婦(嫌妙報)
長(弔)年少(華蓋)
主人(床呆朵)生得醜(魯歪失)
聰明(力哥)貴(他介水)
賤(那槊羊㵨)富(烏多哥)
貧(腮東旦)乞丐(寬需計)
好淫(梭羅)年紀(一故都)
麻子(莫入骨水)村(孫)
拐(科水非計)賊(陸宿人)
人事類
要(坡水水)不要(依也)
立(逹子)等待(埋祖)
眠(羊逹路烏將卒)拿來(末低吉反俚末得哥已)
拿去(未底於古)相擾(括計括盆)
亂說(思量骨多莫話介反俚)看(覓見迷路)
不送(何埋觧邵賣)嬉(挨核蒲)
坐(移路阿將梭)病(羊埋依子)
傷(雞骨)罵(寬彼計乃俚話鸞腿皮)
鼾(因彼計)詈(烏論羊埋水烏蠻爺計)
睡(密路)去(漫陀羅獺俚旦多)
在(何故伊魯何耶路)不在(論速持疎)
來(何耶俚吉人)便來(羊佯地何爺俚慢陀的如)
回來(慢慢的耶俚)便去(密路)
快來(發下何耶俚法古)送與我(面皮)
愛惜(摇落扛滿)怕(倭疎路路)
出去(一一計)前行(殺鷄倭)
行(挨龍門)喜(一啜水咷羅打步)
說話(未納恝打俚)怠慢(難利骨多罵山伮)
飲(那慕)不來(未旦盧賈矢)
獨樂(哥賣)羞愧(番助山水水)
喫(何賣利)安排(蘇路)
走(法古)快去(法古計)
打人(生亞逹逹个)借(脡路各夾)
買賣(烏禮加)不喫了(禁哥)
唱(嘔天)莫怪(哥面乃禮)
多喫酒(何賢鼻旦)教(何水尤路)
喫酒(麻黑殺雞)那里去(陀姑移姑)
添(所有路路)行路(的益磨滅)
曉得(个个俚打夫大)賣(烏路無六)
呌人(多伮)老實說話(買多溢多)
痛(一□水)起身(倭逹的援)
多多喫了(前行哥)遊(西孫步)
還了(諧也數)不曉得(措頼路不失打)
殺(其伮瞎呾郎)請人(家那□多)
慢慢的(買得買得)害(夭)
不賣(烏魯賣加)恁麽賣(難烏禮在)
肚饑(勲大路水)哭(乃古)
多少(一故頼介)打(胡子)
有情(亞姊吉乃)無情(亞姊吉乃乃水)
醉(邀帶)換(皆賀)
無工夫(一孫□水)怪(發頼旦多堅固)
死(身大)腫(剌大)
喚(加右)笑(歪鼻)
活(吉打)買(加利)
輸(埋計打利)一家(一董)
寫字(加計)
身體類
耳(眉眉)口(骨土)
鼻(發奈)眉(賣)
手(鐵)足(挨身)
心(个个路)頭(客成頼)
鬚(薰計)髮(措□夾迷)
肚(發頼)指(尤皮)
爪(卒□)齒(法)
器用類
小刀(歷過乃空客打奈)中刀(歪計柴需)
大刀(闊中撻打奈)刀柄(脱介俚)
甲(大買路)弓(油米)
盒子(剛白哥)紙(揩𬒮加迷)
硯(孫助俚尊力子)砂石(揩路依水)
筆(粉地)墨(疎煤)
薄紙(沃蠻子)扇(黃旗)
鎻(哥利素)厚紙(沃速水)
船(浮泥)針(快利法利)
鑰匙(坑其)鑊(難皮)
磨刀石(依水)泥銅扇(法古黃旗)
箒(花鷄)泥金扇(空揩泥黃旗)
等子(發介俚)小箱(法哥)
硯箱(孫助利發哥)酒盞(曬加滕計)
鋸(拿剛繫利)碟(曬頼沙頼)
銀硃(失禄挨揩水)鏡(坑皆彌)
枕(麻骨頼埋骨頼)蓆(不伮)
漆(烏論水)麝香(射哥)
木香(木哥)沉香(沉哥)
盤(何水鷄)傘(隔落隔曬)
筯(法水)碗(倭吉貼灣)
酒瓶(哭笋昆皮)梯(課水飛計)
衣服類
衣服(乞麻俚)靴(骨都)
鞋(水托里失其里)箬帽(摇婆俚)
錦(歪帶)氊衫(迷伮)
手巾(逹昂个)綿布(木綿)
夏布(伮伮綿)被(伏思麻)
飲食類
茶(觧素)酒(曬箕)
白酒(明東曬箕)燒酒(隔辣曬箕)
老酒(福禄曬箕)飯(密黍)
飲酒(晒加乃)喫飯(密阿羅)
鹽(失河收河)醬(彌沙)
油(挨蒲頼)米(科眉科眉)
大麥(烏蒙﨑)小麥(柯蒙﨑)
榖(暮米倭米)荳(磨米)
羹(水路)肉(恕恕)
笋乾(大吉糯古)醬瓜(可羅米糯)
花木類
杉(松計)檜(去那鷄)
松(埋止)梅子(面婆水)
芥(恝辣水)菜(奈)
瓜(烏埋)麻(莫入骨水)
茄子(乃沈皮)
鳥獸類
牛(胡水)狗(意伮)
猪(豕豕)鷄(&KR0946;泥掇地泥環多禮)
鵝(觧加)馬(烏馬)
魚(遊河)蟹(揩泥)
蝨(失辣水)羊(羊其)
鼠(眠助米)
數目類
一(丢多子丢徵呾多)一箇(个利)
二(扶逹子去呾多)三(密子倏呾多)
四(學子摇摇做)五(意子子難難多)
六(後子)七(乃乃子)
八(效子)九(个个乃子)
十(多)十一(多多丢逹子)
五十(大)百(法古)
千(借一貫)萬(慢亦)
通用類
有(挨路迷路)無(乃)
好(高高的姚鎻盧)極好(明哥多)
不好(由無乃)大(加小思姑奈何計)
小(發蒒)少(素古乃水)
多(快都河河水)遠(多俟)
近(的个)瘦(牙十大)
短(迷加)細相(快大)
㧈(骨蒒路)厚(挨卒水)
薄(温卒水)歪貨(不高歪頼水)
破(羊鈸里里)不是(松田乃係)
要緊(馬多合子)緩(慢大慢大)
無用(設計)多有(何何水)
未(慢大)臭(骨篩水)
香(于牌水)
倭好
昔賈誼上三表五餌之策知倭國之所好則餌
在是而悟所以制之之術矣故志之
絲
所以為織絹紵之用也蓋彼國中自有成式花
樣朝會宴享必自織而後用之中國絹紵但充
裏衣而已若番舶不通則無絲可織每百斤值
銀五六百兩取去者其價十倍
絲綿
髠首裸裎不能耐寒冬月非此不煖常因匱乏
每百觔價銀至二百兩
布
用為常服無綿花故也
綿綢
染彼國花樣作正衣服之用
錦繡
優人劇戲用之衣服不用
紅線
編之以綴盔甲以束腰腹以為刀帶書帶畫帶
之用常因匱乏每百觔價銀七百兩
水銀
鍍銅器之用其價十倍中國常因匱乏每百觔
價銀三百兩
針
女工之用若不通番舶而止通貢道每一針價
銀七分
鐵鍊
為懸茶壺之用倭俗客至飲酒之後啜茶啜已
即以茶壺懸之不許著物極以茶為重故也
鐵鍋
彼國雖自有而不大大者至為難得每一鍋價
銀一兩
磁器
擇花樣而用之香爐以小竹節為尚碗碟以菊
花稜為上碗亦以葵花稜為上制若非觚雖官
窑不喜也
古文錢
倭不自鑄錢但用中國古錢而已每一千文價
銀四兩若福建私新錢每千價銀一兩二錢惟
不用永樂開元二種
古名畫
最喜小者蓋其書房精潔懸此以為清雅然非
落欵圖書不用
古名字
書房粘壁之用廳堂不用也
古書
五經則重書禮而忽易詩春秋四書則重論語
學庸而惡孟子重佛經無道經若古醫書每見
必買重醫故也
藥材
諸味俱有惟無川芎常價一百觔價銀六十七
兩此其至難至貴者也其次則甘草每百斤價
銀二十兩以為常
氊毯
以青者為貴
馬背氊
王家用青官府用紅
粉
女人搽面之用
小食籮
用竹絲所造而漆飾者然惟古之取若新造者
則雖精巧不喜也小盒子亦然
漆器
文几古盒硯箱三者其最尚也盒子惟用菊花
稜圓者不用
醋
若曾按日本所貢倭扇描金盒子類皆異物
也其所悅於中國者皆用物也是彼有資於
中國而中國無資於彼忠順則禮之悖逆則
拒之不易之道也若徇其求而愆期許貢無
端互市斷斷乎不可
(癸辛雜識載其地絶無香尤以為貴)
倭船
日本造船與中國異必有大木取方相思合縫不
使鐵釘惟聯鐵爿不使麻筋桐油惟以草塞罅漏
而已(名短水草)費功甚多費財甚大非大力量未易造
也凡宼中國者皆其島貧人向來所𫝊倭國造船
千百隻皆虚誑耳其大者容三百人中者一二百
人小者四五十人或七八十人其形卑隘遇巨艦
難於仰攻苦於犂沉故廣船福船皆其所畏而廣船
旁陡如垣尤其所畏者也其船底平不能破浪其
布帆懸於桅之正中不似中國之偏桅機常活不
似中國之定惟使順風若遇無風逆風皆倒桅盪
櫓不能轉戧故倭船過洋非月餘不可今若易然
者乃福建沿海奸民買舟於外海貼造重底渡之
而來其船底尖能破浪不畏横風鬭風行使便易
數日即至也
凡倭船之來每人帶水三四百觔約七八百碗每
日用水五六碗極其愛惜常防匱乏也水味不同
海水鹹不可食食則令人泄故彼國開洋必於五
島取水將近中國過下八山陳錢山之類必停舶
換水所以欲換者冬寒稍可耐久若五六月蓄之
桶中二三日即壊雖甚清洌不能過數日也海洋
浩渺風濤叵測程不可計遇山而汲亦其勢耳盥
□沐浴海水山水皆可用或云浴海水令人膚裂
近訪之不然但黑肌膚而已倭人有一秘法煮泉
一二沸置之缸缶能令宿而不壊然亦不過半月
久則不能也其遇山而登非獨汲水或覘登泊之
遠近或覘我兵之虚實(其至普陀必登者非換水亦非真欲焚香乃覘兵防
虚實耳)然後下海或拿漁戶或拿樵夫逼問消息使
為嚮𨗳在船亦候潮大水滿之時方敢深入而每
月初一二三四五六十五六七八九二十等日以
時定之又在子午此日此時皆潮汛長大之水也
灌諸港浦無不深滿塗礁無不平没水脈無不通
流凡水陸官兵當此時宜汲汲然提備又於每日
晨昏升旗放銃於海表之高山先聲振奪望聞畏
之使其知我有備不敢登泊也
倭刀
刀有高下技有工拙倭之富者不恡重價而制
之廣延高師而學之其貧者所操不過下等刀
耳善運刀者在前衝鋒可畏頗有限也中國人
不知望之輙震而避焉擒獲倭刀亦莫辨高下
混給兵士故志之
大小長短不同立名亦異每人有一長刀謂之
佩刀其長刀之上又插一小刀以便雜用又一
刺刀長尺許者謂之觧手刀長尺餘者謂之急
拔亦刺刀之類此三者乃隨身必用者也
其大而長抦者乃擺𨗳所用可以殺人謂之先
𨗳其以皮條綴刀鞘佩之於肩或執之於手乃
隨後所用謂之大制
又有小裁紙設機刀出長門州號兼常者最佳
又有作䞇禮賀禮不拘大小名雖為刀其實無
用
上等
上庫刀
山城國盛時盡取日本各島名匠封鎻庫中不
限歲月竭其工巧謂之上庫刀其間號寧久者
更佳世代相𫝊以此為上
次等
備前刀
以有血漕為巧刀上或鑿龍或鑿劍或鑿八幡
六薩蕯春日天明神天照皇大神宫皆其形著
在外為美觀者
如匠人製造之精不論刀大小必於柄上一
面鐫名一面刻記字號以為古今賢否之辨
鎗劍亦然
宼術
倭宼之勝我兵專以術也即以其術還治其人
不必用古兵法蔑不勝矣故志之
倭宼慣為蝴蝶陣臨陣以揮扇為號一人揮扇衆
皆舞刀而起向空揮霍我兵倉皇仰首則從下砍
來
又為長蛇陣前耀百脚旗以次魚貫而行最強為
鋒最強為殿中皆勇怯相參
賊每日鷄鳴起蟠地會食食畢倭酋據高坐衆皆
聽令挾冊展視今日劫某處某為長某為隊隊不
過三十人每隊相去一二里吹海螺為號相聞即
合救援亦有二三人一隊者舞刀横行人望之股
慄遠避延頸授首薄暮即返各獻其所劫財物毋
敢匿倭酋較其多寡而嬴縮之每擄婦女夜必酒
色酣睡劫掠將終縱之以焚煙㷔燭天人方畏其
酷烈而賊則抽去矣愚詒我民勿使邀擊自為全
脫專用此術
賊至民間遇酒饌先令我民嘗之然後飲食恐設
毒也行衢陌間不入委巷恐設伏也又不敢沿城
而行恐城上抛磚石也
其行必单列而長緩步而整故占數十里莫能近
馳數十日不為勞
布陣必四分五裂故能圍
對營必先遣一二人跳躍而蹲伏故能空竭我之
矢石火炮
衝陣必伺人先動動而後突入故乘勝長驅戰酣
必四面伏起突遶陣後故令我軍驚潰
每用怪術若結羊驅婦之類當先以駭觀故令吾
目眩而彼械乘之慣用䨇刀上誑而下反掠故難
格
鈀鎗不露竿突忽而擲故不測
弓長矢巨近人則發之故射命中
歛跡者其進取也張揚者其逃遁也故常横破舟
以示遁而突出金山之圍造竹梯以示攻而旋有
勝山之去
將野逸則逼城
欲陸走則取䑲
或為穽以詐坑
或結稲稈以絆奔
或種竹簽以刺逸
常以玉帛金銀婦女為餌故能誘引吾軍之進陷
而樂罷吾軍之邀追
俘擄必開塘而結舌莫辨其非倭故歸路絶
恩施附巢之居民故虚實洞知
賞豐降擄之工匠故器械易具
細作用吾人故盤詰難
向𨗳用吾人故進退熟
預籍富室姓名而次第取之故多獲
宿食必破壁而處乘高而瞭故襲取無機
間嘗一被重圍矣餌以偽馘而逸之或披簔頂笠
沮溺於田畆或雲巾紵履蕩遊於都市故使我軍
士或愚而投賊或疑而殺良
江海之戰本非其所長亦能聫虚舟張弱簾以空
發吾之先鋒捐婦女遺金帛以弭退吾之後逐
凡舟之裙墻左右悉裹以布帛被褥而濕之以拒
焚擊交閧間或附蓬而飛越即雷震而風靡矣
宼擄我民引路取水早暮出入按籍呼名每處為
簿一扇登寫姓名分班點閘真倭甚少不過數十
人為前鋒宼還島皆云做客回矣凡被我兵擒殺
者隠而不宣其鄰不知猶然稱賀
使倭針經圖說
太倉使往日本針路
見渡海方程及海道針經
太倉港口開船用单乙針一更船平
更者每一晝夜分為十更以焚香枝數
為渡以木片投海中人從船面行騐風
迅緩定更多寡可知船至某山洋界
吳淞江用单乙針及乙卯針一更平
寳山到南匯嘴用乙辰針出港口打水六
七丈沙泥地是正路三更見茶山
茶山水深十八托一云行一百六十里
正與此合
自此用坤申針及丁未針行三更船直至
大小七山灘山在東北邊
灘山下水深七八托用单丁針及丁午針
三更船至霍山
霍山用单午針至西後門
西後門用㢲已針三更船至茅山
茅山用辰已針取廟州門船從門下行過
取升羅嶼
廟州門水深急流
升羅嶼用丁未針經﨑頭山出雙嶼港
升羅﨑頭俱可泊船﨑頭水深九托
雙嶼港用丙午針三更船至孝順洋及亂
礁洋
䨇嶼港口水流急孝順洋水深十三托
泥地
亂礁洋水深八九托取九山以行
九山西邊有礁打水行船宜仔細一云
亂礁洋水深六托泥地
九山用单卯針二十七更過洋至日本港
口
打水七八托泥地南邊泊船
又有從烏沙門開洋七日即到日本
若陳錢山至日本用艮針
福建使往日本針路
梅花東外山開船用单辰針乙辰針或用
辰巽針十更船取小琉球
小琉球套北過船見鷄籠嶼及花瓶嶼彭
嘉山
彭嘉山北邊過船遇正南風用乙卯針或
用单卯針或用单乙針西南風用单卯針
東南風用乙卯針十更船取釣魚嶼
釣魚嶼北邊過十更船南風用单卯針東
南風用单卯針或用乙卯針四更船至黃
麻嶼
黃麻嶼北邊過船便是赤嶼五更船南風
用甲卯針東南風用单卯針西南風用单
甲針或用单乙針十更船至赤坎嶼
赤坎嶼北邊過船南風用单卯針及甲寅
針西南風用艮寅針東南風用甲卯針十
五更至古米山
古米山北邊過船有礁宜知避南風用单
卯針及甲寅針五更船至馬㞯山
馬㞯山南風用甲卯針或甲寅針五更船
至大琉球
大琉球那霸港泊船
土官把守港口船至此用单卯針及甲
寅針行二更進那霸内港以入琉球國
中
那霸港外開船用单子針四更船取離倚
嶼外過船南風用单癸針三更船取熱壁
山以行
熱壁山南風用单癸針四更船取硫黃山
硫黃山南風用丑癸針五更船取田嘉山
又南風用丑癸針三更半船取夢加刺山
南風用单癸針及丑癸針三更船取大羅
山
大羅山用单癸針二更半船取萬者通七
島山西邊過船
萬者通七島山用单寅針五更船取野顧
七山島内各呌兵之妙是麻山嶼
野顧山用巽寅針二更半船取但午山用
艮寅針四更船取亞甫山
一云野顧山對面行六十里有小礁四
五箇最宜避在北邊過船用艮寅方一
百五十里至旦午山用艮宀方行二百
四十里至亞甫山
亞甫山平港口其水望東流甚急離此山
用艮寅針十更船取亞慈理美妙若不見
此山用单艮針二更船又艮寅針五更船
取灣伮(一云治渡伮)烏佳眉山
沿灣伮烏佳眉山用单癸針三更船若船
開時用单子針一更船至而是麻山而是
麻山南邊有沉礁名套礁(一云名佐沉長礁)東
北邊過船用单丑針一更船是正路却用
单子針四更船取大門山中
大門山傍西邊門過船用单丑針三更船
取兵褲山港
兵褲港循本港直入日本國都
若曾按已上針路乃歴代以來及本朝
國初中國使臣入番之古道也頻年倭
宼之人往往取間道突至便利特甚予
已稍從入宼圖中指畫然不欲條書之
者恐𫝊者或貽奸孽以倖釁也有志於
經世者必須以意會之而得予之所以
不詳書焉斯善矣
國朝貢式
貢道
寧波府定海關收舶
設市舶提舉司官二員專主日本入貢禮儀互市
貢期
十年一次
永樂二年給勘合百道定十年一貢
貢例
船止二隻人止二百違例則以寇論(宣德間改例船三隻人三百)
永樂二年欽定每貢二艘正副使等無過二百人
若貢非期人船踰數夾帶刀鎗並以宼論宣德元
年遣貢人船刀劍不奉朝制諭使臣自後貢無過
三舟人無過三百刀劍無過三十嘉靖六年奏准
凡貢非期及人過百船過三多挾兵器皆阻回二
十九年定日本貢船每船水夫七十名三船共計
水夫二百一十名正副使各一員居坐六員土官
五員從僧七員從商無得過六十人
制限進貢方物
馬盔鎧
鎗劍腰刀
瑪瑙蘇木塗金装彩屏風
描金粉匣描金筆匣灑金木銚角盤
灑金文臺灑金手箱灑金厨子
貼金扇抹金提銅銚水晶數珠
硫黃牛皮
市舶
洪武初設市舶於太倉名黃渡市舶司尋以近
京師改設於福建浙江廣東在廣東者專為占城暹
羅諸番在福建者專為琉球在浙江者專為日本而
設日本入貢而來也許帶方物官設牙行與民貿易
謂之互市洪武七年九月罷未幾復設
大祖後絶日本而市舶卒不廢蓋東裔有馬市西裔
有茶市東南海裔有市舶所以通華裔之情遷有無
之貨收征稅之利減戌守之費禁海賈抑姦商使利
權在上也自市舶内臣出稍稍苦之然所當罷者市
舶内臣非市舶也嘉靖二年科臣建言倭患起於市
船遂悉罷之市舶罷而利權在下姦豪外交内詗海
上無寧日矣
頒賜日本儀制
永樂二年賜國王冠服紵絲紗羅金銀古器書畫
宣德十年回賜國王紵絲二十表裏紗羅各八疋錦二
段銀二百兩王妃銀一百兩
成化二十年回賜國王紵絲二十表裏紗羅各二十疋
錦四端銀二百兩王妃紵絲十表裏紗羅各八疋錦
二段銀一百兩
凡差來正副使每員金襴袈裟一領鍍金銀鈎環
全羅直䄌一件羅偏衫一件紵絲二疋紗羅各一
疋絹六疋銅錢一萬文靴襪各一䨇居座以下土
官從僧通事從人各給賜有差正貢外使臣自
進并官收買附來貨物俱給價不堪者令自貿易
日本入貢賜宴儀制
洪武中欽定日本國入貢使臣御賜筵宴二次禮部
預開筵宴日期奏請大臣一員待宴光禄寺備辦於
會同館管待教坊司用樂鴻臚寺令通事及鳴贊供
事儀制司領宴花人一枝若使臣數多分二日宴回
還之日差官伴送至寧波府管待一次許鎮守總兵
或三司或府衛正官二三員陪席
宣德間欽定日本入貢使臣至通州湯飯令行在光
禄寺辦送至濟寧州浙江布政司并寧波府茶飯管
待
歴代封號
魏景初二年冊封魏倭王賜金印紫綬
宋永初二年冊封安東將軍倭國王
元嘉二年冊封如前
元嘉二十年冊封如前
元嘉二十八年加封使持節都督倭新羅任那加羅
秦韓慕韓六國諸軍事安東將軍倭國王
太明六年冊封安東將軍倭國王
昇明二年冊封使持節都督倭新羅任那加羅秦韓
慕韓六國諸軍事安東大將軍倭國王
齊建元元年冊封使持節都督倭新羅任那加羅秦韓
慕韓六國諸軍事鎮東大將軍倭國王
梁天監元年冊封征東將軍倭國王
隋大業三年冊封倭國王賜冠服(先是其王冠服仍其國俗至是如賜與衣
冠乃以綵錦為冠飾裳皆施襈綴以金玉云)
唐貞觀五年冊封倭國賜璽書
國朝永樂二年冊封日本國王賜龜紐金印誥命冠服
詔封其國之鎮山曰壽安鎮國之山御製碑文賜
之
宋徽宗御製跋(見宣和盡譜)
日本國古倭伮國也自以近日所出故改之有畫不
知姓名𫝊寫其國風物山水小景設色甚重多用金
碧考其真未必有此苐欲綵繪粲然以取觀美也然
因以見殊方異域人物風俗又蠻陬彝壤非禮義之
地而能留意繪事亦可尚也抑又見華夏之文明有
以漸被豈復較其工拙耶舊有日本國官告𫝊至於
中州比之海外他國已自不同宜其有此太平興國中
日本僧與其徒五六人附商舶而至不通華語問其
風土則書以對書以隸為法其言大率以中州為楷
式其後再遣弟子奉表稱賀進金麈硯鹿毛筆倭畫
屏風今御府所蔵三海山風景圖一風俗圖二
至今倭僧多能作墨畫觀音佛像
附日本貢使詩(摘錄二十首)
恭荅太祖皇帝問日本風俗(洪武十五年)
嗐哩嘛哈
國比中原國人同上古人衣冠唐制度禮樂漢君臣
銀甕篘新酒金刀鱠錦鱗年年二三月桃李一般春
和宋學士贈詩釋全俊
一回錯買離鄉舶抹過鯨波萬里間震旦扶桑無異
土參方飽看浙西山
長安春日天祥
何事長安客春來思易迷樂遊原上草無日不萋萋
題虎丘寺天祥
東西兩寺今為一有客登臨見斷碑剩水殘山王霸
業苦風酸雨鬼仙詩樓臺半落長洲苑簫鼓時來短
簿祠盤郢魚腸何處是轆轤千尺響空池
題龍關水閣天祥
此樓登眺好終日俯平湖葉盡邨邨樹花殘岸岸蘆
漁翁晴獨釣沙鳥晚相呼何處微鐘動雲藏島寺孤
榆城聽角天祥
十年遊子在天涯一夜秋風又憶家恨殺葉榆城上
角曉來吹入小梅花
暮春病懷天祥
落花滿地雨絲絲九十春光又别離行樂送春猶有
恨那堪多病過花時
碧鷄秋色(滇陽八景之一)鑑機先
鑑機先有滇陽八景詩云豈料長為南竄客
朝朝相對獨為翁國初日本僧入貢者多
譴謫居滇南胡粹中挽機先詩云日出扶桑
極東處雲歸滇海最西頭知機先没於滇也
碧鷄西望水天虚漠漠秋光畫不如翠壁煙華摇浪
處丹崖樹色著霜初前朝有閣今游鹿落日何人獨
釣魚却訝維舟溋浦上芙蓉九疊看匡廬
梁王閣(在碧鷄山下)鑑機先
碧鷄飛去已千秋聞說梁王曾此游洞口仙桃迎鳳
輦巖前官柳繫龍舟青山有恨人何在白日無情水
自流豈識當時歌舞地寒煙漠漠鎻荒丘
聞笛鑑機先
夜深吹笛是誰家獨倚高樓月欲斜塞上春情無頼
甚那堪又聽落梅花
雪夜偶成(二首)鑑機先
畫角聲殘曙色遲雪花如掌朔風吹吟中二十年三
昧未了梅花一首詩
定起閒吟獨倚闌朔風吹面雪漫漫修心不到梅花
地耐得山中一夜寒
西湖普福
一株楊柳一株花原是唐朝賣酒家惟有吾邦風土
異春深無處不桑麻
途中有感普福
來游上國看中原細嚼青松咽冷泉慈母在堂年八
十孤兒為客路三千心懷北闕浮雲外身在西山返
照邊處處朱門花柳巷不知何日是歸年
挽逯光古大用
氣宇自豪邁孤超傲世時冥鴻冲漢志野鶴出塵姿
筆勢雲煙起詩名草木知論交三十載死别抱長悲
謁祝京兆不值僧左省
沈潤卿吏隠錄云日本使者朝貢過吳内有
一僧往謁祝京兆希哲不值予與弟瀚遇之
索紙書字問之僧亦書以對云予乃俄補一
官之闕祗有其名貧凍沙門也名左省號鈍
牛又曰我國中無此官惟禪僧學本國文字
故充使臣耳問謁祝君何為又書云仲春之
初雨雪連日篷底僵卧今日新晴扣祝君書
屋幸遇君一笑依稀十年之舊杜少陵所謂
能吏逢聫璧華筵值一金者也率賦小詩以
呈其詞云云後知其欲求希哲一文耳
二月天和乍雪晴見君似見祝先生醉中不覺虚筵
滴吟作燈前細雨聲
江樓留别
青嶂俯樓樓俯渡遠人送客此經過西風揚子江邊
柳落葉不知離思多
游育王寺
偶來覽勝鄮峯境山路行行雪作堆風攪空牀饑虎
嘯雲埋老樹斷猿哀擡頭東塔又西塔移步前臺更
後臺正是如來真境界臘天香散一枝梅
咏春雪
昨夜東風勝北風釀成春雪滿長空梨花樹上白加
白桃杏枝頭紅不紅鶯問幾時能出谷燕愁何日得
泥融寒冰鎖却鞦韆架路阻行人去不通
詠萍
錦鱗密砌不容針只為根兒做不深曾與白雲爭水
面豈容明月下波心幾番浪打因難滅數陣風吹不
復沉多少魚龍藏在底漁翁無處下鈎尋
詠柳
時泊舟杭州城外湧金門
湧金門外柳如金三日不來成綠隂折取一枝城裏
去教人知道是春深
日本僧大周然表(宋端拱元年)
日本國東大寺大朝法濟大師賜紫沙門大周然啓
傷麟入夢不忘漢主之恩枯骨令歡猶亢魏氏之敵
雖云羊僧之拙寧忘鴻濡之恩大周然誠惶誠恐頓
首頓首死罪大周然附商舶之離岸期魏闕於生涯
望落日而西行十萬里之波濤難盡顧信風而東别
數千重之山岳易過妄以下根之卑適詣中華之盛
於是宣旨頻降恣許荒外之䟦涉宿心克協歴觀宇
内之瓌竒況乎金闕曉後望堯雲於九禁之中巖扄
晴前拜聖燈於五臺之上就三藏而禀學廵數寺而
優游遂使蓮華廻文神筆出於北闕之北貝葉印字
佛詔𫝊於東海之東重蒙宣恩忽趁來蹟季夏觧台
州之䌫孟秋達本國之郊爰待明春初到舊邑緇素
忻待侯伯慕迎伏惟陛下惠溢四溟恩高五嶽世超
黃軒之古人值金輪之新大周然空辭鳳凰之窟更
還螻蟻之封在彼在斯只想皇德之盛越山越海敢
忘帝念之深縱分百年之身何報一日之會染筆拭
淚伸紙摇魂不勝慕恩之至謹差上足弟子𫝊燈大
法師位嘉因併大朝剃頭受戒僧祚乾等拜表以聞
日本國永延二年歲次戊子二月八日拜啓
文獻通考載倭人自後漢始通中國史稱從帶方
至倭循海水行歴朝鮮國乍南乍東渡三海歴七
國凡一萬二千里然後至其國都又言去樂浪郡
境及帶方郡並一萬二千里在會稽東與儋耳相
近其地去遼東甚遠而去閩浙甚邇其初通中國
也實自遼東而來故迂廻如此至六朝及宋則多
從南道浮海入貢及通互市之類而不自北方大
周然叙其來則曰望落日而西行十萬里之波濤
難盡顧信風而東别數千重之山岳易過何遠也
叙其歸則曰季夏觧台州之䌫孟秋逹本國之郊
又何近也繼曰爰逮明春初到舊邑緇素忻待候
伯慕迎則國境雖去浙東甚近而國都又必半年
而後逹歟
又載大周然書曰國中有五經書及佛經白居易
集七十卷並得自中國大周然來復得鄭康成註
孝經一卷(崇文總目載鄭康成註孝經一卷五代兵興中原久逸其書咸平中日本僧大
周然以此書來獻議蔵秘府其說未知孰是)越王孝經新義第十五一
卷國之東境接海島彝人所居身面皆有毛東嶴
州産黃金西别島出白銀
鄭開陽雜著卷四
