欽定四庫全書
鄭開陽雜著卷三
明鄭若曾撰
江防圖說
江源考
江源出岷山至嘉州而沫水自巂州合大渡河來注之
至敘州而馬湖江會之至瀘州而内江又自資簡會之
至重慶而嘉陵江自利閬果合諸州會之至涪州而黔
江會之至萬縣而開江水自開達諸州會之受大水凡
八而後東入峽及出峽而下至岳陽則會洞庭湖所受
湖南北諸水又下至鄂渚則會漢口所受興元諸水又
下至黃州則會巴河又下至九江則會鄱陽湖所受江
東西諸郡水又下則會皖江所受淮西諸水蓋出峽而
東又受大水凡五而後入於海總天下之水會於江者
半焉畫南北號天塹形勢之壯視河淮倍蓰焉
江防考
昔魏文帝至廣陵臨江見波濤洶湧歎曰天所以限南
北也而宋劉珏亦言金陵天險前據大江可以固守江
其形勝之最哉然而王濬克西陵北軍飛渡韓擒虎濟
采石陳人不覺國無人焉地失其險勝勢果何常哉今
天下一統其要害固不在長江而留都之重非他郡縣
比於是操江巡江各有專責初沿江州郡上自九江下
至鎮江及通常狼福等處操練水師禁戢鹽盗操江都
御史為之政法至善也逮屡遭倭警調發倥偬於是大
江南北諸道臣皆有巡防控制之責而復歸其權於督
撫所謂江防者不專而操江始多掣肘矣夫權不一則
得失生任不專則推諉見簿書之期會意見之参錯雖
有智者不能坐而致立而辦也故以操江聯其勢以南
北督撫為之援而天塹之險可以平於帶水矣至若水
兵民兵巡船之設分班出哨會哨之制岸墩江船聯絡
照應之法則有司存以俟能其職者
鄭開陽雜著卷三
