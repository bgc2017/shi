欽定四庫全書
鄭開陽雜著卷五
明鄭若曾撰
朝鮮圖說
朝鮮考
朝鮮國近日本以其在東朝日鮮明故名相𫝊堯戊
辰歲有檀君者居太伯山朝鮮人奉以為主此朝鮮
立國所自始周為箕子所封戰國時附屬於燕秦滅
燕屬遼東外徼漢初為遠難守復修遼東故塞至浿
水為界及盧綰反燕人衛滿聚黨千餘人東走出塞
擊破朝鮮據有其地(史稱箕子封朝鮮傳四十一代至王凖凡九百二十八年而失
國於衛滿)武帝定朝鮮為真番臨屯樂浪玄莵四郡昭帝
并為樂浪玄莵二郡漢末為公孫度所據𫝊至孫淵
魏滅之晉永嘉末䧟入高麗高麗本扶餘别種其王
高璉居平壤城亦謂長安城即漢樂浪郡地唐征高
麗拔平壤置安東都護府其國東徙在鴨綠水東南
千餘里五代唐時王建代高氏闢地益廣并古新羅
百濟而為一遷都松岳以平壤為西京其後子孫世
通朝貢宋遼金四百餘年未始易姓元至元中西京
内屬置東寧路總管府畫慈悲嶺為界明洪武二年
其主王顓表賀即位賜金印誥命大統歷文綺封為
高麗國王巳而顓被弑遣使告哀賜謚恭愍封其世
子禑為王二十五年國相李成桂代王氏請更國號
奉詔改曰朝鮮歲時貢獻不絶其國内分八道饒庶
有華風中曰京畿東曰江源本穢貃地西曰黃海古
朝鮮馬韓舊地南曰全羅本卞韓地東南曰慶尚乃
辰韓地西南曰忠清皆古馬韓域東北曰咸鏡本高
句麗地西北曰平安本朝鮮故地分統郡府州縣其
忠清慶尚全羅三道地廣物衆州縣雄巨最為富庶
俗尚詩書人才之出比諸道倍多平安咸鏡二道境
接靺鞨俗尚弓馬兵卒精強東西南瀕海北鄰女直
西北抵鴨綠江東西相距二千里南北四千里從正
北長白山發脉南跨全羅界向西南止日本對馬諸
島偏在東南與釡山對相去僅一日程倭船止抵釜
山鎮不能越全羅至西海蓋全羅地界直吐正南迤
西與中朝對峙而東保遼薊與日本隔絶不通海道
者以有朝鮮也
朝鮮屬國曰躭羅為日本衝要元至元中命將平
之即其地立躭羅招討司屯鎮邊軍千七百人繼
改為軍民總管府又改為軍民安撫司貢賦歲進
毛施布百匹後高麗王以為言遂復屬之明洪武
二十年遣使貢馬詔償其值
世紀
王氏自五代時奄有高麗歴宋遼金元五百餘載未
始易姓至明洪武二年王顓表賀即位賜金印誥文
封為高麗國王使者入謝上從容問王居國何為城
郭修乎甲兵利乎宫室壯乎頓首言東海之波臣朝
夕禮覺王甚恭他未遑也璽書諭之曰佛法非所以
治國梁武後世之前車也王其無惑以王君臨一方
而出令之無所其何震之有王國北接魯而南鄰倭
魯創於此恐將逸於彼倭狡而貪出没海上且窺王
虚實朕私憂之設險蒐乘以固吾圉惟王念哉今以
經史諸書賜王其悉朕意五年顓表言躭羅國恃其
險遠不奉朝貢蒙古人留居其國宜徙之蘭秀山逋
逃所聚亦恐為寇患請討之賜璽書言躭羅爾附庸
也蒙古人何棄焉逋寇以朕命命之傳檄可致勿用
兵便已而諭中書省臣曰古諸侯事天子比年小聘
三年大聘五年一朝九州外遠番世見而已高麗去
中國近知經史禮樂非他邦比宜令三年一聘不則
比年貢物産布十疋足矣曩高麗貢獻數使者溺海
幾不返甚失朕意其明以諭王八年顓被弑世子禑
嗣貢不如期却之仍敕遼東守臣絶勿通十七年表
請故王謚及嗣封不許十八年乃許之明年貢馬以
謝請易冠服不許我使者自其國市馬歸言禑辭馬
直命給之二十一年國相李仁人廢禑立王昌歲中
兩請入朝皆不許李成桂復廢昌立瑶瑶嘗遣子奭
來朝奭未歸而成桂廢瑶自立實洪武二十五年也
其國評議司奏言禑昌不當立瑶暴虐失人心國虚
無主舍成桂莫適與惟朝廷命之上曰朕中國綱常
所在列聖相承守而不失高麗限山隔海僻處東徼
非我中國所治且事多隠曲不可據信令禮部移文
從其自為聲教成桂更名旦徙居漢城請更國號詔
仍稱朝鮮已而更請印誥表語悖謾上盡却方物逮
撰表者鄭集羈留之三十一年府部請發兵征討不
許成桂老子芳遠嗣永樂元年賜冕服經籍從芳遠
請也六年世子禔來朝八年獻馬萬匹助北征十三
年表更立子祹為世子是年芳遠老請以祹嗣宣德
元年遣使賜祹五經四書及性理大全綱目通鑑因
謂禮臣是書有國家所當知朕嘉惠遠人故賜之五
年祹進海青鷹制諭珍禽異獸非朕所貴其勿進方
物效誠而已母金玉器祹再進再諭之已請遣子弟
入國學不許仍賜諸書俾學於國中景泰元年祹卒
子珦嗣三年卒子弘暐嗣穉而孱遜其叔瑈成化三
年進海青白鵲却之時方北征瑈遣兵助王師捕斬
使使來獻俘璽書褒嘉之明年瑈卒子晄嗣六年晄
卒子娎嗣復出兵助征討有功遣中使賚金綺并及
其將士正德元年娎卒子㦕嗣病風立踰年而遜其
弟懌嘉靖二十三年懌卒子㟝嗣未踰年卒弟峘嗣
時倭人入寇舟漂至朝鮮及姦民往來海上私與倭
市峘輒捕以獻上亦厚賜予答其意峘疏乞改會典
中所載成桂簒逆事從之李氏自成桂以來事朝廷
恭歲時朝貢外慶慰報謝無常期行李踵於道國主
嗣立則使者往封有大事則頒詔於其國他彛不敢
望也
都邑
京畿道
郡三
楊根豐德
水原
府三
漢城開城
長湍
州七
揚州廣州
潤州驪州
果州谷州
坡州
縣三
交河三登
上山
江原道
郡七
忤城平海
通川寧越
松岳㫌善
高城
府五
江陵淮陽
三陟襄陽
鐵原
州四
原州江州
槐州溟州
縣十
平康安昌
烈山麒麟
酒泉丹城
麟蹄蔚珍
瑞和歙谷
黃海道
郡三
遂安延平
平那
府三
平山瑞興
承天
州六
黃州白州
海州愛州
仁州鳳州
縣八
安岳三和
龍岡咸從
江西牛峰
文化長淵
全羅道
郡三
靈巖古阜
珍島
府二
全州南原
州四
羅州濟州
光州昂州
縣二十三
萬頃茂長
鎮安扶安
全渠康津
興德黃成
樂安昌平
濟南會寧
大江臨波
古臯南陽
富順扶寧
麻仁緒成
海南神雲
移安
慶尚道
郡七
蔚山咸陽
熊川陜川
永川梁山
清道
府六
金海善山
寧海密陽
安東昌原
州五
慶州泗州
尚州晉州
蔚州
縣十二
東萊清河
義城義興
聞慶巨濟
昌寧三嘉
安隂山隂
高靈守城
忠清道
郡四
清風温陽
天安林川
州九
忠州矜州
興州清州
靖州禮州
公州幸州
洪州
縣七
永春扶餘
保寧報恩
石城連山
燕岐
咸鏡道
郡三
端川蜀莫
寧遠
府五
咸興永興
鏡城安邊
會寧
州八
延州德州
開州惠州
蘇州合州
燕州隋州
縣一
利城
平安道
郡十一
嘉山价川
郭山雲興
熙川宜川
江東慈山
龍川順川
博川
府九
平壤見仁
成川寧邊
定遠江界
昌城合蘭
廣利
州十六
安州靈州
青州定州
朔州昇州
平州撫州
常州義州
宿州銀州
鋼州渭州
鐵州買州
縣六
孟山德川
陽德江東
中和泰川
山川
白岳
在京畿北
丸都山
在國城東北漢時高句麗王伊夷模都此至晉
為慕容皝所破前史有曰丸都所謂日月兩丸
者此也
神嵩山
在開城一名嵩岳昔王建依此為都
魯陽山
在平壤東北
黃山
在忠清
天磨山
在開城北諸峰崷崪插天望之凝翠有大興洞
介天磨聖居兩山間樹木蓊鬱泉石光潔夏則
綠隂蓋地木蓮花開清香滿洞秋則赤楓黃葉
倒映水底真佳境也
五冠山
在長湍西三十里山頂有峰如冠故名國人事
母至孝居山下離京畿一舍為養祿仕朝出暮
返告面定省不少懈歎母老作木雞歌名五冠
山曲𫝊於樂譜山下有靈通寺洞府深邃山勢
周遭流水縵廻樹木蓊鬱其西樓勝概為嵩都
第一
湧巖山
在五冠山東北絶壁峭立三面如削巖㟼之間
有寺名洛山惟南面獨開恍如天造寺東一峰
高插霄漢上戴磐石曰正瓶臺南一峰曰香爐
峰成化乙酉寺後石岡自移東門外屹然與兩
峰鼎峙
俗離山
在忠清九峰突起亦名九峰山山頂有文藏臺
疊石天成廣可坐三千人臺上有坎如鑊其中
有水混混旱不減雨不增分為三派流注半空
一派東流為洛東江一派南流為錦江一派西
流而北為逹川入金遷山下
七點山
在義水之間山有七峰如點故名
金井山
在慶尚山巔有石高三丈上有圓井水常盈遇
旱不竭色如黃金相𫝊有金色魚游泳其間故
名
冰山
在慶尚山下有石穴立夏後冰始凝盛暑則冰
堅霾雨則冰釋春秋不寒不熱冬則温氣如春
伽倻山
在慶尚一名牛頭山中有海印寺為崔致遠所
隠處
高德山
在全州東南北麓有萬景臺石峰奇秀狀如層
雲上可坐數十人四面林木森鬱石壁如畫
漢拏山
在濟州南曰漢拏者以雲漢可拏引也巔有大
池人喧則雲霧咫尺莫辨五月雪猶在八月乃
襲裘
馬耳山
舊名西多山在全羅鎮安縣南以形似馬耳故
名山有雙峰聳立東曰父西曰母相對如削成
高可千仞其巔樹木森鬱四面峻絶人不能升
惟母峰北崖可陟諺𫝊東峰上有小池西峰頂
平闊有泉可避寇天旱禱雨輙應
浦口山
在高城郡東有巖陡起層疊如階上可坐百餘
人
寒溪山
在江原麟蹄縣東山上有城有川自城中流出
即成瀑布而下懸流數百尺望之如白虹垂天
形勝甲於嶺西
金剛山
在淮陽府東山名五一曰金剛二曰皆骨三曰
湼槃四曰楓嶽五曰怾怛曰頭南條也自會寧
府之虧羅漢峴至甲山東為頭里山永興西北
為劍山府之西南為分水嶺西北為鐵嶺通川
西南為楸池嶺至長楊之東高城之西為此山
自分水嶺至此凡八百三十餘里山凡一萬二
千峰巖㟼骨立東臨滄海杉檜參天望如畫圖
有日出月出二峰可見日月之出
國島
在安邊府東去岸十里許
海
國東西南皆瀕海
驪江
在京畿
大同江
在平安
鴨綠江
國城西北
漢江
國城南
楊花渡
漢江濱本國餉道
熊津
國城南故百濟海口唐時置熊津都督府於此
朴淵
在開城北狀若石甕有盤石湧出中心曰島巖
水赴絶壁怒瀑下垂可十餘丈淵上有神祠遇
旱禱雨輒應
洛東江
在國東海口
錦江
在忠清
古蹟
井田
在平壤府外城内箕子區畫井田遺蹟宛然
藏軍洞
在忠清道石城縣北相𫝊唐將蘇定方伐百濟
時藏兵於此故名
青鶴洞
在智異山中有青鶴棲息其内相𫝊崔致遠所
遊處頽垣壤塹猶存
風俗
國王所居宫室制度頗類中朝民居皆茅茨大止兩
椽覆以瓦者纔十二男女二百十餘萬口兵民僧各
居其一地寒多山土宜松栢有秔黍麻麥而無秫以
秔為酒少絲蠶匹縑直銀數兩多衣麻苧王出乘車
駕牛歴山險乃騎紫衣行前捧護國仁王經以導令
曰教曰宣臣民呼王曰聖上私謂曰嚴公妃曰宮主
百官名稱階級與中國不甚相殊過御史臺則下馬
違者有劾士人以族望相高柳崔金李四姓為貴種
無宦者以世族子為内侍六衛歲十二月朔王坐紫
門小殿注官外官則付國相有國子監四門學學者
六千人貢士三等王城曰土貢郡邑曰鄉貢他國人
曰賓貢間歲試於各屬再試於學所取不過三十四
十人然後王親試以詩賦論三題謂之簾前重試亦
有制科宏詞之目然特文具而己士尚聲律少通經
百官以米為俸皆給田令收其賦死乃已之國無私
田民計口授業十六以上則充軍六軍三衛常留官
府三歲一選戍西北半歲而更有警則執兵任事則
服勞事已復歸南畝王亦有分地以供私用王母妃
主世子皆受湯沐田國中以賈販利入為事日中為
市用米布貿易兵器疎簡無強弩大刀崇尚釋教雖
王子弟亦常一人為僧信鬼拘隂陽病不服藥惟呪
咀厭勝歲以建子月祭天國東有穴號隧神常以十
月望日祭之謂之八關齋禮儀甚盛王與妃嬪登樓
大張樂宴飲賈人曳羅為幕至百匹相聯以示富三
歲大祭祀遍其封内祖廟在國門之外大祭則王具
車服冕圭親祀王城有佛寺七十區而鮮道觀自宋
大觀中詔遣道士往乃立福源院置羽流十餘輩先
是俗不知醫自王徽請醫後始有通其術者人首無
枕骨皆扁側男子戴折風巾服大袖衫如唐人裝束
婦人鬐髻垂右肩餘髮被下約以絳羅賁之簪旋裙
重疊以多為勝婚嫁取男女相悦即為之男家送猪
酒而已無有財聘之禮或有受財者人共恥之以為
賣婢死者殯於室内經三年擇吉日而葬居父母及
夫喪服皆三年兄弟三月初喪哭泣葬則歌舞以送
之埋訖取死者生時服玩車馬置墓前會葬者競取
而去婦人僧尼皆男子拜樂有左右二部左曰唐樂
中國之音也右曰鄉樂其故習也有五絃琴筝篳篥
横吹簫鼓等樂器飲食用俎豆官吏閑威儀堂上設
席升必脱履見尊者則膝行請必跪應必唯其拜無
不答子拜父猶半答其禮性柔仁惡殺不屠宰每食
羊豕則包以蒿而燔之法無苛條刑不慘酷惟惡逆
及罵父母者斬餘皆杖肋外郡刑殺悉送王城歲以
八月慮囚死罪貸流諸島累赦視輕重原之民俗每
正月一日五月五日祭祖禰又正月七日家為王母
像戴之二月望僧俗燃燈如中國上元節上巳日以
青艾染餅為盤羞之冠端午節有鞦韆之戲性喜讀
書庶賤之家各於衢路搆屋謂之局堂令子孫晝夜
誦書習射其餘習尚與中國略同
土産
金銀
鐵水晶鹽
綿紬細苧布
螺鈿白硾紙
狼尾筆果下馬(高不踰三尺健而能行又名雙脊馬)
長尾雞貂
豽海豹皮
八梢魚昆布
滿花席(草性柔折屈不損)黃漆(樹似椶六月取汁㯶物如金)
秔黍
麻榛
松牡丹
人參茯苓
國朝至朝鮮東界地里
山海關起
山海關至中前所三十里
中前所至前屯衛四十里
前屯衛至高嶺站五十里
高嶺站至中後所六十里
中後所至小沙河六十里
小沙河至寧遠六十里
寧遠至答山六十里
答山至杏山六十里
杏山至大凌河六十里
大凌河至小凌河六十里
小凌河至十三站六十里
十三站至閭陽驛六十里
閭陽驛至廣寧驛四十里
廣寧驛至盤山驛五十里
盤山驛至高平三十里
高平至沙嶺五十里
沙嶺至牛莊六十里
牛莊至海州四十里
海州至安山六十里
安山至遼陽六十里
遼陽至水田站九十里
水田站至連山關三十里
連山關至通袁堡六十里
通袁堡至雪里站六十里
雪里站至鳳凰城四十里
鳳凰城至湯站六十里
湯站至九連城二十里
九連城至義州四十里(此後俱朝鮮地方)
義州至所川三十五里
所川至良策四十三里
良策至車輦三十里
車輦至林畔四十五里
林畔至雲興四十五里
雲興至新安三十五里
新安至加平六十五里
加平至安興五十里
安興至肅寧六十三里
肅寧至安定六十里
安定至平壤五十六里
平壤至生陽五十五里
生陽至黃州六十里
黃州至鳳山五十五里
鳳山至劍水三十里
劍水至龍泉四十五里
龍泉至安城三十里
安城至寶山四十里
寶山至金巖二十里
金巖至興義三十里
興義至金郊三十里
金郊至狻猊三十里
狻猊至開城三十里
開城至東坡嶺五十五里
東坡嶺至馬山三十里
馬山至碧蹄四十五里
碧蹄至迎曙三十里
迎曙至王京二十里
王京至良才二十五里
良才至藥生三十里
藥生至龍仁縣三十三里
龍仁縣至陽智三十五里
陽智至佐贊驛二十五里
佐贊驛至祝山四十里
祝山至無極驛四十里
無極驛至用安驛四十里
用安驛至忠州丹月驛四十里
忠州丹月驛至延豐保安驛四十里
延豐保安驛至聞慶縣四十里
聞慶縣至幽谷四十里
幽谷至延昌縣四十里
延昌縣至尚州二十九里
尚州至善山都護府四十里
善山都護府至仁同縣三十五里
仁同縣至昌州地八莒縣三十里
昌州地八莒縣至大邱府三十里
大邱府至清道郡三十里
清道郡至榆川四十三里
榆川至密陽府三十里
密陽府至黃山驛三十里
黃山驛至梁山五十里
梁山至蘇山十里
蘇山至東萊府三十里
東萊府至釡山浦二十里
釡山渡洛東江越海抵對馬島即日本國地
方
王京起由西路至南原府程途
王京至良才二十五里
良才至藥生三十里
藥生至龍仁縣三十三里
龍仁縣至鎮威五十里
鎮威至稷山五十里
稷山至天安三十里
天安至車嶺四十里
車嶺至廣亭三十里
廣亭至公州四十里
公州至尼山五十里
尼山至恩津三十里
恩津至礪山三十里
礪山至參禮四十里
參禮至全州三十五里
全州至英元五十里
英元至仁實三十里
仁實至熬樹三十里
熬樹至南原府三十五里
王京起由東路至南原府程途
王京至良才二十五里
良才至藥生三十里
藥生至龍仁縣三十三里
龍仁縣至陽智三十五里
陽智至佐贊驛二十五里
佐贊驛至祝山四十里
祝山至無極驛四十里
無極驛至用安驛四十里
用安驛至忠州丹月驛四十里
忠州丹月驛至延豐保安驛四十里
延豐保安驛至聞慶縣四十里
聞慶縣至幽谷四十里
幽谷至咸昌縣四十里
咸昌縣至尚州二十九里
尚州至金山七十里
金山至知禮四十里
知禮至新倉七十里
新倉至居昌三十里
居昌至山隂九十里
山隂至咸陽三十里
咸陽至雲峰三十里
雲豐至南原府三十里
本朝貢式
貢道
自鴉鶻關由遼陽經廣寧過前屯衛入山海關逹
京師(成化中請改道職方郎劉大夏持不可議遂寢)
貢期
每歲聖節正旦(嘉靖十年外裔朝正旦者俱改冬至)皇太子千秋節
皆遣使奉表朝賀貢方物其餘慶慰謝恩無常期
國王嗣位請封亦遣使行禮(其歲時朝貢視諸國最為恭順)
貢例
嘉靖間題准甜水站之東舊有連山關一座指揮
把守凡朝鮮陪臣入貢赴關報名指揮馳報遼東
都司方許入關彼中護送兵馬從此回國待陪臣
事竣回還彼中兵馬仍於此迎接
制限進貢方物
金銀器皿螺鈿梳函
白綿紬各色苧布
龍文簾席各色細花席
豹皮獺皮
狼尾筆白硾紙
人參種馬(每三年五十匹近有加貢不在種馬之數)
鄭忠肅公奏議附錄(公諱興裔開封人從宋南渡家崑山歴仕少師封益王諡
忠肅賜葬餘杭縣石門山特祠揚州學宫内著有四朝奏議聞見錄退菴集行世)
臣伏見高麗人入使明越二郡困於供億騷然不寧
既至闕則館遇燕賚錫予之費以鉅萬計而饋其主
者不預焉我朝遣使答報舟楫費不訾三節官吏縻
爵捐廩皆仰縣官者甚夥前禮部尚書蘇軾言於先
朝謂高麗入貢無絲毫利而有五害以此也且國家
行都在臨安與東都事體大異昔高麗使人之來率
由登萊登萊距梁汴山河之限甚遠也今日三韓直
趨四明(今寧波府)四明距行都限一浙江爾雖自四明至
高麗海道渺瀰中隔洲島然南北行各遇順風則歴
險如夷楊應忱建炎戊申之役其回也九月癸未發
三韓戊子至明州之昌國縣僅六日耳海道之當防
若是乞止入貢報答之使省縻費以裕軍儲嚴番舶
往來之禁固封疆以杜釁端宗社幸甚
鄭開陽雜著卷五
