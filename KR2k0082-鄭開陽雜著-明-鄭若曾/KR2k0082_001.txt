欽定四庫全書
鄭開陽雜著卷一
明鄭若曾撰
萬里海防圖論上
廣東要害論
廣東列郡者十分為三路西路高雷廉近占城滿刺諸
番中路東筦等澳水賊倭寇不時出没東路惠潮與福
建連壤漳舶通番之所必經其受海患均也故舊制每
歲春汎各澳港皆設戰艦秋盡而掣回泊水寨至今日
則不然倭寇衝突莫甚於東路亦莫便於東路其次則
南頭等處又其次乃及高雷廉三府勢有緩急事有難
易分兵設備亦當因之故舊例戰船中東二路不過二
十艘今則各宜增益而柘林為尤甚蓋柘林去水寨一
日之程警報未易猝達寇若乘虚而入柘林危矣無柘
林是無水寨也官兵每秋掣班必以柘林為堡控賊咽
喉附近大城所軍互為聲援庶保無虞焉耳嘗聞南洋
灣鄉夫在於東路屢勝真倭烏艚船子弟兵昔在中路
首擒亞八此皆宜素養者也編號定甲更番作息無事
則隨宜農商以養其財聽用則時使休閒以養其力有
警則預給工食椎牛釃酒以養其氣恩威相濟務得其
心有不戰戰必勝矣雖然亦未也沿海港口賊舟何處
不可衝入斷賊入路策之要也奸民與賊交通餽之酒
米餽之衣服餽之利器斷賊内交策之要也大洋水鹹
盥則肉潰食則腹泄沿海諸山多清泉賊舟經過必登
山汲水斷賊汲道策之要也論海防者不可以不知
南澚守禦論
南澚當閩廣交界之處周圍皆山中有田百頃乃國初
起遣居民遺棄之地也四面蔽風大潭居中可以聚舟
其大視金塘二倍五六年來因浙直攻捕之嚴倭舶無
所容俱於此互市福建捕急則奔廣東廣東捕急則奔
福建定期於四月終至五月終去若先調兵守此而又
往來會哨禁絶沿海接濟之人則彼進無所利退無所
據將自消其窺伺之端矣此禦倭之良策也
廣東兵餉論
廣東兵餉舊制於潮州府民壯數内抽追工食選募打
手駕船後生分守三路後因山賊竊發念城池為重寄
留民壯守護而前項兵食每年於鹽利内取補後議以
兵貴精而不貴多食宜預而不宜匱於東路兵夫止選
三百名防守遇有警報則增募三百以足六百原數中
西路一千五百名内量减七百名止選八百名通計見
在一千一百名各路將三之一哨巡三之二營守兵船
每四隻則以一官綂之日逐守巡或閱月半月更番相
代又於朔望加犒永為定額所費俱於軍餉内取辦遇
有警報許徑自動支添募應選不必直俟文移動經旬
月以致噬臍無及凡所應辦逐一登記每月造報迨掣
兵之時截日住支於以釐革侵漁冗濫之弊此嶺南海
防之大略也
瓊館守禦論
天下郡邑濱海者有之未有若瓊之四面環海者其東
西廣九百里南北一千一百四十里長山峻嶺生岐熟
三黎錯居其間而五指腹心盡為黎據羣峒之中定安
尤險郡邑封疆反四面而環列占城暹羅諸番西南外
峙東北又與閩浙諸洋相通稍或撤備則門庭皆剠敵
矣廣東處南海之邊而瓊又當其南實南徼之要害也
國朝設府綂州縣十三復設海南衛綂内千戸所五外
守禦千戸所六各海口咸置烽堠瞭戍指揮部軍綂轄
之名曰備倭巡捕巡司散布分列海寇望幟而知有備
然黎防之制瓊澄臨樂文定請地舊置營戍事久寢弛
元有炯鑑不可不戒也近因辛丑之亂舉兵討平珠崖
駐設參將事雖大定而險終在黎未為吾有議者欲於
羅活峒據以重兵遲以歲月置官兵鎮之其陵水要區
之鄰於崖者則界以十字路斷其往來竄伏更於黎衆
民稀如感恩者繕城郭甲兵以衛之噫必如是而後為
久安之計乎
惠州守禦論
惠郡在南海濱洪武問倭寇入犯遂立碣石衛於海豐
綂五所又立甲子捷勝二千戸所於沿海險要地又於
歸善東南立平海千戸所以扼海道成化中設總督軍
務於梧州調各所軍分番守禦空此以備彼豈計之兩
得哉籌守禦之策必如國初之制而後可
廣福人通番當禁論
倭寇擁衆而來動以千萬計非能自至也由内地奸人
接濟之也濟以米水然後敢久延濟以貨物然後敢貿
易濟以向𨗳然後敢深入海洋之有接濟猶北陲之有
奸細也奸細除而後北患可弭接濟嚴而後倭寇可靖
所以稽察之者其在沿海寨司之官乎稽察之說有二
其一曰稽其船式蓋國朝明禁寸板不許下海法固嚴
矣然濱海之民以海為生採捕魚蝦有不得禁者則易
以混焉要之雙桅尖底始可通番各官司於採捕之船
定以平底單桅别以計號違者燬之照例問擬則船有
定式而接濟無所施矣其二曰稽其裝載蓋有船雖小
亦分載出海合之以通番者各官司嚴加盤詰如果採
捕之船則計其合帶米水之外有無違禁器物乎其回
也魚蝦之外有無販載番貨乎有之即照例問擬則載
有定限而接濟無所容矣此須海道嚴行設法如某寨
責成某官某地責成某哨某處定以某號某澳束以某
甲如此而謂通番之不可禁吾未之信也
廣福浙兵船會哨論
大海相連地畫有限若分界以守則孤圍受敵勢弱而
危陳戢捕之謀能不有頼於相須乎愚考入番罪犯多
係廣福浙三省之人通夥流劫南風汎則勾引番船由
廣東而上達於漳泉蔓延於興福北風汎則勾引番船
由浙而下逹於福寧蔓延於興泉西方無頼又從而接
濟之向𨗳之若欲調兵勦捕攻東則竄西攻南則遁北
急則潛移外境不能以窮追緩則旋復合䑸有難於卒
珍此番船與草撇船之大勢也又有一種奸徒見本處
禁嚴勾引外省在福建者則於廣東之高潮等處造船
浙江之寧紹等處置貨糾黨入番在浙江廣東者則於
福建之漳泉等處造船置貨糾黨入番此三省之通弊
也故福建捕之而廣浙不捕不可也廣浙捕之而福建
不捕亦不可也必嚴令各官於連界處會哨如在福建
者下則哨至大成千戶所與廣東之兵會上則哨至松
門千戸所與浙江之兵會在浙江者下則哨至流江等
處與烽火之兵會在廣東者上則哨至南澳等處與銅
山之兵會遇有倭患互為聲援協謀會捕賊勢豈有不
孤窮而海患豈有不戢寧者哉
福洋要害論
三四月東南風汛番船多自粤趨閩而入於海南澚雲
蓋寺走馬溪乃番船始發之處慣&KR1131;交接之所也附海
有銅山元鍾等哨之兵若先分兵守此則有以遏其衝
而不得泊矣其勢必抛於外浯嶼外浯嶼乃五澚地方
番人之巢窟也附海有浯嶼安邊等哨守之兵若先會
兵守此仍撥小哨守把要緊港門則必不敢以泊此矣
其勢必趨於料羅烏沙料羅烏沙乃番船等候接濟之
所也附近有官澚金門等哨守之兵若先會兵守此則
又不敢以泊此矣其勢必趨於圍頭峻上圍頭峻上乃
番船停留避風之門戸也附海有深扈福金哨守之兵
若先會兵守此則又不敢以泊此矣其勢必趨於福興
若越於福興計其所經之地在南日則有岱墜湄州等
處在小埕則有海壇連盤等處在烽火門則有官井流
江九澳等處此番船之所必泊者也若先會兵守此則
又不敢以泊此矣來不得停泊去不得接濟舶中水米
有限人力易疲將有不攻而自遁者况乘其疲而夾力
攻之豈有不勝者哉
福建兵防論
國初福建沿海設兵犬牙相制凡四衛十所為正兵控
禦於中又立寨五墩澚數百為游兵哨守於外又有黃
﨑等二鎮兵洪淡等四十二巡司弓兵安邊等八捕盗
民壯共為協守又以地廣官疎難於責成隨地設官大
小相維有副使一員巡視於上謂之巡海道有備禦都
指揮一員各寨有把總指揮各澚有哨守指揮千百戸
安邊舘有通判而巡捕巡檢分理之平居則汎地以守
警報則合力以攻兵船數百一號召之間立齊兵夫數
千一勦捕之徵立應閩海之防良為密矣歲久備弛制
度更張浯嶼水寨原設於海邊舊浯嶼山外控大小峘
嶼之險内絶海門月港之奸最為要害今遷入厦門地
方舊浯嶼棄而不守遂使番舶南來據為巢穴是自失
一險也南日水寨原設於海中南日山下北遏南茭湖
井之衝南阻湄洲岱墜之阨亦要區也乃奏移莆田縣
吉了地方仍以南日為名舊南日棄而不守遂使番舶
北向泊以寄潮是又失一險也𤇺火門水寨原設於福
寧州三沙海中永樂間倭寇犯境議撥福寧衛大金所
官軍防守秦嶼羅浮官井洋皆轄焉正綂中徙今松山
寨地方其後官井洋雖添設水寨而沙埕羅江古鎮羅
浮九澚等險孤縣無援須酌復祖宗之制為哨守應援
之規有備無患庶計之得哉
福建守禦論
禦賊之道曰守曰攻曰撫治直以守治浙以攻皆因地
度勢而為之也若治福之法貴於撫而已矣福地素通
番舶其賊多諳水道操舟善鬭皆漳泉福寧人漳之詔
安有梅嶺龍溪海滄月港泉之晉江有安梅福寧有桐
山各海澚僻遠賊之窩嚮船主喇哈火頭舵公皆出焉
若調福蒼船捕倭内多賊黨又其界潮州南㠗番舶貨
萃猝難盡誅惟官府處置得宜嚴為譏察所調用海船
實貨編號以次挨放助裝充餉惟無號者禁捕之賊必
消其勾逆轉為吾用矣
福洋五寨會哨論
烽火門水寨設於福寧州地方以所轄官井沙埕羅浮
為南北中三哨其後官井洋添設水寨則又以羅江古
鎮分為二哨是在𤇺火官井當會哨者有五
小埕水寨設於福州府連江縣地方以所轄閩安鎮北
茭焦山等七巡司為南北中三哨是在小埕當會哨者
有三
南日水寨設於興化府莆田縣地方以所轄冲心莆禧
崇武等所司為三哨而文澚港哨則近添設於平海之
後是在南日當會哨者有四
浯嶼水寨設於泉州府同安縣地方上自圍頭以至南
日下自井尾以抵銅山大約當會哨者有二
銅山水寨設於漳州府漳浦縣地方北自金山以接浯
嶼南自梅嶺以達廣東大約當會哨者有二
由南而哨北則銅山會之浯嶼浯嶼會之南日南日會
之小埕小埕會之烽火而北來者無不備矣由北而哨
南則烽火會之小埕小埕會之南日南日會之浯嶼浯
嶼會之銅山而南來者無不備矣哨道聫絡勢如常山
會捕合併陣如魚麗防禦之法無踰於此
福寧州守禦論
八閩之地二面當海者二興泉是也一面當海者二福
漳是也寇閩要衝晉江之深扈獺窟興化之冲心平海
龍溪之海門漳浦之島尾南靖之九龍寨溪皆是也然
莫有如福寧州之尤險者蓋大地情勢自西北而東南
至於福建盡之矣而福寧尤在福建之東南突出海中
如人吐舌然其左為甌括海居東面其右為福興海居
南面福寧獨當東南北三面之海倭舶入寇必先犯此
水寨之設職此之故也舊寨在州東北五六十里三沙
海面永樂初所置抽用福州中左二衛福寧衛大金千
戸所軍守之秦嶼羅浮官井洋胥屬焉正綂間焦宏倡
議風濤難泊徙今松山之下必復舊而後可
浙洋守禦論
國初浙江沿海設把總指揮者四定臨觀一總也松海
昌一總也金盤一總也海寧一總也諸總皆設大戰艦
而惟海寧不設者何曩者嘗至定海登眺而默識之其
外為寧波洋北與蘇州洋相對僅數百里浙之東為寧
紹西為嘉興而杭獨處於西㡳乃腹内地未為海也海
上戰船聞警即出把截賊豈能直搗乎且海寧沙淺無
港可泊故但設備外戸而堂奥自安矣愚考浙海諸山
其界有三黃牛山馬墓長塗冊子金塘大榭蘭秀劍山
雙嶼雙塘六横韭山檀頭等山界之上也灘山許山羊
山馬蹟雨頭洞漁山三姑霍山徐公黃澤大小衢大佛
頭等山界之中也花腦求芝絡華彈丸東庫陳錢壁下
等山界之下也此倭寇必由之道也海防莫急於舟師
舊制邊海衛所各造戰船有七百料五百料四百料二
百料尖□之殊向因賊舟不大七百料停造久矣其餘
五百料之𩔖亦以不便海戰改造福清等船復調發廣
東横江島尾船僱税蒼沙民船又有小哨草撇船軍駕
八槳船裝火器出竒埋伏划網船四參六總分哨守各
洋港(參將四人杭嘉湖一寧紹一台州一温處一把總則原係指揮四人今因地方多事衛所窵遠分而
為六曰定海曰昌國曰臨觀曰松海曰金盤曰海寧裁去備倭總督而各把總以都指揮體統行事分轄諸衛)
每值春汛戰船出海初哨以三月二哨以四月三哨以
五月小陽汛亦慎防之(每年六七八月十一二月風漸險惡正月二月風色不常舟皆
不可行三月至五月東北風多倭來便易十月小陽汎亦可渡海寇有停泊海島乘間而至者故春秋皆當防
也)其南哨也至鎮下門南麂玉環烏沙門等山交於閩
海而止其北哨也至羊山馬蹟灘許衢山等處交於直
海而止陳錢為浙直分䑸之處則交相會哨遠探窮搜
復於沈家門列兵船一枝以一指揮領之馬墓港列兵
船一枝以一指揮領之舟山駐劄把總兼督水陸賊若
流突中界也則沈家門馬墓港兵船北截過長塗三姑
山而與浙西兵船相為犄角南截過普陀青龍洋韭山
而與温台兵船相為犄角賊若流突上界也總兵官自
烈港督發舟師北截之於七里嶼觀海洋而參將自臨
山洋督兵應援南截之於金塘﨑頭洋而石浦梅山港
兵船為之應援是故今日之海防自内達外有三重焉
會哨於陳錢分哨於馬蹟羊山普陀大衢為第一重出
沈家門馬墓港之師為第二重總兵督發兵船為第三
重備至密也所患者海氣溟濛咫尺難辨風濤歘忽安
危叵測兼之潮汐有順逆哨報有難易奸將往往藉以
規避吾何從而綜覈之哉自海上用師以來擊來賊者
僅一二見而要去賊者不過文其故縱之愆識者謂宜
以擊來賊之賞優於追去賊之賞縱來賊之罰嚴於縱
去賊之罸風汛時月正副總兵不拘警報有無而親出
海洋嚴督各總僇力用命以遏海寇於方來則何邊鄙
不寧之有
海中行舟夏秋之間遇西北風不日必有巨風須急
收安嶴兵船在海遇晚俱要酌量收舶安嶴以防夜
半發風至追賊亦要預計今晚收舶何嶴若一意前
追遇夜風起悔之無及嘗按沿海之中上等安嶴可
避四面颶風者凡二十三處曰馬蹟曰兩頭洞曰長
塗曰高丁港曰沈家門曰舟山前港曰潯江曰烈港
曰定海港曰黃岐港曰梅港曰湖頭渡曰石浦港曰
猪頭嶴曰海門港曰松門港曰蒼山嶴曰玉環山梁
嶴等嶴曰楚門港曰黃華水寨曰江口水寨曰大嶴
曰女兒嶴中等安嶴可避兩面颶風者凡一十八處
曰馬墓港曰長白港曰蒲門曰觀門曰竹齊港曰石
牛港曰烏沙門曰桃花門曰海閘門曰九山曰爵溪
嶴曰牛欄磯曰旦門曰大陳山曰大牀頭曰鳳凰山曰
南麂山曰霓嶴其餘下等安嶴只可避一面颶風如
三姑山衢山之𩔖不可勝數必不得巳寄泊一宵若
停久恐風反别迅不能支矣又潭岸山灘山許山之
𩔖皆團土無嶴一面之風亦所難避可不慎乎
舟山守禦論
信國公湯和經略海上區畫周密獨於舟山似有未安
者蓋洪武間倭犯中界犯玉環犯小濩寨皆浙東海濱
信國所親見也其來也自五島開洋衝冒風濤困眩精
神者數日至下八陳錢而始少憩然孤懸外海曠野蕭
條必更歴數潮泊普陀烏沙門之𩔖而後得覘我兵虚
實以為進止若定海之舟山又非普陀諸山之比其地
則故縣治也其中為里者四為嶴者八十三五榖之饒
魚鹽之利可以食數萬衆不待取給於外乃倭寇貢道
之所必由寇至浙洋未有不念此為可巢者往年被其
登據卒難驅除可以鑑矣我太祖神明先見置昌國衛
於其上屯兵戍守誠至計也信國以其民孤懸徙之内
地改隸象山止設二所兵力單弱雖有沈家門水寨然
舟山地大四面環海賊舟無處不可登泊設乘昏霧之
間假風潮之順襲至舟山海大而哨船不多豈能必禦
之乎愚以為定海乃寧紹之門戸舟山又定海之外藩
也必修復太祖之制而後可
浙直福兵船會哨論
浙東地形與福建連壤浙西地形與蘇松連壤利害安
危各有輔車相依之勢故上命浙江巡撫總督浙直福
分哨各官互為聲援而不許自分彼已畫地有限責任
相聯此廟謨之所以為善而海防之所以為固也愚嘗
親至海上考海中山沙南起舟山北至崇明或斷或續
暗沙連伏易於閣淺賊舟大者不能東西亂渡如遇東
北風也必由下八陳錢馬蹟等山以犯浙江而流突乎
蘇松如遇正東風也必由茶山西行以犯淮陽而流突
乎常鎮如遇正北風也必由琉球以犯福建而流突乎
温台三途窵遠瞭望難及須總兵官撥遊兵把總領哨
千百戸等船往來會哨(以交信票為騐)其在浙江也南則沈家門
兵船哨至福建之烽火門而與小埕兵船相會北則馬
墓港兵船哨至蘇州洋之洋山而與竹箔沙兵船相會
其在蘇松也南則竹箔沙兵船哨至洋山而與浙江之
馬墓兵船相會北則營前沙兵船哨至茶山而與江北
之兵船相會諸哨絡繹連如長蛇羣力合併齊如扛鼎
南北夾擊彼此不容豈惟逐寇舶於一時殆將靖寇患
於無窮矣
鄭開陽雜著卷一
