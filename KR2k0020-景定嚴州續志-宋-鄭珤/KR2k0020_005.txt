景定嚴州續志卷五
宋方仁榮鄭珤同撰
建德縣
縣為附庸凡賦斂率輸于州縣無贏資亦無逋責土儉
俗醇治貴簡静知縣事率京官為之佐官有丞簿尉主
學兵官有管界寨廵檢
學校
縣有宣聖廟圮于水嘉定戊寅宰陳德一始即縣門内
東建廟淳祐庚戍宰惠德夫建門廡堂序名講堂曰明
倫即堂廡為逹德尊德明德進德四齋堂北為直舍曰
忠恕潛齋王埜作記
鄉里
縣管鄉九其為里者四十詳載前志獨新亭鄉之孝悌
里淳祐丁未太守高斯得書里名表之
官廨
縣治在子城外東公廳之左為近民堂右為清白堂中
有遺愛堂
知縣題名
綠車青節胙土苴茅紅旆碧油建旄授鉞嚴陵其三聖
之始基乎面受二江背負一龍弦歌滿城密依治鎮建
德其六邑之冠冕乎然則綰銅章紆墨綬為邑長于斯
者是不可以無紀也植學製此來竊謂當今天下每嘆
無可為之邑正以賦輸不均催驅良難幸而粗可展布
又不當忘其所自來遂由寳祐令君尹戸侍潜公而下
迺為一碑盖公之為是邦也約供上之所出均田賦之
所入一毫不求多于民民至今利賴之而宰亦藉是多
滿去庸冠首刻敬詔方來使後之縣大夫無忘公意相
與守之則是名也流芳垂榮可千百季庚午長至擬承
議郎知建德府建德縣主管勸農公事兼弓手寨兵軍
正賜緋余植記朝請大夫試尚書戸部侍郎兼同詳定
勑今官兼知臨安府浙西安撫使潜說友題蓋
潛說友(從政郎侍班改寶祐五年十二月到任次年正月改宣教郎開慶元年十月改添差行在)
(點檢瞻軍激賞酒庫所主管文字)
孫桂𤼵(宣教郎開慶元年十二月十一日到任景定二年正月二十七日除主管官告院)
吕寶之(宣教郎景定二年二月十五日到任至景定四年四月二十八日離任)
游鏞(宣教郎景定四年六月二十八日到任景定五年十一月離任)
趙與䆅(奉議郎咸淳元年八月十一日到任當年九月内准告轉承議郎咸淳二年三月内准勑)
(賜緋魚袋咸淳三年七月内准尚書省劄子奉聖旨差通判建德府填見闕先是宰邑之次年民以)
(旱澇告遂請于朝得粟一萬斛以濟備暨解任以積下俸錢併通判廳辦備堂從物錢預為本邑人)
(戶代輸咸淳四年茶租錢一全年于府)
余植(通直郎咸淳三年十月二十一日到任咸淳四年五月轉奉議郎咸淳七年正月二十二日滿)
(替)
山
邑境皆山也摭其著名者以補前志之闕
高峰山去縣東五里許仁安山之支也圓通院居之
累甓為浮圖在其顛(舊傳冇識云卯巽二峯重建塔狀元從此冠羣英此正夘位)
南山與城對峙馬目山之支也光孝禪寺居之有浮
圖七層
屯軍山去城西一里許
屏風山去縣西二里許自舊封禁
橘山在東陽江之東去縣十里許巔不可登上有羅
浮橘一本橘熟風飄墮地得者詫為仙人橘
萬歲山明山巖山在新亭鄉巒秀環聳為佳山水處
五寳山在建德鄉並新安江西泝八十里五山共一
源曰金山相傳石上有金牛足跡因以為名曰銀山
銅山綠山鐵山皆以地所産而得名惟鐵山尚資冶
課餘皆礦竭坑存
楊溪峯在慈順鄉峯如卓筆
尖山在宣政鄉峯亦峭拔
水
前志不及溪澗今志其逹于江者
楊溪(隸慈順鄉)下逹溪(隸慈順鄉)
馬目溪(隸建德鄉)緒塘溪(隸龍山鄉)
黛潭溪(隸龍山鄉)
右在邑之西境入于新安江
吳家溪(隸白鳩鄉)洋㵒溪(隸白鳩鄉)
大洋溪(隸宣政鄉)小洋溪(隸宣政鄉)
右在邑之南境入于東陽江
苔溪新亭兩源之水出焉(隸新亭鄉)
胥口溪(隸芝川鄉)坌伯溪(隸芝川鄉)
右在邑之東境入于浙江
橋梁
道城北度仁安嶺與驛道合阻溪而為橋者四在龍山
鄉者曰大興橋在芝川鄉者曰朱芝橋治平橋杜息橋
惟治平橋有田百畝給修造費里人董天任所捐者也
今命釣臺九隴寺主之餘橋非驛道者不書
寺觀
寺觀在郊關者已于郡志志之今志其餘以補前志之
闕
報恩光孝禪寺(前志名廣孝寺)寺有瀟灑亭為一郡勝處景
定改元東巖錢公可則由上饒入覲登亭有詩云有
緣結得南山境瀟灑亭高最可人此景古今吟不盡
熙熙客裏且行春明年六月開藩于此豈非有行春
之䜟與
九峯法善寺(前志為九峯庵)後請州城廢寺易其額
圓通院(即前志高峯院)
普證院在仁行鄉嘉熙間僧維政請處州廢額建
萬夀寺在芝川鄉淳祐間邑民請南山舊額建
多福院在龍山鄉嘉熙間邑民請仁安山廢額建
普濟院在建德鄉建炎間邑民請桐廬縣廢額建
善濟庵在仁安鄉寳祐間僧文行請額建
思濟庵在芝川鄉淳祐間邑民請桐廬縣廢額建
永隆宫在龍山鄉距城七里曰青山淳祐間道士許
守正請遂安縣廢額建
鳳翔觀在慈順鄉之朱池寳祐間邑民請分水縣廢
額建
西真宫在建德鄉之銅山道士邵含光請遂安縣廢
額建
龍興觀舊在仁安山之巔觀廢為仁行鄉澤山新觀
請額云淳祐壬子仁安山復自為觀
祠廟
廣濟廟盖紹興甲子所賜額也前志止云仁安靈應
王廟紀神號曰忠顯仁安靈應昭惠王嘉熙丁酉改
昭惠為廣澤淳祐壬子申錫嘉號曰忠顯靈應廣澤
孚惠王
順濟廟前志止云兩港龍王廟淳熙已酉始賜廟額
慶元庚申封新安江之神曰靈濟侯開禧改元封東
陽江之神曰廣潤侯
峴山羊太傅廟在新亭鄉之和村神名祜鄉有游襄
峴者夜夢神告之曰吾與汝俱游而鄉幸歸而祠我
夢者槖香火以歸即叢居中隟地為廟後大水漂去
廟有石香爐高五尺逆流里許止溪次殆類人徙即
地建祠水旱禱之率應
徐偃王廟在慈順鄉昔徐姓自太末徙是鄉因建行
祠
蔣山神祠在龍山鄉舊傳即金陵蔣山人也
翊忠侯廟在龍山鄉姓潘氏名世雄盖里人也宣和
間以力勇禦宼有功死故廟食嘉熙丁酉始賜侯爵
校書郎楊幼度為之記
古跡
石舡在胥口西半里瀕江叢石中長一丈半宛然小
舟也春水退鄉民視舟中沙石多寡占一歲糴事沙
淤糴賤盖民食仰泛舟惟恐糴梗故嗜䜟酷至此
石澳谼在慈順鄉徐村有曠地數十頃無水不可耕
徐民叟穴山三十丈注水南下遂為良田刻石識崖
上盖天聖二年也
碑碣
紹興恤刑詔知州楊彦立石
紹興御筆藉田手詔知縣張華立石
嘉定蠲减版賦始末知縣潘檜立石
集義莊記郡人方萬里撰知縣孫自中立石
縣學記二(其一嘉定戊寅諸葛安節撰其一寳祐甲寅潜齋王埜撰)
救荒記
士大夫有民有社得常相安于豐年樂歲間非至幸歟
天運靡常饑荒代有載考史籍賑之者亦多術矣大略
不過發公廪致販商分私積皆因其有焉苟無焉計安
出哉山多田少吾郡為甚建邑為尤甚歲登甲戶無餘
粟中産不足伏臘農可知已仰于鄰邑仰于鄰郡樵蘇
亦仰于京師小歉則直倍他土勢也然射利者趨之民
猶免于莩咸淳四年水易陵谷未幾而旱方數千里凡
建民所仰之地率自救弗贍顆粒無從至明年春乃𢷬
烏昧採蕪菁至又屑山木之膚以為食形鵠載塗今尹
信安趙公與䆅戚戚不遑寧曰民饑乃爾發廪乎曰無
招商乎曰無勸分乎曰無幾束手矣幸先是朝廷科糴
豐儲倉米于郡乃轉俸回糴二百斛率鄉都裒助以濟
疾苦矜獨之不聊生者又曰濟有限也則貸楮為之祈
哀請命乞糴于朝忱辭感動廟堂惻然興憫仍撥豐儲
米壹萬斛優其直以賑之暨至曲防諄戒無勺合不粒
饑民之腹迄事而麥已秋田里翕然舉手加額曰恩哉
尹之生我民也異乎彼之因其有者矣鄉之任事者有
黃君炳文謀于衆時同被委者徐夢得李子竒喻于勲
何權何自敬何一之蔣開張大明唐景龍許汝弼方蘭
孫許萬鐘洪榮祖洪友龍劉光祖倪在鈞邵大中徐安
國馮應得錢東陳大林周文中陳化龍葉英發洪奎英
凡二十有六人曰尹其無負新天子撫字之寄者其事
視古人為尤難將紀以示民之不能忘忽郡卒騷動火
民居復灌城城且澒洞尹一言帖然以居未幾特旨就
擢貳郡衆益嘆服曰此豈聲音笑貌能為哉乃叙其顛
末屬于余余昨守尹之鄉聞其先君静齋德祿偕崇倣
文正范公遺意創義田以賙族之貧冠昏喪葬給
有差里或饑賑施無靳色尹善繼有加焉感而服
者衆矣故其鄉民兩弄兵皆相戒不忍犯宜政行
斯邑若是卓卓也積而大之豈止一鄉一邑蒙其
澤哉于是乎書朝奉大夫主管建昌軍仙都觀黃
宗仁記并書朝請郎新除司農寺少卿兼勅令所
刪修官知臨西府浙西安撫使兼檢點行在贍軍
激賞酒庫所潜說友題盖奉議郎知建德縣主管
勸農公事兼弓手寨兵軍正賜緋魚袋余植立
石
咸淳御製字民銘
涖事必公拊民必惠邇者有訓亦既切至咨爾令長守
以勿墜宣朕實意斯為愷悌
臣恭惟皇帝陛下嗣登寳位七年于茲朝廷清明條
貫快活普天率土涵泳至仁誕保受民益培邦本迺
者親灑宸翰申錫嘉銘飭于撫字之臣俾行公惠之
政其與太宗皇帝戒石御製同一忠厚之心也猗歟
盛哉臣叨恩學製寔在龍潜之附庸對揚王休尤先
諸邑敬拜手稽首颺言曰公則律已無私而毫髮之
不欺惠則撫民以寬而繭絲之不急惟公惟惠愷悌
之政也敢不恭命謹以聖訓託之堅珉耀當今而詔
方来垂無窮而施罔極庶可以上副聖天子保民無
疆之實意云咸淳六年九月十六日奉議郎知建德
府建德縣管勸農公事兼弓箭手寨兵軍正賜緋魚
袋臣余植百拜謹立
建德縣進士登科記
國朝以人文化天下進士得人最盛新定郡自咸平三
年由鄉貢擢進士第首於建邑得王君冕是自舉不絶
書名踵相望惟斯邑為盛豈非千峯聳翠雙湍瀉玉瑰
竒持傑之觀瀟灑清絶之氣獨萃斯邑乎又得非田范
張吕澄泓演迤之學仁義道德之化首覃及斯邑乎至如
抗直節于東都圮極之餘倡洛學於斯邑再炎之始又
皆斯邑之景星鳳凰光絢宇宙咸繇科目進者也今天
子即位之元年詔陞藩府遂以邑名其郡粤四年上御
集英親策方内之士植適以墨綬學製斯邑未唱第先
默有感焉已而邑人首以恩貢掇第應益彰也是年斯
邑合得四人其三皆比居于城視他時尤盛顧瞻邑黌
自咸平迄今未有題名以揭斯邑之偉觀殆非所以表
列前修興起斯文者也植兹幸書滿輒采舊聞攻石而
書之斯邑士氣夙醇文風寖盛方来者尚源源也且闕
以竢續書俾後之觀者自其登名以要其遠業之所到
知斯邑有人如此則是記豈徒然哉咸淳庚午長至擬
承議郎知建德府建德縣主管勸農公事兼弓手寨兵
軍正賜緋魚袋余植記
王冕(咸平)許墀(大中)許湜(天禧)
倪天植(慶歷)倪天鎮喻房(嘉祐)
江公著(治平)江公望(熙寧)江公佐(元豐)
倪直侯(元豊)倪直儒方行可(元祐)
方鼎(元祐)江公明江公亮(元符)
王昇(崇寧)詹至(崇寧)朱彪(崇寧)
詹公著(大觀)詹大聲姜師仲
詹大方(政和)喻彦先詹大和(政和)
喻樗(建炎戊申)王郊(紹興壬子)喻仲遠(紹興戊午)
汪虚中(紹興辛未)馬大同(紹興甲戌)鄧朴(紹興丁丑)
趙彦逾(紹興庚辰)王恬(隆興癸未)趙彦肅(乾道丙戌復齋)
鄧先姜大中(乾道已丑)趙仲友(淳熙壬辰)
朱承孫趙彦迵趙不揉
詹炎(紹興癸丑)朱仲河(慶元丙辰)鄭誨(慶元己未)
滕承孫(嘉泰壬戊)許大聲趙師諴(開禧乙丑)
趙汝端方柲趙彦巘
趙儃夫馬高(嘉定戊辰)胡誠一
方俌柴銳(嘉定辛未)方萬里
趙琖夫林炎(嘉定甲戌)詹仁澤
趙榘夫趙師縡(嘉定癸未)馬登龍(寳慶丙戌)
趙孟修趙師緝趙爖夫
趙汝綰趙汝淂趙彦岳
方應旗(紹定已丑)洪牧姚夢角(紹定壬戌)
趙由迪(端平已未)方洪(嘉熙戊戊)趙綵夫
邵甲(淳祐辛丑)趙與□馬季麟(淳祐庚戊)
黃應棪(寳祐癸丑)趙與東(寳祐丙辰)趙□夫(咸淳乙丑)
趙必偤趙由暹趙必灔
趙神夫趙希微趙□夫
趙希濿趙時䚮周雄(咸淳戊辰)
朱文龍趙必范趙希洀
孝行記
天地之性人為貴人之所以異于物者以其有綱常之
道也則夫事親以孝乃人子當為之事五致未備不足
以為人然自世降俗微知之者鮮有能卓然盡其難能
之孝而出于天性之自然者是忱可嘉尚也已植學製
此來實在聖天子潜藩附庸之邑去天咫尺故斯民之
濡染孝治者最深邇年其民以孝行聞者凡五十人舉
善而勸不能長民之職也用刻姓名以勸来者咸淳七
年歲次辛未元日擬承議郎知建德府建德縣主管勸
農公事兼弓手寨兵軍正賜緋魚袋余植記
何崇源(居買犢鄉右廂列字井安泰坊母蔣氏年八十四歲昨于景定四年七月抱患沉重其何)
(崇源于右股割肉煮粥飼母即愈又于咸淳五年七月其母再疾何崇源復行割股母病隨愈本縣)
(審實躬親存問申府支給仍永免戶役)
陳師清(居仁安鄉十九都謝田母王氏年八十六于咸淳五年六月抱病危篤其陳師清就右脇)
(取肝煮粥餧母即安本縣審實申府支給仍免戶役)
蔣德定(居買犢鄉左廂寒字井醋坊巷母吳氏年七十于咸淳六年九月抱患沉重蔣德定就右)
(股割肉煮粥飼母即愈本縣躬親存問審實申府支給仍免戸役)
徐大發(居慈順鄉十三都朱池母劉氏年七十于咸淳六年七月抱病危重其徐大發同姊徐五)
(娘各就左股割肉煮粥餧母即愈本縣審實申府支給仍免戶役)
徐五娘(大發之姊也與其弟割肉療母不約而同尤閨房女子之所難盖出于天性云)
景定嚴州續志卷五
