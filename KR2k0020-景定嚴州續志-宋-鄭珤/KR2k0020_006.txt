景定嚴州續志卷六
宋方仁榮鄭珤同撰
淳安縣
縣視他邑為壯民物粗蕃庶昔病版籍漫漶縣計倚鑿
空比更修明病亦仍昔知縣事率京官為之其佐官有
丞簿尉各一員舊有酒官稅官各一員酒官廢已久今
侯錢可則聞于朝併省稅官寨二曰威平去縣西八十
里其官為徽嚴二州都廵檢使曰港口去縣東二十里
其官為淳安遂安夀昌三縣廵檢縣之東鄉曰長樂距
縣最逹期限率不應嘉定初議置東尉不果
學校
縣即宣聖廟為學其講堂曰化成為齋四所東西南北
位置得宜堂皇深䆳其直舍曰兊軒歲久滋弗治淳
祐甲寅知縣石孝聞屬邑寓洪如雲董修造事邑人士
叶力裨助不日輪奐蛟峯方逢辰為之記
鄉里
縣官鄉十四為里者一百一十有二
前志開化鄉有西郭里富皇里據縣志富皇里隸梓
桐鄉而開化不屬西境不應有西郭里盖風潭賚爵
二里是也
前志仁夀鄉有飛龍里風潭里賚爵里據縣志風潭
賚爵合隸開化其在仁夀者盖崇貴桐橋二里是也
飛龍里今改曰雲程里
安福鄉先是上一字犯光宗廟諱改今名
和義鄉舊名青溪淳熙已亥知縣陳曄以鄉名首應
義役白郡改今名
永平鄉管里十嘉定戊寅知州鄭之悌以其里人方
彝事父母孝名其里曰孝養又詹時澤兄弟友愛終
身名其里曰友恭
招賢里舊名富材融堂先生錢時所居郡侯錢可則
以先生膺天朝特起之招易以今名併書其扁又建
坊于郡縣以表之先生講學著書之所為齋者四曰
冬窩安素高齋蜀阜為堂者三曰此山敬止慶光登
臨吟詠之所為亭者五曰巋然歲寒詠歸野翁吟光
風霽月其歸自史館也乃創經史閣以貯所著書籍
云
雙玉里舊名賚爵以里人盧珏居産雙竹知州李介
叔易今名表之(珏能詩瀕江為樓曰天邊風露)
官廨
縣治在縣城正北其公退有學愛堂製錦堂讀書林正
已軒縣圃有亭曰秋風曰凭遠
丞廳有亭曰見山曰勝最
尉司有軒曰梅隐曰桂笏
萬夀亭在縣西瀕溪為祝聖放生之所
知縣題名
縣志題名自至道三年孫讜始今自寳慶以後併紀其
次
戴師聖趙希瓘楊希瓘
祝孝穎莊夢說蔣衡
王昱黎祖昭王垍
謝挺之錢難老趙崇嶓
虞兟馮如愚吳楹
石孝聞趙與渥史琦卿
張壎葉漢老葉瀾孫
山
南山在溪南為縣治對山巖石層繚林木隂翳有亭
曰物外一色竒觀也
聖姥山在龍山鄉山巔有平地餘一頃洞泉冬夏不
竭祈禱輒應
紫盖峯在安福鄉山腰微瘦上乃旁拓形如擁盖因
以為名
並桃山跨常樂永平兩鄉高出衆山上一登絶頂杭
歙衢婺之山依約在目山下望之如二桃因以得名
水
放生池在縣西轉教寺前即溪禁採捕臨流為亭曰
萬夀面對雉山亦禁剪伐
古渠在縣城内引西山泉經縣市東注歲久淤塞雨
潦無所决洩居民病之淳熙已亥知縣陳曄庀夫浚
治力復其舊民以為便
清心泉在縣門治東
西井在縣西護以鐵欄圍一丈五尺政和七年鑄
坊市
縣市為坊者一十有二曰宣化曰佐理曰登雲曰擢桂
曰叢桂(以胡氏世科名)曰延桂(以鄭氏世科名)曰還淳曰阜民曰惠安
曰時雍曰固業曰熙春
狀元坊二
一在縣學前(以淳祐丁未邑人黃蛻為大對第二知縣虞兟建)
一在邑東新橋(以淳祐庚戌邑人方逢辰為大對第一權縣趙汝瀍即逢辰所居建)
橋梁
縣市瀕溪即稅務之南跨溪為浮梁舊名百丈橋淳祐
丙午知縣虞兟改曰青溪橋
縣市石橋四東曰新橋社橋西曰白塔橋西硎橋
惠人橋在龍山鄉跨合陽溪三十大累石為趾架屋
其上後經水毁未復
馬巖橋在安福鄉制如合陽橋而其長過之
蜀溪橋在威平寨西北五里
寺觀
上善觀在溪南二里嘉定甲戌道士唐師直請龍山
鄉廢額建今龍山亦自有觀
神景宫即舊真應廟開禧乙丑道士聞若訥請縣西
廟額名之
建興寺在永平鄉
神景寺在永平鄉乾道間請縣東尼寺廢額建
桐山院在長樂鄉後唐長興三年建
龍嚴寺在和義鄉紹興甲子僧善慶請尼寺廢額建
法華在永平鄉嘉定乙亥僧道冲請在城兜率寺子
院廢額名之
祠廟
東嶽廟在縣東南
五靈王廟在城隍廟左
戈府君廟在縣西五里舊𫝊神事吳越提兵禦敵不
利敵斷其頭併棄之神右手持劍左手自提其頭行
至今祠所仆焉既而風雨晦冥雷電震耀鄉人駭其
神異即地為廟祀之水旱禱焉
弘仁廣信王廟在永平寨西
賀太守祠堂在永平鄉邑人以其始分葉鄉為郡目
為葉鄉土神
王押衙廟在安樂鄉舊𫝊神事吳越以勇力聞禦盗
有功押衙藩鎮時官稱也
忠烈侯廟即都督廟前志遺其侯爵嘉定丙子縣尉
何元夀訪得之始以爵名
靈佑廟在長樂鄉神姓范氏名稔宣和中以隂兵助
辛興宗討賊有功興宗表聞于朝詔賜今額邑人邵
拱記
忠助廟在縣西神封忠濟侯姓汪氏即歙郡英濟王
子紹興已未賜今額
廣惠行祠在縣治南嘉定乙亥知縣應與權建
英烈廟在永平鄉神歙人姓錢氏長名嶨季名觷生
有别業在永平宣靖間團民兵衛鄉井有方略衆服
其令建炎已酉烏珠大舉來侵駕幸海道敵犯臨安
泝浙江而西二侯與邑人方庚率民兵三千人東赴
至桐廬縣西視牛頭山迫險可得志布置迎敵大敗
敵衆敵遽北遁後以功各補承信郎紹定庚寅江東
部使者列其功請立祠于嚴賜廟英烈紹興癸已歙
民復請賜爵乃封嶨為惠顯侯觷為惠濟侯
古跡
仙居洞在龍山鄉漸山之麓洞有石龍水從龍口流
注盆池中常滿不溢人不知所從泄遇旱迎水禱之
隨應
太子城在梓桐鄉普慈山之巔相傳晉太子避城築
城其上今迹猶存
碑碣
重修放生池記奉議郎羅頌撰知縣陳曄書
社壇記承議郎陳愿撰
縣廳題名記知縣俞彦與撰
重修縣學記四
一係邑人朝奉大夫方聞撰
一係邑人方有開撰
一係從政郎鄭煜撰
一係邑人方逢辰撰
進士登科題名記知縣吕南夫撰
元祐黨籍碑縣尉司馬逨刊于縣學與紹興求賢碑
對立
紹興御書藉田守詔碑丞相曾懷立
蠲减經緫制錢記奉議郎應鏞撰
韓昌黎遺像碑知縣陳曄立并贊
重修譙樓記寳章待制程公許撰
景定嚴州續志卷六
