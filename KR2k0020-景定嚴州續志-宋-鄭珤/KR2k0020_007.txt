景定嚴州續志卷七
宋方仁榮鄭珤同撰
桐廬縣
縣瀕浙江上流以舟東所至素號佳邑今雖不逮於昔
而俗醇事簡不害為易治知縣事率京官為之其佐官
有丞簿尉各一員酒稅務舊有官今郡侯錢可則始奏
省之由合江而東有寨為嚴衢婺三州廵檢
學校
縣舊有學在縣治東北其講堂曰明倫四齋曰進德曰
育英曰上逹曰尚志嘉定間始建櫺星門寳慶間乃建
御書閣
鄉里
縣管鄉十八前志為里四十有二今凡四十有四
桐廬鄉有衣冠里常樂鄉有守直里孝仁鄉有孝義
里水濱鄉有桃嶺里而前志俱不載
孝泉鄉前志管里三今為里者二曰仁孝曰邑瑞
金牛鄉前志管里二今為里者三曰通溪曰孝泉曰
侯渚
定安鄉前志管里五今為里者四曰懷仁曰横山曰
桐洲曰新興
至德鄉前志管里九今為里者八曰如曾曰下村曰
潮逆曰原倫曰移風曰普賢曰白石曰凍洲
坊市
縣為坊者一十有九
依德贊治近民熙和閱武育英慈孝
閱禮富民宣化旌義雙桂甘泉興賢
仁榮攀桂朝京曲阜壽域
官廨
縣衙在縣市西其公廳之左為讀書林右為虚舟齋縣
圃有樓曰雙清亭曰更清曰西麓曰山亭
丞簿尉廨皆在縣東淳祐壬子水毁後惟簿廨尚可居
丞占桐江驛為廨而尉乃下僦民屋
慶豐樓在縣衙外東酒壚寄焉
稅亭在縣市瀕江其街北為酒務
皇華亭在縣東北三里
拱翠亭在縣西二里
馬驛在圓通寺西
合江亭在縣市東知縣楊瑱重建潜齋王埜書其扁天
台吳子良為之記
惠民倉在常平倉後山下為小樓以居掌鍵者知縣趙
汝漟建糴米有餘賑不足邑人便之今惟倉存
知縣題名
趙汝憚(奉議郎嘉定十七年三月二十七日到任在任轉承議郎又轉朝奉郎寳慶三年正月特)
(差臨安府城北廂)
章栱(承議郎寳慶三年二月十七日到任在任轉朝奉郎紹定元年三月通理滿)
莊夢說(通直郎紹定元年三月十七日到任)
劉揚祖(通直郎紹定二年六月十四日到任在任四年轉奉議郎又轉承議郎五年十一月替)
趙汝驤(奉議郎紹定五年十一月十六日到任在任轉承議郎端平二年十二月十一日潜)
洪薿(宣教郎端平二年十二月二十二日到任在任轉通直郎)
趙汝漟
季著(奉議郎嘉熙四年閏十二月初十日到任在任轉承議郎淳祐四年二月十一日替)
潘大雅(奉議郎淳祐四年二月十二日到任在任轉承議郎淳熙七年四月替)
何處仕(宣教郎淳祐七年四月十二日到任)
楊瑱(宣教郎淳祐八年六月初八日到任在任轉奉議郎淳祐十一年六月二十五日滿替)
葉揆
徐鏄(承事郎寳祐元年三月十五日到任在任轉宣義郎寳祐四年四月初四日滿替)
吳衍(奉議郎寳祐四年四月初四日到任當年七月二十一日除奏院)
盖澄(奉議郎寳祐四年十月初十日到任開慶元年十月初三日去任)
蔣之瑞(宣教郎開慶元年十月初三日到任景定三年十二月十一日去任)
胡太占(通直郎景定三年正月十六日到任)
山
金紫巖在桐廬鄉距縣十五里相𫝊巖有異光若金
紫因以為名
白霧巖在桐廬鄉山最高將雨先霧
龍洞山在常樂郡行羊場半舍許有石曰洞門中乃
夷曠廣法寺居之山巔有龍門池流水溉田足以供
僧
獨高峯在常樂鄉嘉定間徑山僧妙機為浮圖其上
郡人楊纉書其扁
牛山在孝泉鄉去縣西十五里並浙江而北南渡時
鄉兵敗烏珠於此(前志冇金牛山在縣東南十五里盖非此牛山也)
金雞山在孝泉鄉去縣西十三里
鳳凰山在縣東北
水
浙江自縣而東至錢塘凡六合縣境諸溪入于江者有
五
蘆茨溪(隸金牛鄉出白雲源)
清渚港(隸孝泉鄉)
穰溪(一名剪溪隸金牛鄉出歌舞山下溪水舊不通溉里人諸寀鑿岩引水溉田數百畝)
東溪(即桐□在縣東源出天目山)
窄溪(隸水濱鄉與新城港口相對)
橋梁
縣市有橋曰寳慶有浮梁跨東溪距縣五里曰政惠諸
鄉石橋十在安樂者曰龍伏在常樂者曰通濟在孝泉
者曰黃蔣曰香山在金牛者曰柳浦曰登雲曰龍津在
定安者曰小潘曰月梁曰馬浦
寺觀
白塔院在縣西一里半
禪定院在桐廬鄉距縣四里昔黃裳讀書於此自號
紫元翁今院有紫元洞堂紹興中張魏公憩此經宿
隨有芝草生所憩處僧為作瑞芝軒
静林院在縣西五十里
静居院在桐廬鄉距縣二十五里晉高僧曇翼誦經
之所
勝因院在安樂郡距縣四十里嘉定間僧梵迪請廢
額建
新會院在孝仁鄉距縣十里居萬山間地乏水紹興
間有羣峰屯佛殿側僧鑿之得甘泉
石佛院在孝仁鄉距縣十里宣和間僧法真建
長樂院在定安鄉距縣三十五里唐乾符間建地名
吳村吳琠捨水竹園為院基今吳姓有家存焉
棲霞院在定安鄉距縣四十里乾德間建
建平院在定安鄉距縣四十里吳越時建
吉祥院在定安鄉距縣四十里晉天福間建
建興院在質素鄉距縣三十里周顯德間建(前志並不載)
洞明宫在定安鄉距縣三十五里嘉定間道士張守
廉請遂安廢額建今遂安亦有宫
雪水庵在水濱鄉距縣七十里
漏澤庵距縣西三里餘
祠廟
祠山行祠在縣西一里邑令陳凖感夢立
鎮寧侯廟在桐廬鄉距縣五里即州東之行祠也
靈佑廟二一在金牛鄉一在至德鄉即柳山弘仁廣
信王也
珠山龍王廟在水濱鄉距縣二十五里山有乳泉溉
田甚多紹興間乃立祠端平丙申文林郎陳一中因
重修為記
嘉應侯廟在水濱鄉距縣二十五里神即張廵也
徐偃王廟在水濱鄉
古跡
龍潭在金牛鄉距縣十五里潭在山谷間相𫝊有龍
宅焉淳熙壬寅邑令邵普迎水禱旱有應因作送龍
祠其一曰四山迴環兮古龍湫山木隂翳兮枝相樛
轟雷掣電兮耀靈虬膏澤霶霈兮歲有秋其二曰奠
桂酒兮椒漿雜肴蔬兮薦堂皇願龍垂休兮時厥雨
賜豐年之報兮不敢忘山下有洞泉溉田數百畝
碑碣
重修釣臺書院記二(一係淳祐辛丑郡守王泌撰撰一係淳祐辛亥敷文吳子良)
閬仙洞記政和壬辰尚書黃裳撰
乳泉龍王廟記嘉熙丁酉浙西倉幹陳一中撰
景定嚴州續志卷七
