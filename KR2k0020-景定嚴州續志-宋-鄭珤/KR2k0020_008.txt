景定嚴州續志卷八
宋方仁榮鄭珤同撰
遂安縣
縣與淳為鄰邑而版籍之弊亦如之修明至再公私尚
俱困也知縣事無問京選其佐官舊有丞而尉乃兼領
簿事宣和以後丞為省員而嘉定間析置簿尉各一員
稅官雖有員屑至者鮮其兵官鳳林寨有廵檢
學校
縣即宣聖廟為學前志在縣南二十步紹熙癸丑邑民
徐嘉師弗戒于火延燬廟學因獻地鳩工於縣西改建
焉縣有田百八十畝與他産俱列于石前此延師廪士
皆取給焉三山林坰東陽陳大猷皆嘗就聘主學後乃
虚席
官廨
縣治在縣城内北公廳之左為至善堂依山為巖姿亭
(縣衙舊頗宏麗有堂曰製錦閣曰戴星亭曰清心曰登雲曰飽山曰魴橋曰貯清紹定已丑燬于火因不復建)
簿自創員後即縣西廢驛為廨尋燬于火僦民屋居之
縣尉兼簿有廨在縣治南今悉頽圯惟古木與石刻尚
存尉亦僦居
稅尉燬不復建
淳祐平糶倉淳祐甲辰知縣傅兖以酒務廢基改建郡
博士桂錫孫為之記
知縣題名
縣有壁記刻知縣姓名自宣和三年知縣徐鎮始今例
自寳慶以來序其次
王深(承直郎)朱澳(文林郎)吳澄(從事郎)
趙時伸(文林郎)莫俁(儒林郎)張思兼(承直郎)
葉明道(從事郎)樓大年(從事郎)趙時柔(儒林郎)
傅兖(儒林郎)趙汝□(文林郎)趙□夫(從政郎)
魏端介(通直郎)徐商霖(宣義郎)高德一(奉議郎)
趙必袗(奉議郎)趙正卿(宣教郎)
門關
縣郭之為門者三東曰熙春西曰龍津南曰鳳林
坊市
縣市之為坊者六曰招賢曰潯陽曰積慶曰宣仁曰育
英曰里仁縣之正南闢縣學舊址為頒春宣詔二亭中
直縣街為新街
山
霧山在縣東南二里許孤峰峭立為一邑望紹興中有
避地者李季精天文謂二浙上當牛女之分今婺州與
徽之婺源縣皆以女宿得名此邑介其中宜曰婺山作
霧非也
水
縣冇溪曰武強以山得名今摭溪澗之入于武強者書
之
雙溪(自歙山發源東至三渡與邑境諸小澗合又東至于縣又東入于武強溪)
罟網溪(自衢境發源與邑境諸小澗合流至于東亭與雙溪諸水合是為武強溪)
龍溪(自淳安縣界發源至縣東五里與雙溪諸水合東入于武強溪)
橋梁
縣南跨溪為浮梁舊有圮不時治邑士王緫得捐田五
十畝命永濟庵僧掌其入隨圮即修往來者德之
東自界首至縣其為橋者五曰解林曰東亭曰余村曰
烈橋曰龍渡
西自界首至縣其為橋者四曰豹石曰豐祈曰西鮑曰
嚴橋其自新安横出有黃村橋
寺觀
前志有寺無觀今補其闕
洞神宫舊在縣西四十里額存宫廢縣嶽祠東偏舊
有道院紹興間縣白郡以官額隸焉因為祝聖之地
洞明宫舊在縣東今在富汪村中
毓真庵在嶽廟東道士詹師慧即其祖故居建之
白馬乳洞庵在鳳林鄉紹興間官兵擒繆羅於此其
鄉人建屋居僧兼奉孔釋意以化暴戾云
鰲山白佛庵寳祐間知縣高德一建
花果庵在新安鄉
永濟庵邑士王緫得捐田居僧主浮梁修造
祠廟
魁星祠在縣南淳祐辛亥知縣魏端介建
三聖廟在縣南(據王象之輿地紀勝紹興府三聖廟即普州三景兄弟以死國列祀典神)
(名思忠思立思誼張魏公奉立廟和尚原今行都旌忠觀亦冇廟焉此又其别廟云)
祠山行祠在縣西
許應侯廟在三渡神周姓
英濟王廟三一在歙嶺一在神嶺一在柏山神汪姓
歙之土神也縣與歙隣故多奉之
三井龍王廟二一在靈巖一在新安
古跡
乳洞在鳳林鄉距縣八十里洞門容三丈許仰視五
六十丈青石如斵中有泉極旱不涸溉田六百餘畝
獅子洞在鳳林鄉洞門僅一大許中有白石罇踞狀
類獅子
雙龍洞在龍津鄉洞門餘五六丈仰視碧石如覆釡
中有兩石龍附壁而起洞泉極旱不涸祈禱輒應
百丈漈在龍津鄉霞源山臨崖有三石池瀉作瀑布
百餘丈下有叢石激水聲震巖谷
墳墓
唐交州都督李夀墓在鎮基山中夀封遂安縣公太
平興國中郡守田錫以夀名聞奏真宗東封詔褒贈
前代忠臣於是封夀為忠勇侯賜廟英烈今廟廢惟
碑趺尚存
碑碣
縣廳題名記知縣錢建撰
山亭記知縣孫應時撰
清暉閣記郡人姜師仲撰
重修宣聖廟碑隂記埌山楊戸撰
雲宅亭記吏部員外郎朱異撰
縣學教導碑朱異撰
毓真庵詹中大墓誌銘張宣公撰朱文公書
景定嚴州續志卷八
