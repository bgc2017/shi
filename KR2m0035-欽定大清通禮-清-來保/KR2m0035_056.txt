欽定大清通禮卷五十
凶禮
官員喪禮(民公侯伯視一品子男各視其等)有疾居正寢(女居内寝)疾
革遺疏(三品以上官得具遺疏)遺言皆書之既終子號哭躃
踊去冠被髮徒跣諸婦女子去笄朞功以下丈夫
素冠婦人去首飾皆易素服男哭牀東女哭牀西
異向作䰟帛(結白絹為之)為位於尸東前設案奠閣餘
(生前食飲所餘)脯醢酒果用吉噐立喪主(以適長子無則長孫承重)主
婦(以亡者之妻無妻及母之喪則以喪主之妻當之)護喪司賓司書贊祝
諸執事人治棺及凡喪具護喪者使人上遺疏訃
於有司及親屬僚友
右初終
越日小殮侍者於寢室施幃設浴牀於尸牀前牀
東置案陳沐浴巾櫛含具三品以上含用小珠玉
五七品以上用金玉屑五襲牀在浴牀西襲事陳
其旁常服一稱朝衣冠帶各以其等侍者遷尸浴
牀南首諸子哭踊婦人出(女喪則男出)乃去尸衣覆以
殮衾侍者奉湯入哭止沐髮櫛之晞以巾束之抗
衾而浴拭以巾訖結襲衣縱置於牀南領舉尸易
牀徹浴牀浴具埋巾櫛及餘水於屏處乃去衾襲
常服朝服加面巾喪主以下為位而哭喪主及諸
子坐於牀東奠北同姓丈夫以服為序坐諸子後
西面主婦及諸婦女子坐於牀西同姓婦女以服
為序坐諸婦後婢妾又在其後東面均南上尊行
丈夫坐東北壁下西上尊行婦女坐西北壁下東
上異姓丈夫坐於幃外之東西上異姓婦女坐於
幃外之西東上若内喪則同姓丈夫皆坐幃外之
東異姓丈夫皆坐幃外之西執事者執含具前喪
主起盥親含尸訖哭復位
右襲
是日執事者帷堂如寢陳殮牀於堂東加殮衣三
品以上五稱複三襌二五品以上三稱複二襌一
六品以下二稱複一襌一皆以繒複衾一二品以
上色絳四品以上色緇五品色青六品色紺七品
色灰紟絞皆素帛既辦廼遷尸牀於堂中行殮事
畢喪主暨諸子括髮加首絰腰絰皆以麻婦麻髽
餘同
右小殮
三日大殮執事者以棺入承以兩凳棺内奠七星
版藉茵褥施綿衾垂其裔於四外屆時奉尸入棺
實生時所落齒髮卷衣以塞空處令充實平滿喪
主以下憑棺哭踊盡哀乃蓋棺加錠施桼三品以
上比葬每月三桼五品以上月再桼七品以上月
一桼徹殮牀遷柩其處柩東設靈牀施幃帳枕衾
衣冠帶屨之屬設頮盆帨巾於靈牀側皆如生時
柩前設靈座奉魂帛几筵供噐具以絳帛為銘旌
三品以上長九尺五品以上八尺七品以上七尺
題曰某官某公(内喪書某封某氏)之柩懸以竹杠依靈右
執事者陳饌案食品用素噐啟帷行殮奠禮内外
就位如寢司祝焚香奠酒喪主以下哭盡哀畢下
帷(每奠皆同)及夜奉魂帛復牀諸子次於中門之外寝
苫枕塊不脱絰帶諸婦女子次於中門之内帷幔
枕衾皆布素哀至則哭晝夜無時
右大殮
是日成服五服各以親疏為等斬衰三年子為父
母為繼母慈母(妾子無母父命他妾養之者)養母(自幼出繼與人者)子
之妻同庶子為嫡母所生母庶子之妻同為人後
者為所後父母為人後者之妻同女在室及已嫁
被出而反在室者為父母嫡孫承重為祖父母(若祖)
(父俱亡為高曾祖後者同)承重者之妻同妻為夫妾為家長服
生麻布旁及下際不緝麻冠絰菅屨竹杖婦人麻
屨不杖餘同齊衰杖朞嫡子衆子為庶母(謂父妾有子者)
嫡子衆子之妻同子為嫁母(親生母父卒而改嫁者)出母(親生)
(母為父所出者)嫡孫祖在為祖母承重夫為妻服熟麻布
旁及下際緝之麻冠絰草屨桐杖(父母在夫為妻不杖)婦人
麻屨餘同齊衰不杖朞為父卒繼母改嫁而已從
之者為改嫁繼母為同居繼父兩無大功以上親
者為伯叔父母及姑在室者為兄弟及姊妹在室
者為兄弟之子及女在室者祖為嫡孫父母為嫡
長子衆子及嫡長子之妻為女在室者為子之為
人後者繼母為長子衆子孫為祖父母孫女在室
出嫁同女出嫁為父母為人後者為本生父母女
在室及雖適人而無夫與子者為其兄弟姊妹及
兄弟之子與兄弟之女在室者女適人為兄弟之
為父後者婦為夫兄弟之子及女在室者妾為家
長之父母家長之妻家長之長子衆子與其所生
子冠絰屨同上齊衰五月孫及女孫為曾祖父母
服熟桐麻布冠絰如其服草屨婦人麻屨齊衰三
月為繼父先同居後不同居者為同居繼父兩有
大功以上親者孫及女孫為高祖父母冠絰屨同
上大功九月為從兄弟及姊妹在室者為姑及姊
妹已嫁者為人後者為其兄弟及姑姊妹在室者
為兄弟之子為人後者祖為衆孫及孫女在室者
祖母為嫡孫衆孫父母為衆子婦及女之已嫁者
伯叔父母為從子婦及兄弟之女已嫁者婦為夫
祖父母本生父母伯叔父母女出嫁為本宗伯叔
父母本宗兄弟及兄弟之子本宗姑姊妹及兄弟
之女在室者服麤白布冠絰如其服繭布緣屨小
功五月為伯叔祖父母為從伯叔父母及從姊妹
已嫁者為再從兄弟及姊妹在室者為從兄弟之
子及女在室者為祖之姊妹在室者為父從姊妹
在室者為兄弟之妻為兄弟之孫及兄弟之孫女
在室者為外祖父母為母之兄弟及母之姊妹為
姊妹之子祖為嫡孫之婦為人後者為其姑及姊
妹之已嫁者婦為夫兄弟之孫及孫女在室者為
夫之姑姊妹兄弟及兄弟之妻為夫從兄弟之子
及女在室者女出嫁為本宗從兄弟及從姊妹之
在室者服稍細白布冠絰如其服屨同上緦麻三
月為乳母為曾祖兄弟及曾祖兄弟之妻為祖從
兄弟及祖從兄弟之妻為父再從兄弟及父再從
兄弟之妻為三從兄弟及姊妹在室者為曾祖之
姊妹在室者為祖之從姊妹在室者為父之再從
姊妹在室者為兄弟之曾孫及曾孫女之在室者
為兄弟之孫女已嫁者為從兄弟之孫及孫女在
室者為再從兄弟之子及女在室者為祖之姊妹
父之從姊妹及已之再從姊妹已嫁者為從兄弟
之女已嫁者為父姊妹之子為母兄弟姊妹之子
為妻之父母為女之夫女之子若女為兄弟孫之
妻為從兄弟子之妻為從兄弟之妻祖為衆孫婦
祖母為嫡孫衆孫婦曾祖父母為曾孫高祖父母
為元孫婦為夫高曾祖父母為夫之伯叔祖父母
及夫祖姑在室者為夫之從伯叔父母及夫從姑
在室者為夫之從兄弟姊妹(在室出嫁同)及從兄弟之
妻為夫再從兄弟之子及女在室者為夫從兄弟
之女已嫁者為夫從兄弟子之妻從兄弟之孫及
孫女在室者為夫兄弟孫之妻兄弟之孫女已嫁
者為夫兄弟之曾孫及曾孫女之在室者女出嫁
為本宗伯叔祖父母及祖姑之在室者為本宗從
伯叔父母及從姑在室者為本宗從兄弟之子及
女在室者服細白布絰帶如其服素屨無飾凡喪
三年者百日薙髮在喪不飲酒不食肉不處内不
入公門不與吉事朞之喪二月薙髮在喪不昏嫁
九月五月者踰月薙髮三月者踰旬薙髮在喪均
不與燕樂
右成服
大殮翼日喪主以下夙興侍者設頮水櫛具於靈
牀側五服之人各服其服就位侍者收頮櫛具奉
魂帛出就靈座朝奠衆哭執事者設果蔬酒饌如
生時祝焚香斟酒點茶喪主以下詣案前再拜哭
盡哀各以其服為序皆男先女後宗親先外姻後
復位哭止日中設果筵奠酒及夕又奠均如朝奠
儀侍者詣靈牀舒衾枕奉魂帛於牀上退諸子婦
哭盡哀乃止夕奠皆如之朔朢則殷奠具盛饌於
朝奠行之遇新物則薦如朝奠儀
右朝夕奠
親賓聞訃告弔於喪主之家未殮至者入門易素
服司賓待於廳事以贈賻儀物授司書入臨尸哭
盡哀遂弔喪主持哭喪主以下哭稽顙無辭賓出
司賓送成服以後至者各以其服弔具酒果香燭
厚則加貨財皆書於狀先使從者持狀通名司書
籍記之以禮物入陳靈前喪主以下就位哭司賓
出迎賓入詣靈座前舉哀哀止跪焚香酹酒再拜
興喪主出帷稽顙哭謝賓答拜慰唁出喪主哭入
司賓延客待茶賓退司賓送於門外
右親賓弔奠賻
若一二品官奉
特恩遣官致奠其日喪家設使者奠位於靈前喪主及
諸子跪位於靈右主婦跪位於帷内使者素服至
喪主率諸子免絰去杖止哭出迎於大門外道右
先入就位跪俯伏贊者引使者升中階就位上香
執事者酌茶使者立受茶奠茶復授酒使者奠爵
三訖少退喪主率諸子降西階下北面三跪九叩
謝
恩仍至大門外竢使者出跪送乃還苫次若
賜諡及
恩䘏遣官致祭者其日喪家設讀祝位於靈几之左餘
如前位執事者豫陳祭物齎
諭祭文從使者至喪主出迎入就位跪俯伏使者就位
上香司祝就讀祝位立讀祭文訖復於案退使者
奠爵三畢少退喪主以下向
闕謝
恩送使者與遣官致奠儀同
右遣官祭奠
品官卒於位與在任遭父母喪者初喪成服朝夕
奠皆如前儀擇日扶櫬還家(卒於京者兵部給郵符夫馬)備行
轝儀從各視其品告啟期於親戚僚友啟行前一
日行啟奠禮喪主以下就位哭祝詣靈前跪告曰
今擇某日奉靈柩還故鄉敬告俯伏興喪主以下
稽顙哭再拜興復位盡哀止厥明遷奠告遷於柩
前禮亦如之徹祝納魂帛於櫝役人舉轝入遷柩
就轝主人以下輟哭視載出大門加幃蓋發引儀
從在前銘旌魂帛從喪主以下杖哭隨柩及郊親
戚僚友祖者向柩設祖奠役人停轝賓向柩再拜
主人稽顙哭謝賓退歛儀從遂行主人乘素車途
次止宿奉魂帛銘旌於靈柩前(凡柩暫停同)水行則設
奠陸行則上食及朝啟行亦如之至家前一日遣
僕戒家人豫於十里外布幕具奠以待至日五服
之人各服其服以迎柩至暫駐幕内設奠祝焚香
斟酒跪告曰靈輀遠歸將至家親屬來迎敢告俯
伏興衆序哭再拜興柩行咸徒步哭從至家安靈
牀於殯所男女各就位哭設奠祝焚香斟酒跪告
曰靈輀遠歸至家敢告俯伏興衆哭拜如初受弔
朝夕設奠並如前儀
右扶喪(附)
官員在外聞喪三年者訃至哭對使者問故又哭
盡哀易服如初喪儀訃於有司遂奔喪戴星而行
見星而止途中哀至則哭哭辟市邑將至家望其
境其城其鄉皆哭至家哭入門升自西階憑棺西
面哭踊婦人東面哭踊無算少頃尊卑相向哭細
問病終之故復哭乃披髮徒跣婦人不徒跣翼日
成服括髮婦人髽皆加麻絰喪期以聞訃日始餘
如在家之儀朞以下聞訃者易服為位而哭若奔
喪則至家成服若官員在職非本生父母喪雖朞
猶從政不奔喪聞訃易素服為位而哭各持其服
於私家入公門治事仍常服朞喪者一年不與祭
祀之事服滿日於私家為位哭除之
右聞喪奔喪
三月而葬營葬地及葬具凡墳塋一品九十步(五尺)
(為步)二品八十步封皆丈有四尺三品七十步封丈
有二尺石獸皆六四品六十步五品五十步封皆
八尺石獸四六品七品四十步封皆六尺墓門勒
石書某官某公之墓(婦人則書某封某氏若合喪則並書之)五品以
上用碑龜趺螭首六品七品用碣方趺圓首刻壙
誌用石二一書如碑碣一詳記姓諱諡字(無諡則止書字)
州邑里居服官遷次及其生卒年月日時葬處坐
向所遺子女石字内向以鐵合而束之作神主及
主櫝製柩轝下為方牀上編竹格為蓋四出檐垂
流蘇繒荒繒帷五品以上畫雲氣為飾六品七品
素繒無飾五品以上障柩畫翣四六品七品畫翣
二皆引布二功布一靈車一埏土為明噐鑪缾燭
檠五事儀從各從其品
右治葬具
擇日開兆喪主率諸子適兆所以宗親或姻賓一
人告於土神執事者設案兆左陳酒饌置祝文告
者吉服至盥詣案前立執事者二人奉香執壺琖
隨立左右告者跪上香再拜酹酒如儀祝奉祝文
跪於告者之左讀曰維某年月日某官某敢告於
司土之神今為某官某營建宅兆神其保佑俾無
後艱謹以清酌庶羞祇薦於神尚饗讀畢興退告
者俯伏興復再拜退遂開壙隨地所宜使子弟幹
事者一人留視之喪主以下還
右開兆祀土神
葬有日豫以啟期告於親戚僚友發引前一日厥
明五服之人各服其服入就位哭朝奠訖祝跪告
於殯前曰今以吉辰遷柩敢告俯伏興喪主以下
哭盡哀再拜役人徹帟遷柩障以翣侍者移靈牀
於堂正中靈座几筵仍設祝奉魂帛前柩喪主以
下哭從及外堂布席置柩祝奉魂帛跪告曰請朝
祖俯伏興執事者布席於廟兩楹間祝奉魂帛詣
廟喪主以下哭從及門止哭入序立階下祝奉魂
帛置席北正中再拜興奉魂帛還靈座喪主以下
從出廟門哭從如初
右遷柩朝祖
日夕祖奠設饌如朝奠儀喪主以下舉哀祝盥詣
靈座前喪主以下止哀祝焚香奠酒畢告曰永遷
之禮靈辰不留今奉靈車式遵祖道俯伏興喪主
以下再拜哭盡哀親賓致奠行禮如成服致奠儀
賓出喪主以下代哭如在殯時
右祖奠
厥明五服之人會葬者畢會執事者陳明噐吉凶
儀從於大門外納靈車於門内之右役人舉轝入
設於堂上喪主以下哭踊乃載喪主輟哭視載周
維以絙令平正牢實執事者設遣奠於庭如祭奠
儀祝跪告曰靈輀既駕往即幽宅載陳遣禮永訣
終天俯伏興徹役人舁轝祝奉魂帛就靈車奉主
櫝設魂帛後柩出大門施幃蓋屬引遂發前儀從
次明噐次銘旌次靈車次功布次轝外親分挽引
布在前喪主以下絰杖衰服男在柩旁步從女在
柩後輿從哭不絶聲尊行者皆乘車馬出城門若
里門親賓不至墓者於前途立向柩再拜役人權
停轝乘者皆下喪主哭謝賓退柩行如初若墓遠
主人以下皆乘素車從望塋而下道中哀至則哭
每宿設靈座置奠如在殯儀次日啟柩亦如之
右遣奠發引
葬之日執事者豫張靈幄於墓道右中置几一設
藉柩席薦於壙外鋪陳壙中之事設婦人行幃於
羡道之右靈車至幄外止祝奉魂帛置几上奉主
櫝置魂帛側設奠如儀柩車至壙前役人脱載去
帷蓋方牀下於藉席祝取銘旌去杠縱加柩上喪
主以下憑棺哭踊盡哀親賓送者再拜辭歸喪主
及諸子稽顙謝賓退屆時將窆内外五服之親以
次再拜辭訣丈夫哭羡道東婦人哭羡道西躃踊
無算遂窆喪主輟哭臨視執事者整銘旌藏誌石
設明噐掩壙復土喪主以下哭盡哀退就靈幄序
立
右窆
是日祀土神於墓左如開兆祭儀(惟祝辭營建宅兆改為窆兆)
擇宗親善書者一人題主執事者設題主案於靈
座東南西向筆墨具對案設盥二(一祝盥一題主者盥)喪主
以下序哭於靈座側祝盥啟櫝出木版臥置案上
題主者盥就位書某封諡某官顯考某公(母則稱顯妣某)
(氏)神位訖祝奉木主置靈案上焚香奠酒喪主以
下再拜祝跪讀告詞於靈座之右曰哀子某謹告
於先考某官封諡府君(母則稱先妣某封氏)形歸窀穸神返
堂室神主既成伏惟精靈舍舊從新是憑是依讀
畢興復於案喪主以下再拜哭盡哀祝焚告詞奉
魂帛埋墓側奉主納櫝置靈車而還在途不驅喪
主以下哭從如來儀
右祀土神題主
靈車至家喪主以下哭從入大門及庭止祝奉木
主出車並櫝奉之設几上南向喪主及諸子在寝
東西向親屬以服輕重為序在諸子後婦人哭於
房中有弔者如在殯儀乃修虞事執事者具牲饌
品數各視其等陳設如祭禮(見吉禮官員家祭)祝啟櫝陳
主於靈座主人以下就位哭哭止贊參神主人盥
洗詣香案前跪執事者二人一奉香盤一挹尊酌
酒詣主人左右跪左進香主人三上香右進爵主
人酹酒於地以爵奠於案退復拜位及諸子親屬
行一跪三叩禮贊初獻主婦率諸婦出於房薦匕
箸醯醬於几前案北跪一叩興退入於房庖人解
牲體實於爼執事者奉以升薦於供案執爵者奉
爵主人獻爵於正中跪叩興復拜位立贊讀祝主
人以下跪祝詣祝案之左跪讀文曰維某年月日
朔孤子某敢告於先考某官(妣則稱先妣某封某氏)日月不
居奄及初虞夙興夜處哀慕不寧謹以潔牲庶羞
粢盛醴齊哀薦虞事尚饗讀畢興復於案退主人
以下哭一叩興贊亞獻主婦率諸婦和羹實於鉶
實飯於敦出薦於案及腊肉炙胾叩興退如初主
人獻爵於左贊三獻主婦率諸婦出於房薦餅餌
果蔬叩退主人獻爵於右如初獻儀贊送神主人
以下一跪三叩興哭祝焚祝文主人奉神主納櫝
徹哭止至夕奉神主於靈牀朝奉諸靈座朝夕朔
朢奠如初遇柔日再虞遇剛日三虞如初虞禮(祝文)
(易初虞為再虞三虞餘同)
右反哭虞
百日卒哭儀同虞祭(祝文改虞事為成事)卒哭之明日夙興
執事者詣廟具饌陳設如常祭禮設亡者案於祖
考神案東南西向祝啟室奉四世神主以次設於
几如時薦之位主人率衆先哭於几筵前奉亡者
之主詣廟諸子以下哭從及廟門止哭主人陳主
於東南案上序立階下焚香進饌祝讀告辭曰維
某年月日孝曾孫某謹以潔牲庶羞粢盛醴齊適
於顯曾祖考某官府君躋祔孫某官府君某尚饗
次讀祝於亡者位前曰孝子某謹以潔牲庶羞粢
盛醴齊哀薦祔事於顯考某官府君(婦則稱妣某封氏)適
於顯曾祖考某官府君尚饗餘行禮儀節與常祭
同畢祝焚告文奉神主復於室徹主人奉亡者之
主復寢諸子以下從出廟門哭隨至几筵前納於
櫝訖哭止衆退護喪者代喪主為書使人徧謝親
賓弔賻者
右卒哭祔
朞而小祥於忌日行事質明祝啟櫝出主諸子及
朞親就内外位哭盡哀焚香進饌酒讀祝(辭同卒哭惟改)
(卒哭曰小祥成事曰常事)行禮與卒哭同
右小祥
再朞大祥忌日行事先一日告遷於廟執事者具
果酒如常儀設案於東序西序前各一主人盥詣
廟啟櫝陳諸神主焚香進果酒如常告儀祝讀告
辭曰維某年月日孝孫某謹告於某官府君某封
某氏(四代備書)兹以先考某官府君大祥已屆禮當遷
主入廟某官某府君某封某氏神主親盡當祧某
官某府君某封某氏以下神主宜改題世次遞遷
不勝感愴謹以果酒用伸虔告尚饗讀畢焚祝主
人以下俯伏興再拜奉各神主臥置東案上子弟
善書者一人改題高曾祖神主訖以紙裹應祧神
主陳於西序案奉改題主遞遷於室虚左一位以
竢闔室衆退厥明諸子諸婦女子致祭於几筵前
陳設行禮如初朞儀(惟祝辭改小祥曰大祥常事曰祥事)諸子從喪
主奉亡者之主詣廟設於東室再拜奉祧主藏於
夾室闔門出乃徹寝室靈牀靈座罷朝夕奠徹几
筵斷杖棄之屏處
右大祥
中月而禫二十七月既周之日行事屆日夙興執
事者設几案於寝堂之中主人率諸子入廟詣考
位前啟室焚香再拜跪告曰孝子某將祗薦禮事
敢請神主出就正寝俯伏興奉主至寝堂陳於案
執事者陳饌案於前喪主及諸子於東壁下就位
舉哀婦人哀於房中焚香進果饌酒醴如常儀祝
讀告辭曰維某年月日孝子某謹告於顯考某官
府君神主禫制有期追遠無及謹以清酌庶羞祗
薦禫事尚饗主人以下俯伏興再拜祝焚告文訖
奉主復於廟闔室皆退諸子素服終月始服常服
右禫
歲逄忌日前期齋厥明主人及子弟素服詣廟設
案於所薦神主室前主人盥啟室奉主就案焚香
薦蔬果酒饌告曰兹以某府君某官遠諱之辰(妣稱)
(某封某氏)謹備庶羞清酌恭伸追慕俯伏興及子弟皆
再拜如時節薦新之儀禮畢徹納主闔室退
右忌日奠
歲寒食或霜降節拜埽壙塋其日主人夙興率子
弟素服詣墳塋執事者具酒饌僕人備芟剪草木
之噐從既至主人周視封樹僕人剪除荆草訖以
次序立墓前焚香供酒饌再拜在列者皆再拜興
遂祭土神陳饌墓左上香酹酒主人以下序立再
拜退
右拜埽
士喪禮疾革書遺言既終子號哭躃踊去冠被髮
徒跣諸婦女子去笄朞功以下丈夫素冠婦人去
首飾皆素服立喪主主婦護喪贊祝諸執事人治
棺及凡喪具護喪者使人訃於有司及戚友執事
者帷寝設浴牀於尸牀前襲牀在浴牀西東陳沐
浴巾櫛含具含用金銀屑三襲事陳其旁常服一
稱冠及禮服各以其等帶鞾皆備侍者遷尸浴牀
南首諸子哭踊婦人出(女喪則男出)廼去尸衣覆以殮
衾侍者奉湯及巾櫛入沐浴喪主及諸子止哭視
執事者結襲衣縱置於牀南領舉尸易牀徹浴牀
浴具埋巾櫛及餘水於屏處廼去衾襲常服禮服
加面巾即牀前為位立魂帛設奠陳生前所食脯
醢酒果用吉噐喪主以下為位序哭如禮(位詳見官員喪)
(儀後同)執事者奉含具前喪主起盥含尸訖哭復位
越日小殮執事者帷堂陳殮牀於堂東加殮衣複
一襌一複衾一紟絞皆備殮畢遷尸於堂喪主暨
諸子麻括髮加首絰腰絰皆以麻婦麻髽餘同三
日大殮執事者以棺入承以兩凳棺内奠七星版
藉茵褥施綿衾垂其裔於四外屆時奉尸入棺實
生時所落齒髮卷衣以塞空處喪主以下憑棺哭
踊盡哀乃蓋棺加錠施桼比葬月再桼徹殮牀遷
柩其處柩東設靈牀施幃帳枕衾衣冠帶屨之屬
設頮盆帨巾皆如生時柩前設靈座奉魂帛几筵
供噐具以絳帛為銘旌長五尺題曰某官封(未仕則否)
顯考某府君之柩(婦則書顯妣某氏)依靈座之右設殮奠
内外序哭如儀及夜奉魂帛復牀諸子次於中門
之外寝苫枕塊不脱絰帶諸婦女子次中門之内
帷幔枕衾皆布素哀至則哭晝夜無時
右初終襲殮
是日成服輕重以親疎為等(詳見官員喪儀)厥明喪主以
下夙興侍者設頮水櫛具於靈牀側五服之人各
服其服就位侍者收頮櫛具奉魂帛出就靈座設
奠焚香斟酒點茶喪主以下哭叩盡哀及夕如朝
奠禮侍者詣靈牀舒枕衾奉魂帛於牀上衆哭盡
哀廼止夕奠皆同朔朢則具殷饌於朝奠行之親
賓弔奠如禮(見官員喪儀)
右成服朝夕奠
士卒於其職(八品九品官以下同)或在職遭喪者扶櫬還家
聞喪奔喪皆如品官之禮
右扶喪奔喪
三月而葬營葬地及葬具墳塋周三十步封高六
尺墓門石碣員首方趺勒曰某官某之墓無官則
書庶士某之墓(婦則稱某封氏無封則稱某氏)刻壙誌(式見官員喪儀)作
神主及櫝製柩轝下為方牀上編竹格為蓋四出
檐垂流蘇絹荒絹帷無翣引布二靈車一明噐鑪
燭檠皆具擇日開兆喪主率諸子適兆所以親賓
一人告土神執事者陳酒饌於兆左告者吉服盥
就位上香酹酒讀祝(祝辭均見官員喪儀下同)行禮如儀遂開
壙使子弟一人留視之喪主以下還葬有期豫以
啟期告於戚友發引前一日厥明五服之人各服
其服入就位朝奠訖告遷柩於殯前喪主以下再
拜哭盡哀役人入遷柩祝奉魂帛前喪主以下哭
從及外堂仍設座於柩前奉魂帛辭於祖禰復於
靈座從哭如初及夕祖奠如朝奠儀喪主以下再
拜哭盡哀親賓致奠行禮如成服致奠儀賓出喪
主以下代哭如初質明五服之人會葬者畢會執
事者陳明噐於大門外納靈車於門内之右役人
舉轝入設於廳事正中喪主以下哭踊廼載喪主
輟哭視載牢實載訖設遣奠如祖奠儀役人舁轝
祝奉魂帛就靈車奉木版櫝設魂帛後柩出大門
施帷蓋屬引遂發前明噐次銘旌次靈車轝從外
親分執引布在前喪主以下絰杖衰服男在柩旁
步從女在柩後輿從哭不絶聲出城門若里門親
賓不至墓者於前途立向柩再拜役人暫停轝喪
主哭謝賓退柩行如初及墓執事者豫張靈帷於
墓右置靈座几筵設題主案於右設藉柩席薦於
壙前鋪陳壙中之事設婦女行帷於羡道之右靈
車至帷外止祝奉魂帛於几上奉主櫝置魂帛側
柩車至脱載去帷蓋方牀下於藉席祝取銘旌縱
加柩上喪主及諸子憑棺哭婦女哭羡道西屆時
男女以次哭叩辭訣親賓送者再拜辭歸喪主及
諸子哭謝遂窆喪主輟哭視執事者整銘旌藏誌
石明噐復土喪主以下哭盡哀執事者陳饌於墓
左致祭土神如開兆祭儀喪主以下退就靈帷之
左序立祝盥復魂帛於廂啟櫝出木版臥置案上
宗親善書者一人盥就位題主訖祝奉木主於几
上設奠焚香奠酒讀告辭喪主以下哭叩盡哀祝
焚告辭奉魂帛埋於墓側奉主納櫝置靈車而返
在途不驅喪主以下哭從如來儀
右啟殯至葬
靈車至家喪主以下哭從入門祝奉木主設几上
諸子在寝東服親序在諸子後婦女哭於房中有
弔者如在殯儀廼修虞事執事者具饌品數各以
其等主人以下就位哭主婦薦羹飯主人獻爵讀
祝行禮如時薦儀畢主人奉主納櫝徹哭止衆退
百日卒哭儀同虞祭厥明執事者具饌於寢室如
常薦禮設亡者案於祖考神案東南啟室陳神主
主人率衆先哭於几筵前奉亡者之王如寝諸子
以下哭從及寝門止哭陳主於東南案上衆序立
焚香進饌讀告辭行禮如常薦儀祝焚告文奉神
主復室徹主人奉亡者之主復寝哭隨至几筵前
納櫝訖哭止衆退
右反哭至祔
朞而小祥於忌日行事厥明喪主以下及朞親就
内外位哭盡哀焚香進饌酒讀祝行禮儀與卒哭
同再朞而大祥先忌一日設案於寝堂東西各一
主人率諸子詣寝堂啟室以遞遷改題之事告於
祖陳設讀祝行禮如時薦儀廼以紙裹應祧神主
陳於西案奉曾祖以下神主臥置東案使子弟善
書者一人改題訖復於室遞遷其位虚室中下級
以竢闔門出質明主人以下就几筵前序哭陳設
行禮如初朞儀主人奉亡者之主躋於寝室再拜
闔門徹靈牀靈座罷朝夕奠徹几筵斷杖棄之屏
處奉祧主於墓祭而埋於側如儀二十七月既周
設几筵於廳事正中主人以下如寝堂啟室奉新
祔神主陳於廳事几上祗薦禫事主人及諸子位
東壁下舉哀婦女哀於房中焚香薦果饌酒醴讀
祝如儀畢奉主復於寝室闔門退諸子素服終月
始復常服
右祥禫
歲逄忌日前期齋厥明主人及子弟素服如寝堂
啟室出專薦之主於案焚香薦酒饌讀祝行禮如
時節薦新之儀禮畢徹納主闔室退
右忌日奠
歲寒食節或霜降節日主人夙興率子弟素服具
酒饌詣墓拜埽既至芟除荆草設饌於墓前主人
以下序立焚香再拜興别陳饌於墓左祀土神行
禮如儀
右拜埽
庶人喪禮疾革書遺言既終子號哭躃踊去冠被
髮徒跣諸婦女子去笄素服朞功以下丈夫素冠
婦人去飾男東女西異向環牀哭立喪主主婦使
子弟護喪事治襲殮之具訃於親友踰時子弟奉
湯及巾櫛入婦女出(婦喪則男出)浴沐喪主及諸子止
哭周視徹巾櫛及餘水埋之設襲牀於尸牀前陳
衣冠帶舄遷尸於牀襲喪主以下哭踊即牀前為
位立魂帛設奠陳生前所食酒饌内外序哭如禮
喪主起盥含尸以銀屑三既襲幃堂設殮牀於堂
東加殮衣複衾一皆以絹紟絞皆備殮畢遷尸於
堂執事者以棺入棺内奠七星版藉槈施綿衾垂
其裔於四外屆時奉尸入棺實生時所落齒髮以
衣實其空處喪主以下憑棺哭踊盡哀廼蓋棺加
錠施桼比葬一桼徹殮牀遷柩其處柩東設靈牀
施枕席衣被之屬設頮盆帨巾如生時柩前設靈
座奉魂帛几筵供噐具設奠内外序哭如儀及夜
奉魂帛於牀諸子居柩側寝苦枕塊不脱經帶諸
婦女子易常次帷慢枕席用布素哀至則哭晝夜
無時
右初終襲殮
是日成服(服制見上)厥明五服之人各服其服就位子
弟設頮水帨巾於靈牀側歛枕衾奉魂帛出就靈
座設奠焚香斟酒點荼喪王以下哭叩盡哀及夕
設奠亦如之舒枕衾復魂帛於牀徹頮具衆哭盡
哀迺止以至於虞朝夕同親賓弔奠如禮若在外
聞訃者奔喪成服均如士喪之禮
右成服朝夕奠
踰月而葬營葬地及葬具墳塋周十八步封四尺
有誌無碣擇吉開壙祀土神作神主備靈車一柩
舉一别製布衾衣柩不施帷蓋發引前一日喪主
以下就位哭朝奠訖奉魂帛辭於祖禰還靈座脯
時設祖奠以永遷告喪主以下再拜哭盡哀厥明
五服之人畢會納靈車於大門内之右納柩舉於
廳事内外各就位哭徹幃遷靈座役人舉柩就載
衣以大衾喪主以下哭視載訖設奠柩前如祖奠
禮奉魂帛就靈車置主櫝於後廼發引男女以次
哭從及慕執事者豫設藉席於壙前設靈座於墓
道之右設奠案於座前設題主案於奠案右靈車
至奉魂帛於座柩至脱載下於藉席喪主以下憑
棺哭婦女哭墓右屆時男女以次哭叩辭訣諸親
會葬者均以次哭叩辭歸喪主及諸子哭謝迺窆
納柩於壙下誌石復土祀土神如儀喪主以下退
就靈座之側序立子弟啟櫝奉木版卧置案上宗
親善書者一人題主訖子弟奉置靈座納魂帛於
廂設奠讀告辭畢喪主以下哭叩盡哀祝焚告辭
奉魂帛埋於墓側奉主納櫝遂行喪主以下哭從
如來儀
右啟殯至葬
靈車至家子弟豫設几筵於殯寝故處奉木主陳
之喪主以下序哭如士喪反哭之位廼虞饌品器
數視薦禮主人以下就位哭主婦薦羹飯主人薦
酒饌讀祝行禮如時薦儀畢主人奉神主納櫝徹
哀止衆退百日卒哭設奠行禮儀同虞祭厥明喪
主以下夙興哭於几筵前奉主詣寝陳於祖考神
室東南以祔告啟室陳設行禮如時薦儀畢仍奉
主復於几筵納櫝退
右反哭虞祔
朞而小祥忌日行事厥明喪主以下及朞親就内
外位設奠哭叩如卒哭儀再朞大祥先一日詣寝
以改題告遷於祖考如士喪告遷之儀屆日夙興
喪主以下就几筵前序哭設奠行禮儀同初朞主
人奉亡者之主躋祔於祖再拜闔門出徹靈牀靈
座几筵罷朝夕奠斷杖棄之屏處奉祧主埋於墓
側如庶士儀二十七月既周設几案於廳事奉新
祔神主陳之喪主以下就内外位哭奠行禮如常
薦儀禮畢復主於寝闔門退諸子素服終月始服
常
右祥禫
忌日主人具饌羞羹飯夙興及子弟素服啟寝室
出專薦之主於案焚香薦酒饌行禮如常薦儀畢
納主闔室退
右忌日奠
歲寒食或霜降節具饌主人率子弟素服拜埽墳
墓既至芟除荆草訖設饌於墓前主人以下焚香
再拜興别陳選於墓左祀土神行禮如儀
右拜埽
欽定大清通禮卷五十
