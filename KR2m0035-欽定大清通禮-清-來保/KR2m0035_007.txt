欽定四庫全書
欽定大清通禮卷一
吉禮
禮有五經莫重於祭
國家祀典孔明有大祀有中祀有羣祀殊事合敬周
禮所謂以吉禮事邦國之鬼神示於是乎備焉謹
詳其儀著於篇
南郊
冬日至大祀
天於
圜丘之禮先祀期五日遣親王一人詣犧牲所恭代視牲
所牧豫設香案於庭中南向一東西向各一遣官
補服(遇朝期則朝服)太常寺贊禮郎二人前引詣香案前
北面所牧立案右牧人牽牛羊過案前導以旗仗
所牧跪告牷次東向視鹿西向視豕所牧跪告如
前儀畢引由北門退
右視牲
先三日昧爽太常寺進齋戒牌銅人設黃案於
乾清中門之左太常寺卿率所屬咸補服(常朝日朝服雨雪常)
(服)恭奉齋戒牌在前銅人在後導以御仗入自西
長安門至
午門徹仗太常寺官十人前引由中道入進
太和門
中左門
後左門侍衛二人引至
乾清門階下太常寺官恭設於案齋戒牌南向銅人
西向太常寺卿行一跪三叩禮退
皇帝致齋於大内頒
制辭於羣臣曰某年月日冬至朕恭祀
皇天上帝於
圜丘惟爾羣臣其蠲乃心齊乃志各揚其職敢或不共國
有常刑欽哉勿怠文武衙署恭書
制辭於版安奉正堂自員外郎騎都尉以上咸齋於公
署
右齋戒
先二日遣禮部尚書一人詣犧牲所省牲如視牲
儀
右省牲
是日昧爽太常寺司祝恭送祝版於内閣授中書
舍人安奉潔室敬書祝辭於版畢内閣典籍豫設
黃案於政事堂正中舍人奉祝版陳於案南向大
學士詣案前立北面展祝文敬書
御名畢舍人奉祝版仍安潔室俟翼日授司祝
右書祝版
祀前一日子初刻宰人豫鑿坎於宰牲亭外牆東
廣深二尺太常寺官設香案於宰牲亭外光禄寺
卿一人朝服太常寺贊禮郎二人前引詣香案前
北面立三上香遂及御史二人禮部司官二人咸
朝服視宰宰人以鸞刀割牲以豆取毛血瘞於牆
東之坎
右視割牲
是日五鼓太常寺卿率屬埽除壇上下藉以㯶薦
設
上帝神座於
圜丘第一成南向
列聖東西向
四從於第二成
大明東
夜明西
北斗七星五星二十八宿周天星辰在
大明之次
雲師雨師風伯雷師在
夜明之次均施青幄工部司官張
皇帝拜次於第二成午階上張大次於外壝左門外神
路之東太常寺典簿陳牲俎於
神厨博士辨籩豆豋鉶之實豋以太羹鉶以和羹簠
以黍稷簋以稻粱籩以形鹽槀魚棗栗榛菱芡鹿
脯白餅黑餅糗餌粉餈豆以韭菹醓醢菁菹鹿□
芹菹&KR0693;醢筍菹魚醢脾析豚拍酏食糝食以次展
器於
神庫
右設神座幄供張展牲器
昧爽太常寺設黃案於
太和殿中
御座之南設香亭於殿内左楹之東設奉祝版亭奉玉
帛香亭於殿内右楹之西太常寺贊禮讀祝各官
具玉帛於篚貯香於盤祇竢
太和門外太常寺卿率屬贊事殿内屆時太常寺卿
率欽天監博士二人至
乾清門奏時
皇帝龍袍補服乘輿出宫前引後扈如常儀(詳見嘉禮朝賀儀)
至
太和殿北階降輿
御殿立左楹前西向記注官四人立殿右門外東面司
祝自内閣奉祝版入
太和中門玉帛香隨入前列提鑪二太常寺贊禮郎
十人導引升中階至丹陛上導引止司祝奉祝版
各官奉玉帛香進殿中門以次陳於黃案三叩退
太常寺卿展祝文贊禮郎布拜褥
皇帝詣案前次第恭閱畢行一跪三拜禮興復位立太
常寺卿韜祝版贊禮郎徹拜褥司祝各官進至案
前三叩興恭奉祝版玉帛香依次設亭内三叩退
司香官就香亭奉香合立於亭東司拜褥官布拜
褥於香亭前退立司香之右太常寺卿二人恭導
皇帝至香亭前立司香跪進香
皇帝上香畢行一跪三拜禮興復位司拜褥官徹拜褥
司香奉香合置亭内退鑾儀衛率校尉舁亭香亭
在前祝版亭香帛亭以次由中道出前引如儀太
常寺卿跪奏禮成
皇帝乘輿還宫太常寺卿隨亭送
南郊安奉
神庫内是日徹
乾清門齋戒牌銅人恭送齋戒牌銅人於
齋宫導引如儀
右閱祝版玉帛香
厥明步軍統領飭所部清蹕除道自
大清門至
壇門鑾儀衛官校陳設
大駕鹵簿導象四民尉二十有八人次寳象五民尉八
十人雲麾使一人治儀正二人次静鞭四民尉十
有四人治儀正一人次前部大樂大號小號各四
金口角四和聲署史十有二人次革輅駕馬四民
尉三十有二人木輅駕馬六民尉三十有二人象
輅駕馬八民尉三十有四人金輅駕象一民尉四
十有四人玉輅駕象一民尉四十有四人雲麾使
一人治儀正二人次鼓吹大樂金二金鉦四鈸二
鼓二(有架)點二篴四雲璈二管二笙二金口角八大
號十有六小號十有六金鉦四畫角二十有四掆
鼓二十有四横篴十有二拍板四仗鼓四金二掆
鼓二十有四署史六十有八人民尉百七十有六
人畫角前掆鼓後間以紅鐙各二民尉六人冠軍
使一人整儀尉二人次引仗六御仗吾仗各十有
六立瓜卧瓜各十有六星十有六鉞十有六出警
旗一入蹕旗一旗尉九十人民尉六十有七人五
色銷金小旗四十(每色各八)旗尉三十人民尉四十人
雲麾使一人整儀尉二人次翠華旗二金鼓旗二
門旗八民尉二十有四人日旗一月旗一雲旗五
雷旗五八風旗八甘雨旗四民尉四十有八人列
宿旗二十有八五星旗五五嶽旗五四瀆旗四神
武朱雀白虎青龍旗四民尉九十有二人天馬天
鹿辟邪犀牛赤熊黃羆白澤甪端遊麟彩獅振鷺
鳴鳶赤烏華蟲黃鵠白雉雲鶴孔雀儀鳳翔鸞為
旗二十民尉四十人五色銷金龍纛四十前鋒大
纛八羽林大纛八驍騎纛二十有四旗尉四十人
民尉百二十人雲麾使二人治儀正二人整儀尉
二人次黃麾四儀鍠氅四金節四進善納言敷文
振武旌各二褒功懷遠行慶施惠明刑弼教教孝
表節旌各二民尉五十有六人龍頭旛四豹尾旛
四絳引旛四信旛四民尉三十有二人羽葆幢四
霓幢四紫幢四長夀幢四民尉三十有二人雲麾
使二人治儀正二人整儀尉二人次鸞鳳赤方扇
八雉尾扇八孔雀扇八單龍赤團扇八單龍黃團
扇八雙龍黃團扇二十夀字黃扇八旗尉二十有
四人民尉百二十有八人雲麾使一人治儀正二
人整儀尉二人次赤素方繖四紫素方繖四五色
四季花團繖二十間以五色九龍團繖十旗尉三
十人民尉八十有四人次九龍黃蓋二十紫芝蓋
二翠華蓋二九龍曲柄黃蓋四旗尉三十人民尉
八十有四人鑾儀使一人雲麾使一人治儀正二
人整儀尉二人次長戟四親軍八人殳四親軍八
人豹尾槍三十護軍六十人弓矢三十親軍六十
人儀刀三十親軍六十人雲麾使一人治儀正二
人整儀尉四人次仗馬十護軍二十人冠軍使雲
麾使各一人次金方几一金交倚一金缾二金盥
盤一金盂一金合二金鑪二拂二(立夏陳列處暑收)旗尉
二十有二人雲麾使一人治儀正二人次九龍曲
柄黃華蓋一武備院掌蓋司蓋四人前引佩刀大
臣十人提鑪二執鑪侍衛二人
玉輦在中左右奉輦鑾儀使二人扶輦冠軍使一人雲
麾使一人治儀正二人整儀尉二人旗尉民尉各
十有八人後扈佩刀大臣二人豹尾班執豹尾槍
侍衛十人佩儀刀侍衛十人佩弓矢侍衛二十人
領侍衛内大臣一人侍衛班領二人次後管宗人
府王公二人前鋒護軍統領一人散秩大臣一人
給事中御史二人各部郎中四人(員外郎並用)侍衛班
領一人署侍衛班領一人侍衛什長二人次黃龍
大纛二領侍衛内大臣一人(内大臣散秩大臣並用)司纛侍
衛什長二人建纛親軍四人佩鳴螺親軍六人凡
職事官均采服親軍護軍旗尉民尉各服其服辰
刻不陪祀王以下公以上滿漢文武百官咸朝服
會
闕下鴻臚寺序班序百官立位左翼官於
闕左門南西面右翼官於
闕右門南東面均重行北上恭候
華蓋出
午門跪送巳刻太常寺卿赴
乾清門奏請詣
南郊齋宿
皇帝龍袍補服乘禮輿出至
太和門階下降輿鑾儀衛進玉輦掌鑾儀衛内大臣
一人跪奏請
陞輦鑾儀使二人奉輦扶輦官四人納陛於輦前正中
(陛凡五級)
皇帝陞輦駕士三十六人轝輦
駕發警蹕鑾儀使二人率官校夾輦而趨
午門鳴鐘鼓導迎樂前引不作
駕出
午門百官跪送前引大臣十人後扈大臣二人暨侍
衛扈從諸臣親軍護軍旗尉民尉咸乘馬由
正陽門至
壇門
御道左右塗巷皆設布幛護軍統領率參領以下護軍
校步軍統領率參將以下步軍校按班立於幛外
咸辟除清蹕所至不得讙譁
右鑾輿出宫
駕至
南郊由
壇西門入至
昭亨門外神路西掌鑾儀衛内大臣一人跪奏請
降輦鑾儀使奉輦扶輦官納陛於輦前如前儀
皇帝降輦前引大臣十人右贊引左對引太常寺卿二
人恭導
皇帝由外壝南左門入至
皇穹宇詣
上帝香案前立司香太常寺少卿一人跪進香
皇帝跪受香拱舉仍授司香興三上香畢以次詣
列聖香案前上香如儀贊禮郎布拜褥
皇帝行三跪九拜禮兩廡
從位遣分獻官上香行禮
皇帝詣
圜丘陟午階第一成恭視
上帝位
列聖配位贊引官以次跪奏畢暨對引官恭導
皇帝由内壝東左門詣
神庫内恭視籩豆贊引跪奏如前儀遂遣官並視牲
牢
皇帝由内壝南左門出至外壝左門外神路西
陞輦詣
齋宫陪祀王公百官采服分班祇竢
齋宫門外
皇帝降輦陞禮輿入齋宫乃退均隨壇齋宿是夜嚴更
宿衛警蹕環廵
右視神位壇位牲器齋宿
將事之夕夜分太常寺卿率官屬入壇然爉炬明
金鐙積柴加燔牛於上實以香具器陳於案各以
其序豋居中簠左簋右籩從簠豆從簋俎在案前
第一成
上帝幄内犢一豋一簠二簋二籩十有二豆十有二金鑪
一青鐙二金鐙四鑪缾五事爵墊一
列聖幄内皆犢一豋一簠二簋二籩十有二豆十有二金
鑪一青鐙金鐙各二爵墊一幄南中設一案少西
北向供祝版東設一案西向陳蒼璧一郊祀制帛
十有二(色青)奉先制帛三(色白)香盤四尊四匏爵十有
二壺一爵一實福酒盤一實胙肉西設一案東向
陳奉先制帛二(色白)香盤二尊二匏爵六凡牲陳於
俎凡玉帛實於篚凡尊實酒承以舟疏布冪勺具
第二成
大明
夜明幄内皆牛一豋一簠二簋二籩十豆十琖二十鑪
一鐙四各設一案陳禮神制帛一(色一赤一白)尊一爵
三香盤一俎篚冪勺具
星辰
雲雨風雷幄内皆牛一羊一豕一豋一鉶二簠二簋二
籩十豆十琖三十鑪一鐙四各設一案一陳禮神
制帛十有一(青黃赤黑各一白七)一陳禮神制帛四(青黃黑白各一)
各尊一爵三香盤一俎篚冪勺具鑾儀衛冠軍使
設洗於外壝左門外大次樂部率太常協律郎設
中和韶樂於三成階下金編鐘在東玉編磬在西
皆十有六懸以虡業東應鼓一柷一麾一西敔一
東西分列琴十瑟四簫十篴六箎六排簫二塤二
笙十搏拊二旌二節二干戚羽籥各六十有四凡
樂作止舞進退均協律郎執麾引之
右陳設
陳設畢禮部侍郎一人由西階升第一成壇上太
常寺博士前引詣
上帝位前省視玉帛齍盛及籩豆豋俎之實以次詣
列聖位前省齍畢仍由西階降至第二成
四從位前周視如儀
右省齍
辨行禮位第一成午階上為讀祝受福胙
皇帝拜位第二成黃幄次為
皇帝行禮拜位北向第三成階上為陪祀王貝勒拜位
階下為貝子公拜位均北面左翼東階西上右翼
西階東上庭中夾神道東西為分獻官拜位外壝
門外為陪祀百官拜位文五品武四品官以上東
西各五班皆北面重行異等東位西上西位東上
辨執事位第一成太常寺官二人立午階上
皇帝拜位前一司拜牌西面一司拜褥東面司祝一人
立祝案西東面司香四人司玉帛一人司帛三人
司爵四人序立東案之東西面司香二人司帛二
人司爵二人序立西案之西東面光禄寺卿二人
立東司香之後西面侍衛二人立西司香之後太
常寺贊賜福胙一人立西司爵之次東面侍儀禮
部尚書一人侍郎一人立東案之南西面都察院
左都御史一人副都御史一人樂部典樂一人立
西案之南東面均北上第二成司拜牌拜褥官各
一人分立黃幄次東西與第一成午階同第三成
階上太常寺典儀一人立於東階西面引王貝勒
行禮鴻臚寺官二人糾儀御史四人禮部祠祭司
官四人分立拜位左右均東西面第三成階下記
注官四人立於神道之西東面引貝子公行禮鴻
臚寺官二人分立拜位左右東西面司樂協律郎
樂工序立東西樂懸之次北面歌工立樂工之次
樂舞生文武八佾分行序立東在歌工之左西在
歌工之右皆東列西上西列東上外壝門外糾儀
御史二人禮部祠祭司官二人立於從祀百官東
班之東御史二人禮部祠祭司官二人立於從祀
百官西班之西鴻臚寺序班東西各一人立於糾
儀官之次稍後太常寺𫝊贊四人二人循内壝牆
立二人循外壝牆立掌燎官一人率燎人立燎鑪
之東南隅
右辨位
祀日日出前七刻司祝詣
神庫祝版案前上香行一跪三叩禮恭奉祝版至
壇安於祝案跪叩如初退禮部尚書率太常寺卿屬恭請
神位鑾儀衛冠軍使二人率校尉豫設龍亭一於
皇穹宇階下正中南向又設龍亭五於左右稍後均南向
又設龍亭四於南東西向至時太常寺官啟
神龕禮部尚書詣
皇穹宇各香案前三上香退出門檻外行三跪九叩禮太
常寺卿率屬分詣
皇穹宇及兩廡各行一跪三叩禮先請
四從位奉至丹墀東西向次請
列聖神位於殿内東西向竢請
上帝神位南向先行乃奉
列聖神位以從既出殿奉
四從神位以從依序奉安於龍亭内各行一跪三叩禮
校尉舁亭太常寺官十人前引禮部尚書從由
圜丘北門入至午陛亭止
上帝居中
列聖左右稍後均南向
從位再後東西向太常寺官詣各亭前跪三叩興恭請
上帝
列聖神位陞午階詣第一成
四從神位陞東西階詣第二成以次奉安於
神座各行一跪三叩禮退
右請神位
太常寺卿赴
齋宫奏請詣
壇行禮
皇帝御祭服乘禮輿出
齋宫鑾儀使進玉輦於
齋宫門外掌鑾儀衛内大臣一人奏請
皇帝陞輦納陛奉輦如前儀鑾儀衛校鳴
齋宫鐘太常寺導駕官二人前引大臣十人提鑪官
執鐙官左右列行後扈大臣二人及侍衛從恭導
皇帝至外壝門外神路西掌鑾儀衛内大臣一人奏請
皇帝降輦納陛扶輦如前儀導駕官退右贊引左對引
太常寺卿二人恭導
皇帝詣大次少竢太常寺贊禮郎引分獻官於外壝右
門外序立鴻臚寺官引陪祀王公於外壝門外侍
衛後百官於行禮位後按翼東西序立祇候太常
寺卿告奉安
神位畢奏請行禮
皇帝出大次鑾儀衛雲麾使二人跪奉盥冠軍使一人
跪奉帨巾盥畢司拜褥官豫布拜褥於第二成拜
次退贊引對引官恭導
皇帝由外壝南左門入陞午階就第二成拜位北向立
司拜牌官安拜牌退侍衛至内壝門外前引内大
臣執鑪鐙官至三成階下均止立後扈大臣隨侍
(壇隨侍凡陞同)太常寺贊禮郎引分獻官入内壝右
門至分獻拜位立鴻臚寺官引諸王貝勒貝子公
文武百官均就拜位北面序立典儀贊樂舞生登
歌執事官各共廼職武舞執干戚進贊引奏就位
皇帝就拜位立
右就次盥洗就位
皇帝既就位典儀贊燔柴迎
帝神乃燔柴司香各奉香盤由案南東西相向行至左右
幄前止立司樂贊舉迎
帝神樂奏始平之章辭曰欽承純祜兮於昭有融時維永
清兮四海攸同輸忱元祀兮從律調風穆將景福
兮廼眷微躬淵思高厚兮期亮天工聿章彝序兮
夙夜宣通雲軿延佇兮鸞輅空濛翠旗紛裊兮列
缺豐隆肅始和暢兮恭仰蒼穹百靈祇衛兮齋明
辟公神來燕娭兮惟帝時聰協昭慈惠兮逖鑒臣
衷協律郎舉麾工鼓祝樂作司
上帝香一人由左而北司
列聖香東位三人從西位二人由右而北以次進至各
神案前恭竢司拜牌官起拜牌(凡陞拜牌後壇皆先起同)贊引奏
陞
壇暨對引官恭導
皇帝陞第一成上對引官至祝案前止立(壇行禮凡陞皆同)
贊引恭導
皇帝詣
上帝香案前司香跪贊引奏跪
皇帝跪奏上香司香進香
皇帝上炷香次三上瓣香興以次詣
列聖香案前上香儀同贊引奏復位暨對引官恭導
皇帝復第二成拜位立司拜牌官安拜牌(凡復位則安拜牌後同)
贊引奏跪拜興
皇帝行三跪九拜禮𫝊贊贊跪叩興王公百官均隨行
禮(凡衆官行禮皆𫝊贊後同)協律郎偃麾工戞敔樂止(凡樂以舉麾鼓)
(祝作以偃麾戞敔止後同)
右燔柴迎神
典儀贊奠玉帛左司玉帛官暨司帛官由東案奉
篚右司帛官由西案奉篚以次進至
神案前恭竢如奉香儀司樂贊舉奠玉帛樂奏景平之章
辭曰靈旗爰止兮樂在縣執事有恪兮奉玉筵聿
昭誠敬兮駿奔前嘉玉量幣兮相後先來格洋洋
兮思儼然臣忱翼翼兮告中虔樂作贊引奏陞
壇恭導
皇帝陞第一成詣
上帝位前立司玉帛官跪贊引奏跪
皇帝跪奏獻玉帛司玉帛官進篚
皇帝受篚拱舉奠於案興以次詣
列聖位前司帛官跪進篚
皇帝受篚奠帛儀同贊引奏復位恭導
皇帝復第二成拜位立樂止
右奠玉帛
皇帝既奠玉帛典儀贊進俎司拜牌官起拜牌退贊引
對引恭導
皇帝轉立拜位旁西向司拜褥官起拜褥太常寺官引
分獻官鴻臚寺官引王公各退避東西面立有司
貯羹於壺恭執太常寺官二人引至壇階下止立
執壺官升午階以次登壇過幄次仍布拜褥恭導
皇帝復位王公及分獻官皆引復位執壺官詣
上帝
列聖位前跪拱舉興以羹沃俎者三退由西階降司樂贊
舉進俎樂奏咸平之章辭曰吉蠲為饎兮肅豆籩
升肴列俎兮敢弗虔毛炰繭栗兮薦膏鮮致潔陶
匏兮香水泉願垂降鑒兮駐雲駢錫嘉福兮億萬
斯年樂作贊引奏陞
壇恭導
皇帝陞第一成詣
上帝位前立贊引奏跪
皇帝跪奏進俎
皇帝拱舉進俎興以次詣
列聖位前進俎儀同贊引奏復位恭導
皇帝復第二成拜位立樂止
右進俎
典儀贊行初獻禮有司揭尊冪勺挹酒實爵左右
司爵執爵以次進至各
神案前恭竢如奉香儀司樂贊舉初獻樂奏夀平之章辭
曰玉斝肅陳兮明光桂漿初醞兮信芳臣心廸惠
兮奉觴醴齊載德兮馨香靈慈徽眷兮矞皇勤仰
止兮斯徜徉樂作司樂舉節舞干戚之舞(凡舞以節領之)
(導引進退後同)贊引奏陞
壇恭導
皇帝詣第一成
上帝位前立司爵跪贊引奏跪
皇帝跪奏獻爵司爵進爵
皇帝受爵奠於墊中興第一成司拜牌拜褥官布拜褥
安拜牌贊引奏詣讀祝位
皇帝詣讀祝拜位立司祝至祝案前跪三叩興奉祝版
跪案左樂暫止贊引奏跪
皇帝跪羣臣皆跪贊引贊讀祝司祝讀祝辭曰維某年
月日
嗣天子(臣)御名敢昭告於
皇天上帝曰時維冬至六氣資始敬遵典禮謹率臣僚以
玉帛犧齊粢盛庶品備此禋燎祇祀於
上帝奉
太祖承天廣運聖德神功肇紀立極仁孝睿武端毅欽安
弘文定業高皇帝
太宗應天興國弘德彰武寬溫仁聖睿孝敬敏昭定隆道
顯功文皇帝
世祖體天隆運定統建極英睿欽文顯武大德弘功至仁
純孝章皇帝
聖祖合天弘運文武睿哲恭儉寬裕孝敬誠信中和功德
大成仁皇帝
世宗敬天昌運建中表正文武英明寬仁信毅大孝至誠
憲皇帝配尚
饗讀畢興奉祝版跪安
上帝位前篚内三叩興退樂作贊引奏拜興
皇帝率羣臣行三拜禮興起拜褥徹拜牌贊引恭導詣
列聖位前以次獻爵儀同贊禮郎引
從位分獻官由東西階升詣各
神位前上香獻帛獻爵畢贊引奏復位恭導
皇帝復第二成拜位立分獻官咸降階退各復拜位立
樂止武功之舞退文舞執羽籥進
右初獻讀祝
典儀贊行亞獻禮司爵執爵以進司樂贊舉亞獻
樂奏嘉平之章辭曰考鐘拂舞兮再進瑶觴翼翼
昭事兮次第肅將睟顔容與兮蒼几輝煌穆穆居
歆兮和氣洋洋生民望澤兮仰睨玉房榮泉瑞露
兮慶無疆樂作舞羽籥之舞贊引奏陞
壇恭導
皇帝陞第一成以次奠爵於左儀如初獻贊引奏復位
恭導
皇帝復位立樂止
右亞獻
典儀贊行終獻禮司爵執爵以進司樂贊舉終獻
樂奏永平之章辭曰終獻兮玉斝清肅秬鬯兮薦
和羹磬管鏘鏘兮祀孔明旨酒盈盈兮勿替思成
明命顧諟兮福羣生八龍蜿蜒兮苞羽和鳴樂作
(舞與亞獻同)贊引奏陞
壇恭導
皇帝陞第一成以次奠爵於右儀如亞獻贊引奏復位
恭導
皇帝復位立每獻分獻官詣
從位獻爵升降均如初樂止文德之舞退
右三獻
既終獻贊禮郎一人詣祝案前東面立贊
賜福胙光禄寺卿就東案奉福胙至
上帝位前拱舉布拜褥安拜牌如讀祝儀贊引奏詣飲福
受胙位恭導
皇帝詣第一成飲福受胙位立光禄寺卿二人奉福胙
祇立
皇帝拜位之右侍衛二人進立於左贊引奏跪
皇帝跪左右官咸跪奏飲福酒右官進福酒
皇帝受爵拱舉授左官奏受胙右官進胙
皇帝受胙拱舉授左官贊引奏拜興
皇帝三拜興贊引奏復位恭導
皇帝復第二成拜位立贊引奏跪拜興
皇帝率羣臣行三跪九拜禮典儀贊徹饌司樂贊舉徹
饌樂奏熙平之章辭曰一陽復兮協氣伸盥薦畢
兮精白陳旋廢徹兮敢逡廵禮將成兮樂欣欣瞻
九閶兮轉洪鈞福施下逮兮佑此人民樂作司玉
帛官詣
上帝位前跪叩興奉蒼璧以退樂止
右受福胙徹饌
典儀贊送
帝神司樂贊舉送
帝神樂奏清平之章辭曰升中告成兮晻靄壇場穆思廻
盻兮雲駕洋洋臣求時惠兮感思馨香願蒙博産
兮多士思皇天施地育兮百榖蕃昌殖我嘉師兮
正直平康樂作贊引奏跪拜興
皇帝行三跪九拜禮王公百官均隨行禮興樂止
右送神
典儀贊奉祝帛饌恭送燎位司祝司帛詣
神位前咸跪司祝奉祝司帛奉篚皆三叩興司香跪奉香
司爵跪奉饌興以次恭送燎所
皇帝轉立拜位旁西向(起拜牌分獻官王公避立如進俎時)竢祝帛過(仍布)
(拜褥)
皇帝復位立
從位香帛饌仍由東西階降送内壝東西門外燎所典
儀贊望燎司樂贊舉望燎樂奏太平之章辭曰隆
儀告備兮誠既將有虔秉火兮&KR2130;越芳雷車電邁
兮九龍驤紫氛四塞兮靈旗揚烝民蒙福兮順五
常惟予小子兮敬戒永臧樂作贊引奏詣望燎位
(豫布拜褥)恭導
皇帝由内壝南左門出詣望燎位望燎分獻官各詣東
西門外望燎贊引奏禮成恭導
皇帝入大次樂止
右望燎
大祀禮成鑾儀衛冠軍使率校尉設龍亭一於
圜丘午階下正中龍亭五於左右稍後均南向龍亭四於
兩旁東西向太常寺卿率屬升壇詣各
神位前跪三叩興恭請安奉亭内跪叩如初鑾儀校舁亭
依次行至
皇穹宇
上帝居中
列聖左右均北向
從位東西相向以次復
御禮部尚書上香行禮儀並與迎
神同
右神位還御
皇帝既還大次更衣至外壝神路西乘禮輿出
昭亨門外
大駕鹵簿前導和聲署官贊奏樂導迎樂作奏祐平之
章辭曰崇德殷薦升燎告虔惟聖能饗至誠天眷
駕六龍臨紫烟佑命申圖籙綿前部大樂畢舉
皇帝回鑾王公從各官以次退不陪祀王公百官仍朝
服集
午門外跪迎
午門鳴鐘樂止王公隨
駕入至内金水橋恭候
皇帝還宫皆退太常寺官徹
齋宫齋戒牌銅人送寺
右回鑾
孟春上辛祈榖之禮先祀期五日遣親王一人詣
犧牲所恭代視牲如
圜丘儀
右視牲
先三日
皇帝齋於大内齋宫王公百官各齋於次儀與冬至大
祀同誓戒
制辭曰某年月日上辛朕恭祀
上帝於
祈年殿為民祈榖惟爾羣臣其蠲乃心齊乃志各揚其職
敢或不共國有常刑欽哉勿怠書版恭奉齋次如式
右齋戒
省牲
書祝版
視割牲(儀均與冬至大祀同)
祀前一日五鼓太常寺卿率屬埽除
祈年殿藉以㯶薦設
上帝神座於殿中南向設
列聖神座於左右東西向所司張大次於
祈年門外神路之東陳牲俎於
神厨展祭器於
神庫如式
右設神座供張展牲器
昧爽
皇帝御
太和殿閱祝版玉帛香儀與
圜丘大祀同
右閱祝版玉帛香
厥明步軍統領飭所部清蹕鑾儀衛陳設
大駕鹵簿於
午門外陳玉輦於
太和門階下諸司各共其事巳刻
皇帝龍袍補服乘輿出宫至
太和門階下降輿鑾儀使扶輦納陛
皇帝陞輦警蹕導從
午門鳴鐘鼔不陪祀王公百官朝服跪送並如大祀
圜丘之儀
右鑾輿出宫
駕詣
南郊至
壇南門外神路西
降輦奉輦納陛如前儀前引大臣贊引對引太常寺卿
恭導
皇帝由
祈年左門入詣
皇乾殿
神位前上香行禮次詣
祈年殿恭視
壇位畢由壝東門詣
神庫視籩豆遣官視牲牢並同大祀儀畢仍由
祈年左門出
陞輦宿
齋宫陪祀王公百官采服分班祇立
齋宫門外竢
皇帝降輦乘輿入宫乃退
右視神位壇位牲器齋宿
將事之夕夜分太常寺卿率屬入壇然炬明鐙積
柴加燔牛於上具器陳辨簠簋籩豆豋俎之序陳
三案一設殿中少西供祝版一東次西向一西次
東向分奠玉帛香尊爵壺盤福胙惟
上帝前用告祀青帛一餘儀均與
圜丘大祀同鑾儀衛設洗於
祈年門外大次樂部率太常協律郎設中和韶樂於丹
陛上分東西懸陳樂舞於樂懸之次五鼓太常寺
博士引禮部侍郎升西階入殿右門恭省玉帛齍
盛如大祀儀
右陳設省齍
辨行禮位殿南正中為
皇帝拜位其前為讀祝受福胙位北向丹陛東西為諸
王貝勒貝子公陪祀拜位左翼東階西上右翼西
階東上丹墀内東西為陪祀百官拜位文員外郎
武騎都尉以上東西各五班東位西上西位東上
重行異等皆北面辨執事位太常寺司拜牌拜褥
官二人分立門内
皇帝拜位左右東西面司祝一人立祝案西東面司香
司玉帛司帛司爵贊賜福胙官奉福胙光禄寺鄉
接福胙侍衛侍儀禮部尚書侍郎都察院左都御
史副都御史樂部典樂序立東西案之次東西面
太常寺典儀一人立東檐下西面司樂協律郎樂
工歌工舞佾序立丹陛上東西樂懸之次北面鴻
臚寺鳴贊二人分立東西陛石欄前東西面記注
官四人立西階下東面引禮鴻臚寺序班四人糾
儀御史四人禮部祠祭司官四人分立從祀王公
百官拜位左右均東西面掌燎官率燎人立燎鑪
之東南隅並如
圜丘儀
右辨位
祀日日出前七刻司祝恭奉祝版至
祈年殿安於祝案如式鑾儀衛官校豫設龍亭一於
皇乾殿階下正中又設龍亭五於左右稍後均南向太常
寺官啟
神龕禮部尚書上香行禮太常寺卿率屬恭請
上帝神位
列聖神位奉安龍亭内前引後從舁行至
祈年殿階下亭止依序如初北向太常寺官詣亭前恭請
神位以次升中階入殿中門奉安各
神座一跪三叩並如
皇穹宇奉請之儀
右請神位
太常寺卿赴
齋宫奏請詣
祈年殿
皇帝御祭服乘輿鑾儀衛進玉輦於
齋宫門外納陛奉輦
皇帝陞輦鳴鐘前列鑪鐙導從扈衛如常儀至
祈年門外神路西鑾儀衛納陛奉輦如初
皇帝降輦詣大次少竢陪祀王公於
祈年門外百官於丹墀按翼東西序立祇候太常寺卿
告奉安
神位畢奏請行禮
皇帝出次鑾儀衛官跪奉盥奉巾如儀盥畢司拜褥官
豫布拜褥於殿南拜位贊引對引恭導
皇帝由
祈年左門入陞東階進殿東門就拜位北向立執鑪鐙
官止東階下夾階左右立侍衛退至東西隅僉立
前引内大臣止檐下東西侍立後扈大臣隨侍鴻
臚寺官引王公百官均就拜位序立典儀贊樂舞
生登歌執事官各共廼職武舞執干戚進贊引奏
就位司拜牌官跪安拜牌於拜褥退
右就次盥洗就位
典儀贊燔柴迎
帝神左右司香奉香盤進如祀
圜丘之儀司樂贊舉迎
帝神樂(凡儀節皆典儀贊舉樂皆司樂贊並詳冬日至大祀儀)奏祈平之章辭曰帝
篤祜民兮求莫匪舒小民何依兮飲食維需莫嘉
於榖兮萬事權輿為民請命兮豈非在予日用辛
兮百辟趨暾將出兮東風徐惟予小子兮敬盥顒
孚皇皇龍駕兮穆將愉樂作
皇帝詣
上帝位前跪上香次詣
列聖配位前跪上香畢興復位率羣臣行三跪九拜禮樂
止(凡行禮進退皆贊皆引陪祀官隨行禮皆𫝊贊詳見冬日至大祀儀)
右燔柴迎神
乃奠玉帛舉奠玉帛樂奏綏平之章辭曰念兹稼
穡兮惟民天農用八政兮食為先雨暘時若兮玉
燭全立我烝民兮迄用康年仰三無私兮昭事虔
奉璋承帛兮慄若臨淵樂作司玉帛奉玉帛司帛
奉帛進如奉香儀以次至各案前跪
皇帝詣
上帝位前跪奠玉帛以次詣
列聖位前跪奠帛畢興復位樂止
右奠玉帛
乃進俎舉進俎樂奏萬平之章辭曰鼎烹兮苾芬
嘉薦兮無文升繭栗兮惟犉羶薌達兮干雲昭民
力兮普存惟明德兮馨聞樂作有司執壺羹自中
階升進殿内沃俎如
圜丘儀
皇帝詣
上帝位前
列聖位前跪進俎興復位樂止
右進俎
行初獻禮舉初獻樂奏寶平之章辭曰初獻兮元
酒盈致純潔兮儲精誠瑟黃流兮罍承酌其中兮
外清明儼對越兮維清帝心歆假兮綏我思成樂
作舞干戚之舞
皇帝詣
上帝位前司爵跪奉爵(神案前凡司爵奉爵皆豫至各恭竢如奉香儀後仿此)
皇帝跪獻爵奠於墊中興退詣讀祝拜位立司祝至祝
案前跪三叩興奉祝版跪案左樂暫止
皇帝跪羣臣皆跪司祝讀祝辭曰維某年月日
嗣天子(臣)御名祇奏於
皇天上帝曰(臣)仰承
眷命撫育萬方念切民生亟圖康乂兹者候屆上辛春
耕將舉爰攄誠悃上迓
洪庥謹率臣僚以玉帛牲醴粢盛庶品恭祀
上帝伏祈
昭鑒時若雨暘俾百榖用成三農攸賴奉
太祖承天廣運聖德神功肇紀立極仁孝睿武端毅欽安
弘文定業高皇帝
太宗應天興國弘德彰武寬溫仁聖睿孝敬敏昭定隆道
顯功文皇帝
世祖體天隆運定統建極英睿欽文顯武大德弘功至仁
純孝章皇帝
聖祖合天弘運文武睿哲恭儉寬裕孝敬誠信中和功德
大成仁皇帝
世宗敬天昌運建中表正文武英明寬仁信毅大孝至誠
憲皇帝侑
神尚
饗讀畢興奉祝版安於帛篚内跪叩如初退樂作
皇帝率羣臣行三拜禮興以次詣
列聖位前跪獻爵儀同興復位樂止武功之舞退文舞執
羽籥進
右初獻讀祝
行亞獻禮舉亞獻樂奏穰平之章辭曰犧尊啟兮
告虔清酟既馨兮陳前禮再獻兮祠筵光煜爚兮
非煙神悦懌兮僾然惠我嘉生兮大有年樂作舞
羽籥之舞
皇帝詣
上帝位前以次
列聖位前跪奠爵於左如初獻儀興復位樂止
右亞獻
行終獻禮舉終獻樂奏瑞平之章辭曰終獻兮奉
明粢苾芬嘉旨兮清醴既釃神其衎兮錫祉禮成
於三兮陳辭願灑餘瀝兮沐羣黎臣拜手兮青墀
樂作(舞同亞獻)
皇帝詣
上帝位前以次
列聖位前跪奠爵於右如亞獻儀興復位樂止文德之舞
退
右三獻
既終獻太常寺官贊
賜福胙
皇帝詣受福胙位飲福受胙如
圜丘儀復位率羣臣行三跪九拜禮乃徹饌舉徹饌樂奏
渥平之章辭曰俎豆具陳兮庶品宜肸蠁昭鑒兮
荷帝慈饌告備兮玉几登歌洋溢兮廢徹不遲肅
微忱兮告終事上帝居歆兮錫純禧樂作有司詣
上帝位前跪叩興奉蒼璧退樂止
右受福胙徹饌
乃送
帝神舉送神樂奏滋平之章辭曰祇奉天威兮弗敢康小
心翼翼兮昭穹蒼雲垂九天兮露瀼瀼翠旗羽節
兮上翺翔臣拜下風兮肅徬徨願沛汪澤兮民多
蓋藏樂作
皇帝率羣臣行三跪九拜禮興樂止
右送神
既送神執事官以次詣
神位前奉祝帛香饌恭送燎所如
圜丘之儀舉望燎樂奏榖平之章辭曰卭首兮天閶混茫
一氣兮浩無方&KR0778;蕭東帛兮薦馨香精誠感格兮
降福穰穰四時順序兮百榖以昌臣同兆姓兮咸
荷恩光樂作恭導
皇帝由
祈年左門出詣望燎位望燎贊引奏禮成引入大次樂
止
右望燎
祈榖禮成鑾儀衛依序設龍亭於殿階下均南向
太常寺卿率屬恭請
神位奉安亭内以次舁行復
御皇乾殿禮部尚書上香行禮並如奉請之儀
右神位還御
皇帝既還大次更衣乃出次至神路西乘禮輿出
昭亨門外
大駕鹵簿前導導迎樂作奏祐平之章辭曰民者邦本
民食乃天爰卜辛日大君殷薦龍角明祈有年耒
耜親天下先前部大樂畢舉
皇帝回鑾王公從陪祀官退不陪祀王公百官朝服跪
迎如來儀
午門鳴鐘王公隨
駕入至内金水橋恭候
皇帝還宫皆退
右回鑾
龍見常雩之禮歲以孟夏即事於
圜丘凖冬日至大祀儀誓戒
制辭曰某年月日朕恭祀
皇天上帝祇秩常雩惟爾羣臣其蠲乃心齊乃志各揚其
職敢或不共國有常刑欽哉勿怠
右戒辭
祝辭曰維某年月日
嗣天子(臣)御名敢昭告於
皇天上帝曰(臣)恭承
帝命率育寰區民為邦本深思稼穡之艱難食乃民天惟
冀雨暘之時若用蠲吉日肅展明禋兹當龍見之
期爰舉祈年之典維
皇上帝鑒兹將享之誠用康兆民咸受明昭之
賜俾五風十雨黍稷維馨九榖三農順成有慶奉
太祖承天廣運聖德神功肇紀立極仁孝睿武端毅欽安
弘文定業高皇帝
太宗應天興國弘德彰武寬溫仁聖睿孝敬敏昭定隆道
顯功文皇帝
世祖體天隆運定統建極英睿欽文顯武大德弘功至仁
純孝章皇帝
聖祖合天弘運文武睿哲恭儉寬裕孝敬誠信中和功德
大成仁皇帝
世宗敬天昌運建中表正文武英明寬仁信毅大孝至誠
憲皇帝侑
神尚
饗
右祝辭
祀日迎神樂奏靄平之章辭曰立我烝民兮神降
嘉生雨暘時若兮百榖用成龍見而雩兮先民有
程臣膺天祚兮敢不祇承念我農兮心靡寧肅明
禋兮殫精誠靈皇皇兮穆以清金支五色兮罨靄
蜺旌
奠玉帛樂奏雲平之章辭曰玉帛載陳兮磬管鏘
鏘為民請命兮惕勿敢康令清和兮遂百昌麥秀
岐兮禾茀稂日照九兮時雨滂俾萬寶兮千斯倉
進俎樂奏需平之章辭曰越十雨兮越五風三光
昭明兮嘉氣蒙天所子兮𦕈躬予小子兮子萬邦
紛總總兮賴皇穹犉牡□亨兮達臣衷
初獻樂奏霖平之章辭曰酌彼兮罍洗飶芬兮椒
香愧明德兮維馨假黍稷兮誠將願大父兮念兹
衆子穆將愉兮綏以豐穰
亞獻樂奏露平之章辭曰再酌兮醑清仰在上兮
明明庶來格兮鑒誠曷敢必兮屏營合萬國兮形
神精承神至尊兮思成
三獻樂奏霑平之章辭曰三酌兮成純備物致志
兮敬陳多士兮駿奔靈承無斁兮明禋維蕃釐兮
媼神雨留甘兮良苗懷新
徹饌樂奏靈平之章辭曰禮將成兮舞已終徹弗
遲兮畏神恫願留福兮惠吾農神之貺兮協氣融
遂及私兮越我公五者來備兮錫用豐
送神樂奏霮平之章辭曰祥風瑞靄兮彌靈壇上
帝居歆兮風肅然左蒼龍兮右白虎般裔裔兮糺
縵縵仰九閶兮返御介祉釐兮康年
望燎樂奏霈平之章辭曰碧翏翏兮不可度思九
奏終兮爟火晳而神光四燭兮休氣夥頤安匪舒
兮抑抑威儀帝求民莫兮日鑒在兹錫福繁祉兮
庶徵曰時
回鑾樂奏祐平之章辭曰炎夏初屆憫我穡夫爰
舉常祀盛樂用雩明德馨誠意孚禾稼登斯樂胥
祀日禮儀樂舞並牲幣陳設器數均與冬日至大
祀禮同
右樂章
大雩之禮孟夏常雩後不雨既徧祈
天神
地祗
太歲
社稷三復仍不雨乃諏吉修大雩禮於
圜丘
右諏吉
既諏吉翰林院撰擬祝辭(親製或文祝)先期齋戒如
常禮齋之日禁斷屠宰祀前一日
皇帝御常服詣
太和殿視祝版執事官咸常服太常寺卿率屬入
壇潔器陳備脯醢果實設
皇天上帝神座於
圜丘第一成南向設
四從神位於第二成東西向
皇帝詣
壇齋宿常服出宫乘騎不乘輦不設鹵簿不陳樂前引後
扈大臣侍衛咸常服導從
午門鳴鐘不陪祀王公百官常服跪送
駕至
南郊由
壇西門入至
昭亨門外降騎步行入
壇恭視
壇位上香行禮如儀
右减服御徹樂
祀之日
皇帝雨冠素服步禱於
壇扈從官暨陪祀執事各官咸雨冠素服恭行雩禮不燔
柴不進俎不飲福受胙餘樂章樂舞及玉帛器數
悉與常雩同
皇帝行三獻禮畢復位北向立協律郎引舞童十有六
人衣玄衣執羽翳進為八列典儀贊舞童歌詩贊
引奏跪
皇帝跪羣臣皆跪舞童乃舞皇舞按節歌
御製雲漢詩八章詩曰瞻彼朱鳥鶉首是臨協紀辨律
羽蟲徵音萬物芸生有壬有林有事南郊陟降維欽
瞻仰昊天生物為心(一章)維國有本匪民伊何維民有
天匪食則那為民祈福平秩南訛我祀敢後我樂維
和鼉鼓淵淵童舞娑娑(二章)自古在昔春郊夏雩旱則
致禱田燭朝趨盛禮既陳神留以愉雷師闐闐飛廉
衙衙霈時甘霖利我新畬(三章)於穆穹宇在郊之南對
越嚴恭上帝是臨庇蔭嘉榖用將悃忱惴惴我躬肅
肅我心六事自責仰彼桑林(四章)權輿粒食實維后稷
百王承之永奠邦極惟予小子臨民無德敢懈祈年
潔衷翼翼命彼秩宗古禮是式(五章)古禮是式値兹吉
辰玉磬金鐘大羹維醇玄衣八列舞羽繽紛既侑上
帝亦右從神尚鑒我衷錫我康年(六章)惟天可感曰惟
誠恪惟農可稔曰惟力作恃天慢人弗刈弗穫尚勤
農哉服田孔樂咨爾保介庤乃錢鎛(七章)我禮既畢我
誠已將風馬電車旋駕九閶山川出雲為霖澤滂雨
公及私興鋤利甿億萬斯年農夫之慶(八章)歌畢引退
贊引奏拜興
皇帝率羣臣行三拜禮興乃徹饌送
帝神望燎並如常雩之儀禮畢
皇帝還宫
午門鳴鐘不陪祀王公百官常服跪迎如初儀
右大雩
因事祇告
圜丘之禮遣親王一人將事及執事官致齋一日豫期翰
林院具祝文(隨事撰擬)太常寺送内閣恭書奉諸
南郊神庫潔備器陳至日五鼓設
神座幄於
圜丘陳鹿脯鹿醢兔醢棗榛葡萄桃實蓮實鑪一鐙六爵
墊一幄南中設一案少西北向供祝版司祝一人
立於案西東面東設一案西向陳告祀制帛一香
盤一尊一冪勺具爵三司香司帛司爵各一人立
於案東西面糾儀御史一人東位西面一人西位
東面太常寺典儀一人立第二成午階上之東掌
燎立燎鑪東南隅雞初鳴遣官豫竢於
昭亨門外贊引太常寺贊禮郎二人豫竢於外壝南右
門外均朝服黎明太常寺卿率屬詣
皇穹宇奉請
皇天上帝神位入壇恭設座上如儀遣官入
昭亨右門至外壝南右門贊禮郎引入詣
圜丘升西階至第三成午階上典儀贊就位執事官各共
廼職贊禮郎引遣官就拜位北面立典儀贊迎
神(凡禮儀節次皆典儀唱贊後同)司香奉香進至案前祇竢贊禮郎贊升
壇引遣官升西階就香案前立贊跪遣官跪贊上
香司香跪進香遣官上炷香次三上瓣香興贊復
位引遣官自西階降復位立贊跪叩興(凡遣官升降行禮皆)
(贊皆引後同)遣官三跪九叩興贊行初獻禮司帛奉篚
司爵揭尊冪勺挹酒實爵以次進至案前祇竢遣
官升
壇詣
神位前跪司帛跪奉篚遣官受篚拱舉奠於案司爵跪奉
爵遣官受爵拱舉奠於墊中興贊讀祝遣官降自
午階之左至第二成當階北面跪司祝詣祝案前
跪三叩奉祝版跪案左讀祝畢興奉安
神位前篚内跪叩如初退遣官行三叩禮興仍降西階復
位次亞獻獻爵於左次三獻獻爵於右儀同贊送
神遣官行三跪九叩禮興贊奉祝帛送燎司祝奉
祝司帛奉篚皆三叩司香奉香以次降午階遣官
避立西旁竢過復位贊望燎遣官降西階出内壝
南右門詣燎所望燎贊禮郎告禮畢引由外壝南
右門出太常寺卿率屬恭請
上帝神位還
御如儀各退
右因事祇告
列聖升配
南郊之禮
制下禮部具疏行欽天監諏吉工部於
昭亨門外擇潔地設黃幄太常寺設香案於幄内禮工
二部尚書上香行三跪九叩禮工部敬製升配
神位既成諏吉鐫字内閣翰林官朝服敬書題字大學士
滿漢各一人朝服視鐫上香行禮如儀
升祔
太廟禮成諏
升配
圜丘吉日以
聞飭諸司敬謹供備
右敬製神位戒辦
視牲
致齋
書祝版
閱祝版
視割牲(儀均與冬日至大祀同)
前二日遣官各一人祇告
天
地
宗廟
社稷如常告儀
右祇告
前一日太常寺卿率屬入
壇潔蠲壇上下恭設
上帝青幄暨
列聖配幄畢乃恭設
升配青幄寶座几案如儀鑾儀衛設龍亭黃蓋御仗於
昭亨門外恭製
神位黃幄前是日
皇帝詣
南郊齋宿鑾儀衛陳
大駕鹵簿
午門鳴鐘鼓樂陳而不作不陪祀王公百官朝服跪
送如常儀
駕至
南郊
降輦贊引對引官恭導
皇帝詣
皇穹宇上香行三拜禮畢恭導詣
圜丘祇視
壇位乃導出
昭亨門外陞輿請
齋宫大學士二人朝服祇竢於恭製
神位黃幄前太常寺官具鑪鐙大學士入幄右門詣案前
上香行三跪九叩禮恭視工部以青節
神位題字畢禮部尚書詣案前恭奉
神位奉安於黃案上香行禮如前儀畢各退
右視神位
屆日昧爽太常寺卿入
壇陳設祭器樂部陳樂懸樂舞工部官張大次陪祀執事
各官朝服豫集祇竢均如大祀儀禮部太常寺官
十人前引
神位恭竢於黃幄外太常寺卿詣
齋宫奏時
皇帝禮服出
齋宫乘輦前引大臣十人前導後扈大臣隨侍如儀
皇帝出廣利門至
昭亨門右降輦盥手鑾儀衛官跪奉盥奉巾如儀畢贊
引對引恭導
皇帝入黃幄左門詣
神位前行一跪三拜禮興進前跪恭奉
神位興由中門出奉安
神位於龍亭跪三拜興避立道左校尉舁亭前列御仗黃
蓋禮部太常寺官左右導引前引大臣十人贊引
對引太常寺卿二人恭導
皇帝於亭後行陪祀王以下内大臣侍衛於
昭亨左門外跪迎候過興隨行龍亭入
昭亨左門百官跪迎於次候過北面祇立亭至内壝左
門外止贊引對引恭導
皇帝詣亭前跪三拜興進前跪恭奉
神位入内壝左門至
圜丘三成階下御仗黃蓋退前引大臣止立贊引對引恭
導
皇帝陞
壇太常寺司拜褥官豫布
神位拜褥於正中布
皇帝拜褥於稍後贊引跪奏
廟諡皇帝祇見
皇天上帝
皇帝恭奉
神位跪安於拜席退就拜位贊引奏拜興
皇帝三跪九拜恭代行祇見禮畢贊引跪奏請
陞座
皇帝進前跪恭奉
神位興司拜褥官徹
神位拜褥
皇帝詣
配幄前跪奉安
神位於寶座退至幄外香案前贊引奏拜興
皇帝行一跪三拜禮贊引對引恭導
皇帝詣二成拜位立乃行大祀禮儀節均與冬日至同
祀畢恭導
皇帝出
昭亨左門乘輿還宫
大駕鹵簿前導樂陳而不作不陪祀王公百官祇候迎
駕如前儀太常寺官恭請
神位
御皇穹宇上香行禮均如
郊祀儀翼日
頒詔布告天下(儀詳嘉禮)
右升配
升配
圜丘禮成恭遇孟春上辛吉日秩祀
祈榖壇乃奉
神位配饗
祈年殿祀前諸儀並同
圜丘豫日有司恭設
升配寶座於
祈年殿屆日設龍亭黃蓋御仗於恭製
神位黃幄前導引如儀
皇帝恭奉
神位由左階陞入
祈年左門奉安於
寶座(不再行祇見禮)餘儀節均與上辛祈榖同
右升配祈榖壇
欽定大清通禮卷一
