欽定四庫全書
欽定大清通禮卷二十六
嘉禮
册封
皇貴妃之禮
命下禮部諏吉以
聞乃徧布諸司供備豫期工部製
册禮部製
寳均以金送内閣鐫字行禮如儀
右諏日具册寳
屆期禮部奏請
命大學士尚書一人充
册封使侍郎内閣學士一人充副使
右命使
先一日遣官各一人祇告
太廟後殿
奉先殿如常儀
右祗告
至日五鼓禮部鴻臚寺官設節案册寳案於
太和殿内鑾儀衛官設采亭於内閣門外内閣禮部
官奉
節
册寳出陳於亭内鑾儀校舁行導以繖仗禮部官前引
詣
太和殿及階亭止奉
冊寳随
節以升設於
殿内各案質明大學士一人朝服立節案之東封使
朝服立丹墀之東均西面欽天監官報吉時已屆
正使由東階升副使從至丹陛左北面跪大學士
詣案奉
節由
殿中門出授正使正使受
節偕副使興所司舉
册寳案從降中階仍設亭内導引如初以次詣
皇貴妃宫
右遣使發冊
是日内鑾儀衛設
皇貴妃儀仗於本宫門外明黃曲蓋一拂二鑪盒盆
盂各一缾二(皆黃金質)几倚各一節二明黃色紅色黑
色花繖六紅黑二色瑞草繖四雉羽扇四金黃紅
黑三色素扇鳳旗紅黑二色素旗各二卧瓜立瓜
吾仗各四明黃色翟輿一輿一車一凡擎執輿尉
皆内鑾儀校充内監設節案香案於宫内正中東
西肆設册寳案於東西均南北肆封使既受
命由
協和門至
景運門外正使西面授
節内監内監奉
節舁
册寳亭至宫門奉
册寳随
節詣
皇貴妃宫
皇貴妃禮服出迎於宫門内道右立候過内監奉
節
册寳陳於各案退
皇貴妃就拜位北面跪女官宣讀
冊文
寳文
皇貴妃恭受
冊寳行六肅三跪三拜禮畢送
節於宫門内道右均如
皇后受冊之儀内監持
節至
景運門授正使正使持
節副使從詣
後左門復
命
册封禮成還
節有司各退
右受冊
翼日
皇貴妃詣
皇太后宫行六肅三跪三拜禮乃詣
皇帝前行禮
皇后前行禮並如儀
右禮成朝見
册封
貴妃之禮
命下所司供備製
冊寳既諏吉奏請
命使遣官祇告
太廟後殿
奉先殿至日遣使發
冊並如
册封
皇貴妃之儀是日内鑾儀衛設
貴妃儀仗於本宫門外金黃曲蓋一拂二鑪盒盆盂
各一缾二(皆黃金質)几倚各一節二金黃紅黑三色花
繖六紅黑二色瑞草繖四雉羽扇四鳳旗四卧瓜
立瓜吾仗各二金黃色翟輿一輿一車一凡擎執
輿尉皆内鑾儀校充餘宫内陳設宣
册寳受
冊寳及朝見儀注與
皇貴妃禮同
右册封貴妃
册妃之禮
命下備
册印奏請
命使祗告
太廟後殿
奉先殿至日遣使發
册儀與
册封
貴妃同是日内鑾儀衛設
妃采仗於本宫門外金黃曲蓋一拂二鑪盒盆盂各
一缾二(皆白金質)几倚各一節二金黃色素繖二紅黑
二色花繖四素扇四鳳旗四卧瓜立瓜吾仗各二
金黃色翟輿一輿一車一凡擎執輿尉皆内鑾儀
校充餘宫内陳設宣
册印受
册印及朝見儀注均與
貴妃禮同
右册妃
册嬪之禮
命下備
制册奏請
命使至日發
册(不設印案)儀與
册妃同是日内鑾儀衛設
嬪采仗於本宫門外紅曲蓋一鑪盒盆盂各一缾二
(皆白金質)几倚各一節二金黃色紅色花繖各二紅色
素扇二鳳旗二金黃輿二車一凡擎執輿尉皆内
鑾衛校充餘宫内陳設(不設印案)宣
册受
册曁朝見儀注均與
妃禮同
右册嬪
欽定大清通禮卷二十六
