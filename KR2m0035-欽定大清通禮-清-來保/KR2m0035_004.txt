凡例
一通禮與會典相為表裏謹遵
諭旨隨同會典節次進
呈其間法古凖今咸秉
聖明指示以備萬世率由
一五禮之名肇於虞書五禮之目見於周禮首吉
禮尊
天
祖也次嘉禮本人道也次軍禮征伐大權也次賓禮柔遠
人也次凶禮以厚終也依序編纂有條不紊每篇
首弁以數言括其大指仍於目錄下臚次諸儀之
名以便繙閱
一開元禮纂見於杜佑通典而修史者採之唐書
今仿其式每一儀中各就自然次序條分之儀繁
者於每節之後書右某事别之儀簡者於全文之
末合書之期於節目分明以昭其辨
一各禮儀文相同者於初見處備書之其餘則書
如某儀或云與某儀同分行小註者曰見某儀曰
後仿此比事類推以省繁複若夫大中小祀禮既
不同則文不當省又凡隔卷同儀亦必於初見處
備書之不用省文
一書中祭器樂器鹵簿軍實之類悉據禮部兵部
太常寺鑾儀衛文册參考經史辨名辨色辨數辨
位與會典脗合以昭信守
一通禮所重在行禮儀節詳悉紀載以便於遵循
至於輿服器數止載名物若制度損益已有專書
專圖者槩不重述
一儀禮十七篇收於失散之後故祭祀昏喪止存
士禮唐六典則闕凶禮不載然辨上下定民志綱
紀四方必自朝廷始是書首紀
朝
廟大典次及
欽頒儀制通行直省郡邑各依類分附於後
一禮時為大今古異尚從其儀也是書皆取見行
儀注輯定其非
皇朝成式雖有古制槩不摭拾至合於今制者存之務
使文質得中垂為成法
一是書恭照
大清會典叙載儀注俾我
國家萬年遵守通行所有順治康熙雍正
三朝已行舊典年月次第另詳會典兹不備載
