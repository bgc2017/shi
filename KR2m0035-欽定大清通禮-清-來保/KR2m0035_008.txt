欽定四庫全書
欽定大清通禮卷二
吉禮
北郊
夏日至大祭
地於
方澤之禮先祭期五日遣親王二人詣犧牲所恭代視牲
儀與祀
南郊禮同
右視牲
先三日
皇帝致齋於大内頒
制辭於羣臣曰某年月日夏至朕恭祭
皇地祇於
方澤惟爾羣臣其蠲乃心齊乃志各揚其職敢或不共國
有常刑欽哉勿怠陪祀王公百官敬書誓
命各齋於公署如祀
南郊儀
右齋戒
省牲
書祝版
視割牲(南郊祀儀均與同)
先一日五鼓太常寺卿率屬埽除壇上下藉以㯶
薦設
皇地祇神座於
方澤第一成居中北向
列聖東西向
四從於第二成
五嶽東
啟運
天柱二山從之
五鎮西
隆業
昌瑞
永寧三山從之
四海在
五嶽之次
四瀆在
五鎮之次均施黃幄工部司官張
皇帝拜次於第二成子階上張大次於外壝北門外神
路之東太常寺典簿陳牲俎於
神廚博士辨簠簋籩豆豋鉶之實以次展器於
神庫
右設神座幄供張展牲器
其日昧爽太常寺設黃案於
中和殿中
御座之南太常寺卿祇候贊事殿内司祝由内閣奉祝
版暫奉於
太和殿内初昕太常寺卿率欽天監博士至
乾清門奏時
皇帝龍袍補服乘輿出宫至
中和殿後降輿
御殿立左楹前西向記注官四人於殿右門夾檻内外
立東面司祝由
太和殿奉祝版前列提鑪二太常寺贊禮郎十人引
至
中和殿外階下止司祝奉祝版由中階進殿中門陳
於案三叩興退太常寺卿展祝文贊禮郎布拜褥
皇帝詣案前恭閱畢行一跪三拜禮興復位立太常寺
卿韜祝版有司徹拜褥司祝進至案前三叩恭奉
祝版興由殿中門出太常寺卿跪奏禮成
皇帝還宫太常寺官送祝版至
北郊奉安
神庫内是日恭進齋戒牌銅人於
齋宫徹
乾清門齋戒牌銅人如祀
南郊儀
右閱祝版
厥明步軍統領飭所部清蹕除道自
東華門至
壇門鑾儀衛官校陳設
法駕鹵簿導象四民尉二十有八人次寶象五民尉八
十人雲麾使一人治儀正二人次静鞭四民尉十
有四人治儀正一人次前部大樂大號小號各四
金口角四和聲署史十有二人次革輅駕馬四民
尉三十有二人木輅駕馬六民尉三十有二人象
輅駕馬八民尉三十有四人金輅駕象一民尉四
十有四人玉輅駕象一民尉四十有四人雲麾使
一人治儀正二人次鼓吹大樂大號八小號八金
鉦四畫角二十有四掆鼓二十有四横篴十有二
拍板四仗鼓四金二掆鼔二十有四署史六十有
八人民尉百六十有四人畫角前掆鼓後間以紅
鐙各二民尉六人冠軍使一人整儀尉二人次引
仗御仗吾仗各六立瓜卧瓜各六星六鉞六出警
入蹕旗各一民尉六十有七人五色銷金小旗二
十(每色各四)民尉四十人雲麾使一人整儀尉二人次
翠華旗二金鼓旗二門旗八民尉二十有四人日
月旗各一雲雷旗各五八風旗八甘雨旗四民尉
四十有八人列宿旗二十有八五星旗五五嶽旗
五四瀆旗四神武朱雀白虎青龍旗四民尉九十
有二人天馬天鹿辟邪犀牛赤熊黃羆白澤甪端
遊麟彩獅振鷺鳴鳶赤烏華蟲黃鵠白雉雲鶴孔
雀儀鳳翔鸞為旗二十民尉四十人五色銷金龍
纛二十前鋒大纛八羽林大纛八驍騎纛二十有
四民尉百二十人雲麾使二人治儀正二人整儀
尉二人次黃麾四儀鍠氅四金節四進善納言敷
文振武旌各二褒功懷遠行慶施惠明刑弼教教
孝表節旌各二民尉五十有六人龍頭旛四豹尾
旛四絳引旛四信旛四民尉三十有二人羽葆幢
四霓幢四紫幢四長夀幢四民尉三十有二人雲
麾使二人治儀正二人整儀尉二人次鸞鳳赤方
扇八雉尾扇八孔雀扇八黃赤二色單龍團扇各
八雙龍團扇各八夀字黃扇八民尉百二十有八
人雲麾使一人治儀正二人整儀尉二人次赤素
紫素方繖各四五色四季花繖十間以五色九龍
繖十民尉六十人次九龍黃蓋十翠華蓋二紫芝
蓋二九龍曲柄黃蓋四民尉四十有八人鑾儀使
一人雲麾使一人治儀正二人整儀尉二人次儀
刀二十親軍四十人弓矢二十親軍四十人豹尾
槍二十護軍四十人殳四親軍八人戟四親軍八
人雲麾使一人治儀正二人整儀尉四人次仗馬
十護軍二十人冠軍使雲麾使各一人次金方几
一金交倚一金缾二金盥盤一金盂一金合二金
鑪二拂二(立夏陳列處暑收)旗尉二十有二人雲麾使一
人治儀正二人次九龍曲柄黃華蓋一武備院掌
蓋司蓋四人前引佩刀大臣十人提鑪二執鑪侍
衛二人
金輦在中左右奉輦鑾儀使二人扶輦冠軍使一入雲
麾使一人治儀正二人整儀尉二人旗尉民尉各
十有八人後扈佩刀大臣二人豹尾班執豹尾槍
侍衛十人佩儀刀侍衛十人佩弓矢侍衛十人領
侍衛内大臣一人侍衛班領二人次後管宗人府
王公二人前鋒護軍統領一人散秩大臣一人給
事中御史二人各部郎中四人(員外郎並用)侍衛班領
一人署侍衛班領一人侍衛什長二人次黃龍大
纛二領侍衛内大臣一人(内大臣散秩大臣並用)司纛侍衛
什長二人建纛親軍四人佩鳴螺親軍六人凡職
事官均采服親軍護軍旗尉民尉各服其服辰刻
不陪祀王以下公以上滿漢文武百官朝服咸會
祇候送
駕如儀巳刻太常寺卿赴
乾清門奏請詣
北郊齋宿
皇帝龍袍補服乘禮輿出至
太和門階下降輿鑾儀衛進金輦掌鑾儀衛内大臣
一人跪奏請
陞輦鑾儀使二人奉輦扶輦官四人納陛於輦前正中
皇帝乘輦駕士三十二人轝輦
駕發警蹕鑾儀使二人率官校夾輦而趨
午門鳴鐘鼓
皇帝由協和門
東華門出導迎樂前引不作左右塗巷皆設布幛護
軍統領步軍統領率弁校辟除如詣
南郊儀
右鑾輿出宫
駕至
北郊由壇西門入至
方澤北門外掌鑾儀衛内大臣一人跪奏請
皇帝降輦奉輦納陛如儀前引内大臣十人右贊引左
對引太常寺卿二人恭導
皇帝由外壝北右門至
皇祇室詣
皇地祇香案前立司香太常寺少卿一人跪進香
皇帝跪受香拱舉仍授司香興三上香畢以次詣
列聖前上香如儀贊禮郎布拜褥
皇帝行三跪九拜禮兩廡
從位遣分獻官上香行禮
皇帝詣
方澤陞子階第一成恭視
皇地祇位
列聖配位贊引官以次跪奏畢暨對引官恭導
皇帝由内壝西右門詣
神庫恭視籩豆贊引跪奏如前儀遂遣官並視牲牢
畢
皇帝由内壝北右門出至神路西
陞輦詣
齋宫從祀王公百官采服分班祇竢
皇帝降輦乘禮輿入宫乃退隨壇齋宿如祀
南郊之儀
右視神位壇位牲器齋宿
將事之夕夜分太常寺卿率官屬入壇然炬明鐙
具器陳於案各以其序第一成
皇地祇幄内犢一豋一簠二簋二籩十有二豆十有二金
鑪一黃鐙金鐙各二爵墊一
列聖幄内皆犢一豋一簠簋各二籩豆各十有二金鑪一
黃鐙金鐙各二爵墊一幄北中設一案少西南向
供祝版西設一案東向陳黃琮一郊祀制帛一(色黃)
奉先制帛二(色白)香盤三尊三匏爵九壺一實福酒
盤一實胙肉東設一案西向陳奉先制帛三(色白)香
盤三尊三匏爵九凡牲陳於俎凡玉帛實於篚凡
尊實酒承以舟疏布冪勺具第二成
四從幄内皆牛一羊一豕一豋一鉶簠簋各二籩豆各
十琖三十鑪一鐙四各設一案陳禮神制帛各一
(嶽鎮色用青赤黃白黑五山色用白四海色用青赤白黑四瀆色用黑)尊一爵三香
盤一俎篚勺冪具鑾儀衛冠軍使設洗於外壝右
門外大次樂部率太常協律郎設中和韶樂於二
成階下金編鐘在西玉編磬在東西應鼓一柷一
麾一東敔一琴瑟笙簫篴塤箎搏拊旌節及羽籥
干戚之屬東西依數分比均與
南郊禮同
右陳設
陳設畢禮部侍郎一人由東階升第一成太常寺
博士前引詣
皇地祇位前省視玉帛齍盛及豋俎籩豆之實以次詣
列聖位前省齍畢仍由東階降至第二成
從位前周視如儀
右省齍
辨行禮位第一成子階上為讀祝受福胙
皇帝拜位第二成黃幄次為
皇帝行禮拜位南向第二成階下為陪祀王貝勒貝子
公拜位左翼東位西上右翼西位東上庭中夾神
道東西為分獻官拜位外壝門外為陪祀百官拜
位文五品武四品以上東西各五班均面南重行
異等西位東上東位西上辨執事位第一成太常
寺官二人立
皇帝拜位前一司拜牌東面一司拜褥西面司祝一人
立祝案西東面司香三人司玉帛一人司帛二人
司爵三人序立西案之西東面司香三人司帛三
人司爵三人序立東案之東西面光禄寺卿二人
立西司香之後侍衛二人立東司香之後太常寺
贊賜福胙一人立西司爵之次均南上侍儀禮部
尚書一人侍郎一人立東案之北西面都察院左
都御史副都御史各一人樂部典樂一人立西案
之北東面均南上階下太常寺典儀一人西立東
面第二成司拜牌拜褥官各一人分立黃幄次東
西與第一成子階同第二成階下記注官四人東
立西面引王公行禮鴻臚寺官二人糾儀御史四
人禮部祠祭司官二人分立拜位左右均東西面
司樂協律郎樂工序立東西樂懸之次歌工立樂
工之次樂舞生文武八佾分行序立西在歌工之
右東在歌工之左皆西列東上東列西上太常寺
𫝊贊四人二人循内壝牆立二人循外壝牆立外
壝門外糾儀御史四人禮部祠祭司官四人分立
從祀百官之次鴻臚寺序班東西各一人立於糾
儀官之次稍後均東西面掌瘞官一人率瘞人立
於瘞坎之西北隅
右辨位
祀日日出前七刻司祝詣
神庫恭請祝版設於祝案跪叩如儀禮部尚書一人
率太常寺卿屬恭請
神位鑾儀衛官校豫設鳳亭一於
皇祇室階下正中北向又設鳳亭五於左右稍後均北向
又設鳳亭四於北稍後均東西向至時太常寺官
啟
神龕禮部尚書詣
皇祇室各香案前上香行禮如儀太常寺卿率屬分詣
皇祇室及
從位前各行一跪三叩禮先請
四從位奉至丹墀東西向次請
列聖神位於殿内東西向俟請
皇地祇神位北向先行乃奉
列聖神位以從既出殿乃奉
四從神位以從依次奉安於鳳亭内跪叩如初校尉舁
亭太常寺官十人前引禮部尚書從由
方澤南門入至子陛亭止
皇地祇居中
列聖左右稍後均北向
從位再後東西向太常寺官詣各亭前跪三叩興恭請
皇地祇
列聖神位陞子階詣第一成
四從神位陞東西階詣第二成以次奉安於
神座各行一跪三叩禮退
右請神位
太常寺卿赴
齋宫奏請詣
壇行禮
皇帝御祭服乘禮輿出
齋宫鑾儀使進金輦於
齋宫門外納陛奉輦如儀
皇帝陞輦鑾儀衛校鳴
齋宫鐘前引後扈如常儀
皇帝至外壝門外神路西
降輦右贊引左對引太常寺卿二人恭導
皇帝詣大次少竢太常寺贊禮郎引分獻官於外壝左
門外序立鴻臚寺官引陪祀王公於外壝門外侍
衛後百官於行禮位後按翼東西序立祇候太常
寺卿告奉安
神位畢奏請行禮
皇帝出大次鑾儀衛官跪奉盥奉巾如儀盥畢司拜褥
官豫布拜褥於第二成拜次退贊引對引官恭導
皇帝由外壝北右門入陞子階就第二成拜位司拜牌
官安拜牌退侍衛至内壝門外前引内大臣執鑪
鐙官至第二成階下均止立後扈大臣隨侍(凡)
(壇隨侍陞同)鴻臚寺官引階下王公咸就拜位立太常
寺贊禮郎引分獻官入内壝左門至分獻拜位立
鴻臚寺官引文武百官均就拜位序立典儀贊樂
舞生登歌執事官各共廼職武舞執干戚進贊引
奏就位
皇帝就拜位立
右就次盥洗就位
皇帝既就位典儀贊瘞毛血迎
神司樂贊舉迎
神樂奏中平之章辭曰吉蠲兮玉宇開薰風兮自南來鳳
馭紛兮後先嶽瀆靄兮徘徊肅展禮兮報功沛靈
澤兮九垓協律郎舉麾工鼓柷樂作贊引奏跪拜
興
皇帝行三跪九拜禮𫝊贊贊跪叩興王公百官均隨行
禮(凡衆官行禮均𫝊贊後同)協律郎偃麾工戞敔樂止(凡樂以舉麾鼓)
(柷作以偃麾戞敔止後同)
右迎神
典儀贊奠玉帛左右司香奉香盤以次進香案前
恭候左司玉帛官暨司帛官由西案奉篚右司帛
官由東案奉篚以次進至
神位前恭候司樂贊舉奠玉帛樂奏廣平之章辭曰式時
吉土兮中壇毖我郊兆兮孔安辟公趨蹌兮就列
考鐘伐鼓兮舞干黃琮纖縞兮既奠靈光下燭兮
誠丹樂作司拜牌官起拜牌(壇皆先凡陞牌後同起拜)贊
引奏陞
壇暨對引官恭導
皇帝詣第一成對引官至北階上止立(壇行禮凡陞皆同)贊
引恭導
皇帝詣
皇地祇香案前司香跪贊引奏跪
皇帝跪奏上香司香進香
皇帝上炷香次三上瓣香興贊引恭導
皇帝詣
皇地祇位前司玉帛官跪贊引奏跪
皇帝跪奏奠玉帛司玉帛官進篚
皇帝受篚拱舉奠於案興以次詣
列聖位前上香獻帛儀同贊引奏復位暨對引官恭導
皇帝復第二成拜位立司拜牌官安拜牌(凡復位則安拜牌後同)
樂止
右奠玉帛
皇帝既奠玉帛典儀贊進俎司拜牌官起拜牌退贊引
對引恭導
皇帝轉立拜位旁西向司拜褥官起拜褥太常寺官引
分獻官鴻臚寺官引王公各退避東西面立有司
貯羹於壺恭執太常寺官二人引至壇階下止立
執壺官升子階以次登壇過幄次仍布拜褥恭導
皇帝復位王公及分獻官皆引復位執壺官詣
皇地祇
列聖位前跪拱舉興以羹沃俎者三退由西階降司樂贊
舉進俎樂奏含平之章辭曰禮行樂奏兮未央嘉
肴有踐兮大房牲牷告歆兮惟恪民力普存兮肅
將厚載資生兮無外几筵來格兮洋洋樂作贊引
奏陞
壇恭導
皇帝陞第一成詣
皇地祇位前立贊引奏跪
皇帝跪奏進俎
皇帝拱舉進俎興以次詣
列聖位前進俎儀同贊引奏復位恭導
皇帝復二成拜位立樂止
右進俎
典儀贊行初獻禮有司揭尊冪勺挹酒實爵左右
司爵執爵以次進至各
神案前恭竢司樂贊舉初獻樂奏大平之章辭曰醴齊融
冶兮信芳博碩升庖兮鼎方清風穆穆兮休氣翔
神明和樂兮舉初觴洽百禮兮禋祀罄九土兮豐
穰樂作司樂舉節舞干戚之舞(凡舞以節領之導引進退後同)贊
引奏陞
壇恭導
皇帝詣第一成
皇地祇位前司爵跪贊引奏跪
皇帝跪奏獻爵司爵進爵
皇帝受爵奠於墊中興第一成司拜褥拜牌官布拜褥
安拜牌贊引奏詣讀祝位
皇帝詣讀祝拜位立司祝至祝案前跪三叩興奉祝版
跪案左樂暫止贊引奏跪
皇帝跪羣臣皆跪贊引贊讀祝司祝讀祝辭曰維某年
月日
嗣天子(臣)御名敢昭告於
后土皇地祇曰時當夏至羣物方亨生長發育有生咸賴
功德至厚上配
皇天謹以玉帛牲醴齍盛庶品用將祇祀奉
太祖承天廣運聖德神功肇紀立極仁孝睿武端毅欽安
弘文定業高皇帝
太宗應天興國弘德彰武寬溫仁聖睿孝敬敏昭定隆道
顯功文皇帝
世祖體天隆運定統建極英睿欽文顯武大德弘功至仁
純孝章皇帝
聖祖合天弘運文武睿哲恭儉寬裕孝敬誠信中和功德
大成仁皇帝
世宗敬天昌運建中表正文武英明寬仁信毅大孝至誠
憲皇帝配尚
饗讀畢興奉祝版跪安
皇地祇位前篚内三叩興退樂作贊引奏拜興
皇帝率羣臣行三拜禮興起拜褥徹拜牌贊引恭導詣
列聖位前以次獻爵儀同贊禮郎引
從位分獻官由東西階升詣各
神位前上香獻帛獻爵畢贊引奏復位恭導
皇帝復第二成拜位立分獻官咸降階退各復拜位立
樂止武功之舞退文舞執羽籥進
右初獻讀祝
典儀贊行亞獻禮司爵執爵以進司樂贊舉亞獻
樂奏安平之章辭曰一茅三脊兮縮漿山罍雲冪
兮馨香介黍稷兮芳旨再滌犧尊兮敬將樂成八
變兮綴兆儼
皇祇兮悦康樂作舞羽籥之舞贊引奏陞
壇恭導
皇帝陞第一成以次奠爵於左儀如初獻贊引奏復位
皇帝復位立樂止
右亞獻
典儀贊行終獻禮司爵執爵以進司樂贊舉終獻
樂奏時平之章辭曰紫壇兮嘉氣盈旨酒思柔兮
和且平凜兹陟降兮心屏營禮成三獻兮薦玉觥
含弘光大兮德厚靈佑丕基兮永清樂作(舞與亞獻同)
贊引奏陞
壇恭導
皇帝陞第一成以次奠爵於右儀如亞獻贊引奏復位
恭導
皇帝復位立每獻分獻官詣
從位獻爵升降均如初樂止文德之舞退
右三獻
既終獻贊禮郎一人詣祝案前東面立贊
賜福胙光禄寺卿就西案奉福胙至
皇地祇位前拱舉退布拜褥安拜牌如讀祝儀贊引奏詣
飲福受胙位恭導
皇帝詣第一成飲福受胙位立光禄寺卿二人奉福胙
祗立
皇帝拜位之右侍衛二人進立於左贊引奏跪
皇帝跪左右官皆跪奏飲福酒右官進福酒
皇帝受爵拱舉授左官奏受胙右官進胙
皇帝受胙拱舉授左官贊引奏拜興
皇帝三拜興贊引奏復位恭導
皇帝復第二成拜位立贊引奏跪拜興
皇帝率羣臣行三跪九拜禮典儀贊徹饌司樂贊舉徹
饌樂奏貞平之章辭曰玉俎列兮庶品該黃琮告
徹兮雲翔徊晏隂定兮曦景回南訛秩兮日恢台
肅惟昭明兮孔邇覃博厚兮奠九垓樂作司玉帛
官詣
皇地祇位前跪叩興奉黃琮以退樂止
右受福胙徹饌
典儀贊送
神司樂贊舉送
神樂奏寧平之章辭曰靈旗兮雲路遵飛龍蜿兮高旻隂
儀粹兮德純眷四海兮無塵配
皇穹兮兩大綏下土兮烝民樂作贊引奏跪拜興
皇帝率羣臣行三跪九拜禮興樂暫止
右送神
典儀贊奉祝帛饌恭送瘞位司祝司帛詣
神位前咸跪司祝奉祝司帛奉篚皆三叩興司香跪奉香
司爵跪奉饌興以次恭送瘞所左右執事官奉
列聖位前帛饌香恭送燎所
皇帝轉立拜位旁西向(起拜褥分獻官王公等避立如進俎時)俟祝帛過
(仍布拜褥)
皇帝復位立
從壇香帛饌仍由東西階降送瘞所典儀贊望瘞樂作
(樂章樂辭與送神同)贊引奏詣望瘞位恭導
皇帝由内壝右門出詣望瘞位望瘞分獻官各詣東西
門外望瘞贊引奏禮成恭導
皇帝入大次樂止
右望瘞
大祭禮成鑾儀衛官率校尉設鳳亭一於
方澤子階下正中鳳亭五於左右稍後均北向鳳亭四於
兩旁東西向太常寺卿率屬升壇詣各
神位前跪三叩興恭請奉安亭内跪叩如初鑾儀校舁亭
依次行至
皇祇室
皇地祇居中
列聖左右均南向
從位東西相向以次復
御禮部尚書上香行禮儀並與迎
神同
右神位還御
皇帝既還大次更衣至外壝神路西乘禮輿出北門外
法駕鹵簿前導導迎樂作奏祐平之章辭曰隤爾而静
持載廣生長至修祀聿來光景富媼愉玄德升嶽
瀆安民物亨
皇帝回鑾王公從各官以次退不陪祀王公百官仍朝
服祇候
駕至跪迎
午門鳴鐘樂止王公隨
駕入至内金水橋恭候
皇帝還宫皆退太常寺官徹
齋宫齋戒牌銅人送寺
右回鑾
因事祇告
方澤之禮遣親王一人將事及執事官致齋一日有司具
祝文潔備器陳設
神座幄於
壇上陳脯醢果實鑪鐙爵墊幄北中設一案少西南向供
祝版西設一案東向陳尊爵香帛與告
圜丘禮同司香司帛司爵司祝各一人立西案西東面糾
儀御史一人東位西面一人西位東面太常寺典
儀一人立第一成子階下東面掌瘞立瘞坎西北
隅雞初鳴遣官豫竢於
壇北門外贊引太常寺贊禮郎二人豫竢於外壝北左
門外均朝服太常寺卿率屬詣
皇祇室奉請
皇地祇神位入壇恭設座上如儀遣官自
壇北左門至外壝北左門贊禮郎引入詣
方澤子階下典儀贊就位執事官各共廼職贊禮郎引遣
官就拜位立典儀贊迎
神(凡禮儀節次皆典儀唱贊後同)贊禮郎贊跪叩興遣官行三跪九叩禮
興贊初獻司香奉香司帛奉帛司爵奉爵以次進
至案前祇竢贊禮郎贊升壇引遣官升西階就香
案前(凡遣官升降行禮皆贊皆引後同)跪上香以次詣
神位前跪奠帛奠爵如儀興贊讀祝遣官降子階之右至
第二成當階面南跪司祝讀祝如儀退遣官行三
叩禮興仍降西階復位亞獻三獻暨送神望瘞儀
注並與告
南郊同禮畢引遣官由外壝北左門出太常寺卿率屬恭
請
皇地祇神位還
御如儀各退
右因事祗告
列聖升配
北郊之禮
制下禮部具䟽行欽天監諏吉工部於
壇北門外張黃幄敬製升配
神位禮工二部尚書上香行三跪九叩禮既成内閣翰林
官朝服書字大學士滿漢各一人朝服視鐫上香
行禮各如儀廼諏
升配吉日以
聞徧布諸司供備
右敬製神位戒辦
致齋
視牲
書祝版
閱祝版
視割牲(南郊升均如配儀)
前二日遣官各一人祇告
天
地
宗廟
社稷如常告儀
右祗告
前一日有司豫設
升配黃幄於壇上鑾儀衛陳
法駕鹵簿設鳳亭黃蓋御仗於恭製
神位黃幄前
皇帝詣
北郊齋宿周視
壇位大學士恭視工部以青飾
神位題字畢禮部尚書奉安
神位並如儀(南郊升詳配)屆日所司入壇陳設
皇帝躬詣
壇北門外黃幄次奉請
神位祗見
皇地祇恭代行禮乃奉安
神位於配幄率羣臣行大祀禮禮成還宫太常寺官恭請
神位
御皇祇室均如
南郊升配儀
右升配
欽定大清通禮卷二
