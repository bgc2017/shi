欽定四庫全書
欽定大清通禮卷三十
嘉禮
歲仲春吉亥
皇帝躬耕
帝耤之禮前期禮部疏請得
旨徧布諸司供備
詔親王郡王三人六部都察院通政司大理寺卿貳九
人從耕順天府備
躬耕絲鞭耒耜飾以黃服耜黃犢稻種青箱備從耕三
王麥榖九卿豆黍青箱鞭及耒耜朱飾服耜黝牛
皆依期畢辦
右戒辦
先一日遣官祇告
奉先殿是日黎明順天府官豫設案二於
太和殿東檐下以龍亭三分載
躬耕鞭耒種箱采亭四分載麥榖豆黍種箱鑾儀衛備
曲蓋御仗樂部和聲署設鼓吹均竢於
午門外府尹率屬奉耕器入陳於第一案鞭左耒右
奉種箱陳於第二案稻種中肆麥榖左豆黍右
皇帝御中和殿閱
先農壇祝版畢(儀詳吉禮)記注官退竢丹墀
皇帝暫
御保和殿戶部尚書侍郎率屬舉案入
太和殿南左門出
殿北左門詣
中和殿内正中陳鞭耒案於北陳種箱案於南皆東
西肆遂及禮部尚書侍郎序立丹陛之南重行西
面禮部尚書奏請
御中和殿記注官升西階復位立
皇帝御殿
閱耕器五榖種畢奏禮成
皇帝出殿門乘輿還宫扈從如儀戶部官舉案復於
太和殿東檐下順天府官升左階徹案奉鞭耒種箱
出
午門外仍設各亭内鑾儀校舁行前列繖仗導迎樂
作奏禧平之章辭曰晨作農正鸞輅勸耕穜稑嘉
種降康延慶帝耤開農政行我稼同明賜成出
大清門
正陽門由
先農壇東門詣耤田耕所
右閱耒耜榖種
是日工部官灑掃
觀耕臺上下耤以㯶薦張次於具服殿之東設
御屛
寳座於臺上正中南向武備院官供
御座鋪陳順天府官陳
御鞭種箱龍亭於藉田之左陳耒耜龍亭於藉田之右
陳麥榖豆黍種箱采亭於從耕藉田左右陳耕器
農器於臺下東西两旁如儀
右陳設
乃辨位藉田之北正中為
皇帝躬耕位戶部尚書一人在右順天府府尹一人在
左禮部尚書一人太常寺鄉一人鑾儀衛使一人
在前耆老二人農夫二人掌耕犢鴻臚寺序班表
左右從耕田首東班王二人戶部兵部工部通政
司各一人西上西班王一人吏部禮部刑部都察
院大理寺各一人東上皆順天府官屬丞倅二人從
耆老一人農夫二人掌耕牛樂部典樂一人和聲
署正二人丞二人立於藉田南北面工歌禾詞者
十有四人司金司鼓司板司篴司笙司簫各六人
頂帶耆老四人披蓑戴笠執錢鎛者二十人麾五
色采旗者五十人耆老三十有四人農夫三十人
相間為班魚貫東西序立署正一人立於北東面
鴻臚寺鳴贊一人立於東西面一人立於西東面
侍儀御史二人分立鳴贊官之北東西面記注官
四人立臺南階下之西東面不從耕王公大學士
及三品以上官夾臺東西隅翼立陪位
右序位
鑾輿出宫(儀詳吉禮)
屆日
皇帝親饗
先農(儀詳吉禮)禮畢前引内大臣贊引對引太常寺卿恭導
皇帝詣具服殿更黃龍袍少竢鑾儀衛官率輿尉廻輿
於
觀耕臺東階外從耕三王九鄉暨陪位王公以下咸
蠎袍補服詣耕耤所按班東西祇候執事官依位
序立禮部尚書太常寺卿奏時遂及前引大臣十
人恭導
皇帝出殿南向詣耕耤位和聲署正舉旗三麾歌工樂
工以下齊赴藉田北前引大臣退於两旁侍立從
耕三王九卿就耕位東西面立鳴贊贊進耒耜戶
部尚書奉耒耜贊進鞭順天府府尹奉鞭均北面
跪進興退
皇帝右秉耒左執鞭禮部尚書太常寺卿鑾儀衛使恭
導行
躬耕禮耆老牽牛農夫扶犁順天府府尹執青箱戶部
尚書隨播種左右鳴金鼓采旗招颭工歌三十六
禾詞唱和從行辭曰光華日月開青陽房星晨正
呈農祥帝念民依重耕桑肇新千耤考典章吉蠲
元辰時日良蒼龍鑾輅臨天閶青壇峙立西南方
犧牲簠簋升芬芳皇心祗敬天容莊黃幕致禮虔
誠將禮成移蹕天田旁土膏沃洽春洋洋黛犁行
地牛服韁司農穜稑盛青箱洪縻在手絲鞭揚率
先稼穯為民倡三推一墢制有常五推九推數遞
詳王公卿尹咸贊襄甸人千耦列鴈行耰鋤既畢
恩澤滂自天集福多豐穣來牟蕎蘥森紫芒華薌
赤甲秈稈䄱秬秠三種黎白黃稷粟堅好碩且香
䕷芑大穗盈尺長五菽五豆充壠場穄粢&KR1265;䵖九
色糧蜀秫玉黍兼東廧烏禾同收除童粱䨇岐合
穎遍理疆千箱萬斛收神倉四時順序百榖昌八
區九有富蓋藏歡騰億兆感聖皇
皇帝三推三返(旨加每歲奉返一推一)畢歌止順天府府尹以
青箱復於龍亭鳴贊贊受耒戶部尚書跪受耒耜
贊受鞭順天府府尹跪受鞭皆興復置各龍亭内
皇帝御補服禮部尚書奏請
御觀耕臺暨太常寺卿恭導
皇帝陞中階
御寳座後扈内大臣隨升立
御座两旁記注官升西階東面北上序立從耕三王九
卿以次受鞭耒耆老牽牛農夫扶犁順天府屬丞
倅一人執青箱一人隨播種三王五推五返九卿
九推九返畢釋鞭耒入侍班位立執事官以青箱
復各采亭内序班引順天府官屬及耆老農夫服
本色服持農器至臺前西偏北面東上重行序立
聽贊行三跪九叩禮退至耤田終畝
右親耕
禮部尚書奏禮成
皇帝降東階乘輿由
先農門出
法駕鹵簿前導導迎樂作奏祐平之章辭曰翩彼桑扈
仁氣布和千畝親御百祥膺荷保介歆穜稑多帝
手推民樂歌
皇帝回鑾王公從各官以次退不陪祀王公百官朝服
集
午門外跪迎
午門鳴鐘王公隨
駕入至内金水橋恭候
皇帝還宫各退
右鑾輿回宫
若逢
時廵省方
盛典遣官祭
先農壇(儀詳吉禮)禮畢是日順天府府尹率屬耕耤九推九
返農夫終畆畢望
闕行三跪九叩禮儀與直省同
奉天府直省府州縣各於東郊
先農壇側擇沃壤為耤田歲仲春吉亥有事
先農之日省會總督若廵撫率在城文官耕耤是日首
縣知縣視土宜備榖種青箱朱鞭耒服耜黝牛及
他農器耕器豫陳耕所耆老率農夫披蓑戴笠竢
於田間通贊學弟子員分立田首又向
闕張畫屏設香案一南向通贊立香案之南引班教
諭訓導立通贊之南皆東西面致祭
先農(儀詳吉禮)禮畢各官易蟒袍詣耤田通贊贊行耕耤禮
督撫以下就耕所執事者授耒耜與鞭皆右秉耒
左執鞭進耕督撫以府佐貳官一人執種箱一人
播種布政使按察使以首領官執箱播種各道以
州縣佐貳官執箱播種知府知縣以丞史執箱播
種皆耆老一人牽牛農夫二人扶犁各九推九返
畢釋鞭耒以次序立田首西面北上農夫遂終畆
告畢事各官補服望
闕立通贊贊齊班引班分引督撫以下至香案前按
班序立重行北面耆老農夫稍遠列行北面隨立
贊跪叩興行三跪九叩禮興各退
若府不附省州縣衛不附府者正官率佐貳丞史
耕耤各以耆老二人執箱播種餘儀與省會同
右直省府州縣耕耤
欽定大清通禮卷三十
