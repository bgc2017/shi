欽定四庫全書
欽定大清通禮卷三十一
嘉禮
歲季春
皇后躬桑之禮前期三月禮部具疏奏
聞
皇帝承奉
皇太后懿旨下
制報可乃徧布諸司供備内務府豫奏以
妃
嬪二人公主親王福晉以下縣君鎮國公夫人以上
三人文三品武二品官以上命婦四人從蠶採桑
掌儀司治桑畦飭採桑鈎筐
皇后金鈎
妃
嬪銀鈎均黃筐福晉夫人命婦均鐵鈎朱筐依期畢
辦
右戒辦
皇后既以吉已饗
先蠶(儀詳吉禮)禮畢蠶已生翼日(如蠶未生則視蠶生諏日)
皇后散齋一日從採桑
妃
嬪福晉夫人命婦畢齋宫殿監侍設案於
交泰殿内正中東西肆又設案於左右南北肆率内
監至
内右門祗候是日執事官咸蟒袍補服黎明内務府
官以龍亭一載
躬桑筐鈎采亭一載從採桑筐鈎内鑾儀校舁行掌儀
司官前導總管暨蠺宫令從由
隆宗門至
内右門外亭止宫殿監督領侍率蠺宫令暨内監恭
奉筐鈎以次入
内右門陳
皇后筐鈎於
交泰殿中案陳
妃
嬪福晉夫人筐鈎於左案陳命婦筐鈎於右案皆筐
左鈎右畢乃奏時屆
皇后吉服出
御交泰殿
妃
嬪隨出侍立
皇后先閱鈎次閱筐旣徧還宫
妃
嬪從入宫殿監侍奉筐鈎仍置各亭内以次舁行出
内右門授蠶宫令鑾儀校接舁前引如初至内務府
署旗仗前𨗳𨗳迎樂作奏禧平之章辭曰戴勝告時
西陵肇典爰舉懿筐爰臨柘館御鞠衣登瑞繭金
鈎陳嘉義展及西苑奉宸苑卿自門迎入蠶宫令
分陳於採桑所
右閱筐鈎
屆日蠶宫令率内監潔埽具服殿内外及
觀桑臺上下藉以㯶薦設
皇后觀桑寳座於㙜北正中南向供
御座鋪陳㙜下桑畦東西首行第一株為
皇后躬桑位東向執鈎相儀一人在右執筐相儀一人
在左東西第二行一株為
妃
嬪從採位第三行一株為福晉夫人從採位第四行
一株為命婦從採位執鈎筐蠶母各二人皆在左
右𫝊贊女官二人在臺南左右北面侍班福晉夫
人命婦在女官之南東西面内侍率童監歌採桑
詞者十人司金鼓板篴笙簫者二十有四人於臺
前東西麾五色采旗者四十人於桑畦外東西分
班序列
右序位
是日黎明蠶宫令啟西苑門從桑侍班福晉夫人
命婦及執事女官蠶母蠶婦咸蟒袍補服豫至西
苑南門内序立祇候辰正二刻禮部尚書内務府
總管詣
乾清門告時已初刻宫殿監侍轉奏
皇后御龍袍乘輿出宫從桑
妃
嬪蟒袍乘輿從詣西苑如饗
先蠺儀
右車駕出宫
皇后駕至西苑詣具服殿少竢𫝊贊分引
妃
嬪福晉夫人命婦就從採位立引侍班之福晉夫人
命婦就侍班位立執事女官曁童監咸依位序立
典儀奏請
皇后行躬桑禮
皇后出具服殿前引後從如常儀至桑畦北正中相儀
女官一人奉鈎跪進於右一人奉筐跪進於左興
皇后右持鈎左持筐東行桑畦外采旗招颭臺前内監
鳴金鼓歌採桑辭曰躬耕禮成詔躬桑蠶月吉已
迎辰祥金華紫罽五翟光瑞雲彩映椒塗黃壇南
宿戒帷宫張西陵展事摇珩璜齋肅恭敬柔雍彰
金鈎綠籧懿莒筐尚功司製奉以將柔條在東涵
露香鞠衣三摘鳴鳩翔月靈臨賁龍精昌黼黻五
色質且良昭事上帝祠蒸嘗儀刑宇宙帥妃嬙衣
食滋殖被萬方
皇后至東第一株桑前東向採桑一條蠺母二人助採
復行至西第一株桑前東向採桑二條蠶母助採
亦如之採畢歌止各退
皇后以鈎筐授相儀相儀二人跪授於左右興復於龍
亭退竢臺隅典儀奏請
御觀桑㙜贊引對引命婦恭導
皇后陞㙜御座
妃
嬪以下採桑各蠶婦一人授鈎一人授筐二人助採
妃
嬪福晉夫人採桑五條命婦採桑九條畢咸釋鈎筐
授蠶婦復於采亭
妃
嬪登臺侍立
皇后寳座前左右福晉夫人命婦退入侍班位立執鈎
筐者皆退典儀相儀各女官斂諸筐次第置於㙜
南𫝊贊引蠺母蠺婦至臺前北面跪典儀舉
皇后懿筐授蠶母蠺母恭受次舉
妃
嬪以下從桑各筐授蠺婦蠶婦受訖皆興奉筐至蠺
室切之蠶婦灑箔禮成
右親桑
蠶母以禮成告典儀典儀跪奏
皇后駕興贊引對引恭導
皇后詣具服殿典儀奏陞座
皇后陞寳座𫝊贊分引
妃
嬪以下東西序立次福晉次夫人次命婦次蠶母蠶
婦東位西上西位東上皆北面𫝊贊贊跪叩興皆
行六肅三跪三拜禮興退典儀奏禮畢
皇后降座陞輿警蹕
妃
嬪從還宫如來儀福晉以下皆退
右禮成回宫
及蠶成蠶母蠶婦擇繭貯筐以獻
皇后
皇后獻於
皇帝
皇太后乃擇吉日
皇后行繅三盆手禮採桑
妃
嬪從繅是日乘輿出宫警蹕如常至織室繅盆前
妃
嬪侍立蠶母漬繭於盆以手出緒握其總跪進
皇后
皇后受總親繅三少退立
妃
嬪進繅以五為節遂布於蠶婦之吉者使繅禮畢乘
輿還宫警蹕如來儀
右獻繭繅絲
欽定大清通禮卷三十一
