欽定大清通禮卷四十三
賓禮
周禮大行人掌賓客之禮儀九州以外謂之蕃國
各以其貴寳為摯
國家聲教暨訖四夷來賓徼外山海諸國典之禮部
百餘年來
勅封燕賚諸典儀文詳洽爰輯為賓禮而百官士民相
見儀節以類附於後
朝貢之禮凡四夷屬國按期修職貢遣其陪臣齎
表文方物來朝
京師貢使將入境朝鮮以禮部通官二人迎於
盛京鳳凰城安南琉球緬甸暹羅荷蘭蘇禄南掌諸
國貢道所經之省督撫遣佐貳雜職官一人迎於
邊界西洋以内務府司官及西洋人供職欽天監
者各一人迎於廣東皆給以郵符經過地方有司
供其次舍廪餼車舟夫馬沿途營汛遞遣官軍防
護以達於
京畿禮部豫行工部修飾館舍備器用薪炭戸部給
粟米芻豆光禄寺給牲魚酒漿蔬果之屬既至提
督會同四譯館鴻臚寺少卿飭屬延接入館以時
稽其人衆均其飲食
右迎來
貢使就館翼日撿其方物表文暨從官各服本國
朝服以竢禮部儀制司官設表案於堂上正中黎
眀館卿朝服率貢使詣部由左角門入恭竢階下
之左正使奉表在前副使次之從官在後禮部侍
郎一人出詣案左立儀制司官二人鴻臚寺鳴贊
二人分立於左右楹南均朝服館卿先升階立左
楹鳴贊之右鳴贊贊進表司賓序班二人引貢使
升階立副使從升少後立從官随序立贊跪貢使
以下皆跪贊接表正使舉表館卿恭接以授侍郎
侍郎受表陳於案正中復位贊叩興正使以下行
三跪九叩禮興序班引退館卿率以出儀制司官
送表内閣竢
命下禮部以方物分納所司
右進表貢方物
貢使上表訖恭遇大朝常期
皇帝御太和殿百官行禮畢序班引貢使暨從官詣丹
墀西班末聽贊行禮
賜坐
賜茶如儀(詳見嘉禮)若不遇朝期禮部諏日奏請
召見館卿豫戒貢使及通事官習肄禮儀至日率貢使
服其國公服通事補服詣
宫門外祗竢
皇帝常服
御便殿領侍衛内大臣内大臣侍衛左右侍立如常儀
禮部尚書一人蟒袍補服引貢使入通事随入至
丹墀西行三跪九叩禮畢引由西階升至
殿門外跪
皇帝降
旨慰問禮部尚書承𫝊通事轉諭貢使貢使對詞通事
譯言禮部尚書代奏禮畢興引自西階降出退如
待以優禮是日
皇帝御便殿侍衛如前議政大臣暨八旗大臣咸蟒袍
補服入
殿按翼侍立禮部尚書引貢使至丹墀西行三跪九
叩禮興引由西階升入
殿右門立右翼大臣之末通事随入稍後立
皇帝有
旨賜坐領侍衛内大臣内大臣議政大臣八旗都統副
都統禮部尚書就立位一叩序坐貢使随跪叩坐
乃
賜茶尚茶進
皇帝茶衆跪叩侍衛徧授大臣及貢使茶咸跪受一叩
坐飲畢跪叩如初
皇帝降
旨慰問貢使跪聆答奏皆禮部尚書承𫝊通事譯言如
前儀禮畢禮部尚書引貢使出至朝房承
旨賜貢使尚方飲食訖館卿率以退翼日黎眀領赴
午門外謝
恩鴻臚寺𫝊贊序班引班貢使就丹墀西北面行三跪
九叩禮如儀退
右朝見
朝貢禮畢禮部疏請頒
賜國王並燕賚貢使及其從官從人既得
旨移諸司供備屆日所司陳
賜物於
午門外道左皮幣布帛白金陳於案馬陳於庭鞍轡
具(惟朝鮮國王及貢使賜馬)館卿朝服率貢使暨從官各服
其國朝服由東長安門
天安門
端門至西朝房前東面序立祇候禮部侍郎一人立
案南西面主客司官從立御史四人鴻臚寺鳴贊
二人分立
御道左右東西面序班二人立貢使之北東面均朝服
鳴贊贊齊班序班引貢使至西丹墀内以次序立
北面東上贊進衆進贊跪叩興行三跪九叩禮畢
主客司官奉頒給國王
賜物前授貢使貢使跪受轉授從人乃以次頒貢使及
從官從人
賜物主客吏奉授各跪受訖贊叩興復行三跪九叩禮
興引退館卿率貢使及從官從人出
賜燕於禮部如儀(詳見嘉禮)畢皆退
右燕賚
事竣貢使將回國光禄寺備牲酒果蔬禮部侍郎
一人詣館舍筵燕如在部儀朝鮮南掌仍以迎接
官伴送出境安南琉球緬甸暹羅荷蘭蘇禄禮部
奏
遣司官一人伴送西洋以原迎官二人給郵符沿途
供館舍車舟飲食官軍防護如初來禮至貢道所
經省會
賜燕司道一人主之儀與禮部燕同督撫大吏别遣官
送出境自京伴送官以事竣復
命於
朝
右送往
勅封外國之禮凡朝貢之國世子嗣位權攝國事遣其
陪臣請
命於
朝禮部疏
聞得
旨報可工部製
節内閣撰
勅(印世𫝊授)均送禮部禮部奏
遣正副封使各一人持
節齎
勅往封朝鮮封使以内大臣禮部滿侍郎内閣滿學士
侍衛充服色儀從各從其品安南琉球以翰林院
侍讀侍講編修檢討六科給事中禮部郎中員外
郎主事内閣中書充
特賜一品麒麟服儀從皆視一品啓行之日工部給龍
旗御仗牌繖兵部給乘𫝊防護官軍皆候於禮部
大門内禮部儀制司官設案於堂上正中陳
節於左陳
勅於右尚書侍郎二人於案左右立儀制司官二人随
其後均朝服封使朝服詣部至堂中跪儀制司官
一人奉
節一人奉
勅各授尚書侍郎以授正副使皆恭接以興出儀門外
官軍接奉加節衣負
勅書乘馬行旗仗前導使者易征衣乘𫝊偕行
右遣使
封使入所封國境其國邊吏供備館𫝊夫馬所經
之地文武官出郊跪接如迎
詔書之儀將及國嗣封國王遣其陪臣出郊迎接
勅書勞使者飾館舍供張於國門之外備龍亭香亭旗
仗鼓樂祇候於館列屏於王殿上設案於正中前
設香案均南向設國王受封位於香案南拜位於
受封位之南設衆官拜位於庭内東西皆北面贊
禮二人位國王拜位之北引禮二人位贊禮之南
引班四人位衆官拜位之北皆東西面樂陳於門
内儀仗陳於庭中皆左右分列使者既及國迎接
官迎至館恭設
節
勅於龍亭内馳報國王王率其國陪臣朝服郊迎迎接
官以龍亭行香亭旗仗鼓樂前導使者乘馬從國
王以下咸跪候過興随入國門至府龍亭入中門
升階陳於正中使者及階下馬從升執事者脫節
衣奉
節授正使持前行奉
勅授副使随行入殿使者陳
節
勅於中案皆退立案東宣讀官立於使者之後引禮引
國王就拜位北面引班引衆官均就拜位北面立
贊禮贊跪王率陪臣皆跪贊叩興國王以下行三
跪九叩禮興國王進至受封位前贊禮贊跪國王
跪副使進奉
勅書付宣讀官西面展讀訖以
勅書授國王國王祇受轉授從官跪接以興副使復位
國王三叩興退至拜位前贊跪叩興國王以下復
行三跪九叩禮興率其陪臣出竢門外正使奉
節詣龍亭執事者加節衣陳於亭舁出使者随出國王
以下跪送使者以
節詣館國王乃易常服適館勞使者揖讓行禮畢退饗
燕致饔餼如儀及歸率其陪臣跪送
節於國門外如初迎禮使者回
朝以事竣復
命還
節並
賜服於所司
右國王受封
使者既還
朝國王乃修表文具方物遣其陪臣詣
闕謝
恩廩餼燕賚均如常朝貢之儀
右國王表謝
若外夷歸誠初奉
朝命者禮部奏請
命正副使持
節齎
勅印往封儀與前同若荒遠阻絶之區以
勅書授來使齎回儀制司官設案於
午門外甬道上正中陳
勅尚書一人立案左儀制司官随其後鴻臚寺鳴贊二
人立甬道左右均朝服館卿率來使朝服入至西
丹墀内祇竢鳴贊贊授
勅序班引詣案前北面贊跪來使跪儀制司官一人奉
勅授尚書以授來使恭接授從官興退詣丹墀之西聽
贊行三跪九叩禮畢乃恭齎回國以授其國王遣
使詣
闕謝
恩如儀
欽定大清通禮卷四十三
