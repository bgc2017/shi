欽定大清通禮卷三十四
嘉禮
皇帝臨雍之禮
命下禮部諏吉具疏以
聞徧布諸司供備豫期行取衍聖公五經博士孔氏裔
俊秀五人東野氏孔氏顔氏曾氏孟氏仲氏閔氏
冉氏言氏卜氏顓孫氏端木氏有氏裔各二人乘
傳赴京及各氏子孫見列朝官者直省在京之進
士舉人貢監生各學教習肄業諸生咸詣太學觀
禮國子監祭酒司業擬經書篇目撰講章豫進
御覽
欽定恭繕以竢
右諏日戒辦
届期五鼓國子監祭酒率屬灑掃學宫内外工部
司官張
御幄設
寳座於彝倫堂正中南向武備院官供
御座鋪陳鴻臚寺官於幄前稍左設經案東西肆左右
各設講案均南北肆未明祭酒奉
御覽講章陳幄左案書左經右奉進講副本陳書於左
案陳經於右案退
右陳設
辨堂内外班位講官滿漢祭酒二人位堂内左案
西面滿漢司業二人位右案東面記注官位西柱
下東面侍班王公位講官後大學士九卿詹事位
王公後糾儀給事中御史位班末聽講羣官暨諸
生位東西階下執事舉經案國子官二人位堂左
右門内鴻臚寺鳴贊二人立東西檐下宣制官一
人立東鳴贊官之右序班二人立於階上又序班
四人分立庭内左右皆東西面北上辨庭中拜位
東班衍聖公祭酒西班司業率國子官各學教習
五經博士進士舉人聖裔賢裔(如見列朝官則以品序)貢監
生東位西上西位東上皆重行北面
右辨位
鑾輿出宫(儀詳吉禮)
皇帝詣
大成殿釋奠
先師(詳吉禮釋奠儀)禮畢出大成門就大次更補服少竢王公
以下咸更補服王公於大次之南祇候大學士偕
朝官衍聖公率五經博士聖裔賢裔先詣彛倫堂
庭内東西祇候祭酒司業率所屬及各學教習進
士舉人諸生於太學門内階下東西序立祗候禮
部尚書奏請
皇帝詣彛倫堂行講學禮太學鳴鐘鼓
皇帝出大次至廟門外乘輿前引後扈如常儀禮部尚
書侍郎恭導入太學中門王公隨入祭酒以下跪
候過興均隨入
皇帝陞堂降輿
御寳座禮部尚書侍郎前引内大臣止立門外侍衛夾
两階翼立後扈内大臣於
御座两旁侍立王公立階上左右記注官升西階入右
門就位執事官咸就位鳴贊贊齊班序班分引衍
聖公祭酒司業以下至庭東西拜位北面立贊進
衆進贊跪叩興行三跪九叩禮興退復位
皇帝賜王公大臣坐鴻臚寺官引王公由左右門入序
班引衍聖公大學士九卿詹事升東西階隨入咸
按班就位一叩坐翰詹四品以下官國子官六堂
各學師儒五經博士各氏後裔進士舉人肄業諸生
進就東西階下圜堂外聽講鳴贊贊進講滿漢祭
酒二人升東階入自左門司業二人升西階入自
右門均北面立贊舉案國子官進舉經案恭設
御前
皇帝賜講官坐祭酒司業各就東西講案一叩坐祭酒
以次講書義司業以次講經義講畢贊舉案國子
官舉經案復幄東出王公大臣起立聽講官退復
位祭酒司業出降階復庭中東西拜位國子官各
學教習進士舉人諸生從就拜位北面立
右講書
禮部尚書進奏𫝊
制鳴贊贊有
制祭酒以下皆跪宣制官進至中門左宣
制曰聖人之道如日中天講究服膺用資治理爾諸師
生其勉之宣畢退鳴贊贊叩興祭酒以下行三跪
九叩禮興以次先詣成賢街道右序立祇候
皇帝賜王公大臣茶如儀(詳見朝儀)畢仍引自左右門出降
階東西序立祗候禮部尚書奏禮成
皇帝降座乘輿扈衛如來儀由太學門出祭酒以下咸
跪送候
駕過興退
法駕鹵簿前導導迎樂作奏禧平之章辭曰崇聖尊道
乾德下交思樂多士化流芹藻鼓篋徵經術昭聽
講環宏育陶
皇帝還宫(儀詳吉禮)
右禮成回鑾
臨雍禮成衍聖公率五經博士各氏後裔祭酒司業率
屬暨各學教習進士舉人貢監肄業諸生各具表
送禮部翼日五鼔鴻臚寺官豫設表案於
太和殿内之左南北肆禮部儀制司官奉表陳於案
樂部率和聲署入展樂懸鑾儀衛率官校入陳
法駕鹵簿均依常次記注官侍班執事各官王公文武
百官立位拜位如三大節朝賀儀辨丹墀内謝
恩班位衍聖公祭酒在東司業在西國子官各學教習
五經博士進士舉人各氏後裔貢監生以次從東
西班後立位東西面北上拜位北面東班西上西
班東上與太學行禮同漏未盡王公百官朝服畢
會如常儀五經博士暨諸生各以其職公服随會
午門外闕下質明鴻臚寺序班以次引入執事官咸
入就位禮部尚書侍郎奏請
御殿
午門鳴鐘鼔
皇帝禮服乘輿出宫
御太和殿作樂鳴鞭並如常儀丹陛樂作鴻臚寺序班
分引謝
恩各官就丹墀東西拜位北面立鳴贊贊進皆進贊跪
皆跪樂暫止贊進表宣表官入
殿左門就案奉衍聖公表文出至檐下正中北面跪
大學士二人左右跪展表宣表官宣畢興仍奉進
復於案(祭酒表設而不宣)退樂作謝
恩各官聽贊行三跪九叩禮興引退復位樂止
賜王公大臣衍聖公祭酒司業茶畢鳴鞭作樂
皇帝還宫(禮均與朝儀同)禮部官以表送内閣王公百官皆退
是日
賜衍聖公等燕於禮部(詳筵燕儀)
右表謝
皇帝東廵狩詣
闕里講書於詩禮堂前期禮部具奏
命行在大臣會衍聖公選聖裔賢裔二人充經書直講
翰林院官擬篇目撰講章豫進
御覽
欽定恭繕以竢
右戒辦
届期工部官張
御幄設
寳座於詩禮堂正中南向武備院官供
御座鋪陳鴻臚寺官於
御幄前設經書案堂東設勅案均東西肆設講案於西
檐下南北肆是日黎明内閣中書奉
勅陳堂内東案翰林院官奉
御覽講章陳於幄前中案奉進講副本陳於講案皆書
左經右畢退
右陳設
辨班位記注官立堂内西柱下東面大學士一人
立東檐下宣勅官一人立大學士後皆西面鴻臚
寺卿二人鳴贊二人立東西階上東西面序班二
人立於庭西執事官一人立序班之下均東面
右序位
鑾輿出行宫(儀詳吉禮)
皇帝詣
大成殿釋奠
先師(詳吉禮儀闕里釋奠)禮畢出同文門至奎文閣前就大次
少竢扈從大學士以下京堂科道以上守土官廵
撫司道於承聖門左以次序立衍聖公率東野氏
孔氏顔氏曾氏孟氏仲氏閔氏冉氏言氏卜氏顓
孫氏端木氏有氏五經博士及直講官於門右以
次序立禮部尚書奏請
皇帝詣詩禮堂行講學禮
皇帝出大次乘輿前引後扈如常儀至承聖門外各官
跪迎候過興随入門内左右序立如初司道官候
於門外
皇帝至詩禮堂前降輿
御寳座禮部尚書侍郎前引内大臣止立門外侍衛夾
東西階下翼立後扈内大臣於
御座兩旁侍立記注官升西階入右門就位大學士升
東階立東檐下執事官咸入就位鳴贊贊齊班序
班引衍聖公以下就庭西拜位北面立贊跪叩興
行三跪九叩禮興贊&KR0688;書直講一人出班升西階
詣講案前跪三叩興就案西東面講四子書畢降
階復位次直講一人出班升階講經如講書之儀
右進講
鴻臚寺卿進至中門之左奏宣
勅鳴贊贊跪衍聖公以下皆跪大學士入左門就案奉
勅出堂中門授宣勅官奉至階前西面宣
勅曰至聖之道與日月並行與天地同運萬世帝王咸
所師法下逮公卿士庶罔不率由爾等遠承聖澤世
守家𫝊務期型仁講義履中蹈和存忠恕以立心敦
孝弟以修行斯須弗去以奉先訓以稱朕懷爾等其
祗遵毋替宣畢奉
勅降中階左西面授衍聖公衍聖公恭受執事官趋進
跪奉以興退贊叩興衍聖公率博士以下謝
恩行三跪九叩禮興豫往毓粹門外祇候各官咸出禮
部尚書奏禮成
皇帝降座導從如來儀至毓粹門就大次更常服出祗
謁
孔林(儀詳吉禮)禮畢
還行宫各退
右禮成還行宫
欽定大清通禮卷三十四
