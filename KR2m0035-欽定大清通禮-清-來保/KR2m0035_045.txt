欽定大清通禮卷三十九
軍禮
周官九伐之法蒐狩之政掌之司馬而宗伯之職
大師大田必備其禮
國家承平百有餘年内整六師外攘四夷武功戎備
超軼千古爰輯治兵振旅師征受成諸容節著為
軍禮若夫古者救日月以太僕贊鼓實夏官之屬
故杜佑通典綴之軍禮今仍其義附於篇
皇帝大閱之禮閒三歲兵部奏請舉行得
旨疏上王公大臣名
欽命六人總理大閱軍事徧飭八旗火器前鋒護軍驍
騎諸營各修整戎器甲胄金鼓旗纛之屬移欽天
監諏閱武吉日以
聞乃下所司戒備如式
右簡帥戒辦諏吉
前期二月八旗佐領各出弁卒為大閱之衆
命八旗都統副都統前鋒統領護軍統領各勒所部練
兵於演武場教士衆習旌旗指麾金鼓螺角作止
之節知行陣險夷坐起進退之法持五兵之便戰
鬭之備嚴眀紀律罔敢不欽前一月有司豫擇
大閱之所除地為場總理閱兵王公大臣會集統軍將
帥率弁卒擐甲合操於内申令如前儀
右訓練
前二日有司豫於
行宫供張武備院卿率官校赴
大閱處列
御營張
幄殿設
御座於正中張圓幄於
殿後設
御用甲胄弓矢於幄内櫜鞬具八旗將校甲兵並赴
大閱處依式布步騎軍營左翼鑲黃正白鑲白正藍四
旗在東右翼正黃正紅鑲紅鑲藍四旗在西其前
各列漢軍火器營四滿洲火器營四次前鋒營一
次護軍營驍騎營相閒各四每營横二十有四丈
縱四十丈前後相隔各一丈翼日總理閱兵王公
大臣督諸軍各宿軍幕禁止讙譁依分建纛金鼓
甲仗威儀悉備
右立軍幕
前一日鑾儀衛陳
大駕鹵簿步軍統領勒所部辟除
御道左右
皇帝乘輿出宫幸
行宫導從大臣侍衛前後扈從王公百官接
駕送
駕如儀(南郊儀詳吉禮)
右鑾駕幸行宫
屆日五鼓鑾儀衛陳騎駕鹵簿樂部陳鐃歌樂於
行宫門外乃饗軍士食
命王大臣率内務府官監視之既畢饗諸軍皆貫甲出
營列陣列陣之制去陣前百四十有七丈建大纛
以為軍表左翼鑲黃正白鑲白正藍以次而東西
上右翼正黃正紅鑲紅鑲藍以次而西東上陣内
諸軍各按旗依表為隊最前為漢軍火器營滿洲
護軍火器營驍騎火器營並列而各别其隊漢軍
驍騎火器營每旗鹿角二十長槍二十連耞棍二
十綿甲兵八十人左右引繩兵各四人神威將軍
礮十各載以車掌礮車兵百十人礮手三十人鳥
槍百護礮鳥槍兵百人參領纛十執纛兵三十人
小旗二十負旗領催二十人紅旗二麾旗領催二
人金五鳴金兵十人鼓一舁鼓兵四人擊鼓兵二
人號螺五鳴螺兵五人領以參領二人散秩官十
人驍騎校十人漢軍鳥槍營每旗纛一執纛領催
一人護纛兵三人随纛散秩官一人領催二人兵
二十人參領纛五執纛兵十有五人紅旗二麾旗
領催二人鳥槍二百二十負小旗領催二十人兵
二百人金五鳴金兵十人鼓一舁鼓兵四人擊鼓
兵二人號螺十有三鳴螺兵如其數領以參領二
人散秩官五人給使官二人驍騎校七人每翼統
以都統二人每旗副都統一人滿洲驍騎火器營
每旗纛一執纛兵二人子母礮六(行則駕以馬發則就地支以木)
(架左右高下視遠近為節)每礮小旗一負旗随礮領催一人兵
九人領以參領一人散秩官五人驍騎校五人護
軍鳥槍營每旗纛二執纛護軍四人紅旗一麾旗
護軍二人小旗十有二負旗什長如其數鳥槍百
二十鳥槍護軍如其數號螺十鳴螺護軍如其數
領以護軍參領二人護軍校十有四人驍騎鳥槍
營每旗纛二執纛兵四人紅旗一麾旗兵二人小
旗十有二負旗領催如其數鳥槍百二十鳥槍兵
如其數號螺十鳴螺兵如其數領以參領二人散
秩官七人驍騎校十有四人統以火器營大臣五
人合漢軍滿洲火器營統兵大臣十有七人將校
七百十有二人兵八千三百七十有六人其後閒
二十有五丈為首隊兵八旗前鋒居中八旗護軍
驍騎各按翼按旗分列前鋒左右前鋒營每佐領
出前鋒一人每前鋒二人用鳥槍前鋒一人每旗
撥前鋒校八人建小旗八螺五負旗鳴螺兵如其
數合為一隊列於各旗漢軍火器之次領以前鋒
參領一人前鋒侍衛一人統以每翼前鋒統領一
人護軍營每佐領出護軍二人合四人建小旗一
每旗建護軍統領大纛一護以護軍參領五人統
以每翼護軍統領一人驍騎營每佐領出領催驍
騎二人合四人建小旗一每旗號螺七參領纛七
護以參領二人散秩官二人驍騎校二人統以每
翼都統二人每旗副都統一人合首隊前鋒護軍
驍騎統帥十有六人將校二百九十有六人兵四
千四百十人中分前鋒營統領一人參領二人侍
衛二人前鋒二百人護軍營統領一人參領八人
護軍四百人驍騎營副都統二人參領八人散秩
官十有六人驍騎校十有六人驍騎三百二十人
再於滿洲火器營内分鳥槍護軍參領四人鳥槍
護軍百六十人鳥槍驍騎參領二人鳥槍散秩官
四人鳥槍驍騎百六十人於退軍時為殿又後閒
十有五丈為次隊兵八旗護軍驍騎各按翼按旗
分列護軍營每佐領出護軍三人每六人建小旗
一每旗各建護軍統領大纛一號螺六領以護軍
參領三人統以每翼護軍統領一人驍騎營每佐
領出驍騎一人每四人建小旗一每旗各建參領
纛四號螺四每參領下出散秩官一人驍騎校一
人領以驍騎參領一人統以每翼都統一人副都
統二人合次隊護軍驍騎統帥八人將校百四十
有四人兵三千五百二十有八人大軍左右分張
兩翼為協隊按旗相屬斜行鴈綴成列護軍營每
佐領出護軍一人每四人建小旗一每旗各建護
軍統領大纛一護以護軍參領二人統以每翼護
軍統領一人驍騎營每佐領出驍騎一人每四人
建小旗一每旗各建參領纛三號螺三每參領出
散秩官一人驍騎校一人領以驍騎參領一人統
以每翼都統一人副都統二人合協隊護軍驍騎
統帥八人將校百三十有六人兵千七百六十有
四人
御營外左右設鑾儀衛蒙古畫角十鑾儀官七人鳴角
軍二十有一人其前設五旗諸王蒙古畫角十官
十人鳴角軍二十人承𫝊鳴螺親軍十有二人按
步撥乘騎斜行接至鹿角前八旗護軍每旗各出
護軍參領一人護軍校一人護軍四十人滿洲蒙
古漢軍合委散秩官八人驍騎校八人驍騎三百
二十人禁約讙譁又合委𫝊宣官八人驍騎校八
人護軍校八人承𫝊軍令總大閱之衆統帥凡四
十有九人將校凡千三百六十有一人步騎卒伍
凡萬八千七百七十有一人辨旗纛之等正黃正
白正紅正藍四旗各如其色體尚方鑲黃鑲白鑲
藍以朱鑲紅以白體方末銳護軍旗斜出末銳皆
繪金龍裁朱繪為火燄上綴朱纓紅旗則綴黑纓
滿洲護軍驍騎火器營暨護軍營驍騎營皆於旗
端標識號帶驍騎帶色從本旗其將領纛上飾豹
尾護軍帶色以白將纛豹飾如之漢軍火器營將
纛製小及半文以飛虎前鋒護軍建方旗如其旗
之色將纛豹飾如之諸軍指麾小旗惟不裁火燄
餘製並如前式辨甲胄之别八旗驍騎鎧甲從其
旗之色胄纓將以朱軍以黑八旗護軍鎧甲將以
白軍以藍胄纓將以黑軍以朱漢軍營舁鹿角軍
衣裲襠無袖施礮軍不介胄衣罽袍短鎧餘軍士
各從其旗之色若統帥大臣甲則細鎧胄則飾貂
尾鴈翎各以其等諸軍既成列司礮以三礮列於
軍前乃各息聲待令
右列陣
軍陣既嚴兵部尚書侍郎詣
行宫奏成列司礮舉礮三鐃歌大樂作奏壮軍容之
章
皇帝乘騎出行宫侍衛二十人前引大臣十人騎而導
後護領侍衛内大臣二人侍衛班領率豹尾班侍
衛執槍十人佩刀十人佩弓矢十人騎而從
駕入
御營
躬御甲胄扈從王公大臣侍衛親軍咸擐甲侍班滿漢
九卿記注官蟒袍補服豫於
御營前恭竢兵部尚書奏請
閱兵
皇帝佩刀出
御營屬櫜鞬乘騎前張黃龍曲蓋一武備院官掌之兵
部尚書侍郎二人騎導前引後扈如前儀總理閱
兵王公大臣滿大學士乘騎随從三旗内大臣散
秩大臣率親軍舉黃龍大纛三旗侍衛親軍各從
侍衛什長親軍校随纛扈
蹕有執事王公附豹尾班後随行
皇帝入自左翼出右翼由列陣中路行經驍騎護軍前
鋒諸隊前火器營諸隊後陣前將校甲士各就列
廽身以向恭竢
駕過後如初
皇帝周視隊伍畢還至
御營前降騎釋櫜鞬
御幄殿諸大臣侍衛咸降騎随入前引大臣分立殿前
東西面後扈大臣侍衛翼立
御座左右
殿外東西列豹尾班侍衛建黃龍大纛各一侍衛親
軍按隊環衛總理閱兵王公大臣大學士兵部尚
書侍郎立於殿外階上西位東面執事王公侍班
九卿記注官分翼立於階上東西面
御營前左右列侍衛各六人八旗𫝊令官在其下均立
馬以竢滿洲索倫蒙古善馭馬侍衛三十人不擐
甲按翼立侍衛後備馭驚軼之馬
皇帝賜王公大臣坐各就位一叩坐屆時兵部尚書出
班跪奏鳴角開操興復位鑾儀使帥鳴角軍進
御營前蒙古大角鳴承𫝊海螺以次遞鳴達於軍陣司
礮三舉礮諸軍陣内擊鼓螺角畢鳴承傳之鳴螺
兵返騎以次退至
御營左右乃行陣擊鼓鳴螺舁鹿角整隊前進鳴金止
一字成列領隊甲士麾紅旗槍礮齊發鳴金止再
擊鼓鳴螺整隊而進鳴金麾旗發槍礮如是者九
初進以二十丈再進以七丈五尺為率至第十進
大小礮連環槍齊發無閒鳴金三乃止開鹿角為
八門首隊前鋒護軍驍騎甲士以次出次隊軍随
之火器營兵列於後鹿角門闔諸軍出鹿角外既
成列八旗齊鳴螺譟而進左右翼兵鴈綴斜行成
列並進軍中鳴金止乃鳴螺振旅而還為殿之滿
洲火器營軍及首隊前鋒護軍驍騎各立於本旗
軍表之下八旗漢軍火器營分鹿角為八行本旗
都統建龍纛整隊而退首隊兵殿後兵均鳴螺結
隊徐還各列於初成列之地兵部尚書出班跪奏
大閱禮成
皇帝入
御營釋甲胄扈從王公大臣侍衛各退咸解甲具吉服
随
駕還行宫司礮舉礮三鐃歌清樂作奏鬯皇威之章將
帥各率弁兵按隊歸營解甲徹幕申嚴約束依次
入城
右大閱
翼日鑾儀衛陳
大駕鹵簿
皇帝乘騎回鑾警蹕如前儀
駕還宫羣臣奉參
起居
恩賜賞賚各有差
右禮成還宫
京營八旗弁兵每歲春秋季月合操四次春日貫甲
秋日常服營陣規制如
大閱儀仲春孟秋之月按旗登城習鳴螺兵部遣官稽
閱歲為常制護軍驍騎官兵一歲三校騎射本旗
都統臨視之前鋒護軍三歲一校騎射兵部疏上
領侍衛内大臣八旗都統副都統名每翼
欽命數人會本翼統領臨視之八旗滿洲漢軍火器營
礮閒三歲季秋月演試於蘆溝橋都城各門之礮
分三之一更遞運往同演
命兵部滿尚書一人臨視之
右京營訓練
直省講武以督撫提鎮為閫帥每歲季秋霜降日
申令本標弁卒校閱於演武場前一日各營將弁
肅隊伍赴校場豫立軍幕屆日黎眀軍士擐甲列
陣中軍建大纛於場正中閫帥以牲醴致祭行二
跪六叩禮中軍以下將士均随行禮畢軍門鼓吹
節鉞前導閫帥徧閱行陣還登將臺升帳儀衛左
右分列諸將擐甲侍臺下中軍詣帳前上行陣圖
式請令操兵乃舉旗麾衆合操臺下舉礮三軍中
鳴角擊鼓步騎甲士聞鼓聲依式前進鳴金則止
行陣中施發鳥槍連環槍並如
京營之製餘若長槍籐牌㓲刀短兵之屬各因其地
之宜以教士卒皆有成法其為陣有正有變每變
陣視將臺號纛為指麾之節臺上鳴角三軍中乃
鳴金振旅而還閱畢試材官將士騎射技勇申眀
賞罰犒勞軍士各釋甲歸營伍漕運河道總督屆
期訓練本標弁卒亦如之八旗水師操防之略練
習於四時其出洋信候直省不同每歲春秋季月
或夏秋之季遇潮平風正日乘戰艦列陣張颿馭
風鳴角發礮具如軍律將軍都統副都統親臨校
視綠旗水師訓練亦如之駐防將軍都統副都統
訓練八旗弁卒及演礮如
京營之制
右直省閱兵
欽定大清通禮卷三十九
