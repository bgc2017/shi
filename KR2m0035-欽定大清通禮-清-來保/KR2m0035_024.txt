欽定大清通禮卷十八
嘉禮
御門聽政之禮常日部院章奏未奉
聖旨者折本下内閣積若干件得
旨
御門聽政内閣宣布在京部院寺各部院寺官檢所應
進奏事於函飭陪奏官屬吏部轉飭侍班官具吉
服(朔日逢五逢十日公服)依期畢會
右戒辦
至日所司設
御榻於
乾清門正中榻前設章奏案一辨百官班位
乾清門侍衛在
御榻左右翼立領侍衛内大臣内大臣散秩大臣及豹
尾班執槍侍衛佩刀侍衛在丹陛下左右立東西
面記注官在西柱下立侍班翰林科道官在西階
下立皆東面大學士啓奏折本在
御榻之左内閣學士在其後少南為部院官奏事位尚
書左都御史在前侍郎副都御史大理寺卿少卿
次之陪奏官又次之皆西面以戶部禮部兵部工
部分日首對三法司直第三班吏部直第六班
右班位
漏未盡部院寺奏事官暨侍班官畢集朝房進至
中左門祇候春冬辰正初刻夏秋辰初初刻進至
後左門祇候侍衛轉奏得
旨百官以次進至
乾清門丹墀東西面魚貫序立記注官翰林科道官
於西階西東面序立
皇帝御輿至門啓扉降輿出闔扉
陞座翊衛如儀記注官升西階至西柱下就位立部院
奏事官由東階升一人奉疏折旋而西餘入就位
西面跪奉疏者至正中北面詣奏案前跪恭設於
案興退趨至東楹轉入班跪奏某事畢興少退循
東階左降其次各班依序升東階右進奏如前儀
至吏部奏事引
見侍班官畢退内閣侍讀學士二人升東階詣奏案前
北面跪舉本日奏函興退翰林科道及侍衛皆退
右進奏
百官既畢奏滿内閣學士一人奉折本函升東階
折旋而西大學士内閣學士從升依次就位跪記
注官進至
御榻之右仍東面立奉函學士至正中北面詣奏案前
跪恭設於案啓函取折本依次啓奏
皇帝降旨大學士學士承
旨訖興由東階降記注官由西階降
皇帝還宫各退
右啓奏折本
恭遇
行幸駐蹕
御門聽政奏事及啓奏折本皆如前儀
右行在啓奏折本
常朝之禮每月五日常朝之期
皇帝有旨陞殿謝恩各官具銜名送鴻臚寺列疏交送
内閣至日五鼓所司豫設案一於
太和殿内之西陳筆硯樂部和聲署入展中和韶樂於
殿檐前展丹陛樂於
太和門檐下鑾儀衛率官校入陳
法駕鹵簿鳴鞭仗馬步輦五輅馴象鼓吹常朝象依次
如式侍班執事官王公文武百官班位如朝賀儀
右陳設序位
漏未盡王公文武百官朝服外國陪臣以時至者
服本國服畢會
闕下質明侍班執事官入就位鴻臚寺官按翼序定
王公班次由
午門左右門
太和門左右門引入序定文武百官班次由
午門左右掖門
昭德門
貞度門引入又序定外國陪臣班次引随西班百官
後入咸就位立鴻臚寺奏請
御殿
午門鳴鐘鼓
皇帝禮服乘輿出宫導從翊衛如朝賀之儀至
太和殿北階降輿入工舉麾鼓柷中和韶樂作奏隆
平之章孟春辭曰敷天協氣鮮新又蒼龍正晨萬
國歡心仰𬗋宸皇天錫嘏懿純陳充庭華瑵金根
扇春風風兆人澤如春睿周萬品化洽無垠
仲春辭曰所無逸恭已巖廊萬㝢協嘉祥吹律圜
鐘諧舜琯負扆當陽柳風初轉芽黃翠甸輕雷蘇
百昌發生心皇奉若寬大詔播天常
季春辭曰日麗風和徧寰區新榆改火龍旗荏苒
晃鸞坡赫如曦皇陞座羣辟集瑤珂拂花茵垂佩
多天門蕩蕩無偏頗純嘏詠卷阿
孟夏辭曰玉宸旦婺中天王御法宫乘朱輅曳長
虹六六冷簫諧女鳳萬物被薰風阜財解愠福祿
來同
仲夏辭曰禁林清反舌無聲登進忠良佞不行南
風假大而宣平坐明堂賞五德法乘離以持衡
季夏辭曰鼓含少黃宫諧鳳伏庚光赤帝騎龍嚖
彼三星正昏中茂對乘時穆聖衷陳金奏宣景風
明光覲辟公
孟秋辭曰金井桐飄大火流夷則聲清律應秋天
行轉蓐收黃茂滿田疇曉光閶闔浮搏拊戞鳴球
玉殿千官咸拜手仰宸旒
仲秋辭曰乾坤爽氣澄序宫殿清光静安設九賓
而法見叶九和於天端晻靄揚雲䍐玲瓏動玉鑾
列徽猷兮萬世肅纓冕兮千官
季秋辭曰鴻依銀渚菊有黃華隴雲飛木葉下百
榖登場罷芳辰逢令嘉黃麾列正衙豹竿移龍鱗
射日上朱霞天錫吾皇多稼
孟冬辭曰時合黃純熙修司職顓皇執坎持權聽
彤廷珮響玉琯風宣懷黃綰白趨丹陛皇儀展於
穆同天光華聖日罘罳煥彩暄到齊編
仲冬辭曰七日陽來天地仁萬象一中分人從心
上起經綸綱紀三才屬大君答陽臨玉宸無私學
化鈞包元履德日勞勤品類盛荷陶甄
李冬辭曰斗柄將東四序周佳氣滿皇州嘉平吉
日諏翠輅充廷立九斿吾皇御大裘法坐侍王侯
服舊德布新猷穆若天儀福祿遒
皇帝御太和殿陞座工偃麾戞敔樂止(中和韶樂以舉麾鼓柷作偃麾)
(戞敔止後同)鑾儀衛官贊鳴鞭丹墀内三鳴鞭戲竹交
(丹陛樂作止皆以戲竹交為節)丹陛樂作奏慶平之章(樂辭同三大節)鴻
臚寺官引謝
恩官出班(其餘百官仍按本班立)序立贊進皆進贊跪皆跪贊叩
興王公百官行三跪九叩禮興贊退各復原位立
樂止又贊進鴻臚寺官引外國陪臣進就西班拜
位立丹陛樂作奏治平之章(樂辭同三大節)贊行三跪九
叩禮畢鴻臚寺引退復位立樂止乃
賜茶(儀詳三大節)畢丹墀内三鳴鞭中和韶樂作奏顯平之
章
孟春辭曰淵然至道遊神協天行地文照㝢騰華
若早輪清明廣大和誾恩滂洋葭葦霑仁念民生
生此辰酌於民瑞惟大有寳則賢臣
仲春辭曰肅羣后鳴珮鏘鏘拜手仰顒卭初日曈
曨奎壁麗明庶風翔普天和氣休穰洽化鷹成鳩
眼良躬清明基宥密恩溥洽達要荒
季春辭曰瑞靄祥飇映丹墀紅雲繚繞一人淵默
德光昭百花中千門曉銅鶴篆烟飄奏仙音駕退
朝促耕布榖飛靈沼盈耳說農勞
孟夏辭曰麥秋滿野登桑濃繭已成玉衡正泰階
平上下交孚寰海靖婦子樂盈寧罄天亘地茂豫
桐生
仲夏辭曰槿初榮旉與朱明天稷星邊漢影萌紅
輪照九神嘉生念農芸夏暑雨穆皇心以靡寧
季夏辭曰彌六合黎元祝頌奉三無帝念淵冲蓊
鬱玄雲渰宸楓大雨時行黍稷芃虞琴奏皇在宫
勤思劇月農
孟秋辭曰鷹祭蟬鳴屆白藏御廩初登榖始嘗秋
回禁陛凉皇居奠總章恩膏正溥將零露浥瀼瀼
六合顒顒齊所卬挈珠囊
仲秋辭曰雲高漢迴參見露白飇清蛚寒汔告成
夫萬寳祇祝釐於三壇瑞榖岐而秀玉粢好且完
喜盈寧兮百室納嘉慶兮天歡
季秋辭曰鞭鳴鐘動簾捲煙斜漾金風香衣駕天
屣言還暇黃雲香滿車村村晝響耞處深宫心區
夏重恤民家黼扆豳風圖畫
孟冬辭曰寰海豐穰農夫之慶深宫理化揮絃念
艱難稼穯不敢游畋琳琅萬卷環天祿三餘愛清
晏探研時幾勅命明良喜起所寳惟賢
仲冬辭曰順氣祥風翺九垠太史正書雲沈幾先
物福生人淵默雷聲秉道眞八方以序均天根月
窟循昭乎若日正三辰不遠復以修身
季冬辭曰太室黃雲𬗋氣蒙時雪報年豐天關槖
籥充臘鼓催春大地通皇家寳緒隆契合動昭融
月西朓日東生萬載回環不息同
皇帝還宫樂止鴻臚寺分引王公百官依次出退
右朝儀
常朝日坐班之禮先期八旗部院寺具朝官名册
送六科至日黎明王公百官朝服畢會
闕下鴻臚寺官序定王公班位於
太和門外東西各二班按翼分列親王郡王貝勒一
班貝子入八分公一班皆東西面北上(聖駕廵幸日王)
(公常服位門外左右)(午)序百官班位於
午門外朝房前東西各九班東班鑲黃正白鑲白正
藍四旗吏部戶部禮部宗人府通政司翰林院詹
事府太常寺光祿寺鴻臚寺國子監吏科戶科禮
科内閣中書欽天監太醫院以次在左翼四旗之
南西班正黃正紅鑲紅鑲藍四旗兵部刑部工部
都察院大理寺鑾儀衛太僕寺中書科兵科刑科
工科順天府京縣五城兵馬司三營以次在右翼
四旗之南公侯伯以下世爵暨文武品官各依序
為位(詳見三大節)皆東西面重行北上糾儀御史二人
吏部禮部司官各二人分位東西班首糾儀御史
二人吏部禮部司官各二人分位東西班末均東
西面北上
右班位
列坐之節春冬以辰正夏秋以卯正屆時門校禁
斷行人糾儀官就位左翼諸王率羣公入
午門左門右翼諸王率羣公入
午門右門就位未入八分公以下文武百官各以次
就位坐吏部禮部官屬受銜名糾儀官起繞班行
視不如儀者糾之上下一匝還復位坐少頃王率
羣公出百官皆退
右坐班
皇帝時廵盛京
特行慶典
陞殿受賀之禮豫日羣臣具賀表送
盛京禮部屆日鴻臚寺設詔案表案各一於
崇政殿内東旁又設案一於丹陛正中鑾儀衛陳
法駕鹵簿於
崇政殿外樂部陳中和韶樂於殿階下陳丹陛大樂
於丹墀南工部官設臺於
大政殿外鴻臚寺官設案於臺上禮部官陳表於龍
亭内校尉自部舁行作樂前導至
大清門亭止奉表進
崇政殿恭設於表案内閣官奉詔書陳於詔案如式
黎明内外王公百官朝服朝鮮國朝臣服本國服
畢集
皇帝率王公朝於
皇太后行宫百官會於
大清門外均隨行禮畢鴻臚寺官序王公暨二品以
上官班次於
崇政殿前丹墀左右序三品以下百官班次於
大清門外左右外藩王公台吉等朝鮮國陪臣各為
一班附於班末耆老領催等於
大政殿外東西禮部尚書侍郎奏請
御殿
皇帝禮服乘輿出宫
御崇政殿作樂鳴鞭羣臣表賀行禮均如三大節朝賀
儀是日
頒詔布告天下(頒詔詳儀)
陞殿樂奏元平之章辭曰維天眷我清一統車書四海
寧法駕涖陪京祠謁珠丘展孝誠陟降舊宫庭思
祖德答天明佳氣繞龍旍暾聖日海東升
羣臣行禮樂奏慶平之章辭曰重熙累洽紘瀛被
仁風穆如神孫臨鎬豐橋山禮成御故宫零露瀼
瀼有來雍雍
外藩行禮奏治平之章辭曰萬方合敬同愛所親
尊思木有本水有源東西朔南咸駿奔純固恪恭
日子雲孫
還宫樂奏和平之章辭曰文思洽九瀛神孫繼治洊昇
平皇初七德成締造艱難景命膺撫序惕中情凝
旒竚若奉盈昭兹萬億齡列祖武敬其繩
右盛京朝賀
盛京常朝之禮月朔及逢五日
盛京文武官於
大政殿八旗朝堂前坐班其日黎明百官朝服會朝
堂辨定班位鑲黃正白鑲白正藍四旗在東正黃
正紅鑲紅鑲藍四旗在西奉天府堂屬官在鑲藍
之南其班將軍一班副都統五部侍郎一班廵察
御史奉天府尹府丞一班協領城守尉一班五部
郎中佐領治中五部員外郎五品世職一班五部
主事通判京縣知縣防禦一班七品筆帖式七品
世職司庫經歴驍騎校一班八品筆帖式教授一
班九品筆帖式司獄一班東位西面西位東面皆
北上春冬辰正夏秋卯正就各朝堂前按班列坐
禮部贊禮郎左右各一人自班首繞行受銜名畢
少頃各退
右盛京坐班
欽定大清通禮卷十八
