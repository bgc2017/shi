欽定大清通禮卷十三
吉禮
太歲
祀
太歲之禮初春為迎歲暮為祖正殿奉
太歲神位南向(神位依年建干支黃紙墨書某年太歲之神覆於位上豫設龕内)兩
廡
十二月神位司春秋者東位西向司夏冬者西位東
向歲以孟春上旬諏吉及歲除前一日遣官將事
豫期承祭官分獻官暨執事官各於邸第致齋太
常寺卿具祝版省牲牢率屬潔除殿廡内外展
神幄恭請殿廡
神位奉安於神座如式
右諏吉致齋供具
至日五鼓太常寺官具器陳正殿牛一羊一豕一
豋一鉶一簠簋各二籩豆各十琖三十鑪一鐙二
設案一於殿中少西北向供祝版設案一於東西
向陳帛一(色白)香盤一尊一爵三陳福胙於尊爵之
旁加爵一兩廡東西各二案陳設均與正殿同又
設尊案各一於廡南陳帛六(色白)香盤二尊二爵六
凡牲陳於俎帛實於篚尊實酒承以舟疏布冪勺
具樂部率太常協律郎設中和韶樂於殿内東西
陳樂舞於樂懸之次太常寺設洗於東階下少南
承祭官位中階下分獻官位承祭官後甬道左右
均北面司祝司香司帛司爵各一人分立祝案尊
案之次司樂協律郎樂工歌工舞佾序立東西樂
懸之次典儀一人立殿外東階掌燎率燎人立燎
鑪南均如常儀
右陳設辨位
昧爽承祭官分獻官朝服詣壇贊禮郎豫引分獻
官至拜殿北階下左右祇竢贊引太常寺贊禮郎
二人引承祭官由拜殿南左門入出北右門降階
詣盥洗位贊禮郎贊盥洗承祭官盥手畢引至拜
位前北面立分獻官均就拜位序立典儀贊樂舞
生登歌執事官各共廼職武舞執干戚進贊禮郎
贊就位承祭官就位立典儀贊迎
神司樂贊舉迎
神樂奏保平之章辭曰協兹五紀歲月日辰天惟顯
思神職攸分於赫太歲統馭百神承天之德隂隲
下民協律郎舉麾工鼓柷樂作贊禮郎贊詣
神位前引承祭官升東階入殿左門詣香案前立贊
上香司香跪奉香承祭官舉炷香次三上瓣香畢
贊復位引承祭官復位贊跪叩興承祭官行三跪
九叩禮分獻官均隨行禮興協律郎偃麾工戞敔
樂止(凡樂以舉麾鼓柷作以偃麾戞敔止後同)典儀贊奠帛爵行初獻
禮有司揭尊冪勺挹酒實爵司樂贊舉初獻樂奏
定平之章辭曰禮崇明祀涓選休成潔齋滌志量
幣告誠祈福維何福我蒼生陳饋奉酎瞻仰雲旌
樂作司樂舉節舞干戚之舞(凡舞以節領之導引進退後同)司帛
司爵進至
神位前司帛奉篚跪奠於案三叩興司爵奉爵立獻
於正中皆退司祝至祝案前跪三叩興奉祝版跪
案左樂暫止典儀贊讀祝贊禮郎贊跪承祭官暨
分獻官皆跪司祝讀祝辭曰維某年月日
皇帝遣某官某致祭於某年
太歲之神曰(兹當孟春歲既暮矣)謹以牲帛酒果庶品之儀致
祭尚
饗讀畢興以祝版跪安篚内叩如初興退樂作贊禮
郎贊叩興承祭官暨分獻官均行三叩禮興兩廡
贊禮郎引分獻官各詣
神位前上香執事生奠帛獻爵畢引分獻官復位如
儀樂止武功之舞退文舞執羽籥進典儀贊行亞
獻禮司樂贊舉亞獻樂奏嘏平之章辭曰百末蘭
生有飶其香升歌清越磬管鏘鏘牲牷肥腯嘉薦
令芳神其歆止在上洋洋樂作舞羽籥之舞司爵
奉爵獻於左如初獻儀樂止典儀贊行終獻禮司
樂贊舉終獻樂奏富平之章辭曰執事有嚴再拜
稽首三爵既升以妥以侑顒若有孚肅兹籩豆神
其歆止人民曼壽樂作(舞同亞獻)司爵奉爵獻於右如
亞獻儀兩廡以次畢獻樂止文德之舞退典儀贊
賜福胙執事生二人奉福胙進至
神位前拱舉由中道出降階詣拜位右立接福胙執
事生二人由西廡降階進至拜位左立贊禮郎贊
跪承祭官跪左右執事生皆跪贊飲福酒右生進
福酒承祭官受爵拱舉授於左次受胙如飲福之
儀畢贊禮郎贊叩興承祭官三叩興又贊跪叩興
承祭官暨分獻官均行三跪九叩禮興典儀贊徹
饌司樂贊舉徹饌樂奏盈平之章辭曰王省惟歲
有報有祈六氣無易平衡正璣嘉生蕃祉澤及蜎
飛百禮以洽承神吉輝樂作徹畢樂止典儀贊送
神司樂贊舉送
神樂奏豐平之章辭曰神兮旋馭肅瞻景光靈颷上
下無體無方嘉承惠和億兆溥將歲歲大有神其
廸嘗樂作贊禮郎贊跪叩興承祭官暨分獻官均
行三跪九叩禮興樂止典儀贊奉祝帛饌送燎司
祝司帛詣
神位前咸跪三叩司祝奉祝司帛奉篚興司香跪奉
香司爵跪奉饌興以次恭送燎所兩廡香帛饌均
送焚燎(歲暮並奉紙書干支送燎)贊禮郎引分獻官退承祭官
避立拜位之西竢祝帛過復位立典儀贊望燎贊
禮郎引承祭官詣燎位視燎贊禮郎告禮畢太常
寺官恭請
太歲神位並兩廡
神位復於龕内如儀各退
右行禮
歲孟夏常雩後間不雨遣官禱於
太歲壇與
天神
地祇同日舉行文武官應陪祀者咸與祈禱(以參之一分祈)前
期各於邸第致齋一日太常寺具祝文(翰林院隨時撰擬)
潔器陳備脯醢果實埽除殿内外至日設樂懸樂
舞於殿上承祭官位階下執事官司樂協律郎樂
工歌工舞佾序立如常祀儀陪祀官位庭中左右
東西各五班重行異等糾儀御史二人禮部祠祭
司官二人分立祀官左右均素服將事
迎神樂奏需豐之章辭曰持元化兮富媼神秉歲
籥兮六氣均馳雲車兮風旂殷闐闐兮天門情徬
徨兮孔殷神之來兮康我民
初獻樂奏宜豐之章辭曰薦嘉幣兮芳醴清練予
素兮升飶馨紛肸蠁兮格歆甘膏沃兮神所令
亞獻樂奏晉豐之章辭曰啟山罍兮攝椒漿侑神
宫兮靈洋洋族雲興兮使我心若惠嘉生兮降康
終獻樂奏協豐之章辭曰清斝兮三㪺揚翟籥兮
載愉靈回翔兮六幕澤霶霈兮遍八區
徹饌樂奏應豐之章辭曰禮儀備兮孔時音繁會
兮徹不遲昭靈貺兮迓蕃祉田多稼兮汜濩之
送神樂奏洽豐之章辭曰顧億兆兮誠求渥甘㴻
兮神之休慶時若兮百昌遂惠我無疆兮歲有秋
凡儀節皆典儀唱贊舉樂皆司樂唱贊初獻舞干
戚之舞亞獻終獻舞羽籥之舞兩廡不分獻不飲
福受胙餘儀與常祀同
右祈告
既得雨與
天神
地祇同日報祀遣原祈雨官將事及陪祀官咸致齋前
期具祝版視割牲至日陳設牲牢豋鉶簠簋籩豆
與常祀同承祭官陪祀官均朝服行禮其餘儀節
樂章均如祈告儀雨潦祈晴冬旱祈雪報亦如之
右報祀
祀
眞武神之禮每歲
萬壽聖節遣官一人詣
顯佑宫將事是日廟祝潔埽廟宇内外太常寺官具
器陳設果盤五餅餌盤十有五鑪一鐙二設案一
於南少西北向供祝版設案一於東西向陳禮神
制帛一(色白)香盤一茶琖三設洗於東階下少南和
聲署官設樂於西階上鼓一笙一管二雲璈一篴
二板一承祭官拜位在殿内正中司祝司香司帛
司琖各一人分立祝案尊案之次典儀立於殿東
檐下掌燎立燎鑪之南黎明承祭官朝服詣廟贊
引太常寺贊禮郎二人引承祭官由左側門入贊
盥洗承祭官盥手畢升東階入殿左門至拜位前
北面立典儀贊執事官各共廼職贊禮郎贊就位
承祭官就位立典儀贊迎
神和聲署樂作辭曰居所躔星軫象緯環拱辰貞元
運轉藏用顯仁宥密基命毓和葆順潔粢醴以昭
信日襄哉贊大鈞贊禮郎贊詣上香位引承祭官
詣香案前立贊上香司香跪進香承祭官舉炷香
三上瓣香畢贊復位引承祭官復位贊跪叩興承
祭官行三跪九叩禮興典儀贊行初獻禮司帛司
琖各進至
神位前司帛奉篚跪奠於案三叩興司琖奉茶琖立
獻於案正中皆退司祝至祝案前跪三叩興奉祝
版跪案左樂暫止贊禮郎贊跪承祭官跪贊讀祝
司祝讀祝辭曰維某年月日
皇帝遣某官某致祭於
眞武之神曰兹朕誕辰惟
神永遠默佑謹以茶果庶品之儀致祭尚
饗讀畢興以祝版跪安篚内叩如初興退樂作贊禮
郎贊叩興承祭官行三叩禮興典儀贊行亞獻禮
司琖奉茶琖獻於左如初獻儀退贊行終獻禮奉
茶琖獻於右如亞獻儀退典儀贊送
神贊禮郎贊跪叩興承祭官行三跪九叩禮興典儀
贊奉祝帛送燎司祝司帛詣
神位前咸跪三叩司祝奉祝司帛奉篚興司香跪奉
香興以次恭送燎所承祭官避立拜位西旁竢祝
帛過復位立典儀贊望燎贊禮郎引承祭官詣燎
位視燎贊禮畢樂止引承祭官退執事官皆退
右祀眞武廟
祀
司火神之禮歲六月下旬三日遣官一人將事祀日
廟祝潔埽廟宇内外太常寺具祝版備器陳牛一
羊一豕一果實五盤鑪鐙具殿中少西設案北向
供祝版東設一案陳禮神制帛一(色赤)尊一爵三香
盤一和聲署設樂於西階下(眞器數見祀武禮)太常寺
設洗於東階下少南設承祭官拜位於殿内正中
司祝司香司帛司爵各立祝案尊案之次典儀立
殿東檐下掌燎率燎人立燎鑪旁承祭官朝服行
三跪九叩禮升降均由東階出入殿左門迎神上
香奠帛讀祝三獻爵送神望燎儀均與祀
眞武同
祝辭曰維某年月日
皇帝遣某官某致祭於
司火之神曰惟
神令司赤帝德炳離明届此良辰爰修專祀鑒兹特
典綏我蒸民尚
饗
樂辭曰離正南方位燭照光九圍粒民火食功用
不違瓘斝明粢我民所慰履祥靄戢鶉尾息融風
降福禧
右祀火神廟
祀
礮神之禮間二歲季秋朔日於蘆溝橋北席地為壇
遣八旗漢軍都統或副都統將事副都統以下至
佐領咸陪祀豫日地方官備案太常寺具器陳祀
日漢軍弁兵陳八旗礮位於壇内按翼左右序列
皆西向前設八案各設
神位(以紙為之)又前設牲案各陳羊一豕一果實五盤琖
二十又前設香案各陳鑪一鐙二壇中少北設一
案供祝文左右分設二案各陳香盤四爵十有二
尊四冪勺具設洗於壇外之南太常寺司祝司香
司爵各立祝案尊案之次承祭官位各香案前東
面陪祀副都統以下以其班序重行異等均東面
典儀一人立於壇左掌燎率燎人立燎鑪隅黎明
承祭官暨陪祀官咸補服詣壇贊引太常寺贊禮
郎各二人分引承祭官至盥洗所盥手畢詣各拜
位前立典儀贊執事官各共廼職贊禮郎贊就位
承祭官各就位立典儀贊迎
神贊禮郎贊詣上香位引各旗承祭官分詣各旗礮
位前贊上香司香跪奉香承祭官舉炷香三上瓣
香畢贊復位各引復位立贊跪叩興承祭官行三
跪九叩禮陪祀官均隨行禮典儀贊行初獻禮有
司揭尊冪勺挹酒實爵各進至
神位前奉爵立獻於案正中退司祝詣祝案前跪三
叩興奉祝文跪案左贊禮郎贊跪承祭官暨陪祀
官咸跪典儀贊讀祝司祝讀祝辭曰維某年月日
皇帝遣某官某等致祭於
司礮之神曰惟
神欽
天命而無私助揚威武有功國家兹當秋祭之日特以牲
醴遣官致祭
神其鑒之尚
饗讀畢興奉祝文跪安於鑲黃旗礮位前叩如初興
退贊禮郎贊叩興承祭官暨陪祀官均行三叩禮
興典儀贊行亞獻禮司爵各奉爵獻於左如初獻
儀退贊行終獻禮司爵各奉爵獻於右如亞獻儀
退典儀贊送
神贊禮郎贊跪叩興承祭官陪祀官均行三跪九叩
禮興典儀贊奉祝文送燎有司各奉
神位在前次祝次香由中道恭送燎所承祭都統各
避立拜位左右竢過復位立贊禮郎贊詣望燎位
引承祭官各詣燎位視燎贊禮畢引承祭官退執
事各官皆退
右祀礮神
欽定大清通禮卷十三
