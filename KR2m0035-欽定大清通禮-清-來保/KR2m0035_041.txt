欽定大清通禮卷三十五
嘉禮
貢舉之禮以子午夘酉歲秋八月(如不拘特開恩科年間以)
(二月)大比直省府州縣學諸生而賓興之曰鄉試順
天鄉試府尹領之府丞提調試闈内外事宜各府
州縣禮送學政所錄羣士赴
京師國子監錄肄業貢監生送府提調官按府州縣
簿籍應試諸生序定名册備試卷依時畢辦將届
期禮部疏請
命正考官一人副考官一人同考官十有八人内簾監
試御史收掌官各二人外簾監試御史四人外闈
廵察御史四人受卷彌封謄錄對讀四所官各四
人試前三日𫝊集疏列各官平明朝服會
午門外闕下祇候
旨下内閣禮部侍郎一人率官屬詣内閣奉疏出承
命各官出班餘退侍郎朝服直
闕左門前西面立官屬奉疏從考官以下序立於甬
道東北面重行西上官屬起函以疏授侍郎各官
跪侍郎以次展疏宣
旨訖授官屬納於函退各官均行三跪九叩禮興皆退
出東長安門赴順天府筵燕(詳筵燕儀)遂偕府丞入闈
御史會封内外諸門以時啟閉稽出入
右命試官執事官
試前二日廵察御史啟門進試卷及謄錄生醫匠
吏役皆搜檢乃入闔門提調官監試御史坐至公
堂籖掣四所官各治其事視吏鈐諸生坐號於卷
面以辨號舍按冊序次書諸生姓名於版版率五
十人以待唱名序進
右外簾供備
試前一日五鼓順天府尹詣試院考官奏請題目
内簾吏𫝊金外簾吏報鼔考官奉奏章立内龍門
内提調官立於門外監試御史會啟門(凡内龍門啟閉𫝊金)
(報鼔為節皆監試御史會涖之後仿此)考官跪舉奏章授提調官提
調官跪接興闔門由中道降鼓吹作監試御史啟
外龍門及二門廵察御史會啟大門(凡大門啟閉以鼓吹為節)
(皆監試廵察御史會涖之後仿此)府尹立門外丞授府尹如前儀
闔門入府尹詣
乾清門轉奏
皇帝命首場四子書暨二場五言八韻排律詩題目緘
封加函府尹奉詣試闈轉授考官啟門闔門均如
前儀考官跪接入恭謄並出論題付梓人刊題紙
右命試題
是日出諸生姓名版分設東西門外持版胥一人
主進吏一人平明應試諸生畢集主進吏以版序
諸生於門外胥持版先由東西門魚貫序進受照
入簽宛平大興二縣涖之又進聽唱名廵察御史
涖之又進聽搜檢及大門再聽搜檢皆
欽命大臣涖之廼交照入簽主進吏以版出諸生進至
二門聽唱名給卷監察御史涖之入外龍門歸號
舍晡後畢入御史闔内外門鎖鑰加封會提調官
視吏徧封諸號舍門禁斷出入及夜明鐙嚴棘垣
廵警試日五漏交考官函封題目由提調官轉授
府尹送内閣恭進
御覽啟門闔門如請題目之儀漏未盡復啟内龍門考
官坐門内提調官坐門外吏舁題紙及門提調吏
於門外接出闔門以題紙徧布諸生供給官早晩
具食飲送號舍皆提調官涖視之越日完卷提調
官會御史啟號舍門諸生持卷赴至公堂交受卷
官鼓吹作啟門各給照出簽序出二場試排律詩
欽命題目五經義三場試策均由考官擬題目儀與首
場同
右考試
既畢試受卷官斥去不合式者彌封所糊姓名坐
號别鈐内號登諸簿籍謄錄所易書以朱對讀所
校讐訛錯改注以紫皆提調官涖視之既畢外監
試視吏送入内簾内監試視收掌官受卷啟門闔
門如初乃分朱卷於同考各官閱以藍筆有佳卷
則薦内監試書薦官職銜送考官閱以墨筆入選
之卷副考官書取正考官書中不入選者批摘瑕
疵三場試卷皆如之閱將畢豫擇揭曉日移提調
官轉飭内外供辦前三日考官選中式上卷十本
密封具奏由提調官轉授府尹進呈
御覽
皇帝親定甲乙封還考官均如請題
命題之儀考官祗受啟封及中式諸卷各書名次於卷
首前一日設案於内簾堂内正副考官府尹案南
向提調監試官北向同考官東西向設牓案於中
設卷案於考官案前晡後府尹齎印至闈提調監
試官啟大門延入遂徧鎖諸門及夜明燭内簾官
於内龍門内府尹及外監試官於門外啟門吏奉
印前府尹入各官皆入相見揖升堂吏置印於府
尹案上外簾吏舁墨卷陳於堂東内簾吏舁中式
朱卷陳於卷案書牓吏以牓紙設於牓案均立其
次御史封龍門嚴出入衆揖就位吏啟箱取朱卷
置案上啟封高唱卷面名次及内號堂東吏檢墨
卷持至案前校對朱墨卷相符遂拆墨卷彌封以
墨卷授正考官書名次以朱卷授副考官書姓名
别錄一紙授吏依次唱姓名及某府州縣某生習
某經徧告在位者書牓書題名錄既畢吏歛朱墨
卷於箱奉印鈐牓封題名錄於函置中案上前設
香案主考官以下更朝服詣香案前重行北面行
三跪九叩禮興𫝊金報鼓自内龍門至大門洞開
輿人以采亭入牓出吏奉印前府尹與考官揖出
及至公堂陳牓於亭舁行鼔吹前導懸揭順天府
衙前各官皆出提調官以題名錄送内閣恭進
御覽以卷送禮部考官復
命事竣退翼日筵燕於順天府如儀(詳筵燕儀)
右揭曉
直省鄉試布政使司領之監臨以廵撫提調監試
以各道或府佐將届期禮部疏列京朝官進士出
身資階及格者密題請每省
命考官正一人副一人侍郎宣
旨於
午門外如儀給乘𫝊分詣典試之省各省廵撫豫調
取所屬科目出身府佐及州縣充内簾同考官及
外簾四所官畢竢省會布政使司簿籍應試諸生
備試卷治試闈内外事宜依時畢辦考官至居館
於外提調官資廪餼謹其出入試前二日筵燕於
布政司堂上如儀(詳筵燕儀)遂偕監臨提調監試内外
簾各官入闈考官擬題目試士監臨官疏進
御覽並達禮部揭曉前夕布政使齎印入闈鈐牓揭牓
於布政司衙前翼日筵燕如儀(詳筵燕儀)監臨官上題
名錄解中式朱墨卷考官選試藝每題一篇授布
政使刊試錄送禮部彙進
皇帝仍乘𫝊以事竣復
命其試士儀注與順天府鄉試同
右直省鄉試
鄉試之明年以丑未辰戌歲三月(特䦕恩科間用八月)試
天下貢士於禮部曰會試豫年十一月禮部疏列
郎中員外郎主事請
命正副提調各一人及本年正月疏請
命侍郎一人充知貢舉直省布政使司禮送府州縣所
貢士赴
京師提調官治試闈内外事宜簿籍直省貢士按府
序定名冊備試卷依時畢辦試前五日禮部疏請
命考官同考官監試廵察及四所執事各官宣
旨於
午門外赴禮部筵燕(詳筵燕儀)偕知貢舉提調入闈
欽命四子書及五言八韻排律詩題目考官擬論題五
經題策題分三場試貢士並如順天府鄉試之儀
旣畢試知貢舉分計各省試卷人數報禮部疏請
中額得
旨禮部移知貢舉轉達内簾考官率同考官如額錄取
上所取試卷禮部恭進
御覽
皇帝親定甲乙下考官書牓揭曉懸牓禮部衙前收掌
官以卷送内閣考官以事竣復
命儀均與順天鄉試同翼日筵燕於禮部如儀(詳筵燕儀)
右會試
會試揭曉後禮部上所貢天下士試策
殿廷
皇帝臨軒發策將届期禮部備試卷疏列内閣大學士
學士九卿翰林院學士詹事府詹事少詹事銜名
題請
命讀卷官十有四人疏列閣部院寺進士出身四品以
下七品以上官暨給事中御史請
命受卷官十人彌封官十有二人收掌官十人書牓中
書十有六人印卷禮部官四人監試御史四人前
一日下内閣各官備朝服平明會
午門外闕下祇候禮部侍郎一人率屬詣閣承
旨接疏出宣
旨奉
命之讀卷官及執事官行三跪九叩禮如鄉會試
命官之儀讀卷官密擬策問數事奏請
欽定撰題目恭進
御覽持至内閣刊題紙密封以竢
右命讀卷官執事官
届日鴻臚寺設案於
太和殿内之東南北肆設案於丹陛上正中東西肆
鑾儀衛陳
法駕鹵簿樂部和聲署陳樂懸各依常次光禄寺備試
案於東西廡下案表諸貢士姓氏名次竒數在東
偶數在西質明王公百官記注官及侍班執事各
官入陪位如常儀讀卷及執事官入序立於丹墀
東咸朝服諸貢士吉服會
午門外禮部侍郎二人分位
闕左右門階下序進官屬給試卷鑾儀衛官按名令
校尉一人代執筆硯器物鴻臚寺官分引貢士東
由左掖門
昭德門西由右掖門
貞度門魚貫入序立於丹墀東西之末内閣官奉策
題設
殿内東案上退禮部尚書侍郎詣
乾清門奏請
御殿
午門鳴鐘鼓
皇帝禮服乘輿出宫前引後扈如常儀至
太和殿北階降輿入工舉麾鼔柷中和韶樂作奏隆
平之章(樂辭詳見常儀朝陛殿)
皇帝御太和殿陞座工偃麾戛敔樂止大學士一人進
殿左門至東案前奉策題由中門闑左出禮部尚書
一人進就中檻外大學士西面授策題復位立禮
部尚書北面跪受興奉至丹陛北面跪設於案三
叩興禮部官屬進舉案尚書隨降中階設於丹墀
甬道正中鑾儀衛官贊鳴鞭階下三鳴鞭戲竹交
丹陛樂作奏慶平之章(樂辭詳朝賀儀)鴻臚寺官引讀卷
官執事官就丹墀東拜位北面立聽贊行三跪九
叩禮興引退復位樂止次分引貢士就丹墀東西
拜位重行北面序立聽贊行禮如前儀鳴鞭
駕興中和韶樂作奏顯平之章
皇帝還宫樂止讀卷及執事官各歸其次鹵簿樂懸出
百官皆退鑾儀校舉試案分列丹墀東西(如遇風雨則設)
(两廡下)禮部尚書視官屬分給題目引諸貢士列班
跪受聽贊三叩興引就案北面對策晡後交卷於
受卷官以授彌封官糊名送收掌官訖皆出(若非)
(親策王公百官不陪位不設鹵簿樂懸餘儀同)
右臨軒發策
𫝊臚前一日内監豫於
乾清門内便殿
寳座前設
御案又設案於
御案前之左陳筆硯讀卷官既畢閱卷選上卷十標擬
名次密封申酉刻奉至
乾清門啟奏
皇帝御便殿陞
寳座召讀卷官入内閣學士一人奉卷在前各官以次
入序立於左記注官随入序立於右
賜讀卷官坐各於立位行一叩禮序坐内閣學士就
御案前啟封恭進
御覧
皇帝親定甲第
命大學士二人就左案一人啟彌封一人依名次書訖
密封内閣學士奉出各官隨出
皇帝還宫奉卷至内閣啟封付中書舍人書牓内閣學
士奉牓詣
乾清門請
皇帝之寳鈐牓訖仍送入退
右讀卷
翼日漏未盡所司陳鹵簿樂懸於
太和殿外常次設案於
殿東及丹陛上均如
殿試之儀設雲盤黃蓋於階下設采亭御仗鼔吹於
午門外王公百官記注官及侍班執事官序立陪位
如常儀大學士一人立
殿外東檐下禮部尚書一人立大學士之下宣制官
一人立東樂懸之南均西面𫝊臚官立丹陛西階
每成一人均東面黎明内閣學士奉牓錄詣
乾清門進
御前内閣官奉黃牓設
殿内東案退讀卷官及執事官朝服集東丹墀内諸
貢士公服會
午門外鴻臚寺官引入序立如
殿試之儀禮部尚書侍郎詣
乾清門奏請
御殿遂前導
駕
午門鳴鐘鼓
皇帝禮服乘輿出宫
御太和殿中和韶樂作奏隆平之章辭曰啟文明五色
雲呈珊網宏䦕羅俊英梧岡彩鳳雝喈鳴氣如珠
河似鏡集賢才於蓬瀛樂止鳴鞭丹陛樂作如常
儀鴻臚寺官引讀卷執事各官就拜位北面聽贊
行三跪九叩禮興退復位樂止大學士進
殿左門詣東案前奉黃牓出授禮部尚書尚書跪接
興陳於丹陛案北面三叩興避立於左鳴贊贊齊
班丹陛樂作奏慶平之章辭曰賢關大啟五緯麗
宵光九苞彩鳳鳴高岡日華五色舜衣裳濟濟蹌
蹌多士思皇序班分引諸貢士就拜位重行北面
立贊有
制諸貢士皆跪樂暫止宣制官宣
制曰某年月日策試天下貢士第一甲賜進士及第第
二甲賜進士出身第三甲賜同進士出身宣畢傳臚
官唱第一甲第一名某以次接𫝊至丹陛下序班
引令出班就
御道左跪第二名就道右少後第三名就道左又後皆
臚𫝊者三以次前跪次唱第二甲某等若干名第
三甲某等若干名不引出班唱畢樂作諸進士聽
贊行三跪九叩禮興引退復位樂止贊舉牓禮部
尚書進就牓案前北面跪奉以興降自中階禮部
儀制司官承以雲盤十人前引張黃蓋出
太和門中門一甲三名進士隨出序班分引諸進士
左出
昭德門右出
貞度門鳴鞭中和韶樂作奏顯平之章辭曰海榴舒
木槿初榮宣賜宫衣最有名薰来殿角微凉生鳳
棲梧麟在囿致皇風於昇平
皇帝還宫樂止百官皆退牓至
午門外儀制司官陳牓於采亭内跪三叩興御仗鼓
吹前導導迎樂作奏禧平之章辭曰賢網寬整才
俊畢登疏附先後一人維聖教澤長多士盈景運
䦕龍虎蒸出東長安門懸牓街左順天府府尹觴
及第三人酒備繖蓋儀仗迎至公所府尹暨丞供
張設席揖譲行酒三廵乃送歸第
右𫝊臚放牓
𫝊臚次日設
恩榮燕於禮部(詳筵燕儀)越五日狀元率諸進士上表謝
恩得
旨陞殿是日鹵簿樂懸陳設如常儀鴻臚寺設案於
太和殿檐下之東宣表官一人立於案旁黎明王公
百官入陪位狀元奉表率諸進士入序立東西丹
墀均如𫝊臚之儀序班引狀元升東階以表恭設
案上降階復位鴻臚寺卿二人詣
乾清門奏請
御殿遂前導
駕
午門鳴鐘鼓
皇帝禮服乘輿出宫
御太和殿作樂鳴鞭如常儀丹陛樂作鳴贊贊齊班序
班分引狀元及諸進士就拜位重行北面贊進皆
進贊跪皆跪樂暫止贊宣表宣表官奉表至
殿中檻外北面跪展讀訖興退以表復於案樂作狀
元及諸進士聽贊行三跪九叩禮興引退復位樂
止鳴鞭作樂
皇帝降座還宫序班引狀元及諸進士以次出百官皆
退若非得
旨陞殿是日鴻臚寺設案於
午門外甬道正中鳴贊二人監禮御史二人立於案
前序班引狀元及諸進士由東長安門入至
闕下序立甬道左右均東西面狀元奉表詣案北面
跪陳於案三叩興退鳴贊贊齊班引狀元及諸進
士重行北面贊跪叩興行三跪九叩禮興引退禮
部官奉表文送内閣鴻臚寺徹案退
右表謝
殿試後旬有二日狀元率諸進士詣太學釋奠於
先師孔子行禮如儀(儀詳吉禮)
右舍奠釋褐
欽定大清通禮卷三十五
