欽定四庫全書
欽定大清通禮卷八
吉禮
先農
歲仲春吉亥
皇帝親饗
先農之禮先二日禮部尚書一人至犧牲所視牲如儀
右視牲
致齋(東西儀同郊祀)
先一日遣官一人詣
奉先殿以耕耤告行禮如常儀
右祭告
書祝版
視割牲
視祝版(東西儀同郊祀)
是日清晨太常寺卿率屬潔壇上下藉以㯶薦為
瘞坎於壇東南隅設
先農神座於壇正中南向施黃幄工部司官張
皇帝拜次於南階上如式
右設神座供張
將事之夕夜分太常寺卿率屬入壇具器陳牛一
羊一豕一豋一鉶二簠簋各二籩豆各十琖三十
鑪一鐙二壇南中設一案少西北向供祝版東設
一案西向陳禮神制帛一(色青)香盤一尊一爵三設
福胙於尊爵之旁加爵一牲陳於爼帛實於篚尊
實酒承以舟疏布冪勺具鑾儀衞冠軍使設洗於
壇東樂部率太常協律郎設中和韶樂及樂舞於
壇下東西分列器數與
東西郊祀同
右陳設
省齍(東西儀同郊祀)
辨行禮位壇上幄次為
皇帝拜位正中北向壇下東南為望瘞位東向陪祀王
公位樂懸北東西各二班百官位樂懸南東西各
五班重行異等東位西上西位東上均北面辨執
事位壇上太常寺司拜牌拜褥官各一人立
皇帝拜位左右司祝一人司香一人司帛一人司爵一
人光祿寺卿二人侍衞二人太常寺贊答福胙一
人侍儀禮部尚書侍郎都察院左都御史副都御
史樂部典樂各一人位東西序分立祝案尊案之
次如常儀壇下太常寺典儀一人司樂一人東立
西面記注官四人西立東面紏儀御史四人禮部
祠祭司官四人引禮鴻臚寺官四人分立王公百
官拜位之次協律郎歌工樂工舞佾分立樂懸之
次均東西面掌瘞官率瘞人立於瘞坎之南北面
右辨位
其日五鼓步軍統領率所部清蹕除道自
大清門至
壇門
御道左右塗巷皆設布幛鑾儀衞陳
法駕鹵簿(北郊祭詳見儀)於
午門外不陪祀王公百官咸朝服會
闕下祇候送
駕如常儀辰初二刻太常寺卿赴
乾清門奏時
皇帝御祭服乘禮輿出宫前引後扈如儀
駕發警蹕
午門鳴鐘鼓導迎樂陳而不作提鑪官左右騎導由
正陽門詣壇如
郊祀之儀
右鑾輿出宫
駕將至司祝奉祝版設於祝案禮部尚書一人率太常
寺卿屬詣
神庫上香行禮恭請
先農神位奉安壇座上如儀鴻臚寺官豫引陪祀王公
於壇門内按翼序立候
駕至隨行引陪祀百官東班於拜位南北面西班於拜
位西東面序立祇候
駕至壇東門内降輿右贊引左對引太常寺卿二人恭
導
皇帝至壇東盥鑾儀衞官跪奉盥奉巾如儀司拜褥官
豫布拜褥於壇上拜次贊引對引官恭導
皇帝由中階陞就拜位前北向立司拜牌官跪安拜牌
退前引内大臣提鑪官侍衞均於階下止立後扈
大臣隨侍鴻臚寺官引陪祀王公百官均就拜位
序立典儀贊樂舞生登歌執事官各共廼職武舞
執干戚進贊引奏就位
皇帝就位立
右盥洗就位
典儀贊瘞毛血迎
神司香奉香進至
神位前祇候司樂贊舉迎
神樂奏永豐之章辭曰先農播榖克配彼天立我烝民
於萬斯年農祥晨正協風滿旜曰予小子宜稼于
田協律郎舉麾工鼓柷樂作司拜牌官起拜牌贊
引奏就上香位暨對引官恭導
皇帝詣香案前立對引官至祝案前止立贊引奏上香
司香跪進香
皇帝上炷香次三上瓣香畢奏復位暨對引官恭導
皇帝復位立司拜牌官安拜牌贊引奏跪拜興
皇帝率羣臣行三跪九拜禮協律郎偃麾工戛敔樂止
(凡樂以舉麾鼓柷作以偃麾戛敔止後同)
右迎神
典儀贊奠帛爵行初獻禮司帛奉篚有司揭尊冪
勺挹酒實爵以次至案前恭竢司樂贊舉初獻樂
奏時豐之章辭曰厥初生民萬彙莫辨神錫之休
嘉種乃誕斯德曷酬何名可贊我酒惟旨是用初
獻樂作司樂舉節舞干戚之舞(凡舞以節領之導引進退後同)司
帛跪獻篚奠於案三叩司爵跪獻爵奠於墊中興
各退司祝至祝案前跪三叩興奉祝版跪案左樂
暫止贊引奏跪
皇帝跪羣臣皆跪贊讀祝司祝讀祝辭曰維某年月日
皇帝致祭於
先農之神曰惟
神肇興農事萬世永賴兹當東作之時躬耕耤田祈諸
物豐茂為民立命謹以牲帛酒醴庶品之儀致祭
尚
饗讀畢興奉祝版跪安
神位前三叩興退樂作贊引奏拜興
皇帝率羣臣行三拜禮樂止武功之舞退文舞執羽籥
進
右初獻
典儀贊行亞獻禮司樂贊舉亞獻樂奏咸豐之章
辭曰無物稱德惟誠有孚載升玉瓚神肯留虞惟
兹兆庶豈異古初神曾子之今其食諸樂作舞羽
籥之舞司爵獻爵於左儀如初獻樂止
右亞獻
典儀贊行終獻禮司樂贊舉終獻樂奏大豐之章
辭曰秬秠穈芑皆神所貽以之饗神式食庶幾神
其丕佑佑我黔黎萬方大有肇此三推樂作(舞同亞獻)
司爵獻爵於右如亞獻儀樂止文德之舞退
右三獻
既終獻太常寺贊禮郎一人少前西面立贊答福
胙光祿寺卿二人奉福胙至
神位前拱舉退祇立於
皇帝拜位之右侍衞二人進立於左贊引奏跪
皇帝跪左右官皆跪奏飲福酒右官進福酒
皇帝受爵拱舉授左官次受胙如飲福之儀贊引奏拜
興
皇帝三拜興又奏跪拜興
皇帝行二跪六拜禮王公百官均隨行禮典儀贊徹饌
司樂贊舉徹饌樂奏屢豐之章辭曰青祇司職土
膏脉起日涓吉亥舉耕耤禮神安留俞不我遐棄
執事告徹予將舉趾樂作徹畢樂止
右受福胙徹饌
典儀贊送
神司樂贊舉送
神樂奏報豐之章辭曰匪且有且匪今斯今靈雨崇朝
田家萬金考鐘伐鼓戞瑟鳴琴神歸何所大地秧
鍼樂作贊引奏跪拜興
皇帝率羣臣行三跪九拜禮樂止
右送神
典儀贊奉祝帛饌送瘞司祝司帛詣
神位前咸跪三叩司祝奉祝司帛奉篚興司香跪奉香
司爵跪奉饌興以次恭送瘞所
皇帝轉立拜位東旁西向(司拜褥官徹拜褥)竢祝帛過(仍布拜褥)
皇帝復位立典儀贊望瘞司樂贊舉望瘞樂奏慶豐之
章辭曰肅肅靈壇昭昭上天神下神歸其風肅然
玉版蒼幣瘞埋告虔神之聽之錫大有年樂作陪
祀王公百官退贊引奏詣望瘞位
皇帝詣望瘞位望瘞贊引奏禮成恭導
皇帝詣
太歲殿上香樂止禮部尚書率太常寺卿屬恭請
神位復
御上香行禮如儀
皇帝入具服殿更衣乃行
親耕禮(儀詳嘉禮)畢還宫太常寺官徹
乾清門齋戒牌銅人送寺
右望瘞禮成
遣官饗
先農之禮先一日太常寺以祝版送内閣恭書受而奉
諸
神庫至日雞初鳴遣官朝服詣壇贊引太常寺贊禮
郎二人引由壇右門入行禮於階下上香贊升壇
升降均由東階不飲福受胙王公不陪祀祝帛送
瘞避立西旁饗畢順天府府尹率屬行耕耤禮(詳嘉)
(禮)餘均如前儀
右遣官儀
直省府州縣各建
先農壇歲以仲春亥日致祭省會以總督若廵撫一人
主之若有故則布政使以次攝陪祀文武官及各
執事人均如祭
社稷之禮先二日主祭陪祭執事各官致齋公所埽
除壇壝内外祭日雞初鳴執事人入設
先農神案於壇正中南向陳鉶一簠二簋二籩豆各四
案前設爼陳羊一豕一又前設香案一陳祝文香
盤鑪鐙左設一案東向陳帛一尊一爵三陳福酒
胙肉於尊爵之次設洗於階下之東質明引班引
陪祭官入引贊引主祭官入通贊贊執事者各司
其事贊就位引主祭官至階下盥手就拜位立陪
祭官按班就東西拜位立均北面迎
神上香讀祝行三獻禮祝辭曰維某年月日某官某致
祭於
先農之神曰惟
神肇興稼穡立我烝民頌思文之德克配彼天念率育
之功常陳時夏兹當東作咸服先疇洪惟
九五之尊歲舉
三推之典恭膺守土敢忘勞民謹奉彝章聿修祀事惟
願五風十雨嘉祥恒沐
神庥庶幾九穗雙岐上瑞頻書大有尚
饗餘儀與祭
社稷同祭畢率屬行耕耤禮
府州縣歲祭
先農主祭官陪祭官暨各執事並同
社稷祭期牲帛器數行禮儀節與省會同
右直省府州縣先農壇
先蠶
歲季春吉巳
皇后親饗
先蠶之禮先二日禮部尚書一人至犧牲所視牲儀與
饗
先農同
右視牲
是日昧爽太常寺進齋戒牌銅人内監豫設黃案
一於
交泰殿之左内務府總管一人及宫殿監侍豫竢於
乾清門太常寺卿率所屬恭奉齋戒牌在前銅人在
後前引如儀至
乾清門内務府總管以授宫殿監侍恭設於
交泰殿案上齋戒牌南向銅人西向設畢跪三叩興
退
皇后乃齋陪祀
妃
嬪公主福晉以下文官三品武官二品命婦以上咸
致齋
右致齋
視割牲(先農儀與饗同)
先一日奉宸苑卿率屬潔壇上下藉以㯶薦為瘞
坎於壇西北施黃幄於壇上太常寺官恭設
先蠶神座於幄内正中南向工部司官張
皇后拜幄於南階上如式太常寺典簿具牲爼博士辨
簠簋籩豆豋鉶之實以次展於
神厨太常寺卿詣
神庫以恭請
神位之儀指授蠶宫令退贊禮郎引内務府總管一人
詣
神厨周視牲牢籩豆太常寺官以陳設之儀指授宫
殿監侍訖皆退
右設神座幄供張展牲器
至日雞初鳴内務府總管及宫殿監侍率内監入
壇具器陳牛一羊一豕一豋一鉶二簠簋各二籩
豆各十琖三十鑪一鐙二東設一案西向陳禮神
制帛一(色青)香盤一尊一爵三設福胙於尊爵之旁
加爵一牲陳於爼帛實於篚尊實酒承以舟疏布
冪勺具内監設洗於具服殿樂部率掌儀司内監
陳樂於壇下應鼓一在東琴四瑟二簫六篴六笙
六杖鼓二方響十六雲璈二板二東西分列如式
右陳設
辨行禮位壇上正中為
皇后拜位北向壇下西北為望瘞位西向當階左右為
陪祀
妃
嬪公主福晉拜位北面稍南左右為陪祀命婦拜位
按翼分列重行異等東位西上西位東上均北面
辨執事位司拜褥女官二人立於壇上
皇后拜位左右相儀女官二人立拜位後左右均東西
面司香女官一人司帛女官一人司爵女官一人
奉福胙女官二人序立東案之東西面接福胙女
官二人立於壇西東面壇下典儀司樂女官各一
人當階左立西面𫝊贊女官六人二人立於壇南
東西面二人立於
妃
嬪公主福晉拜位左右二人立於命婦拜位左右均
東西面樂工歌工(以童内監為之)序立於東西樂懸之次
女官掌瘞者立於瘞坎之西北隅
右辨位
未明前三刻步軍統領飭所部清蹕除道自
神武門至
壇門
御道左右塗巷皆設布幛陪祀公主福晉命婦及執事
女官朝服豫集壇内鑾儀衞率内監陳
儀駕鹵簿於
順貞門外大儀輿一乘民尉三十有四人儀輿二乘
旗尉十有二人黃輿二乘民尉三十有四人次五
色龍鳳旗十旗尉二十人卧瓜四立瓜四旗尉十
有二人吾仗四旗尉六人次黃赤二色龍鳳扇八
雉尾扇八旗尉三十有二人次赤素方繖四五色
四季花繖十旗尉二十有八人五色九鳳繖十旗
尉二十人次金節二旗尉四人次拂二(立夏陳列處暑收)
香鑪二金合二盥盤一盂一缾二金倚一方几一
旗尉二十有二人次黃色九龍曲蓋一旗尉三人
鳳輿一乘旗尉八人凡擎執旗尉民尉各服其服
皆内監充辰正初刻太常寺卿暨内務府總管各
一人赴
乾清門奏時宫殿監督領侍轉奏
皇后御禮服乘鳳輿出宫如儀陪祀
妃
嬪咸乘輿從由
順貞門
神武門北上門入陟山門至内壝左門相儀女官二
人跪奏請降輿
皇后降輿
妃
嬪咸降輿從前引女官十人右贊引左對引女官二
人恭導
皇后入具服殿少竢
妃
嬪隨入配殿祇竢𫝊贊女官引公主福晉命婦等於
具服殿門外東西序立祇候
右車駕詣壇
辰正一刻蠶宫令詣
神庫上香跪三叩興恭請
先蠶神位内監十人前引入壇奉安座上畢相儀奏請
行禮
皇后出具服殿盥司盥跪奉盥司巾跪奉帨巾盥畢詣
壇
妃
嬪以下隨行司拜褥女官豫布拜褥於壇上拜次贊
引對引女官恭導
皇后陞中階就拜位前北向立前引十人止立壇下相
儀二人隨侍𫝊贊引
妃
嬪公主福晉及命婦均就拜位序立典儀贊執事者
各共廼職贊引奏就位
皇后就位立
右盥洗就位
典儀贊迎
神司香奉香進至香案前祇竢司樂贊舉迎
神樂奏庥平之章辭曰軒轅御籙時西陵位正妃柔桑
沃載陽遲黼黻玄黃供祀事稱繭更繰絲龍精報
貺椒屋宗師樂作贊引奏就上香位暨對引恭導
皇后詣香案前立對引至案前止立司香跪贊引奏跪
皇后跪奏上香司香進香
皇后上炷香三上瓣香興贊引奏復位暨對引恭導
皇后復位立奏跪拜興
皇后行六肅三跪三拜禮𫝊贊贊跪叩興
妃
嬪以下隨行禮樂止
右迎神
典儀贊奠帛爵行初獻禮司帛奉篚司爵奉爵進
至案前祇竢司樂贊舉初獻樂奏承平之章辭曰
春隄柳綻金倉庚有好音衣禕翟致精忱后月躬
應教織紝柘館式齋心黃流初薦肸蠁如臨樂作
司帛跪獻篚奠於案一叩興司爵跪獻爵奠於墊
中興皆退樂止
右初獻
典儀贊行亞獻禮司樂贊舉亞獻樂奏均平之章
辭曰清和日正長靈壇水一方紆香陌執籧筐桑
葉陰穠風澹蕩八育普嘉祥玉鬯再陳降福穰穰
樂作司爵獻爵於左儀如初獻樂止
右亞獻
典儀贊行終獻禮司樂贊舉終獻樂奏齊平之章
辭曰神臯接上園葭蘆翠浪翻鶯聲滑藕花繁夭
棘絲絲初引蔓三薦潔蘋蘩雲依寶鼎露浥旌旛
樂作司爵獻爵於右儀如亞獻樂止
右三獻
典儀贊答福胙奉福胙二人恭奉福胙詣
神位前拱舉退祇立於
皇后拜位之右接福胙二人進立於左贊引奏跪
皇后跪左右女官皆跪奏飲福酒右女官進福酒
皇后受爵拱舉授左女官次受胙如飲福之儀贊引奏
拜興
皇后一拜興又奏跪拜興
皇后行四肅二跪二拜禮
妃
嬪以下均隨行禮興典儀贊徹饌司樂贊舉徹饌樂
奏柔平之章辭曰公宫吉禮成有齋奉豆豋僮僮
被肅肅升廢徹毋遲咸祗敬法坎不常盈萬方衣
被百福其朋樂作徹畢樂止
右受福胙徹饌
典儀贊送
神司樂贊舉送
神樂奏洽平之章辭曰神風拂廣筵靈香下肅然儀不
忒禮無愆禺馬流星相炳絢玉蝀亘平川彤管司
職瑞繭登編樂作贊引奏跪拜興
皇后率
妃
嬪以下行六肅三跪三拜禮興樂止
右送神
典儀贊奉帛香饌送瘞司帛詣
神位前跪一叩司帛奉篚興司香跪奉香司爵跪奉饌
興以次恭送瘞所
皇后轉立拜位旁西向(司拜褥起拜褥)竢香帛過(仍布拜褥)
皇后復位立典儀贊望瘞陪祀
妃
嬪公主福晉命婦退贊引奏詣望瘞位樂作恭導
皇后詣望瘞位望瘞奏禮成恭導
皇后詣具服殿更衣
妃
嬪隨入配殿更衣樂止蠶宫令恭請
神位復
御上香行禮如儀
皇后還宫宫殿監侍徹
交泰殿齋戒牌銅人授太常寺官送寺越日
皇后乃率從桑之
妃
嬪公主福晉命婦行
躬桑禮(儀詳嘉禮)
右望瘞禮成
遣
妃致祭
先蠶之禮先二日及陪祀之公主福晉命婦均致齋所
司供具如式至日昧爽
妃朝服乘輿詣壇清道辟除如常儀至内壝右門降
輿入行禮於階下上香贊升壇升降均由東階
妃
嬪不陪祀不飲福受胙香帛送瘞避立西旁餘如前
儀
右遣妃儀
皇帝遣官致祭
先蠶之禮所司供具如前儀至日雞初鳴遣官朝服詣
壇贊引太常寺贊禮郎二人引由壇左側門入行
禮儀節與饗
先農同
右遣官儀
欽定大清通禮卷八
