欽定四庫全書
欽定大清通禮卷三十六
嘉禮
皇帝時廵省方之禮
命下禮部具議以
聞乃宣布諸司及
廵省之方豫期供備其方大吏飭文武官屬敬修廼守
攷廼職事無敢不敬戒
駕所經行守土官陸治橋梁道路水備舟楫以竢既諏
吉閣部院寺府監疏列正貳官銜名請
旨扈蹕武衛諸臣部勒羽林衛士軍卒嚴明紀律鑾儀
衛官整裝
御營次舍供張皆依時畢辦
右戒辦
啟行前一日遣官祇告
奉先殿如常儀衛校以行營次舍先發至日昧爽鑾儀衛
陳
騎駕鹵簿(詳見軍禮)於
聖駕所出禁門外扈從王公曁文武各官服征衣佩弓
矢留京王公百官蟒袍補服咸按翼序列門外祇
候
鑾輅經行之地
特命扈從大臣等護視田野青苗禁踐踏者稽察䭾車
舟楫禁隘道争先者皆出郊先發届時
皇帝御征衣乘輿出宫導從扈衛如常儀鼔吹振作鹵
簿前導扈從王公各官咸跪候過興乘騎随發留
京王公百官跪送候過興各退
駕出郊鑾儀校韜鹵簿
御前張黃龍曲蓋領侍衛内大臣率侍衛佩弓矢親軍
二十人執豹尾槍前後翊衛豹尾槍後扈從諸王
貝勒貝子公為一隊次公侯伯以下文武各官為
一隊次八旗官軍依旗為隊每隊齊馬首按部就
班從人輜重隨後扈從次第進發鴻臚寺官豫𫝊
百里内守土文官率紳士耆民武弁率本軍肅隊
於
御道右百步外序列
駕至跪迎候過興隨至
行宫行禮
右鑾輿發京師
鑾輿既啟行有司豫庀
駐蹕行營重城張幔殿黃幄(詳見軍禮)五里外遠斥堠八旗
護軍布幕環列於重城之外閣部院寺府監扈從
官布幕環列於護軍之外皆以
御營為向
駕至詣
行營王公離東旌門百步内下馬從大臣羣官百步
外下馬從均候
宫門前奏事如常及夜嚴鼓侍衛率禁旅分番警廵
五漏交外營從官衛士聽角聲治行裝蓐食陸續
前發扈從王公大臣豫至
駕所出旌門外道右按翼序列内大臣侍衛於
宫門前序列辨色
皇帝御輿出宫翊衛如儀衆騎從地方文武官跪送道
右如初迎禮
右行營駐蹕
御道所經
名山大川及古昔
帝王聖賢名臣忠烈陵寢祠墓在三十里以内者
行在禮部奏遣扈從大臣各一人齎香帛致祭如儀
(詳見吉禮)
右祭所過名山大川
將至
廵省之方將軍總督都統廵撫總兵官出境奉迎提督
學政布政使按察使道府以下州縣以上文官副
將以下守備以上武官於本界奉迎皆蟒袍補服
恭竢道右
駕至跪候過興隨行至
行宫紳士耆民隨守土官後跪迎翼日望秩於
方嶽及祭古昔
帝王功德隆重者
先聖先師皆
親詣行禮境内山川先賢名臣忠烈祠墓遣官致祭並
如儀(詳見吉禮)
右望方嶽秩山川百神
駐蹕行宫日
覲地方大吏察其所屬能否而黜陟之
清問民生利弊隨宜興除
臨視河防
指授方略
召試陳詩獻賦之士量授以官廣泮宫取士之額以勵
文風
親閱方鎮重兵辨將備材武軍士技勇以講武事所過
府州縣蠲免正賦訪問黎老凡男婦年七十以上
者
賜銀布有差
右考績行慶惠
省方禮畢乃以回
鑾吉日宣示在京羣臣
鑾輿旋蹕地方文武大吏率屬跪送如奉迎禮内閣得
旨宣布各部院寺府監
駕將至王公暨文官京堂武官副都統以上
内廷供奉記注翰林官科道等官咸蟒袍補服豫出郊
至
駐蹕行營外道右序立祗候
駕至跪候過興隨至
行營恭請
聖安各退翼日黎明序列於
聖駕所入禁門外祗候
駕至跪迎
皇帝還宫遣官祗告於
奉先殿如初禮
右回鑾
欽定大清通禮卷三十六
