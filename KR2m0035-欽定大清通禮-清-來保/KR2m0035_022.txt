欽定大清通禮卷十六
吉禮
親王世子郡王家祭之禮立廟七間中五間為堂
左右二間隔以牆為夾室堂後楣以北五室中奉
始封之王世世不祧高曾祖禰依世次為二昭二
穆昭東穆西親盡則祧由昭祧者藏主於東夾室
升昭之二位於一室以二室奉升祔之主由穆祧
者藏主於西夾室升祔亦如之庭繚以垣南為中
門又南為廟門左右各設側門庭東西廡各三間
東藏遺衣冠西藏祭器樂器廟重檐丹楹采桷綠
瓦紅堊壁階戺三出陛門繪五色花草出陛如之
焚帛鑪在中門之内庭東南隅刲牲房在中門之
外西向歲以四時仲月諏吉祭其始封祖及高曾
祖禰五世仲春之祭並出祧主合食
右廟制祭期
合食之禮既擇日徧告在廟所出子孫成人以上
者届期會行禮府屬官僚咸陪祭先三日戒子弟
屬官有執事於廟者讀祝一人通贊一人引贊一
人職盥一人掌燎一人職拜褥二人以屬官為之
奉香每案一人奉帛每案一人奉爵每位一人以
子孫為之主人齋於外寢陪祭執事者咸致齋
右戒執事齋
祭前一日執事者入廟埽除拂拭主人盛服率執
事詣廟引贊引主人入自東門(執事者隨入)升東階入
堂左門北面視設神案堂中始封祖專案正位南
向左東夾祧主共案東位西向右西夾祧主共案
西位東向左次二昭共案東位西向右次二穆共
案西位東向堂中少西設祝案一北向東序設香
帛案一尊案一均西向設盥於東階上既備引贊
引主人降詣庭東廊下展樂器祭器閱祭文詣刲
牲所視殺牲畢由廟東門出各退
右閱祭器視割牲
祀日昧爽廟中然炬明鐙主人率陪祭者執事者
咸朝服(未仕者盛服)入執事者入堂左門具器陳每案
羊一豕一鉶二簠二簋二籩八豆八(器未備者代以盤椀時物)
(隨用)鑪一鐙二每位匕一箸二祝陳祝文於祝案職
香帛爵者陳香盤五尊五帛每位各一爵每位各
三於負序東案上陳胙盤於爵北實帛於篚實酒
於尊實水於盥盆加巾樂工陳樂於西階上(樂六器工)
(六人)主人位堂檐内正中北面與祭伯叔以上尊行
位東階上兄弟子孫位東階下以世為差世以齒
為序官屬位西階下以爵為序北面祝立祝案西
東面職香帛爵者序立尊案之東西面樂工立西
階上北面通贊立堂門外東楹前職盥者立盥所
燎人立燎鑪隅
右陳設序位
質明子弟之長者二人詣始祖室前啟室奉請神
主又四人分詣東西夾室昭穆室前各奉請神主
安設於几皆昭位考右妣左穆位考左妣右跪一
叩興各退就原位立職拜褥二人布褥於主人拜
位前通贊贊執事者各司其事引贊引主人陟東
階至盥洗所盥手畢通贊贊就位引贊引主人就
拜位立子弟屬官各就位立通贊贊迎神職香者
奉香盤進樂作引贊引主人詣始祖位前贊跪主
人跪贊上香職香者跪奉香主人三上香興以次
詣左右祧位左右昭穆位前上香畢復位贊叩興
主人宗族屬官行二跪六叩禮興樂止通贊贊奠
帛爵行初獻禮樂作執事者揭尊冪勺挹酒實爵
職帛者奉帛職爵者奉爵以次詣各神位前奠篚
於案南獻爵於案北正中畢皆退樂暫止祝者至
祝案前跪奉祭文竢案左引贊贊跪主人跪陪祭
者皆跪贊讀祝祝讀祝畢興奉祭文奠於始祖案
前帛篚内退樂作贊叩興主人率陪祭者三叩興
樂止通贊贊行亞獻禮職爵者奉爵各獻於左如
初儀贊行終獻禮奉爵各獻於右如亞獻儀既終
獻引贊引主人詣始封祖位前奉福胙二人(以正位前)
(職帛爵者供事)取胙槃詣始祖案前一抄簠簋之實於槃
一取案北正中爵退至主人右跪竢接福胙二人
跪竢於左(以職拜褥者供事)贊跪主人跪右執事進爵主
人受爵拱舉以授左執事進胙受胙亦如之畢執
事者各退贊叩興主人三叩興退復位通贊贊徹
饌辭神樂作執事者徹畢引贊贊叩興主人率陪
祭者行二跪六叩禮興樂止通贊贊奉祝帛送燎
執事者跪奉祝帛香興祝前香帛後以次由堂中
門出送燎所主人避立拜位旁東面(職拜褥者徹褥)竢過
復位與祭尊屬降階立庭東西東西面通贊贊望
燎引贊引主人降自東階詣燎位東面視燎畢告
禮成主人退就庭東立子弟之長者各詣神位前
奉主還室跪三叩闔室退執事者潔滌祭器謹藏
之主人率陪祭執事者咸退乃分胙徧頒於族屬
右行禮
時祭之禮堂中設五案始祖考妣正位南向高曾
祖禰依昭穆為左右與合食同均南向届日陳設
每案專牲羊一豕一餘牲帛器數及禮節並與合
食儀同
右時祭
時節致薦先一日潔備品物届日主人夙興率子
弟盛服入廟埽除堂宇於始祖暨四親室前設案
每案果六槃時羞六槃香槃一每位箸二琖三鑪
鐙具陳設畢子弟之長者分詣各神位前啟室主
人以次詣各案前跪上香三叩子弟取壺注酒於
琖徧獻一廵主人就拜位前行二跪六叩禮子弟
少後隨行禮畢乃徹果饌闔室各退
右時節薦新
因事致告届日夙興入廟啟室薦果槃四庶羞四
主人上香子弟酌酒獻酒及行禮儀注並同薦新
儀
右因事告廟
月朔日及望日謁廟禮節與致告同東西夾室祧
位前每月朔望主人就室前啟室上香二跪六叩
子弟獻酒隨行禮如前儀畢闔室退
右朔望行禮
貝勒貝子宗室公家祭之禮立廟五間中三間為
堂後楣以北分五室奉始封祖暨高曾祖禰兩旁
為夾室奉始封而下親盡祧主如前位廟及大門
均綠瓦紅堊壁階五級廟不重檐門不備采餘如
前制合食始祖專案專牲羊一豕一東夾室祧主
暨二昭專案共牲羊一豕一西夾室祧主暨二穆
亦如之時祭皆專案二昭同牲二穆同牲視親王
籩豆各減二不用樂行禮皆一跪三叩餘儀與親
王同時節則薦果槃四時羞槃四有事則告朔望
則參果槃二庶羞槃二薦獻儀節均與親王同
右貝勒貝子公家祭
品官家祭之禮於居室之東立家廟一品至三品
官廟五間中三間為堂左右各一間隔以牆北為
夾室南為房堂南檐三門房南檐各一門階五級
庭東西廡各三間東藏遺衣物西藏祭器庭繚以
垣南為中門又南為外門左右各設側門四品至
七品官廟三間中為堂左右為夾室為房階三級
東西廡各一間餘制與三品以上同(世爵公侯伯子視一品男)
(以下按品為差等)八九品廟三間中廣左右狹階一級堂
及垣皆一門庭無廡以篋分藏遺衣物祭器陳於
東西房餘與七品以上同(在籍進士舉人視七品恩拔歲副貢生視九品)
堂後楣北設四室奉高曾祖禰四世皆昭左穆右
妣以適配南向高祖以上親盡則祧由昭祧者藏
主於東夾室由穆祧者藏主於西夾室遷室祔廟
均依昭穆之次東序西序為祔位伯叔祖之成人
無後者伯叔父之成人無後及其長殤(十六歲至十九)者
兄弟成人無後及其長殤中殤(十二歲至十五)者妻先殁
者子姓成人無後及其長殤中殤下殤(九歲至十一)者
皆以版按行軰墨書男統於東女統於西東西向
歲以春夏秋冬仲月擇吉致祭戒子弟讀祝一人
贊禮一人執爵每案二人分薦祔位東西各一人
凡在廟所出子孫年及冠以上者皆會行禮
右廟制祭期
先祭三日主人及在事者咸致齋前一日主人率
子弟盛服入廟視潔除拂拭畢執事者於各室前
設几几前供案堂南總香案一鑪擎具祔位東西
各統設一案設祝案於香案之西設尊爵案於東
序設盥槃於東階上視割牲一品至三品官羊一
豕一四品至七品特豕八品以下豚肩不特殺視
滌祭器三品以上每案俎二鉶二敦二籩六豆六
七品以上籩四豆四八品以下籩二豆二皆俎一
鉶敦數同(代以時用槃椀者聽)辦祭器之實俎實牲體鉶實
羹敦實飯籩實時果餅餌魚腊獸腊之屬豆實炙
胾時蔬之屬
右致齋具牲饌
届日五鼓主人朝服與祭執事者盛服入廟主人
竢於東階下族姓竢庭東西以昭穆世次為序執
事者陳鑪鐙於供案南陳尊爵於東序案(代以壺琖者聽)
陳祭文於祝案實水於盥槃加巾主婦率諸婦盛
服入詣㸑所視烹飪羹定入於東房治籩豆之實
陳鉶敦匕箸醯醬以竢質明子弟之長者盥詣各
室前跪一叩興啟室奉主以次設於几昭位考右
妣左穆位考左妣右分薦者設東西祔位畢贊禮
立堂東檐下西面諸執事分立東西序端相向贊
就位主人升自東階盥詣中檐拜位立族姓行尊
者立於東西階上卑者立於階下皆重行北面贊
參神主人入堂左門詣香案前跪執事二人(司爵者充)
一奉香槃一挹尊酌酒詣主人左右跪左進香主
人三上香右進爵主人酹酒於地以爵奠於案興
退出右門復拜位及族姓行一跪三叩禮贊初獻
主婦率諸婦出於房薦匕箸醯醬於几前案北跪
一叩興徧及祔位退入於房庖人解牲體實於俎
執事者奉以升各薦於供案主人詣高祖考案前
執爵者奉爵主人獻爵奠於正中跪叩興以次詣
曾祖祖禰案前獻爵如前儀分薦者徧獻祔位酒
訖退立於拜位贊讀祭文主人跪族姓皆跪祝詣
祝案之左跪讀祭文曰維某年月日孝孫某謹告
於某考某官府君某妣某氏之靈曰氣序流易時
維仲(春夏秋冬)追感歲時不勝永慕謹以潔牲庶品粢
盛醴齊敬薦歲事以某親某氏等祔食尚饗讀訖
興以祭文復於案退主人以下一叩興贊亞獻庖
人納羹飯於東房主婦率諸婦和羹實於鉶實飯
於敦出薦於案及腊肉炙胾徧跪叩興退如初禮
主人獻爵於各位之左贊三獻主婦率諸婦出於
房薦餅餌果蔬叩退主人獻爵於各位之右分薦
者徧獻祔位酒均如初獻儀贊受嘏祝取高祖供
案酒饌降至香案旁主人詣香案前跪祝代祖考
致嘏於主人主人啐酒嘗食反器於祝接以興主
人一叩興復位贊送神主人以下一跪三叩贊望
燎祝取祭文由中門出送燎主人退避東階下行
軰長者咸降階主人詣燎位視燎畢與祭者出主
人率子弟納神主上香行禮徹祭器傳於燕器潔
滌謹藏之闔門各退
右祭儀
日中乃餕三品以上時祭徧舉四品至七品春秋
二舉八品九品春一舉庖人熱酒饌僕人布餕席
於堂東西北上陳醯醬於席四隅琖楪匙箸之屬
皆辦與祭者尊卑咸在從曾祖諸父居東第一席
從祖諸父居西第一席諸父次東一席諸昆弟次
西一席諸子諸孫在東西之末各一席序定主人
肅尊者入席從曾祖諸父即席從祖諸父東向尊
者肅揖就位諸父東向揖西向揖就位諸昆弟揖
如之復揖諸父就位諸子揖如諸父復揖諸昆弟
諸孫揖如諸子復揖諸子皆就位主人離席僕執
壺實酒從主人酌諸尊長酒每酌一人肅揖尊長
答揖徧就位子弟之長者離席僕人執壺從敬酌
主人諸子弟咸避席揖主人答揖復位主人命諸
子弟徧酌酒席中少者舉壺各酌於其長者既徧
皆坐主人興舉酒請於尊長坐尊長乃嘗酒卒爵
衆嘗酒卒爵僕人進食主人興請於尊長坐尊長
舉箸嘗食乃皆食每進食子弟間行酒三廵長幼
獻酬交錯飲無算爵湯飯畢長者起主人請留長
者告飽遂離席諸子弟咸隨離席以次出主人送
長者於門外入命徹席餕庖人僕人皆盡
右餕
焚黃告祭之禮
制書至主人以黃紙恭謄一通奉於廳事正中諏吉日
擇同姓或戚屬已仕者一人宣
制戒子弟引贊二人通贊二人徧戒族姓届期會行禮
前一日齋戒備告文祝文牲饌視新贈之爵為等
至日夙興灑埽堂宇供張設饌案(以追贈所及世數為凖)香
案施枷如儀設改題神主案於堂東西向使人宿
宣
制者主人朝服率子弟盛服入廟諸與祭者皆會主人
詣贈主室前啟室焚香跪子弟一人奉告文跪於
主人之左讀告文辭曰維某年月日孝子某(或稱孝孫)
(隨宜)謹告於某考某官府君某妣某封某氏之靈曰
某幸得列於位恭逢
恩命
贈及先人敬請神主祗受
制書改題奉祀謹告讀訖興主人叩興奉考主子弟奉
妣主及族姓出廟門竢於道左宣制者奉
制書前引二人導行至廟衆跪接
制書入中門升中階南向立衆皆隨入至階下序立主
人奉考主在東子弟奉妣主在西族姓重行立其
後皆北面通贊分立東面柱前贊宣
制主人以下皆跪聽宣
制畢奉主行三跪九叩禮衆隨行禮宣制官以
制書供香案枷上主人奉主置改題案上揖勞宣制者
宣制者答揖復揖辭降自西階主人從至廟大門
外揖送入改題神主爵位訖奉主復位序立參神
讀祝三獻酒如時祭之儀祝辭曰維某年月日孝
子某謹告於顯考某府君顯妣某氏之靈曰某恭
承庭訓列位於
朝仰荷
皇仁推恩所生贈考為某銜妣為某銜感念先澤祿弗
逮養兹以焚黃謹備牲醴用伸薦告尚饗祭畢焚
黃並祝文奉主復於室闔室出主人以下皆退頒
胙於宣制者餕族姓如儀
右焚黃告祭
歲逢令節薦新物一二三品官每案時果四庶羞
四羹飯具四品至七品官每案時果二庶羞二八
品九品官每案時果庶羞各二餘同是日夙興主
婦潔辦果饌主人盛服率族姓子弟入廟然鐙灑
埽設案室前訖盥洗啟室子弟分陳匙箸壺琖之
屬於案北主人序立於香案前族姓以次序列於
主人之後主人跪焚香訖叩興子弟奉果羞從主
人詣高祖考妣位前薦果薦羞畢子弟舉壺取琖
酌酒進於主人主人奠酒訖子弟復奉羹飯從主
人薦羹飯訖以次詣各案薦奠如前儀退至香案
前率族姓子弟一跪三叩興子弟徹饌主人闔室
皆退
右時節薦新
月朔望日主人豫備茶食之屬每案二器主人夙
興盥洗盛服率族姓子弟入廟灑埽潔神案啟室
序位於香案前主人跪焚香訖叩興子弟奉食及
茶從主人詣各神案前以次供食供茶畢退復位
率族姓子弟行禮如時薦之儀徹主人闔室皆退
右朔望獻茶
庶士(貢監生員有頂帶者)家祭之禮於寢室之北為龕以版
别為四室奉高曾祖禰皆以妣配位如前儀南向
前設香案總一服親男女成人無後者按軰行書
紙位祔食男東女西相向事至則陳已事焚之不
立版歲以春夏秋冬節日出主而薦粢盛二槃肉
食果蔬之屬四器羹二飯二前期主人及與祭者
咸致齋薦之前夕主婦盛服治饌於房中厥明夙
興主人吉服率子弟設香案於南然燭置祭文堂
北設供案二昭東穆西均以妣配位均南向設祔
案於兩序下各一男東女西東西向主人以下盥
奉木主設於案設祔位於兩序案訖主人東階下
立衆各依行軰東西序立主人詣香案前上香畢
率在位者一跪三叩興主婦率諸婦出房中薦匕
箸醯醬跪叩如儀退子弟奉壺主人詣神案以次
斟酒薦熟訖皆就案南跪叩興子弟薦祔位畢主
人跪在位者皆跪祝進至香案之右讀祭文(辭見品官)
(祭禮減潔牲二字餘同)訖興退主人以下叩興再獻主婦薦
飯羹三獻主婦薦餌餅時蔬主人斟酒跪叩均如
初儀畢主人率族姓一跪三叩興祝取祭文及祔
食紙位焚於庭衆出主人納木主徹退日中而餕
春一舉布席於堂東西北上陳倚琖匙箸如其人
數傳祭食於燕器熱酒饌族姓至主人肅入序位
以行軰年齒為等旅揖即席進酒饌酬酢如禮湯
飯畢長者離席告退主人送於門外諸子弟皆隨
以出徹僕人餕餘食皆盡月朔望日主人及家衆
夙興盥洗啟寢室然燭詣香案前依行軰序立主
人上香訖子弟奉茶主人獻茶復位率衆一跪三
叩興徹茶闔室衆退若家有吉事主人盥洗啟室
然燭焚香以其事告行禮如朔望儀
右庶士寢薦
庶人家祭之禮於正寢之北為龕奉高曾祖禰神
位歲逢節序薦果蔬新物每案不過四器羹飯具
其日夙興主婦治饌主人率子弟設案然鐙啟室
奉神主於案上以昭穆序主人立於香案前家衆
序立於主人下以行軰為先後主人上香一跪三
叩興主婦陳匕箸醯醬薦羹飯果羞跪叩如儀主
人酌酒進於各位前凡三次皆跪一叩興畢主人
率衆一跪三叩興納主於室徹退日中衆餕神食
歲一舉論行軰先後同行序齒列坐酒行飯已肅
揖以退月朔望日供茶然香鐙行禮告事亦如之
均與庶士儀同
右庶人寢薦
欽定大清通禮卷十六
