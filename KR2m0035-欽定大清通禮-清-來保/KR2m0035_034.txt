欽定大清通禮卷二十八
嘉禮
頒詔之禮是日禮部官設案於堂上設香亭龍亭於
午門外樂部和聲署陳樂於香亭南内務府官設金
鳳朵雲於
天安門樓雉口正中工部官設臺於樓内東楹之南
鴻臚寺設案於臺上南北肆宣詔鴻臚寺官四人
立臺下鳴贊二人立金鳳左右八旗領催五城耆
老集外金水橋前東西祗候
皇帝受賀禮畢還宫禮部儀制司官以雲盤承
詔書恭奉出
太和中門導以繖仗官屬前引尚書侍郎從百官隨
出至
午門外設於龍亭行一跪三叩禮興校尉舁行導引
如初導迎樂作(登極頒詔樂陳而不作)奏禧平之章辭曰
申命重巽綸下九閽勾出萌達百昌咸振象魏懸
鞀鐸廵德意宣天地春至
天安門鴻臚寺官引百官出豫往金水橋南東西按
班序立領催耆老别為班隨後立皆北面龍亭由
東道升樓設於正中南向奉詔官進跪叩如初恭
奉
詔書登臺恭設案上退立臺東禮部官移龍亭下樓陳
於門外鳴贊贊有
制衆皆跪宣詔官登臺西面展
詔書先宣滿文後漢文畢復於案退贊跪叩興百官及
領催耆老三跪九叩興鴻臚寺官引退奉詔官奉
詔書置朵雲内綵䋲懸繫自金鳳口中啣下禮部官接
受仍設於龍亭跪叩校尉舁行導引如初由
大清門詣禮部陳於堂中尚書侍郎率屬行三跪九
叩禮恭鐫謄黃
頒行天下
右宣詔書
詔下直省之禮禮部按直省督撫駐劄之地行取閣部
院寺筆帖式乘𫝊齎
詔前往頒布工部給龍旗繖仗前導所經府州縣五里
之内文武官朝服跪迎軍民伏道右候過省會有
司豫於公廨設屏南向屏前設
詔案又前設香案案東設臺階下為文武官拜位文東
武西重行異等如朝賀儀(詳見三大節)紳士班於文官
之末耆老軍民集於武官之末皆北面宣詔官一
人展詔官二人立臺下西面通贊者立香案左右
引禮生立百官班位左右皆東西面
詔及郊守土官備龍亭旗仗出迎使者承
詔書以架奉陳龍亭内乘馬後隨鼓樂前導總督暨同
城文武大僚率所屬文武官朝服出迎道右跪候
過興先至公𪠘門外序立紳士耆老軍民畢會
詔至門跪迎如初禮使者下馬從龍亭入衆隨入使者
奉
詔書陳於案退立案東西面引禮生引羣官就位北面
立通贊贊跪叩興衆行三跪九叩禮贊宣
詔使者奉
詔授宣詔官復位立宣詔官跪接登臺展詔官二人從
升均西面展
詔書宣讀訖復於案皆降衆聽贊復行三跪九叩禮如
初退使者以
詔授督撫恭鐫謄黃頒學政鹽政織造管關兩司道府
轉頒所屬州縣衛將軍提鎮協將轉頒所屬營汛
至日宣布軍民均與省會儀同
右頒詔直省
詔下朝鮮國之禮禮部豫列内大臣侍衛禮部滿侍郎
内閣滿學士銜名奏請
命正副使各一人啟程有日使者赴禮部領
詔書工部給御仗旗繖使者乘𫝊以行至朝鮮國境其
國守土吏治館𫝊所經地文武官跪接候過如直
省之儀將及國王遣其重臣出郊迎接
詔書前期於國門外治館舍供張備龍亭香亭儀仗鼔
樂祇候於館設屏於王殿上正中前列
詔案香案設國王拜位於殿階上設衆官拜位於庭内
東西重行異等皆北面宣讀官一人立
詔案之東展詔官二人立宣讀官南均西面司禮二人
位國王拜位之北皆東西面使者旣及國迎接官
迎
詔書至館恭設龍亭内馳報國王王率其國陪臣朝服
郊迎迎接官以龍亭行香亭儀仗鼓樂前導使者
乘馬從國王以下咸跪候過興隨行入國門至殿
内使者於殿門外下馬從入龍亭設於殿中使者
立於龍亭東西面儀仗陳於階下樂懸陳於門内
引禮引國王升階就拜位北面引班引衆官均就
拜位北面立司禮贊跪王率衆官皆跪贊叩興樂
作國王以下行三跪九叩禮興樂止使者進於龍
亭奉
詔書授宣詔官復位宣詔官跪受詣開讀案展詔官進
立左右展
詔宣詔官西面宣讀訖跪授使者復於龍亭執事者退
使者復位立司禮贊叩興國王率陪臣行三跪九
叩禮如初使者奉
詔書授國王國王跪受付所司頒行使者與國王揖讓
行禮辭出國王拜送於大門外適館國王詣館饗
燕致饔餼如禮及歸拜送於國門外使歸至京以
事竣復
命於朝
右朝鮮國迎接詔書
欽定大清通禮卷二十八
