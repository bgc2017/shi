欽定大清通禮卷四十九
凶禮
親王以下宗室將軍以上喪禮疾篤居正寢既終
諸子號哭躃踊福晉側室(貝勒以下夫人同)及諸子婦跪
哭兄弟姻戚立哭皆男哭於左女哭於右喪主(以王)
(公之長子無則長孫承重餘仿此)及餘子皆剪髮辮去冠飾主婦
(以王公之福晉夫人無則承以冡婦餘仿此)及諸婦以下皆去首飾散
髮(殮後乃綰遇奠獻仍散)飭府屬官二人典喪儀餘掌事者
隨所置治棺親王朱髤飾金龍世子郡王繪龍貝
勒以下繪蟒均采棺朱髤鎮國將軍以下均朱棺
戒辦殮具府屬及本旗所屬官皆先集素衣執事
右初終
是日府前陳列儀衛官屬告哀於禮部禮部以
聞
皇帝輟朝(親王薨輟朝三日世子郡王二日貝勒一日貝子以下不輟朝)宗人府徧布
於宗室諸會喪者内外咸集親王薨和碩親王以
下奉恩將軍以上民公侯伯都統尚書子爵以下
佐領騎都尉以上及本翼宗室集於外固倫公主
和碩福晉以下縣君奉恩將軍恭人以上集於内
世子郡王薨親王以下參領以上集於外餘與親
王同貝勒薨世子郡王以下本旗佐領以上集於
外和碩公主世子福晉以下集於内餘與郡王同
貝子薨貝勒以下本旗參領郎中以上集於外貝
勒夫人以下集於内餘與貝勒同公薨貝子以下
至奉國將軍集於外郡君貝子夫人以下集於内
鎮國將軍卒輔國公以下集於外輔國將軍卒鎮
國將軍以下集於外奉國將軍卒輔國將軍以下
集於外奉恩將軍卒不會喪將至府第均男去冠
飾女去首飾素服各就喪次竢殮畢乃退
右輟朝會喪
殮具既備布棺於堂中藉茵褥加衾枕垂其裔於
四外(親王世子郡王貝勒藉五層貝子公三層鎮國將軍以下一層)届時奉尸於
棺喪主以下憑棺哭盡哀乃蓋棺加錠卒殮設靈
座於柩前幛以帷具奠案陳鑪擎爵饌果酒建丹
旐於大門内之左喪主以下府屬官以上主婦以
下府屬官員命婦以上俱成服宗人係本支所分
應有服者亦成服每日清晨日中日晡均設奠府
屬男婦皆集奠時喪主詣案前跪祭酒三爵每祭
行一叩禮興舉哀府屬官皆隨行禮舉哀卒奠退
右殮成服設奠
諏日而殯前一日啟奠陳饌筵羊酒具楮幣喪主
哭奠行禮諸成服者均隨行禮舉哀如儀發引日
諸會喪者皆集執事者陳吉凶儀衛於大門外鞍
馬散馬親王各十有五世子郡王各十有四貝勒
各十有三貝子各十有二鎮國公各十輔國公各
八鎮國將軍鞍馬七輔國將軍五奉國將軍四奉
恩將軍三餘陳設各如其等若恭領
冊(寳印)者(親王世子賓郡王)(冊冊印)設亭二奉
冊(寳印)於亭中陳列門外左右舁夫(親王世子八十人郡王以下六十有四人)
舉轝入設於堂上喪主以下哭踊奠獻畢執事者
徹帷遷柩載於轝役夫舁行喪主哭從出大門施
幃蓋(親王紅錦黃幨世子郡王紅錦紅幨貝勒青幨貝子以下皆青幃青幨)屬引遂
發
冊(寶印)亭前行次丹旐次列儀衛喪主以下男在轝前步
從女在轝後車從皆哭不絶聲途次掦楮幣過門
橋府屬官奠酒靈輀將至殯所喪主以下豫於大
門外跪哭迎候過興及殯室門外轝止脱載去幃
蓋役夫舁棺安於室正中執事者奉
冊(寶印)陳於左右喪主以下哭踊奠獻如儀
右殯
禮部疏請
賜䘏
皇帝遣官諭祭(輔國將軍以上二次奉國將軍以下一次)初祭翰林院撰擬
祭文(輔國將軍以下内閣撰擬)戶部供楮幣禮部供羊光祿寺
供酒親王楮三萬世子楮二萬五千均羊九酒九
郡王楮二萬三千羊七酒七貝勒楮萬有五千貝
子楮萬均羊五酒五鎮國公楮九千輔國公楮八
千均羊四酒四鎮國將軍楮五千羊二酒二輔國
將軍楮四千羊一酒一奉國將軍(初祭大祭共楮六千羊一酒二)
奉恩將軍(初祭大祭共楮三千羊一酒二不撰祭文)本家自備祭品楮
幣各如制祭之日陳列儀衛於堂中靈座前設供
案鑪鐙具中陳
欽賜祭品左右分陳自備祭品設遣官奠位於案前設
祝案於東北向設燎牀於南陳楮幣遣官至喪主
率有服宗親及府屬官跪迎於大門外禮部官恭
奉祭文由中門入陳祭文於東案遣官隨入就位
立喪主以下皆就位跪執事官展祭文太常寺官
立於祝案左北面讀文畢遣官跪執事官實酒於
爵跪授遣官受爵拱舉奠於池三奠每奠行一叩
禮喪主以下隨行禮畢興舉哀衆隨舉哀執事官
恭奉祭文至燎所焚燎喪主以下望
闕謝
恩行三跪九叩禮乃送遣官於大門外如來儀是日大
功宗親除服越日大祭供備楮幣羊酒遣官行禮
如初祭儀是日朞服宗親及本屬旗員護軍人等
咸除服
右諭祭
宗人府具疏請諡(奉國將軍以下不疏請)得
旨賜諡内閣擬諡以
聞翰林院撰擬碑文工部給葬費親王白金五千兩世
子四千兩郡王三千兩貝勒二千兩貝子千兩公
鎮國將軍均五百兩輔國將軍四百兩營建墳塋
周繚以垣親王四圍凡百丈世子郡王八十丈貝
勒貝子七十丈公六十丈餘如其品垣南為門施
金采(貝勒以下不施)其中為享堂南向親王五間世子以
下公以上均三間餘如常制甬道正中工部立豐
碑親王給白金三千兩世子二千五百兩郡王二
千兩貝勒千兩貝子七百兩公四百五十兩鎮國
將軍三百五十兩輔國將軍三百兩(碑式親王以下鎮國公以)
(上均交龍首龍趺鎮國輔國將軍如其品)置守塋親王十戶世子郡王
八戶貝勒貝子六戶公四戶將軍以下制各如其
品
右賜諡營葬
百日設奠陳祭筵牲醴具楮幣親王世子均祭筵
十有五羊九酒七尊楮二萬郡王祭筵十有三羊
七酒七尊貝勒祭筵十羊酒各五楮均二萬貝子
祭筵八羊酒各五楮萬有六千鎮國公祭筵七羊
酒各四楮萬有四千輔國公同(惟楮減二千)鎮國將軍
祭筵五羊酒各三楮萬有四千輔國將軍祭筵四
羊酒各二楮萬有二千奉國將軍祭筵三羊酒各
二楮萬奉恩將軍同(惟楮減二千)執事者陳設如儀府
屬官及宗人成服者咸集喪主哭奠行禮衆皆哭
隨行禮畢各退喪主始薙髮府屬男婦除服
右百日
卜葬親王不逾朞年郡王貝勒不逾七月貝子以
下不逾五月將葬前期行祖奠禮儀與啟奠同執
事者豫於墳塋設蘆棚張幕布席薦於壙外喪主
親視鋪陳壙中之事遷柩之日陳列吉凶儀衛諸
會葬者内外咸集喪主詣柩前行遣奠禮如祖奠
儀舉哀役人舁柩行喪主以下哭從柩至墳塋暫
安於席薦上喪主以下憑棺哭踊盡哀諸會葬者
内外辭訣喪主止哭臨視乃奉安柩於壙正中(合葬)
(者男左女右)藏誌石遂窆掩壙覆土喪主以下哭盡哀
乃於塜前設案陳酒果告成事奠叩如前儀
右葬
朞年小祥至忌日備物致祭陳饌筵羊酒具楮幣
均如百日奠之數喪主哭奠行禮如儀再朞與朞
年祭禮同二十七月終喪乃即吉
右祥祭終喪
親王福晉喪禮部以
聞得
旨會喪親王以下奉恩將軍以上集於外固倫公主親
王福晉以下縣君奉恩將軍恭人以上集於内殮
用采棺既殮内外成服立引旛於府門内之右發
引儀衛(從其封爵世子福晉以下均仿此)備鞍馬不設散馬(下仿此)
喪至墳塋
皇帝賜祭一次官給羊酒各九楮二萬宗人府不請諡
工部不給葬費不建碑餘自初喪及於終喪儀節
均與親玉同世子福晉喪世子郡王以下奉恩將
軍以上固倫公主以下奉恩將軍恭人以上會喪
殮用采棺内外成服設奠自初喪及終喪儀節均
與世子同惟百日致祭饌筵十有三羊七楮二萬
遣官致祭給羊酒各七楮萬有七千郡王福晉喪
内外會喪者與世子福晉喪同祭用羊酒亦如其
數惟百日祭筵減一遣官致祭楮減二千其自初
喪及終喪儀節並同郡王貝勒夫人喪内外會喪
者與郡王福晉喪同惟固倫公主親王福晉不集
遣官致祭給羊酒各五楮萬其自初喪及終喪儀
節並同貝勒貝子夫人喪貝勒以下集於外郡主
貝勒夫人以下集於内遣官致祭給羊酒各三楮
七千其餘儀節均與貝子喪同鎮國公夫人喪貝
子以下集於外郡君貝子夫人以下集於内遣官
致祭給羊酒各二楮六千其餘儀節均與鎮國公
喪同輔國公夫人喪内外會喪者如鎮國公夫人
喪惟郡君不集遣官致祭給羊酒各二楮五千餘
均與輔國公喪同
右福晉夫人喪
固倫公主喪采棺殮奠内外會喪及祭葬諸儀節
均與親王福晉同若下嫁外藩翰林院撰擬祭文
遣内大臣侍衛禮部理藩院官詣葬所讀文致祭
如儀(詳王公喪禮)和碩公主喪與世子福晉同郡主喪
與郡王福晉同縣主喪與貝勒夫人同郡君喪與
貝子夫人同縣君喪與鎮國公夫人同鄉君喪與
輔國公夫人同若下嫁外藩均遣官致祭如前儀
右公主郡主縣主郡君縣君鄉君喪
親王側福晉喪與世子福晉同惟
諭祭一次禮部疏請候
旨遵行(不撰祭文)世子側福晉喪與郡王福晉同郡王側福
晉喪與貝勒夫人同貝勒側夫人喪與貝子夫人
同貝子側夫人喪與鎮國公夫人同鎮國公側夫
人喪與輔國公夫人同輔國公側夫人喪輔國公
以下會喪百日致祭楮萬饌筵六羊三其餘儀節
與輔國公夫人喪同
右親王以下側室喪(附)
欽定大清通禮卷四十九
