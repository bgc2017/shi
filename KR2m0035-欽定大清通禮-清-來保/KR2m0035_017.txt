欽定大清通禮卷十一
吉禮
先師
春秋釋奠
先師孔子之禮
大成殿内
至聖先師正位南向
復聖顔子
述聖子思子東位西向
宗聖曾子
亞聖孟子西位東向兩序
先賢東閔子損冉子雍端木子賜仲子由卜子商有
子若皆西向西冉子耕宰子予冉子求言子偃顓
孫子師朱子熹皆東向兩廡
先賢東蘧瑗澹臺滅明原憲南宫适商瞿漆雕開司
馬耕梁鱣冉孺伯虔冉季漆雕徒父漆雕哆公西
赤任不齊公良孺公肩定鄡單罕父黑榮旂左人
郢鄭國原亢廉潔叔仲會公西輿如邽巽陳亢琴
張步叔乘秦非顔噲顔何縣亶樂正克萬章周敦
頤程顥邵雍西林放宓不齊公冶長公晳哀高柴
樊須商澤巫馬施顔辛曹䘏公孫龍秦商顔高壤
駟赤石作蜀公夏首后處奚容蒧顔祖句井疆秦
祖縣成公祖句兹燕伋樂欬狄黑孔忠公西蒧顔
之僕施之常申棖左丘明秦冉牧皮公都子公孫
丑張載程頤
先儒東公羊高伏勝董仲舒后蒼杜子春諸葛亮王
通范仲淹歐陽修楊時羅從彦李侗吕祖謙蔡沈
陳淳魏了翁王柏趙復許謙吳澄胡居仁王守仁
羅欽順西榖梁赤高堂生孔安國毛萇鄭康成范
寗韓愈胡瑗司馬光尹焞胡安國張栻陸九淵黃
幹真德秀何基陳澔金履祥許衡薛瑄陳獻章蔡
清陸隴其均北上東西向
崇聖祠殿内中
肇聖王木金父左
裕聖王祈父右
詒聖王防叔次左
昌聖王伯夏次右
啟聖王叔梁紇皆南向
先賢顔無繇孔鯉東位西向曾點孟孫氏西位東向
先儒東廡周輔成程珦蔡元定西向西廡張廸朱松
東向均北上歲以春秋仲月上丁遣官將事
特行崇典則
皇帝親詣行禮先二日禮部尚書一人詣犧牲所視牲
如儀
右視牲
致齋
書祝版
視祝版(帝王儀均同廟)
先一日宰人豫鑿坎於宰牲亭之西國子監官設
香案一於宰牲亭外光祿寺少卿一人朝服詣香
案前上香遂及御史禮部祠祭司官國子監丞朝
服視宰宰人割牲以豆取毛血瘞於坎如常儀
右視割牲
將事前夕國子監祭酒率屬潔蠲殿内外藉以㯶
薦拂拭
神座工部司官張大次於大成門外之左夜分太常寺
卿國子監祭酒各率其屬入具器陳
先師位前牛一羊一豕一登一鉶二簠二簋二籩十豆
十鑪一鐙二
四配位前各羊一豕一鉶二簠二簋二籩八豆八鑪
一鐙二
十二哲位前鉶一簠一簋一籩四豆四東西各羊一
豕一鑪一鐙二殿中設一案少西北向供祝版其
南東設一案西向陳禮神制帛九(色白)香盤四尊三
爵二十有七西設一案東向陳禮神制帛八香盤
三尊二爵三十有四凡牲陳於俎凡帛正位四配
異篚十二哲東西共篚凡尊實酒承以舟疏布冪
勺具東廡二位同案每位爵一實酒每案簠一簋
一籩四豆四
先賢案前羊二豕二香案一鑪一鐙二
先儒案前羊一豕一香案一鑪一鐙二設案一於南
北向陳禮神制帛二香盤二尊三虚爵六俎篚冪
勺具西廡陳設同
崇聖祠正位前各羊一豕一鉶二簠簋各二籩豆各
八鑪一鐙二配位前簠一簋一籩四豆四東西羊
豕各一鑪一鐙二中設一案少西供祝版東設一
案陳禮神制帛七(色白)香盤六尊四爵二十有一西
設一案陳禮神制帛二香盤一尊三爵六兩廡東
二案西一案每位爵一實酒餘陳設簠簋籩豆羊
豕鑪鐙如配位之數各南設一案陳禮神制帛一
香盤一尊一虚爵三俎篚冪勺皆具鑾儀衞官設
洗於大次之外樂部率太常協律郎設中和韶樂
於殿外兩階金編鐘在東玉編磬在西皆十有六
懸以虡業東應鼔一柷一麾一西敔一東西分列
琴六瑟四簫六篴六箎四排簫二塤二笙六搏拊
二旌二羽籥三十有六太常寺官設洗於
崇聖祠階下之東如式
右陳設
陳設畢太常寺博士引禮部侍郎一人入廟恭詣
大成殿周省齍盛及籩豆豋鉶之實次詣兩廡省畢引
詣
崇聖祠正殿及兩廡省視如儀
右省齍
辨行禮位殿門内正中為
皇帝拜位北向階下甬道左右為分獻官拜位正殿分
獻官六人在前兩廡分獻官四人在後均北面陪
祀王公位階上東西各二班百官位階下分獻官
之南東西各五班重行異等東位西上西位東上
均北面辨執事位鑾儀衞司拜褥官二人立於
皇帝拜位之左稍後太常寺司祝一人立祝案西東面
司香四人司帛四人司爵九人立東案之東西面
司香三人司帛三人司爵八人立西案之西東面
侍儀禮部尚書侍郎各一人都察院左都御史副
都御史各一人樂部典樂一人分立東西案之南
東西面太常寺典儀一人立殿左門外西面司樂
協律郎樂工歌工文德之舞六佾於階上樂懸東
西序立記注官四人於西階下序立紏儀御史四
人禮部祠祭司官四人引禮鴻臚寺官四人分立
王公百官拜位之次掌燎官率燎人立於燎鑪之
隅兩廡國子生司香司帛司爵東西各二人序立
南案之南均北面承祭
崇聖祠官拜位在階下分獻官四人拜位在承祭官
後讀祝拜位在殿中門檻内均北面太常寺司祝
典儀掌燎各一人正殿國子官司香七人司帛九
人司爵九人兩廡國子生司香司帛司爵東西各
三人立位與前儀同
右辨位
其日五鼔步軍統領率所部清蹕除道自
東華門至
廟門
御道左右塗巷皆設布幛鑾儀衞陳
法駕鹵簿(北郊祭詳見儀)不陪祀王公百官朝服咸會祇
候送
駕如儀日出前六刻司祝恭請祝版設於祝案太常寺
卿赴
乾清門奏時
皇帝御祭服乘禮輿出宫前引後扈如常儀
駕發警蹕
午門鳴鐘鼔
駕出東華門導迎樂前引不作執鑪鐙官左右騎導如
詣
東郊之儀
右鑾輿出宫
駕將至太常寺贊禮郎豫引四配兩序兩廡分獻官十
人於大成西側門外序立鴻臚寺官豫引陪祀王
公於廟左右門外序立候
駕至隨入引陪祀百官入大成左右側門豫於行禮位
稍南東西序立祇候
駕至廟門外降輿右贊引左對引太常寺卿二人恭導
皇帝由中門入就大次少竢太常寺卿奏請行禮
皇帝出次盥鑾儀衞官跪奉盥奉巾如儀司拜褥官豫
布拜褥於殿門内正中贊引對引官恭導
皇帝入大成中門陞階進殿中門至拜位前北向立前
引内大臣止立殿檐下提鑪官執鐙官侍衞均於
階下止立後扈大臣隨侍贊禮郎引分獻官東西
各五人於甬道左右鴻臚寺官引陪祀王公升東
西階引百官於庭中左右均就拜位北面序立典
儀贊樂舞生登歌執事官各共廼職文舞執羽籥
進贊引奏就位
皇帝就位立
右就次盥洗就位
典儀贊迎
神司樂贊舉迎
神樂奏昭平之章辭曰大哉至聖德盛道隆生民未有
百王是崇典則昭垂式兹辟雍載虔簠簋載嚴鼔
鐘協律郎舉麾工鼔柷樂作贊引奏就上香位及
對引官恭導
皇帝詣
先師香案前對引官至祝案前止立司香跪進香贊引
奏上香
皇帝上炷香三上瓣香畢奏復位及對引官恭導
皇帝復位奏跪拜興
皇帝行二跪六拜禮興王公百官均隨行禮協律郎偃
麾工戛敔樂止(凡樂以舉麾鼔柷作以偃麾戛敔止後同)
右迎神
典儀贊奠帛爵行初獻禮司樂贊舉初獻樂奏宣
平之章辭曰覺我生民陶鑄賢聖巍巍泰山實予
景行禮備樂和豆籩嘉静既述六經爰斟三正樂
作司樂舉節舞羽籥之舞(凡舞以節領之導引進退後同)有司揭
尊冪勺挹酒實爵正位司帛一人奉篚司爵一人
奉爵以次詣
先師位前司帛跪獻篚奠於案三叩興司爵獻爵奠於
墊中皆退左右司香六人奉香盤司帛六人奉篚
司爵十有六人奉爵進至
四配
十二哲位前贊禮郎引正殿分獻官升東西側階入
殿左右門至各
神位前上香奠帛獻爵如儀仍由殿左右門出降階
復位兩廡司香司帛奉香盤帛篚各進至香案前
贊禮郎引分獻官上香奠帛司爵由南案前奉爵
東西序進各詣
先賢
先儒位前獻爵畢皆退復位司祝至祝案前跪三叩
奉祝版跪案左樂暫止贊引奏跪
皇帝跪羣臣皆跪贊讀祝司祝讀祝辭曰維某年月日
皇帝御名致祭於
至聖先師孔子曰惟
師德配
天地道冠古今刪述六經垂憲萬年兹當仲(春秋)祗奉舊章
謹以牲帛酒果致祭配以
復聖顔子
宗聖曾子
述聖子思子
亞聖孟子尚
饗讀畢興奉祝版跪安
先師位前篚内三叩興退樂作贊引奏拜興
皇帝率羣臣行三拜禮興樂止
右初獻
典儀贊行亞獻禮司樂贊舉亞獻樂奏秩平之章
辭曰至哉聖師克明明德木鐸萬年惟民之則清
酒既醑言觀秉翟太和常流英材斯植樂作(舞同初獻)
正位司爵奉爵詣
先師位前恭獻於左贊禮郎引分獻官詣
四配
十二哲兩廡隨分獻如初樂止
右亞獻
典儀贊行終獻禮司樂贊舉終獻樂奏敘平之章
辭曰猗歟素王示予物軌瞻之在前師表萬祀酌
彼金罍我酒惟旨登獻雖終弗遐有喜樂作(舞同亞獻)
正位司爵奉爵詣
先師位前恭獻於右
四配
十二哲兩廡均隨分獻如亞獻儀樂止文德之舞退
右三獻
典儀贊徹饌司樂贊舉徹饌樂奏懿平之章辭曰
璧水淵淵芹芳藻潔既歆至聖亦儀前哲聲金振
玉告兹將徹鬷假有成日月昭揭樂作徹畢樂止
右徹饌
典儀贊送
神司樂贊舉送
神樂奏德平之章辭曰煌煌辟雍四方來宗甄陶樂育
多士景從如土斯埴如金在鎔佐予敷治俗美時
雍樂作贊引奏跪拜興
皇帝率羣臣行二跪六拜禮興樂止
右送神
典儀贊奉祝帛饌送燎司祝司帛詣
先師位前咸跪三叩司祝奉祝司帛奉篚興司香跪奉
香司爵跪奉饌興以次由中道出恭送燎所
皇帝轉立拜位旁西向(司拜褥官徹拜褥)竢祝帛過(仍布拜褥)
皇帝復位立四配十二哲兩廡香帛饌均送焚燎太常
寺贊禮郎引分獻官退鴻臚寺官引陪祀王公百
官退立拜位東西樂作贊引奏禮成暨對引官恭
導
皇帝仍由大成中門出陞輿樂止
法駕鹵簿前導導迎樂作奏祐平之章辭曰先聖垂軌
千載是祇虔奉師表景行行止奠兩楹神降之啓
後人文在兹不陪祀王公百官仍朝服祇候
駕至跪迎
午門鳴鐘樂止王公隨
駕入至内金水橋恭候
皇帝還宫各退太常寺官徹
乾清門齋戒牌銅人送寺
右禮成回鑾
崇聖祠同時遣官致祭贊引太常寺贊禮郎引承祭
官入祠垣左門引分獻官隨入承祭官詣階下盥
手典儀贊執事官各司其事贊禮郎贊就位引承
祭官分獻官就位立典儀贊迎
神司香奉香盤就各香案前立贊禮郎贊升階引承祭
官升東階入殿左門贊詣
肇聖王位前贊跪承祭官跪俯伏贊上香司香跪奉香
承祭官上炷香三上瓣香畢俯伏興次詣左右正
位前跪上香儀同退及殿左門北面揖出降階復
位贊禮郎引分獻官升東西階入殿左右門分詣
配位前跪上香如儀咸退及門北面揖出降階復
位引兩廡分獻官分詣兩廡從位前跪上香揖出
復位均如前儀贊禮郎贊跪叩興承祭官分獻官
行三跪九叩禮興典儀贊奠帛爵行初獻禮贊禮
郎引承祭官升階贊詣中案前贊跪承祭官跪俯
伏司帛跪奉篚承祭官受篚拱舉以授司帛興奠
於案司爵跪奉爵承祭官受爵拱舉以授司爵興
詣
神位前奠於墊中退承祭官俯伏興以次詣左右正位
前跪奠帛獻爵儀同贊禮郎贊就讀祝位引承祭
官詣拜位立司祝至祝案前跪三叩奉祝版跪案
左贊跪承祭官分獻官皆跪贊讀祝司祝讀祝辭
曰維某年月日
皇帝遣某官某致祭於
肇聖王
裕聖王
詒聖王
昌聖王
啓聖王曰惟
王誕生至聖為萬世王者之師功德顯著兹當仲(春秋)謹
以庶品之儀致祭配以
先賢顔氏
先賢曾氏
先賢孔氏
先賢孟孫氏尚
饗讀畢興奉祝版跪安
肇聖王位前篚内三叩興退贊禮郎贊叩興承祭官分
獻官行三叩禮興贊復位引承祭官退及殿左門
北面揖出降階復位贊禮郎引正殿分獻官升東
西階入殿左右門詣配位前引兩廡分獻官分詣
兩廡從位前跪俯伏奠帛獻爵俯伏興退及門揖
出復位均如正獻儀亞獻各獻爵於左終獻各獻
爵於右均如初儀典儀贊徹饌有司徹饌畢贊送
神贊禮郎贊跪叩興承祭官分獻官行三跪九叩禮興
典儀贊奉祝帛饌送燎司祝司帛司香司爵各奉
祝帛香饌以次恭送燎位如儀承祭官避立西旁
竢過復位贊禮郎引詣燎所視燎贊禮畢仍引由
祠垣左門出各退
右崇聖祠祭儀
每歲遣官釋奠於
先師承祭官分獻官暨陪祀官均致齋二日豫期視牲
視割牲皆如前儀先一日太常寺官具祝版送内
閣恭書
皇帝遣某官某致祭餘辭同前受而供諸廟内祝案行
禮如儀祭日陳設牲帛器數如前儀設福胙於殿
内東案尊爵之旁加爵一設洗於階下之東禮部
侍郎省齍如儀承祭官(大學士)拜位在階下(親王郡王在階)
(上)讀祝受福胙拜位在殿中門檻内分獻官在甬
道左右陪祀官在廟庭左右均北面司香司帛司
爵大成殿正位配位以國子監丞助教學正學錄
等官充兩序兩廡暨崇聖祠殿廡均以國子生充
序位如前儀奉福胙國子生二人立於東案之東
西面接福胙國子生二人立於西案之西東面雞
初鳴承祭官分獻官豫集於持敬門内致齋所太
常寺贊禮郎十有四人竢於持敬門内均朝服昧
爽贊禮郎二人引承祭官自左側門入(親王郡王入大成右)
(門)又四人分引兩序分獻官又八人分引兩廡分
獻官隨入至階東盥手畢詣拜位前立鴻臚寺官
引陪祀官咸詣拜位序立典儀贊樂舞生登歌執
事官各共廼職文舞六佾進贊禮郎贊就位引承
祭官分獻官就位立典儀贊迎
神司樂贊舉迎
神樂奏昭平之章(樂辭見前後彷此)樂作贊禮郎贊就上香位
引承祭官升東階入殿左門贊詣
先師香案前贊跪承祭官跪俯伏贊上香司香跪奉香
承祭官三上香畢俯伏興以次詣
四配位前跪上香儀同贊復位引承祭官退及殿左
門北面揖出降階復位初迎
神時贊禮郎分引東西序分獻官各一人升東西階入
殿左右門詣
十二哲位前跪上香退及門北面揖出降階復位引
兩廡分獻官東西各二人分詣
先賢
先儒位前跪上香揖出復位均如前儀贊禮郎贊跪
叩興承祭官分獻官暨陪祀官行三跪九叩禮興
樂止典儀贊奠帛爵行初獻禮奏宣平之章舞羽
籥之舞樂作贊禮郎引承祭官升階贊詣
先師位前贊跪承祭官跪俯伏司帛跪奉篚承祭官受
篚拱舉以授司帛興奠於案司爵跪奉爵承祭官
受爵拱舉以授司爵興奠於墊中退承祭官俯伏
興贊禮郎贊就讀祝位引承祭官至殿中拜位立
贊跪承祭官分獻官暨陪祀官皆跪贊讀祝司祝
跪讀祝如儀承祭官分獻官暨陪祀官皆行三叩
禮興贊禮郎引承祭官以次詣
四配位前跪奠帛獻爵儀同退及殿左門北面揖出
降階復位贊禮郎分引兩序分獻官升東西階入
殿左右門詣
十二哲位前跪俯伏奠帛獻爵俯伏興退及門北面
揖出降階復位均如儀引兩廡分獻官分詣
先賢
先儒位前奠帛獻爵揖出復位儀同樂止亞獻奏秩
平之章(舞同初獻)樂作贊禮郎引承祭官升階贊詣
先師暨四配位前奠爵於左如初兩序兩廡隨分獻畢
均復位樂止終獻奏敘平之章(舞同亞獻)樂作引承祭
官升階奠爵於右如亞獻儀兩序兩廡隨分獻畢
均復位樂止文德之舞退典儀贊飲福受胙贊禮
郎贊詣受福胙位引承祭官至殿中拜位立奉福
胙二人自東案奉福胙至
先師位前拱舉退立於承祭官之右接福胙二人自西
案進立於左贊禮郎贊跪承祭官跪贊飲福酒右
一人跪遞福酒承祭官受爵拱舉以授於左接以
興次受胙如飲福之儀贊叩興承祭官三叩興贊
復位引承祭官退及殿左門北面揖出降階復位
贊跪叩興承祭官分獻官暨陪祀官均行三跪九
叩禮興典儀贊徹饌奏懿平之章樂作徹畢樂止
贊送
神奏德平之章樂作贊禮郎贊跪叩興承祭官分獻官
暨陪祀官行三跪九叩禮興樂止典儀贊奉祝帛
饌送燎有司各奉祝帛香饌恭送燎所如儀承祭
官避立拜位西旁竢過復位樂作贊禮郎引承祭
官詣燎所視燎畢仍引由左側門出樂止陪祀各
官皆退
崇聖祠正殿及兩廡陳設承祭官分獻官行禮儀節
同前
右遣官釋奠儀
皇帝臨雍講學
親釋奠於
先師之禮既諏吉先二日
皇帝乃齋王貝勒貝子公文三品武二品以上官翰林
院詹事府四品以下七品以上國子監官衍聖公
及五經博士陪祀至京者咸致齋
右致齋
視牲
視割牲(與上丁釋奠禮同)
至日夜分太常寺卿國子監祭酒率其屬入具
大成殿及兩廡陳設不供祝版餘器數與上丁禮同
右陳設
省齍(與上丁釋奠禮同)
辨行禮位
皇帝拜位在殿門内正中北向分獻官位階下甬道左
右陪祀王公位階上東西各二班百官位階下分
獻官之南翰林詹事官七品暨國子監官均陪祭
東西各七班翰林詹事在東國子官在西衍聖公
在東班之首五經博士孔氏族五人顔曾等氏族
各二人與見官京師者在東班官之末均北面餘
執事官序位與上丁禮同
右辨位
鑾輿出宫(與上丁釋奠禮同)
駕將至國子監祭酒司業率屬朝服國學生吉服序列
於成賢街道左跪迎
駕至廟門外降輿右贊引左對引太常寺卿二人恭導
皇帝由中門入就大次少竢太常寺卿奏請行禮
皇帝出次盥畢入大成中門陞階入殿中門就位國子
監官由西側門入暨陪祀王公百官均就拜位序
立如上丁釋奠之儀
右就次盥洗就位
典儀贊迎
神司樂贊舉迎
神樂奏昭平之章(辭見前)協律郎舉麾工鼓柷樂作贊引
奏跪拜興
皇帝行二跪六拜禮王公百官均隨行禮協律郎偃麾
工戛敔樂止(凡樂以舉麾鼔柷作以偃麾戛敔止後同)典儀贊行釋奠
禮司樂贊舉奠獻樂奏宣平之章(辭見前)樂作有司
揭尊冪勺挹酒實爵司帛奉篚司爵奉爵以次恭
就
皇帝之右司帛跪進篚
皇帝受篚拱舉授司帛接以興奉詣
先師位前跪獻於案退司爵跪進爵
皇帝受爵拱舉授司爵接以興奉詣
先師位前奠於正中退贊禮郎引正殿分獻官升東西
階入殿左右門詣
四配
十二哲位前奠帛獻爵如儀出降階復位引兩廡分
獻官詣
先賢
先儒位前奠帛獻爵出復位均如儀樂止典儀贊送
神司樂贊舉送
神樂奏德平之章(辭見前)樂作贊引奏跪拜興
皇帝率羣臣行二跪六拜禮興典儀贊奉帛送燎司帛
詣
先師位前跪三叩奉篚興由中道出送燎贊禮郎引分
獻官鴻臚寺官引陪祀王公百官退立拜位兩旁
贊引奏禮成暨對引官恭導
皇帝出殿中門降中階至大成門外入大次更衣樂止
皇帝出次陞輿詣彝倫堂講書(儀詳嘉禮)畢還宫
右講學釋奠儀
月朔釋菜之禮正獻國子監祭酒兩序兩廡以所
屬監丞博士助教學正學錄分獻司香司爵引贊
通贊以肄業諸生執事其日夙興國子監典簿啓
殿門及東西廡門率廟戸潔掃内外展神幄拂拭
神案每案陳菜棗栗各一豆鑪一鐙二設案一於
殿内之東陳香盤七尊一每位爵一又設案於東
西兩廡之南各陳香盤三尊一每位爵一凡尊實
酒冪勺具司香司爵立於案旁設洗於階下之東
通贊二人立於殿内東西楹二人立於殿外東西
階上皆公服質明祭酒率屬朝服諸生吉服集於
持敬門内引贊引由大成東側門入及廟庭通贊
贊就位咸就位北面立祭酒司業為一班師儒以
位序諸生以齒序咸列於後通贊贊跪叩興祭酒
以下行三跪九叩禮興贊行釋菜禮引贊引祭酒
詣階東盥手升東階入殿左門詣
先師位前司香奉香盤從引贊贊跪祭酒跪俯伏通贊
贊上香司香跪奉香祭酒三上香俯伏興退詣尊
案前視注酒司爵舉冪酌酒實爵引贊引祭酒復
詣
先師位前司爵執爵從引贊贊跪祭酒跪俯伏通贊贊
獻爵司爵跪奉爵祭酒受爵拱舉以授司爵興獻
於正中退祭酒俯伏興以次詣
四配位前跪上香獻爵儀同贊復位引祭酒退及殿
左門北面揖出降階復位初迎
神時引贊引兩序分獻官二人盥手升東西階入殿左
右門詣
十二哲位前跪俯伏上香獻爵俯伏興退及門北面
揖出降階復位均如儀兩廡引贊引分獻官二人
盥手詣
先賢
先儒位前跪上香獻爵揖出復位儀同通贊贊跪叩
興祭酒率屬及諸生均行三跪九叩禮畢各退
崇聖祠正獻國子監司業兩廡以助教學正等官各
一人分獻執事以諸生行禮儀節同
歲屆賓興
殿試臚傳後諸進士諏吉詣國學釋褐乃釋菜於
先師第一甲一名進士正獻二名三名進士兩序分獻
二甲一名三甲一名進士兩廡分獻執事以國子
監肄業生是日清晨引贊引諸進士公服入廟上
香行一獻禮陳設及行禮儀節均與月朔釋菜禮
同
右釋菜儀
朢日上香之禮國子監典簿拂神案然鐙設香盤
於殿内及兩廡各案肄業生司香各一人立於案
前設洗於階東質明祭酒司業率屬朝服諸生吉
服入大成左側門階下就位如釋菜之儀通贊贊
行上香禮引贊引司業盥手升東階入殿左門詣
先師位前引贊贊跪司業跪俯伏通贊贊上香司香跪
奉香司業三上香俯伏興引詣
四配位前以次跪上香畢贊復位引司業退及殿左
門北面揖出降階復位引贊引助教二人盥手升
階分詣兩序
十二哲位前跪上香退及門北面揖出降階復位均
如儀引學正二人盥手分詣兩廡
先賢
先儒位前跪上香揖出復位儀同通贊贊跪叩興祭
酒司業以下行三跪九叩禮畢各退
崇聖祠正殿以助教一人上香兩廡以典簿典籍各
一人上香儀同
右上香儀
因事祇告之禮遣官一人將事暨執事官均致齋
一日豫期太常寺設案一於
大成殿内正中少西北向翰林院具祝文(隨事撰擬)太常寺
卿送内閣恭書受而供諸殿内案上行禮如儀至
日
先師位前陳鹿脯鹿醢兔醢榛栗葡萄桃實蓮實鑪鐙
具設案一於東陳禮神制帛一香盤一尊一爵三
太常寺司祝一人立於案西東面司香一人司帛
一人司爵一人立於案東西面設洗於階下之東
鷄初鳴承祭官豫竢於持敬門内齋所贊引太常
寺贊禮郎二人竢於門内均朝服質明引承祭官
自大成東側門入盥手就位上香讀祝行三獻禮
升降進退均與春秋上丁遣官禮同
右因事祗告
皇帝東廵詣闕里
親釋奠
先師孔子之禮豫期衍聖公率博士潔掃
大成殿内外分獻官扈從王公文官郎中武官參領以
上地方文官知府武官副將以上衍聖公暨十三
氏五經博士咸與祭先一日
皇帝乃齋與祭百官畢齋
行在太常寺官具祝版送内閣中書舍人敬繕祝文
(翰林院隨時撰擬)於版大學士一人公服恭書
御名以授太常寺官豫奉陳於廟内如儀
右具祝版
視割牲(帝王儀與祭陵寢同)
祭之前夕工部司官張大次於奎文閣前鑾儀衞
官設洗於次外夜分太常寺卿率屬入廟陳樂懸
於殿階上陳文德之舞六佾於樂懸之次遂及守
土官詣
大成殿
崇聖祠暨前後兩廡供具陳設器數與太學釋奠禮同
辨行禮位
皇帝拜位在
大成殿内正中北向武備院官司拜褥一人立於拜位
之左分獻官位杏壇下陪祀王公位杏壇上文官
位廟庭左直東階下武官位廟庭右直西階下地
方官以其班列於朝官之次衍聖公位東朝官之
首五經博士位東朝官之末均北面辨執事位記
注官四人侍儀禮部尚書一人(或侍郎一人)都察院左
都御史一人(或副都御史一人)樂部典樂一人紏儀御史
禮部祠祭司官各二人引禮鴻臚寺官四人太常
寺典儀一人司樂協律郎樂工歌工舞佾殿内司
祝司香司帛司爵太常寺官兩廡執事生各以其
職為位掌燎官率燎人立燎鑪前均如太學之儀
承祭
崇聖祠官(王公)位階上(大學士以下皆位階下)兩廡博士分獻位
階下執事生以職為位與太學禮同
右供張陳設序位
將事之日守土大吏率屬治道清蹕鑾儀衞陳
騎駕鹵簿(詳軍禮)於
行在宫門外領侍衞内大臣及内大臣勒所部翊衞
官護軍統領宗人府王公勒所部後管官均采服
於
行宫門外祗候不陪祭扈從官序列
行宫門前候
駕出跪送屆時太常寺卿赴
行宫奏請詣廟
皇帝龍袍補服乘輿出宫前引後扈如常儀
右鑾輿出行宫
駕將至衍聖公率十三氏五經博士及不陪祭之守土
官序立廟門前道左跪迎鴻臚寺官引陪祭王公
序立於奎文閣前内外各官文由東金聲門入武
由西玉振門入序立於廟庭左右均東西面太常
寺贊禮郎引分獻官序立於玉振門外執事官豫
入殿庭就位均采服
駕至由廟中門入至同文門奎文閣前降輿右贊引左
對引太常寺卿二人恭導
皇帝入大次少竢太常寺卿奏請行禮
皇帝出次盥鑾儀衞官跪奉盥奉巾如儀司拜褥官豫
布拜褥於
大成殿門内正中贊引對引官恭導
皇帝自奎文閣步入大成中門陞中階詣殿中拜位前
北向立内大臣侍衞止立階下後扈大臣隨侍王
公於侍衞後隨入由東西階升詣杏壇上分獻官
入玉振門詣杏壇下衍聖公率五經博士入金聲
門及百官就拜位均北面東西序立東班西上西
班東上典儀贊執事官各共廼職贊引奏就位
皇帝就位迎神上香初獻讀祝亞獻三獻送神徹燎樂
章樂舞及行禮儀節與太學釋奠同
崇聖祠遣官同時致祭並如太學之禮
右致祭儀
致祭禮成贊引對引恭導
皇帝出殿門降中階至奎文閣前乘輿詣詩禮堂講書
(儀詳嘉禮)是日工部司官豫張大次於毓粹門内光祿
寺官設案一於
孔林露臺正中設奠池於案上武備院官設拜褥於奠
案之前
皇帝講書畢祇謁
孔林衍聖公率十三氏五經博士及不陪祭之守土官
於毓粹門外道左候
駕出跪送
皇帝由承聖門出詣大次更常服少竢步出毓粹門乘
輿前導後扈如常儀扈從王公以下三品文武官
以上豫往享堂垣門外序立衍聖公率孔氏子孫
通仕籍者及不陪祭之守土官均常服豫往觀樓
門道左候
駕至跪迎
駕至孔林大門外内大臣侍衞咸下馬導從過洙水橋
至享堂垣門前降輿禮部尚書侍郎恭導
皇帝由中門入陞中階詣露臺拜位後扈大臣隨侍奉
爵内大臣一人立於左内務府官司壺一人奉壺
司爵一人奉爵立内大臣之下鴻臚寺官引王公
百官隨自左右門入王公夾階下左右文武大臣
侍衞於庭中左右立衍聖公及族人陪位如在廟
之序
皇帝跪王公以下皆跪司壺舉壺酌酒司爵以爵承酒
授内大臣内大臣自左奉爵跪恭進
皇帝興少退立
皇帝拱舉酹酒奠池中内大臣跪受虚爵興退
皇帝行一拜禮羣臣隨行禮再酹三酹酌酒進酒
皇帝率羣臣各行一拜禮均如初興内大臣及執壺爵
者退鴻臚寺官豫引王公大臣侍衞於享堂垣門
外之東序立衍聖公率其族暨不陪祭守土官仍
於觀樓門道左祇候
駕出跪送禮部尚書侍郎恭導
皇帝降中階出中門乘輿還
行宫不陪祭扈從官跪迎如來儀
右謁孔林
慶典遣官致祭之禮豫期有司諏遣官吉日太常寺具
禮神香祝(祝文翰林院隨事撰擬)制帛一送禮部封題授遣
官齎往(帝王詳載徧祭陵寢儀)遣官至
闕里衍聖公飭官屬潔廟宇内外備執事人司祝司
香司帛司爵以五經博士充通贊引贊以奉祀生
充先一日遣官及執事官齋守土官戒辦牲牢器
物其夕宰人割牲於廚守土官公服視宰瘞毛血
如儀祭日昧爽守土官率奉祀生入廟陳設
先師位前牲帛簠簋籩豆尊爵鑪鐙器數與春秋丁祭
同設案一於殿中少西供祝文設洗於東階之下
引贊二人竢於大門質明執事官豫入就位均朝
服遣官朝服入廟引贊引自東側門入詣東階下
盥手升階至階上正中北面立通贊贊就位遣官
就拜位立迎神上香初獻讀祝亞獻三獻送神徹
燎儀節與春秋丁祭同祭畢引遣官仍降東階由
東側門出執事官各退
皇帝時廵省方過魯遣官一人詣
闕里祇告
先師孔子豫期太常寺官具祝文(翰林院隨時撰擬)香帛授遣
官齎往既至守土官潔備脯醢果實届日陳設行
禮與太學因事祗告禮同
右因事祭告
皇帝東廵遣官釋奠
元聖周公之禮先期
行在太常寺奏遣正獻官分獻官各一人豫具祝文
(翰林院隨時撰擬)香帛授遣官齎往前期姬氏子孫率奉祀
生潔掃廟宇内外守土官戒辦牲牢器物備執事
人司祝司香司帛司爵通贊引贊均以本族奉祀
生及弟子員充先一日遣官至境乃齋其夕守土
官公服視割牲如儀越日昧爽率奉祀生入廟供
具陳
周公位前羊一豕一豋一鉶二簠簋各二籩豆各八鑪
一鐙二
魯公配位前陳設同設案一於中少西供祝文司祝
一人立於其南設案一於東陳禮神制帛二(色白)香
盤二尊二爵六冪勺具司香司帛司爵各二人立
於案後設洗於階下之東通贊一人立於門左引
贊四人竢於廟大門内均服其服質明遣官朝服
詣廟引贊二人引正獻官入二人引分獻官隨入
詣東階下盥手升東階至階中正獻官在前分獻
官在後均北面通贊贊就位引贊分引遣官就拜
位立通贊贊迎
神司香二人各奉香盤進至正位配位前立引贊引正
獻官入自闑東詣
周公位前引分獻官隨入詣
魯公位前贊跪遣官跪贊上香遣官上炷香三上瓣
香興贊復位遣官均復位立贊跪叩興遣官均行
二跪六叩禮興通贊贊行初獻禮司帛各奉篚跪
奠於案三叩興司爵各奉爵獻於案正中皆退通
贊贊讀祝引贊贊跪遣官皆跪司祝至祝案前跪
三叩奉祝文跪案左讀訖復於案三叩興退引贊
贊叩興遣官均三叩興亞獻各奠爵於左三獻各
奠爵於右如初儀通贊贊送
神引贊贊跪叩興遣官均行二跪六叩禮興執事官各
奉祝帛香由中道送燎如儀遣官避立拜位東竢
過引贊引遣官視燎禮畢引遣官出執事官皆退
右遣官釋奠周公
皇帝東廵致祭
復聖顔子
宗聖曾子
述聖子思子
亞聖孟子之禮各遣官一人齎祝文(翰林院隨時撰擬)香帛
分詣所在專廟行禮陳設與
京師太學四配每位器數同祭日有司供具遣官行
禮如祭
周公廟之儀
右遣官釋奠顔曾孔孟四氏
直省府州縣廟祀
先師孔子皆以歲春秋仲月上丁行釋奠禮省會正獻
以總督若廵撫一人主之兩序以布按二司參政
副使各一人兩廡以知府同知各一人視割牲省
齍盛以參議僉事等官各一人紏儀以教授訓導
各一人司祝司香司帛司爵司饌引贊通贊引班
以學弟子員嫺禮儀者執事在城文武官縣丞千
總以上咸與祭(班與外朝會同)致齋二日祭前一日有司
飭廟戸潔掃殿廡内外視割牲官公服詣神厨視
割牲如儀正獻官率執事人入學習儀教官率樂
舞諸生入學習舞習吹祭之日陳設省齍祀官偕
執事人入廟序位行禮儀節均與太學遣官釋奠
同
祝辭曰維某年月日某官某致祭於
至聖先師孔子曰惟
先師德隆千聖道冠百王揭日月以常行自生民所未
有屬
文教昌明之會正禮和樂節之時辟雍鐘鼓咸恪薦
於馨香泮水膠庠益致嚴於籩豆兹當仲(春秋)祇率
彜章肅展微忱聿將祀典以
復聖顔子
宗聖曾子
述聖子思子
亞聖孟子配尚
饗
右祝辭
迎神樂奏昭平之章辭曰大哉孔子先覺先知與
天地參萬世之師祥徵麟紱韻答金絲日月既揭
乾坤清夷
初獻樂奏宣平之章辭曰予懷明德玉振金聲生
民未有展也大成爼豆千古春秋上丁清酒既載
其香始升舞羽籥之舞
亞獻樂奏秩平之章辭曰式禮莫愆升堂再獻響
協鼖鏞誠孚罍甗肅肅雍雍譽髦斯彦禮陶樂淑
相觀而善
三獻樂奏敘平之章辭曰自古在昔先民有作皮
弁祭菜於論思樂惟天牖民惟聖時若彜倫攸敘
至今木鐸舞均如初
徹饌樂奏懿平之章辭曰先師有言祭則受福四
海黌宫疇敢不肅禮成告徹毋疏毋凟樂所自生
中原有菽
送神樂奏德平之章辭曰鳬繹峩峩洙泗洋洋景
行行止流澤無疆聿昭祀事祀事孔明化我烝民
育我膠庠
右樂章樂舞
崇聖祠同時致祭正獻以督學使者主之若按試他
郡則以布政使一人攝分獻以教諭訓導執事以
學弟子員餘陳設行禮並如太學
崇聖祠祭儀
祝辭曰惟某年月日某官某致祭於
肇聖王
裕聖王
詒聖王
昌聖王
啟聖王曰惟
王奕葉鍾祥光開聖緒盛德之後積久彌昌凡聲教所
覃敷率循源而溯本宜肅明禋之典用申守土之
忱兹屆仲(春秋)聿修祀事配以
先賢顔氏
先賢曾氏
先賢孔氏
先賢孟孫氏尚
饗
右崇聖祠祝辭
監司分駐各府者主其地
文廟之祭他府州縣以長官為正獻其貳及所屬兩序
分獻
崇聖祠皆教諭正獻前後兩廡皆食餼學弟子員各
一人分獻陳設器數行禮儀節與省會同
右直省府州縣釋奠儀
月朔釋菜望日上香教授教諭訓導等官分班行
禮與太學同
右朔望釋菜上香儀
直省府州縣附廟左右各建
忠孝
節孝
名宦
鄉賢四祠歲春秋釋奠禮畢教諭一人公服詣祠
致祭是日清晨廟戸啟祠門拂拭神案執事人入
陳羊一豕一籩四豆四鑪一鐙二陳祝文於案左
陳壺一爵三帛一香盤一於案右引贊二人引主
祭官入詣案前北面立禮生自右奉香盤主祭官
三上香訖引贊贊跪叩興主祭官跪三叩興禮生
自右授帛主祭官受帛拱舉仍授禮生獻於案上
禮生挈壺酌酒實爵自右跪授爵主祭官受爵拱
舉仍授禮生興獻於正中讀祝者取祝文跪案左
引贊贊跪主祭官跪讀祝辭曰維某年月日某官
某致祭於
忠義孝弟之靈曰惟
靈禀賦貞純躬行篤實忠誠奮發貫金石而不渝
義問宣昭表鄉閭而共式祇事懋彜倫之大性摯
莪蒿克恭念天顯之親情殷棣萼模楷咸推夫懿
德
綸恩特闡其幽光祠宇維隆歲時式祀用陳尊簋來格
几筵尚
饗讀畢以祝文復於案退主祭官俯伏興執事者
酌酒獻於左又酌酒獻於右退引贊贊跪叩興主
祭官跪三叩興執事者以祝帛送燎引贊引主祭
官出執事者徹皆退各祠致祭儀同
節孝祠祝曰維某年月日某官某致祭於
節孝之靈曰惟
靈純心皎潔令德柔嘉矢志完貞全閨中之亮節
竭誠致敬彰閫内之芳型茹冰蘗而彌堅清操自
勵奉盤匜而匪懈篤孝𫝊徽
絲綸特沛乎殊恩祠宇昭垂於令典祇循歲祀式薦尊
醪尚
饗(名宦鄉賢二祠祝文各省州縣所在異辭不悉載)
右忠孝節孝名宦鄉賢祠祭儀附
欽定大清通禮卷十一
