欽定大清通禮卷二十三
嘉禮
皇子昏禮内務府豫劄欽天監諏指昏吉日並列大
臣命婦中偕老者奏襄昏事既得
旨以告於福晉家屆期贊禮大臣偕福晉父蟒袍補服
詣
乾清門東階下福晉父北面跪贊事大臣西面稱有
旨今以某氏女作配於皇子某為福晉福晉父承
旨訖行三跪九叩禮興退
右指昏
廼諏吉納幣内務府備黃金項環一釵六珥六均
以珠飾釧四黃金衣鈕百白金衣鈕二百黑貂皮
三貂皮百有四十狐皮二百有五十黑獺皮七采
幣表裏各百棉三百斤
賜福晉父母黃金十兩白金七百兩貂冠狐裘佩帶刀
帨鞾襪具馬二匹鞍轡具屆日内務府官以采亭
載諸禮物如福晉家福晉父朝服迎於大門外内
務府官入陳幣於堂陳馬於庭陳
賜物於階上以納幣告福晉父祇受訖率其子弟序立
庭東福晉母率諸婦出序立庭西望
闕行三跪九叩禮内務府官退福晉父送於大門如
初迎禮
右納幣
是日所司備伶樂一部燕席五十羊三十有六詣
福晉家設内外筵燕外燕於廳事東西布席相向
北上福晉親族職官及不入直之公侯伯内大臣
侍衛一二品官朝服畢會午刻鴻臚寺官引入升
堂福晉親族及本旗大臣侍衛東位西面各旗公
侯伯等官西位東面就席一叩序坐司茶奉茶衆
受茶飲茶皆一叩司筵奉果食酌酒伶工入奏衆
獻酬樂闋興出司筵徹果食衆易蟒袍補服仍入
就位司筵奉饌酌酒奏樂獻酬交錯如初樂闋興
鴻臚寺官引衆官詣堂下望
闕北面序列聽贊行三跪九叩禮興退内燕於中堂
福晉親屬諸婦及一二品命婦咸會内務府管領
妻量人給事行酒如外堂燕儀
右納幣燕會
及昏前一日福晉家豫以粧奩送
皇子宫舖陳屆日質明
皇子蟒袍補服詣
皇太后
皇帝
皇后前行禮若
妃嬪所出並於
妃嬪前行禮各如儀内務府選随從女官八人豫詣
福晉家閣前祇竢贊事命婦豫詣
皇子宫内别室祗候自
宫門至於福晉家步軍統領飭屬灑掃清道鑾儀衛
備儀仗采輿内務府總管一人官屬二千人蟒袍
補服護軍四十人偕如福晉家奉迎及大門主人
揖入如納幣禮升輿吉時屆内鑾儀校奉采輿陳
於中堂福晉禮服出閣随從女官翊升輿母送於
閣門外姑姊妺戚屬送於輿前竢下簾退父率子
弟送於門竢過退内校舁采輿行鐙八炬十前導
女官随從出大門乘馬前列儀仗内務府總管率
屬及護軍前後導護行至
紫禁城門外衆下馬步入及儀仗止於宫外女官随
采輿入至
皇子殿前降輿女官恭導福晉出輿引入宫合卺吉
時屆贊事命婦上合卺酒設燕
皇子與福晉行合卺禮執事者皆退是日於
皇子宫近處張幕結采燕福晉父母戚屬羣官如納
幣之儀
右奉迎合卺
昏禮既成翼日
皇子及福晉夙興朝服内務府管領妻二人導詣
皇太后
皇帝
皇后前行朝見禮
皇子三跪九叩福晉六肅三跪三叩次詣所出
妃嬪前行禮
皇子二跪六叩福晉四肅二跪二叩各如儀退
右朝見
公主下嫁之禮内務府豫劄欽天監諏指昏吉日
並列大臣命婦中偕老者奏襄昏事既得
旨禮部以告於額駙家屆期贊事大臣偕額駙蟒袍補
服詣
乾清門東階下額駙北面跪贊事大臣西面稱有
旨今以某公主擇配某人額駙祗受
命行三跪九叩禮興退
右指昏
初定諏日額駙家備駝一馬八羊八十有一酒九
十尊屆期詣
午門前恭進得
旨分納所司是日光祿寺官備筵燕武備院官張黃幔
於
中和殿北階下内務府官陳金器反坫禮部理藩院
尚書侍郎内務府總管光祿寺卿同視布席設
御筵於
保和殿
寳座前正中
殿内東西布席各五行前引大臣一行内外親王世
子固倫額駙二行郡王貝勒貝子公和碩額駙三
行内大臣一等台吉四行都統副都統二等台吉
五行相向北上
寳座後東西為豹尾班侍衛席又西為記注官席均南
向
殿門外檐下東為侍衛席西為三等台吉席禮部尚
書侍郎席黃幔左内務府總管席黃幔右均東西
向樂部陳中和韶樂於
保和殿檐下陳丹陛樂於
中和殿後階均北向午刻
欽命入燕之王大臣侍衛及執事各官蟒袍補服畢會
保和殿前按翼序立理藩院尚書侍郎率額駙父額
駙及其族人朝服詣
慈寧宫門外鴻臚寺官引至東階下北面行三跪九叩
禮畢引詣
保和殿前入班序列禮部尚書侍郎赴
乾清門奏時
皇帝袞衣龍袍乘輿出宫前引後扈如常儀
御保和殿
陞座鴻臚寺官引額駙父等出班北面聽贊行三跪九
叩禮興王公以下就位額駙父等均引入班就位
跪叩坐
賜茶畢進爵大臣進
皇帝酒跪叩如
太和殿燕禮額駙父等出
殿外北面随跪叩興復位徧爵作樂升歌行酒儀注
均與
太和殿燕禮同燕畢引額駙父等詣丹陛拜位行禮
如初
皇帝還宫衆退理藩院尚書侍郎鴻臚寺官引額駙父
等至
乾清門西階下序列行三跪九叩禮退是日内監設
中和韶樂及丹陛樂於
慈寧宫常次如儀尚膳女官設
皇太后筵於
寳座前南向設
皇后筵於東西南向又以次設
皇貴妃
貴妃
妃
嬪席於東西少後僉向額駙母及其族中諸婦設席
於嬪席之下少南西位東面進爵命婦侍衛命婦
設席於丹陛下東位西面午刻
皇后率
妃
嬪詣
慈寧宫
皇太后陞寳座筵燕
賜茶進觴徧爵作樂升歌行酒額駙母及諸婦行禮各
如儀既畢
皇太后還宫
皇后
妃
嬪皆還内宫内監引額駙母及諸婦詣
皇后宫行六肅三跪三叩禮退
右初定燕會
下嫁前一日額駙蟒袍補服率族人詣
皇太后
皇帝
皇后宫門前行三跪九叩禮各如儀内務府官率鑾儀
校以公主粧奩詣額駙邸第内管領命婦二人偕
女侍随往舖陳至日黎明額駙家備九九禮物文
馬十有八鞍轡具䭾甲十有八馬二十有一駝六
羊八十有一酒九十尊詣
午門恭納午刻筵燕於
保和殿
慈寧宫如初定禮是日所司豫奏請王福晉貝勒貝子
夫人中結髮偕老者
欽命陪送内務府大臣命婦二人内管領命婦十人充
導從皆盛服於宫門外别室祇候贊事命婦豫詣
額駙邸别室祇候自公主所出宫門至額駙邸步
軍統領飭屬灑掃清道鑾儀衛備儀仗采輿内務
府總管一人官屬四人内管領二人護軍參領二
人護軍校二人蟒袍補服偕護軍二十人於所出
宫門前祇候升輿吉時屆公主吉服詣
皇太后
皇帝
皇后前行禮若
妃嬪所出並於
妃嬪前行禮各如儀畢命婦翊升輿下簾内校舁輿
行出宫儀仗前列鐙八炬十前導陪送福晉夫人
及随從命婦乘輿隨行内務府總管内管領乘騎
稍遠導從參領及護軍乘騎護行詣額駙邸第及
門衆下馬步入儀仗止及儀門各官止輿入至廳
事正中降輿命婦階下降輿升堂導公主出輿福
晉夫人降輿随公主入室額駙及禮賓於外堂額
駙母禮女賓於中堂徧饗諸執事者各如禮合卺
吉時屆贊事命婦上合卺酒設燕額駙與公主行
合卺禮衆退
右于歸合卺
下嫁禮成翼日行朝
謝禮公主額駙夙興朝服公主詣
皇太后
皇帝
皇后及所出
妃嬪前行禮額駙詣
慈寧門外東階下
乾清門外
内右門外行禮各如儀畢還邸第
右朝謝
親王昏禮(為未分家之子娶同)將及冠訪朝臣女或外藩王
女年齒相當者奏
聞請
旨
命下以次行禮如奉
旨賜昏者是日王朝服詣
太和殿前謝
恩如儀初定王府備燕五十席酒五十尊若聘外藩女
用鞍馬甲胄白金器七九牲五九使官屬之長齎
如女家昏家禮請親王以下輔國公以上公主福
晉以下郡君貝子夫人以上禮部轉𫝊公侯伯以
下侍郎男以上畢會燕男布席於外堂女布席於
内堂獻酬行酒如
皇子初定燕儀
右定昏
次行納幣禮王府備黃金項飾一金珥一具金釵
大小各三指環十均綴以珍珠采繒衣裳九襲衾
褥七具黃金二十兩白金千兩給女父母朝衣一
冠帶鞾具采衣裳各一金珥一具鞍馬二若聘外
藩親王女用鞍馬十有二甲胄十有二閑甲二十
有四繒六十布六百白金器三具聘郡王貝勒台
吉女白金器同鞍馬甲胄各減二閑甲減四繒減
十布減百餘物與上同王府官公服齎詣福晉家
主人公服迎入使者陳禮物於堂有馬則陳於庭
以納幣告主人拜受使左右徹之送使者如禮
右納幣
昏前一日女家豫以粧奩送王府舖陳至日王禮
服竢於次使其長史率官屬備儀仗禮輿如福晉
家迎升輿吉時屆納禮輿於中堂福晉禮服出閤
送女者翊升輿母送於閤門外姑姊妺戚屬送於
輿前父送於外堂子弟送於門外鐙炬前輿送女
者升車從詣王府由中門入及堂前降輿王出次
竢於堂送女者導福晉出輿王揖先入福晉從入
室行合卺禮其日王府設燕席六十酒六十尊聘
外藩女用牲五九親王以下侍郎男以上公主福
晉以下郡君貝子夫人以上咸會如定昏燕禮饋
贈外藩王貝勒台吉及福晉夫人等送女來者冬
夏衣各一襲貂裘一帶一弓一韔矢一服甲胄各
一鞍馬二采繒三十布二百白金器三具女之兄
弟時衣一襲給随從男婦三十人衣服有差
右成昏
若奉
旨賜昏者成昏之明日王及福晉夙興朝服詣
大内謝
恩行禮如
皇子昏儀
右謝恩
世子郡王昏禮納幣用指環八采繒衣裳八襲衾
褥六具黃金十兩白金七百兩初燕席四十酒四
十尊昏燕席五十酒五十尊餘物凖親王若聘外
藩親王女鞍馬甲胄繒帛白金器如親王聘外藩
郡王女之數昏禮既成饋贈外藩親王郡王及福
晉送女來者並女之兄弟及随從男婦衣物均凖
親王外藩貝勒台吉及夫人送女來者給采繒二
十有五布百有五十白金器二具餘凖親王給随
從男婦二十有五人衣服有差凡昏儀與親王同
右世子郡王昏
長子貝勒昏禮納幣用指環六采繒衣裳七襲衾
褥五具黃金五兩白金五百兩給女父母繒衣不
綴采鞍馬一閑馬一餘物視郡王初燕席三十酒
三十尊昏燕席四十酒四十尊郡王以下尚書子
爵以上郡主郡王福晉以下郡君貝子夫人以上
咸會燕儀同郡王若聘外藩女定昏用鞍馬甲胄
繒布白金器五九筵燕用牲三九納幣用鞍馬八
甲胄各八閑甲十有六繒四十布四百白金器二
具昏燕用牲五九昏禮既成饋贈外藩親王郡王
及福晉送女來者並女之兄弟及随從男婦衣服
均凖郡王貝勒台吉夫人送女來者給采繒繒合
二十有五布百有五十白金器二具餘凖郡王随
從男婦二十人給衣服有差凡昏儀與郡王同
右長子貝勒昏
貝子昏禮納幣用指環四釵大小各二衣裳六襲
不綴金珠衾褥四具白金四百兩給女父母視貝
勒減閑馬一餘衣物數同初燕昏燕席酒各減十
貝勒以下公以上暨本旗官屬郡君貝勒夫人以
下縣君輔國公夫人以上咸會燕儀同貝勒若聘
外藩女定昏鞍馬甲胄繒布白金器三九筵燕用
牲二九納幣鞍馬六甲胄各六閑甲十有二繒三
十布三百白金器二具昏燕用牲三九饋贈親王
郡王及福晉送女來者女之兄弟及随從男婦衣
物均凖貝勒貝勒台吉夫人送女來者給采繒繒
合十有五布七十白金器一具餘凖貝勒随從男
婦十有五人給衣服有差凡昏儀與貝勒同
右貝子昏
宗室公昏禮鎮國公納幣用衣裳五襲白金三百
初燕十有八席昏燕二十有八席酒如席數貝子
以下奉國將軍以上貝子夫人以下奉國將軍淑
人以上及本府官屬會燕餘並同貝子若聘外藩
女定昏鞍馬甲胄繒布白金器二九筵燕用牲數
如之納幣鞍馬五甲胄各五閑甲十繒二十有五
布二百五十白金器二具昏燕用牲三九饋贈送
女來者衣物凖貝子輔國公納幣衣裳減一襲衾
褥減一具無白金初燕昏燕席各減二酒如之貝
子貝子夫人不會燕餘儀物與鎮國公同若聘外
藩女定昏行一九禮初燕用牲二九納幣甲胄各
減一閑甲減二繒減五布減五十白金器二具昏
燕用牲三九饋贈送女來者衣物凖鎮國公凡昏
儀均與貝子同
右宗室公昏
宗室將軍昏禮鎮國將軍納幣用衣裳繒三襲布
一襲衾褥繒二具布一具金項飾一釵二珥二初
燕用牲六昏燕席十有五餘儀與輔國公同輔國
將軍納幣衣裳衾褥各減繒一初燕減牲一昏燕
減五席奉國將軍納幣禮物如輔國公初燕復減一
牲昏燕減二席餘如鎮國將軍之禮儀同
右宗室將軍昏
閑散宗室昏禮納幣數如奉國將軍減金釵二初
燕牲二昏燕六席閑散覺羅昏燕五席餘同宗室
昏儀均與奉國將軍同
右閑散宗室覺羅昏
郡主于歸之禮將及筓訪外藩蒙古王子年齒相
當者奏
聞請
旨
命下以次行禮若奉
旨賜昏者額駙先詣
乾清門謝
恩如公主指昏之儀初定額駙家備燕五十席酒五十
尊若外藩王貝勒台吉等尚郡主用駝馬羊七九
牲五九遣人納於王府王受之其日會燕如納福
晉初定燕儀
右定昏
次行納幣禮額駙家備鞍馬七甲胄七若外藩王
等之子用馬六十牛六十羊六百遣人齎詣以獻
於王王納之如定昏禮
右納幣
昏前一日王使人以粧奩張陳額駙室至日額駙
朝服祇竢邸第王使其官屬備儀仗禮輿送郡主
于歸升輿吉時屆郡主禮服侍女引出閤詣王前
辭次詣福晉前辭均行四肅二跪二叩禮執事官
進輿於中堂侍者引郡主升輿王府護衛官前導
鐙炬前輿侍婢八人男婦五戶媵如額駙邸第額
駙出迎於門外輿至導入至内堂降輿媵導郡主
出輿額駙偕入室行合卺禮其日額駙第設昏燕
如親王納福晉之儀
右成昏
若奉
旨賜昏者成昏之明日額駙偕郡主夙興朝服詣
大内謝
恩行禮如親王納福晉儀
右謝恩
縣主于歸之禮納幣視郡主鞍馬甲胄各減二初
燕昏燕儀凖郡王若嫁於外藩王貝勒台吉等納
幣視郡主馬減十牛減十羊減百媵婢七人男婦
四戶餘同
右縣主出嫁
郡君于歸之禮納幣鞍馬四甲冑四初燕昏燕凖
貝勒若嫁於外藩定昏行七九禮初燕用牲三九
納幣馬四十牛四十羊四百昏燕用牲五九媵婢
六人男婦四戶縣君納幣鞍馬甲胄各三初燕昏
燕凖貝子若嫁於外藩定昏行七九禮初燕用牲
二九納幣馬三十牛三十羊三百昏燕用牲三九
媵婢五人男婦三戶鄉君納幣鞍馬甲胄各二初
燕昏燕凖宗室公若嫁於外藩定昏行七九禮納
幣馬二十有五牛如之羊二百五十初燕昏燕用
牲如縣君媵鎮國公女婢四人輔國公女婢三人
男婦皆二戶凡昏儀均與郡主同
右郡君縣君鄉君出嫁
欽定大清通禮卷二十三
