欽定大清通禮卷七
吉禮
朝日
甲丙戊庚壬年春分之朝
皇帝親詣東郊朝
日先二日禮部尚書一人至犧牲所視牲如儀
右視牲
是日太常寺卿率屬進齋戒牌銅人恭設於
乾清門如儀
皇帝乃齋於大内王公百官齋於邸第
右致齋
書祝版
視祝版(北郊同儀均與)
祀前一日黎明大常寺官設香案於
東郊宰牲亭外光祿寺少卿一人朝服上香御史禮部
祠祭司官視宰宰人瘞毛血如儀
右視割牲
是日太常寺官潔壇上下藉以㯶薦設
神座於壇上西向工部司官張
皇帝拜次於西階上如式
右設神座張次
將祀之日夜分太常寺卿率屬入壇具器陳牛一
羊一豕一豋一鉶二簠簋各二籩豆各十琖三十
鑪一鐙二中設一案少北東向供祝版南設一案
北向陳赤璧一禮神制帛一(色赤)香盤一尊一爵三
並設福胙加爵一凡牲陳於爼凡玉帛實於篚凡
尊實酒承以舟疏布冪勺具鑾儀衞設洗於具服
殿外樂部率太常協律郎設中和韶樂及樂舞於
壝門内南北分列器數與
北郊同
右陳設
陳設畢太常寺博士引禮部侍郎一人升壇視玉
帛齍盛及籩豆豋爼之實如儀
右省齍
辨行禮位西階上幄次正中為
皇帝拜位東向陪祀王公位壇下左右各二班百官位
壝門外左右各五班重行異等均東面左班北上
右班南上辨執事位壇上太常寺司拜牌拜褥官
各一人立於
皇帝拜位左右司祝一人司香一人司玉帛一人司爵
一人光祿寺卿二人侍衞二人太常寺贊答福胙
一人侍儀禮部尚書侍郎都察院左都御史副都
御史樂部典樂各一人位南北序分立祝案尊案
之次如常儀太常寺典儀一人司樂一人負南立
於階下之左記注官四人於壝門外之右負北立
紏儀御史四人禮部祠祭司官四人引禮鴻臚寺
官四人分立王公百官拜位之次協律郎歌工樂
工舞佾分立樂懸之次𫝊贊二人循壝門内牆西
立位均南北序南北面掌燎官率燎人立於壝外
西南隅
右辨位
其日五鼓步軍統領勒所部清蹕除道自
東華門至
壇門
御道左右塗巷皆設布幛鑾儀衞陳
法駕鹵簿(北郊祭詳見儀)不陪祀王公百官朝服咸會祇
候送
駕如儀日出前八刻太常寺卿赴
乾清門奏時
皇帝御禮服乘禮輿出宫前引後扈如常儀
駕發警蹕
午門鳴鐘鼓
駕出東華門導迎樂前引不作提鑪執鐙官左右騎導
如詣
北郊之儀
駕至壇北門外降輿右贊引左對引太常寺卿二人恭
導
皇帝入北門中門詣具服殿更祭服鴻臚寺官引陪祀
王公於殿外侍衛後引陪祀百官南班於拜位南
北面北班於路西東面序立祇候
右鑾輿出宫
卯初刻司祝恭奉祝版設於祝案禮部尚書一人
率太常寺卿屬詣
神庫上香行禮恭請
大明神位奉安於
神座如儀太常寺卿至具服殿奏請詣
壇行禮
皇帝出次盥洗鑾儀衞官跪奉盥奉巾如儀司拜褥官
豫布拜褥於壇上拜次贊引對引官恭導
皇帝入壝左門陞西階就拜位前東向立司拜牌官跪
安拜牌退前引内大臣執鑪鐙官侍衞均於階下
止立後扈大臣隨侍鴻臚寺官引陪祀王公百官
均就拜位序立典儀贊樂舞生登歌執事官各共
廼職武舞執干戚進贊引奏就位
皇帝就位立
右盥洗就位
典儀贊迎
神司香奉香進至
神位前祇竢司樂贊舉迎
神樂奏寅曦之章辭曰羲馭兮寅賓光煜爚兮紅輪春
已融兮交泰循典禮兮明禋嚴大采兮祇肅神之
來兮如雲協律郎舉麾工鼓柷樂作司拜牌官起
拜牌贊引奏就上香位及對引官恭導
皇帝詣香案前對引官至祝案前止立司香跪贊引奏
跪
皇帝跪奏上香司香進香
皇帝上炷香次三上瓣香興奏復位及對引官恭導
皇帝復位司拜牌官安拜牌贊引奏跪拜興
皇帝行三跪九拜禮傳贊贊跪叩興王公百官均隨行
禮(凡衆官行禮皆傳贊後同)協律郎偃麾工戛敔樂止(凡樂以舉麾鼓)
(柷作以偃麾戛敔止後同)
右迎神
典儀贊奠玉帛司樂贊舉奠玉帛樂奏朝曦之章
辭曰杲黃道兮暾出東肅將享兮玉帛同美齊翼
兮王君公盥以薦兮孚有顒樂作司玉帛奉篚詣
神位前跪獻於案三叩興退樂止
右奠玉帛
典儀贊行初獻禮司樂贊舉初獻樂奏清曦之章
辭曰御景風兮下帝扃酌黃目兮椒其馨爵方舉
兮歌且舞漾和盎兮龍旗青樂作司樂舉節舞干
戚之舞(凡舞以節領之導引進退後同)有司揭尊冪勺挹酒實爵
司爵奉爵詣
神位前跪奠於墊中退司祝至祝案前跪三叩奏祝版
跪案左樂暫止贊引奏跪
皇帝跪羣臣皆跪贊讀祝司祝讀祝辭曰維某年月日
嗣天子(御名)謹告於
大明之神曰惟
神陽精之宗列神之首
神光下照四極無遺功垂今昔率土仰賴兹當仲春式
遵古典謹以玉帛牲醴之儀恭祀於
神伏惟
鑒歆賜福黎庶尚
饗讀畢興奉祝版跪安
神位前篚内三叩興退樂作贊引奏拜興
皇帝率羣臣行三拜禮興樂止武功之舞退文舞執羽
籥進
右初獻
典儀贊行亞獻禮司樂贊舉亞獻樂奏咸曦之章
辭曰再舉勺兮鬱金香嘉樂合兮舞洋洋德恢大
兮神哉沛澹容與兮進霞觴樂作舞羽籥之舞司
爵奉爵詣
神位前跪獻爵於左儀如初獻獻畢樂止
右亞獻
典儀贊行終獻禮司樂贊舉終獻樂奏純曦之章
辭曰式禮莫愆兮昭清終以告虔兮休成願神且
留兮鑒茹以妥以侑兮忱誠樂作(舞同亞獻)司爵奉爵
詣
神位前跪獻爵於右如亞獻儀獻畢樂止文德之舞退
右三獻
既終獻太常寺贊禮郎一人詣祝案前立贊答福
胙光祿寺卿二人就南案奉福胙至
神位前拱舉退祇立於
皇帝拜位之右侍衞二人進立於左贊引奏跪
皇帝跪左右官皆跪奏飲福酒右官進福酒
皇帝受爵拱舉授左官次受胙如飲福之儀奏拜興
皇帝三拜興又奏跪拜興
皇帝復行二跪六拜禮王公百官均隨行禮典儀贊徹
饌司樂贊舉徹饌樂奏延曦之章辭曰物之備兮
希德馨神欲起兮景杳冥徹不遲兮咸肅穆照臨
下土兮瞻曜靈樂作司玉帛詣
神位前跪叩奉赤璧以退樂止
右受福胙徹饌
典儀贊送
神司樂贊舉送
神樂奏歸曦之章辭曰雲車征兮風馬翔猋萬里兮臨
萬方報神功兮以時享祈神祐兮永無疆樂作贊
引奏跪拜興
皇帝率羣臣行三跪九拜禮興樂暫止典儀贊奉祝帛
饌送燎司祝司帛詣
神位前咸跪三叩司祝奉祝司帛奉篚興司香跪奉香
司爵跪奉饌興以次恭送燎所
皇帝轉立拜位旁北向(司拜褥官徹拜褥)竢祝帛過(仍布拜褥)
皇帝復位立樂作陪祀王公百官退班贊引奏禮成恭
導
皇帝出壝左門入具服殿更衣樂止
右送神燎祝帛
祀禮既成禮部尚書率太常寺卿屬恭請
神位復
御儀與迎
神同贊引恭導
皇帝出具服殿至壇北門外乘禮輿
法駕鹵簿前導導迎樂作奏祐平之章辭曰雝音肅送
暾出自東兼燭垂曜與天同用秩典修皇敬通表
瑞輝揚至公
皇帝回鑾王公從各官以次退不陪祀王公百官仍朝
服祗候
駕至跪迎
午門鳴鐘樂止王公隨
駕入至内金水橋恭候
皇帝還宫退太常寺官徹
乾清門齋戒牌銅人送寺
右回鑾
常歲遣官朝
日之禮先二日禮部尚書詣犧牲所視牲承祭官暨陪
祀文武百官均於邸第致齋先一日太常寺以祝
版送内閣恭書
皇帝遣某官某餘辭同前(凡遣官同)受而奉諸
東郊神庫御史禮部祠祭司官光祿寺少卿朝服視割
牲瘞毛血有司供具並如儀及祀之日雞初鳴遣
官朝服祇竢於壇外禮部侍郎省齍太常寺卿率
屬恭請
神位設於座訖卯初刻遣官由壇北左門入壝右門行
禮於階下上香時贊升壇升降均由右階不飲福
受胙王公不陪祀贊引以太常寺贊禮郎祝帛送
燎遣官避立北旁餘均如前儀
右遣官儀
夕月
丑辰未戌年秋分之夕
皇帝親詣西郊夕
月先二日禮部尚書一人至犧牲所視牲如儀
右視牲
致齋
書祝版
視祝版(東郊儀均與同)
祀日未明割牲於
西郊宰牲亭内光祿寺少卿及御史禮部祠祭司官朝
服視宰宰人瘞毛血儀與
東郊禮同
右視割牲
侵晨太常寺官潔壇上下藉以㯶薦張
神幄設
夜明神座專案東向設
配位北斗七星次
木火土金水五星次
二十八宿次
周天星辰神座同案南向工部司官張
皇帝拜次於夘階上如式晡後太常寺卿率屬入壇具
器陳
夜明位前牛一羊一豕一豋一鉶簠簋各二籩豆各十
琖三十鑪一鐙二
星辰位同中設一案少南西向供祝版北設一案南
向陳
夜明前白璧一禮神制帛一(色白)香盤一尊一爵三並設
福胙加爵一
星辰位前禮神制帛十有一(色青赤黑黃各一白七)香盤一尊
一爵三凡牲陳於爼凡玉帛實於篚凡尊實酒承
以舟疏布冪勺具鑾儀衞設洗於具服殿外樂部
率太常協律郎陳設樂懸舞佾與
東郊同
右設神座供張陳設
省齍(東郊儀同)
辨行禮位夘階上幄次正中為
皇帝拜位西向分獻官一人位壇下之左當階陪祀王
公位壇下左右百官位壝門外左右均西面左班
南上右班北上辨執事位壇上太常寺司拜牌拜
褥官各一人立於
皇帝拜位左右司祝一人司香二人司玉帛一人司帛
一人司爵二人光祿寺卿二人侍衞二人太常寺
贊答福胙一人侍儀禮部尚書侍郎都察院左都
御史副都御史樂部典樂各一人位南北序分立
祝案尊案之次如常儀太常寺典儀一人司樂一
人負北立於階下之右贊禮郎二人立分獻官位
左右記注官四人於壝門外之左負南立紏儀御
史四人禮部祠祭司官四人引禮鴻臚寺官四人
分立王公百官拜位之次協律郎歌工樂工舞佾
分立樂懸之次𫝊贊二人循壝門内牆東立位均
南北序南北面並與
東郊禮同掌燎官率燎人立於壝外東北隅
右辨位
申刻太常寺卿赴
乾清門奏時
皇帝御禮服乘輿出宫前引後扈如常儀鹵簿前導出
西華門詣
西郊與
東郊禮同
駕至壇北門外降輿右贊引左對引太常寺卿二人恭
導
皇帝入北門中門詣具服殿更祭服太常寺贊禮郎引
分獻官於壝右門外北面立鴻臚寺官引陪祀王
公於殿外侍衞後引陪祀百官南班於拜位南北
面北班於路東西面序立祇候
右鑾輿出宫
酉初刻司祝恭奉祝版設於祝案禮部尚書一人
率太常寺卿屬詣
神庫上香行禮恭請
神位入壇以次安奉座上如儀太常寺卿至具服殿奏
請詣
壇行禮
皇帝出次盥洗鑾儀衞官跪奉盥奉巾如儀司拜褥官
豫布拜褥於壇上拜次贊引對引官恭導
皇帝入壝左門陞夘階就拜位前西向立司拜牌官跪
安拜牌退前引内大臣提鑪官侍衞均於階下止
立後扈大臣隨侍贊禮郎引分獻官鴻臚寺官引
陪祀王公百官均就拜位序立典儀贊樂舞生登
歌執事官各共廼職武舞執干戚進贊引奏就位
皇帝就位立
右盥洗就位
典儀贊迎
神司香奉香進至
神位前祇竢司樂贊舉迎
神樂奏迎光之章辭曰繼日代明兮象麗天式遵九道
兮臨八埏玉律分秋兮西顥躔聿修毖祀兮樂在
縣協律郎舉麾工鼓柷樂作司拜牌官起拜牌贊
引奏就上香位及對引官恭導
皇帝詣香案前對引官至祝案前止立司香跪贊引奏
跪
皇帝跪奏上香司香進香
皇帝上炷香次三上瓣香興奏復位及對引官恭導
皇帝復位司拜牌官安拜牌贊禮郎引分獻官由北階
升詣
星辰位前上香畢降階復位贊引奏跪拜興
皇帝行二跪六拜禮𫝊贊官贊跪叩興王公百官均随
行禮(凡衆官行禮皆𫝊贊後同)協律郎偃麾工戛敔樂止(凡樂以舉)
(麾鼓柷作以偃麾戛敔止後同)
右迎神
典儀贊奠玉帛行初獻禮司樂贊舉初獻樂奏升
光之章辭曰少采兮將事玉帛兮載陳式舉黃流
兮挹犧尊籩豆靜嘉兮肴核芬樂作司樂舉節舞
干戚之舞(凡舞以節領之導引進退後同)有司揭尊冪勺挹酒實
爵司玉帛奉玉帛詣
夜明位前司帛奉篚詣
星辰位前跪獻於案皆三叩興司爵奉爵分詣各案
前跪奠於墊中皆退司祝至祝案前跪三叩奉祝
版跪案左樂暫止贊引奏跪
皇帝跪羣臣皆跪贊讀祝司祝讀祝辭曰維某年月日
嗣天子(御名)謹告於
夜明之神曰惟
神配陽之德鍾陰之精周環九野普照萬方繼明於夕
天下共賴兹當仲秋式遵古典謹以玉帛牲醴庶
品之儀致祭惟
神歆鑒福我兆民尚
饗讀畢興奉祝版跪安
夜明位前篚内三叩退樂作贊引奏拜興
皇帝率羣臣行三拜禮興樂止武功之舞退文舞執羽
籥進
右奠玉帛初獻
典儀贊行亞獻禮司樂贊舉亞獻樂奏瑶光之章
辭曰齊醍兮載獻神之來兮肅然仰肸蠁兮鑒顧
挹清光兮几筵樂作舞羽籥之舞司爵奉爵分詣
各案前跪獻於左如初儀樂止
右亞獻
典儀贊行終獻禮司樂贊舉終獻樂奏瑞光之章
辭曰戞瑟鳴琴兮鋗玉鏘神嘉虞兮申三觴金波
穆穆兮珠熉黃休嘉砰隐兮溢四方樂作(舞同亞獻)司
爵奉爵分詣各案前跪獻於右如亞獻儀樂止文
德之舞退
右三獻
既終獻太常寺贊禮郎一人詣祝案前北面立贊
答福胙
皇帝飲福受胙如
東郊儀贊引奏拜興
皇帝三拜興又奏跪拜興
皇帝復行二跪六拜禮王公百官均隨行禮典儀贊徹
饌司樂贊舉徹饌樂奏涵光之章辭曰對越在天
兮禮成徹豋豆兮湛露零神悦懌兮德馨世曼夀
兮安以寧樂作司玉帛詣
神位前跪叩奉白璧以退樂止
右受福胙徹饌
典儀贊送
神司樂贊舉送
神樂奏保光之章辭曰駕卿雲兮景星御和風兮霞軿
神留俞兮壇宇福率土之黃丁樂作贊引奏跪拜
興
皇帝率羣臣行二跪六拜禮興樂暫止典儀贊奉祝帛
饌送燎司祝司帛詣
神位前咸跪三叩司祝奉祝司帛奉篚興司香跪奉香
司爵跪奉饌興以次恭送燎所
皇帝轉立拜位旁南向(司拜褥官徹拜褥)竢祝帛過(仍布拜褥)
皇帝復位立樂作陪祀王公百官退班贊引奏禮成恭導
皇帝出壝左門入具服殿更衣樂止
右送神燎祝帛
祀禮既成禮部尚書率太常寺卿屬恭請
神位復
御儀與迎
神同贊引恭導
皇帝出具服殿至壇北門外乘禮輿
法駕鹵簿前導導迎樂作奏祐平之章辭曰殷仲嘗酎
華黍若油興榖繁祉受符天後湧桂華凝彩斿玉
燭調千萬秋
皇帝回鑾王公從各官以次退不陪祀王公百官仍朝
服祇候
駕至跪迎
午門鳴鐘樂止王公隨
駕入至内金水橋恭候
皇帝還宫退太常寺官徹
乾清門齋戒牌銅人送寺
右回鑾
常歲遣官夕
月之禮先二日視牲承祭官分獻官及陪祀官均於邸
第致齋先一日書祝版視割牲有司供具如儀祀
日未刻承祭官分獻官朝服豫竢壇外禮部侍郎
省齍太常寺卿屬恭設
神位訖酉初刻遣官由壇北左門入壝右門分獻官隨
入承祭官行禮於壇下上香時贊升壇升降由南
階分獻官位在其左升降由北階不飲福受胙王
公不陪祀贊引以太常寺贊禮郎祝帛送燎遣官
避立南旁餘均如前儀
右遣官儀
欽定大清通禮卷七
