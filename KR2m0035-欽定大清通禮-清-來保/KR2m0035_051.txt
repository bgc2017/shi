欽定四庫全書
欽定大清通禮卷四十五
凶禮
周官凶禮有五喪居其首昭慎終也唐顯慶禮刪
國恤之條後世遂末由詳考厥制下逮臣庶罕得
遵循或泥古而失其情或從俗而違於義者有之
我
朝孝治光昭與成周嫓美三年之喪自
天子達於庶人其間稱情立文垂為典則王道使民無
憾胥於是乎見焉謹詳著於篇
列聖喪禮疾大漸
召
嗣皇帝侍側王大臣數人承
簡命入恭紀
遺詔初崩王大臣奉
嗣皇帝正主喪位去冠飾哭踊
宫中自
皇后
皇貴妃
貴妃
妃
嬪以下咸去首飾陳小殮
冠服
嗣皇帝奉以進哭踊視小殮畢所司恭奉
梓宫於宫中正殿
嗣皇帝哭踊憑
梓宫視大殮畢
命王大臣治喪事禮部内務府會疏喪儀辨服制
嗣皇帝成服
皇子
皇孫隨成服
皇后
皇貴妃
貴妃
妃
嬪以下公主皇子皇孫福晉同時成服王公百官宗
室覺羅及内務府所屬官人皆給白布制服公主
福晉以下三等侍衛妻以上及内務府所屬婦女
咸去首飾給布制服如之
皇帝服三年喪居翼室百日以内
上諭用藍筆惟
天
地大祀越紼行事百日以後素服
聽政詣
几筵前仍喪服二十七月而除
皇后
皇貴妃
貴妃
妃
嬪服同
皇子
皇孫居
宫中别室治喪儀王大臣及
殯宫守衛執事官人百日除服公王福晉以下侍衛妻以
上及内務府所屬婦女服同羣臣八旗文武官居
闕左門外漢官居各公署服二十七日而除皆百日
不薙髮素服二十七月奏疏文移用藍印二十七
日止昏嫁朞年遏音樂二十七月
右初崩成服
既殮廼奠所司於
几筵殿内設綴衣(中黃左右白)供牀南向坐褥具左右各設牀
列黼扆十有四南設供案香合鑪鐙具鑾儀衞陳
法駕鹵簿於
乾清門至
太和門外諸執事皆辦辨内外哭位
嗣皇帝立殿檐東西向哭衆傳哭
皇子
皇孫立丹陛東西面
皇后立綴衣内東向
皇貴妃
貴妃
妃
嬪公主皇子皇孫福晉立於後殿下丹墀右為諸王
福晉夫人郡主以下至二品命婦哭位
隆宗門外為三四品命婦以下哭位
乾清門外為王以下公侯伯子男及二品以上官哭
位(王公以下二品官以上宗室覺羅哭命進内瞻仰者入乾清門内序)(特)
景運門外為三品以下文武官哭位(非命婦齊集之日右翼官於)
(隆宗門外序立)皆分左右翼序立東西面北上内監啟門
治喪儀王大臣及執事官率尚茶奉茶尚膳奉膳
由中門入至殿前
皇帝入殿左門詣
几筵前正中立尚茶跪進茶衆皆跪
皇帝舉茶奠於案行一拜禮衆隨行禮尚茶徹茶次尚
膳進膳揭巾冪
皇帝親上食畢執事官進奠几於正中
皇帝詣几前跪奉爵王大臣跪進爵
皇帝祭酒三爵每祭一拜興衆隨叩興乃徹闔門哭止
皇帝還翼室衆各退嗣是朝晡日中三奠朝晡進羹飯
肴饌日中進果筵儀均如前
右殮奠朝晡日中奠
越日恭頒
遺詔工部官設黃案於
凡筵殿内之東内閣學士自閣奉
詔書内閣官前引至
乾清門大學士奉
詔書由中門入至
几筵殿檐下
皇帝恭受奉安於東案跪三拜興由殿左門出西向立
竢大學士入右門詣黃案前跪三叩奉
詔書興出殿中門
皇帝跪候
詔書過興還翼室大學士奉至
乾清門外授禮部尚書尚書跪受祠祭司官以雲盤
接奉出頒
詔於
天安門樓王公百官喪服率軍民集外金水橋跪聽
宣讀畢舉哀行三跪九叩禮
詔下禮部恭鐫謄黃
頒於天下順天府府尹率屬制服跪迎於府署開讀在
京候選官及教習進士舉貢肄業國子生等咸集
朝夕哭臨三日
詔至直省將軍督撫率所屬文武官暨薦紳師生耆老素
服出郊跪迎入公廨開讀分駐之提鎮率所屬將
弁道府州縣率所屬丞倅掾吏紳士耆老素服跪
迎於治所開讀均易喪服北面行禮朝夕哭臨三
日喪服二十七日不薙髮止昏嫁百日遏音樂期
年
京師暨直省軍民男去冠飾女去首飾素服二十七
日止昏嫁一月遏音樂百日遣使頒
詔於朝鮮國國王率羣臣素服恭迎止鼓樂使者就館不
受燕饗餘如常儀使還國王遣陪臣上表進香納
方物其使臣有在京者給白布制服遣理藩院官
分路頒
詔外藩蒙古王台吉公主福晉等入京行叩謁禮在二十
七日以内令制服後二十七日至者男去冠飾女
去首飾各三日
右頒遺詔
越日諏吉
嗣皇帝詣
凡筵前祗告受
命出更禮服
御太和殿即
皇帝位(儀詳吉禮)禮畢反喪服
右祗告即位
諏日殷奠前期翰林院撰擬祭文至日五鼓工部
官設幕於
乾清門外之西置奠几陳燎牀於燎所具楮幣九萬
設祭文案於殿檐下稍西鑾儀衞官校陳鹵簿王
公百官公主福晉命婦各集於其位如前儀侍衛
班領導治喪儀王大臣内務府總管率執事官入
陳爼豆於
几筵前列祭筵二十有一羊九酒十有一尊於丹陛左右
陳設畢侍衛仍導以出司祝奉祭文禮部尚書侍
郎二人恭引由
乾清門中門入設於案出(執事者出入皆導以侍衛班領後仿此)内監
奉
冠服篚設於供牀屆時禮部尚書奏請
皇帝自翼室出詣
几筵哭就位内外集序傳哭獻茶上膳如前儀司祝進至
案前奉祭文至檐外正中北面跪禮部尚書侍郎
二人左右跪展祭文執事官進奠几
皇帝於几前跪衆各於其位跪哭暫止讀祭文畢仍復
於案退傳哭如初奉爵王大臣跪進爵
皇帝祭酒三爵每祭一拜興衆隨叩興乃徹司祝奉祭
文禮部尚書侍郎恭引内監奉
冠服篚宫殿監侍二人内大臣十人恭引均由中門出送
燎所
皇帝由
乾清左門出跪候
冠服過從行王公内大臣侍衛於
乾清門外跪候過隨豹尾槍後從行鴻臚寺豫引三
品以下各官於燎所東西列跪候過
皇帝詣燎位前跪衆皆跪奉爵王大臣跪進爵
皇帝祭酒三行禮如前儀興稍後西向立衆隨叩興奉
爵王大臣灌畢哭止
皇帝還翼室衆退
右殷奠
諏日奉移
殯宫豫日以奉移祇告於
几筵啟奠陳設讀文(祭文翰林院撰擬)奠獻内外集序均如殷奠
儀
右啟奠
屆日五鼓鑾儀衛陳
法駕鹵簿治喪儀王大臣率執事官校入徹綴衣黼扆豫
送
殯宫工部陳大昇轝於
景運門外校尉民夫均服其服分班立竢戒在途執
事官役謹敬集事王公百官於
梓宫所出門外列定班位豫竢
皇后
妃
嬪暨公主福晉夫人命婦豫往
殯宫集竢屆時禮部尚書奏請
皇帝詣
梓宫前哭執事官進奠几
皇帝祭酒三爵每祭一拜興立於左治喪儀王大臣工
部鑾儀衛使率執事官校進小轝恭奉
梓宫啟行
皇帝哭從
梓宫出
乾清門中門直班内大臣侍衛於門外跪哭至
景運門外登大昇轝初班校尉恭舁
皇帝西向跪(凡换班皆跪後同)禮部尚書祭轝奠酒三爵每奠
行一叩禮興校尉舁行
法駕鹵簿前導
皇帝於
梓宫左步行恭送治喪儀王大臣禮部工部内務府及恭
送之王貝勒貝子公等夾道隨行文武百官咸跪
哭候過興隨行經過門橋内大臣祭酒三爵每祭
一叩興
靈駕至
殯宫大門外大昇轝止
皇帝於門外之左跪迎哭衆隨跪哭校尉恭舁
梓宫入中門至
殯殿
皇帝隨入立於殿檐東王公至輔國將軍大學士公侯
伯子男至副都統副都御史蒙古王至台吉於大
門外序立東西面其餘文武百官於旁門外序立
治喪儀王大臣率官校入殿奉安
梓宫於殿内正中設綴衣黼扆如初
皇帝詣奠位奠爵衆隨叩如前儀既畢徹饌闔門哭止
皇帝居側殿苫次(還宫二十七日後倚廬)
皇后
妃
嬪以下還宫衆各退既殯朝夕上食日中進果筵如
初二十七日之後
皇帝詣
殯宫奠酒日一次既週月閒日一次再週月閒二日一次
餘日
命皇子諸王分詣恭奠内務府官護軍領催等於大門
外之東命婦婦人於大門内之西各更班齊集每
日隨朝晡日中三奠舉哀行禮治喪儀王大臣恭
視桼飾
梓宫凡四十有九次
右奉移殯宫
諏日行初祭禮前期翰林院撰祭文屆日工部設
幕於
殯宫門外之西置奠几設祭文案於
殯殿西檐下陳燎牀於燎所具楮幣四十萬鑾儀衞陳
法駕鹵簿於大門外治喪儀王大臣内務府總管等率所
司陳爼豆於
殯殿内列祭筵八十有一羊二十有七酒四十有一尊於
丹陛左右設奠几於正中司祝奉祭文禮部尚書
侍郎引入設於檐下西案内監陳
冠服篚於供牀均如初儀王公百官於大門外分位集竢
福晉以下二品命婦以上於二成門内之右集竢
内府入直之命婦婦人於二門外集竢在内公主
福晉等集於殿内屆時
皇帝喪服詣
几筵前哭衆傳哭獻茶上膳讀文畢
皇帝奠酒行禮衆隨行禮及送燎
皇帝出殿左門跪候
冠服過從行至大門外王公以下皆跪候過從行三品以
下各官鴻臚寺豫引於燎所左右列跪候過
冠服祭文送至燎所恭安於燎牀
皇帝詣奠位跪衆皆跪奉爵王大臣進爵
皇帝奠爵三每奠一拜興衆隨叩興奉爵大臣灌畢哭
止退均如殷奠之儀翼日繹祭遣官行禮陳饌筵
十有一羊五酒五尊楮幣三萬不設鹵簿不齊集
不讀祝禮部工部内務府光禄寺堂屬官執事餘
如儀
右初祭
諏日行大祭禮前期撰祭文執事諸司供僃至日
陳設祭筵内外集序讀文哭奠送燎均如初祭次
日繹亦如之
右大祭
週月陳饌筵二十有一羊九酒九尊具楮幣十萬
皇帝喪服哭奠行禮王公百官素服去冠飾隨跪叩傳
哭均如初儀朞年以内未葬月有奠祭筵十有一
羊五酒五尊餘陳設禮儀均與殷奠同
右月奠
諏日恭上
尊諡
制下先期禮部具疏請
命總理王大臣内閣九卿暨翰詹科道文六品武四品
以上官集議恭擬
尊諡
廟號進呈
欽定工部豫製香
册香
寳及宣讀絹
册絹
寳於製造所翰林院撰
册文
寳文既辦擇良辰恭鐫是日所司豫設案於内閣政事堂
中設册寳亭二香亭一於製造所門外内閣大學
士學士禮部工部尚書侍郎咸素服集政事堂祗
竢工部官奉
册
寳設亭内鑾儀校舁行至内閣門外亭止有司奉
册
寳恭設於案退大學士等行三跪九叩禮大學士一人奉
冊一人奉
寳以授匠人鐫字於潔室恭上
尊諡前一日遣官各一人祇告
天
地
太廟
奉先殿
社稷如常告儀(詳吉禮)至日五鼓鴻臚寺官豫設册寳案
各一於
太和門正中南向鑾儀衛官設黃亭二於階下南北
肆設
法駕鹵簿於
殯宫大門之外内務府太常寺官設香案於殿内正中左
右設宣讀册寳各一案又左設香册香寳案漏未
盡執事官咸入王以下公以上於
協和門外集序均素服禮部侍郎二人詣内閣奉宣
讀
册文
寳文於函至
太和門階下豫設亭内退大學士二人自閣奉香
册香
寳於盝至
太和門階上恭陳案上跪三叩興退祇竢於丹墀東
質明欽天監官報時屆禮部尚書詣
乾清門奏請
皇帝素服乘輿出宫至
太和門北階降輿司拜褥官豫設拜褥於門檻外正
中
皇帝由
太和左門出詣案前立北向閱
册
寳訖就拜位立行一跪三拜禮興轉立東次西向司拜褥
官徹拜褥大學士二人進詣案前跪三叩興奉
册
寳分設亭内跪三叩興禮部尚書奏禮畢
皇帝易喪服豫詣
殯宫配殿祇竢鑾儀校恭舁冊亭寳亭以次行禮部官十
人前引導以御仗二華蓋一奉冊寳大學士暨執
事官從王公於所集之位跪候亭過興以次從至
殯宫門外公侯伯以下四品官以上皆跪迎黃亭由大門
中門入至内門止禮部尚書侍郎二人奉宣讀
册文
寳文豫陳於殿内左右案大學士二人詣亭前跪三叩興
奉香
册香
寳禮部尚書侍郎恭引由中門中路進殿中門陳於左案
跪叩如初退欽天監報時屆禮部尚書詣
配殿奏請贊引對引太常寺卿二人恭導
皇帝由大門左門入就正中拜位前立鴻臚寺官引王
公於階下東西公侯伯以下文武四品官以上於
大門外按翼序立典儀贊執事官各共廼職贊引
奏就位
皇帝就拜位北向立司香奉香合進贊引恭導
皇帝詣香案前立司香跪贊引奏跪
皇帝跪奏上香司香進香
皇帝受香合拱舉仍授司香興三上香奏復位
皇帝復位立奏跪拜興
皇帝率羣臣行三跪九拜禮興贊引奏跪
皇帝跪羣臣皆跪典儀贊進
册大學士自東案奉香
册跪進於左
皇帝受
册拱舉授禮部尚書跪接興奉安於案跪三叩興退進
寳於右如進
册之儀廼宣
册宣册官詣案北面跪恭奉絹
册宣訖復於案三叩興退宣
寳儀同贊引奏跪拜興
皇帝率羣臣行三跪九拜禮興廼奠帛讀祝三獻爵如
儀禮畢執事官奉祝帛禮部尚書侍郎二人詣册
寳案前跪三叩興奉宣讀
册文
寳文送燎所由中道出
皇帝轉立拜位東旁西向竢過復位贊引奏禮成
皇帝還宫衆退翼日
頒詔天下(儀詳吉禮)
右上尊諡
百日陳饌筵二十有五羊九酒十有三尊楮幣十
有一萬五千内外集序讀文哭奠如初祭儀
右百日祭
歲逢清明中元冬日至歲除日
梓宫在殯均以時致奠
皇帝親詣行禮豫日諸司供備屆日陳祭筵羊酒具楮
幣内外集序讀文(清明不用祭文)哭奠(冬日至不哭)餘均如前
儀
右時薦
諏日行大葬禮前期禮部疏
聞豫
簡王公大臣相度吉壤工部營治
山陵如制内閣撰擬
陵名進呈
欽定先期禮部會内務府疏
聞徧布諸司供備廼封
陵山遣禮部尚書侍郎致祭太常寺具祝版香帛
皇帝御中和殿
閱視如儀祭日有司設壇於
陵東南承祭官奠獻行禮如告祭
五陵山之儀
山陵工竣復祭
陵山同日並遣官致祭
后土
司工之神如興工祭儀
右封祭
廼
簡大臣為嚮導總領率嚮導官相視
梓宫所出之都門至
山陵量地遠近計日分程工部平治道路為
行殿於宿次
行殿及
陵旁均設廬供張畢備前期三日遣官各一人以奉移
山陵祇告
天
地
太廟後殿
奉先殿
社稷均如儀
右視途祇告
前奉移一日祖奠陳祭筵三十有一羊九酒十有
五尊楮幣十有五萬内外集序讀文哭奠如啟奠
儀
右祖奠
屆日五鼓所司陳
法駕鹵簿大昇轝於
殯宫門外設册寳亭於階下執事官各共乃事治喪儀王
大臣率官役豫入
殯殿出綴衣黼扆王公百官素服畢集四品以下官豫於
都城外集竢王以下三品官以上於門外鹵簿之
末左右序立三旗内務府官於大臣班後序立福
晉以下二品命婦以上集於大門之内内務府命
婦婦人集於門外屆時禮部尚書奏請
皇帝喪服詣
梓宫前哭祭酒三爵每祭行一拜禮衆傳哭隨叩畢
皇太后詣
梓宫旁三奠爵
皇后率
妃
嬪暨公主福晉郡主等皆集於殿内哭拜如儀卒奠
皇帝退立於左西向
皇太后
皇后
妃
嬪以下退立殿後奉册寳官奉香
册香
寳安於亭内治喪儀王大臣工部鑾儀衛率執事官校尉
進小轝恭移
梓宫由中門出内外集者各於其次跪哭候過
皇帝由殿左門出詣大昇轝之左北向跪候
梓宫登轝禮部尚書祭酒三行三叩禮畢
皇帝興步行恭送
皇太后
皇后以下瞻仰
梓宫啟行由閒道詣宿次福晉命婦亦由閒道先行
靈駕發
册寳亭及
騎駕鹵簿前導治喪儀王大臣禮部工部内務府鑾儀衞
官屬夾道廵行豹尾班侍衛佩儀刀弓矢侍衞扈
從三品以上官按品隨行校尉按班舁轝及更班
皇帝率衆跪候(凡途中更班皆跪候後同)畢廼行
梓宫出都門内大臣祭酒三叩(凡過門橋皆祭酒後同)四品以下官
各於其次跪哭候過興
皇帝乘輿由閒道豫往宿次候迎王公百官乘馬分班
以從
靈駕至宿次
皇帝恭迎於幔城北門外跪哭王公百官均隨跪哭候
過興
梓宫奉安於
行殿正中藉以氊毯前設供牀案几左右陳
册寳陳
騎駕鹵簿於門外王公百官接翼按品序立所司進果筵
皇帝行晡奠禮祭酒三爵三拜衆隨叩卒奠闔門
皇帝退居廬治喪儀王大臣戒所在官軍祇嚴宿衞翼
日昩爽
皇帝詣
行殿朝奠舉哀祭酒衆隨舉哀行禮均如晡奠儀治喪
儀王大臣率舁校進
靈駕發導引翼衛如前儀
皇帝率王公百官跪候過從行里許仍乘輿由閒道詣
宿次豫竢羣臣步從至舁校更班之所乃乘馬
皇太后
皇后
妃
嬪瞻仰啟行仍乘輿先詣宿次
御道所經百里内守土官素服跪迎於道右舉哀候過
赴宿次於網城門外行三跪九叩禮屆奠時於右
翼班末隨行禮如儀凡在途之日並同
右宿次朝夕奠
靈駕將至
陵
皇帝
皇太后
皇后
妃
嬪豫至
陵恭竢守
陵貝勒公大臣官員於十里外跪迎鑾儀衛陳設鹵簿如
儀
靈駕至
皇帝迎於大門之左跪哭王公百官隨
駕先至者均隨跪哭迎從
梓宫後行者近
陵橋止馬步從
靈駕至
享殿門橋南大昇轝止
皇帝跪視降轝校尉恭舁
梓宫由
享殿中門入
皇帝由左門入奉安
梓宫於
享殿正中陳設几筵畢
皇帝詣殿内奠酒率羣臣舉哀行禮如儀出還
居廬衆退
皇太后
皇后
妃
嬪等入
享殿右門詣殿内奠拜畢均回
行宫是日遣官祗告各
陵並
后土
皇陵山神各如儀翼日遣奠所司陳鹵簿於
享殿門外設幕於門内之左置奠案陳祭文於殿檐下陳
祭筵二十有五羊七酒十有五尊楮幣九萬往送
王公百官及在
陵貝勒公大臣官員皆按班集序屆時
皇帝由
享殿左門入詣殿内哭奠讀文行禮衆隨哭行禮均如祖
奠之儀
右遣奠
諏日奉安
玄宫前三日遣官各一人祗告
天
地
太廟後殿
奉先殿
社稷如常告儀工部官豫以織葦為殿於方城門外接
方城以木為平臺陳龍輴於
葦殿正中設戧橋於方城前及
陵門外布木軌於隧道内自方城徑逹
玄宫寳牀之前先一日
皇帝行遷奠禮如遣奠儀卒奠王公百官於
隆恩門外按品集序如初福晉以下命婦婦人豫詣方
城西旁立竢
皇帝於幄次少竢執事王大臣率屬戒辦屆時
皇帝詣
梓宫前哭祭酒三每祭一拜衆皆哭隨行禮畢
皇帝退立於丹陛之左執事者入殿恭奉
梓宫降中階循殿東行
皇帝跪候過興豫入
陵左門
梓宫登戧橋由
陵中門入至平臺奉安
梓宫於
寳城前
葦殿正中登龍輴北向去幠陳設几筵畢
皇帝詣
梓宫前哭祭酒三每祭一拜衆皆哭隨行禮乃徹送燎
皇帝仍由左門出還
居廬
右遷奠奉移近玄宫
奉安日所司慎簡工役執事王大臣祇率供事内
外集序如初屆時
皇帝詣
葦殿内哭祭酒每祭一拜衆皆哭隨行禮畢
皇帝出
陵門外跪候
梓宫御龍輴執事奉輴循軌行入於
玄宫侍衛執鐙前導王大臣隨入敬視永安於
寳牀上禮部内務府大臣奉
册寳陳於左右石案執事以龍輴及木軌出封石門大葬
禮成遣官祇告
陵山
后土之神
皇帝哭入
陵左門詣祭臺前奠爵行禮衆皆哭隨行禮卒哭
皇帝乃出詣幄次
右奉安山陵
是日恭題
神主行虞祭禮所司陳黃輿於
隆恩殿丹陛之下設
寳座於殿内正中南向前設供案陳設牲牢爼豆又設帛
案香案各一陳制帛香盤尊爵鑪鐙具設祭文案
於西檐下設題主案於香案之東南北肆司拜褥
官豫設
皇帝拜位於殿内正中司祝司帛司香司爵以次序立
於殿内東西典儀立殿外東階掌燎立於
隆恩門外燎所奉櫝大臣豫由東
配殿恭奉
神主櫝陳於案滿漢大學士各一人朝服入竢禮部尚書
詣幄次奏時
皇帝御素服加冠飾(執事暨陪祀官服同)出次贊引對引太常寺
卿二人恭導
皇帝由
隆恩左門入陞東階進殿左門詣拜位北向立鴻臚寺
官引陪祀王以下入八分公以上於露臺上序立
引文五品武四品以上官於丹墀内序立奉櫝大
臣進啟櫝奉
神主恭設於東案大學士二人詣案前行一跪三叩禮興
就位恭題
神主畢啟櫝大臣恭奉
神主跪安於
寳座三叩興退廼行虞祭禮上香讀祝三獻爵送燎均如
隆恩殿親饗之儀(詳見吉禮)
右題主虞祭
祭畢鑾儀衞率官校移設黃輿於露臺上正中南
向太常寺卿一人北面跪奏請
神位登輿
升祔
太廟三叩興退贊引恭導
皇帝詣
寳座前行一跪三拜禮興恭奉
神位贊引對引暨大學士恭導由殿中門出奉安於黃輿
三拜興退立於左校尉舁輿導以御仗黃蓋内大
臣十人大學士四人前引
皇帝率王以下各官跪候過隨行
神輿出
隆恩中門大學士退立左右
皇帝由左門出先詣宿次恭竢
神輿出
龍鳳門内大臣豫詣
紅門外祇竢侍衛禮部尚書侍郎率官屬十人進前
恭導至
紅門外止立内大臣乘馬導行侍衛扈從王公百官
序從均乘馬至宿次所司豫張黃幄奉安
神位黃輿前設供案陳果品十有二爵三實酒又設香案
一於正中前為拜位太常寺卿奏請行夕奠禮恭
導
皇帝詣香案前上香行三跪九拜禮畢還
居廬翼日朝奠
親詣上香行禮畢出幄次轉立於左所司徹案校尉舁
輿禮部尚書暨太常寺卿恭引至綱城南門外止
内大臣侍衛前導後扈如初
神輿出
皇帝跪候過興仍先詣宿次恭竢王公各官於網城外
跪候過隨行
御道所經守土官朝服跪迎道右至宿次行謁見禮三
跪九叩退在途每日儀同
神輿至都城前一日
皇帝還京豫竢遣官恭代夕奠就香案前上香畢退至
幄外行禮次日恭代朝奠如之奠畢校尉舁輿出
次遣官於西跪候
神輿過隨行是日王公百官均朝服從
神位還京
升祔
太廟至
大清門王以下文武百官跪候過興
神輿至
天安門贊引對引恭導
皇帝跪迎如儀(儀詳吉禮)
右神位還京
朞年小祥
皇帝詣
陵於
寳頂方城前行禮前期翰林院撰擬祭文執事諸司供備
部院大臣官員三分之一隨往先一日
皇帝謁
陵(儀詳吉禮)禮畢還
居廬所司豫張黃幄於
明樓前丹陛之上幄内設供牀一設祭文案於階上之
西設燎牀於
隆恩門外燎所殿東設幕置奠案祭日黎明内監奉
冠服篚安設供牀所司陳祭筵三十有一羊九酒十有五
尊禮部尚書奉祭文安於西案鴻臚寺官引王公
大學士内大臣侍衛於
陵門外公侯伯子男以下文武百官於配房前按翼序立
均去冠飾素服守
陵貝勒公夫人以下命婦及内務府婦女於
方城前丹陛下庭西之末集序
皇帝喪服乘輿出
行宫内大臣侍衛扈從至
隆恩門外降輿禮部尚書侍郎恭導
皇帝詣幄次少竢屆時禮部尚書侍郎奏請遂前𨗳
駕由
隆恩左門入
陵左門詣
明樓前黃幄内拜位立尚茶舉茶案設於階下正中奉
茶升階恭獻於案灌畢退尚膳奉湯飯進獻於案
揭冪司祝及展祭文官詣祝位跪
皇帝跪衆咸跪司祝讀文畢復於案三叩退奉爵大臣
進爵
皇帝恭奠三爵每奠行一拜禮興衆隨叩興
皇帝復位立舉哀衆隨舉哀乃徹鴻臚寺豫引百官於
燎所東西稍遠立司祝奉祭文禮部尚書侍郎前
引送至燎所避立東旁竢内監奉
冠服篚出内監四人前引
皇帝跪候過隨行出
陵中門内大臣十人恭導侍衞扈從王以下跪候過隨行
百官均跪候過至燎所
皇帝詣奠酒位跪衆皆跪奉爵大臣進爵
皇帝奠酒三爵拜如初興舉哀衆隨叩興舉哀奉爵大
臣灌畢哀止
皇帝仍由左門出還
居廬衆各退
遣官致祭去冠飾素服出入自右門立於丹陛西
旁燎位奠酒禮部官進爵餘均如前儀
如朞年
山陵未竣
梓宫猶在
殯宫祭日陳設禮儀内外集序均如初祭再朞大祥
皇帝詣
陵致祭或遣官行禮所司陳祭筵羊酒讀文集序舉哀均
如初朞儀(三年既周致祭儀同自後逢忌辰致祭詳陵寝儀)
右朞年致祭
中月而禫
皇帝詣
陵致祭前期翰林院撰擬祭文執事諸司供備部院大臣
各官以其半隨往所司陳祭筵羊酒如百日致奠
之數内外集序
皇帝喪服率羣臣舉哀讀文致祭奠酒行禮均如朞年
祭儀是日週二十七月
皇帝
皇后均除服羣臣皆即吉
右終喪除服
欽定大清通禮卷四十五
