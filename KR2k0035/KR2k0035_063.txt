欽定熱河志卷六十三
建置沿革九
眀
明
眀初屬北平府尋改屬北平行都司為大寧衛新
城衛富峪衛會州衛全寧衛營州衛興州衛地今
承德府本地灤平縣豐寧縣為興州左右中前後
五衛及宜興守禦千戶所地豐寧縣西北境兼得
開平衛地平泉州為大寧新城富峪會州四衛及
寬河守禦千戶所地赤峯縣為全寧衛地南境為
大寧衛地建昌縣朝陽縣為營州左右中前後五
衛地朝陽縣東兼得大寧衛地後俱廢
按眀實錄洪武三年七月辛夘以古北口山外
興州雲州隸北平府四年罷山後諸州徒其民
於山南眀史未詳乃史家之漏以實錄為據知
眀初尚仍元時州縣之制也但不久旋罷其併
省之跡遂不可考耳
明史地理志北平行都指揮使司本大寧都指揮
使司洪武二十年九月置(治大寧衛)二十一年七月更
名永樂元年三月復故名僑治保定府而其地遂
虚西南距北平布政司八百里
大寧衛(元大寧路治大定縣屬遼陽行省)洪武十三年為府屬北
平布政司尋廢二十年八月置衛九月分置左右
中三衛尋又置前後二衛二十八年四月改左右
後三衛為營州左右中三護衛永樂元年二月省
又徙中前二衛於京師直隸後軍都督府(洪武二十四年)
(四月寧王府建於此永樂元年遷於江西南昌南有土河東南有大鹻場東北有惠和縣又有武平)
(縣東有和衆縣元俱屬大寧路洪武中俱廢)
按大寧衛治即元大寧路大定縣治復兼有元
時惠和縣武平縣及和衆縣境當為今平泉州
屬喀喇沁扎薩克公旗喀喇沁右翼旗及赤峯
縣南境地又迤東北至建昌朝陽縣屬敖漢奈
曼旗迤東至朝陽縣屬喀喇沁左翼旗地方輿
紀要謂大寧衛東至泰寧夷衛七百里南至永
平府邊四百五十里西南至喜峯口邊四百八
十里西至開平衛四百三十里自衛至京師八
百里蓋營州興州諸衛皆統於大寧都司也
新城衛洪武二十年九月置永樂元年廢距行都
司六十里
按新城即今之黑城在大寧城之西南為今平
泉州屬喀喇沁扎薩克公旗地
富峪衛本富峪守禦千戶所洪武二十二年二月
置二十四年五月改為衛永樂元年二月徙置京
師直隸後軍都督府距行都司一百二十里
按富峪衛在新城之西南為今平泉州屬喀喇
沁扎薩克公旗南境地
會州衛洪武二十年九月置永樂元年廢(南有冷嶺西北)
(有馬盂山廣袤千里土河之源出焉下流合於潢河又南入於遼水)
按會州衛在富峪城之西南為今平泉州境(在州)
(治南二十里)馬盂山廣袤千里乃史志之誤(詳見山門)
全寧衛(元全寧路直隸中書省)洪武中廢二十二年四月置
衛永樂元年廢(有潢河又有黑龍江)西南距行都司二百(原本)
(缺)里
按全寧衛在大寧衛之北即元之全寧路在魯
王分地中者在今赤峯縣北巴林旗境志稱衛
西南距行都司二百里以外地有潢河潢河經
流赤峯縣翁牛特旗境方位相合所云黑龍江
當即巴林旗境之黑河耳
營州左屯衛洪武二十六年二月置永樂元年三
月徙治順義縣屬大寧都司(南有塔山)
按塔山今在土默特左翼旗之東南是營州左
衛為今朝陽縣屬土默特左翼旗地
營州右屯衛(元建州屬大寧路)洪武中州廢二十六年二
月置此衛永樂元年三月徙治薊州屬大寧都司
西北距行都司四百里
按營州右衛即元建州為今朝陽縣屬土默特
右翼旗西南境地
營州中屯衛(元龍山縣屬大寧路)洪武中縣廢二十六年二
月置此衛永樂元年三月徙治平谷縣西屬大寧
都司(南有榆河)
按營州中衛即元龍山縣為今建昌縣屬喀喇
沁左翼旗南境地
營州前屯衛(元興州屬上都路)洪武三年七月屬北平府
五年七月廢二十六年置此衛永樂元年三月徙
治香河縣屬大寧都司(西有新開嶺南有老河源出馬盂山流經此又經行)
(都司城東東北入於潢河西南有興安縣元屬興州順帝後至元五年四月廢)
按眀營州諸衛於元時為興中州地屬大寧路
其興州五衛則為元興州地屬上都路是興中
州之與興州一在今朝陽縣一在今灤平縣相
距甚遠眀地理志於營州前衛下注元興州都
路者誤也至老河經流之地自當在大寧衛新
城衛境與營州無涉而去興州亦甚遠並誤又
志於大寧衛會州衛下俱注有土河而於營州
前衛下别注有老河亦未知土河與老河本為
一水耳
營州後屯衛洪武二十五年八月置永樂元年三月
徙治三河縣屬大寧都司
按明志於營州五衛俱未詳距行都司之道里
營州本以興州故城得名而左右中諸衛無即
治營州故城者明太祖實錄洪武二十五年八
月庚申置營州後屯衛二十六年二月壬辰置
營州中前左右四屯衛後衛獨最先置者疑其
即治興中州城也
興州左屯衛洪武中置永樂元年二月徙治玉田
縣直隸後軍都督府
興州右屯衛洪武中置永樂元年二月徙治遷安
縣直隸後軍都督府
興州中屯衛洪武中置永樂元年二月徙治良鄉
縣直隸後軍都督府
興州前屯衛洪武中置永樂元年二月徙治豐潤
縣直隸後軍都督府
興州後屯衛洪武中置永樂元年二月徙治三河
縣直隸後軍都督府
寬河守禦千戶所洪武二十二年二月置永樂元
年二月徙治遵化縣仍屬大寧都司又僑置寬河
衛於京師直隸後軍都督府(東南有寬河一名豹河下流經遷安縣西)
(北又東合於灤河)
按寬河即今之寬城在會州城之南今平泉州
南境地
宜興守禦千戶所(元宜興縣屬興州致和元年八月升為宜興州)洪武二
年兼置衛屬永平府三年三月屬北平府六月改
衛為守禦千戶所五年七月州廢存所永樂元年
所廢
按宜興所即宜興州在今灤平縣境其興州五
衛道里未詳大約兼有今承德府本境及灤平
縣豐寧縣地其西北為開平衛即元之上都路
洪武二年為府屬北平行省尋廢州置衛屬北
平都司永樂元年二月徙衛治京師直隸後軍
都督府四年二月還舊治宣德五年遷治獨石
堡改屬萬全都司而令兵分班哨備於此後廢
又有開平左右中前後五衛於洪武二十九年
置永樂元年廢並在今多倫諾爾廳界今豐寧
縣之西北境亦開平衛地也
後為諾音(舊作朵顔今改正)衛及泰寧衛地
今承德府本境灤平縣豐寧縣平泉州建昌縣為
諾音衛地朝陽縣為泰寧衛地
明史地理志景泰四年(明實錄作元年)泰寧等三衛乞居
大寧廢城不許令去塞外二百里居住天順後遂
入於三衛外國諾音𫝊諾音福餘泰寧高皇帝所
置三衛地也自大寧前抵喜峯口近宣府曰諾音
自錦義歷廣寧至遼河曰泰寧自黃泥窪逾□陽
鐵嶺至開原曰福餘獨諾音地險而強久之皆叛
去成祖從燕起靖難厚賂三衛說之來遂擁寧王
西入關成祖復選其三千人為竒兵從戰天下既
定徙寧王南昌徙行都司於保定遂盡割大寧地
畀三衛以償前勞
昌平山水記大寧初設未有民人但立一十六衛
自燕府拔之而南遂為空城及轉戰三年始下南
京而大寧已棄之後不能復置因徙衛於山南而
以其地畀烏梁海
按三衛分界惟諾音泰寧二衛屬今承德府全
境地王世貞三衛志以為分界定於太祖二十
二年鄭曉吾學編以為定於永樂元年眀史諾
音傳從世貞說然當太祖二十二年正分置大
寧諸衛之時諾音三衛安得襍出其地即以為
定於永樂元年者亦有未的考眀實錄永樂元
年十一月命新昌伯唐雲領軍自小興州大興
州東接牛嶺會州塔山龍山諸處屯種北勿出
會州西勿過千戶寨又永樂十九年十一月命
邊將置邏騎營於古北口北神樹之地是其時
開平以東興州以北二三百里猶為内地三衛
之界安得西近宣府宣德三年邊將奏烏梁海
(舊作兀良哈今改正)入大寧經會州將及寬河景泰元年
三衛乞居大寧廢城不許今近邊二百里外住
牧曰入曰乞是其時故大寧城猶為邊外隙地
三衛之界安得南抵喜峯今以諸書參考之據
吾學編方輿紀要載洪武二十二年分烏梁海
為三衛於潢河之北曰福餘曰諾音曰泰寧是
三衛之治其地皆在潢河北也終洪武之世未
嘗内徙洪武時大寧衛北尚有全寧衛自全寧
衛北始為諾音三衛其時邊外諸衛總隸北平
行都司大寧特行都司所治之地耳永樂元年
三月始割大寧衛地以畀三衛大約即其近三
衛之地割以與之曰割大寧衛地者其故城尚
未割特徙衛之後棄為空城故景泰時三衛乞
此城而未許也至大寧城南更非其地其建庭
處仍在潢河北英宗實錄稱正統九年討三衛
經大小興州過神樹破之於全寧及虎頭山可
証也景泰後令去塞外二百里居住始更徙而
南考故大寧城距邊四百五十里新城距邊三
百九十里其時已令近邊二百里猶不能居大
寧廢城是邊外甌脱地尚遠自中葉以後形勢
日蹙邊墻以外視如敵國大寧諸衛始盡為三
衛所有吾學編載嘉靖十一年巡撫王大用欲
通諾音與厚賂城其霧靈山不果霧靈山在馬
蘭關外遵化州界上是其城南抵長城矣明史
據世貞之說以後來之疆域為最初之版圖未
為核實因詳辯之如此
欽定熱河志卷六十三
