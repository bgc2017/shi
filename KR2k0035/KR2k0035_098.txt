欽定熱河志卷九十八
古蹟二
建昌縣(即塔子溝廳)
惠和故城在建昌縣北境遼置惠州治惠和縣
屬中京金廢州以縣屬大定府元屬大寧路明初
廢元一統志謂惠和縣西南至大寧路北至高州
東南至金源縣東至武平縣今縣北三百四十里
敖漢旗西境地名博羅科有廢城城基周四里城
北山上有浮圖高五丈其西南接平泉州(即八溝廳)屬
喀喇沁右翼旗界為大寧路地其西北接平泉州
屬翁午特旂界為高州地當為故惠和城
利州故城在建昌縣東北遼統和四年置阜俗
縣二十六年置利州以領縣屬中京金因之元以
阜俗縣省入屬大寧路明洪武初嘗割隸遼東永
樂後廢元一統志謂利州西北至大寧路西至和
衆縣南至龍山縣今縣治東北七十里有廢城址
東西一百三十五丈南北二百丈周四里土人稱
為大城子城外有大小浮圖三亦名小三座塔城
東有金承安五年利州精嚴禪寺圓盖和尚塔銘
為北京路轉運度支判官趙秉文撰其文云松漠
之北利州之東無縫塔樣八面玲瓏又元至元二
十四年利州長夀山玉京觀地産碑為白霫李察
撰文白霫張洪禮書丹其文云跋利州之西憑榆
河之渡仡然魁秀者長夀山也知大城子為故利
州城信矣大城子在縣屬喀喇沁左翼旗北界其
西北接平泉州喀喇沁右翼旗界為大寧路地亦
與元一統志西北至大寧一百六十里之方位相
合
滿井在利州故城南元一統志滿井在利州南
十三里鳳翼莊其水清冷冬温夏涼晝夜外湧至
中夏正牛澄澈見底雖毫髮之微歴歴可數居民
引以灌澆用之釀酒其味尤佳
會經樓在利州故城内元一統志會經樓在利
州市心金章宗泰和年建今無存
圓盖和尚塔在利州故城東金承安中閑閑居
士趙秉文所撰誌詺猶存圓盖利州阜俗人從北
京微公付法大定六年開堂於精嚴寺繼主松林
靈感時人稱為盖堂頭
融安和尚塔在利州故城東天成觀之傍塔上
有融安和尚靈塔六字其年月無考
龍山故城在建昌縣南遼開泰二年置龍山縣
後置潭州以領縣屬中京金皇統三年廢州以縣
改屬利州元屬大寧路明初廢元一統志謂龍山
縣北至利州西北至和衆縣南至冷口今縣屬喀
喇沁左翼旂西南八里大凌河之旁有廢城址周
三里其北即大城子為利州地其西北即小城子
為和衆縣地其西南即永平府邊牆之冷口當為
故龍山城
和衆故城在建昌縣西北遼置榆州治和衆縣
屬中京金廢州以縣屬大定府元屬大寧路明初
廢元一統志謂和衆縣西北至大寧路東至利州
東北至富庶縣東南至龍山縣今縣治西北二十
五里有土城址東西一百六十丈南北一百五十
丈周三里有奇土人稱為小城子城西里許有浮
圖一小城子在縣屬喀喇沁左翼旂東北界其北
接平泉州屬喀喇沁右翼旂界為大寧路地其東
九十里即大城子為利地當為故和衆城
秦王魚石在故和衆縣北元一統志秦王魚石
在和衆縣北三里七寶山中其石皆有魚形所稱
秦王者未詳所指元一統志載瑞州産魚曰秦王
鱠以唐太宗征遼駐此得名魚石之得名疑即因
此
白狼城在建昌縣南魏書建德郡治白狼城(今縣)
(南境為北魏建德部地)十六國春秋後燕錄慕容垂時北平
吳柱聚寇衆廣都入白狼城又高雲以并州刺史
鎮白狼又北燕錄馮跋時以并青二州牧鎮白狼
馮宏時魏遣將軍古弼等克白狼城白狼城在慕
容燕時為重鎮方輿紀要白狼城在營州西南今
無考
乙連城在建昌縣西南十六國春秋前燕錄慕
容皝遣材官將軍劉佩攻乙連不克盖是時乙連
尚為鮮卑段氏之地(今縣南境為晉時鮮卑段氏地)後入慕容氏
又後燕錄慕容寶時議欲伐魏於永康三年二月
己卯發兵龍城壬午次於乙連既而寶為蘭汗所
殺慕容奇起兵於建安進屯乙連又北燕錄馮跋
時魏遣將軍長孫道生率師襲乙連城克之進攻
和襲方輿紀要乙連城在營州西南二百里今無
考
好城在建昌縣境内十六國春秋前燕錄慕容
皝築好城於乙連東使蘭勃戍之以逼乙連今無
考
曲水城在建昌縣境内十六國春秋前燕錄慕
容皝使蘭勃戍好城復城曲水以為勃援知曲水
與好城相近今無考
興國城在建昌縣境内十六國春秋前燕錄段
遼遣屈雲夜襲慕容皝子遵於興國城雲敗斬之
方輿紀要謂慕容氏築興國城與乙連城相距數
十里今無考
新城在建昌縣東十六國春秋前燕錄慕容廆
遣子翰攻段氏取徒河新城後燕錄慕容熙以青
州刺史鎮新城方輿紀要謂新城在徒河之西為
鮮卑段氏所置縣考徒河在今錦州府錦縣之西
北而新城更其西當在縣界今無考
金紫城在建昌縣境内魏書地形志建德郡廣
都縣有金紫城今無考
長谷在建昌縣境内十六國春秋北燕錄馮跋
之父安東徙和龍家於長谷又跋弟宏為亂跋驚
死宏葬之於長谷今無考
雲峰真人康泰真墓在建昌縣東北六十里長
夀山中墓旁石碑一立於元初碑尾書丙辰年癸
巳月丁酉日建撰文者白霫進士李姓其名已剥
落刊石者白霫石匠高守真也以史考之丙辰為
元憲宗之六年時未有年號故以干支紀年也泰
真利州花務村人元初特賜含真體道至德真人
自號雲峯子
朝陽縣(即三座塔廳)
興中故城即朝陽縣治慕容燕之國都也十六
國春秋前燕錄晉咸康七年慕容皝以柳城之北
龍山之西(一作南)福地也使築龍城八年皝遷都龍
城歴苻泰及後燕北燕元魏並曰龍城魏之營州
昌黎郡隋之營州遼西郡唐之營州柳城郡皆在
其地亦曰黃龍城水經注白狼水北逕黃龍城魏
氏土地記曰黃龍城西南有白狼河北燕馮宏稱
臣於宋封為黃龍國主高齊時以營州刺史鎮黃
龍隋書稱契丹居黃龍之北皆即指龍城而言至
唐時入於奚遼太祖平奚置霸州彰武軍重熙十
年升興中府治興中縣金因之元至元七年降為
興中州屬大寧路明初改置營州左右中前後五
衛永樂初廢明史成化九年遼東總兵歐信以偏
將韓斌等敗三衛於興中即其地也今其城在土
默特右翼旗界周七里有奇遼金時所建三塔猶
存土人稱為三座塔蒙古語三為古爾班塔為蘇
巴爾罕故名古爾班蘇巴爾罕城乾隆十六年於
其地設巡檢司為塔子溝廳東境三十九年析置
三座塔廳四十三年改設縣治
慕容燕宫殿在故龍城内十六國春秋前燕錄
晉咸康七年正月慕容皝使陽裕等築龍城構門
闕宫殿廟園八年七月皝營龍城新殿建元元年
十月復大起龍城宫闕永和元年二月有黑龍白
龍各一見於龍山皝親率羣僚觀之還宫號所居
新宫曰和龍宮又有承乾殿前燕錄慕容皝十四
年十月饗羣臣於承乾殿又有新昌殿後燕錄慕
容盛長樂二年十二月讌羣臣於新昌又有承華
殿後燕錄慕容熙為苻后起承華殿今並無存
東庠在故龍城内十六國春秋前燕錄慕容皝
十二年二月賜大臣子弟為官學生者號高門生
立東於舊宫以行鄉飲之禮每月臨觀考試優劣
十四年正月皝親臨東庠考試學生其通經秀異
者擢充近侍今無存
白雀園在故龍城内十六國春秋後燕錄慕容
盛長樂元年四月有異雀素身綠首棲翔東園二
旬而去改東園為白雀園今無存
東堂在故龍城内十六國春秋後燕錄長樂二
年十二月引見百僚於東堂考詳器藝又北燕錄
馮跋每遣守宰必親見東堂今無存
洪光門在故龍城十六園春秋後燕錄慕容熙
光始四年四月擬鄴之鳳陽門作洪光門累級九
重建始元年馮跋等為亂帥衆攻洪光門北燕錄
太平元年高雲為幸臣離班桃仁所殺馮跋升洪
光門以觀變十三年洪光門鸛雀折今無存
龍騰苑在故龍城外十六國春秋後燕錄光始
三年五月熙大築龍騰苑廣袤十餘里起景雲山
於苑内基廣五百步峯高十七丈四年四月苑起
逍遙宫甘露殿連房數百觀闍相交鑿天河渠引
水入宫又鑿曲光海清涼(一作淨)池其後至建始元
年馮跋閉門距守熙夜至城門攻北門不克退入
龍騰苑知苑在城外今無存
韭町在故龍城十六國春秋北燕錄馮跋太平
二年立高雲廟於韭町置園邑二十家今無考
前燕慕容皝墓在故龍城東龍山上十六國春
秋前燕錄慕容皝葬於龍山陵曰龍平元一統志
謂墓在興中州西北狼山下又近馬兜山慕容皝
設兵㐲處皝卒葬於此顯與十六國春秋不合其
說恐無據
後燕慕容熙墓在故龍城西十六國春秋後燕
錄墓容熙營苻后墓下錮三泉周輪數里内則圖
畫尚書八座之象號曰徽平陵及將葬熙為馮跋
等所殺高雲僭立與苻后共葬於徽平陵元一統
志徽平陵在興中州西三十里慕容熙與苻妃葬
處即八角墓
五柳戍在故營州南唐貞觀時置羈縻順州於
此後廢今無考
静蕃戍在故營州東北唐貞觀時置羈縻昌州
於此後廢今無考
陽師鎮在故營州東北唐貞觀時置羈縻崇州
師州於此後廢今無考
安德故城在朝陽縣東南柏山上遼置安德州
治安德縣屬興中府金廢州仍以縣屬興中府大
定七年改名永德元廢今土默特右翼旂南七十
里界栢山上有廢城址城外古井旁有遼乾統八
年安德州靈巖寺碑為朝請大夫守殿中少監知
安德州軍州事耶律劭撰文知即故安德城考遼
史地理志安德縣析霸城東南境戶置霸城即興
中府為今縣治此城正居其東南與遼史合
白川州故城在朝陽縣東北六十七里遼置川
州會同中詔為白川州後省曰川州治咸康縣並
領宏理宜民二縣尋省宏理縣金大定六年廢州
惟存宜民縣屬懿州承安二年復置川州治宜民
縣泰和四年又廢州以縣屬興中府元復置川州
以宜民縣省入屬大寧路明初廢武經總要(元一統志)
(之川州乃金元改置與遼川州異)謂白川州西南至霸州(即興中城)七
十里今土默特右翼旗北一百五里地名四角坂
有廢城址東西一百五丈南北一百六十丈周不
及三里蒙古名卓索喀喇城其西南距縣治六十
七里與武經總要所記方位正合城内有遼開泰
二年佛頂尊勝陀羅尼石幢記為白川州官吏所
建知即遼時故白川州城
佛頂尊勝陀羅尼石幢在白川州故城内遼開
泰二年建石幢記首云奉為神贊天輔皇帝齊天
彰德皇后萬歲親王公主千秋文武百僚恒居祿
位風調雨順海晏河清一切有情同霑利樂長寧
軍節度掌書記儒林郎試大理評事武騎尉王桂
撰長寧軍節度管内觀察處置等使金紫崇禄大
夫檢校太傅使持節白川州諸軍事白川州刺史
兼御史大夫上柱國以下俱闕神贊天輔為聖宗
尊號遼史仁德皇后𫝊云册為齊天皇碑云齊天
彰德皇后則史文闕略也左方列銜可辨識者有
銀青崇祿大夫兼監察御史武騎尉商稅麴務都監
王元泰銀青崇祿大夫兼監察御史武騎尉同兼
麴務張翼三司押衙麴務判官兼知商稅事翟可
行銀青崇禄大夫檢校工部尚書兼御史大夫上
柱國崔扆儒林郎試大理寺評事守白川州咸康
縣令武騎尉王(闕)銀青崇禄大夫檢校左散騎常
侍兼殿中侍御史驍騎尉江濤觀察判官儒林郎
試大理司直雲騎尉賜緋魚袋田能成内觀察處
置等使金紫崇禄大夫檢校太𫝊使持節白川州
諸軍事白川州刺史兼御史大夫上柱國鉅鹿縣
開國子食邑五百戸耿延(闕)皆官此土者也左方
同列名者則有寺主僧義超都維那僧義訓其末
行云石作院使王德辛鐫字
宜民故城在朝陽縣北遼統和中置宜民縣屬
川州而川州自治咸康縣金大定六年廢川州惟
存宜民縣永安二年復置川州泰和四年廢州以
縣屬興中府盖金復置之川州移治宜民已非遼
川州之舊元大寧路有川州無宜民縣亦當治宜
民故地矣元一統志謂川州南至興中州西至武
平縣西南至金源縣今其地有土城址高六丈周
八里土人稱為黑城子城北八里有元至正年川
州重修東嶽廟碑為儒學正徐潛撰文醫學正張
質書丹隂有川州逹嚕噶齊(舊作達魯花赤今改正)特穆爾
(舊作帖木兒今改正)及建平典史數字知即遼金之宜民縣
元之故川州城也黑城子南距縣治一百六十八
里與元一統志所記方位正合此與遼之白川州
别為一城方輿紀要謂川州有東南二城是也
建州故城在朝陽縣西遼太祖置建州治永霸
縣州初在凌河之南聖宗遷於河北金因之元以
永霸縣省入明初廢元一統志謂建州東至興中
州西南至利州西至富庶縣北至金源縣今土默
特右翼旗一百七十里地名黃河灘有廢城址東
西二百七十丈南北三百六十丈周七里有奇四
門蒙古名喀喇城城西北有浮圖十七級周十二
丈其旁又有小浮圖七級周四丈其東距縣治為
興中州地其西南達大城子為利州地當為故建
州城
荆岸在故建州東元一統志荆岸以建州東有
荆水昔人决岸溉田故名
石晉李太后墓在故建州境元一統志李太后
墓在建州熨斗山之北五代漢乾祐二年二月遼
主耶律德光徙晉出帝及李太后於建州節度使
趙延暉避正寢以館之明年三月李太后寢疾謂
出帝曰我死焚其骨送范陽佛舍遂卒帝與后宫
人宫者被髮徒跣扶舁其柩至熨斗山得地穿其
隴首而葬焉後人因號為李太后冡又有安妃從
出帝北遷死於建州道中遂與李太后並葬於此
大悲心陀羅尼石幢在建州故城北高三尺三
寸六面各鐫陀羅尼咒備蒙古畏吾及漢字數體
書又附近境内有陀羅尼咒廢碑為建州香花邑
人所立字畫殊劣亦不詳建置年月惟首云奉為
承天太后昭聖皇帝皇后萬歲考承天乃遼聖宗
太后尊號昭聖乃聖宗初即位時之尊號則此碑
當建於聖宗初年又滿代營子有元至治二年廢
碑上有建州南開泰鄉安家莊字可辨開泰鄉見
元一統志建州鄉鎮内知其地亦建州界也
漢兒城在朝陽縣境内五代史晉家人𫝊李太
后自馳至霸州見永康王求於漢兒城側賜地種
牧以為生明年徙帝太后於建州節度使趙延暉
避正寢以館之去建州數千里外得地五十餘頃
帝遣從行者耕而食之遼史亦云故石晉太后詣
世宗求於漢城側耕墾自贍許於建州南四十里
給地五十頃營搆房室創立宗廟所稱漢兒城者
盖即建城也然建州自有二城一在凌河之南一
在凌河之北世宗之時州尚在河南也今縣屬土
默特右翼旗西南一百二十里地名五十家子有
廢城址周二里許四門久圯城中有浮圖一在大
凌河之南當即遼初之建州城謂漢兒城是也
石家寨在朝陽縣境内遼史耶律哈喇齊(舊作合里)
(只今改正)傳云重熙中充宋國生辰使館於白溝驛宋
宴勞優者嘲蕭惠河西之敗哈喇齊曰勝負兵家
常事我嗣聖皇帝俘石重貴至今興中有石家寨
惠之一敗何足較哉宋人慚服所稱石家寨者
當與建州故城相近今無考
宿軍城在朝陽縣東北十六國春秋後燕錄慕容
熙時高句驪攻宿軍平州刺史慕容歸棄城走後改置
營州刺史鎮宿軍方輿紀要在營州東北今無考
檢頓城在朝陽縣魏書地形志昌黎郡龍城縣
有檢頓城今無考
雀目城在朝陽縣境内水經注方城川水北屈
逕一故城西世謂之雀目城今無考
倭城在朝陽縣境内水經注高平川水東流逕
倭城北今無考
乳樓城在朝陽縣境内水經注高平川水東南
逕乳樓城北又東南注白狼水乳樓城與倭城並
當在縣南境今無考
麝香崖石刻在朝陽縣東遼史地理志興中府
有麝香崖天授皇帝刻石在焉天授世宗尊號也
元一統志謂遼天授皇帝嘗獵其間獲一香麝故
名麝香崖在今土默特右翼旗東九十里其石刻
今無存
紫草務石木橋在朝陽縣南之羊角屯屯西故
渠旁立二碑其一落剥不能辨其一有懿州路興
中州南孝行鄉紫草務至正四年甲申年壬寅月
丁夘日重修石木橋碑記孝行鄉見元一統志興
中州鄉鎮内碑記文多殘缺字畫亦劣其文略云
山西有澗入於凌源雨水衝壊要路邑衆人等建
石木橋一座今水涸斷流橋址無存
佛頂尊勝陀羅尼碑在朝陽縣南五十家子廢
城内塔上高不及三尺共四石先列陀羅尼經序
次列陀羅尼經咒字體端整不詳建置年月
鐵舍利塔在朝陽縣南遼時建靈感寺重熙中
鑄鐵塔以藏佛舍利後以定光佛舍利六百粒釋
迦佛舍利一千三百餘粒改藏塔下地宫今塔已
無存土人嘗於其處掘土丈餘見地宫一所高八
尺廣六尺五寸八面相等周遭嵌碑文中有一碑
字大徑二寸餘云維大契丹國興中府重熙十五
年丙戌歲十一月丁丑朔十六日壬辰起手鑄次
年四月乙巳朔八日壬子午時葬釋迦佛舍利記
末載辨塔主僧則覺花島海雲寺業律沙門志全
也又有二片為天慶二年講經律論師慧材所撰
釋迦定光二佛的身舍利塔記文稱重和十五年
鑄鐵塔一所歴十三簷亘二百尺往往夜晦屢放
虹光邇後展討殿宇津置堂廊每嗟佛壟閉於南
隩大衆僉議欲移中央即有惠行大德潛資義倉
提默雲敷共捨淨資一千緡其諸釋侣量力施錢
共四百千用充功費尋擇良辰亦得吉卦折至十
簷獲定光佛舍利六百餘顆至地宫内獲釋迦佛
舍利一千三百餘顆再選定四月八日午時依舊
如法安葬考遼諸帝無紀元重和者書寫之譌以
重熙為重和耳
石觀音像在朝陽縣南境之天慶寺像高七尺
圍五尺二寸遼沙門智公所造首唱胎字韻詩二
章自兵部尚書門下侍郎平章事鄭若愚以下和
者二十四人勒石寺中今尚存
卧佛寺石佛在朝陽縣南恩及山中高八尺圍
四尺不許何年所鑿蒙古於其地建寺寺中有遼
應歴七年十月石幢記首云奉為當今皇帝建造
其記文首二行已缺落第三行以下差可辨識不
知何人所撰
千佛洞石佛在朝陽縣南八十里山腰有洞穿
洞口而入有三路其一東出中有大小石佛數十
尊莊嚴法身具諸殊相洞前有碑石裂為三段鐫
千手千眼觀世音菩薩大悲心陀羅尼咒遼聖宗
統和二十三年立
台頭溝山石佛在朝陽縣東北一百九十里山
下為廳峪道院故址今惟石佛大小數尊尚存半
已殘損有金皇統八年宜州廳峪道院復建藏經
千人邑碑東海徐卓撰文考金史地理志義州遼
宜州天德三年更州名此碑在天德之前故仍稱
宜州也州治在今錦州府之義州此當為州西境
矣碑文稱廳峪者耶律賽音温(舊作詳穏今改正)家之墓
所今無考
波羅台溝石佛在朝陽縣西六十里山洞中有
石佛像一
石人溝在朝陽縣東一百十里山澗中有石人
二
附錄無考諸廢城
土城子廢城今豐寧縣(即四旂廳)治
土城子西北廢城在豐寧縣西北一百五十里
城基周三里有奇地鄰潮河俗名土西城
巴顔托哈廢城在平泉州(即八溝廳)北喀喇沁扎薩
克公旂界城基高數尺周二里東西有門
三道營廢城在平泉州北三百六十里喀喇沁
右翼旂界城周約十里東西有門
達拉海溝廢城基在平泉州北三百三十里城基
高四尺東南北有門
巴顔烏拉溝廢城在平泉州北三百四十里城
基高六尺四門久圮
烏蘭哈達西北廢城在赤峯縣(即烏蘭哈達廳)境内翁
牛特界城基高四五尺周八里
烏蘭哈達西南廢城在赤峯縣境内翁牛特界
城基高四五尺周四里
翁牛特北廢城在赤峯縣境内周五里僅有基
址可辨
藍旗營廢城在朝陽縣(即三座塔廳)境内城基周三
里四門
苞骨洛營廢城在朝陽縣境内城基周三里
謹按諸廢城大抵皆遼金以來州縣遺趾以别
無証據未能定為何地且自慕容燕元魏以後
又有非州非縣之城如凡城乙連城之𩔖今不
敢傳會謹附錄卷末俟參考焉
欽定熱河志卷九十八
