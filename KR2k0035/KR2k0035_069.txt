欽定熱河志卷六十九
水一
塞垣以外萬山合沓而襟帶縈絡當以水道証之
承德府屬全境諸水按以水經注名少相合土俗
所稱原無準字地居邊徼載籍傳訛故難印証也
自
聖朝剏建
仙莊川涯河渚半為
輦道所經我
皇上駐蹕之暇
指示源流若武列水濡水之源
鉅製親裁徵信萬古編摩之臣以今証昔得有禀承其
水逕各州縣境難於按属分隸則提某大水為綱
而以所會某某諸小水附入俾源流分合一覽瞭
然其經流出各州縣境者則分注云舊某廳境其
經流不出各州縣本境者則云源出某山某境入
某州縣境以清界址其有古今異名無從徵騐者
則引據舊本書以闕疑附之篇末以傋考稽至木
蘭境内之水並依諸山之例彙載圍場卷中志水
第十
熱河有三源一出圍場東南界察罕陀羅海之
西固都古爾卡倫之南在熱河
行宫東北二百餘里為西源合平頂山南諸小水南
流逕豐寕縣(即四旗廳)属察哈爾正南旗境屈曲南流
逕固都爾呼達巴罕名固都爾呼河又西南流至
中關
行宫之東一出平泉州(即八溝廳)属喀喇沁右翼西境默
沁達巴罕西之玳瑁溝在喀喇沁右翼西一百餘
里當平泉州治西北境為中原初名默沁河西南
流逕承德府(即熱河廳)東北之茅溝汛境名茅溝河至
至中關之東與固都爾呼河合而南流一出喀喇
沁右翼西南境霍爾霍克達巴罕西之三道溝在
喀喇沁右翼西南一百二十餘里亦當平泉州治
西北境為東源名賽音河西南流入承德府東北
境有溫泉注之又西與固都爾呼河會三源合而
西南流逕黃土坎
行宫及釣魚臺
行宫之東又西南流環
避暑山莊之東
行宫内又有溫泉流出注之始名熱河南流折而東
復折而南至下營子入灤河即古武列水
水經注武列水三川派合西源右為谿水亦曰西
藏水東南流出谿與蟠泉水合西藏水又西南流
東藏水注之水出東谿一曰東藏水西南流出谷
與中藏水合水導中谿南流出谷南注東藏水故
目其川曰三藏川水曰三藏水東藏水又南右入
西藏水亂流右會龍泉水又東南流與龍芻水合
又東南流逕列谿謂之武列水東南歷石挺下其
水東合流入濡
按今熱河即武列水固都爾呼河茅溝河賽音
河即古三藏水至溫泉會流之後始名熱河臣
等恭讀
御製熱河考於熱河濡水之分源辨証精詳並審晰&KR1073;
注三川先後合流之舛誤源流洞悉曠若發蒙
知道元當日未得躬親目覩故言之不精不詳
無足徵信也兹仰承
聖訓垂示永久爰約舉酈注原文以為緣起云
御製文
熱河考(戊子)
考水源而不親履其地晰其支派脈絡分合之由雖博
綜載籍稽諸故老之流傳不能參互而訂其踳曩或以
熱河為濡水之源余固心疑之而未暇深考夫濡水即
灤河自多倫諾爾之北而來其源甚遠又折而東南數
百里乃歷喀喇河屯又東南流數十里至鳳凰嶺熱河
乃南注會之不應其源反出於此盖濡自有源而熱河
又别有源是不容紊今秋駐山莊遣喀喇沁郡王拉特
納錫第内大臣努三往尋熱河之源則得之于察罕陀
羅海(蒙古語察罕謂白陀羅海謂首盖以山阜得名)其地距熱河二百里而贏
流經固都爾呼達巴罕麓(蒙古語固都爾呼者伏行達巴罕者嶺也)遂名固
都爾呼河西南至於中關東茅溝河水自玳瑁溝出西
南流注之又合而南流賽音郭勒河水(蒙古謂好為賽音河為郭勒)
自霍爾霍克(蒙古語謂熟食)達巴罕之三道溝出南流折而西
南與湯泉(泉出山莊東北湯山)合又西注之三源既滙又西南流
沿山莊東北歷錘峯下山莊行宫内亦有溫泉流出滙
之於是始有熱河之名南流折而東復折而南入於灤
是則熱河乃會濡水而非濡源審矣酈道元水經注云
濡水又東南流武列水入焉其水三川派合西源曰西
藏水西南流東藏水注之東藏水出東谿西南流與中
藏水合又南右入西藏水故目其川曰三藏川又東南
流逕列谿謂之武列水東南歷石挺下層巒之上孤石
雲舉高可百餘仞其水合流入濡按道元所言石挺即
今錘峯其曰三藏即今固都爾呼茅溝賽音郭勒三源
則熱河之為武列水無疑第古今異稱今人但知熱河
而不知武列耳然所云三川合流之序則不足据今考
固都爾呼為西源茅溝為中源賽音郭勒為東源西源
自北而來先合中源又南始與東源合道元所謂西藏
水又豈能越中藏而先與東藏合哉此其叙述錯綜已
足滋惑而以中藏為先合東藏則又其顯然大謬者也
又如以濡水為經白檀比夫白檀乃今密雲實非濡水
所經則誤以漢書地理志之洫水(亦名鮑邱水即今潮河)為濡又
從而傅會之矣盖徒尚耳食而未親履其地晰其支派
脈絡分合之由毋怪乎其舛也或以為熱河既會濡而
東入於海則謂之濡源亦無不可何須置辨是大不然
夫江淮河濟何一不入於海而皆謂之海可乎昔禹貢
載導河自積石或以為亦若江之岷山淮之桐柏矣及
今平定回部乃知河源自葱嶺以東之和闐葉爾羌諸
水瀦為蒲昌海(即鹽澤蒙古語謂之羅布諾爾)伏流地中復出為星宿
(蒙古語謂之鄂敦諾爾即元史誤譯為火敦腦兒者其水在枯爾坤之東昔皇祖遣使窮河源得之於此)
(未入御製文以記其時回部版圖故止及星宿海也)至積石始名黃河則大禹
所記亦第就目所經見者而言道元又安能以所未經
見者而一一詳訂其曲折也耶苟非命使親履其地烏
知此之為是而彼之為非乎近勅儒臣輯熱河志故考
其源俾知所從事若夫濡水之源則更俟他日詳考之
默沁溫泉源出平泉州(即八溝廳)属喀喇沁右翼西
一百十五里有二泉一自默沁河東境西流一自
默沁河西境東南流俱會默沁河下流為茅溝河
綽諾河源出平泉州(即八溝廳)属喀喇沁右翼西南
一百二十里西流會賽音河
溫泉源出熱河
行宫東北八十里之湯山(見山門)泉水湧自山半溫暖
適宜康熙年間每
駕幸山莊多臨御焉有
聖祖御製湯山龍尊王佛廟碑記(恭載寺廟門)其水東南流會
賽音河
按熱河附近多溫泉而湯山所出為最著遼史
皇子表載普賢努拜南京留守至北安州浴溫
泉今熱河為遼北安州地所稱溫泉或即指此
石洞溝泉源出中關西北三十里豐寕縣(即四旗廳)
境内石洞溝東合黑水溫泉東南流會固都爾呼
河
山莊内溫泉源出熱河
行宫内自德滙門之東流出東南流會固都爾呼河
為熱河
按水經注載蟠泉水東流九十里注西藏水(在武)
(列水三源未合之前)又有龍泉水出東山下西南流注三
藏水又有龍芻水出龍芻谿東流入三藏水(皆在)
(武列水三源既合之後)皆在今熱河所會諸小水之中因古
今異稱附識于此
新河在熱河
行宫之南境長六百九十餘丈廣七丈乾隆三十六
年所開以洩西南諸山夏秋漲水由南山下東歸
熱河
御製文
開新河記(辛卯)
熱河之水有二其自東北來者為固都爾呼河三源滙
而為一即水經注所謂武列水也繞山莊東北錘峯下
(中關東温泉為一源又山莊行宫内亦有温泉流出滙之遂有熱河之名)東南流入於灤其
水雖大然向有隄以障之時復培鞏故得循軌而有所
歸宿即盛漲不為患其自西來者為廣仁嶺及獅子嶺
諸山之水水本無源常時無涓涔跡雨後則循山東赴
至西紅橋轉而北又由東紅橋轉而南始緣南山溝流
入熱河而溝道紆狹久復淤墊故宣導不能速向以其
無大患亦遂易而忽之己邜夏大雨驟霔西南諸山水
一時並集平地漲丈餘經西紅橋趋突北山下石激波
轉勢益洶悍自北而南衝擊東紅橋奔湍盪越市㕓廬
舍當之者多隨波而圮事聞發内帑賑恤且量漂屋楹
數給貲繕復之及庚寅災仍如之其賑恤繕復亦如之
夫十年之間兩遭其害警於己事曷可不籌度以善其
後顧無源之水不能以有形治惟順其勢而疏之使下
流暢達則其上自不復壅潰為害防弭之道無過於此
盖是水之致患徒以兩紅橋溝狹而不能容耳若舍此
狹溝使緣南山下新濬河寬而能容東赴熱河宜免搏
擊之勢廼命内大臣三和御前大臣努三等偕直隸提
督王進泰熱河道明山保由南山下寬開河道西自同
知衙前東至旗營長六百九十餘丈闊皆七丈深隨地
形高下自三尺八寸至一丈二尺有差其河身經流有
直民居者令移搆岸旁高地仍計屋授之值俾各得安
處工始於辛卯三月初至六月中告蕆通費内府金一
萬三千兩有竒新河既成是秋雨復大漲復盛而水皆
循河安行無過無溢其效固已覩矣熱河自
聖祖締搆山莊以來迄今六十餘年四方之民環集輻輳
駢坒殷闐盛若都會朕敬繩
祖武歲奉
聖母駐此承
志頥和因以順時行蒐習武從官衞士之扈行以逮新舊
諸藩之執役者内外咸集以故熱河烟火之盛月益歲
增則計所以保聚而安全之者誠為切要而此新河之
利尤大且遠也繼此之脩濬惟勤毋使陻塞實莅斯土
者之責可不慎諸惟茲廣仁嶺下為每年恭迓
安輿所必至爰即疏河起處規隙地樸築數椽以偹憩候
其前實臨經涂因植碑為亭記其原始以昭示無斁
以上皆入熱河之水(茅溝河賽音河皆入固都爾呼河以其並為熱河之)
(源故不復另列)
灤河自獨石口外東北一百三十里牧厰界内
之巴顔屯圖古爾山發源初西北流逕獨石口廳
界内一百五十餘里至上都店入多倫諾爾廳界
北流復折而東北流逕舊開平城南亦名上都河
又折而東南流至柳條溝共行四百七十餘里始
入豐寕縣(即四旗廳)属察哈爾鑲黃旗境南流至僧機
圖汛之東又南至大廟灣折而東又折而西南復
折而東南仍折而東逕韭菜梁又東流逕正白旗
境又東逕鳳凰山至郭家屯之東北小灤河自北
來會之始名灤河折而南流逕大對山之側又折
而東仍折而南至北店子逕鑲白旗境南流至興
隆莊共行縣境四百十八里入灤平縣(即喀喇河屯廳)境
南流又折而西南復折而東南至張博灣之北興
州河自西來會之折而東流至小營子伊遜河與
伊瑪圖河合流自北來會之遂遶喀喇河屯
行宫之北而東又東南流至石門子共行縣境二百
十八里入承德府(即熱河廳)境東流至下營子熱河自
東北來會之折而南流逕上板城至白河口前白
河自西來會之又老牛河自東北來會之又東南
流逕下板城至柳河口柳河自西來會之又車河
自西來會之又來南流至門子哨接平泉州(即八)
(溝廳)西境共行府境二百二十里入永平府遷安縣
邊外界沿平泉州之西復會黃花川清河豹河至潘
家口入邊即古濡水也
漢書地理志肥如縣濡水南入海陽
水經注濡水出禦夷鎮東南其水二源䨇引夾山
西北流出山合成一川又北西逕禦夷故城東鎮
北百四十里北流左則連淵水注之右則汗水入
焉又北逕沙野西又北境箕安山東屈而東北流
逕沙野北東北流逕林山北又東北流逕孤山南
東北流吕泉水注之又東盤泉入焉又東南水流
廻曲謂之曲河鎮東北三百里又東出峽入安州
界(以下誤入逕白檀要陽之文辨正見建置沿革門)又東南索頭水注之
又東南流武列水入焉又東南五渡水注之又與
高石水合又東南逕盧龍塞塞道自無終縣東出
渡濡水向林蘭陘東至清陘
按灤河自漢以前皆書為濡漢書地理志肥如
縣濡水顔師古音乃官反正讀如灤水經注又
稱濡水為難河謂濡難聲相近俗語譌耳亦書
作渜唐韻謂水名在遼西肥如縣者是也至灤
字本作灓說文但載漏流一訓而不及水名考
新唐書地理志漁陽郡下有渡灤河之文舊唐
書稱薛訥由檀州出灤河權德輿劉濟墓碑亦
稱飲馬灤河之上則濡字作灤當由唐始王曾
行程錄言自偏槍嶺四十里過烏灤河盖遼有
是名元人亦名御河元史延祐四年上都城南
御河西北岸為水衝嚙命及時修治是也又以
屈逕上都之南名上都河土語傳曰商都若明
李實奉使錄言土人以河水青綠急流呼曰商
都者妄也至水經注濡水自發源至入盧龍塞
所會之水凢九(内大要水一條係誤入)今灤河自獨石口
外牧厰發源至入潘家口其附入者不下三十
餘水以今証古確指為難然濡水始而西北流
繼而北流折而東北流又折而東流復折而東
南流其水道固至今無異也水經注稱水流廻
曲謂之曲河又東出峽今灤河自多倫諾爾之
大河口以後羣山環束屈曲奔赴逕豐寧縣(即四)
(旗廳)郭家屯之北山勢始稍豁與酈注出峽之父
正合古濡水自東南流之後始會索頭水武列
五渡水高石水今灤河自逕郭家屯之後即折
而南流自入灤平縣(即喀喇河屯廳)境之後始折而東
南流則今之伊遜河可當索頭水今之熱河可
當武列水今之老牛河可當五渡水今之豹河
可當高石水按其方位考委尋源猶可得故道
惟今之前白河柳河車河黃花川諸水無古名
可考當是道元時安州諸郡縣後俱淪䧟入庫
莫奚故所載未免遺漏或因其小水不載耳(臣)
等伏讀
御製灤河濡水源考証敬謹紬繹為疏其大略如此
聖祖御製詩
灤河
塞邊遠遶至灤河徹底清明不見波駐輦徘徊千萬里
石鯨兩岸影嵯峨
灤河泛舟
平沙漠漠接長河天際浮雲落照多兩岸蒼山相竦峙
扁舟一櫂任清波
次上都河
磧裏水潺潺前旌杳靄間長風吹海月一夜照關山虎
旅嚴宵衛星宫列從班高峯望縹緲明𤼵欲躋攀
灤河濡水源考證(己丑)
濡水見史傳者凡五(說文出安東入漆涑者涿郡之濡也廣輿記出易州窮獨山一名聖)
(女水者易州之濡也並音儒左傳出高陽者河間之濡也音而三水皆由天津入海此獨石口外之濡讀如難)
(音與灤近其水自由永平府之樂亭縣入海與畿内三濡迥不相涉又水經注蒼梧之濡水出永豐縣濡山字)
(亦音儒名亦適相同耳)而惟灤河之濡水源遠流長䧺於其四酈
道元水經注所云出禦夷境者也昨歲命方觀承考濡
源委亦既繪其梗㮣條分縷析而為之說矣然以漢文
訓蒙古語未如同文韻統得字音之正而鄂博之𩔖穿
鑿更甚(蒙古語謂堆砌石以表祭處為鄂博方觀承乃書作峩軷且引鄭氏及詩大雅之言証為軷祭)
(行路神之義鑿而謬矣曾為鄂博說以証其誤他如們綽克之為們催達巴罕之為大埧類此者不可枚舉難)
(以一一為之辨訂也)因命嚮道大臣努三挈方觀承所遣同知黃
立隆者重循其源以至其委於是二千餘里之灤河曲
折分合盡得其實因詳注其地名及諸水之滙流而酈
道元歐陽修等並元史河渠志所載相舛誤者都為四
條考証如左夫江淮河濟中國之四瀆也其理大物博
較之灤河濡水不啻倍蓰而禹貢以數語盡之兹注濡
水數千言猶有未盡焉古今相去不可及者如此盖得
其簡則足以提要欲其詳反不免致繁抑以塞外中土
語言不同人跡罕至斯固難易所由殊然則就同文韻
統會中外而傳濡水之實詎不在此時乎哉
灤河源出獨石口外東北一百餘里巴顔屯圖古爾山
(山為興安正幹自張家口而東至獨石口外為大山折而西北過上都城入於圍場之海喇堪與興安大嶺相)
(連属出泉處較興安山梁尤為特出山陽山隂樹木茂密與他山異信為名山山陽為民人居址山隂皆察哈)
(爾蒙古游牧地)四泉湧出名都爾本諾爾涓流曲折伏而復現
西北經訥克里和洛有小水自東注之又北經哈丹和
碩之西噶爾都思台之水自東注之又曲折西北流至
茂罕和碩(自都爾本諾爾至此計七十餘里)三道河自東來滙之(其水一出)
(摩霍爾巴逹罕一出伊克達巴罕一出楚庫爾蘇達巴罕各相距十餘里滙為一河)河流始暢又
西北流復有二小水一自布爾噶蘇台一自克爾哈達
先後來注之八十里經察罕格爾(俗名西凉亭)烏蘭河屯至
上都店(入多倫諾爾界)又北流十餘里經淖海和碩折而東北
二百五十餘里經博洛河屯至庫爾圖巴爾噶遜河屯
喀喇烏蘇自東注之又三十餘里至上都河屯(上都即元開平)
(府藻水經其城南故名上都河)察罕諾爾自北注之又六十餘里經都
什巴延珠爾克山至察罕鄂博東克(伊)綳河自東北來
滙之(河出興安山梁之陽南流伊克霍爾昆巴罕霍爾昆伊札爾三水自東注之西與海留台河合而為)
(一入於上都河)河水倍暢折而東南流十八里至磴口額爾德
尼布拉克自西注之(其水經多倫諾爾之北)又十二里至大河口
圖爾根伊札爾河自東北來滙之(其水亦出興安山梁之陽逶迤西南流錫)
(喇札拜自北入之又西南流摩霍爾伊札爾自東南入之滙注於此)又南流七里沙岱布
拉克自西注之又折而西南流二里霍洛圖布拉克自
東注之又九里海拉蘇台河自西注之又一里蒐集布
拉克自東注之又南流一里渾齊布拉克亦自東注之
又十里察罕郭勒自西注之又十一里什巴爾台河自
東北注之(其水出伊克空卾洛鄂博西為木蘭圍場西界)又折而西復折而南
八里克籌布拉克自西注之又十七里經鷹北灘(入四旗廳)
(界)布爾噶蘇台哈丹和碩河自西注之又十七里經半
壁山又南經大廟灣折而東復折而西南五十八里頭
道河自西注之又二里羅蜜塔子亦自西注之轉而東
南流三十二里至木厰又折而東流二十四里經韭菜
梁又九十五里經小遼東至瓜地摩霍爾阿爾善所出
之湯泉自南注之又二十七里經西屯庫爾竒勒河(俗名)
(小灤河)自北來滙之(其水出興安山梁之陽三支分引過托霍隆和洛合為一西南流會瑪尼)
(圖卡倫哈朗圭達巴罕珠爾噶台海拉蘇台諸水折而東南會霍來郭勒哈爾渾諸水又噶拜卓索阿魯布拉)
(克昂阿諸水復先後會之合為一河注於此)自此遂名灤河又二十七里至
郭家屯折而南流四十六里至大對山又折而東復折
而南屈曲行八十餘里至興隆莊(入喀喇河屯界)南流五十九
里經五道河折而西南流四十九里至張博灣興州河
自西北來滙之(其源出沙爾呼山西經土城子東南流曲注於此)折而東流七
十餘里經喀喇河屯繞行宫東流伊遜河自北來滙之
(其水𤼵源圍場内西流經博洛河屯與伊瑪圖河合西南流屈折注此)東南流三十四里
至石門(入熱河廳界)又四十七里經鳳凰嶺固都爾呼河自
東北來滙之(其源出固爾呼逹巴罕西南流與都茅溝河合又與賽音郭勒河合三源既滙沿避)
(署山莊東北其水會茅溝後即與湯泉合至是行宫内亦有溫泉流水滙之遂名熱河)水至此益
大折而南流四十三里白河自西注之(此與𤼵源瑪尼圖達巴罕經密)
(雲縣會潮河之白河異)又三十三里老牛河自東北注之又三十
三里至滴水崖南二河自東注之又十里柳河自西注
之又六里車河自西注之又三十餘里至門子哨(入遷安縣)
(界)黃花川自西注之又三十二里清河自東注之又九
里豹河自東北注之折而西流二十里經灤河灘又南
流折而東復折而西經楊枝峪又東南流二十一里入
潘家口折而東又折而西十里經走馬哨又二十四里
至潵河橋潵河自西注之又曲折東南流七十餘里至
白布店恒河自西北注之又折而東流十餘里至煤峪
口長河自東北注之又七十三里過平崖子清河自東
北注之(此與黃花川南之清河異)折而南流二十餘里至峽口蛤螺
河自東注之又二十九里過遷安縣西經黃臺山又二
十三里折而東三里河自東注之(其河與二道泉合)又南流二
十餘里經孤竹城(入盧龍縣界)又三十五里至合河口青龍
河自東北來滙之(其源出特布克入桃林口復有一水自冷口來會之經永平府城西過虎)
(頭石入於灤)河流至此勢益寬大又十一里繞雪峯寺又二
十一里過武山西横河自西注之又三里至偏涼汀(入灤)
(州界)又南東五十六里過定流河(入樂亭縣界)又三十六里至
老河口(灤河故道金涸)又西南流二十里至小河崖清河自西
北注之(此與黃花川南及平崖子之清河俱異)又七里至石家坨灤自此
分支(名高密河常涸大雨時仍分流達海)折而西南流五十餘里至新橋
口入於海自河源至此約二千餘里
酈道元水經注云濡水出禦夷鎮東南按禦夷鎮為北
魏六鎮之一其建鎮之所雖不可考而魏太祖紀云築
長城於長川之西自赤城西至五原延袤二千里又魏
世祖破蠕蠕列置䧏人於漠南東至濡源西概五原隂
山分六鎮是禦夷居六鎮之東自獨石口外至開平皆
其故地以今所上都河源方向核之道元考所言非盡
無稽惟云二源䨇引夾山西北流則未能實辨都爾本
諾爾為濡水正源而以夾山來會之三道河誤為濡源
䨇引其云出山合為一川則即今之茂罕和碩耳至云
又西北逕禦夷故城東其遺跡無可据惟以鎮北一百
四十里計之當在今烏蘭河屯之地其餘諸山水雖與
今圖不能悉合然所云又北逕箕安山東屈而東北流
似即今之多倫鄂博圖其云逕沙野西又逕沙野北則
似指伊克們綽克至喀喇烏蘇一帶沙磧言之其云三
泉鷹次合為一水注吕泉水則似今之克(伊)綳河合伊
克霍爾昆等三源也云逆流水則似今之伊札爾也云
木林山水則似今之海留台水也云又東盤泉水自西
北東南流注濡河則似今額爾德尼布拉克也又所云
東南水流廻曲謂之曲河鎮以今圖屈折形勢觀之盖
即今大河口自此以下道元即闌入白檀要陽按其地
距所云會武列水之熱河境尚七百餘里漢時郡縣安
得至此其舛尚何待深辨乎至濡水又東南逕盧龍塞
則為今之潘家口無疑其云塞道自無終東出渡濡水
向林蘭陘東至清陘無終為今玉田林蘭陘盖今喜峯
口清陘即今冷口即此以証不特塞垣疆界了然即田
疇引曹操廻軍盧龍塞之處亦可得其大概矣其自潘
家口以内至入海處&KR1073;注所記州邑山水雖名稱今昔
不同而以志乘訂之皆約略可數而未至大舛盖道元
於諸水源委詢考綦詳故所言時有相合者惟未嘗親
履其地且以漢言誌蒙古山水名目往往傳訛傅會更
不免謬以千里則泥古而不知覈實之過也
歐陽修云灤水出炭山東北胡三省通鑑注因之其後
陳組綬職方圖考顧祖禹方輿紀要皆從其說今考獨
石口外無所謂炭山者惟巴顔屯圖古爾山據努三云
土人名其山為黑老山按昔人有謂濡水出黑龍山者
龍老音轉承訛黑龍山之言似不為妄今巴顔屯圖古
爾山其陽石色黝黑所謂炭山或即此而明一統志乃
以萬全縣南之炭山當之其地距獨石三百餘里則更
風馬牛不相及矣
元史河渠志灤水出金蓮川中今獨石口外濡源相近
處無所謂金蓮川者按金史地理志云桓州曷里滸東
川更名曰金蓮川又元史地理志云世祖命劉秉忠相
宅於桓州東灤水北之龍岡中統元年為開平府五年
加號上都即今之上都河屯正在灤水之北桓州尚在
其西考元周伯琦扈從北行記云至失八兒秃地多泥
淖驛路至此相合地多異花有名金蓮花者似荷而黃
至察罕腦兒猶漢言白海也歷數驛始至桓州又王惲
中堂事記云灤野盖金人駐夏金蓮云云考其地皆與
上都河屯相近失八兒秃當為什巴爾台蒙古語泥濘
處也在上都西少北察罕腦兒當為察罕諾爾蒙古語
白湖也在上都南少西金蓮川當在什巴爾台察罕諾
爾之間元陳孚金蓮川詩云茫茫金蓮川日暎山色赭
昔人建離宫今但存古瓦盖金時於此建景明宫為避
暑之所許安仁疏有金蓮千里之外語以距京師道里
計之亦相合又今什巴爾台少西北有和洛和山盖即
今史所謂曷里滸者川在其東去獨石口幾五百里其
非濡源明甚周伯琦賦得灤河送蘇伯修詩云清灤悠
悠北斗北千折縈環護邦國直疑銀漢天上來金蓮滿
川淨如拭盖灤河先逕金蓮後至上都伯琦詠灤河而
兼及金蓮殆指河流所經言之脩元史者直以為灤出
金蓮川中誤矣
御製詩
灤江(癸巳)
今歲灤江水甚微誠以入夏缺雨故深處不過三四寸
淺者或至沙觜露河陽原有别墅在小舟牽洩乃可渡
前日西北雲容重情知當得山雨遇果然千峽落暴漲
衝橋適值狂波怒漲過仍此或淺川其涸立待言可悟
其涸立待言可悟故吾不取不虞譽
瓜地溫泉源出豐寧縣(即四旗廳)属正白旗郭家屯
西北三十里縣治土城子北西一百三十里有浴
池在泉側其水東流入灤河
庫爾竒勒河俗名小灤河源出圍場内興安嶺
之陽會諸小水初西南流折而南流出海拉蘇台
柵逕半壁山入豐寧縣(即四旗廳)属正白旗境南流至
熱水溝有溫泉注之又南流至郭家屯之東北入
灤河
熱水溝温泉源出豐寧縣(即四旗廳)属正白旗郭家
屯北三十五里之湯山在縣治土城子北一百三
十里有浴池在泉側其水南流會庫爾竒勒河
錫喇塔拉川一名興州河以在古宜興州地得
名源出豐寧縣(即四旗廳)属正白旗郭家屯西稍南八
十里之沙爾呼山在縣治土城子西北九十里東
南流逕花家營之西又屈曲東南流至赫之東逕
鑲白旗境又東南流至波羅梁汛之西南入灤平
縣(即喀喇河屯廳)境東南流復折而東流逕金鈎屯之東
入灤河
伊瑪圖川源出圍場内會諸小水屈曲南流出
瑪尼圖柵逕什巴爾台入豐寧縣(即四旗廳)属鑲白旗
境南流逕阿穆呼朗圖
行宫及濟爾哈朗圖
行宫之西又南流至少府營之東逕正白旗境又南
至四道營與伊遜河會南流入灤河
伊遜河一作伊松河俗稱羊腸河源出圍場内
伊遜色欽色欽即源之謂也會諸小水屈曲南流
出伊遜喀卜齊爾柵逕石片子入承德府(即熱河廳)境
南流逕張三營
行宫之西又南流至坡頼村折而西南流入豐寧縣
(即四旗廳)属正藍旗境又西南流繞波羅河屯
行宫之西逕正白旗境伊瑪圖河合而西南流又折
而東南入灤平縣(即喀喇河屯廳)境復屈曲南流至喀喇
河屯
行宫之北入灤河即古索頭水也
水經注濡水又東而南索頭水注之水北流南逕
廣陽僑郡西今安州治又南流注於濡水
按水注載索頭水之入濡水在武列入濡水之
前今灤河先會伊遜河而後會熱河所云濡水
又東而南亦與今郭家屯汛以下灤河形勢相
合知伊遜河即古索頭水惟所云索頭水北流
與今不合然既曰北流不應又曰南逕知北流
乃自北流來酈道元解漢書地理志侯水北入
渝句亦曰盖自北而南知水經注有此例也
又按伊遜河舊作伊松河或作衣素河又作宜
孫河復儀粟河方輿紀要作以遜川作譯語對
音隨呼輕重故字多互異今照本音以伊遜為
正
御製詩
伊松河(癸亥)
伊松河水當秋澄伊松河畔秋風清我來策馬渡河汏
但見蒼烟羃䍥連沙汀蒹葭采采花欲白中流浴浪無
鵁鶄牛輜駝馱入畫意山容樹態皆詩情逝者如斯憶
前歲惟餘長波㶁㶁無停聲
汲伊遜水烹茶(癸酉)
所遇名泉必試品揚子苐一故藉其廬山瀑簾雖未悉
以此知彼豈虛審玉泉伊遜真巨擘難為伯仲均天禀
標名趵突澤皇都澗瀍利永阜豐廪塞蒐此地每經過
可無表德垂終念是時秋煙正霽川鴐鵝翔集魚鮪淰
氊廬綆汲煮行鐺清賞作歌乃自朕蟹魚懶舉火候常
肘腋慢道風生凛八功德水宛在盂浮玉湧金盡歛祍
詎惟摛藻供澆書一時萬幕資烹飪
冄疊前韻
伊遜之水苐一品其質則輕味甘甚萬古靈脈秘龍沙
造物有待斯言審大禹惡旨戒在酒好茗何妨從性禀
罷圍武帳值幾閒聊事松雲烹石廪汲來清冽洵無䨇
候中文武須歷稔從獸猶然不廢吟觀魚何用無忘淰
消渴兼因消芥□冺象乃至冺兆朕舉杯千嶂正臨牎
紫翠絢采秋光凛颯景恍可豁迎眸涼風底慮輕拂衽
自怡悅亦何足云大亨還厪水火飪
前白河亦名乾白河在承德府(即熱河廳)南境其水
無源隨雨消長自莊窠峪東南流上板城之東南
白河口入灤河
柴河在承德府(即熱河廳)南境源出遵化州馬蘭關
外山中東北流至柴河口會前白河
老牛河源出承德府(即熱河廳)東境西南流逕四溝
五溝六溝至下板城入灤河即古五渡水也
水經注五渡水北出安樂縣丁原山南流逕其縣
故城西其水入五渡塘又南流注於濡
按水經注載五渡水之入濡水在武列水入濡
水復今灤河自會熱河以後雖有前白河及柳
河車河黃花川諸水來會然皆東流與水經注不
合其南流者求惟老牛河故知即古五渡水
柳河源出馬蘭關外霧靈山下東流至板谷嶺
逕承德府(即熱河廳)南又東至柳河口境入灤河亦名
流河
方輿紀要流河近蜜雲牆子嶺邊外紅門川各山
谷水泉皆流合焉自西南而東北歷遵化諸關口
外近三臺山關北境合於灤河其水廻環曲折繞
渡九次名曰九道河
按方輿紀要所載流河與今柳河方位相合柳
流字音相近則𫝊寫之殊耳
車河在承德府(即熱河廳)南境源出遵化州邊外山
中東流至柳河口之南入灤河
黃花川在承德府(即熱河廳)東南境源出遵化州邊
外東流至門子哨之西黃花川口入灤河
清河一名嬭兒河亦名白馬川在平泉州(即八溝廳)
西南境滙近山澗水西南流入遷安縣界至清河
口入灤河
豹河亦名暴河源出平泉州(即八溝廳)東北四十里
密雲溝黃土梁下一線蜿蜒貫穿石罅合烏勒呼
瑪梁南諸山澗水始滙成川西南流合烏拉林河
又西南流逕州境南合濟北格河南流逕會州城
之東亦名察罕河屯又南逕寬城之東亦名寬河
又西南流至冰窖之西南入遷安縣界共行一百
五十餘里入灤河古高石水也
水經注高石水東出安樂縣東山西流歷三會城
南下注濡水
元一統志薄河源出會州西北林津山南至冷嶺
合為寬河
明史地理志寬河守禦千戶所東南有寬河一名
豹河下流逕遷安縣西北又東合於灤河
按水經注載高石水之入濡水在濡水將入盧
龍塞之前今豹河之會灤河正在潘家口外且
係西流來會與水經注相合故知即古高石水
寬河之名見於元史明史方位相合元時又名
薄河元一統志謂薄河源出惠州西北南至冷
嶺合為寬河是也又在遼時則謂之柳河與今
承德府南境之柳河各異盖柳河之名宋人屢
言之皆指今平泉州境之豹河而非府境之柳
河宋史劉敞傳奉使契丹自古北口至柳河回
曲殆千里敞質譯人曰自松亭趋柳河甚徑且
易不數日可抵中京何為故道此考松亭故關
在今喜峯口北一百二十里其東北距大寧故
城三百六十里若今承德府之柳河轉在其西
不應道出於此反謂之徑易王曾行程錄言過
烏灤河又過墨斗嶺度雲嶺芹菜嶺至柳河館
過松亭嶺甚險峻若今府境之柳河在灤河之
南不應先渡灤河乃至柳河知所云柳河實今
豹河也遼之中京即今平泉州東北之大寧故
城當日所行之道由古北口經今灤平縣承德
府境至平泉州自不如由喜峯口趋松亭至柳
河直抵大寧之為徑易矣若今府境之柳河即
舊志所稱流河流與柳以音近而訛既稱流河
為柳河而豹河所有柳河之名反引二河名同
而地異且相近易淆故詳辨之
托津圖河即豹河之上流在平泉州(即八溝廳)東北
境西南流會諸小水為豹河
烏拉林河原出平泉州(即八溝廳)北境東南流至州
治之東會托津圖河
濟伯格河漢名鏵子河源出平泉州(即八溝廳)西境
東南流逕州治西之老嶂子亦名老嶂子河又東
南流至州南會豹河
錫爾哈河源出平泉州(即八溝廳)西北境南流會濟
伯格河
拉克拉哈爾泉源出平泉州(即八溝廳)境之拉克拉
哈爾山東南流會豹河
潵河亦作撒河源出平泉州(即八溝廳)西南境邊城
之外東南流至龍井關入邊下流入灤河
遼史地理志澤州有潵河
元一統志潵河源出惠州西南乾山東流至灤陽
站東合灤河
按遼澤州元惠州皆属今平泉州南境與潵河
方位適合
青龍河蒙古名固沁河源出平泉州(即八溝廳)属喀
喇沁右翼東南二百里之昌吉爾岱山南流至列
山梁之南入建昌縣(即塔子溝&KR0550;)属喀喇沁左翼西境
又逕縣治之南至桃林口入邊下流入灤河
元一統志青龍河源出惠州之灰嶺流經龍山縣
南二百里入平灤路境
按元志稱青龍河經龍山縣南属建昌縣境
湯圖河源出建昌(即塔子溝廳)西南境東南境流逕
遷安縣邊外至石柱子會青龍河
什巴爾台河漢名泥濼亦名涼水泉源出建昌
縣(即塔子溝廳)東南境西流會青龍河
以上皆入灤河之水(熱河亦入灤河已專提為綱故不復附灤河下)
欽定熱河志卷六十九
