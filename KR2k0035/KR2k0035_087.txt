欽定熱河志卷八十七
人物一(列女)(流寓)(方外并附)
熱河山川雄秀英傑鍾靈方今改設郡縣建立學
校人材由是蔚興而前代自魏晉以還生其地者
代有賢豪遼金及元為中京北京上都大寧地文
武軰出亦炳然可觀焉兹特綜成事具錄於篇至
於列女貞操足風時俗與夫名賢流寓釋道棲真
託跡靈區者並採附簡末俾來者觀感興起志人
物第十八
晉
孫泳十六國春秋前燕錄咸康四年趙率衆來
伐朝鮮令昌黎孫泳帥衆拒趙大姓王清等密謀
内應泳收斬之同謀數百人惶懼請罪泳皆赦之
與同拒守儁二年伐趙趙征東將軍鄧恒焚倉庫
棄安樂遁去都尉泳急入安樂撲滅餘火藉其穀
帛儁以泳為廣甯太守
謹按慕容氏時昌黎有二咸康三年以前昌黎
郡當渝水下流海口在今錦州府境與熱河所
属無關至前燕錄稱徙昌黎郡築好城以逼乙
連事在咸康三年後其地已移属龍城以西為
今八溝東境卷中孫泳以下諸人事蹟皆在咸
康四年以後例得載入至廬副鳩為昌黎徒河
人徒河本漢縣在前燕時亦隸錦州府境至慕
容垂遣驃騎將軍農出&KR1889;螉塞攻令支討餘巖
置幽州牧後已属熱河境内(詳見建置沿革)故亦仍編
載焉
劉斌十六國春秋前燕錄廆以昌黎劉斌典機
要咸康二年皝遣斌送王齊等於建康儁二年伐
趙留世子守龍城以内史斌為大司農與典書令
皇甫真留統後事
韓宰十六國春秋前燕錄韓宰昌黎人仕儁為
謁者僕射揚威將軍子昞降於魏
谷衮十六國春秋後燕錄谷衮昌黎人也膂力
兼人彎弓三百斤勇冠當時仕垂至廣武將軍
盧副鳩十六國春秋後燕錄盧副鳩昌黎徒河
人也仕垂為尚書令臨澤公
北魏
屈遵(孫恒曾孫道賜)魏書屈遵𫝊屈遵字子皮昌黎徒
河人也(魏書太平真君八年併徒河属昌黎郡廣興縣)名著當時慕容垂
以為博陵令太祖南伐属城長吏多逃竄遵獨告
其吏民曰往年寳師大敗今兹垂征不還天之棄
燕人弗支也魏帝神武命世寬仁善納御衆百萬
號令若一此湯武之師吾欲歸命爾等勉之遂歸
太祖素聞其名厚加禮焉拜中書令出納王言兼
總文誥中原既平賜爵下蔡子從駕還京師卒
遵子須須長子恒字長生沈深有局量少纂家業
尤善書計給事諸曹遷將作監世祖即位稍遷尚
書右僕射加侍中以破平凉功賜爵濟北公加平
南將軍督諸軍東伐進號鎮東大將軍師次和龍
馮文通致牛酒犒軍獻甲三千恒責其不送侍子
數之以王命遂掠男女六千口而還世祖信任之
委以大政車駕出征常居中留鎮與襄城公盧魯
元俱賜甲第真君四年墜馬卒時世祖幸隂山恭
宗遣使乘傳奏狀世祖悼惜謂使人曰汝等殺朕
良臣何用乘馬遂令步歸恒子道賜襲祖爵進
為尚書加散騎常侍善騎射機辯有辭氣世祖甚
器之
谷渾魏書谷渾傳谷渾字元沖昌黎人也父衮
勇冠一時渾少有父風任俠好氣以父母在常自
退抑晩乃折節受經業被服𩔖儒者以善隸書為
内侍左右遷前鋒將軍世祖即位從征赫連昌遷
侍中安南將軍領儀曹尚書賜爵濮陽公渾正直
有操行性不苟合趨舍不與已同者視之蔑如然
不以富貴驕人時以此稱之卒諡文宣
盧魯元魏書盧魯元傳盧魯元昌黎徒河人也
曾祖副鳩祖父並至大官魯元敏而好學寬和有
雅度太宗時選為通直郎以忠謹給侍東宫恭儉
盡節世祖親愛之及即位以為中書侍郎拾遺左
右寵待彌深魯元益加謹肅内外大臣莫不敬憚
焉性多容納善與人交好掩過揚美由是公卿咸
親附之工書有文才累遷中書監領秘書事賜爵
襄城公從征赫連昌世祖親追擊之入其城門魯
元隨世祖出入是日微魯元幾至危殆真君三年
車駕幸隂山魯元以疾不從及薨世祖臨其喪贈
襄城王諡曰孝葬於崞山為建碑闕自魏興貴臣
恩寵無與為比子統襲爵
韓秀魏書韓秀傳韓秀字白虎昌黎人也祖宰
父昞秀歴遷尚書郎賜爵遂昌子拜廣武將軍高
宗稱秀聰敏清辯才任喉舌命掌機密延興中尚
書奏以敦煌一鎮界遠西北欲移就涼州秀獨謂
徙就姑臧慮人懷異意乃從秀議太和初遷内侍
長後為平東將軍青州刺史假漁陽公在州數年
卒子務襲爵
韓麒麟(子興宗顯宗孫子熙)魏書韓麒麟傳韓麒麟昌黎
棘城人也(魏書太平真君八年併棘城属昌黎郡)自云漢太司馬增
之後父瑚麒麟幼而好學美姿容善騎射恭宗監
國為東曹主書高宗即位賜爵魯陽男加伏波將
軍父亡在喪有禮後參征南慕容白曜軍事進攻
升城師人多傷及城潰白曜將坑之麒麟諫曰勍
敵在前便坑其衆恐自此以東人各為守三齊未
易圖也白曜從之皆令復業齊人大悦高祖時除
冠軍將軍齊州刺史假魏昌侯在官寡於刑罰以
新附之人未階臺宦士人沈抑宜推用豪望從之
京都大飢復表陳時務卒於官遺勅殯以素棺事
從儉約麒麟立性恭慎恒置律令坐傍臨終之日
唯有俸絹數十疋其清貧如此贈散騎常侍安東
將軍燕郡公諡曰康長子興宗字茂先好學有
文才官秘書中散興宗弟顯宗字茂親性剛直
能面折廷諍亦有才學法門法撫三齊稱其聰悟
嘗與顯宗校試抄百餘人名各讀一遍隨即覆呼
法撫猶有一二舛謬顯宗了無誤錯太和初舉秀
才對策甲科除著作佐郎車駕南討兼中書侍郎
既定遷都顯宗上書其一願輿駕早還北京省諸
州供帳其二北都富室競以第宅相尚今因遷徙
宜申禁約令貴賤有檢無得踰制其三輿駕還洛
陽輕將數千騎銜橛或失願少垂省察其四願垂
拱司契委下員成高祖頗納之又上言進賢求才
朝廷但檢門望不復彈坐當校其有寸長銖重者
即先叙之又止姦在於防檢不在嚴刑又代京宜
建畿置尹崇本重舊以光萬葉又伎作不可襍居
士人不宜異處又僑置中州郡縣名數甚衆疑惑
書記錯亂區宇非所以疆域物土可依地理舊名
釐革又賜賚太過不可以親近之昵猥損天府之
儲又諸宿衛内直者宜令武官習弓矢文官諷書
傳今給蒱博之具徒損朝儀一宜禁止高祖善之
後為本州中正車駕南伐軍次赭陽蕭鸞戍主成
公期遣高法援等來擊顯宗親率拒戰斬法援首
高祖詔曰卿破賊斬帥何為不作露布顯宗曰臣
頃聞鎮南將軍王肅獲賊二三驢馬數匹皆為露
布臣在東觀私每哂之近雖仰憑威靈擒斬不多
所以斂毫卷帛觧上而已新野平以為鎮南廣陽
王嘉諮議參軍後上表訴前征勲詔以白衣守諮
議卒顯宗撰馮氏燕志孝友傳各十卷傳於世景
明初追赭陽勲賜爵章武男興宗子子熙字元
雍少自修整有學識侍中崔光舉為清河王懌常
侍遷郎中令初興宗以爵讓弟顯宗不受子熙緣
父素懷卒亦不襲及顯宗卒子熙别蒙賜爵乃以
先爵讓弟仲穆父亡居喪有禮子熙為懌所眷元
又害懌久不得葬每言王若不得復封以禮遷葬
誓終身不仕靈太后返政以元又為尚書令觧其
領軍子熙伏闕上書靈太后義之乃引子熙為中
書舍人後遂賜元又死子熙清白自守不交人事
少孤為叔顯宗撫養及顯宗卒子伯華幼子熙友
愛等同生長猶共居車馬資財隨其費用又上書
求析階與伯華於是除伯華東太原太守興和中
為侍講卒遺戒不求贈諡
孫紹魏書孫紹傳孫紹字世慶昌黎人世仕慕
容氏祖志入國父協字文和紹少好學隂陽術數
多所貫涉初為校書郎稍遷給事中朝廷大事好
言得失遂為世知與常景等共修律令性抗直每
上封事懇切不憚犯忤兄世元早卒善彈筝紹後
聞筝聲便涕泗鳴咽世以此尚之曾與百僚赴朝
東掖未開紹於衆中引吏部郎中辛雄竊謂之曰
此中諸人唯吾與卿猶享富貴雄甚駭愕未幾有
河隂之難紹善推禄命事驗甚多遷左衛將軍右
光禄大夫卒諡曰宣
盧醜魏書盧醜傳盧醜昌黎徒河人魯元之族
世祖為監國醜以篤學博聞入授經後以師傳舊
恩賜爵濟隂公除鎮軍將軍拜尚書加散騎常侍
出為河内太守延和二年卒
北周
怡峰周書怡峰傳怡峰字景阜遼西人也本姓
默台因避難改焉高祖寬燕遼西郡守魏道武時
率戸歸朝曾祖文峰少從征役以驍勇聞永安中
為都將討万俟醜奴以功授給事中明威將軍轉
征虜將軍都督齊神武與魏孝武搆隙太祖令峰
率輕騎赴洛陽至潼關值魏西遷即從太祖回洛
復潼關拜安東將軍華州刺史尋轉大都督討曹
泥進爵華陽郡公從破竇泰威名轉盛授開府儀
同三司拜夏州刺史討劉平伏有功東魏圍穎川
赴援至南陽疾卒峰沈毅有膽略得士心太祖嗟
悼久之諡曰襄威子昂光春
謹按北周時無遼西郡號自隋書地理志始稱
遼西郡舊置營州統柳城周書成於隋代當時
為怡峰立傳或即現在所置地書之亦未可知
故仍載入
豆盧寧(弟永恩)周書豆盧寧傳豆盧寧字永安昌
黎徒河人本慕容氏前燕之支庶也高祖勝燕皇
始初歸魏授長樂郡守賜姓豆盧或云避難改焉
父長柔元鎮將有威重見稱於時寧少驍果有志
氣身長八尺美容儀善騎射永安中以别將授都
督破万俟醜奴嘗與梁企定遇於平涼相與肄射
懸莎草百步射之七發五中定服其能侯莫陳悦
反率衆歸大祖從擒竇泰破劉平伏羌帥武興氐
反叛討平之武成初為同州刺史封楚國公保定
四年授岐州刺史大軍東討輿疾從薨於同州諡
曰昭初寧未有子養弟永恩子勣及生子讚親属
請為嗣寧曰兄弟之子猶子也以勣為世子永恩
少有識度與寧俱歸授殄寇將軍屢逢征討皆有
功封沃縣公卒諡曰敬子通
庾信豆盧公神道碑君諱永恩字某皝之後也尚
書府君改姓豆盧筮仕於魏祖代左右將軍魏文
皇帝直寢父長少以雄略知名
謹按北魏之昌黎郡在今塔子溝東境北齊時
為龍城縣地周承北齊之業則昌黎郡人例得
編載至豆盧恩碑顧炎武金石文字記云今在
咸陽縣碑云恩字永恩北史附見其兄豆盧寧
傳但言永恩而闕其名據此則永恩本名恩後
乃以字行耳庾信集諱字不同應以碑為正
隋
豆盧勣(子毓兄通)隋書豆盧勣傳豆盧勣字定東昌
黎徒河人也本姓慕容燕北地王精之後也中山
敗歸魏北人謂歸義為豆盧因氏焉祖萇父寧勣
生時周太祖親幸寧家時新破齊師因字曰定東
聰悟有器局少受業國子學略涉文藝魏封義安
縣侯周改丹陽郡公明帝時勣自以經業未通請
觧職勑以本官就學拜卭州刺史未之官渭源燒
當羌因飢作亂以勣有才略轉渭州刺史甚有惠
政德澤流行宣帝大象二年拜利州總管進位上
大將軍月餘拜柱國高祖為丞相益州總管王謙
作亂勣嬰城固守經四旬勢漸廹出竒兵擊之斬
數千級䧏二千人使持節上柱國賜一子爵中山
縣公開皇二年突厥犯塞以勣為北道行軍元帥
備邊歲餘拜夏州總管以疾徵還卒諡曰襄子賢
嗣賢弟毓字道生少英果有氣節漢王諒出鎮
并州毓以妃兄為王府主簿征突厥以功授儀同
三司煬帝即位徵諒入朝諒納諮議王頍之謀𤼵
兵作亂毓苦諫不從因謂弟懿曰吾匹馬歸朝自
得免禍此乃身計非為國也今且偽從以思後計
毓兄顯州刺吏賢言於帝曰臣弟毓素懷志節必
不從亂但逼兇威不能克遂臣請從軍與毓為表
裏諒不足圖也許之賢密遣家人齎勅書至毓所
諒出城將往介州令毓與總管属朱濤留守毓謂
濤曰漢王構逆敗不旋踵當與卿出兵拒之濤驚
曰王以大事相付何得有是語拂衣去毓追斬之
閉城拒諒部分未定諒襲擊之遂見害時年二十
八及諒平贈大將軍封正儀縣公諡曰愍子願師
嗣通字平東勣之兄也一名會有器局入朝官
典宿衛出拜定州刺史轉相州刺史遷夏洪二州
總管所在並稱寬惠卒諡曰安有子寬
新唐書宰相世系表豆盧氏本姓慕容氏燕王廆
弟西平王運生尚書令臨澤敬侯制制生右衛將
軍北地愍王精䧏後魏北人謂歸義為豆盧因賜
以為氏居昌黎棘城二子醜勝
又考證沈炳震曰後燕錄慕容寶𫝊精為慕容麟
所殺未嘗降後魏南燕錄慕容鍾𫝊鍾封北地王
降後秦封歸義侯是北地王之封歸義侯者乃南
燕之北地王鍾非後燕之北地王精且降後秦非
後魏也
謹按新唐書表沿隋書之誤但隋書歸魏無主
名表則直指精耳十六國春秋運孫慕容永有
𫝊所謂西燕者也制無考北地王精亦未知為
何人後又周書首列勝合觀隋書及庾信二碑
惟勝之子失名次曰代次曰長次曰寧曰永恩
寧子曰勣曰讃勣子曰賢曰毓毓之子曰願師
永恩子曰通通一名會子曰寬歴歴可考新唐
書表萇子永恩永恩子通通子寬亦同長即萇
也自萇以下皆系醜而不系勝盖誤又豆盧得
氏之始周書以為勝庾信碑以為勝之子而舊
唐書豆盧欽望𫝊又以為萇俱不同大扺鍾降
後秦為歸義侯而凡慕容氏皆從之改豆盧氏
不必定在魏且鍾於皝為從子不得為運孫據
庾信碑寧兄弟為皝後亦不得系之於廆弟運
姑缺疑焉
唐
尚可孤唐書尚可孤𫝊尚可孤字可孤東部鮮
卑宇文之别種世處松漠間天寶末隸安禄山復
事史思明上元中自賊所歸累授左右威衛大將
軍封白水縣伯為神策大將以功試太常卿徙封
馮翊郡王魚朝恩主衛兵器其勇飬為子名智德
使將兵三千屯扶風武功歴十餘年隊伍閑整朝
恩死賜氏李名嘉勲李希烈叛擢為招討復本姓
名累戰有功朱泚之難召可孤可孤率兵三千道
㐮鄧而西遂收藍田德宗將遷梁州命引兵守灞
上拜神策京畿渭南商州節度招討使進軍與李
晟收長安為先鋒以功加檢校尚書左僕射又會
諸軍進討李懷光次沙苑卒於軍可孤性謹審沈
壮既有勲勞嘗自論功御衆公嚴晟數稱之
侯希逸新唐書侯希逸𫝊侯希逸營州人長七
尺豐下銳上天寶末為州禆將守保定城安禄山
反使中人韓朝敡𫝊命希逸斬以徇祿山又以親
將徐歸道為節度使希逸率兵與安東都護王元
志斬之遣使上聞詔拜元志平盧節度使元志卒
共推希逸數有功然孤軍無援又為奚侵掠乃拔
其軍二萬浮海入青州據之平盧遂陷肅宗因以
為平盧淄青節度使自是淄青常以平盧冠使寶
應初與諸軍討平史朝義加檢校工部尚書圖形
凌烟閣希逸始得青治軍務農有狀後召還檢校
右僕射封淮陽郡王遷司空未及拜卒
謹按平盧軍属營州都督故舊唐書希逸本𫝊
稱平盧人其實一也後李惠登亦然
張孝忠新唐書張孝忠𫝊張孝忠字孝忠本奚
種世為乙失活酋長父謐納欵授鴻臚卿孝忠始
名阿勞以勇聞燕趙間共推張阿勞王没諾干齊
名没諾干王武俊也孝忠魁偉長六尺性寬裕事
親孝天寶末以善射供奉仗内安祿山奏為偏將
祿山史思明陷河洛常為賊前鋒朝義敗自歸以
兵属李寶臣易州諸屯委以統制十餘年威惠流
聞田承嗣寇冀州寶臣付兵四千使出上谷屯貝
邱承嗣見其軍整嚴歎曰阿勞在冀未可圖也寳
臣晚節稍忌刻殺大將李獻誠等召孝忠不往寳
臣死子岳擅立詔朱滔討之孝忠遣易州錄事參
軍董真入朝德宗嘉之朱滔與武俊叛遣蔡雄說
之啖以金帛皆不受滔悉兵攻之詔李晟率師援
孝忠遂全其軍天子出奉天遣將楊荣國佐晟收
京師貞元二年河北蝗民多餓死孝忠與其下同
粗淡日膳裁豆䜺而已人推為賢將子茂昭茂宗
茂和
謹按權德輿撰碑稱諱孝字達忠不同為易州
時封符陽郡王𫝊與碑同獨舊唐書本𫝊作范
陽今易州有唐時石刻張公山亭再葺記其文
云光祿大夫試太子賓客使持節易州諸軍事
兼易州刺史充高陽軍使兼御史中丞符陽郡
王張公與權碑合則知以符陽為范陽者舊史
之誤也
李惠登唐書李惠登𫝊李惠登營州柳城人為
平盧軍禆將安祿山亂從董秦泛海略定滄棣等
州輕軍遠鬭賊戰輒北史思明反惠登䧟賊以計
挺身走山南依來瑱表試金吾衛將軍李希烈反
属以兵二千使屯隋州惠登挈州以歸即拜刺史
州數被亂野如爇火人無處業惠登雖朴素無學
術而視人所謂利者行之所謂害者去之率心所
安暗與古合政清靜居二十年田畆闢戶口日增
人歌舞之於是節度使于頔狀其績詔加御史大
夫升隋為上州俄檢校國子祭酒卒贈洪州都督
謹按惠登在循吏𫝊又舊唐書韓愈𫝊昌黎人
唐李翺作行状宋程俱作年譜並同今詳新唐
書宰相世系表韓頽當裔孫尋始遷潁川此愈
所自出遷昌黎者尋之先與愈支别離愈亦自
稱昌黎但以當日族望言耳新唐書愈𫝊鄧州
南陽人據韓文考異辨宋洪興祖所作年譜以
為河内之南陽鄧州𫝊盖附會世系表頽當始
居赭陽之說洪氏亦誤從之二地同名南陽然
遷徙屢更不可遠引也今從考異定愈為河内
南陽人兹不錄
謹按唐書地理志營州柳城郡縣一柳城西北
接奚北接契丹其地當在今塔子溝三座塔境
内(詳見建置沿革)至唐時營州都督府於萬歲通天二
年曾為契丹李萬榮所陷神龍二年移於幽州
開元四年移還柳城八年又往就漁陽其地雖
佹得佹失但尚可孤諸人事蹟在開元天寶間
去武后未遠計其生時在營州未遷以前故仍
從舊志載入至李光弼唐書本𫝊雖稱營州柳
城人但其父楷洛於武后時入朝已属内地故
不附載云
欽定熱河志卷八十七
