欽定熱河志卷一百二
故事四
元
上都路(興州)(松州)
元史世祖紀中統二年十月詔指揮副使鄭江將
千人赴開平指揮使董文炳率善射者千人由魚
兒泊赴行在所指揮使李伯裕率餘兵屯潮河川
十一月那海(舊作訥懷今改正)從阿呼岱(舊作阿忽帶今改正)出古
北口駐興州帝親將諸萬戶漢軍及衛軍由檀順
州駐潮河川三年免興州松州望雲州親舊差賊
以雲望雲松山興州課程隸開平府烏葉爾(舊作吾也)
(兒今改正)𫝊興州監軍珠爾(舊作重兒今改正)以兵叛烏葉爾往
征之賊軍射殺所乘馬軍士憤怒奮戈衝擊大破
賊軍世祖紀至元二十七年二月興州興安饑給
九十日糧十一月興松二州隕霜殺木免其租二
十九年正月興州之興安宜興兩縣饑賑米五千
石
元史文宗紀致和元年八月阿蘇(舊作阿速今改正)衛指
揮使托克托穆(舊作脫脫木兒今改正)帥其軍自上都來歸
即命守古北口及上都諸王實喇(舊作失剌今改正)平章
政事鼐瑪台(舊作乃馬台今改正)詹事奇徹(舊作欽察今改正)戰於
宜興斬竒徹於陣擒鼐瑪台送京師戮之實喇敗
走徹爾(舊作徹里今改正)𫝊子實勒們(舊作失列門今改正)直宿衛
致和元年八月從知托克托穆爾至潮河川獲旺
扎勒巴圖爾(舊作完者八都兒今改正)愛勒德濟(舊作愛的斤今改正)等
十二人戮八人執四人歸京歸復於宜興遇實喇
鼐瑪台等迎戰奮戈擊死二人以功賞白金楮幣
元史順帝紀至元三年五月以興州松民饑禁上
都興和造酒至正二十四年四月圖卜沁特穆爾
(舊作秃堅帖木兒今改正)以兵入居庸關皇太子率侍衛兵出
光熙門東走古北口趨興松至路兒嶺詔追及之
還宫庚申外史至正二十八年七月二十一日大
軍自通州進兵克永平伊蘇(舊作也速今改正)軍潰於是
檀會順利大興等處以次皆降附焉
按以上諸條載興州松州事其地属今承德府
境故著之其概言上都俱不錄
大寧路
按大寧路元初為北京路至元七年改大寧嗣
改武平後復為大寧凡紀𫝊中書北京者皆大
寧路事在今承德府境故全錄之
元史太祖紀九年十月穆呼哩(舊作木華黎今改正)征遼東
高州盧琮金朴等降十年二月穆呼哩攻北京金
元師音逹琿(舊作寅答虎今改正)烏庫哩(舊作烏古倫今改正)以城降
以音逹琿為留守烏葉爾權兵馬都元帥鎮之興
中府元帥石天應來降以天應為興中府尹四月
詔張鯨總北京十提控兵從南征鯨謀叛㐲誅七
月紅羅山寨主杜秀降十一年春鯨弟張致䧟興
中府穆呼哩討平之王珣𫝊太師穆呼哩略地奚
霫珣率吏民出迎承制以珣為元帥兼領義川二
州事張致僭號錦州隂結開義楊伯傑等來掠義
州珣出戰伯傑引去會致兄子以千騎來衝珣選
十八騎突其前復令左右犄角之一卒以槍刺珣
珣琿刀殺之其衆潰走獲其馬幾盡時興中亦叛
穆呼哩圖之召珣以全軍來會致窺覘其虚夜襲
之家人皆遇害及興中平珣無所歸穆呼哩留之
興中遣其子榮祖馳奏其事帝諭之曰汝父子宣
力我家不意為張致所襲歸語汝父善撫其事俟
逆黨平彼之族属城邑人民一以付汝吾不吝也
珣以穆呼哩兵復開義擒伯等等殺之進攻錦州
致部將高益縳致妻子及其黨千餘人以獻穆呼
哩志以付珣但誅致家其餘皆釋之始還義州太
祖紀十二年夏盗祁和尚據武平史天祥討平之
遂擒金將巢元帥以獻
元史世祖紀中統元年六月詔燕京西京北京三
路宣撫司運米十萬石輸開平七月勅燕京西京
北京等路宣撫司造羊裘皮帽袴靴皆以萬計輸
開平二年八月勅北京運粮於魚兒泊食貨志中
統二年免北京差發以鈔一千二百定於上都北
京西京等處糴三萬石世祖紀中統三年正月耶
律鑄詣北京餉諸王軍仍遣宣撫司柴楨等增價
糴米三萬石益之三月括北京鷹坊等戶丁為兵
蠲其賦四月以北京廣寧豪懿州軍勞興弊免今
年稅賦兵志中統四年八月命阿海充都元帥專
於東京北京平灤懿州蓋州路管領見管軍人凡
民間之事母得預焉世祖紀中統四年三月命北
京元帥阿海𤼵漢軍三十人赴開平五月詔北京
運米五千石赴開平其車牛之費並從官給八月
命中書省給北京西京轉運使車牛價鈔至元元
年正月勅北京西京宣慰使和糶以備粮餉二年
正月命兆京行省給扎拉齊(舊作扎剌赤今改正)戶東徙行
粮萬石十二月宋子貞請罷北京行軍中書省别
立宣慰司以控制東北州郡從之
按紀書中統二年罷行省置宣慰司至十五年
又書改北京行省為宣慰司而八年至十四年
復屢書特訥克(舊作頭輦哥今改正)廉希憲張附哈達(舊作)
(合答今改正)行省如故則是十五年以前行省未嘗
罷也史書從之必有誤
元史世祖紀至元八年正月賑北京饑七月以國
王特納克行尙書省於北京遼東等路食貨志金
課在遼陽者至元十年聽李德仁於龍山縣胡碧
峪淘采每歲納課金三兩世祖紀至元十一年五
月勅北京中京等新附軍恐不宜暑權駐上京十
一年二月以廉希憲為中書右丞北京等處行中
書省事七月勅山北遼東道提刑按察使烏魯斯
布哈(舊作兀魯失不花今改正)同參知政事廉希憲行省北京
國王特訥克母署事有大事則希憲等就議十二
年八月免北京等路今歲絲銀十三年六月以北
京行中書省廉希憲為中書右丞行省於荆南府
以戶部尚書張附參知政事行中書省於北京十
四年正月詔上都隆興西京北京四路編民捕獵
等戶僉選丁壯軍三千人防守上都二月命北京
選福住所統軍三百赴上都三月以郡王哈達為
平章政事行中書省於北京十五年四月改北京
行省為宣慰司九月詔發東京北京軍四百人戍
應昌府十月詔河西西京南京西川北京等處宣
慰司案牘宜依江南近例令按察司照磨移河南
河北道提刑按察司十六年二月詔河南西京北
京等路課程令各道宣慰司領之五月烏朗哈特
(舊作兀里飬合帶今改正)言賊北京西京車牛俱至可運軍粮
帝止之十八年二月以京大定諸州早免今歲稅
賦之半二十年五月省北京提刑按察司副使僉
事各一員八月勅大名真定北京衛輝四路屯駐
新附軍於東京屯田十月罷北京鹽鐡課程提舉
司二十三年七月罷遼陽等處行中書省復北京
感平宣慰司鄂都濟蘇(舊作斡脱吉思今改正)部民饑就食
北京二十四年四月諸王納延(舊作乃顔今改正)反免北
京今歲絲銀仍以軍旅經行給鈔三千定賑之五
月遣額森(舊作也先今改正)傳旨諭北京等處宣慰司凡
穎納延所部者禁其征來母使乘馬持弓矢托爾
楚(舊作塔出今改正)𫝊托爾楚探知納延謀叛遣人馳驛
上聞有旨領軍一萬與皇子阿雅噶齊(舊作愛也赤今改正)
同力備禦女直碩達勒達(舊作水逹逹今改正)官民與納延
連結托爾楚遂棄妻子與麾下十二騎直抵建州
距咸平千五百里與納延黨台繖巴圖爾(舊作太撒拔都)
(兒今改正)等合戰雨中流矢繼知其黨特爾格(舊作帖哥今改)
(正)綽爾齊(舊作抄兒赤今改正)等欲襲皇子阿雅噶齊以數
十人退戰千餘人扈皇子渡遼水納延軍來襲托
爾楚轉鬭而前射其酋特古勒岱(舊作帖古歹今改正)中口
鏃出於項隊馬死追兵乃退遂軍懿州州老幼千
餘人焚香羅拜道旁泣曰非宣慰公吾屬無遺種
矣世祖紀至元二十四年六月諸王實都爾(舊作失都)
(兒今改正)所部特爾格(舊作鐡哥今改正)率其黨取咸平府欲
劫取豪懿州守臣以乏軍求援勅以北京戍軍千
人赴之九月咸平懿州北京以納延叛民廢耕作
又霜雹為災告饑詔以海運粮五萬石賑之食貨
志至元二十四年九月除北京馬五百匹世祖紀
至元二十五年二月省遼東海西道按察司入北
京改北京為武平路
按元初沿金北京之名至是始改武平地理志
載至元七年改北京為大寧然紀中仍書北京
未見以大寧紀事也
世祖紀至元二十五年二月遼陽武平等處除今
年租税及歲課貂皮二十六年十月武平路饑𤼵
常平倉米萬五千石賑之十一月武平路饑免今
歲田租十二月武平路饑以粮二萬三千六百石
賑之二十八年三月武平路饑百姓田於盗賊軍
旅免其去年田租賑遼陽武平饑民仍弛捕獵之
禁四月以地震故免侍衛兵籍武平者今歲徭役
五月賑上都桓州武平寬河等處饑民十月武平
路饑免今歲田租十一月武平平灤諸饑弛獵禁
其孕字之時勿捕食貨志至元二十八年詔武平
路絲綿並除之
按元史食貨志載中統五年北京市糴即至元
元年事是年三始改元兹不重錄
世祖紀二十九年正月以武平地震全免去年税
四千五百三十六錠今年粮輸之止徵二千五百
六十九錠六月大寧路惠州連年旱澇加以役繁
民饑死者五百人詔給鈔二千錠及粮一月賑之
按元史地理志武平後復為大寧不詳年月紀
中無復武平為大寧事以此年正月紀武平六
月紀大寧証之則知改名在元二十九年春之
間蓋從此始定為大寧矣
元史成宗紀大德五年七月大寧路水以糧千石
賑之
元史仁宗紀七月大寧等路隕霜勅有司賑恤
按是年為武宗至大四年仁宗七月已即位故
入仁宗紀
仁宗紀皇慶二年二月以大寧饑禁酒四月大寧
路免今歲鹽課延祐四年惠州銀洞三十六眼立
提舉司辦課
元史泰定帝紀九月大寧蒙古大千戶部風雪斃
畜牧賑米十五萬石
按是年為英宗至治三年泰定帝已即位故入
泰定紀
泰定帝紀泰定二年十二月大寧路饑禁釀酒惠
州等處饑賑糴有差三年十一月大寧等路水民
饑賑鈔五萬錠是歲大寧路大水溺死者人給鈔
一錠四年三月大寧廣平二路属縣饑賑鈔二萬
八千錠致和元年四月大寧属縣饑發粟賑之
元史順帝紀元統二年六月大寧廣寧遼陽開平
懿州水旱蝗大饑詔以鈔二萬錠遣官賑之庚申
外史上都與紅羅山未平庚申帝在上都紅羅山
在東南伊蘇駐兵在焉上都恃有紅羅山為之籓
籬紅羅山恃上都為救援而不設備常遇春使人
覘知之即以大兵銳騎晝夜兼行六月破紅羅山
七月破上都城
按是年為至正二十九年明太祖洪武二年
明
興州衛
明太祖實錄命遇春自鳳翔赴北平以平章李文
忠輔之自北平往取開平道三河徑鹿兒嶺過惠
州敗故元將江文清兵次全寧故元丞相伊蘇復
以兵迎戰又敗之伊蘇遁去進攻大興州乃分兵
千餘為八屯伏其歸路大破之明史李文忠𫝊拜
征虜左副將軍與大將軍分道北征至北慶州而
還道興州禽國公江文清等降三萬七千人至紅
羅山又降楊思祖之衆萬六千餘人
按江文清常遇春傳作汪文清字誤也
明太祖實錄洪武四年二月罷山後諸州徙其民
於山南中書右丞相魏國公徐達奏山後順寧等
州民雖已招集來降未見安土樂生恐其久而離
散已徙順寧宜興州沿邊民入壮平州縣洪武七
年九月燕山衛都指揮使朱杲通州衛指揮僉事
鄭治汝寧衛指揮僉事馮俊密雲衛指揮僉事張
斌等率師出古北口防秋卒遇敵皆力戰死明史
成祖紀洪武三十五年十月命北平州縣棄官避
靖難兵者朱寧等二百十九人入粟免死戍興州
大寧衛
營州衛
明太祖實錄洪武四年十一月賜北平紅羅山新
附韃靼軍五萬七千七百餘人綿花綿布蘇木五
年六月振武衛指揮僉事王常先等招集紅羅山
故元將阿蘇(舊作阿速今改正)所部軍士七千人來降七
年七月左副將軍李文忠帥師攻高州大石崖克
之斬故元宗王托多實哩(舊作朵朵失里今改正)禽其承制
伯嘉努(舊作百家奴今改正)餘衆敗走文忠復遣指揮唐某
追擊之至氊帽山遇故元魯王營於山下以兵攻
之斬魯王及司徒達噶濟(舊作答海後今改正)平章巴爾(舊作)
(巴剌今改正)知院呼都克(舊作忽都今改正)獲魯王妃蒙克圖
(舊作蒙兒秃今改正)并金印一玉圖書一十二年六月命都
督僉事馬雲統兵往大寧明史太祖紀二十年正
月馮勝為征虜大將軍傅友德藍玉副之率師征
納克楚(舊作納哈出今改正)三月師出松亭關城大寧寬河
會州富峪六月踰金山納克楚降閠月師還次金
山都督濮英殿軍遇㐲死之九月置大寧都指揮
使司明太祖實錄十月征虜大將軍永昌侯藍玉
奏留人馬戍守大寧會州等處二十一年命北平
都指揮使司調新籍軍士赴大寧屯戍代還舊軍
二十三年遣使勅遼東都指揮故旻朱勝率所撡
軍馬往大寧候總兵官調遣其駝牛馬非備戰者
悉發大寧運粮二十五年八月置營州後屯衛命
指揮郭麟守之二十六年二月置營州前屯衛於
興州右屯衛於建州中屯衛於龍山縣左屯衛於
塔山北
按興州當作興中州誤脫一字
明史太祖諸子列傳寧獻王權太祖第十七子洪武
二十四年封踰二年就藩大寧在嘉峯口外古會
州地東連遼左西接宣武為巨鎮帶甲八萬革車
六千所属諾音(舊作朵顔今改正)三衛騎兵皆驍勇善戰
權數令諸將出塞以善謀稱明太祖實錄二十八
年四月調大寧左右二衛為寧王營州左右二護
衛
明史惠帝紀建文元年八月詔興州營州開平諸
衛軍全家在伍者免一人十月燕兵自劉家口間
道襲䧟大寧守將朱鑑死之總兵官劉貞都督陳
亨援大寧亨叛降燕燕以寧王權及諾音三衛卒
歸北平太祖諸子列𫝊建文元年朝議恐權與燕
王合使人召權權不至坐削三護衛其年九月江
隂侯吳高攻永平燕王往救高退燕王遂自劉家
口間道趨大寧詭言窮蹙來求救權邀燕王單騎
入城欵洽不為備北平銳卒㐲城外吏士稍稍入
城隂結三衛部長及諸戍卒燕王辭去權祖之郊
㐲兵起擁權行三衛彍騎及諸戍卒一呼畢集守
將朱鑑不能禦戰殁王府妃妾世子皆隨入松亭
關歸北平大寧城為空明太宗實錄七月庚寅守
遵化指揮蔣玉言都督劉貞陳亨都指揮卜萬引
大寧兵出松亭關駐沙河將攻遵化壬辰上率兵
援之劉貞等聞上將至走還松亭關乙未命千戶
李濬等領兵至關劉貞等閉關不敢出適邏騎獲
大寧二卒至乃作招卜萬書盛稱奬萬而極毁詆
亨緘識牢密召一卒飲之酒且厚賚之而置書其
衣中俾歸與萬其同獲之卒竊窺之問守者曰彼
何為者守者曰遣歸通意故得厚賚卒請偕行遂
俱遣而不與賚不得賚者至即發其事劉貞陳亨
搜卒衣得與卜萬書遂疑萬執下獄籍其家九月
議攻大寧乙未師行十月戊戌師至劉家口路極
險隘守關百餘人乃命鄭亨領勁卒數百卷旆登
山斷其歸路而從後攻之悉擒守關者師遂度關
壬寅師抵大寧適西南隅城崩遂克之獲都指揮
房寬遣陳亨家奴并城中將士家属報亨等劉貞
等引軍來拔軍士聞家属無恙皆解甲寧王權三
護衛軍為朝廷削奪者尚留城中至是皆歸附上
悉以還寧王丁未劉貞陳亨回至亂塔黃崖亨與
營州中護衛指揮徐理右護衛指揮陳文夜襲破
貞營貞單騎走廣寧亨等率衆降甲寅拔大寕之
衆及寧王權皆回北平乙夘我軍至會州以大寧
歸附之衆分隸各軍丁巳師松亭關
按明史言燕王詐入大寧而實錄言城西南隅
崩而入事跡互異今兩存以備考
明太宗實錄十月命兵復議大寧營州興州三
衛凡各衛官軍先調遼東等處及在京並有坐事
摘戍邊者皆令復原衛屯田命戶部尚書王鈍馳
驛往北平與新昌伯唐雲經度屯粮十一月令武
安侯于千戶寨灰嶺慶州神樹西馬山七度河皆
設烟墩使屯守知備仍令新昌伯以領軍自小興
州至大興州東接牛嶺會州塔山龍山諸處屯種
北勿令出會州西勿過千戶寨永樂元年二月辛
亥以興州左屯興州右屯興州中屯興州前屯興
州後屯隸北京留守行後軍都督府
按明史地理志興州諸衛永樂元年二月徙治
玉田遷安良鄉豐潤三河實錄不言徙治史官
之疎也
明太宗實錄永樂元年二月改營州左護衛為隆
慶左衛右護衛為隆慶右衛中護衛為寬河衛三
月調營州左屯衛於順義右屯衛於薊州中屯衛
於平谷前屯衛於香河後屯衛於三河衛設左右
中前後五所仍隸大寧都司
明史成祖紀永樂元年三月改北平行都司為大
寧都司徙保定始以地畀烏梁海(舊作兀良哈今改正)
諾音衛
泰寧衛
明史諾音𫝊成祖從燕起靖難患寧王躡其後自
永平攻大寧入之謀脅寧王因厚賂三衛說之來
成祖行寧王餞諸郊三衛從一呼皆起遂擁寧王
西入關成祖復選其三千人為竒兵從戰天下既
定徙寧王南昌徙行都司於保定盡割大寧地畀
三衛以償前勞
按烏梁海初在黃河北明太祖二十二年分置
三衛以居之其部落始内徙然猶有大寧等衛
錯處而監制之如都護然及成祖盡撤諸衛以
地全畀烏梁海終明之世邊徼遂無寧歲
明太宗實錄永樂十年四月福餘等三衛指揮使
鼐爾巴哈(舊作南不花今改正)等如勅書遣人納馬贖擄掠
邊卒之罪十九年十一月命遼將置邏騎營於古
北口之北神樹之地作深溝高塹以自固二十年
七月車駕次捕虜川始諸將之赴烏梁海也諭之曰
官軍至彼虜必西走以兵從西要之可獲也至是
率精騎數萬馳赴之命武安侯鄭亨成山侯王通
陽武侯薛禄率大營諸將軍後行甲戍烏梁海寇
黨老弱者詣軍門待罪命釋之八月戍戍車駕次
玻瓈谷諸將先受命征烏梁海者奏云已入寇穴
寇悉衆來敵大敗之斬首數千級餘衆潰而西走
盡收其口孳畜先道大寧入喜峰口
明史宣宗紀宣德三年八月丁未帝自將巡邊九
月辛亥次石門馹烏梁海寇會州帝帥精卒三千
人往擊之乙夘出喜峰口擊寇于寬河帝親射其
前鋒殪三人兩翼軍並發破之甲子班師癸酉至
自喜峰口六年七月許諾音三衛市易明宣宗實錄
六年正月宥泰寧福餘諾音三衛剽竊之罪勅諭
其大小頭目七年五月諾音衛指揮使司差指揮
圖嚕特穆爾(舊作都兒帖木兒今改正)奏所降印信為巴延實
哩(舊作本雅里今改正)掠去請再給賜從之十年十月鎮守
遼東太監伊實喀(舊作亦失哈今改正)等奏諾音三衛縱其
部落數來擾邊乞舉兵征勦
明英宗實錄正統四年九月右參將都指揮使楊
洪領軍追捕叛虜至白塔兒十岔口遇烏梁海五
百餘騎射死十二人生擒三人并獲其馬匹軍器
六年十月左參將都督僉事黃直等率兵巡哨至
巴顔(舊作伯顔今改正)山遇虜騎百餘擊走之明日至明
安(舊作閔安今改正)山復與烏梁海三百餘騎遇都指揮
朱謙文洪廣等率衆又敗之至莽賚(舊作莽來今改正)泉
賊遁去八年四月錦衣衛指揮僉事王息奉使烏
梁海三衛還九年正月命成國公朱勇興安伯徐
亨都督馬亮陳懷等分統兵出境勦賊時烏梁海
三衛雖陽朝貢屢寇遼東延安邊境命勇出喜峰
口恭順侯吳克忠佐之亨出界嶺口亮出劉家口
懷出古北口各將兵萬人約至黃河土河兩大口
等處探賊蹤跡葉向高諾音三衛考勇等兵渡柳
河經大小興州過神樹至全寧遇福餘逆戰敗之
次虎頭山及流沙遇泰寧諾音又敗之
明英宗實錄初肥河衛都指揮伯勒格(舊作别里格今改正)
奏烏梁海拘殺其使人朝廷許其報復伯勒格遂
同敖罕(舊作嘔罕今改正)河衛都督尼克塔(舊作你哈答今改正)等
率衆與戰大敗之明史諾音𫝊正統十二年衛拉
特(舊作瓦剌今改正)擊殺鼐爾巴哈(舊作乃兒不花今改正)大掠以
去額森繼至諾音泰寧皆乞降福餘獨走避諾衮
(舊作腦温今改正)江三衛益衰畏衛衛拉特強不敢背仍
歲來致貢止以利中國賜賚又心銜邊將勦殺潛
圖報復十四年夏大同參將石亨等復擊其盗邊
者於箭谿山三衛益怨秋導衛拉特大入英宗遂
以是役北狩
按正統是諾立三衛入貢邀賞無慮數十次其
間六年則一年五至四年五月則一月四至考
土木事在十四年而正月中猶有來朝者上下
恬嬉懵然不悟彼豈獨賜賚為利蓋為衛拉特
所使耳兹諾音傳所言庶幾得其實矣
明英宗實錄諾音衛都指揮阿爾齊默(舊作阿兒乞蠻今改)
(正)遣其頭目哈喇等來朝奏言為衛拉特額森所
逼徙其部落於黃河穆楞(舊作母納今改正)之地昨者欲
召三衛頭目令發壯丁隨營攻戰臣等以祖父以
來世臣中國不願從之且言額森欲分道南向恐
為邊患并進馬匹詔宴勞之先是泰寧等衛都督
僉事格根特穆爾(舊作革干帖木兒今改正)等遣人上書願附
塞居住為中國籓籬耳乞大寧廢城及甲盾見賜
如有外侮願備前驅令去塞二百里居住天順二
年諾音衛欲從宣府入境朝貢守臣以聞命仍從
喜峰口入
明憲宗實錄成化十年正月重給諾音衛印從本
衛署印知院托和齊(舊作脱火赤今改正)言其印為瑪拉噶
(舊作毛里孫今改正)所掠故也二十三年六月諾音三衛為
那海(舊作那孫今改正)等逐掠各㩦人畜入關避匿勅遼
東守臣嚴為戰守之備仍遣譯諭三衛聽其暫駐
近邊
明孝宗實錄宏治十一年十二月巡撫薊州都御
史洪鍾奏潮河川去京師僅二百里居兩山之間
約廣百餘丈每夏秋山水漲溢則汪洋巨浸水退
則坦然平路虜可擁衆而入請於本處之東三里
許第二第三兩寨之間其山内高外低約餘二丈
鑿為兩渠以殺水勢復於口外斜砌石堰使水由
川中行仍於石堰之内築立外關一座以百人防
守使虜不衝突從之
明史諾音𫝊三衛之迭犯也實諾音部哈丹(舊作哈丹)
(兒今改正)陳通事為之二人者俱中國人被虜遂為三
衛用嘉靖二十九年俺答謀犯畿東哈丹為指潮
河川路俺答移兵白廟近古哈丹詐言敵已退邊
備緩俺答遂由鴿子洞曹榆溝入直犯畿甸已而
俺答請開馬市哈丹復往來誘阻之三十年薊遼
總督何棟購捕至京伏誅
欽定熱河志卷一百二
