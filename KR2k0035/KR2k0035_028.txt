欽定熱河志卷二十八
行宫四
濠濮間想
天字咸暢
暖溜暄波
泉源石壁
青楓綠嶼
鶯囀喬木
香遠益清
金蓮映日
遠近泉聲
濠濮間想澄湖之北構亭凡四面如意洲曰濠
濮間想
聖祖御書額也東曰甫田叢樾西曰鶯囀喬木又西曰水
流雲在迴環列布倒影波間兹亭居其中前臨芳
洲後翳密蔭水木明瑟魚鳥因依
茂對殷懷用徵咸若濠濮之樂亦寓焉而已
聖祖御製詩
濠濮間想(三集)
青流素練綠岫長林好鳥枝頭遊魚波際無非天
適會心處在南華秋水矣
茂林臨止水間想託身安飛躍禽魚静神情欲狀難
御製詩
濠濮間想恭和
皇祖聖祖仁皇帝御製元韻(辛酉)
曾聞古衲子問師覓心安我是無心客轉覺會心難
濠濮間想(壬申)
水木翳然處真堪會此心有懷虛以静無俗窈而深風
度隨花蝶霜酣餉果禽天都元在此那更數華林
天宇咸暢湖之東岸有阜巍然搆殿宇其上中
天積翠絳節高居額曰天宇咸暢殿後建閣三重
額曰皇穹永佑再重祀真武額曰元武威靈三重
奉玉皇曰天高聽卑皆
聖祖御書閣下山趾巨石林立縱横
天詞
御詠並摩崕恭勒焉
聖祖御製詞
天宇咸暢(調萬斯年曲三集)
湖中一山突兀頂有平臺架屋三楹北即上帝閣
也仰接層霄俯臨碧水如登妙高峰上北固烟雲
海門風月皆歸一覽
通閣斷霞應卜居人烟不到麗晴虛雲葉淡巧萬峰明
雁過初賓鴻侣鷗雨秋花遍洲嶼
御製詞
天宇咸暢恭和
皇祖聖祖仁皇帝御製元韻(調萬斯年曲辛酉)
琪樹瓊田封陟居元君駐駕玩清虛旋促鶴御返瑶池
别離初神仙侶曾訴幽情立烟嶼
御製詩
天宇咸暢(壬申)
洞府玉虛宇林扉守百靈三天無别路五嶽有真形青
鳥憑𫝊信紫鸞時駐軿瑶函降真誥聞說是黃庭
暖溜暄波熱河以水得名近東北門之隅有牐
焉水自宫墻折入蓋湯泉餘潤也建閣其上
聖祖御題額曰暖溜暄波觱沸潛蒸演迤屈注踰牐口循
清渠濺玉跳珠溶漾傾瀉含甘潄潤蠲欝除煩天
然功德水焉閣前叠石為岸立雙碣恭勒
聖製並
皇上和章
聖祖御製詩
暖溜暄波(三集)
水源暖溜輒蠲疴涌出隂陽滌蕩多懷保分流無近遠
窮檐盡頌自然歌
御製詩
暖溜暄波恭和
皇祖聖祖仁皇帝御製元韻(辛酉)
靈泉清泚滌煩疴功德由來利物多况是
御園分惠澤祗今猶頌澗瀍歌
暖溜暄波(壬申)
遥源蒼嶠中暖溜早稱功滌蕩蒸雲似靈竒仙藥同醴
泉聞建武温谷豔新豐利物天然澤無誇闢沼官
泉源石壁北山之麓危崖直下數仞旁無路蹊
古樹根盤迸出石罅蒼苔紫蘚沿蔓繡澀壁間懸
流百丈飛注所謂泉源者也磨崖恭勒
御書泉源石壁四字大徑二尺西為半月湖更西有亭曰
矚朝霞皆
聖祖御題
聖製元韻
皇上和章並鐫石壁上
聖祖御製詩
泉源石壁(三集)
獅徑之北岡嶺蜿蜒數里翠崖如壁下映流泉泉
水静深尋源徙倚咏朱子問渠那得清如許為有
源頭活水來之句悠然有會
水源依石壁雜沓至河隈清鏡分霄漢層波濺碧苔日
長定九數髮白考三才天貺名猶鄙居心思道該
御製詩
泉源石壁恭和
皇祖聖祖仁皇帝御製元韻(辛酉)
泉源丹嶠側石壁玉河隈汀雁人為字岩屏衣是苔雲
心原不繫水鏡豈須才𬗟想
無為治巍巍造化該
泉源石壁(己巳)
奔流迅澓縈竒石上有松崖倚白雲山鳥飲泉林際下
帶將松子落紛紛
泉源石壁(壬申)
錦流依繡壁霽色正開時喧寂均堪悟縱横皆合宜遊
松擾麏&KR1892;唼藻下鳬鷖
聖蹟光巖穴翹瞻切企思
泉源(癸未)
泉源歲久致湮淤拔草除泥事剔疏况有
神堯遺跡在(泉源石壁為三十六景之一皇祖御題泐巖間)引流導澤益殷予
半月湖
半月湖中印半月合如滿相玉輪圓主賓半滿有為法
照徹三千與大千
半月池(甲申)
沙溪易咉咽歲久賴䟽治一以漲潦容一以灌輸資昨
夏駐山莊畫長多暇時剔鬟去淤壅成此半月池今來
益澄泓巖風落漣漪飲鹿喜羣友樂魚育鯤鮞玉輪方
上弦相暎清光披
半月湖
倒壁影青螺名應藉玉娥汀蒲尚䓗翠岸柳自婆娑飲
(去聲)鹿來蹤夥遊魚樂趣多列谿山水發不月湧金波
半月湖
䟽淤仍復舊池塘潦盡兼看新水光舉首上弦蟾魄好
半輪影亦正相當
半月湖
半月湖圖月未圓一彎印却影澄鮮碧霄輪廓三千里
容此湖將逮萬千
青楓綠嶼越泉源石壁而北跨山巔面南三楹
額曰青楓綠嶼聯曰笙簧響入疎松裏錦繡雲從
翠壁來殿五楹額曰風泉滿清聽門外三楹面西
額曰霞標聯曰疎幕幾重當畫卷遥山三面送青
來皆
聖祖御筆殿東嚮四楹
皇上御題額曰吟紅榭雲忩月牖掩映楓林淺碧濃青
遠邇一色每輕霜乍染萬葉皆赬錦樹分叢丹霞
競彩蓋寒山石徑光景彌新矣
聖祖御製詩
青楓綠嶼(三集)
北嶺多楓葉荗而美蔭其色油然不減梧桐芭蕉
也疎忩掩映虛凉自生蘿蔦交枝垂掛崖畔水似
青羅帶山如碧玉簪竒境在戸牖間矣
石磴高盤處青楓引物華聞聲知樹密見景絶紛譁綠
嶼臨忩牖晴雲趁綺霞忘言清靜意頻望羣生嘉
御製詩
青楓綠嶼恭和
皇祖聖祖仁皇帝御製元韻(辛酉)
遊豫諸侯度非關玩物華山莊幽事足林塢鳥聲譁列
嶼仍含黛經霜想作霞羣生被
苞育微木摠清嘉
青楓綠嶼(壬申)
青楓多秀色乍可傲霜朝樓榭惟存意烟霞儘許招司
勳權閣筆王子欲吹簫却望丹邱迥何當過石橋
賦得風泉滿清聽(丁丑)
璇題標五字巖室護千靈度牖秋風颯侵階泉水泠自然
相問答雅合託高冥契理皆堪會忘言頓入聽漪瀾猶
習習含籟復渟渟觸景𬗟
堯軌非關企孟亭
吟紅榭
霜染横林沓嶂巔開忩遥對畫圖懸聊欣爛漫峯頭纈
莫慢飄零谷口填晚照每看霞影亂曉凉常浥露華鮮
徘徊欲詠還停筆兩杜先予早着鞭
吟紅榭(己夘)
霜蹊風谷薄人寒散步﨑嶇出衆攢纔到山齋便得句
為他入牖幾枝丹
吟紅榭(庚辰)
綠蔚青標畫坐横權當倚榭閣吟情山靈偏是具神解
一樹當窗恰染成
霞標室(戊寅)
書室千峯表金秋八月清(時八月朔日)招凉在懷袖寫霧出
檐楹便欲望銀海何須擬赤城風泉清聽滿(室中有題皇祖)
(額云風泉清聽滿)常見
聖人情
霞標(己夘)
雲窗攬鏡中月宇駐依空得趣真無比澄觀復不窮屏
山遥拱北帶水俯臨東孫綽天台賦我心先獲同
霞標(乙未)
降西復陟東待月向時同兩宇
奎章迥萬年景仰中林端幾點赩天末一絲紅實境得真
景
文通造化工
賦得霞標八韻(丙申)
冠嶺棲書室
奎章兩字該錢詩稱玉壘孫賦詠天台顥氣相磅礴羲光
與廓恢參差縈且繆縹渺往而迴豈必乾元殿(王勃乾元殿頌)
(兼山配極照鸞闕於霞標云云)居然日觀臺金烏定堪揖仙鹿每為陪
的爍丹楓映徘徊綵筆裁於斯清萬慮將以叶三才
霞摽(壬辰)
霞標真是據霞標兩字題檐
聖蹟昭修阻山蹊步恒鮮徘徊齋閣意斯超巖禽窺戸鳴
如訴松鼠穿林疾若飄東壁有臺供遠望錘峰月上正
堪招
夜遊山月(癸酉)
夜遊山月當秉燭水月恒同山月獨疎枝密葉錯玲瓏
横嶺側峯互繚曲燈筵錫罷雲居遥輕輿緩度升崇椒
緱山笙鶴儼若接興來擬欲招王喬楓烟榛露凄清甚
湧金劍峽晶光淰廣寒底用駕虹橋虛無幻境寕容審
山靈有意助姮娥慶霄歛盡纖雲羅即景後賦勝前賦
我心先獲惟東坡
夜遊山月作歌(甲戌)
乘凉徙倚崇岡巔畢景暮色來蒼然巖樹偨池漸欲隠
我亦因之拂錦韀迴頭下視東海水一輪冰鏡從中起
如聞七寳宫闕間纖阿謂我行且止崖枝澗葉重光輝
隂嶺陽巘幻益竒石泉輞水㶑上下宿鳥繞樹聲參差
高處雖寒遠麀垢左招吳質洪厓右早嗤羽客術已勞
却憐爝火光何有雲莊松塢言歸來琉璃界裏行龍媒
湧金閃玉莫可狀絲轡珊鞭且慢催却憶年年遊上苑
蘭舟桂掉遲且緩北人使馬南人船欣兹本色得何晩
夜遊山月歌(癸未)
夜遊休秉燭那窮巖阿與溪曲夜遊休乘輦雙輪轣轆
艱動轉聽我夜遊山月歌金鞭珠勒便利多崇峯峻嶺
任遨衍而却不出山莊石城之遮羅此情蓄以九閱載
因緣此夕興百倍寥天疊嶂如有期明月清風不用買
山鳥啾啾山鹿呦呦聽如仙樂勝撥箜篌既弗為太白
手捉之狂逸亦弗取知微借酒之幻術取之無盡用不
竭得得随人茂林出載月以舟右寧可僂指數自謂策
騎廣寒曾未聞於古中庭即或有其人鮮見上馬而觀
下馬歌而譜記憶細故其焉窮東坡踞虎豹登虬龍祗
宜傲二客耳安能蹀躞驅青驄
登高臺而待明月(癸未)
登高臺而待明月剏見不可無言紀滿川斜陽倏上山
須臾山亦蒼然矣山之凹處漸生光光中一點金星委
是時依凹有片雲雲忽數層點綴美星為鈎復鈎為璜
鎏彩萬狀莫能擬過雲擎出爛銀盤盈袖天香露華綺
紫磨身月華子千秋萬歲山莊裏
登高臺而待月(丙戌)
登高臺而待月於望後為相宜臺更西山巔東山座中
披乘凉送夕陽颯沓延爽颸須臾斜照落萬樹蒼然暮
色剛熹微錘峰南側金色拖眉忽鈎忽半璧忽呈全體
空中飛是時流雲點綴乍隠現未覺謝重所言全屬非
登高臺而待月賞今夕之遇竒
月夜山遊四首
高臺延月月已上策馬聊為汗漫遊同是廣寒明鏡裏
豈殊雲海泛虛舟
澗葉巖葩態盡藏緩過殊勒靜聞香千秋欲問載月客
此景曾知在此鄉
松濤石瀑空中聽蔓壑枝峯鏡裏尋識得晦原有明趣
更於何處覓塵心
夜山真覺靜而佳不害端知鹿可偕出谷攜將林杪月
蘭舟原待水之涯
夜月山遊四首(丁亥)
既望應知月出遲東山臺迥坐延之錘峯一縷金絲現
倏湧冰輪祗片時
已愜崇情復暢觀誰云高處不勝寒徘徊蓮漏聽逾刻
適可言歸控玉鞍
登東迎月降西背比出平林宛又逢却笑拘墟較里許
碧山滄海自重重
嶺態峯姿漾若浮聞聲不見鹿呦呦陸離田地光明境
策馬真成汗漫遊
夜遊山月作歌(戊子)
我昨御園泛秋月塞館山遊興已寄(昨在御園有行將駐塞館策騎更山)
(遊之句)望前到此原宜舟即景短章吟以四(近於山莊泛月得四絶句)
侵尋過望月出遲登山延待循前例(邇年策騎山遊率先登山待月之上)
山高更上一層臺果早冰輪見東壁(叶)東壁初拖一線
金瞥眼圓光湧天際據鞍載月下崇椒乍見峯凹乍林
翳離竒變幻莫可狀豈識銀蟾本無意亦可乘舟亦策
騎雙佳並美山莊萃
登臺待月之作(壬辰)
過望月上遲載月遲開舟我欲早見之登臺舊例由向
晚陟霞標暑消凉風颼斯已天半高臺更高一籌錘峯
正當東夕陽滿峰頭須臾暮色上蒼然暗川溝樹未忽
不辨都如碧海浮左界漸生光横嶺如岸陬金輪欲飛
騰復被錘峯留錘峯安能留全體露轉眸下臺仍據鞍
策馬為山遊
夜遊山月(十六夜因用十六月字)
湖月藉山佳山月佳可想下臺月共來策馬月同往入
谷疑月藏陟巘披月朗月情誰則知月光衆斯仰月雲
月宇消月風月林盪對月吟月詩問月容月賞
夜遊山月二首(癸巳)
過望月遲升登臺例待曾錘峰纔漸吐璇宇倏飛騰遊
月有别談嚲鞭真絶勝廣寒近尺五緣在最高層
金碧光無定千林漾若流夜明豈行暗山實訝乘浮出
谷還屏燭(中人例以燭來迎却之)到湖仍泛舟遂將青雀舫(山莊載月)
(舟名)幻作謝家樓
夜遊山月歌(甲午)
遊湖必以船黃頭盪漿實逸耳遊山則以馬紫騮控轡
微勞矣人情喜逸而惡勞我意乃覺殊乎彼逸斯忘善
勞斯思文伯母言具至理銀蟾光照無私偏豈揀擇乎
湖與山湖之漭沆止一水山之嶊崣多崇巒崇巒掩映
互吞吐隨步換形人各為覩急不可捉緩已失景特異
其平挹金波慢摇櫓過望夕月升遲往例登臺以待兹
待兹而升益親切遂與共載玉鞍窮幽竒出山湖岸艤
蘭舸下馬依然泛瀛坐北人馬及南人船一夕兩兼無
不可
夜遊山月四首(乙未)
過望冰輪遲上天登臺遼待例依前須臾東壁光生處
一縷金絲拖嶺巔
絲矣而眉眉半璧忽為圓璧掛錘峯屈伸臂頃幻如是
陶惜焉能覓此宗
便教乘馬下崇椒屏却銀燈朗燭霄詎是艷誇北人慣
箇中妙處習相調
高下都非塵世界林巒總是碧琉璃廣寒輪廓三千里
策馬遊中却阿誰
夜遊山月雜詠(己亥)
望舒按轡上應遲仍陟霞標坐待之高處不遮山現早
一端窮理見於斯
待月之昇共月行巖岡徐下馬蹄輕别來斯景兩寒暑
昨日今宵瞥眼呈
風閃林光銀葉翻網淪筑韻瀑聲喧底須研練成新句
癸未長歌已備言
峻坂原非直馳下徘徊月宇緩鳴鞭清遨略寓習勞意
望七人猶未歇肩
霞標用己亥夜遊山月四首韻(辛丑)
霞標今番(去聲)到來遲既到何妨小憩之己亥詩兹辛丑
和流隂三歲迅如斯
磵道肩輿緩緩行拂林秋籟颯寒輕山軒迥出諸峰表
翠邏青圍眼底呈
隨處芸編閒可翻雅宜靜會遠塵喧却因博覽得其要
祗在躬行不在言
待月常年原有例今年弗試夜行鞭(向年夜遊山月每乘馬至霞標坐待)
(月上遂策騎遊山而下故己亥詩有清遨略寓習勞意望七人猶未歇肩之句今年逾古稀園中每肩輿緩行)
(不復事夜間跂馬之遊矣)略餘精力勤幾勑天下時仔正在肩
霞標弗待月(壬寅)
霞標弗待月去歲斯已然(往年夜遊山月每于望後登霞標之平臺坐待月升跂馬)
(而下昨歲即未如向例故有待月常年原有例今年弗試夜行鞭之句)萬山之中夜跋馬
自覺罄控艱周旋有如銜橛亦何要身先(去聲)習武寧渠
謂此言霞標弗待月肩輿卓午宛蒞止適纔雖有言或者
好逸為遊語(叶)即景婆娑興不淺未免見獵心猶喜心喜
其如力勿從古稀天子誠老矣四壁勒有夜遊山月詩
歴吟祗益增慚耳
鶯囀喬木亭當萬樹園之陽翠榦凌雲濃隂密
布
聖祖御題額曰鶯囀喬木于時春也倉庚于飛睍睆下上
斯亭近俯清波遠連叢樾和風澹沲載好其音嚮
時之鳥蔭託
上林嚶鳴共樂蓋萬物各得其天不獨山光悦鳥性
也
聖祖御製詩
鶯囀喬木(三集)
甫田叢樾之西夏木千章濃隂數里晨曦始旭宿
露未晞黃鳥好音與薰風相和流聲逸韻山中一
部笙簧也
昨日聞鶯鳴柳樹今朝閱馬至崇杠朱英紫脱平原綠
月駟雲□錯落駹
御製詩
鶯囀喬木恭和
皇祖聖祖仁皇帝御製元韻(辛酉)
再歴仙居遊似夢重瞻
睿作筆如杠靈臺却在榆關外博望無勞更出駹
鶯囀喬木(壬申)
山深悦鳥性喬木早遷鶯最愛清和節頻聞睍睆聲雙
柑思舊韻一部錫新名(山中一部笙簧也聖祖小序中語)欹案觀宵
雅嚶嚶倍有情
香遠益清萬樹園東南金山之隂搆殿數重曲
沼漣漪凉軒明净綠房紫菂芳菲襲人當雨過風
來生香遠挹對之覺心境雙清前殿五楹
聖祖御題額曰香遠益清聯曰遠見波光來玉澗近臨山
翠入書忩後殿三楹額曰紫浮稍西置八楹額曰
依綠齋聯曰喬木拂窗連嶺翠澄波映檻接天光
齋左有亭
御題額曰含澄景
聖祖御製詞
香遠益清(調柳梢青三集)
曲水之東開凉軒前後臨池中植重臺千葉諸名
種翠蓋臨波朱房含露流風冉冉芳氣竟谷
出水漣漪香清益遠不染偏竒沙漠龍堆青湖芳草疑
是誰知移根各地參差歸何處那分公私樓起千層荷
占數頃炎景相宜
御製詞
香遠益清恭和
皇祖聖祖仁皇帝御製元韻(調柳稍青辛酉)
俯弄清漪平臨錦繡净植含竒華嶽峰頭西施湖畔幽
艷誰知秋來老幹差差芳菲歇造物無私詩擬丰標圖
摹體態多少便宜
御製詩
香遠益清(壬申)
春光六月天照臨濯清漣逸韻風前别生香雨後鮮揚
漪明塞日標倩暗溪烟松島蓮花寺空聞十景𫝊
依綠齋(甲戌)
依樹開軒榭嘉隂綠滿窗階前書帶裊墻外玉琹淙梁
燕窺巢舊山鼯掇果雙掞毫期擬古花讓筆生江
金蓮映日金蓮花本出五臺移植山莊體物肖
形載賡
天藻曼陀優鉢無以逾兹延薰山館之右有殿五楹西向
是花環蒔葉亞枝交含風浥露每晨光唘牖旭影
臨鋪金彩鮮新爛然匝地牓曰金蓮映日旁室三
楹
御題額曰川巖明秀爽塏高明實綜覽湖山勝㮣云
聖祖御製詩
金蓮映日(三集)
廣庭數畝植金蓮花萬本枝葉高挺花面圓徑二
寸餘日光照射精彩煥目登樓下視直作黃金布
地觀
正色山川秀金蓮出五臺塞北無梅竹炎天映日開
御製詩
金蓮映日恭和
皇祖聖祖仁皇帝御製元韻(辛酉)
輝煌麗曉日璀璨映重臺布地黃金滿祗園此處開
金蓮映日
玉井曾標秀金臺别擅竒輝輝争日色灼灼動風枝銀
氣常蔥蔚晶光自陸離清凉慢相訝
古佛實都兹
遠近泉聲緣長隄而北石路半里許漸聞水聲
鳴湍響澗滙音橋畔摐金戛玉水樂琅然殿三楹
南嚮
聖祖御題額曰遠近泉聲其東二楹額曰聚香齋聯曰四
圍山色連雲漢一徑林邊去暑風殿後為亭額曰
聽瀑蓋瀑布最勝處也聯曰四面浮青開日景一
泓澄碧見天心殿外三楹面南高敞水際風來泠
然善也
御題額曰招凉榭
聖祖御製詩
遠近泉聲(三集)
北為趵突泉涌地觱沸西為瀑布銀河倒瀉晶簾
映崖微風斜捲珠璣散空前後池塘白蓮萬朵花
芬泉響直入廬山勝境矣
引泉開瀑布迸水起飛珠鏘玉雲巖應色空有若無
御製詩
遠近泉聲恭和
皇祖聖祖仁皇帝御製元韻(辛酉)
飛流疑掛玉濺沫似噴珠舊識題崖字於今半有無
遠近泉聲(壬申)
鑿石布垂瀑釃流帛裂湖泉堪傲虎趵峰得號香罏偶
在參天一閒憑味道腴醉魚時蹙浪上下濺明珠
招凉榭(甲戌)
嘉蔭之下芳草多塞水無定流成河西峯遮夕陽北谷
來風凉三間虛榭堪徜徉萬民疾苦吾心藏於此聊以
騐歲月亦不自道傲羲皇
招凉榭(戊寅)
傍午小炎蒸山田正資長秋長利在農豈計礙遊賞近
西得陰早信步尋凉往豁然水雲榭適可悅俯仰襟袖
覺颯寒眉目為清朗舉頭見題額副實誠不爽
招凉榭(己夘)
地近西山得隂早秋來婪熱藉招凉詎因颯爽清煩慮
却幸西成候正長
戲題招凉榭(&KR0996;辰)
突兀千林山寂寥坐來謖聽落崖飈偶然題句還呵凍
榭號招凉懶更招
招凉榭(辛巳)
午熱圖延爽因之水榭虚綠隂風果陗藍尾暑全袪欣
為秋宜稼愁虞兩致洳愁欣渾不定臨眺且躊躇
招凉榭(癸未)
山莊無處不招凉此處招凉最異常已謝葛衣坐來換
便拚紈扇篋中藏階臨綠水袪塵遠簷拂蒼松引籟長
何必對時稱畏日可知多稼正宜𤾉
招凉榭(甲申)
午熱復覺熾言憩招凉榭便自清風來副名信堪訝西
峯本無縫喬樹則有罅延颸而蔽曦妙境奪造化然予
引餘思嬗代弗相假即看颯颯秋已謝炎炎夏奚用更
招凉且此欣宜稼
招凉榭(丙戌)
婪暑劇難勝招凉榭可憑林疎延籟入峯峻致隂增體
爽亦何有農祥還欲徵山田新得兩萬寳藉暄登
招凉榭(丁丑)
敞榭羃嘉蔭秋凉聊復招近西隂得速臨水爽來遥果
覺衣增颯竟堪扇罷摇心懷别有喜催熟晩田苗
招凉榭(乙丑)
山高日先下川闊風偏來敞榭搆其間招凉信宜哉昨
近午熱劇鬱燠猶未回明知利稼穡陽曝實栗催延緣
至此間頓覺暑氣摧心神為灑然點筆稱(去聲)清陪
招凉榭口號(壬辰)
借問凉從何處招招為能即凉為所虚榭空空付不知
坐來人自饒緒語
招凉榭(癸巳)
仙莊稱避暑水榭更招凉雲巘列峭蒨烟波鋪渺茫砌
芳動輕籟阪樹遠斜陽妙趣非言會忘言趣越長
招凉榭(甲午)
曉凉午熱恒山莊不常之常乃真常今朝卓午頗覺熱
肩輿因即來招凉虛榭果然有獨擅隂濃風颯信白藏
炎熇不知避何處生衣欲換紗衣裳有喜鮎筆不在此
在彼山田實票晅秋陽
招凉榭(乙未)
避暑那無暑招凉便有凉了知他所異原是此間長喬
樹延爽籟嶤峯隠夕陽祇須置班詠紈扇早斯藏
招凉榭(丙申)
盤磴降於原有榭仍近水谷風從北來拂水爽無比峭
壁峙在西得隂斯早已山莊少炎熱偶熱即憩此招凉
底用招聽其自至耳
招凉榭(己亥)
都名避暑莊而暑亦恒有是處招凉榭惟凉暑則否其
故謂云何五字可得剖西壁高百尋峯隂每早取前林
羅衆木摇風爽常受而况帶以溪澄澈遠塵垢弗招凉
自致曰招饒滕口
招凉榭(立秋前一日作)(庚子)
明日當立秋今日猶夏節晴曦發數朝鬱蒸為酷熱炎
官設孤注金帝讓餘烈宜暘共農欣招凉適已悦在彼
在此際吾意向誰說
招凉榭(辛丑)
已覺秋凉何必招却因婪尾略餘歊笑他熱似老來徤
例我吟如債合消日轉西峰隂得早風翻喬樹爽偏邀
便蒸為雨應無碍農候三庚正利蕎
招凉榭二首(壬寅)
上伏于斯稱憩陪綠隂碧草净無埃新凉問作何招得
昨近都緣過雨來
漫云心静自然凉心静還因恊雨𤾉今日方知榭佳處
水風清拂葛衣裳
聚香齋(壬午)
衆香國土光明鏡題額
當年緬掞毫書按墨林清晝暇不開帙此讀離騷
聽瀑亭子作(癸未)
瀑自有源惟地靈溪原無定藉人營剔除泥滓疏新水
始得泉聲副
昔名(遠近泉聲為山莊三十六景之一聽瀑亭子在其側皆皇祖御題也瀑固如常溪則年久沙淤茲因)
(䟽剔始得復舊觀云)
溪分高下作聲繁瀑落雲中峽底翻一例空(去聲)人凡耳
目那更(平聲)伯仲藉量論
欽定熱河志卷二十八
