欽定四庫全書
欽定熱河志卷七十三
學校一
教化之行建首善自京師始蓋以京師王化之基
聲教所先也熱河自
聖祖肇建山莊成都成邑我
皇上率修
前典歲時獮狩萬國來同瞻就
雲日無異
京輦乃發
德音興建學校改設府縣立師儒之官廣選造之額
恩綸稠叠規制大備伏讀
御製碑記及紀事釋奠諸詩於禮樂百年之興三致意
焉猗歟盛美千載一時也臣等叨奉
屬車伏覩此邦人士蹈詠
鴻儀沐浴
聖化謹次立學緣起志學校第十一其考棚書院亦附
列焉
御製文
熱河
文廟碑記(己亥)
丙申夏駐蹕熱河避暑山莊曹秀先以禮部尚書扈
從幾暇召見談及時政秀先云臣春卿也在職言職
以為此處宜興學校以造就士朕曰俞哉亦其時矣
於是乎有設學之旨於是乎有加額之恩學校既設
則
文廟亟宜建乃命相地伐材卜吉鳩工宫牆泮水殿廡
禮樂一如制越二年己亥夏朕以來廵親
釋奠而落成之夫熱河固自古關塞以外荒略之區也
雖金遼有興州之稱然旋舉旋廢建置沿革率不可
考而况有臯比之傳絃誦之聲哉是以我
皇祖每年避暑於此亦不過名之曰山莊故有
聚民至萬家之句蓋於禮樂之興未免
存待以百年之意今則耕桑日以闢戸口日以滋以幅員
計之不啻數千里而版籍或逾十萬焉此而無學以
牖民廸俗豈宣
祖猷揚
聖化之道今西域烏魯木齊等處率置郡縣立學校以
此較彼為尤近矣則兹
文廟之建於時於地胥不可緩亦不待人之請而後行
稱之曰熱河
文廟者今雖升之曰承德府從其朔紀其因也昔蘇軾
作韓愈碑記云公之神在天下如水之在地中予謂
韓愈因文見道我
夫子體道垂文韓愈之所因者即
夫子之所垂而見猶待乎行體則其本也且水在地中
尚待求而得之我
夫子乃天之經地之義山之峙海之淵無日不在人人
心目之中範圍曲成而不遺豈待穿鑿求之而後得
然則
木鐸之音孰謂不可覺斯民於關外荒略之區也哉
御製詩
熱河承德府紀事八韻(有序)(己亥)
上塞久鍾擅坤輿之勝㮣神臯特闢萃天府之奥區
造化既具此山川分野自呈為都會溯惟熱河著號
因泉温而紀地靈迨乎承德命名初設州而今置府
緬昔
經營文囿始成避暑之莊及余纘習武功斯佇行秋之典
煙井萬家而遞衍盈寧既叶屢豐禮樂百年而後興
教化亦徵日盛作廟凖省垣之制(熱河先建城隍廟像設祀典悉視保)
(定省城)建學崇
孔子之堂文治甫彰賢書遂薦迺詔銓曹而集議悉依
内地之成科首廳遷郡守之階即資統轄餘屬分牧
令之職仍帶原銜人因舊而制則惟新規模於焉大
備官不增而事無所廢庶政因之益修顧兩載已隔
鳴鑾兹五月復臨駐蹕覽歡迎之士庶愈懷
祖德之培貽撫肇錫之班聯恒凛泰符之熙洽用吟長律
兼識大凡
皇祖初名避暑莊熱河數典那云忘萬家煙火昔成聚
(萬家皇祖熱河詩有聚民至之句今不啻數倍矣)千里幅員今闢疆承德
建州癸丑始丙申陞府繼
先蘉因之擇地立
文廟遂以育賢起學庠信是百年興禮樂欣其比戸富
農桑漫猜林本鹿豖藪試看家增絃誦場朔定安興
軍溯古(遠於此置北安州興化軍屬中京大定府金改興州寧朔軍屬北京路)豐灤建
赤縣分傍(熱河陞為承德府統轄六屬並改八溝廳為平泉州四旗廳為豐寧縣喀喇河屯廳)
(為灤平縣三座塔為朝陽縣塔子溝廳為建昌縣烏蘭哈逹廳為赤峯縣仍兼同知通判原銜咸隸承德)
(府)撫兹樂利蒙
庥者保泰惟殷敬不遑
文廟釋奠禮成有述
聖祖於斯避暑曾養恬樂利被黎蒸閭閻此日較前盛禮
樂百年以後興爰建
廟堂欣慶落載因釋奠仰
依憑菁莪雅化捷影響已有庠間俊秀升(丙申夏詔於熱河興建)
(文廟並定各廳入學額數丁酉秋順天鄉試即有熱河之生員中式者)
謹按
文廟碑記熱河承德府紀事八韻詩俱
御書刻石
文廟釋奠禮成有述詩刻屏懸挂
乾隆四十一年八月内閣奉
上諭朕每歲木蘭秋獮先期駐蹕熱河數十年來見該
處戶口日增民生富庶且農耕蕃殖市肆殷闐儼然
成一都會惟絃誦之風未盛由於口外人多樸魯無
所師承且未另立學額更無以示鼓舞因思熱河各
廳所屬編氓及僑居年久者其子弟應不乏秀良誠
能教育而振興之未嘗不足以示造就自宜剏設義
學延師訓課以勵文風並當建立學宫酌定庠額俾
得藉以上進其如何興建籌辦著該督周元理悉心
勘議具奏至學校章程並著會商學政羅源漢酌議
奏聞副朕嘉惠塞民廣學毓材至意欽此
謹按先是熱河於雍正年間改設承德州乾隆
三年議設學額至七年裁州歸密雲縣考試詳
見部議各條下
四十二年十二月内閣奉
上諭前據周元理奏熱河請添建考棚俾七廳所屬士
子生童得以就近應試事屬可行但工程事宜地方
官素未諳習辦理恐未能妥協所有熱河考棚工程
著𣲖劉浩辦理欽此
四十三年正月内閣奉
上諭熱河地方朕每歲木蘭秋獮先期駐蹕數十年來
戶口日增民生富庶且農耕蕃殖市肆殷闐其秀民
並知蒸蒸向化絃誦相聞現已興建學宫議定庠額
竝命設立考棚將來人文日盛已儼然成一大都會
而名稱仍熱河之舊殊於體制未協因思熱河從前
曾稱為承德州嗣後應改為承德府即以熱河同知
改設其廨署并毋庸另建其餘六廳如八溝較大似
應改為知州喀喇河屯等廳酌量改縣均隸新設之
承德府管轄并隸熱河道考核著傳諭周元理將應
行酌改各事宜悉心籌畫妥議具奏候朕另降諭旨
將此諭令知之欽此
四十三年正月内閣奉
上諭學校人才之聚郡縣戶口之系古者教飬並重治
化覃敷至於荒略之地邊漠之區恒有聲教所未及
而不隸版圖者我朝定鼎以來光宅函夏幅員日廓
中外一家京畿東北四百里熱河地方在古北口以
北其境於禹貢為冀州邊末而虞及殷周幽州之畫
境也秦漢以來越在絶徼未入版圖元魏建安營二
州唐時有營州都督府然不過僑治於内地遼金及
元始薌其名而歷祚未久故址旋荒明棄大寧視為
别域我國家撫臨寰宇薄海内外咸登版籍况熱河
密邇畿輔自
皇祖康熙四十二年肇建山莊秋獮經行往來
駐蹕
皇考率修
前典設立熱河廳尋改承德州朕臨御之七年地方大吏
建議此地究為關外仍設為廳八溝等六處悉如之
盖以其時士民尚少風俗椎魯立學建郡之制有未
遑焉嗣後獮獵木蘭每歲駐蹕於兹日見黎庶殷闐
戶口繁富里巷絃誦人文漸起此實國家積洽累仁
休養生息涵濡百餘年之久方克臻斯夫士為四民
之首土著與僑居者久於其化子弟不乏秀良而學
校未興師承無自其何以甄陶而鼓勵之况今西域
如烏嚕木齊等處率皆立學校置郡縣以此較彼地
既遠近懸殊風土人物亦皆過之按諸古者廣厲學
官之意其地其時正相協焉爰於丙申秋命冬官量
度規模鳩工庀材興建
文廟朕親
釋奠而落成之每年來廵斯土必先展拜廟貌秋仲丁
祭遣大學士行禮率以為常所有酌定庠額分年取
士並創設書院義學延師訓課悉令督臣與學臣議
立章程以行近歲士氓深被教澤既富方榖益見蕃
昌閭閻安堵沐浴太平四方商賈之民駢集輻凑儼
然成一都會計其地千有餘里而戶口或逾十萬焉
可以見耕桑日闢版籍日繁成都成邑之盛有明徵
矣近者既創立學校樂育人材而其地猶仍熱河廳
之舊凖諸體制未為允協因思向曾設承德州今宜
陞為承德府即以同知改設其餘六廳如喀喇河屯
廳改為灤平縣四旗廳改為豊寧縣八溝廳其地較
廣改為平泉州烏蘭哈逹廳改為赤峰縣塔子溝廳
改為建昌縣三座塔廳改為朝陽縣賦税戸籍之數
悉隸於知府轄於熱河道以重考核官斯土者所
宜悉心經畫措置協宜以副朕嘉惠邊氓教
養兼施之意至於考訂舊聞蒐羅掌故輯成熱河全
志已命儒臣博採旁徵區分事𩔖纂訂成書仍於山
莊内肇建文津閣庋貯四庫全書琅籖秘笈炳耀興
桓以示朕崇
師惇典一道同文至意欽此
四十四年五月内閣奉
上諭熱河自
皇祖建立山莊以來迄今六十餘年戶口日滋耕桑益闢
儼然一大都會禮樂百年而後興此正其時曾於丙
申秋降旨添設學校書院加廣庠額以教育而振興
之並相地鳩工建立
文廟兹鑾輅來廵適届落成親詣行
釋奠禮宫牆泮水間青袍環列彬雅可觀從此文化益
當蒸蒸日盛第現在庠生已有五十餘人均應與順
天鄉試雖丁酉科曾經中式一人但邊外士子樸魯
者多恐尚未能與通省貝字號每卷校藝獲售著加
恩照宣化府之例另繕承字號每科鄉試取中舉人
一名俾士子知上進有階愈加鼔舞俟將來文風漸
盛人數多至百餘名該督臣學臣再行奏聞增額以
示嘉惠上塞士林多方樂育至意該部即遵諭行欽此
設學事宜
乾隆三年議准熱河於雍正年間設立承德州未
經建學今該州遵立義學延師訓課童生至二百
五十六名自應量設學額照奉天新設州學例歲
科考各取進文童六名歲考取進武童四名額設
廪增各十名以逐年考試優等生員漸次充補俟
廪額補足時三年一貢至八溝四旗同知通判所
轄之漢人亦准一體與考其寄居流寓之人不得
混冒
七年承德州裁生童歸併密雲縣考試
乾隆四十一年十月禮部等部議准熱河建立學
宫事宜
一
文廟地基奉
旨指定熱河城隍廟之東其工程事務交工程處辦理
所有大成殿明倫堂均以仿照内地規制應行相
度建造之處統聽管工程大臣辦理
一每廳各設義學一處延請品學兼優之士分司
訓課其束脩膳金並生童膏火等項銀兩俟建設
義學後按年報部動支
一從前承德州學額取進文童六名武童四名其
時祗有熱河喀喇河屯二處童生應試今七廳地
廣人多較前已增數倍自應變通加額俾知奮勉
嗣後歲科二考熱河一廳每試取進文童四名其
餘六廳各取進二名歲考武童減半取進將來人
丈日盛如應酌議增廣再行請
旨辦理
一熱河生童向係歸併密雲在通州應考今仍照
舊考試將来人數日增應否於熱河地方添建考
棚之處再行請
旨辦理其鄉試一體編入順天北貝取中
一七廳總設道學教授一員額定廪生十六名每
逢歲科二考將優等生員挨次拔補俟廪額補足
照例三年挨貢一次十二年拔貢一次
一熱河本無土著凡流寓民人身家清白寄籍二
十年者俱准考試初考童生之時尚無廪保應令
各廳查明飭取地隣保結收考取定名數申送道
考由道轉送學政考取入學將來廪額補足之後
照例令廪生保結其有現在口外居住業於密雲
等處入學者准其報明改歸熱河應試
十一月管工程處尚書英廉等奏准恭查熱河建
立
文廟(臣)等遵照奏准燙樣按例詳細估計得熱河城
隍廟之東新建
文廟大成殿五間碑亭三間大成門五間崇聖祠五
間東西配廡各十一間尊經閣五間犧牲所三間
省牲亭一間明倫堂五間東西齋房各七間教授
衙署一所泮池一處橋一座欞星門一座東西牌
坊二座大成殿前月臺一座焚帛爐一座門樓四
座等項估需銀七萬三千二百二十九兩二錢請
在熱河存貯備工銀内支用其應造龕案神牌籩
豆供器及樂器舞儀等項應會同禮部太常寺查
明另行辦理再查此項工程係在熱河地方修建
請派熱河道明山保就近會同(臣)等派出之司員
一同敬謹妥協辦理於彈壓稽查並錢粮工程均
有禆益
十二月禮部奏准熱河地方每歲夏秋為
聖駕廵幸之所今
特興黌序廣勵師儒文物聲名宜從美備現經(臣)英廉
等照
國學大成殿龕案陳設欵式遵
旨辦理所有兩廡及
崇聖祠龕案並各神牌位次均照
太學成式製造安設至祭品樂器及一切供器等項
除所供
特頒周時法物外(臣)等謹查照
太學所用各器另偹細冊交(臣)英廉等如式制造再
查
太學例用文舞生三十六人樂生五十三人執事生
二十八人應會熱河道轉飭所屬慎重遴選照
太學名數充補由太常寺酌量揀派熟諳音律禮儀
者前往教習如恭遇
皇上駐蹕熱河或
親臨行禮或
遣官行禮樂章照
太學所奏其香帛祭品應請照致祭
闕里之例由地方官備辦若係該地方官承祭之時
所用樂章祭品等項均照直省學宫辦理
四十三年三月吏部等部遵
旨將喀喇河屯廳改為灤平縣八溝廳改為平泉州四
旗廳改為豊寧縣塔子溝廳改為建昌縣烏蘭哈
逹廳改為赤峯縣三座塔廳改為朝陽縣又議准
將熱河道教授學改為承德府教授又現奉
諭旨建造考棚俾生童以就近應試其原定入學名數
尙少應再行加增承德州原額四名加增二名其
六州縣原額二名各增二名俱隸承德府學俟將
來六州縣入學人數漸多另於各處建學以昭
聖世同文之化
七月吏部等部議准承德府属各州縣童生照例
錄送承德府覆試其府境童生該府考後即送學
臣考試毋庸再由道轉送又府州縣增設學額所
需貢生旗匾并文武舉人進士盤費坊價等項銀
兩在通省額設留支銀内撥給
文廟在承德府治之東東西牌坊各一座向東額曰
教垂萬世曰道洽八埏向西額曰執中含和曰參
天兩地中櫺星門牌樓一座額曰化成久道内泮
池一大成門一座内碑亭一大成殿五楹正位奉
至聖先師孔子神位
御書額曰廣大中和聯曰有開必先冠古今而垂教化
無思不服合内外以振文章四配祀復聖顔子宗
聖曾子述聖子思子亞聖孟子十二哲祀先賢閔
子冉子冉子宰子端木子冉子仲子言子卜子顓
孫子有子朱子東廡十一楹祀先賢蘧瑗澹臺滅
明原憲南宫适商瞿漆雕開司馬耕梁鱣冉儒伯
虔冉季漆雕徒父漆雕哆公西赤任不齊公良儒
公肩定鄡單罕父黑榮旗左人郢鄭國原亢廉潔
叔仲會公西輿如邽巽陳亢琴張步叔乘秦非顔
噲顔何縣亶樂正克萬章周敦頤程顥卲雍先儒
公羊高伏勝董仲舒后蒼杜子春諸葛亮王通范
仲淹歐陽修楊時羅從彦李侗吕祖謙蔡沈陳淳
魏了翁王伯趙復許謙吳澄胡居仁王守仁羅欽
順西廡十一楹祀先賢林放宓不齊公冶長公晳
哀高柴樊須商澤巫馬施顔辛曹卹公孫龍秦商
顔高壌駟赤石作蜀公夏首后處奚容蒧顔祖句
井疆秦祖縣成公祖句兹燕伋樂欬狄黑孔公公
西蒧顔之僕施之常申棖左邱明秦冉牧皮公都
子公孫丑張載程頤先儒榖梁赤高堂生孔安國
毛萇鄭康成范寗韓愈胡瑗司馬光尹焞胡安國
張栻陸九淵黃幹真德秀何基陳澔金履祥許衡
薛瑄陳獻章蔡清陸龍其
崇聖祠五楹祀
肇聖王木金父公
裕聖王祈父公
詒聖王防叔公
昌聖王伯夏公
啟聖王叔梁公先賢顔氏曾氏孔氏孟氏先儒周輔
成程珦蔡元定張廸朱松
文廟東首
御座一所
宫門一座垂花門一座尊經閣五楹神厨一座神庫
一座犧牲亭一間
文廟西首學門一座垂花門一座東西齋房各七楹
東曰進德曰日新西曰修業曰時習明倫堂五楹
教授署一所
釋奠儀注
四十四年五月
上駐蹕熱河時
文廟落成丁未
親詣行釋奠禮
上御龍袍補服乘輿出
行宫入大成左門降輿贊引官對引官恭引盥洗由
殿中階進典儀官唱樂舞生就位執事官各司其事
贊引官奏就位
上詣拜位立典儀官唱迎
神司香官捧香盒向上立唱樂官唱迎
神樂奏昭平之章司香官進至香案傍跪贊引官奏
上香
上詣
先師孔子香案前上香畢復位立分獻官就四配十
二哲位前上香畢各復位立
上行二跪六拜禮典儀官唱奠帛爵行初獻禮獻帛爵
官各捧帛爵向上立唱樂官唱初獻樂奏宣平之
章
上跪讀祝官讀祝文畢
上行三拜禮典儀官唱行亞獻禮唱樂官唱亞獻樂奏
秩平之章典儀官唱行終獻禮唱樂官唱終獻樂
奏叙平之章典儀官唱徹饌唱樂官唱徹饌樂奏
懿平之章典儀官唱送
神唱樂官唱送
神樂奏德平之章
上行二跪六拜禮典儀官唱捧祝帛香饌恭送燎位
上轉立東旁望燎復位立贊引官奏禮畢對引官恭導
上升輿還
宫禮成
賜順天學政汪廷璵大縀一紗一承德府教授米天瑛
舉人薛聯元生員陸光儒等紗葛有差
賜太常寺司樂官樂舞生等葛布銀錁有差翌日順天
學政汪廷璵率教授舉人生員等
奏謝上言欽惟我
皇上
統備君師
化覃中外
率俾暨光天之下千百國文德同昭
用敷肇建極之原十六字心傳畢貫涉星波以負笈
重瀛之紳佩偕來徧月窟而横經遠徼之詩書齊
肄惟興州之奥壌當朔野之名區自全輿歸形訓
之官遂沃野成甸廛之會駐
軒皇之華蓋豫遊常奉鳴鑾築
堯帝之茨宫會極歡臚合瑞乘六龍而時莅
廵行垂法
祖之猷屯七校以從蒐肆覲展朝宗之典塞田留熟慶數
千里匝隴桑麻
仙館那居看十萬戶環闉烟火班初升於赤縣彌覘
地産殷繁志已蕆於黃圖尚軫人文朴略
念序庠其有制聿遵太學之成模
謂富庶其何加宜廸
聖人之至教因誕敷夫
恩綍俾特建夫新黌度爽塏而初營泮水則半規浮碧
峙桷楹以並作宫墻則萬仞飛翬爰嚴栗主之隆
儀仍凖戟門之令式禮崇
文廟揭日月以升東號冠熱河紀山川而從朔秀鍾
武列知衆𣲖之同歸瑞拱興安仰高山之在望當
採芹而思樂
躬臨甫迓
鸞旗乃
釋菜而觀成展謁還紆
玉輅盈階吉佾儀比圜橋列几嘉籩輝分
闕里辨&KR0596;協竒褒之節啟
萬乘以尊
師陪禋偕奔走之司鏘六成而洽禮勒擘窠之鉅牓
墨海蟠虬
摛紀事之鴻篇文園翥鳳嚮學而員稱弟子集舒雁之
青衿分齋而職領師儒擁銜鱣之絳帳東西矗舍
風廊列號争排科歲分期棘院重垣初築席羅廣
厦抽毫之晷刻添長榜展藝林鼓箧之姓名增置
臣等班隨扈從獲與趨蹌會際鼓徵肅齊觀聽萃
名都而陶淑欣依風雨之大和瞻
盛典以軒鼚長頌星雲之丕焕
又學政汪廷璵
奏謝另編鄉試字號中額上言洪惟温源衍脈㴠濡
化溯於豐詒仁嶺鍾英環拱象符乎斗運萃神臯
之廬井人服先疇沃奥壤之耕桑戸敦古處由耕
而讀蒸然聞一邑絃歌既富且安久矣待百年禮
樂往者畿闈籲俊曾徵擢秀於此邦今兹黌舍增
員叠荷
推仁於多士固已
鴻慈高厚合中外而甄陶
文治光華遍膠庠而抃舞復以
翠華莅止迎
鑾輸傾藿之忱丹殿觀成鼓箧引採芹之彦
顧青衿之禮讓
深嘉佩服雍嫺期紫塞之書升猶
厪藝文弇樸敷
作人之教化同文咸會車書定編號之章程
加惠特宣綸綍沛
新恩於省試一鳴争獲雋之竒凖舊例於邊庠七屬與
觀光之選企賢書而自奮入關皆歌鹿而來佇
慶榜之旋開𤼵軔即登龍而上日新月盛將聯翩更叶
茅茹霞蔚雲蒸庶藹吉盡成桐菶(臣)幸逢
盛際備荷
隆施頌雲漢於
中天鼓春風於
大造勖肄三之始業願諸生勉副旁求仰
御六之時行慶全郡遹臻
郅治
欽定熱河志卷七十三
