欽定熱河志卷六十八
山四
各属有名無考諸山
按承德府属境内名山有載在史𫝊今古殊稱
者即往証今雖形勢方位粗有可指而稱名不
符未宜牽率亦不便刪略彙編如左以俟審証
云
鮮卑山後漢書鮮卑𫝊鮮卑者東胡之支别依
鮮卑山杜佑通典柳城有鮮卑山在縣東南二百
里棘城之東塞外亦有鮮卑山在遼西之北一百
里未詳孰是
按通典于鮮卑山二說並存在杜佑時已莫定
所在太平寰宇記諸書皆兩仍其說一統志原
本據後漢書鮮卑以季春月大會於饒樂水上
謂遼之中京大定府在饒樂水南則古鮮卑山
當相去不遠饒樂水為今英金河流經赤峰建
昌朝陽三縣地則鮮卑山方位究難據以審定
赤山後漢書烏桓𫝊漁陽赤山烏桓數寇上谷
按唐張九齡有賀赤山北無賊狀漁陽與今承
德府灤平豐寧縣相直是赤山當在今承德府
本境及灤平豐寧二縣境内而諸處俱無之達
昌縣境有赤山及大赤山但其方位不合難以
傅會
牛尾谷十六國春秋前燕錄段蘭攻柳城慕容
汗及封奕等救之與蘭遇於牛尾谷
按柳城属今建昌縣牛尾谷當在建昌縣南境
馬兜山十六國春秋前燕錄慕容皝以段遼將
復至於柳城左右設伏以待之遣封奕率騎數千
伏於馬兜山
按漢書地理志稱馬首山在柳城西南段氏之
伐柳城必從西南而至疑馬首山即馬兜山蓋
馬首與頭同義頭與兜又音近耳太平寰宇記
謂柳城縣有馬首山渡遼之要路據此當在今
建昌縣南境
黃榆谷十六國春秋後燕錄慕容寶宿廣都黃
榆谷清河王會夜詣寶行十餘里復走赴其軍勒
兵攻寶寶帥騎馳二百里晡時至龍城
按龍城為今朝陽縣治黃榆谷當在今朝陽縣
治南二百餘里
索莫汗陘十六國春秋後燕錄慕容寶自石城
還龍城至索莫汗陘去龍城四十里
按索莫汗陘當在朝陽縣治南四十里
板陘十六國春秋後燕錄李旱棄軍奔走至板
陘復還
按此當在今建昌縣境
突門嶺魏書太宗紀魏主東巡至于濡源及甘
松遣精騎襲馮䟦於和龍魏主屯突門嶺待之
按方輿紀要謂突門嶺在大寧西南當在今平
泉州南境
鷄鳴山魏書地形志昌黎郡廣興縣有鷄鳴山
按魏昌黎郡廣興縣地属今朝陽縣山當在朝
陽縣東南境
鹿頭山魏書地形志昌黎郡定荒縣有鹿頭山
按水經注謂白鹿山即白狼山元和郡縣志又
謂白狼山一名鹿首山是鹿首山白鹿山皆即
白狼山之互相稱此鹿頭山與鹿首同義或疑
即古白狼山但魏書别載白鹿山祠於石城縣
而鹿頭山在定荒縣當非一山以定荒縣方位
求之當在今朝陽縣西境
善玉山魏書勿吉𫝊自和龍北二百餘里有善
玉山
按和龍即今朝陽縣治其北二百餘里當在今
奈曼旗境
九莊山水經注鮑邱水出禦夷北塞中南流逕
九莊嶺東
孟廣&KR1756;水經注孟廣&KR1756;水出&KR1756;下&KR1756;甚嶒峻峩
峩冠衆山之表
孔山水經注道人谿水南流逕孔山西又孟廣
&KR1756;水西逕孔山南上有洞穴開明
按水經注稱九莊嶺孟廣&KR1756;及孔山皆與鮑邱
水(即今潮河)相近方輿紀要謂九莊嶺在密雲縣北
三十里又以縣東北一百八十里古北口外之
霧靈山為古孟廣&KR1756;然水經注之九莊嶺在鮑
邱水初發源之時尚不在邊内至於霧靈山本
即水經注之伏凌山以音近而訛水經注於鮑
邱水所合之三城水下已詳列之亦不應又指
為孟廣&KR1756;是方輿紀要之說未可為據今以水
經注所列形勢審之鮑邱水發源塞上即逕九
莊嶺東似即指今豐寧縣属上黃旗汎西南諸
山而言其所謂孟廣&KR1756;者疑即今大閣兒東南
之龍泉山所謂孔山者疑即今大閣兒東南之
白雲洞蓋潮河本流經龍泉山及白雲洞之東
境而龍溝水亦由此會入潮河即以之當左入
鮑邱之道人谿水其方位亦相似特古今異名
故附識於此
丁原山水經注五渡水北出安樂縣丁原山
按北魏安州無安樂縣疑即永樂縣之訛(詳見建置)
(沿革門)山當在今承德府南境灤平縣東南境
石城山水經注石城川水出西南石城山
按北魏石城縣属今建昌縣山當在今建昌縣
南境
黃麞谷唐書武后紀登封元年張元遇曹仁師
麻仁節等及契丹戰於黃麞谷
按此山契丹𫝊亦載之於今方位無攷
都山唐書元宗紀開元二十一年幽州副總管
郭英傑及契丹戰於都山元一統志都山在惠州
東南二百里其上林木暢茂
按元惠州地属今平泉州山當在平泉州東南
境方輿紀要又謂都山在臨潢南境則當在今
赤峰縣北境存以備考
捺禄山唐書元宗紀開元二十五年張守珪及
契丹戰於捺禄山敗之
按方輿紀要謂捺祿山在朵顔衛境今方位無
考
天門嶺唐書安祿山𫝊討契丹至吐護真河晝
夜行三百里次天門嶺
按唐書契丹𫝊載此事曰大戰潢水南古吐護
真河即今老河是天門嶺當在老河之北潢河
之南赤峰縣境内
松陘嶺唐書地理志營州西北百里松陘嶺其
西奚東契丹曾公亮武經總要興中府西北至松
陘嶺百里
按唐營州在建昌朝陽二縣境内其奚與契丹
分界當在建昌縣興中府為今朝陽縣嶺當在
今建昌朝陽二縣間也
冷陘山唐書奚傳盛夏必徙保冷陘山契丹傳
阻冷陘以自固
按唐時冷陘為奚契丹兩部接壌處後燕慕容
熙襲契丹至陘北即冷陘之北唐顯慶中以阿
史德樞賓為冷陘道行軍總管討叛奚又延和
初幽州都督孫佺等及奚戰於冷陘山皆指此
當在今平泉州建昌縣之北境方輿紀要謂在
潢水之南黃龍之北奚契丹依阻此山以自固
者是也唐書又謂冷陘山直媯州西北考唐初
契丹之地本在潢水左右距媯州絶遠即奚王
牙帳亦附近土河與營州相接而不在媯州至
遼初始以别部徙媯州為西奚唐書所稱冷陘
直媯州西北者蓋兩冷陘也
摘星嶺唐書契丹傳契丹入寇幽薊劉仁恭窮
師踰摘星嶺討之歲燎塞下草使不得留牧馬多
死五代史契丹傳劉守光歲使人踰摘星嶺燒荒
契丹馬無所食
按明史一統志謂摘星嶺在順天府西三百餘
里若在内地又隔西奚一部何由得困契丹蓋
未足為據方輿紀要謂在大寧南境
雙山遼史地理志中京大定府有雙山
按遼中京在今平泉州則雙山應在平泉州地
九宫嶺遼史地理志澤州有九宫嶺
九宫嶺在惠州南一百五十里
按元之惠州即遼之澤州為今平泉州地則九
宫嶺當在平泉州南境唐書地理志漁陽郡下
注自古盧龍北經九荆嶺盧龍塞在今潘家口
外九荆嶺在盧龍塞北當即遼史之九宫嶺也
石子嶺遼史地理志澤州有石子嶺元一統志
石子嶺在惠州北八十里
按此當在今平泉州境又考王曾行程錄曰過
石子嶺自此漸出山七十里至富谷館八十里
至通天館二十里至中京與北方位相合又唐
書地理志曰經九荆嶺受米城張洪隘度石嶺
至奚王牙帳唐之奚王牙帳即遼之中京度石
嶺與奚王牙帳相近當即遼史之石子嶺唐書
作石嶺也
平頂山遼史地理志高州有平頂山
平頂山在高州北五里
按遼元時之高州在今赤峰縣今豐寧縣属之
正藍旗鑲黃旗皆有平頂山方位偏西乃遼北
安州界非高州境也
黃栢嶺遼史地理志武安州有黃栢嶺
按遼時武安州地属今朝陽縣嶺當在朝陽縣
西境
雕窠嶺遼史地理志宋王曾上契丹事曰思鄉
嶺八十里至新館過雕窠嶺偏槍嶺
按思鄉嶺今十八盤嶺偏槍嶺今偏嶺皆在灤
平縣雕窠嶺在思鄉嶺之北偏槍嶺之南亦當
属灤平縣境
芹菜嶺遼史地理志宋王曾上契丹事曰過墨
斗嶺度雲嶺芹菜嶺
按墨斗嶺為今廣仁嶺芹菜嶺當在廣仁嶺北
王曾行程錄墨斗嶺亦名度雲嶺應是一山故
不復列
牛山曾公亮武經總要北安州有牛山亦作牛
嶺
按今承德府本境灤平縣豐寧縣皆北安州地
明成宗寔錄永樂元年命新昌伯唐雲引軍自
小興州大興州東接牛嶺會州塔山龍山諸處
屯種北勿出會州西勿過千戶塞則牛嶺當在
興州之東會州之南為今平泉州南境
鹿兒峽遼史地理志宋王曾上契丹事曰牛山
館八十里至鹿兒峽館
按此牛山館當即武經總要所載北安州之牛
山鹿兒峽在牛山北八十里亦當在平泉州境
又考方輿紀要謂鹿兒峽在遵化州北塞外明
初常遇春追元兵出遵化度鹿兒嶺至會州即
此會州故城在今平泉州南二十里則此嶺當
更在會州之南方輿紀要又謂此嶺一名鹿路
嶺或譌為路兒嶺元史順帝紀至正二十四年
博羅特穆爾(舊作字羅帖木兒今改正)遣兵向闕太子率侍
衛兵東走古北口趋興松至路兒嶺詔追及之
還宫即此地也
蝦蟆嶺遼史地理志宋王曾上契丹事曰至鹿
兒峽館過蝦蟆嶺
按此則嶺在鹿兒峽館之北亦當在今平泉州
境
會仙石曾公亮武經總要北安州有會仙石
按此當在灤平縣豐寧縣境
器仗山曾公亮武經總要建州東南至器仗山
三十里
按遼建州為今朝陽縣地山當在今朝陽縣東
南境
唱呌山契丹國志中京東過小河唱呌山道北
奚王避暑莊有亭臺元一統志唱呌山在大寧縣
東北三十里
按明一統志烏梁海下亦載此名當在今平泉
州境與大寧故城相近
奚王嶺青嶺瓢嶺金史完顔宗翰𫝊宗翰
至奚王嶺與都統杲會杲軍出青嶺宗翰軍出瓢
嶺
按宗翰與杲約于奚王嶺會議在既取北安州
之後奚王嶺當在豐寧縣西境青嶺瓢嶺亦應
相近
呼碧峪元史食貨志有龍山呼碧峪
按呼碧峪與龍山相近當在今朝陽縣境
盤龍山元一統志盤龍山在大寧縣東南十里
摩雲山元一統志摩雲山在大寧縣西南三十
里相傳常有雲氣覆其巔故名
香臺峰元一統志香臺峰在大寧縣西一百里
遼建昊天寺金泰和六年杜元撰碑文云萬壑千
崖羣峰争出咸不相讓惟香臺峰玉立特秀迥出
霄漢之外故以香臺名
有福山元一統志有福山在大寧縣西北三十
里以其在福德之地故名
按元時大寧路大定縣為今平泉州治東北境
後改名大寧也盤龍摩雲香臺有福四山均應
在今平泉州境
溜石山元一統志溜石山在金源縣西南四十
里山有二峰其形似駝
按元史載穆瑚黎(舊作木華黎今改正)進兵臨興中先遣
烏葉爾(舊作吾也而今改正)攻溜石山蓋即此山也當在
今平泉州東境
乾山元一統志乾山在惠州西南二百五十里
遼金採伐林木運入京畿修蓋宫殿及梵宇琳宫
元置提舉司
按此當在今平泉州最南境
聖水山元一統志聖水山在高州東南三十里
上有一泉
福德山元一統志福德山在高州西北三里以
其山居福德位故名舊名五福山遼人謂之榆山
金大定間兵亂此山見神兵解危遂名福德山有
石洞號為集賢洞有石環二丈曾有仙遊謂之會
仙石
按元高州地属今赤峰縣聖水山福德山俱當
在赤峰縣境
望京山元一統志望京山在松州東八十里上
有古寺石佛像又有石洞寶塔
香臺山元一統志香臺山在松州南八十里有
石洞寺周圍松樹茂林
按松州属今赤峰縣望京山香臺山俱當在赤
峯縣西南境
五峰山元一統志五峰山在松州西南九十里
有古寺石井周圍松林
按此亦當在今赤峰縣境又考今豐寧縣属鑲
白旗之東北有五峰山為元興州松州交界處
或即為松州之五峰山未可定也
梓木山元一統志梓木山在和衆縣東南二十
里以山多梓木故名
按元和衆縣地属今建昌縣山當在建昌縣南
境
熊山元一統志熊山在龍山縣南六十里俗𫝊
遼主臨山畋獵獲一白熊因號熊山上有熊山寺
石柱山元一統志石柱山在龍山縣南八十里
山中有方圓石柱遼時有僧建寺於此後寺廢柱
礎猶存
按元龍山縣地属今建昌縣熊山石柱山俱當
在建昌縣南境
富山元一統志富山在龍山縣南一百三十里
一水通流内有寺曰龍泉
按此亦當在今建昌縣境今平泉州境有富山
與此方位不合建昌縣境内諸山名為巴顔者
頗多亦莫定所在
龍山元一統志龍山在龍山縣北八里山如卧
龍俗𫝊曾有龍見故名
按此與前燕慕容皝所築龍城東之龍山别龍
城東之龍山在今朝陽縣境此當在建昌縣境
鞍山元一統志鞍山在龍山縣北十三里勢若
馬鞍故名
按此亦當在今建昌縣南境
雲竇山元一統志雲竇山在利州東四十里山
有穴竇天欲隂雨必有雲氣覆其巔故名
按元利州地属今建昌縣山當在建昌縣南境
金山元一統志金山在利州東南一百二十里
山有金洞因以為名絶頂有古寺曰雲峰
鳳凰山元一統志鳳凰山在利州南十三里相
𫝊鳳凰嘗止其上故名
按金山鳳凰山俱當在今建昌縣南境今朝陽
縣之鳳凰山即古龍山乃元興中州地與利州
方位不合
競秀山元一統志競秀山在興中州南三十里
金山元一統志金山在興中州北三十里
按元興中州地属今朝陽縣競秀山金山俱當
在朝陽縣境
獨山元一統志獨山在川州南一百四十里其
山屹然一峰故名
白雲山元一統志白雲山在川州北十五里時
有白雲覆其上故名
按元川州地属今朝陽縣獨山白雲山俱當在
朝陽縣境
荆山元一統志荆山在建州東北十里其山多
荆故名
按建州地属今朝陽縣山當在朝陽縣南境
丁山元一統志丁山在惠和縣南五十里一峰
如丁改名
按元惠和縣地属今建昌縣山當在建昌縣北
境
大王山元一統志大王山在武平縣東八里其
山高聳列岫峥嶸
香爐山元一統志香爐山在武平縣南三十里
其山孤高形若香爐故名山中有水一泓澄澈可
愛名曰聖水池
按元武平縣地属今朝陽縣大王山香爐山俱
當在朝陽縣境
氊帽山明史李文忠𫝊洪武七年帥師攻大寧
高州克之追奔至氊帽山
按高州地属今赤峰縣山應在赤峰縣境
欽定熱河志卷六十八
