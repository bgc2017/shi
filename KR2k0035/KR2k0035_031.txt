欽定熱河志卷三十一
行宫七
頤志堂
暢遠臺
静好堂
冷香亭
採菱渡
觀蓮所
清暉亭
般若相
滄浪嶼
一片雲
頤志堂清舒山館之西數楹南向
聖祖御題額曰頤志堂又曰光風霽月為
幾餘典學之所堂外磊石依岸澄波遶欄曲牖生涼明窗
納爽其西有殿東向曰學古堂
皇上紹
庭稽古傳
心聖學恭誦
御製顧名思義益仰
宸衷乾惕非特頤志典墳也
御製詩
頤志堂(甲戌)
河亭迤北疎軒面爽
皇祖題曰頤志堂陸士衡有言頤情志於典墳豈徒繕性
保真之為適
窈窕山深水復清虛堂夏五足怡情欲因致遠惟寧静
匪慕嵇康自養生
頤志堂
屏峯曲抱林廬鏡渚清涵綺疏或牝或牡過鹿曰潛曰
躍任魚枕流潄石非彼對時育物惟予悦目無過山水
賞心祗有詩書
頤志堂述事(癸未)
聞之心欲安天君方泰然又曰身欲勞公旦無逸編幼
齡扈
蹕來勤政緬
高年勞矣亦安止動直静則專書堂額頤志而吾請進旃
惟
聖乃從心並行養實便吾方覺瞠乎祗有勵惕乾
頤志堂(甲申)
几有箋毫架有書設論頤志莫斯如尊聞又曰行如貴
為是檢心恐負初
頤志堂(丁亥)
古屋水之涯年深景越嘉樹喬隂佈廣蘿静月梳斜跡
印呼羣鹿聲傳反哺鴉承
歡頤
懿志此樂更無加
頤志堂(戊子)
溪堂碧水潯乘暇偶遊尋練影披前沼晶光蕩遠林雨
過鹿留蹟風送鳥騰吟頤志固緣静仍當收放心
題頤志堂(庚寅)
頤志多芸籍
當年樂縹緗仙莊好風日
聖母駐徜徉即此怡
神永故知取義長願言千萬歲伴奐正無央
頤志堂(壬辰)
背巘復臨池溪堂愜静思
慈萱避暑奉
聖藻至今垂魚鳥化機適詩書古鑑披惕乾恒勵志便我
取為頤
頤志堂(丙申)
頤志頤
慈志額顔
皇祖留教正即
家法
夀祝擬仙籌夏凊日方永山停水自流
懿懷增豫者耆定奏功收
頤志堂疊丙申詩&KR3608;(己亥)
頤志頤誰志徒餘五字留(丙申題頤志堂詩曾有頤志頤慈志及夀祝擬)
(仙籌之句)重來悲仰額空說
夀增籌兩歲景如幻一川水鎮流水流何所似似我淚難
收
頤志堂作歌(辛丑)
昔日頤
志尋無方言之猶自餘悲傷今日頤志不易得曰惟時若
雨與暘頤者養也志欲豫然其豫也必有常隠居却掃
非吾事吾之豫在萬民康恐作秋霖茲快霽額手西成
或卜穰怵惕猶當厪半月(再半月即為白露節無慮秋霖矣)庶幾黍稷
登倉箱
頤志堂作歌(壬寅)
昔年
頤志尋無蹤(頤訓養也)曾子養志難再同今時頤志殊艱致(頤如)
(意)箕疇時若不易逢
奎文輝煥猶
麗榜敬緬
當日兩事亦厪躬敢不聰聽
聖訓勵寅恭
學古堂(戊寅)
樸室山水間
軒篆題學古插架富芸編觸目堪為矩近思孰挈要應是
無逸所
皇祖信得師我勉師
皇祖
學古堂(庚辰)
當前即為今已過即為古今實不可住古亦無定所鴻
荒與昨日未覺異爾許學古應如何我願於近取歲歲
臨山莊
聖日瞻
仁祖欲從雖末由遑敢不力努
學古堂(辛巳)
信步過煙隄書堂隠石蹊
奎文懸日月義路示端倪稽則心有獲議斯政不迷髫年
今半百識
訓耳言提
學古堂(壬午)
書堂帶水復屏山小坐心常恧此間勉學
祖功猶未逮那曾學古有餘閒
學古堂(癸未)
太古此山寧獨似書堂曰學有攸聞
聖人直示惟從政大塊由來亦假文插架牙籖照今古開
編芸氣吐芳芬問予切已應何在不出周書無逸勤
學古堂(甲申)
山静曾聞太古如書堂又貯古來書千秋興廢眀昭彼
兩字憂勤益切予敢曰遊觀斯樂亟亦惟仁智議幾餘
說言原在務時敏訓注寧誇蟲與魚
學古堂口號(丙戊)
顧名書屋義還思師古非難難擇師封建井田稱善政
效行後世豈其宜
學古堂(丁亥)
耕當問僕織問婢不學何殊立面牆在我寧惟資博洽
要應治理法虞唐
學古堂口號(己丑)
琴尚薰絃緬
舜徽秋風落葉拂書幃與其學古寧學
祖於此拳拳或庶幾
學古堂口號(癸巳)
學古顔楣燦脚釵繹思别有會于懷井田封建寧非古
師意弗師迹乃佳
學古堂(己亥)
石隄展步轉東廂綠樹隂籠學古堂說訓詎惟資廣博
躬行祇覺意茫茫
學古堂口號(庚子)
服膺兩字勉修身猶恐能言行未純謂我學成無可學
知他不識學之人
學古堂口號(壬寅)
學古由來貴學心典謨終始曰惟欽設無準酌泥(去聲)陳
迹封建井田豈合今
暢遠臺清舒山館之左因周垣舊基亘為長廊
下依淥水有臺巍然
聖祖御題額曰暢遠聯曰長對流光觀物性静中佳趣得
天和每風日晴眀川原如繪
登臨縱覽萬象紛羅俯察仰觀之樂備於斯矣
御製詩
暢遠臺(甲戌)
清舒山館之東臨鏡湖為崇臺綠柳遙隄紅荷近
渚牆外羣山羅列奔湊矯首遐觀斯為最暢
崇臺湖上俯澄清暢遠新標即景名
淵鑑當年超物表静觀萬𩔖入空明
静好堂徑清舒山館後曰静好堂筠篁叢碧巘
岫縈青堂外飛樓疎櫺四啟曰澄霽樓樓下堂室
區分各系榜聯曰風泉滿清聽聯曰雲晴當檻碧
山曉入樓青曰山水含清輝聯曰鈎簾雲霧生衣
上當幌山川入鏡中曰高山流水聯曰石激水流
處天寒松色間曰岫幌聯曰日影飛花殿風文積
草池並
聖祖御書
御製詩
静好堂(甲戌)
山莊幽䆳静如太古盖無地不然此間竹淨苔清
覺鳥語泉聲都增静賞
翠屏遮戶静無塵&KR0766;&KR0766;階前長綠筠琴薦筆床都恰當
想因翰墨緬風人
静好堂(庚辰)
趁暖搴帷萬象低霽煙歛盡朗撐犂(蒙古語謂天為騰額哩漢書訛為撐)
(犁然音韻頗近宜於塞外用之)底湏在御誇琴瑟自覺當前契筦倪
冷香亭静寄山房之側臨水東向曰冷香亭山
莊荷花秋深未落與晩菊寒梅同韻伏讀
御製諸什始知品異凡葩也亭北三楹曰峽琴軒與亭
鱗次石岸盤廻波淙響越水香微送雅韻鑑流渢
渢乎如聞海上水仙操矣
御製詩
冷香亭(甲戌)
方亭東向俯臨碧沼荷淨蘋香露白風清時冰心
玉壺殆不是過
四柱池亭繞綠荷冷香雨後襲人多七襄可識天孫錦
彌望盈盈接絳河
冷香亭(己夘)
潦水寒潭蘆荻蒼汀沙白露欲為霜晩荷幾朵支欹影
風韻今朝挹冷香
冷香亭(壬辰)
亭枕蓮塘玩水芳十分花帶五分凉因之悟得遲禁(平聲)
久兩字名真副冷香
峽琴軒(己夘)
流水風松静與皆嶧桐不操八音諧西山爽氣正當戶
東沼初陽又上階每憶
虞絃歌復旦寧誇陶壁傲無懷懋勤慣是能供奉江硯宣
毫率已排
採菱渡湖之南有小舟可登舟北渡搆亭其漘
曰採菱渡亭如一笠側影湖中每新菱出水與蓮
花蘋葉相間庾肩吾所云上林紫水雜蕰藻而俱
浮也亭後殿三楹
聖祖御題曰環碧聯曰夾岸好花縈曉霧隔坡芳草帶晴
烟
御製詩
採菱渡(甲戍)
湖波澄碧水面多菱葉浮貼水背日花開佳實脆
香與蓮房水芝並薦故取摩詰詩中語名其處
菱花菱實滿池塘谷口風來拂棹香何必江南羅綺月
請看塞北水雲鄉
觀蓮所延薰山館西南崇亭傍水南向萬柄芙
蓉涵光照影鷗浮上下魚戲東西山莊之蓮自關
内及敖漢來者諸景中多標其盛實以茲為最中
懸
聖祖題額曰觀蓮所聯曰能解三庚暑還生六月秋恭讀
御製感賦諸篇洵乎山水炳靈承
暉徹露天葩瓊蕊所由與衆卉殊矣
御製詩
恭瞻
皇祖恩賜御筆感賦(樂善堂集)
亭俯玻璃荷芰芳(名觀賜書處蓮所)孫枝獲侍
聖人旁寸心已覺趨陪幸尺幅曾頒翰墨光羲畫軒書叨
賜屢玉函金笥貯
恩長只今空對
宸章麗瞻仰徒迴九曲腸
分隂宵旰萬幾繁餘暇精神寄筆端運腕力如撐海岳
揮毫形似舞龍鸞當年歡忭承
榮賜此日依遲忍重看詎止宋臣飛白記涕流頻拭那能
乾
觀蓮所(乙丑)
擷芳倚檻暫徘徊葉是仙盤花似杯不為靈根能駐歲
稱觥曾獻
聖人來
濯清偏稱過秋霖廿二年前未解吟一段横塘烟雨意
好教他日驗斯今
不染由來是染塵誰能拈出此花真秋風過處香盈袖
暫許詩人對碧淪
亭亭寫照鏡池寬徼露承暉意未闌應是仙葩具神解
每留顔色待人看
觀蓮所(甲戍)
平湖曲渚在在荷香景中以之標名者不一此間
雲廊䆗窱方亭虚敞
聖祖題額在焉洵為甲觀
寳題恒煥
聖人字冰牖仍憑君子花助感每教驚逝水追歡曾未泛
流霞
清暉亭如意洲東臨水一亭垂楊披岸亭角出
柳隂中
聖祖御題額曰清暉亭謝靈運詩所謂清輝能娱人也靈
運工於賦景所云林壑暝色雲霞夕霏芰荷映蔚
蒲稗因依歴歴清暉茲亭彷彿遇之
璇題標舉名義彌新
御製詩
清暉亭(甲戍)
虛亭臨水清曠絶塵宵月晨曦春林秋蓼揚輝絢
目所謂清暉娱人恍然可遇
水複山重静且便竒葩異草四時鮮始知謝客饒佳句
擬學唐家度小年
般若相清暉亭西精舍一區南向中奉佛像額
曰法林寺内殿三楹額曰般若相皆
聖祖御題左右殿各三楹後殿七楹地即雪山湖為香海
色相皆空了然雙林說法處𣑽言般若此云智慧
仰
佛日之寳輪契真如之妙諦所謂翠竹黃花無非般若者
矣
御製詩
般若相(甲戌)
山莊清淨地有水皆阿耨無峯非靈鷲别剏蘭若
奉妙莊嚴相當是踞獅子座說大般若經時
雁堂小築竺招提獅子林如畫出倪無相相中真實相
梵稱般若豈無稽
滄浪嶼嶼不滿十弓而峭壁直下有千仞之勢
中為小池石髮冐池如綠雲空由西嶺晨霞閣沿
緣而下有室三楹窗外臨池四圍石壁空嵌谽谺
豁閜後擔北向懸
聖祖御書額曰滄浪嶼聯曰松生青石上泉落白雲間
御製詩
滄浪嶼(甲戌)
山泉滙為湖沼澄泓見底孤嶼臨流悠然得滄浪
趣
綠洲朗潤蕙蘭榮日對滄浪之水清俯潔搴芳無限趣
那更分别足和纓
滄浪嶼(戊寅)
澄泓半畆即天池池上疏軒四季宜疊石入波疑倒插
嵌楓經籟故紛披禽魚得所情含樂星月涵虛意想知
(此處本不常臨夜景更所未覩)雅似御園畫禪室(御園池上居又名畫禪室長夏恒憩息處)
(是室似之)一般摛藻搆吟思
滄浪嶼(己夘)
玲瓏壁罨窗淡沲池繞砌垂手可濯清舉目惟延翠空
澄含峭蒨淺會皆神詣造物獨鍾秀於何勞位置縹緗
展往訓自取慎所事
滄浪嶼(庚辰)
石壁圍峭蒨上有綠雲覆一泓貯天池靈源淙乳竇旱
澇不乾溢神龍所護守(叶)詎惟託清濁兼可寄枕潄
聖藻在簷端每來輒思舊
滄浪嶼(癸未)
洲嶼中間復有池搆軒其上臨階基坐而玩之淡神氣
憑以鑒者數鬚眉曰清曰濁惟自取不盈不竭夫何為
塞上風月伊千古檻前俯仰欣一時
滄浪嶼(丙戌)
幾曲怪石森一泓止水淨有風亦漣淪無月不照暎牆
圍鹿弗顧天空鷗下盟(呌)錦鱗長寸餘作隊相游泳坐
玩几席上物物各適性纓足兩弗濯清濁無心競
滄浪嶼(丁亥)
池上書齋古渫然俯一泓牆圍辭鹿飲沼澈數(上聲)魚行
澄影觀几席漪光翻梠楹緬懷
聖人意原取濯纓清
雙松書屋題句(庚子)
辛酉初來拱把曾盤盤今見出檐層種松多歲他有似
閉戶著書我未能舊屋新名原恰當撫箋題句亦相應
&KR1354;年瞥眼如一瞬且與消閒暢攬凭
雙松書屋
階際撐雙幹塤箎伯仲兮閱年難與計隔歲若相徯霜
露那能犯滄枽可共稽僧機圖忽憶曾是賦夷齊(木蘭僧機)
(圖嵿下有喬松一根二幹遠望為兩樹實同本也因名曰夷齊松而係以歌至己夘重經其下則松已燬於火)
(有嘆夷齊松賦)
雙松書屋(壬寅)
伯夷聖之清叔齊豈不似如讀孟子書二老宛在此我
偶坐謖隂聲色俱忘矣去歲與今年由來不隔耳
一片雲山莊在五雲中人間塵土不到由延薰
山館再折而東面山殿八楹
聖祖御題額曰一片雲當朝雨欲來午隂乍合雲起膚寸
瀰漫布濩其或晴雲天際舒卷自如五光十色所
謂郁郁紛紛蕭索輪囷覺岱嶽雲峯天都雲海未
能獨檀其勝
御製詩
一片雲(甲戌)
山中雲氣朝暮晴雨變滅無端或起樹中或浮水
面或來樓窗几榻間以片目之所謂一滴水知大
海味也
白雲一片纔生岫瞥眼岫雲一片成變幻千般歸静寄
無心妙致想泉明
一片雲
對岫山房一片雲祥籠寳篆鎮氤氲試聽細籟琅玕戛
何異風篁嶺上聞(名勝志餘杭風篁嶺上有一片石青潤&KR0785;瓏舊稱一片雲)
欽定熱河志卷三十一
