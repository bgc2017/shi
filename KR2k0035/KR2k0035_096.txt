欽定熱河志卷九十六
物産五
蟲之屬
蟬爾雅釋蜩有七種皆蟬之屬揚䧺方言列諸
蟬多至二十餘名盖是物本隨地而異今關外之
蟬不入關内其出聲較内地稍遲而音特清壯蒙
古謂蟬為綽爾齊
御製詩
塞蟬(較内地者大而聲壯蒙古名之曰綽爾齊綽爾齊者胡笳也)(甲戌)
塞榆雨霽流繁響静聽啁嘹亦自嘉蒙古不知虛體物
指聲直謂是胡笳
塞蟬(辛巳)
綽爾齊争噪霽川(關外蟬不入關内其音較内地宏而直蒙古謂之綽爾齊綽爾齊者胡笳)
(奏曲人謂其聲似故名之)天然南北限䧺邊中庭地白𫝊陳語曰和
眀君撥四絃
聞蟬(癸未)
氣候北来遲一月塞林今日始聞蟬舉頭密葉尋不見
但見流隂旋(去聲)旋遷
聞蟬(乙未)
萬物憑生各趨時率因暄寒為早遲山莊今日始聞蟬
南北氣候殊若斯詎惟氣候殊聲音亦異其北蟬聲䧺
粗且野南蟬聲細清以淒大抵氣禀分人性而衆生𩔖
咸隨之蒙古遂謂綽爾齊(關外蝉音較内地宏而直蒙古謂之綽爾齊綽爾齊者胡)
(笳奏曲人也以蝉聲相似故名之)曲項蘆管和(去聲)以吹有時頗叶韻高
低然而彼此兩不知豈非幕天席地中若人若物同蒙
大造同熙怡小哉俞琰席上腐談獨舉昭君笑其渾不
似而又訛為火不思
詠蟬(丙申)
塞外蟬聲殊塞内元音太古綽爾(平聲)齊(塞外蝉與内地稍異蒙古呼為)
(為綽爾齊謂其似歌曲也)報秋律合商兮羽飲露韻諧高與低松下
花間常入聽排衙喝道漫嘲題山中鼔吹流清響意謂
斯猶勝孔圭
聞蟬(辛丑)
御園五月蜩(昨于御園有聞蜩詩)山莊六月蟬一二本難辨實有
先後焉(一觧)南者亮以清北者宏而壯物異人豈同強固
因殊狀(二觧)蒙古無巧語直呼綽爾齊(蒙古呼蝉為綽爾齊綽爾齊者胡笳)
(奏曲人也以蟬聲壮似之故以為名云)聲頗中宫商而蟬豈自知(三觧)時至
彼自鳴夫豈有不平意謂昌黎序略失之琢情(四觧)山中
嫌寂歴流響出林蓊設以鼓吹方謂當勝彼孔(五觧)粗韻
為金石細韻為絲絃聆餘冁然笑恐人號官蟬(六觧)官蟬
塞外聞此事亦稀有芚蒙鄙彼癡怵愓勵予守(七觧)
聞蟬(壬寅)
秋蟬關内夥關外曾未聞山莊所有者綽爾齊之倫(塞外)
(之蟬其聲宏壯與口内清亮者有别蒙古呼為綽爾齊盖謂胡笳奏曲音也)今朝忽聞蟬其
聲迥不羣既亮凄以清訝聽如遏雲風高颺逾遠露重
飲益神比似御園噪(園明園秋蟬甚多反覺聒耳兹數年皆于山莊度秋今兹偶聞之為)
(之心耳俱爽)闊久喜聆新綽爾齊收聲如慚下里紛吾昔詠
氣候謂自南北遷(叶)以今始聞蟬誠有如所云堯夫雖
怪語(塞上氣候自南而北向為氣候詩云大都廿年中暖必以漸遷又云卲子天津橋怪語非正詮或者)
(人烟輳以致默轉旋今以所聞蟬音證之益信卲子語雖非正論要可存為鑒戒云)率應戒為君
蟋蟀崔豹古今注曰蟋蟀一名吟蛩一名蛩秋
初生得寒則鳴爾雅注曰蟋蟀今促織也盖蟋蟀
與絡緯皆有促織之名而其𩔖各别
御製詩
月夜聞蛩(甲戌)
漾舟逗星渚凄吟發露坡塞夕已颯沓塞月猶婆娑歐
陽賦未就是聲来則那嫠婦怨别離孤客悲蹉跎於我
何有焉也覺秋懷多
聞蛩(癸未)
漾舟廣寒宇取適非取疾沿傍葦岸間數聲颺唧唧吁
嗟胡為来觸景增蕭瑟韶芳每遲候商調斯縮律塞外
之恒情山莊詎能尼獨喜暑意遙何妨秋信出
絡緯即莎雞也爾雅曰螒天雞注云小虫黑身
赤頭一名莎雞陸璣詩疏曰莎雞如蝗而斑色其
翅正赤六月中飛而振羽索索作聲崔豹古今注
曰莎雞一名促織一名絡緯促織謂鳴聲如急織
絡緯謂鳴聲如紡績也一名紡績今塞外有一種
形小而色綠與常産特異
御製詩
興安絡緯至小而色綠率筆圖之兼題以句(丁夘)
依稀果蠃負螟蛉塞草霏黃尚作青可惜徐黃曾未覩
為𫝊蠕動補蟲經
莎坂蒼烟動股鳴雲閒天淡磧垣清若教賦質渝關裡
答響流黃更覺情
跂跂脉脉露華枝欲上寒英意轉遲大小略殊牟益畫
(牟益𢷬衣圖續入石渠寳笈中神品也)風流渾脱惠連詩
何必花棚草舍尋一番畫取更長吟閒聽静想評形似
氊室清宵冷逼衾
絡緯(己巳)
塞上秋蟲夥紛鳴抱露榛那曾催嬾婦却觧動征人風
物渾如昔烟花且自新剡藤親貌取(前歲塞上曾圖之以歸並成詩四首)
俯仰便成陳
榛蟈周禮蟈氏及月令螻蟈鳴注皆以蟈為蛙
唐韻亦以蟈為蛙之别名玉篇集韻蟈字皆以蝦
蟇為訓惟廣雅有蟧蟈馬蜩也然馬蜩乃蟬屬今
塞外所産榛蟈則係絡緯蟋蟀之𩔖善以翼鳴土
人呼為呌蟈蟈盛以小籠置之暖室經冬猶有作
聲者
御製詩
榛蟈(甲戌)
啾啾榛蟈抱烟鳴亘野黃雲入望平雅似長安銅雀噪
一般農候報西成
蛙生水族蟈生陸振羽秋叢觧促寒蟈氏去鼃因錯注
至今名象混秋官(按蟈蟈乃絡緯蟋蟀之𩔖周禮蟈氏去鼃黽原不指一物而言注謂蟈今)
(御所食蛙夫蛙乃蝦蟇不可食黽亦其類俗名田雞尚可食至蟈蟈則斷無可食之理不精考而錯注以訛𫝊)
(訛盖不少矣)
蝶崔豹古今注曰蛺蝶一名野蛾一名風蝶有
大如蝙蝠者或黑色或青斑今熱河所産有黑花
蝶大四五寸許
蜂爾雅有土䗬木䗬之别疏謂土䗬又名馬䗬
今塞外馬蜂視常蜂較大亦有蜜蜂元史興州有
採密提舉司元一統志曰大寧路龍山縣惠州土
産蜜及蠟
螢塞外流螢極大光可燭三尺許
蜥蜴塞外山中蜥蜴長四寸許頭以下色如翡
翠有紋如魚鱗尾作金色吐氣如雲土人稱之為
雲虎
魚之屬
箬漠&KR3163;塞外諸溪澗中皆有之狀似鱸細鱗重
唇身有黑斑伊遜河所産尤多
御製詩
箬漠&KR3163;(乙未)
魚名出口外諸溪澗中狀似鱸而味鮮美過之國
語謂之箬漠&KR3163;蒙古語謂之集伯格然尚不如吉
林之赭鱸也偶爾成咏以備方言
九曲伊遜(平聲)水有依莘尾魚細鱗秋撥剌巨口浪吹噓
隂益食單美輕嗤䱷譜䟱還應問張翰所憶定何如
鯉灤河有之味較内地尤肥美
鯽灤河及瀑河皆有之灤鯽以灤州偏涼汀所
産為佳此為灤水上流熱河東南灤水中舊有鯽
魚坑水深魚肥
鮎塞外溪河有之有斑無鱗
柘綠魚色微綠産灤河中
滑子魚長五寸許形狭而脩産平泉州山溪中
蟲魚一名尖口魚大盈尺許銳口細鱗産平泉
州冰窖山溪中居民于二三月網取之鬻于市
按遼史多載釣魚土河今土河所産盖鮮古今
地氣異也惟據今所有者載之如右至于
行宫湖中則鱗族最繁有石磯觀魚及知魚磯牣魚
亭諸勝
御製捕魚網魚諸詩俱
駐蹕山莊時所作往往取諸外湖以實内湖故鰷鱨鰋
鯉品𩔖充牣焉
御製詩
灤河捕魚(辛酉)
野灘片片起鴐鵝盪槳中流樂意多髣髴江鄕三月景
西風紅葉小灤河
灤河水自上都流順水行如風送舟最是關仝得意筆
蒼山野渡正初秋
觀漁
伊松河水秋日澄伊松河岸秋風清岸側停鞭聊復憩
但見波光日影爭晶明漁人弄網中流迎鴐鵝雁鴨驚
飛鳴我聞任公獨垂釣不釣鯤鮞釣長鯨湯網祝禽未
祝魚渭濱無乃存空名不如乘興觀漁樂興盡輙逝無
留停凉颸獵獵催歸轡鳶魚飛躍隨其情
釣魚(癸亥)
一川金紫明斜照清溪翠壁天然妙竿絲偶弄非夢羆
瀺灂遊鱗俯可眺今来古往釣魚人不知却被魚兒釣
敖漢捕魚
一水帶龍岡三秋理釣航蒹葭颭寒渚鷗鷺貌江鄕樂
事漁同獵嘉魚鰋共鱨便途資衆餉莫漫比如棠
玉鏡澄秋浦林巒入照佳不綱仁未逮結網念常懷獻
獲甘誰後頒恩與衆偕鳴榔歌快豫齊泊白雲涯
把釣(乙丑)
秋湖魚鮮餌把釣意如何愛此空眀景如聞欸乃歌
釣魚(己巳)
跂石弄竿綫蓼波漾烟翠豈乏釡鬵烹為愛滄浪意
垂釣(辛未)
富春以釣隠磻溪以釣顯亦各適其適何繋竿與綫(叶)
跂石臨澄渚秋水泠然善垂絲致喁嘬豈為烹鬵甗隠
顯非我為?躍任彼轉渺瀰眄烟波興正復不淺
捕魚(甲戌)
隄分内外湖置牐期節制内湖育鱗族蒸然繁其𩔖漏巵或
旁出潜躍乃於外侵尋落野潦釡烹同浪棄乘閒命罟師濊
濊臨流試鯉鰋其品美生放内湖既鱧鮎其品惡逮衆盡分
賜縱之斯未能挈入原有自忽憶文王囿却笑此何謂
釣魚戲題三首(癸未)
魚磯芳餌滿堆盤歷夏何曾試綫竿却恐孤他勤伺候
垂鈎聊試對秋灘
水冷秋湖魚懶嘬片時空坐蓼花濱中涓竊議非時矣
知爾誠為善釣人
釣意由來非釣魚水天空闊朗如如紫溪翁與煙波叟
無事希他偶似諸
捕魚
或曰捕魚可致雨無聊極思試為取金鈎甘餌已非時
逝梁發笱徒延佇塞湖空闊潜族多中流濊濊施網罟
小船深處提大網兩岸拽行衆邪許徐牽密攏近淺涯
發發鱗𩔖無?所鯉鰱鱣鮪不一足強(去聲)立泥中其意
苦觀之盛哉思之憐揀存一二悉放去吾意在雨不在
魚網師竊惜空力努水寒可一不可再薄行賞賜足酬
汝
釣魚戲題(甲申)
野水蒼烟曲岸濱持竿意不在求鱗了知跽餌勞勞者
人匪釣魚魚釣人
捕魚(乙酉)
内河不捕魚為是肫然養外河每捕魚為恐悠然往亦
弗事&KR1648;寒仍向内河放(叶)好生雖得一公物乃失兩陡
憶文王囿棄罟恧以惘
網魚(丙戌)
網魚塞湖中銀鯽向稱美施罛獲藉藉從(去聲)人意甚喜
擇碩留四五餘仍放諸水於取戒其多况原斯湖裏長
大供烹鬵其期亦可指從人或後言竊漁誰禁彼肩輿
過隔岸吾亦取諸此逆詐雖不為其實有此理
捕魚戲言(丁亥)
内湖不捕魚外湖常捕魚捕魚獲外湖放魚於内湖内
湖鱗𩔖孳外湖人烹諸於以示好生亦因觀水虞然魚
豈得知業已殭泥塗救五於彼什盖非彼所娛更有人
竊笑盗取誰禁吾
打魚(壬辰)
數年打魚曾未為兹當長夏偶為之打魚非緣烹飪計
打魚仍圖養育滋園中水自有高下建閘斯分内外也
内則常牣園湖中外則一去無留者外湖濊濊滋施罛
欲以打魚置内湖大網两岸揶揄掣近磯羣力邪許呼
鯉鰱鱣鮪隨所取水盆滿置噞喁口波濤永失事則無
底用長歌歎杜叟悠然而逝親見斯子産之欺誰能施
取之外廐置中廐荀息之策誠非漏
金石之屬
魚兒石産朝陽縣西北山中石不甚堅層層可
剥各有魚形隨剥隨異無相同者纖悉如畫土人
名曰魚兒石
聖祖御製康熙幾暇格物編(四集)
喀爾沁地方有青白色石開發一片輙有魚形如塗雌
黃或三或四鱗鰭首尾形體俱傋各長數寸與今所謂
馬口魚者無異揚鰓振鬛猶作鼓浪游泳狀朕命工琢
磨以装硯匣配以松花江石誠几案間一雅玩也嘗讀
水經注及酉陽雜爼言衡陽有石魚山石具魚軆宛若
刻畫又池北偶談述汧陽縣有石魚溝取石破之两两
成魚可以辟蠧故宋人石魚詩曰相𫝊此石能辟蠧功
在琅函並玉儲然未有如斯之纖悉克肖者也其與石
俱生耶抑魚之化如零陵之燕海南之蟹耶物理之不
可全窮又如此
御製詩
魚石屏歌(有序)(甲戌)
向見酉陽雜爼載衡陽湘鄕縣有石魚山山石色
黑理若生雌黃開發一重輙有魚形鱗鬐首尾若
畫長數寸燒之作魚腥又重慶江心有䨇魚刻石
上每一魚三十六鱗見則歲豐云云夫石上刻魚
世㦯恒見至開石自具魚形則非人力所能為疑
為烏有誕論而已今過土默忒部落路南有所謂撒
哈河灘者土人種田掘地得石剖之有魚形復剖
之則復見大寸許小數分計銜尾比目若游泳然
乃知古人所載必有其徵誕在此實即在此製以
為屏不異王振鵬魚藻圖也
造物有無宗元疑石中魚形誰所為雕琢不到繪難揮
又匪其中置鯤鮞擘開紋理紛鏤竒鬐甲刻畫噞喁姿
永免麗罶及粘徽漫慮溉釡膾銀絲琴高仙駕或其遺
不然善眩如條枝殖瓜種樹幻術施冠鳬秋化石不移元
王沉璧洛水涯化玉未聞仍孕其湘鄉竒蹤向謂虚(叶)
事必有偶今始知詭談詫蹟序若斯折中理氣繄予思
是地昔必潦水滋水退魚存僵淤泥歲久土變石理宜
試看易剖片片披宛然藻?還浪吹寓形得所夀可期
磨而不磷湼不緇製屏堪陳筍席垂兆維豐年念在兹
前題再詠
久竹青寧化難窮萬物情却看文石裏不異碧波清寫
影矜鱗活知春出浪輕誰能緡餌釣底慮釡鬵烹幻體
何妨脱真形永寄貞謂言在藻𩔖可以認三生
鉛平泉州境内之雅圖溝楊樹溝波羅樹等處
産之康熙五十一年許内地民人及蒙古開採令
每歲納鉛入錢局以為課雍正元年悉令封閉
炭宋王曾行程錄曰深谷中多以燒炭為業元
一統志大寧路和衆縣土産木炭盖塞外多樹故
為炭較易今所産視内地特佳
鹻元戴侗六書故謂鹻為鹵之凝著者今建昌
縣之南即明史大寧衞東南之大鹻場地
鹽塞外食鹽皆蒙古境内所産泡子河生天然
鹽不待煎熬而成蒙古用小車載以貿易博物志
所謂戎塩累卵者是也
按遼史地理志載太祖於澤州采鍊䧟河銀冶
又宋王曾行程錄曰柳河館旁西北有鐡冶多
渤海人所居就河漉沙石鍊得成鐡又元史食
貨志載産金産銀産銅之所遼陽省曰大寧又
産朱砂水銀之所遼陽省曰北京(即大寧也元初仍金名曰)
(北京至元七年改為大寕路)又載金在遼陽者至元十年聽
李德仁于龍山縣胡碧峪淘採每歲納課金三
兩銀在遼陽者延祐四年惠州洞三十六眼立
提舉司辦銀課鐡在檀景等處者太宗丙申年
始于北京撥戶煽焉中統二年立提舉司又元史仁宗
紀延祐二年四月諭晉王以先朝所賜惠州銀礦洞歸
還有司七月復賜晉王惠州銀礦洞又元史史天祥𫝊
復利州殺劉祿于銀冶又元一統志興中州有鐵冶在
州西北九十里蓼子峪利州有鐵冶在州東南二百八
十里牛口峪惠州有鐡冶二所一在州西北二
百三十里寺子峪名灤陽冶一在州東北六十
里松棚峪名寳津冶皆辦官課龍山縣有瑪瑙
場在縣東北五十里興中州有瑪瑙場在州東
八十里鳳凰崖下皆每歲貢又明一統志載三
衛産瑪瑙諸所産處並在承德府屬即舊熱河
七廳境内也今則禾麦盈疇鋪棻錯繡各場冶
俱久經封閉其鉛礦暫行開採亦即停止
聖朝首重農事不貴異物即此可見故因輯諸書而附
識於此
器服之屬
鹿角噐每歲
行圍獲鹿甚多截其角材中諸噐
御製詩
詠鹿角筆架(戊寅)
茸長八义老蛻然去不留無從别麇麈又幾閱春秋形
欲成芝朵堅將變石頭雅宜供架筆毛穎本同遊
命製鹿角椅並題以句(壬午)
獵獲八义角良工製椅能由来無棄物可以備時乘詎
是仙都遺(去聲)從思
家法承(盛京貯有角椅太宗時鹿角椅山莊有也聖祖時鹿今命製此亦肯構之意)夔夔
戒倚側棣棣慎居興休&KR1120;形猶曲豐尖柔足徵底須七
寳飾樸素審堪稱
沈周秋風話歸圖即用其韻
抑為小雅抑豳風老筆𫝊神意鑿空握手河梁似聞語
羡君策蹇竟歸東
恭詠
皇祖鹿角椅(癸未)
大獮年年
幸塞沙詰戎深意讋荒遐虞人惟許獻三殺匠氏因教製
八义既樸而淳供憩息匪雕以飾戒竒衺昭哉白水欽
前跡鄙矣青氊詡舊家
詠鹿角椅(乙酉)
雙撐玉戟牙一具綘河槎觧&KR1120;氣猶煦吐茸期未賖考
工漏匠氏樸製剏朝家小坐輙成什亦無慙八义
恭詠
皇祖鹿角椅(癸巳)
製椅猶看雙角全烏號命中想
當年
神威詎止羣藩讋
聖構應謀萬載綿不敢坐兮惟敬仰既知樸矣願捐姸
盛京惟遠興州近(角盛京有甲戌太宗文皇帝所貽鹿椅癸亥兩詣瞻覯曾一再恭)
(詠兹椅為常得觀仰)(皇祖所製每歲駐山莊家法欽豕益增景慕)
家法欽承一例然
樺梌木噐以樺梌木及雜樹根為之製作工巧
全以雜色參錯為文如縟繡然自几案至盤匜無
所不有熱河市中多鬻之
聖祖御製詩
用梌木杯器(四集)
素輕珠玉器專製及時杯錯節分花影盤根别利才茂
林成木癭深斧染莓苔澹泊明吾志天然見體裁
皮茵褥以馬皮為之其毛色淺深相間文茵方
褥俱燦然可觀熱河市中多鬻之
山紬産建昌縣每年内地民携蠶種出塞養之
收絲織紬其養蠶時以欂欏葉為飼故名曰欂欏
繭宋曾公亮武經總要載塞外養蠶之法有與内
地不同者曰收種春蠶用秋種貯以簟箔勿受風
燥曰温種冬至後以針線穿蠶種至暖室就温勿
傷蛹子曰拾蛾清明蛾出必以申酉戌三時分雌
䧺各置一筐曰摘對配蛾次日以指捻雌蛾腹謂
之把蛾以紙羃筐貯其内置凉室中邊地春寒恐
葉未發而先出子也曰斫芽插墩榖雨後出子硏
欂欏枝向陽嫩芽連枝葉三尺餘擇流水河邊無
土沙灘不見水處掘寬二寸許深如之插芽勿使
露水少提之令活曰坐墩日出後將蟻盆去蓋入
墩中使與枝近曰上障四五日蠶一眠起帶葉剪
取移置障上曰守場山中長欂欏處為蠶場恐蟻
傷蠶置棚守護曰摘繭蠶出六十餘日成繭著葉
處謂之蒂去之傷絲包絲包者各絡繭外亦謂之
衫晉以織始有紋曰收繭擇春蠶為秋種置凉室
曰選場蟻場宜凹下樹宜低小取其葉軟蠶場宜向
陽塞外早寒非日暄不能成繭也尤忌高山山高
則多霧霧則蠶病多風風厲每不成繭曰打舖秋
蠶出時天漸寒蠶上枝時縳置草鋪使其墮而復
上曰抽繭繭成以手撚線織為紬名曰山繭
按塞外器用之屬見于前史者後漢書烏桓𫝊
謂男子能作弓矢鞍勒鍜金鐡為兵器金史地
里志載大定府産螺杯茱萸梳玳瑁鞍元一統
志利州有細瓷窰一所在州西南棠葉務有粗
瓷窰一所在州東南感化莊興中州有白瓷窰
一所在州北二十里笠子堝松州西二十里有
瓷窰西北有甎瓦窰又興中州建州土産紙是
也塞外服用之屬見用于前史者後漢書烏桓
傳謂婦人能刺葦作文繡織氀毼北史契丹傳
以青&KR2615;為上服元一統志大寧路龍山縣利州
興中州建州皆土産絲紬和衆龍山二縣利惠
二州皆土産布是也諸産並在熱河府州縣境
内今民間日用所需㦯商賈貿遷或土人造作
非有特著之産故不復專列至宋曾公亮武經
總要謂幣帛多書白川州税戶所輸金史載北
京歲貢縀疋今則歲課亦但輸額賦而已
欽定熱河志卷九十六
