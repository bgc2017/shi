欽定四庫全書
欽定熱河志卷二十五
行宫一
自昔離宫别館以備巡遊資息宴非法宫正殿受
朝臨政比也我
聖祖仁皇帝展巡塞甸肇啟山莊
皇上敬繩
祖武歲時
駐蹕於是乎敷文德播武功八紘和會萬里目前遐邇
由而壹體中外所以一家豈惟都會繁昌班朝莅
政而已至于山川秀發水木清華前後三十六景
外勝境日闢
松雲棟牗締構天成謹各繪圖系說而以沿途
行館附焉若夫
聖蹟留貽
宸章炳蔚
天文所被鉅細靡遺敬依類排次分載簡端不徒範水
模山增輝藝苑已也
避暑山莊昔我
聖祖仁皇帝於康熙四十二年肇建
避暑山莊隂陽向背爽塏高明地居最勝其間靈境
天開氣象宏敞俯武列之水挹聲錘之峯叠石繚
垣上加雉堞如
紫禁之制週十六里三分南為三門中麗正門東德
滙門西碧峯門其東及東北西北門各一東門外
長堤蜿蜒北起獅子溝南盡沙隄觜延袤十二里
甃石七層廣約丈許宫中左湖右山山勢自北而
西曰梨樹峪曰松林峪曰榛子峪曰西峪迴抱如
環濕翠晴嵐朝夕異狀不可殫名湖水自東北演
迤而南至萬樹園之陽净練澄空沙隄曲徑如意
洲在焉其北為千林島凌空落影望不可即瀑源
來自西峪垂於湧翠巖之巔玉噴珠跳晴雷夏雪
滙注湖中湖岸曲樹翬飛長橋虹駕引而東南至
德滙門之左為出水牐以時蓄洩高雲入峯清流
見底凡夫敞殿飛樓平臺奥室莫不因地形任天
趣不崇華餙妙極自然㐲讀
聖祖避暑山莊記及我
皇上御製前後二序
紹聞垂訓意至深遠周詩臺沼不得專美於前矣
聖祖御製文
避暑山莊記(三集)
金山發脈暖溜分泉雲壑渟泓石潭青靄川廣草肥無
傷田廬之害風清夏爽宜人調養之功自天地之生成
歸造化之品彙朕數巡江干深知南方之秀麗兩幸秦
隴益明西土之殫陳北過龍沙東遊長白山川之壯人
物之樸亦不能盡述皆吾之所不取惟兹熱河道近神
京往來無過兩日地闢荒野存心豈誤萬幾因而度高
平遠近之差開自然峯嵐之勢依松為齋則竅崖潤色
引水在亭則榛烟出谷皆非人力之所能借芳甸而為
助無刻桷丹楹之費喜泉林抱素之懷静觀萬物俯察
庶類文禽戲綠水而不避麀鹿映夕陽而成羣鳶飛魚
躍從天性之高下遠色紫氛開韶景之低昂一遊一豫
罔非稼穡之休戚或旰或宵不忘經史之安危勸耕南
畆望豐稔筐筥之盈茂止西成樂時若雨𤾉之慶此居
避暑山莊之概也至于玩芝蘭則愛德行睹松竹則思
貞操臨清流則貴廉潔覧蔓草則賤貪穢此亦古人因
物而比興不可不知人君之奉取之於民不愛者即惑
也故書之於記朝夕不改敬誠之在兹也
御製文
恭跋
皇祖聖祖仁皇帝御製避暑山莊三十六景詩(樂善堂集)
曩年十二時蒙
皇祖聖祖仁皇帝推愛我
皇父之肫摰特令孫臣隨侍宫中朝夕承歡不離左右其
年四月隨
駕往熱河避暑凡三十六景之地無不周覽聆
聖訓被賞賚不可勝紀孫臣時雖少然受
皇祖深恩嘗思久侍
慈顔長領
訓誨謹身約已庶無過尢以報高厚之德於靡窮昊天不
弔其年冬
龍馭上賓我
皇父哀毁過禮食不甘味時同兄弟問安必勉怡顔色以
舒
皇父之憂退而自號哭於廬次澘然不絶蓋恐傷我
皇父之心而每念我
皇祖哀慟思慕實不能自已也數年來
皇父屢命往祭
景陵冠劍猶存音容安在一望
山陵魂飛魄越雍正七年冬敬讀
皇祖御製避暑山莊三十六景詩兼披圖畫回思曩時承
歡侍顔蒙恩寵而被誨愛者如在昨日興言及此淚欲
霑衣夫以
皇祖天亶之聖卓越古帝王深仁厚澤六十餘年浃於民
心載在史冊固非言詞所能贊揚於萬一孫臣在諸孫
中最為鈍魯然天地之澤靡不均被而有得之最深者
焉孫臣得
皇祖之澤最深者也敢恭紀於後以誌思慕之誠久而益
篤云
恭和
皇祖聖祖仁皇帝御製避暑山莊三十六景詩序(辛酉)
乾隆六年秋命駕出口北巡蕆事言旋道經避暑山莊
撫今追昔情不能已向於雍正戊申曾敬跋圖記用述
聖恩高厚今身歷其地彌切
音容如昨之感爰恭和
御製避暑山莊三十六景詩原韻以誌孫臣思慕之忱與
歲並增耳
避暑山莊三十六景詩序(壬申)
我
皇祖建山莊於塞外錫以三十六景之名蓋一邱一壑向
背稍殊而半忩半軒領略頓異故有數楹之室命名輙
占數景者非若漢主離宫唐家别館彌山蔽谷猶云未
足也向曾恭和
御製原韻兹以駐蹕清暇復各題五言近體雖不足以窺
測
高深然劉昭禹所云四十賢人者或庶幾云爾
再題避暑山莊三十六景詩序(甲戌)
避暑山莊者玉塞之神臯金庭之奥域也我
皇祖聖祖仁皇帝肇斯靈囿標三十六景題句繪圖垂示
冊府朕既恭次
元韻附刻篇末前秋周覽勝概復各賦五律一章仍就舊
題成咏今年敬奉
安輿永駐於此自夏至初過訖於處暑招凉延爽弦望再
更幾政之餘登臨攬結乃知三十六景之外佳勝尚多
萃而錄之復得三十六景各題二十八字其中有
皇祖當年題額者亦有邇年新署名者統前後計之得列
仙福地之數匪謂洩造物無盡之蔵蓋即由舊之中寓
知新之旨云爾
避暑山莊後序(壬寅)
我
皇祖於辛夘年成此避暑山莊三十六景繢圖賦什為序
以行之而予適生於是年此中因緣不可思議即位後
於辛酉年始為巡狩之舉至山莊徘徊思慕因敬依
元韻以誌景仰甲戌年又增賦三十六景蓋以
皇祖昔曾題額而未經入圖及余遊覽所至隨時題額補
定者總弗出
皇祖舊定之範圍故永恬居之詩曰已是洞天𫝊玉簡得
教福地續琅書永恬居即
皇祖御書也
御序至矣盡矣兹後序何為而作蓋予之生年既同山莊
而予之侍
皇祖適以壬寅而今歲又恰當壬寅六十餘年藴於深衷
者不可以不明白宣示以自戒已者戒我後人耳夫居
此山莊日凜敬
天法
祖勤政惠民柔遠寧邇諸大端見之詩文者不知凡幾何
尚有未宣之深衷乎無而為有是欺已有而弗宣是欺
人我
皇祖建此山莊所以誌戎綏遐崇樸愛物之義見於
御製序中意深遠也是以
皇考十三年之間雖未舉行典常
面諭曰予之不往避暑山莊及木蘭行者蓋因日不暇給
而性好逸惡殺生是予之過後世子孫當遵
皇考所行習武木蘭母忘
家法煌煌
聖訓予與和親王及爾時軍機大臣實共聞之而今皆無
其人矣予如不言後更無知
皇考聖意者又數年來日涉成趣於向所定景外不無建
置如創得齋戒得堂之類不下二十處既見之昨歲知
過之論矣而予之意猶有未盡者亦不可不宣示後人
也蓋漢唐以來離宫别苑何代無之然不過費人財逞
已欲其甚者乃至破國亡家是可戒無足法也若今之
山莊乃在關塞之外義重習武不重崇文而今則升府
立學駸駸乎崇文矣然杜甫所云將軍不好武稚子總
能文之句余嘗駁之以為各有其地其職也設衆人遂
以此為美亦美中之不足矣又扈蹕之衆歷數月于役
采薇出車古人所以恤下此亦不可不念俾人知其
所繫者大且時加惠賜焉則勞而不怨若圖已樂而忘
人苦亦非仁人之所為也若夫崇山峻嶺水態林姿鶴
鹿之遊鳶魚之樂加之巖齋溪閣芳草古木物有天然
之趣人忘塵世之懷較之漢唐離宫别苑有過之無不
及也若耽此而忘一切則予之所為羶薌山莊者是設
陷穽而予為得罪
祖宗之人矣此意蓄之久而不忍言今老矣終不可不言
故書之既以自戒仍敬告我後人若後人而忘予此言
則與國休戚相關之大臣以及骨鯁忠直之言官執予
此言以諫之可也設諫而不從或且罪之者則是
天不佑我國家朕亦無如之何也已矣
聖祖御製詩
塞外山莊(三集)
嶻嶭連青嶂懸崖挂綠溪魚隨淵静戲鶴喜樹高棲洞
遠行僧斷林寒過客迷惟予心舊好逸興少同躋
秋日山莊偶成
山花野菊喜清風塞北烟光報嶺楓無暑不知秋氣至
教叢蘭蕊放離宫
夏日山莊(四集)
日永炎風盛純隂在内含扶陽求物理避暑豈幽探山
静清歊熱泉瀠照碧嵐隨時駐步輦無著亦無貪
其二
畏景消煩慮吟詩續古風野花羅檻外山鳥滿林中雲
氣氤氲合鶯鳴颯爽同無能尋麗句賦物媿難工
山莊四季
節屇三春勝發生萬彙齊諸花候御輦百榖待村犂
九夏愁𤾉雨千林葉正肥祗因思避暑端拱計頻違
金風多爽颯清露滴堙浮目睹倉箱滿方知歲有秋
歲暮添霜鬢殷勤宵旰勞地寒盈尺雪還慮北風高
山莊晩晀
島嶼堪圖畫溪橋宛自成池邊樹影接峯外月華生衆
鳥巢簷穏羣麞伏地平無知知德化推擴至民情
御製詩
恭讀
皇祖御製避暑山莊三十六景詩並閱圖感成長句五首
(樂善堂集)
天開勝境比卷阿浩蕩春熙萬物和祇為養親温凊備
非關奉已豫遊過迎凉臺榭依山迥延爽軒窗傍水多
頷領孫曾難數計扈遊何幸沐
恩波
猶憶壬寅三月春隨
鑾方始奉恩綸
天顔近接承歡久
日角時臨賜喜頻在耳
德音猶似昨開函
御筆鎮如新祇緣深眷吾
皇意愛育餘波及小臣
金泉避暑闢離宫行樂還期兆庶同書史研求遵古訓
桑麻藝植愛豳風追陪六膳分銀繪趨侍三驅躍玉驄
指點圖中當日事
鼎湖何處可攀龍
靈臺不見文王御仁夀空傳唐帝宫樓閣簾櫳虚夜月
殿堂松栢老秋風當年遊賞疑天上此日辛酸對畫中
賸有
宸章恭雒誦幾回青睞憶
重曈
鼓響舂音夢裏遷披圖不覺淚潜然詩侔風雅𫝊千載
畫聚烟霞扃一編爽籟秋風嘘大塊雲章星彩麗高天
冷窗課罷頻吟諷回首光隂已八年
避暑山莊行宫懷舊
離宫對碧岑峭石聳成林壁有曾題字庭餘獨樹隂簾
帷秋日静彝鼎篆烟沉况是承
恩地能無憶舊心
幻塵同夢鹿佳境似遊仙帆影留雲在江聲共月懸(雲帆)
(月舫月色江聲皆宫内别院名也)綠窗蛛織網粉壁鳥啣鈿迴首驚心
處流隂忽廿年
避暑山莊為
皇祖臨幸最愛之地亦孫臣受
思特深處也八年秋謁
陵便道駐蹕數日曷勝今昔之感詩以誌弗忘云
軒墀敞御園草樹静高原遊豫思
仁祖庥和逮孝孫
橋山將酹爵玉館此停轅罨畫山容在修蛇電影奔禽言
欣客至蛩語訴秋繁階篆苔紋暗碑詩釵脚存
聖蹤猶可想衷曲向誰論倍切乾乾志虞孤
覆載恩
避暑山莊作(乙丑)
遠樹輕嵐互吐吞迢迢清蹕駐山園當秋水態澄心會
過雨巒光静體存如是野花呈色色于時幽室樂言言
昔恩詎待重來憶即境重來倍憶
恩
閒齋偶啟舊書帷昔日今時有所思試想山容天外老
即看花影座中移食苹野鹿穿林過華黍香風隔嶺吹
物土耕桑今倍萬(事聚皇祖避暑山莊詩云生理農桑民至萬家覩茲戶口日增益歎)
(汪濊深仁貽謀良厚也)含哺都道
聖恩貽
山莊雜興
地僻軒逾静山深草亦馨風前霏亂錦忩裏罨濃青潤
挹雲霞氣真參泉石靈抽毫難得句倚柏小延停
經雨溪流漲臨秋天宇高徂雲戀峯岫爽氣偪衫袍饒
有心堪會原無暑可逃林泉惬清興舒嘯寄東臯
朝暮山容變高低眼界移能添詩者句應是畫家師馴
鹿眠烟磴殘蟬掛露枝行吟情稍倦一棹泛滄池
斷岸一徘徊寥天縱目恢雅宜伸愫抱底用舉樽罍澗
口飛虹落雲標畫障開遊觀豈可極佇待奏章來
避暑山莊(丁夘)
勝地闢離宫時巡駐蹕同金行邊塞外
聖日照臨中翠柏千秋色青嵐四面通洗塵飛好雨傍晩
更濛濛
隔歲駐山莊山容鎮似常風來花作態雨過草生香小
鳥窺簾捲清琴倚壁張
含飴叨厚澤觸景那能忘
烟容罨翠岑逐處稱幽尋石秀今秋草潭明古月心蘚
蛩吟露冷苹鹿度雲深極頂衆山小悠然暢遠襟
避暑山莊百韻詩(有序)
我
皇祖建此山莊於塞外非為一已之豫遊蓋貽萬卋之締
搆也國家承
天命撫有中外於古未有之地盡入版圖未服之國皆受
封爵而四十八旗諸部落屏蔽塞外恭順有加每
歲入朝錫賚燕饗厥有常典但其人有未出痘者
以進塞為懼延頸舉踵以望
六御之臨覲光欽德之念有同然也我
皇祖俯從其願歲避暑於此鱗集仰流而來者無不滿志
以歸且也三代以上無論矣三代以下享國最久
者莫如漢唐宋明然四姓皆一再世而變亂生焉
是豈
天心之怠眷亦人事之偷惰寔致之我
皇祖有鑒於此故自三逆底定之後即不敢以逸豫為念
巡狩之典或一歲而二三舉行耗財勞衆之論夫
豈不慮然而凜
天戒鑒前車察民瘼備邊防合内外之心成鞏固之業習
勞苦之役懲宴安之懷所全者大則其小者有不
必恤矣使誠以遊冶是尚即深居九重厭見百辟
恣聲色怠政事誰其禁之而必往來沙塞風塵有
所不避飲食或致不時以是為樂固未見其樂也
予小子自十二歲蒙
皇祖恩養育宫中侍奉左右扈蹕至此親見
皇祖高年鬚白允宜頥養尚且日理萬幾暇則較射習網
閱馬合圍雖
天行之健自彊不息亦
聖度之恢與時偕行也故繼序以來敬惟
昔日時巡之意更值四方寧謐之時實不敢使文恬武嬉
以隳
聖祖之家法而每駐蹕山莊羹牆之見雲日之瞻惻然有
不能自已者敬成百韻略識
皇祖卷阿之遺志并申孫臣孺慕之悃誠云爾
開國超三代承
天撫八陲鴻功常有赫
厚貺本無私於古亶騰邁而今被皥熙顯承
三聖緒底奠萬年基滇海銷兵静王庭納幣馳玉關閒戌
壘銀渤息鯨鬐以守還無創居安不忘危時巡曾見舜
即辟詎惟岐勝境山靈秘昌時造物貽來遊頻可託經
始乃於兹土木原非亟山川已獻奇製猶尊土砌巧不
尚雕栭掖輦
慈顔預揮豪
天藻摛劭農咨寶穡勤政飭鳩司鳥獸歸咸若夭喬總蔚
而賢王誠愛戴好爵豈羈縻内外一家合休和百世禆
六龍天浩浩四牡歲騤騤頥養
精神健疇咨經緯施故知非適已實以藴深思况匪牟畊
地何曾費帑資給支需内府結搆宛蘭錡卓立峯名磬
構拖嶺號獅灤河鍾坎秀單澤擅坤夷繚堵依巖迥周廬
寫月規陟原量遠近列表度參差宛似天城設無煩班
匠治就山為傑閣引水作神池允矣儉斯稱佳哉奢豈為
景標三十六章綴畫圖詩次第聊申咏規模略可窺烟
波欣致爽景物首應推(右烟波致&KR1065;)芝徑逶迤接雲隄左右
歧(右芝徑雲隄)延清三㐲日(右無暑清涼)解愠五絃絲(右延薰山館)巖
秀原增夀水芳可謝醫擇宜開牖宇攝静適襟期(右水芳岩)
(秀)萬壑松風奏千秋畫坐披(右萬壑松風)清温維
色養清越合神怡(右松鶴清越)勝地臨平野高樓納遠思(右雲山勝)
(地)雲嵐四面罨斗室幾楹宜(右四面雲山)北枕巒凌漢(右北枕雙)
(峯)西瞻霞赩曦(右西嶺晨霞)錘峯長矗矗(右錘峯落照)雪岫更嶷
嶷(右南山積雪)碧月白梨院(右梨花伴月)紅荷綠水湄(右曲水荷香)風
泉清聽滿(右風泉清聽)濠濮素心隨(右濠濮間想)日監欽
天縡雲窗俯玉墀層霄宛可接夐宇暢無涯(右天宇咸暢)暖溜
蒸霛液暄波漾淺漪心神堪澡雪興會益淋漓(右暖溜暄波)
石壁泉源邃(右泉源石壁)青楓綠嶼蕤(右青楓綠嶼)戴顒聽偶慕
(右鶯囀喬木)周子愛堪師(右香遠益清)花以金名貴根從佛地移
(右金蓮映日)飛流頻詠李天樂不須䕫(右遠近泉聲)月舫浮芳沼
雲帆掛翠㕒(右雲帆月舫)臨流弄竿綫(右芳渚臨流)俯水鑑鬚眉
(右雲容水態)繞石鳴琴筑(右澄泉遶石)澄波叠錦綦(右澄波叠翠)熊飛
寧待夢魚樂或能知(右石磯觀魚)鏡水風微縐披來若渺瀰
雲岑態多幻望去忽嶔﨑(右鏡水雲岑)夹鏡湖光滙(右雙湖夾鏡)
長虹練影欹(右長虹飲練)甫田多瑞糓叢樾出喬枝(右甫田叢樾)
流水心無覧間雲意與遲(右水流雲在)三山依約在四序始
終之大塊文成繪
聖人情見辭嘉兹仙境擴致彼物華滋隴麦雙歧挺町禾
九穟纍實堅還實好維秬亦維秠瓜圃青丸綴蔬畦紫
菂垂珠櫻春爛爛玉李夏離離恍覩豳風象奚妨文囿
遺綏豐願寰宇祈歲肅
黃祗綠野[瓜見]膏厚單椒豐草彌窗暄裊書帶石古長鳬茨
杜若芳緐蔚江蘺態鬱漪信堪蕃坰牧便以試&KR0655;驪驒
駱&KR2876;騢駵騅駓騂驈騏色分披錦叚羣别待金羈冠木
惟松柏叢生有杞機丹楓將翠橡堤柳更庭椅為悅長
林茂爰來野獸祈跳騰推赤豹䧺健獨黃羆仙有書牌
鹿官無入澤麋惟應育麟鳳豈許匿狐狸羽客青田種
文禽丹岫姿書空成篆籕刷羽接罘罳每見鱨魦麗何
勞鷸蚌持美兼丙穴鯉品奪富春鰣凡此嘉生富要歸
茂對時幾曾誇豫大彌復厪寒飢經國留規範籌邊肇保
釐每來增惕息言念重吁&KR1077;歲月何云速
恩勤不可追省方頻駐蹕觸景憶&KR0877;飴
聖日常懸照秋風轉益悲
天施誠浩蕩神器重肩仔敢復圖休逸惟期矢敬寅外安
先内撫夕訪並朝咨天運欽調幕人情畏舉棋古今垂
炯鑒書史足元龜
遺烈母忘
祖揚休祇愧台纉承奕禩勉
福履萬年綏
避暑山莊晩秋
嵐氣千峯斂金風一谷寒長空無點翳潦水盡澄灘菊
瘦緣依石松蒼不礙巒豁然憑縱目心與太虛寬
九日避暑山莊
九秋節駐九仙家追賞乘時意趣賖却勝前年臨紫塞
只緣今日對黃花(前歲塞外有九日無菊之作)遥吟俯暢澄天宇結
佩浮觴趁物華别有登高心慰處榆關外見好桑麻
山莊雜咏(辛未)
每先秋獮駐山莊水態峰姿引興長佳景天成勝江國
早藏靈境待
仁皇
萬壑松風一室幽芸忩如昨每吟留卅年問學無些進
空覺羲娥迅似流
秋山雨過濯濃青遠近泉聲謖入聽新搆雲居號松鶴
千秋萬載奉
慈寧
點筆文軒命墨娥成書便擬號歸禾未如七十𫝊靈囿
動植飛?較總多
山莊曉景(甲戌)
肅轡凌露晨趁凉陟層巒霏微夜雨散離披朝雲鶱人
家在谷口井閭騰曉烟塞氣逼不升變霧如白緜我欲
乘之遊滄海逗三山山莊咫尺間乃作萬里觀
山莊晚景(癸未)
山莊晩景越清嘉秋獮眀當發翠華居兩月餘纔一瞬
閱真山那異空花魚貪新水浮行上鹿趁夕陽倚落斜
日涉所成趣不淺黃綾詩本付生涯
山莊深秋即景(甲午)
昨日門前送
鳳幨後程因致小留淹林稀鹿向平原出水冷魚尋深沼
?金氣肅消幽塢外碧霄朗接遠峰尖最佳處合忘諸
慮盼切捷音志未忺
山莊即事(乙未)
沿革興州難考尋山莊肯
構亹予心嵐來氣挟蹛林遠漲落波奔滄海深較雨量晴
每蒿目探奇攬勝亦開襟繼繩敢謂庶無忝惟是常瞻
聖日臨
季秋山莊即事
鳳鑾恭送向都還後發徘徊五日間夏月無何逮秋月青
山即漸作蒼山遊因遣興聊乘暖意戒躭盤敢愛閒雖
是紅旗已初報繼兹其至盼猶艱
至避暑山莊即景成什(丙申)
蘭露松風曉氣清廣仁嶺過見巖城萬家烟火滋增倍
(我家及皇祖山莊詩有聚民至萬萬家烟火隨民便之句)五榖倉箱望益誠智水
仁山怡性謐高畦低壠喜天晴更予一節便宜者午夜
軍書罷問程
山莊即事(己亥)
電光石火刻難駐不到山莊隔兩冬知我有悲白雲色
慙他無改碧山容
堂題樂夀成虚望(曾敬聖母所駐山莊行殿向題樂壽堂額以寓祝望)心識
音顔祗夢逢懼不忍言昔所詠(昔孔子於父母之年不可不知謂一則以喜一則以)
(懼余向惟知有喜而不忍言懼甲午秋曾有知年不忍舉宣尼之句乙未夏有我惟知不忍言知之句今復何)
(言哉)而今覓懼亦何從
山莊即景(庚子)
無暇今年幸木蘭仲秋山景御莊看連林高下猶蔚綠
問樹兩三忽染丹支繖尋吟趁午熱倚窗習字避晨寒
舊新蕃部都散遣消得清閒幾日槃
肩輿入西峪即景成什(癸未)
西峪屬創得峯巒實案衍而復工曲折溪壑萬千轉是間搆
書堂縹帙芸香展其他姑且置首當命步輦輿者逸固佳
肩者勞猶繾十步一憩息率就綠隂善以遲到乃速居高下盡
辨日所不暇給誰云足一臠人情喜鮮新斯之未能免
西峪
西峪秋深清且嘉林疎牆外見人家授衣時節宵鳴杵
撾穗圃場午響耞終歲勤勞亦亟矣九重安逸豈宜耶
今朝所得殊前度不為(去聲)搜吟玩物華
肩輿入西峪
肩輿入西峪輕雲籠日光樹下有微風時時送爽凉猶
恐肩者勞數息審不妨秀起(堂名)雖尚遥空翠(樓名)當路旁
可以坐而憩况無要務忙
西峪
西峪秋深好林稀見遠巒嫩暄稱(去聲)遊涉颯景助清歡
陽巘蕪餘綠隂崖葉綴丹凹中得屋暖眀處凭窗寬題
壁行將遍摛毫亦底難然當弭吟興欲以待田盤(將以廻鑾)
(之便往田盤一遊)
肩輿入西峪(乙酉)
西峪我所喜初來即命遊筍輿原可造山路不言修鹿
訝林間立蝶飜花上浮却思肩者瘁隂下每停留
西峪
薄雪深秋出哨迴輕輿西峪此重來境因徑曲詩情遠
山為林稀畫坐開納稼村豐隔城見向陽屋暖倚窗陪
佽飛陡繾衝寒衛小駐言旋適可哉(於山莊駐四日息衆遂迴鑾)
西峪(丙戌)
西峪連朝率未來午炎揮汗廑輿儓却欣入谷風吹爽
便有出峯雲布開處暑猶然似當夏趁涼何必在登臺
石城以外山田見熟賴秋長仰化裁
西峪
西峪深秋了不涼肩輿行意賞烟光前朝峭冷又迥暖
今歲塞園始見霜鹿喜平坡草猶綠鴈過(去聲)空宇葉初
黃石城外即山村近且幸崇墉積圃場
西峪(丁亥)
西峪不常來來必有奇遇浮雲與張蓋清風與奏頀午
炎頓覺失秋涼真可豫𬗟懷古作者曾誰到此處箕山
祇培塿尚有人生慕
西峪(壬辰)
寺别碧峯北更西峪深益窈益清兮千章夏木如連葉
百折山蹊不作泥步輦度隨鹿行跡懸崕轉聽鳥呼啼
圖間亦識辭多躁佳景其如畢我徯
西峪(癸巳)
數日未曾西峪來清秋山景又殊哉霽開曦御皜乎曝
雨過林蹊静不埃汲古翻書白駒隙消間橅帖墨蛾陪
窗間却見石城外銍艾黃雲遍壠堆
西峪(甲午)
山莊到十日西峪始來尋峯態昨非昨溪聲今自今行
惟期意適憩必選林隂富矣供詩料摛詞仍酌斟
西峪(乙未)
西峪窈而深來必先至此其下乃西溝山路俯迤邐適
纔之所經後䭾過行李碧峯門在兹進兹近五里曷弗
從是入麗正(門名)當陽唘行貴不由徑何處外斯理肩輿
兹尋勝乃益窮宛委亦堪悟為文膚淺無一是
西峪問景紀所得(丙申)
西峪臨石城蘭徑循&KR2535;迤向北有書堂其名曰秀起我
每臨山莊例必先至彼而峪定所由遵路可捨此林嵐
忽明晦增趣之所以晦處有鹿㐲非時無害理(此時鹿尚瘦故)
(弗持鎗往即之而鹿亦麌麌近人如海鷗之狎也)海鷗狎即斯萬事一貫耳明
處見牆外駝馬過行李勞實廑衆人逸可恣一已肩輿
問景間所得聊紀是
西峪(己亥)
山莊至廿日西峪今初到佳處久闊置恐貽山靈笑是
時小雨過酷暑略已消(叶)因之趁餘暇藉用暢清眺一
以攬畫趣一以尋詩料片雲忽飛來棼絲羃巖峭皎日
照半天無礙銀竹落(叶)幻景乃若是新爽宜懷抱(叶)楓
林有襲芬蘭坂無生淖須臾復朗霽萬峯濯翠嶠歷歷
静之會蕩蕩仁者樂設非偶命駕安知如許妙
西峪(辛丑)
今來西峪始為遊隔歲景光待詠酬祗以賞新暫置舊
誰無已得又他求試觀人欲靡窮也亦悟世情足戒不
路入碧峰寺深静拈毫歷歷記從頭
西峪(壬申)
山莊駐五日西峪今始到一因懶游興一因籌政要似
此實粗疎名山得毋笑雨餘趁爽涼遂與窮□窱謖籟
落喬松可聞不可貌有欲無欲間胥可觀其妙
欽定熱河志卷二十五
