欽定熱河志卷四十九
疆域一
熱河全境舊設五廳中曰熱河廳西南曰喀喇河
屯廳西北曰四旂廳東曰八溝廳又東曰塔子溝
廳後析八溝廳北境為烏蘭哈逹廳析塔子溝廳
東境為三座塔廳是為七廳其所轄則四旂廳專
轄左翼察哈爾八溝塔子溝烏蘭哈逹三座塔諸
廳兼轄内札薩克蒙古諸部各有分地
聖朝休飬生息百數十餘年人民殷乂物産充盈我
皇上每歲秋狩經臨被潤澤而大豐美閭閻櫛比原隰
沃衍學校既興郡邑斯建陞熱河廳為承德府餘
廳改一州五縣屬焉府治本境如直隸州制塞上
神臯蔚為都會兹叙疆域首承德府次灤平縣次
豐寧縣以境内
行宫為
廵御時駐蹕所故列平泉州前如各省府屬以縣先州
也次平泉州以境眎他屬較廣也次赤峯以平泉
析置也次建昌次朝陽以去府較遠也每屬村莊
分系四境著其方位道里其以山水名者互見山
水門繪全圖一府州縣圖七各系以說便省覽云
志疆域第六
承德府全圖說
承德府屬全境當古北口潘家口喜峯口外舊熱
河道所轄熱河七廳地東西相距一千二百六十
里南北境廣袤不一以平泉州赤峰縣統計相距
八百十里自府治東至奉天錦州府錦縣邊門界
七百五十里西至口北道屬獨石口廳界四百五
十里南至順天府遵化州界一百五十里北至圍
場界二百十八里東南至永平府臨榆縣界五百
八十里西南至順天府密雲縣北之古北口界一
百九十里東北至錦州府廣寧縣邊門界一千十
五里西北至口北道屬多倫諾爾廳界五百六十
里統州一曰平泉縣五曰灤平曰豐寧曰赤峰曰
建昌曰朝陽規其形勢則府境居中灤平豐寧拱
其右平泉赤峰建昌朝陽環其左水源山脈来自
西北由圍場入境東趨南下分道縈絡圖内略為
標目以著其勝至古今同異援据考證則詳後建
置沿革山水諸門云餘圖倣此
承德府圖說
承德府舊熱河廳境也東南東北俱界平泉州西
南界灤平縣西北界豐寧縣南界遵化州及永平
府遷安縣邊外地北界豐寧縣熱河上承固都爾
呼河茅溝河賽音河三水合而南流入灤河熱河
西境為
避暑山莊東北境釣魚臺黃土坎北境張三營並建
行宫伊遜河從府西北境圍場入南行入豐寧縣界
又西南經灤平縣界入灤河東流入府西南境至
山莊南北會熱河東南行又西會前白柴柳諸河東
會老牛河東南流至門子哨入遷安縣界山則磬
錘羅漢天橋五指之秀拱于東風雲廣仁之勝環
于西僧冠峯青松鳳凰諸嶺屏于南獅子嶺大黑
山枕于北流峙鉅觀咸歸襟帶至于營哨星羅屯
聚鱗次一州五縣左右拱翼披圖攬勝可得其㮣
焉
灤平縣圖說
灤平縣舊喀喇河屯廳境也在承德府西南隅東
界府北界豐寧縣南界古北口西界獨石口縣治
倚東隅當灤河北土泉上腴拱翼
山莊密於咫尺歲當
廵輅經行出古北口首蒞兹邑自縣治以及巴克什營
兩間房常山峪王家營
行宫相望山則雙塔山葦峪嶺常山峪青石梁駝峯
星龕岩偏嶺十八盤嶺尤擅形勢水則灤河經流
東北興州伊遜諸河入焉潮河白河環帶西南而
湯河則會入白河餘若清水河及大柴峪馮家峪
諸河發源縣之西南隅並著圖内承德府各屬惟
府境與灤平不涉蒙古旂地而灤平西南接内地
邊牆屬古北口獨石口汎兼轄為較殊他州縣云
豐寧縣圖說
豐寧縣舊四旂廳境也在承德府西北隅東界府
南界灤平縣西界獨石口北界圍場察哈爾鑲白
旂舊治土城子今為縣治當全境南於東西為中
正藍旂治黃姑屯即波羅河屯居東鑲黃旂治大
閣兒居西正白旗治郭家屯居北四旗壤界錯出
山則鑲白旗屬之元寳山赫山白雲山五峯山正
藍旗屬之筆架峯&KR0785;瓏峯雲光洞苔山平頂山鑲
黃旗屬之塔山湯山白雲洞十八盤嶺正白旗屬
之喇嘛山大對山半壁山為尤著水則灤河從縣
境西北隅圍埸入鑲黃旗北境東南流經正白旗
境小灤河北来會而南行入鑲白旗境南流入灤
平縣界其東則伊瑪圖川從縣境東北隅圍場入
鑲白旗北境南流入正白旗境又南流入灤平縣
界又東則伊遜河從縣境東北隅承德府境南入
鑲白旗北境南流入正白旗境會伊瑪圖川又南
流入灤平縣界又東則固都爾呼河亦從縣境東
北隅承德府境入廂白旗北境南流仍入承德府
界西則舍利塔拉川從正白旗西境發源東南流
入鑲白旗境又南入灤平縣界又西則潮河湯河
於鑲黃旗境發源南流入灤平縣界至鑲藍旗境
之中關什巴爾台波羅河屯鑲白旗境之濟爾哈
朗圖阿穆呼朗圖並建
行宫謹按次方位約會于圖
平泉州圖說
平泉州舊八溝廳境也西界承德府東界建昌縣
東北界朝陽縣州北境為喀喇沁右翼地喀喇沁
札薩克公旗地在右翼中州治瀑河之源環焉北
則猴山東則獅山映碧山又東則鳳凰嶺東南則
瑙瓈山南則象山紅山又南則老姥山冷嶺其最
著也老河發源于州北境喀喇沁屬之霍爾霍克
山合諸水東北流納林崑都楞河東流會入焉又
東會烏魯蘇台河東北流入朝陽縣界州北羣山
合沓而和爾博勒津山崑都楞喀喇山哈喇蘇台
山為尤著南境接永平府遷安縣邊外地又南與
喜峯口接圖中不繪邊墻專以本境界址為限例
也
赤峯縣圖說
赤峯縣舊烏蘭哈逹廳境也東界建昌縣南界平
泉州西界圍埸北界烏珠穆秦克什克騰諸旗地
縣全境為翁牛特右翼地其北境之翁牛特左翼
旗巴林旗務均隸縣轄赤峯縣因紅山得名山在
縣治東他如北境大松山南境遮蓋山其較著者
水則金英河發源圍埸從西境入會錫爾哈錫伯
卓索諸河東流出縣境入建昌縣界會於老河老
河上流從平泉州東北隅入縣之東南隅折而東
行入建昌縣界均析會於圖自縣治至翁牛特右
翼駐處一百二十里北至左翼駐處一百八十里
又北至巴林旗北境五百里府屬疆域迤北境斯
其最遼闊矣
建昌縣圖說
建昌縣舊塔子溝廳境也在承德府東南隅東界
朝陽縣南界臨榆遷安縣西界平泉州北界烏珠
穆秦旗地縣屬南境為喀喇沁左翼地北境為敖
漢旗地中界平泉州地南北若相望然縣治當喀
喇沁左翼中偏北境大凌河三源並發會而東流
入朝陽縣界青龍河當南境之西流入遷安縣蒐
濟河當南境之東流入寧遠縣山則月華瑞雲之
屬最著而布古圖之為白狼山大凌河之為白狼
水尤可援今以辨古即見以徵聞北境則老河會
金英東流而玉瀑名泉仰邀
天藻品題地靈增勝敖漢管兵務旗務王子介居老河
南北岸其貝子則析居東境巴奚里河南不分左
右翼統曰敖漢旗云
朝陽縣圖說
朝陽縣舊三座塔廳境也在承德府西北隅東接
九關臺門界錦州府義州諸境西界平泉州南界
建昌縣北界科爾沁縣屬東北境為土默特左翼
地西北境為土默特右翼地又北境為奈曼旗地
又東北境兼轄喀爾喀庫倫兩旗地水則大凌河
經流其南金英河會入老河經流其北圖爾根河
南北二水同名均入大凌河凡諸河發源之山暨
槐栢雲蒙著名諸山咸列圖内而鳳凰山之為古
龍山尤足與龍城狼水諸遺蹟相發明並彙列之
為建置沿革山水諸門考證之緣起焉
欽定熱河志卷四十九
