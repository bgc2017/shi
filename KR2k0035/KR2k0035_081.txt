欽定四庫全書
欽定熱河志卷八十一
寺廟五
龍尊王佛廟在熱河東北八十里湯山温泉出
焉
聖祖敕建廟其上
御製碑記
聖祖御製文
湯山龍尊王佛廟記(四集)
塞外山脈自西北來至熱河岡巒迴合形勢鬱盤環左
右百里間多名泉而山莊之東北有湯山其泉湧出山
腰自然而温浴之蠲煩除疴導和怡性朕始經其地謂
水候微涼更得暄暖乃宜於體比再往則加燠矣記稱
坵陵川谷能出雲為風雨者皆有神況是山藴金砂之
氣蒸為醴液又應候如意豈非有神靈默相者歟爰於
泉上繚以周垣搆行宫數椽為避暑沐浴之所而于其
中建龍尊王佛廟以奉香火焉考湯泉著於史傳者驤
山天都最為古蹟其他亦散見於山經雜志而此地自
古未入版圖故川原之勝蔽翳于荆榛沙磧間幸今中
外一家兹泉始得呈其靈異古人謂地脈之興亦有待
而然非虛語也夫君子澡身浴德如沃盥以去垢朕于
此竊附湯盤之警期與天下日新而所以膏澤吾民以
及蒙古諸部落使咸夀考康寧者則不能無望于佛之
庇佑焉是為記
火神廟在大街康熙五十年建
關帝廟在二道街康熙五十四年建
聖祖賜額曰開仁寺乾隆二十八年奉
敕重修前殿供關帝額曰忠義北嚮供觀音額曰妙觀後
殿供如來文殊普賢額曰雪山正覺皆
聖祖御書寺有石碑一詹事府少詹事蔣廷錫撰文誠親
王允祉書
觀音大士廟在廣仁嶺北康熙五十七年建
聖祖御書額曰妙德慈
關帝廟在西南街雍正十年建
御題額曰忠義伏魔每歲春秋及五月十三日官為致
祭又關帝廟四一在粮食街康熙五十年建有碑
一在獅子溝一在二道河並乾隆二十年
敕修一在河東乾隆二十五年
敕修
藥王廟在獅子溝乾隆二十年
敕修
龍王廟在獅子溝乾隆二十年
敕建
礟神廟在右哨汎
靈峯寺在五指山元敕建有碑額曰興州宜興
縣五指山大靈峯禪寺大輪禪師碑銘下書北京
大定高守寶同男高誼高諟刊大都大奉福禪寺
傳法住持嗣祖沙門居實撰提點小師沙門廣純
書丹功德主敕授進義校尉虎賁軍百戶王琮敕
授將士佐郎宜興縣尹兼管諸軍王文祐授武義
將軍虎賁軍千戶王瑢光禄大夫中書右丞相安
童至元二十四年立碑上截完整近趺處刓缺殆
盡云
竹林寺在白馬川之敵樓山康熙四十三年修
有僧照安撰碑言竹林寺建于元致和間寺内又
有元至元間重修敵樓山天宫禪院碑記元僧顯
月撰碑稱僧慧靄止于敵樓山之抱有古殿宇址
號曰天宫惟設觀音神像乃結廬于山未逾三年
復完紺殿及鐘樓方丈僧舍山門香積雲居廩庫
賓館皆創搆之是天宫禪院始建在元以前僧慧
靄又僧新之今竹林寺殆即天宫禪院故址
謹按竹林寺内僧照安碑謂元致和間建今所
存元碑為至元二十六年重修立石元代世祖
順帝皆以至元紀年致和乃泰定帝年號在世
祖至元後則竹林寺改額或當在其時云
清泉寺在上板城村未詳創建年月康熙四十
九年修刑部右侍郎張睿撰碑
雲峯寺在青雲山未詳創建年月康熙五十二
年修僧普臨撰碣
天平寺在青雲山距雲峯寺南五里
以上在今承德府境
星龕巖寺在喀喇河屯西稍北五十三里康熙
年間
敕建就巖鐫三石佛梵相奇古大殿奉
聖祖御書星龕額
峭壁寺在喀喇河屯東南樺榆溝康熙年間建
聖祖御書殿額曰天半香林亭額曰森萬象
静妙寺在喀喇河屯西藍旗營康熙年間建有
聖祖賜静妙寺額
關帝廟在喀喇河屯東南康熙年間建每歲春
秋及五月十三日官為致祭又關帝廟五一在喀
喇河屯營西康熙五十四年建一在金沙灘康熙
五十七年一在靳家溝一在青石梁官道側並乾
隆二十三年
敕修一在巴克什營
以上在灤平縣境
雲光洞廟在中關西北三十里石洞溝康熙六
十一年建
聖祖御書額曰雲寶珠光遂以名洞洞中供三世佛旁室
奉紫微斗極及釋利大士有碑一内閣學士兼禮
部侍郎蔣廷錫撰文翰林院侍讀學士陳邦彦書
安禪寺在中關北三十七里什巴爾台康熙四
十二年建有
聖祖賜安禪寺額
關帝廟在土城子西雍正十年建每歲春秋及
五月十三日官為致祭又關帝廟七一在黃姑屯
一在郭家屯北五十里湯泉上一在大閣兒東南
七十里鑲黃旂營一在大閣兒東南九十里頭道
營一在大閣兒北八十里上黃旂一在大閣北一
二十里牛圈子一在大閣兒西北一百四十里四
岔山
金雲寺在土城子南二十里乾隆元年建
河神廟在土城子萬載橋南乾隆十年建
觀音寺一在土城子南二十里一在土城子東
北一百二十里
龍王廟一在土城子西北二十五里赫山一在
大閣兒東北
千佛寺一在土城子北八里一在大閣兒東北
四十三里
興隆寺在土城子東北九十里五峰山
釋迦佛廟在五峰山
蘇武祠在大閣兒東二十五里
謹按顧炎武昌平山水記稱塞外有蘇武洞或
即此祠之訛今土人呼為蘇公廟考武奉使匈
奴徙北海上不應在此蓋古人遺跡人豔稱之
故為立祠耳
靈通寺在大閣兒東南五十里龍泉山過寺里
許有龍潭三遶寺前石澗東南流入潮河
洪湯寺在大閣兒西南六十里湯山山有温泉
康熙二十二年僧明林建寺甃浴池於泉側
普濟寺在大閣兒西
月珠寺在大閣兒北六十里喇嘛山寺有石佛
鐫鏤絶工
以上在今豐寧縣境
關帝廟在八溝河南雍正十二年建每歲春秋
及五月十三日官為致祭又關帝廟六在北二道
河者二一為康熙五十五年建一為乾隆二年建
一在扎薩克旂茶棚雍正五年建一在小子溝雍
正八年建一在七家茶棚乾隆二年建一在八溝
南乾隆三年建
礟神廟在八溝南大吉口乾隆五年建
火神廟在八溝西街乾隆六年建
龍王廟一在八溝西街乾隆六年建一在八溝
東北喀卜齊爾山廟側有泉
靈峰院在八溝北翁牛特境内遮蓋山山有千
佛洞今名大碾子洞有金皇統三年靈峰院千佛
洞碑奉議大夫驍騎尉劉子初撰中京大定府長
興縣鄉貢進士杜彦臣書前列都綱沙門曉和匡
主沙門惠學千佛化主沙門遵說等名後列衆僧
名及都提點趙孝慈邑政趙壤舉事趙璶邑判陳
彦副判趙倫以下八人副提點劉忠信邑長孫公
彦監造邑錄梁國寧以下十人名姓碑稱縣東南
有山曰遮蓋背山嚮溪有道場焉遼乾統三年有
天台法師鑿山構殿殿後環洞名靈峰院後遭兵
火至皇統辛酉歲僧遵說成千佛石像碑在今大
碾子洞外又有明萬歷四十五年重修碑在洞内
其文襲皇統碑荒陋無足採元一統志曰松州東
南二十里遮蓋山有古寺即指此
以上在今平泉州及赤峰縣境
佑順寺在塔子溝東北二百八十里三座塔康
熙三十七年
敕建四十六年落成
聖祖賜佑順寺額并檀香佛像前天王殿西關帝殿左右
鐘鼓樓中為大殿東西配殿左右為藏經閣石碑
二並康熙五十四年辨理土默特貝子旂事務戶
部主事諾岷撰文
佑安寺在三座塔東北二百四十里康熙四十
四年建
聖祖賜佑安寺額寺内有碑
承禧寺在塔子溝西九十里北宫康熙五十年
聖祖駐蹕其地發帑建立
賜承禧寺額
弘慈寺在塔子溝北四百二十里敖漢界内康
熙四十六年敖漢郡王扎木蘇建
聖祖賜弘慈寺額
關帝廟在塔子溝東街乾隆七年建每歲春秋
及五月十三日官為致祭又關帝廟四一在三座
塔城内東塔舊墓之右乾隆十三年建一在太鹿
溝一在五道溝東南一在莊頭營
清安寺在塔子溝東北七十里大城子康熙二
年建
天成觀在大城子東康熙六年建
降魔寺在塔子溝西北二十五里小子城之東
三里寺北有石洞一中供佛像土人呼曰喇嘛洞
朝陽寺在三座塔東八十里康熙九年建又木
頭城子東北八里有朝陽寺康熙中建有塔在山
頂蒙古稱納林塔又塔子溝西南四十里亦有朝
陽寺
彌陀庵在三座塔東北一百六十里康熙十六
年建
興隆寺在三座塔大板上康熙四十一年建
天仙廟在三座塔東鳳凰山聞仙洞下三里許
康熙中建
盛水寺在三座塔東南雲蒙山下康熙中建山
下有泉
靈佑宫在三座塔南羊山雍正十二年建
卧佛寺在三座塔西昂吉山山周三十餘里寺
基當其巔廣袤可六七十丈遼應歷七年石幢記
尚存今寺為蒙古改建寺有石佛高八尺圍四尺
天慶寺在卧佛寺下四里遼時建康熙十七年
修寺有石胎觀音立像高七尺圍五尺有奇遼夀
昌五年沙門智(闕)等唱和詩石刻尚存碑高五尺
跌半沒土中字跡微泐篆額横鐫玉石觀音像唱
和詩碑九字詩以次列分四截書前署銜名有崇
禄大夫檢校太師行鴻臚卿(闕)辦大師賜紫沙門
智(闕)兵部尚書兼門下侍郎平章事鄭若愚左僕
射兼中書侍郎平章事韓資讓兵部尚書興中尹
趙廷睦諸行宫都部署尚書左僕射梁(闕)特進禮
部尚書參知政事趙長敬觀書殿學士行尚書禮
部侍郎知制誥焉(闕)俊中大夫昭文館直學士知
御史中丞開國侯劉瓌度支使金紫崇禄大夫行
尚書禮部郎史仲愛乾文閣待制史館修撰曲正
夫朝請大夫充秘書監開國伯賜紫金魚袋王執
中南面統制(闕十一字)員外郎(闕二字)光前樞密院吏房
承旨行殿中少監王仲(闕)朝議大夫知制誥開國
子孟初朝散大夫司農少卿知大定少尹賜紫金
魚袋張識司農少卿知度支副使楊滌瑕守殿中
少監知析津縣事李師範(闕四字)侍御(闕二字)賜紫金
魚袋李(闕)提點宏法寺守將作監張(闕)内藏庫都
點朝散大夫尚書虞部郎中借紫寇(闕)殿中丞直
史館張嶠左承制閤門祇候韓汝礪崇禄大夫檢
校司徒(闕三字)正大師賜紫沙門善(闕)共二十二人
碑右側鐫講經法姪性(闕)門資講僧性覺二人和直
書分上下層詩不甚工書頗古勁有法
報恩寺在天慶寺東北大路下康熙五十一年
重建
華雲寺在天慶寺東北雍正十三年建有塔
三學寺在三座塔北狼山舊為祥巒院金大定
五年重修改額有興中府尹改建三學寺碑里人
韓長嗣撰文并書將仕郎興中府都孔目官白霫
王祁篆額後刻都維那銀青榮禄大夫興中尹上
柱國廣陵郡開國公食邑二千戶寔封二百戶高
思廉妻廣陵郡夫人高氏二夫人高氏長男雲堂
次男三學奴遼金舊制以經律論為三學擇僧行
清高者為綱首舉諸郡内經律論學優者為三法
師凡取經律論師差官考試於各宗出題答義中
選者取三人命為三宗法師蓋最重之三學之名
取諸此韓長嗣碑中稱遼建三學寺於府西兵興
以來殿堂廊廡俱無寺廢久矣大尹出遊狼山其
上有院曰祥巒廢為荆榛基址頗有制度廼改修
為三學寺是遼於興中府建三學寺金始改建於
狼山也元一統志興中州狼山上有三學寺即指
此
林泉禪寺在塔子溝東南月華山有元僧無際
撰碑額曰大寧路惠州東錦川鄉月華山林泉禪
寺剏建地産四至碑字完好碑稱僧祥盤剏立林
泉寺正殿三楹壁繪毘盧聖像右觀音寶宫左威
光堂歲至乙巳百廢具舉則寺落成于元成宗大
德九年也元一統志月華山寺在惠州東一百九
十里即指此後寺廢雍正十一年即碑側舊址重
建此山有石竇東西相通故俗呼窟窿山廟
以上在今建昌縣朝陽縣境
謹按舊五廳圖册喀喇河屯有菩薩廟龍母廟
財神廟四旂土城子北有七神廟黃姑屯有藥
王廟黃姑屯及少府營各有玉皇廟黃姑屯東
興龍山有吕仙廟郭家屯湯泉有真武廟郭家
屯西北鳳凰山有天仙廟八溝河南有觀音廟
八溝河南及龍鬚門各有藥王廟八溝東市有
財神廟大吉口有真武廟二道河有大王廟八
溝東瑙瓈山有泰山神廟八溝南湯頭溝有喇
嘛廟二八溝東北喀卜齊爾山及八溝西北一
百四十里各有喇嘛廟塔子溝北有地藏廟藥
王廟塔子溝南市有財神大城子天成觀西南
有觀音堂三座塔西五佛洞有韋䭾廟大板上
有明聖寺波羅台溝有喇嘛廟大抵土人所建
其規模無足紀錄皆附載於此
欽定熱河志卷八十一
