欽定熱河志卷一百三
外記一
烏桓鮮卑之在漢魏慕容氏高氏馮氏之在晉宋
及北魏奚契丹之在隋唐諾音(舊作朵顔今改正)泰寧等
之在明聲教所阻宛若異域然二千餘年間君長
渠帥之名氏散見諸書或詳或略未可以闕而弗
紀其盛衰興廢梗概差存均藉是可考亦輿記所
不容遺也爰各標名氏為綱與故事門相表裏互
資審核其事蹟旁見側出不能繫之一人者别為
附錄綴各國之末云志外記第二十三
漢
烏桓
按烏桓在漢初為匃奴冐頓所破餘衆孤弱臣
服匃奴武帝時霍去病擊破匈奴左地徙烏桓
於上谷以東五郡塞外光武郝旦等内附復置
之塞内於是緣邊諸郡漸為烏桓所據其在今
承德府境者曰遼西烏桓曰右北平烏桓曰漁
陽烏桓而遼西烏桓為最強兹叙郝旦以下諸
人如左
又按漢時匃奴建庭直代雲中不在承德府境
其有事於上谷以東者已載故事門兹纂外記
不列匃奴斷自烏桓始
遼西烏桓郝旦
後漢書烏桓傳建武二十二年匃奴國亂烏桓乘
弱擊破之匃奴轉北徙數千里漠南地空二十五
年遼西烏桓大人郝旦等九百二十二人率衆向
化居塞内布於緣邊諸郡遂為漢偵候助擊匃奴
鮮卑
漁陽烏桓歆志賁
後漢書鮮卑傳漁陽赤山烏桓歆志賁等數寇上
谷永平元年祭彤賂偏何(鮮卑名)擊歆志賁破斬之
遼西烏桓於秩居
後漢書鮮卑𫝊烏桓大人於秩居等與連休(遼西鮮卑)
有宿怨共郡兵奔擊大破之(元初四年)
漁陽烏桓扶潄官
後漢書鮮卑傳烏桓豪人扶潄官勇健每與鮮卑
戰輒䧟敵詔賜號率衆君(永建六年)
右北平烏桓烏延
後漢書烏桓傳靈帝初右北平烏延衆八百餘落
自稱汗魯王
遼西烏桓邱力居
後漢書烏桓傳靈帝初烏桓大人遼西有邱力居
者衆五千餘落自稱王中平四年前中山太守張
純叛入邱力居衆中自號彌天安定王遂為諸郡
烏桓元帥寇掠青徐幽冀四州五年以劉虞為幽
州牧虞購募斬純首北州乃定
遼西烏桓樓班蹋頓
後漢烏桓𫝊獻帝初平中邱力居死子樓班年少
從子蹋頓有武略代立總攝三郡謂遼西烏桓右
北平烏桓遼東屬國烏桓衆皆從其號令建安初
冀州牧袁紹與前將軍公孫瓚相持不决蹋頓遣
使詣紹求和親遂遣兵助擊瓚破之紹矯制賜蹋
頓難樓蘇僕延烏桓(二字行文)烏延等皆以單于印綬
後難樓蘇僕延率其部衆奉樓班為單于蹋頓為
王然蹋頓猶秉計策及紹子尚敗奔蹋頓時幽冀
吏人奔烏桓者十餘萬戶尚欲憑其兵力復圖中
國建安十二年曺操自征烏桓大破蹋頓於柳城
斬其首虜二十餘萬人袁尚與樓班烏延等皆走
遼東遼東太守公孫康並斬送之其餘衆萬餘落
悉徙居中國
按袁紹矯制所封之單于自蹋頓烏延之外尚
有難樓為上谷烏桓蘇僕延為遼東屬國烏桓
以不在今承德府境故不錄又漢書所列烏桓
封單于者四人三國魏志亦謂賜蹋頓難樓峭
王(即蘇僕延)汗魯王(即烏延)印綬皆以為單于而裴松
之注引英雄記則謂拜烏桓三子為單于及載
詔封之版文則稱遼西率衆王蹋頓右北平率
衆王汗盧維遼東屬國率衆王頒下所謂盧汗
維者當即烏延或因其自稱汗魯王而訛所謂
頒下者當即蘇僕延(魏志傳太祖臨陣斬蹋頓首速附九樓班烏延等走)
(遼東所謂速附九亦即蘇僕延武帝紀亦作速僕九)名號各殊難於稽証
則中外字書音譯成訛理固然耳
右北平烏桓能臣抵之
三國志魏武帝紀北征三郡烏桓未至二百里虜
乃知之尚熙與蹋頓遼西單于樓班右北單于能
臣抵之等將數萬騎逆軍
按袁紹所封之右北平單于為烏延是時與魏
逆戰者據後漢書三國志烏桓傳烏延亦在其
内而魏武記獨作能臣抵之當是别為一人其
所以稱為單于别無可攷
又按後漢時烏桓名之見於漢書者有烏桓大
人勿柯烏桓大人戎朱廆率衆王侯咄歸去延
等俱未詳其屬於何部故不錄
鮮卑
按鮮卑在漢初亦為冐頓所破竄於遼東塞外
未嘗通中國建武初始與烏桓隨匃奴寇北邊
永元中耿䕫擊破北匃奴因徙據其地稍稍近
邊其後寖大至延熹時分為三部右北平以東
為東部以西為中部今承德府境盖得東部十
之七中部十之三兹叙連休以下諸人如左
遼西鮮卑連休
後漢書鮮卑傳元初四年遼西鮮卑連休等燒塞
門寇百姓
遼西鮮卑烏倫其至鞬
後漢書鮮卑𫝊永寧元年遼西鮮卑大人烏倫其
至鞬率衆請鄧遵降奉貢獻詔封烏倫為率衆王
其至鞬為率衆侯建光元年秋其至鞬復叛累殺
郡守控弦數萬騎後其至鞬死鮮卑抄盗差稀
按鮮卑之在後漢於光武時首先内屬受封者
為於仇賁滿頭然其所居在遼東於桓帝時最
強大者為檀石槐凡東西中三部大人皆屬之
然其卓帳在高柳北三百餘里並在今承德府
境外故不列後倣此
遼西鮮卑宇文普回莫那
北史周本紀其先出自炎帝為黃帝所滅子孫遁
居朔野其後有葛烏莬者鮮卑奉以為主遂總十
二部落世為大人及其裔孫曰普回因狩得玉璽
三紐文曰皇帝璽普回以為天授已其俗謂天子
曰宇文故國號宇文因以為氏普回子莫那自隂
山南徙始居遼西是曰獻侯為魏甥舅之國九世
至侯豆歸為慕容皝所滅
按自晉以上九世為宇文莫那約計當在漢時
故附錄於此侯豆歸即十六國春秋所載逸豆
歸詳見後
魏
烏丸(即漢烏桓魏書作丸)
按漢武北討以後烏丸微矣今錄其可考者二
人
右北平烏丸寇婁敦
遼西烏九護留
三國志毌邱儉傳毌邱儉率幽州諸軍屯遼隧右
北平烏丸單于寇婁敦遼西烏九都督率衆王護
留等昔隨袁尚奔遼東者率衆五千餘人降寇婁
敦遣弟阿羅槃等詣闕朝貢封其渠帥二十餘人
為侯王(景初元年)
按烏丸傳裴松之注引魏略護留作護留葉(當即)
(等字之誤)隨袁尚奔遼東作遼西阿羅槃作阿羅奬
二十餘人作三十餘人當從儉傳為正
又北魏書徒河段就六眷傳有漁陽烏桓庫辱
官約略時世當在魏末晉初然無確驗附著於
此
鮮卑
按魏初鮮卑軻比能為最強其地自雲中五原
東抵遼水實盡有今熱河全境然其卓帳當并
州之北在今承德府境外比能見殺之後其餘
衆散居潢水之南黃龍之北亦皆無名氏可考
今惟錄檀石槐舊部受魏封爵者著於篇
素利彌加厥機沙末汗成律歸
三國志鮮卑傳業素利彌加厥機皆為大人在遼西
右北平漁陽塞外建安中因閻桑上貢獻通市太
祖皆表寵以為王厥機死又立其子沙末汗為親
漢王延康初又各遣使獻馬文帝立素利彌加為
歸義王太和二年素利死子小以弟成律歸為王
代攝其衆魏書鮮卑傳檀石槐分其地為中東西
三部從右北平以東至遼東接夫餘濊貊為東部
二十餘邑其大人曰彌加厥機素利槐頭從右北
平以西至上谷為中部十餘邑其大人曰柯最闕
居慕容等
按檀石槐東部大人以魏書所載方位証之彌
加厥機素利當在今境然三國志以素利彌加
為一人厥機為一人魏書又似以彌加厥機為
一人素利為一人未詳孰是其中部大人亦未
審孰居今境並附存之
晉
鮮卑(烏九附)
按西晉之末北州紛擾熱河北境為鮮卑宇文
氏地為詳著卷内其時烏丸已弱餘種尚雜處
其間故祇從附載至熱河南境雖為段氏疆域
所涉而段氏世居令支建亭不在今境内如檀
石槐軻比能例不書
鮮卑宇文莫圭(魏書作莫廆)
十六國春秋前燕錄太安初鮮卑宇文單宇莫圭
部衆強盛遣其弟屈雲寇邊别帥素德延(晉書載記及魏)
(書作素延)攻掠諸部廆親擊敗之素怒延復率衆十萬
圍廆於棘林衆咸震懼廆曰素怒延軍無法制已
在吾計中諸軍但為力戰無所憂也乃躬貫甲胄
馳馬出擊大敗之追奔百里俘斬萬餘人
按庾信周上柱國齊王憲碑晉太康之世據有
黃龍當太安初宇文莫圭攻慕容廆之時距太
康止十有餘年史稱莫圭部衆強盛自稱單于
則所謂據有黃龍者當即莫圭
鮮卑宇文悉獨官(魏書作遜昵延)
十六國春秋前燕錄太興二年廆封略漸廣據棘
城晉平州刺史東夷校尉崔毖乃隂結高句麗及
宇文氏段氏謀滅廆以分其地三國進攻棘城廆
閉門自守遣使獨以牛酒犒宇文大人聲言於衆
曰崔毖昨有使至二國疑宇文氏與廆有謀各引
兵歸宇文大人悉獨官曰二國雖歸我當獨兼其
國率衆數十萬逼城連營四十里廆使召其子翰
於徒河翰遣使謂廆曰悉獨官舉國為寇彼衆我
寡易以計勝難以力勝今城中之衆足以禦寇翰
請為竒兵於外伺其問而擊之乃聽翰留徒河悉
獨官聞之曰翰素名驍果今不入城或能為害當
先取之城不足憂也遂分遣數千騎擊翰翰潛知
之詐為段氏使者逆於道曰慕容翰久為吾患聞
當擊之吾已嚴兵相待宜速進也使者既去翰即
出城設伏以待之宇文氏之騎見使者大喜馳行
不復設備進入伏中翰奮擊盡獲之乘勝逕進遣
間使語廆出兵大戰廆使子皝與長史裴嶷將精
銳為前鋒自將大兵繼後悉獨官自恃其衆初不
設備見廆兵至方率衆逆戰前鋒始交翰將千騎
從旁直衝其營縱火焚之衆皆震擾不知所為遂
大敗之悉獨官僅以身免盡俘其衆獲皇帝玉璽
三紐
按皝破悉獨官得玉璽三紐與周書普回文合
知悉獨官以下至乞得歸逸豆歸即九世中之
三世也
鮮卑宇文乞得歸(晉書載記及魏書作乞得龜)
十六國春秋前燕錄太寧三年春三月石勒遣使
通和廆拒之送其使於建康勒怒加宇文迄得歸
官爵使之擊廆廆遣皝拒之以遼東相裴嶷為右
部都督率索頭段國為右翼命征虜仁自平郭趣
伯林為左翼乞得歸屯保澆水固壘不戰遣兄子
悉拔䧺襲仁於伯林仁逆擊悉拔雄斬之悉虜其
衆乘勝與皝攻乞得歸大破之乞得歸棄軍走皝
仁入其國城使輕兵追乞得歸過三百里而還盡
獲其國重器畜産以百萬計徙其民數萬戶以歸
先是海出大龜枯死於平郭至是而乞得歸敗其
東部大人逸豆歸逐而殺之因自立為王
鮮卑宇文逸豆歸涉奕干
十六國春秋前燕錄宇文逸豆歸既殺乞得歸自
立咸和八年八月皝率騎討之軍於廣安逸豆歸
懼請和遂築榆隂安晉二城而還咸康元年七月
遣右司馬封奕率兵襲擊宇文别部涉奕干(一作涉夜)
(干)大獲而還涉奕干率騎追戰于渾水又敗之二年
六月段遼遣弟蘭將攻柳城西曲水宇文逸豆歸
入寇安晉以為蘭聲援皝引兵北趣安晉逸豆歸
棄輜重走皝遣封奕率輕騎追擊大破之收其軍
實館穀二旬而還十月使封奕攻宇文别部大捷
而歸五年又使子盪寇將軍恪平敵將軍霸等擊
宇文别部建元元年二月宇文逸豆歸遣其相國
莫淺渾將兵來伐諸將爭欲擊之皝不許渾以皝
為憚已荒酒縱獵不復設備皝遣翰率騎擊之渾
大敗僅以身免二年正月皝與左司馬高詡謀伐
宇文逸豆歸以翰為前鋒將軍劉佩副之分命廣
威將軍軍(慕容軍也)渡遼將軍恪平敵將軍霸及折衝
將軍慕輿根將兵三道並進逸豆歸遣驍將南羅
大涉奕干將精兵拒翰翰自出衝陣奕干將應之
霸從旁邀擊遂斬奕干宇文士卒不戰而潰燕兵
乘勝逐之遂克其都城逸豆歸遠遁死漠北宇文
氏由是散亡皝悉收其畜産貲貨闢地千餘里徙
其部民五萬餘落于昌黎改涉奕干所居城為威
德城使弟左將軍彪戍之而還
鮮卑木堤(附)烏桓悉羅侯
十六國春秋前燕錄咸和九年正月皝遣軍諮祭
酒封奕攻鮮卑木堤干白狼揚威將軍淑虞攻烏
丸悉羅侯於平岡皆破斬之
前燕
按慕容氏自廆居棘城尚在今承德府境外後
併段氏宇文氏其境始大自廆及皝並受晉封
號洎稱燕王漸成外域皝都龍城實居今境故
記錄自皝始儁之二年始南徙數年之間不乏
事蹟兹具著於篇并及龍城留臺以下諸人不
列慕容暐者以其都鄴不在今境也
慕容皝
十六國春秋前燕錄慕容皝字元貞小字萬年廆
第二子晉成帝咸和八年五月廆卒皝嗣遼東公
位九年三月段遼寇徒河皝别將張萌擊敗之遼
遣弟蘭寇柳城不克而退休息二旬復益兵來攻
卒不能拔皝遣寧遠將軍汗及封奕䓁共救之與
蘭遇于牛尾谷大敗奕整陣力戰得不没咸康二
年六月段遼遣中軍將軍李詠夜襲武興遇雨而
還都督張萌追擊禽之遼别遣弟蘭率步騎數萬
屯於曲水亭將攻柳城西曲水皝率步騎五萬擊
之師次柳城蘭不戰而遁皝謂諸將曰虜恥無功
而歸必將復至宜於柳城左右設伏以待之乃遣
封奕率騎潛伏於馬兜山七月遼果來寇抄奕夾
擊大破之斬其將榮伯保十月使世子儁伐段遼
諸城大捷而歸三年正月徙昌黎郡築好城於乙
連東戍之以逼乙連六月遼又遣從弟揚威將軍
屈雲夜襲皝子遵于興國城大戰於五官水上雲
敗斬之九月左長史封奕等以皝任重位輕宜稱
燕王遂以三年十月丁夘僭即王位大赦改備羣
司十一月皝以段遼屢為患稱藩於趙乞師討遼
自請盡率國中之衆會之并以弟寧遠將軍汗為
質石虎大悅辭其質期以明年大舉四年正月皝
遣都尉趙槃如趙聽師期虎將擊段遼募驍勇者
三萬餘人悉拜龍騰中郎率舟師十萬步騎七萬
伐之三月槃還至棘城皝引兵攻掠令支以北諸
城段遼弟蘭來拒戰敗之掠五千餘戶及畜産萬
計以歸五月趙王虎至徐無遼奔密雲山虎進入
令支怒皝之不會師先攻遼而自專其利率衆來
伐燕人震恐皝成周内史崔燾等凡三十六城皆
叛應之趙兵進攻棘城圍守旬餘左右或勸皝降
皝曰孤方取天下何謂降也遣子盪寇將軍恪等
率騎二千晨出擊之趙兵棄甲逃潰恪等乘勝追
擊斬獲二萬餘級皝分兵討諸叛城皆下之拓境
至凡城築戍凡城而還十二月段遼䧏皝遣使詐
降于趙請兵接應石虎遣征東將軍麻秋率衆三
萬迎之皝自率諸軍迎遼遣伏精騎七千于密雲
山大敗麻秋於三藏口擁段遼及其步衆以歸五
年四月虎使鎮遠將軍石城(據後趙錄當作石成)入寇凡城
不克進䧟廣城(當作成)六年皝率驍騎二萬出蠮螉
塞長驅至於薊城掠徙入幽薊三萬餘戶而還七
年正月使築龍城改柳城為龍城縣八年七月營
龍城新殿十月皝遷都城大赦晉康帝建元元年十
月皝躬巡郡縣勸課農桑復大起龍城宫闕二年
四月趙平北將軍尹農率衆寇凡城不克而去晉
穆帝永和元年二月賜大臣子弟為官學生號高
門生立東牆於舊宫以行鄉飲之禮親造太上章
以代急就又著典誡十五篇並以教胄子十月皝
以古者諸侯即位各稱元年於是始不用晉號自
稱十二年十四年正月皝親幸東庠十月享羣臣
於承乾殿以久旱丐百姓田租十五年七月皝畋
於西鄙馬倒被傷九月丙申薨於承乾殿時年五
十二在位十五年十月葬於龍山偽僭號追謚文
明皇帝廟號太祖陵曰龍平
按錄内慕容汗慕容恪當時俱為將軍然止因
事著號故不另標題後倣此
慕容儁
十六國春秋前燕錄慕容儁字宣英小字賀賴拔
皝第二子僭即燕王位稱元年大赦罒月發兵伐
趙以恪為輔國將軍評為輔弼將軍陽騖為輔義
將軍霸為前鋒都督建鋒將軍簡精卒二十餘萬
二年二月使霸將兵二萬自東道出徒河慕容根
自西道出蠮螉塞儁自中道出盧龍塞代趙留世
子守龍城三月攻䧟薊城入都於薊兵至范陽太
守李産率八城令長出降四月悉置幽州郡縣守
宰自將擊鄧恒於魯口引兵還薊八月徙代郡民
於凡城九月南徇冀州十月還薊留諸將守之還
至龍城謁陵廟二年二月冉閔僭稱大號攻圍襄
國趙主石祇危迫乞師閔聞儁欲救趙遣大司馬
從事中郎常煒來聘儁囚煒於龍城遂還薊八月
克中山釋煒囚使居凡城十二月儁如龍城元璽
元年正月儁還薊稍徙軍中文武兵民家屬於薊
四月恪與閔戰於魏昌廉臺擒閔送之於薊斬於
龍城遂攻鄴六月鄴北郡縣悉降八月魏校尉馬
願等開鄴城納燕兵十一月戊辰僭即皇帝位大
赦建元元璽國號大燕時晉永和八年也建留臺
於龍城二年二月立妻可足渾氏為后世子為皇
太子皆自龍城遷於薊宫三年九月儁如龍城四
年四月儁自和龍還薊城五年七月太子卒偽謚
猷懷光壽元年二月復立次子中山王暐為太子
大赦十一月自薊徙都於鄴十二月使昌黎遼東
二郡營起廆廟建熙元年正月甲午儁薨時晉升
平四年也葬於龍陵偽謚景昭皇帝廟號烈祖
龍臺留臺尚書三人
乙逸
十六國春秋前燕錄元璽元年十一月建留臺於
龍城以元菟太守乙逸為尚書專委留務
慕容垂
十六國春秋前燕錄元璽三年四月命冀州刺史
吳王霸徙治信都更名曰垂尋遷侍中留錄臺事
鎮龍城大得東北之和儁忌之復召垂還
慕容亮
十六國春秋後燕錄慕容令密謀起兵鎮東將軍
渤海王亮鎮龍城令將襲之亮閉城拒守前燕錄
建熙十一年十一月宜都王桓率鮮卑五千奔龍
城殺鎮軍將軍渤海王亮併其衆奔遼東
按慕容儁建龍城為留臺以乙逸為尚書又以
慕容垂代逸尋召垂還而不言代垂之人以慕
容令之叛及慕容桓之事攷之知代垂者亮也
終前燕鎮龍城者此三人
柳城守將二人
石琮慕輿埿
十六國春秋前燕錄段遼遣弟蘭與慕容翰寇柳
城柳城都尉石琮與城大慕輿埿并力拒守蘭等
不克而退復益兵來攻圍二旬琮埿拒守彌固殺
傷千餘人卒不能拔
凡城守將一人
悅綰
十六國春秋前燕錄悦綰榼廬城大人也初仕皝
為司馬石虎入寇遣征北張舉襲凡城皝以綰為
禦難將軍授兵一干以守之
好城守將一人
蘭勃
十六國春秋前燕錄咸康三年正月築好城于乙
連東使折衝將軍蘭勃戍之以逼乙連四月乙連
飢甚段遼以車數千輛輸乙連粟勃邀擊獲之
昌黎太守一人
高開
十六國春秋前燕錄慕容儁三年趙故太尉劉準
土豪封放别聚衆自守儁使昌黎太守高開討準
放開至渤海準放迎降
附錄
十六國春秋前燕錄建熙五年七月遣太尉封奕
侍中慕輿龍詣龍城徙宗廟及所留百官於鄴都
十月封奕等迎神主於和龍十一年秦兵至鄴十
一月暐與上庸王評樂安王臧定襄王淵左衛將
軍孟高殿中將軍艾朗等數十騎出奔昌黎堅使
郭慶追之執暐送於堅慶進至龍城評奔高句麗
前秦
按慕容暐為苻堅所破地入於秦前後燕之間
十有餘年秦之職官及境内事不可闕也列序
如左
龍城鎮將一人
苻洛
十六國春秋前燕錄堅從弟行唐公洛鎮和龍
平州刺史二人
石越
十六國春秋前秦錄建元十六年八月分幽州置
平州以石越為平州刺史領護鮮卑中郎將鎮龍
城
苻冲
十六國春秋前秦錄建元二十一年幽州刺史王
永平州刺史苻冲帥幽并人衆擊慕容垂
按秦初滅燕其幽州刺史鎮和龍及苻洛以和
龍叛平洛之後乃分幽州置平州于是幽州刺
史鎮薊州而平州刺史鎮和龍此惟地入于秦
十數年間如是前後皆不然也又前秦錄太安
元年十一月苻丕以王兖為平東將軍平州刺
史十二月以宋敞為平州刺史是時和龍已入
于慕容垂兖與敞但有刺史之名而未能至其
地故但附識于此
昌黎太守二人
王緼
十六國春秋前秦錄苻洛舉兵以昌黎太守王緼
為右司馬
宋敞
十六國春秋前秦錄建元二十一年王永苻冲頻
為慕容垂將帶方太守平視等所敗乃遣昌黎太
守宋敞焚和龍薊城宫室率衆三萬進屯壺關
按魏書張衮傳衮父卓昌黎太守考昌黎郡至
魏世祖太延時始入於魏張衮之歷官在魏太
祖時衮父張卓為昌黎太守計其世次當在秦
苻堅時並識於此
附錄
十六國春秋前秦錄建元十二年十月堅遣安北
將軍幽州刺史行唐公洛為北討大都督帥幽冀
兵十萬擊魏又遣後將軍并州刺史俱難鎮軍將
軍鄧羌尚書趙遷御史中丞李柔前將軍朱彤前
禁將軍張蚝右禁將軍郭慶帥步騎二十萬東出
和龍西出上郡皆與洛會十六年三月行唐公洛
自稱大都督秦王以平規為輔國將軍幽州刺史
四月洛率衆七萬發和龍將圖長安堅使屯騎校
尉石越率騎一萬自東萊出石徑浮海四百餘里
襲和龍五月斬平規及其黨羽百餘人幽州悉平
欽定熱河志卷一百三
