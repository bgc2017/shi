欽定熱河志卷三十八
行宫
敞晴齋
秀起堂
敞晴齋山莊西北隅緣岡冠嶺構室其上
御題額曰敞晴齋遊目披襟因高得迥秋空氣朗蒼碧
千里於晴宜也門外有橋奇石嶔嵜高下前列古
松童童如青盖左曰清綺書屋右曰繪韻樓
御製詩
題敞晴齋(辛巳)
一壑自綜妙三間正敞晴適來欣霽景便與勒新名雲
散若無力山迎最有情吾心喜猶别多稼近西成
再題敞晴齋(辛巳)
今日快晴實異常今朝始覺有秋光風來谷口全含峭
泉出蜂腰半帶涼萬木清暉入葱舊三霄空翠落晶陽
詎予獨暢遊山興多稼將登喜若暘
敞晴齋即目(辛巳)
尋勝行行陟翠椒山齋驀到敞晴霄騁懷真是欣新霽
憩倦因之坐野寮啼樹閒禽疑對語隔峯馴鹿若堪招
夕陽滿谷催寒靄下磴言歸過石橋
敞晴齋口號(辛巳)
皜日蕭風霽景澄層峯疊嶂翠稜稜予心亦與晴空敞
方信高齋忖度能
敞晴齋(辛巳)
極北深山别一區樓臺總覺是清都秋高越致晴光敞
谷奥偏留樹色殊既不常來太懶矣仍教亟去底為乎
曰予猶望門牆者孔席慙同暇暖無
敞晴齋(壬午)
尋鹿到山深松齋倚碧岑敞晴真及節宿雨弗留隂紫
翠難為狀笙竽總入吟不言圖意會其奈景開襟
九日敞晴齋(壬午)
崇椒策馬不知遠敞榭騁眸畢攬遐豈必題糕誇博雅
真看置鹿卜休嘉(出歲時記餻上置鹿寓食禄意)秋風滿谷寒千樹斜
日平岡暖數家懶佩茱萸随節令法經詔我久閑邪
敞晴齋(癸未)
倚巖得迥榭對戶有蒼松澗水白猶細峯林翠越濃雨
圖爽人意晴喜利田農亟雨亟晴好較量實幸逢
新秋敞晴齋(癸未)
秋之德雨雨宜晴即景巖齋敞逸情滿峪西風中伏爽
(時尚屬中㐲)半山斜照萬林明
策馬緣山不覺高迎門謖謖泛松濤野花有艷無名色
知待何人作廣騷
夕陽漸上樹梢頭摘句不期片刻留好趁晩涼下山去
一川風色更清遒
再題敞晴齋(癸未)
前旬來敞晴秋新覺晴好今日來敞晴秋半晴久了山
齋曾無愛憎情愛憎殊視因人生千峯霽烟正詄蕩不
能快意翻怦怦
敞晴齋(甲申)
傍晩嵐氣爽策馬聊山行遂造山中齋其名曰敞晴一
天朗霽煙千里近虚楹低谷色已暝高峯照猶晶所得
殊勝常真足欣予情情欣詎在茲多稼將西成
再題敞晴齋(甲申)
夜雨必朝晴敞齋真暢情霽煙幻峯嶺爽籟舞榛荆庭
鶴飛還落石泉響處明晩歸那須燭新月正相迎
敞晴齋(乙酉)
立馬可待晴秋山有如是既晴齋亦佳跋馬原來此蘭
蹊不致濘林關時滴水晶然晃陽光罨牖生煙紫前朝
綠雲叢今日訝成綺
敞晴齋(丙戌)
巒谷斯為敞秋曦正爾晴露枝垂㶑灧風葉舞晶明能
使餘炎忘(去聲)每欣峭爽迎菜蕎方待潤無取副茲名
題敞晴齋(丙戌)
前月常殷望雨情齋憑霽景輒怦怦秋深無可無不可
乃喜晴嵐四面迎
敞晴齋(丁亥)
崇巒複岫直北隈茂林疎處開書齋山莊駐已過半月
笑我今日方言來一以鮮暇一境僻似此構築胡為哉
去歲題詩宛在壁頗覺嫌晴望雨迫茲來即景乃大欣
信是人情無定適
敞晴齋(戊子)
今秋時雨復時晴朅至山齋信敞情萬樹吟風籟添爽
千峰照日黛含晶鶴如忽下還飛上鹿不見形祗聽聲
小坐促成章便去那更格調致閒評
敞晴齋(己丑)
秋雨霑即佳無事為霖久今朝快霽定雲淨掃如帚乘
涼可遊山緩轡入林藪凹處棲巖齋岰㠡隠軒牖千嶂
烘晴煙心目敞虚受即景得初來來亦言旋走
敞晴齋(庚寅)
常時曠望白雲端數(入聲)息登來實暢觀落盡葉林山骨
瘦歛開嵐岫宇情寬明窗淨几值餘暇大壑崇巖了不
寒較雨量晴都過矣惟欣暖日烘(去聲)吟安
敞晴齋(壬辰)
石棧過雨弗作泥筍輿欸欸為攀躋四鄰雲歛樹姿現
一徑煙開花氣迷山莊駐久茲始到一到適然得吾好
誰云不得平則鳴試聽蟬吟與鵲噪
敞晴齋即景(癸巳)
逾月方言至敞晴却欣齋閣善循名風來林下惟披爽
日上窗前持耀晶促織當秋欲吟凛野花帶露尚含榮
雖然悶與閒雲散仍繾軍書煩緒縈
題敞晴齋(甲午)
恰喜秋雲晴已淨遂臨巖館敞而清不因以暇來責實
那識於斯善副名萬里天光惟一碧九霄曦御莫雙晶
宜暘火迫山田熟片晌依遲亦暢情
題敞晴齋(乙未)
快霽遊山至敞晴巖齋恰喜善循名到經廿日披幽徑
那見微雲點太清林下有風都送爽葉間無露不含晶
雨頻未致為霖幸即境拈吟略暢情
遊敞晴齋(丙申)
邇日隂無雨今朝遂敞晴遊齋緣即景憩座喜循名秋
意徐徐入雲容片片征摛毫鮮滯句心與境俱清
題敞晴齋(己亥)
敞晴雅合快晴來石棧縈紆澗幾迴萬嶂寥蕭爽籟落
千林軮軋霽煙開一時得趣真佳矣兩歲别情亦幻哉
却為(去聲)籌農心略慰流隂那問遞相催
再題敞晴齋(己亥)
邇來每作雲雖雲而不雨晩田已穫畢秋菘方在圃聞
之雲護霜(雲隂則弗霜故止霜之法惟求雲)於菘霜實補况茲駐山莊
亦無礙行旅雲弗雲皆可即景欣晴覩萬嶂朗霽輝一
窗納爾許
題敞晴齋(庚子)
巖齋幽夐弗恒到每趁快晴必一來磵戸致深意為入
雲衣散淨閟同開林濃珠落人霑露泥潤篆留鹿過隈
歲有新題鄰舊句陳言戛戛去難哉
題敞晴齋(辛丑)
每至敞晴必暢情暢情都大為(去聲)農耕愁懷率與徂雲
淨霽景欣於慰眼呈白屋由他四美具碧山是我二難
并千峯落瀑紫煙蔚興異青蓮亦句成
題敞晴齋(壬寅)
升高降下幾盤迴石戸巖齋坦蕩開過雨敞懷置他往
快晴即景例斯陪峯如新濯芙蓉嫩瀑似平添絃管催
欲問空空生白者解增吟思待誰來
清綺書屋(辛巳)
蘿蹊縈繆石泉潺書屋蕭然得此間松籟有聲真避暑
芸編無射最消閒言清見說元祠部練綺不希李義山
策馬漫随夕靄下崇椒迴望失林關
清綺書屋(辛巳)
一株老松當牖盤奇形翠色傲歲寒書屋雖然號清綺
了知元(稹)李(商隠)不如韓(愈)
清綺書屋(壬午)
老松籠屋彴横溪雨過山蹊印鹿蹄此處徵詩合虞夏
三唐清綺類醯雞
清綺書屋(癸未)
野花襍樹襲香風静以為佳塞以通人謂詩評入清綺
好山祗覺不言工
清綺書屋(癸未)
蒼松泛籟清野花飲露綺以之譜金石端合詩人旨清
不傷於儉綺不傷於靡賈孟二李(商隠賀)輩未足與言此
清綺書屋(甲申)
山房不在多高下即殊致捲幔迥延眺據榻静澄思秋
花紛綺錯秋意惟清寄小憩夕照明涼靄落巖翠含青
齋隔谷還可跋遊騎
清綺書屋(乙酉)
書屋秋清候巖林霞綺時纈紅還帶綠入畫復宜詩披
爽愜遐望開雲引静思喬松當戶翠不改歲寒枝
清綺書屋(丙戌)
山中書屋稱清綺澗葉巖葩窗尸裏案頭詩集列三唐
幾人此道誠臻美文章大塊自天然小哉奚足數温李
每來芸榻輒延停藉欲箇中悟妙旨
清綺書屋(丁亥)
插架芸編吐淨芬神心妙會謝云云便教著句皆清綺
那及當前大塊文
清綺書屋(己丑)
開窗落落納松風太古山情孰與同不涉言辭契倪筦
小哉清綺詡張融
清綺書屋(庚寅)
佳山既沿緣佳處亦徙倚書屋率有書所愧研精旨蜃
窗一憑眺或復同其理松針後彫翠楓葉前餘紫即目
玩景光實覺清而綺
清綺書屋(壬辰)
几有琴樽架有書獨無多暇此幽居囅然笑謂林間鹿
替我尋常守碧疏
清綺書屋(癸巳)
棧道尋幽徑高齋倚碧峯入門欣白屋當戸峙青松圖
畫張神趣詩書伴静供今朝有餘暇稽古略從容
清綺書屋(甲午)
徒清斯太簡過綺亦傷淳試悟相資用堪窺以蔽津偶
來秋始霽小坐淨無塵五字吟安處賢寧四十人
清綺書屋(乙未)
曲廊宛轉通有屋更齋東壁是圖書府窗延松柏風綺
傷俗斯厭清積健為雄兩字味題額詩詮括箇中
清綺書屋(丙申)
綺或近乎麗濟之清乃佳誰云弗資境斯實足澄懷塵
念於何得仙期宛可諧蒼松森戶外每到未衙排
清綺書屋(己亥)
書屋齋(敞晴)樓(繪韻)一院中各題名便不相同觸懷頗悟詩
示法攬景還知畫鮮工綺或傷纖自成麗清宜戒嗇亦
非豐三唐閱遍誰能此心醉惟應蜀杜翁
清綺書屋(辛丑)
書屋小年又一時翠巖過雨罨窗披若於兩字論詩品
句憶玉溪斯有之
清綺書屋(壬寅)
綺類奢不遜清近儉則固子云與其寧訓人著章句書
屋曰清綺酌劑得中處綺亦弗傷華清亦勿傷素砥行
及屬文相資式如玉(叶)俯仰契静會詎惟山水趣
繪韻樓(辛巳)
繪事奚稱佳氣韻貴生動然實人所為靈機出心孔豈
如造化工無為無不總時行與物生肖翹荷天寵因悟
六法兼益凛三無奉
繪韻樓(辛巳)
别墅無多據綠椒樓窗更俯萬峯標林巒迴薄皆神韻
不藉丹青繪獨超
繪韻樓(辛巳)
高樓萬山裏繪事擅神工清聽(去聲)泉淙澗仙聲巖落風
真堪娱耳目那更數青紅六法天然具升堂王氏蒙
繪韻樓(癸未)
兩架山樓接敞晴開窗萬景畢來晴畫中詩與詩中畫
欲倩東坡著定評
繪韻樓(癸未)
千峯生翠霽光迎開著樓窗畫意呈借問今為何氣韻
宜人端是繪金行
繪韻樓(甲申)
小小山樓纔兩間千巖萬壑座中攀畫家妙訣無多子
一字曰惟於韻閑
繪韻樓(甲申)
開著樓窗納萬山丹青妙處豈人間試看氣韻含生動
筆法羞他王蒙與關(仝)
繪韻樓(丙戌)
秋山六法是誰𫝊生動超超氣韻全開著樓窗看活畫
倪黃軸那更須懸
繪韻樓(丁亥)
六法吾亦知最艱惟氣韻即使臻其極終屬人工進豈
如造物神無為無不運請看雨後晴林密及嶺峻有形
兼有聲含光復含潤付之王摩詰笑失落筆分
繪韻樓(戊子)
峯姿樹態總風流氣韻居然近仲秋此景問誰能繪得
素先應讓此山樓
繪韻樓(己丑)
繪事貴氣韻十知九弗到惟有化工筆無為而臻妙固
非樓所能虚受足觀徼唐宋多名家不少擅形肖較斯
總下風鏡影神光照
繪韻樓口號(庚寅)
底須設色資丹綠太古雲巖展面前韻語若還擬詩格
郊寒島瘦或應然
繪韻樓(壬辰)
一天霽景朗新秋山若清揚林若流繪事由來稱氣韻
韻生繪特在斯樓
繪韻樓(癸巳)
曦照階前花有態籟翻林表樹無閒設云繪事貴氣韻
生動應難及此間
繪韻樓(乙未)
罨牖林巒霽景鮮濯青拖碧總天然寄言摹倣倪黃者
生動當知氣韻先
繪韻樓(丙申)
一牖所納無盡四時之景不同將以概曰韻事誰能繪
惟化工
繪韻樓口號(己亥)
二籟于喁落翠崚聽來律吕總相應大家不少獨步者
為問繪斯若箇能
繪韻樓(辛丑)
畫所難工處曰惟繪韻焉色斯其生動聲則勝絲絃却
匪丹青染本來林壑詮告他嗜古者絹㡧豈須懸
繪韻樓(壬寅)
拾級書樓偶趁閒開窗朗景對晴山天然六法非渲染
氣韻超於生動間
秀起堂西峪中峰特起列岫層巒奔趨拱極據
峯為堂備攬諸勝其始循崖而上者曰經畬書屋
芸香霏座恍如宛委藏書東北樓曰振藻拾級再
上乃陟堂階四面嵐開翠合萬朵青蓮如生足底
登臨振衣疑在天半也
御題額曰秀起堂堂外石橋横度碧溜斜通曲檻周遭
迴廊高下堂後山如屏障雲際一亭額曰眺遠俯
視但空濛一氣御風憑虚而堂返在下矣
御製詩
題秀起堂(壬午)
去年西峪此探尋山趣悠然稱我心搆舍取幽不取廣
開窗宜畫復宜吟諸峯秀起標高朗一室包涵悅静深
莫訝題詩緣創得崇情蓄久發從今
秀起堂(壬午)
碧嶺四圍全作障中峯秀起獨成堂窗間見鹿任眠跂
林下無禽不頡頏著色畫張楓葉紫宜時風送桂花香
得詩便擬肩輿去却笑勞勞有底忙
小憩秀起堂得句(壬午)
雨過寥天喜快晴肩輿聊作問山行路從西峪得猶創
堂據中峯業已成泉出澗邊幽脈益風來林下颯涼生
起予愛此真佳處秀占人間有玉京
秀起堂(癸未)
中峯忽秀起朗榭似懸居爰處宜四季周流觀六虚鹿
蹤來近砌鳥語隔斜疏巖下風含爽時堪一檢書
題秀起堂(癸未)
西峪連朝因熱置曉涼偶作問山來高齋恰是新秋到
萬嶂欣看過雨纔潤溽之中含颯爽雲霄以上與徘徊
鳴林鹿報金&KR1195;喜不識人間宋玉才
秀起堂(癸未)
曲徑中宏達好山四面迎爽風披茈虒皜日耀峥嶸雖
曰引遐睇而皆契静情分明稱秀起安得置吟評
秀起堂(甲申)
四圍翠合遙拖嶺中間秀起獨成堂石級高攀遂據榻
山村望見還隔牆萬頃與翼兆稔歲一天寥朗澄秋光
信筆書之欣所遇何須故事徵縹緗
再題秀起堂(甲申)
一逕翠中分山堂迥出羣何當坐九夏無事讀三墳劚
土已成石嘘煙便作雲忽看盆桂設去歲此清芬
題秀起堂(乙酉)
駐蹕聊欣一晌閒心儀秀起事躋攀山容匹鮮行輿易
詩句題多落筆艱嵒齬有花皆露滿林岑無樹不雲閒
最佳詎可生留戀罔克攸分大合閑
秀起堂口號(乙酉)
秋老意特秀山空望若起而我坐書堂會心亦在此
秀起堂(丙戌)
萬嶂蔥朧中起秀一區廓落似懸居尋常漫擬清無比
俯仰方欣静有餘庭際鶴寧藉車載林間鹿不掛牌書
河源雨過憑窗看嵒齬從新濯翠蕖
秀起堂(丙戌)
待欲言竒轉復竒千巖起秀座中披雲霞以上崇情寄
俯仰之間陳迹為林下常來諳鹿性窗邊閒坐愛山姿
遣懷聊爾三唐攬此妙憐他無一知
秀起堂(丁亥)
西峪最佳處山堂迥若懸窗中數(上聲)麋鹿砌下吐雲煙
露坂鋪紅錦晴峯矗翠蓮句非秀以起亦可置吟篇
秀起堂(戊子)
秀起衆山頭到茲必憩留舊年如昨日今歲又新秋萬
樹嗚相荅千峯翠互流適來清蹕路一髮見西溝(坐堂中廣)
(仁嶺及西溝皆可望見)
秀起堂(己丑)
西峪茲初到書堂據迥厜果然秀無比率致起遐思空
翠罒隣落秋雲一縷馳留當作雨好蕎菜待霑滋
秀起堂對雨(己丑)
肩輿入巖雲過午復作雨迥堂小憩坐連纖織空宇素
色挾颯聲艱繪誰能譜山雀避瓦簷野鹿翳林莽目涼
炎若忘意澹静堪侣苟不跋濘蹊此景得何所
秀起堂(庚寅)
中隆岧岪若懸居拱揖羣峯盡俯諸紅葉知從綠葉染
秋山覺比夏山虚鹿聲聞尚隔叢樾黛色看如入朗疏
此日昨年漫論彼行雲流水例酬予
秀起堂(辛夘)
先至其他姑舍諸山堂真比衆超如近峯遠嶺秀無盡
秘思研辭起有餘將擬披襟頓延爽試教搴幌迥含虚
拈毫得句肩輿去孤負誰看架上書
秀起堂(壬辰)
秀起不可孤坐來景實殊風前九夏冷雨後萬山濡縱
目無塵趣契心有道樞隨緣荅五字亦豈費拈鬚
秀起堂(癸巳)
四圍山色鬱蒼蒼秀起中央迥築堂今歲喜纔今日到
昔題多共昔年忘峯姿樹態張圖畫目擊心存伴縹緗
習習巖風拂檐梠襟披夏五頓生涼
再題秀起堂
欲知秀起絶妙處興趣番番致弗同恰似饑餐渴飲者
不離動會静觀中千章窗外巖林綠幾簇階前野卉紅
迴占嶺巔碧霄近咄哉大禹慙(去聲)卑宫
題秀起堂(甲午)
西峪最深且最高騁懷因迥得於韜故知蓄極發必勝
亦戒欣斯傲以豪一宇平臨白寥泬千林俯捲碧波濤
古來手筆多難數惜彼拈吟未此遭
秀起堂(乙未)
四鄰圍秀中岡起適有書堂構於此輿來頗覺路幽深
床據乃欣山在底青縈碧邏指顧間縱目其表徹其裏
是理窟乎是文津我亦悠然參厥旨
題秀起堂(丙申)
千巖葉態與枝姿總是書堂秀起奇淺翠濃青資造化
詩裁畫格入神思殊觀應識自太古此遇欣於又一時
每到山莊斯據榻欲因啟秘遞吟之
題秀起堂(己亥)
往歲初來即有詩(向年莅山莊之日率即至此堂題什今年距初到半月餘始至西峪於堂)
(中憩詠其遲非無故也)今年閱半月云遲已因涉新景無暇(如廣元宫)
(山近軒皆丁酉戊戌未來所新成者又因明歲班禪額爾德尼喇嘛來此祝奉為之建須彌福夀之廟尚未成)
(亦時去閱工)更恐攬陳迹惹悲佳處豈終弗一到此時誰識
有千思即看四壁粘吟翰多是承
歡掖輦詞
秀起堂有感(庚子)
到此年年有句留茲來那可恝然不風聲虚牖凉常度
山色空庭翠若浮隔嶂鹿鳴音未壯(鹿至八月相鬭其聲始壯)拂花
蝶舞態偏柔題詩四壁驗今昔待欲巡吟怯舉頭
題秀起堂(辛丑)
肩輿得得陟崔嵬片刻山堂亦到來七字詩情同夏永
四隣畫趣共雲開超然自與他峯别美矣偏宜對席陪
泐壁題楣新舊錯艱乎著句慮重儓
題秀起堂(壬寅)
西峪斯堂稱最高不恒至慮衆人勞可無逸句酬超景
却異閒情著廣騷露潤風涼心略慰林青坂綠意方豪
自經課雨量晴裏一歲舒眉得幾遭
經畬書屋(壬午)
面山書屋號經畬詠有山泉閱有書不是研田擬唐(庚)
墾欲因義路效兒(寬)鋤五車學富何希彼兩字君難足
起予幾度來來消幾刻箇中安得樂三餘
經畬書屋疊前韻(壬午)
塞山如罫孰為畬書屋高無須蠧書每事惜隂較分寸
常思克已擬耘鋤芸窗旦夕堪容與靈囿煙雲恒跋予
設以農功喻學業祇求多稼不求餘
經畬書屋(癸未)
到處有書屋深山中最宜芸香霏四座經訓絶多歧稽
古常企彼居今每愧斯何當不出戶滌慮讀農羲
經畬書屋(癸未)
書屋四時宜夏徂秋始之因翻青簡在益惜白駒馳過
雨瀑千澗斂雲天一涯璿璣運不息圓蓋本無私
經畬書屋(甲申)
古帙清秋宛可親優游饜飫静無塵忽然欲問經畬者
誰是不徇名利人
經畬書屋(丙戌)
借問菑畬何所攻五三六九詎皆通吾惟切已求真益
一部言經用不窮
經畬書屋(丁亥)
灑然書屋宜久坐新與為知故與温却弗恒來來便去
顧名豈不愧斯言
經畬書屋(戊子)
峯巒岞崿一窗虚到即言旋那久於書屋似應顧予笑
幾曾經訓此菑畬
經畬書屋(己丑)
有容恒是得神寧不陋休誇惟德馨戸外山容疊方罫
是菑畬者定何經
經畬書屋(壬辰)
就山高下構軒楹題額因之輒異名入室隨方堪象玩
據床返已愧經横潤增巒巘初過雨爽挹衣衫喜快晴
一晌斯之未能信幾曾枕葄細研精
經畬書屋即事(癸巳)
遺書搜索佐文治大典因題永樂時(昨下詔訪求遺書安徽學政朱筠言)
(翰林院貯有永樂大典中多秘藉及檢閱果然惜其依韻旁羅貪多濫列體裁不能精當因𣲖翰林等分校命)
(内廷大學士等總其成悉取大典所載完善本及内府舊儲外省採購各種詳為校勘分别應刊應抄案經史)
(子集分部彙目名曰四庫全書並取大典所載世所罕見之書以次呈閱仍酌其醇駁題詩卷端評正之)特
簡綸臣任總校並掄翰苑各分司十年為限程寬矣四
庫雖殊經本之士不通經不足用况予身繫作君師
經畬書屋(甲午)
書軒擇向建到亦坐移時無暇峯圖攬有閒芸簡披鹵
耕彼當戒絜矩我應知貧士經畬者酬豐責在誰
經畬書屋(乙未)
三間樸屋倚嶙峋額以經畬亦有因如罫層巒研田界
欲斟垂瀑墨池津韋家不羨滿籯富徐氏無慙負耒貧
四庫而今經檢勘斯文知在讀書人
經畬書屋(丙申)
振藻樓廊接書屋屋檐却自額經畬箇中誰識端倪具
求藻應於經始諸
經畬書屋(己亥)
有册在棐几有函在竹格而我儻然來坐每不温席安
得饜飫暇味此經史籍無異荒唐耕孤茲寸隂璧念彼
傭書人遑耽晏遊適
振藻樓(壬午)
樸堂既高豁曲樓復窈窕平陵入屋中緣梯降雲表景
奇意亦新顔之曰振藻巒情將樹態興會殊不少却笑
錦囊人較此渺乎少
振藻樓(壬午)
淺紫深紅緝萬枝書樓即事引清思春華秋實胥權置
請看東平振藻時
題振藻樓(癸未)
澗卉巖葩織錦紋箇中饒是挹清芬寄言振藻求工者
争似天然大塊文
振藻樓(癸未)
山樓何有有詩書新景空澄意與舒秋實方來真覺好
春華試比定何如
振藻樓(甲申)
每歲來巡必值秋千山朗日翠煙浮問誰欲繼歐陽賦
振藻應須陟此樓
振藻樓(丙戌)
秋曉巖林布嘉蔭風前埭卉舞芳蕤文章大塊蜚真藻
公幹還嗤費綺思
振藻樓(丁亥)
山樓出樹杪亦復有山包境自古今爾理參動静交含
英期實得振藻貴虚抛設畀杜工部無心作解嘲
振藻樓(戊子)
山樓萬景固常披皜日清風又一時占却仙莊七十二
(避暑山莊前三十六景後三十六景凡七十二皆有詩)行將振藻始於斯
振藻樓(己丑)
林態峯姿總入竒鋪霞摛藻恰相宜層樓隠似無言笑
太古山中那有斯
振藻樓口號(壬辰)
開著樓窗萬景披流青飛翠互偨池等閒不擬拈湘管
大塊文章振藻時
振藻樓口號(甲午)
憑攬書樓又一時遠峯近壑總呈竒祇應默坐休輕詠
以静存之意會之
振藻樓(乙未)
拾級高樓萬景披亦清真也亦雄竒於斯祇合擱吟筆
富媪方當振藻時
振藻樓(丙申)
振為流動藻為華詩品亦惟備一家三字箴如悟根柢
不多些子在無邪
振藻樓口號(己亥)
四壁題詩率已多别生清會會如何日中則昃月盈蝕
振藻知當戒太過
振藻樓(辛丑)
拾級偶當幾暇時會心七字促成之眼前藻繢天然景
添足何須抽秘思
振藻樓口號(壬寅)
雖云果實由花藻花用應輸果用資樓額振誠因即景
家丞庶子尚當思
眺遠亭作歌(壬辰)
趁爽更復躋崇椒樹葉翻風涼意滿雖然亦眷勞輿人
恰憩山亭顔眺遠眺遠詎止玩山林絜矩之道古應斟
衣食大欲民可畏雨𤾉時若天難諶况茲金川正有事
遙遙西望常厪意禁暴安民不易籌旰宵企待捷音至
欽定熱河志卷三十八
