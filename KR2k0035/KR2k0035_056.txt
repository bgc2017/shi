欽定熱河志卷五十六
建置沿革二
周秦
漢
周秦
漢
承德府屬全境周屬山戎東胡後為燕漁陽右北
平遼西郡邊外接東胡地
史記齊世家(互見匃奴傳)山戎伐燕(服虔曰山戎北狄盖今鮮卑也何休)
(曰山戎者戎中之别名也)燕告急於齊齊桓公救燕遂伐山戎
至於孤竹而還
史記匈奴傳(互見漢書)燕北有東胡山戎(漢書音義曰烏丸或云鮮)
(卑索隠曰服虔云東胡烏丸之先後為鮮卑在匈奴東故曰東胡)其後燕有賢將
秦開襲破東胡東胡郤千餘里燕築長城自造陽
(韋昭曰地名在上谷正義曰按上谷郡今媯州)至襄平(索隠曰韋昭云今遼東所理)置
上谷漁陽右北平遼西遼東郡以拒胡
杜佑通典營州春秋時地屬山戎戰國時屬燕
按後漢書郡國志令支縣有孤竹城令支及孤
竹令盧龍縣遷安縣地自此以東北皆山戎境
齊師至此而山戎遁走故遂自孤竹而還今永
平府北邊外即承德府屬之東南境知為春秋
時山戎地也東胡與匈奴接壤當在山戎西今
順天府北邊外即承德府屬之西南境知為春
秋時東胡地也服虔以山戎為漢鮮卑以東胡
為漢烏桓而於東胡又云後為鮮卑並為東胡
之支山戎則戰國時已無聞盖為東胡強盛所
併是承德府全境在春秋末又當全為東胡地
也通典所列之營州即慕容氏之龍城在今朝
陽縣境其所稱戰國時屬燕者當在燕將襲破
東胡郤地千里之後盖當春秋時令支孤竹之
地皆為山戎所據觀國語稱齊桓公北伐山戎
刜令支斬孤竹史記匈奴傳稱北伐山戎離支
(即令支)孤竹齊師本為救燕而出而於今支孤竹
曰伐曰刜曰斬者則其地屬山戎而非燕有可
知自東胡既郤之後令支孤竹之地始入於燕
乃得築城界上以自守燕之長城其故趾雖無
確據然史稱自造陽至襄平造陽之地韋昭及
師古並謂在上谷為今宣化府地襄平本漢縣
為今奉天府遼陽州地是今居庸以東之邊牆
實與燕之長城形勢不遠特燕長城東迄遼水
故今承德府屬之迤東南境兼為燕地耳今之
順天府永平府及錦州府為古漁陽右北平遼
西郡地承德府屬一州五縣當漁陽郡右北平
郡之北遼西郡之西北惟諸郡皆逼近東胡故
燕築長城以距之也
秦亦為漁陽右北平遼西郡邊外接東胡地秦漢
之際為匈奴地
史記匈奴傳(互見漢書)冒頓自立為單于(徐廣曰時係秦二世元年)
(壬辰歲立)東襲擊東胡東胡初輕冒頓不為備及冒頓
以兵至擊大破滅東胡王遂侵燕代是時漢兵與
項羽相距中國罷於兵革以故冒頓得自彊
按秦築長城史記漢書稱其因邊山險塹谿谷
可繕者治之起臨洮(今甘肅岷州)至遼東萬餘里考
長城在戰國時已遞興築秦昭王伐殘義渠於是
有隴西北地上郡築長城以距胡此秦之長城
魏惠王築長城塞固陽此魏之長城趙武靈王
北破林胡樓煩築長城自代並隂山下至高闕
為塞置雲中㕍門代郡此趙之長城自上谷郡
至遼東則為燕之長城地勢本自相接始皇特
因而增築聫綴之其方位原未大改也秦長城
東盡處括地志以為至大遼水大約自盧龍塞
(今潘家口)以東尚迤北以迄於遼水與唐以後之長
城自平州東境即迤南以至渝關(今山海關)者微有
不同長城自秦以後一築於後魏再築於東魏
然皆在上谷郡代郡以西惟北齊五築長城史
稱自西河總秦戍東至於海前後所築東西三
千餘里則長城之迤南迄海當改築於是時逮
隋四築長城復城榆關(即渝關是為山海關築城之始通典謂臨渝關)
(在盧龍縣東百八十里故知即今山海關)於是北魏以前之遺址漸
廢觀隋書地理志漁陽郡無終縣北平郡盧龍
縣下皆有長城太平寰宇記薊州東北至平州
石城縣界廢盧龍戍二百里戍踞開皇長城置
所云無終縣盧龍縣及薊州(唐薊州即隋無終縣)東北之
長城即今潘家口迤東之邊牆知即為北齊與
隋之所築也秦長城既東迄遼水故今平泉州
之迤南境建昌縣之迤東南境正與右北平郡
遼西郡接壤而承德府屬全境形勢則自在漁
陽右北平遼西三郡邊外當秦築長城時東胡
正彊而秦自上谷以東之郡縣本因燕舊故知
今承德府及所屬州縣地多屬東胡至二世以
後冒頓始併有之史記周勃𫝊破綰(燕王盧綰)軍上
蘭復擊破綰軍沮陽追至長城定上谷十一縣
(漢書作十二縣)右北平十六縣遼西遼東二十九縣(漢書)
(脱遼西二字)漁陽二十二縣可知漢之郡縣又因秦
舊其曰至長城而不曰出長城者知漢時諸縣
之並在長城以内矣
漢初在漁陽右北平遼西郡邊外接匈奴左地武
帝時為塞地後入於烏桓
史記匈奴傳(互見漢書)至冒頓而匈奴最彊大盡服從
北夷而南與中國為敵國置左方王將居東方直
上谷以東接穢(亦作濊)貉朝鮮右方王將居西方直
上郡以西接月氏氐羌而單于之庭直代雲中(時在)
(高帝初年自武帝元封以後單于益徙而西北其左方兵直雲中並見匈奴傳)漢令大將
軍青驃騎將軍去病分軍擊匈奴單于與漢大將
軍接戰潰漢圍西北遁走驃騎將軍與左賢王接
戰左賢王將皆遁走是後匈奴遠遁而幕南無王
庭(元狩四年)
後漢書烏桓傳烏桓者本東胡也漢初匈奴冒頓
滅其國餘類保烏桓山因以為號常臣伏匈奴及
武帝遣驃騎將軍霍去病擊破匈奴左地因徙烏
桓於上谷漁陽右北平遼西遼東五郡塞外為漢
偵察匈奴動静
按漢初匈奴兼有幕北幕南之地史記所稱直
者其地遥相當之謂匈奴左方直上谷東至濊
貉朝鮮正漁陽右北平遼西遼東郡之邊外也
又史記稱元朔二年漢棄上谷之斗辟縣造陽
地以予胡(漢書匈奴傳贊作棄造陽之北九百餘里)師古謂斗絶也
縣之斗曲入匈奴界者其中造陽地也造陽在
宣化今其地尚懸出邊外秦漢時上谷郡之長
城即今居庸等内三關之邊牆(宣化府赤城龍門以北之邊牆)
(為北魏泰常時及唐開元時所增築)而造陽尚在長城以外惟造
陽左右皆屬匈奴地故造陽特斗入其中若以
今承德府屬境為漢時郡縣所及則造陽轉為
腹地不得云斗入匈奴矣盖自秦漢之交匈奴
即據有幕南逮霍去病擊破左賢王於是匈奴
遁而西北而幕南遂為甌脱地特徙烏桓以錯
居之其全為烏桓所據則當在西漢之末
又按漢時緣邊諸郡自長城以外尚有塞地乃
亭障所在也上谷以西諸塞屢見於匈奴傳其
在雁門郡外者稱武周塞雲中郡外者稱益夀
塞及葛邪塞五原郡外者稱光祿塞朔方郡外
者稱雞鹿塞西河郡外者稱制虜塞隨地異名
至上谷以東之塞則漢武帝時所開考漢元帝
時單于請罷備塞吏卒郎中令侯應議狀云北
邊塞至遼東外有隂山東西千餘里草木荗盛
多禽獸本單于依阻其中至孝武世出師斥奪
此地攘之於幕北建塞徼起亭隧築外城設屯
戍以守之然後邊境得用少安起塞以來百有
餘年非皆以土垣也或因山巖石木柴僵落谿
谷水門稍稍平之卒徒築治功費久遠不可勝
計所謂北邊塞至遼東外東西千餘里正今承
德府屬全境也其曰築外城者以其處長城之
外而長城之尚在塞南無疑侯應習於邊事於
塞南之地但言亭隧而不言郡縣則郡縣之尚
在長城内亦無可疑應又云前已罷外城省亭
隧今裁足以候望通烽火而已匈奴傳亦謂地
節二年漢罷外城以休百姓是漢之外城至宣
帝時已漸廢今已侯應所述邊境言之長城以
内設有郡縣長城以外設有屯戍自長城至於
隂山凡屯戍所及其中皆謂之塞今承德府屬
全境及口北三廳凡在興安大嶺以南者皆當
時塞地也自塞以外則為烏桓為今内扎薩克
蒙古地烏桓以外則為幕北屬之匈奴為今喀
爾喀地盖孝武時之形勢如此自昭宣以後亭
障既省烏桓漸越居内塞逼近長城至東漢之
初所謂朝發穹廬暮至城郭者其地即與上谷
漁陽右北平遼西遼東五郡相接矣
又按一統志原本以熱河為漢白檀縣要陽縣
滑鹽縣地引水經注濡水(今灤河)逕白檀縣故城
大要水(今密雲縣境之清水河)逕要陽縣故城東大榆河
(即鮑邱水今潮河)逕滑鹽縣南及三國志魏武北征烏
桓出盧龍塞經白檀之文為證謂漢時白檀等
縣皆處邊外而實未足為據也漢白檀要陽滑
鹽三縣屬漁陽郡見於漢書地理志而後漢書
郡國志無之說者遂疑其本在邊外而棄入鮮
卑然光武所併之縣甚多應劭謂中興時人民
稀少之故司馬彪謂世祖以官多役煩乃命併
省應劭為漢末人司馬彪為晉人其言自必有
據今考漢白檀縣當在今密雲縣境前漢有白
檀縣及厗奚縣而無密雲縣後漢時省白檀而
存厗奚至北魏始置密雲郡即以厗奚縣改置
白檀縣為郡治(魏書地形志密雲郡治提搞城而於白檀縣下復注云郡治故)
(知魏之白檀即在提携城考漢書厗奚縣孟康曰厗音題字或作蹄後漢書作傂奚水經注作)
(傂溪魏書作提携方輿紀要謂提携城即厗奚之譌)而於漢白檀之地又
置有密雲縣北齊以後之密雲縣皆仍北魏之
縣名而實即漢白檀之故界盖漢厗奚在今密
雲縣之東北(漢厗奚縣即北魏白檀縣北齊以後又為燕樂縣治舊唐書地理志)
(曰燕樂縣舊治白檀故城即指魏之白檀也續通典曰燕樂漢厗奚縣地據舊唐書地理志燕)
(樂縣在檀州東北百八十五里太平寰宇記燕樂在檀州東北八十里故知漢厗奚亦即在今)
(密雲縣東北)而漢白檀即為今密雲縣地故隋唐之
檀州(即今密雲縣)皆從白檀取義遼史地理志於檀
州武威軍下謂燕漁陽郡地漢為白檀縣並引
魏書曺公歷白檀續漢書白檀在右北平之文
為證曾公亮武經總要于檀州武威軍下引漢
書將軍李廣弭節白檀之文為證顧祖禹方輿
紀要白檀廢縣在密雲縣南漢置以縣有白檀
山而名顧炎武昌平山水記密雲縣南二十里
有白檀山漢所以名縣者是也至若金史興州
興化縣下有白檀鎮泰和三年升為宜興縣其
地在今古北口外舊說據之以為此真漢之白
檀然古來近邊之地其軍戍之名與郡縣相同
者頗多如魏之密雲戍見於水經注而不可即
以為密雲縣唐之柳城軍見於唐書而不可即
以為柳城縣金史於白檀鎮本無沿革可考安
可以鎮名之偶同而即據為漢縣乎又考漢要
陽縣在今密雲縣東北境前漢之要陽亦後漢
時廢北魏復置要陽縣屬密雲縣魏書地理志
云密雲郡要陽縣前漢屬漁陽郡後漢晉罷後
復屬盖言復置其縣而改屬於密雲郡以别於
前漢之屬漁陽其實即漢故縣也魏書於郡縣
沿革多不甚詳而於要陽明指為漢縣自無可
疑又魏書要陽有桃花山而遼史以桃花山屬
之檀州可知要陽故地即在檀州境内要陽以
要水得名水北曰陽則要陽宜在要水之北方
輿紀要要水在密縣東北亦曰清水源出古北
口外自大小黃崖口流入境又東入於潮河漢
要陽縣以此名昌平山水記亦謂要水源出塞
外至密雲縣東入潮河俗謂之清水河今清水
河流經密雲縣東北境要陽自當在縣界清水
河之旁與邊外無涉矣又考漢滑鹽縣當在今
平谷縣西北境前漢之滑鹽亦後漢時廢水經
注大榆河(即鮑邱水)逕安州舊漁陽郡之滑鹽縣南
又南逕傂奚縣故城東是滑鹽亦當與傂奚相
接滑鹽城又名斛鹽城北魏時置斛鹽戍縣有
廣長塹酈道元謂魏太和中掘此以防北狄則
其地之近邊可知唐書地理志薊州東北九十
里有洪水守捉又東北三十里有鹽城守捉唐
之薊州兼有今平谷縣地(唐無平谷縣今平谷縣境皆唐薊州地)
其北境之鹽城當屬滑鹽故境方輿紀要滑鹽
廢縣在平谷縣西北漢縣屬漁陽郡今平谷北
近邊之地多屬密雲是又兼得密雲東境也至
水經注稱滑鹽縣西北去禦夷鎮二百里舊說
據之以證滑鹽之在邊外然考水經注云鮑邱
水出禦夷鎮北塞中則禦夷鎮之在其南可知
又沽水出禦夷鎮西北九十里則禦夷鎮之在
其東南可知今潮河(即鮑邱水)發源豐寧縣境白河
(即沽水)發源獨石口外是今豐寧縣之西南境灤
平縣之西境與獨石口廳相接處即當時禦夷
鎮地其去邊城本屬不遠水經注所謂滑鹽縣
西北去禦夷鎮二百里者不應尚在邊外矣至
五代史四夷附錄稱契丹以所得漢人自為一
部治漢城城在炭山東南灤河上有鹽鐵之利
乃後魏滑鹽縣其地可植五穀宋白續通典稱
漢城在檀州西北五百五十里城北有龍門山
山北有炭山其地在灤河上源西有鹽泊之利
即後魏滑鹽縣此二說者又以滑鹽為在濡源
之地然水經注但稱鮑邱水逕滑鹽縣而不言
為濡水所經今潮河自豐寧縣發源南流入邊
其水道至今不易實與濡源相距尚遠且滑鹽
本前漢之說至後漢已廢北魏則本無此縣歐
陽氏宋氏所稱後魏滑鹽縣者其誤又不待辨
矣抑又論之一統志原本所據一誤於水經注
謂白檀為灤河所經要陽又為入灤之要水所
經故云在邊外今考水經注稱濡水東出峽入
安州界東南流逕漁陽白檀縣故城復引漢書
地理志濡水出縣北蠻中之文為証然漢志白
檀縣注洫水出北蠻夷師古音洫為呼鵙反(洫水)
(即鮑邱水今潮河)與濡水之音乃官反者音各不同明
為二水乃以洫水之文入之濡水其誤顯然又
水經注要水出塞外三川並導謂之大要水東
南流逕要陽縣故城東又東南流逕白檀縣入
於濡今之要水亦但入潮河而不入灤河乃知
白檀要陽實鮑邱水所經而非濡水所經濡水
要二條本應入鮑邱水而誤入濡水者乃酈注
之舛未可以為徵据也又一統志原本所據一
誤於三國志以為魏書記言出盧龍塞經白檀
則白檀自當在邊外是又不然考盧龍塞通典
謂在平州城西北二百里通典謂在盧龍縣城
西北二百里盧龍縣即唐平州治以方位道里
記之正當今永平府西北之潘家口水經注濡
水逕盧龍塞塞道自無終縣東出今灤河入邊
之處在潘家口知為古盧龍塞今薊州及玉田
縣即古無終地潘家口在其東北所謂塞道自
無終縣東出也古亦為之長塹北齊天保四年
顯祖自將討契丹至平州從西道趨長塹者即
盧龍塞水經注濡水條下又載有盧龍故城為
魏武征蹋頓時所築然則今永平府西北之口
固當日師行所由之道矣至於今之密雲為漢
白檀其地在盧龍塞之西似相距尚遠不知三
國志所言經白檀者經過其境不必直至其城
田疇熟悉道路而於白檀獨稱為險者盖自今
密雲一帶崇山峻嶺其東與盧龍塞相接處皆
為白檀之險在田疇之計曰從盧龍口越白檀
之險出空虚之地路近而便明言自盧龍越過
白檀之險也若從舊說以漢白檀為今灤平縣
地是魏武既出盧龍塞之後乃反折而西行幾
於南轅北轍此固勢之必無且田疇所謂路近
而便者義又安在耶故以魏武師行之道言之
當日軍次無終本欲從東道傍海至柳城既因
道濘回軍上徐無山山在今遵化州西乃自無
終北行之路繼出盧龍塞塹山堙谷五百餘里
皆指塞外之路而言其曰經白檀者乃總計自
無終回軍後所歴之地未可泥上文有出盧龍
塞之語而即以白檀為在塞外也盖自既出盧
龍塞之後即涉鮮卑庭今承德府屬之南境皆
後漢末鮮卑地矣(以上論漢時白檀要陽滑鹽三縣皆在邊内舊說以為熱)
(河喀喇河屯四旗三廳地即今承德府本境及渿平豐寧兩縣之誤)
又按一統志原本於土默特部(屬朝陽縣)之柳城故
城下引漢書地理志之柳城縣於喀喇沁部(屬平)
(泉州)之大寧故城下引遼志謂本漢新安平縣地
於龍山故城下引遼志謂本漢交黎縣地又方
輿紀要於廢大寧衞(大寧故城在今平泉州東北境)下附列平
岡白狼石城廣城諸城故說者每謂漢時諸縣
並在今邊外蒙古之境而皆不免於失實漢柳
城新安平交黎三縣屬遼西郡平岡白狼石城
廣城四縣屬右北平郡並見漢書地理志考自
古柳城之名說最不一有漢之柳城即遼西郡
之第四屬縣是也有慕容燕以後之柳城即慕
容氏所都之龍城是也有唐以後之柳城新唐
書地理志平州有柳城軍永泰元年置明一統
志柳城在永平府西二十里永平府舊志柳城
在昌黎縣西南六十里静安社即故軍者是也
(遼史地理志營州隣海軍廣寧縣漢柳城縣並稱前慕容皝徙都於此元魏立營州考遼之鄰)
(海軍廣寧縣即今永平府之昌黎縣並非慕容氏所都亦非元魏之營州細推其故盖因元魏)
(之營州本在今之三座塔遼於此改置興中府而移置營州於今永平府境作史者不察遂以)
(舊營州之沿革入之移置營州之下此廣寧縣為漢柳城之說乃係遼史誤引不可為據)漢
之柳城在今錦州府西境唐以後之柳城在今
永平府境惟慕容燕以後之柳城在今朝陽縣
指唐以後之柳城為漢縣者固属沿譌即指慕
容燕以後之柳城為漢縣者亦未可為據考前
漢柳城縣至後漢時廢漢末為烏桓蹋䪺所據
魏武既破蹋頓之後為平州地晉永嘉以後入
於慕容氏十六國春秋及晉書載記皆稱慕容
皝以柳城之北龍山之西福地也使築龍城(在今)
(朝陽縣)是龍城乃别築於柳城之北固二城也唐
章懷太子注後漢書柳城曰柳城縣屬遼西郡
故城在今營州南(唐營州即今朝陽縣)盖自慕容氏既都
龍城之後北魏之營州昌黎郡隋之營州遼西
郡唐之營州柳城郡遼金之興中府元之興中
州皆因龍城之舊而實非漢柳城之故治北魏
書營州昌黎郡龍城縣下既注併柳城廣興縣
下復注有大柳城紛紛割屬已莫能指其故址
要之漢柳城在龍城以南與徒河(今錦縣及寧遠州地)無
慮(今廣寧縣及義州地)二縣接壤自無可疑後漢趙苞遷
遼西太守遣使迎母及妻子垂當到郡道經柳
城值鮮卑入塞寇抄後漢之遼西郡治陽樂縣
(漢徒河西南百里為陽樂城當在今錦州府西境若魏氏土地記謂海陽城西南有陽樂城者)
(係後来遷治非漢故縣)將到郡而道經柳城則柳城之尚
在陽樂以南可知又曺操征蹋䪺於柳城以濱
海洿下濘滯不通軍不得進則今山海關之路
為當日出柳城之正道可知以形勢論之今寧
遠州境及錦縣之西境皆漢柳城縣地至今朝
陽縣屬之三座塔一隅特柳城邊境之地而未
可即以是為漢縣所在也若隋唐亦皆有柳城
縣即營州所治本非漢之柳城且是時遼西之
地僅存一縣通典及太平寰宇記載柳城東至
遼河南至海西至北平郡(唐平州北平郡即今永平府)盖今
錦州府全境皆是其兼及今建昌朝陽縣境者
不過十之二三自遼時於今之錦州府地增置
州縣遼史遂專以興中一府為柳城縣故地猶
未免偏舉而不全矣又考前漢新安平縣亦後
漢時廢水經注封大水(今源出灤州西境流經豐潤縣東南境之官渠)
(河)出新平縣西(新平即新安平之省文)南流逕新平縣故
城西遼西之屬縣也又東南流龍鮮水(今灤州由境之)
(陡河)注之水出縣西北馬頭山東注封大水南會
新河南流於海是新安平應距海不遠也又水
經注緩靈水(今源出遷安縣西境流經灤州西境之沙河)出新平縣
東北東南流逕令支城西(漢令支為今遷安縣地)則新安
平與令支接壤可知水經注以封大水龍鮮水
為出新安平縣而漢書地理志則入之海陽縣
下(漢海陽為今灤州地)謂龍鮮水東入封大水南入海則
新安平之南境又與海陽接壤可知今灤州之
西境乃漢新安平縣地也後趙石虎建武七年
遣將軍王華帥舟師自海道襲燕安平破之可
為明證若平泉州境之大寧故城去海絶遠何
可強為牽合乎又考前漢交黎縣即後漢昌黎
縣(漢書地理志交黎縣應劭曰今昌黎)顧炎武日知錄辨昌黎有
五有漢之昌黎即前漢遼西郡之第八屬縣後
漢改屬於遼東屬國都尉三國魏於此置昌黎
郡者是也有慕容燕之昌黎晉咸康三年慕容
皝徙昌黎郡又皝破宇文逸豆歸徙其部人於
昌黎至後燕北燕時各於此置昌黎尹者是也
有北謂之昌黎魏書地形志營州昌黎郡領龍
城廣興定荒三縣者是也有唐之昌黎唐武德
五年以奚部置崇川貞觀三年改名北黎州治
營州東北之陽師鎮八年復為崇州領昌黎縣
後䧟入契丹遼志建州永康縣本唐昌黎縣地
者是也有金之昌黎遼置營州鄰海軍治廣寧
縣金大定二十九年改名昌黎縣者是也漢之
昌黎在今山海關東境慕容燕之昌黎與龍城
相近在今朝陽縣之東南境北魏之昌黎即治
龍城在今朝陽縣唐之昌黎雖在邊外祗以羈
縻蕃戸並未實有城郭疆域未可與内地州縣
同論金之昌黎即今永平府之屬縣是五者名
同實異論古者每易於相混考漢書地理志於
交黎縣下注云渝水(酈道元於渝水未能明指後人或以撫寧縣境之獅)
(子河為渝水或以臨榆縣境之石河為渝水皆在近海之境)首受塞外南入
海是昌黎當在渝水下流近海之地前燕慕容
皝以其弟慕容仁據平郭乘海討之從昌黎東
踐冰而進可見昌黎之地南抵於海今臨榆縣
境及寧遠州之南境即漢昌黎縣地也至若水
經注白狼水逕昌黎縣故城西又東北逕龍山
西又北逕黃龍城東此昌黎故城在龍城之西
南盖即慕容氏所徙之昌黎北齊書天保四年
北討契丹從西道趨長塹辛丑至白狼城壬寅
經昌黎城是時軍行自平州出盧龍塞則昌黎
正在塞外亦即慕容氏所徙之昌黎而皆非漢
之故縣也自水經注於白狼水所逕之昌黎城
下誤引漢書地理志交黎之文後人遂以慕容
氏之昌黎為漢之昌黎其誤固有自來矣又考
前漢平岡縣亦後漢時廢北魏冀陽郡亦有平
岡縣而不詳沿革且冀陽郡設於武定五年至
武定八年東魏已亡是平岡之立縣不及三年
盖亦徙置之縣非即漢之故縣也前漢之平岡
為右北平郡治(秦右北平郡治無終縣今薊州及玉田縣地後漢右北平郡治)
(土垠縣今豐潤縣地皆與前漢異)田疇之告曺操曰右北平郡
舊治平岡道出盧龍邊於柳城則平岡當與盧
龍塞相近晉庾仲初注揚都賦曰盧龍山在平
罡(漢書平岡水經注作平罡魏書地形志作平岡晉書作平崗又作平堈)城北正
與田疇之言相合是漢平岡當在今遷安縣北
近邊之地也至水經注謂自盧龍東越清陘至
凡城二百里自凡城東北出趣平罡故城可百
八十里向黃龍則五百里並譏庾氏之言為失
實夫仲初為晉時人去漢未遠不應漫無考据
知庾仲初所言者漢之平岡而酈道元所指者
乃北魏之平剛固未可混而為一矣此外惟白
狼石城廣成三縣與建昌縣平泉州境接壤而
亦未能跨有建昌平泉之地盖漢之長城既東
抵遼水則自今永平府東北邊外以迄於錦州
府界當建昌朝陽兩縣之最東南境平泉州之
最南境尚當為長城以内地水經注白狼水(今大)
(凌河詳見水門)出廣成縣北流西北屈逕廣成縣故城
南又北逕白狼縣城東知廣成縣在白狼縣之
東南又石城川水(在大凌河發源處所會諸小水中詳見水門)出石
城山東流逕石城縣故城南北屈逕白鹿山西
又東北入廣成縣東注白狼水知石城縣在廣
成縣之西南白狼水即今大凌河自喀喇沁左
翼南發源東北流逕興中故城(即古龍城地)南又東
南流入錦州府義州境則白狼諸縣並當在古
龍城以南大凌河發源附近之地白狼在慕容
燕時稱為重鎮其石城廣成亦俱置縣而分割
参錯觀魏志建德郡治白狼城而廣都縣(即廣成縣)
(水經注廣成俗謂之廣都)下復注併白狼建德郡領石城縣
而廣興縣下又注有石城於是白狼石城廣成
皆非漢縣之故址約略言之為今臨榆縣撫寧
縣遷安縣北境與建昌縣平泉州相接之地也
自北魏以後白狼與廣成不復置縣惟唐平州
所屬有石城縣通典及通考皆以為即漢舊縣
唐書地理志又以為臨渝縣之改名盖用漢之
舊名未必即漢之舊治總之漢時遼西郡右北
平郡北境諸屬縣與建昌縣平泉州境雖屬接
壤而皆不可入本境之沿革因舊說流傳率多
淆混特附辨於此(以上論漢時柳城諸縣與承德府屬之建昌朝陽二縣平)
(泉州境或相距尚遠或本屬接壤而皆未能跨有州縣之境以訂舊說在塔子溝八溝二廳蒙)
(古地之誤)
欽定熱河志卷五十六
