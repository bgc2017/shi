欽定熱河志卷四十三
行宫十九
喀喇河屯行宫
喀喇河屯行宫地本古興州治在避暑山莊西
南三十五里當山莊未建康熙十六年
聖祖肇興巡典
駐蹕於此嗣是歲以為常宫門南嚮五楹
御題額曰秀野軒聫曰天宇晴開青嶂外人家烟起翠
微中中楹恭懸
聖祖御題聯曰吟詠之間兼泉清山碧以成趣畫圖所會
蓋樹色雲光而入神宫基中界灤河依山帶水比
之京口浮玉故有小金山之號西上則灤陽别墅
水木清華景物明瑟外則萬家烟井鱗次櫛比熱
河以南此為勝境規矩亦整百餘年來
廵御所經
榜題最富而我
皇上紹
庭繼事游泳滋多蓋遵
皇澗之止基匪特神臯之鍾秀也
御製詩
喀喇河屯行宫(辛酉)
離宫别館接岩阿颯爽金風此一過勝地開軒山迤邐
經年成蔭樹婆娑秋濃槲葉添丹綺雲歛峯尖矗黛螺
猶憶當時承
渥澤幾迴清咏愴神多
重陽日喀喇河屯行宫侍
皇太后登逍遥樓
褘鞠雲凝瑞靄光離宫侍
輦值重陽檻臨平楚嵐烟淡窗入遥峯樹色蒼遠墅幾家
荒柴閉小橋獨木野流長最欣度節邊關外也有黃花
獻
夀觴
喀喇河屯行宫即景(癸亥)
樓觀圖雲倚翠微苔封芝逕接巖扉入簾水態漾珠網
映座山容罨琑闈天上僊鸞真可駕人間别苑那堪妃
伯駒畫裏憶曾見圓嵩方壺是也非
喀喇河屯行宫叠舊韻(乙丑)
重來宛憶舊卷阿列嶂攅青雨急過山鳥似迎人箇箇
野花偏對客娑娑夢猶未醒枝蔵蝶篆不成文壁走螺
咫尺林泉濠濮想賦詩還道不須多
駐蹕喀喇河屯行宫偶作(丁夘)
昭邱結宇敞軒楹贏得嵐光四面并花冐露開剛席展
山迎客到正秋清雨霏繡壤禾添馥風度單椒樹有聲
一路西成經快覩得教巖館暫怡情
迴鑾至喀喇河屯作(己巳)
深秋迴蹕駐灤河山館紛紛落葉多兩月風光異爾許
一番往返覺無何蒼峰㠎嶫精神健丹地蜵蜎景色和
納稼築場完次第相(去聲)㫪還聽野人歌
喀喇河屯行宫對雪(閏九月十三日)(丙子)
施慶柔遐蕆事旋灤陽駐頓忽經年吉行五十較猶近
(喀喇河屯去避暑山莊纔三十餘里)冬令三朝報在前(是月十五日立冬)玉積峯
巒迎座秀花粘林木勝春妍山容水態由來慣點綴寒
霙特地鮮
喀喇河屯行宫作
停鞭看寳穡逐頓駐離宫况本無忙務何妨此憩躬寒
潭已歛潦翠嶺間標紅舊詠聯新什光隂默忖中
熱河啟蹕駐喀喇河屯行宫作(庚辰)
習武柔遐蕆事并
安輿虔奉返神京兩彌月已届嚴節三十里而遥吉行(喀喇)
(河屯去熱河三十餘里)别館卷阿依舊好寒林平遠入冬清流澌
却慮拏舟冷興寄灤陽與目成(是日未渡河至灤陽别墅故云)
駐蹕喀喇河屯行宫作(辛巳)
暑氣入秋澄(昨日廿四過處署候)嵐光依塞凝巖宫騎馬到松牖
望山憑地迥市聲遠歲和農務登興州沿革蹟文獻有
誰徵
喀喇河屯行宫懷古(壬午)
往事徵難信猶𫝊此黑城(喀喇河屯蒙古語為黑城也)軒庭新歲月
闉郭舊榛荆北界夫何藉山田已遍耕致茲詎容易益
凛守基情
迴蹕駐喀喇河屯行宫作
灤上離宫駐御輪深秋風物賞清真一彈指頃經兩月
幾疊山曾見古人杞樹臨江留枿莽菊花過節尚精神
塞田納稼常歌稔慙愧今來鮮碩囷
駐蹕喀喇河屯行宫作(癸未)
香風禾&KR0927;拂行旌按頓今朝駐黑城(喀喇河屯漢語為黑城也)萬疊
塞山惟北拱一條灤水鎮東征松濤檻外飄音颯蘿雨
巖前作點輕羽扇罷摇心地爽分明避暑報先聲
至喀喇河屯行宫作(甲申)
一谷芃芃華&KR0927;風依山高下見行宫良農所望惟銅雀
司圉呈來總駿驄(上駟於四月間徐驅獵馬至此牧養以備行圍車駕到時牽至行宫門前)
(呈覽亦舊例也)披霽心懷真是爽當秋意氣不期雄列藩路左
迎鑾至都說嘉禾處處同
喀喇河屯行宫作(乙酉)
葦峪行過北轉東外藩迎駕畢來同且遲上塞秋蒐狩
先問今年稼穡豐(蒙古向以畜牧為業今内扎薩克多有勤耕種資生計者)月駟雲
螭呈内廐(上駟院例以春月即驅御馬至此牧養以備行圍)屏山帶水駐離宫
羲文猶自光楣梠
昔日恩暉想像中
至喀喇河屯行宫作(丙戌)
一夜西風送峭寒曉行秋意拂征鞍前朝炎熱忘何所
勝境清凉報有端按轡到來留信宿憑軒望去賞巖巒
先聲真覺娱人意颯颯泠泠樹杪看
至喀喇河屯即事(丁亥)
葦峪北經寬甸平外藩依例道旁迎未遵近旨遲來惠
益見同心向上誠(蒙古王公每歲在喀喇河屯覲謁今年遇閏駐山莊日久預𫝊諭於八月)
(間來集以示體恤茲諸藩仍如往例遠迎且云瞻戀情切故未遵前旨云)染色稼雲皆喜色
作聲蛩露是秋聲午曦駐馬蒸炎熱驟雨吹涼便朗晴
駐喀喇河屯(戊子)
建置伊誰此黑城(蒙古語喀喇謂黑河屯謂城喀喇河屯黑城也又訓為舊城云)興恒
舊蹟究難明即今埤堄無從覓便是岡巒已遍耕綠蔚
良田苗滋雨黃蒸實栗喜新晴山莊近矣明朝到行館
依然且駐旌
喀喇河屯行宫作(己丑)
按轡觀農至黑城(喀喇河屯國語及蒙古語同謂之黑城云)興州沿革率難
明(在遼金元代當在興州境)一川禾&KR0927;秀而實萬戶耕桑樂且亨細
察長官清慎績最憐赤子敬親情百年古屋新秋景不
忍翹瞻
睿額横
熱河迴鑾駐喀喇河屯行宫即景
慶典圍期胥蕆成
安輿肅奉啟歸程行宫世里駐宜近築圃九秋幸報盈潦
盡灤江現洲渚雲生塞宇幻隂晴倏飛泠雨倏開霽玉
積遥峯一坐横
駐蹕喀喇河屯即事(壬辰)
早行亦早駐已半到行宫未熱先税駕就隂都放驄黍
苗含露潤麥穗向陽烘兆矣穫猶遠望殷慰覽中
熱河迴蹕至喀喇河屯作
出以先驅蹕路清歸當後扈奉
前行明知十日趨承近(中小皇太后於十二日啟鑾按途行宫駐憩計廿一日可)
(至石槽兹朕於十六日自山莊迴蹕按常程而行亦同日駐石槽即可詣行殿詢安詰晨恭奉迴鑾)
(違侍不過旬日而依戀之誠倍切於衷)不盡
萬齡祈祝誠迴視山莊雲嶺外早臨灤墅錦林横錯紅綜
綠緣秋暖露重猶滋麥始萌
至喀喇河屯行宫作(癸巳)
葦峪落川平吉驄按轡行麥原方逮穫黍阪始看萌野
老田間問近藩路左迎止之畢來覲(前經諭令外藩王公等均於七月杪)
(至山莊兹喀爾沁王喇特納錫苐巴林王巴圖喀爾沁貝子瑚圖凌阿敖漢公羅卜藏錫喇布等以部落較近)
(仍來此迎謁其親上之誠有足嘉者因令其至山莊後即回俟期再來集扈圍)親上足嘉誠
熱河迴蹕至喀喇河屯行宫即事
麗正門前送
鳳輿候程饒此數朝居(宫於皇太后安輿緩行並駐小行廿一日至石槽行宫朕於十)
(六日啟程亦於廿一日至石槽行宫問依去安廿二日同至御園以小行宫不能容多人駐宿年例也)
今晨適返六飛矣四月恰消一瞬如背指雲莊虚擬外
前覘秋野飽收餘黑城(喀喇河屯即漢語黑城也)計里由旬近暖日
欣明點筆疏
至喀喇河屯行宫作(甲午)
襟帶灤江向野寬黑城今復駐鳴鑾昔年建置無心考
此日農桑著意觀嶺樹因遥望惟綠川波雖弱勢猶漫
納凉嘉蔭仍炎熾便冀蒸雲作雨&KR1998;
雨中至喀喇河屯(乙未)
夜霔垂簷曉發旌漸車無礙就山程農夫襏襫欣方渥
僕役泥塗盼亟晴近失峰容雲角豎微侵凉氣雨絲横
藩王路左紛來接惜爾霑衣命賞行(蒙古王公等遠來迎駕雨濕行衣因)
(命分賞羽縀氊呢黃褂以示體恤)
至喀喇河屯行宫作(丙申)
曉涼步輦歷平川葦峪經過翠嶺巔循例雖然仍易馬
(向年自唘蹕乘馬至木蘭圍畢始間御輿輦故有䟦馬却輿輦廿年一例便之句六旬以後時乘輿輦而行雖)
(偶易馬不過行十餘里即至行宫耳)對時却自懶催鞭行宫到以昨年似
稅駕欣於午刻前别墅依然河那畔便教問景渡蘭船
九月十六日避暑山莊迴驆駐喀喇河屯行宫
作(丙申)
翠羽平明轉蹕輪河干别館駐逡巡憶來林態纔仲夏
重到山光釀小春瞥眼便為經歲事問心底是惜隂人
甌香研淨多清暇點筆聊因紀此辰
至喀喇河屯行宫作(己亥)
亦復乘輿亦騎馬年雖望七敢偷安灤平得號欣稱縣
(昨歲升熱河廳為承德府其餘六廳改為州縣隸之喀喇河屯今稱灤平縣)札薩迎途虔謁
鑾惠近柔遐恒志切撫今思昔暗心酸分明翼日山莊
到
夏凊全殊著句難
至喀喇河屯作(庚子)
此日灤平縣當年舊黑城(喀喇滿洲語謂黑蒙古語同或謂舊)革沿原可
考稱謂亦頻更破曉因啟輦趁凉早駐旌凡事豫則立
是語義含精
至喀喇河屯行宫(辛丑)
分明設縣號灤平(乾隆四十一年升熱河廳為承德府統轄六廳並改為州縣比喀喇河屯)
(廳為灤平縣故熱河紀事詩有丙申陞府繼先蘉之句)仍舊貫原稱黑城(國語喀喇)
(謂黑河屯謂城蒙古語亦約相倣)葦峪行行背後指松岡(在行宫墻内)款款
面前迎巖齋小憩真神謐月戶閒開任景呈希雨望晴
題四壁無非一念為民生
至喀喇河屯
按頓行程有定期平泉駐蹕冐烟絲山蹊&KR2535;迤何妨濘
黍壠青蔥亦頗滋呈馬驪黃多繹繹(向例上駟院於春月即驅御馬至此)
(牧養以偹行圍故乙酉詩有月駟雲螭呈内廐之句)迎鑾賓客總嘻嘻雨兼年老
乘輿至一詠舊詩却愧之(昔年自啟駕至行圍皆乘馬故有䟦馬却輿輦廿年一例)
(便之句今年逾古稀又適遇雨因罷策騎)
灤陽别墅(辛酉)
槐柳成隂别墅開軒庭人静鎖莓苔虚窗饒織蠨蛸網
略彴猶支灔澦堆山卉無名偏有豔野流東去復西迴
兩峯雲歛高空迥彌望川原絶點埃
灤陽别墅(癸亥)
臨水背山地青紗白板齋徑蹊將俗遠几席與清皆峯
色翠當戶松隂綠到階若非章奏至自許傲無懷
一自前秋别經年未到山愛伊仍荔徑引我闢雲關落
葉驚禽起徂雲帶日還詩人易看待最喜是蕭閒
稍坐松下石松聲涼謖謖露濡今秋花峰挂千年瀑天
地自空闊山川多静淑靈均會此趣所居無須卜
本是廟堂人宵衣未解憂却饒山水趣佳景輙為留琴
書静白晝臺館張高秋長揖謝安羡煙霞不可儔
㠎嶢矗黛螺淨沐雨初過堤色留新漲溪聲送逝波窗
虚延月桂地僻足烟蘿吟興前秋似前秋人若何
題灤陽别墅(乙丑)
精舍枕溪流更復背林麓尋徑披烟蘿支窗折幽竹當
秋几席清過雨花藥馥本無塵著懷自覺静謀目興倦
欲澆書石泉亦堪掬
阪芷芳未歇崖楓色待丹颯然微風至侵我衣袂寒略
彴欹斷岸野艇繫河干一叚新秋景可以暫游盤
掃榻坐虚榭對山開綺䟽觸目與静會悠然清顥俱爽
氣拂襟袖澄潭鑑眉鬚本非山中客而躭山水居把卷
對古人安羡以為徒
灤陽别墅(丁夘)
玉露金風候背山臨水居捎簷青筍籜罨牖紫芙蕖泉
響尋源聽詩成鑿壁書名山有宿約隔歲一相於
湍流無略彴濟渡一舟通每到消塵念從知秘化工川
巖獨鍾秀天地不言功欲學軒轅訪瞠乎拜下風
灤陽别墅
巖齋瀟洒暫棲遲迴蹕欣當秋杪時岸際潦澄知水性
林間葉落見山姿
俯暢遥吟天宇寬捎檐竹籟戞輕寒宜人只有霜楓好
添得中峯幾叠丹
落葉驚風階砌填深秋烟景劇堪憐黃花不為重陽度
露染霜皴著意鮮
暗流激石鳴幽澗翠影扶松上綺窗洗滌塵根歸静所
好參聲色自摐摐
秋色隨宜境趣賖越於深處見清嘉萬山九月三間屋
不惹閒情長道芽
灤陽别墅(己巳)
又來别墅早秋天未啟閒齋向二年草木依然成薈蔚
光隂底識有推遷濤增古柏急鳴籟潦退潨流緩滙川
忽憶雲窗同眺處愁懷欲遣倍凄然
灤陽别墅(辛未)
别墅蕭閒灤水陽到來依舊閒秋光拏青古茂松千尺
環碧高低山一房時聽鹿聲還隔嶺每看蝶影或踰牆
墨壺琴薦都清㓗消得敲吟引興長
朝晡凉爽午猶炎節候初秋塞外占葉始作紅仍隠綠
潦將就减乍平添報寒野蟈常依砌餉蜜山蜂不離(去聲)
檐應接翻嫌略無暇峰容波態此中兼
灤陽别墅作
校獵言旋駐葆旗蕭閒山館偶棲遲明看綠葉添紅葉
默識來時作往時秋意已隨月西轉溪聲那共水東馳
虚窗點筆消蘭篆不構文瀾引静思
灤陽别墅(壬申)
叠樹層椒盡態青灤江如帶瀉清泠湧金何事稱圖畫
浮玉端知在戶庭四季風光無盡藏百城古帙有餘馨
栖遲欲去還教住山鳥留人亦可聽
灤陽别墅
别館九秋清飛盖一時駐黛色參遠山籟聲&KR0697;古樹江
落石岸高林稀朔風遽依然倚軒牖於何識來去颯景
故堪憑流光兹可窹
迴蹕灤陽别墅作(癸酉)
山木有菀楛空雲有去來日日行邁客豈能無往迴菀
楛木不知去來雲不期云胡往迴間歷歷今昔時問昔
曾安在問今復如何秋深峯罨畫風度江生波閒館之
相遭於斯會意多
灤陽别墅(癸酉)
澄澈寒潭潦已收又來巖館坐清秋人家烟見翠微裏
天宇晴開碧嶂頭新景高空明似畫舊題歲月迅如流
也知詩句多何益翰墨因心會輙留
灤陽别墅(甲戌)
隂森灌木稠别墅小延留雨過山當戶風來夏似秋依
然饒静賞不息俯澄流學海終能至因之悟進修
灤陽别墅(戊寅)
叢樾中間得路便虚窗四唘眄青蓮可知秋景會今日
未到巖齋又二年(去歲經此未駐蹕)天淡雲間常不改蝶黃花
紫自相憐何妨傍午還餘熱松下風來便颯然
灤陽别墅
夷嵕别館羅㢠廻蹕駐灤河望極塞山遠秋深落葉多青
松自夭矯黃菊正婆娑將謂詩篇富觸懷復漫哦
灤陽别墅(己夘)
秋巡今復到灤陽潦水澄鮮可渡航幾架書齋待留憩
四圍山色是真常儻來何必亟言去婪熱堪憐漫趁凉
著壁新題連舊什獨於斯也未能忘
灤陽别墅作
雲莊松塢小棲遲潦盡烟凝颯景宜兩月促隂流水逝
半窗暖日片時披知來藏往參辭易孔有大成詠雅詩
祗覺籌邊心益切一迴西望輙神馳
灤陽别墅放歌(庚辰)
山南為陽山北隂水南為隂水北陽隂陽錯綜無定位
南北對時有定方淮隂亦有韓漢陽亦有張首陽亦有
夷山隂亦有王彼皆幸生文字邦地靈人傑相羶薌灤
陽别墅開書堂此山此水豈非有自禪通循蜚之鴻荒
惜無人而過問然未失其真常是時秋風八月含微涼
寒潭潦水澄灤江扁舟徑渡少留憩庭前松樹蟠龍蒼
山自崇崇水自湯湯即此今昔誰曰滄桑癡哉峴山之
碑令人徒笑叔子羊
灤陽别墅(辛巳)
灤北有書堂乘流渡野航久晴猶盛漲處暑得微涼興
與秋為約心無逸是常對時將育物體騐不拘方
灤陽别墅(癸未)
灤水猶未漲扁舟易渡河虚軒恒好在隔歲又相過樹
下風延爽花間鳥弄歌雨佳晴亦可不必較如何
灤陽别墅(甲申)
别墅山陽復水陽蒼松叢裏到書堂受曦故是多逢熱
延籟今番陡覺凉碧宇無雲心與淨綠坡有草鼻生香
寒蛩唧唧吟閒砌昨歲秋聲幻即常
灤陽别墅(乙酉)
一舸渡灤江書堂倚碧㟅草香欣得路松翠故籠窗最
是三秋好曾誰空谷跫濤音與峰態聲色自摐摐
灤陽别墅(丙戌)
渡河尋别墅灤水喜非深隔歲步新逕清風在故林花
香翻蝶影葉密護禽音最好初秋景一年一度吟
灤陽别墅(丁亥)
雨後渡灤河拍隄駛漲波秋風如故識别墅又新過砌
卉芳偏野庭松涼入多悠然得深趣山鳥答清哦
灤陽别墅有會(戊子)
山南謂之陽山北謂之隂水隂則南岸水陽則北潯山
水似相迕其故在日臨不同之大同理趣宜玩斟拘墟
苟循名刻舟惟褊心
灤陽别墅(己丑)
别墅灤江上輕舟一葉横綠窗猶昨日碧宇正秋晴渤
海如斯學渾流不炫清二千餘里亘源委近方明(灤河源得)
(於獨石口外巴延屯圖古爾山曲折西北流經上都河屯折而東南逕此地又東南流會熱河又東南流入潘)
(家口至永平府之樂亭縣入海計二千餘里並考訂蒙古名目列圖系說紀實)
灤陽别墅(庚寅)
行宫灤之隂(喀喇河屯行宫在灤河南)别墅灤之陽灤之水至秋仲
歛一舟原可亂而航别墅倚山據岡阜夏潦已到階基
傍舊時平川數間屋怒浪掀去餘頽墻修築固不必剷
除善後須有方適纔高隴見薄收民無菜色頗似常安
知下隰未經見保無凍餒鮮盖藏灤之陽今來益切視
如傷
灤陽别墅(辛夘)
灤江横渡至灤陽松盖隂森護广堂雖是當前尚餘熱
已知不久欲成凉遥看雲影閒將淡静聽波聲猶覺狂
溪狹迅消無害稼獨遲行旅正何妨
灤陽别墅(壬辰)
間(去聲)雨利禾麥而無暴漲增沙川原致淺野舫尚堪乘
一徑林中得千山座上憑心神託清迥摘句亦相應
灤陽别墅(癸巳)
灤江雖淺小舟通别墅隂濃綠樹中一歲一來寧可負
此時此趣正無窮座披芸簡渾忘夏窗近松釵最受風
舊詠新題周四壁不同同處却相同
灤陽别墅(甲午)
雨短灤江淺牽舟略可行一年纔一至惟静復惟清粉
蝶隨風起山禽傍晚鳴西峯雲密佈希澤念重縈
灤陽别墅(丙申)
河北為陽河南為隂南北如仁義定名弗可侵隂陽如
道德虚位隨方尋昌黎剏精語非剏至理自古今天地
山河示此象豈從原道之文垂訓音漾舟而過偶契心
仰觀俯察歸酌斟
灤陽别墅(己亥)
别墅灤之北稱陽義可思據高風自爽當夏日猶遲撫
席過(平聲)兩歲擘牋又一時山雲空際合便雨亦云宜
灤陽别墅(壬寅)
行宫有餘暇灤水必一渡别墅河之陽曠覽山川趣今
年灤水弱木彴椄岸路青苗鋪阪田待澤誠甚遽以此
意徬徨掞藻無佳句
小金山(辛酉)
石磴臨無地松亭面有山坐來風礎潤知是白雲還
露華泫煙蘿攀陟窮深杳平臨樹杪風下瞰孤飛鳥
探竒如食蔗裁句擬遊仙振袂一聲嘯秋風滿碧天
山木不知名山雲忽作晴濃丹並新翠紛錯一川明
四圍俯碧瀾一逕通雲棧猶聞琴筑聲泠泠滴深澗
翠微晴色好矗矗濯烟鬟何必渡揚子即此小金山
小金山(癸亥)
俯仰烟霞儘可招試求高處只三霄客來正值新秋景
白日涼颸天泬寥
嶔﨑嶻嶪許誰攀想像羅天咫尺間不必揚帆過揚子
小金山勝大金山
小金山
山色乾坤翠溪聲日夜流人間苦餘暑此地不勝秋
叢篠既森密危峰更嶻嶭拾級青雲梯衣履若為潔
高與顥氣俱颯共清秋爽小軒纔三楹豁然納萬象
美箭吟籟謖幽花過雨新懸厓如雉堞天與隔紅塵
此間致趣佳少許勝多許欲停九夏驂試避三庚暑
分茶臨石澗把筆就松隂山鳥一聲囀啾啾前歲音
體以艮為德名擅兊之美縱未渡江南知已勝揚子
出峽走銀龍砉然赴其澗欲聽太古琴更步凌空棧
鏡潭擬天池有網不能舉個中無凡鱗盡是蛟龍侣
巖藻饒古意松濤有好音拈吟誰和者山水是知心
小金山(丁夘)
楓香松翠早秋朝縱目長天净泬寥更愛笠亭臨絶壁
便扶朱楯度飛橋
座席常隨嘉蔭移山風送爽颯纖絺隠蘆鷗鷺窺垂釣
擲樹鼪鼯聽詠詩
玉筍平陵架小亭好山常占四時青閒雲不繫悠然影
野卉無名越樣馨
日照孤峰生翠烟灤河水共碧空鮮寄語山靈好看待
莫教佳景讓江天
小金山
每到小金山心神頓曠閒秋深逾覺好塞上薄言還霜
葉繽紛落烟蘿取次攀石橋凌碧漢擬欲叩仙關
小金山作(己巳)
逕入綠榆遠軒憑碧浪高秋初尚濃蔭雨過亂鳴濤舊
句題四壁重來有二毛景光不殊昔底事足牢騷
雲標披颯爽天外眺蒼茫最愛登臨美渾忘衣袂涼喬
松風度籟野草露生香為問曹唐句遊仙苐幾章
引水成湖面為亭據石頭略教加點綴便可學滄洲山
鳥能延客莎蛩特韻秋昔年吟嘯處歷歷記清遊
小金山歌(辛未)
灤江衮衮西北來東將入海歸溟渤源遠流長故遜岷
隂吸陽嘘或如浙叶岷江浙江我適觀灤江此閱新秋
寒新秋不異前秋景得近忘遠逸興遄河有砥柱山有
金欲赴且止其意深此間嵽嵲肖浮玉惜無頭陀裴氏
開叢林底須金山四面包華屋廣陵之濤似神而非者
三亦惟天下獨會心濠濮樂在兹樹態峰姿况周足刻
削翠影落澄波時有鼪鼯擲林木江天竒境有如此浮
名小大何嗔喜彷彿山靈如是云勝彼虚詞吟不止
小金山(壬申)
縈迴波澹澈踞峙峰砐硪烟散容披榛風來時落果棲
巖搆虚軒每到必憩坐
聖人錫嘉名勝彼屋包裹饒占山水幽何事香花妥一晌
悟南華分䟽了不可
小金山(癸酉)
灤江固覺非揚子試問金山是異同兩水會歸溟海後
根源總在大圓中
小金山(甲戌)
巖齋颯爽試棲遲㶁湱江聲過雨時小大試將浮玉
較南華齊物笑人癡
題小金山(戊寅)
蓊然嘉蔭入林閭一朵芙蓉頂結廬既豁而寥宜眺聽
匪今伊昔閱居諸來原朅爾去無約下是滄江上碧虚
浮玉昨年同異處澄觀了不可分疏
登小金山(己邜)
嘗聞天地間物必有對待金山峙揚子小者於斯在棗
葉及須彌一真空性海翻覆手掌耳名象究誰宰忘言
遊希夷放步登&KR2750;㠑
小金山(庚辰)
露草煙蘿步屧披三間虚榭坐移時江聲已自空(去聲)人
意唧唧蛩音又底為
石簇階基樹拂簷小軒還據小山尖偶然把鏡星星見
似與題詩逐歲添
世間何物不浮名大小金山弟與兄又為民艱罷巡蹕
(時以高寳興泰數州縣被水申命南省官吏專心賑務詔緩辛歲南巡)石簰且復寄遥情
小金山(壬午)
秋孟怱怱去曾無題句留重陽苒苒過言復駐旌遊葉
落山容瘐漲消水態柔今春浮玉上視此有遷不
小金山(癸未)
灤江東去海歸墟獨峙中流浮玉如不讀莊生齊物論
每從小大擬分疏
虚軒峰頂祗三間那許樓臺包却山昨歲石簰景猶記
嬴將一著是幽閒
山鼯跳樹如添翼山鳥銜花自引雛習習爽風拂巖落
往年秋意了無殊
小金山(甲申)
每至山軒必有言上懸碧宇下江翻似茲聲色摐摐地
何處著他衆妙門
欄杆迥據玉芙蓉落落階前百尺松若與石簰論大小
須彌棗葉早稱宗
繞階石古點莓苔山果因風落幾枚底事今朝頗覺喜
為看一路好秋來
小金山(乙酉)
芙蓉一朵出晴江三架疎軒俯碧淙木葉蒙蘢誰為(去聲)
織虚舟却訝掛煙䉶
露香藜藋徑偏幽開著雲窗聽水流若擬灤江拖玉帶
賺襌也勝印公留
小金山(丙戌)
樸斵三楹踞石磯妙高一例是耶非灤江設更較揚子
也覺居然具體微
林岑擲樹有鼯鼪趁暇幽尋暢遠情剛訝虚無逮仙境
隔江野店聽雞鳴
小金山(丁亥)
平臨天泬㵳下俯江渺㵿既因迥為高亦因迥謂小
石罅擲鼪鼯可見不可尋一叢山丹花色是雙南金
景喜三秋孟暇值萬幾間一時飛逸興直到頭陀山
小金山(戊子)
有樹則槎枒有峰則岨峿一拳肖浮玉勝之以小許放
眼鴻濛外彼金亦粒&KR0927;
小金山二首(己丑)
硉矹江中聳一洲三間蕘榭俯清秋較於浮玉斯誠小
天姥嬴他作夢遊
午熱原欣大田熟究宜此處坐乘凉水風爽可罷摇扇
更喜吹來花草香
小金山(己亥)
臨灤一拳石稱曰金山小一亭三間屋棲巖俯浩渺我
亦久未到題詩殊欠少到斯難恝置引興頗覺好拈毫
試吟搜上下空明皛如在琉璃界不塵徹裏表遐想浮
玉景原繫吾懷抱而吾居箇中稱小豈明道何必舉莊
周物物自了了
題翠雲堂(庚辰)
四株松樹四時翠一坐書堂一賞雲何必山嵐將谷靄
怒濤細浪總氤氲
翠雲堂(壬午)
鬱鬱青松列四株庭前虬盖翠隂扶秋臨復此乘凉好
月上何曾對影孤過去片時即萬古未來百歲待斯須
崇山設以商顔擬不入留侯計裏趨
翠雲堂(戊子)
别墅築灤陽依巖復搆堂有雲都是翠無樹不含蒼遊
目屬空廓研精寓縹緗雨過風益峭納得八窗凉
題翠雲堂(壬寅)
階下蕭槮列四松飄然皓友又相逢衣巾不覺當夜冷
枝幹寧須過雨濃近砌如張青繖盖遠峰猶露綠芙蓉
翠雲設與山雲合尺澤應教蘇渴農
虬盖亭(辛巳)
千嶂通單徑一亭具四臨納凉成小坐延趣省幽尋寒
益清秋景響含灤水音不須張翠盖虬幹有佳音
虬盖亭(甲申)
就松築山亭亭久松益久盤盤盖越張矯矯虬疑走名
象如風月盖自太古有不盡復不竭用則隨人取獨是
亭與松此意亦知否
虬盖亭(丙戌)
結宇依松松十尋童童饒得布嘉隂披涼謖聽巖風入
訝是何人調玉琴
虬盖亭戲題(丁亥)
小亭隂借老松义松下風來特地嘉漫誚尋常煞風景
雖然張盖未排衙
虬盖亭(戊子)
四面横拖嵐翠半空平捲秋聲眺聽今朝大惬都為宜
時快晴
虬盖亭(壬辰)
四柱山亭就老松佈隂罨翠自重重籟聲泛出濤如海
却訝蒼虬欲化龍
虬盖亭(甲午)
黃繖無須此處張松隂亭子稱乘凉翼然漫擬歐陽語
上有青鸞儼欲翔
虬盖亭(乙未)
紅日高遮夏亦寒灤江座下俯雄瀾頗同弘景青霞挹
不作嗣宗白眼看
虬盖亭(丙申)
種松已作老虬枝小坐旋看盖影移因悟世稱百年者
憬然害不視乎斯
虬盖亭(己亥)
虬榦由來早成盖盤盤益復翠隂森到斯便與乘涼坐
那更無端計丈尋
虬盖亭(壬寅)
一笠孤亭别幾時森森老幹長孫枝今朝雨後凉生座
不藉喬松風入之
欽定熱河志卷四十三
