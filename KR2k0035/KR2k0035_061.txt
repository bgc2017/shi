欽定熱河志卷六十一
建置沿革七
金
金
金為北京路大定府利州兼得義州瑞州地興中
府建州全州興州兼得臨潢府地及西京路桓州
地
今承德府本境西為興州之興化縣地東境為大
定府之神山縣地灤平縣為興州興化縣宜興縣
豐寧縣南境為興化縣宜興縣地西北境兼得西
京路桓州地平泉州為大定府大定縣長興縣富
庶縣金源縣神山縣赤峯縣為大定府之三韓縣
松山縣静封縣全州安豐縣兼得臨潢府之臨潢
縣盧川縣建昌縣南境為利州阜俗縣龍山縣西
南境為大定府之和衆縣東南境兼得瑞州之海
濱縣地北境為大定府之惠和縣兼得三韓縣地
朝陽縣為興中府興中縣永德縣宜民縣南境為
建州永霸縣東境兼得義州宏政縣同昌縣西北
境為大定府之武平縣地
金史地理志大定府北京留守司遼統和二十五
年建為中京國初因稱之海陵貞元元年更為北
京置留守司都轉運司警巡院縣十一鎮二
按金初之北京即遼之上京(今赤峯縣北巴林旗地)熙宗
天眷元年八月以遼上京為北京是也至海陵
天德二年改為臨潢府其時大定府尚稱中京
至貞元元年三月始改中京為北京大定府治
即今平泉州治也
大定(倚遼縣舊名有土河七金山隂凉河鎮一恩化)
按大定縣之恩化鎮即遼之恩州恩化縣元一
統志謂廢於金天眷二年金史未詳是金大定
縣兼有遼恩州地今自平泉州治至州北境皆
大定縣地也
長興(有塗河)
按元一統志金廢勸農縣析其地屬長興金史
未詳是金長興縣兼有遼勸農縣地今平泉州
西北境皆長興縣地也
富庶(有沁河鎮一文安)
按遼文定升平歸化三縣至金皆廢此富庶縣
之文安鎮當即遼時置縣之地縣在今平泉州
東北境兼有遼時文定升平歸化三縣地
金源(遼開泰二年置以地有金甸為名有駱駝山)
按金源縣仍遼舊為平泉州最西北境
惠和(皇統三年以遼惠州惠和縣置)
按遼惠和縣領於惠州元一統志謂金天輔五
年罷州金史未詳考惠和本為遼縣而金史謂
皇統三年置者當是先廢於天輔五年而復置
於皇統三年也在今建昌縣北境
武平(遼築城杏堝初名新州統和間更為武安州皇統三年降為武安縣來屬大定七年更名)
(承安三年隸高州泰和四年復來)
按金武平縣即遼武安州沃野縣地在今朝陽
縣西北境特初名武安縣後改武平初隸高州
後改隸大定府耳
和衆(遼榆州和衆縣皇統三年罷州來屬)
按縣在今建昌縣南境之西北本與平泉州接
壤故罷榆州後即西屬於大定府也
神山(遼澤州神山縣遼太祖俘蔚州之民置章宗承安二年嘗置惠州升孩兒館為灤陽縣以)
(隸之泰和四年罷州及灤陽縣)
按遼神山縣領於澤州元一統志謂金天輔元
年罷州金史未詳又考遼澤州領神山灤河二
縣金之神山縣本仍遼舊在今承德府南境其
灤陽一縣乃升孩兒館置疑即為灤河縣故地
在今灤平縣東南境也
三韓(遼伐高麗遷馬韓辰韓弁韓三國民為縣置高州太祖天輔七年以高州置節度使皇統)
(三年廢為縣承安三年復升為高州置刺史為全州支郡分武平松山静封三縣隸焉泰和四年廢)
(有落馬河塗河)
按三韓為遼舊縣在今赤峯縣南境金志於大
定縣下注有土河於長興縣三韓縣下别注有
塗河似以土河塗河為二水今以元一統志所
載塗河之源流方位考之(元一統志内有塗河無土河)知塗
河即土河今亦稱老河其實一水也又元一統
志稱高州東至武平縣東南至惠和縣武平在
今朝陽縣西北境惠和在今建昌縣北境金廢
高州存三韓縣知縣境跨今建昌縣北境在患
和縣之北故能東與武平縣接壤承安三年復
升為州時得分武平以隸之也
松山(遼松山州勝安軍松山縣開泰中置舊置刺史太祖天輔七年置觀察使皇統三年廢州)
(來屬承安三年隸高州太和四年復有隂涼河落馬河)
静封(承安二年以胡設務置隸全州三年隸高州泰和四年來屬)
按金大定府所屬諸縣多為遼之舊縣惟静封
縣乃金所新設静封初屬全州又屬高州當在
全州之南大定府之北元一統志作静豐謂静
豐廢城在松州東五十里是松山静封境界毗
連為今赤峯縣屬翁牛特旗境
利州遼統和十六年置縣二鎮一寨一
阜俗(遼統和四年置今因之)
龍山(遼故潭州廣潤軍縣故名熙宗皇統三年廢州來屬有榆河寨一蘭州鎮一漆河)
按龍山在今建昌縣西南境本東北與阜俗接
壤故金廢潭州後即近屬利州也
興州寧朔軍本遼北安州興化軍興化縣承安五
年升為興州置節度軍名寧朔改利民寨為利民
縣撥穆爾堅河(舊名梅堅河今改正)圖們必罕(舊作徒門必罕今改正)
寧江蘇瑪拉(舊作寧江速馬剌今改正)三明安(舊作猛安今改正)隸焉
貞祐二年四月僑置於密雲縣縣二
按金興州以遼北安州地改置遼北安州有利
民縣無興化縣(詳見前卷北安州條下)遼利民縣至金即
廢金之興州在遼北安州南境今灤平縣地非
即遼之故城也
興化(倚遼舊縣皇統三年降興化軍置隸大定府承安五年建興州於縣為倚郭舊有白檀鎮)
按金興化縣為興州治故城即今喀喇河屯(在今)
(灤平縣治西南一里餘)其東即承德府南境亦興州地也
宜興(本興化縣白檀鎮泰和三年升為縣來屬)
按金之白檀鎮與漢白檀縣異漢白檀自在邊
内特取名偶同猶密雲戍之非即密雲縣也宜
興故城在灤平縣西北七十五里地名小城子
其南與古北口相直又金時興州之西即接桓
州(桓州故城在今多倫諾爾廳境開平衛故城之西南)别屬西京道今豐
寧縣南境尚屬興州地其西北境兼得桓州地
興中府本唐營州城遼太祖遷漢民以實之曰霸
州彰武軍重熙十一年升為府更今名金因之縣
四鎮三(在今境之縣三其興城一縣本遼嚴州之屬縣在今錦州府界)
興中(南有凌河鎮一黔城)
按興中縣之黔城鎮當即遼之黔州蓋廢於金
初又考遼興中府領興中營邱象雷閭山四縣
元一統志謂金省二縣惟存興中營邱尋又更
營邱為洪寧縣知金所省者惟象雷閭山尚有
洪寧縣金史未詳是金興中縣實兼有遼黔州
及象雷閭山二縣之境今朝陽縣西南境皆興
中縣地
永德(遼安德州化平軍安德縣世宗大定七年更今名北有凌河鎮一阜安)
按永德即遼安德縣在今朝陽縣東南境遼安
德縣本屬德安州金大定中改名永德時當即
廢州而後來屬於興中府也金史不言州廢乃
記載之疎
宜民(遼川州長寧軍會同中嘗名白川州天祿五年去白字國初因之與同昌縣皆隸焉大定)
(六年降為宜民縣隸懿州承安二年復置川州改徽川寨為徽川縣為懿州支郡奉和四年罷州及)
(徽川縣來屬鎮一咸康遼縣也國初廢為鎮)
按遼史太宗紀會同三年八月戊申以安端私
城為白川州乙夘置白川州官屬其後去白字
但稱川州金志謂在遼天祿五年元一統志亦
同然考遼聖宗統和八年七月置白川州宏理
縣又遼開泰二年石幢猶稱白川州並在遼世
宗天祿之後知天祿五年尚未改稱川州也遼
紀載開泰七年四月賑川饒二州饑知白川州
之改為川州當在開泰二年之後七年之前金
志以為天祿五年者誤又按元一統志金天眷
二年川州屬懿州三年廢咸康為鎮入宜民大
定初州廢隸咸平府承安二年復置川州治宜
民縣仍升徽川寨為徽川縣以隸之復割屬懿
州惟存宜民縣蓋遼之宜民縣及宏理縣皆屬
於川州而川州自治咸康縣至遼末廢宏理縣
金初廢咸康縣惟存宜民一縣承安時改置川
州即治宜民縣雖同在今朝陽縣境而金之川
州與遼異治至廢州之後宜民一縣實兼有遼
時咸康宏理二縣地
建州保靖軍遼初名軍曰武寧後更金因之縣一
永霸
按遼建州領永霸永康二縣金志惟載永霸縣
知永康縣為當時併省是今朝陽縣南境皆永
霸縣地元一統志則謂金併省後復置一縣曰
建平與金史互異
瑞州歸德軍縣三鎮一(兼得今境之縣一)
海濱(本慕容皝集寧縣地遼隰州海平軍故縣皇統三年廢州來屬)
按金瑞州即遼隰州其故地為今寧遠州不屬
熱河境惟海濱一縣在今建昌縣東南境又東
接寧遠州界
義州崇義軍縣三鎮一(兼得今境之縣二)
宏政(有凌河)
同昌(遼成州興府軍縣故名國初隸川州大定六年罷川州隸懿州承安二年復隸川州泰和四)
(年來屬)
按金義州即遼宜州其故城在今錦州府屬之
義州不隸熱河境惟宏政同昌二縣在今朝陽
縣東北境宏政為遼宜州屬縣同昌為遼成州
屬縣遼志成州互見於上京中京道初隸上京
道時無屬縣後改隸中京始置同昌縣金因之
而改隸義州耳
全州盤安軍節度使承安二年置改胡設務為靖
封縣黑河舖為盧川縣撥北京三韓賚呼(舊對音烈虎今)
(改正)等五明安以隸焉貞祐二年四月嘗僑置於薊
州縣一安豐(承元元年十月改豐州鋪為安豐縣隸臨潢府三年置全州盤安軍節度)
(使治有潢河黑河)
按三韓縣在赤峯縣境(見本卷大定府條下)靖封盧川二
縣舊與三韓縣同隸全州知其境界毗接靖封
即静封後改隸大定府知其居南盧川改隸臨
潢知其近北均在今赤峯縣境而安豐縣下亦
注有黃河里河是全州故境當在今赤峯縣北
巴林旗地也
臨潢府總管府地名西樓遼為上京國初因稱之
天眷元年改為北京天德二年改為臨潢府路大
定後罷路併入大定府路貞祐二年四月嘗僑置
於平州縣五(在今境之縣二)
臨潢(倚有金粟河)
盧川(承安二年以黑河鋪升隸全州後復來屬有潢河)
按金之臨潢府臨潢縣皆仍遼舊為今赤峯縣
北巴林旗地其盧川縣以黑河舖升復有潢河
亦當在今巴林旗北境
欽定熱河志卷六十一
