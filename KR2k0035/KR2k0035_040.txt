欽定熱河志卷四十
行宮十六
含青齋
玉岑精舍
文園獅子林
含青齋架巖為屋疊石成階與敞晴齋隔溪相
望
御題額曰含青齋齋内面北額曰清暉娛人聯曰雲影
罨簷留游情繚白山光排闥送畫意浮藍每深秋
臨幸楓林晩照槲葉朝霜俯視軒櫺尚饒深碧左曰挹
秀書屋右曰松霞室山容峭蒨松徑陰深當
仙莊西北隅南望五雲則碧榭紅闌瑶岑玉水宛在
仙山畫圖間矣
御製詩
題含青齋(癸未)
西北林巒幽且夐昨年尋勝得山行因教小築閒齋者
業已宛看别墅成信矣可居入畫格慎哉求適出人情
坐來擬欲披圖史不為欣生為愧生
再題含青齋
孟秋荏苒仲秋臨一瞬堪因視古今延步不妨乘候爽
到齋偏喜對山深蝶如戀影長依卉鹿已聞聲尚隱林
恰見遙峯紅幾點翻興(平聲)爾許惜青心
策馬至含青齋(甲申)
隔谷巖齋路不遙乘閒遂與欵松寮誰知攬景忽逾歲
且是駐莊已十朝此最佳寧當恝置縱無語亦解相邀
萬年松下脂成珀聞說偓佺曾遺(去聲)堯
含青齋(乙酉)
底事愛山深山深愜道心四鄰圍峭蒨一逕入陰森巖
想丹猶隠窗憑翠越侵潤濃螺黛處更有鹿堪尋
含青齋(丙戌)
含青與敞晴相隔一谷耳秋晩尚餘閒可能孤尺咫千
林已失青萬嶂惟標紫將謂青意無少坐悟其旨芳菲
指明年機括藏於此
含青齋(丁亥)
門前峯展屛疊樹尚濃青連得碧無際落來翠滿庭既
饒深以静莫擬色分形蒼鹿尋難見呦音却可聽
過谷復至含青齋
隔谷復有齋木可抛尺咫况欣值爽涼宜與窮宛委爓
爓翠明葉馥馥丁星蕊庭前呈静機色香胥妙理弗來
得幾朝日影上窗矣
題含青齋(戊子)
浮藍繚翠罨簷櫺畫意無形復有形半座生來虚室白
一簾含得萬山青樂兮偶學仲長論陋則非同禹錫銘
猶是林光蓊蔚候鹿聲難𨼆却頻聽
含青齋(己丑)
齋據山之陰戶對山之陽翠峯與綠嶂面面胥包藏雖
秋葉未稀不描畫自張但覺林間風吹來帶微涼欲會
含青者識幻乃得常
策馬過谷遂至含青齋(己丑)
乘興䟦驂驔巖齋問景堪寥光澄素宇飛翠落晴嵐風峭
樹聲颯露濃花氣馣適纔詠青處原在此中含
題含青齋(庚寅)
巖齋極西北幽阻弗恒到今朝風日暄肩輿一窮奧林
姿縱廓落谷勢仍䆞窱出陿亦造宏軒楹敞棲嶠青乃
失以忽含則空成笑憑窗合無欲轉得觀其妙
含青齋(辛夘)
石城盤陟進園門向北巖齋可憩言樹色千峯猶張王
(二皆去聲)秋曦一牖耐温存虛中足納青瑤入風處還疑碧
練翻庋閣芸編堪汲古慙無多暇静探源
含青齋(壬辰)
獅子園向獅子峯峯東溝便稱獅子石城門即鎖溝口策
馬言旋每進此東為宜照西含青兩齋相望近尺咫今
朝舍東而就西却是今年到斯始面北開軒據坦岡隔
溪□㠡嶤嶂峙高枝低葉總含青潤露搖風幻無比設
置步兵於齋中亦當青眼相對是
肩輿過谷復至含青齋
兩齋(敞晴含青)隔一谷東西近相望謂近行乃遙陟降歴巖
嶂今朝趁爽涼徐步肩輿向過谷入窈窕造堂得朗曠
面北峙嶤峯屛風開綠嶂含青信含青萬林猶張王(二皆)
(去聲)亟來豈無意秋光漸已傍
含青齋(癸巳)
直北山齋仍向北非秋天氣却如秋一窗含處納無盡
滿目青來翠欲流鹿伏禽藏任容與朝嵐夕靄相沉浮
出藍勝負何須校彼二者曾分别不
策馬至含青齋
蜀先主歎髀肉生英雄所見常人異重熙累洽非其時
晏安酖毒亦當忌肩輿步輦寧詎無每莅山莊喜乘騎
適纔攬轡觀良田便沿崇棧園門至入園循谷造山齋
朗開窗戶納青翠豈因玩景暢閒情率以摛詞寓深意
題含青齋(甲午)
今朝風日甚清遒北谷乘閒試一遊欲闢巖關已滿志
及憑芸牖更宜眸峯姿聳濯黛螺滴葉態低鋪碧海浮
輸與虚齋生白者真佳斯亦弗相謀
題含青齋(乙未)
肩輿欲言歸有暇風日美過谷即巖齋便可一憩止含
青真含青四面翠如洗雖云混松栢亦弗艷桃李佳哉
出藍觀如遇倬雲士
再題含青齋
跋馬山城入睥睨循谷遂以山齋至山齋本是額含青
騁望紅葉三五綴仲秋風物故如斯綠邏翠縈艱久勢
色空空處有何青曰含含乃無盡意
題含青齋(丙申)
望日祗園瞻禮迴筍輿徐進石城隈巖齋路石聊成憩
今歲夏中初度來窗裏含青宿雨過(昨夜陣雨即晴)天邊拖白
曉雲開林間鹿本出無意却似有心作客陪
含青齋
石街西轉路非遠入室何妨小憩遲青欲變紅誰挽得
此齋却得永含之
到含青齋因題句(己亥)
别兹冬夏二年餘到復晨昏七日疎似此幽佳不經意
何須構築合慙予溪流山峙呈來静翠邏青縈妙入虚
凑以新晴風日爽一塵弗染潤盈裾
含青齋(庚子)
降畀就夷嵏出谷隨流水書屋築山陰面向山陽㠖入
秋色已清秋稚青又美山莊駐逾月趁暇初來此笑語
付虚齋佳趣含之耳
題含青齋(辛丑)
一谷東山隔山齋得畝平肩輿不數武循徑遂至庭閱
歲兹初到奚妨稍憩停千峯生翠煙晃朗羲光晶玩景
猶餘事籌農真愜情廓然任彼含獨我年非青
題含青齋(壬寅)
山城迤邐入巖扄路便山齋小憩停隔歲由他自生白
憑窗詔我尚含青槲楓底用分殊品松栢終看有卓形
似此一塵不到處何當静坐玩羲經
挹秀書屋(癸未)
山陰初卜築因迥得高居至每為(去聲)乘興坐還可檢書
凌清志愈淡瞰遠目恒舒秀則誠無忝挹之斯有餘
挹秀書屋
曲轉迴廊窈窕通蜃窗綈几俯秋空清風明月取無盡
山峙川流用不窮石越瘦如道士醉松惟孤見丈夫雄
玉壺冰弗纖塵著豈計尋常指顧中
挹秀書屋
近山構書屋山景屋中收挹秀有如是於佳不厭求楓
疎紅益染松古綠還留亦欲無言去其如詩思投
挹秀書屋(甲申)
逐處山房可貯書貯書為問意何如寧須富詡三萬軸
無逸一篇已愧予
挹秀書屋(丙戌)
秋山問題品一字秀惟當望處迎眸淨披來滿意涼丹
楓非渲染翠栢是真常書屋得佳挹何殊六藝芳
挹秀書屋(丁亥)
書屋千峯裏嵌㟢秀以深青林無别色野鳥有佳音景
颯隔塵境山空生道心挹之恒不竭信可暢清襟
挹秀書屋(戊子)
一牖當空聳碧岑性靈適愜秀而深注兹挹彼誠無竭
愷弟因思君子心
挹秀書屋(己丑)
逐處有書屋坐便可讀書獨是無多暇兼之山徑紆偷
閒一遊攬詠此復賞餘安能把芸編玩味深其腴剽襲
固非他疎略實愧予
挹秀書屋(辛夘)
芸編插架静愔愔取便翻看足沃心六藝清芬真萃秀
挹之不藉更他尋
挹秀書屋(壬辰)
拾級迴廊上書齋别有天築基凌碪&KR1095;繞戶祗雲煙衆
岫列簾下古松當座前乾坤易簡現即是玩韋編
挹秀書屋(癸巳)
廊轉升今室窗明展古書六經無隠彼一卷足開予日
永年成小風清暑乍袪四時秀不盡挹處定何如
挹秀書屋(甲午)
書屋芸編次第開山光相暎秀相陪從來六藝多芳潤
取裁(去聲)由人自挹哉
挹秀書屋(丙申)
秀色四鄰都可餐挹之無盡憩之安壁間舊句接新句
盟戒綺言却屢寒
挹秀書屋(己亥)
山中書屋原含秀經雨山容秀更佳林下過來猶滴露
風邊披去欲開懷
挹秀書屋(庚子)
曲廊委宛石梯通窗罨山光近遠中芸帙稡來千古秀
挹之不盡用無窮
挹秀書屋(壬寅)
書屋無過十笏寬固非鄴架插多般偶然一卷間披覽
亦覺其中秀可餐
松霞室(癸未)
山中搆樸屋隨宜不擇向曲廊宛轉通窈窕而清暢開
窗對喬松落落隔近嶂欲速嗤右丞看此千尋放
松霞室又題
傍喬松下得幽居松古因之居古如暎帶飛霞纔一朵
綠瓊地襯紫金蕖
松霞室
彭澤先生徑華陽𨼆士家居安彼皆合寓意我聊嘉夕
照何妨染朝嵐故與斜便宜斯室者四季蔚青霞
松霞室(丙戌)
閉戶何曾此著書老龍鱗自峙前除童童下更丹楓爓
始信松霞名不虚
松霞室口號(丁亥)
古松翠參天新松綠盈把會見新松似古松然不可期
年月者如是應無種松人貞翁弗言笑而啞
松霞室(己丑)
窗外拏空百尺亭雲霞暎帶亦成青祗宜静坐聽寒籟
未肯其根劚茯苓
松霞室(辛夘)
春風秋月經千歲暮靄朝嵐鎮古形誰曰山中無定色
盈窗看取是恒青
松霞室(壬辰)
丈尋已上見枝拏覆室團圞佈蔭嘉楊烱恰如經少室
照天起處滿青霞
松霞室(癸巳)
喬柯落落映窗紗動奏清濤静亦嘉設不聲求以色見
紅霞非也是青霞
松霞室(甲午)
循廊上有室對戶外多松歲以千年計時宜九夏逢態
疑霞與蔚神是露為濃漫誚青奪赤童原箇老容
松霞室(乙未)
幽室開窗正對松千年那得問前蹤芸篇中却識其事
恰似子房驀地逢
松霞室(丙申)
白雲徂遠天赤氣待騰晩而何松下室青霞忽滿眼挾
雨非所知照日聊且緩鬱葱與蓊濛團支綠油繖此景
太古來相值情何限南樓老人筆(室中懸女史陳書長松圖)意謂得
佳伴
松霞室口號(己亥)
容容落落罨窗紗夢裏為吾醒不差浪說饋堯堯弗受
赤松常自傲青霞
松霞室(庚子)
霞色自紅紫曰青希目謀試一數其曲盖妃道家流室
偶憩松霞信其語有投陰布綠油繖形舞翠鱗虬颺風
為聚散晃日疑泛浮不殊九曲房元始曾憩遊
松霞室(辛丑)
迴廊略轉上書室棲巖邇索當窮其奥陳畫况在裏(室内)
(有陣書畫長松圖)數千百年松正對窗前峙而窗糊玻璃神韻
相面視若主若賓間我亦難為擬朝暮蔚煙霞亦弗分
彼此欲問太古初大誰餐之矣
松霞室(壬寅)
戶外青霞非赤霞虬枝百尺上盤拏南樓小幀張屋壁
(壁間所張長松圖女史陳書畫自號南樓老人)相印精神本一家
玉岑精舍山莊西北溯澗流而上至山麓攢峯
疎岫如懸圃積玉環列瑶篸精舍三楹
顔以玉岑聯曰活畫展王維川迴空翠清吟尋杜甫峯
並高寒室右偏曰貯雲簷穿雲陟徑有亭二曰湧
玉曰積翠依山梁構室曰小滄浪迴廊盤折倚壁
梯巖下臨深壑每秋雨初過明漪澄練湛然淨淥
矣
御製詩
玉岑精舍(癸未)
西北峯益秀戌削如攢玉此而弗與居山靈笑人俗精
舍豈用多瀟洒三間足可以玩精神可以供吟矚嵐靄
態無定風月藏有獨長享佳者誰應付山中鹿
再題玉岑精舍
搆舍初看斷手成玉岑近對聳峥嶸林間蒼鹿鳴不已
想是無端認客生
玉岑精舍
搆屋對崚嶒雲煙朝暮興碧谿緣雨過紅葉視前增心
賞益無厭目遊可當登生輝暎襟袖始悟藴來能
玉岑精舍(甲申)
精舍意所屬萬玉圍崔嵬却以無多暇三日方一來亟
深故益静心與化機諧是間無别物巖鹿時相陪
王岑精舍(乙酉)
北峪最深處今年乃剏尋披來雲是徑對得玉為岑既
曰能清慮如何尚綺吟自難答斯問層峭或知音
王岑精舍(丙戌)
西北峯巒益幽迥三間精舍對嶔㟢不常到越藏深趣
得少坐因啟秘思澗水未流嫌雨短巖風纔過喜涼隨
昨秋題句分明在今日重看去若馳
玉岑精舍
當前峭壁接雲空上有山堂路可通拾級不嫌勞步履
却從坐底俯巃嵸
玉岑精舍(丁亥)
山莊駐五日精舍乃初到盖因尚炎蒸故遲造幽奥新
晴趰颯爽試一觀其妙肩輿數息至密樹忽開徼面對
怪峯聳下臨深澗窔塵無一點滓秋有八分料草蟲唧
唧聲如訴去年約
下高峯至玉岑精舍作(戊子)
肩輿下高峯下自比登易及至巉嶮處原不如策騎可與
知者言弗知嚼蠟味而惟能騎然不能不可試能則與馬習
左右皆如意坐輿肩者勞顛簸反成累不能則畏馬乃
翻為苦事不如坐輿穏那慮人勞勩精舍旋亦到玉岑
聳青翠岑既罷重登憑窗吟五字
題玉岑精舍(己丑)
迤西逕更幽巑岏歴夐阻眄彼委宛間是我藏詩所精
舍若真人不訢亦不拒翛然任往來夫豈勞言語
玉岑精舍(庚寅)
精舍構幽深面擔聳玉岑林空那有色山静似無心土潤
鹿留跡霜清鶴陗音坐斯仍問政未可祗耽吟
玉岑精舍(辛卯)
西北山居此最深等閒跋馬不常尋陟高降下斯稱便據
榻拈毫率與吟未可依然為慢語所欣卓爾寄崇心促
成大笑鳴鞭去付爾千秋對玉岑
玉岑精舍(壬辰)
既已登峻高降下斯為易萬里胥如是在人善會意精舍
最西北谿谷夐深邃乘便步筍輿今歲今始至巖嵐都
好在以静饒佳致石溪有水流覺向得無事尋思前後
霖空(去聲)山潦所積(山無泉者雨後浸出細流俗謂之空山水)
題玉岑精舍(癸巳)
精舍西北隅山深谷益奥佳境自所閟問景不恒到今
朝風氣爽乘興試觀徼我馬而人步勞逸特殊調易輿
緩以進數武一憩勞(叶)結構棲岞崿高低因勢效蜃窗
坐遊目諸奇無遁貎恰橅右軍帖太沖同致誚
玉岑精舍(甲午)
仄徑更向西谿壑益夐幽一步一換形幻景呈轉眸颯
沓落巖風九夏疑三秋窈深既因窮精舍見舉頭玉岑
對面張天機滿志投弗藉錦繡開全露精神遒歴年詩
在壁一一覽以周興會殊今昔語句袪雕鎪惟是託性
情詎寧暢豫遊
玉岑精舍對晴(甲午)
夜雨逹晨雲未開時零時止時浩浩便教繼日知無妨
而心究覺晴為好逮已頗見其勢殺(去聲)卓午遂放曦光
皦快雨快晴真足慰肩輿石徑無泥潦昨朝炎熇忽已
忘乘涼遂與窮窈窕玉岑精舍極西北祗曾一至兹再
造(叶)峭蒨菁蔥總如沐更有山風吹籟巧最娛視聽衣
袂寒蔚藍天色懸秋昊對面巖室小滄浪今日副名誠
不小俯欣有水思濯纓自取之也義可曉
玉岑精舍(乙未)
精舍山陰最幽夐今年尚未來遊詠雲山四面登亭子
據高向下斯熟徑因而棧齴盤以降林色巒光率真淨
拂谷天風吹袂寒徂雲片片無些剰頓令神心一灑然
風日恰合秋之孟坐久渾欲忘今昔澄慮於斯入無競
降北嶺至玉岑精舍作(丙申)
亭子雲山别最高翠壑宛委藏精舍千迴百轉始造兹
欲憩僕從坐巖榭面前石壁已崔嵬小滄浪室其巔跨
高下位置各擅奇却惜領略無多暇今歲今朝則始到
昨秋昨句乃徒訝山雨飛過却放晴不則神機能變化
玉岑精舍(丙申)
更西峙玉岑精舍搆山心攬勝寧辭遠探奇畏不深綠
情雖長王(二字皆去聲)紅意已侵尋愛用澄泥硯遂教點筆
吟
玉岑精舍作(己亥)
精舍極西北欲造罷以嬾今朝乘新涼不可更需緩况
由降最高事半功倍顯亭子别雲山輕輿遵石棧林海
泛綠波峯迴疑棹轉濟勝有若斯入深無不欵率欲忘
筌蹄那復言倪筦
玉岑精舍(庚子)
有暇莫虚擲登高必降下降下於何佳無過玉岑者精
舍纔三間樸斷秀而雅碧峯平眼看玉溪繞足瀉可謂
佳之最以遠來實寡辴然忽失笑笑此何為也
玉岑精舍(辛丑)
登高終降卑一語括衆理回首望雲山天半孤亭子岭
巆徐歴盡精舍乃得此憩舍偶憑窗玉岑對面峙問岑
目前乎抑亦於心裏
玉岑精舍(壬寅)
精舍西北最深處遥而逕仄來不屢每以四面雲山降
取途磵道斯一赴向年策馬是所恒近則肩輿徐問路
更厪僕御跋陟險已逸忘人勞乃誤至則暢懷實異常
玉岑對我原如故峯姿林態總静真底事鬢霜增於素
小滄浪室(癸未)
塞山雄勝江南山所欠有泉難為貯設使居然渟作池
龍井靈巖不足旅是室名之小滄浪亦雨後斯副名許
咄哉童子賦歌時豈對水方知自取
小滄浪室
梯巖百步廊幽室跨澗作恰來秋雨後試看滄浪那亦
自有波瀾何從覓塵汙冰匳以為譬玉峯以為邏明漪
漾鬚眉淨練涵几座屬意在水清寧須論小大
小滄浪室(甲申)
迴廊盤石磴飛閣棲嶙峋名之小滄浪責實似不倫忽
然山雨來滿室涼風新懸者為銀瀑渟者為玉津滄浪
真滄浪吾將濯纓塵
小滄浪室(乙酉)
拾級逮百層樸室棲㟪&KR1394;滄浪雖無波心括亦於是蜃
窗堪騁望峯景秀莫比不有攀陟勞那得奇逢此臻妙
恒於艱因之悟窮理
小滄浪室(丙戌)
倚壁梯巖千步廊三間室號小滄浪到來人與九秋淨
移得松看百箇強最喜窗中延翠罨不妨峯際間(去聲)紅
相天池豈必惜無水纓足翻嫌分别忙
小滄浪室(丁亥)
百步遊廊上千尋陡澗臨澄心托清淺駭目俯嶔崟朗
未期開鑑音堪聽滴琴新松窗外植放幹已森森
小滄浪室(戊子)
滄浪不在隰而在岝崿間窪樽淺水渟何不可云然惜
非清宵至看印月一彎
小滄浪室(壬辰)
山畔築静室選字題佳名無非寓意耳滄浪之水清前
朝霖雨後處處溪流盈下貯方丈池渫然波紋呈乃知
待時者事半功倍成
小滄浪室(癸巳)
跨澗為樸室石窪大於樽夏霖氣通潤盈盈貯水存塵
氛會不到風月所共敦明為照膽鏡清是洗頭盆定州
雪浪石髯翁徒饒言
小滄浪室(乙未)
崇巖跨飛閣下俯石峽陡岭巆固其常&KR2428;濈乃其偶今
朝來雨後乍見銀龍走小貯為滄浪清濁隨所受徘徊
一循名方覺未孤負
小滄浪室(丙申)
跨壑為巖室左右窪樽俯其實鮮遥源惟藉山雨貯貯
則成清溪滄浪斯可覩並無人至遊祗有鹿來處纓足
兩弗知此意自隆古
貯雲簷(癸未)
底事滃然翰墨筵簷間常是貯雲煙秋來蕎菜方需澤
何不為霖潤坂田
貯雲簷(丙戌)
略轉迴廊上屋簷號貯雲胡寧不為雨難副有斯文切
切心猶慮英英氣已氲翹思霈優渥晩種利耕耘
貯雲簷口號(癸巳)
齎檐額以貯雲名分付雲簷莫放行靳澤詎予圖享帚
邇來農務且宜晴
貯雲簷(甲午)
邇來晴雨稱時若不計流雲與貯雲偶步山齋喜名副
寫簷常自蔚氤氲
貯雲簷(乙未)
構屋深山裏額簷曰貯雲寫楹本無意歸岫亦堪欣據
席衣裳潤披箋翰墨芬山田膏雨足且止慢須勤
貯雲簷(壬寅)
倚壁構雲簷雲來簷即貯夏雨幸優霑秋霖過斯若今秋
乃殊常踰旬晴以久(叶)蕎菜亦待澤較量甚農父爾簷
應放雲施作甘膏溥
湧玉亭(癸未)
山泉無大小淙竇即清泠流豈方圓較德惟温潤型彼
珩何足問此佩亦堪聽瀉向石溪去寂然冺色形(山泉沿流石溪)
(稍就平地即滲沙石中不見水北方率如此不獨塞外也)
湧玉亭
湧玉原云待雨看今朝雨裏適憑欄絲前金後尋聲色
祗在㧿㧿落激湍
湧玉亭(甲申)
一杯亦稱渟一線亦稱流孰非玉為喻冷然清兩眸今
朝恰值雨注壑勢弗留歸墟湧亭下聲色戛擊球忽然
思齊安快哉似可侔
湧玉亭(丙戌)
雖有石泉不作瀾藉惟暴漲澗飛湍何當快落秋林雨
亭上誠然湧玉看
湧玉亭(丁亥)
曲注聲潺千澗隈滙淙亭下澈濚洄尋常憶得初無此
始悟今從雨後來
湧玉亭(戊子)
夏間渥雨潤山巔處處石渠貯有泉今日小亭真湧玉
一泓如鏡碧澄鮮
湧玉亭(己丑)
夏雨優霑草木榮澗崕處處注波清欄杆試俯垂流淠
湧玉今番始副名
湧玉亭(庚寅)
處處山溪有水清亭稱湧玉果循名實因今夏經多雨
深憶吾民尚繫情以曰渫然誠滌慮猶聞瑟爾足佳聲
頋予敢取遊觀適惟是敬勤凜旦明
湧玉亭
山亭坐片時一升自一降馴馬試小步仄棧遵松巷秋
雨今年盛久晴溪尚壯亭得未曾有湧玉氣如虹循名
乃偶然清聲出幽淙
湧玉亭(壬辰)
湧玉從來祗識名今朝名實兩收成高巖低澗皆淙脈
亭玉團團鏡影呈
湧玉亭(癸巳)
騎峽虚亭亦可憑曲廊宛轉降還登尋常艱水兹渟水
始悟前朝過雨曾
湧玉亭(甲午)
跨溪為小亭溪流却匪常四山過雨後亦頗俯滄浪否
則石澗乾名存實乃亡今來晴三日漏巵成無當仰觀
湧玉額祗疑韞匵藏
湧玉亭(乙未)
虚亭架壑俯頗梨為聽為觀並入題湧玉今朝真湧玉
蓋緣宿雨落巖谿
湧玉亭口號(丙申)
每惜蹄涔致膠杯瀉渠今日水瀠洄訝其何以能為此
旋悟昨霄過雨來(昨日有小雨)
湧玉亭(己亥)
昨過山雨石溪盈俯瞰玻璃十笏明渟者自居瀉者湧
頋言今日善循名
湧玉亭(庚子)
過雨山溪多出泉湧來林下玉冷然因嬴溝澮可立待
抑亦深思孟子篇
湧玉亭(辛丑)
湧玉今秋誠湧玉懸流曲注各分投究因常雨幸常霽
爾許慰中爾許愁
湧玉亭口號(壬寅)
雨霑又過浹旬秋亭下涓涓玉細流四壁題詞略無罅
偶來仍復有詩酬
積翠亭(癸未)
四鄰峯勢特嶔㟢疊以林光渲染之祗著一亭翠微處
為他領要已無遺
積翠亭口號
經年閱月一遊巡如濯山螺潤意新欲問山亭虚四柱
擬將積翠待何人
文園獅子林於清舒山館前度地為園模山範
水藴淑懷奇
題曰文園獅子林
拈題分詠備十有六景之勝與
御園及吳中獅子林是一是二亭臺峯沼高下悉具
伏讀
御題諸什并序覺雲林粉本變現化工可以參詩妙可
以悟畫禪矣
御製詩
題文園獅子林十六景(有序甲午)
向愛倪瓚獅子林圖南巡時攜卷再至其地摹蹟
題詩昨於長春園東北隙地規倣為之即仍獅林
之名初得景八續得景亦如之皆系以句然其亭
臺峯沼但能同吳中之獅子林而不能盡同迂翁
之獅子林圖兹於避暑山莊清舒山館之前度地復
規倣之其景一如御園之名則又同御園之獅
子林而非吳中之獅子林且塞苑山水天然因勢
以位置並有非御園所能同者若一經數典則仍
不外雲林數尺卷中所謂言同不可何况云異如
此則二亦非多一亦非少不必更存分别見嬾道
人畫禪三昧或當如是耳既落成名之曰文園仍
隨景紀以詩或有以同不同為叩者惟舉倪迂畫
卷示之
獅子林
倪氏獅林存茂苑𫝊真小築御湖濆既成一矣因成二
了是合兮不是分愛此原看鷗命侶勝他還有鹿遊羣
水稱武列山雄塞宜著溪園濟以文
虹橋
一再倣涉園虹橋駕波起若論武夷曲在此不在彼
假山
塞外富真山何來斯有假物必有對待斯亦寧可捨窈
窕致徑曲刻峭成峯雅倪乎抑黃乎妙處都與寫若顧
西嶺言似兹秀者寡
納景堂
面臨清淺背孱顔廓落虛堂静且閒景納四時無盡藏
我來每愛夏秋間
清閟閣
吳工堆塑圖名畫了非殊有一寧無二倣燕仍憶蘇究
安能閟彼欣雅足清吾欲問雲林子可知塞外乎
藤架
藤架石橋上中(去聲)矩隨曲折兩岸植其根延蔓相連綴
施松彼豎上緣木斯横列豎窮與横遍頗具梵經說漫
嫌過花時花意豈終絶
磴道
砌石碪&KR1095;躋攀羊腸縈逹雲關莫笑小許勝大峭蒨頗
傲寒山
占峯亭
塞山雄渾其固然峯嶺恒將亘數里倪家結撰本江南
小景一伏旋一起是惟假山乃得之疊石倣為遂有此
側峯上覆一笠亭玉冠棲霞頗可擬(棲霞山有王冠峯類此)亭占
峯乎峯占亭炙轂之辯將窮矣
清淑齋
春光艷覺秋光颯林有陰還砌有𬎼若論園亭清淑景
吾云當屬夏為宜
小香幢
獅林實梵宗善吼度羣品香幢作清供迂翁佞佛甚綴
景效其為匪圖福田稔人情以為田吾方事勤恁
探真書屋
書屋據横嶺迴然清絶塵倪子既非主黃氏原為賓借
問研精者誰誠得其真
延景樓
萬石叢間覓進步壺中小樓欣始遇内塞得通景不凡
理境文津胥可悟可悟其妙未可言天倪道莞契性存
林枝扶壁態閜砢瀑水落澗聲潺湲潺湲入池清且泚
佳麗四圍一鏡裏忽聞隔嶂鹿呦呦欲傲金閶未有此
畫舫
武陵何必拾溪頭煙嶼雲涯漾以周不是舫中收古畫
却因舫在畫中遊
雲林石室
石為雲復石為林十笏石室雲林心四家為首昔由昔
千秋一瞬今非今忽然棐几鋪藤紙又似田盤點筆吟
(田盤静寄山莊亦有雲林石室)
横碧軒
碧鮮横一帶近遠乃相殊近水波清澈遠山林翠鋪坐
來參合相望去訝分圖却憶囑因語王蒙有是乎(倪瓚自題)
(其畫卷云與趙君善長商㩁作獅子林圖真得荆關遺意非王蒙所夢見如海因公宜寳之云云兹用其意)
水門
石牆洞跨溪清門扇不置五明(崔豹古今注稱舜廣開視聽作五明扇後世因)
(楊雄方言扇與箑並稱遂以五明為肩數典余以華囂之事必非舜所創蓋扇本門扉禮記所謂修闔扇是也)
(豹承廣開視聽而言則作五明即闢四門之意曾為說以辨之)畫舫随出随入境月疑
半疑盈即此探奇問景亦堪悦目怡情忽爾中心忸怩
似忘無逸篇名
題文園獅子林十六景
獅子林
文園何以稱臺沼緬
文憑雖是新建置原因舊拓增埭花吐芬郁峯石疊崚嶒
𫝊說環紆勢倪迂指點曾
虹橋
圓洞卧波上遙看一月如若論全體現半實半猶虚
假山
山莊之内多真山而何堆石肖其假求真不足假奚為
徒以涉園有此也引逕若髮殊鬱紆闢縫似斧復&KR1766;閜
散步其間論名實每以非真面微赭尋思自解曰無妨
此是懶瓚教我者
納景堂
虚堂不設窗櫺便因納景滿庭朝暮雲容水態春秋草
秀花馨自是四時無盡我惟數月來停詎祗說供目覩
真教静契性靈
清閟閣
水木清華清絶塵古今閟弆閟誰真試看傳者倪家景
已屬逮乎黃氏津妙理静機都遠俗詩情畫趣總怡神
高峯僧帽面前峙何異當年因上人(見倪瓚獅子林圖自識語)
藤架
支架随橋曲復斜育根延蔓綠交加已欣長(上聲)處密生
葉莫訝來時都謝花(藤花開於暮春首夏每過夏至始來駐驆故不見也)
磴道
磴以曲致佳道實近若遠因思求道人不如斯蓋鮮而
我步其間絜矩勵返本
占峯亭
亭占一峯巔一峯俯足底遊目望四鄰萬峯納於裏奇
遇問所欣在彼不在此忘己物備我可以悟至理
清淑齋
花木淑景山水清音嵐靄朝夕天地古今不同不殊有
壬有林造物無言會者随心而齋受之以虚為斟
小香幢
竪峯一朵似香幢調御端居朗慧釭徒以肖倪為綴景
幾曾因此覓心降
探真書屋
書屋構文園探真事可論所思切乎已時復發於言不
著人驚句(此語反杜甫詩意)惟疏茅塞源心傳即治法總覺未
窺籓
延景樓
石林雲磴極叢攢中有層樓俯迥寬南秀北雄此兼得
躍魚濯鹿豈無端漫訾(平聲)燕塞重儓見雅喜倪黃合作
看(獅林為倪迂剏始而今屬蘇門黃氏為涉園又畫家有倪黃合作之語假藉用之)發帑固逾
十家産(凡有經營皆發内帑和雇然較之十家産則已過矣)因之漢史每慚觀
畫舫
可讀書還可閱畫煙波載月那須賖試詢數典於何得
不是歐家定米家
雲林石室
林態既蓊蔚石勢復容裔披林入石逕都有雲之意坐
室衣裳潤不知其來際
横碧軒
湖裔得平坦虚軒架幾楹水山呈動静上下印空明北
塞無雙處西峯一帶横氣佳供日夕陶句味精評
水門
水門來往可通舟有暇還因作卧遊却笑武陵誇秘境
能無花片付溪流
文園四詠(乙未)
石
南方石玲瓏北方石雄壯玲瓏類巧士雄壯似強將風
氣使之然人自擇所向
松
涉園松參天(吳中獅子林今屬黃氏為涉園)文園松齊肩境新斯植墀
而亦森蒼然右招西嶺者老逾彼千年
鹿
野鹿如牛羊日夕每下來溪邊及巖畔可與共徘徊此
地之所長江南何有哉(謂涉園)
鶴
吳中曾一見綴景置雕籠豈如縱以飛來往翺煙空質
之倪高士首肯應我從
遊文園獅子林(丙申)
園裏文園纔一隅却成十六景分鋪取諸左右源堪挹
别以高低趣便殊朝暮靄嵐標活句清真山水列奇圖
問從何處得粉本格法依稀自嬾迂
文園六詠(丙申)
房
蹟自倪傳今屬黃世間執業底為常雲林圖展試一證
慙愧草房易瓦房
山
四面真山中假山頗因詰曲露孱顔暇餘偶向其間步
真假何須辨等閒
水
雁齒橋欄照影紅金閶想像畫圖中雖然入海殊遙近
及至其間合相同
松
峯側嶺端合點綴槖駞教種稚松新設如拱把例桐梓
孟氏良言思養身
魚
網罟絲竿例不動鏡中撥剌錦成雲文園當日原靈沼
於牣何殊樂利羣
蟬
流響欣聞綽爾齊(塞外之蟬蒙古名曰綽爾齊蓋謂歌曲者)蛙聲自合異高
低聽來却欲笑王晏鼔吹寧須慙孔圭
清閟閣對雨(六月十七日)
五月期非舛(嘗謂夏月五日一雨實佳昨十二日雨)三庚景最清詩成
倪子處畫玩米家情遠喜山禾潤近觀水卉榮(前池今歲種荷)
(正開)高峯對僧帽(僧帽峯雲羃則雨久否則速晴今見峯知雨弗久也)可卜即開晴
題文園獅子林十六景(己亥)
獅子林
文園塞北此時開移得江南粉本纔獅吼一聲大千遍
悟知無去亦無來
虹橋
駕水石橋宛若虹波光浮動有無中武夷帳幔何須擬
未脫塵寰色與空
假山
真山四面假成斯其故云何别有思薄假貴真試遊目
山猶如此戒應知
納景堂
面水背山敞四筵景筵遠近納無邊灑然對處依然念
不覺光陰隔兩年
清閟閣
高閣倪家苑在此既清且閟遠塵喧何須更展迂翁畫
喬樹蒼山古法存
藤架
覆橋為架架藤枝引蔓分條葉滿披散步綠陰俯流水
漫嫌曾不遇花時
磴道
磴道層層砌假山林岑曲折費登攀設如次第論詩品
祗在郊寒島瘦間
占峯亭
一峯之上一亭幽近翠遙青四面酬占取無邊好佳處
原從脚底漫他求
清淑齋
山館清舒祗隔河(齋在清舒山館之南相隔一河山舘之名皇祖所題也)齋名
清淑意如何卷阿
家法近咫尺憩息中懷肯構多
小香幢
一間小閣竪疑峯幻作香幢護相容大士有云冺能所
不知何物稱(去聲)清供
探真書屋
瀟然書屋額探真綈几芸編次第陳豈在章尋與句摘
要當實責以名循
延景樓
兩歲曾無拾級尋仍看風樹與雲岑儻然延景愴然憶
大異前廵
愛日心
畫舫
塞水艱於可泛舟居然池面貯澄流煙篷月棹随飄漾
賖與清河作卧遊
雲林石室
雲為林復石為室會以天然遠以塵而我原非習静者
不過偶至一怡神
横碧軒
近沼遙峯暎綺疏碧霄含蓋永如如莫非奇也竒之最
軒以無言領有餘
水門
跨水為門月樣空往來時許一舟通偶然寄趣因成涉
勤政吾當恒惕衷
再題文園獅子林十六景(庚子)
獅子林
今歲吳中獅子林一三三一了難尋兹來重憶昨年句
笑我未忘分别心(御園及文園皆有吳中獅子林并倣雲林為圖各弆之昨歲時有移得江)
(南粉本纔之句是一是三未免尚存區别見耳)
虹橋
枕岸如弓弦未平徐因展步俯波清波中試看影浮動
始信斯橋善副名
假山
四鄰叠翠夥真山名此因何以假顔可識有真那無假
莊生齊物破天慳
納景堂
近欣水遶遠峯羅豈必金閶較若何一著由來取勝者
殊他墻外聒笙歌
清閟閣
城市終輸太古山(謂雲林清閟閣在蘇城中)雅應兩字額檐間底須
書畫於中弆(獅林閣中木倪迂築以蓄貯古書畫人罕跡其所云)水態峯容稡以
閒
藤架
夾橋曲折支竹木種以藤蘿引蔓繁莫謂花時率弗遇
芳菲意自架頭存
磴道
高低詰曲石為階行飯恒於此散懷委宛喜他蔵妙趣
直弦畢露有何佳
占峯亭
亭底由來祗一峯縈青繚白四隣供以兹名實俱收者
欲問仙卿(雲林别號也)意可從
清淑齋
架學鄴侯富縹緗薰風來處有微涼清舒清淑相照映
(山莊内清舒山館石逕縈紆臨湖清漾可以延爽納涼與清淑齋相映俱芸窗勝景也)一例披芸
消夏長
小香幢
佛閣假山據上層蕭然木榻對冓燈問他僧寺住旬日
(謂元鎮見頋元慶雲林遺事)此景可殊曩日曾
探真書屋
聖贒語無不真者祗在讀書人自尋於我為何最親切
始終堯典曰惟欽
延景樓
南至又看彌月過階延曦影上簾紋光陰駒隙誠堪惜
何暇其間計寸分
雲林石室
室倚石林雲吐石静斯為主動斯賓文然寫出倪家號
何必其間坐箇人
横碧軒
疏眉八字帶西横過雨新螺濯以清返照入湖翻得趣
翠雲&KR0808;&KR0808;一時明
畫舫
舫非畫也而稱畫豈是安名特好(去聲)生看取鏡中流動
意何殊六法得神情
水門
弗通車馬祗通舟亦得門名枕碧流恰似子游心以會
並思言行可符不
熱河文園獅子林成因再倣倪瓚獅子林圖貯清
閟閣中并疊御園倣獅子林圖韻(甲午)
石疊奇峯水引渠文園題景各分書依稀茂苑境移彼
一再獅林圖倣予真似望洋歎河伯祗同嗜古事鈔胥
嬾迂雅愛參佛偈如是欲詢可是如
驛致蘇州所弆倣倪瓚獅子林圖再題以句(甲午)
豈不獅林宛而兹(御園所倣已成有詩)偶懷南卷驛觀之漫言是
一已非一應識離斯乃即斯境裏倪黃胥幻若(圖舊為倪瓚作)
(今為黃氏涉圖)圖中燕塞又紛其(既於御所倣吳中獅子林題以十六景復於塞苑倣其景)
(為文園亦系以詩兹驛取南卷欲證筆境若何仍書其後而還之)題成仍付北風去親
愛民情遠繫思
再題所倣倪瓚獅子林圖仍疊前韻(丙申)
倪圖一再仿渠渠(蘇州獅子林御園及此而三皆仿雲林為圖各弆之)并有題詞
卷内書翰墨因緣雖慕昔亭臺建置覺過(平聲)予遊觀富
固輸吳會山水清原自赫胥重此拈毫賡舊韻東坡往
事每因如(一韻數疊惟東坡愈出愈奇)
再題所倣倪瓚獅子林圖仍疊前韻(己亥)
由來水到便成渠斯語堪詮畫與書園建獅林原慕彼
圖藏清閟復題予幽佳此日傳上塞同異明春證古胥
一再倣之一再詠自維何事太紛如
題所倣倪瓚獅子林圖三疊前韻(庚子)
樸室原非夏屋渠愛他宜畫更宜書兩番粉本粗臨彼
四韻成章又叠予水復潺湲憑式列春同遊豫到姑胥
迂翁簡筆含多趣面目如之神未如
題所倣倪瓚獅子林圖四疊前韻(辛丑)
逸品倪圖蔵石渠倣為一再並題書孤高祗以蹟傳彼
搆築因之事剏予眷展神遊到姑熟几憑清夢擬華胥
吟成依舊蠅頭寫老眼先慚昔不如
題所倣倪瓚獅子林圖五疊前韻(壬寅)
山自圍房水瀉渠圖成題已五番書雖云倣彼真慚彼
不曰知予當罪予喜有野禽歌宛轉又看小木長(上聲)扶
胥一時偶爾抒閒興那較迂翁如不如
欽定熱河志卷四十
