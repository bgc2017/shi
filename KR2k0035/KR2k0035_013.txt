欽定四庫全書
欽定熱河志卷十三
巡典一
粤昔觀河遊華巡典聿興逮夫夏諺美豫遊之度
周詩揚裒對之休展義宣風歲時臨幸亦近在畿
甸而已
聖朝聲教廣訖邊關以外與中土郡邑無異而木蘭圍
場草木之茂禽獸之多秋田獮狩若苑囿然所以
習武功于徼塞所以盛王會于遐藩
德莫隆焉
威莫重焉洪惟
世祖章皇帝清蹕肇臨
聖祖仁皇帝六飛時御于苗典則昭示來兹我
皇上迪閳
前光以歲辛酉
親&KR0681;行圍嗣乃間歲一至後遂定為秋巡
令典每諏期戒道敬奉
安輿關門士庶瞻仰
光華藩部名王歲時來辟施惠行慶朝覲宴賚之禮于
是乎行焉謹排次年月志
巡典第二至夫
巡覽經臨
幾餘遊詠山川煥采
雲日增輝恭錄
聖祖御製巡行諸詩敬冠卷端我
皇上巡幸篇什分年編次用光
懋典若夫行圍射獵之詳則别載圍場門云
聖祖御製詩
巡幸出喜峯口過黃土巖(初集)
紫塞雙厓出丹梯百尺懸草香遮細路樹老卧晴烟地
為時巡到山當隘口徧何年留石室駐馬望層巔
塞上諸宴藩
龍沙長宴塞雲收帳外連營散酒籌萬里車書皆屬國
一時劍珮列通候天高大漠圍青嶂日午微風動綵斿
聲教無私疆域遠省方随處示懷柔
入喜峯口
一道鳴鑾度三驅振旅還莓苔天半石松栝雨中山險
設關門壮時清堠火閒
孝陵佳氣近縹緲翠微間
夏日奉
太皇太后避暑興安
玉輦親扶出鳳城青霄遥指五雲生鳴鑾日映中天永避
暑風來北塞清萬里山河通遠徼九邊形勝抱神京登
臨但得
慈顔喜長侍瑶臺歲歲行
曉發古北口望霧靈山
流吹凌晨發長旓出塞分遠峯猶見月古木半籠雲地
迴疎人跡山迴簇馬羣觀風當夏景澗草自含薰
駐蹕興安八首(并序)
出古北口岡巒盤互地形漸高行五百里至興安
峻嶺竦峙自張家口蜿蜓而來横亘塞外南北諸
山盡出其下地當蒙古諸部道里之中為曩昔枕
戈擐甲戰争之所迨我
列祖肇握乾符恢廓天緒德威所被四十八部罔不傾心
内附古之甌脫今隸方輿癸亥夏六月奉
太皇太后避暑來游駐蹕于此炎歊不至清風滿林山雨
既濡萬卉齊發于是遠邇大小藩臣各率其屬趨
侍行殿既于苗以講武事復燕衎以懷遠人撫此
遐陬在禹迹方行之外聲教四訖皆
祖功
宗德之貽朕今紹祚獲際昇平能無永念乎即事書懷德
詩六首
祖德隆
三后
天心廓九圍謳歌通毳幕風雨想戎衣一自車書合長看
職貢歸黃圖無内外時邁有光輝
其二
特奉
仙輿出晴巒駐羽旄鳳多停彩扇驛遠進冰桃麗草金蓮
湧(塞上多金蓮花較清涼山尤勝)濃隂碧樹高墉臺新月上廣樂奏雲
璈
其三
重嶺疊雲烟旌旗拂塞天草香薰翠幄花暖接紅川雁
磧長城外龍荒勝地𫝊回瞻亭障遠千里抱幽燕
其四
六月浮埃淨高居暑氣消千山低接帳萬木迴凌霄地
擁邊沙闊天臨塞曲遥封章達行在銀燭秉凉宵
其五
虎戟間清候逍遥覽物華烟籠千樹柳暑發四時花風
土暄凉異山川道里賖濯枝新雨歇皎皎散飛霞
其六
地脉連荒服山形赴上陘炎歊移月令分野别星經樺
屋參覃白松林斷續青雲沙一萬里屬國盡來庭
其七
邊雲澄霽色山翠點行衣馬引雕弓過禽連羽箭飛旌
旗開一面草樹入長圍我武當蒐狩非因耀德威
其八
紫塞行巡日琱輿問俗年大庖陳折爼仙醴秩初筵屏
翰金湯壮光華賜予宣示慈良有意裒對在敷天
巡歷塞北雜詠四首
叠嶂層崖一綫開草深徑路絶塵埃龍沙雨後灤河水
日夜朝宗入塞來
其二
雲開灌木萬山清縹緲前旌拂曉星漫道窮荒人跡少
幾家烟火簇邊庭
其三
職方風土有遺書問俗今還一駐車禾黍近來耕稼滿
烟鋤雲鍤遍新畬
其四
塞北風多露氣凉幔城坐聽漏聲長只今六月渾無暑
已見飄來木葉黃
迴鑾抵古北口
黃谷清河古戍間鑾車此日省方還長林曲抱千溪水
小徑斜通萬仞山地扼襟喉趨朔漠天留鎻鑰枕雄關
時平不用誇形勝雲物秋澄斥堠間
塞外省覽風俗
莫道巖關險要荒總一家戍樓無鼓角戰罍是桑麻野
静知民樂時清見物華林中歸徑晩旌旆滿烟霞
再至紅川避暑
塞外留鑾蹕長林帳殿幽乍看南火歷已動北山秋露
冷輕葵箑花寒御綺裘重來欣勝賞斯地即丹邱
迴鑾至鰭鬛口秋雨初霽對月
纖月高林動輝輝古塞長冰輪初濯露桂影欲飄香鳥
鵲聲頻起關河色共涼旌門唫眺遠萬國自清光
出古北口(二集)
年年秋獮此經過硝石天成險隘多沙漠名王皆屬國
但留形勝壮山河
將之山莊四首(三集)
畏暑心何勝平明出玉墀萬幾豈歇息臨政有疇咨
其二
暖溜自平地風光此日佳暄波由近發浩澤無津涯
其三
駐輦相風竿臨書羡五𫝊情瀾分暑節疏爽須葵扇
其四
霖雨消塵蹟輕霞照野荆詞臣每扈從上賞賦昆明
迴鑾(四集)
獵罷迴鑾塞冷時昊天今歲落霜遲圍人競帶甘肥脯
田叟爭收高下&KR1265;榖賤共知欣有食物多須記守長規
西成盈野倉箱滿關内依然是所思
順治八年四月乙卯
上啟蹕巡幸塞外癸亥出獨石口五月甲申
駐蹕上都河丁亥
駐蹕喀喇河屯己丑入古北口癸巳
上迴宫
康熙十六年九月甲申
上啟蹕恭謁
孝陵禮成
巡幸塞外己丑出喜峯口乙未
駐蹕和爾和克必喇丙申
迴駐喀喇河屯
賜來朝喀喇沁郡王扎什鎮國公烏特巴拉等弓矢庚子
駐蹕達什喇卜齊昂阿先是
命喀喇沁郡王扎什鎮國公烏特巴拉一等塔布囊什逹
及三十二塔布嚢精竒尼哈番副都統等以兵一
千五百名來為嚮導是日
上御幔城外各
賜冠服鞾帶銀幣有差壬寅入喜峯口(是日蘇默見駕經逹蘭遒旁)
(卧者遣侍衛往問覆奏民人王某自邊外傭工歸乏食僵卧不能起上曰誰非朕赤子可食)
(以粥並杜昇資命喜峯口遊擊送回籍)十月癸丑
上迴宫
二十年三月癸酉
上奉
太皇太后啟蹕幸遵化州湯泉因
巡幸塞外四月庚寅出喜峯口丙申
駕至拜察丁酉
駐蹕和爾和戊戌
駐蹕必爾罕己亥
迴駐烏蘭岡安丁未入喜峯口五月乙卯
上奉
太皇太后迴宫
二十二年六月癸未
上奉
太皇太后啟蹕巡幸塞外丁亥出古北口戊戌
駐蹕烏拉岱庚子以天旱
命建壇祈雨是日丼霖大沛丙午
巡視英錫爾哈等處甲寅
還駐烏拉岱庚申奉
太皇太后幸拜察丙寅
御黃幄設儀仗
賜來朝科爾沁喀喇沁翁牛特土默特敖漢奈曼克什克
騰阿巴噶喀爾喀諸王貝勒貝子公額駙台吉及
蒙古官兵等宴
頒賜蒙古王公及管領圍場各王公等冠服鞾帶有差七
月庚午朔
御黃幄
賜管領圍場阿嚕科爾沁郡王色楞額駙巴特瑪及台吉
等宴是日奉
太皇太后自拜察
迴鑾
駐蹕胡土克圖布拉克
賜色楞等冠服鞾帶弓矢及官兵等銀幣有差辛未
諭各蒙古王公額駙台吉及官兵等曰今阿嚕科爾沁翁
牛特二旗盜賊甚衆為盗賊而致富者能有幾人身被
惡名被獲則死凡富貴皆由天命違理妄求能必得乎
爾等各遵法守分有一二牲畜者擇水草善地畜牧能
耕田者勤于耕種則各得生理天亦佑之倘有貧困至
極無以聊生者該管之主宜加撫恤使之得所朕本内
外一視並無分别爾外國遇年歲荒歉朕即運粮米賑
濟或有困乏即賜牲畜縀匹無非慮爾等失所此番巡
幸爾等或有過犯朕並不報法治罪且頻加賞賚嗣後
爾等宜遵守教諭革除惡習以副朕好生之意科爾沁
親王班第等率官兵等懽忭奏謝庚寅入古北口甲午
上奉
太皇太后迴宫
二十三年五月甲申
上啟蹕巡幸塞外丁亥出古北口戊子于偏嶺西山行圍
殪虎癸巳
駐蹕阿里瑪台
賜八旗護軍校等牛羊六月壬寅
駐蹕蘇拜昂阿伯勒齊爾
諭扈從諸臣禁踐踏禾苖癸卯
駐蹕庫克哈達乙巳
賜扈從八旗章京護軍及蒙古察哈爾護軍等牛羊丁未
於錫爾哈摩琳阿林行圍殪虎壬子
駐蹕額爾通色欽(先是庚戌扈從諸臣奏水草多駕將幸牧地烏蘭哈達等處饒獸請便)
(道行圍軍士便從行)(上以其地艱樵採不命别擇地以聞)甲寅
諭副都統巴圖等曰邊外八旗蒙古與内八旗一體今朕
巡行之次見其衣食常乏深為惻然著通行曉諭所過
地方蒙古人等有鰥寡孤獨老病不得其所者今其來
見加恩賞賚且因其來見朕亦可以悉其生計(嗣是諸蒙古人)
(等日扶老擕幼泥首年齒行宫前叩首命曉事者進見詳詢生理降)(旨賜上飲)
(食量給銀布有差)乙夘
駐蹕額爾通阿拉
御黃幄閱馬駝牛羊牧羣
賜温郡王延夀自擇内廐馬二匹
扈從内大臣都統前鋒統領護軍統領等内廐馬各一匹
侍衞前鋒參領護軍參領以下至八旗前鋒護軍
察哈爾蒙古官兵及執事人等各馬一匹時前鋒
參領錫圖塔爾岱以效力行間人材壯健
命加賜内廐馬一匹以奬之辛酉于哈馬爾阿林行圍殪
虎七月乙丑朔
駐蹕昆都倫拉克
賜扈從八旗官兵及蒙古察哈爾官兵牛羊癸酉
駕至拜察乙亥
賜克什克騰都統參領佐領驍騎校等蟒袍綢縀及兵丁
等銀布有差八月乙未
駐蹕烏拉岱丁酉
賜科爾沁端敏公主翁牛特和碩郡主蘇尼特和碩郡主
縀匹鞍轡巴林王納木達克貝子烏爾占温春冠
服金帶弓矢鞍轡額駙阿喇卜坦台吉格哷勒圖
等以下護衞典儀以上並扈從都統副都統官兵
等冠服鞾帶弓矢銀幣布匹有差壬寅
駐蹕僧機圖哈達
賜扈從八旗官兵牛羊丙午入古北口戊申
上迴宫
二十四年六月乙巳
上啟蹕巡幸塞外癸丑出古北口七月丙寅
駐蹕都呼岱浩齊特郡王策卜登奏歲饑請賑
上諭理藩院遣官赴浩齊特速察饑民戶口以聞己巳
駕至拜察癸酉
駐蹕錫布赫海塔哈理藩院以浩齊特饑民戶口奏聞
命以拜察儲粟一千石運往賑之八月癸巳
駐蹕齊老圖
賜察哈爾官兵衣幣銀布有差丙申
駐蹕伊瑪圖
諭八旗察哈爾官兵曰爾等自
太宗皇帝時皆編旗分佐領愛養有年今朕巡行邊外講
習武備見爾等人材壯健頗諳體制與京師八旗無異
朕所以奬勵爾等不分内外一視同仁嗣後各宜善為
畜牧力勤農事謹守成法勿為盗賊如此不特人皆得
所即朕任使亦有禆益矣察合爾游牧總管及各官兵
等皆懽忭奏謝己亥
駐蹕僧機圖昂阿庚子
賜來朝科爾沁翁牛特巴林敖漢諸王貝勒額駙台吉等
衣服鞾帶及官兵銀縀布匹有差壬寅
駐蹕烏拉岱丙午
駐蹕拜布哈昂阿
賜翁牛特修路官兵銀縀布匹有差乙卯
駐蹕烏爾格蘇台丙辰
賜哈喇沁郡王扎什以下及官兵等冠服鞾帶銀縀布匹
有差九月戊午朔
上自博羅河屯迴鑾己未
上迴宫
二十五年七月辛亥
上啟蹕巡幸塞外八月癸丑朔出古北口己未
駐蹕烏拉岱辛未
駐蹕烏爾格蘇台
賜喀喇沁郡王扎什翁牛特郡王必里衮達賚及各台吉
等冠服鞾銀縀布有差甲戊入古北口丙子
上迴宫
二十六年八月己酉
上啟蹕巡幸塞外辛亥出古北口癸丑行圍殪虎二
駐蹕博羅河屯庚申
駐蹕烏拉岱壬戌
駕至巴隆桑阿蘇台甲戌
迴駐博羅河屯
賜喀喇沁郡王扎什翁牛特郡王之母和碩公主及郡王
必里衮達賚各台吉等銀幣有差乙亥行圍殪虎
駐蹕伊遜必喇九月丁丑入古北口己卯
上迴宫
二十七年七月丙戌
上啟蹕巡幸塞外戊子出古北口壬辰
駐蹕喀爾必哈哈達(是峯舊名納哈里狀如浮圖高百餘丈上率文武諸臣仰射連發)
(數矢皆過峯頂侍衛桑格納拉善射僅至巔餘不能至上駐蹕賜名喀爾必哈哈達)
八月癸卯行圍殪虎
駐蹕巴顔溝癸丑
駐蹕伊瑪圖聞浩齊特貧困
命以拜察米五百石銀千兩量給之甲寅
賜随圍八旗察哈爾官兵等銀縀布匹有差壬戌
駐蹕烏拉岱和洛癸亥
駐蹕烏里雅蘇台達巴罕喀爾喀洪豁爾岱青台吉等率
屬來朝
上以御用珊瑚數珠賜之(嘉其先報厄魯特軍情又首率衆台吉來謁也)
賜來朝翁牛特巴林土默特敖漢扎噌特阿巴噶喀爾喀
諸王貝勒貝子公台吉塔布囊等並扈從諸王文
武大臣八旗官兵等宴丙寅
駕迴駐烏拉岱和洛九月戊子入古北口辛卯
上迴宫
二十八年八月癸酉
上啟蹕巡幸塞外丙子出古北口
諭扈從諸臣曰前諸王大臣以朕因歲旱之故抑欝靡寧
兼遇喪事體加勞瘁再三懇請行幸郊外以養朕躬朕
允所請而行内地荒旱已遣官往察今觀口外田畆亦
因旱歉收故朕于此處貧民悉行補助又聞此地馬斃
甚多恐無知者罔識朕心乃謂朕以游嬉而來也是日
賜口外居民銀兩丁丑
駐蹕富勒堅噶山
上以諸蒙古歲旱乏食
命内大臣大學士等會議運米各口分賑各扎薩克清察
戶口王台吉等親督領米喀喇沁翁牛特巴林為
一起土默特敖漢奈漫為一起蘇尼特察哈爾八
旗為一起扎嚕特阿嚕科爾沁為一起核實散給
戊寅
駐蹕博羅河屯
賜什巴爾台居民銀米己卯至張三營
賜居民銀米丙戍至巴隆桑阿蘇台戊子
駐蹕烏拉岱昂阿九月戊戌
駐蹕拜察和洛以喀爾喀信順額爾克岱青等六台吉所
屬歲饑遣官察視行賑辛丑入古北口癸卯
上迴宫
二十九年七月癸卯
上啟蹕巡行塞外丙午出古北口
諭大學士伊桑阿尚書顧八代曰朕沿途閱視見所踐田
禾過于朕初時諭旨部中丈量者惟恩格木噶山以南
過此並未丈量何地非朕赤子可令侍郎賽必罕即自
口以北至坡賚噶山凡所踐田禾作速明悉丈量己酉
駐蹕博羅河屯壬子自博羅河屯
迴鑾八月庚寅入古北口乙丑
上迴宫
三十年四月丁卯
上啟蹕巡幸塞外察視各蒙古生計又以喀爾喀土謝圖
汗等率屬來歸
親臨撫綏安輯壬申出古北口甲申
駐蹕海拉蘇台(自海拉蘇台及編旗幸多倫諾爾凡喀爾喀入覲宴賚錫爵諸典禮皆於多)
(倫諾爾舉行)五月辛卯自多倫諾爾
迴鑾己亥入古北口癸卯
上迴宫
閏七月乙亥
上啟蹕再幸塞外辛巳出古北口乙未
駐蹕烏拉岱九月丁巳入喜峯口乙丑
上迴宫
三十一年七月乙亥
上啟蹕巡幸塞外八月己卯出古北口癸巳
駐蹕烏拉岱壬寅
駐蹕永安湃達巴罕癸卯
賜來朝喀爾喀哲卜尊丹巴胡土克圖土謝圖汗親王策
旺扎布貝勒錫第錫哩台多吉爾濟額爾德尼阿
海等宴
頒賜冠服蟒縀弓矢有差九月庚戍
駐蹕熱河湯泉以喀喇沁行圍效力
賜郡王扎什以下及官兵等冠服蟒縀弓矢銀兩有差丙
辰入古北口己未
上迴宫
三十二年八月癸未
上啟蹕巡幸塞外丁亥出古北口己亥
駐蹕錫伯必喇
賜來朝科爾沁喀喇沁翁牛特巴林土默特敖漢阿巴哈
納爾諸王貝勒貝子公額駙台吉塔布囊等並扈
從文武大臣八旗官兵等宴
賜随圍喀喇沁塔布囊以下及官兵等冠服鞾帶銀縀布
匹有差九月丁未
駐驆烏拉岱癸丑
駐驆僧機圖哈逹昂阿
賜喀爾喀哲卜尊丹巴胡土克圖土謝圖汗諸王貝勒台
告等冠服蟒縀鞾帶弓矢刀鞍有差丙辰
駐蹕齊老圖昂阿
賜喀爾喀郡王昆都倫博碩克圖衮布等冠服鞾帶有差
庚申
駐蹕巴達喇噶山
賜翁牛特貝勒額勒德卜台吉鄂齊爾土默特貝勒額爾
德木圖喀喇沁鎮國公善巴喇錫等及随圍喀喇
沁塔布囊以下官兵等冠服鞾帶弓矢銀縀布匹
有差甲子入古北口丁卯
上迴宫
三十三年七月庚寅
上啟蹕巡幸塞外甲午出古北口八月乙未
駐蹕拜布哈昂阿
賜喀爾喀哲卜尊丹巴胡土克圖等冠服蟒縀有差九月
癸酉
駐蹕喇嘛洞
賜喀喇沁郡王扎什等冠纓蟒縀銀兩有差乙亥入古北
口己卯
上迴宫
三十四年八月壬辰
上啟蹕巡幸塞外乙未出古北口戊戌
駐蹕博羅河屯
上以巴林翁牛特歲不登
命學士喇錫前往察視分别詳奏辛亥
駐蹕札哈烏里雅蘇台
賜喀喇沁郡王扎什等冠服縀匹有差乙卯
駐蹕噶海圖
賜喀爾喀哲卜尊丹巴胡土克圖土謝圖汗郡王敦多卜
多爾濟等冠服縀匹有差九月戊寅入古北口辛
巳
上迴宫
三十六年七月丁未
上啟蹕巡幸塞外八月庚戌出古北口乙亥
駐蹕畢圖舍哩
賜來朝喀喇沁翁牛特喀爾喀諸王貝勒額駙台吉等銀
幣有差九月甲申
駐蹕汗特穆爾達巴罕厄魯特台吉丹濟拉來降至
御營朝見辛卯入古北口甲午
上迴宫
三十七年七月甲戌
上以噶爾丹蕩平
躬詣
盛京謁
陵告祭(時以山海關一帶秋禾在地命取道口外前往)辛丑奉
皇太后啟行甲辰出古北口戊申自唐三營前詣
盛京癸丑
駐蹕喀喇沁和碩端静公主第和碩端静公主和碩額駙
噶勒臧進宴甲寅喀喇沁郡王扎什等進宴
賜和碩端静公主和碩額駙噶勒臧銀幣庚申
駐蹕哈喇托海敖漢郡王扎木蘇等進宴壬戌
駐蹕珠爾噶岱哈達敖漢和碩額駙齊倫巴圖爾等進宴
(自科爾沁境詣成由山海關)(盛京禮迴鑾)十一月癸未
上奉
皇太后自
盛京迴宫
三十八年閏七月癸丑
上啟蹕巡幸塞外丙辰出古北口己未
駕臨沙喇諾海達巴罕
賜名阿布達爾八月甲申
駐蹕齊老圖昂阿
賜來朝科爾沁喀喇沁巴林敖漢阿嚕科爾沁烏珠穆沁
浩齊特阿巴噶阿巴給納爾喀爾喀諸王貝勒貝
子公額駙台吉等冠服銀帶鞍馬有差乙酉
駐蹕庫爾竒哷必喇
賜随圍喀喇沁官兵銀幣有差己未
迴駐博羅河屯九月庚子自多倫諾爾入張家口乙巳
上迴暢春園
三十九年七月丁巳
上啟蹕巡幸塞外八月辛酉朔出古北口癸亥行圍殪熊
駐蹕喇嘛洞丙寅
駐蹕納木桑扎塞
賜多羅僖郡王岳希喀喇沁王扎什公福善台吉鄂齊爾
弓各一丁卯
駐蹕英圖和洛
賜翁牛特都稜郡王班第馬八百匹以資生息癸酉
駐蹕齊老圖(先是遣往敖漢教養蒙古生計之黃茂等來奏耕穫榖數諭大學士馬齊𣲖章京)
(等前往察視所獲未榖各部落教養蒙古官員等随相繼入覲上皆詳問蒙古生計雨水情)
(形及各旗耕獲榖數)己丑行圍殪熊
駐蹕扎哈烏里雅蘇台九月辛卯行圍殪虎
駐蹕汗特穆爾達巴罕昂阿丁酉入古北口辛丑
上迴宫
四十年十一月丁未
上啟蹕恭謁
孝陵禮成
巡幸塞外十二月乙卯出喜峯口己未行圍殪虎
駐蹕七溝壬戌行圍殪虎
駐蹕喀喇河屯乙丑行圍殪豹二
迴駐兩間房丙寅入古北口己巳
上廻宫
欽定熱河志卷十三
