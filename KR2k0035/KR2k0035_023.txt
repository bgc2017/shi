欽定熱河志卷二十三
徠遠一
山莊為秋獮
廵莅之地自西事肇始暨武功告成諸部欵關遠人納
賮仰流鱗集咸萃茲土我
皇上德威遐暢懷柔綏馭之方踰越曩牒若都爾伯特
若哈薩克布魯特等部久隸臣僕逮歲辛夘土爾
扈特全部向風内面䟦涉萬有餘里不招自徠
聖化所被訖於無外庚子歲恭遇
七旬萬壽班禪額爾德呢自後藏入
覲祝
釐益欽
聲名洋溢中外一家之盛謹先後臚次而
錫封
賜宴諸典依類恭紀志徠遠第三
乾隆十九年
上詣
盛京恭謁
祖陵
駕幸熱河凖噶爾都爾伯特台吉策凌策凌烏巴什策
凌孟克等來朝
御製詩(甲戌)
至避暑山莊日都爾伯特台吉策凌等接見
路左傾誠候属車來歸憐遠自員渠識時稱傑惟嘉爾
敷德賓遐何有予錫爵都教加衮服賜飱還擬賦嘉魚
一家中外歡言暢底事周官藉象胥
流杯亭小宴都爾伯特親王策凌等
宛轉清流繞石渠羽觴小宴欵康居呼前手賜笑言接
喜可身偱禮法初荒略從來事抔飲傾誠那解飾虚譽
褭蹏錦叚頒中禁滿載歸教豔拂廬
宴都爾伯特親王策凌郡王策凌烏巴什等於萬
樹園詩以紀事
萬樹参天煥曙霞穹廬酒醴樂柔遐薰風五月偏含爽
湛露三廵共拜嘉
天與人歸寧可拒茅分爵錫自應加徵招應律歡情洽試
聽編鐘設虡牙
渠搜何必鎮天驕來賀傾誠不憚遙外廐馬為中廐獻
新賓人併舊賓邀(時四十九旗扎薩克并青海諸部王公台吉畢集行在皆令入宴)鐻
鍝自可随方俗冠服同教式本朝(策凌等入覲後即賚以冠服俱從本朝之)
(制)避暑匪今厪惠遠千秋
家法仰
仁堯
山莊燈詞八首
傍晩山雲静碧空芳園萬樹幕當中鐻鍝君長新來享
應許觀燈示大同
火樹騰輝暎綠雲鳳簫聲應鹿鳴聞御園節景年年賞
誰識山莊迥出羣
巖風入夕覺輕寒五月烟花快意看更向幔城舉首望
錘峯早挂玉輪團
玉蛾火蕊勢飄蕭借助琳巒落翠標今歲不惟逢閏月
都稱閏得上元宵
玉塞天寬不礙月雲莊夜静恰宜燈法輪輝朗空王現
膜拜殊勝碧眼僧
何必夏惟夜方短果然燈與月為緣黃沙青海胥來賀
湛露薰風普預筵
龍膏鶴燄光明蔵翠柏青楓澹蕩宵嘉客欣看千帳會
詞臣漫詡九瀛朝
倒椀吞刀百戲陳昇平歌裏踏燈輪重䄄列坐歡情洽
底用通言藉舌人
先是乾隆十八年十一月定邊左副將軍成袞扎
布奏言準噶爾都爾伯特台吉策凌策凌烏巴什
策凌孟克等率部衆三千餘戶來降暫駐厄克阿
拉爾遣使告稱準噶爾逹瓦齊自立後與小策凌
敦多卜之孫訥墨庫濟爾哈爾連歲搆兵策凌等
惶惑莫知所從因相與計議投誠
天朝以求永遠生聚於十月二十一日由伊犁河起行
來至卡倫等語奏入
上命成袞扎布即遣軍營大員傳諭策凌等由厄克阿
拉爾移入卡倫内分給牛羊口糧擇地安插尋
命侍郎玉保傳
旨往諭復
諭成袞扎布俟策凌策凌烏巴什到軍營時即行傳諭
伊等遠來歸誠必急於瞻仰朕躬但蒙古部落中未
經出痘者甚多京城氣候與邊塞不同伊等到此即
傷一僕從朕心亦為不忍著將伊等及所部詳悉詢
明曾否出痘再行酌量同來不可忽略况明年夏令
朕廵幸熱河其地較京城涼爽若今冬未得前來將
來自可於彼處瞻仰更與入京無異繼勿汲汲赴京
轉負朕矜恤之意旋據玉保奏言策凌等聞
命感激跪泣云噶爾丹策零時我等即思歸順
大皇帝其時法度頗嚴人心未變今逹瓦齊等搆兵無
已俱來調遣不得安生是以歸命
大皇帝久思瞻仰
天顔蒙將軍等傳奉
諭旨以口内炎熱我等未經出痘者多若傷一僕從
聖心亦為不忍誠不勝欽感但我等螻蟻微生未得瞻仰
大皇帝心實不安懇祈代奏於明年
聖駕廵幸時俾得遂瞻仰之願等語至是策凌等抵熱河
五月庚寅
上至避暑山中都爾伯特台吉策凌策凌烏巴什策凌
凌孟克等扵道旁跪迎
聖駕辛夘
上御澹泊敬誠殿受朝策凌策凌烏巴什策凌孟克等
行禮如儀
詔封策凌為親王策凌烏巴什為郡王策凌孟克塞卜
騰為貝勒孟克特穆爾班殊爾根敦為貝子瑪什
巴圖剛巴圖孟克為公逹什敦多卜恭沙喇巴爾
為頭等台吉均授為扎薩克(至二十年晉封策凌為特古思庫魯克汗)
(策凌烏巴什為親王策凌孟克為郡王等爵各有差其來降諸台吉之来至熱河者不具錄)並
賜冠服復申
諭策凌等各約束教養所屬安分謀生以副
上恩壬辰
上御延薰山館
賜策凌等宴甲午
上御萬樹園
賜策凌等及凖噶爾來使敦多克(是年閏四月陜甘總督永常奏報準噶爾)
(使人入境時逹瓦齊欲求貿易遣使來請)等宴乙未復
御萬樹園
賜宴
賜觀火戲丙申至戊戍亦如之己亥復
賜策凌等宴庚子亦如之
謹按西陲用兵始末具詳
御製詩文及
欽定方略兹苐就有事熱河者錄之是年為經理西陲
之始準噶爾内亂相尋諸部離貳稔惡已滿然
非諸䧏人絡繹欵塞亦無由盡得要領我
皇上於前後事機洞若觀火一興問罪之師而電激風
馳
大勲遂集五年之内平準夷定回部拓地二萬餘里皆
由
神謨獨斷力排羣議所以上承
天祐迅告武成至於額魯特諸部自策凌等降附後聞風
納欵率屬偕徠厥後若綽羅斯和碩特輝特等
部成以叛亂翦滅惟都爾伯特部忠謹獨存列
爵編旗永為臣僕斯又
聖朝柔遠之仁所由威服與德懷各得其道矣
是年十一月
上再幸熱河準噶爾輝特台吉阿睦爾撤納和碩特台
吉班殊爾都爾伯特台吉納墨庫等來朝
御製詩(甲戍)
凖噶爾輝特部台吉阿睦爾撤納歸誠信至詩以
識事
惠逮條枝宴賚陪(駐避暑山莊賜宴都爾伯特台吉策凌等封以王公等爵命返遊牧)烏
孫又報挈羣來敢云德化俾苖格信是
天恩致宇恢重賞崇封吾豈靳推心置腹彼何猜山莊計
日應重到(將以冬月復臨熱河晉見施恩)
深意當年萬載培
至避暑山莊日輝特台吉阿睦爾撤納等接見
冬節山莊此重(去聲)尋衝寒為慰遠藩心開疆擴土非吾
志機輳人歸藉
帝臨(朕自登極以來初無用兵意邇年凖夷内亂纂奪相仍都爾伯特輝特和碩特諸台吉率衆来歸先後接)
(踵既當為降人籌久長計且實有可乘之機皆藉上蒼默眷云)迎蹕翹瞻猶卉服詰
朝寵錫易華簮薰風五月員渠宴壁上詩牋一再吟
錫封輝特親王阿睦爾撤納等謝恩朝見詩以紀
事
初秋欵塞柏冬權山館来迎表寸丹(阿睦爾撤納以七月至即請入覲朕)
(因其未出痘命俟東廵逥蹕至熱河迎謁)中國懷柔寧過厚遠人禮數且從
寬乍瞻大典身猶踧得厠親藩意倍歡(阿睦爾撤納同来歸附渠長二)
(十餘人各錫郡王貝勒公封爵均命為札薩克與内札薩克諸藩等)寵示諸侯王上位漢
家終是畏呼韓
賜宴輝特親王阿睦爾撤納等詩以紀事
黃幄高張宴析支懷音内面後先隨敷文底事稱干羽
施惠何難與解推疆埸都欣效奔走(命阿睦爾撒納赴北路軍營以來年)
(出師意甚踴躍)衣冠已覺習威儀(来歸諸台吉皆賜冠服入宴時拜跪如禮)晚来燈
景還教預恰值冰輪正滿時(是日仲冬之望)
即事
松塢雲莊往復還新藩三接恰餘閒歸心底限窮邊外
繼踵頻来數月間(今年两至熱河五月中歸誠之都爾伯特台吉策凌等迎謁加恩燕賚錫)
(爵冇羌比輝特台吉阿睦爾撒納繼至復以冬至復駐山莊受朝錫賚如初頃烏良海宰桑禡木特等降附則)
(因其已出痘即於京師見之)便擬皇風浹西海果然積雪看南山(南山)
(積雪為三十六景之一舊作有留觀直待到深冬之句)蜃窗萬景供吟凭冰磴寒
林懶試攀
先是八月定邊左副將軍策楞奏言準噶爾輝特
台吉阿睦爾撤納等遣使至卡倫告稱阿睦爾措
納班殊爾訥墨庫等自博束齊烏英齊率所部四
千餘戶來降且言阿睦爾撤納原住塔爾巴噶台
因逹瓦齊遣宰桑竒塔特額布進烏克圖等三人
來侵與力戰敗之移居都蘭哈逹逹瓦齊又遣策
凌巴雅爾等來追又敗之於哈布齊垓河其後宰
桑布林復來亦力戰敗去我等交戰時台吉諾爾
布宰桑瑪木特宰桑哈薩克沙拉等帶領額魯特
烏梁海兵八千擄我游牧阿睦爾撤納遣其兄扎
木參追至額爾齊斯河與戰復敗之我等即移牧
向内又遇扎那噶爾布帶兵追截扎木參又敗之
方得前進並搶得瑪木特屬下六十餘戶及牲畜
等物行走四十餘日到此等語奏入
上命貝子扎拉豐阿等齎賞前往𫝊
諭又
命參贊大臣薩喇爾自軍臺迎勞阿睦爾撤納等頒賞
俟冬令
聖駕迴鑾派侍郎玉保帶赴熱河朝謁復以阿睦爾撤
納及班珠爾訥墨庫遠來各
賜辦裝銀兩牛馬羊隻俾資生計至是阿睦爾撤納等
抵熱河
戊子
上至避暑山莊輝特台吉阿睦爾撤納和碩特台吉班
珠爾都爾伯特台吉訥墨庫等於廣仁嶺道旁跪
迎
聖駕
上駐蹕避暑山莊
召見阿睦爾撤納班殊爾訥墨庫等
賜茶
召封輝特部阿睦爾撤納為親王和碩特部班殊爾都
爾伯特部訥墨庫為郡王輝特部扎木參齊木庫
爾都爾伯特部剛多爾濟巴圖博羅特為貝勒輝
特部德濟特普爾普克什克都爾伯特部布圖克
森額爾德尼洛壘原端為貝子輝特部根敦扎卜
固木扎卜和碩特部納噶查都爾伯特部布穆特
古斯孟克博羅特為公輝特部伊什克什克特都
爾伯特部烏巴什伯勒克為頭等台吉均授為扎
薩克並
賜冠服復申
諭阿睦爾撤納等以安分供職遵循
訓旨永遠荷
恩已丑
上御澹泊敬誠殿受朝設儀仗奏樂阿睦爾撤納班珠
爾訥墨庫等謝
恩行禮如儀
上御延薰山館
賜阿睦爾撤納等宴庚寅
上御萬樹園
賜阿睦爾撤納等宴辛夘復
御萬樹園
賜宴
賜觀火戲壬辰至甲午亦如之
乾隆二十年
上秋獮木蘭準噶爾綽羅斯台吉噶爾藏多爾濟輝特
台吉巴雅爾和碩特台吉沙克多爾曼濟等來朝
上自木蘭迴鑾至熱河和碩特台吉塞布騰等來朝
御製詩(乙亥)
駐蹕興安綽羅斯台吉噶爾藏多爾濟等來謁詩
以紀事
定遠非勞一矢加仰流鱗集不辭遐烏孫歸去新蒙號
觻得頻來共拜嘉開宴旋當賚黼黻(俟至熱河合新舊諸蒙古王台吉普)
(加宴賚賜新至者冠服是日先賜鞍馬)扈圍先此賜駰騢朝家獮狩應教
預慢擬長楊事大誇
命噶爾藏多爾濟諸台吉隨圍即事得句
懷惠無勞詠匪茹櫜鞬左右聽相於底須嶻嶭㭬為弋
自有興安周作阹子弟三韓善枉矢後先四部讋穿鐻
(厄魯特四姓又謂之衛拉特四部)山莊指日旋清蹕凱宴還賡零露湑
宴噶爾藏多爾濟等即席得句
風清日朗好秋時嘉會新藩式燕儀衆建一如札薩克
悉臣今逮綽羅斯(四衛拉時綽羅斯氏為彼中正派向未内附兹始封噶爾藏多爾濟為綽)
(羅斯汗其餘王公及札薩克以次分封一如喀爾喀及内四十九旗之制)露瀼畢令霑三爵
(蒙古善飲酒而厄魯特為尤甚是日汗王及諸台吉皆手賜三爵)月上仍教閱九枝(是夕)
(陳烟火賜觀)詎我懷柔能致遠
神堯威惠萬年垂
萬樹園燈詞
舉首錘峯月正圓蓮花萬樹爓輝鮮乍教秋夕成春夕
共道今年勝去年
觻得鈞耆昔受盟賜觀燈事沐光榮綽羅斯氏彼中貴
共拜新恩奉大清
底須節物玉粱餻菊酒纔過興尚豪四面雲山絶頂處
勝他元胄共登高
黃幕穹廬向遠開燈光月色共徘徊紫霞滿酌親分賜
毳服儒冠襍遝來(内外蒙古汗王台吉以次召至御前賜酒内廷詞臣亦得與賜)
烟火三番萬樹園(去歲夏宴都爾伯特冬宴輝特和碩詩今始合四部衛拉特而封以漢王各爵)銀
花高下玉蛾繁今宵未弛金吾禁(自九月十三至十五凡三夕)都道
居然度上元
蚖膏鶴燄千重艷雞踏龍銜萬種竒最愛鹿鳴青嶂外
分明鼓瑟譜周詩
照夜華鐙陳雁塞借春碧海戴鼇山綵牋書得新詞就
賡韻還催侍從班
九月龍堆了不寒金鳬銀燕萬枝攅恩膏永欲遐方被
宴賞寧尋一己歡
先是三月定邊右副將軍薩喇爾奏言準噶爾綽
羅斯台吉噶爾藏多爾濟等遣使告稱情願率屬
投誠
上命侍郎玉保前往𫝊
諭頒
賞尋又奏輝特台吉巴雅爾等率屬投誠復
命侍衛端濟布前往宣
旨頒賞又和碩特台吉沙克都爾曼濟等亦由北路來
降
上命扎拉豐阿在西路阿蘭泰在北路帶領各台吉等
前赴熱河朝謁又和碩特台吉塞布騰等亦同時
來降朝謁至是噶爾藏多爾濟等先後抵熱河
九月甲戍
上駐蹕扎克丹卾佛洛大營綽羅斯台吉噶爾藏多爾
濟輝特台吉巴雅爾和碩特台吉沙克都爾曼濟
等於道旁跪迎
聖駕
上御行殿
召見噶爾藏多爾濟巴雅爾沙克多爾曼濟等即
命扈從觀圍並
賜鞍馬壬午
聖駕迴駐避暑山莊癸未
上御澹泊敬誠殿受朝噶爾藏多爾濟巴雅爾沙克都
爾曼濟等行禮如儀
詔封噶爾藏多爾濟為綽羅斯汗巴雅爾為輝特汗沙
克都爾曼濟為和碩特汗和通額默根逹瓦布魯
爾為公巴泰曼集鄂勒春逹克巴為扎薩克頭等
台吉並
賜冠服復申
諭噶爾藏多爾濟等以董率所屬各勒教養永受
上恩
賜噶爾藏多爾濟等宴甲申復
賜噶爾藏多爾濟等宴
上御萬樹園
賜觀火戲乙酉丙戌亦如之己丑復
賜宴庚寅至壬辰亦如之乙未準噶爾和碩特台吉塞
布騰等至
上御澹泊敬誠殿受朝塞布騰等行禮如儀
詔封塞布騰巴桑為公三濟特洪郭爾為扎薩克頭等
台吉特墨齊巴爾濟逹克巴為閑散台吉並
賜冠服復申
諭塞布騰等以董率所屬各勒教養永受
上恩
賜塞布騰等宴丙申亦如之丁酉
上御萬樹園
賜塞布騰等宴並觀火戲十月辛丑朔復
賜宴壬寅乙已亦如之丙午復
賜宴
御萬樹園
賜觀火戲丁未復
御萬樹園
賜宴
謹按凖噶爾以逹瓦齊之亂諸部台吉等率屬
欵關後先踵至我
皇上俯納其降錫之封爵遂由西北两路進師長驅直
入迅奏膚功維時伊犁既平擒厥渠魁輯安新
附以凖噶爾舊有四衛拉特仍其部落各置汗
為長衆建王公各安游牧我
皇上繼絶舉廢之心與覆幬同量乃阿睦爾撤納中途
逃叛羣黨相繼煽亂於是
王師再整重定伊犁天山南北永歸綏靖其事以屢
變而愈康其功乃一勞而永逸此以知
天心佑順必欲使之咸入版圖霑我
皇化惟
聖主奉
天時若運籌握策悉協機宜蓋
聖心即
天心矣
乾隆二十一年
上秋獮木蘭都爾伯特台吉伯仆阿噶什烏巴仆等土
爾扈特敦嚕布喇什遣使吹扎卜等來朝
上自木蘭迴鑾至熱河吐魯番莽阿里克遣子白和卓
來朝
御製詩(丙子)
都爾伯特台吉伯什阿噶什來覲封為親王詩以
紀事
來歸就弟兄(前年來歸之策凌策凌烏巴什皆其同族弟兄)嚮化慕簪纓不作
逆天黨(伯什阿噶什曾於軍營告逆賊阿睦爾撤納反謀逆賊招之不赴)惟殷捧日誠
用兹嘉乃績便與錫殊榮式戒蜩螗沸永遵帶礪盟
宴土爾扈特使臣
烏孫别種限羅义(土爾扈特亦凖噶爾厄魯特也舊為四衛拉特之一日綽羅斯曰都爾伯)
(特曰和碩特曰土爾扈特策妄阿拉布坦時與土爾扈特構釁土爾扈特全部西北去乃名輝特為一衛拉特)
(故今土爾扈特南則限扵哈薩克東則限於俄羅斯欲至中國必假道扵俄羅斯俄羅斯又名羅义云)假
道﨑嶇歲月賖(戌年自彼部起程今始至)天闕不辭欽獻賮雪山何
礙許熬茶(蒙古以詣西藏熬茶為要務故並許之)覆幬誰可殊圓蓋中外由
來夲一家彼以誠輸以誠惠無心蜀望更勤遐
萬樹園宴都爾伯特親王伯什阿噶什及土爾扈
特使臣吹扎卜即席得句
碧霄晴旭曉光澄穹幕高張翠毾㲪禮法不拘從所習
友羣何礙集相仍捧盈常切子心懼奠遠惟欽
祖德憑萬樹清暉懸
聖日未曾可識昔猶曾
萬樹園賜都爾伯特親王伯什阿噶什及土爾扈
特來使觀燈
鱗集來王有後先堅昆馳使又蹤連衢樽錫宴前朝洽
寳炬装燈午夜妍銀燕火蛾紛樹下驚麞駭鹿避崕巔
侈觀詎為誇遐屬曶爽光明示别權
先是二十年六月定北將軍班第等奏言都爾伯
特台吉伯什阿噶什等率所部四千餘戶來降並
以哈薩克部情形告
上嘉之封伯什阿噶什為親王台吉烏巴什為貝子
諭以明年赴熱河朝謁又土爾扈特部長敦嚕布喇什
遣使扎卜等假道俄羅斯入貢又吐魯番部莽阿
里克請將其族人設旗編佐領
上命加恩封莽阿里克為公莽阿里克復遣其子入朝
至是伯什阿噶什等先後抵熱河
八月壬戌
上駐蹕張三營行宫是日都爾伯特台吉伯什阿噶什
烏巴什等至
上御行殿
召見
賜茶復
賜宴九月甲戍
駐蹕鄂爾楚克大營
賜伯什阿噶什等宴丁丑
駐蹕按巴﨣和洛大營是日土爾扈特台吉敦嚕布喇
什使臣吹扎卜至
上御行殿
召見
賜茶復
賜宴丁亥
駐蹕張三營行宫
賜伯什阿噶什烏巴什吹扎卜等宴庚寅
駕迴駐避暑山莊辛夘
上御澹泊敬誠殿受朝都爾伯特親王伯什阿噶什貝
子烏巴什土爾扈特使臣吹扎卜吐魯番公莽阿
里克之子白和卓等行禮如儀宴賚有差閏九月
丙申朔
上御萬樹園
賜伯什阿噶什烏巴什吹扎卜白和卓等晏凡六日乾
隆二十二年
上秋獮木蘭左部哈薩克汗阿布賚遣使根扎噶喇等
來朝
御製詩(丁丑)
哈薩克使臣至令随圍獵並成是什
伊古從來化外蠲間關馳使遠朝天不知中土歲月日
乃隔長安萬二千塞外便教預獵喜山莊旋與錫恩駢
即今行國多天馬附會誰窮太史編(哈薩克在漢為西域地史漢所記匃)
(奴在北西南夷在西南西域諸國在西為最遼遠相傳哈薩克為古大宛然史記言大宛為城郭之國則正今)
(之揶爾竒穆哈什哈爾及土魯番一帶回部非哈薩克也哈薩克雖亦回教而實行國與布魯特同俗又所稱)
(大宛産苜蓿葡萄今哈薩克亦絶無徒以產馬與大宛相似然西北諸部何處不產馬耶盖漢時大宛烏孫康)
(居奄蔡月氏扞罙于闐諸國綂為西域而大宛部落強盛附庸者多哈薩克在彼時當是其部中之一國耳史)
(記稱大宛東北則烏孫而土魯番之東此即額魯特諸部烏孫蒙古語謂水也額魯特逐水草而居史所謂隨)
(畜與匈奴同俗者也且今哈薩克在額魯特之北是又不同矣史稱大宛東則扞罙于闐扞罙音韻與今之哈)
(密為近史記之扞罙漢書作扞彌又或作拘彌而史記所載為最先漢書之扞彌或因字畫偶誤相沿不改展)
(轉訛謬至云拘彌則益失之遠矣且于寘于闐音聲迥異二者之間必有一誤于寘絶無可考于闐產玉歷代)
(相傳今回部之和闐水多美玉當為于闐故地也益知大宛非定哈薩克明矣或又以哈密為古伊吾引歷代)
(開田屯兵建設州郡為據然焉知非漢占伊吾之地屯田設戊而扞罙乃西遷近于闐而居乎又安知非中國)
(浸微而扜罙仍来其故處乎在昔夷漢言語絶不相通所傳不免悠謬今文武將吏往来西域與行内地無異)
(則史所謂大宛烏孫康居奄蔡月氏扞罙于闐諸國與今之額魯特哈薩克布魯特揶爾竒穆哈什哈爾其同)
(異大小皆可以次而徐考且歷代傳記西域諸國所云勝兵數百者其寔不過如今之凖噶爾廿一昂吉之一)
(回部賽里木阿克蘇等小城有一酋長即可稱一國之𩔖耳設以今所定凖噶爾哈薩克及回部相較則史所)
(稱西域三十六國者不啻九牛一毛矣必執史漢為據則司馬遷班固並未身歷其地即至其地而語言不通)
(文字不曉其傳訛有必然者故注其大略如右)
寄題哈薩克獨樹(有序)
哈薩克西北隅有獨樹一株其上五枝盤拏陰廣
可蔽二百騎哈薩克謂之鄂埒引噶克义莫朵鄂
埒者河名噶克义莫朵者獨樹之謂本土爾扈特
所稱名也樹生河源久聞其語今問之來使信然
夫宇宙之大何竒不有然非實據見聞者奚足稱
焉昔既為長白瑞樹歌今復悉此物必有對其理
信然獨惜其遠處天末異域伊古及今文人學士
且不聞其名安能𫝊其實點筆紀事盖不如漆園
寓物謬悠而已
獨樹鬱輪囷物惟久故神(哈薩克過其下者必膜拜供獻而不敢稱其名盖如蒙古)
(之卾博矣卾博見舊作詩卷中)陰周二百騎歲閱八千春建木誰曾見
竒蹤我所詢依稀北谷子䭀飯此修真(道書登真隠訣云䭀飯方受西)
(梁真人時在大宛北谷)
萬樹園宴哈薩克使臣詩以紀事
萬樹丹青艷霽霜秋陽送暖似春陽多須深月遵典屬
卾畚槎耏(二處皆哈薩克地名)歸職方耀武未煩貳師李窮源底
藉鑿空張近安遠服休稱慶益勵吾心敬不遑
九月十五日賜哈薩克使臣觀燈火
九瀛一合貴山朝火樹依前絳蠟燒可識仙莊原月宇
只疑鹽澤接星橋霜林葉落還装葉霞嶠標藏重(去聲)建
標惠遠行時詎尋樂謾稱預節賞元宵
先是六月定邊右副將軍兆惠奏言哈薩克阿布
賚遣使四人進馬四匹告稱願率全部歸順其弟
阿比里斯附遣使二人賫托忒字表文投誠入
覲至是根扎噶喇等抵木蘭
九月甲午
上駐蹕布祜圖大營
御行殿左部哈薩克汗阿布賚使臣根扎噶喇烏木魯
台都楞阿蘭扎阿布賚之弟阿比里斯使臣塔那
錫白克奈行禮如儀
賜茶復
賜宴即
命扈從觀圍戊戍
駐蹕張三營行宫
賜根扎噶喇等處辛丑
駕迴駐避暑山莊壬寅
賜根扎噶喇等晏癸夘復
賜宴
上御萬樹園
賜觀火戲立馬技甲辰復
御萬樹園
賜宴觀火戲乙巳
上御卷阿勝境
賜根扎噶喇等宴
乾隆二十三年
上秋獮木蘭東布魯特瑪木特呼里拜邁塔克遣使車
里克齊舍爾伯克舒庫爾等來朝
御製詩(戊寅)
布魯特使臣至賜宴即席得句
七戎舜教遠難稽布露通唐付狄鞮(布魯特自古未通中國考唐書西域)
(傳始載布露或云勃律有大小兩王其時雖稱内屬不過羈縻勿絶而已)部昔两王稱大小
人今一派别東西(布魯特有東西之號在東者分卾拓克為五在西者分卾拓克為十五)
新恩恰值伊綿峪(布祜圖昂阿乙亥歲平準噶爾噶爾藏多爾濟等来朝扵此丁丑哈薩克)
(歸化使臣根札噶喇亦来朝扵此今歲布魯特歸化其使臣亦適朝覲扵此地靈佳兆有如此神竒者因名其)
(峪曰伊綿伊綿者國語會極歸極之意也)舊識兼逄逹瓦齊(時逹瓦齊扈駕預宴詢諸使臣)
(知其舊為台吉時曾識之笑語甚&KR0794;)勤遠拓邊凜古戒捧盈恭已奉
天禔
萬樹園宴布魯特即席得句
鱗集仰流鹿食苹筵開萬樹洽輿情舊藩每看聯新部
夜雨剛欣凑午晴聲教遠通婆夷水恩膏直逮孽多城
敢云揚
烈幸無忝惟益臨深勵守成
萬樹園賜布魯特人觀燈火
錘峯正掛玉輪盈(時九月望日夕)合燦煙花惬遠情卉服毳裳
朝麗正(山莊正門名)逖䟽曶爽耀光明從來不識燈王法(布魯)
(特本回部不似蒙古敬黃教)幻裏疑遊迦布城(彼處地名)歲歲山莊行盛
典心殷保泰益屏營
先是七月定邊將軍兆惠奏言據侍衛托倫泰告
稱招服霍索楚卾拓克頭目邁塔克啟台鄂拓克
頭目喀喇博托等遣人來言東布魯特分左右翼
右翼瑪木特呼里拜等管領左翼喀喇博托等管
領霍索楚啟台兩卾拓克各千餘尸情願投誠又
奏據侍衛烏爾登招服塔拉斯頭目瑪木特呼里
拜並請遣使朝貢瑪木特呼里拜遣車里喀齊及
其弟舍爾伯克邁塔克遣其弟舒庫爾其克喇博
托所遣侄哈畢啟病留中途至是車里克齊等先
後抵木蘭
九月丙戌
上駐蹕布祜圖大營是日東布魯特瑪木特呼里拜使
臣車里克齊至
上御行殿
召見
賜宴以連年西域諸部降附俱於此朝謁
賜名伊綿峪己丑
駐蹕薩爾巴里哈逹大營是日東布魯特瑪木特呼里
拜使臣舍爾伯克至
上御行殿
召見
賜宴辛邜
駐蹕烏蘭哈逹大營是日東布魯特邁逹克使臣舒庫
爾至
上御行殿
召見
賜宴壬辰
駐蹕阿貴圖大營
賜車里克齊等晏丙申
駕迴駐避暑山莊丁酉
上御澹泊敬誠殿受朝東布魯特使臣車里克齊舍爾
伯克舒庫爾行禮如儀
賜茶復
賜宴
上御萬樹園
賜車里克齊等觀火戲立馬技戊戍復
御萬樹園
賜宴並觀火戲
是月右部哈薩克汗阿比里斯投誠奏至木蘭
行在
御製詩(戊寅)
右部哈薩克歸化遣使朝貢詩以紀事(有序)
右部哈薩克其汗曰阿比里斯與塔什罕城回人
等接壤襍居地廣人稠不下左部阿布賚所屬向
為厄魯特間阻未通聲教今年秋參贊大臣都統
富德追捕凖夷餘孽哈薩克錫拉兵至其地會塔
什罕與右部哈薩克搆釁互擊因遣侍衛蒙固爾
岱等宣諭威德哈薩克叩首輸誠即日遣使朝貢
而回目莫爾多薩木什和卓亦悔悟息争並令頭
目同時入覲念兵非得已而所至如歸披閱郵函
輙臚其緣起如此
偏師西海𠞰逋逃取便恩宣雜種曺豈謂解紛更釋難
(時右部與回人方背水决勝蒙固爾岱等單騎入两陣間指揮宣檄即解甲聽命)匪徵目宿與
葡萄情歆左部榮同被(其䟽略云右部素與左部阿布賚同為雄長今得均隸臣僕自)
(效請倍左部語尤愷摰)德慙(去聲)兩階會偶遭厚往薄來九經式持
盈保泰一心撡
謹按軍營奏報右部哈薩克歸化
上幸木蘭恭紀是編其使人扵是年十一月在盤山入
覲隨至
南苑與觀
大閱偹詳
方略兹不具錄
欽定熱河志卷二十三
