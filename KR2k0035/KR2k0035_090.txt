欽定熱河志卷九十
人物四
流寓(附)
晉
封奕十六國春秋前燕錄封奕字子專渤海蓚
人也祖釋疾屬於慕容廆釋卒廆以為軍諮祭酒
軍國機要悉委之討鮮卑木提於白狼全柳城遷
右司馬尋擊宇文逸豆歸大獲而還進鎮軍左長
史遂與諸將佐勸皝稱燕王奕進位相國封武平
侯討平冉閔在相位十五年政務之暇留心講論
接引後進如不及喜怒不形於色儁即帝位進為
太尉領中書監復十餘年遂為定策元勲及暐之
世欲徙龍城宗廟社稷及所留百官家屬必得耆
德大臣迎之乃遣奕與侍中慕輿龍往既至暐親
率羣臣謁於道左奕以暐建熙六年卒謚曰匡公
謹按晉永嘉末中州士族咸往依慕容氏故流
寓為多其時所居尚在今境外兹但就皝都龍
城以後見於史者錄之他若宋王富歐陽諸人
通使於遼特為經過其境五代漢時胡嶠居契
丹七年宋時洪皓亦留金十五年可謂流寓矣
然觀嶠所著陷北記先至上京後至福州皆不
在中京境内皓所著松漠紀聞載上京至燕之
道里亦經由榆關而不至北京(金北京即遼中京)故不
列入
陽騖(弟裕)十六國春秋前燕錄陽騖字士秋古
北平無終人也父躭為遼西太守母李氏博學有
母儀皝常升堂拜之騖少好學器識沉遠起家為
平州别駕屢獻安時強國之策及皝即位遷左長
史東西征伐參謀帷幄封建寧公皝臨終謂儁曰
陽士秋志行高潔忠幹貞固可託大事汝善待之
儁將圖中原騖制勝之功亞於太原王恪暐既嗣
立申師傅之禮親遇日隆及為太尉固求罷職不
許歴事四朝年耆望重自太原王恪以下皆禮拜
之而謙恭謹厚過於少時子孫朱紫羅列無敢違
犯其法度者性尤儉約好施無倦常乘弊車瘠牛
卒無殮財人士莫不痛惜之諡曰敬弟裕字士
倫少孤兄弟皆早亡宗族無能識者惟叔父躭竒
之曰此兒非惟吾門之標秀乃佐時之良器也石
勒克薊城欲任之裕微服潛遁令支歴事段氏五
主甚見親重其後段遼與皝相攻裕諫不從出為
燕郡太守北平相及石虎攻遼長驅入薊裕率其
民數千家登燕山自固諸將急欲攻之虎曰裕儒
生矜惜名節恥於迎降耳無能為也既克令支裕
詣軍門降拜北平太守徵為尚書左丞段遼之請
迎於虎也裕以左丞為征東將軍麻秋司馬秋敗
裕為皝軍所執皝素聞裕名命釋其囚拜郎中令
遷大將軍左司馬東破高句驪北滅宇文歸皆預
其謀及遷都龍城城池宫閣規模皆裕制性謙恭
清儉剛簡慈篤歴居朝端有若布衣士大夫流亡
羈絶者莫不經營收葬存卹遺孤士無賢不肖皆
傾身以待之是以所在推仰范陽盧諶每曰吾及
晉之清平歴觀朝士如陽士倫者實亦未幾也及
死皝甚悼之比葬三臨時年六十一
高詡十六國春秋前燕錄高詡遼東人也永嘉
末避地隠居建武初廆自稱大單于詡杖策見之
曰霸王之資非義不濟今晉室雖微人心猶附宜
遣使江東示有所尊然後仗大義以征諸部誰敢
不從廆善之拜為郎中令皝嗣立遷元莵太守以
平征虜仁功封汝隂侯轉左長史詡善天文及謀
伐宇文逸豆歸詡進曰宇文強盛今不取必為國
患伐之必克然不利於將出而告人曰吾往必不
返然忠臣不避也將發不見其妻使人語以家事
而行逸豆歸果大敗身為流矢所中卒
黃泓十六國春秋前燕錄黃泓字始長盧江人
也(一作魏郡斥邱人)父沉善天文秘術泓受父業精妙逾
深博覽經史尤明禮易性甚忠勤永嘉末避地於
薊率宗族歸廆廆待以客禮引為參軍軍國之務
輒咨之泓止說成敗事皆如言廆常曰黃參軍國
之仲翔也及皝嗣位遷左常侍領史官石虎率衆
來攻皝將走遼東泓曰賊有敗氣無憂也不過二
日必奔潰宜嚴勒士馬為追擊之偹及期果退皝
益竒之儁即王位遷從事中郎及僭偽號署為進
謀將軍太史令關内侯尋加奉車都尉西海太守
領太史令開楊亭侯進封平舒縣五等伯常從左
右諮决大事靈臺令許敦害其寵泓待敦彌厚不
以毁已易心暐敗以老歸家歎曰燕必中興其在
吳矣恨吾年過不及見耳年九十七卒後三年吳
王垂果以興焉
韓恒十六國春秋前燕錄韓恒字景山灌津人
也(一作安平人)父默以學行顯名恒年十歲能屬文同
郡張載竒之曰王佐才也身長八尺一寸博覧經
籍無所不通永嘉末避地遼東依於崔毖廆既逐
毖恒徙於棘城召見與語悅之拜參軍事咸和中
宋該等表請廆為大將軍燕王之號下羣僚博議
咸以為宜恒駁曰立功者患信義不著不患名位
不高且要君以求寵爵者非為臣之義也廆頗不
平之出為新昌令遷營邱太守政化大行儁既僭
號將定五行次羣議以為燕宜承晉為水德恒時
疾在龍城乃召决之既至言於儁曰大燕王迹始
於震於易震為青龍受命之初有龍見於都邑城
龍為木德幽契之符也秘書監聶熊聞恒言歎曰
不有君子國何以興其韓令君之謂乎
鮮于亮十六國春秋前燕錄鮮于亮范陽人也
初仕石虎為别將與麻秋帥衆迎段遼太原王恪
擊敗之亮失馬步緣山不能進因止端坐恪兵環
之叱令起亮曰汝曹能殺亟殺不能則去儀觀豐
偉聲氣壯厲燕兵憚之不敢殺以白皝皝命以馬
迎之與語大悅拜為左常侍後皝自率大衆征高
句驪亮言於皝曰臣以俘虜蒙王國士之恩不可
以不報今日願效前驅遂與數十騎先犯高句驪
陣所向摧潰儁既嗣立復以前鋒將軍伐趙攻拔
薊城陷陣先登威名顯著以功遷揚威將軍歴章
武齊郡二郡太守
乙逸十六國春秋前燕錄乙逸平原人也仕為
東夷護軍慕容仁之叛棄城奔還轉元莵太守儁
建留臺於龍城遷尚書專委留務徵為左光祿大
夫夫婦共載鹿車子璋隨從常數十騎服飾甚麗
奉迎道左逸大怒閉車不與言到城乃深責之常
憂其必敗而璋更被擢用頻歴顯位至中書令御
史中丞乃歎曰璋專為奢縱而位居清要此豈惟
璋之忝幸實時世之陵夷也
皇甫真十六國春秋前燕錄皇甫真自楚季安
定朝那人也兄岌晉東夷校尉崔毖請為長史終
莫能致廆招之即至與真並任居樞要真更弱冠
高才皝嗣立遷平州别駕時百姓勞瘁真議欲寬
減賦稅休養力役不合旨免官後以破麻秋功拜
奉車都尉守遼東營邱二郡皆有善政及儁即位
入為典書令從恪等討擒冉閔南拔鄴都城内珍
寳充溢真一無所取惟存恤人物收斂圖籍而已
儁臨終真與恪等俱受顧命累遷太尉侍中苻堅
密謀併燕命西戎主簿郭辦潛結匈奴左賢王遣
使朝貢辦因為之副還為堅言燕朝政無綱紀實
可圖也鑒機識變惟皇甫真耳真性清儉寡慾不
營産業飲酒至石餘不亂雅好為文凡著詩賦四
十餘篇王猛入鄴真從堅入關為奉車都尉奉朝
請數歲卒
李洪十六國春秋前燕錄李洪平陽人也初受
王浚假署為雍州刺史後歸皝仕為大理歴内史
右司馬石虎攻棘城洪弟普勸洪出避禍洪曰天
道幽遠人事難知且當委任勿輕動以取悔普固
請不已洪曰卿意見明審當自行之吾受慕容氏
恩當效死於此耳與普流涕而訣普遂降虎從虎
南歸死於喪亂洪由是以忠篤著名從儁攻鄧恒
于魯口出屯高冡慕輿根擊恒部將鹿勃早洪徐
整騎隊助之俘斬甚衆暐立轉龍驤將軍進位司
空王猛克鄴随暐入長安拜駙馬都尉奉朝請卒
高開十六國春秋前燕錄高開渤海蓚人也父
瞻永嘉末北依崔毖毖密謀伐廆瞻固諫不從及
毖奔敗瞻隨衆降廆署為將軍稱疾不赴卒開仕
儁為昌黎太守時土豪封放與趙故太尉劉凖聚
衆自守儁遣開討之至渤海凖放迎降遂署為幕
府參軍從太原王恪征冉閔於襄國閔多步卒說
恪以誘致平地擊之閔遂敗走開被重創而卒弟
商剛毅嚴重好學有事幹為儁范陽太守兄開戰
沒悲哭嘔血扶杖乃行儁召見之商涕泣不勝儁
顧謂左右曰自古友于之愛未有如商者也即日
拜昌黎太守商泣辭曰臣兄亡於此郡臣故不忍
為之儁愍而改授遼西
公孫鳳十六國春秋前燕錄公孫鳳字子鸞上
谷人也隠居昌黎之九城山谷冬衣單布寢處土
床夏每并食於一器蛆臭乃食彈琴吟咏陶然自
得人莫能測也暐以安車徵至鄴見暐不言不拜
衣食舉動如在九城賓客造請少得與言數年病
卒
謹按自封奕以下或以避地或以歸降多為燕
之將相列卿于十六國春秋有傳皆在皝儁時
曾居龍城故得列入惟公孫鳳以上谷人而隠
居昌黎則以地而存其人也
封裕十六國春秋前燕錄慕容廆以渤海封抽
子裕典機要皝即王位以為記室永和元年皝以
牧牛給貧家使佃苑中公收其八二分入私自有
牛而無地者公收其七三分入私記室參軍裕諫
皝乃下令賜錢五萬宣示中外
韓夀十六國春秋前燕錄大興二年宇文悉獨
官率衆逼城遼東韓夀言於廆曰悉獨官將驕卒
肆若竒兵猝起掎其無備必破之策也乃出兵大
戰遂敗之四年廆備置僚屬以夀為别駕皝即王
位以為司馬復兼左長史八年伐高句驪夀斬其
將阿佛和度加諸軍乘勝追之遂入丸都
劉佩十六國春秋前燕錄咸康四年趙王虎率衆
至棘城皝懼形於色元菟太守河間劉佩曰強寇
在外衆心恟懼事之安危係于一人大王此際當
自強以勵將士今事急矣臣請出擊之縱無大捷
足以安衆乃將敢死士數百騎出衝趙兵斬獲而
還于是士氣百倍建元二年伐宇文逸豆歸為副
前鋒克其都城中流矢卒
常煒十六國春秋前燕錄慕容儁三年二月冉
閔潛稱大號攻圍襄國趙主石祗危迫遣故太尉
張舉乞師許送傳國璽姚弋仲亦遣來告儁以悅
綰為禦難將軍帥兵三萬往會之閔聞儁欲救趙
遣大司馬從事中郎廣寗常煒來聘儁使記室封
裕詰以僭稱大號張舉云璽在襄國其言信否又
聞冉閔初立鑄金為已象以卜成敗壞而不成柰
何言有天命煒曰天之神璽實在寡君鑄形之事
所未聞也儁既銳信舉言又欣于閔鑄形之不成
也必欲審之乃積薪置火其旁使裕以私誘之煒
神色自若抗言就死遂赦之使出就館夜遣其隣
人趙瞻往勞之且謂不以實言王將處君于遼碣
之表煒曰吾尚不欺布衣况人主乎直情盡言雖
處東海不敢避也遂卧向壁不復與瞻言儁怒囚
之龍城八月悅綰還自襄國儁知張舉之妄而殺
之常煒有四男二女在山中儁釋煒囚使諸子就
見之煒上疏謝恩儁手令敕曰卿本不為生計孤
以州里相存耳今大亂之中諸子盡至豈非天所
念耶賜妾一人榖三百斛使居凡城
謹按自封裕以下十六國春秋皆未立傳然其
事具見前燕錄内故亦登之此外寓燕之人逮
事皝儁兩世者尚多事蹟或不甚著故不㮣錄
許謙十六國春秋前秦錄許謙字元遜代人也
少有文才善天文圖䜟之學符堅從弟行唐公洛
鎮和龍請謙之鎮未幾以繼母老辭還鄉里後仕
於魏太祖
北魏
奚兜魏書奚兜傳奚兜烏侯子世祖時親侍左
右隨從征討常持御劒後以罪徙龍城尋徵為知
臣監出為薄骨律鎮將假鎮遠將軍賜爵富城侯
時高車叛圍鎮城兜擊破之延興中卒
于什門魏書于什門傳于簡字什門代人也太
宗時為謁者使喻馮跋往復聲氣厲然初不撓屈
既而跋止什門歴二十四年後馮文通上表稱臣
乃送什門歸拜治書侍御史世祖下詔曰什門奉
使和龍值狂豎肆虐勇志壯厲不為屈節雖昔蘇
武何以加之賜羊千口帛千疋進為上大夫策告
宗廟頒示天下咸使聞也十六國春秋北燕錄魏
太宗使謁者于什門來聘至和龍跋遣黃門郎常
陋迎之為不稱臣怒而不見及至跋又遣勞之什
門忿而不入曰大魏皇帝有詔須馮主出受然後
敢入跋使人牽逼令入見跋不拜跋使人按其項
什門曰馮主拜受詔吾自以賓主致敬何苦見逼
也乃幽執欲降之什門於衆中回身背跋披褲後
襠以辱之終不肯降跋遂留之不遣久之隨身衣
冠弊壞略盡蟣蝨流溢跋遺以衣服拒而不受和
龍人歎曰雖古烈士無以過也
謹按于什門之在和龍魏書謂歴二十四年十
六國春秋作二十一年考什門以魏神瑞元年
至燕延和三年還魏實止二十一年故兼取北
燕錄馮跋傳又于什門晉書作耿貳與魏書及
十六國春秋互異疑晉書之譌
隋
李景隋書李景傳李景字道興天水休官人也
容貌竒偉驍勇善射平齊之役頗有力焉授儀同
三司進爵滑國公帝令營遼東戰具於北平後為
高開道所圍獨守孤城外無聲援歲餘士卒患脚
腫死者十將六七景撫循之一無離叛遼西太守
鄧嵩率兵救之遂歸柳城後將還幽州在道遇賊
見害契丹靺鞨素感其恩聞之流涕幽燕人士傷
惜之
唐
王思禮唐書王思禮傳王思禮高麗人入居營
州父為朔方將軍思禮習戰鬭從王忠嗣至河西
以功授右衛將軍關西兵馬使安祿山反哥舒翰
為元帥奏思禮充元帥府馬軍都將委以軍事密
勸翰表誅楊國忠翰不應潼關失守思禮走行在
肅宗責不堅守引至纛下將斬之宰相房綰諫以
為可收後效遂赦之更為關内行營節度河西隴
右伊西行營兵馬使守武功長安平思禮先入清
宫收東京戰數有功遷兵部尚書封霍國公乾元
元年與子儀圍賊相州軍潰惟李光弼思禮完軍
還尋破史思明别將萬餘衆于直千嶺上元元年
加司空自武德以來三公不居宰輔唯思禮而已
薨贈太尉諡曰武烈
謹按舊唐書思禮傳云營州城傍高麗人也蓋
其先為高麗人後雖徙居猶以族地自别耳新
唐書宰相世系表營州王氏本高麗之族是也
金
趙興祥金史趙興祥傳平州盧龍人父瑾遼静
江軍節度使興祥以父任閤門祇侯謁告省親於
白霫會遼李土賊季郡作亂興祥擕母及弟妹奔
燕京不能進乃自柳城涉砂磧夜視星斗而行僅
逹遼軍而不知遼主所向遂還柳城及羅索(舊作婁室)
(今改正)獲遼主興祥乃歸國
史蕭中州集小傳史蕭字舜元京兆人僑居北
京之和衆幼孤飬於外家天資挺特高才博學作
詩精緻有理尤善用字古賦亦竒峭工字畫業科
舉為名進士立朝為才大夫政事嚴而不苛所至
有聲吏畏而安之鐫降同知汾州事卒官舜元素
尚理性之學屏山學佛自舜元發之
元
王珣元史王珣傳王珣字君寳本姓耶律氏金
王隆末祖成從母氏避難遼西更姓王氏遂為義
州開義人珣武力絶人善騎射河朔兵動召諸鄉
人諭以保親族之計衆推珣為長旬月之間招集
至十餘萬太師穆呼哩略地奚霫承制以珣為元
帥兼領義州二州事張致僭號錦州隂結開義楊
伯傑等來掠義州珣出戰伯傑引去致兄子以千
騎來衝珣選十八騎突其前復令左右犄角之其
衆潰走時興中亦叛穆呼哩圍之召珣以全軍來
會致窺覘其虛夜襲之家人皆遇害及興中平珣
無所歸穆呼哩留之興中遣其子榮祖馳奏其事
帝諭之曰汝父子宣力我家不意為張致所襲歸
語汝父善撫其軍自今以往當忍恥蓄銳俟逆黨
平彼之族屬城邑人民一以付汝吾不吝也仍免
徭賦五年使汝父子世為大官珣以穆呼哩兵復
開義擒伯傑等殺之進攻錦州致部將高益縛致
妻子及其黨千餘人以獻穆呼哩悉以付珣珣但誅
致家其餘皆釋之始還義州入朝帝嘉其功賜金
虎符加金紫光祿大夫兵馬都元帥鎮遼東便宜
行事兼我川等州節度使珣貌黑人呼哈喇(舊作哈喇)
(今改正)元帥哈喇中國言黑也卒年四十八
方外(附)
北燕
曇無竭法苑珠林宋元嘉初有黃龍沙門曇無
竭者誦觀世音經净修苦行與屬徒二十五人往
尋佛國備經艱險既達天竺舍衛路逢山象一羣
竭賫經念誦稱名歸命有獅子從林中出象驚奔
走後有野牛一羣鳴吼而來將欲加害竭又如初
歸命有大鷲飛來牛便驚散遂得免
謹按宋書元嘉十二年封黃龍國主馮文通為
燕王十六國春秋北燕錄亦曰江南謂之黃龍
國蓋是時燕通于宋傳聞此事故記載者繋之
宋元嘉實北燕人也
魏
法度太平廣記釋法度黃龍人也南齊初遊于
金陵高士明僧紹隠居攝山挹度清真待以師友
及亡捨所居山為棲霞寺先是有道士欲以寺地
為觀住者輒多恐懼自度居之羣妖皆息歲餘忽
見一人投刺曰靳尚形甚閒雅羽衛亦衆致敬畢
乃言弟子主有此山七百餘年矣前後栖托或非
真實法師道德所歸謹捨以奉給并願受五戒明
旦一人送錢一萬并香燭等疏云弟子靳上奉供
度為設會尚又來同衆禮拜行道受戒而去既而
攝山廟巫夢神告曰吾已受戒於度法師矣今後
祠祭者勿得殺戮由是廟中薦獻菜飯而已
謹按是時黃龍屬魏法度當為魏人
遼
可觀法頥惠敬遼耶律劭安德州靈巖寺
碑統和中有山主僧可觀卜築給菴專精戒律守
太師通圓輔國大師法頥者久靄人天之譽蔚為
帝王之師精選道行得長老惠敬付以寺事提綜
不倦
守竒道隣遼張嗣初靈感寺釋迦佛舍利塔
碑銘此㙮自太平九年柳城人梁氏之所建氏兄
弟二人長曰守竒次曰道隣自童子時有聚沙之
戲後果志於出家大通宋乘先隠於龍岫之一蘭
若後為城中人請居此土一日鉢中忽出異光不
散者久之得舍利二粒玉采晶燦不可正視乃特
興㙮像凡一十三級復常有光數見或五色氣覆
之因上聞以精誠有感故靈應必通勅其寺曰靈
感
恒劬靈巖寺碑僧恒劬書并篆額其碑隂復有
文一首末題劬述劭書蓋即恒劬所撰之文而耶
律劭所書也
慧材釋迦定光二佛舍利塔記僧慧材撰
謹按二僧無行事可考然恒劬書法可觀慧材
駢體頗有詞采故並錄之据靈巖寺碑隂則恒
劬即彼寺之僧至於慧材舍利塔記中自稱狼
山冗學知亦即興中府境内人碑稱講經律論
師慧材撰遼時以經律論為三學考試境内之
僧取經律論優者為三法師慧材蓋即三學之
師也
金
圓蓋金趙秉文利州精嚴禪寺蓋公和尚墓銘
師張姓諱圓蓋永昌阜俗人十九棄俗而僧參玉
泉名公(闕)安寳公以機緣不契退居靈巖佛髻山
結茅棲隠者數載詣北京謁微公求印證公初不
之許既而不參而參無得而得大定六年始開堂
於精嚴繼席松林靈感師行峻而方故學者尊其
道而憚其律
謹按碑稱四明逵公為北京松林北遷第一祖
圓蓋為四明之孫微公之子則逵公與微公皆
北京之高僧也以行事無考故不專列附識於
此又元雲峰真人康泰真墓碑稱金鼎之地至
人竒士比比而出如鄭狀元曹尚書蓋頭堂乃
儒釋中之魁俊所謂蓋頭堂即指圓蓋也
元
顯月慧靄元僧顯月重修敵樓山天宫禪院
記師諱慧靄江淮楚地人也幼歲投師出家後聞
夾山順公長老道風孤潔繼而師之師天姿敏逹
洞曉五經硏窮三藏歲在辛酉憩止惠州覩其西
南巔峰峻拔率道友躡躋而登止於敵樓山之抱
有古址殿宇額曰天宫惟設觀音神像于是面奉
慈顔益加精謹乃結廬而止未逾半載四衆雲臻
丙戌間不遠千里扣予之丈室懇求咨訣見其機
鋒峻利知是法器謂曰獅子窟中無異獸象王行
處絶狐蹤遂左提右挈痛鉗鎚深獲契悟以印證
衣頌付之
謹按碑文所稱慧靄實受法於顯月顯月稱白
霫沙門則亦今境内人也
鳩巢大輪元僧居實五指山大輪禪師碑大
輪禪師(闕十一字)行大輪號也海山名家吳氏子幼頗
讀書海州陷師甫十歲興中元帥王樸得師觀其
風儀氣宇非常兵刃下問對不㤤師異之師鳩巢
薙髮服勤左右歲丙申受具已而行脚遍參諸方
迅機若電莫之當夐出倫輩衲子翕然
謹按此碑磨滅不完碑文所云大輪從師鳩巢
受具則鳩巢亦靈峰古德也因並列之
祥盤元僧無際月華山林泉禪寺地産碑大寧
之東南三舍餘有山名號月華有禪者祥盤届此
剏立茅茨緇素聞之雲棲而輳伐除荆棘去其燼
壞師之行酒不濡齒過中不食非戒不履
康泰真元李(闕二字)雲峰真人康泰真墓銘公俗
姓康氏道諱泰真利州花務村人也母感異夢娠
二十四月而生長而敦厚美髯過腹自仙風道骨
明昌元年耕於州西長夀山遇至人盤石而坐公
異之稽首而拜感至人口傳道于公心印元妙神
識爽然拜謝間忽失所在石上履跡迄今存焉棄
家入道於長夀山懸壁半石窟之中下志修真數
年里人敦請下山披木葉衣過舅氏之舍其姈氏
竊焚公葉衣火艷飛身神亦無懼體亦無傷丁丑
夏間徙居霫都有長春觀住持道人高煉真少所
許予一見公貌竒之曰殆非鍾離之後乎時夏甚
旱太師烏庫哩公率衆請至雩壇下公於赫日中
跏趺而坐良久曰來辰正當有甘澍果依期有一
犂之足是年仲冬凛冽霫之朝爽樓者最為傑觀
四壁曠然千山叠雪公裸袒而居及十旬餘樓下
瞻仰者雲集真寒暑不能侵者也其後利州節度
使任公帥官屬稽首於公曰金鼎郡師之鄉也願
建道院一區冀鶴駕賁臨公憫其感誠俯而允諾
不數載間剏建琳宇名曰玉京後于長夀山作十
笏丈室命曰葆光書遺世頌云平生活計得優游
寄托人間九十秋撤手這回歸去也杖挑明月赴
瀛洲
李元久元張道中雲谿觀碑瑞州之北二百里
許有洞曰天一大洞觀曰雲谿自古黃冠修煉所
李元久先生錦州坊市人也幼多疾父母捨入建
州雲峰觀禮曹大師為引度師實邱神仙之法孫
庚辰郡人大寧路總管崔履謙因暇訪師談元論
道見其冥功實行樂清虛之活計甘淡泊之家風
愛之敬之
欽定熱河志卷九十
