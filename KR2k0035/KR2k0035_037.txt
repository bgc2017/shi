欽定熱河志卷三十七
行宫十三
觀瀑亭
食蔗居
觀瀑亭山莊崖館雲阿深林穹谷咸以瀑流增
勝實者其聲空者其色及泝流窮源則乳竇穿空
雲根吐溜瓊簾懸注泉立峯飛搆亭山麓
聖祖御題額曰觀瀑恭繹
御詩以觀括聽從色覓聲所謂目謀耳謀心謀神謀者
一以貫之觀之時義大矣山半有亭
御書瀑源二字由是再陟則笠雲亭倚空側立如溟濛
烟雨青笠伊紏也
御製詩
觀瀑(癸亥)
天籟豈徒風地籟無過此松篁不敢鳴琴筑那堪比清
聽既云暢塵心一以洗却似南華仙萬物歸秋水
瀑泉相問答各唱于喁聲跳珠出浦圓垂虹掛川晴飛
鳴集鸂鶒躍戲潛鼯鼪佳景擬圖畫圖畫豈天成
誰將洗頭盆從空輕拄倒懸崖界翠屏赴壑梳文藻因
心悟色形入耳蠲煩惱對此娛清暇静理恣探討
危亭架波上波影漾文檐颯沓誠可聽澄澈亦足欣濺
衣借微風飲鹿當夜蟾分明洞天路只隔水晶簾
雨中對瀑(乙丑)
塞山作雲雲滿空蒸為靈雨飛濛濛雨師谷神豈有柄
誰實司之造化功早稼益實晩苗秀高原下隰均芁茂
最是呼鷹牧馬場至今猶識耕耘候喜雨歌餘知雨奇
耳□目眎無不宜就中對瀑擅佳趣妙色真聲兼占之
飛泉得雨聲愈壯驟雨飛泉色相向渾似水晶宫裏遊
即之轉離為想像
聽瀑再作
虚亭對懸厓珠簾垂我戸到此輒坐忘泉石誠太古天
公助佳景霏以清秋雨摩詰畫不得成連未及譜誰能
悟真聲共汝以耳覩
雨中對瀑之作
膩雲四合傍峯低借助飛泉繡壁西可是山靈人解意
每教秋雨凑詩題(前年駐此亦有雨中聽瀑詩)琴音上下聽來合雪
色繽紛望裏迷石鼎烹雲纔片刻即看新水漲前溪
色色聲聲總淡如悠游而眺静聽諸不經意作吟無盡
恍可人懷會有餘跳沬錦鱗依石岸飲泉蒼鹿下林閭
賞觀㡳事登廬阜妙處當前實起予
聽瀑(己巳)
雨後來聽瀑淙淙響益繁大都得之耳惟此不為喧赴
澗來鳴鹿攀林飲渴猿山中足佳趣難與俗人言
聽瀑(辛未)
濺瀑落巖鳴清機愜静聲寒垂一條玉虹掣九秋晴亂
點侵危石澄光襲敞楹寒山千尺雪假藉若為名
瀑布
繡屏開紫翠珠箔滴琤琮不舍赴川勢難尋出竇蹤光
争晴雪落聲帶晩煙㫪可飲(去聲)書牌鹿每於松下逢
對瀑(壬申)
漫數香罏復吕梁紳垂萬仞闢鴻荒侈聲嫌柞弇聲鬱
玉色猶温雪色涼無間斷惟赴谿勃有形容亦隠煙光
詩人南國多雕繢仙境伊誰合品詳
聽瀑(癸酉)
瀑聲常認雨雨裏瀑偏奇纔識空摹擬不如真者宜
煙絲及珠點離奇互上下寄語倪黃流此景若為寫
聽瀑(癸酉)
謂當雨裏無過矣可識晴來更恰然白界翠屏迂緩畫
律和聲瑟沅湘絃秋心宛在水精域煙色遥開玉塞天
今日始知謫仙句妙因霽後對前川
觀瀑
虚亭搆沙渚懸流落石激奚啻供耳謀實堪悅目擊繽
紛濺磯迸斷續盈科滴似張匡廬圖誰面少室壁今朝
大快意覩近勝聽逖
對瀑(甲戌)
虚亭臨崎岸&KR2428;濈落深流千澗初過雨四窗颯似秋花
香紅錦亂樹密綠雲稠欣遇多殊狀新題觸興投
觀瀑(乙亥)
耳聞所弗及目視皆能窮所以般若諦眼冠(去聲)六識中
虚亭懸
睿藻
聖意契禪宗偶來閱清暇坐對飛銀龍淪漣並激湱錯落
皆真空詎惟聽何有乃至觀亦忘(叶)勒句鄰昔題會心
復不同
雨中觀瀑(丙子)
湧翠巖邊水閣宜清秋雨共瀑簾垂澄觀契妙恰於此
摛藻成吟又一時點滴難分光上下溟濛一合相然宜
是聲是色是空寂今昔何須每繋思
雨中觀瀑(丁丑)
懸溜石林表天然大壑叢落來不離即接上祗空濛聲
色歸真静襟懷冺異同靈源定何處左右白雲中
聽瀑二首(戊寅)
振鷺飛泉落野灘閒亭有暇每觀瀾世間無物可形狀
滿耳仙韶滿目寒
西壁懸流也自奇東來野水滙成池南人只道邊關苦
北地何曾知合詩
觀瀑(己夘)
非聲亦非色宜視復宜聽一道界開白兩峯相對青濺
崖猶磊落滙浦自清泠何異臨川上
堯思即孔庭
瀑源
瀑簾常目前瀑源久心孔會須一窮探散步循巃嵸石
棧左右移木彴鎖其隴如此經千曲上皆翠雲籠(叶)疏隙
時見天坐井觀同覂崥崹平轉邃嶊崣擴復攏歴爾許剏
見乃得天池滃鍾乳出縫罅棘蔓或閼壅關鬲稍疏治放
乎流益&KR0837;掃苔坐俯澄弄影浮雲動乃悟地中行自下視
如聳居高詎忘卑獲奇在賈勇香罏三千尺亦自足底湧
對瀑(庚辰)
昨夜秋雨飛千山湢湱颯沓喧岡巒隔窗簷溜已落瀑
真瀑翻在想像間今朝快霽澄浮煙是聲皆寂惟瀑懸
乃知幻者有作歇何如真者恒當前我每對瀑率得句
欣茲會心有别趣四柱虚亭百尺崖讓他常住無來去
對瀑六韻
飛瀑我常對所欣對以冬挂來冰筯簇流處氣機濃從
識根源遠不遷節令逢微聞聲颯沓略戢勢㳙淙落磵
鹿猜飲入池魚罷喁洗頭宜玉女應律逮黃鐘
觀瀑(辛巳)
虚榭又來憑飛泉恰絶勝喧於聞處寂素與望中&KR0697;六
律渾非樂一條都是冰自詩自成和差免誚徐凝
對瀑(壬午)
對瀑歲有吟今秋尚闕寫憑欄眄振鷺落落凌空下潦
盡沙灘露流壯石峽瀉有本與無本於斯可悟也適從
瀑源來足底涓涓者
觀瀑(癸未)
瀑於聲為聽瀑於色為觀不曰聽曰觀其義何所安
聖意引未發從得窺一端觀音有大士聽色無耳官是觀
可括聽聲中覓色難垂巖活活者滿目鳴冰寒
對瀑(癸未)
明知源在處引遠頓殊觀訝似從空落聲猶帶樹端其
喧皆至寂既聽復宜看底識秋來對音中增峭寒
題瀑源亭子(癸未)
山中此瀑源乳竇注潺湲自遠梯巖引從空劈峽奔亭
無心可洗今與古休論高謝康王谷千秋嘖有言
雨中觀瀑(甲申)
隨山疏咉咽瀉澗垂幡纚何時不宜觀最宜觀雨裏□
□與淙淙色色聲聲美接上疑有根落下復無底一合
相清真那可以言擬
觀瀑(乙酉)
耳目皆心官宜聽者自合宜觀又曰百聞曾弗如一見
所以六根惟眼居耳前是則觀瀑之語具深義豈徒偶
爾徵言詮嶤峯快霽生紫煙千尺飛瀑當秋懸晶光上
下㴸網水坐令神心濾滌毛髮寒徘徊著語那可著不
空色界還忘看
對瀑(丙戌)
一年一對瀑對瀑必成吟興自番番異聲因落落斟宜
晴亦宜雨非石復非金設使伶倫叶犂然中(去聲)八音
觀瀑二首(丁亥)
激謞出峽落偏幡水樂八音會以繁却是耳根輸眼界
適從峽上見其源
源頭纔見細涓涓落脚旋看萬弩懸不以耳聽以心會
略從家語識真詮
觀瀑(戊子)
瀎潏擘澗垂飛虹響鍧渒□金石同是聲是色非聲色
觀瀑即以為觀空直注旁濺勢未巳咫尺亦須論萬里
却悟適從瀑源來一線細流潺足底
觀瀑二首(己丑)
盈科後進本無争激作飛流便怒鳴偶此憑欄心有會
大都物貴得其平
秋風八月葉微黃不獨臨流始覺凉設使横琴膝上寫
居然音亦中宫商
瀑源(壬辰)
淙淙足底濆(上聲)輕絲注下丈餘成小池復幾曲為落崖
瀑金人銘背意如斯
觀瀑
谷裏瀑源谷口瀑里餘高下頓殊觀誰知曲注隨來者
砏汃飛成滿意寒
謾說康王百丈懸迸流何處境非仙庚寅辛夘都闕詠
(是二年皆未於此觀瀑)不可今年再置㫋
對瀑二首(癸巳)
幡練影随風颺上下鑑光與日明却是依然落崖水
今朝忽爾作秋聲
飛峽龍拏雪浪皚等閒應訝九天來瀑源適甫緣谷䧏
因識原淙脚㡳纔
觀瀑(甲午)
曰觀曰聽義相生
聖藻題檐别寄情記得髫齡承
眷處至今不斷爾時聲
觀以其形聽以音兩般雖異總由心設將心向瀑中覓
遠矣失之何處尋
觀瀑(乙未)
遙源引水來遇峽懸流落不言聽言觀
聖意别有託聽在音摐然觀於色澹若一動而一静是理
宜斟酌
觀瀑(丙申)
屧步溪廊遂至亭垂流擘峽落溪渟高懸
聖藻曰觀瀑可識觀中即具聽
石泉遠引石崖沿到此宛成尋丈懸都大世間驚耳目
半因人力半天然
觀瀑四首(己亥)
晴瀑
飛擘蒼崖落碧川晴齋忽看掛簷泉偶然憶得青蓮句
日照香爐生紫煙
雨瀑
助得天龍噴雨絲相應律吕奏來宜漫云是水不洗水
合相試看接上時
月瀑
輞水淪漣空不空玉輪相映正於東僧繇妙蹟石渠弆
(張僧繇夜月觀泉圖為石渠寶笈上等)笑我無端亦畫中
風瀑
解添新爽濯婪炎便有微風亦不嫌飛點無過略傍灑
那能掀起水晶簾
觀瀑(庚子)
瀑聲宜聽狀宜觀聽在匉訇觀在瀾今日會心於孟氏
縱其横者溯雲端
錯落鏡中無定態淪漣網裏有恒聲邇來晴久略望雨
認作九天嘉&KR1204;傾
觀瀑(壬寅)
聽遠觀為近耳目力各殊目官司色也耳官則聲乎遠
聲雖早聞清濁本一模近色縱遲覩妍媸差弗誣以是
較觀聽觀為親切夫聽言要觀行宣尼示良謨而吾於
觀瀑仰緬
聖同符
笠雲亭(癸巳)
虚亭因迥略夷嵏千里塞山望不窮一片間雲飄若笠
副名端自勝吴中(寒山千尺雪之旁有笠亭儼然草笠結緌太嫌著相茲則虚亭冠於山椒)
(循其名而不襲其貌差覺勝於吳下耳)
食蔗居聽瀑而尋其源緣山取徑繚繞數折乃
至食蔗居凡三楹松林峪之深境也未至十步不
見屋角及巖齋乍啟周覽徬徨則萬象森羅如臨
戸牖盖徑既幽迥地復高敞奥如曠如轉深轉妙
題曰食蔗取其漸入佳境云爾左二楹額曰小許菴右
有亭曰倚翠東北山亭曰松巖
御製詩
題食蔗居(辛巳)
食蔗末益甘是居有若是石溪幾轉遙巖逕百盤裏十
步不見屋見屋到尺咫攀磴坐南榮縱目在千里信馬
去秋得斷手今年矣三間與剏名萬象該精旨此無警
句酬想乃無其理
再題食蔗居(辛巳)
迴峯絶澗歷千盤精潔山居峭壁端身世蕭然滿秋意
大官休說有漿寒
面臨幽谷背層峯峯上蒼蒼多古松我故無心學仙者
也疑佺羨此間逢
食蔗居(壬午)
循流探谷源以漸入佳境得居名食蔗虎頭趣自領因
迥易為高憑軒目堪騁紅紫萬嶂紛青松獨崇嶺品奇
託亦殊于于意為(去聲)永
食蔗居(癸未)
山居猶在瀑源上谷夐巖深颯似秋若謂無端秋令到
如何滿座翠隂流
食蔗居(癸未)
勅幾既得暇問山亦當秋秋意方始來欸欸而猶猶有
風必含涼無巒弗抱幽經此凡幾曲乃造巖之陬倚巖
數間屋望如綠樹頭穿樹拾級登又如坐虚舟耳目之
所食不竭與静謀寒擬玉壷冰彼漿更藉不
食蔗居(甲申)
山莊居數日食蔗此初來一以暇少耳一以成久哉喜
新吾猶然厭舊人莫咍如言幽實幽能不片晌陪
食蔗居(乙酉)
小小山居藏委宛趣佳咀嚼正無窮空林行不見門徑
祇在峯遮崦邏中
食蔗居(丙戌)
深谷窮其源既狹峯陡止頗如食甘蔗至末益最美巖
居有如是題名乃所以搆成四五年亦覺慣經矣山莊
到六日趁暇方來此然豈害致佳幽夐故爾爾
食蔗居(丁亥)
食蔗漸入佳自尾至於本山居有如是因委達源遠設
無攀陟勞安悉精微藴出幽得極豁攬遙幻若近詎惟
遊暢哉萬理堪斯準
食蔗居(戊子)
幽居在深谷曲棧歴千盤雲林夾兩崖翠流青復攢肩
輿凡數息乃始造其端行亦覺微勞到則得所安為學
及莅政率可絜矩觀天風謖然落夕陽隠西巒襟袂爽
涼披如食蔗漿寒
題食蔗居(己丑)
一徑尋山岨千峯落夕陽棲巖原有屋問景可憑牀鴉
影背翻現蛩音脇鼔藏心神滿涼意奚用大官漿
食蔗居(辛夘)
委宛藏山佳居因名食蔗尋鹿探窈深偶此憩巖榭既
狹復豁開誰能窮變化天花落石壁謖濤在松架衣袂
颯生涼漿寒底須借
食蔗居(壬辰)
幾日駐山莊山居茲始到一慮輿人勞一待驛章告今
朝頗爽涼况已閱閣報乘暇此探奇取便因尋奥谷狹
源漸窮崖平屋堪造寬弗出十笏静實具千妙於此度
小年那復知塵閙尋思所無逸未易從吾好
食蔗居(癸巳)
言欲尋歸路碧山猶幾重遵蹊䧏幽谷得室倚高峰何
不可為憩依然似始逢隆中樹易長(上聲)階下有喬松
食蔗居(甲午)
徑幽弗屢至居迥稱間憑月牖延眸望雲梯拾步登俯
臨極寥廓背峙尚崚嶒林際飄絲雨言歸亦恰應
食蔗居(乙未)
言自西峪旋緣嶺可降諸山房棲翠微精小别一區憶
從剏得時顔曰食蔗居寓意取虎頭漸入佳境夫山莊
駐逾月今朝遊以初撫座試思義顧名了未殊
食蔗居(丙申)
西峪晩言旋山居路左便問溪仍詰曲㩀榻小流連颯
景宜今日隙隂憶去年每於末後至食蔗意存焉
食蔗居(己亥)
犖嶨衆峯攢山居三架安來盤千澗曲到憩一壷寬味
固甘無盡景因静可觀壁題隔兩歲其故欲言難
食蔗居(辛丑)
居據巖谷最深處嶺環溪抱殊䆞窱今朝風日喜爽涼
便命肩輿試遊到既狹乃曠迥怡神得逸於勞俯而眺
林姿峯態報新秋景謐心澄惬觀妙設曰食蔗至末甘
月餘始臨亦相肖
食蔗居(壬寅)
將謂斯為最深矣(西北巖壑深邃庚辰秋信馬得之是搆是居辛巳落成有食蔗末益甘之)
(句因以名之)侵尋西北更深探(秀起碧静諸堂皆成於此後而更在西北)肩輿乘
興一偶到綴景問心多所慚尾美究欣窮處好漿寒頗
覺伏中堪回看碧静難尋静應讓山居為(去聲)指南
小許菴(辛巳)
食蔗居旁小許菴更難小矣大偏含擬於方寸猶為大
可識名言總戱談
小許庵口號(壬午)
十笏為庵静以便底從名象較言詮納來芥子應無數
何啻三千與大千
小許菴(癸未)
物外為遊大小肩東坡見說記超然恰如秋景方稱稚
世界三千一氣全
小許菴(甲申)
兩間巖屋可稱菴虚受朝霞與夕嵐設向南華齊小大
須彌棗葉亦閒談
小許菴(丙戌)
食蔗祇三間小許更減一聞之繋𫝊言君子退藏密方
寸能幾何萬有於中出何當去安排斯焉養静謐
小許菴(丁亥)
小許居然得號菴可知大亦此中含漆園苐二篇如讀
較量由來是戲談
小許菴(戊子)
芥子須彌幻變更高談且置聽常評世間大者應無數
何一不從小許生
小許菴(己丑)
山菴小許頗堪棲一過何曾此久稽設向其間論空色
是為楊葉止兒啼
小許菴(辛夘)
涓涓水與星星火昏暮叩門有必資小許由來成大用
使如菽粟正難之
小許庵(壬辰)
剷削巉巖築小齋千奇萬變月窗排恰如真率王懷祖
勝得多多許自佳
小許菴(癸巳)
每來必少坐松疏獨以小稱妙有餘試問世間云大者
誰能不自此權輿
小許菴(甲午)
四面好山一室青不嫌十笏為延停因思何大非由小
即境瞿然欹器銘
小許菴口號(乙未)
小許寧云玩景徒瞿然别有會心殊試思萬事善與惡
孰弗因其小始乎
小許菴(丙申)
松軒兩架俯巃嵸拾級迴廊宛轉通莫謂巖菴祇小許
開窗攬景亦無窮
小許菴(己亥)
昔來小許菴意每謂其大茲來小許菴意乃别有會大
含小固常小致大堪戒不必談禪理實宜味儒話儒話
古有之謹小慎微戒
小許菴口號(辛丑)
小為萬姓總林林許以不知不識心此景唐虞世乃有
艱哉至矣惕而欽
小許菴(壬寅)
豈關問景與探竒容膝以安静以宜行已立身如絜矩
慎微謹小亦應思
倚翠亭(辛巳)
虚亭倚巖壁翠色迥含秋悅可容雙膝遙宜縱遠眸老
松自古獨衆木尚隂稠杜句雖恒憶(謂賦詩何必多)其如興每
投
倚翠亭(辛巳)
窈窕廊通步虚明亭暢懷有窗安牡蠣著壁倚雄崖望
去青霄近排來翠色佳寧云緬堯儉却是土為階
倚翠亭(甲申)
一間亭窈窕數仞壁嶙峋倚處若無地翠中寧有垠窗
虚重(去聲)來凭廊轉適堪循畫裏伊誰格王家荷葉皴
倚翠亭(丙戌)
翼然亭子倚嶕嶢翠色連空影動搖徐識天風翻落下
適來煩熱一時消
倚翠亭(丁亥)
搆亭倚傾崖開窗俯牝壑平陵出岫雲下視歸林雀萬
葉尚張王(二字皆去聲)如張(平聲)綠油幕清供目之寓雅契心
所託
倚翠亭(戊子)
笠亭倚翠微綠葉正幡纚開窗納長風虚明洞表裏旋
旋日影移惜隂乃所以
倚翠亭(辛夘)
亭如倚翠峯峯亦與亭倚譬之色即空無彼安有此賓
主了難分同異將奚擬交蘆辨見中一倒復一起静思
悟其因所懼西風委
倚翠亭(壬辰)
峭壁聳&KR2287;□幽亭倚蔥舊拾級造清迥巖谷都俯見雲
歸白旋封雨過翠猶絢開窗似展畫據几欲抛扇底識
塞上寒始聞黃鶯囀
松巖(辛巳)
孤亭四柱俯松巖巖上松濤了不凡七處徵心八辨見
何如坐此悟楞嚴
欽定熱河志卷三十七
