欽定熱河志卷七十八
寺廟二
碧峯寺
栴檀林
彙萬總春廟
鷲雲寺
珠源寺
斗姥閣
靈澤龍王廟
碧峯寺在山莊内碧峯門之左東嚮
御書額曰碧峯寺前為天王殿内為正殿前楹額曰法
華寶殿殿中牓曰雲鷲香臺聫曰紺宇初開現四
禪天寶花積碧峯常静証三摩地吉雲扶配殿左
曰松風右曰水月更内為經樓額曰宗乘閣閣下
聫曰山色不遮螺湧出佛光無量鷲飛来閣上額
曰法輪最上聫曰檀身隨現清涼窟雲岫宜尋歡
喜園寺後有書屋南嚮疏泉引流候火試沸瀹茗
為宜顔曰味甘其右偏為叢碧樓飛檐層檻上出
木末前為池作亭臨之曰迴溪亭
御製詩
碧峯寺(甲申)
碧峯門裏碧峯寺法界慈雲此日開殿倚喬松如古刹
階圍流水作香臺佛無色相何需爾山有清真亦幻哉
為(去聲)是徑尋西峪路不妨過往輙留陪
碧峰寺(乙酉)
招提門對碧崚增峪路從茲步步登上界本来清淨界
一燈燃得百千燈並無暮鼓常遊鹿雖有雲房不着僧
好景奚妨逐時異隨緣摘句我猶能
碧峯寺(丙戌)
寺門常對碧峯開鎮日無僧有鹿来借問為同抑為異
果然彌勒笑咍咍
碧峯寺(丁亥)
山寺猶然對碧峯曾無白足寺前逢箇中那是全提句
相照光光證月容
碧峯寺(戊子)
山寺寥寥不着僧青松蒼鹿自相應何須更藉金繩度
已是諸天最上層
碧峯寺(己丑)
門對碧峯開籠隂松與槐真堪稱鹿苑遂以禮蜂臺至
此誰為此如来無去来一聲清磬響遮莫不言該
碧峯寺(庚寅)
梵宇招提對碧峯六時常寂寺樓鐘不安僧侣談宗教
祇許空巖護象龍
碧峯寺(辛夘)
調御中間坐丈夫飛来花雨着僧無門前正與碧峯對
試問於斯同也殊
碧峯寺(壬辰)
山寺巍然向碧峯龍鱗作是種成松何妨鹿有千羣迓
却喜僧無一個逢
碧峯寺(癸巳)
梵宇門常對碧峯堂堂蓮座現金容焚修不藉僧雛濫
苑戸六時自撞鐘
碧峯寺(甲午)
翠滴嶤峯螺黛紋招提門對與平分無僧日日閒貝帙
祇有鐘聲報曉聞(寺不設僧惟園吏司灑掃每晨鳴鐘而已)
碧峯寺(乙未)
碧峯實乃肖祗園點綴園姿畫意存亦弗着僧守門戸
常看有鹿到庭軒雲開色濯山容翠雨過聲添澗響湲
即色即聲誰所設不知何以悟三幡
碧峯寺(丙申)
門對碧峯因額寺寺而曾弗著僧徒禪枝忍草自佛法
鶴下鹿遊任物娱偶到不知今與昔忘言那論有和無
道場亦自松引路何至誇多曰萬株(黃梅道場有引路松萬株見圖經夫)
(萬株列路其長應數十里語涉誇誕是寺路傍亦種松不過數百株耳)
碧峯寺(辛丑)
石徑兩傍松山門對碧峯漫云屈玉食便以禮金容祗
樹動風静禪花過雨濃不教白足守南北那尋宗
碧峯寺(壬寅)
門對碧峯寺以名有松蒼翠有泉清不教僧往汚淨域
儘許鹿来守化城到此即空還即色邇時宜雨亦宜晴
心閒那更禪心悟觸目消閒七字成
味甘書屋(甲申)
書屋臨清泉可以安茶銚取用乃不竭奚慮缾罍誚泉
甘茶自甘那繋龍團貌展書待爾澆頗復從吾好是中
亦有甘誰能味其調
味甘書屋(乙酉)
書屋秋風滿意涼筠鑪瓷椀趣偏長□茶斯可於言否
善□猶然憶趙良
味甘書屋(丙戍)
寺後有書屋偶然題味甘山泉堪煮茗犀液正含嵐不
擬喫茶偈原非計椀貧小停旋命駕西峪待幽探
味甘書屋(丁亥)
石髄巖邊潔且芳便教竹鼎試烹嘗苦言藥也甘言疾
我却因之緬趙良
味甘書屋(戊子)
寺後有隙地可構房三間竹鑪置其中乃復學惠山石
泉甘且潔就近聊烹煎中人熟伺候到即呈茶盤我本
無閒人亦不容我閒
味甘書屋口號(己丑)
山泉將謂瀹飛淙嘗是收来荷露缸伺候慣經聊聽爾
以言甘實此無雙
味甘書屋(庚寅)
精藍之後搆書廬啜茗泉甘得味餘一晌南華悟口徹
緩烹細瀹兩成虚
味甘書屋(辛夘)
寺後蕭然精舍宜浮香漉雪試聊為設如每事耽甘者
語有之乎亦可思
味甘書屋(壬辰)
書屋清依古佛庵越甌吳鼎稱幽探今朝又異其中味
半是泉甘半雨甘
味甘書屋(癸巳)
汲泉煮茗武夷尖口為(去聲)生津心為恬却笑回甘蘇氏
帖還稱崖蜜十分甜
味甘書屋(甲午)
向汲山泉飲而甘書屋味甘名以此竹鑪茗椀設妥帖
試而烹斯偶一耳偶一之故室三間露臺十家産愧矣
雖然乃更有進焉味甘敢忘味苦彼
味甘書屋(乙未)
几淨甌香早瀹煎頓消諸慮祇如然譬人飲水知冷暖
甘否由来豈在泉
味甘書屋(丙申)
書屋綴景為灑然蕭寺左隔歲此初来有暇便小坐茗
甌及竹罏安設原貼妥石泉汲以烹略試文武火既非
竟陵癖更殊趙州果擎杯吟五字爽然有會我味泉或
偶宜味言殊未可
味甘書屋口號(辛丑)
寺後三間精舍幽竹爐茗椀味相投東坡却道輸崕蜜
試問為同為異不
味甘書屋口號(壬寅)
竹爐到處學江南書屋因之號味甘泉固尚甘茶尚苦
其間調劑義應探
叢碧樓(甲申)
下臨無地上虚空拾級心將顥氣通若問寺樓絶勝處
徘徊祇在碧雲叢
叢碧樓(在碧峯寺)
松梢遙見刹竿雙寺後書樓樸且龐行亦不辭延遠徑
坐惟喜近向陽窗葉疎林杪全呈嶺水退崕根祇剰矼
猶是昨来題句處碧雲倏為(去聲)綘霞降
題叢碧樓(乙酉)
書樓枕坦岡畫樹四鄰張本是愛叢碧何来綴點黃聽
惟增籟謖坐喜近曦光猶記前番到開窗此納涼
叢碧樓
葉落歸根紫綠鋪叢間縱目那糢糊山樓有問如何答
碧意其中亦豈無
叢碧樓(丙戌)
今歲未登樓初登如昨秋四山碧雨洗一瞬景川流風
過涼猶嫩日臨隂尚稠年来頻有句歴歷閱從頭
叢碧樓(丁亥)
寺後有書樓綠雲樓上頭覆隂猶密葉作籟恰新秋今
歲仍初到輕涼合少留小哉彼王粲咄咄祇言愁
叢碧樓口號(戊子)
底事遊眸不覺寬四圍山樹碧雲攢拈吟聊復酬風景
欲棄陳言戛戛難
叢碧樓(己丑)
曲轉有廊通高樓衆碧叢林中猶隠鹿(鹿於八月始出林相哨)天
畔未歸鴻暎日色流麗含雲氣鬱蔥漫斯誇張王(二字皆去)
聲樹上已金風
叢碧樓(庚寅)
乘閒聊拾級樓在碧雲叢孰謂全依綠居然半是紅越
教牖增色可據座觀空去歲拈毫况偶思同不同
叢碧樓(壬辰)
昨朝陣雨頗驅炎山路易乾濘不嫌便與輕輿尋窈窕
因之層閣暢吟拈萬叢恰合真空界一碧寧容他色添
襟袖飄然訝何也徐看風爽落林尖
題叢碧樓(癸巳)
寺後書樓萬碧叢登樓縦目四隣通乘桴乍可喻浮海
掛布何妨便趁風伯仲底須頻較綠豔濃端識絶勝紅
壁粘舊作如昨日電影流光想像中
叢碧樓(甲午)
高枝低葉總一碧萬頃都呈目前在山閣設若擬樓船
是謂泛乎大青海何来幾點紅於中恰似星沈李句乃
(李商隠句星洗碧海當窗見)
叢碧樓(乙未)
山樓八窗敞山峯四隣納葉態與枝姿一碧萬叢合然
疑岳陽記奚必烟波挹縱目擬雲鋪披襟喜風颯據座
略生慙斯豈陳蕃榻
叢碧樓(丙申)
樓出萬樹叢俯瞰連一碧恰似泛滄波洞庭與震澤而
無風浪憂饒有烟霞癖凴窗偶會心可以喚浮宅却笑
五湖人未免餘形迹
叢碧樓(辛丑)
山中所長(去聲)物曰惟高下林一碧亦萬頃蔽峰還羃岑
而樓于其中如泛綠海潯天籟落雲間飽聆激抮音設如
撫絲桐成連或可尋
迴溪亭
山凡一轉必迴溪溪上有亭翼若棲今日吾心頗悦豫
不妨觸處與留題
栴檀林在山莊内水月菴之後殿三楹南嚮喬
林彌望岩葩洞卉風過皆馨
御書額曰衆香勝處聫曰佛國土三千花霏衆妙鼻功
德八百林藹恒薰又聯曰巖秀蔚摩黎祥風逓馥
林香薈薝蔔花雨交芬旁曰天籟書屋岩頂天池
渟涵湛澈者曰澹軒堂㘭咫尺勢若滄溟者曰滄
洲趣松蟠雲蔚者曰松雲樓東為澄霽樓更東為
超然宇境路幽夐上有樓額曰雲潤觸石浮空縈
青繚白與天無際也
御製詩
題栴檀林(乙酉)
竺菴過水月香林入栴檀颯然来天風鼻根清淨官静
室坐調御相好青蓮端綴景則不無而非心所安
栴檀林(丙戌)
馥郁天香石逕穿入流忘所得聞詮漫言薝蔔方堪並
澗葉崖葩一體全
栴檀林八詠
風
卉翕何来奏夏鈞聲聞總以静為因了知室是維摩室
吹去天花不著人
雲
薈蔚朝隮每潤樓傍楹閒寫傍林浮霑衣何礙循溪步
即是黃山暢遠遊
月
山腰半畝貯澄渟印入金輪冺色形丈室端然調御坐
月天子聽法王經
松
就松築室松為幄資益常聽謖籟吹設使移来新子種
童童若此定需時
楓
塞未飛霜葉未丹濃青猶復鎻林端問斯可是栴檀否
八辨看来祗一般
花
潑黛秋山若沐鬟野芳紅紫淺深間釋迦大地胥拈起
迦葉作麽笑破顔
鹿
命侣出林了弗藏印渥有篆不成章月明如水諸天静
鹿苑羣来謁鹿王
蛩
夕瑟晨簫伴玉塞草間石底韻金風五香薰體都清淨
慈力何曾遺小蟲
栴檀林
水月菴傍入逕紆言尋精舍暢清娱一窗暖日遲予坐
四面秋山得爾殊法苑依然来鹿友梵居曾不著僧芻
天香恒自林間噴豈繫尋常菀與枯
栴檀林(丁亥)
盤旋陟林巘清淨結花宫枝葉霏天香栴檀將毋同早
是鼻根寂何有眼界逢應真左右圍調御坐居中(室中供墨)
(刻如来及十六應真像)不以装嚴飾内空内外空彈指視昨年猶
為塵念蒙
栴檀林(戊子)
壘㠑更盤上雲棧殊嶔崟夹徑霏衆香是為栴檀林結
宇雖不多廓落凌千尋聞復翳根除那覓去来今調御
及應真(室中奉如来及十六應真畫像)坐證以無心
栴檀林(己丑)
岰㠡攀援上芬芳逓襲聞有聲皆静寂無色亦氤氲調
御恒如是應真迥不羣設云示真相真相落功勲
栴檀林八詠
霜坂
白露為霜耀日鮮玉鋪谷底復山巔印来鹿跡疑人跡
神向飛卿句裏𫝊
冰池
小小山池淳且澄塞寒九月早凝冰漫言稀見淪漣趣
心向不波處可徵
蜃窗
山中朝暮䪺增寒暖席坐来久益安却喜蜃窗無障礙
煙霞變態儘人看
毳幔
到處精廬書幔施&KR3019;&KR3128;禦冷代為之午暄縱望還因捲
愧異仲舒久下帷
落葉
蔌蔌蕭蕭點砌陲落来初不藉風吹六章憶得曾研練
詞費而今弗爾為
綠蕪
塞外誰云朔氣寒向陽原有綠蕪攅坐来獨惜濓溪老
曾未於斯生意觀
鶴磴
龕鬖羽客唳崇椒不放何須更說招却笑丹臺伴仙子
恐應輸此恣逍遙
雀簷
麻雀恒隨屋處安(有屋處必有雀無屋處則無)相關樂意啅簷端即
今玉塞為靈囿微物應忘紇那干
栴檀林(辛夘)
跬步峰形有萬千淨香披處忘塵緣何須兜率天中覓
澗葉巖枝豈不然
栴檀林(壬辰)
遵岡復少降精舍得夷嵕林入栴檀境味参微妙風莊
嚴謝願海清淨契禪叢萬壑鳴天籟不空真是空
過東嶺遂至栴檀林(癸巳)
創得齋依東嶺近奈因事半陟嶔崟旋從隂巘清涼境
(降嶺脊則太陽落西為隂巘矣)遂至栴檀功德林月宇延山千叠處天
池貯水一泓深箇間衹合忘諸慮何事居然又敲(去聲)吟
過東嶺復至栴檀林
自西而升嶺為東自東而登嶺為西乃知東西非定物
借問莊生何以齊山齋創得已嶺半再進殊不勞攀躋
遂由西升向東降栴檀林淨如我徯調御丈夫坐静室
一切分别忘筌蹄斯而詹詹仍有詠其于道也誠醯雞
過東嶺至栴檀林(甲午)
創得齋已居山腰東嶺非遙望中在趁爽肩輿便可登
事半固知功有倍鯉脊卓立隂陽分陽暄那似隂涼塏
過嶺清風滿襟袖林近栴檀所以乃調御應真儼同堂
無去来今此誰待
題栴檀林(乙未)
風日今朝佳筍輿信所往谿邊泉落清樾下籟来爽棧
道縱崎嶇亦可夤緣上遙見栴檀林已自生淨想衆香
之所稡無聞以為賞精舍臨諸天豁然而開朗調御祗
堂堂應真各儀像聖賢所從殊儒釋豈有兩題壁去年
辭陳迹瞥俯仰
過東嶺至栴檀林(丙申)
横嶺分東西東則栴檀林水月菴亦近向每留清吟巖
齋(謂剏得)躋嶺半言返𩔖畫今事半而功倍進也語良諶
水月兹姑舍檀林適可尋數武事已到坐我虚堂深一
以息衆力一以暢遠襟巖枝及澗葉浮碧萬頃臨䔍耨
底須燒是香非世音反嗅得聞思調御證愔愔
再題栴檀林八詠
風
林號栴檀非梵宫每來書屋坐秋風清機發處聞天籟
仿彿東川寄瑩公
雲
山雲來去本無心我亦無心巖谷尋小坐却仍命輿返
祇饒嵐氣濕衣襟
月
一燈朗朗戸前懸萬古光明玉塞天圓亦非盈半非缺
法王面相印如然
松
秦家羞與大夫儔世外烟霞本色留欲問童童赤松子
應真隊裏可曾遊
楓
萬綠叢間幾點紅高枝低葉總難同若論楓可通人性
應在如来化度中
花
然否維摩居士居天花苒苒落空虚聲求色見都成舛
著不著間可聽渠
鹿
庭前濯濯復呦呦聽法無殊鵓鴿儔此匪搆山是真境
伊尼何不可來遊(搆山不遊麋鹿出金樓子)
蛩
鼓脇弗殊彈舌響金仙高座應真陪箇中了具無生義
聲賦歐陽却小哉
過東嶺至栴檀林(己亥)
自西而往東西升東降兮設使自東來西下東乃躋高
嶺鎮横亘何曾分别斯因悟一切名由人所強為創得
齋之東栴檀林在茲調御坐如如過未現等齊而我猶
饒舌把筆為新題
栴檀林八詠(己亥)
霜板
遲較木蘭早較京漸南而暖逓相更天時粤宛堪因悟
印得門前鹿跡明
冰池
天半從来艱有池雨盈暫弗雨而虧一冰翻得不致涸
蠖屈求伸理在茲
蜃窗
夏日疏櫺全徹去寒来例合蜃窗施面前似看玻璃畫
却訝無端活畫移
毳幔
塞苑秋疑冬月同氍毺為幔禦寒風楣間忽訝施絳帳
博學原来愧馬融
落葉
孰與為留孰為摧何曾枝葉自相猜杜家詩意蕭蕭下
山幻長江滚滚来
綠蕪
向陽仍有綠蕪存治理堪因絜矩言察察與其似秋肅
恢恢寧可作春温
鶴磴
衆鳥中斯大不凡羽衣道士署頭銜本来坡老過舟者
却早逢之於履巖
雀簷
夏曉早鳴冬曉遲總之不舛質明時(雀鳴冬月以辰時夏月以寅時其早)
(晩率以天明為候)無知雀尚有靈性性善子輿言莫疑
栴檀林(庚子)
不事莊嚴事淨供(山莊内梵宇皆肖衹園莊嚴之例此獨以朴素缾缽為供養具如居士精)
(舍之𩔖内侍遂称為文供佛云)栴檀得號以斯從縈青繚翠都禪味鳥
語花香闡正宗隔歲仍兹小年閱今秋訝似昨臨逢可
恒耽静旋言去林外惟瞻雲鎻重
栴檀林(辛丑)
一嶺東西隔翠岑西為創得東檀林踰焉事半功斯倍
(創得齋在山之西腰栴檀林在山之東腰)幻矣右陽左乃隂(日至未則山右為陽左為隂矣)
去歲題詩已成昔新秋即景又從今堂中調御如如相
笑我猶然今昔心
栴檀林(壬寅)
一嶺横拖處平分東與西無端試升降便覺别高低大
士相常淨栴檀林昔題由来有為法不出六如提
天籟書屋(乙酉)
逕出菁蔥巔境猶峭蒨藪蕭然来長風其音無不有絲
竹早則降松篁亦弗取天樂奏天人寧借伶倫手可聞
不可見繪事真成後擬詢項子京活畫曾收否(用項元汴天籟)
(閣事)
天籟書屋(在栴檀林)(丙戍)
窅暎嵐壑間威紆亦得路微聞栴檀香遂自石橋度書
屋憩予體閒庭散予步天籟空中飄不識来何處或云
自林間是即牛頭樹
天籟書屋(己丑)
松栢隂森處悠然天籟翻笙簧寧足比琴瑟尚嫌喧静
攬都無色清聽(平聲)欲忘(去聲)言問誰為伴侣麀鹿到樊門
天籟書屋(癸巳)
匆匆且慢行書屋面前迎坐可聞天籟悠然非俗聲暢
懷惟至静謀目足研精萬古山林畫真饒項子京
天籟書屋
階前大壑深窗外萬峰森紫翠渾難定倪黃孰解臨秋
光真有脚天籟不凡音畫景收無盡奚稱項墨林
天籟書屋(甲午)
書軒據迴巘萬景座前披蘇軾詩中畫王維畫裏詩收
来豈卷冊賞處合希夷早識非衆竅何勞問子綦
天籟書屋(乙未)
天籟顔書屋名因檇李彰豎峯及横嶺緩范更癡黃九
夏青將綠三秋丹與蒼所收皆活畫那數項家蔵
天籟書屋櫽括南華語(丙申)
子游問籟答南綦語固荒唐義可思莫適為天誰主役
咸其自取怒其誰(嘗謂韓昌黎物不得其平則鳴語出南華此論)
天籟書屋(己亥)
額簷借檇李天籟發天香詎祗欣說項兼因寓達莊亦
將真蹟檢便置箇中蔵(項元汴喜蓄名人字畫每以天籟閣印記鈴之今書屋既仿其)
(因於續石渠寳笈書畫内曾經元汴印識鑒蔵者檢數種貯此亦循名責實意也)設以北南較
高他千里強
天籟書屋(壬寅)
書屋支窗納衆皴悠然天籟爽心神四家畫卷收檀匣
(書屋内弆蔵米芾吴鎮徐賁唐寅四家畫卷皆經項元汴鑒蔵有天籟閣印識者)笑我重擡特
認真
驛致項子京所蔵畫卷四種弆之栴檀林之天籟
書屋因成長歌紀事(庚子)
栴檀林是古佛場莊嚴弗事事淨常亦有書屋築于旁
偶然名同昔子京(叶)因思檇李稱鑒蔵石渠多有其重
装四美具例董香光(董其昌所䟦顧愷之李公麟四卷題曰四美具而弆之建福宫之静)
(怡軒茲栴檀林之天籟書屋既與元汴閣名相同因思石渠寳笈所有畫卷曾經元汴鑒蔵識以天籟閣印記)
(者甚多乃驛致米芾吴鎮徐賁唐寅四卷合弆書屋中從四美具貯其昌鑒蔵畫卷例也)亦撿四種
弆此堂宋元各一明則雙雲山烟樹米襄陽真偽疑之
未甚詳(米芾雲山烟樹卷閱其筆法似小米而非大米曾經䟦識及于幀中書之則竟非宋紙或贗作)
(亦未可知耳)元則吴鎮四友良眠雲寫自徐平江江鄉採蓮
圖出唐同珍為(去聲)製檀屏方項家舊物閱凡荆(叶)至今
散失半存亡四卷何幸聯豐城(叶)天籟誠有水還鄉(相傳)
(嘉興有還鄉河凡仕宦者多得歸老元汴嘉興人而天籟閣所蔵之畫仍得貯于天籟書屋亦有還鄉之意因)
(戲及之)更欣佳話增山莊
題天籟書屋畫卷四種(辛丑)
米芾雲山烟樹叠己亥舊題韻
四卷同蔵合不分貯香光物述前聞(向于盡禪室蔵董其昌所賞書畫名)
(蹟兹天籟書屋亦仿其例弆是圖與吴鎮徐賁唐寅四卷均有項元汴天籟閣印記)審觀墨戲入
神處檇李似失精鑒云(庚子題句䟦云詩成題于畫卷乃知紙非宋牋的是贗鼎元汴)
(盖失精鑒矣)
昊鎮梅竹松蘭叠辛丑舊題韻
辛巳曾留詠在前致来天籟驛途𫝊(辛巳年曾題此卷庚子夏自京驛致)
(與項元汴所蔵米芾等畫卷同貯天籟書屋)松蒼梅冷竹瀟洒友契蘭芳豈
不然
徐賁眠雲軒圖叠壬申舊題韻
展圖那得安眠穏目共閒雲為卷舒高啟楊基詩記在
(是圖有高啟題詩楊基為記丙寅秋亦曾和高啟原韻書于卷中云)重吟祇合作鈔胥
唐寅採蓮圖叠己亥舊題韻
天籟閣中四妙圖山莊說項那宜無我為意採非人採
葉嶼花潭任滿湖
澹軒(乙酉)
山巔艱致水有水山斯靈半畝貯天池太古此清泠文
軒弗求飾澹泊志以寧一勺乃不測澄懷託滄溟
澹軒(丙戌)
一泓貯天池山雨之所積了知底無泉靈氣蒸為液披
風亦有瀾印月亦有璧可以泛虛舟可以對文席總不
離澹然是謂適其適
澹軒
天半滄洲趣波瀾近砌坳雲霞勢若吐荇藻影常捎乍
可鬚眉鑑何曾竿綫抛憑觀澹然際君子悟相交
澹軒(壬辰)
一泓岩嶺似天池却近軒階澹照披半借人工半借雨
亦㴠雲影亦涵曦鷗眠夜月從来穏魚樂春波未許知
儻爾憑觀儻爾去底須芳餌弄竿絲
澹軒口號(甲午)
一泓天半即天池人力天工兩借之(山腰雖有微泉得雨則水益壮不然)
(亦借㪺水添之)今日憑臨經雨後澹然恰喜鏡光披
澹軒口號(乙未)
天池雖小大於鏡徹底無風不作瀾寓義由来取其淡
寧須江海較深寬
澹軒(丙申)
山巔艱致水一泓呈鑑池寧須波瀾寬所愛縠紈漪小
軒搆其上每喜澄光披漫議石泉細半藉人力資夏雨
滿陂塘亦有微漲時盈科縱無進濯清還有期
賦得滄洲趣(乙酉)
絶頂得天池滄洲趣正宜底須論大小常此貯瀾漪潤
與雲為脚印呈月是眉牆圍防鹿友階俯數魚兒湛淨
恒無竭渟澄詎有涯泉林緬遐想夫子在川時
滄洲趣(己亥)
天池原艱致窪樽戽以水頗具溶瀁勢趣寓滄洲耳究
費人力勞薄賞每於此(每當無雨時憩此所司必汲水注池為點綴因酌量賞之)今
来乃弗藉雨足水存裏亦復梳荇藻亦復成沼沚小許
無待多濯清有所喜
滄洲趣叠己亥舊作韻(辛丑)
在水每憶山於山復思水人情欲兩全斯即可知耳岩
齋偶遊目俯清恰得此其源不可窮其流弗離裏雲衣
與浮沈天池為渚沚得句亦超然秋晴值心喜
詠滄洲趣(壬寅)
塞上艱致水成湖自早年嶺巔塘半畝則因鑿蓄然旱
亦若井眢雨亦如池淵&KR0584;後偶来對滄洲趣澄鮮觸景
悟為學遑論枯于前
松雲樓(丙戍)
松倚雲為侣雲依松作巢濃青相暎帶淡白有含包層
構潤無盡虚䟽望若交便當致秋雨優渥利山郊
松雲樓(甲午)
雲與松為友松將雲作衣高樓恰相值據座似来依響
愛披風颯潤疑作雨㵟我非弘景逸祇仰
五絃揮
松雲樓(乙未)
山中多古松不辨何年種自是虞夏物老於右丞弄就
此築為樓四鄰蒼雲控濤翻嘉蔭活簧奏謖音送塵心
息以淨那更云入夢
松雲樓(丙申)
雲來每依松雲去松還在固知雲無定而松恒不改雖
然有轉語松雲詎他待試看綠容容豈非碧霞綵是則
貫四時是其所以乃
澄霽樓(己巳)
戸牖平臨霽景䨑偶來登眺衆峰低山中草木霑
堯澤樓上雲霞葆
御題
澄霽樓(甲戌)
浮雲斂盡霽光披叠樹重巒面面奇不一層梯騁遙目
安知物色此閒宜
澄霽樓(癸未)
昨宵枕上聞雷雨曉起登樓納翠寒霽景澄鮮故宜望
錘峰猶在片雲端
澄霽樓即景(乙酉)
快霽高秋景最宜颯涼濕潤凭欄披昨朝驟雨飛千壑
宫在水晶正爾為
澄霽樓(丁亥)
傑峙山樓樹杪懸千峰近遠矗晴烟坐来無際長空朗
恰與吾心共廓然
澄霽樓即目(戊子)
一天霽景朗新秋千里金風滿谷流趙嘏不同携長笛
也飛逸興倚高樓
澄霽樓作歌誌懷(己丑)
昨宵細雨曉快晴早收晚種均資利驅炎恰致人情欣
不泥更喜馬蹄遂偶因餘暇一登樓騁目四鄰翻濕翠
庭前種樹亦已長(上聲)有如是哉都順意都順意乃意易
矜故弗敢康惕弗置
澄霽樓即目書懷(辛夘)
邇日秋山每作雲護霜綠樹惜殷勤(霜遲斯葉綠雲佈則無霜)偶登
樓級澄逢霽恰對檐題望特欣映旭枝頭翠猶滴翻風
葉背紫微分林巒趣易知詳悉物理民情較此紛
澄霽樓(壬辰)
擇向各從宜山樓枕迥陂聊因秋爽陟恰喜霽光披漸
覺生衣叠猶欣彩筆摛徘徊閱檐額即景信諧時
澄霽樓口號(癸巳)
山田望雨雨云霑晴亦佳哉爽却炎試上層樓俯霽景
平看坐底遠峰尖
澄霽樓(己亥)
秋日何所宜所宜曰澄霽禾黍苗而秀秀而都吐穗晶
陽以曝之結實乃飽致拾級偶登樓兩字額簷際萬里
無片雲天水光含翠俯仰一縦目惬然適滿志在彼不
在斯樂同彼農意
澄霽樓言懷(庚子)
孟秋之月屢作雲幸而小霔霖未遂山谿勃發無暴漲
其来雖速退亦易無過行旅略遲滯山田好在潦弗致
即今秋仲晴實定碧空萬里淨雲翳乘涼&KR1231;步一登樓
欣懷澄霽真澄霽然亦欣懷豈誠欣南望低田猶繾意
昨據馳問畿輔况已報窪區間(去聲)被沴(昨因熱河一帶雨水頗勤南望)
(雲氣更濃口内雨水必大低田不無被淹随馳問袁守侗據奏詳查直属州縣低田被水者計有十分之二而)
(此二分中高地仍属有收統俟查明己未成災頃畝分數酌量籌賑等語因此殊深繾念)
澄霽樓(壬寅)
天淡雲間時素宇宜澄霽霽景加以澄秋光美鮮(上聲)儷
而更宜登樓萬里無纖翳乃知謝重誤奚必資點綴農
功慶時暘茂實結榖穗
題超然宇(乙酉)
遙望雲中迥莫齊到来惟覺衆山低最欣倚檻遊目豁
遂與揮毫信手題下士那曾知塞上東坡不異記膠西
何當諸慮都蠲淨一卷南華悟筦倪
超然宇(丙戌)
有宇曰超然恢恢樹杪懸秋清目愈豁霞舉意如仚夕
照千峯落空山一逕連問誰送歸路蒼鹿與周旋
超然宇(丁亥)
因地既以高得趣自以超然則資境乎子輿言非誵翹然
企廣居寧祇圖遊遨
超然宇(戊子)
構宇雲霞表天風颯四筵暢觀無障礙結習總除蠲玉
局見稱獨我心𫉬實天遊於物之外所遇自超然
超然宇(壬辰)
崇椒高出萬峯螺結宇虚宜暢遠睋但得超然塵外趣
底須作記倩東坡
超然宇(癸巳)
豁開敞宇衆山巔百里宛看在目前却笑御風詡旬七
千秋一瞬總超然
超然宇(甲午)
地據衆峯巔泬寥空宇懸一心會倪筦萬象冺蹄筌
祇有虚為合却無塵可捐青雲表遊目得句亦超然
超然宇(乙未)
結宇層明崇嶺巔宇超然意亦超然居高乃易卑視物
戒在茲懷謙牧虔
超然宇口號(丙申)
與天為盖與雲齊南望千山眼底低設論遊乎物之外
子瞻未得詡膠西
超然宇作歌(己亥)
山已高哉臺更高因之名曰超然宇詎云津逮彼兩蘇
覺勝膠西難計數徂雲片片無流連天光山氣相澄鮮
一塵不到萬緣静吾意亦與同超然雖然吾意更有說
高則無物不照徹古之帝王蔽冕旒水至清亦愁魚竭
超然宇(辛丑)
玉塞已絶塵塞山更迥宇至宇心超然寥景宜清睹爽
風來有緣閒雲去無所偶此暢余心亦復興别緒居高
可恃高近民戒貽古
超然宇(壬寅)
地勢北高南向卑膠西那足並肩斯須教蘇句重提意
亦在于心自得之
雲潤樓(乙酉)
山雲本無定来去信誰羈能沃筆花潤疑霏墨雨滋寫
楹愛斜帶出岫任横披分付摛詞者休稱糺縵為
雲潤樓
山谷通靈氣英英羃翠饒吐時隠巖岫浮或入忩寮常
覺衣衫潤渾堪坐起招歌卿
當日事不舜却於
堯
雲潤樓(丁亥)
豈必豐隆有所司英英靄靄吐無時坐来不覺衣裳濕
始晤巖樓能爾為
雲潤樓(戊子)
雲以潤而生既雲復生潤相需相得彰氣求聲應迅層
樓枕翠微寫楹時亦縉自下而觀者蜃閣猶疑信
雲潤樓(乙未)
緣廊進有屋拾級下為樓位置真稱巧餘閒適可遊生雲
潤靉靅度籟爽颼飂漫惜衣裳濕尋常易遇不
雲潤樓(丙申)
夏日易生雲山更生雲處層樓倚山架出楹恒寫霧天
衣潤人衣任来亦任去作雨惟片時旋復曦光露名實
信兩收農桑庶不誤
雲潤樓口號(己亥)
恒喜英英雲潤樓今来雨足望雲收一天霽景供和墨
硯瓦却餘珠露留
雲潤樓(辛丑)
佳處緣何此到稀恐防深入致霑衣今朝得句真殊勝
爽籟千林耀朗暉
雲潤樓(壬寅)
玉塞遍霑雨(自今歲至山莊承德府属及蒙古札薩克地方雖屢得雨澤究未霑足至六月望前)
(始得&KR0584;雨各属及蒙古地方俱十分深透田禾暢𤼵秋收可期豐稔)山莊正喜𤾉巘原都
蔚綠草木摠含芳拾級高樓迥抒懷夏景長何非雲所
潤今日不孤望
彙萬總春之廟熱河水泉饒沃嘉植茂生自建
置
山莊以来人居稠密地氣早暄芳菲特盛每逢
鑾輅駐臨夏卉秋英爛然盈目爰於
御園内建廟以妥花神
榜曰彙萬總春之廟廟門南向正殿五楹左右配殿各
三楹廟傍為書舍曰華敷塢其東為峻秀樓廟基
在烟波致爽東北戒得堂之後伏繹
御書題額四時之氣賅備于春春之德普矣豈特為司
花數典已乎
御製詩
彙萬總春之廟成因題句(壬寅)
物具形斯神具司司花塞外豈無之新祠建置成不日
示像因緣定有時水陸芳菲胥藉佑北南氣候漫嫌遲
興州禮樂侵尋盛鼓吹應知是女夷
題華敷塢
彙萬總春之廟傍書舍名以華敷塢塞外花信固云遲
桃李亦必春暮吐我来每值夏之仲華敷時節恒弗覩
循名責實似不當雖然我亦有轉語夏卉秋葩豈不然
何必拘墟執時序稽含草木䟽稱博勝地靈根恐漏譜
峻秀樓
樓對東山稱峻秀朝陽暉暎滿園芳芳隣華也秀隣實
酌劑劉(楨)言此合當
鷲雲寺在山莊内西峪秀起堂之側東嚮
御書門額曰鷲雲寺内為正殿三楹供諸佛菩薩前檐
額曰福因殿殿中額曰法鏡同圓聫曰上塞湧花
宫全莊七寳西峰開鹿苑合證三輪殿後崇樓三
層前檐額曰香界閣最上額曰須彌春滿次曰蓮
峰甘露下曰普門妙現雕甍插漢寳鐸韻風俯視
羣山若蓮臺層湧也
珠源寺在水月精舍西南東嚮聫額皆
御書門外石橋跨坊二前曰恒河普渡曰德水通津後
曰彼岸同登曰法流喻筏門前石坊面北額曰披
雲演梵聯曰香界現金銀無量無邊莊嚴最勝法
琉滙珠琲不離不即感會真常西南額曰聽雪超
塵聫曰優鉢光中證十二因緣金剛常住摩尼圓
際參八百功德水觀同澄寺門額曰珠源寺門内
三楹額曰定慧門前為天王殿中為佛閣上額曰
宗鏡閣下額曰海蔵持輪聯曰梵天閣湧金光聚香
水瀾迴珠顆圓後殿為大須彌山供一切諸佛菩
薩最後飛樓十三楹曰衆香樓寺據瀑源来處故
曰珠源
斗姥閣在山莊内青楓綠嶼之上南嚮殿三楹
前檐額曰慈蔭天樞殿内額曰巨光普潤聯曰獻
夀千年外來朝數月間並
聖祖御筆西配殿
皇上御題額曰蓬山飛秀閣冠崖巔雲霄尺五萬象皆
呈如依
斗極而拱北辰也
靈澤龍王廟在山莊内湖北岸東嚮恭祀龍神
上懸
聖祖御書額曰靈澤
皇上御書額曰潤沃濡源湖水從東北入
宫牆滙為
太液澄流衍澤潤被塞堧盖龍之靈昭昭云
欽定熱河志卷七十八
