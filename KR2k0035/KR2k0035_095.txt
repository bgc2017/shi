欽定熱河志卷九十五
物産四
禽之屬
鶴山莊内多蓄之有松鶴清越及放鶴亭之勝
御製詩
鶴鹿(庚辰)
鶴鹿雖異𩔖胥足助山景鶴則賦之糧惟取聲露警鹿
每挾矢尋芩野寧容騁材與不材間漆園語堪省
園鶴(辛巳)
園鶴年年飽稻粱每因尋鹿試神鎗一般都是仙家畜
無可欲惟爾所長
聞鶴鳴三首(癸未)
放出籠中纔閱年塞山夐不讓青田因風吹送雲間響
祗覺其音特自然
高飛雲表落巖城疑似山莊即玉京擬問昌黎戛然者
是因何不得其平
原是山莊原有鶴翦翎何必檻中留遂生性復芻糧省
一舉端知兩得收
翥鶴三首(甲申)
翥鶴翩&KR1473;掠過軒不低還復不高鶱分明自適雲山樂
亦自未忘粱稻恩
山城飛出又飛来大異籠中大快哉一舉吾因獲兩得
何曾少却羽仙陪
養成羽翼那長往祇繞山莊鳴戛然不是東坡遊赤壁
揖予宛遇皜衣仙
嘲鶴
鶴翼已長成翔翥皆由已朝騰山城外暮宿山城裏如
此清凉境信足安汝止而何意忽遷竟自忘歸矣啄粟
山田間夜遇守田子捕捉將来獻鶴顙愧有泚因憶昌
黎言歆羨古之士或於周不可秦楚可之仕彼其熱中
流尚識去無地(叶)咄哉青田姿胡乃昧此理
鶴三首(乙酉)
不教翦翮作羈縻詄蕩山莊任所之伏卵成禽有佳報
(放鶴將子山莊益致佳趣)誰云羽𩔖乏良知
飛去飛来記昨年將雛更不出牆邊風清月白一聲唳
其意肫然亦灑然
澗實山葩勝稻粱天空林密任翱翔有時彳亍庭沙步
印出雲章不可詳
欵鶴四首(丙戌)
放去胎禽雪翼毸迴翔何不可招来王倪齧缺寧須道
者箇佳賓乃稱(去聲)陪
来往瑤臺意自仙一聲清唳徹雲天漫言縻爵心猶在
霞表相延屬偶然
有雪霜儀宜伴侣無烟火氣得清臞何當喚起唐伯虎
為我揮毫寫入圖(唐寅有欵鶴圖向入石渠寶笈上等)
去亦不追来不拒空聽為翥宇為翔了知欲入新詩句
豈是翻因戀稻粱
鶴二首(丁亥)
飲啄何曾去遠颺翱翔原祇在山莊笑他翦翅牢籠者
拂物性還費稻粱
嘹唳風清還月白徘徊水裔更山椒有時樂意翩然舞
曲盡形容繪鮑昭
鶴(戊子)
鶴不翦雙翅亦不遠飛颺深林大壑中瀟灑恣翱翔溪
毛與澗實飽啄勝稻粱今来孚卵罷率子繞野塘其馴
弗待教其喜殊異常乃悟順物性知良能自良
鶴(癸巳)
放翅聽飛去愛山仍復還(山莊有放鶴亭並有詩)那期稻粱報常
伴渚洲間唳月聲非怨梳風態自閒使無清介格亦豈
異乎鷴
鶴
昔時放鶴深山峭一罷鶴粮與鶴料且免刀剪更籠囚
大壑茂林從所樂後来復有貢鶴人賦粮給料仍因循
云不如此鶴將去其實竊饋從中分養鶴則喜放鶴苦
鶴雖知飢不能語廏有肥馬孟子言謂彼時人心尚古
孟子云以意逆志是為得之即如廏有肥馬之言亦
戒厚斂於民以養禽獸而已余作鶴詩謂彼時人心
尚古者則指廏人不竊馬之饋以肥已如今之養鶴
者耳然如孟子所云狗彘食人食而不知檢塗有餓
莩而不知發其意當以有餓莩而不知發為重若夫
狗尚或食肉彘之所食則糠粃及糞豈人所食哉且
今之鷹狗監無不予以月銀俾貫敗肉飼鷹狗而分
其料使鷹狗餓斃如養鶴者有之矣使放鷹犬減其
料必有竊嘆如養鶴者然且即減此瑣碎細費其所
濟亦幾何固不如使天下有司明知不諱災必妥賑
之為救民無窮也吁讀書者明理達政而不為章句
所誤者其亦鮮矣因用孟子語故推𩔖而言之
鸕鷀山莊湖中多有之爾雅注曰觜頭曲如鈎
食魚宋陸佃埤雅曰鸕鷀水鳥似鶂而黑本草謂
一名水老鵶
御製詩
鸕鷀(丁亥)
鸕鷀食魚鳥又弗中釜鬵觜頭曲如鈎伺鱗沙水潯人
以其無用亦弗矰繳侵因惡全其生審非愛物襟持銳
偶即鹿葦叢見隠深可以試神器一發馥成禽鹿大鸕
鷀小艱中(去聲)譬尺尋古人示其理飛衛貫蝨心
鴈来賓較關内為早古稱鴈磧雁塞雁本朔漠
所産今關外秋風初厲嘹唳滿空千百為羣
御製詩
秋夜聞鴈(辛酉)
龍堆月白鴈聲寒氊屋清宵玉漏殘憶昨題詩坐松榭
深秋見爾落沙灘早乘霜露傳邊信夜渡星河避彈丸
此日賢王争扈從不須書寄漢廷看
鴈(癸亥)
去歲畿南人送鴈今年塞北鴈迎人因知此地寒常早
却比他秋景倍新唳月有情驚客枕衝烟無意戀霜津
衡陽故國三千里底事勞勞来往頻
射雁
彎弓射雁行雁落弓猶滿無能笑虞人底事高張䍐
聞雁(丁夘)
暖氣泛楚江肅肅鴈北鄉北人謂之来南人謂之往(叶)
塞垣寒氣早雁赴衡陽期北人謂之往南人謂之来(叶)
乃知往来無定論隨陽豈解分主賓霜夜嘹嘹數聲度
又是一番詩意新
聞雁(己巳)
旃廬清夜分候雁數聲聞霜落纔傳信(塞上早霜故云)沙平淺
印文早来應挈子(春時雁北去至極涼處換羽育雏至秋攜之以南)可羨未離
羣木葉洞庭下何須怨楚雲
聞鴈(庚辰)
不寐夜如何秋鴻送響多昨驚霜乍落今聽雨中過沙
漠夏棲止瀟湘冬寢訛順時奚揀擇踵事有吟哦
鷹爾雅翼曰在南為鷂在北為鷹一云大為鷹
小為鷂攷爾雅以鷹為鷞鳩又有鷣負雀注云鷂
也是鷹與鷂本為二種本草曰鷹出遼海者上北
地次之唐段成式酉陽雜俎記諸鷹出處有曰漠
北白者身長且大細斑短脛生沙漠之北曰東道
白者腹背俱白生盧龍和龍以北元一統志謂松
州每歲貢納鷹鶻又建州土産皂鷹細鷹&KR3164;兒&KR3164;
兒者廣韻謂其似鷹而小能捕雀亦鷹𩔖也今塞
外山中多有之
御製詩
鷹(癸未)
白露為霜秋氣冷蒼鷹祭鳥雙眸炯錦韝玉絡忽在臂
迴思故處失林嶺飢飽由人不由已目窮碧落常懷騁
鷹師養鷹識鷹性惟以飲食司其柄不使過飽力有餘
籋雲一去無迴影過飢復難任擊搏追逐雉兔弗鷙猛
發縱指使固如是為叢驅爵尤堪省
飼鷹(乙酉)
飼鷹良有法飢飽貴得宜飽則遠揚去飢則力難支今
之飼鷹人弗令飽令飢固無愁逸颺在臂翼已垂縱之
使撮雉神惢艱迅飛猛氣徒懷嗟雄技安能施以是為
得計孰弗可鷹師如皋非所論但幸隼在羈食不盡其
材所以昌黎悲
雉本草曰雉雄者文彩而尾長雌者文暗而尾
短爾雅釋雉有十四種今土人但呼尾長者為雉
鷄尾短者為野鷄塞外凡山谷間悉有之
御製詩
放雉行(丁亥)
大蒐之便亦設羅有雉罹焉獲實多籠收車載率生致
淹寒重試饕則那山莊林泉清且美取諸於彼放諸此
開籠飛去任所之悠然逝若縱壑鯉憑觀自欣繼自笑
瀕死倖生雉豈料煦嫗為仁詎所期愛物應須識其要
鸝詩義疏曰黃鳥鸝鶹也或謂黃栗留幽州謂
之黃鴦今無此名土人但呼曰黃鸝爾雅釋鳥中
凡四見曰皇黃鳥注云俗呼黃離留一名搏黍又
曰倉庚商庚注云即鵹黃也又曰鵹黃楚雀注云
即倉庚也又曰倉庚鵹黃也注云其色鵹黑而黃
因名皆指是鳥也
御製詩
黃鸝(癸未)
候較清和一月遲山中今日囀黃鸝此聲太古自如此
寧待戴顒来聽之
雀本草曰雀短尾小鳥也故字從小從佳佳音
錐短尾也棲宿檐瓦之間故名瓦雀俗呼老而斑
者為麻雀小而黃口者為黃雀
御製詩
瓦雀(甲申)
瓦雀信何謂其性依屋居有屋處有雀無屋雀亦無萬
物具性靈易簡成中孚夢醒尚昧爽□啅窗前呼始悟
宿行宫曉景非氊廬
寒雀(乙酉)
寒雀身雖寒不離庭院間决起偶出牆率場啄粟還啁
啾頗自得誰知紇那干
野鴨說文云鶩野鳬尸子曰野鴨為鳬家鴨為
鶩陸璣詩疏謂鳬狀如鴨而小雜白青色肥而耐
寒塞外水泊中多有之
御製詩
野鴨(乙酉)
野鴨亦鳬𩔖塞灘聊且止忽罹虞人羅淹寒佐庖旨雲
鶴不入烹飛宿自由已
火鷄亦雉𩔖宋陸佃埤雅曰鶡似雉而大黑黃
色本草謂青黑色者名䲸今塞外山中所産火鷄
黑身白尾紅冠赤足即鶡鷄之屬
御製詩
火雞(庚辰)
火雞特異雉足觀不足食修尾拖紳白通身染黛黑昂
藏亦頭角璘㻞亦羽翼於野昧三嗅言家乏五德吐火
幻詎真破敵術非直無須羅網施已見雌雄得宣付上
林官飼養俾孳息
雕埤雅曰雕似鷹而大黑色俗呼皂雕本草曰
皂雕即鷲也出北地青雕出遼東
鷂說文但以鷂為鷙鳥陸璣詩疏以隼為鷂埤
雅曰鷹之搏噬不能無失獨隼有凖
鶻廣韻曰鶻鷹屬埤雅曰鶻拳大如弹丸俯擊
鳩鴿食之元一統志曰建州土産鶻
鸛陸璣詩疏曰鸛似鴻而大樹上作巢大如車
輪本草曰似鵠而巢樹者為白鸛黑色曲頸者為
烏鸛
燕羅苹路史注引張采使遼錄曰中京牛山館
北去羣燕飛翔大如鳩鴿本草曰燕有兩種紫胸
輕小者是越燕有黑斑而聲大者是胡燕今熱河
諸處燕至秋後不復他去輒蟄入土隄沙磧中
按宋無張採使遼事當是張浮休使遼錄脱一
休字又訛浮為采耳
烏元周伯琦上京途中紀事詩曰鳴鴉大似鷹
金史曰活羅漢語慈烏也北方有之狀如大雞善
啄物見牛馬駱駝背間有瘡啄食之若飢不得食
雖沙石亦食之
鵲其一種土人稱為山喜鵲者狀似鵲而尾長
如綬毛羽可觀
鳩其𩔖甚多左氏所謂雎鳩鵊鳩皆大鳥埤雅
以鳲鳩為布穀以鶻鳩為鳴鳩亦作鷽鳩以祝鳩
為鵻亦作鳻鳩今土人呼為斑鳩本草曰斑鳩有
有斑者有無斑者有灰色者有大者有小者其一
種喚雨者為鵓鳩
鴿居人畜之亦有野鴿本草曰名品雖多大要
不過青白皂綠鵲斑數色
鶉山谷草間多有之本草曰鵪與鶉兩物也形
狀相似俱黑色無斑者為鵪爾雅釋鳥曰鴽鴾毌
注云䳺也又曰鷯鶉其䧺鶛雌痺注云䳺屬又曰
鶉子鳼鴽子鸋今土人搃稱為鵪鶉灤平縣境内
有鵪鶉溝以多産鶉故名
白翎雀元陶宗儀輟耕錄曰白翎雀生於烏桓
沙漠之地雄雌和鳴自得其樂世皇因命伶人碩
德閭製曲以名之楊允孚灤京雜詠詩曰白翎隨
馬呌晴空注云白翎草地所産是也
蒿雀本草曰蒿雀似雀青黑色在蒿間塞外彌
多食之美於諸雀
山畫眉善鳴與他處所産不甚殊獨卵珍大僅
如蓮子綠如松石亦有白色及斑褐文者土人鎔
蠟實其中以為簮珥之餙鬻於關内
沙雞古名鵽鳩其色淡黃形如鴿爪有毛爾雅
曰鵽鳩寇雉注云大如鴿似雌鴙鼠脚無後趾岐
尾為鳥憨急羣飛出北方沙漠地亦名哭厥雀唐
書突厥傳鳴鵽羣飛入塞吏曰所謂突厥雀者是
也
本朝天聰七年八月鵽鳩羣集遼東國人皆曰遼東
素無此鳥今蒙古之雀来必蒙古歸順之兆明年
察哈爾額哲来降今豐寧縣等處有之
啄木鳥異物志曰此鳥有大小褐色者雌斑者
雄本草曰一種青黑色頭上有紅毛為山啄木
御製詩
山鳥(乙酉)
山鳥山棲不自藏啁啾簷角復牆匡分明似話秋光舊
解語何湏藉冶長
獸之屬
鹿塞山産鹿最盛其角自兩义四乂六乂至八
乂年久則數至八乂以外蒙古謂鹿為布古今圍
場中地及府屬州縣内之山多有稱布古圖者皆
以有鹿處得名每歲
行圍時獲鹿不可勝計
山莊内孳息更蕃有馴鹿坡之勝
御製詩
尋鹿六韻(己夘)
園内富麋鹿尋蹤遵&KR1811;逵步行常十里手銃那雙施(一鎗)
(即中不須再也)大澤深山處習勞奮武為無虞自可耳同往且
卑之所育戒多取(原係園中育物亦不多傷物命也)圖餐豈藉斯繩
先具深義樂此不為疲
尋鹿(癸未)
麋毛毨且斑秋氣爽孱顔挾矢堪尋麌乘欙聊趁閒虞
无還獲鹿朋得並逢山寧為鮮肥計心存温故間
待鹿(丙戌)
日之夕矣鹿下来命侣羣飲溪水隈山中行久識其性
靜待如可招而徠斜陽漸下隂鋪地莎草如茵坐蔥翠
一以延涼圖熱消一以暢觀取適意徐見麌麌&KR1811;蹊走
小者在前大者後牝牡作隊各分朋異路居然彼亦有
待之之意意如何物適其適皆太和重華尚矣詎能□
愛觀或𩔖羲之鵝
遲鹿(丁亥)
遲(去聲待也)鹿乘餘暇徘徊亦可欣樹翻延爽籟山出護霜
雲奎踽依林見&KR0687;吚隔嶂聞誰知思獲處詩意與平分
放鹿(戊子)
或有獻鹿者檻中籠觳觫開檻命放之山谷恣遊逐無
何持銳出林中尋跧伏牛羊何擇焉况是同為鹿仁術
在擴充䕫然增忸恧
鹿(癸巳)
靈囿無不有伊尼(梵語謂鹿)特牣焉革希領子出角解異羣
跧(鹿自五月解角後牝牡即别羣而處)未是供庖候因非挾矢前忘機近
左右寧獨海鷗然
山鹿(壬寅)
山鹿似海鷗傍人咫尺遊秋肥學虞即遠見便林投
按圍場内畜産孳息名𩔖繁夥每年木蘭秋獮
上親御諸武具殪獲甚多
御製有前後哨鹿賦及哨鹿獲麅殪虎射熊諸詩皆敬
編入圍場卷中茲不複列
麅形似麞角似鹿而短僅一兩乂塞山多有之
每歲於圍場中所獲甚多蒙古謂麅為朱爾今圍
場中地及府屬境内之山多有稱朱爾圖者皆以
有麅處得名其白色者尤珍
御製詩
瑞麅詩六韻(有序辛未)
辛未秋獮塞上蒙古台吉必力滚達賴以此来獻
色純白如雪目睛如丹砂抱朴子稱鹿夀千歲滿
五百歲則色白此殆其𩔖今年恭遇
聖母皇太后六旬萬夀適靈獸應時而至爰命曰瑞麅而
紀以詩
質稟庚辛色珠躔應夀星
天心慶花甲德産祝
慈寧豈意甡甡属偏成翯翯形乍辭鹿食野可比鳳儀庭
性自仙人馴(讀如訓見史記)圖呈動物靈無須稽獸譜永此驗
祥經
麋與鹿相似毛作梅花斑者為麋爾雅釋鹿曰
牡麚牝麀其子麛絶有力□釋麋曰牡麔牝麎其
子䴠絶有力狄盖一𩔖而二種也圍場内多鹿麅
少麋迤南始有之舊說以鹿角解於仲夏麋角解
於仲冬我
皇上考驗物候以解角仲冬者係麈而非麋特為更正
月令之誤
馬史記匈奴傳曰其畜多馬新唐書奚傳曰其
馬善登五代史奚附錄曰馬&KR2439;前蹄堅善走其登
山逐獸上下如飛遼史曰契丹舊俗其富以馬今
豐寧縣之西即接上都達布遜諾爾牧場故馬最
蕃息其蒙古諸部皆習於畜牧每歲
行圍進宴時陳詐馬教駣之觀牧事之盛古所未有蒙
古取其湩與牛羊酪並資飲食而挏酒尤佳元許
有壬上京十詠所謂馬酒者是也
御製詩
閱馬(辛酉)
上都(即元上都地)鹽海(答不遜腦兒即漢言鹽海也)地寬平芻牧年年龍
種生此日材官羣扈蹕當秋田馬並銜聲雲岡萬隊鋪
霞錦露草千蹄踏玉英侍從藩王咸眩目空懷少傅作
歌情
閱馬(癸亥)
肥壤挾川阿名駒恣寢訛魯詩空賦駉唐牧漫誇多比
色猶鋪錦分馳似捲波太平無戰伐憑眺意如何
槖駝史記匈奴傅曰其奇畜則槖駝韋昭謂背
肉似槖故云槖駝漢書作槖佗師古謂能負槖囊
而䭾物也槖駝本塞外之産漢時中土罕見故以
為竒畜宋王曾行程錄曰深谷中時見畜牧牛馬
橐駝爾雅翼謂今云駱駝盖音之轉蒙古謂駝為
特墨飼秣得宜最為蕃息
御製詩
橐駝(癸酉)
種繁鄯善多封牛食少任重其性柔畜中良産内地鮮
謬稱馬狀羊為頭塞程橐載無過此色有蒼白或黃紫
而今市販亦知用鈴聲替戾行連尾&KR1387;鳴嗜柳(俗云駱駝嗜柳)
(蒙古嗜酒)不肯前長繩穿鼻騎以牽征囊百務一身具蹄胝
背腫誰則憐鵝&KR1450;低昂過磧川圖展塞景胡瓌傳避風
跑泉語乃誕(漢書西域傳謂燉煌往外國流沙千餘里無水有伏流駝遇其處以足跑地掘之常)
(得水又青海北夏有熱風傷行旅風將至駝先以鼻口匿沙中人見之則以氊擁蔽口面避其患常詢之青海)
(諸部皆無其事)少見多怪理實然
詠駝(癸未)
駝有懶乳者忽復厭其駒踶齧不肯哺弱難飼以芻□
□待凍斃行將棄諸塗惟彼特墨赤(蒙古謂駝為特墨特墨赤牧駝者也)
識性計有餘胡笳奏其旁哀腔鳴嗚嗚感駝心生憐乳
駒乃如初藁鹽旋長成致遠收良圖口詢非耳聞此事
信匪誣嗚呼駝獨非獸乎凱風之母獸不如
青羊宋王曾行程錄曰契丹多青羊格物論曰
羊有青者南人所罕見今塞上多有之善走厜㕒
間為山羊之一種
御製詩
青羊(庚辰)
青羊善緣壁四蹄利如鑷躑躅㠝岏間虎狼不能躡一
朝失所據生捕被虞獵神惢豈跳踉喙息惟伏帖何必
貪肥腯爰命育蹇苶誰辨梓樹化謾擬成都接隨圍霍
集斯驚觀笑囅頰
飛狐銳頭缺口耳小尾長毛深褐色肉翅連四
足其前足三爪後足五爪
聖祖御製康熙幾暇格物編(四集)
飛狐産於口外密樹林中形似狐肉翅連四足及尾能
飛但能下而不能上續博物志云飛狐亦名飛生今山
陜有飛狐嶺飛狐口當時必以物産得名而名勝志曰
有狐食五粒松子遂成飛仙其說荒誕皆因未知天下
有所謂飛狐也
飛鼠首及尾皆似鼠翅與飛狐同
聖祖御製康熙幾暇格物編(四集)
口外又飛鼠與飛狐相𩔖特頭尾似鼠形體小於狐荀
子所謂鼯鼠五技而竆也
虎元史稱松州知州布薩圖格(舊作僕散秃哥今改正)前
後射虎以萬計以是知口外産虎自昔為衆今塞
山多有之蒙古謂虎為巴爾圍場中地及府屬境
内諸山多有稱巴爾圖者皆以有虎處得名每歲
駐蹕山莊常
命虎鎗人殺虎至
行圍時
親御虎神鎗殪及射獲者數尤不可勝舉
豹唐書地里志曰營州土貢豹尾今塞山多有
之以金錢文者為貴艾葉文者次之宋沈括夢溪
筆談曰豹東胡呼失刺孫今舍利孫與豹本為二
𩔖沈氏殆因舍利孫一名土豹而訛耳
熊唐段成式酉陽雜爼曰豬熊其形似猪馬熊
似馬今塞山多有之小者為狗熊一種大者為人
熊本草謂即羆絶有力而不常見
狼宋陸佃埤雅曰狼大如狗青色善逐獸今塞
山多有之蒙古謂狼為綽諾府境屬内之山有稱
綽諾圖者皆以有狼處得名
麞形似鹿而無角說文以麕為麞崔豹古今注
亦謂麞一名麕爾雅釋麕所謂牡麌牝麜其子麞
絶有力豣者是也
麝唐書地理志曰營州檀州俱土貢麝香五代
史奚附錄曰奚常採北山麝香今塞山有之爾雅
注所謂脚似麕有香者是也
野馬後漢書鮮卑傳曰禽獸異於中國者有野
馬考爾雅釋畜有野馬注云如馬而小出塞外又
云有騊駼狀如馬色青疏引字林云北狄良馬也
一曰野馬是野馬即為騊駼史記匈奴傳所謂竒
畜則騊駼郭璞騊駼贊所謂騊駼野駿産自北域
者是也又匈奴傳有驒騱徐廣謂巨虚之屬索隠
引說文云野馬屬攷逸周書王會解曰孤竹巨虚
孔晁注云巨虚驢驘属然塞外不産驢驘所謂驒
騱巨虚盖野馬之𩔖
野驘崔豹古今注曰驢牡馬牝生騾考塞外無
驢故無畜騾惟野騾則有之産沙磧中蒙古謂耳
為齊克特野騾耳長故以名之
驢塞外向不産驢今迤南之地亦有之蒙古部
落惟喀喇沁有驢以承平日久復有内地連界故
有其種
按史記稱匈奴竒畜則驢騾又載單于與漢戰
不利乘六騾馳去古之匈奴即今之蒙古也恭
讀
御批通鑑輯覽單于乘六驘條及
御製野驘詩以驢父馬母而生驘驢非塞産故塞外無
驘若野驘雖沙漠所有然野獸不可乘洵足以正
前史相傳之謬
牛史記匈奴傳曰其畜多牛明葉向高四裔攷
曰烏梁海産青牛黃牛明一統志於三衛土産下
亦列青牛黃牛攷明實錄載朵顔三衛求入關市
牛者不一盖其時多以剽掠為業牧産不蕃也今
則塞外多畜之耕犍乳㹀産𩔖繁息蒙古資其湩
酪用充飲食為酥餅尤可行遠又金史地里志謂
大定府産酥乳餅元一統志謂大寧路武平縣川
州土産酥乳酪盖塞外所製尤勝内地也
野牛後漢書鮮卑傳曰有角端牛以角為弓俗
謂之角端弓史記司馬相如傳作角&KR1511;郭璞謂角
&KR1511;似貊角在鼻上堪作弓李陵嘗以此弓十張遺
蘇武既云角可為弓自當為常見之獸而又稱角
在鼻上殊未可信至宋書符瑞志謂角端日行萬
八千里元史謂元太祖至東印度有一角獸形如
鹿而馬尾其色綠作人言耶律楚材曰其名角端
能四方語者此係神獸不常見後漢書鮮卑所産
之角端乃野牛之𩔖
羊史記匈奴傳曰其畜多羊新唐書奚傳曰其
羊黑五代史奚附錄曰地多黑羊宋洪澔松漠紀
聞曰羊生達靼者大如驢尾巨而厚𩔖扇自脊至
尾或重五觔或膋脂以為假熊白唐楊煜膳夫經
手錄曰羊之大者不過五十觔奚中所産者百餘
觔元許有壬上京十詠有秋羊詩曰塞上寒風起
庖人急尚供戎鹽舂玉碎肥羜壓花重肉淨烟脂
透膏凝琥珀濃年年神御殿頒餕每霑儂今塞外
多畜之秋冬風戾其肉謂之風羊内地以為珍味
其乳與牛酪同用元楊允孚灤京雜詠詩所謂不
須白粲偹晨吹乳酪羊酥塞北竒者是也
山羊塞山多有之鹿身而細毛兩角盤背上有
蹙紋後漢書鮮卑傳有原羊攷爾雅釋獸曰羱如
羊注云羱羊似吳羊而大角埤雅曰羱羊狀若騾
而羣行暑天塵露在其角生草戴行代郡賦所謂
羱羊養草以盤旋是也本草謂山羊有二種一種
大角盤旋肉至百觔所謂盤羊者殆即羱羊也又
一種毛作深黃色者為黃羊亦係野産元許有壬
上京十詠有黃羊詩曰草美秋先腯沙平夜不藏
解絛文豹徤臠炙宰夫忙元楊允孚灤京雜詠詩
曰北陲異品是黃羊注云黃羊北方所産者是也
蒙古謂山羊為伊瑪圍場中地及府属境内之山
多有稱伊瑪圖者皆以有山羊處得名
野豬塞山多有之宋王曾行程錄曰契丹多黃
豕盖亦野豕之𩔖蒙古謂猪為噶海圍場中地及
府属境内之山多有稱噶海圖者皆以有野猪處
得名
獾塞外多有之爾雅謂之猯注云豚也一名獾
字林曰似豕而肥今土人呼為猪獾其小者為狗
獾
獺宋陸佃埤雅曰似狐而小青黑色是物本有
山獺水獺二種今塞外所産者大抵皆山獺之𩔖
土人呼旱獺
田犬善捕野獸塞外多畜之元周伯琦上京途
中紀事詩所謂獵犬高於鹿者是也
兔山谷間處處有之有褐及白黑數色蒙古謂
兔為洮賴府屬境内之山多有稱洮賴圖者皆以
有兔處得名
狐種𩔖不一毛長而黃者曰草狐短而&KR4476;者曰
沙狐並出蒙古其皮皆可為裘蒙古謂狐為烏納
格府屬境内之山多有稱烏納格圖者皆以有狐
處得名
鼦與貂同爾雅翼謂貂本鼠属故字亦作鼦東
觀漢記曰建武二十五年烏桓獻貂豹皮詣闕朝
貢金史地理志曰大定府産鼦鼠
鼲後漢書鮮卑傳曰有貂豽鼲子皮毛柔軟天
下以為名裘章懷太子注曰豽音女滑反鼲音胡
昆反鼦鼲並鼠属豽猴属也許慎說文解字曰鼲
鼠出丁零胡皮可作裘又曰豽鼠属善旋陸德明
經典釋文又稱貀一作豽攷爾雅釋獸貀無前足
注謂似狗豹文有角兩足疏引吕忱字林謂獸無
前足似虎而黑者名貀則是異獸之名非可以為
裘者寇宗奭等本草衍義又以海狗當之然所云
前脚似獸尾即魚身亦與皮毛柔軟之說不合矣
攷晉書稱夫餘國出善馬貂豽唐書稱黠戛斯服
貴貂豽陳藏器本草稱骨豽獸出西方突厥國似
狐而大長尾綜核諸說似豽為今之舍利孫而鼲
子盖今灰鼠之𩔖也至唐書地理志稱營州土貢
骨&KR1208;(一作骨咄)而不詳其為何物或疑其即為骨豽然
唐書於黠戛斯傳既有貂豽而又稱其獸有野馬
骨咄知必非一物松漠紀聞載契丹重骨咄犀紋
如象牙黃色知骨咄乃野牛之名與豽固迥異矣
黃鼠元許有壬上京十詠有黃鼠詩楊允孚灤
京雜詠詩注曰黃鼠灤京奇品劉績霏雪錄謂北
方黃鼠穴處各有配匹秋時畜黍菽及草木之實
以禦冬各為小窖别而貯之天氣晴和時出坐穴
口見人則拱前腋如揖狀即入穴味極肥美元朝
恒為玉食之獻置官守其處人不得擅取也黃鼠
之名古来所稱互異宋刁約使契丹為北語詩曰
密賜十貔貍注云形如鼠而大穴居食榖粱嗜肉
北朝以為珍膳味如豚肉而脆宋周密齊東野語
引澠水燕談謂契丹國産大鼠曰毗狸形𩔖鼠而
足短極肥其國以為殊味穴地取之以供國王之
膳自公相以下皆不得嘗常以羊乳飼之傾北使
嘗擕至京烹以進御本朝使其國者亦皆得食盖
極珍重之此物亦竹&KR2401;獾狸之𩔖又宋張浮休使
遼錄曰有令邦者以其肉一臠置之食物之鼎則
立麋爛是以愛重攷張舜民畫墁錄曰南使至北
帳前見畢密賜肥羖十枚毘黎邦十頭毘黎邦大
鼠也據此則貔貍也令邦也毘黎邦也實是一物
譯語有緩急輕重耳明李時珍本草綱目乃稱黃
鼠古謂之鼲鼠遼人呼為貔貍亦名令邦皮可為
裘領然諸書所載黃鼠俱無别名鼲子之說亦無
皮可為裘之事時珍盖臆說也
欽定熱河志卷九十五
