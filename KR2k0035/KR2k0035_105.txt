欽定熱河志卷一百五
外記三
隋
契丹
按北魏以後突厥始強威服塞外諸國齊周皆
傾府藏以給之隨初營州高寳寧為患沙鉢略
可汗與之合軍攻䧟臨榆鎮隋書奚𫝊稱奚臣
於突厥契丹𫝊稱契丹為突厥所逼又契丹别
部皆突厥來降其託紇臣水契丹十部突厥沙
鉢略遣吐屯潘垤統之則今承德府全境雖分
属奚與契丹寔為突厥之属國然沙鉢略遠居
西北自在今境之外亦如檀石槐軻比能之遥
制無容列入兹但錄契丹部長於篇奚於隋代
無名氏可考故亦缺之
莫賀弗
隋書高祖紀開皇四年五月癸酉契丹主莫賀弗
遣使請降九月内附契丹𫝊當後魏時為高麗所
侵部落萬餘口求内附止於白貔河其後為突厥
所逼又以萬家寄於高麗開皇四年率諸莫賀弗
來謁五年悉其衆欵塞高祖納之聽居其故地
按白貔河北史作白狼河隋書字誤本紀稱契
丹主莫賀弗請降列傳作率諸莫賀弗來謁而
其先在後魏時内附者已有莫賀弗勿于疑所
謂莫賀弗者如靺鞨渠帥稱大莫弗庫莫奚渠
渠帥稱俟斤之𩔖乃契丹酋長之總稱也至庫
莫奚傳第二部亦曰莫賀弗其部落各别蓋名
偶同耳
多彌
隋書高祖紀開皇五年四月甲午契丹主多彌遣
使貢方物
按隋開皇四年莫賀弗内附而五年又有多彌
遣貢之事其事之同異及多彌為何部酋長俱
無可考
出伏
隋書契丹𫝊契丹别部出伏等背高麗率衆内附
高祖納之
唐
奚
按烏桓鮮卑迭盛於漢魏晉間烏桓微弱已無
部落可考鮮卑之後為奚契丹又盛於唐仍錯
處今承德府全境内奚後分東西二部西奚居
媯州北山在今境外其酋帥見於五代史者不
備載載其牙帳在吐護真河(即今老河源出平泉州經赤峰建昌)
(朝陽諸縣境)者
蘇支
舊唐書奚𫝊貞觀二十二年酋長可度者率其所
部内属以可度者為右領軍兼饒樂都督封樓煩
縣公賜姓李氏顯慶初又授右監門大將軍
匹帝
唐書奚𫝊顯慶間可度者死奚遂叛五年以定襄
都督阿史得樞賓左武侯將軍延陀梯真居延州
都督李含珠為冷陘道行軍總管明年詔尙書右
丞崔餘慶持節總護定襄等三都督討之奚懼乞
降斬其王匹帝
李大輔
舊唐書奚𫝊景雲元年其首領李大輔遣使貢方
物睿宗嘉之宴賜甚厚延和元年左羽林將軍檢
校幽州大都督孫儉率兵十二萬以襲其部落師
次冷硎前軍右驍衞將軍李楷洛等與大輔會戰
我師敗績儉懼不敢進救遣使矯報大輔云我奉
勑來此招諭大輔曰將軍可還無相驚擾儉軍漸
失部伍大輔乃率衆逼之由是大敗開元三年大
輔遣其大臣粤蘇梅落來請降詔復立其地為饒
樂州封大輔為饒樂郡王仍拜左金吾員外大將
軍饒樂州都督五年大輔與契丹首領松漠郡王
李實貴(舊作失活見遼史今改正)咸請於柳城依舊置營州都
督府上從之其年大輔入朝詔封從外甥女辛氏
為固安公主以妻之賜物一千五百疋遣右領軍
將軍李濟持節送還藩
按大輔新唐書作大酺舊唐書本紀開元五年
亦作大酺孫儉新唐書作孫佺舊唐書孫處約
傳亦作佺其作輔作儉者蓋字之譌開元三年
新唐書作二年粤蘇梅落作粤蘇悔落五年尙
主作二年許尙主明年入朝成昏考新舊唐書
開元二年七月薛納為奚契丹所敗則是年無
乞降事可知新唐書本紀開元四年八月奚契
丹降則前兩年無許昏入朝事可知舊唐書本
紀開元五年三月丁巳以辛景初女封為固安
縣主妻於奚首領饒樂王大輔蓋乞降在三年
入朝在四年八月尙主在五年三月丁巳舊唐
書于此一事最為詳覈新唐書契丹傳開元二
年實貴來歸後二年與奚長李大酺皆來此即
開元四年八月書奚契丹降時事也許尙公主
當在此時
魯蘇
舊唐書奚傳開元八年大輔率兵救契丹戰死其
弟魯蘇嗣立十年入朝詔令襲其兄饒樂郡王右
金吾員外大將軍兼保塞軍經略大使賜物一千
段仍以固安公主為妻而公主與嫡母未和逓相
論告詔令離昏復以成安公主之女韋氏為東光
公主以妻之十四年又改封魯蘇為奉誠王授右
羽林軍員外將軍十八年奚衆為契丹衙官可罕
于所脅後叛降突厥魯蘇不能制走投渝關公主
奔歸平盧軍
李詩𤨏高
舊唐書奚𫝊開元二十年信安王禕奉詔討叛奚
奚酋長李詩𤨏高等以其部落五千帳來降詔封
李詩為歸義王兼特進右羽林軍大將軍同正仍
充歸義州都督賜物十萬匹移其部落於幽州界
安置
李延寵
唐書奚𫝊李詩死子延寵嗣又叛為幽州張守珪
所困延寵降復拜饒樂都督懷信王以宗室出女
楊為宜芳公主妻之延寵殺公主復叛
怒皆
舊唐書王忠嗣𫝊天寳元載與奚怒皆戰於桑乾
河三敗之
蘇庫(舊作娑固見遼史今改正)
舊唐書奚𫝊天寳五載封其王蘇庫為昭信王仍
授饒樂都督
按唐有兩李蘇庫開元三年契丹首領李實貴
率種落内附實貴死弟蘇庫代領其衆又天寳
五載封奚國王蘇庫為昭信王兩國俱經太宗
賜姓當時皆稱李氏也
李日越
唐書奚𫝊安祿山節度范陽詭邊功數鏖鬭誅其
君李日越
按張九齡集有勑奚都督李歸國書二篇文苑
英華蕃書門亦載之歸國作歸圖其人在元宗
時而新舊唐皆不載附錄於此
啜剌
舊唐書德宗紀貞元十一年夏四月丙寅幽州劉
濟奏大破奚王啜剌等六萬餘衆
君梅落索氏沒辱孤
唐書奚𫝊元和元年君梅落身入朝拜檢校司空
歸誠郡王以部酋索氏為左威衞將軍檀薊州遊
奕兵馬使沒辱孤平州遊奕兵馬使皆賜姓李氏
按舊唐書索氏作索低無沒辱孤名檀薊州作
檀薊兩州義較明
茹羯
唐書奚𫝊太和四年復盗邊盧龍李載義破之執
大將二百餘人縳其帥茹羯來獻文宗賜冠帶授
右驍衞將軍
按舊唐書太宗紀太和四年九月以投來奚王
茹羯為右驍衞將軍正同據此則茹羯是投來
之王非縳獻之帥也未詳孰是
匿舍朗
唐書奚𫝊後五年太守領匿舍朗來朝(太和九年也)
按舊唐書回紇列傳大中元年遏捻可汗有衆
五千以上其食用牛羊皆取給於奚王碩舍朗
新唐書回紇傳同大中初距太和末纔十二年
碩與匿聲相近蓋一人又李商隠為營陽公賀
幽州破奚寇表稱舊奚王匿即其事亦在大中
初即字當是朗字之譌脱去舍字耳
突董蘇薩葛
唐書奚𫝊咸通九年其王突董蘇使大都督薩葛
入朝
契丹
按唐地理志營州西北一百八十里松陘嶺其
西奚其東契丹故地跨今承德府境内僅十之
三四然舊唐書安禄山傳渡吐護真河三百里
就潢水南契丹衙與之戰則其王牙帳固在今
境内也故酋帥姓名悉錄於篇
咄羅
舊唐書契丹𫝊武德六年其君長咄羅遣使貢名
馬豐貂
摩會
舊唐書契丹𫝊貞觀二年其君摩會率其部落來
降
唐書契丹𫝊明年摩會復入朝賜鼓纛(貞觀三年)
窟哥祐莫離
舊唐書契丹𫝊太宗伐高麗至營州會其君長及
老人等賜物各有差授其蕃長窟哥為左武衞將
軍二十二年窟哥等部咸請内属乃置松漠都督
府以窟哥為左領軍將軍兼松漠都督府無極縣
男賜姓李氏顯慶初又拜窟哥左監門大將軍其
曾孫祐莫離則天時歴左衞將軍兼檢校彈汗州
刺史歸順郡王
按祐莫離新唐書作枯莫離傳寫之訛
辱紇主曲據
唐書契丹𫝊大酋辱紇主曲據率衆歸即其部為
元州拜曲據刺史隸營州都督府未幾窟哥舉部
内属乃置松漠都督府以逹稽部為峭落州紇便
部為彈汗州獨活部為無逢州芬問部為羽陵州
突便部為日蓮州芮部部為徒河州墜斤部為萬
丹州㐲部為匹黎赤山二州俱隸松漠府即以辱
紇主為之刺史
按諸州乃契丹八部全境以領于二月故備錄
之其地則不盡在今境内也
孫敖曹
舊唐書契丹𫝊契丹有别部酋帥孫敖曹初仕隋
為金紫光祿大夫武德四年與靺鞨酋長突地稽
俱遣使内附詔令於營州城傍安置授雲麾將軍
行遼州總管
阿卜固
唐書契丹𫝊窟哥死與奚連叛行軍總管阿史德
樞賓等執松漠都督阿卜固獻東都
按舊唐書薛仁貴傳與辛文陵破契丹於黑山
擒契丹王阿卜固而新書言阿史德樞賓等以
大帥主名也
孫萬榮李盡忠
唐書契丹𫝊窟哥孫曰盡忠為武衞大將軍松漠
都督而敖曹有孫曰萬榮為歸誠刺史於是營州
都督趙文翽驕奢數侵侮其下盡忠等皆怨望即
共舉兵殺文翽盗營州反盡忠自號無上可汗以
萬榮為將縱兵四掠所向輒下不重浹衆數萬攻
崇州執討擊副使許欽寂武后怒詔鷹揚將軍曹
仁師金吾大將軍張元遇右武衞大將軍李多祚
司農少卿麻仁節等二十八將擊之更號萬榮曰
萬斬盡忠曰滅諸將戰西峽石麞谷王師敗績元
遇仁節皆為所擒進攻平州不克后乃以右武衞
將軍建安王武攸宜為清邊道大總管擊契丹萬
榮夜襲檀州清道副總管擊張九節募死士數百
簿戰萬榮敗而走山俄而盡忠死突厥默啜襲破
其部萬榮敗散兵復振使别將駱務整何阿小入
冀州殺刺史陸寳積掠數千人武后聞盡忠死更
詔夏官尙書王孝傑羽衞將軍蘇宏暉率十七萬
討契丹戰東峽師敗孝傑死之萬榮席已勝遂屠
幽州攸宜遣將討捕不能克乃命右金吾大將軍
河内郡王武懿宗為神兵道大總管右肅政臺御
史大夫婁師德為清邊大總管右武衞大將軍沙
吒忠義為清邊道前軍總管兵凡二十萬擊賊萬
榮鼓而南殘瀛州属縣神兵道總管楊元基率奚
軍掩其尾契丹大敗獲何阿小降别將李楷固駱
務整收械仗如積萬榮委軍走殘隊復合與奚搏
奚四面攻乃大潰萬榮左馳張九節為三伏以伺
之萬榮窮與家奴輕騎走潞河東憊甚卧林下奴
斬其首九節傳之東都餘衆潰契丹不能立遂附
突厥
按舊唐書則天皇后紀與此略同其契丹傳趙
文翽作趙翽脱文字攻崇州作進逼檀州西峽
黃石麞谷作西峽石谷王孝傑等所領十七萬
武懿宗等所領二十萬作三十萬至盡忠死在
王孝傑領兵前舊書則云在武懿宗領兵後楊
元基率奚軍掩其尾舊書則云奚及突厥之衆
掩擊其後紀載互殊皆當以新書為正
李皆固駱務整
舊唐書狄仁傑𫝊六月左玉鈐衞大將軍李楷固
右武衞將軍駱務整討契丹餘衆擒之獻俘於含
樞殿則天大悦特賜楷固姓武氏楷固務整並契
丹李盡忠别師也初盡忠之作亂楷固等屡率兵
以䧟官軍後兵敗來降有司斷以極法仁傑議以
為楷固等並有驍將之才若恕其死必能感恩效
節又奏請授其官爵委以專征制並從之及楷固
等凱旋則天召仁傑預宴因舉觴親勸歸賞於仁
傑授楷固左玉鈐衞大將軍賜爵燕國公
實貴(舊作失活今改正)
舊唐書契丹傳開元三年其首領李實貴以默啜
政衰率種落内附實貴即盡忠之從父弟也於是
復置松漠都督府封實貴為松漠郡王拜左金吾
衞大將軍兼松漠都督明年實貴入朝封宗室外
甥生女楊氏為永樂公主以妻之
遼史世表實貴元宗賜丹書鐡劵開元四年與奚
長李大輔偕來六年卒
蘇庫(舊作娑固今改正)
舊唐書契丹𫝊實貴死實貴從父弟蘇庫代統其
衆遣使冊立仍令襲其兄官爵蘇庫大臣格圖肯
(舊作可突于今改正)驍勇頗得衆心蘇庫謀欲除之格圖肯
反攻蘇庫蘇庫奔營州都督許欽澹令薛泰率驍
勇五百人又徵奚王李大輔者及蘇庫合衆以討
格圖肯官軍不利蘇庫大輔臨庫皆為格圖肯所
殺
遼史世表蘇庫實貴之弟帝以蘇庫襲爵開元七
年十一月蘇庫與公主來朝
裕雲(舊作欝于今改正)
舊唐書契丹𫝊裕雲病死弟托雲代統其衆襲兄
官爵復以燕郡公主為妻托雲與格圖肯復相猜
沮開元十三年携公主來奔便不敢還改封遼陽
郡王因留宿衞
遼史世表托雲裕雲之弟襲官爵
實古(舊作卲固今改正)
舊唐書契丹𫝊開元十三年格圖肯立李盡忠弟
實古為主其冬車駕東廵實古詣行在所因從至
岳下拜左羽林軍員外大將軍静析軍經略大使
改封廣化郡王又封皇從外甥女陳氏為東華公
主以妻之實古還蕃十八年格圖肯殺實古
遼史世表實古托雲之弟國人共立之開元十三
年以陳氏為東光公主下嫁十八年為格圖肯所
弑以其衆降突厥東光公主走平盧
按唐書東華公主遼史作東光未知孰是
庫烈(舊作屈烈又作屈列今改正)格圖肯(舊作可突于今改正)
唐書契丹𫝊格圖肯來不為宰相李元紘所禮鞅
鞅去張說曰彼獸心者惟利是尙且方持國下所
附也不假以禮不來矣後三年格圖肯殺實古立
庫烈為主脅奚衆共突厥
遼史世表庫烈不知其世系格圖肯立之開元二
十二年六月幽州節度使張守珪大破格圖肯十
二月又破之斬庫烈及格圖肯等傳首東都餘衆
散走山谷
按庫烈張九齡集作據埒聲轉成訛故紀載互
殊耳
李克珍(舊作李過折今改正)拉恰(舊作剌乾今改正)
唐書契丹傳衙官李克珍與格圖肯内不平守珪
使客王悔隂邀以兵圍格圖肯克珍夜斬格圖肯
庫烈支黨數十人自歸守珪使克珍統其部拜北
平郡王為松漠都督
遼史世表克珍本契丹部長為松漠府衙官斬格
圖肯及庫烈歸唐幽州節度使張守珪立之封北
平郡王是年格圖肯餘黨聶埒弑克珍屠其家一
子拉恰走安東拜左驍衞將軍自此契丹中衰逹
呼哩(舊作大賀今改正)氏附庸於奚王以通於唐
聶埒(舊作泥禮今改正)
遼史世表聶埒耶律儼遼史書為湼里陳大任書
為雅里蓋遼太祖之始祖也
按張九齡集作湼禮開元中為松漠都督右金
吾衞大將軍拒破突厥湼禮湼里雅里皆聶埒
之訛也
李懷秀霞魯(舊作楷洛今改正)努爾蘇(舊作耨里思今改正)
唐書契丹𫝊天寳四年契丹大酋李懷秀降拜松
漠都督封崇順王以宗室出女獨孤為静樂公主
妻之是歲殺公主叛去范陽節度使安禄山討破
之更封其酋霞魯為恭仁王代松漠都督
遼史世表逹呼哩氏微别部長克珍代之克珍尋
滅德哷勒(舊作迭剌今改正)部長聶哷立逹年蘇爾(舊作廸輦)
(組里今改正)為蘇爾威汗(舊作阻午可汗今改正)更號約尼(舊作遥輦)
(今改正)氏唐賜國姓曰李懷秀既而懷秀叛唐更封
霞魯為王而聶哷之後曰努爾蘇者左右懷秀霞
魯至於齊蘇(舊作屈戍今改正)幾百年國勢復振
悔落拽何
舊唐書契丹𫝊貞元十年遣使來朝大首領悔落
拽何以下各授官放還
熱蘇
舊唐書契丹𫝊貞元十一年大首領熱蘇等二十
五人來朝
齊蘇(舊作屈戍今改正)
唐書契丹𫝊會昌二年回鶻破契丹酋齊蘇始復
内附拜雲麾將軍守右武衞將軍
遼史世表契丹王齊蘇是為伊蘭(舊作耶瀾今改正)可汗
張仲武奏契丹舊用回鶻印乞賜聖造詔以奉國
契丹為文
錫勒(舊作習爾今改正)
遼史世表契丹王錫勒是為巴爾汗(舊作巴剌可汗今改正)
欽德
唐書契丹𫝊光啟時方天下盗興北疆多故乃鈔
奚室韋小小部種皆役服之欽德晚節政不競其
八部大人法常三歲代時耶律安巴堅(舊作阿保機今改正)
建鼓旗為一部不肯代自號為王而有國逹呼哩
氏遂亡
五代史四夷附錄契丹後分為八部部之長號大
人而常推一大人建旗鼓以統八部至其歲久或
其國有災疾而畜牧衰則八部聚議以旗鼓立其
次而代之某部大人約尼次立時劉仁恭據有幽
州數出兵摘星嶺攻之每歲秋霜落則燒其野草
契丹馬多饑死即以良馬賂仁恭求市牧地請聽
盟約甚謹八部以為約尼不任事選於其衆以安
巴堅代之
遼史世表契丹王欽德錫勒之族也是為哈陶津
汗(舊作痕德堇可汗今改正)
按與劉仁恭盟者唐書以為欽德五代史以為
約尼蓋唐之契丹王自窟哥至實古為逹呼哩
氏自李懷秀至欽德為約尼氏遼太祖安巴堅
則世里氏也遼史太祖本紀云哈陶津汗殂羣
臣奉遺命請立太祖其世表云努爾蘇之孫曰
安巴堅功業勃興號世里氏是為遼太祖於是
世里氏與逹呼哩約尼號三耶律然則唐書稱
安巴堅自號為王而有國逹呼哩氏遂亡殆未
詳考逹呼哩及約尼之世次歟
又按遼史稱潢河以西土河以北皆奇善汗(舊作)
(奇首可汗今改正)故壌蓋契丹始祖也遼滅奚後奚王
支裔尙存蘇轍詩註記奚君宅在中京南遼史
所載奚部族及奚王實默等名猶可考然非自
為一國故不錄
欽定熱河志卷一百五
