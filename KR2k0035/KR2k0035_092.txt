欽定四庫全書
欽定熱河志卷九十二
物産一
熱河水土肥甘岡原沃衍菁英所萃百産充盈
聖祖仁皇帝展巡兹土
御製幾暇格物編臚舉品彙考證精詳我
皇上篇章題品
寵錫嘉名凡殊種異産内地罕見者均可以補圖經之
未備謹分𩔖排次志物産第二十
穀之屬
早御稻米色微紅較長味甘香六月早熟本
豐澤園種移藝山莊
聖祖御製康熙幾暇格物編(四集)
豐澤園中有水田數區布玉田穀種歲至九月始刈穫
登場一日循行阡陌時方六月下旬穀穗方穎忽見一
科高出衆稻之上實已堅好因收蔵其種待來歲騐其
成熟之早否明年六月時此種果先熟從此生生不已
歲取千百四十餘年以來内膳所進皆此米也其米色
微紅而粒長氣香而味腴以生自苑田故名御稻米一
歲兩種亦能成兩熟口外種稻至白露已後數天不能
成熟惟此種可以白露前收割故山莊稻田所收每歲
避暑用之尚有贏餘曾頒給其種與江浙督撫織造令
民間種之聞兩省頗有此米惜未廣也南方氣暖其熟
必早於北地當夏秋之交麥禾不接得此早稻利民非
小若更一歲兩種則畝有倍石之收將來蓋蔵漸可充
實矣昔宋仁宗聞占城有早熟稻遣使由福建而往以珍
物易其禾種給江淮兩浙即今南方所謂黑穀米也粒
細而性硬又結實甚稀故種者絶少今御稻不待遠求
生於禁苑與古之雀銜天雨者無異朕每飯時常願與
天下羣黎共此嘉穀也
聖祖御製詩
早御稻(四集)
紫芒半頃綠陰陰最愛先時御稻深若使炎方多廣布
可能兩次見秧針
嘉禾雙穎
夜雨初晴日素商驅暑天林紅變綠葉穀熟卜豐年勿
訝嘉禾瑞須知貴粟先秋成各地異大有再書篇
烏喇白粟米色純潔味甘性膩其種得於烏喇
樹孔中
聖祖御製康熙幾暇格物編(四集)
粟米有黃白二種黃者有黏有不黏本草注云粟黏者
為秫北人謂為黃米是也凡白粟則性皆不黏七年前
烏喇地方樹孔中忽生白粟一科土人以其子播穫生
生不已遂盈畝頃味既甘美性復柔和有以此粟來獻
者朕命布植於山莊之内莖幹葉穗較他種倍大熟亦
先時作為糕餌潔白如糯稻而細膩香滑殆過之想上
古之各種嘉榖或先無而後有者㮣如此可補農書所
未有也
麥有大小二種塞外地寒節候稍遲麥秋後半
月方熟
聖祖御製文
刈麥記(四集)
塞外早寒最宜禾黍邇來中外一家版圖萬里朕避暑山
莊歴年已多今百穀齊成與内地相似不過遲十數日
而已故種麥者頗蕃山莊苑内麥穀黍稻皆寓焉從來
稼穡之艱不可不知亦不可虚設朕念切民依痌瘝一
體年近七旬精力漸衰扶杖而閱耕種臨畦而觀刈穫
遇雨晹時若則收割之際蒼顔野老共慶有秋黃口孺
子無愁乏食此朕一時之真樂也五十四年夏六月
小暑乃苑中刈麥之候薦新觀成如雲表盛晨氣曖風
秀□標奇遠聞各省麥秋相同此目前之實景也孔子
云吾不如老農老圃孟子云從其大體為大人從其小
體為小人農夫足食則樂天下至廣兆民至衆天時之
不齊地脈之不一吾之樂民有實也以目前之實景而
且不能必其盡同乂如此嗚呼豈如田野村夫憂樂止
繫於身家而計慮不及於遠大乎故心之勞逸不可同
日而語也夫
聖祖御製詩
五月上旬避暑熱河途中喜麥秋盈野雨晹得時
賦七言一律(四集)
避暑乘輿出鳳城麥秋預卜望庚晴千村共飽連年稔
萬井同歡比屋盈谷有靈泉山脈壯道無峻嶺馬蹄輕
移風易俗先忠孝蕃息編氓在厚生
五十四年仲夏避暑途中瑞麥盈野賦五言律以
記
忽送清塵雨題詩吮兔毫青黃接玉粒霢霂佐瓊膏入
野農歌徧緣溪牧笛高蔚林能解愠蜜草滿亭臯
御製詩
麥收(癸未)
山田報麥收候遲將半月埸圃見高囷&KR1367;穗仍貽厥詎
惟平斗斛已有鬻餠餑昨秋稼尚可關内被灾闊灌注
救目前兩敗力具竭青黃兹略濟
蒼靈幸轉斡拳拳待西成民艱其敢忽
麥收(壬辰)
關外較關内麥收遲半月寒暄殊致然騐農不容忽閱隄偶
野行崇墉見兀兀稔穫關内同村舍飽麺餑數日晴更佳囷
鹿納已卒山雲將釀雨大田澤無缺時若有是哉額手慶無竭
稻名𩔖甚多不離粳糯二種羣芳譜曰北方地
平惟澤土宜旱稻今則熱河境内山田多種之
粟即粱也本草曰穗大而芒長粒粗者為粱穗
小而芒短粒細者為粟有青赤黃白黑數色羣芳
譜曰北方直名之曰穀脱殼則謂之小米今熱河
所産色黃赤者山東河南種白者北地種又有黑
穀種出遼東土人間亦種之俗稱黃殼者為涼殼
米紅殼者為紅黏米青殼者為黑米
稷亦作穄先諸米熟本草曰稷與黍一𩔖二種
也黏者為黍不黏者為稷稷可作飯黍可釀酒猶
稻之有粳與糯也其色有赤白黃黑數種稷熟最
早為五穀長元戴侗六書故曰稷穄同聲實一字
也羣芳譜曰南人承北音呼稷為穄謂可供祭也
考後漢書烏桓𫝊曰其土地宜穄新唐書奚𫝊曰
稼多穄蓋其土之宜稷由來舊矣
黍土人稱為黃米羣芳譜曰有黃白黎三色米
皆黃比粟微大北人呼黃米是也
蜀黍一名高粱亦作蜀秫明徐光啓農政全書
曰蜀秫在北方地不宜禾麥者乃種此今熱河遇
窪下之土多種之山田則否其莖纖長懼為山風
所折也有甜苦二種甜者以供餐其苦者止宜作
酒
蕎麥於山田尤宜羣芳譜曰北人日用以供常
食農人以為禦冬之具許有壬上京十詠有飢麺
詩曰坡遠花全白霜輕實便黃杵頭麸退墨磑齒
雪流香指蕎麥言也
按熱河全境在元時半屬上都(亦稱上京)半屬大寧
今承德府本境灤平縣豐寧縣(即舊熱河廳喀喇河屯廳四旗)
(廳)皆上都路地也惟上都城在今境外故凡詩
文之作於上都者皆不載其統言上都境内物
産者亦僅採為注釋不入後藝文門餘倣此
大豆有黑黃白青褐班數色塞外每以豆釀酒
謂之豆酒其一種黑而稍細者飼馬
赤小豆亦名赤豆羣芳譜曰處處種之可煮可
炒可粥飯可作麺食餡赤黯而粒緊小者入藥
綠豆羣芳譜曰粒粗而色鮮者為官綠又名明
綠粒小而色暗者為油綠又名灰綠其用甚廣亦
作菉豆
白豆一名飯豆羣芳譜曰小豆之白者也亦有
土黃色者
豌豆逸周書王會解曰山戎菽孔晁注云豆藥
也春秋莊公三十一年齊侯來獻戎捷榖梁傳曰
軍得曰捷戎菽也范寗注云菽豆楊士勛疏引徐
邈曰今之胡豆管子亦載此事注云胡豆爾雅曰
戎菽謂之荏菽亦豆也考張揖廣雅分胡豆豌豆
為二本草辨其非是以為戎菽與胡豆即今之
豌豆也
按羣芳譜載豆之屬以大小二豆該之豌豆亦
在小豆之中以其種出山戎而今熱河即古山戎
之地故特著之
蠶豆亦作胡豆羣芳譜曰與豌豆同時種而形
性迥别明徐光啓農政全書曰蠶豆之利比于豌
豆十倍
豇豆蔓生其莢有白紅紫班數色羣芳譜曰此
豆嫩時充菜老則收子可榖可果取用最多
藊豆山家沿籬多種之其一種子圓而色白者
入藥品
薏苡土人稱為薏米可粥可䞛其種特良每收
鬻關内
脂蔴一名油蔴亦名胡蔴宋沈括夢溪筆談曰
胡蔴直是今油蔴張騫始得油蔴之種故名胡蔴
素問經曰油蔴中國有四稜六稜者外國得八稜
黑蔴種故又名胡麻一名巨勝即黑脂蔴也有黑
白二種
玉蜀黍一名御米亦作番麦故或附麦𩔖農政
全書又作玉米今俗稱為包兒米有黃白赤黑斑
數色羣芳譜但稱粒如芡實大而瑩白未足盡之
其粉可作糕土人亦以為糜
東牆後漢書烏丸傳曰其上地宜穄及東牆東
牆似蓬草實如穄子(三國志作實如葵子)至十月而熟亦作
東薔子虚賦曰東薔彫胡注張揖曰東薔實可食
廣志曰東薔色青黑粒如葵子語曰貸我東薔償
我白粱幽并皆有之今土人罕稱其名疑即口外
之稗子米是也
按元一統志載穀麥稷黍豆麻大寧諸縣出
又利州惠州興中州川州建州高州土産有榖
麥黍豆又利州惠州高州土産稷又利州川州
建州土産麻又興中州土産芝麻其地皆在承
德府全境内今則土人随宜種藝百榖並産
無復有疆域之限矣
聖祖御製詩
口外設屯耕植聚落漸成(二集)
沿邊曠地多棄置良非策年來設屯聚教以分阡陌春
夏耕耨勤秋冬有蓄積霜濃早收黍暄遲晚刈麥土固
有肥磽人力變荒瘠山下出流泉屋後樹䐁栅行之無
倦弛定能增戶籍古之王者治恐亦無以易
御製詩
山田(辛酉)
禾黍芃芃遍嶺巔停鞭欣看有秋年版圖可識同遐邇
塞外荒山盡闢田
高原宜黍稻宜低物土耕桑塞外齊茶幔酒旗山抱塢
軟沙濕草水鳴溪
舊代常愁烽火驚於今此地有人耕混同中外皆天澤
倍切乾乾保泰情
關外山田(癸亥)
關外山田盡作梯漠南風景似江西水流野澗全無彴
谷轉荒村别有蹊樂事食瓜兼剥棗生涯次黍更蒸藜
百年赤子經休養物土耕桑六合齊
半載宵衣課雨晹停鞭一覽樂無央却欣民色渾非菜
即看雲容欲作黃玉塞甫田遲錢鎛羽林飛騎漫騰驤
昨年惕厲今猶憶且喜秋臨淮海掦(直隸頻歲有收雖今夏河間天津被)
(旱然秋成之處多是尚易辦所慮惟淮掦灾饉之餘元氣未復聞今歲頗可望有收故云)
山田(丁夘)
山田率有收其說頗嘗試陂陀易疏洩霖雨無憂積氣
潤蒸霧露便旱猶霑洎所以其生榖短莖而碩穟屈指
數年間五過乃豐四去歲山左歉賑恤亦云備所濟究
難遍災黎羣走避携妻負其孩來者以萬計亦有筐盛
種或乃犁拖牸懇闢厥荒确謀食聊託寄長吏漫遮迴
輕去豈其志幸得免溝壑何分内外地幾見榆關外耕
作恣民意以此略為慰更復念不置聚者日以衆地利
已無棄穀賤則傷農天時况難必(叶)嗟嗟守牧臣豈不
深長思
山田(己巳)
今歲山田果倍收黃雲到處暢吟眸可欣火種刀耕地
也報崇墉比&KR0808;秋摇曳似聞風味美湛瀼好看露光浮
賦租本薄饔飱足茅屋纔言了不愁
納稼三首
納稼塞中早寒暄候不同秋豐悅圃滿田穫覺山空升
屋炊烟白當罏濁酒紅兒孫瓦盆熟便以侑村翁
田家底為樂秋好即無愁不識催租吏渾成擊壤遊比
隣皆有積滯穗未曾收乘屋仍多暇春寒不播牟
莎坂玉霜濃垂鞭過碧峯烟村呼父老穡事訪從容故
地原難較令秋得未逢(關外種地者多山東之民皆言常年即勝其故鄉而今秋為尤)
(稔云)報章披更喜大有慰三農
山田(辛未)
山田日以闢刀耕火種之所幸常有秋不辭辛苦治生
齒日滋緐地利詎有遺贏此邊外墾稍救乏業黎丁男
相踵至燕雲逮晉齊奚啻千萬戶梯巖事耕犁内外久
一家蒙古頗相資更慮啓忿争治之良有司亦知非遠
圖權以醫燃眉
山田(壬申)
山田關外佳村村期二鬴春夏值時若所幸霑秋雨以
此勝關内終善早登圃虚望彼其嗟實償此猶愈内外
皆我民所願逢年普有懷每難遂殷憂繫心所
山田無土著天都齊晉民刀耕復火種巒障成塍鱗聞
之其初來裹糧惟一身心計躬受勞或有致富人賦稅
既以薄蒙古風更醇戶口兹日增藉以資饑貧後此非所
知目前誠可因
山田(甲戌)
山田不愁旱恒有陣雨過山田不愁澇就下流溪河蒙
古佃貧民種田得租多即漸罷遊牧相將藝黍禾黍禾
日以好牛馬日以少是云務近利而或失本道本道云
何如毳帳羊裘居射生善馳馬乳酒相歡娛試問百年
前流民到此無流民今到此或亦資生理凡兹率土濱
孰非我赤子養恬在随宜不督翻為喜
塞田(己夘)
塞田每致佳今歲實望外夏至過無雨跼蹐不可待(叶)
孰謂迴
天佑甘霖乃大沛駕言自京畿農功觀一帶兩種都芃
秀關外較尤最獨是谿勃漲間(去聲)頗致為害大體縱無
妨一夫彼何賴得之已不易失之惜應陪(叶)莫非祈年
憂豈識行秋快
山田
山田已報熟農父事腰䥥願遂汙邪滿利遺&KR1367;穗兼便
霜信何礙卒歲為欣占薄賦還逢稔閭閻氣自恬
山田
山田率已熟向北看更好圃埸積如墉棲畝收未了閭
閻氣象恬可因識温飽俯仰足資生盗賊自然少所以
祈年要首務為政道回思半年旱千里赤如掃寧敢作
此想展轉增憂惱
昊天不遺民恩雨蘇枯槁内外同一日(得雨俱六月十二日即科爾沁喀爾)
(沁等處詢之皆然)普霔佑懷保信哉
德好生詎曰能精禱呼吸實通靈對越益凛藐
山田(甲申)
山田將及熟偏喜午暄催已有腰䥥出行看踏碓開若
晹成大穗時雨免汙菜薄賦還逢稔吾民庶慰哉
山田(丙戌)
數日園中居山田得遠望策馬出石城近欲悉其狀田父老
之言六月頗旱亢雨随翠華來高低被酣暢早種秀增實晩
植苗芃壯所見如所述蔚綠金風颺更兼邇來熱暄曝實
大當此後晹雨若屢豐又可償然惟增惕乾吾心安敢放
塞田
塞田隔山即殊觀得雨便豐雨短歉西來歴歴閱農功
築場已逮多稼歛未畢穫者蔚黃雲喜色溪村與巖广
問知夏雨較東優所以豐歉不相掩頗有輦糧待賈糶
及至糧集賈亦減安得萬方普屢豐望則不無必何敢
野田(壬辰)
野田高下總芃青樂國今朝昔塞庭灘外即看墾秫隴
舍旁還復藝蔬町幸兹晴雨逢時若庶冀倉箱賚我寧
何處不因民繫念民天惟食寸心銘
閱稼
清曉策輕騎山田出閱稼深居豈弗佳宴安夙所咤都
來無半月吐穗堪欣訝蔚雲間綠黃吹風齊䆉稏千頃
連山川一律茂高下不惟塞外然京畿米減價時晹定
暄晝時雨每零夜由近以及遠各省報非詐率稱可望
豐常平不須借何修遇是哉額手
天恩謝築場期尚遥戒滿心猶怕
觀稼效陶潛體(癸巳)
暑雨山蹊濘半月未命駕快晴四五天泥乾潦亦瀉乘
閒策玉總原田試觀稼禾黍胥怒生吐穗高低亞日暄
與露潤秀實西成迓乃知向所憂先事失藴藉然總未
虚擲看此與與乍秋熱期尚遥惄哉吾猶怕
觀稼
夏秋晹雨幸調勻觀稼欣觀銍艾新憂切不孤勤一已
稔連差足慰羣民(昨歲各省秋收自八九分以至十分可稱大有今歲閩省已報早稻收八)
(分有餘山東亦報約計收成九分冇餘滇省則早者收足九分晩禾亦極豐蔚其北省之直隸豫晉陜甘南省)
(之江浙江西湖北及邊省之黔粤均經各督撫奏報雨水調勻禾穀暢茂豐稔可期兹閱山田秋稼亦全熟待)
(穫屢綏之象實可為寰宇羣黎慶矣)
祈年益勵常年志經事多成畏事人策馬山田熟滿目有
收更喜報來頻
山田
山田收穫畢隴畝尚棲餘盡道去年勝誠觀遍野如婦
男温飽樂氣象里隣舒綏屢逢望外慰哉更懍予
閱稼(甲午)
十日未出行禾&KR0927;如助長揠苗鄙宋人
天恩真浩蕩高下綠芃雲改觀頓殊曩帶露潤瀼瀼承
曦明晃晃時復霏嘉&KR1204;既雨旋晴朗似此月餘間西成
堪冀穰雖然豈敢必敬以平心想
觀稼
無逸素所廑深居心每怩𫝊宣出觀稼聊因散馬蹄豈
知數日間良苗秀已齊簇簇粱穗高翼翼禾□低颺以
風散之潤以露湑兮秋陽復皜曝實栗率可期然而西
成遥益為(去聲)懼斯時
出山莊觀農務即事得句(丙申)
我至山莊將半月邇逮旬朝未命輿雖然咨政日宣召
籌筆既罷多暇餘高居豈曰所無逸厪心農務應閱諸
夏雨既渥非霪潦赫曦晅之助長如纍纍已有結穗者
十日以前觀頓殊更殷此後祝時若西成庶足慰田夫
出麗正門策馬閱隄閱稼
萬里無片雲山風拂朝爽數日祗高居翻以閒為怏策
馬一出遊詎暢遊觀賞閱隄兼閱稼有事寧虚往禾黍
胥吐穗時晹資勃長&KR1204;雨既非霪漲弗致沆&KR1071;隄實高
出河徹橋惜費枉(河上架橋以備過河禮廟遇大雨漲集易於衝圯物料每致漂失有司不)
(免賠墊因於溥仁寺拈香後即命徹去以省繁費俟秋時潦退啟蹕行圍時再行搘搆以度車馬永著為令)
細事亦厪心要務敢忽想
過河觀稼
潦水寒潭欲退時卧波武列已橋搘綠雲有幸黃雲染
夏令不期秋今移較雨量晴願差副築場納廩候猶遲
鳴鞭攬處生欣慰幾許憂勤易得斯
出麗正門乘馬觀稼觀隄并成是什(己亥)
十餘日深居未曾一命駕雖日有召見究覺多閒暇邇
來縱炎熱曉每涼風下因之一策騎觀隄更觀稼稼既
茂有成隄亦堅無罅習勞勤之端重穯德之化
皇祖家法昭詎此徒消夏
過河觀稼
立秋後喜十朝晴潦退徒杠亦駕成(固都爾呼河上長橋每值暑雨盛漲)
(輒易衝損因於未交伏前即命撤去俟秋晴潦退始令支架為梁以省物力今日橋已成矣)便與過
河一觀稼果然滿野副期情黍高穀矮都將熟菜圃蕎
町正向榮此景豈云容易致幾多厪慮度三庚
閱稼(庚子)
較晴量雨到秋中閱稼今朝略慰衷已是黍高穗翼翼
更看粱下葉芃芃(粱耐潦其莖長故曰高粱北方多種之窪地)畿南曾繾間
(去聲)逢潦(袁守侗奏永定河漫水經過良鄉等州縣窪地間有被水俟勘明被潦久暫酌籌蠲賑各事宜)
(另行奏報)塞北難誇此報豐身自九重心萬㝢愁多鮮得放
眉叢
出麗正門乘馬沿隄閱稼之作(壬寅)
山莊駐踰月屢出率肩輿是或隣乎逸寧不心負初今
朝欲閱稼風日良清舒吉驄試躬御沿隄按轡徐瀑漲
倏流過萬家安閻閭既觀河左右多稼助長如翼翼已
結穗庶可期滿車先是為望霖勤祈原未虚登秋期遠
哉殷念敢懈諸
按熱河土地豐腴溝塍繡錯自我
聖祖仁皇帝課民樹藝式闢山田首垂
天藻
皇上厪念閭閻補耕助歛
屬車所過時切疇咨故能黍稌彌望旱澇無虞恭讀
御製諸詩審雨晴之候辨物土之宜天時地利勸課具
詳敬彙載物産穀屬門以昭重農貴粟之
家法至於境内各蒙古皆漸知稼穯刀耕火種斥鹵日開
昔時龍沙雁磧之區今則築埸納稼烟火相望
太平景物亘古未有也
蔬之屬
菘其佳者名為黃芽白苗葉皆嫩黃極為脆美
元許有壬上京十詠有白菜詩曰土膏新且嫩筐
筥薦紛披可作青菁飯仍㩗玉版師是也其細莖
者曰箭桿白宜鹽漬為葅又一種産平泉州境内
者别名回回白菜
蕨叢生山谷間最為繁茂土人多採之曝乾為
束鬻於關内今灤平縣境内有蕨菜溝以多蕨得
名又一種似蕨而葉細者俗名野鷄膀子
蔓菁爾雅疏曰幽州人謂之介羣芳譜曰塞北
種者名九英蔓菁亦曰九英菘今上人皆無此名
也廣羣芳譜曰蒙古呼其根為沙吉木爾
山葱似葱而小細莖大葉爾雅謂之茖疏云葱
生山中者名茖管子内言九曰北伐山戎出冬葱
與戎菽布之天下注云山戎有冬葱戎菽今伐之
故其物布天下元周伯琦上都扈從詩注曰什巴
爾台(舊作什巴爾秃今改正)北遍生葱韮明金幼孜北征錄
曰戎地多沙葱野韮所謂冬葱與沙葱蓋即山葱
之𩔖
山韭似韭而小爾雅謂之藿疏云韭生山中者
名藿本草曰山韭形性與家韭相𩔖但根白葉如
燈心苗山中往往有之又曰孝文韭生塞北山谷
狀如韭人多食之云是魏孝文帝所種許有壬上
京十詠有韭花詩曰西風吹野韭花發滿沙陀氣
較葷蔬媚功於肉食多濃香跨薑桂餘味及瓜茄
我欲收其實歸山種澗河金幼孜北征錄亦謂之
野韭即山韭也今灤平縣境内有韭菜溝以多山
韭得名
山蒜似蒜而小爾雅謂之蒚疏云蒜生山中者
名蒚本草曰山蒜澤蒜石蒜同一物但分生於山
澤石間不同今塞外山中多有之蒙古謂野韭苗
為哈里雅爾圍場中地有稱哈里雅爾者以山蒜
得名
蘿蔔亦作蘆菔有白紫紅三種許有壬上京十
詠有蘆菔詩曰性質宜沙地栽培屬夏畦熟登甘
似芋生薦脆如梨又一種名胡蘿蔔羣芳譜曰元
時始自邊塞中來又有山蘿蔔大如指有節黃白
色可食即金幼孜北征錄所謂沙蘿蔔也
蘑菇亦作蘑菰菌之屬形如猴頭者良中土絶
重之呼曰口蘑又曰營盤蘑菰以屯營之地糞壤
肥沃所産尤鮮美許有壬上京十詠謂之沙菌其
詩曰牛羊膏潤足物産借英華帳脚駢遮地釘頭
怒戴沙注云此物喜生車帳卓歇之地夏秋則環
遶其迹而出周伯琦上京雜詩曰菌出沙中美元
楊允孚灤京雜詠詩曰更說高麗生菜美總輸山
後蘑菰香皆以為珍品
木耳土人稱為黑菜生榆上者謂之榆肉尤珍
美明李日華六研齋筆記曰古北口有榆肉者菌
蕈之𩔖如蘑菇而稍大煮熟其大又倍聶切之味
如肉
地螺菜名形如小螺鹽漬可食
按熱河物産與内地相同者多蔬屬内如葱韮
芥莧之𩔖非特著之産不復專列以下窳果屬
如茄瓠之𩔖禽獸屬如鷄豚之𩔖俱倣此
蓏之屬
西瓜五代胡嶠䧟北記曰契丹破回紇得此種
以牛糞覆棚而種大如冬瓜味甘宋范成大詩集
自注曰西瓜味淡多液本燕北種宋洪皓松漠記
聞曰西瓜形如扁蒲而圓色極青翠經冬則變黃
其瓞𩔖甜瓜味甘脆中有汁尤甘冷予攜以歸今
禁圃鄉囿皆有元一統志曰大寧路富庶縣土産
西瓜據此則西瓜之始實由塞北今關内所産皆
塞外種也
甜瓜形𩔖甚繁土人以大而黃斑者為甜瓜小
而青斑者别名香瓜味尤勝
菜瓜羣芳譜曰生時色青質脆可作醃葅又一
種名梢瓜似甜瓜而長倍之可生食亦可為葅
南瓜一名倭瓜亦作番瓜羣芳譜曰結實形横
圓䜿扁而色黃者為南瓜形似葫蘆而色黑綠者
為番瓜其實一圃之中種形互出農家亦未嘗強
為區别也今土人㮣稱之為倭瓜其一種色紅者
亦曰南瓜止採以供玩不可食南方人謂之北瓜
冬瓜較關内所産尤巨一騎僅勝數枚
御製詩
寒瓜(辛未)
野店寒瓜可當蔬村民生計覽吟餘芻棚茅舍紛懸處
細雨涼風欲熟初體會遥思栗烝在荒唐漫說棗還如
烹蒸雅合山家供肉食休誇丙穴魚
按凡熱河物産仰&KR0829;
宸翰留題者謹随物𩔖分載其非專詠如榖屬之山田
觀稼蓏屬之寒瓜諸什於物産下敬相比附錄
載餘倣此
欽定熱河志卷九十二
