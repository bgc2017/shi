欽定四庫全書
欽定熱河志卷一百十
藝文四
本朝
詩
乙酉五月扈從過青石梁新開路查慎行
高入雲端俯作梁中間鑿石得康莊松聲落澗風
泉合藥氣浮山露草香馬為重經成熟路人貪早
度取微涼詞臣例飽
天厨膳已有中官候道旁
發黃甲營喜晴查慎行
青浮翠積氣氤氲曉色俄從霽色分馬首已迎初
上日雕翎猶帶未歸雲峯皆似染供屏幛樹不論
年絶斧斤曾記上番隨
蹕候灤河新漲隔山聞(癸未六月過此連值大雨)
駐蹕樺榆溝特給官房止宿感
恩恭紀查慎行
千帳連雲並出關受㕓何幸預清班炎埃氣隔無
三伏覆載
恩深抵萬間新瓦鱗鱗宜聽雨短牆面面好看山風餐露
宿原臣分每被殊榮輒汗顔
發樺榆溝從新開石梁至喀喇河屯查慎行
鑿開峭壁轉龍腰高棧中縈綫一條石吻仰歕泉
作霧雲根倒拔樹千霄向来紆徑千盤作此去前
村十里遥真覺太平民樂業山南山北盡漁樵
召遊行宫後苑
賜宴恭紀十二首查慎行
銀河西繞翠微岡紫界東連宛轉牆一片樓臺先
入望蓬瀛遥在水中央
天然圖畫引躋攀盡出
宸衷指點間巖壑不須多架構下因流水上因山
神川過雨氣溟濛沙土無痕井脈通欲識泉源深
幾許轆轤聲轉白雲中
坡陀幾曲接&KR0552;頭漸入仙源境漸幽忽漫孤雲生
兩角小欄低檻盡如樓
煌煌
禁扁麗中天楹帖分題兩兩懸萬丈光芒争耀眼不
知旁有好山川
松鶴隂從積翠生泉蘿烟月一時清每經
御墨留題處記得栴檀别殿名
帶峯傍石布芳筵夾岸鏗鏘奏管絃山水清音消
不得况從
天上聽鈞天
一道清流合兩河釃渠中有半開荷分明太液池
邊種重沐
天家萬里波
插架排籖滿禁林
御牀左右列森森
行宫仍是圖書府清暑時時惜寸隂
水精簾幕綠莎茵行過星橋别有津除却澆花無
汛掃就中何處著纖塵
叠砌平階茁露芽近看如錦遠如霞塞垣小草生
何幸開作長春苑裏花
華貂環座盡公侯
特許詞臣與宴遊滿引金樽歌既醉謝
恩齊上木蘭舟
隨
駕行興安嶺上查慎行
横亘東西路幾千直從遼海控居延盡消伏莽山
無樹不斷靈源地涌泉羣牧牛羊量論谷諸蕃廬
帳列如㕓
聖朝不畫長成界一道平岡是九邊
山莊雜詠(有序)查慎行
山莊者我
皇上避暑行宫之統名也(臣)以草茅新進再塵扈從自夏
徂秋往反各閱百餘日其間山川風土之美草木
禽魚之狀一一俱蒙
恩指示凡耳之所聞目之所覩口不勝述則紀以小詩合
成三十首用備忘遺不揣蕪詞並呈
御覧
朝涼夕爽絶氛霾畫裏山川處處佳
聖德如堯惟尚儉采椽不斵土為階(古北口外雘行宫八所皆無丹之飾)
章奏多從驛騎馳
行宫勤政日孜孜三更樺燭明如晝又是宵衣
乙覽時
溪䔩山肴味有餘
慈幃時逹問
安書往來中使頻相望何異宫庭侍
起居(每得新蔬輒遣中使馳送皇太后宫)
阡陌横從蒔藝區豳風七月繪成圖瓜瓤豆莢田
家味帶露朝朝進
御厨
烟光濃淡寫晴空多少旌旗掩映中大抵無峯無
好樹一峯不與一峯同
幾暇濡毫有萬行臨池無體不飛翔蛟龍噴作巖頭雨千
澗流来墨瀋香
畫鹿宫門樹射棚冬膠秋幹試初呈静中人籟皆
天籟朱鷺單傳中的聲
嶺複岡重不記名石矼随處瀉琮琤濛濛薄霧沾
衣潤雲縷多從水面生
小雨初過月未升浮浮空翠煖如蒸不知濕氣消
何處萬竈炊烟萬帳燈
林幽谷邃暗霏微過午人人換裌衣預卜明朝天色
好相風微動柘黃旗
松盖年深雨露滋茯苓琥珀化應遲太平是物争
呈瑞枯枿先看出紫芝(赤芝産落葉松根)
灤水清流比漆沮霽潭潑潑漾菰蒲細鱗柘綠皆
堪鱠不數紅鰓巨口鱸(細鱗魚重唇身有黑斑柘綠魚色微綠皆濼所産)
泡子何淤潟鹵開霜華彌望白皠皠邊民聽食天
然利只禁鹽車入口来(泡子河生天然鹽不待煎熱而成蒙古用小車載以)
(貿易)
煜煜蒼龍尾角蟠小星如沸閙林端乍驚三尺飛
光度螢火大於金彈丸(塞外流螢極大光可燭三尺許)
泥金細縷簇龍鱗首尾中分翡翠紋頗訝賦形同
蠍虎試看嘘氣却成雲(山中蜥蝎長四尺許頭以下色如翡翠有紋如魚鱗)
(尾作金色吐氣為雲土人呼為雲虎)
多年沙土養竒材照夜渾疑吐蚌胎可是水中真
藴火但生涼燄不然灰(山杏根入水千年光如水精夜置暗室中毫髮畢見)
銳頭長尾口如䨲肉翅旁連四足俱猜是千年老
蝙蝠問名方始識飛狐(飛狐蜕頭缺口耳小尾長毛深褐色翅如鼈裙四足)
(生翅中前三爪後五瓜能飛不踰尋丈)
叢間樸&KR0554;葉先枯歐李駢睛似火珠長路微甘供
解渴馬鞭争挂紫珊瑚(歐李一名烏喇奈子如櫻桃而大味微甘而醡)
青楓烏桕自喬柯映日多成錦繡窩片片丹砂開
障扇就中椵葉得霜多(椵樹葉大如團扇初生時可裏粉餅蒸食秋月經霜)
(鮮紅可愛)
山梨微澁杞漿酸崖密煎從翠釡頒珍重蓬萊金
醴味不傳方法向人間(山梨枸杞汁經煉成膏味皆鮮美上嘗以賜)
(近臣)
榛實初生似栗蓬秋來采掇出低叢雞頭剥玉差
相並餖飣曾無一顆空(俗云十榛几空塞外所産不爾也)
難憑本草考豨苓異卉竒葩眼未經滿地根株移
不得金蓮垂實菌收釘(地産金蓮花及猴頭麻姑)
官馬如雲盡上膘便經霜雪也肥饒地黃苜蓿人
人識何以連山盡藥苖
千盤百折上興安寒燠平分咫尺間忽見萬松齊
落葉人言山後是隂山(落葉松生興安嶺北秋冬凋落與凡木同)
道是山鄉又水鄉四時多半領秋光西風欲起駞
争&KR1387;早雪將飛麝退香
雲端千仞跨晴空真是飛梁亘彩虹番語漫傳生
吉兔佳名新賜玉玲瓏(逹顔嶺東北四十餘里山顛巨石百餘丈中通一門)
(望若飛橋蒙古謂之生吉兔皇上改名玲瓏山)
晨隨羽衛愛山行夜宿周廬傍幔城自入秋来常
起早挈壺攅點最分明(詞臣帳房在欽行宫南門外五十餘步天監司漏)
(處也)
畫屏環繞直廬傍草色常先柳色黃八月初頭風
力緊夜来𫝊
旨禁燒荒(塞外草枯禁野火犯者法綦重)
蝗不成災歲有秋直從畿甸到邊頭更教州縣除
蝻子預計來年
睿慮周(秋來蝗不為災所在徧皇上為明年慮命畿輔掘蝻子)
溪流經雨雜清渾茗椀頻霑雨露
恩日給大官泉一斛秪應□亦思源(自𤼵喀喇河屯恐河流渾濁至傷脾氣)
(賜臣等官厨水石一石)
丙戍七月扈從曉發熱河度嶺至喀喇河屯天尚
未明查慎行
塞天暑亦涼矧此秋候變披衣起我早熟路馬重
踐羣峯競高低孤月遞隠現參差樹交影斷續雲
流片長風從西來過耳劇嚆箭行行得平地星火
遥可辨嵐霧滃然蒸横前鋪白練道旁有雙塔隔
手不復見磵絶頼橋通泉鳴知徑轉忽聽一聲鐘
微茫識
行殿(口外無佛老之宫帷烏城霄行宫之旁有新創穹覽寺及琳觀)
上入山行圍射獲白鹿一頭恭紀查慎行
白鹿非凡種仙山歲月長出當時有道瑞叶
壽無疆洞口眠時月原頭望處霜明明開射的皎皎入圍
場碧砮千鈞鏃瑶星一道芒最宜豜並獻肯與豹
深藏至潔斑同雪如膏色勝蒼皮能留素質草不
療金創雕爼充庖味銀毫耀眼光謬慚陪羽獵作
頌比麟祥
重過玲瓏嶺看霜林作查慎行
犖确重來路秋容最好時往年輕雪早今歲得霜
遲二月花相似千林景特竒問名難辨種設色故
多姿濃淡丹黃葉交加爛漫枝簇来成綺繡疎處
度旌旗換眼層層别迴鞭步步隨已憐侵暮色還
與發華滋粧點江南畫鋪張塞外詩偏宜晴旭映
未受峭塞欺好事何人賞登高此地宜丁寧朔風
候旦晩莫狂吹
雪後随
駕度汗特穆爾嶺查慎行
校獵秋初罷
回鑾雪乍零雲峯晴皛皛風磴曉泠泠換景供吟筆收圖
入畫屏萬株枯樹頂獨愛一松青
發波羅河屯至籃旗營查慎行
劍分一嶺隔西東(自駱駝嶺束北為校獵之區其西南則山莊也)半月
風光迥不同沙磧人歸黃落後山家烟起翠微中
年豐障塞秋先獲水落浮橋路盡通誰信古来甌
脫地築場樊圃入豳風
自星龕巖歸至烏城道中重見霜林再疊前韻
查慎行
過眼當摇落繁華又一時地非千里遠候較兩旬
遲㬠日晨猶麗烘霞煖更竒黃留將雪景紅發未
霜姿秀拔多喬木輪囷乏醜枝似燒原上火愛映
酒邊旗猶憶衝炎去曾經緩轡隨綠隂晴借爽潤
色雨添滋忽換登高屐来題看葉詩含情如見待
有信不吾欺榮悴天難主姸媸分各宜本非松與
栢那免受風吹
重陽後十日扈從入古北口查慎行
踏遍雲中雪外山敝裘重脫柳重攀寒花過節如
迎客朔雁先期已度關官馬散隨黃犢卧戌兵秋
較老農閒書生幸厠
鸞鑣後默數三年六往還
熱河紀事六首勵廷儀
蜿蜒環嶺隖睨睨建
宫垣拱極千山脈朝宗萬壑源邊風多樸厚土物日
孳蕃總被陽和澤冬泉氣自温
地占佳山水
離宫闢一隅花繁知溜暖榖稔喜田腴耨獲民依切
隂晴
睿念紆争看
文囿裏稼穡繪豳圖
風土敦龐地天教界兩京
詩篇酬勝景圖畫
錫嘉名雨後銜芝鹿風前選樹鶯幾回登島嶼不復羡崑
瀛
好景
帝開先從遊逾十年鶴鳴莎逕軟魚躍藻紋圓曲岸迴蘭
棹繁隂覆錦韉迎
恩邀一盼萬彙儼登仙
屋斜無定向隨意築林邱爽氣千峯逼濃烟萬井
稠含毫增逸思振轡足清遊伏暑崇朝雨迎涼敵
九秋
清切趨仙直宏文啟别廬溪雲霑硯席巖翠滴衣
裾性與烟霞愜身依霄漢居自慚還自喜故舊得
應徐
扈從出古北口張廷玉
曉日未出山烟昏冷風直透重緜温長鞭鞭馬過
峻嶺綵旛近指南天門綫路不足容兩軌狰獰怪
石狼虎蹲攬轡高吟穎濱句前途山色非中原長
城直與鳥巢似雲邊隠見頽垣存前朝防戍疲士
卒峯頭高下連營屯一聲羌笛霜月苦枕戈荷戟
忘寒暄青燐散野白骨聚至今想像猶銷魂
聖朝聲教遠莫外黃支烏弋皆稱藩堠臺不設亭障罷
窮邊往往如庭垣年年避暑歷兹土笑迎
鑾輅山花繁書生珥筆良厚幸趨隨
清蹕邀殊恩朝嵐夕靄供覽矚巉巖危磴從攀援盛事真
足傲千古昔人出塞安足論
扈從自喀喇河屯至樺榆溝張廷玉
馬蹄侵曉發烏城衣透涼風溽暑清嵐氣千峯疑
翠滴煙光一縷似雲生幕連沙尾高低見路鑿山
腰曲折行最愛沿溪三十里奔流不斷雪濤聲
扈從喀喇河屯蒙
恩召入
行宫
賜宴徧覽苑中諸勝恭紀四首張廷玉
槖筆羣叨
錫宴榮簮裾連步到蓬瀛雙溪水繞平橋遠萬壑雲依曲
檻生臺檄參差随地築山川環立自天成閬風換
盡塵凡骨俯仰都教耳目清
盡收好景在庭除一幅豳風總不如湛露無邊滋
稼穡
萬幾餘暇玩圖書天淵體道鳶魚趣山水怡情仁智居五
色
宸毫光萬丈仰瞻銀牓麗瓊琚
層臺高陟若凌空人在苔痕樹影中夾岸林巒含
宿霧隔溪歌吹逐微風芊芊草拂漁磯綠點點花
飛釣艇紅到此始知
文囿樂時當秋肅若春融
承
恩更泛木蘭船特設芳茵
御座前法醖自天傾石髄宫庖隔岸送瓊筵幾人得聽金
璈曲兩袖都攜玉篆烟自是太平多盛事塞垣同
賦蓼蕭篇
召遊行宫後苑恭紀張廷玉
澗草巖花映碧蘿五雲長護萬年柯迎涼樓閣依
山迥避暑軒窗傍水多卧石幾重横玉几飛流千
尺瀉銀河誰言天漢無人到已許乘槎六度過(是年)
(遊覽凡思命六次)
塞外扈從紀事四首張廷玉
六御逢秋獮關山驛路通昨朝霜始白一夜樹全紅馬踏
千林葉駝嗚萬壑風解鞍吟短句難寫塞壖雄
舉頭天尺五真媿受
恩偏朝食分仙饌宵燈接
御筵(臣等帪幕東南最命安設於黃幄近處)獵場容緩轡行帳每烹鮮勺
水皆□液如傾第一泉(地偶乏水奉厨取給命於御)
圍場遥在望虎旅若雲騰分隊旗雙引穿林騎一
層草遮傷箭鹿風送脫韝鷹古禮三畋重書生見
未曾
返照連山紫重圍合又分馬蹄宜淺草豹尾帶殘
雲木葉翩翻下溪流斷續聞不愁岐路晩身傍羽
林軍
雨後扈從出古北口張廷玉
衆木吟風送晩晴振衣關口覺身輕螺尖滴翠千
重岫雉堞蟠雲萬里城澗湧清泉珠歕欱橋穿白
石玉峥嶸昇平鎖鑰無勞設長許書生欵叚行
雪霽隨獵張廷玉
嚴寒一夜雪霏霏早起冰花點客衣千樹凍時瓊
蕊密四山還處玉塵飛雲銜曉日迎
仙仗路絶纖塵合
御圍正是前岡風力勁
天&KR1249;頻中仰
天威
扈從塞外蒙
恩召入
行宫泛舟觀荷徧覽諸勝
賜宴於流杯亭恭紀二首張廷玉
經年未踏三山路此日重登太乙舟錦萼千層圍
兩岸紅雲一片在中流空明潭影全消霧雜沓泉
聲欲送秋宛轉蘭橈向何處徧随鷗鷺過汀洲
橋藏深樹路穿花次第探竒到日斜廊廡高低因
水石軒窗朝暮納雲霞連畦特植雙歧榖亞架還
懸五色瓜為是
恩波最優渥遊仙更與飯胡麻
扈從進古北口張廷玉
如雲千騎散高原扈蹕人歸自塞垣九折岡巒分
内外一重關隘隔寒暄新霜未改青林色宿雨猶
滋碧蘚痕指點溪橋皆舊識不愁前路暮烟昏
扈從度嶺行張廷玉
鞭鐙連雲度嶺東荻花如雪舞秋風山横豹尾龍
旗外路在楓林槲葉中野兔避人依荗草饑鷹擊
雉上晴空書生見獵心先喜躍馬高原也自雄
秋日隨獵紀事十二首張廷玉
穿林跨壑騎如飛健卒連岡正布圍
龍馭遠從山頂過丹楓高映柘黃旂
霜林濃處獸成羣待合圍時日半曛一騎直追奔
鹿去控弦深入數重雲
萬竈炊煙暮色催終朝登陟試龍煤忽聞鐵騎歡
聲動又向前山殺虎来
幾務偶閒披萬卷健行不息愛三餘秋原射獵歸來晩
帳殿懸燈尚校書
聖朝威德徧遐荒紫塞天開畜牧場芻粟不需民力省養
成牛馬谷難量
諸番部長遠迎
鑾膜拜呼嵩夾道歡布幕居中車四繞傍山新立小營盤
狂風未見卷飛沙信是陽和近
翠華共說今年天氣暖中秋方見雪飛花
興安嶺與碧雲齊徑路盤旋信馬蹄地勢漸高渾
不覺直登峯頂萬峯低
裁綃剪綺樹鋪紅吹散霜林大漠風一谷隂晴太
無定漫天雪片日光中
獵罷歸營月未升四山如霧晩煙凝馬前錯落流
星影萬帳齊明萬點燈
莫道書生欵叚遲
天閑分與驌驦姿路人争看牙牌上細寫蕃王入貢
時(懸牌記恩賜名馬於項下外蕃進貢年月)
布幕高懸俯碧溪夜深燈火望還迷向來此景無
人道月白山空萬馬嘶
隨獵張廷玉
珊瑚鞭指日東升人在岡巒最上層逐電愛看千
里駿摩空齊縱九秋鷹弓彎明月形常滿旗捲寒
雲影共騰慚愧年年扈
清蹕長楊欲賦歎何能
康熙五十二年五月二十五日蒙
恩宣賜筵宴得遊
避暑行宫懷
恩紀事詩二十首湯右曾
苑籞紅泉繞翠岑
萬幾餘暇始登臨寧知清暑迎涼地盡是誠民阜物心(入)
(宫門)
摇溶桂檝漾蘭舟青雀晴飛彩鷁浮欲到蓬莱三
萬里應從瀛海更乘流(登舟)
碧樹周阿夏景清三才萬物厪
皇情每尋解愠歌薰句已覺涼颸殿角生(無暑凊凉)
軒窗面面納虹霓左是丹臺右玉梯每惜寸隂勤
乙覽晨霞紅映數峰西(西嶺晨霞)
殊形特似産芝房行盡雲根别有莊横截一隄銀
漢繞大羅天在水中央(芝逕雲繞)
夾鏡澄明到碧虚四山晴翠繞周廬分明圖畫西
湖景此景西湖較不如(雙湖夾鏡)
穿蒲戲藻自遊行集網垂鈎了不驚自是
至仁周萬物一鱗一鬛總生成(石磯觀魚)
稻垂麥仰足隂陽土厚泉甘草木香會吐雙歧銜
九穗一星天上應農祥(稻田麥隴)
波迴芷岸接菱汀曲水流杯眼乍經總為
帝書真第一恍從蘭渚到蘭亭(曲水流觴)
遥青不斷綠雲鋪萬木蒼然總畫圖對面千林有
瑶島蓬壺高處望方壺(萬樹園)
洑流噴薄雪成堆潤物資生一竇開直送
恩波到東海俱從天上發源来(趵突泉)
聖心原自合
天心誠敬由來昭格深此日高居瞻綘節六時仙樂海潮
音(上帝閣)
曾從廬阜尋巖瀑憶到黃華問水簾今日銀河天
半落恍疑兩地一時兼(瀑布)
迴崖沓嶂翠浮空峭壁巉巉插水中直是五丁開
不得天然叠出錦屏風(石壁)
仙巖時有絳雲封槲葉隂邊自養茸待到千年毛
盡白仍驂赤驥御蒼龍(馴鹿)
將雛挾子共因依瑶草金沙翠羽肥從此隨陽天
直壯年年更不要南飛(候鷹)
移根幸植玉階旁寳地蓮臺萬品香天與十分端
正色承
恩先借御袍黃(金蓮花)
龍沙小草孕瓊漿
賜出金盤得共嘗一自嘉名
天錫與海南不記荔枝香(草荔枝)
青絲籠裏盛猶早白玉盤中看不殊每向上蘭宫
樹望勻圓萬顆水精珠(白櫻桃)
仙人六膳出珠宫九奏簫韶率舞同百子池頭萬
年樹侍臣身在彩雲中(筵宴)
閏五月初二日二十日復蒙
恩賜膳兩遊
避暑行宫紀
恩詩四首湯右曾
君恩重許到
行宫複嶺澄湖望不窮仍泛靈槎渡河漢復驂
法駕上崆峒神臯路迥環仙境福地天開養
聖躬常願萬年調玉燭五雲樓閣翠微中
謳歌東陌復西阡瑞麥嘉禾滿塞壖人慶六旬逢
聖節天教九域遍豐年中和氣與隂陽會易簡心通造化
先昨日山靈出時雨為迎
仙蹕到温泉
松風别殿倚層岑
寳字瓊章許遍尋孝養陔華崇
帝德阜成民物見
天心文包理數圖書秘詩叶咸韶雅頌音
揮翰萬言成頃刻由來
聖學至高深
籠葱佳氣接芳原淑景晴開閶闔門三謁
帝臺當晝永每承
宸幄似春温風前紅萼穿波出檻外金英耀日繁小草亦
蒙天地德微材難報
聖朝恩
黃土樑劉巖
後嶺連前嶺天根倚石根峭稜熊耳萼穹洞虎牢
門鳥路穿雲迥驂蹄踏霧昏中原回睇處寧獨華
嵩尊
鞍子嶺劉巖
天畔插山稜盤盤幾百層石危循磴歇峰峭撥雲
登朔吹旋崖瀑寒聲裂竇冰未曾鐫姓字孤負碧
崚嶒
熱河山莊四季應
制王敬銘
珠杓廻淑氣韶景麗仙家綠展扶輪草紅鋪簇仗
花曉山明似黛晴囿望成霞
睿思同春盎非徒攬物華(春)
九夏調槐序涼從别館生庭移葵日静沼拂芰風
清鷺立金沙影蟬廻翠樾聲始知無暑地塞景自
天成(夏)
地勝凉颸早天高爽氣多蘚階蛩自語楓坂鹿頻
過暗露初塗玉纖雲半捲羅西成徵上瑞
文囿熟嘉禾(秋)
歲届安寧節天隨
日馭迴書雲占玉宇映雪上瑶臺密室香猶護迴塘凍未
開璇筩生意轉芳信已相催(冬)
欽定熱河志卷一百十
