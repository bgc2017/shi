欽定熱河志卷六十
建置沿革六
遼
遼
遼為中京道大定府恩州惠州高州武安州利州
榆州潭州北安州兼得澤州地興中府安德州川
州建州兼得來州隰州宜州地上京道臨潢府地
饒州徽州成州松山州地
今承德府本境為北安州及澤州之灤河縣地灤
平縣為北安州地其西境為奚王府地豐寧縣為
北安州利民縣其西境為奚王府地平泉州為大
定府大定縣長興縣勸農縣富庶縣文定縣升平
縣歸化縣金源縣恩州恩化縣其南境兼得澤州
神山縣地赤峰縣為高州三韓縣松山州松山縣
其北境饒州長樂縣臨河縣安民縣地臨潢府臨
潢縣定霸縣保和縣潞縣宣化縣地建昌縣南境
為利州阜俗縣潭州龍山縣榆州和衆縣永和縣
東南境兼得隰州之海濱縣及來州地北境為惠
州惠和縣兼得高州之三韓縣地朝陽縣為興中
府興中縣營邱縣象雷縣閭山縣安德州安德縣
川州宏理縣咸康縣建州永霸縣永康縣徽州成
州同昌縣武安州沃野縣其西北境為大定府之
神水縣東境兼得宜州之宏政縣
遼史地理志中京大定府漢末步奚(步奚據元一統志當作部)
(奚)居之魏武北征降者二十餘萬去之松漠其後
拓拔氏建牙於此當饒樂河水之南温榆河水之
北唐太宗伐高麗駐蹕於此部帥蘇支從征有功
奚長可度率衆内附為置饒樂都督府咸通以後
契丹始大奚族不敢復抗太祖建國舉族臣屬聖
宗嘗過七金山土河之濱南望雲氣有郛郭樓闕
之狀因議建都統和二十四年五帳院進故奚王
牙帳地二十五年城之實以漢戶號曰中京府曰
大定有七金山馬盂山雙山松山土河統州十縣
九
按遼有兩中京其一在鎮州(今正定府)太宗大同元
年南征時所立五代史載世宗於中京即位者
是也未幾入於北漢其一為聖宗所建之大定
府即元之大寧路明初之大寧衛在今平泉州
治東北一百八十里喀喇沁扎薩克公旗境今
尚稱為大寧城蒙古稱為察罕蘇巴爾罕城大
定府属之大定長興勸農富庶文定升平歸化
金源諸縣俱在今平泉州境說詳後
又按遼志稱中京大定府拓拔氏建牙於此拓
拔氏即係元魏自西晉末為代公進封代王及
道武稱帝其所居之地去此絶遠據元一統志
奚匿松漠間歷晉不敢復出元魏時其部族始
於此建牙帳是建牙者乃奚之部族非即指拓
拔氏此遼志之誤也志又稱唐太宗駐蹕於此
太宗之伐高麗道出營州經臨渝關唐之營州
為今錦州府全境及建昌縣朝陽縣之東南境
臨渝關即今之山海關亦不應遶出於奚地又
部帥蘇支唐書作蘇文奚長可度唐書作可度
者遼志𫝊譌頗多盖未盡可據也
又按遼志於諸地沿革援引漢縣率多影響如
以大定府及富庶縣恩州為漢新安平縣地(漢新)
(安平縣属遼西郡為封大水龍鮮水入海之處距海甚近當在今灤州西界詳見建置沿革一)
(漢縣辨證下)以龍山縣為漢交黎縣地(漢交黎縣属遼西郡為渝)
(水下流入海處當在今臨榆縣及寕遠州界詳見建置沿革一漢縣辨證下)以長興
勸農二縣為漢濱從縣地(漢濱從縣属遼西郡後漢分属遼東属國)
(與徒何無慮諸縣相接當在今錦州府界)以榆州為漢臨渝縣驪成
縣地(漢臨渝縣属遼西郡後漢倂絫縣入臨渝其地南濱海臨渝縣有渝水為渝關所得)
(名當在今臨榆縣界漢驪成縣属右北平郡有大碣石山當在今灤州南界)以榆州
所属之永和縣為漢昌城縣地(漢昌城縣属右北平郡水經注)
(新河故凟逕昌城縣故城北當與海陽縣相接在今灤州西南界)以澤州灤河
縣為漢土垠縣徐無縣地(漢土垠徐無二縣皆属右北平郡水經注)
(庚水逕徐無縣故城東巨梁水逕土垠縣故城東並在邊内與鮑邱水下流相近徐無縣當在)
(今遵化州西界土垠縣當在今豐潤縣東界)以北安州利民縣為漢
女祁縣且居縣地(漢女祁且居二縣皆属上谷郡水經注于延水逕且居縣)
(故城南陽樂水逕女祁縣故城南並在今宣化府境且居縣當在今宣化縣東界女祁縣當在)
(今龍門縣東界)皆顯然舛誤其餘若以松江縣為漢文
成縣地以閭山縣為漢且慮縣地亦並無確證
其所引唐某州某縣如以惠州為唐歸義州地
以武安州為唐沃州地以高州為唐信州地以
川州為唐青山州地以金源縣為唐青山縣地
以榆州為唐黎州地以和衆縣為唐新黎縣地
以永康縣為唐昌黎縣地皆唐羈縻州縣之名
當其時多属僑治並無疆域遼志所列未免出
於臆撰今悉從刪略
大定縣(白霫故地以諸國俘戶居之)
按大定縣近附府治即今中京城内清𩔖天文
分野書曰遼建中京置大定赤縣
長安(當作長興)縣(以諸部人居之)
按長安縣金史地理志作長興而不言更名元
志亦同盖遼史字譌一統志原本謂長興廢縣
在故大寧地而不言其方向九邊圖又謂縣在
馬盂山西(九邊圖誤指馬盂山廣袤千里故稱南惠和西長興北全寧皆未足為據)
(詳見山門)今考遼長興縣至元始廢元一統志曰遼
既建中京置長興為赤縣蕃漢流民襍居其間
故其習俗不同元中統二年省入大定縣後改
為大寧又曰金北京大定府治大定長興二縣
乃知大定長興並為府治猶之南京析津府治
析津宛平二縣西京大同府治大同雲中二縣
盖京縣之制如是也大定與長興同在中京城
内大定縣治當在府南長興縣治當在府北並
在今平泉州境考金志於長興縣及三韓縣(即高)
(州金廢高州但存三韓縣)皆注有塗河(據元一統志塗河即今土河亦名老河詳)
(見水門)知長興縣境與高州相接高州在中京之
北元時大定縣既併長興之後距高州界一百
五十里則長興未併之先必在高州之南大定
之北矣方輿紀要謂長興縣在大寧衛南者誤
勸農縣(開泰二年析京民居)
按遼勸農縣至金即廢元一統志謂金析其地
属長興縣是勸農縣當與長縣接壤並在中京
之北為今平泉州西北境方輿紀要謂勸農縣
在大寧衛東南者亦未可為據
富庶縣(開泰二年析京民置)
按清𩔖天文分野書曰遼以其地沃壤置富庶
縣人多力田比屋豐富故以為名方輿紀要富
庶縣在大寧衛東一統志原本亦同據元一統
志富庶縣東北至金源元之富庶兼有文定升
平歸化縣地知遼縣當在大定府之東北金源
縣之西為今平泉州属喀喇沁右翼旗東北境
若九邊圖又謂縣在白狼山東(白狼山在建昌縣属喀喇沁左)
(翼旗東三十里)富庶縣本属大定府不應遶出今建昌
縣之東南境其說亦無據
文定縣(開泰二年析京民置)
按遼文定縣至金即廢方輿紀要文定縣在大
寧衛東南
升平縣(開泰二年析京民置)
按遼升平縣至金即廢方輿紀要文定縣南為
升平縣
歸化縣
按遼歸化縣至金即廢方輿紀要歸化縣亦在
大寧衛東文定升平歸化三縣俱當在今平泉
州東境
金源縣(開泰二年析京民置)
按方輿紀要金源縣在大寧衛東一統志原本
謂在喀喇沁右翼界九邊圖又謂縣在大青山
西據元一統志金源縣東到興中州一百里西
到大寧路二百里元興中州即遼興中府大寧
路治即遼大定府知遼縣在大定府之東興中
府之西為今平泉州属喀喇沁右翼旗最東境
元一統志又謂金源縣東至興中州界青山嶺
二十里興中州西至金源縣界青山嶺八十里
青山嶺又稱青巒嶺考元元統三年興中州青
巒嶺平治道塗碑(見藝文門)有鄰封金源之語知青
巒嶺乃金源與興中東西交界處(青巒嶺在朝陽縣属土默)
(特右翼旗西北一百八十里属建昌縣)盖今建昌縣青巒嶺以西
即平泉州東界為金源縣地正當中京之東武
經總要謂自中京東至營州界青山嶺一百七
十里與此相合九邊圖謂金源在大青山西者
亦即指青巒嶺也
神水縣(開泰二年置)
按遼神水縣至金時改属錦州一統志原本以
神水故城列入錦州府錦縣下盖據遼志神水
縣本漢徒河縣地並引元史穆瑚黎(舊作木華黎今改正)
傳為証然考穆瑚黎取大定府時降將張致據
錦州以叛陷興中府穆瑚黎進兵臨興中先遣
烏葉爾(舊作吾也而今改正)攻溜石山又遣蒙古布哈(舊作)
(蒙古不花今改正)屯永德縣(即遼安德縣)東候賊來援斷其
歸路張致遣兵援溜石蒙古布哈引兵趨之並
馳報穆瑚黎夜半疾馳遇於神水縣東夾擊之
遂拔開義縣進圍錦州當日張致之兵本從錦
州而西其交戰在神水而别屯永德以斷其歸
路則神水縣之在永德以西可知元一統志謂
溜石山在金源縣西南四十里來援溜石而必
道經神水則神水縣之在金源縣東南可知舊
錦州府志亦謂永德城西北去神水城五十餘
里永德城在今朝陽縣属土默特右翼旗界(見後)
(安德州條下)則神水之在永德以西者亦當在朝陽
縣境盖大定府所属之縣金源東南即為神水
為府之最東南境
曾公亮武經總要中京舊鮮卑之地在饒樂府西
南本奚王國牙帳之地南距古北口北距潢水東
即營州千餘里皆其境土後為契丹所併築宫室
城垣建為中京號大定府東至營州(即興中府在今朝陽縣属)
(土默特右翼旗境)界青山嶺一百七十里西即山後儒州
(今宣化府延慶州)界東南至建州(在今建昌縣属喀喇沁左翼旗境)二百
三十里南至幽州(今順天府)一路由松亭關一路由古
北口各九百里北至上京(今巴林旗)六百九十里
按此為中京所属州縣之全境其能遠接山後
儒州界者盖中京之西境為北安州自北安州
以西為奚王府奚之故地本千有餘里並隸中
京故約略言之耳武經總要所紀諸州皆據契
丹圖經皇華四達記諸書雖異域傳聞間有未
確然其四至道里可備參考亦附列卷内若方
輿紀要所載各州縣方位多係約略之詞别無
證據不盡取憑焉
遼史地理志恩州懷德軍(太宗建州開泰中以渤海戶實之初隸永興宫)
(後属中京統縣一)
恩化縣(開泰中以渤海人戶置)
武經總要恩州本烏桓舊地南至中京六十里西
至馬盂山六十里西北至漫頭山三十里北至宜
坤州(遼史作儀坤州属上京道)五十里西南至高州百二十里
按遼恩州至金即廢方輿紀要恩州城在大寕
衛西南與武經總要南至中京之文不合考金
史太祖紀天輔六年克高恩回紇三城進取中
京是恩州與高州相近亦當在中京之北為今
平泉州喀喇沁右翼旗北境元一統志謂金天
眷二年廢恩州為恩化鎮入大定縣其故城為
傳舍盖恩州本與大定縣接壤故金時以州省
入耳至武經總要謂恩州北至宜坤州考恩州
至中京僅六十里南近中京且高州尚跨恩州
之北是恩州之地未必能直接上京道境所云
北至宜坤州者誤
遼史地理志惠州惠和軍(太祖俘漢民數百戶兔麛山下創城居之置州)
(属中京統縣一)
惠和縣(聖宗遷上京惠州民括諸宫院落帳戶置)
武經總要惠州在鮮卑之地景德初契丹侵河北
德清軍失守俘虜人民於此置城居之城方二里
至低小城内有瓦舍倉廩人多漢服東至新州(即武)
(安州)百三十里西南至中京百二十里南至建州二
百三十里北至潢水石橋至高州百五十里(遼高州在)
(惠州之西由惠州至高州不應至潢水石橋當是北至潢水石橋若干里西北至高州百五十里刊)
(本誤脱字)
按遼之惠州與元之惠州非一地元惠州為遼
澤州地而遼惠州至金即廢方輿紀要惠和城
(即惠州治)在大寧衛東北百里考兔麛山在今赤峰
縣属翁牛特左翼旗東北四十里惠州當與之
相近元一統志惠和縣東南到金源縣九十里
西南到本路一百五十里元之惠和即仍遼舊
知縣在大定府之東北金源縣之北為今建昌
縣北敖漢旗境今敖漢西之博羅科廢城即惠
州故城也元一統志謂惠和縣西至大寧縣界
塗河今土河(即塗河)自喀喇沁右翼旗東北流入
敖漢西境知自土河以東為惠州地矣
遼史地理志武安州(太祖俘漢民居木葉山下因建城以遷之號杏堝新城復)
(以遼西戶益之更曰新州統和八年改今名属中京統縣一)
沃野縣
武經總要新州本契丹國之地東至徽州二百里
西至惠州百三十里南至霸州百里北至永州三
百七十里
按清𩔖天文分野書曰遼太祖俘漢民散居以
其地不可耕殖因建城池以遷之方輿紀要武
安州城在大寧衛東北二百里一統志原本武
平廢縣(金武平縣即遼沃野縣為武安州治)在故大寧城北然惠
州已在大寧東北武安州治更在惠州之東不
得但云在大寧北也至於木葉山乃遼始祖廟
所在當土河與潢河二水合流之處為遼之永
州今喀爾喀左翼旗地在奈曼旗東北境外遼
志既稱建新城為新州以别於永州之舊城則
武安州自當在永州以南元一統志武平縣南
至興中州西至惠和縣元之武平縣即遼武安
州知州治當在惠和縣之東興中府之北為今
朝陽縣属奈曼旗境
遼史地理志利州(本中京阜俗縣統和二十六年置州属中京統縣一)
阜俗縣(唐末契丹漸熾役使奚人遷居琵琶川統和四年置縣初隸彰愍宫更隸中京後置)
(州仍属中京)
武經總要利州承天后所建東至建州百二十里
東北至建州百一十里西南至蘭州(遼志中京道諸州中無蘭)
(州之名惟金志利州龍山縣下有蘭州寨考遼之州縣至金時廢為鎮寨名者甚多當是遼本置有)
(蘭州金廢為蘭州寨遼志失載)六十里南小淩河路至平州五十
里西北至中京百五十里
按方輿紀要利州城在大寧衛東南一統志原
本謂在喀喇沁左翼東北二十五里近寧遠州
邊外塔西有三塔土人亦名古爾班蘇巴爾罕
城據元一統志利州南至龍山縣北至富庶縣
西至和衆縣知在富庶縣之南龍山縣之北和
衆縣之東當大定府東南境又考元至元二十
四年利州長夀山玉京觀地産碑(詳見古蹟及藝文門)長
夀山在今建昌縣南境(詳見山門)則利州故城當在
今建昌縣南境縣治東北七十里土人稱為大
城子亦名小三座塔正當中京之東南在喀喇
沁左翼旗北百里所稱左翼東北二十五里者
誤也
又按遼志以利州為統和二十六年置金志及
元一統志皆以為統和十六年又元一統志載
利州軍名曰永昌開泰元年置領阜俗縣遼史
未詳
遼史地理志潭州廣潤軍(本中京之龍山縣開泰中置州仍属中京統縣)
(一)
龍山縣(開泰二年以習家寨置)
按潭州龍山縣之里至武經總要未詳方輿紀
要潭州城在大寧衛東一統志原本龍山故城
(即潭州治)在喀喇沁左翼西南八里大凌河之旁距
故利州約六十里俗呼喀喇城元一統志龍山
縣東北至利州西北至和衆縣知在利州之西
南和衆縣之東南與喀喇沁左翼西南八里之
說相合元一統志又謂南至撫寧縣界冷口西
南至遷安縣則自今永平府冷口邊牆以外建
昌縣南境為龍山縣地也
遼史地理志榆州高平軍(太宗南征横帳解里以所俘鎮州民置州開泰)
(中沒入属中京統縣二)
和衆縣
永和縣(統和二十二年置)
武經總要榆州隋臨榆宫之地北控營平歷代置
戍守契丹置州西北至中京百七十里西至招延
州(招延州一作招遥州遼史未載)四十里
按方輿紀要和衆城(即榆州治)在大寧衛東一統志
原本謂在故大寧城東南元一統志和衆縣東
至利州東南到龍山知在龍山縣之西北利州
之西今建昌縣治西北二十五里地名小城子
與大城子之為利州故城東西相直即為和衆
故城其西北接平泉州属喀喇沁右翼旗界正
當中京之東南若九邊圖謂縣在白狼山北者
其說無據又考遼榆州領縣凡二和衆縣即為
州治其永和縣至金即廢方輿紀要謂在榆州
西南其故址亦無可考
遼史地理志澤州廣濟軍(太祖俘蔚州民立寨居之採煉陷河銀冶隸中)
(京留守司開泰中置澤州有松亭關神山九宫嶺石子嶺灤河撒河属中京統縣二)
神山縣(神山在西南)
灤河縣(属永興宫)
武經總要澤州松亭關北遼澤之地東至利州百
里北至中京百里西至北安州二百里南至平州
二百五十里西南至松亭關二百五十里
按遼澤州治神山縣縣以山名遼志謂山在縣
西南考神山在今平泉州治北當時縣治又在
神山東北近倚州治是遼澤州城當在今平泉
州治北喀喇沁札薩克公旗界自是以南至邊
城外皆為神山縣地其州属西南之境所屆頗
遠金史太祖紀既取中京遂下澤州旋降北安
州是中京之南即澤州澤州之西即北安州今
平泉州属南境及承德府東南境皆澤州地也
灤河縣以河得名灤河逕承德府治南沿平泉
州治西境入潘家口其澤州境内之撒河由平
泉州治西南境入龍井關會灤河知今承德府
治東南平泉州治西南至邊城以外為灤河縣
境
遼史地理志高州(開泰中聖宗伐高麗以俘戶置高州有平頂山樂河属中京統)
(縣一)
三韓縣(辰韓為扶餘弁韓為新羅馬韓為高麗開泰中聖宗伐高麗俘三地之遺人置縣戶)
(二千)
按三韓之名始見於後漢書稱其有七十八國
若高州所属之縣乃因三韓遷戶而置故取以
為名非即三韓故地
武經總要高州契丹收新羅諸國俘虜人民置州
以居之仍置倚郭一縣以三韓為名南至中京百
四十里東南至恩州五十里西北至饒州六十里
按方輿紀要高州城在大寧衛北二百里一統
志原本謂在故大寧城西北據元一統志高州
南至大定縣西至松山州元之高州仍遼舊知
在大定府之北松山州之東元一統志人稱東
南到惠和縣惠和北至高州是高州東北境跨
越惠州惠和縣之北在今赤峰縣南境迤東至
建昌縣最北境皆高州地又考遼志高州有樂
河(即饒樂水)即今之英金河在今赤峯縣属翁牛特
境又元一統志塗河自大寧縣流至東北入高
州金王景先集賢洞碑記謂高州南壓塗河今
土河(即塗河)自喀喇沁右翼旗東北流逕翁牛特
左翼旗之南境敖漢旗之西北境會英金河知
今翁牛特境敖漢西北境英金河之旁喀喇沁
土河以北皆高州地也
遼史地理志松江(當作松山)州勝安軍(開泰中置統和八年省復置属)
(中京統縣一)
松江(當作松山)縣(地邊松漠商賈會衝開泰二年置縣有松山川)
按松江州遼史聖宗紀作松山州金元史地理
志並稱遼置松山州遼志作松江者盖字譌至
遼聖宗開泰年號本在統和之後而志云開泰
中置統和八年省其叙次顛倒失實遼志統和
八年七月省州及縣以其民分隸他郡開泰二
年二月詔以松山州為松山縣是遼初已先置
有松山州統和時併省至開泰時復置也松山
州松山縣之里至武經總要未詳方輿紀要松
州城在大寧衛西北一統志原本亦同松山州
至金時曾降為縣改隸高州必與高州相接元
一統志松州東至高州西至興州元松州即遼
松山州知在高州之西興州之東為今赤峰縣
属翁牛特右翼旗境正當中京之西北元一統
志又謂松州東南二十里有遮盖山考遮盖山
在今翁牛特右翼南三十里松山州當在其北
遼史地理志北安州興安軍(唐為奚王府西省地聖宗以漢戶置北安)
(州属中京統縣一)
利民縣
武經總要北安州後魏置安州築城在幽州之北
正當松漠之地今建為北安州墨㪷嶺牛山會仙
石柳河皆在其境東北至中京二百五十里西南
至古北口二百八十里南至幽州二百五十里
按金志興州本遼北安州興化軍興化縣又有
利民縣承安五年以利民寨升泰和四年廢盖
以興化為遼之舊縣而以利民為金所增置遼
志有利民縣而無興化縣與金志不合考遼北
安州治利民縣據武經總要在古北口東北二
百八十里金興州治興化縣在古北口東北一
百四十里遼北安州即後魏之安州其故城即
今博洛河屯(詳見前卷三北魏安州條下)在豐寧縣境金興
州即元之大興州其故城即今喀喇河屯在灤
平縣境是金之興州特改置於北安州之南境
利民自為遼縣興化自為金縣一統志原本曰
遼置利民縣金初廢為寨承安五年建興州復
置利民縣属焉泰和四年又廢是利民縣至金
時復置而旋廢與興州所治之興化縣本属兩
地以興化為遼置而轉以利民為金置者乃金
志之誤
又按遼北安州疆域頗廣金初用兵自克東京
上京至進取中京史載攻下郡縣不一及宗翰
破北安州後與都統杲會於奚王嶺分道追遼
主於鴛鴦灤(鴛鴦灤在今宣化府張家口外牧厰境内為金時橅州集寧縣地亦)
(名集寧海子)中間數百里别無攻圍郡縣之事知今
承德府西境及豐寧縣灤平縣之東境皆北安
州地也至遼志於北安州下稱晉為馮跋所據
馮跋即北燕主考承德府全境地前燕後燕及
北燕皆有之豈止馮跋一人即馮跋所據者兼
有承德府属之境亦不止北安一州遼志所列
沿革未可徵信大率𩔖此
又按遼時有六奚部以奚王府領之北安州雖
即在奚地然史稱遼聖宗以漢戶置州則奚部
自非其所属盖北安州治以刺史而奚部統以
奚王奚之故地尚寬凡北安州附近之境並當
為奚部地考遼史營衛志奚初為五部曰約囉
(舊作遥里今改正)部曰巴爾達(舊作伯德今改正)部曰敖拉(舊作)
(奥里今改正)部曰美嘉(舊作梅只今改正)部曰綽羅(舊作楚里今改)
(正)部太祖盡降之天贊時增置多科(舊作墮瑰今改正)
部遂號六奚部命巴掄(舊作勃里恩今改正)主之仍號奚
王聖宗合敖拉美嘉多科三部為一特置南尅
部北尅部以足六部之數其所居地之可考者
約囉部居潭利二州間巴爾達部居松山州平
州之間綽羅部居潭州北敖拉部美嘉部多科
部合為一部及分置之南尅部北尅部遼史未
詳其所居之地然奚之舊地既在北安州則諸
部亦當附居其地又有薩拉噶(舊作撒里葛今改正)部伊
克(舊作窈瓜今改正)部努延(舊作耨盌爪今改正)部皆以降奚置
部設節度使領之分居澤州之東潭州之南復
有卾博庫(舊作訛僕括今改正)部與薩拉噶等三部同居
望雲縣東盖遼時望雲縣以東即與北安州相
接中間並無郡縣(遼北安州為今承德府本境及灤平縣豐寧縣之東境地)
(遼望雲縣為今宣化府赤城縣地中間相距之處為今灤平縣豐寧縣之西境及獨石口廳地)
而北安一州又不應如是遼闊知今灤平縣豐
寧縣之西境皆奚部散居之地金天輔六年宗
翰等敗奚王什默(舊作霞末今改正)而北安州遂降可
知奚王之即在此安州境也
又按武經總要所列契丹諸州於北安州下尚
有招延州(一作招遥州)以渤海部落居之東小凌河
南至潤州北至澤州西南至幽州四百五十里
當在今建昌縣南境遼志不載此州名故附識
於此
遼史地理志興中府本霸州彰武軍慕容皝以柳
城之北龍山之南福德之地乃築龍城構宫廟改
柳城為龍城縣遂遷都號和龍宫慕容垂復居焉
後為馮跋所滅元魏取為遼西郡隋平高保寧置
營州煬帝廢州置柳城郡唐武德初改營州總管
府尋為都督府萬歲通天中陷李萬榮神龍初移
府幽州開元四年復治柳城八年西徙漁陽十年
還柳城後為奚所據太祖平奚及俘燕民將建城
命韓知方擇其處乃完葺柳城號霸州彰武軍節
度統和中制置建霸宜錦白川等五州尋落制置
隸積慶宫後属興聖宫重熙十年升興中府有大
華山小華山香高山麝香崖天授皇帝刻石在焉
駐龍峪神射泉小靈河(即小凌河)統州二(在今境之州一)縣四
按遼興中府為慕容燕故都所在今朝陽縣南
境也遼志稱慕容皝築龍城慕容垂復居焉考
慕容垂復國本都中山至其子慕容寳始遷龍
城非慕容垂也志又稱後為馮跋所滅高雲滅
慕容氏馮跋實代高雲亦非跋滅慕容氏也又
稱後魏取為遼西郡後魏所設者本名昌黎郡
至隋始改置遼西郡皆遼志之誤
興中縣(太祖掠漢民居此建霸城縣重熙中置府更名)
營邱縣(析霸城置)
象雷縣(開泰二年以麥務川置隸中京後属)
閭山縣(開泰二年以羅家軍置隸中京後属)
按方輿紀要象雷廢縣閭山廢縣皆在營州(即遼)
(興中府)西今朝陽縣西南境也遼中京在興中府
之西二縣先隸中京而後属興中故知居中京
興中府之間也
武經總要興中府東至遼河三百里西至中京三
百里西南至建州六十里北至潢水四百里舊契
丹界西北至松陘嶺百里舊奚界東南至安東都
護府二百七十里東北至白川州七十里
按方輿紀要營州故城(即興中府)在大寕衛東三百
里一統志原本興中故城在土默特右翼西百
里錦州府西北邊外大凌河之北盖即今之朝
陽縣治舊名三座塔城蒙古稱為古爾班蘇巴
爾罕城
遼史地理志安德州化平軍(以霸州安德縣置來属統縣一)
安德縣(統和八年析霸州東南龍山徒河境戸置初隸乾州更属霸州置州來属)
按安德州安德縣之里至武經總要未詳一統
志原本永德廢縣(金永德縣即遼安德縣為安德州治)西北去神
水縣城五十餘里東北去興中府城百里今據
遼乾統八年有安德州靈巖寺碑(詳見古蹟及藝文門)靈
巖寺在今朝陽縣東南柏山上(詳見山門)則安德州
故城當在今朝陽縣東南柏山之麓為土默特
右翼旗南境實興中府之東南也遼志以安德
縣為析霸城東南戶置霸城即興中府又金志
稱永德縣(即安德縣)北有凌河與此方位並合
又按遼興中府所属尚有黔州統盛吉一縣方
輿紀要黔州城在營州南考武經總要謂白川
州東至黔州七十里黔州東至顯州(今錦州府廣寕縣)
五十里東北至望海峯五十里是黔州尚在川
州之東為今錦州府界故不列入
遼史地理志川州長寧軍太祖弟明王按圖(舊作安端)
(今改正)置會同三年詔為白川州按圖子察罕(舊作察割)
(今改正)以大逆誅沒入省曰川州初隸崇德宫統和
中属文忠王府統縣三
宏理縣(統和八年以諸宫提轄司戶置)
咸康縣
宜民縣(統和中置)
武經總要白川州東至黔州七十里西至中京四
百三十里東南至宜州百里西南至霸州七十里
按方輿紀要川州有東西二城東川州遼所置
西南至義州衛一百五十里西川州金所置南
至義州衛九十里盖遼與金各自有川州武經
總要川州西南至霸州(即興中城)七十里此遼之川
州也元一統志川州南至興中州一百八十里
此金之川州也一統志原本川州城(此即指遼之川州)
在土默特右翼東北一百五里蒙古名卓索喀
喇城今朝陽縣治東北六十七里地名四角坂
有廢城中有遼開泰二年石幢(詳見古蹟門)為白川
州官吏所建知即遼川州故城也且此城當興
中故城東北亦與武經總要西南至霸州七十
里之文相合今朝陽縣属土默特右翼旗東北
接土默特左翼旗境皆川州地也
又按遼川州共領三縣遼志先宏理而後咸康
宜民元一統志載遼川州所領則先咸康而後
宜民宏理清𩔖天文分野書亦稱遼川州領咸
康等三縣今據遼開泰二年石幢列銜有長寧
軍節度白川州刺史及白川州咸康縣令知咸
康縣為遼川州所治而宜民與宏理乃其属縣
元一統志又謂遼後省宏理入宜民若宏理為
川州倚郭之縣必不以之省入宜民矣以宏理
為川州首縣者乃遼志之誤也宏理縣之併於
宜民遼史亦未詳
遼史地理志建州保静軍太祖置州漢乾祐元年
故石晉太后詣世宗求於漢城側耕墾自贍許於
建州南四十里給地五十頃營構房室創立宗廟
州在靈河之南屢遭水害聖宗遷於河北初属武
寧軍隸永興宫後属敦睦宫統縣二
永霸縣
永康縣
武經總要建州東南至器仗山三十里東北至霸
州九十里南至渝州(當作榆州)五十里西南至小凌河
十里
按方輿紀要建州城在大寧衛東南四百餘里
止約略之詞考建州本有二城遼太祖初置之
建州在大凌河之南小凌河之北正當興中城
之南遼聖宗移置之建州在大凌河之北正當
興中城之西武經總要謂建州東北至霸(即興中城)
西南至小凌河一統志原本謂建州故城在土
默特右翼西南一百二十里皆指初置之建州
而言即今朝陽縣治南之五十家子廢城是也
若移置之建州據元一統志當在興中城之西
為今朝陽縣属土默特右翼旗西一百七十里
之喀喇城一統志原本以為亦遼金時州而無
考者實即建州城也
遼史地理志來州歸德軍(故城在今寧遠州)統州三縣一
(兼得今境之州一)
按遼來州即元瑞州本在今錦州府西南界據
武經總要來州北至建州三百五十里元一統
志瑞州北至利州界栲栳山一百五十里到利
州三百五十里西北到龍山縣二百八十里故
知兼得建昌縣東南境
隰州平海(今志作海平)軍(慕容皝置集寧縣聖宗括帳戶遷信州大雪不能進建城)
(於此置焉隸興聖宫來属統縣一)
海濱縣(本東京城内渤海民戶因叛移於此)
按遼志以隰州平海軍領海陽縣潤州海陽軍
領海濱縣金志則謂遼隰州領海濱縣潤州領
海陽縣與遼志互異考潤州軍名海陽與海陽
縣名相合則海濱縣當属隰州矣元一統志亦
謂遼隰州治海濱縣今從之考隰州海濱縣至
金廢隰州以縣属來州後改來州為宗州復改
為瑞州所属縣如故元廢縣為海濱鄉今建昌
縣東南一百八十里瑞雲山中(在喀喇沁左翼旗南七十里)
有元至正七年大寧路瑞州海濱鄉周家莊雲
谿觀碑(詳見藝文門)知建昌縣属喀喇沁左翼旗之
東南境為遼海濱縣地
又按遼志以隰州為慕容皝所置集寧縣考十
六國春秋及晉書載記無集寕縣之名惟前燕
錄載慕容皝十四年以河間郡(晉書作河間人)為寕集
縣盖即河間郡之流人置縣以居之遼志之集
寧疑即寧集之譌
遼史地理志宜州崇義軍(故城在今義州)統縣二(兼得今境之縣)
(一)
宏政縣(世宗以定州俘戶置)
按遼宜州即金元義州本在今錦州府北界據
武經總要宜州西至霸州二百里北至川州元
一統志義州西至興中州界蛤蜊山九十里到
興中州一百八十里西北到川州一百八十里
故知兼得朝陽縣境今朝陽縣治東北一百九
十里之台頭溝有金皇統八年宜州廳峪口院
碑(詳見藝文門)知朝陽縣属土默特右翼旗東北接
土默特左翼旗南境亦宜州地考遼宜州治宏
政縣而别領開義縣然開義縣尚在今義州南
非朝陽縣境所及其兼得今縣境者乃宏政縣
地也
又按以上惟安德州隸於興中府其川建來宜
四州皆直隸於中京
遼史地理志徽州宣德軍景宗女秦晉大長公主
所建媵臣萬戶在宜州之北二百里
遼史地理志成州長慶軍聖宗女晉國長公主以
上賜媵臣戶置在宜州北一百六十里成州興府
軍節度統縣一
同昌縣
按徽成二州遼志載入上京道頭下軍州内遼
時諸王外戚大臣從征俘掠生口各建州縣以
居之横帳諸王國舅公主許創立州城朝廷賜
州縣額其節度使朝廷命之刺史以下皆以本
主部曲充焉所謂頭下軍州也二州皆居宜州
之北當在今朝陽縣属土默特左翼旗境其成
州後由上京改隸中京故遼志互收入中京道
下
遼史地理志饒州匡義軍(属上京道)有潢河長水灤青
山大福山松山隸延慶宫統縣二
長樂縣(本遼城縣民太祖伐渤海遷其民建縣居之)
臨河縣(本豐永縣民太宗分兵伐渤海遷於潢水之曲)
安民縣(太宗以渤海諸邑所俘襍置)
按宋薛映記度潢水石橋旁有饒州富弼行桯
錄中京北四百八十里至潢水石橋武經總要
饒州南至中京五百里遼志饒州有潢河方輿
紀要廢饒州在臨潢(遼上京臨潢府在今翁牛特北巴林旗界)西南
二百三十里一統志原本謂在翁牛特右翼界
内考潢河自克什克騰流經赤峰縣属翁牛特
左翼旗界知今翁牛特北境潢河之北當為遼
饒州地饒州治長樂縣而别領臨河安民二縣
其方位道里無可考
遼史地理志上京臨潢府謂之龍眉宫神冊三年
城之名曰皇都天顯十三年更名上京府曰臨潢
統縣十
按遼上京在中京之北臨潢府有黑河潢河一
統志原本黑河在今巴林北一百十里潢河為
大遼水之西源蒙古名西喇穆倫西流入巴林
界又東經阿祿科爾沁南入翁牛特北境今赤
峯縣北為翁牛特旗又北為巴林旗臨潢府居
潢水北有黑河今巴林二旗為遼上京臨潢府
地也遼志謂本漢遼東郡西安平之地新莽曰
北安平考漢遼東郡亦在長城以内若今赤峰
縣北之巴林二旗漢初當為匈奴左地武帝時
為塞地後入烏桓其云即遼東郡地者亦殊未
之考矣
臨潢縣(太祖天贊初攻燕薊以所俘人戶散居潢水之北故以名)
按臨潢縣近附府治居潢水北上京道属之饒
州(今赤峯縣北翁牛特旗地)亦有潢河知臨潢縣南與饒州
接壤也
定霸縣(太祖下扶餘遷其人於京西與漢人襍居統和八年以諸宫提轄司人戶置隸長寧)
(宫)
保和縣(太祖破龍州盡徙富利縣人散居京南統和八年以諸宫提轄司人戶置隸彰愍宫)
潞縣(天贊元年太祖破薊州掠潞縣民布於京東與渤海人襍處隸崇德宫)
宣化縣(太祖破鴨□府盡徙其民居之京南統和八年以諸宫提轄司人戶置隸彰愍宫)
按定霸以下諸縣皆以俘降人戶徙置京之東
西南境保和宣化居南潞縣居東定霸居西皆
附近京邑應在潢河黑河左右今赤峰縣北巴
林左右翼兩旗境内
欽定熱河志卷六十
