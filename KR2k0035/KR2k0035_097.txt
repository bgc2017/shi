欽定熱河志卷九十七
古蹟一
志乘紀古蹟所以網羅放失蒐輯舊聞尚矣熱河
廣袤二千里城邑遷改碑碣流𫝊所在多有至於
大寧城為遼京之陪京興中城為慕容之故都地
靈攸萃厥跡斯彰今博考正史旁引傅記證以碑
碣志古蹟二十一其有史册所載按其方位宜在
境内而今無考者亦不敢略若夫流俗相𫝊誇誕
失實者無取焉
承德府(即熱河廳)
五指山寨在承德府東南四十里五指山元史
史天祥傳進攻北京傍近諸寨五指山楊昭努(舊作)
(楊趙奴今改正)獨固守不下蓋金末建寨於此今無存
大輪禪師塔在五指山有元至元二十四年碑
沙門居實撰文稱大輪為鳩巢法師弟子至元七
年以承相安圖(舊作安童今改正)疏請住持靈峰寺十二
年八月示微疾而化收舍利本山祖塋塔葬之碑
額曰興州宜興縣五指山大靈峰禪寺大輪禪師
碑銘知其地在元為宜興縣境
灤平縣(即喀喇河屯廳)
御製詩
興州攬古言懷
興州於古為遐荒長城築守防秦亡遼金元漸開版章
惜哉宅中未久長縱有墨客怯塞凉掛一漏百名空償
建置今亦不可詳大清一統撫萬方
皇祖於斯闢山莊山川增色田野穰
垂法示後深意蔵文臣扈蹕翰墨香馬遷青雲譬不妨雖
然所重在覲揚紹庭善繼百世昌
興州故城在灤平縣金承安五年置興州治興
化縣屬北京路元仍為興州治興安縣中統三年
改屬上都路以元時興州之西北尚有宜興州故
俗稱為大興州明洪武三年以興州屬北平府四
年改置興州左右中前後五衛永樂初移衛入内
地而故城遂廢今灤平縣西南里許基址尚存
謹按興州故城在今灤平縣明一統志謂在雲
州堡東五百五十里方輿紀要謂在開平衛(開平)
(衛故城在今多倫諾爾廳西北境)東二百里不足據也
宜興故城在灤平縣西北七十五里金初為興
化縣之白檀鎮泰和三年置宜興縣屬興州元初
因之致和元年升為宜興州以舊有興州故俗稱
此為小興州明初改置宜興守禦千戸所永樂初
廢今其地有合利塔拉川俗亦稱為興州河迤南
三里為小城子盖宜興故城址也
謹按元時宜興州界西抵豐寧縣之上黃旗東
抵承德府之五指山而小城子適當其中知即
為宜興故治明一統志謂在雲州堡東四百五
十里方輿紀要謂在興州西曹家寨口外三十
五里為青河嶺又北五十四里即小興州皆不足
據
太師太平王德勝碑在宜興故城北元天歴時
宜興州官史所建頌太師右丞燕特穆爾(舊作燕鐵木兒)
(今改正)之功碑文漫漶不詳撰入姓名
新館在灤平縣境内遼置王曾行程錄自古北
口度德勝嶺八十里至新館今無考
卧如來館在灤平縣境内遼置王曾行程錄自
新館過雕窠嶺偏槍嶺四十里至卧如來館盖山
中有卧佛像故名今無考
豐寧縣(即四旗廳)
安州故城在豐寧縣境内北魏皇興二年置安
州與廣陽郡同治燕樂縣水經注濡水又東而南
索頭水注之水逕廣陽僑郡西今安州治又南流
注於濡水考今之伊遜河即索頭水土城子東一
百二十里有廢城址周四里土人稱為波羅河屯
亦曰黃姑屯伊遜河正經其西當即故安州城也
高峯戍在豐寧縣大閣兒西南四十里湯山水
經注沽水又東南右合高峯水水出高峯戍東南
城在山上考今之白河即沽水今之湯河即高峯
水湯河出湯山下知湯山為魏高峯戍今無存
西密雲戌在豐寧縣大閣兒境内永經注鮑邱
水出禦夷北塞中俗謂之大榆河南逕鎮東南九
十里西密雲戍西又道人谿水南歴密雲戍東又
孟廣硎水西南至密雲戍東西注道人谿水亂流
逕密雲戍城南右會大榆河考今之潮河即大榆
河發源於大閣兒之上黃旗知密雲戍當在其東
北魏時置有密雲縣在邊内此言密雲戍者明與
縣非一地也今無存
神樹站在豐寧縣境内明太宗實錄永樂十九
年命置邏騎營於古北口北神樹之地知與古北
口南北相直英宗實錄正統九年命陳懷出古北
口經大小興州過神樹知在興州之北方輿紀要
以為在臨潢府西南非也
宜興分界石碣在豐寧縣土城子西北一百三
十里上黃旂至正二十六年立正面刻北開平縣
界側面刻東宜興州界盖元時開平宜興分界之
所
甎塔在豐寧縣土城子西一百里塔十級周四
大二尺高五丈餘正面甎甓上鐫明崇禎年三月
白馬關造
平泉州(即八溝廳)
御製詩
大寧城覽古(甲戍)
斷戍頽垣蔓草青秋風立馬一延停侍臣不識憑臨意
只道初番過大寧
金元遺跡感荆凡祗有羣山繞碧巉慨古心還惕殷鑒
遐荒貼服在和諴
明祖當年亦甚英遠臨絶域建三城豈知土木百年未
介弟居然攝北京
躡後燕師慮患深魏卭會飲早成擒南中燕雀真堪笑
方建臯門及正心
題大寧塔(甲戌)
魯恭宮殿頽無存惟餘窣堵巍平原寂寥此日真淨業
莊嚴異代徒祗園傑搆歲久具靈異不雲常羃氤氲氣
自遠早見鬱岧岧逼近欲瞻翻不易此中妙諦吾已知
恰似法華開塔時因緣時節苟未至當面錯過空齎咨
須臾朗徹隂翳消珠幢湧地影蕩搖八方薄伽梵齊現
一路湼槃門豈遙瓴甓枝撐邈難陟摩空鸛鶴摶其翼
當時挈眷盡歸南萬古標宗恒鎮北六和浮玉向曾登
仰矚空懷最上層觸緒題詞詎可置遇境忘言實未能
大千乾闥何春秋碧眼僧過有偈留牛羊下麋鹿遊那
似慈恩杜甫愁金風策馬遵前郵
大寧故城在平泉州東北一百八十里即遼之
中京大定府金之北京大定府也遼史地理志聖
宗嘗過七金山土河之濱南望雲氣有郛郭樓闕
之狀因議建都擇良工於燕薊董役二歲郛郭宫
掖樓閣府庫市肆廊廡擬成都之制統和二十五
年城之實以漢戸號曰中京府曰大定城池湫濕
多鑿井泄之人以為便南有朱夏門北有陽德門
閶闔門王曾行程錄云中京大定府城垣庳小方
圓纔四里許門但重屋無築闍之制南門曰朱夏
門内夾道步廊多坊門次至大同館其正北門曰
陽德閶闔城内西南隅岡上有寺城南有園圃宴
射之所又有長樂門金史大定三年土河泛濫水
入京城轉運使高德基命開長樂門疏分使入御
溝以殺其勢元改為大寧路明初設北平行都司
置大寧衞封建寧藩於此自永樂元年棄大寧其
地遂墟景泰四年泰寧等三衞乞居大寧廢城不
許令去塞二百里外居住天順後遂入於三衛今
其城在喀喇沁扎薩克公旂界老河之北本遼之
舊址經金時改拓明初復加修築蒙古名罕蘇巴
爾漢城高丈餘周二十里東西二門南北四門城
中街道倉庫樓闕依稀可辨城内有浮圖二一在
城東隅十三級一在舊倉旁城外西南隅有浮圖
一
遼宫殿在故大定府城内有延慶殿永安殿遼
史聖宗統和二十七年四月駐蹕中京營建宫室
開泰七年十月名中京新建二殿曰延慶曰永安
又有觀德殿會安殿為奉安列祖御像之所又中
京武功殿聖宗居之文化殿太后居之今並無存
遼祖廟在故大定府城内遼史地理志中京大
定府皇城中有祖廟又聖宗開泰八年正月建景
宗廟於中京九年十二月詔中京建太祖廟今無
存
遼國子監在故大定府城内遼史道宗紀清寧
六年六月中京置國子監子命以時祭先聖先師
今無存
遼秘書監在故大定府城内遼史興宗紀重熙
二十三年十月駐蹕中京幸新建秘書監今無存
遼相府院在故大定府城内三朝北盟會編中
京相府院者契丹時宰相所居也今無存
遼市樓在故大定府城内王曾行程錄中京大
定府有市樓四曰天方大衢通闤望闕今無存
大同館在故大定府城内王曾行程錄中京大
定府南門内次至大同館遼史地理志作中京有
大同驛以待宋使今無存
朝天館在故大定府城内遼史地理志中京大
定府城中朝天館以待新羅使今無存
來賓館在故大定府城内遼史地理志中京大
定府城中有來賓館待夏使今無存
柳河館在平泉州東南境遼置王曾行程錄自
過烏灤河又過墨斗嶺芹菜嶺七十里至柳河館
劉敞使契丹有宿柳河詩今無考
謹按宋時使遼所經之路史稱契丹欲誇示險
遠道多回曲故其方位尤未易考曾公亮武經
總要謂柳河在北安州遼之北安州為豐寧縣
(即四旂廳)灤平縣(即喀喇河屯廳)之東境及承德府(即熱河廳)地
今以宋史劉敞傳互證之史謂敞使契丹自古
北口至柳河回曲殆千里敞質譯人曰自松亭
(松亭故關在喜峯口北一百二十里)趨柳河甚徑且易不數日可
抵中京何為故道此敞詩中亦有稍出盧龍塞
及别道入松亭之語乃知當時譯路先自古北
口而北行仍遶至盧龍塞外也柳河館與松亭
相近故知在今平泉州東南境
打造部落館在平泉州南境遼置王曾行程錄
自柳河館過松亭嶺七十里至打造部落館今無
考
牛山館在平泉州南境遼置王曾行程錄自打
造部落館五十里至牛山館牛山在明初亦稱牛
嶺永樂元年命新昌伯唐雲帥師自小興州大興
州東接牛嶺會州諸處屯種今無考
鹿兒峽館在平泉州南境遼置王曾行程錄自
牛山館八十里至鹿兒峽館劉敞有朱橋鹿兒館
詩鹿兒峽亦稱鹿兒嶺明初常遇春追元兵出遵
化度鹿兒嶺至會州今無考
鐵漿館在平泉州境内遼置王曾行程錄自鹿
兒峽館又過蝦蟆嶺九十里至鐵漿館劉敞有鐵
漿館詩今無考
富谷館在平泉州境内遼置王曾行程錄自鐵
漿館又過石子嶺自此漸出山七十里至富谷館
元一統志載大寧路古蹟曰富谷有站宋范鎮行
富谷道中有詩云路迴山陡轉沙漫水平流曾肇
亦有富谷山頭一騎歸之句今無考
通天館在平泉州北境遼置王曾行程錄自當
谷館八十里至通天館二十里至中京元一統志
引宋綬出使錄亦謂富谷館八十里至通天館距
中京二十里今無考
臨都館在平泉州北境遼置富弼行程錄自中
京正北八十里至臨都館今無考
官窰館在平泉州北境遼置富弼行程錄自臨
都館四十里至官窰今無考
謹按武經總要引此文作宫室館與契丹國志
所載行程錄作官窰館互異考元一統志載松
山州與中州等處皆有瓷窰知遼時中京附近
之地多設官窰其作宫室館者盖字形之訛耳
神水館在平泉州境内遼置蘇轍使契丹有神
水館詩今無考
新城在平泉州北百里明洪武二十年命宋國
公馮勝等率師出松亭關寨大寧寬河會州富峪
四城留兵居守所築之大寧城即此其曰新城者
以别於遼金元故城也置新城衛永樂初廢明太
祖實錄洪武二十二年會寧侯張温及北平行軍
都司都指揮使周興奏修拓大寧等城并上其規
制大寧城門五城周三千六十丈濠長三千一百
六十丈深一丈九尺明史地理志距行都司六十
里今其城在喀喇沁扎薩克公旂界周十里東西
三里有奇南北二里
謹按新城蒙古名喀喇城土人稱為黑城一統
志原本以為青城引米萬春薊門考大寧至青
城二日程以証之然新城在大寧故城西南僅
六十里米氏盖考之未詳也至於因新城而訛
為青城又因青城而訛為黑城轉輾改稱其實
一地耳
富峪故城在平泉州北明初築富峪城置守禦
千戸所後改置富峪衛永樂初廢明太祖實錄富峪
城門四城周九百丈濠長九百八丈二尺深一丈
三尺明史地理志距行都司一百二十里
會州故城在平泉州南二十里本遼澤州地元
改置惠州後訛為會州明初築會州城(遼澤州城尚在明會)
(州之東北詳見建置沿革門)置會州衛永樂初廢明太祖實錄
會州城門四城周一千一百二十八丈濠長一千
一百八十九丈二尺深一丈八尺薊門考青城(即新)
(城)西南至會州一百二十里會州西南至喜峯口
二百里與今之方位正合方輿紀要會州城在大
寧衞西南二百四十里又二百四十里即喜峯口
與薊門考互異者計里有廣狭耳今故城高丈餘
周三里有奇四門無樓櫓蒙古名察罕城豹河流
經其東稱為察罕河屯河城中居民數百家比屋
鱗次煙火相望信塞外之要衝也
寬河故城在平泉州南一百十里喜峰口外明
初築寬河城置守禦千戸所永樂初廢明太祖實
錄寬河城門四城周八百十二丈濠長八百五十
九丈深一丈五尺今其故城周四里四門無樓櫓
土人稱為寬河城
富庶故城在平泉州東北遼置富庶縣屬大定
府金因之元屬大寧路明初廢元一統志謂富庶
縣西北至大寧路東至建州南至利州西南至和
衆縣今州屬喀喇沁右翼旗東南境地名公營子
有廢城址周五里正當大寧之東南與元一統志
西北至大寧一百五十里之方位相合又其東接
朝陽縣(即三座塔廳)屬土默特右翼旗界為建州地其
南接建昌縣(即塔子溝廳)屬喀喇沁左翼旗界為利
州及和衆縣地當為故富庶城
凡城在平泉州境内方輿紀要凡城慕容氏所
置城也考三國志烏丸𫝊太祖自征蹋頓袁尚與
蹋頓將衆逆戰於凡城是漢時已有此名不始自
慕容燕也十六國春秋石虎率衆次棘城皝遣子
恪等擊之趙兵逃潰乘勝追之築戍凡城而還又
虎使鎮遠將軍石成入寇凡城不克又趙撫軍將
軍李農率衆三萬與征北大將軍張舉攻燕凡城
又平北將軍尹農攻燕凡城不克而還又晉書地
理志慕容熙以并州刺史鎮凡城水經注盧龍東
越清陘至凡城二百許里當在平泉州之東南今
無考
三會城在平泉州西南境水經注五渡水北出
安樂縣丁原山南流逕其縣故城西本三會故城
也又高石水東出安樂縣東山西流歴三會城南
酈氏所載在濡水(即灤河)既合武列水(今熱河)之後將
入盧龍塞(今潘家口)之前當在魏安州界考魏書地形
志安州有安樂郡(領土垠安市二縣齊廢土垠入安市周廢安市入密雲)而
無安樂縣然安樂郡與密雲相接自當在邊内至
安州廣陽郡所領有燕樂縣或疑安樂即為燕樂
縣乃安州所治為索頭水(即今伊遜河)所經又當在豐
寧縣(即四旂廳)境惟魏志於燕樂縣下注云真君九年
併永樂知永樂亦北魏之縣與燕樂縣相接水經
注所謂安樂縣當為永樂縣之訛酈道元時已併
入燕樂故稱為故城今承德府(即熱河廳)東境之老牛
河即五渡水州南之豹河即高石水三會城當在
老牛河之東豹河之西今無考
受米城在平泉州境内唐書地理志自古盧龍
北經九荆嶺受米城當在州境之南今無考
回紇城在平泉州境内金史太宗紀都統杲克
高恩回紇三城進取中京則城當與高恩二州相
近盖遼時俘回紇部人居此故以名城也今無考
奚王牙帳在平泉州東北舊唐書奚𫝊自營州
西北饒樂水以至其國新唐書奚傳依土護真水
地理志長城口北八百里有土護真河奚王牙帳
也自盧龍北至奚王牙帳六百里今之土河即吐
護真水在喀喇沁右翼旂之南今之英金河即饒
樂水在喀喇沁右翼旂之北奚王牙帳正居其間
遼史地理志五帳院進故奚王牙帳地城之號曰
中京知大定府即故奚王牙帳也
奚王避暑莊在平泉州東北契丹國志東過小
河唱呌山道北奚王避暑莊有亭臺今無考
奚君宅在平泉州東北蘇轍使契丹有奚君宅
詩自注云在中京南盖遼滅奚後使居於此今無
考
花道在平泉州東北金史布色忠義(舊作僕散忠義今改)
(正)傳武雅(舊作窩幹今改正)䧟靈山同昌惠和等縣陣而
西行忠義追之及於花道是花道在惠和之西也
元史穆瑚黎(舊作木華黎今改正)傳平定東京進攻北京金
守將伊木沁(舊作銀青今改正)率衆二十萬拒花道逆戰
敗之是花道在北京之東也元時曾置驛於此為
花道驛今無考
冷翠軒近平泉州東北金趙秉文有重九登會
禪寺冷翠軒詩今無考
朝爽樓在平泉州東北元雲峯真人康泰真墓
碑曰仲冬凛冽霫之朝爽樓者最為傑觀四壁曠
然千山叠雪泰真裸袒而居及十旬餘樓下瞻仰
者雲集今無存
塗河千秋橋在平泉州境内元一統志載大寧
路塗河千秋橋陳元革詩云華表狻猊勢自雄闌
干十二玉玲瓏勢吞曉岸横蒼獸影落寒江浸彩
虹塗河即土河今州北之老河是也
金特進興中府尹完顔暠墓在平泉州東北元
一統志完顔暠大定人金故特進興中府尹墓在
大寧西三十里玉泉鄉有明昌初翰林待制黨懷
英所撰碑記
赤峰縣(即烏蘭哈逹廳)
松山館在赤峯縣境内遼置富弼行程錄自官
窰七十里至松山館今無考
崇信館在赤峯縣境内遼置富弼行程錄自松
山館七十里至崇信館今無考
廣寧館在赤峯縣境内遼置富弼行程錄自崇
信館九十里至廣寧館今無考
姚寨館在赤峯縣境内遼置富弼行程錄自廣
寧館五十里至姚寨館今無考
咸寧館在赤峯縣境内遼置富弼行程錄自姚
寨館五十里至咸寧館今無考
謹按富弼行程錄所記自咸寧館又三十里度
潢水石橋旁有饒州在今翁牛特北境外巴林
旗界已非赤峯縣境所及故不列入
松山故城在赤峯縣境遼置松山(遼志松江當作松山詳見)
(建置沿革門)州治松山縣屬中京金皇統三年廢州以
縣屬大定府元中統時復置松州改屬上都路至
元二年以松山縣省入明初廢元一統志謂松州
東南至大寧路東至高州西至興州今縣境地名
小烏朱穆沁有廢城址高四五尺周四里正當平
泉州(即八溝廳)境大寧故城之西北與元一統志東南
至大寧二百二十里之方位相合當為故松山城
又元一統志載遮盖山在松州東南二十里山在
今翁牛特旗南境今小烏朱穆沁廢城南二十餘
里即遮盖山有金皇統三年靈峯院千佛洞碑其
銘云縣之東南有山孤嵐名曰遮盖雲影毿毿在
金時有松山縣而無松山州所稱縣之東南者殆
即指松山縣也
烏丹城在赤峯縣境内城基高五尺周六里存
東西二門亦當為遼金時州縣之遺址城中有廢
塔又有斷碑一字已殘闕惟魯國大長公主字可
辨城南七里地名烏蘭坂有魯國公主媵臣準台
(舊作竹温台今改正)墓盖此地在元時為魯藩分地也
元中順大夫準台墓在烏丹城南七里準台蒙
古人為魯國大長公主媵臣冒姓翁吉喇特(舊作雍吉)
(刺今改正)氏事魯王為管領隨路打捕鷹房諸色人匠
等戸錢糧都總管府副達噶齊(舊作達魯花赤今改正)尋進
中順大夫為達魯噶齊卒葬歡喜嶺之麓子色爾
濟戩(舊作撒而吉思鑑今改正)事文宗為宫相都管府副總管
入宿衞順帝尤愛之詔為其父立碑翰林待制奉
議大夫兼國史院編修官揭傒斯撰文奎章閣大
學士資善大夫知經筵事巙巙書丹奎章閣侍書
學士中奉大夫同知經筵事尚師簡篆額至元元
年立今碑文尚存
遮盖山石佛在赤峯縣境入遮盖山十餘里有
千佛洞俗名大碾子洞洞口徑丈有八尺高丈有
二尺中有石佛像一旁列阿難迦葉二像循洞入
少折而西路漸窄高廣不盈丈又折而東亦如之
洞内有石壁兩崖俱鑿成佛像洞外有金皇統三
年靈峯院千佛洞碑其文云遼乾統三年有西山
院天台法師鑿山穿石前以成殿後以環洞名曰
靈峯院後遭兵火寺如懸磬至皇統辛酉歲僧惠
學等請中京資聖院僧遵說嗣興遠近居民欣然
同施各發一念願心匠成千佛石像盖石洞為遼
時天台法師所開洞中千佛則金皇統中僧遵說
嗣成之也
欽定熱河志卷九十七
