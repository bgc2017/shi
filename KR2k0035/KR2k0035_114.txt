欽定熱河志卷一百十五
藝文九
本朝
詩
恭和
御製種槐元韻申甫
皇仁周庶物草木念榮悴拱把帶雨移規此數弓地植
根
課必深布葉看漸概古槐自疎冷新綠宛深翠龍爪
羃秋隂兔目展春季欣欣方向榮已作十圍計詎
同樗櫟材拳曲祇滋愧
恭和
御製出古北口元韻嵩貴
長城趨古北設險自何人蘇季始謀趙賈坐終過
秦彎弓徒有戒飲馬笑餘辛
今日重關闢占風萬國親
省方勤
聖主扈
蹕樂籓臣望
幸頻沾
澤觀
光利用賓選徒循令典法
祖舉時巡歲歲懷柔意長敷紫塞春
前題申甫
雙崖雄北塞戍守憶前人設險空占易防邊祇效
秦閉關情隔絶築怨事酸辛
聖代金甌固
山莊
玉趾親往來如戸闥中外悉王臣從獵馳千騎(每年木蘭行圍)
(例用蒙古兵一千二百人)呼嵩列九賓(恭逢公皆萬夀聖節蒙古王隨班行慶賀)
(禮)邊氓安力作父老望
時巡廢堞連雲處巖花歲歲春
恭和
御製味甘書屋元韻申甫
結屋傍幽巖泉源在其左
幾餘偶靜憩宛如天上坐開窗雲忽生拂檻風自妥芸
編霏古香松濤試活火餘味喜曲包微甘殊諫果
陸羽曾著經陶潛還讀我書味與茶甘悠然相
印可
恭和
御製趣亭元韻錢載
聚書藏書得佳趣趣以名亭閤邊峙其西則山東
則臺碧樹扶疎石㟪&KR1394;峯隂轉壑壑隨澗澗響落
池池益泚收將大段天一范兼取小齋京口米亭
中書趣勝琴趣有弦何必無弦矣
聖心妙趣與人同讀書之世胥樂此
恭和
御製曉行元韻申甫
求衣昧旦語寧誣
聖主勤民益信夫夜雨灑林朝恰止遠烟當路近看無
瞻
雲衆已駢肩集除道人忘兩足塗似聽茅檐喜相告三
分額賦又蠲吾
恭和
御製出古北口元韻申甫
我
朝一統連中外耕鑿邊氓樂利貽但以雄關存舊蹟
每看廢堞動遐思即論勝國何能守說到秦人更
可嗤畢究成城須衆志
皇圖鞏固在于斯
恭和
御製口外元韻申甫
出關風景最清佳畫嶂分明處處皆樹色潤含前
夕雨草痕青接去年荄河通一水煩頻渡雲放千
峯未盡埋多少山田列方罫
玉鞭遙指暢
吟懷
恭和
御製雨中至喀喇河屯元韻申甫
如絲密密灑
龍旌已近
仙莊但一程地喜有山兼有水到來宜雨亦宜晴烏
城舊址平崗遶
别墅新題
健筆横詰旦
仁風披曉霧泥乾祗候
屬車行
恭和
御製至避暑山莊即事得句元韻梁國治
每到雲莊咏磵阿
堯年因憶
翠華過深山無暑今猶昔一雨成秋信不訛夾路松聲
清引鶴凌雲石徑黛旋螺花宫咫尺真如境香氣
三天聽貝多
恭和
御製經畬書屋元韻梁國治
積書連屋倚嶙峋菑穫雖勞亦勝因共仰經畬輝
寳額難從藜閣逮
文津雨耕好擬三餘賞風咏先慚一字貧
聖德裁成均教養力田還憫未逢人
恭和
御製遊獅子園元韻申甫
獅峯綿亘衆峯遙
法駕遄臨戒詰朝萬壑松濤烟靄動一池荷氣水痕消
只今
翠葆停芳榭依舊青山對綺寮
毓德沖齡懷往事書聲隠隠徹凉宵
恭和
御製遊文園獅子林元韻劉墉
入園風景各方隅物色分排畫幀鋪帶以雲烟離
可合涵來秋月一能殊蓬山未到知應似倪叟如
逢嘆不圖佳勝曾聞兼曠奥試看疎豁又迴迂
恭和
御製文園六咏元韻劉墉
房
結茅吳下景歸黃畫展倪迂却鎮常以瓦為之雖
小異依然簡遠稱山房
山
山中巖壑更為山山骨清如玉鍊顏疊石天機原
似畫也應盤礴出安閒
水
印月清凉浴日紅總涵
性海一漚中誰言塞北江南異轉物能令異者同
松
千齡擬待風霜古五粒先資雨露新品物繁昌知
帝力試從黛色騐松身
魚
達士知魚在濠上放言觀化翼垂雲
聖心育物非齊物觸境殷懷皡皥羣
蟬
含簧如管趁風齊響遏行雲繞檻低林靜詎同喧
沼閙日長聽徹景移圭
前題申甫
房
瓦屋鱗鱗晩照黃茅檐竹戸宛如常塞垣亦有江
南景縮地寧須費長房
山
黛色濃堆面面山更煩巧匠琢山顏不知疊石高
多少已有白雲相伴閒
水
浦面餘霞縷縷紅山光盡入水光中吳門一片春
波綠
聖澤深涵遠近同
松
雪中未試蒼麟古雨後先抽翠鬛新他日文園增
氣象高松只是稚松身
魚
吹波唼唼還成綺嘘氣紛紛欲作雲在藻依蒲魚
自樂勝他鷗鷺一羣羣
蟬
高樹鳴蟬遠綠齊殘聲曳過别枝低詩情愛向園
中領聽到林梢月半圭
恭和
御製題秀起堂元韻申甫
仙莊雲物競呈姿
睿賞欣知此更竒四面峯巒開秀起九天珠玉仰
文思香生蕙砌風過處凉入松窗雨歇時嵐翠滿簾濃
著色畫圖如對馬和之
前題百齡
西峪烟林擁翠姿書堂突兀更呈竒窗中遠岫含
晴態檻外仙葩發
藻思境到最高全滌暑雨能延爽恰知時天然福地成
圖畫不用丹青顧愷之
恭和
御製懷柔道中作元韻和珅
季夏欣陪
輦當春想𫝊郵(今春奉使滇南不獲扈從)京華離未遠井里望盈
眸禾黍連阡茂
恩波到處浮祝
釐佛且至不僅遠人柔
前題董誥
雨後移
仙仗松牌曉記郵風光凉動𬒮山翠澹盈眸膏浥鱗
原潤雲依雉堞浮塵清欣灑道信已百神柔
前題杜玉林
蹕路平於掌迎
鑾接遠郵晨光開一色霽景豁雙眸野闊青疇潤山圍
暖黛浮飄飄瞻
彩仗柳外曉風柔
前題國柱
夜雨朝暉靜塵清
蹕路郵曉風凉入袂斜月淡迎眸峪口炊烟出城隅穟
影浮檀州今近邑名尚襲懷柔
恭和
御製出古北口元韻和珅
幾年修築幾年隤不見長城見嶺嵬奉使蒙恬工
力拙過秦賈傅論言該當時北客難遊牧今日南
人自往來外薄垓埏聲教訖兩階干羽舞全恢
前題董誥
歷歷雄陴半峙隤蠮螉左折入雲嵬會歸有極經
環合中外為家
德化該烟樹迴連青嶂護香盤爭迓
翠華來
鑾迴更見祥輪擁擎跪關民慶益恢
前題阿肅
河衝一任岸沙隤設險何須恃磊嵬(先是潮河入邊之處屢築)
(屢圯險遂詔以中外一家無煩設闕之以受河流)紫塞東西皆内屬黃
圖中外久全該
雲車仙仗凌霄度雪磧名王就日來親見諸藩迎道左
方知
聖主德恢恢
前題國柱
巖城雉堞未全隤嵽嵲連雲入望嵬險詎足憑前
事鑿德原為本
聖謨該人烟輻輳千屯集山勢奔趨萬馬來邁古輿圖
光史牒如天
道範仰恢恢
恭和
御製至避暑山莊駐蹕即事一律元韻和珅
迎
鑾紫氣自來東更見
仙莊瑞靄籠錦繡旌旂千嶂裏簫韶樂舞兩階同後
先奔走看藩翰左右趨蹌識辟公自愧才疎無寸
補賡颺祝
嘏切愚衷
前題梁國治
山莊佳氣遠升東
麗正門開曙色籠無暑清涼長畫靜
如天福夀大年同來瞻佛宇三千界好聽松濤十八公
歲奉
宸遊賡樂愷毋咨暘雨繫
淵衷
恭和
御製永佑寺瞻禮元韻和珅
廟貌莊嚴尊
永佑年年瞻拜
聖躬來緬懷
功德惟高矣敬誦
宸章實大哉不匱孝同錫𩔖永
至誠禮並
配天陪(聖躬至誠展謁與郊壇誠敬相同)遠過虞舜七旬慕詩似周
南樂不哀
前題阿肅
肅穆
龍顏金地迴逶迤
鳳輦
翠華來
孝
慈克繼無憂者
啟佑常昭丕顯哉縹緲香雲諸相具繽紛花雨萬靈陪琅
璫風鐸聞天樂消盡前朝畫角哀
前題國柱
珠宫璀璨依丹地展謁年年
御蹕來塔湧九天真壯矣疆恢萬里益欽哉會逢迦葉
聽經至合有仙靈奉
輦陪山水清音結林籟竹豪難擬况絲哀
恭和
御製學古堂口號元韻和珅
潤屋兼能德潤身存神過化見修純如斯
聖學猶師古惟日孳孳是至人
前題董誥
君師道備本諸身孔思周情典學純已仰
從心不踰矩依然日就月將人
恭和
御製溥仁寺元韻和珅
佛教西方聖教東吾
皇允執位方中錫名顯寓能仁意兩字
心𫝊守一通治世有功同度世不空妙諦是真空皈依
共祝無疆
夀慶洽人天極樂衷
前題阿肅
天西象教偏天東妙藴昭然
御榜中周溥由於無我相能仁是曰大神通禪燈慧
日輝諸界定水慈雲羃遠空佛願衆生儒利達
從茲
聖製折其衷
前題嵩貴
曉日初升翠岫東莊嚴紺宇法雲中風清貝葉參
三昧露净曇花印六通博愛為仁功自溥真如有
諦法非空矞皇
天藻輝千禩駐
蹕栴檀企
帝衷
恭和
御製札什倫布廟落成紀事元韻和珅
四海須歸
帝載彌感來佛子祝
皇釐七旬
夀洽諸天慶萬里誠昭百度熙殿聳寳光懸法象山横
瑞靄列祥枝初秋便見伽藍體海會緣因妙喜為
前題周煌
華祝嵩呼六合彌人天今此祝
鴻釐栴檀似海羣靈集日月如燈
聖學熙曇缽花迎諸佛面貝林秋换萬年枝箕疇五福
先徵夀建極由知
帝自為
恭和
御製布達拉廟瞻禮用去歲韻元韻嵇璜
觀稼因之臨梵界風旛動處集鴻賓共欣法侣都
迎
佛那識
宸衷却為人初地香隨
仙仗聚諸天花映嶺雲彬神僧遠越流沙至
拈示禪宗
得句頻
前題董誥
禪宫演教規三竺
王會陳圖達九賓金粟香中開
慶節青蓮華上擁天人風𫝊貝葉三乘闡霞映旛幢五
色彬多稼如雲呈
輦路農歌衢祝聽頻頻
前題國柱
金地莊嚴成法界梵天歡喜集鴻賓分班瞻禮來
殊域重譯梯航識
聖人音振海潮凝唄誦花敷法雨現璘彬
兩碑宗旨元歸一福德宗乘
著句頻
恭和
御製閱稼元韻嵇璜
最喜興桓八月中萬塍佳色愜
皇衷即看秋好禾都茂不異春深麥早芃下澤雨多還
有備高田風緊慶常豐欣於所遇揮
天藻已覺真香到桂叢
前題梁國治
高下平疇極望中
山莊穡事愜
宸衷晩黃隴漾雲紋活曉碧塍涵露氣芃節届仲秋逢
省斂農從十雨恰占豐腰䥥便聽康年頌簫鼔喧闐里
社叢
恭和
御製八月十三日於避暑山莊行七旬慶典即事成什
元韻嵇璜
七旬慶典萬年仍百代前王總跨陵原福都緣
天德致
淵衷還鑒往朝懲殊方共祝中天
聖我
佛能來異域僧
夀㝢祥開王會集
山莊盛事繪難勝
前題梁國治
寳祚延洪
帝眷仍仙言十萬遍迦陵矩存自有
心𫝊絜
堂構如聞
祖訓懲(山莊新構旨戒得堂恭讀精一御製記闡揚要仰見心𫝊)人擬慶霄賡
復旦佛云曼夀過阿僧
古稀福德光前載作頌南山愧未勝
欽定熱河志卷一百十五
