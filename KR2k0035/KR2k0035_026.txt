欽定熱河志卷二十六
行宫二
烟波致爽
芝徑雲隄
無暑清凉
延薰山館
水芳巖秀
萬壑松風
松鶴清越
雲山勝地
烟波致爽澹泊敬誠殿後第三重為殿七楹
聖祖御題額曰烟波致爽為三十六景之冠殿宏敞高明
旁挹雲嵐後帶湖渚每夏雨初晴秋颸乍起纖塵
不到積霧全空或晨曦吐旭夜月銜規清暉朗照
自来迎人真曠然上清天宇也中懸
皇上御書聯二一曰鳥語花香轉清淑雲容水態向暄
妍一曰雨潤平臯桑麻千頃綠晴開遠嶠草樹一
川明
聖祖御製詩
烟波致爽(三集)
熱河地既高敞氣亦清朗無蒙霧霾氛柳宗元記
所謂曠如也四圍秀嶺十里澄湖致有爽氣雲山
勝地之南有屋七楹遂以烟波致爽顔其額焉
山莊頻避暑静默少喧譁北控遠烟息南臨近壑嘉春
歸魚出浪秋歛雁横沙觸目皆仙草迎忩徧藥花炎風
晝致爽綿雨夜方賒土厚登雙榖泉甘剖翠瓜古人戍
武偹今卒斷鳴笳生理農桑事聚民至萬家
御製詩
烟波致爽恭和
皇祖聖祖仁皇帝御製元韻(辛酉)
時和逄歲稔𤇺静絶邊譁蒐狩三秋舉登臨萬壑嘉楓
黃接雁塞霜白點龍沙廻蹕遊仙地空庭遍野花幾多
今昔感無那歲年賒露砌飄殘葉秋籬綴晩瓜蛩音驚
短夢宵韻起寒笳
祖制今猶烈金吾漫憶家
烟波致爽(壬申)
玉色山原富烟波此處饒虚明疑漢上綺縠漾雲標每
愛秋蟾印長教暑氣消牙琴漫湏數曾入
五絃調
芝逕雲隄由萬壑松風之前北行長隄蜿蜒直
渡芳洲洲大小凡三
聖祖御製詩序所謂若芝英若雲朵復若如意者也隄左
右皆湖中架木為橋橋南北樹寳坊兩岸平沙似
席芳草為茵央道垂楊湖波鏡影額曰芝陘雲隄
盖因洲形取義
化工體物曲盡其致云
聖祖御製詩
芝逕雲隄(三集)
夹水為隄逶迤曲折逕分三枝列大小洲三形若
芝英若雲朵復若如意有二橋通舟楫
萬幾少暇出丹闕樂水樂山好難歇避暑漢北土脉肥
訪問村老尋石碣衆云蒙古牧馬場並乏人家無枯骨
草木茂絶蚊蠍泉水佳人少疾因而乘騎閱河限灣灣
曲曲滿林樾測量荒野閱水平莊田勿動樹勿發自然
天成地就勢不待人力假虚設君不見磬錘峰獨峙山
麓立其東又不見萬壑松偃盖重林造化同煦嫗光臨承
露照青葱色轉頻歲豐遊豫常思傷民力又恐偏勞
土木工命匠先開芝逕隄随山依水揉輻齊司農莫動
帑金費寧拙捨巧洽羣黎邊垣利刃豈可恃荒淫無道
有青史知警知戒勉在兹方能示衆撫遐邇雖無峻宇
有雲樓登臨不解幾重愁連巖絶澗四時景憐我晩年
宵旰憂若使扶養留精力同心治理再精求氣和重農
紫宸志𤇺火不烟億萬秋
芝徑雲隄細雨歸舟(四集)
長隄一線入芝徑小艇乘涼隔岸移水向方橋瀠
細浪風吹菡蓞倒垂枝秋成已慶年豐兆暑盡無
憂雲漢詩遺事陳瓜為七夕偶因佳節賦清辭
御製詩
芝徑雲隄恭和
皇祖聖祖仁皇帝御製元韻(辛酉)
六飛廻轡指金闕離宫故館兹停歇蕭齋乍啓舊窗櫺
蘭若重尋古碑碣銀鈎鐡畫覩
璇題趙肥董弱無筋骨寂寥帷幔掛珊瑚欹斜几席巢蛇
蠍因思廿載倏流隂電光石火無踰疾苔封石鼎杳無
煙惟有金颸蕩寒樾旋步雲隄憶夙遊倚吟轉覺逸興
發丹黃四面展畫屏一幅關全色乍設寒林窮處忽成
峰彷彿如登泰麓東山葩野卉難争&KR1904;五株疑是秦時
松郊原秋景尤堪望比櫛崇墉萬戸同祈年詎異當年
志長願田疇歌屢豐大德曰生恩惠洽道之猶足泫羣
工金湯禮義足防隄懸橦度索聲教齊利我後人猶頼
敷天雨露蘇黔黎久安蒙業詎宜恃千秋金鑑垂圖史
紹武常懷乾惕衷敢云王化寧遐邇日暮歸來獨倚樓
撫今追昔增凄愁歡娛但覺春風暖宵旰誰知午夜憂
我詩聊當銘座右願言治理虚心求繼繩
祖武懼不逮惟應此志萬千秋
芝逕雲隄(壬申)
一逕界雙湖芊綿仙草敷探擕皆上藥招引入方壺魚
牣潛還躍鹿馴來可呼劚雲如有興記取十洲圖(仇英)
(有著色採芝圖)
無暑清涼芝逕雲隄東北洲曰如意建殿三重
第一重面南為門五楹
聖祖御題額曰無暑清涼洲四面皆水門當其前廣厦洞闢
不施屏蔽平流滑笏遠渚鋪奩飛鳥掠波游魚吹
沫往來紅蕖綠盖間真覺佛地清涼人天勝境矣
聖祖御製詩
無暑清凉(三集)
循芝徑北行折而少東過小山下紅蓮滿渚綠樹
緣隄面南夏屋軒敞長廊聫絡為無暑清凉山爽
朝来水風微度冷然善也
畏景先愁永晝長晩年好静益徬徨三庚退暑清風至
九夏迎凉稱物芳意惜始終宵旰志踟蹰自問濟時方
谷神不守還崇政暫養回心山水莊
御製詩
無暑清凉恭和
皇祖聖祖仁皇帝御製元韻(辛酉)
一縷遥循隄徑長松軒月榭暫徊徨苔紋千點萬點綠
菊蕊三枝五枝芳自是洞天無處覓袛餘元圃可相方
根塵久悟風旛旨題句還如蝶夢莊
無暑清凉
太古日偏長朱明暑却蔵有詩惟舉白作記合稱唐松
菊開三徑雲山貯一房金蓮紛暎砌心境總清凉(五臺清凉)
(山出金蓮花故云)
延薰山館如意洲正殿七楹左右配殿各五楹
在無暑清涼内第二重南向牓曰延薰山館西忩
聯曰雲標金闕迥樹杪玉堂懸皆
聖祖御茟中楹
皇上御題聯曰石劍攅青千林天仗合水衣縈碧一鑑
月槎横
聖祖御製詩
延薰山館
入無暑清涼轉西為延薰山館楹宇守樸不艧不
雕得山居雅致啟北戶引清風幾忘六月
夏木隂隂蓋溽暑炎風𣢾𣢾守峯銜山中無物能觧愠
獨有清涼免脫衫
御製詩
延薰山館恭和
皇祖聖祖仁皇帝御製元韻
偶撫虞琴山館静祝融未覺暑頭銜萬方樂利
心胷内解愠何須更脫衫
延薰山館(壬申)
洞逹軒窗唘炎朝最納涼松聲風入静花氣露生
香竹素悅心永珠林味道長披薰今
昔意與物樂時康
水芳巖秀延薰山館後殿十五楹在如意洲最
深處鏡波繞岸瑶石依欄
聖祖嘗以
幾暇讀書其中額曰水芳巖秀左壁聯曰經書同杲日詞
賦和卿雲後楹聯曰波漾書林来自九天甘雨花
浮墨&KR1842;長看四季祥雲殿中
皇上御書額曰奉三無私聯曰山月滿庭影疎横藻荇
松風遶壑韻遠叶笙簧殿之東閣額曰随安室
聖祖御製詩
水芳巖秀(三集)
水清則芳山静則秀此地泉甘水清故擇其所宜
䆳宇數十間於焉誦讀幾暇静養可以滌煩可以
悦性作此自戒始終之意云
水性雜若甜水芳即體厚名泉亦多覽未若此為首頥
卦明口實得正自養夀擇地立偃房根基度長久節宣
在茲求勤儉勿落後朝忩千巖裡峭壁似天剖遠託思
雲漢怡神至星斗精研書家奥臨池愈澁手清淡作飲
饌偏心惡旨酒讀老無逸萹年年祝大有
御製詩
水芳巖秀恭和
皇祖聖祖仁皇帝御製元韻(辛酉)
巖秀㩀艮靈水芳擅坤厚即此溪壑佳何必稱牛首緬
懷智者樂願效仁者夀茲地可會心亭軒建已久澄流
遶其前疏峯羅厥後仙壺常秘奥無乃神人剖
璇題猶在簷
奎文麗星斗顔柳步後塵張王謝敏手
明訓垂日月所惡在旨酒紹
庭志雖殷繼武吾何有
水芳巖秀
智仁山水德結念喜雙清鏡朗羣芳照屏開衆秀争豪
材誰擬議妙詣謝將迎本色羲皇代還忘蕩蕩名
随安室(癸巳)
寓名隨所寓而安此日隨安良獨難向祗談經資饜飫
茲惟籌治戒盤桓一民失所政應愧必世後仁語未觀
勝地雲山
昔遊豫瞠乎仰望意遑寬
萬壑松風前殿據岡背湖漸近湖為坡陁殿五
楹北嚮長松數百掩暎周廻顔曰萬壑松風聯曰
雲捲千松色泉和萬籟吟皆
聖祖御書康熙壬寅
上以冲齡随侍山莊
賜居於此伏讀紀
恩堂記并題壁感舊詩仰維
聖祖眷顧之深我
皇上繼繩之切羔墻企慕閱久彌篤也殿後三楹曰鑑
始齋坡下亭曰晴碧
聖祖御製詩
萬壑松風(三集)
在無暑清凉之南據高阜臨深流長松環翠壑虛
風度如笙鏞迭奏聲不數西湖萬松嶺也
偃蓋龍鱗萬壑青逶迤芳甸雜雲汀白華朱萼勉人事
愛敬南陔樂正經
御製文
避暑山莊紀
恩堂記(癸巳)
圓明園之紀
恩堂紀受
恩之自避暑山莊之紀
恩堂紀受
恩之蹟名同而實異文異而事同一而二二而一者也蓋
皇祖養育予於宫中之旨原降於圓明園之紀
恩堂兹不復贅然其時實仍居
皇考藩邸中及從
皇祖来避暑山莊乃
賜居斯堂之側堂即三十六景中所謂萬壑松風者夙興
夜寐日覲
天顔綈几翻書或
示章句玉筵侍膳每
賜芳飴批閱章奏屏息侍
傍引見官吏承
顔立側或
命步射以示衆臣持滿連中
皇祖必為之喜色至於釣魚而得則
令持去以給
皇考若隔旬餘半月則
遣往獅子園以謁
聖母而其年秋随
皇祖幸木蘭又有宜紀者入木蘭初圍場曰永安莾喀圍
中有一熊
皇祖御火鎗中之熊伏不動久之
皇祖謂其已斃命御前侍衛引予去射之
意欲使予於初圍得獲熊之名也其時予甫欲上馬而熊
突起奔前
皇祖御虎鎗殪之事畢入武帳
皇祖顧
温惠皇貴太妃指予曰伊命貴重乃以射熊事告之曰
使伊至熊所而熊起馬驚成何事體又一日虞者告有
虎
皇祖命二十一叔父後封慎郡王者往予跽奏願去
皇祖曰汝不可去俟朕往之日擕汝去耳似此
深恩彼時不知至於今每一念及即欲堕淚夫五十餘年
之事歴歴如昨而予六旬有三亦視曾孫矣不有以紀
之子若孫其何由知之此予所以追憶而涉筆也子若
孫其尚念我
皇祖何以
眷顧我之深及我之乾乾矻矻何以不敢負
皇祖之恩將憶萬斯年永丕基而承
天眷胥在矣詎惟一堂之記云乎哉
御製詩
恭瞻萬壑松風圖感而有作(樂善堂集)
老松經萬年幽壑紛千派蜿蜒掃黛眉虬龍結青蓋耳
際無餘聲颯沓泛天籟奔騰鐡騎馳遥見捲旌旆神韻
動諸天妙意殊堪會大哉造化功金泉創仙界高堂臨
萬壑一瀉松風快當年諸孫行惟我承
恩最
賜居亭畔室虬枝森一帶盛夏如秋深日夕静相對謖謖
吹衣襟谷神守清泰轉瞬成昔遊感企瞻圖畫
萬壑松風恭和
皇祖聖祖仁皇帝御製元韻(辛酉)
猶是當時傲雪青重開軒閣俯溪汀廿年未識門牆奥
長憶文筵獨
授經(萬壑松風予當年扈䠋之賜居云)
萬壑松風舊日
賜居也因題其壁(癸亥)
書室依巖俯綠汀重開䆫網午隂亭廿年無限舂音夢
只有虬枝未改青
雲歸遠岫碧虛高觸目成吟便搦毫踐履未能融氣習
當年慚愧此焚膏
草長書帶綠侵階依舊巒光入戶佳擬向山靈話離况
挈壺偏報午時牌
質魯無能歎末由徒驚歲月逝波流
於昭在上恩如海比並乾坤萬古留
康熙六十一年予扈
皇祖駕居於萬壑松風軒之側今歲擕諸皇子至此仍以
以是處居之朅爾經臨撫然感舊(己巳)
佔畢書齋還似舊兒時居處處(上聲)諸兒越教俯仰懷
恩澤用勵勤修示範儀
萬壑松風(壬申)
蒼翠欎氤氳巖端細逕分四時無改色衆木有超羣蓋
影晴仍暗濤聲静不紛髫年讀書處終是愧尊聞(康熙壬寅)
(随侍此處皇祖賜居讀書)
題萬壑松風舊書屋(甲戌)
高槐書屋綠隂勻睫眼流光卅二春昔日
恩承
仁祖處今来又作抱孫人
鑑始齋(丙子)
地是諸天上山如太古初披芸人不識疏仡以前書
題鑑始齋(壬午)
松風萬壑涼曰有讀書堂絶勝閒花草依然昔縹緗慎
終念惟厥無水監於當思義顧名處初心寧敢忘
鑑始齋(癸未)
翠隂籠護萬松深鑑始恒教一再臨此是當年受
恩處益因刻勵覲揚心
題鑑始齋(己亥)
鑑始顔齋額興予憶舊長
含飴沭恩渥舞象課書蘉望七今同
歲(康熙壬寅予居此時年甫十二是歲矣皇祖正六十九壽兹予亦六十九)當秋偶自傷息
肩兹尚未不息曰惟強
題鑑始齋(壬寅)
萬法誠誰是不遷齋題鑑始尚依然幼齡十二承
恩處瞥眼流隂六十年
題紀
恩堂(丙戌)
紀
恩何處不思
恩新額堂名例御園每至山莊追慕
祖惟兹書屋
賜居孫卌餘載付舂音響巖下溪猶水逝翻孤負幸無肩
歇未慎脩思永敢空言
題紀
恩堂(壬辰)
堂額雖由御園述御園
恩紀此叨駢
賜居書屋今斯在
教侍山莊昔有緣敢不繩承勵初志亦惟宵旰佛仔肩松
風萬壑還依舊(是處景之御題萬壑松風為山莊三十六一向日子賜居也)瞥
眼流光五十年
晴碧亭憶舊(壬寅)
萬壑松風山之隂枕溪有亭曰晴碧我年十二随至此
即
指殿旁為賜宅望見
御舟泊亭畔
呼名趨下層岩壁
顧謂勿疾恐蹉跌是即初蒙
恩眷日即今步履偶借扶那復騰蹌健如昔白頭宫監消
磨盡祇有岩松足為質左右無人知此者六十年遥迅
瞬息而我勿言更誰言永勖惕乾酬
祖德
松鶴清越山莊内西偏為榛子峪殿門五楹南向
聖祖御題額曰松鶴清越聯曰竒花文石娱朝夕白鶴蒼
松永歲年每歲
駕幸山莊奉
寧夀宫於兹殿其地窈然虚曠青盖垂隂九臯振響丹
邱福庭無以踰斯殿
皇上御題額曰静餘軒
聖祖御製詩
松鶴清越(三集)
進榛子峪香草遍地異花綴崖夹嶺虬松蒼蔚鳴鶴
飛翔登蓬瀛臨崑圃神怡心曠洵仙人所都不老之庭也
夀比青松願千齡葉不彫銅龍鶴髮健喜動四時調
御製詩
松鶴清越恭和
皇祖聖祖仁皇帝御製元韻(辛酉)
白鶴志猶㓗蒼松獨後凋景仰
終身慕詎止温凊調(松鶴清越當時奉皇太后居於此)
松鶴清越(壬申)
胎仙將夀客結友嶠洲中蔥蒨入森秀飛翔樂遠空天
垂四幕碧泉帶百花紅
色養𫝊家法齋名此日同(是處為當年奉莊内寧壽宫豫遊之所兹於山奉皇)
(太后起居處亦名松鶴齋遵先志也)
松鶴清越二首(甲申)
皇祖奉
寧夀庭前夥植松老龍鱗已作百行
孝為宗風過聲猶謖秋来翠越濃祇疑蒼蔚處定有偓佺
逢
右松
前歲放雙鶴時時還自来秋巡今即
昔至樂約而該丹嶠弹喉響碧霄振翅迴琳輿不湏
駕
王母在瑶臺
右鶴
静餘軒(甲申)
動復歸有静静更動之初以兹相衡校端知静有餘此
意自古然而我名山居山居静所會幾餘常憩諸或時
詠新什或時讀古書皆足澄心神庸渠(去聲)遊空虛無逸
曰不遑是同非異如
静餘軒(丙戌)
四面青山書屋幽既深而静又清秋那能長此躭佳趣
惟是餘閒片刻留
静餘軒(丁亥)
入幽披菁蔥據勝開軒榭山川足竒遇位置非假借屋
中何所有書史滿鄴架道德企優遊氣質欲變化却欣
消片時此静得餘暇
静餘軒(己丑)
處處有山居恬如復澹如中和氣已備晏息體常舒花
露濃噴馥松風颯入虛雖云一晌静原是萬幾餘
静餘軒有會
静餘有二義一曰静有餘是則軒所獨而我偶領諸一
曰餘以静乃每心憪予萬幾日待理清暇艱致於静更
躁之反餘復饒所如未能饒以静且圖躁或祛
題静餘軒(辛丑)
於軒為静餘于人為餘静有識(人)無識(軒)間犂然本殊
境有識者為暫無識者為永暫永已弗敵有無豈相等
而我嘵嘵言自謂不自省
雲山勝地煙波致爽之後高樓特起八窗洞逹
俯瞰羣峰夕靄朝嵐頃刻變化不可名狀
聖祖御題額曰雲山勝地樓之西楹奉佛聖因净業秀
攬青蓉
皇上御書牓曰蓮花室聯曰雲影澄觀妙悟太空
参合相山光悅性静因常住識真如
聖祖御製詩
雲山勝地(三集)
萬壑松風之西高樓北向憑窗遠眺林巒烟水一
望無極氣象萬千洵登臨大觀也
萬頃園林逹遠阡湖光山色入詩箋披雲見水平清理
未識無愆守節宣
御製詩
雲山勝地恭和
皇祖聖祖仁皇帝御製元韻(辛酉)
黃雲近壠復遐阡想像豐年入頌箋二十年来衣食足
黔黎猶戴
聖恩宣
雲山勝地(壬申)
峻宇昔垂戒山莊今可稱地靈延晝永峰秀蔚雲興結
構因時勝遊歌所事仍年年奉
慈輦惬願祝如陵
題蓮花室(辛巳)
雲山勝地聳高樓靜室蓮花樓上頭調御丈夫無色相
應直十六有源流憑𠫭水月還天月如是今秋即昔秋
一切塵心兹淨掃不忘兩字
祖恩留
蓮華室(癸未)
香楠木榥刻蓮花大士無言轉法華(妙法蓮花經一曰法華經)勝地
雲山自千古(是室即雲山勝地樓上暖閣雲山勝地皇祖題額也)問心何處剥
蕉芽
再題蓮華室
靜室據高樓蓮華淨業脩底須翻七卷常此伴三秋調
御丈夫相應真雲水流斯之未能信惟是厪先憂
欽定熱河志卷二十六
