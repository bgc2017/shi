欽定熱河志卷一百十九
藝文十三
前代
碑誌
南京路總管張公墓誌銘(元)姚燧
公諱庭珍字國寳曾大考淵大考士明以武力冄世為
金千夫長家臨潢之全州考授北京都轉運使故又家
北京公於次為中子沉信易直通毅辨彊綜經緯史尤
長左氏春秋筮仕已存愛民利物志事先帝以典内帑
受知先是高句驪不靖徙居海中江華島上遣使問何
由且詗其貳服親擇廷臣可者即命公時年二十三至
其國王禮事之甚恭書言吾歲入幣大國未嘗不謹臣
職非與未臣而敵已臣而叛者比而大軍歲入邊虔劉
吾人民奴吾子女有吾貨財蹙吾土疆吾是以捨衍而
完險誠出甚不得已之謀非首鼠他圖為也末疏黃金
以兩計白金以鎰計各千百數為夀又言誠以是悽慺
之言歸聞之上幸止邊軍無歲入願歲幣外别入如今
相壽者數歲歲為謝公勃然曰王以天子之使求貨來
耶揮去歸具道王言且保其國無他避掠徙耳上亦悟
曰人歲入幣事之又加兵罪之誠何以待不臣而敵已
臣而叛者詔令軍止戍邊無入掠自是完東夷室家父
子無慮萬億計自將伐宋從至閬中留為安撫使施治
兵間裹摩創殘外供仗糧不擾而集今上即位中統建
元自將北伐以公先朝故臣熟西京入漠南路俾置𫝊
驛兼給餽餉至元四年授同僉吐蕃經略使兵裁畔離
仁革狠頑渠酋讋撓滋久安順六年授朝列大夫佩金
符責貢安南時已徵天下兵數十萬圍襄陽實為蹶宋
起本勲臣故相上與諮軍國謀不可一日離側者皆出
行省董師公至其國王立受詔公誥曰王行非止違命
干禮于利害且不熟知揆此邦人民土地不當天朝一
總管治皇帝不欲郡縣王地版籍王民聽其稱藩遣使
諭旨德至渥也且王以與宋輯睦緩急為援今百萬之
師長圍襄陽鳥飛路絶朝夕將拔席卷渡江覆其國都
易如振槁王猶倔岸海徼恃為唇齒自矜尊高事且上
聞天威小震無煩遠召中國雲南十萬之師再可至視
邱墟王廟草棘王庭者將不難為其審策之王屈降拜
益慚憤將以兵恐公使力士白刃環衛公迺示怠弛袒
寢一室盡擲所懸箭弓力槊付衛士聽汝何為天暑渴
甚每取江水以進皆温惡不可飲食及索井汲不許曰
吾俗不相悦者多投毒井中殺人公曰自我所求毒死
不恨終汲飲食自是安南君臣多慶公者八年會公以
安南貢至襄陽猶未拔即授行省郎中承事勲貴巉絶
不阿惟見之營衙足蹟不及其門商較事宜言宏色厲
或有以凌驁見短者故右丞相史忠武公天澤解之曰
是其為心忠正侃侃人也久親其人必實吾言十年襄
陽下改省為行樞密院以勞遷中順大夫遙知歸德府
行院經歴大軍南歸渡江復行省公復郎中俄降虎符
襄陽路總管兼府尹毁城樓以完廟學散契軍以惜月
廪剗弊施宜當其後先明年改監郢復二州位安撫使
上捐魚荻之賦使人厭腥食家給蒸薪月發倉以贍餓
乏視便輒行事已劾聞十四年陞嘉議大夫監平江路
位總管上郢復民聞去遮馬號送萬數其治平江考績
亦最他路十五年改同知浙東道宣慰使未行改大司
農卿丁内艱時軍興法聞喪不得輒行乞犇赴不報公
願還所受制書為民行省知不可奪歸之旋艫枵然金
玉美女色色無有惟文書衣被而已今中書省右丞相
布延(舊作伯顔今改正)夙嘗疑為凌驁者後顧為深知公嘗語
人曰諸將渡江無不荒貪獨予與國寳清慎自持聞者
以為知言公家居四年又終外艱十九年以才起復仍
故官嘉議大夫南京路總管兼開封府尹至治之初見
星而出見星而歸凡前政積事留獄旬月剖擿皆出尤
善發奸伏有控鶴十餘軰比公至僦大第聚居二年黃
金横帶出入飲食街陌縱横人謂其真也公曰控鶴役
在京師久此不行必劇賊也密諭有司以意期三日盡
致其黨索贓以來得金帛寳玉服玩典質劵契盈室鞠
之皆欵服物則椎埋所獲妻妾僕使皆掠民子女或娼
姬明日告曉市中皆枤死民駭其神捷闔境乏食已聞
未報輒止税勿輸明年河北大旱民流徙就饒及河朔
數萬人郡縣畏損戶罪謾以逃聞省部遣使分道邀之
許發倉人給三月食還所籍民聚謀曰吾得食三月負
難歸重難勝鬻將何噉且各賣質田廬而南至家何為
愁歎無聊若出一喙公謂其使曰斯民非賊河南非别
界皆聖上民社也非不知奉命不輒濟可以無罪誠不
忍老稚頓踣吾治甘受禍以活此民則下令諸津急濟
果有以專行上告者事下御史大夫即治廉之境民皆
曰吾侯賢牧其為開封明斷不阿可當今代包拯大夫
察其無他薄責而歸奏請不下秋雨潦河决原武泛杞
灌太康自京北東漭為巨浸廣員千里冐垣敗屋人畜
流死公括商人漁子船百千艘又編木為筏具糗糧載
吏離散四出往取避水升邱巢樹者所全活以口計無
慮百千水又齧京城入善利門波流市中晝夜董役土
薪木石盡力以與水鬭不少殺乃崩城堰之城害既弭
復大發數縣民增外隄防分直為三直役一月逃罰作
倍起陽武黑石東盡陳留張怒河綿亘百三十里如期
三月隄防悉完以至元甲申七月二十日卒官舍年五
十六河南之民識與不識如喪其親戚家纔餘俸半月
將歸葬貧不能西開封市民雄財者戶賻之又遣子弟
數百人持錢分程具奠越别治洛陽五百里凡千里及
潼關以其年九月葬西安府咸寧縣洪同鄉少陵原都
運公塋之左夫人何氏温淑静端男子三人岳提舉郢
復魚湖崇西蜀行省宣使嵤未任女子三人一適太平
州錄事韓和一適紀德信一適鞏思齊後三年其季太
中大夫諸蠻夷部宣慰使庭瑞以燧素知公求銘其墓
辭曰年五十六固不云夭較齊耄耆孰謂夀考究其致
之豈無以然國苟有利棄身若捐東北鷄林挐舟以使
西南雕題登馬已至視數萬里為步仞餘招麾兩王嗾
臺指輿吐蕃獷悍化不犯令由積苦勞至不延命夀也
無稱世不為臧死有可述短不害長襄陽軍謀郢復民
效已實已著猶其小小開封蠲租舟民於河電擊霆馳
懸躬禍羅下燭其忠由明后聖老幹經摧霜風踰勁大
浸稽天降舞龍蛇流死所餘邱木是家乃集舟航乃筏
以繼乃求以濟取置平地穴陴摧防萬杵登登役不踰
時隠其阜陵民流他疆我飫其食我疆沴傷皆手援溺
顒顒公哉人之騶虞彼饞婪婪横目虎貙雖古循吏列
傅史册載筆今功孰怍為匹少陵之原有坊其□銘石
道周以襮諸幽
雲峰真人康泰真墓銘(元)李(闕)
蓋聞隂陽始辨窅乎其不可圍天地初分淵乎其不可
測涵蓋羣生惟人為最貴包羅萬物惟道(闕三十字)也或逆
化或順化所以(闕)顯不同論也何者或(闕五字)或圜宿而
煉真或花酒中了然得道或風雪裏卓爾全神騎聲蓋
色離見絶聞遊戲自在者予於含真體道至德真人雲
峰子見之矣公俗姓康氏道諱泰真利州花務村人也
世業農桑母感異夢娠二十四月而生幼而不羣長而
敦厚美髯過腹自有仙風道骨淳儉恒於自心明昌元
年躬耕於州西長夀山因而憩息遇至人盤石而坐公
異之遂稽首而拜感至人口𫝊道於公心印元妙頓學
神識爽然以悟仙機因拜謝間忽失所在石上履迹迄
今存焉與祖師重陽公甘河飲水得道之緣遂相符契
遂棄家入道明全真之關楗悟大教之根源合乎妙理
則學於譚馬邱劉體乎元虚則達於黃老莊列於長夀
山懸壁之半石窟之中下志修真雖危峰崷崪顛嵓磊
落林木參錯鳥飛而力倦獸走而神疲公居數年坦然
自若但山下行人見之者罔不歎服後理人敦請公乃
下山蓬頭跣足披木葉之衣過巡院村舅氏之舍其妗
氏竊焚公之葉衣火豔飛身神亦無懼體亦無傷非有
道之士孰能如是哉至永安三年(關)川舊宜州圜居六
年透脱净中境界飬成真氣吐而為文亦中規矩且吾
聞之天上無懵懂仙人雲峯子殆其是歟後天朝革命
初定中原兵餘食艱負其老母忠誠以丐遠近慕焉公
之天賦至孝恭儉終其生喜愠不見形予屢惜金鼎之
地貴至人竒士比比而出如鄭狀元曹尚書蓋堂頭乃
儒釋中之魁俊也今美髯仙翁亦道中之傑也斯蓋水
秀山明之所鍾也公於丁丑夏間徙居霫都化自然飯
有長春觀住持道人高煉真志氣堅剛性情决裂少所
許予一見公貎而竒之曰殆非鍾離之後乎遂稽首曰
弟子所居之院額曰長春師不棄卑猥於中盤礴可否
公聞之諾而受焉煉真汞為歸依肇闡元風之勝有游
宦者教之以忠政修道者導之以性命士庶者勸之以
孝悌芻蕘者誘之以耕耘教化勸誘接物利生千方百
便無不周矣其道價藉甚聞於四方四方之人踏門受
教者無慮亦不啻千數公得不𫝊之妙人莫能窺其涯
埃也自生民以來未有如公者也雖然性近而習遠下
學上達匹夫匹婦可以與知焉孔子有言曰君子學道
則愛人小人學道則易使也斯言信矣時夏甚旱士庶
懷憂太師烏庫哩(舊作烏古論今改正)公與幕下參佐知公祈求
有驗率衆請公至於雩壇之上公於赫日中跏趺而坐
良久曰來朝辰正當有甘㴻果依期有一犁之足田苖
浡然興之矣其言驗如影響於是民大和會德聲聞於
四野故曰脩其德而天自輔豈不然哉是年仲冬凛冽
霫之朝爽樓者最為傑觀四壁曠然千山疊雪公裸袒
而居以及十旬餘樓下瞻仰者雲集紛紜曰非造道之
深何以與於此乎京主留守完顔芳秀洎監軍富森(舊作)
(蒲鮮今改正)公拜邀歸院丰姿愈盛道體堂堂然真寒暑不
能侵者也前後住食坐凍祈雨居圜興緣建立多有事
端豈可屢陳世人讃曰真方外之人也其後利州節度
使任公帥官屬稽首於公曰金鼎郡師之鄉也先壠存
焉願建道院一區冀鶴駕時一賁臨洗滌一方塵心以
為飬浩之所不亦宜乎公憫其懇誠俯而允諾至婁家
營不數載間剏構琳宇名曰玉京聖位窈窈然廊廡沉
沉然香厨爽然雲堂䆳然靡不俱備歲次戊戍遇聖朝
遣信臣懸金符天下搜訪高道聞公道德彌高特賜含
真體道至德真人謂悟養生主可符大宗師公曰道之
家風一瓢一枝生涯足矣焉敢受此大名一夕而遁去
有宣授太師國王夫人完顔敬善及凝陽真人馬公君
瑞大師門公望塵懇請曰公之名震天下如雷霆此豈
人力也哉而能動天必有道矣非至誠一德其孰能使
之公勉而受焉終不喜於虚名後卜於長夀山泉甘而
土肥峰危而林茂真所謂人間之勝地也昔廣成居於
崆峒希夷子隠於華山務子潜於姑射寇謙之寓於嵩
山斯聖者也清者也賢者也達者也公慕四子幽微之
趣緬九衢市井之喧松軒竹塢足以給之棲遲暮靄朝
霞足以供之嘯傲公方於四子亦可謂之明者也一日
謂衆徒曰儲風飬月枕流漱石足稱終焉之託惟所闕
者十笏丈室耳門弟子聞者欣然願成於是鳩工董役
梓者斤圬者墁陶者瓦鍜者火童童薨薨丁丁登登肩
相摩於其山者日有千指輦而輸幣輿而入粟絡繹道
路縷縷不絶如經如織孔子曰天之所助者順也人之
所助者信也其斯之謂歟乃丈室果不日成之命曰葆
光是年六月上旬有四日公命湯沐盥滌易衣書遺世
頌頌云平生活計得優游寄跡人間九十秋撤手這回
歸去也杖挑明月赴瀛洲書訖枕袖蜕然慟哭者數千
衆聲振川谷僉云就葆光丁字内穴地以為窀穸之葬
其徒朝夕祭祀焉至百日開棺視之信香襲人尚如初
(闕)人天福惠靡不畢具公演道七十餘年春秋九十有
二一日門人利州道錄康守安及楊志元不遠徑來匄
文於予曰師之德恐久而沉陷焉將以刊諸翠琰以顯
於世死而無憾矣予失學空腹焉能發揚哉誠意懇求
三辭不免略摭其實而為之銘曰道超今古一氣綿綿
中間涵飬雲峰老仙得遇至人口訣幽元懸流勇退性
識超然卜隠長夀計就終焉心燈瑩潔物不著邊枕袖
蜕行鸞鳳翩翩葬於斯地以了真緣仙翁來兮鶴鳴于
天仙翁去兮道誰與𫝊蕙帳空月丹竈冷烟瑶臺元圃
洪崖拍肩海岳飛塵師德彌堅靈前刻石億萬斯年
中順大夫準台墓碑(元)揭徯斯
國族有諱凖台(舊作竹温台今改正)者為魯國大長公主媵臣事
魯王丹巴拉(舊作淳不剌今改正)甚愛幸遂冐魯王族甕吉喇特
(舊作雍吉剌今改正)氏家全寧今為全寧人父曰頁尚(舊作野㫋今改正)
有德行舉其部以父事之公善牧養畜馬牛羊累鉅萬
既擇其地必謹其人其順之若隨其視之若遺而不亂
其指麾以畜以孳而已若不知而賞罰是宜常曰使吾
得其民治之夫猶是也及事魯王魯王以其才可大用
一府中亦交稱其賢數欲獻之上復念府中去是人緩
急無可使者遂奏為管領隨路打捕鷹房諸色人匠等
戶錢糧都總管府副達嚕噶齊(舊作達魯花赤今改正)與隨朝列
大夫尋進中順大夫以為達嚕噶齊居府中十餘年貨
無悖入亦無濫出歲節財用五十餘萬緡公室以富民
生以遂猶恨不能盡其才至治三年三月十日年四十
二卒於京師之仁夀里府中如失其弟兄境内之人如
失其父母後(闕)日葬城西南五里歡嘉嶺之麓今太皇
太后魯國大長公主之女也其歸文宗文宗問凖台有
後否曰有有子曰薩勒竒思鑑(舊作撤而吉思鑑今改正)今若干年
矣遂求以充媵臣以其父賢必有賢子也及即位置宫
相都管府以為副總管入宿衛今皇帝尤愛之詔樹碑
其父之墓以旌其賢以勸於後而以文命臣徯斯竊惟
我朝以仁愛立心以廣大制國故能臣妾天下號令八
方凡在國人出一言施一政不待文學以動與古聖賢
合天運之所在如此若公平生尚義而好施饑而待其
食寒而待其衣長而待其婚嫁沒而待其喪葬者誠不
知其幾以公之志復假之年使得守封疆立廊廟當何
如也而竟止此然夫人阿達里(舊作阿答而今改正)氏以盛年而
失其所天能玉雪自守以保其節子薩勒竒思鑑以弱
齡而失其所怙能奮勵自克以善其繼致使天子賢其
父以及其子因其子以追其父廣褒賢之典賜述德之
碑與元勲世臣等不亦盛哉撮公平生所被賜賚大德
三年裕聖太后賜白金為兩二百有卅瓊玉束帶一至
大元年武宗賜大珠首餙一副白金五十兩楮幣二千
五百緡玉杯一皇慶元年魯國大長公主割賜濟寧堯
河分地五十頃及金玉器各對上及后賜楮幣二千五
百緡對衣材卄元聖太后賜黃金五十兩白金二百五
十兩對衣材卄至治初英宗賜楮幣五萬緡對衣材十
天歷初上及后賜楮幣十萬緡子男一人薩勒竒思鑑
受知文宗特授奉振庫提點歴尚公署令進直省舍人
進宫相副總管累階奉訓大夫(闕)天地至大萬物至衆
生之不齊各致其用馬不使耕牛不使乘椅桐琴瑟松
栢棟楹用大而小君子之誚用小而大君子之茂公如
騏驥不隨駑駘公如松栢施之桷榱以屈知已以就任
使而誰為之豈曰天子生不盡用沒有餘榮子孝孫賢
兹石示徵
利州長夀山玉京觀地産𫝊後弭訟記
(元)李察
跋利州之西憑榆河之渡呀嘻高哉仡然而魁秀者長
夀山也山之東僅四百步壯哉峙然而金碧輝空者玉
京觀也乘高瞰下不沙不礫不壵不瀦闊而長澤而膄
者觀之藝地也其地是種皆宜昔大軍漸平靖真人康
泰真夐剏有之𫝊三世而王端張定實同其主二子老
白一二門人曰天下平乂久矣民蕃地褊以至隘墝促
瘠堆燥窪濡牛力農具僅可通者莫不燔荒研枿而熟
之至有盜植旁封而致訟蓋盜生乎不足訟起乎不平
也我忝頼祖師明智坐享上稔不糞之地而無燔荒斫
枿之勞吾耄矣泉壤日近若猶丱稚而懵今不盟鄉鄰
辨封畔昭昭乎審識諸石若將與人辨侵昧之訟不已
是吾貽訟嫁怒於後若然則奚若一辨而熄其後訟哉
竊嘗思之辨之則有徇外駭物之譏不辨則有貽訟嫁
怒之患絜患度譏譏不暇恤設兹土無主以轄之無碣
志以限之使貪人四侵終莫閡醜貪之口是之謂必露
吾恐其貪虛益而受實損何則法有聽復吾儕故地者
使挾法復地小有昧地之罰大則因昧入人地者有之
之二者不俱則一是之謂貪虛益而受實損狼所貪者
豚也主人護豚而穽之狼出陷生子禍者少矣使狼知
穽所雖饑餓成&KR1990;亦弗入知損而無益故也兹地猶穽
耳碣所以指穽所也吾必知後訟而不早堙其漸是之
謂吾心穽忍逃徇外瑣瑣之譏以穽後人乎噫汝識之
祖師所以創有兹土我所以坐享成業而又早辨後訟
者皆度時酌宜而然夫強弱相随者命也得失相尋者
分也天無恒命物無定主理也然則雕文於石特恤後
訟姑欲弭之後之有訟無訟自有酌宜行者矣吾無恤
也
重修敵樓山天宫禪院記(元)僧顯月
如來正法東流震旦岐而為二曰教曰禪教以軌持為
義禪以了性為宗致用雖殊其揆一也逹是理者其惟
靄公禪師歟師諱慧靄江淮楚地人也爰自幼歲投師
出家後因大元一統飛錫天都稔聞夾山順公長老道
風孤潔繼而師之戮力叢林奉師恭恪師天姿敏逹夙
禀慈惠洞曉五經研窮三藏六時坐而無倦一食齋以
自資二十受具堅守戶羅晨夕專一所事者觀音大士
也歲在辛酉乃聞閭山勝游義州賢聖遂滌志游禮而
返憩止惠州覩其西南巔峰峻拔四望盤鬱率道友躡
躋而登止于敵樓山之抱則有古址殿宇觀其名額號
曰天宫惟設觀音神像而已於是面奉慈顔益加精謹
乃結廬而止未逾半載四衆雲臻不啻三年悉為之備
復完紺殿金碧聖容供器新鮮香燈整肅齋魚粥鼓晨
鐸暮鐘及鐘樓方丈僧室山門香積雲居廩庫賓館皆
創搆之又於寺之四顧置莊地可盈百頃牛畜騾馬亦
近百餘淨人佃客春耕秋耘粟麥豊盈以延四遠經書
佛像各設龕函種種莊嚴其端非一檀越欽仰徒衆瞻
依遐邇道流往來如市歲丙戌間不遠千里扣予之丈
室懇求咨訣乃見其機鋒峻利知是法器謂曰獅子窟
中無異獸象王行處絶狐蹤遂左提右挈痛下鉗鎚深
獲契悟遂以印證衣頌付之俗夀六十八僧臘四十八
僧俗徒衆可滿百數長曰元聚一日造閫而相告曰老
期至矣自卜居創業以來寺門内外似為小備欲刻諸
石以記其事乞師一文不亦可乎予辭讓不已直為記
之
川州重修東嶽廟記(元)徐潜
祀禮之設尚矣惟五嶽號為海内之尊凡登諸祀秩者
又非他山之儷也古者帝王二月東巡狩至於岱宗柴
秦漢以下封禪勒成紀諸信史者七十二君所奠之土
惟魯所治之宗太皞是知五嶽者乃天下之尊而岱宗
又五嶽之尊也苟無靈迹瑞産以昭其異特撮土耳焉
用披誠致欵以䙝其敬哉季氏旅於泰山仲尼非之何
則聖人治人事神一於禮而不苟如此後世建立行祠
徧於寰宇兩翼列置曹司善惡二部隨民所禱吉凶孚
應得非世變愈下所致然乎嗚呼後之視今亦猶今之
視古也又何異夫冉子之不能救哉白川嶽祠奠於坤
隅以其歲月悠遠殿宇廊屋不無殘毁以故人莫克居
神不顧享泰定丙寅全真道裔劉德寧瓢笠而來於内
掛搭悚焉興嘆以為一方靈迹廢墜至此不惟民庶闕
首愆之地翳彼羽流者亦無棲息之所焉於是首捐衣
鉢裒工計料移創武安清源二王行化太尉合四位皆
隅坐附於正寢神門虛廊各一區又東向賓位庖湢為
間者五正殿重葺斬然一新又東創玄元殿以宅方士
所費財物初不出於常住無煩於士庶數稔以來厥績
稍著闔郡民庶高其素行為之捨財相力以後為耻劉
師道流也昔重陽祖師唱真風於東海演大教於西秦
其要皆以慈悲方便為本濟人利物為心首尾一紀而
廟庭元宇輪奐可觀蓋由人耑其敬然後神博其惠惠
所能博是享其敬也敬所能專則功易成也其功之成
實勞實劬殊有非勞非劬者存焉故能交神明於虛靖
位天地於中和一方年榖屢登物無疵厲者雖神之所
惠實師之所惠也彼將原神竒於臭腐造元牝於天根
凌太虛而馭六氣扶飛仙而駕靈飈顧此真積蘇耳又
何屑屑焉從事于斯而後可以為至乎雖然玄元所謂
九層之臺起于壘土千里之行始于足下而循序之功
必假途于彼而後可期于自得豈與夫離人外物繆執
頑空者同日而語哉
太寧路惠州東錦川鄉月華山林泉禪寺剏建地
産四至碑(元)僧無際
詔書興隆佛教在處廢寺悉許賡修時歲轉大蔵經寵
釋氏普天梵宇益興焉大寧之東南僅三舍餘有山名
號月華突然秀出中有精藍曰林泉實清幽勝絶之處
也環寺林麓隂翳蔽日亘嶺喬松聳壑凌漢為真聖之
所宅釋子之居經始之由咸失其名有本無神足禪者
祥盤行匄屆於此覩其故基喟然歎曰烽火之所廢矣
師眷羡出古道場留心卓錫有信行軍總管白公見師
竒之命一飯告曰栴檀捘掑卉木皆薰若肯薦修余當
傾心戮力師曰諾問其寺故罔然無托面山之腹有巖
竇號曰崆峒今昔相𫝊遂剏立茅茨孤身弔影狐兔為
儔緇素聞之雲棲而輳伐除荆棘去其燼壤昔時兵火
陣亡之卒骸骨不可計數師以慈心戢葬一塜命良匠
貨以梓材揮斤析木特建正殿三楹壁繪毘盧聖像右
翊觀音寳宫左輔威光之堂主位以丈室通幽僧廊厨
舍首尾三䙫歲至乙巳百廢具舉有若梵宫復立嘉名
山名稱曰月華寺額榜以林泉師一日中夜而眠有鬼
神告曰吾等蒙師之恩窆骨深藏皆免日曝霜淒之苦
請啟追悼師俄然覺悟悲愴而泣誓心濟拔随命良工
擇以霜縑繪水陸功德百二十軸特建冥陽前後兩會
衆靈薦歸聖道師之行酒不濡齒過中不食非戒不履
延接往來殊無難色有千戶王公敦請禪師於龍山郭
家寨剏建小蘭若名曰興聖次以總管外護主劉公堅
命師於仇家莊修整小刹名曰聖水院及馬家寨寺郭
家寨興勝寺馬峪文殊院上下五處附之林泉同一道
場後數載間所置以供常住并衆之費地産依施文劵
俱列石隂師將功畢遺囑諸徒曰甲乙而住之春秋七
十四而逝林泉郭家莊二處營塔存焉有盤公上足淨
道一日茶烟間告其昆仲曰林泉古道場也自先師經
營積累方落其成二六時中勤於香燈精於禪誦用祝
吾皇萬夀無疆以保黎民十善之樂師既功勤夥來若
不鑱石以旌其德殆將冺滅後來者無所考焉衆僉曰
然即求文于無際無際曰僕若沙井之無澗空雲而無
雨是林泉者木石雲烟薄空飛翠四時一色文殊之真
境也松風怒吼山禽相鳴開軒煮茗掃榻焚香對賓客
以清談聽鐘聲而受供雖事有隆替而法無廢興矧此
山皆修心體道者所居神物所護安有湮沒無聞於世
既聞通公之命義不得辭真摭其實而為銘曰皎皎月
華森森古刹突秀梵宫鱗排萬瓦彩繪聖容光流華夏
水陸勝因追茲薦拔梵利興隆飛成大厦道德安居林
幽蕭灑將此深心報國恩化
宣授興中州逹嚕噶齊公平治道塗碑
(元)林(闕)
夫青巒嶺者自古有之東連遼水西接霫川過者曷勝
其歎息哉捫參歴井信有之矣自至順壬申夏五月公
來刺是郡其公廉清操雖古之龔黃亦可肩也時有秦
王太師中書左丞相布延選收鷹犬以伯勒格(舊作别里哥今)
(改正)文字付公既蒙鈞諭即入山谷間搜尋窩雛鷹鷂兩
年之間所得白鹿各一雕籠盛之遠貢京畿育諸苑囿
感蒙厚賜公每臨是嶺未嘗不咨嗟不已去歲元統甲
戌農事已畢鳩集人民鑿嶮除荒填溝補塹可謂使民
以時其亦有利哉不旬日而成坦路使負重致遠者悉
無覆車牽鞚之患以此觀之實出公之勤政之所致也
鄰封金源人民聞之亦與助工鄉人田榮等刻石於嶺
表以彰使君之德丐余為記姑述大㮣云爾
瑞州海濱鄉雲谿觀碑(元)張道中
夫道無形迹故不可以言𫝊不可以博持上天之載無
聲無臭是已洎乎我元皇闡教開示後學強謂之名曰
道由兹以䧏太極兩儀三才之道既分隂陽天地萬彙
之理已著是知道家者流其來遠矣瑞州之北相去二
百里許有山曰瑞雲山洞曰天一大洞觀曰雲谿自古
黃冠修煉所及金源之末天兵往來縱横之際是洞一
廢荆棘叢生虎豹恣行人跡罕至然故址猶存迨我世
祖皇帝繼天立極奄有天下四海八荒玉帛交錯諸國
稱臣於是招賢聘士以轉國政癸夘春詔邱神仙於海
上訪問至道元風增輝四方雲朋霞侣如星拱北如水
朝東名山洞府水陸嘉勝之地是以李元久先生迺錦
州坊市人也父祖專恃農桑為業先生幼而多疾百藥
無效父母捨入建州大王山雲峯觀禮曹大師為引度
之師曹本觀拜李老先生為師李又拜禮龐老大師綿
綿相繼薪火相𫝊龐聞邱神仙應詔住持燕京大長春
宫逕詣堂下炷香參拜懇求為門下弟子受以密旨因
得列於門人之次元久實邱神仙之法孫辛夘游歴諸
方二十年欲卜勝地以盡終焉之計庚戍簞瓢杖履來
游斯洞觀其攅峰簇嶂上接層霄霽靄晴空遠連滄海
乾地有泉源源而至洞之側泓池無競晝夜不息春秋
變化靈異無窮山勢掩抱溪流迴合瞬目之頃而營謀
之心已定遂刪荆剪棘鑿石興功朝往暮歸結良緣而
為善果星來月去開荒地以作福田钁土播種衣食自
給居山三十餘年人無識者庚辰郡人大中大夫大寧
路總管崔履謙因暇訪師談元論道見其冥功實行樂
清虛之活計甘淡泊之家風吾今而後愛之敬之奉施
淨錢三千貫張世榮曰崔公故友也知鄉里有善人可
敬聞予亦施鈔二千貫崔良亦施鈔二千貫剏建三清
寳殿四方檀信聞而樂助不期年雲房齋厨煥然一新
衆仙墳在坤方可以深藏遺蜕莊産地在離位足以飬
贍緇流丙戌春呼門人而告之曰吾今夀已八旬生死
無定雖然論其功績之勤如是之勞以𫝊不朽若事之
畢一旦歸空無餘恨矣門人應曰然時僕忝大寧路道
門提點因公適謁老仙留居數日示以前後之勤勉掇
其實仍系以銘曰大道無形難狀難名元皇立教強道
之稱隂陽既判天地咸寧三才已備萬物生成天一大
洞自古天庭值金之末厥廢天兵誰復興之元久先生
(闕三字)壍時(闕七字)自播自耕四十餘年惟道則亨鄉人稱
善啟搆三清堂廊(以下俱闕)
興中州大通法寺地産碑(元)安思道
佛氏之道肇興西竺繼入中華綿亘往古其所由來者
漸矣時或垂滅復興稍微愈熾稽諸前史而有定論也
余少時常陪緇宿輩為方外遊日相親好一接清談胸
臆灑然終日忘倦尋閱經文粗知其略爾大抵如來示
教以方便為門利生為本使學者嚮善背惡去彼取此
而已故其化人也易其入人也深夫如是歴年滋久其
法彌彰俾世之俗咸願歸依奉香火而結静緣崇祠宇
而徼福利者多矣矧夫童髮捨身服膺是教者尤難槩
舉推原其理良有以焉眷此名藍第為壯觀襟龍岫而
帶狼河接松漠而雄柳郡詢及創始罔克周知𫝊聞祖
師琛公和尚棲息於兹有年矣元風以之而振佛日以
之而明自時厥後生徒接續代不乏人嗣法僧曰添曰
孝琛公之雲礽也前後歴典寺事殿宇堂廊摧圯者力
為修葺一旦添與孝竊相謂曰僧務(闕二字)井井有條惟
本𣲖上下院常住地土多寡肥瘠随宜播種歲計所入
粗供齋粥尚慮陵谷變遷迷惑畛畔殆非貽厥後昆之
良謀也曷若刻諸石昭示空門永為張本固不韙歟二
僧謁余以記文見屬添俗姓胡氏本郡人也與余有里
閈之舊義不能辭謹摭其實姑述始末云
雜文
跋趙太常擬試賦後(金)楊奐
金大定中君臣上下以淳德相尚學校自京師逹於郡
國專事經術教養故士大夫之學少華而多實明昌以
後朝野無事侈靡成風喜歌詩故士大夫之學多華而
少實上病其然也當泰和丙寅春二月二十五日萬寧
宫試貢士總兩科無慮千三百輩上躬命賦題曰日合
天統侍臣初甚難之而太常卿北京趙公適統御前讀
卷官獨以為不難即日奏賦議乃定既而中選者纔二
十有八人僕時甫冠獲試廷下而席屋偶居前列朝隙
聞異香出殿櫺間一紫衣顧予起問題之難易及名氏
里貫年齒而去少頃復相慶曰適駕至矣薄暮出宫𫝊
以為希遇退而志之後四十五年僕以河南&KR1193;長告老
於燕過太常之孫承祖家得所擬賦感存殁不能不惘
然為叙其末以舊詩歸之所謂月淡長楊曉色清天題
飛下寂無聲南山霧豹文章在北海雲鵬羽翼成玉檻
玲瓏紅露重金爐縹緲翠烟輕誰言半夜曾前席白日
君王問賈生者是余少作也無可取以其紀一時之事
庶附趙氏家𫝊或見於後世云
題王庭筠秋山應制詩稿(明)宋濂
金源之制每歲以正月幸春水九月幸秋山五日之間
羣臣一進起居表其嚴慎如此之至者志非在於畋遊
將修兵政而紓民賦也道陵如薊門至秋山河東王庭
筠以翰林修撰扈從左右應制賦詩三十餘篇甚被奬
眷蓋自大定以來累洽重熙文物聲名可擬漢唐故其
一時君臣遇合天施地受雨露無際浹於太和此乃金
極盛之時自當時言之孰不效上林羽獵以侈大榮觀
而庭筠乃能以秋山不合圍為風則庭筠者亦良士也
哉此卷庭筠所具之稿惟十四首而逸其大半詩序中
所謂九日正泰和元年九日丙辰然道陵以是月七日
甲寅發京師二十九日丙子至自秋山道塗所歴凡二
十有三日其幸香林平頂山温泉等什皆可以次而推
至若牡丹酴釄松影三詩則不知作於何時按庭筠以
明昌三年供奉翰林八月遷修撰未幾謪鄭州防禦判
官承安四年復起為應奉翰林文字泰和改元又轉修
撰明年遂亡夀甫四十七爾詩題既曰奉旨而作雖不
能必於何年其决在禁林之日矣按春水秋山初無定
處洪皓續松漠紀聞謂去國數百里逐水草而居處也
謹按平頂山在今豐寧縣(即四旗廳)境者二温泉在
今豐寧縣者三未知庭筠所賦者屬何處然總
在今境内
欽定熱河志卷一百十九
