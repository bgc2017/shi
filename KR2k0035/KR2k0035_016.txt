欽定四庫全書
欽定熱河志卷十六
巡典四
御製詩(甲戌)
恭奉
皇太后啟蹕幸避暑山莊之作(有序)
溯豐鎬發祥之地靈萃萬年憶椒薌躬薦之秋星
周一紀載瞻
祖烈祗謁
丹邱爰諏日至之上旬適度天中之令節敬扶
安輦暫駐山莊時則準噶爾部策凌策凌烏巴什等率衆
來歸迎鑾肆覲用即卷阿之勝境錫兹湛露之鴻
儀迨夫候屆金&KR1195;廼復時巡東國禮因事舉詩以
日增啟蹕初程命篇伊始
追遠柔遐慶典覃天中卜吉啟行驂東巡五載兹惟倍
(前以乾隆癸亥至盛京閱今十年餘矣)西極四夷彼剩三(凖夷四部曰準噶爾曰都爾伯)
(特曰和碩特曰輝特策凌等則都爾伯特部也)計里方欣日正永清塵喜值雨
霑甘山莊避暑今年信
家法欽承敢即耽
出口襍詠
詰旦鳴鞭趁曉涼白雲遠嶠復蒼茫黍禾已勃寧晴好
自哂吾懷曷有常
塞田每看好秋成綠茂彌岡已慰情暗卜有收疑信半
大都期望忌其盈
萬峰濃濯翠芙蕖南北隄防慨想餘今日玉關為外戶
年年巡狩奉
安輿
輕雲不雨風含爽迤邐山行那覺塵自是玉驄黃繖蓋
却欣䔩日惠多人
巖關背指障崔嵬塞外嵐光直北開真是不征閭左富
聖人深意示招徠(沿邊諸口皆有税惟古北口無皆康熙年間定制云)
駐蹕避暑山莊
仁祖當年兹避暑今年避暑奉
慈親敢圖逸豫忘深慮亦為(去聲)柔懷恤遠人勝地秋臨雖
已屢好山夏景訝初新却思卅二年前事(予十二歲時侍皇祖)
(避暑於此今三十二年矣)
聖日依然照此身
山莊燈夕錫宴聯句(有序)
𬎼賓應律朱輅方陳遵
祖制以行時奉
安輿而避暑乃有員渠部長欵玉塞以來王因兹風土清
嘉就仙莊而祗覲用大柔懷之義聿隆燕愷之恩
萬樹園開合舊旅新賓而伸笑語三巡爵徧叙名
藩渠帥以賦龍光喜因閏夏之餘涼復舉上元之
往例雲屏風静冰宇天寬百道虹流恍入恒春之
界千枝錦燦同來不夜之城載集詞臣共揚盛事
調變柏梁之舊近體聯賡鑣分石鼎之章七言逓
奏
(御製)西極來賓示寵章昇平燈宴錫山莊欲因柔遠非誇
富
早識歸仁敢恃強嘉與朝正同燕衎快當避暑愜
清凉詩唫樂愷周遐邇(臣傅恒)占合豐盈協雨暘萬
樹芳園烟羃羃三霄佳夕露瀼瀼乍教貔虎陳仙
仗(臣陳世倌)
(御製)更幻魚龍集廣場望過東岡月猶朗節逾北至夜初
長穹窿圓幕卿雲擁
左右賓筵綺席張熠熠鶱鸞呈錦繡呦呦鳴鹿應
笙簧蚖膏爛處明宫柳(臣劉統勲)鶴𦦨高時出苑牆塔
現玲瓏森寶網花敷頃刻燦螢嚢玉蛾來往飛如
織(臣汪由敦)
(御製)銀蝶參差舞欲狂拔地虹流峯樹射殷天雷碾塞雲
翔上元不夜渾今夜
勝事無方洽四方素䨲擢毫團窟桂赤烏刷羽燭
榑桑蓬山忽訝六鼇戴(臣方觀承)朱闕欣看五鳳蹡枝
聳珊瑚搖碧海匳堆韎&KR1944;暎朝陽星毬結字分還
合(臣介福)
(御製)冰鏡排輪低復昂熚烞聲中山荅響輝煌影裏水翻
光天開奇景龍沙創
序借新年燕綵颺吐火吞刀争獻伎尋橦履索列
成行折腰引手盤旋架(臣嵩夀)急拍高歌上下吭捷
逞都盧紛雜沓樂陳僸昧震礌硠紅雲一片揚旌
旆(臣錢維城)
(御製)綠罽雙馳過驌驦翡翠翎垂文士帽(時命尚書劉統勲協辦陜甘總)
(督統勲乞翎因以賜之)麒麟錦製外臣裳叵羅潼乳三巡遍
甲煎沈檀百和香跋浪長鯨動鱗甲□空掣電耀
精芒錦棚未散靈絲會(臣程景伊)絳紙還烘樺燭装重
聽踏歌喧象板無煩競渡楫沙棠黃梅氣爽清
文囿(臣陳惪華)
(御製)紅藕風多襲御床珠勒馬頒天廐秣蹴蔬羊出大官
湘(按陸游詩有蹴蔬羊之句注謂有人常食菜忽食羊夢五臟神曰羊踏破菜園云云然國語及蒙古語凡)
(驛程食物謂之舒蘇蹴疏音相近陸詩或訛用此注語反覺牽強)𫝊柑一例同堂陛
奉賮千羣共享王新舊籓邦都待從暖寒歲令
總庥祥團圞接坐依
華幄(臣王際華)次苐呼名
賜玉漿燕笑親聆
天語近鴻篇宣示
聖恩洋遊從瑶島歡何極(臣張泰開)
(御製)禁放金吾漏未央長夏尚徵春有象寰瀛真見悅
无疆欽承
家法聯中外鞏固金甌奕葉慶
七月五日東巡自避暑山莊啟蹕之作
避暑居停逮曉秋朝來清蹕啓龍斿遠人宴賚鴻儀備炎月
棲遲馬足休恰悟兹來即向往因思欲進每資留山田是處
䓗華黍未敢先期道有收
上
陵誠藴十年餘皜日金風行色舒山館南看嶂猶近
吉林東指路還紆每懷侯度咨休助常喜
慈寧奉起居七萃率能知大義寧因跋涉怨咨予
蒙古諸王公進宴即席賦句
隆崇圓幕據蘭坰將悃聯情自可聽遊牧爾安職斯述懷
柔我厪化惟寧技呈詐馬鋪雲錦樽酌南山暎座青文
織精鏐頒後賚異他歲幣享王庭
冬至次日啟蹕再幸避暑山莊即事言懷
(有序)
粤惟今夏序屆天中當西渠來覲之辰適東國時
巡之會爰臨仙館慰彼瞻依廣錫崇封沛予膏澤
繼而西藩部長歸誠而均籲來同(時輝特台吉阿睦爾撤納等和)
(碩特台吉班珠爾等均率其屬欵關内附)時乃豐邑
祖陵展謁而方勤遠駕念彼生於邊塞入都則痘症足虞
因而再幸山莊頒賚而燕衎斯溥次惟三宿期匝
一旬良由典重
郊禋屆一陽之來復更以節逄
慈慶祝萬夀之無疆兹惟時哉不遑暇處無非事者用示
懷柔長句述情新篇紀事
夙識羲經不省方和鸞却事幸山莊惟欽昨始禋
穹昊必告朝還謁
夀康澤逮新歸盡鳬藻勞因屢駕厪龍驤懷柔要豈耽
遊豫戎索方疇永奠疆
十九年五月甲申
上奉
皇太后啓蹕詣
盛京恭謁
三陵取道熱河乙酉
降旨蠲免所過地方額賦十分之三丁亥出古北口庚
寅至熱河行宫準噶爾都爾伯特台吉策陵等入
覲(凡各部落歸誠入覲一切封爵賜賚典禮祥見徠遠門)甲午
御萬樹園
賜扈從王公大臣蒙古王公台吉及都爾伯特台吉等
宴乙未復
御萬樹園
賜宴觀火戱凡四日己亥庚子復
賜宴七月壬午
上奉
皇太后自熱河啓鑾前詣
盛京丙戌
駐蹕大寧城西辛卯
駐蹕吉倫郭勒蒙古王公等恭進
御宴
賜扈從王公大臣蒙古王公台吉等宴(嗣後八月甲寅駕至)
(吉林九月丁亥鑾十駕至未盛京甲午自盛京迴月丁入山海關)十月丙
辰
上奉
皇太后自
盛京迴宫
十一月乙酉
上啓蹕再幸熱河丙戌出古北口戊子至熱河行宫凖
噶爾輝特台吉阿睦爾撤納和碩特吉台班珠爾
都爾伯特台吉納默庫等入
覲庚寅
御萬樹園
賜扈從王公大臣及凖噶爾台吉等宴凡預宴之王公
大臣等各
賜表裏有差乙未自熱河迴鑾丙申入古北口戊戌
上迴圓明園
御製詩(乙亥)
恭奉
皇太后幸塞外啟程之作
西戎底定素節方臨將宴凱旋之師亦賜新歸以
爵載塗者有需時日乘暇而先舉獮蒐覲謁便以
木蘭燕衎仍於山館匪效上林之為周阹繁重爰
示我朝之度振古如斯用誌言懷無非事者
皜日金風發蹕旌武成愷樂惬輿情分茅有待均頒惠
櫜矢方將大會盟萬里伊犁朝北極三秋多稼閱西成
安輿可識增忻豫
福夀駢臻算介瀛
出古北口
霽景嶙峋朗曉山古來控北數(上聲)䧺關常修塞獮三秋
過早見巖楓一樹殷埤堄幾重就頽廢工商萬室輳鄽
闤於今惟厪懷柔偹外戶伊犁詎此間
駐蹕避暑山莊作
中外而今果一家止戈奉朔邁流沙兩臨先是曾施惠
(去歲都爾伯特台吉策凌等來歸以五月宴於山莊比輝特台吉阿睦爾撒納等繼至十一月再至山莊錫宴)
大賚兹番永定遐雲館桂芳秋正半山田黍熟歲云嘉
勤民繼
武願俱愜惟日孜孜敬益加
熱河啟蹕幸木蘭之作
數日山莊慶典循木蘭時届鹿甡甡(白露後鹿始出聲而鳴人肖其聲可)
(呼而至國語曰木蘭今即為圍場之通稱矣)櫜鞬早候一千騎(蒙古備圍例以一千二百)
(舉成數云)村落都看三百囷向北添衣涼益峭自西馳牘喜
猶頻(新降衆台吉將至哈薩克近亦冇遣使歸化之信)今年秋獮增佳話曰有
條枝執靮人(諸宰桑有命為侍衛供役者)
木蘭迴蹕駐避暑山莊三首
背指木蘭山迢遥清蹕還祈農誠有慶勤政本無閒叠
樹留紅錦孤峯削翠鬟雲容浮動處得句率其間
偶寄林泉賞休言松菊存
含飴切深憶繼
武識前言山靜心逾淡秋長氣尚温明朝開麗正(山莊前宫門名)
新附遍加恩
雲色避空宇秋聲冷澗泉飛鴻下沙渚鳴鹿隔林烟何
必惜花柳端宜親簡編
慈闈常侍奉松鶴祝延年(山莊内名曰皇太后所御宫松鶴齋)
熱河啟蹕還京之作
巖館雲莊旬月稽順時行慶每折折新徠舊附霑恩遍
後舞前歌振旅齊列巘詩情寄餘興小春鞭影促歸蹄
僕人單冷還堪厪野渡驅車有凍澌
入古北口
曦影小春明䧺關返蹕旌蒼山漸縹緲綠樹尙逢迎閭
左誠云庶巖巔已遍耕嚲鞭非問景民務動縈情
二十年八月丁未
上奉
皇太后啟蹕巡幸塞外戊申
降旨蠲免所過地方額賦十分之三庚戌出古北口
壬子至熱河行宫癸丑
上奉
皇太后於卷阿勝境侍膳
賜扈從王公大臣蒙古王台吉等宴甲寅
上萬夀聖節詣
皇太后行古行禮
御澹泊敬誠殿扈從王公文武大臣官員及蒙古王公
台等行慶賀禮
上侍
皇太后膳
賜王公大臣蒙古王公台吉等宴凡三日丁巳
上行圍木蘭奉
皇太后自熱河啓行九月壬申朔
駐蹕英圖昂阿
賜扈從王公大臣蒙古王公台吉並隨圍兵丁等飯甲
戌
駐蹕扎克丹鄂佛囉凖噶爾綽羅斯台吉噶爾藏多爾
濟輝特台吉巴雅爾和碩特台吉沙克都爾曼濟
等入
覲已夘
駐蹕張三營
賜扈從王公大臣蒙古王公台吉並隨圍兵丁等飯庚
辰重陽節
上詣
皇太后行殿侍膳
駐蹕博羅河屯壬午迴熱河行宫癸未
上侍
皇太后膳
賜扈從王公大臣蒙古王公台吉及凖噶爾台吉等宴
甲申復
賜宴
御萬樹園
賜觀火戲凡三日己丑復
賜宴凡四日乙未凖噶爾和碩持台吉色布騰等入
覲
上侍
皇太后膳
賜扈從王公大臣蒙古王公台吉及凖噶爾台吉等宴
凡二日丁酉
御萬樹園
賜宴觀火戲十月辛丑朔
上侍
皇太后膳
賜扈從王公大臣蒙古王公台吉及準噶爾台吉等宴
凡五日丙午復
御萬樹園
賜宴觀火戲丁未復
御萬樹園
賜宴是日
皇太后賜策□訥穆庫妻等宴戊申
上奉
皇太后自熱河迴鑾辛亥入古北口甲寅
上奉
皇太后迴宫
御製詩(丙子)
秋日奉
皇太后幸口外行圍啟蹕之作
膝下常承愛日歡不暄節復不嚴寒山山海海增
遐算歲歲年年奉
大安
遠近黃雲馬首逄西成定矣慰良農三時望念一時副
始覺東來喜氣濃
夏書曾是戒禽荒秋獮春蒐典更詳肄武寧邊具深意
萬年家法仰
仁皇
出古北口詠古
夜雨朝晴候襟燕帶塞關遼哉緜萬里壯矣㩀千山豈
復藩籬固誰知肘腋間鬼工猶覺費民力信其艱此日
滋耕鑿行秋每往還不隨今古變一片嶺雲間
至避暑山莊即事
巖莊松塢行行到水石烟花在在仙月宇真穪離俗地
雲窗雅喜讀書筵試聲秋鹿曾何謂弄影春駒有底緣
嘉讌年來多惠遠翻愁渴望凱音旋
熱河啓蹕之作
大獮乘秋貴及時朝來清蹕啟雲逵一天霽景浮輕爽
幾曲寒流溯遠涯龍塞風光看迤邐雞翹儀衛發葳蕤
仙莊漫惜餘吟興歸轡尋題詎是遲
九日侍
皇太后宴並賜内外王公諸臣食即席得句
氣霽興安景廓澄南山映
座祝如陵羊頒儘有銼炊土餻飾何須旗翦綾節喜延齡
欽孝飬宇恢廣漠惕靈承重陽自古𫝊佳話龍塞登高
信孰曾
木蘭迴圍駐蹕避暑山莊
翠䍐逶迤大獮旋仙莊駐賜遠人筵三秋山景欣逄閏
踰月林光稍異前菊有黃華迎籟馥楓多丹葉綴霜鮮
問予餘興曾何是千里雲峰阿那邊
二十一年八月癸丑
上奉
皇太后啟蹕巡幸塞外
降旨蠲免所過地方額賦十分之三乙卯出古北口戊
午至熱河行宫庚申
上行圍木蘭奉
皇太后自熱河啓行壬戌
駐蹕張三營都爾伯特台吉伯什阿噶什等入
覲
賜扈從王公大臣蒙古王公台吉及都爾伯特台吉等
宴九月庚午行圍臺殪虎
駐蹕墨爾根烏里䊒蘇台辛未蒙古諸王公等恭進
御宴
上奉
皇太后閱馬戲癸酉行圍殪虎
駐蹕鄂爾楚克哈達甲戌重陽節
上詣
皇太后行殿侍膳
賜扈從王公大臣蒙古王公台吉及都爾伯特台吉等
宴丁丑
駐蹕按巴鳩和洛土爾扈特使臣吹扎卜等入
覲
賜扈從王公大臣蒙古王公台吉及都爾伯特台吉土
爾扈特使臣等並隨圍兵丁等飯戊寅行圍殪虎
駐蹕額勒蘇錫納庚辰行圍殪虎
駐蹕庫爾圖察罕博爾齊爾丁亥
駐蹕張三營
賜蒙古王公台吉及都爾伯特台吉土爾扈特使臣等
並隨圍兵丁等飯庚寅迴熱河行宫閏九月丙申
朔
御萬樹園
賜扈從王公大臣蒙古王公台吉及都爾伯特台吉土
爾扈特使臣等宴丁酉
上奉
皇太后于卷阿勝境侍膳復
賜扈從王公大臣蒙古王公台吉及都爾伯特吉台土
爾扈特使臣等宴凡三日庚子
御萬樹園
賜宴觀火戲凡二日戊申
上奉
皇太后自熱河迴鑾辛亥入古北口甲寅
上奉
皇太后迴宫
御製詩(丁丑)
秋日奉
皇太后幸塞外啟蹕之作
潤塵夜雨聽深更啟蹕旋看放午晴最嘉晩田滋玉粒
恰宜新爽應金行誠輸屬國咸來覲(每歲行圍木蘭四十九旗蒙古及喀)
(爾喀例來謁因以行慶施惠)澤浹大宛初受盟(去歲我師至哈薩克本為追我逋逃並非)
(有害於彼故今歲即遣使來降將至山莊宴賚)敬奉
安輿行慶典歡承
慈夀祝山瀛
出古北口
秋獮歲常經巖壑悉曲折臨洮及瀛海一帶如眉列廢
興懷千古守德可無設即今乃外戶何用增築缺關外
夏報旱赤地愁龜裂為之祈甘霖雖霑恐過節按轡兹
歷覽殊與所慮别山巔固稀種種亦多夭札稍下及谷
中芃芃原穗結十分則已失仍可望七八所以市鄽間
米價原一轍前途則未知詎可即怡悦
至避暑山莊得句
山莊臨上塞
皇祖具深猷最是承
恩處敢忘繼
志謀諸藩羣入覲蘇對遠來投(蘇對沙那即大宛見史記)待至將行慶
貽庥庶少酬
八月十六日熱河啟蹕木蘭行圍之作
山莊節過桂花筵哨鹿期臨八月天爰以及時發警蹕底須
好逸戀林泉虞旌獵騎行招引舊屬新歸相後先更待貴山
使者至大蒐嘉與惠威宣
重陽日張三營行宫賜蒙古王公及行圍人宴並
金幣有差詩以記事
罷圍依例犒筵加施惠兼因荅歲華耐可行宫逢九日
雅宜應節見黃花朱提分賜一千騎(一千二百獵騎舉成數耳)文騎
均頒&KR1354;九家(俗所謂四十九家王子者也)蘇對何妨頻令預(是日哈薩克使)
(者亦預宴)由來澤欲不遺遐
木蘭迴蹕至山莊作
羽騎駸駸出哨歸山莊秋杪靄清睴寒魚怯與迴波漾
野鳥紛隨落葉飛籌政奚曾閒宵旰柔遐惟是驗從違
幾閒更復饒何事理詠頻因悟化機
熱河啟蹕還京即事
習武柔遐以次行驂驔六御啟歸程雲莊慢自留清戀
麥坂旋因閱宿耕駝&KR1387;每嫌野渡冷馬臕還趁暖曦晴
觀光率可從人願宛使何妨携入京(哈薩克使臣求隨蹕至京師許之)
二十二年七月戊申
上奉
皇太后啓蹕巡幸塞外
降旨蠲免所過地方額賦十分之三辛亥出古北口癸
丑至熱河行宫八月辛未
上奉
皇太后于卷阿勝境侍膳
賜扈從王公大臣蒙古王公台吉等宴壬申
上萬夀聖節詣
皇太后行宫行禮
御澹泊敬誠殿扈從王公文武大臣官員及蒙古王公
台吉等行慶賀禮
上侍
皇太后膳
賜王公大臣蒙古王公台吉等宴凡三日乙亥
上行圍木蘭奉
皇太后自熱河啓行九月庚寅朔行圍殪虎
駐蹕博羅莫林
賜扈從王公大臣蒙古王公台吉並隨圍兵丁等飯甲
午
駐蹕布祜圖左部哈薩克使臣根扎噶喇等入
覲
賜扈從王公大臣及哈薩克使臣等宴乙未
駐蹕按巴鳩蒙古諸王公等恭進
御宴閱馬戲戊戌重陽節
上詣
皇太后行殿侍膳
賜蒙古王公台吉及哈薩克使臣等並隨圍兵丁等飯
賜隨圍蒙古王公以下銀幣有差
駐蹕張三營辛丑迴熱河行宫壬寅
上侍
皇太后膳
賜扈從王公大臣蒙古王公台吉及哈薩克使臣等宴
癸卯
御萬樹園
賜宴觀火戲及健銳營兵立馬技甲辰復
御萬樹園
賜宴觀火戲乙巳
御卷阿勝境
賜宴是日
上奉
皇太后自熱河迴鑾戊申入古北口辛亥
上奉
皇太后迴圓明園
欽定熱河志卷十六
