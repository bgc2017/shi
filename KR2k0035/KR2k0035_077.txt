欽定四庫全書
欽定熱河志卷七十七
寺廟一
寺廟之在
山莊内者靈山寳地
聖蹟留貽如永佑寺所以推
恩薦福水月菴諸寺廟所以垂示勝因也其在
山莊外者覲揚
祖烈輪奐如新諸藩虔搆精廬延洪錫羨則溥仁溥善之
建自康熙癸巳始我
皇上繼
武延祺武成再告絶徼歸誠則有普寧安遠諸刹之建而
普陀宗乘尤為莊嚴鉅麗當秋獮
駐蹕諸部臚歡瞻禮咸仰
光華乃者班禪額爾德尼来
覲祝
釐特建須彌福夀之廟琳宫屹峙勝㮣益增洵乎會八
部龍天而讚誦遍百神河嶽以皈依矣至於叢祠
名刹祀典猶存碑篆未冺其在承德府境内者如
前燕之龍翔寺北魏之堯祠白鹿山祠遼之卧佛
金之三學元之鎮國林泉諸寺稽之史册足資攷
證者今並載於篇志寺廟第十三
欽定熱河志卷七十七
寺廟一
永佑寺
水月菴
永佑寺在山莊内萬樹園乾隆十六年建南嚮
聯額皆
御書門外樹坊三中曰仁夀世界曰慈悲法門東曰法
瞻龍象曰錫振雷音西曰優曇耀采曰簷蔔霏香
門三楹額曰永佑寺入門前殿五楹供彌陀佛額
曰住世慈緣聯曰得現一切色身善應常修智方
便成就甚深慧力普明獨證法圓通丹墀刻碑二
恭鐫
御製碑文左一通前清文後蒙古文右一通前漢文後
西番文後為寳輪殿五楹供三世佛八大菩薩額
曰法雲真際聯曰松磴雲開宛呈真實相蓮池月
朗長印妙明心配殿東曰妙覺西曰慧昭又後殿
五楹供無量夀佛額曰身心平等配殿東曰普惠
西曰廣仁其東為能仁殿額曰無畏清涼聯曰凡
有為中皆幻相到無心處是真禪後殿之北拔地
窣天為舍利㙮額曰妙蓮湧座八方各有聯南曰
佛幢結鬘安禪竟僧帽披雲禮梵初東南曰觚稜
日上槃承露鈴鐸風迴座散花東曰屹峙錘峯標
窣堵分流濡水指神州東北曰浮圖彩煥神明舍
塞苑祥開納鉢天北曰戶外七星羅玉宇園中萬
樹拱珠標西北曰積雪全消横遠嶺浮雲淨卷俯
高樓西曰夕靄明邊雁臺出晨霞起處鷲峯来西
南曰挂簷新月參三點射角明河映九層㙮凢九
層層各有額曰初禪精進曰二諦超宗曰三乘臻
上曰四花寳積曰五智會因曰六通普證曰七果
圓成曰八部護持曰九天香界第一層東北壁恭
刻
御製詩㙮後豐碑屹立面南鐫
御製永佑寺舍利㙮記面北鐫
御製避暑山莊百韻詩并序面㙮殿三楹聯曰軒庭懸
舜日岩壑蔚龍光上有樓正中恭奉
聖祖仁皇帝御容
上每至山莊必先詣展拜乾隆二十七年秋八月二十
三日恭遇
世宗憲皇帝諱辰
上思慕齋居情殷懓愾爰奉
御容於樓之東楹至日
躬親瞻仰用申依戀樓西偏精藍三楹為寫心精舍額
曰日就月將聯曰今昔感頻增綣兹風露寸分隂
並惜寄彼縹緗為恭謁
神御時臨憩之所寺基在甫田叢樾之東左傍
宮牆後環列水樂成閣峙其東北春好軒敞其東南
松牖雲扄花香鳥語誠龍象之福徵也
御製文
永佑寺碑文(辛未)
昔如来以法王御世宏濟人天徧現十方虛空不住顧
其安立道場必在靈山寳地鷲峯鹿苑精舍莊嚴盖聖
蹟所留尤福佑之所聚矣我
皇祖聖祖仁皇帝以無量夀佛示現轉輪聖王福慧威神
超軼無上
省方覽勝乃睠熱河建山莊為清暑地因岩壑自然之勢
示茆茨不翦之規
養性怡神從容綜理而風雷之所鼓動雨露之所涵濡神
化周通不疾而速猶佛之林間燕坐灑落安禪而說法
則聲震大千度生則施洽羣有也予小子蚤年隨侍仰
見我
皇祖清晏娱遊無逸乃逸對時育物天地同流至於今彈
指三十餘年秋獮之餘時復税駕於此松雲如舊榱桷
翹瞻感
陟降之在庭思報
恩而薦福遂即山内萬樹園之地創立精藍爰名永佑固
不特鐘魚梵唄足令三十六景借證聲聞我
皇祖聖日所照千秋萬歲後子孫臣庶無不永如在之思
是即釋迦之耆闍崛山金剛法座天龍擁護相好依然
而朕之繩
武寧
親祝
釐養
志者於是乎託庶其無沗
前志云爾
永佑寺舍利㙮記(甲申)
自辛未奉
慈輦南巡於夫招提蘭若轉輪祝
釐無不虔奉
金根隨喜檀界乃識所謂金陵之報恩武林之六和歸而
欲肖之以延
鴻筭無何而一不戒於火其一將成而圮龜玉毁於櫝有
司者不能辭其責也雖然予豈肯以工作微過而責人
於是一無所問且或者如形家之言北方其誠不可如
南方之為㙮乎則有誌過之作永罷㙮而弗為然同時
之建於熱河之永佑寺者不可中止恐其蹈轍乃命拆
其弗堅及築不如式者而概易之石越十歲甲申窣堵
乃成巋然峙於避暑山莊較京師為尤北則堪輿風水
之論固不足憑此亦默有以啟予之心不必信八會地
節之濫陳禍福以聳聽乎若夫工匠於未經試繩墨者
棘手瞠目亦人情之常不必畏難塗廢而棄前功於無
用也然是㙮經營之初實為四衛拉特来歸西師籌畫
之始至自今大功告成伊犁耕牧日以開闢而堵坡法
輪舍利迴煥所謂有志者事必成儒釋雖殊途其理則
一也兹故詳誌其事而於刹工僧祗化城福田之說則
略之抑以金剛六如雖調御相好有所弗屑何有於㙮
也㙮隂勒避暑山莊百韻詩敬闡
皇祖巡狩之義欲以垂範永世乃予本意後人讀是碑者
當以繼
武詰戎為兢兢正不必以闡象教期利益為亟亟則思過
半矣
御製詩
永佑寺瞻禮
皇祖神御感成長句(己卯)
靈臺經始庶民攻逐處
奎章仰
聖蹤
神御肇禋思
所喜
祖恩如昨報何從恬文嬉武戒常凛揚
烈覲光志益恭三十七年舂鼓夢凉風白日感重重
永佑寺瞻拜
神御作(癸未)
永佑義從恩佑建
考容敬奉
祖容旁(山莊以神御皇祖素喜遊憩之地於甲戌年即恭奉每来必展拜去歲始敬擬並奉)
(皇考御容兹至山莊祇謁行禮)維欽
雲日心無斁益勵繼繩志不遑樂利男耕將女織
昭回水態與山光年年萬樹宴新附敢曰能承少謝蘉
永佑寺瞻拜
神御作(甲申)
下馬先瞻
神御宮覲揚惟切一心中砌蟲仍是向来韻庭樹又披今
度風穹㙮傑碑落巍煥(是年舍利㙮初落成碑以誌事)
祖功
宗德並高崇幸逢秋穡將登稔待歲殷懷
昔日同(千畆山田待歲豐也皇祖御製詩句)
永佑寺瞻拜
神御作(乙酉)
上塞如中禁奉尊
神御同虔瞻又隔歲翹想切微衷砌浥秋花露簾掀古樹
風
勲華垂萬禩佑唘賴無窮
永佑寺瞻禮
神御紀事(丙戌)
祖功
宗德萬年垂每至欽瞻有所思問已庶幾未隕越勤民詎
曰致雍熙於今率土猶懷
惠自昔為君重繼
貽堂額紀
恩御園創合將事例述於斯(康熙壬寅春明園皇考奉臺皇祖於圓之牡丹)
(觀花侍宴以予名奏聞遂蒙壑松眷顧育之宫中其年即扈侍山莊賜居於萬風日承提命歴)
(夏閱秋為時最久今歲於御園顔堂曰紀重而恩并為記以述承恩所自始付託所洊誌予兢)
(業勉副之意兹拜瞻御園神御迴溯昔蹤將於舊所居室亦仿題額用申感慕)
永佑寺瞻禮
神御有述(丁亥)
羹牆猶想像
雲日近昭臨每至先瞻謁無遑善繼心秋風今古颯庭樹
歲年侵蒙
業安惟永持盈敬益深
詣永佑寺瞻禮
神御(戊子)
神御欽如在山莊况
所欣萬年
家法示永衣(去聲)
德言聞過雨山容淨拂風花氣芬樓前呈色相依舊似歌
薰
永佑寺瞻禮(庚寅)
神御崇居雲日懸到来謁必致誠虔萬方樂利恒貽後百
世繼繩可忘
前遊豫倍思稚齡日春秋閱忽六旬年明朝更值重讀
詔(每逢詔三皇考忌辰必敬讀也遺十五年恒如一日)撫己追懷倍黯然
永佑寺瞻禮(辛卯)
一年一度仰
如雲是日秋風豁霽氛綠水青山恒悦
聖繩
前啓後示為君幼齡
恩育那能忘望歲虔求祗益勤將撫新来行慶賞庶幾
昭鑒有餘欣
永佑寺瞻禮作(壬辰)
層樓
神御仰
雲天午日當庭㙮影懸
祖德
宗功誠浩浩肯堂矧構益乾乾壁題幸有柔遐句(去歲瞻禮有將)
(撫新来行慶賞庶幾未来昭鑒有餘欣之句謂土爾扈特歸順也去歲者將以今秋宴賞之)途况
欣成穫麥篇新附更番逮朝覲優恩三接例依前
永佑寺瞻禮
神御敬成長句(癸巳)
大田膏雨喜優霑至止山莊景倍添永佑拜參攄悃愫
重樓傑峙聳清嚴承
先示後惟存敬保泰持盈在守謙默祝
慈寧
錫康健年年欣慶奉
来瞻
永佑寺瞻禮(甲午)
禮固從来由義行到斯瞻仰敬攄誠僾然見矣欽
神御久以化之慙
顧成水鏡雲紳昔
聖蹟田耕井鑿此民情承庥蒙業惟勤亹遑敢云云望郅
平
漢史顧成之名師古已斥服虔之非即應劭所云制
度卑狹若顧望而成於義亦無所取卑宫室則可卑
宗廟則不可也獨如淳謂若尚書之顧命為近之盖
顧命者顧子孫而命之顧成者顧子孫之守成耳然
身存而為廟漢諸帝遂以為家法斯實不經因用此
字並申其說如右
永佑寺瞻禮(乙未)
繼繩何處不欽思
知遇偏深此地悲四十年哉(以即位言之)有成愧六旬歲矣故
吾嗤雖云旰食還宵衣(去聲)未致民安與物熙永佑即今
祈
佑者軍營早晚逓紅旗
永佑寺瞻禮(丙申)
下馬先攄瞻禮誠
層樓神御曉曦晶屢申此日養
親志敬法
當年避暑情夕惕朝乾敢或懈勑幾律已戒其盈紅旗三
捷歌耆定祈
佑叨
恩幸武成(昨歲瞻禮句云永佑即今祈三捷佑者軍營早晩逓紅旗自去秋及春紅旗逆黨全俘武)
(成耆定兹展謁之下彌感貺於神御垂庥惟益凛持盈敬承嘉無斁耳)
永佑寺瞻禮(己亥)
至止先兹瞻禮虔
祖功
宗德日中天惟欽
巍蕩垂萬世不覺光隂閱兩年頗幸雨暘以時若正愁隄
堰未工堅(自去歲七月河決儀封之十六堡屢築屢衝至今尚未合龍深以為慮)今朝肅
&KR0596;申誠處為憶前番益淚漣
永佑寺瞻禮(庚子)
功祖
德宗垂萬&KR1124;年年謁必於初来以云無沗惟欽爾設曰有
恢實愧哉此際拜茵多感慨前巡掖
輦異追陪敢增
神御蹈豐昵松鶴(齋名時所聖母昔御)惟應一寫哀
永佑寺瞻禮(辛丑)
皇祖當年喜此居自應
神御奉如初禮因義起言思彼
仁以
憲章事剏予至必先瞻欽繼述念惟切已敢舒徐不期梗
化回猖亂復此有征盼捷書(撒拉爾番回肆逆一案已屢有詩紀事昨阿桂奏川)
(省屯練土兵等到齊欲令預悉華林山勢及進兵路徑先於閏五月初三日派海蘭察明亮等帶領阿拉山馬)
(兵及屯練兵由龍尾山繞至華林山西南斜撲賊卡又派舒亮等帶滿漢奮勇兵過溝由山南直壓賊卡額森)
(特及伍彌泰等在山坡山梁分路策應除鎗砲殲賊不計數外三次攪戰約殺賊六七十名現擬於初九初十)
(雨日尅期大舉四路攻圍以期一舉殄滅晝夜惟望捷音速至耳)
永佑寺瞻禮(壬寅)
山莊
皇祖創垂崇到必虔瞻申緬衷詎祗
几筵欽舊蹟益思宵旰勖微躬渴懷傅說霖為雨漫擬重
華薰鼓風塞外行宫奉
神御皇清威德古誰同
登永佑寺舍利㙮作歌(甲申)
玲瓏九層㙮江南則夥江北無我因南巡忽欲肖傑搆
曾倣六和報恩之㙮於京都一圮一燬終弗蕆厥事亦
吟誌過之作語出於衷實非誣同時建於此者乃無恙
鑒前轍命改築為以徐閱十年斯巍然成窣堵秋巡拾
級乃得暢意觀宏模八窗洞達琉璃道曾非枝撐蔽虧
之處尋幽途上造天門通顥氣其下惟有青雲扶列水
咫尺細似帶塞山遥拱圍如郛䜿窮萬古横遍十方界
到此一彈指頃皆空諸何况形家之言本誕幻區分南
北為拘墟(是㙮與京師所建同時經始或因二㙮適然中輟惑於形家南北異宜之說不知山莊更)
(在京師之北又何以稱記中已詳及之)試看舍利光煥永佑矗林閭因之
詰戎馭遠懷久圖
登舍利㙮(乙酉)
千仞俯瑶林九層聳玉臺金輪昨初就石闕此重(去聲)開
八忩朗洞達萬級拾崔嵬西戶齊山縈東欄馮水迴栱
積出雲霞鈴響驚風雷雨足忘微勞一心無點埃於以
冺色相乃復愛徘徊欲待夜深時應有神燈来
聖母登舍利㙮恭紀(壬辰)
永佑寺中舍利㙮
聖慈每到必斯登
八旬有一如常健
億萬斯年信可徵
天與夀因
德與夀歡無勝更望無勝九層窣堵夫何幸
視履恒瞻
福履增
六月朔日紀事(甲午)
昨晩霖霑曉霽兮爽風落宇曙光䨑良時敬以掖
慈輦朔旦因之
禮拓提(即招提也見增輝記)
大德躬應五福備
高年㙮復九層躋(永佑寺内舍利㙮高九層八旬皇太后每至必登其巔聖夀有三躋)
(陟如常實萬年額慶福夀之徵益深)一層祇祝增十歲
聖夀當同窣堵齊
恭侍
聖母登舍利塔喜而成什(丙申)
山莊朝爽了無炎
慈輦梵宫奉
拜瞻
曼夀已登八十五堵波猶陟九層尖似兹
健步佛仙佑益切衷心愛慶兼
大德自應具四得千秋彤史孰曾覘
寫心精舍作(癸酉)
叢樾建蕭寺(甫田叢樾三十六景之一地既平敞爰建精藍名曰永佑以誌皇祖之恩於無)
(窮)精舍構其側名寺曰永佑寫心舍之額一時此徘徊
千秋誌
恩澤流水與行雲夫何有無迹
寫心精舍(乙亥)
欲因山水覓知音精舍居然向碧林大塊何曾鎮韜藴
高秋常自效深沉翠烟低處巖鳴鹿白浪衝開渚下禽
觸緒由来成靜觀(去聲)不知寫者更何心
寫心精舍(丁丑)
精舍傍花宫面勢向平楚構室就喬柯結宇依淨土不
聞清梵音雅愛幽禽語閒者有餘樂予惟無逸所宵旰
念民瘼拮据繩
祖武偶藉詠卷阿寫心良可覩
寫心精舍(戊寅)
層樓奉
神御精舍構其右寫心則不無繼
武誠奚有言念甫齠齡何以蒙
恩厚
聖顧直注今敢不勖授受勤政勵渺躬籌治惠黔首安内
逮厥外慎始要以久惟是
羹牆瞻瞠乎益覺後
寫心精舍(庚辰)
每到瞻
神御因教憩寫心&KR1852;年忽成古
一念注於今敢不益黽勉安能忘敬欽怡情曰山水末矣
詎知音
寫心精舍(辛巳)
每至思
皇祖今朝
皇考思益深悲
序繼實恐負
謀貽武幸臻耆定豐惟祈屢綏向誰寫心是無我息肩
時
八月廿三日
皇考忌辰題寫心精舍(壬午)
去歲圍前駐(去歲此日亦駐此曾有詩)今年圍後来永思歎時迅迴
憶輙神摧
祖德貽遊豫
宗功仰擴恢並當奉
神御恒此寫心哀
寫心精舍(癸未)
精舍永佑旁向曾名寫心問心於何寫繼述予日欽
勤民視如傷畏
天凛難諶崇文慮文恬詰武戒武淫
祖功與
宗德如日月照臨遊巡貴有事寧在盤山林
寫心精舍得句(癸巳)
永佑寺中此精舍瞻拜禮畢恒憩臨愾如聞悲僾如見
顯以昔愧承以今空空色祗山月照謖謖庭逓松風吟把
筆不知何所道付之風月寫予心
寫心精舍(甲午)
此而懷
昔此居今心寫那更(平聲)曰寫心逝水光隂無喻速
如天承顯祇生欽庭曦仍是
恩暉照林籟寧非
解愠音少小惟知侍
色笑何期鬢髮亦霜侵
寫心精舍(乙未)
精舍永佑寺之傍寺之為言義可詳詎止祗圍修象教
試看大理與太常古人定名原有以久假不歸屬緇黃
祈佑在此豈在彼紹庭陟降思時蘉我欲寫心弗忍寫
中心藏之何日忘
寫心精舍(丙申)
萬事及萬物無不由心者心為一切本則皆心寫也而
此曰寫心殊覺風牛馬然亦有可說義或出般若色空
即空色寫心仍心寫過者是去年来者為今夏而皆不
可得孰真復孰假
寫心精舍作(己亥)
神御樓之側精舍幽而雅每因成小憩近率逢仲夏(叶)山
靜日方長景合子西也槐隂及松籟别我兩年者胡為
如是乎撫心不能寫
寫心精舍作(辛丑)
神御樓側置精舍我向題額名寫心瞻拜之餘此小憩憩
思紬繹昔至今曰悲曰慕曰繩繼恐致隕越臨難諶適
百里半九十里慎終如始惕益深寸田尺宅萬幾藴
家法一字無逾欽
寫心精舍(壬寅)
書屋曰寫心問心如何寫繩繼固瞠乎安阜總茫也即
如河之决瓠子歌愁惹屢望屢僨事絶望益沒把(豫省堵築)
(青龍岡漫口屢敗於垂成因命于上游南岸履看地勢為改絃更張之計嗣據阿桂奏請于蘭陽三堡至商邱)
(添築南隄一道開挑引河𨗳水下注商邱歸入正河大溜勢必全掣約於秋冬間竣事)改絃别成
河成在秋冬者此際豈真恝我豈民誠捨
水月菴在山莊内西北隅東嚮門外石坊一
御書額曰光涵上下聯曰印不即離間是相非相悟最
澄明處内空外空後額曰圓徹中邊聯曰山靜塵
清水恭如是觀天高雲淨月喻本来心門額石為
水月菴内殿三楹供水月大士相額曰普陀善現
聯曰雲岫無心參自在石泉不垢見真如菴當西
嶺深處山之半曰山心精舍由精舍後達西嶺山
巔一笠登陟愈高為放鶴亭云
御製詩
水月庵(壬午)
一嶺迥隔西東竺庵石徑曲通如是花宫林下何殊寳
月水中真機不藉僧梵清華亦有松風空翠庭隂忽落
問誰習寂義公
水月庵
水月竺庵如是住山心精舍適於旁欲因動靜標仁智
不向異同論幻常
水月庵(癸未)
一區竺宇萬山中無路其間有路通是水何妨皆是月
如如大士坐觀空
過嶺遂至水月庵(甲申)
一障隔東西陟高易降低因乘功倍局遂步熟由蹊石
棧曾非遠竺廣宛若徯夕陽别嶺上滿谷晩凉凄
水月菴(乙酉)
飛来懸宇駐㟹嶆大似廣寒霄漢高試看崖枝將磵葉
也如碧海舞波濤
水月菴(丙戌)
梵區本在萬山中達觀(去聲)原如水月同下界每因翹絶
頂廣寒何異麗虛空不生波處心恒定大寂光天相(去聲)
總融未可於斯便止步栴檀林有路還通
下東嶺遂至水月菴(丁亥)
自西降東謂之下自東升西謂之上東西升降本何常
由人謂之遂成象日之夕矣降東宜步步隂鋪就涼爽
竺菴水月碧山凹恰似冰輪呈漭沆適纔較量胥戲談
大士如如不動想
水月菴(戊子)
樹色千峯翠浪流花宫懸是廣寒秋於中大士如如坐
問爾起心分别不
水月菴(己丑)
逕似虹橋有路登月天天水暎空澄来瞻恰值中元節
燃百千燈祗一燈
過東嶺遂至水月菴(辛卯)
自東而升嶺謂西自西而升嶺謂東崇岡横拖豈有改
以人分别致不同適坐夕佳(樓名)攬山氣爓爓葉影翻丹
翠秋暄未免意向凉圖就峯隂皜曦避巖樓已自高近
天略陟數武嶺造巔由斯就下乃甚易峯隂步步隨人
遷熱則喜凉寒喜暖誰恒其情誰知滿水月菴中大士
云如来轉物物物轉
水月菴(壬辰)
波翻萬樹碧瀛同如是中間梵宇通水月漫言虛想像
琉璃界本廣寒宫
水月菴(癸巳)
憩息既已久陟降亦言歸山棧下盤旋林光鎖翠微竹
庵當路中依岩闢禪扉屏營禮大士水月相(去聲)依稀是
室豈維摩不希花雨飛
水月菴(甲午)
盤磴下崇椒岞崿更幾曲就平得小菴弗莊嚴尚樸白
衣坐大士如月水中浴言一猶不可何况以二目解者
曰千江真成狗尾續
過東嶺至水月菴(乙未)
自西而東謂之東自東而西謂之西彼嶺何曾有分别
人自東西強謂之所以蒙莊真達者著論欲使物物齊
今朝適從剏得陟背夕陽指錘峯錘卓立當水月菴戶
如如大士蓮座徯我来屏息一瞻禮向所謂者擬啓咨
是第一諦抑二諦無言之示含天倪
水月菴(丙申)
盤旋仄棧落斜深路便歸途竺宇尋大士蓮花鬚上坐
如如常聽海潮音
山心精舍(辛巳)
山心有招提恰似水中月大士坐如如清淨衆香馞返
聞得真寂孰髓孰為骨蔚翠自有常受虛總無竭適從
西嶺下聊就北齋歇即目與題名匪云學禪悅
山心精舍(壬午)
信步入山深窈窕延幽賞攅簇羅諸峯變幻含萬象風
吹林葉多秋肅鹿聲響白泉細愈颯丹楓疎益朗精舍
竺菴旁計地纔盈丈披忩數衆竒歴若指諸掌
山心精舍
洒然精舍築山陲小憩雲忩攬衆竒雙嶺迴環作閽闥
一峯孤柱是鑪錘化工真閱煙霞表道筦非從色相窺
不約而来朅爾去普門水月證無為
山心精舍(癸未)
舍搆半山腰如月水中養暑熱不屢登為在雲間仰今
朝隂而風巖扉覺颯爽因之命筍輿數(入聲)息夤緣上歴
險欣得夷入狹攬益廣種松纔拱把期以凌霄長
山心精舍(甲申)
四鄰青障護一逕白雲穿精舍花宫側虚忩月宇懸種
松期合抱放鶴任昂肩憩坐觀元化錘峯正面前
山心精舍(乙酉)
精舍普門傍趣佳委宛藏鹿聲隔林聽鶴羽向峯翔東
澗落漲水西巖隱夕陽攀躋原覺熱憩坐頓生凉
山心精舍(丙戌)
水月菴邊搆精舍秋山四面此為心向東一綫開虛白
正映錘峯返照臨
山心精舍(丁亥)
菴傍精舍衆山心翠展屏風具四臨觸目何曾勞應接
興懷惟是契深沉收雲萬樹生新色過雨千谿吐細音
著句便成成便去所欣芥□了無侵
山心精舍(戊子)
林嵐窅暎處精舍搆其間到此意為寂偶然幾值閒空
青淨秋氣潑黛沐峯鬟安得長居是佺喬與往還
山心精舍(辛卯)
菴旁精舍號山心繚曲因之復窈深庭有香泥鹿留跡
樹多嘉蔭鳥耽吟一忩風月偶来往四壁詩書自古今
瞥眼不知幾閱歲種松枝榦已森森
山心精舍(壬辰)
菴旁精舍在久矣號山心地靜宜成憩徑通不藉尋峯
猶落伽境樹是海潮音願力知無分隨緣且獨吟
山心精舍(癸巳)
子輿氏有言心之官則思是舍山之心其思當属誰忩
色納山光新題鄰舊詞是即其思否精舍曰不知
山心精舍(甲午)
水月菴傍精舍山心自我名之彼水固為假彼斯山豈
是真斯昨去今来偶爾花香鳥語不移足識安心竟矣
會麽慧可大師
山心精舍(乙未)
陟降就畆平精舍仍山心菁蔥雖四圍隙處具俯臨假
借以為名其義原可尋取象艮為山其德止則諶在止
於至善正心聖經箴豈徒緣賞佳吾將勉自今
山心精舍(丙申)
竺宇邊傍精舍搆坐欣九夏似深秋不因儒墨尋陳迹
已忘(去聲)筌蹄此偶遊忽遇来親林下鹿可呼相狎海中
鷗山門正與東峯對(謂錘峯)鑪錘(去聲)之間看舉頭
山心精舍(庚子)
精舍搆山心悠然靜且深以遥不常到偶暇一相尋忩
納縈青態庭饒空翠隂鹿聲聞弗見叠樹鎖林岑
山心精舍(壬寅)
仄逕盤迴下輿人亦已勞憩言有精舍遊目值秋高閟
始豁隨現放彌卷密韜山心我心得無物此中撓
放鶴亭(壬午)
或有貢鶴者綵籠巧莊校曳尾塗中龜笥藏非本好艱
飛羽已翦仰食喉空呌憐其類乘軒榮不存所樂(叶)深
山叢樾間放去任騰掉一歲養翼成二歲和子效原在
山莊中施亦有佳報林家明聖致張氏雲龍調於我何
有焉我意其明告既以遂煙霞亦以省粱稻(叶)貴適生
物性非學幽人操
放鶴亭對鶴作歌(癸未)
去年放鶴因名亭今年鶴在如有情棲松友鹿頗適性
餐風飲露已養翎四柱何曾與為檻鶴自不去生吾感
豈伊猶憶稻粱恩此而放之翻覺慊嗟哉物𩔖有若斯
掉頭去者誠何為
放鶴亭放歌
山心已陟半山高案衍西嶺實不遥過嶺即可造創得
事半功倍難辭勞適百里者半九十自畫未可中路抛
因之賈勇復前進或輿或步為清遨小亭又在嶺之半
去年放鶴因名標鶴去不知向何處中鋗拍手徒呼招
爾又非張氏之僮林氏僕翩然羽客豈能俛首逐逐隨
爾曹
戲題放鶴亭用今春雲龍山放鶴亭韻(乙酉)
相如一笠搆山巔放鶴亭兹第四傳(前詩雲龍瀛&KR2317;虎邱巔都有亭因放)
(鶴傳盖彼三處皆有之)笑我題詩亦已屢幾曾高致似坡仙
欽定熱河志卷七十七
