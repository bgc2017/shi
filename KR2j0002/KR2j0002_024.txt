欽定四庫全書
御定月令輯要卷二十四
時刻令
天道
晝夜百刻(原禮百度得數而有常註百度百刻也言日月晝夜不失正也漏刻經一日一夜通計一)
(百刻每八刻二十分為一時惟寅申己亥有九刻皆以子午定其晝夜書日中星鳥疏古制刻漏晝夜百刻晝)
(長六十刻夜短四十刻晝短四十刻夜長六十刻晝中五十刻夜亦五十刻增王氏詩觧日月之行有冬有夏)
(而晝夜之晷有長有短先王由是分十有二時於一晝一夜之閒以漏箭凖十二時而為百刻寅申己亥子午)
(卯酉之八時每時各占八刻則合而為六十四刻辰戌丑未之四時每時各占九刻則合而為三十六刻以百)
(刻定長短而分晝夜於是立挈壺氏之職以壺盛水而為漏水以正十二時之刻早暮之期於此正矣後世挈)
(壺氏不能掌其職不能辰夜不夙則莫此詩人所以刺也蠡海集百刻之說衆議紛紛莫有定論惟一說𩔖優)
(以為每刻得六十分百刻共得六千分散于十二時該五百分如此則一時占八刻零二十分將八刻截作初)
(正各四刻却將二十分零數分作初初正初微刻各一十分也又趙緣督一說將十二時各分八刻計刻九十)
(六刻為大刻却將餘四刻每刻分作六十分四刻作二百四十分每一時中又得二十分為小刻如此則一時)
(之中得八大刻復有二十分小刻截作初初正初各得一十分為微刻也其他或以子午二時各得十刻者或)
(以子午卯酉各得九刻者或以夜子時得四刻者皆非也然夜子時之說只是在夜半之前故稱夜子正如冬)
(至為起歷之端而居中氣其前亦係十一月也是以夜子正在亥時之後故只有初刻而無正刻子時却只有)
(正刻而無初刻其意可見也)
十時(原左𫝊楚邱曰日之數十故有十時亦當十位自王已下其二為公其三為卿日上其中食日為二)
(旦日為三註日中當王食時當公平旦為卿雞鳴為士夜半為皂人定為輿黃昏為隸日入為僚晡時為僕日)
(昳為臺禺中日出闕不在第等疏從中而右旋配天也脯時謂日西食時也日昳謂蹉跌而下也隅謂東南隅)
(也過隅未中故為隅中也日知錄左𫝊十時註以為十二時雖不立十二支之目然其日夜半者即今之所謂)
(子也雞鳴者丑也平旦者寅也日出者卯也食時者辰也隅中者巳也日中者午也日昳者未也晡時者申也)
(日入者酉也黃昏者戌也人定者亥也一日分為十二始見於此)
昔(增榖梁辛卯昔𫝊日入至于星出謂之昔)
陰陽利用(增管子時之短長陰陽之利用也)
天桴星(增星經天桴四星在左旗南北列主漏刻天鼓若暗漏刻失時明則得所吉)
十二節(增史記歴書撫十二節卒於丑註撫猶循也自平明寅至雞鳴丑凡十二辰辰盡丑又至明朝)
(寅便一日一夜)
九州七舍(原淮南子日出于𤾉谷浴于咸池拂于扶桑是謂晨明登于扶桑爰始將行是謂朏眀至)
(于曲阿是謂旦眀至于曾泉是謂蚤食至于桑野是謂晏食至于衡陽是謂隅中至于昆吾是謂正中至于鳥)
(次是謂小還至于悲谷是謂餔時至于女紀是謂大還至于淵虞是謂高舂至于連石是謂下舂至于悲泉爰)
(止其女爰息其馬是謂縣車至于虞淵是謂黃昏至于蒙谷是謂定昏日入于虞淵之汜曙于蒙谷之浦行九)
(州七舍有五億萬七千三百九里註朏明將明也鳥次西南方之山名也鳥所宿止悲谷西南方之大壑女紀)
(西北隂地高舂時加戌民碓舂時也連石西北山名蒙谷北方山名自𤾉谷至虞淵凡十六所為九州七舍也)
二十四氣漏刻(原後漢書律歴志冬至晝漏四十五刻夜漏五十五刻小寒晝漏四十五刻八)
(分夜漏五十四刻二分大寒晝漏四十六刻八分夜漏五十三刻二分立春晝漏四十八刻六分夜漏五十一)
(刻四分雨水晝漏五十刻八分夜漏四十九刻二分驚蟄晝漏五十三刻三分夜漏四十六刻七分春分晝漏)
(五十五刻八分夜漏四十四刻二分清明晝漏五十八刻三分夜漏四十一刻七分榖雨晝漏六十刻五分夜)
(漏三十九刻五分立夏晝漏六十二刻四分夜漏三十七刻六分小滿晝漏六十三刻九分夜漏三十六刻一)
(分芒種晝漏六十四刻九分夜漏三十五刻一分夏至晝漏六十五刻夜漏三十五刻小暑晝漏六十四刻七)
(分夜漏三十五刻三分大暑晝漏六十三刻八分夜漏三十六刻二分立秋晝漏六十二刻三分夜漏三十七)
(刻七分處暑晝漏六十刻二分夜漏三十九刻八分白露晝漏五十七刻八分夜漏四十二刻二分秋分晝漏)
(五十五刻二分夜漏四十四刻八分寒露晝漏五十二刻六分夜漏四十七刻四分霜降晝漏五十刻三分夜)
(漏四十九刻七分立冬晝漏四十八刻二分夜漏五十一刻八分小雪晝漏四十六刻七分夜漏五十三刻三)
(分大雪晝漏四十五刻五分夜漏五十四刻五分)
定昏明(增後漢書律歴志黃道去極日景之生據儀表也漏刻之生㠯去極遠近差乘節氣之差如遠)
(近而差一刻㠯相增損昏眀之生㠯天度乘晝漏夜漏減三百而一為定度㠯減天度餘為眀加定度一為昏)
(其餘四之如法為少不盡三之如法為強餘半法㠯上㠯成強強三為少少四為度其強二為少弱也又㠯日)
(度餘為少強而各加焉)
日入三商(增儀禮士昏禮註日入三商為昏疏日入三商者商謂商量是漏刻之名故三光靈曜亦)
(日入三刻為昏不盡為眀案馬氏云日未出日沒後皆云二刻半前後共五刻今云三商者據整數而言其實)
(二刻半也)
日行異名(原埤雅日光曰景日影曰晷日氣曰晛日初出曰明日昕曰晞日午曰煦在午曰亭午在)
(未曰昳日晚曰旰日將暮曰薄暮)
損夜益晝(增晉書天文志天之晝夜以日出沒為分人之晝夜以昏眀為限日未出二刻半而眀日)
(入二刻半而昏故損夜五刻以益晝是以春秋分漏晝五十五刻)
晝夜同(增晉書天文志日晝行地上夜行地下俱百八十二度半彊故日見之漏五十刻不見之漏五)
(十刻謂之晝夜同)
漸臺(增晉書天文志織女三星在天紀東端東足四星曰漸臺臨水之臺也主晷漏律吕之事)
百二十刻(增隋書天文志劉向鴻範𫝊記武帝時所用法云冬夏二至之閒一百八十餘日晝夜差)
(二十刻大率二至之後九日而增損一刻焉至哀帝時又改用晝夜一百二十刻尋亦寝廢韓愈記夢詩挈擕)
(陬維口瀾翻百二十刻須臾閒)
九十六刻(增隋書天文志天監六年武帝以晝夜百刻分配十二辰辰得八刻仍有餘分乃以晝夜)
(為九十六刻一辰有全刻八焉)
一百入刻(增隋書天文志大同十年又改用一百八刻依尚書考靈矅晝夜三十六頃之數因而三)
(之冬至晝漏四十八刻夜漏六十刻夏至晝漏七十刻夜漏三十八刻春秋二分晝漏六十刻夜漏四十八刻)
(昏旦之數各三刻)
太陽出入(增漏刻經正月出乙入庚方二八出兔入雞場三七發甲入辛地四六生寅入犬蔵五月)
(生艮歸乾上仲冬出巽入坤方惟有十與十二月出辰入申子細詳震澤長語炎夏天道南行日出于寅入于)
(戌陽盛于隂也日影隨短窮冬天道北行日出于辰入于申隂盛于陽也日影隨長春秋天道行于正中日出)
(于卯入于酉隂陽平也日影隨停)
推月度(增唐書歴志凡推月度以歴分乘夜半定全漏如刻法)
四時漏(增竇翬漏賦清清泠泠日殷鳥星送春漏于重扃赫赫曈曈時方祝融𫝊夏漏于深宫的的綿)
(綿眀河爛然耿秋漏于凉天暗暗隂隂濃氛欝沈轉冬漏于寒林)
三辰畢見(增筆談日月星謂之三辰者日月星至於辰而畢見以其所首者名之故皆謂之辰四時)
(所見有早晚至辰則四時畢見故日加辰為晨謂始日出之時也朱子語𩔖凡星皆出辰沒戌故五星為五辰)
(十二舍亦為十二辰)
六時入時(原翻譯名義西域記云時極短者謂刹那也百二十刹那為一呾刹那六十呾刹那為一)
(臘縛三十臘縛為一牟呼栗多五十牟呼栗多為一時六時合成一日一夜夜三晝三居俗日夜分為八時晝)
(四夜四)
日有煇氣(增湘山野錄祥符四年駕幸汾隂起偃師駐蹕永安天文院測驗渾儀杜貽範奏卯時二)
(刻日有赤黃煇氣變為黃珥又變紫氣巳時後煇氣復生)
時正(增玉海每時初行一刻至四刻六分之一為時正終八刻三分之一則交入次時)
十二時(增玉海日百刻二十八宿晝夜迭見而天行周十二次故曰十二辰亦曰十二時祛疑說地道)
(右旋故每日之太陽在子位為子時順子丑寅卯歴十二方隅而定十二時也盖太陽每一日順行十二方隅)
(而為十二時)
人命在卯(增參同契解人命在卯日出于卯而萬物仰之以生是以萬物皆借太陽之生以立命)
推節氣(增輟耕錄推節氣歌括云中氣與節氣但有半月隔若要知仔細兩時零五刻謂如正月甲子)
(日子時初初刻立春則數至己夘日寅時正一刻是雨水節也)
六千分(增三餘贅筆晝夜者隂陽之象也以晝夜而分之則有十二時以十二時而分之則有百刻以)
(百刻而細分之則又有六千分焉非隂陽之數止於此也盖隂陽無窮盡者愈推則愈有姑以六千分而為之)
(限耳故以一刻言之則得六十分八刻六八四百八十分亦多二十分盖八刻有上四刻下四刻上四刻如初)
(刻正也有初初刻多十分焉合二百四十分所以十二時一百刻而總六千分也)
更點(原虎鈐經每更計一十二刻每點二刻二十四分)
晝數多(增天淵𤼵微夏晝六十刻冬夜六十刻夜長無過冬至晝長無過夏至冬至之夜不如夏至之)
(晝故晝數多)
隂陽升降(增農說一元之氣升則為陽降則為隂進則為陽退則為隂初非截然二物故一日之閒)
(子前為陽日進而上升午後為隂日退而下降)
大刻小刻(增日知錄歴家有大刻有小刻初一初二初三初四正一正二正三正四謂之大刻合一)
(日計之得九十六刻其不盡者置一初初於初一之上置一正初於正一之上謂之小刻每刻止當大刻六分)
(之一合一日計之為初初者十二為正初者十二又得四大刻合前為百刻)
天星吉時(增選擇歴書子午日子時月仙星福德星丑時天德星寳光星卯時天開星少微星午時)
(日仙星鳳輦星申時天貴星太乙星酉時明輔星貴人星丑未日寅時月仙星福德星卯時天德星寳光星巳)
(時天開星少微星申時日仙星鳳輦星戌時天貴星太乙星亥時眀輔星貴人星寅申日子時天貴星太乙星)
(丑時眀輔星貴人星辰時月仙星福德星巳時天德星寳光星未時天開星少微星戌時日仙星鳳輦星卯酉)
(日子時日仙星鳳輦星寅時天貴星太乙星卯時眀輔星貴人星午時月仙星福德星未時天德星寳光星酉)
(時天開星少微星辰戌日寅時日仙星鳳輦星辰時天貴星太乙星巳時眀輔星貴人星申時月仙星福德星)
(酉時天德星寳光星亥時天開星少微星己亥日丑時天開星少微星辰時日仙星鳳輦星午時天貴星太乙)
(星未時眀輔星貴人星戌時月仙星福德星亥時天德星寳光星)
政典
晝多於夜五刻(增書堯典疏天之晝夜以日出入為分人之晝夜以昏眀為限日未出前二刻)
(半為眀日入後二刻半為昏損夜五刻以禆於晝則晝多於夜復校五刻古今歴術與太史所候皆云夏至之)
(晝六十五刻夜三十五刻冬至之晝四十五刻夜五十五刻春分秋分之晝五十五刻夜四十五刻此其不易)
(之法也)
四十八箭(原詩東方未明疏漏刻之箭晝夜共百刻冬夏之間則有長短焉太史立成法有四十八)
(箭按乾象歴及諸歴法與今太史所候皆云冬至則晝四十五夜五十五夏至則晝六十五夜三十五春秋分)
(則晝五十五半夜四十四半從春分至於夏至晝漸長增九刻半從夏至至於秋分所減亦如之從秋分至於)
(冬至晝漸短減十刻半從冬至至於春分所加亦如之又於每氣之閒加減刻數有多有少其事在於歴術以)
(其算數有多有少不可通而為率故太史之官立為法定作四十八箭以一年有二十四氣每一氣之閒又分)
(為二通率七日強半而易一箭故周年而用箭四十八也增後漢書律歴志永元十四年十一月甲寅詔曰告)
(司徒司空漏所以節時分定昏眀昏眀長短起於日去極遠近日道周不可以計率分當據儀度下參晷景今)
(官漏以計率分昏眀九日增減一刻違失其實至為疏數以耦法太史待詔霍融上言不與天相應太常史官)
(運儀下水官漏失天者至三刻以晷景為刻少所違失密近有驗今下晷景漏刻四十八箭立成斧官府當用)
(者計吏到班予四十八箭文多故魁取二十四氣日所在并黃道去極晷景漏刻昏眀中星刻於下)
挈壺(增周禮夏官挈壺氏挈壺氏掌挈壺皆以水火守之分以日夜註縣壺以為漏以水守壺者為沃漏)
(也以火守壺者夜則火視刻數也分以日夜者異晝夜漏也漏之箭晝夜共百刻原隋書天文志昔黃帝創觀)
(漏水制器取則以分晝夜其後因以命官周禮挈壺氏總以百刻分於晝夜漏刻皆隨氣增損冬夏二至之間)
(晝夜長短凡差二十刻每差一刻為一箭冬至互起其首凡有四十一箭晝有朝有禺有中有晡有夕夜有甲)
(乙丙丁戊昏旦有星中每箭各有其數皆所以分時代守更其作役增易氏詩解挈壺之制不可攷以唐制推)
(之水海浮箭四匱注水始自夜天池以入於日天池自日天池以入於平壺以次相注入於水海浮箭而上以)
(浮箭為刻分晝夜計十二時每時八刻二十分每刻六十分箭四十八八箭當一氣歲統二百一十九萬一千)
(五百分悉刻於箭上銅烏引水而下注浮箭而上登至於晝夜之别分至之候冬夏長短昏曉隠見與周官晷)
(影無差)
以時啟閉(增周禮天官閽人閽人掌守王宫之中門之禁以時啟閉註時漏盡疏漏盡者謂若夏至)
(晝則日見之漏六十刻夜則四十刻冬至晝則日見之漏四十刻夜則六十刻就時之閒大判九日校一刻)
率更(增漢書百官公卿表率更註掌知漏刻故曰率更唐書百官志率更寺令一人掌宗族次序禮樂刑)
(罰及漏刻之政)
早朝(增晉書禮志咸寧注先正一日有司各宿設夜漏未盡十刻羣臣集到庭燎起火上賀起謁報入賀)
(皇后還從雲龍東華門入詣東閤下便坐漏未盡七刻百官及受贄郎官以下至計吏皆入立其次其陛衛者)
(如臨軒儀漏未盡五刻謁者僕射大鴻臚各奏羣臣就位定漏盡侍中奏外辦皇帝出鐘鼓作百官皆拜伏)
二十五箭(增何承天請改漏刻奏增損舊刻參以晷影刪定為經改用二十五箭請臺勒漏郎將考)
(驗施用)
新漏刻銘(增陸倕新漏刻銘序皇帝每旦晨興属𫝊漏之音聽雞人之響以為星火謬中金水違用)
(時乖啟閉箭異錙銖爰命日官草創新器天監六年太歲丁亥朔十六日壬寅漏成進御以考辰正晷測表候)
(隂不謬圭撮無乖黍累又可以校運算之暌合辨分天之邪正察四氣之盈虚課六歴之疎密永世貽則𫝊之)
(無窮赫矣焕乎無得而稱也)
放時置將(增魏書太宗紀永興四年置四廂大將又放十二時置十二小將)
測囚法(增南史沈洙傳梁代舊律測囚之法日一上起自晡鼓盡於二更及比部郎范泉刪定律令以)
(舊法測立時久非人所堪分其刻數日再上廷尉以為新制過輕請會尚書省詳議洙議曰夜中測立緩急易)
(欺兼用晝漏於事為允但漏刻賖促今古不同漢書律歴何承天祖冲之祖暅父子漏經並自關鼓至下鼓自)
(晡鼔至關鼓皆十三刻冬夏四時不異若其日有長短分在中時前後今用梁末改漏下鼓之後分其短長夏)
(至之日各十七刻冬至之日各十二刻廷尉今牒以時刻短促致罪人不欵愚意願去夜測之昧從晝漏之眀)
(斟酌今古之閒參會二漏之義捨秋冬之少刻從夏日之長晷不問寒暑並依今之夏至朝夕上測各十七刻)
(比之古漏則一上多昔四刻即用今漏則冬至多五刻雖冬至之時數刻侵夜正是少日於事非疑庶罪人不)
(以漏短而為捍獄囚無在夜之致誣求之鄙意竊謂為宜依范泉前制)
延英議政(增舊唐書憲宗紀憲宗初讀實錄見貞觀開元故事竦慕不能釋卷自是延英議政晝漏)
(率下五六刻方退唐書文宗紀文宗恭儉儒雅出於天性嘗讀太宗政要慨然慕之及即位銳意於治每延英)
(對宰臣率漏下十一刻)
省牲(增唐書禮樂志省牲之日午後十刻去壇二百步所禁行人晡後二刻郊社令丞帥府史三人及齋)
(郎以尊坫罍洗篚羃入設於位三刻謁者贊引各引祀官公卿及牲皆就位廩餼令少前曰請省牲太常卿省)
(牲廪餼令北面舉手曰腯諸太祝各循牲一匝西向舉手曰充諸太祝與廩餼令以次牽牲詣厨授太官祀日)
(未眀十五刻太官令帥宰人以鸞刀割牲祝史以豆取毛血各置於饌所遂烹牲)
致齋(增唐書禮樂志致齋之日質明諸衛勒所部屯門列仗晝漏上水一刻侍中版奏請中嚴諸衛之属)
(各督其隊入陳於殿庭通事舍人引文武五品已上袴褶陪位諸侍衛之官服其器服諸侍臣齋者結佩詣閤)
(奉迎二刻侍中版奏外辦三刻皇帝服衮冕結佩乘輿出自西房曲直華盖警蹕侍衛即御座東向侍臣夾侍)
(一刻頃侍中前跪奏稱侍中臣某言請就齋室皇帝降座入室文武侍臣還本司陪位者以次出)
講武(增唐書禮樂志講武之日未眀十刻而嚴五刻而甲步軍為直陣以俟大將立旗鼓之下六軍各鼓)
(十二鉦一大角四未眀七刻鼓一嚴侍中奏開宫殿門及城門五刻再嚴侍中版奏請中嚴文武官應從者俱)
(先至二刻三嚴諸衛各督其隊與鈒戟以次入陳於殿庭皇帝乘革輅至墠所)
祼享(增唐書禮樂志祼享日未明四刻太廟令良醖令入實尊罍太官令實諸籩豆簋簠未明三刻太廟)
(令帥其属陳瑞物太階之西未眀二刻陳腰輿於東階之東鸞駕將至謁者贊者各引享官通事舍人分引從)
(享羣官九廟子孫諸方客使皆就門外位鸞駕至大次門外侍中請降輅皇帝降輅乘輿之大次皇帝停大次)
(半刻頃侍中版奏外辦皇帝出太常卿引至廟門外殿中監進鎮珪皇帝執鎮珪近侍者從入)
更鼓(增唐書百官志左右街使掌分察六街徼廵凡城門坊角有武候鋪衛士彍騎分守大城門百人大)
(鋪三十人小城門二十人小鋪五人日暮鼓八百聲而門閉乙夜街使以騎卒循行嘂謼武官暗探五更二點)
(鼓自内發諸街鼓承振坊市門皆啟鼓三千撾辨色而止)
漏鼓(增唐書百官志宫門局掌宫門管籥凡夜漏盡擊漏鼓而開夜漏上水一刻擊漏鼓而閉)
漏刻博士(增唐書百官志司天臺五官挈壺正二人五官司辰八人漏刻博士六人掌知漏刻凡孔)
(壺為漏浮箭為刻以考中星昏明更以擊鼔為節點以擊鐘為節)
諸市鼓鉦(增唐書百官志兩京諸市署令一人丞二人掌財貨交易度量器物辨其真偽輕重日中)
(擊鼓三百以會衆日入前七刻擊鉦三百而散)
門閤燈燭(增唐書百官志司燈典燈掌燈各二人掌門閤燈燭晝漏盡一刻典燈以下分察)
門籍(增唐書百官志司門郎中員外郎掌門關出入之籍凡奏事遣官送之晝題時刻夜題更籌命婦諸)
(親朝參者内侍監校尉涖索)
下仗(增唐書儀衛志朝罷皇帝步入東序門然後放仗内外仗隊七刻乃下常參輟朝日六刻即下)
入對延英(增唐書李吉甫傳元和六年召吉甫還秉政入對延英凡五刻罷帝尊任之官而不名又)
(韋渠牟傳大抵延英對雖大臣率漏下二三刻止渠牟每奏事輒五六刻乃罷天子歡甚又薛存慶傳劉總以)
(幽州歸穆宗謂宰相曰必用存慶可以宣朕意對延英一刻遣之)
金吾衛(增唐會要金吾衛貞元三年閏四月八日勅四月一日已後五更二點放鼓契九月一日已後)
(五更三點放鼓契日出後二刻傳點三刻進坐牌)
銅匭(增唐會要垂拱二年用魚保宗言置匭四共為一室以銅鑄之四面各依方色東曰延恩南曰招諫)
(西曰申冤北曰通元出以辰前入以未後御史一人為理匭使)
分至量景(增集賢注記以二至二分之日正五量景長短數年候之乃定還京一行校之)
門鑰出入(增唐六典凡皇城宫城闔門之鑰先酉而出後戌而入開門之鑰後丑而出夜盡而入京)
(城闔門之鑰後申而出先子而入開門之鑰後子而出先卯而入)
漏刻生(增唐六典太史局漏刻生三百六十人掌習漏刻之節以時唱漏)
典鐘典鼓(增唐六典太史局典鐘二百八十人掌擊漏鐘又太史局典鼔一百六十人掌擊漏鼓)
改正時刻(增五代史馬重績傳重績言漏刻之法以中星考晝夜為一百刻八刻六十分刻之二十)
(為一時時以四刻十分為正此自古所用也今失其傳以午正為時始下侵未四刻十分而為午由是晝夜昏)
(曉皆失其正請依古改正從之)
常參官趨朝(增宋史禮志大中祥符二年御史知雜趙湘言伏見常參官每日趨朝多不整肅舊)
(制並早赴待漏院候開内門齊入伏緣每日迨辰以朝以故後時方入又風雨寒暑即多稱疾宜令知班驅使)
(官視其入晚者申奏疾者遣醫親視)
後殿奏對(增宋史禮志康定初詔中書樞密三司大節大忌給假一日小節旬休並後殿奏事前後)
(毋得過五班餘聽後殿對御厨給食假日崇正殿辰漏上入内進食俟再坐復對)
夕月(增宋史禮志按禮秋分夕月盖其時晝夜平分太陽當午而隂魄已生遂行夕拜之祭以祀月未前)
(十刻太官令率宰人割牲未後三刻行禮盖是古禮以夕行朝祭之儀又按禮云從子至已為陽從午至亥為)
(隂參詳典禮合於未後三刻行禮)
宰相押班(增宋史禮志司馬光為中丞請令宰相遵國朝舊制押班詔宰相春分辰初秋分辰正垂)
(拱殿未退聽勿赴文德殿令御史臺放班光又言垂拱奏事畢春分以後鮮有不過辰初秋分以後鮮有不過)
(辰正然則自今宰臣常不至文德殿押班請春分辰正秋分已初奏事未畢即如今詔庶幾此禮不至遂廢廼)
(詔春秋分率以辰正)
廟郊(增宋史禮志饗廟郊天祭之日均用丑時秋夏以一刻春冬以七刻)
鎖院具詞(增宋史職官志翰林學士院凡拜宰相及事重者晚漏上得旨禀奏歸院内侍鎖院門夜)
(漏盡具詞進入遲眀白麻出)
行漏輿(增宋史輿服志行漏輿隋大業行漏車也制同鐘鼓樓而大設刻漏如稱衡首垂銅鉢末有銅)
(象漆匱貯水渴烏注水入鉢中)
棒鼓(增春明退朝錄雍熙二年三月詔中書申後兩棒鼓出樞密院申後四棒鼓出)
聚廳見客(增湘山野錄天禧中宰臣奏中書樞密院接見賓客然兩府慎密之地亦欲咨訪天下之)
(良苦早暮接待復滯留機務又分廳言事各有異同欲乞今後中書樞密院每有在外得替到闕及在京主執)
(臣僚如有公事並逐日於巳時已前聚廳見客已分廳即俟次日急速者不在此限非公事不得到中書密院)
時辰牌(增佩窗小牘張思訓製上渾儀為十二神各值一時至其時即自執辰牌循環而出蕪史文華)
(殿後曰刻漏房銅壺滴漏在此凡八刻水則交一時直殿監宿抱時辰牌赴乾清門裏换之牌長尺餘石青地)
(金字書曰某時途遇者必側立讓行坐者必起立亦敬天時之義也)
大慶殿(增夢華錄冬至前三日車駕宿大慶殿殿庭有兩樓對峙謂之鐘鼓樓上有太史局生測驗漏)
(刻每時刻作雞唱鳴鼔一下則一服綠者執牙牌而奏之每刻曰某時幾棒鼓一時則曰某時正)
蓮花漏(增玉海天聖八年龍圖閣待制燕肅上蓮花漏法其制琢石為四分之壺剡木為四分之箭以)
(測十二辰二十四氣四隅十千洎百刻分布晝夜凡四十八箭一氣一易歲統二百十六萬分悉刻箭上鑄金)
(蓮承箭銅烏引水而下注金蓮浮箭而上登不假人力其箭自然上下司晨者謹視而易之其行漏之始又依)
(周官水地置臬之法考二交之景得午時四刻十分為午正南北景中以起漏焉註其法置水於櫃引以渴烏)
(導以銅荷水自荷茄下注於壺壺中為金蓮花覆之荷心有竅容箭下插方水之未注也箭首適與花平逮水)
(既至箭則隨起視箭所底而時刻可以坐致矣金史歴志初張行簡為禮部尚書提點司天監時嘗製蓮花星)
(丸二漏以進章宗命置蓮花漏於禁中星丸漏遇廵幸則用之蓮社高賢傳釋惠安患山中無刻漏乃於水上)
(立十二葉芙蓉因波隨轉分定晝夜以為行道之節謂之蓮花漏)
水秤(增玉海景祐二年九月乙未詔司天監製百刻水秤以測候晝夜三年二月命章得象等重定水秤)
(刻漏四月辛亥得象言水行有遲疾請增用平水壺一渴烏二晝夜箭二十一又刻漏之法有水秤以木為衡)
(衡上刻疏之曰天河其廣長容水箭箭有四木為之長三尺有五寸著時刻更點納於天河中晝夜更用之衡)
(右端有銅鍰連鈎為銅覆荷形荷下銅索三條以繫銅壺又為髹漆大奩曰水櫃中安銅盆曰水海銅盆隅有)
(銅渴烏一引水下注壺中衡左端有大銅鍰貫衡鍰下大銅索連銅權為立象形又有鐵竿高五丈於鐵蓮跗)
(中屈上端為方鍰形曰雞竿每移改時刻司辰者以衡尾納方鍰中以組繩挽權上大銅鍰進退之秤之所繫)
(以大木雙植有跗如鍾簴之制畫五采金龍為飾上有鐵胡門大鐵鉤鍰以繫之其制度精巧不知作者為誰)
(盖唐五代用之久矣)
禁門開鑰(增玉海漏刻每遇添減必移報門司及皇城門與鎖門使臣常以卯正後一刻為禁門開)
(鑰之節每時八刻二十分每刻一擊鼔八鼓後進時牌餘二十分為雞唱唱絶擊一十五鼓為時正)
鐘鼓樓(增玉海國朝司天之属有挈壺正掌司辰刻置文德殿門内之東偏設鼓樓鐘樓於殿庭左右)
宫漏(增續資治通鑑元順帝自制官漏高六七寸廣半之造木為匱蔵壺其中運水上下匱上設三聖殿)
(匱腰立玉女捧時刻籌時至輒浮水而上左右二金甲神一懸鐘一懸鉦夜則神人自能按更而擊無分毫差)
(鳴鐘鉦時獅鳳在側者皆自翔舞匱之東西有日月宫飛仙六人立宫前遇子午時自能耦進度仙橋達三聖)
(殿復退立如前)
定時鼓(增續文獻通考凡遇正旦冬至及頒詔大禮先期欽天監官奏設定時鼓於文樓至期定時漏)
(刻博士一員報時五官司辰一員立御道東雞唱五官司辰一員擊鼓漏刻博士一員登文樓候上陞殿鳴鞭)
(已畢報時官捧時牌報卯時雞唱官唱日出卯照萬方光四表畢擊鼓五聲)
日中測景(增春眀夢餘錄觀象臺下小室有量天尺鑄銅人捧尺北面室穴其頂以候日中測景之)
(長短)
民用
昏期(增詩昏以為期眀星煌煌儀禮士昏禮註士娶妻之禮以昏為期因而名焉必以昏者陽往而隂來)
(離騷曰黃昏以為期兮羌中道而改路)
田父泥飲(增杜甫遭田父泥飲詩朝來偶然出自卯將及酉久客惜人情如何拒鄰叟高聲索果栗)
(欲起時被肘指揮過無禮未覺村野醜月出遮我留仍嗔問升斗)
午眠(增岑參詩酩酊醉時日正午一曲狂歌壚上眠白居易詩不作午時眠日長安可度)
朝食夜諷(增韓愈詩朝食動及午夜諷常至卯)
卯飲(增白居易卯飲詩短屏風掩卧牀頭烏帽青氊白氎裘卯飲一杯眠一覺世間何事不悠悠又卯時)
(酒詩佛法讃醍醐仙方誇沆瀣未如卯後酒神速功力倍龐鑄牡丹詩愛惜不教催羯鼓更消卯酒看如何)
煎茶(增張籍詩藥看辰日合茶過卯時煎)
夜課諸生(增涑水記聞晏丞相殊留守南京仲淹寓居城下晏公請掌府學仲淹常宿學中訓督學)
(者皆有法度勤勞恭謹以身先之夜課諸生讀書寝食皆立時刻往往潜至齋舍詗之見有先寝者詰之其人)
(紿云適疲倦暫就枕耳仲淹問未寝之時觀何書其人亦妄對仲淹即取書問之其人不能對乃罰之)
澆書攤飯(增書堂詩話東坡謂晨飲為澆書黃門謂午睡為攤飯)
午甌茶(增陸游詩僧分晨鉢筍客供午甌茶又篝火就炊朝甑飯汲泉自煮午甌茶)
晝夜時刻器(增元史天文志蘇尼額都爾博多漢言晝夜時刻之器其制以銅如圓鏡而可掛面)
(刻十二辰位晝夜時刻上加銅條綴其中可以圓轉銅條兩端各屈其首為二竅以對望晝則視日影夜則窺)
(星辰以定時刻以測休咎背嵌鏡三面刻其圖凡七以辨東西南北日影長短之不同星辰向背之有異故各)
(異其圖以盡天地之變焉)
采茶(增北苑别錄采茶之法須是凌晨不可見日晨則夜露未晞茶芽腴潤見日則為陽氣所薄使芽之)
(膏腴内耗至受水而不鮮故每日常以五更撾鼓集羣夫於鳳皇山監采官人給一牌入山至辰刻則復鳴鑼)
(以聚之恐其踰時貪多務得也)
加減太平錢法(增漏刻經十一月節晝用二十文太平錢勻鋪小盂底夜用空盂十二月節晝)
(用太平錢十九文夜用一文自十二月節為始晝減一文夜添一文七日一次加減正月節晝用十一文夜用)
(九文二月節晝用十文夜用十文三月節晝用九文夜用十一文自三月節為始每七日一次晝減一文夜增)
(一文四月節晝用一文夜十九文五月節晝用空盂夜二十文六月節晝用一文夜十九文自六月節為始每)
(七日一次晝增一文夜減一文七月節晝九文夜十一文八月節晝夜各十文九月節晝用十一文夜用九文)
(自九月節為始每七日一次晝添一文夜減一文十月節晝用十一文夜用九文)
造籌法(增漏刻經用薄木竹片皆可為如籖篦樣隨尺寸高下書寫時刻用探水定驗時辰更點尤是)
(簡捷凡籌三十四分均布十二段每段該二分五釐惟寅申己亥上分外加添四分謂維偏添之數也閏餘成)
(歲折瑳之數也今皆捷取小盂内分刻為驗甚徑更捷小盂分刻處相對先刻取二路以浮魚指點處是也凡)
(一年十二月止用太平錢二十文隨月加減鎮壓小盂)
造盂法(增漏刻經其法以銅盂二隻大一小一大者貯水初無定制小者重五兩高三寸四分面底並)
(闊四寸七分上下四直造之恐度量差殊當以太平錢五十文凖其輕重造畢於盂底微鑚一竅如鍼眼大浮)
(於水盆上令水顛倒自穴外逆通上入於盂中用籌探之水至子則子時至午則午時至一更則一更矣他皆)
(倣此)
下漏法(增漏刻經每日天曉日將出時將小盂浮於大盆水面上至日入時自然水滿小盂沈於水底)
(為度却取出小盂去其水再浮水面上至來日天曉仍舊沈於水底昏曉二時俱以水滿為度定其晝夜其日)
(停水之時切須濾出極淨毋使塵滓隘其水穴庶幾無緩迫之失)
十二吉時方(增肘後經子時宜東西南方丑時宜西北方寅時宜四方卯時宜東南北方辰時宜)
(東西南方巳時宜西南方午時宜北方未時宜南北方申時宜東南方酉時宜西南方戌時宜東西北方亥時)
(宜四方出行百事宜)
曬蠶(增韓氏直說曬簇上蠶後第三日辰巳時閒開苫箔日曬至未時復苫盖如前)
蠶室通風(增王禎農書蠶一眠之後但天氣晴明己午之閒時暫揭起窗閒簾薦以通風日南風則)
(捲北窗北風則捲南窗放入倒溜風氣則不傷蠶)
飼蠶(增務本新書初飼蟻法宜旋切細葉微篩不住頻飼一時辰約飼四頓一晝夜通飼四十八頓)
除菊虎(增農政全書菊稍長竹縛之夏至前後有蟲焉黑色硬殼其名曰菊虎晴而飛出不出於己午)
(未三時宜候而除之)
吉將加時(增選擇歴書善用時者使六神受制四殺沒於四維六神受制者螣蛇墮水火在壬也朱)
(雀破頭火在癸也勾陳入獄土在甲也元武折足水在坤也白虎燒身金在丙也天空被戮土在巽也如不得)
(六神悉伏者宜就吉將加時亦可致吉日出為旦用晝貴神日沒為暮用夜貴神)
物候
雞司時(增漢書五行志雞者小畜主司時起居人註至時而鳴以為人起居之節埤雅易曰巽為雞兑)
(見而巽伏故為雞雞知時而善伏故也讀書錄丑前雞先鳴者陽氣動也午中雞亦鳴者隂氣動也)
長鳴雞(增西京雜記成帝時交趾越巂獻長鳴雞伺雞晨即下漏驗之晷刻無差雞長鳴則一食頃不)
(絶)
鶴鳴(原相鶴經晝夜十二時鳴中律韓愈詩雀鳴朝管食鳩鳴暮覓羣獨有知時鶴雖鳴不緣身)
慈烏巢樹(增北史蕭祇傳祇子放居喪以孝聞所居廬室前有二慈烏來集各據一樹為巢自午以)
(前馴庭飲啄午後更不下樹每臨時舒翅悲鳴全似哀泣家人則之未嘗有闕時以為至孝之感)
潮泉(原廬山記雞籠山有澗水深一尺餘泉湧如潮晷刻不差朔望尤大)
報時猿(原開天遺事商山隐士高太素累徵不起在山中構道院二十餘閒太素起居清心亭下皆茂)
(林修竹竒花異卉每至一時即有猿一枚詣亭前鞠躬而啼不易其候太素因目之為報時猿)
六時水(增錄異記六時水在青城山宗元觀南二里對觀有峭厓高五百餘丈厓上授道壇昔甯真君)
(與軒轅帝傳道之所每日六時厓上自然有水出至今不絶方輿勝覽常道觀南有六時水云六時灑水以代)
(晷漏隂時即飄然而灑陽時則無吕汲公詩巖輝萬古照泉漏六時飛京鏜詩八千里隔東西境十二時分晝)
(夜泉)
十二時蟲(增嶺表錄異十二時蟲五色者身尾長丈餘腦上連背有髻鬛草樹上行極迅速亦多在)
(人家籬落閒俗𫝊云一日隨十二時變色因名之埤雅蜥易日十二時變色故曰易也)
蒼鶴飛止(增太宗實錄太平興國八年十二月戊申上於禁中讀書自巳時至申時始罷有蒼鶴自)
(上始開卷飛止殿鴟尾逮掩卷而去上怪之以語近臣宰相宋琪對曰此上好學之感也昔楊震方講閒有鸛)
(雀銜三鱣魚墮於庭亦同其應)
頃刻花(增太平廣記韓湘愈之姪自言解造逡廵酒能開頃刻花愈曰子豈能奪造化而開花乎湘乃)
(聚土以盆覆之俄而舉盆有碧牡丹二朵)
十二時盤(增清異錄唐内庫有盤色正黃圜三尺四周有物象元和中偶用之覺逐時物象變更且)
(如辰時花草閒皆戲龍轉巳則為蛇轉午則成馬矣因號十二時盤)
正午牡丹(增夢溪筆談歐陽公嘗得一古畫牡丹叢其下有一猫未知其精粗丞相正肅吳公與歐)
(公姻家一見曰此正午牡丹也何以明之其花披哆而色燥此日中時花也猫眼黑晴如線此正午猫眼也有)
(帶露花則房斂而色澤猫眼早暮則睛圓日漸午狹長正午則如一線耳)
蜻蝏(增埤雅蜻蝏飲露六足四翼其翅輕薄如蟬晝取蚊䖟食之遇雨即多好集水上款飛尾端亭午則)
(亭名之曰蝏以此)
添色芙蓉花(增桂海花志添色芙蓉花晨開正白午後微紅夜深紅)
潮期(增西溪叢語日者衆陽之母隂生於陽故潮附之於日也月者太隂之精水乃隂𩔖故潮依之於月)
(也是故随日而應月依隂而附陽盈於朔望消於朏魄虚於上下弦息於輝朒故潮有小大焉今起月朔夜半)
(子時潮平於地之子位四刻一十六分半月離於日在地之辰次日移三刻七十二分對月到之位以日臨之)
(次潮必應之過月望復東行潮附日而又西應之至後朔子時四刻一十六分半日月潮水俱復會於子位其)
(小盡則月離於日在地之辰次日移三刻七十三分半對月到之位以日臨之次潮必應之至後朔子時四刻)
(一十六分半日月潮水亦俱復會於子位是知潮常附日而右旋以月臨子午潮必平矣月在卯酉汐必盡矣)
(或遲速消息之小異而進退盈虚終不失其期也蠡海集潮之說多矣盖潮本属隂隂極則動月亦隂也與之)
(同𩔖月行過於子午極處則潮起初一二日卯時月在卯自卯順數一時一位當時至午位故午時潮初三初)
(四日卯時月在寅以寅加卯順數至未時在午位故未時潮初五初六日卯時月在丑以丑加卯順數至申時)
(在午位故申時潮初七初八初九日卯時月在子以子加卯順數至酉時在午位故酉時潮初十十一日卯時)
(月到亥以亥加卯順數至戌時在午位故戌時潮十二十三日卯時月在戌以戌加卯順數至亥時在午位故)
(亥時潮十四十五十六日卯時月在酉以酉加卯順數至子時在午位故子時潮下半月與此同凡日臨子午)
(海水必起但上半月晝為潮夜為汐下半月夜為潮晝為汐皆月行於子午之位也波濤洶湧者由江勢曲折)
(沙潬深淺激之而使然也潮賾一日一夜凡兩潮隨十二時遞為進退常差四刻)
石蠧魚(原夷堅志蔡州士人書室見小蠧魚陸離蜿蜒每日巳時見至午乃隠日日如此因捕得至午)
(乃化為石竒妙天然明日巳午又蠕變如此後遇京師一内人曰此神物禁中玉兔玉鼠以時見同此)
黃鷹毛色(增爾雅翼鷹毛色屢變無常故寅生酉就總號為黃黃周作鴘千日成蒼)
驢鳴應更(增爾雅翼驢率以午及五更初而鳴說者云音隨時興晨夜不默仰契元象俯協漏刻應)
(更長鳴毫分不忒是其事也)
筮牡丹花(增聞見錄富鄭公留守西京府園牡丹盛開召文潞公司馬端眀邵康節先生諸人共賞)
(客曰此花有數乎請先生筮之既畢曰凡若干朵使人數之如先生言及問此花幾時開盡先生再揲筮良久)
(曰此花盡來日午時坐客皆不荅鄭公因曰來日食後可會於此以驗先生之言次日食畢花尚無恙洎烹茶)
(之際忽羣馬逸出與客馬相踶嚙奔花叢中既定花盡毁折)
猫兒眼(原物𩔖相感志猫兒眼知時有歌云子午線卯酉圓寅申巳亥銀杏樣辰戌丑未側如錢寳鏡)
(猫兒眼睛隨時變子午卯酉一條線辰戌丑未兩頭尖寅申巳亥滴溜圓珍玩攷寳石出西南諸郡縣狀如猫)
(眼其中光如猫睛能别時或尖或圓惟日午如一線其價千金)
香篆文(增香譜近世尚竒者作香篆其文準十二辰分一百刻凡然一晝夜已)
米麴(增蠡海集酒因米麴相反而成稻花晝開麥花夜開子午相反之義故酒能醉人)
古鏡(增洞天清禄集范文正公家有古鏡背具十二時如博碁子每至此時則博碁中明如月循環不休)
千年銅(增輟耕錄銅器入土千年純青如鋪翠其色子後稍淡午後乘隂氣翠潤欲滴)
未石(增續墨客揮犀朝議李芬好竒有異石高二尺許嵌硿可愛常置庭楹間每至日方未時即有氣出)
(石穴中若煙雲之状因目之為未石)
狀元紅(增陶朱公書紫茉莉一名狀元紅花紫葉繁早開午收三日後結子)
子午花(原陶朱公書金錢一名子午花午開子落吳人呼為夜落金錢)
蠶子變色(增農桑輯要蠶子變色要在遲速由已勿致損傷自變桑葉已生自辰巳閒將瓮内取出)
(舒卷提掇亦無度數但要第一日變三分第二日變七分却要紙密糊封了還瓮内收蔵至第三日午時又出)
(連舒卷須要變至十分)
十二時竹(增羣芳譜十二時竹産蘄州其竹繞節凸生子丑寅卯等十二字)
稻花(增羣芳譜稲花午開暮合開合皆於日中香甚有至七開七合者)
午時蘭(增福建志福安縣白雲山上有菴菴前兩池産蘭玉色向午開浮水面過時即沈人呼為午時)
(蘭)
漏汋泉(原黔記貴陽城外有漏汋泉一名聖泉一日百盈百涸應漏刻焉)
曹溪寺泉(增滇行紀略曹溪寺有泉甚清一日三潮以辰午酉三時水必漲滿其餘半涸)
占驗
太白占兵(增史記天官書太白出西方昏而出隂隂兵強暮食出小弱夜半出中弱雞鳴出大弱是)
(謂隂陷於陽其在東方乘眀而出陽陽兵強雞鳴出小弱夜半出中弱昏出大弱是謂陽陷於隂)
用辰不用日(增漢書翼奉𫝊上以奉為中郎召問奉來者以善日邪時孰與邪日善時奉對曰師)
(法用辰不用日辰為客時為主人見於明主侍者為主人辰正時邪見者正侍者邪辰邪時正見者邪侍者正)
(忠正之見侍者雖邪辰時俱正大邪之見侍者雖正辰時俱邪即以自知侍者之邪而時邪辰正見者反邪即)
(以自知侍者之正而時正辰邪見者反正辰為常事時為一行辰疏而時精其效同功必參五觀之然後可知)
(註孟康曰凡辰時属南與西為正北與東為邪晉灼曰以上占推之南方巳午西方酉戌東北寅丑為正西南)
(申未北方亥子東方辰卯為邪)
申時雨(增魏書王早𫝊時久不雨世祖謂早曰何時當雨早曰今日申時必大雨比至未時猶無片雲)
(世祖詰之早曰願更少時至申時雲氣四合大雨滂沱世祖善之)
未時大捷(增北史王春𫝊春少精易占齊神武引為館客韓陵之戰四面受敵從寅至午三合三離)
(神武將退軍春諫曰比至未時必當大捷遽縛其子為質若不勝請斬之賊果大敗)
綠衣客(增清尊錄富韓公居洛一日邵康節來謁公適病足卧小室延康節至卧牀前康節曰日正中)
(當有一綠衣少年騎白馬候公後此人當秉史筆記公事公素神其言因戒閽人曰今日客至立為通既午果)
(范祖禹來遂延入問勞稠疉後十餘年脩裕陵實錄夢得脩撰韓公傳)
晴雨占(增古今諺早霞紅丢丢向午雨瀏瀏晚來紅丢丢早晨大日頭)
蠶熟(增農政全書清明午前晴早蠶熟午後晴晚蠶熟)
日出早晏(增農政全書日出早雨日出晏晴老農云此言久隂之餘夜雨連旦正當天眀之際雲忽)
(一掃而捲即日光出所以言早少刻必雨言晏者日出之後雲晏開也必晴盖日之出入自有定刻實無早晏)
(也)
耳鳴(增百怪斷經耳鳴占子時左主女思右主失財丑時左主他喜右主口舌寅時左主失物右主心急)
(卯時左主坎坷右主客至辰時左主得意右主行人至巳時左主凶右主大吉午時左主信右主親人至未時)
(左主他役右主遠人來申時左主行人右主吉酉時左主失財右主吉戌時左主遠行右主康亥時左主吉右)
(主凶)
耳熱(增百怪斷經耳熱占子時主有僧道來議事丑時主有喜事大吉寅時主有酒食卯時主有遠人來)
(辰時主有喜事大吉巳時主失財物不利午時主有喜亊來未時主有竒獲申時主有客來酒食酉時主女子)
(至婚事戌時主有争訟口舌亥時主有詞訟口舌)
眼跳(增百怪斷經眼跳占子時左主貴右主酒食丑時左主憂右主人思寅時左主行人右主吉卯時左)
(主貴人右主平安辰時左主客來右主害巳時左主酒食右主凶午時左主得意右主凶未時左主吉右主喜)
(申時左主財右主文思酉時左主音信右主客至戌時左主他喜右主酒食亥時左主貴人右主官事)
嚏噴(增百怪斷經嚏噴占子時主酒食丑時主女思寅時主女相和卯時主財喜辰時主酒食巳時主人)
(來財午時主有客來未時主酒食申時主驚不利酉時主文人來求戌時主和合亥時主吉利)
心驚(增百怪斷經心驚占子時有女人思丑時惡事不利寅時有客來卯時有酒食辰時有喜事巳時有)
(大獲午時主有酒食未時有女人思申時主喜事酉時主喜信戌時有官客至亥時主惡服夢怪大凶)
鴉鳴(增百怪斷經鴉鳴占寅卯時正東送物東南争正南吉西南吉正西外人思西北酒食正北口舌東)
(北病辰巳時正東風雨東南女客正南相命西南争正西官訟西北貴人至正北相命東北親至午時正東争)
(東南親客正南争西南不寧正西送物西北酒食正北六畜至東北送物未申時正東凶東南凶信正南遠信)
(西南大雨正西吉西北親客正北失物在東北客至酉時正東公事東南外服正南故人西南相召正西客至)
(西北失物正北病東北客至)
雲氣占(增陶朱公書早看東方有雲氣隨太陽上下不遠者此雲在日初出應巳午時巳午時隨太陽)
(則應未申時未申時隨太陽則應酉戌時有雷雨)
黑雲占(增陶朱公書太陽未出將晨之先看東方黑雲如雞頭如旗幟如山峰如陣鳥如星□如龍頭)
(如魚如蛇如靈芝如牡丹應當日未申時有雨或紫黑雲貫穿或在日上下者並應當日雨)
雷信(增陶朱公書拂曉看南方黑雲最高謂之雷信應明日巳午時至中天而止應未申時)
晴雨風占(增陶朱公書青龍風急大雨將來朱雀風回烈日晴燥白虎風生必有雨霧元武風急雨)
(水相隨寅卯時為青龍巳午時為朱雀申酉時為白虎亥子時為元武隨方起風應乎雨晴)
雜紀
三刻踰溝(增左𫝊齊伐我師及齊師戰於郊師不踰溝樊遲曰非不能也不信子也請三刻而踰之)
(如之衆從之)
下漏決漏(增史記司馬穰苴𫝊穰苴與莊賈約曰旦日日中會於軍門穰苴先馳至軍立表下漏待)
(賈日中不至穰苴則仆表決漏入行軍勒兵申眀約東約束既定夕時莊賈乃至)
間不容息(增史記張耳陳餘傳張耳陳餘說武臣曰將軍毋失時時閒不容息)
分寸隂(增淮南子聖人不貴尺之璧而貴寸之隂時難得而易失也晉書陶侃𫝊侃性聰敏勤於吏職)
(終日斂膝危坐遠近書疏莫不手荅筆翰如流未嘗壅滯嘗語人曰大禹聖者乃惜寸隂至於衆人當惜分隂)
(孟簡惜分隂詩業廣因功苦拳拳志士心九流難酌挹四海易消沉對景嗟移晷窺園詎改隂三冬勞聚學駟)
(景重兼金刺股情方勵偷光思益深再中如可冀終嗣絶編音)
神光燭燿(增漢書宣帝紀五鳳三年詔曰朕飭躬齊戒郊上帝祠后土神光並見或興於谷燭燿齊)
(宫十有餘刻)
鸞鳳集宫闕(增漢書宣帝紀五鳳三年詔曰鸞鳳又集長樂宫東闕中樹上飛下止地文章五色)
(留十餘刻)
賜閒竭思(增漢書鮑宣傳願賜數刻之閒極竭毣毣之思註刻漏刻也閒空隙毣音沐謹愿貌)
抱箭指刻(增張衡渾天儀制盖上鑄金銅仙人居左壺為胥徒居右壺皆左手抱箭右手指刻以别)
(天時早晚)
十二時神(增遁甲開山圖註五龍治在五方為行神天皇兄弟十二人分五方為十二部法五龍之)
(跡為十二時神也)
天廏(增晉書天文志東壁北十星曰天廏主馬之官若今驛亭也主傳令置驛逐漏馳騖謂其行急疾與)
(晷漏競馳也)
候日蟲(增洞冥記元封五年勒畢國貢細鳥以方尺之玉籠盛數百頭形如大蠅状似鸚鵡聲聞數里)
(之閒如黃鵠之音也國人常以此鳥候時亦名曰候日蟲)
子午臺(增拾遺記始皇起雲眀臺窮四方之珍木有宛渠之民二人騰虚緣木揮斤斧於空中子時起)
(工午時巳畢秦人謂之子午臺)
上殿不下(增梁書賀琛𫝊每見高祖與語常移晷刻故省中語曰上殿不下有賀雅琛容止都雅故)
(時人呼之)
限刻成詩(增南史謝裕𫝊裕孫微位中書舍人魏中山王元略北還梁武餞於武德殿賦詩三十韻)
(限三刻成微二刻便就又到沆𫝊武帝宴華光殿命羣臣賦詩獨詔沆為二百字三刻便成)
下無姦隠(增北史魏太武紀帝雅長聽察瞬息之間下無以措其姦隠)
喜氣抱日(增北史蒋昇𫝊大統三年東魏竇泰頓軍潼關周文出師馬牧澤時西南有黃紫氣抱日)
(從未至酉周文謂昇曰此何祥也昇曰西南未地主土土王四季秦分今大軍既出喜氣下臨必有大慶於是)
(與泰戰禽之)
給漏刻(增北史奚斤傳自魏初大將行兵唯長孫嵩拒宋武斤征河南獨給漏刻及十二牙旗)
增減刻法(增隋書天文志光武之初亦以百刻九日加減法編於甲令為常符漏品至和帝永元十)
(四年霍融上言官歴率九日增減一刻不與天相應或時差至二刻半不如夏歴漏刻隨日南北為長短乃詔)
(用夏歴漏刻依日行黃道去極每差二度四分為增減一刻)
袁充漏刻(增隋書天文志開皇十四年鄜州司馬袁充上晷影漏刻充以短影平儀均布十二辰立)
(表隨日影所指辰刻以驗漏水之節十二辰刻互有多少時正前後刻亦不同其二至二分用箭辰刻之法今)
(列之云冬至日出辰正入申正晝四十刻夜六十刻子丑亥各二刻寅戌各六刻卯酉各十三刻辰申各十四)
(刻巳未各十刻午八刻右十四日改箭春秋二分日出卯正入酉正晝五十刻夜五十刻子四刻丑亥七刻寅)
(戌九刻卯酉十四刻辰申九刻巳未七刻午四刻右五日改箭夏至日出寅正入戌正晝六十刻夜四十刻子)
(八刻丑亥十刻寅戌十四刻卯酉十三刻辰申六刻巳未二刻午二刻右一十九日加減一刻改箭)
馬上刻漏(原隋書耿洵𫝊作馬上刻漏世稱其妙)
金丸候時(原舊唐書拂菻國一名大秦王室凡有大門三重列異寳雕飾第二門門樓中懸一大金)
(秤以金丸十二枚属於衡端以候日之十二時焉為一金人其大如人立於側每至一時其金丸輒落鏗然有)
(聲引唱以紀日時毫釐無失)
還第休沐(增唐書李德裕𫝊德裕在位雖遽書警奏皆從容裁決率午漏下還第休沐輒如令沛然)
(若無事時)
受命出師(增唐書高崇文𫝊始崇文選兵五千常若寇至至是卯漏受命辰已出師器良械完無一)
(不具)
日觀望日(增唐書天文志十三年南至岱宗禮畢自上傳呼萬歲聲聞於下時山下夜漏未盡自日)
(觀東望日已漸高據歴法晨初迨日出差二刻半然則山上所差凡三刻餘)
甕貯北斗(增酉陽雜俎僧一行博覽無不知尤善於數幼時家貧鄰有王姥前後濟之數十萬及一)
(行開元中承上敬遇常思報之尋王姥兒犯罪姥訪一行求救一行心計渾天寺中工役數百乃命空其室内)
(徙大甕於中又密選常住奴二人授以布囊謂曰某坊某角有廢園汝向中潜伺從午至昏當有物入來其數)
(七可盡掩之奴如言而往至酉後果有羣豕至奴悉獲而歸一行令寘甕中詰朝中使叩門急召至便殿明皇)
(迎問曰太史奏昨夜北斗不見是何祥也師有以禳之乎一行曰盛德所感乃能退舍感之切者其在葬枯出)
(繫乎如臣曲見莫若大赦天下眀皇從之其夕太史奏北斗一星見凡七日而復)
驢運糧(增酉陽雜俎西域厭達國有寺戶以數頭驢運糧上山無人驅逐自能往返寅發午至不差晷)
(刻)
望氣占候(增望氣經凡望氣占候皆在子午夘酉之時太乙初移宫皆有氣見可以測之夕則日入)
(時朝則日出時夜則夜半時中則午時)
報時鐵(原唐詩紀事段成式博學強記嘗於私第鑿池得片鐵命尺周量之笑而不言寘之密室時窺)
(之則有金書十二字報十二時也)
雲雨氣圖(增歴代名畫記古之秘畫有章賢十二時雲雨氣圖)
伐鼓舉烽(增宋史薛季宣傳季宣令鄉置樓盜發伐鼓舉烽瞬息徧百里縣治白鹿磯安樂口皆置)
(戌)
遇事沛然(增宋史楊繪𫝊為開封推官遇事迎刃而解諸吏惟日不足繪未午率沛然仁宗愛其才)
(欲超置侍從)
蚤作視事(增宋史沈遘𫝊召知開封蚤作視事逮午而畢出與親舊還往從容燕笑沛然有餘暇)
良馬致遠(增宋史岳飛傳飛入見帝從容問曰卿得良馬否飛曰臣有二馬介而馳初不甚疾比行)
(百里始奮迅自午至酉猶可二百里褫鞍甲而不息不汗若無事然此致遠之材也)
慶雲(增册府元龜乾元元年四月甲寅帝親行享廟禮并祭昊天上帝禮畢有慶雲見於日之南自卯及)
(辰久而方散有頃朔方告破賊)
潁漏(增夏竦潁州蓮華漏銘序景祐中更為潁漏再考晷度以梓潼在南比古法晝增一刻夜損一刻青)
(社稍北晝增三刻夜損三刻潁處梓青之間晝增二刻夜損亦如之)
更點(增事物紀原更點起於易繫九事重門擊柝之說自黃帝時也演繁露夜分五更者以五夜更易為)
(名也顔之推曰五夜謂以甲乙丙丁戊記其次也點者則亦下漏滴水為名每一更又分為五點也杜甫詩五)
(更三點入鵷行四季須知夜有五更更有五點更點二十五聲今府縣去五更後二點又去初更前二點首尾)
(止二十一點故禁人曰一更三點放人曰五更三點)
三時山(增圖畫見聞志張詢南海人避地居蜀善畫吳山楚岫枯松怪石中和間嘗於照覺寺大悲堂)
(後畫三壁山川一壁早景一壁午景一壁晚景謂之三時山人所稱異也)
龍虎交(增聞見錄道樞之說博而寡要王清叔云莫要於龍虎交其說以巳午兩時絶思慮假寐則龍)
(虎自交不假修為)
法當閉鑰(增竹坡詩話李京兆諸父中有一人嘗為博守者不得其名其人極廉介一日迓監司於)
(城門吏報酉時守亟命閉關已而使者至不得入相與語於門隙使者請入見曰法當閉鑰不敢啟關請以詰)
(朝奉迎)
過午不食(原老學庵筆記佛經戒比邱非時食盖其法過午則不食也而蜀僧招客暮食謂之非時)
(法苑珠林食有四種旦天食時午法食時暮畜生食時夜鬼神食時佛斷六趣因令同三世佛故日午時是法)
(食時也過此已後同於下趣非上食時故曰非時也)
禁鼓六更(增演繁露王禹玉詞云焚香熏熨赭黃衣恐怕朝陽進御遲禁鼓六更交早直歸來還直)
(立班時謂六更者明宮鼓五更之外更有一更也其實宫鼓以外間四更促為五更故五鼓終時竟早於外間)
(耳鼔節未嘗溢六也)
何蓑衣(增桯史姑蘇何蓑衣淮陽朐山人本書生也寓於郡一旦焚書裂衣遁去既而歸被草結廬於)
(天慶觀之龍王堂佯狂妄談久而皆有驗卧草中不垢不穢晨必一至吳江溲焉郡至吳江五十里往反不數)
(刻)
桂林岩洞(增鶴林玉露桂林石山怪偉東南所無至於暗洞之瑰怪尤不可具道余嘗隨桂林伯趙)
(季仁遊其間列炬數百隨以鼓吹市人從之者以千計已而入申而出入自曾公岩出於棲霞洞入若深夜出)
(乃白晝恍如隔宿異世)
試秀才(增玉海杜正元開皇十五年舉秀才試策高第左僕射楊素志在試退正元乃手題使擬司馬)
(相如上林賦王褒聖主得賢臣頌班固燕然山銘張載劍閣銘白鸚鵡賦曰可至未時令就正元及時並了素)
(曰誠好秀才弟正蔵十六年舉秀才時蘇威監選試擬賈誼過秦論及尚書湯誓匠人箴連理木賦几賦弓銘)
(應時並就)
祀鬼(增睽車志人以子時祀鬼言子者鬼也)
燈漏(增元史天文志燈漏之制高丈有七尺架以金為之其曲梁之上中設雲珠左日右月雲珠之下復)
(懸一珠梁之兩端飾以龍首張吻轉目可以審平水之緩急中梁之上有戲珠龍二隨珠俯仰又可察準水之)
(均調燈毬雜以金寳為之内分四層上環布四神旋當日月參辰之所在左轉日一週次為龍虎鳥龜之象各)
(居其方依刻跳躍鐃鳴以應於内又次週分百刻上列十二辰各執時牌至其時四門通報又一人當門内常)
(以手指其刻數下四隅鐘鼓鉦鐃各一人一刻鳴鐘二刻鼓三鉦四鐃初正皆如是其機發隠於櫃中以水激)
(之)
更報(增岩棲幽事山鳥每至五更喧起五次謂之更報盖山居率真漏聲也)
人神所在(增子午經子時踝丑時頭寅時目夘時面耳辰時項口巳時午時胷脇未時腹申時心酉)
(時背脾戌時腰隂亥時股又建日申時頭除日酉時膝滿日戌時腹平日亥時腰背定日子時心執日丑時手)
(破日寅時口危日夘時鼻成日辰時脣收日巳時足開日午時耳閉日未時目)
玉洞雙開(原輔談欲知時辰隂陽常别以鼻鼻氣陽時在左隂時在右亥子之交兩鼻俱通丹家所)
(謂玉洞雙開也)
元氣升降(增霞外雜俎人生元氣亦有升降子時生於腎中此即天地一陽初動感而遂通乃復卦)
(也自此後漸漸升至泥丸午時自泥丸下降於心戌亥歸於腹中此即天地六隂窮極百蟲閉關草木歸根寂)
(然不動乃坤卦也静極復動循環無端其至妙又在坤復之交一動一静間即亥末子初之時)
夜刻(增梁元帝詩雞人憐夜刻鳳女念吹簫鮑溶詩金飈爽晨華玉壺增夜刻)
新刻(增王褒漏刻銘器遵昔典景移新刻)
舊刻(增薛道衡詩金徒列舊刻玉律動新灰)
晝刻(增杜甫晚出左掖詩晝刻傳呼淺春旗簇仗齊羊士諤詩雲披綵仗春風度日暖香階晝刻移)
頃刻(增戴叔倫白苧詞大家為歡莫猶豫頃刻銅龍報天曙曹松夏雲詩勢能成岳仞頃刻長崔嵬)
短刻(增蒋防惜分隂賦惜分隂於短刻期碩學於縑緗)
三刻(增張籍詩宫中玉漏下三刻朱衣導騎丞相來)
五刻(增王建詩五刻閤前卿相出下簾聲在半天中)
七刻(增姚合寄令狐相公詩拜表出時傳七刻排班衙日有三公)
犯卯過申(增馬異詩不須愁犯卯且乞醉過申)
四刻(增杜牧詩雪後新正半春來四刻長)
四百刻(增杜牧詩飲酒論文四百刻水分雲隔二三年)
三十刻(增方干詩日晷未移三十刻風騷已及四千言)
添刻(增司馬光詩暖日初添刻東風乍襲衣)
一刻千金(增蘇軾詩春宵一刻直千金花有清香月有隂)
朝衙夕坐(增蘇軾枸菊賦朝衙違午夕坐過酉)
御定月令輯要卷二十四
