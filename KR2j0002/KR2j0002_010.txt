欽定四庫全書
御定月令輯要卷十
五月令
天道
天地相遇(增易天地相遇品物咸章也蘇氏易傳姤者乾之末坤之始也故曰天地相遇以四時言)
(之則建午之月品物咸章之際也易曰萬物相見乎離)
月卦姤(原易姤女壯勿用取女本義姤遇也決盡則為純乾四月之卦至姤然後一隂可見而為五月)
(之卦)
日烜(增易日以烜之集解荀爽曰謂建午之月太陽欲長者也)
日在東井(原禮仲夏之月日在東井集說東井在未鶉首之次)
中星(原禮昏亢中旦危中增淮南子注亢東方蒼龍之宿危北方元武之宿)
律中蕤賓(原禮律中蕤賓增集說蕤賓午律長六寸八十一分寸之二十六漢書律歴志蕤賓蕤繼)
(也賓導也言陽始導隂氣使繼養物也位於午在五月淮南子蕤賓之數五十七主五月上生大呂白虎通五)
(月謂之蕤賓何蕤者下也賓者敬也言陽氣上極隂氣始賓敬之也陶潛詩蕤賓五月中清朝起南颸不駛亦)
(不遲飄飄吹我衣)
降婁中而旦(增左傳歲在降婁降婁中而旦注降婁奎婁也周七月今五月降婁中而天明)
參見(原夏小正五月參則見傳參也者牧星也增大衍日度議五月節日在輿鬼一度半參去日道最遠)
(以渾儀度之參體始見肩股猶在濁中房星正中故曰五月參則見)
大火中(原夏小正初昏大火中傳大火者心也心中種黍菽糜時也李白詩大火五月中景風從南來)
招搖指午(原淮南子仲夏之月招搖指午增晉書樂志五月之辰謂為午午者長也大也言物皆長)
(大也)
隂陽會遇(增詩紀歴樞隂陽之會一歲再遇遇於南方者以中夏)
日抱珥(增唐會要長慶元年五月饗太廟畢出朱雀門中路日抱珥五色宰臣稱賀元稹辨日旁瑞氣)
(狀五色慶雲蓋是小瑞戴氣抱珥所謂殊祥)
陽復隂升(增周易集解侯果曰五月天行至午陽復而隂升也歲華紀麗月次居離斗維建午當陽)
(極隂生之際是養神保壽之辰)
分龍雨(原埤雅五月謂之分龍雨夏多雨龍各有分域)
梅雨(增埤雅自江以南五月雨謂之送梅轉淮而北則否農政全書立梅日早雨謂之迎梅雨)
日在表北(增南越志日南五月立表望之日在表北景居南)
節序
一隂生(原易復卦疏夏至一隂生是隂動用而陽復於静也增權德輿夏至日詩璿樞無停運四序相)
(錯行寄言赫曦景今日一隂生)
日永星火(原書日永星火以正仲夏傳永長也謂夏至之日火蒼龍之中星舉中則七星見可知以)
(正仲夏之氣節季孟亦可知)
禮神崑崙(原周禮春官大宗伯以黃琮禮地注禮地以夏至謂神在崑崙者也)
禮地祇(原周禮春官大司樂凡樂函鍾為宮太蔟為角姑洗為徵南呂為羽靈鼓靈鼗孫竹之管空桑)
(之琴瑟咸池之舞夏日至於澤中之方丘奏之若樂八變則地示皆出可得而禮矣漢舊儀漢法三歲一祭地)
(於河東汾隂后土宫以夏至日祭地地神出祭五帝於雍畤增通典唐制夏日至祭皇地祗於宮城之北郊十)
(四里為方丘壇因隋制以景帝配庚信方澤降神歌雲飾山罍蘭浮汎齊日至之禮歆兹大祭)
夏至麥熟(增管子以春日至始數九十二日謂之夏至而麥熟天子祀於大宗其盛以麥者榖之始)
(也)
盛陽之隂(增内經陽明所謂洒洒振寒者陽明者午也五月盛陽之隂也注陽盛以明故云午也夏)
(至一隂氣上陽氣降下故云盛陽之隂也)
日北近極(增漢書天文志夏至至於東井北近極故晷短後漢書律歷志日道歛北去極彌近其景)
(彌短近短乃極夏乃至焉)
芒種(增淮南子小滿加十五日斗指丙則芒種音比大呂三禮義宗五月芒種為節者言時可以種有芒)
(之榖故以芒種為名嬾真子錄芒種五月節種該數𩔖之種謂之有芒者麥也至是當熟矣周禮稻人澤草所)
(生種之芒種註云澤草之所生其地可種芒種芒種稻麥也過五月節則稻不可種所謂芒種五月節者謂麥)
(至是而始可收稻過是而不可種也)
夏至(增淮南子芒種加十五日斗指午則陽氣極故曰有四十六日而夏至音比黃鍾原三禮義宗夏至)
(為五月中者至有三義一以明陽氣之至極二以明隂氣之始至三以明日行之北至故謂之至)
斗南中繩(增淮南子日夏至則斗南中繩陽氣極隂氣萌故曰夏至為刑)
火正水漏(原淮南子日夏至則火從之故五月火正而水漏注火正火王也)
茱萸生(增本草經夏至之日豕首茱萸先生圖經藥錄豕首謂之天名精一名天蔓菁又名蟾蜍蘭今)
(俗名豨薟草也)
焦金爛石(增春秋繁露夏至隂陽之會北方物動於下南方物動於上故至日後為熱焦金爛石也)
離王(原易通卦驗離南方也夏至日中赤氣出直離此正氣也增周易集解相見乎離崔憬曰夏至則離)
(王而萬物皆相見也)
少隂雲(原易通卦驗夏至少隂雲如水波)
瑟用桑木(增易通卦驗夏至日瑟用桑木長五尺七寸)
鼓用牛皮(增易通卦驗夏至鼓用牛皮圓徑五尺七寸注牛離𩔖)
樂以簫(增易通卦驗夏至之樂以簫注簫亦管也形似鳳翼鳳火禽也火數七夏時又火用事)
日在内衡(增孝經緯日周天有七衡夏至日在内衡)
樂用絃(增樂緯離主夏至樂用絃)
門戸飾(原後漢書禮儀志仲夏之月萬物方盛日夏至隂氣萌作恐物不楙其禮以朱索連葷菜彌牟)
(朴蠱鍾以桃印長六寸方三寸五色書文如法以施門戸代以所尚為飾夏后氏金行作葦茭言氣交也殷人)
(水德以螺首慎其閉塞使如螺也周人木德以桃為更言氣相更也漢兼用之故以五月五日朱索五色印為)
(門戸飾以難止悪氣)
禁舉大火(原後漢書禮儀志日夏至禁舉大火止炭鼔鑄消石冶皆絶止至立秋如故事)
浚井改水(原後漢書禮儀志夏至是日浚井改水)
止行者(原後漢書魯恭傳䟽曰案易五月姤用事經曰后以施令誥四方言君以夏至之日施命令止)
(四方行者所以助微隂也行者尚止之况於逮召考掠奪其時哉)
陽氣推上(增白虎通夏至隂始起反大熱何隂氣始起陽氣推而上故大熱也)
鶉首之次(增月令章句自井十度至柳三度謂之鶉首之次芒種夏至居之秦之分野)
助養微氣(增五經通義夏至隂始動而未逹故寢兵鼔不設政事所以助微氣之養也)
南天氣至(增晉書天文志夏至極起而天運近北而斗去人遠日去人近南天氣至故蒸熱也)
霹靂櫼(增抱朴子魏武收左元放桎梏之而自解蓋或用夏至日霹靂櫼也)
夏潮大(增抱朴子夏至天高故夏潮大)
茘枝赤(增竺法真羅浮山疏荔枝以春青夏至日始赤六七日便可食)
陶弘景生(增南史陶弘景𫝊弘景母郝氏夢兩天人手執香爐來至其所已而有娠以宋孝建三年)
(景申歲夏至日生)
菊灰止蠧(原荆楚歲時記夏至日取菊為灰以止小麥蠧)
弛張弓弩(增齊民要術五月芒種節後陽氣始虧隂慝將萌煖氣始盛蠱蠧竝興乃弛角弓弩解其)
(徽絃張竹木弓弩弛其絃)
藏羽毛物(增齊民要術五月芒種節後以灰藏旃裘毛毳之物及箭羽)
竿挂油衣(增齊民要術五月芒種節後以竿挂油衣勿辟藏)
種麻(增齊民要術種麻夏至前十日為上時至日為中時後十日為下時)
丹魚(原水經注丹水出丹魚先夏至十日夜伺之魚浮水側赤光上照如火網而取之割其血以塗足可)
(以步行水上長居淵中)
官園會食(增水經注江州縣有官橘官荔枝園夏至則熟二千石常設厨膳命士大夫共會樹下食)
(之)
獻雷車(原唐書百官志少府監中尚署令夏至獻雷車)
測景(增唐會要儀鳳四年五月太史令姚元辯奏於陽城測景臺依古法立八尺表夏至日中測景一尺)
(五寸正與古法同)
賜絲(增唐會要開元十五年上命宮中育蠶五月丁酉夏至賜貴近絲人一綟)
猫鼻煖(原酉陽雜爼猫鼻端常冷惟夏至一日煖)
割靛(增經世民事錄五月割靛夏至前後看葉上有皺紋方可收割每五十斤用石灰一斤於大缸内水)
(浸次日變黃色去梗用木杷打轉候青色變至紫花色然後去清水成靛)
採映日果(增歲時雜記夏至日採映日果即無花果也治咽喉)
健糉(增吳郡志夏至復作角黍以祭以束糉之草繫於足而祝之名健糉云令人健壯)
李核嚢(增吳郡志夏至以李核為囊帶之云療噎)
插瑞香(增癸辛雜識凡插瑞香者於芒種日折其枝枝下破開用大麥一粒置於其中并用亂髮纏之)
(插於土中勿令見日日以水澆灌之無不活)
壬日扦種(增癸辛雜識芒種後壬日入梅壬日所種花草雖至難活者亦皆活申日亦可)
朝節(原遼史禮志夏至之日俗謂之朝節婦人進綵扇以粉脂囊相贈遺)
三時(增農政全書夏日後半月為三時頭時三日中時五日末時七日)
祭田婆(增東陽縣志夏至凡治田者不論多少必具酒肉祭土榖之神束草立標插諸田間就而祭之)
(為祭田婆蓋麥秋既登稻禾方茂義兼祈報矣)
風洞熏目(增鶴慶府志朝霞山在城西南十里晨霞絢綵其上山畔有小穴圍徑六寸有氣出入如)
(嘘吸名風洞土人目眚者以夏至之日羣聚穴口熏之)
長命菜(增蕪史夏至戴長命菜即馬齒莧也)
韋應物夏至避暑北池詩(增晝晷已云極宵漏自此長未及施政教所憂變炎凉公)
(門日多暇是月農稍忙高居念田里苦熱安可當亭午息羣物獨遊愛方塘門閉隂寂寂城高樹蒼蒼綠筠尚)
(含粉圓荷始散芳於焉&KR0904;煩抱可以對華觴)
日次
初一日
省獄舉冤(增東觀漢記和熹鄧太后永初二年旱五月朔太后幸雒陽省獄舉冤未還澍雨大降)
任文公占術(原後漢書任文公傳為治中從事時大旱白刺史曰五月一日當有大水宜令吏人)
(豫為其備刺史不聽文公獨儲大船百姓或聞頗有為防者到其日旱烈文公急命促載使白刺史刺史笑之)
(日將中天北雲起須臾大雨至餔時湔水湧起十餘丈突壊廬舍文公遂以占術馳名)
朔日受朝(增舊唐書德宗紀貞元六年五月丙寅朔上御紫宸受朝上以是月一隂生臣子道長父)
(子必以是朔面焉故取朔日受朝)
龍池聖德頌(增唐會要開元二十三年五月一日宗子請率月俸於興慶宫建龍池聖德頌以紀)
(符命)
端一(原乾淳歲時記端午先期學士院供帖子如春日禁中排當例用朔日謂之端一)
禁水(增南海古蹟記盧循故城在番禺城南小洲俗採魚蠣藤竹又有龍戸一日蜑戸五月一日禁水蜑)
(戸舊不設網罟)
東方朔生(原廣博物志張少平妻田氏少平卒後累年寡居忽夢一人自天而下因而懷孕乃曰無)
(夫而孕人聞棄我也徙於代依東方五月朔旦生一子以其居代東方名之東方朔)
女兒節(原帝京景物略五月一日至五日家家妍飾小閨女簮以榴花曰女兒節余有丁歌都人重五)
(女兒節酒蒲角黍榴花辰金鎖當胸符當髻衫裙簮朵盈盈新)
端午泉(增名勝志五華山在德化縣西唐咸通間無晦禪師結庵於此鑿石為室與虎同居又有端午)
(泉亦禪師所鑿每五月之朔泉水溢至欄凡五日為度)
旱禾夲命日(增嘉定縣志五月朔旦為旱禾本命日尤忌雨)
平仲節昇仙(增神仙傳括蒼山有學道者平仲節河中人受師宋君存心鏡之道具百神行洞房)
(事如此積四十五年中精思身形更少體有真氣晉穆帝永和元年五月一日中央黃老遣迎即日乘雲駕龍)
(白日昇天今在滄浪雲臺)
初二日
南薰門觀稼(增宋史禮志太宗大平興國九年五月二日出南薰門觀稼召從官列坐田中令民)
(刈麥咸賜以錢帛)
渝水浮光(增宦遊紀聞弘治辛酉仲夏二日夜分古渝城上忽白光映天見者驚異爭起視之但見)
(渝水明燿浮光燭天而已次早驗之宛如豆汁逾三日始澄澈)
初三日
虎迎受法(增異苑元嘉四年五月三日會稽餘姚錢祐夜出屋後為虎所取至一宮府見一人憑几)
(而坐左右侍者三十餘人謂曰吾欲使汝知術數之法故令虎迎汝汝無懼也留十五晝夜語諸要術盡教道)
(之方祐受法畢便遣令還既得還家大知卜占無幽不驗)
扇市(原秦中歲時記端午前二日東市謂之扇市車馬於時特盛)
赤雀巢門(增唐會要武德八年五月三日赤雀巢於殿門宴五品以上上頌者千餘人)
賜魚袋(增唐會要咸享三年五月三日始令京官四品職事五品佩銀魚是日内出魚袋徧賜之)
元淮新月詩(增五月初三後天衢夜不扃遥看一痕月搯破楚天青)
初四日
上五代志(增唐會要顯慶元年五月四日史官修齊梁陳周隋五代志三十卷太尉無忌進之)
閤門帖子(增歲時雜記學士院端午前一日撰皇帝皇后夫人閤門帖子送後苑用羅帛製造及期)
(進入)
麻姑洞開(增名勝志新都縣西南十五里繁陽山中有麻姑洞光化二年五月四日山土摧落洞門)
(自開時人咸云洞開即年豐物賤後果遠近豐稔)
御製端陽前一日回宫詩滿路榴花映玉輿爐烟香繞侍
臣裾經時遠道彤闈隔先向
慈寧問起居
初五日
田文生(原史記孟嘗君𫝊田嬰子文以五月五日生嬰告其母曰勿舉也其母竊舉生之及長嬰曰五)
(月子長與戸齊將不利其父母文曰人生受命於天乎將受命於戸耶嬰默然文曰必受命於天君何憂焉必)
(受命於戸則高其戸耳誰能至者嬰曰子休矣)
孝女曹娥(原後漢書列女𫝊孝女曹娥者會稽上虞人父旴能絃歌為巫祝漢安二年五月五日於)
(縣江泝濤迎婆娑神溺死娥年十四乃沿江號哭晝夜不絶聲遂投江三日後與父屍俱出)
浴蘭湯(原夏小正蓄蘭𫝊蓄蘭為沐浴也章得象端午閤帖子蒲酒朝觴滿蘭湯曉浴温)
五綵絲(原荆楚歲時記五月五日以五綵絲繫臂名曰辟兵註一名長命縷一名續命縷一名五色絲)
(增初學記又名條逹織組雜物以相贈遺及日月星辰鳥獸之狀文繡金縷帖畫貢獻於所尊古詩云繞臂䨇)
(條達歐陽修詩五色䨇絲獻女功多因荆楚記遺風又繡繭誇新巧縈絲喜續年章得象閤帖子清曉會披香)
(朱絲續命長一絲增一歲萬縷獻君王又繭館初成長命縷珠囊仍帶辟兵符)
擊蠅豆(原四民月令五月五日取蠅虎杵碎拌豆豆自踴躍可以擊蠅)
化青珠(原博物志五月五日埋蜻蜓頭於西向戸下理至三日則化成青真珠又曰埋於正中門)
肉芝(原陸機要覽萬年蟾蜍頭上有角頷下有丹書八字名曰肉芝以五月五日取隂乾以其足晝地即)
(流水帶之於身能辟兵)
角黍(原風土記仲夏端午端初也俗重此日與夏至同先節一日以菰葉裹黏米以栗棗灰汁煮令熟節)
(日啖一名糉一日角黍蓋取隂陽包裏之義也)
王鳳生(原西京雜記王鳳以五月五日生其父欲不舉其叔父曰昔田文以此日生後為孟嘗君以古)
(事推之非不祥也遂舉之)
赤靈符(原抱朴子或問辟兵之道以五月五日作赤靈符著於心前增王曾端午閤帖子欲謝君恩却)
(無語心前笑指赤靈符章得象帖子自有百神長侍衛不應須佩赤靈符)
术羹艾酒(原玉燭寳典洛陽人家端午造术羹艾酒)
競渡(原荆楚歲時記五月五日競渡註俗為屈原投汨羅日故竝命舟檝以拯之舸舟取其輕利謂之飛)
(鳧一自以為水車一自以為水馬州將及土人悉臨水而觀之增馬令南唐書郡縣村社競渡每歲端午官給)
(綵叚俾兩兩較其遲速勝者加之銀椀謂之打標章得象端午帖子絲竹漸高橈鼔急瑶津亭下競鳧車)
艾人(原荆楚歲時記五月五日採艾以為人懸門戸上以禳毒氣註宗則字文度嘗以五月五日雞未鳴)
(時採艾見似人處攬而取之用炙有驗增王曾端午閤帖子仙艾垂門綠靈絲繞戸長章得象帖子艾葉成人)
(後榴花結子初)
梟羹(原史記孝武帝紀註漢使東郡送梟五月五日為梟羹以賜百官)
教鴝鵒語(原荆楚歲時記五月五日取鴝鵒教之語註此月鴝鵒子毛羽新成俗好登巢取養之以)
(教其語也增異苑晉司空桓豁在荆州有參軍五月五日剪鴝鵒舌教令學人語遂無所不名與人相顧問參)
(軍善弹琵琶鴝鵒每聽輒移時)
鬭百草(原荆楚歲時記五月五日四民竝踏百草又有鬭百草之戲增歐陽修詩共闘今朝勝盈襜百)
(草香章得象帖子五蓂開瑞莢百草鬭香苕又詩五日看花憐竝蒂今朝鬭草得宜男)
採藥(增荆楚歲時記五月五日競渡採雜藥桐廬縣志五月五日醫家咸於午時採藥相傳此日天醫星)
(臨空門也蘇軾端午詞採秀擷羣芳争儲百藥良太醫初薦艾庶草驗蕃昌)
菖蒲酒(原千金月令端午以菖蒲或縷或屑以汎酒增章得象端午帖子菖華汎酒堯樽綠菰葉縈絲)
(楚粽香)
王鎮惡生(原宋書王鎮惡傳鎮惡以五月五日生家人以俗忌欲令出繼疎宗祖猛見竒之曰此非)
(常兒昔孟嘗君惡日生而相齊是兒亦將興吾門矣故名之為鎮惡)
療金瘡(原名醫别錄石灰今人用療金瘡止血大效五月五日採蘩蔞葛葉鹿活草檞葉芍藥地黃葉)
(蒼耳葉青蒿葉合石灰搗為團如雞卵暴乾末以療瘡大神驗)
鬭力戲(增隋書地理志京口東通吳會南接江湖西連都邑其人本竝習戰號為天下精兵俗以五月)
(五日為闘力之戲各料強弱相敵事𩔖講武)
賜紫服金魚(原唐書李元紘傳五月五日明皇宴武成殿賜羣臣襲衣特以紫服金魚錫元紘及)
(蕭嵩羣臣無與比)
崔信明生(原唐書崔信明傳信明之生五月五日日方中有異雀鳴集庭樹太史令史良為占曰五)
(月為火火主離離為文日中文之盛也雀五色而鳴此兒將以文顯然雀𩔖微位殆不高耶及長彊記美文章)
(貞觀六年有詔即家拜興勢丞遷秦川令)
賜飛白扇(原唐會要貞觀十八年五月五日太宗為飛白書作鸞鳳蝶龍等字筆勢驚絶謂司徒長)
(孫無忌吏部尚書楊師道曰五日舊俗必用服翫相賀今朕各賜君飛白扇二庶動清風以增美德)
江心鏡(原十道志淮南道真州以五月五日江心鑄鏡入貢增鏡龍記唐天寳三載掦州進水心鏡一)
(面縱横九寸青瑩耀目背有盤龍進鏡官李守泰曰鑄鏡時有老人自稱姓龍名護謂鏡匠呂暉曰老人解造)
(真龍鏡遂入爐所扃戶三日後開戸失所在爐前獲一素書云盤龍盤龍隱於鏡中分時有象變化無窮興雲)
(吐霧行雨生風呂暉遂移爐於揚子江心以五月五日午時鑄之帝詔有司掌此鏡七載大旱召葉法善祠鏡)
(龍忽龍口有白氣須臾滿殿甘雨如澍白居易百鍊鏡詩百鍊鏡鎔範非常規日辰置處靈且竒江心波上舟)
(中鑄五月五日日午時瓊粉金膏磨瑩已化為一片秋潭水鏡成將獻蓬萊宮掦州長史手自封人間臣妾不)
(合用背有九五飛天龍)
射粉團(原開天遺事宫中每端午造粉團角黍貯金盤中以小角造弓子架箭射盤中粉團中者得食)
(蓋粉團滑膩而難射也都中盛行此戲)
五時圖花(原酉陽雜爼北朝婦人五日進五時圖五時花施帳之上)
結人像(原酉陽雜爼北朝婦人五日進長命縷宛轉繩皆結為人像帶之)
鵲窠灸病(增酉陽雜爼鵲搆窠取在樹杪枝不取墮地者又纏枝受卵端午日午時焚其窠炙病者)
(疾立愈)
竹節水(原金門歲節重午日午時有雨則急砍一竹竹節中必有神水瀝取和獺肝為圓治心塊腹聚)
(等病)
刻菖蒲(原歲時雜記瑞午刻菖蒲為小人子或葫蘆形帶之辟邪增王曾端午帖子明朝知是天中節)
(旋刻菖蒲要辟邪)
九子糉(原歲時雜記端午糉子名品甚多形制不一有角糉錐糉茭糉筒糉秤鎚糉又有九子糉增王)
(曾端午閤帖子爭傳九子糉皇祚續千春章得象端午帖子九子黏筩玉糉香五絲縈臂寳符光)
滴粉團(原歲時雜記端午作水團又名白團或雜五色人獸花果之狀最精者名滴粉團或加麝香又)
(有乾團不入水者增張耒端午詞水團冰浸砂糖裏透明角黍菘兒和)
畫塑天師(原歲時雜記端午都人畫天師像以賣又作泥塑張天師以艾為鬚以蒜為拳置於門上)
(增蘇轍帖子太醫爭獻天師艾瑞霧長縈堯母門)
艾虎(原歲時雜記端午以艾為虎形至有如黑豆大者或剪綵為小虎黏艾葉以戴之增王曾端午帖子)
(釵頭艾虎辟羣邪曉駕祥雲護寳車章得象帖子花隂轉午清風細玉燕釵頭艾虎輕)
六一泥(原歲時雜記五月五日於韭畦面東不語取蚯蚓乾收之謂之六一泥為魚鯁者以少許擦咽)
(外即消)
楝葉糉(原續齊諧記屈原五月五日投汨羅水楚人哀之至此日以竹筒子貯米投水以祭之漢建武)
(中長沙區曲忽見一士人自云三閭大夫謂曲曰聞君當見祭甚善常年為蛟龍所竊今若有惠當以楝葉塞)
(其上以綵絲纏之此二物蛟龍所憚曲依其言今五月五日作糉并𢃄楝葉五花絲遺風也)
賜腰帶(增中華古今註漢中興每以端午賜百僚烏犀腰帶唐貞觀中端午賜文官黑玳瑁腰帶武官)
(黑銀腰帶示色不改更故也)
水紋綾袴(原中華古今註漢章帝常以端午日賜百官水紋綾袴)
于闐取玉(原西域記于闐國有玉池每以端午日王親往取玉自王以下至庶人皆取之每取一圓)
(玉以一圓石投之)
太原高會(原宋史劉繼元傳初太宗征繼元行次澶淵有太僕寺丞宋捷者掌出納行在軍儲太宗)
(見其姓名喜以為師必有捷之兆及將至太原太宗遣語攻城諸將曰我以端午日當置酒高會於太原城中)
(至癸未繼元降乃五月五日也)
王山人授丹(增太平廣記唐盧鈞為均州刺史常於郡後山齋養性忽一人踰垣而入云王山人)
(也公之貴位極人臣而有沉綿之疾故相救以丹一粒與之後公還京山人復至云二十三年五月五日午時)
(可令一道士於萬山頂相候此時君節制漢土當有月華相授勿愆期也公後出鎮漢南至期命道士牛知微)
(五日午時登萬山之頂山人在焉以金丹十粒令授於公曰當享上夀無忘修煉佇還蓬宮耳)
側栢丸(增太平御覽五月五日采五方側柏葉三觔遠志去心二觔白茯苓去皮一觔為末煉蜜和丸)
(用仙靈脾酒下日服三十丸可以延年益夀)
如意圓(增食譜張手美家五日如意圓)
分賜節物(增乾淳歲時記端午分賜后妃諸閤大璫近侍翠葉五色葵榴金絲翠扇真珠百索釵符)
(經筒香囊軟香龍涎佩帶及紫練白葛紅蕉之𩔖大臣貴邸均被細葛香羅蒲絲艾朵彩團巧糉之賜而貴邸)
(節物大率效尤焉)
馬本命(增乾淳歲時記端午俗以此日為馬夲命御廐邸第上乘悉用五絲為鬃尾之飾竒韉寳轡充)
(滿道途)
禳禬(增乾淳歲時記端午以青羅作赤口白舌帖子與艾人竝懸門楣以為禳禬道宮法院多送佩帶符)
(篆)
車前子(增本草圖經車前子一名芣苢花甚細密青色微赤結實如葶&KR0995;赤黑色五月五日採隂乾其)
(子治婦人難産張籍答韋使君詩開州五日車前子作藥人家道有神)
糉尖(增本草綱目五月五日取糉尖和截瘧藥良)
伏翼(原本草拾遺伏翼五月五日取倒懸者曬乾和桂心薰陸香燒烟辟蚊子)
蚺蛇膽(增嶺表錄異記蚺蛇膽普安州有養蛇戸每年五月五日擔蚺蛇入府祇候取膽於腹上約其)
(尺寸用利刀決之肝膽突出即割下其膽如鴨子大曝乾以備上貢)
天中節(原提要錄五月五日午時為天中節)
艾綿衣(增遼史禮志五月重午日午時採艾葉和綿著衣七事以奉天子北南臣僚各賜三事)
賜壽縷(增遼史禮志重午臣僚昧爽赴御帳皇帝繫長夀綵縷升車坐引北南臣僚合班如丹墀之儀)
(所司各賜壽縷)
射柳(原金史世宗紀大定三年五月乙未以重五幸廣樂園射柳勝者賜物有差增又禮志重五日拜天)
(禮畢插柳毬場為兩行當射者以尊卑序各以帕識其枚去地約數寸削其皮而白之先以一人馳馬前導後)
(馳馬以無羽撗鏃箭射之既斷柳又以手接而馳去者為上斷而不能接去者次之或斷其青處及中而不能)
(斷與不能中者為負每射必伐鼔以助其氣)
擊毬(增金史世宗紀重五御常武殿賜宴擊毬又禮志五日擊毬各乘所常習馬持鞠杖杖長數尺其端)
(如偃月分其衆為兩隊共争擊一毬先於毬場南立䨇桓置板下開一孔為門而加網為嚢能奪得鞠擊入網)
(囊者為勝毬狀小如拳以輕韌木枵其中而朱之)
張萬回生(增輟耕錄虢州閿鄉張萬回法雲公者生於唐貞觀六年五月五日有兄萬年久征遼左)
(相去萬里母程氏思其音信公早晨而往至暮持書而回)
馳馬走解(增彭公筆記五月五日賜文武官走驃騎於後苑其制一人騎馬執旗引於前二人馳馬)
(繼出呈藝於馬上或上或下或左或右騰躑蹻捷人馬相得如此者數百騎後乃為臂鷹走犬圍獵狀終場俗)
(名曰走解每歲一舉之盖以訓武也)
取蟾酥(增帝京景物略端午日太醫院官旗物鼔吹赴南海子捉蝦蟇取蟾酥也其法針棗葉刺蟾之)
(眉間漿射葉上以蔽人目不令傷也)
避蟲毒(原帝京景物略五月五日漬酒以菖蒲插門以艾塗耳鼻以雄黃曰避蟲毒)
硃砂字(原居家宜忌五日硃砂寫茶字倒貼避蛇蠍寫白字倒貼辟蚊蟲寫儀方二字倒貼亦妙)
蕭仙生(原仙鑑蕭仙者以周宣王十七年五月五日生宣王之末史籍散亂蕭仙能文著本末以備史)
(之不及人以史目之穆公有女名弄玉善吹笙無和者求得吹笙者以配孟明薦史因召見秦王問史云善簫)
(曰吾女好笙子簫也奈何女在屏門呼曰試使吹之一吹清風生再吹彩雲起三吹而鳳凰來女願嫁之史曰)
(女亦且吹笙三吹之如史所感)
夢請衣鉢(增傅燈錄永泰元年五月五日代宗夢六祖大師請衣鉢七日敕刺史楊瑊云朕夢感能)
(禪師請傳法袈裟却歸曹溪今遣鎮國大將軍劉景崇頂戴而送朕謂之國寳卿可於本寺如法安置專令僧)
(衆親承宗旨者)
鍊剛造劍(增雲笈七籤天台道士劉方瀛師事老君精修介潔早佩畢道法籙常以丹篆救人與同)
(志弋陽縣令劉翽按天師劍法以五月五日就弋陽葛溪鍊剛造劍敕符禁水疾者登時即愈)
硃墨書龍字(原雲笈七籤五日午時取天落水磨硃寫一龍字明年若又雨取水磨墨寫一龍字)
(如錢大二字合作一小丸婦人難産乳香湯吞之生出男左女右手中握字丸即下如次年無雨前字無用矣)
地臘(增道書五月五日為地臘五帝校定生人官爵外滋萬𩔖内延年壽記錄長生)
御製五日泛舟賜内大臣侍衛宴詩錫宴公卿禮數隆浴
蘭令節泛翔鴻波開舟楫迎仙仗岸轉旌旗驟玉驄積
翠香蒲經宿雨輕烟寳幄散薰風臣民共樂昇平日暢
飲何論灞滻雄
御製午日詩令序當重午南臺日正中玉階鳴瀑水瑤軫
奏薰風菖葉浮杯綠榴花照檻紅臨流看競渡轉憶濟
川功
御製途次端午詩蕤賓逄夏律午日俯澄流黃鳥林中變
新蒲岸外稠宮筵傳綵糉仙酒泛丹榴遙憶蓬萊上垂
楊蔭御溝
唐明皇端午武成殿宴羣臣詩(增端午臨中夏時清日復涼鹽梅已佐鼎麴糵)
(且傳觴事古人留跡年深縷續長當軒知槿茂向水覺蘆香億兆同歸夀羣公共保昌忠貞如不替貽厥後昆)
(芳)
唐明皇三殿宴羣臣詩(增五日符天數五音調夏鈞舊來𫝊五日無事不稱神穴枕通)
(靈氣長絲續命人四時花競巧九子糉争新方殿臨華節圓宮宴雅臣進對一言重遒文六義陳股肱良足詠)
(風化可還淳)
張說端午三殿侍宴應制詩(增小暑夏絃應徽音商管初願齊長命縷來續大恩)
(餘三殿褰珠箔羣官上玉除助陽嘗麥彘順節進龜魚甘露垂天酒芝花捧御書合丹同蝘蜓灰骨共蟾蜍今)
(日傷蛇意銜珠遂闕如)
杜甫端午日賜衣詩(增宮衣亦有名端午被恩榮細葛含風軟香羅疊雪輕自天題處濕)
(當暑著來清意内稱長短終身荷聖情)
楊巨源端午日賜晨服詩(增綵縷纖仍䴡凌風卷復開方應五日至應自九天來在)
(笥清光發當軒暑氣回遥知及時節刀尺火雲催)
陸游重午詩(增葉底榴花蹙絳繒街頭初賣苑池冰世間各自有時節蕭艾著冠稱道陵)
初六日
觀麥(增五海熙寧三年五月初六日御觀稼殿召輔臣觀麥)
天花(增寧波府志正統元年五月六日午時天花如雨飛滿庭中其形若米其色如玉積深尺餘七日始)
(化)
初七日
賜冠(增唐會要貞觀八年五月七日太宗初服翼善冠賜貴臣進德冠)
鳳凰見(增燕翼貽謀錄真宗景德元年五月七日白州有鳳凰三自南入城衆禽周遶至萬歲寺前棲)
(高木上身如龍長九尺高五尺其文五色冠如金盞州畫圖來獻)
造雅樂(增玉海景祐二年五月七日李照言新鐘磬將成若絲竹笙竽止依舊制則音韻難和請竝造)
(雅樂八音新器以備獻饗從之)
初八日
突厥祭神(增隋書西域𫝊西突厥每五月八日相聚祭神歲遣重臣向其先世所居之窟致祭)
扶桑蠶(增梁四公記扶桑之蠶長七尺圍七寸色如金四時不死五月八日嘔黃絲布於條枝而不為)
(繭脆如綖燒扶桑木灰汁煮之其絲堅韌四絲為係足勝一鈞)
初九日
撰西域圖志(增唐會要顯慶三年五月九日以西域平遣使分往康國吐火羅國等訪風俗物産)
(及古今廢置畫圖以進令史官撰西域圖志)
頒新樂(增玉海大觀元年五月九日甲午詔令大晟府頒新樂於天下)
真君井(增南昌府志奉新縣西文明坊昭德觀西晉邑人劉真君故宅也觀中舊有真君井宋元豐七)
(年蘇軾過此題云五月九日寓新吳同縣令李志中謁劉真君祠酌丹泉飲之即此井也)
沐浴日(增元樞經五月九日沐浴令人長命)
初十日
麗禾石(增方輿勝覽南豐縣有䴡禾石宋紹興四年五月十日風雨晝合雷震石上折裂成大字縱横)
(交互不可識乃鏤板傳觀有道人辨之曰此介嘉黍稷字也既得其譯競熟視之果然自是郡境屢豐)
十一日
謁聖再拜(增玉海慶歷四年五月十一日幸國子監謁文宣王有司言舊儀止肅揖而上冄拜)
觀稻宴射(增玉海慶歷四年五月十一日幸玉津園觀稻燕從臣射於園中上中的者九)
祭都城隍神(原續文獻通考明初都城隍之神歲以五月十一日為神之誕辰及萬壽聖節各遣)
(官致祭)
天倉開(原遵生八牋五月十一日天倉開宜入山修道)
十二日
寧貺節(原宋史禮志政和三年以五月十一日祭方丘日為寧貺節)
賜織婦茶綵(增玉海天聖三年五月十二日癸巳幸南御莊觀刈麥遂幸玉津園燕羣臣聞民舍)
(機杼聲賜織婦茶綵)
十三日
竹醉(增避暑錄話世言五月十三日為竹醉可移不必此日凡夏皆可移也黃庭堅書自草秋浦歌後小)
(雨清潤十三日所移竹及田野中人致紅蓮三十本各已蘇息唯自籬外移橙一株著籬裏似無生意蓋十三)
(日竹醉而使橙亦醉失其性矣李咸用詩犬狂南陌上竹醉小池前)
龍生日(原岳陽風土記岳州五月十三日謂之龍生日可種竹)
關廟祭獻(原續文獻通考漢壽亭侯關公廟五月十三日遣太常寺官祭增帝京景物略五月十三)
(日進刀馬於關帝廟刀以鐡其重八十觔紙馬高二丈鞍韉繡文轡銜金色旗鼔頭踏導之)
十四日
增修宮闕(增玉海乾德元年五月十四日增修宫闕凡規為制度竝上指授既成坐寢殿中令洞開)
(諸門皆端直通豁謂左右曰此如我心少有邪曲人皆見之)
十五日
饋酒食(增隋書地理志漢中之人每至五月十五日必以酒肉相饋賓旅聚會甚於三元)
金像銘(增洛陽伽藍記昭儀寺南宜壽里段暉宅地下時見五色光於光所掘地得金像一軀可高三)
(尺有二菩薩趺坐上銘曰晉太始二年五月十五日侍中中書監荀勖造暉遂捨宅為光明寺)
拜奠北斗(增志林紹聖二年五月望日敬造真一法酒成請羅浮道士鄧守安拜奠北斗真君將奠)
(雨作已而清風肅然雲氣解駮月星皆見魁杓明爽徹奠隂雨如初謹稽首拜手而記其事)
寳岐殿刈麥(增玉海皇祐元年五月十五日丙午召近臣幸後苑寳岐殿觀刈麥謂輔臣曰朕新)
(創此殿不欲植花卉為遊觀之所民以粒食為先而歲種麥於此庶知穡事之不易也)
大十五(增溪蠻叢茇爬船重午競渡既望復出謂之大十五)
十六日
天地合日(增老學庵筆記元祐七年哲廟納后用五月十六日道家以十六日為天地合日夫婦當)
(異寢當時太史謂人主與后猶天地也故特用此日)
觀圖試武(增玉海元祐三年五月十六日御崇政殿召輔臣觀知廣信軍趙振所上陣圖及其子珣)
(瑜試武藝左右馳射括䨇箭蹶強弩擊劍盤矟凡二十七技中選八九帝稱善詔振升殿策問方略珣閤門祇)
(候瑜右班殿直)
十七日
漢高帝生(增老學庵筆記滁州之西曰豐山有漢高帝廟至今土俗以五月十七日為漢高帝生日)
(遠近畢集薦殽觴焉)
進樂書(增玉海慶元元年五月十七日布衣姜䕫進鼔瑟制度樂書三卷送太常看詳)
十八日
甘露降(增唐實錄貞元十八年五月十八日甘露降元和殿桐木丁香木武元衡元和殿降甘露表光)
(凝棲鳳之林氣浥傳香之木)
免轉對(增玉海元祐七年五月十八日吏書王存言文德殿視朝免侍從官轉對專責以朝夕論思之)
(效從之)
瑞桃玉兔(增續文獻通考嘉靖四十三年五月十八日得瑞桃是日内畜玉兔生二子閣臣徐階等)
(上賀表)
十九日
選常參官(增玉海淳化五年五月十九日庚午上臨軒親選郭玘等四人竝為常參官仍給印紙令)
(滿秩日自齎於御前較其課最)
獻養蠶經(增玉海至道元年馮翊民李元真獻養蠶經一卷五月十九日甲子上觀之以不忘本業)
(留書禁中賜錢萬)
二十日
餞种放(增王海景德二年五月二十日丁夘种放賜告遊嵩山宴羣臣資政殿餞之賜放七言詩令屬)
(和從臣皆賦復賜會於秘閣王欽若之直廬)
大分龍(原紀歷撮要二十日大分龍增烏程縣志五月二十日分龍郡長率僚屬至黃龍洞祀龍神)
種蓮(增種樹書種蓮用五月二十日移深種蓮柄長者以竹杖挾之無不活者)
祀祥應宮(增名勝志歸安縣弁山有黃龍洞舊名金井洞洞頂出泉名金井泉竇穴深邃莫窺其際)
(五代梁貞明初黃龍見於洞故更今名吳越王因立祥應宮以祀之今制五月二十日有司致祭)
二十一日
上漢書(增南史劉之遴傳班固所撰漢書真本之遴與張纉等參校異同錄其異狀數十事大略云古)
(本稱永平十六年五月二十一日己酉郎班固上而今本無上書年月日)
天申節(增宋史高宗紀大觀元年五月乙巳生東京之大内赤光照室原禮志建炎元年五月宰臣等)
(上言請以五月二十一日為天申節)
書雞林紙(增東觀餘論政和丁酉歲五月二十一日於丹陽城南暴舊書得此雞林小紙一卷已為)
(人以鄭衛辭書盈軸矣竊嘆其遠物而所書未稱顧紙背尚可作字因以索靖體書章草急就一卷藏於家)
開紙軸(增湘山野錄張乖崖成都還日封一紙軸付僧文鑒大師者上題云請於乙夘歲五月二十一)
(日開後至祥符八年當其歲也時凌侍郎策知成都文鑒至是日持見凌公曰先尚書向以此囑某已若千年)
(不知何物也乞公開之洎開乃所畫野服携笻黃短褐一小真也凌公竒之於大慈寺閣龕以祠焉)
二十二日
賜繡袍(增唐會要延載元年五月二十二日内出繡袍賜文武三品以上銘襟背各為八字回文)
少微明潤(增玉海治平三年五月二十二日司天言少微星體明潤占曰賢士舉忠臣用輔佐出)
封先賢(增玉海元豐七年五月二十二日封孟子鄒國公與顔子竝配而荀掦韓子竝封伯爵列於從)
(祀)
二十三日
夢除替日(增前定錄龐嚴為衢州刺史到郡忽夢二僧曰余有先知故來相告嚴問當為何官曰𩔖)
(廉察而無兵權有土地而不出畿内曰當何日去此曰來年五月二十三日及明年春有除替行有日矣廉使)
(元稹請候交割竟以五月二十三日發後為京兆尹)
二十四日
奉荔子啓(增蔡襄與七哥制幹帖圜中荔子新熟分奉四百枚今歲風亭熟皆晚候有佳品當特獻)
(耳五月二十四日襄啓)
二十五日
瑞芝詩(增玉海景祐四年五月二十五日丙寅御化成殿以芝草生於殿楹召輔臣兩制等觀帝作瑞)
(芝五言詩賜宰臣)
滄海澄清(增玉海紹興十四年淮東漕臣言楚州鹽城於五月二十五日乙亥海水澄清宣付史館)
(十五年撰滄海澄清曲)
御製江南風雨阻回程二十天近京又是微旱五月二十
五日霖雨如注喜雨詩雨阻回鑾二十天近京又旱意
懸懸若能南北皆無慮惟賴青蒼大有年
二十六日
詔直言(增玉海皇祐五年五月二十六日召兩制兩省臺諫三館𢃄職省府推判官等次對言事直言)
(無𨼆)
定射儀(增玉海政和五年五月二十六日定貢士射儀)
二十七日
置折衝府(增唐會要開元六年五月二十七日置折衝府每年一簡點)
二十八日
孫叔敖碑(增廣川書跋楚相孫叔敖碑漢延熹三年五月二十八日立固始縣令段君夢見因故祠)
(架廟堂屋以存其後故列於斯)
觀龍歌(增玉海祥符三年五月二十八日召輔臣於崇政殿北廊觀中使任文慶於茅山郭真人池中)
(所獲龍長二寸許極細鱗腹如玳瑁手中仰覆無懼帝作觀龍歌復送茅山池中)
二十九日
上海東史記(增玉海淳熙元年五月二十九日明州進士沈忞上海東三國史記五十卷)
三十日
分龍節(原圖經池州俗以五月二十九日三十日為分龍節雨則多大水)
四皓降現(增翰墨全書五月三十日相傳人於終南山見四人冠劍都雅非人間所有蓋是日四皓)
(降現辰也)
政典
命羲叔(原書申命羲叔宅南交𫝊申重也南交言夏與春交此居治南方之官)
南訛(原書平秩南訛傳訛化也掌夏之官平叙南方化育之事)
南廵守(原書五月南廵守至於南岳如岱禮𫝊南岳衡山自東岳南廵五月至)
明堂太廟(原禮天子居明堂太廟註明堂太廟南堂當太室也)
養壯佼(原禮養壯佼疏壯謂容體盛大佼謂形容佼好以盛夏長養之時故養壯佼之人助長氣也)
命樂師(原禮命樂師修鞀鞞鼓均琴瑟管簫執干戚戈羽調竽笙竾簧飭鐘磬柷敔疏修者修理舊物)
(均者均平其聲執者操持營為調者調和音曲飭者整頓器物)
大雩(原禮命有司為民祈祀山川百源大雩帝用盛樂乃命百縣雩祀百辟卿士有益於民者以祈榖實)
(註山川百源能興雲雨者也雩吁嗟求雨之祭也雩帝謂為壇南郊之旁雩五精之帝配以先帝也百辟卿士)
(古者上公若句龍后稷之𩔖也周禮春官女巫旱暵則舞雩疏此謂五月已後修雩故有旱暵之事旱而言暵)
(者暵謂熱氣也)
以雛嘗黍(原禮天子乃以雛嘗黍註此嘗雛也而云以嘗黍不以牲主榖也必以黍者黍火榖氣之)
(主也)
羞含桃(原禮羞以含桃先薦寢廟註含桃櫻桃也疏此果先成異於餘物故特記之呂氏春秋註含桃)
(鸎桃鸎鳥所含食是月而熟故進之先致寢廟孝而且敬李嶠五月奉教詩果苑新櫻熟花庭曙槿芳)
禁令(原禮今民毌艾藍以染毋燒灰毌暴布門閭毋閉關市毋索)
挺重囚(原禮挺重囚益其食註挺猶寬也)
班馬政(原禮游牝别羣則縶騰駒班馬政註馬政謂養馬之政教也廋人職曰掌十有二閑之政教以)
(阜馬佚特教駣攻駒此之謂也增吕氏春秋註是月牝馬懷妊已定故放之則别其羣不欲駒蹄踰趯其胎育)
(故縶之也)
齊戒(原禮君子齊戒處必掩身毋躁止聲色毋或進薄滋味毋致和節耆欲定心氣百官静事毋刑以定)
(晏隂之所成淮南子註晏安也隂道静故曰晏隂)
毋用火(原禮毋用火南方註陽氣盛又用火於其方害微隂也)
教茇舍(原周禮夏官司馬中夏教茇舍如振旅之陳注茇舍草止之也軍有草止之法)
苗田(原周禮夏官司馬遂以苗田如蒐之法注夏田為苗擇取不孕任者若治苗去不秀實者)
斬隂木(原周禮地官山虞仲夏斬隂木注鄭司農云隂木秋冬生者後鄭謂隂木生山北者)
除肉刑(增漢書文帝紀十三年五月除肉刑法又刑法志令曰夫刑至斷支體刻肌膚終身不息何其)
(刑之痛而不德也豈稱為民父母之意哉其除肉刑有以易之)
減廉士算(增漢書景帝紀後二年五月詔曰今訾算十以上廼得宦廉士算不必衆有市籍不得宦)
(無訾又不得宦朕甚愍之訾算四得宦亡令廉士久失職貪夫長利注古者疾吏之貪衣食足知榮辱限訾十)
(算廼得為吏十算十萬也賈人有財不得為吏廉士無訾又不得宦故减訾四算得宦矣訾與貲同)
詔賢良(增漢書武帝紀元光元年五月詔賢良曰朕聞昔在唐虞畫像而民不犯日月所燭莫不率俾)
(周之成康刑錯不用德及鳥獸教通四海海外肅眘北𤼵渠搜氐羌徠服星辰不孛日月不蝕山陵不崩川谷)
(不塞麟鳳在郊藪河洛出圖書嗚虖何施而臻此與今朕獲奉宗廟夙興以求夜寐以思若涉淵水未知所濟)
(猗與偉與何行而可以章先帝之洪業休德上參堯舜下配三王朕之不敏不能遠德此子大夫之所睹聞也)
(賢良明於古今王事之體受策察問咸以書對著之於篇朕親覽焉)
修山川祠(增漢書武帝紀建元元年五月詔曰河海潤千里其令祠官修山川之祠為歲事曲加禮)
察官屬(增漢書宣帝紀元康二年夏五月詔曰獄者萬人之命所以禁暴止邪養育羣生也能使生者)
(不怨死者不恨則可謂文吏矣今則不然用法或持巧心析律貳端深淺不平增辭飾非以成其罪奏不如實)
(上亦亡繇知四方黎民將何仰哉二千石各察官屬勿用此人)
官相(原淮南子五月官相注陽氣長養故官相相佐也)
賜粟(增後漢書明帝紀永平十二年五月丙辰賜天下鰥寡孤獨篤癃貧無家屬不能自存者粟人三斛)
補長相(增後漢書章帝紀建初元年夏五月辛酉初舉孝廉郎中寬博有謀任典城者以補長相)
班恩施(增後漢書章帝紀元和二年五月戊申詔曰乃者鳳皇黃龍鸞鳥比集七郡或一郡再見及白)
(鳥神雀甘露屢臻祖宗舊事或班恩施其賜天下吏爵人三級高年鰥寡孤獨帛人一疋加賜河南女子百戸)
(牛酒令天下大酺五日)
賜博士弟子布(增後漢書章帝紀元和二年五月賜博士員弟子見在太學者布人三疋)
薦&KR0789;淥酒(增晉書武帝紀太康元年五月丁夘薦&KR0789;渌酒於太廟)
宴宣文堂(增魏書高祖紀太和十七年五月壬戌宴四廟子孫於宣文堂帝親與之齒行家人之禮)
賜夏服(增魏書陸叡𫝊叡與隴西公元琛竝持節為東西二道大使褒善罰惡聲稱聞於京師五月詔)
(賜叡夏服一具玉海太平興國九年五月賜臣僚時服自是歲以為常)
立義倉(增隋書食貨志開皇五年五月工部尚書長孫平奏令諸州百姓及軍人勸課當社共立義倉)
(收獲之日隨其所得勸課出粟及麥於當社造倉窖貯之即委社司執帳檢校若時或不熟當社有饑饉者即)
(以此榖賑給自是諸州儲峙委積)
置集雅館(增南史梁武帝紀天監五年五月置集雅館以招遠學)
澍雨(增北史魏高祖紀太和元年五月車駕祈雨於武州山俄而澍雨大洽十六國春秋建熙七年五月)
(慕容暐下書曰朕以寡德蒞政多違亢陽三時光隂錯緒農植之辰而零雨莫降其令有司徹樂大官以菜食)
(常供祭奠既而澍雨)
修水田(增北史魏高祖紀太和十二年五月丁酉詔六鎮雲中河西及關内郡各修水田通渠溉灌)
佩魚符(增北史隋高祖紀開皇十五年五月丁亥制京官五品以上佩銅魚符)
禁獻女口(增唐書懿宗紀咸通八年五月丙辰禁延慶端午節獻女口)
田假(增唐書選舉志四門學生補太學太學生補國子學每歲五月有田假)
頒文武選格(增唐書選舉志凡選有文武文選吏部主之武選兵部主之皆為三銓尚書侍郎分)
(主之凡官員有數而署置過者有罰知而聽者有罰規取者有罰每歲五月頒格於州縣)
獻綬帶(原唐書百官志少府監中尚署令五月獻綬帶)
圖寫尚書事跡(增唐會要太和二年五月帝纂集尚書中君臣事跡命工圖寫於太液亭朝夕)
(觀覽)
試習三禮(增通典貞元五年五月敕自今以後諸色人中有習三禮者前資及出身人依科目選例)
(吏部考試白身依貢舉例禮部考試)
立宏詞科(增宋史哲宗紀紹聖元年五月甲辰罷進士習試詩賦令專二經立宏詞科)
聞喜宴賜詩(增宋史禮志寧宗慶元五年五月賜新及第進士曾從龍以下聞喜宴於禮部貢院)
(上賜七言四韻詩秘書監楊王休以下繼和以進自後每舉竝如之)
檢視縲繫(原宋史刑法志開寳二年五月帝以暑氣方盛深念縲繫之苦乃下手詔兩京諸州令長)
(吏督獄掾五日一檢視&KR0904;掃獄戸洗滌扭械貧不能自存者給飲食病者給醫藥輕繫即時决遣毌淹滯自是)
(每仲夏申敇官吏歲以為常)
封伍子胥(增玉海吳山伍子胥祠祥符五年五月乙未詔神實主洪濤禦菑捍患封英烈王)
觀中秘曝書(增玉海紹興三十年五月辛巳詔俟中秘暴書俾侍從館閣官咸得觀仰)
祀劉蕡(增元史泰定帝紀泰定二年五月置諫議書院于昌平祀唐劉蕡)
預給民鹽(增元史食貨志大德八年定例每年以河間鹽令有司於五月預給京畿郡縣之民至秋)
(成各驗鹽數輸草以給京師秣馬之用)
孟子配享(增輟耕錄孟子宋神宗元豐七年甲子五月追封鄒國公配享先聖次兖國公下)
御製憂旱憶民事作仲夏炎曛盛德凉時未和驕陽因六
事亢旱最三河(三河為天下之中)民以食為重天將風更多憂
勤難暇顧惟誦憫農歌
周伯𤦺五月扈從上京學宮紀事絶句(增延閣圖書取次陳講帷日日)
(集儒臣墨池雲合天光絢東壁由來近北辰黌舍重開大殿西牙符給事籍金閨吾伊日課繙青簡揮染還看)
(寫赫蹏)
民用
民因(原書厥民因傳因謂老弱因共在田之丁壯以助農也)
登黍(原禮農乃登黍注登進也)
煮梅(原夏小正煮梅𫝊煮梅為豆實也)
啓灌藍蓼(原夏小正啓灌藍蓼𫝊啓者别也陶而䟽之也灌者聚生者也記時也)
始食瓜(原夏小正乃瓜傳乃者急瓜之辭也瓜也者始食瓜也)
刈藍(增四民月令五月可刈藍)
樹檀生葉(原論衡樹檀以五月生葉後彼春榮之木其材強勁車以為輻)
發黃梅(增風土記夏至前芒種後雨為黃梅雨田家初插秧謂之發黃梅海寕縣志芒種前後鄉村各)
(具牲酒祀土榖神謂之𤼵黃梅各聚飲而後插青)
作糒(增齊民要術崔寔曰五月多作糒以供出入之糧)
儲米炭(增齊民要術五月霖雨將降儲米穀薪炭以備道路䧟滯不通)
起潄白餅(增徐暢祭記五月麥熟薦新作起潄白餅)
長壽(增名醫别錄長夀味甘温無毒主輕身益氣明目生山野道中穗如麥葉如艾五月采)
蛇蛻(增名醫别錄蛇蜕生荆州川谷及田野五月五日十五日取之良)
辟蚊(增千金月令五月取浮萍隂乾和雄黃些少燒煙去蚊)
齊暾樹(增酉陽雜爼齊暾樹出波斯國亦出拂菻國長二三丈皮青白花似柚極芳香子似羊桃五月)
(熟西域人壓為油以煮餅果如中國之用巨勝也)
菖蒲子(增癸辛雜識菖蒲花候結子老收之至梅月用米飲同子嚼碎噴在大炭上則自然生苗極細)
(可愛)
酈縣菊(增政和本草菊花南陽酈縣最多有白菊莖葉都相似唯花白五月取之主風眩能令頭不白)
文光果(增本草綱目文光果出景州形如無花果肉味如栗五月成熟)
種穇子(增本草綱目穇子生水田中及下濕地葉似稻但差短梢頭結穗彷彿稗子穗其子如黍粒大)
(茶褐色擣米煑粥炊飯磨麪皆宜山東河南五月種之)
梅葉湯(增夲草拾遺江淮以南地氣早濕五月尤甚過此節以後皆湏曝書畫梅雨沾衣便腐黑澣垢)
(如灰汁有異他水但以梅葉湯洗之乃脫)
壅田(增經世民事錄五月壅田以青草踏於泥内則地肥秧窠旺與灰糞同)
天目筍(增筍譜天目筍五月生其色黃出天目山端午後方採鬻)
海牛(原齊地記東萊牛島上嘗以五月海牛産乳其形似牛而無角虎聲牙爪如虎脚似鼉尾似鮎其皮)
(甚軟可供百用牛見人奔入水以杖擊鼻則得之)
祀竈(原便民圖纂五月戊辰日以豬頭祀竈所求如意)
忌蓋屋瓦(原羣碎錄五月忌翻蓋屋瓦令人髮秃)
池鹽生結(增續文獻通考河東鹽出解州鹽池每歲五月場官伺池鹽生結令夫搬摝鹽花其法必)
(值亢陽池鹽方就或遇隂雨則不能成)
土鐡(增海外索𨼆土鐡一名泥螺出南田者佳五月梅雨收製)
桃仁丸(原遵生八牋五月取桃仁一百箇去皮尖研細入黃丹三錢丸如桐子大治瘧發日面北用温)
(酒或井花水吞下三丸即絶合忌婦女雞犬見之)
補腎助肺(增雲笈七籖仲夏火氣漸壯水力衰弱宜補腎助肺調理胃氣以順其時)
天道西北行(原元樞經五月天道西北行作事出行俱宜向西北吉)
御製插秧詩千畦水澤正瀰瀰競插新秧恐後時亞旅同
心欣力作月明歸去莫嫌遲
白居易觀刈麥詩(增田家少閑月五月人倍忙夜來南風起小麥覆隴黃婦姑荷簞食童稚)
(携壺漿相隨餉田去丁壯在南岡足蒸暑土氣背灼炎火光力盡不知熱但惜夏日長)
張舜民打麥詩(增打麥打麥彭彭魄魄聲在山南應山北五月太陽出東北才離海嶠麥尚青)
(轉到天心麥已熱)
范成大詩(增五月吳江麥秀寒移秧披絮尚衣單稲根科斗行如塊田水今年一尺寬)
趙孟頫五月耕詩(增仲夏苦雨乾二麥先後熟南風吹隴𤱔惠氣散清淑是為農夫慶所望)
(實其腹沽酒醉比鄰語笑聲滿屋紛然收穫罷高廩起相屬有周成王業后稷播百穀皇天貽來牟長世自茲)
(卜願言仍歲稔四海盡蒙福)
趙孟頫五月織詩(增五月夏已半谷鶯先弄晨老蠶成雪繭吐絲亂紛紜伐葦作薄曲束縛)
(齊榛榛黃者黃如金白者白如銀爛然滿筐筥愛此顔色新欣欣舉家喜稍慰經時勤有客過相問笑聲聞四)
(鄰論功何所歸再拜謝蠶神)
物候
希革(原書鳥獸希革𫝊夏時鳥獸毛羽希少改易革改也)
舜華(增詩顔如舜華疏舜一名木槿一名櫬一名椵朝生暮落五月始華原禮木堇榮注木堇王蒸也增)
(傅咸舜華賦應青春而敷蘖逮朱夏而誕英布夭夭之纖枝發灼灼之殊榮紅葩紫葉翠葉素莖含暉吐曜爛)
(若列星)
斯螽動股(原詩五月斯螽動股𫝊斯螽蚣蝑也陸璣詩疏蝗𩔖也長而青長角長股股似玳瑁文五)
(月中以兩股相切作聲聞數十步)
鳴蜩(原詩五月鳴蜩傳蜩螗也爾雅蜩蜋蜩鄭注此即四五月間小蟬有文彩先諸蟬而鳴者禮蟬始鳴)
(淮南子注蟬鼓翼始鳴也夏小正良蜩鳴𫝊良蜩也者五采具又唐蜩鳴傳唐蜩鳴者匽也格物論蜩&KR2222;形大)
(而黑亦五月鳴)
螳蜋生(原禮螳蜋生注螳蜋螵蛸母也四時氣候此蟲之隂者感一隂之氣而生也)
鵙始鳴(原禮鵙始鳴注鵙搏勞也疏詩云七月鳴鵙箋云百勞鳴將寒之候五月則鳴豳地晚寒鳥物)
(之候從其氣焉夏小正鴂則鳴傳鴂者百鷯也鳴者相命也易通卦驗夏至小暑伯勞鳴摶勞性好單棲其飛)
(&KR2905;其聲嗅嗅夏至應隂而鳴冬至而止高誘淮南子注鵙百勞鳥也五月隂氣生下伯勞夏至應隂而鳴殺蛇)
(於木)
反舌無聲(原禮反舌無聲注反舌百舌鳥疏反舌鳥春始鳴至五月稍止其聲數轉故名反舌易通)
(卦驗仲夏之月反舌無聲反舌有聲佞人在側高誘淮南子注反舌能辨反其舌變易其聲以效百鳥之鳴故)
(謂反舌無聲者五月陽氣極於上微隂起於下百舌無隂故無聲也)
鹿角解(原禮鹿角解高誘淮南子注夏至鹿角解墮也四時氣候鹿隂𩔖也感隂而角解也)
半夏生(原禮半夏生注半夏藥草圖經夲草半夏一曰地文一曰水玉五月生苗四時氣候半夏因居)
(夏之半而生故以為名也)
蜉蝣有殷(原夏小正蜉蝣有殷傳殷衆也蜉蝣殷之時也蜉蝣者渠略也朝生而暮死其稱有何也)
(有見也)
□興伏(原夏小正□之興五日翕望乃伏𫝊其不言生而稱興何也不知其生之時故曰興以其興也)
(故言之興五日翕也望也者月之望也而伏云者不知其死也故謂之伏五日也者十五日也翕也者合也伏)
(也者入而不見也)
樹榆(增淮南子五月其樹榆)
蟲鳥應隂(增淮南子蟁蝱不食駒犢鷙鳥不搏黃口注五月微隂在下駒犢黃口肌血脆弱蟁蝱鷙)
(鳥應隂不食不搏)
小刑(原淮南子隂生於午故五月為小刑薺麥亭歴枯冬生草木必死)
石壚魚躍(增水經注耒陽石壚塘塘池八頃其深不測有大魚常至五月輙一奮躍水湧數丈波襄)
(四陸細魚奔进隨水登岸不可勝計)
青草槐(增酉陽雜爼龍陽縣禆牛山南有青草槐叢生高尺餘花若金燈仲夏發花)
夏枯草(原夲草夏枯草一名乃東冬至後生五月枯)
采蚱蟬(增本草蚱蟬生楊柳上五月采弘景曰蚱蟬瘂蟬雌蟬也不能鳴)
牡荆花(增本草綱目牡荆樹大如盌其木心方其枝對生一枝五葉或七葉五月杪間開花成穗紅紫)
(色其子有白膜皮裹之)
防風(增圖經本草防風五月開細白花中心攢聚作大房似蒔蘿花實似胡荽子而大根土黃色與蜀葵)
(根相𩔖)
金星草(增嘉祐本草金星草喜生背隂石上淨處及竹箐中少日色處或生大木下及背隂古瓦屋上)
(葉長一二尺背生黃星點子兩兩相對色如金因得金星之名其根盤屈如竹根而細折之有筋五月和根采)
(之風乾用)
合歡夜合(原圖經夲草合歡夜合也其葉至暮而合故一名合昏五月花發紅白色瓣上若絲茸然)
党項草生(增舊唐書西戎傳党項羌在古析支之地氣候多風寒五月草始生)
楊梅(增南方草木狀楊梅其子如彈丸正赤五月中熟熟時似梅其味甜酸)
檳榔(增雲南記平琹州有㯽榔五月熟以海螺殼燒作灰名為奔蛤灰共扶留藤葉和而嚼之香美)
麥爭場(增曲洧舊聞穄西北人呼為&KR1265;子有兩種早熟者與麥相先後五月間熟者鄭人號為麥爭場)
五月菊(原菊譜五月菊花心極大每一鬚皆中空攢成一團毬子紅白單葉繞承之每枝只一花莖二)
(寸葉似筒蒿夏中開)
夏萬鈴(增菊譜夏萬鈴出鄜州開以五月紫色細鈴生於䨇紋大葉之上)
建蘭(增學圃雜疏建蘭盛於五月其物畏風畏寒畏鼠畏蚓畏蟻其根甜為蟻所逐養者常以水奩隔之)
(不令得緣入)
綠萼梅(增農政全書凡梅花跗蒂皆絳紫色惟綠萼梅純綠枝梗亦青實大五月熟)
夏菘菜(增農政全書夏菘菜五月上旬撒子糞水頻澆密則芟之)
留求子(原羣芳譜使君子一名留求子其莖作藤繞樹而上葉青如五加葉五月開五瓣花一簇一二)
(十葩初淡紅久乃深紅色輕虛如海棠作架植之蔓延若錦)
棗花(增羣芳譜棗一名木密皮麤葉小面深綠色背微白發芽遲五月開小花淡黃色落花後即結實)
瓜茄實(增經世民事錄葫瓜黃瓜菜瓜冬瓜茄子五月中旬結實)
御製榴花詩未結千房實先開五月花紅綃簾戸下疑似
漢時槎
韓愈榴花詩(增五月榴花照眼明枝間時見子初成可憐此地無車馬顛倒青苔落絳英)
占驗
愆候(原禮仲夏行冬令則雹凍傷榖道路不通暴兵來至注子之氣乘之也又行春令則五糓晩熟百螣)
(時起其國乃饑注卯之氣乘之也又行秋令則草木零落果實早成民殃於疫注酉之氣乘之也)
開明(增史記天官書敦牂歲歲隂在午星居酉以五月與胃昴畢晨出曰開明炎炎有光偃兵唯利公王)
(不利治兵其失次有應見房歲早旱晚水)
雲大如蓋(原易飛候五月有雲大如蓋十餘此陽水之氣必暑有暍者)
夏至日占(增月令占候圖朔日夏至幷二日三日至六日夏至五榖熟二十二日二十四日夏至不)
(熟二十五日三十日夏至時價平和晦日夏至五榖貴)
赤雲如馬(增占氣經夏至之日離卦用事日中時南方有赤雲如馬者離氣至也宜黍)
黃梅雨占(原農家諺黃梅寒井底乾又黃梅雨未過冬青花未破冬青花已開黃梅雨不來紀歷撮)
(要梅裏一日西南時裏三日潭潭又迎梅一寸送梅一尺周益公日記諺云雨打梅頭無水飲牛雨打梅額河)
(底開坼)
芒種雨(原談苑江南民言芒種雨百姓苦蓋芒種須晴明也)
雨落占(增周益公日記五月諺初一雨落井泉浮初二雨落井泉枯初三雨落連太湖)
黃鱨散子(增田家雜占夏至前後得黃鱨魚甚散子時雨必止雖散不甚水終未定)
朔日值占(增田家五行朔日值芒種六畜災值夏至冬米大貴)
十三日占(增田家五行五月十三連夜雨來年早種白頭田)
禁雷天(增農政全書芒種後半月謂之禁雷天諺云梅裏一聲雷時中三日雨)
夏至雨占(增農政全書夏至日雨謂之淋時雨其年必豐)
廿一日占(增農政全書二十分龍廿一雨破車閣在衖堂裏二十分龍廿一鱟拔起黃秧便種豆嘉)
(善縣志五月二十一日虹見則旱雨則水調)
分龍日占(增農政全書五月二十分龍之日田家於是日早以米篩盛灰藉之紙至晚視之若有雨)
(點迹則秋不熟榖價高人多閉糶)
鎖雷門(增農政全書五月二十日大分龍無雨而有雷謂之鎖雷門)
三時占(增嘉定縣志夏至日起時時分三節共十五日初雨為迎時末雨為送時諺云高田只怕迎時)
(雨低田只怕送三時盖初時雨則旱末時雨則潦也若中時而雷謂之腰報亦主多雨諺云中時腰報没低田)
雜紀
覆飯(增韓子季孫相魯子路為郈令魯以五月起衆為長溝當此之為子路以其私秩粟為漿飯要作溝)
(者於五父之衢而飡之孔子聞之使子貢後覆其飯擊毁其器曰魯君有民子奚為乃飡之)
下霜(原淮南子鄒衍事燕惠王盡忠左右譖之王繫之獄仰天而哭夏五月天為之下霜)
雲陽宫避暑(增史記孝武紀泰一雲陽注括地志云漢雲陽宮在雍州雲陽縣北八十一里有通)
(天臺武帝以五月避暑八月乃還)
得鼎(增漢書武帝紀元鼎元年夏五月得鼎汾水上注得寳鼎故因是改元)
鳳凰集(增漢書宣帝紀本始元年五月鳳皇集膠東千乘又四年五月鳳皇集北海安丘淳于)
龍城會祭(增漢書匈奴傳歲五月大會龍城祭其先天地鬼神)
陽燧(原論衡陽燧取火於天五月丙午日中之時消煉五石鑄以為器磨礪生光仰以嚮日則火至)
正陽城門(增李尤正陽城門銘平門督司午位處中外臨僚侍内達帝宮正陽南面炎暑赫融)
渡瀘(原蜀志諸葛亮傳五月渡瀘深入不毛元和志瀘水在西瀘縣西百一十二里水峻急而多石土人)
(以牛皮作船而渡一船勝七八人)
留客雨(增陸璣要覽昔羽山有神人焉逍遥於中岳與左元放共遊薊子訓所坐欲起子訓欲留之一)
(日之中三雨今呼五月三時雨為留客雨)
鑄刀劍(原虞喜志林古人鑄刀以五月丙午取純火精以協其數故王粲銘曰相時隂陽制兹利兵增)
(抱朴子以五月丙午日取壯銅鑄劍五口下其銅於神爐中以桂薪燒之以剛炭鎔之令僮男女進火劍成各)
(長三尺六寸五分帶之入水則蛟龍不敢近)
披裘負薪(原高士𫝊披裘公者吳人也延陵季子出遊見道中有遺金顧披裘公曰取彼金公投鎌)
(瞋目拂手而言曰何子處之高而視人之卑五月披裘而負薪豈取金者哉)
馬韓祭神(增晉書四夷𫝊馬韓俗信鬼神常以五月耕種畢羣聚歌舞以祭神)
赤草生(增宋書符瑞志漢光武建武元年五月京師有赤草生水涯)
獲白鹿(增魏書靈徵志太祖天興四年五月魏郡斥丘縣獲白鹿王者惠及下則至唐會要元和十五)
(年五月臨碧院使奏壽昌殿南獲白鹿麑)
嘉蓮(增梁書武帝紀天監十年五月乙酉嘉蓮一莖三花生樂遊苑玉海太平興國九年五月内出玉津)
(圍瑞蓮一盆示輔臣花與葉悉合歡而生)
連理橘(增南史宋孝武帝紀大明元年五月丙寅芳香琴堂東西有䨇橘連理改為連理堂)
慶雲樓(增南史宋孝武帝紀大明元年五月丙寅景陽樓上層西南梁栱間有紫氣改為慶雲樓)
嘉禾(增南史宋孝武帝紀大明元年五月丙寅清暑殿西甍䲭尾中央生嘉禾一株五莖改為嘉禾殿梁)
(書武帝紀天監四年五月建康縣朔隂里生嘉禾一莖十二穗)
雨魚(增夏錄真興二年夏五月雨魚於統萬)
築城得釡(增元和志元和九年五月詔復於經略軍城置宥州置州之日版築之下掘得釡二百五)
(十四口悉堪烹飪散給諸營以資軍用)
五月無潮(增造化權輿潮者隂陽之氣所激五月無潮隂氣微也八月最大則隂盛也)
踏潮(增劉禹錫踏潮歌序元和十年夏五月終風駕濤南海汎濫南人云踏潮也率三歲一有之)
五月為歲(增酉陽雜爼西域以五月為歲每歲日烏滸河中有馬出色如金與火祅祠中銅馬嘶相)
(應俄復入水)
養櫻桃(增酉陽雜爼道流陳景思說敕使齊日昇養櫻桃至五月中皮皺如鴻柿不落其味數倍人不)
(測其法)
進黃道游儀(增進賢注記開元十二年五月沙門一行於書院造黃道游儀成以進一行初奉詔)
(改修歴經以舊無黃道游儀測候稍難梁令瓚刻木作小樣進呈上令一行參考以為精密始就院更以銅鐡)
(為之凡二年功乃成至是上之上稱善)
瑞石(增唐會要武德三年五月郇州獻瑞石有文曰天下萬年)
賦詩賜綵(增唐會要高祖武德八年五月乙巳宴五品以上及外戚於内殿賦詩賜綵)
十王宅百孫院(增唐會要開元十五年夏五月作十王宅百孫院)
瑞木(增唐會要大歷十二年五月甲子成都人郭遠獲瑞木一莖有文曰天下太平四字獻之宰臣奉賀)
(曰至德之化先賁草木太平之時遂形文字望藏秘閣付史館)
御集經傳(增唐會要太和九年五月御集春秋左氏列國經𫝊三十卷)
瑞麥(增唐會要開元八年五月平原麥一莖兩岐分秀又貞元五年五月戊辰宋州麥一莖九岐者百餘)
(本宋史五行志皇祐三年五月彭山縣上瑞麥圖凡一莖五穗者數本帝曰朕嘗禁四方獻瑞今得西川麥秀)
(圖可謂真瑞矣其賜田夫束帛以勸之)
賜御書綾扇(增宋史太宗紀淳化五年五月庚辰初伏帝親書綾扇賜近臣)
解池紅鹽(增宋史徽宗紀政和元年五月丁亥解池生紅鹽)
瑞蠶(增宋史五行志景祐四年五月滑州靈河縣民黃慶家蠶自成被長二丈五尺闊四尺又元祐六年)
(五月北海縣蠶自織如絹成領帶)
墨池水黑(增宋史五行志咸平元年五月撫州王羲之墨池水色變黑如雲)
封莊列(增燕翼詒謀錄宣和元年五月甲申封列禦寇冲虚觀妙真君莊周微妙元通真君)
不避太歲(原桯史建隆三年五月詔增修大内時太歲在戍司天監以興作之禁移有司毋繕西北)
(隅藝祖按視見之怒問所繇司天以其書對上曰東家之西即西家之東太歲果何居焉即日一新之)
枯栢再生(增儒林公議成都諸葛武侯祠前有大栢圍數丈唐末漸枯不復生然亦不敢伐之皇朝)
(乾德五年夏五月枯栢再生新枝籠雲并枯幹竝存若虯龍之形)
迎佛水(原眞臘風土記真臘國五月迎佛水一國遠近之佛皆送水與國主洗身陸地行舟國主登樓)
(以觀)
賜飛白書(增宋實錄至道二年五月丙午上飛白書數幅以示近臣字皆廣袤盈尺先賜宰相呂端)
(一幅侍臣因競前爭取上曰劉洎登床正如此矣)
獻玉杵臼(增玉海太平興國五年五月己酉鄭州言修東嶽祠宇穿土得玉杵臼以獻)
德潤泉(增玉海雍熙二年五月癸酉鳳翔府言岐山縣周公廟有泉忽涌出耆舊相傳時平則流世亂)
(則竭唐安史之亂泉竭至大中年復流號德潤泉自後又涸今忽涌清澄甘潔甚異於常因圖之以進)
金華殿種麥(增玉海祥符五年五月戊子以苑中金華殿所種麥示輔臣復作歌以賜)
觀稼詩(增玉海祥符五年五月癸未幸京城南觀刈麥種稻作觀稼七言詩賜近臣屬和)
御書閣赤光(增玉海祥符六年五月辛丑國子監御書閣有赤光上燭)
九莖芝(增玉海紹興二十五年五月芝草生於太廟仁宗室桂九莖連葉宰臣率百僚觀之表賀有司)
(請繪於郊祀華旗)
屋生蓮菊(增名勝志鄱陽縣北車門村宋慶元六年五月村人曹氏屋上生白蓮花高二寸闊三倍)
(之次日化為菊)
御製上法海寺偶吟縱目西山宜永日開襟五月似高秋
萬幾偶暇因遊豫期與黎民樂未休
御製黃河舟行即事詩五月山巔雪四時不見花臨流皆
險浪步岸是叢葭心為萬年計身離百日家郅支函首
至從此靖龍沙
晉五月折楊柳歌(增菰生四五尺素身為誰珍盛年將可惜折楊柳作得九子糉思想勞歡)
(手)
李賀五月詩(增雕玉押簾額輕穀籠虛門井汲鉛華水扇織鴛鴦紋廻雪舞涼殿甘露洗空綠羅)
(䄂從徊翔香汗沾寳粟)
御定月令輯要卷十
