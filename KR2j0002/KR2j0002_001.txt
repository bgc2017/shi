欽定四庫全書
御定月令輯要卷一
歲令上
天道
元亨利貞(增易元者善之長也亨者嘉之會也利者義之和也貞者事之幹也疏元是物始於時配)
(春春為𤼵生故下云體仁仁則春也亨是通暢萬物於時配夏故下云合禮禮則夏也利為和義於時配秋秋)
(既物成各合其宜貞為事幹於時配冬冬既收蔵事皆幹了)
四時不忒(增易天地以順動故日月不過而四時不忒疏天地以順而動則日月不有過差依其晷)
(度四時不有忒變寒暑以時)
七日来復(增易七日来復漢上朱氏易解陽生於子隂生於午自午至子七而必復乾坤消息之理)
(也故以一日言之自午時至夜半復得子時以一年言之自五月至十一月復得子月以一月言之自午日凡)
(七日復得子日以一紀言之自午歲凡七歲復得子歲故六十卦當三百六十日而兩卦相去皆以七日)
變化久成(增易四時變化而能久成疏四時更代寒暑相變所以能久生成萬物)
天地相革(增易天地革而四時成漢上朱氏易解乾始於坎而終於離坤始於離而終於坎乾終而)
(坤革之地革天也陽極生隂乃為寒坤終而乾革之天革地也隂極生陽乃為暑天地相革寒暑相成是亦水)
(火相息也坎冬離夏震春兑秋四時也故曰天地革而四時成)
與時消息(增易天地盈虚與時消息疏天之寒暑往来地之陵谷遷貿盈則與時而息虚則與時而)
(消)
四時變通(原易變通配四時又變通莫大乎四時)
寒暑相推(原易寒往則暑来暑往則寒来寒暑相推而歲成焉增白虎通夏至隂始起陽氣推而上)
(故大熱也冬至陽始起隂氣推而上故大寒也)
大衍之數(增易大衍之數五十其用四十有九疏京房云五十者謂十日十二辰二十八宿也凡五)
(十其一不用者天之生氣將欲以虚来實故用四十九焉馬季長云易有太極謂北辰也太極生兩儀兩儀生)
(日月日月生四時四時生五行五行生十二月十二月生二十四氣北辰居位不動其餘四十九轉運而用也)
(鄭康成云天地之數五十有五以五行氣通凡五行减五大衍又减一故四十九也)
乾策坤策(增易乾之策二百一十有六坤之策百四十有四凡三百有六十當期之日)
運行寒暑(增易鼓之以雷霆潤之以風雨日月運行一寒一暑疏鼔動之以震雷離電滋潤之以巽)
(風坎雨離日坎月運動而行一節為寒一節為暑)
五行(原書一五行一曰水二曰火三曰木四曰金五曰土疏易繫辭曰天一地二天三地四天五地六天)
(七地八天九地十此即五行生成之數天一生水地二生火天三生木地四生金天五生土此其生數也如此)
(則陽無匹隂無偶故地六成水天七成火地八成木天九成金地十成土於是隂陽各有匹偶而物得成焉故)
(謂之成數也又數之所起起於隂陽隂陽往来在於日道十一月冬至日南極陽来而隂往冬水位也以一陽)
(生為水數五月夏至日北極隂進而陽退夏火位也當以一隂生為火數但隂不名竒數必以偶故以六月二)
(隂生為火數也冬至以及於夏至當為陽来正月為春木位也三陽已生故三為木數夏至以及冬至當為隂)
(進八月為秋金位也四隂已生故四為金數三月春之季四季土位也五陽已生故五為土數此其生數之由)
(也又萬物成形以微著為漸五行先後亦以微著為次五行之體水最微為一火漸著為二木形實為三金體)
(固為四土質大為五水火木金得土數而成故水成數六火成數七木成數八金成數九土成數十)
五紀(原書四五紀一曰歲二曰月三曰日四曰星辰五曰歴數䟽五紀者五事為天時之經紀也一曰歲)
(從冬至以及明年冬至為一歲所以紀四時也二曰月從朔至晦大月三十日小月二十九日所以紀一月也)
(三曰日從夜半以至眀日夜半周十二辰為一日所以紀一日也四曰星辰星謂二十八宿昏眀迭見辰謂日)
(月别行會於宿度從子至於亥為十二辰星以紀節氣早晚辰以紀日月所會處也五曰歴數算日月行道所)
(歴計氣朔早晚之數所以為一歲之歴凡此五者皆所以紀天時故謂之五紀也)
日月冬夏(增書日月之行則有冬有夏蔡𫝊日極南至於牽牛則為冬至極北至於東井則為夏至)
(南北中東至角西至婁則為春秋分月立春春分從青道立秋秋分從白道立冬冬至從黑道立夏夏至從赤)
(道所謂日月之行則有冬有夏也)
二極赤道(原書日月之行䟽周天三百六十五度四分度之一天體圓如彈丸北高南下北極出地)
(上三十六度南極入地下三十六度北極去南極直徑一百二十二度弱其依天體隆曲南極去北極一百八)
(十二度強正當天之中央南北二極中等之處謂之赤道去南北極各九十一度春分日行赤道從此漸北夏)
(至行赤道之北二十四度去北極六十七度去南極一百一十五度日行黑道從夏至日以後日漸南至秋分)
(還行赤道與春分同冬至行赤道之南二十四度去南極六十七度去北極一百一十五度其日之行處謂之)
(黃道又有月行之道與日道相近交路而過半在日道之裏半在月道之表其當交則兩道相合交去極遠處)
(兩道相去六度此其日月行道之大略也)
暑雨祁寒(原書夏暑雨小民惟曰怨咨冬祁寒小民亦惟曰怨咨蔡𫝊祁大也)
有年(增詩自古有年春秋桓公三年有年榖梁𫝊五榖皆熟為有年也唐書太宗紀貞觀二年以有年賜)
(酺三日)
豐年(增詩豐年多黍多稌又綏萬邦屢豐年漢書郊祀志詔曰朕親飭躬齋戒親奉祀為百姓蒙嘉氣獲)
(豐年焉元結豐年歌猗大帝兮其功如天均四時兮成我豐年范成大詩豐年四海皆温飽願把歡心夀玉巵)
大有年(增春秋宣公十有六年大有年王維詩四海方無事三秋大有年)
四時皆教(增禮天有四時春秋冬夏風雨露雷無非教也)
還相為本(增禮五行四時十二月還相為本也䟽猶若孟春則建寅之月為諸月之本仲春則以建)
(夘之月為諸月之本是還廽迭相為本也)
四時方名(增禮東方者春春之為言蠢也産萬物者聖也南方者夏夏之為言假也飬之長之假之)
(仁也西方者秋秋之為言愁也愁之以時察守義者也北方者冬冬之為言中也中者藏也)
時和月生(增禮天秉陽垂日星地秉隂竅於山川播五行於四時和而後月生也是以三五而盈三)
(五而闕)
三月成時(原禮三月則成時是以禮有三讓建國必立三卿三賓者政教之本禮之大参也淮南子)
(天地三月而為一時故祭祀三飯以為禮喪紀三踊以為節兵重三罕以為節)
五行負戴(增禮五行之動迭相竭也注竭猶負載也言五行運轉更相為始也疏物之在人上謂之)
(負戴氣之過去在上者其在下者亦負戴也春為木王負戴於水夏為火王負戴於木秋為金王負戴於火冬)
(為水王負戴於金更相為始負戴前氣也)
會天位(原周禮春官馮相氏馮相氏掌十有二歲十有二月十有二辰十日二十有八星之位辨其序)
(事以會天位注會天位者合此歲日月星辰宿五者以為時事之候增學齋呫嗶若今歴日太歲在某日朔日)
(直某也)
致日致月(原周禮春官馮相氏冬夏致日春秋致月以辨四時之序註冬至日在牽牛景丈三尺夏)
(至日在東井景尺五寸此長短之極極則氣至冬無愆陽夏無伏隂春分日在婁秋分日在角而月弦於牽牛)
(東井亦以其景知氣至不春秋冬夏氣皆至則是四時之叙正矣疏必冬夏致日春秋致月者以日者實也故)
(於長短極時致之也月者闕也故於長短不極時致之也)
三易(原周禮春官大卜掌三易之法一曰連山二曰歸藏三曰周易疏周以十一月為正天統故以乾為)
(首&KR0907;以十二月為正地統故以坤為首夏以十三月為正人統人無為卦首之理艮漸正月故以艮為首也)
歲星跳辰(增周禮十有二歲疏太歲在地與天上歲星相應而行歲星為陽右行於天一歲移一辰)
(又分前辰為一百三十四分而侵一分則一百四十四年跳一辰十二辰匝則總有千七百二十八年十二跳)
(辰帀以此而計之十二歲云小周謂一年移一辰故也千七百二十八年云大周十二跳帀故也太歲左行於)
(地一與歲星跳辰年數同此則服虔注春秋龍度天門是也以歲星本在東方謂之龍以辰為天門故以歲星)
(趾辰為龍度天門也)
十二風(原周禮春官保章氏以十有二風察天地之和命乖别之妖祥增易氏周禮解昔黃帝得嶰谷)
(之管而神瞽為之制十二律以此候十二月之氣無非天地之中氣以此調十二月之聲無非天地之和聲是)
(謂十有二風之占何謂十有二風艮為條風從大吕太蔟之律震為眀庶風從圜鍾之律巽為清眀風從姑洗)
(中吕之律離為景風從蕤賓之律坤為凉風從函鍾夷則之律兌為閶闔風從南吕之律乾為不周風從無射)
(應鍾之律坎為廣莫風從黃鍾之律)
四時天(原爾雅春為蒼天夏為昊天秋為旻天冬為上天增釋名春曰蒼天陽氣始𤼵色蒼蒼也夏曰)
(昊天其氣布散皓皓也秋曰旻天旻閔也物就桔落可閔傷也冬曰上天其氣上騰與地絶也)
四時别號(增爾雅春為𤼵生夏為長嬴秋為收成冬為安寧䟽此亦四時之别號)
王燭(原爾雅四時和謂之玉燭䟽四時和氣温潤眀照故曰王燭人君德美如玉而眀若燭德輝動於内)
(和氣應於外統而言之謂之五燭增孔穎達春秋正義序四時序則玉燭調於上三才恊則寳命昌於下)
通正(原爾雅四時和為通正䟽四時之功和是為通暢平正也)
年歲名(原爾雅夏曰歲商曰祀周曰年唐虞曰載䟽别年歲之名也夏曰歲取歲星行一次商曰祀取)
(四時一終周曰年取禾一熟唐虞曰載取物終更始釋名歲越也越故限也年進也進而前也祀巳也新氣生)
(故氣巳也載載生生之年也)
期月(原論語苟有用我者期月而巳可也註期月謂周一歲之月增左𫝊狄伐晉報采桑之役也復期月)
(註眀期年之言唐書魏徵𫝊聖哲之治其應如響朝月而可蓋不其難)
天時(增孟子天時不如地利註天時謂時日支干五行旺相孤虛之屬也䟽五行金旺在巳午未申酉木)
(旺在亥子丑寅夘水旺在申酉戍亥子火旺在寅夘辰巳午土旺在申酉戌亥孤虚者以一畫為孤無畫為虚)
(二畫為實以六十甲子日定東西南北四方然後占其孤虚實而向背之即知吉凶矣)
六物(原左傳六物不同歲時日月星辰是也䟽四時一終曰歲歲星行一次也時謂四時日謂十日從甲)
(至癸也月從正月至十二月也星二十八宿也辰謂日月所會一歲十二會從子至亥也)
旱不為災(增左傳僖公三年春不雨夏六月雨自十月不雨至於五月不曰旱不為災也)
六氣(原左𫝊天有六氣降生五味𤼵為五色徵為五聲淫生六疾六氣曰隂陽風雨晦眀也分為四時序)
(為五節過則為菑隂淫寒疾陽淫熱疾風淫末疾雨淫腹疾晦淫惑疾眀淫心疾註六氣之化分而序之則成)
(四時得五行之節寒過則為冷熱過則喘渴末四肢也晦夜也晏寢過節則心惑亂眀晝也思慮煩多心勞生)
(疾)
日月會辰(增左傳日月之會是謂辰故以配日䟽日月會謂之辰者辰時也言日月聚會有時也辰)
(無常所分在十二以十幹配之夢溪筆談子丑至於戍亥謂之十二辰者一歲日月十二會於東方蒼龍角亢)
(之舍起于辰故於所首者名之)
火中(增左傳火中寒暑乃退註火心星心以季夏昏中而暑退季冬旦中而寒退)
分至啟閉(原左𫝊凡分至啟閉必書雲物為備故也註分春秋分也至冬夏至也啟立春立夏閉立)
(秋立冬雲物氣色災變也素察妖祥逆為之備增汲古叢語分至啟閉順四時而成八節也以其得隂陽之中)
(謂之分以其當寒暑之極謂之至以其生長謂之啟以其收藏謂之閉然則四孟啟閉者隂陽闔闢之初二至)
(二分者隂陽老少之變也)
歲總成功(增公羊春王正月䟽四時皆於萬物有功歲者兼總其成功之稱也)
三合(原榖梁𫝊獨隂不生獨陽不生獨天不生三合然後乃生)
分時化育(增家語孔子曰邱聞諸老𣆀曰天有五行水火金木土分時化育以成萬物其神謂之五)
(帝註一歲三百六十日五行每行主七十二日化生長育一歲之功萬物莫不受成)
歲德(原管子春嬴育夏飬長秋聚收冬閉藏大寒乃極國家乃昌四方乃服此謂歲德)
天不一時(原管子歲有春秋冬夏月有上中下旬日有朝暮夜有昏晨半星晨序各有其司故曰天)
(不一時)
生長收藏(增管子春者陽氣始上故萬物生夏者陽氣畢上故萬物長秋者隂氣始下故萬物收冬)
(者隂氣畢下故萬物藏故春夏生長秋冬收藏四時之節)
隂陽不同氣(原越絶書越王問隂陽之治不同力而功成不同氣而物生碩聞其說范子曰隂陽)
(氣不同處萬物生焉冬三月之時草木既死萬物各異藏故陽氣避之下藏伏壮於内使隂陽得成功於外夏)
(三月盛暑之時萬物遂長隂氣避之下藏伏壯於内然而萬物親而信之是所謂也)
和炁生成(原文子老子曰天地之炁莫大於和和者隂陽調日月分故萬物春分而生秋分而成生)
(與成必得和之精故積隂不生積陽不化隂陽交接乃能成和)
四時為馬(原文子老子曰大丈夫恬然無思惔然無慮以天為盖以地為車以四時為馬以隂陽為)
(御行乎無路遊乎無怠出乎無門)
不違時(原關尹子天不能冬蓮春菊是以聖人不違時)
四時常若(增列子隂陽常調日月常眀四時常若風雨常均字育常時年榖常豐)
天地本根(原莊子天地有大美而不言四時有眀法而不議萬物有成理而不說聖人者原天地之)
(美而達萬物之理是故至人無為大聖不作觀於天地之謂也隂陽四時運行各得其序萬物畜而不知此之)
(謂本根可以觀於天矣)
神功(原荀子列星随旋日月逓照四時代御隂陽大化風雨博施萬物各得其和以生各得其飬以成不)
(見其事而見其功夫是之謂神)
雲作寒暑(原荀子冬日作寒夏日作暑廣大精神請歸之雲)
八節(增河圖始開圖伏羲氏仰觀天文俯察地理始畫八卦定天地之位分隂陽之數推列三光建分八)
(節以文應瑞凡二十四消息禍福以制吉凶周髀算經註二至者寒暑之極二分者隂陽之和四立者生長收)
(藏之始是為八節原晉書藝文志炎帝分八節以始農功增庾信咏畫屛風詩三春冠蓋聚八節管絃遊李商)
(隠詩四時當首夏八節應條風)
時序(增尸子神農氏治天下立四時之序杜甫詩乾坤萬里眼時序百年心)
神雨(增尸子神農之理天下欲雨則雨五日為行雨旬日為榖雨旬五日為時雨正四時之制萬物咸利)
(故曰神雨)
九紀(原逸周書九紀辰以紀日宿以紀月日以紀德月以紀刑春以紀生夏以紀長秋以紀殺冬以紀藏)
(歲以紀終)
代序(原楚辭日月忽其不淹兮春與秋其代序增鹽鐵論四時代序而人則其功星列於天而人象其行)
(阮籍詩天地絪緼元精代序原張藴古大寳箴四時不言而代序萬物無為而化成)
緒風(原楚辭乘鄂渚而反顧兮欵秋冬之緒風注緒餘也)
白露嚴霜(增楚辭秋既先戒以白露兮冬又申之以嚴霜收恢台之孟夏兮然欿傺而沈藏)
道御四時(原韓非子道者萬物之所然也天得之以高地得之以藏維斗得之以成其威日月得之)
(以恒其光五常得之以常其位列星得之以端其行四時得之以御其變氣)
以信成物(原吕氏春秋春之德風風不信其華不盛華不盛則果實不生夏之德暑暑不信其土不)
(肥土不肥則長遂不精秋之德雨雨不信其榖不堅榖不堅則五種不成冬之德寒寒不信其地不剛地不剛)
(則凍閉不開天地之大四時之化而猶不能以不信成物又况乎人事)
人氣(增素問正月二月天氣始方地氣始𤼵人氣在肝三月四月天氣正方地氣定發人氣在脾五月六)
(月天氣盛地氣高人氣在頭七月八月隂氣始殺人氣在肺九月十月隂氣始冰地氣始閉人氣在心十一月)
(十二月冰復地氣合人氣在腎)
四時順經(增尚書大傳俊乂百工相和而歌卿雲帝唱之八伯咸進稽首而和帝乃載歌曰日月有)
(常星辰有行四時順經萬姓允誠於論予樂配天之靈)
帝車(增史記天官書北斗七星所謂璇璣五衡以齊七政杓攜龍角衡殷南斗魁枕参首斗為帝車運於)
(中央臨制四鄉分隂陽建四時均五行移節度定諸紀皆繋於斗註杓北斗杓也龍角東方宿攜連也衡斗之)
(中央殷中也)
星辰分野(增史記天官書北方水太隂之精主冬日壬癸刑失者罰出辰星以其宿命國是正四時)
(仲春春分夕出郊奎婁胃東五舍為齊仲夏夏至夕出郊東井輿鬼柳東七舍為楚仲秋秋分夕出郊角亢氐)
(房東四舍為漢仲冬冬至晨出郊東方與尾箕斗牽牛俱西為中國其出入常以辰戌丑未)
九道(原漢書天文志月有九行者黑道二出黃道北赤道二出黃道南白道二出黃道西青道二出黃道)
(東增宋史天文志凡五緯皆随日由黃道行惟月之行有九道四時交會歸黃道而轉變焉故有青黑白赤四)
(者之異名)
五星(增漢書天文志歲星曰東方春木於人五常仁也五事貎也熒惑曰南方夏火禮也視也太白曰西)
(方秋金義也言也辰星曰北方冬水知也聽也填星曰中央季夏土信也思心也仁義禮知以信為主貌言視)
(聽以心為正故四星皆失填星廼為之動填星所居國吉)
三統(增漢書律歴志三統者天施地化人事之紀也十一月乾之初九陽氣伏於地下始著為一萬物萌)
(動鍾於太隂故黃鍾為天統律長九寸九者所以究極中和為萬物元也易曰立天之道曰隂與陽六月坤之)
(初六隂氣受任於太陽繼飬化柔萬物生長楙之於未令種剛強大故林鍾為地統律長六寸六者所以含陽)
(之施楙之於六合之内令剛柔有體也立地之道曰柔與剛乾知大始坤作成物正月乾之九三萬物棣通族)
(出於寅人奉而成之仁以飬之義以行之令事物各得其理寅木也為仁其聲商也為義故太蔟為人統律長)
(八寸象八卦宓戲氏之所以順天地通神明𩔖萬物之情也立人之道曰仁與義在天成象在地成形后以裁)
(成天地之道輔相天地之宜以左右民此三律之謂矣是為三統)
黃鍾十二月(增漢書律歴志黃鍾黃者中之色君之服也鍾者種也天之中數五五為聲聲上宫)
(五聲莫大焉地之中數六六為律律有形有色色上黃五色莫盛焉故陽氣施種於黃泉孳萌萬物為六氣元)
(也以黃色名元氣律者著宫聲也宫以九唱六變動不居周流六虛始於子在十一月大吕吕旅也言隂大旅)
(助黃鍾宣氣而牙物也位於丑在十二月太蔟蔟奏也言陽氣大奏地而達物也位於寅在正月夾鍾言隂夾)
(助太蔟宣四方之氣而出種物也位於夘在二月姑洗洗潔也言陽氣洗物辜潔之也位於辰在三月中吕言)
(微隂始起未成著於其中旅助姑洗宣氣齊物也位於已在四月蕤賓𬎼繼也賓導也言陽始導隂氣繼飬物)
(也位於午在五月林鍾林君也言隂氣受任助𬎼賓君主種物使長大楙盛也位於未在六月夷則則法也言)
(陽氣正法度而使隂氣夷當傷之物也位於申在七月南吕南任也言隂氣旅助夷則任成萬物也位於酉在)
(八月亡射射厭也言陽氣究物而使隂氣畢剥落之終而復始亡厭已也位於戍在九月應鍾言隂氣應亡射)
(該藏萬物而雜陽閡種也位於亥在十月)
十干(增漢書律歴志出甲於甲奮軋於乙眀炳於丙大盛於丁豐楙於戊理紀於已斂更於庚悉新於辛)
(懷任於壬陳癸於癸原淮南子天文訓注太歲在甲曰閼逢萬物鋒芒欲出擁遏未通也在乙曰㫋蒙萬物遏)
(蒙甲而出也在丙曰柔兆萬物皆生枝布葉也在丁曰強圉萬物剛盛也在戊曰著雝位在中央萬物繁飬四)
(方也在已曰屠維屠别維離萬物各成其性也在庚曰上章隂氣上升萬物畢生也在辛曰重光萬物就成熟)
(其煌煌也在壬曰元黓歲終包任萬物也在癸曰昭陽陽氣始萌萬物食生也)
十二支(增漢書律歴志孳萌於子紐牙於丑引達於寅冒茒於夘振美於辰巳盛於已咢布於午昧薆)
(於未申堅於申留孰於酉畢入於戍該閡於亥原淮南子天文訓志太歲在寅曰攝提格格起萬物承陽而起)
(也在夘曰單閼單盡閼止陽氣推萬物而起隂氣盡止也在辰曰執徐執蟄徐舒伏蟄之物皆散舒而出也在)
(已曰大荒落荒大也方萬物熾盛而大出霍然落落大布散也在午曰敦牂敦盛牂壯萬物皆盛壯也在未曰)
(恊洽隂欲化萬物和合也在申曰涒灘涒大灘修萬物皆修其精氣也在酉曰作鄂作鄂零落也萬物皆陊落)
(也在戍曰掩茂掩蔽茂冒萬物皆蔽冒也在亥曰大淵獻淵藏獻迎萬物終在亥大小深藏窟伏以迎陽也在)
(子曰困敦困混敦沌陽氣皆混沌萬物牙蘖也在丑曰赤奮若奮起若順陽奮物而起無不順其性也赤陽色)
隂陽中(增漢書律歴志春為陽中萬物以生秋為隂中萬物以成)
陽德隂刑(增漢書董仲舒傳天道之大者在隂陽陽為德隂為刑刑主殺而德主生是故陽常居大)
(夏而以生育飬長為事隂常居大冬而積於空虚不用之處以此見天之任德不任刑也)
佐陽成歲(原漢書董仲舒傳天使陽出布施於上而主歲功使隂入伏於下而時出佐陽陽不得隂)
(之助亦不能獨成歲終陽以成歲為名此天意也)
統首(原漢書李尋傳歲星主歲事為統首號令所紀增又律歴志孟仲季迭用亊為統首)
五際(原漢書翼奉傳竊學齊詩聞五際之要注五際夘酉午戌亥增詩汎歴樞午亥之際為革命夘酉之)
(際為改正辰在天門出入候聽夘天保也酉祈父也午采芑也亥大眀也然則亥為革命一際也亥又為天門)
(出入候聽二際也夘為隂陽交際三際也午為陽謝隂興四際也酉為隂盛陽微五際也)
天道神眀(增淮南子天設日月列星辰調隂陽張四時日以暴之夜以息之風以乾之雨露以濡之)
(其生物也莫見其所飬而物長其殺物也莫見其所喪而物亡此之謂神眀)
雷雨霜雪(增淮南子季春三月豐隆乃出以將其雨至秋三月地氣不藏乃收其殺百蟲蟄伏静居)
(閉戸青女乃出以降霜雪行十二時之氣以至於仲春二月之夕乃收其藏而閉其寒)
太歲正時(增淮南子地形之所載六合之間四極之内昭之以日月經之以星辰紀之以四時要之)
(以太歲注要正也以太歲所在正天時也)
刑德合門(增淮南子隂陽相德則刑德合門八月二月隂陽氣均日夜分平故曰刑德合門德南則)
(生刑南則殺故曰二月會而萬物生八月會而草木死)
人通於天(原淮南子蚑行喙息莫貴於人孔竅肢體皆通於天天有九重人有九竅天有四時以制)
(十二月人有四肢以使十二節天有十二月以制三百六十日人有十二肢以使三百六十節)
斗運四維(增淮南子帝張四維運之以斗月徙一辰復反其所正月指寅十二月指丑一歲而匝終)
(而復始)
六度(原淮南子隂陽大制有六度天為繩地為凖春為規夏為衡秋為矩冬為權繩者所以繩萬物也凖)
(者所以凖萬物也規者所以圓萬物也衡者所以平萬物也矩者所以方萬物也權者所以權萬物也增又明)
(堂之制静而法準動而法繩春治以規秋治以矩冬治以權夏治以衡是故燥濕寒暑以節至甘雨膏露以時)
(降)
八風(原淮南子何謂八風距日冬至四十五日條風至條風至四十五日眀庶風至眀庶風至四十五日)
(清眀風至清眀風至四十五日景風至景風至四十五日凉風至凉風至四十五日閶闔風至閶闔風至四十)
(五日不周風至不周風至四十五日廣莫風至)
音當日數(原淮南子一律而生五音十二律而為六十音因而六之六六三十六故三百六十音以)
(當一歲之日故律歴之數天地之道也增隋書律歴志梁博士沈重鍾律議依淮南本數用京房之術求之得)
(三百六十律各因月之本律以為一部以一部律數為母以一中氣所有日為子以母命子随所多少各一律)
(所建日辰分數也以之分配七音則建日以考聲徵氣辨識時序萬𩔖所宜各順其節)
天吏(原淮南子四時者天之吏也日月者天之使也星辰者天之期也虹蜺彗星者天之忌也)
隂陽專精(原淮南子天地之襲精為隂陽隂陽之專精為四時四時之散精為萬物積陽之熱氣生)
(火火氣之精者為日積隂之寒氣為水水氣之精者為月日月之淫為精者為星辰)
太隂建德(原淮南子太隂元始建於甲寅一終而建甲戌二終而建甲午三終而復得甲寅之元歲)
(徙一辰立春之後得其辰而遷其所順前三後五百事可舉)
女夷司天和(原淮南子女夷鼔歌以司天和以長百榖禽獸草木孟夏之月以熟榖禾)
五行居方主氣(增春秋繁露五行之随各如其序五行之官各致其能是故木居東方而主春)
(氣火居南方而主夏氣金居西方而主秋氣水居北方而主冬氣是故木主生而金主殺火主暑而水主寒使)
(人必以其序官人必以其能天之數也)
四氣𩔖感(原春秋繁露天亦有喜怒之氣哀樂之心與人相副以𩔖合之天人一也春喜氣也故生)
(秋怒氣也故殺夏樂氣也故飬冬哀氣也故藏四者天人同有之)
萬物随陽(增春秋繁露天之大數畢於十旬十者天之數所止也陽氣以正月始出於地生育飬長)
(於上其功必成而積十月人亦十月而生合於天數也故陽氣出於東北入於西北𤼵於孟春畢於孟冬而物)
(莫不應是陽始出物亦始出陽方盛物亦方盛陽初衰物亦初衰物随陽而出入數随陽而終始三王之正随)
(陽而更起以此見貴陽而賤隂也)
十端(原春秋繁露天有十端天為一端地為一端隂為一端陽為一端火為一端金為一端木為一端水)
(為一端土為一端人為一端凡十端而畢天之數也王者受十端於天而一條條之畢每條一端以十二時如)
(天之每終一歲以十二月也十者天之數也十二者歲之度也)
兩和二中(原春秋繁露天有兩和以成二中歲立其中用之無窮是北方之中用合隂而物始動於)
(下南方之中用合陽而飬始美於上其動於下者不得東方之和不能生中春是也其飬於上者不得西方之)
(和不能成中秋是也)
四選三長(原春秋繁露天地之理分一歲之變以為四時四時天之四選春者少陽之選夏者太陽)
(之選秋者少隂之選冬者太隂之選也四選之中各有孟仲季故一歲之中有四時一時之中有三長天之節)
(也)
和德平威(原春秋繁露天有和有德有平有威有相受之意有為政之理不可不審也春者天之和)
(也夏者天之德也秋者天之平也冬者天之威也)
歲數成身(增春秋繁露天以終歲之數成人之身故小節三百六十六副日數也大節十二分副月)
(數也)
天人四時(原春秋繁露春愛志也夏樂志也秋嚴志也冬哀志也故愛而有嚴樂而有哀四時之則)
(也故曰天有喜怒哀樂之行人亦有春夏秋冬之氣)
隂陽異處(原春秋繁露隂陽之行各六月遠近同度而所在異處隂之行春居東方秋居西方夏居)
(空右冬居空左夏居空下冬居空上此隂之常處也陽之行春居上冬居下此陽之常處也隂終歲四移而陽)
(常居實非親陽而疎隂任德而遠刑與)
隂陽合節(原春秋繁露陽氣起於北至南方而盛盛極而合乎隂隂氣起於南至北方而盛盛極而)
(合乎陽不盛不合終歲再合此天地冬夏之所以為節也)
薰栗(原春秋繁露天之道出陽為暖以生之出温為清以成之是故非薰也不能有育非栗也不能有熟)
(歲之精也知天而不省薰與栗孰多者用之必與天戾雖勞不成)
太平風雨(原董仲舒雨雹對太平之世風不鳴條開甲散萌而已雨不破塊潤葉津莖而已)
六甲星(增星經六甲六星在華蓋之下扛星之旁主分隂陽而配於節候出入故在帝旁所布政教而)
(授農時也)
斗九星(增星經玉衡者斗九星也第一星主徐州常以五子日候之甲子為東海丙子為琅邪戊子為)
(彭城庚子為下邳壬子為廣陵凡五郡第二星主益州常以五亥日候之乙亥為漢中丁亥為永昌己亥為巴)
(郡蜀郡牂牁辛亥為廣漢癸亥為犍為凡七郡第三星主冀州常以五戌日候之甲戌為魏郡勃海丙戌為安)
(平戊戌為鉅鹿河間庚戌為清河趙國壬戌為恒山凡八郡第四星主荆州常以五夘日候之乙夘為南陽已)
(夘為零陵辛夘為桂陽癸夘為長沙丁夘為武陵凡五郡第五星主兖州常以五辰日候之甲辰為東郡陳留)
(丙辰為濟北戊辰為山陽泰山庚辰為濟隂壬辰為東平任城凡八郡第六星主揚州常以五巳日候之乙巳)
(為豫章辛巳為丹陽己巳為廬江丁巳為吴郡會稽癸巳為九江凡六郡第七星為豫州常以五午日候之甲)
(午為潁州壬午為梁國丙午為汝南戊午為沛國庚午為魯國凡五郡第八星主幽州常以五寅日候之甲寅)
(為元莵丙寅為遼東遼西漁陽庚寅為上谷代郡壬寅為廣陽戊寅為涿郡凡八郡第九星主并州常以五申)
(日候之甲申為五原鴈門丙申為朔方雲中戊申為西河庚申為太原定襄壬申為上黨凡八郡)
天柱星(增星經天柱五星在紫微宫内近東垣主建教等二十四氣)
風行生律(增說苑天地之氣合以生風日至則日行其風以生十二律故仲冬短至則生黃鍾季冬)
(生大吕孟春生太蔟仲春生夹鍾季春生姑洗孟夏生仲吕仲夏生蕤賓季夏生林鍾孟秋生夷則仲秋生南)
(吕季秋生無射孟冬生應鍾天地之風氣正十二律至也)
王相(原太元經五行用事者王王所生相注王謂春則木王也相謂木王而火相也)
氣周事備(原易乾鑿度歲三百六十日而天氣周八卦用事各四十五日而備歲事)
隂陽三五(增關氏易傳隂陽三五每一五而變七十二候二五而變三十六旬三五而變二十四氣)
東西視(增關氏易傳天左旋西視之来東視之往日月右行東視之来西視之往天氣下降地氣上躋)
(上下往来亦若東西之視)
卦候(增京氏易略立春正月節在寅坎卦初六立秋同用雨水正月中在丑巽卦初六處暑同用驚蟄二)
(月節在子震卦初九白露同用春分二月中在亥兑卦九四秋分同用清眀三月節在戍艮卦六四寒露同用)
(穀雨三月中在酉離卦九四霜降同用立夏四月節在申坎卦六四立冬同用小滿四月中在未巽卦六四小)
(雪同用芒種五月節在午乾宫九四大雪同用夏至五月中在已兑宫初九冬至同用小暑六月節在辰艮宫)
(初六小寒同用大暑六月中在夘離宫初九大寒同用)
龍德虎刑(增京氏易略龍德十一月在子在坎卦左行虎刑五月在午在離卦右行)
三十六雨(原京房易候太平之時十日一雨凡歲三十六雨此休徵時若之應春秋說題辭一歲三)
(十六雨天地之氣宣十日小雨應天文十五日大雨以斗運也)
子母合助(原尚書考靈曜虚為秋候昴為冬期隂氣相佐德乃不邪子助母教母合子符)
四遊(原尚書考靈曜地與星辰俱有四遊升降四遊者自立春地與星辰西遊春分西遊之極地雖西極)
(升降正中從此漸漸而東至春末復正自立夏之後北遊夏至北遊之極地則升降極下至夏季復正立秋之)
(後東遊秋分東遊之極地則升降正中至秋季復正立冬之後南遊冬至南遊之極地則升降極上冬季復正)
(此是地及星辰四遊之義也)
日遠近寒暑(原五經通義日在牽牛則寒在東井則暑牽牛外宿遠人故寒東井内宿近人故温)
(也)
泰階平(原泰階六符經泰階者天之三階也上階為天子中階為公卿大夫下階為士庶人三階平則)
(隂陽和風雨時社稷神祗咸獲其宜天下大安是為太平)
四章為一蔀(增周髀筭經四章為一蔀七十六歲注蔀之言齊同日月之分為一蔀也一歲之月)
(十二月十九分月之七通分内子得二百三十五一歲之日三百六十五日四分日之一通之得一千四百六)
(十一分母不同則子不齊當互乘之以齊同之者以日分母四乘月分得九百四十即一蔀之月以月分母十)
(九乘日分得二萬七千七百五十九即一蔀之日以日月分母相乘得七十六得一蔀之歲以一歲之月除蔀)
(月得七十六歲又以一歲之日除蔀日亦得七十六矣歲月餘既終日分又盡衆殘齊合羣數畢滿故謂之蔀)
二十蔀為一遂(增周髀算經二十蔀為一遂遂千五百二十歲注遂竟也言五行之德一終竟)
(極日月辰終也乾鑿度曰至德之數先立金木水火土五凡各三百四歲五德運行日月開闢甲子為蔀首七)
(十六歲次得癸夘蔀七十六歲次壬午蔀七十六歲次辛酉蔀七十六歲凡三百四歲木德也主春生次庚子)
(蔀七十六歲次己夘蔀七十六歲次戊午蔀七十六歲次丁酉蔀七十六歲凡三百四歲金德也主秋成次丙)
(子蔀七十六歲次乙夘蔀七十六歲次甲午蔀七十六歲次癸酉蔀七十六歲凡三百四歲火德也主夏長次)
(壬子蔀七十六歲次辛夘蔀七十六歲次庚午蔀七十六歲次己酉蔀七十六歲凡三百四歲水德也主冬藏)
(次戊子蔀七十六歲次丁夘蔀七十六歲次丙午蔀七十六歲次乙酉蔀七十六歲凡三百四歲土德也主致)
(飬其德四正子午夘酉而朝四時焉凡一千五百二十歲終一紀復甲子故謂之遂)
三遂為一首(增周髀算經三遂為一首首四千五百六十歲注首始也言日月五星終而復始也)
(考靈曜曰日月首甲子冬至日月五星俱起牽牛初日月若合壁五星如聫珠青龍甲寅攝提格竝四千五百)
(六十歲積及初故謂首也)
七首為一極(增周髀算經七首為一極極三萬一千九百二十歲生數皆終萬物復始注極終也)
(言日月星辰弦望晦朔寒暑推移萬物生育皆復始故謂之極)
大小歲(增周髀算經注小歲者十二月為一歲大歲者十三月為一歲)
日復星為歲(增周髀算經日復星為一歲注冬至日出在牽牛從牽牛周牽牛則為一歲)
極下日光(增周髀算經春分之日夜分以至秋分之日夜分極下常有日光秋分之日夜分以至春)
(分之日夜分極下常無日光注春秋分者晝夜等春分至秋分日内近極故日光照及也秋分至春分日外遠)
(極故日光照不及也)
物氣變盛(原白虎通春秋物變甚冬夏氣變甚)
三微月(原白虎通正朔有三何夲天有三統謂三微之月也三微者何謂也陽氣始施黃泉萬物動微)
(而未著也十一月之時陽氣始飬根株黃泉之下萬物皆赤赤者盛陽之氣也故周為天正色尚赤也十二月)
(之時萬物始牙而白白者隂氣故殷為地正色尚白也十三月之時萬物始達孚甲而出皆黑人得加功故夏)
(為人正色尚黑尚書大𫝊曰夏以孟春月為正殷以季冬月為正周以仲冬月為正夏以十三月為正色尚黑)
(以平旦為朔殷以十二月為正色尚白以雞鳴為朔周以十一月為正色尚赤以夜半為朔不以二月後為正)
(者萬物不齊莫適所統故必以三微之月也)
章蔀紀元(原後漢書律歴志日周於天一寒一暑四時備成萬物畢改攝提遷次青龍移辰謂之歲)
(歲首至也月首朔也至朔同日謂之首同在日首謂之蔀蔀終六旬謂之紀歲朔乂復謂之元)
四陸(原後漢書律歴志日行北陸謂之冬東陸謂之春南陸謂之夏西陸謂之秋)
八魁(增後漢書蘇竟傳八魁上帝開塞之將也主退惡攘逆注歴法春三月己巳丁丑夏三月甲申壬辰)
(秋三月己亥丁未冬三月甲寅壬戌為八魁)
三正(原後漢書陳寵𫝊冬至之節陽氣始萌故十一月有蘭射干芸荔之應時令曰諸生蕩安形體天以)
(為正周以為春十二月陽氣上通雉雊雞乳地以為正殷以為春十三月陽氣已至天地已交萬物皆出蟄蟲)
(始振人以為正夏以為春)
陽舒隂慘(原西京賦夫人在陽時則舒在隂時則慘此牽乎天者也)
隂陽少太(增蔡邕月令章句天之道隂陽各有少太是生四時少陽為春太陽為夏少隂為秋太隂)
(為冬)
歲三難(原蔡邕月令問答四時通等而夏無難文由日行也春行少隂秋行少陽冬行太隂隂陽背使)
(不於其𩔖故冬春難以助陽秋難以達隂至夏節太陽行太隂自得其𩔖無所扶助也獨不難取之於是也注)
(難音那)
春出秋入(原說文夘為春門萬物已出酉為秋門萬物已入)
雷應陽(增論衡正月陽動故正月始雷五月陽盛故五月雷迅秋冬陽衰故秋冬雷?)
雨徵(增論衡雲霧雨之徵也夏則為露冬則為霜温則為雨寒則為雪雨露凍凝者皆由地𤼵不從天降)
五風十雨(原論衡太平瑞應五日一風十日一雨)
統元(增論衡積日為月積月為時積時為歲千五百三十九歲為一統四千六百一十七歲為一元)
寒暑有節(原論衡盛夏之時當風鼔翣隆冬之月嚮日然爐然而天終不為冬夏易氣者寒暑有節)
(不為人改變也)
土旺四季(增参同契坎戊月精離已日光日月為易剛柔相當土旺四季羅絡始終青赤黑白各居)
(一方皆禀中宫戊巳之功)
無為自成(原中論名之繋於實也猶物之繫於時也物者春也吐華夏也布葉秋也凋零冬也成實)
(斯無為而自成者也)
斗建四時(增晉書天文志北斗七星在太微北七政之樞機隂陽之元本也故運乎天中而臨制四)
(方以建四時而均五行也)
上元甲子(增晉書律歴志推甲子為上元至泰始十年歲在甲午九萬七千四百一十一歲上元天)
(正甲子朔夜半冬至日月五星始於星紀得元首之端)
虐暑涸隂(增陸機演連珠虐暑熏天不减堅冰之寒涸隂凝地無累陵火之熱)
陽春秋霜(原郭象翼莊聖人之在天下暖然若陽春之自和故潤澤者不謝凄乎若秋霜之自降故)
(凋落者不怨)
分野(增博雅甲乙為幹幹者日之神也寅夘為枝枝者月之靈也甲剛乙柔丙剛丁柔戊剛己柔庚剛辛)
(柔壬剛癸柔甲齊乙東夷丙楚丁南夷戊魏己韓庚秦辛西夷壬衛癸北狄子周丑狄寅楚夘鄭辰晉巳衛午)
(秦未宋申齊酉魯戌趙亥燕角亢鄭氐房心宋尾箕燕斗牽牛嬃女吴虚危齊營室東璧衛奎婁魯胃昴畢趙)
(觜参魏東井輿鬼秦柳七星張周翼軫楚北斗七星一為樞二為旋三為機四為權五為衡六為開陽七為搖)
(光樞為雍州旋為冀州機為青兗權為徐揚衡為荆州開陽為梁州搖光為豫州)
四正風(增物理論春氣温其風温以和喜風也夏氣盛其風熛以怒怒風也秋氣勁其風清以凄清風)
(也冬氣實其風慘以烈固風也此四正之風也)
四維風(增物理論四維之風東北眀庶庶物出幽入眀也東南融風其道以長也西南清凉百物備成)
(也西北不周方?藏也)
暑退寒往(增潘岳閒居賦凜秋暑退熙春寒往微雨新晴六合清朗)
𤼵斂(增宋書歴志戴法興議云二至𤼵斂南北之極日有恒度而宿無改位故古歴冬至皆在建星周王)
(褒上新定鍾律表數始黃鍾琯終仲吕還宫變徵参天兩地三分損益累黍相承四時𤼵斂忽微斯測)
温柔寒剛(原劉勰新論萬物居温則柔入寒則剛故春角可卷夏條可結秋露可凝冬木可折)
春瑄秋凉(增毛詩正義計春秋漏刻多少正等而秋言凄凄春言遲遲者隂陽之氣感人不同張衡)
(西京賦云人在陽則舒在隂則慘然則人遇春暄則四體舒泰春覺晝景之稍長謂日行遲緩故以遲遲言之)
(及遇秋景四體褊躁不見日行急促唯覺寒氣襲人故以凄凄言之凄凄是凉遲遲是暄也)
四方中星(增書䟽四方中星者二十八宿布在四方随天轉運更互在南方每月各有中者月令每)
(月昏旦推舉一星之中若使每日視之即諸宿每日昏旦莫不當中中則人皆見之故以中星表宿四方中星)
(總謂二十八宿也)
節氣中氣(增尚書正義一歲三百六十五日有餘分為十二月有二十四氣一為節氣謂月初也一)
(為中氣為月半也)
信風(原國史補江淮船泝流而上常待東北風謂之信風七八月有上信風三月有鳥信風五月有麥信)
(風)
周星(原史記索隠歲行一次謂之歲星十二歲而星一周天增常袞謝表减論之貸曾未周星錄用之榮)
(頓極今日)
節序初置(增物原伏義初置元日神農初置臘節軒轅初置二社巫咸初置除夕節周公初置上已)
(秦德公初置伏日晉平公初置中秋齊景公初置重陽端午楚懷王初置七夕秦始皇初置寒食漢武帝初置)
(三元東方朔初置人日)
日月歲餘(增?虚餘終也天過其度日之餘也朔不滿氣月之餘也日不復次歲之餘也)
天地有息(增?虚日息於夜月息於晦鳥獸息於蟄草木息於根為此者誰曰天地天地猶有所息)
(而况於人乎)
一歲呼吸(增皇極經世冬至之後為呼夏至之後為吸此天地一歲之呼吸也)
日随斗(增皇極經世夏則日随斗而北冬則日随斗而南故天地交而寒暑和寒暑和而物乃生)
民物四府(原皇極經世昊天盡物聖人盡民皆有四府春為生物之府夏為長物之府秋為收物之)
(府冬為蔵物之府易為生民之府書為長民之府詩為收民之府春秋為藏民之府昊天之四府者時也聖人)
(之四府者經也昊天以時授人聖人以經法天)
一氣為四(增皇極經世春為陽始夏為陽極秋為隂始冬為隂極陽始則温陽極則熱隂始則凉隂)
(極則寒温則生物熱則長物凉則收物寒則殺物皆一氣别而為四焉)
元會運世(增皇極經世西山蔡氏曰一元之數即一歲之數也一元有十二會三百六十運四千三)
(百二十世猶一歲十二月三百六十日四千三百二十辰也前六會為息後六會為消即一歲之自子至已為)
(息自午至亥為消開物於星之七十六猶歲之驚蟄也開物於三百一十五猶歲之立冬也一元有十二萬九)
(千六百歲一會有十二萬九十六百月一運有十二萬九千六百日一世有十二萬九千六百辰)
四相為用(原朱子天有春夏秋冬地有金木水火人有仁義禮智皆以四者相為用也)
氣候感應(原朱子春為感夏為應秋為感冬為應統論春夏為感秋冬為應眀歲春夏又為感)
六壬神將(增夢溪筆談六壬有十二神將以義求之止合有十一神將貴人為之主其前有五將謂)
(螣蛇朱雀六合勾陳青龍也此木火之神在方左者其後有五將謂天后太隂真武太常白虎也此金水之神)
(在方右者惟貴人對相無物故謂之天空非神將也猶月殺之有月空也注方左謂寅夘辰巳午方右謂未申)
(酉亥子)
五行消長(增夢溪筆談世之言五行消長者止是知一歲之間如冬至後日行盈度為陽夏至後日)
(行縮度為隂二分行平度殊不知一月之中自有消長望前月行盈度為陽望後月行縮度為隂兩弦行平度)
(至於春木夏火秋金冬水一月之中亦然不止月中一日之中亦然素問云疾在肝寅夘患申酉劇病在心巳)
(午患子亥劇此一日之中自有四時也安知一時之間無四時安知一刻一分一刹那之中無四時耶又安知)
(十年百年一紀一會一元之間又豈無大四時耶又如春為木九十日間當亹亹消長不可云三月三十日亥)
(時屬木明日子時頓屬火也)
天十二辰名(增夢溪筆談六壬天十二辰之名登眀者正月三陽始兆於地上見龍在田天下文)
(明故曰登明天魁者斗魁第一星也抵於戌故曰天魁從魁者斗魁第二星也抵於酉故曰從魁𫝊送者四月)
(陽極將退一隂欲生故𫝊隂而送陽也小吉者夏至之氣大往小來小人道長小人之吉也故為婚姻酒食之)
(事勝先者王者向眀而治萬物相見乎此莫勝莫先焉太一者太微垣所生太一所居也天罡者斗剛之所建)
(也太衝者日月五星所出之門戸天之衝也功曺者十月歲功成而會計也大吉者冬至之氣小往大来君子)
(道長大人之吉也故主文武大臣之事十二月子位北方之中上帝所居也神后帝君之稱也天十二辰也故)
(皆以天事名之)
氣備運周(增運氣論天以六為節故氣以六朞而為一備地以五為制故運以五歲而為一周運統)
(一歲於四時之表氣分六位於一歲之中)
變歴(原宋王涯說元自黃帝迄三代之末凡一千四百十四年凡四變自魏晉迄隋又十六變而後魏後)
(周六歴下與焉唐三百年歴凡九變自五代之調元欽天而歴法始弊本朝自建隆迄慶元二百五十年間歴)
(十四變上距黃帝之歴凡五十八變矣夫三代之歴多至八百年少至四百年而一變者非歴之差也正朔既)
(改歴不容不變也漢歴率百年一變唐歴率百年三變本朝歴率百年而六變以其用之久近觀之則法之疎)
(密可知矣)
卦爻分主時候(增山堂考索卦止於六十四而坎離震兌居四正宫分主四時此四卦每卦六)
(爻四六二十四每爻當一氣故此四卦分主四時而不專主於一候也其餘六十卦則五卦主六候者中氣之)
(末節氣之初共一卦主之其餘四候各一卦也)
隂生陽始(增路史五月旱㷬人知為暑也而隂實生之十月冰霰人知為寒也而陽實始之)
花信風(增蠡海集二十四番花信風者一月二氣六候自小寒至榖雨凡四月八氣二十四候每候五)
(日以一花之風信應之小寒之一候梅花二候山茶三候水仙大寒之一候瑞香二候蘭花三候山礬立春之)
(一候任春二候櫻□三候望春雨水之一候菜花二候杏花三候李花驚蟄之一候桃花二候棣棠三候薔薇)
(春分之一候海棠二候梨花三候木蘭清明之一候桐花二候麥花三候柳花榖雨之一候牡丹二候&KR1616;醿三)
(候楝花花竟則立夏矣)
節氣之巧(增癸辛雜識至元甲午節氣之巧三十一年正月初一日壬子立春二月初二日癸未驚)
(蟄三月初三日癸丑清明四月初四日甲申立夏五月初五日甲寅芒種六月初六日乙酉小暑七月初七日)
(乙夘立秋八月初八日乙酉白露九月初九日丙辰寒露十月初十日丙戌立冬十一月十一日丁巳大雪十)
(二月十二日丁亥小寒考百年以来未見如此者亦一竒事也)
晷影堂(增元史天文志春秋分晷影堂為屋二間脊開東西横罅以斜通日晷中有臺随晷影南高北)
(下仰置銅半環刻天度一百八十以凖地上之半天斜倚銳首銅尺以往来窺運側望漏屋晷影驗度數以定)
(春秋二分又冬夏至晷影堂為屋五間屋下為坎脊開南北一罅以直通日晷随罅立壁附壁懸尺以往来窺)
(運直望漏屋晷影以定冬夏二至)
求節氣(增輟耕錄求節炁歌曰驚蟄五時二刻求清眀十時四刻流立夏一日三時六芒種一日九時)
(周小暑二日二時二立秋二日七時四白露三日零六刻寒露三日六時至立冬三日十一二大雪四日四時)
(四小寒四日九時六五日三時交新歲節遇子時加一日此為捷法君須記)
一年約法(增惙耕錄一年約法曰一周年三百六十五日零三時一月節三十日零五時二刻半月)
(一氣十五日零二時五刻)
體用循環(原性理大全魯齊許氏曰南北東西是定體相對春夏秋冬是流行運用相為循環一體)
(一用)
十六神(原太乙數四時之氣分在四維行於十二支辰故有十六辰子神曰地主言陽氣初動萬物在)
(下也丑神陽德言二陽用事布育萬物也艮神和德言春冬將交隂陽氣和羣物方生也寅神吕申言陽氣大)
(申草木甲坼也夘神高叢言木氣太旺萬物皆出也辰神太陽言五陽正盛飛龍在天也巽神太炅言光明𤼵)
(輝萬物潔齊也巳神大神言六陽大備火神司權萬物長盛也午神大威言陽謝隂生火神炳化刑暴始行也)
(未神天道言二隂任事萬物生育也坤神大武言隂氣施陽萬物殺傷也申神武德言金氣始旺肅殺司權也)
(酉神太蔟言萬物成熟大有品蔟也戌神隂主言五隂正盛黃裳元吉也乾神隂德言隂中陽生大有其德亥)
(神大義言六隂大備水神司權萬物滋也)
太陽過宫(增奇門歌立春在子雨水壬驚蟄在亥乾春分清眀在戌榖雨辛立夏在酉小滿庚芒種)
(在申夏至坤小暑在未大暑丁立秋在午處暑丙白露在巳巽秋分寒露在辰霜降乙立冬小雪夘甲臨大雪)
(在寅冬至艮小寒大寒丑癸尋)
月令緣起(增□璞月令之書自大撓作甲子占斗所建伶倫制十二律以節四時之度堯命羲和敬)
(授人時分中仲以定中星析因夷隩騐之於人孳尾希革毛毨氄毛占之於鳥獸東作南訛西成朔易應之於)
(事終之允釐百上庶績咸熙此夏時之所由起夏小正之書辭簡理明固已備月令之體周以農開國猶以時)
(令為先務大概具見七月)
辨歲本論(原祛疑說胡汝嘉歲本論謂今夜子時即是来日則今年之子月當為来年向主其說或)
(謂春夏秋冬一歲之叙也豈有冬而後春之理堯歴授時亦首春而次夏夫子謂行夏之時以其得天道之正)
(也深思其故乃得其說夫每日有十二時者太陽随天之運而周行於方隅之十二位也故日到子方則為子)
(時到午方則為午時每年有十二月者太陽麗天而歴於天輪之十二星次也是以日次子位當虚宿之躔度)
(而立春虛乃子位之正天中之一陽也蓋太陽每一日順行十二方隅而為十二時太陽每一歲逆躔十二星)
(次而為十二月胡汝嘉不曉歴法故知天道更新於子而不知太陽次天輪之子為更新也)
月卦隂陽(增農說諸隂謂自姤以至剥也姤五月之卦也剥九月之卦也六月為遯七月為否八月)
(為觀姤自乾中来一隂始生成位於夏至至否而塞塞而觀觀而剥十月復全乎坤矣諸陽謂自復以至夬也)
(復十一月之卦也夬三月之卦也十二月為臨正月為泰二月為大壮復自坤中来一陽始生成位於冬至至)
(泰而開開而壮壮而夬四月復全乎乾矣)
五時(增楊升菴集春夏秋冬堯典之四時也曲臺禮及唐六典有五時之衣則以木火金水分七十二日)
(土無定位各寄四時之末十八日而中位在夏末秋初素問謂之長夏周禮改火季夏取桑柘之火是五時也)
四時風(增楊升菴集郎仁寳瑛云春之風自下而升上紙鳶因之以起夏之風横行空中故樹杪多風)
(聲秋之風自上而下木葉因之以隕冬之風著土而行是以吼地而生寒驗之良是按春曰條風言風所拂津)
(葉潤莖嘘枯吹生易曰潤之以風雨是風亦有潤楚辭光風轉蕙汎崇蘭謂之光者草木遇之而有光也夏之)
(風惟在半空故樹杪有聲而暑氣不觧至秋凉風至則自上而下矣冬之風觱𤼵吼地而生寒諺曰三九二十)
(七籬頭吹觱篥最有證)
五運北方有二(增楊升菴集重為春神曰勾芒黎為夏神曰祝融勾龍為中央神曰后土該為)
(秋神曰蓐收修與熙為冬神曰元冥春夏中央秋之神皆一人而冬獨有二者蓋冬於方為朔於卦為習坎於)
(腎有左右於器有權衡於物有龜蛇於色有元黑則官有修熙宜矣六壬家甲乙青龍丙丁朱雀戊己勾陳庚)
(辛白虎壬癸滕蛇元武亦此理也在易四德元亨利貞元大也亨通也利宜也貞正而固也貞亦兩德太元凖)
(易㒺蒙直酋冥以配元亨利貞而冬亦兼酋冥)
政典
財成輔相(增易后以財成天地之道輔相天地之宜以左右民注財節也輔相左右助也以者取其)
(順隂陽之節為出内之政春崇寬仁夏以長飬秋教收斂冬勅蓋藏皆可以成物助民也)
授時(原書乃命羲和欽若昊天歴象日月星辰敬授人時𫝊重黎之後羲氏和氏世掌天地四時之官故)
(堯命之使敬順昊天昊天言元氣廣大星四方中星辰日月所會歴象其分節敬記天時以授之也)
廵守四朝(增書五載一廵守羣后四朝䟽每五載一廵守其廵守之年諸侯羣后四方各朝天子於)
(方岳之下蔡𫝊五載之内天子廵守者一諸侯来朝者四蓋廵守之明年則東方諸侯来朝於天子之國又明)
(年則南方又眀年則西方又明年則北方又眀年則天子復廵守)
考績(增書三載考績三考黜陟幽眀通典周制三載考績三考黜陟其訓曰三歲而小考其功也小考者)
(正職而行事也九歲而大考有功也大考者黜無職而賞有功也)
周制朝廵(增書六年五服一朝又六年王乃時廵考制度于四岳諸侯各朝于方岳大眀黜陟𫝊五)
(服侯甸男采衛六年一朝會京師周制十二年一廵守春東夏南秋西冬北故曰時廵)
六宗(原書禋于六宗傳精意以享謂之禋宗尊也所尊祭者其祀有六謂四時也寒暑也日也月也星也)
(水旱也䟽祭法云埋少牢于太昭祭時相近于坎壇祭寒暑王宫祭日夜眀祭月幽禜祭星雩禜祭水旱也)
五辰(原書百工惟時撫于五辰庶績其凝蔡𫝊五辰四時也木火金水旺於四時而土則寄旺於四季也)
省歲月日(原書王省惟歲卿士惟月師尹惟日傳王所省職兼所總羣吏如歲兼四時卿士各有所)
(掌如月之有别衆正官之吏分治其職如日之有歲月)
祈年(增詩祈年孔夙方社不莫禮天子乃祈来年于天宗)
時臺(增詩靈臺注天子有時臺以觀四時公羊築臺于郎注諸侯有時臺以候四時)
歲杪制用(增禮冡宰制國用必于歲之杪五穀皆入然後制國用用地小大視年之豐耗以三十年)
(之通制國用量入以為出)
釋奠先師(增禮凡學春官釋奠于其先師秋冬亦如之原隋書禮儀志隋制國子寺每歲以四仲月)
(上丁釋奠于先聖先師年别一行鄉飲酒禮州郡學則以春秋仲月釋奠州郡縣亦每年於學一行鄉飲酒禮)
(增舊唐書百官志國子監祭酒司業之職凡春秋二分之月上丁釋奠於孔宣父祭以太牢樂用登歌軒懸祭)
(酒為初獻司業為亞獻)
歲獻(增禮諸侯歲獻䟽謂諸侯每歲獻國事之書及獻計偕之物於天子也又漢時謂郡國送文書之使)
(謂之為計吏其貢獻之物與計吏俱来故謂之計偕物)
四教造士(原禮樂正崇四術立四教順先王詩書禮樂以造士春秋教以禮樂冬夏教以詩書)
質成(增禮司會以歲之成質于天子冡宰齋戒受質大樂正大司宼市三官以其成從質于天子大司徒)
(大司馬大司空齋戒受質百官各以其成質于三官大司徒大司馬大司空以百官之成質于天子百官齋戒)
(受質然後休老勞農成歲事制國用)
飬老(增禮凡養老冇虞氏以燕禮夏后氏以饗禮殷人以食禮周人修而兼用之注兼用之備隂陽也凡)
(飲飬陽氣凡食飬隂氣陽用春夏隂用秋冬原蔡邕明堂月令論始之飬也適東序釋奠於先老遂設五更三)
(老之席位言教學始之於飬老由東方歲始也增續文獻通考洪武五年詔行飬老禮命禮部定每歲孟春正)
(月孟冬十月有司偕學官率士大夫之老者行之於學宫)
干戈羽籥(原禮凡學世子及學士必時春夏學干戈秋冬學羽籥皆于東序注干戈為武舞故于陽)
(氣𤼵動之時教之示有事也羽籥為文舞故于隂氣凝寂之時教之示安静也)
弦誦書禮(原禮春誦夏弦大師詔之瞽宗秋學禮執禮者詔之冬讀書典書者詔之禮在瞽宗書在)
(上庠)
歲三田(原禮天子諸侯無事則歲三田一為乾豆二為賓客三為充君之庖)
礿禘嘗烝(原禮凡祭有四時春祭曰礿夏祭曰禘秋祭曰嘗冬祭曰烝礿禘陽義也嘗烝隂義也原)
(公羊春正月己夘烝傳春曰祠夏曰礿秋曰嘗冬曰烝士不及兹四者則冬不裘夏不葛)
春饗秋食(增禮春饗孤子秋食耆老䟽春是生飬之時故饗孤子取長飬之義秋是成熟之時故食)
(耆老取老成之義)
鄉飲酒(原禮鄉飲酒之義賓主象天地也介僎象隂陽也三賓象三光也讓之三象月之三日而成魄)
(也四面之坐象四時也增漢書李忠𫝊守丹陽春秋鄕飲選用明經以變越俗)
歲九祭天(增禮天子祭天地䟽天神有六祭之一歲有九昊天上帝冬至祭之一也蒼帝靈威□立)
(春之日祭之於東郊二也赤帝赤熛怒立夏之日祭之於南郊三也黃帝含樞紐季夏六月土王之日亦祭之)
(於南郊四也白帝白招拒立秋之日祭之於西郊五也黑帝汁光紀立冬之日祭之於北郊六也王者各禀五)
(帝之精氣而王天下於夏正之月祭於南郊七也四月龍星見而雩總祭五帝於南郊八也季秋大享五帝於)
(眀堂九也)
歲二祭地(增禮天子祭天地䟽地神有二歲有二祭夏至之日祭崑崙之神於方澤一也夏正之月)
(祭神州地祗於北郊二也)
歲三祭社(增禮郊特牲䟽社祭一歲有三仲春命民社一也詩以社以方謂秋祭二也孟冬大割祠)
(於公社三也)
歲四祭日月(增禮郊特牲䟽凡祭日月之理一歲有四迎氣之時祭日於東祭月於西一也春分)
(朝日秋分夕月二也夏正郊天之時而主日配以月三也孟冬大蜡之時又祭日月令祈年於天宗四也)
秋霜春露(原禮祭不欲數數則煩煩則不敬祭不欲疏䟽則怠怠則㤀是故君子合諸天道春禘而)
(秋嘗霜露既降君子履之必有悽愴之心非其寒之謂也春雨露既濡君子履之必有怵惕之心如將見之)
天官冡宰(原周禮惟王建國辨方正位體國經野設官分職以為民極乃立天官冡宰使帥其屬而)
(掌邦治以佐工均邦國注設天地四時之官即六卿也)
計吏(原周禮天官大宰歲終則令百官府各正其治受其會聽其致亊而詔王廢置三歲則大計羣吏之)
(治而誅賞之)
六官(增周禮天官小宰一曰天官其属六十掌邦治二曰地官其属六十掌邦教三曰春官其属六十掌)
(邦禮四曰夏官其属六十掌邦政五曰秋官其属六十掌邦刑六曰冬官其属六十掌邦事注六官之属三百)
(六十象天地四時日月星辰之度數天道備焉)
修火禁(增周禮天官宫正春秋以木鐸修火禁注火星以春出以秋入因天時而以戒䟽春謂季春秋)
(謂季秋二時火星出入之時以木鐸警衆使修火禁也)
均秩敘(原周禮天官宫伯月終則均秩歲終則均敘注秩禄禀也敘才䓁也)
斂獻皮革(增周禮天官掌皮掌皮掌秋斂皮冬歛革春獻之䟽獸皮治去其毛曰革秋斂皮者鳥獸)
(毛毨之時其皮善故秋斂之革乃須治用功深故冬斂之乾久成善乃可獻故春獻之也)
染絲帛(原周禮天官染又染人掌染絲帛凡染春暴練夏纁元秋染夏冬獻功䟽凡染春暴練者以春)
(陽時陽氣燥達故暴曬其練夏纁元者夏暑熱潤之時以朱湛丹秫易可和釋故夏染纁元而為祭服也秋染)
(夏者夏謂五色至秋氣凉可以染五色也冬獻功者纁元與夏總染至冬功成並獻之於王也)
獻貍物(增周禮天官鼈人以時簎魚鼈龜蜃凡貍物春獻鼈蜃秋獻龜魚)
飬時疾(增周禮天官疾醫疾醫掌飬萬民之疾病四時皆有癘疾春時有痟首疾夏時有癢疥疾秋時)
(有瘧寒疾冬時有嗽上氣疾䟽春是四時之首陽氣將盛惟金沴木故有頭首之疾言痟者謂頭痛之外别有)
(酸削之痛四月純陽用事五月已後隂氣始起惟水沴火水為甲疥有甲故有痒疥之疾秋時陽氣漸銷隂氣)
(方盛惟火沴金兼寒兼熱故有瘧寒之疾冬時隂氣盛陽氣方起惟土沴水以土壅水其氣不通故有嗽上氣)
(之疾)
歲成(原周禮天官司會以歲會攷歲成䟽歲計曰會以一歲之會計攷當歲成事文書)
職歲(原周禮天官職歲掌邦之賦出以貳官府都鄙之財出賜之數以待會計而攷之凡官府都鄙羣吏)
(之出財用受式灋于職歲)
會行事(原周禮天官宫正歲終則會其行事䟽歲終則會計行事吏職當考知功過也)
頒衣裘(增周禮天官宫伯以時頒其衣裘注若今賦冬夏衣)
用禽獻(原周禮天官庖人凡用禽獻春行羔豚膳膏香夏行腒鱐膳膏臊秋行犢麛膳膏腥冬行鱻羽)
(膳膏羶歲終則會惟王及后之膳禽不會注用禽獻謂煎和之以獻王)
凌人掌冰(原周禮天官凌人掌冰正歲十有二月令斬冰三其凌春始治鑒凡外内饔之膳羞鑒焉)
(凡酒漿之酒醴亦如之夏頒冰掌事秋刷注刷除冰室當更納新冰)
罟田獸(原周禮天官獸人掌罟田獸辨其名物冬獻狼夏獻麋春秋獻獸物注狼膏聚麋膏散聚則温)
(散則凉以救時之苦也獸物凡獸皆可獻也及狐狸)
和齊(原周禮天官食醫掌和王之六食六飲六膳百羞百醬八珍之齊及食齊眡春時羹齊眡夏時醬齊)
(眡秋時飲齊眡冬時凡和春多酸夏多苦秋多辛冬多鹹調以滑甘)
地官司徒(原周禮乃立地官司徒使帥其屬而掌邦教以佐王安擾邦國)
度地居民(原周禮地官大司徒凡造都鄙制其地域而封溝之以其室數制之不易之地家百畮一)
(易之地家二百畮再易之地家三百畮注不易之地歲種之地美故家百畝一易之地休一歲乃復種地薄故)
(家二百畝再易之地休二歲乃復種故家三百畝)
均力政(原周禮地官均人凡均力政以歲上下豐年則公旬用三日焉中年則公旬用二日焉無年則)
(公旬用一日焉)
土圭測景(原周禮地官司徒以土圭之法測土深正日景以求地中日南則景短多暑日北則景長)
(多寒日東則景夕多風日西則景朝多隂日至之景尺有五寸謂之地中天地之所合也四時之所交也風雨)
(之所會也隂陽之所和也)
徵令有常(原周禮地官鄉師凡四時之徵令有常者以木鐸徇于市朝)
賙民施惠(原周禮地官鄉師以歲時廵國及野而賙萬民之囏阨以王命施惠)
會射(原周禮地官州長春秋以禮會民而射于州序䟽以禮者謂先行鄉飲酒之禮乃射)
閭胥徵令(原周禮地官閭胥各掌其閭之徵令以歲時各數其閭之衆寡辨其施舍凡春秋之祭祀)
(役政聚衆庶既比則讀法書其敬敏任恤者)
四孟讀法(原周禮地官黨正黨正各掌其黨之政令教治及四時之孟月吉日則屬民而讀邦法以)
(糾戒之春秋祭禜亦如之注五百家為黨以四孟之月朔日讀法者彌親民者於教亦彌數禜謂雩禜水早之)
(神蓋亦為壇位如祭社稷云)
歲時校比(原周禮地官黨正正歲屬民讀法而書其德行道藝以歲時涖校比)
羣祀用牲(原周禮地官牧人凡陽祀用騂牲毛之隂祀用黝牲毛之望祀各以其方之色牲毛之注)
(陽祀祭天于南郊及宗廟隂祀祭地于北郊及社稷也望祀五嶽四鎮四瀆也)
月吉讀法(原周禮地官族師族師各掌其族之戒令政事月吉則屬民而讀邦法書其孝弟睦婣有)
(學者春秋祭酺亦如之注月吉每月朔日也酺者為人物烖害之神也䟽以其彌親民教亦彌數故十二朔皆)
(讀之)
春頒秋斂(增周禮地官旅師凡用粟春頒而秋斂之注困時施之饒時收之)
歲時合耦(增周禮地官里宰里宰掌比其邑之衆寡以歲時合耦於鋤以治稼穡趋其耕耨行其秩)
(敘以待有司之政令而徵斂其財賦䟽合耦於鋤者鋤助也謂合兩兩相佐助於里宰處)
芻牲三月(增周禮地官充人充人掌繫祭祀之牲牷祀五帝則繫于牢芻之三月注牢閑也必有閑)
(者防禽獸觸齧飬牛羊曰芻三月一時節氣成)
時祀用牷(增周禮地官牧人凡時祀之牲必用牷物注時祀四時所常祀謂山川以下至四方百物)
(䟽其物色須純其體須完不得雜也)
斂染草(增周禮地官掌染草掌染草掌以春秋斂染草之物以權量受之以待時而頒之)
節廵施惠(原周禮地官司救凡歲時有天患民病則以節廵國中及郊野而以王命施惠)
歲時祭門(增周禮地官司門凡歲時之門受其餘注受祭門之餘䟽歲之四時祭門非一故云凡以)
(總之)
春官宗伯(原周禮乃立春官宗伯使帥其屬而掌邦禮以佐王和邦國)
賓禮(原周禮春官大宗伯以賓禮親邦國春見曰朝夏見曰宗秋見曰覲冬見曰遇時見曰會殷見曰同)
(時聘曰問殷頫曰視)
廟享(原周禮春官大宗伯以肆獻祼享先王以饋食享先王以祠春享先王以禴夏享先王以嘗秋享先)
(王以烝冬享先王注宗廟之祭有六肆獻祼在饋食四時之上則是祫也禘也肆者進所觧牲體謂薦熟時也)
(獻獻醴謂薦血腥也祼之言灌灌以鬱鬯謂始獻尸求神時也)
禮天地四方(增周禮春官大宗伯以玉作六器以禮天地四方以蒼璧禮天以黃琮禮地以青圭)
(禮東方以赤璋禮南方以白琥禮西方以元璜禮北方注禮天以冬至謂天皇大帝在北極者也禮地以夏至)
(謂神在崑崙者也禮東方以立春謂蒼精之帝而太昊句芒食焉禮南方以立夏謂赤精之帝而炎帝祝融食)
(焉禮西方以立秋謂白精之帝而少昊蓐收食焉禮北方以立冬謂黑精之帝而顓頊元冥食焉)
祭表貉(增周禮春官小宗伯凡四時之大甸獵祭表貉則為位注貉師祭也貉讀為十百之百於所立)
(表之處為師祭造軍法者禱氣勢之增倍也)
四時祼獻(增周禮春官司尊彛春祠夏禴祼用雞彝鳥彝皆有舟其朝踐用兩獻尊其再獻用兩象)
(尊皆有罍諸臣之所昨也秋嘗冬烝祼用斝彝黃彝皆有舟其朝獻用兩著尊其饋獻用兩壺尊皆有罍諸臣)
(之所昨也凡四時之間祀追享朝享祼用虎彝蜼彝皆有舟其朝踐用兩大尊其再獻用兩山尊皆有罍諸臣)
(之所昨也注昨讀為酢)
正歲年(原周禮春官大史正歲年以序事頒之於官府及都鄙注中數曰歲朔數曰年䟽一年之内有)
(二十四氣皆節氣在前中氣在後節氣一名朔氣朔氣在晦則後月閏中氣在朔則前月閏節氣有入前月法)
(中氣無入前月法中氣帀則為歲朔氣帀則為年)
更旌(原周禮春官司常歲時共更旌注取舊予新也)
合舞合聲(原周禮春官樂師春入學舍采合舞秋頒學合聲注春始以學士入學宫而學之合舞等)
(其進退使應節奏舍即釋也采讀為菜始入學必釋菜禮先師也春使之學秋頒其才藝所為合聲亦等其曲)
(折使應節奏)
辰建交錯(增周禮春官大師以合隂陽之聲注聲之隂陽各有合黃鍾子之氣也十一月建焉而辰)
(在星紀大吕丑之氣也十二月建焉而辰在元枵大蔟寅之氣也正月建焉而辰在娵訾應鍾亥之氣也十月)
(建焉而辰在析木姑洗辰之氣也三月建焉而辰在大梁南吕酉之氣也八月建焉而辰在夀星蕤賓午之氣)
(也五月建焉而辰在鶉首林鍾未之氣也六月建焉而辰在鶉火夷則申之氣也七月建焉而辰在鶉尾中吕)
(巳之氣也四月建焉而辰在實沈無射戌之氣也九月建焉而辰在大火夾鍾夘之氣也二月建焉而辰在降)
(婁辰與建交錯貿處如表裏然是其合也)
逆暑迎寒(增周禮春官籥章中春晝擊土鼓龡豳詩以&KR0647;暑中秋夜迎寒亦如之注豳詩豳風七月)
(也龡之者以籥為之聲七月言寒暑之事迎氣歌其𩔖也迎暑以畫求諸陽迎寒以夜求諸隂)
取龜攻龜(增周禮春官龜人凡取龜用秋時攻龜用春時各以其物入於龜室注秋取龜及萬物成)
(也攻治也治龜骨以春是時乾觧不𤼵傷也䟽龜有六室物色也六龜各入於一室以其蓍龜歲易秋取春攻)
(訖即欲易去前龜也)
夏官司馬(原周禮乃立夏官司馬使帥其屬而掌邦政以佐王平邦國)
變火(原周禮夏官司爟掌行火之政令四時變國火以救時疾注春取榆枊之火夏取棗杏之火季夏取)
(桑柘之火秋取柞楢之火冬取槐檀之火增隋書王劭傳劭以古有鑽燧改火之義表請變火云周官四時變)
(火以救時疾在晉時有以洛陽火渡江者代代事之相續不滅火色變青昔師曠食飯云是勞薪所㸑晉公使)
(視之果然車輞今温酒及炙肉用石炭柴火竹火草火蔴荄火氣味各不同以此推之新火舊火理應有異願)
(於五時取五木以變火用功甚少救益方大)
出火内火(原周禮夏官司爟季春出火民咸從之季秋内火民亦如之注以三月本時昏心星見於)
(辰上使民出火九月本黃昏心星伏在戌上使民内火)
合學合射(增周禮夏官諸子凡國之政事國子存遊倅使之修德學道春合諸學秋合諸射以考其)
(藝而進退之注遊倅倅之未仕者學太學也射射宫也)
獻弓弩矢箙(增周禮夏官司弓矢中春獻弓弩中秋獻矢箙注箙盛矢器也以獸皮為之)
四時居治(原周禮夏官趣馬辨四時之居治以聽馭夫注居謂牧庌所處治謂執駒攻特之屬䟽辨)
(四時之居治者二月已前八月已後在廐二月已後八月已前在牧故云四時也)
侯禳(原周禮夏官小子凡沈辜侯禳飾其牲注沈謂祭川辜謂磔牲以祭也侯禳者候四時惡氣禳去之)
(也)
秋官司寇(原周禮乃立秋官司寇使帥其屬而掌邦禁以佐王刑邦國)
計獄弊訟(原周禮秋官小司寇歲終則令羣士計獄弊訟登中於天府注上其所斷獄訟之數)
朝覲會同(原周禮秋官大行人春朝諸侯而圖天下之事秋覲以比邦國之功夏宗以陳天下之謨)
(冬遇以恊諸侯之慮時會以𤼵四方之禁殷同以施天下之政時聘以結諸侯之好殷頫以除邦國之慝)
六服歲見(增周禮秋官大行人邦畿方千里其外方五百里謂之侯服歲壹見其貢祀物又其外方)
(五百里謂之甸服二歲壹見其貢嬪物又其外方五百里謂之男服三歲壹見其貢器物又其外方五百里謂)
(之采服四歲壹見其貢服物又其外方五百里謂之衛服五歲壹見其貢材物又其外方五百里謂之要服六)
(歲壹見其貢貨物)
歲問殷聘(原周禮秋官大行人諸侯之邦交歲相問也殷相聘也)
歲撫邦國(增周禮秋官大行人王之所以撫邦國諸侯者歲徧存三歲徧頫五歲徧省七歲屬象胥)
(諭言語恊辭令九歲屬瞽史諭書名聽聲音十有一歲達瑞節同度量成牢禮同數器修灋則十有二歲王廵)
(守殷國)
入貢獻功(原周禮秋官小行人小行人掌邦國賓客之禮以待四方之使者令諸侯春入貢秋獻功)
(王親受之各以其國之籍禮之注貢六服所貢也功考績之功也)
去夭鳥(原周禮秋官硩蔟氏掌覆夭鳥之巢以方書十日之號十有二辰之號十有二月之號十有二)
(歲之號二十有八星之號縣其巢上則去之注夭鳥惡鳴之鳥方版也夭鳥見此五者而去)
陽木隂木(增周禮秋官柞氏柞氏掌攻草木及林麓夏日至令刊陽木而火之冬日至令剥隂木而)
(水之若欲其化也則春秋變其水火注生山南為陽木生山北為隂木䟽變之者夏日至刊陽木火之者至秋)
(以水潰之冬日至剥隂木水之者至春以火燒之如此則地和美)
春秋阱擭(增周禮秋官雍氏掌溝瀆澮池之禁凡害於國稼者春令為阱擭溝瀆之利於民者秋令)
(塞阱杜擭注害稼謂水潦及禽獸也䟽秋塞阱杜擭固防其害人時既收刈亦所以疎禽獸之禁也)
薙氏殺草(原周禮秋官薙氏掌殺草春始生而萌之夏日至而夷之秋繩而芟之冬日至而耜之若)
(欲其化也則以水火變之注謂以火燒其所芟萌之草已而水之則其土亦和美)
冬官司空(原周禮冬官考工記䟽象冬所立官也是官名司空者冬閉藏萬物天子立司空使掌邦)
(事亦所以富立家使民無空者也)
為弓(增周禮冬官弓人凡為弓冬析幹而春液角夏治筋秋合三材寒奠體冰析灂冬析幹則易春液角)
(則合夏治筋則不煩秋合三材則合寒奠體則張不流冰析灂則審環春被弦則一年之事注三材膠絲漆奠)
(讀為定至冬膠堅内之檠中定往来體大寒中下於檠中復内之朞月乃可用)
鳥紀官(增左傳少皥氏之立也鳳鳥適至故紀于鳥為鳥師而鳥名鳳鳥氏歴正也元鳥氏司分者也)
(伯趙氏司至者也青鳥氏司唘者也丹鳥氏司閉者也注鳳知天時故以名歴正之官元鳥燕也以春分来秋)
(分去伯趙伯勞也以夏至鳴冬至止青鳥鶬鴳也以立春鳴立夏止丹鳥鷩雉也以立秋来立冬去入大水為)
(蜃上四鳥皆歴正之屬官)
三務成功(增左傳慎其四竟結其四援民狎其野三務成功民無内憂而又無外懼國焉用城注春)
(夏秋三時之務)
卜世卜年(增左傳成王定鼎于郟鄏卜世三十卜年七百天所命也)
順時刑賞(原左傳古之治民者勸賞而畏刑賞以春夏刑以秋冬注順天時)
輿人誦(原左傳子産從政一年輿人誦之曰取我衣冠而褚之取我田疇而伍之孰殺子産我其與之)
(及三年又誦之曰我有子弟子産誨之我有田疇子産殖之子産而死誰其嗣之)
卜征(增左傳先王卜征五年而歲習其祥祥則行不習則增修德而改卜䟽習其祥謂去年吉今年又吉)
(也五年五吉歲歲因襲則先王然後行廵守也不習謂不習吉修德改行以六年為始又得五年吉乃行也)
九扈(原左𫝊九扈為九農正扈民無淫者也䟽春扈分循相五土之宜趣民耕種者也夏扈竊元趣民耘)
(苗者也秋扈竊藍趣民收斂者也冬扈竊黃趣民蓋藏者也棘扈竊丹為果驅鳥者也行扈唶唶晝為民驅鳥)
(者也宵扈嘖嘖夜為民驅獸者也桑扈竊脂為蠶驅雀者也老扈鴳鴳趣民收麥令不得晏起者也)
五官配食五祀(增左𫝊五行之官是謂五官實列受氏姓封為上公祀為貴神社稷五祀是尊)
(是奉木正曰句芒火正曰祝融金正曰蓐收水正曰元冥土正曰后土注五官之君長能修其業者死皆配食)
(於五行之神正官長也取木生句曲而有芒角也其祀重焉祝融眀貌其祀犁焉秋物摧蓐而可收其祀該焉)
(秋隂而幽冥其祀修及熙焉土為羣物主故稱后其祀句龍焉)
朝聘會盟(增左𫝊眀王之制使諸侯歲聘以志業間朝以講禮再朝而會以示威再會而盟以顯昭)
(眀注志識也歲聘修其職業三年一朝正班爵之義率長幼之序六年一會以訓上下之則制財用之節十二)
(年一盟所以昭忠信也凡八聘四朝再會王一廵守盟於方嶽之下)
雩禮(原左傳秋大雩䟽始夏而雩者為純陽用事防有災旱而祈之也至於四時之旱則又用此禮而求)
(雨故亦曰雩增晉書禮志漢儀自立春至立夏盡立秋郡國尚旱郡縣各掃除社稷其旱也公卿官長以次行)
(雩禮求雨閉諸陽衣皂興土龍立土人舞童二佾七日一變如故事)
三時不害(增左傳聖王先成民而後致力於神故奉盛以告曰絜粢豐盛謂其三時不害而民和年)
(豐也注三時春夏秋)
蒐苖獮狩(原左傳春蒐夏苗秋獮冬狩皆於農隙以講事也注蒐索擇取不孕者苗為苖除害也獮)
(殺也順秋氣也狩圍守也冬物畢成獲則取之無所擇也)
土功(增左𫝊凡土功龍見而畢務戒事也火見而致用水昏正而栽日至而畢注今九月龍星角亢晨見)
(東方三務始畢戒民以土功事大火心星次角亢見者致築作之物今十月定星昏而中於是樹板幹而興作)
(日南至微陽始動故土功息䟽營室謂之定)
藏冰出冰(增左𫝊夫冰以風壮而以風出其藏之也固其出之也徧則冬無愆陽夏無伏隂春無凄)
(風秋無苦雨雷出不震無菑霜雹癘疫不降民不夭札)
首時(原公羊秋七月𫝊春秋雖無事首時過則書春秋編年四時具然後為年注春以正月為始夏以四)
(月為始秋以七月為始冬以十月為始歴一時無事則書其始月眀王者當奉順四時之正也)
出田入保(增公羊傳初稅畆䟽古者邑居秋冬之時入保城郭春夏之時出居田野漢書食貨志春)
(令民畢出在野冬則畢入於邑所以順隂陽備寇賊習禮文也)
三統(原論語所損益䟽建子之月為正者謂之天統以天之陽氣始生為百物得陽氣微稍動變故為天)
(統建丑之月為統者以其物已吐芽不為天氣始動物又未出不得為人所施功惟在地中含飬萌芽故為地)
(統建寅之月為統者以人物出於地人功當須修理故謂人統統者本也謂天地人之木然也)
農時(原孟子不違農時榖不可勝食也䟽言使民無違奪其春耕夏耘秋收三時之要則五榖豐盛饒穰)
(雖勝食之多亦不可盡也)
斧斤以時(增孟子斧斤以時入山林材木不可勝用也)
省耕省斂(原孟子春省耕而補不足秋省斂而助不給䟽春則省察民之耕而食不足者則補之如)
(周禮旅師春頒其粟是也秋則省察民之收而有力不足者則助之如遂師廵其稼穡而移用其民以救時事)
(是也)
成事獻功(增國語秋而成事烝而獻功男女紡績愆則有辟聖王之制也注男女春秋而勤歲事冬)
(祭而獻其功)
除道成梁(增國語夏令曰九月除道十月成梁其時儆曰收而場功偫而畚挶)
習民數(增國語王治農於藉蒐於農隙耨穫亦於藉獮於既烝狩於畢時是皆習民數者也注春田曰)
(蒐蒐擇也禽獸懷姙未著秋乃取之也秋田曰獮獮殺也順時始殺也烝升也月令孟秋乃升榖天子嘗新既)
(升謂仲秋也冬田曰狩畢時時務畢也)
朝日夕月(原國語昔者先王既有天下又崇立上帝眀神而敬事之於是乎有朝日夕月以教民事)
(君增獨斷天子父事天母事地兄事日姊事月常以春分朝日於東門之外訓人民事君之道也秋夕夕月於)
(西門之外别隂陽之義也)
龍紀官(增家語太吴以龍紀官注伏羲以龍馬負圖之瑞故以龍紀官春官為青龍夏官為赤龍秋官)
(為白龍冬官為黑龍中官為黃龍)
火紀官(增家語炎帝以火紀官注炎帝王天下以有火德故以火紀官春官為東火夏官為南火秋官)
(為西火冬官為北火中官為中火)
雲紀官(增家語黃帝以雲紀官注黃帝王天下以有雲瑞故以雲紀官春官青雲氏夏官縉雲氏秋官)
(白雲氏冬官黑雲氏中官黃雲氏)
水紀官(增家語共工以水紀官注共工以諸侯竊保冀方在神農前太昊後自謂水德故以水紀官春)
(官為東水夏官為南水秋官為西水冬官為北水中官為中水)
育護天下(增家語高辛春夏秋冬育護天下日月所照風雨所至莫不從化)
化若四時(增家語舜之為君也德若天地而静虚化若四時而變物也是以四海承風暢於異𩔖鳳)
(翔麟至鳥獸馴德)
履四時(增家語夏后左凖繩右規矩履四時據四海任臯陶伯益以贊其治興六師以征不庭四極之)
(民莫敢不服)
祭五祀(原家語祭五祀者所以本事也注戸竈中霤門行也春戶以木夏竈以火中霤以土秋門以金)
(冬行以水各本其用事之神而祀之增白虎通祭五祀所以歲一徧何順五行也故春祭戶戶者人所出入亦)
(春萬物始觸戸而出也夏祭竈者火之主人所以自飬也夏亦火王長飬萬物秋祭門門以閉藏自固也秋亦)
(萬物成熟内備自守也冬祭井井者水之深藏任地中冬亦水王萬物伏藏六月祭中霤中霤者象土在中央)
(也六月亦土王也)
九天九地(增黃帝兵法戰鬪之法當從九天之上擊九地之下九天者春在青龍夏在朱雀秋在白)
(虎冬在元武四神為九天其衡則九地也)
飬隂陽(增素問聖人春夏飬陽秋冬飬隂以從其根二氣常存注春食凉夏食寒以飬陽秋食温冬食)
(熱以飬隂)
岐伯司天(原古三墳軒轅政典皇曰岐伯天師爾司日月星辰隂陽歴數爾正爾考無有差貸先時)
(者殺不及時者殺爾惟戒哉)
五陣(增逸周書兵凡有五陣春為牝陣弓為前行夏為方陣戟為前行季夏圓陣矛為前行秋為牡陣劔)
(為前行冬為伏陣楯為前行)
伐有四時(增逸周書伐有四時一春違其農二夏食其榖三秋取其刈四冬凍其葆)
樹材木(原逸周書陂溝道路藂苴邱墳不可樹榖者樹以材木春𤼵枯槁夏𤼵葉榮秋發實䔫冬𤼵薪)
(蒸以匡窮困揖其民力相更為師因其土宜以為民資此謂仁德)
冬陽夏隂(原逸周書王若欲求天下民先設其利而民自至譬之若冬日之陽夏日之隂不召而民)
(自来此謂歸德)
三信(原逸周書三信一春生夏長無私民乃不迷二秋落冬殺有常政乃盛行三人治百物物德其德是)
(謂信極)
將禮(原六韜將冬不服裘夏不&KR0757;扇天雨不張幔蓋是謂將禮將不身服禮無以知士卒寒暑也)
文武法四時(原管子法者法天地之位象四時之行以治天下四時之行有寒有暑聖人法之故)
(有文有武天地之位有前有後有左有右聖人法之以建經紀春生於左秋殺於右夏長於前冬藏於後生長)
(之事文也收藏之事武也文事在左武事在右聖人法之以行法令以治事理也)
施令審時(原越絶書天下之君𤼵號施令必順於四時四時不正則隂陽不調寒暑失常如此則歲)
(惡五榖不登聖王施令必審於四時此至禁也)
不失時(原荀子春耕夏耘秋收冬藏四者不失時故五榖不絶而百姓有餘食也汙池淵沼川澤謹其)
(時禁故魚鼈優多而百姓有餘用也斬伐飬長不失其時故山林不童而百姓有餘材也)
天曲日術(增鶡冠子天用四時地用五行天子執一以居中央調以五音正以六律紀以度數宰以)
(刑德從本至末第以甲乙天始於元地始於朔四時始於歴故家里用提扁長用旬鄉師用節縣嗇夫用月郡)
(大夫用氣分所至柱國用六律里五日報扁扁十日報鄉鄉十五日報縣縣三十日報郡郡四十五日報柱國)
(柱國六十日以聞天子天子七十二日遣使勉有功罰不知此所以與天地總下情六十日一上聞上惠七十)
(二日一下究此天曲日術也)
麑裘葛衣(增韓非子堯王天下茅茨不翦采椽不斵冬日麑裘夏日葛衣)
瘞土(原吕氏春秋有年瘞土無年瘞土無失民時注瘞祭也有年祭土報其功無年祭土禳其時也)
四時之禁(原吕氏春秋四時之禁山不敢伐材下木澤人不敢灰僇繯網罝罦不敢出於門罛罟不)
(敢入於淵澤非舟虞不敢緣名為害其時也)
迎日推筴(增史記黃帝紀迎日推筴注黃帝得蓍以推算歴數於是逆知節氣日辰之將来故曰推)
(筴迎日原通鑑帝嚳高辛氏歴日月而迎送之正義言作歴弦望晦朔日月未至而迎之過而送之即迎日推)
(筴是也)
黃帝造歴得仙(增史記歴書昔者黃帝合而不死名察度驗定清濁起五部建氣物分數註言)
(黃帝造歴得仙合作也黃帝作歴歴終復始無窮已故曰不死清濁律聲之清濁也五部五行也天有四時為)
(五行也氣二十四氣物萬物也分歴數之分也)
祠太一(增史記樂書祠太一甘泉使僮男僮女七十人俱歌春歌青陽夏歌朱眀秋歌西皥冬歌元冥)
時祠上帝山川(增史記封禪書高祖二年令縣為公社詔曰吾甚重祠而敬祭今上帝之祭及)
(山川諸神當祠者各以其時禮祠之如故)
迎年(原史記封禪書黃帝時為五城十二樓以候神人於執期命曰迎年注執期地名也迎年若言祈年)
枌榆社(增史記封禪書高祖初起禱豐枌榆杜後天下已定詔御史令豐謹治枌榆社常以四時春以)
(羊彘祠之)
七巫祠(增史記封禪書高祖天下已定長安置祠祝官女巫其梁巫祠天地天社天水房中堂上之屬)
(晉巫祠五帝東君雲中司命巫社巫族人先炊之屬秦巫祠社主巫保族纍之屬荆巫祠堂下巫先司命施糜)
(之屬九天巫祠九天皆以歲時祠宫中其河巫祠河於臨晉而南山巫祠南山秦中各有時月)
祠靈星(增史記封禪書高祖詔御史其令郡國縣立靈星祠常以歲時祠以牛原後漢書禮儀志龍星)
(左角曰天田則農祥也晨見祠以牛號曰靈星)
歲祠名山大川(增史記封禪書秦并天下令祠官常奉名山大川鬼神於是自殽以東名山五)
(大川祠二曰太室太室嵩高也恒山泰山會稽湘山水曰濟曰淮春以酺酒為歲祠因泮凍秋涸凍冬賽禱祠)
(其牲用牛犢各一牢具珪幣各異自華以西名山七名川四曰華山薄山薄山者襄山也岳山岐山吴岳鴻冡)
(瀆山瀆山蜀之汶山也水曰河祠臨晉沔祠漢中湫淵祠朝那江水祠蜀亦春秋泮涸禱賽如東方名山川而)
(牲牛犢牢具珪幣各異)
歲祠百廟諸神(增史記封禪書雍有日月参辰南北斗熒惑太白歲星填星二十八宿風伯雨)
(師四海九臣十四臣諸布諸嚴諸逑之屬百有餘廟西亦有數十祠於湖有周天子祠於下邽有天神灃滈有)
(昭明天子辟池於社亳有三社主之祠夀星祠而雍管廟亦有杜主杜主故周之右將軍其在秦中最小鬼之)
(神者各以歲時奉之)
祭天地五畤(增史記封禪書三歲一郊註漢舊儀云元年祭天二年祭地三年祭五畤三歲一遍)
(皇帝自行也)
祠三神(增史記封禪書人有上書言古者天子三年壹用太牢祠神三一天一地一太一天子許之令)
(太祝領祠之于太一壇)
雍四畤(增史記封禪書雍四畤春以為歲禱因泮凍秋涸凍冬賽祠五月嘗駒及四仲之月祠若月祠)
(陳寳節来一祠春夏用騂秋冬用駵畤駒四匹木禺龍欒車一駟木禺車馬一駟各如其帝色黃犢羔各四珪)
(幣各有數皆生瘞埋無俎豆之具)
宰相所主(原史記陳丞相世家孝文皇帝問右丞相勃曰天下一歲决獄幾何勃謝曰不知問天下)
(一歲錢榖出入幾何勃又謝不知於是上亦問左丞相平平曰有主者上曰苟各有主者而君所主者何事也)
(平謝曰宰相者上佐天子理隂陽順四時下育萬物之宜使卿大夫各得任其職焉)
膢臘(原漢書武帝紀太初二年春三月膢五日祠門戸比臘注漢儀注立秋貙膢膢祭名也貙虎屬常以)
(立秋日祭獸王者亦以此日出獵還以祭宗廟故有貙膢之祭也臘者冬至後臘祭百神也)
更賦(原漢書昭帝紀三年以前逋更賦未入者皆勿收注更有三品有卒更有踐更有過更古者正卒無)
(常人皆當迭為之一月一更是謂卒更也貧者欲得顧更錢者次直者出錢顧之月二千是謂踐更也天下人)
(皆直戍邊三日雖丞相子亦在戍邊之調不可人人自行三日戍又行者當自戍三日不可往更還因更住一)
(歲一更諸不行者出錢三百入官官以給戍者是謂過更也)
三服官(原漢書元帝紀初元五年詔罷三服官注齊國舊有三服之官春獻冠幘縰為首服絹素為冬)
(服輕絹為夏服凡三)
順月令(原漢書成帝紀陽朔二年春寒詔曰昔在帝堯立羲和之官命以四時之事令不失其序故書)
(云黎民於變時雍眀以隂陽為本也今公卿大夫所奏請多違時政其務順四時月令又李尋傳古之王者尊)
(天地重隂陽敬四時嚴月令順之以善政則和氣可立致猶枹鼓之相應也)
祝宗(原漢書郊祀志使先聖之後能知山川敬於禮儀眀神之事者以為祝能知四時犧牲壇場上下氏)
(姓所出者以為宗)
祠社稷(增漢書郊祀志高祖十年春有司請令縣常以春二月及臘祠稷以羊彘民里社各自裁以祠)
(原後漢書祭祀志建武二年立大社稷於雒陽在宗廟之右方壇無屋有墻門而已二月八月及臘一歲三祠)
(皆太牢具使有司祠)
祠八神(原漢書郊祀志一曰天主祠天齊二曰地主祠泰山梁父三曰兵主祠蚩尤四曰隂主祠三山)
(五曰陽主祠之罘山六曰月主祠之萊山七曰日主祠盛山八曰四時主祠琅邪琅邪在齊東北蓋歲之所始)
書板言事(增漢書禮儀志冬夏至八能士書板言事封以皂囊送西陛跪授尚書)
太初歴(原漢書律歴志詔用鄧平所造八十一分律歴罷廢尤疎遠者十七家復使校歴律昏眀淳于)
(陵渠覆太初歴晦朔弦望皆最密日月如合璧五星如連珠陵渠奏状遂用鄧平歴)
三統歴(原漢書律歴志孝成世劉向總六歴列是非作五紀論向子歆究其微眇作三統歴)
四鈞(原漢書律歴志四鈞為石者四時之象也重百二十斤者十二月之象也)
代田(原漢書食貨志武帝以趙過為搜粟都尉過能為代田一畮三甽歲代處故曰代田注代易也)
法天立道(原漢書董仲舒𫝊天者羣物之祖也故徧覆包函而無所殊建日月風雨以和之經隂陽)
(寒暑以成之故聖人法天而立道亦溥愛而亡私布德施仁以厚之設誼立禮以導之春者天之所以生也仁)
(者君之所以愛也夏者天之所以長也德者君之所以飬也霜者天之所以殺也刑者君之所以罰也)
勸民農桑(增漢書龔遂傳遂為勃海太守見齊俗奢侈好末技不田作乃躬率以儉約勸民務農桑)
(春夏不得不趋田畝秋冬課收斂益畜果實菱芡勞来循行郡中皆有蓄積吏民皆富實)
四時服御(原漢書魏相傳高皇帝令羣臣議天子所服以安治天下中謁者趙堯舉春李舜舉夏兒)
(湯舉秋貢禹舉冬四人各職一時注主一時衣服禮物朝祭百事也增李德裕正服箴聖人作服法象可觀四)
(時所御各有其官非此勿服惟辟為難)
旬歲(原漢書翟方進𫝊方進為丞相司直旬歲間免兩司隸朝廷由是憚之注旬歲猶言滿歲)
春秋鄉射(增漢書韓延夀𫝊為東郡太守脩治學宫春秋鄉射陳鐘鼔管弦盛升降揖讓及都試講)
(武習射御之事歌者先居射室延夀坐射室騎士從者帶弓鞬羅後)
調露樂(原樂動聲儀時元氣者受氣於天布之於地以時出入物者也四時之節動静各有分職不得)
(相越謂調露之樂也注調露調和致甘露也使物茂長之樂增舊唐書音樂志始奏承雲娱帝賞復歌調露暢)
(韶英)
太隂治時(增淮南子太隂治春則欲行柔惠温良太隂治夏則欲布施宣眀太隂治秋則欲修備繕)
(兵太隂治冬則欲猛毅剛強三歲而改節六歲而易常)
體太一(原淮南子體太一者牢籠天地弹壓山川含吐隂陽申洩四時紀綱八極經緯六合覆露照導)
(普汜而無私翾飛蠕動莫不邱德而生)
政成化行(原孔叢子子順曰先君初相魯魯人謗誦曰麛裘而芾投之無戾芾之麛裘投之無郵及)
(三年政成化既行民又作誦曰衮衣章甫實獲我所章甫衮衣惠我無私)
懸弧(增賈誼新書懸弧之禮義東方之弧以梧梧者東方之草春木也其牲以雞南方之弧以柳柳者南)
(方之草夏木也其牲以狗中央之弧以桑桑者中央之木也其牲以牛西方之弧以棘棘者西方之草秋木也)
(其牲以羊北方之弧以棗棗者北方之草冬木也其牲以彘)
薦新(增春秋繁露五穀食物之性也天之所以為賜人也四時之所成受賜而薦之宗廟敬之性也春上)
(豆寔夏上尊寔秋上机寔冬上敦寔豆寔韭也春之所始生也尊寔麺也夏之所初受也机實黍也秋之所先)
(成也敦寔稻也冬之所畢寔也獨斷薦考妣於適寝之所祭春薦韭卵夏薦麥魚秋薦黍豚冬薦稻鴈制無常)
(牲取與新物相宜宋史禮志禮官宗正條定每歲春孟月薦蔬以韭以菘配以卵仲月薦冰季月薦蔬以筍果)
(以含桃夏孟月嘗麥配以彘夏仲月薦果以瓜以来禽夏季月薦果以芡以芰秋孟月嘗栗嘗穄配以雞果以)
(棗以梨秋仲月嘗酒嘗稻蔬以茭筍秋季月嘗豆嘗蕎麥冬孟月羞以兔果以栗蔬以藷藇冬仲月羞以雁以)
(麞冬季月羞以魚)
仁義德刑(增春秋繁露聖人春修仁而求善秋修義而求惡冬修刑而致清夏修德而致寬所以順)
(天地體隂陽)
路車取象(增大戴禮古之為路車也蓋圓以象天二十八橑以象列星軫方以象地三十輻以象月)
(故仰則觀天文俯則察地理前視則睹鸞和之聲側聽則觀四時之運)
陽貴隂賤(原說苑夫水旱俱天下隂陽所為也大旱則雩祭而請雨大水則鳴鼔而劫社何也曰陽)
(者隂之長也陽貴而隂賤陽尊而隂卑天之道也今大旱者陽氣太盛以厭於隂隂不能起亦雩祭拜請而已)
(無敢加也至於大水及日蝕者皆隂氣太盛而上减陽精以賤乘貴以卑陵尊故鳴鼔而懾之朱絲縈而劫之)
耕桑倍力(增韓詩外𫝊召伯出就蒸庶於阡陌隴畝之間而聽斷焉廬於樹下百姓大悦耕桑者倍)
(力以勸於是歲大稔民給家足)
鼓用皮革(原易通卦驗冬至鼓用馬革圓徑八尺一寸夏至鼔用牛皮圓徑五尺七寸注馬坎類牛)
(離類)
視星知緩急(增尚書考靈曜主春者鳥星昏中可以種稷主夏者心星昏中可以種黍主秋者虛)
(星昏中可以種麥主冬者昴星昏中則入山可以斬伐其器械王者南面而坐視四星之中者而知民之緩急)
(急則不賦力役)
八方分音(增樂緯坎主冬至樂用管艮主立春樂用塤震主春分樂用鼓巽主立夏樂用笙離主夏)
(至樂用絃坤主立秋樂用磬兊主秋分樂用鐘乾主立冬樂用柷敔此八方之音)
五政(增孝經鈎命決春政不失五榖蘖初夏政不失甘雨時季夏政不失地無笛秋政不失人民昌冬政)
(不失少疾喪五政不失百榖稚熟日月光明)
四時聖則(原鹽鐡論江都相董生推言隂陽四時相繼父生之子飬之母成之子藏之故春生仁夏)
(長德秋成義冬藏禮此四時之序聖人之所則也)
灼龜(原三禮圖龜以上春灼後左夏灼前左秋灼前右冬灼後右)
居寝從時候(增三禮義宗天子諸侯宫寝之制若春氣三月之中居正寝退息之時常居東北之)
(寝三月之末土王之日則居中寝夏之三月則居東南之寝秋之三月則居西南之寝冬之三月則居西北之)
(寝此三時後土王之日亦各居中寝以從時候)
門法五行四時(增三禮義宗天子九門法陽九之義宫門有五法五行外門有四法四時)
蜡樂(增三禮義宗大蜡盡天地四時之神而祭之其樂亦盡用四時之調)
間祀(原後漢書章帝紀有司奏言孝眀皇帝宜尊廟曰顯宗其四時禘祫於光武之堂間祀悉還更衣注)
(四時正祭外有五月嘗麥三伏立秋嘗粢盛酎十月嘗稻等謂之間祀即各於更衣之殿)
星官書(原後漢書天文志軒轅始受河圖闘苞授規日月星辰之象故星官之書自黃帝始)
葭灰候氣(增後漢書律歴志候氣之法為室三重戸閉塗釁必周密布緹縵室中以木為案每律各)
(一内庳外高從其方位加律其上以葭莩灰抑其内端案歴而候之氣至者灰去其為氣所動者其灰散人及)
(風所動者其灰聚殿中侯用玉律十二惟二至乃候靈臺用竹律六十)
聽樂均(原後漢書律歴志天子常以冬夏日至御前殿合八能之士陳八音聽樂均度晷景候鍾律權)
(土灰放隂陽冬至陽氣應則樂均清景長極黃鍾通土灰輕而衡仰夏至隂氣應則樂均濁景短極蕤賓通土)
(灰重而衡低)
大撓作甲子(原後漢書律歴志記稱大撓作甲子隸首作數二者既立以比日表以管萬事注大)
(撓探五行之情占斗綱所建始作甲乙以名日謂之幹作子丑以名日謂之枝枝幹相配以成六旬)
乾象法(原後漢書律歴志注元和中榖城門候劉洪始悟四分於天疎闊更以五百八十九為紀法百)
(四十五為斗分而造乾象法又制遲疾歴以步月行方於太初四分轉精密矣)
四分歴(原後漢書律歴志論章帝徵能術者課校諸歴定朔稽元追漢三十五年庚辰之歲追朔一日)
(乃與天合以為四分歴元)
四時加祭(增後漢書祭祀志光武帝建武二年雒陽高廟四時加祭孝宣孝元凡五帝其西廟成哀)
(平三帝王四時祭於故高廟東廟京兆尹侍祠冠衣車服如太常祠陵廟之禮南頓君以上至節侯皆就園廟)
(在所郡縣侍祠)
時祫(增後漢書祭祀志建武二年立高廟於洛陽四時祫祀春以正月夏以四月秋以七月冬以十月及)
(臘一歲五祀)
雒陽五郊(增後漢書祭祀志明帝永平二年以禮䜟及月令有五郊迎氣服色因采元始故事兆五)
(郊於雒陽立春日迎春於東郊祭青帝勾芒立夏日迎夏於南郊祭赤帝祝融先立秋十八日迎黃靈於中兆)
(祭黃帝后土立秋日迎秋於西郊祭白帝蓐收立冬日迎冬於北郊祭黑帝元冥)
上計(增後漢書百官志刺史初歲盡詣京都奏事中興但因計吏郡國常以春行縣勸民農桑振救乏絶)
(秋冬遣無害吏案訊諸囚平其罪法論課殿最歲盡遣吏上計令長秋冬集課上計於所屬郡國)
朝請(原後漢書百官志列侯奉朝請在長安者位次三公注春曰朝秋曰請)
四時上簿(增後漢書百官志大司農掌諸錢榖金帛諸貨幣郡國四時上月旦見錢榖簿其逋未畢)
(各具别之)
太史掌奏(增後漢書百官志太史令掌天時星歴凡歲將終奏新年歴凡國祭祀喪娶之事掌奏良)
(日及時節禁忌國有瑞應災異掌記之)
五時服(原後漢書禮儀志立春京師百官衣青立夏衣赤先立秋十八日衣黃立秋衣白立冬衣皂冬)
(至衣絳名為五時服)
上雨澤(增後漢書禮儀志自立春至立夏盡立秋郡國上雨澤)
賜束帛(增後漢書禮儀志立秋遣使者賚束帛賜武官立春遣使賚束帛賜文官)
案驗刑獄(增後漢書魯恭傳初和帝末令麥秋得案驗薄刑而州郡好以苛察為政因此遂盛夏斷)
(獄恭上疏曰月令孟夏斷薄刑出輕繋又曰仲夏挺重囚盆其食夫斷薄刑者謂其輕罪已正不欲令久繋故)
(時斷之也臣愚以為今孟夏之制可從此令其决獄案考皆以立秋為斷以順時節育成萬物)
北斗喉舌(原後漢書李固傳固對策曰陛下之有尚書猶天之有喉舌也斗為天喉舌尚書亦為陛)
(下喉舌斗斟酌元氣運乎四時尚書出納王命賦政四海)
春秋饗射(增後漢書儒林傅劉昆教授子弟每春秋饗射常備列典儀以素瓠葉為俎豆桑弧蒿矢)
(以射菟首行禮縣宰率吏屬觀之)
歲貢士(原後漢書蔡邕𫝊古者取士必使諸侯歲貢注尚書大𫝊曰古者諸侯之於天子三年一貢士)
(一適謂之攸好德再適謂之賢賢三適謂之有功注云適猶得也)
休遣徒繋(增司馬彪續漢書虞延除細陽令每至歲時伏臘休遣徒繋各使還家竝感其恩應期歸)
眀堂(原白虎通眀堂上圓下方八忩四闥布政之宫在國之陽上圓法天下方法地八忩象八風四闥象)
(四時九室法九州十二坐法十二月三十六戶法三十六雨七十二牖法七十二風增漢李尤眀堂銘布政之)
(堂上圓下方體則天地在國正陽忩闥四設流水洋洋順節行化各居其房春恤幼孤夏進賢良秋厲武人冬)
(謹關梁魏書逸士李謐傳天子行事一年十八度入眀堂大饗不問卜一入也每月告朔十二入也四時迎氣)
(四入也廵守之年一入也)
冕冔收(增白虎通禮曰周冕而祭又曰殷冔夏收而祭此三代宗廟之冠也十一月之時陽氣冕仰黃)
(泉之下萬物被施前冕後仰故謂之冕謂之冔者十二月時施氣受化詡張而後得牙故謂之䚴謂之收者十)
(三月之時氣收本舉生萬物而逹出之故謂之收)
扶助微氣(增白虎通至日所以休兵不興事閉關商旅不行何此日隂陽氣微王者承天理物故率)
(天下静不復行役以扶助微氣成萬物也)
春求秋報(增白虎通社稷者乃隂陽中和之氣而用尤多故為長也歲再祭何春求秋報義也)
四孟登臺(增三輔故事漢作靈臺於城東常以四孟之月登臺而觀)
食舉樂(增薛瑩書建初二年太常樂丞鮑鄴上言王者飲食必道須四時五味故有食舉之樂所以順)
(天地飬神眀求福應也今官樂但有太蔟皆不應月律可作十二月均各應其月氣乃能感天地和氣宣應)
樂章别名(原獨斷宗廟所歌詩之别名思文一章祀后稷配天之所歌也噫嘻一章春夏祈榖於上)
(帝所歌也豐年一章蒸嘗秋冬所歌也?一章季冬薦魚春獻鮪所歌也載芟一章春籍田祈社稷所歌也良)
(耜一章秋報社稷所歌也)
六祝(原獨斷大祝掌六祝之辭順祝願豐年也年祝求永真也告祝祈福祥也化祝弭災兵也瑞祝&KR0647;時)
(雨寧風旱也策祝遠罪病也)
月朝(原獨斷舊儀三公以下月朝後省常以六月朔十月朔旦朝後又以盛暑省六月朝故今獨以為正)
(月十月朔朝也)
廟祭(原獨斷天子之廟七諸侯之廟五皆月祭之大夫之廟三四時祭之士一廟上士二廟亦四時祭之)
(府史以下及庶人皆無廟四時祭於寝也)
上飯(原獨斷洛陽諸陵皆以晦望二十四氣伏社臘及四時日上飯)
承天順時(原蔡邕眀堂月令論眀堂者謹承天順時之令昭令德宗祀之禮眀前功百辟之勞起飬)
(老敬長之義顯教幼誨穉之學朝諸侯選造士於其中以明制度故為大教之宫而四學具焉官司備焉)
出軍䜿牙(增抱朴子凡始出軍䜿牙春出城西門令牙門西向出時令登眀大吉加東方吉夏出北)
(門令牙門北向出時令登眀大吉加南方吉秋出東門令牙門東向出時令神后登眀大吉加西方吉冬出南)
(門令牙門南向出時令神后登眀大吉加北方吉)
春秋雩(增論衡春二月雩秋八月亦雩春祈榖雨秋祈榖實)
迎氣樂(增皇覧迎氣四時之樂唱以角徵商羽春唱角舞羽翟夏唱徵舞鼓鞉秋唱商舞干戚冬唱羽)
(舞干戈)
冬布夏練(增晉書元帝紀有司嘗奏太極殿廣室施絳帳帝曰漢文集上書皂囊為帷遂令冬施青)
(布夏施青練帷帳)
讀五時令(增晉書禮志漢儀太史每歲上其年歴先立春立夏大暑立秋立冬嘗讀五時令皇帝所)
(服各随五時之色帝升御坐尚書令以下就席位尚書三公郎以令置桉上奉以入就席伏讀訖賜酒一巵唐)
(書禮樂志自仲春以後每月各居其位皆冠通天服玉之色如其時若四時之孟月及季夏土王讀五時令於)
(眀堂亦如之又韋縚𫝊開元初帝詔歲率公卿迎氣東郊至三時常以孟月讀時令於正寝)
歲舉優劣(原晉書杜預𫝊預受詔為黜陟之課其略曰科舉優劣莫若委任逹官各考所統在官一)
(年以後每歲言優者一人為上第劣者一人為下第因計偕以名聞如此六載主者總集採按其六歲處優舉)
(者超用之六歲處劣舉者奏免之其優多劣少者叙用之劣多優少者左遷之)
表年首事(原杜預春秋序春秋者魯史記之名也記事者必表年以首事年有四時故錯舉以為所)
(記之名也)
農月停遷(增山公啟事晉制春夏農月不遷改長吏郡守縣令之屬以其妨農事故也)
賜絹(增晉公卿禮秩品第一者春賜絹百匹秋賜絹二百匹)
順時飬物(增劉勰新論先王之治上順天時下飬萬物草木昆蟲不失其所獺未祭魚不施網罟豺)
(未祭獸不修田獵鷹隼未擊不張罻羅霜露未霑不伐草木)
橘稅(原述異記越多橘柚園歲出橘税名曰橘籍吴闞澤表曰請除臣之橘籍)
歲終考課(增魏書肅宗紀孝昌元年詔勸善黜惡經國茂典其令每歲一終郡守列令長刺史列守)
(相以定考課辨其能否若有濫謬以考功失衷論)
輪扇候氣(原隋書律歴志後齊参軍信都芳為輪扇二十四埋地中以測二十四氣每一氣感則一)
(扇自動他扇竝住與管灰相應若符契焉)
四通月氣(原隋書音樂志梁武帝素善鍾律立為四器名之為通每通皆施三絃一曰玄英通二曰)
(青陽通三曰朱眀通四曰白藏通因以通聲轉推月氣悉無差違又制為十二笛以寫通聲於是被以八音施)
(以七聲莫不和韻)
十二卿(增隋書百官志諸卿梁初猶依宋齊皆無卿名天監七年以太常為太常卿加置宗正卿以大)
(司農為司農卿三卿是為春卿加置太府卿以少府為少府卿加置太僕卿三卿是為夏卿以衛尉為衛尉卿)
(廷尉為廷尉卿將作大匠為大匠卿三卿是為秋卿以光勲為光禄卿大鴻臚為鴻臚卿都水使者為大舟卿)
(三卿是為冬卿凡十二卿皆置丞及功曹主簿)
課入農桑(增隋書食貨志河清三年定令每歲春月各依鄉土早晚課入農桑自春及秋男二十五)
(以上皆布田畝蠶桑之月婦女十五以上皆營蠶桑孟冬刺史聽審邦教之優劣定殿最之科品人有人力無)
(牛或有牛無力者須令相便皆得納種使地無遺利人無遊手焉)
停牲牢(增舊唐書眀皇紀開元十一年令春秋之時釋奠諸州宜依舊用牲牢其屬縣用酒脯而巳十)
(九年天下州府春秋二時社及釋奠停牲牢唯用酒脯永為常式)
供奉儀式(增舊唐書百官志殿中侍御史掌殿供奉之儀式凡冬至元正大朝會則具服升殿若郊)
(祀廵幸則於鹵簿中糺察非違具服從於旌門視文物有所虧缺則糺之)
脩享諸陵(增舊唐書百官志太常寺諸陵署凡朔望元正冬至皆脩享於諸陵)
起居注(增舊唐書百官志門下省起居郎掌起居注錄天子之言動法度以修記事之史凡記事之制)
(以事繋日以日繋月以月繫時以時繋年必書其朔日甲乙以紀歴數)
奏聞祥瑞(增舊唐書百官志門下侍郎掌貳侍中之職凡元旦冬至天子視朝則以天下祥瑞奏聞)
三公廵陵(增舊唐書百官志凡二分之月三公廵行山陵則太常卿為之副李氏刊誤唐開元禮春)
(秋二仲月司徒司空廵陵春則掃除枯朽秋則芟薙繁蕪掃除者當發生之時欲使茂盛也芟薙者當秋殺之)
(時除去擁蔽且慮火災也)
歲序還往(增舊唐書張建封𫝊貞元十三年詔曰比来朝官或諸處過從金吾皆有上聞其間如素)
(是親故或曾同僚友伏臘歲序時有還往亦是常禮人情所通起今已後金吾不須聞)
水運渾天(增唐書天文志開元十一年眀皇詔一行等鑄渾天銅儀員天之象具列宿赤道及周天)
(度數又注水激輪令其自轉一晝一夜而天運周外絡二輪綴以日月令得運行每天西旋一周日東行一度)
(月行十三度之七二十九轉有餘而日月會三百六十五轉而日周天以水櫃為地平令儀半在地上半在地)
(下晦朔弦望遲速有凖立木人二於地平上其一前置鼓以候刻至一刻則自擊之其一前置鐘以候辰至一)
(辰亦自撞之皆於櫃中各施輪軸鈎鍵關鎻交錯相持置於武成殿前以示百官當時稱其妙命之曰水運渾)
(天)
薦陵(原唐書禮樂志開元二十年詔建初啓運興寧永康陵歲四時八節所司與陵署具進食天寳二年)
(始以九月朔薦衣於諸陵又常以寒食薦餳粥雞毬雷車五月五日薦衣扇)
六祀(增唐書禮樂志立春後丑日祀風師立夏後申日祀雨師立秋後辰日祀靈星立冬後亥日祀司中)
(司命司人司禄季夏土王之日祭中霤孟冬祭司寒皆一獻)
配祀(增唐書禮樂志唐武德中冬至及孟夏雩祭皇地祗於方邱神州地祗於北郊以景帝配而上辛祈)
(榖祀感生帝於南郊配五方天帝於明堂以元帝配)
孔廟丁祭(增唐書禮樂志太宗貞觀四年詔州縣學皆作孔子廟二十一年詔左邱眀等二十二人)
(皆配享之玄宗開元二十八年詔春秋二仲上丁祭之)
尚父廟(增唐書禮樂志開元十九年始置太公尚父廟以留侯張良配中春中秋上戊祭之牲樂之制)
(如文宣出師命將發日引辭於廟仍以古名將十人為十哲配享又肅宗紀上元元年諡太公為武成王元史)
(祭祀志武成王立廟於樞密院公堂之西每歲春秋二仲上戊日遣官行禮)
五官正(增唐書百官志春官夏官秋官冬官中官各一人掌司四時各司其方之變異冠加一星珠以)
(應五緯衣從其方色元日冬至朔望朝會及大禮各奏方事而服以朝見王融策秀才文五正置於朱宣下民)
(不忒九工開於黃序庶績其凝)
月獻(增唐書百官志中尚署令歲二月獻牙尺寒食獻毬五月獻綬帶夏至獻雷車七月獻鈿針臘日獻)
(口脂唯筆琴瑟絃月獻)
集賢課最(增唐書百官志集賢殿書院學士直學士侍讀學士修撰官掌刊緝經籍凡承旨撰集文)
(章校理經籍月終則進課於内歲終則攷最於外)
三工(原唐書百官志凡工匠以州縣為團五人為火五火置長一人四月至七月為長工二月三月八月)
(九月為中工十月至正月為短工)
兩税(原唐書食貨志德宗相楊炎作兩税法夏輸無過六月秋輸無過十一月置兩税使以總之)
青苖錢(原唐書食貨志大歴元年詔天下苖一畝税錢十五市輕貨給百官手力課以國用急不及秋)
(方苖青即征之號青苖錢)
租庸調(原唐書食貨志凡授田者丁歲輸粟二斛稻三斛謂之租丁随鄉所出歲輸絹二匹綾絁二丈)
(布加五之一綿三兩麻三斤謂之調用人之力歲二十日加二日不役者日為絹三尺謂之庸)
白簿黃籍(原唐書食貨志州縣職田公廨田每六月以白簿上尚書省覆實至十月輸送則有黃籍)
(歲一易之)
停刑(原唐書刑法志武德二年頒新格五十三條凡斷屠日及正月五月九月不行刑增又貞觀中每歲)
(立春至秋及大祭祀致齋朔望上下弦二十四氣雨及夜未明假日斷屠日皆停死刑)
置員象時節(增唐書李適𫝊中宗景龍二年始作修文館置大學士四員學士八員直學士十二)
(員象四時八節十二月)
春秋射禮(增唐書源乾曜𫝊景雲後公卿百官上已九日廢射禮乾曜以為古之擇士先觀射禮非)
(取一時樂也夫射者别邪正觀德行中祭祀辟寇戎宜春秋不可廢)
四時聽選(增唐書劉祥道𫝊唐沿隋制十一月選集至春停日薄事叢有司不及研諦祥道父林甫)
(建請四時聽選随到輙擬於是官無滯人玉海乾德二年詔流内銓聽四時参選不俟冬集仍命陶榖等重詳)
(定循資格及四時参選條)
力耕歲稔(原唐書張儉𫝊儉檢校代州勸墾田力耕歲數稔私蓄富實)
九宫壇(增唐會要九宫壇以四孟随歲改位行棋謂之飛位)
義倉(增唐會要隋開皇之制天下輸粟謂之社倉及大業中取充官費今請自王公以下訃墾田秋熟所)
(在為義倉歲凶以給民太宗善之乃詔畝歲二升粟麥秔稻随地所宜寬鄉斂以所種狹鄉據青苖簿而督之)
(耗十四者免其半耗十七者皆免之商賈無田者以其戸為九等出粟自五石至五斗為差下戶不取焉歲不)
(登以賑民或貸為種子至秋而償)
常平倉(增唐會要貞觀十三年詔於洛相幽徐齊并秦蒲州置常平倉粟藏九年米藏五年下濕之地)
(粟藏五年米藏三年皆著於令)
一歲四祭(增通典周制四坎壇祭四方以血祭祭五岳以埋沈祭山林川澤一歲凡四祭一者謂盈)
(氣時二者郊天時三者大雩時四者大蜡時皆因以祭之)
槐瑟桑琴(原通典人君冬至日使八能之士鼔黃鍾之琴瑟用槐木長八尺一寸夏至日琴用桑木)
(長五尺七寸注槐取氣上桑取氣下也)
五時迎氣(增通典王者必五時迎氣者以示人奉承天道從時訓人之義故月令於四立日及季夏)
(土德王日各迎其王氣之神於其郊其配祭以五人帝春以太皥夏以炎帝季夏以黃帝秋以少昊冬以顓頊)
六禮板(增通典凡六禮板長尺二寸以應十二月博四寸以象四時厚八分以象八節皆真書)
每歲察舉(增通典後漢光武十二年詔三公舉茂材各一人廉吏各一人左右將軍歲察廉吏各二)
(人光禄歲舉郎茂材四行各一人察廉吏三人中二千石歲察廉吏各一人廷尉大司農二人將兵將軍歲察)
(廉吏各二人監御史司隸州牧歲舉茂材各一人)
國學立廟(增通典唐武德二年於國子學立周公孔子廟各一所四時致祭)
春秋𤼵使(增通典唐龍朔初置兩臺每年春秋𤼵使春曰風俗秋曰廉察令地官尚書韋方質為條)
(例刪定為四十八條以察州縣)
定物價(增通典諸司市常以四仲月實定所掌為物上中下之價)
調歴(原通鑑黃帝問鬼臾蓲對曰天以六節地以五制用天氣者六期為備終地紀者五歲為周五六合)
(者歲三千七百二十氣為一紀六十歲千四百四十氣為一周太過不及斯以見矣乃因五量治五氣起消息)
(察𤼵斂以作調歴歲紀甲寅日紀甲子而時節定)
容成作蓋天(原通鑑黃帝命容成作蓋天以象周天之形綜六術以定氣運)
不數赦(原通鑑貞觀二年上謂侍臣曰赦者小人之幸君子之不幸一歲再赦善人喑啞夫飬稂莠者)
(害嘉榖赦有罪者賊良民故朕即位以来不欲數赦恐小人恃之輕犯憲章故也)
官健團結(增通鑑大歴十二年五月詔定諸州兵皆有常數其召募給家糧春冬衣者謂之官健差)
(點土人春夏歸農秋冬追集給身糧醬菜者謂之團結)
減歲入(增通鑑會昌五年九月太尉李德裕請置令戶部歲入錢帛十二萬緡疋度支塩鐡歲入十三)
(萬緡疋眀年减其三之一凡諸道所進助軍財貨皆入焉以度支郎中判之)
均田(增五代史周世宗紀嘗夜讀書見元稹均田圖嘆曰此致治之本也詔須其圖法使吏民先習知之)
(期以一歲大均天下之田)
五賦(增宋史食貨志歲賦其𩔖有五曰公田之賦曰民田之賦曰城郭之賦曰雜變之賦曰丁口之賦凡)
(賦入州縣百籍歲一置謂之空行簿以待歲中催科閏年别置謂之實行簿藏有司)
廣惠倉(增仁宗實錄嘉祐二年詔天下置廣惠倉歲給具所支納上三司三年二月詔三京諸州軍自)
(今年終應戸絶納官田土未賣者並撥隸廣惠倉詔三司以天下廣惠倉隸司農寺逐州幕職曺官各一員專)
(監每年十月分差官檢視老幼貧疾不能自存之人籍定姓名自次月一日人給米一升幼者半之三日一給)
(至眀年二月止有餘即量大小均給之)
歲造兵械(增曾鞏政要策國工有南北作坊歲造甲鎧具装鎗劔刀鋸器械箭笥簏皮笠弩橦床子)
(弩凡三萬二千又有弓弩院歲造弓弩箭弦鏃等凡千六百五十餘萬諸州歲造弓弩箭劔甲鍪鏃等凡六百)
(二十餘萬又别造什器凡諸兵械置五庫以貯之戎具精勁近古未有)
分年試經義(增朱子學校貢舉私議今欲以易書詩為一科而子年午年試之周禮儀禮及二戴)
(之禮為一科而夘年試之春秋及三𫝊為一科而酉年試之諸經皆兼大學論語中庸孟子論則分諸子為四)
(科而分年以附焉策則諸史時務亦然則士無不通之經無不習之史而皆可為當世之用矣)
祭用分至(增朱子家禮集說祭用二分二至程子曰時祭用仲月前期詣祠堂以珓环卜日余謂卜)
(日無定慮有不虔温公曰孟詵家祭用二分二至若不暇卜日則止依孟儀用分至於事為便也)
歴代歴名(原春明退朝錄上古以来逐朝歴名黃帝起元用辛夘歴顓帝用乙夘歴虞用戊午歴夏)
(用丙寅歴成湯用甲寅歴周用丁巳歴魯用庚子歴秦用乙夘歴漢用太初歴四分歴三統歴魏用黃初歴景)
(初歴晉用正始歴合元萬分歴宋用大明歴元嘉歴齊用天保歴同章歴正象歴後魏用興和歴正元歴正象)
(歴梁用大同歴乾象歴永昌歴後周用天和歴丙寅歴明元歴隋用甲子歴開皇歴皇極歴大業歴唐用戊寅)
(歴麟德歴神龍歴大衍歴元和觀象歴長慶宣眀歴寳應歴正元歴景福崇元歴晉天福用調元歴周顯德用)
(欽天歴宋用應天歴乾元歴宜天歴崇天歴眀天歴)
茶租錢(原玉海嘉祐四年二月己巳詔開江淮茶禁聽民自賣通商收税罷十三山場六𣙜務歲輸不)
(過三十三萬有竒謂之茶租錢以歲課均賦於茶戸)
社倉(原玉海乾道四年戊子建人大饑朱子居崇安請於郡得粟六百萬斛賑民是冬有年民以粟償官)
(因留里中而上其籍於府眀年夏又請倣古法為社倉以儲之歲一斂散既以紓民之急又得易新以藏俾碩)
(貸者出息什二歲小饑則弛半息大祲則盡蠲之為倉三經始於七年五月而成於八月既成因為之記)
宗正上籍(增玉海漢宗正有郡國歲計上籍之文劉向以高材進對)
宗室進士(增玉海唐宗正寺歲送進士二十人與國子監京兆府相比李程李肱皆為舉首)
春夏賑(增玉海嘉祐二年樞密使韓琦請罷鬻諸路戸絶田募民承佃以夏秋所輸租課每年春夏以)
(賑老幼貧疾)
日歴(增山堂考索日記起居則為起居注月記時政則為時政記排次起居時政則謂之日歴總集日歴)
(則為一朝實錄積集累朝實錄則為一代全史)
定太陽出沒法(原漏刻經正月出乙入庚方二八出兔入雞場三七𤼵甲入辛地四六生寅入)
(犬藏五月生艮歸乾上仲冬出巽入坤方惟有十與十二月出辰入申仔細詳)
春秋運(增金史河渠志春運以冰消行暑雨畢秋運以八月行冰凝畢)
授時歴(原元史歴志授時歴以至元辛巳為元所用之數一本諸天杪而分分而刻刻而日皆以百為)
(率比之他歴積年日法推演附會出於人為者為得自然)
貸民種豆(增續文獻通考宋程珦知沛縣會久雨平原出水榖既不登晚種不入珦計可耕而種時)
(已過乃募富室得豆數千石以貸民使布之水未盡涸而甲巳露矣是年遂不艱食)
帝王廟(原續文獻通考洪武間始建帝王廟於南京後復擇古名臣三十七人從祀两廡每歲郊祀時)
(既附祭歴代帝王秋八月復擇日遣官祭於本廟)
四親廟(原續文獻通考洪武己酉年改四親廟時享春以清眀夏以端午秋以中元冬以冬至惟歲除)
(如故)
祀太歲諸神(原續文獻通考洪武二年定以驚蟄秋分日祀太歲諸神以清眀霜降日祀嶽瀆諸)
(神壇據高阜南向)
祭旗纛(原續文獻通考旗纛藏之内府每歲仲秋祭山川遣旗手祭於山川壇内之旗纛廟霜降日又)
(祭於教場歲暮享太廟日又祭於承天門外)
祭城隍(原續文獻通考洪武己酉特勅郡邑各設無祀鬼神壇以三月清眀七月十五十月初一日祭)
(以城隍神主之鍳察善惡)
大比(增續文獻通考洪武十七年頒行科舉成式凡三年大比子午夘酉年鄉試辰戌丑未年會試)
民用
菑畬(原易不耕穫不菑畬則利有攸往爾雅田一歲曰菑二歲曰新田三歲曰畬)
場圃(增詩九月築場圃𫝊春夏為圃秋冬為場箋場圃同地自物生之時耕治之以種菜茹至物盡成熟)
(築堅以為場)
深衣(原禮深衣制十有二幅以應十有二月袂圜以應規曲袷如矩以應方負繩及踝以應直下齊如權)
(衡以應平)
庶人時薦(增禮庶人春薦韭夏薦麥秋薦黍冬薦稻韭以卵麥以魚黍以豚稻以雁)
温凊定省(原禮凡為人子之禮冬温而夏凊昏定而晨省)
冬夏贄(原儀禮士相見禮贄冬用雉夏用腒左頭奉之䟽腒乾雉)
冬夏屨(增儀禮屨夏用葛冬皮屨可也)
中山酒(增周禮天官酒正清酒注清酒今中山冬釀接夏而成者搜神記狄希中山人也能造千日酒)
(飲之亦千日醉)
年榖和熟(增左𫝊年榖和熟天贊之也鮮不五稔注少尚當歴五年多則不啻)
□蓘豐年(原左𫝊譬如農夫是□是蓘雖有饑饉必有豐年注□耘壅苖為蓘言耕鉏不以水旱息)
(必有豐年之收)
闔廬(原左傳吾儕小人皆有闔廬以辟燥濕寒暑)
樂歲(原孟子樂歲終身飽增武瓘詩共賀人安豐樂歲幸陪珠履侍銀章)
農察四時(增國語今夫農羣萃而州處察其四時權節其用耒耜枷芟及寒擊菓除田以待時耕及)
(耕深耕而疾耰之以待時雨時雨既至挟其槍刈耨鎛以從事於田野)
皮絺待乏(原國語賈人夏則資皮冬則資絺旱則資舟水則資車以待乏也)
婚禮從時(原家語霜降而婦功成嫁娶者行焉冰泮而農桑起婚禮殺焉)
飲食時(原家語用水火金木飲食必時注用水漁人以時入澤梁用火季春出火季秋納火也用金以)
(時采銅鐡用木斧斤以時入山林飲食各随四時之道也)
十年蓄(增管子懸時積歲國有十年之蓄)
歲有四秋(原管子歲有四秋而分有四時故曰農事且作請以什伍農夫賦耜鐡此之謂春之秋大)
(夏且至絲纊之所作此之謂夏之秋而大秋成五榖之所會此之謂秋之秋大冬營室中女事紡績緝縷之所)
(作也此之謂冬之秋)
榖貴賤(增管子時有春秋故榖有貴賤注春榖貴秋榖賤)
寒耕暑芸(原管子農夫寒耕暑芸力歸於上女勤於緝織徽織功歸於府)
秋糴春糶(增管子秋糴以五春糶以束注謂富者秋時以五糴之至春出糶便收其束矣束十疋也)
作衣服(增墨子古之人未知衣服之制故聖人作之冬則絹帛輕且温夏則絺綌清且涼所以適身體)
(和肌膚也)
菱芰橡栗(增列子柱厲叔事吕敖公自為不知己去居海上夏日則食菱芰冬日則食橡栗)
八榖(增吴越春秋春種八榖夏長而飬秋成而聚冬蓄而藏)
善卷逍遥(增莊子善卷曰予立身於宇宙之中冬日衣皮毛夏日衣葛絺春耕種形足以勞動秋收)
(斂身足以休食日出而作日入而息逍遥於天地之間而心意自得)
歲更刀(增莊子良庖歲更刀割也)
春蘭秋鞠(原楚辭春蘭兮秋鞠長無絶兮終古注春祀以蘭秋祀以鞠)
突夏寒室(原楚辭冬有突夏夏室寒些注言隆冬凍寒則有大屋複突温室盛夏暑熱則有洞達隂)
(堂其内寒涼也)
美禾麥(原吕氏春秋今茲美禾来茲美麥注茲年也)
採材竹(增史記孫叔敖𫝊孫叔敖為楚相秋冬勸民山採春夏以水注乘多水時而出材竹)
種榖樹木(原史記貨殖傳諺曰百里不販樵千里不販糴居之一歲種之以榖十歲樹之以木百歲)
(来之以德德者人物之謂也)
一歲千釀(增漢書食貨志通邑大都酤一歲千釀注千甕以釀酒)
千石魚陂(增漢書食貨志水居千石魚陂注言有大陂飬魚一歲收魚千石魚以斤兩為計)
踆鴟(增漢書食貨志踆䲭注踆鴟謂芋也有根可食以充糧故無饑年)
農夫寒暑(原漢書貢禹𫝊農夫父子暴露中野不避寒暑捽莫耙土手足腁胝)
螈蠶(增淮南子螈蠶一歲再登非不利也然而王法禁之者為其殘桑也)
魚椒祭(增鹽鐡論古者有魚椒之祭春秋祀其祖祠)
田家伏臘(原楊惲報孫惠宗書田家作苦歲時伏臘烹羊炮羔斗酒自勞)
春生秋熟(原春秋說題辭菽者屬也春生秋熟理通體屬也)
嘉榖(原說文禾嘉榖也以二月而種八月始熟得時之中故謂之禾)
耕在趣時(增汜勝之書耕之本在於趣時和土務糞澤旱鋤穫春凍觧地氣始通土一和解夏至天)
(氣始暑隂氣始盛土復解夏至後九十日晝夜分天地氣和以此時耕田一而當五名曰膏澤皆得時功)
脂田脯田(增汜勝之書秋無雨而耕絶土氣土堅垎名曰脂田及盛冬耕泄隂氣土枯燥名曰脯田)
(脯田與脂田皆傷田二歲不起稼則一歲休之)
愛田(增汜勝之書凡愛田常以五月耕六月再耕七月勿耕謹摩平以待種時五月耕一當三六月耕一)
(當再若七月耕五不當一)
槩禾(增汜勝之書植禾夏至後八十九十日常夜半候之天有霜若白露下以平明時令兩人持長索相)
(對各持一頭以槩禾中去霜露日出乃止如此禾稼五榖不傷矣)
九榖忌(增汜勝之書小豆忌夘稻麻忌辰禾忌丙黍忌丑秫忌寅未小麥忌戍大麥忌子大豆忌申夘)
(凡九榖有忌日種之不避其忌則多傷敗)
畝收十石(增汜勝之書冬雨雪止輙以藺之掩地雪勿使從風飛去後雪復藺之則立春保澤凍蟲)
(死来年宜稼得時之和適地之宜田雖薄惡畝可收十石)
種桑(增汜勝之書種桑法五月取椹著水中即以手漬之以水灌洗取子隂乾治肥田十畝荒田久不耕)
(者尤善好耕治之每畝以黍椹子各三升合種之黍桑當俱生鋤之桑令稀疎調適黍熟穫之桑生正與黍高)
(平因以利鎌摩地刈之曝令燥後有風調放火燒之常&KR0647;風起火桑至春生一畝食三箔蠶)
伐竹木(增四民月令自正月以終季夏不可伐木必生蠧蟲或曰其月無壬子日以上旬伐之雖春夏)
(不蠧猶有剖析開觧之害又犯時令非急無伐十一月伐竹木)
五時食禽(增月令問答凡十二辰之禽五時所食者必家人所畜丑牛未羊戌犬酉雞亥豕而已其)
(餘龍虎以下非食也春木王木勝土土王四季四季之禽牛屬季夏犬屬季秋故未羊可以為春食也夏火王)
(火勝金故酉雞可以為夏食也季夏土王土勝水當食豕而食牛土五行之尊者牛五畜之大者四行之牲無)
(足以配土德者故以牛為季夏食也秋金王金勝木寅虎非可食者犬豕而無角虎屬也故以犬為秋食也冬)
(水王水勝火當食馬而禮不以馬為牲故以其𩔖而食豕也)
當風嚮日(增論衡盛夏之時當風而立隆冬之月嚮日而坐其夏欲得寒而冬欲得温也)
醪醴縹清(增曺植酒賦其味有宜城醪醴蒼梧縹清或秋藏冬𤼵或春温夏成)
温房清室(增曺植七啓温房則冬服絺綌清室則中夏含霜)
八𧖟(原吴錄南陽郡一歲𧖟八績增交州記一歲八績繭出日南永嘉記永嘉有八軰蠶一曰蚖珍蠶三)
(月績二曰柘𧖟四月初績三曰蚖蠶四月績四曰愛珍蠶五月績五曰愛蠶六月末績六曰寒珍蠶七月績七)
(曰四出蠶九月初績八曰寒蠶十月績凡蠶再熟者前軰皆謂之珍左思吴都賦鄉貢八蠶之綿)
杏金丹(增左慈祕訣杏金丹方出渾皇子服之長年不死其法須人罕到處寅月钁劚杏樹地下通陽)
(氣二月除樹下草三月離樹五步作畦壟以通水亢旱則引泉灌溉有霜雪則燒火樹下以救花苞至五月杏)
(熟自落收仁六斗以湯浸去皮及雙仁者用南流水三石和研取汁兩石八斗去滓以新鐡釡用酥三斤以糠)
(火及炭然釡少少磨酥至盡内汁入釡釡上安盆盆中鑚孔用弦懸車轄至釡底以紙塞孔勿令泄氣初著糠)
(火一日三動車轄以衮其汁五日露液生十日白霜起又二日霜盡即金花起乃丹成也開盆炙乾以翎掃下)
(棗肉和丸梧子大每服三丸空心煖酒下)
和羹(增繆襲祭儀夏祠和羹芼以葵秋祠和羹芼以葱冬祠和羹芼以韭)
取蜂蜜(增博物志諸遠方山郡幽僻處出蜜蠟人往往以桶聚蜂每年一取)
附子(原博物志附子烏頭天雄一物也春秋冬夏採之各異增廣志奚毒附子也一年為側子二年為烏)
(喙三年為附子四年為烏頭五年為天雄名醫别錄冬月採為附子春月採為烏頭圖經五者並出蜀土都是)
(一種所産其種出於龍州冬至前先將陸田耕五七遍以猪糞糞之然後布種逐月耘耘至次年八月後方成)
(本只種附子一物至成熟後乃有四物)
錦雞羽(增張華禽經錦雞状如鳩鴿膺前五色如孔雀羽出南詔越山中歲採捕之為衣服之飾)
冬處春遊(增張華歸田賦随隂陽之開闔從時宜以卷舒冬奥處以城邑春放遊於田盧)
相風(增拾遺記帝與娥皇汎於海上以桂枝為表結芳茅為斿刻玉為鳩置於表端言知四時之候今之)
(相風此遺像也)
牢九(增盧諶祭法春祠用饅頭餳餅髄餅牢九夏秋冬亦如之夏祠别用乳餅冬祠用環餅也原束晳餅)
(賦其可以通冬達夏終歲常施四時從用無所不宜唯牢九乎)
女酒(增南方草木状南中有女數歲即大釀酒既漉候冬陂池竭時寘酒罌中密固其上瘞陂中至春瀦)
(水滿亦不𤼵女將嫁乃𤼵陂取酒以供賀客謂之女酒其味絶美)
宿根茄(增南方草木状交廣草木經冬不衰故蔬圃之中種茄宿根有三五年者漸長枝幹乃成大樹)
(每夏秋盛熟則梯樹採之)
益智子(增南方草木状益智子如筆毫長七八分二月花色若蓮著實五六月熟味辛雜五味中芬芳)
(亦可鹽曝出交趾合浦)
荔枝(原南方草木状荔枝樹高五六丈綠葉蓬蓬冬夏榮茂青花朱實大如雞子核黃黑似熟蓮實白如)
(昉甘而多汁似安石榴增舊唐書白居易𫝊南賓郡花木多竒居易在郡為木蓮荔枝圖各記其状曰荔枝生)
(巴峡間形圓如帷蓋葉如桂冬青華如橘春榮實如丹夏熟朵如蒲萄核如枇杷殼如紅繒膜如紫綃瓤肉瑩)
(白如冰雪漿甘酸如醴酪若離本枝一日而色變二日而香變三日而味變四五日外色香味盡去矣)
楓香樹(增南方草木状楓香樹似白楊葉圓而岐分有子而香其子大如鴨卵二月花𤼵乃著實八九)
(月熟曝乾可燒)
龍眼(增南方草木状龍眼高一二丈似荔枝而枝葉微小凌冬不凋春末夏初開細白花七月實熟)
楊桃(增臨海異物志楊桃似橄㰖味甜五月十月熟諺曰楊桃無蹙一歲三熟其色青黃核如棗核)
石南樹(增南方記石南樹野生二月花仍連著實如燕卵七八月熟採取核作肥魚羹和之尤美)
雲母(增抱朴子雲母五色並具而多青者名雲英宜春服之五色並具而多赤者名雲珠宜夏服之五色)
(並具而多白者名雲液宜秋服之五色並具而多黑者名雲母宜冬服之但有青黃二色者名雲砂宜季夏服)
(之晶晶純白者名磷石四時可服也)
石穴白魚(增水經注大防嶺之東首山下有石穴東北洞開高廣四五丈入穴轉更崇深穴中有水)
(夏冷冬温春秋有白魚出穴數日而返採捕食者美珍常味蓋亦丙六嘉魚之流𩔖也)
赤白田(增水經注九真太守任延始教耕犁俗化交土風行象林知耕以来六百餘年火耨耕藝法與)
(華同名白田種白榖七月火作十月登熟名赤田種赤榖十二月作四月登熟所謂兩熟之稻也)
一歲三登(增水經注便懸界有温泉水在郴縣之西北左右有田數十畝資之以溉常以十二月下)
(種明年三月榖熟度此水冷不能生苖温水所溉年可三登)
梁禾(增廣志梁禾蔓生實如葵子米粉白如麫可為饘粥牛食以肥六月種九月熟)
熟稻候(增廣志蟬鳴稻七月熟稻有蓋下白正月種五月穫穫其莖根復生九月復熟青芋稻六月熟)
(累子稻白漠稻七月熟)
冬春李(增廣志有冬李十一月熟有春季李冬花春熟)
七百斛秫(原世說孔羣好飲與親舊書今年田得七百斛秫米不了麯蘖事)
四時詩(原宋書王元謨𫝊孝武常為元謨作四時詩曰董荼供春膳粟漿充夏飱□醬調秋菜白醝觧)
(冬寒)
春韭秋菘(原南史周顒傳文惠太子問顒菜食何味最勝顒曰春初早韭秋末晚菘)
三品藥性(增本草經上藥一百二十種為君主飬命以應天中藥一百二十種為臣主飬性以應人)
(下藥一百二十五種為佐使主治病以應地三品合三百六十五種法三百六十五度一度應一日以成一歲)
(名醫别錄上品藥性亦能遣疾但勢力和厚不為速攻歲月常服必獲大益病既愈矣命亦兼申天道仁育故)
(曰應天一百二十種謂寅夘辰巳之月法萬物生榮時也中品藥性袪患為速延齡為緩人懷性情故曰應人)
(一百二十種謂午未申酉之月法萬物成熟時也下品藥性專主攻擊不可常服疾愈即止地體收殺故曰應)
(地一百二十五種謂戌亥子丑之月法萬物枯藏時也)
景天(增名醫别錄景天生太山川谷四月四日七月七日采隂乾圖經本草今南北皆有之人家種於中)
(庭或盆置屋上春生苖葉似馬齒莧而大作層而上莖極脆弱夏中開紅紫碎花秋後枯死亦有宿根者苖葉)
(花並可用)
人参(增名醫别錄人参生上黨山谷及遼東二月四月八月上旬采根竹刀刮暴乾無令見風如人形者)
(有神原圖經本草今河東諸川及泰山皆有之又有新羅人参俱不及上黨者佳春生苖多於深山背隂近椵)
(漆下濕潤處初生小者三四寸許一椏五葉四五年後生兩椏五葉未有花莖至十年後生三椏年深者生四)
(椏各五葉中心生一莖俗名百尺杵三月四月有花細小如粟蕊如絲紫白色秋後結子或七八枚如大豆生)
(青熟紅自落增本草綱目今所用者皆是遼参其高麗百濟新羅参猶来中國互市亦可收子於十月下種如)
(種菜法秋冬采者堅實春夏采者虚軟)
麥門冬(原名醫别錄麥門冬葉如韭冬夏長生生函谷川谷及隄坂肥土石間久廢處二月八月十月)
(采根隂乾增圖經本草葉青似莎草長及尺餘四季不凋根黃白色有鬚在根如連珠形四月開淡紅花實碧)
(而圓山家清供麥門冬煎春秋采根去心搗汁和蜜以銀氣湯煑如飴貯之磁器温酒化服)
白英(增名醫别錄白英生益州山谷春采葉夏采莖秋采花冬采根)
澤瀉(增名醫别錄澤瀉生汝南池澤五月采葉八月采根九月采實隂乾圖經本草春生苖多在淺水中)
(葉似牛舌獨莖而長秋時開白花作叢似榖精草秋末采根暴乾典術澤瀉久服令人身輕日行五百里走水)
(上)
開墾(原齊民要術凡開荒山澤田皆七月芟艾之草乾即放火至春而開墾其林木大者&KR1937;殺之葉死不)
(扇便任耕種三歲後根枯莖朽以火燒之耕荒畢以鐡齒&KR1564;楱再徧杷之漫擲黍穄勞亦再徧明年乃中為榖)
(田注勞摩田器)
耕有淺深(增齊民要術凡秋耕𣣔深春夏欲淺犁欲廉勞欲再初耕欲深轉地欲淺耕不深地不熟)
(轉不淺動生土也)
燥濕得所(增齊民要術凡耕高下田不問春秋必須燥濕得所為佳若水旱不調寕燥不濕)
旱稻(增齊民要術旱稻用下田白土勝黑土下田停水處燥則堅垎濕則汙泥不問秋夏候水盡地白背)
(時速耕杷勞頻煩令熟二月半種為上時三月為中時四月初及半為下時)
水稻(增齊民要術稻無所緣唯歲易為良選地欲近上流地無良薄水清則稻美)
大小麥(增齊民要術大小麥皆湏五月六月暵地穬麥非良地則不湏種八月中戊社前種者為上時)
(下戊前為中時八月末九月初為下時小麥宜下種八月上戊社前為上時中戊前為中時下戊前為下時正)
(月二月勞而鋤之三月四月鋒而更鋤)
美田(原齊民要術凡美田之法綠豆為上小豆胡麻次之悉皆五六月中䆊種七月八月犁䅖殺之為春)
(榖田則畝收十石其美與蠶矢熟糞同注䆊漫掩也)
種禾時(增齊民要術二月三月種者為植禾四月五月種者為穉禾二月上旬及麻菩楊生種者為上)
(時三月上旬及清眀節桃始花為中時四月上旬及棗葉生桑花落為下時歲道宜晚者五月六月初亦得春)
(種欲深宜曳重撻夏種欲淺直置自生菩音倍又音勃)
来年榖資(增齊民要術凡人家營田每年一易必湏頻種其雜田地即是来年榖資)
種葵(原齊民要術種冬葵法九月收菜後即耕至十月半令得三遍每耕即勞十月末地將凍漫散子散)
(訖再勞每雪輙一勞之無雪臘月中汲井水普勞正月地澤驅踏破地皮春暖葵生三月初葉大如錢自四月)
(八日以後剪賣比及剪遍周而復始日日無窮至八月社日止留作秋菜九月指地賣收訖即急耕悉依前法)
樹李(增齊民要術李性耐久樹得三十年老雖枝枯子亦不細)
種栗(增齊民要術栗種而不栽初熟出殼即裹埋著濕土中至春三月悉芽生出而種之既生數年不用)
(掌近三年内每到十月常湏草裹至二月乃解)
甘藷(增齊民要術甘藷二月種至十月乃成卵大如鵝卵小者如鴨卵掘食蒸食其味甘甜經久得風乃)
(淡泊)
椰椀(增十民要術椰二月花色仍連著實房相連累房三或二十七八子十一月十二月熟其樹黃實)
(俗名為丹椰破之可作椀)
豆䓻(增齊民要術豆䓻樹大如李二月花色仍連著實子相連累其核根芬芳成殼七月八月熟曝乾剥)
(食核味辛香五味)
橄㰖(增齊民要術橄㰖子大如棗二月花八九月熟生食味酢蜜藏乃甜)
留羊種(增齊民要術飬羊常留臘月正月生羔為種者上十一月二月生者次之非此月數生者毛必)
(焦卷骨髄細小所以然者是逢寒逢熱故也其八九十月生者雖值秋熱比至冬暮母乳已竭春草未吐是故)
(不佳其三四月生者雖茂美而羔小未食常飲熱乳所以亦惡六七月生者兩熱相仍中之甚其十一月及二)
(月生者母既合重膚軀充儲草雖枯亦不贏瘦母乳適盡即得春草是以亦佳也)
飼羊(增齊民要術羊一千口者三四月中種大豆一頃雜榖并草留之不湏鋤治八九月中刈作青菱若)
(不種豆榖者初草實成時收刈雜草薄鋪使乾勿令鬱浥既至冬寒多饒風霜或春初雨落春草未生時則湏)
(飼不宜出放又春夏早放秋冬晚出注春夏氣軟所以宜早秋冬霜露所以宜晚)
作醬(增齊民要術作醬法十二月正月為上時二月為中時三月為下時)
作酢(增齊民要術粟米麴作酢法七月二月向末為上時八月四月亦得作大率笨麴末一斗井花水一)
(石粟米飯一石明旦作酢今夜炊飯薄攤使冷日未出前汲井花水斗量著甕中量飯著盆中然後瀉飯著甕)
(中瀉時直傾之勿以手撥飯水量麴末為著飯上慎勿撓攪勿移動綿幕甕口三七日熟美釅少澱)
作豉(增齊民要術作豉法先作煖蔭屋坎地深三二尺屋必以草蓋開小戸僅得容人出入厚作藁籬以)
(閉戸四月五月為上時七月二七日後八月為中時餘月亦得作然冬夏大寒大熱極難調適大都在四時交)
(會之際節氣未定亦難得所常以四孟月十日後作者易成而好)
魚鮓(增齊民要術作魚鮓凡作鮓春秋為時冬夏不佳又作乾魚鮓法尤宜春夏春秋一月夏二十日便)
(熟)
五味脯(增齊民要術作五味脯法正月二月九月十月為佳臘月中作條者堪度夏)
粱米酒(增齊民要術粱米酒春秋冬夏四時皆得作笨麴一斗殺米六斗神麴彌勝春秋桑葉落時麴)
(皆細剉冬則擣末下絹簁大率一石米用水三斗春秋桑落三時冷水浸麴麴𤼵漉去滓冬即蒸甕使熱穠茹)
(之以所量水煑少許梁米薄粥攤待温温以浸麴一宿麴𤼵便炊下釀不去滓看釀多少皆平分米作三分一)
(分一炊净淘弱炊為再餾攤令温便下以杷攪之盆合泥封夏一宿春秋再宿冬三宿看米好消更炊酘之還)
(泥封第三酘亦如之三酘畢後十日便好熟押出酒色漂漂與銀光一體)
神麴酒(增齊民要術神麴酒方净掃刷麴令净有土處刀削去必使極净及斧背椎破大小如棗栗斧)
(刀則殺小用故紙糊席曝之夜乃勿收令受霜露風陰則收之春秋二時釀者皆得過夏熱桑落時作者勝于)
(春)
清麴(增齊民要術清麴法春十一日或十五日秋十五日或二十日所以爾者寒煖有早晚故也但候麴)
(香沫起便下釀過久麴生衣則為失候失候則酒重鈍不復輕香米必細胏净淘三十許遍若淗米不淨則酒)
(色重濁大率麴一斗春用水八斗秋用水七斗秋殺米三石春殺米四石)
飼雞雛(增齊民要術雞春夏雛二十日内無令出窠飼以燥飯)
羊毛氊(增齊民要術飬羊作氊法春毛秋毛中半和用秋毛緊強春毛軟弱獨用太偏是以須雜三月)
(桃花水氊苐一凡作氊不須厚大惟緊薄均調乃為佳耳二年敷卧小覺垢以九月十月賣作□氊眀年四五)
(月出氊時更買新者此為長存不穿敗)
四熟稻(增舊唐書天竺國即漢之身毒國厥土卑濕暑熱稻歲四熟)
再熟稻(增舊唐書婆利國在林邑東南海中洲上風氣暑熱恒如中國之盛夏榖一歲再熟左思吴都)
(賦國税再熟之稻)
茶園歲租(增唐書陸龜蒙𫝊嗜茶置園顧渚山下歲取租茶自判品第張又新為水說七種其二惠)
(山泉三虎邱井六松江人助其好者雖百里為致之)
奢儉歲用(增化書奢者三歲之計一歲之用儉者一歲之計三歲之用)
㮏祗(增酉陽雜俎㮏祇出拂林國苖長三四尺根大如鴨卵葉似蒜葉中心抽條甚長莖端有花六出紅)
(白色花心黃赤不結子其草冬生夏死與薺麥相𩔖取其花壓以為油塗身除風氣)
婆郍婆樹(增酉陽雜俎婆郍婆樹出波斯國亦出拂林長五六丈皮色青綠葉極光净冬夏不凋無)
(花結實其實從樹莖出大如冬瓜有殼裹之殼上有刺瓤至甘甜可食核大如棗一實有數百枚核中仁如栗)
(黃炒食甚美)
安息香(原酉陽雜俎安息香樹出波斯國長三丈皮色黃黑葉有四角經寒不凋二月開花黃色花心)
(微碧不結實刻其樹皮其膠如飴名安息香六七月堅凝乃取之燒通神眀辟衆惡)
野悉蜜(增酉陽雜俎野悉蜜出拂林國亦出波斯國苖長七八尺葉似梅葉四時敷榮其花五出白色)
(不結子花若開時遍野皆香西域人常採其花壓以為油甚香滑)
䭱齊香(增酉陽雜俎䭱齊香出波斯國皮色青薄而極光净葉似阿魏每三葉生於條端無花結實西)
(域人常八月伐之至冬更抽新條極滋茂若不剪除反枯死七月斷其枝有黃汁其状如蜜微有香氣入藥療)
(百病)
蒙嶺茶(增圖經蜀雅州蒙嶺產茶最佳其采常在春夏之交方茶生常有雲霧覆其上若有神物護持)
(云)
瀉酥(增元和志祁連山在張掖酒泉二界上美水茂草山中冬温夏凉宜牛羊乳酪濃好夏瀉酥不用器)
(物置於草上不解散作酥特好一斛酪得斗餘酥)
波稜(增本草綱目波稜八月九月種者可備冬食正月二月種者可備春蔬)
胡蘿蔔(增本草綱目胡蘿蔔八月下種冬月掘根生熟皆可啖)
山樝(增本草綱目山樝有二種皆生山中一種小者人呼為棠朹子樹高數尺葉有五尖椏間有刺三月)
(開五出小白花實有赤黃二色肥者如小林檎小者如指頭九月乃熟小兒采而賣之閩人取熟者去皮核搗)
(和糖蜜作為樝糕以充果物)
白苣(增本草綱目白苣似萵苣而葉色白折之有白汁正月二月下種四月開黃花結子八月十月可再)
(種)
酒糟(增本草綱目酒糟須用臘月及清眀重陽造者瀝乾入少鹽收之藏物不敗揉物能軟若榨乾者無)
(味矣)
沉水香(增唐本草注沉水香葉似橘經冬不凋夏生花白而圓細秋結實如㯽榔色紫似甚而味辛療)
(風水毒腫去惡氣)
威靈仙(增唐本草威靈仙九月末至十二月采根隂乾餘月並不堪采本草綱目其旁每年旁引年深)
(轉茂一根叢鬚數百條長者二尺許初時黃黑色乾則深黑色俗稱鐡脚威靈仙)
豨薟丸(原圖經本草蜀人單服豨薟法五月五日六月六日九月九日采葉去根莖花實净洗暴乾入)
(甑中層層灑酒與蜜蒸之又暴如此九過則氣味極香美熬搗篩末蜜丸服之甚益元氣治肝腎風氣四肢麻)
(痺骨間冷腰膝無力者)
千歲蘽(增圖經本草千歲蘽藤生蔓延木上四月摘其莖汁白而味甘五月開花七月結實八月采子)
(冬惟凋葉春夏取其汁用)
清風藤(增圖經本草清風藤生台州天台山中其苖蔓延木上四時常青土人采莖用)
金櫻子(增圖經本草金櫻子生郊野中大𩔖薔薇有刺四月開白花夏秋結實亦有刺黃赤色形似小)
(石榴十一月十二月采本草衍義九月十月霜熟時采用)
枳木(原圖經本草枳木如橘而小高五七尺葉如橙多刺春生白花至秋成實七月八月采者為實九月)
(十月采者為殼)
麥具四時氣(原圖經本草大小麥秋種冬長春秀夏實具四時中和之氣故為五榖之貴地暖處)
(亦可春種至夏便收然比秋種者四氣不足故有毒)
田麻(增圖經本草田麻生信州田野及溝澗旁春夏生青葉八月中生小莢冬月采葉治癰癤諸毒)
救窮草(原圖經本草黃精别錄名救窮草三月生苖本黃末赤四月開青白花結子如白黍粒亦有無)
(子者根如嫩生薑而黃色二月采根蒸過暴乾用今遇八月采山中人九蒸九暴作果賣黃黑色而甚甘美)
天門冬(增圖經本草天門冬春生藤蔓大如釵股高至丈餘葉如茴香夏生白花亦有黃色者秋結黑)
(子在其根枝旁其根白或黃紫色二月三月七月八月采根四破之去心先蒸半炊間暴乾停留久仍濕潤入)
(藥時重炕焙令燥)
何首烏(增圖經本草何首烏春採根秋採花九蒸九曝乃可服此藥本名交藤因何首烏服而得名也)
(何首烏有雌雄根遠不過三尺夜則苖蔓相交或隐化不見春末夏中秋初三時候晴眀時採之有赤白二種)
(赤者雄白者雌五十年者如拳大號山奴服之一年髮髭青黑一百年者如盌大號山哥服之一年顔色紅悦)
(一百五十年者如盆大號山伯服之一年齒落更生二百年者如斗栲栳大號山翁服之一年顔如童子行及)
(奔馬三百年者如三斗栲栳大號山精純陽之體久服之則成地仙也)
㯽榔(增本草綱目㯽榔樹旁無枝柯條從心生端頂有葉三月葉中腫起一房因自坼裂出穗凡數百顆)
(又生刺重累於下以護衛其實五月成熟剥去其皮煮肉乾之皮皆筋絲與大腹皮同也原異物志㯽榔實硬)
(如乾棗以扶留古賁灰并食下氣及宿食白蟲消榖飲啖設為口實)
桃實異名(增本草綱目桃品甚多易於栽種且早結實五年宜以刀劙其皮出其脂液則多延數年)
(其實有紅桃緋桃碧桃緗桃白桃烏桃金桃銀桃胭脂桃皆以色名者也有綿桃油桃御桃方桃匾桃偏核桃)
(皆以形名者也有五月早桃十月冬桃秋桃露桃皆以時名者也並可供食)
水粟(增本草綱目水粟三月出水莖大如指葉似荇葉而大徑四五寸初生如荷葉六七月開黃花結實)
(状如角黍長二寸許内有細子一包如罌粟澤農採之洗擦去皮蒸曝舂取米作粥飯食之其根大如栗亦如)
(鷄頭子根儉年人亦食之作藕香味如栗子三四月採莖取汁煑硫黃能拒火)
大小蒜(增本草綱目大小二蒜皆八月種春食苗夏初食薹五月食根秋月收種)
胡葱(增本草綱目胡葱八月下種五月收取葉似葱而根似蒜其味如薤不甚臭食療本草胡葱生蜀郡)
(山谷状似大蒜而小形圓皮赤稍長而銳五六月採)
薤(增本草綱目薤八月栽根正月分蒔宜肥壤數枝一本則茂而根大葉状如韭氣亦如葱二月開細花紫)
(白色根如小蒜一本數顆相依而生五月葉青則掘之否則肉不滿也食療本草薤發熱病不宜多食三四月)
(勿食生者)
芹(增本草綱目芹二月生苖其葉對節而生莖有節稜而中空其氣芬芳五月間開細花楚人採以濟饑其)
(利不小)
萵苣(增本草綱目萵苣正二月下種最宜肥地葉折之有白汁粘手四月抽薹高三四尺剥皮生食味如)
(胡瓜江東人鹽晒壓實以備方物謂之萵筍也)
胡荽(增本草綱目胡荽八月下種晦日尤良初生柔莖圓葉葉有花岐根軟而白冬春採之香美可食道)
(家五葷之一立夏後開細花成簇如芹菜花淡紫色五月收子子如大麻子亦辛香)
薺(增本草綱目薺有大小數種並以冬至後生苖二三月起莖開細白花結莢如小萍莢内細子名蒫)
莧(增本草綱目莧並三月撒種六月以後不堪食老則抽莖如人長開細花成穗穗中細子九月收之)
壺盧(增本草綱目壺盧名状不一並以正二月下種生苖引蔓延緣其葉似冬瓜葉而稍團五六月開白)
(花結食白色瓤中之子齒列而長謂之瓠犀)
生薑(增本草綱目薑宜原隰沙地四月取母薑種之五月生苖如初生嫩蘆而葉稍闊似竹葉對生葉亦)
(辛香秋社前後新芽頓長如列指状採食無筋謂之子薑秋分後者次之霜降則老矣)
蕓薹(增本草綱目蕓薹今油菜也九月十月下種生葉形色微似白菜冬春採薹心為茹三月則老不可)
(食開小黃花四瓣如芥花結莢收子亦如芥子灰赤色炒過榨油黃色燃燈甚眀)
菘(增本草綱目菘即今呼為白菜者南方之菘畦内過冬北方多入窖内圃人以馬糞壅培長出苖皆嫩黃)
(色脆美無滓謂之黃芽菜子如蕓子八月以後種之二月開黃花三月結角如芥)
芥(增本草綱目芥有數種皆以八九月下種冬月食者俗呼臘菜春月食者俗呼春菜四月食者謂之夏芥)
(其花三月開黃色四出結荚一二寸子大如蘇子)
蕪菁(增本草綱目蕪菁四時常有春食苖夏食心秋食莖冬食根河朔多種以備饑歲又蔓青六月種者)
(根大而葉蠧八月種者葉美而根小惟七月初種者根葉俱良)
雄鷄腊(增本草綱目雄鷄冬至作腊立春食之辟疫)
乳香(增本草綱目乳香臘月二十四日五更取初汲水浸至元旦五更時人嚼一塊飲水三呷一年無疫)
斫合子(增本草綱目斫合子六七月開小長花如鈴状紫白色結實長二三寸一頭尖其殼青軟中有)
(白絨及漿霜後枯裂則子飛其子輕薄商人取其絨作坐褥代綿云甚輕暖)
逡廵酒(增本草綱目逡廵酒補虛益氣去一切風痺濕氣久服益夀耐老好顔色造法三月三日收桃)
(花三兩三錢五月五日收馬藺花五兩五錢六月六日收脂麻花六兩六錢九月九日收黃甘菊花九兩九錢)
(隂乾十二月八日取臘水三斗待春分取桃仁四十九枚好者去皮尖白麫十斤同前花和作麯紙包四十九)
(日用時白水一瓶麯一丸&KR1287;一塊封良久成矣如淡再加一丸)
順時飬和(增本草綱目經云必先歲氣毋伐天和又曰升降浮沉則順之寒熱温凉則&KR0647;之故春月)
(宜加辛温之藥以順春升之氣夏月宜加辛熱之藥以順夏浮之氣長夏宜加甘苦辛温之藥以順化成之氣)
(秋月宜加酸温之藥以順秋降之氣冬月宜加苦寒之藥以順冬沉之氣所謂順時氣而飬天和也又云春省)
(酸增甘以飬脾氣夏省苦增辛以飬肺氣長夏省甘增鹹以飬腎氣秋省辛增酸以飬肝氣冬省鹹增苦以飬)
(心氣此則既不伐天和而又防其大過所以體天地之大德也)
粳稻三收(增本草綱目粳稻六七月收者為早粳八九月收者為遲粳十月收者為晚粳)
紅花(原本草紅藍花即紅花也冬月布子於熟地春苖夏花出棣上乘露採之其花暴乾以染真紅又作)
(胭脂)
天花粉(增救荒本草修治天花粉秋冬採括樓根去皮寸切水浸逐日换水四五日取出搗泥以絹衣)
(濾汁澄粉晒乾用)
榴花變髮(增本草拾遺榴花隂乾為末和鐡丹服一年變白髮如漆)
馬勃(增本草衍義馬勃生濕地及腐木上夏秋采之有大如斗者小亦如升杓韓退之所謂牛溲馬勃俱)
(收並畜者是)
苦菜(增蜀本草苦菜春花夏實至秋復生花而不實經冬不凋也)
蕉子(增海槎錄海南芭蕉常年開花結實有二種板蕉大而味淡佛手蕉小而味甜通呼為蕉子虞衡志)
(南中芭蕉極大者凌冬不凋中抽一條長數尺節節有花花褪葉根有實去皮取肉軟爛如綠柿味極甘冷四)
(季恒實土人以飼小兒云去客熱謂之蕉子)
盧橘(增花木志蜀有給客橙一名盧橘似橘而非若柚而香夏冬花實常相繼或如弹丸或如櫻桃通歲)
(食之)
柳有八德(原著微編柳有八德一不擇地而生二易殖易長三先春而青四深冬始瘁五質直可取)
(六堅韌可制七穗葉可療治八歲可刈條枝以薪蓋梓材之良器也)
光華顔色(增聖濟總錄三月三日收桃花七月七日收鷄血和塗面上三二日後脱下則光華顔色)
(也)
餐菊(增玉函方三月上寅采菊苖名玉英六月上寅采葉名容成九月上寅采花名金精十二月上寅采)
(根莖名長生收四味為末用成日煉蜜丸如桐子大每服一錢一日三服百日身輕潤澤一年髮白再黑二年)
(齒落更生三年返老還童偶談種菊春食苖夏食葉秋食華冬食根)
補肺丸(增傳信方補肺丸治咳𠻳用杏仁二大升山中者不用去雙仁者以童子小便二斗浸之春夏)
(七日秋冬二七日連皮尖於砂盆中研濾取汁煑令魚眼沸候軟如麫糊即成以粗布攤曝之可丸即丸服之)
(食前後總須服三五十丸茶酒任下忌白水粥)
女貞丸(增簡便方女貞實十月上巳日收隂乾用時以酒浸一日蒸透晒乾一斤四兩旱蓮草五月收)
(隂乾十兩為末桑椹子五月收隂乾十兩為末煉蜜丸如梧子大每服七八十丸淡鹽湯下久服髮白再黑返)
(老還童)
麋角丸(增千金方糜角丸服經一月腹内諸疾自相驅逐服至二百日面皺光澤一年齒落更生強記)
(身輕若風日行數百里二年令人肥飽少食七十已上服之却成後生三年腸作筋體預見未眀四年常飽不)
(食自見仙人三十下服之不輟顔一定而不變)
楮桃(增集簡方喉痺喉風五月五日或六月六日七月七日采楮桃隂乾每用一箇為末井花水服之重)
(者以兩箇)
柘木洗目(增海上方洗目令眀柘木煎湯按日温洗自寅至亥乃止無不效者正月初二二月初三)
(三月不洗四月初五五月十五六月十一七月初七八月初二九月初二十月十九十一月不洗十二月十四)
桑葉洗目(原普濟方青盲洗法新斫青桑葉逐月按日就地上燒存性每以一合於甆器内煎减二)
(分傾出澄清温熱洗目至百度屢試有驗正月初八二月初八三月初六四月初四五月初六六月初二七月)
(初七八月二十九月十二十月十三十一月初二十二月三十)
銀杏葉洗眼方(原廣濟方五月五日取銀杏葉隂乾用無根水一碗煎滚將葉十餘片先放碗)
(底次泡之待澄清坐定洗一日至一年如童眼正月初八二月初十三月初五四月初一五月初五六月初七)
(七月初八八月初五九月初十十月初十十一月初十十二月二十一日閏月照前月清明日亦洗凡洗之日)
(忌油膩錫漆器)
海藻酒(增東陽方海藻酒治癭氣用海藻一斤絹袋盛之以清酒二升浸之春夏二日秋冬三日每服)
(兩合日三酒盡再作其滓曝乾為末每服方寸匕日三服不過兩劑即瘥)
止疫氣(原簡易方疫氣時行用貫衆置水缸内食水不染五月五日十二月除夕俱浸一度令合家大)
(小盡食其水如遇患時再常置之)
解胎毒(增經驗方七八月或三伏日或中秋日剪壺盧鬚如環子脚者隂乾於除夜煎湯浴小兒則可)
(免出痘)
玉漿(增三洞要錄神仙消金玉漿法於冬至日以胡盧盛葱汁及根埋庭中次年夏至𤼵出盡化為水以)
(法漬金玉銀青石各三分自消矣暴乾如飴食之可休糧亦曰金漿也)
積麥(增清異錄積麥以十辛良下子不得過三辛收潑不得過三辛上場入倉亦用辛日)
佛豆(增益部方物記佛豆粒大而堅唯圃中蒔以為利以鹽漬食之小兒所嗜秋種春斂農不常蒔)
天仙果(增益部方物記天仙果樹高八九尺無花其葉似荔枝而小子如櫻桃纍纍綴枝間六七月熟)
(味至甘)
慈竹(原益部方物記慈竹性叢産根不外引其間密不容笴笋生秋夏閱歲枝葉乃茂别有數種節間容)
(八九寸者曰籠竹一尺者曰苦竹強梢垂地者曰釣絲竹或取節修膚緻者用為簟笠)
貴池魚(增輿地志貴池之源出於秀山山穴產魚似鯢二月出遊八月復入昭眀太子食而美之封曰)
(貴池蓋池因魚得名縣復因池得名也)
玉芝(原黃庭堅詩注子瞻詩所記胡道士玉芝一名瓊田草者俗號其葉為唐婆鏡葉底開花故號羞天)
(花其實本草之鬼臼也歲生一臼如黃精而堅瘦滿十二歲可為藥取一臼煑麫如餛飩皮裹一臼吞之數日)
(不饑㗖三日可辟榖也)
蓴菜(原詩䟽廣要蓴自三月至八月莖細如釵股黃赤色短長随水淺深名為絲蓴九月十月漸麤硬十)
(一月萌在泥中麤短名塊蓴味苦澀取以為羹猶勝雜菜吴人嗜蓴菜鱸魚蓋魚之美者復因水菜以芼之兩)
(物相宜獨為珍味增偃曝談餘吾鄉泖湖金澤寺傍多蓴其名随時各異四月曰雉尾蓴七八月以前曰絲蓴)
(秋末冬初曰塊蓴冬為猪蓴又曰龜蓴)
采蝱(增詩䟽廣要蝱今藥草貝母也圖經云根有瓣子黃白色二月生莖細青色葉亦青似蕎麥葉随苖)
(出七月開花碧綠色形如鼓子花八月採根曬乾又云四月蒜熟時採之良)
青蒿(增詩䟽廣要青蒿葉似茵陳蒿而背不白春生苖葉極細嫩時人亦取雜諸香菜食之至夏高四五)
(尺秋後高細淡黃花花下便結子如粟米大)
四桐(增詩䟽廣要桐有四種白桐可斵琴者葉三&KR1166;開白花不結子荏桐早春先開淡紅花状如鼔子花)
(成筒子子作桐油梧桐四月開淡黃小花一如棗花枝頭出絲堕地成油霑漬衣履五六月結子今人取炒為)
(果此是月令清明之日桐始華者岡桐無花不中作琴體重)
楮樹(增詩䟽廣要楮有二種一種皮有斑花文謂之斑今人用為冠一種皮無花但葉似蒲萄作瓣而有)
(子者為佳其實初夏生如弹丸青綠色至六七月漸深紅色乃成熟八月九月採)
高昌寒暑(原凉州異物志高昌僻土有異於華寒服冷水暑啜羅闍注郡人呼粥為羅闍)
白蠟(增癸辛雜識江浙之地舊無白蠟有道人自淮間帶白蠟蟲子来状如小芡實每以芒種前以黃草)
(布作小嚢貯蟲子十餘枚遍挂之樹間至五月則每一子中出蟲數百細若蠛蠓遺白糞於枝梗間此即白蠟)
(至八月中始剥而取之用沸湯煎之即成蠟矣又遺子于樹枝間初甚細至来春則漸大二三月仍收其子如)
(前法散育之)
百合麫(增山家清供百合麫春秋仲月采根暴乾搗篩和麫作湯餅最益氣血又蒸熟可以佐酒)
蟠桃飯(增山家清供蟠桃飯采山桃用米泔煑熟漉置水中去核候飯湧同煑頃之如合飯法東坡用)
(石曼卿海州亊詩云戲將桃核裹紅泥石間散擲如風雨坐令空山作錦繡倚天照海花無數此種桃法也桃)
(三李四能依此法越三年皆可飯矣)
菖蒲(增學圃雜䟽菖蒲以九節為寳以虎鬚為美江西種為貴本性極愛隂清眀後剪之冬則以罁覆之)
(不惟眀目兼助幽人之致)
四季竹(原羣芳譜四季竹節長而圓中管籥生山石者其音清亮)
?蟹法(增蟹譜凡潛蟹用茱萸一粒置厴中經歲不沙)
耕候遲早(原農說農家者有云冬耕宜早春耕宜遲云早其在冬至之前云遲其在春分之後冬至)
(前者地中陽氣未生也春分後者陽氣半于土之上下也其意皆在陽榮隂衛欲使微陽之氣不洩求其壯盛)
(而已)
枸杞(原野菜譜春夏采嫩頭熟食秋采實即枸杞子冬采根即地骨皮增枕中記西河女子服枸杞法正)
(月上寅采根二月上夘治服之三月上辰采莖四月上巳治服之五月上午采其葉六月上未治服之七月上)
(申采花八月上酉治服之九月上戌采子十月上亥治服之十一月上子采根十二月上丑治服之)
麝香(增香譜麝形似麞常食柏葉及噉蛇或於五月得者往往有蛇皮骨多以一子真香分揉作三四子)
(以在裏中者為勝或有夏食蛇蟲多至寒香滿入春患急痛自以脚剔出者此香絶勝帶麝非但辟惡以香真)
(者一子著腦間枕之辟惡夢及尸蛀鬼氣)
避風(增緯略養性經曰治身之道春避青風夏避赤風秋避白風冬避黑風孫思邈論衛生以為人當避)
(暗風箭風者盖此之謂也)
淡竹葉(增陶朱公書淡竹葉三四月生苖紫莖竹葉花如蛾形兩葉如翅碧翠可愛畫工采其花取汁)
(作畫)
茨菰(增陶朱公書茨菰三月間種淺水中来年正二月采食味甘而微帶苦莖葉搗爛可傅諸悪瘡)
合四氣(增保生要錄春時暑月欲得晚眠早起秋欲早眠早起冬欲早眠晏起早不宜在鷄鳴前晚不)
(宜在日旰後熱時欲舒暢寒月欲收密此合四氣之宜保身益夀之道也)
助王氣(增保生要錄天有五行人有五食有五味四時無多食所制之味宜食相生之味以助王氣也)
衣服随時(增保生要錄衣服厚薄随時合度暑月不可全薄寒時不可極厚盛熱必著单卧服或腹)
(脛已上覆被冬月綿衣莫甚厚寒欲漸著熱欲漸脫衣為汗濕即時易之薰衣火氣未歇不可便著寒暑均平)
(形神恬静則疾疚不生夀年自永)
東西其首(增保生要錄盛暑不可露卧自立春後至立秋前欲東其首立秋後至立冬前欲西其首)
(常枕藥枕其藥唯理風平凉者為宜)
馬蹄草(增保生餘錄一切癰疽及瘡節用杏絲菜或根馬蹄草莖或子各取半碗同苧麻根五寸去皮)
(以石器搗爛傅毒四圍春夏秋日換四五次冬换二三次换時以薺水洗之甚效又馬蹄草即蓴菜春夏用莖)
(冬月用子就於根側尋取搗爛傅之未成即消已成即毒散用菜亦可)
散棉成布(增鄭氏家範諸婦每歲公堂於九月散木棉使成布疋限以次年八月交收以給一歲之)
(用)
設湯茗(增鄭氏家範遇隆暑於通衢設湯茗以濟渴者自六月朔起至八月朔止)
興作福地(原感遇子午年五月戌酉十一月夘辰吉丑未年六月戌亥十二月辰巳吉寅申年七月)
(亥子正月巳午吉夘酉年八月子丑二月午未吉辰戌年九月申未三月寅丑吉巳亥年十月申酉四月寅夘)
(吉蓋取方位年月日時即為興作福地)
天罡日(原感遇正巳二子三未四寅七亥八午五酉六辰十一月夘九月丑十二月戌十月申)
母倉日(原感遇春亥子夏寅夘秋辰戌丑未冬申酉土王後巳午日百事吉)
殺鬼丹(原雲笈七籖五月併十二月晦日及正月間常宜焚殺鬼丹以祛百邪鬼箭蜈蚣野葛䧺黃雌)
(黃硃砂藜蘆鬼比目桃仁烏頭附子半夏石菖蒲硫黃巴豆鬼臼白术蒼术花椒右䓁分量加麝香共二十味)
(為末以苬草汁或糊為丸如桃核大曬乾藏净器每焚一丸)
四時服氣(增雲笈七籖凡服氣皆取子後午前者春氣行於經絡夏氣行於肌肉秋氣行於皮膚冬)
(氣行於骨髄)
御定月令輯要卷一
