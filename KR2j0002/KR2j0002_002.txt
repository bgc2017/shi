欽定四庫全書
御定月令輯要卷二
歲令下
物候
陽鳥(增書陽鳥攸居疏日之行也夏至漸南冬至漸北鴻雁之属九月而南正月而北南北與日進退随)
(陽之鳥故稱陽鳥管子鴻鵠春北而秋南楊升菴集鴻雁之鳥木落南翔冰沣北徂知時之鳥也然其行有先)
(後八月鴻雁来乃大雁也雁之父母九月鴻雁来賓小雁也雁之子也十二月雁北鄕亦大雁雁之父母正月)
(候雁北亦小雁雁之子也)
麋鹿角解(增禮日冬至而麋角觧日夏至而鹿角解)
滎泉(增爾雅夏有水冬無水澩疏言山上汙下夏有停泉至冬竭涸者名澩)
一歲三華(原爾雅苬芝也注一歲三華瑞草)
方長不折(增家語啓蟄不殺方長不折注春夏草木盛長不折所以養氣之通也)
五聲配時(增左𫝊五聲疏商之為言章也物成熟可章度也角觸也物觸地而出戴芒角也宫中也)
(居中央暢四方唱始生為四聲綱也徵祉也物盛大而蕃祉也羽宇也物聚宇而覆之也是五聲之名義也聖)
(人配於五方宫居其中商角徵羽分配四方四時之物春生夏長秋收冬聚取其事而為名也)
槖&KR1446;(增山海經羭次之山有鳥焉其狀如梟人面而一足曰槖&KR1446;冬見夏蟄服之不畏雷)
超山井(增山海經超山其陽有井冬有水而夏竭)
天井(增山海經視山其上有井焉名曰天井夏有水冬竭)
乾河(增山海經教山教水出焉西流注於河是水冬乾而夏流實惟乾河注今河東聞喜縣東北有乾河)
(口)
南禺水穴(增山海經南禺之山其下多水有穴焉水出輙入夏乃出冬則閉)
鯥魚(增山海經柢山有魚焉其狀如牛陵居虺尾有翼其羽在魼下其音如留牛其名曰鯥冬死而夏生)
(注謂之死者言其蟄無所知如死耳)
蟻壤水(原管子桓公北征孤竹無水隰朋曰蟻冬居山之陽夏居山之陰蟻壤守而有水乃掘遂得水)
枯茂凉温(原尸子謂夏必長而蒜麥枯謂冬必彫而竹柏茂日盛陽宜暑夏天未必無凉日極陰宜)
(寒隆冬未必無暫溫也)
春秋(原莊子蟪蛄不知春秋注蟪蛄寒蝉也或曰山舜秋鳴不及春春鳴不及秋)
受命正(原莊子受命於地唯松柏獨也正冬夏青青)
溫廐凉廡(原吳子夫馬必安其處所冬則温廐夏則凉廡刻剔毛鬛謹落四下)
冬凝春泮(增淮南子冬則冰凝為冰春則冰散為水)
陽主陰宗(原淮南子日者陽之主也是故春夏則羣獸除日至而麋角解月者隂之宗也是以月虚)
(而魚腦減月死而蠃硥膲)
□候歲(原淮南子雄鳩長鳴為帝候歲增拾遺記鳩知四時之候)
椰樹(原神異經東南荒中有椰樹高二十餘丈葉如甘瓜二百歲葉落生花花復二百歲落盡生萼萼下)
(生子三歲成熟如甘瓜少□)
嬰蜺(增神異經南方蚊翼下有小蜚蟲曰細蠛常春生以季夏藏於鹿耳中名嬰蜺)
如何樹(增神異經南方大荒有樹名曰如何三百歲作華九百歲作實華色朱其實正黃高五十丈敷)
(張如蓋葉長一丈廣二尺餘似菅苧色青厚五分可以絮如厚朴材理如支九子味如飴實如核形如棗子長)
(五尺圍如長金刀剖之則酸蘆刀剖之則辛食之者地仙不畏水火不畏白刃)
夏隂秋實(原韓詩外𫝊春樹桃李夏得隂其下秋得隂其實)
馬合歲月(原春秋考異郵月精為馬月數十二故馬十有二月而生)
神龍(原說文龍鱗蟲之長能幽能明能細能巨能短能長春分而登天秋分而潛淵)
冬蟄春出(增說文熊似豕山居冬蟄春出增詩疏廣要能能攀緣上高樹見人則顛倒自投地冬多)
(入穴而蟄始春而出脂謂之熊白)
鯨鯢(原古今注鯨魚大者長千里小者數十丈一生數萬子常以五月六月就岸邊生子至七八月導從)
(其子還大海中鼓浪成雷噴沬成雨水族驚畏皆逃匿莫敢當者其雌曰鯢大者亦長千里眼為明月珠)
虎星龍象(原論衡參伐以冬出心尾以夏見參伐則虎星心尾則龍象象出而物見氣至而𩔖動天)
(地之性也)
鬱金香(增魏略鬱金香生大秦國二三月花如紅藍四五月採之其香十二葉為百草之英)
霜林桃(原拾遺記恒山巨桃霜下結花隆暑方熟亦云仙人所食帝使植於霜林園園皆植寒果積冰)
(之節百果方盛)
芸薇菜(增拾遺記咸寧四年立芳蔬園於金墉城東多種異菜有菜名芸薇味辛其根爛漫春夏葉密)
(秋蘂冬□其實若珠五色随時而盛)
鳥象五行(增禽經倉庚之属象東方木朱鳥之属象南方火黃烏之属應中央土以象季夏白鷺之)
(属象西方金元鳥之属象北方水)
鵲知太歲(原博物志鵲巢開口背太歲此非才智任自然之得祛疑說鵲避歲君燕避戊巳)
木蘭(原爾雅翼木蘭一名杜蘭葉似長生冬夏榮常以冬花其實如小柿皮似桂楠香生零陵山谷及泰)
(山狀如楠樹高數仞)
蜜香八種(原南方草木狀交阯有蜜香樹幹似柜柳其花白而繁其葉如橘欲取香伐之經年其根)
(幹枝節各有别色也木心與節堅黑況水者為沉香與水面平者為雞骨香其根為黃熟香其幹為棧香細枝)
(緊實未爛者為青桂香其根節輕而大者為馬蹄香其花不香成實乃香為雞舌香按此八香同出於一樹珍)
(異之木也)
朱槿(增南方草木狀朱槿二月開花至中冬即歇其花深紅色五出大如蜀葵有蘂一條長於花葉上綴)
(金屑日光所爍疑若熖生一叢之上日開數百朵朝開暮落插枝即活)
神泉(增傅咸神泉賦序余所居庭前有湧泉在夏則令涉冬而温温則水物冬生冷則冰可以過每夏遊)
(之不知歲之有暑耳元和志神泉在神泉縣西平地冬夏温沸氣如附子能愈衆疾)
百果同榮(增左思蜀都賦百果甲宅異色同榮朱櫻春熟素奈夏成注宅同坼)
潮信(原抱朴子夏時日居南宿隂消陽盛而天高一萬五千里故夏潮大冬時日居北宿隂盛陽消而天)
(卑一萬五千里故冬潮小春日居東宿天高一萬五千里故春潮漸起也秋日居西宿天卑一萬五千里故秋)
(潮漸減也增水經注錢塘濤水晝夜再来應時刻常以月晦及望尤大至二月八月最高峨峨二丈有餘吳越)
(春秋以為子胥文種之神也)
黃雀溝(增水經注淇水東北至内黃澤右入蕩水亦謂之黃雀溝是水秋夏則泛春冬則耗)
鄭公泉(增水經注鄭公泉泉方數丈冬温夏凉漢太尉鄭弘宿居潭側因以名泉)
石井(增水經注上虞縣東有龍頭山山崖之間有石井冬夏常冽清泉南帶長江東連上陂)
山隂二谿(原水經注山隂縣西四十里有二谿東谿冬暖夏冷西谿冬冷夏暖二谿北出行三里至)
(徐村合成一谿而温凉不雜盖山海經所謂苕水也)
冬澇夏淨(增水經注漢水東流有澇灘冬則水淺而下多大石又東為淨灘夏水急盛川多湍洑行)
(旅苦之故諺曰冬澇夏淨斷官使命言二灘之阻礙也)
丙穴嘉魚(原水經注丙水口水上承丙穴穴出嘉魚常以三月出十月入地穴口廣五六尺去平地)
(七八尺泉懸注魚自穴下透入水穴口向丙故曰丙穴)
博陽盤石(增水經注博陽二村之間有盤石廣四百丈長六里而復殆於岨塞江水夏没冬出基亘)
(通渚)
淫預石(原水經注白帝山城水門之西江中有孤石為淫預石冬出水二十餘丈夏則没)
取&KR2518;鮒(增華陽國志沔陽縣有度水水有二源一曰清檢一曰濁檢有魚穴清水出&KR2518;濁水出鮒常以)
(二月八月取)
鶴年(增相鶴經鶴二年落子毛易黑點三年産伏復七年羽翮具復七年飛薄雲漢復七年舞應節復七)
(年晝夜十二時嗚中律復七年不食生物大毛落茸毛生乃潔白如雪復百六十年雌雄相視而孕一千六百)
(年飲而不食胎化産鸞鳳同為羣聖人在位則與鳳凰翔於甸)
陽葉陰條(增七命陽葉春青隂條秋綠)
仙人草(原謝惠連仙人草贊余之中園有仙人草焉春穎其苗夏秀其英秋有貞實冬無彫色可謂貫)
(四時而不改者也贊云園有嘉草名曰仙人華華煒煒莫莫臻臻穎發炎暑苗秀和春竒爾靈質乃植中林)
秋幹春荑(增謝靈運登石門最高頂詩心契九秋幹目翫三春荑)
含日泫露(增劉勰新論陽氣主生物所樂也陰氣主殺物所憾也故春葩含日似笑秋葉泫露如泣)
木精(增述異記千年木精化為青牛)
雉蛇化(增述異記江淮中有□名熊熊蛇之精至冬化為雉至夏復為蛇)
蛤雀化(增述異記淮水中黃雀至秋化為蛤春復為黃雀)
長春樹(增述異記燕昭王種長春樹葉如蓮花樹身似桂樹花随四時之色春生碧花春盡則落夏生)
(紅花夏末則凋秋生白花秋殘則萎冬生紫花遇雪則謝故號為長春樹)
交讓樹(原述異記黃金山有楠樹一年東邊榮西邊枯後年西邊榮東邊枯年年如此張華云交譲樹)
(也增酉陽雜俎武陵郡記白雉山有木名交譲衆木敷榮後方萌芽亦更歲迭榮也)
應龍(增述異記水虺五百年化為蛟蛟千年化為龍龍五百年為角龍千年為應龍)
思惟樹(原嵩山記嵩寺中忽有思惟樹即貝多也有人坐貝多樹下思惟因以名焉漢道士從外國来)
(將子於山西脚下種極高大今有四樹一年三花)
桂風蘿月(增孔稚圭北山移文秋桂遣風春蘿擺月)
冬燠夏寒(增王&KR0708;頭陀寺碑文桂深冬燠松疎夏寒)
種榆(增齊民要術榆性扇地其隂下五穀不植種者宜於園池北畔秋耕令熟至春榆莢落時收取漫散)
(犂細耕勞之明年正月初附地芟殺以草覆上放火燒之一歲之中長八九尺矣)
葡萄(增齊民要術葡萄蔓延性緣不能自舉作架以承之葉密隂厚可以避熱注十月中去根一步許掘)
(作坑收卷葡萄悉埋之近枝莖薄安黍穣彌佳無穣直安土亦得不宜濕濕則冰凍二月中還出舒而上架性)
(不耐寒不埋即死其歲久根莖粗大者宜遠根作坑勿令莖折其坑外處亦掘土並穣培覆之種樹書葡萄欲)
(其肉實當栽於棗樹之旁於春鑚棗樹上作竅子引葡萄入竅中透出至二三年其枝既長大塞滿樹竅便可)
(斫去葡萄根托棗根以生便得肉實如棗北地皆如此種法)
種竹(原種樹書月菴種竹法先鋤其地以礱糠壅之夏月令稀冬月令稠)
鳩鴿有子(原詩疏廣要鳩四時有子鴿每月有子)
芣苢(增詩疏廣要芣苢一名馬舄一名車前草圖經云春初生苗葉布地如匙面累年者長及尺餘如鼠)
(尾花甚細青色微赤結實如葶藶赤黑色今人五月採苗七月八月採實)
澤蘭(增詩疏廣要澤蘭生汝南諸大澤旁圖經云澤蘭與蘭草相𩔖但蘭草生水旁葉光潤根小紫五六)
(月盛澤蘭生水澤中及下濕地葉尖微有毛不光潤方莖紫節七八月初採微辛此為異耳)
鱨魚膽(增詩疏廣要鱨一名揚性浮而善飛躍故一曰揚也魚膽春夏近下秋冬近上)
牡蒿(增詩疏廣要牡蒿三月始生七月華華似胡麻華而紫赤八月為角角似小豆角銳而長一名馬薪)
(蒿)
養魚(增養魚經以六畝地為池池中有九洲求懷子鯉魚長三尺者二十頭牡鯉魚長三尺者四頭以二)
(月上庚日内池中令水無聲魚必生至四月内一神守六月内二神守八月内三神守神守者鼈也所以内鼈)
(者魚滿三百六十則蛟龍為之長而將魚飛去内鼈則魚不復去在池中周遶九洲無窮自謂江湖也至来年)
(二月得鯉魚長一尺者一萬五千枚二尺者四萬五千枚三尺者萬枚至明年得長一尺者十萬枚長二尺者)
(五萬枚長三尺者五萬枚長四尺者四萬枚留長二尺者二千枚作種候至明年不可勝計也)
歲草枯榮(原白居易詩離離原上草一歲一枯榮野火燒不盡春風吹又生)
伎兒鳥(增元和志兩當縣尚婆川中有鳥羣飛二月從北向南八月從南還北音如簫管俗云伎兒鳥)
(春来則種禾秋去則種麥人常以為農候)
鬼臼(原通志鬼臼葉如小荷形如鳥掌年長一莖莖枯則根為一臼增圖經本草鬼臼一年生一莖既枯)
(則生一臼及八九年則八九臼矣然一年一臼生而一臼腐盖陳新相易也)
靈夀花(增酉陽雜俎韋絢云湖南有靈夀花數蔕簇開視日如槿紅色春秋皆𤼵非作枝者)
鷹鶻入籠(增酉陽雜俎鷹巢一名菆鷹呼菆子者雛鷹也鷹四月一日停放五月上旬拔毛入籠拔)
(毛先從頭起必扵平旦過頂至㐲鶉則止從頸下過颺毛至尾則止尾根下毛名颺毛其背毛並两翅大翎覆)
(翮及尾毛十二根等并拔之两翅大毛合四十四枝覆翮翎亦四十四枝八月中旬出籠鵰角鷹等三月一日)
(停放四月上旬入籠鶻北回鷹過盡停放四月上旬入籠不拔毛鶻五月上旬停放六月上旬拔毛入籠)
蜜草(增酉陽雜俎北天竺國出蜜草蔓生大葉秋冬不死因重霜露遂成蜜如塞上蓬鹽)
飛數逐月(原酉陽雜俎鷓鴣飛數逐月如正月一飛而止於窠中不復起矣十二月十二起最難採)
(南人設網取之)
模得正色(原淮南草木譜模木生周公塜上其葉春青夏赤秋白冬黑以色得其正也)
鴈治田(原十三州記上虞縣有雁為民田春拔野草根秋啄除其穢是以縣官禁民不得妄害此鳥犯)
(則有刑無赦)
熊膽(原埤雅熊膽春近首夏在腹秋在左足冬在右足)
鹿角懷璚(增埤雅鹿乃仙獸自能樂性六十年必懷璚於角下斑痕紫色行則有涎不復急走故曰)
(鹿帶玉而角斑)
採藥時月(增本草經藥有隂乾暴乾採造時月生熟名醫别錄凡採藥時月皆是建寅歲首其以二)
(月八月採者謂春初津潤始萌未充枝葉勢力醇濃故也至秋枝葉乾枯津潤歸流于下今即事驗之春寧宜)
(早秋寧宜晚華實莖葉乃各随其成熟爾)
佛甲草(增圖經本草佛甲草生筠州名附石向陽而生似馬齒莧而細小且長有花黃色不結實四季)
(皆有)
仙人掌草(增圖經本草仙人掌草生合州筠州多於石上貼壁而生如人掌形故以名之葉細而長)
(春生至冬猶有四時採之)
巵子(增圖經本草巵子二三月生白花皆六出甚芬香夏秋結實如訶子狀生青熟黃中仁深紅南人競)
(種以售利)
象膽随四時(原圖經本草徐鉉云象膽随四時春在前左足夏在前右足秋後左足冬後右足也)
(淳化中一象春斃太宗命取膽不獲使問鉉以此對果得於前左足)
橘柚(增圖經本草橘柚木高一二丈與枳無辨刺出莖間夏初生白花六七月成實至冬黃熟)
石菖蒲(增本草綱目石菖蒲人家以砂栽之一年至春剪洗愈剪愈細高四五寸葉如韭根如匙柄粗)
(此草新舊相代四時常青)
梅得木氣(增本草綱目梅花開於冬而實熟於夏得木之全氣故其味最酸肝為乙木膽為甲木人)
(之舌下有四竅两竅通膽液故食梅則津生者𩔖相感應也)
早李晩李(增本草綱目李綠葉白花樹能耐久其種近百其產有武陵房陵諸李早則麥李御李四)
(月熟遲則晚李冬李十月十一月熟又有季春李冬花春實也)
胡桃(增本草綱目胡桃樹高丈許春初生葉三月開花結實至秋如青桃狀熟時漚瀾皮肉取核為果人)
(多以櫸柳接之)
凍橘(原本草綱目凍橘八月開花冬結春採)
甜瓜(增本草綱目甜瓜北土中州種蒔甚多二三月下種延蔓而生葉大數寸五六月花開黃色六七月)
(瓜熟)
石榴(增本草綱目石榴受少陽之氣而榮於四月盛於五月實於盛夏熟於深秋丹花赤實其味甘酸其)
(氣温濇具木火之象)
四季榴(增本草綱目南中有四季榴四時開花秋月結實實方綻随復開花)
凌霄花(增本草綱目凌霄花野生蔓纔數尺得木而上即高數丈春初生枝一枝數葉尖長有齒深青)
(色自夏至秋開花一枝十餘朵大如牽牛花而頭開五瓣赭黃色有細點秋深更赤)
玉柏(增本草綱目玉柏生石上如松高五六寸紫花人採置盆中養數年不死呼為千年柏萬年松)
吉祥草(增本草綱目吉祥草葉如漳蘭四時青翠夏開紫花成穗易繁)
牛齒(增本草綱目牛齒有下無上察其齒而知其年三歲二齒四歲四齒五歲六齒六歲以後每年接脊)
(骨一節也)
羊蹄(增本草綱目羊蹄生近水及濕地極大葉長尺餘入夏起薹開花結子花葉五色夏至即枯秋深即)
(生凌冬不死)
麞居山澤(增本草綱目麞秋冬居山春夏居澤雄者有牙出口外俗稱牙麞其皮細軟勝於鹿皮夏)
(月毛毨而皮厚冬月毛多而皮薄也)
曷旦(原本草綱目曷旦乃候時之鳥也五臺諸山甚多其狀如小雞四足有肉翅夏月毛采五色自鳴若)
(曰鳳凰不如我至冬毛落如鳥雛忍寒而號曰得過且過)
茅栗(增唐本草茅栗似板栗而細如橡子其樹雖小葉亦不殊但春生夏花秋實冬枯為異耳)
芭蕉(增本草衍義芭蕉三年已上即有花自心中抽出一莖止一花中心無蘂悉是花葉花頭常下垂每)
(一朵自中夏開直至中秋後方盡)
珊瑚(增本草衍義波斯國海中有珊瑚洲海人乘大舶堕鐵網水底取之珊瑚所生盤石上白如菌一歲)
(而黃二歲變赤枝幹交錯高三四尺人没水以鐡發其根繋網舶上絞而出之失時不取則腐蠧)
柰三熟(增食性本草柰有三種大而長者為柰圓者為林檎皆夏熟小者味澀為梣秋熟本草綱目柰)
(西土最多可栽可壓有白青赤三色白者為素柰赤者為丹柰朱柰青者為綠柰皆夏熟凉州有冬柰冬熟子)
(帶碧色)
木半夏(增本草拾遺胡頽子冬花春熟小兒食之當果又有一種大相似冬凋春實夏熟人呼為木半)
(夏)
長生草(增庚辛玉册通泉草一名長生草多生古道邱壟荒蕪之地葉似地丁中心抽一莖開黃白花)
(如雪又似麥飯摘下經年不槁)
水月令(原宋史河渠志二月三月桃花始開冰泮雨積川流猥集波瀾盛長謂之桃華水春末蕪菁華)
(開謂之菜華水四月末壟麥結秀擢芒變色謂之麥黃水五月瓜實延蔓謂之瓜蔓水朔野之地深山窮谷固)
(隂沍寒冰堅晚沣逮乎盛夏消釋方盡而沃蕩山石水帶礬腥併流於河故六月中旬後謂之礬山水七月菽)
(豆方秀謂之豆華水八月菼薍華謂之荻苗水九月以重陽紀節謂之登高水十月水落安流復其故道謂之)
(復槽水十一月十二月斷冰襍流乘寒復結謂之蹙凌水)
池魚(增談苑小池中魚至九月十月間宜取投大水中不爾冬間俱凍死鯇魚惟食草至八月則不食至)
(三月復食)
蟲鳥氣動(增宋祁筆記鶬鷓鳴春蟋蟀唫夏蜩蟧喝秋螘子戰隂非有命之者氣自動耳)
四季花(原益部方物略記花亘四時月披一秀寒暑不改似固常守注此花即東方所謂四季花者翠)
(蔓紅葩蜀少霜雪此花得終歲十二月輙一開增草花譜四季花花小葉細色白午開子落自三月開至九月)
(其枝葉搗汁可治跌扑花疏花之四季開者蘭桂而外有月桂長春菊)
百舌鳥(增太平御覽百舌鳥一名反舌春則囀夏至則止唯食蚯蚓正月以後凍開則来蚯蚓出故也)
(十月以後則藏蚯蚓蟄故也)
榕樹(原嶺表錄異榕樹葉如冬青秋冬不凋枝條既繁葉又蒙密而根鬚繚繞枝幹屈上又横枝著鄰樹)
(則連理)
石栗(原嶺表錄異廣州無栗惟勤州山中有石栗一年方熟皮厚而肉少味似胡桃仁熟時或為羣鸚鵡)
(至啄食略盡)
鞭筍(原筍譜吳會間八月鄉人掘土採鞭頭為筍向市而鬻然終傷損春筍而且害竹凡百糓各以其初)
(生為春熟為秋若筍以鞭行時分芽露白月為春及夫外苞内實冐土而生當二三月為秋增癸辛雜識種竹)
(法每歲當於笋後竹已成竿後即移先一歲者為最佳盖當年八月可行鞭来年便可抽筍若至立秋後移直)
(至来秋方可行鞭後年春始抽笋比之初夏所移正争一年氣候)
孤竹筍(增筍譜襄陽薤山下有孤竹三年方生一筍及筍成竹竹母已枯代謝如春秋焉)
相蜂(原隂陽變化錄蜂每歲三四月則生黑色蜂名曰將蜂又名相蜂蜂王乃相蜂所生也相蜂不能採)
(花但能釀蜜盖無此蜂不能成蜜至七八月間相蜂盡死如不死則羣蜂饑俗謂相蜂過冬族必空蜂每日有)
(三朝)
娑羅樹(原峨眉山行記娑羅樹葉似海桐又似楊梅花紅白色春夏間開)
蟹異名(增蟹譜蟹之盛夏生者俗呼為蘆根蟹瘠小而味腥至八月則蜕形而浸大秋冬之交稻粱已)
(足腹芒江俗呼為樂蟹)
剪羅花(原羣芳譜剪春羅二月生苗高尺餘柔莖綠葉似冬青而小入夏開深紅花如錢大凡六出剪)
(秋羅色深紅花瓣分數岐八月間開有一種名剪羅花出南越)
五出六出(增楊升菴集冬至隂極陽生桃梅李杏花皆五出夏至陽極隂生威靈仙鹿葱射干淨瓶)
(蕉梔子花皆六出)
兜兜鳥(增楊升菴集兜兜鳥其聲自號正月以後作聲至五月節不知所在其形似鴝鵒)
虎蟳(增閩部疏海中蟳有冬春間生者蛑蝤𩔖也而色瑪瑙斗糓作猙獰斑斕盡似虎頭土人名之曰虎)
(蟳)
四季桂(原閩部疏福南四郡桂皆四季花而反盛於冬凡桂四季者有子唐詩所云桂子月中落此真)
(桂也江南桂八九月盛開無子此木樨也)
虎刺(增陶朱公書虎刺春初分種四月間開細白花花開時子猶在樹花落又結子至冬紅如丹砂遇霜)
(雪不萎)
百日紅(增陶朱公書薇花四種有紫帶藍色者曰翠薇搔其膚枝葉搖動又名怕癢樹四月開九月歇)
(俗呼為百日紅)
二至花(增陶朱公書二至花枝柔葉細花耐久開於夏至斂於冬至)
金盞花(增陶朱公書金盞花如小盞八月中下種即出臘月開花至春尤盛四時相繼不絶)
枇杷(增陶朱公書枇杷秋蘂冬花春結子夏成熟其本隂密枝葉婆娑四時不凋謝)
苧蔴(增通考種苧蔴正月移根分栽五月斫為頭苧待長七月斫為二苧又長九月斫為三苧)
種蒔次第(增農桑通訣農書云種蒔之事各有攸序正月種蔴枲二月種粟脂麻三月種早麻四月)
(種豆五月中旬種晚麻七夕以後種萊菔菘芥八月社前即可種麥如此則種有次第所謂順天之時也)
冬夏九九(原吴下田家志一九二九扇子不離手三九二十七冰水甜如蜜四九三十六拭汗如出)
(浴五九四十五頭戴秋葉舞六九五十四乘凉入佛寺七九六十三床頭尋被單八九七十二思量蓋夾被九)
(九八十一家家打炭墼又一九二九相喚弗出手三九二十七籬頭吹篳篥四九三十六夜眠如鷺宿五九四)
(十五太陽開門戸六九五十四貧兒争意氣七九六十三布衲兩肩攤八九七十二猫狗尋隂地九九八十一)
(犁鈀一齊出)
促織鳴(增促織志促織鳴盖呼其候焉三伏鳴者聲躁以急如曰伏天伏天入秋而凉鳴則凄短如曰)
(秋凉秋凉)
麒麟鳴(原雲笈七籖麒麟生於火遊於土春鳴曰歸禾夏鳴曰扶幼秋鳴曰養信)
獬豸(原雲笈七籖獬豸如鹿一角置於朝不直之臣獸即觸之春夏處水澤秋冬處松竹)
占驗
庶徵(原書八庶徵曰雨曰𤾉曰燠曰寒曰風曰時𫝊雨以潤物𤾉以乾物煖以長物寒以成物風以動物)
(五者各以其時所以為衆驗)
休徵咎徵(原書曰休徵曰肅時雨若曰乂時𤾉若曰哲時燠若曰謀時寒若曰聖時風若曰咎徵曰)
(狂恒雨若曰僭恒𤾉若曰豫恒燠若曰急恒寒若曰蒙恒風若蔡𫝊在天為五行在人為五事五事修則休徵)
(各以𩔖應之五事失則咎徵各以𩔖應之自然之理也)
五雲(增周禮保章氏以五雲之物辨吉凶水旱降豐荒之祲象注視日旁雲氣之色司農云以二至二分)
(觀雲色青為蟲白為喪赤為兵荒黑為水黃為豊)
占夢(原周禮春官占夢占夢掌其歲時觀天地之會辨隂陽之氣以日月星辰占六夢之吉凶)
日月占(增左𫝊二至二分日有食之不為災日月之行也分同道也至相過也其他日則為災陽不克)
(也故常為水注二分日夜等故同道二至長短極故相過疏日者天之大明不可虧損故於正陽之月其災為)
(重於分至之月其害為輕於餘月之食其災為水也)
心咮伏見(增左𫝊古之火正或食於心或食於咮以出内火是故味為鶉火心為大火注火正之官)
(配食於火星建辰之月鶉火昏在南方則令民放火建戌之月大火星伏在日下夜不得見則令民内火禁放)
(火)
爰居避風(原國語海鳥曰爰居止於魯東門之外三日展禽曰今兹海其有災乎夫廣川之鳥獸恒)
(知而避其灾也是歲也海多大風冬㬉)
問穀對冰(增晏子景公伐魯問無懌曰魯之年穀何如對曰隂冰厥陽冰厚五寸公不知以告晏子)
(晏子對曰君子也問年穀而對冰禮也隂冰厥陽冰厚五寸者寒温節節則刑政平平則上下和和則年穀熟)
(廼不伐魯)
四時易次(原越絶書越王問春肅夏寒秋榮冬泄人治使然乎將道也范子曰天道三千五百歲一)
(治一亂終而復始如環之無端此天之常道也四時易次寒暑失常治民然也故天生萬物之時聖人命之曰)
(春春不生遂者故天不重為春春者夏之父也故春生之夏長之秋成而殺之冬受而藏之春肅而不生者王)
(德不究也夏寒而不長者臣下不奉主命也秋順而復榮者百官刑不斷也冬温而泄者𤼵府庫賞無功也)
陽貴隂賤(原越絶書陽主貴隂主賤故當寒而不寒者穀為之暴貴當温而不温者榖為之暴賤故)
(曰秋冬貴陽氣施於隂陽極而復貴春夏賤隂氣施於陽陽極而不復)
三表(原越絶書八穀貴賤之法必察天之三表三表者水之勢勝金隂氣蓄積太盛水據金而死故金中)
(有水如此者歲大敗八穀皆貴金勢勝木陽氣蓄積太盛金據木而死故木中有火如此者歲大美八穀皆賤)
(金木水火更相勝此天之三表也能知三表可為邦寳)
草生占歲(原師曠占黃帝問師曠曰吾欲知歲苦樂善惡可知否對曰歲欲豐甘草先生甘草薺也)
(歲欲苦苦草先生苦草葶藶也歲欲惡惡草先生惡草水藻也歲欲旱旱草先生旱草蒺藜也歲欲疫病草先)
(生病草艾也)
五木占穀(原師曠占五木者五穀之先欲知五榖先視五木擇木盛者来年多種之萬不失一)
五穀早晚(增師曠占粟米常以九月為本若貴賤不時以所最賤之月為本粟以秋得本貴在来夏)
(以冬得本貴在来秋此收榖遠近之期也早晚以其時差之粟米春夏貴去年秋冬什七到夏復貴秋冬什九)
(者是陽道之極也急糶之勿留留則太賤也)
穀貴賤(增師曠占常以十月朔日占春糶貴賤風從東来春賤逆此者貴以四月朔占秋糶風從南来)
(西来者秋皆賤逆此者貴以正月朔占夏糶風從南来東来者皆賤逆此者貴)
秋寒春雨(增吕氏春秋秋早寒冬必暖春多雨夏必旱)
五星同色(增史記天官書五星同色天下偃兵百姓寕昌春風秋雨冬寒夏暑動搖常以此)
候陽氣(增史記天官書天雷電蝦虹辟歷夜明者陽氣之動者也春夏則𤼵秋冬則藏故候者無不司)
(之)
四時教令(原太史公自序夫隂陽四時八位十二度二十四節各有教令注八位八卦位也十二度)
(十二次也二十四節就中氣各有禁忌謂日月也)
愆候(增漢書魏相𫝊春興兌治則饑秋興震治則華冬興離治則泄夏興坎治則雹)
五行占歲(增淮南子甲子氣燥濁丙子氣燥陽戊子氣濕濁庚子氣燥寒壬子氣清寒丙子干甲子)
(蟄蟲早出故雷早行戊子干甲子胎夭卵&KR1409;鳥蟲多傷庚子干甲子有兵壬子干甲子春有霜戊子干丙子霆)
(庚子干丙子夷壬子干丙子雹甲子干丙子地動庚子干戊子五穀有殃壬子干戊子夏寒雨霜甲子干戊子)
(介蟲不為丙子干戊子大旱苽封熯壬子干庚子大剛魚不為甲子干庚子草木再死再生丙子干庚子草木)
(復榮戊子干庚子歲或存或亡甲子干壬子冬乃不藏丙子干壬子星墜戊子干壬子蟄蟲冬出其鄉庚子干)
(壬子冬雷其鄉)
火煙(增淮南子甲子受制木用事火煙青七十二日丙子受制火用事火煙赤七十二日戊子受制土用)
(事火煙黃七十二日庚子受制金用事火煙白七十二日壬子受制水用事火煙黑七十二日而歲乃終)
鵲巢知風(原淮南子鵲巢知風之所起注歲多風則鵲作巢卑)
獺穴知水(原淮南子獺穴知水之高下注水之所及則獺避而為穴增本草綱目獺水居食魚能知)
(水性為穴鄉人以占旱潦如鵲巢知風也)
六合(增淮南子六合孟春與孟秋為合仲春與仲秋為合季春與季秋為合孟夏與孟冬為合仲夏與仲)
(冬為合季夏與季冬為合孟春始贏孟秋始縮仲春始出仲秋始内季春大出季秋大内孟夏始緩孟冬始急)
(仲夏至修仲冬至短季夏德畢季冬刑畢故正月失政七月凉風不至二月失政八月雷不藏三月失政九月)
(不下霜四月失政十月不凍五月失政十一月蟄蟲冬出其鄉六月失政十二月草木不脱七月失政正月大)
(寒不解八月失政二月雷不𤼵九月失政三月春風不濟十月失政四月草木不實十一月失政五月下電霜)
(十二月失政六月五糓疾狂注濟止也疾狂不華而實也)
歲宜(增淮南術欲知歲所宜以布嚢盛粟等諸物種平量之埋隂地冬至後五十日𤼵取量之息最多者)
(歲所宜也)
占民食(增淮南術從冬至日數至来年正月朔日五十日者民食足不滿五十日者日減一斗有餘日)
(日益一斗)
鍾律(增劉韻鍾律書春宫秋律百卉必凋秋宫春律萬物必榮夏宫冬律雨雹必降冬宫夏律雷必𤼵聲)
五星占(增說苑五星一曰歲星二曰熒惑三曰鎮星四曰太白五曰辰星欃槍彗字旬始枉矢蚩尤之)
(旗皆五星盈縮之生也五星之所犯各以金木水火土為占春夏秋冬伏見有時失其常離其時則為變異得)
(其時居其常是為吉祥)
海燕占(增京房易妖占海燕自来衆燕随之穀不登失春政則蒼燕見於邑民多流亡失夏政則赤燕)
(見於邑失秋政則白燕見於邑失冬政則黑燕見於邑皆如春占)
草枯木華(原後漢書應劭𫝊春一草枯則為災秋一木華亦為異)
歲星占(原後漢書郎顗𫝊石民經曰歲星出左有年出右無年增孝經援神契歲星守心年榖豊宋史)
(天文志歲星色光明潤君夀民冨又主福主大司農主五榖桯史建炎庚戌范丞相宗尹薦朝散大夫毛隨有)
(甘石學随入對言按漢志歲星所在國不可伐昔湯之元祀歲星順行與日合於房房星宋亳分也昔周武王)
(主豊之明年歲星順行與日合於柳留於張柳張河洛分也故湯征無敵餘慶貤衍猶及微子武王定鼎郟鄏)
(而周公迄營成周四方以無侮)
桃李多實(原鹽鐡論桃李實多者来年為之穰)
五政(增孝經鉤命决春政不失五糓蘖初夏政不失甘雨時季夏政不失地無笛秋政不失人民昌冬政)
(不失少疾喪五政不失百糓稚熟日月光明注笛謂土不稼穡晚熟曰稚)
月衝(增博雅正月不温七月不凉二月不風八月雷不藏三月風不衰九月無降霜四月雷不見十月蟄)
(蟲行五月陽暑不蒸十一月不合凍六月浮雲不布十二月草不喪七月白露不降正月有微霜八月浮雲不)
(歸二月雷不行九月物不凋三月草木傷十月流火不定四月䖵蟲不育十一月寒不降五月雨雹十二月萌)
(𩔖不見六月五穀不實)
基寒兆暑(原中論先民有言明出乎幽著生乎微故宋井之霜以基昇正之寒黃蘆之萌以兆大中)
(之暑亊亦如之)
鼠知吉凶(增抱朴子玉策記稱鼠夀三百歲滿一百歲者則色白善憑人而卜名曰仲能知一年中)
(吉凶及千里外亊也)
四始雲氣(增隋書天文志四始之日有黑雲氣如陣厚重大者多雨)
石磨(增續齊諧記吳興故鄴縣東三十里有梅溪山山根直䜿一石可高百餘丈至青而圓如两間屋大)
(四面斗絶仰之干雲外無登陟之理其上復有盤石圓如車蓋恒轉如磨聲若風雨土人號為石磨轉快則年)
(豊轉遲則歲儉欲知年之豊儉驗之無失)
甲子雨(原朝野僉載春雨甲子赤地千里夏雨甲子乘船入市秋雨甲子禾頭生耳冬雨甲子牛羊凍)
(死)
射的山(增會稽記縣東南十八里有射的山遠望的的如射侯謂之射的射的之西有石室壁方二丈)
(謂之射堂𫝊云羽客之所遊憩土人常以此占穀食貴賤射的明則米賤闇則貴諺曰射的白㪷一百射的元)
(㪷一千)
司命井(增寰宇記鬱林郡有石井半甘半淡潜通江波冬夏常盈名司命井周給闔境井水竭即土人)
(疫稼穡不登以為候)
石廩(原寰宇記臨川縣有石廩可容千斛開口即歲豊歛則歲歉)
瓦片候氣(原丁晉公談錄竇侍郎儼善術數聽聲音而知兆同兄儀在翰林儀常鄙其詭怪世宗令)
(陶人應二十四氣燒瓦二十四片各題識其節氣遂隔簾&KR1201;響令辨之一無差謬)
麥禾占(增後山叢談杏熟當年麥棗熟當年禾又曰棗不濟儉謂棗熟則歲豐)
春風夏雨(增後山叢談諺曰行得春風有夏雨盖春之風數為夏之雨數大小緩急亦如之)
四卯雨(原周益公日記四時占雨下忌日春丁邜夏辛邜秋乙邜冬癸邜)
戊雨庚晴(原周益公日記久晴望戊雨久雨望庚晴)
伏冷冬晴(增周益公日記夏至有雷三伏冷重陽無雨一冬晴)
木頭點土(增吹劍錄戊辰己巳戊戌己亥日為木頭點土須隂雨梁次張詩歲次属金知稔熟木頭)
(點土驗滂沱)
五角六張(增嬾真子錄五角六張古語也謂五日遇角宿六日遇張宿此兩日作事多不成然一年)
(之中不過三四日紹興癸丑歲只三日四月五日角七月十六日張十二月二十五日角他皆倣此)
米砂(增安城記鍾山臨水阻峽春夏則湍洑沸涌噴上白砂如米两岸各十餘斛呼曰米砂以之候歲若)
(一岸偏饒則其方豐穰)
占太歲(原五色線太歲在午人馬食土歲在辰巳貨妻賣子歲在申酉乞漿得酒)
鶴神占(增吴下田家志風吹鶴神口米長千錢斗纔逢癸巳上天堂己酉還歸東北方乙邜正東纔五)
(日庚申㢲上六朝藏離位丙寅坤辛未直西之日正當疆壬午乾宫戊子坎對衝其位定相妨原田家雜占上)
(天下地之日晴主久晴雨主久雨轉方稍輕若大旱年雖轉方天並不作變諺云荒年無六親旱年無鶴神)
四時占雨(原吴下田家志戊午元同甲子期始終七日最稀竒七日多晴两月燥七日多雨两月泥)
(甲申主米暴貴春主五穀不收夏主傷田禾秋主六畜死冬主人多病諺云甲申猶可乙酉怕殺人)
青白路(原田家雜占日没後起青白光數道下狹上闊直起亘天此特夏秋之間有之俗呼青白路主)
(来日酷熱)
壬子日占(原田家雜占王子日春雨人無食夏雨牛無食秋雨魚無食冬雨鳥無食)
五朔雨(原雜占自正月至五月五朔皆有大雨主人饑蝗起)
歲干三朔(原雜占三甲朔三㐲熱三乙朔小麥大豆熟三丙朔麻熟三辛朔田少收三&KR2640;朔旱三癸)
(朔澇)
三滿斗(原雜占每歲農人占歴有三滿斗以為大稔)
占風(原雜占凡風春南夏北並主雨東風急亦主雨近驗西風作雨大於東雲廣輿圖秋冬東南風雨下)
(不相逢春夏西北風夏来雨不從春夏東南風不必問天公秋冬西北風天光晴可喜雨過東風至晚来越添)
(巨)
己卯風(原雜占春己卯風樹頭空夏己卯風禾頭空秋己卯風水裏空冬己卯風闌裏空)
四丙寅晴(原雜占春丙暘暘無水浸秧夏丙暘暘乾死禾娘秋丙暘暘乾曬入倉冬丙暘暘無雪無)
(霜)
以霧占水(原雜占江淮以立春連三日看湖中霧氣高尺寸則水亦至其處如無霧必旱又以一九)
(日占霧定四月之水高下二九日定五月三九日定六月四九日定七月五九日定八月每以首日看霧高幾)
(尺寸濃薄以占其月有無及大小極驗)
旺相日雨(原戎事𩔖占凡雨作於四時旺相之日草木榮茂如休囚死廢之日雖雨不生物)
霜止出苗(增楊升菴集霜降前一日見霜則知清明前一日霜止霜降後一日見霜則知清明後一)
(日霜止五日十日而往前後同占欲出秧苗必待霜止)
人面氣色(原人相編天道周歲而有二十四節氣人面一年亦變二十四氣色以五行配之無不驗)
(者夫氣色半月一換交一節氣子時則變矣辨别四時五色所属春青夏紅秋白冬黑甲季黃乃天時正色又)
(察五形人合併所宜之色忌所尅者)
雜紀
永年(增書資富能訓惟以永年漢書刑法志書曰立功立事可以永年言為政而宜於民者功成事立則)
(受天禄而永年命)
萬歲(增詩萬有千歲眉夀無有害漢書武帝紀詔曰朕親登嵩高御史乘属在廟旁吏卒咸聞呼萬歲者)
(三西京雜記昭帝時茂陵人獻寳劍上銘曰直千金夀萬歲易林登福上堂飲萬歲漿盧照隣詩九州四海常)
(無事萬歲千秋樂未央)
萬年(增詩虎拜稽首天子萬年隋書慕容三藏𫝊三藏授廓州刺史州界連雲山響稱萬年者三詔頒郡)
(國仍遣使醮於山所曹植詩仁者各夀考四坐咸萬年)
嗣歲(原詩以興嗣歲𫝊興來歲繼往歲也增蘇轍詩酌我一樽迎嗣歲待君三館已多時)
營窟&KR0699;巢(原禮古者未有宫室冬則居營窟夏則居&KR0699;巢)
愛日畏日(原左𫝊鄷舒問於賈季曰趙衰趙盾孰賢對曰趙衰冬日之日也趙盾夏日之日也注冬)
(日可愛夏日可畏)
瓜期(原左𫝊齊侯使連稱管至父戍葵&KR0588;瓜時而往曰及瓜而代)
火攻(增孫子𤼵火有時起火有日時者天之燥也日者月在箕壁翼軫也凢此四宿者風起之日也)
抱冰握火(增吳越春秋越王念復吴仇苦身勞心夜以接日目卧則攻之以蓼足寒則漬之以水冬)
(常抱冰夏常握火)
夏啟冬閉(增山海經熊山有穴曰熊穴是有神人夏啟而冬閉)
冬夏雪(增山海經由首之山小威之山空桑之山冬夏有雪)
燭龍銜火(原山海經鍾山之神名曰燭隂視為晝暝為夜吹為冬噓為夏又名燭龍天不足西北無)
(隂陽消息故有龍銜火精以照天門)
寒暑水(增山海經大荒之隅有山而不合名曰不周有寒暑之水)
羲和(原山海經東南海之外甘水之間有羲和之國有女子名曰羲和方日浴於甘淵注羲和盖天地始)
(生主日月者也增又羲和者帝俊之妻生十日注言生十子各以日名名之)
幡校四時(原列子老成子學幻於尹文先生尹文先生屏左右而與之言老成子歸深思三月遂能)
(存亡自在幡校四時冬起雷夏造冰飛者走走者飛終身不著其術故世莫𫝊焉)
師文鼓琴(增列子鄭師文從師襄遊柱指鉤弦三年不成章師襄曰子可以歸矣師文曰且小假之)
(以觀其後無幾何復見師襄師襄曰子之琴何如師文曰得之矣請嘗試之於是當春而叩商弦以召南吕凉)
(風忽至草木成實及秋而叩角弦以激夾鍾温風徐廻草木𤼵榮當夏而叩羽弦以召黃鍾霜雪交下川池暴)
(沍及冬而叩徵弦以激蕤賓陽光熾烈堅冰立散將終命宫而總四弦則景風翔慶雲浮甘露降澧泉湧)
古莽國(原列子西極之南隅有古莽之國其民不食不衣而多眠五旬一覺以夢中所為者實覺之所)
(見者妄)
春螽秋蟬(原列子公儀伯曰臣之力能折春螽之股堪秋蟬之翼)
冥靈大椿(原莊子楚之南有冥靈者以五百歲為春五百歲為秋上古有大椿者以八千歲為春八)
(千歲為秋)
天子劍(增莊子天子之劍裹以四時制以五行論以形德開以隂陽持以春夏行以秋冬)
真人通四時(增莊子真人淒然似秋煖然似春喜怒通四時與物有宜而莫知其極)
㸑鼎造冰(原莊子魯遽弚子曰我得夫子之道矣吾能冬㸑鼎而夏造冰矣魯遽曰是真以陽召陽)
(以隂召隂非吾所謂道也吾示子乎吾道)
飡六氣(原楚辭飡六氣而飲沆瀣兮漱正陽而含朝霞注陵陽子明經言春食朝霞朝霞者日始欲出)
(赤黃氣也秋食淪隂淪隂者日没以後赤黃氣也冬飲沆瀣沆瀣者北方夜半氣也夏食正陽正陽者南方日)
(中氣也并天地元黃之氣是為六氣也)
司天在泉(增内經己亥年厥隂司天風淫所勝平以辛凉佐以苦甘以甘緩之以酸瀉之子午年少)
(隂司天熱淫所勝平以醎寒佐以苦甘以酸收之丑未年太隂司天濕淫所勝平以苦熱佐以酸辛以苦燥之)
(以淡泄之寅巾年少陽司天火淫所勝平以酸冷佐以苦甘以酸收之以苦𤼵之以醎復之卯酉年陽明司天)
(燥淫所勝平以苦温佐以酸辛以苦下之辰戌年太陽司天寒淫所勝平以辛熱佐以甘苦以醎瀉之寅申年)
(厥隂在泉風淫於内治以辛涼佐以苦以甘緩之以辛散之卯酉年少隂在泉熱淫於内治以醎寒佐以甘苦)
(以酸收之以苦𤼵之辰戌年太隂在泉濕淫於内治以苦熱佐以酸淡以苦燥之以淡泄之己亥年少陽在泉)
(火淫於内治以醎冷佐以苦辛以酸收之以苦𤼵之子午年陽明在泉燥淫於内治以甘辛以苦下之丑未年)
(太陽在泉寒淫於内治以甘熱佐以苦辛以醎瀉之以辛潤之以苦堅之本草綱目司天主上半年天氣司之)
(故六淫謂之所勝在泉主下半年地氣司之故六淫謂之於内)
大期(原史記吕不韋𫝊至大期時生子政索隐人十月生此過二月故云大期)
三致千金(增史記貨殖𫝊范蠡之陶為朱公乃治產積居與時逐而不責於人十九年之中三致千)
(金再分散與貧交疏昆弟此所謂富好行其德者也)
龜鶴夀(增史記龜策𫝊龜者天下之寳也生於深淵長於黃土知天之道明於上古遊三千歲不出其)
(域安平静正動不用力夀蔽天地莫知其極與物變化四時變色春蒼夏黃秋白冬黑淮南子鶴夀千歲以極)
(其遊)
歲竟折劵(原漢書高帝紀高帝為泗上亭長常從王媪武負貫酒時飲醉卧武負王媪見其上常有)
(怪高祖每酤留飲酒讎數倍及見怪歲竟此两家常折劵棄責)
延年(增漢書郊祀志登之罘浮大海用事八神延年宋書樂志今日樂相樂延年夀千秋)
農無休息(增漢書食貨志今農夫五口之家其服役者不下二人其能耕者不過百畝百畝之收不)
(過百石春耕夏耘秋穫冬藏伐薪樵治官府給繇役春不得避風塵夏不得避暑熱秋不得避隂雨冬不得避)
(寒凍四時之間亡日休息)
三年不窺園(原漢書董仲舒𫝊仲舒下帷講誦弟子𫝊以久次相授業或莫見其面蓋三年不窺)
(園其精如此)
歲中三遷(原漢書蕭望之𫝊望之累遷諫大夫丞相司直歲中三遷官至二千石)
四時廵狩(原漢書元后𫝊太后四時車駕廵狩四郊存見孤寡貞婦春幸繭舘率皇后列侯夫人桑)
(遵霸水而祓除夏遊籞宿鄠杜之間秋歴東館望昆明集黃山宫冬饗飲飛羽校獵上蘭登長年館臨涇水而)
(覽焉)
神女捧日(增漢武帝内𫝊景帝夢神女捧日以授王夫人夫人吞之十四月而生武帝)
乘龍馬(增大戴禮春夏乘龍秋冬乘馬注龍馬八尺者)
宜暑辟寒(增神異經東南海中有烜洲洲有温湖鮒魚生焉其長八尺食之宜暑而避風寒)
方朔歲星(原東方朔外𫝊武帝召大王公問曰爾知東方朔乎公對曰不知公何所能曰頗善星歷)
(帝問諸星皆具在否曰諸星具在獨不見歲星十八年今復見耳帝仰天歎曰東方朔生在朕傍十八年而不)
(知是歲星哉增李白詩謂我是方朔人間落歲星)
聲風木(原東方朔外𫝊太初二年朔從西那邪國還得聲風木十枝以献帝長九尺大如指實如細珠)
(風吹珠如玉聲因以為名朔曰此木五千年一濕萬歲一枯也)
生洲(增十洲記生洲在東海丑寅之間接蓬莱十七萬里地無寒暑安養萬物亦多山川仙草衆芝一洲)
(之水味如飴酪至良洲也)
魯恭士(原說苑魯有恭士名曰機汜行年七十其恭益甚冬日行隂夏日行陽行必随坐必危一食之)
(間三起不羞見衣裘褐之士則為之禮)
冬聚夏散(原三墳太古之人皆夀盈易始三男三女冬聚夏散)
五色神芝(增古瑞命記神農氏論芝云山川雲雨五行四時隂陽晝夜之精以生五色神芝皆為聖)
(王休祥焉)
地應秋冬(增詩含神霧秦地處仲秋之位男懦弱女高膫白色音中商其言舌舉而仰聲清而揚魏)
(地處季冬之位土地平夷唐地處孟冬之位得常山太岳之風音中羽其地磽确而收其民儉而好畜此唐堯)
(之所處)
借宼一年(原後漢書寇恂𫝊車駕南征恂從至潁川盜賊悉降而竟不拜郡百姓遮道曰願從陛下)
(復借寇君一年乃留恂長社鎮撫吏人受納餘降)
研京練都(增後漢書張衡𫝊衡擬班固两都作二京賦精思傅會十年乃成晉書左思𫝊思復欲賦)
(三都乃詣著作郎張載訪岷卭之事遂構思十年門庭藩溷皆著筆紙文心雕龍張衡研京以十年左思練都)
(以一紀)
龍祠歲祭(增後漢書南匃奴𫝊俗歲有三龍祠常以正月五月九月戊日祭天神南單于既内附兼)
(祠漢帝)
冬夏聽事(增華嶠後漢書宋均字叔庠為九江太守五日一聽事冬以日中夏以平旦)
琴法四時五行(增桓譚新論神農始削桐為琴繩絲為絃以通神明之德合天地之和今琴四)
(尺五寸法四時五行)
赤縣之州(原張衡靈應崑崙東南有赤縣之州風雨有時寒暑有節苟非此州南則多暑北則多寒)
(東則多陽西則多隂故聖主不處焉)
潁川芝(原古今注建初五年芝出潁川常以六月中生一葉五歲五重春青夏紫秋白冬黑十月後黃)
(氣出土尺五寸)
琵琶象四時(原風俗通琵琶近出樂家所作長三尺五寸天地人與五行也四絃象四時)
太常齋(增應劭漢官儀北海周澤字雉都為太常恒齋有疾其妻憐其年老被病闚内問之澤大怒以)
(為干齋掾吏叩頭爭之不聽遂收送詔獄幷自劾謝論者譏其激𤼵不實諺曰居世不諧為太常妻一歲三百)
(六十日三百五十九日齋一日不齋醉如泥既作事復低迷)
應時夢(增潛夫論春夢𤼵生夏夢高眀秋冬夢熟藏此為應時之夢)
萬八千歲(增徐整三五歴紀天地渾沌如雞子盤古生其中萬八千歲天地開闢陽清為天隂濁為)
(地盤古在其中帝系譜天地初起溟涬鴻濛即生天皇始萬八千歲以木德王)
軒轅鏡(原軒轅内𫝊帝會王母於王屋山鑄鏡十二随月用之)
貫月查(增拾遺記堯登位有巨查浮於西海查上有光夜明晝滅海人望其光乍大乍小若星月之出)
(入查常浮繞四海十二年一周天周而復始名曰貫月查亦謂挂星查)
鸞雛歲集(增拾遺記堯在位七十年有鸞雛歲歲来集)
四時樂曲(增拾遺記師涓造新曲有四時之樂春有離鴻去雁應蘋之歌夏有明晨焦泉之華流金)
(之調秋有商風白雲落葉飛蓬之曲冬有凝河流隂沉雲之操)
盈車嘉穟(增拾遺記燕昭王時有白鸞孤翔銜千莖穟穟於空中自生花實落地則生根葉一歲百)
(穫一莖滿車故曰盈車嘉穟)
潛英石(原拾遺記漢武帝詔李少君與之語曰朕思李夫人其可得乎少君曰可暗海有潛英之石其)
(色青輕如毛羽盛寒則石温盛暑則石冷刻之為人像神悟不異真人使此石像往則夫人至矣)
清腸稻(增拾遺記宣帝地節元年樂浪之東有國来貢言其鄉有清腸稻食一粒歷年不饑)
影木(增拾遺記瀛洲有樹名影木日中視之如列星萬歲一實實如瓜青皮黑瓤食之骨輕上如華蓋羣)
(仙以避風雨)
星池水色(原拾遺記員嶠之山西有星池周千里水色随四時變化)
四仲遊宴(原拾遺記洞庭山浮於水上其下有金堂數百間玉女居之四時聞金石絲竹之聲徹於)
(山頂楚懷王之時舉羣才賦詩於水湄每四仲之節王常繞山以遊宴舉四仲之氣以為樂章律中夾鍾乃作)
(輕風流水之詩時中蕤賓乃作皓霧秋霜之曲)
重明鳥(增拾遺記秪支國献重明鳥雙睛在目狀如雞鳴似鳳能摶逐猛獸使妖災羣惡不能為害飴)
(以瓊膏或一歲數来或數歲不至國人莫不掃灑門戸以望重明之至)
孤桑椹(增拾遺記西海之濱有孤桑之樹直上千尋葉紅椹紫萬歲一實食之後天而老)
金壺漿(增拾遺記太始元年魏帝為陳留王之歲有頻斯國人来朝以五色玉為衣如今之鎧其使不)
(食中國滋味自齎金壺壺中有漿凝如脂嘗一滴則夀千歲)
因霄國(增拾遺記西方有因霄之國人皆善嘯丈夫嘯聞百里婦人嘯聞五十里如笙竽之音秋冬則)
(聲清亮春夏則聲沉下人舌尖處倒向喉内亦曰兩舌重沓以爪徐刮之則嘯聲愈遠故吕氏春秋云反舌殊)
(鄉之國即此謂也有至聖之君則来服其化)
射雉捨書(增吴志孫休銳意於典籍欲畢覽百家之言大好射雉春秋之間常晨出夜還惟此時捨)
(之)
雲馬風駟(原仲長統詩春雲為馬秋風為駟按之不遲勞之不疾)
三餘(原魏略董遇言讀書當以三餘或問三餘之義答曰冬者歲之餘夜者日之餘風雨者時之餘)
春華秋實(增劉楨諫平原侯書採庶子之春華忘家丞之秋實按家丞謂邢顒也)
閨門整肅(原晉書何曾𫝊曾閨門整肅年老之後與妻相見皆正衣冠相待如賓已南面妻北面再)
(拜上酒酬酢既畢便出一歲如此者不過再三焉)
春蚓秋蛇(原晉書王羲之𫝊行行若縈春蚓字字如綰秋蛇)
四時氣備(原晉書外戚𫝊褚裒少有簡貴之風謝安雅重之恒云裒雖不言而四時之氣備矣)
巢居穴處(增晉書東夷𫝊肅慎氏夏則巢居冬則穴處)
湯泉(原吴錄丹陽江乘縣有湯山湯出其下大小凢六處湯澗繞其東西冬夏常熱禽魚之𩔖入者輙爛)
(以煮豆穀終日不熟草木濯之輙更鮮茂舊有湯泉舘)
羅勒(增博物志燒馬蹄羊角成灰春夏散著濕地生羅勒)
懸五色繒(增抱朴子入名山以甲子開除日以五色繒各五寸懸大石上所求必得)
黃龍芝(增抱朴子黃龍芝生於神山之中状如黃龍味辛甘以四時採隂乾治食日一合夀萬歲令人)
(光澤)
扇設羽繒(增西京雜記天子夏設羽扇冬則設繒扇)
養夀(增神仙𫝊人受氣雖不知方術但養之得宜常至百二十歲小復曉道可得二百四十歲加之可至)
(四百八十歲養夀之道但莫傷之而已)
神枕(原神仙𫝊漢武帝東廵狩見泰山父老頭上有白光高數尺怪而問之對曰臣遇道者教臣絶穀并)
(作神枕枕中有三十二物其三十二物中有二十四物以當二十四氣八毒以應八風臣行之轉老為少黑髮)
(更生齒落復出臣今一百八十歲矣帝受其方賜玉帛)
百草花(增神仙𫝊鳳綱漁陽人常採百草花以水漬封泥之自正月始盡九月末止埋之百日煎九火)
(綱常服此藥至數百歲)
冬夏單衣(增神仙𫝊李意期蜀人於成都作一土窟居之冬夏單衣或二三百日不出窟)
人面鳥(增山海經讃有鳥人面一脚孤立性與時反冬出夏蟄帶其羽毛迅雷不入)
扇牀溫席(原孝子𫝊黃香九歲失母思慕骨立事父竭力以致養冬無被袴而盡滋味暑則扇牀寒)
(則以身温席)
千頭木奴(原襄陽耆舊𫝊李衡作宅於武陵龍陽汎洲上種橘千株勅其子曰吾有千頭木奴不責)
(汝衣食歲上絹一疋亦可不貧矣)
致肉酒米(增漢中士女志穆姜安衆令陳秪妻秪前妻有四子興敦覲豫穆姜生二子淮基秪亡興)
(等憎惡姜姜視之愈厚其資給六子以長幼為差衣服飲食凡百如之久興等感悟自知失子道謁南鄭獄受)
(不愛親罪太守嘉之復除門戶常以二月八月社致肉酒米)
弦柱擬月(原傅子箏者上圓象天下平象地中空凖六合弦柱十二擬十二月乃仁智之器)
随年變種(增水經注馬仁陂在泚陽縣五十里周溉田萬頃随年變種境無儉歲)
隂陽石(原水經注很山縣西面上里餘石穴得二大石磧並立穴中相去一丈俗名隂陽石隂石常濕)
(陽石常燥每水旱不調居民作威儀服飾往入穴中旱則鞭隂石應時雨多雨則鞭陽石俄而天晴)
風穴(原水經注很山縣風井山廻曲有異勢穴口大如盆夏則風出冬則風入春秋分則静往人有冬過)
(者置笠穴中風吸之經月還步陽谿得其笠則知潛通矣邢子厲龍山記四麓各有一大穴大如車輪春則風)
(出東秋出西夏出南冬出北不相奪倫有沙門法猛以夏日入其束穴見石臺石人欲窮諸穴便有人厲聲云)
(法師其餘皆如東者不宜来見穢猛仍愕然不覺身在穴外)
被髮編草(增水經注共北山仙者孫登之所處袁彦伯竹林七賢𫝊嵇叔夜常採藥山澤遇之於山)
(冬以被髮自覆夏則編草為裳彈一弦琴而五聲和)
東臺湖(增水經注夀春外郭東側有一湖三春九夏紅荷覆水引瀆城隍水積成潭謂之東臺湖)
義井(增水經注義井出隋城東南井泉常湧溢而津注冬夏不異相承謂之義井)
湯谷(增水經注然宛縣有紫山山東有一水東西十五里南北二百步湛然沖滿無所通會冬夏常温世)
(謂之湯谷也)
人灘(增水經注人灘水至峻峭南岸有青石夏没冬出其石嶔崟數十步中悉作人面形或大或小其分)
(明者鬚髮皆具因名曰人灘也)
蘭巖雙鶴(增神境記滎陽郡西有蘭巖山常有雙鶴素羽皦然日夕偶影翔集𫝊云昔夫婦俱隐此)
(山年數百歲化成此鶴後一旦一鶴為人所害其一鶴歲常哀鳴至今響動巖谷莫知年歲)
四時甘脆(增琴操曾子幼小慈仁居貧無業以事父母躬耕力作随五土之利四時唯宜以進甘脆)
(嘗耕於太山之下遭雨雪寒凍旬月不得歸乃作憂思歌)
儉稷寒纊(增宋書劉訏𫝊族祖孝標書稱之曰儉歲之梁稷寒年之纖纊)
暮年(原宋書王弘之𫝊高行表於初筮苦節彰於暮年增魏武帝詩烈士暮年壯心不已)
幼年(原梁書劉顯𫝊禮著幼年業明壯齒)
白燕巢庭(原陳書馬樞𫝊樞隐茅山有白燕雙巢庭樹春来秋去幾三十年)
天女期會(原魏書帝紀初聖武帝嘗率數萬騎田於山澤欻見輜軿自天而下既至見美婦人侍衛)
(甚盛曰我天女也受命相偶遂同寢宿旦請還曰明年周時復會此處言終而别及期帝至先所田處果見天)
(女以所生男授帝曰此君之子也當世為帝王語訖而去子即始祖也)
華年(原魏書王叡𫝊漸風訓於華年服道教於弱冠)
不蓋不裘(原魏書良吏𫝊裴佗為趙郡太守遷中軍將軍清白任真不事家產暑不張蓋寒不衣裘)
(其貞儉若此)
四時珍新(原南史羊元保𫝊元保自少至老謹於祭奠四時珍新未得祠薦者口不妄嘗)
十年讀書(原南史沈攸之𫝊攸之晚好讀書手不釋卷常歎曰早知窮逹有命恨不十年讀書)
歲讀五經(原南史徐廣𫝊廣性好讀書年過八十猶歲讀五經一遍)
衣色随年(增南史扶桑國𫝊國王衣色随年改易甲乙年青丙丁年赤戊巳年黃庚辛年白壬癸年)
(黑)
停年格(原北史崔亮𫝊亮遷吏部尚書奏為格制不問士之賢愚專以停觧日月為斷沉滯者皆稱其)
(能亮外甥劉景安書規亮曰取士之途不溥沙汰之理未精舅宜改張易調如何反為停年格以限之天下士)
(子誰復修厲名行哉)
鴈臣(原北史斛律金𫝊金統所部詣雲州魏除為第二領人酋長秋朝京師春還部落號曰鴈臣)
睡不畜枕(原北史儒林𫝊李鉉撰定孝經論語毛詩三禮義䟽及三𫝊異同周易義例用心精苦曾)
(三秋冬不蓄枕每睡假寐而已)
虹飲釜(原異苑晉陵薛願義熙初有虹飲其釜須臾便竭願灌以酒随吐金滿器于是豐富歲臻)
豐玉荒穀(原世說世稱庾文康為豐年玉王稚恭為荒年穀)
田種隨人(增佛國記師子國大在州出珍寳珠璣其國和適無冬夏之異草木常茂田種随人無有)
(時節)
龜歷(增述異記陶唐之世越裳國獻千歲神龜方三尺餘背上有文蝌蚪書記開闢以来帝命錄之謂之)
(龜歴)
冬花春食(增述異記邯鄲有故宫基存焉中有趙王之果園梅李至冬而花春得而食)
千年燕(增述異記燕千年生胡髯元中記千歲之燕戸北向)
萬年桃(增述異記磅磄山去扶桑五萬里日所不及其地甚寒有桃樹千圍萬年一實)
柴都(原元中記東方柴都在齊國有山山有泉如井深不測至春夏時雹從井出常敗五穀土人以柴塞)
(之即止故號柴都)
炎山(原元中記南方有炎山焉在扶南國之東加營國之北諸薄國之西山從四月而火生十二月火滅)
(正月二月三月火不然山上但出雲氣而草木生葉至四月火然草木葉落如中國寒時也)
霹靂䃡(增元中記玉門之西有一國國中有山山上有祠廟國人歲歲出石䃡數千枚輸廟中名為霹)
(靂䃡從春雷出䃡日减至秋而盡)
鍾山石(增元中記北方有鍾山焉山有石首如人首左目為日右目為月開左目為晝開右目為夜開)
(口為春夏閉口為秋冬)
銅人掩井(增南康記雩縣盤固山其峰有井大銅人常守之五十年一涌水起數十丈銅人每以手)
(掩之)
離合風(原要覽列子御風常以立春歸于八荒立秋遊乎風穴是風至草木皆生去則搖落謂之離合)
(風)
欲界仙都(增陶弘景荅謝中書書山川之美古今共談高峯入雲清流見底两岸石壁五色交輝青)
(林翠竹四時俱備曉霧將歇猿鳥亂鳴夕日欲頽沉鱗競躍寔是欲界之仙都自康樂以来未復有能與其竒)
(者)
茂年(原沈約弹秘書郎蕭遥昌文遥昌盛戚茂年升華秘舘)
賞逐時移(增梁沈約遊鍾山詩山中咸可悦賞逐四時移春光𤼵隴首秋風生桂枝)
秋荼夏日(增王融永明九年策秀才文傷秋荼之密網惻夏日之嚴威)
詩感四候(增鍾嶸詩品序若夫春風春鳥秋月秋蟬夏雲暑雨冬月祁寒斯四候感諸詩者也)
教民墾闢(增齊民要術序九真廬江不知牛耕每致困乏任延王景乃令鑄作田器教之墾闢歲歲)
(開廣百姓充給)
載酒勞農(增齊民要術序王丹家累千金好施與周人之急每歲時後察其強力收多者輙歴載酒)
(肴從而勞之便於田頭樹下飲食勸勉之因留其餘肴而去其惰者獨不見勞各自耻不能致丹其後無不力)
(田者聚落以致殷富)
寒木春華(原顔氏家訓辛毗嘲劉邈曰君軰辭藻譬若朝茵豈若吾徒千丈松常有風霜不可凋瘁)
(劉曰既有寒木又𤼵春華何如也辛笑曰可矣)
期歲試兒(原顔氏家訓江南風俗兒生一朞為製新衣盥浴装飾男則用弓矢紙筆女則刀尺鍼縷)
(並加飲食之物及珍寳服玩置之兒前觀其𤼵意所取以驗貪廉愚智名之為試兒宋史曹彬𫝊彬始生周歲)
(父母以百玩之具羅扵席觀其所取彬左手持干戈右手持俎豆斯須取一印他無所視人皆異之)
冨年(原周弘讓荅王褒書昔吾壯日及第冨年俱值雝熙並勸衡泌)
夏霖秋潦(增周景式廬山記石門山有澗水為衆泉之宗每夏霖秋潦轉石𤼵樹聲動十數里)
綺年(原宇文逌庾開府集序綺年而播華譽齠歲而有俊名增符子珪芳樹詩芳樹宜三月曈曈豔綺年)
子夜歌(原唐書樂志子夜歌者晉曲也晉有女子名子夜造此聲聲過哀苦樂府觧題曰後人更為四)
(時行樂之詞謂之子夜四時歌)
從遊宴賜(增唐書李適𫝊天子饗會遊豫唯宰相及學士得從春幸棃園竝渭水祓除則賜細柳圈)
(辟癘夏宴蒲萄園賜朱櫻秋登慈恩浮屠獻菊花酒稱夀冬幸新豊歴白鹿觀上驪山賜浴湯池給香粉蘭澤)
(從行給翔麟馬品官黃衣各一)
四時仕宦(原唐書𫝊游藝𫝊游藝謟事武后一歲賜袍自青及紫人號四時仕宦)
燠館凉臺(原唐書裴度𫝊度治第東都集賢里沼石林叢岑繚幽勝午橋作别墅具燠館凉臺號綠)
(野堂激波其下增何宴景福殿賦温房承其東序凉室處其西偏開建陽則朱炎豔啟金光則清風臻故冬不)
(凄寒夏無炎燀鈞調中適可以永年)
東臯子(原唐書隐逸𫝊王績性簡放嗜酒有田六十頃在河渚間奴婢數人種黍春秋釀酒養鳬雁蒔)
(藥草自供以周易老子莊子置牀頭游北山東臯著書自號東臯子)
笥餘一縑(原唐書卓行𫝊元德秀為魯山令歲滿笥餘一縑駕柴車去愛陸渾佳山水乃定居家無)
(僕妾歲饑食或不㸑嗜酒陶然弹琴以自娱)
草木記歲(增唐書西域𫝊党項地寒五月草生八月霜降無文字候草木記歲)
鄯善歲首(增唐書吐蕃𫝊鄯善國多霆電風雹積雪盛夏如中國春時山谷常冰四時以麥熟為歲)
(首)
三元日講經(原唐明皇實錄三元日宜令崇元學士講道德南華等經羣工咸就觀禮)
韶年(原蘇味道詩簮裾承睿賞花柳𤼵韶年增權德輿詩絲竹偏宜靜夜綺羅共占韶年)
新年(原張說蘇摩遮詩惟願聖君無限夀長取新年續舊年)
舊年(原王灣江南意詩海日生殘夜江春入舊年)
萬夀杯(增李白詩拜龍顔獻聖夀北斗戾南山摧天子九九八十一萬歲歲歲長傾萬夀杯)
十二月神(增唐六典十二月之神正月登明二月天魁三月從魁四月𫝊送五月小吉六月勝光七)
(月太卜八月天閏九月太衝十月功曹十一月大吉十二月神后)
春闈夏課(原國史補進士籍而入選謂之春闈不捷退而肄業謂之過夏執業以出謂之夏課)
焉耆國俗(原酉陽雜俎焉耆國元日二月八日婆摩遮三日野祀四月十五日遊林五月五日彌勒)
(下生七月七日祀先祖九月九日牀橵十月十日王為厭法王出首領家首領騎王馬一日一夜處分王事十)
(月十四日作樂至歲窮)
漏天(增元和志溺水出唐興縣南北四百里東西七百里窮年密霧未嘗覩日月輝光樹木皆衣毛深厚)
(時時多水濕晝夜沾灑上無飛鳥下絶走獸唯夏月頗有蝮蛇土人呼為漏天也)
石池祈雨(增元和志青石山在龔㐀縣西三十里上有石池二所東西行列有𩔖人功冬夏澄清初)
(無耗溢祈雨輙應故古今祀之)
天山雪(原元和志天山一名白山在伊州北一百二十里春夏有雪出好米及金)
稔歲(原耿湋詩晚雷期稔歲重霧報晴天)
歲貢樃梅(增本草綱目樃梅出均州太和山相𫝊真武折梅插於樃樹誓曰吾道若成開花結果後)
(果如其言今樹尚在五龍宫北樃木梅實杏形桃核道士每歲采而蜜煎以充貢獻焉)
暹羅酒(增食物本草暹羅酒以燒酒復燒二次入珍寳異香其壜每個以檀香十數斤燒烟薰令如漆)
(然後入酒蠟封埋土中二三年絶去燒氣取出用之)
撈玉(原圖經本草玉河在于闐城外其源出崑山西流一千三百里至于闐界牛頭山乃疏為三河一曰)
(白玉河二曰綠玉河三曰烏玉河其源雖一而其玉随地而變故其色不同每歲五六月大水&KR2322;漲則玉随流)
(而至七八月水退乃可取彼人謂之撈玉)
飛鸞輕鳳(原杜陽雜編寳歷二年浙東貢二舞女一曰飛鸞一曰輕鳳修眉黟首蘭氣融冶冬不纊)
(衣夏不汗體)
跑泉(增錄異記青城縣西北去縣三里有老君觀觀門東上有一泉號為跑泉其泉水味甘四時不絶春)
(夏如冰冷秋冬即温昔太上老君與天真皇人于此會真之所其泉即老君所乘馬跑成泉焉)
張許同年生(原韓愈張中丞𫝊後叙許遠寬厚長者貌如其心與廵同年生月日後於廵呼廵為)
(兄)
齋郎命官(增韓愈學生代齋郎議齋郎職奉宗廟社稷之小事執豆邊駿奔走以役扵其官之長其)
(勤雖小其使之不可以不報也必書其歲歲既久矣於是乎命之以官而授之以事)
學士歲賜(原翰林志興元元年勅翰林學士凡初遷者中書門下召入院試試畢封進可者翌日受)
(宣乃定事下中書門下於麟德殿候對同院賜宴拜恩訖候就宴賜給畢備内諸司供饍飲之物内園官供使)
(令度支月給手力資四人四品以上加一人每歲内賜春服物三十疋暑服物三十疋綿七屯寒食節料三十)
(疋酒飴杏酪粥屑肉餤清明火二社蒸鐶端午衣一副金花銀器一事百索一軸青團鏤竹大扇一柄角糭三)
(服沙密重陽酒餹粉糕冬至歲酒兔野雞其餘時果新茗瓜新歴是為經制)
開井洗眼(原感遇𫝊夀州刺史張士平中年夫婦皆瞽歴求方術不愈有書生為開井一眼得新水)
(洗眼遂平復如初因留此法轉救世人其要曰子午之年五月戌酉十一月卯辰為吉丑未之年六月戌亥十)
(二月辰巳寅申之年七月亥子正月巳午卯酉之年八月子丑二月午未辰戌之年九月申未三月寅丑巳亥)
(之年十月申酉四月寅卯取其方位年月日時浚井及泉必有良效士平再拜受言訖升天而去書生太白金)
(星也)
摩頂松(原大唐新話元□法師西域取經手摩靈巖寺松曰吾西去汝可西向若歸即東向及去果西)
(向一年枝忽東向弟子曰吾師歸矣果然號摩頂松)
白紵歌(原樂府觧題古詞盛稱舞者之美宜及芳時為樂其譽白紵曰質如輕雲色如銀製以為袍餘)
(作巾袍以光軀巾拂塵唐書樂志曰梁武帝令沈約改其詞為四時白紵歌)
施像五䭾(增僧園逸錄元奘以回鋒紙印普賢像施於四衆每歲五䭾無餘)
八角玉升(增逢夏記宣帝時西怛陀國貢八角玉升夏以水澆之則無暑冬以火廹之則無寒)
浮陽筍(增清陽記九華小民浚池得物狀𩔖竹根旁有一銘曰浮陽筍太古孕舉投醬缶三年不盡民)
(試以豆一斗造醬投物其中米三年不減)
識字鶴(增金城記衞濟川養六鶴日以粥飲啖之三年識字濟川撿書皆使鶴銜取之無差)
寒門(增雲陽記谷口去雲陽宫十里流落沸騰飛泉灑激两岸峭壁孤竪横盤凛然凝沍每入穴中朱明)
(盛暑當晝暫暄凉秋晚候緼袍不暖所謂寒門也韓愈納凉聯句凄如羾寒門皓若攢玉璞)
茅龍更衣(增廬山記饒子卿隐廬山康王谷無瓦屋代以茅茨每年一易茅謂之茅龍更衣)
白堊標門(增壠上書喬敷嗜魚而貧日向漁人貸食漁人送魚一觔則以白堊標門記之後日償價)
(年律一終白堊盈門)
秘密泉(增鄴都名錄甘塘社有一水方丈瑩潔春夏不竭旱則禱之然牛馬猪羊飲之肥澤雞鴨鵝雁)
(飲之必死鄉民緣可救旱號秘密泉)
青田鶴(原永嘉都記有洙沐溪去青田九里中有雙白鶴年年生子長大便去惟餘父母一雙在耳精)
(白可愛多云神仙所養)
田家情狀(原通鑑唐主與馮道從容語及年穀屢豊四方無事問道今歲雖豊百姓贍足否道曰豊)
(凶皆病者惟農家為然臣記進士聶夷中詩云二月賣新絲五月糶新穀醫得眼前瘡剜却心頭肉曲盡田家)
(情狀農於四民之中最為勤苦也)
鐘鼓隂陽(增宋史樂志凡言樂者必曰鐘鼓盖鐘為秋分之音而属隂鼓為春分之音而属陽金奏)
(待鼓而後進者雷𤼵聲而後羣物皆鳴也鼓復用金以節樂者雷收聲而後蟄蟲坏土也)
載送稻穗(增宋史食貨志何承矩為制置河北屯田使黃懋為判官初年種稻值霜不成懋以晚稻)
(九月熟河北霜早而地氣遲江東早稻七月即熟取其種課令種之是歲八月稻熱承矩載稻穗數車送闕下)
蕃馬歲至(增宋史食貨志南渡来文黎珍叙南平長寕階和凡八場其間盧甘蕃馬歲一至焉)
貿市(增宋史地理志朔方樓煩馬之所出歲增貿市以充監牧之用)
寒暑不曠(原宋史𫝊堯俞𫝊堯俞監黎陽縣草場守為遣他吏代主出納堯俞不可曰居其官安得)
(曠其職雖寒暑必日至庾中治事凡十年)
三佛齊國(原宋史外國𫝊三佛齊國四時之氣多熱少寒冬無霜雪)
不爐不扇(增談苑宋仁宗暑月不揮扇以拂子敺蚊蠅而已冬月不御爐醫者云體備中和之氣則)
(然原宋史邵雍𫝊雍為學堅苦刻勵冬不爐暑不扇夜不就席者數年程顥嘗與議論歎曰堯夫内聖外王之)
(學也)
左宫枕(增清異錄左宫枕者玉為之體方平冬温夏凉醉者破醒夢者遊仙云是左宫王夫人以授杜)
(光庭光庭進之蜀主與皇明帳為幈宫二寳)
楊花枕(增清異錄盧文紀有玉枕骨故凡枕之堅實者悉不可用親舊間作楊花枕贈之遂獲安寢自)
(是縫青繒充以柳絮一年一易)
逍遥館(原清異錄高太素隐商山建六逍遥館晴夏晚雲中秋午月冬日方出春雪未融暑簟清風夜)
(階急雨六館各製一銘)
抵鵲杯(增清異錄抵鵲杯房州刺史元自誠物也𩔖珉而色淺黃夏月用浸桃李雖無堅雪而水果俱)
(冰齒盛冬貯水則不凍)
兩周甲子歷(增春明退朝錄至道二年司天冬官正楊文鎰建言歷日六十甲子外更留二十年)
(太宗以為支干相承雖止於六十本命之外却從一歲起首並不見當生紀年若存两周甲子共成上夀之數)
(使期頤之人猶見本年號令司天議之司天請如上旨印造新歴頒行可之)
澆花時(增牡丹記澆花亦自有時或用日未出或日西時九月旬日一澆十月十一月三日二日一澆)
(正月隔日一澆二月一日一澆此澆花之法也)
幽谷種花(原侯鯖錄歐陽文忠公謫滁州令幕中謝判官幽谷種花謝請約束公批紙尾云淺紅深)
(白正相間先後仍須次第栽我欲四時携酒去莫教一日不花開)
韻法四時(增皇極經世韻法先閉後開者春也純開者夏也先開後閉者秋也冬則閉而無聲)
四不出(原聞見前錄邵康節居洛每歲二月出四月天漸熱即止八月出十一月天漸寒即止故有詩)
(云時有四不出會有四不赴北夢𤨏言孔拯侍郎作補遺時朝回遇雨不齎油衣乃避雨於坊叟之廡下霶注)
(愈甚已過食時民家意朝饑延入廳事俄有一叟烏帽紗巾而出迎候甚恭因備酒饌一一精珍孔公慚謝之)
(且借油衣叟曰某寒不出熱不出風不出雨不出未嘗置油衣也孔公不覺頓忘宦情)
兖州漏澤(原聞見後錄兖州之東有漏澤每夏中頻雨則積水彌望至秋分後聲起水中如雷一夕)
(盡涸初不可測竒石林立或尋其下得穴水自此入李衛公平泉有石刻字曰漏澤作亭其前曰魯石有詩云)
(魯客持相贈瓊瓌乃不如者兖之漏澤石也)
木馬凌牀(增夢溪筆談信安滄景之間多蚊䖟夏月牛馬皆以泥塗之郊行不敢乘馬馬為蚊虻所)
(毒則狂逸不可制行人以獨輪小車馬鞍蒙之以乘謂之木馬冬月作小坐牀冰上曳之謂之凌牀)
温公㬥書(原梁溪漫志温公獨樂園之讀書堂文史萬餘卷公晨夕所閱雖累年如新嘗謂其子公)
(休曰吾每歲以上㐲及重陽間暴羣書之腦所以年深不損)
飜流水(增岳陽風土記荆江出巴蜀自高注下濁流洶湧夏秋㬥漲則逆泛洞庭瀟湘清流頓皆混濁)
(岳人謂之飜流水)
天成石井(增臨海記郡東北二十五里任曾逸家有一石井自然天成非人力所造井深四丈常有)
(湧泉大水不溢大旱不竭夏絶香冷冬至甜温長老相𫝊云昔有採材人臨溪洗器流失酒杯後出於井中)
三長月(原容齋随筆釋氏以正五九月為三長月故奉佛者皆茹素其說云天帝釋以大寳鏡輪照四)
(天下寅午戌月正臨南贍部洲故當食素以徼福)
海水冰(增癸辛雜識高麗以北地名别十八其地極寒海水皆冰自八月即合直至来年四五月方解)
(人物行其上如履平地)
冰蛆(增癸辛雜識西域雪山有萬古不消之雪冬夏皆然中有蟲如蠶其味甘如蜜其冷如冰名曰冰蛆)
(能治積熱)
長康四時詩(原許彥周詩話春水滿四澤夏雲多竒峯秋月揚明輝冬嶺秀孤松此頋長康詩誤)
(編入陶彭澤集中)
十二支屬(增晹谷漫錄子鼠丑牛寅虎卯兔辰龍巳蛇午馬未羊申猴酉雞戌犬亥猪為十二相属)
(所以取義者子寅辰午申戌俱陽故取相属之竒數以為名鼠五指虎五指龍五指馬單蹄猴五指狗五指丑)
(卯巳未酉亥俱隂故取相属之偶數以為名牛四爪兔两爪蛇两舌羊四爪雞四爪猪四爪)
陽長隂成二山(增海錄碎事方丈西北有陰成大山滄浪西有陽長大山此陽九百六之標揭)
(百六之運將至即陽長水竭陰成水架陽九之運將至則隂成水竭陽長水架)
瓊林宴(增玉海每歲駕幸金明池則并至瓊林苑中上已重陽唯中書密院或宗室及殿前諸司選勝)
(賜宴遇放榜進士聞喜宴於此)
進時花(增玉海每歲内苑賞花則諸苑進牡丹及纏枝雜花七夕中元進奉巧樓花殿雜果實蓮菊花)
(木及四時進時花入内)
祭始影琯朗(增嫏嬛記女星傍一小星名始影婦女於夏至夜候而祭之得好顔色始影南並肩)
(一星名琯朗男子於冬至夜候而祭之得好智慧)
狨座(原可談狨座文臣两制武臣節度使以上許用每歲九月乘二月徹無定日視宰相乘則皆乘之徹)
(亦如之狨似大猴生川中其眷毛最長色如黃金取而縫之數十片成一座值直錢百千)
煗講(增嬾真子錄温公之任崇福春夏多在洛秋冬在夏縣每日與本縣從學者十餘人講書用一大竹)
(筒筒貯竹籖書學生姓名講後一日即拈籖令講講不通則公微數責之每五日作一煗講一杯一飯一麫一)
(肉一菜而已)
安樂窩(增嬾真子錄洛中邵康節術數既高心術亦自過人所居有圭竇瓮牖以敗瓮口安於室之東)
(西象日月也其所居謂之安樂窩先生以春秋天色温凉之時乘安車駕黃牛出遊於諸王公家其来各置安)
(樂窩一所先生將至其家無老少婦女良賤咸迓於門迎入窩争前問勞且聽先生之言凡有爭競經時不決)
(者自陳於前先生逐一分别之人人皆得其歡心于是酒餚競進厭飫數日復遊一家月餘乃歸)
身壬法(原祛疑說身壬者隂陽二命皆起於壬也惟朱子美家藏父祖秘書得其全法其詩有曰陽遇)
(牛門當返照陰逢雞嶺急須回跳過三宫雙女位一年一位逆歸来隂遇午申為大利陽逢寅子永無災得此)
(全法乃合身壬之運其流年所至悉與起數脗合如四十在亥流年四十亦在亥並無差舛大抵此法自壬而)
(起壬水數一故起法悉本於一運於三而成於五合三五一之數以為用此所謂身壬之法也)
煙嵐四景(原林泉高致真山水之煙嵐四時不同春山淡冶而如笑夏山蒼翠而如滴秋山明淨而)
(如粧冬山慘淡而如睡畫見其大意而不為刻畫之迹則煙嵐之景象正矣)
北人打圍(增使遼錄北人打圍一歲間各有處所五月釣魚海上於水底釣大魚二月三月放鶻號)
(海東青打雁四月五月打麋鹿六月七月於凉淀坐夏八月九月打虎豹之𩔖自此至於歲終如南人趁時耕)
(種也)
射柳(增偃曝談餘遼俗以鵓鴿置葫蘆中懸之柳上彎弓射之矢中葫蘆鴿輙飛出以飛之高下為勝負)
(往往會於清明端午日名曰射柳)
雌雄泉(原名勝志梁山縣西多喜山時有神光現見之多獲喜事故名有雌雄泉春夏左盈右竭秋冬)
(左竭右盈)
甲歷五運(增通歷伏羲在位百一十年始有甲歴五運)
舞龍求雨(原神農求雨書春夏雨日而不雨甲乙命為青龍又為火龍東方小童舞之丙丁不雨命)
(為赤龍南方壯者舞之戊巳不雨命為黃龍壯者舞之庚辛不雨命為白龍又為火龍西方老人舞之壬癸不)
(雨命為黑龍北方老人舞之如此不雨潛處闔南門置水其外開北門取人骨埋之如此不雨命巫祝而&KR2322;之)
(不雨神山積薪擊鼓而焚之)
拜天(增金史禮志金因遼俗以重五中元重九日行拜天禮重五於鞠場中元於内殿重九於都城外其)
(制刳木為盤如舟状赤為質畫雲鶴文為架高五六尺置盤其上薦食物其中聚宗族拜之若至尊則於常武)
(殿築臺為拜天所)
盛年(原趙孟頫題耕織圖詩飭躬修婦事黽勉當盛年)
醫馬(增相馬書欲知看口色春季忌於青若似秋時候醫之必得寕夏病不食草口中赤色深莫將為熱)
(療熱療病難尋秋病口中白時時喘息粗於中帶黑色肝肺恐應無冬季口中黑醫之必不痊卧蠶雖有色而)
(退也無緣)
馬齒(增相馬書獸之齒者血精為本結秀為骨骨精為齒一歲至二十五歲齒之區白白不三十歲區俱)
(平無鋒刃亦無力矣)
天方國(原續文獻通考天方在海西之盡舊名天堂國風景融和四時皆春田沃稻饒民以安樂)
内家補服(增蕪史臘月二十四日祭竈後宫眷内臣穿葫蘆景補子蟒衣上元則穿燈景補子三月)
(三日換羅衣四月四日換紗衣五月朔穿五毒艾虎補子蟒衣七月七日穿鵲橋補子九月四日穿重陽景菊)
(花補子十月朔換穿紵絲冬至節穿陽生補子蟒衣)
四時皆夏(增海槎餘錄海南地多燠少寒木葉冬夏常青然凋謝則寓於四時不似中州之有秋冬)
(也天時亦然四時晴冽則穿單衣隂晦則添單衣幾層而已諺曰四時皆是夏一雨便成秋)
占城氣候(原瀛涯勝覽占城四時温熱並無霜雪草木恒青檳榔不絶人口)
半年雨半年晴(增瀛涯勝覽阿枝氣候熱如夏無霜雪春雨即葺舍儲具逮夏連雨市陌成河)
(至七月始霽八月望後始晴至冬猶然三月又雨諺云半年有雨半年晴者是也)
月市(增成都記正月燈市二月花市三月蠶市四月錦市五月扇市六月香市七月七寳市八月桂市九)
(月藥市十月酒市十一月梅市十二月桃符市)
三時(增楊升菴集西域一歲分三時以寅卯辰巳為雨時午未申酉為熱時戌亥子丑為寒時)
祈夢(增閩部疏從興化西門行可八十里至九鯉飛泉九疊下滙為湖福清縣石竹山亦有九仙靈蹟其)
(山亦宏麗在宏路驛大道旁土人祈夢者以秋往九鯉湖以春往石竹山)
水土生熖(增一統志蜀伏龍山下地窪若池夏月積雨停水則熖生水上水為之沸而寒如故冬月)
(水涸則土上有熖如燒人聚而觀之至焚其衣裾)
聖井(增名勝志進賢縣南二十里為麻山有麻姑觀觀東有聖井水冬夏如一每風月澄靜之夜輙有步)
(虛及鐘磬聲)
薤林(增名勝志孝豐縣廣苕鄉商彭祖墓在焉墓有薤林其薤春時不種而生秋不收而枯或以刀䥥犯)
(之輙有&KR2322;風疾雨人不敢近)
掛鶴臺(增名勝志蒲州掛鶴臺有瀑布自天柱峯直下而臺在其左每有白鶴二月米五月生子去以)
(為常候)
伏蠟(增同話錄僧家所謂伏蠟者謂削髮之後即受戒若或斷酒等項每歲禁足結夏自四月十五日至)
(七月十五日終西方之教結夏之時随其身之輕重以蠟為其人觧夏之後以蠟人為驗輕重無差即為驗定)
(而無妄想其有妄想者氣血耗散必輕於蠟人矣)
佛國歷(增高僧𫝊何承天以博物著名問釋慧嚴佛國將用何歴嚴云天竺夏至之日方中無影所謂)
(天中於五行土德色尚黃數尚五八寸為一尺十两當此土十二两建辰之月為歲首及討覈分至推交薄蝕)
(顧步光影其法甚詳宿度年紀咸有條例承天無所厝難)
鍊形(原集仙𫝊七魄營傳三魂守宅者或三十年二十年十年三年當血肉再生復質成形此名鍊形太)
(陰易貌三官之仙也)
六時(原金光明經初二是花時三四名熱際五六名雨際七八謂秋時九十是寒時後二名冰雪此六時)
(也增張喬詩遠公窗下蓮花漏猶向山中禮六時劉長卿詩六時行徑空秋草按僧規以六時經行六時晏坐)
(幽谷時寅也高山時卯也平地時辰也日中時已也正中時午也鹿苑時未也至申則旦過而退)
天神降(增法苑珠林佛言正月一日五月一日九月一日諸天神衆等四布案行善惡)
九白(原𫝊燈錄二十二祖摩拏羅至月氐國鶴勒那問曰我止林間已經九白印度以一年為一白)
書名玉歴(增雲笈七籖凡八節之日是上天八會大慶之日也其日諸天大聖尊神上會靈寳元都)
(玉京上宫朝慶天真奉戒持齋遊行誦經此日修齋持戒宗奉天文者皆為五帝所舉書名玉歴)
眞仙會集(增雲笈七籖真人仙官以八節日日中時共會集三日乃解)
八節行入五岳(增雲笈七籖每至八節日當行入五岳若神仙真人所棲名山之處每於深僻)
(隐巖之中密燒香乞願祝畢因散香於左右勿顧而返常能行此必長生神仙所欲如心玉女詣房衆靈衛身)
(也)
歲六齋(增雲笈七籖明真科云正月三月五月七月九月十一月一歲六齋月能修齋上三天帝令太)
(一使者除人十苦八道)
九真齋(增雲笈七籖秘言云正月三月四月六月七月八月九月十月十一月此九真齋月一日十五)
(日二十九日此月中三齋日)
咽液叩齒(增雲笈七籖三元品戒曰常以正月十五日七月十五日十月十五日平旦中夜沐浴東)
(向以杓廽香湯左轉三十二遍閉目思訖便叩齒三十二通祝畢仰咽液三十二通止便洗沐畢冠帶衣服又)
(叩齒十二通祝畢便出戸入室依法行道沐浴香湯用竹葉桃枝柏葉蘭香等分内水中煮十數沸布囊濾之)
(去滓加五香用之最精)
山開月(增登涉符錄入山當以三月九月此是山開月又當擇其月中吉日佳時甲子甲寅乙亥己巳)
(乙卯丙戌丙午日大吉)
瓶供時宜(增瓶花譜凡插貯花先湏擇瓶春冬用銅秋夏用磁因乎時也)
陽遁陰遁(增遁甲書陽遁九局陰遁九局自冬至以後用陽遁夏至以後用陰遁)
土氣衝(增黃帝宅經正月土氣衝丁未方二月坤三月壬亥四月辛戌五月乾六月寅甲七月癸丑八)
(月艮九月丙巳十月辰乙十一月㢲十二月申庚)
天道吉方(原相宅要說子午年坤艮寅申年乙辛丑未年申庚卯酉年乾㢲辰戌年丙壬巳亥年丁)
(癸)
人道吉方(原相宅要說子午年乾㢲丑未年丙壬寅申年丁癸卯酉年坤艮辰戌年甲庚巳亥年乙)
(辛)
利道吉方(原相宅要說子午卯酉年乙卯寅申丑未年丙壬辰戌巳亥年甲庚)
月天道方(原相宅要說正七月乙辛二八月乾㢲三九月丙壬四十月丁癸五十一月坤艮六十二)
(月甲庚)
月人道方(原相宅要說正七月丁癸二八月坎辰三九月丙壬四十月丁癸五十一月坤艮六十二)
(月甲庚)
御定月令輯要卷二
