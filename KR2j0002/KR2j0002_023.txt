欽定四庫全書
御定月令輯要卷二十三
晝夜令下
雜紀
信宿(原詩有客宿宿有客信信𫝊一宿曰宿再宿曰信郭泰别𫝊林宗過薛恭祖恭祖問曰聞足下見袁)
(奉高車不停軌鑾不輟軛從叔度乃彌日信宿也)
卜晝(原左𫝊陳敬仲為工正飲桓公酒樂公曰以火繼之辭曰臣卜其晝未卜其夜不敢增說苑晏子飲)
(景公酒日暮公呼具火晏子辭曰詩曰側弁之俄言失德也屢舞傞傞言失容也既醉以酒既飽以德既醉而)
(出並受其福賓主之禮也醉而不出是謂伐德賓主之罪也嬰以卜其日未卜其夜)
中宿(增左𫝊寺人披請見公使讓之且辭焉曰蒲城之役君命一宿女即至其後余從狄君以田渭濱女)
(為惠公來求殺余命女三宿女中宿至雖有君命何其速也)
多鼓鈞聲(增左𫝊繞角之役晉將遁矣析公曰楚師輕窕易震蕩也若多鼓鈞聲以夜軍之楚師必)
(遁晉人從之楚師宵潰)
三呼餘皇(增左𫝊吳伐楚戰於長岸大敗吳師獲其乘舟餘皇吳公子光使長鬛者三人潜伏於舟)
(側曰我呼餘皇則對師夜從之三呼皆迭對楚師亂吳人大敗之取餘皇以歸)
包胥乞師(增左𫝊昭王在隨申包胥如秦乞師秦伯使辭焉立依於庭檣而哭日夜不絶聲勺飲不)
(入口七日秦哀公為之賦無衣九頓首而坐秦師乃出)
涉江鳴鼓(增國語吳王起師軍於江北越王軍於江南越王乃中分其師以為左右軍以其私卒君)
(子六千人為中軍眀日將舟戰於江及昏乃令左軍銜枚泝江五里以須亦令右軍銜枚踰江五里以須夜中)
(乃令左軍右軍涉江鳴鼓中水以須吳師聞之大駭)
司夜神(增山海經羽民東有神人二八連臂為帝司夜於此野其為人小頰赤肩盡十六人郭注晝隠)
(夜見)
甯戚飯牛(原甯戚飯牛歌南山矸白石爛生不逢堯與舜禪短布單衣適至骭從昏飯牛薄夜半長)
(夜漫漫何時旦吕氏春秋甯戚欲干齊桓公窮困無以自進於是為商旅將任車以至齊暮宿於郭門之外桓)
(公郊迎客夜開門辟任車爝火甚盛從者甚衆甯戚飲牛居車下望桓公而悲擊牛角疾歌桓公聞之撫其僕)
(之手曰異哉之歌者非常人也命後車載之)
夢神龜(增莊子宋元君夜半而夢人被髮闚阿門曰予自宰路之淵予為清江使河伯之所漁者余且)
(得予元君覺使人占之曰此神龜也君曰漁者有余且乎左右曰有君曰令余且會朝眀日余且朝君曰漁何)
(得對曰且之網得白龜焉其圓五尺君曰獻若之龜龜至君再欲殺之再欲活之心疑卜之曰殺龜以卜吉乃)
(刳龜七十二鑚而無遺策)
厲人生子(原莊子厲之人夜半生其子遽取火而視之汲汲然惟恐其似已也陶潜命子詩厲夜生)
(子遽而求火凡百有心奚特於我既見其生實欲其可人亦有言斯情無假)
有巢氏民(增莊子古者禽獸多而人民少於是民皆巢居以避之晝拾橡栗暮棲木上故命之曰有)
(巢氏之民)
夢遊華胥(原列子黃帝退而閒居大庭之館齊心服形三月不親政事晝寝而夢遊於華胥氏之國)
從漚鳥游(增列子海上之人有好漚鳥者每旦之海上從漚鳥游漚鳥之至者百住而不上其父曰)
(吾聞漚鳥皆從汝游汝取來吾玩之明日之海上漚鳥舞而不下也)
狙公誑狙(原列子宋有狙公者愛狙養之成羣能解狙之意狙亦得公之心損其家口充狙之欲俄)
(而匱焉將限其食恐衆狙之不馴於已也先誑之曰與若芧朝三而暮四足乎衆狙皆起而怒俄而曰與若芧)
(朝四而暮三足乎衆狙皆伏而喜)
想夢(增列子神遇為夢形接為事故晝想夜夢神形所遇故神凝者想夢自消信覺不語信夢不達物化)
(之往來者也)
覺夢苦樂(原列子周之尹氏大治産其下趣役者侵晨昏而弗息有老役夫筋力竭矣而使之彌勤)
(晝則呻呼而即事夜則昏憊而熟寐精神荒散昔昔夢為國君居人民之上總一國之事遊燕宫觀恣意所欲)
(其樂無比覺則復役人有慰喻其勤者役夫曰人生百年晝夜各分我晝為僕虜苦則苦矣夜為人君其樂無)
(比何所怨哉尹氏心營世事慮鍾家業心形俱疲夜亦昏憊而寐昔昔夢為人僕趨走作役無不為也數罵杖)
(撻無不至也眠中啽囈呻呼徹旦息焉尹氏病之以訪其友友曰若位足榮身資財有餘勝人遠矣夜夢為僕)
(苦逸之復數之常也若欲覺夢兼之豈可得耶尹氏聞其友言寬其役夫之程減已思慮之事疾並少間)
焦螟(增列子江浦之間生麽蟲其名曰焦螟羣飛而集於蚊睫弗相觸也棲宿去來蚊弗覺也離朱子羽)
(方書拭眥揚眉而望之弗見其形䚦俞師曠方夜撾耳俛首而聽之弗聞其聲)
孔周三劍(增列子孔周有三劍一曰含光視之不可見運之不知其有所觸也混然無際經物而不)
(覺二曰承影將旦昧爽之交旦夕昏眀之際北面而察之淡淡焉若有物存莫識其狀其所觸焉竊竊焉有聲)
(經物而物不疾也三曰宵練方晝則見影而不見光方夜見光而不見形其觸物也騞然而過隨過隨合覺疾)
(而不血刃焉)
朝暮晨昏(原管子日有朝暮夜有晨昏玉篇朝早也旦也又暮日入也釋名晨伸也旦而日光復伸)
(見也又昏損也陽精損滅也)
治氣(原孫武子朝氣銳晝氣惰暮氣歸善用兵者避其銳氣擊其惰歸此治氣者也)
晝夜戰(增孫武子夜戰多火鼓晝戰多旌旗所以變人之耳目也吳子凡戰之法晝以旌旗旛麾為節)
(夜以金鼓笳笛為節)
期蘆碕(增越絶書子胥乃南奔吳至江上見漁者曰來渡我漁者知其非常人也欲往渡之恐人知之)
(歌而往過之曰日昭昭侵以施與子期甫蘆之之碕子胥即從漁者之蘆碕日入漁者復歌往曰心中目施子)
(可渡河何為不出船到即載入船而伏)
過書舉燭(原韓非子郢人有遺燕相國書者夜書火不眀因謂持燭者曰舉燭云而過書舉燭舉燭)
(非書意也燕相受書而悦之曰舉燭者尚明也尚眀也者舉賢而任之燕相白王大悦國以治治則治矣非書)
(意也今世學者多似此𩔖)
丹邱(增楚辭仍羽人於丹邱兮留不死之舊鄉王逸注丹邱晝夜常眀也)
濯髮晞身(增楚辭朝濯髮於湯谷兮夕晞余身兮九陽)
朝雲行雨(原宋玉高唐賦巫山神女曰妾在巫山之陽高邱之阻旦為朝雲暮為行雨朝朝暮暮陽)
(臺之下)
朝滿夕虚(增戰國策孟嘗君逐於齊而復反譚拾子曰請以市喻市朝則滿夕則虚非朝愛市而夕)
(憎之也求存故往亡故去願君勿怨)
朝入晦歸(增戰國策莫敖子華對楚威王曰昔令尹子文未眀而入於朝日晦而歸食朝不謀夕無)
(一月之積故彼廉其爵貧其身以憂社稷者令尹子文也)
孔墨用志(增吕氏春秋孔墨甯越皆布衣之士也慮於天下以為無若先王之術者故日夜學之有)
(便於學者無不為也有不便於學者無肯為也盖聞仲尼墨翟晝日諷誦習業夜親見文王周公旦而問焉用)
(志如此其精也何事而不達何為而不成)
墨子至郢(增吕氏春秋公輸般為高雲梯欲以攻宋墨子聞之自魯往裂裳裹足日夜不休十日十)
(夜而至於郢)
不夜城(原史記封禪書成山註韋昭曰成山在東萊不夜不夜古縣名也索隠曰案解道彪齊記云不)
(夜城古有日夜出見於東境故萊子立城以不夜為名也)
魏勃掃門(增史記齊悼惠王世家魏勃少時欲求見齊相曹參家貧無以自通乃常獨早夜掃齊相)
(舍人門外相舍人怪之以為物而伺之得勃勃曰願見相君無因故為子掃欲以求見於是舍人見勃曹參因)
(以為舍人)
圯上授書(增史記留侯世家良更名姓亡匿下邳良嘗閒從容步游下邳圯上有一老父衣褐至良)
(所直墮其履圯下顧謂良曰孺子下取履良愕然欲毆之為其老強忍下取履父曰履我良業為取履因長跪)
(履之父以足受笑而去良殊大驚隨目之父去里所復還曰孺子可教矣後五日平眀與我會此良因怪之跪)
(曰諾五日平眀良往父已先在怒曰與老人期後何也去曰後五日早會五日雞鳴良往父又先在復怒曰後)
(何也去曰後五日復早來五日良夜未半往有頃父亦來喜曰當如是出一編書曰讀此則為王者師矣後十)
(年興十三年孺子見我濟北榖城山下黃石即我矣遂去無他言不復見旦日視其書乃太公兵法也良因異)
(之常習誦讀之)
背水陳(增史記韓信𫝊信與張耳以兵數萬欲東下井陘擊趙未至井陘口三十里止舍夜半𫝊𤼵選)
(輕騎二千人人持一赤幟從間道萆山而望趙軍誡曰趙見我走必空壁逐我若疾入趙壁拔趙幟立漢赤幟)
(令其禆將傳飱曰今日破趙會食諸將皆莫信詳應曰諾信乃使萬人先行出背水陳趙軍望見而大笑平旦)
(信建大將之旗鼔鼓行出井陘口趙開壁擊之大戰良久信耳詳走水上軍趙果空壁逐信耳信耳已入水上)
(軍軍皆殊死戰信所出竒兵共馳入趙壁拔趙幟立漢赤幟趙軍已不勝欲還歸壁壁皆漢幟大驚兵遂亂)
呵止夜行(原史記李廣傳廣家居數歲嘗夜從一騎出從人田閒飲還至霸陵亭霸陵尉醉呵止廣)
(廣騎曰故李將軍尉曰今將軍尚不得夜行何乃故也)
解鞍縱馬(增史記李廣𫝊匈奴大入上郡廣從百騎望匈奴有數千騎見廣以為誘敵皆驚上山陳)
(廣令諸騎皆下馬解鞍以示不走用堅其意有白馬將出護其兵廣上馬與十餘騎犇射殺白馬將而復還其)
(騎中解鞍令士皆縦馬卧是時會暮胡兵終怪之不敢擊夜半時以為漢有伏軍於旁欲夜取之皆引兵去平)
(旦廣乃歸其大軍)
郭解居閒(增史記游俠𫝊雒陽人有相仇者邑中賢豪居閒者以十數終不聽客乃見郭解解夜見)
(仇家仇家曲聽解解乃謂仇家曰吾聞雒陽諸公在此閒多不聽者解奈何乃從他縣奪人邑中賢大夫權乎)
(乃夜去不使人知曰待我去令雒陽豪居其閒乃聽之)
斬蛇(增漢書高帝紀高帝被酒夜徑澤中令一人行前行前者還報曰前有大蛇當徑願還高祖醉曰壮)
(士行何畏乃前拔劍斬蛇蛇分為兩道開行數里醉困卧後人來至蛇所有一老嫗夜哭人問嫗何哭嫗曰人)
(殺吾子人曰嫗子何為見殺嫗曰吾子白帝子也化為蛇當道今者赤帝子斬之故哭)
陳寳(增漢書郊祀志秦文公獲若石云於陳倉北阪城祠之其神或歲不至或歲數來也常以夜光煇若)
(流星從東方來集於祠城若雄雉其聲殷殷云野雞夜鳴以一牢祠之名曰陳寳作陳寳祠)
衣錦行遊(原漢書項籍𫝊羽懷思東歸曰富貴不歸故鄉如衣錦夜行舊唐書張士貴𫝊張士貴者)
(虢州盧氏人也累有戰功賜爵新野縣公從平東都授虢州刺史高祖謂之曰欲卿衣錦晝遊耳)
朝夕池(原漢書枚乘傳遊曲臺臨上路不如朝夕之池註吳㠯海水朝夕為池也)
請謝賓客(增漢書鄭當時𫝊當時每五日洗沐常置驛馬長安諸郊請謝賓客夜以繼日至眀旦常)
(恐不徧)
誦書觀星(原漢書劉向𫝊晝誦書傳夜觀星宿或不寐達旦)
日反三舍(原淮南子魯陽公與韓遘難戰酣日暮援戈而撝之日為之反三舍)
𩔖父似母(原淮南子晝生者𩔖父夜生者似母)
鍾山玉(增淮南子鍾山之玉炊以鑪炭三日三夜而色澤不變則至德天地之精也白居易詩試玉要)
(經三日火)
夢受秋駕(原淮南子尹需學御三年而無得焉私自苦痛常寝想之中夜夢授秋駕於師明日往朝)
(師望之謂之曰吾非愛道於子也恐子不可予也今日教子以秋駕尹需反走北面再拜曰臣有天幸今夕固)
(夢受之)
山臊(增神異經西方深山中有人焉身長尺餘袒身捕蝦蟹性不畏人見人止宿暮依其火以炙蝦蟹伺)
(人不在而盜人鹽以食蝦蟹名曰山臊)
焦炎山(增神異經東海之外荒海中有山焦炎而峙高深莫測盖稟至陽之為質也海中激浪投其上)
(噏然而盡計其晝夜噏攝無極若熬鼎受其洒汁耳)
夜光常滿杯(原十洲記周穆王時西胡獻夜光常滿杯受三升是白玉之精光眀夜照冥夕出杯)
(於中庭以向天比眀而水汁已滿於杯中也汁甘而香美斯實靈人之器)
夜思晝行(增孔叢子孟軻問子思曰堯舜文武之道可力而致乎子思曰彼人也我人也稱其言履)
(其行夜思之晝行之滋滋焉汲汲焉如農之赴時商之趣利惡有不至者乎)
師曠喻學(增說苑晉平公問於師曠曰吾年七十欲學恐已暮矣師曠曰何不炳燭乎平公曰安有)
(為人臣而戲其君乎師曠曰盲臣安敢戲其君乎臣聞之少而好學如日出之陽壮而好學如日中之光老而)
(好學如炳燭之明炳燭之眀孰與昧行乎公曰善哉)
梁灌楚瓜(原新序梁大夫有宋就者嘗為邊縣令與楚隣界梁之邊亭與楚之邊亭皆種瓜各有數)
(梁之邊亭人劬力數灌其爪瓜美楚人窳而稀灌其瓜瓜惡楚令因以梁瓜之美怒其亭瓜之惡也楚亭人心)
(惡梁亭之賢已困往夜竊搔梁亭之爪皆有死焦者矣梁亭覺之因請其尉亦欲竊往報搔楚亭之瓜尉以請)
(宋就就曰惡是何可搆怨禍之道也人惡亦惡褊之甚也若我教子必每暮令人往竊為楚亭夜善灌其瓜弗)
(令知也於是梁亭乃每暮夜竊灌楚亭之瓜楚亭旦而行瓜則又皆以灌矣瓜日以美楚亭怪而察之則乃梁)
(亭也楚令聞之大悦因具以聞楚王乃謝以重幣而請交於梁王故梁楚之歡由宋就始)
射石飲羽(增新序楚熊渠子夜行見寝石以為伏虎關弓射之滅矢飲羽下視知石也却復射之矢)
(摧無迹熊渠子見其誠心而金石為之開况人心乎)
過闕車聲(原列女𫝊衛靈公與夫人夜坐聞車聲轔轔至闕而止過闕復有聲公問夫人曰知此為)
(誰夫人曰此蘧伯玉也公曰何以知之夫人曰妾聞禮下公門式路馬今伯玉衛之賢大夫也敬於事上必不)
(以闇昧廢禮是以知之使人視之果伯玉)
會燭夜績(原列女𫝊齊女徐吾與隣婦李吾之属會燭相從夜績李吾謂其属曰徐吾燭數不属請)
(無與夜也徐吾曰妾起常先息常後灑掃陳席以待來者自與蔽薄坐常處下凡為貧燭不属故也夫一室之)
(中益一人燭不為暗損一人燭不為眀何愛東壁之餘光乎李吾莫能應遂復與夜終無後言)
遊蘇臺(增吳越春秋闔閭治姑蘇之臺旦食䱉山晝遊蘇臺射於鷗陂馳於遊臺)
念復吳讐(增吳越春秋越王念復吳讐非一日也苦身勞心夜以接日中夜潜泣泣而復嘯)
家號諸生(增後漢書和熹鄧皇后紀六歲能史書十二通詩論語諸兄每讀經𫝊輒下意難問志在)
(典籍不問居家之事母常非之曰汝不習女工以供衣服乃更務學寧當舉博士耶后重違母言晝修婦業暮)
(誦經典家人號曰諸生)
讀書禁中(增後漢書班固𫝊肅宗雅好文章固愈得幸數入讀書禁中或連日繼夜每行廵狩輒獻)
(上賦頌)
入直臺郎(增後漢書鍾離意傳藥崧者河内人天性朴忠家貧為郎嘗獨直臺上無被枕杫食糟糠)
(帝每夜入臺輒見崧問其故甚嘉之自此詔太官賜尚書以下朝夕餐給帷被皂袍及侍史二人)
孝先晝卧(增後漢書邊韶𫝊韶字孝先以文學知名教授數百人韶口辯曾晝日假卧弟子私謿之)
(曰邊孝先腹便便懶讀書但欲眠韶潜聞之應時對曰邊為姓孝為字腹便便五經笥但欲眠思經事寐與周)
(公通夢静與孔子同意師而可謿出何典記謿者大慙韶之才捷皆此𩔖也)
梁上君子(增後漢書陳寔𫝊有盜夜入其室止於梁上寔隂見乃起自整拂呼命子孫正色訓之曰)
(夫人不可不自勉不善之人未必本惡習以性成遂至於此梁上君子是矣盗大驚自投於地稽顙歸罪寔徐)
(譬之曰視君状貌不似惡人宜深克已反善然此當由貧困令遺絹二匹自是一縣無復盗竊)
研精禮儀(增後漢書曹襃𫝊襃少篤志博雅疎通常憾朝廷制度未備慕叔孫通漢禮儀晝夜研精)
(沈吟專思寝則懷抱筆札行則誦習文書當其念至忘所之適)
尹班相得(增後漢書尹敏𫝊敏與班彪親善每相遇輒日旰忘食夜分不寝自以為鍾期伯牙莊周)
(惠施之相得也)
桑下宿(增後漢書襄揩𫝊浮屠不三宿桑下不欲久生恩愛精之至也)
光明殿(原三輔黃圖未央宫漸臺西有桂宫中有光眀殿皆金玉珠璣為簾箔處處眀月珠金陛玉階)
(晝夜光眀)
太乙燃藜(原三輔黃圖劉向於成帝之末校書天禄閣專精覃思夜有老人著黃衣植青藜杖叩閣)
(而進見向暗中獨坐誦書老父乃吹杖端烟燃因以見向授五行洪範之文恐詞說繁廣忘之乃裂裳及紳以)
(記其言至曙而去請問姓名云我是太乙之精天帝聞卯金之子有博學者下而觀焉乃出懷中竹牒有天文)
(地圖之書曰余略授子焉)
豹髓鳳膏(增洞冥記帝常得丹豹之髄白鳳之膏磨青錫為屑以蘇油和之照於神壇夜暴雨光不)
(滅有雙蛾如蜂赴火侍者舉麟鬚拂拂之)
獸鳴星(增洞冥記帝常見彗星東方朔折指星之木以授帝帝以木指彗星星尋則沒也星出之夜野)
(獸皆鳴别說謂之獸鳴星)
春歸樂(增洞冥記元光中帝起夀靈壇高八文帝使董謁乘雲霞之輦以昇壇至夜三更聞野雞鳴忽)
(如曙西王母駕元鸞歌春歸樂謁乃聞王母歌聲而不見其形歌聲繞梁三匝乃止壇傍草樹枝葉或翻或動)
(歌之感也)
鼊龜(增洞冥記影娥池中有鼊龜望其羣出岸上如連璧弄於沙岸也故語曰夜未央待龜黃)
乞薪照讀(增洞冥記郭瓊東郡人也形貌醜劣而意度過人曾宿人家乞薪自照讀書晝眠眼不閉)
(行地無迹帝聞其異徵焉原唐書畢諴𫝊諴夜燃薪讀書母恤其疲奪火使寐不肯遂誦經史工辭章)
赤瑛盤(原拾遺錄漢眀帝月夜宴羣臣於照園大官進櫻桃以赤瑛為盤賜羣臣月下視之盤與櫻桃)
(一色羣臣皆笑云是空盤)
遊息(增中論晝也與之遊夜也與之息此盤銘之謂日新)
胎教(增女孝經古者婦人妊子寝不側坐不邊立不跛夜則誦經書朝則講禮樂其生子也形容端正才)
(德過人其胎教如此)
桑下坐語(原蜀志龐統𫝊潁川司馬徽清雅有知人鑒統弱冠往見徽徽採桑於樹上坐統在樹下)
(共語自晝至夜徽甚異之稱統當為南州人士之冠冕)
種瓜自給(增吳志步騭𫝊騭避難江東單身窮困與廣陵衛旌同年相善俱以種瓜自給晝勤四體)
(夜誦經傳)
神珠(增十三州記僧彊疉國在天竺南佛寺三十餘所其地有神珠非玉石晝夜於國中光眀於日珠徑)
(一寸其色正碧)
斗牛間氣(原晉書張華𫝊華聞豫章人雷煥妙達緯象乃要煥宿屏人曰可共尋天文因登樓仰觀)
(煥曰斗牛之間頗有異氣華曰是何祥也煥曰寳劍之精上徹於天耳因問在何郡煥曰在豫章豐城華曰欲)
(屈君為宰密尋之可乎煥許之即補煥為豐城令煥到縣掘獄屋基入地四丈餘得一石函光氣非常中有雙)
(劍並刻題一曰龍泉一曰太阿其夕斗牛間氣不復見焉)
彈廣陵散(原晉書嵇康𫝊康嘗遊於洛西暮宿華陽亭引琴而彈夜分忽有客詣之稱是古人與康)
(共談音律辭致清辯因索琴彈之而為廣陵散聲調絶倫遂以授康)
甕間盜飲(增晉書畢卓𫝊為吏部郎常飲酒廢職比舍郎釀熟卓因醉夜至其甕間盜飲之為掌酒)
(者所縛眀旦視之乃畢吏部也遽釋其縛卓遂引主人宴於甕側致醉而去)
談老子(增晉書陸雲𫝊雲嘗行逗宿故人家夜暗迷路莫知所從忽望草中有火光於是趣之至一家)
(便寄宿見一年少美風姿共談老子辭致深遠向曉辭去行十許里至故人家云此數十里中無人居雲意始)
(悟却尋昨宿處乃王弼冢雲本無元學自此談老殊進)
聞雞起舞(原晉書祖逖傳與司空劉琨俱為司州主簿情好綢繆共被同寝中夜聞荒雞鳴蹴琨覺)
(曰此非惡聲也因起舞逖琨並有英氣每語世事或中宵起坐)
運甓(增晉書陶侃𫝊侃在州無事輙朝運百甓於齋外暮運於齋内人問其故荅曰吾方致力中原過爾)
(優逸恐不堪事)
夜造霍原(增晉書霍原𫝊原少有志力年十八觀太學行禮因留習之貴遊子弟聞而重之欲與相)
(見以其名微不欲晝往乃夜共造焉)
目疾方(增晉書范甯𫝊甯嘗患目痛就中書侍郎張湛求方湛因嘲之曰古方宋陽里子少得其術以)
(授魯東門伯魯東門伯以授左邱明遂世世相𫝊及漢杜子夏鄭康成魏高堂隆晉左太冲凡此諸賢並有目)
(疾得此方云用損讀書一減思慮二專内視三簡外觀四旦晚起五夜早眠六凡六物熬以神火下以氣簁藴)
(於胷中七日然後納諸方寸修之一時近能數其目睫遠視尺捶之餘長服不已洞見牆壁之外非但眀目乃)
(亦延年)
賜孝子粟(增晉書劉殷𫝊殷嘗夜夢人謂之曰西籬下有粟寤而掘之得粟十五鍾銘曰七年粟百)
(石以賜孝子劉殷自是食之七載方盡)
晝鉏夜誦(增晉書徐苗𫝊少家貧晝執鉏耒夜則吟誦弱冠與弟賈就博士濟南宋鈞受業遂為儒)
(宗作五經同異評)
夢鳥(原晉書羅含𫝊含幼孤為叔母朱氏所養少有志尚嘗晝卧夢一鳥文采異常飛入口中因驚起說)
(之朱氏曰鳥有文彩汝後必有文章自此後藻思日新)
夜詠申旦(增晉書顧愷之𫝊義熙初為散騎常侍與謝瞻連省夜於月下長詠瞻每遥贊之愷之彌)
(自力忘倦瞻將眠令人代已愷之不覺有異遂申旦而止)
採稆(增晉書夏統𫝊統幼孤貧養親以孝聞睦於兄弟每採稆求食星行夜歸)
道壇朝拜(增晉書張忠𫝊忠居依崇巖幽谷鑿池為窟室弟子亦以窟居去忠六十餘步五日一朝)
(其教以形不以言弟子受業觀形而退立道壇於窟上每旦朝拜之)
闇中取物(增晉書石垣𫝊垣能闇中取物如晝無差)
腹光照室(增晉書佛圖澄傳澄腹傍有一孔常以絮塞之每夜讀書則拔絮孔中出光照於一室又)
(嘗齋時平旦至流水側從腹旁孔中引出五臟六腑洗之訖還納腹中)
夢授日精(增晉書劉元海載記元海父豹豹妻呼延氏祈子於龍門俄而有一大魚頂有二角軒鬐)
(躍鱗而至祭所久之乃去巫覡皆異之曰此嘉祥也其夜夢旦所見魚變為人左手把一物大如半雞子光景)
(非常授呼延氏曰此是日精服之生貴子)
童子獻劍(原晉書劉曜載記曜嘗夜閑居有二童子入跪曰管涔王使小臣奉謁趙皇帝獻劍一口)
(置前再拜而去以燭視之劍長三尺光澤非常赤玉為室背上有銘曰神劍御除衆毒曜遂服之)
猛獸避路(增晉書馮跋載記馮跋與其諸弟逃於山澤每夜獨行猛獸常為避路)
子路戰鯷魚(增搜神記孔子厄於陳絃歌於館中夜有一人長九尺餘著皂衣高冠大叱聲動左)
(右子路引出與戰於庭有頃未勝孔子察之見其甲車間時時開如掌孔子曰何不探其甲車引而奮登子路)
(引之沒手仆於地乃大鯷魚也長九尺餘)
黃雀贈環(原搜神記漢時弘農揚寳年九歲時至華隂山北見一黃雀為䲭梟所搏墜於樹下為螻)
(蟻所困寳見愍之取歸置巾箱中食以黃花百餘日毛羽成朝去暮還一夕三更寳讀書未卧有黃衣童子向)
(寳再拜曰我西王母使者使蓬萊不慎為䲭梟所搏君仁愛見拯實感盛德乃以白環四杖與寳曰令君子孫)
(潔白位登三事當如此環)
服地黃(增抱朴子楚文子服地黃八年夜視有光)
烽火樹(增西京雜記積草池中有珊瑚樹高一丈二尺一本三柯上有四百六十二條是南越王趙佗)
(所獻號為烽火樹至夜光景常欲然)
萬里一息(增拾遺記軒轅黃帝使風后負書常伯荷劍旦遊洹流夕歸隂浦行萬里而一息)
夜織晝遊(增拾遺記少昊以金德王母曰皇娥處璇官而夜織或乘桴木而晝遊經歴窮桑滄茫之)
(浦)
五長星出(增拾遺記虞舜在位十年有五老遊於國都舜以師道尊之言則及造化之始舜禪於禹)
(五老去不知所從舜乃置五星之祠以祭之其夜有五長星出薰風四起連珠合璧祥應備焉)
蒼龍來附(增拾遺記周靈王二十一年孔子生於魯襄公之世夜有二蒼龍自天而下來附徵在之)
(房因夢而生夫子)
貫珠簾幌(增拾遺記越有美女二人一名夷光一名修眀以貢於吳吳處以椒華之房貫細珠為簾)
(幌朝下以蔽景夕捲以待月二人當軒並坐理鏡靚粧於珠幌之内竊窺者莫不動心驚魂謂之神人)
綠桂膏(增拾遺記王母與昭王遊於燧林之下說炎帝鑚火之術取綠桂之膏燃以照夜忽有飛蛾銜)
(火状如丹雀來拂於桂膏之上)
珠如星月(增拾遺記郭況光武皇后之弟也錯雜寳以飾臺榭懸眀珠於四垂晝視之如星夜望之)
(如月里語曰洛陽多錢郭氏室夜月晝星富無匹)
薛夜來(增拾遺記魏文帝所愛美人姓薛名靈芸常山人也文帝選良家子女以入六宫靈芸未至京)
(師十里帝乘雕玉之輦以望車徒之盛嗟曰昔者言朝為行雲暮為行雨今非雲非雨非朝非暮改靈芸之名)
(曰夜來)
琉璃屏風(增拾遺記孫亮作琉璃屏風甚薄而瑩澈每於月下清夜舒之常與愛姬四人皆振古絶)
(色一名朝姝二名麗居三名洛珍四名潔華使四人坐屏風内而外望之如無隔惟香氣不通於外)
觀書記事(原拾遺記任末年十四時學無常師或依林木之下編茅為菴削荆為筆尅樹汁為墨夜)
(則映星望月暗則縛蔴蒿以自照觀書有合意者題其衣裳以記其事)
隔籬聽書(增拾遺記賈逵年五歲眀惠過人其姊聞鄰中讀書旦夕抱逵隔籬而聽之逵静聽不言)
(姊以為喜至年十歲乃暗誦六經)
五色玉樹(增拾遺記須彌山第六層有五色玉樹蔭翳五百里夜至水上其光如燭)
王祥抱樹(增孝子傳王祥後母庭有李始結子使祥晝視鳥雀夜則趨鼠一夜風雨大至祥抱泣至)
(曉母見之惻然)
山精(增元中記山精如人一足長三四尺食山蠏夜出晝蔵)
大石自立(增宋書符瑞志漢元鳳二年大山萊蕪山南民夜聞訩訩有數千人聲晨往觀之見大石)
(自立高丈五尺大三十八圍入地八尺三石為足)
不侮闇室(增宋書阮長之𫝊長之在中書省直夜往鄰省誤著履出閤依事自列門下門下以闇夜)
(人不知不受列長之固遣送之曰一生不侮闇室)
長承萬福(增齊書祥瑞志曲阿縣民黃慶宅左有園園東南廣袤四丈每種菜輒鮮異雖加採拔隨)
(復更生夜中恒有白光皎質属天状似縣絹私疑非常請師卜候道士傅德占使掘之深三尺獲玉印一鈕文)
(曰長承萬福)
斫屧讀書(原南史江泌𫝊泌少貧晝斫屧為業夜讀書隨月光光斜握卷升屋)
燃糠照讀(原齊書顧歡𫝊鄉中有學舍歡貧無以受業於舍壁後倚聽無遺忘者躬耕誦書夜則燃)
(糠自照)
止談風月(增梁書徐勉𫝊勉遷吏部尚書常與門人夜集客有虞暠求詹事五官勉正色荅云今夕)
(止可談風月不宜及公事故時人咸服其無私)
燭燒貂(原梁書陸雲公𫝊雲公善奕棋常夜侍御坐武冠觸燭火高祖笑謂曰燭燒卿貂高祖將用雲)
(公為侍中故以此言戲之也)
跪誦孝經(增陳書徐份𫝊份性孝悌父陵嘗遇疾甚篤份燒香泣涕跪誦孝經晝夜不息如此者三)
(日陵疾豁然而愈親戚皆謂份孝感所致)
傭書讀誦(增魏書劉芳𫝊芳雖處窮窘之中而業尚貞固聰敏過人篤志墳典晝則傭書以自資給)
(夜則讀誦終夕不寝至有易衣併日之弊而澹然自守)
溫凊叔母(增魏書崔挺𫝊始挺兄弟同居孝芬叔振既亡之後孝芬等奉承叔母李氏若事所生旦)
(夕温凊出入啟覲家事巨細一以諮决)
今之臯繇(增魏書崔浩𫝊天師寇謙之每與浩言聞其論古治亂之迹常自夜達旦竦意斂容無有)
(懈倦既而歎美之曰斯言也惠皆可底行亦當今之臯繇也)
賜鹽酒(增魏書崔浩𫝊浩進講書傳太宗大悦語至中夜賜浩御縹醪酒十觚水精戎鹽一兩曰朕味)
(卿言若此鹽酒故與卿同其旨也)
晝樵夜誦(增魏書房法壽𫝊族子景先字光胄幼孤貧無資從師其母自授毛詩曲禮年十二請其)
(母曰豈可使兄傭賃以供景先也請自求衣然後就學母哀其小不許苦請從之遂得一羊裘忻然自足晝則)
(樵蘇夜誦經史自是精勤遂大通贍)
聖小兒(增魏書祖瑩𫝊年八歲能誦詩書十二為中書學生好學耽書以晝繼夜父母恐其成疾禁之)
(不能止常密於灰中蔵火驅逐僮僕父母寝睡後燃燈讀書以衣被蔽塞忩戶恐漏光眀為家人所覺由是聲)
(譽甚盛内外親属呼為聖小兒)
尺牘百函(原南史劉穆之𫝊穆之與朱齡石並便尺牘嘗於武帝坐與齡石並荅書自旦至日中穆)
(之得百函齡石得八十函而穆之應對無廢)
竹為燈纘(增南史齊武帝諸子𫝊南海王子罕頗有學母樂容華嘗寝疾子罕晝夜祈禱於時以竹)
(為燈纉照夜此纉宿昔枝葉大茂母病亦愈咸以為孝感所致)
晝讀夜誦(原南史沈約傳約流寓孤貧篤志好學晝夜不釋卷母恐其以勞生疾常遣滅油滅火而)
(晝之所讀夜輒誦之遂博通羣籍善属文)
停留管籥(增南史朱异𫝊起宅東陂窮乎美麗晚日來下酣飲其中每廹曛黃慮臺門將闔乃引其)
(鹵簿自宅至城使捉城門停留管籥)
張燈達曙(增南史韋叡𫝊叡每晝接客旅夜莫軍書三更起張燈達曙撫循其衆常如不及)
燎麻炬(原南史劉峻𫝊峻好學寄人廡下自課讀書常燎麻炬從夕達旦時或昏睡爇其鬚髮及覺復)
(讀其精力如此)
食無定時(增南史賀琛𫝊梁武帝曰朕三更出理事随事多少事或少中前得竟事多至日昃方得)
(就食既常一食若晝若夜無有定時)
太山錄事(增南史沈攸之傳攸之弟雍之孫僧昭少事天師道士常以甲子及甲午日夜著黃巾衣)
(褐醮於私室時記人吉凶頗有應驗自云為太山錄事幽司中有所收錄必僧昭署名)
刻燭成詩(增南史王僧孺𫝊竟陵王子良嘗夜集學士刻燭為詩四韻者則刻一寸以此為率蕭文)
(琰曰頓燒一寸燭而成四韻詩何難之有乃與邱令揩江洪等共打銅鉢立韻響滅則詩成皆可觀覽)
孝容感夢(增南史裴子野𫝊初父寝疾彌年子野禱請備至涕泗霑濡父夜夢見其容旦召視如夢)
(俄而疾間以為至孝所感命著孝感傳固辭乃止)
二時講(增南史徐孝克𫝊東遊居錢唐之佳義里與諸僧討論釋典遂通三論每日二時講旦講佛經)
(晚講禮傳道俗受業者數百人大建四年徵為秘書丞不就乃蔬食長齋持菩薩戒晝夜講誦法華經宣帝甚)
(嘉其操行)
還錦授筆(增南史江淹傳淹以文章顯晚節才思微退云為宣城太守罷歸泊禪靈寺渚夜夢一人)
(自稱張景陽謂曰前以一匹錦相寄今可見還淹探懷中得數尺與之此人大恚曰那得割截都盡顧見邱遲)
(謂曰餘此數尺既無所用以遺君自爾淹文章躓矣又嘗宿於冶亭夢一丈夫自稱郭璞謂淹曰吾有筆在卿)
(處多年可以見還淹乃探懷中得五色筆一以授之爾後為詩絶無美句時人謂之才盡)
投壺梟(增南史柳惲𫝊齊竟陵王嘗宿晏明旦將朝見惲投壺梟不絶停轝久之進見遂晚齊武帝遲)
(之王以實對武帝復使為之賜絹二十匹)
鐘鳴為限(原南史邱仲孚𫝊仲孚字公信靈鞠從孫也少好學讀書常以中宵鍾鳴為限靈鞠嘗稱)
(為千里駒也)
齎名造謁(增南史何思澄傳思澄重交結分書與詣賓朋校定而終日造謁每宿昔作名一束曉便)
(命駕朝賢無不悉狎狎處即命食有人方之婁護欣然當之投晚還家所齎名必盡)
曉暮問視(增北史崔暹𫝊暹自出身從宦常日晏乃歸侵曉則與兄弟跪問母之起居暮則嘗食視)
(寝然後至外齋對親賓論事或與沙門辯元理夜久乃還寝)
燭燼數升(原北史呂思禮𫝊思禮好學有才雖務兼軍國而手不釋卷晝理政事夜即讀書令蒼頭)
(執燭燭燼夜有數升)
小兒學士(增北史宗懔𫝊懔少聰敏好讀書晝夜不倦語輒引古事鄉里呼為小兒學士)
晝耕夜誦(增北史崔光𫝊光年十七隨父徙代家貧好學晝耕夜誦傭書以養父母)
集成晉書(增北史李彪𫝊晉世有佐郎王隠為著作虞預所毁亡官在家晝則樵薪供爨夜則觀文)
(属綴集成晉書存一代之事司馬紹統勅尚書唯給筆札而已)
雪夜訪戴(增世說王子猷居山隂夜大雪眠覺開室命酌酒四望皎然因彷徨詠左思招隠詩忽憶)
(戴安道時戴在剡即便夜乘小船就之經宿方至造門不前而返人問其故王曰吾本乘興而行興盡而返何)
(必見戴)
晝動夜静(增世說晉孝武年十二時冬天晝日不著複衣但著單練衫五六重夜則累茵褥謝公諫)
(曰聖體宜令有常陛下晝過冷夜過熱恐非攝養之術帝曰晝動夜静謝公出嘆曰上理不減先帝)
夜語不眠(增世說王丞相招祖約夜語至曉不眠眀旦有客公頭鬢未理亦小倦客曰公昨如是似)
(失眠公曰昨與士少語遂使人忘疲)
曲室中語(增世說許掾嘗詣簡文而爾夜風恬月朗乃共作曲室中語襟情之詠偏是許之所長辭)
(寄清婉有逾平日簡文雖契素此遇尤相咨嗟不覺造䣛共义手語達於將旦)
羊曼真率(增世說過江初拜官輿飾供饌羊曼拜丹楊尹客來蚤者並得佳設日晏漸罄不復及精)
(隨客早晚不問貴賤羊固拜臨海竟日皆美供雖晚至亦獲盛饌時論以固之豐華不如曼之真率)
入幕賓(增世說桓宣武與郗超議芟夷朝臣條牒既定其夜同宿眀晨起呼謝安王坦之入擲疏示之)
(郗猶在帳内謝都無言王直擲還云多宣武取筆欲除郗不覺竊從帳中與宣武言謝含笑曰郗生可謂入幕)
(賓也)
孝廉船(增世說張憑舉孝廉出都欲詣劉尹鄕里及同舉者共笑之張遂詣劉頃之長史諸賢來清言)
(客主有不通處張乃遥於末坐判之言約旨遠足暢彼我之懷真長延之上坐清言彌日因留宿至曉張退劉)
(曰卿且去正當取卿共詣撫軍張還船同侣問何處宿張笑而不荅須臾真長遣傳教覓張孝廉船同侣惋愕)
古井龍吒(增異苑潯陽曇椿世居長沙宅有古井每夜輒聞有如炮竹聲相承謂之龍吒)
玉女房(增述異記利州義成郡葭萌縣有玉女房盖是一大石穴也昔有玉女入此石穴前有竹數莖)
(下有青石壇每因風自掃此壇玉女每遇眀月夜即出於壇上閑步徘徊復入此房)
石化女子(增述異記陽羡縣小吏吳龕家在溪南偶一日有掘頭船過水溪内忽見一五色浮石龕)
(遂取歸置於牀頭至夜化為一女子至曙仍是石後復投於本溪)
鬼姑神(增述異記南海小虞山中有鬼母能産天地鬼一産十鬼朝産之暮食之今蒼梧有鬼姑神是)
(也虎頭龍足蟒目蛟眉)
天橋津(增水經注黎山在黎陽縣故城西憑山為基東岨為河昔慕容元眀自鄴率衆南徙滑臺既無)
(舟楫將保黎陽昏而流澌冰合於夜中濟訖旦而冰泮燕民謂是處為天橋津)
三峽(增水經注三峽七百里中兩岸連山略無闕處重巖疉嶂隠天蔽日自非亭午夜分不見曦月)
燃眀夜讀(增顔氏家訓梁世彭城劉綺交州刺史勃之孫早孤家貧燈燭難辦常買荻尺寸折之燃)
(眀夜讀孝元初出會稽精選寮寀綺以才華為國常侍兼記室殊蒙禮遇)
狼㬻民市(增異物志狼㬻民與漢人交關常夜為市以鼻齅金知其好惡)
鏡照寳物(增地鏡圖欲知寳所在地以大鏡夜照見影若光在鏡中者物在下也)
移燈供佛(增佛國記拘薩羅國起精舍高六丈許裏有坐佛其道東有外道天寺外道常遣人守其)
(天寺掃灑燒香然燈供養至眀旦其燈輒移在佛精舍中婆羅門恚言諸沙門取我燈自供養佛於是夜自伺)
(候見其所事天神持燈繞佛精舍三帀供養佛已急然不見)
盤古君(增五運歴年記盤古之君龍身蛇首開目為晝閉目為夜)
烏夜啼(原舊唐書音樂志烏夜啼宋臨川王義慶所作也元嘉十七年徙彭城王義康於豫章義慶時)
(為江州至鎮相見而哭為帝所怪徵還宅大懼妓妾夜聞烏啼聲扣齋閤云眀日應有赦其年更為南兖州刺)
(史因此歌故其和云籠窗窗不開烏夜啼夜夜望郎來)
襄陽樂(增舊唐書音樂志襄陽樂者宋隋王誕之所作也誕始為襄陽郡元嘉二十六年仍為雍州夜)
(聞諸女謌謠因作之故歌和云襄陽來夜樂其謌曰朝發襄陽來暮至大堤宿大堤諸女兒花豔驚郎目)
置鼓警衆(增舊唐書馬周傳先是京城諸街每至晨暮遣人傳呼以警衆周遂奏諸街置鼓每擊以)
(警衆令罷傳呼時人便之)
燭下看書(增舊唐書王元感𫝊元感時雖年老猶能燭下看書通宵不寐長安三年表上其所撰尚)
(書糾繆十卷春秋振滯二十卷禮記繩愆三十卷並所注孝經史記藁草請官給紙筆寫上秘書閣)
月夜乘舟(增舊唐書李白傳崔宗之謫官金陵與白詩酒唱和嘗月夜乘舟自采石達金陵白衣宫)
(錦袍於舟中顧瞻笑傲傍若無人)
夢授雙燭(原舊唐書劉沔𫝊初沔為忠武小校從李光顔討淮西為捉生將前後遇賊血戰鋒刃所)
(傷幾死者數四嘗傷重卧草中月黑不知歸路昏然而睡夢人授之雙燭曰子方大貴此行無患可持此而還)
(既行炯然有雙光在前自後每行常有此光)
月夜聞吟(增舊唐書錢徽𫝊徽父起常於客舍月夜獨吟遽聞人吟於庭曰曲終人不見江上數峯)
(青起愕然攝衣視之無所見及試湘靈鼓瑟詩即以十字落句)
羊髀熟(增唐書天文志骨利幹居瀚海之北北距大海晝長而夜短既夜天如曛不暝夕胹羊髀纔熟)
(而曙盖近日出沒之所)
雲陽石燃(增唐書五行志貞觀十三年三月壬寅雲陽石燃方丈晝則如灰夜則有光投草木則焚)
(歴年乃止火失其性而沴金也)
不納詔使(原唐書段志元傳與宇文士及勒兵衛章武門太宗夜遣使至二將軍所士及披戶納使)
(志元拒曰軍門夜不開使者示手詔志元曰夜不能辨不納比曙帝歎曰真將軍周亞夫何以加)
視學勤怠(增唐書韋陟𫝊陟家法修整勅子允就學夜分視之見其勤旦日問安色必怡稍怠則立)
(堂下不與語)
案無留辭(增唐書李適之𫝊適之為刑部尚書喜賓客飲酒至斗餘不亂夜宴娛晝決事案無留辭)
把酒相歡(增唐書裴度𫝊治第東都集賢里午橋作别墅具燠館凉臺號綠野堂激波其下度野服)
(蕭散與白居易劉禹錫為文章把酒窮晝夜相歡不問人間事)
雪夜入蔡(增唐書李愬𫝊夜半至懸瓠城雪甚城旁皆鵝鶩池愬令擊之以亂軍聲賊恃吳房朗山)
(戍晏然無知者祐等次墉先登衆從之殺門者發關留持柝𫝊夜自如藜眀雪止愬入駐元濟外宅)
弘文宿直(增唐書儒學傳序太宗既即位殿左置弘文館悉引内學士番宿更休聽政之閒則與討)
(古今道前王所以成敗或日昃夜艾未嘗少怠)
紙疉白驢(增眀皇雜錄張果常乘一白驢一日行百里夜則疉之置箱中乃紙耳)
編進千文(原嘉話錄千文梁周興嗣編次而有王右軍書者乃梁武教諸王書令殷銕石於大王書)
(模一千字不重每字一紙雜然無序武帝召興嗣曰卿有才思為我韻之興嗣一夕編進鬚髮頓白)
燈婢(原開天遺事寧王宫中每夜於帳前羅列木雕矮婢飾以彩繪各執華燈自昏達旦故目之為燈婢)
占風鐸(增開天遺事岐王宫中於竹林内懸碎玉片子每夜聞玉片子相觸之聲即知有風號為占風)
(鐸)
燭奴(增開天遺事申王每夜宫中與諸王貴戚聚宴以龍檀木雕成燭跋童子衣以綠衣袍繫之束帶使)
(執畫燭列立於宴席之側目為燭奴諸官貴戚之家皆效之)
夜明枕(原開天遺事虢國夫人有夜眀枕設於堂中光照一室不假燈燭)
趺龜入水(增酉陽雜俎臨邑縣北有華公墓碑尋失唯趺龜存焉此龜夜常負碑入水至曉方出其)
(上常有萍藻有伺之者果見龜將入水因呌呼龜乃走墜折碑焉)
主夜神呪(原酉陽雜俎主夜神呪持之有功德夜行及寐可已恐怖惡夢呪曰婆珊婆演底)
相人影(增酉陽雜俎寳歴中有王山人取人本命日五更張燈相人影知休咎言人影欲深深則貴而)
(夀)
神草(增酉陽雜俎魏明帝時苑中合歡草状如蓍一株百莖晝則衆條扶疏夜乃合一莖謂之神草)
逐鼠丸(增酉陽雜俎王肅造逐鼠丸以銅為之晝夜自轉)
門化鴛鴦(增朝野僉載漢時鄢縣南門兩扇忽開忽一聲稱鴛一聲稱鴦晨夕開閉聲聞京師漢末)
(惡之令毁其門兩扇化為鴛鴦相隨飛去後改鄢縣為晏城縣)
著緋乘驢(增朝野僉載張鷟初為岐王属夜夢著緋乘驢睡中自怪我綠衣當乘馬何為衣緋却乘)
(驢其年應舉及第授鴻臚丞未經考而授五品此其應也)
夜光珠(增杜陽雜編同昌公主出降韋氏諸家好為葉子戲夜則公主以紅琉璃盤盛夜光珠令僧祁)
(捧立堂中而光明如晝焉)
脈望(增原化記唐建中末書生何諷嘗買得黃紙古書一卷讀之卷中得髮捲規四寸如環無端諷因絶)
(之斷處兩頭滴水升餘燒之作髮氣諷嘗言於道者道者曰吁君固俗骨遇此不能羽化命也據仙經云蠧魚)
(三食神仙字則化為此物名曰脈望夜以規映當天中星星使立降可求還丹取此水和而服之即時換骨上)
(昇因取古書䦧之數處蠧漏尋義讀之皆神仙字諷方嘆伏)
君山三笛(增廣異記吕筠卿月夜泊君山飲酒吹笛忽一漁舟來相並中有一老人持三笛以示吕)
(大者如合拱曰此天樂也不可吹次者如世所吹者曰洞府仙人樂也小者筆管大此人間之笛也遂吹其小)
(者始一二聲波濤洶湧又三五聲舟楫掀舞吕大恐老人止笛即吟曰湘中老人讀黃老手援紫纍作碧草春)
(至不知湖水深日暮忘却巴陵道忽不見)
蛇童灑掃(原廣陵志東晉時跋陀羅尊者譯經於天寧寺忽兩青蛇出蓮池化二童子每旦灑掃焚)
(香日暮即去譯畢亦不復見)
誦經九函(增雲仙襍記東川降魔寺僧吉祥魁梧多力受飯五鉢日夜誦經九函池中魚知其數以)
(名召之皆出水面使去即沒)
日熟子(增五色線劍南有果初進名為日熟子張果葉法善以術取每遇午必至羅公遠一日於火中)
(索樹叢使者欲到焰火亘天無路可過火歇方得度是夜方到)
怯夜幡(增雲仙襍記胡陽白壇寺幡刹日中有影夜中無影不知何故因號怯夜幡)
山公嘯和(增唐詩紀事李約雅度簡遠有山林之致在潤州養一猨名山公月夜汎江登金山鼔琴)
(猨必嘯和傾壺達旦不俟外賞)
蛤像(增唐詩紀事大興善寺蛤像舊𫝊云隋帝嗜蛤所食必兼蛤味數逾千萬矣忽有一蛤椎擊如舊帝)
(異之寘諸几上一夜有光及眀肉自脱中有一佛二菩薩)
賀除制誥(增唐詩紀事韓翃遲暮不得意多家居一日夜將半客叩門急賀曰員外除駕部郎中知)
(制誥翃愕然曰誤矣客曰邸報制誥闕人中書兩進名不從又請之曰與韓翃時有同姓名者為江淮刺史又)
(具二人同進御批曰春城無處不飛花寒食東風御柳斜日暮漢宫𫝊蠟燭青烟散入五候家與此韓翃客曰)
(此員外詩耶翃曰是也是不誤矣)
堤上吟(增本事詩唐丞相馬植罷安南都護與時宰不通又除黔南殊不得意維舟峽中古寺寺前長)
(堤堤畔林木夜月甚眀見人白衣緩步堤上吟曰截竹為筒作笛吹鳳凰池上鳳凰飛勞君更向黔南去即是)
(陶鈞萬𩔖時後自黔南入為大理卿遂作相)
剖腹納書(增雲溪友議鄭圃有列子墓廟里中有胡釘鉸者每詣廟祭禱求聰慧一夕夢人剖其腹)
(納一卷書既覺遂有詩思如喜縣尉見訪云兒童不慣見車馬争入蘆花深處藏粗有可觀皆𩔖此)
雪夜微行(增宋史趙普傳太祖數微行過功臣家一日大雪向夜普意帝不出久之聞叩門聲普亟)
(出帝立風雪中普惶懼迎拜帝曰已約晉王矣已而太宗至設重裀地坐堂中熾炭燒肉普妻行酒帝以嫂呼)
(之)
置燈帳中(增宋史范純仁傳仲淹門丁多賢士如胡瑗孫復石介李覯之徒純仁皆與從游晝夜肄)
(業至夜分不寝置燈帳中帳頂如墨色)
露香告天(原宋史趙抃傳抃日所為事入夜必衣冠露香以告於天不可告則不敢為也)
躬親庶務(增宋史司馬光傳光自見言行計從欲以身殉社稷躬親庶務不舍晝夜賓客見其體羸)
(舉諸葛亮食少亊煩以為戒光曰死生命也為之益力)
口誦手抄(增宋史劉恕傳宋次道知亳州家多書恕枉道借覧次道日具饌為主人禮恕曰此非吾)
(所為來也殊廢吾事悉去之獨閉閤晝夜口誦手抄留旬日盡其書而去目為之翳)
映月讀書(增宋史陸佃傳佃字農師越州山隂人居貧苦學夜無燈映月光讀書躡屩從師不遠千)
(里)
扈衛寢幄(增宋史楊存中𫝊上問將於張俊俊以存中對召見賜袍帶時元帥府草創存中晝夜扈)
(衛寝幄不頃刻去側帝知其忠謹親信之)
露坐達眀(增宋史趙汝愚𫝊汝愚性純孝嘗寒夜遠歸從者將扣門遽止之曰無恐吾母露坐達眀)
(門啟而後入)
自監(增宋史劉甲𫝊甲生平常謂我無他長惟足履實地晝之所為夜必書之名曰自監)
從茂叔來(增宋史周惇頤傳侯師聖學於程頤未悟訪惇頤惇頤曰吾老矣說不可不詳留對榻夜)
(談越三日乃還頤驚異之曰非從周茂叔來耶)
兩無愧(增宋史沈煥傳煥嘗曰晝觀諸妻子夜卜諸夢寐兩者無愧始可以言學)
夜十餘起(增宋史孝義傳杭州仁和人李瓊以鬻繒為業事母孝夜常十餘起省母母喜食時新瓊)
(百方求市得必十倍酬其直)
夢李白(增鑑誡錄懿宗之代處士張孜躭酒如狂好詩成癖然於吟諷終昧風騷乃圖寫李白真儀日)
(夕虔禱忽夢一人自天降下飄曳長裾是夕星月晃然當庭而坐與孜對酌論及歌詩孜問姓名自云李白孜)
(因備得其要白亦超然上昇孜後所吐篇章悉干教化當時詩者稍稍善之)
口出慶雲(增太平廣記抱玉師居長安中每夕獨處一室闔戶撤燭嘗有僧於門隙視之見有慶雲)
(自口中出)
火山(增寰宇記火山梧州府城南隔江山下水深無極山上有火每三五夜一見如野燒或言具下水中)
(有寳珠光燭於上或言南越王尉陀蔵神劍於此故騰焰如火)
玉堂窗格(原夢溪筆談學士院玉堂東承旨閤子窗格上有火燃處太宗嘗夜幸玉堂蘇易簡為學)
(士已寝遽起無燭具衣冠宫嬪自窗格引燭入照之至今不欲更易以為玉堂一盛事)
金龜出遊(增夢溪筆談祥符中上令尚方鑄為金龜以賜近臣洪州李簡夫家有一龜乃其伯祖虚)
(已所得者其龜夜中往往出遊爛然有光掩之則無所得)
海市(增夢溪筆談歐陽文忠曾出使河朔過高唐縣驛舍中夜有鬼神自空中過車馬人畜之聲一一可)
(辨本處父老云二十年前嘗晝過縣亦歴歴見人物土人亦謂之海市)
豁宿(增夢溪筆談館閣每夜輪挍官一人直宿如有故不宿則虛其夜謂之豁宿故事豁宿不得過四至)
(第五日即須入宿遇豁宿例於宿歴名位下書肚腹不安免宿故館閣宿歴相𫝊謂之害肚歷)
舍利轉(增夢溪筆談吳僧文捷戒律精苦竒跡甚多嘗持如意輪呪靈變尤多缾中水呪之則湧立畜)
(一舍利晝夜轉於琉璃缾中捷行道遶之捷行速則舍利亦速行緩則舍利亦緩)
見蛟蛇(增蘇軾䟦文與可草書後留意於物往往成趣昔人有好草書夜夢則見蛟蛇糾結數年或晝)
(日見之草書則工矣而所見亦可患與可之所見豈真蛇耶抑草書之精也)
筆仙(增蘇軾書石晉筆仙石晉之末汝州有一士每夜作筆十管付其家至曉闔戶而出面街鑿壁實以)
(竹筒如引水者有人置三十錢則一筆躍出以勢力取之莫得也筆盡則取錢擕一壺買酒吟嘯自若率嘗如)
(此凡三十載忽去不知所在又數十年復有見之者顔貌如故人謂之筆仙)
夜雨對牀(增蘇軾寄子由詩寒燈相見記疇昔夜雨何時聽蕭瑟自注嘗有夜雨對牀之言故云爾)
(王注子由與先生在懷遠驛嘗讀韋詩至那知風雨夜復此對牀眠句惻然感之乃相約早退共為閑居之樂)
(其後子由與先生彭城相會有詩曰逍遥堂後千尋木長送中宵風雨聲悞喜對牀尋舊約不知漂泊在彭城)
(先生在東府雨中作示子由詩有曰對牀定悠悠夜雨今蕭瑟盖皆感歎追舊之言也)
問無恙(增涪翁雜說上古之人夜則伏常苦恙蟲食人心故晨興相見輒相問言得無恙乎)
飛頭(增續博物志嶺南溪洞中往往有飛頭者故有飛頭老子之號頭將飛一日前頸有痕匝項如紅縷)
(妻子共守之及夜生翼飛去曉却還)
拜跪枯樹(原續博物志昔有一人好道而不知求道之方惟朝夕拜跪向一枯樹輒云乞長生如此)
(二十八年不倦枯木一旦忽然生華華又有汁甜如蜜有人教令食之遂取此華及汁並食之食訖即僊)
抱陽負隂(增晁補之名緍城所舍記為庵抱陽而圓之以嬉晝倚南窗以寄傲也曰寄傲為庵負隂)
(而方之以休夜鳥倦飛而知還也曰知還)
晦夜珠光(增聞見前錄孫覺龍圖未第時家高郵與士大夫講學於郊宫别墅一夕晦夜忽月光入)
(窗隙孫異之與同舍望光所在見大珠浮游湖面上其光属天旁照遠近有崔伯易者作感珠賦記之)
安樂窩(原吕氏家塾記邵堯夫先生居洛四十年安貧樂道自云未嘗皺眉所居寝息處為安樂窩自)
(號安樂先生又為甕牖讀書燕居其下旦則焚香獨坐晡時飲酒三四甌微醺便止不使至醉也)
見蟢夢雀(增爾雅翼晝見蟢子者喜樂之端夜夢見雀者爵位之象)
忉利天(增捫蝨新話佛書須彌山頂名忉利天山如腰鼓當山腰日月圈繞照四天下更為晝夜)
夢濯西江(增宣和書譜王仁裕字德輦天水人也一夕夢剖其腹腸胃引西江水以浣之覩水中沙)
(石皆有篆文及寤胷中豁然自是文性超敏作詩千篇目曰西江集)
御愛檜(增青瑣高議亳州太清宫以真宗將幸宫殿有老檜南枝礙簷將加斤斧一夕大風雷比向曉)
(檜枝已轉而北矣真宗甚愛之因謂之御愛檜)
餻麋漿粥(增前定錄韓晉公滉在中書嘗召一吏不時至將撻之吏曰某兼属隂司主三品食料晉)
(公曰某明日當以何食吏請疏於紙過後為騐乃恕之而繫其吏明旦遽有詔命既對適遇太官進食有餻麋)
(一器上以半賜晉公食之美又賜之既退腹脤召醫視之曰食物所擁宜服少橘皮湯至夜可啗漿水粥明旦)
(疾愈思前夕吏言視其書皆如其說)
裕陵聖瑞(增程史裕陵年十三居於濮邸一日正晝憩便寝英祖忽顧問何在左右褰帳方見偃卧)
(有紫氣自鼻中出盤旋如香篆大駭亟以聞英祖笑曰勿視也後三年亦以在寝寤驚欽聖請其故曰方熟寐)
(忽覺身在雲表有二神人捧足以登天是以嘑耳既而果登大寳詔錄聖瑞之詳付宗正寺)
命子作相(增桯史張賢良君悦咸家蜀綿竹世以積德聞嘗一日晝寝夢神人自天降告之曰天命)
(爾子名德作宰相驚而寤未幾而魏公生時魏公之兄已名滉君悦不欲更所從乃字魏公曰德遠出入將相)
(垂四十年)
油沃牓名(增桯史清漳楊汝南少年時以鄉貢試臨安待捷旅邸夜夢有人以油沃其首驚而寤牓)
(既出輒不利如是者三竊怪之紹興乙丑復與計偕懼其復夢也榜揭之夕招同邸者告以故益市酒殽明燭)
(張博具相與劇飲期以達旦夜向闌四壁咸寂有僕曰劉五卧西牖下呻吟如魘亟振而呼之醒乃具言初以)
(執炙之勩視博方酣幸主之不呼竊就枕忽有二人者扛油鼎自樓而登倉皇若有所訪顧見主之在坐也執)
(而注之我怒而争是以魘汝南聞之大慟曰二千里遠役今復已矣同邸亦相與歎咤為之罷博及眀漫強之)
(視牓而其名儼然中焉視牓陳於地黯若有跡振衣拂之油漬其上盖御史涖書淡墨以夜倉猝覆燈盌吏不)
(敢以告)
畫牛(增湘山野錄江南徐知諤得畫牛一軸晝則齧草欄外夜則歸卧欄中諤獻後主煜煜持貢闕下太)
(宗張後苑以示羣臣俱無知者惟僧錄贊寧曰南倭海水或減則灘磧微露倭人拾方諸蚌胎中有餘淚數滴)
(者得之和色著物則晝隠而夜顯沃焦山時或風撓飄擊忽有石落海岸得之滴水磨色染物則晝顯而夜晦)
(見張騫海外異記)
驚鼠鼓(增曲洧舊聞龍福寺門外東偏有修竹二畝餘殆不減洛中所産有鼠喜食其笋寺僧於笋生)
(時置鼓晝夜鳴之謂之驚鼠鼓)
虎子煖足(增曲洧舊聞芙蓉禪師道楷始住洛中招提寺倦于應接乃入五度山卓菴於虎穴之南)
(晝夜苦足冷時虎方乳楷取其兩子以煖足虎歸不見其子咆哮跳躑聲振林谷有頃至菴中見其子在焉瞪)
(視楷良久楷曰吾不害爾子以煖足耳虎乃銜其子曳尾而去)
黃牛峽(增入蜀記黃牛峽廟後太白詩云三朝上黃牛三暮行太遲三朝又三暮不覺鬢成絲歐陽公)
(云朝朝暮暮見黃牛徒使行人過此愁山高更遠望猶見不是黃牛滯客舟盖諺謂朝見黃牛暮見黃牛一朝)
(一暮黃牛如故故二公皆及之)
投黃黑豆(增避暑錄話趙康靖公槩中歲常置黃黑二豆於几案間自旦數之每興一善念為善事)
(則投一黃豆於别器暮發視之初黑豆多於黃豆漸久反之既謝事歸南京二念不興遂徹豆無可數)
得士告人(增避暑錄話蒋侍郎堂家蔵楊文公與王魏公一帖用半幅紙有折痕記其略云昨夜有)
(進士蒋堂携所作文來極可喜不敢不佈聞謹封拜呈後有蘇子瞻跋云夜得一士旦而告人察其情若喜而)
(不寐者蒋氏不知何從得之在其孫彝處也)
筝琶雜奏(增避暑錄話范德孺喜琵琶暮年苦夜不得睡家有琵琶筝二婢每就枕即使雜奏於前)
(至熟寐乃方得去)
教小兒五經(增避暑錄話饒州自元豐末朱天錫以神童得官俚俗争慕之小兒不問如何粗能)
(念書自五六歲即以次教之五經以竹籃坐之木杪絶其視聽教者預為價終一經償錢若干晝夜苦之)
趙清獻高齋(增避暑錄話趙清獻公自錢唐告老歸錢唐州宅之東舊據城闉横為屋五間下瞷)
(虚白堂不甚高大而最超出謂之高齋既治第衢州臨大溪其旁亦有山麓屹然而起即作别館其上亦名高)
(齋既歸惟居此館不復與家人相接但子弟晨昏時至以二淨人一老兵為役早不茹葷以一淨人治膳於外)
(日輪一僧伴食略取鮓脯於家盖不能終日食素也老兵供埽除之役事已即去惟一淨人執事其旁暮以風)
(爐置大鐵湯瓶可貯斗水及列盥潄之具亦去公燕坐至初夜就寝雞鳴淨人三擊磬公乃起自以瓶水頮面)
(歲以為常)
斗星研(增春渚紀聞歙大姓汪氏一夕山居漲水暴至遷寓莊戶之盧莊戶研工也夜有光起於支牀)
(之石異而取之使琢為研石色正天碧細羅文中涵金星七布列如斗宿状輔星在焉因目為斗星研汪自是)
(家道饒益)
鍼瘤丹(增春渚紀聞族兄次翁鼻生一瘤治之不差行至襄陽遇一道人喜飲日與周旋臨别出小瓢)
(傾藥如粟粒三授次翁曰汝夜以鍼刺瘤根納藥鍼穴眀日瘤自落次翁因夜取鍼剔瘤根納藥至夜半但覺)
(藥粒廵瘤根而轉至曉捫之則瘤已失去取鏡視之了無疤痕也因大神之以水銀一兩置銚間取藥投之化)
(為紫金方知神仙所煉大丹也)
置酒再晝夜(增揮麈後錄張耆既貴顯嘗啟章聖欲私第置酒以邀禁從諸公上許之既晝集盡)
(懽曰更願畢今夕之樂幸毋辭也於是羅幃翠幕稠疉圍繞繼之以燭列屋蛾眉極其殷勤豪侈不可状每數)
(杯則賓主各少愒如是者凡三數諸公但訝夜漏如是之永暨其徹席出戶詢之則云已再晝夜矣)
雪夜論詩(增冷齋夜話盛學士次仲孔舍人平仲同在館中雪夜論詩平仲曰當作不經人道語曰)
(斜拖闕角龍千丈澹抹牆腰月半稜坐客皆稱絶次仲曰句甚佳惜其未大乃曰看來天地不知夜飛入園林)
(總是春平仲乃服其工)
雷轟薦福碑(原冷齋夜話范文正公鎮鄱陽有書生獻詩甚工文正禮之書生自言天下之至寒)
(餓者無在某右時盛行歐陽率更書薦福寺碑墨本直錢千文正為具紙墨打千本使售於京師紙墨已具一)
(夕雷擊碎其碑故時人為之語曰有客打碑來薦福無人騎鶴上揚州東坡作窮措大詩曰一夕雷轟薦福碑)
義居(增鶴林玉露陸象山家於撫州金谿累世義居一人最長者為家長一家之事聽命焉公堂之田僅)
(足給一歲之食家人計口打飯自辦蔬肉不合食私房婢僕各自供給許以米附炊每清曉附炊之米交至掌)
(厨爨者置歴交收飯熟按歴給散賓至則掌賓者先見之然後白家長出見欵以五酌但隨堂飯食夜則巵酒)
(杯羹雖久留不厭每晨興家長率衆子弟致恭於祖禰祠堂聚揖於廳婦女道萬福於堂暮安置亦如之)
繼晷(增鶴林玉露夜者日之餘也吾必繼晷焉燈必親薪必燃膏必焚燭必秉蠟必濡螢必照月必帶雪)
(必映光必隙明必借暗則記嗚呼如北極矣然而君子人曰終夜不寝必如孔子雞鳴而起必如大舜坐以待)
(旦必如周公然則何時而已耶范甯曰君子之為學沒身而已矣)
夢陳了翁(增貴耳集鶴山先生母夫人方坐蓐時其先公晝寝夢有朝服人入其卧内因問為誰荅)
(曰陳了翁覺而鶴山生所以用其號而命名陳瑩中前三名登第後兩甲子鶴山中第亦第三名其出處風節)
(相似處極多在東南時有了翁家子孫必異遇之)
鼠銜丹書(增餘冬序錄程顥嘗憩一僧寺夜聞察察聲燭之乃鼠於佛臍中銜書欲出取視之乃丹)
(書也如其法試之屋有火光後置不復鍊或諷令服食顥曰吾腹中安可著此)
代漏龍(增採蘭雜志薛若社好讀書往往徹夜一日遇比邱告之曰夜半不卧則血不歸心君雖好學)
(恐非延益之道因就水中捉一魚赤色與薛曰此謂知更之魚夜中每至一更則為之一躍薛畜盆中置書几)
(至三更魚果三躍薛始就寝更名代漏龍)
芳荷二叟(增樹萱錄剡人賈𫝊於鏡湖泊舟夜月縦步於清水芳荷中見二叟立語一曰碧繼翁一)
(曰篁棲叟相與吟詩賈遽揖之化為白鷺飛去)
蟛蜞人語(增成都舊事王吉夜夢一蟛蜞在都亭作人語曰我翌日當舍此吉覺異之使人於都亭)
(候之司馬長卿至吉曰此人文章當横行一世天下因呼蟛蜞為長卿)
頂穴香(增紀聞錄僧伽大師居薦福寺常獨處一室頂有一穴以絮塞之夜則去絮香從頂六中出烟)
(氣滿房非常芬馥及曉香還入頂穴中又以絮塞之)
步東坡(增對雨編白樂天步東坡詩朝上東坡步夕上東坡步東坡何所愛愛此新成樹)
亥既珠(增說林河伯宴伯禹於河上獻亥既之珠亥既珠者夜中宴樂懸於殿中光徹如白日客甫持)
(觴而珠中衆音互作宴罷音亦已)
光内黃龍(增瑯嬛記宋太祖微時夜卧至人静時常有光如車輪内見黃龍若在波浪中出没魚鼈)
(之𩔖不可勝數亦有極怪之物從而見焉皆作金色光芒刺目頃之始滅有見之者後皆貴)
書帝起居(增輟耕錄周申父言表叔金二提舉住杭州其室氏乃宋内夫人曰吾為内夫人日每日)
(輪流六人侍帝左右以紙一番從後端起筆書帝起居旋書旋卷至暮封付史館)
雞鳴枕(原客座新聞偶武孟吳之太倉人也有詩名嘗為武岡州幕官因鑿渠得一瓦枕枕之聞其中)
(鳴鼓起擂一更至五更鼔聲次第更轉不差既聞雞鳴亦至三唱而曉抵暮復然武孟以為鬼怪令碎之及見)
(其中設機局以應夜氣識者謂為諸葛武侯雞鳴枕也)
淡墨榜(增楊慎文集唐人進士榜必以夜書書必以淡墨或曰名第者隂注陽受以淡墨書者若鬼神)
(之迹也)
晝夜一百八(增指月錄潮州靈山大顛禪師一日韓文公相訪問師春秋多少師提起素珠曰會)
(麽公曰不會師曰晝夜一百八)
點點師(增神僧𫝊點點師者不知何許人恒若風狂每日將夕輒市黃白麻紙筆墨寘懷䄂以歸所居)
(之室入後闔扉人不得造初隣僧小童躡足伺之見秉燭箕踞陳紙筆於前訶責大書莫曉其文字往往咄嗟)
(如决斷處置久之從明闇閒熟視之閃爍若有人森列狀如曹吏襦裳皆非世之服飾觀者怖懼而退詰其故)
(怒而不荅)
檢校三業(增法苑珠林夙興夜寐竭力致身乃曰忠臣方稱孝子常須撿校三業勿令違於六時每)
(於晝夜從旦至中從中至暮從暮至夜從夜至曉乃至一時一刻一念一刹那檢校三業勿令放逸墮於邪網)
秉燭遊(原古詩晝短苦夜長何不秉燭遊增李白詩三萬六千日夜夜當秉燭)
朝遊夕讌(增魏文帝東門行朝遊高臺觀夕宴華池隂謝靈運擬鄴中集詩序建安末余時在鄴宫)
(朝遊夕讌究歡愉之極)
清夜(增魏文帝詩清夜延貴客明燭𤼵高光曹植詩清夜遊西園飛盖相追隨)
静夜(增魏明帝詩静夜不能寐耳聽衆禽鳴沈約詩月華臨静夜夜静滅氛埃)
中夜(增司馬彪詩中夜不能寐撫劍起躑躅李勉詩相思起中夜夙駕訪柴荆)
脩夜(增阮籍詩清風肅肅脩夜漫漫張說詩伊人美脩夜朋酒惠來稱)
閑夜(增傅休奕詩閑夜微風起明月照高臺富嘉謨詩消晨寳鼎食閑夜欝金香)
膳羞(增束晳詩馨爾夕膳潔爾晨羞)
長夜(增夏侯湛長夜謠日暮兮初晴天灼灼兮遐清披雲兮歸山垂景兮照庭列宿兮皎皎星稀兮月眀)
(停檐隅以逍遥兮眄太虚以仰觀望閶闔之昭晰兮麗紫微之暉煥陶潛飲酒詩披褐守長夜晨雞不肯鳴)
夙晨(增陶潛詩夙晨装吾駕啟塗情已緬)
芳宵(增王融詩恒曜掩芳宵薰風動蘭月)
遙夜(增宗夬遙夜吟遥夜復遥夜遥夜憂未歇坐對風動帷卧見雲閒月張九齡詩深林風緒密遙夜客)
(情懸)
清宵(增梁武帝詩清宵一已曙藐爾泛長洲梁昭明太子詩清宵出望園詰晨屆鍾嶺)
起夜來(原樂府解題起夜來其辭意猶念疇昔思君之來也抑惲起夜來城南斷車騎閣道覆青埃露)
(華光翠網月影入蘭臺洞房且莫掩應門或復開颯颯秋桂響非君起夜來李商隠詩背燈獨共餘香語不覺)
(猶歌起夜來)
霧夕霞朝(增何遜看伏郎新婚詩霧夕蓮出水霞朝日照梁)
詰旦(增邱遲詩詰旦閶闔開馳道聞鳳吹)
良宵(增李嶠詩甲第驅車入良宵秉燭遊儲光羲詩良宵清淨方高會繡服光暉連皂盖)
清晝(增王維詩是時陽和節清晝猶未暄)
白晝(增杜甫䕫州歌長年三老長歌裏白晝攤錢高浪中陸龜蒙詩披襟兩相對半夜忽白晝)
殘夜(增杜甫詩四更山吐月殘夜水眀樓)
午夜(增戴叔倫詩蒲澗十年雨松門午夜風)
晴晝(增韓愈南山詩昆明大池北去覿偶晴晝)
猿夜雞晨(增柳宗元詩愁深楚猿夜夢斷越雞晨)
正晝(增韓愈猛虎行正晝當谷眠眼有百步威)
深夜(增韓愈詩悄悄深夜語悠悠寒月輝白居易詩深夜湓浦月平旦罏峯烟)
風朝露夜(增李商隠流鶯詩風朝露夜隂晴裏萬戶千門開閉時)
霽夜(增李羣玉詩松聲埽白日齊夜來淨域)
嚴宵(增朱子詩衆星何歴歴嚴宵麗中天)
御製夜坐詩靄靄燕寢夕遲遲清漏催綈袠盈棐几次第
中宵開華月影帷燭涼颸韻宮槐玉杯露方浥金鑪麝
初煤坐覺秋氣肅斗柄西南回晨光尚未啓已有鸞聲
來
御製燕子磯夜泊詩巍峩一片江頭石千載人傳燕子磯
疑有黿鼉藏窟宅時聞鐘磬出山扉牙檣緩住寒烟淨
羽衞周連夜火圍沙岸聲聲動行漏蘆花深處雁驚飛
御製興安夜詩連峰橫亘塞東西緹幕高臨百尺梯坐覺
銀河天際近仰看珠斗夜深低
御製夜静讀書詩九重夜静御鑪香墳典披觀意味長為
念兆民微隠處孜孜不怠撫遐荒
御製夜詩良夜觀圖史渾忘刻漏深月流金殿影花轉玉
階隂追琢崇民則居稽長道心緬懷皇古治四海遍謳
吟
御製夜過丹陽詩錦纜徐牽夜未停遙天烟靄淡疎星居
人兩岸眀燈火早是輕帆過驛亭
御製夜半詩覽書銀蠟短觀象玉衡長夜半無窮意心為
念萬方
御製夜登泰山詩日斜登泰岱嶺腹隔層霄深夜回鑾處
便忘石磴遥
陶潛歸園田居詩(增悵恨獨策還﨑嶇歴榛曲山澗清且淺可以濯吾足漉我新熟酒隻雞)
(招近局日入室中闇荆薪代眀燭歡來苦夕短已復至天旭)
謝靈運石壁精舍還湖中詩(增昏旦變氣候山水含清暉清暉能娛人遊子憺忘)
(歸出谷日尚早入舟陽已微林壑斂暝色雲霞收夕霏芰荷迭映蔚蒲稗相因依披拂趨南逕愉悦偃東扉慮)
(澹物自輕意愜理無違寄言攝生客試用此道推)
梁簡文帝擬沈隠侯夜夜曲(增靄靄夜中霜河開向曉光枕啼常帶粉身眠不著)
(牀蘭膏盡更益薰爐滅復香但問愁多少便知夜短長)
庾信烏夜啼(增桂樹懸知遠風竿詎肯低獨憐明月夜孤飛猶未棲虎賁誰見惜御史詎相擕雖)
(言入絃管終是曲中啼)
虞世南凌晨早朝詩(增萬瓦宵光曙重&KR0585;夕霧收玉花停夜燭金壺送曉籌日暉青瑣殿)
(霞生結綺樓重門應啟路通籍引王侯)
王勃寒夜思友詩(增朝朝翠山下夜夜蒼江曲復此遥相思清尊湛芳綠)
杜甫西閣三度期大昌嚴明府同宿不到詩(增問子能來宿今疑)
(索故要匣琴虚夜夜手扳自朝朝金吼霜鐘徹花催蠟炬銷早鳬江檻底雙影謾飄颻)
陳陶步虛引(增小隠山人十洲客莓苔為衣雙耳白青編為我忽降書暮雨虹蜺一千尺赤城門)
(閉六丁直曉日已燒東海色朝天半夜聞玉雞星斗離離礙龍翼)
司空圖雜言(原烏飛飛兔蹶蹶朝來暮去驅時節女媧祇解補青天不解煎膠黏日月)
御定月令輯要卷二十三
