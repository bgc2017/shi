欽定四庫全書
御定月令輯耍卷二十二
晝夜令上
天道
天行健(增易天行健疏天行健者謂天體之行晝夜不息周而復始无時虧退故云天行健玉海胡氏)
(曰天之形望之其色蒼然南樞入地下三十六度北樞出地上三十六度一晝一夜行九十餘萬里人一呼一)
(吸謂之一息一息之間天已行八十餘里人之一晝夜有一萬三千餘息故一晝一夜天行九十餘萬里天之)
(健可知)
剛柔(增易剛柔者晝夜之象也疏晝則陽日照臨萬物生而堅剛是晝之象也夜則隂潤浸被萬物而皆)
(柔弱是夜之象也周易集解分隂分陽迭用柔剛虞翻曰分隂為柔以象夜分陽為剛以象晝晝夜更用故迭)
(用柔剛)
幽明(增易通乎晝夜之道而知疏言聖人通曉於晝夜之道晝則明也夜則幽也言通曉於幽明之道而)
(无事不知也正蒙日月相推而明生寒暑相推而歲成神易无方體一隂一陽隂陽不測皆所謂通乎晝夜之)
(道也)
縣象著明(增易縣象著明莫大乎日月疏謂日月中時徧照天下无幽不燭)
日昃(原易日中則昃疏日中至盛過中則昃)
七襄(原詩終日七襄箋襄駕也駕謂更其肆也從旦莫七辰一移因謂之七襄疏更其肆者周禮有市鄽)
(之肆謂止舍處也而天有十二次日月所止舍也舍即肆矣在天為次在地為辰每辰為肆是歴其肆舍有七)
(也晝夜雖各六辰數者舉其終始故七即自邜至酉也言終日是畫也晝不見而言七移者據其理當然矣)
未央(增詩夜如何其夜未央疏未央者前限未到之辭夜未央者謂夜未至旦)
啓明長庚(增詩東有啓明西有長庚𫝊日旦出謂明星為啓明日既入謂明星為長庚庚續也疏啓)
(開也言開導日之明故謂明星為啓明日既入之後有明星言其長能續日之明故謂明星為長庚也孫炎曰)
(明星太白也出東方高三舍今曰明星昏出西方高三舍今曰太白)
夏日冬夜(原詩夏之日冬之夜箋思者於晝夜之長時尤甚故極言之以盡情白虎通日所以有長)
(短何隂陽更相用事也故夏節晝長冬節夜長夏日宿在東井出寅入戌冬日宿在牽牛出辰入申)
正朝夕(增周禮冬官匠人晝參諸日中之景夜考之極星以正朝夕疏前經已正東西南北恐其不審)
(猶更以此二者以正南北言朝夕即東西也南北正則東西亦正)
朝陽(原爾雅山東曰朝陽註旦即見日蘇軾詩朝陽入北林竹樹散疎影)
夕陽(原爾雅山西曰夕陽註暮乃見日杜甫詩夕陽薰細草江色映疎簾)
暮夜(增爾雅幕暮也疏幕然暮夜也劉禹錫楚望賦暮夜澄寂嘯歌羣族)
日行一度(原榖梁傳不告月疏周天有三百六十五度四分度之一日之行天一日一夜行一度故)
(謂一度為一日)
日數(增鬻子日有冥有旦有晝有夜然後以為數註天有三百六十度一日一度三百六十日一周天一)
(日之中晝夜百刻以定之為數)
隂陽交易(原管子日夜之易隂陽之化也註晝熱夜寒交易其氣此隂陽之化也)
斗建(增史記天官書北斗七星所謂琁璣玉衡以齊七政杓攜龍角衡殷南斗魁枕參首用昏建者杓杓)
(自華以西南夜半建者衡衡殷中州河濟之間平旦建者魁魁海岱以東北也)
太白出入(增史記天官書太白以攝提格之歲與營室晨出東方至角而入與營室夕出西方至角)
(而入與角晨出入畢與角夕出入畢與畢晨出入箕與畢夕出入箕與箕晨出入柳與箕夕出入柳與柳晨出)
(入營室與柳夕出入營室凡出入東西各五為八歲二百二十日復與營室晨出東方其大率歲一周天)
日曬月曜(增漢書中山靖王傳白日曬光幽隐皆照明月曜夜蟁蝱宵見)
九州七舍(原淮南子日入於虞淵之氾曙於蒙谷之浦行九州七舍有五億萬七千三百九里禹以)
(為朝晝昏夜註自晹谷至虞淵凡十六所為九州七舍)
日月代照(增淮南子天致其高地致其厚月照其夜日照其晝隂陽化列星朗正其道而物自然白)
(虎通所以必有晝夜何備隂陽也日照晝月照夜晉書天文志日入則星月出焉明知天以日月分主晝夜相)
(代而照也)
隂陽氣勝(增淮南子晝者陽之分夜者隂之分是以陽氣勝則日修而夜短隂氣勝則日短而夜修)
(掦子晝以好之夜以醜之一晝一夜隂陽分索夜道極隂晝道極陽)
日暴夜息(增淮南子天設日月列星辰調隂陽張四時日以暴之夜以息之風以乾之雨露以濡之)
天運過周(增後漢書律歷志天之動也一書一夜而運過周星從天而西日違天而東日之所行與)
(運周)
日有朝夕(增白虎通日言夜月言晦月言朔日言朝何朔之言蘇也明消更生故言朔日晝見夜藏)
(有朝夕故言朝也)
晝與夜界(增說文晝日之出入與夜為界)
附日附月(增張衡靈憲攝提熒惑地候見晨附於日也太白辰星見昏附於月也)
日遠近(原列子孔子東游見兩小兒辯鬭問其故一兒曰我以日始出時去人近而日中時遠也一兒)
(以日初出遠而日中時近也一兒曰日初出大如車蓋及日中則如盤盂此不為遠者小而近者大乎一兒曰)
(日初出滄滄涼涼及其日中如探湯此不為近者熱而遠者涼乎孔子不能決也兩小兒笑曰孰為汝多知乎)
(增論衡日中近而日出入遠何以驗之以植竿於屋下夫屋高三丈竿於屋棟之下正而樹之上扣棟下抵地)
(是以屋棟去地三丈如旁邪倚之則竿末旁跌不得扣棟是為去地過三丈也日中時日正在天上猶竿之正)
(樹去地三丈也日出入邪在人旁猶竿之旁跌去地過三丈也又日中去人近故溫日出入遠故寒)
日行千里(增論衡天日行一周日行一度二千里日晝行千里夜行千里麒麟晝日亦行千里然則)
(日行舒疾與麒麟之步相似𩔖也)
晝夜短長(增晉書天文志極之立時日行地中淺故夜短天去地高故晝長也極之低時日行地中)
(深故夜長天去地下淺故晝短也物理論日者太陽之精也夏則陽盛隂衰故晝長夜短冬則隂盛陽衰故晝)
(短夜長氣引之也行陽之道長故出入卯酉之北行隂之道短故出入卯酉之南春秋陽隂等故日行中平晝)
(夜等也)
天門開(增晉書載記馮䟦嘗夜見天門開神光赫然燭於庭内)
曜靈夜光(增皇甫謐年歷日者衆陽之宗以晝明名曰曜靈月者衆隂之宗以宵曜名曰夜光)
斗柄歴五辰(增顏氏家訓或問一夜何故五更荅曰假令正月建寅斗柄夕則指寅曉則指午矣)
(自寅至午凡歴五辰冬夏之月雖復長短參差然辰間遼闊盈不至六縮不至四進退常在五者之間更歴也)
(經也故曰五更爾)
鄭公風(增會稽記射的山南有白鶴山此鶴為仙人取箭漢太尉鄭弘嘗采薪得一遺箭頃有人覓弘)
(還之問何所欲弘識其神人也曰常患若耶溪載薪為難願旦南風暮北風後果然故若耶溪風至今猶然呼)
(為鄭公風)
日色赤白(增隋書天文志日者純陽之精也光明外曜以眩人目故人視日如小其初出地有遊氣)
(以厭日光不眩人目即日赤而大也無遊氣則色白大不甚矣地氣不及天故一日之中晨夕日色赤而中時)
(日色白地氣上升蒙蒙四合與天連者雖中時亦赤矣)
星周為度(增三禮義宗聖人因躔次之常定時度之變以天道既遠不可以尺度窮乃因兩曜運行)
(以一晝一夜為一度積三百六十五度四分度之一而日周天蓋因星以推之取星周度之徧)
闔闢(增周易集解闔戸謂之坤虞翻曰闔閉翕也謂從巽之坤坤柔象夜故以閉戸也又闢戶謂之乾虞)
(翻曰闢開也謂從震之乾乾剛象晝故以開戶也)
積煖積涼(增詩疏物積而後始極既極而後方衰從旦積煖故日中之後乃極熱從昏積涼故半夜)
(之後始極寒)
太陽圓轉(增白居易短歌行曈曈太陽如火色上行千里下一刻出為白晝入為夜圓轉如珠住不)
(得)
極星(增夢溪筆談熙寧中予受詔典領歷官雜考星歷以璣衡求極星初夜在窺管中少時復出以此知)
(窺管小不能容極星遊轉乃稍稍展窺管候之凡歴三月極星方遊於窺管之内常見不隐然後知天極不動)
(處遠極星猶三度有餘每極星入窺管别畫為一圖圖為一圓規乃畫極星於規中具初夜中夜後夜所見各)
(圖之凡為二百餘圖極星方常循圓規之内夜夜不差)
星辰(增皇極經世星為晝辰為夜註少陽為星晝亦屬陽少隂為辰夜亦屬隂)
變物形體(增皇極經世晝變物之形夜變物之體註形可見故屬陽為晝之所變體有質故屬隂為)
(夜之所變)
餘分(增皇極經世天體數四而用三地體數四而用三天尅地地尅天而尅者在地猶晝之餘分在夜也)
(是以天三而地四天有三辰地有四行也然地之大且見且隐其餘分之謂耶)
月星(原皇極經世月晝可見也故為陽中之隂星夜可見也故為隂中之陽)
地上之數(增皇極經世有地然後有二有二然後有晝夜二三以變錯綜而成故易以二生數以十)
(二而變而一非數也非數而數以之成也天行不急未嘗有晝夜人居地上以為晝夜故以地上之數為人之)
(用也)
陽數隂數(原皇極經世陽爻晝數也隂爻夜數也天地相銜隂陽相交故晝夜相離剛柔相錯春夏)
(陽也故晝數多夜數少秋冬隂也故晝數少夜數多)
離坎(原皇極經世離在天而當夜故陽中有隂也坎在地而當晝故隂中有陽也)
晝夜之門(增皇極經世離東坎西當隂陽之半為春秋晝夜之門也)
天之晝夜(增正蒙晝夜者天之一息乎寒暑者天之晝夜乎天道春秋分而氣易猶人一寤寐而魂)
(交魂交成夢百感紛紜對寤而言一身之晝夜也氣交為春萬物糅錯對秋而言天之晝夜也)
天樞不動(增朱子語錄帝座惟在紫微者據北極七十二度常隐不見之中故有北辰之號而常居)
(其所蓋天形運轉晝夜不息而此為之樞如輪之轂如磑之臍雖欲動而不可得非有意於不動也)
日月左旋(增朱子語錄問天道左旋自西而東日月右行則如何曰横渠說日月皆是左旋說得好)
(蓋天行甚健一日一夜周天三百六十五度四分度之一又進過一度日行速健次於天一日一夜周三百六)
(十五度四分度之一正恰好比天進一度則日為退一度二日天進二度則日為退二度積至三百六十五日)
(四分日之一則天所進過之度又恰周得本數而日所退之度亦恰退盡本數遂與天會而成一年月行遲一)
(日一夜三百六十五度四分度之一行不盡比天為退了十三度有奇進數為順天而左退數為逆天而右曆)
(家以進數難算只以退數算之故謂之右行且曰日行遲月行速然則日行却得其正)
隂陽兩端(增朱子語錄晝夜運而無息便是隂陽之兩端其四邊散出紛擾者便是游氣以生人物)
(之萬殊如麫磨相似其四邊只管層層散出天地之氣運轉而已只管層層生出人物其中有麤有細如人物)
(有偏有正)
天運不息(增朱子語錄天運不息晝夜輥轉故地𣙜在中間使天有一息之停則地須䧟下惟天運)
(轉之急故凝結得許多查滓在中間地者氣之查滓也所以道輕清者為天重濁者為地)
三光隐映(增山堂考索周髀言天似蓋笠地法覆盆天地各巾高外下北極之下為天地之中三光)
(隐映以為晝夜)
幽明屈信(增洪範皇極内篇晝者明而信者也夜者幽而屈者也)
北極遠近(增黃氏書解日體徑一度半自西而東一日行一度一歲一周天所行之路謂之黃道與)
(赤道相交半出赤道外半入赤道内冬至之日黃道出赤道外二十四度去北極最遠日出辰日入申故時寒)
(晝短而夜長夏至之日黃道入赤道内二十四度去北極最近日出寅日入戌故時暑晝長而夜短春分秋分)
(黃道與赤道相交當兩極之中日出卯日入酉故時和而晝夜均焉)
隂陽奇偶(增蠡海集陽為奇隂為偶晝屬陽得奇夜屬隂得偶奇單故日得一偶拆故夜得二是以)
(上半夜為今日下半夜為明日是夜得二也)
御製駐蹕遼陽夜深對月用唐太宗遼城望月詩原韻夜
氣澄炎景清光度海碣流雲漸稀朗繁星燦如綴蟾殿
魄初明冰輪影未缺懷古聽行漏素心良藴結曠然望
九霄妖氛盡殄滅
御製歸化城夜月詩此際殊方月關山遠近看清輝臨玉
帳皎色耀金盤烟野照逾闊霜空夜未寒坐消行漏永
沙塞絶風湍
御製月夜登燕子磯詩石勢疑飛動江濤足下看天空來
皎月風定斂奔湍綠樹燈光亂蒼厓夏夜寒經過覩形
勝往往駐鳴鑾
政典
宜照天下(增易豐享王假之勿憂宜日中彖曰豐大也明以動故豐王假之尚大也勿憂宜日中宜)
(照天下也疏日中之時徧照天下王无憂慮德乃光被同於日中之盛故曰勿憂宜日中宜照天下也)
晝日三接(原易晉康侯用錫馬蕃庶晝日三接疏晝日三接者言非惟蒙賜蕃多又被親寵頻數一)
(晝之間三度接見也增周易集解虞翻曰離日在上故晝日三隂在下故三接矣)
日中為市(原易日中為市致天下之民聚天下之貨交易而退各得其所蓋取諸噬嗑)
寅清(增書帝曰俞咨伯汝作秩宗夙夜惟寅直哉惟清)
出納惟允(增書帝曰龍朕堲讒說殄行震驚朕師命汝作納言夙夜出納朕命惟允)
浚明(原書日宣三德夙夜浚明有家)
萬幾(原書兢兢業業一日二日萬幾)
昧爽待旦(原書先王昧爽丕顯坐以待旦旁求俊彥啟廸後人)
夢賚良弼(增書恭默思道夢帝賚予良弼韓愈賦昔殷之高宗得良弼於宵寐)
納誨(原書朝夕納誨以輔台德)
祀酒(增書朝夕曰祀兹酒惟天降命肇我民惟元祀)
毖祀(增書予冲子夙夜毖祀)
咸和萬民(增書自朝至於日中昃不遑暇食用咸和萬民)
承弼(增書其侍御僕從罔匪正人以旦夕承弼厥辟)
在宗載考(增詩厭厭夜飲在宗載考傳夜飲必於宗室)
在公(增詩夙夜在公在公明明疏羣臣以盡忠之故常侵早逮夜在於公所君臣無事相與明義明德而)
(已)
匪解(原詩夙夜匪解以事一人)
基命宥密(增詩成王不敢康夙夜基命宥密箋早夜始順天命不敢解倦行寬仁安静之政以定天)
(下)
質明行事(增禮季氏祭逮闇而祭日不足繼之以燭雖有強力之容肅敬之心皆倦怠矣有司跛倚)
(以臨祭其為不敬大矣他日祭子路與室事交乎戸堂事交乎階質明而始行事晏朝而退孔子聞之曰誰謂)
(由也而不知禮乎)
視朝(增禮朝辨色始入君日出而視之)
元端深衣(增禮朝元端夕深衣集說謂大夫士在私朝及家朝夕所服也)
祭日月(增禮王宮祭日也夜明祭月也)
祭星(增禮幽宗祭星也註宗當為禜字之誤幽榮謂星壇也星以昏始見疏星至夜而出故曰幽為營域)
(而祭之故曰幽榮)
飲酒不廢朝夕(增禮飲酒之節朝不廢朝莫不廢夕集說凡治事者朝以聽政而鄉飲聽政罷)
(方行是朝不廢朝也夕以修令而鄉飲禮畢猶可以治私事是莫不廢夕也)
擊柝(增周禮天官宮正夕擊柝而比之註夕莫也莫行夜以比直宿者為其有解惰離部署原左傳魯擊)
(柝聞於邾註以兩木相擊以行夜也)
燕食(增周禮天官膳夫王燕食則奉膳贊祭註燕食謂日中與夕食奉膳奉朝之餘膳所祭者牢肉疏奉)
(朝之餘膳者一牢分為三時故奉朝之餘餕也天子諸侯朝皆祭肺日中與夕皆祭牢肉故言所祭者牢肉也)
鼓鼜(增周禮地官鼓人凡軍旅夜鼔鼜註鼜夜戒守鼔也司馬法曰昏鼔四通為大鼜夜半三通為晨戒)
(旦明五通為發昫又夏官掌固晝三廵之夜亦如之夜三鼜以號戒註杜子春云讀鼜為造次之造謂擊鼔行)
(夜戒守也三廵之間又三擊鼜)
嘑旦(原周禮春官雞人大祭祀夜嘑旦以嘂百官註夜夜漏未盡雞鳴時也嘑旦以警起百官使夙興)
鳴鈴(增周禮春官巾車大祭祀鳴鈴以應雞人註雞人主呼旦鳴鈴以和之聲且警衆)
挈壺(增周禮夏官挈壺氏凡軍事縣壺以序聚柝以水火守之分以日夜註鄭司農云縣壺以為漏以序)
(聚柝以次更聚擊柝備守也元謂擊柝兩木相敲行夜時也以水守壺者為沃漏也以火守壺者夜則火視刻)
(數也分以日夜者異晝夜漏也漏之箭晝夜共百刻冬夏之間有長短焉太史立成法有四十八箭)
宿息(增周禮秋官野廬氏比國郊及野之道路宿息井樹註宿息廬之屬賓客所宿及晝止者也井共飲)
(食樹為蕃蔽)
夜時(原周禮秋官司寤氏掌夜時以星分夜以詔夜士夜禁禦晨行者禁宵行者夜遊者註夜時謂夜晩)
(早若今甲乙至戊夜士主行夜徼候者如今都候之屬禦亦禁也晨先明也宵定昏也)
恪居官次(增左傳公鉏為馬正敬共朝夕恪居官次)
政如農功(增左傳子產曰政如農功日夜思之思其始而成其終朝夕而行之行無越思如農之有)
(畔其過鮮矣)
臨政恤民(增左傳夙興夜寐朝夕臨政此以知其恤民也)
游鄉校(增左傳鄭人游於鄉校以論執政然明謂子産曰毁鄉校如何子産曰何為夫人朝夕退而游)
(焉以議執政之善否其所善者吾則行之其所惡者吾則改之是吾師也若之何毁之)
四時宣氣(原左傳子產曰君子有四時朝以聽政晝以訪問夕以修令夜以安身於是乎節宣其氣)
(勿使有所壅閉湫底以露其體疏節即四時也當勞逸更遞以宣散其氣朝以聽政久則疲疲則易之以訪問)
(訪問久則倦倦則易之以修令修令久則怠怠則易之以安身安身久則滯滯則易之以聽政以後事改前心)
(亦所以散其氣也)
官修其方(增左傳官修其方朝夕思之)
宿業(增左傳官宿其業疏夜宿所以安身也謂安心思其職業服虔云宿思也預思明日之事如家人宿)
(火)
夫屯(增左傳楚子圍蔡里而栽廣丈高倍夫屯晝夜九日如子西之素註夫猶兵也壘未成故令人在壘)
(裏屯守蔡子西本計為壘當用九日而成)
左右廣(增左傳楚子為乘廣三十乘分為左右右廣雞鳴而駕日中而說左則受之日入而說)
朝朝莫夕(增榖梁閏月朝廟註親存朝朝莫夕)
宵田(增爾雅宵田為獠註即今夜獵載鑪照也)
大采朝日(增國語天子大采朝日與三公九卿祖識地德)
日中考政(增國語日中考政與百官之政事師尹惟旅牧相宣序民事)
少采夕月(增國語少采夕月與太史司載糾虔天刑)
日入監九御(增國語日入監九御使潔奉禘郊之粢盛而後即安)
諸侯脩業考職(增國語諸侯朝脩天子之業命晝考其國職夕省其典刑夜儆百工使無慆淫)
(而後即安)
卿大夫考職講政(原國語卿大夫朝考其職晝講其庶政夕序其業夜庀其家事而後即安)
士受業講習(增國語士朝而受業晝而講貫夕而習復夜而計過無憾而後即安)
使民知時(增管子均地分力使民知時也民乃知時日之早晏日月之不足飢寒之至於身也是故)
(夜寢早起父子兄弟不忘其功為而不倦民不憚勞苦故不均之為惡也)
神光夜集(增史記封禪書作鄜畤後九年文公獲若石云於陳倉北阪城祠之其神來常以夜光輝)
(若流星從東南來集於祠城則若雄雞其聲殷殷云野雞夜雊以一牢祠命曰陳寳)
夜衣就國(增史記齊太公世家武王封師尚父於齊營丘東就國道宿行遲逆旅之人曰吾聞時難)
(得而易失客寢甚安殆非就國者也太公聞之夜衣而行黎明至國)
靈壇光燭(增漢書武帝紀元封四年祠后土詔曰朕躬祭后土地祗見光集於靈壇一夜三燭)
采詩夜誦(增漢書禮樂志武帝定郊祀之禮祠太一於甘泉就乾位也祭后土於汾隂澤中方丘也)
(乃立樂府采詩夜誦有趙代秦楚之謳)
郊見光氣(增漢書郊祀志皇帝始郊見泰一雲陽有司奉瑄玉嘉牲薦饗是夜有美光及晝黃氣上)
(屬天)
斷獄理書(原漢書刑法志秦始皇躬操文墨晝斷獄夜理書自程決事日縣石之一)
夜半前席(原漢書賈誼傳文帝思誼徵之至入見上方受釐坐宣室上因感鬼神事而問鬼神之本)
(誼具道所以然之故至夜半文帝前席既罷曰吾久不見賈生自以為過之今不及也)
刁斗(原漢書李廣傳刁斗註以銅作鐎受一斗晝炊飯食夜擊持行夜)
朝奏暮召(原漢書主父偃傳上書闕下朝奏暮召入見時徐樂嚴安亦俱上書言世務書奏上召見)
(三人謂曰公皆安在何相見之晩也)
夕牲(增漢書丙吉傳吉子顯嘗從祠高廟至夕牲日廼使出取齋衣註未祭一日其夕展視牲具謂之夕)
(牲)
金華殿說書(增漢書叙傳時上方鄉學鄭寬中張禹朝夕入說尚書論語於金華殿中詔伯受焉)
祭不同時(增淮南子夏后氏祭於闇註於室中中夜祭之也又殷人祭於陽註於堂上日平旦祭也)
(又周人祭於日出以朝此祭之不同者也註於日出時祭於庭中朝者庭也)
以星出入(原說苑巫馬期治單父以星出以星入日夜不處以身親之而單父治)
夜分講經(原後漢書光武紀每旦視朝日仄廼罷數引公卿郎將講論經理夜分廼寐曰我自樂此)
(不為疲也)
暮夜郤金(原後漢書楊震傳遷荆州刺史東萊太守當之郡道經昌邑故所舉荆州茂才王密為昌)
(邑令謁見至夜懷金十斤以遺震震曰故人知君君不知故人何也密曰暮夜無知者震曰天知神知我知子)
(知何謂無知密愧而出)
門候拒關(原後漢書郅惲傳為上東城門候帝嘗出獵車駕夜還惲拒關不開帝令從者見面於門)
(間惲曰火明遼遠遂不受詔帝廼廻從東中門入明日惲上書諫賜布百匹)
不禁夜作(原後漢書廉范傳范遷蜀郡太守成都民物豐盛邑宇逼側舊制禁民夜作以防火災而)
(更相隐蔽燒者日屬范乃毁削先令但嚴使儲水而已百姓為便乃歌之曰廉叔度來何暮不禁火民安作平)
(生無𥜗今五絝)
乘船夜遁(原後漢書孟嘗傳被徵當還吏民攀車請之嘗既不得進乃載鄉民船夜遁去晉書鄧攸)
(傳攸在吳郡刑政清明百姓歡悦後稱疾去職百姓數千人留牽攸船不得進乃小停夜中發去吳人歌之曰)
(紞如打五鼔雞鳴天欲曙鄧侯拖不留謝令推不去)
狗不夜吠(原後漢書劉寵傳寵拜會稽太守簡除煩苛禁察非法郡中大化徵為將作大匠山隂縣)
(有五六老叟人齎百錢以送寵曰自明府下車以來狗不夜吠民不見吏今聞當見棄去故自扶奉送寵為人)
(選一大錢受之)
持五夜(原漢舊儀晝漏盡夜漏起省中黃門持五夜五夜者甲夜乙夜丙夜丁夜戊夜杜甫詩五夜漏)
(聲催曉箭)
夕郎(原漢舊儀黃門郎屬黃門令日暮入對青瑣門拜名曰夕郎增雍錄漢世給事巾夕入青瑣門對拜)
(師古曰青瑣者為連瑣文而青塗也)
奉璽程(增漢舊儀奉璽書使者愛馳傳其驛騎也三騎晝夜行千里為程)
白氣赤光(增漢官儀元封封禪晝有白氣夜有赤光)
夜徼(增漢官儀公車司馬掌殿司馬門夜徼宫中)
郎官入直(增漢官儀尚書郎入直臺中供新青縑白綾被或錦被晝夜更宿帷帳畫通中枕卧旃蓐)
(冬夏隨時改易)
王日四食(原白虎通王平居中央制御四方平旦食少陽之始也晝食太陽之始也餔食少隂之始)
(也暮食太隂之始也)
廵警(增張衡西京賦徼道外周千廬内附衛尉八屯警夜廵晝原唐六典左右金吾衛大將軍將軍之職)
(掌宫中及京城晝夜廵警之法以執禦非違)
捧簡不寐(增晉書傅休奕傳天性峻急每有奏劾或值日暮捧白簡整簪帶竦踊不寐坐而待旦於)
(是貴游懾伏臺閣生風)
犯夜(原晉書王承傳有犯夜者為吏所拘承問其故答曰從師受書不覺日暮承曰鞭撻甯越以立威名)
(非政化之本使吏送令還家杜甫詩醉歸應犯夜可怕李金吾)
朝日夜光(增抬遺記炎帝築圜丘以祀朝日飾瑶階以揖夜光)
白虎幡(增宋書百官志殿中司馬督朝會宴饗則將軍戎服直侍左右夜開城諸門則執白虎幡監之)
照夜煬晨(增顔延之南郊登歌奔精照夜高燎煬晨隂明浮爍沈禜深淪)
夜廵(增南史蕭脩傳初嗣王範為衛尉夜中行城常因風便鞭箠宿衛欲令帝知其勤及脩在職夜必再)
(廵而不欲人知或問其故曰夜中廵逴實有其勞主上慈愛聞之容或賜止違詔則不可奉詔則廢事且胡質)
(之清尚畏人知此職司之常何足自顯聞者嘆服)
應更鐵磬(增齊書百官志宮城諸却敵樓上本施鼓持夜者以應更唱太祖以鼓多驚眠改以鐵磬)
雞人投籖(原南史陳文帝紀一夜内刺閨取外事分判者前後相續每雞人伺漏傳籖於殿中者令)
(投籖於階石上鎗然有聲云吾雖得眠亦令驚覺)
宗宴(增魏書任城王澄傳高祖延四廟之子申宗宴於皇信堂不以爵秩為列悉序昭穆為次用家人之)
(禮行禮已畢令宗室各言其志可率賦詩特令澄為七言連韻與高祖往復賭賽遂至極歡際夜乃罷)
戒晨鼓(增水經注西魏神瑞三年建白樓置大鼔於其上晨昏以千椎為城里諸門啟閉之候謂之戒)
(晨鼔)
警嚴(增唐書儀衛志伶工謂夜警為嚴凡大駕嚴夜警十二曲中警三曲五更嚴三遍天子謁郊廟夜五)
(鼓過半奏四嚴車駕至橋復奏一嚴)
木契符(增唐書車服志木契符左右各十九太極殿前刻漏所亦以左契給之右以授承天門監門晝)
(夜勘合然後鳴鼓)
排門持更(增唐書百官志諸衛折衝都尉府捉鋪持更者晨夜有行人必問不應則彈弓而嚮之復)
(不應則旁射又不應則射之晝以排門人遠望暮夜以持更人遠聽有衆而囂則告主帥)
蠟液繼燭(原唐書柳公權傳文宗召充翰林書詔學士嘗夜召對於沉香亭子亭燭窮而語未盡宫)
(人以蠟液濡紙繼之)
宵旰(增唐書劉蕡𫝊終任賢之效無宵旰之憂王勃文功成旰食道濟宵衣杜甫詩宵旰憂虞軫黎元疾)
(苦駢)
夜不安枕(原唐書循吏傳序太宗嘗曰朕思天下事丙夜不安枕永惟治人之本莫重刺史故錄姓)
(名於屏風卧興對之得才否狀輙疏之下方以擬廢置)
金鏡書(增宣宗實錄大中二年二月令狐綯為翰林學士夜召與論人間疾苦帝出金鏡書曰此太宗)
(所著也綯再拜曰陛下必欲興王業捨此孰先)
蓮炬送歸(原東觀奏記上將命令狐綯為宰相夜半含春亭召對賜金蓮花炬送歸學士院宋史蘇)
(軾傳嘗鎖宿禁中召對便殿命坐賜茶撤御前金蓮燭送歸院)
受事番直(增通典後魏御史甚重必以對策高第者補之侍御史與殿中侍御史晝則外臺受事夜)
(則番直内臺)
題敕狀(增唐會要景雲二年六月敕南衙北門及諸門進状及降墨敕皆晝題時刻夜題更籌)
視事觀書(增唐詩記事文宗嘗謂左右曰若不甲夜視事乙夜觀書則何以為人君耶每試進士多)
(自出題目及所司進所試披覽吟詠終日忘倦)
祭南海神(增韓愈南海神廟碑常以立夏氣至命廣州刺史行事祠下當祀時海多大風故常以疾)
(為解而委事於其副元和十二年詔用魯國孔公為廣州刺史至州之明年吏以時告公乃誓羣有司曰吾將)
(宿廟下以供晨事明日吏以風雨白不聽公遂升舟省牲之夕載暘載隂將事之夜天地開除月星明穊五鼔)
(既作牽牛正中公乃盛服執笏以入即事)
取明水(增韓愈明水賦命烜氏候清夜持鑑而精氣旁射照月而隂靈潛下)
明堂位(增柳宗元四門助教壁記易傳太初篇曰天子旦入東學晝入南學夕入西學暮入北學中央)
(曰太學天子之所自學也蔡邕引之以定明堂之位焉)
禮部試(原上庠錄唐制禮部試舉人夜以三鼓為限本朝率用白晝不許繼燭)
學士承旨(增宋史職官志翰林學士院翰林學士承旨等六員掌制誥詔令撰述之事凡拜宰相及)
(事重者晩漏上天子御内東門小殿宣詔面諭給筆札書所得旨禀奏歸院内侍鎖院門禁止出入夜漏盡具)
(詞進入遲明白麻出)
三條燭(增宋史竇貞固傳遷禮部尚書知貢舉舊制進士夜試繼以三燭長興二年改令晝試貞固以)
(晝晷短難盡士材奏復夜試擇士平允時論稱之雍錄禮部南院者即貢院也唐世有試其中而賦詩曰才到)
(第三條燭盡南宫風月畫難成則以試所為南宫也)
禱雨(增仁宗實錄以天久不雨降服徹膳躬自暴露夜輙升壇禱祀逹旦不寐)
待漏院(增雍錄故事建福門望仙門昏而閉五更五點而啟至德中有吐蕃自金吾仗亡命因敕晩開)
(宰相待漏太僕寺車坊元和元年初置百官待漏院各據班品為次在建福門外候禁門啟入朝可談朝時自)
(四更時朝士至宰執後至大臣自從官及親王駙馬皆有位次在皇城外仗舍謂之待漏院每位有翰林司官)
(給酒果以供朝臣)
天文院(增夢溪筆談國朝置天文院於禁中設漏刻觀天臺銅渾儀皆如司天監與司天監互相檢察)
(每夜天文院具有無諦見雲物祺祥及當夜星次須令於皇城門未發前到禁中門發後司天占狀方到以兩)
(司奏狀對勘以防虛偽)
天子請客(增夢溪筆談陳文忠堯叟為樞密一日日欲沒時忽有中人宣召既入右掖已昏黑遂引)
(入禁中屈曲行甚久時見有簾幃燈燭皆莫知何處已而到一小殿殿前有兩花檻已有數人先至皆立廷中)
(殿上垂簾蠟燭十餘炬而已相繼而至者凡七人中使乃奏班齊惟記文忠丁謂杜鎬三人其四人忘之杜鎬)
(時尚為館職良久乘輿自宮中出燈燭亦不過數十而已宴具甚盛卷簾令不拜升殿就坐御座設於席東設)
(文忠之坐於席西如常人賓主之位堯叟等皆惶恐不敢就位上宣諭不已堯叟懇陳自古未有君臣齊列之)
(禮至於再三上作色曰本為天下太平朝廷無事思與卿等共樂之若如此何如就外朝開宴今日只是宮中)
(供辦未嘗命有司亦不召中書輔臣以卿等機密及文館職任侍臣無嫌且欲促坐語笑不須多辭堯叟等皆)
(趨下稱謝上急止之曰此等禮數且皆置之堯叟悚慄危坐上語笑極歡酒五六行膳具中各出兩絳囊置羣)
(臣之前皆大珠也上曰時和歲豐中外康富恨不得與卿等日夕相會太平難遇此物助卿等燕集之費羣臣)
(欲起謝上云且坐更有如是酒三行皆有所賜悉良金重寳酒罷已四鼓時人謂之天子請客)
仗舍觀書(增春明退朝綠李文正公罷相為僕射奉朝請居昭慶坊每五鼔則興置白居易集數冊)
(於茶鐐中至安遠門仗舍然燭觀之俟啟鑰則赴朝)
讀無逸篇(增清異錄武宗侵夜宮嬪離次上獨映琉璃燈籠觀書久之歸寢殿王才人問官家今日)
(何以消遣上曰綠羅供奉已去皂羅供奉不來與紫明供奉相守熟讀尚書無逸篇數遍朕非不能取熱閙快)
(活正要與絃管尊罍暫時隔破)
侍讀侍講(增玉海按故事唐開元置侍讀其後有翰林侍講學士五代久廢太宗崇尚儒術由是命)
(文仲侍讀寓直禁中以備顧問然名秩未崇上遹尊先志首置此職擇耆儒舊學充其選班次翰林學士祿賜)
(如之設直廬於秘閣侍讀更直侍講長上日給珍膳夜則迭宿召對詢訪或至中夕)
導駕奏嚴(增玉海紹興十二年五月太常言郊祀仗内鼓吹八百八十四人今樂工全缺乞下三司)
(差撥從之鼓吹用鉦鼓鐃角觱栗管笛等晝在仗内導駕夜在警場奏嚴)
路燈(增蕪史宮中各長街設有路燈以石為座銅為樓銅絲為門壁每日晩内府庫監灌油燃燈以便廵)
(行)
觀星臺(增續文獻通考洪武以來設觀星臺於雞鳴山上令天文生分班晝夜觀望)
御製夜至三鼓坐待議政大臣奏事有感而作午夜迢迢
刻漏長每思戰士幾㢠廻腸海氛波浪何年靖日望軍書
奏凱章
御製星出歸營詩皎皎星河路向西將歸玉帳渡山溪羽
林扈從皆雄將掃靖烟塵萬馬齊
御製夜半覽本詩初冬夜靜正三更宵旰清心勉勵精自
愧事繁機不敏細披章奏察民情
御製行殿夜覽章奏詩飛遞傳來奏牘多旌門莫問夜如
何銀燈毳幕春寒重恐是隂陽尚失和
御製盛京遣使請
太皇太后
皇太后起居夜書奏疏畢偶成詩雲山遥隔萬安宮定省心
懸午夜中孺慕經時書不盡微誠憑仗與東風
御製軍中夜嘗擐甲達旦詩四山風靜建旌旄帳外沙明
片月高除逆安民非得已終宵擐甲敢言勞
御製營夜南望北斗詩碧琉璃界四垂邊漸覺雲低欲到
天為問北來行近遠果然北斗挂南川
民用
于茅索綯(增詩晝爾于茅宵爾索綯箋晝日往取茅歸夜作絞索以待時用)
弋鳧鴈(增詩子興視夜明星有爛將翺將翔弋鳧與鴈疏同興而視夜之早晩明星尚有爛然早於别)
(色之時早朝於君君事又早終閒暇無事將翺翔以學習射事弋射鳧之與鴈以待賓客為飲酒之羞)
毋忝所生(原詩夙興夜寐毋忝爾所生疏當早起夜卧行之無辱汝所生之父祖)
定省(增禮昏定而晨省疏昏定而晨省者一日之法應卧當齊整牀袵使親體安定之後退至明旦既隔)
(夜蚤來視親之安否何如先昏後晨兼示經宿之禮涑水家儀凡卑幼於尊長晨亦省問夜亦安置)
燭至起(增禮燭至起註異晝夜)
燭䟦(增禮燭不見䟦疏小爾雅云䟦本也本把處也古者未有䗶燭唯呼火炬為燭也火炬照夜易盡盡)
(則藏所然殘本所以爾者若積聚殘本客見之則知夜深慮主人厭倦或欲辭退也故不見殘本恒如然未盡)
(也)
家塾(增禮家有塾註古者仕焉而已者歸教於閭里朝夕坐於門門側之堂謂之塾疏周禮百里之内二)
(十五家為閭同共一巷巷首有門門邊有塾謂民在家之時朝夕出入恒就教於塾)
薌脯(增禮鉅鑊湯以小鼎薌脯於其中使其湯毋滅鼎三日三夜毋絶火而后調之以醯醢集說鉅鑊湯)
(以大鑊盛湯也脯解析之薄如脯也薌脯香美此脯也脯在小鼎内而小鼎則置在鑊湯内湯不可沒鼎沒鼎)
(則水入壊脯也毋絶火微熱而已不熾之也至食則又以醯與醢調和之)
父子朝夕(增禮由命士以上父子皆異宮昧爽而朝慈以旨甘日出而退各從其事日入而夕慈以)
(旨甘集說慈愛也謂敬愛其親故以旨甘之味致其愛晩朝為夕)
歛枕簟(增禮凡内外鷄初鳴咸盥潄衣服歛枕簟灑掃室堂及庭布席各從其事集說古人枕席之具)
(夜則設之曉則歛之不以私䙝之用示人也)
不舉樂(增禮取婦之家三日不舉樂思嗣親也註重時變也)
不息燭(增禮嫁女之家三夜不息燭思相離也註親骨肉也)
夜行以燭(原禮男子入内不嘯不指夜行以燭無燭則止女子出門必擁蔽其面夜行以燭無燭則)
(止伊川文集先公大中娶侯氏夫人七八歲時誦古詩曰女子不夜出夜出秉明燭自是日暮則不復出房門)
執燭(增禮凡飲酒為獻主者執燭抱燋客作而辭然後以授人執燭不讓不辭不歌原集說飲酒之禮賓)
(主有讓及更相辭謝又各歌詩以見意今以暮夜略此三事)
亟見(增禮亟見曰朝夕集說亟見數見也於君子則曰某願朝夕聞命於將命者)
三時市(原周禮地官司市大市日昃而市百族為主朝市朝時而市商賈為主夕市夕時而市販夫販)
(婦為主註日昃昳中也市雜聚之處言主者謂其多者也百族必容來去商賈家於市城販夫販婦朝資夕賣)
(因其便而分為三時之市所以了物極衆鄭司農云百族百姓也)
湅絲(增周禮冬官㡛氏湅絲以涚水漚其絲七日去地尺暴之晝暴諸日夜宿諸井七日七夜是謂水湅)
(註涚水以灰所泲水也漚漸也宿諸井縣井中)
湅帛(增周禮冬官㡛氏湅帛以欄為灰渥淳其帛實諸澤器淫之以蜃清其灰而盝之而渾之而沃之而)
(盝之而塗之而宿之明日沃而盝之晝暴諸日夜宿諸井七日七夜是謂水湅註渥以欄木之灰漸釋其帛也)
(澤器謂滑澤之器蜃蛤也淫薄粉之令帛白清澄也於灰澄而出盝晞之晞而揮去其蜃更渥淳之朝更沃至)
(夕盝之又更沃至旦盝之亦七日如漚絲也)
冠期(增儀禮士冠禮擯者請期宰告曰質明行事註質正也宰告曰旦日正明行冠事)
婦俟見(增儀禮士昏禮夙興婦沐浴纚笄宵衣以俟見註夙早也昏明日之晨興起也俟待也待見於)
(舅姑寢門之外)
贊見舅姑(增儀禮士昏禮質明贊見婦於舅姑席於阼舅即席席於房外南面姑即席婦執笲棗栗)
(自門入升自西階進拜奠於席)
行事用昏昕(增儀禮士昏禮凡行事必用昏昕受諸禰廟辭無不腆無辱註用昕使者用昏壻也)
(腆善也賓不稱幣不善主人不謝來辱)
日星為紀(增家語以日星為紀故業可别註日以紀晝星以紀夜故事可得而分别也)
學則(增管子夙興夜寐衣帶必飾朝益暮習小心翼翼一此不解是謂學則)
明動晦休(增國語自庶人以下明而動晦而休無日以怠)
紡績織紝(增墨子婦人夙興夜寐紡績織紝多治麻絲葛緒細布縿此其分事也)
饔飧(原孟子饔飧而治註朝曰饔夕曰飧)
夜氣(原孟子夜氣不足以存真德秀夜氣箴夫一書一夜者三百六旬之積故冬四時之夜而夜乃一日)
(之冬天壤之間羣動俱闃窈乎如未判之鴻濛維人之身嚮晦宴息亦當以造物而為宗必齋其心必肅其躬)
(不敢弛然自放於牀簀之上使慢易非辟得以賊吾之衷雖終日乾乾靡容一息之間斷而昏冥易忽之際尤)
(當致戒謹之功蓋安其身所以為朝聽晝訪之地而夜氣深厚則仁義之心亦浩乎其不窮)
美陽亭(增說文美陽亭即幽也民俗以夜市)
作息(增論衡夜月光盡不可以作人力亦倦欲壹休息晝日光明人卧亦覺力亦復足非天以日作之以)
(夜息之也作與日相應息與夜相得也)
夜作(增農家諺河射角堪夜作犁星沒水生骨)
鼓起鐘息(增獨斷鼓以動衆鐘以止衆夜漏盡鼓鳴則起晝漏盡鐘鳴則息也)
院寬室明(增詩噲噲其正&KR0938;&KR0938;其冥箋噲噲猶快快也正晝也&KR0938;&KR0938;猶煟煟也冥夜也言居之晝日)
(則快快然夜則煟煟然皆寬明之貌疏處所寬明快快然其晝日居之也煟煟然其夜冥居之也院寬室明晝)
(夜俱快君子之所安息也)
幽堂明室(增張協七命幽堂晝密明室夜朗)
火井(增華陽國志臨卭縣有火井夜時光映上昭民欲其火光以家火投之頃許如雷聲火焰出通耀數)
(十里以竹筩盛其光藏之可拽行終日不滅)
粟米爐酒(增齊民要術作粟米爐酒法受兩石以下甕子以石子二三升蔽甕底夜炊粟米飯即攤)
(之令冷夜得露氣雞鳴乃和之大率米一石殺麴米一斗春酒糟末一斗粟米飯五斗麴殺若多少計須減飯)
(和法痛挼令相雜填滿甕為限以紙蓋口搏押上勿泥之恐太傷熱五六日後以手内甕中看令無熱氣便熟)
(矣酒停亦得二十許日以冷水澆筒飲之䣺出者歇而不美)
頤白酒(增齊民要術河東頤白酒法六月七月作用笨麴陳者彌佳剗治細剉麴一斗熟水三斗黍米)
(七斗麴殺多少各隨門法常於甕中釀無好甕者用先釀酒大甕淨洗曝乾側甕著地作之旦起煑甘水至日)
(午令湯色白乃止量取三斗著盆中日西淘米四斗使淨即浸夜月炊作再餾飯令四更中熟下黍飯席上簿)
(攤令極冷於黍飯初熟時浸麴向曉昧旦日未出時下釀以手搦破塊仰置勿蓋日西更淘三斗米浸炊還令)
(四更中稍熟攤極冷日未出前酘之亦搦破塊明日便熟押出之酒氣香美乃勝桑落時作者)
治瓜籠(增齊民要術治瓜籠法旦起露未解以杖舉瓜蔓散灰於根下後一兩日復以土培其根則迥)
(無蟲矣)
蒸乾蕪菁根(增齊民要術蒸乾蕪菁根法作湯淨洗蕪菁根漉著一斛甕子中以葦荻塞甕裏以)
(蔽口著釜上繫甑帶以乾牛糞然火竟夜蒸之麤細約熟謹謹著牙真𩔖鹿尾蒸而賣者則收米十石也)
種胡荽(增齊民要術種胡荽挼生子令中破籠盛一日再度以水沃之令生芽然後種之再宿即生矣)
(註晝用箔蓋夜則去之晝不蓋熱不生夜不去蟲耬之)
胡荽葅(增齊民要術作胡荽葅法湯中渫出之著大甕中以煖蓋經宿水浸之明日汲水淨洗出别器)
(中以鹽酢浸之香美不苦)
種蘭香(增齊民要術種蘭香治畦下水一同葵法及水散子訖水盡簁熟糞僅得蓋子便止盡日簿蓋)
(夜即去之生即去箔常令足水晝日不用見日夜須受露氣)
藏木瓜(增齊民要術食經藏木瓜法先切去皮煑令熟著水中車輪切百瓜用三升鹽密一斗漬之晝)
(曝夜内汁中取令乾以餘汁密藏之亦同濃秔汁也)
曝膠餅(增齊民要術先於庭中竪槌施三重箔摘令免狗鼠於最下箔上布置膠餅其上兩重為作隂)
(涼并扞霜露旦起至食時卷去上箔令膠見日食後還復舒箔為蔭雨則内厰屋之下則不須重箔四五日浥)
(浥時繩穿膠餅懸而日曝極乾乃内屋内懸紙籠之以防青蠅壁土之汙)
芥□(增齊民要術食經作芥□法熟擣芥子細篩取屑著甕裏蟹眼湯洗之澄去上清後洗之如此三過)
(而去其苦微火上攪之少熇覆甌房上以灰圍甌邊一宿則成以薄酢蓋厚薄任意)
和酒(增齊民要術作和酒法酒一斗胡椒六十枚乾薑一分雞舌香一分蓽撥六枚下簁絹囊盛内酒中)
(一宿蜜一升和之)
秫黍米酒(增齊民要術作秫黍米酒法一斗麴殺米二石一斗第一酘米三斗停一宿酘米五斗又)
(停再宿酘米一石又停三宿酘米三斗其酒飯欲得弱炊炊如食飯法舒使極冷然後納之)
神麴酒(增齊民要術神麴酒方淨掃刷麴令淨有土處刀削去必使極淨及斧背椎破大小如棗栗斧)
(刀則殺小用故紙糊席曝之夜乃勿收令受霜露風隂則收之恐土汙及雨潤故也若急湏者麴乾則得從容)
(者經二十日許受霜露彌令酒香)
釀白醪(增齊民要術釀白醪法取糯米一石令水淨淘漉出著甕中作魚眼沸湯浸之經一宿米欲絶)
(酢炊作一餾飯攤令絶冷取魚眼湯沃浸米泔二斗煎取六升著甕中以竹掃衝之如茗渤復取水六斗細羅)
(麴末一斗合飯一時内甕中和攪令飯散以氊物裹甕并口覆之經宿未消取生疎布漉出糟别炊好糯米一)
(斗作飯熱著酒中為汎以單布覆甕經一宿汎米消散酒味備矣)
曬棗(增齊民要術曬棗先治地令淨布椽於箔下置棗於箔上以椽聚而復散之一日中二十度乃佳夜)
(仍不聚得霜露氣乾速成隂雨之時乃聚而苫之)
舂稻(增齊民要術舂稻必湏冬時積日燥曝一夜置霜露中即舂若冬舂不乾即米青赤脉起不經霜不)
(燥曝則米碎矣)
乾棗(增齊民要術食經曰作乾棗法將蔣露於庭以棗著上厚二寸復以新蔣覆之凡三日三夜撤覆露)
(之畢日曝取乾入屋巾率一石以酒一升潄著器中密泥之經數年不敗也)
粟米麴酢(增齊民要術粟米麴作酢法大率笨麴末一斗井花水一石粟米飯一石明旦作酢今夜)
(炊飯薄攤使冷日未出前汲井花水斗量著甕中量飯著盆中或栲栳中然後瀉飯著甕中瀉時直傾之勿以)
(手撥飯水量麴末為著飯上慎勿撓攪亦勿移動綿幕甕口三七日熟美釅少澱久停彌好)
白梅(增齊民要術作白梅法梅子酸核初成時摘取夜以鹽汁漬之晝則日曝凡作十宿十浸十曝便成)
(調鼎和韲所在多任也)
手藥(增齊民要術合手藥法取豬□一具摘去其脂合蒿葉於好酒中痛挼使汁甚滑白桃仁二七枚去)
(黃皮研碎酒解取其汁以綿裹丁香藿香甘松香橘核十顆打碎著□汁中仍浸置勿出瓷貯之夜煑細糠湯)
(淨洗面拭乾以藥塗之令手軟滑冬不皴)
澆葵(增齊民要術葵生三葉然後澆之澆用晨夕日中便止)
梨汁塗面(增齊民要術面患皴者夜燒梨令熟以糠湯洗面訖以煖梨汁塗之令不皴)
掐葵翦韭(增齊民要術諺曰觸露不掐葵日中不翦韭)
石鹽(增水經注河東鹽池東西七十里南北十七里紫色澄渟渾而不流水出石鹽自然印成朝取夕復)
(終無減損)
石炭冶鐵(增水經注釋氏西域記屈茨北二百里有山夜則火光晝日但烟人取此山石炭冶此山)
(鐵恒充三十六國用)
雞鳴布(增隋書地理志豫章之俗頗同吳中一年蠶四五熟勤於紡績亦有夜浣紗而旦成布者俗呼)
(為雞鳴布)
伐黃楊木(原酉陽雜俎世重黃楊以無火或曰以水試之沉則無火取此木必以隂晦夜無一星則)
(伐之為枕不裂)
木魚(增摭遺有一白衣問天竺長老云僧舍悉懸木魚何也答曰用以警衆白衣曰必刻魚有何因也長)
(老不能答遣僧以問琅山悟卞師師曰魚晝夜未嘗合目亦欲脩行者晝夜忘寐以至於道也)
魚鑰(原芝田錄門鑰必以魚取其不瞑目守夜之義)
望筒(增營造法式望筒長一尺八寸方三寸用版合造兩罨頭開圜眼徑五分筒身當中兩壁用軸安於)
(兩立頰之内其立頰自軸至地高三尺廣三寸厚二寸晝望以筒指南令日景透北夜望以筒指北於筒南望)
(令前後兩竅内正見北辰極星然後各垂繩墜下記望筒兩竅心於地以為南則四方正)
藥枕(增保生要錄藥枕藥性太熱則熱氣衝上太冷則冷氣傷腦唯理風平涼者乃為得宜蔓荆子八分)
(甘菊花八分細辛六分吳白芷六分芎藭六分白术四分通草八分防風八分藁本六分羚羊角八分犀角八)
(分黑豆五合石菖蒲八分細剉成末拌勻以生絹囊盛之次用碧羅袋盛之如枕樣置在盒子中晩來欲枕時)
(揭去蓋不枕即蓋之使藥氣不散枕之日久耳中微鳴是藥抽風之驗)
火寸(增清異錄夜中有急苦於作燈之緩批杉條染硫黃置之待用一與火遇得燄穗然呼引光奴今有)
(貨者易名火寸)
香附餅(增清異錄香附子砂盆中熟擦去毛作細末水攪浸澄一日夜去水膏㬠稠捏餅焙乾復浸如)
(此五七遍入藥宛然有沉水香味單服尤清)
伴月香(增清異錄徐鉉或遇月夜露坐中庭但爇佳香一炷號伴月香)
白石琴暉(增歐公試筆夜彈琴惟石暉為佳蓋金蚌瑟瑟之𩔖皆有光色燈燭照之則炫燿非老翁)
(夜視所宜白石照之無光惟目昏者為便)
麻子(增筆談麻子海東來者最勝大如蓮實出屯羅島其次上郡北地所出大如大豆亦善其餘皆下材)
(用時去殼其法取麻子帛包之沸湯中浸候湯冷乃取懸井中一夜勿令著水明日日中曝乾就新瓦上輕挼)
(其殼悉解簸揚取肉粒粒皆完)
矢服為枕(增筆談古法以牛革為矢服夜卧則以為枕取其中虛附地枕之數里内有人馬聲則皆)
(聞之蓋虛能納聲也)
采茶(增北苑别錄采茶之法須是侵晨不可見日晨則夜露未晞茶芽肥潤見日則為陽氣所薄使芽之)
(膏腴内秏至受水而不鮮明故每日常以五更撾鼔集羣夫於鳳凰山監采官人給一牌入山至辰刻則復鳴)
(鑼以聚之恐其踰時貪多務得也)
僕妾供役(增洓水家儀凡内外僕妾雞初鳴咸起櫛總盥漱衣服男僕灑掃聽事及庭鈐下蒼頭灑)
(掃中庭女僕灑掃堂室設椅卓陳盥漱櫛靧之具主父主母既起則拂牀襞衾侍立左右以備使令退而具飲)
(食得間則浣濯紉縫先公後私及夜則復拂牀展衾當晝内外僕妾惟主人之命各從其事以供百役)
讀書(增石林家訓旦起須先讀書三五卷正其用心處然後可及他事暮夜見燭亦復然若遇無事終日)
(不離几案苟能如此一生永不會向下作下等人如見他事自然不妄)
鬼宿渡河(增避暑錄話士大夫家祭多不同蓋五方風俗沿習與其家法所從來各異近見翟公㢲)
(作祭儀十卷問其大約謂如或祭於昏或祭於旦皆非是當以鬼宿渡河為候而鬼宿渡河常在中夜必使人)
(仰占以俟之)
服胡麻(增蘇軾服胡麻賦於此有草衆所嘗兮狀如狗蝨其莖方兮夜炊晝曝久乃臧兮伏苓為君此)
(其相兮)
螢火芝(原續博物志良常山有螢火芝大如豆夜視有光得食一枚心中一孔明食七枚七孔明可夜)
(書)
薑棚覆干(增施宿會稽志薑畏日而喜露故薑棚覆以干干亦苕之屬也夜冷露零則干卷而薑舒)
(日出晝燠則干舒而蔭濃性與他草木異故越人種薑必覆以干)
藜牀(增賈氏說林呼子先夜不卧惟倚藜杖閉目少頃即謂之睡仙去留其杖子先故人陸麟寳之謂之)
(藜牀)
麋鹿角膠(增墨經唐本草注曰麋角鹿角煑濃汁重煎成膠今法取蜕角斷如寸去皮及赤騂以河)
(水漬七晝夜又一晝夜煎之將成以少牛膠投之加以龍麝)
蠻氊(增桂海器志蠻氊出西南諸蕃以大理者為最蠻人晝披夜卧無貴賤人有一番)
通天犀(增爾雅翼通天犀水犀之角也可以破水大霧重露之夜以置中庭終不沾濡得三寸以上刻)
(為魚而御之以入水水常開方三尺)
花木瓜(增爾雅翼木瓜宣城者佳彼州種蒔尤謹徧滿山谷始實成則鏃紙作花𫝊其上重霧之夜露)
(諸沙上旦曝之日則紙所不覆處皆紅文采如生以充上貢)
春來(增爾雅翼春來石首異種也初出水能鳴夜視有光服其石能下石淋)
夜廵(增世範屋之周圍須令有路可以往來夜間遣人十數遍廵之善慮事者居於城郭無甚隙地亦為)
(夾牆使邏者往來其間若屋之内則子弟及奴婢更迭廵警)
親賓會聚(增鄭氏家範親賓會聚若至十人不許於夜中設宴時有小酌亦不許至一更晝則不拘)
夜市早市(增古杭夢遊錄夜市除大内前後諸處惟中瓦最勝撲賣竒巧器皿百色物件與日間無)
(異其餘坊巷市井買賣𣙜關酒樓歌館直至四鼔後方靜而五鼓朝馬將動其有趁賣早市者復起開張四時)
(皆然)
燈昱(原可談王介甫見舉燭因言佛書有日月燈光明佛燈光豈足以配日月乎呂吉甫曰日昱乎晝月)
(昱乎夜燈昱乎晝夜日月所不及其用無差别)
捕蟹(增蟹譜今之採捕者於大江浦間承峻流環緯蕭而障之其名曰斷於陂塘小溝港處則皆穴沮洳)
(而居居人盤黑金作鉤状置之竿首自探之夜則燃火以照咸附明而至焉又濟鄆居人夜則執火於水濱紛)
(然而集謂之蟹浪)
北方農耕(增農桑輯要北方農俗所傳春宜早晩耕夏宜兼夜耕秋宜日高耕)
南北牛耕(增農桑輯要牧牛每遇耕作之月除已牧放夜復飽飼至五更初乘日未出天氣涼而用)
(之則力倍於常半日可倍一日之功日高熱喘便令休息勿竭其力以致困乏此南方晝耕之法也若夫北方)
(陸地平遠牛皆夜耕以避晝熱夜半仍飼以芻豆以助其力至明耕畢則放去此所謂節其作息以養其血氣)
(也)
收麥(增農桑輯要凡農家所種宿麥早熟最宜早收若候齊熟恐被暴風急雨所摧必致抛費每日至晚)
(即便載麥上場堆積用苫密覆以防雨作如搬載不及即於地内苫積天晴乘夜載上場即攤一二車薄則易)
(乾碾過一遍翻過又碾一遍起稭下場揚子收起雖未淨直待所收麥都碾盡然後將未淨稭稗再碾如此可)
(一日一場比至麥收盡已碾訖三之一矣)
蠶火(增農桑輯要蠶時晝夜之間大槩亦分四時朝暮𩔖春秋正晝如夏夜深如冬寒暄不一雖有熱火)
(合各斟量多少不宜一例)
鑿井法(增水南翰記古法鑿井者先貯盆水數十置所欲鑿之地夜視盆中有大星異衆者鑿之必得)
(甘泉)
燃藜(增蓬䆫瑣事用藜為燃光最明可傳火徹夜古讀書者燃藜以此)
耐點燭(增俗事方耐點燭黃蠟松脂槐花各一斤浮石四兩末右一處溶用燈草心澆一晝夜僅點一)
(寸)
浸稻種(增羣芳譜浸用稻草包裹一斗或二三斗投於池塘水内缸内亦可晝浸夜收不用長流水難)
(得生芽若未出用草&KR1883;之浸三四日微見白芽如鍼尖大取出於隂處隂乾密撒田内候八九日秧青放水浸)
(之)
拾棉花(增羣芳譜花既結桃待桃開絨露為熟旋熟旋摘攤放箔上日暴夜露待子粒既乾方可收貯)
(則絨不浥而子不腐)
漚麻(增羣芳譜漚麻縛作小束搭房上夜露晝曬五七日自然潔白若值隂雨於屋底風道搭晾經雨即)
(黑)
棧鵝(增農政全書棧鵝易肥法稻子或小米大麥不計煑熟先用磚蓋成小屋放鵝在内勿令轉側門中)
(木棒簽定只令出頭喫食日餵三四次夜多與食勿令住口撏去尾際毳毛如此三日加肥一觔)
夜織(增古白帝子歌璇宮夜靜當軒織古樂府雞鳴入機織夜夜不得息鮑照詩秋蟲扶戶吟寒婦成夜)
(織)
物候
螢火(增詩熠燿宵行疏熠燿者螢火之蟲飛而有光之貌螢火夜飛有火蟲也原埤雅螢夜飛腹下有火)
(一名夜光一名宵燭)
雉朝雊(原詩雉之朝雊尚求其雌增左思蜀都賦白雉朝雊猩猩夜啼)
雞棲(原詩君子于役不知其期曷至哉雞棲于塒集傳鑿牆而棲曰塒列仙傳祝雞公者雒陽人居尸鄉)
(北山下養雞百餘年雞皆有名字千餘頭暮棲於樹晝日放散呼名即種别而至)
羊牛下(原詩日之夕矣羊牛下來集𫝊日夕則羊先歸而牛次之)
牛夜鳴(原周禮天官内饔牛夜鳴則庮疏牛夜鳴則庮者其牛無事夜鳴其肉必庮庮惡臭也)
行鳸宵鳸(原爾雅行鳸唶唶宵鳸嘖嘖左傳九鳸注行鳸唶唶晝為民驅鳥者也宵鳸嘖嘖夜為農)
(驅獸者也禽經宵鳸司夜行鳸主晝雄翼掩左雌羽掩右)
槐葉(原爾雅守宮槐葉晝聶宵炕疏聶合也炕張也言其葉晝合夜開者别名守宮槐增爾雅翼今江東)
(有槐晝開夜合者謂之合昏槐)
不舍晝夜(原論語逝者如斯夫不舍晝夜孟子原泉混混不舍晝夜揚子道若塗若川車航混混不)
(舍晝夜)
晝伏夜動(增左傳臧孫曰鼠晝伏夜動不穴於寢廟畏人故也周易集解翟元曰鼫鼠晝伏夜行貪)
(猥無已爾雅翼鼠盗竊小蟲夜出晝匿穴蟲之黠者其種𩔖至多)
萌蘖(增孟子牛山之木嘗美矣以其郊於大國也斧斤伐之可以為美乎是其日夜之所息雨露之所潤)
(非無萌蘖之生焉)
&KR1829;&KR2061;(增山海經北囂山有鳥焉其状如鳥人面名&KR1829;&KR2061;宵飛而晝伏食之已暍)
雞鳴為時(原逸周書周祝解地出物而聖人是時雞鳴而人為時觀彼萬且何為求註萬物自然不)
(為人求聖人則之如因雞鳴以識時也古雞鳴歌東方欲明星爛爛汝南晨雞登壇喚曲終漏盡嚴具陳月沒)
(星稀天下旦千門萬戶遞魚鑰宮中城上飛烏鵲)
蝦蟇日夜鳴(原墨子禽子問曰多言有益乎曰蝦蟇日夜鳴口乾而人不聽之鶴雞時夜而鳴天)
(下振動多言何益哉)
豐狐文豹(增莊子夫豐狐文豹棲於山林伏於巖穴靜也夜行晝居戒也雖飢渴隐約猶且胥疏於)
(江湖之上而求食焉定也)
鴟鵂(原莊子鴟鵂夜撮蚤察毫末晝出瞋目而不見丘山增淮南子鴟夜撮蚤蚊察分秋毫畫日顛越不)
(能見丘山形性詭也註鴟鴟鵂也謂之老菟夜鳴人屋上也夜則目明合聚人爪以著其巢中晝則無所見原)
(格物論梟當晝瞑目夜則飛行)
取伏靈(增史記龜策𫝊伏靈在兔絲之下状似飛鳥之形新雨已天清靜無風以夜捎兔絲去之即以)
(簼燭此地燭之火滅即記其處以新布四丈環置之明即掘取之入四尺至七尺得矣過七尺不可得註簼籠)
(也夜簼火也)
朝夕烏(增漢書朱博傳御史府中列柏樹常有野烏數千棲宿其上晨去暮來號曰朝夕烏)
水夜長(增春秋繁露水得夜益長數分)
雞鶴知旦夜(增淮南子雞知將旦鵠知夜半原春秋說題辭鶴知夜半註鶴水鳥也夜半水位感)
(其生氣則益喜而鳴)
不盡木(原神異經南荒外有火山其中生不盡之木晝夜火然得暴風不猛猛雨不滅)
横公魚(增神異經北方荒中有石湖湖有横公魚長七八尺形如鯉而目赤晝在水中夜化為人刺之)
(不入煑之不死以烏梅二枚煑之則熟食之可止邪病)
汗血馬(增神異經西南大荒有馬其大二丈髯至膝尾委地蹄如丹踠可握日行千里至日中而汗血)
(乘者當以絮纏頭以避風病)
火光獸(增十洲記炎洲有火林山山中有火光獸大如鼠毛長三四寸或赤或白山可三百里許晦夜)
(即見此山林乃是此獸光照状如火光相似取其毛為布時人號為火浣布)
鯨魚(原新序宋玉曰鯨魚朝發崑崙之墟暴鬐於碣石暮宿於孟諸夫尺澤之鯢豈能與之量江海之大)
(哉)
蝙蝠(增孝經援神契蝙蝠伏匿故夜食爾雅翼蝙蝠或謂之仙鼠似鼠有肉翅而黑棲人家屋隙中遇夜)
(則飛夏夜尤甚捕蚊蚋食之)
鳳凰鳴(原春秋孔演圖鳳火精也夜鳴曰善哉晨鳴曰賀世增宋書符瑞志鳳凰者仁鳥也雄曰鳳雌)
(曰凰其鳴雄曰節節雌曰足足晨鳴曰發明晝鳴曰上朔夕嗚曰歸昌昏鳴曰固常夜鳴曰保長)
晝亡夜存(原東方朔傳郭舍人曰客從東方來歌謳且行不從門入踰我垣牆遊戲中庭上入殿堂)
(擊之拍拍死者穰穰格鬭而死主人被創是何物也朔曰利喙細身晝亡夜存嗜肉惡烟為指掌所捫臣朔愚)
(戇名之曰蟁舍人辭窮當復脱禈)
懷夢草(增洞冥記有夢草似蒲色晝縮入地夜則出亦名懷夢懷其葉則知夢之吉凶立驗也帝思李)
(夫人之容不可得朔乃獻一枝帝懷之夜果夢夫人因改曰懷夢草)
遠飛雞(增洞冥記有遠飛雞夕則還依人曉則絕飛四海朝往夕還常銜桂枝之實歸於南山或落地)
(而生高七八尺衆仙竒愛之剉以釀酒名曰桂醪嘗一滴舉體如金色)
司夜雞(增洞冥記有司夜雞隨鼓節而鳴從夜至曉一更為一聲五更為五聲亦曰五時雞)
明莖草(增洞冥記東方朔曰臣遊北極至種火之山日月所不照有青龍銜燭火以照山之四極亦有)
(園囿池苑皆植異木異草有明莖草夜如金燈折枝為炬照見鬼物之形仙人甯封常服此草於夜暝時轉見)
(腹光通外亦名洞冥草帝令剉此草為泥以塗雲明之館夜坐此館不加燈燭亦名照魅草以藉足履水不沉)
栖游竹上(原馬融長笛賦猨蜼晝吟鼯鼠夜呌註猨蜼鼯鼠竝輕捷之獸皆晝夜栖游於竹上)
雁警(增禽經舒雁羣棲獨警註夜棲川澤中千百為羣有一雁不瞑以警衆也原埤雅雁夜泊洲渚令雁)
(奴圍而警察)
朝嘲夜㖡(原禽經林鳥朝嘲水鳥夜㖡詩疏廣要今林棲多朝鳴水宿多夜呌)
班鳩哺子(原禽經班鳩辨鵴註班次序也凡哺子朝從上下暮從下上他鳥皆否)
鴽鶉飛伏(原禽經鴽鶉野則義豢則搏註月令田鼠化為鴽關東謂之鶉蜀隴謂之循在田得食鳴)
(相呼夜則羣飛晝則羣伏馴養久見食相搏鬭也)
人柳(原三輔故事漢苑中有柳状如人形號曰人柳一日三眠三起李商隐江之嫣賦豈如河畔牛星隔)
(歲止聞一過不比苑中人柳終朝剰得三眠)
石流黃(增博物志西域石流黃出足彌山去高昌八百里有石流黃數十丈從廣五六十畆取流黃書)
(視孔中上状如烟而高數尺夜視皆如燈光明高尺餘時氣不和皆往保此山)
嗽月(增抬遺記岱輿山有獸名嗽月形似豹飲金泉之液食銀石之髓此獸夜噴白氣其光如月可照數)
(十畝軒轅之世獲焉)
浮玉山水(增拾遺記西海之西有浮玉山山下有巨穴穴中有水其色若火晝則通曨不明夜則照)
(耀穴外雖波濤灌蕩其光不滅是謂隂火)
夜舒荷(增拾遺記漢靈帝初平三年遊於西園渠中植蓮大如蓋長一丈南國所獻其葉夜舒晝卷一)
(莖有四蓮叢生名曰夜舒荷)
芸蓬(增拾遺記員嶠山有草名芸蓬色白如雪一枝二丈夜視有白光可以為枝)
通明蔴(增拾遺記背明國有通明蔴食者夜行不持燭是苣蕂也食之延壽後天而老)
宵明草(原拾遺記背明國有宵明草夜視如列燭晝則無光自宵滅也)
合歡草(原拾遺記合歡草状如蓍一株百莖晝則衆條枎疏夜則合為一莖萬不遺一謂之神草)
金夜飛(原梁書諸夷傳林邑國有金山石皆赤色其中生金金夜則出飛状如螢火)
朝烏(增梁書諸夷傳高昌國有朝烏旦旦集王殿前為行列不畏人日出然後散去)
飲馬三時(增齊民要術養馬飲有三時何謂三時一曰朝飲少之二曰晝飲則胷壓水三曰暮極飲)
(之註諺曰旦起騎穀日中騎水斯言旦飲須節水也每飲食令行驟則消水小驟數百步亦佳十日一放令其)
(陸梁舒展令馬硬實也)
風母(增嶺南異物志風母如猿猴而小晝則踡伏不能動夜則騰躍甚疾)
孔雀(增南方異物志孔雀羣飛棲遊岡陵晨則鳴聲相呼其聲曰都護)
五色藤花(增異苑永陽有山壁立千仞岩上有石室古名為神農窟窟前有百藥叢茂莫不畢備又)
(别有異物藤花形似菱菜朝紫中綠晡黃暮青夜赤五色迭耀)
合昏蓂莢(增陸倕新漏刻銘合昏暮卷蓂莢晨生本草拾遺合昏其葉至暮即合故名杜甫詩合昏)
(亦知時鴛鴦不獨宿)
䱜魚子(增水經注吳錄地里志曰䱜魚子朝索食暮入母腹南越志曰暮從臍入旦由口出腹裏兩洞)
(腸貯水以飬子)
銅澡盤(原殷芸小說中朝時有人畜銅澡盤晨夕恒鳴如人扣以白張華華曰此盤與洛鐘宮商相諧)
(宮中朝暮撞故聲相應可鑢令輕則韻乖鳴自止也依言即不復鳴)
燕蝠爭(原殷芸小說燕以日出為旦日入為夕蝙蝠以日入為旦日出為夕爭之不決訴於鳳凰半路)
(一禽謂燕曰不須往鳳凰在假訓狐權攝)
猿猴相呼(原元康地記猿與獼猴不共山宿臨旦相呼)
沓潮(增番禺雜記早潮下晩潮上兩水相合曰沓潮劉禹錫詩屯門積日無回颷滄波不歸成沓潮)
如意寳珠(原隋書倭國𫝊有如意寳珠其色青大如雞卵夜則有光云魚眼睛也)
知更雀(原開天遺事裴耀卿養一雀每夜至初更時有聲至五更則急鳴耀卿呼為知更雀)
夜光芝(增酉陽雜俎夜光芝一株九實實墜地如七寸鏡夜視如牛目茅君種於句曲山)
虎視(原酉陽雜俎虎夜視一目放光一目看物獵人候而射之光墜入地成白石)
睡蓮(原酉陽雜俎南海有睡蓮夜則花低入水北戸錄睡蓮葉如荇而大汎于水面上其花布葉數重凡)
(五種色當夏畫開夜縮入水底晝復出也)
氣盤(增本草拾遺氣盤有短翅飛不遠好夜中行人觸之即氣出)
夜明犀(增杜陽雜編寳歷元年高昌國獻夜明犀其狀𩔖通天犀夜則光明可照百步覆繒十重終不)
(能掩其耀煥上遂命解為腰帶每遊獵夜不施蠟炬有如晝日)
潮汐大小(增正蒙一晝夜之盈虛升降則以海水潮汐驗之為信註黃瑞節曰一晝一夜隂陽之氣)
(再升再降故一日之間潮汐皆再潮賾問者曰夏晝潮當小而能稍大夜當大而反小冬晝潮當大而反小夜)
(當小而反大何也荅曰此乃隂陽之氣錯繆顛倒夏當南風以陽方助至陽故元氣為至陽所迫而潮小或者)
(北風起以隂方氣從所勝而來陽為之辟易故潮遂能稍大夏夜潮宜大也乃與晝日同其微者三伏中或陽)
(氣酷烈融而不收隂不足以禦之故潮亦從而小冬或冰雪不解固隂沍寒故晝日宜大而反小冬當北風以)
(隂方助至隂元氣為至隂所薄而潮小或者風從南至以陽方氣從所勝而來隂為之辟易故潮亦能稍大)
夕虹飲澗(增夢溪筆談世傳虹能入溪澗飲水信然熙寧中予使契丹至其極北黑永境水安山下)
(卓帳是時新雨霽見虹下帳前澗中予與同職扣澗觀之虹兩頭皆垂澗中使人過澗隔虹對立相去數丈中)
(間如隔綃縠自西望東則見蓋夕虹也立澗之東西望則為日所鑠都無所覩久之稍稍正東踰山而去)
麋角(增夢溪筆談麋角自生至堅無兩月之久大者乃重二十餘斤其堅如石計一晝夜須生數兩凡骨)
(之頓成長神速無甚於此)
猿嘯(增埤雅猿性靜夜嘯常風月肅然)
飛蛾(增埤雅蛾似黃蝶而小一種善拂燈火夜飛謂之飛蛾)
麋夜目(增埤雅麋有四目其二夜目也目下有竅夜即能視)
九子萍(增埤雅舊說萍善滋生一夜七子一曰萍浮於流水則不生於止水則一夕生九子故謂之九)
(子萍也)
鼉鳴(原埤雅晉安海物記曰鼉宵鳴如桴鼔今江淮之間謂鼉鳴為鼉鼔亦或謂之鼉更以其聲逄逄然)
(如鼓而又善夜鳴其數應更故也詩疏廣要鼉鳴夜獨鳴曉獨猨𩔖也似猨而大食猨)
鸞鳳歌舞(原埤雅鸞入夜而歌鳳入朝而舞天勝之也)
鷓鴣(原埤雅鷓鴣畏霜露早晩稀出有時夜飛飛則以木葉自覆其背)
蜂衙(原埤雅蜂有兩衙應潮其主之所在衆蜂為之旋繞如衙變化論蜜蜂朝夕排衙必羣聚喧閙朝衙)
(畢方出採花供工課晩衙畢則入房)
荷芡(增埤雅俗云荷華日舒夜歛芡華晝合宵炕此隂陽之異也)
蠅蚊成市(原埤雅俗云蚊有昏市蓋蠅成市於朝蚊成市於暮傳曰聚蚊成雷謂其市之時也)
朝日蓮(原益部方物略記朝日蓮花色或黃或白葉浮水上翠厚而澤形如菱花差大開則隨日所在)
(日入輙歛而自藏於葉下若葵藿傾太陽之比)
麢羊挂角(增爾雅翼麢羊好住山崖間夜宿以角挂木不著地其角多節蹙蹙圓繞彎中深銳緊小)
(猶有挂痕)
鱧魚拱斗(原爾雅翼鱧魚圓長而斑點有七點作北斗之象夜則仰首向北而拱焉)
川蜀葵(增爾雅翼荆葵有一種葉纖長而多缺如鋸花小如錦葵而極紅每以夜半開至午則連房脱)
(落謂之川蜀葵亦云朝開暮落花)
魚目不瞑(增蠡海集魚乃隂物而得陽氣多故腹内生脬是以能浮躍魚目晝夜不瞑因知其為隂)
(物而得陽多者也)
獸隂禽陽(增蠡海集走獸皆屬隂故夜動而晝伏然獨猿猴不分晝夜者緣食果實而居林棲樹兼)
(乎陽也牛馬猪羊亦不分晝夜者家畜故也野者則否蓋氣盛為動氣衰為伏動則健伏則怠飛禽皆屬陽故)
(晝飛鳴而夜棲宿然烏獨夜飛鳴者色黑屬隂從其𩔖也鸛鶴夜飛鳴者水鳥含隂從其性也)
夜合藤(原事物紀原何首烏本曰夜合藤昔有姓何人見其葉夜交異於餘草意其有靈採服其根老)
(而不衰頭髮愈黑因名曰何首烏也)
雞子(原祛疑錄雞子日中則正日昃則偏)
絡緯(增促織志便腹青色以股躍以短翼鳴其聲聒聒絡緯是也晝而曝斯鳴矣夕而熱斯鳴矣稭籠懸)
(之餌以瓜之瓤以其聲名之曰聒聒兒)
南北麥花(增簷曝偶談江南麥花夜發故發病江北麥花晝發故宜人)
雚夜立(增雚經短脚多伏長脚多立雚夜棲亦立)
銀氣夜白(原地鏡圖銀之氣夜正白流散在地撥之隨手散復合杜甫詩不貪夜識金銀氣遠害朝)
(看麋鹿遊)
有情樹(增採蘭雜志遜頓國有樹花如牡丹而香種有雌雄必二種竝種乃生花晝開夜合故以夜合)
(為名又謂之有情樹若各自種則無花也)
頻婆(增採蘭雜志燕地有頻婆味雖平淡夜置枕邊微有香氣即佛書所謂頻婆華言相思也)
蔭室候火(增墨經凡蔭室以靜密温小為貴晝夜不去火然火大則病火暴亦病其晝夜候火隨風)
(日晴晦最為難)
青蚨(增海藥本草按異物志言&KR1874;&KR1599;生南海諸山雄雌常處不相捨青金色人采得以法末之用塗錢以)
(貨易於人晝用夜歸淮南萬畢術云青蚨還錢)
風生獸(增本草綱目風生獸晝則踡伏不動如蝟夜則因風騰躍甚捷越巖過樹如鳥飛空中人網得)
(之見人則如羞而叩頭乞憐之態人撾擊之倏然死矣以口向風須臾復活)
茉莉(增本草綱目茉莉原出波斯移植南海今滇廣人栽蒔之弱莖繁枝綠葉團尖開小白花有千葉者)
(紅色者蔓生者其花皆夜開芬香可愛)
鵝鳴(增本草綱目鵝紅掌善鬭夜鳴應更)
喚起(增本草綱目笠鳩戴勝也一曰鵯鵊五更輙鳴曰架架格格至曙乃止滇人呼為榨油郎亦曰鐵鸚)
(鵡南人呼為鳳凰皂隸古有催明之鳥名喚起者即此也韓愈詩喚起窗全曙催歸日未西)
貉貛(增本草綱目貉如貍與貛同穴而異處日伏夜出捕食蟲物出則貛隨之其性好睡人或畜之以竹)
(扣醒已而復睡故人好睡者謂之貉睡)
寒鷄早鳴(增卓氏藻林雞寒即早鳴古語寒雞半夜啼)
鼈伏隨日(原野記鼈伏隨日朝首東向夕首西向其所在上有沫水謂之鼈津捕者以此得之)
廬山佛燈(原五岳遊廬山文殊臺每夜有火光自空來一化為百如亂螢落臺前是為佛燈)
夜合花(原遵生八牋夜合花二種紅紋香淡者名百合蜜色而香濃日開夜合者名夜合根皆可食竇)
(叔向詩夜合花開香滿庭夜深微雨醉初醒)
占驗
月離畢(增詩月離于畢俾滂沱矣𫝊畢噣也月離隂星則雨史記仲尼弟子傳昔夫子當行使弟子持)
(雨具已而果雨弟子問曰夫子何以知之夫子曰詩不云乎月離于畢俾滂沱矣昨暮月不宿畢乎)
晷影(增漢書天文志晷影者所以知日之南北也日陽也陽用事則日進而北晝進而長陽勝故為温暑)
(隂用事則日退而南晝退而短隂勝故為涼寒也故日進為暑退為寒若日之南北失節晷過而長為常寒退)
(而短為常燠此寒燠之表也故曰為寒暑一曰晷長為潦短為旱奢為扶)
善風吉問(增後漢書李南傳太守馬稜坐盗賊事被徵當詣廷尉吏民不寧南特通謁賀稜意有恨)
(謂曰太守不德今將即罪而君反相賀邪南曰旦有善風明日中時應有吉問故來稱慶旦日稜延望景晏以)
(為無徵至晡乃有驛使齎詔書原停稜事南問其遲留之狀使者曰向度宛陵浦里&KR2246;馬踠足是以不得速稜)
(乃服焉)
候星(增星經貫索九星在七公前為賊人牢以五子日夜候之一星亡有喜事二星亡有爵事三星亡有)
(赦)
夢芻狗(增魏志周宣傳宣為中郎屬太史嘗有問宣曰吾昨夜夢見芻狗其占何也宣答曰君欲得美)
(食耳有頃出行果遇豐膳後又問宣曰昨夜復夢見芻狗何也宣曰君欲墮車折脚宜戒慎之頃之果如宣言)
(後又問宣昨夜復夢見芻狗何也宣曰君家欲失火當善護之俄遂火起又問宣曰三夢芻狗而其占不同何)
(也宣曰芻狗者祭神之物故君始夢當得飲食也祭祀既訖則芻狗為車所轢故中夢當墮車折脚也芻狗既)
(車轢之後必載以為樵故後夢憂失火也)
鼓一中快雨(增魏志管輅傳過清河倪太守時天旱問輅雨期輅曰今夕當雨是日暘燥晝無形)
(似府丞及令在坐咸謂不然到鼓一中星月皆没風雲竝起竟成快雨註輅别傳輅與倪清河相見既刻雨期)
(倪猶未信輅曰夫造化之所以為神不疾而速不行而至十六日壬子直滿畢星中已有水氣水氣之發動於)
(卯辰此必至之應也倪便留輅至日向暮了無雲氣輅言樹上已有少女微風樹間有隂鳥和鳴又少男風起)
(衆鳥和翔其應至矣須臾果有艮風鳴鳥日未入東南有山雲樓起黃昏之後雷聲動天到鼓一中大雨河傾)
流光入懷(增魏志管輅傳清河王經去官還家輅與相見經曰近有一怪大不喜之欲煩作卦卦成)
(輅曰爻吉不為怪也君夜在堂戸前有一流光如燕爵者入居懷中殷殷有聲内神不安解衣彷佯招呼婦人)
(覓索餘光經大笑曰實如君言輅曰吉遷官之徵也其應行至頃之經為江夏太守)
夢三刀(增晉書王濬傳濬夜夢懸三刀於卧屋梁上須臾又益一刀濬驚覺意甚惡之主簿李毅再拜)
(賀曰三刀為州字又益一者明府其臨益州乎果遷為益州刺史)
梟鳴牙中(增晉書張重華傳重華以謝艾為中堅將軍配步騎五千擊麻秋引師出振武夜有二梟)
(鳴於牙中艾曰梟邀也六博得梟者勝今梟鳴牙中尅敵之兆於是進戰大破之)
舍中馬舞(增晉書索紞傳黃平問紞曰我昨夜夢舍中馬舞數十人向馬拍手此何祥也紞曰馬者)
(火也舞為火起向馬拍手救火人也平未歸而火作)
占生才子(增南史任昉傳父遥齊中散大夫遥妻裴氏高明有德行嘗晝卧夢有五色彩旗蓋四角)
(懸鈴自天而墜其一鈴落入懷中心悸因而有娠占者曰必生才子及生昉身長七尺五寸幼而聰敏早稱神)
(悟四歲誦詩數十篇八歲能屬文自製月儀辭義甚美)
日月色(原隋書天文志或天氣下降地氣未升厚則日紫薄則日赤若於夜則月白皆將雨也或天氣)
(未降地氣上升厚則日黃薄則日白若於夜則月赤將旱且風亦為日月暈之候雨少而多隂或天氣已降地)
(氣又升上下未交則日青若於夜則月綠色將寒候也或天地氣雖交而未密則日黑若於夜則月青將雨不)
(雨變為雺霧暈背虹蜺)
彗隨日光(增隋書天文志彗體無光傅日而為光故夕見則東指晨見則西指在日南北皆隨日光)
(而指頓挫其芒或長或短光芒所及則為災)
候氣(原隋書天文志候氣常以平旦下晡日出沒時處氣以見知大占期内有大風雨久隂則災不成故)
(風以散之隂以諫之雲以幡之雨以厭之)
歲星晝見(增隋書天文志梁天監四年六月壬戌歲星晝見占曰歲色黃潤立竿影見大熟是歲大)
(穰米斛三十)
驛馬星流(增北史張深傳明元時有容城令徐路善占候坐繫冀州獄别駕崔隆宗就禁慰問之路)
(曰昨夜驛馬星流計赦須臾應至隆宗先信之遂遣人出城候焉俄而赦至)
卒風振樹(增北史王早傳早與客清晨立於門内遇有卒風振樹早語客曰依法當有千里外急使)
(日中時有兩匹馬一白一赤從西南來至即取我不聽與妻子别語訖便入召家人隣里辭别仍沐浴帶書囊)
(日中出門候使如期果有馬一白一赤從州而至即促早上馬遂詣行宮時太武圍涼州未拔故許彥薦之早)
(彦師也)
鈴聲緩急(增唐書五行志翰林院有鈴夜中文書入則引之以代傳呼長慶中河北用兵夜輙自鳴)
(與軍中息耗相應聲急則軍事急聲緩則軍事緩)
鼠夜去(增唐書五行志武德元年秋李密王世充隔洛水相拒密營中鼠一夕渡水盡去占曰鼠無故)
(皆夜去邑有兵)
晝霧夜晴(增唐書五行志元和十五年正月庚辰至於丙申晝常隂晦微雨雪夜則晴霽占曰晝霧)
(夜晴臣志得申)
音聲樹(增因話錄都堂省門東道有古槐垂隂至廣相傳夜深聞絲竹之音省中即有入相者俗謂之)
(音聲樹)
日落占(增紀歴撮要日落西方雲明朝雨紛紛又日落雲裏走雨落半夜後田家五行諺云日落烏雲)
(半夜枵明朝曬得背皮焦此言半天元有黑雲日落雲外其雲夜必開散明必甚晴也又云今夜日沒烏雲洞)
(明朝曬得背皮痛此言半天上雖有雲及日沒下去都無雲而見日沒如巖洞者也已上皆主晴甚驗)
五更雨占(增紀歴撮要雨打五更日曬水坑田家五行言五更忽有雨日中必晴甚驗)
星占(增紀歴撮要一箇星保夜晴田家五行此言雨後天隂但見一兩星此夜必晴)
朝暮占(原紀歴撮要朝看天頂穿夜看四方懸雜占早看東南暮看西北空則無雨雖有雲而片色分)
(明亦晴)
天柱星(增宋史天文志天柱五星在東垣下主建政教一曰法五行主晦朔晝夜之職明正則吉人安)
(隂陽調)
庭鵲噪(增宋史方技傳孫守榮臨安富陽人遇異人教以風角鳥占之術淮南帥李曾伯薦諸朝既至)
(謁丞相史嵩之丞相一見頗喜之自是數出入相府一日庭鵲噪令占之曰來日晡時當有寳物至明日李全)
(果以玉柱斧為貢)
朝暮霞(增孔氏談苑大理少卿杜純云京東人言朝霞不出門暮霞行千里言雨後朝晴尚有雨須得)
(晩晴乃真晴也原田家五行諺云朝霞暮霞無水煎茶主旱此言久晴之霞也朝霞不出市暮霞走千里此皆)
(言雨後乍晴之霞暮霞若有火焰形而乾紅者非但主晴必主久旱之兆朝霞雨後乍有定雨無疑或是晴天)
(隔夜雖無今朝忽有則要看顏色斷之乾紅主晴間有褐色主雨滿天謂之霞得過主晴霞不過主雨若西方)
(有浮雲稍厚雨當立止)
蔡齊第一(增孔氏談苑真宗臨軒策士夜夢階下有菜一苗甚盛與殿基相高及拆第一卷乃是蔡)
(齊上見其容貌曰得人矣特詔執金吾七人清道自齊始)
雞盗啼(增爾雅翼雞或乙丙夜輙鳴者俗謂之盗啼云行且有赦蓋海中星占云天雞星動為有赦故)
(後魏北齊赦日皆設金雞揭於竿至今猶然亦曰盗啼為有火田家五行黃昏雞啼主有天恩好事或有減放)
(税糧之喜)
冬絲(增朝野僉載給事中陳安平子年滿赴選與鄉人李仙藥卧夜夢十一月養蠶仙藥占曰十一月養)
(蠶冬絲也君必送東司數日果送吏部)
得屯主(增朝野僉載饒陽李瞿雲勲官方滿選夜夢一母猪極大李仙藥占曰母猪㹠主也君必得屯)
(主數日果如其言)
唱第如夢(增朝野僉載河東裴元質初舉進士明朝唱第夜夢一狗從竇出挽弓射之其箭遂撆以)
(為不祥問曹良史曰吾往唱第之夜亦為此夢夢神為吾解之曰狗者第字頭也弓第字身也箭者第豎也有)
(撆為第也尋而唱第果如夢焉)
螢夜入室(增會稽志螢多則有年夜入人室則有客至)
珠履(增瑯嬛記殷願夜夢牛皮上有二土又有赤玉在其上其子年十六解曰牛皮革也二土是圭字是)
(鞋字也赤朱色朱玉珠字也大人當得珠履乎果然)
風雨占(增談撰風高者道遠風下者道近三日三夕者天下盡風二日二夕者天下半風半雨一日一)
(夜者其風行萬里)
乾星濕土(增農家諺乾星照濕土明日依舊雨原田家五行諺云明星照爛地來朝依舊雨言久雨)
(正當黃昏卒然雨住雲開便見滿天星斗則豈但明日有雨當夜亦未必晴)
日出占(增古今諺日出早雨淋腦日出晏晒殺鴈)
燈花占(增田家五行燈花不可剔去至一更不謝明日有吉事半夜不謝主有連綿喜慶之事或有遠)
(親信物至諺云燈花今夜開明朝喜慶來久隂天息燈燈煤如炭紅良久不過明日喜晴諺云火留星必定晴)
(久晴後火煤便滅主喜雨)
鼠聲占(增田家五行鼠半夜前作數錢聲者主招財吉)
日脚占(增田家五行日脚占晴雨諺云朝有天暮有地主晴反此則雨)
烏雲接日(原田家雜占諺云烏雲接日明朝不如今日主雨)
九逍遥鳥(增田家雜占夜間聽九逍遥鳥呌卜風雨諺云一聲風二聲雨三聲四聲斷風雨)
太平晴雨(增田家雜占天下太平夜雨日晴言不妨農也)
日沒占(原田家雜占日沒返照主晴俗名為日返塢一云日沒胭脂紅無雨也有風或問二候相似而)
(所主不同何也老農云返照在日沒之前胭脂紅在日沒之後)
□呌(原田家雜占□呌諺云朝□晴暮□隂)
麥花晝放(增田家雜占麥花晝啓主水)
草屋菌生(增田家雜占草屋久雨菌生其上朝出晴暮出雨)
雷夜起(增農政全書東州人云一夜起雷三日雨言雷自夜起必連隂)
蚯蚓占(原農政全書蚯蚓俗名曲蟮朝出晴暮出雨)
黃昏雲(增農政全書黃昏上雲半夜消黃昏消雲半夜澆若半夜後雨止雲開星月朗然則必晴無疑)
遣晝(原農政全書凡久雨至午少止謂之遣晝在正午時遣或可晴午前遣則午後雨不可勝)
日珥(原廣輿圖早間日珥狂風即起申後日珥明日有雨一珥單日兩珥雙起)
黑猪渡河(原雜占夜半天漢中有黑氣相逐黑猪渡河也主雨候又黑猪渡河一路對起相接亘天)
(雲俗名合羅陣主雨若久隂之餘或作或止忽雲遮掩必有掛帆雨主雨脚將斷)
北斗雲氣(原雜占夜觀北斗魁罡之間有黑潤雲在畔則當夜有雨如北斗前有黃氣者明日黃風)
(若潤則當夜或明日必大雨)
御定月令輯要卷二十二
