欽定四庫全書
御定月令輯要卷四
春令
天道
出震(原易萬物出乎震震東方也疏震是東方之卦斗柄指東為春春時萬物出生也增趙彦昭詩出震)
(乘東陸憑高御北辰祥雲應早歲瑞雪候初旬)
春冰(原書涉于春冰增杜甫詩東風吹春冰泱漭后土濕張肅遠履春冰詩薄光全透日殘色半消春朱)
(敦猶春曉曲玉人酒渴嚼春冰曉色入簾横寳瑟)
載陽(原詩春日載陽箋載之言則也陽温也增易林春日載陽福履齊長梁武帝賦獻歲發暉春日載陽)
霡霂(增詩益之以霡霂既優既渥箋成王之時隂陽和風雨時冬有積雪春而益之以小雨潤澤則饒洽)
(束晳廣農議若必春無霡霂之潤秋繁滂沱之患水旱失中雩禳有請)
甲乙(原禮其日甲乙註乙之言軋也日之行春東從青道發生萬物月為之佐時萬物皆解孚甲自抽軋)
(而出因以為日名焉增漢書律歴志出甲於甲奮軋於乙說文甲東方之孟陽氣萌動从木戴孚甲之象乙象)
(春草木冤曲而出隂氣尚彊其出乙乙也)
大皥句芒(原禮其帝大皥其神句芒注大皥宓戲氏句芒少皥氏之子曰重為木官疏元氣廣大謂)
(之皥天以伏犧德能同天故稱皥以東方生養元氣盛大故謂之大皥句芒者主木之官木初生之時屈曲而)
(有芒角故云句芒增傅休奕陽春賦嘉句芒之統時宣太皥之威神)
青陽(原爾雅春為青陽疏言春之氣和則青而温陽也增漢書郊祀歌青陽開動根荄以遂)
發生(原爾雅春為發生新論春之德風風不信則花萼不茂花萼不茂則發生之德廢)
養生之首(增公羊春王正月註春者養生之首疏乾鑿度云震生萬物于東方陽氣施生愛利之道)
(故東方為仁是養生萬物之初首)
凍釋蓺稷(增管子日至六十日而陽凍釋七十日而隂凍釋隂凍釋而蓺稷百日不蓺稷故春事二)
(十五日之内耳也)
星德(原管子東方曰星其時曰春其氣曰風風生木與骨其德喜嬴而發出節時其事號令修除神位謹)
(禱弊梗宗正陽治隄防耕芸樹藝正津梁脩溝瀆甃屋行水解怨赦罪通四方然則柔風甘雨乃至百姓乃壽)
(百蟲乃蕃此謂星德星者掌發發為風注星以和為德也)
萬物交通(增管子春三月天地乾燥水紏列之時也山川涸落天氣下地氣上萬物交通故事已新)
(事未起草木荑生可食)
春雨(增莊子春雨日時草木怒生)
御製春雨賦神籥絪緼化機和煦元氣上融醲膏下聚首
五行者曰水潤萬物者惟雨於時蒼祗涖節青鳥司晨
餘寒未斂禁火方新風輕颺以習習雲密布而鱗鱗垂
九霄之嘉澍飛四野之甘津始觸石以吐液旋彌空而
散澤初曳縷以吹絲繼緣霤而滴墀乍密還疎欲斷又
續拂宇披檐挹川注谷既磅礴而淋漓亦瀰漫而渗漉
戞綺埒之眀璣流銅池之文縠木欣欣以向榮草萋萋
而如沐若夫徂畛徂隰是蓘是穮塍麥漸秀田禾始苗
廣地道之發育資土脈之沃饒雖霑體而塗足幸渥葉
而濡條况乃灌溉神州濊汪赤縣無遠弗届靡幽不徧
灑郊牧而歡呼浹寰瀛而舞忭慶玉燭之長調喜豐年
之屢見夫惟天地之德廣大無私春生夏長雲行雨施
寓栽培於無意普美利於不知植品物以咸若含細大
而莫遺所以解澤傍徨湛恩深厚覆被民生惠鮮隴畝
興有渰於三陽敷仙霖於千耦世竝享夫豐亨俗咸登
於仁壽洋洋乎造物之弘功予一人乎何有
春為忠(原尸子春為忠東方為春春動也是故鳥獸孕寧草木華生萬物咸遂忠之至也)
開春雷雨(增吕氏春秋開春始雷則蟄蟲動矣時雨降則草木育矣)
物象春(原古三墳物象春春主發生物之象也)
天門開(增史記天官書蒼帝行德天門為之開索隠王者行春令布德澤被天下則上應靈威仰之帝)
(而天門為之開以發德化也天門即左右角閒也)
歲星(增漢書天文志歲星曰東方春木於人五常仁也五事貌也仁虧貌失逆春令傷木氣罰見歲星)
陽氣動物(原漢書律歴志少陽者東方東動也陽氣動物於時為春春蠢也物蠢生乃動運)
乘震執規(增漢書魏相𫝊東方之神太昊乘震執規司春注木為仁仁者生生者圜故為規)
甘雨育物(原淮南子春風至則甘雨降生育萬物羽者嫗伏毛者孕育草木榮華鳥獸卵胎莫見其)
(為者而功既成矣)
助春生(增春秋繁露少陽因木而起助春之生也)
日行東陸(原易通統圖日春行東方青道曰東陸李嶠詠日詩東陸蒼龍駕)
蠢動明逹(增春秋元命苞春含名蠢位東方動春明逹注春之言蠢東之言動含此名以自明自逹)
(也)
歲始(原春秋元命苞春者歲之始也神明推移精神結紐)
萬物節(增春秋元命苞六合俱生萬物節注惟於時為春以其蠢動無節應此時節也)
雷應節(增後漢書郎顗𫝊富者所以開發萌芽辟隂除害萬物湏雷而解資雨而潤王者崇寬大順春)
(令則雷應節)
白鶴雲(增易說春有白鶴雲)
萬物相代(增三禮義宗東岳謂之岱者代謝之義陽春用事除故生新萬物更生相代之道故東為)
(岱也)
角聲調(增晉書律歴志木音角三分羽益一以生其數六十四屬木者以其清濁中人之象也春氣和)
(則角聲調)
斗為天關(增金匱春三月斗星為天關)
木旺寅卯(增談撰卉木皆感於春氣而後發生者以木旺寅卯然也)
草生木王(增餘冬序錄按古三墳曰惟天至仁於草生月天雨降河龍馬負圖又木王月命臣潜龍)
(氏作甲歴所謂草生月與木王月記其歲之春也太古未造歷前以草木為記)
六氣十八候(增埤雅立春之節初五日東風解凍次五日蟄蟲始振後五日魚上冰次雨水中氣)
(初五日獺祭魚次五日鴻鴈来後五日草木萌動次仲春驚蟄之節初五日小桃華次五日倉庚鳴後五日鷹)
(化為鳩次春分氣初五日元鳥至次五日雷乃發聲芍藥榮後五日始電次季春清眀之節初五日桐始華次)
(五日田鼠化為鴽牡丹華後五日虹始見次榖雨氣初五日萍始生次五日鳴鳩拂其羽後五日戴勝降於桑)
(凡此六氣一十八候皆春陽布發生之令)
春晴
御製春晴舟中作野水漫漫野岸長幾行嫩柳帶斜陽不
知春色來多少但覺花飛處處香(原沈佺期詩芳郊綠樹散春晴複道離宫)
(烟霧生增白居易詩樓外春晴百鳥鳴樓中春酒美人傾)
春雪(增嵇康琴贊澡以春雪澹若洞泉蘇軾詩薺麥餘春雪櫻桃落晚風朱子春雪詩既有陽春曲那無)
(白雪謠連天飛不斷著地暖還銷翁卷詩晩煙雲半雜春雪雨相和)
昊春(增張華詩仁風導和氣句芒御昊春)
靈春(增曹毗詩靈春散初澤棼煴青陽舒)
春霆(增魏都賦抑若春霆發響而驚蟄飛動王勃上劉右相書不行而至春霆仗天地之威以息相吹時)
(雨鬱山川之兆)
春風扇微和(增陶潜詩日暮天無雲春風扇微和公乘億春風扇微和詩麗日催遲景和風扇早)
(春暖浮丹鳳闕韶媚黑龍津澹蕩迎仙仗靡微送畫輪綠搖宫柳散紅待禁花新舞席潜移雪歌筵暗起塵應)
(當陽候律一顧及佳辰)
春露(增子夜歌羅裳迮紅袖玉釵明月璫冶遊步春露豔覓同心郎)
春寒(增庾肩吾詩燭下夜縫衣春寒偏着手原杜甫詩冰雪鶯難至春寒花較遲)
春神(增閻朝隠詩句芒人面乘兩龍道是春神衛九重)
春陽(增張說詩禁林豔裔發春陽春望逍遥出畫堂韓愈南山詩春陽潜沮洳濯濯吐深秀)
春雲(增高適詩隔岸春雲邀翰墨傍簷垂柳報芳菲蔡凝春雲處處生詩春色徧空明春雲處處生入風)
(衣暫斂隨車蓋轉輕作葉還依樹為樓欲近城含愁工對影似有别離情裴澄春雲詩漠漠復溶溶乘春任所)
(從映林初展葉觸石未成峰旭日浮寒翠晴煙點淨容霏微將似滅深淺又如重薄彩臨溪散輕隂帶雨濃空)
(餘負樵者嶺上自相逢)
春星(原杜甫夜宴左氏莊詩暗水流花徑春星帶草堂增侯寘玉樓春詞市橋燈火春星碎街鼔催歸人)
(未醉)
春膏(增李咸用詩簷滴春膏絶憑閑晚吹生)
政典
當宁(增禮天子當宁而立諸公東面諸侯西面曰朝注當宁而立春朝也春主發散故出而當宁公侯分)
(於東西布散兩處也)
春田(增禮國君春田不圍澤大夫不掩羣士不取麛卵注此明貴賤田獵不同皆禁盡物位愈卑者禁愈)
(嚴春方字乳之時尤在所禁漢舊儀上林苑養百獸天子春田獵射苑中取禽無數庾肩吾文都尉春田猶居)
(塞外)
車旂服物(原禮乘鸞路駕蒼龍載青旂衣青衣服蒼玉食麥與羊其器疏以逹注麥實有孚甲屬木)
(羊火畜也時尚寒食之以安性也器疏者刻鏤之象物當貫土而出也疏色則順時食與器則順氣也)
春官(增周禮春官宗伯疏象春所立之官也宗尊也伯長也春者出生萬物天子立宗伯使掌邦禮典禮)
(以事神為上所以使天下報本反始原唐書百官志光宅元年改禮部曰春官增玉海雍熙四年以取士之職)
(歸有司歲命春官知舉劉禹錫詩滿城桃李屬春官)
春朝(原周禮春見曰朝注朝猶朝也欲其来之早疏春東方六服當朝之歲盡来朝)
舍采合舞(原周禮春官大胥春入學舍采合舞注春始以學士入學宫而學之合舞等其進退使應)
(節奏疏學子始入學必釋菜禮先師也)
招弭(增周禮春官男巫春招弭以除疾病注招招福也弭讀為敉敉安也招弭皆有祀衍之禮)
祭馬祖執駒(原周禮夏官校人春祭馬祖執駒注馬祖天駟也執猶拘也春通滛之時駒弱血氣)
(未定為其乘匹傷之)
除蓐釁廐(增周禮夏官圉師春除蓐釁廐如牧注蓐馬兹也馬既出而除之新釁焉神之也)
春蒐(原爾雅春獵為蒐注搜索取不任者增庾信馬射賦雖行祓禊之飲即同春蒐之儀唐太宗詩春蒐)
(馳駿骨總轡俯長流)
天端(增公羊春王正月注以上繫王於春知謂文王也文王始受命之王天之所命故上繫天端疏天端)
(即春也春秋說云以元之深正天之端以天之端正王者之政)
陽官(增國語稷告王曰史帥陽官以命我司事曰距今九日土其俱動王其祗祓監農不易注陽官春官)
(司事主農事官也)
禁登斧(原逸周書禹之禁春三月山林不登斧以成草木之長)
春五政(原管子春三月以甲乙之日發五政一政曰論幼孤舍有罪二政曰賦爵列授祿位三政曰凍)
(解脩溝瀆復亡人四政曰端險阻修封疆正阡陌五政曰無殺麑夭母蹇華絶芋五政苟時春雨乃来)
木行御(原管子日至暏甲子木行御天子出令命左右士師内御總别列爵論賢不肖士吏賦秘賜賞)
(於四境之内發故粟以田數出國衡順山林禁民斬木所以愛草木也然則冰解而凍釋草木區萌贖蟄蟲卵)
(菱春辟勿時苗足本不癘雛鷇不夭麑䴠□𫝊速亡傷繦緥時則不凋七十二日而畢)
奢龍為工師(增管子奢龍辯於東方故使為工師春者工師也注工師即司空也)
八舉時節(增管子八舉時節君服青色味酸味聽角聲治慘氣用八數飲於青后之井以羽獸之火)
(釁藏不忍行毆養坦氣脩通注木成數八木氣舉君則順時節而布政)
原農事(增管子春出原農事之不本者謂之游注原察也農事不依本務當原察之)
春嘗果(增史記叔孫通𫝊孝惠帝曾春出遊離宫叔孫生曰古者有春嘗果方今櫻桃孰可獻願陛下)
(出因取櫻桃獻宗廟上乃許之諸果獻由此興)
增珪幣(增漢書文帝紀十四年春詔曰朕獲執犧牲珪幣以事上帝宗廟十四年於今歴日彌長其廣)
(增諸祀壇場珪幣)
賜金帛(增漢書宣帝紀元康三年春以神爵數集泰山賜諸侯王丞相將軍列侯二千石金郎從官帛)
(各有差賜天下吏爵二級民一級女子百戶牛酒鰥寡孤獨高年帛)
舉冤獄(增漢書成帝紀鴻嘉元年詔曰方春生長時臨遣諫大夫理等舉三輔三河弘農冤獄公卿大)
(夫部刺史明申敕守相稱朕意焉)
民出在壄(增漢書食貨志春令民畢出在壄又春將出民里胥平旦坐於右塾鄰長坐於左塾畢出)
(然後歸夕亦如之注門側之堂曰塾坐於門側者督促勸之知其蚤晏防怠惰也)
祠黃帝(原漢書郊祀志古天子常以春解祠祠黃帝用一梟破鏡注黃帝五帝之首也歲之始也梟鳥)
(名食母破鏡獸名食父黃帝欲絶其𩔖使百吏祠皆用之解祠者謂祠祭以解罪求福)
行縣(增漢書韓延壽傳延夀入守左馮翊歲餘不肯出行縣丞掾以為方春月可壹出勸耕桑延壽不得)
(已行縣□高陵民有昆弟相與訟田自言延壽大傷之曰咎在馮翊當先退是日移病不聽事因入臥傳舍閉)
(閤思過於是兩昆弟深自悔皆自髠肉袒謝願以田相移不敢復争後漢書百官志郡國常以春行所主縣勸)
(民農桑振救乏絶高適酬李太守詩坐堂風偃草行縣雨隨輈)
木神司令(原淮南子東方之極自碣石山過朝鮮貫大人之國東之日出之次榑木之地青土樹木)
(之野大皥句芒之所司者萬二千里其令曰挺羣禁開閉闔通窮窒逹障塞行優游棄怨惡解役罪免憂患休)
(罰刑開關梁宣出財和外怨撫四方行柔惠止剛強注句芒木神司主也)
成春事(增大戴禮方春三月緩施生育動作百物於時有事享於皇祖皇考朝孤子八人以成春事)
行仁政(增尚書考靈曜春佩蒼璧乘蒼馬以出遊發令於外春行仁政以順天之常以安國也)
罷築臺(增說苑晉平公春築臺叔向曰不可古者聖王貴德而務施緩刑辟而趨民時今春築臺是奪)
(民時也平公曰善乃罷臺役)
肅主春(增春秋繁露王者能欲則肅肅則春氣得故肅者主春春陽氣微萬物柔易移弱可化於時隂)
(氣為賊故王者欽欽不以議隂事然後萬物遂生而木曲直也)
春令(原京房占春當退貪殘進柔良恤幼孤賑不足求隠士則萬物應節而生隨氣而長所謂春令)
育時物(增後漢書章帝紀元和二年詔三公曰方春生養萬物莩甲宜助萌陽以育時物其令有司罪)
(非殊死且勿案驗)
賜穀(增後漢書安帝紀元初六年詔曰夫政先京師後諸夏月令仲春飬幼小存諸孤季春賜貧窮賑乏)
(絶省婦使表貞女所以順陽氣崇生長也其賜民尤貧困孤弱單獨穀人三斛貞婦有節義十斛甄表門閭旌)
(顯厥行注婦使謂組紃之事)
服青幘(增後漢書輿服志皂衣羣吏春服青幘立夏乃止助微順氣尊其方也)
春路(增後漢書輿服志注車必有鸞而春獨鸞路者鸞鳳𩔖而色青故以名春路也)
奉順時氣(增後漢書郎顗傳方春東作布德之元陽氣開發養導萬物王者因天視聽奉順時氣宜)
(務從寬柔遵其行令)
班春(原後漢書崔駰𫝊王莽時以崔篆為建新大尹到官稱疾不視事門下掾倪敞諫篆乃強起班春注)
(班布春令增吴億燭影搖紅詞使君千炬起班春歌吹香風暖)
幸闕里(增後漢書孔僖傳元和二年春帝東廵狩還過魯幸闕里以太牢祀孔子及七十二弟子作六)
(代之樂大會孔氏男子二十以上者六十三人命儒者講論)
無伐樹木(增東觀漢紀章帝行幸勅御史司空道橋所過歴樹木方春日無得有所伐輅車可引避)
(也)
採桑獻繭(增漢舊儀皇后春桑皆衣青手採桑以繅三盆繭示羣妃妾從春桑生而皇后親桑於苑)
(中蠶室養蠶於箔以上羣臣妾從桑還獻繭於舘)
求春福(增論衡東方主春春主生物故祭歲星求春之福也四時皆有力於物獨求春者重本尊始也)
射逹陽氣(增白虎通天子所以親射何助陽氣逹萬物也春氣微弱恐物有窒塞不能自逹者夫射)
(自内發外貫堅入剛象物之生故以射逹之也)
春休(增魏略孟康正始中出為弘農領典農校尉郡領吏二百餘人涉春遣休常四分遣一)
行春(原謝承後漢書鄭弘消息繇賦政不煩苛行春大旱隨車致雨白鹿方道挟轂而行主簿黃國拜賀)
(曰聞三公車轓畫作鹿明府必為宰相岑参詩鶯聲隨坐嘯草色喚行春)
春不用雌(增宗書禮志元嘉十年太祝令徐閏刺署典宗廟社禝祠祀薦五牲牛羊豕雞竝用雄其)
(一種市買由来送雌竊聞周&KR1402;王時賓起見雄雞自斷其尾曰雞憚犧不祥今何以用雌博士徐道娱等議稱)
(案禮孟春之月犠牲無用牝如此是春月不用雌耳秋冬無禁雄雞斷尾自可是春月宜自今改用雄雞)
收養老稚(增梁書武帝紀普通二年春親祠南郊詔曰春司御氣虔恭報祀思隨乾覆布兹亭育凡)
(民有單老孤稚不能自存主者郡縣咸加收養贍給衣食每令周足以終其身)
屯官循行(增唐書食貨志開元二十五年詔屯官敘功以豐凶為上下鎮戍地可耕者人給十畞以)
(供糧方春屯官循行讁作不時者)
春坊(增唐書百官志龍朔二年改門下坊曰左春坊以同姓為之&KR1402;雲二年始兼用庶姓置諭德庶子以)
(比侍中右坊則庶子以比中書令)
縦輕囚(原唐書唐臨𫝊臨為萬泉丞有輕囚久繫方春農事興臨悉縦歸與之約囚如期還)
祀青帝(增唐書王璵傳明皇時推崇老子道好神仙廣修祠祭璵上言請築壇東郊祀青帝天子入其)
(言)
廵屬縣(增通典大始中詔守相三載一廵屬縣必以春此古者所以述職省俗宣風展義也)
讀三朝寳訓(增玉海寳元二年詔侍讀學士李淑就資善堂刪整三朝寳訓以備来春進讀)
戒折柏枝(原道山清話哲宗御講筵所手折一柏枝玩程頥為講官奏曰方春萬物發生之時不可)
(非時毁折哲宗亟擲於地)
薦新(增元史祭祀志薦新鮪野彘孟春用之鴈天鵝仲春用之葑韭鴨鷄卵季春用之)
民用
柔桑(增詩女執懿筐遵彼微行爰求柔桑箋桑桑穉桑也蠶始生宜穉桑𫝊休奕秋胡行百草揚春華攘)
(腕採柔桑杜牧詩春半南陽西柔桑徧村塢)
采蘩(原詩春日遲遲采蘩祁祁疏蘩白蒿所以生蠶增沈佺期入衛詩采蘩憶豳吹理棹想荆歌)
春酒(原詩為此春酒以介眉壽增陶潜詩歡言酌春酒摘我園中蔬王績詩年光恰恰来滿甕營春酒趙)
(孟頫月中仙詞千官齊拜舞玉杯進長生春酒)
紵麻(增詩可以漚紵疏紵亦麻也科生數十莖宿根在地中至春自生不歲種也今南越紵布皆用此麻)
枸杞羹(增詩集于苞杞疏杞一名地骨一名仙人杖一名天精春生作羹茹服之輕身益氣)
春脉如弦(增内經黃帝曰春脉如弦何如而弦岐伯曰春脉者肝也東方木也萬物之所以始生也)
(故其氣來耎弱輕虚而滑端直以長故曰弦)
養生(原内經春三月此謂發陳天地俱生萬物以榮夜卧早起廣步於庭被髮緩形以使志生生而勿殺)
(予而勿奪賞而勿罰此春氣之應養生之道也逆之則傷肝)
東方弧(增賈誼新書懸弧之禮義東方之弧以梧梧者東方之草春木也)
建春山柑(原神異經東方裔外有建春山其上多柑增庾肩吾謝湘東王賚甘啓名傳地理遠自武)
(陵之洲族茂神經遥聞建春之嶺)
張主春(增說苑主春者張昏而中可以種穀)
嫁娶(增白虎通嫁娶以春何也春天地交通萬物始生隂陽交接之時也)
春日瓜(增廣志蜀地有春日瓜細小小瓣宜藏正月種三月熟)
蜜蠟取蜂(增博物志遠方諸山蜜蠟處以木為器中開小孔以蜜蠟塗器内外令遍春月蜂將生育)
(時捕取三兩頭著器中蜂飛去尋將伴来經日漸益遂持器歸)
種苴麻(增齊民要術崔實曰二三月可種苴麻注麻之有實者為苴)
種桑(增齊民要術種桑法每畆以黍椹子各三升合種之黍桑當俱生鋤之桑令稀疏調適黍熟穫之桑)
(生正與黍高平因以利鎌摩地刈之曝令燥後有風調放火燒之桑至春生一畆可食三箔蠶)
糟酢(增齊民要術作糟酢法用春糟以水和粥破塊經三日壓取清水汁兩石許著熱粟米飯四斗投之)
(盆覆密泥二七日酢熟美釅)
沙箸(增嶺表錄異沙箸生於海岸春吐苗其心若骨白而且勁可為酒籌凡欲採者湏輕步向前及手急)
(拔之不然聞行者聲遽縮入沙中掘尋之終不可得也)
開山田(增嶺表錄異新龍等州山田揀荒平處以鋤鍬開為町疃伺春雨丘中貯水即先買鯇魚子散)
(於田内一二年後魚兒長大食草根竝既盡為熟田又收魚利乃種稻且無稗草齊民之上術也)
青蚨(增&KR1174;嶁神書青蚨青色有光生於池澤多集蒲葉上春生子於蒲上八八為行或九九為行如大蠶)
(子而圓取其母血及火炙子血塗錢市物仍自還歸)
炎山(增元中記南方有炎山焉行人以正月二月三月行過此山取山下木以為薪然之無焰取其皮績)
(之為火浣布)
苦茶(原茶經茗春采謂之苦茶)
種麻(增本草拾遺麻子早春種為春麻子小而有毒晚春種為秋麻子入藥最佳壓油可以油物)
蜜塞(增本草拾遺蜜蠟所著皆絶巖石壁非攀緣所及惟於山頂以籃輿懸下遂得采取蜂去餘蠟在石)
(有鳥如雀羣來啄之殆盡名曰靈雀至春蜂歸如舊人亦占護其處謂之蜜塞)
胡桃汁(增開寳本草胡桃春月斫皮汁沐頭至黑)
竹葉春(原杜甫詩崖蜜松花熟山杯竹葉春增吴郡志吴興烏程酒名竹葉春)
梨花春(原白居易杭州春望詩青旗沽酒趁梨花自注其俗釀酒趁梨花時熟號為梨花春)
五位缾(增清異錄五位缾自同光至開運盛行以銀銅為之高三尺圍八九寸上下直如筒樣安嵌蓋)
(其口有微窪處可以傾酒春日郊行家家用之)
石鼈魚(增益部方物略記石鼈魚状似&KR3802;䰲而小上春時出石間庖人取為竒味贊鯫鱗么質本不登)
(爼以味見錄雖細猶捕)
春耕飼牛(增耕桑偶記青齊間遇春耕則飼牛以天麻飯仍用錦縷繫於角上)
魚苖(增避暑錄話浙東土人率以陂塘養魚乘春魚初生時取種於江外長不過半寸以木桶置水中細)
(切草為食如食蠶謂之魚苗一夫可致數千枚投於陂塘不三年長可盈尺)
五加皮(增曲洧舊聞藥有五加皮其樹身幹皆有刺葉如楸俗呼之為刺楸春採芽可食味甜而微苦)
(或謂之苦中甜)
鷺鷥花(增曲洧舊聞鄭許田野間二三月有一種花蔓生其香清遠馬上聞之頗似木樨花色白土人)
(呼為鷺鷥花取其形似也亦謂五里香)
接花法(增洛陽牡丹記花之木去地五七寸許截之乃接以泥封裹用軟土擁之以蒻葉作庵子罩之)
(不令見風日唯南向留一小戸以逹氣至春乃去其覆此接花之法也)
椶筍(增蘇軾詩序椶筍状如魚剖之得魚子味如苦筍而加甘芳蜀人以饌佛僧筍生膚毳中蓋花之方)
(孕者正二月間可剝取過此苦澀不可食矣法當蒸熟所施略與筍同蜜煮酢浸可致千里外)
酒名春(原東坡詩話韓退之詩且可勤買抛青春國史補云酒有郢之富春烏程之若下春滎陽之土)
(窟春富平之石凍春劍南之燒春杜子美亦云聞道雲安麴米春纔傾一盞便醺人近世裴鉶作傳青記裴航)
(事亦有酒名松醪春乃知唐人名酒多以春則抛青春亦必酒名也增武林舊事諸色酒名思堂春皇都春留)
(都春十洲春海岳春蓬萊春錦波春浮玉春秦淮春豐和香縠溪春萬象皆春)
羅浮春(增蘇軾寄鄧道士詩一杯羅浮春遠餉采薇客遥知獨酌罷醉卧松下石施注羅浮春先生所)
(自造酒名也以惠州見羅浮山而得名云)
萬家春(增蘇軾浣溪沙序子家近釀酒名曰萬家春)
山礬(增黃庭堅題高節亭邊山礬花引江南野中有一種小白花木高數尺春開極香野人謂之鄭花予)
(謂野人採鄭花葉以染黃不借礬而成色故名山礬)
郫筒酒(原華陽風俗錄郫縣有郫筒池池旁有大竹郫人刳其節傾春釀於筒苞以藕絲蔽以蕉葉信)
(宿香聞於林外然後斷之以獻俗號郫筒酒)
卭竹筍(增筍譜卭竹筍出蜀中臨卭故曰卭竹其筍春生)
植竹(增筍譜凡植竹正月二月引根鞭必西南而行負隂就陽也)
&KR3252;筍(增筍譜&KR3252;筍出温處如苦竹長節而薄可作屋椽筍則春生可食)
旋味筍(增筍譜旋味筍一名苦蒲筍福州南一日程多生苦竹春則生筍鄊人煮食甚苦而且澀及停)
(久則味還可食故曰旋味筍)
洞庭柑(增橘錄洞庭柑皮細而味美熟最早藏之至來歲之春其色如丹鄉人謂其種自洞庭山来故)
(以得名)
凍橘(增橘錄凍橘其顆如常橘之半著子甚繁春二三月始採之亦可愛)
塌橘(增橘錄塌橘壯大而褊其南枝之向陽者外綠而心甚紅經春味極甘美瓣大而多液其種不常有)
(特橘之次也)
河豚(原石林詩話歐陽文忠公記梅聖俞河豚詩春洲生荻芽春岸飛楊花破題兩句已道盡河豚好處)
(謂河豚出於暮春食柳絮而肥殆不然今浙人食河豚始於上元前常州江隂最先得方出時一尾直千錢然)
(不多得二月後日益多一尾纔百錢耳柳絮時人已不食謂之斑子或言其腹中生蟲故惡之)
芽茶(增北苑茶錄凡茶芽數品最上曰小芽如雀舌鷹爪以其勁直纖挺故號芽茶早春極少續文獻通)
(考洪武二十四年罷造龍團惟採茶芽以進其品有四曰探春曰先春次春紫笋)
蠶市(原茅亭客話蜀有蠶市每年正月至三月州城及屬縣循環一十五處耆舊相傳古蠶叢氏為蜀主)
(民無定居隨蠶叢所在致市居此其遺風也)
春蠶四眠(增會稽志春蠶多四眠餘蠶皆三眠越人謂蠶眠為幼謂之幼一幼二幼三幼大岑参詩)
(調笑携筐婦春来蠶幾眠)
蒲花褥(增澄懷錄采蒲花如柳絮者熟鞭貯以方青囊作坐褥或臥褥春則暴收甚温燠木棉不及也)
插花法(增癸辛雜識春花已半開者用刀剪下即插之蘿葡上却以花盆用土種之時時澆溉異時花)
(過則根已生矣既不傷生意又可得種亦竒法)
蜜漬梅花(增山家清供楊誠齋詩云甕澄雪水釀春寒蜜點梅花帶露餐句裏略無烟火氣更教獨)
(上少陵壇剝白梅肉少許浸雪水梅花温釀之露一宿取去蜜漬之可薦酒較之敲雪煎茶風味不殊也)
筍蕨羹(增山家清供春采筍蕨之嫩者以湯瀹之取魚鰕同切作塊子用湯泡滚蒸入熟油醬研胡椒)
(拌和以粉皮乘覆各合於二盞内蒸熟名山海兜或名筍蕨羹許梅屋棐云趁得山家笋蕨春借廚烹煮自炊)
(薪倩誰分我杯羹去寄與中朝食肉人)
棗油(原打棗譜盧諶祭法春祠用棗油)
看麥娘(增野菜譜看麥娘隨麥生隴上因名春採可熟食詩看麥娘来何早麥未登人未飽吾當與爾)
(還厥家共嚥糟糠暫相飽)
牛塘利(增野菜譜牛塘利二三月采熟食亦可作虀詩牛塘利牛得濟種草有餘青蓄水有餘味年來)
(水草枯忽變為荒薺采采療人饑更得牛塘利)
剪刀股(增野菜譜剪刀股春采生食兼可作虀詩剪刀股剪何益剪得今年地皮赤東家羅綺西家綾)
(今年不聞剪刀聲)
洗心糖(增幽燕紀異茅地經冬燒去枝梗至春取土中餘根搗汁煎之至甘可為洗心糖)
芹菹(增農政全書二三月芹作英時可作菹)
火稻(增食療本草粳米赤者粒大而香新熟者動氣經年亦發病惟江南人多收火稻貯倉燒去毛至春)
(舂米食之即不發病宜人温中益氣補下元也)
青蒿(增本草綱目青蒿得春最早人剔以為蔬根赤葉香)
龍涎(增本草綱目龍涎出西南海中是春間羣龍所吐涎沬浮出番人採得貨之每兩千錢)
種茶(增本草綱目茶有野生種生種者用子其子大如指頂正圓黑色二月下種一坎湏百顆乃生一株)
(蓋空壳者多故也畏水與日最宜坡地蔭處清明前采者上穀雨前者次之)
燎荒(增農桑通訣几墾闢荒地春曰燎荒注如平原草萊深者至春燒荒趁地氣通潤草芽欲發根荄柔)
(脆易為開墾)
葡萄醅(增錦繡萬花谷韓子蒼守黃州取春江綠漲葡萄醅以名新釀酒有詩云葡萄酒用春江水壓)
(倒雲安麴米春)
吕公茭(增學圃雜疏茭白以秋生吴中一種春生曰吕公茭以非時為美初出時煮食甜軟)
産茶(增農家餘話凡産茶之地山南和煖得春氣而先發故芽嫩全味厚生山北隂寒至春深始前葉厚)
(而拳跼氣味不全如海南産香之地相似也)
種石榴(增種樹書種石榴取直枝如拇指大斬一尺長八九條共為一科燒二頭二寸作坑深一尺條)
(口徑一尺豎枝坑畔圍布令勻置枯骨礓石於枝間下土令實一重骨石一重土出枝頭一寸水澆即生又以)
(骨石置枝間即茂杏熟間時合内納糞中至春既生則移栽寔地既移不得復移)
斫桃樹(增種樹書桃樹過春以刀疎斫之則穰出而不蛀)
春水辟疾(增名勝志春水出鶴慶府東七里石朵和石坂中至春月水益盛和鹽梅椒末飲之可以)
(辟疾)
香泉(增名勝志香泉在武定府城南三里泉至春則生香土人每以二三月間具酒肴祭泉然後汲之和)
(酒而飲謂能愈衆疾)
木棉(增番禺雜編木棉先花後葉紫赤色大如椀二三月間花既謝蘂為棉有殼盛之人績為衣裳)
社前茶(增學林新編茶之佳者造在社前其次火前謂寒食前也其下則雨前謂穀雨前齊已詩云高)
(人愛惜藏巖裏白甀封題寄火前蓋未知社前之為佳也)
燒山(增閩部疏山田薄無糞農家燒山茅候雨至流入田中為糞以故入春則山山皆火)
豌豆(增務本新書豌豆二三月種諸豆之中豌豆收多熟早莊農往往獻送此豆以為嘗新)
食麥(增遵生八牋春氣温宜食麥以凉之不可一於温也禁吃熱物并焙衣服)
梳洗(增養生論春三月每朝梳頭一二百下至夜臥時用熱湯下鹽撮洗膝下至足方臥以洩風毒脚氣)
(勿令壅塞)
春線(增劉孝威詩花開人不歸節暖衣湏變迴釵挂反環拭淚繩春線)
春衫(增賀徹詩度水春衫綠映日晚粧紅)
春衣(原杜甫詩朝回日日典春衣增雍陶詩公子風流嫌錦繡新裁白紵作春衣陸游詩過盡梅花把酒)
(稀熏籠香冷换春衣)
春農(原杜甫諸將詩稍喜臨邊王相國肯銷金甲事春農)
春被(增白居易春眠詩春被薄亦暖朝䆫深更閑)
春耕(增蘇軾詩西崦人家應最樂煮葵燒筍餉春耕)
物候
麋舌草(增爾雅萿䴢舌注今麋舌草春生葉有似於舌)
百草生(增莊子春氣發而百草生)
報春鳥(原顧渚山記顧渚山中有鳥似鴝鵒而小蒼黃色每至正月二月作聲云春起也至三月四月)
(作聲云春去也採茶人呼為報春鳥增陸龜蒙茶人詩雨後採芳去雲間幽路危唯應報春鳥得共斯人知)
媚蝶(原嶺表錄異媚草鶴子草也蔓生色淺紫葉形如飛鶴春月生雙蟲食其葉越女收養蟲老蛻為蝶)
(帶之號媚蝶)
喚春(增韓愈詩喚起春全曙注喚起聲如絡緯圓轉清亮偏鳴於春曉江南謂之喚春)
迎春花(增白居易玩迎春花詩金英翠萼帶春寒黃色花中有幾般原羣芳譜迎春一名金腰帶叢生)
(高數尺方莖厚葉春前有花如瑞香花黃色不結實)
培松(增種樹書松必用春後社前帶土栽培百株百活舍此時決無生理也)
麗春(原花木考金陵麗春鸎粟别種也紅紫白黃江浙皆有之獨金陵者尤異)
護花鳥(增益部方物略記護花鳥青城峨眉間往往有之至春則啼其音若云無偷花果髣髴人言云)
(贊茜首黑裳黃駁其羽厥鳴嚶嚶若禁若護)
楠換葉(增益部方物略記楠蜀地最宜者生童童若幢蓋然枝葉不相礙樹甚端偉葉經歲不彫至春)
(陳新相換有花實似母丁香云)
娑羅花(增益部方物略記娑羅花生峨嵋山中𩔖枇杷數葩合房春開葉在表花在中或言根不可移)
(故俗人不得為玩贊聚葩共房葉附花外根不得徙見偉茲世)
山篦子(原洛陽牡丹記洛人家家有花而少大樹者蓋其不接則不佳春初時洛人於壽安山中斵小)
(栽子賣城中謂之山篦子)
牡丹接頭(增洛陽牡丹記姚黃一接頭直錢五千秋時立劵買之至春見花乃歸其直天彭牡丹記)
(花之舊栽者曰祖花其新接頭有一春兩春者花少而富至三春則花稍多及成樹花雖益繁而花葉減矣)
魚出浮陽(增埤雅鮪魚岫居至春始出而浮陽北入河西上龍門入漆沮見日而目眩)
熊羆撲臕(增埤雅熊羆富脂至春臕癢即登高木自墜謂之撲臕)
紹興春(增天彭牡丹記紹興春者祥雲子花也色淡泞而花尤富大者徑尺紹興中始𫝊)
下棉花種(增史照釋文木棉江南多有之以春二三月下種既生湏一月三&KR1573;及熟時其皮四裂綻)
(出如棉碾去其核取如棉者以竹為小弓牽弦以彈即今之棉花也)
黃梅山鴆(增遯齋閒覧蘄州黃梅山有鴆巢於山巖大木中狀𩔖訓狐聲如擊腰鼔每春生子能飛)
(乃送出山唯二雌雄獨晉)
竹雞食蘭(增佩楚軒客談安溪山多竹雞山中人云春食蘭花)
春駒(增採蘭雜志蛱蝶一名春駒)
鳳毛金(增嫏嬛記鳳毛金者鳳凰頸下有毛若綬光明與金無二而細軟如絲遇春必落山下人拾取)
(織為金錦名鳳毛金明皇時宫中多以飾衣夜中有光惟貴妃所賜最多裁衣為帳燦若白日)
植桐(增桐譜植桐者一無爪爬二無振搖至春則榮茂而木又易於傑幹其新莖可抽五六尺者迨又至)
(春則根行而蔓其發乃尤愈於初春時也)
楊柳(增本草綱目楊柳春初生柔荑即開黃蘂至春晩葉長成後蘂中結細黑子蘂落而絮出如白絨因)
(風而飛入池沼化為浮萍黃蘂即花其子乃絮也)
蝦蟇聒子(增本草綱目二三月蝦蟇曳腸於水際草上纏&KR0819;如索日見黑點漸至春水時鳴以聒之)
(則科斗皆出謂之聒子所謂蝦蟇聲抱是矣)
紫虈(增本草綱目石&KR2578;一名紫虈生東南海中江淹石&KR2578;賦云亦有足翼得春雨則生花謝靈運詩白花)
(皜陽林紫虈曄春流)
滿條紅(增羣芳諧紫荆一名滿條紅叢生春開紫花甚細碎數朵一簇花罷葉出光緊微圓花謝即結)
(莢子)
繡毬(增羣芳譜繡毬木本皺體葉青色微帶黑而澀春月開花五瓣百花成朵團圞如毬花有紅白二種)
三春柳(增羣芳譜檉柳一名雨師一名長壽仙人柳即俗所稱三春柳也春前以枝插之易生)
蜃氣(增名勝志新安縣西北八十里大步海中有媚珠池又八十里有合蘭洲與龍穴洲相比穴凡兩有)
(龍出沒其間春晴蜃氣結為樓臺城堞人物車馬往来之狀)
尹公潮(增名勝志餘杭縣西有泠溪取清泠之意乘舟至此渺若凌空每春日風生水輙漲數寸俗傳)
(有尹公者善異術叱水成潮因名尹公潮)
廻雁峰(原一統志㢠廻雁峰在衡州雁至此不過遇春而廻)
種竹(增農政全書正月一日二月二日三月三日皆可種無不活者如要不間年出筍用正月一日二月)
(二日)
佛桑花(增海槎餘錄佛桑花枝葉𩔖江南槿樹花𩔖中州芍藥而輕柔過之開時當二三月之間色婀)
(娜可愛)
荆溪蘭(增荆溪疏蘭出荆溪者葉柔花弱比閩浙産不同又易致龍池銅官之間彌坂盈谷每歲正二)
(月之交負而入郭者價賤於土人行市中衣袂皆馥)
石&KR0917;揚葩(增海味索隠石&KR0917;土名龜脚又名佛手蚶皆以象形立名其肉端有兩黑爪至春月散開)
(如葩故郭璞江賦云石&KR0917;應節而揚葩是也)
種梅(增便民圖纂春間取梅核埋糞地待長二三尺許移栽其樹接桃則實脆)
種桃(增便民圖纂於暖處為坑春間以核埋之蒂子向上尖頭向下長二三寸許和土移種)
種杏(增便民圖纂春初種於肥地候長成小樹来春和土移栽以生子樹枝接之則實茂)
海魦化虎(增詩疏廣要海魦虎頭魦軆黑文鼈足巨者餘二百斤常以春晦陟於海山之麓旬日化)
(為虎唯四足難化經月乃成矣)
春禽(增王褒洞簫賦春禽羣嬉翺翔乎其巔原楊師道詩霧中分曉日花裏弄春禽增韋莊詩閉門盡日)
(無人到翠羽春禽滿樹喧)
春鳥(增古詩春鳥翻南飛翩翩獨翺翔王德詩春鳥絃歌聲柳𧦬詩春鳥一囀有千聲)
春鳩(增曹植詩春鳩鳴飛棟流猋激&KR0905;軒錢起東臯早春詩萌蕙暖初吐春鳩鳴欲巢)
春荑(增謝靈運詩心契九秋幹目玩三春荑劉峻相經序手無春荑之柔)
春桑(增梁簡文帝詩薄晚畏蠶饑競採春桑葉)
春蠶(增沈約詩寧憶春蠶起日暮桑欲萎王筠詩春蠶方曳緒新燕正銜泥李白詩昔視秋蛾飛今見春)
(蠶生)
春筍(增蕭琛詩春筍方解籜弱柳向低風杜甫詩無數春筍滿林生柴門密掩斷人行)
占驗
春政(增文子政失於春歲星盈縮不居其常春政不失禾黍滋)
愆候(原管子春行冬政肅行秋政雷行夏政閹注閹陽氣獨盛也淮南子春行夏令泄行秋令水行冬令)
(肅)
春雷(原師曠占春雷初起其音格格霹靂者所謂雄雷旱氣也其鳴依依音不大霹靂者謂之雌雷水氣)
(也)
辰巳日雨(增師曠占春辰巳日雨蝗蟲食禾稼)
春之德風(增吕氏春秋春之德風風不信其華不盛華不盛則果實不生)
甲寅日風(增風角書春甲寅日風高去地三四丈鳴條以上常從申上来為大赦期六十日應)
春風轉方(增田家五行諺云春風踏脚報言易轉方如人𫝊報不停脚也一云既吹一日南風必還)
(一日北風報答也二說俱應)
春寒(增田家五行凡春宜和而反寒必多雨諺云春寒多雨水)
春甲子占(增田家雜占春甲子雨主夏旱六十日)
雷蕈(增田家雜占茆蕩内春初雨菌生俗呼為雷蕈多則主旱無則主水)
甲申日雨(增田家雜占春甲申日雨主米暴貴)
龍沙占歲(增名勝志黃龍洲在延平府城東南張司空祠前每春水後土人視洲沙多寡占歲豐歉)
(黃裳詩看此黃龍沙斗起滿城歌吹入豐年)
雜紀
懷春(原詩有女懷春疏春是合昏之時增子夜歌朱光照綠苑丹華粲羅星那能閨中繡獨無懷春情盧)
(仝卓女怨妾本懷春女春愁不自任)
秉蕳(增詩士與女方秉蕳兮箋男女相棄各無匹偶感春氣並出託采芬香之草而為滛佚之行)
春女(增詩女心傷悲箋春女感陽氣而思男原淮南子春女思秋士悲而知物化矣註春女感陽則思增)
(劉希夷春女行春女顔如玉怨歌陽春曲巫山春樹紅沅江春草綠自憐妖豔姿粧成獨見時愁心伴楊柳春)
(盡亂如絲)
春臺(原老子衆人熙熙如春登臺注春隂陽交通萬物或動登臺觀之意志淫淫然增西京記西京禁苑)
(内有望春宫在高原之上東臨灞滻今上曾登北亭賦春臺咏朝士奉和凡數百唐明皇春臺望詩暇景屬三)
(春高臺聊四望極目千里際山川一何壯杜甫詩楚岸收新雨春臺引細風)
行歌拾穗(增列子林𩔖年且百歲底春被裘拾遺穗於故畦竝歌竝進子貢曰先生曾不悔乎而行)
(歌拾穗)
叩商絃(增列子當春而叩商絃以召南吕凉風忽至草木成實)
負暄(增列子昔者宋國有田夫常衣緼黂僅以過冬暨春東作自曝於日不知天下之有廣厦隩室綿纊)
(狐狢顧謂其妻曰負日之暄人莫知者以獻吾君將有重賞)
陽春曲(原宋玉對楚王問客有歌於郢中者其始曰下里巴人國中屬而和者數千人其為陽阿薤露)
(國中屬而和者數百人其為陽春白雪國中屬而和者不過數十人增李白詩郢曲和陽春岑参詩陽春一曲)
(和皆難)
大弦春温(原史記田齊世家騶忌子曰夫大弦濁以春温者君也小弦廉折以清者相也)
宜春宫(增史記司馬相如𫝊相如嘗從上至長楊獵還過宜春宫三輔黃圖宜春宫本秦之離宫在長)
(安城東南杜縣東近下杜上林賦下棠梨息宜春錢起雪晴詩長信月留寧避曉宜春花滿不飛香)
黃龍見(增漢書文帝紀十五年春黃龍見於成紀)
宜春苑(增漢書元帝紀宜春下苑注宜春下苑即今京城東南隅曲江池是括地志秦宜春宫在雍州)
(萬年縣西南三十里宜春苑在宫之東杜之南唐太宗詩鏡池波太液粧苑麗宜春李適詩林香近接宜春苑)
(山翠遥添獻夀杯)
壽春邑(增漢書地理志九江郡壽春邑劉禹錫寄韓壽州詩風獵紅旗入壽春滿城鼔舞向朱輪)
奉春君(增漢書婁敬傳上曰本言都秦地者婁敬婁者劉也賜姓劉氏拜為郎中號曰奉春君注春歲)
(之始也以其首勸都關中故號奉春班固西都賦奉春建策留侯演成)
問牛喘(增漢書丙吉傳吉嘗出逢人逐牛牛喘吐舌吉止駐使騎吏問逐牛行幾里矣掾吏謂丞相失)
(問吉曰方春少陽用事未可太熱恐牛近行用暑故喘此時氣失節恐有所傷害也)
富春山(增後漢書嚴光𫝊除為諫議大夫不屈乃耕於富春注今杭州府富陽縣也本漢富春縣謝靈)
(運富春渚詩宵濟漁浦潭旦及富春郭王維詩樹色分揚子潮聲滿富春)
射雉(增西京雜記茂陵文固陽善馴野雉為媒用以射雉每以三春之月為茆障以自翳用觟矢以射之)
(日連百數)
駘蕩宫(增三輔黃圖駘蕩宫春時㬌物駘蕩滿宫中也謝朓詩朋情以鬱陶春物方駘蕩注駘蕩舒散)
(也)
栢梁臺(增三輔黃圖栢梁臺武帝元鼎二年春起此臺在長安城中北門内三輔舊事云以香栢為梁)
(也帝嘗置酒其上詔羣臣和詩能七言詩者乃得上蘇頲詩銜恩獻壽栢梁臺)
感笳音(原蔡琰别傳琰在右賢王部伍中春月感笳音作詩言志曰胡笳動兮邊馬鳴孤雁歸兮聲嚶)
(嚶)
春不破卵(增吳錄包咸為吳郡主簿太守黃君行春咸留守其郡郎君緣樓探雀卵咸責之曰春月)
(不宜破卵升危非子道杖之二十)
賜春服(增晉書山濤𫝊魏帝嘗賜景帝春服帝以賜濤潘岳藉田賦襲春服之蔞蔞兮接游車之轔轔)
宜陽青殿(增晉書張駿傳於姑臧城南築城起謙光殿殿之四面各起一殿東曰宜陽青殿以春三)
(月居之)
春月柳(原晉書王恭𫝊恭美姿儀人多愛悦或目之云濯濯如春月柳增唐太宗春池柳詩年柳變池)
(臺隋堤曲直㢠廻逐浪絲隂去迎風帶影来疎黃一鳥弄半翠幾眉開縈雪臨春岸参差間早梅)
春皇(增拾遺記春皇者伏羲之别號以木德稱王故曰春皇)
春宵宫(原拾遺記周穆王三十六年東廵大騎之谷指春宵宫集諸方士仙術之要而螭鵠龍蛇之𩔖)
(竒種憑空而出)
一枝春(增荆州記陸凱與范蔚宗交善自江南寄梅花一枝詣長安與蔚宗兼贈詩云折花逢驛使寄)
(與隴頭人江南無所有聊贈一枝春)
迎春(增益州記南隂平鄊東有浮中山每芳春遊人登賞謂之迎春劉庭芝詩寄語同心伴迎春且薄粧)
應春花(增陸機要覽几花樹生南岳雖經雪凝寒花必開便落時人謂之應春花)
華樹(原梁元帝纂要春木曰華樹亦曰芳林)
宜春觀(增水經澇水經漢宜春觀合渼陂入渭玉海宜春觀在鄠縣武帝造)
建春門(增水經注魏武封於鄴為北宫城東曰建春門唐六典東都城東面三門中曰建春)
春&KR1402;明志詩(增南史王僧孺傳武帝制春㬌明志詩五百字勅沈約以下詞人同作帝以僧孺為)
(工)
春草(增南史謝惠連𫝊惠連年十歲能屬文族兄靈運嘉賞之云每有篇章對惠連輙得佳語嘗於永嘉)
(西堂思詩竟日不就忽夢見惠連即得池塘生春草大以為工陳翊龍池春草詩青春光鳳苑細草遍龍池曲)
(渚交蘋葉廻塘惹柳枝因風初冉冉覆岸欲離離色帶金堤静隂連王樹移日光浮靃靡波影動参差豈比生)
(幽遠芳馨衆不知殷文圭春草碧色詩疎雨煙花潤斜陽細彩勻花黏繁鬭錦人藉軟勝茵李琪春草碧色詩)
(窗紗迎擁砌簮玉妬成茵天借新晴色雲饒落日春)
郊遊(增世說王東亭作宣武主簿嘗春月與石頭兄弟乘馬出郊時彦同遊者連鑣俱進惟東亭一人常)
(在前覺數十步諸人莫之解石頭等既疲倦俄而乘輿回諸人皆似從官惟東亭奕奕在前其悟捷如此)
萬春門(增漢宫殿疏洛陽有萬春之門)
長春宫(增唐書地理志同州朝邑縣有長春宫梁洽長春宫賦長者仁壽之符春者發生之所杜甫詩)
(雲斷岳蓮臨大路天晴宫柳暗長春)
望春宫(增唐書地理志京兆萬年縣有南望春宫臨滻水西岸有北望春宫蘇頲詩東望望春春可憐)
(更逢晴日柳含烟)
春羅(增唐書地理志鎮州常山郡貢春羅李賀神仙曲春羅書字邀王母共宴紅樓最深處)
生春酒(增唐書地理志劍南道成都府貢生春酒)
宜春泉(增唐書地理志袁州宜春郡縣宜春有宜春泉醖酒入貢)
望春亭(增唐書公主傳趙國莊懿公主下嫁魏博節度使田緒德宗幸望春亭臨餞西都雜記望春亭)
(在禁苑東南高原之上崔日用詩鳳閣斜通平樂觀龍旂直逼望春亭令狐楚詩晚遊臨碧殿日上望春亭)
苑池異鳥(原唐書閻立本𫝊太宗與侍臣泛舟春苑池見異鳥容與波上悅之詔坐者賦詩而召立)
(本侔狀)
縣令引舟(原唐書何易于𫝊易于為益昌令州刺史崔朴嘗乘春與賓屬泛舟出益昌旁索民挽繂)
(易于身引舟朴驚問狀易于曰方春百姓耕且蠶惟令不事可任其勞朴愧疾驅去)
競渡(增唐書杜亞𫝊拜淮南節度方春南民為競渡戲亞欲輕駛乃髹船底使篙人衣油綵衣沒水不濡)
桃花靧面(原虞世南史略北齊盧士深妻崔林義之女有才學春日以桃花和雪與兒靧面咒曰取)
(紅花取白雪與兒洗面作光悦取白雪取紅花與兒洗面作妍華取花紅取雪白與兒洗面作光澤取雪白取)
(花紅與兒洗面作華容)
桃花行(增&KR1402;龍文館記四年春上宴於桃花園羣臣畢從學士李嶠等各獻桃花詩上令宫女歌之辭)
(既清婉歌仍妙絶獻詩者皆稱萬歲上勅太常簡二十篇入樂府號曰桃花行)
春明門(增明皇實錄開元十七年侍臣以下燕於春明門外寧王憲之園池帝御花萼樓邀其廻騎更)
(令坐飲遞舞班賜有差)
選勝行樂(增通鑑開元十八年初令百官於春月旬休選勝行樂自宰相至員外郎凡十二筵各賜)
(錢五千緡上或御花萼樓邀其歸騎留飲迭使起舞盡歡而去)
移春檻(原開天遺事楊國忠子弟每春至之時求名花異木植於檻中以板為底以木為輪使人牽之)
(自轉所至之處檻在目前便即歡賞目之為移春檻)
看花馬(原開天遺事長安侠少每至春時結朋聮黨各置矮馬飾以錦韉金絡竝轡於花樹下往来使)
(僕從執酒皿而隨之遇好囿則駐馬而飲)
顛飲(增開天遺事長安進士鄭愚劉参郭保衡王冲張道隠等十數軰不拘禮節旁若無人每春時選妓)
(乘小犢車指名園曲沼藉草喧呼自謂之顛飲)
惜花鈴(原開天遺事寧王春時於後園中紉紅絲為繩密綴金鈴繫於花梢之上每有鳥雀翔集則令)
(園吏掣鈴索以驚之盖惜花之故也)
樓車載樂(原開天遺事楊國忠子弟恃后族之貴極於奢侈每遊春之際以大車結綵帛為樓載女)
(樂數十人自私第聲樂前引出遊園苑中長安豪民貴族皆效之)
油幕(原開天遺事長安貴家子弟每至春時遊宴供帳於園圃中隨行載以油幕或遇隂雨以幕覆之盡)
(歡而歸)
裙幄(原開天遺事長安士女遊春野步遇名花則設席藉草以紅裙遞相插掛以為宴幄其奢逸如此增)
(蔣捷喜遷鶯詞水暖成紋雲晴生影芳草漸侵裙幄)
鬭花(原開天遺事長安士女春時鬭花戴插以竒花多者為勝皆用千金市名花植於庭苑中以備春時)
(之鬭也增清異錄劉銀在國春深令宫人鬭花凌晨開後苑各任採擇少頃勅還宫鎻花門膳訖普集角勝負)
(於殿中宦士抱關宫人出入皆搜懷袖置樓羅歴以騐姓名法制甚嚴時號花禁負者獻耍金耍銀買宴)
御花插巾(增開天遺事長安春時盛於遊賞園林樹木無閒地故學士蘇頲應制云飛埃結紅霧遊)
(蓋飃青雲帝覧之嘉賞焉遂以御花親插頲之巾上時人榮之)
有脚陽春(原開天遺事宋璟愛民恤物朝野歸美時人咸謂璟為有脚陽春言所至之處如陽春煦)
(物也)
春鶯囀(原樂苑大春鶯囀唐虞世南及蔡亮作又有小春鶯囀竝商調曲也教坊記高宗曉聲律聞風)
(葉鳥聲皆蹈以應節嘗晨坐聞鶯聲命樂工白明逹寫之為春鶯囀增張祜春鶯囀辭興慶池南柳未開太真)
(先把一枝梅内人已唱春鶯囀花下傞傞軟舞来)
獻春門(增唐六典兩儀殿之左曰獻春門)
春暉門(增唐六典乾元殿之左曰春暉門)
萬春殿(增唐六典兩儀殿之東曰萬春殿)
春闈(原國史補凡進士籍而入選謂之春闈增朱慶餘詩帝命幾曾移重鎮時清猶望領春闈)
流雲嘯(增嘯旨流雲古之善嘯者聽韓娥之聲而寫之也沉浮起伏若龍游戲春泉直上萬仞聲遏流)
(雲故曰流雲當林塘春照晚日和風特宜為之)
天姥山(增元和郡縣志天姥山石壁上有刊字科斗形高不可識春月樵者聞簫鼔笳吹聲聒耳)
龍口渠(增金鑾密記翰林有龍口渠通内苑大雨之後必飄諸花蘂經由而出有百種香色名不可盡)
(春月尤妙)
惜春御史(原玉麈集穆宗每宫中花開則以重頂帳蒙蔽欄檻置惜春御史掌之號曰括香)
賞心亭(增桂苑叢談咸通中丞相姑臧公移鎮淮海於戲馬亭西連玉鈎斜道開闢池沼構葺亭臺芳)
(春九旬都人士女得以遊觀初公搆池亭畢未有名因名賞心)
聽黃鸝聲(原雲仙雜記戴顒春携雙柑斗酒人問何之曰往聽黃鸝聲此俗耳鍼砭詩腸鼓吹)
挑野蔬(增雲仙雜記郭元申家貧無食春月携兒挑野蔬一日有餘三日不出)
泛春渠(原雲仙雜記汝陽王璡取雲夢石甃泛春渠以蓄酒作金銀龜魚浮沉其中為酌酒具)
争春館(原揚州事迹揚州太守圃中有杏花數十畷每至爛開張大宴一株令一倡倚其傍立館曰争)
(春)
討春(增陸龜蒙詩序闔閭城北有賣花翁討春之士往往造焉)
藏春塢(原長編刁約作藏春塢日遊其中增蘇軾詩藏春塢裏鶑花閙)
泥融覺(增清異錄比丘無染遊廬山春雨路滑忽仆石上由是洞見本原士大夫稱為泥融覺)
雨天三昧(增清異錄閩昶春餘宴後苑飛紅滿空昶曰彌陀經云雨天曼陀羅華此㬌近似今日觀)
(化工之雨天三昧宜召六宫設三昧宴)
錦洞天(增清異錄李後主每春盛時梁棟䆫壁柱栱階砌並作隔筒密插雜花榜曰錦洞天)
春宴雨(增畫墁錄建隆初春宴方就次雨大作舞樂失容范質言曰今歲二麥必倍收上喜動色命滿)
(泛入夜方罷莫不沾醉)
萬物有春意(增程子語錄春觀萬物皆有春意堯夫有詩云拍拍滿懷都是春)
賞花釣魚(原温公詩話先朝春月多召兩府兩制三舘於後苑賞花釣魚賦詩自西陲用兵廢缺甚)
(久仁宗復修故事羣臣和御製詩是日微隂寒韓魏公時為首相詩卒章云輕雲閣雨迎天仗寒色留春入壽)
(杯二十年前曾侍宴台司今日喜重陪增遼史聖宗紀統和五年幸長春宫賞花釣魚以牡丹遍賜近臣歡宴)
(累日)
江南春(原温公詩話寇萊公詩才思融遠嘗為江南春云波渺渺柳依依孤村芳草遠斜日杏花飛江)
(南春盡離腸斷蘋滿汀洲人未歸為人膾炙)
陌上花(原蘇軾陌上花引游九仙山聞里中兒歌陌上花父老曰吴越王妃每歲春必歸臨安王以書)
(遺妃曰陌上花開可緩緩歸矣吴人用其語為歌含思宛轉聽之凄然而其詞鄙野為易之云)
洛中風俗(增聞見前錄洛中風俗歲正月梅已花二月桃李襍花盛三月牡丹開於花盛處作園囿)
(四方伎藝舉集都人士女載酒争出擇園亭勝地上下池臺間引滿歌呼不復問其主人抵暮遊花市以筠籠)
(買花雖貧者亦戴花飲酒相樂故王平甫詩曰風暄翠幕春沽酒露濕筠籠夜賣花)
西池春遊(增清尊錄西池春遊都人士女讙集自諸王邸第及公侯戚里中貴人家帟幕車馬相屬)
(歌姝舞姬皆飾璫翠佩珠犀覽鏡顧形人人自謂傾國)
禳灾(增揮麈前錄高昌佛寺五十餘區皆唐朝賜額居民春月多遊羣聚遨樂於其間遊者馬上持弓矢)
(射諸物謂之禳灾)
呪水成醪(增葆光錄殷七七嘗春遊酒盡將水呪之成濃醪)
放春(增乾淳歲時記蒋苑使有小圃不滿二畆而花木匼匝亭榭竒巧春時悉以所有書畫玩器冠花器)
(弄之物羅列滿前戲效關撲閙竿花籃之類悉皆縷絲金玉為之且立標竿射垜及鞦韆梭門鬭雞蹴踘諸戲)
(事以娱遊客衣冠士女至者招邀杯酒往往禁煙乃已謂之放春)
禁苑賞花(增乾淳歲時記禁中賞花非一起自梅堂賞梅芳春堂賞杏花桃源觀桃粲錦堂金林檎)
(照粧亭海棠至於鍾美堂大花為極盛堂前三面皆以花石為臺三層各植名品標以象牌覆以碧幕臺後分)
(植玉蘭繡毬數百株儼如鏤玉屏堂内左右各列三層雕花彩檻護以彩色牡丹畫衣間列碾玉水晶金壺及)
(大食玻瓈等瓶各簮竒品如姚魏御衣黃照殿紅之類幾千朵别以銀箔間貼大斛分種數十百窠分列四面)
(梁棟䆫戸間亦以湘筒貯花鱗次簇插何翅萬朵至春暮則稽古堂會瀛堂賞瓊花静侣亭紫笑淨香亭采蘭)
(挑笋則春事已在綠隂芳草間矣)
拜掃(增岳陽風土記春社後遇好天色往往相繼上山中州人所謂拜掃也至寒食而止)
叢春園(增洛陽名園記叢春園門下侍郎安公買於尹氏其大亭有叢春亭高亭有先春亭叢春亭出)
(荼蘼架上高可望洛水)
羅漢絛(增湖湘故事羅漢絛後洞有草蔓結如帶長丈餘附木而生相傳謂之羅漢絛畢田詩云五百)
(移栖絶洞深空留轍迹杳難尋綠絲絛帶何人施長到春来掛滿林)
會春園(增湖湘故事湖南馬氏作會春園開宴有數聮為當時所稱云珠璣影冷偏粘草蘭麝香濃却)
(損花山色遠堆螺黛雨草梢春戞麝香風)
吹花擘柳(原遯齎閑覽河朔春時多大風飛塵撼木數日一作二三日方止以訪左右對曰不得是)
(風且無年名曰吹花擘柳風草木百穀皆藉之)
春夢(增李賀春懷引寳枕垂雲選春夢鈿合碧寒龍腦凍李商隠詩春夢亂不記春原登已重蘇軾詩投)
(梭每困東隣女換扇惟逢春夢婆原侯鯖錄東坡在昌化嘗負大瓢行歌田畆間饁婦年七十云内翰昔日富)
(貴一場春夢坡然之里人呼此婦為春夢婆)
春江釣叟圖(增圖畫見聞誌衛賢事李後主為内供奉工畫人物臺閣有春江釣叟圖上有李後)
(主書漁父詞一棹春風一葉舟一綸繭縷一輕鈎花滿渚酒盈甌萬頃波中得自由)
梅亭(增癸辛雜識趙春谷梅亭曰東風第一賈秋壑梅亭曰第一春)
百花獅子(原林下清錄曲江貴家遊賞則剪百花&KR1019;獅子遞相送遺獅子有小連環欲送則以蜀錦)
(流蘇牽之唱曰春光且莫去留與醉人看)
美農臺(增寰宇記美農臺在漢中府城東後漢書桓宣為漢中守春月嘗登此臺以勸農故曰美農臺)
長春殿(增宋會要西京大内後苑有長春殿玉海乾德三年宴近臣於長春殿)
和春殿(增玉海隋有和春殿)
迎春苑(增玉海太平興國五年賜及第舉人宴於迎春苑)
望春門(增玉海唐有望春門王建宫詞今日踏青歸較晚𫝊聲留著望春門)
延春閣(增玉海寳元元年改萬春閣為延春閣閣在禁中北臨後苑遊幸之所也兩壁畫農家蠶織黃)
(庭堅詩想得天香隨御所延春閣道轉輕雷)
遊春弄(增琴曲譜錄蔡邕昔入青溪訪鬼谷先生所居山東常有人遊因成遊春弄)
春波橋(增會稽志春波橋在會稽縣東南五里賀知章詩云離别家鄊歲月多近来人事半消磨惟有)
(門前鑑湖水春風不改舊時波故取此名橋)
瑒花(增王蘂辨證江南野中有小白花高數尺春開極香土人呼名瑒花瑒玉名取其白也)
牡丹花品(增天彭牡丹記牡丹花品著者有洛陽春紹興春政和春探春毬)
花市(增芍藥譜揚之人無貴賤皆喜戴花開明橋之間方春之月拂旦有花市焉西湖志杭州壽安坊俗)
(稱官巷宋時謂之花市亦曰花團蓋汴京壽安山下多花園春時賞宴争華競侈錦簇繡圍移都後以花市比)
(之故稱壽安坊今兩岸多賣花之家亦其遺俗也)
買春錢(增承平舊纂進士不第者親知供酒肉費號買春錢)
春巴納(增遼史營衛志春巴納在鴨子河濼皇帝正月上旬起牙帳約六十日方至天鵝未至卓帳冰)
(上鑿冰取魚冰泮乃縦鷹鶻捕鵝鴈鴨子河濼在長春州東北四面皆沙堝多榆柳杏林皇帝每至侍御各備)
(連鎚一柄鷹食一器刺鵝錐一枚於濼周圍相去各五七步排立皇帝於上風望之有鵝之處舉旗探騎馳報)
(遠泊鳴鼔鵝驚騰起五方擎進東海青鶻拜授皇帝放之鶻擒鵝墜排立近者舉錐刺鵝取腦以飼鶻皇帝得)
(頭鵝薦廟羣臣各獻酒果舉樂更相酬酢致賀語皆插鵝毛於首以為樂賜從人酒遍散其毛弋獵網釣春盡)
(乃還)
春水服飾(增金史輿服志其從春水之服則有鶻捕鵝雜花卉之飾)
玉蘂花(增劇談錄上都安業坊唐昌觀舊有玉蘂花甚繁每發若瑶林瓊樹元和中春物方盛車馬尋)
(玩者相繼忽一日有女子年可十七八乘馬容色婉約迥出於衆下馬以白角扇障面直造花所異香芬馥聞)
(於數十步之外佇立良久令小僕取花數枝而出須叟望之已在半天餘香不散者經月餘日)
灌木春鶯(增古琴䟽梁武帝賜張率玉琴一張琴首金嵌灌木春鶯四字)
春波曲(增占琴䟽昔恒山有雙白鶴化為二神女舞於臺上已而拊落霞之琴歌清吴春波之曲遍山)
(俱響)
春江(增樂府詩集春江花月夜陳後主所作張子容春江花月夜曲林花發岸口氣色動江新此夜江中)
(月流光花上春分明石潭裏宜照浣沙人唐郭元振曰春江巴女曲也張仲素春江行搖漾越江春相將采白)
(蘋歸時不覺夜出浦月隨人)
一捻紅(原全芳備爼唐明皇時有獻牡丹者貴妃勻面口脂手印於花上詔於仙春館栽来歲花開上)
(有脂印紅迹帝名為一捻紅)
酒香山(增君山記酒香山在君山上相傳每春時往往聞酒香尋之莫見其處)
錦繡谷(增名勝志金谿縣治後有錦繡谷以春月花開如繡故名)
衆春園(增名勝志定州衆春園在華塔寺宋韓魏公為守時嘗築臺池園囿仍自為記略曰郡北隅瀦)
(水為塘廣百畆餘植柳萬株亭榭花草之盛冠於北陲總而名之曰衆春良辰佳節太守與吏民同一日之適)
(游覽其間以通聖時無事之樂)
春風亭(增名勝志永新縣治内有春風亭宋時元絳為令所建作詩云三年到此别無功種得桃花滿)
(縣紅此日不能收拾去一時分付與東風)
食朝霞(增陵陽子明經春食朝霞朝霞者日欲出時黃氣也)
卧向東方(增遵生八牋春三月卧宜頭向東方乘生氣也)
風穴(增外國圖風山之首高三百里有風穴方三十里春風自是出)
肝用事(增雲笈七籖治肝當用嘘嘘為瀉吸為補夫肝者震之氣木之精其色青其象如懸匏肝主魂)
(其神如龍化為二玉女玉童各長七寸出入於肝臓肝者春之用事常以正月二月三月寅時東向平坐叩齒)
(三通閉氣九息吸震宫之青氣三吞之以享青帝之祀以致二童之饌木精乘王則肝歡寡憂)
服雲英(增雲笈七籖雲母有八種色黃白而青多者名雲英宜春時服之令人身輕入水不寒)
御製㬌山春望詩雲霄千尺倚丹丘輦下山河一望收鳳
翥中天連紫闕龍蟠北極壯皇州煙生沆瀣春初麗露
濕芙蓉翠欲流却向閭閻看蔀屋崇高還厪廟堂憂
御製春日觀花詩枝上流鶯早千紅萬紫香氣融催&KR1402;麗
風過遞年芳穠李花猶淺垂楊葉未長澗中春澑發疑
是奏笙簧
御製春日郊行詩春殿晴雲曉鑾輿出禁闈桃花臨紫陌
柳色啓青暉細雨清塵界和風散德威馬嘶馳道遠滿
地盡芳菲
御製玉泉春曉詩郊墅初晴後芳春曙色旋孤巒堆畫障
細穴吐新泉浪静鮮鱗躍風恬紫菂妍怡情看萬象浩
浩思無邊
御製春夜詩玉罏烟靄盡夜静百花香曙氣浮丹陛春光
拂象牀
御製春詩旭日含新淑春光覆滿屋東皇轉歲華融氣雜
山谷
春囿(增楚辭騰駕步遊獵春囿只陸機詩逍遥春王囿躑躅千畆田)
春華(增班固答賓戲馳辯如濤波摛藻如春華張華答何劭詩穆如灑清風煥若春華敷)
春圃(增張衡東京賦植華平於春圃豐朱草於中唐王建詩春圃紫芹長卓卓暖泉青草一叢叢)
夏侯湛春可樂賦(增春可樂兮樂東作之良時嘉新田之啟萊悅中疇之發菑桑冉冉以奮)
(條麥遂遂以揚秀澤苖翳渚原卉耀阜春可樂兮樂崇陸之可娱登夷岡以迴朓超矯駕乎山隅綴雜花以為)
(蓋集繁蕤以飾裳散風衣之馥氣納戢懷之潜芳鶯交交以弄音翠翾翾以輕翔招君子以偕樂携淑人以微)
(行)
子夜春歌(增春風動春心流目曯山林山林多竒采陽鳥吐清音又杜鵑竹裏鳴梅花落滿道燕女)
(遊春月羅裳曳芳草)
春英(增子夜歌綠荑帶長路丹椒重紫莖流吹出郊外共歡弄春英)
春苑(增子夜歌鮮雲媚朱㬌芳風散林花佳人步春苑繡帶飛紛葩趙彦伯詩紅萼競然春苑曙丰茸新)
(色御筵開)
春園(增子夜歌春園花就黃陽池水方淥庾信詩暫住春園傍聊過看果行張說詩春園既醉心和樂共)
(識皇恩造化同)
春枝(增賀循夾池修竹詩来風韻晚徑集鳳動春枝范成大詩穠香温夜氣小而濕春枝)
春泉(原庾闌詩手澡春香潔目翫陽葩鮮增庾信詩春泉下玉澑青鳥向金華李端詩看虹登晚墅踏石)
(過春泉)
春渚(增謝靈運詩鳴笳發春渚稅鑾登山椒原杜甫晝夢詩桃花氣暖眼自醉春渚日落夢相牽)
春岸(增謝靈運詩海鷗戲春岸天雞弄和風蕭子揮詩蟲聲繞春岸月色思空閨杜甫詩春岸桃花水雲)
(帆楓樹林)
春色滿皇州(增謝朓詩宛洛佳遨遊春色滿皇州滕邁春色滿皇州詩藹藹復悠悠春歸十二樓)
(最明雲裏闕先滿日邊州色媚青門外光搖紫陌頭上林榮舊樹太液鏡新流暖帶祥煙起晴添瑞㬌浮陽和)
(如啓蟄從此事芳遊)
春洲(增謝朓詩喧鳥覆春洲雜英滿芳甸庾信詩流水桃花色春洲杜若香温庭筠春洲曲韶光染色如)
(蛾翠綠濕紅鮮水容媚蘇小慵多蘭渚閒融融浦日鵁鶄寐)
春疇(增謝朓詩袚穢河滸張樂春疇)
春山(增鮑照春日行春山茂春日明園中鳥多嘉聲杜甫詩春山無伴獨相求伐木丁丁山更幽李華詩)
(芳樹無人花自落春山一路鳥空啼郭熙畫譜春山澹冶而如笑)
春叢(增梁簡文帝詩花樹含春叢羅帳夜長空李商隠詩春叢定是饒栖鳥飲罷莫持紅燭行)
春庭(增梁簡文帝答張纉書春庭樂&KR1402;轉蕙承風蕭慤詩春庭聊縦望樓臺自相隠)
春隂(增梁簡文帝詩沙文浪中積春隂江上来常建詩晴天無纖翳郊野浮春隂林逋春隂詩似雨非晴)
(意思深宿酲牽率卧春隂苦憐燕子寒相竝生怕梨花晚不禁薄薄簾幃欺欲透遥遥歌管壓来沉北園南陌)
(狂無數只有芳菲會此心)
梁元帝春日篇(增春還春節美春日春風過春色日日異春情處處多處處春芳動日日春禽)
(變春意春已繁春人春不見不見懷春人徒望春光新春愁春自結春結詎能申欲道春園趣復憶春時人春)
(人意何在空爽上春期獨念春花落還似惜春時白居易春遊詩春樹花珠顆春塘水麴塵春娃無氣力春馬)
(有精神)
沈約春白紵歌(增蘭葉参差桃半紅飛芳舞縠戲春風如嬌如怨狀不同含笑流眄滿堂中翡)
(翠羣飛飛不息願在人間長比翼佩服瑶草駐容色舜日堯年歡無極)
春粧(原沈約詩斜簮映秋水開鏡比春粧增徐夤牡丹花詩嬌含嫩臉春粧薄紅蘸香綃豔色輕)
春籞(增沈約詩帳殿臨春籞帷宫繞芳薈)
春煙(增范雲詩春草醉春煙深閨人獨眠李白詩芳草換野色飛蘿隔春煙林逋詩春煙寺院敲茶鼔夕)
(照樓臺卓酒旗)
春水(增江淹别賦春草碧色春水綠波王褒碑銘桃花春水靈草孤洲杜甫詩一逕野花落孤村春水生)
(嚴維詩柳塘春水漫花塢夕陽遲)
春塘(增江淹青苔賦春塘秀色陽鳥好音庾肩吾詩㢠廻岸高花發春塘細柳懸)
春瀾(增江淹詩緩步遵汀渚揚枻泛春瀾蔡襄詩霅水生春瀾瑩淨沙可數)
春流(增何遜詩遽逐春流返歸帆得望家原杜甫春日江村詩農務村村急春流岸岸深)
春渠(增劉孝綽詩皇心睠樂飲帳殿臨春渠嚴維詩柳塘熏晝日花水溢春渠)
春宵(增劉孝綽詩春宵猶自長春心非一傷月帶園樓影風飄花樹香)
春閨(增王筠詩從君客梁後方畫掩春閨)
春城(增吳邁遠詩綠樹搖雲光春城起風色王維詩晚鐘鳴上苑疎雨過春城韓翃詩春城無處不飛花)
(寒食東風御柳斜)
春澑(原隂鏗詩洞庭春澑滿平湖錦帆張增白居易詩西澗冰已消春澑含新碧)
春牖(增庾肩吾詩春牖對芳洲珠簾新上鈎)
春樓(增陳後主詩春樓髻梳罷南陌競相隨鄭愔詩晨蹕凌高轉翠旌春樓望遠背朱城)
春池(增陳後主詩春池已渺漫高枝自嵸森王維詩春池百子外芳樹萬年餘)
春砌(增陳後主梅花落詩春砌落芳梅飄零上鳳臺)
庾信春賦(增宜春苑中春已歸披香殿裏作春衣新年鳥聲千種囀二月楊花滿路飛河陽一縣併)
(是花金谷從来滿園樹一叢香草足礙人數尺遊絲即横路)
春潭(增隋煬帝詩夜露含花氣春潭瀁月暉)
春堤(增上官儀詩曉樹流鶯滿春堤芳草積)
春潮(增王勃詩江曠春潮白山長曉岫青原韋應物詩春潮帶雨晚来急野渡無人舟自横)
春眠(原孟浩然詩春眠不覺曉處處聞啼鳥增温庭筠春愁曲凉簮墜髮春眠重玉兔氤氲柳如夢陸游)
(詩綠窗百舌喚春眠)
春荻(原儲光羲采蓮詞春荻時隠舟新萍復滿湖)
春聲(增李白聽新鶯歌春風卷入碧雲去千門萬戶皆春聲杜甫詩蟻浮仍臘味鷗泛已春聲孔武仲詩)
(一晌春聲回宿鳥半天寒色在啼鴉)
春殿(原杜甫宣政殿退朝詩天門日射黃金榜春殿晴熏赤羽旗)
春岑(增杜甫詩東城抱春岑江閣臨石面)
春燈(增杜甫詩風起春燈亂江鳴夜雨懸)
春苗(原杜甫鷗詩却思翻玉羽隨意點春苗)
春帆(原杜甫詩野館濃花發春帆細雨来韓偓詩水國春帆向晚多)
春蕪(增杜甫詩雨露洗春蕪牛嵪詩馬嘶殘雨春蕪濕)
春泥(增杜甫詩雪岸叢梅發春泥百草生竇鞏詩大堤欲上誰相伴馬踏春泥半是花)
春松(增陸贄禁中春松詩隂隂清禁裏蒼翠滿春松雨露恩偏近陽和色更濃高枝分曉月虚吹雜宵鐘)
(香助爐煙遠形疑盖影重願符千載壽不羡五株封幸得回天眷全勝老碧峰)
昆明春(增白居易新樂府昆明春昆明春春池岸古春流新影浸南山青滉瀁波沉西日紅奫淪)
楊巨源春日獻聖壽無疆詞(增文物京華盛謳歌國步康瑶池供壽酒銀漢麗宸)
(章靈雨含雙闕雷霆肅萬方代推仙祚遠春共聖恩長鳳扆臨花暖龍罏傍日香遥知千萬歲天意奉君王又)
(玉漏飄青璅金鋪麗紫宸雲山九門曙天地一家春又代是文明晝春當燕喜時罏煙添柳重宫漏出花遲又)
(日上蒼龍闕香含紫禁林晴光五雲叠春色九重深又化洽生成遂功宣動植知瑞凝三秀草春入萬年枝)
春曙(增李賀静女春曙曲粉䆫香咽穨曉雲錦堆花密藏春睡)
春毬(增王建宫詞盡送春毬出内家記廵傳把一枝花散時各自燒紅燭相逐行歸不上車)
春睡(增温庭筠詩䆫間桃蘂宿粧在雨後牡丹春睡濃蘇軾縦筆詩盡道先生春睡美道人輕打五更鐘)
春莎(增李建勲春詞日高閑步下堂階細草春莎沒繡鞋)
春陌(增韋莊詩獨倚危樓四望遥杏花春陌馬聲驕)
春沙(增孫覿詩疎林欹晚照淺澑咽春沙)
春院(增孫覿宿善法寺詩鳥啼春院静人語夜堂深)
御定月令輯要卷四
