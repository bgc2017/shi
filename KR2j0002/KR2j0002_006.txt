欽定四庫全書
御定月令輯要卷六
二月令
天道
月卦大壯(原易大壯利貞本義大謂陽也四陽盛長故為大壯二月之卦也)
日在奎(原禮仲春之月日在奎集說奎宿在戍降婁之次)
中星(原禮昏&KR0707;中旦建星中疏餘月昏旦中星皆舉二十八宿此云&KR0707;中建星中獨非二十八宿者以&KR0707;)
(星近井建星近斗井斗度多其星體廣不可的指昏旦之中故舉&KR0707;建定其昏旦之中也增淮南子注&KR0707;旦在)
(輿鬼南建星在斗上)
律中夹鍾(原禮律中夹鍾集說夹鍾卯律長七寸二千一百八十七分寸之千七十五增史記律書)
(二月律中夹鍾者言萬物隂陽相夹厠也淮南子斗指卯卯則茂茂然律受夹鍾夹鍾者種始荚也夹鍾之數)
(六十八主二月白虎通二月律謂之夹鍾何夹者莩甲也言萬物莩甲種𩔖分也韓愈憶昨行憶昨夹鍾之吕)
(初吹灰上公禮罷元侯廽)
雷𤼵聲(原禮雷乃𤼵聲疏雷是陽氣之聲將上與隂相衝蔡邕云季冬雷在地下則雉應而雊孟春動)
(於地之上則蟄蟲應而振出至此升而動於天之下其聲發陽也增玉歷通政經二月四陽盛而不伏於二隂)
(陽與隂氣相薄雷遂𤼵聲陶潜詩仲春遘時雨始雷𤼵東隅衆蟄各潜駭草木從横舒)
始電(原禮始電疏電是陽光陽微則光不見此月陽氣漸盛以擊於隂其光乃見故云始電增四時氣候)
(仲春之月陽氣方盛隂不能制故陽光閃爍而為電)
心為合宿(原詩三星在天箋三星謂心星也有尊卑夫婦父子之象又為二月之合宿故嫁娶者以)
(為候焉疏二月日體在戊而斗柄建卯初昏之時心星在於卯上二月之昏合於本位故稱合宿)
如月(原爾雅二月為如)
招搖指卯(原淮南子仲春之月招搖指卯增晉書樂志二月之辰名為卯卯者茂也言陽氣生而孳)
(茂也)
出震物豫(增洪範五行傳雷以二月出震其卦曰豫言萬物随雷出地皆逸豫也)
陽德施行(增易乾鑿度随者二月卦陽德施行蕃决難觧萬物随陽而出)
天門(原說文卯冐也二月萬物冐地而出象開門之形故二月為天門)
春門(增說文卯為春門萬物已出)
龍星出(增論衡二月之時龍星始出見則雩祈榖雨)
仲陽(原梁元帝纂要二月仲春亦曰仲陽中春)
慶雲見(增北史隋高帝紀開皇元年二月京師慶雲見)
二八之門(增北史庾季才傳二月日出卯入酉居天之正位謂之二八之門)
昏井晨斗(增唐書歷志仲春昏東井十四度中月令&KR0707;中&KR0707;星入東井十八度晨南斗二度中月令)
(建星中於太初星距西建也甄耀度及魯歷南方有狼&KR0707;無東井鬼北方有建星無南斗井斗度長&KR0707;建度短)
(故以正昏明云)
天德日(原選擇歷書二月申為天德日申與已合用已為天德合日)
韓愈春雪詩(原新年都未有芳華二月初驚見草芽白雪却嫌春色晚故穿庭樹作飛花)
節序
日中星鳥(原書日中星鳥以殷仲春傳日中謂春分之日鳥南方朱鳥七宿殷正也春分之昏鳥星)
(畢見以正仲春之氣節)
賓日(原書寅賓出日𫝊寅敬賓導也蔡傳以春分之旦朝方出之日而識其初出之景)
始雨水(原禮始雨水疏漢初驚蟄為正月中雨水為二月節至在後以来事稍變改故律歴志云雨水)
(為正月中驚蟄為二月節由氣有参差故也)
命民社(原禮擇元日命民社注社后土也使民祀焉神其農業也祀社日用甲增國語土發而社助時)
(也注土發春分也社者助時求福為農始也牛弘春祈社歌辭厚地開靈方壇崇祀逹以風露樹之松梓句萌)
(既申芟柞伊始恭祈粢盛載膺休祉)
朝日(原禮天子元端而朝日於東門之外注朝日春分之時也增周禮天官掌次朝日祀五帝則張大次)
(小次設重帟重案疏朝日者謂春分朝日祀五帝者謂四時迎氣次謂幄帳也)
冒鼓(原周禮冬官韗人凡冒鼓必以啟蟄之日)
枌榆社(原史記封禅書高祖初起禱豐枌榆社天下已定詔御史令豐謹治枌榆社常以四時春以羊)
(彘祠之)
月從青道(增漢書天文志月有九行春分月東從青道唐書歷志推隂陽歷交青道至春分之宿及)
(其所衝皆在黃道正東)
里社(原漢書陳平𫝊里中社平為宰分肉甚均里父老曰善陳孺子之為宰平曰嗟呼使平得宰天下亦)
(如此肉矣)
辰星效奎婁(增淮南子辰星正四時常以二月春分效奎婁)
驚蟄(原淮南子雨水加十五日斗指甲則雷驚蟄音比林鍾增四時氣候立春以後天地二氣和同雷欲)
(𤼵聲萬物蠢出蟄䖝震動是謂驚蟄乃二月之節也)
春分(原淮南子驚蟄加十五日斗指卯中䋲故曰春分則雷行音比蕤賓增歲時百問仲春四陽二隂晝)
(夜之氣中停隂陽交分故謂之春分)
逹路除道(增淮南子蟇鳴燕降而逹路除道注春分之後)
隂陽相半(增春秋繁露中春之月陽在正東隂在正西謂之春分春分者隂陽相半也故晝夜均而)
(寒暑平)
正陽雲(原昜通卦驗春分正陽雲出張如白鵠)
日在中衡(原孝經說天有七衡春分之日日在中衡增楊炯渾天賦風生閶闔之門日在中衡之道)
降婁之次(增月令章句自壁八度至胃一度謂之降婁之次雨水春分居之魯之分野)
社神(原風俗通謹按春分左氏傳曰共工有子曰勾龍佐顓頊能平九土為后土故封為上公祀以為社)
(非地祗遵生八牋二月令幼小兒女早起避社神免至面黃增韓愈賽神詩白布長衫紫領巾差科未動是閑)
(人麥苖含穗桑生葚共向田頭樂社神)
鼓音(原風俗通鼔者郭也春分之音也萬物郭皮甲而出故謂之鼓)
薦韭卵(增四民月令二月祀太社之日薦韭卵於祖禰)
會社(原荆楚歲時記社日四隣共結綜會社牲醪為屋於樹下先祭神然後饗其胙)
入田候(增荆楚歲時記春分日民並種戒火草於屋上有鳥如烏先雞而鳴架架格格民聞此鳥則入)
(田以為候)
絶蟲蟻(原千金月令驚蟄日取石灰糁門限外可絶䖝蟻)
震王(增周昜集觧帝出乎震崔憬曰帝者天之王氣也至春分則震王而萬物出生)
社壇餘胙酒(增本草拾遺社壇餘胙酒治小兒語遲納口中佳又以噴屋四角辟蚊子)
黃褐侯(增嘉祐本草斑鳩是處有之春分化為黃褐侯黃褐侯青鶴也本草拾遺黃褐侯狀如鳩而綠)
(褐色聲如小兒吹竿)
燕避社(原埤雅燕之往来避社而嗛土不以戊巳日)
停針線(原演繁露張籍吴楚歌辭云庭前春鳥啄林聲紅夹羅𥜗縫未成今朝社日停針線起向朱櫻)
(樹下行則知社日婦人不用針線自唐已然矣)
治聾酒(原石林詩話世言社日飲酒治耳聾五代李濤有春社從李昉求酒詩云社公今日没心情為)
(乞治聾酒一瓶惱亂玉堂將一徧依稀廵到第三廳昉時為翰林學士有月給内庫酒故濤從乞之社公濤小)
(字也)
采茶(增試茶錄民間常以驚蟄為候以春隂為采茶得時)
開焙(增北苑别錄驚蟄節萬物始萌每歲常以前三日開焙)
嘉魚(原䕫州志嘉魚春社前出首有黑點長身細鱗肉白如玉味頗鹹食塩泉故也)
社翁雨(原提要錄社翁社母不食宿水故社日必有雨謂之社翁雨陸龜蒙詩幾點社翁雨一番花信)
(風增黃庭堅詩花𤼵社公雨隂寒殊未開)
社飯(原遵生八牋春社日以諸肉雜調和鋪飯上謂之社飯)
採雲母石(原遵生八牋春分宜採雲母石煉之用&KR0552;或草生露水或五月茅屋滴下簷水俱可煉久)
(服延年)
神曲散(原遵生八牋春分後宜服神曲散其方用蒼术桔梗各二兩附子一兩茯苓二兩炮細辛一兩)
(搗篩為散紅絹嚢盛之一人佩帶一家無病有染時疫者取嚢中之藥一錢新汲水調服取汗即愈)
延福齋(增雲笈七籖三洞奉道科云春分為延福齋)
三素雲(增雲笈七籖春分後夜半子時東北望有元青黃雲是太微天帝君三素雲也)
王廙社日詩(增吉辰兮上戊明靈兮惟社伯仲兮畢集祈祭兮樹下濯卵兮葅韭齧蒜兮擗鮓縹)
(醪兮浮蟻交觴兮並坐)
杜甫遭田父泥飲詩(原步屧隨春風村村自花柳田翁逼社日邀我嘗春酒)
梅堯臣春社詩(增年年迎社雨淡淡洗林花樹下賽田鼓壇邊伺肉鴉春醪酒共飲野老暮相)
(譁燕子何時至長臯點翅斜)
蘇軾春分後雪詩(增雪入春分省見稀半開桃李不勝威應慚落地梅花識却作漫天柳絮)
(飛不分東君專節物故將新巧𤼵隂機從今造物猶難料更暖湏留御臘衣)
陸游春寒詩(增海棠花入燕泥乾梅子枝頭已帶酸老去懶尋年少夢春分不減社前寒)
日次
初一日
初吉(原詩二月初吉國語自今至於初吉陽氣俱烝土膏其動注初吉二月朔日也增劉筠大酺賦二月)
(初吉春日載陽皇帝乃乘步輦出披香排飛闥歴未央御南端之嶢闕臨廽望之廣場)
中和節(原舊唐書德宗紀貞元五年正月乙卯詔四序佳辰歴代增置漢崇上已晉紀重陽或說禳除)
(雖因舊俗與衆共樂咸合當時朕以春方𤼵生候及仲月勾萌畢逹天地和同俾其昭蘇宜助暢茂自今宜以)
(二月一日為中和節以代正月晦日偹三令節數内外官司休假一日增唐德宗詩東風變梅柳萬彙生春)
(光中和紀月令方與天地長耽樂豈予尚懿兹時景良沼庶遂亭育恩同致寰海康君臣永終始交泰符隂陽曲)
(水新碧華林桃始芳勝賞信多歡戒之在無荒吕渭詩皇心不向晦改節號中和淑氣同風景佳名別咏歌湔)
(裙移舊俗賜尺下新科歷象千年正酺醵四海多花随春令𤼵鴻度歲陽過天地齊休慶歡聲欲盪波)
曲江會宴(原舊唐書德宗紀貞元六年二月戊辰朔百僚會宴於曲江亭上賦中和節羣臣賜宴六)
(韻增德宗詩至化常在宥保和兹息人推誠撫諸夏與物長為春仲月風景暖禁城花柳新芳時協金奏錫燕)
(周羣臣絲竹豈云樂忠賢惟所親庶洽朝野意曠然天下均李泌奉和詩風俗時有變中和節惟新軒車雙闕)
(下會宴曲江濱金石何鏗鏘簪纓亦紛綸皇恩降自天品物咸知春慈恩匝寰瀛歌咏同君臣劇談錄都人遊)
(翫曲江池盛於中和節綵幄翠幬匝於堤岸鮮車健馬比肩擊轂上賜宴臣僚京兆府大陳筵席長安萬年兩)
(縣以雄勝相較百辟會於山亭恩賜太常及教坊聲樂池中偹綵舟數隻惟宰相王使北省官與翰林學士登)
(焉)
進書獻種(原舊唐書德宗紀中和節日令百官進農書司農獻穜稑之種又是日百僚進兆人本業)
(三卷司農獻黍粟各一斗增鄭式方中和節百辟獻農書賦聖人清謐六合車書一家皇心協於天統節令徵)
(為國華思播植以富人故農書是進建中和而照物俾淳風不遐是以四夷即叙九榖用嘉)
諸司分宴(增舊唐書德宗紀貞元九年二月庚戌朔先是宰臣以三節次宴府縣有供帳之弊請以)
(宴錢分給各令諸司選勝宴會從之是日中和節宰相宴於曲江亭諸司随便自是分宴焉)
上春服(原舊唐書德宗紀中和節王公戚里上春服士庶以刀尺相問遺)
賜尺(原唐書李泌𫝊泌請中和節因賜大臣戚里尺謂之裁度增裴度賜尺詩陽和行慶賜尺度為臣工)
(荷寵乘佳節傾心立大中短長思合製遠近貴攸同初仰裁成德將酬分寸功作程施有用垂範播無窮願續)
(延洪夀千春奉聖躬)
獻生子(原唐書李泌傳中和節民間以青嚢盛百榖瓜果種相問遺號為獻生子)
宜春酒(原唐書李泌傳二月朔里閭釀宜春酒以祭勾芒神祈豐年)
夢賜詩牋(增鄴侯家𫝊夜夢見賜御製中和節詩於金花牋上第二對首忘一字云兹中和節式慶)
(天地春及中和日百寮會曲江亭賜御製詩肇兹中和云云其金花牋上花雲皆夢所見者奉詔同用春字唐)
(德宗詩韶年啟仲序初吉諧良辰肇兹中和節式慶天地春歡酣朝野同生德區宇均雲開洒膏露草疏芳河)
(津歲華今載陽東作方肆勤慚非薰風唱曷用慰吾人)
製新樂詩(增玉海貞元十四年二月戊午上製新樂詩序曰仲春之首紀為令節象中和之容作中)
(和之舞)
進单羅服(增乾淳歲時記二月一日中和節唐人最重今惟作假及進单羅御服百官服)
徙石鼓(增元史仁宗紀皇慶元年二月朔徙大都路學所置周宣王石鼓於國子監)
天正節(原道書二月一日為天正節)
白居昜二月一日詩(增園杏紅萼坼庭蘭紫芽出不覺春已深今朝二月一)
初二日
孟子生(增孟譜孟子生時母夢神人乘雲自泰山来母凝視久之忽片雲墜而寤里巷皆見有五色雲)
(覆孟氏居按孟子生於周定王三十七年四月二日即今之二月二日也)
進尺(原六典注中尚署令每歲二月二日進&KR0866;牙尺及木畫紫檀尺)
枸杞湯(增千金月令二月二日取枸杞煎湯晩沐令人光澤不老不病枕中記西河女子服枸杞法正)
(月上寅采根二月上卯治服之)
柘木湯(增海上方柘木洗目令明二月初二日煎湯温洗自寅至亥乃止)
出齋(增白居昜和夢得早春詩似訝隔年齋如勸遊春醉何日同宴遊心期二月二自註此日出齋故云)
迎富(原歲華紀䴡巢人乞子以得富注昔巢氏時二月二乞得人子歸飬之家便大富後人以此日出野)
(採蓬葉向門前以祭之云迎富圖經宕渠之地每歲二月二日郡人從太守出郊謂之迎富梧州容縣有迎富)
(亭亦以二月二日為節)
小遊江(增歲革紀䴡譜二月二日踏青節初郡人遊賞散在四郊張公詠以為不若聚之為樂乃以是)
(日出萬里橋為綵舫數十艘與賓僚分乘之歌吹前導號小遊江盖指浣花為大遊江也士女駢集觀者如堵)
(晩宴於寳歷寺公為詩曰春遊千萬家美人顔如花三三兩兩映花立飄飄似欲乘烟霞後以為故事)
曲江採菜(原秦中歲時記二月二日曲江採菜士民遊觀極盛)
挑菜(增涑水記聞二月二日上幸後苑命後宫挑生菜乾淳歲時記二月二日宫中排辦挑菜御宴先是)
(預偹朱綠花斛下以羅帛作小卷書品目於上繋以紅絲上植生菜薺花諸品俟宴酬樂作自中殿以次各以)
(金篦挑之張耒二月二日挑菜節詩久將菘芥芼南羹佳節泥深人未行想見故園蔬甲好一畦春水轆轤聲)
踏青節(原壷中贅錄蜀中風俗以二月二日為踏青節)
觀競渡(增會稽志二月二日府帥領客觀競渡異時競渡有争進攘奪之患自史魏公為帥雖設銀杯)
(綵帛不問勝負均以與之自是為例兒童歌青梅聲調大抵如巴峡竹枝之𩔖)
開龍口(增會稽志二月二日始開西園縱郡人遊觀謂之開龍口謂卧龍山也)
狄祠作社(增馬氏日抄昌平縣北狄梁公祠元大德中重建學士宋渤記之穹碑尚存常有光怪每)
(歲二月二日南山北山之人皆来作社前數日夜碑上即有火光遠望碑字皆見近視之即滅)
茵蔯餅(增羣芳譜淮揚人二月二日採野茵蔯苖和粉麵作餅食之以為節物滑浩詩青蒿兒纔發穎)
(二月二日春猶冷家家競作茵蔯餅茵蔯療病還療飢借問采蒿知不知)
辟蟲鼠(增五雜組北人二月二日皆以灰圍室云辟虫蟻又以灰圍倉云辟鼠也)
龍擡頭(原帝京景物略二月二日曰龍抬頭煎元旦祭餘餅熏床炕曰熏虫兒謂引龍虫不出也)
泗水神(增兖州府志泗水神廟在泗水縣東五十里有司歲以二月二日致祭)
上工日(增農政全書二月初二日東作興俗謂之上工日田家僱傭工之人此日乃執役之始故名曰)
(上工)
花朝節(原翰墨大全二月二日洛陽風俗以為花朝節)
剔燈杖(增居家必用二月初二日或清明日五更不語採薺菜梗隂乾作剔燈杖諸虫不入燈盞)
竹本命(增種樹書竹本命日二月二日也)
白居昜二月二日詩(增二月二日新雨晴草芽菜甲一時生青衫細馬春年少十字津頭)
(一字行)
李商隐二月二日詩(原二月二日江上行東風日暖聞吹笙花鬚柳眼各無頼紫蝶黃蜂)
(俱有情萬里憶歸元亮井三年從事亞夫營新灘莫悟遊人意更作風簷夜雨聲)
黃滔二月二日宴中貽同年詩(增桂苑五更聽榜後蓬山二月看花開垂名入)
(甲成龍去列姓如丁作鶴来)
初三日
文昌帝君誕(原續文獻通考景泰五年勅賜文昌宫額歲以二月初三日為帝君誕生之辰遣官)
(致祭)
蘇軾二月三日點燈會客詩(增江上東風浪接天苦寒無頼破春研試開雲夢羔)
(兒酒快瀉錢塘藥玉船蠶市光隂非故國馬行燈火記當年冷烟濕雪梅花在留得新春作上元)
范成大二月三日登樓詩(增百尺西樓十二欄日遲花影對人閑春風已入片時夢)
(寒食從今數日間)
初四日
牧野誓師(增書時甲子昧爽王朝至於商郊牧野乃誓王左杖黃鉞右秉白旄以麾曰逖矣西土之)
(人蔡𫝊甲子二月四日也)
賜高年帛(增宋史太宗紀淳化四年二月初四日壬戌召賜京城高年帛百歲者一人加賜塗金帶)
(是日雨雪大寒再遣中使賜孤老貧窮人千錢米炭)
景雲河清(增玉海唐太宗貞觀十四年二月四日陕州黃河清景雲見協律郎張文收采古天馬作)
(歌之義作景雲河清賦)
聖夀節(原五代會要後漢高祖劉知遠唐乾寕二年二月四日生以是日為聖夀節)
徐鉉春分詩(增仲春初四日春色正中分綠野裴回月晴天斷續雲燕飛猶箇箇花落已紛紛思)
(婦高樓晚歌聲不可聞)
初五日
改妖忌(增後漢書張奐𫝊奐拜武威太守其俗多妖忌凡二月五日産子及與父母同月生者悉殺之)
(奐示以義方嚴加賞罰風俗遂改百姓生為立祠)
獲赤雁(增宋書符瑞志漢武帝太初三年二月五日行幸東海獲赤雁)
萬僧會(增洛陽伽藍記平等寺永熙元年平陽王入纂大業造五層塔二年二月五日土木畢功帝率)
(百僚作萬僧會)
續斜川遊(增朱子詩序正月五日欲用斜川故事結客載酒過百休新居風雨不果二月五日始克)
(踐約坐間以陶公卒章二十字分韻熹得中字賦呈諸同遊者詩今朝復何朝頓覺芳景融疇曩庶復踐隣曲)
(歡来同伊雅一籃輿連翩數枝笻綠野生遠思清川照衰容遥瞻西山足突兀彌畝宫庭宇豁清曠林園欝青)
(葱於焉一逍遥芳樽問鳴桐)
太上慶生齋(原遵生八牋二月五日修太上慶生齋)
白居易二月五日花下作(原二月五日花如雪五十二人頭似霜聞有酒時湏笑樂)
(不關身事莫思量)
初六日
利行師(增史纂左編隂陽家以二月六日利行師)
齋沐(原雲笈七籖二月六日宜沐浴齋戒天祐其福)
杜甫春水生詩(增二月六夜春水生門前小灘渾欲平鸕鷀鸕鶒莫漫喜吾與汝曺俱眼明)
程子二月六日送京醞上堯夫詩(增紅櫻零落杏花開春物相催次第来莫)
(作林間獨醒客任從花笑玉山頽)
初七日
宴麟德殿(增舊唐書德宗紀貞元十四年二月壬子朔戊午上御麟德殿宴文武百寮初奏破陣樂)
(徧奏九部樂及宫中歌舞伎十數人列於庭先是上製中和樂武曲是日奏之日晏方罷比詔二月一日中和)
(節晏以雨雪改用此日上又賦仲春麟德殿晏羣臣詩八韻羣臣頒賜有差詩芳歲肇佳節物華當仲春乾坤)
(既昭泰烟景含氤氲德淺荷元貺樂成思治人前庭列鐘鼓廣殿延羣臣八卦随舞意五音轉曲新顧非咸池)
(奏庶協南風薰式宴禮所重浹歡情必均同和諒在兹萬國希可親)
講無逸篇(增玉海元祐五年二月七日&KR0688;無逸篇畢詔詳錄&KR0688;義以進)
初八日
祠星(增隋書禮儀志陳制令太中署常以二月八日於署庭中以太牢祠老人星兼祠天皇大帝太一日)
(月五星鈎陳北極北斗三台二十八宿大人星子孫星都四十六座)
行像(增佛國記摩竭提國年年常以建卯月八日行像作四輪車縳竹作五層有承櫨揠戟高二丈餘以)
(白㲲纏上然後彩畫作諸天形像以金銀琉璃莊校其上懸繒旛盖四邊作龕皆有坐佛菩薩立侍此日境内)
(道俗皆集華香供飬)
行城(原夀陽記梁陳典二月八日行城樂歌曰皎鏡夀陽宫四面起香風樓形若飛鳳城勢似盤龍歲華)
(記䴡註二月八日釋氏下生之日迦文成道之時信捨之家建八關齋戒車輪寳盖七變八會之燈平旦執香)
(花繞城一匝謂之行城)
釋迦佛生(增遼史禮志二月八日為希逹太子生辰京府及諸州雕木為像儀仗百戲導從循城為)
(樂希逹太子者西城净梵王子姓瞿曇氏名釋迦牟尼以其覺性稱之曰佛普耀經佛初生刹利王家放大智)
(光明照十方世界地湧金蓮花自然捧雙足東西及南北各行於七步分手指天地作師子吼聲上下及四維)
(無能尊我者即周昭王二十四年甲寅歲四月八日也元樞經八日佛生周以甲子為正月四月八日牟尼佛)
(生是今二月八日也)
張王生辰(原乾淳歲時記二月八日為桐川張王生辰霍山行宫朝拜極盛百戱競集增田家五行)
(二月八日張大帝生日前後必有風雨極準俗謂請客風送客雨正日謂之洗街雨初十日謂之洗厨雨)
洗眼(增龍木論洗青盲眼二月八日用桑柴炭一合煎湯沃之於甆器中澄取極清稍熱洗之如冷即重)
(湯頓温不住手洗久久視物如鷹鶻也)
像現荆州(增法苑珠林東晉穆帝永和六年二月八日夜有像現於荆州城北長七尺五寸合光趺)
(高一丈一尺皆莫測其所從初廣州商客下載中夜覺有人来奔船驚共尋視了無所見而船載自重雖駭其)
(異而不測也及逹渚宫纔泊水次夜復覺人自然登岸船載還輕及像現方知其兆)
六祖受戒(增𫝊燈錄印宗告四衆曰肉身菩薩即坐下盧居士是也因請出所傳信衣悉令瞻禮至)
(正月十五日會諸名德為之剃髮二月八日就法性寺智光律師受滿分戒明年二月八日忽謂衆曰吾不願)
(此居要歸舊隐時印宗與緇白千餘人送師歸寳林寺)
芳春節(原道經二月八日為芳春節五晨大道君登玉霄琳房四盼天下遵生八牋二月八日宜修芳)
(春齋)
沐浴(原雲笈七籖二月八日黃昏時沐浴令人輕健)
曾鞏二月八日北城閑步詩(增土膏初動麥苖青飽食城頭信意行便起高亭臨)
(北渚欲乘長日勸春耕)
初九日
治泰山道(增漢官儀建武三十二年二月九日車駕到魯遣守謁者郭堅將徒五百人治泰山道)
經筵進故事(增玉海端平元年二月九日詔侍從經筵官進故事)
初十日
上夀受賜(增漢官儀車駕正月𤼵雒陽宫二月到魯十日魯遣宗室諸劉及孔氏瑕丘丁氏上夀受)
(賜皆詣孔子宅賜酒肉)
旬假休沐(增事物紀原唐永徽三年二月十日以天下無虞百司務簡每至旬假許不視事以寬百)
(寮休沐)
進士覆試(增玉海乾德五年二月十日知制誥盧多遜權知貢舉進士劉蒙叟以下十人詔参政薛)
(居正於中書覆試皆合格賜第)
十一日
幸南莊(增唐詩紀事景龍三年二月十一日幸太平公主南莊李嶠應制主家山第接雲開天子春遊)
(動地来羽騎参差花外轉霓旌搖曳日邊回還捋石溜調琴曲更取峯霞入酒杯鸞輅已辭烏鵲渚簫聲猶繞)
(鳳凰臺)
賜繡韉(增玉海天聖七年二月十一日詔學士晏殊中謝日賜繡韉以嘗預机密故也)
藉田陪位(增玉海明道二年二月十一日行藉田禮貢舉人自請陪位許父老縱觀勿令呵止)
御閣&KR0688;讀(增玉海熙寕元年二月十一日御閣召王珪范鎮司馬光吕公著吳申周孟陽&KR0688;禮記讀)
(史記資治通鑑)
十二日
造明堂(增唐會要乾封三年二月十二日詔造明堂於是改元總章置明堂縣)
垂拱殿進書(增宋史禮志淳祐五年二月十二日進孝宗光宗兩朝御集寕宗寔錄及理宗玉牒)
(日歴其日皇帝御垂拱殿宰執以下奉迎諸書至和寕門入殿下東西向立皇帝即御坐先知閤門官以下各)
(班起居如常儀)
撲蝶會(原誠齋詩話東京二月十二日曰花朝為撲蝶會)
鳳麟牓(增周伯琦紀事詩注至正十一年二月十二日禮闈揭牓傳宣張宴各賜衣幣牓魁李國鳳趙)
(麟號鳳麟牓)
會試鎻院(增七修𩔖稿宋朝科制以二月十二日會試鎻院)
浴蠶(增農政全書二月十二日浴蠶以菜花野菜花韭花桃花白豆花揉之水中而浴之)
百花生日(增陶朱公書二月十二為百花生日無雨百花熟)
十三日
宴射賦詩(增玉海淳化元年二月十三日詔近臣後苑宴射賦詩)
禮部選士(增玉海開元二十四年二月十三日明皇移貢舉於禮部以侍郎主之禮部選士自此始)
祠青帝(增玉海紹興十七年二月十三日上親祠青帝於東郊以伏羲高辛配祠簡狄姜嫄於壇下)
十四日
始殿試(增事物紀原唐載初元年二月十四日武后策問舉人於洛城殿殿前試人自此始)
賜新羅書(增玉海垂拱二年二月十四日新羅王金政明遣使請唐禮并雜文章令所司寫吉凶要)
(禮并於文館詞林采其詞涉規戒者勒成五十卷賜之)
十五日
觀祭山壇(增封禅儀記車駕東廵狩二月十五日始齋某等七十人先之山虞觀祭山壇)
釋迦湼槃(增隋書經籍志釋迦在世教化四十九年乃至天龍人鬼並来聽法弟子得道以百千萬)
(億數然後於拘尸那城娑羅雙樹間以二月十五日入般湼槃湼槃亦言泥洹譯曰滅度亦言常樂我净)
勤政樓讌(增舊唐書明皇紀開元二十八年春正月以望日御勤政樓讌羣臣樓下連夜燒燈會大)
(雪而罷因命自今常以二月望日夜為之)
降聖節(增舊唐書武宗紀敕二月十五日玄元皇帝降生宜為降聖節休假一日原宋史禮志政和三)
(年以二月十五日太上混元上德皇帝降聖日為貞元節)
湼槃兜(增食譜張手美家二月十五日湼槃兜)
花朝勸農(原風土記二月十五日為花朝淅湖風俗言春序正中百花競𤼵乃遊賞之時宋條制守)
(土官於花朝日出郊勸農陶朱公書十五日為勸農日晴和主年豐風雨則歲歉)
蠶市(增蘇轍詩序眉之二月望日鬻蠶器於市因作樂縱觀謂之蠶市蘇軾和子由蠶市詩蜀人衣食常)
(苦艱蜀人遊樂不知還千人耕種萬人食一年辛苦一春閑閑時尚以蠶為市共忘辛苦逐欣歡去年霜降斫)
(秋荻今年箔積如連山破瓢為輪土為釡争買不啻金與紈憶昔與子皆童丱年年廢書走市觀市人争誇開)
(巧智野人喑啞邅欺謾詩来使我感舊事不悲去國悲流年原方輿勝覧成都古蠶叢之國其民重蠶事故一)
(歲之中二月望日鬻花木蠶噐號蠶市在大慈寺前)
燃燈(增宋史外國𫝊高䴡國二月十五日僧俗燃燈如中國上元節)
燕口洞開(增樂史總仙記淳化元年昇州奏二月十五日夜忽有雷聲茅山燕口洞宫石開二尺裏)
(面得銅鐡錢三十一文)
白傘盖佛事(增元史祭祀志世祖至元七年以帝師帕克巴之言於大明殿御座上置白傘盖一)
(頂用素叚泥金書梵字於其上謂鎮伏邪魔護安國刹自後每歲二月十五日於大殿啟建白傘盖佛事用諸)
(色儀仗直迎引傘盖周遊皇城内外云與衆生祓除不祥導迎福祉)
貞元節(增續夷堅志忻州九龍岡上天慶觀老君殿尊像極高云是神人所塑每歲二月十五日道家)
(號貞元節是日有鶴来會多至數十少亦不絶一二翔舞壇殿之上良久乃去元好問二月十五日鶴詩九龍)
(岡上玄元祠人言尊像神所遺年年二月降靈鶴来無定數有定期)
徐凝二月望日詩(增長短一年相似夜中秋未必勝中春不寒不暖看明月况是從来少睡)
(人)
十六日
長春節(原宋史禮志建隆元年羣臣請以二月十六日為長春節請立長春節表軒帝生於夀丘𤼵繞)
(樞之異夏禹誕於石紐流貫昴之祥莫不炳煥靈符延長寳歴諒惟聖德允協昌符稟天地之英挺龍鳳之表)
(請以二月十六日為長春節)
香孩兒營(原長編唐明宗丁亥二月十六日宋太祖生於洛陽夹馬營是夕神光照室胞如菡萏異)
(香馥郁人因號其地為香孩兒營)
九天使者降(增陽璹潛山記開元九年二月十五夜帝寢靈符殿夢来日九天使者降至午見雲)
(端仙仗甚盛神曰吾為九天使者受玉帝命随運采訪九天司命真君憩舒州潜山吾憩江州盧山九天丈人)
(憩蜀郡青城山可各為立祠乃遣舒州為建祠卜地頃見二白鹿出岡頂遂於其地立九天司命祠此真源宫)
(之始也)
觀織室(增宋會要太平興國三年二月十六日太宗幸西綾錦院命近臣縱觀織室機杼)
賜百福酒(增玉海明道二年二月十六日賜百福酒)
黃姑浸種(增談薈二月十六日謂之黃姑浸種日西南風主大旱)
十七日
常侍登牀(增唐會要貞觀十八年二月十七日辛酉召三品以上賜宴於元武門太宗操筆作飛白)
(書羣臣乘酒就太宗手中相競散騎常侍劉洎登床引手然後得之其不得者咸稱洎登床罪當死太宗笑曰)
(昔聞婕妤辭輦今見常侍登床)
觀酺賜飲(增宋史禮志真宗景德四年二月甲申上御五鳳樓觀酺宗室近臣侍坐樓前露臺奏教)
(坊樂召父老五百人列坐賜飲於樓下按玉海二月十七日)
十八日
上理道要訣(增玉海杜佑修纂通典成二百卷先已奉進更於二百卷中纂成十卷目曰理道要)
(訣凡三十三篇詳古今之要酌時宜可行貞元十九年二月十八日上)
書肆移市(增經籍會通燕中書肆多在大明門之右及禮部門外拱宸門西花朝後三日則移於燈)
(市每朔望并下浣五日則移於城隍廟中)
十九日
雲氣成宫闕(增漢官儀光武帝建武三十二年東廵狩二月九日到魯十二日宿奉高十五日始)
(齋十九日之山虞國家居亭百官布野此日上山雲氣成宫闕百姓皆見)
建石經閣(增宋會要淳熙四年二月十九日孝宗詔建石經閣於國子監上親題額)
觀音生辰(原藏經二月十九日觀音生辰增陶朱公書十九日觀音生日晴主好雨則諸物少收)
三鄉題壁(原彤管遺編若耶溪女題三鄉詩序時會昌壬戌仲春十九日二九子為父後玉無瑕弁)
(無首荆山石往往有題隐名不書後李舒觧之曰當是姓李名弄玉也)
詠維摩(增法苑珠林永明七年二月十九日司徒竟陵文宣王夢於佛前詠維摩一契因聲𤼵而寤即)
(起至佛堂前還如夢中法更詠古維摩一契便覺聲韻流好明旦即集沙門僧辯等次第作聲)
蘇軾二月十九日携白酒鱸魚過詹使君食槐葉冷淘
詩(增枇杷已熟燦金珠桑落初嘗灩玉蛆暫借垂蓮十分盞一澆空腹五車書青浮卵椀槐芽餅紅點冰盤)
(藿葉魚醉飽高眠真樂事此生有味在三餘)
二十日
南郊合祭(增唐會要天慶元年二月二十日合祭天地於南郊)
蘇子由生(增蘇軾十八羅漢頌跋於海南得十八羅漢像以授子由弟使以時修敬遇生日輙設供)
(以祈年集福并以前所作頌寄之子由以二月二十日生)
小分龍日(增談薈二月二十日謂之小分龍日晴分嬾龍主旱雨分健龍主水)
修真(增雲笈七籖二月二十日宜修真道)
二十一日
宴桃花園(增唐詩紀事景龍四年二月二十一日張仁亶至自朔方宴於桃花園賦七言詩李嶠應)
(制歲去無言忽顦顇時来含笑吐氛氲不能擁路迷仙客故欲開蹊待聖君)
邇英進&KR0688;(增玉海元祐四年二月二十一日邇英殿&KR0688;尚書侍講司馬康講洪範乂用三德)
二十二日
祭天(增後漢書祭祀志建武三十二年二月二十二日辛卯晨燎祭天於泰山下南方羣神皆從用樂如)
(南郊)
嘉會節(原舊唐書昭宗紀以咸通八年二月二十二日生於東内又中書奏請以二月二十二日為嘉)
(會節從之)
祀后土(增唐會要開元十二年二月二十二日祠后土汾隂脽上太史奏榮光出河休氣四塞祥風繞)
(壇日揚其光)
祭馬神(增問政要覧太僕寺每年祭馬神在通州北四十里安德鄉鄭村&KR0309;春祭在二月二十二日前)
(期題請遣少卿一員行禮)
李商隐木蘭詩(增二月二十二木蘭開坼初紫絲何日障油壁幾時車弄粉知傷重調紅或有)
(餘波痕空暎襪煙態不勝裾桂嶺含芳遠蓮塘屬意疎瑶姬與神女長短定何如)
二十三日
觀西閣畫圖(增玉海慶歷四年二月二十三日丙辰帝御崇政殿西閣閣中四壁各張畫圖載前)
(代帝王美悪之跡可為規戒者命兩府臣僚入閣觀之)
泉涌佛像(增法苑珠林梁安國寺在秣陵縣都鄉同下里寺有金銅像一軀以永明九年起造時失)
(去天監六年二月八日房主藥王尼所住床前時時有光照屋至二十三日於光處忽有泉湧見此像随水而)
(出遠近駭觀泉既不竭乃累磚為井井猶存焉)
二十四日
三公行陵(增通典顕慶五年二月二十四日高宗以每年三時太常少卿分行二陵事重人輕又不)
(偹鹵簿威儀有闕乃詔三公行陵事太常卿少卿為副太常造鹵簿事畢則納於本司仍著於令)
觀稼(增玉海淳化五年二月二十四日駕幸南御莊觀稼因幸玉津園習射張樂賜從官飲)
張九成二月二十四日即事詩(增春来尋勝事此興亦何窮夜雨亂江渌朝花)
(退日紅雷聲驚嶺北雲氣漲溪東蓑笠衝泥去誰知與我同)
二十五日
禅祭梁隂(增後漢書祭祀志建武三十二年二月二十五日甲午禅祭地於梁隂漢官儀二十五日)
(禅祭於梁隂以高帝配天高后配地)
聖嗣封侯(增玉海崇寕元年二月二十五日封孔鯉為泗水侯伋沂水侯)
天倉開(原遵生八牋二月二十五天倉開日宜坐圜入山修道)
二十六日
望仙亭酺宴(增玉海祥符四年二月二十六日丙戌次華州頓賜酺於行宫南垣之望仙亭賜亭)
(名曰宣澤)
加封中嶽(增事物紀原宋真宗祥符四年二月二十六日詔加中嶽中天王為崇聖中天王)
二十七日
宴玉宸殿(增玉海大中祥符九年二月二十七日召近臣於後苑翔鸞閣觀大宗御書及御製聖文)
(神筆頌玉宸殿記等遂宴於玉宸殿殿在苑中密爾宫禁帝優寵輔臣每大禮慶成從容一召至兩制皆預盖)
(特恩也)
權德輿二月二十七日社兼春分端居有懷詩(增清晝開簾坐)
(風光處處生看花詩思𤼵對酒客愁輕社日雙飛燕春分百囀鶯所思終不見還是一含情)
二十八日
圖畫凌煙(增唐會要貞觀十七年二月二十八日詔曰自古帝王褒崇勲德既勒銘於鐘鼎又圖形)
(於丹青是以甘露良佐麟閣著其美建武功臣雲臺紀其績無忌等二十四人宜酌故寔并圖畫凌煙庶念功)
(之懷無謝於前載旌賢之義永貽於後昆)
題石門洞(增武元衡詩序元和癸巳余領蜀之七年奉詔徵還二月二十八日清明途經百牢關因)
(題石門洞詩昔佩兵符去今持相印還天光臨井絡春物度巴山鳥道青冥外風泉洞壑閒何慙班定遠辛苦)
(玉門關)
李德雨(增李德裕兩朝獻替記太和七年二月二十八日蒙恩守本官平章事去冬今春久無雨雪是)
(日甘澤沛然樞密使謂予曰禁中喜此宫人呼相公下一字訛音李德雨矣)
天和節(增揮麈前錄晉高祖二月二十八日生為天和節)
二十九日
天妃昇化(增東西洋考天妃世居莆之湄洲嶼五代時閩都廵檢林愿第六女生於太平興國四年)
(以景德三年二月二十九日昇化厥後常衣朱衣飛翻海上里人祠之)
三十日
賞花釣魚(增宋史禮志咸平二年二月晦賞花宴於後苑帝作中春賞花釣魚詩儒臣皆賦遂射於)
(水殿盡歡而罷)
祠袁雙(增異苑晉丹陽縣有袁雙廟真第四子也真為桓宣武誅便失所在靈怪太元中形見於丹陽)
(求立廟未就功大有虎患被害之家輙夢雙至催功甚急百姓立祠堂於是猛暴用息今道俗常以二月晦鼓)
(舞祈祠爾日常風雨忽至)
御製二月三十日親統六軍徂征漠北詩維天盡所覆眷
命畀我清自予莅鴻祚恒願銷甲兵狡焉窺北疆屬國
横相攖夙昔張撻伐凶醜皆顛傾赦之釋不誅開網全
其生怙終恣跳梁邊鄙搖羣情皇皇仁義師聲討必有
名春雪灑貝胄朔風捲龍旌睠兹貙虎士金革勞遠征
於鑠振我武赫赫揚天聲
紫微歌(增雲笈七籖紫微夫人降楊羲之家二月三十日吟一章曰褰裳涉渌河遂見扶桑公高會太)
(林墟賞宴元華宫信道苟淳篤何不棲東峯此亦叙方諸東華之勝也)
白居昜神照禅師二月三十日同宿詩(增八年二月晦山梨花滿枝龍)
(門水西寺夜與遠公期宴坐自相對密語誰能知前後際斷處一念不生時)
賈島二月晦日留别鄴中友人詩(增立馬柳花裏别君當酒酣春風漸向北)
(雲雁不飛南明曉日初一今年月又三鞭羸去暮色遠嶽起煙嵐)
蘇軾和子由寒食詩(增寒食今年二月晦樹林深翠巳生煙遶城駿馬誰能借到處名園)
(意盡便但挂酒壺那訃盞偶拈詩句不湏編忽聞啼鵙驚羈旅江上何人治廢田)
政典
命羲仲(原書分命羲仲宅嵎夷曰𤾉谷傳宅居也東表之地稱嵎夷𤾉明也日出於谷而天下明故稱)
(𤾉谷羲仲居治東方之官)
東作(原書平秩東作𫝊歲起於東而始就耕謂之東作東方之官平均次序東方之事以務農也)
東廵狩(原書歲二月東廵狩至於岱宗柴望秩于山川肆覲東后五玉三帛二生一死贄協時月正日)
(同律度量衡修五禮如五噐卒乃復)
薦冰(增詩豳風七月篇注二月四陽作蟄虫起陽始用事始起冰而廟薦之宋史禮志景祐三年禮官宗)
(正條定以每歲仲春月薦冰)
青陽大廟(原禮天子居青陽大廟注青陽大廟東堂當大室)
助生氣(原禮是月也安萌芽飬幼少存諸孤注助生氣也)
止獄刑(原禮命有司省囹圄去桎梏毌肆掠止獄訟疏此論止其獄刑吕氏春秋夹鍾之月寬裕和平)
(行德去刑無或作事以害羣生)
祠高禖(原禮是月也元鳥至至之日以大牢祠於高禖天子親往后妃率九嬪御乃禮天子所御帶以)
(弓韣授以弓矢於高禖之前注元鳥燕也燕以施生時来巢人堂宇而孚乳娶嫁之象也媒氏之官以為候高)
(辛氏之世元鳥遺卵娀簡吞之而生契後王以為媒官嘉祥而立其祠焉變媒言禖神之也帶以弓韣授以弓)
(矢求男之祥也增後漢書禮儀志仲春之月立高禖祠於城南祀以特牲宋史祀高禖樂章眷此尊祀寔維仲)
(春青圭束帛克祀克禋庶蒙嘉惠嗣續詵詵神之降鍳雲車来臻)
平物(原禮日夜分則同量度鈞衡石角斗甬正權概疏度量鈞衡之等人之所用當湏平均人君於晝夜)
(分等之時而平正此當平之物)
修闔扇(原禮是月也耕者少舍乃修闔扇寢廟畢偹注舍猶止也因蟄虫啟戸耕事少閒而治門戸也)
(用木曰闔用竹葦曰扇凡廟前曰廟後曰寢)
禁令(原禮母作大事以妨農之事又母竭川澤母漉陂池母焚山林)
開冰(原禮天子乃鮮羔開冰先薦寢廟注鮮當為獻獻羔謂祭司寒也祭司寒而出冰薦於宗廟乃後賦)
(之增周禮天官凌人春始治鑑注鑑如甀大口以盛冰置食物於中以禦温氣春而始治之為二月將獻羔而)
(啟冰)
上丁釋菜(原禮上丁命樂正習舞釋菜注樂正樂官之長也命習舞者順萬物始出地鼓舞也將舞)
(必釋菜於先師以禮之)
仲丁習樂(原禮仲丁又命樂正入學習樂注為季春將習合樂也習樂者習歌與八音)
始蠶(原周禮天官内宰仲春詔后帥外内命婦始蠶於北郊以為祭服注蠶於北郊婦人以純隂為尊郊)
(必有公桑蠶室焉)
逆暑(原周禮春官籥章中春晝擊土鼔龡豳詩以逆暑疏中春晝夜等已後漸暄故預迎之耳)
振旅(原周禮夏官大司馬中春教振旅司馬以旂致民平列陳如戰之陳注凡師出曰治兵入曰振旅皆)
(習戰也四時各教民以其一焉春習振旅兵入收衆專於農)
飬國老(原周禮夏官羅氏中春羅春鳥獻鳩以飬國老行羽物注春鳥蟄而始出者是時鷹化為鳩鳩)
(與春鳥變舊為新宜以飬老助生氣行謂賦賜)
獻弓弩(增周禮夏官司弓矢中春獻弓弩注弓弩成於和)
浴蠶種(增周禮夏官馬質疏蠶書蠶為龍精月值大火則浴其種謂二月則浴其種也)
修火禁(原周禮秋官司烜氏中春以木鐸修火禁於國中注為季春將出火也火禁謂用火之處及偹)
(風燥)
入學用萬(原夏小正丁亥萬用入學傳萬干戚舞也增竹書帝舜十七年春二月入學初用萬)
祭鮪(原夏小正祭鮪𫝊祭不必記記鮪何也鮪之至有時美物也鮪者魚之先至者也而其至有時謹記)
(其時)
奏咸池(增吕氏春秋黃帝命伶倫與榮將鑄十二鍾以和五音以施英韶以仲春之月乙卯之日日在)
(奎始奏之命曰咸池)
置三老(增漢書高帝紀二年二月舉民年五十以上有修行能帥衆為善置以為三老鄉一人擇鄉三)
(老一人為縣三老與縣令丞尉以事相教復勿繇戍)
賜復(增漢書高帝紀二年二月癸未施恩德賜民爵蜀漠民給軍事勞苦復勿租税二歲關中卒從軍者)
(復家一歲又武帝紀建元元年春二月赦天下賜民爵一級年八十復二筭九十復甲卒注二筭復二口之筭)
(復甲卒不豫革車之賦)
神爵詔條(增漢書宣帝紀神爵四年春二月詔曰迺者鳳皇甘露降集京師嘉瑞並見修興泰一五)
(帝后土之祠祈為百姓蒙祉福鸞鳳萬舉蜚覧翶翔集止於旁齋戒之暮神光顕著薦鬯之夕神光交錯或降)
(於天或登於地或從四方来集於壇上帝嘉嚮海内承福其赦天下賜民爵一級女子百戶牛酒鰥寡孤獨高)
(年帛)
官倉(原淮南子二月官倉注二月播種故官倉也)
親問百年(增孔叢子古者天子歲二月東廵狩所過諸侯各待於境天子先問百年者所在而親問)
(之然後覲方岳之諸侯)
得時雨(增後漢書明帝紀永平四年春二月辛亥詔曰朕親耕藉田以祈農事京師冬無宿雪春不燠)
(沐煩勞羣司積精禱求而比再得時雨宿麥潤澤其賜公卿半奉有司勉遵時政務平刑罰)
增修羣祀(增後漢書章帝紀元和二年二月詔曰今山川鬼神應典禮者尚未咸秩其議增修羣祀)
(以祈豊年)
宗祀五帝(增後漢書章帝紀元和二年二月東廵狩壬申宗祀五帝於汶上明堂)
給糧種(增後漢書章帝紀元和三年二月壬寅告常山魏郡清河鉅鹿平原東平郡太守相曰月令孟)
(春善相丘陵土地所宜今肥田尚多未有墾闢其悉以賦貧民給與粮種務盡地方)
賜榖(增後漢書安帝紀元初六年春二月乙卯詔曰月令仲春飬幼小存諸孤季春賜貧窮賑乏絶省婦)
(使表貞女所以順陽氣崇生長也其賜民尤貧困孤弱单獨榖人三斛貞婦有節義十斛甄表門閭旌顕厥行)
勞賜郡縣(增後漢書安帝紀延光三年春二月東廵狩勞賜郡縣作樂)
行四分歴(增後漢書律歴志元和二年二月甲寅下詔曰古先聖王先天而天不違後天而奉天時)
(史官用太初鄧平術冬至之日日在斗二十二度而歴以為牽牛中星先立春一日則四分數之立春日也以)
(折獄斷大刑於氣已迕用望平和盖亦遠矣今改行四分以遵於堯以順孔聖奉天之文)
受璽(增晉書元帝紀太興四年二月鮮卑末波奉送皇帝信壐庚戌告於太廟乃受之)
封孤竹國(增帝王世紀成湯十有八祀乙未二月丙寅王至東郊論諸侯功臣之後封墨台氏孤竹)
(國)
河洛壇(增宋書符瑞志堯在帝位七十年潔齋修壇場於河雒二月辛丑昧明禮偹至於日昃榮光出)
(河休氣四塞乃有龍馬銜甲赤文綠色臨壇而止吐甲圖而去又後二年二月仲辛率羣臣沈璧於洛禮畢退)
(俟至於下昃赤光起元龜負書而出背甲赤文成字止於壇原庾信馬射賦堯以仲春之月刻玉而遊河)
賜爵勞酒(增南史梁武帝紀普通四年二月乙亥耕藉田孝弟力田賜爵一級預耕之司尅日勞酒)
飬老禮(增隋書禮儀志後齊仲春令辰陳飬老禮先一日三老五更齋於國學皇帝至璧雍入總章堂)
(列宫懸王公以下及國老庶老各定位司徒以羽儀虎賁安車迎三老五更於國學三老至門五更去門十步)
(則降車以入升自右階就筵進珍羞酒食又設酒酏於國老庶老三老乃論五孝六順典訓大綱禮畢而還又)
(都下及外州人年七十己上賜鳩杖黃帽)
祭馬祖(原隋書禮儀志隋制常以仲春用少牢祭馬祖於大澤)
巡郡縣(增隋書百官志司隸臺大夫一人掌諸巡察每年二月乘軺巡郡縣)
置律學(增舊唐書太宗紀貞觀六年二月戊子初置律學)
兆人本業(增舊唐書文宗紀太和二年二月庚戌勅李絳所進刪定兆人本業三卷宜令所在州縣)
(寫本散配鄉村)
祭歴代帝王(增舊唐書禮儀志以仲春之月祭唐堯於平陽祭虞舜於河東祭夏禹於安邑祭殷)
(湯於偃師祭周文王於鄷祭武王於鎬)
給春衣(原舊唐書柳公權𫝊公權從幸未央宫苑中駐輦謂公權曰我有一喜事邊上衣賜久不及時)
(今年二月給春衣訖公權前奉賀上曰单賀未了可賀我以詩宫人廹其口進公權應聲曰去歲雖無戰今年)
(未得歸皇恩何以報春日得春衣上悦激賞久之)
祖道洛濱(增唐書許景先傳開元十三年二月帝自擇刺史凡十一人詔宰相諸王御史以上祖道)
(洛濱盛供具奏太常樂帛舫水嬉賜詩十韻帝親書且給筆紙令自賦齎絹三千遣之)
興慶宫酺宴(增唐明皇春中興慶宫酺宴詩序心融萬𩔖歸雷雨之先春慶洽百僚象雲天而高)
(宴歲二月地三秦水泛泛而龍池滿日遲遲而鳳棲曙青門左右軒庭映梅柳之春紫陌東西帟幕動烟霞之)
(色詩九逹長安道三陽別館春還將聽朝暇回作豫遊辰不戰要荒服無刑禮樂新合酺覃土宇歡宴接羣臣)
(玉斝飛千日瓊筵薦八珍舞衣雲曳影歌扇月開輪伐鼓魚龍雜撞鐘角觝陳曲終酣興晚湏有醉歸人)
祭龍池(增唐會要開元十六年築龍池壇於興慶宫以仲春月祭之)
進瓜(原王建詩酒幔高樓一百家宫前楊柳寺前花内園分得温湯水二月中旬己進瓜按唐書温泉湯)
(監凡近湯所潤瓜蔬先時而熟者以薦陵廟)
食麥(原演繁露仲春之月天子食麥而朝事之籩煮麥為麫)
教池(增事物紀原辛氏三秦記曰昆明池漢武帝立之習水戰宋建隆間即都城之南鑿&KR0688;武池始習水)
(戰將有事於江南也及太宗興國中得吳越錢氏龍舟七年疏國城西開金明池於是每歲二月教池遂為故)
(事)
祀先農(增續文獻通考元武宗至大三年命祀先農樂用登歌日用仲春上丁或用上辛或甲日)
祭先蠶(原續文獻通考先蠶氏之祭嘉靖中始行以歲仲春擇日皇后祭公主内外命婦陪祭)
民用
民析(原書厥民析𫝊冬寒無事並入室處春事既起丁壯就功其民老壮分析)
采蕨(增詩言采其蕨書仲春采蕨之時也齊民要術蕨初生似蒜莖紫黑色二月中高八九寸老有葉㵸)
(為茹滑美如葵)
舉趾(原詩四之日舉趾疏四之日夏之二月建卯之月也)
婚月(增詩野有蔓艸疏蔓草生而有露謂仲春時也民思此時而會者為此時是婚月)
媒月(增詩野有蔓草箋周禮仲春會男女疏仲春為媒月)
會男女(原周禮地官媒氏中春之月令會男女注中春隂陽交以成昏禮順天時也)
不筮月(增儀禮士冠禮疏不筮月者夏小正云二月綏多士女冠子娶妻時也既有常月故不筮也)
耰黍(原夏小正二月往耰黍禅𫝊禅单也)
采蘩(原夏小正采蘩𫝊蘩由胡由胡者蘩母也皆豆寔也故記之)
剥鱓(原夏小正剥鱓傳剥鱓以為鼓也)
獲禾(原白虎通仲春獲禾報社祭稷以三牲何重功故也)
離膢(原說文膢楚俗以二月祭飲食也一曰祈榖食新曰離膢)
釁潔(原風俗通周禮女巫掌歲時以祓除釁浴禊者潔也春者蠢也蠢蠢搖動也尚書以殷仲春厥民析)
(言人觧療生疾之時故於水上釁潔之也)
隂凍畢澤(原四民月令二月隂凍畢澤可菑美田緩土及河渚水處)
種麻子(增汜勝之書種麻子二月下旬傍雨種之麻生布葉鋤之以蠶矢糞之天旱以流水澆之無流)
(水曝井水殺其寒氣以澆之如此美田則畝五十石及百石薄田尚三十石)
薦笋(增范汪祠制仲春薦竹笋)
雞侯菜(增廣州記雞侯菜生嶺南似艾二月生苖宜雞羹食之故名)
種大豆(增齊民要術二月昏参夕杏花盛桑椹赤可種大豆謂之上時)
北土耕種(增齊民要術北土高原本無陂澤隨逐隈曲而田者二月冰觧地乾燒而耕之仍即下水)
(十日塊既散液持木斫平之納種既生七八寸拔而栽之)
種瓜瓠(增齊民要術家政法曰二月可種瓜瓠)
種茄子(增齊民要術種茄子法茄子熟時摘取擘破水淘之取沉者速曝乾裹置至二月畦種著四五)
(葉雨時合泥移栽之)
種芋(增齊民要術種芋法宜擇肥緩土近水處和柔糞之二月注雨可種芋率二尺下一本芋生根欲深)
(斸其旁以緩其土旱則澆之有草鋤之不厭數多治芋如此其收常倍)
蘘荷(增齊民要術蘘荷宜在樹隂下二月種之一種永生亦不湏鋤微加糞)
上壬泥屋(原齊民要術二月上壬取土泥屋四角宜蠶吉)
榆醬(增齊民要術二月榆荚成及青收乾以為旨蓄色變白將落可作&KR1753;䤅隨節早晏勿失其適注&KR1753;音)
(牟䤅音頭榆醬)
法酒方(增齊民要術法酒方焦麥麴末一石曝令乾煎湯一石黍一石合糅令甚熟以二月二日收水)
(即預煎湯停之令冷初酘之時十日一酘不得使狗鼠近之後或八日六日一酘會以偶日酘之不得隻日二)
(月中節酘令足常預煎湯停之酘畢以五升洗手蕩其米多少依焦麴殺之)
浣冬衣(增齊民要術二月命縫人浣冬衣徹複為祫其有贏帛遂供秋服)
莪蒿(增齊民要術詩曰菁菁者莪蘿蒿也義疏云莪蒿生澤田二月中生莖葉可食又可蒸香味頗似蔞)
(蒿)
百合(原名醫別錄百合生荆州山谷二月采根隂乾)
麝香(增名醫别錄麝生中臺山谷及益州雍州山中春分取香生者益良)
桑螵蛸(增名醫別錄桑螵蛸生桑枝上螳蜋子也二月采蒸過火炙用)
宜食韭(原千金月令二月宜食韭大益人心)
波斯棗(原酉陽雜爼波斯棗出波斯國長三四丈圍五六尺葉似土藤不凋二月生花状如蕉花有兩)
(甲漸漸開罅中有十餘房子長二寸黃白色有核熟則紫黑状𩔖乾棗味甘如餳可食)
安息香(原酉陽雜爼安息香樹出波斯國呼為辟邪樹長二三丈二月開花黃色花心微碧不結寔)
蒙頂茶(增茶譜蒙山有五頂上有茶園蒙之中頂茶當以春分之先後多聚人力俟雷𤼵聲併手采擇)
(三日而止)
甘藷(增異物志甘藷出交廣南方民家以二月種)
菖蒲(增日華本草菖蒲石澗所生堅小一寸九節者上出宣州二月采)
服桃杏花(原衛生昜簡方婦人無子二月丁亥日取杏花桃花隂乾為末戊子日和井華水服方寸)
(匕日三服)
白榆(增圖經本草白榆先生葉却著荚皮白色二月剥皮刮去粗皵中極滑白荒歲農人取皮為粉食之)
(當粮不損人)
蠶豆(增本草綱目蠶豆二月開花如蛾狀紫白色又如豇豆花結角連綴如大豆頗似蠶形蜀人收其子)
(以偹荒歉)
扁豆(增本草綱目扁豆二月下種蔓生延纏葉大如杯團而有尖其花狀如小蛾有翅尾形如英嫩時可)
(充蔬食茶料老則收子煮食)
珊瑚菜(增本草綱目江淮所産多是石防風生於山石之間二月采嫩苖作菜辛甘而香呼為珊瑚菜)
馬蘭(原本草綱目馬蘭湖澤卑湿處甚多二月生苖赤莖白根長葉有刻齒南人多采汋矖乾為蔬及饅)
(饀)
蔞蒿(原本草綱目蔞蒿生陂澤中二月𤼵白葉似嫩艾而岐細面青背白其莖或赤或白其根白脆采其)
(根莖生熟菹曝皆可食)
白桐(增本草綱目白桐即泡桐也其木輕虚不生蟲蛀作噐物屋柱甚良二月開花如牽牛花而白色結)
(寔大如巨棗長寸餘殼内有子片輕虚如榆荚葵寔之狀)
椰子(增本草綱目椰子乃果中之大者其樹初栽時用鹽置根下則昜𤼵木似桄榔梹榔之屬通身無枝)
(其葉在木頂長四五尺直聳指天狀如棕櫚勢如鳳毛二月開花成穗出於葉間長二三尺大如五斗噐仍連)
(著寔一穗數枚)
驚蟄茶(原試茶錄建溪茶比他郡最先北苑壑源者尤早歲多暖則先驚蟄十日即芽歲多寒則後驚)
(蟄五日始𤼵先芽者氣味俱不佳惟過驚蟄者最為第一民間常以驚蟄為候)
黃精果(原山家清供黃精果仲春深采根九蒸九暴搗如飴可作果食又細切水煮去苦味漉入絹袋)
(壓汁澄之再煎如膏以黃米作餅又采苖可為菜茹)
供王瓜(增學圃雜疏王瓜出燕京者最佳其地人種之火室中逼出花葉二月初即結小寔中官取以)
(上供)
食忌(增白雲雜記二月勿食蓼傷腎梅師方二月勿食梨)
沐髮(原四時纂要二月上卯日沐髮愈疾)
種黃精(增四時𩔖要二月擇取葉相對生者是真黃精擘根長二寸許稀種之一年之後甚稠)
種藕(增農桑通訣二月間取帶泥小藕栽池塘淺水中或糞或豆餅壅之則愈盛)
種竹(增種植書凡種竹於二月斸去西南根於東北角種其鞭自然行西南盖竹性向西南行也諺云東)
(家種竹西家種地)
河豚盛(增孔氏雜說河豚盛於二月梅堯臣詩春洲生荻芽春岸飛楊花河豚當是時貴不數魚鰕)
王鮪魚(原懷慶府志河陽出王鮪魚即今黃魚形如豕口與目皆在腹下每春二月出於石穴逆河而)
(上人乃取之)
種皂荚(增經世民事錄二月種皂荚有不結荚者鑿一孔入生鐵四五斤用泥封之便開花結子或樹)
(身南北離地一尺各鑚一孔用木釘釘之泥封其竅便結寔)
置牛馬廐(增黃帝宅經二月土氣衝坤方坤為人門龍腸宜置牛馬廐其位欲開拓壅厚亦名福嚢)
(重而兼寔大吉乙庚日修)
&KR2518;鮒魚(原一統志沔縣渡水有二源曰清檢濁檢清水出&KR2518;魚濁水出鮒魚常以二月取之)
栽蓮(增農桑通訣春分前栽蓮則花出葉上)
種山藥(增羣芳譜種植山藥春社日取宿根多毛有白瘤者竹刀截作二寸長塊先將地開作二尺寬)
(溝深三四尺長短任意先填亂糞柴一半上寔以土將截斷山藥竪埋於中上仍以糞土覆與溝平時澆灌之)
(苖生以竹或樹架作援高三四尺當年可食)
天道西南行(原元樞經二月天道西南行作事出行宜向西南吉)
趙孟頫二月耕詩(增東風吹原野地凍亦已消早覺農事動荷鋤過相招遲遲朝日上炊烟)
(出林梢土膏脉既起良耜利若刀高低遍翻墾宿草不待燒幼婦頗能家井臼常自操散灰緣舊俗門徑環周)
(遭所冀歲有成殷勤在今朝)
趙孟頫二月織詩(增仲春凍初觧陽氣方滿盈旭日照原野萬物皆欣榮是時可種桑插地)
(昜抽萌列樹遍阡陌東西各縱横豈惟籬落間採葉惮遠行大哉皇元化四海無交兵種桑日已廣彌望綠雲)
(平匪惟錦綺謀秪以厚民生)
物候
孳尾(原書鳥獸孳尾𫝊乳化曰孳交接曰尾)
嘉時(增詩草䖝箋草蟲鳴阜螽躍而從之異種同類猶男女嘉時以禮相求呼疏嘉時謂嘉善之時仲春)
(之月也)
萬歲樹(增詩隰有杻疏杻檍也葉似杏而尖白色皮正赤為木多曲少直枝葉茂好二月中葉疏華如)
(練而細蘂正白盖樹今官園種之正名曰萬歲既取名於億萬其葉又好故種之)
桃始華(原禮桃始華增昜通卦驗驚蟄大壯初九候桃始華不華倉庫多火)
倉庚鳴(原禮倉庚鳴注倉庚驪黃也夏小正有鳴倉庚𫝊倉庚商庚也商庚者長股也增說文倉庚鳴)
(則蠶生爾雅翼倉庚黃鳥而黑章齊人謂之摶黍秦人謂之黃流離幽冀謂之黃鳥一名黃鸝留或謂之黃栗)
(流一名黃鸎二月而鳴)
鷹化為鳩(原禮鷹化為鳩注鳩搏榖也增爾雅注今之布榖也晉書孔羣傳陽和布氣鷹化為鳩至)
(於識者猶憎其目)
蟄䖝啟戶(原禮蟄䖝咸動啟戶始出疏戶謂穴也謂𤼵所蟄之穴蟄䖝早者孟春乃出則左傳啟蟄)
(而郊是也蟄䖝晩者則二月始出故此云蟄䖝咸動則正月未皆動增家語啟蟄不殺注春分雷𤼵蟄䖝啟戶)
(咸出於此時不殺生也)
合馬牝牡(增周禮夏官牧師注中春隂陽交萬物生之時可以合馬之牝牡也)
俊羔(原夏小正初俊羔助厥毌粥𫝊俊也者大也粥也者飬也言大羔能食草木而不食其母也)
昆小蟲抵蚳(原夏小正昆小虫抵蚳𫝊昆者衆也小虫動也萬物至是動而後著抵猶推也蚳螘)
(卵也為祭醢也)
榮堇(原夏小正榮堇𫝊榮堇菜也)
燕乃睇(原夏小正来降燕乃睇傳燕乙也降者下也睇者眄也視可為室者也增江總咏燕詩二月春)
(暉暉雙燕理毛衣銜花弄靃靡拂葉隐芳菲或在堂間戲多從幕上飛若作神仙履應往日南歸)
樹杏(原淮南子二月其樹杏注杏有核在中隂在内陽在外也)
禾生(增說文春分而禾生)
芍藥榮(增埤雅芍藥榮於仲春華於孟夏傳曰驚蟄之節後二十有五日芍藥榮是也)
桐花鳳(增益部方物略記桐花鳳二月桃花始開是鳥翶翔其間丹碧成文纖嘴長尾仰露以飲至花)
(落輙去蜀人珍之故號為鳳或為人捕置樊間飲以蜜漿哺以炊粟可以閱歲)
躑躅花(增嶺南異物志南中花多紅赤亦彼之方色也唯躑躅為勝嶺北時有不如南之繁多也山谷)
(間悉生二月𤼵時照耀如火月餘不歇)
橄㰖(增南州異物志橄㰖閩廣諸郡及緣海浦嶼間皆有之樹高丈餘葉似櫸柳二月開花)
烏蘞(增圖經本草烏蘞二月生苖多在林中作蔓)
梨花(增本草綱目梨樹高二三丈尖葉光膩有細齒二月開白花如雪六出)
旱芹(增本草綱目芹有水芹旱芹水芹生江湖陂澤之涯旱芹生平地有赤白二種二月生苖其葉對節)
(而生似芎藭莖有節稜而中空其氣芬芳)
楊梅(增本草綱目楊梅樹葉如龍眼及紫瑞香二月開花結寔)
銀杏(增本草綱目銀杏生江南以宣城者為勝樹高二三丈葉薄縱理&KR0770;如鴨掌形有刻缺面綠背淡二)
(月開花成簇青白色二更開花随即卸落人罕見之)
榛樹(增本草綱目榛樹低小如荆叢生二月生葉如初生櫻桃葉多皺文而有細齒及尖)
薤花(增本草綱目薤葉似韭二月開細花紫白色根如小蒜一本數顆相依而生)
山慈姑(增本草綱目山慈姑冬月生葉二月中枯一莖如箭簳高尺許莖端開花白色亦有紅色黃色)
(者上有黑點其花乃衆花簇成一朵如絲紐成可爱)
山茱萸(增本草綱目山茱萸葉如梅有刺二月開花如杏)
竹茹(增荆溪疏竹茹蕈也小如錢赤如丹砂生以二月山中所在皆有之)
海鰍生育(增海槎餘錄海鰍乃水族之極大者梧川山界有海灣上下五百里横截海面當二月之)
(交海鰍来此生育隐隐輕雲覆其上風日晴暖則有小海鰍浮水面随波蕩漾而来)
海棠(增陶朱公書二月間將貼梗海棠攀枝着地以肥土壅之自能生根来冬截斷春半移栽以棠梨接)
(之則成西府以木瓜接之則成白色)
接山茶(增陶朱公書山茶二月接以单葉接千葉則花盛而樹久)
占驗
愆候(原禮仲春行秋令則其國大水寒氣總至寇戎来征注酉之氣乘之也又行冬令則陽氣不勝麥乃)
(不熟民多相掠注子之氣乘之也又行夏令則國乃大旱暖氣早来虫螟為害注午之氣乘之也)
降入(增史記天官書單閼歲歲隂在卯星居子以二月與婺女虚危晨出曰降入大有光其失次有應見)
(張名曰降入其歲大水)
驚蟄晷占(增昜緯驚蟄晷長八尺二寸當至不至則霧稚禾不成老人多病嚏未當至而至多病癰)
(疽脛腫)
春分晷占(增昜緯春分晷長七尺四寸二分當至不至先旱後水歲悪米不成多病耳痒)
雷聲雄雌(原師曠占春雷始其聲拍拍格格靂靂者雄雷也旱氣也其聲音音依依大不震者雌雷)
(也水氣也)
甲戌風占(增師曠占二月甲戌日風從南来者稲熟)
乙卯日占(增師曠占二月乙卯日不雨晴明稲上場不熟)
石魚(增盧陵異物志開寳四年黔南上言江心有石魚見上有古記云廣德元年二月大江水退石魚見)
(部民相傳豐稔之兆)
三卯宜豆(原經世民事錄二月内有三卯則宜豆無則早種禾)
宜連霜(原便民圖纂二月宜連霜諺曰一夜春霜三日雨三夜春霜九日晴)
驚蟄雷(原陶朱公書驚蟄前後有雷謂之𤼵蟄雷聲初起從乾方来主人民灾坎方来主水艮方来主)
(米賤震方来主歲稔㢲坤方来主蝗虫離方来主旱兌方来主五金長價)
春分雨(增陶朱公書春分雨人有灾諺云春分無雨病人稀)
朔值占(原陶朱公書二月朔日值驚蟄主蝗虫值春分主歲歉風雨主米貴)
二月總占(增陶朱公書詩曰初二天晴東作興初七八日看年成花朝此夜晴明好何慮連綿夜雨)
(傾)
風占(原陶朱公書二月初八東南風謂之上山旗主水西北風謂之下山旗主旱)
虹占(原陶朱公書二月内虹見在東主秋米貴在西主蠶貴)
甲子雷(原通考甲子日𤼵雷大熱一云大熟)
社日雨(原通考春社日雨年豐果少)
春分風(原萬寳全書春分日西風麥貴南風先水後旱北風米貴)
朔晦雨(原四時占候二月朔日雨稲悪糴貴晦日雨人多疾)
雜紀
山稱萬歲(增漢書武帝紀太始三年二月幸琅邪禮日成山登之罘浮大海山稱萬歲)
黃鵠下(增漢書昭帝紀始元元年二月黃鵠下建章宫太液池中後漢書章帝紀元和二年二月辛未)
(幸泰山柴告岱宗有黃鵠三十從西南来經祠壇上東北過於宫屋翶翔升降)
獻寳鼎(增後漢書明帝紀永平六年二月王雒山出寳鼎廬江太守獻之)
鳳皇集(增後漢書章帝紀元和二年二月己未鳳皇集肥城)
中東門(增李尤中東門銘中東處仲月值當昴倉庚有聲隼鷹匿爪除去桎梏訟獄勿考)
造刀劒(增魏文帝序建安二十四年二月壬午魏太子丕造百辟寳劒長四尺二寸選茲良金令彼國)
(工精而鍊之至於百辟淬以清漳礪以礛諸光似流星名曰飛景又二月丙午造刀三其二曰含章彩似丹霞)
冰泮婚成(原晉書藝術𫝊令狐策夢立冰上與冰下人語索紞曰冰上為陽冰下為隂隂陽事也士)
(如歸妻迨冰未泮婚&KR0666;事也君在冰上與冰下人語為陽語隂媒介事也君當為人作媒冰泮而婚成會太守)
(田豹因策為子求鄉人張公徵女仲春而成婚焉)
芳林園賦詩(增干寳晉紀泰始四年二月上幸芳林園與羣臣宴賦詩觀志)
孔雀来翔(增華陽國志雲南郡出孔雀常以二月来翔月餘而去)
騶虞見(增梁書武帝紀天監十年二月戊申騶虞一見荆州華容縣)
野蠶成繭(增南史梁武帝紀天監十一年二月新昌濟陽二郡野蠶成繭)
獲神壐(增北史魏文帝紀大統三年春二月槐里獲神壐)
得天數(增北史庾季才𫝊昔周武王以二月甲子定天下享年八百漢高帝以二月甲午即帝位享年)
(四百故知甲子甲午為得天數)
鹿女(增西域記伽藍北有仙人隐居巖谷仲春之月鼓櫂清流麋鹿随飲感生女子姿貌過人惟脚似鹿)
(仙人見之收而飬焉後令求火至於仙廬足所踏地跡皆有蓮花王維詩鹿女踏花行李羣玉詩會湏随鹿女)
(乞火到忩前)
林邑歲首(增舊唐書林邑國俗以二月為歲首稲歲再熟)
春光好(增羯鼓錄明皇嘗遇二月初詰旦巾櫛方畢時當宿雨初晴景色明䴡小殿内庭柳杏將吐覩)
(而嘆曰對此景物豈得不與他判斷之乎左右相目將命偹酒獨高力士遣取羯鼓上旋命之臨軒縱擊一曲)
(曲名春光好神思自得及顧柳杏皆已𤼵坼上指而笑謂妃嬪曰此一事不喚我作天公可乎嬪御侍官皆呼)
(萬歲)
頭綱玉芽(增北苑茶錄白茶與勝雪自驚蟄前興役浃日乃成飛騎疾馳不出仲春已至京師號為)
(頭綱玉芽)
上梁宴(增玉海天禧五年二月丙辰詔近臣觀羣玉蘂珠殿上梁宴承明殿)
跳月(增續文獻通考苖人仲春刻木為馬祭以牛酒老人並馬箕踞未婚男女吹蘆笙以和歌詞謂之眺)
(月)
張衡歸田賦(增於是仲春令月時和氣清原隰欝茂百卉滋榮王睢鼓翼倉庚哀鳴交頸頡頏關)
(關嚶嚶於焉逍遥聊以娱情)
曺植節遊賦(增於是仲春之月百卉叢生萋萋藹藹翠葉朱莖竹林青葱珍果含榮凱風𤼵而時)
(鳥歡微波動而水虫鳴感氣運之和順樂時澤之有成)
晉二月折楊柳歌(增翩翩烏入鄉道逄雙燕飛勞君看三陽折楊柳寄言語儂歡尋還不復)
(久)
李賀二月樂詞(增二月飲酒采桑津宜男草生蘭笑人蒲如交劒風如薰勞勞鶯燕怨酣春薇)
(帳逗烟生綠塵金翹峨髻愁暮雲沓颯起舞真珠裙)
御定月令輯要卷六
