讜論集卷四宋陳次升撰
奏彈吕希哲第一
臣近彈奏新除秘書少監吕希哲係宰臣韓忠彦之親
方離謫籍進任太峻未蒙施行者竊以蘭臺秘省所以
待天下之儒士為之貳者未易其人每有除授必學問
資任可充其選者而後人無得而議今希哲碌碌常材
文學無取蔭補入仕元祐間吕大防與其父吕公著相
結甚厚大防當國引希哲寘在經幄擢為省郎當是之
時清議不與自後希哲既以罪斥因緣大赦方行牽復
除郡未幾今又有此差除何也若以人材資任言之顯
屬不當若以宰臣之親言之豈盡至公之道哉夫爵祿
者人主之操柄宰臣得以私其所親人心其能厭服多
士何以激勸伏望聖慈特賜改正施行取進止
第二
臣近論奏吕希哲係左僕射韓忠彦之親除秘書少監
太峻未見施行竊以名器不可假人爵賞所以養德除
授至公則人無間言若阿所好則人心不服今希哲既
乏才能(原本闕四字)蔭補入官所至無善狀論其才能學問
不可任秘省論其方起謫籍亦未宜有此峻遷若論其
宰相姻親則尤不可如此速進除目既下士論喧騰臣
不敢畏避遂具彈奏朝廷不為施行必是進擬之際三
省以忠彦之親堅執不回依阿曲徇遂使陛下官爵不
得盡至公以待天下之賢而忠彦獨得私其所親上下
之分漸虧威福之柄倒置宰臣如此國家何賴伏乞睿
斷特降指揮取進止
奏彈王古吕希哲
臣訪聞近日三省大臣竊弄賞罰之柄專威福之權不
推至公為朝廷擇人乃私所親不顧公議王古乃右僕
射曾布右丞范純禮之親也起自貶所即除戶部侍郎
曾未數日又除尚書人言不巳方令補外吕希哲乃左
僕射韓忠彦之親也方離謫籍即除祕書少監進任太
峻職位又崇如聞除授皆非陛下之意出於大臣進擬
以私其所親朝廷如此公道安在人言藉藉甚可畏也
伏望聖慈獨奮朝綱斷自宸衷特賜施行仍令今後如
係宰執之親委是人材資任合行遷擢並取聖選大臣
不得干預以明君臣之分以存至公之道取進止
奏彈李祥
臣近訪聞三省大臣差除多私其親巳開具一二奏陳
仍乞今後宰執親戚若是人材資任委實可用並自聖
選大臣不得干預未見作何行遣於今月二十九日本
省准吏部牒朝奉大夫太學博士李祥除太常博士須
至論列者竊以爵賞天下之公器也當與寒畯共之而
後人無間言日近朝廷差除士大夫必相謂曰某人某
執政之親也某人某執政之舊也人言如此亦甚可畏
今祥乃門下侍郎李清臣之子也又有此除授未委出
於聖選耶出于三省進擬耶若出於聖選則可若出於
進擬豈能盡至公者乎伏望聖慈詳酌施行無使美官
要職皆為權要所得而寒畯之士抑鬱不伸天下幸甚
取進止
奏彈吕希哲李祥
臣竊以天子居九重之深不出戶而天下治者以宰執
為之腹心以臺諫為之耳目以相維持以相補助二者
并用而不可以偏廢然後朝廷正而萬事理如以腹心
之臣為可托耳目之官為可輕臣恐天下之士壅于上
聞而天子孤立矣此不可不察也臣今論列吕希哲除
秘書少監李祥除太常博士未允公議不蒙施行臣竊
惟執政之親人材資任委有可用若出睿選猶當引嫌
況吕希哲進任太速李祥除授太頻既是大臣之親止
緣三省進擬未盡至公清議難屈臣具論列朝廷不為
施行必以臣言為非臣不當更居言職若以臣尚可備
員諫省亦當行臣之言豈可忽而不用伏望聖慈主張
言路以廣耳目之聰明收還威柄無使宰執之專權其
吕希哲李祥等差除乞檢會臣前奏早賜指揮寢罷取
進止
奏彈劉涇
臣伏覩新除朝散郎劉涇知眞州採之公議僉曰未俞
竊以儀眞劇郡最處要衝朝廷每除守臣必須慎選未
嘗輕授又將以為進用之階也今涇賦性貪汚臨事狂
率頃知處州任情不法殘民害物取賍入已幾至千緡
察訪司按發罪狀明甚偶緣大赦遂獲原免今日有此
差除顯是未允況選用人材實係國體若用貪汚不法
之吏何以砥礪多士伏望聖慈特罷涇之除命以清郡
政取進止
奏彈賈種民
臣伏覩賈種民新除直龍圖閣陜西路都轉運使公議
未俞謹按種民天資險刻禀性奸佞元祐間守楚厚結
章惇惇登宰府夤緣進擢若有過差周旋庇覆無敢誰
何訪聞種民自領清汴職事所辟官四十餘員所起夫
兵有至百萬官中累年所積梢橛兩岸所植榆柳斫伐
殆盡官司錢糧所支不知其幾何增築狹水堰月河但
為舟船之害並無分毫之利朝廷灼見事實狹水堰遂
行毁拆重複勞民虛耗國用不可勝紀月河尚存而無
用今聞不住移文修緝及造天漢等橋費用不貲一出
種民私意收支錢物漫不鈎考費用既無名錢物恐難
繼又輙行下州縣自清汴以來十二月河水通行客旅
往還㳂路税務收到税額錢數並令撥還清汴司州縣
苦之且商賈射利相時而動河若不閉則後期而往河
若閉口則先期而行十二月税錢自合通計一年税額
入轉運司應副國家支用清汴司豈得私有未委所撥
税錢有無朝旨施行若無朝旨尤為可駭兼聞元豐間
修河置洛䃮口以緩水勢種民廢而不修是致河水為
患又支洛口官錢兑買平凖務石炭今年洛口物料尚
未計置近者修閉洛口如聞所築堰基址不實河水下
流洛河之患恐未巳也兼所領在京茶場差官出外計
置茶貨客人長引茶並將收買額害沿路税額茶場所
收之息未見實數錢物多寡未嘗會計兼洛口㳂汴河
之兵士任意差使或用修橋或在茶場充役河上闕人
萬一水勢衝突恐失隄防為患豈細種民恣横違法略
無忌憚置之深罪孰曰不宜今乃授之清職付以重權
清議未允況陜西用兵之後災傷之餘宜得忠厚有風
力使者賑恤罷民經制邦儲而種民險刻有餘制事無
術總領是職民何堪命伏望聖慈特罷種民直龍圖閣
陜西都運使仍付有司根磨洛口及清汴司茶場等處
錢物務要的確歸著諸路茶引所收税錢見虧若干却
將茶場所收之息除諸色官員公人等磨費外實收净
利幾何無使誕慢及根究違法事件一就施行以警背
公奸險之吏取進止
奏彈梁子美
臣訪聞開封府界提點梁子美天資險刻善於交納家
有三女隨勢炎凉以結姻好頃緣章惇之親擢使湖外
承順惇卞旨意紹聖間謫官在所部者均被苦虐陛下
即政之初是時與子美同惡之人如張景温董必輩巳
蒙罷黜送歸吏部子美獨得幸免又除府界提點士論
扼腕近除省郎中書舍人鄒浩繳駁特行寢罷人以為當
尚任府界提點人心未厭曾未彌月又有此差除頗駭
羣聽前日之罷省郎必以浩之言為是今日又除京西
運副必以前日罷省郎為非朝廷除授如此何以信服
天下若謂京西路監司近緣應副欽聖欽慈二皇太后
山園陵事皆得進擢子美亦有此除授臣竊惑焉京西
路應奉二皇太后興造園寢凡百所須皆本路出備而
府界只是備辦自京以至中牟宿頓而巳非京西之比
也況監司專一路威福豈宜輕授如向者哲宗皇帝大
昇轝陷於泥中京西監司例皆得罪而王博聞擢為光
祿少卿王詔知路州鄧棐獨降遠小處知軍其除授不
必同盖因人材而進退之也今子美人品豈宜奉使要
部伏望聖慈特罷子美新除仍正昔日湖外之罪無使
善交結者得施其巧取進止
奏彈范純禮
臣竊觀易以乾況君以坤況臣乾天也正位乎上坤地
也正位乎下尊卑之勢既分則乾坤之位定矣上下之
分既正則君臣之道明矣是以勢位不可陵名分不可
犯蹙君之路馬芻者有誅齒君之路馬者有誅況君父
之分天下之所共諱其可稱道之乎訪聞尚書右丞范
純禮近准朝命押北使筵燕賓主語言輙再及御名頗
虧臣節甚累國體遂使中國禮義之邦為人臣者失尊
君之道取笑邊陲其為辱命莫甚於此若純禮故犯顯
屬不臣設或有悞則是昏耄大臣如此安可參預機務
臨蒞百官伏望聖慈特行黜責以明君臣之分無使外
夷輕視中國取進止
奏彈宗粹
臣竊以大宗正丞雖係佐官而宗司之事實賴其主行
訪聞前判宗粹志在貪汚罕循法守丞官程元佐檀宗
益每有執議不務曲徇視之如仇遂具論訟所訟之事
夾帶前官任内職事張大事勢期於中傷朝廷緣此並
罷職任而元佐宗益又有衝替指揮輿議以為宗粹因
公事請囑受賍不輕既以赦原更不議罪賍又不沒仲
御别無賍私止有理曲公罪亦一例罷職巳是輕重不
當而丞官理曲最少又在大赦前罷任既均仍更衝替
顯是偏重以元佐宗益言之固無足惜所可惜者宗司
之職事耳竊慮自今已始丞官畏憚判官遇事不敢復
議宗室之間冤枉無訴有累聖治欲乞睿旨委官取索
所斷公案看詳分别元佐等在任内理曲事件情與宗
粹等所犯比較輕重如委是理曲事少仍更情輕於大
赦合行原免除罷任外所有特旨衝替取自朝廷詳酌
指揮取進止
小帖
檢會元符元年五月六日勅節文命官犯賍罪至流私
罪至死檢降特旨其餘情理不至大段凶惡者不得檢
擬伏乞照會
奏彈陳祐
臣伏聞新除右正言陳祐與中書侍郎許將有親嫌乞
避免不蒙俞允者竊以朝廷之事行之乎宰執差除或
有未當法度或有未安臺諫皆得論列以聞若以親而
不言則負國捨親而言之則傷恩故祖宗以來每除臺
諫官若係執政之親不以有無服紀並不除授將以防
微杜漸為萬世之法也今若不許祐之避免此例一開
異日緣執政之親而除授臺諫者舉以此為例恐臺諫
官親附執政而蔽陛下之聰明伏望聖慈特許祐之避
免以全祖宗之良法以慰萬世之遠慮不勝幸甚取進
止
奏彈内侍裴彦臣第一
臣竊惟人之無禮於君者臣子惡之如鷹鸇之逐鳥雀
況身居言責豈可默乎臣訪聞今月十三日御藥閻守
懃在御前呈進文字内臣裴彦臣對君上用手敲守懃
幞頭高聲道莫錯斬人莫錯斬人顯是不敬無人臣之
禮罪不可赦安可置而不問陛下縱不以身之安危為
念其如社稷何其如天下何其如公議何昔漢唐之間
閹官秉國柄制國命者其始於陵慢其終至於䟦扈而
不可制今日彦臣悖悍如此豈可忽之而不慮後日之
患乎伏望聖慈特出睿斷明正典刑以為宫禁之戒取
進止
第二
臣伏見本臺今月十四日據御藥閻守懃狀論内臣裴
彦臣對君上高聲等事巳具申奏乞行根治未聞施行
者竊以宫殿之事理當恭肅敢有聲徹御所者在法不
容況對君上高聲肆忿而無人臣之禮者乎夫人主之
尊如堂堂高則難攀卑則易陵彦臣果於陛下之前如
守懃所陳顯屬不敬而有陵上之心若不明正典刑以
懲其惡益無畏憚何所為而不可易曰履霜堅冰至盖
言漸也詩曰肇允彼桃䖝拚飛維鳥言事起於至微儻
不防閑及其成也終至於不可制陛下當以古人之言
為戒社稷之重為念除惡於未萌消患於未然毋使滋
蔓以至於難圖後悔無及矣伏望聖慈特降守懃狀詞
付有司考究虚實因依施行取進止
第三
臣伏見内臣裴彦臣近者對陛下喧争無人臣之禮原
其罪犯宜有顯戮陛下至仁天覆不忍加誅止追五官
勒停送峽州羈管物議尚謂失之太輕今尚在途未達
貶所又有放令逐便指揮頗駭羣聽況除奸去惡在於
必果朝命既下要在必行今彦臣陵慢無禮罪宜用誅
方行竄逐又令逐便反覆如此何以示信伏望聖慈且
依元降指揮羈管彦臣庶彰命令之必信亦所以彈壓
奸兇取進止
第四
臣先彈奏裴彦臣羈管峽州未到貶所放令逐便事未
蒙施行本臺今准尚書刑部牒羈管在外内侍裴彦臣
近因皇太后服藥德音放令逐便檢會紹聖三年秋頒
令節文諸赦書許移編管羈管人在京委所屬開封府
步軍司在外委諸州當職官自赦書到後除元係命官
奏裁外餘並取索犯由依條移放竊惟國家法令所以
示信於天下元符三年十二月十六日德音即無許移
放編管羈管人之文乃引用放令彦臣逐便未應上條
何以示信況彦臣對君父悖悍無禮涉大不敬情犯深
重不可以恕尚未到貶所豈宜釋放兼臣先論奏彦臣
之子裴誼不可令給事内庭如未施行亦乞一就發遣
出外伏望聖慈檢會臣前奏早降指揮取進止
奏彈内侍裴誼第一
臣伏見内侍裴彦臣肆其凶悍輕侮君父已行竄逐輿
論欣快然彦臣之子裴誼隸籍内庭給事宫殿不無念
親之心又有疑忌之迹慮懷隂謀妄有交搆防微杜漸
宜在早辨伏望聖慈特令裴誼補外以消奸慝天下幸
甚取進止
第二
臣近奏乞令内臣裴彦臣之子裴誼補外未蒙施行竊
以亂起於未形禍生於所忽古之聖主方其甚盛之時
安不忘危存不忘亡治不忘亂深思遠慮救於未然之
前以為無窮之計也今彦臣既以罪逐裴誼寧無忌心
思患預防正在今日除惡務本不可以緩伏望聖慈早
賜指揮發遣裴誼補外以肅禁衛取進止
奏彈内侍張琳第一狀
臣訪聞皇帝皇太后同聽政之日召元祐皇后還禁中
復名號元符皇后憂懼心不自安内臣張琳側聞二聖
有並后之議肆為狡計以欺元符皇后謂其致力佑助
遂得不廢多受金珠臣寮常具彈奏未蒙施行者竊以
宫禁之中事無大小陛下日夕所聞琳猶敢公行詐欺
取受財物略無忌憚況其他私乎此而不懲何以示戒
伏望聖慈檢會臣寮所上章疏審其事實早賜施行以
警來者取進止
第二
臣竊以罪同而罰均則人無間言罪同而罰異則天下
之心豈能厭服哉伏見内臣張琳與馮說共受元符皇
后金珠事狀明白所犯既同得罪宜一說已蒙罪責出
守祠宫琳猶握要權出入禁闥如故公議不與人心未
厭以為朝廷法令特為琳屈何以信服天下伏望聖慈
正琳之罪以示至公取進止
第三
臣近訪聞臣寮論列内臣張琳受元符皇后金珠事奏
乞施行未蒙賜可者竊以欺詐准盗具載著令宫殿之
中盗罪加嚴今琳敢爾顯無忌憚情不可恕伏望聖慈
降付有司根治施行庶使宦官稍循法守不敢恣横天
下幸甚取進止
第四
臣訪聞内臣張琳欺詐取受元符皇后金珠累具彈奏
未蒙賜可緣琳之罪狀明甚情非可恕縱而不治何以
戢奸伏望聖慈檢會臣前後章疏早賜指揮施行
第五
臣訪聞内臣張琳奸凶狡猾尤為貪汚去歲與馮說受
元符皇后金珠說巳行罷去而琳在職如故憑恃權勢
肆為過惡臣累具彈奏未蒙施行今又聞琳先因干請
遂得内東門勾當既非陛下潜邸官屬近又希冐作隨
龍人特轉一官被恩駢蕃非所當得兼琳係皇太后殿
内祗應人每承惠渥不具思所以報宜何如哉竊聞近
者皇太后上僊琳既係本殿人自當披髮服孝服以盡
哀慕之至琳只依閤下人例著紫祗應士大夫扼腕謂
琳前日荷大行皇太后之恩如此其厚今日負之何速
耶其不忠情狀顯甚若不重正典刑何以示戒伏望聖
慈特賜施行
第六
臣近彈奏内臣張琳受元符皇后金珠及干求内東門
司勾當人又冐作隨龍人轉官大行皇太后上僊係本
殿祗應人不披髮服孝服等不忠事未蒙施行者臣竊
惟國家之法莫重於懲賍吏正名分誅不忠懲賍吏則
貪鄙息正名分則實不亂誅不忠則臣下勸致治之要
實本乎此今琳欺詐以受金珠干求以冐職任貪賍之
狀如此其著也隸籍為皇太后殿祗應人時暫奉旨宣
召既非陛下潜邸之官豈得為隨龍人以冐爵賞名分
之實如此其紊也被受皇太后恩顧不啻天地父母一
旦負之不披髮行孝服乃著紫祗應不忠之心如此其
甚也為臣之罪備此三者天下之所共怒法律之所不
容縱而不治典刑安在何以肅正朝列哉伏望聖慈檢
會臣前後所奏早賜施行以允公議取進止
第七
臣近彈奏内臣張琳不為皇太后披髮成服等事不蒙
施行臣竊惟朝廷制法所以待有罪而琳之過惡顯著
臣前後彈章詳疏其狀皆可考實陛下姑務含容弗忍
加罪然惡不可長古人所戒法貴防閑先王所重伏望
聖慈檢會臣前後所奏早賜指揮以允公議取進止
第八
臣近彈奏内臣張琳受元符皇后金珠干求内東門差
遣冐作隨龍人改官不為大行皇太后披髮王道與裴
彦臣張琳等同惡相濟陵慢君父裴彦臣情犯甚重責
降未到貶所引德音放逐便不應條法及乞令裴誼等
出外事並不蒙施行臣竊惟張琳等罪惡暴著中外共
知稽考迹狀不可不懲伏望聖慈檢會臣前後所奏乞
賜指揮取進止
奏彈内侍李偁第一
臣竊聞陛下頃居潜邸哲宗厚天倫之愛恩遇甚渥陛
下忠信恭敬未嘗以毫髮之私上干朝廷實以本府都
門親事官晨昏啟閉甚勞援例奏留實占役使非有他
也其事至微有何犯分臣寮之家尚許指名奏人隨行
況天子之貴介弟豈有不可者乎御藥李偁輙敢凌侮
悖慢誣奏都監干請但不明言陛下受請求耳今陛下
續承祖宗之業位乎天地豈偁所欲偁猶領職禁中給
事左右忠臣良士莫不扼腕日夕為憂竊謂古之刑人
不在君側者盖防患於未然慮禍於不測今日安可恬
然不以為慮況偁陵侮之迹甚著疑忌之心必生心既
不安慮患必審若不早正典刑宫禁之中恐開釁端如
前日任守忠之事爾伏望聖慈體英宗之果斷早賜施
行以清宫禁以防後患實天下之福也取進止
第二
臣近彈劾御藥李偁誣奏陛下潜邸都監干請乞留都
門親事官事乞正典刑不蒙施行者臣竊惟陛下之意
必以偁給事宫禁日在左右不忍加罪所以示恩私也
雖然恩固可行亦有時而不可行恩重於義則恩不可
以廢義義重於恩則當捨恩而從義偁前日既有陵侮
之迹今日必生疑忌之心前日巳嘗犯分今日寧保其
無反側乎陛下宜察其奸謀酌其情犯斷之以義不可
牽於私恩乃可以為宗廟無窮之計孔子曰小不忍以
致大亂此言當以為戒伏望聖慈檢會前奏早賜施行
無貽後日之悔取進止
第三
臣近彈劾御藥李偁頃嘗誣奏潜邸都監干請乞留本
府都門親事官顯屬陵慢不蒙施行者竊以偁在先朝
憑恩横甚雖天子之至親猶且陵忽陛下躬行受其侮
今日持萬乘之權操威福之柄不即竄逐寘在左右包
含容忍牽制不斷人人為之寒心竊恐奸惡日熾人莫
敢議主威不立堂陛之勢由此虧矣伏望聖慈奮乾剛
之斷檢會臣前後章早賜黜責以消奸慝以安天下取
進止
第四
臣累具彈奏御藥李偁誣潛邸都監干請乞留都門親事
官内臣張琳有欺詐取元符皇后金珠事未見施行者
謹按偁之陵侮琳之貪汚皆顯有迹狀衆所共知雖聖
度包容未忍加罪稽之公議難屈典刑伏望聖慈早賜
施行取進止
讜論集卷四
