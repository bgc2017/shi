欽定盛京通志卷六十九
國朝人物(五)
正黃旗滿洲
欽定四庫全書
欽定盛京通志卷六十九
國朝人物(五)
正黃旗滿洲
揚古利姓舒穆禄隸正黃旗滿洲父郎柱為庫爾
喀部長倡其部人翊戴我
太祖遣揚古利入侍尋郎柱為部人所害其妻孥幼子來
歸及庫爾喀舉部内屬揚古利偵其部人之殺父
者手刃之時年甫十四
太祖深異之日見信任乃尚主焉征輝發多璧城阻水不
得進揚古利亂流而濟衆從之遂抵其城多所俘
獲取訥殷部及珠舍哩安楚拉庫路皆有功從征
哈達擒其酋蒙格布禄以歸歲丁未遷費優城戸
口偕侍衛扈爾漢率兵為前導烏拉以萬人邀諸
路我兵止二百相顧未發揚古利曰吾儕嘗謂死
于疾寧死于敵此非臨敵時乎矛突入斬七人敵
稍却我後部兵繼至併力奮擊大破之再征輝發
徇赫錫赫穆稜路每為軍鋒歲戊申從攻烏拉金
州城克之歲癸丑從攻烏拉青河城敵殊死抵禦
勢銳甚
太祖恤諸將士傳箭令少退揚古利獨麾衆薄城疾攻拔
之歲己未明總兵杜松馬林先後來犯從擊松於
界藩覆其軍以力戰被創進擊林於尚間崖
太祖誡被創者勿更戰揚古利堅請行裹創奮擊大破之
天命六年取瀋陽皆先登功最
太祖嘉其績
命位次八貝勒下爵以一等子予世襲十年明總兵毛文
龍遣兵犯耀州乘夜襲官屯寨擊殱之天聰三年
從征明薄燕京城敗明武經略滿桂軍于城北師
還略通州火其船再敗其兵于薊州四年略錦州
義州七年略山海關具有斬馘八年晉超品一等
公世襲罔替從攻大同宣府拔靈邱崇德元年偕
武英郡王阿濟格征明入喜峰口下昌平等十二
城五十八戰皆捷俘獲以萬計二年從征朝鮮抵
南漢擊走其全羅忠清兩道援兵追及山嶺猝中
鳥鎗傷重卒年六十有六揚古利自弱冠從軍大
小百餘戰功績懋著而持身敬慎歷事
兩朝恩遇殊絶殁之日
太宗慟哭之親視其含歛比葬復
臨奠醊為置守塜追封武勲王以其子塔瞻襲公爵順治
中配享
太廟康熙三十七年
聖祖東巡親酹其墓三十九年
御製碑文紀其功雍正九年加封號曰英誠乾隆八年十
九年四十三年四十八年
上詣
盛京俱親酹其墓有
御製賜奠詩(&KR1727;載章門)(天)
楞額禮武勲王揚古利仲弟也自少從征伐授騎
都尉世職累晉一等男任副都統天命九年明將
毛文龍遣兵由朝鮮義州城西渡鴨綠江入島中
屯田楞額禮偕副都統武善襲之斬五百餘級縱
火焚其積聚
太宗即位列十六大臣尋擢都統為八大臣偕參領阿山
以六百人略喀爾喀巴林地擒其貝勒十四人俘
獲甚衆以功晉三等子天聰元年從大貝勒阿敏
征朝鮮攻克義州城晉一等子三年文龍自雙島
移軍鐵山為朝鮮援楞額禮以精兵夜擣之斬馘
無算文龍遁走東江五年五月偕都統喀克都禮
征南海島八月從圍大凌河城並有功七年從貝
勒岳託攻旅順口屢敗其將黃龍遂下之八年卒
太祖親臨其喪明年
巡幸
盛京北山道經其墓
奠而哭之順治十二年追諡武襄子穆成格襲
納穆泰武勲王揚古利第三弟也少事
太祖累官至副都統
太宗即位擢都統與八大臣之列天聰元年從征朝鮮以
功得
恩賞三年從攻遵化克之四年大軍凱旋以貝勒阿敏留
守永平以納穆泰與都統圖爾格駐防灤州明兵
備參政張春合祖大壽馬世龍諸鎮兵來攻悉力
禦之乞援永平未至明兵發巨礟轟城城燬遂突
圍走永平從阿敏東歸論罪當死
特恩原之禠其職五年偵緝至明邊界斬其哨卒攻拔其
臺堡還遇我逃人于道馘其六餘悉執之歸尋覘
事大凌河有俘獲並得明諜者張士粹詭降狀誅
之遂復官為兵部承政授三等輕車都尉世職是
年偕圖爾格略錦州松山八年從入上方堡徇朔
州抵大同攻王家莊先登九年從睿親王多爾衮
征察哈爾降林舟汗子額哲遂自應州略山西還
軍過平魯衛城城中兵出戰擊破之追斬百餘人
會大同鎮將合寧遠錦州援兵三千來拒復擊破
之逐北至城濠死者相枕籍叙功加三等男未幾
卒子阿哈連襲
額爾德尼姓納喇隸正黃旗滿洲性慧敏盡通蒙
古漢文以文學事
太祖賜號巴克什每從征蒙古諸部傳宣
詔令諭降其部衆著有勞績天命三年從取撫順明總兵
張承廕自廣寧馳援額爾德尼偕諸將擊敗之斬
承廕叙功授男爵初奉
命偕理事大臣噶盖創製
國書後哈達貝勒盛格布禄以謀逆伏誅噶盖坐其
黨死額爾德尼遂獨任之既成頒行國中
國書傳布自此始額爾德尼既卒
太宗復命儒臣達海庫爾禪等述其義而增益之順治十
一年與達海庫爾禪並追諡文成子薩哈連官至
鑾儀衛冠軍使
賜姓赫舍里
希福姓赫舍里世居都英額再遷哈達
太祖既滅哈達從其兄碩色來歸以通蒙古漢文遂專任
文館
賜號巴克什後隸滿洲正黃旗天聰二年征察哈爾令往
徵科爾沁兵會寇騎充斥土謝圖台吉奥巴止無
行希福曰死則死耳
君命安得辭後卒徵其兵來會叙功授騎都尉世職三年
從征明薄燕京復從功大凌河城並有功晉三等
輕車都尉崇德元年改文館為内三院授弘文院
大學士晉世職二等三年與大學士范文程請更
定官制從之希福雖以文學居内院然常奉使察
哈爾喀科爾沁諸部頒法律平獄訟宣
上德意時或詣軍營相度形勢規畫機宜每還報
命未嘗不稱善順治元年譯遼金元三史成得
優賚時部院大臣每旦會食於堂漸華侈希福嘗語同官
范文程謂我軰儒臣非勲臣比安可厚自奉養乃
偕白睿親王王然之希福退述其事于譚布譚布
兄譚泰素與希福有隙遂訐其妄播王言詆諆大
臣坐奪官八年
世祖親政察其枉再授弘文院大學士九年修
太宗實錄充總裁官屢晉三等子世襲尋卒年六十有四
贈太保諡文簡以長子竒塔特襲康熙元年以希
福事我
太宗勤勞最著更錄其次子師顔保為内院學士
明安姓博爾濟吉特初為蒙古烏嚕特部貝勒天
命七年率所屬人戶來歸爵以三等子隸滿洲正
黃旗天聰三年偕都統武訥格等征察哈爾降其
部人二千戶五年從圍大凌河城屢敗明總兵祖
大壽後大壽力絀來降明安得
恩賚順治初三遇
恩詔晉爵至二等伯十一年卒子四長昂洪次多爾濟次
綽爾濟次朗素明安卒時昂洪多爾濟皆前卒綽
爾濟已襲多爾濟爵為三等子乃以朗素襲其父
爵雍正中追封明安一等侯予世襲加號恭誠以
朗素之孫瑪蘭泰襲昂洪初授職為三等輕車都
尉天命十一年從征巴林部及扎嚕特部天聰五
年從征大凌河功最特進三等男
賜號達爾和碩齊七年卒子鄂齊爾襲多爾濟初以騎都
尉尚郡主為額駙天命中征扎嚕特棟奎克什騰
諸部天聰元年征朝鮮皆在軍中並有功五年授
刑部承政八年征大同多爾濟將中軍擊敗明總
兵曹文詔追至城下崇德二年進内大臣預議政
四年從鄭親王濟爾哈朗略錦州陣斬三人六年
偕内大臣錫翰設伏高橋敗明兵之自杏山遁者
躡擊至塔山斬獲甚衆晉爵一等男順治二年晉
三等子五年卒
恩格德爾姓博爾濟吉特世居錫拉穆倫
太祖高皇帝創業時喀蒙古自分五部争相雄長恩格德
爾為巴岳特部台吉歲乙巳來朝獻馬二十明年
率五部使臣獻駝馬奉表尊我
太祖為神武皇帝自是朝貢無間天命二年尚貝勒舒爾
哈齊女為額駙九年請率所部來歸
遣大貝勒代善等以兵護至遼陽
賜爵三等子隸正黃旗滿洲天聰三年偕都統武訥格等
征察哈爾招降二千戶明年春大軍克永平恩格
德爾徇其旁近邑遇明步卒三百將戰忽突騎三
千自玉田出恩格德爾佯引卻敵稍前疑有伏還
走因追襲其後獲馬百崇德元年卒以其第四子
額爾克岱青襲順治十二年追諡端順雍正七年
追封三等公加號順義弟莽古爾岱崇德中從攻
錦州杏山俱著有功績順治初入關擊流寇有功
累加世職至一等子
希爾根姓覺爾察隸正黃旗滿洲以護衛事
太宗于藩邸天命十一年從征巴林部部長囊努克挾數
騎遁希爾根追及之馬蹶易馬突前擊走其從騎
自是屢從征討有功授騎都尉世職崇德元年大
軍征明分克昌平寶坻順義密雲東安文安定興
安肅容城安州雄縣諸城明太監高起潛督兵拒
戰擊敗之擒其總兵巢丕昌師還獨以軍殿叙功
超授一等輕車都尉二年從克皮島五年從圍錦
州敗松山援兵七年從入黃崖口進圍薊州明總
兵白騰蛟馳救大破之順治二年加一雲騎尉是
年從英親王阿濟格討李自成自綏德進圍延安
敗其將一隻虎會豫親王多鐸軍已破西安自成
奔湖廣遂移師追勦至安陸武昌賊集艦五百餘
將沿江東下希爾根馳至江濱盡獲之凱旋晉爵
三等男三年從肅親王豪格討張獻忠與護軍統
領阿爾津蘇拜擊敗賊黨高汝礪武大定兵進擊
獻忠于西充别趨涪州𠞰賊袁韜俘斬無算師還
坐與阿爾津蘇拜争功降世職為三等輕車都尉
六年從巽親王滿達海討大同叛鎮姜瓖分兵圍
太谷克其城進克大同及長子縣渾源州朔州徇
永寧州潞安府皆下之又偕都統漢岱攻復遼州
山西平論功復遇
恩詔晉爵至二等男九年擢護軍統領十年列内大臣晉
一等男康熙十二年加太子太保十三年逆藩耿
精忠叛應吳三桂遣其黨犯江西乃授希爾根為
定南將軍以討之師次南昌賊已陷廣信建昌撫
州希爾根督兵復撫州偽將軍陳昇乘間犯贛州
遣副都統斡都海參將色勒擊敗之十四年復建
昌時賊黨分據餘干浮梁樂平諸邑督師殄其衆
方規取廣信未復十五年三桂自湖南犯吉安陷
之希爾根馳赴吉安圍之數月明年賊遁去還軍
駐南昌尋以年老
召還京十八年卒
賜祭葬以其孫尚世泰襲
敦拜姓富察隸正黃旗滿洲父綳科理事
太祖為佐領綳科理卒遂以敦拜代之天命中從征寧遠有
功天聰八年授騎都尉世職崇德五年擢護軍統
領從圍錦州六年復圍錦州戰松山八年駐防錦
州順治元年入關追敗流賊論功加世職為一等
輕車都尉從擊流賊陜州屢戰皆捷移師下江南
追獲明福王朱由崧於蕪湖三年從征福建平之
進世職二等五年討江西叛鎮金聲桓先驅抵九
江破其兵三千進薄臨江下其城盡降其屬邑六
年𠞰撫河間土寇七年遇
恩詔加世職為三等男十一年征廣東擊走偽晉王李定
國克復廉雷諸郡十三年叙功加一等子尋乞休
特加太子太保致仕十四年起為都統鎮守
盛京十七年卒諡襄莊
索尼姓赫舍里隸正黃旗滿洲大學士希福從子
也
太祖時授一等侍衛屢從征討哈達犯界藩城擊敗之從
征棟奎蒙古援兵雲集立二寨為犄角索尼攻拔
其一寨餘衆悉降天聰元年從攻錦州偵軍事于
寧遠並有功二年
太宗親征察哈爾徵兵外藩科爾沁遲久不至
遣索尼飭責之乃以兵來會土謝圖台吉奥巴遂入朝妻
以貝勒舒爾哈齊孫女既而奥巴屢背約私與明
通時復徵兵不至索尼賚
璽書申飭曉以大義奥巴泥首悔罪三年從征明至燕京
明薊遼督師袁崇煥赴援列營城東南肅親王豪
格迎戰敵圍之數重矢石雨下索尼躍馬突入陣
左右馳擊遂援肅親王以出明年諭降榛子鎮沙
河驛人戶拔永平登城周麾黃旗以撫其衆五年
擢吏部啟心郎從圍大凌河明兵自錦州赴援索
尼持短兵步戰敗之明年從征察哈爾還師入明
邊界略大同取阜臺寨八年授騎都尉世職崇德
八年考績超授三等男順治二年晉二等子以子
爵尊不宜復列郎官乃解啟心郎任時英親王阿
濟格獲罪王方與都統譚泰等𠞰賊湖廣
詔列其罪狀令譚泰宣示軍中譚泰匿不以示索尼劾之
譚泰坐削公爵銜索尼因訐其盜内庫琴及秣馬
庫院捕魚
禁門橋下事索尼遂罷廢明年護軍統領圖頼劾譚
泰争功怨望詞連索尼初大軍分道𠞰李自成于
西安譚泰所出道迂險後至無功及移師下江南
譚泰慮不得與語於圖頼頗怏怏圖頼遺書索尼
屬以譚泰語達睿親王賚書者私發之恐譚泰得
罪沉之河至是圖頼復論前事逮訊賚書者詭云
已達諸大臣坐索尼黨庇罪當斬王親鞫之索尼
曰吾發譚泰匿
詔旨罪顧匿圖頼書以庇之乎王悟窮訊賚書者事得白
尋復授二等子五年貝子屯齊訐索尼與圖頼等
嘗謀立肅親王論死從末減遣守
昭陵八年
世祖親政鑒索尼枉
召還京復其爵累晉一等伯擢内大臣兼議政大臣十八
年
遺詔以索尼與大臣蘇克薩哈遏必隆鰲拜輔政蘇克薩
哈與鰲拜争事成隙索尼惡之年已老矣且有疾
康熙六年屢請
聖祖親政乃
俞其請
特賜爵一等公與前所授一等伯並世襲是年七月卒
賜祭葬有加禮諡文忠以第五子心裕襲一等伯第六子
法保襲一等公長子噶布拉仕至領侍衛内大臣
十三年
聖祖因
孝誠仁皇后
推恩所生授為一等公
譚布姓舒穆禄隸正黃旗滿洲揚古利從弟也天
聰五年以護軍參領從圍大凌河城斷其樵採復
擊敗錦州援兵崇德二年列議政大臣四年十一
月從征索倫部取道瑚爾哈部攻克雅克薩城索
倫部長博穆博果爾迎戰擊卻之擢副都統六年
圍錦州明總兵祖大壽遣步卒突圍譚布擊敗之
明總督洪承疇軍松山以援錦州譚布與兄譚泰
擊破其步卒三營屢挫其騎兵之犯右翼營者八
年從鄭親王濟爾哈朗攻寧遠順治元年從入山
海關並有功二年從饒餘郡王阿巴泰鎮守山東
𠞰平滿家洞賊進征徐州連敗明兵獲船五百餘
巨礟五十有七時豫親王多鐸統師自河南出泗
州渡河趨揚州下江寧而明總兵劉澤清尚踞淮
安譚布偕都統準塔率兵至清江浦擊走澤清遂
定淮安招降旁近城邑分兵定如皋通州三年從
肅親王豪格討張獻忠屢擊敗之六年從端重親
王博洛討大同叛將姜瓖瓖潛結賊黨為援犄北
山以逼我軍自率其衆出城來犯譚布先破其援
兵還擊瓖於城下斬殪甚衆又分兵殱其黨于太
平平陽汾州屢叙功復遇
恩詔晉爵至一等男八年擢工部尚書尋其兄譚泰以罪
伏誅遂罷任降三等男康熙四年卒子喀岱襲
圖頼姓瓜爾佳信勇公費英東第七子也初隸鑲
黃旗後改隸正黃旗天聰二年從征明薄燕京以
功授騎都尉世職四年從大貝勒阿敏留守永平
明兵備參政張春合馬世龍諸鎮兵圍都統圖爾
格等于灤州圖頼馳救之比至圖爾格等已突圍
出遂擊卻其追騎從大貝勒撤師出邊以十六人
殿返擊明兵之躡我後者殱之尋授三等輕車都
尉略大同攻拔靈邱及小石城從圍大凌河城軍
兩黃旗間以衛樵採六年大軍破走察哈爾移師
征明次布里渡圖頼徇沙河堡降之七年從取旅
順口九年任護軍統領從入廣寧偕都統阿山趨
錦州明總兵祖大壽遣將合松山兵拒戰兵甫接
敵不能支輒潰走俘獲無算叙功加
恩賚崇德二年授議政大臣明年從貝勒岳託征明先驅
踰牆子嶺攻克十一臺進兵山東屢敗明兵還軍
敗明閣部劉宇亮于通州晉爵三等男六年從圍
錦州擊敗杏山援兵戰東關援降人諾木齊以歸
復破松山騎兵拔塔山杏山城加一等男八年攻
拔中後所及前屯衛晉三等子順治元年從征流
賊李自成破賊將唐通于一片石既入關破自成
兵追敗之望都超授三等公從豫親王多鐸帥師
下河南先自孟津濟撫定瀕河十五堡睢州總兵
許定國等皆望風降進薄潼關賊將劉宗閔沿山
列陣以拒圖頼以騎兵百四十人進戰盡殪之連
敗賊將劉方亮等遂破潼關平陜西移兵下江南
攻克揚州執明閣部史可法斬之追福王朱由崧
于蕪湖擊敗其將黃得功兵得功中流矢死師旋
進爵一等公三年任都統從貝勒博洛征浙閩進
兵杭州時明魯王朱以海據紹興其總兵方國安
等營錢塘江東岸江廣十餘里圖頼率將士從上
流策馬渡縱擊國安軍盡潰擁魯王遁走台州圖
頼進拔金華衢州諸城擊敗明閣部黃鳴駿于仙
霞關攻克浦城追明唐王朱聿鍵于汀州斬聿鍵
盡降其衆閩海悉平回軍次金華病卒年四十七
子輝塞襲圖頼勇而善謀能以寡覆衆屢立竒功
未嘗挫衂
世祖親政追
念其功諡昭勲配享
太廟
賜文勒石雍正九年加封號曰雄勇
伊爾德武勲王揚古利從子也天聰三年從略錦
州寧遠復會大軍入邊薄燕京敗山海關援兵於
薊州師還奪隘而出五年從圍大凌河城城中兵
突圍出戰與都統和碩圖等合師夾擊追奔至濠
而還明監軍參政張春以兵來援陣于長山有一
騎挽弓直犯
御營伊爾德馳斬之功最授騎都尉世職尋擢護軍統領
崇德五年五月從圍錦州戰城下秉纛為軍鋒大
敗明兵七月以兵屯松山明人縱牧于野乃設伏
烏馨河口盡驅其牲畜殿而歸擊明兵之襲我後
者斬獲無算特晉爵三等男七年復圍錦州又以
功晉一等男順治元年駐防錦州二年加一雲騎
尉從豫親王多鐸南征分兵至南陽歸德招撫甚
衆至揚州獲戰艦百有竒遂渡江破南京追明福
王朱由崧于蕪湖敗其將黃得功軍晉一等子六
年偕都統譚泰征江西叛鎮金聲桓平之進𠞰廣
東叛鎮李成棟於信豐拔其城成棟夜遁馬蹶溺
水死别將兵徇撫州建昌破偽將揚竒盛兵還軍
𠞰保定土寇殱之晉一等子八年擢都統明年晉
一等伯兼一雲騎尉從敬謹親王尼堪征湖南破
賊衡州王追賊遇伏殁于陣坐罷并奪爵十三年
起為寧海大將軍𠞰寇舟山先是明魯王朱以海
走依鄭成功于金門成功忌之乘其將赴南澳沉
之海詭以颶風敗舟解於以海諸將諸將乃不讎
成功反為所用遂合衆犯舟山肆掠大嵐山浙東
大擾及是大軍既抵浙遣將趨斗門擊大嵐山賊
斬其渠王長樹毛光祚沈爾序盡殱其衆而身率
舟師抵定海分三路並發賊渠陳六御阮思等擁
戰艦二百迎戰望江口合擊之追至衡水洋賊却
復前燃火毬將擲我舟忽反風自焚賊大亂我軍
乘之躍入其艦斬六御思等遂定舟山十四年凱
旋
命貝勒等勞之郊復其世爵晉一等侯兼一雲騎尉十五
年從信郡王多尼征明桂王朱由榔于雲南進兵
貴陽乘勝濟盤江屢戰皆捷克雲南十六年克永
昌由榔奔緬甸十八年卒於軍年五十六
賜祭葬諡襄敏子陀和齊早卒孫巴渾岱襲
滿達爾漢姓納喇隸正黃旗滿洲先世居哈達父
雅呼率十八戸歸我
太祖為佐領列理事十大臣既老致仕滿達爾漢代父任
佐領事從征瑚爾哈部招降五百餘戶天聰五年
兩使朝鮮責其越邊界藪逋逃諸罪其王李倧懾
服入貢八年從征明至大同分兵克四堡一臺又
攻王家莊拔其城叙功授騎都尉世職積官至禮
部承政崇德二年從武英郡王阿濟格攻克皮島
賜白金裘馬順治初累加二等輕車都尉世職尋卒
賜祭葬諡敬敏立碑墓道以其子阿海丹襲
瑪福塔禮部承政滿達爾漢之弟也初任佐領天
聰五年授戶部參政八年使朝鮮責其王李倧違
約助明之罪倧引咎報謝已而道出鐵山遇明游
兵俘斬六人馘一人縱之還俾誡邊吏戢下毋啟
釁以重得罪勞大師聲討邊人憚之擢戶部承政
崇德元年復使朝鮮明皮島兵邀於路盡擊走之
尋以互市赴朝鮮義州中道獲明哨卒知游兵潛
入鹻場以告遂
命吏部承政濟什哈等擊走之
太宗將親征朝鮮先遣瑪福塔偕前鋒統領勞薩等將兵
三百為賈人裝疾馳至其國都守將覺之以衆拒
戰我兵擊殱其衆倧懼詭遣人勞於郊以緩之遂
遁南漢山城明年正月大軍進圍南漢瑪福塔再
入城道之納欵倧乃具表稱臣率羣僚詣
行在降倧以金餽瑪福塔辭不受四月從攻皮島自北隅
督戰破之十月與同官英俄爾岱賫
勅封倧為朝鮮國王四年復與刑部參政巴哈納往封倧
妻趙氏為王妃瑪福塔屢使朝鮮能知大體具為
陳
上恩德朝鮮人感而作頌樹碑三田以垂不朽五年卒
努山姓扎庫塔隸正黃旗滿洲先世居鄂里父塔克
都歸我
太祖為佐領努山其次子也少從征伐輒先驅覘敵有斬
護授前鋒參領天聰八年從征大同擒哨卒以獻
崇德元年偵泠口多所俘獲三年從入邊敗明總
督吳阿衡於牆子嶺追擊其潰卒獲馬數十及軍
械火器無算既越燕京而南搜其伏兵五百擊走
之明太監高起潛以兵躡我後乃設伏道側以少
卒挑起潛戰引至伏所並起夾擊斬獲甚衆是夜
起潛集潰卒襲我前鋒營努山大破之追至會通
河溺死者無算遂自涿州略地抵山東克濟南並
有功六年偵董家口及喜峰口有斬獲從圍錦州
戰松山杏山皆捷擢前鋒統領時武英郡王阿濟
格軍於杏山明將自寧遠潛兵來襲適遇努山於
道皆驚走努山追敗之連山斬級三十獲馬三十
二七年略寧遠敗其援兵巳而城守兵背城出戰
與前鋒統領武拜擊破之生擒二十三人是年晉
二等輕車都尉順治元年從豫親王多鐸追𠞰李
自成於陜州賊據山而陣將集衆反鬭努山由間
道拔其營賊遂潰入潼關二年移師定河南下揚
州進克南京追明福王朱由崧於蕪湖其將田雄
等執之降三年從貝勒博洛征浙江明總兵方國
安列營錢塘江東岸江廣不可涉忽沙暴漲努山
策馬自上流濟國安驚以為神衆大潰進征福建
斬偽巡撫楊廷清李暄芬馳七晝夜追及明唐王
朱聿鍵于汀州下其城遂擒聿鍵明桂王朱由榔
據廣西其大學士何騰蛟總兵王進才馬進忠袁
宗第等分踞湖南郡邑五年從鄭親王濟爾哈朗
征之六年拔長沙努山簡精銳趨湘潭與都統阿
濟格尼堪破北門入騰蛟就擒復從尚書阿哈尼
堪等徇寶慶距城七十里進才進忠引衆來拒努
山令軍士舍騎而戰戰輒捷直薄城東山進才等
潛遁追𠞰至武罔連破其十餘營分克沅州靖州
進定全州擒斬偽閣部楊鰲及副將以下四十餘
人七年晉爵二等男世襲十三年擢内大臣十五
年卒
賜祭葬立碑墓道子托岱襲
舒里琿姓棟鄂隸正黃旗滿洲先世居瓦爾喀祖
喀喇
太祖時率族來歸授佐領天命四年擊明總兵劉綎於阿
布達哩岡身被七創後以創發卒父扎福尼從征
灤州及瑚爾哈部並有功加一雲騎尉崇德八年
卒舒里琿初為護軍校天聰五年從圍大凌河城
明將挾蒙古兵出戰擊卻之及父卒遂襲其職順
治二年從英親王阿濟格𠞰流賊于延安七戰皆
捷李自成遁湖廣追躡至安陸獲其戰艦三年騰
吉思叛歸喀爾喀從豫親王多鐸追之斬獲無算
復擊敗土謝圖汗碩雷汗兵師還授佐領六年從
端重親王博洛討大同叛鎮姜瓖其黨姜建勲以
衆拒戰破之十一年擢護軍參領十五年再擢副
都統從信郡王多尼征雲南敗偽侯李成蛟於凉
水井追至雙河口又敗偽晉王李定國兵凱旋晉
爵三等男十八年八月卒子穆里琿襲舒里琿之
弟洛多歡尤驍果善戰天聰七年從攻旅順口克
其城崇德六年從圍錦州敗明總督洪承疇兵七
年從攻順德先登
賜號巴圖魯累加世職至一等輕車都尉兼一雲騎尉順
治十七年卒以其弟崆古圖襲
克宜福姓伊爾根覺羅隸正黃旗滿洲父赫臣使
于葉赫抗節死見忠節傳克宜福初任佐領選為
捉生將天聰四年從克永平有俘獲八年
予騎都尉世職崇德三年授吏部副理事官六年從鄭親
王濟爾哈朗攻錦州其東關有蒙古諾木齊者潜
約降為内應為明將所覺圍之急克宜福突入圍
援以出并衛其眷屬來歸得
恩賚順治二年授
福陵總管兩遇
恩詔晉世職三等輕車都尉尋卒以其子喀齊蘭襲
賚圖庫姓延扎世居葉赫父安達哩
太祖時來歸予騎都尉世職隸滿洲正黃旗屢從
太宗征伐積功至三等輕車都尉及
太宗升遐安達哩號呼累日以殉
世祖特予三等男世爵以賚圖庫襲賚圖庫初任侍衛天
聰五年從圍大凌河城分兵略錦州敗明兵五千
餘復敗監軍參政張春援兵崇德元年從征朝鮮
三年從征明至通州長驅抵山東濟南轉戰臨清
並有功六年從攻松山城明總督洪承疇引兵十
餘萬拒戰擊敗之其將曹變蛟乘夜突犯
御營賚圖庫奮力捍禦手斬一人尋從鄭親王濟爾哈朗
敗明杏山兵又設伏高橋截擊其潰卒斬二人射
殪五人擒二人順治元年從入關擊敗李自成叙
功並遇
恩詔晉爵至一等子九年列議政大臣擢内大臣兼佐領
康熙十二年加太子少保二十二年卒
賜祭葬孫錫喇襲
斐雅斯哈姓富察隸正黃旗滿洲初任護軍校天
聰六年征察哈爾分兵略大同至朔州城中兵出
戰擊敗之崇德三年以護軍參領從征明入牆子
嶺戰密雲敗其步卒五年大軍圍錦州明兵自松
山杏山來援屢敗之六年復圍錦州又敗其松山
援兵順治元年從入關敗李自成于望都是年冬
從英親王阿濟格西𠞰自成明年春次榆林賊乘
夜襲我營擊走之窮追自成至武昌屢戰皆捷復
以舟師大敗之富池口三年從肅親王豪格𠞰張
獻忠過陜西破賊黨胡敬德于三水破叛將賀珍
于雞頭關進師西充多斬獲六年總兵姜瓖據大
同叛分踞左衞陷汾州窺太原斐雅斯哈先後率
護軍𠞰賊所至克捷賊勢蹙其黨楊振威斬瓖首
降十三年擢護軍統領列議政大臣尋率兵赴湖
南駐防時獻忠餘黨孫可望踞辰州斐雅斯哈自
澧州常德進剿賊棄城遁躡擊至瀘溪殱賊甚衆
十八年從定西將軍愛星阿窮追明桂王朱由榔
於緬甸緬人執由榔以獻康熙元年凱旋前後遇
恩詔屢以功叙晉爵至三等男十一年卒
賜祭葬諡僖恪子蘇丹襲
額森姓烏雅隸正黃旗滿洲初任尚膳正洊擢至
内大臣崇德元年從征朝鮮朝鮮遣人致書於明
額森見而射殪之明年偕揚古利大破朝鮮兵揚
古利傷於賊會有賊往來山顛下窺我軍或曰此
即傷揚古利者額森遂逐之斬其首以獻三年從
征明攻濟南大同俱有功授騎都尉世職雍正元
年追封一等公
坤姓那木都魯隸正黃旗滿洲天聰中洊擢一等
侍衛崇德六年
太宗親率師圍松山城明總兵曹變蛟乘夜犯
御營坤獨扼營門力戰卻敵
賜號巴圖魯
賚白金四百兩授一等輕車都尉世職順治二年晉爵一
等男十一年以署都統征廣東時流賊張獻忠餘
黨李定國降於明桂王朱由榔自廣西犯廣東陷
高州及陽春陽江恩平諸邑進薄新會踞城左山
峪而營坤與諸軍合擊之定國敗走逐北至横州
江岸斬賊無算叙功加一雲騎尉十五年擢内大
臣康熙十二年加太子太保明年授振武將軍駐
防汝寧會陜西提督王輔臣叛應逆藩吳三桂由
寧羌進踞秦州
詔坤移兵赴西安先是大將軍棟鄂討三桂進師保寧及
聞輔臣叛還駐西安令將軍錫卜臣等扼漢中遏
輔臣兵不得南通蜀未幾輔臣糾其黨軼鳳縣毁
偏橋阻我饟運復截踞棧道斷漢中聲援
詔趣坤援漢中坤次寶雞不能進乃罷坤將軍以内大臣
留軍供調遣尋偕將軍佛尼勒連敗賊復禮縣清
水伏羌西和等城而漢中阻餫巳五閱月錫卜臣
以食匱引還西安時十四年七月也十七年
詔趣大軍規復漢中以坤與副都統馬一豹等守潼關十
八年以年老
召還京二十二年追論漢中逗遛狀乃免官降世職為一
等輕車都尉二十四年起授散秩大臣二十五年
卒
賜祭葬如例孫顯圖襲
剛林姓瓜爾佳初隸正藍旗滿洲為筆帖式主譯
漢文天聰八年以漢文中式舉人
命直文館崇德元年授國史館大學士與范文程希福等
參議政事疏請重定部院承政以下各為五等又
請定考取生員舉人之例時
太宗文皇帝四征不庭疆宇日闢剛林屢奉
命詣軍前宣布威德咸稱
上旨積勞授騎都尉世職八年郡王阿達禮謀逆伏誅剛
林隸其旗下以先事舉發免罪改隸正黃旗供職
如故順治三年四年兩充會試主考官五年預機
務晉爵三等男
賜號巴克什六年恭纂
太宗文皇帝實錄充總裁官再充會試主考官是年請令
六科錄
批答章疏月送史館編緝以備纂修
國史八年請購明天啟四年至七年實錄及崇禎一
朝事蹟博訪野史家乘以備纂修明史皆報可尋
坐睿親王多爾衮黨以死
濟什喀姓富察隸正黃旗滿洲都統敦拜仲弟也
初任佐領崇德四年擢護軍統領五年從征錦州
遇松山兵邀戰擊卻之尋偕副都統錫特庫征索
倫部擒其部長博穆博果爾以歸六年復圍錦州
屢敗其援兵七年授副都統八年兼工部參政順
治元年從入關追敗流賊于望都叙功授騎都尉
世職二年從貝勒博洛下浙江駐守杭州明大學
士馬士英踞嚴州糾衆二萬餘來犯濟什哈督兵
禦之五戰皆捷尋還京任工部侍郎四年加一雲
騎尉五年從靖南將軍辰泰𠞰海賊鄭彩于福建
連破賊衆復長樂連江同安平和諸縣以功晉二
等輕車都尉七年遷刑部旋擢尚書晉爵三等男
九年兼都統列議政大臣十年膠州總兵海時行
叛往會山東總督馬光輝兵𠞰之時行窮蹙降伏
誅移兵鎮守湖南十一年
召還十五年大軍分三路𠞰明桂王朱由榔于雲南征南
將軍卓布泰自廣西入濟什哈以所部兵助之遂
進次都勻連敗偽晉王李定國兵會湖南四川兩
路師攻克雲南由榔奔緬甸十七年以勘定從征
將士功罪不實降世職為一等輕車都尉十八年
山東土寇于七糾黨據棲霞岠嵎山出掠郡邑濟
什哈以靖東將軍率兵圍其山寨斬賊無算于七
竄入海賊平康熙元年五月班師八月卒
賜祭葬如例子阿嚕襲六十年阿嚕為其父請諡追諡勇
壯
遜達哩姓嚕布哩隸正黃旗滿洲以驍騎校從征
伐輒奮勇争先中創不少卻屢加
恩賚崇德三年從睿親王多爾衮征明入青山口越燕京
轉戰至山東攻克濟南府城明年凱旋論先登功
第一
賜號巴圖魯予二等輕車都尉世職兼管佐領順治七年
授兵部理事官八年遷護軍參領三遇
恩詔晉爵至二等男十二年擢副都統十六年遷護軍統
領先是流賊李自成竄死其餘孽郝摇旗袁宗第
降于明大學士何騰蛟騰蛟死摇旗宗第復與其
黨劉二虎李來亨竄匿歸州興山間康熙二年以
都統穆哩瑪圖海為將軍會陜西四川兵合𠞰遜
達哩以護軍從直抵茅麓山破其巢二虎來亨自
經死摇旗宗第就擒餘賊悉平乃班師十二年加
太子少傅十四年七十有三
賜祭葬諡果壯子杭書襲改隸鑲白旗
諾穆齊瑪福塔長子也隸正黃旗滿洲天聰元年
從征朝鮮義州以第二人登賚白鏹尋從征廣寕
有俘獲五年隨
太宗親征大凌河擊敗明監軍道張春軍崇德三年從征
山東擊敗明吳三桂軍明兵乘夜來犯復敗之四
年授佐領世職順治初累加世職一等輕車都尉
兼一雲騎尉
和穆克圖瑪福塔第四子也天聰九年奉使賫書
至明喜峰口等處邊界及還斬哨卒百餘人順治
二年授佐領世職屢遇
恩詔加二等輕車都尉十一年因督牧有年勤勞懋著加
世職二等男
烏納瑪福塔第七子也崇德三年隨征明攻定州
先登
賜號巴圖魯八年授佐領世職順治初屢遇
恩詔加二等輕車都尉五年冬山西逆鎮姜瓖叛烏納敗
賊於寧武復擊敗之左衛城以功加一等輕車都
尉兼一雲騎尉
蒙古爾岱額駙恩格德爾弟也天命九年隨其兄
來歸崇德六年
太宗征明駐師錦州杏山等處蒙古爾岱俱在事有功授
三等子世職順治元年隨入關擊流寇以功加世
職至二等子屢遇
恩詔加一等伯子曼珠習禮初任遊擊天聰二年
太宗親統大軍西征察哈爾曼珠習禮率兵略地以所俘
獲獻
賜名達爾漢巴圖魯崇德三年任吏部右參政六年隨征
明圍錦州松山明經略洪承疇兵來援我軍失利
以罪削職順治二年追叙舊臣功績起為佐領七
年
恩詔仍給予加一雲騎尉
根特隸正黃旗滿洲父曰達雅里崇德三年從征
明攻直隸深州先登克之
賜號巴圖魯四年授佐領世職順治七年九年三遇
恩詔加一等輕車都尉根特早從征戰屢立功績崇德八
年從征明至山東攻泗水以第二人登又攻直隸
定州克其城亦
賜號巴圖魯論功授佐領世職順治元年任刑部理事官
叠遇
恩詔加世職一等輕車都尉仕副都統五年從𠞰江西叛
鎮金聲桓平南昌六郡六年從征大同叛鎮姜瓖
克捷于蒲州平陽康熙十三年逆藩耿精忠叛奉
命移駐南昌相機進𠞰旋因廣東潮州總兵劉進忠叛復
命速赴廣東並授平寇將軍八月卒於軍
卦拉姓民覺羅隸正黃旗滿洲崇德六年從圍錦
州擊敗明松山兵於濠邊明經略洪承疇率兵來
犯我營者三四俱擊敗之時睿親王多爾衮命卦
拉率大營衛卒以守敵人無一敢犯者旋以兵巡
哨多俘獲越日破其臺盡殱其衆復擊破監軍道
張春兵身被三創及至札爾都遇敵率五人追至
娘娘宫巡視海岸我軍僅千人敵倅至衆皆欲進
卦拉請少休乃俟夜驟進以一當十敵不及備多
溺死水進師昌平明兵乘夜來犯擊敗之及攻城
登雲梯者皆被傷退卦拉獨超衆前進奮勇而登
卒克之我軍圍大同卦拉奉
太宗命一躍而登七年征明攻黃厓口克之順治初從征
山西四川屢有功卦拉身經行陣身被二十餘創
劍嗣叠遇
恩詔加世職二等輕車都尉官副都統卒
圖爾伯申姓布爾察隸正黃旗滿洲崇德八年從
征明至山東攻泗水以第一人登
賜號巴圖魯授佐領世職順治七年九年三遇
恩詔加二等輕車都尉累任至杭州將軍致仕卒
賜祭葬如典禮諡敏果
達理善姓那木都魯隸正黃旗滿洲崇德三年從
征山東攻濟南先登克之
賜號巴圖魯授三等參領世職六年圍錦州明經略洪承
疇兵劫我巨礟率兵擊敗之又敗其馬軍者二順
治元年從征山西克其城凱旋移駐杭州連敗明
偽大學士馬士英等兵五年從征江西叛鎮金聲
桓敗其七萬衆嗣遇
恩詔加世職三等輕車都尉以老乞休康熙十四年擢副
都統從征陜西叛鎮王輔臣扶病力戰還營卒進
世職二等男諡勇烈
昂昆都稜姓博爾濟錦隸正黃旗滿洲夲察哈爾
貝子率衆來歸授三等副將世職天聰三年從征
明至燕京擊明軍門盧象昇兵破之又敗敵于通
州六年圍錦州敗明迎戰兵三隊嗣入邊至通州
復敗明兵師還卒
舒書姓納喇隸正黃旗滿洲以屢從征伐有功累
任副都統崇德二年
太宗命率兵分道征瓦爾喀有俘獲八年從征明寕遠等
處復有功賚銀幣順治初從定浙江舟山叙功加
世職三等輕車都尉
雅穆哈納隸正黃旗滿洲崇德五年從征明圍錦
州擊杏山援軍直衝敵陣八年從征明入邊屢敗
明兵攻冀州以第二人登
賜號巴圖魯順治初授世職二等輕車都尉
圖拉姓舒穆嚕隸正黃旗滿洲崇德七年從征山
東攻泗水傷目身被三創又攻高密新泰等縣俱
有功順治二年從定江南七年授主事叠遇
恩詔加世職騎都尉十二年陞郎中從征浙江舟山敗偽
總制陳六御等舟師三萬手足悉被重傷以功加
一雲騎尉十八年擊破土賊于鰲山康熙元年擢
大理寺少卿七年任杭州將軍十三年以病卒
額勒格爾珠爾隸正黃旗滿洲崇德二年隨征明
敵兵犯我汎地擊敗之六年復圍錦州擊敗松山
及錦州城内接應兵七年征松山掘壕為長圍明
經略洪承疇以騎兵來犯又擊敗之順治元年隨
入關破流寇以功授佐領世職嗣遇
恩詔加一雲騎尉弟喀蘭圖官理藩院尚書卒諡壯敏
敦達禮隸正黃旗滿洲崇德三年從征明攻定興
先登六年
太宗親征圍松山敦達禮扈從敵中有介馬前驅者射殪
之賚人戶順治十一年從征湖廣廣東俱有功加
世職三等輕車都尉
布顔隸正黃旗滿洲本蒙古人初任佐領天命時
從征棟奎又從征赫濟赫屯首先陷陣有功及從
圍明錦州俘獲甚衆天聰十年叙功加世職三等
參領崇德三年從征明北京擊盧溝橋兵搴纛斬
之五年從攻錦州擒斬盈壕六年復隨征錦州克
其郛擊明經略洪承疇兵敗之是年加世職二等
參領順治二年追叙舊勲加一等參領世職
蘇拉岱隸正黃旗滿洲生而勇敢天命六年從征
遼陽七年取廣寧及攻北山寨首先衝入敵陣並
以步戰敗囊努克天聰四年攻永平同二十四人
先登克其城崇德六年圍錦州明兵出穆魯河疾
馳衝入敵陣擊敗之明兵犯我壕塹復當先擊走
之又於塔山附近堵截敵軍俘斬甚衆順治元年
從入關擊流寇論功累遇
恩詔加三等輕車都尉世職同旗有扎宜薩
太祖時以四十人略明邊有功癸丑授備禦世職
覺羅喀愷隸正黃旗滿洲天命七年從征廣寧途
遇明兵争先擊敗之天聰八年論功授佐領世職
崇德二年
太宗命往征瓦爾喀部多斬獲明年擢戶部理事官三年
從征明克定興至涿州遇明太監高起潜兵擊敗
其衆六年隨征錦州敗松山騎兵順治元年從入
關追流寇有功加世職一等參領嗣屢遇
恩詔加二等男
屯起隸正黃旗滿洲初任頭等侍衛
太宗選壯士八人屯起與焉我師初圍松山屯起率兵前
驅破敵天聰四年從征明克永平身多被傷賚銀
幣馬駝崇德五年圍錦州與庫楞兵戰介馬突陣
餘軍繼之敵敗走又擊杏山兵敗之進攻松山被
重創方展視傷痕見敵兵闌入奮起擊敗之又兩
破明兵于杏山師旋明兵躡我後屯起為殿敵不
敢近六年
太宗親統兵破錦州師還明兵復來追躡屯起設伏俟過
半突擊之明兵大潰順治六年隨征大同叛鎮姜
瓖敗賊於靈邱又敗賊於左衛者再
惇泰姓馬佳隸正黃旗滿洲天聰五年從攻明大
凌河於錦州附近駐兵以牽制之明兵來犯惇泰
當先衝陣敗之崇德八年從征明至山東費縣先
登克其城
賜號巴圖魯授佐領世職順治七年遇
恩詔加一雲騎尉
嘉隆阿姓錫克特哩隸正黃旗滿洲天聰八年授
佐領世職崇德二年從征明北京擊盧溝橋兵敗
之四年從征薩哈連烏拉五年從征錦州七年從
征松阿哩江部屢戰有功順治元年隨入關追破
流賊於慶都二年叙功累遇
恩詔加世職一等輕車都尉又一雲騎尉
和碩兑姓瓜爾佳隸正黃旗滿洲崇德三年從征
明山東攻寧津先登克其城八年從攻順德復奮
勇先登授佐領世職順治初從征福建敗賊於侯
關屢以軍功加一等輕車都尉世職
蘇巴泰姓瓜爾佳隸正黃旗滿洲崇德三年從征
明至山東攻濟南克之
賜號巴圖魯四年授佐領世職六年從征明圍錦州累戰
有功順治初累加一等輕車都尉又一雲騎尉世
職
鄂貝姓瑪佳隸正黃旗滿洲初任佐領崇德三年
從征明戰青山口越衆前驅斬其騎兵及至山東
復擊明兵敗之五年從圍明錦州擊敗明松山援
兵又敗其杏山兵順治元年隨南征二年下江寧
分兵徇崑山前驅擊敗明兵偽總兵王斐等來犯
常州屢敗之宜興陽湖界尋卒于軍十三年追錄
其勲晉世職
莽吉圖姓馬嘉隸正黃旗滿洲初任護軍校崇德
三年隨征明至山東攻寧津登城克之六年從圍
錦州攻明經略洪承疇三營步兵率先衝入敗其
衆順治元年隨入關破流賊又追敗之潼關四戰
皆捷明年平定江南等處俱在行間有功屢遇
恩詔加三等輕車都尉十四年擢副都統駐防江寧卒於
任
富喀隸正黃旗滿洲早從征伐累官兵部參政崇
德七年從征明我師由黃崖口入長城取邊關明
總兵白騰蛟奔桃林因選將士攻薊州富喀與焉
圍其城大敗之順治元年從入關屢敗賊又隨定
江南奏捷於五惠村三年隨征騰吉思破土謝圖
汗等兵有功屢遇
恩詔加三等輕車都尉世職尋擢駐防江寧副都統卒於
任
伊古哩姓馬佳隸正黃旗滿洲崇德三年從征明
攻趙州先登克之
賜號巴圖魯授佐領世職
圖球姓延札隸正黃旗滿洲初隨征雅蘭西林路
斬獲甚衆復從征綏芬等處取黑河島有功崇德
三年叙功順治七年三遇
恩詔加三等輕車都尉世職
達拉密姓瓜爾佳隸正黃旗滿洲崇德三年從征
明明兵夜犯我前鋒營擊敗之進攻博野奮勇先
登克其城四年叙功順治元年隨入關擊流寇復
復有功累遇
恩詔加二等輕車都尉世職
和敏姓賚布隸正黃旗滿洲崇德三年從征明攻
博野下之又攻拔膠州順治初叙功累加三等輕
車都尉世職
禪楚姓瓜爾佳隸正黃旗滿洲崇德四年隨征薩
哈連烏拉力戰身被九創仍大破之五年論功授
佐領世職順治初累遇
恩詔加二等輕車都尉
翁什庫姓寧古塔隸正黃旗滿洲崇德四年從征
薩哈連烏拉擊敵兵於珊延村力戰有功八年從
征明至山東攻滕縣先登克之
賜號巴圖魯授佐領順治初三遇
恩詔加二等輕車都尉世職
禪玉姓薩克達隸正黃旗滿洲崇德四年隨征黑
龍江破敵有功授佐領世職
尼克什哈隸正黃旗滿洲崇德五年征明圍錦州
擊敗杏山馬兵奮勇突陣破其衆及擊杏山步軍
先諸軍直入手被重傷七年圍錦州有松山兵來
奪我巨礟率兵敗之尋擊敗明經略洪承疇軍順
治初累遇
恩詔加二等輕車都尉世職
薩哈連姓旌額禮隸正黃旗滿洲崇德六年從圍
錦州擊明軍門洪承疇軍力戰有功順治元年從
入關擊敗流賊二年議叙授佐領世職同旗有那
齊哈亦以崇德六年從圍錦州擊松山兵屢立戰
功順治二年擊流賊一隻虎於荆州復有功加騎
都尉世職
遜古勒岱隸正黃旗滿洲崇德七年從征明圍錦
州敗敵有功順治元年從入關追敗流寇於慶都
三年議叙授佐領世職
伍達納隸正黃旗滿洲崇德七年從征明至薊州
敗明總兵白騰蛟兵順治十一年從征浙江舟山
有功授雲騎尉
穆納昆隸正黃旗滿洲崇德八年從征明攻冀州
以第二人登城克之順治元年從入關擊敗流賊
加佐領世職
綽艮隸正黃旗滿洲崇德八年從征明由山東至
江南攻沭陽克之還師直隸攻順德亦克之
賜號巴圖魯是年叙功授佐領世職順治元年隨入關及
南征平定河南敗流寇於潼關三年隨擊土謝圖
汗兵五年從征江西叛鎮金聲桓並在行間有功
十五年議叙加一雲騎尉
科爾堪姓烏雅拉隸正黃旗滿洲崇德八年從征
明由山東至江南攻沭陽先登克之
賜號巴圖魯授佐領世職治元年從入關追流寇至慶都
大敗之二年論功累遇
恩詔加二等輕車都尉
圖猷姓延札隸正黃旗滿洲從征雅蘭西林綏芬
等處皆有功順治初加三等輕車都尉世職
羅琦姓瑪佳隸正黃旗滿洲崇德八年從征明山
東以攻濟南功加優叙同旗有海音布於是年從
攻薊州以第三人登
賜號巴圖魯又同旗有雅穆布亦以攻薊州先登俱授二
等輕車都尉世職又同旗有烏爾佳齊於崇德三
年從攻榺縣以第二人登授參領又同旗有杭舒
攻欒城先登愛珠攻鹽城先登俱論功加世職
覺羅雅賚隸正黃旗滿洲從征黑龍江部有功天
聰九年加優叙順治初授二等輕車都尉又同旗
有禪徹
國初以從征烏拉身被九創授備禦世職赫默哩以
從征阿庫爾尼滿有功授二等輕車都尉世職又
同旗有扎易薩
國初以四十人往略明邊攻臺斬敵有功授備禦世
職
欽定盛京通志卷六十九
