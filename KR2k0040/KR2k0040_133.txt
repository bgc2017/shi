欽定盛京通志卷一百二十九
國朝藝文(十五)
奏疏
欽定盛京通志卷一百二十九
國朝藝文(十五)
疏
敬陳奉天邊地情形疏(順治丁亥)張尚賢
盛京形勢自
興京至山海關東西千餘里開原至金州南北亦千
餘里又有河東河西之分以外而言東北起開原
由西南至黃泥窪牛莊乃明季昔日邊防自牛莊
由三岔河南至蓋州復州金州旅順轉而東至紅
嘴歸復黃骨島鳳凰城鎮江鴨綠江口皆明季昔
日海防此河東邊海之大略也河西自山海關以
東至中前所前屯衛後所沙河寧遠連山塔山杏
山松山錦州大凌河北面皆邊南面皆海所謂一
條邊耳獨廣寧一城南至閭陽驛十三山站右屯
衛海口相去百餘里北至我
朝新插之邊相去數十里東至盤山驛高平沙嶺以
至三岔河之馬圈此河西邊海之大略也合河東
河西之邊海以觀之黃沙滿目一望荒涼倘有奸
究暴發海寇突至猝難捍禦此外患之可慮者以
内而言河東城堡雖多皆成荒土獨奉天遼陽海
城三處稍成府縣之規而遼海兩處仍無城池如
蓋州鳳凰城金州不過數百人鐵嶺撫順唯有流
徒諸人不能耕種又無生聚隻身者逃去大半略
有家口者僅老死此地實無益於地方此河東腹
裏之大略也河西城堡更多人民希少獨寧遠錦
州廣寧人民湊集僅有佐領一員不知於地方如
何料理此河西腹裏之大略也合河東河西腹裏
以觀之荒城廢堡敗瓦頽垣沃野千里有土無人
全無可恃此内憂之甚者臣朝夕思維欲弭外患
必當籌畫隄防欲消内憂必當充實根本務宜設
卡添兵屯田廣儲以圖久遠之策
永陵工程告竣疏(雍正庚戌)平郡王福彭
(臣)等奉
旨敕交福建總督高其倬奏摺内開欽遵
聖旨恭瞻
永陵形勢其龍與長白分榦勢由納綠起祖高冠羣山秀
出天表備尊雄穎麗之觀光景耀日極逶迤頓跌
之妙氣槩驚人蘇子洪河當前遶抱渾河巨浸在
後瀠環千里大會之山作朝作護萬仞北辰之巘
鎮水鎮垣更有欽異者
寶城之内嘉樹挺出玉砌之旁靈根蟠結狀若旋龍堅同
磐石所有
陵所殿闕營建規模詳細瞻視俱屬妥合惟前面左邊廂
房五間應行補蓋右邊相配始為勻稱
陵西小河一道夏日水長漫上行路俱遶右手山脚而行
宜修一小堤攔水護路再將此路修理微高俾夏
月可以通行其山脚遶行之路禁止行走方為妥
協等因具奏奉
旨命臣等敬謹辦理欽此臣等遵於五月二十四日照欽
天監選擇吉日吉時敬謹動土隨恭詣
祖陵目覩夏秋水長情形誠有如高其倬所奏應築護路
攔水小堤并將此路修令微高俾夏月水長之時
資其攔護往來得以通行不致遶踐山脚實為妥
協再添蓋廂房重加丹艧兩相勻稱更覺整肅隨
將料估應築石堤石橋攔水壩並填墊道路丈尺
添蓋右邊廂房修飾左邊廂房等項需用物料匠
夫工價銀兩數目繕摺請
旨准行在案今照原估建築石堤若干丈堤中建修通水
三洞石橋一座攔水壩一道長若干丈修墊河邊
道路長若干丈高若干尺添蓋右邊廂房五間修
飾左邊廂房五間以上各工俱經告竣共計用銀
若干兩此項銀已在領到
福陵堤工銀兩内動用修造其用過銀兩修造清冊併將
所修式欵敬謹繪圖恭
呈
御覽欽惟我
皇上
大德大孝
至聖至誠
篤本溯源時時切
橋山之望
推恩錫類念念廣親愛之仁茲以
祖陵工程關係重大
特命(臣)等敬謹修理(臣)聞
命之下彌深悚懼仰賴
聖訓諄諄多方
指示敢不竭誠率屬務圖修理堅固以仰副
皇上至孝至誠鄭重
祖陵之至意(臣)於抵工之日會同將軍(臣)那蘇圖仰遵
聖諭宣布
皇仁敬率在工人員潔誠辦理凡物料工價俱按實數發
給一時父老歡騰已徵羣心之愛戴工商輻輳更
沐
膏澤之殷流熙熙而來攘攘而往欣看喜色而爭先約之
閣閣椓之槖槖遥聽歡聲而恐後方謂經始之勿
亟載觀大工之告成蓋由
睿慮精詳事事斟酌於美善可傳可法實係
聖恩浩蕩念念淪浹於肌髓必信必從此我
皇上誠孝之極至所以格
天人通上下洵為千古未有之
一人而非(臣)等所能仰贊其
高深者也(臣)等於工程告竣之日恭瞻
祖陵有輔有翼煥然天表之巍巍如砥如矢坦如王道之
蕩蕩不惟規模鴻整亦且結搆精嚴究氣局之宏
深既竒秘而清晰瞻形勢之廣大復博厚而高明
八極入於照臨具涵蓋八表之象萬國供其驅策
有包羅萬象之規允為諸吉之並鍾洵稱萬善之
全備且喜工竣次日大雪即降銀花映
寶城千百年之嘉樹愈榮而愈潤珠光籠玉砌億萬歲之
靈根彌固而彌長幸際
盛世之昌明共慶豐年於有象益徵
天心之眷佑永綿
寶算於無疆矣
福陵工程告竣疏(雍正庚戊)平郡王福彭
滿漢文武大臣等敬議奏福建總督高其倬等疏
稱欽遵
聖旨恭瞻
福陵形勢其龍與
永陵共祖同源分宗抽榦發自長嶺之西行於渾河之北
順水而來張潮而結始聳萬仞之峯獨超羣嶺繼
聯百尺之阜迥異平巒綿亘則虹轉雲舒昂頓則
龍翔鳳舉遠極諸邊無峯不拱内際巨海無水不
收蓋
天地眷佑極精微廣大之全功故山谷鍾靈毓
文武聖神之遐福允屬上格之龍實為最善之地惟前而
水法稍更故道水由夏日溢口而流弓抱之勢微
覺外張必須修建石堤順導河流俾循故道則水
抱砂圓益增吉慶等因具奏奉
旨特命臣等敬謹定議(臣)等公同敬謹確議應如高其倬
等所奏將左畔水法復遵故道將原日河身淤淺
之處挑濬寬深應修石工即行修理仰祈
皇上欽點大臣一員並
敕下工部遴選才能官二員督率前往料估建造使水法
仍遵故道石工永致堅凝等因具奏奉
旨命臣前往會同奉天將軍那蘇圖敬謹督理欽此(臣)面
奉
上諭
福陵前面河身應填之處令(臣)等敬謹詳酌臣遵
旨即帶領欽天監博士劉毓圻敬謹相視據稱
陵前河窪之處最宜培墊方為宏敞等語復
命高其倬議定填河取土方向並挑挖引河導令山溝小
水五道會流環抱遶過
陵前歸入大河於地法合宜等因具奏一併交與(臣)等敬
謹辦理(臣)隨赴工所恭照欽天監選擇吉日吉時
於雍正八年五月二十四日動土謹將工程需用
物料匠夫工價等項行文工部取到部例敬謹遵
照詳核所有料估各項銀兩數目陸續繕摺請
旨准行欽遵在案今敬謹查得所築迎水順水石堤長若
干丈攔水壩一道長若干丈又挑引河一道長若
干丈左右引水小溝二道共長若干丈其填河工
程遵照原議將原河兩岸高下不平之處均徹平
坦各處土坎修成漫坡填墊河身運用挖河取出
之土並河崖邊及十里外之土若干方俱經填墊
妥適以上各工原料估銀若干而今實用過銀若
干兩未用銀若干兩今備造清冊併將所修式款
敬謹繪圖恭
呈
御覽欽惟我
皇上
大孝性成
至誠天授
善繼善述克紹
皇祖之心傳
丕顯丕承宏開萬代之謨烈
光華被四表惟精惟一彌深宵旰之勤
牯冒遍萬方曰寬曰仁益懋中和之治雖
聖主不言祥瑞而
皇極必有休徵雲慶河清悉皆
聖德之洋溢靈芝蓍草益彰
積累之宏深茲以
祖陵發祥之地風水攸關
聖人報本之思疇咨倍切
特命臣等敬謹修理(臣)赴工之時面領
訓諭
祖陵工程關係重大汝往欽承辦理勿省工勿惜費董率
在工人員各宜潔誠襄事罔不祗肅惟時工程堅固人
心豫悦其無負敬
祖愛民之至意欽此臣膺茲重任彌切悚惶及抵工所會
同將軍(臣)那蘇圖仰體
聖懷廣宣
德意敬率在工人員矢誠矢慎敬謹修理一時在工人員
靡不人人思奮竭力攢辦凡一應物料工價俱按
實數給發是以萬姓歡騰咸若子來之趨事千廛
雲集倍覺市利之充盈踴躍以赴
皇工罔不欣欣而相告絡繹以沾
聖澤悉皆蕩蕩而難名(臣)等興工伊始伏念工程浩大恒
恐怠緩以稽時及督理經營悉遵
指示周詳竊幸功成於不日此皆我
皇上一人之大孝人人莫不興孝合天下之孝以同襄尊
親之大典
皇上一人之至誠人人莫不抒誠合天下之誠以共慰敬
祖之深衷此誠聖帝明王千古未有之
一人非臣等所能仰贊於萬一者也臣等於工程告竣之
日恭瞻
祖陵水循故道依然璧合而珠圓隄慶安瀾儼如龍蟠而
鱗集障溢流而環抱方知萬派之朝宗引羣瀆而
歸源更見千條之共貫為高為下載觀奠安之均
平有齒有唇永保岡陵於無替瞻案山之拱向千
官整肅以來朝仰
明堂之恢宏萬馬騰驤而侍衛合宇宙清寧之氣萃聚特
鍾壇山川靈秀之竒包羅萬象固已廣大悉備更
覺悠久無疆且幸工成次日即降大雪瑞皚應時
羣識
天顔之有喜豐年兆象預徵嘉穀之頻登遐邇懽呼同聲
而歌萬年之頌
天人慶幸稽首而上大有之書從此千百年
景運宏昌快覩
金甌之鞏固億萬世
鴻圖永久愈卜
寶籙之綿長矣
請禁
福陵風水禁地後諸小道車輛私行繞走議(乾隆丙辰)
莊親王允禄
據多羅淳郡王等奏
福陵後小道有關風水請禁止外來車輛私行繞走等因
一摺奉
旨總理事務王大臣議奏欽此(臣)等伏查雍正元年十
二月内平郡王面奉
世宗憲皇帝諭旨
福陵紅門前大路與
寶城甚近車馬俱由山根左畔行走有關風水著行文奉
天將軍府尹嗣後於渾河東南西南無關風水之處設
立船隻以便行人車馬擺渡
紅門前大路及山根左畔嚴行禁走欽此欽遵隨經該府
尹等設立渡船具題在案今據淳郡王等奏稱渾
河東南西南原各設渡船兩隻以濟往来今石廟
興隆店二處渡口現有車馬擺渡惟因
陵後来龍原有地名水泉長嶺一帶向係村民出入之小
道與兩處渡口路徑相通且較之前路稍近亦有
車輛竟從
陵後往来者正係
陵後龍身應令該管官兵嚴行禁約其往来車馬行人俱
令由前定之兩處渡口行走至
陵後小道除該地村民仍聽其出入自便外如再有外來
車輛私行者不時查禁等語應如淳郡王等所奏
令奉天將軍嚴行禁約其往來車馬行人俱令由
前定之兩處渡口行走至
陵後小道除該地村民仍聽出入外如再有外來車輛私
行繞走者即令該管官兵嚴拿懲治至所奏原設
水手嚴禁勒索並於冬初春初撘蓋橋梁以免留
滯之處亦應照所奏交該府尹並
盛京工部料理
福陵前隄工議(乾隆丙辰)莊親王允禄
據多羅淳郡王等奏稱
福陵隄工前經(臣)等帶同洪文瀾等悉心相度酌修土隄
開寬引河培墊中心包鑲石岸逐一料估造冊繪
圖等因具
奏嗣於本年三月二十九日接准部咨總理王大臣
等議覆謹案圖内洪文瀾等標出改修之處雖據
淳郡王會同那蘇圖等奏稱誠為至善等語但
祖陵工程關係重大必須慎重妥酌期於萬全方於風水
工程兩有禆益查雍正八年修理
陵工原係高其倬前往相度今高其倬已奉
旨來京請俟高其倬到日將所奏圖摺令伊閱看或應
照淳郡王等所奏修理或其中應有酌量更改之
處(臣)等再會同定議具奏等因奉
旨是依議欽此欽遵今於四月十四日又接准部咨總
理王大臣等議覆高其倬到京將淳郡王等所奏
圖摺與伊閱看并詳悉詢問議得上年淳郡王等
奏請於頭隄上流之雞心灘開深溝三道本年淳
郡王等照洪文瀾所看議停今據高其倬議稱雞
心灘應仍其自然不宜開動南岸亦與此相同不
宜疏鑿等語應照所議雞心灘停其挑挖大河南
岸停其開寬又上年淳郡王等奏三隄外加築攔
水壩一道本年又奏應照原估加築計長六十丈
又上年淳郡王等奏請於頭隄之下建築石壩外
砌攔水壩本年又議改築土隄長一百六十丈照
攔水壩式樣密立排樁中實以土隄東再加土壩
斜長三十一丈以護隄頭其隄頭背後應用排樁
一路用土鑲墊長二百八十一丈一尺九寸今高
其倬議稱決口若建石隄雖禦水有力恐其勢過
強挑水南沖有損南岸應建土隄外加排樁護掃
既可捍禦北面又不致有損南砂並應於雨多水
大之時加意防護仍令歲修是為合宜其舊設隄
背後外加樁埽防貼内應用土填培等語查上年
決口原係從前高其倬所看無庸修建石工之土
岡今高其倬所議決口建築土隄外加排樁護掃
各工與淳郡王等本年所奏相符應照淳郡王等
所奏修理其將来如何防護歲修之處(臣)福彭從
前修工時曾將歲修防護奏明交該將軍等料理
應令淳郡王等於工竣時查照(臣)福彭原奏交該
將軍會同工部歲修防護又上年淳郡王等原奏
開濬引河南岸止寬五丈本年議開寬六十丈又
奏五皮石岸之南地勢低窪而引河北岸有天然
土岡欲於東西兩邊包砌石䃗岸共長三百丈緊
接天然土岡以防坍洗下面填墊水窪長三百丈
上面鑲墊一律平高長三百八十一丈以補内堂
今據高其倬議將虎皮石岸前所沖水坑亦應用
土填平兩旁包砌石岸俱宜低不宜高應比虎皮
石墻低二尺五寸上面仍宜用土蓋培成天然小
按之形其引河南岸洪文瀾議開六十丈亦為過
寬原議開寬五丈亦覺少窄今酌議向南開寬十
二丈作為月牙之形向内弓抱其土培作北面圓
唇詳酌形勢應如洪文瀾所議修培但所開不宜
太寬所培務宜圓靜其水沖溝流之處俱宜培平
如舊等語高其倬所議開濬引河墊填水坑包砌
石岸與淳郡王等所奏相同惟是所開引河高其
倬議開寬十二丈應令淳郡王等俱照高其倬所
議另行酌估修理至於淳郡王所奏接築土隄鑲
填隄後以及培墊低窪之處俱用挑挖引河之土
所有馬關橋之土不宜取動引河頭之汀不宜填
墊等項與高其倬所議相合俱應照所奏行酌改
工程應令另行估計核實造冊具奏等因奉
旨是依議欽此欽遵各知照前來(臣)等謹查
福陵水法原係高其倬於雍正七年定議建築兹因衝刷
興修雖派有洪文瀾等數員先後相度深恐識見
參差未能畫一今又經原議之高其倬再三斟酌
(臣)等接准部咨細繹廷議所有酌量更改之處自
應另行估計但查洪文瀾等議修各工(臣)等料估
錢糧三十八萬五千七百餘兩内因建築決口頭
隄背後以及石䃗岸培墊等處共長九百一十三
丈一尺九寸在在需土鑲填共計需用土十八萬
五千八百六十方估計填墊挑挖車運價銀三十
四萬一千二百十兩六錢其餘磚石灰樁匠夫襍
料僅估銀四萬四千五百六十七兩七錢四分零
因土方十居其九彼時議將引河開寬六十丈即
以挑挖引河之土運為各處之需業經(臣)等前摺
聲明在案今查應行修建各處高其倬與洪文瀾
等所議俱属相符惟將石䃗岸比虎皮石墻酌低
二尺五寸引河止開十二丈雖各有應減物料錢
糧而土方需用尚多今河開十二丈則少開河四
十八丈即少得土四十八丈矣且高其倬議稱用
土培作北面圓唇又云所培務宜圓淨則前估䃗
岸必須纖毫妥合方為盡善臣等公同親往敬謹
相度查得前估石䃗岸原比虎皮石墻低二尺今
照高其倬議再低五寸但查上面培補一律平高
誠恐中間存積雨水自應南北略分高低北頭低
二尺五寸者南頭即應低三尺五寸則唇固圓而
雨水亦不致存積再洪文瀾原議西邊露明流水
山溝一道讓在石䃗岸外今照高其倬議欲圓淨
則此處不無缺凹應如砌石幫上下鋪墁石板作
為暗溝俾水由内洩則東西一望整齊而觀瞻倍
肅惟是原估需用土十八萬五千八百六十方除
石䃗岸内減用土五萬一千一百二十六方七釐
尚需用土十三萬四千七百三十三方九分三釐
今引河十二丈内僅可得土三萬五千四百八十
七方八分四釐實少土九萬九千二百四十六方
九釐查引河南岸儘有土岡在洪文瀾原議河心
淤積之土可以愈開愈寬得與大河相通高其倬
則議中間一砂内關小灘外攔大河最為得力若
馬關橋之土不宜取動勢必於橋外極西遠處取
土運送到工計程十里内外運價浩繁惟有引河
南岸所積淤土數處與中砂相去尚遠若酌量地
勢接聯分别道路里數可以均撤平坦即能得土
九萬九千餘方隨交與郎中那禪等核實料估計
土方填墊挑挖車運價銀二十三萬六千五百四
十八兩二錢五分二釐磚石灰樁匠夫襍料銀五
萬一千零七兩五錢四分四釐六毫二共銀二十
八萬七千五百五十五兩七錢九分六釐六毫(臣)
等覆核無異伏思
陵前地土關係綦重今需用土方雖經臣等酌議數處但
可否取用有無關碍非經熟悉風水之員斟酌指
定未可擅動理合繪圖敬將取土各處貼簽備造
黃冊進呈
御覽仰懇
皇上敕下原勘風水各員按圖定議如議無關碍(臣)等
謹俟部文到日遵照辦理再查原估決口需用排
樁石囤頭隄背後需用排樁實土今高其倬有外
加護掃防貼之議查掃箇需用葦束不如石囤之
能經久(臣)等應請仍照原估修理又臣等前摺奏
明原估決口河身衝刷舊壩以及西南決溜隄中
土岡各處俱無庸填墊修補今查此内西南決溜
因引河開寬十六丈則決溜自可無虞今既指開
十二丈則衝決溜口仍應堵築(臣)等謹合詞具
奏伏乞
皇上睿鑒施行再(臣)等於四月初一日動土今因接准
部咨現在先築决口次第興修合併陳明等因奉
旨總理事務王大臣議奏欽此(臣)等謹議得淳郡王等
奏稱
福陵應行修建各處工程高其倬與洪文瀾等所議俱屬
相同惟洪文瀾原議流水山溝一道若照高其倬
務宜圓淨之議不無缺凹應如砌石幫上下鋪墁
石板作為暗溝再土方需用十三萬四千七百有
餘今所開引河十二丈内止可得土三萬五千四
百餘方尚少土九萬九千餘方雖經臣等酌議數
處取用但有無關碍風水非經熟悉之員斟酌指
定未敢擅動等語(臣)等隨傳問洪文瀾管志寧據
洪文瀾稱謹敬詳慎河工奏摺并圖樣將修理明
堂平整之餘土平墊北面之圓唇實属可行但工
程關係重大不敢據圖即定現在管志寧前往
盛京可以親赴工所詳酌修培至於内堂出水之處
今議用石鋪墁作為暗溝於風水有關應照原議
修理等語管志寧與洪文瀾同查
福陵工程關係重大應否取土之處尤宜詳慎應令管志
寧到
盛京日斟酌詳慎至内堂出水之處洪文瀾既稱不
便用石鋪墁亦應交與管志寧一併定議又稱原
估決口需用排樁石囤頭隄背後需用排樁實土
今高其倬有外加護掃防貼之議查掃過需用葦
束不如石囤經久請仍照原估修理等語查葦束
自不如石囤之經久應如所奏仍照原估修理又
稱原估決口河身衝刷舊壩以及西南決溜隄中
土岡各處俱無庸填墊修補在案今引河既止開
十二丈所有衝決溜口仍應堵築等語查引河開
止十二丈則衝決溜口自應堵築應悉照所奏辦
理伏候
睿裁
清釐奉天流民以培風俗議(乾隆戊辰)傅恒
(臣)等伏思奉天乃滿洲根本之地向來風俗淳厚
後因他省民人聚集衆多遊手無業之徒襍處其
中敗壊生計漸染澆漓是以定議清查該(臣)等會
議得辦理奉天流民一案於乾隆五年經大學士
等定議具奏奉
旨令情愿入籍者准其入籍不願入籍者定限十年令
其陸續回籍等因欽遵在案又(臣)等前曾將詢問過
蘇昌永興等辦理奉天各處流民事宜並現在將
軍阿蘭泰將次到京容(臣)等再會同定議等因奏
聞亦在案茲據將軍(臣)阿蘭泰稱現在數年以來分作
五項辦理其商賈工匠及單身傭工五項之人為
旂民所資藉勢難禁阻原係准其居住其在奉天
年久置有産業者遵奉
恩旨予限十年現在入籍者已萬餘戶未入籍者亦属
無幾至游手無業不安本分者即行驅逐數年來
已逐去六千餘人自願回籍者不在此數(臣)等查
該處流民現屆十年期滿所有商賈等項民人原
許居住外其置有産業未經入籍者雖稱已属無
幾但現今屆期已滿十年其不愿入籍而未經飭
令回籍者未便觀望遷延應令地方官將伊等情
愿入籍確查實數速行辦理如有應行量予展限
之處聲明請
旨此外有無游手無業未經驅逐之人亦著確查辦理
無致含糊朦混至嗣後内地流民若再偷越出口
則將來辦理必致周章自應仍照原議嚴行稽查
所有奉天沿海一帶應令旂民地方官多派兵役
稽查並行文閩廣江浙山東五省督撫嚴查商船
不得夾帶閒人再山海關喜峯口等處及九處邊
門俱令守邊章京沿邊州縣嚴行禁阻庶此後流
民可以杜絶其源而旂人皆知敦本務業毋致稍
染澆漓之習於地方風俗人心均有禆益再據永
興稱寧古塔及船厰地方所有商賈工匠傭工人
等約三四萬不等多係直隸河南山東山西各省
之人已經入籍交納丁銀者四千二百八十六丁
有地納糧者僅四百三十七戶今應令逐細嚴查
有地者令其納糧無地情愿入籍者令其納丁又
查寧古塔地方因泰寧縣裁汰之後該縣糧地俱
按等次分賞寧古塔官兵以致流民多藉旂田之
名額外開墾荒地以圖存身而旂人亦希圖地租
巧為護庇但八旂官兵向有原分地數應查明原
額留與官兵並查如有原分地畝不敷養贍者令
該副都統酌量留給外其下剰餘地並分賞裁汰
地俱查明撤出仍著原佃之人承種徵租使各安
生業等語查寧古塔船厰等處流民除游手無業
之人照例驅逐外至於有業可守未免戀土難遷
如果情愿入籍自宜分别納糧納丁隨宜安插但
查口外餘地該處官兵多於原分地畝之外招集
流民開懇荒地以致流民多借旂田之名希圖存
身而旂人亦希冀廣取租利巧為護庇應交與新
任將軍等澈底清釐除官兵向有原分地畝仍聽
官兵自行經營外其泰寧縣裁汰糧地及一切餘
剰荒地官兵招佃收租者俱查明撤出令原佃承
種納租歸公則餘地悉登公冊流傭亦按籍可稽
應交與新任將軍核實辦理以上事宜(臣)等與將
軍(臣)阿蘭泰會議意見相同如蒙
俞允應請
敕交該部行令該將軍遵照施行
遵
旨會查奉天各属應修城垣議(乾隆戊戌)于敏中
本月初八日欽奉
諭旨盛京為本朝
王迹肇基之地朕恭謁
祖陵道出山海關經過各處城垣多有坍塌殊不足以壯
觀瞻而資捍衛著軍機大臣會同將軍弘晌查明何
處最為緊要應行修築妥議具奏候朕發帑興工并
派員稽查督辦欽此(臣)等伏查奉天各属惟
盛京城垣每年立有歲修章程現在崇墉完固毋庸
修葺外其餘各属城垣俱久未繕治實多傾圮其
必應修築者共有一十八處但各城同時鳩工興
作工匠既恐不敷稽察亦難周到(臣)等公同酌議
請就應修各城分為三次修葺先將駐有官兵之
錦州府熊兵鳳凰城並大路經行之寧遠州廣寧
縣遼陽州六處較為緊要者為第一次次將中前
所中後所巨流河義州鐵嶺縣開原縣六處為第
二次又次將撫順海城縣岫巖廳蓋州復州金州
六處為第三次其餘屯衛堡驛雖舊有城垣而地
方僻小無關緊要者均無庸修葺並請
簡派督辦大員隨時往來稽查并遴派熟諳工程之員
每處一人會同將軍(臣)弘晌及府尹督率各属估
計工料
奏明請帑擇日興工仍各預行度地開窑燒造磚料
務期厚實堅緻足資鞏固所有(臣)等遵
旨會同酌議緣由謹繪圖繕摺具奏伏祈
睿鑒
請定
三陵青樁四至地界議(乾隆戊戌)和珅
臣等恭隨
聖駕展謁
三陵俱當經奉
旨派往
陵寢週圍敬謹查勘紅樁内外一切情形(臣)等於紅樁外
附近地方查出舊有坟塚數處均經請
旨交奉天將軍飭令各本家速即遷移並嚴禁嗣後毋
許再行營葬及添安柵木改移紅樁俱蒙
俞旨允行在案(臣)等向聞
東陵
西陵凡距紅樁數十里之外尚有青樁此外方非禁地茲
查
盛京
三陵雖地勢廣狹不同而規制宜從畫一必須酌定章程
方可永遠遵行不致復滋流弊應請將
三陵週圍就各地勢酌定里數亦仍照
東西兩陵規制量增青樁一層此外方許採樵畊牧及行
走葬厝青樁以内概行禁止如有違犯各該管官
弁即行嚴查從重治罪惟各處地面廣狹(臣)等未
能詳悉周知無從酌定道里數目應請
敕交奉天將軍會同府尹等敬謹查明酌定四至里數
詳晰定議請
旨遵行
欽定盛京通志卷一百二十九
