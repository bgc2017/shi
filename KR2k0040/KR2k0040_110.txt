欽定盛京通志卷一百六
物産
五穀類
衣被類
食貨類
寳藏類
蔬菜類
草類
木類
花類
菓類
欽定四庫全書
欽定盛京通志卷一百六
物産
(臣)等謹案遼瀋古稱上腴赤玉美珠傳自漢紀
扶餘之鹿率賓之馬湄沱之鯽東海之俊禽以
及嘉榖靈草豐貂之屬備載前史我
列祖龍興東土王氣所鍾百物阜昌㐲讀
御製土産諸什飛潜動植之靈林麓山海之産益仰見
國家培飬之深土風之厚謹誌物産第三十六
欽定盛京通志卷一百六
物産(一)
五穀類
穀(後漢書夫餘傳土宜五穀挹婁傳有五穀辰韓傳土地肥美宜五穀束沃沮傳背山向海宜五)
(穀善田種北史高麗傳人税穀五石一統志穀有名西番者高麗者皆奉天等處産焉西番穀)
(苗高如蜀黍穗如蒲高麗穀火紅色如雞冠高丈許實如栟櫚子取粒作粥香美舊通志穀米)
(有大小二種最大者曰沙穀粒最尖者名芝蔴穀乾隆四十三年有)
(御製盛京土産詩十二首一五穀恭載天章門)
粱(較穀米粒大兼有黃白青赤諸色白粱即詩經之芑赤粱即爾雅之藁今統曰粱)
粟(新唐書黑水靺鞨傳有粟麥細今按古以米之有稃殼者為粟今以穀之最而圓者為粟殼)
(曰飯穀米曰小米考周禮九穀六穀之名有粱無粟則粱亦粟也今之小米色黃即黃粱也奉)
(天錦州以此充賦粟秸八旗以上之官)
稷(周禮職方氏東北曰幽州其穀宜三種注三種黍稷稻北盟會編同州地宜穄黍明一統志作)
(穄今呼糜子米晚種早熟邊地尤宜)
黍(稷之粘者為黍今呼大黃米可釀酒米粉充貢)
蜀黍(種始自蜀今呼高糧土人率多飯此漚為米粉食品所珍歲以充貢又蜀黍入麯燒酒供)
(祀私燒者禁黍稭有工部壯丁交官)
黏蜀黍(一種殼黃一種殼黑與蜀黍無異但性黏又一種笤箒黍性亦黏穗長可為帚)
稻(新唐書渤海傳有盧城之稻青按稻即詩之稌有紅白二種出遼陽者色微味尤香美號遼)
(陽青)
黏稻(即糯米亦稱大米性黏味甘香歲有常賦内務府亦以供)
(祀)(按黏稻可釀酒亦可為□糰糦糗等食所用頗贍漚為米粉食品尤珍)
秫(爾雅謂之衆色赤性黏今稱小黃米亦有色黑性黏者)
小麥(北史勿吉傳土多粟麥穄性按小麥即詩之來黑龍江所産色最潔白復宜入麪可充)
(貢)
大麥(即詩之牟奉天錦州大小二麥夏無霧雨則收)
蕎麥(伏種秋收以黑龍江為良更三四磨者白如雪歲取充貢愛琿麥麪甘香勝中土所産作)
(餅鬆美)
穬麥(有二種一類小麥而大一類大麥而大黑龍江多種之呼鈴鐺麥麪亦充貢)
稗(宜下濕地术最甘滑出黑龍江者良歲以充貢)
秔稗(多生秔地味甘滑如秔土人以為秔所化亦以黑龍江所産為佳)
玉蜀黍(莖葉似蜀黍子藏包中俗呼包兒术内務府漚粉充貢)
薏苡(俗名草珠子米入藥曰薏仁出錦州者尤潔白而粒大)
蘇(爾雅謂之桂荏今有紫白二種收子榨油通用京省)
脂蔴(即油蔴俗呼芝蔴)
萞麻(子斑紅如牛蝨者可入藥黯花者俗名大蔴子二種俱可榨油)
火蔴(雄曰枲雌曰苴子曰黂可榨油皮漚之為線麻内務府以收于官)
大豆(古謂之菽今分黑白黃褐青斑諸色旗地及民丁賦用黑豆)
小豆(有黧白赤黃黑數種赤者入藥)
綠豆(粒粗而深綠者為上粒潤而淡綠者次之)
豌豆(爾雅謂之戎粟遼史謂之回鶻豆合有大小二種)
蠶豆(以蠶熟時有之呼按豆中惟此無枝蔓亦樹豆)
豇豆(莢必雙生有紅白二種長而肥者充蔬皮薄者秋成食子名打豇)
藊豆(色亦不一白者入藥)
菜豆(如扁豆而莢長者可為蔬)
刀豆(酉陽雜俎㯺浪郡有挾劍豆莢生横斜如人挾劍即今刀豆)
雲豆(種來自雲南而味更勝俗呼六月鮮)
衣被類
棉(新唐書渤海傳所貴者沃州之棉今遼陽蓋平海城亦多種棉内務府設有棉莊貢棉紡絲機)
(匠織家機布染青藍大紅諸色入貢事按海城蓋平宜棉收時尚行遠省使旗民盡機杼不)
(必待江南山東之布自然足衣矣)
絹(北史百濟傳賦税以布絹絲麻今復州寧海近海之處間有養蠶織絹者)
繭紬(山繭所成海城蓋平復州寧海俱出亞於山東新唐書渤海傳俗所貴者龍州之紬又新)
(羅傳開元中數入朝獻朝霞紬魚牙紬)
布(後漢書挹婁傳有麻布東沃沮傳其租税布馬韓傳作綿布弁辰傳作繰布晉書肅慎傳績毛)
(以為布北史高麗傳人税布五疋新唐書高句麗傳衣布帛及皮新唐書渤海傳顯州之布宋)
(會要新羅出大小布毛施布金史地理志遼陽産師姑布契丹國志女真土産細布寧江州𣙜)
(場以麻布為市大金國志女真惟多織布今奉天等屬亦有績毛為布者)
食貨類
鹽(濱海州縣出海邊鹽場有煎鹽有曬鹽寧古塔黑龍江有土鹽會典沿海之地皆民自煮鹽市)
(易凡鹽場二十以州縣佐貳官司其場務不𣙜不幾今内務府及戶部有鹽莊上鹽備用此外)
(發祥重地永無鹽課以又相傳東北邊門外有鹽生木皮特優恤之也)
(上者東周禮職方氏東北曰幽州其利魚鹽後漢書沃沮傳其租税鹽北史勿吉傳水氣鹽)
(生鹽於木皮之上亦有鹽池新唐書黑水靺鞨傳有鹽泉氣蒸薄鹽凝樹顛五代史女真其南)
(海曲有魚鹽之利金史遼金故地濱海多産鹽上京東北二路食肇州鹽率賓路食海鹽臨潢)
(之北有火鹽濼烏爾古實壘部有鹽池皆足以食境内之民大定二十一年併遼東等路諸鹽)
(場為兩鹽司各行其地北京宗錦之鹽行本路及臨潢府肇州泰州之各與接壤者亦預焉二)
(十四年帝在上京謂丞相烏庫哩元忠等曰舊率濱以東食海鹽夫餘瑚爾哈等路食肇州鹽)
(初定額萬貫今增至二萬七千若罷鹽引添灶戶庶可易得二十五年還自上京謂宰臣曰朕)
(聞遼東凡人家食鹽無引目即以私治罪細民徐買食之何由有引内罷遼東鹽使司元史遼)
(陽之鹽太宗丁酉年始命北京路微收課税所以大鹽泊硬鹽立隨車隨引載鹽之法每鹽一)
(石價銀七錢半帶納匠人米五升癸夘年海蘭路歲辦課白布二千疋率賓路布一千疋至元)
(四年立開原等路運司三年禁東京懿州硬鹽不許過塗河界明一統志鹽生樹枝上亦有海)
(鹽)
茶(明一統志□州衛出今海城諸山中亦有産土茶者土人採以為茶特味精而薄)
銅(元史産銅之所曰大寧至元十五年撥採木一千戶於遼陽錦瑞州採銅硃砂水銀在北京者)
(至正十一年命以率賓人戶於濟喇敏之地採煉)
鐡(後漢書辰韓傳凡諸貿易皆以鐡為貨三國志弁辰傳國出鐡用鐡如用錢新唐書渤海傳所)
(貴者位城之鐡遼史銅山縣産鐡撥戶三百採煉隨征賊輸今各州縣皆有之)
水銀(宋會要新羅出水銀元史産硃砂水銀之所遼陽省曰北京)
倭鉛(一統志出錦州)
煤(出本溪湖諸山生者曰炸子煉去濁烟者曰煤子可代柴炭)
硝(城土熬成皮硝可攻皮芒硝可入藥火硝備軍需又南地亦可熬堿内務府有城莊)
蜜(一統志出奉天以東吉林諸山中契丹國志女真土産蜜蠟寧江州𣙜場市蜜蠟)
蠟(一統志産黃白二種皆可用)
石弩(周時有楛矢石砮晉書肅慎傳有石砮其利入鐡明一統志黑龍江口出名水花石堅利)
(入鐵可作矢&KR3806;土人將取者必先祀神今用者少)
安石(出混洞江北岸松榆樺等枯枝落水没灌既久堅黑如石可以礪刃)
綠礬(俗名黑礬煆赤曰礬紅俗呼紅土與山中白土黑土俱備黝堊丹艧之用)
寳藏類
金(元史産金之所遼陽省曰大寧開元至元十三年於遼東雙城採金冊府元龜天寳七載黑水)
(靺鞨獻金銀契丹國志女真土産有金銀寧江州𣙜場以北珠生金為市明一統志出雙城)
(按遼雙城縣今鐡嶺界)
銀(元史産銀之所遼陽曰大寧延祐四年遼陽惠州銅洞三十六眼立提舉司辦銀明一統志海)
(州衛出銀嶺按銀冶之制始自渤海於鐡嶺置銀冶故鐡曰銀州今以)
(發祥重地不復採取)
東珠(後漢書夫餘傳大珠如酸棗北盟錄宋崇道熙寧之間競尚北珠北珠者北中來𣙜場相)
(貿易出遼東海汊中每八月望月色如畫則珠必大熱乃以十月方採取珠蚌而北方沍寒九)
(十月堅冰厚已盈尺鑿冰没而捕之元於史産珠之所曰什達勒達又至元十一年命松阿)
(哩江愛琿江採珠今出混同江及烏拉諸江河中生於蚌蛤大可半寸小亦如菽採珠者以四)
(御製盛月往八月歸正月入貢乾隆四十三年有京土産詩十二首曰東珠恭載)
(天章門)
玉(後漢書夫餘挹婁傳出赤玉三國志夫餘挹婁傳出赤玉太平御覽挹婁出青玉契丹國志女)
(真土産玉一統志寧古塔出青玉今烏拉寧古塔赤玉不多見也凍青玉則間有之或云輝山)
(洞中有玉脉出白玉然不能得也)
松花玉(亦曰松花石出混同江邊砥石山玉色净綠光潤細&KR1401;品埒端歙可充硯材又有浮)
(御製盛金石亦可為硯乾隆四十三年有京土産詩四曰松花玉恭載)
(天章門)
寳石(舊通志靺鞨寳石色赤紅大如栗今黑龍江嫩江諸江岸出五色石通明如瑪瑙紅圓者)
(象含桃或取以飾念珠又黑龍江錫爾哈石可敲火佳者晶瑩如玉陜日或成形彩)
珣玗琪(爾雅石之美者有醫巫閭之珣玗琪今不聞有此惟小凌河出錦川石有文彩可為)
(玩人往往得之又平頂山及駱駝洞石剖之有綵文可製器玩)
綠端石(出寧古塔諸河邊)
空青(出黑龍江最為難得漁人間獲之必呈諸將軍酬以值遣官賫進或官弁自得者即以進)
(御奏其名例得優賞)
蔬菜類
葵菜(北史勿吉傳菜則有葵周書百濟傳土田下濕氣候温暖有蔬菜之屬按葵種即詩所)
(稱烹葵及菽是也)
韭菜(禮名豐本土性鬆浮其發芃茂)
山韭(獨莖一葉詩六月食鬱即此爾雅謂之藿)
葱(春發名羊角秋種以白露金史地理志海蘭路貢海葱)
山葱(爾雅謂之茖葉似藜凡山韭山葱内務府以時採取入貢)
薤(本草一名火葱又有山薤爾雅謂之葝)
蒜(小蒜本中州種大蒜張騫自西域攜歸今有紫皮白皮二種)
小蒜(生田原間今呼為小根菜歲以入貢)
菘(俗呼白菜有二種肥厚嫩黃者為黃芽白窄勁者為箭捍白)
芥(有數種俗以大芥為芋芥以馬芥為癡芥白芥子入藥)
芹(水旱二種赤白二色)
藕(鬆脆亞於南省)
紫莖(味酸花白不結子俗呼野芹菜)
菠薐菜(唐太宗時呢波羅國所獻今呼菠菜)
莙薘菜(本草作□菜)
蔓菁(爾雅芥頭即蔓菁詩謂之葑一名蕪菁)
萵巨(有青赤二色俗呼生菜)
蕓薹(俗呼臭菜子可榨油)
莧菜(赤白二種皆可茹)
馬齒莧(本草一名五行菜以其葉青梗赤花黃根白子黑也)
蒝荽(種傳西域俗呼香菜)
茴萫(本草作蘹香又云内生蟲可治疝)
小茴香(西域種也本草一名蒔蘿)
同蒿(形氣同於蒿亦可茹)
蔞蒿(爾雅作蘩詩於以采蘩是也今呼蒥蒿菜内務府採以入貢)
蕨(莖色青紫末如小兒拳初生時即採入貢每歲仍貢乾者)
苦蕒(即詩之茶與芑也禮月令四月苦菜秀即此葉似苦苣而細斷之有白汁花黃似菊根案)
(皆可茹俗呼曲馬菜)
蓼(種類不一有紫蓼青蓼香蓼赤蓼水蓼木蓼馬蓼之類禮記雞豚魚鼈皆寳蓼於腹中而和羹)
(膾蓋香蓼也今人但取蓼子生芽亦可茹)
花椒(地寒種者頗稀)
秦椒(結椒長於棗而上銳生青熟紅味極辛土人多食之又一種結椒向上者名天椒)
鹿藿(一名䝁豆莢小而薄葉大如椒)
芋(俗名芋頭)
藜(即藋之紅心者莖長於藋可為杖)
灰藋(俗名灰條菜)
地膚(爾雅謂之王蔧今呼掃帚苗嫩可茹老時可為帚子入藥名地膚子)
薺(師曠云歲欲甘甘草先生薺是也開細白花結莢如小萍而有三角初生可茹詩其甘如薺即)
(此)
遂(詩言采其蓫俗名羊蹄夏至即枯子名金蕎麥根似大黃)
蘿蔔(爾雅曰葖蘆萉今以圓而皮紅者為大蘿蔔長而色白者為水蘿蔔子入藥名萊服又一)
(種色黃曰胡蘿蔔)
批藍(南方謂之芥藍葉可擘食故北人謂之批藍)
山藥(本名薯蕷亦可入藥)
越瓜(種始自越一名稍瓜短者為菜瓜脆者為脆瓜)
黃瓜(種來西域今為常蔬又高麗瓜色黃形圓俗呼柿子瓜又有南瓜種出南番又倭瓜種出)
(東洋今皆為土宜矣)
攪瓜(形類倭瓜而小内生筋絲醬醃蜜餞皆宜食時以筋攪取出之似縷切者)
絲瓜(瓜時以食墜之則直老則筋如亂絲)
冬瓜(本草一名白瓜)
壺盧(即瓠瓜也今以長者名瓠子圓者名葫蘆皆可食又有細腰者為藥壺盧小而扁者為油)
(壺盧老而堅皆可備器用)
茄(有海茄水茄旱茄之别色亦各異)
紅花菜(即山丹花宋蘇軾詩堂前種山丹鐺落瑪瑙盤則今之捲丹也)
黃花菜(一名金針菜歲與紅花菜並為賦又白花菜氣微羶子入藥黃瓜菜氣味如黃瓜)
山豇豆(葉潤於榆緀赤無齒其莖中空氣味頗似豇豆)
步連菜(生野中類苦菜葉微大莖如筋)
甜漿菜(生野中葉長色白味甘)
酸漿菜(似羊蹄而葉細酢可食爾雅謂之飱)
山兒菜(似菠薐而高大葉圓鮮可茹)
河白菜(生近水田間采食之)
杏葉菜(又一種曰歪脖菜皆沙參苗又有鳳尾菜莖如鳳尾)
蘑茹(一統志諸山中皆有之大而黃者佳種類不一生於榆者為榆蘑生於榛者為榛蘑而榆)
(肉生榆樹窟中味尤美即古所謂樹雞也舊志蘑菇有凍青羊肚蒿子雞腿銀盤粉子麅子定)
(等名歲採厚而佳者入貢)
夸蘭蘑菇(生齊齊哈爾城東草地内七月入市夸蘭者氊廬椸木所立之周遭也木氣入)
(土生蘑故名色白味腴食品所珍)
木耳(質厚味勝他産内務府採佳者入貢)
石耳(生山石上味勝木耳一統志一名靈芝諸山中有之)
龍芽(有二種一曰樹龍芽葉似椿而大初長刺條來年於頂上吐芽採為茹其條便枯一曰地)
(龍芽即升麻苗葉亦相似)
龍鬚菜(一統志出金州海濱石上叢生狀如柳根鬚長者至尺餘白色土人呼為麒麟菜)
鹿角菜(生海邊大如鐡線分了如鹿角紫黃色乾為海錯)
海絲菜(明一統志復州衛出)
海蕰(葉似亂絲又有海藻色黑如髮)
海帶(似海藻而粗俗呼海白菜)
昆布(新唐書渤海傳南海之昆布較之海帶則細其實一類也)
草類
檾麻(土人需此為繩種之田中戶部官莊以麻交税後漢書濊傳種麻飬蠶作綿布)
靛(一名藍草内務府設靛莊為染布之用靛花入藥名青黛)
茜草(可染絳詩稱茹蘆即此内務府採以充貢)
烟草(冬可禦寒土人尤多食之出撫順者佳)
蕓香草(葉類豌豆而細叢生可以辟蠧)
矬草(可治木器内務府採以充貢)
葦(出海城蓋平界今有税)
紅根草(葉瘦而長柔韌可為繩舊例採貢人京師又有黃根草似紅根草而色黃土採之)
羊草(生山原間戶部官莊以時收交備飼牛羊之用西北邊謂之羊鬚草長尺許莖末圓勁如)
(松針黝色油潤飼馬肥澤居人以七八月刈積之經冬不變大宛苜蓿疑即此今人以苜蓿為)
(菜蓋名同也)
星星草(亦曰猩猩草出山谷間)
狼尾草(又有馬尾草俱以形相似而名)
扁担草(又有莠草馬房草水稗草俱生田間可飼馬)
章茅(可苫屋)
黃背草(層層有節可代章茅亦曰黃茅)
荻(爾雅謂之蕭)
蘆(一名萑詩八月萑葦一名葭詩蒹葭蒼蒼爾雅葭蘆註曰葦一物而三名也)
塔子頭(窪地叢生其根裏土壅如小塔)
小青草(味苦田間以之充茗)
燕麥(粒如麥而小爾雅謂之雀麥)
白草(可織帽寧遠州出又黃草可染黃色)
莎草(詩南山有臺指此莖宜簔笠根即香附)
馬蘭(似蒲而小花藍無香可染色根可為刷禮月令荔根出即此子入藥名蟊實)
老少年(一名秋紅一名雁來紅春夏葉色青黃至秋則漸紅如花土人謂之老來變一名十)
(樣錦)
香蒲(蒻如笋可食茸入藥名蒲黃又有菖蒲生湖泊中俗呼臭蒲)
荇(葉圓紫赤莖如釵股)
蘋(四葉相合中折十字浮生水面生陵地者則青蘋也)
藻(葉大者曰馬藻葉細者曰水藴土人呼水藴為雜草冬取食之名凍青草)
菰(一名蔣俗呼茭草春生笋亦可茹莖中如兒背者曰茭瓜結實曰菰米一云彫胡)
水葱(生水中如葱而長又名翠管可為席今但織為團扇曰蒲扇)
萍(浮生水面或云楊花所化紫背者入藥)
蓬(爾雅釋名云齧彫蓬薦黍蓬今人統呼為蓬子蒿)
如意草(一名箭頭草開紫花莖實下垂似如意可療治風瘡)
芃蘭(蔓生葉綠而厚斷之有白汁子長數寸俗名雀瓢)
葛藤(蔓延山谷長至數丈出寧海復州等處海南人以船載去治為絺綌土人但取東物)
猫兒眼草(葉紋如猫睛)
木類
松(山中最多種類不一土人以結子者為菜松無子者為沙松脂多者為油松)
赤白松(理細氣香木之貴者)
黃蒿松(松枝葉如蒿生寧古塔石向子上他處所無又有刺兒松其松多刺)
俄羅斯松(一名老鎗菜抽薹如萬苣高二尺餘葉出層層删之其末層葉葉相抱如毬取)
(次而舒已舒之葉老不堪食割毬烹之略似安菘郊圃種不滿二百本八月移盆官弁分畜之)
(冬月苞䊺以貢)
依竒松(生吉林北依竒甸子質瘦勁少枝葉色青如松土人不知何名因所生地呼為依竒)
(松伐為材木性燥易裂入土則裂縫復合堅如石)
栢(多生於西北邊外栢葉栢仁皆入藥)
香樹(莖直叢生花黃長白山中最多可焚以祭神土人取以作香生近山石崖者有節名竹節)
(香根作箭骲頭極佳不可多得)
桑(後燕錄遼川無桑慕容廆通於晉求種江南始得按此地桑類頗多特少飬蠶者耳皮入藥)
(曰參白皮)
檿(山桑中為弓材及車轅葉亦可飼蠶)
榆(本地榆類甚多皆美材刺榆花榆尤佳刺榆大者中為車軸一名軸榆唐風所謂山有樞者此)
(也花榆埋細宜為几案凡榆臃腫處花紋尤勝可餙器用人多珍之)
檀(色紫赤紋細潤中車轅及箭笴其交枝處花紋尤細可為小刀柄)
槐(爾雅疏葉大而黑者名榱槐晝合夜開者名守宫槐細而青綠者但謂之槐今山中皆有之花)
(入藥未開者名槐子可染色)
杜(一名甘棠移接梨樹結實甚佳)
小刺榆(葉初生鮮可茹長僅丈餘質細而堅激打鎗竿多用之)
青楊(葉大而圓採為箭笴歲入貢)
白楊(如青楊葉微小皮白木宜箭笴一種生水澤者多合抱刳為槽盆性不燥裂歲入貢)
櫸(樹高舉如柳今呼柜柳大者可刳為舟根可為骲頭)
柳(桮棬之屬多用之直長者採取入貢備帳房之用)
檉(河畔赤莖柳)
花秬柳(質堅緻可為鎗竿蠟蟲食之一名蠟條)
樺(北史室韋傳用樺皮蓋屋鞍按樺樹皮似山桃有花紋紫黑色可裹弓及鐙諸物諸山中皆)
(有之而嫩江混同江之間尤多内務府採樺木箭笴烏拉有樺皮屯設壯丁採皮充貢亦貢箭)
(竿木包紋極細作椀亦佳又黑龍江樺皮船僅受一二人攜以入水游行便捷)
椵(葉大皮黑紋細微赤者曰紫椵邊外人參多生椵樹之下内務府所貢椵板即此質白者曰糠)
(椵椵皮可製繩引火鎗軍中需之)
椿(葉香可噉者為香椿)
楸(類核桃樹其木可為鎗桿及船桨每歲採取備用皮堅韌亦可束物)
樗(似椿而葉臭土人呼為臭椿)
杻(爾雅謂之□皮理糾結質最堅俗呼紐筋子木大者為車軸次於軸榆)
栲(似樗而葉差狹爾雅註種即山樗)
柞(一名鑿子木高大堅實中為車材皮黃充貢可染色木心黃朽者可為火絨黑龍江貢木火絨)
(即此)
櫟(亦柞類一名栩質堅土人多以燒炭實名橡子蒂曰橡椀可染皂按櫟葉染皂佳今尚無用)
(之者)
棫(亦栩類不結實俗呼薄羅樹俗以五月五日取葉裹麵蒸食之謂之薄羅餅)
青剛柳(山中皆有之亦柞類材中為弓)
梀(赤者葉細中為車輪白者葉圓木理堅緻其色亦中木椀刀柄之用)
煖木(明一統志海州衛出或云即黃藥木皮温厚可墊鐙心包弓抱細者中為鞭捍又薩哈連)
(烏拉出小煖木形類杉松木質尤堅入水年久化為安石可充砥礪之用)
茶條(質堅可為杖染皂勝於橡斗)
荆條(一云牡荆成叢疏爽故又名楚一種葉圓花紫枝柔細可為筐筥一種粗勁者名鐡荆條)
(根可為骲頭)
漆樹(通考百濟海島出黃漆樹似小棕樹而大六月中取汁漆物器若黃金其光奪目皮白葉)
(似椿花似槐木心黃深山有之但無採漆者)
楛(一名雉尾荆色赤中為矢世傳肅慎氏楛矢即此舊唐書靺鞨傳有角弓矢及楛矢)
皂莢樹(刺長皮潤結角如猪牙者入藥長而肥厚者多脂長而瘦薄者枯燥子黑)
山藤(木之類枝柔韌中為鞭桿)
六稜木(枝幹皆六稜最堅實)
明開夜合木(一名金銀柳結子如花至冬不凋木理細潤)
老鸛眼(一名鼠李木堅緻有花紋子赤黑如鴉眼皮可染色)
東瓜木(似柜柳皮色青名水柜柳質堅中為硯材按本地石可為硯者出年頂山及駱駝)
(洞然性滑瓦可為硯者出北鎮廟然性堅難磨得遼陽東上石橋金星礪石方可成器木可為)
(硯者即遼陽東瓜木也質輕易攜頗能下墨雖非奇玩亦自可珍)
㮦柃木(松漠紀開㮦柃木有文縷可愛多用為椀)
黃楊(木堅難長東北大山間有之)
棘(一名樲有赤白二種結子者名酸棗仁入藥不結子者為牛棘俗呼棗刺科)
白桵(爾雅謂之棫木高五七尺堅緻可為杖其果紅色核麻而扁仁入藥名蕤仁)
杜仲(山中有之皮薄不堪入藥)
凍青(寄生樹下葉微圓子赤凌冬不凋青葱可愛)
亮木(古木根莖所化夜視有光遇雨益明移置室中即可燭物山中往往有之)
銀木(明一統志載有此木)
雒常(晉書肅慎氏有樹名雒常皮可為衣雒常山海經作雄常按字書雒與洛通或音作額)
花類
長春(奉天吉林黑龍江皆有之柔條紛披黃花爛漫逐時開放)
迎春(經春即開又有探春春過始開亞於南中)
杏花(春夏之交開如錦繡較南方稍遲黑龍江杏李無成樹者地氣寒也)
桃花(有紅白粉紅諸色千山最勝又有碧桃花一種)
梨花(千山最勝每春望之亦如香雪海)
李花(松漢紀聞寧江州多草木如桃李之類皆成園至八月則倒置園中封土數尺覆其枝幹)
(季春出之厚培其根否則凍死春暮放花蕊細如雪種亦不一惟黑龍江絶少)
丁香(紫白二色生山原者名野丁香)
小桃紅(花色紅亞於碧桃)
金雀花(形如小雀黃色)
地檀花(杏黃色大如粉團)
雀兒花(黑龍江諸境有之色翡翠似鴛鴦菊而单蒂跗横枝上如鳥之翔又閃縀花以色名)
(似龍爪而小山丹而曲又有草芙蓉不知何以名葉細如皂莢花黃同菊瓣高者亭亭二尺許)
日竒花(類蝴蝶花而小一莖十數花辰收申放數必竒故名葉如萱黑龍江出)
垂絲海常(有絲下垂一種曰貼根植者甚稀)
牡丹(紅黃兩色俱有之契丹國志渤海富室往往為圓池植牡丹多至二三百本有叢生數十)
(幹者皆燕地所無)
芍藥(大金國志金太祖十四年生紅芍藥花北方以為瑞女真地向多白芍藥花皆野生絶無)
(紅者好事之家採其芽為菜以麪煎之凡待賓齋素則用之金人珍惜不肯妄設遇大賓縷切)
(數絲置楪中以為異品柯按今英莪門外獵場中有芍藥兩叢相對繁密葉鬱然猶存其下)
(不生雜草土人云凡鳥獸避跡不敢蹂踐花時人過之畏不採擷或有所犯必致疾病因名其)
(御製花地為花園詳見園詩序及注)
薔薇(有紅白色二種)
玫瑰(紅者可入食品黃者花微小俗通呼刺玫野開者花皆單瓣色紅子赤名山刺玫)
石榴(有紅白黃三種不結果者名番花石榴)
山丹(紅花六瓣一名紅百合其跗未開者乾之即紅花菜)
鳳仙(俗呼指甲草性能透骨子入藥)
木槿(朝開暮歛即詩之舜華)
萵苣蓮(即罌粟八月始花高尺許葉如萵苣生黑龍江者单瓣微紅中土人攜十層五色種)
(布輙變又名生菜蓮花有紅有白子入藥)
常梨花(黑龍江郊圃間皆有之土人繫繒條于上曰神所憑伏臘祠之有戕其枝者則怒不)
(知何所取義)
翠蛾眉(隨日側暎鮮妍有致)
蜀葵(花色不一俗呼黍菊花紫者可染色紅白者可治疾一種莖短花小而单者錦葵也俗呼)
(小黍菊又兔葵黑龍江土人呼曰鬼膾葵)
向日蓮(獨莖頂作黃花大如椀向日而轉亦名葵花又一種曰秋葵)
荷花(即詩之菡萏爾雅謂之芙渠今名蓮花有紅白二色)
雞冠(其形如雞冠有黃紅白數種)
素馨(本出福建今郊原有之黃白二色白者團而小香勝茉莉)
水桂花(細碎而香淡黃色)
旋覆花(爾雅謂之盜庚色深黃入藥又名六月菊)
蘐花(亦曰萱一名鹿葱喜生隂地花六出四垂乾則為金針菜相傳食之可以忘憂即詩所云)
(焉得蘐革言樹之背是也)
牽枝牡丹(花粉紅色蔓生俗呼串枝蓮)
扁竹蘭(花形三角即射干花)
山胭脂花(有紅黃紫白諸色又名粉團花俗呼茉苨花)
紅藍花(花可染色俗呼為紅花亦入藥)
馬纓(花如絨一名合歡其葉晝舒夜捲)
金盞(黃花如盞秋深猶茂)
玉簮(一名白鶴仙未開時如白玉搔頭黃紫者差小亦名玉簮)
捲丹(六出四垂大于山丹先結子枝葉間入秋開花于頂根如百合可充蔬)
石竹(枝如竹花色不一子入藥名雚麥)
金錢(色紫而圓落必以夜)
牽牛(蔓生花色不一吉林人呼為喇叭花子入藥)
曼陀羅(如牽牛花而大子如茄)
剪秋羅(有紅黃諸色四圍參差如剪)
秋海棠(入秋始花色亦嬌艷)
荷包牡丹(亦海棠類也花形似荷包鬚亦如穗)
百日紅(木本花如丁香又千日紅草本久而不萎)
醉八仙(紫如丁香)
蘭草花(葉如韭花粉紅色叢生莖上)
蔦蘿(蔓生葉如藻花紫紅色)
江西臘(花似菊色亦不一枝頗摇曳)
水葒花(高者丈餘多生下濕地詩隰有游龍即此今人園中往往植之)
繡毬花(叢生如毬)
菊(奉天地寒諸花皆後時惟菊開應節黑龍江菊花五月茁枝瘦弱八月移盆入室臨南忩下十)
(月花大如錢)
萬年菊(花葉類草芙蓉色黃枝柔蒙密延蔓一本可百餘花或曰即層瓣高麗菊也)
高麗菊(産朝鮮枝葉類萬年菊单瓣色黃赤相間如虎皮)
凍青花(葉如柳而圓新葉生舊葉始脱花紫色冬含蓓蕾春夏方開)
月季(亦曰月月紅又有十姊妹一枝數朵相簇)
菓類
松子(宋會要新羅出松子榛子松塔子契丹國志女真多産松實一統志諸山中最多率三歲)
(之中一歲大收山按本草松子出遼東及雲南今烏拉寧古塔中最多採取入貢通行各省)
(御製盛乾隆四十三年有松子恭載京土産詩十一曰)
(天章門)
榛子(香美甲于他省經荒火燒落者尤佳内務府採取入貢)
胡榛子(結子如榛殼大實小其木柔長)
温普(形似櫨味甘而酢俗呼曰温普乾隆四十三年有)
(御製盛京土産詩十二曰温普恭載天章門)
山樝(爾雅曰朹□梅土人呼為山裏紅佳者密餞入貢)
梨(唐書渤海傳果有樂遊之梨一統志醫巫閭山出香梨今千山及廣寧者為上接梨香水梨平)
(頂香或鮮或凍或密餞以時入貢又有羊奶馬奶諸名大者至半斤又有酸梨皮黑土人珍之)
(而酢梨乾梨麪皆以充貢)
香瓜(即甜瓜禮記為天子削瓜指此今禮部以時供)
(祀有瓜園向有銀皮瓜芝蔴粒高麗瓜諸名今密瓜尤佳蒂入藥名苦丁香)
西瓜(相傳種自回紇今種自雲南哈密來者味尤勝其味酸而子大者名打瓜專取子充用松)
(漢紀聞西瓜如扁蒲而國色極青翠經歲則變黃其瓞類甜瓜味甘脆中有汁尤冷予攜以歸)
(可留數月但不能經歲亦不變黃色有久苦目疾者曝乾服之而愈)
桃(出廣寧及千山者佳又黑龍江貢紅黑桃皮)
玉櫻(紅白相間其紅者曰朱櫻)
李(新唐書渤海傳果有九都之李今出奉天者種類甚多)
杏(奉天錦州諸山皆有之色味俱佳)
稠梨子(一名櫻額梨果形如野葡蔔而稍小色黑味甘澁梨乾入貢屑為麪暑月調水服之)
(可以止渴土人珍之)
山定子(密餞充貢)
栗(後漢書三韓傳出大栗如梨隋書百濟傳有巨栗今出千山者實小而味佳採以入貢)
花紅(實紅黃色密餞入貢㯽子似花紅而大秋子似花紅而小皆奈之屬有謂花紅即林擒者)
(恐誤)
棠梨(即杜梨味甘酸不一有赤白二種)
葡萄(園産者大而味佳有紫碧圓長之别山産者實小味酸有黑白二種其尤小而深黑者即)
(詩之奠今採入貢)
棗(返陽有之又有軟棗其按本草以左思賦君遷為軟棗一名丁香柿形如柿實小而長今此)
(地所産形如棗色青味甘蜜餞充貢蓋别一種也)
枸奈子(形如麥實小味酸色紅)
菱(一名芰色有紫有黑形有兩角三角四角佳者歲取以供)
(祀又六稜菱産黑龍江亦生芡實但所産甚稀)
蓮實(小于建蓮亦可入藥)
郁李(爾雅謂之棠棣今多生山原間子如櫻桃仁入藥奉天錦州等府凡郁李收實多者歲必)
(大熟二府之人常視為占候也)
銀杏(一名白果錦州府出)
蘋菓(花粉紅色菓紅碧相間)
沙菓(似蘋菓而小寧遠州海島寺中出蘋沙等菓最佳)
核桃(寧遠州有之)
山核桃(生楸樹上形似胡桃而長殼堅厚肉味頗勝)
文官菓(形如小香瓜五雜俎形如螺蓋别一種)
無花菓(不花而實生于枝葉之間)
安石榴(漢張騫使西域得塗林安石榴以歸又名海榴)
普盤(即木苺爾雅謂之箭蔓生實如桑椹而短色紅味甘酸)
桑椹(味甘酸色紫黑)
伊爾哈穆昆(出寧古塔叢生數寸莖端結菜色紅味甘而酸置器中少刻成水一名桃)
(花水俗呼高麗菜出愛琿者曰花水色赤如豆入口成液離枝十餘日輙化為水以蜜收為膏)
(充貢)
法佛哈(一名紅櫻即白桵菓)
密孫烏什哈(出吉林寧古塔木樹連綴而生形類櫻桃味微甘酸一名烏察拉齊)
龍葵(菓小而圓一名大茄)
燈籠菓(外垂絳囊中含赤子如朱櫻俗呼紅姑娘)
錦荔枝(一統志一名癩葡萄深黃色棄皮取瓤可充菓亦堪作蔬又名苦瓜)
歐李子(柔條叢生高二尺許花碎白實如小李味酸澁寧古塔愛琿皆有之)
杜實(産愛琿小而赤似桑菜味酸)
欽定盛京通志卷一百六
