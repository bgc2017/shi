欽定盛京通志卷三十一
城池
吉林各屬
吉林
寧古塔
白都納
三姓
阿勒楚喀
琿春
打牲烏拉
欽定盛京通志卷三十一
城池(三)
吉林各屬
吉林
城在奉天府東北八百餘里舊名船厰城康熙十
二年副都統安珠瑚監築南臨松花江東西北三
面竪松木為墻高八尺北面二百八十九步東西
二面各二百五十步每面一門城外週圍有池外
有土墻為邊邊墻東西亦依河岸週圍七里一百
八十步雍正五年於境内增設永吉州乾隆十二
年奉裁改設理事同知今存土城西仍一門東與
北各二門
(皇上東謹案乾隆十九年巡有)
(御製車駕至吉林得七言排律十二韻駐軍署詩吉林覽古雜咏詩俱恭載)驆吉林將
(天章門)
克爾素城(克爾素國語解見疆城形勝卷城西三百七十里週圍一里我)
(太祖高皇帝壬子年征烏拉部築木城於此今設汛焉克爾素原作赫呼蘇今譯改)
吉林境内歴代舊有城址
尼什哈城(尼什哈國語解見吉林山川卷城東十二里在尼什哈山上即鄂摩城週圍二)
(里南一門北二門城西一井木生其中旁有鯽魚池三石砌建自何年無考我)
(太祖高皇帝癸丑年攻克烏拉部撫降之)
綏哈城(綏哈國語解見吉林山川卷城西五十里週圍一里)
雅哈城(雅哈國語解見吉林山川卷城西三百十里週圍一百二十步)
葉赫城(葉赫國語解見吉林山川卷城西四百九十五里舊為葉赫貝勒所居週圍四里東)
(西二門又有葉赫山城在葉赫城西北三里週圍四里南北二門内有小城週圍二里南北二)
(門明時於其地置北關互市又有葉赫珊延府城與葉赫城相距里許週圍一百六十步門一)
(皇上東相傳皆葉赫所築乾隆八年廵有)
(御製望葉赫舊墟詩恭載天章門)
事蹟
謹稽
實錄葉赫之先蒙古國人姓土默特滅呼倫國所居璋地
之納喇部遂據其地因姓納喇後遷於葉赫河岸
號葉赫國其始祖星根逹爾罕生錫爾克明安圖
錫爾克明安圖生齊爾葛尼齊爾葛尼生楚孔額
楚孔額生台楚台楚生二子長清嘉努次揚吉努
兄弟各居一城綏服附近諸部哈逹國人多歸之
遂皆稱貝勒
太祖初如葉赫其貝勒揚吉努識
上為非常人曰我有幼女俟其長當奉侍
太祖因以禮聘馬甲申年明寧遠伯李成梁聽哈逹國䜛
搆誘清嘉努揚吉努兩貝勒至開原并從兵三百
皆殺之清嘉努子布齋揚吉努子納林布禄各繼
其父為貝勒李成梁率兵圍攻納林布禄所居東
城不克而歸乃與和好焉戊子年納林布錄送妺
來歸
太祖是為
孝慈皇后誕生
太宗皇帝辛夘年納林布禄遣使伊勒當阿拜斯翰來告
曰爾國人衆我國人寡可將額勒敏扎庫穆二地
以一與我
太祖諭曰我乃滿洲爾乃呼倫爾國雖大我豈肯取我國
即廣爾豈得分且土地非牛馬比豈可割裂分給爾等
皆執政之臣不能各諫爾主奈何靦顔來告耶既而葉
赫哈逹輝發三國貝勒復各遣使來
太祖宴之葉赫使人圖爾德起請曰我主有言欲相告恐
觸怒見責奈何
太祖曰爾不過述爾主之言耳所言善吾聽之出惡言吾
亦遣人以惡言報之吾豈爾責乎圖爾德曰我主云欲
分爾地爾不與欲令爾歸附又不從倘兩國興兵
我能入爾境爾安能蹈我地耶
太祖聞言大怒引佩刀斷案
諭曰爾葉赫諸舅何嘗親臨陣前馬首相交破胄裂甲經
一大戰耶昔哈達國蒙格布禄與其兄之子岱善自相
擾亂故爾等得以掩襲之何視我若彼之易也况爾地
豈盡設關隘吾視蹈爾地如入無人之境晝即未至夜
亦可來爾其奈何昔吾以
先人之故問罪於明明歸我喪歲輸金幣汝父見殺於明
曾未得收其骸骨徒肆大言於我何為也遂作書
命巴克什阿林察持往布齋使人迎見阿林察出書誦之
布齋曰吾既見書不必令吾弟見也阿林察曰我
主有命此書不令俱見勿歸布齋曰吾弟言辭不遜汝主
怒之良是但吾弟見書又恐有傷于汝耳阿林察
乃還未幾長白山珠舍哩部長裕楞額訥殷部長
藪穏色克什同引葉赫兵刦我東界洞寨羣臣入
告
太祖曰任彼刦之可也此不過我同國之人遠附葉赫刦
掠我寨耳水豈能越山而流火豈能踰河而然乎蓋水
必下流火必上然珠舍哩訥殷二路終當為我有也癸
巳年夏六月布齋納林布禄與哈逹烏拉輝發合兵刦
我瑚布察寨
太祖率兵擊之而遁秋九月布齋納林布禄復糾哈逹烏
拉輝發科爾沁錫伯卦勒察珠舍哩訥殷諸部兵
來侵
太祖擊敗九國之兵於古哷山布齋所乘馬觸木而仆我
兵名烏坦者趨而前踞其身刺殺之納林布禄與
其弟錦台什見布齋被殺皆痛哭而逃丁酉年納
林布禄錦台什及布齋之子布揚古遣使來告曰
吾等不道兵敗名辱自今以後願復締前好重以
婚媾布揚古請以妺歸
上錦台什請以女歸
上次子代善
太祖許焉具鞍馬鎧胄為聘更椎牛刑白馬誓盟
太祖諭曰爾等踐盟則已有渝盟者待三年不悛吾乃征
之未幾納林布禄背盟有穆哈連者引陣獲蒙古馬四
十匹來歸我國納林布禄奪其馬執送穆哈連於蒙古
又以錦台什所許我國貝勒代善之女適蒙古喀
爾喀部貝勒齋賽癸夘年
孝慈皇后疾篤思見母
太祖遣使至葉赫迎之納林布禄不許止令僕人南泰來
視
太祖曰汝葉赫諸舅無故掠我瑚布察寨又率九國之兵
侵我自悔起兵開釁之罪刑馬歃血祭
天盟誓願聫姻通好旋即背盟以既許歸我之女改適蒙
古今我國妃病篤欲與母决又不許是終絶我好也既
如此兩國當復相仇我將問罪汝邦築城汝地矣甲辰
年春正月
太祖率兵征葉赫攻克璋城及阿齊蘭城取其七寨俘二
千餘人而還癸丑年春正月
太祖滅烏拉國布占泰逃奔葉赫時納林布禄已卒
太祖遣使諭錦台什布揚古曰昔我陣擒布占泰赦其死
而贍養之又妻以三女輙敢以恩為仇是以問罪往征
削平其國今投汝汝其執之以獻使者凡三往錦台什
布揚古不從秋九月
太祖率兵四萬征之有逃卒至葉赫洩軍期葉赫遂盡收
散處居氏其烏蘇城以痘疫未收我兵圍之
太祖諭城中人曰降則贍養之不降則進攻城中人曰大
國兵衆豈我等所能禦苟撫我我曷為不降其城
長瑚什穆繖坦遂開門降匍匐謁見
太祖酌金巵飲之各
賜冠服葉赫所屬璋城吉當阿城雅哈城克爾素城和敦
城喀布齋賚城鄂吉岱城及屯寨凡十九處盡焚
之收烏蘇城降衆三百戶而還錦台什布揚古使
人愬於明曰哈逹輝發烏拉三國滿洲已盡取之
今復侵我葉赫其意欲削平諸國即侵取遼東以
建國都將使開原鐵嶺為牧馬之埸矣明乃遣遊
擊馬時楠周大岐率練習火器者千人守衛葉赫
東西二城
太祖聞之欲致書於明遂
躬詣撫順所城庚辰夘刻行至古哷城之野日之兩旁有
青赤二色祥光對照如門
太祖見之率衆拜其光乃止翼日至撫順所遊擊李永芳
出城三里外迎
太祖以禮接之永芳𨗳入教場
太祖以書與永芳曰昔葉赫哈逹烏拉輝發蒙古錫伯卦
勒察珠舍哩訥殷九國於癸巳歲合兵侵我我是以興
師禦之
天厭其辜我師大捷斬葉赫貝勒布齋生擒烏拉貝勒布
占泰以歸逮丁酉歲刑馬歃血以盟通婚媾無㤀舊好
詎意葉赫渝棄前盟將已字之女悔而不與至布占泰
我所恩養者也反以德為仇故伐之而殱其兵取其國
布占泰子然一身奔於葉赫我索取之又不我與此我
所以征討葉赫也我與汝國何嫌何怨欲相侵耶
太祖既與書永芳遂還乙夘年貝勒大臣等聞葉赫欲以
布揚古所許我國之妹適喀爾喀部貝勒巴哈逹
爾罕之子莽果勒岱皆憤怒請曰葉赫女既為
上所聘又將以適蒙古無禮莫甚焉宜乘其許而未行急
發兵攻其城而取之
太祖諭曰征討國之大事若以負婚之故怒而興師則未
可也蓋此女之生釁所由起實非偶然哈逹輝發烏拉
三國皆因此女興兵搆怨相繼滅亾是此女召釁亾國
已有明騐今明又助葉赫
天殆欲亡葉赫以激怒我而啟大釁也若奮力征之縱得
此女徒至不祥即歸他人亦不永年吾知此女之流禍
已盡死期將至矣諸貝勒大臣仍欲興師堅請
太祖曰使我因此發怒興師征討汝等猶當諫止吾早已
洞徹事機釋然于中置諸度外汝等何反堅請不已耶
吾無憾汝等何憾焉吾斷不勞師動衆也尋葉赫以此
女嫁蒙古未一年果亡諸貝勒大臣請興師征明
曰此女年已三十有三受我國之聘垂二十年因
明國興兵衛助葉赫錦台什布揚古恃其勢遂與
蒙古今征明宜也
太祖曰明恃勢横行抗違
天意使我今日仗義伐明
天必佑之
天佑我可以克敵但我國儲積未充縱得其人民必無以
養之恐我國人民反致損耗惟及是時撫輯我國固疆
圉修邊備重農積穀為先務耳天命四年春正月
太祖命大貝勒代善率大臣十六人兵五千往守扎喀關
以防明兵
親統軍征葉赫深入其界自克伊特城尼雅罕寨距葉赫
城東十里克大小屯寨二十餘其逃奔入城者盡
追擒之又取葉赫所屬蒙古遊牧畜産整兵而還
離葉赫城六十里駐營翼日班師先是錦台什布
揚古聞我兵往征遣使向明開原總兵馬林告急
馬林率兵出葉赫城四十里見我國兵勢強盛不
敢戰而退三月明兵四路來侵錦台什布揚古欲
助明引兵至開原中固城聞明兵已大敗乃還秋
八月
太祖統軍征之時
太祖已取明開原鐵嶺葉赫貝勒錦台什居東城布揚古
居西城葉赫偵者馳告曰滿洲兵至矣葉赫人皆
驚擾屯寨居民近者避入城遠者匿山谷我軍先
馳向西城布揚古偕其弟布爾杭古率兵出城西
門陟岡鳴角鼓噪望見我軍旌旗劍戟如林隊伍
整肅前後絡繹自度弗能禦倉皇入城諸貝勒遂
督兵圍之
太祖親統軍圍東城先破其郛軍士薄城布列梯楯呼錦
台什出降錦台什不從答曰吾非明兵比等大夫
也肯束手歸乎與其降汝寧戰而死耳
太祖遂督兵攻城兩軍拒戰矢如雨雹城上發火器擲巨
石滚木我軍冐矢石穴其城城墮遂入城敵衆皆
敗潰
太祖遣人執幟禁約軍士毋得妄殺又使人持
上黃蓋傳
諭城中降免死於是城中兵民俱降錦台什携其妻及幼
子登高臺我兵圍之呼曰汝降速下否則進攻錦
台什曰吾戰不能勝城破困於家縱再戰豈能勝
乎汝
皇子四貝勒吾妺所生也得相見聞其盟言吾乃下時
四貝勒攻西城
太祖召之至
命曰爾舅有言待汝至乃下汝往彼下則已不下以兵毁
其臺
四貝勒既至錦台什曰吾與甥未識面真偽烏能辦我國
大臣費英東額駙逹爾漢曰汝視常人中有如我
四貝勒魁梧竒偉者乎汝國使者必嘗語汝何難識别耶
若仍不信曩者我國議和之時曾以媪往媪乳汝
子德勒格爾今尚在盍令視之錦台什曰何用媪
為也觀此子辭色似未承
父命善遇我也特誘我下臺而見殺耳吾石城鐵門既失
困守此臺縱戰不能勝但吾祖父世居斯土我生
於斯長子斯則死于斯而已
四貝勒曰汝疲勞百姓至于數年所築重城今皆摧破獨
據此臺何為也汝欲誘人至此與汝并命孰肯如汝之
意耶汝如何曰得我活汝盟言汝方下也豈戰不能擒
汝而與汝盟歟吾已在此汝下引汝往見
父皇生殺惟
父皇命且汝當日之意將欲翦滅親戚我屢欲和好遣二
三十人至汝國汝輕視我國謂懼而求和殺我使臣或
羈留焉致有今日傾覆之禍若
父皇念汝惡則戮汝倘不念汝惡以吾之故貸汝汝生矣
凡勸諭者再三錦台什仍執前言不下
四貝勒曰舅言吾來即下吾乃來若下速下引見
父皇否則吾往矣錦台什曰姑勿往吾先令親臣阿爾塔
什往見
上察言觀色而回吾乃下遂令阿爾塔什來見
太祖諭責之曰離間諸舅與我為難致明人舉兵四十萬
來非汝也耶念此宜誅汝事既往不汝咎耳汝還語貝
勒與偕來阿爾塔什還勸錦台什不從曰聞吾子德勒
格爾被創在家召之來吾與相見乃下
四貝勒召德勒格爾至與相見德勒格爾謂其父曰我等
戰既不勝城又破今居此臺欲何為盍下臺生死
聽之勸諫再四錦台什終不從
四貝勒欲縳德勒格爾德勒格爾曰吾年三十六乃於今
曰死耶殺之可也何縛焉
四貝勒以其言奏
太祖曰子勸父降而不從父之罪也父當誅勿殺其子遂
引德勒格爾見
太祖
太祖以所食賜
四貝勒與同食
諭曰此爾之兄也善遇之錦台什妻因其夫不下携幼子
趨下錦台什引弓從者復環甲待我兵持斧斤毁
其臺錦台什縱火焚屋宇盡燬我諸將謂錦台什
已死令毁臺之兵退還火燎錦台什身自下為我
兵所執縊殺之時諸貝勒圍西城招降不從會東
城已破布揚古布爾杭古大懼使人來告願降以
懷疑不敢出大貝勒曰始令汝降汝不從大兵至
此豈舍汝去乎吾以汝為外兄弟愛而欲生之故
令汝降若戰則汝等盡死于我之小卒手降則生
矣果願降恐兄弟偕來或被殺盍令汝母先來汝
母吾外姑也豈執婦人而殺之乎布揚古布爾杭
古復使人來曰吾等降汝盍留盟言與吾等約汝
歸吾仍居此城大貝勒怒曰何復為此言也既破
東城豈力不能拔西城聽汝等居此而去乎速降
則已否則
父皇至必攻克爾城克城之後汝等駢首戮矣布揚古布
爾杭古乃令其母來大貝勒以禮接見其母曰汝
無盟言故吾二子懷疑而懼耳大貝勒乃以刀劃
酒誓曰若汝等降而我殺之殃及我若我既誓而
汝仍不降殃及汝等汝等不降破汝城必殺無赦
酒飲其半分其半送布揚古布爾杭古飲之遂開
門降大貝勒引布揚古見
上布揚古復勒馬立大貝勒挽其轡曰爾殆非丈夫耶言
既定又立此躊躇何為也乃來見布掦古跪不恭
僅屈一膝不拜而起
太祖親以金巵賜之酒不恭如初屈一膝偏向酒不竟飲
沾唇而已又不拜而起
太祖諭大貝勒曰引爾婦兄去回彼西城是日
太祖深念久之謂吾既不念舊惡欲留而豢養之貸其死
子以生全未見有喜色仍仇怨且拜跪亦不少屈此人
可豢飬耶是夜
命縊殺之其弟布爾杭古以大貝勒故宥其死助葉赫防
守之明遊擊馬時楠及兵一千盡殺之葉赫所屬
各城俱降其官員及軍民皆弗罪父子兄弟夫婦
親戚不令離散什物毫無所取徙其人而還悉予
廩給並田廬器用無馬者千人並給以馬布爾杭
古德勒格爾及錦台什次子尼雅哈尋受爵職予
世襲
索勒和城(索勒和國語解見奉天府山川卷城西五百五十五里週圍八十步門一)
那丹佛哷城(那丹國語解見吉林山川卷佛哷圍底旗也城南二百六十里東西二面)
(各四百步南北二面各三百步城外有重濠門四内有一小城四面各二百步東西二門)
輝發城(城南三百七十里在吉林峯之上週圍二百步門一人有輝發峯城在輝發峯西北)
(週圍四里南北各二門輝發河城在瀨河山坡上四面各二十步門一乾隆十九年)
(皇上東廵過此有古登輝發故城再賦詩俱恭載御製輝發故城懷)
(天章門)
事蹟
謹稽
實錄輝發之先本姓伊克得哩黑龍江岸尼瑪察部人有
星古禮者自黑龍江載木主遷於扎嚕居焉因呼
倫國之噶揚阿圖謨圖二人居于璋地姓納喇欲
附其姓殺七牛祭天改姓納喇是為輝發始祖生
子備臣備臣生納靈阿納靈阿生拉哈都督拉哈
都督生噶哈禪都督噶哈禪都督生齊訥根逹爾
罕齊訥根逹爾罕生旺吉努招服附近諸部築城
于輝發河邊扈爾竒山號輝發國時蒙古察哈爾
國扎薩克圖圖們汗自將圍其城不克而還旺吉
努卒孫拜音逹哩殺其叔七人自為貝勒癸巳年
拜音逹哩為葉赫貝勒布齋等所誘四國合兵刦
我瑚布察寨尋又九國合兵來侵
太祖擊敗之古哷山拜音逹哩見布齋為我兵所殺驚懼
逃歸乙未年
太祖率兵攻其多壁城斬城守克充額蘇蒙額二人而還
丁酉年遣使來乞盟既而拜音逹哩族衆叛歸葉
赫其部下又欲叛拜音逹哩聞之以其臣七人之
子來質乞援兵
太祖發兵千人助之葉赫貝勒納林布禄搆拜音達哩曰
爾若索還爾質子吾即反爾叛族拜音逹哩信之
乃曰吾其中立于滿洲葉赫二國之間乎遂取回
所質七臣之子以己子與納林布禄為質而納林
布禄竟不歸其叛族拜音逹哩遣其臣來告曰吾
前者誤為納林布禄所誑今欲乞
恩賜我婚
太祖允之後拜音逹哩背約不娶
太祖遣使謂曰汝昔助葉赫二次來侵我宥爾罪復許爾
婚今背約不娶何也拜音逹哩納曰俟吾葉赫質子歸
乃娶耳旋築城三層以自固後
太祖復遣使謂曰爾質子既歸今將何如拜音逹哩以堅
城足恃遂負約丁未年秋九月
太祖率兵圍其城克之誅拜音逹哩及其子招降其衆乃
班師旺吉努之孫通貴康喀勒等並授職世襲
烏蘇城(蒙古語烏蘇水也城南七里里週圍二里門濠莫考我)
(太祖高皇帝癸丑年征葉赫部撫降之詳見葉赫城注城南曰烏爾古辰路訥殷路北即古蘇完地)
佛多和城(佛多和國語解見吉林山川卷城南八百四十里週圍一里我)
(太祖高皇帝癸巳年𠞰訥殷部長于此)
佛勒和城(國語佛勒鎚子也城北三十三里週圍三里舊為佛索諾貝勒所居門一)
富勒哈城(富勒哈國語解見夲天府山川卷城北五十里週圍八十步門一我)
(太祖高皇帝癸丑年征烏拉部撫降之)
烏拉城(烏拉國語解見建盡沿革卷城北七十里混同江之東即遼時寧江州故址舊為布)
(占泰貝勒所居週圍十五里門四内有小城週圍二里東西二門城内有土臺高八尺週圍一)
(百步)
事蹟
謹稽
實錄烏拉之先以呼倫為國號姓納喇其始祖名納齊布
禄四傳至都勒喜生子二長克什訥都督次古對
珠顔古對珠顔生泰蘭泰蘭生布延布延收服附
近諸部築城於烏拉河岸洪尼地國號烏拉衆稱
為貝勒生二子長布罕次博克多布延卒子布罕
繼之布罕卒子滿泰繼之癸巳年夏六月滿泰為
葉赫貝勒等所誘合兵刦我瑚布察寨
太祖率兵擊之而遁秋九月滿泰之弟布占泰隨葉赫哈
逹貝勒等九國合兵来侵
太祖擊之古哷山九國兵皆敗遁葉赫貝勒布齋為我兵
所殺明日有卒擒一人至告曰吾獲一人將殺之
彼大呼勿殺願自贖因縛之來
太祖問曰爾何人也對曰烏拉貝勒滿泰之弟布占泰也
恐見殺未敢明言生死惟
命遂叩首
太祖曰汝等九部會兵侵害無辜
天厭汝等昨已擒斬布齋彼時獲爾亦必殺矣今既見汝
何忍殺語曰生人之名勝於殺人與人之名勝於取人
遂解其縛
賜猞狸猻裘贍養之丙申年
太祖遣大臣圖勒坤黃占博勒寬斐揚占送之歸時烏拉
貝勒滿兵與其子往所屬蘇斡延錫蘭地並以滛
人妻被殺及布占泰至滿泰之叔興尼雅欲殺之
因我國衛送二大臣嚴為防護不能害興尼雅奔葉
赫圖勒坤黃占等立布占泰為烏拉國主乃還布
占泰遣使乞盟感
上再生恩事如父以妺妻貝勒舒爾哈齊尋率三百人來
謁
太祖妻以舒爾哈齊之女
賜敕書十道甲胄五十副禮遣之未幾布占泰背盟以我
國所屬瓦爾喀部之安楚拉庫訥河二路衆所推
服之三人送葉赫貝勒納林布禄引其使招誘安
楚拉庫訥河二路戊戍年
太祖命貝勒禇英巴雅喇大臣費英東噶蓋率兵一千征
安楚拉庫路取屯寨二十餘盡招徠其人民
賜禇英號洪巴圖魯巴雅喇號卓哩克圖丁未年春正月
瓦爾喀部費優城長策穆特赫來朝告曰吾等因
地方遥阻附烏拉烏拉貝勒布占泰遇吾等虐甚
乞移家來附
太祖命貝勒舒爾哈齊褚英代善大臣費英東侍衛扈爾
漢率兵三千至費優城徙之時夜陰晦軍中大纛
之上有光衆為異捫視無有復樹之光如初舒爾
哈齊曰吾自幼從
上征討所歴之地多矣未見此異其非吉兆耶欲還兵褚
英代善曰或吉或凶兆已定吾等何所見而遽還
將何以報命吾
父邪遂决意前進至費優城盡收環城屯寨凡五百戶今
扈爾漢率兵三百護之先行布占泰發兵萬人邀
諸路扈爾漢見之令五百戶結寨山巔以兵百人
衛之使人馳告後隊諸貝勒是夕烏拉兵萬人我
國扈爾漢兵僅二百人各據山一面結營相持翼
日烏拉以萬人攻我二百兵我國大將揚古利馳
至先衆奮擊斬烏拉兵七人我兵止傷一人烏拉
兵退渡河登山畏懼不敢前兩軍相向駐營日過
午我國後隊諸貝勒兵悉至見烏拉兵衆褚英代
善策馬而前諭衆曰吾
父每有征伐無不摧堅䧟敵今雖未親履行間而我等奉
命來此爾衆何憂昔布占泰來侵我國我國擒而縛之吾
父宥其死復豢飬之歸主其國為時未久人猶是人魯從
吾手而釋非有天幸得脱也今豈不能再縳之耶
彼兵雖多我國荷
天眷仗
天威吾
父威名夙著破敵兵必也衆軍士皆曰願效力遂渡河禇
英代善各率兵五百分二路緣山奮擊烏拉兵大
敗代善追及烏拉統兵貝勒博克多從馬上以手
攫其胄而斬之時天氣晴明忽陰晦大雪寒洌被
傷敵兵棄甲逃者僵仆甚衆是役也陣斬博克多
及其子生擒貝勒常住與貝勒瑚哩佈斬三千級
獲馬五千匹甲三千副師還
太祖賜舒爾哈齊號逹爾漢巴圖魯以褚英遇大敵率先
擊敗其衆
賜號阿爾哈圖圖們以代善陣斬博克多又與兄弟並進敵
賜號古英巴圖魯戊申年
太祖命貝勒褚英阿敏率兵五千征烏拉國圍其伊罕山城
克之斬千人獲甲三百俘其衆以歸時烏拉貝勒布
占泰與科爾沁貝勒翁阿岱合兵出烏拉城二十里
遥望我軍知不能敵遂相約而還布占泰因失伊罕
山城大懼始遣使修好乞盟執葉赫貝勒納林布禄
屬下五千人送我使臣殺之尋又背盟侵我國所屬
窩集部之瑚爾哈路者再壬子秋九月癸丑
太祖率兵征之庚申
太祖張黃蓋鳴鉦鼓沿烏拉河而行布占泰率兵迎戰至
河濱見我兵甲胄鮮明士馬精強軍勢甚盛烏拉
兵人人惴恐無鬭志
太祖遂沿河岸而下克其臨河五城又取金州城駐營其
城在布占泰所居大城河岸之西距城西門二里
許冬十月辛酉朔
太祖以太牢告
天祭纛駐兵三日布占泰晝則率兵出城相持河岸夜則
入城休息諸貝勒請渡河擊之
太祖曰毋作此浮面取水議也當為探原之論耳譬伐大
木豈能遽摧必以斧斤斵而小之然後可折今以勢均
力敵之大國欲一舉而取之能盡如吾願乎我且削其
所屬外城獨留所居大城外城盡下則無僕何以為主
無民何以為君乎遂率師毁其六城焚其廬舍糗糧移
駐于富勒哈河渡口布占泰使人來告曰
上乘怒興兵至此今
上怒已息乞留一言而歸又親率其臣六人乘舟止河中
跪而乞曰烏拉國即
父皇之國也幸勿盡焚糗糧叩首哀籲不已
太祖擐甲乘馬率貝勒大臣出衆軍前立馬河中水及馬
腹
諭責布占泰曰我昔擒汝於陣貸汝死贍養汝俾主烏拉
國以女妻汝許汝盟誓者七汝藐忽
天地屢背誓言再侵吾所屬瑚爾哈路欲奪吾所聘葉赫
女又以鳴鏑射吾女吾以女歸汝異國義當尊為國妃
何得陵暴至此我愛新覺羅由
上天降生事事順
天命循天理數世以來遠近欽服從不被辱于人汝即
不知百世以前事豈十世以來之事亦不知耶若我
女有過汝宜告我無故被辱他國且不受况我國乎
古人云寧損其骨無損其名我非樂有此舉乃汝負
恩悖亂是以聲罪致討耳布占泰對曰此必有人離間
俾吾父子不睦其語皆偽傳也布占泰之臣拉
布泰從旁率爾進言曰
上既因此而怒何不遣使來問
太祖責拉布泰曰我部下豈少汝輩人耶尚謂辱吾女為
誣奪吾所聘女為妄言乎凡事未實則湏問既實矣又
何問焉此河無不冰之日吾兵無不再來之理汝口雖
利能齒吾刃乎布占泰大懼止拉布泰勿言布占泰弟
喀爾喀瑪請曰乞
上寬賜一言而行
太祖曰汝果無此事以汝子及大臣子為質始鑒汝誠不
然吾不信也遂回營駐烏拉國五日還兵至烏拉河邊
伊瑪呼山岡以木為城留兵千人守之癸丑年春春正
月
太祖聞布占泰以其子綽啟鼐及十七臣之子送葉赫為
質復
親率大兵往征之時布占泰期以正月丙子送其子質葉
赫而我兵先一日至攻取烏拉遜扎塔城督兵進
克郭多鄂摩二城翼日布占泰率兵三萬越富勒
哈城列營時統軍貝勒大臣皆欲戰
太祖止之曰征伐大國豈能使人遽無孑遺乎仍以前言
申
諭之貝勒代善阿敏大臣費英東額亦都安費掦古額駙
何和哩侍衛扈爾漢及諸將皆奮然曰我士飽馬
騰利在速戰所慮者布占泰不出耳今彼兵既出
平原廣野可一鼓擒也
太祖曰我仰荷
天眷自用兵以來雖遇勁敵無不單騎突陣斬將搴旗今
日之役我何難率爾等身先摶戰但恐貝勒諸大臣或
致一二被傷實深惜之故欲計出萬全非有所懼而故
緩也爾衆志既孚即可決戰因
命取鎧胄被之貝勒大臣及諸將聞
上言皆踴躍傳令軍士盡甲
太祖遂定策
諭軍士曰儻蒙
天眷佑破敵衆即乘勢奪門克其城毋使復入於是我軍
前進布占泰率兵三萬由富勒哈城而來令軍士
步行列陣以侍兩軍距百步許我兵亦下馬步戰
矢交發如雨呼聲動天
太祖奮然挺身而入諸貝勒大臣率軍士鼓勇縱擊大敗
烏拉兵十損其六七餘皆棄兵甲逃竄遂乘勢奪
門
太祖登西門樓城上悉樹我軍旗幟布占泰所率敗兵不
滿百人急還城下見我軍旗幟大驚而奪復遇貝
勒代善率精兵邀擊之布占泰勢不能敵遂遁又
損兵過半餘皆潰走布占泰僅以身免投葉赫國
而去我軍獲馬匹甲胄器械無算盡收撫其所屬
城邑駐軍十日大賚有功將士烏拉敗兵來歸者
悉還其妻子僕從編戶萬家其餘俘獲分給衆軍
乃班師布延之族裔及滿泰布占泰之子孫授官
職者甚衆
薩爾巴禪城(國語薩爾巴禪盔簷也城北七十里週圍一里門一)
古城(城北八十四里週圍一里門一又有二一在城西南五十里東西各八十步南北各一百)
(步門四一在城西南五百餘里週圍八十步門一俗皆稱為古城不知何代所築)
錫蘭城(錫蘭國語解見吉林山川卷城北八十七里週圍二里門一)
蘇斡延城(蘇幹延國語解見奉天府山川卷城北一百十里週圍二里門一人混同江中)
(蘇斡延島上有城週圍一里門一)
噶哈城(噶哈國語解見吉林山川卷城北一百七十里週圍一里城東有法勒瑪哈達哈達)
(國語解見京城卷)
伊蘭茂城(伊蘭茂國語解俱見吉林山川卷城東南七里在伊蘭茂山上週圍一里餘東)
(北二門城外東西南三面有郭週圍二里門一)
呼嚕城(呼嚕國語解見吉林山川卷城西南五百里週圍二百四十步東西二門)
錫伯城(錫伯國語解見吉林山川卷城西南五百餘里週圍一百二十步北二門)
邦塞城(城西南五百餘里週圍八十步門一國城南曰巴延鄂城西曰珠嚕莽堪巴延語)
(解見疆域形勝卷鄂珠嚕見吉林山川卷)
呼濟城(呼濟國語解見吉林山川卷城西南五百十里週圍一百步門一以上諸城建自)
(何代俱無考)
棟鄂城(城西南五百二十里週圍九里東西六里南北三里門四舊為棟鄂部長魯克素居)
(此所築)
事蹟
謹稽
實錄初我國六祖寳實次子阿哈納往聘薩克逹路長巴
斯翰之妺為妻巴斯翰謂阿哈納家貧不許旋以
妻棟鄂部長克徹巴顔之子額勒吉後額勒吉往
巴斯翰所還至阿布逹哩岡為額圖阿嚕部下九
賊所殺克徹巴顔曰往者寧古塔阿哈納欲聘之
女吾子娶之故被殺也哈逹萬汗遣人告克徹巴
顔曰爾子乃額圖阿嚕部下九賊殺之我擒以與
爾復爾仇爾歸附我克徹巴顔曰此必寧古塔人
誑言耳何不以金帛饋哈逹執九賊與我我必倍
償其金帛三祖索長阿聞其語潜遣人紿之曰爾
子乃我部下人所殺爾以金帛與我我當為爾殺
此仇人克徹巴顔曰哈逹萬汗言額圖阿嚕部下
九賊殺吾子今云爾部下人殺吾子皆爾寧古塔
人誑我也遂成仇怨引兵侵掠寧古塔東南二路
諸貝勒幾不能支與
景祖議曰我等同
祖所生分居十二處勢渙散當聚族而居其相保守既定
議三祖索長阿次子烏泰不從曰一處何可居也
將不為孳息畜産計乎今不必聚居借居於哈逹
萬汗便哈逹萬汗烏泰婦翁也於是借兵攻棟鄂
部者再獲其數寨初寧古塔諸貝勒與哈逹萬汗
互為婚媾聲勢相埒自借兵後乃示弱焉及
太祖起兵討尼堪外蘭既攻克圖倫城長祖德世庫二祖
留闡三祖索長阿六祖寳實之子孫忌
太祖英武同謀加害弗遂六祖寳實長子康嘉借兵哈逹
萬汗以渾河部兆嘉城長理岱為嚮𨗳刦我瑚濟
寨而去分所獲於中途
太祖部將安掦古率十二人追及之奮勇突然衝入敗哈
逹兵斬四十餘人盡獲所掠而還甲申年春正月
太祖率兵征兆嘉城途遇大雪至噶哈嶺路險峻難登諸
叔暨諸兄弟勸勿進兵
太祖曰理岱我同姓兄弟乃自相戕害反為哈逹嚮𨗳豈
可恕耶遂鑿山為磴軍士鱗次立以繩束其馬曳之踰嶺
至兆嘉城下三祖索長阿第四子龍敦豫使人潛
告理岱理岱鳴角集兵登城以待衆復請曰彼有
備未易攻姑旋師
太祖曰吾固知其有備而來何遽還耶遂督衆圍城攻克
之擒理岱宥其死而贍飬之先是棟鄂部諸貝勒
聞我國擊敗哈逹兵因集議曰昔寧古塔貝勒借
哈逹兵攻我取我數寨今彼與哈逹國相仇吾等
宜乘機攻之用蟒毒淬箭為攻具適其部内亂
太祖聞之與衆計曰棟鄂部内亂宜往攻衆諫曰兵未可
輕入其境幸而勝誠善倘有失奈何
太祖曰俟彼加兵於我何如乘機先發衆乃曰善秋九月
太祖率兵五百征之其貝勒阿海巴顔聚兵四百於所居
齊吉逹城閉城以守我兵至圍攻其城縱火焚城
樓及村中廬舍城遂䧟會大雪罷攻
命衆先還留十二人以從伏濃烟中城内謂兵已退引衆
出
太祖邀擊之斬四人獲甲二副會完顔部之遜札沁廣衮
來請曰翁鄂洛吾仇也曾為所縛乞以一旅助我
破之
太祖念既興兵至此宜乘此戡定一方遂率兵夜馳赴之
遜札沁廣衮有兄子岱度墨爾根密使人通於翁
鄂洛城故豫知我軍至收其兵衆入城我軍亦縱
火焚城樓及村中廬舍
太祖乘屋巔射城中城中鄂爾果尼潛射
太祖傷首貫胄
太祖拔箭見敵趨過即以所拔箭從烟突隙處迎射之貫
其股應弦而踣
太祖創流血至足猶鏖戰不已敵復有洛科者乘烟熖中
潛發一矢中
太祖項砉然有聲穿鎖子甲護項鏃捲如鈎拔之血肉迸
落衆競趨而前欲登屋扶掖
諭止之曰爾勿來恐為敵窺吾當徐下時項下血湧如注
以一手捫創一手拄弓而下二人掖而行忽迷仆
諸臣皆大驚相怨咎少甦裹創迷而復甦者數次
甦輙飲水凡一晝夜血猶不止裹創厚寸餘至次
日未時血始止於是棄垂下之城而還
太祖創愈復率兵攻克翁鄂洛城獲鄂爾果尼及洛科諸
臣請誅之
太祖曰兩敵交鋒志在取勝彼為其主乃射我今為我用
不又將為我射敵耶如此勇敢之人若臨陣死於
鋒鏑猶將惜之奈何以射我故而殺之乎遂授鄂
爾果尼洛科官各轄三百人諸臣皆頌
上大度云戊子年夏四月
太祖至洞城之野有乘馬佩弓矢過者
太祖問左右曰誰也左右曰此棟鄂部人善射部中無出
其右所稱善射紐翁錦是也
太祖召之至指百步外柳
命射之紐翁錦發五矢中其三上下相錯
太祖發五矢皆中衆視之五矢所集僅五寸許鑿落塊木
五矢始出共歎為神技云尋有棟鄂部長克徹
巴顔之孫何和里率部衆來歸
太祖以長女妻之授為一等大臣
小石城(城西南五百二十里在安巴和托峯下週圍八十步門一建自何代無考安巴國)
(語解見奉天府山川卷和杞見吉林山川卷)
哈逹新城(哈逹國語解見京城卷城西南五百三十里在伊徹峯上週圍一里初哈逹貝)
(勒自開原界内遷城遷居於此故名又有哈逹石城在伊徹峯西週圍二百四十步門一相傳)
(亦為哈逹貝勒時所築)
事蹟
謹稽
實錄哈逹之先本呼倫國姓納喇其始祖名納齊布禄生
尚延多爾和齊尚延多爾和齊生嘉瑪喀碩珠古
嘉瑪喀碩珠古生綏屯綏屯生都勒喜都勒喜生
克什訥都督克什訥都督生子二長徹徹穆次旺
濟外蘭克什訥都督為族人巴岱逹爾罕所害徹
徹穆之子萬奔錫伯部相近之綏哈城旺濟外蘭
奔哈逹主其部後被害其子博勒寬沙津殺父仇
至哈綏城迎兄萬至哈逹為部主萬攻取附近諸
部遠者又招徠之其勢乃盛葉赫烏拉輝發及渾
河部俱屬之遂稱為汗既而黷貨無厭民不堪命
多叛投葉赫先附諸部亦皆携貳萬汗卒子瑚爾
罕繼之甫八月卒弟康古嚕繼之尋亦卒弟蒙格
布禄繼之癸巳年夏六月蒙格布禄為葉赫貝勒
布齋等所誘合兵刦我瑚布察寨
太祖率兵追之設伏於途少引兵亦略哈逹國富勒嘉齊
寨其兵來
太祖欲引敵至伏兵處令我兵前行獨殿後誘之俄而敵
兵三人聫騎揮刀追逼又一人揮刀迎擊於前
太祖念兵刃自後至猶可避自前至恐傷面目及手遂引
弓射前至者其人在右發矢未便因回身從馬項
下射之中馬腹遂逸去其三人乘發矢時掩至
太祖乘馬驚躍幾墜賴右足據鞍得復乘遂射蒙格布禄
馬仆地其從者易馬與乘之遁歸
太祖率騎兵三人步卒二十人追擊斬十二人獲甲六副
馬十八匹乃還秋九月蒙格布禄復為布齋等所
誘九國合兵來侵
太祖擊敗之古哷山蒙格布禄見布齋為我兵所殺驚懼
逃歸丁酉年遣使來乞盟願復修前好戊戌年哈
逹城北溪中流血己亥年蒙格布禄與葉赫搆兵
力不能敵以三子來質乞援
太祖命大臣費英東噶蓋率兵二千助哈逹駐防其地葉
赫貝勒納林布禄聞之搆明開原通事代為齎書
誘蒙古布禄曰爾若執滿洲來援二將索還所質
三子盡殺其兵二千我妻汝以所求之女修前好
焉蒙格布禄惑其言約於開原城定議
太祖聞之遂率兵征哈逹貝勒舒爾哈齊請為先鋒自試
太祖令率兵一千為前隊既至敵兵出拒舒爾哈齊按兵
不動告曰彼兵出矣
太祖曰豈謂此城無兵而來耶遂督兵進擊時舒爾哈齊
兵填擁於前
太祖麾之使開路塞不能入乃沿城而行城上發矢石軍
士多被傷者
太祖督兵攻克其城太將揚古利生擒貝勒蒙格布禄馳
告
太祖命勿殺
賜以所御貂帽及豹裘贍養之盡招服哈逹屬城器械財
物無所取室家子女完聚如故悉編入戶籍遷之
以歸
太祖以女妻蒙格布禄之子烏爾古岱明國遣使來言曰
爾何故伐哈逹而取其國耶其復烏爾古岱國
太祖從其言
命烏爾古岱同公主率所部人民以歸後葉赫貝勒納林
布禄糾蒙古兵數侵掠哈逹
太祖遣使告於明曰吾令烏爾古岱還國今葉赫屢侵之
奈何以吾所得之國為葉赫所據耶明人置弗答時哈
逹飢國人乏食至明開原城乞糧不與各鬻妻子
奴僕馬牛易粟食之
太祖惻然曰此吾所撫之赤子也何忍聽彼流離遂仍收
哈逹國人贍養之分隸各旗烏爾古岱之子及族
人授官職者甚衆
完顔城(城西南五百四十里週圍一百步)
事蹟
謹稽
實錄歲戊子秋九月
太祖率兵夜過東星阿地天隕一星大如斗有光士馬皆
驚
太祖知為克敵之象遂進攻完顔城克之斬其城主岱圖
墨爾根
安圖爪爾根城(國語安圖山陽也城西南五百四十餘里週圍一百二十步已圮)
(西曰嘉穆瑚村西北接托摩和城北曰聶埒庫)
事蹟
謹稽
實錄初
太祖以同母妺妻噶哈善哈斯瑚三祖索長阿第四子龍
敦搆
太祖繼母之弟薩木占率族衆邀噶哈善哈斯瑚於路殺
之
太祖欲集衆收其骸骨諸族昆弟皆與龍敦同謀無一人往
太祖率近侍數人行五祖寳朗阿次子楞德恩止之曰諸
族皆仇汝否則汝妺夫何以見殺宜勿往恐有害
汝者
太祖不聽披甲躍馬登城南横岡引弓疾馳復回向城下
太呼曰有害吾者速出聞者皆惴懼無敢出遂收
其骸骨以歸
賜所御冠履衣服歛而葬之
太祖警悟軼倫臨機應變倉猝合度癸未年秋九月賊乘
夜陰晦至
上所居欲拔柵潛入有犬名塘古哈四顧驚吠
太祖持刀叱曰外至者誰也既至何不入爾不入我即出
矣爾能攖我鋒耶因以刀柄擊忩復奮足撼忩為由忩
而出之狀既而仍由戶出賊乃遁有近侍巴海宿
忩下被賊刺死甲申年夏四月
太祖夜寢聞戶外有聲披衣起佩刀持弓矢伏烟突旁伺
之時陰晦無所見少頃賊逼烟突旁忽有電光照
見遂以刀背擊之仆呼近侍洛翰縳之洛翰曰何
必縛也宜殺之
太祖曰若殺此賊其主必顯與我為難倘加兵於我我兵
寡不敵衆乃徉
詢曰爾非盜牛來耶賊以盜牛應洛翰又曰誑言也實欲
害吾
主殺之便
太祖曰果盜牛也遂縱之去又一夕
太祖將就寢忽心動遂起衷短甲外襲常衣佯如厠值昏
黑中莫能辦熟視院門旁籬落缺處隱然有人如
探伺者乃控弦以侍俄而賊逼遂射之賊郤身避
中其衣驚遁追及之又射貫兩足仆地擊其首昏
眩縳而撻之詢其名為伊索諸弟及近侍曰殺之
固宜何撻焉
太祖曰此非汝所知殺之適以啟釁若其主以兵攻我刦
我儲蓄我糧匱則部下叛部下叛則我等孤立何以禦
敵且我又何肯以殺人為他人藉口耶遂釋之是
年六月
太祖率兵四百征納木占薩木占納申萬濟翰以復噶哈
善哈斯瑚之仇攻瑪爾墩寨其寨踞山之巔勢險
峻乃設大牌三蔽矢石並列而進至隘路分其一
前行其二繼之近寨丈許路愈隘分三牌相次而
攻敵寨飛石擂木齊下前牌被摧軍退次牌下次
牌又摧復退三牌下戰士並集牌不能蔽難仰攻
太祖立寨下相去十餘步有斷木長二尺餘隠其足發一
矢中寨主納申面貫耳復射四人踣之敵兵遂郤
太祖引兵遥圍其寨絶彼汲道攻至四日其夜令戰士跣
足緣崖而上遂取瑪爾墩寨納申萬濟翰奔依界
藩寨長巴穆尼乙酉年春二月
太祖率甲士二十五步兵五略界藩寨寨内人豫為備
無所獲而還薩爾滸佟嘉巴勒逹三城與界藩合
兵四百追襲至界藩南太蘭岡之野納申巴穆尼
突衝入我步兵中疾馳而前
太祖見之單騎還擊納申刃已先及斷
太祖所執鞭
太祖揮刀斷其臂墜馬死復射巴穆尼斃之敵衆逡巡郤
立我甲士曰馬疲甚奈何
太祖曰爾等下馬步行佯以弓弰拂雪為拾矢状徐引馬
過嶺飲以鹽水飼以炒麵休息之予留此為緩敵計也
於是我軍先行
太祖駐馬納申屍旁其衆呼曰殺其人豈尚欲食其肉耶
何不去聽我等收其骸骨
太祖乃行顧其衆曰納申與我為難今得殺之即食其肉
亦宜
太祖念我軍行未遠率七人為伏悉露其胄而立納申部
衆見之呼曰汝有伏我已知之矣且呼且郤
太祖引兵徐還不遺一騎夏四月
太祖率步騎五百征哲陳部值大水
遣衆還留被棉甲者五十被鐵甲者三十共八十人略地
而前有嘉哈地之人名蘇庫賚瑚者潛往告知托
摩和章嘉巴勒逹薩爾滸界藩五城遂合兵以禦
我巡哨官能古德偵諸路兵集疾馳以告由他道
突過弗遇
太祖率兵遄行遥見敵兵八百餘陣界藩之渾河抵南山
五祖寶朗阿之孫扎親桑古哩兩人見敵衆大懼
解其甲與人
太祖怒曰汝等平日自雄於兄弟鄉黨間今臨陣何懼敵
衆反解甲與人耶乃
親執纛先進近敵陣下馬驅馬回率弟穆爾哈齊及近侍
延布禄烏凌阿直前衝擊奮勇射郤敵衆斬二十
餘人敵敗潰争渡渾河而遁
太祖熱甚卸胄不及解甲以手斷其扣坐而休焉後隊兵
將乃至皆曰宜乘勝追擊之
太祖怒其遲至不應憩未移時復胄率兵渡河登岸與穆
爾哈齊等躡敵後斬四十五級復追至吉林崖見
敵兵十五人由旁徑來
太祖去胄上纓隠身以待射先至者一人貫其脊而殪穆
爾哈齊又射殪一人餘悉墜崖死
太祖諭延布禄等曰今日之戰以四人而敗八百人之衆
此
天助我以勝之也秋九月
太祖率兵攻克蘇克素護河部之安圖瓜爾佳城斬其城
主諾謨歡丙戍年夏五月攻克渾河部之貝琿寨
秋七月攻哲陳部之托摩和寨遇雪雨旋師越數
日
太祖率兵往招撫之其衆俱降丁亥年夏六月攻克哲陳
山寨擒寨主阿爾泰斬之
圖倫城(國語圖倫纛也城西南五百六十里週圍一里)
事蹟
謹稽
實錄初蘇克素護河部圖倫城有尼堪外蘭者陰搆明寧
遠伯李成梁引兵攻古哷城主阿泰及沙濟城主
阿亥成梁授尼堪外蘭兵符率遼陽廣寧兵二路
進成梁與遼陽副將分攻兩城尋克沙濟城殺阿
亥復合兵攻古埒城阿泰之妻乃
景祖長子禮敦之女
景祖聞古哷城兵警恐女孫被䧟偕
顯祖往救既至見成梁兵方接戰令
顯祖俟於城外獨入城欲携女孫歸阿泰不從
顯祖俟良久亦入城探之古哷城守禦甚堅成梁攻之不
能克因責尼堪外蘭起釁敗軍之罪尼堪外蘭懼
至城大呼紿城中士卒殺阿泰以降成梁盡誘城
中人出而屠之尼堪外蘭復搆明兵害
景祖
顯祖我
太祖聞之大慟旋勃然震怒
諭明邊吏曰我
祖父何故被害汝等乃我不共戴天之仇矣明遣使謝曰
非有意也誤耳乃歸
二祖喪
太祖謂使臣曰害我
祖父者尼堪外蘭所搆也必執以與我乃已明使不從且
欲助之尼堪外蘭旋又迫
太祖往附
太祖曰爾吾
父部下人也搆明兵害吾
祖父恨不能手刃汝豈反從汝偷生人能百歲不死乎自
是恨益深適蘇克素護河部薩爾滸城主諾密納
之兄卦喇為尼堪外蘭所譖明撫順所守吏責治
之諾密納與同部嘉穆瑚寨主噶哈善哈斯瑚沾
河寨主常舒及弟揚舒俱忿恚相議曰與其倚賴
此等人何如投附
聰睿貝勒也議定遂來通欵
太祖椎牛祭
天與之盟遣還
太祖日夜思復讐以
顯祖遺甲十三副謀伐尼堪外蘭歲癸未明神宗十一年
也
太祖年二十五夏五月起兵征尼堪外蘭期諾密納以兵
自薩爾滸城來會諾密納背盟不至
太祖自率兵往攻尼堪外蘭於圖倫城尼堪外蘭豫知之
携妻子遁嘉班
太祖攻克圖倫城而還越兩月
太祖復率兵征嘉班諾密納與其弟鼐喀逹先遣人往告
之尼堪外蘭遂奔撫順所迤東河口臺我軍躡其後
是夜尼堪外蘭乘間遁
太祖旋師
諭侍臣曰若非諾密納鼐喀逹往告之尼堪外蘭早成擒
矣會諾密納鼐喀逹遣人來言曰渾河部之杭嘉及扎
庫穆二路勿往侵佟嘉及巴勒逹二城我仇也可
取其地畀我否則不容爾兵由我邊界行也
太祖聞其言怒噶哈善啥斯瑚與常舒揚舒亦忿甚曰不
先破薩爾滸城吾等皆附諾密納矣
太祖遂定計陽與合兵往攻巴勒逹城
諭令率兵先戰諾密納不從
太祖曰爾以兵仗與我我即先戰諾密納信焉遂以兵仗
授我軍
太祖既得兵仗遂執諾密納鼐喀逹斬之尼堪外蘭自嘉
班奔遁後携其子及近屬兄弟數人逃于鄂勒勸
地築城居之丙午年秋七月
太祖復率兵往征時城外有四十餘人欲避兵挾弓矢走
前行一人戴氊笠被青棉甲
太祖望見疑即尼堪外蘭奮身往追為四十人所環逼衆
矢交發
太祖身中三十餘創貫胸及肩猶鏖戰不已射殪八人斬
一人餘皆竄遁遂攻克鄂勒歡城索尼堪外蘭弗
獲斬城内漢人十九又執中矢者六人深入其矢
使傳
諭明之邊吏執送尼堪外蘭否即興兵征明明邊吏遣人
復曰尼堪外蘭既歸我未便執送自來殺之可也
太祖命齋薩率四十人往尼堪外蘭聞我兵至欲登臺避
匿明人不容登臺去其梯齋薩遂斬尼堪外蘭取
其首來獻
古哷埒(城西南五百五十里週圍八十步門濠莫考其南即古埒野地接湯圖營)
事蹟
謹稽
實錄癸巳年秋九月葉赫貝勒布齋納林布禄哈逹貝勒
蒙格布禄烏拉貝勒滿泰之弟布占泰輝發貝勒
拜音逹哩嫩江蒙古科爾沁貝勒翁阿岱莽古斯
明安錫伯部卦勒察部及長白山所屬珠舍哩部
長裕楞額訥殷部長藪穏色克什九國合兵分三
路來侵
太祖命烏哩堪由東路往偵烏哩堪行百里許度嶺羣鴉
競噪若阻其行者欲還鴉乃散再行鴉復噪飛鳴
撲面幾不能前烏哩堪異之馳歸以告
太祖命由扎喀路向渾河部偵之烏哩堪復馳往見敵兵
營渾河北岸方夜爨火密如星欲俟飯畢乘夜度
沙濟嶺而來烏哩堪偵實奔告時夜已過半
太祖曰日者聞葉赫兵來今果然我軍昏夜出恐驚國人
傳語諸將期旦日啟行遂就寢甚酣妃富察氏呼
上覺謂曰九國兵來攻何反酣寢耶豈方寸亂耶抑懼之
耶
太祖曰人有所懼雖寢不成寐吾果懼安能酣寢前聞葉
赫兵三路來侵因無期時以為念既至吾心定矣吾若
有負于葉赫
天必厭之安得不懼今我順
天命守疆土彼不我悦糾九國之兵以戕害無咎之人知
天必不佑也安寢如故及旦
太祖率諸貝勒大臣詣
堂子再拜祝曰
皇天后土上下神祗某與葉赫本無釁端守境安居彼來
搆怨糾合兵衆侵陵無辜
天其鑒之又拜祝曰願敵人垂首我軍奮掦人不遺鞭馬
無顛躓惟祈
默佑助我戎行祝畢遂引兵至托克索渡口
誡軍士曰盡解爾蔽手去爾護項或項臂傷亦惟
天命不然身先拘縶難以奮擊我兵輕便破敵必矣衆皆
如
上命行至扎喀之野扎喀城鼐護繖坦二人來告曰敵兵
辰時已攻城不克退攻赫濟赫城敵兵甚衆奈何
衆聞之色變有朗塔哩者後至呼曰
貝勒安在我兵幾何言訖遂登山望之還告曰若以敵兵
為多我兵亦豈少耶我國之人驍勇敢戰必破敵
兵如不勝我甘軍法衆心乃定
太祖使人往偵
諭曰敵若還軍乘夜擊之否則旦日接戰時敵兵運糧芻
立營壘偵者以告
太祖遂駐軍是夕葉赫營有一人來降者言葉赫兵萬人
哈逹烏拉兵萬人蒙古科爾沁及錫伯卦勒察兵
萬人我兵聞之復色變
太祖曰爾等無憂吾必不疲爾力俾爾苦戰惟壁于險隘
誘之使來若來我兵迎擊之否則四面列陣以步軍徐
進彼部長甚多兵皆烏合勢將觀望不前其争先戰者
皆必其貝勒我以逸待勞傷其貝勒一二人彼衆自潰
我兵雖少奮力一戰固可必勝耳遂於旦日進兵初葉
赫兵攻赫濟赫城不克及是復攻
太祖至古哷城對赫濟赫城據險結陣
命大臣額亦都率兵百人挑戰葉赫兵見之罷攻城引兵
來戰我兵迎擊敗之斬九人敵稍郤葉赫貝勒布
齋錦台什及科爾沁貝勒翁阿岱莽古斯明安復
并力合戰布齋先衆突前所乘馬觸木而踣我兵
名烏坦者趨而前踞其身刺殺之敵兵遂亂哈逹
貝勒蒙格布禄輝發貝勒拜音逹哩等皆膽落潰
奔科兩沁貝勒明安馬被䧟遂棄鞍裸身乘驏馬走
太祖縱兵掩擊積尸滿溝壑追奔至哈逹國柴河寨之南
時已暮結繩截路邀殺敗兵甚衆是役也斬級四
千獲馬三千匹鎧胄千副以整以暇而破九部三
萬之衆軍威大震遠邇懾服冬十月
太祖遣兵征珠舍哩部獲其部長裕楞額閏十一月
命大臣額亦都安費揚古噶蓋率兵千人征訥殷部攻克
佛多和山寨斬其部長藪穏色克什明年科爾沁
貝勒明安遣使通好自是蒙古諸部長通使不絶
巴勒逹城(巴勒逹國語解見奉天府山川卷城西南六百里已圮西即古哲陳部地東南)
(接佟嘉城)
事蹟
謹稽
實錄歲丁亥秋八月
太祖遣巴圖魯額亦都率兵征巴勒逹城既至渾河水漲
不能涉令以繩聫軍士魚貫而度先率精銳數人
乘夜攻巴爾勒逹城樹梯而上城中人迎拒額亦都跨城
堞而戰身中五十創猶死戰不退城中人皆潰遂克其城
太祖復自率兵攻洞城克之降其城主扎海以還
兆嘉城(城西南六百餘里接代興京界週圍一里建置年無考)
事蹟
謹稽
實錄歲己丑春正月
太祖率兵征兆嘉城伏兵城下城主寧固沁遣兵百人出
戰我伏兵不即擊引弓射之敵兵突衝
上前四面環繞
太祖獨立百人中手刃九人擊敗其衆悉潰走圍城四日
將破之我兵遂弛備分取所俘獲聚而譁
太祖解甲授侍臣鼐護被之
諭曰我兵喧譁恐致争奪爾往禁之鼐護既往喧益甚
太祖又以棉甲授侍臣巴爾泰被之
諭曰敵將遁速取吾甲巴爾泰往因喧嘩未息不即來忽
敵兵十人出遁
太祖族弟旺善為敵兵撲仆地踞其身欲刺
太祖未及甲奮身直前發矢中敵兵額應弦而踣援旺善
起衆兵乃至攻克其城斬城主寧固沁而還
齊吉逹城(城西南七百五十里週圍一百步我)
(太祖高皇帝甲申年擊敗揀鄂部兵於此)
伊罕山城(伊罕國語解見吉林山川卷城東北三十里在伊罕山上週圍一里門一我)
(太祖高皇帝戊中年征烏拉部撫降之)
鄂謨城(鄂謨國語解見黑龍江山川卷城東北三十里週圍二里門一)
哈勒費延城(哈勒費延國語解見吉林山川卷城東北混同江中哈勒費延島上週圍)
(二里門一代以上諸城建置年無考)
吉林境内諸堡
鎮北堡(城西五百十里週圍一里門一我)
(太祖高皇帝辛酉年征明撫降之今設汛焉)
博爾濟堡(城北八十里週圍百步門一)
二十家堡(城北一百十里週圍一里門一)
阿蘭堡(國語阿蘭樺皮也城東南一百三十里週圍一里)
寧古塔
城在吉林東南五百四十餘里瑚爾哈河北岸植
松木為墻中實以土高二丈餘週圍二里半東西
南三門城外邊牆週圍十里門四南瀕瑚爾哈河
本朝康熙五年自舊城遷此將軍巴海監造十五年
將軍移駐吉林設副都統鎮守雍正五年置泰寧
縣治於此七年裁泰寧縣仍歸副都統專鎮
舊寧古塔城(城西北五十里海蘭河南石城高一丈餘週圍一里東西二門城外邊墻)
(國初週圍五里餘門四巴圖魯監造今設汛焉時一等子武巴海)
寧古塔境内歴代舊有城址
古城(城西二十五里週圍一里餘東西二門俗名西古城又有二一在城東南五百八十五里)
(費雅城北週圍五里南四門西三門東北各二門内有子城週圍一里南三里東西各一門一)
(在城東北六百里混同江南岸週圍三里東西二門俗皆稱為古城不知何代建築)
穆當阿城(穆當阿國語解見吉林山川卷城西三十里週圍一里半南北二門)
沙蘭城(城西八十里)
舊覺羅城(城南邊墻内南北各二十步東西各三十步)
噶斯哈城(噶斯哈國語解見吉林山川卷城南二十里週圍一里半門一)
薩勒瑚城(城北四十五里海蘭河南岸週圍一百步門一)
英愛城(城東南五百八十里週圍一里東南二門)
富爾丹城(富爾丹國語解見吉林山川卷城東南六百五十里週圍三里門四其東北又)
(一小城週圍二里南西北三門俗亦稱富爾丹城)
富勒堅城(富堅城國語解見黑龍江山川卷城東南六百七十里週圍七十步門一)
佛訥赫城(國語佛訥赫火茸也城西南五十餘里我)
(太祖丁未年遣貝勒巴雅喇等征取之)
古大城(城西南六十里瑚爾哈河南岸即金時上京會寧府故址一名火茸舊城週圍三十)
(里四面七門内城週圍五里東西各一門城内有宫殿基址城外有石佛一座詳見古蹟郡縣)
(注)
寥晦城(城西南金史太祖攻寧江州師次寥晦城方輿紀要寥晦城在故會寧府城西北相)
(距數里今城圮無考)
克音城(城東北五十餘里瑚爾哈河北岸海蘭河南岸週圍三里餘門一)
大河城(即安巴畢喇城城東北三百五十里瑚爾哈河北岸週圍六里門四)
五國城(城東北六百餘里大金國志天會八年宋二帝自韓州如五國城明一統志自此而)
(東分為五國故名其建置年代俱不詳載今松花江黑龍江合流處有土城基相傳即五國城)
(遺址詳見古蹟卷)
斡里城(國語斡里幻術也城東北九百里混同江之南週圍三里西南二門)
海邊古城(城東北三千餘里在混同江東南入海處城外有元時石碑地遠莫考其詳)
哈圖城(城西北五十里海蘭河南週圍二里東西二門)
布爾哈圖城(布爾哈圖國語解見奉天府山川卷城西北五十二里週圍一里東西二)
(門)
舊薩爾滸城(薩爾滸國語解見奉天府山川卷城西北八十里基址無考)
事蹟
謹稽
實錄歲癸未明神宗十一年也
太祖年二十五夏五月壬午翔起兵征尼堪外蘭期薩爾
滸城主諾密納以兵來會諾密納背盟尼堪外蘭
遁於嘉班秋八月庚戌朔復征之諾密納及弟鼐
喀逹陰遣人告尼堪外蘭又復遁去
太祖遂定計誅諾密納取其城尋其衆復修城以叛
太祖復以四人破五城之衆八百人
寧古塔境内諸堡
覺羅堡(城東三里瑚爾哈河北岸週圍五十八步門一又有一在城東北四里瑚爾哈河北)
(岸週圍五十六步門一)
都林谷堡(都林國語解見吉川山川卷城西二百十里瀕都林谷河週圍六十步門一)
海蘭河屯(海蘭國語解見建置沿革表卷城西北六十里海蘭河北岸週圍三里門四)
(皇上東以上諸堡皆副都統駐防分汛地乾隆十九年巡過此有)
(御製海蘭河屯詩恭載天章門)
白都訥
城在吉林西北五百二十五里舊名納爾渾又名
新城
本朝康熙三十二年建築週圍七里池深九尺廣七
尺門四三十三年移吉林副都統鎮守於此雍正
五年於境内增設長寧縣乾隆元年奉裁仍歸副
都統專鎮
白都訥境内歴代舊有城址
舊白都訥城(城東二十五里週圍里許已圮其建置年代無考)
唐王河古城
古城(城東南四里阿勒楚喀河西岸週圍四里内有子城門濠莫考相傳為即金時肇州城遺)
(址詳見古蹟郡縣注)
三姓
城在吉林東北九百三十六里週圍五里高七尺
池深七尺廣八尺
本朝康熙五十四年建築置佐領協領防禦管轄雍
正五年增設副都統鎮守
三姓境内歴代舊有城址
西古城(城西一百二十里瑚爾哈河西岸又有二一在城南六十里瑚爾哈河東岸一在城)
(北二里俗皆稱古城)
和敦城(城東北一里我)
(太祖高皇帝甲辰年攻克葉赫部撫降之)
阿勒楚喀
城在吉林東北六百里舊城週圍二里南北二門
本朝雍正三年設副都統協領等駐防七年改建新
城週圍三里高一丈三尺池深八尺廣一丈
阿勒楚喀境内歴代舊有城址
翁鄂洛城(國語翁鄂洛河灣也城南四里内有子城週圍里許尚餘宫殿舊址不知何代)
(太祖高皇所築俗稱為古城西為安楚拉庫路我帝戊戌年攻取之)
渾春城池
城在吉林東南一千一百里渾春河東岸南與朝
鮮接界皆庫雅拉等所居週圍一里門四不知何
代建築
本朝康熙五十三年重修置佐領協領防禦管轄
渾春境内歴代舊有城址
扎庫塔城(國語扎庫塔各八數之謂也西一百二十里週圍一里)
事蹟
謹稽
實錄歲丁未夏五月
太祖命貝勒巴雅喇大臣額亦都費英東侍衛扈爾漢率
兵千人往征東海窩集部取赫濟赫鄂摩和索囉
佛訥赫三路屯寨俘二千人而還己酉年冬十二
月
命扈爾漢率兵千人征窩集部之瑚葉路取之收二千戶
而還
賜扈爾漢甲胄馬匹號為逹爾漢嗣有歸附我國之窩集
部綏芬路長圖楞為窩集部之雅蘭路人所掠庚
戍年冬十一月
命額亦都率兵千人征雅蘭路額亦都先往窩集部之那
木都魯綏芬寧古塔尼瑪察四路招其路長康果
禮喀克都哩昂古明安圖烏魯喀僧額尼喀哩瑭
松阿葉克舒等令其携家口前行旋師至雅蘭路
遂擊取之俘萬餘人而還辛亥年秋七月
命台吉阿巴泰大臣費英東安費揚古率兵千人征窩集
部之烏勒固宸穆稜二路取之尋有窩集部之扎
庫塔人來附
太祖賜甲三十副遣之還其人以甲送黑龍江濱窩集部
人被於樹以試射又貪烏拉國布疋受貝勒布占
泰招撫冬十二月
命額駙何和里同額亦都扈爾漢率兵二千往征扎庫塔
城諭降弗從圍三日攻克其城斬首千餘俘二千
餘人並招降環近各路收五百戶令圖埒伸額哷
伸二人衛之來歸甲寅年冬十一月
太祖遣兵五百征窩集部之雅蘭西林二路收降民二百
戶俘千人而還乙夘年冬十一月
太祖遣兵二千征窩集部東額赫庫稜先是額赫庫楞之
人寄語我國曰人謂爾國驍勇可來與我等决一
戰至是八旗兵分兩路進招之不服遂布陣鳴螺
越壕三層毁其柵攻克其城陣斬八百人俘獲萬
人收撫其居民編戶口五百乃班師
沙濟城(城南二十五里週圍一里餘門一)
費優城(費優國語解見吉林山川卷城北二十里週圍三里西南各二門東北各一門我)
(太祖高皇帝丁未年收撫瓦爾喀部於此)
逹都城(逹都國語解見吉林山川卷城東南七十里週圍一里)
愛丹城(城西北二百五十里週圍一里以上諸城建置年代俱無考)
打牲烏拉
城在吉林北七十里週圍八里門四
本朝康熙四十二年因烏拉舊城有水患於城東改
建新城設總管協領等官駐防
欽定盛京通志卷
