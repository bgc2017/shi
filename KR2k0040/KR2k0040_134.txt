欽定盛京通志卷一百三十
國朝藝文(十六)
奏疏
序
欽定盛京通志卷一百三十
國朝藝文(十六)
奏疏
恭篆
御製盛京賦奏(乾隆戊辰)傅恒
竊惟字學為文章之祖篆書復正草之緣指事象
形無體不備我
朝文明光啟肇建
國書得天地之元聲兼圖疇之奥旨我
皇上神姿天亶
聖學淵深制作集古今之成典謨駕虞夏而上
特命(臣)等將
國書仿各體篆法繙寫成字(臣)等袛奉
明綸欽遵辦理伏查篆文筆于頡籀沿及斯邈有五體
六體八體十體五十六種十二家之目或銘鍾鼎
或著簡編世遠年湮已多散佚今攷金石所垂尚
有三十餘體可供橅仿惟是繙寫宜有成書而典
籍浩繁博綜匪易(臣)等伏讀
御製盛京賦囊括羣言包羅萬彙義藴既富字數復多
應請即以
盛京賦清漢正文繕寫各家篆體冀藉
雲漢之華用增芝蕙之重并請
特簡大臣經理其事遴選滿漢儒臣給之筆扎敬謹繕
錄進呈仰侯
睿裁庶垂藝苑之鴻文作墨林之瓌寶
頒賜八體篆書
御製盛京賦羣臣合詞謝
恩奏(乾隆戊辰)張廷玉
欽惟我
皇上
性超舜哲
道邁堯思曾攄
秘殿之毫用撰
盛京之賦望風雲之勢地是邠岐掞日月之華文同
義娰固已金聲玉振擅麗藻于書林壁合璣璇播
鴻章于藝苑迺以
萬幾餘暇更搜八體諸文本大海所增加輯成蟲篆進羣工
而
指示俾協麟書麝墨模成字字龍跳虎卧魚牋寫就行
行鳳翥鸞翔爰即三千餘言勒成三十二體在古
法則形模各列已徵淵奥于揮毫而
國書則體製俱陳尤駭神竒于運腕綜垂露懸針之
妙愈彰
御製輝煌集偃波倒薤之精益表
天文璀燦洵屬人寰所罕見允為策府之竒觀(臣)等久
沐
榮光復蒙
恩賜尚方捧出雀躍騰歡
中禁頒來鵷行動色珍同玉檢瑞嫓球圖秘在書倉
緗[巾夾]煥雲霞之彩藏諸家塾瑤函增星斗之光
頒賜
御製薩爾滸書事石刻羣臣合詞謝
恩奏(乾隆丙申)舒赫德
欽惟我
皇上紹承
祖烈闡繹
前光永惟
國家締造之模推本
烈聖艱難之緒我
太祖高皇帝誕膺
景命肇起
興京會觧吉林崖之圍因有薩爾滸之戰神人協應
心德同孚提我旅數千人摧明兵四十萬撫順之
前師盡覆開原之宿將俱殱再掃寬甸之援兵爰
撫朝鮮之降帥奏
鴻勲于五日識
皇天眷德之隆揚
駿烈于萬邦知
聖代開基之盛
皇上勤思
丕績祗遹
成謨追
璿略而神欽每懷策馬援戈之勩展
瑤遍而意切如見櫛風沐雨之勤乃因金匱之尊藏未普
見聞于奕世爰
御丹毫以親製臚詳事實于當年彰
神武于古今溯前史罕儷經營之業炳
大文于天地歷億載常懷兢翼之心
垂訓于監夏監殷當承平而不忘克詰
示戒于惟休惟恤合上下而共勖其艱勒自貞珉用昭
垂于久遠
頒之祕府遍宣賞于臣鄰(臣)等頌
德難名服膺有志仰
皇衷之無斁守成與
創業同源捧
宸翰以交欽紀事以纂言並重
頒賜奉天文武大臣
御製薩爾滸書事清漢合壁謝
恩奏(乾隆戊辰)弘晌
本年五月十二日奉頒
御製
太祖大破明師于薩爾滸山之戰書事清漢合璧
賞賜臣等各一函當即叩頭袛領訖欽惟我
皇上紹聞
祖烈袛遹
前光仰惟
高皇帝肇業之隆始自薩爾滸宏勲之集時也明兵連營
並進我旅分翼遄攻本心德之同孚實神人之合
應掃全師于三路膚功奏五日之間揚
大武于八旗
王基經一戰而定盖惟
天祚德膺眷顧以啟
神謀而惟
聖纉圖遵艱難以昭丕緒溯贊
謨于
皇室分勞揚同氣之休紀翊
運于元勲致果協一心之誼永念夫櫛風沐雨非締構獨
凛其艱勤思于擐甲援戈雖履盛無忘克誥闡亘
古希聞之
偉績重熙耀以
天章譯
本朝世守之成書更敷宣于
國語編符聫壁共深欽佩于
瑤鈐製式同文並致敬承于
寶錄前次頒邀石刻什襲永弁乎卿班今兹捧重琅函
拜
賜復周于臣僕(臣)等依光
禁近宣職
陪都循盥誦而抒忱展卷頒無疆之業同服膺而感
德諧音懷永矢之情
序
前通志序(康熙甲子)董秉忠
聖天子御極以來武功震叠文教四訖幅&KR0695;式廓百度咸
熙職方輿地之書直省漸次修舉而(臣)秉忠以叨
簡命作尹奉天乃奉
詔偕鎮帥臣督輯通志事書成將拜手獻之
闕廷謹颺言其端曰古帝王以聖德神功膺圖受籙必
有王氣特鍾之地締搆鴻基而後四表宅心大業
式闢綿寶歷於有永盖皇天眷命靈袛協應理同
然矣我
太祖以武功肇造
太宗以文德覃敷
盛京實為發祥靈地
世祖統御萬方燕京定鼎遂為留都
皇上神謨睿略眷念根本之邦畫疆設鎮分建州郡梯航
貢琛欵邊内附者億萬計版圖所隸聲教所敷書
契以來未有加焉(臣)竊按
盛京乃古營州之域星躔箕尾拱長白挟巫閭襟繞
滄溟跨馭大漠盖居出震之方扼天下形勝之首
也稽之昔乘未有專書若是乎地靈獻瑞鉅典聿
煌端以待開天立極之
聖矣逖觀往古治化莫盛于周之成康雅頌所傳必推本
古公文王岐豐之舊凡山澤險易之宜宫室苑囿
之富與夫里巷風謠昆蟲草木莫不偹悉誠以王
業所自川嶽懷柔已奠宗社磐石之基而祖宗積
功累仁創制立法皆裕千萬世子孫久安長治之
計今
盛京固我
國家岐豐地也是志也列其山川疆土則將遡高山
荒作之勤稽其建置經畫則如述考卜燕貽之旨
搜其民風物産則疑進幽風七月之章于以仰副
皇上覲
光揚
烈之深心則一志而治道具焉矣受事以來早夜兢兢
國初典制之大請之部臣邊圉諮之鎮帥内地則二
三有司分歷考究為圖有九為志三十有二事舉
其綱詞規其質訂閱之餘仰見
列聖謨烈之顯赫昭融深懼固陋不文不能頌揚萬一伏
惟石渠天禄珥筆之臣必有潤色大業黼黻休明
者從兹旁搜博覧以期明備焉將
留都名勝之盛典
祖德
宗功並昭垂于奕世斯固中外臣庶所拭目欣瞻也夫
前通志序(康熙甲子)邊聲廷
國家撫有天下何以有志哉志以紀方土形勝人
官物曲迄于英賢文行上追&KR0616;古下詔來兹而已志
成獻之于上迺命詞臣裒集大書名曰一統志曰
統志以天下言也至通志則以一省言之夫不越
戶庭而周知海内者志為之也我
朝自建鼎以來戡定既久
文命誕敷歷數十年而有億萬年之圖三四傳而有
千百傳之緒追原厥故肇自
太祖闢土開疆繼以
太宗功德隆盛爰及
世祖正域四方今
天子宵旰圖治罔有暇逸以致六合嚮風輸誠納貢者萬
國皆共球矣其幅&KR0695;之廣闊物類之茂美人民之
愛戴政事之舒長高出前代駕軼隆古太平之象
不待稽之載籍咸能通曉雖然藏之
太府垂之奕世者志也
盛京為根本重地
帝業之所由來日昌日熾通志更不容已奉
命纂輯良已有年祗以舊籍靡稽艱于速就去年夏六月
京兆臣董秉忠甫任即檄令各屬咸至量能授事
分類采輯或稽之稗史或詢之老成更取各屬新
志增刪訂正詞尚質實義貴顯明數閱月而稿成
帙雖簡約大義悉該尋付欹劂(臣)聲廷職司學政
不敢以謭劣自諉間附商㩁它日奏之
殿廷宣之宇下舉志所列而陳之自
創基之始以至
皇圖之大自畿内之制以及邊塞之防炳耀耳目考之天
經天經如是其燦也察之地義地義如是其辨也
徵之庶類庶類如是其蕃昌也荷鋤者農横經者
士畫疆布位置度式昭推而至于臣忠子孝友信
婦貞更至于方外遺蹤避人遯世無所不著也終
之以華國之事則雲漢為昭渡河作勢先典制而
後高文如是其彰彰也閱斯編者可以覧
盛京之大槩矣越歲甲子春王臣聲廷以量移
京闕卿貳之班不能待梓人之告竣而去然頌揚
發祥大業樂觀是書之成則實鳬藻欣躍不能自已者也
前通志序(康熙甲子)張鼎彛
志何昉乎禹敷土奠山則壌城賦爰作禹貢葩經
採列國之風詞加詳焉其義一也後世風俗通食
貨志之屬皆襲其枝庶者耳然則志也者一方之
文獻也史也即所以為治也取一方之所具而縷
析之山川田賦有紀城郭宫室有紀人物風俗有
紀前言往蹟以訖昆䖝草木之微靡不有紀士君子
披卷而抽繹焉體國經野之道統是矣郡之志重
乎邑省會之志重乎郡地有廣狹事有繁簡所關
者大則所舉者尤職其要也况創業垂統基萬世
無疆之休嫓美邠岐豐鎬者乎
盛京為我
朝龍興地
太祖神武天錫攻無不取戰無不克大業于焉托始
太宗乃聖乃文任賢敷教百度釐修遐邇豫附已具撫有
寰區之概
世祖定鼎燕都天庥滋至禹甸周彊悉隸籍于職方氏要
唯宏
前聖遼左丕顯之緒也哉
皇上宵旰圖幾禮明樂備追述
祖功
宗德纂修
大清一統志以昭示來兹爰
勅奉天府尹先修
盛京通志以便彙輯為諸省弁冕粤稽往乘秦漢以
來遼地界在邊陲竹策寥寥無足異者迨遼金建
邦啟土文治未光紀載仍多闕略明改郡縣為衛
所雖舊有遼東志兵燹之餘無復蠧簡維時幅&KR0695;
狹隘亦未有如
今日混同愛渾諸地方數千里之廣悉歸版圖者也
稽攷莫資撰述罔據是以珥筆者恒深舛漏之虞
我
皇上均知其故申
命府尹會同奉天將軍寧古塔烏拉等處凡從古輿圖所
未備者咸搜採勿遺勿訛于是京兆臣董秉忠仰
體
宸衷率二三守令夙夜敬勤以勷厥事不期年而告竣猗
歟休哉誠千秋曠舉也臣典彛承乏典學兹土校
士之暇為取其略而三復之因思是役也非徒焜
耀史冊侈方輿之雄闊我
皇上盖有尊
祖敬
宗勵精圖治之深意存焉志山川疆域如誦天作高山庶
無忘
祖宗祥發之有自志城廓宫闕如誦臯門應門庶無忘
祖宗締造之維艱念
祖宗分職亮采董正百司志官制恍然周官立政之書也
念
祖宗貽謀勤儉開國忠厚志風俗恍然烹葵剥棗之什也
重農勸穡不溢惟正之供則
祖宗所其無逸之宥密可法也為之志田賦崇儒重道扶
進人文則
祖宗菁莪樸棫之雅化可式也為之志學校長白鴨綠挺
秀鍾英至
本朝而天地之靈藴無復秘蔵從龍崛起一德一心
則
祖宗知人善任之睿哲可師也為之志人物若夫前言往
蹟必錄昆蟲草木必登則
祖宗寶善拜昌不貴異物之德固有無在不存者繼自今
聖子神孫紹休御極咸知取
祖宗之所以治遼者治遼且將咸知取
祖宗之所以治遼者治天下也不亦常留郅隆于
盛世乎昔韓起適魯見易象春秋嘆曰吾乃今而知
周之德與周之所以王也後之君子觀是編亦可
以知我
皇清之德之盛與我
皇清之所以帝也
重刻前通志序(康熙辛夘)廖騰煃
盛京之有通志也所以弁冕諸省而誌
祖
宗之創業垂統根本鴻圖猶詩之冠以周南也其間山川
田賦城郭宫室人物風俗以及前言往蹟昆蟲草
木之微靡不詳偹始于康熙二十二年我
皇上纂修
大清一統志
特敇奉天府尹臣董秉忠協同鎮帥督輯成書歷有年所
(臣)騰煃康熙四十八年恭承
簡命尹兹東土見地勢之豊隆人民之熙皥乃知
王迹肇基
皇天之眷命有自來矣爰取通志一書朝夕披讀恍如目
覩邠岐豊鎬之盛惟是此書頒行日久印刷滋多
梨棗蒙翳(臣)謹會同府丞(臣)吕履恒治中(臣)李舜
卿通判(臣)嚴舒並府州縣(臣)唐之夔盧兆鵬李尚
隆等協力訂正鋟板一新因思我
太祖
太宗文德武功肇造區夏
世祖統馭萬方定鼎燕京至我
皇上以神謨睿算式于九圍版章孔厚式廓日增而尤惓
惓于
留都首善之地
聖懷所注往往托之篇章以示其容保無疆之意是故封
山有典訓士有文蠲租有詔
東巡有詩(臣)于拜手諷誦之下仰見我
皇上敬天勤民孜孜無逸之心此二帝三王之所以永世
而千萬&KR1124;所宜法守者也用是齋宿繕寫敬鐫于
三十二卷藝文之首俾讀是書者知萬歲之暇留
心于士風民瘼如此繼自今
聖子神孫遡功德之崇思締造之艱振振䋲䋲紹休勿替
(臣)請誦萬年受祜之什以對揚美盛云爾
留都文萃序(康熙辛夘)吕履恒
留都文萃者予為奉天丞試士之作也歲辛邜予自
西臺蒙
聖恩擢任此職例兼學政甫下車觀風得文若干首嗣是
季有考月有課越明年壬辰春歲試兩郡彙而集
之名為文萃謂人文之所聚也天地翕而萬物生
上下交而治道成學行合而文教興是故觀其所
聚而見人文之大全也我
皇上堯仁舜智稽古右文光華復旦之治嫓隆唐虞而
聖學日新無時不以教養為務惟兹
留都乃
國家發祥之地風雨會和之區其土博厚其俗敦龐
其民質直故其為文也清而能淳秀而不佻加以
官兹土者自尹若丞而下咸思仰承
德意以收儒效漸摩日久蒸蒸丕變予不敏猥承諸君子
後夙夜袛懼罔敢隕越是以從龍之裔人才輩出
即各學人士亦彬彬可觀竊思文教武功隨時異
用皆帝王御世之權而移風易俗之大機也昔者
周室盛時辟廱鐘鼓四方攸同因之重熙累洽遂
卜年世之遠論者謂周治尚文較夏商為明偹不
知周之先祖父公劉太王之世其尚忠質也久矣
我
國家受
天景命
列聖相傳肇基
興京恭惟
太祖高皇帝知勇天錫保世滋大規模洪遠
太宗文皇帝創制顯庸光大前烈立學校行釋奠禮美哉
始基何文治之隆也欽惟
世祖章皇帝以聖神文武之資奄有九州定鼎燕京𨗳民
養士皆可為萬世法程豳岐豊鎬之盛遠過姬周
而太和之在宇宙咸萃于
聖主之勲華矣夫源之遠者流必長根之茂者發必盛易
曰觀乎人文以化成天下恒之彖曰聖人久于其
道而天下化成十五國風以二南為始基緜之九
章推本受命之原而必以疏附後先為蹶生之助
然則制藝之文其即古者言揚之典而學校之臣
所由以人事君者乎且言者心之聲文者行之素
也士有才能而不遇有司之過也時方郅隆而學
不布聞亦士之恥也用是拔其尤者授之剞劂俾
海内人民知
聖天子之欽明文思化成有本而
陪京之風會三韓之才藪所以鍾聚于東北而發揚
于天下者其來有自盖乾高坤厚之氣生長乎震
然後巽齊于東南而萬物兊悅焉則
國家萬年之景運于是乎徵而世有知言者亦將于
此覘多士之器識而决其所成就豈徒競勝藝林
取悦當世云爾哉
續修通志序(雍正乙夘)王河
恭惟
世宗憲皇帝聰明睿知文武神聖時勤宵旰懋登上理董
正治官則百僚師師而庶績熙也敬教勸學則多
士濟濟而文治隆也秉耒者慶豐年而享含哺之
樂懋遷者遠服賈而慰考飬之心固已風俗醇良
遐邇如一百昌茂對中外皆同矣夫位天地而育
萬物者太平之象也圖王會而採風謠者郅隆之
規也周重邠岐漢尊豐沛者王業之所由基也書
陳禹貢禮載職方者輿圖之所自始也伏惟
本朝一統志典制所昭久有成書今經數十餘年化
與日新治偕時懋規畫益加宏遠采輯更宜精核
聖慮周詳爰
詔直省重加增訂次第獻之
闕廷俾珥筆諸臣會萃成帙用揚盛美(臣)河荷承
恩命督學東土兼署尹篆值
盛京通志尚未告竣謹率所屬分類纂輯凡幅&KR0695;之廣生
齒之繁文物之盛制度之詳莫不備載並前志或
遺者亦旁搜博訪悉為增入自夏至冬五閱月而
稿就值奉天府尹臣宋筠到任相與商㩁論定而
各處覆詢之事與遠徼之所當詳者又以次俱到
因復集原纂緝諸臣細加校仇益為增補又七閱
月再易稿而後成校閱之餘見
王業之所起與
王化之所成蕩蕩巍巍際天蟠地有非筆墨之所能罄者
焉盖自長白鍾靈鴨綠毓秀
太祖
太宗武功文德炳耀寰區
世祖定鼎燕京東西南北無思不服遼東
發祥之地尊為
留都
聖祖六十餘年久道化成淪肌浹髓
世宗憲皇帝覲光揚烈仁育義正者偹及周至而
盛京根本重地尤厪
睿懷雖漸被無涯而化行有自則恩膏與遼水皆流聲施
共閭峯並峙宜乎山川風土載
至治之光動植飛潜播太和之象者矣今
聖天子統承丕緒孝治光昭凡所以宅中保泰者億萬
年日進無疆斯
天庥洊至亦億萬年日進無疆豈止
發祥之地德洋恩漙即山陬海澨日見淑氣殷流仁風
翔洽我
大清一統之盛其與清寧並久也夫
欽定盛京通至卷一百三十
