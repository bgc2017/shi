欽定盛京通志卷八十八
文學
北魏
遼
金
元
明
國朝
欽定盛京通志卷八十八
文學
(臣)等謹案遼瀋山川雄秀文學始於漢王景班
史稱之而其書不傳北魏時屈遵最著自遼祖
起松漠輦致晉圖書景聖之間文風蔚起逮乎
金源人材輩出文物聲名彬彬盛矣我
國家發祥肇迹覃敷文教
留都近地漸被尤先我
皇上翠䍐頻臨
詔廣學額士之鍾靈毓秀以漸被
夀考作人之化其必有日新月盛濟濟維楨者矣謹志
文學第二十七
欽定盛京通志卷八十八
文學
北魏
屈遵字子皮徒河人博學多才藝名著當時歸魏
太武拜中書令出納王言兼總文誥賜爵下蔡子
(按徒河北史作徒何)
遼
耶律古裕字休堅六院部人古裕冲澹有禮法工
文章統和中為本部太保開泰中鞫覇州疑獄稱
旨授啓聖軍節度使太平中復為本部太保謝病
歸俄擢南院大王歎風俗日頽請老不許興宗命
為詩友數問治要多所匡建奉詔與林牙耶律庶
成蕭韓嘉努編遼國上世事迹及諸帝實錄未成
而卒年九十(唐古特語古裕梹榔也原作谷欲韓嘉努原作韓家奴今俱譯改)
蕭韓嘉努字休堅納喇部人少好學弱冠入南山
讀書博覽經史通遼漢文字重熙四年官天成軍
節度使徙彰愍宫使帝與語才之命為詩友屢有
獻納詔作四時逸樂賦稱善詔與耶律庶成錄約
尼可汗至重熙以來事迹集為二十卷又詔博考
經籍情文制度可行于世不繆于古者撰成三卷
又詔譯諸書有六義集十二卷行世(納喇八旗姓原作湼剌約)
(尼觧見孝義卷原作遥輦今俱譯改)
耶律庶成字喜隠幼好學讀書過目不忘善遼漢
文字尤工於詩官樞密直學士與蕭韓嘉努各進
四時逸樂賦與撰實錄禮書修定法令有詩文及
譯方脈書行於世
耶律良字實訥生於乾州讀書醫巫閭山重熙中
補起居注清寧中上幸鴨子河作捕魚賦遷知制
誥請編御製詩文目曰清寧集上亦命良詩為慶
會集親為之序後以功累官同知南院樞密使出
知中京留守追封遼西郡王謚忠成(實訥蒙古語解見名宦卷)
(原作習撚今譯改)
耶律富魯字諾延庶箴子重熙中舉進士聰悟好
學博通經籍契丹人舉進士自富魯始除牌印郎
君應詔賦詩立成興宗嘉賞顧左右曰文才如此
必不能武事會從獵富魯矢中三兔興宗竒之轉
通進父庶箴寄戒諭詩富魯答以賦世稱典雅(富魯解見)
(黑龍江城池卷原作蒲魯諾延解見名宦卷原作乃展今俱譯改)
耶律孟簡字復易性穎悟六歲時父劉家努晨出
獵令賦曉天星月詩孟簡應聲而成父大竒之既
長善屬文太康初以得罪奸臣伊遜流保州及聞
皇太子被害不勝哀痛以詩傷之孟簡義命自安
及釋歸詣闕上表請修國史曰本朝之興幾二百
年宜有國史以垂後世上命置局編修孟簡謂餘
官曰史筆天下之大信一言當否百世從之苟無
明識好惡徇情則禍不測可不慎歟乾統中為六
部院太保處事不拘文法時笑其迂孟簡聞之曰
上古無簿書法令而天下治簿書法令豈聖人致
治之本乎(伊遜解見人物卷原作乙辛今譯改)
謹按舊志以耶律學古耶律資忠耶律哈瑠列
入遼文學今考遼史三人本傳學古保障南京
功業昭著資忠哈瑠則守正不阿品誼端正俱
未可僅以文學賅之是以移載入本志人物門
是卷所載則悉係以文學知名者謹附識其體
例于篇
金
完顔勖字勉道穆宗第五子好學問國人稱為秀
才宗翰宗望定汴太宗使勖勞軍贈賄皆不受惟
載書數車而還勖好學能文所撰本國郡望姓氏
譜及他文甚衆累功封金源郡王
邢具瞻字嵓夫遼西人天會二年進士與吳激蔡
珪為文章友工于詩詞仕至翰林待制
楊伯仁字安道伯雄之弟也天性孝友讀書一過
不忘文詞典麗時輩莫及登進士第飬親不求調
天德二年除應奉翰林文字轉修撰世宗時孟宗
獻發解第一伯仁讀其程文稱之曰此人當成大
名是年宗獻府試省試廷試果皆第一號孟四元
時論以為知文尋授伯仁左拾遺上書論事改大
名少尹郡中豪民恣横伯仁窮竟渠黨四境帖然
讞館陶大辟得其冤狀縣人為之立祠
鄭子𥅆字景純大定府人幼與兄子京時稱為鳳
毛及冠有能賦聲天德三年廷試一甲三名子聃
自負常恨不得居第一人正隆二年海陵以進士
第一程文問子𥅆子聃少之海陵不悅乃使子聃
與翰林修撰楊伯仁宣徽判官張汝霖等同進士
雜試子𥅆文果第一海陵竒之擢修撰改侍御史
京畿旱詔子𥅆决囚遂澍雨人以比顔真卿累遷
侍講兼修國史以海陵實錄專任之子𥅆英俊有
真氣為文亦然平生所著詩文至二千餘萹
馮子翼字士美大定府人正隆二年進士性剛果
與物多忤用是仕宦不進以同知臨海軍節度使
事致仕工詩樂府
劉仲尹蓋州人正隆二年登第後以潞州節度副
使召為都水監丞能折節讀書諸詞樂府俱極藴
藉墨梅詩尤為人傳誦有龍山集傳世(按仲尹劉祁歸潜志)
(又作遼陽人)
張景仁字夀甫遼西人累官翰林學士承旨大定
初與宋議和國書往復多出其手世宗常稱之曰
今之文章如張景仁與宋人往復凡七書指事逹
意辯而能裁真能文之士也遷學士兼御史大夫
時葬元妃李氏平章政事烏庫哩元忠以都水丞
治道不如式决之四十景仁劾元忠擅斷六品官
無人臣禮朝廷肅然史臣以儒者之勇許之
耶律履遼東丹王七世孫家廣寧方五歲時卧廡
下見微雲往來天際忽謂乳母曰此所謂卧看青
天行白雲者耶及長秀峙通悟博學多藝善屬文
精歷算書繪事初舉進士惡搜檢煩𤨏去之廕補
承奉祗候國史院書寫擢經史院編修世宗問朕
讀貞觀政要見魏徵嘉謀忠節近世何故無如徵
者對曰忠嘉之士何代無之在用不用耳世宗曰
朕超用劉仲晦張汝震以其居諫軄屢有忠言也
安得謂之不用履曰海陵杜塞言路天下緘默成
風願陛下懲艾前事開諫諍之門天下幸甚章宗
好讀左傳召質所疑履曰左傳駁而不純尚書孟
子聖賢純全之道願留意焉帝嘉納之後拜參知
政事特賜大定三年孟崇榜下進士及第累官禮
部尚書兼翰林院直學士明昌三年進尚書右丞
卒謚文獻初族父德元未有子以履為後既而生
子震德元殁盡推家資與之子辨材善材楚材皆
有名(耶律履金史作移剌履今從耶律楚材傳改正)
李獻可字仲和遼東人太師金源郡王石之子世
宗元妃之弟大定十年累官大興少尹遷戶部侍
郎終山東東西路提刑按察使長于詩絶句尤佳
王庭筠字子端蓋州熊岳人後家河東父遵古官
至翰林直學士庭筠生未期視書識十七字七歲
學詩涿郡王修一見期為國士登大定十六年進
士調恩州軍事判官臨政有治績明昌元年詔試
館職中選坐論事罷卜居彰德讀書黃華山寺因
以自號三年召為應奉翰林文字命與秘書郎張
汝方品第書法名畫嗣遷修撰泰和元年扈從秋
山應制賦詩三十餘首上甚嘉之明年卒詔有司
賻喪事求其平生詩文蔵之秘閣庭筠儀觀秀偉
外若簡貴人初不敢與接既見和氣溢于顔面少
有可取極口稱道從遊及所薦引者皆一時名士
世以知人許之為文能道所欲言暮年詩律深嚴
七言長篇工險韻善書法學米芾尤精山水墨竹
著有藂辨十卷文集四十卷子曼慶亦能詩并書
仕至行省右司郎中自號澹游云(按王庭筠金史作河東人元好)
(問中州集作熊岳人)
高衎字穆仲遼陽渤海人自少有能賦聲同舍生
欲試其才使一日賦十題未暮皆就彬然可觀登
進士第乞歸養逾二年方調補漷隂丞世宗時累
擢至吏部尚書向每季選人至吏部託以檢閱舊
籍謂之檢卷有滯留至後季猶不得去者衎三為
吏部知其弊悉除之歲餘銓事修理選人便焉
完顔永成本名鶴野世宗子風姿竒偉博學善屬
文世宗尤愛重之大定七年始封瀋王章宗即位
進封吳尋進封兖判太原府事永成自幼喜讀書
晚年所進益醇暇日與文士相&KR0704;磋接之以禮未
嘗見驕色自號樂善居士明昌三年永成誕日上
賜以詩有美譽自應輝玉牒忠誠不待起金縢之
句當世榮之承安改元封豫王再判平陽府事以
疾召還尋薨諡忠獻有文集行於世
完顔璹世宗孫亦名夀孫字子瑜資質簡重博學
有雋才喜為詩工真草書正大初進封密國公璹
奉朝請四十年日以講誦吟咏為事與文士楊雲
翼趙秉文雷淵元好問李汾王飛伯等交善初宣
宗南遷璹載其家法書名畫一帙不遺居汴中口
多俸少客至不能具酒肴蔬飯共食焚香煑茗盡
出蔵書相賞樂談大定以來故事終日而不厭也
至曹王出質璹見哀宗於隆德殿請代其行哀宗
慰止之未幾以疾卒平生所著詩文甚多自刪其
詩存三百首樂府一百首號如菴小稿元好問中
州集云百年以來宗室中第一人也
完顔守禧字慶之璹第五子也年少有俊才丰神
秀徹作詩多隽語璹特愛之
龐鑄字才卿蓋州人少擢第仕有聲南渡後為翰
林待制遷戶部侍郎尋緣事倅東平改京兆路轉
運使卒鑄博學能文藹然為一時名士工詩造語
竒健不凡世多傳之畫史云鑄善山水禽鳥
田永錫義州人少有詩聲其過東坡墳詩云富貴
一場春夜夢文章萬斛冷雲泉英魂返卻眉山秀
依舊春風草木天為人傳誦興定末試南京擢第
遭亂南遊江淮間卒
劉光謙字逹卿瀋州人父澤為部掾劉之昂與之
酬倡有侯門舊說炎如火陋巷今猶冷似冰半夜
杯盤長袖舞白頭書冊短檠燈句用是人不敢以
府史待之達卿資幹局處事詳泰和三年進士累
官司農少卿工詩
馮文叔遼東人工詩其客舍詩有句云生事穽中
摇虎尾窮途天下轉羊腸三朝不遇馮唐老半夜
悲歌寗戚狂為世所稱
王革字德新一名著臨潢人以蔭補官正大中六
赴廷試賜出身調宜君簿為人藴藉少有才思詩
筆尖新
高憲字仲常遼東人衎之孫王庭筠之甥幼學於
外家故詩筆字畫有舅氏之風天資穎悟博學強
記年未三十作詩已數千首自言于世味一無所
好惟生死文字間而已官博州防禦判官遼陽破
殁於兵
元
耶律鑄字成仲楚材子幼聰敏善屬文領中書省
事採歴代德政合於時宜者八十一章以進從憲
宗征蜀屢出竒計世祖中統二年拜中書左丞相
至元初加光禄大夫奏定法令三十七章吏民便
之初清廟雅樂止有登歌詔鑄制宫懸八佾之舞
樂成賜名大成十年遷平章軍國重事監修國史
朝廷有大事必諮訪焉卒贈太師懿寧王諡文忠
耶律希亮字明甫楚材之孫鑄子也九歲師北平
趙衍未浹旬已能賦詩至元八年授符寳郎十一
年既平宋世祖問宋諸降將曰日本可伐否皆曰
可希亮曰干戈甫定人得息肩俟數年後興師未
晩世祖然之累遷吏部尚書至大中武宗訪求先
朝舊臣特授翰林學士承旨知制誥兼修國史乃
類次世祖嘉言懿行以進希亮性至孝額哷布格
反時脅之西行困厄遐方家貲蕩盡僅藏祖考畫
像四時陳列致奠朔漠之人咸共嘉嘆雖疾不廢
書史或中夜起坐取燭以書所著詩文及從軍紀
行錄三十卷目曰愫軒集卒封漆水郡公謚忠嘉
(額哷蒙古語解見吉林山川卷布格解見人物卷原作阿里不哥今譯改)
明
陳鑑蓋州人正統戊辰進士賜及第官翰林學士
使朝鮮有皇華集行世後官國子監祭酒陞禮部
侍郎
張鉞義州人弱冠即以詩名景泰間領山東鄉薦
累官解州知州篤行古道表率鄉閭出其門者多
致通顯
陳宗遼海人初城南池中多&KR1567;忽生黃花一莖其
大如盤色甚鮮麗術者異之曰城中當出竒士已
而宗生四歲能書五歲屬文號神童十八登進士
官刑部主事陞尚寳寺卿卒
張升定遼中衛人聰明有㒞才善屬文嘗謁巡撫
王翺試諭寇檄援筆力就辭氣沛然翺大驚異舉
正統丁卯鄉薦任本學訓導後改萬全都司儒學
訓導學宫舊有井向苦鹹升浚之遂甘冽土人呼
曰張先生井所著有裔菴稿行于世崇祀鄉賢
國朝
金世德鐵嶺人隸正黃旗漢軍淹貫經史兼習
國書順治初以廕補内院編修凡有大著作恒午夜
馳召之康熙丙午因招撫閩海功累遷副都御史
巡撫順天濬水利勤賑䘏多惠政見屬吏必令盡
所欲言喜讀循吏傳清白自矢人莫敢干以私卒
諡清惠
高璜奉天人隸鑲黃旗漢軍幼沉毅讀書工文第
進士康熙二十一年任江西提學道時文風卑靡
璜力振起之以江西先正之文砥礪諸生風氣為
之丕變捐俸修南昌府學及郡邑學之廢壊者善
政甚多士民立碑祀之
欽定盛京通志卷八十八
