欽定盛京通志卷二十二
星土
尾箕分野圖
躔次分野宿度長短
星宿宫位釋義
其尾形數
分星外占
欽定四庫全書
欽定盛京通志卷二十二
星土
(臣)等謹案分野之說自古有之推星定度經緯
昭然至若五辰聚東井興漢氏之炎靈三星見
攝提王軒轅之土德瑞符凝命於此徵焉我
國家受籙膺圖璣衡在握
天命既集象緯告祥箕尾之躔寅賓日出福德所鍾也(臣)
等謹詳稽疆域博採羣書凡夫躔次分野星宿宫
位以及箕尾形數分星考驗並錄於篇列為星
土第八
欽定盛京通志卷二十二
星土
禮記月令孟冬之月日在尾註孟冬者日月會於
析木之津而斗建亥之辰也
周禮總義析木燕之分星幽州之星土也
春秋元命苞箕星散為幽州分為燕國
帝王世紀黃帝始推分星次以定律度自尾十度
至斗七度百三十五分而終曰析木之次於辰在
寅謂之攝提格於律為應鐘斗建在亥今燕分野
漢書地理志燕地尾箕之分野也自尾四度至斗
六度謂之析木之次燕之分也
漢書律歷志析木初尾十度立冬中箕七度小雪終
於斗十一度
晉書天文志班固取三統歷配十二野其言最詳
自尾十度至南斗十一度為析木於辰在寅燕之
分野屬幽州又陳卓范蠡鬼谷先生張良諸葛亮
譙周京房張衡並云尾箕燕幽州入箕中十度遼
東西入尾十度渤海入箕一度樂浪入箕三度元
莵入箕六度廣陽入箕九度
唐書天文志尾九星十八度舊去極一百二十度
一云一百四十一度今一百二十四度箕四星十
度舊去極一百一十八度今一百二十度
又河北道古幽冀二州之域為娵訾大梁析木津
分析木為雲漢末派山河極焉故其分野自北河
窮北紀之曲東北負海為析木尾箕析木津也初
尾七度中箕五度終南斗八度自渤海九河之北
得廣陽遼西東樂浪元莵古北燕孤竹無終九夷
諸國尾得雲漢之末流龜魚麗焉當九河之下流
濱於渤碣皆北紀之所窮也箕與南斗相近為遼
水之陽盡朝鮮三韓之地
五代史尾十八度箕十一度
宋史天文志東方尾宿九星按漢永元銅儀尾宿
十八度唐開元游儀同舊去極百二十度一云百
四十度今百二十四度景祐測驗亦十八度距西
行從西第二星去極百二十八度在赤道外二十
二度乾象新書二十七度箕宿四星按漢永元銅
儀箕宿十度唐開元游儀十一度舊去極百八十
度今百二十度景祐測驗箕四星十度距西北第
一星去極百二十三度
宋史律歷志赤道宿度尾十八箕十一黃道宿度
尾十七箕十
元史歷志赤道宿度尾十九少箕十半黃道宿度
尾十八少箕九半
又黃道十二次宿度尾三度九十七分七十二杪
外入燕分析木之次辰在寅
淮南子星分度尾十八箕一十四分一
玉海陳卓謂尾箕燕幽也自尾十至南斗十一費
直謂起尾九蔡邕謂起尾四
古今律歷考尾漢太初歷所測十八度宋皇祐所
測十九度元授時歷所測十九度箕太初歷所測
十一度皇祐所測十度元豐所測十一度授時所
測十度四十分
歷象考成尾宿一黃道經度十一宫一十度五十
四分黃道緯度南一十五度等四箕宿一黃道經
度十一宫二十六度五十分黃道緯度南六度五
十六分等三
又尾宿一赤道經度十一宫六度四十二分赤道
緯度南三十六度五十七分箕宿一赤道經度十
一宫二十六度二十一分赤道緯度南三十度二
十三分
明清類天文分野書以斗牛為星分之首次苐配
之尾三度至斗二度屬燕分幽州北平府尾箕分
析木之次涿通二州皆尾分霸州尾箕分薊州尾
分保定府尾箕分昜安二州皆尾分河間府景州
皆尾箕分永平府尾分灤州箕尾分遼東都指揮
司尾箕分廣寧大寧尾分興中尾分建州義州錦
州皆尾分朝鮮箕分
陳藻樂軒集星度分野十二次東西南北相反者
四疑似者七所可據者其維析木乎其宿尾箕亦
艮之維燕可以言東北也
以上紀躔次分野所屬及宿度短長
爾雅析木謂之津箕斗之間漢津也䟽云析木之
津箕斗之次名也析别水木以箕斗之間是天漢
之津也天漢即天河也天河在箕斗二星之間箕
在東方木位斗在北方水位分析水木以箕星為
隔隔河須津梁以渡故謂此次為析木之津也不
言析水而言析木者此次自南而盡北故依此次
而言析木也箕龍尾斗南斗天漢之津梁四方皆
有七宿各成一形東方成龍形西方成虎形皆南
首而北尾南方成鳥形北方成龜形皆西首而東
尾箕在蒼龍之末故云龍尾斗至南方即見故云
南斗左傳昭八年今在析木之津國語日在析木
之津是也
詩正義按二十八宿連四方為名者惟箕斗井壁
四星而已壁者室之外院箕在南則壁在室東故
稱東壁鄭稱參傍有玉井則井星在參東故稱東
井推此則箕斗並在南方之時箕在南而斗在北
故云南箕北斗也
史記天官書東宫尾為九子箕為赦客宋均曰子
必九者取尾有九星也正義曰箕主八風索隠曰
箕以播陽調弄為象
遼史國語觧野旅寅野謂星野旅謂躔次寅者辰
舍東方之位燕分析津之所也
通志天漢歌天河亦一名天漢起自東方箕尾間
註天漢起東方經箕尾之間謂之天河亦謂
之漢津乃分為二道其北經龜貫箕下
歷代地理指掌圖尾箕星曰析木宫曰人馬時曰
寅州曰幽
以上紀星宿宫位所在及釋名義
史記索隠宋均云尾屬後宫場故得兼子子必九
者取尾有九星也元命苞云尾九星箕四星為後
宫之場也
星經蒼龍七宿有尾有箕氐胸房腹箕所糞也
中西星經同異考西歌曰接心是尾九點曲卓如
衣角飄風前箕星有四明相等大口如箕正向西
文殊所說善惡宿曜經苐五尾四足箕四足斗一
足在寅歲星位焉其神如弓故曰人馬宫
丹元子步天歌尾九星如鈎蒼龍尾下頭五點號
龜星尾上天江四横是尾東一個名傅說傅說東
畔一魚子尾西一室是神宫所以列在后妃中箕
四星形狀如簸箕箕下三星名木杵箕前一點是
糠粃註云龜五星在尾南天江四星在尾之北傅
說一星在尾後江東魚一星在尾後江中箕一曰
天雞杵臼三星在箕南糠一星在箕口前杵臼西
北
法苑珠林尾七星形如蝎尾箕四星形如牛角
以上紀箕尾形數
周禮保章氏以星土辨九州之地所封封域皆有
分星以觀妖祥注云析木燕也此分野之妖
祥主用客星彗孛之氣為象䟽引春秋緯文耀鉤
云太行以東至碣石王屋砥柱冀州屬樞星三河
雷澤東至海岱以北兗州青州屬機星九州屬北
斗星有七州有九兗青徐揚并屬二州故七星主
九州也周之九州差之義亦可知云
史記天官書天則有列宿地則有州域二十八舍
主十二州燕齊之疆候在辰星占於虛
又玉衡第八星主幽州常以五寅日候之
晉書天文志九州十二域或係之北斗或係之二
十八宿或係之五星析木燕此係之二十八宿者
也辰星主燕趙代此係之五星者也
隋書天文志二十八宿之外凡齊楚晉燕趙列國
皆有星燕冀一星在楚南星有變各以其國
石氏星經北斗七星一主秦二主楚三主梁四主
吳五主燕六主趙七主齊
劉熙釋名古有營州於天文屬營室取其名也按
凡言天者其占必以所屬之分星為主自春秋以
來列史所記詳矣遼與燕同分必候尾箕二宿然
觀司馬氏及甘石諸家所云則又不獨當占驗箕
尾也又考蔡邕月令章句自尾四度至斗六度謂
之析木之次則并當占其南斗或曰遼故堯時青
州之域故兼於虚危存之以備說云
以上推分星之外諸占
欽定盛京通志卷二十二
