欽定盛京通志卷七十一
國朝人物(七)
正紅旗滿洲
欽定四庫全書
欽定盛京通志卷七十一
國朝人物(七)
正紅旗滿洲
何和里隸正紅旗滿洲先世為棟鄂部長因以為
氏何和里性寬和識量宏遠年二十六即長其部
太祖納妃哈達身率甲士衛行遂以所部來歸尚固倫公
主授一等大臣從征烏拉徇瑚爾哈路圍扎庫塔
城皆有功再征烏拉
太祖欲諭降之何和里以其渠布占泰性狡譎雖降必且
叛與費英東等力請進戰乃滅烏拉天命六年從
取遼陽何和里事
太祖三十餘年與費英東額亦都扈爾漢安費揚古為五
大臣抒誠宣力佐命之功為多授爵三等子予世襲
及卒費英東等俱已前死
太祖慟哭曰朕股肱諸臣何不遺一人耶順治中追諡温
順
多積禮何和里次子也初任佐領從征烏拉有功
天聰中大軍征明薄燕京多積禮以參領從攻克
土城關五年從圍大凌河城屢敗明兵授三等輕
車都尉世職崇德元年征瓦爾喀部俘獲甚衆凱
旋
命禮官迎勞之尋擢副都統五年偕參領喀珠征烏扎拉
部降其戶百餘六年從圍錦州明總督洪承疇以
兵十三萬來援駐於松山連營抵乳峯山大軍屢
敗之復分兵絶其運道承疇兵日窮蹙其將王樸
遂乘夜遁多積禮率騎兵截擊之窮追至海濱多
所斬馘七年以年老致仕順治五年卒
和碩圖何和里第四子也襲父爵為三等子性明
敏兼通漢文
太祖愛其才以貝勒代善女妻之封和碩額駙
太宗即位任都統天聰元年從征朝鮮又從攻錦州寧遠
著有勞績二年從貝勒阿巴泰略地錦州戰杏山
松山皆捷以兵循察哈爾克其四路軍敘功晉三
等公三年從入大安口敗明兵于馬蘭峪再敗之
石門寨進取遵化擊明副將申甫兵于盧溝橋破
其車營明武經略滿桂合總兵孫祖夀黑雲龍麻
登雲諸軍逆戰永定門外大破之擒雲龍登龍桂
祖夀皆陣殁明年還軍取永平拔灤州與都統納
穆泰等留守其地屢卻明兵已而明兵備參政張
春以祖大夀馬世龍諸鎮兵來犯發礟毁州城和
碩圖突圍力戰與參領覺善殿而東歸尋圍大凌
河城以所部攻其西北明兵出城拒戰偕都統葉
臣夾擊追奔至城濠而還七年卒
太宗親臨慟哭贈䘏有加順治十二年追諡端恪雍正九
年加公號曰勇勤子和爾本早卒追諡端儼都類
何和里第五子也初任佐領天聰中擢都統與其
兄和碩圖並娶貝勒代善女為和碩額駙崇
德元年從征朝鮮克其國都城三年從入牆子嶺
破明兵三千於密雲乘勝南下山東大小數十戰
皆捷順治元年從入關追擊流賊李自成大破其
衆自成遂西竄三年從肅親王豪格征四川道出
西安討平慶陽土賊會師西充殪流賊張獻忠别
將兵克遵義夔州先後敘功並遇
恩詔晉爵至二等伯十三年卒
覺善姓李佳隸正紅旗滿洲初任佐領從
太祖滅葉赫取瀋陽遼陽以功授騎都尉世職進參領天
聰三年從征明下遵化明年下永平灤州諸城大
軍既旋與都統納穆泰圖爾格等留守灤州明兵
備參政張春以兵來攻覺善勒衆出城奮矟踰塹
直趨春軍春軍皆潰走尋春復合馬世龍諸鎮兵
薄城下發巨礟攻城城堞毁覺善殊死禦之凡五
敗敵敵來益衆攻益力諸將突圍走遂殿而東歸自
縳待罪
太宗嘉其悉力守禦特原之加世職為三等輕車都尉五
年從圍大凌河城明兵自錦州來援猝至小凌河
岸覺善以二百人渡河迎戰敵圍之數重覺善左
右馳擊所向皆靡既破圍出有軍校陷于陣復拔
之歸已而張春監總兵吳襄宋偉軍四萬抵長山
距大凌河十五里而營與大軍戰方酣覺善從貝
勒碩託以右翼兵突入春營守營兵潰其戰士望
見營已拔亦卻走襄偉先後遁去春遂就擒敘功
晉二等輕車都尉崇德五年擢副都統駐守義州
六年戰松山杏山間八年從鄭親王濟爾哈朗攻
寧遠克前屯衛有功順治元年從入關擊流賊李
自成傷于礟猶力戰敗賊二年從順承郡王勒克
德渾駐守江寧會自成遣其黨寇擾湖北諸郡移
師征之三年師至石首賊方圍荆州覺善率精銳
馳壓賊營賊驚走追斬略盡分兵𠞰遠安南漳宜
昌諸賊次第就平凱旋復往平山東土賊馘其渠
掃地王五年從討江西叛鎮金聲桓擊敗其步騎
七萬明年破南昌金聲桓中二矢溺水死遂圍叛
鎮李成棟於信豐先登拔其城成棟亦溺水死師
還贛州盡平新喻安福諸賊
賜號巴圖魯先後遇
恩詔並論戰功晉爵至二等男七年從睿親王多爾衮牧
于中後所不白王遽出射獵降一等輕車都尉兼
一雲騎尉明年
世祖親政察其枉復所奪爵擢左都御史尋罷之俾理副
都統事如故加封三等子十五年以老病致仕康
熙三年卒年六十有六
賜祭葬諡敏勇勒碑墓道
法譚姓他塔拉隸正紅旗滿洲初以護軍校從
太祖滅葉赫取遼陽擢任佐領天聰元年征寧遠七年取
旅順崇德三年自牆子嶺征明至于山東四年征
瑚爾哈部六年圍錦州敗明總督洪承疇兵于松山
塔山八年再征寧遠法譚皆從軍有功順治元年
擢參領兼工部理事官是年冬從順承郡王勒克
德渾追𠞰李自成于湖廣明年春進師石首聞自
成黨方擁衆擾荆州法譚馳赴賊以精騎蹂其營
賊潰走宜昌復進擊之自成弟牧及偽磁侯田見
秀等俱窮蹙降累加世職至一等輕車都尉兼一
雲騎尉康熙元年以病致仕三年卒
賜祭葬如例
安達立姓納喇隸正紅旗滿洲初任佐領天命初
將兵刈鐵嶺田禾明人挾蒙古兵来拒擊走之天
聰中戍于牛莊時明邊將嘗利誘我蒙古降人安
達立乃嚴警哨慎偵緝有逸去者輒追斬以循降
人乃不敢貳從攻永平城上發礟矢以禦不少卻
竟先登下其城擢前鋒參領從征察哈爾旋軍略
大同宣府分兵攻崞縣拔之還伏忻口敗明兵多
俘獲敘功授騎都尉世職進副都統崇德三年
入牆子嶺越燕京南至山東所攻輒克五年從圍
錦州明兵自松山來犯連戰皆捷六年復從圍錦
州屢敗明總督洪承疇援兵七年卒子阿賚以追
破流賊從征山西湖南皆有功晉世職一等輕車
都尉
葉克舒姓輝和隸正紅旗滿洲初授佐領天命六
年從征遼陽明總兵李懷信引兵五萬拒戰于城
西五里鋒始交城中兵自西關出援葉克舒率所
部馳擊之爭退入關蹂踐死者枕籍復與大軍擊
走懷信兵逐北六十里還攻城克之以功加二等
輕車都尉世職戰於沙嶺多斬馘晉爵三等男天
聰五年擢兵部承政六年任都統八年下得勝堡
略大同九年大軍征明將自大同入寧遠錦州兵
赴援葉克舒截擊之斬其副將劉應選崇德元年
從克延慶州二年征瓦爾喀師出會寧遇朝鮮兵
於吉水海設伏斬其大將收降步騎甚衆獲馬器
械無算四年征索倫部進扺雅克薩克其城五年
設伏錦州烏馨口俘其遊牧以還七年從攻薊州
以輕進失利免官順治元年起為副都統駐防寧
遠統兵入山海關擊流賊李自成裹創力戰大破
賊二年征山東滿家洞土寇平之三年以總管鎮
守
盛京晉爵至三等男未幾卒康熙二十三年
聖祖東巡
盛京
遣官祭其墓
布丹姓富察隸正紅旗滿洲初為烏嚕特長部天
命七年率屬來歸任前鋒參領天聰八年從攻萬
全左衛先登授騎都尉世職九年略錦州崇德元
年從入青山口越燕京分兵攻涿州還戰居庸關
所向皆捷晉三等輕車都尉五年從圍錦州擊走
杏山援兵順治元年從入關追敗流賊李自成於
望都屢遇
恩詔洊加世職為一等輕車都尉仕至副都統歷議政大
臣十一年卒諡毅勤
托古推先世居瑚爾哈以地為氏天命中來歸隸
滿洲正紅旗初為佐領天聰三年進護軍參領從
入龍井關遇三屯營哨卒斬其五人尋衛軍饟而
行擊斬明兵之截劫者搴其纛一遂會大軍攻克
遵化五年以兵循錦州擒其間諜以獻從圍大凌
河城明兵自錦州赴援擊敗之追至城下斬馘甚
衆八年略地大同旋師出尚方堡會察哈爾諸宰
桑來降護其孥以歸累敘功予騎都尉世職九年
略地至寧遠多所俘獲明兵千人追襲殿而戰卻
之崇德三年從貝勒岳託征明入牆子嶺越燕京
趨山東圍臨邑以雲梯克其城四年擢副都統六
年從睿親王多爾衮圍錦州明總督洪承疇以兵
來援托克推麾所部力戰敵郤走進薄之火器猝
發身被創猶轉戰而前皆驚潰乃引還明年以疾
解任順治元年起為
陵寢總管二年卒
岱松阿姓佟佳隸正紅旗滿洲少從征伐屢有功
天聰八年授騎都尉世職從征黑龍江多俘獲明
年師還加一雲騎尉崇德二年明兵窺蓋州馳往
禦之敵已遁躡擊之旅順口斬馘無算六年監繕
盛京城垣著有勞績累官戶部參政尋卒
噶達渾姓納喇隸正紅旗滿洲初任護軍參領天
聰八年從征山西下應州崇德五年略中後所從圍
錦州戰捷松山順治元年從入關破賊有功擢護
軍統領從征四川過漢中擊敗叛鎮賀珍于雞頭
關再敗賊將高汝礪于三寨山進師西充抵鹽亭
賊渠張獻忠拒戰既殪之别將兵平其餘黨四年
任戶部侍郎五年遷吏部以前功予三等輕車都
尉世職從討叛鎮姜瓖解代州圍拔渾源州城分
兵盡復所陷郡邑六年任都統仍兼侍郎八年
統兵征鄂爾多斯破其首多爾濟于賀蘭山俘獲
無算晉爵一等男累官兵部尚書十二年討海賊
鄭成功十三年自泉州進攻兩島循海澄降其將
黃梧十四年師還卒贈太子太保諡敏壯
褚庫姓薩爾圖隸正紅旗滿洲年十七從圍大凌
河城擒其驍將徹濟格以歸尋略地大同攻萬全
左衛先登頸中創猶力戰破其城論功予騎都尉
世職
賜號巴圖魯授佐領兼參領崇德三年任吏部理事官順
治元年從英親王阿濟格西𠞰李自成明年躡賊
湖廣敗其將吳伯益三年從肅親王豪格𠞰張獻
忠敗其將高汝礪于三寨山進師西充平之六
年從征大同叛鎮姜瓖賊先後犯我正紅旗鑲藍
旗營復乘間襲土默特營禇庫連擊卻之八年從
征叛酋多爾濟于賀蘭山俘斬甚衆屢晉世職至二
等輕車都尉十三年海賊鄭成功犯福州時鄭世
子濟渡統師駐漳州禇庫以所部隸焉乃與副都
統阿克善率舟師赴援戰烏龍江追敗之大江口
再戰江岸斬級無算康熙二年擢都統三年敘功
晉一等輕車都尉七年以年老致仕十四年卒
賜祭葬諡襄壯雍正十年入祀賢良祠
道喇姓輝和隸正紅旗滿洲葉克舒長子也以軍
功授護軍參領崇德二年從貝勒岳託自牆子嶺
征明入邊城先登五年從圍錦州明兵自松山來
犯正黃旗營尋復侵正紅旗汛並擊敗之會多羅
特部蒙古素班岱來歸道拉率兵取其家屬于杏
山西五里臺遇明杏山騎兵復擊卻之順治元年
以前鋒參領擊流賊李自成敗賊將唐通兵于一
片石既入山海關追賊至安肅望都再戰再捷從
征山西破賊將白輝於汾州三年躡賊湖廣破自
成兄子錦于荆州五年從都統譚泰征江西叛鎮
金聲桓五敗賊兵生擒偽總兵及參將遊擊三人
九年擢副都統十年潮州總兵郝尚久叛偕靖南
將軍喀喀穆率師討之復潮州十四年擢都統十
六年從信郡王多尼平雲南明桂王朱由榔奔緬
甸沅江土司那嵩叛應由榔道拉攻克其城嵩自
焚死屢以
恩詔並敘功晉世職一等輕車都尉康熙二年以年老乞
致仕還居
盛京十二年加太子少傅二十一年
聖祖幸奉天道拉年八十矣
召見行在
賜賚優渥明年卒
賜祭葬諡勤襄
瑚哩布姓赫舍里隸正紅旗滿洲崇德中以前鋒參
領從征明者再從圍錦州者一屢戰松山杏山並
有斬獲順治初從英親王阿濟格𠞰李自成于陜
西窮追至湖廣九宫山從肅親王豪格擊敗叛
將賀珍于漢中𠞰張獻忠于四川殪之鹽亭分循遵
義平之從鄭親王濟爾哈朗圍明大學士何騰蛟
于湘潭乘勝趨衡州道州全州所向皆克累加三
等輕車都尉歷官副都統右翼前鋒統領十五年
從信郡王多尼征貴州明年克雲南明桂王朱由
榔及其將李定國白文選等皆南竄瑚哩布與左
翼前鋒統領伯勒赫圖率兵取永昌渡潞江戰磨
盤山克騰越州窮追至南甸而還康熙十二年
特加太子少師逆藩吳三桂反
命偕安西將軍赫業會西安駐防將軍瓦爾喀進討十三
年復
詔瑚哩布與前鋒統領穆占簡精銳疾赴漢中斷賊通蜀
路而賊黨已踞陽平關瑚哩布暨穆占攻克之長
驅入七盤關朝天關連戰輒捷遂圍賊將吳之茂
于保寧未幾以貝勒洞鄂為定西將軍征保寧
命瑚哩布參贊軍務閱數月賊以死拒久不下提督王輔
臣據寧羌叛
詔撤圍扼守關陜遂自漢中還駐西安十四年賊阻截棧
道平涼秦州阻陷
詔趣大軍𠞰賊乃攻復秦州移師征平涼距城數里而營
輔臣結蜀寇以抗大軍久無功明年
命大學士圖海為撫遠大將軍以討輔臣收洞鄂等
敕印令受圖海節制瑚哩布留軍中調遣十六年卒于軍
穆成額姓鄂岳隸正紅旗滿洲崇德三年隨征明
攻行唐不待雲梯先登拔其城順治元年隨入關
擊敗流賊有功二年隨多鐸南征擊敗偽總兵姚
于操于餘杭六年隨征大同叛鎮姜瓖賊犯我汎
地奮力拒戰不失所守七年擒斬送渠翟懸劉定
宇等復永寧寧鄉七年九年三遇
恩詔加世職至三等輕車都尉十一年隨征廣東屢立戰
功十三年議敘加一等輕車都尉官至副都統
鄂鼐隸正紅旗滿洲天聰五年為哨探時有蒙古
二人踰邊遁者追至遼河殪之旋伏兵廣寧紅廟
擒敵哨探者俱得優賚隨征廣寧擒松山敵騎又
隨擊錦州兵射其前鋒殪之崇德七年攻錦州時
伏高橋會明經略洪承疇兵自杏山往詣塔山奮
勇接武再勝之
恩賜以馬八年從征明攻河間先登拔之
賜號巴圖魯授佐領職順治元年從征流賊入潼關敗其
兩營二年南征江南至蘇州擊賊帥吳士魁姜禄
雷等俱敗之七年從征甘州叛&KR0624;抵蘭州賊以三
萬餘衆來奪黃河渡口率兵步戰敗之進攻甘州
先登敘功加世職三等輕車都尉七年九年叠遇
恩詔加一等輕車都尉又一雲騎尉康熙三年任西安副
都統卒
鄂申姓鈕祜禄隸正紅旗滿洲父巴賚
國初率族來歸時從破四路明師及取遼陽等處皆屢
立戰功以老乞休卒鄂申襲職崇德五年從征明
圍錦州克松山七年隨征明至山東拔臨清州順
治元年入關破流賊追至保定大殱之下直隸山
西陜西郡縣並在事有功三年隨定浙閩四年隨
𠞰陜西延安分擊賊帥王雲祥于白水時縣已屬
賊遂發火礟攻城鄂申先登克之斬馘甚衆九年
以功授騎都尉
賜號巴圖魯十年從征廣東破潮州十一年隨征浙江舟
山累敗偽總制陳六御等敘功加一雲騎尉康熙
十三年從征逆藩耿精忠至浙江偽總兵閻標率
賊萬餘來拒鄂申率兵連戰大敗之俘獲無算十
五年耿精忠遣偽騎都尉連登雲等重兵盤踞浦
城之石塘鄂申領兵分路進𠞰自寅至亥連破九
營殺賊甚衆破其木城遂進取雲和十六年敗賊
於石井清寺等處十八年率兵進抵東石擊敗賊
衆十九年時議以海中大定小定地逼厦門金門
係我師必由之道逆賊鄭錦遣偽將軍張志屯糧
欲聚此以拒我師因遣鄂申進𠞰鄂申奮勇疾進
賊衆披靡不得船者俱溺水死遂焚賊巢十九年
十月防守漳州三十二年卒年七十鄂申於
太宗時效力行間至康熙二十一年凡經九十餘戰身被
重創二十餘處咸稱其勇冠一時云
翰雲隸正紅旗滿洲
國初來歸崇德五年從征明圍錦州有松山兵來劫
我巨礟擊郤之又連敗明經略洪承疇軍順治元
年入關追敗流賊于慶都盡殱之敘功授一等參
領世職
赫頁諾姓烏扎拉隸正紅旗滿洲薩鈕長子也
國初來歸授備禦世職崇德四年從征薩哈連烏拉
有俘獲六年從征明圍錦州時敵兵來襲我巨礟
擊卻之松山兵復侵我汛地力戰敗其騎軍順治
元年隨入關破流賊有功往平山西過獲鹿三遇
土寇擊敗之進兵陜西圍延安賊犯我輜重屢敗
其衆三年加優敘
克勒隸正紅旗滿洲天聰元年從征朝鮮攻義州
以第二人先登有功七年隨征明克旅順口率舟
師先進尋征燕京入邊攻長城仍以第二人先登
崇德三年從征明攻拔禹城四年加優敘同旗有
武拉齊亦以是役攻任邱先登
商延和落姓棟鄂隸正紅旗滿洲天聰七年以備
禦世職隨征燕京明兵來攻灤州欲毁正黃旗所
守城垣往擊敗之獲纛二再出戰被創傷目尋從
征明旅順口以造船濟師著有勞績我師被圍甕
城率師往援奮勇先登九年從征薩哈連烏拉屢
戰有功加三等參領世職崇德三年卒
阿哈瞻姓烏蘇隸正紅旗滿洲天聰七年從征明
至大同督兵進攻先登克其城順治初累遇
恩詔加三等輕車都尉同旗有童阿圖天聰八年從征科
爾沁遂入明大同邊攻德興堡以第二人登
賜號巴圖魯又有栗里琿以從征海州等處有功俱授佐
領世職
庫什納姓錫克特哩隸正紅旗滿洲父托和巴顔
國初來歸天聰八年隨征松阿哩烏拉有俘獲順治
二年駐防西安流賊何進引兵來犯擊敗之賊復
結橋侵我汛地率兵毁其橋連敗其衆三年從征
山東土寇累戰有功尋駐西安破賊渠魏天明於
黃勞山並斬叛帥以兵襲賊衆於綏德州攻克葭
州嗣累遇
恩詔加二等輕車都尉世職
𫝊哈納姓格濟勒隸正紅旗滿洲天聰八年授佐
領世職九年隨征黑龍江有功崇德三年任工部
理事官順治初累遇
恩詔加三等輕車都尉世職
覺羅圖蘭隸正紅旗滿洲崇德四年從征薩哈連
烏拉有俘獲六年從征明圍錦州連敗明兵並敗
明經略洪承疇援師順治元年從入關破流寇有
功授佐領世職復改隸鑲藍旗
阿普泰姓瓜爾佳隸正紅旗滿洲崇德三年隨征
明攻隆平以第二人先登克之順治七年遇
恩詔加騎都尉
哈禮隸正紅旗滿洲崇德三年隨征明山東攻禹
城奮勇先登順治間三遇
恩詔加三等輕車都尉世職
哈寧阿姓塔塔爾隸正紅旗滿州崇德五年從征
明圍錦州夜攻關角大捷又連敗其松山援兵六
年再圍錦州明兵自松山來襲我巨礟擊卻之防
守穆魯河錦州兵來犯大破之追殺無筭八年從
征黑龍江圍努勒噶爾村三日下其城順治元年
從入關追破流賊于慶都二年敘功授佐領世職
揚愛隸正紅旗滿洲崇德五年從征明攻松山屢
捷又以計破塔山兵六年掘壕圍松山明兵來犯
戰卻之順治元年隨入關二年論功授佐領世職
同旗有鈕尼哈崇德六年從圍錦州明兵夜襲我
營鈕尼哈奮勇擊敗之順治初復以𠞰流寇有功
授佐領累加一等輕車都尉世職阿岱姓瓜爾佳
隸正紅旗滿洲崇德五年從征錦州松山有功順
治元年從入關敘功嗣三遇
恩詔加三等輕車都尉仕至寧古塔將軍同旗有布爾遜
亦以從圍錦州進圍松山杏山屢戰皆先登陷陣
順治初加二等輕車都尉世職
色勒布姓薩爾圖隸正紅旗滿洲崇德六年從征
明圍錦州擊敗松山兵順治元年隨入關屢殱賊
兵從征山西陜西連敗賊于太原延安等處二年
隨征湖廣至承天獲賊戰艦斬馘甚衆又隨征四
川三敗流賊以功授雲騎尉七年遇
恩詔加騎都尉仕至副都統同旗有瑚碩亦以軍功授雲
騎尉
滿岱隸正紅旗滿洲初任佐領崇德八年隨征明
攻前屯衛破敵有功順治元年從入關大殱流寇
二年敘功加優敘
尼雅哈納隸正紅旗滿洲崇德八年從征明攻河
間先登克其城
賜號巴圖魯順治初三遇
恩詔加二等輕車都尉世職
羅多渾姓赫舍哩隸正紅旗滿洲崇德八年隨征
明至山東攻郯城先登拔之順治元年從入關
擊流賊及隨征山西攻太原俱有功嗣累遇
恩詔加二等輕車都尉世職
達揚阿隸正紅旗滿洲崇德八年從征明薄燕京
及攻永清奮勇先登克其城
賜號巴圖魯順治元年三遇
恩詔加二等輕車都尉世職同旗有晉達理亦以攻永清
繼達揚阿登加優敘順治初三遇
恩詔加三等輕車都尉世職又有同旗岳鼐滿否亦以是
年攻河間先登俱
賜號巴圖魯授佐領世職
欽定盛京通志卷七十一
