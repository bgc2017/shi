欽定盛京通志卷七十六
國朝人物(十二)
鑲黃旗蒙古
正黃旗蒙古
正白旗蒙古
正紅旗蒙古
鑲白旗蒙古
鑲紅旗蒙古
正藍旗蒙古
鑲藍旗蒙古
欽定四庫全書
欽定盛京通志卷七十六
國朝人物(十二)
鑲黃旗蒙古
西喇巴雅爾姓布庫特隸鑲黃旗蒙古世居扎嚕
特初任佐領崇德三年從貝勒岳託入牆子嶺趨
山東明太監馮永盛以兵邀戰擊敗之明年春旋
師過三屯營敵扼險以拒相持七晝夜乘其懈擊
之皆潰順治元年以參領從入關擊敗流賊李自
成二年從郡王阿巴泰鎮守山東旋與都統凖塔
等進師淮安屢敗明兵其潰衆竄據海中雲臺山
往𠞰平之三年從肅親王豪格討流賊張獻忠道
出西安敗賊將高汝礪等於秦州階州乘勝抵四
川殪獻忠於鳳凰陂五年凱旋擢副都統先後叙
功復遇
恩詔加世職至一等輕車都尉兼一雲騎尉十八年卒孫
卓特博襲
都爾瑪姓錫納明安先世居喀喇沁地
太祖時來歸隸鑲黃旗蒙古天聰二年從貝勒岳託攻錦
州有俘獲五年從圍大淩河城城中兵出戰奮擊
敗之八年從内大臣多爾濟略大同敗明總兵曹
文詔軍文詔善用矛明季驍將無出其右者既捷
第都爾瑪功最
賜號巴圖魯尋授佐領崇德六年大軍攻錦州明總督洪
承疇以兵十三萬來援列營松山我師分左右翼
截擊之都爾瑪超伍先進破其營屢敗其兵於杏
山塔山間承疇軍數挫衂又糧餉將匱其將吳三
桂王樸謀引兵遁都爾瑪從内大臣錫翰設伏高
橋襲擊之斬獲無算遂圍松山城明兵潰圍出犯
我營都爾瑪力戰却之叙功授三等輕車都尉世
職順治二年晉爵三等男其後叠遇
恩詔晉至二等子授内大臣康熙三年卒
賜祭葬諡忠直以其孫齊什襲
翁愛姓卓爾古特世居科爾沁
太宗時來歸隸鑲黃旗蒙古授佐領崇德二年偕佐領喀
凱舒書等征瓦爾喀俘獲甚衆四年率所屬分屯
義州督耕勤所獲糧獨多七年從貝勒阿巴泰征
明越燕京至山東攻莒州城先登順治元年大軍
入關討流賊翁愛以署副都統督後隊兵尋𠞰賊
將陳永福於太原翁愛以兵薄城賊突出犯擊却
之二年從英親王阿濟格征陜西敗賊綏德州賊
渠李自成遁湖廣復躡擊之斬獲無算三年授禮
部理事官兼前鋒參領從肅親王豪格征流賊張
獻忠過陜西擊敗叛鎮賀珍於雞頭關進兵四川
三戰皆捷先後叙功並兩遇
恩詔晉一等輕車都尉九年擢副都統十五年卒
賜祭葬如例弟特澤襲
多爾濟達爾罕姓博爾濟錦世居翁牛特為察哈
爾部大臣天聰八年㩦族屬來歸隸鑲黃旗蒙古
崇德元年授一等男任都察院承政三年更定官
制改都察院參政六年明總督洪承疇以八鎮兵
援錦州軍於松山大軍合攻之明兵潰走杏山都
統阿賚伊拜等截擊其潰衆多爾濟逹爾罕往監
戰核所俘馘還報稱
旨尋擢内大臣兼參政七年
太宗幸牧馬所
命内大臣侍衞與降將祖太夀等校射多爾濟逹爾罕發
矢輒中得
恩賚從貝勒阿巴泰征明自薊州至山東所至輒捷順治
二年加一雲騎尉四年考滿晉爵三等子復擢都
察院承政七年三月解院事仍為内大臣尋列議
政大臣三遇
恩詔晉一等子兼一雲騎尉十七年卒
賜祭葬諡順僖子博第襲
阿什岱姓揆龍隸鑲黃旗蒙古天聰三年隨征明
攻威縣先登克之
賜號巴圖魯授佐領世職順治元年隨豫親王多鐸南征
破流賊平定河南七年九年兩遇
恩詔加世職一等輕車都尉十五年從征貴州有功十六
年𠞰海賊鄭成功于瓜洲破其衆叙功授三等男
卒
固慕德徹臣隸鑲黃旗蒙古天聰六年來歸授三
等總兵官崇德三年隨貝勒岳託征明攻高陽奮
勇先登克之叙功累加世職三等子康熙六年卒
賜祭葬如典禮
布伊錫哩姓鄂爾克特隸鑲黃旗蒙古崇德七年
隨圍錦州擊松山敵兵敗之順治三年隨肅親王
豪格征四川屢敗賊渠張獻忠之衆及賊平俱在
事有功七年九年兩遇
恩詔又叙功加世職二等輕車都尉十三年任護軍統領
康熙十二年加太子少傅十三年卒諡壯果
羅什隸鑲黃旗蒙古初任佐領崇德七年從貝勒
阿巴泰征明擊三河西馬步兵有功順治元年從
睿親王多爾衮入關擊流賊以步戰突陳論功授
三等輕車都尉七年九年兩遇
恩詔加一等輕車都尉十八年擢副都統隨征雲南卒
賜祭葬如典禮
賴護隸鑲黃旗蒙古崇德時屢從征伐有功累擢
至副都統順治元年從入關十一月從豫親王多
鐸南征破流賊平定河南江南並有功加佐領世
職七年加一騎都尉
多鐸和姓博爾濟吉特隸鑲黃旗蒙古初任佐領
天聰二年隨征明景州有俘獲崇德五年再圍錦
州敗松山杏山援兵七年圍錦州復敗明松山援
兵又敗明經略洪承疇軍屢以善戰有功授佐領
世職又隨征薩哈連烏拉部多俘獲順治元年隨
入關破流賊平定河南三敗賊於潼關二年征杭
州屢克捷三年從征騰吉思敗土謝圖汗等之衆
七年九年叠遇
恩詔加世職一等輕車都尉卒
阿雅齊姓烏朗哈隸鑲黃旗蒙古以人戶來歸授
遊擊世職天聰三年隨征明燕京同武賴敗明兵
于盧溝橋南復敗之於涿州崇德三年從征山東
與明兵連戰七書夜屢有功五年征明錦州擊松
山兵敗之順治元年從入關擊流賊追敗之慶都
叙功叠遇
恩詔加世職二等男卒
額對姓博和羅特隸鑲黃旗蒙古崇德三年從征
明攻安肅以第二人登六年圍錦州擊明兵敗之
八年征明山東攻兗州以第四人登加授三等參
領
賜號巴圖魯將旋師復擊敗明兵於邊順治元年從入關
敗流賊於慶都復𠞰馬山口土賊盡殱之論功再
遇
恩詔加世職三等男卒
庫碩姓圖克齊納喇隸鑲黃旗蒙古崇德三年隨
征明山東攻恩縣先登克之累加世職至三等輕
車都尉
克什圖姓錫拉隸鑲黃旗蒙古初任佐領崇德三
年從征明山東屢敗敵兵攻濰縣先登克之順治
元年從入關擊流寇有功加世職弟克什特别見
忠節傳
衮綽斯姓烏朗哈隸鑲黃旗蒙古崇德三年從征
明擊通州兵敗之又敗明追兵於董家口五年七
年隨圍錦州皆在事有戰功八年征明山東破八
總兵援師累戰皆大捷得
優賚累加世職三等輕車都尉
綽爾們姓喀爾諾特隸鑲黃旗蒙古初係察哈爾
阿濟格宰桑率族來歸崇德六年隨圍錦州敗明
經略洪承疇三營步兵又敗其松山援軍順治三
年隨征蘇尼特部騰吉思等在事有功授副都統
加一雲騎尉子隆古順治初從征廣東著有軍功
布勒姓噶濟特隸鑲黃旗蒙古崇德七年隨圍明
錦州紀勲二次八年從攻明山東臨清州奮勇先
登克之
賜號巴圖魯授世職佐領順治元年從入關擊流賊步戰
有功累加世職至一等輕車都尉
竒拜姓噶齊特隸鑲黃旗蒙古崇德七年從圍明
錦州以步戰有功八年征明山東從攻兖州先登
克之
賜號巴圖魯論功授佐領世職順治初復以擊流寇有功
進秩同旗有博勒姓鄂爾圖特亦以崇德八年從
攻明山東蒙隂先登克其城
賜號巴圖魯順治初累加世職二等輕車都尉
海什姓克錫克特隸鑲黃旗蒙古崇德八年從攻
明直隸安肅先登克之
賜號巴圖魯授佐領世職順治元年追敗流賊於慶都復
有功進秩同旗有敏安崇德時隨征明山東攻兖
州德州皆先登陷陳又有阿爾賽從攻明直隸威
縣先登並授三等輕車都尉
拜思噶爾姓烏朗哈隸鑲黃旗蒙古崇德八年從
征明山東屢戰有功嗣遇
恩詔加二等輕車都尉
武塔齊姓鄂爾克特隸鑲黃旗蒙古崇德八年從
征明山東攻莒州奮勇先登克之叙功授佐領世
職
德根姓濟默隸鑲黃旗蒙古世居義州順治五年
從征江西叛鎮金聲桓攻南昌先登授騎都尉十
年從征廣東破李定國軍以功兼雲騎尉
正黃旗蒙古
阿岱姓鄂爾果諾特世居喀爾喀歸我
太祖隸正黃旗蒙古授三等輕車都尉世職天聰時授參
領駐防伊蘭布哩瑚巡檄海濱猝遇明兵擊斬千
人擒一遊擊以歸明水師千餘犯海州復率兵三
百馳擊之多斬馘撤防還
太宗親賜酒勞之晉二等輕車都尉累遷至都統隨貝勒
代善自喀喇鄂博攻得勝堡殪守卒殆盡崇德初
隨武英郡王阿濟格攻克定興寳坻諸城設伏擊
三屯營援兵盡殱之
太宗親征朝鮮阿岱樹雲梯薄城先豋其王李倧棄城遁
三年隨具勒岳託攻牆子嶺明總督吳阿衡以六
千人來援負嶺立營分軍三隊列械而陣阿岱潛
率竒兵踰嶺繞其後奮呼踰阿衡營大軍復直前
夾擊之覆其軍功最四年卒孫巴琅勇敢善戰順
治十一年靖南將軍珠瑪□討偽晉王李定國於
廣東巴琅以參領從時定國宼新會我軍自三水
馳擊賊大潰定國復糾步騎四萬分踞山谷巴琅
陟險薄賊營鏖戰馘賊甚衆叙功晉爵二等男十
三年卒巴琅弟托班從征逆藩吳三桂擊敗賊將
譚洪於陽平關乘勝抵朝天關擊敗賊將石存禮
連破其木城進征保寧賊將吳之茂斷我餉道托
班連矢殪賊賊皆潰走又擊賊將王屏藩於郿領
龍潭驛叙功晉爵一等男三十三年卒
哈岱姓烏密隸正黃旗蒙古父巴賚都爾莽奈初
為察哈爾大臣及林丹汗敗奔唐古特乃率戸口
來歸授一等男從征明越燕京下山東從攻寧遠
錦州戰松山杏山間屢戰有功再攻錦州中流矢
歿於陳
䘏贈三等子越明年以哈岱襲爵哈岱年十七時隨其父
攻寧遠父所乘馬蹶哈岱不及介馳入陳擁父乘
其騎以出
太宗聞而嘉之
賚予甚厚至是襲爵從大軍征明敗敵密雲進攻易州順
德克之遂略地至山東臨清順治元年從定燕京
二年大軍既平江南從貝勒博洛征浙江敗敵於
海寧進定杭州師還得
恩賚三年從豫親王多鐸追𠞰騰吉思擊敗土謝圖汗兵
及碩雷汗兵四年進二等子六年從英親王阿濟
格討大同叛鎮姜瓖屢戰皆捷多斬獲十二年閩
賊鄭成功據金門厦門兩島縱横海上遣其黨阮
思陳六御陷浙江之舟山哈岱從大將軍伊勒德
往𠞰之十三年進師定海思等列戰艦於蛟門大
敗之逐北至衡水洋連斬思六御俘其餘黨舟山
平十四年晉一等子康熙四年擢為内大臣明年
以討逆藩吳三桂往徵喀喇沁翁牛特蘇尼特諸
部兵移駐大同河南兖州十九年卒年六十有三
賜祭葬諡勒壯立碑墓道孫阿喇納襲雍正元年追錄巴
賚都爾莽奈功入祀昭忠祠
阿賴姓莽努特世居喀爾喀
太宗時挈族來歸隸正黃旗蒙古嘗奉使阿禄部招降其
部長率其部人俱至
上以為能
賜號達爾漢既而降人有叛去者率兵五百窮追之閱數
月乃得斬倡叛者四人盡俘其衆以還征喀穆尼
罕部擒其部長葉雷獲戶口牲畜無算崇德元年
授一等輕車都尉兼一雲騎尉世職加號庫魯克
達爾漢三年授禮部右參政四年擢都統六年大
軍圍錦州明總督洪承疇自松山來援阿賴設伏
杏山邀擊之擊馘甚多尋攻松山城承疇遣兵二
千迎戰阿賴沿壕縱擊殪其軍鋒敵將敗退入城
大軍扼之不得入遂皆棄甲降順治元年偕都統
葉臣平定山西三年從豫親王多鐸追𠞰騰吉思
將及賊反鬭降阿賴分兵繞出其後潰遁截擊
之擒斬甚衆五年偕尚書武達海駐漢中防𠞰叛
鎮姜瓖六年瓖黨姚舉等陷忻州賦賴馳兵赴援
破賊石嶺關進復忻州賊平乃班師三遇
恩詔晉世職為二等男九年駐防西安尋還京以老疾觧
都統任康熙十二年加太子太保十七年卒
賜祭葬諡襄武立碑墓道以其從孫高良襲
伊勒都齊姓莽努特世居察哈爾
太宗時來歸隸正黃旗蒙古尋授護軍參領天聰八年略
地宣府率所部攻下十二堡崇德五年屯田義州
敗明騎兵於寧遠六年從圍錦州借護軍統領濟
什哈擊却松山援兵八年從入關敗衛城先登叙
功授雲騎尉世職順治元年從入關敗流賊李自
成再敗之望都是年冬署護軍統領從豫親王多
鐸𠞰自成於陜西薄潼關賊將劉方亮乘夜襲我
營伊勒都齊與護軍統領圖賚奮擊之大破敗遂
克潼關二年移師定江南攻克揚州尋從貝勒博
洛下浙江敗明將王之仁於平湖逐北至太湖獲
其舟數十大軍進定杭州屢以功晉世職為三等
輕車都尉三年騰吉思叛奔喀爾喀從豫親王追
之既及大軍擊之潰與都統阿賚伏兵截擊其潰
衆遂徇圖拉河而西喀爾喀部衆連出邀戰大敗
之獲馬駝無算以功晉二等輕車都尉六年從鄭
親王征明桂王朱由榔於湖南時由榔將王進才
袁宗第郝永忠等分據沅靖間伊勒都齊進兵武
岡破進才寨九宗第寨五分兵追𠞰永忠下黎平
遂北至永從縣多所斬獲七年凱旋八年擢副都
統九年兼任刑部侍郎三遇
恩詔晉爵至二等男十年十一月以勘佐領敦達哩獄不
當坐降爵一等罷侍郎任十七年以疾解副都統
任康熙十二年加太子少師是年冬逆藩吳三桂
反以衆犯湖南順承郡王勒爾錦率師討之以伊
勒都齊贊其軍務簡精銳先發十三年次荆州賊
陷常德府將窺湖北遂移兵防守武昌十六年卒
於軍十九年追論守武昌時不殱虎渡口賊致陷
太平街降世職為雲騎尉以其從子瑪㙮襲
額爾格勒珠爾姓博爾濟吉特隸正黃旗蒙古先
世居克魯倫地天聰中偕其兄竒㙮特偉徵來歸
竒㙮特偉徵官前鋒統領戰於大凌河陣沒
䘏贈三等男别見忠節傳額爾格勒珠爾素驍勇崇德三
年從大軍征明越燕京南下山東明兵犯前鋒參
領錫特庫營率所部馳救大破明兵六年從圍錦
州城中兵出戰擊却之復敗其松山援兵順治元
年從入關敗流敗李自成叙功予騎都尉世職遇
恩詔加一雲騎尉卒無子以從子察琿襲
鄂本岱姓曼靖隸正黃旗蒙古世居喀爾喀天命
六年來歸七年從征明克廣寕以功授輕車都尉
世職天聰元年從攻錦州等處有功二年從征察
喀爾多羅特部落率精銳二百連敗敵敵回兵死
戰衆却鄂本岱躍騎突前勝之論功加一等輕車
都尉擢都統三年隨征明方入邊遇敵兵五路來
犯率兵擊敗之並斬其渠師遂拔大安口及自遵
化回兵敵衆四面環追鄂本岱迎斬其驍將一敵
潰乃殿以還敘功加至三等男五年從圍大淩河
城復以功得
優賚九年卒
訥們隸正黃旗蒙古本名揚天聰五年七月
太宗親征大淩河掘壕困之城内兵出戰楊由
太宗御前突入敵陣擒降明之蒙古一人隨擊明錦州兵
與弟圖默特從纛前衝入敵陣敗之直扺其步營
其弟中箭墮馬揚援出之又往攻錦州多俘獲回
至邊外六十餘里遇明兵揚奮勇殺入陣復勝之
俘獲無算加授遊擊世職九年
賜名達爾漢哈丹巴圖魯先是我圖使臣遇賊五人欲害
之因是奔阿魯揚追至興安嶺盡殺之因
賜是名行師令居前從獵令居中初布哈等率師略明寧
遠地為明兵所困時揚已先行還擊破之論功得
優賞順治四年緣事除
賜名及原職嗣叠遇
恩詔仍加授二等輕車都尉
文程姓嘉噶穆克隸正黃旗蒙古
國初來歸天聰三年擢副都統從征明至通州敗明
經略盧象昇兵多斬獲崇德六年從征明圍錦州
敗明經略洪承疇兵順治二年加佐領世職七年
九年叠遇
恩詔加三等輕車都尉卒
多格申姓克濟特隸正黃旗蒙古天聰六年我師
征明至大同多桑申來歸是年征察哈爾以多格
申為鄉導前驅有功又以說降征逃之台吉等援
佐領世職順治七年九年叠遇
恩詔加二等輕車都尉任副都統康熙八年卒
蘇朗姓烏朗堪隸正黃旗蒙古崇德二年同族人
蘇布第來歸授佐領世職仍管喀喇沁佐領事兼
任參領三年隨征明燕京擊敵有功六年從明征
圍錦州擊敗杏山騎兵我軍圍松山時有明步卒
來犯壕塹擊敗之順治元年隨入關以步戰擊敗
流寇二年叙功超授二字參領世職六年任正黃
旗滿洲副都統七年九年叠遇
恩詔加三等男康熙十三年逆藩吳三桂反以副都統鎮
守池州閏三月三桂賊黨犯荆州
命蘇朗赴援合𠞰至湖廣卒於軍
阿爾薩朗隸正黃旗蒙古初名們都天聰九年從
征明攻松山遇明總兵祖大夀兵來戰們都以四
十七人擊殱之至錦州復大捷
太宗嘉其勇賜名阿爾薩朗授三等參領世職順治元年
隨定山西五年從征太同叛鎮姜瓖有攻及凱旋
遇
恩詔加世職二等輕車都尉
慱羅兑姓果爾羅特隸正黃旗蒙古本察哈爾部
人
太宗時率族來歸崇德八年隨征明至山東在事有功順
治元年隨入關擊破流寇有功五年隨征江西叛
鎮金聲桓屢敗賊衆至南昌之東江獲其糧十三
艘大敗賊衆以功三遇
恩詔加世職二等輕車都尉
布雅泰隸正黃旗蒙古崇德三年從征明至山東
攻臨清先登克之順治元年入關擊流賊復有功
加授佐領世職
巴圖隸正黃旗蒙古初任佐領崇德六年隨圖錦
州時明經略洪承疇騎兵奪我兵巨駁巴圖隨副
都統幹都擊敗之又擊敗寧遠兵於城下順治元
年隨入關追擊流寇於慶都大敗之二年正月連
敗流寇於潼關五月進師江寧獲其戰艦三百餘
三年隨征福建敗賊于建寧論功及兩遇
恩詔累加世職至騎都尉加一雲騎尉十二年卒
昂阿姓阿穆哈爾努隸正黃旗蒙古崇德二年自
巴林來歸
太宗嘉之授一等侍衛隨征朝鮮三年從征明攻昌平州
等處俱在事有功授佐領世職順治十六年卒
額爾岱姓博爾濟錦隸正黃旗蒙古崇德三年使
征明山東攻長清先豋以功授佐領世職是役也
同旗有和爾哲亦以攻長清先豋有功
賜號巴圖魯授佐領世職
阿敏隸正黃旗蒙古崇德六年隨征明圍錦州遇
明經略洪承疇兵於松山阿敏衝入敵陣繫敗之
順治元年入關擊流賊以步戰追敗之慶都論功
授佐領世職三遇
恩詔累加至二等輕車都尉
巴達隸正黃旗蒙古崇德八年隨征明攻前屯衛
先豋順治元年入關擊流寇有功七年九年叠遇
恩詔累加世職三等輕車都尉同旗有諾敏崇德八年從
征明攻趙州先豋
賜號巴圖魯累加世職二等輕車都尉
正白旗蒙古
武訥格姓慱爾濟吉特隸正白旗蒙古先居葉赫
國初來歸從征烏拉布占泰力贊進戰遂滅烏拉天
命十一年别將兵擊明華島破之盡殱其衆天聰
三年從征明入龍井關克遵化進營於京城北
明督師袁崇煥等援師至左翼蒙古兵先進少却
武訥格等復進戰始敗之
太宗取蒙古諸貝勒所俘獲物以半與之令分賞進戰將
士其冬統兵征察哈爾降二千戶五年復從征明
時祖大夀守大淩河城杏山守將與之書有㩦軍
士棄城或單騎潛來之語武納格獲以獻於是大
軍圍城為久困計武訥格率本旗蒙古兵圍城東
南偏明兵欲突圍出擊敗之城中兵不敢復出七
年攻明山海關歸明兵來襲武訥格殿力戰却之
太宗嘉之曰人臣為國義當如是叙功封三等公八年率
蒙古左翼兵與諸貝勒俱進獨石口尋以武訥格
為蒙古兩翼主帥自得勝堡收蒙古之逃入陽和
者四百七十人武訥格性聰明通蒙古文及漢文
驍勇善戰所至有功九年卒
賜祭葬如典禮
德穆圖武訥格子也初任佐領從征伐即有功崇
德三年正月擢戶部承政七月改右參政四年兼
副都統六年從鄭親王濟爾哈朗圍錦州有蒙古
諾木齊父子者初降明居州之外郛及是約降於
我為明將所覺以兵防之不得出鄭親王令德穆
圖往援援其子阿桑吉出而不力援諾木齊乃罷
參政及其兼職專任以佐領七年從貝勒阿巴泰
征明自薊州薄燕京長驅至山東順治元年從入
關破流賊李自成追擊至望都叙功授騎都尉二
年從豫親王多鐸擊敗流賊李自成於潼關移師
定河南遂下江南敗明將鄭鴻逵於瓜州又偕都
統瑪拉希徇常州明將黃蜚以舟師迎戰再敗之
旋分兵攻宜興崑山並克之叙功加一雲騎尉復
任副都統三遇
恩詔晉一等輕車都尉世職九年卒子霍逹襲
齊墨克圖德穆圖仲弟也早歲屢從行陣崇德三
年偕參領沙爾瑚達略寧遠界敗明兵於紅山口
斬其裨將二初齊墨克圖兄弟三人季日廣泰其
父武訥格累爵至三等公既卒以廣泰襲至是坐
違軍令奪爵明年
命齊墨克圖降襲為一等男巡哨至錦州明將引五百人
來拒擊走之獲馬六十搴其大纛而還大軍三圍
錦州齊墨克圖皆在事有功八年偕護軍統領阿
爾津哈寧阿等往征黑龍江攻克都里屯招降大
噶爾逹蘇小噶爾達蘇乃能吉爾三屯俘獲無算
賜豐貂銀幣尋擢副都統順治二年以入關破流賊功加
騎都尉併授三等子三年從將軍和洛會討陜西
賊賀珍分兵破其黨劉文炳於蒲城珍遁走武功
追擊之斬獲甚衆五年卒以其子薩哈納襲騎都
尉仍爵廣泰為一等男
明安達哩姓錫嚕特隸正白旗蒙古世居科爾沁
父博博圖
太祖時率七十餘戶來歸授為佐領天聰元年從征錦州
歿於陣贈三等輕車都尉以明安達哩襲兼管其
佐領事崇德三年進護軍參領從貝勒岳託征明
毁密雲東北邊牆入擊敗明太監馮永盛兵攻下
南和六年從圍錦州擊敗其山巔兵及松山援兵
我師浚長壕架橋共上為久駐計明兵出城奪橋
戰却之明總督洪承疇以兵十三萬來救力戰敗
其三營晉二等輕車都尉七年冬從貝勒阿巴泰
克薊州薄燕京破明總督趙光汴軍蹂其步卒於
三河進略山東八年春師還明將張登科和應薦
合八鎮兵邀戰於螺山擊潰之登科應薦敗沒又
偕都統鰲邦破明總督范志完軍是年推禮部參
政兼副都統順治元年從入關敗流賊李自成二
年從英親王阿濟格𠞰賊延安七戰皆捷徇鳳翔
而東招降三十餘城三年改兵部侍郎會蘇尼特
部騰吉思與弟騰吉特叛走喀爾喀從豫親王
多鐸追及於額克特山大破之斬其台吉茂海獲
其輜重並擊敗土謝圖汗及碩雷汗兵五年擢都
統七年兼任兵部尚書先後叙功並遇
恩詔晉爵至一等男九年列議政大臣晉二等子十年興
安鎮總兵任珍擅殺事覺坐徇隠罷尚書任降一
等輕車都尉兼一雲騎尉十一年征俄羅斯敗敵
黑龍江十三年起為理藩院尚書十五年以安南
將軍駐防荆州十六年海賊鄭成功犯江寧聫結
艨艟千餘泊三山峽安逹哩率所部赴援總督
郎廷柱總管喀喀穆開神策弓夾擊之賊大潰陣
擒其大將獲戰艦器械無算成功竄入海尋移駐
浙江舟山以防成功十七年還京授兵部尚書康
熙三年加太子太保六年遷吏部尚書以疾致仕
八年卒
賜祭葬諡敏果子都克襲
額琳齊岱青姓博爾濟吉特初為哈察爾部宰桑
天聰六年大軍征察哈爾林丹汗奔土默特旋竄
唐古特其部人無所屬皆散走蒙古諸部額琳齊
岱青知我
太宗為真主欲挈其族内附明年
太宗親統師征大同凱旋出尚方堡額琳齊岱青約部人
多爾濟塔蘇爾海率七百戸來從歸分隸蒙古白
旗崇德元年爵以二等子三年從睿親王多爾衮
入青山口越燕京趨山東每戰輙捷六年鄭親王
濟爾哈朗圍錦州明兵自松山一再來犯刧我巨
礟擊卻之明總督洪承疇集步騎十三萬援錦州
列營松山我兵連破其步卒三營額琳齊岱青皆
在事有功七年晉爵一等子世襲罔替八年卒以
其子札木素襲
色爾格克姓博爾濟吉特隸正白旗蒙古天聰時
積軍功為一等侍衞崇德時從圍朝鮮國王李倧
遁南漢山城移師攻之奮勇登山中重創從圍錦
州者再屢以少勝衆擒斬其梟將勇敢為一軍冠
明總督洪承疇軍松山以援錦州我軍鑿壕圍之
明兵屢欲突圍出輒為所擊退從貝勒阿巴泰征
明越燕京薄臨城進師山東攻青州戰俱力順治
中晉爵至二等男任内大臣康熙十二年加太子
少保二十年卒
賜祭葬如禮孫錫札保襲
棟和羅隸正黃旗蒙古天聰八年授佐領世職從
征烏蘇嚕烏拉有俘獲崇德五年征明圍錦州在
事有功順治元年以副都統率後隊入關四年任
禮部理事官考滿加世職三等參領七年九年叠
遇
恩詔加世職一等輕車都尉兼一雲騎尉十六年卒
賜祭葬謚勤僖立碑紀績
阿蘭隸正白旗蒙古崇德初來歸管佐領事授佐
領世職三年從征明擊敗明兵於邊境六年從攻
松山有功順治二年從征流賊於延安綏德等處
屢戰皆捷加世職三等參領四年卒
瑪希隸正白旗蒙古崇德初來歸五年從征明松
山屢立戰功順治三年從肅親王豪格破張獻忠
平四川論功並遇
恩詔加世職一等輕車都尉
噶尼隸正白旗蒙古崇德三年從征明攻覇州先
登
賜號巴圖魯授佐領順治二年從征流賊有功加世職三
等參領
武格碩隸正白旗蒙古崇德三年從征明山東攻
利津先登
賜號巴圖魯授佐領世職順治二年從征流賊衛天命於
黃羅山俘其衆六年蘭州&KR0624;民叛從貝子屯齊討
平之十一年從征廣東破偽晉王李定國之衆於
新會論功累加世職一等輕車都尉加一雲騎尉
蘇禄克隸正白旗蒙古管佐領崇德三年從征明
攻南和先登順治元年從入關擊流賊有功七年
九年叠遇
恩詔加世職三等輕車都尉同旗有興那噶爾亦以崇德
三年從征明攻博興先登
賜號巴圖魯累加世職二等輕車都尉
正紅旗蒙古
恩格圖科爾沁蒙古世居哈達
太祖時來歸隸正紅旗授佐領駐防伊蘭布里瑚明兵犯
海州率兵三百擊走之天聰三年入大安口下遵
化越薊州而西徇三河攻順義明大同總兵滿桂
赴援敗之桂奔燕京遂自通州渡河薄京城戰永
定門外桂陣殁明年還軍過遵化破侍郎劉之綸
軍於娘娘廟山戰皆力功最八年授三等輕車都
尉世職擢兵部參政考滿晉世職二等進都統崇
德元年武英郡王阿濟格入喜峯口設伏三屯營
敗明兵而殱之二年大軍征朝鮮恩格圖並在軍
中三年從貝勒岳託進兵密雲距牆子嶺五里率
先越高峯下擣明總兵吳阿衡營阿衡敗死五年
從鄭親王濟爾哈朗圍錦州分兵攻松山城城中
兵夜襲我營督所部戰郤之六年明總督洪承疇
以兵十三萬援錦州駐於松山連營抵乳峯山勢
張甚大軍浚濠築壘以持久困之恩格圖更番戍
守卒擒承疇順治元年從入關敗流賊李自成二
年叙功晉一等輕車都尉兼一雲騎尉復從豫親
王多鐸破流賊於潼關賊夜犯正黃旗營恩格圖
往禦之俘斬甚衆前後凡四戰皆捷移師征江南
敗明將鄭鴻逵於瓜洲乘勝下浙江大破敵於錢
塘獲舟三十五攻取嘉興府及崑山縣二城三年
晉爵三等男從征福建招降府二縣十三遣將協
擊偽帥吳凱攻克分水關進𠞰海賊於南靖破其
衆七千皆有功四年晉二等男尋進一等五年征
江西叛鎮金聲桓卒於軍子額勒濟圖幼以兄子
克什圖襲十八年别授克什圖騎都尉職而以額
勒濟圖襲一等男
烏爾哲圖姓卓科隸正紅旗蒙古崇德三年從征
明山東攻昌邑先登叙功授雲騎尉
薩拜姓哈勒齊塔特隸正紅旗蒙古初任佐領崇
德六年隨征明圖錦州有克敵功順治元年從入
關擊流賊有功七年九年叠遇
恩詔累加世職二等輕車都尉
達賴隸正紅旗蒙古崇德八年隨征明山東攻新
城先登
賜號巴圖魯授雲騎尉
鑲白旗蒙古
綽拜姓巴林世居葉赫
太祖時來歸隸鑲白旗蒙古尋管佐領事天聪中征瓦爾
喀部深入額赫庫楞及額埒岳索多所俘獲崇
德三年以戶部理事官從睿親王多爾衮征明入
青山口越燕京略山東直抵濟南先衆奮擊克其
城七年圍明總督洪承疇於松山承疇遣兵乘夜
越濠犯鑲黃旗營綽拜擊郤之墜濠死者甚衆順
治元年從入關五年大將軍譚泰討江西叛鎮金
聲桓綽拜以參領從克復饒州南昌七年任倉場
侍郎八年改副都統尋兼工部侍郎擢都統屢論
功復遇
恩詔晉爵至一等男九年十二月卒
賜祭葬立碑墓道於齊墨克圖襲
阿爾沙瑚姓斡三初為察哈爾林丹汗護衛天聪
六年
太宗征察哈爾林丹汗竄奔唐古特阿爾沙瑚率所屬四
十餘戶來歸隸鑲白旗蒙古授三等輕車都尉世
職崇德中隨貝勒岳託征明至山東攻克濟南征
索倫部擒其部長博穆博果爾從圍錦州明援軍
次松山突騎劫紅衣礟力戰郤之復破其步卒三
營論功晉一等輕車都尉八年卒以兄子果勒沁
襲果勒沁初任佐領崇德元年從
上征朝鮮偕侍衛二十人敗朝鮮兵於桃山村順治元年
從入關累論功復遇
恩詔晉爵至二等男歷官至鑲白旗蒙古都統時明桂王
朱由榔竄緬甸偽晉王李定國偽鞏昌王白文選
分據孟艮木邦假擁戴由榔為名復集潰衆出掠
世祖命内大臣愛星阿為定西將軍進討而以果勒沁及
都統卓洛遜塔副之乃出騰越取道南甸隴川猛
卯次木邦偵知定國走景線而文選遁據錫箔江
果勒沁等簡精銳疾馳三百餘里至江濱文選已
毁橋遁走茶山遣總兵官馬寧追至猛養文選窮
蹙歸降大軍次舊挽坡緬人以由榔獻乃旋軍康
熙三年晉爵一等男兼一雲騎尉尋列議政大臣
八年改滿州都統九年二月卒
賜祭葬諡襄敏子鄂爾輝襲
古爾欽隸鑲白旗蒙古天聰六年來歸授三等參
領世職崇德元年從征朝鮮敗敵於桃花村三年
隨貝勒岳託征明有功七年從圍錦州又敗洪承
疇三營兵加世職為一等參領順治元年從入關
擊破流賊十七年征雲南獲桂王朱由榔前後論
功累加世職一等男官都統兼議政大臣九年卒
賜祭葬諡襄敏
雅穆蘇姓齊勒果特隸鑲白旗蒙古
國初來歸受為旗長天聰九年領哨卒廵沿海邊有
俘獲崇德八年隨征明山東攻濱州先登
賜號巴圖魯授佐領世職順治七年遇
恩詔加授世職騎都尉兼一雲騎尉
噶爾圖姓烏拉哈濟爾默隸鑲白旗蒙古崇德六
年圍明錦州城中兵出犯隨超哈爾擊敗之明松
山兵夜犯壕塹復擊却之順治元年從入關擊流
賊以步戰立功屢遇
恩詔授世職騎都尉
託克託輝姓談凱隸鑲白旗蒙古崇德六年征明
擊松山兵敗其衆掘壕圍之敵兵夜犯擊却之八
年隨征明山東凱旋出邊擊敗明總兵吳阿衡兵
順治元年隨破流賊於潼關追賊至西安殱其衆
叙功叠遇
恩詔加世職騎都尉兼一雲騎尉
巴雅爾姓哈爾濟諾特隸鑲白旗蒙古崇德八年
隨征明山東攻利津先登順治元年入關擊流賊
追至慶都大敗之以功加佐領世職四年卒同旗
有鄂思祜亦以從征松山等處有功授雲騎尉
扎努姓烏朗哈隸鑲白旗蒙古崇德八年隨征明
入邊屢敗明兵順治元年從入關敗流賊于慶都
三年隨豫親王多鐸追騰吉思擊敗土謝圖汗兵
叙功三遇
恩詔加世職一等輕車都尉
鑲紅旗蒙古
弼喇什姓博爾濟吉特初為蒙古喀喇沁部台吉
天聰二年來歸
太宗征察哈爾
召蒙古諸部各率其屬以從於是
駐蹕綽囉郭勒弼喇什隨其汗拉斯喀布來朝遂從擊察
哈爾敗之於錫爾哈錫伯圖俘獲甚衆復從貝勒
岳託征棟奎戰甚力追斬拜斯噶勒扎穆等百餘
人尋率所部來歸隸鑲紅旗蒙古尚多羅郡主崇
德元年叙功爵三等子世襲罔替順治三年從豫
親王多鐸追叛人騰吉斯等於喀爾喀道卒子多
爾濟襲
哲伸姓烏努瑚隸鑲紅旗蒙古從察哈爾來歸授
二等侍衛崇德元年隨征朝鮮乘船先渡朝鮮兵
乘大船用長鈎來挽我船哲伸射殪其持鈎兵二
人敵船奔潰我師遂渡海進擊朝鮮兵大敗之六
年隨征明松山屢戰有功順治元年入關擊流賊
射殪賊渠六人二年随征湖廣流賊一隻虎有功授騎都
尉
額爾濟圖姓巴林隸鑲紅旗蒙古崇德三年隨征
明山東攻海豐奮勇先登
賜號巴圖魯授佐領世職順治元年入關擊流賊復有功
嗣遇
恩詔加世職一等輕車都尉
納爾泰姓巴林隸鑲紅旗蒙古崇德三年從征明
攻墻子嶺穴其城取之順治初屢遇
恩詔加世職二等輕車都尉
多羅伊姓翁果特隸鑲紅旗蒙古崇德六年圍明
錦州連擊敗杏山松山兵順治初加世職二等輕
車都尉
充吉爾姓伯蘇克隸鑲紅旗蒙古崇德六年隨圍
明錦州擊松山兵敗之八年從征寧遠城中兵出
犯復敗其衆順治初授佐領世職加一雲騎尉
鄂爾錦隸鑲紅旗蒙古崇德八年從征明山東攻
濮州先登
賜號巴圖魯授佐領
正藍旗蒙古
阿濟拜姓卓特隸正藍旗蒙古世居巴林初任佐
領天命三年大軍取撫順明將張承廕自廣寧來
援阿濟拜奮擊之承廕敗殁四年破明將杜松兵
於界藩七年從攻廣寧戰沙嶺並有功天聪三年
以參領從入邊略通州有斬獲進薄燕京擊明督
師袁崇煥兵於廣渠門外敗之九年偕護軍統領
布哈率八十人襲寧遠俘七人獲馬牛百四十有
竒明將以千騎追至布哈戰殁阿濟拜力郤敵衛
所俘獲以歸順治元年從入關敗流賊李自成尋
偕都統伊拜𠞰賊山西連破賊於澤州擢副都統
三年從肅親王豪格討流賊張獻忠過漢中與都
統巴哈納擊走叛鎮賀珍遂趨秦州偕尚書星訥
敗賊將高汝礪進擊獻忠於西充滅之先後叙功
並遇
恩詔晉世職至一等輕車都尉兼一雲騎尉九年卒
賜祭葬諡忠勤立碑墓道以其弟鄂兑襲
竒塔特徹爾貝姓哈爾圖特初為察哈爾部宰桑
天聪六年
太宗親征察哈爾其汗林丹驚遁所部皆潰散竒塔特徹
爾貝别率四百戶駐哈屯河尋渡河來歸隸正藍
旗蒙古崇德元年晉三等子三年從入青山口越
燕京略山東四年從征寧遠以火器攻其城敵出
禦戰擊却之六年大軍圍錦州明總督洪承疇集
兵赴援營松山西北竒塔特徹爾貝率所部戰大
捷既而敵騎刦我巨礟馳擊之潰復破其步率三
營七年叙功晉二等子順治元年從入關追敗流
賊李自成於望都三年蘇尼特部騰吉思兄弟叛
奔喀爾喀竒塔特徹爾貝從豫親王多鐸往追之
行次英噶爾察克山聞騰吉思駐衮噶魯台遂兼
程疾進獲其孥於額克特山及喀爾喀部土謝圖
汗以衆二萬拒戰於扎濟布拉克竒塔特徹爾貝
擊敗之逐北三十餘里未幾碩雷汗以二萬衆至
復擊敗之四年叙功晉一等子九年予世襲十二
年如喀爾喀部宣
諭土謝圖汗車臣汗等皆輸誠欵服受其盟辭而還康熙
三年卒
賜祭葬子鄂諾勒襲
布爾哈圖姓博爾濟吉特蒙古喀喇沁人初為其
部貝勒天聰三年六月遣使納貢九月來朝十月
太宗親統大軍征明使布爾哈圖為嚮𨗳以其前在喀喇
沁時曾往来明國習知關隘也入邊攻克龍井關
紅山口大安口諸城徇羅文峪下之留布爾哈圖
駐其地四年明副將丁啟明率兵三千來犯勒兵
邀擊之再戰陣擒啟明及游擊以下官三員斬獲
無算
賜號岱達爾漢五年
詔以貝勒阿巴泰女妻之征察哈爾率所部從尋挈人戶
來歸隸正藍旗蒙古崇德元年叙功授一等子爵
世襲罔替順治元年卒子班珠勒襲後遇
恩詔晉爵至一等伯
畢力克圖姓博爾濟吉特世居科爾沁
太宗時來歸隸正藍旗蒙古從征朝鮮及明錦州屢有斬
獲順治元年從豫親王多鐸追𠞰李自成於潼關
明年定西安移師拔揚州下江寧所至有功授騎
都尉世職累官副都統六年明大學士李建泰據
太平我大同總兵姜瓖叛應之乃駐防平陽敗賊
黨郭中傑於絳州又敗賊於張湖村七年進圍太
平逾六旬不下潜匿卒濠中穴地道以火藥轟其
城城毁遂擒李建泰及賊黨俱伏誅瓖勢乃孤八
年還京兼任禮部左侍郎屢加世職至一等輕車
都尉十一年從靖南將軍珠瑪喇征廣東破偽晉
王李定國兵於新會乘勝追至興業偽都督吳三
省偽總兵楊成王三才以步卒千餘拒戰斬殺過
半進抵横州定國渡江遠竄凱旋叙功晉三等男
十三年司𣙜員外郎朱世德虧帑誤援
恩詔議免坐革侍郎任降世職二等十七年署護軍統由
榔竄緬甸李定國與其黨白文選等分踞孟艮木
邦十八年我師會於木邦定國走景線文選遁據
錫箔江濱我師至毁橋遁畢力克圖至江岸獲其
諜者遂結筏渡江次舊挽坡距緬城六十里而軍
分兵進駐蘭鳩江緬人以由榔獻我總兵官馬寧
追及白文選於猛養文選降乃旋師康熙元年叙
功晉世職為一等輕車都尉兼一雲騎尉八年擢
都統列議政大臣十二年加太子少師十四年平
涼總兵王輔臣叛附逆藩吴三桂肆掠陜西郡邑
乃授平逆將軍帥師駐大同尋延安綏德皆陷賊
遂移駐榆林勒軍為三隊疾擊賊於楊家店渡口
復吴堡進師虎爾崖口擊走偽總兵朱龍等綏德
平賊將李士英棄延安遁遣副都統覺和託追擊
至宜川俘斬無算分兵徇保安安塞宜川延長安
定諸縣皆復之移師會揚威將軍阿密達征平涼
將至輔臣驅賊萬餘迎戰畢力克圖督兵合擊陣
斬偽總兵郝天祥復
命撫遠大將軍圖海至師輔臣降畢里克圖移駐寶雞勦
撫餘賊招降參將李天秀等三十一員復靈臺華
亭崇信諸縣屢破賊於蟠龍山顯義關尋復成縣
招降偽副將王光生等十九員與將軍王進寶定
漢中凱旋仍任都統二十年卒年七十有三
賜祭葬諡恪僖孫常遠襲二十五年追叙平陜西功晉二
等男世襲
蒙格圖隸正藍旗蒙古初任佐領崇德三年隨貝
勒岳託征明敗明兵於河西務七年明經略洪承
疇率三營兵來援復隨大軍破之論功得優叙順
治元年入關擊流寇復有功加授佐領世職官副
都統卒
巴布海姓巴魯特隸正藍旗蒙古崇德三年隨征
明至真定攻饒陽先登
賜號巴圖魯授佐領世職七年復隨征山東敗明總兵吳
三桂軍順治二年南征至江南敗偽搃兵黃蜚等
軍三年隨征四川敗流賊張獻忠論功累加世職
一等輕車都尉
鄂梅隸正藍旗蒙古崇德三年從征明山東攻齊
河以第一人登順治初從擊流寇復有功加佐領
世職
桃梅隸正藍旗蒙古崇德三年隨征明山東敗明
太監馮起潛軍六年我師圍錦州敗敵兵於松山
順治初累加至三等輕車都尉
恩格森姓枕阿塔隸正藍旗蒙古崇德五年隨征
明擊松山兵敗之六年我師圍錦州同擊敗明經
略洪承疇三營步兵順治初以平寇功累加世職
騎都尉兼一雲騎尉
納爾德姓卓特隸正藍旗蒙古崇德六年隨圍錦
州率所屬甲士敗敵於山嘴又敗其馬步軍八年
隨征明敗明兵於安肅三河等處順治二年追破
流寇於潼關我師渡關為殿賊騎兵犯我者三皆
擊敗之六年南征杭州有克捷叙功屢遇
恩詔加世職騎都尉
瑚班姓齊默斯隸正藍旗蒙古崇德八年隨征明
山東攻恩縣先登順治初遇
恩詔加世職三等輕車都尉同旗有喜福亦以征明先登
克南和得優叙
鑲藍旗蒙古
幹都先世自葉赫遷巴林因以巴林為氏
太祖時來歸授佐領隸鑲藍旗蒙古天聪元年從征寧遠
擊敗明兵於城北山罔三年從攻大安口復擊敗
明兵於玉田明年大軍自遵化出邊幹都為殿累
加世職為二等輕車都尉崇德中任兵部理事官
從貝勒岳託征明擊敗明總兵祖大夀太監高起
潜軍進趨山東攻克濟南城師還取道蠡縣復克
其城從征瑚爾哈部擊索倫兵於掛拉爾屯馘二
百三十人以歸大軍圍錦州明總督洪承疇援駐
松山屢以步騎來犯幹都皆擊敗之恭順王孔有
德長史徐勝芳陷於陣幹都突騎援之出順治元
年從入關隨豫親王多鐸克潼關取西安二年移
師下江南取宜興崑山二縣三年從端重親王博
洛平浙江追𠞰明總兵方國安於黃巖環城以困
之偵賊勢既蹙撤圍一面縱其出擊之賊皆潰城
遂拔大軍進征福建幹都先衆攻克分水關追𠞰
明唐王朱聿鍵於汀州招降漳州府及漳平縣五
年征南大將軍譚泰討叛鎮金聲桓於江西幹都
為前鋒尋以疾卒於軍幹都前後論功遇
恩詔晉爵二等男子武山布襲
圖瞻隸鑲藍旗蒙古自巴岳特率族來歸
太祖以貝勒女妻之崇德七年圍錦州明松山兵來犯擊
敗之又敗明經略洪承疇兵及松山後崖兵順治
元年隨入關擊流賊冇功累加世職騎都尉兼一
雲騎尉
托克托爾姓台綽隸鑲藍旗蒙古
國初來歸時方以蒙古分隸八旗每旗設佐領五因
即令管一佐領事天命十一年貝勒代善攻囊努
克以托克托爾為嚮道取之論功授備禦世職順
治初論平流寇功七年復遇
恩詔加世職騎都尉兼一雲騎尉
綽通姓傳蘇特隸鑲藍旗蒙古初從征庫特塔布
囊有斬獲天聰二年從征大凌河六年從征察哈
爾皆屢立戰功授佐領世職十二年卒
叟什姓瑚拉巴思隸鑲藍旗蒙古崇德時從征明
攻清豐先登克之
賜號巴圖魯授佐領世職
蒙格姓烏朗哈濟拉默隸鑲藍旗蒙古
太宗時同兄額色宜自巴林率族來歸從征額赫庫倫等
處多俘獲崇德三年復以從征明有功加佐領世
職
桑格姓巴林隸鑲藍旗蒙古從父康喀自蒙古來
歸崇德五年從圍錦州積功加世職三等參領
烏巴哩善進姓噶必齊克隸鑲藍旗蒙古崇德時
從征明張家口有功加世職三等參領同旗有鐸
魯伊姓翁果特崇德八年征征錦州以軍功得優
叙順治初遇
恩詔加世職二等輕車都尉
色塞姓阿勒特隸鑲藍旗蒙古崇德五年隨圍錦
州擊松山杏山兵敗之七年我師復圍錦州有敵
兵來犯射殪其前鋒順治初授世職騎都尉兼一
雲騎尉
充錦爾姓博蘇特崇德時以從征錦州等處有功
授佐領順治十年復以從征廣東湖廣積功加世
職三等子
欽定盛京通志卷七十六
