欽定盛京通志卷五十八
歴朝人物(一)
漢
晉
前燕(附)
北魏
北齊
北周
隋
唐
欽定盛京通志
歴朝人物
(臣)等謹按遼為古營州域風厚土博長白巫閭
之雄秀三江二遼之浩瀚磅礴鬱積間氣鍾靈
士生其間英偉魁碩維嶽降神生甫及申有由
然也兩漢六朝紀載簡略傳不數人洎乎遼金
創業佐命之材屏藩之彦接踵繼起山川靈秀
應運而興豈偶然歟臣等博考史傳徵信採輯
謹志歴朝人物第二十三
欽定盛京通志卷五十八
歴朝人物(一)
漢
王閎樂浪&KR2071;邯人七世祖仲自琅邪遷至東漢初
為郡三老更始敗土人王調殺郡守劉憲自稱大
將軍樂浪太守建武六年光武遣太守王遵將兵
擊之至遼東閎與郡曹吏楊邑等共殺調迎遵皆
封為侯閎獨讓爵帝竒而徵之道病卒
王景字仲通閎之子少學易遂闚衆書又好天文
術數顯宗時有薦景能理水者詔與將作謁者王
吳共修浚儀渠乃不復為害永平十二年議修汴
渠引景問理水形便景陳其利害應對敏給帝賜
景山海經河渠書禹貢圖發卒數十萬遣景與王
吳治渠隄起滎陽至千乘海口千餘里景度地勢
鑿山截澗防遏衝要疏決壅積十里立一水門令
更相迴注無復潰漏之患隄成選御史建初八年
遷廬江太守先是百姓不知牛耕郡界有楚孫叔
敖所起芍陂稻田景至乃驅率吏民修起蕪廢教
用犂牛由是墾闢倍多境内豐給又訓令蠶織為
作法制初景以六經所載皆有卜筮而衆書錯糅
吉凶相反乃𠫭紀衆家數術文書冡宅禁忌堪輿
日相之屬適於用事者集於大衍元基云
李久遼東人安帝時海賊張伯路寇東萊為青州
刺史法雄所破逃還遼東久率鄉勇等共斬之遼
地以寧
晉
李&KR1015;字宣伯遼東襄平人父信早喪胤甫有知識
即以喪禮自居又以祖敏浮海不知所終設木主
事之舉孝廉參北軍事遷樂平侯相政尚清簡入
為吏部郎銓綜廉平賜爵關中侯遷御史中丞恭
恪直繩百官憚之泰始初拜尚書轉太子少傅拜
侍中加特進俄遷尚書令胤雖歴職内外兒病貧
無以市藥帝聞賜錢十萬詔拜司徒簡亮持重稱
為任職卒諡曰成孫志嗣爵
前燕(附)
高詡遼東人善天文有權略永嘉之亂避地隠居
建武初慕容廆收攬豪傑詡杖策見之曰霸王之
資非義不濟今晉室雖微人心猶附宜遣使江東
示有所尊廆即遣長史王濟浮海詣建康勸進後
廆承制以詡為郎中令及皝嗣進詡元莬太守皝
破慕容仁復遼東欲盡坑其民詡諫止之皝又謀
伐宇文逸豆歸詡曰必克但不利於將及進戰克
之詡中流矢卒
張統遼東人以樂浪帶方二城與高句驪主乙弗
利相拒連年不解樂浪王遵說統歸廆廆為之置
樂浪郡以統為太守遵參軍事後高句驪將如奴
子據河城寇掠遼東統掩擊擒之
韓夀遼東人太興二年慕容廆進據棘城宇文大
人悉獨官率兵十萬逼城廆使召其子翰於徒河
翰請於廆曰彼衆我寡易以計勝今城中之衆足
以禦寇請為奇兵於外伺其間而擊之内外俱奮
破之必矣若合兵為一使彼得專意攻城非策之
得且示衆以怯恐士氣不戰自沮廆猶疑心夀進
言曰悉獨官有憑陵之志將驕卒惰軍不堅固若
竒兵猝起掎其無備必破之策也乃聽翰留徒河
翰果出竒兵破悉獨官盡俘其衆
北魏
安同遼東人其先祖曰世高漢時以安息王侍子
入洛歷魏至晉避亂遼東遂家焉同性端莊明惠
好長者之言登國初魏太祖徵兵於慕容垂同奉
使稱旨從征姚平於柴壁進計截汾曲為南北浮
橋乘西岸築圍姚興至遂不能救以功封北新侯
明元即位命同持節循察并定二州宣詔撫慰問
其疾苦糾舉守宰不法郡國肅然及太武監國以
同與長孫嵩奚斤崔宏等八人共聽政同在官明
察長於校練家法脩整為世所稱卒贈高陽王諡
恭惠
安難同之子幼有巧思初從杜超南伐以功為清
河太守世祖時諸將頻征和龍皆以難為長史鑿
山堙谷省力兼功遷給事中復以軍功賜爵清河
子
安原同之子雅性矜嚴沈勇多智明元時鎮撫雲
中寬和愛下甚得衆心蠕蠕犯塞輒摧破之賜爵
武原侯太武即位拜駕部尚書進爵河間公
安頡原之子辨慧多策略最有父風太祖初為内
侍長令察舉百僚糾刺無所避宜城王奚斤追夏
主赫連昌至安定馬疫糧乏為所敗頡時為監軍
欲決死戰斤言馬少欲待救騎頡曰兵疲力屈士
有飢色不一決戰則死在旦夕何救之可待等死
當戰死寧可坐受囚乎斤猶不從頡與尉眷等謀
選騎待之昌来攻壘頡出力戰擒昌送京師賜爵
西平公攻宋拔洛陽潰虎牢招降萬餘戶頡為將
善綏士衆及卒降者無不歎惜神䴥四年贈王爵
諡曰襄
屈恒字長生昌黎徒河人沈粹有局量太宗時以
破平涼功賜爵濟北公恭宗在東宫恒領太子少
傅内外稱平世祖委以太政車駕出征常居中留
鎮與盧魯元俱賜甲第卒贈征西大將軍諡曰成
盧魯元昌黎徒河人寬和有雅度明元時以忠謹
給侍東宫太宗親愛之及即位以為中書侍郎魯
元益謹肅内外臣工莫不敬憚性多容納與人交
掩惡揚美公卿咸親附之太祖征赫連昌親追擊
入其城門魯元隨以出入有保護功遷太保錄尚
書事賜第於宫門南卒贈襄城王諡曰孝
高道悦字文欣遼東新昌人初為諫議大夫正色
當官不憚強禦孝文時詔嘉其蹇諤以為主爵下
大夫太和問車駕將由水路幸鄴已詔都水回營構材以
造舟檝道悦表諫以為闕居宇之功作游嬉之用
損耗殊倍又深薄之危古今共慎於是車駕遂從
陸路行道悦在官儼然難犯宫官上下咸畏憚之
卒贈散騎常侍諡曰貞侯長子顯族拜給事中亦
以忠厚見稱
李元護遼東襄平人晉司徒胤八世孫少有武功
軀幹雄偉鬚長二尺以魏平齊後隨父懷慶南奔
為裴叔業司馬叔業歸魏元護贊成之景明初為
齊州刺史封廣饒伯州内飢儉表請賑貸蠲其賦
役
高崇字積善父潛自高麗歸魏賜爵陽關男居遼
東崇少聰敏以端謹稱景明中襲父爵除洛陽令
為政清斷發摘不避強禦吏民畏其威風縣内肅
然嘗謂人曰孔門四科德行為首人能立身約已
不㤀典訓斯亦足矣卒贈滄州刺史諡曰成(謹案陽關)
(男北史作開陽男)
高謙之字道讓崇之子少事後母以孝聞及長專
意經史天文圖緯之書多所該涉襲父爵孝昌初
行河隂令先是有人囊盛瓦礫指作錢物詐市人
馬者逸去謙之偽枷一囚于市宣言是前詐馬賊
今欲刑之遣腹心密察市中私議有二人相見訢
然曰無復憂矣遂執之悉獲其黨尋正河隂令損
益治體多為故事時佞幸寵要皆嫉謙之除國子
博士與袁翻常景酈道元温子昇等咸申欵舊好
施贍䘏言諾無虧以父舅氏沮渠蒙遜曾據涼土
國書漏缺乃修涼書十卷行於世後為李神軌所
讒賜死永安中贈營州刺史諡曰康
高恭之字道穆崇之子少聰敏學涉經史所交皆
名俊幼孤事兄如父母正光中為御史糾摘不避
權豪孝莊即位除太尉長史加前將軍及元顥逼
虎牢或勸孝莊赴關西恭之曰關中荒殘何可往
請車駕北度循河東下號詔諸軍一向虎牢一赴
河内為犄角勢孝莊然之夜至河内令恭之作詔
書布告遠近於是四方知乘輿所在孝莊復辟除
御史中尉仍兼黃門恭之外執直繩内參機密凡
益國利人之事必以奏聞諫争無所顧憚改鑄錢
貨編次圖典選用御史皆當世名流人服其有知
人之鑒後為爾朱世隆所害太昌中贈雍州刺史
高子儒字孝禮崇之孫元顥入洛孝莊北巡子儒
踰河至行宫備陳元顥敗在旦夕孝莊以為大慰
已意授秘書郎進司徒中兵參軍襲爵興和中四
方多有流民子儒為梁州北豫西兖三州檢戶使
安集甚衆
竇瑗字世珍遼西遼陽人系出扶風平陵漢大將
軍武曾孫崇為遼西太守遂家焉瑗仕魏為太常
博士從爾朱榮東平葛榮封容城伯乞以封讓兄
叔珍宣武時為廷尉卿及釋奠開講與温子昇魏
季景李業興並為摘句天平中除廣宗太守有清
白稱轉中山太守為吏民所懷累遷至大中正兼
廷尉卿貧窘如布衣齊獻武王頒書州郡嘗稱瑗
政績以為勸勵卒諡曰明
北齊
可朱渾元字通元遼東人寬仁有武略少與齊神
武相知後從爾朱天光平万俟醜奴等有功為宇
文泰所疑遂歸神武累功拜司空封扶風郡王元
平生用兵持重未嘗負敗皇建初配享文襄廟廷
弟天元亦有將略便弓馬封昌陽縣伯天保初位
位尚書卒諡恭武
按可朱渾元舊志以為不應濫入人物但北齊書既有
列傳且稱元自云遼東人應存之以備考
北周
豆盧寧字永安徒河人驍果善射魏永安中從爾
朱天光破万俟醜奴賜爵靈夀男周文時来歸從
擒竇泰破稽胡與東魏戰于芒山皆有功進范陽
郡公周保定四年卒初寧無子養弟永恩子勣及
生子讚親屬皆請讚為嗣寧曰兄弟之子猶子也終
不易時以此多之
李弼字景和遼東襄平人六世祖根(北史作振)仕慕容
垂為黃門侍郎祖貴醜平州刺史父永大中大夫
弼少有大志膂力過人屬魏室喪亂嘗云大丈夫
會須平寇難安社稷以取功名安能藉階資求榮
位乎魏永安元年從爾朱天光討破赤水蜀以功
封石門縣伯又與賀拔岳討万俟醜奴万俟道洛
王慶雲皆破之弼恒先鋒陷陣賊咸畏之曰莫當
李將軍天光赴洛弼因隸侯莫陳悦太昌初除南
秦州刺史隨悦征討屢捷及悦害賀拔岳周太祖
宇文泰討悦弼勒所部歸泰仍令弼以本官鎮原
州太統中從平竇泰又從平弘農與齊神武戰於
於沙苑以功拜特進十四年討北稽胡平之遷太
保加柱國大將軍孝閔踐祚封趙國公弼每征討
朝受命夕便引路略不問私事秉性沈雄有深識
故能以功名終卒年六十四諡曰武配食太祖廟
廷
謹案李弼系本隴西周太祖時来歸始家遼東
並賜姓徒何考李延夀北史尚載弼為隴西成
紀人蓋就其始而言之今依周書所載列入遼
東人物
李&KR0910;字雲傑(北史作靈傑)弼之弟長不盈五尺性果決
有膽氣為周文帝帳内都督從復弘農破沙苑&KR0910;
跨馬運矛衝堅陷陣敵人見之皆避周文初亦聞
&KR0910;驍悍至是方嗟歎之謂曰但使膽決如此何須
八尺之軀也武成初從豆盧寧征稽胡有功封汝
南郡公
李綸弼之子有文武才以功臣子居顯職歴吏部
内史下大夫並獲當官之譽位至司會中大夫封
河陽郡公
隋
李衍字拔豆遼東襄平人父弼為周太師衍少專
武藝慷慨有志略仕隋為行軍總管討叛蠻平之
進柱國後以伐陳功拜安州總管頗有惠政
豆盧勣字定東寧之子聰悟有器局初周明帝時
嗣寧爵授左武伯中大夫自以經業未通請解職
遊露門學帝嘉之勅以本官就學嗣丁父艱武帝
嗣位起復為渭州刺史甚有惠政大致祥瑞鳥鼠
山絶壁千尋由来乏水勣馬足所踐忽踊飛泉又
有白烏乳子庭前人為之謠曰我有丹陽山出玉
漿濟我人夷神鳥来翔因號其泉曰玉漿泉隋開
皇中拜夏州總管上以家世貴盛勲效克彰甚重
之
李寬弼之孫幹略過人自周及隋數任將領位柱
國蒲山郡公號為名將
度地稽粟末人本白山渠帥煬帝時窘于高麗因
率所部降拜右光禄大夫居柳城及征遼東之役
從戰有功十三年從幸江都尋放還柳城為李密
所邀前後十餘戰僅得免(謹案度地稽唐書作突地稽)
唐
李謹行靺鞨人父突地稽初事隋及唐武德初奉
朝貢授總管以戰功封耆國公貞觀初進右衛將
軍賜姓李謹行偉容貌勇冠軍中累遷營州都督
高宗時破高麗于發盧河之西妻劉氏亦以伐匈
奴功封燕國夫人上元元年發兵討新羅以謹行
為安東鎮撫大使三戰皆捷新羅乃入貢謝罪三
年破土蕃於青海封燕國公卒贈幽州都督陪葬
乾陵
李楷洛營州柳城人本契丹渠師中宗時累官左
羽林大將軍封薊郡公吐蕃寇河源楷洛擊走之
初行謂人曰賊平吾不歸矣師還卒於道諡忠烈
李多祚其先靺鞨人號黃頭都督入中國多祚乃
其後裔累軍功遷右鷹揚大將軍室韋及孫萬榮
之叛命多祚進討以勞改右羽林大將軍領北門
衛兵張柬之將誅二張以多祚素感慨可動以義
就與定謀多祚泣數行下引天地以自誓遂與王
同皎李湛等共誅易之昌宗中宗復位封多祚遼
陽郡王
李惠登營州柳城人為平盧軍禆將安禄山叛從
董秦泛海略定滄棣等州輕兵遠鬭賊不支戰輒
北史思明叛惠登陷賊中以計得脱依来瑱及李
希烈反以兵二千使屯隋州惠登挈州歸朝即拜
隋州刺史居二十年興利去害田闢戶增人歌舞
之節度使于頔上其績詔加御史大夫
李光弼營州柳城人楷洛子襲父封以功破吐蕃
吐谷渾進雲麾將軍安禄山叛郭子儀薦其能詔
加魏郡太守河北採訪使光弼以朔方兵五千東
救常山降賊將安思義又却賊於饒陽會郭子儀
守雲中詔悉衆出井陘與光弼合擊史思明于九
門西大敗之及拔趙郡士多擄掠光弼坐譙門收
所獲還之民至德二載思明等將兵十萬攻光弼
於太原時麾下兵不滿萬光弼撤屋為櫐石車石
所擊輒傷賊思明為飛樓障以木幔築土山臨城
光弼遣人穴地頽之又時遣突騎出乘賊俘斬萬
計思明乃遁去乾元初九節度師潰于相州光弼
整衆還太原未幾為天下兵馬副元帥賊方闚洛
光弼悉軍趨河陽擒安太清于懷州廣德元年擒
浙東賊袁晁賜鐵劵圖形凌烟閣光弼知兵善用
人謀定後戰能以少覆衆初與郭子儀齊名而戰
功推中興第一卒贈太保諡武穆
李彙光弼子有志操廉潔自矢元和初徐州苻離
分為宿州以光弼有遺愛擢彙為刺史後遷涇原
節度使罷軍中雜徭出俸錢贖將士質賣子還其
家卒贈工部尚書
王思禮高麗人入居營州初事哥舒翰以功授右
衛將軍安禄山叛思禮勸翰表誅楊國忠翰不從
潼關失守思禮走行在及收東京戰數有功封霍
國公乾元初討安慶緒九節度之師潰于相州惟
思禮與李光弼全軍還光弼徙河陽代為河東節
度副大使在鎮器甲完整儲粟至百萬斛奏輸其
半於京師卒諡武烈
侯希逸營州人天寳末為州禆將安禄山叛以其
親將為平盧節度使希逸率兵與安東都護王元
志斬之數擊賊有功以孤軍無援浮海保青州寳
應初平史朝義加檢校工部尚書圖形凌烟閣
李澄遼東襄平人隋蒲山公寬之裔德宗時為滑
州刺史李希烈陷汴渭州亦降興元初澄自永平
遣盧融間道奉使詣行在德宗嘉之署帛詔納蠟
九授澄刑部尚書汴滑節度使澄密勒訓士馬以
誅希烈養子之戍白馬者及希烈悉衆圍陳州澄
遂引兵歸國貞元初遷檢校尚書左僕射義成軍
節度使封隴西王卒贈司空
李璀渤海靺鞨人本姓茹父懷光為朔方將以功
賜姓李建中四年朱泚圍奉天懷光入援倍道至
河東敗泚兵於醴泉又敗之于魯店泚解圍去功
高威重為盧把所忌屯咸陽不進璀時為監察御
史密言于德宗曰臣父必負陛下願早為備德宗
驚曰然則卿以何策自免曰臣之進言非苟求生
臣父敗則臣與俱死矣使臣賣父求生陛下亦安
用之及懷光死璀亦自殺
欽定盛京通志卷五十八
