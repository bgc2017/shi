欽定盛京通志卷七十八
國朝人物(十四)
正白旗漢軍
正紅旗漢軍
欽定四庫全書
欽定盛京通志卷七十八
國朝人物(十四)
正白旗漢軍
石廷柱隸正白旗漢軍先世為遼東武弁父翰始
家焉兄弟三人長國柱次天柱次即廷柱天命七
年來歸國柱天柱俱積軍功至副將廷柱當
太祖初命在文館任事授三等輕車都尉世職十一年從
征囊努克取其屯寨晉三等男天聰三年率兵勦
明故將毛文龍所屬諸島有俘獲四年收復漢兒
莊率其城將士來謁五年圍大凌河城諭降祖大
夀六年從征察哈爾七年隨攻旅順口以功晉三
等子世職崇德九年
太宗御演武場以廷柱軍容整肅賚之二年以廷柱為漢軍
左翼都統四年戰松山屢破敵兵六年陳取錦州策
太宗嘉納之再圍松山乘夜破敵晉爵二等子七年分漢
軍為八旗以廷柱為鑲紅旗都統順治元年從入
關平定山東山西河南累以戰功加至一等伯十
二年以鎮海將軍鎮京口戢和兵民百姓安堵有
石佛之稱十四年乞休加少保兼太子太保致仕
尋卒
賜祭葬諡忠勇子六人華善琳珍俱知名華善官至將軍
防守鎮江殁後鎮江人思其德建祠立碑
華善子文炳仕至杭州副都統亦有政績
和濟格爾蒙古烏嚕特人隸正白旗漢軍天命七
年大軍圍廣寧城偕守備石廷柱來歸授參領十
一年從征囊努克棟奎皆有功天聰三年偵明兵
於薊州五年敗大凌河城援兵斷其樵採崇德三
年從征明至山東屢戰皆捷五年擊破松山步兵
杏山騎兵六年明總督洪承疇援錦州駐軍松山
一再犯我師復自松山分踞高橋三臺和濟格爾
力戰敗之七年攻克塔山杏山二城略功授騎都
尉加一雲騎尉先是分漢軍為四旗以和濟格爾
為鑲白旗副都統至是分為八旗改正白旗副都
統遂為漢軍正白旗人八年從攻寧遠克中後所
前屯衞二城順治元年晉世職為三等輕車都尉
三年卒子巴圖襲
徐大貴隸正白旗漢軍初任佐領兼工部理事官
崇德五年從圍錦州屢敗松山杏山援兵是時明
總督洪承疇駐軍松山分兵踞高橋南三臺大貴
攻克之既而明兵千餘乘夜犯我營率所部力戰
斬二十餘級七年從克塔山杏山二城授雲騎尉
世職八年從克中後所前屯衞二城晉世職為騎
都尉順治元年擢副都統從征山西定太原勦流
賊李自成於延安大破之二年從豫親王多鐸平
定河南江南晉三等輕車都尉三年遷刑部侍郎
兼副都統如故七年駐防杭州九年偕平南將軍
金礪勦閩賊鄭成功時成功踞海澄以衆三十餘
萬寇漳州大貴督兵進擊殱賊三萬餘遂攻海澄
賊扼隘拒戰連破之晉世職至一等輕車都尉加
一雲騎尉十二年晉爵三等男先是明魯王朱以
海據舟山既敗走依成功成功乘其赴南澳遣人
沉之海而其諸將阮思陳六御等願留為成功用
及是思等引衆䧟舟山大貴從大將軍伊勒德征
之十三年進兵定海思等以戰艦二百餘迎戰敗
之望江再敗之衡水洋思六御授首遂復舟山十
四年引疾乞休加太子少保致仕尋叙復舟山功
晉爵二等男康熙十八年卒
賜祭葬諡勤果
馬國柱遼陽人隸正白旂漢軍天聰八年舉人入
直内院崇德三年授都察院理事官順治元年巡
撫山西時甫平大同忻代太原遂以次定汾州平
陽潞安澤州胥安輯之而境内土賊螽起乃馘閻
汝龍於陽曲䧏高九英於嵐縣勦梁自雨李俊於
交城陽曲山西悉平擢宣大總督遷江南江西河
南總督檄兵會侍郎鄂屯俘斬安慶土賊馮洪圖
及其黨將懋修鍾武會江西總兵金聲桓據南昌
叛賊將潘永禧突犯徽州遣官兵擊郤之復遣副
將楊捷等克復都昌擒偽尚書余應柱乘勝趨武
寧擊敗賊黨鄧雲龍等未幾廣東叛將李成棟犯
贑州大破其衆而聲桓已為大軍所蹙赴水死江
西悉平是時江北諸賊依山結寨詭以奉明宗室
名時出刧掠國柱遣副將朱運亨等擊英山賊陳
元破之於三尖山檄總兵卜從善勦白雲梅家英
窠諸寨偽石城王朱統錡糾賊五千餘由金紫寨
赴援擊郤之乘勝連破賊寨擒偽總兵孔文燦偽
副將方學達等復總兵會提督巴山張大猷勦六
安州賊陣斬其渠張福寰候應龍䧏其黨王俊籍
維倫等江北悉平先是偽國公張名振奉明魯王
朱以海竄舟山偽侯吳凱踞大蘭山助之國柱寓
招凱凱與偽伯顧竒勲偽將軍姜君獻偽總兵陳
德芝等來降名振勢遂孤盖順治六年事也是年
秋江南河南州縣雨雹傷稼請履勘蠲䘏之復請
改南京國子監為江寧府學並報可九年福建賊
張自盛竄入江西大覺嚴檄提督劉光弼會閩兵
合勦自盛就擒十一年名振由海道屢犯崇明劉
河吳淞遣總兵王璟副將張思達等率水師分擊
之連敗賊於靖江泰興燬其船名振遠遁入海尋
湖廣賊頼龍等犯江西國柱與湖廣總督祖澤遠
會師搗其巢於桂東獲頼龍等斬之累加太子太
保以年老致仕康熙三年二月卒
賜祭葬如例祀江南山西名宦
宜永貴遼陽人隸正白旗漢軍任佐領兼參領崇
德五年從圍錦州以礟攻克凉馬山等處六年復
圍錦州戰松山克高橋南三臺七年以礟克塔山
附近各臺及其城叙功授雲騎尉世職八年攻克
中後所前屯衞二城晉騎都尉順治元年任兵部
理事官二年從征河南追敗於潼關又從征江南
進克揚州破敵戰艦斬馘無算六年為臨清總兵
大破土賊杜全張文齊等於朝城濮州皆授首九
年任都統尋授倉場侍郎晉世職一等輕車都尉
十一年授南贑巡撫攻偽都督許勝可兵於羅漢
岩擒斬之十三年調福建會海寇鄭成功率衆猝
犯福建薄城下時官兵俱赴漳泉德化永春守城
单弱永貴力疾登陴拒守乘間出城斬俘不可勝
計賊鋒頓挫一月圍解康熙四年致仕尋卒
賜祭葬如例以追叙福州全城功加至三等男
蔡士英錦州人隸正白旗漢軍順治元年以佐領
從入關𠞰山東土賊康玉環及招撫山西攻克太
原皆有功三年隨征浙江定福建六年征叛鎮姜
瓖復朔州及汾州府九年以右副都御史巡撫江
西𠞰廣信土賊楊文吉安土賊劉京等悉平之士
英奏請豁江西勘實荒田免逋賦五十八萬有竒
免缺丁五十九萬有竒又請减瑞州浮粮十萬餘
石袁州粮率每畝浮一斗六升有竒士英請减之
視新喻九斗三合為定額以蘇積困疏上皆報可
民甚德之十二年晉淮安漕運總督興利除弊遠
近悦服晉兵部尚書康熙四年卒
賜祭葬諡襄敏祀江西淮安名宧所著有撫江集督漕奏
議
於時躍廣寧人隸正白旗漢軍順治二年任江南
合肥令遷河南懷慶守擢分守河南道𠞰土賊劉
芳等平之八年任陜西按察使聽斷明允案無積
牘一時有於不落店之謠駐防兵擾民時躍一繩
以法馭吏尤嚴所屬無敢受賕者十年巡撫廣西
時李定國等擁朱由榔尚盤據雲貴朱盛濃等應
之時躍至斬賊無算陣擒盛濃十四年孫可望䧏
定國竄入雲南南寧太平等六郡尚為賊黨所據
時躍籌兵畫餉親督師進𠞰六郡以平十八年擢
廣西總督偽德陽王朱至濬竄入安南時躍遣使
招撫至濬等投城加都察院右都御史康熙二年
卒於官
賜祭葬如例祀廣西名宧
夏一鶚奉天人隸正白旗漢軍順治三年知江南
常州府時山湖藪澤尚多伏莾一鶚悉心勞來威
惠並著盗賊皆為良民尋轉江寧知府及江西分
守道八年授江西巡撫江右境土初定政多穢濁
土地荒蕪一鶚參劾貪吏二十餘員吏治澄肅請
釐錢粮戶口招集流亡開墾荒地給還官産安插
明朝廢冡期年政務具舉明翰林傅鼎銓等受偽
職聚衆為亂往來福建江西一鶚調兵分路夾擊
追至福建斬級萬餘生擒鼎銓并偽總兵楊起龍
等又九仙山賊首陳九思宜黃賊首曾明等負固
山寨出沒為寇一鶚𠞰撫兼用分地設防賊黨先
後就戮境土悉安嗣卒康熙十七年崇祀江西名
宧祠
閔三元隸正白旗漢軍世居錦州順治初隨入關
五年授河南鹿邑令為人廉明有才略時邑新墾
粮多詭寄力為釐正由是賦役均而國課增官署
學宫皆毁於兵燹三元一一創立規度稍備鹿邑
自黃水汜濫後舊溝淤壊三元徧閱境内相其高
下詢覽舊蹟共開渠增培使瀦水之區悉達於河
邑北枕渦河為患三元增築堤防㑭永無衝決在
任五年百廢具舉及去任士民道遮攀留立碑以
記卒祀名宦
金培生奉天人隸正白旗漢軍順治初任陜之潼
關道時關中寇亂初定民未安集草竊乘時間發
培生築城浚隍興教化勵風俗嚴保甲勸開墾著
有治績及卒入祀名宦
王宗聖奉天人隸正白旗漢軍順治中知江南之
舒城令詳慎明决吏不敢欺而獄無枉縱案無積
滯邑當兵燹後安輯流亡惠威並著吏民咸深感
戴卒祀本邑名宦
遲日巽廣寧人隸正白旂漢軍順治七年知山西
觧州之夏縣時叛鎮姜瓖餘孽猶潛伏山林日巽
練鄉勇躬往督戰殄之脅從者赦之俾得復業又
力請蠲積逋減役省徭夏人始蘇
崔宗人奉天人隸正白旂漢軍順治十二年知江
南常州府惠貧弱抑豪強發摘奸伏吏民驚若神
明十三年大軍征閔駐郡時有遊騎逐婦女二人
溺死宗泰即白諸將軍按法治之麾下肅然民得
安堵卒祀名宦
石文晟奉天人隸正白旂漢軍康熙中知山西平
陽府時歲饑方有造船運米役上官又令民輸草
三十五萬束於大同文晟請就近收買罷之又言
賑饑煮粥止便少壯能就食者老病婦孺且坐斃
請散賑官親歷山僻安戶給之全活無算康熙三
十三年巡撫雲南豁達多才略為政務舉大綱先
是雲南屯賦仍前明舊額科重賦繁軍民病之又
晟疏請減十之六又請增鄉試解額以振起人文
士民無不敢戴及調廣東巡撫尤多惠政粤人思
其德祀名宦
于翔漢奉天人隸正白旂漢軍康熙十三年知陜
之隴州先是逆藩吳三桂遣偽將軍元攻隴州前
官翁世庸被報城䧟未幾大軍克復隴州賊西遁
復遶踞關山頂塞路守險總督哈占等卒兵屯咸
宜關相持不下翔漢供億彌年人民安堵擢鳳翔
知府休養瘡痍人頼以安
蔡敏榮士英子隸正白旂漢軍康熙十九年授綏
遠將軍同諸軍恢復雲南賊平後改授雲貴總督
時逆氛初靖流離載途敏榮招撫散亡給牛種勸
耕作流民漸復業奏上籌滇十疏設施各有條理
滇人德之
余三級隸正白旂漢軍世居遼東初任湖北黃州
府同知轉武昌守秉公持正修舉百務才能肆應
事集而民不病歷任山東按察使尢廉明平允不
徇情不枉斷及轉廣東布政使清操彌著公署中
饘粥宴如也卒祀湖廣名宦
蔡毓秀奉天人隸正白旂漢軍康熙十六年知浙
之奉化縣值歲暮鄉民以逋課治獄者數十人悉
放還家約以新正完課民感泣如約邑有盗魁二
人行劫横州里毓秀擒磔扵市積匪歛迹請免運
衆役兵米民累得甦輿誦德之
遅維坤廣寧人隸正白旂漢軍康熙十九年知山
東聊城縣寬嚴皆中節公暇即詣隴畝勸民力作
兼諮訪時事長幼皆得盡言故所興革皆切中利
弊闔邑大治尋卒於官祀名宦
楊宗仁奉天人隸正白旂漢軍康熙中由甘肅階
州知州遷臨洮同知監蘭州鎮遠橋商税正額外
一無羡餘值歲歛請發倉賑饑减税額招流亡上
官有疑獄輒付宗仁一訊即决郡多盗有老爪賊
尤為民害因讞他獄得百餘案皆窮治捕置諸法
盗風頓息
滕天綬遼陽人隸正白旂漢軍康熙二十五年知
陜之漢中府練達精敏公廷清暇嘗言政以富教
為本爰修復廟學倉厫㑭民知務本漢南素繞水
利天綬相視地形築堤建閘啟閉有期蓄洩有界
自是争端永杜灌溉之利垂諸永久卒祀漢中府
名宦
董學詩遼陽隸正白旗漢軍康熙二十六年知山
西懷仁縣年少精敏待士撫民咸得治體在任三
年治行為當時最
劉民瞻隸正白旂漢軍康熙二十八年知山西沁
州值歲荒設法賑救全活無算陞平陽府同知累
陞至直隸正定知府并著賢聲後崇祀沁州名宦
羅文瑜隸正白旂漢軍世居廣寧順治乙未進士
授山東曹縣令弱冠蒞任即能發奸摘伏奸宄潜
蹤待士和而有禮御下寬而不縦時文量官地立
法詳密弊清而人不擾尋擢濟南守卒祀曹縣名
宦
羅文現隸正白旂漢軍世居廣寧康熙三十五年
擢汝南道勵士習勸耕農招墾荒地飭嚴保甲盗
息民安聽訟詳慎鋤強除暴每冬月捐俸施粥全
活無算崇祀名宦
白璧琛奉天人隸正白旂漢軍康熙五十一年擢
粤之廣南韶道墨吏望風引遁江灣向為奸藪璧
琛至任設法𠞰滅之西山猺獞相鬭单騎歷險諭
降之歲朝禱雨輙應轉荒為豐民咸頌之
正紅旗漢軍
寗完我隸正紅旗漢軍世居遼陽天命初來歸事
貝勒薩哈璘以兼通蒙古漢文任事文館天聰四
年偕達海招諭永平從征大凌河撫諭察哈彌部
以功授騎都尉世職六年與范文程馬國柱等疏
陳伐明之策
太宗嘉納尋以好博革世職閒居數年順治元年起用為
學士二年擢内院大學士六年修
太宗實錄允總裁官加二等輕車都尉晉議政大臣十三
年加少傅兼太子太保十五年致仕康熙元年
聖祖念其贊理機務年久
命擢其子為内院學士四年卒
賜祭葬立碑墓道諡文毅雍正八年
詔入祀賢良祠
郎賽隸正紅旂漢軍世居開原鐵嶺本姓劉天命
元年來歸四年
太祖取明撫順郎賽從著勲伐六年從取明瀋陽在事有
功崇德七年漢軍分隸八旗郎賽始隸正紅旂尋
管佐領八年隨征明寧遠拔中後所前屯衞敗遊
繫吳良弼等斬總兵李輔明等十二月隨征黑龍
江俘獲甚衆順治元年隨入關破賊將唐通於一
片石嗣追流賊至潼關率衆前驅大破之二年抵
揚州克其城尋破江隂等郡叙功累加世職至一
等輕車都尉十三年擢為寧海將軍鎮守福建十
六年海寇鄭成功率兵犯鎮江
朝廷遣禁旅至福建會同郎賽由厦門進𠞰禁旅因風
失利事連郎賽並逮問削爵康熙八年事白復職
十年卒
吳守進隸正紅旂漢軍初事
太祖以功授參將世職天聰五年七月初設六部以守進
為戶部承政嗣晉佐領崇德三年更官制授戶部
佐參政四年緣事革世職六年隨圍錦州以巨礟
克塔山四臺斬馘甚衆七年擢都統敗明松山杏
山兵復擊明吕翁山兵敗之又追敵入杏山拔其
城順治元年從平山西攻太原克之二年南征敗
明太監高起潜軍於洋子江獲其船艦從攻揚州
嘉興及江隂皆有功四年累加世職至一等參領
充定西將軍五年卒子國柄國正皆以功名顯
吳世俊隸正紅旗漢軍世居開元初以佐領兼參
領崇德五年大軍圍明錦州世俊發巨礟克取馬
家湖臺六年復圍錦州偕都統金礪敗明兵於吕
翁山口七年攻塔山杏山毁其城八年隨鄭親王
濟爾哈朗攻寧遠克前屯衞中後所二城順治元
年隨都統葉臣招撫山西時流賊李自成遁陜西
其偽伯陳永福猶據太原世俊與諸將攻克其城
山西既定還兵擊鮑家莊賊殱之復隨英親王阿
濟格追𠞰自成于陜西自成遁走湖廣三年隨端
重親王博洛定浙江敗偽閣部朱大典與金華破
其城大典自焚死餘黨悉平是年擢都察院左副
都御史六年授正紅旗漢軍副都統屢以功叙復
三遇
恩詔晉爵至三等男十年以疾致仕十八年卒
賜祭葬如例子延祚襲
王國光漢軍正紅旗人天命初隨父一屏來歸年
十四勇敢善戰初任佐領兼戶部理事官崇德中
累遷副都統兼戶部參政八年隨鄭親王濟爾哈
朗攻寧遠克前屯衞中後所二城順治元年改六
部參政曰侍郎國光仍任戶部三年隨定西大將
軍和洛會駐防西安擊敗興安賊孫守法胡向宸
又敗其黨歐文炳等進搗賊巢拔之五年擢都統
六年隨英親王阿濟格征大同叛鎮姜瓖攻克佐
衛朔州汾州太谷四城十年隨定遠大將軍貝勒
屯齊征湖廣擊敗偽晉王李定國于永州又敗偽
秦王孫可望于岔路口多所斬獲十二年海賊鄭
成功張名振犯浙江偕寧海大將軍伊勒德往征
之敗其衆於舟山成功等遁入海十三年授兩廣
總督加太子太保國光廉明果斷時西逆未靖土
寇充斥國光嚴詰盗賊立連坐保甲承審之法十
五年以疾還京十八年授鎮海將軍駐防潮州康
熙三年會平南王尚可喜合兵𠞰碣石叛將蘇利
進師燈籠山蘇利乘我軍未成列率衆萬餘突來
摶戰我軍左右夾擊賊衆潰遁追薄碣石衞城四
面環攻拔之擒斬蘇利及偽總兵陳英偽副將李
慧等餘黨竄匿山谷國光督兵搜捕之偽總兵鄭
盛窮蹙自縊死賊遂平五年還京復任都統先後
叙功復遇
恩詔晉爵一等男八年以老致仕九年卒
賜祭葬如例諡襄壯
王國詔國光弟天聰四年大軍征明國詔年十六
即從征克永平五年從征大凌河崇德元年從征
朝鮮攻納摩山被重創得賞叙八年從攻明前屯
衞被創順治元年從征山西克潞安追流寇至湖
廣三年隨征湖南有功六年征大同叛鎮姜瓖取
朔州叙功授佐領累陞至都統康熙十三年乞休
逆藩吳三桂反國詔隨征至湖廣以疾卒
賜祭葬加典禮
李國英奉天人隸正紅旗漢軍順治三年從肅親
王豪格定蜀殱張獻忠大軍凱旋留國英鎮保順
間勦平餘賊代王遵坦為巡撫治兵閬中軍旅之
後饑疫頻仍國英勸農桑備戰守禮賢興學士民
始復業五年賊黨譚洪犯保寧擊敗之王命臣等
據順慶國英分兵三路進殱其衆追抵潼川遂定
龍安綿達等州縣六年擒斬謝光祖等九年孫可
望劉文秀逼閬中漢沔宸動國英擊破之十四年
以兵部尚書總督川陜大興屯田以牛種數萬給
墾者軍儲以足駐節所在與士卒同甘苦俸糈所
入盡供餉士用康熙元年奉
詔帥湖廣陜西河南四川四省會兵𠞰茅麓山賊李來亨
袁宗第等國英師次䕫府伐榛莾開道以進遂奪
羊耳山敗宗第於茶園坪追及巫山據其城宗第
又合郝永忠劉體純引衆數萬來攻我兵出戰體
純潰自殺乘勝追至黃草坪永忠宗第以次授首
遂進兵圍來亨於茅麓山來亨窮蹙焚妻子自經
死寇孽悉平國英鎮蜀凡二十有二年以勞卒於
官
賜祭葬諡勤襄追敘𠞰賊功晉二等男雍正十年入祠賢
良祠
線國安遼東人隸正紅旗漢軍崇德元年隨孔有
德航海歸誠從征海外各島及克服朝鮮皆在事
有功順治元年隨大軍入關追𠞰流賊李自成於
潼關破金溝寨復從征江南克揚州以兵先渡揚
子江克江隂四年隨征湖南取衡山六年授總兵
官復隨攻湖南多所擒獲招安反側官兵六七萬
人隨進取廣西之桂林柳州功最隨征南寧七年
李廷國犯桂林提師赴援定國遁去九年授提督
十年李廷國擁衆數萬復犯桂林國安與陳維新
計敗之遂平定全粤十一年復永寧州叙功加太
子少保征蠻將軍順治十二年叙恢復桂林功授
三等伯世襲十五年隨進取滇黔戰李定國於凉
水井賊殺五千有餘復戰於水寨山口殺賊萬計
十八年授都統康熙五年因老乞休十四年卒國
安性廉介二十餘年清操如一人咸以為難
蘇宏祖隸正紅旗漢軍崇德三年直内院授啟心
郎八年考滿加世職順治十一年擢福建興泉道
捍寇修城設倉濟民頗著功績十五年巡撫南贑
時巨寇李玉廷刦掠雩都降而復叛者再宏祖遣
將擒之戮於市嶺北平與民休息以振興文教為
己任卒祀福建江西名宦
孫德盛隸正紅旗漢軍初任佐領崇德八年從征
明寧遠拔前屯衞中後所順治元年隨南征破流
賊平河南江南有功三年加佐領世職四年擢西
安副都統加世職至輕車都尉
孫荗蘭遼陽人隸正紅旗漢軍順治二年任直隸
翼州牧再任覇昌道有惠政四年任山西布政使
先是駐防滿兵圈種民地以廢藩土田給之屯丁
豪覇者抗不輸租荗蘭重法繩之民不失業或軍
民相搆訟者質成必凖情理九年擢陜西寕夏廵撫
尋休致晉人思其德崇祀名宦祠
徐永順隸正紅旗漢軍世居遼東順治六年任天
津道時官兵𠞰靜海土賊獨天津境内無賊烽火
不驚百姓安堵累擢至福建巡撫卒後天津人思
其德崇祀名宦祠
吳興祚清河人隸正紅旗漢軍順治十二年知大
寧縣縣界萬山中經流寇蹂&KR1011;後四境凋弊民多
轉徙學宫鞠為荗草興祚招民勸墾興學飬士不
再期民復舊業寖聞弦誦聲康熙二年任無錫令
邑最號繁劇前任多以罪廢數十年無遷擢者興
祚至尚有前令數人虧空未完纍纍追繫興祚慨
然曰彼囊空如洗拘之何益寧為代賠㑭得歸鄉
井耳因設祖席延數令至告以代完諸公可即作
歸計前令皆感激去在任數年以治行報最十五
年廷推特擢福建按察使以計擒土賊朱統錩十
七年陞巡撫加兵部尚書以兵擊破海賊劉國軒
于赤澳等處焚其船興祚在任首薦臬司永寧于
成龍世號知人時海氛未靖興祚留意戎行識拔
將材總督標下藍理過誤將行興祚知其忠勇可
用緩頰為開生路後可以拖場大戰蒙
聖祖奬賚優擢顯職理感舊恩繪興祚像奉之姚啟聖平
海壇興祚與之協謀取金門厦門叙功加騎都尉
又一雲騎尉世襲二十年調两廣總督屢上疏言
撫粤事宜皆中利弊三十一年授歸化城右翼漢
軍副都統三十六年從征噶爾丹卒于軍興祚素
善書精詩律所著有宋元聲律選及史遷句解行
世
許世昌遼東人隸正紅旗漢軍順治十四年巡按
江西興利除弊廉平不苛冤獄多所平反康熙元
年巡撫福建先是海寇陸梁沿海諸郡制造戰船
火炮世昌慮部議核減浮價勢必分派民間遂具
疏立請准銷又請代完紳衿逋負免其解部究追
又請蠲順治十三年以前牛角等税加價一十餘
萬免民屯久荒田糧六十餘萬又給遷界窮民牛
種勸令開墾復捐俸委官于七門及近郊各處賑
粥施藥以濟遷民之饑疫者時有萬姓饑病仁天
活命之謠
劉秉權遼東人隸正紅旗漢軍初授國史院學士
康熙七年巡撫廣東懲貪墨禁苛派革供應風紀
肅然時方巡海展界秉權安插男女十六萬有竒
墾田二萬五千餘頃至復竈丁而鹽課足减屯賦
而戍卒安重師儒崇禮學而文風振皆治績之最
著者歲甲寅潮州鎮劉進忠叛秉權親赴潮帥師
斬偽將金統挫其鋒勤謀𠞰撫以積勞卒於官
汪世臣奉天人正正紅旗漢軍以廕襲世職順治
十六年隨征湖北累著戰功駐防潮州時蘇利犯
順世臣隨將軍王國光與賊戰於石井寨親冒矢
石戰方酣又以竒兵繞出賊營勝之降其餘衆潮
郡悉平尋擢廣東副都統在粤三十餘年訓練嚴
明地方寧輯以疾終祀名宦
王永譽國光子康熙十三年授河南提督時河北
鎮察禄叛應吳三桂遣禁旅𠞰賊於懷慶永譽由
孟津渡河為掎角勢兵至擒之不煩血刀嚴戢部
伍閭里晏然尋調安慶提督逆藩耿精忠遣偽都
督宋標等䧟江西饒州犯徽州十四年永譽進師
擒宋標磔之十七年改江南提督十九年遷廣東
將軍三十五年
聖祖親征噶爾丹永譽統正黃正紅兩旗由中路進噶爾
丹遁永譽督兵追躡偵賊遠竄乃還四十三年卒
祀河南名宦
李芳春蓋平人隸正紅旗漢軍順治五年知直隸
慶雲縣邑當殘破之餘芳春年少賊甚易之屢出
滋擾芳春乃與協鎮郭天培等密謀𠞰捕前後擒
賊等二千餘人訓練鄉民皆知守禦賊相戒不敢
入境
劉德芳遼陽人隸正紅旗漢軍初任山東東昌守
勤於政事勸課農桑優禮齒德民情向化值歲旱
德芳步禱輙應卒至豐稔康熙四十三年擢四川
按察使讞決平允時打箭爐甫定茶鹽𣙜課壅遏
不行德芳籌畫盡善歲無停滯民思其德嘗葺文
翁石室為錦江書院蜀之人士欣然向學卒祀山
東四川名宦
孟希舜奉天人隸正紅旗漢軍順治八年知江南
之廣德州請免州縣地畝溢額銀六千七百餘兩
歲旱勘災申豁秋糧十分之一民賴以安其居官
以愛民為本一時有杜母之譽
董宏毅奉天人隸正紅旗漢軍康熙中知江西奉
新縣時耿精忠煽亂以兵逼城宏毅率官兵捍禦
手斬為内應者發矢先斃其偽左將軍生擒六人
賊潰城賴以全明年賊萬餘踞城北獅山礟石雨
下宏毅殱其前鋒又斬賊于邑之棉花地賊衆悉
平邑遭亂後丁缺田荒為繪圖申請減賦之半在
職四載勤勞奉公
王之紀鄱陽人隸正紅旗漢軍康熙十六年知福
建之德化縣時逆寇初平瘡痍未起之紀簡靜鎮
撫不事紛更清理訟獄減省興作政舉民安及去
任士民攀轅乞留卒祀名宦
王毓竒奉天人隸正紅旗漢軍康熙三十二年知
四川之瀘州除耗羡嚴保甲勸耕織盗賊歛避民
安其業比戶有豐寧之慶其殁也州人祠之
王臣隸正紅旗漢軍父國泰别見忠節傳臣以廕
初任廣東駐防協領康熙三十九年擢湖廣永州
總兵整飭戎行撫䘏士卒廉介自矢不受餽遺永
州頻年遭火加以大水四十四年州又大旱臣隨
時設法救民無算尋卒永人思其德崇祀名宦
欽定盛京通志卷七十八
