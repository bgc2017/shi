欽定盛京通志卷十八
京城
盛京城創建
形勢
事蹟
興京城創建
形勢
事蹟
東京城創建
形勢
事蹟
欽定四庫全書
欽定盛京通志卷十八
京城
臣等謹案
國家造基東土營始
興京洎乎遼陽底定瀋水建都肇正域於九圍擴
宏規於億載我
太祖高皇帝神武布昭靈圖丕應
太宗文皇帝緝熙重光大勲克集夫是以受
命溥將總八方而為極也臣等幸扈
雲䍐肅瞻
天邑仰
留都之閎煥緬
締構之艱難謹志
京城第四
欽定四庫全書
欽定盛京通志卷十八
京城
盛京城創建
天聰五年建本遼金瀋州治元為瀋陽路總管府
治明為瀋陽衛洪武二十一年指揮閔忠因舊址
增築門四週圍九里三十步高二丈五尺池二重
内闊三丈深八尺週圍一十里三十步外闊三丈
深八尺週圍一十一里有竒我
太祖天命三年城界藩六年城薩爾滸又城
東京天命十年遷瀋陽天聰五年因舊城增拓其制
内外甎石高三丈五尺厚一丈八尺女牆七尺五
寸週圍九里三百三十二步四面垜口六百五十
一明樓八座角樓四座改舊門為八東向者左曰
撫近右曰内治南向者左曰德盛右曰天佑西向
者左曰懷遠右曰外攘北向者右曰福勝左曰地
載池闊十四丈五尺週圍十里二百四步鐘樓一
在福勝門内大街鼓樓一在地載門内大街八門
正戴方隅截然内池七十餘處水不外洩城邑既
定遂創
天地壇壝營
太廟建
宫殿置内閣六部都察院理藩院等衙門修學宫設
閱武場而
京闕之規模大備天聰八年更名曰
盛京順治元年遷都
京師監往代留都之制續設昂邦章京鎮守量留戶
禮刑工四部分設各官並設府尹分蒞州縣康熙
元年改昂邦章京為鎮守將軍十九年奉
旨築關牆高七尺五寸週圍三十二里四十八步東南隅
置水栅二各十餘丈𨗳瀋水自南出焉二十一年
奉
旨重修諸門城三十年增設兵部官制益詳三十二年飭
工部修城垣三百六十餘丈並於街道開溝以渗
積水四十九年遣京官一員協修堅固五十四年
修理八門城樓四角樓及内外城垣一百一十餘
丈乾隆八年
皇上祗謁
三陵
駕莅
盛京發帑修諸門城堞十八年復發帑三萬六千餘
兩修内外城堞明樓三十七年三十八年四十一
年四十三年四十四年四十五年叠修城牆甕圈
砲房角樓關廂規制益閎整云
形勢
盛京之地跨接東瀛金墉帶涘雉堞峻隅形勢崇高
水土深厚長白峙其東醫閭拱其西巨流鴨綠繞
其前混同黑水縈其後山川環衛原隰沃膴洵華
實之奥區也我
太祖乘乾出震耆定宅中遂開億萬年之景運
鴻圖創造斷自
宸衷視彼奉春建策奚啻度越萬萬耶
事蹟
謹稽
實錄天命六年三月壬子
太祖率貝勒諸臣統大軍征明瀋陽令軍士載營栅攻具
乘舟順渾河而下水陸並進癸丑軍夜行見白藍
二氣自西南來繞月暈之北至南而止明之偵卒
知我兵至聲礮舉烽夜二鼓馳告瀋陽總兵賀世
賢尤世功分兵乘城甲寅辰刻我兵至營於城東
七里設立木城明兵於城外掘深塹剡木樹塹内
覆以秫稭掩土其上内復鑿壕一道沿壕以木為
栅近城復有大壕二廣五丈深二丈皆剡木樹其
内又築攔馬牆間留礮眼排列鳥鎗礮具衆兵密
布衛守城上兵亦登陴堅守乙邜辰刻我兵進攻
乘勢衝入明兵七萬俱潰我兵繞城掩擊伏尸纍
積陣斬總兵賀世賢尤世功等城遂拔殱其衆又
破總兵陳策步兵二萬破總兵李秉誠朱萬良騎
兵三萬復殱副將董仲貴參將張大斗之衆會暮
乃收兵率諸貝勒引精銳兵營瀋陽東門外教場
令衆將引大兵屯城内駐兵五日論功行賞天命
十年三月己酉朔
太祖欲自東京遷都瀋陽與諸臣議貝勒諸臣諫曰邇者
築城東京宫室既建而民之廬舍尚未完繕今復
遷移歲荒食匱又興大役恐致煩苦
太祖以瀋陽形勝之地籌之已熟遂不聽於是月壬子出
東京啟行夜駐虎皮驛癸丑至瀋陽
興京城創建
興京在遼金時為瀋州地明初置建州衛於此我
太祖高皇帝發祥之地距
盛京城東微南二百七十里其城週五里南一門東
二門北一門外城周九里南三門北三門東二門
西一門羣山拱護河水瀠環天府神臯毓祥萬禩
我
太祖癸邜年剏建内城乙巳年乃增築外城
太宗文皇帝天聰八年改稱
興京
世祖章皇帝順治五年奉
太祖高皇帝配
天南郊推本孝思追尊
四祖以赫圖阿拉為創業之地設守城尉等官守之乾隆
二十八年以錦州理事通判移駐
興京與熊岳通判所轄之哨子河分界管轄
形勢
興京之地東傍邊牆西接奉天南界鳳凰城北抵開
原層巒疊拱衆水環洄扼諸城之要區據三關之
雄隩我
太祖經營考卜實始於此迄今推
帝業之肇基益緬在原在巘之勞云
事蹟
謹稽
發祥世紀
始祖居長白山東鄂謨輝之野鄂爾理城在
興京東一千五百里寧古塔城西南三百三十里勒
富善河西岸
皇始祖肇祖原皇帝始居於赫圖阿拉(國語横甸也)在
興京之南鄂多理城西蘇克素護河(國語魚鷹也)嘉哈河
(國語秋後落葉也)之間三傳至
興祖直皇帝及
景祖翼皇帝
顯祖宣皇帝皆居於此至我
太祖高皇帝削平諸部丁亥遷居呼蘭哈達(國語呼蘭竈突也哈達峯)
(也)南岡新城癸邜仍於赫圖阿拉舊址築城居之
天命元年衆貝勒大臣上
尊號曰
覆育列國英明皇帝以
興京為都城
東京城創建
太祖高皇帝天命六年建在太子河東邊去遼陽州城八
里其城週六里零十步高三丈五尺東西廣二百
八十丈南北袤二百六十二丈五尺城門八與
盛京城同東向者左曰迎陽右曰韶陽南向者左曰
龍源右曰大順西向者左曰大遼右曰顯德北向
者左曰懷遠右曰安遠天命十年遷都
盛京遂於
東京設城守章京康熙二十年城守移駐金州城内
(即寧海縣城)
宫殿與城同時建今管理驛站官守護
形勢
東京之地以遼陽為屏蔽以渾河為襟帶北接開原
鐵嶺南連海城蓋平山林蕃薪木之利沮澤沃水
族之饒我
太祖高皇帝創業之初築城於此一以經畫寧錦一以控
制瀋遼
聖謨深遠制勝有方與周頌所云天作高山太王康之者
有同揆焉
事蹟
謹稽
實錄天命七年春三月
太祖集諸王大臣議以朝鮮蒙古二國俱未臣服宜另築
城郭派兵堅守庶征明無後顧憂貝勒等俱諫
太祖不從遂令築城於遼陽東五里太子河邊遷居之即
今
東京是也九年夏四月
太祖命宗弟鐸弼等往奉移
皇祖考妣靈轝將至
太祖出
東京二十里率諸王大臣至接官亭跪迎乃於城東
北四里岡建立寢殿奉安焉又按
實錄天命九年正月額駙恩格德爾率其部衆來歸
太祖出
東京迎至章義站大宴之賜賚甚厚
(臣)等謹案
盛京為
壇
廟
宫殿所在謹先志之以明
王業之有本也至
興京為
發祥初基仰見
列祖詒謀世德作求之盛
東京
國初暫建然
聖祖創業初基肇域自東遂奄九有俱不得與郡縣城池並
列敬稽事實著於
京城之後
欽定盛京通志卷十八
