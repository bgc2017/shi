欽定盛京通志卷七十
國朝人物(六)
正白旗滿洲
欽定四庫全書
欽定盛京通志卷七十
國朝人物(六)
正白旗滿洲
扈爾漢姓佟佳隸正白旗滿洲世居雅爾古寨
太祖時從其父扈喇虎率所部來歸
恩遇之賜姓覺羅尋授一等大臣居五大臣之列費優城
長策穆時赫苦烏拉侵暴願以戶口歸於我扈爾
漢從貝勒舒爾哈齊往遷之將兵三百衛所遷五
百戶先行烏拉以萬人邀諸路乃分兵駐山巔防
守諸戶口躬與揚古利率二百人直薄烏拉兵力
戰竟日敵稍卻我後兵繼至大破之歲丁未從貝
勒巴雅喇征東海窩集部歲己酉徇瑚葉路盡降
其部落收二千戶而還
太祖嘉之
賜號達爾漢歲辛亥偕何和里征瑚爾哈路攻克扎庫塔
城歲癸丑從征烏拉並有功天命元年偕安費揚
古征東海薩哈連部至烏勒間河刳舟二百水陸
並進取河南北三十六寨師扺黑龍江會冰結以
草藉馬蹄蹴冰而渡渡畢冰輒解衆皆驚喜為神
助遂取江北十一寨招降使犬諾囉錫拉忻諸部
而還四年明兵分四路來侵從戰薩爾滸尚間崖
覆其二路兵明總兵劉綎復由寬甸口進棟鄂路
扈爾漢以兵千人伏山隘摧其前鋒與大軍夾擊
綎于阿布達哩岡綎倉猝不及陣殱其兵五萬人
綎戰死明年從攻瀋陽擊敗明總兵賀世賢軍洊
晉爵至三等子八年卒年四十八
太祖親臨哭之以其子琿塔襲
薩穆什喀姓佟佳隸正白旗滿洲扈爾漢第三(弟)
也少從征伐積功授三等輕車都尉世職天命中
征棟奎以十二人斬百級獲礟五十三牲畜千計
功最
太宗即位列十六大臣天聰四年從攻灤州明兵出城戰
射卻之遂乘勝拔其城七年從攻旅順口率其弟
雅賚與步軍統領巴奇蘭聯舟進明兵拒戰于厓
被創復裹創戰城下益厲大軍繼至破之凱旋
太宗勞于郊
親酌金巵以賜加一等輕車都尉八年任參領副巴奇蘭
征瑚爾哈部降之加三等男進步軍統領崇德元
年從入長城分兵攻容城縣先登二年授議政大
臣從攻皮島督前鋒先濟鴨綠紅與都統阿山葉
臣等攻克之斬其守將沈世奎晉二等子任工部
承政四年偕刑部承政索海分統左右翼兵征索
倫部攻克烏庫爾城移軍攻鐸陳城未下城中兵
結别部阿薩津為援合衆拒戰乃設伏要隘引敵
前夾擊之斬七十人師還烏魯蘇酋博穆博爾以兵邀
於路奪我正藍旗輜重索海戰敗之薩穆什哈不
會戰且爭功坐削世職七年彼攻錦州列寨柵以
圍之明將悉衆來犯執銳甚薩穆什喀力戰三敗
之錦州既克復授騎都尉世職八年以疾卒子洛
什於崇德中從征朝鮮及明錦州杏山屢著戰功
後襲職
雅賚姓佟佳隸正白旗滿洲扈爾漢第七弟也
太祖時征烏拉略地朝鮮攻遼東征察哈爾俱有功天聰
三年以兵徇海島遇胡故將毛文龍部衆斬六十
人毁其船尋偕額駙揚古利追捕雅爾古復遇文
龍部衆斬九十六人擒其千總三人以歸從大軍
征明薄燕京城明督師袁崇煥來援犯我護軍營
城中兵亦出應雅賚力戰卻之五年從圍大凌河
城戰輒捷七年攻旅順口與其兄薩穆什喀駕輕
舸先濟明將黃龍陳兵于岸雅賚躍登岸大呼突
入陣奮擊之龍不能軍斂兵至城下再戰雅賚身
被創戰愈力大敗之卒拔其城論功授騎都尉世
職崇德二年授議政大臣六年從圍錦州戰松山
七年冬從入薊州下山東以功加一雲騎尉順治
元年從睿親王多爾衮破李自成于山海關定燕
京二年復從豫親王多鐸破賊潼關平定河南江
南屢晉一等男兼一雲騎尉八年擢戶部尚書以
同官巴哈納給餉不均坐徇隠論罪罰贖尋罷康
熙三年卒
賜祭葬如例子花色襲
康果禮先世居那木都魯以地為氏歲庚戌大軍
征東海窩集部康果禮以綏芬屯長與其弟喀克
都哩等率所部來歸授爵三等子俾轄其部人為
佐領隸滿洲正白旗尋以貝勒穆爾哈齊女妻之
封和碩額駙天命三年大軍取撫順克撫安三岔
等十一堡進取鴉鶻關破清河城康果禮並在事有
功六年從克瀋陽先登
太宗即位列十六大臣擢護軍統領天聰元年從大貝勒
阿敏征朝鮮有功分
賜所俘獲三年從入紅山口下遵化薄燕京明薊遼督師
袁崇煥錦州總兵祖大夀率兵二萬赴援屯廣渠
門外康果禮擊敗之未至城濠而返坐奪爵五年
卒子色琥德承並為佐領邁色為護軍參領從戰
塔山殁於陣第四子賚塔别有傳
喀克都哩和碩額駙康果禮之弟也初授爵為三
等子
太宗即位任都統天聰元年從征朝鮮有功三年
太宗親統大軍征明攻遵化城喀克都哩督所部卒薩木
哈圖先登城遂拔
太宗親酌金巵勞之
賚予甚厚晉爵二等子
賜號噶思哈巴圖魯言其勇敢善戰疾如飛鳥也明年大
軍克永平明兵潰走昌黎遂遣敖漢巴林扎嚕特
諸部兵攻其城不克乃
命喀克都哩往助之先是叙遵化功薩木哈圖授騎都尉
世職
賜號巴圖魯且
諭喀克都哩曰拔一堅城易得勇一士難如薩木哈圖者
宜共愛惜之嗣後攻戰戒其無復為軍鋒至是攻昌黎
薩木哈圖復樹雲梯將登
太宗亟命止之五年五月喀克都哩偕都統楞額哩往攻
南海島徵戰艦于朝鮮未至師次海濱明兵屢邀
戰並擊敗之八月從圍大凌河城分兵攻其城東
北城中食盡明總兵祖大夀降乃班師六年從征
察哈爾有俘獲七年
太宗集諸貝勒大臣
詢以征明及朝鮮察哈爾宜何先喀克都哩請先征明以
承
天眷協人情
太宗甚嘉納之八年卒
蘇納姓納喇先世居葉赫
太祖時棄其族人來歸尚主為額駙任佐領隸滿洲正白
旗天命十年進參領從征有功擢副都統天聰元
年從攻錦州以勁旅扼塔山西擊敗明兵二千三
年春率八十人徇察哈爾降其戶二千比降者瞷
我兵少謀叛歸明乃殱其桀驁者俘其渠二及八
千餘口以還未幾察哈爾降人復有叛歸明者率
兵四百追躡之所擒獲甚衆五年授護軍統領擢
兵部承政從圍大凌河城城中兵出拒戰擊敗之
復敗其錦州援兵敘功授騎都尉世職八年考滿
晉三等輕車都尉九年正月坐匿所部丁壯不報
奪世職七月任都統崇德元年從武英郡王阿濟
格征明攻克鵰鶚長安諸堡及昌平容城等州縣
五十六戰皆捷是年冬從征朝鮮擊敗寧邊城援
兵擒其將于陣三年有訐都統阿山子塞赫臨陣
退縮者引蘇納證之及鞫訊不實遂罷都統仍任
佐領如故順治五年卒于蘇克薩哈以功授三等
輕車都尉
世祖念蘇納舊勞追復其世職令蘇克薩哈併襲為三等
男
蒙阿圖隸正白旗滿洲先世居佟佳以地為氏天
命初與其兄巴都哩率所部來歸分轄其部人為
佐領巴都哩歷官禮部承政天聰八年從攻靈邱
之王家莊堡中流矢卒别見忠節傳蒙阿圖洊擢
副都統列十六大臣天聰三年從入紅山口擊明
總兵趙率教于遵化覆其軍尋征瓦爾喀大捷明
年凱旋俘獲三千有奇
太宗親勞之郊授世職為三等輕車都尉任工部承政八
年考滿晉世職為二等崇德三年卒子翁克襲
英俄爾岱姓他塔拉世居扎庫穆
太祖時從其祖岱圖庫哈哩來歸授佐領隸滿洲正白旗
天命四年從征開原有蒙古人阿布爾者降明為
開原將素驍勇為軍鋒英俄爾岱馳斬之於陣六
年從克瀋陽遼陽屢晉二等輕車都尉天聰三年
從克遵化五年授戶部承政七年使朝鮮以義責
其王李倧倧懾服上書報謝八年晉一等輕車都
尉考滿晉三等男崇德元年再使朝鮮還遇明皮
島兵擊走之已而從征朝鮮克其國都圍倧于南
漢山城與參政瑪福塔賫
敕諭降悰尋授都統六年從睿親王多爾衮圍錦州及松
山城並有功八年考滿晉三等子順治元年從入
關破流賊李自成改戶部尚書二年超授三等公
四年復以考滿晉二等公五年卒年五十三子伊
圖襲
武拜姓瓜爾佳隸正白旗滿洲父烏哩堪事
太祖為前鋒統領摧鋒陷陣屢建戰功武拜其長子也自
幼從征伐輒奮勇先登
太祖愛其才每戒其母輕敵
太祖嘗獵於郊遥見一巨熊突出有策馬從之者熊疾走
嶺馬畏熊不進遂下馬奔逐熊將及發一矢殪之
墮嶺下衆皆望而驚異
太祖曰此非武拜不能使人覘之果武拜也初任佐領從
滅葉赫下遼東破敵南夀山以功授騎都尉世職
天聰中略地錦州從征察哈爾部還軍過大同擊
敗明總兵曹文詔大軍攻錦州將四百人為前鋒
破明將祖大夀於大凌河斬副將以下五百人師
旋設伏敗其追兵加三等輕車都尉世職崇德元
年從征朝鮮二年與十六大臣之列任前鋒統領
三年從征明以八十人敗明兵於紅山口五年略
地中後所沿海而徇俘獲多遷副都統七年復從
征明越燕京南下山東加世職二等順治元年從
入關破流賊李自成追至望都加世職一等授内
大臣三年從追勝吉思復征宣化並有功屢晉爵
至二等伯八年羅什博爾惠以諂附睿親王獲罪
武拜坐其黨奪爵十五年
世祖念武拜功復爵以一等子予世襲康熙四年卒諡果
壯子郎談襲季弟蘇拜亦以驍勇知名年十五從
太祖征蒙古有功授侍衛兼任佐領天聰九年從征察哈
爾降林丹汗子額哲遂移師征明攻代州明兵自
崞縣馳救破走之崇德元年從征朝鮮敗敵桃山
村三年授護軍參領從貝勒岳託入牆子嶺越燕
京敗明太監馮永盛軍五年從圍錦州松山杏山
二城兵先後來援並戰却之尋偕都統圖爾格以
兵三百設伏烏馨河口襲擊明兵千人多所俘獲
六年復圍錦州以功予騎都尉世職加一雲騎尉
七年從征至山東屢戰皆捷攻克樂安昌邑二縣
先登八年凱旋晉世職為三等輕車都尉順治元
年從定燕京是年冬英親王阿濟格西𠞰流賊李
自成蘇拜以所部從取道土默特鄂爾多斯鑿黃
河冰濟師明年春抵榆林進攻延安連破賊時豫
親王多鐸自河南入潼關已下西安自成走湖廣
遂移兵追之大敗之安陸斬獲無算三年從肅親
王豪格𠞰流賊張獻忠敗賊將高汝礪於三寨山
進擊獻忠於西充殪之五年還京授護軍統領洊
晉爵至一等子加一雲騎尉八年與兄武拜坐羅
什博爾惠黨罷官並奪爵九年起為副都統十三
年擢内大臣十五年
世祖念其戰功復爵一等男予世襲康熙三年卒諡勤僖
子昂安巴襲
阿什達爾罕姓納喇葉赫貝勒錦台什族子也
太祖滅葉赫阿什達爾罕率屬來歸授佐領隸滿洲正白
旗天命六年從攻奉集堡進攻遼陽先登克其城
論功授一等輕車都尉
太宗嗣位命典外藩齎
勅諭蒙古諸部天聰七年頒律于蒙古八年徵兵科爾沁
會大軍於宣府左衛征察哈爾其汗林丹走死阿
什達爾罕與前鋒統領武拜等招其台吉塞稜等
來降尋大會蒙古於崇古爾申畫牧地平治其獄
訟還報稱
旨九年從貝勒多爾衮等往察哈爾諭降林丹汗子額哲
旋兵略宣府大同多所俘獲崇德元年授都察院
承政偕大學士希福頒律察哈爾喀爾喀科爾沁
諸部既還從征朝鮮其國王李倧遁走南漢山城
豫親王多鐸率師圍之其援兵萬八千集城下分
樹二柵而别以五千兵營山麓互為犄角二柵兵
方出戰阿什達爾罕與貝子碩託麾精騎競擊之
大破其軍遂乘銳攻拔山麓營餘衆皆潰明年正
月李倧降論功晉三等男世襲旋充正使頒
赦詔于科爾沁巴林扎嚕特喀喇沁土默特阿嚕諸部復
平治其獄訟三年五月以前理科爾沁獄坐徇庇
論黜七年起復故官六年大軍圍松山明總兵曹
變蛟乘夜犯
御營諸大臣皆馳赴以死禦敵阿什達爾罕不至乃勒歸
旗明年覈從征松山功罪罷之降世職為騎都尉
以疾卒年六十三以其子錫達哩襲
景固勒岱姓扎庫塔初居瑚爾哈部烏拉招之降
不從大軍征東海窩集部景固勒岱徒步詣軍前
乞降遂從征瑚爾哈部攻取烏勒固宸路斬獲甚
衆尋挈其孥及所屬三十戶來歸隸滿洲正白旗
任佐領天命三年從征明至鴉鶻關攻克清河堡
擢參領復從大軍取瀋陽遼陽天聰八年征瓦爾
喀部招降屯長芬達里及屯戶五百餘俘阿庫哩
尼滿部千餘人以還崇德二年從武英郡王阿濟
格攻皮島克之積功授一等輕車都尉世職屢晉
二等男順治十一年卒
賜祭葬諡忠直從弟崇阿天聰八年以佐領從征大同戰
回雁堡我兵三人陷于陣崇阿奪勇援出之崇德
元年從征朝鮮破敵桃山村六年從鄭親王濟爾
哈朗圍錦州蒙古人諾木齊武巴什等居州之外
郛來約降為明將所覺以兵防之我軍往援既克
其郛明兵猶巷戰崇阿擊斬甚衆七年從貝勒阿
巴泰征明敗明將馬科于渾河南下山東克夀光
縣城順治元年從豫親王多鐸躡擊李自成於潼
關二年移師南下從貝勒博洽平浙江攻拔湖州
進取福建擊敗明唐王朱聿鍵于福寧于騎都尉
世職五年從將軍譚泰討江西叛鎮金聲桓敗其
黨王得仁于南昌是年冬廣東叛鎮李成棟犯贛
州以應聲桓崇阿率兵往援會巡撫劉武元總兵
胡有陞等夾擊之成棟大敗單騎遁走六年破成
棟兵二萬于南康進圍信豐克之成棟溺水死凱
旋先後敘功並遇
恩詔加世職至一等輕車都尉康熙十八年致仕子采住
襲
譚拜姓他塔喇隸正白旗滿洲父阿敦官都統嘗
從攻撫順招降明遊擊李永芳譚拜初任佐領天
聰五年圍大凌河城明總兵祖大夀遣兵百餘突
圍出譚拜追斬三十餘人獲馬二十有四八年予
騎都尉世職兼任參領九年從征察哈爾還軍入
上方堡徇代州忻州崇德元年從征明敗敵燕京
城北轉戰盧溝橋二年略地清河三年入牆子嶺
薄豐潤縣城擊敗明太監馮永盛兵四年破明兵
于錦州城南並有功加一雲騎尉五年授兵部參
政六年兼任副都統七年冬復從征明下山東克
利津縣八年春師旅明總兵趙光抃范志完總兵
吳三桂白廣恩等迭出邀戰譚拜戰輒捷晉世職
為三等輕車都尉順治元年從入關定燕京三年
擢兵部尚書從征流賊張獻忠過陜西擊敗叛鎮
賀珍于雞頭關進兵四川屢挫賊渡涪江敗其渠
袁韜四年遷吏部尚書先後叙功並遇
恩詔晉爵至二等男七年卒子瑪爾賽襲
鄂碩姓棟鄂隸正白旗滿洲父錫罕從征朝鮮陷
陣殁見忠節傳鄂碩襲世職為三等輕車都尉天
聰八年從攻前屯衛又以兵迓察哈爾降人來歸
授佐領九年從攻朔州戰平魯衛崇德元年偵事
冷口二年市於土默特率將士往為衛並有功三
年從入青山口擊敗明太監高起潛兵四年略寧
遠五年六年從圍錦州者再復略寧遠遇明兵六
百騎大破之七年從入界嶺口敗明總督范志完
兵於豐潤又擊卻之密雲遂越燕京趨山東師旋
明總兵吳三桂以步騎邀戰鄂碩戰輒捷順治元
年從入關追流賊至陜州賊負山為寨以拒攻拔
之二年陜西既定移兵下江南鄂碩以前鋒抵睢
寧俘斬甚衆從征蘇州明巡撫楊文驄以舟師迎
戰敗之趣杭州敗明魯王朱以海兵攻湖州克其
城屢以功晉爵二等男六年洊擢副都統從征明
桂王朱由榔于湖南廣西師還得
恩賚八年授前鋒統領十三年進内大臣加三等子復以
皇貴妃父晉封三等伯十四年卒贈侯
賜祭葬諡剛毅以其子費揚古襲
卓洛姓佟佳隸正白旗滿洲禮部承政巴都哩第
三子也天聰八年襲爵為三等男兼任佐領崇德
中從征明下山東略地錦州復從大軍圍之屢戰
松山並有功授刑部參政順治元年從入關擊敗
流賊李自成二年擢副都統三年從征湖廣敗賊
荆州時賊黨多降於明桂王朱由榔由榔勢逆張
其將王進才等分踞湖南諸郡邑四年卓洛會恭
順王孔有德軍進𠞰自岳州趨長沙進才遁追擊
敗之偽總兵徐松節拒戰又敗之以舟師還戰天
心湖復敗偽總兵楊國棟遂入祁陽進攻武岡擊
敗偽國公劉承允于夕陽橋承允降由榔走廣西
五年師旋六年擢禮部尚書列議政大臣七年改
左都御史八年兼都統遷吏部尚書九年以靖南
將軍征廣東未定州縣十三年再征湖廣𠞰偽秦
王孫可望於辰州可望焚舟遁卓洛渡江攻發其
伏躡擊至瀘溪屢戰輒捷十四年可望降由榔竄
雲南十五年大軍分黔蜀粤西三路規取雲南卓
洛從信郡王多尼出黔陽十六年會師攻雲南下
之乘勝克永昌騰越由榔奔緬甸偽晉王李定國
走孟艮尋煽元江土司那嵩倡叛往擊之磨隴口
敗其黨馬秉忠孫應斗馬忠君進師搗元江克其
城那嵩自焚死十八年緬人執由榔以獻雲南平
康熙元年還京累遷爵至二等伯
予世襲七年卒
予祭葬諡忠襄以其孫赫特襲
阿濟格尼堪姓他塔喇隸正白旗滿洲父達音布
事
太祖為前鋒佐領天命八年征扎嚕特部殁于陣别見忠
節傳達音布既殁長子阿哈尼堪襲職為三等輕
車都尉尋卒無嗣天聰八年追錄勲臣阿濟格尼
堪遂以次子襲其父職任參領從征察哈爾擊走
其汗林丹遂移軍入大同破明兵于崞縣師還偵
敵山海關多斬獲崇德元年從征朝鮮遇明寧遠
兵于道擊敗之三年從貝勒岳託征明越燕京敗
總兵侯拱極軍獲其印四年擢護軍統領從肅親
王豪格攻錦州六年從鄭親王濟爾哈朗再攻錦
州屢設伏敗其援兵進擊明兵于杏山麾纛蹂其
營明兵大潰有蒙古人諾木齊者故降于明居錦
州之東關願獻關為内應明總兵祖大夀覺之防
守嚴未得發阿濟格尼堪遂乘夜薄關先登克其
郛援諾木齊等以出尋兩戰松山皆捷晉一等輕
車都尉是年八月明總督洪承疇以八鎮兵援錦
州我軍營松杏二山之間截其餉道明總兵吳三
桂唐通等潛遁阿濟格尼堪偕護軍統領鰲拜等
追擊之三桂通僅以身免八年分兵攻中前所擊
走明總兵黃色拔其城加一雲騎尉順治元年四
月從入關追敗流賊李自成于望都晉爵一等男
十月從豫親王多鐸𠞰自成取道河南渡孟津薄
潼關賊將劉方亮等于關外浚重濠據險列營以
拒阿濟格尼堪偕護軍統領圖賴等連破其二營
乘勝越重濠冒矢石先登賊衆驚潰大軍遂入關
二年進攻西安自成竄湖廣乃征明福王朱由崧
於江南下淮安趨揚州攻克其城獲戰艦二百餘
渡江破南京躡由崧於蕪湖敗其舟師捷
聞晉爵三等子三年從貝勒博洛定浙閩攻克金華衢州
破仙霞關下建寧延平明唐王朱聿鍵遁走汀州
追擊至城下率精銳先登擒斬聿鍵偽總兵姜正
希以衆二萬赴援大破之斬殺過半明年凱旋晉
爵一等子予世襲五年進都統六年以參贊大臣
偕鄭親王征湖廣時明桂王朱由榔遣其大學士
何騰蛟總兵王進才馬進忠等據湖南郡邑師抵
長沙阿濟格尼堪先驅至湘潭破北門入騰蛟就
擒殱其潰衆于湘鄉遂趨寶慶距城七十里進才
進忠引兵拒戰我軍分步騎為八隊更番迭擊直
薄城東門進才等潛遁去追𠞰之沅州靖州進定
全州七年正月班師晉爵三等伯列議政大臣四
月卒
予祭葬諡勇敏子宜里布襲
薩弼圖姓他塔喇隸正白旗滿洲先世居札庫穆
父沙津當
太祖時來歸授佐領薩弼圖其長子也沙津卒代為佐領
天聰八年以勞績予騎都尉世職尋兼任參領崇
德四年從承政薩穆什喀索海征索倫部攻克烏
庫爾雅克薩城俘丁壯百餘進攻鐸陳城未下其
别部阿薩津來援偕副都統伊遜設伏掩擊之斬
七十人五年凱旋加一雲騎尉尋從圍錦州刈其
禾明兵自城西北隅出戰火器競發勢銳甚薩弼
圖麾衆突陣呼聲振天地明兵披靡反走逐北至
城濠而還移軍扼松山駱駝山截擊明援兵屢敗
之六年再圍錦州跨濠架木橋逼其城而營城中
出樵採者輒為所擒斬明兵投火欲焚橋擊之遁
既而步騎坌集將犯我營門薩弼圖斬其先進者
二人明兵遂潰時明總督洪承疇以兵十三萬救
錦州軍於松山遣兵擊我巨礟薩弼圖擊卻之復
乘勝破其步卒三營以功晉世職為三等輕車都
尉擢副都統七年從貝勒阿巴泰入界嶺口擊敗
明總兵馬科於渾河轉戰至山東攻克平度州城
順治元年從入關定燕京偕都統葉臣巴哈納𠞰
撫山西圍賊將陳永福于太原下其城以兵徇旁
近府州縣既平往會英親王阿濟格師于延安協
討流賊李錦七戰皆捷敘功復遇
恩詔晉爵至二等男尋以年老致仕十八年卒
賜祭葬如例子果里襲
瓦爾喀珠瑪拉姓那木都魯隸正白旗滿洲世居
瓦爾喀部少事
太宗以材勇稱天聰八年授騎都尉世職時有同名珠瑪
拉者乃冠故所居部名以别之崇德二年從征額
赫庫楞諸路多俘獲四年從征明攻克故城縣先
登復擊敗其游兵擒禆將一尋從征索倫部設伏
大敗其衆加授三等輕車都尉世職六年從圍錦
州力戰松山被礟傷幾殆防守錦州諸山砦明兵
來犯擊斬甚衆以功晉世職為二等任吏部理事
官考滿再晉世職為一等順治元年入關破流賊
李自成三年從征流賊張獻忠於四川六年從討
叛鎮姜瓖先後敘功並遇
恩詔晉爵一等男十年卒於官弟伊瑪喇襲
碩詹姓富察正白旗滿洲父舒穆禄事
太祖為佐領既卒碩詹代其任尋兼參領天聰五年略城
城斬游徼兵三人擒六人以歸八年予騎都尉世
職崇德元年從征朝鮮分兵攻克江華島加一雲
騎尉三年兼任刑部理事官八月從貝勒岳託入
牆子嶺越燕京而南至山東攻克禹城平陰先登
明年春旋師明兵襲我後擊却之敘功晉三等輕
車都尉尋擢戶部參政五年大軍將征錦州徵水
師于朝鮮還報稱
旨及從圍錦州明兵夜劫我駱駝山營碩詹聞警趨援斬
馘過半七年兼任副都統順治元年後入關擊敗
流賊李自成既定燕京改戶部侍郎從豫親王多
鐸𠞰自成于陜西明年破賊潼關進取西安移兵
定河南遂下江南五年從鄭親王濟爾哈朗征湖
南時湖南諸郡縣為明桂王朱由榔所據六年偕
都統佟圖賴等進兵湘潭薄衡州屢戰皆捷下其
城七年凱旋先後敘功並遇
恩詔晉爵一等男九年以疾罷康熙二年卒年六十有四
賜祭葬諡明敏以其孫達色法色分襲世職為二等輕車
都尉
星訥姓覺羅爾察隸正白旗滿洲初為二等侍衛
兼佐領從擊蒙古兵於塔山北射殪其渠天璁七
年偕參領素爾東阿駐守遼河尋偵軍事于察哈
爾猝遇敵擊敗之其部有東多爾濟塔蘇爾海者
倚山為寨星訥躍躋其巔直前搏戰敵大驚棄寨
遁去八年從大軍征察哈爾分道出哈瑪爾嶺降
其部人鄂勒哲圖及林丹汗西奔土默特移師略
大同明將自龍門逆戰大破之崇德三年偕承政
葉克舒征黑龍江功最四年洊擢副都統兼議政
大臣六年授工部參政從圍錦州明總督洪承疇
以兵十三萬赴援屯松山北岡先登破其壁壘屢
戰皆捷七年敗明總兵吳三桂白廣恩於高樓八
年擢工部承政順治元年從入關以步卒擊走流
賊是年改工部尚書三年西征張獻忠進師西安
分兵𠞰賊於邠州秦州會肅親王豪格兵于四川
遂滅獻忠凱旋晉太子少師六年從討大同叛鎮
姜瓖圍其城瓖簡驍勇蒙盾突圍出擊却之再戰
城下殱其勁兵殆盡累晉至二等男八年英親王
阿濟格謀干政星訥隸王麾下不舉劾坐奪爵九
年起為工部尚書十年致仕十四年復
予一等輕車都尉世職兼一雲騎尉康熙十三年卒
賜祭葬孫巴勒達襲
錫圖庫姓烏扎拉隸正白旗滿洲初任佐領兼前
鋒參領天聰中從大軍取永平偵敵大凌河尋圍
其城擊敗錦州援兵徇宣府大同略地錫爾哈錫
伯圖克長城徇代州朔州崇德中偵敵寧遠中後
所及山海關東設伏前屯衛具有勞績逮葉雷叛
於多博科煽其部人盜科爾沁諸部馬挈妻孥以
遁錫圍庫會寧古塔副都統烏巴海督兵躡之追
及于温鐸葉雷潛遁乃盡斬其部人俘其妻孥獲
其所盜馬蹤跡葉雷于山中射殪之敘功爵以一
等男征索倫敗之甘河擒其酋博穆博果爾及其
弟布固德敘功晉三等子順治初以前鋒統領從
𠞰李自成敗賊將唐通于一片石入山海關敗自
成于肅安進兵山西取太原又敗賊于汾州絳州
敘功晉二等子自成退踞陜西大軍由潼關綏德
分道進討錫圖庫以兵會𠞰于延安自成遁湖廣
擊之安陸逐北至荆州殱賊無算復從肅親王豪
格殄張獻忠于四川敘功晉一等子時湖南郡邑
為明桂王朱由榔所據乃從鄭親王濟爾哈朗南
征抵長沙率兵先渡江攻湘潭破西門執其大學
士何騰蛟遂定湘潭進克永興斬其總兵官尹舉
智社貞明等尋偕諸將下寶慶全州明新興伯焦
璉等分三路拒戰擊卻之移兵攻克永安關定道
州凱旋
賜白金三百八年内大臣武拜等訐英親王阿濟格欲謀
亂錫圖布坐預謀當斬除爵
準塔扈爾漢第四子也天聰八年授騎都尉世職
崇德二年從攻皮島久不下準塔與鰲拜誓于主
將曰志不強力不果氣不銳者不下此城準塔鰲
拜丈夫也請旦而克之爭先冒矢石拔其城特爵
以三等男
命曰巴圖魯擢都統七年駐防錦州順治元年從入關破
流賊于真定以左翼兵定山東明福王朱由崧遣
兵屯徐州擊走之尋攻宿遷破清河遂下廬州鳳
陽偽官降者百餘人獲戰艦馬駝器械無算敘功
晉三等子予世襲從征四川下夔州遵義俘斬甚
衆復征陜西破賊黨武大定等川陜悉平四年凱
旋卒五年追論戰功晉一等子無子以弟阿喇密
襲十二年追諡襄毅
庫哩姓喜塔喇隸正白旗滿洲初任參領崇德六
年圍錦州庫哩統朝鮮兵以從克其郛斬八百餘
級復敗松山北崖軍明將糾科爾沁兵突犯我師
庫哩麾衆力戰礟傷其手不少卻卒破之再戰松
山多斬獲功最七年擢戶部參政順治三年以戶
部侍郎督淮安漕四年鹽城土寇周文山以八百
餘人夜襲淮安突入其廨庫哩率標兵數十人禦
之使僕婢傳箭助戰人皆一當百達旦賊敗去追
斬八十餘級時偽益王朱隆武襲據廟灣城乘間
將窺淮安庫哩設伏車家橋賊舟至伏發擊斬及
溺死者無算復簡精銳疾趨廟灣賊望風遠竄以
次𠞰劉莊場諸賊悉平之尋召還京七年以病致仕累加
世職至一等輕車都尉兼一雲騎尉未幾卒
賜祭葬諡僖恪子耀泰襲
伯勒赫圖姓納喇隸正白旗滿洲初由前鋒校授
兵部副理事官崇德中從睿親王多爾衮圍錦州
戰松山杏山間分兵略寧遠並有功擢前鋒參領
順治元年從討李自成擊敗賊將唐通於一片石
既定燕京追賊安肅望都並多斬獲復從豫親
王多鐸蹙自成于潼關二年移師下江南徇蘇
州擊走明廵撫楊文驄獲其船二十餘從貝勒
博洛下杭州擊敗明大學士馬士英兵别將兵
徇湖州以雲梯克其城三年進師金華戰捷八
步嶺遂分道征明唐王朱聿鍵于福建平之五
年從鄭親王濟爾哈朗征湖南時自成餘黨王
進才馬進忠袁宗第等降于明大學士何騰蛟
分踞寳慶武岡諸州郡六年伯勒赫圖率所部
兵破湘潭執騰蛟乘勝薄寳慶克其東門進忠
引兵來援擊敗之進忠跳河走僅以身免尋下
武岡沅州屢敗進才宗第兵進定全州七年凱
旋得
恩賚八年從都統阿喇善𠞰山東土寇搗其巢于沂州蒼
山斬賊渠劉遜張齊搜捕旁近諸山悉馘其渠九
年改護軍參領先後敘功並三遇
恩詔洊晉一等輕車都尉世職十三年進前鋒統領十五
年大軍分三道討明桂王朱由榔于雲南伯勒赫
圖隸信郡王多尼軍進兵貴州偽將劉正國迎戰
安莊衛偕護軍統領布伊錫哩擊敗之追斬正國
於響水橋遂濟盤江會兵克雲南城十六年進攻
玉龍關偽鞏昌王白文選敗遁斬獲無算長驅下
永昌渡潞江二十里抵磨盤山偽晉王李定國設
伏山谷我前鋒既深入伏起伯勒赫圖下馬據石
立連矢殪賊三人賊却將軍卓布泰以精銳繼進
發火器競擊之賊大漬偽伯竇名望糾漬衆扼隘
口列柵以拒伯勒赫圖率兵破其柵斬名望遂取
騰越州由榔定國文選皆分竄去追逐踰南甸而
還及信郡王班師伯勒赫圖偕都統卓洛留駐雲
南定國復自孟艮謀入犯約降將高應鳳為内應
以由榔印劄誘元江土司那嵩倡叛伯勒赫圖等
聞亂馳擊賊于磨隴口進圍元江拔其城那嵩自
焚死斬應鳳于軍十八年從將軍愛星阿𠞰由榔
于緬甸會師木邦聞文選屯錫箔江濱伯勒赫圖
簡精騎先發比至文選已毁橋遁遂結筏以濟會
緬人請獻由榔乃以前鋒百人往蘭鳩江濱取之
以歸康熙元年還京敘功晉一等男六年輔政大
臣蘇克薩哈為鰲拜所搆陷坐族誅伯勒赫圖其
族弟也竟以株連死八年
聖祖親政察其柱追復原官及一等男爵以其子伯爾肯
襲十年其子訴陳平雲南功前為鰲拜所抑未予
優敘得
旨下部議晉爵三等子
賜祭葬諡忠勇
賚塔和碩額駙康果禮第四子也崇德六年從圍
錦州擊松山杏山援兵有斬獲明年冬從征明攻
克新城高陽霸州夀光博興皆先登身中五創授
前鋒侍衛順治元年從討流賊李自成敗賊將唐
通于一片石追擊自成至安肅望都授護軍參領
從豫親王多鐸蹴賊潼關明年下江南攻克揚州
取江寧追敗明福王朱由崧於蕪湖三年從征明
唐王朱聿鍵于福建克汀州五年從征明桂王朱
由榔于湖南六年師至衡州戰青草橋再戰州之
南山進師祁陽戰大忠橋王公嶺屢戰道州全州
皆捷十一年由榔將李定國犯廣東從都統珠瑪
喇擊走之遂解新會圍追敗定國於興業横州累
功晉三等男十三年擢護軍統領十六年海賊鄭
成功犯江寧偕安南將軍達素往𠞰比至賊已遁
入海明年進𠞰成功於厦門以不習水戰久無功
康熙元年撤師還京坐奪職二年起署前鋒統領
從征流賊李來亨於茅麓山有功復授護軍統領
八年擢都統十三年逆藩耿精忠叛應吳三桂自
福建犯浙江
命康親王傑書為大將軍討之以賚塔為平南將軍贊其
軍務遣將連敗賊金華復義烏諸暨二城進兵衢
州大小十餘戰斬馘無算賊將馬九玉遁入閩乘
勝破仙霞關進拔浦城建陽建寧會師延平精忠
窮蹙迎降蓋十五年十月也先是成功于錦乘精
忠亂盡陷漳州泉州興化諸府叛鎮劉進忠復以
潮州附錦勢甚熾及是精忠既平遂以明年正月
統大軍𠞰錦連破其二十六營復興化漳州泉州
錦走兩島移師潮州進忠降賚塔留駐其地又明
年錦遣其黨劉國軒陷平和長泰海澄漳平同安
惠安遂犯泉州勢復振賚塔以所部兵會總督姚
啓聖破賊蜈蚣山覆其七營斬七千餘級復長泰
分兵復漳平平和諸縣再破賊萬松關十八年賊
將吳淑何佑犯長泰擊敗之迎擊國軒于江東橋
逐北至太平寨前後斬三千餘級十九年復海澄
進征松㠘偽將軍陳昌率衆降錦走臺灣厦門金
門相繼定賚塔還軍廣東而三桂子世璠尚據雲
南乃佩平南大將軍印與貝子彰泰分道討世璠
賚塔自廣西泗城西隆進抵石門坎地距安籠三
十里峭壁通一綫賊將何繼祖擁衆數萬營其上
自謂扼天險二十年元旦賚塔度賊無備勒軍為
二一軍蟻附上直攻其前一軍緣厓出間道擊其
後賊倉猝不能禦遂奪隘口克安籠所城賊復據
黃草壩驅象而陣賚塔督兵戰竟日鼓勇奮擊象
反走我軍乘之破其營二十二俘賊一千有奇進
收曲靖分兵取霑益馬龍嵩明會彰泰軍薄雲南
陣斬賊將胡國柄劉圮龍世璠自殺其黨線緎開
城降雲南平
聖祖勞於盧溝橋西二十里外
行抱見禮二十三年卒
予祭葬加祭二次諡襄毅二十五年追封一等男以其于
費葉楞襲雍正五年進封一等公以其孫博爾屯
襲八年入祀賢良祠九年加公號曰褒績
真柱肯姓扎思瑚哩隸正白旗滿洲
國初來歸天命元年隨征薩哈連烏拉部在行間有
功天聰八年授佐領世職崇德五年從征明圍錦
州擊敗杏山松山兵六年復圍錦州松山兵來犯
劫我巨礟復擊敗之八年從征明擊敗明兵於界
嶺口順治元年隨入關擊破流賊二年敘功加世
職二等參領嗣晉三等男
覺羅色勒
景祖曾孫武功郡王禮敦孫也隸正白旗滿洲天聰十年
隨定朝鮮進取江華島敵兵截河盡收其船隻色
勒率右翼兵徑渡遂取其島以功授佐領世職尋
以色勒係武功郡王孫
特恩超加一等男順治初
恩詔加至二等子子額爾德崇德時從圍錦州等處亦以
軍功著
阿布岱隸正白旗滿洲世居葉赫
國初來歸授備禦世職管佐領事在十六大臣之列
從
太祖破開河烏拉等處有功天命四年征遼東廣寧天聰
七年擊察哈爾十年征朝鮮並在行間歷有戰績
錫達理阿什達爾罕長于也初任佐領天聰三年
隨征明燕京至三河有俘獲五年攻大凌河城内
兵出戰擊敗之六年隨征明入邊至大同擒其哨
卒及征察哈爾敗其伏兵七年襲父佐領世職崇
德元年從征朝鮮破其兵於桃山村三年隨征明
敗明兵於燕京五年隨圍錦州設伏擊敗明兵順
治四年任理藩院侍郎仍管佐領事累晉世職一
等輕車都尉加太子少保康熙三年卒
賜䘏如典禮
瑪克圖康果禮姪也隸正白旗滿洲父曰昂武事
太祖在十六章京之列天命四年從征葉赫先登以功授
參將世職早卒瑪克圖襲尚宗室公達爾察女崇
德元年隨征朝鮮進攻平壤一躍而登蒙
恩賚並加世職三等參領尋卒
書裘姓格濟勒隸正白旗滿洲早從征伐崇德四
年隨征薩哈連烏拉有功九年授佐領世職尋卒
以姪伊巴罕襲職順治時加世職二等輕車都尉
從征雲南及緬甸等處屢有勲績
滿都護隸正白旗滿洲天命四年從征明取撫順
攻連島灣寨堡先登克之又從克鐵嶺天聰九年
隨征阿庫哩尼滿效力行間崇德六年從征明圍
錦州擊敗松山兵八年征薩哈連烏拉擊敗之順
治元年從入關敗流寇屢遇
恩詔加一等輕車都尉世職同旗有猷德赫以從征西林
部及遼東皆有功授二等參將有伊爾鼐以從征
明山東濟南有功都爾晉以從征明皮島有功俱
授騎都尉
雅布哈姓巴雅拉隸正白旗滿洲
國初來歸
太祖嘉其慕義授為備禦崇德五年隨圍錦州擊杏山及
松山兵俱敗之八年從征明燕京過渾河連擊敗
明兵至山東攻齊東先登拔其城順治間累遇
恩詔加三等輕車都尉世職
噶爾珠隸正白旗滿洲初從征阿庫哩效力行間
及明兵侵我輝發地噶爾珠奮勇擊敗之復從征
瑚葉部有功天聰九年隨征阿庫哩尼滿等處攻
其部落順治初加三等輕車都尉世職
尼罕隸正白旗滿洲天聰三年隨征明攻永平先
登克其城八年從征烏拉撫降六村尋往卓甕城
擊敗敵兵敘功
賜號巴圖魯授三等參領世職
噶布拉姓扎庫塔隸正白旗滿洲初從征薩哈連
烏拉以軍功授佐領世職崇德四年復從征薩哈
連烏拉以病卒於軍其從孫達穆圖崇德八年征
明入邊屢立戰功尋至山東攻平度州先登克之
順治初入關從征山西陜西皆有功加世職一等
輕車都尉兼一雲騎尉
克徹尼姓庫雅拉隸正白旗滿洲
國初來歸導我兵收服漠北遣往額赫庫楞安插其
戶口而回及再往適三處村人不服攻克之以功
授備禦世職又以嚮導從征奇勒及阿庫哩尼滿
等部加以職三等參領嗣以追獲阿達海加一等
參領子額格什諾崇德八年從征明密雲及山東
新城皆有功順治初併其父世職加一等男
隨蓀隸正白旗滿洲崇德三年從征明山東過任
邱克之四年敘功加佐領世職子和爾博崇德六
年從圍錦州有功順治初加世職一等輕車都尉
圖爾賽隸正白旗滿洲
國初隨征明至遮嶺口前驅遇敵擊敗之順治元年
從入關破賊將唐通於一片石追至安肅斬馘甚
衆復追至慶都大敗之二年錄其功績
瑚什納隸正白旗滿洲天聰四年從征明攻鵰鶚
城奮勇先登克之崇德三年從征明遇燕京至通
州河岸遇敵敗之又連敗明太監高起潛等軍進
攻南宫先登克其城五年隨征明圍錦州刈其禾
城内明兵出護首先衝八敵陣直抵城壕又連敗
明杏山松山錦州兵以功加佐領世職任兵部理
事官八年從征明寧遠敵兵出戰敗之順治元年
從入關𠞰流寇時賊守黃河渡口以兵擊破之二
年至陜西連敗賊復追破其潼關二營至九公山
又敗之五年考滿稱職累遇
恩詔加一等輕車都尉又一雲騎尉世職
布庫姓民覺羅隸正白旗滿洲其父胡密碩事
太祖時有嘉哈瑚什者謀逆遣其黨持鴆藥來獻瑚密碩
探知飛馬馳奏謀乃敗天聰八年追錄其功授佐
領世職布庫襲職崇德三年征明從攻任邱克其城
順治初遇
恩詔加三等輕車都尉
都達海姓托和羅隸正白旗滿洲初任護軍校崇
德三年隨征明至山東攻濟陽克之順治元年隨
南征追破流賊于潼關二年隨征浙江至杭州連
破偽兵於餘杭平湖等處三年從破喀爾喀土謝
圖汗及碩雷汗兵四年錄其勲加優敘
布當齊理姓納喇隸正白旗滿洲初任參領崇德
德三年從征明過燕京出邊明兵來犯奮擊敗之
五年隨圉錦州擊杏山兵六年圍錦州破松山兵
皆先登陷陣八年隨攻明至三河擊明兵于渾河
岸順治元年隨破流賊于潼關先登克其關門二
年至揚州攻城克之三年敘功授佐領世職
嘉努喀隸正白旗滿洲崇德三年從征明攻寧津
以第二人先登克之順治初累遇
恩詔加三等輕車都尉同旗有尼堪姓扎思瑚哩崇德三
年從征明攻武邑有功順治十五年從征偽晉王
李定國屢奏捷尋卒於軍康熙七年敘功加贈三
等輕車都尉
賽達隸正白旗滿洲崇德三年隨征明至山東敗
明兵於青山石六年從圍錦州破明經略洪承疇
軍順治元年隨擊敗流賊於山海關及平山西攻
太原並著功績二年追破流賊于鳳翔三年錄功
加優敘同旗有三德布崇德三年從征明山東攻
夏津先登
賜號巴圖魯授佐領順治初加一雲騎尉
堪泰隸正白旗滿洲崇德四年從征薩哈連烏拉
設伏社城外斬馘甚衆五年從征明圍錦州破其
衆松山兵來援又破之併敗其杏山兵六年復圍
錦州擊敗松山兵八年隨征明敗敵于渾河岸順
治元年從入關破流賊於慶都累遇
恩詔加二等輕車都尉
卓訥隸正白旗滿洲崇德五年從征明於塔山北
攻克四臺隨圍錦州擊敗杏山兵六年再圍錦州
擊破松山兵又破明經略洪承疇三營步兵八年
隨征明連敗敵于密雲等處至山東膠州又敗明
兵進攻樂安先登克其城順治元年隨入關二年
加世職佐領累遇
恩詔加二等輕車都尉
棟鄂樂隸正白旗滿洲初隨征杏山松山皆有功
順治初從徇山東福建郡縣歷著戰績授騎都尉
加一雲騎尉三遇
恩詔加一等輕車都尉
察罕隸正白旗滿洲崇德五年隨征明圍錦州城
内兵出擊敗之又破明杏山兵六年圍錦州與明
松山兵合戰奮擊有功復破明經略洪承疇三營
軍八年從征明攻寧遠設伏於烏蘭哈達明兵來
追擊敗之順治四年授雲騎尉三遇
恩詔加三等輕車都尉十八年從征山東土寇于七敗賊
將劉思舉等之衆復破之東嶺山大寨嶺康熙三
年敘功加授二等輕車都尉
台玕隸正白旗滿洲崇德五年隨征明圍錦州刈
其禾城内兵出援敗之又連敗其杏山松山軍六
年圍錦州合擊明松山敗其衆八月破明經略洪
承疇三營步兵八年隨征寧遠擊敗明騎兵順治
元年從入關追流賊至慶都大敗之以功授佐領
世職及隨征陜西連破賊于潼關二年追執明福
王于蕪湖督巨礟攻常熟克其城三年論功加優
敘
覺羅瑭古善隸正白旗滿洲崇德六年隨圍錦州
敗明松山軍順治元年從入關以功授佐領世職
五年加一雲騎尉累遇
恩詔加一等輕車都尉世職同旗有達爾罕崇德七年從
圍松山有功順治初加二等輕車都尉世職
阿玉璽隸正白旗滿洲崇德六年從圍錦州破明
經略洪承疇援軍順治二年駐防江寧連敗賊衆
五年從征江西叛鎮金聲桓四戰皆捷累遇
恩詔加世職二等輕車都尉後緣事降三等
穆福姓佟佳隸正白旗滿洲崇德八年隨征明率
衆圍中前所乘夜據其城順治元年從入關追流
賊至慶都敗之復敗賊于真定從征山西至懷慶
遇賊追敗之黃河岸而還北至太原絳州連敗賊
衆獲其戰艦二年隨征陜西湖廣敗賊于西安承
天等處三年敘功授佐領世職五年從征江西叛
鎮金聲桓連破之九江南昌尋至建昌招服南豐
等縣累遇
恩詔加一等輕車都尉世職
薩克察姓錫塔拉隸正白旗滿洲崇德八年隨征
明至山東攻夀光先登克其城
賜號巴圖魯授佐領世職順治元年從入關積軍功三遇
恩詔加一等輕車都尉同旗有和爾特崇德八年從征明
至山東攻平度州先登亦
賜號巴圖魯順治初累以軍功加三等輕車都尉
欽定盛京通志卷七十
