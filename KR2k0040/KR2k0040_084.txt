欽定盛京通志卷八十
國朝人物(十六)
正藍旗漢軍
鑲藍旗漢軍
欽定四庫全書
欽定盛京通志卷八十
國朝人物(十六)
正藍旗漢軍
佟養性隸正藍旗漢軍世居撫順為商販以貲雄
一方養性有識量能役服其鄉人天命初密輸欵
于我為明所覺置之獄潛出來歸妻以宗女
賜號西屋裏額駙六年從克遼陽爵二等子時漢人歸附
者日衆以養性充總兵官統之天聰五年
太宗命督造紅衣礟鐫日天佑助威大將軍養性掌焉八
月從攻大凌河以礟克一臺又從拒明總兵吳襄
等援師于小凌河擊敗之復以礟克子章臺燬諸
烽堠自大凌河至廣寕六年
太宗閱兵演武場養性率所轄漢軍環甲試礟嘉其軍容
整肅
賜優賚有加尋卒順治十三年追諡勤惠
佟養量奉天人隸正藍旗漢軍初為佐領陞山東
總兵官都督僉事順治六年任宣大總督駐陽和
時姜瓖初平骸骨徧野斂而葬之又建報忠祠祀
一時死事諸人衛所屯田部議照内地起科養量
言邊地沙磧種遲霜早加以兵凶荒殘愈甚若援
例起科勢必聞風俱潰疏上報可雲中人至今感
之卒祀山西名宦
佟岱隸正藍旗漢軍父佟三事
太祖為副都統佟岱其第三子也初任佐領崇德三年授
吏部副理事官尋兼參領六年從圍錦州城中兵
出戰擊敗之追至城壕而還明兵夜襲我營與副
都統金維城麾衆力戰明兵乃遁七年從鄭親王
濟爾哈朗攻克塔山杏山旁近諸臺堡是年擢漢
軍都統八年從鄭親王攻寧遠拔前屯衛及中後
所三城叙功授騎都尉世職順治元年偕都統葉
臣𠞰賊將陳永福於太原以礟克其城二年從英
親王阿濟格西𠞰李自成敗賊於延安逐北至湖
廣獲其船於富池口英親王既班師與降將金聲
桓留駐九江分遣兵徇南康南昌建昌撫州袁州
諸府請宥所俘故明諸王朱慈等
詔從之
特命慈等朝闕下不以俘禮三年還京授兵部左侍郎時
明桂王由榔據武岡州分置偽官踞湖南諸郡邑
是年秋
命恭順王孔有德征之岱以所部兵從下湘潭趨瀘口以
舟師破偽伯王朝宣於燕子窩追擒之進克寶慶
夜發兵攻武岡焚其木城敗偽國公劉承允於夕
陽橋遂克武岡由榔遁廣西五年凱旋六年從睿
親王多爾衮討大同叛鎮姜瓖敗賊傅家嶺又與
都統左夢庚連敗賊復渾源州及左衛朔州汾州
太谷諸城先後叙功並三遇
恩詔晉世職至一等輕車都尉兼一雲騎尉累遷戸部吏
部侍郎十一年擢閩浙總督十二年海賊鄭成功
䧟舟山十三年復䧟台州
詔佟岱解任還京佟岱不即行且上疏自叙𠞰撫功
上責其冒功戀禄以李率泰代岱俾核其事具報率泰以
佟岱駐杭州不一至海濱貽悞封疆入奏遂降世
職為三等輕車都尉康熙二年卒
劉宏遇遼東人隸正藍旗漢軍天命七年與其弟
奇遇來歸崇德初授内院副理事官順治元年為
工部理事官二年由山西朔州道擢陜西布政使
四年考績稱最擢安徽巡撫𠞰賊渠王貳甫等及
英山霍山潛山諸賊皆平之七年授山西巡撫時
姜瓖初平村聚多蹂躪逋賦巨萬宏遇疏請得豁
免又恤諸死事家建忠烈祠祀之九年旱饑遣使
分賑全活甚衆汾流侵會城築隄障之既去民懷
其德建祠祀焉今祀山西名宦
李率泰隸正藍旗漢軍父永芳初為明撫順遊擊
天命三年以城降累晉爵至三等子率泰初名延
齡年十二入侍
内廷
太祖賜以今名比長以宗女妻之
太宗征察哈爾朝鮮及圍錦州率泰俱從崇德八年從征
至山東有勞績洊擢副都統順治元年授刑部參
政既定官制改侍郎從入關破流賊李自成招撫
天津平山東滿家洞賊功最二年從豫親王多鐸
破流賊於潼關移師南下克揚州薄南京分兵徇
定蘇州松江諸郡邑攻克江隂三年從貝勒博洛
平浙江福建叙功授世職為二等輕車都尉考滿
兼一雲騎尉五年海賊鄭彩犯福州漳州泉州諸
郡
詔率泰與靖南將軍辰泰往𠞰先後擒斬賊渠曾慶顧世
臣等俘其衆數萬連復長樂連江興化彩引潰衆
竄入海江西賊郭天才乘間自杉關掠福州聞率
泰偵備嚴夜焚洪山橋以遁閩地寇患稍息巡按
御史周世科虐刑攫賄率泰疏劾之斬世科發贓
私巨萬民皆感泣六年從討大同叛鎮姜瓖下保
德州擒斬賊黨牛化麟等八年遷吏部侍郎授弘
文院大學士六年坐與同官辰泰誤增
恩詔赦條罷任降世職為騎都尉九年
特旨晉三等男十年以大學士洪承疇薦擢為兩廣總督
時兩廣方有李定國之患定國者流賊張獻忠遺
黨獻忠死降于明桂王朱由榔奉由榔據安隆盡
䧟粤西郡縣土賊廖䔍增等應之勢張甚十一年
率泰至粤遣兵殄篤增于玉版巢十二年定國來
犯新會諸縣率泰督兵禦之敗其將高文盛會靖
南將軍珠瑪喇率禁旅至合兵夾擊大破之新會
城下乘勝復高州雷州諸郡所至軫恤民賴以安
十三年加太子太保調閩浙總督時彩已前死其
族弟成功者偽國公芝龍子也大軍平福建時芝
龍束身歸命而成功竄金門招集亡命嘯聚海濱
數犯福建浙江廣東諸郡縣至是時出剽掠往來
海上無常率泰既蒞任請增設水師三千增置唬
哨船數百為戰禦計請以撫佐𠞰翦其羽黨並言
成功父芝龍不宜徙寧古塔恐其地近海或因間
遁歸閩為患滋大
聖祖悉是其言以前破李定國功晉一等男考滿加太保
率泰以次招撫賊黨陳德容唐邦杰林翀葉禄等
所降不下數萬而賊勢顧未衰十五年成功犯温
州府平陽瑞安俱䧟浙東告警率泰請調江寧駐
防兵助𠞰賊退泊舟山是年
詔分置浙江總督以都統趙國祚任之俾駐温州而以率
泰專督福建駐福州未幾賊踞南安嶺窺福州賊
黨陳斌降復叛率千餘人據羅星塔為成功援率
泰馳檄會師焚其巨船千餘賊遁走斌孤窮乞降
誅之福州城南十六年坐訊屬吏獄不竟奪爵任
總督如故康熙初率泰以漳州為全閩門戸復請
增設水師二千尋會靖南王耿繼茂擊走定海小
埕諸賊又會提督馬得功擊走萬安所賊楊宣是
年成功竄死臺灣孽子錦稱偽世子拒命其黨已
稍離於是率泰招降林俊奇陳輝何義魏明等三
百餘人兵二千有奇而閩地山賊復起遂統建寧
延平邵武三路兵進𠞰縛其渠王鐵佛山賊平已
而錦與其黨周全斌擁衆内犯分遣總兵王進功
參將折光秋夾擊之自率舟師偕繼茂𢷬厦門取
浯嶼金門二島錦全斌大敗去遂𠞰滅寧化山賊
降偽總兵林國樑進兵八尺門降偽將軍翁求多
夜半渡海拔銅山縱火焚賊巢斬首三千三百餘
級俘偽侯黃廷等以下三萬餘人錦僅以數十艘
遁入臺灣論功加秩正一品蓋三年五月事也九
月遣兵𠞰南山鎮海佛潭橋餘賊十月遣兵𠞰茶
子畬山賊俘斬無算八閩内地悉平五年卒于官
䘏贈兵部尚書
賜祭葬諡忠襄明年追贈一等男子正宗襲
李延夀一名剛阿泰額駙李永芳第三子也少負
將才早歲從征平定南方郡縣以功加都督順治
五年任宣府總兵時大同叛鎮姜瓖作亂雲中千
里響應人心搖動而五臺受圍尤急延夀伺知賊
穴在竇村聲言代州養馬刻期進兵即從峨口出
賊不意夜抵竇村自據真武廟遣勇士數人馳馬
耀甲於街賊衆驚潰乃縱兵圍𠞰賊黨聞之解五
臺圍延夀分兵𠞰捕且招撫安民有黠賊據曹巖
砦拒守砦高數百丈四面陡絶延夀督兵環圍之
斷其上下途徑夜半絙綴援手而登直造砦門鳴
鼓奮攻賊驚潰俱墜崖死遂入邑城曉諭四鄉俾
各還本業延夀居官二載旌别淑慝優禮士庶亂
後勸墾荒田給牛具人人有更生之慶卒崇祀山
西名宦
巴顔李永芳第五子也天聰八年襲父爵為三等
子崇德六年任參領從征科爾沁有功大軍圍錦
州明總督洪承疇以兵十三萬來援駐松山城下
巴顔從擊之大破其軍七年擢都統八年九月從
鄭親王濟爾哈朗拔中後所前屯衛二城順治元
年晉二等子偕都統石廷柱𠞰土寇于昌平尋偕
都統葉臣徇直隸饒陽河南懷慶山西澤州潞安
諸郡邑皆下之二年帥左翼兵與右翼都統李國
翰會大將軍和洛會于陜西進𠞰四川三年流寇
孫守法賀珍等犯西安巴顔與和洛會夾擊之殲
其衆殆盡珍等收餘燼列陣山巔巴顔登山奮擊
賊驚竄追敗之濠泗河搜𠞰黑水峪斬守法降其
衆二千進勦流寇二隻虎于商州斬萬餘級復偕
副將王平等擊延安諸路賊敗之張果老厓攻克
其巢馘其渠獲馬驘無算五年晉一等子從討大
同叛鎮姜瓖明年攻復渾源州及大同左衛朔州
汾州太谷諸郡縣巴顔每臨城輒督左翼兵發巨
礟攻之所向皆克八年晉爵至一等伯九年卒年
三十有三
賜祭葬如例子釋迦保襲爵亦以功名著
李日芃遼東人
太宗時以生員入内院理事
賜人五戸隸正藍旗漢軍順治元年授永平府知府三年
遷霸州兵備道授策州牧張儒秀諭降土賊李振
宇等數百人尋擢左僉都御史四年以右副都御
史任操江明年降將金聲桓據南昌叛䧟九江江
左告警日芃督兵扼小孤山磨盤洲檄同知趙廷
臣參將汪義遊擊袁誠等迎擊之敗賊于彭澤賊
不敢南犯六年裁安徽巡撫
命日芃攝其事桐城潛山太湖三縣皆阻山有余尚鑑者
以擁立明宗室朱統錡為名糾聲桓餘黨踞山為
巢結寨二十餘勢張甚日芃遣副將梁大用等攻
克皖澗寨斷其水道分兵四面蹴之連拔飛旗桃
園等寨斬統錡尚鑑三縣悉平十年𠞰徽州赤嶺
賊斬其渠張惟良十一年偽安西侯張名振犯鎮
江瓜州截劫漕艘日芃于鎮江城外檀家洲植樁
編筏環以銕索列礟大江南北岸南岸自鎮江玉
圌山北岸自瓜州至三江口並築新堤架木橋以
通巡徼分遣哨船更番防禦名振屢為哨卒所敗
乃遁入海日芃以勞績累加兵部尚書太子太保
十二年卒諡忠敏
李時芳隸正藍旗漢軍天聰四年從征有功崇德
七年隨圍錦州明兵來犯以二十人禦之復擊吕
翁山兵敗之七年隨克塔山杏山遷佐領八年復
克中後所前屯衛有功順治元年隨平山西克太
原等府還授戸部理事官三年隨破流寇賀珍等
於西安珍奔武功復追敗之又同破流寇于商州
還授都察院理事官五年隨征山東土寇復曹州
累加世職至三等輕車都尉十年隨平湖南敗偽
秦王孫可望於坌路口擢駐防鎮江參領康熙七
年授福建興化等處總兵官十一年乞休卒
劉仲金隸正藍旗漢軍崇德五年隨圍錦州擊敗
松山杏山兵復追敵至錦州城敗之六年從擊明
吕翁山兵有功七年隨拔塔山杏山八年隨征黑
龍江部多俘獲得優賞復隨克中後所前屯衛順
治元年加佐領世職任戸部理事官尋隨征山西
流寇獲其戰艦五年考滿稱職擢兵部左侍郎六
年隨討叛鎮姜瓖于大同復渾源汾州等處七年
擢山東臨清等處總兵叙功加世職二等輕車都
尉兼一雲騎尉十年調福建右路總兵尋卒
張朝璘隸正藍旗漢軍父士彦明廣寧守備為巡
撫王化貞中軍化貞遁入關士彦來降授三等輕
車都尉朝璘襲職崇德七年以佐領從攻登州八
年從克中後所前屯衛二城晉世職為二等任兵
部理事官順治二年從豫親王多鐸下江南攻克
揚州城駐防蘇州擊敗明總兵黃蜚等軍蜚復擁
千艘來犯朝璘以舟師迎戰春申浦大敗之四年
從恭順王孔有德征明桂王朱由榔于武岡乘夜
疾進遇明將曹志建軍擲火毬焚其營志建軍潰
復敗偽國公劉承允于夕陽橋承允乃以武岡降
由榔走靖州朝璘轉戰黔陽破偽伯張先壁所部
五營進克沅州六年從睿親王多爾衮討叛鎮姜
瓖於大同復渾源左衛及朔州汾州太谷等城歷
官副都統晉爵至一等男累遷戶部侍郎尋奉
命巡撫江西時南昌瑞州二府經金聲桓之亂戸口凋耗
田多荒落巡按御史笪重光請蠲賦興甿下朝璘
議具言二府荒田六十餘萬畝自召墾以來新甿
雲集成熟者四十萬未墾者尚二十餘萬若一概
徵科必將以荒田之賦飛寄熟田新甿若賦重勢
且委之他徙則不特荒者終荒漸至熟者亦荒應
如重光言蠲之便得
旨報可十五年加兵部尚書十八年擢江西總督康熙二
年右布政使王庭請減南昌府屬賦額復下朝璘
議朝璘博考江西諸府縣志知南昌袁瑞三府横
徵之弊自陳友諒始友諒以武寧乃其鄉縣故縣
賦獨如宋元舊額而他皆倍之明沿其弊未革前
撫臣蔡士英按臣吳贊元欲革其弊而是時府縣
新定舊志散亡僅據右布政使莊應會所得故牘
奏減袁瑞二府賦額未反南昌今庭請減之誠恤
民至計疏入遂減六縣一州歲徵銀十九萬五千
餘兩米十四萬九千餘石民甚德之四年裁江西
總督乃還京五年復出為福建總督六年以老疾
致仕越十餘年卒子聖鐸襲職
佟國印隸正藍旗漢軍養正從孫也父恒年從養
正守鎮江城天命六年中軍陳良策叛降明養正
恒年皆被執不屈死國印襲職為騎都尉崇德三
年授工部副理事官六年圍錦州偕都統石廷柱
擊敗吕翁山步卒復從圍明總督洪承疇於松山
明兵有逸入高橋南山臺者攻克殲之七年以礟
擊杏山塔山城並下之遷工部理事官從入黃崖
口屢敗明兵克邊臺七又敗明牆子嶺守兵八年
從攻寧遠克中後所城進□前屯衛國印以巨礟
擊其城返火傷其頷創甚攻益力卒克之順治元
年從入關叙功晉二等輕車都尉三年擢工部右
侍郎六年任都察院參政前後論功復三遇
恩詔晉爵至三等男十二年以疾致仕康熙十一年卒
賜祭葬如例子世德襲世德于康熙時征叛鎮王輔臣于
平凉五戰皆捷亦屢著有軍功
陳錦錦州人隸正藍旗漢軍天聰五年來歸授騎
都尉順治元年由内院副理事官授登萊巡撫值
州土賊楊威秦尚行結連明總兵劉澤清聚衆為
亂錦遣兵進𠞰擒威等斬以徇二年賊渠張廣焚
掠掖濰諸邑錦遣兵擊敗之廣復聚衆寇平度州
萊州錦分檄登萊諸將授計設伏進擊追賊至徐
疃伏發射殪廣盡殲其衆尋擢操江總督與招撫
大學士洪承疇並駐江寧誅城中叛黨擊偽瑞昌
王朱誼氻敗之尋調浙閩總督𠞰海賊鄭成功破
其將軍寨五年六年屢敗海賊鄭彩之衆復福清
等二十餘縣七年疏陳進𠞰舟山機宜明年由定
關進兵敗賊于璜洋擒偽侯阮進等攻舟山破之
九年與海寇鄭成功戰江東橋失利次同安夜宿
帳中為賊所刺卒追贈兵部尚書
賜祭葬如例
佟學文隸正藍旗漢軍初任佐領崇德五年
太宗親征明錦州學文率兵奮勇攻其城東北諸臺堡皆
克之七年隨克中後所前屯衛有功順治八年任
本旗參領九年累加世職三等輕車都尉十一年
擢直隸宣化等處總兵尋卒
佟國器奉天人隸正藍旗漢軍順治二年任嘉湖
兵備道𠞰撫浙西餘寇撫集瘡痍進浙江按察使
時浙江初定叛獄繁多國器平情讞鞫釋枉矜疑
全活無算八年任福建布政使十年擢本省巡撫
閩自明季戸口散失吏胥那移作奸里民大困國
器履畝受糧積困乃甦至征剿海寇飛芻輓粟刻
期猝辦又累疏陳請撥給淮浙鹽餉協濟軍食簡
選將士剿殺賊首劉希亮等招撫安插山寇悉平
閩人至今頌其功十二年巡撫南贛劇賊曾拱辰
據興國之梅窖坑剽掠吉贛二郡國器遣將討平
之長寧黃鄉賊楊興再叛據大帽山國器殲其渠
魁招安餘衆又平寧化白扇坑三村黃素禾諸盜
由是江廣閩楚之賊略盡先是贛州漕米輸南昌
而贛鎮兵食又自南昌撥運舟行灘險人病轉輸
國器疏留贛漕以給鎮兵即以南昌饋贛之米抵
漕兵民兩便時重兵宿贛日久議興屯田佐軍食
國器曰政責因地制宜屯於贛無益遂罷之調撫
兩浙熟悉瀕海情形招降偽都督廖明旗𠞰海賊
阮六等海疆寧謐卒祀江西浙江名宦
佟國鼐奉天人隸正藍旗漢軍順治三年隨大軍
入閩平定全省遂任巡撫招流亡安反側遠近懷
服四年海寇鄭彩等犯福州國鼐率衆擊敗之賊
遁去戊子歲饑土賊糾衆圍城時大軍進討兩廣
留守不滿千人國鼐伏兵近郊擒斬渠魁王細君
等又令副將王進田勝等𠞰捕餘寇閩南諸境以
安時巡按周世科專用酷刑每一獄常延蔓數十
家國鼐濟以寬仁多所全活閩人歸心焉卒祀名
宦
陳維新遼陽人隸正藍旗漢軍順治四年任昌平
兵備道時渤海盜起株連州境維新力為昭雪民
賴保全尋擢浙江右布政使州民為立生祠十年
巡撫廣西偽晉王李定國犯桂林維新悉力拒守
賊驅象衝小西門入維新亟令將士投木石塞門
奪其象賊復穴城西地道實硝黃其中欲轟城維
新令掘城内深丈餘戒兵士持火箭併囊土伺穿
穴將近即射箭入穴藥發城崩賊多壓死囊土者
出土急築須臾成城賊氣沮悉遁去事平念粤境
屢罹兵火請蠲十年及十一年租賦以甦民困民
甚德之卒祀廣西名宦
田昇龍奉天人隸正藍旗漢軍順治十四年巡按
廣西疏陳粤民窮困狀凡鹽埠營債諸弊立請革
除旗弁有強佔民産并奪子女者力為禁止又請
改省城舊藩邸為貢院
國朝粤西賓興自此始
張朝珍廣寧人隸正藍旗漢軍初任工部啓心郎
順治十八年巡撫安徽凡所陳奏皆切中利弊康
熙十二年任湖北巡撫時大軍進𠞰滇黔軍務旁
午朝珍不遑寢食造戰船以練水師建浮橋以渡
兵馬運糧抵蜀不派民夫歲饑捐賑全活甚衆在
楚數年招流亡安舊業絶餽遺禁火耗政有實惠
嗣以勞瘁卒於官祀湖廣名宦
佟鳳彩遼陽人隸正藍旗漢軍順治初由香河知
縣屢擢至江西布政使十七年巡撫四川疏請修
復都江大堰民田普被其利康熙六年調黔疏言
驛站舖兵及徵糧各事宜俱報可十一年巡撫河
南兼理河道疏請修築河工人夫盡出官僱不費
民力得
旨允行時逆藩吳三桂叛豫省為進𠞰通衢鳳彩於軍行
供需遄迅無滯力請罷民間協濟輓輸草豆之役
民甚德之十六年卒于官
賜祭葬諡勤僖祀河南貴州名宦
張鳳儀錦州人隸正藍旗漢軍初知江西廣信府
當兵燹之後實心撫循大軍入閩取道廣信籌畫
供應不以煩民順治四年分巡嶺北叛鎮金聲桓
圍贛與巡撫劉武元總兵胡有陞竭力守禦城中
糧匱諸將或言老弱徒糜軍食不若殺之并食固
守鳳儀正色曰諸君欲反耶凡守土以為民也王
者之師攻城猶不敢妄殺况守城而屠我民乎武
元是其言未幾援至一郡獲全
李成龍奉天人隸正藍旗漢軍初任涿州知州歷
任直隸巡道勤于理事聽斷案牘不留再宿鳩工
治河勻派里甲民無怨言而事集擢山東布政使
安慶巡撫湖廣總督皆有惠政致仕卒祀直隸名
宦
張朝瑞廣寧人隸正藍旗漢軍順治五年知河南
登封令年少英毅洞悉民隠邑經兵燹土曠民稀
招徠流亡多方勸墾凋殘頓蘇以循能擢御史巡
按湖北瀕行父老追送百餘里莅楚後清節益著
屬吏皆敬憚之
梁繼祖隸正藍旗漢軍世居義州康熙元年知五
臺縣以敦教化厚風俗為務奸宄革面豪強屏肅
巉巗匿盜之數悉皆解散廣立義學貧乏皆教育
其中建養濟院存活窮獨鰥寡惠政以次舉行擢
江南六安牧再遷平陽守卒五臺士民思其德崇
祀名宦
喻成龍奉天人隸正藍旗漢軍康熙二十六年知
江西臨江府時漕米解戸多累率至破産成龍令
悉領於官百姓便之尤鼓舞士林振興學校購經
籍數千卷置尊經閣以授學者生平所表章忠孝
節義為多
佟國弼奉天人隸正藍旗漢軍康熙三十九年知
江南徐州值歲饑力請蠲賑出常平倉麥貸饑民
明年又饑國弼代為償之河北數遭水患乃築子
堰數十里歲得有秋卒後徐民懷之祀名宦
張聖佐遼陽人隸正藍旗漢軍康熙四十三年任
四川松茂道先是打箭爐蠻作亂官兵進𠞰誅戮
數千人積骸盈野聖佐巡邊至其地悉取枯骨埋
之居官尤多惠政以愛民為首務後擢至河南巡
撫松潘人思其德崇祀四川名宦
鑲藍旗漢軍
申朝紀遼東人隸鑲藍旗漢軍天聰八年任刑部
啟心郎崇德元年
賜諸臣人戸牲畜準其績之上下第為四等朝紀得
優賜順治元年授河南河北道駐懷慶流賊二萬餘來犯
殪其渠乘白馬者賊黨悉竄去二年擢江南布政
使再擢山西巡撫懲明季驛遞之弊乃請裕經費
杜監支毋計糧養馬毋按畝役夫勒石申禁以祛
民累又請定賦役全書俾有司不得私徵苛斂並
下部議行時陽城土賊王希堯賈國昌等寧鄉逆
民楊春暢等先後以左道倡亂悉捕誅之汾州叛
卒李本清任自興據永寧銅柱寨四出剽掠督兵
破其寨擒本清自興寘諸法部内以寧擢宣大山
西總督五年卒于官祀山西名宦
劉光弼遼陽人隸鑲藍旗漢軍天聰五年任耀州
城守尉從圍大凌河城攻克其旁近三臺明監軍
參議張春總兵吳襄等來援陣斬其禆將崇德五
年任參領從圍錦州攻克吕翁山諸臺屢敗松山
杏山援兵錦州既下復以礟攻克塔山杏山兩城
及附近臺堡七年擢副都統八年從攻寧遠取前
屯衛中後所二城順治元年從入關擊敗流賊李
自成偕都統葉臣等征山西攻克太原三年隨端
重親王博洛征浙江拔金華進定福建五年授禮
部侍郎隨大將軍譚泰討江西叛鎮金聲桓復南
昌遂留署江西提督事六年平廣昌賊招降偽官
三十餘人旋
予寔授是時境内賊蠭起多稱明偽官負山為寇時出劫
掠光弼遣其部將張自盛洪國玉追勦于湖東大
敗之偽總兵董明魁郭承旻等率衆降論功並遇
恩詔晉世職至一等輕車都尉十六年以老疾致仕康熙
十二年卒
賜祭葬如例子顯保襲
尚可喜遼東人初為明廣鹿島副將航海來歸授
總兵官從征宣化代州俘獲甚衆崇德元年封智
順王明年從克皮島七年請以所部隸漢軍遂為
漢軍鑲藍旗人八年從克中後所前屯衛二城順
治元年從入關追擊流賊李自成至望都斬其將
谷可成尋從英親王阿濟格道塞上自榆林趨綏
德追𠞰自成凡子錦于延安會豫親王多鐸已破
潼關定西安可喜遂與英親王追𠞰自成於湖北
别將兵徇下鄖陽荆州襄陽諸郡降偽將王光恩
苖時化等復合大軍連敗賊東下九江自成走死
九宫山乃班師還鎮海城自成死錦與其黨郝搖
旗王進才等擁衆數十萬走長沙常德降于明桂
王朱由榔分據湖南郡邑三年可喜偕恭順王孔
有德懷順王耿仲明往征之連敗錦進才于岳州
長沙進取桂陽擊走搖旗於道州分兵克衡州寶
慶武岡諸州郡湖南底定五年凱旋會提督李成
棟以廣東叛附由榔六年成棟敗死信豐而由榔
諸偽官猶分據廣東諸郡乃改封可喜平南王統
師征之進克南雄斬其將楊傑等三十餘人七年
克韶州清遠降其將蘇利吳六奇師次廣州成棟
子元允與偽總督杜永和偽國公陳邦傅偽伯馬
寶等屢以衆拒戰並擊敗之復以問招降偽總兵
郝尚久黃應傑於潮州惠州於是廣州勢漸孤而
州城三面阻水守者於城外密布礟臺引水繞之
三匝猝不可攻又其地炎蒸多雨弓矢解膠久相
持未下可喜乃檄江西諸路兵會𠞰既至潛遣人
夜决礟臺下水令軍士藉薪徑渡奪礟臺以礟擊
城西北隅城圯軍士畢登斬守將范承恩城中兵
皆潰追殺潰衆至海濱溺死無算元允竄肇慶永
和等竄瓊州奏捷得
旨嘉奬八年遣總兵許爾顯徐成功攻克肇慶羅定高雷
諸州郡永和亦以瓊州降廣東悉平而流賊張獻
忠遣其黨李定國據滇黔以附由榔寇掠廣西九
年連陷桂林梧州南康平樂潯州横州東犯化州
吳川可喜遣兵赴援定國引去十一年定國復東
犯高州雷州廉州薄肇慶可喜統兵至三水聞定
國轉攻新會密授計將士設伏沿江要隘自率精
銳攻定國營定國敗遁伏兵起擊之斬馘過半又
遣副都統畢里克圖等追𠞰至横州所陷郡邑悉
復可喜遂留守廣東廣東寇亂初定而土賊間作
遙結閩賊鄭成功為沿海郡邑患可喜檄兵𠞰賊
渠鄧耀于海康𠞰蕭國隆洪彪周祥等于恩平開
平陽春陽江耀走交趾國隆投水死彪祥等悉就
擒斬之蓋順治十七年事也
聖祖即位
詔遷治海民于内地番禺蜑戸周玉者自稱恢粤將軍煽
沿海民為亂所至焚掠可喜遣兵擒之康熙三年
總兵蘇利以碣石叛躬率兵迎戰海豐陣斬利復
碣石衛城十二年疏請歸老遼東方下所司議適
逆藩吳三桂以雲南叛
詔留鎮如故三桂以逆書誘可喜可喜執其使送京師十
三年逆藩耿精忠以福建叛廣西將軍孫延齡以
桂林叛可喜獲延齡檄有三藩並變語乃上疏自
白並請發師協𠞰
詔慰諭之
命江西兵助可喜殲賊尋潮州總兵劉進忠叛附精忠可
喜令次子之孝討之十四年加封可喜親王授之
孝平南大將軍是時簡親王喇布統師出江西為
三桂精忠所阻未得達粤粤東土賊乘間竊發可
喜檄兵𠞰之屢捷進忠亦屢敗求援精忠不能應
乃以潮州附成功子錦錦遣賊萬餘助戰勢猖甚
叛鎮祖澤清復踞高州引其黨連陷雷州廉州及
德慶開建電白諸邑可喜連章告急
詔趣簡親王速進兵迄未得達明年可喜以寇氛方熾不
即撲滅積憂成疾日益篤而三桂驅賊逼肇慶誘
其長子之信從逆可喜卧疾弗能制憤甚自縊左
右救之甦遂不起及疾革曰我死必返葬海城魂
魄有知猶可給役
先帝左右遂服
太宗所賜衣而卒年七十有三明年之信悔罪自歸迎大
軍入粤
敕議可喜䘏典諡曰敬二十年之孝奉其喪歸葬海城
聖祖以可喜忠誠無二
遣内大臣往祭立碑墓道
李國翰隸鑲藍旗漢軍副將繼學子也襲父三等
男世職任侍衛
賜號墨爾根天聰三年攻永平有斬獲五年克大凌河九
年以善撫降者加二等男世職崇德三年任刑部
理事官入邊敗吳三桂軍克濟南還破獲鹿四年
進副都統五年圍錦州六年戰松山塔山並在事
有功叙功加一等男世職擢都統八年克前屯衛
及中後所加世職三等子順治元年入關擊敗流
賊李自成國翰進征山西略饒陽與賊帥掃地王
遇一戰斬之進援汾陽太原山西既平進征湖廣
敗賊于武昌二年征四川破叛鎮賀珍之衆又敗
流寇于延安滅流賊張獻忠於西充駐防漢中叙
功加一等子世職六年率兵征階州進克蒲城𠞰
宜川清澗餘寇更著勇略七年拔府谷九年
詔加世職二等伯進征四川破賊合州拔重慶降劉文琇
克嘉定州川境略平遂鎮保寧擊斬賊帥王復臣
等十年以功進封三等侯十五年進攻遵義破李
定國軍遂克開州招四川土司諸酋咸遵約法十
七年卒于軍贈太子太保謚敏壯雍正三年入祀
賢良祠並
命于侯爵三次襲滿時仍襲三等伯乾隆十五年加伯號
曰懋烈子桑額海爾圖俱知名
巴泰姓金氏隸鑲藍旗漢軍天聰五年任二等侍
衛從圍大凌河城明兵自錦州趨授侍衛尼雅漢
迎戰中創墮馬巴泰馳入陣援之出六年從征大
同多斬馘崇德九年從戰沙河楊村三屯營並有
功六年從攻錦州敗明總督洪承疇軍比斂兵還
營巴泰為殿敵自後躡之將及巴泰還戰面中流
矢戰益力揮刃斬其驍將一敵乃卻
太宗嘉其善戰授雲騎尉世職尋擢一等侍衛順治二年
晉世職為騎都尉尋遇
恩詔加一雲騎尉以不阿睿親王削世職
世祖親政復之晉二等輕車都尉十五年進散秩大臣遷
内大臣康熙三年擢國史院大學士晉爵三等男
六年充纂修
世祖實錄總裁官時鰲拜輔政惡巴泰不附已既搆䧟同
官蘇克薩哈集衆定讞慮巴泰異議屏不與聞七
年以疾解職八年鰲拜獲罪起秘書院大學士仍
充
實錄總裁官九年改中和殿大學士兼吏部尚書晉爵一
等子十一年
實錄成加太子太傅十六年七月以老致仕
賜以所御冠服十九年復起為都統二十三年固請解職
命以内大臣與朝請二十九年卒
賜祭葬諡文恪子蘇赫襲
朱延慶隸鑲藍旗漢軍繼父任參領延慶兼通滿
漢文在文館辦事天聰八年十二月
太宗詔羣臣各抒所見延慶疏陳時政並薦陳極新申朝
紀
太宗可其奏皆擢用之順治二年平定江南授兩淮鹽法
道尋轉浙江嘉湖道時浙省兵燹之餘草澤尚多
伏莽延慶招徠撫循多惠政五年擢江西巡撫疏
革加派免羨餘絶株連招集流亡修造漕艘七年
卒浙江人思其德崇祀名宦幼子萬夀仕至廣西
梧州守有政聲
高鳴鐘隸鑲藍旗漢軍初任佐領崇德三年隨征
明有功八年從攻克明前屯衛中後所順治元年
隨平山西克太原復擊敗流賊餘兵三年從征湖
廣五年從征大同叛鎮姜瓖皆有戰功累加世職
二等輕車都尉官江南提督子永運于康熙十三
年以從征逆藩吳三桂戰没于長沙
周召南遼陽人隸鑲藍旗漢軍順治八年知山西
汾州府時寇亂初定一以招徠綏輯為務而武斷
舞文為民害者懲治不少貸下令屬邑徭賦有當
均當豁者悉申請慈祥愷悌屬謁憲司為民請命
民甚德之
張學聖奉天人隸鑲藍旗漢軍順治中知江南徽
州府與徽寧道張文衡總兵張天禄皆輯兵爱民
深得人心後皆遷擢去時有挽不住三張弓之謠
今祀徽州名宦
馬之先奉天人隸鑲藍旗漢軍順治九年以右副
都御史巡撫陜西治尚簡静不事紛更十四年晉
兵部尚書總制三邊之先練邊事開屯田訓士伍
皆有法卒於官秦民為罷市
賜祭葬諡勤僖陜人思其德請祀名宦
王業興奉天人隸鑲藍旗漢軍順治中知江南廬
州府勤敏節儉頗著清操值海氛肆逆逼境業興
率家丁及營卒登陴捍禦屢挫賊鋒州得無事在
郡十三年勸課農桑減省刑獄民咸德之
李天浴奉天人隸鑲藍旗漢軍歷官郎中順治六
年
詔廷臣條陳規取滇黔事宜天浴力主三路進兵後果如
所策奏功康熙七年任雲南巡撫廉明勤慎屬吏
凛然無犯法者時吳三桂奏請徙滇民天浴力疏
止之尋以父憂去起為山東巡撫卒於官
許嗣興開原人隸鑲藍旗漢軍康熙十一年知山
西蒲州操守廉潔葺廟學復河中書院嚴立課程
文風蔚起徵收錢糧勸諭有法豪猾為民害者密
加防緝重法究懲羣匪歛迹閭閻晏如時有檄民
運糧西安之役嗣興請寬民力運至陜界而止十
三年逆藩吳三桂反川陜煽亂大軍所過居民震
動蒲尤衝衢嗣興彈壓安輯客兵過境者無敢肆
民賴以安累擢湖廣按察使遇事執法不撓有長
夀寺妖僧石濂者以邪術傾動一時又交通安南
國王得其餽贈僣侈踰分嗣興惡其惑衆因事拘
訊重杖遣戍士論快之嗣擢福建巡撫卒後蒲人
思之不諼雍正元年祀本州名宦
寗維邦奉天人隸鑲藍旗漢軍康熙二十一年授
江西德化知縣行次潛山聞征滇回師將過九江
維邦疾馳赴任軍士有射殺人者走匿舟中維邦
廉得之請置於法徇諸通市自是過者皆肅然秋
毫無犯先是征糧責成里長奸滑乘機侵蝕弊端
日滋維邦勒碑永禁民困始甦
欽定盛京通志卷八十
