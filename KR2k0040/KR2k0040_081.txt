欽定盛京通志卷七十七
國朝人物(十三)
鑲黃旗漢軍
正黃旗漢軍
欽定四庫全書
欽定盛京通志卷七十七
國朝人物(十三)
鑲黃旗漢軍
范文程隸鑲黃旗漢軍少穎敏沉毅讀書通大義
初居瀋陽為明諸生天命三年來歸
太祖厚遇之日見親信恭帷幄天聪三年從
太祖征明入大安口下遵化進薄燕京明年還軍克永平灤
州諸城文程在軍中時預密畫五年攻圍大&KR1272;河
城諭降明將祖大夀七年援明將孔有德來歸是
時初設都統廷議首推文程
太宗曰朕特一軍職耳朕方資文程為心膂其别議之尋
以文程為秘書院大學士
詔諭皆出其手文程每陳進取之策
太宗轍稱善入對必漏下數十刻始出或未及食息復奉
召率以為常順治元年流賊李自成䧟燕京明亡其將吳
三桂來乞師討賊文程力贊進兵且言自古未有
嗜殺而得天下者國家誠欲統一區夏非乂安百
姓不可傳檄示軍民悉令安堵如故大軍所至人
心帖然迨入燕京凡建立規模多所裁定訂冊籍
舉佚遺除明季重賦事無巨細應機立辦中原既
定請申行鄉會試以致人材請興屯田以佐國用
發保甲以杜亂萌事多施行文程嘗言天下治安
惟在得人欲得人惟在惜才庶官中有一𤯝不掩
者為湔除拔擢之人益感激效用故所奏舉莫不
稱職先後以功晉爵至一等子
賜號巴克什歷議政大臣充
太宗實錄總裁官加少保兼太子太保因病乞休特加太
傅兼太子太保聽解任調攝
賜以藥餌圖其像藏之内府康熙五年卒
聖祖再遣大臣致奠立碑墓道諡曰文肅五十二年
御書元輔高風四字顔其祠
佟圖賚一名盛年隸鑲黃旗漢軍先世居開原遷
於撫順我
太祖克撫順其父養正挈族來歸以征遼陽功授三等輕
車都尉世職尋駐鎮江城城守中軍陳良策叛降
明將毛文龍養正被害長子豐年亦從死圖賚以
次子襲世職天聰五年從圍大凌河破監軍恭政
張春援兵以功晉二等輕車都尉崇德三年授兵
部右參政五年從圍錦州復白官兒屯臺六年復
從圍錦州取金塔口三臺七年攻松山城明將以
騎兵奪我巨礟擊敗之又敗其步卒於山口分兵
克塔山杏山諸臺乘勝下其二城論功晉一等輕
車都尉擢都統八年從取前屯衛中後所二城加
一雲騎尉順治元年偕都統巴哈納石廷柱招降
山東四府七州三十二縣移師太原招降九府二
十七州一百四十一縣二年從豫親王多鐸平定
河南進征江南拔揚州敗明舟師於揚子江遂從
貝勒博洛下浙江攻克嘉興進爵二等男五年授
定南將軍與都統劉之源討明桂王朱由榔於湖
南時由榔將馬進忠等分據衡湘辰永乘勝䧟寳
慶圖賚擊之復其城六年鄭親王濟爾哈朗以大
軍至圖賚别將兵趋衡州所向皆捷陣斬偽總兵
陶養用破偽伯胡一清七營于城南連破之望公
嶺山塔口一清竄全州又破其六營既下州城還
師駐衡州遣將敗敵于石鼓洞斬其將二人八年
凱旋得
恩賞尋授禮部侍郎復調都統晉爵至三等子予世襲十
三年引疾乞休加太子太保致仕十五年卒
賜祭葬贈少保兼太子太保諡勤襄康熙十六年
聖祖追尊
孝康皇太后推
恩所生
特贈圖賚一等公以其子國網襲改隸滿洲雍正元年
追封養正一等公諡曰忠烈祀昭忠祠與圖賚並
加贈太師明年
勅建專祠以祀圖賚
賜額曰功宗元祀
郎廷佐隸鑲黃旗漢軍先世居廣寕父熙載為明
諸生天命七年征廣寕熙載率遼河西四堡兵民
來歸授偹禦尋予三等輕車都尉世職廷佐其次
子也崇德中以官學生授内院筆帖式順治二年
官國史院侍讀三年從肅親王豪格平四川六年
從英親王阿濟格平大同誅叛鎮姜瓖是年遷秘
書院學士十一年擢江西巡撫江西自明末洊遭
兵亂逋賦鉅萬廷佐再疏請蠲緩以蘇民困土賊
洪國柱繆我章等剽掠饒州廣信間遣將勦平之
十二年擢江南江西總督校閱江南賦籍積逋至
四十餘萬曰此非盡民困不能輸也必有官吏侵
蝕之而詭稱民逋者民困可矜官吏之弊不可不
革覆覈之果盡得侵蝕狀而其弊相沿已久有司
每視其所急以新舊賦互相抵餙愈紏紛不可釐
治又令甲夲任徵賦未完者皆予降調去官屢更
代吏益因以為奸以故逋賦日積廷佐乃籍之為
三曰官侵曰吏蝕曰民逋專責右布政使分别督
催而以新賦責左布政使鈞稽其收納俾不得相
抵餙並疏請征賦未完應降調者令戴罪留任催
徵以課實效於是宿弊頓為之革江南故無備用
船大軍經行皆取估舶以濟商賈頗觀望不前廷
佐請視江西發帑造船備用江南之有備用船自
廷佐始也十六年廵閱江海以海賊鄭成功方寇
浙江沿海郡邑一揚帆即達江南而江南汎兵单
弱水師未習舟楫未具請撥隣省勁兵以重海防
部議以隣省無可撥者寢其事不行已而成功竟
䧟鎮江襲瓜洲犯江寕江寕兵少不足禦會副都
統噶楚哈等自貴州旋師沿江而下廷佐與駐防
總管喀喀穆邀入城共擊賊挫其前鋒獲舟二十
餘偽印二成功旋率衆大至屯于岳廟山連營八
十有三艨艟蔽江廷佐等登陴固守及所檄援兵
俱集遂與諸將定議以騎兵繞山後攻其背以步
卒開神策門攻其前以舟師斷其歸路而令副將
梁化鳳夜穴儀鳳門出銜枚襲偽總統余新營新
就執成功已氣奪比旦前後兵並起夾擊陣擒偽
提督甘輝偽總兵張禄郭良玉縱火焚賊艘五百
餘成功遁入海捷
聞下
詔深褒奬之
聖祖即位分設江南江西總督二以廷佐專督江南康熙
四年仍兼督江西七年以疾觧任十三年逆藩耿
精忠據福建叛
特遣廷佐為福建總督廷佐受
命發憤矢志殱賊上言臣孫娶于耿氏臣與精忠有連然
臣誓不與賊俱生願力疾前驅縳精忠歸献闕下
聖祖嘉之
賜鞍焉甲胄以寵其行廷佐至浙江賊已盡䧟福建不得
進乃從康親王傑書駐金華以禦賊十五年卒於
軍
賜祭葬如典禮祀江西名宦祠
丁文盛廣寧人初為明諸生天命六年來歸隸鑲
黃旗漢軍崇德三年任兵部啓心郎順治元年授
登萊兵偹道二年擢山東廵撫濰縣賊張廣犯萊
州遣將擊敗之於三埠又敗之紅山廣奔平度追
及於徐里疃射殪之賊平文盛莅東省凡三年當
兵燹後村落多墟乃專事安輯請蠲牙税雜税請
肅郵政以節存經費市馬不得派累閭閻請清理
刑獄請核臨清東昌平山諸衛兵虛額請裁虛額
以重軍實皆下所司議行於是明季弊政釐革殆
盡會荏平高唐禹城武城新城諸邑為土賊所擾
文盛請發禁旅勦之給事中林起龍御史金元楨
交章責文盛不能弭賊部議當革職
世祖特寬之降授河南按察使六年遷福建布政使七年
卒於官
劉之源隸鑲黃旗漢軍天聰中官參領崇德中擢
都統從圍錦州毁松山臺堡下塔山杏山二城攻
拔中後所前屯衛屢以功晉一等輕車都尉世職
順治元年大軍定燕京偕都統李國翰勦平畿南
餘賊尋偕都統葉臣勦偽伯陳永福於太原克其
城别將兵徇汾州平陽斬賊四千餘山西悉平二
年從順承郡王勒克德渾勦賊湖廣殱其黨於應
山偽總兵馬進忠降復叛偕都統金礪敗之武昌
奪其艘六十餘復追敗之湖泊進忠屡敗衂與賊
渠袁宗第等先後降於明大學士何騰蛟並授偽
總兵官分據湖廣諸郡邑五年以之源為定南將
軍從鄭親王濟爾哈朗征之六年進攻湘潭騰蛟
勒兵三隊出戰擊之潰克其城生擒騰蛟乘夜進
勦進忠平明薄其營拔之遂克寳慶連破其南山
坡九營陣斬總兵馬有志胡進玉等進忠僅以身
免乘勝擊宗第於洪江敗偽總兵王強于便水驛
斬偽副將三人計級七百有竒前後叙功並遇
恩詔晉世職至一等男兼一雲騎尉八年偕都統金礪駐
防杭州時偽大學士張肯堂偽侯阮進張名振等
擁明魯王朱以海踞舟山之源與總督陳錦總兵
田雄會師由寕波出定海關進列戰艦以拒敗之
横水洋生擒進楊帆抵舟山薄螺頭門肯堂集城
中兵六千堅守十餘日我兵以雲梯破其城肯堂
及偽尚書李向中吴鍾峦偽侍郎朱永佑將軍劉
世鄖左都督張名楊等皆死之名振擁魯王遁三
盤島轉走沙埕之源遣總兵馬進寳等追敗之名
振遂航海去乃與陳錦金礪奏設水陸兵三千分
中左右三營駐守舟山以副將領之屹然為懸海
重鎮叙功晉三等子世襲罔替十六年授鎮海大
將軍移駐鎮江既至以閩賊鄭成功方縱掠江海
間而京口為東南輓輸孔道巡哨之法不具非所
以重江防乃請練水師修戰艦飭火器募舵工慎
分廵嚴會哨百廢具舉賊乃不敢犯明年獲成功
所遣諜者乃得蘇松提督馬逢知與成功交通狀
入告逢知伏誅康熙三年上疏請老
召還京仍任都統四年復乞休加太子太保致任八年内
大臣鰲拜獲罪之源父子坐黨附當斬
聖祖特原之之源尋卒二十年追復其官並
予三等子爵子光襲
胡有陞錦州人隸鑲黃旗漢軍崇德四年圍錦州
有陞持道人崔應時書來約偕五十人以城降明
將覺之盡害其衆因授有陞三等副都統八年從
征明敗明兵於渾河又從克前屯衛中後所順治
元年論功擢二等副都統五年以總兵出守南贑
值逆鎮金聲桓叛同偽建武侯王德仁來攻贑州
有陞與廵撫劉武元竭力拒守閱五月糧盡士疲
有陞拊循有素人無叛志尋王師大集急攻南昌
聲桓北走有陞率諸將追擊大敗之是年九月廣
東叛賊李成棟犯贑有陞復大破之累加至一等
進秩太子太保康熙六年致仕贑人思其德崇祀
名宦
趙廷臣鉄嶺人隸鑲黃旗漢軍明季居山海關性
至孝父歿三年獨居不入内室舉明經順治二年
知江南之山陽縣時屡經兵火民多流散廷臣均
徭緩賦民以安集丁亥歲饑廷臣損金糴粟計口
賑之老弱者復按季周給多所全活土賊劉二虎
與鄖寇王二虎攻山陽廷臣晝夜固守城頼以全
其餘竊彂山寇諭以大義多受撫乂嘗率騎偵賊
為所傷扶創歸益嚴守禦曰吾為國守於身何有
山賊王希榮久據鎮安執掠縣令拘寨下臺司檄
廷臣往撫即单騎至賊營宣布威德諭以禍福希
營遂降廷臣因攜前令歸臺司咸器重之尋陞江
寕同知民間有趙佛之稱十年大學士洪承疇經
略湖廣薦廷臣清幹素著十一年授湖南巡道兵
民皆喜曰是趙佛來矣時軍需旁午廷臣辦治有
方事濟而民不擾遇刑獄加意平反廳事但聞脱
械聲行路為之感泣尤勵清操歲時餽献不敢至
其門十五年巡撫貴州時
王師甫定黔下車日廷臣延見父老博採旁咨盡得民疾
苦狀凡所條禁洞燭幽隐定賦額興學校禁貪横
嚴騷擾種種寔政殘黎如出湯火晉雲貴總督兵
燹荒歉之餘調劑兵民甚有恩惠加兵部尚書太
子少保康熙元年調浙閩總督去之日士民擁道
攀號者萬人在浙逾年勦撫浙東海洋餘寇斬賊
帥張煌言寕台温諸境遂安賊平恤軍愛民疏請
復二十四監鼓鑄泉貨遂通廷臣性不喜繁侈每
行部不過數騎竟有不知其至者後以勞卒于官
賜祭葬謚清献
郎永清廣寕人隸鑲黃旗漢軍順治六年知山西
渾源州時叛鎮姜瓖初平永清招集流亡詳請豁
免逋賦萬餘兩十年知江西贑州府贑自丙戌城
破復連歲用兵閩廣民多轉徙永清勤招徠嚴約
束復業者日衆大軍之討李定國郝尚九也道經
贑飼馬以行永清預度城南演武場為營柵芻糧
畢備而自往萬安迎大帥陳說郡當新定不宜騷
動之故帥感其言下令不許一兵入城瑞金石城
被寇害最甚為民營室廬瘞胔骼歲洊饑發粟往
賑贑諸生王曰旦為盗所引不勝刑誣服永清廉
其枉出之又雪興國民廖安民之獄在官四年贑
人立祠祀之後歷山東按察使湖南布政使湖廣
開藩南省自永清始也時干戈初靖永清招來撫
育民得安堵永寳諸郡溪流悍急歲漕為艱力請
改折湘衡以南舊食粤鹽灘險道遠商民交病申
請改食淮鹽至今稱便後擢山東廵撫士民追維
遺愛建專祠撫臣趙申喬為記長子廷樞任粤東
臬司有清望次子廷極歷任漕運總督卒諡温勤
蕭起元隸鑲黃旗漢軍順治元年以貢生從入關
承辦軍機事務多著勞績時畿輔初定授直隸大
名守所至撫綏有方尋以僉都御史巡撫浙江一
意撫戢與民休息杭嘉諸郡縉紳世僕不甘制於
舊主其主有衰落者諸僕借通海謀叛劫制之逼
令開除出戶少不從則控之臺司逮捕其主株連
甚衆起元廉得其情執干名犯分律置其僕於重
典人心稱快時八旗駐防兵留鎮者與民雜處日
久頗有齟齬起元於城西隅築城以居俾兵民判
然不相驚擾十一年緣事降調旋卒起元在浙江
十年功德甚多士民思之康熙元年請祀浙江名
宦祠
靳輔祖籍遼陽隸鑲黃旗漢軍順治九年授國史
院編修康熙九年屢擢内閣學士授安徽巡撫十
三年逆藩吴三桂耿精忠等反分寇江西輔擒斬
歙縣賊宗鑣等加兵部尚書銜十六年授河道總
督是時河流横决清口運道皆淤輔受事後斟酌
事宜相度形勢興建堤埧廣疏引渠排衆議而不
撓竭精勤以自效大挑山清高寳四州縣運河詳
審两淮全局陳經理河工事宜八疏復請開中河
三百餘里令漕艘由仲家莊牐而上即入中河避
一百八十里波濤湍悍之險勞積茂著三十一年
卒
賜祭葬諡文襄四十六年加贈太子太保予騎都尉世職
輔治河十七年經理無不確當既老病劇猶疏陳
两河善後之策及請豁開河築隄廢田之粮沿淮
軍民感誦治績不衰建詞河干著有治河方略十
二卷雍正十二年崇祀賢良祠
傅大受隸鑲黃旗漢軍世居遼東崇德六年聚衆
於十三站時我師方圍錦州尚未掘壕一卒逃奔
敵所大受執殺之并來報敵兵將犯駱駝山因遣
兵往擊盡殱之授佐領世職順治二年從征江南
攻克揚州又随征浙江湖州賊黃蜚率衆來犯三
敗之十三年從征舟山敗偽總制陳六御等之衆
於海上以功累加世職至一等輕車都尉兼一雲
騎尉
王繼文奉天人隸鑲黃旗漢軍順治元年授弘文
院編修十八年分廵江西饒九南道時遣部員清
丈蘆州頗作威福繼文日單騎走烈日中隂為調
劑多所寬减民大感悦康熙十四年任雲南布政
使贊理粮餉二十年大軍三路討吴三桂步騎數
十萬米芻闕供議欲取食民間繼文白廵撫伊闕
言於都統頼塔及固山貝子章泰等曰現粮可支
三日如三日後米芻不繼請正繼文軍法乃急遣
員賚銀分市隣邑未三日米芻飛至後廵撫伊闕
卒遺疏薦遂撫滇賊平後招徠流民以漸復業尋
擢雲貴總督惠政尤多卒贈兵部尚書祀名宦長子
用霖任粤西臬司以廉明著
董應魁奉天人隸鑲黃旗漢軍初任良鄉令以賢
能課最歷任湖南寳慶守山東驛鹽道福建按察使
廣西布政使皆有治行順治十八年廵撫廣東下
車之日問疾苦懲積弊招携懷來民大安之時粤
屢遭兵燹瘡痍未復值靖南王耿繼荗移鎮閩省
督糧甚急百姓騷動應魁慨然曰吾不忍諉罪於
下請身任其咎遂左降部民懷其德立祠以祀
郎廷相奉天人廷佐弟也隸鑲黃旗漢軍順治十
五年以郎中随征偽晉王李定國有籌畫大帥多
用其言以軍功加優叙康熙三年官四川布政使
綏集流移給廬舍耕具營廨舍建學校兵火之餘
百廢具興民不知擾尋擢河南廵撫遠近攀留者
遮道號泣十五年任福建總督時閩南初定餘孽
尚熾廷相勦撫互用出竒制勝旬月之間沿海諸
郡寇盗次第悉平又逆藩吴三桂遣偽將軍韓大
任等由江右入寇廷相遣官詳諭利害大任感泣
輸誠閩境帖然
丁思孔文盛子隸鑲黃旗漢軍順治壬辰進士初
任弘文院庶吉士内國史院侍讀康熙八年授直
隸分巡道出納平允吏胥不能為奸大軍内征供
億填溢思孔措辦有方毫不擾民十四年擢江南
按察使旋陞布政使督臣于成龍疏薦二十二年
擢偏沅廵撫修嶽麓書院成二十七年湖廣裁兵
夏逢龍因裁缺候補作亂副將傅爾學等應之叛
踞武昌時思孔由河南巡撫調撫湖北籌餉充裕
分兵勦擒賊渠授首擢湖廣總隸三十三年調雲
貴總督卒於官
賜祭葬如例祀江南湖廣名宦
高承爵鐵嶺人隸鑲黃旗漢軍祖尚義順治元年
從入關著有軍功子五承爵其第四子也康熙初
由廕生授河南淇縣令屢擢至揚州知府以治行
超擢江蘇按察使三十二年晉福建布政使蒞任
三日即按之人丈時盱眙泗州等州縣河流泛溢
修築隄防全活無算三十九年再任值歲歉承爵
損俸施粥皖人獲濟徵收錢糧革除扛耗奸胥歛
跡尤加意學校振起人文四十年乞休還京卒祀
安慶名宦
范承勲文程子隸鑲黃旗漢軍由廕生授工部員
外郎屢遷監察御史擢内閣學士康熙二十四年
廵撫廣西時軍興之後餘糧數十萬部議全省折
徵承勲酌徵半折半之法因地制宜民大便之二
十五年任雲貴總督滇黔經吴三桂亂後庶事草
創承勲至整飭營伍酌除重賦安輯邊隅盗息民
寕又損俸修建學宫置禮樂器聘名士纂修通志
凡所規畫動中機宜二十七年尋甸左恊營卒作
亂省城弁兵欲應之約三更舉事承勲諜知其情
命司更止打二鼓賊聞曉鐘始知事洩比曙叛黨
咸就擒左協叛衆知事不成遁走交水承勲檄兵
合擊盡誅倡亂者三十三年擢都察院左都御史
承勲督滇十載屢勘大獄消兵變起瘡痍佈置周
密巖鞏固離滇之日两省軍民環籲攀留極邊土
司奔走千里泣拜載塗尋授两江總督四十三年
以病乞休五十三年卒
賜祭葬祀滇黔两江名宦祠
高其位鐵嶺人隸鑲黃旗漢軍父天爵於耿精忠
之亂殉節不屈死見忠節傳其位以蔭官佐領康
熙十三年委署軍營恭領從靖寇將軍順承郡王
勒爾錦出師襄陽征逆藩吴三桂命其位率二十
騎覘虚實適賊將王惠率衆二萬人趨襄陽猝遇
於土地領其位飛騎馳報而率所部出不意衝突
之賊驚潰且斫且馳至南漳越濠而呼入城守禦
衣上血跡糢糊刀刃盡缺賊人圍南漳以城守守
有備不能克解去又叛賊譚洪率舟師三萬向鄖
陽其位以三百人扼楊溪舖賊蠭至其位踞崖射
賊矢無虚發相持七十日糧盡煮馬鞍以食誓必
死會副都統李麟隆擊破賊乃全師歸其位每戰
先登前後給功牌十二嗣屢遷至湖廣提督調江
南提督兼攝總督事雍正元年晉大學士太子太
傅兼禮部尚書五年卒
賜祭葬諡文恪入祀賢良祠
高其倬鐡嶺人隸鑲黃旗漢軍康熙甲戌進士由
翰林屢擢至内閣學士奉使勘打箭爐疆界瓦厮
讋服及還圖其地形以進康熙五十九年擢廣西
巡撫旋授雲貴總督勦平中甸及仲家苗叛黨威
望大著番境乂安兵民樂業雍正初調閩浙總督
甫抵浙聞閩省歲祲即奏請截江浙漕米二十萬
由海運平糶賑濟復奏請發帑採買廣儲偫禁囤
積民不病飢性明恕政舉大綱不矜苛細遇屬員
有恩禮其清節尤著一時七年調两江總督旋晉
工部尚書轉戶部尚書乾隆三年卒諡文良
佟國正撫順人隸鑲黃旗漢軍順治初由州牧累
擢至監司康熙十四年擢江西廵撫時吳三桂反
提督嚴自明等從逆率賊逼南康國正率將士破
其營十七斬首萬餘明年招撫賊張元仁等降其
衆十七年偽總兵頼榮盤踞江廣間九鄉地方出
沒為寇國正撫降之賊將韓大任等竄走萬安敗
之鸕鷀灘諸處多斬獲以功累加至兵部尚書國
正潔已率屬禮賢下士賞罸必信摘奸如神勸農
桑恤閭閻每有調發不驚蔀屋撫民之流離者分
置附郭選其丁壯暫令随征難民皆得安堵十八
年致仕尋卒崇祀江西名宦詞
梁應元遼東人隸鑲黃旗漢軍順治六年知江南
池州府為政恒視民所急首茸學宫振拔寒畯復
以次修舉廢墜百度俱舉遷隸大名道去民為立
祠
王之佐隸鑲黃旗漢軍世居廣寕康熙初任寕化
令時海氣未靖二十年王師十萬駐漳州日餉十
斛上游飛輓𣲖役民夫之佐念民疲差重設法調
劑随時補救以蘇民困會有黃機者受吳三桂偽
劄脅其鄉黨從逆楊地一鄉不從遂圍而屠之之
佐請兵會勦時大軍與海相持難以驟移之佐力
請於督撫調三鎮兵會勦值同安告急督撫有難意
之佐言不可驕賊以致民人麋爛聲淚交迸督撫
鍳其誠許之之佐遂部率鄉兵躬為嚮導蹙賊壘
分攻之賊盡棄其衆越贑石入江西投誠江西撫
臣納之發符還寕化之佐堅不奉檄昌言於大吏
曰閩賊即江賊也若閩賊入江即當宥死江賊入
浙又應偷生王法將誰加乎如謂法外宥過以招
不廷則自江納之即自江用之今名寄江籍而身
返閩巢閩之文武何顔臨之乎大吏是其言遂搗
其巢穴以兵截洞口絶其歸路賊遂氣沮黨類星
散之佐戮力行間每領兵數千旦夕廵視營壘聯
客師為指臂市井肅若無人後以勞得寒疾卒軍
民罷市巷哭者三日崇祀本縣名宦祠
佟國楨奉天人隸鑲黃旗漢軍順治中知江南之
無為州瀕江田廬恃壩悍蔽三壩將圮國楨自鮑
家橋至周思溝築堤四千丈有竒名四壩後三壩
傾而田廬卒無恙闔境居民無不欣躍其居官儉
約恒以清節自勵一時翕然稱為良吏
于宗堯廣寕人隸鑲黃旗漢軍康熙七年年十九
以蔭補常熟令勇於為治興利剔弊雖老吏勿能
及邑素苦於漕宗堯視事三月盡除其害三年卒
於官邑為罷市男女巷哭醵金治其喪負版者皆
投一錢柩將歸百姓遮道留之葬虞山南麓題其
阡曰萬民留葬邑人瞿式鼎捨宅為祠在慧曰寺
西
趙良壁開原人隸鑲黃旗漢軍康熙八年知山西
徐溝縣邑當孔道民苦供億良壁送迎餽獻胥絶
不以絲毫累民莅政五年寬嚴並濟以清源盗案
罣誤去邑民為立生祠以祀
許宏勲遼陽人隸鑲黃旗漢軍康熙十三年知浙
之紹興府耿精忠叛於閩諸暨新城嵊縣三邑奸
民嘯聚圍攻郡城宏勲乘夜率兵出斬其渠魁餘
悉撫諭散遣之郡境乂安二十五年任按察使持
法剛正無所屈撓二十七年楚北兵譁奸人張麻
子等思乘機為變期以三鼓竊發宏勲偵得其謀
亟白之總督戒譙樓鼓徹夜無三撾密捕亂首十
數人無得脱者比明已斬首轅門兵民帖然人服
其智
盧燦海城人隸鑲黃旗漢軍康熙中任浙之龍游
縣時浙東盗賊充斥燦勦撫並施羣匪歛迹四境
獲寕在任八年愛士勸農歷著善政卒於官祀名
宦
朴士秀奉天人隸鑲黃旗漢軍康熙四十年知
河南確山縣聽訟明决無留牒革除火耗及一切
厲民陋規創建義學督課生徒士民咸頌其德
張綏遠奉天人隸鑲黃旗漢軍祖必科見忠節傳
康熙四十一年綏遠知廣西思安府歲歉損資賑
濟疾疫設醫局療治之又令家人遍歷郊野有暴
露之棺無主者即為掩埋其有主勸令速葬郡治
半屬土司廣建義學延師訓導由是夷俗漸知禮
義憬然嚮化
正黃旗漢軍
吴景道廣寕人隸正黃旗漢軍
太宗時以諸生考擢吏部啟心郎都察院理事官疏劾刑
部理事官郎位受賕不法狀鞫實黜郎位為民順
治二年授河南布政使尋擢巡撫河北初定河南
五府餘寇未靖景道檄總兵高第等勦宗養氣於
寳豊陳蛟於新野黃景運於商城並捕斬之四年
勛陽賊黃廣泰犯浙川遣總兵張應祥等擊郤之
五年遣都司朱國強等勦羅山賊張其倫破其鷄
籠山寨執其倫伏誅是年山東賊范慎行踞黃河
北岸剽剠開封歸德諸屬邑復檄高第勦之賊敗
走長垣蘭陽退據曹縣乃簡精騎分道出胙城東
明張左右翼合覆其巢殱其衆數千遂縳慎行梟
諸市以功加兵部右侍郎七年晉尚書八年陕西
商州賊何柴山犯盧氏遣張應祥撲滅之境内悉
安十年以老疾致仕
特思加一級蔭子入監十三年卒年七十有五
賜祭葬贈太子太保諡懿僖祀河南名宦
雷興遼陽人隸正黃旗漢軍
太祖定遼東興以諸生選直文選
太宗設科取士興中式舉人授秘書院副理事官崇德元
年
特試内三院學士舉人生員興名列二等得
恩賚尋任都察院理事官順治元年擢天津廵撫時土賊
李聯芳張成軒嘯聚滄州南皮間興偕總兵婁光
先督師進勦聯芳等走遁窮追至海口遏其旁軼
賊投水死者大半餘悉縳之以歸遂斬其渠散遣
脅從者歸農賊平因疏請設戰船於大沽海口以
備海防從之二年遷陕西廵撫陕地當流賊優亂
後城郭空虚戶口凋耗榛莽塞原野興招流氓闢
蕪田拊循綏輯與民相休養關中乃稍實
世祖聞而嘉之屢
賜冠服裘馬以旌吏治三年流賊孫守法等掠興安叛鎮
賀珍掠漢中興移潼關兵三百駐商州以扼守法
檄漢羌道胡全才同城守以禦珍會肅親王豪格
西征張獻忠道出陜西擊走珍守法亦遁去興以
隴州為河西咽喉西安藩蔽山險林深易於藪盗
臨洮鞏昌於西番為隣並請設兵分屯要害下所
司議行四年以疾致仕十年起授河南巡撫未至
任卒
賜祭葬如例贈兵部右侍郎廕一子入監祀陕西名宦祠
王來任奉天人隸正黃旗漢軍天聪八年漢書舉
人崇德元年授工部啟心郎屢官至大理寺少卿
康熙元年以副都御史撫治鄖陽四年巡撫廣東
時粤中屢經寇盗軍民未安來任抵任撫集流亡
諮詢疾苦復疏陳六大害力請禁革平反積案囹
圄一空常微服遊市閭察有司淑匿兵厮横暴嚴
捕重懲邊疆綏靖嗣卒於宦祀名宦
金維城隸正黃旗漢軍總兵金玉和子也崇德元
年大軍征錦州維城以恭領督饋餫五年以副都
統從圍錦州明兵突圍出戰擊郤之先後攻克其
臺十八屢敗松山杏山援兵七年錦州下移師攻
克塔山杏山城以功授雲騎尉世職兼任兵部參
政駐防錦州八年從政天平克中後所前屯衛二
城晉騎都尉順治元年定燕京改六部恭政曰侍
郎維城仍任兵部侍郎五年從鄭親王濟爾哈郎
征明桂王朱由榔於湖廣六年攻克湘潭趨寳慶
敗其總兵馬進忠王進才袁宗第等追勦至武岡
沅州靖州俘斬無算七年凱旋得
恩賚累加世職至一等輕車都尉十年坐失察屬吏受賕
免官降世職為三等十五年卒長子世需襲次子
世礪康熙間屢立戰功十八年勦海賊劉國軒於
漳州陣沒贈雲騎尉入祀昭忠祠
李恒忠隸正黃旗漢軍事
太宗為侍衛
賜名宜哈納初任佐領尋進恭領崇德八年從攻中後所
前屯衛二城予雲騎尉世職順治元年偕都統葉
臣征山西攻克太原汾州及文水城三年從征四
川敗流賊楊薦兵於馬湖五年擢副都統六年偕
都統巴顔駐師西安屢敗流賊孫可望劉文炳康
薦宗等殱其衆十一年明桂王朱由榔遣其將李
定國犯廣東偕靖南將軍珠瑪喇往禦之敗定國
於新會晉世職一等輕車都尉康熙十三年第三
子儀祖襲
戴都隸正黃旗漢軍本姓李名獻祖思忠姪也初
任佐領天聪二年圍錦州以巨礟克臺堡有功崇
德六年從圍錦州又攻拔塔山杏山附近各臺敗
明兵於長安嶺八年從克中後所前屯衛二佐領
順治元年随征太原克其城十一月随南征破流
賊滅福王平定河南江南克武岡山寨及揚州嘉
興江隂三城論功最九年克成都降偽王劉文秀等累
加世職至三等男
馬汝龍隸正黃旗漢軍襲魁父應備禦職天聪二
年從征明圍錦州克屯臺及塔山杏山城俱有功
崇德七年随取前屯衛中後所順治元年以恭領
兼刑部理事官擊流賊于潼關二年克武岡山寨
揚州等處獲敵船於揚子江敗偽總兵黃蜚之衆
進克江隂論功加佐領六年從征逆鎮姜瓖取渾
源州等五城十四年以副都統駐防福建入為刑
部侍郎累加世職一等輕車都尉康熙十六年卒
賜祭葬
張尚寕遠州人隸正黃旗漢軍
太祖定遼來歸崇德三年任戶部啟心郎以稱職列優叙
順治十二年擢福建右布政使時海氛甚熾陷漳
州泉豐以南震動大軍進勦資糧供頓日費數十
萬錢尚督餉無匱監造巨礟攻具往來海上親冒
矢石備歷險阻卒復漳州遷左僉都御史巡撫甘
肅卒於官閩人思之祀名宦祠
張國用世居廣寕隸正黃旗漢軍順治五年貢士
康熙十四年任河南浙川縣循良正直勤於撫字
會逆藩吳三桂之亂供應軍需不累百姓去任後
士民感頌祀名宦祠
李蔭祖鐡嶺人隸正黃旗漢軍父思忠招集鐡領
等處戶口來歸以軍功授子爵蔭子與兄顯祖皆
以功名著順治五年由廕生授戶部郎累官左僉
都御史十一年授直隸山東河南總督加兵部尚
書疏請豁被灾州縣秋糧安集流民及直隸頻海
設汎安營稽查海船出入事宜皆議行時真定西
山久為流寇擾據蔭祖諭井徑道副使陳安國入
賊巢撫之渠賊高鼎涕泣就撫卒為勇將三年晉
太子太保總督湖廣軍務值大軍進勦滇黔蔭祖
區畫有方兵民欣躍在任四年以疾告歸卒
賜祭葬祀直隸山東河南湖廣名宦
紀國相開原人隸正黃旗漢軍順治元年知河南
輝縣當流寇破殘之後百姓凋瘵邑境荒凉國相
修治城隍招撫流散勸開墾給耕具通商賈設學
校與民更生甚著能績及卒祀本邑名宦
線縉廣寕人隸正黃旗漢軍順治二年守山東曹
州時定鼎之初餘寇流毒未冺縉治尚簡昜勸開
荒地歲不下數百頃無力之家助以牛耕民始得
耕嚴飭保甲諭令守望相助後土賊竊發隣境□
杌而曹獨獲安調守河南汝寕時值亂後郡無太
守者數年初下車城中居民不滿數十家縉省刑
薄賦與民更始有安堵之樂累遷司道並有能聲
四年擢偏沅廵撫五年偽貴溪王朱常滮等勾連
苖賊分寇沅州縉同線安國等會兵進勦攻下永
寕猶常山及諸賊渠斬之在任三年緣事落職尋
卒曹人思其功德崇祀名宦
張所志奉天人隸正黃旗漢軍順治十七年廵按
四川時土廣人稀道路榛莽所志招輯流移各令
安業疏陳收拾全川事宜章數上多見採納康熙
十二年任山西驛糧道以廉介為屬吏倡及護藩
篆令自封投櫃地方便之後陞福建按察使遇冤
獄立為昭雪時用兵海上所志督造船艦䟎運軍
需不辭勞瘁以功擢江西布政使大有政聲
朱思義義州人隸正黃旗漢軍順治元年任浙江
廵道僉事時浙江初定將驕卒縱思義莅官風裁
卓立嚴懲告訐之風兵皆戢歛民得安堵後卒於
官人皆惜之祀浙江名宦
張弘猷奉天人隸正黃旗漢軍順治中知湖廣長
沙有肆應才雖事起倉卒處以鎮静臂畫咸中不
為撓奪當軍興時公務旁午一切簿書皆手自裁
定為政嚴明而不苛民皆稱之
劉國寕奉天人隸正黃旗漢軍順治中知湖廣黃
岡縣邑當水陸要衝徵發接踵國寕長于肆應事
集而民不擾縣多火患預投撲滅諸具有警輙身
先往救遂不成灾政尚寬簡民俱戴德卒祀名宦
李輝祖恒忠長子隸正黃旗漢軍康熙十三年擢
郎中十九年遷貴州按察使二十一年授四川布
政使川省經吳三桂亂後田多荒蕪輝勸民開墾
生聚日盛按畝征賦釐奸除弊民以為便歲貢蠟
料棧道險阻民多以為病輝祖力請於廵撫奏罷
之三十四年授河南廵撫尋擢湖廣總督卒祀四
川名宦
李興祖隸正黃旗漢軍宜哈納子輝祖弟也初任
直隸慶雲令康熙二十四年擢山東兖州捕盗同
知地為山東江南两省扼要時土寇李二和尚餘
孽尚不靖興祖蒞任曉諭居民能擒賊者賞能自
新者即免罪不一年餘黨盡除在任三年多方廵
察恩威並濟两省所屬人民悉遵禮讓奸宄衰息
迨攝篆沂州清廉惠愛咸頌仁明尋擢直隸河間守
累官江西布政使順天府丞卒兖人思其德崇祀
名宦
李鈵蔭祖子隸正黃旗漢軍由刑部郎中屢擢至
兵部侍郎康熙三十五年
聖主親征噶爾丹與左都御史于成龍等督運中路軍糧
出古北口奎素沙深䧟轂令士卒伐柳枝横藉沙
面車得前進至克魯倫河復
命轉饟赴西大路將軍費揚古軍凱旋叙功加四級三十
七年授山東廵撫尋以疾辭未赴調安徽巡撫莅
任後戢兵安民緩征息訟立義學義倉又造江船
以拯溺修橋以利涉雖履任未久而遺愛甚多四
十二年卒於山東賑所
楊廷耀遼東人隸正黃旗漢軍康熙初任粤之梧
州通判土賊唐三變等屢敗官餉四出剽掠廷耀
捕斬其渠盗患遂息分𣙜梧關税刊定税貨則例按往
來船戶人給一紙吏役乃不敢苛索署容縣事偽
晉王李定國餘黨竄踞大榮山連結猺獞為寇廷
耀以計擒斬之賊黨四散遠近寕帖時稱能吏
王育賢奉天人隸正黃旗漢軍康熙中任福建興
泉道海寇圍泉州育賢日夜為戰守具與士卒登
陴守禦不解甲者十餘年日徒跣築垣躬操㨧插
聞援師將至單騎自臨衢巷徧慰父老民皆感激
流涕尋以勞瘁卒泉人設本主於崇陽樓祀之
常光裕奉天人隸正黃旗漢軍康熙中知湖南靖
州地當逆藩吳三桂擾攘之後光裕招集流離靖
方撫字民不失業三十四年擢知泉州府為政安
静聽斷詳明為晉江縣民黃姓力正主僕名分闔
郡稱快其他摘奸發伏申冤理枉率多類此
李鐸鐵嶺人隸正黃旗漢軍康熙中知浙之紹興
府會餘姚大水漂溺民人廬舍鐸與知縣康如漣
煮糜以賑編筏以居又念就食妨業復按各縣鄉
里民籍人給米四斗幼者半之製絮衣與寒者全
活無算在任四載始終不名一錢
閻璋廣寕人隸正黃旗漢軍康熙中知湖廣靖州
州境利弊璋革重耗禁𣲖累創義學勸課農桑民
漸樂業土寇吳旦先犯境身先䧟陣擊斬無算寇
遁去復追殱之合治懷其德
劉有成奉天人隸正黃旗漢軍康熙三十年任山
東夀光縣精敏長於吏治邑民素刁悍健訟又好
藉勢侮貧弱有成以嚴明馭之境内肅然時單騎
行村墅勸農桑以卓異擢同知去民建祠祀之
馬雲從遼陽人隸正黃旗漢軍康熙三十四年知四
川達州州境向苦瘠薄雲從時勸告民以裕生重
農之計值歲祲民鮮粒食雲從籌策告糴四境頼
以全活州人感其恩立祠以祀
欽定盛京通志卷七十七
