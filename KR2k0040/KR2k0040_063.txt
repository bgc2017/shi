欽定盛京通志卷五十九
歴朝人物(二)
遼
欽定盛京通志卷五十九
歷朝人物(二)
遼
耶律赫嚕字洪隠德哷勒部人其地在松漠之間
髫鬐與太祖游從父舒嚕竒之曰興吾家者必二
兒也其父嘗謂太祖曰爾神略天授吾兒赫嚕他
日可委以事後太祖亦知赫嚕賢軍國事非赫嚕
議不行會討永安烏爾古部為前鋒戰有功並說
降奚部擊降室韋及太祖即位以赫嚕總軍國事
時兵民日以抏敝赫嚕撫輯有方畜牧盛滋民用
富庶太祖受尊號以赫嚕為阿勒坦裕悦從伐西
南諸部所向皆有戰功及卒立石紀功清寧間命
立祠上京太祖二十一功臣各有所擬以赫嚕為
心史臣以為君臣相得之誠庶吳漢之於光武云
(國語赫嚕車輻也原作曷嚕索論語德哷勒臉也原作迭剌舒嚕解見名宦卷二原作釋魯永安國)
(語解見吉林山川卷原作越兀蒙古語烏爾古孽息也原作烏古阿勒坦蒙古解見吉林山川卷原)
(作烏魯敦裕悦原作于越今俱譯改)
耶律實訥齊字薩喇六院部人太祖即位掌腹心
部撫輯西域討平渤海扶餘皆有勞績破輝罕城
大諲譔之衆威望大著天顯中卒年七十為佐命
功臣之一(蒙古語實訥齊山崗行走人也原作斜湼赤薩喇國語解見吉林山川卷原作)
(撒剌輝罕解見名宦卷二原作忽汗今俱譯改)
耶律碩格字默赫特横帳族人幼為太祖所養及
冠從伐渤海有功天顯七年授三河烏爾古部都
詳衮平易近民民安之以故久于其任會同間從
征石晉與趙延夀據中渡橋降杜重威遂定汴京
(國語碩格銀錁也原作朔古默赫特上唇短也原作彌骨頂詳衮解見名宦卷二原作詳穏今俱譯)
(改)
高模翰一名松渤海人有膂力善騎射好談兵太
祖平渤海模翰避地高麗後亡歸下獄太祖知其
才貰之唐師五十萬攻太原石敬塘求救太宗遣
模翰與唐師戰敗之太原圍解太宗嘗諭模翰曰
朕自起兵百餘戰卿功第一雖古名將無以過乃
授上將軍會同元年册禮告成宴百官太宗指模
翰曰此國之勇將朕統一天下斯人之力也及石
晉背盟模翰為統軍副使下關南城邑數十與趙
延夀議救楊覃于乾寧軍俄有光自模翰目中出
縈繞旗矛燄燄如流星模翰曰此天贊之祥遂進
兵屢勝之以功加侍中降杜重威兵三十萬車駕
入汴加特進檢校太師封開國公遷鎮中京天禄
二年加開府儀同三司賜對衣鞍勒名馬應歷初
召為中臺省右相至東京父老歡迎曰公起戎行
致身富貴為鄉里榮相如買臣輩不足過也九年
遷左相卒
耶律烏哲字達年横帳族人姿簡靜有器識重然
諾遇事造次處之從容博學知天文會同間為
特哩衮太宗崩諸大臣立世宗太后怒甚遣皇子
魯呼以兵逆擊烏哲從中和解之乃罷兵天禄三
年表列察克隂謀事世宗不聽遂為所弑烏哲率
諸將討誅之穆宗即位謂烏哲曰朕之性命實出
卿手命知國事後以援太原功加裕悦卒道宗時
詔上京立祠樹碑以紀其功(蒙古語烏哲看也原作屋質國語達年遮)
(蔽處也原作敵輦特哩衮解見名宦卷二原作惕隠魯呼撴子箭也原作李胡察克解見名宦卷二)
(原作察割今俱譯改)
耶律吼字赫嚕六院部人端慤好施不事生産太
宗特加倚任會同六年為南院大王莅事精簡人
不敢以年少易之時石晉表不稱臣詞多倨慢吼
力贊伐之以所部兵從車駕入汴諸將多取珍異
吼獨取馬鎧及太宗崩于欒城吼與耶律斡議曰
天位不可一日曠欲厭人望當立永康王斡然之
會耶律安圖意亦合遂定策立世宗以功加採訪
使賜以寳貨辭曰臣位已高復敢求富臣從弟達
魯諸子坐事籍没陛下哀而出之受賜多矣世宗
曰吼舍重賞以族人為請其賢遠甚許之時有取
當世名賢作七賢傅者吼與其一天禄三年卒(謹考)
(遼史贊曰太宗崩非安圖吼幹謀而能斷册立世宗非烏哲直而能諫杜太后之私折魯呼之暴以)
(成横渡之約則亂將誰定四臣者庶幾春秋首止之功今按安圖吼斡烏哲四人皆耶律氏安圖詳)
(見孝義赫嚕觧見前原作喝魯國語斡氣味也原作洼達魯解見名宦卷原作的琭安圖解見吉林)
(城池卷原作安摶今俱譯改)
耶律斡字達年南院族人少有器識人以公輔期
之太祖時即任以事太宗即位為特哩衮天顯末
帝援河東斡為先鋒敗張敬達軍於太原北會同
中遷北院大王及伐晉復為先鋒與梁漢璋戰於
瀛州敗之太宗崩於欒城南方州郡携貳士馬困
乏軍中不知所為斡與耶律吼定策立世宗乃令
諸將曰永康王人皇之嫡長天人所屬當立有不
從者以軍法從事諸將皆曰諾世宗即位拜裕悦
(斡原作洼達年原作敵輦特哩衮原作惕隠裕悦作于越見前注)
耶律特烈字尼嚕古六院部人沈厚多智有任重
才年四十未仕應歷初為南院大王均賦役勸耕
稼部人化之戸口豐殖及周侵漢下太原數城以
為行軍都統率精騎敗周將郭從義等於忻口保
寧元年加兼政事令乾亨初召之上見鬚髮皓然
精力猶健問以政事厚禮之嗣卒特烈用兵賞罰
明信得士卒心在治所久年穀屢稔時耶律烏哲
居北院特烈居南院俱有政迹朝議以為富民大
王云(國語特烈蒸也原作撻烈蒙古語尼嚕古腰也原作湼魯衮今俱譯改)
耶律道隠東丹王倍次子倍在唐為唐明宗所害
洛陽僧匿而養之因名道隠太宗滅唐還京詔賜
外羅山居焉性沈靜有文武才時人稱之景宗時
封蜀王為上京留守乾亨元年遷守南京號令嚴
肅民獲安業統和初卒追封晉王
耶律賢適字阿克展嗜學有大志滑稽玩世人莫
能知惟烏哲器重之嘗謂人曰是人當國天下幸
甚景宗立以功加檢校太保保寧二年拜北院樞密
使兼侍中遷西北路兵馬都部署賢適忠介膚敏
推誠待人雖燕息不忘政務以故百司首職罔敢
媮惰累年滯獄悉剖決之乾亨初封西平郡王卒
年五十三(國語阿克展雷也原作阿古真今譯改)
耶律阿穆爾字布琳約尼九帳族人幼聰敏統和
初以征高麗功遷北宣徽使加政事令而先是叛
逆之家兄弟不知情者亦連坐阿穆爾諫曰兄弟
雖曰同胞賦性各異一行逆謀雖不與知輙坐以
法是刑及無罪也自今雖同居兄弟不知情者免
連坐太后嘉納著為令致仕卒(蒙古語阿穆爾安也原作阿沒里布)
(琳全也原作蒲隣約尼八旗姓原作遥輦今俱譯改)
蕭朴字延寧國舅族人幼而老成及長博學多智
開泰中任南面林牙帝問以政具陳百姓疾苦國
用豐耗帝悦曰吾得人矣擢左伊勒希巴太平中
加中書令及大延琳叛詔安撫東京便宜從事興
宗即位仁德皇后以馮嘉努所誣被害朴屢言其
冤不報每念至此為之嘔血重熙初拜東京留守
卒贈齊王(按伊勒希巴係參知政事掌刑政國語伊勒希副也巴地方也原作夷离畢馮)
(嘉努原作馮家奴今俱譯改)
耶律休格字遜寧少有公輔器乾亨初將兵救南
京與宋戰於高梁河及瓦橋關皆有功帝賜御馬
金盂勞之曰爾勇過於名若人人如卿何憂不克
聖宗即位太后稱制令休格總南面軍務便宜從
事休格均戌兵立更休法勸農桑脩武備省賦役
恤孤寡戒戌兵無犯宋境雖馬牛逸于北者悉還
之遠近向化邊鄙以安休格智略宏遠料敵如神
每戰勝讓功諸將故士卒樂為之用身經百戰未
嘗殺一無辜及卒詔立祠南京(休格原作休哥今譯改)
耶律色珍字韓隠性明敏不事生産保寧初蕭思
温薦色珍有經國才上曰朕知之第佚蕩豈可羈
屈對曰外雖佚蕩中未可量乃召問時政奏對愷
切高梁之戰色珍與休格最有功統和初敗宋將
潘美等于飛狐口取蔚州又擒楊無敵于狼牙村
以功加太保卒于軍給葬具(國語色珍車也原作斜軫今譯改)
耶律學古字伊實音穎悟好學工譯鞮及詩乾亨
元年宋既下河東乘勝侵燕學古受詔往援有全
城功旋以高梁之捷授保靜軍節度使二年進彰
國軍節度使時南境未靜民思休息學古禁寇掠
以安之與宋將潘美各守邊約無相侵軼民獲安
業(伊實音唐古特語伊實智慧也音是也原作乙辛隠今譯改)
耶律哈里字留隠性儉素不喜聲利以射獵自娛
雖閒居人敬之若貴官然保寧中為南院大王有
却敵功帝屢親征哈里在南院十餘年鎮以寬靜
戶口增給封漆水郡王遷上京留守卒家貧詔給
葬具(哈里解見名宦卷原作海里今譯改)
耶律托色字勝隠善射工畫保寧間奉使于漢具
言兩國通好長久之計其主繼元深加禮重統和
四年宋將楊繼業陷山西城邑托色從耶律色珍
擊之敗賀令圖于定安色珍擒繼業托色功居多
初托色破令圖宋將有因傷而仆者托色繪其狀
以示宋人咸嗟神妙(國語托色權也原作題子今譯改)
耶律和卓字諾木滚幼不好弄臨事明敏初以近
族入侍從征有功保寧初以宋師屢梗南邊拜西
南兵馬都監招安巡檢等使久任邊防不妄啟釁
鄰壤敬畏屬部乂安宋數遣人結歡和卓表聞遂
許議和安邊懷敵多有力焉鎮范陽時嘗領數騎
徑詣雄州北門與郡將立馬陳兩國利害及周師
侵邊本末辭氣慷慨自是邊境數年無事識者謂
和卓一言賢于數十萬兵(國語和卓美好也原作合住諾木衮蒙古語諾)
(木經也滚深也原作粘衮今俱譯改)
耶律哈爾吉字特們重熙中累遷西南面招討都
監清寧初為懷化軍節度使七年入為北院大王
封幽國公歷遼興軍節度使東北路詳衮加兼侍
中致仕卒為人明達勤恪懷柔有道置諸賓館及
西邊營田皆自哈爾吉發之(國語哈爾吉湍水也原作合里只特們國)
(語解見黑龍江山川卷原作特滿今俱譯改)
耶律博迪字薩巴孤介寡合重熙初補牌印郎君
清寧初稍遷知易州去官部民請留許之咸雍時
改彰國軍節度使上出獵博迪謁行宫陳應州南
境邊事稱旨太康中封吳國公為北院樞密使廉
謹奉公知無不為大安中致仕(蒙古語博迪菩提也原作頗的薩巴)
(器皿也原作撒版今俱譯改)
夏行美渤海人太平間總渤海軍于保州大延琳
使人說與俱叛行美執之復殺其黨延琳謀沮嬰
城自守數月而破超遷行美平章事忠順軍節度
使累遷至副部署致仕卒賜祭于家
耶律資忠字烏延博學工詞章年四十未仕聖宗
知其賢召補宿衛數問以古今治亂資忠對無隠
開泰初授中丞眷遇日隆四年因使高麗被留資
忠每懷君親輙有著述九年高麗上表謝罪遣資
忠還上郊迎同載以歸留禁中數日謂曰朕將屈
卿為樞密何如資忠不敢奉詔乃以為林牙知特
哩衮事以不附權貴出為節度使(烏延原作沃衍今譯改)
耶律揚珠字布爾錦篤學廉介有經世志統和十
年累遷積慶宫使聖宗諭曰聞卿正直是以進用國
有利害爾言母隠時有獻替多見採納及征高麗
破康肇軍於銅州揚珠之力居多擢拜四蕃部詳
衮戢暴懷善政績顯著(蒙古語揚珠儀表也原作瑶質國語布爾錦鞍鞽也)
(原作扶里堇今俱譯改)
大康乂渤海人開泰間累官南府宰相出知黃龍
府政善撫綏東郡懷服
耶律哈瑠字速寧有明識篤行義舉趾嚴重工為
詩開泰三年稍遷烏爾古德哷勒部都監俄知詳
衮事德哷勒部叛從耶律世良討平之重熙元年
累遷同知上京留守以性不苟合為樞密使蕭嘉
哩所忌四年始召為北面林牙進述懷詩興宗嘉
嘆尋卒(蒙古語哈瑠水獺也原作韓瑠烏爾古德哷勒俱見前原作烏古敵烈國語嘉哩令)
(其巡察也原作解里今俱譯改)
耶律仁先字糺鄰魁偉秀爽有智略重熙十八年
任東京留守女直恃險侵掠仁先乞開山通道以
控制之邊民安業清寧中拜南院樞密使重元叛
犯灤河帷宫仁先轘車為營折行馬作兵仗亟召
五院部蕭達喇乘便奮擊重元遁去加尚父進封
宋王上親製文褒之詔繪灤河戰圖以旌其功耶
律伊遜隂險不法仁先抑之為所忌出為南京留
守恤孤煢禁姦慝議者以為自休格後仁先一人
而已(梵語達喇救渡也原作塔剌伊遜國語解見黑龍江山川卷原乙辛今俱譯改)
耶律義先仁先弟美丰姿舉止嚴重重熙十三年
西征以功進南院宣徽使時蕭格同知樞密院席
寵擅權義先因侍讌言于上曰格狡佞喜亂必誤
國家上不納他日侍宴上命羣臣博負者罰以巨
觥義先當與格對憮然曰臣縱不能進賢退不肖
安能與國賊博哉終不與博十六年為殿前都點
檢討富珠哩擒其渠帥手詔褒奬以功改南京統
軍使封武昌郡王奏請統軍司錢營息以贍貧民
民得休息軍器完整進富春王卒義先常戒族人
曰國中三父房皆帝之昆弟不孝不義尤不可為
其接下無貴賤賢否皆與均禮妻晉國長公主之
女每遇中表親非禮服不見内外多化之(蕭格原作蕭革)
(富珠哩原作蒲奴里今俱譯改)
耶律罕巴字嘲隠倜儻有大志太平中游京師囊
衣匹馬而已帝微服出獵見之與語知有長才隂
識之會南京疑獄久不決召罕巴馳驛審錄舉朝
皆驚罕巴量情處理人無冤者上嘉之重熙六年
為北院大王政務寬仁知無不言卒之日箧無舊
蓄椸無新衣遣使弔祭給葬具(蒙古語罕巴已足也原作韓八今譯)
(改)
耶律玦字烏展重熙初皇弟秦國王為遼興軍節
度使以玦同知使事多所匡正咸雍初秦國王為
西京留守請玦為佐歲中獄空者三召為孟父房
詳衮帝知其貧賜宫戶十嘗謂宰相曰契丹忠正
無如玦者漢人則劉伸而已(國語烏展地頭也原作吾展詳衮見名宦)
(卷原作敞穏今俱譯改)
耶律布勒圖字燕隠開泰間為本班郎君有捕盜
功累遷知興中府以獄空聞太平十九年夏人侵
金肅軍敗之斬首萬餘級加右武衛上將軍時近
邊羣牧數被寇掠遷倒塌嶺都監以治之桴鼔不
鳴清寧初歴長寧歸義二軍節度使致仕(蒙古語布勒圖)
(全也原作僕里篤今譯改)
耶律浩善字托紐初為西南巡邊官以廉潔稱累
遷南京統軍使重熙十一年党項部人多叛入西
夏浩善受詔巡西邊多建城堡徙東京留守與知
府蕭烏魯斯討博羅滿達部有功加兼侍中致仕
(國語浩善紙也原作侯哂托紐圍棋也原作秃寧蒙古語烏魯斯國也原作歐里斯博羅解見奉)
(天府山川卷滿逹壇城也原作蒲盧毛朵今俱譯改)
耶律都沁字達年性疎簡不顧小節重熙間歷東
路統軍使城西邊命造戰艦稱旨及西征詔都沁
率兵由别道進會于河濱大捷歸上親賜巵酒手
書都沁衣裾曰勤國忠君舉世無雙(蒙古語都沁數四卜也原)
(作鐸軫今譯改)
耶律蘇色字阿敏性忠直簡&KR1063;練武事以節度使
歷霸濟祥順聖五州都總管保寧三年改九部都
詳衮四年伐党項屢立戰功手詔勞之統和初安
集西蕃凡臨戎與士卒同甘苦所獲均賜將校賞
順討逆威信大振在邊二十年卒(閔語蘇色潦草也原作速撮今)
(譯改)
耶律納延字伊實年敦厚才敏以父死王事九歲
即加諸衛小將軍大安九年為倒塌嶺節度使夀
隆初討達勒逹博索摩等有功賜詔褒美改烏爾
古德哷勒部統軍使邊境以寧秩滿部民乞留詔
許再任納延為人廉介長于理民每有鬭訟親覈
曲直不尚威嚴常曰凡治人本欲分别是非何事
迫脇以立名故所至以惠化稱(納延解見黑龍江城池卷原作那也)
(伊實見前唐古特語年妙也原作移斯輦逹勒達博索摩解見建置沿革山川名宦卷原作逹理得)
(拔思母逹按遼史耶律納延𫝊誤作里拔思今俱譯改)
蕭韓嘉努字括寧性孝友太平中累遷至奚六部
大王治有聲清寧中封蘭陵郡王九年道宗獵太
子山韓嘉努聞重元亂馳詣行在上倉卒欲避于
北南大王院韓嘉努與耶律仁先執轡固諫乃止
重元復誘奚獵夫來戰韓嘉努諭降之重元復敗
太康初伊遜搆陷太子濬幽于上京韓嘉努力言
其冤不報(韓嘉努原作韓家奴今譯改)
姚景行興中縣人性敦厚廉直人望歸之累官翰
林學士道宗即位多被顧問為北府宰相後告歸
道聞重元亂收集行旅三百餘騎勤王比至賊巳
平上嘉其忠咸雍元年出為武定軍節度使減徭
役疏冤滯廣儲蓄以備荒勤校閱以脩武郡民宜
之卒封柳城郡王諡文憲
竇景庸中京人聰敏好學清寧中第進士大安初
監修國史知樞密院事封陳國公旋授武定軍節
度使招流亡戢姦猾決冤獄輕重大小務愜人心
七年拜中京留守九年卒諡肅憲
耶律薩喇字董隠性忠直沈厚咸雍九年為契丹
行營都部署太康二年欲復召耶律伊遜薩喇獨
奏曰蕭巖夀言伊遜有罪不可為樞臣故出之今
復召恐天下生疑進諫者三不納後遂為伊遜誣
陷而死乾統初追封漆水郡王與蕭巖夀等並繪
像宜福殿(薩喇解見吉林山川卷原作撒剌今譯改)
耶律唐古字富僧額太康中累遷至大將軍性坦
率好别白黑人有不善必盡言無隠時號強唐古
在朝數論宰相得失由是屢見廢黜天慶初烏爾
古德哷勒叛召拜烏爾古節度使至部諭降之遂
出私財及發富民積以振困乏民大悦加鎮國上
將軍保大元年致仕天祚出奔唐古謁于倒塌嶺
為上流涕復拜烏爾古部節度使擊破德哷勒之
衆加太子太傅年七十二卒(唐古八旗姓原作棠古國語富僧額孳長)
(也原作蒲速宛今俱譯改)
耶律托卜嘉字薩巴仕至林牙重熙間破夏人於
金肅軍有功清寧中累選永興宫使平重元之亂
為懷德軍節度使太康初授北院宣徽使耶律伊
遜謀害太子托卜嘉欲殺伊遜及其黨伊遜知之
誣以與廢立事殺之乾統間追封漆水郡王繪像
宜福殿(國語托卜嘉膝盖骨也原作撻不也薩巴見前原作撒斑今俱譯改)
耶律實魯字楚旺性剛直有經世志始為牌印郎
君太康初為伊勒希巴惡耶律伊遜所為伊遜覺
之誣以附太子流鎮州天祚即位召為御史上書
請盡誅逆黨上慰順考之靈下釋天下之憤不報
聞者莫不歎惋乾統中遥授靜江軍節度使卒(蒙古)
(語實魯珊瑚也原作石柳楚旺唐古特語楚水旺權也原作酬宛今俱譯改)
張琳瀋州人幼有志節夀隆末為秘書中允天祚
即位歷遷至南府宰相及中京陷天祚幸雲中留
琳與李處温佐魏王耶律涥守南京處温父子欲
立淳為帝琳沮之曰王雖帝□初無上命攝政則
可即真則不可處温不從卒立淳琳不與政鬱悒
而卒
馬人望字儼叔遼東醫巫閭山人穎悟幼孤以才
學稱由進士為松山縣令時歲運澤州官炭獨役
松山人望請于中京留守蕭托歡均役他邑嗣調
涿州新城縣吏民畏愛擢中京度支司鹽鐵判官
轉南京三司度支判官公私兼裕遷警巡使京城
獄訟填委人望剖決無一冤者會檢括戶口未兩
旬而畢同知留守蕭保先問故人望曰民産若括
之無遺他日必滋厚斂之弊大率十得六七足矣
保先謝曰公慮遠吾不及也拜參知政事南院樞
密使人不敢干以私用人必公議所當與者如曹
勇義虞仲文人望推薦皆為名臣時民所甚患如
驛遞馬牛旗鼓鄉正廳隸倉司之役至破産不能
給人望使人出錢官自募役時以為便致仕卒諡
文獻人望有操守喜怒不形未嘗附聲求榮(托歡解見)
(名宦卷原作吐渾今譯改)
耶律都勒幹字伊實音廉約重義咸雍中累遷同
知南京留守被召部民懇留賜詔褒奬大安中歴
南府宰相致仕都勒斡所至有聲吏民畏愛及退
居鄉里子布爾古為烏爾古部節度使遣人來迎
既至見委積甚富曰辭親入仕當以裕國安民為
計枉道欺君以苟貨利非吾志也竟命駕而歸(唐古)
(特語都勒斡戒律也原作鐸魯幹伊實音解見前原作乙辛隠索倫語布爾古肥也原作普古今俱)
(譯改)
欽定盛京通志卷五十九
