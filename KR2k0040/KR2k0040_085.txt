欽定盛京通志卷八十一
國朝人物
奉天籍屬
欽定盛京通志卷八十一
國朝人物
奉天籍屬
林天擎蓋平人順治二年知山西蒲州府時寇亂
頻仍境土初闢天擎招流亡寬夫役築廬舍掩胔
骼省刑罰薄賦税安插兵民具有幹略州人胥頌
之卒祀山西名宦
陳素抱鐵嶺人順治二年知山西猗氏縣邑人陳
蠻子脅衆為亂素抱曰賊愚而詐人必不附已而
果為鄉勇所殺五年逆鎮姜瓖之亂大軍分路進
勦素抱已偹兵潼關伺帥府渡河力陳猗氏民必
不應賊請以其子佩從令先馳至縣召士民出迎
帥府慰勞大軍遂不入境猗氏民感其德
王廷用奉天人順治二年知陜之華州時寇亂甫
定征役尚煩民多愁苦廷用申請臺司計闔州糧
石每里十甲均輸差糧不擾閭閻始有更生之樂
張文德遼陽人順治三年知山西垣曲縣晉省數
遭寇亂所在荒殘文德鎮以寬大刑清政簡潔已
爱民在任數年民氣始蘇卒於官士民感涕建祠
祀之
張杰奉天人順治三年浙東初定擢杰為總兵官
鎮定海時海寇盤踞舟山與内地山賊相煽杰勦
撫並行賊多降附復會勦舟山殱其衆移鎮黃巖
率温州水師出海從大軍恢復舟山有功調防京
口康熙元年為浙江水師提督加宫保
吕秉忠奉天人順治三年為江南太平同知時姑
孰初定土寇竊發前此督捕者多羅織無辜秉忠
力為詳釋保全無筭叛鎮金聲桓擾江西郡縣順
流北下秉忠奉督撫檄守陳沙洲軍容整肅賊兵
不敢窺渡在任三年清介廉潔及陞知府去無舟
車費巡按竇蔚贈以俸金始得啟行
陳儲賢遼陽人順治三年知山西之榆社縣時屢
經流寇蹂&KR1011;瘡痍未復儲賢撫民慈愛比戶俱樂
更生如登袵席及儲賢去任有王來峯者蓋平人
接任榆社亦稱撫字最民有父去母來之譽及卒
並祀名宦祠
徐騰鯨奉天人順治三年署泉州之安溪縣值土
寇林艮等聚黨劫掠騰鯨練鄉勇設竒計屢出力
戰斬馘甚衆賊遁去不敢再犯安溪四境寕静邑
人深感其德
蔣三捷奉天人順治初任通州兵偹道廉明有威
惠政聲甚舉向有解撥兵米耗費民多病之三捷
力為革除及大軍北征運餉絡繹三捷於經費不
足者悉出已貲辦具不以煩民民甚德之
許可用蓋平人順治四年為山西雁平道賊渠劉
遷糾衆犯代州可用嬰城堅守密遣人期大軍合
勦遷遂授首州城卒獲安全代人立祠祀之
連登奉天人順治四年知直隸順德府歲饑力為賑救
全活甚多有猾吏以練習久任事登一日三發其
奸吏惕息改行擢山東副使有瞽者數十人當轍
卧曰吾輩不能覩公顔色請撫摩以志去思登從
之再拜痛哭而去邑人立生祠於北門内六年備
兵登州時海氛未靖登勦撫兼得民賴以安捐俸
修學而鞫獄尤稱明敏一時有神君之頌卒於官
並祀北直山東名宦
趙世禎開原人順治初知江南之沛縣歷遷知江
南安慶府均地丁省徭役值歲饑旱捕蝗禱雨
皆有實政十年歿於官貧無以殮皖人肖像祀之
于永綬奉天人順治四年由副將屢積軍功擢任
福建汀州總兵官汀與贛接壌值叛鎮金聲桓據
江西又土寇竊發環逼郡城四路援絶永綬帥副
將高守貴堅守拒戰汀郡獲全未幾疾作正衣冠
端坐而逝汀人畫像以祀之
門毓英瀋陽人順治五年知江南六安州之霍山
縣土寇作亂蔓延不已毓英悉力捍禦身先士卒
轉戰深入渠魁授首城邑獲全霍人銘頌勿諠卒
祀名宦
徐來麟奉天人順治五年知山西平陽府是年姜
壌遣叛黨攻平陽來麟悉力捍禦郡城獲全已而
延安王老虎應賊渡河拔汾州復攻平陽來麟與
巡道王無黨參將范永宗固守時出銳師擊之擒
其偽將劉光明會大軍至賊觧圍走來麟追斬賊
首劉四亨於唂口村餘衆悉潰時副都統杜珉以兵
應援而運城獲全總兵李延夀夜襲竇村而五
臺圍解
陳秉彛奉天人順治中知江南如皋令下車敷政
以去弊惠民為先務會霪雨江水泛溢民多流亡
秉彛親勘災荒加意撫循施粥設賑全活甚衆
趙汲錦州人順治五年初任直隸盧龍令廉明仁
厚前令修學未竣汲慨然自任重修明倫堂櫺星
坊及門廡齋房皆繼成之時部檄召辦芻豆羽書
旁午民間供應不及汲乃給值舖商以所收米豆
備運不稍擾民而公事立濟八年陞泰州知州下
車即擒大盜游三游四等一境肅然民賴以安䟽
淤河修學宫設藥厰貸貧民完漕欠廣積儲州被
水災力請蠲恤其德政不可枚舉
郭永静奉天人順治初知江西之上饒縣值叛鎮
金聲桓作亂江右無完土永静綢繆措置善保疆
境民始得安及亂定後搜捕黨惡株連甚衆永静
詳察情偽全活甚衆
王宇春奉天人順治五年知江南揚州府為政虚
已和衷諮詢民間疾苦有所見聞即力為拯救凡
勾稽會計皆手自考定不假掾吏吏亦咸畏之無
或作奸犯科時有一清如水之譽
彭可謙奉天人順治五年知山東之堂邑縣時土
賊侵犯甚亟可謙訓練民兵廣設方略獲其渠魁
奪還被擄男女七百餘人事平方議叙功而部故
以催徵不力難之可謙曰遲我十年陞轉待民力
全復何如撫臣知其不可動為䟽請得免新舊税
糧擢為本府屯田同知
郭士賢奉天人順治六年為江寧上元令公正廉
明撫字以仁嘗請於上官捐贖鍰以充倉糧蠲積
欠之困於歲歉者邑人德之久而不忘去任後祀
之
安應麟奉天人順治初知山西浮山縣時叛鎮姜
壌餘黨踞縣東南應麟偕千總秦文英耆老張三
鳳入賊巢諭之降者八百餘人悉遣歸農申請豁
荒糧數千石以紓窮民之力復修縣治之毁於賊
者田廬井里始皆復業
秦宗尭義州人性廉儉順治六年知陜之華州甫
下車鼎新文廟以作士風及大同姜壌之亂宗堯
轉輸不擾又流寇盤踞石脆山出沒無常宗堯直
搗賊窟殱之州境以寕尋擢知江南寧國府時選
召天下賢守令十六人各
勅賜衣一襲宗堯與焉
張一龍錦州人順治六年知山西沁源縣叛鎮姜
壌之亂太行綘霍間多為賊脅及大軍勦平賊黨
議縣人從賊罪欲駢誅之一龍泣争願以百口保
其無他縣人獲全以遷秩去邑人號泣遮道送者
不絶復建祠祀之
王添貴奉天人順治六年知山西隰州逆鎮姜壌
之亂土賊蜂起隰州尤甚添貴率大軍搗其巢穴
賊咸潰走其降者悉令歸農事平將領疑居民從
賊將議屠城添貴力請始獲免爰為安輯流亡開
墾荒畝以時修和善政日舉隰人德之
穆爾謨寧遠人順治初知江南贛榆縣精明強毅
聽斷如流案無積塵時土寇猖獗爾謨親師鄉民
勦捕斬其渠首賊遠遁不敢復犯縣境以安
侯世爵奉天人順治七年知山西寧鄉縣時逆鎮
姜壌亂後賊餘黨衛敏破縣城據之世爵簡士卒
躬自督率巷戰誓不與賊俱立賊懼委城去世爵招撫流
離慰安反側閱二年遂有盈寧之樂比解組百姓
攀轅流涕
袁仲選奉天人順治七年知山西澤州時逆鎮姜
壌叛黨猶據城仲選未至先出令宣示具言大同
破瓖授首狀賊見狀咸遁去及&KR0681;任招流亡安反
側閭井晏然大軍以州人嘗從賊議屠之仲選為
民哀請且以家口保之主帥曉澤人曰吾以爾使
君故免爾等死爾等其服使君之教為善自新民
皆歡呼謝卒後民建祠祀之
秦世禎廣寧人順治八年巡按江南清廉剛果力
湔積弊墨吏蠧胥誅逐不遺理囚多所平反漕卒
為横索贈無藝疏請立五米五銀法著為令一時
稱為善政
陳培禎奉天人順治中任江南左布政以廉幹稱
十六年值海寇鄭成功犯江寧勢張甚被圍日久
城中食盡民將為變培禎開聚寳門以通運人心
乃安旋與總兵梁化鳳潜開小東門出不意擊賊
大破之江寧圍解境土敉寕
湯九圍奉天人順治中知安徽來安縣民多凋瘵
九圍一意匡救邑田畝多鬻於省州紳士里役大
為民害九圍定為官收官解之法積困以甦
楊鶴年奉天人順治中以鳳陽守兼署滁州篆時
寇入犯滁州密邇會城人心惶擾鶴年嚴為守備
以鎮静處之訛言繁興皆置不問人服其持重及
賊平闔屬卒無恙而詐偽亦息士民賴之
樓希昊奉天人順治九年以參政分守南汝時賊
黨吳加寬于七等煽亂希昊率葉令許鴻翔勦平
之境内獲安賊平後辟草萊招流散治田疇賑貧
乏遺黎始安堵如故
牟文龍錦州人順治九年知江南儀徵縣機警有
幹才征戍往來多索牽挽夫役文龍應付有方民
賴不&KR0629;邑多秀良文龍請增學額以勵士風康熙
八年任開封河務同知值河流衝决躬自辦料督
工奔走嚴霜烈日中者四載及攝府篆尤多善政
後以最遷慶陽守民遮道攀留數里不絶
陶鼎鉉奉天人順治九年知直隸趙州廉潔自持
明於聽斷治聲甚著值大軍南征畿南州縣多差
役鼎鉉身自督辦公事集而民不擾
吳允昇奉天人順治九年知江南廬州府興水利
勸耕桑嚴奸宄清保甲境土大治值歲旱設法賑
濟全活甚衆又捐俸撫䘏運榖平糶黎庶無流離
之苦皆各安其居
李如桂瀋陽人順治十年知陜西紫陽縣時甫遭
兵燹邑治荒殘如桂撫綏遺黎墾田築城修學養
士百廢具舉後以僉事提學兩浙廣勵人文賢材
蔚起自守尤著清操
鄒藴賢奉天人順治十年知山西解州時州治屢
經寇亂民生凋敝藴賢絲毫不取諸民輕徭緩徵
以蘇積困閭里漸知樂業既去州人建祠祀之
胡士梅錦州人初任河南祥符令時汴城因河決
為民害士梅招流移問疾苦新安十三寨之民頼
以全活者甚衆順治十年遷赤城同知擢河南屯
田道闢荒地千餘里增課至二十七萬兩舉治行
卓異
馬呈祥奉天人順治中知陜之同州有強幹才時
經兵燹後百務未舉呈祥招集流亡修城堡清糧
地勸耕植民以復業北山餘寇未息呈祥兼行撫
勦脅從降附者悉遣歸農反側靖而州境安
胡有德奉天人知陜之華州慈惠明决順治十一
年夏大旱具文城隍深自刻責須臾風雨驟至秋
禾有成人咸謂其精誠所感召嘗憫所屬寒畯歲
給榖至數百石俾資膏火一時人士咸爱戴之
羅麗宸奉天人順治十一年知粤之高州府英敏
廉幹心存撫字嘗偶疾不視事聞堂下有呼冤聲
力疾出問白其冤軍興之際富民苦重役多請出
貲告免麗宸即以所貲助役使貧民均其徭時藩
帥下悍將以客兵駐府白晝攫於市麗宸馳戒其
將下令約束民乃安堵後以赴省疾卒民甚哀之
傅應薦奉天人順治十二年知江南泗州曉練吏
治己亥夏淮漲灌城水大至左右趣登舟應薦叱
之曰吾他適如我民何乃於堤前拜水疾呼禱畢
水勢驟減城得不沒一時以為神明所感
徐化成奉天人初任河南光州有巨敦張可大羅
平等負固山寨化成設計擒之賊渠授首境土安
輯順治十六年陞河南左布政藩署自遭河患連
年移駐雍邱康熙二年始歸省會化成捐俸更建
衙署役興而民無所擾
王興禹廣寧人康熙元年通判湖廣常德置義塜
廣賑濟居官廉正及權知府事時山寇剽掠城邑
為墟興禹一意招集贖回被擄子女驅逐悍卒諸
所徵發不事追呼胥吏作奸必置之法威惠並著
邱文崇順天人康熙二年知粤中之化州加意安
輯俾民各安其業時大軍規畫征勦凡兵丁所至
郡縣恣其所為崇文盡力措置悉按經費支給餘
概不以累民供億之繁十減五六化人祠祀之
李應棠奉天人康熙四年知四川名山縣川省自
明末張獻忠亂後山寇頻出滋擾戶口稀少應棠
之任招徠流播開闢荒蕪繕城郭修縣治民不勞
而樂趣事時稱賢令
王章錦州人康熙初為陜西興安知州甫到官值
軍興總鎮責州民輸糧牧馬民大困敝章申請上
官立禁除之州故無學校士無由嚮學章出資創
建十七年會兵進勦茅麓山巨盗芻糧器械應機
立辦鄖陽巡撫檄州民運鑲章念民力已竭竟不
應制府察核得其實亦不加罪
張國輔奉天人任河南汜水縣明决果斷釐弊鋤
奸建義學置義田振興文教勸課農桑初汜人不
知育蠶國輔督令宅旁隴畔家悉樹桑不數年綠
陰滿徑繭絲滿室民享其利又設立布市革里長
陋規修城堤編裁榆柳興利除害有古良吏風卒
於官士民祀之
何朝聘奉天人康熙初知江南舒城縣寬簡慈和
與民休息公暇即躬自勸農招民墾田給以牛種
治舒七載訟獄衰息比戶但聞誦讀機杼之聲一
時稱為賢宰
閻竒英奉天人康熙初任粤之潮州通判兼署府
篆值叛鎮劉進忠反奉委籍沒其家執逆婦周氏
囚之手斬悍僕十餘人餘黨悉就俘從大軍討平
逆亂功績懋著後復聞海寇䧟漳州憂憤成疾卒
潮人哀之
劉宏德開原人康熙中任直隸涿州知州寬仁敏
練案無留牘獄鮮滯囚其居平儉約一室之中惟
茶具數事咸重其清節
王宏仁遼陽人康熙十三年初任浙之湖州守嗣
調衢州時逆藩耿精忠叛衢為浙閩要衝滿漢將
士畢集宏仁調度供億不擾於民指陳方略動中
機宜又力請蠲賑兼施以甦民困衢人德之
趙清貞奉天人康熙十四年知江南之滁州下車
伊始即以廣儲畜為要務值歲旱力請蠲賑全活
無算聽訟明敏不枉斷不苛求民皆懾服吏胥畏
惮不敢舞文骫法
高必騰遼陽人康熙十四年知浙之烏程縣聽訟
明允不徇干謁值編審全賦釐剔積弊必騰詳加
勘核官民一則徭役均平&KR0681;任九年擢守新寕士
民遮留填溢閭巷
李煦奉天籍昌邑人康熙十七年補粤之韶州守
時海氛漸靖民求安集煦乃招集流亡修復學校
力行教化弊絶風清改任時民為立遺愛祠於湘
江門外
李燦奉天人康熙中知江南池州府飭六邑減耗
羡嚴保甲倡修府學建城東迴瀾書院以勵士習
又築貴池黃屯阪埂開銅陵洋山磯路重建城南
濟川橋水陸通衢民大稱便
馬化龍奉天人康熙二十年知江西南安府絶請
托革浮耗禁科𣲖正色率下屬吏敬憚尤敦勵士
風倡修文廟開設義學政聲大著
潘士端錦州人康熙中知江西鉛山縣時山賊盤
踞屢出寇掠士端募死士授以方略馘斬二百七
十餘人生獲九人繯首曉示賊遂遁去一境戢安
民咸欣悦
孫毓珩奉天人康熙中知浙之新城縣以廉惠為
治開永昌縣新渠築堰以資灌溉歲苦旱徒步數
十里以禱甘㴻立沛郊原霑足轉歉為豐因感寒
疾卒民巷哭肖像祀之至今舁像禱雨無不應者
賈有福錦州人康熙二十三年知粤西之鬱林州
值土寇猖獗肆出劫掠潯梧各路進兵會勦有福
匹馬從征奮勇䧟陣諸盗相繼授首州經兵燹後
多逋欠力請蠲除以甦遺黎民獲安堵有福我孔
多之頌
董鼐奉天人康熙二十四年知山東武定州訪察
積弊立除里長之役又詳請臨清米石改折銀兩
及德州運米就近兑給兵糧民累永除軍亦稱便
及卒入祀名宦祠
徐嘉賓奉天人歷任監司屢擢至雲南按察使不
通餽遺不受請謁雪冤懲慝宵小絶迹及遷布政
司均賦役定義學籌制省城書院膏火俾士人卒
業於此並興水利以利農田偶遇偏灾拯䘏流移
全活甚衆乾隆十一年入祀滇省名宦
何顯祖義州人康熙二十六年知河南汝寧府仁
慈爽亮政事練達下車日十四城利弊即時興除
吏畏民懷聲名藉甚後有陜西運米之役極言汝
寧地瘠民貧不可例他郡上官卒從其議去任後
民立祠祀之
黃驥復州人康熙三十三年授山東夀光縣訓𨗳
整飭學規凡士子有涉訟欠糧者輙擯斥不許接
見訪其行事改則禮之以是人知自爱至於廟廡
堂齋以時修葺不假力於有司士人尤重其義式
化者日衆
王輔奉天人康熙中知山西平陽府平陽地震火
灾數見官署民舍多燬諸豪暴乘間剽掠悉擒置
重典民始獲安歲疫死者給以棺其不足以蓆繼
之又不足則為大冢數十别男女埋之又榜招他
郡邑人能占籍曠地胥為永業聞者争集戶口不
至大耗云
吳殿弼遼陽人父三元仕至貴州遵義守性廉介
不苟合逆藩吳三桂知其名欲與通譜三元終不
納及三桂敗諸通譜者皆得罪人始服其卓識殿
弼以貢生效力軍前隨征水西積功授大姚令再
補慈谿值大嵐山劇寇龔萬里時出剽劫殿弼與
鄰近四縣團練鄉勇會勦迄於寇平鎧甲衣糧殿
弼多自捐備在慈十年雖征調浩繁旱疫頻仍而
案無冤牘境無流殍既擢松江郡丞邑人追思崇
祀名宧
周銓元錦州人康熙三十五年由河南管河道陞
授河南分守道詳豁協辦江南柳束改河夫協𣲖
里下者官自僱覓民獲更甦因小灘窵遠運米未
便議改衛河水次官民便之卒祀名宦祠
欽定盛京通志卷八十一
