欽定盛京通志卷五十六
名宦(四)(忠節附)
明
欽定盛京通志卷五十六
名宦(四)(忠節附)
明
吳立南直隸鳳陽人洪武四年故元遼陽行省平
章劉益降以立為大都督府斷事官持詔往招諭
因為遼東衛指揮遷盖州衛指揮僉事再破納克楚
屢有軍功立守蓋州二十餘年治城郭練甲兵課
農興學周恤疾苦夙夜勤勞兵食饒足政事修舉
人多頌之(國語納克楚舅也原作納哈出今譯改)
房暠里貫未詳本元遼陽行省左丞洪武初與右
丞張良佐並隸平章劉益部下力贊益奉表歸欵
益既降復為故元平章洪保保所害暠與張良佐
悉捕其黨馬彦翬等送京師斬之迎吳立鎮撫軍
民攝遼東衛事太祖以立與良佐暠俱為指揮僉
事共守蓋州後調東寧衛皆有勞績未幾納克楚
至見城有備越蓋州至金州敗還暠等乘勝追擊
斬獲甚衆
張良佐里貫未詳元遼陽行省右丞洪武四年屯
兵金州壘土為城後力贊劉益歸附詔以良佐為
蓋州衛指揮僉事攝遼東衛事納克楚來犯良佐
擊敗之獲鼐爾布哈於火焰山調復州衛僉事改
金州衛帝嘉其功賜蟒衣四襲侍卒三人後大學
士解縉為撰耆德紀年九十五卒(鼐爾蒙古語解見黑龍江城卷)
(布哈解見名宦卷三原作乃兒不花今譯改)
馬雲南直隸合肥人葉旺南直隸六安人洪武四
年俱為都指揮使由登萊渡海頓兵金州招降元
參將葉廷秀攻走平章高嘉努及納克楚進至遼
東完城繕兵一方遂安八年納克楚犯遼東雲與
旺守禦嚴密元兵知有備徑趨金州時州城未完
指揮韋富督勵士卒分守諸門射其驍將鼐喇呼
擒之納克楚由祚河遁葉旺先移兵祚河自連雲
島至窟駝寨十餘里沿河叠冰以水淋之經宿凝
結如城藏釘板於沙中設陷馬穽于平地伏兵以
待已而元兵至方過城礟發伏起兩山旌旗蔽空
矢石如雨敵兵倉皇北奔趨連雲島遇冰城馬不
能前皆入穽中衆遂大潰馬雲亦於城中出兵追
擊至將軍山必瑠河納克楚僅以身免論功雲旺
並加都督僉事分鎮遼東(高嘉努原作高家奴鼐喇呼原作乃剌吾蒙古)
(語必瑠礪石也原作畢栗今俱譯改)
周鶚南直隸懷遠人洪武初以功陞西安衛都指
揮僉事後調安遼右衛馬雲葉旺聞其勇致之幕
下有攻伐必委任之屢有勞績及卒賜祭其家
徐便湖廣黃岡人嗜學有武略洪武時以精兵從
葉旺捍禦有功陞海州衛指揮僉事復陞遼東都
指揮僉事
曹鳳南直隸臨淮人洪武時以功調廣寧中屯衛
指揮同知築城池開創衛治撫恤士卒後仕至都
指揮同知
裴伊實特穆爾女直人沈毅有勇略洪武時授百
戶歴戰有功陞千戶後又以功陞三萬衛指揮僉
事訓練士馬勞來遠人尋陞指揮同知(裴伊實特穆爾伊實)
(語解見人物卷二特穆爾語解見名宦卷三原作裴牙失帖木兒今譯改)
韋富湖廣黃岡人洪武八年以功陞指揮同知調
金州衛指揮行軍制勝頗有勞績是年冬納克楚
數萬衆圍金州時城池未完富與指揮王勝督士
卒樹柵補城分守諸門敵蟻附欲登富令城中男
女以瓶盛沸惡於城上擲之著人無不糜爛敵驍
將鼐喇呼率精騎數百挑戰城下中伏弩仆獲之
富縱兵追擊遂敗走乃完城郭繕甲兵創衛治置
屯戍宣布恩信撫綏勞來功績甚著
關忠河南獲嘉人洪武中以功陞瀋陽中衛指揮
僉事創治之初能以撫恤為事政理民安家給人
足吏民懷之
程通南直隸績溪人洪武庚午舉鄉試授遼府長
史燕王將舉兵通上封事謀備兵入援及正大統
械通詣京師殺之後祀表忠祠
本朝乾隆四十一年
賜諡節愍(忠節附載)
劉斌南直隸崇明人永樂初以靖難功授指揮使
進都指揮僉事備禦寧遠築城建衛時值歲儉外
禦邊陲内撫軍士政理民安甚有能聲
孟善山東海豐人永樂元年以保定侯鎮守遼東
在鎮七年遠人欵附
劉江南直隸應天府人永樂進士十七年任遼東
總兵官巡視諸島相地形於金州境之望海堝築
城堡立烟墪一日望者報倭至江令官軍赴堝備
之明日倭船數千直逼堝下江犒師秣馬伏兵山
下遣壯士潛燒賊船截其歸路令曰旗舉砲鳴伏
兵奮擊不用命者軍法從事已而賊至伏兵盡起
倭大敗奔櫻桃園空堡中將士請入堡勦殺江仍
分兩翼夾攻斬殺無遺自是倭不敢犯邊
王祥河南固始人宣德時以都指揮僉事任廣寧
開府僉書修築寧遠蒲河等城掌遼東事恤下興
學頗多善政
巫凱南直隸句容人幼穎異七歲賦牡丹詩十九
歲代父百戶職宣德初以都督僉事充總兵官鎮
守遼東敵掠西山凱擊敗之盡得所掠者降勅褒
勉時朝廷勤遠略造舟松花江招諸部地絶遠轉
輸大困凱力請罷之已而造舟役復興中官阮堯
民都指揮劉清等董之所為多不法凱劾堯民等
下之吏凱性剛毅饒智略馭衆嚴而有恩在遼三
十餘年威惠並行邊務修飭前後守遼者皆莫及
正統三年卒於官
曹義南直隸儀真人襲指揮永樂間召從征著竒
績尋平茶陵梅花洞蠻陞中軍都督僉事正統時
代巫凱鎮遼東廉介有守開擴邊疆遼人安焉累
功封豐潤伯世襲
王翺直隸鹽山人正統七年以右僉都御史提督
遼東軍務時遼東將屢失機翺以軍令久弛因諸
將庭謁責以失律罪命左右曳出斬之皆惶恐叩
頭願效死贖翺乃躬行邊自山海關抵開原繕城
垣浚溝塹五里為堡十里為屯使烽燧相接練將
士恤鰥寡軍民大悦又以邊塞孤遠軍餉匱乏緣
俗立法令有罪得收贖人皆便之
文廣南直隸江都人正統時以署都指揮僉事備
禦寧遠諾延犯邊廣率兵窮追遇伏中流矢死贈
鎮國將軍(忠節附載作諾延語解見名宦卷原朵顔今譯改)
李榮南直隸江都人正統時守備塔山追敵至利
州大戰長坡自午至暮不少挫敵棄所掠遁邊境
以安學士仇謙為賦塔山李將軍歌
趙忠遼陽人官廣寧右衛指揮僉事守鎮静堡正
統十四年敵圍堡甚急忠乘城力戰歸語其妻曰
若城破吾不苟活汝母子當自裁敵攻益急訛言
城陷妻女皆縊死攻圍凡兩晝夜以堡堅解去守
臣上忠全城功陞指揮同知賜金為妻女營葬表
其門曰忠節(忠節附載)
鄒溶南直隸盱𣅿人累陞錦州衛指揮同知調開
原備禦修城壘開河道展關廂創馬市俱有能聲
程信南直隸休寧人正統進士歴遼東左參政再
陞僉都御史巡撫遼東造戰車儲芻粟稽侵漁察
奸細號令一新時僉事朝鼎發都指揮夏霖四十
罪信奏之以與都御史寇深有隙深誣劾信不當
代奏及責陳狀又不輸罪下詔獄後釋為南京太
僕寺少卿卒於南京兵部尚書任諡襄毅
劉孜江西萬安人正統進士授御史巡按遼東景
泰初有建南遷議者孜馳奏乞斬言者以定人心
期滿當代朝議邊務方殷孜能懾服將吏復留一
歲
李善陜西隴州人正統進士巡按遼東太監韋郎
侵漁兵餉縱其下奪人妻孥聞善至遂屏息論劾
都督王鍇孫貴罷去豪右歛跡
滕昭河南汝州人天順時巡撫遼東經略要害申
飭將卒完城繕兵加意學校廣詢民瘼痛革奸貪
及還朝遼民遮道無不流涕
王崇之河南滑縣人天順進士知上海縣擢御史
時遼陽數有邊警戰備廢弛士卒饑寒崇之按遼
調劑振作切中機宜以不屈於太監汪直謫延安
府推官
莊鑑遼東人成化初襲定遼右衛指揮使驍勇有
膽決遇敵輒奮數有功官至都督同知
李秉山東曹縣人成化二年以左都御史提督遼
東軍務節用愛民恩威並濟斥遠烽火拔擢將材
劾鎮守中官及總兵失律罪出都指揮裴顯於獄
又舉指揮崔勝傅海等軍令肅清邊境乂安
鄧佐遼東人官定遼前衛指揮使儀表魁梧天資
剛勇善騎射有膽力提督軍務王翺薦之擢署都
指揮僉事成化三年春隨總兵施英按奉集堡遇
敵二千餘佐率五百騎為前鋒奮擊敗之追至蘇
珠埓峻山四壁復殺數人鼓戰而前敵併力鏖戰
久之有一校策馬西走衆遂潰惟餘五十騎佐悉
令下馬扼其歸路督戰益急右手拇指剔弦見骨
餘卒死傷略盡佐知不可為遂引佩刀自刎五十
人無一生還者報未至遼人遥見佐乘馬挾弓鼓
吹前導自東而回僚屬皆出迎竟不至佐家亦聞
鼓吹聲入門老少驚惶逆之竟不見事聞詔有司
立祠致祭(忠節附載)
胡珍里貫未詳成化四年任指揮使時摩囉歡犯
遼東珍奮勇突入戰殁于陣又三萬衛都指揮劉
旺與其子俱戰殁古城堡(忠節附載也國語摩囉歡眼圓睁原作毛里)
(孩今譯改)
常潤里貫未詳任定遼中衛指揮成化中遇寇于
平頂山與指揮劉璘耿秩高臣趙昂康繼宗俱力
戰死之(忠節附載)
彭誼廣東東莞人成化四年以右副都御史巡撫
遼東時鎮守中官横徵諸屬衛誼下令凡文牒不
經巡撫審定者所司毋輒行虐燄為息戶部檄所
司開黑山金場力奏罷之誼平居謙厚簡默臨事
毅然有斷鎮遼八年軍令振肅後四疏告歸
歐信里貫未詳世職金吾衛成化七年充總兵官
鎮守遼東累破扶餘三衛被奬言者謂信雖廉已
老請召還巡撫彭誼奏官軍耆老皆言信忠謹謀
勇累立戰功威振邊陲年雖六十騎射勝壯士乃
留鎮
馬文升河南鈞州人成化十二年以兵部右侍郎
提督遼東軍務巡撫陳鉞貪而校將士小過輒罰
馬馬價騰湧文升上邊計十五事因請禁之鉞於
是與文升有隙文升還部鉞以掩殺冒功激變帝
命文升往馳至鎮宣璽書慰撫無不聽撫者事方
定而鉞諂事中官汪直日夜譖文升直因誣奏文
升遂下詔獄謫戍重慶衛直敗復起為左副都御
史巡撫遼東凡三渡遼軍民聞其來皆鼓舞禁抑
中官總兵使不得朘削民生衆咸德之後擢官尚
書卒贈太師
強珍直隸滄州人成化初以御史巡按遼東初遼
東巡撫陳鉞啓釁召敵敵至務為欺蔽廵按王崇
之劾鉞鉞謀之汪直誣逮崇之下詔獄及直鉞用
兵方論功而敵大入匿不以聞鉞遂入為戶部尚
書珍往巡按請正鉞罪帝弗從未幾指揮王全等
誘殺諾延衛人珍發其狀直方自矜有大功聞珍
疏怒誣珍所核皆妄坐謫戍遼東居三年直敗復
官
王嵩河南汲縣人成化進士巡按遼東舉行朱文
公家禮喪禁佛事遂至成俗云
李貢南直隸蕪湖人成化進士巡撫遼東先是貢
巡遼有惠政及遼人聞其再至如望歲焉會劉瑾
惡之勒令致仕貢喜曰今日皇甫規得與黨人矣
李英其先盧龍人遷義州成化中為廣寧中屯衛
指揮歴左軍都督僉事充右參將分守錦義二城
講武恤士訓練之暇以書史自娛敦尚古禮建祠
宇謹祭祀一以朱子為法在任七年百度具舉
韓斌直隸順義人成化時為遼東協鎮展陽明臺
水閘嶺諸屯堡復於清河地方設立城堡置備禦
官操練防守建鴉鶻關以限内外遼界遂安
王銘錦州人成化中守備寧遠講武練軍重修二
城廟學甲辰有寇警銘率精騎捲甲直趨百餘里
遏其歸路盡獲所失人畜而還自是數年無犯境
者
許進河南靈寳人成化進士分巡遼東風裁凛然
中官屏息辨疑折獄人頌神明尋擢右僉都御史
巡撫大同身係天下安危善類賴之
王宗彝直隸束鹿人成化進士官戶部郎十六年
督理遼東糧儲屯種盡心緯畫勘斛斗慎出納官
民兩便府藏充實歴陞都察院僉都御史巡撫遼
東官至戶部尚書
左鈺直隸阜城人成化十九年巡撫遼東豪強歛
跡邊境敉寧
張鼐山東歴城人弘治十五年以右僉都御史巡
撫遼東時軍政久弛又許餘丁納貲助馳遞給冠
帶復其身邊人競援例避役鼐言不可因條上核
屯糧清隠占稽客戶減軍禆數事悉允行尋劾分
守中宫劉恭等貪虐罪築邊墻自山海關迄開原
靉陽凡千餘里遼撫自徐貫後歴張玉陳瑶韓重
四人多得罪去至鼐稱能正德初移撫宣府
馬中錫直隸故城人成化進士武宗時巡撫遼東
召還後朝廷遣使覈遼東芻糧使承劉瑾意謂腐
損過多歸咎中錫械繫遼東責償東人聞其至咸
願代輸中錫固謝之盡鬻田廬稱貸以完所著有
東田文集東田漫稿十四卷行世
張貫直隸蠡縣人成化進士歴陞按察使以忤劉
瑾謫官參議旋起右副都御史正德八年巡撫遼
東謹烽燧明斥堠兵馬芻粟城隍墪堡卒有成效
璽書褒之
韓璒直隸高陽人弘治進士分巡遼東時妖人李
真等作亂璒捕誅之邊境以寧
翟敬山西猗氏人弘治進士初授翰林檢討屢遷
遼陽行太僕寺少卿廉清勤慎歸時囊無餘錢帷
衣襆而已
張文明山西陽曲人正德進士官巡按遼東政尚
大體寬恤小民吏畏其威民懷其惠
劉成德山西蒲州人正德進士按遼東時修舉廢
墜奏開儒學貢舉置雅樂射禮親書聖賢牌位重
修學宫政績甚著
李承勛湖北嘉魚人正德中以右副都御史巡撫
遼東時邊備久弛開原尤甚士馬纔十二墻堡墩
臺傾圮殆盡將士依城塹自守承勛疏請修築會
世宗立發帑銀四十餘萬承勛命步將四人各一
軍守要害身負畚鍤先士卒凡為城塹各九萬一
千四百餘丈墩堡百八十有二招逋逃三千二百
人開屯田千五百頃又城中固鐵嶺蒲河撫順邊
防甚固又數陳軍民利病咸報可
許宗魯湖廣咸寧人正德進士嘉靖三十年巡撫
遼東歸民地之占於軍者遼人感其德
王舜漁南直隸常熟人正德進士歴官山東按察
司僉事興利除弊不遺餘力時國計告匱遼東軍
職俸食不得時給射利者於中行賂網利舜漁廉
得之即發其奸遼人頌之(謹按明時遼東隸山東省王舜漁雖未專任遼)
(東官職然其官山東按察時實有德政于遼故附載)
劉大謨河南儀封人正德進士巡按遼東嚴明端
正剔蠧除奸時鎮守太監貪殘無厭因大謨收其
左右繩以法乃賂近侍誣奏大謨逮詔獄遼士民
自遼陽抵山海哭留遮道不絶謫龍德典史尋遷
僉都御史巡撫山西政績著聞
許逵河南固始人正德進士以樂陵知縣平流賊
功超陞山東按察使僉事分巡遼海東寧道禮賢
愛民聽獄詳明尋陞江西按察使副使宸濠之變
不屈死之諡忠節
曾銑南直隸江都人嘉靖十四年巡按遼東時都
御史吕經苛急為政軍士遂叛銑按部至復州聞
變即還入城開諭禍福以安之是月丙申廣寧撫
順兵變銑各檄示撫安密授諸將以計謀擒渠魁
七月甲子銑行射禮文武畢至忽出袖中姓名分
令官卒捕之逾時縳八人至明日擒撫順為變者
七人計殺廣寧賊首擒十二人不假兵革三城肅
清遼人廟祀之
馬永直隸遷安人嘉靖十四年為遼東總兵官遼
東自軍變後首惡雖誅漏網者衆悍卒無所憚動
懷不逞廣寧卒佟伏張鑑等乘旱饑倡衆為亂諸
營憚永無敢應者伏等登樵樓鳴鼓大噪永率家
衆仰攻盡殱之永善用兵且廉潔卒於官遼人為
罷市立祠
王之誥湖北石首人嘉靖間以右僉都御史巡撫
遼東大興屯田每營墾田百五十頃役軍四百人
列上便宜八事行之
李淶直隸容城人嘉靖中為遼東副總兵居官公
廉無媺衣甘食禁所部毋苛歛一軍德之
殷尚質直隸天津衛人嘉靖中為遼東副總兵就
進充總兵官三十五年達喇蘇以十餘萬騎入廣
寧尚質禦之塔兒山殊死戰力屈而死贈少保左
都督諡忠敏(忠節附載作蒙古語達喇蘇黃酒也原打來孫今譯改)
閻懋官定遼右衛人嘉靖中為中路遊擊三十五
年達喇蘇以十餘萬騎入廣寧總兵殷尚質急率
懋官禦之塔兒山敵先突懋官營不為動乃馳攻
尚質懋官馳救遂戰死初懋官父振先為參將陣
亡懋官繼之世濟忠貞事聞贈都督同知廕子立
祠(忠節附載)
周斯盛陜西寧州人嘉靖進士巡按遼東時霪雨
盛禾湮沒軍民饑甚亟開倉賑給索庫得贖金併
可貸者萬餘兩訪素有積貯者量予之金俾出穀
平糴更疏請發帑賑濟全活甚衆土寇犯廣寧斯
盛身先士卒戰六晝夜卒安定之
賈冕廣寧衛人襲世職指揮尋舉武進士署都指
揮僉事為中路遊擊將軍嘉靖三十八年寇犯遼
陽南抵海州冕督軍往禦力戰死焉贈都督僉事
諡忠壯(忠節附載)
張鏊江西南昌人嘉靖進士生平清苦終始一節
任遼東苑馬卿比去遼東人為立生祠
王本固直隸邢臺人嘉靖進士以剛直忤嚴嵩嵩
每求所以中傷之會遼左饑奉命賑濟給米六萬
石以騾車運意謂緩不及事將加以罪本固奏一
半折銀濟遼陽遠地一半本色濟廣寧近地凡再
閱月而完遼左安焉
趙孔昭直隸邢臺人嘉靖進士為監察御史出按
遼東時遼將李錡不法倚仇鸞恣横人莫敢言孔
昭毅然劾之
馮顗山西高平人嘉靖時任遼陽僉事清操卓行
世所罕見凡歴數任止攜一僕而已
傅霖山西忻州人嘉靖進士任遼海兵備道二年
著有循績
楊行中直隸通州人嘉靖進士選授御史按遼東
巡撫吕經激遼陽兵變兵部請勦行中疏請榜示
諸城令亂者自相捕以贖罪上嘉納之事得寢
翟繡裳山西聞喜人嘉靖進士任兵部主事條陳
邊計多見舉行陞遼東東寧道有撫順守備以白
金貂皮行賄即揭正其罪墨吏震悚
李松直隸大城人嘉靖進士官至寧前道威惠並
施歴十二年晉秩至右都御史撫遼三年軍民悦
戴
黑春其先建州人世職廣寧指揮使以功進署都
指揮僉事歴遼陽副總兵嘉靖四十一年王果導
寇分入春禦之身自摶戰殺數十人敵棄資仗遁
詔進三秩頃之寇掠陽站堡春逆擊乘勢逐之陷
伏中寇知其驍將圍之數重春與把總田耕等力
戰二晝夜援師不至死之贈都督僉事諡忠壯(忠)
(節附載)
楊照字明遠前屯衛人都督鎮之孫嗣世職為前
屯衛指揮使嘉靖中以功累遷遼東總兵官屢立
戰功嚴嵩怒照不輸賄解職嵩敗朝廷以宿望起
之四十二年蒙古深入金海諸衛總兵官吳瑛不
能禦詔罷瑛以照代其秋又聚衆廣寧塞外謀大
入照率諸將由鎮夷堡分道掩之夜失道去塞六
十里遂為敵所困力戰中矢死照忠勇負氣撫士
有恩嘗涅盡忠報國四字於背誓以死自效起官
數月間屢戰皆捷竟殞於陣贈少保左都督諡忠
壯(忠節附載)
線補衮寧遠衛人世職衛指揮歴官進寧遠參將
嘉靖四十四年敵攻小團山補衮擊却之追至黃
土臺敵大至圍之數重補衮與遊擊楊維藩鏖戰
良久補衮手殺數人面中二矢鏃出腦後突圍還
營數日而殞詔贈都督僉事(忠節附載)
楊維藩照叔父結髮從父在行間屢效首功積官
指揮僉事擢廣寧鎮武營遊擊痛照陣亾誓滅敵
雪恥嘉靖四十四年蒙古萬餘騎攻鎮武維藩兵
不滿千迎之於境内蓮子湖臺與衆誓曰此死地
也血戰或生遂進戰殺敵幾半手刃數十人力竭
死之詔贈都督僉事與線補衮並立祠祭祀子襲
職贈三秩(忠節附載)
王治道錦州衛人嘉靖間由世廕歴薊州參捋四
十四年擢遼東副總兵進署都督僉事充總兵官
隆慶初以屢立戰功進署都督同知時遼土荒殘
武備積廢治道與巡撫魏學曾修築沿邊堡自廣
寧迄瀋陽隆慶四年實該巴雅呼等犯錦州大勝
堡治道與參將郎得功上馬追逐獨十餘騎從時
敵伏兵齊家山治道等誤入其中殊死戰敵稍却
知無援遂圍之矢盡奮勇奪圍出馬忽蹶敵攅射
之遂死事聞贈少保左都督諡忠愍立祠賜祭(忠節)
(附載愛實該巴雅呼原作辛卜言兀今譯改)
郎得功廣寧衛人世職指揮僉事進參將與總兵
王治道同時戰死贈都督同知得功父傑禦敵花
兒營力戰死二弟賓寶諸子得臣得君得恩及羣
從數人皆戰死其妻並守節不嫁得功復死王事
時論多之(忠節附載)
魏學曾陜西涇陽人嘉靖進士四十五年巡撫遼
東時有叛卒黃勇不能得學曾以計擒之邊境遂
安
張學顔直隸肥鄉人嘉靖進士隆慶五年擢右僉
都御史巡撫遼東破土蠻卓山進右副都御史神
宗元年移築險山六堡于寬甸工役始興王果來
侵學顔撫定王烏塔諸部工乃無撓三年而畢以
討果功加兵部左侍郎學顔撫遼八年陳戰守機
宜十策後父母喪皆廬墓有白雀來巢之異(蒙古語王)
(烏塔烟也原作王兀堂今譯改)
宋應昌浙江仁和人嘉靖進士神宗壬辰日本關
白舉二十六島之衆突入朝鮮國王李昖走竄義
州八道三韓殘破幾盡聲言内犯京師戒嚴詔拜
應昌兵部右侍郎經略薊遼等處防海禦倭時經
略創設提督大將軍李如松尚羈寧夏兵食皆缺
詔書督促部署出關應昌即誓衆蹈冰渡江明年
春正月兵薄平壤門其三門外布蒺藜火器齊發
毒煙蔽空官軍攀附而上倭將平行長遁回王京
應昌知王京城南有龍山倉朝鮮糧儲所在夜令
死士以火箭燒之倭兵食無資乃棄王京遁去連
追敗之朝鮮遂寧
萬世德山西偏頭關人隆慶進士才智膽略過人
時倭犯朝鮮世德以邊才進秩巡撫都察院御史
經理朝鮮遂集將士謀大舉命董一元等統精兵
直逼釡山大有斬獲焚倭船七百餘隻招回朝鮮
難民五千六百餘口捷聞特命總督薊遼尋遷右
都御史兼兵部右侍郎總督如故世德在薊遼惟
以息事寧人為務寬大簡静以疾卒於官
梁夢龍直隸真定人神宗六年總制薊遼首除鎮
軍疾苦簡軍實修馬政築城壘烽堠慎擇將領以
功蔭子錦衣衛千戶
李化龍直隸長垣人神宗二十二年擢右僉都御
史巡撫遼東受事甫兩月巴圖爾與巴雅爾等寇
鎮武又約土蠻子布延台吉犯右屯化龍與總兵
董一元定計先擊巴圖爾敗之各解去邊塞讋服
(蒙古語巴圖爾勇也原作把都爾巴雅爾喜也原作排押兒令俱譯改)
董一元宣府衛人眀神宗時充遼東總兵官二十
二年巴圖爾等入寇一元與總督李化龍用計遣
副將馳右屯禦西部親將大軍匿鎮武外為空營
待之寇騎深入笑以為怯官軍忽從中起奮呼䧟
陣寇大奔逐北七十餘里至白沙堝斬獲無筭巴
雅爾中矢死諸部奪氣捷聞進左都督後又提健
卒踏冰渡河扺其巢多斬獲巴圖爾死餘衆散亂
諸部悉遠遁以功進世廕二秩
馮時泰山西汾州人神宗時任廣寧道兵備參議
守正不阿築大定老軍臺堡數十處區畫有方及
邊隅告警主帥失機時泰奉旨勘實有忤當事遂
被逮遼民無不稱冤欲詣闕聲冤總督顧養謙止
之疏為時泰申雪宰相趙志臯等亦交章力争竟
不白
劉英南直隸崇明人性孝友簡静寡言不事矯飾
由廣寧指揮使累功陞都指揮使管遼東都司事
歴任既久廉能益著後以年老休致遼人攀轅留
之
麻貴山西大同右衛人神宗二十五年任備倭總
兵數戰有功進右都督予世廕三十八年鎮遼東
明年沿邊有蒙古以三萬騎入掠穆家堡貴禦之
敗去夏貴引病乞罷詔乘傳歸貴果毅驍捷善用
兵一時稱為良將
李植山西大同人神宗二十六年巡撫遼東墾土
積粟得四萬畆歲獲糧萬石戶部推其法于九邊
熊廷弼湖廣江夏人神宗三十六年巡按遼東杜
饋遺核軍實時巡撫趙楫等棄寬甸新疆徙編民
六萬家於内地廷弼勘得棄地驅民狀劾二人罪
歲大旱廷弼行部金州禱城隍神約七日雨不雨
毁其廟及廣寧踰三日大書白牌封劍付使往斬
之未至風雷大作雨如注遼人以為至誠感神天
啓時為御史馮三元等劾罷去任遼士民莫不垂
泣後以廣寧失守論誅
本朝乾隆四十八年特奉
恩旨錄其裔孫泗先授教諭
張承蔭陜西榆林衛人官遼東總兵官神宗四十
六年
大兵破撫關承蔭赴援力戰死同時戰殁者廣寧副總
兵頗廷相參將蒲世芳遊擊梁汝貴千總王命印
本朝乾隆四十一年
賜張承蔭諡忠烈頗廷相蒲世芳梁汝貴俱諡烈愍王
命印諡節愍(忠節附載)
鄒儲賢里貫未詳官廣平副總兵官神宗四十六
年
大兵圍清河城儲賢固守率親丁戰於城南死之又廣
寧參將張沛同時殉節
本朝乾隆四十一年
賜鄒儲賢張沛俱諡烈愍(忠節附載)
潘宗顔直隸保安衛人神宗時以戶部郎中督餉
遼東擢開原兵備僉事四十六年總兵官馬林將
出師宗顔上書經略楊鎬曰林庸懦不足當一面
乞易他將以林為繼不然必敗鎬不從命宗顔監
林軍出三岔口營稗子峪夜聞杜松敗林軍遂譁
及旦
大兵大至林恐甚一戰而敗策馬先奔宗顔殿後奮呼衝
擊膽氣彌厲自辰至午力不支與遊擊竇永澄守
備江萬春贊理通判董爾礪等皆死焉事聞贈宗
顔大理卿諡節愍立祠奉祀
本朝乾隆四十一年
賜竇永澄江萬春董爾礪俱諡節愍(忠節附載)
劉綎江西南昌人父顯官都督屢積軍功綎勇敢
有父風以蔭累官至總兵官于諸軍中最驍勇歴
平九絲蠻緬甸羅雄朝鮮倭播州建昌諸寇大小
數百戰威名甚著神宗四十七年四路出師綎出
寬甸進棟鄂路縱兵圍數重焚栅寨時綎不知杜
松軍覆深入三百里復整衆進引軍登阿布達哩
岡與
大兵遇將布陣
大兵登岡出其上别以一軍趨綎軍西岡時岡上
大兵自高馳下奮擊綎軍殊死戰而趨西岡者復從旁
夾擊綎軍不能支
大兵乘勢追擊與綎後隊兩營遇綎倉卒不及陣遂力
戰死養子劉招孫最驍勇突圍手格殺數人亦死
士卒無脱者天啓初贈少保同時戰死者遊擊喬一琦
本朝乾隆四十一年
賜劉綎專諡忠壯喬一琦諡忠烈(忠節附載)
杜松南直隸崑山人幼有膽智勇健絶倫從軍累
功至總兵官神宗四十七年四路出師撫順地最
衝松率兵突出趨薩爾滸谷口時
大兵方築城界藩防衛夫役兵僅四百人聞松至選精
伏谷口俟松軍過半尾擊至界藩渡口與築城夫
役合據界藩山之吉林崖松結營薩爾滸山而自
引軍圍吉林崖
大兵以右翼二旗兵與左四旗先攻薩爾滸山破之復
以右翼二旗兵與助夫役之兵渡河夾擊松軍之
在界藩圍吉林崖者悉殱焉松力戰没于陣同時
戰死者總兵官趙夢麟王宣又遊擊龔念遂李希
泌隨杜松等遇
大兵於斡琿鄂謨地力戰俱殁
本朝乾隆四十一年
賜杜松龔念遂李希泌俱諡忠烈趙夢麟王宣俱諡烈
愍(忠節附載)
馬林直隸蔚州人官遼東總兵都督僉事神宗四
十七年遇
大兵于尚間崖戰敗還守開原及城破死之子燃亦戰
殁又遼東副總兵于化龍參將高貞遊擊于守志
守備何懋官經歴張竒策俱從馬林守開原城破
死之
本朝乾隆四十一年
賜馬林諡忠烈于化龍等俱諡烈愍張竒策入祀忠節
祠(忠節附載)
陳輔堯南直隸揚州人為永平同知以轉餉出關
駐瀋陽天啓元年瀋陽破輔堯方奉命印烙左右
以無守土責勸之去輔堯曰孰非封疆臣何為去
望闕拜拔刀自刎贈按察使僉事城破時戰死者
參將夏國卿張綱同知陳栢
本朝乾隆四十一年
賜陳輔堯諡烈愍夏國卿張綱陳栢俱諡節愍(忠節附載)
賀世賢陜西榆林衛人神宗時為瀋陽遊擊擢義
州參將四十六年清河破世賢駐靉陽聞變疾馳
出塞救援天啓元年
大兵薄瀋陽世賢悉力守城法甚具復出城逆擊乘銳
輕進倏精騎四合世賢身中十四矢城中降丁叛
斷城外弔橋或勸之走遼陽世賢曰吾為大將不
能存城何面目見經略已而圍急世賢揮鐵鞭格
鬭殺數人中矢墜馬死又尤世功亦榆林人官副
總兵與世賢同守瀋陽聞世賢戰敗引兵出援力
戰死之
本朝乾隆四十一年
賜賀世賢諡忠烈尤世功諡烈愍(忠節附載)
段展陜西涇陽人為自在州知州駐瀋陽天啓元
年日暈異常展牒袁應泰言天象示警宜豫防踰
月而瀋陽破展死之
本朝乾隆四十一年
賜諡節愍(忠節附載)
童仲揆南直隸人為援遼副總兵時經略袁應泰
招納蒙古數萬人仲揆力諫不聽天啟元年瀋陽
破仲揆等督川兵赴援營于渾河橋南
大兵薄其營力戰死焉自遼左用兵將士望風奔潰獨
仲揆等以萬餘人當之力屈而覆時咸壯之
本朝乾隆四十一年
賜諡烈愍(忠節附載)
張名世浙江山隂人天啟元年與援遼總兵官陳
策聞世賢世功戰殁統兵援瀋陽遇
大兵於渾河力戰死之宣撫使石砫都司僉書秦邦屏
亦以赴援戰死又副總兵戚金參將吳文傑遊擊
周敦吉都司袁見龍鄧起龍守備雷安民俱死於
渾河之戰
本朝乾隆四十一年
賜諡烈愍(忠節附載)
袁應泰陜西鳳翔人官遼東經略兵部侍郎精敏
強毅而短于用兵天啟元年
大兵破遼陽民皆迎降應泰居城樓知事不濟佩劔印
自縊死其僕唐世明大慟縱火焚樓俱死又援遼
總兵官楊宗業提兵赴援父子俱死
本朝乾隆四十一年
賜袁應泰諡忠節楊宗業諡忠烈(楊宗業一作仲業忠節附載)
高邦佐山西襄陵人天啟元年遼陽破以邦佐為
布政司參政分守廣寧邦佐知邊事不可為乞歸
方報允而王化貞棄廣寧逃衆謂邦佐既請告可
入關邦佐叱之曰吾一日未去則一日封疆臣也
夜作書訣母策騎趨右屯謁熊廷弼言城中雖亂
外間未知亟提兵入城斬一二人人心自定公即
不行請授邦佐兵赴難廷弼不聽偕化貞並走邦
佐仰天歎泣曰經略巡撫皆逃事去矣松山吾守
地當死此遂西向拜闕復拜母解印綬自經官舍
僕高永曰主人死安可無從者亦自經于側事聞
再贈太僕卿同時顧頤以分守遼海道右參政分
守遼陽城破力屈自經贈太僕少卿
本朝乾隆四十一年
賜高邦佐顧頤俱諡節愍(忠節附載)
何廷魁威遠衛人天啓元年以副使分巡遼陽
大兵渡濠廷魁請乘半濟急擊俄薄城圍未合又請盡
銳出擊袁應泰不從遼陽破廷魁懷印率其妾高
氏金氏投井死婢僕從死者六人都司徐國全亦
自經公署事聞贈廷魁大理卿諡忠節又總兵官
梁仲善副總兵朱萬良俱殁於陣
本朝乾隆四十一年
賜梁仲善朱萬良俱諡烈愍徐國全諡節愍(忠節附載)
張神武本姓陳江西新建人坐事論死天啓初薦
起征援遼左率親丁二百餘人疾馳至廣寧遼陽
已失巡撫薜國用留之不可曰奉命援遼陽非守
廣寧也曰遼陽没矣若何之曰將以死難遂獨率
所部渡河扺首山去遼陽十七里而軍將士不食
已一日遇
大兵奮呼迎拒孤軍無援所部俱戰死
本朝乾隆四十一年
賜諡節愍
張銓山西沁水人天啟初以御史出按遼東遼陽
圍急軍潰經略袁應泰令銓保河西以圖再舉銓
不從堅守三日城破被執不屈遂自縊
本朝乾隆四十一年
賜諡烈愍(忠節附載)
崔儒秀陜西陜州人天啟元年為開原兵備僉事
時開原已失儒秀募壯士攜家辭墓而行經略袁
應泰以兵馬甲仗不足恃為憂儒秀曰恃人之必
死之心耳遼陽被圍分守東城矢集如雨不少却
會兵潰儒秀痛哭戎服北向拜自經事聞贈大理
卿賜祠曰愍忠時經歴朱櫻亦殉難
本朝乾隆四十一年
賜崔儒秀諡節愍朱櫻入祀忠節祠(忠節附載)
袁崇煥廣東東莞人天啟二年駐守關内安置遼
人之失業者常夜行荆棘虎豹中時十三山難民
十餘萬久困不得出崇煥將五千兵駐寧遠以壯
聲援别遣驍將救之三年督修寧遠城工成為關
外重鎮崇煥在職勤慎善撫將士由是流移駢集
商旅輻輳遠近望為樂土
本朝乾隆四十八年特奉
恩旨錄其裔孫袁炳授縣丞
羅一貫甘州衛人官副總兵守西平堡時遼陽已
破西平為要衝天啟二年
大兵破西平堡一貫率三千人與都司陳尚仁王崇信
悉力守禦一貫目中矢石火藥俱盡向北拜曰臣
力竭矣遂自剄尚仁等俱死焉
本朝乾隆四十一年
賜羅一貫諡忠烈陳尚仁王崇信俱諡節愍(忠節附載)
劉渠直隸保定人官鎮武總兵官都指揮使天啟
二年領兵援西平遇
大兵於平洋橋力戰死之又閭陽總兵官西寧世襲土
司祁秉忠副將劉徵參將黑雲鶴同時殉難
本朝乾隆四十一年俱
賜諡烈愍(忠節附載)
麻承宗山西右玉人官遼東副總兵天啟二年與
大兵戰於沙嶺敗死
本朝乾隆四十一年
賜諡烈愍(忠節附載)
魯之申里貫未詳官前鋒副將天啟五年遇
大兵於耀州與參將李承先同戰死
本朝乾隆四十一年俱
賜諡烈愍(忠節附載)
金冠里貫未詳官參將天啟六年
大兵略覺華島冠死之
本朝乾隆四十一年
賜諡節愍(忠節附載)
金啟倧浙江義烏人起小吏勤敏有志略天啟六
年
大兵攻寧遠啟倧以燃礮死
本朝乾隆四十一年
賜諡節愍(忠節附載)
張春陜西同州人官右副都御史勵操行善談兵
崇禎四年
大兵攻大凌河新城時春在永平監吳襄等軍馳救兵
敗被執令薙髮不從居古廟服故衣冠不失臣節
而死妻翟氏聞之絶食六日自縊死又副將張吉
甫滿庫王之敬
大兵攻錦州吉甫等兵敗戰歿于陣
本朝乾隆四十一年
賜張春諡節愍張吉甫滿庫王之敬俱諡烈愍(忠載附載)
何可綱遼東人天啟中為守備典袁崇煥寧遠道
中軍廉勇善撫士卒以功累遷署寧遠副將事崇
禎元年崇煥再出鎮仍以可綱為中軍請令可綱
專防寧遠且言可綱仁而有勇不破公錢不納私
餽敝衣糲食不異士卒事至善謀其才不在臣下
臣向所建豎實可綱力詔加都督僉事進右都督
三年永平灤州失守可綱連戰有功尋復永平加
太子太保已而錦州被圍督諸將赴救與祖大壽
監築城大凌河工甫竣
大兵十萬攻之可綱堅守不下糧絶援盡大壽及諸將
皆欲降獨可綱不從大壽令二人掖出城外殺之
可綱顔色不變亦不出一言含笑而死
本朝乾隆四十一年
賜諡忠節(忠節附載)
黃龍江西南昌人初以小校從復錦州累官至參
將崇禎三年從復灤州功第一遷副總兵時登菜
巡撫請龍鎮東江充總兵官從之龍至皮島部將
反䧟登州龍急遣將撫定諸島誅叛黨焚賊舟擊
走賊渠高成友移鎮旅順口大治兵仗賊拘龍母
及妻子以脅之龍不顧賊來攻復禦之斬賊魁十
六人奪還婦女無算諸島皆賴以安集六年
大兵攻旅順龍被圍力戰不勝自刎死贈左都督又遊
擊李維鸞自焚其家屬力戰死同時戰死者項祚
臨樊化龍張大禄尚可義
本朝乾隆四十一年
賜黃龍諡忠烈李維鸞諡烈愍項祚臨等祀忠節祠(忠節)
(附載)
沈世魁遼東人官東江總兵官都督僉事守旅順
口崇禎十年
大兵破皮島力戰死之又金日觀浙江浦江人官協鎮
東江總兵左都督與
大兵相持七晝夜力不支戰死副總兵楚繼功亦殁于陣
本朝乾隆四十一年
賜諡烈愍(忠節附載)
金國鳳直隸宣府人素懷忠勇有捍禦才崇禎十
二年
大兵攻松山塔山連山諸城時國鳳兵僅三千分兵悉
力拒守終不下閱四旬圍解擢寧遠總兵官是年
十月
大兵復攻寧遠國鳳憤將士恇怯率親丁數十人出據
北山岡鏖戰移時矢盡力竭與二子俱死
本朝乾隆四十一年
賜諡忠烈(忠節附載)
楊振義州衛人世職本衛指揮使天啟初河東失
守歸路梗其母自縊振偕父及弟晝夜兼行渡鴨
綠江抵朝鮮入皮島為守禦千總崇禎時以功累
擢副總兵十二年松山被圍巡撫議救援諸將莫
敢前振獨請往至吕翁山遇伏全軍盡殁振被執
令至松山說降未至城里許南向坐於地命從官
李禄告城中人曰諸將援軍即至城中人聞之益
堅守振禄皆被誅
本朝乾隆四十一年
賜諡烈愍(忠節附載)
楊國柱義州衛人精騎射以功佩將軍印崇禎十
四年為援遼總兵官引兵救錦州先至松山䧟伏
中
大兵四面呼降國柱太息語其下曰此吾兄子昔年殉
難處也吾獨為降將軍乎突圍中矢墜馬死
本朝乾隆四十一年
賜諡烈愍(忠節附載)
邱民仰陜西渭南人始為縣令有治政後擢巡撫
遼東崇禎十四年
大兵圍祖大壽于錦州民仰轉餉寧遠偕洪承疇進至
松山為聲援八月五將皆潰
大兵遂進圍松山民仰誓以死守十五年二月圍急援
絶城破被執民仰死之
本朝乾隆四十一年
賜諡忠節(忠節附載)
曹變蛟山西大同人文詔從子也才勇冠時初隸
文詔軍中破山西湖廣陜西四川諸流寇大小數
十戰斬馘無算積功最多賊咸畏大小曹將軍歴
官至援遼總兵崇禎十四年從洪承疇以十三萬
衆救錦州時錦州圍急變蛟營松山北乳峰山列
七營於兩山間環以長壕及戰軍保松山
大兵圍之明年二月副將夏成德為内應松山遂破被
執不屈死之
本朝乾隆四十一年
賜諡忠烈(忠節附載)
王廷臣沙河所人官遼東都督同知崇禎十五年
大兵破松山被執不屈死之又副總兵江翥饒勲兵備
道張斗姚恭王之楨監紀同知袁國楝俱同時殉
節
本朝乾隆四十一年
賜王廷臣諡忠節袁國棟諡烈愍江翥饒勲張斗姚恭
王之楨俱諡節愍(忠節附載)
朱文德義州衛人後家錦州崇禎初積戰功官遼
東松山副將因忤監視中官高起潛斥罷十一年
起原官及城被圍文德領前鋒拒守甚力城破不
屈死
本朝乾隆四十一年
賜諡烈愍(忠節附載)
李輔明遼東人累官副總兵崇禎初從祖寬南伐
連破流賊于嵩縣海州確山明年追破流賊於滁
州加都督僉事擢山西總兵官被劾罷洪承疇出
關使從征既而楊國柱戰殁遂代為援遼搃兵十
六年冬
大兵薄寧遠輔明馳援力戰殁于陣
本朝乾隆四十一年
賜諡烈愍(忠節附載)
楊倫前屯衛副總兵以拒守陣亡又前屯衛總兵
李鳴鳳前屯衛副總兵羅文耀寧遠總兵王定宸
俱遼東人皆攖城拒守城破死之又自在州知州
周繼謨朔平右衛人同時殉節
本朝乾隆四十一年
賜楊倫諡烈愍李鳴鳳羅文耀王定宸周繼謨俱諡節
愍(忠節附載)
(臣)等謹按明季殉節諸臣其死事遼東者或守城
致命或臨陣捐軀以至俘擒駢僇視死如歸當時
王旅徂征宣昭義問凡抗我顔行者自當悉從獮薙以明
順逆顧其冒鏑攖鋒身膏原野藎誠亮節終始不
渝恭遇我
皇上聖仁公溥覃被無私軫念忠貞發揚潜德
特命廷臣稽蒐史乘裦輯諸臣姓名考其生平志行定
專諡通諡之例悉予易名譔勝朝殉節諸臣錄宣
示頒行並
御製詩篇冠諸簡首俾忠節之氣久而益伸近復
敕查熊廷弼袁崇煥後裔
加恩錄用表式孤忠(臣)等伏考前史所載累朝代嬗之
際從未有故國遺忠得邀易名之典者今迺
綸言特沛兩字褒榮使勝國遺臣咸得邀恩泉壤是
聖世旌揚之渥典實為曠古未逢之盛(臣)等奉
敕纂輯
盛京通志詳查史傳其死事遼東諸臣俱附載名宦
門其係遼人而臨難捐生成仁取義者俱列入忠
節門謹將
錫諡之由附識卷端俾知崇奬忠貞益以風勵臣節
聖人植紀扶綱大公至正之心天下萬世莫不共仰焉
欽定盛京通志卷五十六
