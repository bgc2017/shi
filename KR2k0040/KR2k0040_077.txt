欽定盛京通志卷七十三
國朝人物(九)
鑲黃旗滿洲
欽定四庫全書
欽定盛京通志卷七十三
國朝人物(九)
鑲紅旗滿洲
博爾晉世居完顔以地為氏
太祖時來歸任佐領隸鑲紅旗滿洲尋以侍衛從征富勒
嘉齊挾族弟錫喇布與哈達錫特庫戰錫喇布中
兩矢博爾晉拔其矢還射錫特庫殪之天命六年
命董築薩爾滸城工竣從大軍攻瀋陽擊敗明總兵賀世
賢陳策軍既下其城進攻遼陽明總兵李懷信侯
世禄蔡國柱姜弼童仲揆等率衆五萬陣于城東
南五里與我左翼兵戰方酣城中兵復自西門出
援博爾晉方偵敵城西遂合兩紅旗兵奮擊明兵
退入城争門相蹂踐死者枕籍及左翼兵大捷乘
勝薄城下緣雲梯登城博爾晉麾衆畢登又下之
分兵攻沙嶺擊敗廣寧援軍八年以參領征扎嚕
特貝勒昂安進兵額爾格埒搗其巢昂安挽牛車
挈妻子遁追及之昂安殊死戰格殺之車下俘獲
甚衆凱旋十年擢副都統東征瑚爾哈部降五百
戶以歸
太祖勞之渾河尋與理事十大臣之列
太宗即位擢都統天聰元年大軍圍錦州距城西二里而
營明寧遠兵來援會博爾晉自瀋陽率兵至擊敗
之追殱之寧遠城下累功授一等男爵尋卒康熙
三年追諡忠直長子夲托輝官佐領兼都察院理
事官苐四子特津以戰績知名天聰中授騎都尉
崇德五年從鄭親王濟爾哈朗屯田義州多羅特
部蒙古素班岱來歸以兵迎其孥于杏山西五里
臺明總兵祖大壽吳三桂劉周智踞杏山邀戰擊
敗之六年從圍松山攻寧遠並有功順治元年從
入關以步卒敗李自成于望都明年任兵部理事
官三年從肅親王豪格西征張獻忠敗賊將胡敬
德于三水高汝礪于禮縣進𠞰獻忠于西充平之
又敗其黨楊正于馬湖六年大同總兵姜瓖以衛
城叛由絳州侵及夀陽特津率兵往𠞰斬級千餘
連敗之阻馬得勝二路移師次汾州賊七千夜犯
兩紅旗營特津擊走之遂𠞰賊于平遥遼州榆社
次第就平七年擢兵部侍郎兼副都統十二年再
擢都統列議政大臣十五年從信郡王多尼平貴
州雲南前後敘功洊晉爵至二等男康熙十一年
卒
予祭葬諡襄壯
哈哈納姓那木都魯隸鑲紅旗滿洲
太祖時以佐領從征烏拉身中數創猶力戰尋將所部兵
戍賽明吉未至聞其渠率衆叛兼程疾進斬三百
餘級收男婦五百餘人而還天命四年經略楊鎬
合四路兵來犯戰於界藩尚間崖及阿布達哩岡
大破之遂取開原鐵嶺二城哈哈納俱在事有功
從征遼陽斷其援兵分攻沙嶺城敗廣寧兵之赴
救者
太宗即位列十六大臣任副都統天聰八年略錦州進征
寧遠所乘馬仆於陣徒步戰益力不少卻修繕海
州城明人來撓我版築擊走之尋援耀州釋其圍
追敗明兵于渾河崇德元年從入長城攻克昌平
涿州二城未幾以創發致仕
布顔岱姓博爾濟吉特初為烏魯特貝子天命中
率所部自錫拉塔喇來歸尚主為額駙予二等輕
車都尉世職隸滿洲鑲紅旗十一年從攻寧遠未
下分兵取覺華島殱其衆焚所積芻糧而還天聰
元年從征朝鮮三年從入龍井關克大安口取遵
化薄燕京四戰皆捷循海子而南趨良鄉下其城
還軍至盧溝橋明副將申甫結車營以拒布顔岱
麾七騎直前蹂其營大軍繞營後縱擊之御車者
惶懼不能轉殱戮殆盡明年春移駐遵化屢卻敵
五年授禮部承政兼副都統從圍大凌河城明兵
出城戰身被創戰益厲陣斬其驍將一人六年從
略宣府大同西抵察哈爾招降其部衆時察哈爾
汗林丹竄走土默特其部衆多潰散八年偕侍衛
星訥等復往招之取道哈瑪爾嶺進次錫喇穆倫
降其戶百餘其宰桑方率衆來歸遇諸道遂攜以
還是年敘功晉爵三等男九年擢都統崇德元年
從武英郡王阿濟格征明克昌平安州等城既凱
旋坐旋軍不整並縱其軍校出掠罷都統降世職
為一等輕車都尉順治元年復為前鋒參領從入
關敗流賊李自成再敗之望都從豫親王多鐸擊
賊潼關並有功明年加一雲騎尉四月從征江南
戰于黃河濱所乘馬蹶身中數創猶策馬直前發
矢殪敵尋以創發卒於軍年六十有一
庫爾禪姓鈕祜禄隸鑲紅旗滿洲父索塔蘭尚公
主為額駙生子四庫爾禪其次子也自幼育於
宫禁性穎悟好學比長給事文館兼任為佐領天命
四年如喀爾喀五部莅盟九年使科爾沁部還報
稱
旨授騎都尉世職天聰元年征朝鮮其王李悰遁走海島
太宗不欲究武遣庫爾禪往諭降之朝鮮讋服立要誓乞
輸歲幣如約三年
命同在廷諸臣編緝國史尋從征明薄燕京明年還軍取
灤州有功五年朝鮮入貢愆期
遣庫爾禪賚諭責悰悰惶恐報謝庫爾禪通習漢文與達
海齊名並
賜號巴克什屢出奉使能得其要領六年
遣諭明邊臣釋兵以休養百姓還報逾期又嘗以百口保
降將劉興祚至是興祚叛去庫爾禪下吏論死順
治元年
世祖追念前勞擢其子瑪拉為戶部郎中
庫拜庫爾禪之弟也天命三年從取撫順明總兵
張承廕以兵來援擊走之六年從取瀋陽遼陽以
功授騎都尉世職天聰五年從征瓦爾喀部裹創
力戰攻克其一屯尋授吏部參政八年從征黑龍
江諸部俘獲無算諭降瑚爾哈部人遷之來歸前
後敘功晉世職至二等輕車都尉崇德三年改吏
部理事官五年卒
巴奇蘭姓納喇隸鑲紅旗滿洲少從征伐積功授
三等輕車都尉世職天命十一年從攻寧遠未下
分兵攻覺華島破之尋與十六大臣之列天聰三
年從征明薄燕京戰永定門外大捷七年以步軍
統領從攻旅順口與薩穆什喀駕輕舸先進明將
黃龍陳兵拒於岸巴奇蘭冒矢石登岸面中創及
於肩脇戰益厲龍斂兵退守城我軍進圍之巴奇
蘭號於軍曰孰能超躍先登者於是葉赫珠瑪喇
永順躍而登巴奇蘭率兵繼之明兵殊死拒城上
我兵有欲下者巴奇蘭復號于軍曰殺敵人矣又
曰敵走矣我兵益奮而前克其城八年以副都統
將兵征瑚爾哈諸部盡收其地俘獲人畜無算凱
旋悉以俘獲賜之已而旅順口被創潰遂卒贈爵
一等男予世襲
葉臣姓完顔隸鑲紅旗滿洲初從
太祖敗蒙古兵于鐵嶺遂以驍勇知名天命六年從克遼
陽授三等輕車都尉世職
太宗即位設理事十六大臣葉臣與焉天聰元年從征朝
鮮以八十人先驅過明邊境獲其哨卒殱之既抵
朝鮮薄義州城先登進二等輕車都尉尋蒙古降
人遁叛葉臣追斬其酋悉縳其從行者以還功最
晉爵三等男四年從攻永平城守者方燃礟以拒
火未及發葉臣已躍登城遂破之晉三等子五年
任都統從攻大凌河明將祖大夀勒兵出戰連敗
之城下七年從取旅順八年入明邊徇得勝堡略
大同以西至于黃河擊破朔州騎兵崇德元年從
征明越燕京而南别將兵克安州寶坻縣是年再
征朝鮮入其國都俘獲多二年偕都統阿山攻皮
島斬其守將沈世奎敘功晉一等子四年復入明
邊道出太平寨克青山關七年駐防錦州順治元
年督兵征山西𠞰平偽伯陳永福招降諸將吏撫
輯居民山西悉定還軍平定州土賊是役也凡下
府九州二十七縣一百四十一二年偕勒克德渾
討武昌餘寇平之五年卒
永順姓棟鄂隸鑲紅旗滿洲先世居瓦爾喀
太祖時偕其從兄阿蘭珠來歸阿蘭珠為十大臣之冠從
征烏拉殁于陣别見忠節傳永順素英銳每攻戰
輒為軍鋒天聰三年從克遵化明年還軍取永平
明兵敗入昌黎以敖漢巴林諸部兵攻其城久不
下乃
命永順往助之有功授二等輕車都尉予世襲尋以事革
七年從貝勒岳託以舟師攻旅順口明將黃龍悉
力以拒初陳兵拒于厓繼又斂兵拒於城城守具
甚備我軍奮勇攻之乃拔及論功先登厓者巴奇
蘭薩穆什喀第一先登城者永順葉赫珠瑪喇第
一身皆被數創永順自是益名驍將復世職如故
八年從征薩哈連烏拉獲丁壯五百以還崇德二
年從克皮島四年從征索倫師旋薩哈連烏拉復
結烏魯蘇酋博穆博果爾合兵六千邀於路永順
與索海設伏擊敗之加一等輕車都尉六年從圍
錦州别將兵扼要隘遏其奔潰所斬獲甚衆順治
初洊晉爵二等男累官至都統卒弟喀爾瑚從圍
松山城以力戰死亦見忠節傳從子和托事
太宗為副都統屢從征伐有功順治元年從定燕京尋率
寧遠兵討山東流賊時流賊趙應元者詐降入青
州據其城叛和託設計擒斬應元復青州二年敘
功授騎都尉世職明年加三等輕車都尉擢吏部
侍郎兼副都統如故卒於官
康喀勒姓納喇輝發貝勒旺吉努之孫也
太祖時來歸隸滿洲鑲紅旗授佐領天聰六年從征察哈
爾其汗林丹驚竄部人皆流散八年分遣諸臣招
降之康喀勒與岱青塔布囊等以兵詣錫爾哈錫
伯圖所降甚衆予騎都尉世職崇德三年兼授刑
部理事官五年擢副都統六年從圍錦州松山二
城七年二城皆下復從克塔山城順治元年從入
關擊流賊李自成以功加雲騎尉尋從豫親王多
鐸征江南偕都統準塔先驅抵徐州水陸並進師
次清河明總兵劉澤清遣部將馬化豹張思義等
以戰艦千餘拒戰淮黃口康喀勒發礟毀其艦河
流頓為之赤遂分兵襲澤清澤清遁乘勝下淮安
進擊明總漕田仰兵于湖口橋敗步卒三千再敗
之三里橋三敗之如臯攻克通州招降其旁近城
邑二年授鎮守江寧副都統時江北諸城未靖江
寧奸民將作亂謀以城應賊康喀勒偕駐防總管
巴山偵知之先期誅倡亂者三十人乃定已而偽
潞安王朱誼石引衆二萬餘分三道來犯並擊走
之三年敘功晉三等輕車都尉予世襲四年卒
洪尼雅喀姓烏扎庫隸鑲紅旗滿洲世居噶哈里
幼為烏拉所擄既有家乘間棄妻子脱走故居遂
奉父母挈諸弟來歸
太祖察其義勇任以佐領天聰初積功為三等輕車都尉
予世襲從功錦州城奮身躋頽堞堞毁而墮傷其
足城上矢石雨下其弟薩穆唐阿力衛之出而其
弟竟以創重死八年大錄開創勲臣晉洪尼雅喀
世職為二等輕車都尉尋卒護軍統領薩蘇喀者
亦洪尼雅喀弟也
太宗時屢從征伐功多順治元年追擊流賊李自成别見
忠節傳
布善姓伊爾根覺羅隸鑲紅旗滿洲事
太宗為護軍參領尋擢統領列議政大臣崇德五年從圍
錦州擊敗杏山騎兵六年七月明總督洪承疇以
兵十三萬來援營松山西北岡與大軍相持兩閱
月饟運不繼
大宗度敵必遁分遣諸將斷其歸路是夜明兵果遁諸將
迭擊之布善窮追至海濱殱敵無算八年從鄭親
王濟爾哈朗攻克前屯衛復與阿濟格尼堪攻中
前所拔其城順治元年從入關擊敗李自成敘功
予騎都尉世職二年從豫親王多鐸征江南卒於
軍
賜祭葬如例
富喀禪姓那木都魯隸鑲紅旗滿洲天聰三年以
護軍校從征明敗敵大安口五年從攻大凌河城
明監軍參政張春總兵吳襄宋偉來援戰于長山
身被數創馬中流矢死裹創步戰戰益力搴其大
纛以還八年從攻大同克其城東寨是年任佐領
崇德元年從征朝鮮有斬獲三年授工部理事官
兼參領從攻寧遠中後所破敵西山岡順治元年
從入關擊走流賊李自成三年擢西安總管時流
賊劉文炳郭君鎮等寇掠延安慶陽四年富喀禪
督兵往𠞰遇賊邠州擊敗之追蹙之三水斬君鎮
别遣遊擊胡來覲等擒文炳于藍莊溝殱其黨殆
盡五年回人米喇印丁國棟等嘯聚河州作亂富
喀禪偕總督孟喬芳撫降之既而國棟米喇印復
踞甘州叛結纏頭賊土倫泰等陷肅州富喀禪遣
副將馬寧張勇𠞰平國棟身率兵圍米喇印斷其
樵採賊既疲以雲梯攻城城破米喇印突圍欲遁
躡斬之于陣甘肅悉平六年總兵姜瓖據大同叛
連陷山西郡邑富喀禪遣協領根特參領都敏赴
援敗賊猗氏擒其黨衛登方七年復遣兵𠞰賊合
水斬其渠劉宏才先後報捷得
旨嘉奬屢晉爵至一等男
聖祖即位改西安將軍初李自成竄死賊將劉二虎郝摇
旗袁宗第皆降于明大學士何騰蛟騰蛟就擒二
虎等復聚匿歸州興山間康熙二年富喀禪與總
督李國英副都統都敏等進兵巫山擊二虎等于
陳家坡二虎敗走天池寨窮蹙自經死摇旗宗第
走黃草坪追擒之並獲偽東安王朱宗蒗偽官洪
育鰲等斬于軍敘功晉三等子七年以疾致仕八
年卒年六十有三
賜祭葬如例
瑪喇希姓完顔隸鑲紅旗滿洲錫喇布次子也錫
喇布事
太祖為理事十大臣歲癸巳戰于富勒嘉齊中兩矢殁事
見忠節傳
太祖追䘏錫喇布蔭其長子噶嚕為三等輕車都尉噶嚕
從征沙嶺以功晉世職為二等輕車都尉尋卒無
嗣天聰九年
太宗錄功臣子以瑪喇希為佐領並襲其兄職崇德中從
征卦勒察有功任刑部理事官擢副都統再擢都
統從貝勒阿巴泰征明奪黃崖口入長城所至克
捷順治元年從破流賊李自成追敗之望都偕都
統阿山征山西陜西濟蒲津擊賊多所斬獲移師
會豫親王多鐸南征明年自歸德渡河奪泗北淮
河橋明兵焚橋遁大軍遂夜涉抵武岡寨攻拔之
引兵而東擊敗明總兵黃蜚等于常州下宜興進
攻崑山破其水軍薄城下乘頽堞先登遂克之又
克常熟四年從肅親王豪格西征敗叛將賀珍于
漢中珍走西鄉躡及于楚湖復大敗之前後累晉
爵至三等子九年偕護軍統領阿爾津平定廣東
移鎮漢中尋以所部兵征湖廣並有功十一年卒
賜祭葬諡忠僖
瑪沁姓完顔隸鑲紅旗滿洲都統博爾晉之孫也
初為護軍校洊擢護軍參領崇德三年從貝勒岳
託入牆子嶺敗明總督吳阿衡軍六年從圍錦州
戰松山皆有功順治元年從定燕京敗流賊李自
成于望都授騎都尉世職五年擢副都統七年遇
恩詔加一雲騎尉是年從鄭親王濟爾哈朗征湖廣軍次
衡州疾卒
賜祭葬
瓦爾喀姓完顔隸鑲紅旗滿洲天聰時任前鋒校
每臨陣輒奮爭先中創不少卻屢得
恩賚崇德三年從貝勒岳託入牆子嶺越燕京趨山東攻
海豐縣先登七年從貝勒阿巴泰入黃崖口轉戰
至山東攻范縣以長鎗鑿垣為磴緣以登城克之
順治三年從肅親王豪格𠞰流賊張獻忠于四川
屢擊敗賊斬級二十餘生擒哨騎十人有護軍阿
納海者陷于陣攢刃將及瓦爾喀馳騎罙前格殺
二人援以出五年從副都統烏拉禪駐防大名𠞰
土賊于祁州於臨洺關並多斬獲洊晉三等輕車
都尉世職九年授工部理事官十三年董修
乾清宫成十五年
奉先殿成再晉一等輕車都尉十六年署前鋒參領從都
統卓洛駐防雲南元江土司那嵩據城叛攻克之
康熙元年還京授參領五年遷西安副都統七年
擢西安將軍十二年冬吳三桂反四川巡撫羅森
提督鄭蛟鱗總兵譚洪吳之茂等並叛附三桂十
三年瓦爾喀率所部馳赴漢中分三路疾進擊譚
洪兵于野狐嶺並發其伏殱之乘勝趨陽平關復
之連復七盤朝天二關先後擒斬賊萬餘獲旗幟
器械無算進攻保寧鑿濠塹而圍之相持久未下
尋卒于軍十六年議政大臣等追論瓦爾喀圍保
寧時不乘賊未備疾攻乃奪原官削其世職
徹爾布都統葉臣長子也初任參領崇德六年從
攻錦州設伏高橋敗明兵之遁自杏山者尋擢護
軍統領順治元年從入關擊敗流賊李自成追擊
之安肅望都皆捷是年冬大軍分兩道𠞰自成于
陜西一軍自河南入潼關以豫親王多鐸領之一
軍自土默特鄂爾多斯入榆林以英親王阿濟格
領之徹爾布從英親王出邊鑿黃河冰濟師明年
進圍延安大破賊賊遁走湖廣躡至安陸賊將渡
江而南横擊之獲其船八十復敗其騎兵於九宫
山凱旋進列議政大臣三年西征張獻忠與貝勒
尼堪等分徇遵義夔州斬獲甚多六年討大同叛
鎮姜瓖圍其城賊黨自阻馬得勝二路來援倚北
山而軍以逼我師瓖率衆出城應之列營拒戰勢
張甚護軍統領鰲拜縱兵奮擊破其一營徹爾布
麾所部繼進殱之城下十二年偕大將軍伊勒德
征海賊于浙江先是明魯王朱以海與偽侯阮進
等據舟山大軍𠞰之進就擒偽伯阮思等奉以海
遁尋依鄭成功於兩島及是以海既前死成功稱
明桂王偽號剽掠海上遣思及偽總制陳六御等
犯舟山陷之而偽總兵王長樹毛光祚沈爾序等
復竊發大嵐山以為之援浙東大擾十三年師至
浙先檄兵擊大嵐賊陣斬長樹光祚爾序於南斗
門遂以舟師自寧波趨定海賊以戈船二百迎戰
擊敗之追至衡水洋斬思及六御擒偽總兵林德
等百餘人遂定舟山十四年班師先後遇
恩詔並論戰功晉爵至一等伯兼一雲騎尉十五年與將
軍明安達哩駐防貴州明年移駐荆州聞成功寇
江寧自荆州赴援敗偽都督楊文英於楊子江港口
十七年還京十八年遷都統康熙三年以疾罷七
年卒
予祭葬如例弟徹楞以戰功授三等輕車都尉
察哈泰姓薩克達隸鑲紅旗滿洲天聰時以護軍
累從征伐積功授驍騎校視佐領事崇德元年從
征朝鮮先驅敗敵于納穆山三年從貝勒兵託征
明越燕京趨山東攻克濟南府城六年從圍錦州
敗明總督洪承疇援兵于松山八年從取前屯衛
中後所二城順治元年從豫親王多鐸進兵河南
𠞰李自成于陜西大破之潼關遂定西安二年從
貝勒博洛征福建五年從大將軍譚泰討叛鎮金
聲桓于江西聲桓遣其黨拒戰擊敗之焚其戰艦
進圍南昌屢戰皆捷下其城六年從護軍統領敦
拜𠞰獻縣任邱諸土賊盡殱之擢戶部理事官尋
改太僕寺理事官累加世職至三等輕車都尉十
四年授參領兼太僕寺卿十六年擢副都統十七
年偕寧古塔總管巴海征俄羅斯敗其衆于江隈
招降費雅喀百二十餘戶而還十八年追論俄羅
斯之役舟師有失利者匿不以聞遂革世職罷副
都統專任佐領事尋從靖東將軍濟什哈征山東
土賊于七破其黨吕思曲俞三等數千人進圍岠
嵎山擣平賊巢康熙三年復授副都統十二年遷
護軍統領加太子少保十三年授鎮東將軍駐防
兖州十四年以所部兵赴荆州協𠞰逆藩吳三桂
十五年卒于軍
賜祭葬如例
羅璧勞薩弟也勞薩見忠節傳羅璧初任佐領於
新城遇明將毛文龍採參船斬馘甚衆並毁其船
崇德五年從征明圍錦州擊松山兵敗之六年復
圍錦州松山明兵來劫我巨礟擊卻之時有明兵
出城樵採羅璧領纛直前復敗之旋設伏木城破
其馬軍明經略洪承疇以三營兵來戰領纛敗其
衆身受八傷戰彌厲七年敘功授佐領世職順治
元年隨征流賊追至慶都敗之二年追敗流賊于
延安招撫鳳翔等處連破賊營嗣三遇
恩詔加一等輕車都尉世職十二年兄子呈尼陣殁以羅
璧襲一等伯兼一雲騎尉又併已所得世職為二
等公呈尼亦見忠節傳
布爾蓀都統葉臣族孫也崇德七年從圍錦州破
明經略洪承疇軍追至筆架山塔山嶺連戰皆捷
俘馘無算尋復屢敗明兵于杏山塔山連山寧遠
沙河等處順治元年入關敗賊將唐通兵追至安
肅慶都連敗之敘功授佐領世職從弟泰什哈崇
德元年從征明攻保定先登積功於順治初加三
等輕車都尉世職歴官副都統
珊延庫拜子也崇德八年從征明攻前屯衛有功
順治元年擊敗流賊于山海關追破之加二等男
世職官副都統族弟哈爾薩於崇德三年從征明
至山東攻克海豐六年從圍錦州誘敗明松山兵
復松山北山明兵來犯我汛地擊卻之八年從征
薩哈連烏拉圍其城斷其汲道招降之順治初加
佐領世職
岱禄哈哈納子也初任佐領崇德八年從征明連
敗明兵于薊州玉田等處及攻河間先登至山東
攻滕縣曹縣皆先登賚銀幣名馬順治初從征福
建浙江康熙時從征西安平涼秦州保寧皆身先
進戰有功
珠希齊瓦爾喀族子也天聰八年授三等參領世
職從征察哈爾朝鮮及山東濟南山西大同等處
皆有功崇德八年隨征明攻永平被創落齒順治
三年隨追騰吉思擊土謝圖汗等俱敗之俘獲無
算嗣三遇
恩詔加一等輕車都尉又一雲騎尉世職
訥濟蘭隸鑲紅旗滿洲世居長白山
國初自烏拉來歸攻理發伊罕山等處有功授備禦
天命四年從攻葉赫進戰有功加遊擊世職
喜福隸鑲紅旗滿洲隨其父葉古德來歸初任兵
部理事官隨征薩哈連烏拉有招撫及俘獲功順
治三年從征山西敗賊于寧武左衛至四川賊渠
賀珍方圍漢中擊走之五年考績並遇
恩詔加三等輕車都尉世職及卒晉贈二等子科爾崐襲
喀爾岱隸鑲紅旗滿洲
國初來歸令管佐領事天聰八年從征瓦爾喀有招
撫功及卒子穆爾泰襲職順治二年隨征陜西山
西潞安肅州屢立軍功
查哈泰穆爾泰弟也初隨征棟奎及攻明永平大
同大凌河等處皆有功天聰元年從征朝鮮圍納
穆山奮勇先驅崇德六年攻塔山克之八年攻前
屯衛中後所復有功追破流賊于潼關二年從征
福建有功加佐領世職五年征江西叛鎮金聲桓
五戰皆捷六年𠞰河間土寇屢敗之保定任邱雄
縣加世職三等輕車都尉任太僕寺卿兼副都統
緣事罷為佐領十八年征山東土賊于七敗之凱
旋仍擢副都統康熙十三年擢護軍統領加太子
少保統軍討逆藩吳三桂耿精忠
恩賚有加改鎮東將軍鎮兖州明年征湖廣十五年卒於
軍
賜祭葬如例
和托姓納喇隸鑲紅旗滿洲崇德二年隨征明擊
豐潤縣兵敗之攻深州博平皆先登四年隨征薩
哈連烏拉伏兵擊敗之加世職佐領任兵部理事
官五年七年隨圍錦州皆屢著有戰功八年擊敗
明寧遠兵順治元年入關破流賊追至慶都大敗
之累加世職一等參領兼一雲騎尉子和布索襲
勞翰隸鑲紅旗滿洲少事
太祖每行軍隨侍不離左右會有敵兵猝犯大營勞翰奪
其刃傷四指遂成殘廢然居恒常宿衛終其身效
力勤勞順治十一年追贈騎都尉以其孫額素承
襲
愛圖隸鑲紅旗滿洲世居尼瑪察以地為姓性驍
勇果敢曾率二十人襲取十三站寨授備禦世職
賜號巴圖魯天聰元年從攻朝鮮義州首先衝入遂克其
城敘功加世職為三等參領子艾達漢崇德元年
從征朝鮮臂傷不能從軍順治初授一等輕車都
尉兼一雲騎尉
剛吉納姓錫克特哩隸鑲紅旗滿洲天聰五年從
征明大凌河連擊監軍道張春軍時我兵未進剛
吉納獨執纛當先殺入敗之八年敘功授佐領世
職
噶爾糾姓錫克特哩隸鑲紅旗滿洲天聰八年授
佐領世職崇德二年追逃人葉雷至温都悉斬俘
以歸凡在行間六踰月
太宗命都統以下出迎五里宴賚之順治七年
恩詔加二等輕車都尉
布色赫隸鑲紅旗滿洲崇德三年從征明攻深州
以第二人登城克之四年論功
賜號巴圖魯授佐領世職順治元年隨入關擊敗流寇又
隨定山西至太原土寇千餘來犯擊敗之又擒其
偽帥嗣累遇
恩詔加一等輕車都尉
布善隸鑲紅旗滿洲崇德六年隨征明圍錦州領
纛擊敗明杏山兵又敗明經略洪承疇軍八年隨
取前屯衛圍中前所克其城順治元年從入關擊
流寇有功二年授佐領世職嗣加二等輕車都尉
瑚護納隸鑲紅旗滿洲崇德五年隨圍錦州擊敗
松山兵六年重圍錦州明經略洪承疇以兵來犯
我汛地擊敗其衆順治三年從追騰吉思擊土謝
圖汗碩雷汗兵進戰有功所至擒逐哨騎斬馘甚
衆五年敘功累遇
恩詔加三等輕車都尉
蘇完拜姓伊爾根覺羅隸鑲紅旗滿洲崇德六年
隨征明圍錦州擊松山兵三敗其衆順治元年隨
入關擊流賊有功從定河南連敗流賊於潼關又
敗之西安二年隨定浙江至平湖屢敗敵軍七年
恩詔加騎都尉同旗有布達禮崇德七年攻塔山城先登
論功順治初加三等輕車都尉
塔爾吉善姓錫克特哩隸鑲紅旗滿洲崇德八年
隨征明攻順德以第二人登凱旋敘功
賜號巴圖魯順治初三遇
恩詔加一等輕車都尉
勒德姓納喇隸鑲紅旗滿洲崇德八年隨征明至
山東攻臨清州以第三人登順治初三遇
恩詔加三等輕車都尉緣事降騎都尉
覺羅肇班隸鑲紅旗滿洲
景祖長兄之二世孫也崇德八年隨征明山東擊敗明總
兵白騰蛟等軍進攻朝城先登克其城順治二年
隨征流賊至潼關再敗賊衆賊兵夜犯我營復擊
敗之論功嗣累遇
恩詔加三等輕車都尉世職
科齊姓翁鄂隸鑲紅旗滿洲崇德八年隨征明至
山東攻費縣以第二人登城克之順治初三遇
恩詔加三等輕車都尉世職
七哈拉隸鑲紅旗滿洲世居倪沙以地為姓崇德
八年隨征明至山東攻魚臺先登克之論功加優
敘順治初三遇
恩詔加三等輕車都尉緣事降雲騎尉
克什格隸鑲紅旗滿洲世居棟鄂以地為姓崇德
八年從征明攻東安衛先登克之凱旋錄其功順
治初累遇
恩詔加騎都尉
烏爾東阿姓富察隸鑲紅旗滿洲崇德八年隨征
明至山東攻日照先登克其城敘功並遇
恩詔加三等輕車都尉十四年卒
松果圖隸鑲紅旗滿洲崇德八年從征明山東攻
臨清先登
賜號巴圖魯授佐領世職順治元年從征山西下太原尋
至陜西三敗賊衆於延安前往招撫鳳翔遇賊潼
關敗還之衆迎擊敗之二年至江南招撫池州并
獲沿河戰艦論功嗣遇
恩詔加一等輕車都尉同旗有丹達立亦以崇德八年從
征明山東攻朝城以第二人登論功加優敘順治
初加三等輕車都尉
欽定盛京通志卷七十三
