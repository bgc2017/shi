欽定盛京通志卷六十一
歴朝人物(四)
金(金源部屬諸人)
欽定盛京通志卷六十一
歷朝人物(四)
金(金源部屬諸人)
罕都完顔部人事四君出入四十年征伐之際遇
敵則先戰廣廷大議多用其謀世祖嘗曰吾有罕
都則何事不成肅宗時委任冠于近僚穆宗嗣位
凡圖遼事皆專委之康宗以為父叔舊人先加敬
禮多所補益天會十五年贈代國公明昌五年贈
開府儀同三司謚忠敏配享世祖廟庭(罕都解見人物卷二)
(原作歡都今譯改)
錫默阿里穆宗時從碩碩歡與高麗戰一日之間
三破重敵遼人數萬攻貝勒和索哩城阿里率百
餘人救之令軍士裂衣多為旗幟出山谷間遼兵
望見遁去阿里自結髮從軍大小數十戰每戰皆
捷尤習舟楫江淮用兵無役不從人以水星目之
為德哷勒部節度使天德初致仕加特進封王阿
里性忠直多智略兄弟相友愛家故饒足以已明
安及財物盡與其弟弟不肯受逃避歲餘阿里終
與之卒謚智敏(錫默八旗姓國語阿里承當也原作斜卯阿里碩碩歡攅凑也原作)
(石適歡和索哩耳穢也原作忽沙里德哷勒解見人物卷二原作迭里今俱譯改)
羅索完顔部人太祖克寧江州羅索進兵咸州克
之太祖趨達嚕噶城遼耶律鄂爾多以二十餘萬
衆來拒羅索與尼楚赫縱兵衝其中堅凡九䧟陣
皆力戰而出及取黃龍府命羅索為萬戶守之夏
人救遼至天德濟水為陣羅索使人報斡魯隨分
軍為二迭出迭入進退轉戰三十里過宜水斡魯
軍亦至合擊敗之後破朔州復襲遼主於伊都谷
獲之賜鐵劵取西京又屢敗宋師天會八年卒贈
金源郡王配享太宗廟庭謚莊義(羅索國語解見選舉卷原作婁)
(室鄂爾多解見奉天府山川卷原作訛里朵伊都解見人物卷三原作余睹今俱譯改)
托卜嘉遼陽人家世仕遼收國二年為東京奚民
穆昆兼同知東京留守事取中西兩京隸吳王棟
摩軍遼軍二十萬來戰吳王使托卜嘉守營托卜
嘉堅請戰或謂之曰戰危事獨苦請何也托卜嘉
曰大夫不得一決勝負尚何為苟臨戰不捷雖死
猶生也吳王聞而壯之乃遣出戰遂有功天會四
年從擊宋兵克河間棟摩怒其不降縱軍大掠托
卜嘉諫止之已掠者官為贖還除河間尹累遷揚
州都統經略淮海高郵之間以功拜右丞相天德
四年請老為東京留守貞元三年拜太傅領三省
事累封漢國王卒贈太師謚傑忠(托卜嘉解見人物卷三原作塔)
(不也今譯改)
完顔希尹本名古紳罕都子從太祖征伐屢有功
金人初無文字太祖命希尹撰本國字希尹因契
丹字制度依倣漢人楷字合本國語制金國字天
輔三年字書成太祖大悦命頒行之後熙宗亦制
金國字與希尹所制俱行希尹所撰為金國大字
熙宗所撰為小字宗翰襲遼主於五院司希尹為
前驅所將纔八騎與遼兵戰一日三敗之遼主遁
去西京遂降及大舉伐宋以功賜鐵劵熙宗時為
相封陳國王以䜛死後知其無罪封邢國公天德
三年追封豫王大定中諡貞憲(國語古紳三十數也原作谷神今譯)
(改)
伊喇鄂爾多系出遼五院司天會三年伐宋隸軍
中遇戰輒先登以功補尚書省令史皇統二年同
知昭德軍節度使以廉陞孟州防禦使正隆間轉
同知北京留守會遊古河闌子山等明安契丹謀
亂方發兵討之别遣鄂爾多押軍南下至松山縣
為賊黨講格所執且欲推為盟主要以契約鄂爾
多怒曰我豈從汝反寧殺我契約不可得也賊知
不可屈乃困辱之以計脱還改北京路轉運使再
遷利涉軍節度使先是有農人避賊入保郡城以
錢寄隣家賊平索之隣人諱不與訴於縣以無契
騐却之乃訴于州鄂爾多陽怒械繫之捕其隣人
關以三木詰之曰汝隣已坐刦殺人指汝同盜隣
人懼自陳其欺錢之隙乃責歸所隱錢而釋之郡
人駭服(鄂爾多國語解見前注原作幹里朵講格原作江哥今俱譯改)
伊喇成其先遼横帳人沉勇有謀天會問隸達蘭
為行軍明安戰于楚泗之間以所部先登功最嗣
率師從宗弼伐宋攻濠州每戰輒先登多所摧破
宗弼再取河南成以功除威州刺史用廉擢知延
安尹大定二年以廉在優等改河中尹遷北京留
守封任國公(國語達蘭堤岸也原作撻懶今譯改)
阿勒錦彦忠哈斯罕人性孝友好學通吏事天會
七年為會寧少尹進同知會寧府事入為吏禮部
侍郎海陵凡有所疑常使裁決彦忠據法以對間
有不合則召讓之彦忠執奏如前終無阿屈大定
四年為刑部尚書詔規措北邊艱食戶口及秦州
臨潢接境度宜安置堡戍七駐兵萬三千芻糧之
用就經畫之還朝未及入對卒贈榮禄太夫命有
司致祭(國語阿勒錦名譽也原作阿勒根哈斯罕國語解見關郵卷原作曷連館今俱譯改)
烏雅富魯海蘭路人膂力超絶能挽強射至二百
七十步外與兄呼沙呼俱以勇健隸棟摩帳下攻
黃龍府力戰有功從宗弼自淮西渡江取江寧循
海道隳明州而歸天眷二年授鎮國上將軍皇統
六年授世襲穆昆延安尹賜尚衣封豳國公致仕
大定二年至中都上謁除東京留守時年七十三
世宗召見謂之曰卿宿將久練兵事年雖老精神
不衰因命到官旬月一視事進階開府儀同三司
嗣卒(烏雅八旗姓富魯解見城池進舉卷原作烏延蒲魯國語呼沙呼梟也原作鶻沙虎今俱)
(譯改)
瓜爾佳沃哩布額圖琿河人智勇過人初隸羅索
帳下救烏楞古於威州敗遼兵於雅勒呼城及拔
廣寧攻臨潢取中京累破遼軍睿宗伐宋富平之
役沃哩布先登賞以金器名馬累官布塔布部族
節度使致仕封芮國公沃哩布雖老勇健不少衰
大定初劇賊嘯聚出特布關率鄉里年少逆擊之
賊黨遂潰卒時年一百有五歲(沃里布國語解見名宦卷原作吾里)
(補國語額圖琿強壯也原作暗土渾烏楞古臍也原作斡魯古雅勒呼肉槽也原作押魯虎布塔布)
(使漁獵也原作孛特本特布裴載也原作特鄙今俱譯改)
溫特赫富拉塔隆州人魁梧美髯有謀略以智勇
聞太祖定燕至居庸復有賊寇拉門華道富拉塔
整隊先登賊識其旗幟望風奔潰皇統元年從宗
弼伐宋屢破敵衆大定三年授泰寧軍節度使卒
十九年以功廕其子為武功將軍(温特赫八旗姓國語富拉塔爛)
(眼邊也原作温迪罕蒲里特拉門解見奉天府山川卷華院也原作臘門華今俱譯改)
耶律恕字忠厚遼横帳秦王之族也謹愿喜讀書
長于謀略從宗翰伐宋恕隸前鋒取和尚原特為
睿宗所知薩里千辟署陜西參政委以軍務遷尚
書左司郎中海陵為平章政事謂恕曰君亦有黨
乎恕正色曰窮則獨善其身達則兼善天下不以
其道得之非恕之志也何黨之有及為參知政事
以疾求解為興中尹封廣平郡王
布薩歡塔扶餘路人身長七尺勇健善騎射天眷
二年歡塔領十六騎敗宋軍七百餘以功遷利涉
軍節度使改咸平尹世宗即位以為廣寧尹與圖
克坦克寧敗斡罕于長濼改臨潢尹賊平改海蘭
路兵馬都總管致仕世宗思其功復召拜利涉軍
節度使卒歡塔歷一十七官未嘗為佐貳性沈厚
有識雖未嘗學問明于聽斷故所至有治聲云(布薩)
(八旗姓國語歡塔荒山也原作僕散渾坦扶餘地名原作蒲與斡罕國語解見名宦卷原作窩斡今)
(俱譯改)
延扎們都隆州巴爾嘉山人長身美髯天眷初叛
將定國軍節度使李世輔邀完顔杲至私署以獻
甲為名遂以兵刦杲去們都突出以告完顔達蘭
同率兵追及首出與戰杲由是得脱以功遷明威
將軍齊國初廢諸路反覆不一授們都牌劄令往
撫定們都多張甲兵從者安之違者討之帖然無
復叛者大定初從平秦隴以功授慶陽尹兼本路
兵馬都總管卒於官們都性忠厚謹慤安置營壁
尤能慎密有敵忽來雖矢石至前號令士卒如平
時由是人益安附而功易成焉(延扎八旗姓蒙古語們都問安也原)
(作顔盞門都國語巴爾嘉收也原作帕里千今俱譯改)
烏雅普霞努率賓路錫馨河人身長有力多智略
天眷時襲父明安穆昆天德初授陳州防禦使貞
元元年授昌武軍節度使以善撫綏再任海陵南
征為神策都總管破濟州號令士卒無害居民民
感其惠為立祠以祭(鳥雅普霞努原作鳥延蒲轄奴國語錫馨房簷也原作星)
(顯今俱譯改)
烏庫哩薩哈海蘭路人睿宗為右副元帥時聞薩
哈勇略選充章京從伐宋先登破敵大定六年授
洺州防禦使世宗謂曰卿昔事睿宗積勞宣力今
典名邦所以報也歴臨潢尹所至躬行儉約政先
寬簡邊庭寧謐人民獲安召為簽書樞密事卒(烏庫)
(哩八旗姓薩哈國語解見吉林山川卷原作烏古論三合章京解見奉天府山川卷原作扎也今俱)
(譯改)
圖克坦喀齊喀上京速蘇海水人貎魁偉多膂力
一經聞見終身不忘皇統二年為隴州防禦使屢
敗宋兵遷延安尹時關陜以西百姓罹兵革多失
業喀齊喀守之以静民多安集大定二年為陜西
路統軍使轉右都監宋人䧟臨洮鞏秦等一十六
郡喀齊喀盡復之九年入為平章政事奏陳睿宗
收復陜西數事上嘉納之藏諸秘府封定國公明
年卒賜賻甚優泰和元年配享世宗廟庭(圖克坦八旗姓)
(索倫語喀齊喀小犬也原作徒单合喜今俱譯改)
芬徹上京密齊顯河人徙屯天德初為元帥府章
京使于四方稱職按事能得其實皇統間除同知
開遠軍節度斥堠嚴整邊境無事歷博索路兵馬
都總管西北路招討使芬徹性廉潔忠直臨事能
斷凡被任使無不稱云(芬徹原作蒲查國語密齊顯淺也原作梅堅博索國)
(語解見名宦卷原作婆速今俱已譯改)
布薩忠義上京博羅科河人喜談兵有雄略年十
六領本穆昆兵從宗翰定陜西復從宗弼攻取夀
廬等州皇統四年除博州防禦一夕隂晦囚徒謀
為反獄將吏皆惶懼忠義但使守吏撾鼓鳴角囚
徒以為天且曉不敢出及考滿郡民詣闕請留詔
從之世宗即位拜尚書右丞契丹伊喇斡罕僭號
討平之以功封沂國公大定五年和議定世宗勞
之曰宋國請和偃兵息民皆卿力也拜左丞相兼
都元帥明年卒上親臨輟朝奠祭諡武莊忠義一
生動必由禮義謙以接下敬禮儒士與人極和易
善御將士能得其死力及為宰輔知無不言二十
一年世宗思其功勒碑墓道泰和元年配享世宗
廟庭(國語博羅科净潔也原作拔盧古今譯改)
烏雅扎拉普霞努子也率賓路錫馨河人後改隸
海蘭路勇果無敵正隆六年伐宋諸明安穆昆皆
行州縣無備契丹瓜里䧟韓州圍信州遠近震駭
扎拉道出咸平遂率本部亟還信州與戰敗之已
而賊復整兵攻城扎拉下巨木壓之殺賊甚衆乃
解去扎拉左右持鐵簡重數十斤人號為鐵簡萬
戶追瓜里于韓州東八里許以鐵簡揮擊無不僵
仆賊大敗遂走東京咸平隆州民復帖然世宗即
位扎拉率兵數敗斡罕斡罕募人刺之偽護衛阿
卜薩身長有力奮大刀自後斫扎拉扎拉以簡背
擊阿卜薩折其右臂與赫舍哩志寧軍合擊賊大
敗之斡罕平以為宿直將軍遷興中尹博索路總
管高麗憚其威名凡以事至博索者望見而跪之
扎拉貞慤寡言居平極和易及臨戰奮勇見者無
不辟易二十五年為興平軍節度使卒于官(扎拉國語)
(解見關郵卷原作查刺普霞努原作蒲轄奴錫馨語解見前注原作星顯國語爪里關廂也原作括)
(里阿卜薩解見名宦卷原作阿不沙今俱譯改)
赫舍哩志寧上京和坦明安人沈毅有大略海陵
時契丹薩巴反詔志寧與白彦敬討之方至北京
而海陵伐宋已渡淮聞世宗有異志乃隂結會寧
尹完顔富色里利涉軍節度使通吉義將攻之而
世宗已即位遣使來招彦敬志寧殺其使者九人
力屈乃降世宗以為忠于所事授志寧臨海軍節
度使擊幹罕有功遂以志寧代右副元帥完顔默
音斡罕既擒餘黨皆平入朝為右副元帥宋人䧟
宿州志寧力戰走其將李世輔遂復取之並取旴
眙濠廬和滁等州和議亦由是成大定九年拜右
丞相十一年代宗叙北征還遣使迎勞賜弓矢及
玉吐鶻封廣平郡王明年有疾中使看問日三四
軰賜金丹詔曰此藥未嘗以賜人也使者至已卒
世宗親臨其喪哭之哀動左右葬事祠堂皆從官
給諡武定明昌中配享世宗廟庭(蒙古語和坦城也原作胡塔薩)
(巴解見人物卷原作撒八國語富色里鯖魚也原作蒲賚通吉八旗姓原作獨吉默音隊伍也原作)
(謀行今俱譯改)
赫舍哩良弼本名洛索輝發川人先是天會中選
女直學生送京師希尹一見許為國器年十四為
北京教授學徒常二百人時人為之語曰前有古
紳後有洛索天德中拜尚書右丞海陵伐宋良弼
諫不聽詔良弼與將軍圖克坦貞撫定上京遼右
世宗即位斡罕敗于陷泉入奚中詔良弼往北京
招撫奚契丹封宋國公拜左丞相兼修國史良弼
為相既久練達朝政上所詢訪盡誠開奏薦舉人
材常若不及號為賢相明昌中配享世宗廟庭(輝發)
(原作曰怕今譯改)
伊喇道其先伊蘇部人後徙咸平為人寬厚有大
志以篤孝著通女直契丹漢字海陵伐宋為都督
府長史海陵死師還無紀律掠淮南百姓苦之有
男女二百餘人願與道為奴道擕至淮俟諸軍濟
乃悉遣還嗣為戶部郎安撫山東招諭盜賊事平
還京師遷翰林直學士世宗曰道清廉有斡濟宜
翰林文雅之職尋歴官西北路招討使到官諸部
依故事皆獻駞馬道並却之進尚書右丞乞致仕
世宗曰卿孝于親忠于朕通習法令政事雖踰六
十心力未衰未可退也後改咸平尹封莘國公上
曰咸平卿故鄕地凉事少老者所宜又傳諭曰咸
平自斡罕亂後民業未復聽卿歸里所以安輯一
境也明年辛是歲上幸上京道過咸平遣使致祭
(伊蘇與伊遜同解見人物卷二原作乃室今譯改)
富珠哩阿老罕隆州伯勒格山人貞元二年布薩
忠義討平斡罕阿老罕招集散亡復業者數萬人
累遷至侍御史上嘗以阿老罕問赫舍哩良弼對
曰有幹材持心忠正出言不阿後為西南路招討
使有司督本路明安人戶所貸官粟阿老罕乞俟
豐年從之改陜西路統軍使所至稱治政績顯著
召拜參知政事(富珠哩八旗姓蒙古語阿老罕英秀也原作孛术魯阿魯罕國語伯)
(勒革米粒也原作琶离葛今俱譯改)
富察鼎夀上京和碩河人欽懷皇后父也鼎夀世
聯貴戚不以富貴驕人為外戚之冠而賦性沉厚
有明鑒長于吏事歷蠡州刺史濬州防禦使皆有
惠政百姓刻石紀之改河間尹號令必行豪右屏
跡郡内大治卒于官(和碩國語解見關郵卷原作遏連今譯改)
富察世傑哈斯罕鄂都河人徙遼陽多力善射海
陵時為護衛知世傑勇力隂使有所誅鋤許以賞
世傑曰臣誓不以非道害物雖死不敢奉詔海陵
愛其勇亦不之罪調兵往海蘭路籍數獨少海陵
詰之對曰海蘭地接高麗今若多籍其丁即有緩
急何以為備海陵喜曰他人用心不汝及也世傑
從伐宋擐甲佩刀腰箭百隻持搶躍馬往來軍中
敵人以為神將從討平契丹有功累遷亳州防禦
使卒世傑少貧疏財尚氣每敗敵衆必戒殺掠平
居非忠孝不言親賢樂善甚獲當世之譽(哈斯罕語解見)
(前注蒙古語鄂都鳥翅翎也原作遏速館斡篤今譯改)
實古納亦名仲羅索第三子通女直契丹漢字斡
魯愛其才遇事輒問之應對如響天德初攝其兄
和尼濟州萬戶部内稱治累遷西南路招討使政
尚忠信決獄公平藩部不敢寇邊召為左副都點
檢宿衛嚴謹無事有規矩後來者守其法莫能易
也世宗嘗曰實古納入直朕寢益安後終北京留
守(實古納原作石古乃和尼原作活女解見人物卷三今俱譯改)
完顔守道本名實訥埒以祖古紳功擢應奉翰林
文字歷獻祁濱薊四州刺史世宗幸中都過薊父
老遮道請留再任歴左諫議大夫世宗錄扈從將
士之勞欲行賞賚而帑藏空竭議貸民財守道曰
人罹虐政方喜更生而徵歛遽出如羣望何寧出
宫中所有母取于民遂從其言右副元帥默音將
兵討賊不即擊守道力言于朝詔遣布薩忠義赫
舍哩志寧往代之東方以平累遷尚書左丞嘗從
獵近郊有虎傷獵夫帝欲親射之叩馬極諫乃止
位至尚書左丞相乞致仕世宗曰以卿先朝勲臣
之後特委重任自秉政以來效竭忠勤今引年求
退未得者成人可以代卿者以是難從耳大定二
十六年復懇求致仕上親賜巵酒明昌四年卒謚
簡靖(蒙古語實訥埒新年也原作習尼列今譯改)
完顔守貞古紳之孫貞元二年襲穆昆世宗愛其
剛直累遷同知西京留守事治有善狀明昌初拜
參知政事章宗新立頗銳於治嘗問漢宣綜核名
實之道守貞誦樞機周密品式詳備以對問行之
何如貞曰在陛下勵精無倦耳守貞每論政事持
正不阿以夏旱引咎罷知東平府路鐸上書論守
貞賢可復用遂召入為平章政事守貞讀書通法
律明習國朝故事金有國七十年禮樂刑政多因
遼宋舊制章宗即位更定修正為一代法其儀式
條約多守貞裁訂故明昌之世號稱清明又喜推
轂善類朝廷正人多所薦引凡有大議及顧問皆
傅經以對天下推重之出知濟南府卒謚曰肅
唐古德溫上京刷河人善射皇統間從宗弼南征
突戰有功累遷定遠大將軍臨海軍節度使大定
初封道國公四年為勸農使出為西京留守賜犀
弓玉帶尋召入為太子太傅(唐古德温原作唐括德温刷河國語刷林)
(也原作率河今俱譯改)
瓜爾佳清臣瑚爾哈路罕都人也姿狀雄偉善騎
射襲明安大定元年以功授昭武大將軍從赫舍
哩志寧平斡罕餘黨遷鎮國上將軍明昌二年封
芮國公三年從志寧復取宿州四年遷右丞相時
有以八陣圖獻者上以問宰臣清臣對曰本朝行
兵惟用竒正二軍臨敵制變以正為竒以竒為正
故無往不克古兵書皆定法難以應變也識者以
為名言(瑚爾哈蒙古語解見吉林山川卷原作胡里改罕都元作桓篤今俱譯改)
瓜爾佳扎拉隆州實霞庫河人狀貎魁梧善女直
契丹書大定二年從伐宋下德順州以功授殿前
右衛將軍有疾丞相赫舍哩良弼視之曰此人國
器也他人有疾吾未嘗往也九年出為東北路招
討使兼德昌軍節度使到官治有勤績邊境以安
斷獄公平道不拾遺遷臨潢尹兼本路兵馬都總
管蕃部畏服改西路招討使卒扎拉性忠實内明
敏每論大事超越倫軰太師完顔勖嘗曰扎拉不
學而知方之古人如此才鮮矣(扎拉語解見前注原作查剌圖語實)
(霞庫門樞也原作失撒尚今俱譯改)
沃哷忠本名宋浦蓋州人習女直契丹字歷兵部
樞密院尚書省令史轉大理寺知法遷右三部司
正練達邊事嘗奉使北歸致馬四千餘匹詔褒之
大定中為監察御史章宗時累官武寧軍節度使
性敦慤通法律以直自守不交權貴時譽歸之(沃哷)
(八旗姓原作斡勒今譯改)
鈕祜禄額特埒蓋州明安人大定七年授吏部主
事遷河南路統軍使宗敘言宋人欲起兵釁求入
見世宗遣額特埒詰之無狀還報稱旨遷刑部尚
書參知政事世宗嘗曰擇材最難如額特埒所舉
者頗稱朕意委提控代州阜通監進尚書右丞兼
樞密副使為上京留守還朝拜平章政事封芮國
公卒諡成肅性溫厚藴藉在相位十餘年甚見寵
遇(鈕祜禄八旗姓蒙古語額特埒享受也原作粘割斡特剌今譯改)
烏庫哩元忠本名額哩頁其先上京特卜庫人世
宗在潛邸以長女妻之大定十八年拜右丞相上
欲甓上京城元忠諫止駕東幸久之未還元忠奏
曰鑾輿駐此已閱歲倉儲日少市賈日騰禁衛暨
諸局署多逃者有司捕寘諸法恐傷陛下仁愛世
宗嘉納之出為北京留守後左丞張汝弼奏事世
宗惡其阿順嘗謂左右曰卿等每事依違不肯進
言如烏庫哩元忠為相剛直敢言義不顧身誠可
尚也(蒙古語額哩頁花斑也原作訛里也國語特卜庫胎胞也原作獨拔古今俱譯改)
圖克坦鎰上京路明安人幼穎悟絶倫通女直契
丹字及漢字該習經史大定九年詔策女直進士
問以求賢為治之道鎰居首除中都路教授遷國
子監助教累遷翰林待制兼右司員外郎獻光武
中興賦世宗大悦曰不設此科安得此人章宗即
位拜參知政事進平章政事封濟國公所奏多切
時弊一日章宗問漢高帝光武優劣鎰曰光武再
造漢業在位三十年無沉湎冐色之事高祖惑戚
姬卒至于亂由是言之光武優章宗默然鎰蓋以
元妃李氏擅寵過甚故微諫也大安初封濮國公
充遼東安撫副使三年改上京留守會河堡之敗
中都戒嚴鎰急選兵二萬入衛朝廷嘉之徵拜尚
書右丞相及呼沙呼難作鎰傷足在告呼沙呼詣
鑑問疾鎰勸之迎立宣宗至寧貞祐之際轉敗為
功惟鎰是賴宣宗即位進拜左丞相封廣平郡王
卒諡明敏方正學問該貫嘗言文章雖巧拙不同
要以仁義道德為本乃著學之急道之要二篇有
弘道集六卷
瓜爾佳衡原名阿爾布色咸平人大定十三年創
設女直進士衡舉第四人補東平府教授明昌二
年拜參知政事四年詔諭之曰卿忠實公方審其
事則執而不回見其非則去而能果度其事勢有
若權衡可賜名衡胥持國言區種法衡曰若苟有
利古已行之且用功多而所種少恐致荒廢土田
無益勞民也承安二年出為上京留守規畫北邊
修完封界四年就拜平章政事封英國公諡貞獻
(阿爾布色蒙古語阿爾花紋也里作阿里不山今譯改)
費摩亨字仲通其先世居遼海天輔間徙居臨潢
大定間亨充奉職世宗謂曰聞爾業進士其勿忘
為學也二十八年擢第上嘉之升為奉御亨性謹
密出入宫禁數讜論忠言多所禆益未嘗顯示于
人一日上問以上古為治之道亨奏陛下欲興唐
虞之治要在進賢退不肖信賞罰薄徵斂而已章
宗即位擢監察御史内侍梁道喇驕横亨劾奏之
先是大名府豪猾縱肆亨同知府事宣明約東境
内肅然承安中遷中都西京等路按察使時世襲
家豪奪民田亨檢其實悉還正之泰和五年改安
武軍節度使歲大雪民多凍餒捐俸賑恤又勸僚
屬大姓其濟之轉河東北路按察使卒贈嘉議大
夫(費摩原作裴滿蒙古語道喇下也原作道兒今俱譯改)
尼瑪哈鑑隆州人大定中第進士調隆安教授擢
近侍局直長世宗器其材改太子侍丞遷應奉翰
林文字世宗嘗謂宰臣曰鑑嘗近侍朕知其正直
幹治及為東宫侍丞保護太孫禮節言動猶有國
俗純厚舊風朕甚嘉之明昌五年拜參知政事卒
諡文肅(尼瑪哈解見選舉卷原作尼龐古今譯改)
富察哲魯字文叔東京路幹爾達畢喇明安人為
人重厚寡言笑大定中第進士累遷北京臨潢按
察副使改順義軍節度使西京人李安兄弟争財
府縣不能决哲魯不問會釋奠孔子廟乃引安兄
弟與諸生列坐會酒陳說古之友悌數事安兄弟
感悟誓不復争禁游食簡兵衛盜息獄空大定二
年知慶陽夏人犯邊哲魯擊走之至寧元年知平
凉府夏人復來攻哲魯招潰卒為禦守計乃退貞
祐二年改東京留守致仕及卒取奏稿盡焚之(哲魯)
(語解見選舉卷原作鄭留國語幹爾遼乎泗水也畢喇見吉林山川卷原作幹底必剌今俱譯改)
完顔安國字正臣其先占籍上京世有戰功安國
沉雅有謀尤善騎射明昌元年大石部有乞修歲
貢者詔安國往使時北凖布迫近塞垣隣部邀安
國俱行討安國以未奉詔為辭或以危言怵之安
國曰大丈夫豈以生死易節暴骨邊庭不猶愈于
病死牖下乎衆壯其言而止六年瓜爾佳清臣出
兵以安國為先鋒都統適臨潢泰州屬部叛安國
先討定之以功遷東路招討使承安元年大鹽濼
之戰安國功最既而右丞相襄總大軍遣安國追
敵僉言糧道難繼安國曰人得一羊可食十餘日
請驅羊以襲之遂追薄敵降其部長進封道國公
安國在軍旅十五年號令嚴明善伺敵人虚實周
知山川險易戰必身先士卒故所向輒克諸部入
貢安國每戒諭之聞者皆震悚悦服(國語凖布捉撕也原作阻)
(䪁今譯改)
溫特赫達字子達蓋州安春明安人性敦厚寡言
笑初舉進士廷試搜閱官易達藐小謂之曰汝欲
求作官耶達曰取人以才學不以年貎衆皆異之
明昌五年中第遷監察御史轉太常少卿攝侍御
史上疏言遼東興王之地當專守以繫一方之心
又言宰相繫天下輕重不宜權攝時宰相高琪高
汝礪惡其言俄充陜州行樞密院參議官仕終戶
部尚書(温特赫原作温迪罕今譯改)
完顔閭山蓋州明安人明昌進士累官沁南軍節
度使入為工部尚書興定中詔陜西行省伐宋閭
山參議諸軍破宋兵于吳寨谷改知平涼府又屢
有軍功召為吏部尚書時選戸部官率舉桑孔之
術應詔閭山曰民勞極矣復用此輩將何以堪識
者韙之
布薩揆本名臨喜武莊公忠義子以戰功遷西北
路副招討陞西南路招討復出禦邊時邊政久弛
揆㳂徼築壘營栅相望烽堠相應邊人得安耕牧
章宗手詔褒諭累拜平章政事封濟國公泰和六
年宋人來侵揆為右副元帥遣將禦之敵悉遁出
境復詔揆總大軍南伐江表震恐次下蔡遇疾卒
上遣使迎喪葬祭皆官給諡武肅揆體剛内和與
物無忤臨民有惠政為將時軍門鎮靜賞罰必行
所至因糧于敵無饋運之勞未嘗輕士卒而與之
同甘苦人亦樂為用南征北伐為一代名將
完顔伯嘉字輔之北京路額爾衮畢喇明安人明
昌二年進士興定初官御史中丞宣宗憂旱伯嘉
奏曰日者君象旱者人君自用亢極之應且爕和
隂陽宰相之職不宜歸罪有司嗣行尚書省元師
府于河中廷議欲棄河東徙民以實陜西伯嘉切
諫乃止伯嘉純直不能與時低昂嘗曰生為男子
當益國澤民其他不可學也元光二年權參知政
事行尚書省于河中率陜西精銳與平陽公共復
河東尋卒(國語額爾衮一紀之紀也原作訛魯古畢喇原作單剌今俱譯改)
蒙古綱本名和羅噶咸平府明安人承安五年進
士累官知東平府事拜右副元帥權參知政事尚
書省興定二年詔以綱忠貞為國保完城邑進官
二階賜金帶重幣時益都張林據險為亂綱遣右
監軍王庭玉討擒之後改兼靖難軍節度使行省
邳州綱御下嚴信賞罰必當卒為經略使禄格所
害(和囉噶見建置沿革卷原作胡里綱禄格原作六哥今俱譯改)
耶律辨材尚書履之子楚材之兄家義州天資倜
儻軀幹雄偉以志節自負為中京兵馬副都指揮
使宣宗問軍政利弊辨材言將相多非真才遂忤
權貴出為許州兵馬鈐轄(按耶律履己載本志文學耶律楚材見元人物)
完顔綱字正甫初為奉御明昌中詔與曹佛哩計
事佛哩每謂屬羌青伊克願内屬及綱部署陜西
召佛哩子布希傳箭羌中青伊克籍其境土人民
詣綱内屬遂以青伊克為叠州副都總管綱以功
遷拱衛直都指揮使泰和六年宋吳曦叛附于金
七年宋安丙殺曦遂䧟散關綱遣兵潛自昆谷西
山養馬澗入四面攻之復取散關八年與宋和綱
罷兵還京師至寧元年呼沙呼入中都遷衛紹玉
于衛邸並殺綱貞祐四年綱子安和權復州刺史
上書訟父冤略曰先臣綱在章宗時招懷西羌青
伊克等十八部族取宋五州吳曦以全蜀歸朝呼
沙呼無故見殺奪其官爵詔以綱本良將追復尚
書左丞(國語佛哩擊也原作佛留布希旗姓原作普賢青伊克蒙古語青誠也伊克大也原)
(作青宜可今俱譯改)
完顔弼本名達希布蓋州明安人積功加平南盪
江將軍貞祐初驛召弼赴中都時弼為雲内州防
禦雲内已被兵弼善馬槊與數騎突出由太原出
澤潞會有詔除定武軍節度使尋為元帥左都監
駐真定弼請明賞罰招勇敢結堡塞嚴防禦及勸
遷都南京阻長淮拒大河扼潼關以自固宣宗將
遷汴弼兼河北西路都總管三年改知山東西路
宣撫副使招撫劉二祖餘黨孫邦佐張汝楫其後
邦佐屢立戰功元光末累官山東西路兵馬都總
管充宣差招撫使元兵圍東平弼百計應戰久之
乃解圍去賜詔奬勵弼尋卒弼生平喜讀書閒暇
引儒士雅歌投壺以為常所辟士皆立方面功治
東平愛民省費軍民帖然有古良將風(國語達希布令復也)
(原作達吉不今譯改)
布薩安貞揆之子貞祐二年為山東路統軍安撫
使時楊安既攻劫州縣潛號改元天順䧟登萊沂
密等州欲取益都安貞連破之又破劉二祖郝定
等遂平山東及伐宋屢有功嘗曰三世為將道家
所忌自忠義揆至安貞為將三世後果為執政所
忌誣殺之
欽定盛京通志卷六十一
