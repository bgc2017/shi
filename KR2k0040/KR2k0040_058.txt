欽定盛京通志卷五十四
名宦(二)(忠節附)
遼
金
欽定盛京通志卷五十四
名宦(二)(忠節附)
遼
耶律伊濟字伊德實幼豪爽不羣長通諸部語太
祖經營之初多預軍謀天顯元年渤海平立耶律
倍為東丹王以伊濟為中臺省右次相莅事勤恪
威信並行太宗即位上言渤海昔畏南朝阻險自
衛居輝罕城先帝克之己歸版圖但去上京遼邈
恐為後患梁水之地乃其故鄉又有木鐵鹽魚之
饒宜徙居之選其徒以翼吾左突厥党項室韋夾
輔吾右可以坐制南邦混一天下帝嘉納之詔徙
東丹國民於梁水時稱其善守(蒙古語伊濟每部之部也原作羽之)
(伊德實食物也原作寅底哂國語輝罕圍場也原作忽汗今俱譯改)
耶律隆先字團隠耶律倍之子博學能詩景宗即
位封平王兼政事令留守東京薄賦税省刑獄恤
鰥寡數薦賢能之士後與統軍耶律舒嚕討高麗
有功卒葬醫巫閭山之道隠谷(國語舒嚕珊瑚也原作室魯今譯改)
和勒博字實訥耶律吼之子穆宗初以平察克功
授昭德軍節度使黃龍府軍將燕頗殺守臣以叛
和勒博討之破賊於鴨綠江(按昭德軍即今瀋陽國語和勒博謂聯)
(絡也原作何魯不蒙古語實訥新也原作斜寧察克時也原作察割今俱譯改)
蕭巴雅爾字韓隠聖宗統和十五年加政事令遷
東京留守開泰五年封東平王巴雅爾為政寬裕
而善斷諸部畏愛民以殷富(蒙古語巴雅爾喜也原作排押今譯改)
蕭柳字圖們多智能文膂力過人聖宗統和十七
年南伐有功其父巴雅爾留守東京奏柳為四軍
兵馬都指揮使明年為北女直詳衮政濟寬猛部
民畏愛遷東路統軍使秩滿百姓願留復任許之
後致仕卒耶律觀音努集柳所著詩千篇目曰歲
寒集(圖們解見疆域形勝卷原作徒門索倫語詳衮理事官也原作詳穏觀音努原作觀音奴)
(今俱譯改)
李夀英里貫未詳聖宗統和八年為嚴州刺史有
惠政部民請留從之
韓制心幽州安次人聖宗開泰中拜上京留守太
平中歴中京留守數以不曲法不虐民不愛官自
箴歲若不登奏免租賦民若被兵奏發廩賑寵居
貴戚而不驕屢徙王位而不矜卒之日部民若哀
父母
韓德凝玉田人謙遜廉謹聖宗開泰中任崇義軍
節度使移鎮廣德秩滿部民請留從之
李可舉里貫未詳聖宗開泰初任中京留守推官
治獄平允詔超遷之
蕭孝穆小字和爾沁聖宗太平九年大延琳叛於
東京以孝穆為都統致討孝穆去城四面各五里
許築城堡圍之遂擒延琳以功授東京留守治遼
陽為政寬簡撫納流徙民甚安之(和爾沁唐古特語和爾蒙古人)
(也沁大也原作胡獨厪今譯改)
劉晨言里貫未詳聖宗開泰元年任中京留守推
官治獄明允詔超遷之
耶律布庫字提隠初從伐高麗有功累遷上京客
省副使聖宗太平二年城鴨綠江布庫守之有治
蹟五年遷東京統軍使蒞政嚴明諸部懾服大延
琳叛以書結保州夏行美執其人送布庫布庫入
據保州延琳氣阻東京平以功拜特哩衮(國語布庫善樸)
(人也原作蒲古蒙古語特哩改衮為首之稱原作惕隠今譯)
張傑里貫未詳官瀋州節度副使時東京錫里軍
詳衮大延琳叛自號興遼國建元天慶傑聲言欲
降以緩其師急修守禦之具延琳攻之不克詔以
傑為瀋州節度使(錫里軍詳衮原作舍利軍詳穏今譯改)
韓紹勛幽州安次人任東京戶部使聖宗太平九
年大延琳叛被執不屈賊鋸殺之(忠節附)
劉伸字濟時宛平人興宗重熙中權中京副留守
詔徙富民實春泰二州伸奏罷之歴崇義軍節度
使政務簡淨民用不擾致烏鵲同巢之異拜參知
政事遷上京留守
王棠涿州新城人興宗重熙中鄉貢禮部廷試皆
第一累遷東京戶部使道宗大康二年遼東饑民
多死請賑恤從之
蕭阿拉字額哩埒孝穆子道宗清寧中與蕭格同
掌國政格謟䛕不法阿拉爭之不得告歸除東京
留守阿拉性忠果曉世務有經濟才因行色克色
禮入朝陳時政得失蕭格以事中傷見殺(忠節附阿拉)
(解見京城卷原作阿剌國語額哩埒以時之謂原作阿里懶蕭格原作蕭革色克色原作瑟瑟今俱)
(譯改)
耶律迪里字薩喇吼五世孫寬厚好學工文詞道
宗清寧中為北面林牙承旨及重元作亂迪里赴
援力戰授臨海軍節度使咸雍五年累遷長寧宫
使撿括戶部司乾州錢帛逋負立出納經畫法公
私便之大康中遷上京留守後致仕(索倫語迪里頭也原作敵)
(烈薩喇蒙古語解見黑龍江山川卷原作撒懶今譯改)
大公鼎渤海人先世籍遼陽率賓縣後家大定幼
莊愿長而好學第進士咸雍中為瀋州觀察判官
時遼東淫雨傷稼北樞密院大發瀕河丁壯以完
隄防有司承令峻急公鼎獨曰邊障甫寧大興工
役非利國便民之道上疏乞罷朝廷從之役罷水
亦不為災瀕河千里人莫不悦改良鄉令省徭役
務農桑建孔子廟學部民服化遷大理卿多所平
反天祚即位遷東京戶部使時盜殺留守蕭保先
始利其財因而倡亂民亦互生猜忌家自為鬭公
鼎單騎行郡陳以禍福衆皆投兵拜曰是不我欺
敢不聽命安輯如故獨捕首亂者誅之拜中京留
守時盜賊充斥有遇公鼎於道者即叩馬乞自新
公鼎給以符約俾還業聞者接踵而至不旬日境
内清肅天祚聞之加賜保節功臣
蕭烏納字特默六院部人魁偉簡重性忠直天祚
在潛邸烏納數以直言忤旨及即位出為臨海軍
節度使上言自蕭哈里亡入女直彼有輕朝廷之
心宜益兵以備不虞不報天慶元年知黃龍府事
改東北路統軍使復上言臣治與女直接境觀其
所為志實非小宜先其未發圖之又不聽及金兵
起人以為有先見之明尋授副元帥天祚以烏納
先朝重臣有定策勲每延問政事奏對甚切上雖
優容終不能用卒年七十(烏納國語解見黑龍江山川卷原作兀納蒙古)
(語特默駱駝也原作特免國語哈里斜也又有水寬甸處原作海里今俱譯改)
伊德濟蕭烏納之孫天慶初金兵來侵戰於寧江
州伊德濟死之(忠節附原蒙古語伊德濟巳食之謂作移敵蹇今譯改)
韓慶民里貫未詳任宜州節度使金棟摩下宜州
拔槎枒山慶民死之其妻亦自殺(忠節附桶國語棟摩茶也原)
(作闍母今譯改)
金
持嘉暉字仲明先居遼後家萊州體貌雄偉慷慨
有志略太祖天輔六年從棟摩定興中府義錦等
州破張覺及再伐宋功皆最留撫河間時居民被
掠老幼存者無幾暉下令軍中聽贖還之及攻降
濟州暉約束軍士秋毫無犯連敗宋軍遂至餘杭
及還載資治通鑑板以歸累功遷歸德軍節度使
宗州(即唐來州在今寧遠州境)舊無學暉為營建學舍勸督生
徒肄業者復其身人競趨之屬縣民家奴王䕫者
嘗業進士暉以錢五十萬贖之使卒其業䕫後至
顯官天德中封暉河南郡王拜平章政事卒諡武
(持嘉八旗姓原作赤盞今譯改)
程宷燕之析津人太祖天輔時授錦州安昌令潔
已愛民興利除弊史稱其剛直耿介不謟權貴其
沒也邑人祀之
伯特德哩布奚五王族人也太宗天會初與其父
來歸屢立戰功初授濱州刺史廉入優等累遷崇
義軍節度使德哩布為人孝謹為政簡靜不積財
貨常曰俸禄已足養廉衣食之外何用蓄積凡調
官行李止車一乘臧獲數人而已(伯特德哩布國語伯特無能為)
(之謂德哩布興起也原作伯德特離補今譯改)
高昌福中都宛平人太宗天會十年登進士第三
除同知東京留守事以治最遷山東西路轉運使
工部尚書
伊喇温遼横帳人從征有功熙宗時除同知東京
都轉運使事世宗時歴崇義軍節度使移臨海軍
州治近水秋雨水潦暴至城下城頗決百姓惶駭
不知所為温督役繕完之身臨不測無所避僚屬
或止温温曰為政疵癘水泛溢為災守臣之罪當
以身為百姓謝死不恨後移鎮武定旱且蝗温刺
指血灑酒中禱而酬之既而雨霑足有羣鳥啄蝗
且盡人以為至誠之感(伊喇八旗姓原作移剌今譯改)
李晏字致美澤州高平人熙宗皇統六年進士任
遼陽推官有政績歴遷御史中丞初錦州龍宫寺
遼主撥賜戶民俾輸税于寺歲久皆以為奴有欲
訴者害之島中晏乃具奏在律僧不殺生况人命
乎遼以良民為二税此不可法今幸遇聖朝乞盡
釋為良世宗納其言獲免者六百餘人
高松澄州析木人年十九從軍為佛寧多力善戰
熙宗時從宗弼破汴京及和尚原累官咸平府總
管判官世宗即位充管押東京路渤海萬戶兵部
尚書克實謀反前同知延安尹李老僧欲得高松
共事遂往見松以言挑之曰有功舊人至今不得
大官何也松曰我一縣令每念聖恩累世不能報
庸敢他望乎老僧遂不敢言克實等事遂敗後松
從征斡罕以功遷咸平少尹官至崇義軍節度使
(佛寧原作蒲輦克實原作可喜國語斡罕馬蹄也原作窝幹今俱譯改)
伊喇子敬字同文遼五院人熙宗皇統間與修遼
史除同知遼州事舊本廳自有占地歲入數百貫
子敬曰巳有公田何為更取民田竟不取及為興
中尹子敬女自懿州來省謁中途遇盜剽行李且
盡既而還之曰我輩初不知為府尹家也尹有德
於民尚忍侵犯耶後子敬歴咸平廣寧尹致仕卒
時家無餘財
馬惠迪字吉甫漷隂人天德三年進士初調昌邑
令察廉第一世宗大定中歴西京留守判官以治
最擢同知崇義軍節度使廉能稱職遷御史中丞
拜參知政事
劉煥字德文中山人宋末兵起乏食煥尚幼煮糠
供母而自飲其清者稍長就學寒擁糞火讀書不
怠登天德元年進士調中都市令以廉遷北京警
巡使捕二惡少杖之庭中戒之曰孝弟謹慎則為
君子暴戾隠賊則為小人自今以後毋狃故習國
有明罰吾不得私也由是衆皆畏服無敢犯者召
為監察御史父老數百人或卧車下或挽靴鐙曰
我欲留使君期年不可得也世宗大定中同知北
京留守事時世宗幸上京所過州郡大發民夫治
橋梁馳道以期恩賞煥所部惟平治端好而已上
嘉其意遷遼東路轉運使
盧孝儉宣德州人初登天眷進士官太原少尹世
宗大定中用廉進官二階遷同知廣寧尹廣寧大
饑民多流亡孝儉設法賑濟全活甚衆
伊喇諳達遼横帳人熙宗時累官東京副留守参
知政事嗣攝咸平路屯軍都統除武定軍節度使
以招徠邊部功遷東北路招討使改臨潢尹卒諳
達騎射絶倫善相馬(諳逹國語解見吉林山川卷原作按答今譯改)
諾延温都烏達阿卜薩水人通書史工為詩世宗
時初授咸平尹改會寧尹北邊行軍都統時斡罕
初定人心尚未安烏達為治寬簡多備禦謹斥堠
邊境以寧改北京留守以廉察舉所至有能名無
私過入拜參知政事(諾延温都烏達蒙古語諾延官長之稱温都八旗姓國語)
(烏達買也原作捋盌温敦兀帶國語阿卜薩樺皮桶也原作阿補斯今俱譯改)
王賁字文孺其先自臨潢移貫宛平賁性孝友勤
敏好學世宗時第進士調復州軍事判官廉靜有
守不尚奔競政府推薦累遷南京路按察使
大懷貞字子正遼陽人皇統時累官彰國安武軍
節度使縣尉獲盜得一旗上圖亢宿詰之有叛狀
株連幾萬人懷貞請誅首亂者餘俱釋之世宗大
定時為興中尹錦州富民蕭鶴夀途中殺人匿府
少尹家有司捕不得懷貞以計取之寘於法遷彰
德軍節度使
張行信字信甫莒州日照人與兄行簡皆有名純
正真率不事修飾世宗大定二十八年擢進士官
銅山令有政聲章宗明昌元年以廉擢授監察御
史兩登相位言無隠避及卒皆曰正人亡矣
納塔謀嘉上京路音德爾明安人初習策論進士
世宗大定二十六年補上京提刑書史以廉能著
稱章宗承安五年特賜同進士出身調東京教授
湯池主簿皆著治績宣宗貞祐初遷翰林待制
充元帥府經歴時中都危急宣宗議遷都謀嘉
諫不聽興定初上書諫伐宋降潁州刺史有守
禦功召為翰林侍講學士同修國史(納塔八旗姓原作納)
(坦音德爾原作牙塔懶明安國語解見錦州山川卷原作猛安今譯改)
圖克坦繹上京阿勒楚喀逹哈人尚熙宗女瀋
國公主歴宣德泰安淄州刺史世宗時改同知
廣寧府事歴遷棣州防禦使所至以政績聞升
臨海軍節度使(圖克坦八旗姓原作徒單阿勒楚喀原作按出虎國語逹哈順)
(從也原作逹阿今俱譯改)
楊雲翼字之美其先贊皇檀山人後家樂平天
資穎異初學語輙畫地作字日誦數千言且精
歴數章宗明昌五年登進士第一泰和元年累
官上京東京等路按察使司事有威望雲翼天性
雅重自律甚嚴待人則寬國家之事知無不言嘗因
事召見章宗咨以世務深重之大安元年翰林承旨張
行簡薦其才召授提點司遷翰林侍講兼修國史
承暉字維明内族好學淹貫經史章宗明昌時授
東京咸平等路提刑副使改同知上京留守御史
臺奏承暉為提刑豪猾屏息遷臨海軍節度使歴
利涉遼海軍遷北京路提刑歴知咸平臨潢府為
北京留守卒為名臣死於中都之難贈尚書令廣
平郡王諡忠肅
馮璧字叔獻真定路人幼穎悟不凡章宗承安二
年進士由莒州軍事判官調遼濱主簿縣有和糴
粟未給價者十萬斛散貯民居以富人掌之有腐
敗則責償於民民殊苦之璧白漕司罷之民大悦
累遷同知集慶軍節度使致仕卒年七十有九
裕爾伯特北京路庫本明安托囉山穆昆人以功
擢海濱令廉能稱職章宗明昌六年除東北路招
討使時北邊有警圍慶州伯特率本路兵往救敵
解去承安元年授鎮寧軍節度使以六羣牧人叛
改寧昌軍伯特為都統領步騎萬人至懿州奮擊
大敗之二年糺軍千餘出沒剽掠錦懿間伯特追
敗之復獲所掠悉還本戶五年知廣寧府改東北
路招討使捍邊有功三遷為崇義軍節度使伯特
勇決善戰自幼以軍功顯任兵鎮十餘年所向克
捷(裕爾八旗姓伯特解見前原作瑶里孛迭國語庫本棉也原作窟白托囉國語解見黑龍江山)
(川卷原作陀羅穆昆族也原作謀克今譯改)
伊喇富森東北路烏爾呼河明安人以蔭補吏累
功遷順義軍節度副使衛紹王大安初遷沃州刺
史同知興中府事富森繕城浚濠百姓頗怨頃之
兵果至攻北城富森戰于北使備西城薄暮賊果
攻其西以有備乃解尋改廣寧府富森被牒往鄰
郡賊來攻之富森子銅和尚率家奴與戰城賴以
完富森歸悉放奴為良終不言其子之功未幾充
遼東宣撫使歲大饑出沿海倉粟先賑而後奏之
優詔奬諭(伊喇八旗姓國語富森孳生也原作移剌福僧國語烏爾呼偏也原作烏連苦)
(今譯改)
完顔伊爾必斯海蘭路特克紳畢喇明安人章宗
明昌五年登第宣宗貞祐初官御史中丞遼東路
行尚書省事興定元年參知政事行尚書省元帥
府於博索路寬厚愛人敏於吏事能治劇要時伯
特呼圖有異志以兵戕殺伊爾必斯識者惜其用
之未盡詔贈平章政事封芮國公(伊爾必斯解見選舉卷原作阿)
(里不孫海蘭見建置沿革卷原作曷懶特克紳畢喇國語特克紳整齊也畢喇河也原作泰申必刺)
(博索山隂也原作婆速伯特見前呼圖鬼也原作伯德胡土今俱譯改)
李完字全道朔州馬邑人經童出身復登詞賦進
士章宗明昌中同知廣寧府初遼濱人崔元入城
飲酒不歸後得屍水中有司執同飲者訊之皆誣
服提刑司疑其冤以獄畀完完廉得其賊乃舟師
也遂免同飲者遷北京臨潢路提刑副使
梁持勝字經甫河東絳州人章宗泰和六年登進
士第累遷咸平路宣撫使經歴官宣宗興定初宣
撫使布希萬努有異志欲棄咸平徙海蘭路持勝
力止之萬努怒杖之八十持勝走上京告行省太
平是時太平已與萬努通謀口稱持勝忠而心實
不然署持勝左右司員外郎既而太平受萬努命
焚毁上京宗廟執元帥承充奪其軍持勝與提控
咸平治中費摩薩布萬戶韓公恕約殺太平復推
承充行省事共伐萬努事泄俱被害詔贈持勝忠
順大夫韓州刺史(忠節附萬按布希費摩俱入旗姓布希努原作蒲鮮萬奴費)
(摩薩布原作裴滿賽不國語薩布鞋也今俱譯改)
赫舍哩和勒端西安路和倫松科明安人宣宗貞
祐二年為宣差副提控同知博索路兵馬都總管
行府事三年布希萬努取咸平東京瀋澄諸州多
從之萬努侵博索近境和勒端率兵擊却之九月
萬努衆九千人出宜風及易池和勒端率兵與戰
其衆潰去四年和勒端遣王汝弼由海道奏事宣
宗嘉其功遷遼海軍節度使(赫舍哩八旗姓國語和勒端烟墩也原作)
(紇石烈桓端和倫松科國語和倫威也松科蹤跡也原作忽論宋割今俱譯改)
赫舍哩德字廣之真定路珊沁明安人明昌進士
宣宗貞祐二年官肇州武興軍節度使時肇州圍
急食且盡有糧三百船在鴨子河去州五里不能
至德浚濠增陴築渠導濠水屬之河鑿陷馬穽伏
甲其傍以拒守一日兵數接士殊死戰渠成船至
城下食足圍解改遼東轉運使民遮道挽留乘夜
乃得去(國語珊沁塞也原作山春今譯改)
達魯楊照努金末時蒙古兵略地高州拔惠和金
源和衆龍山利建富庶等十五城降其北京留守
音達琿進攻北京傍近諸寨樓子崖等二十餘寨
皆降惟西乾河達魯五指山楊照努固守不下大
小百餘戰照努死之達魯敗走復聚衆攻龍山以
槊刺烏頁爾中胸堕馬復為史天祥所敗達魯力
戰死之(忠節附努蒙古語逹魯琵琶骨也原作荅魯楊照原作楊趙奴音逹琿國語解見)
(奉天府山川卷原作銀荅怱蒙古語烏頁爾澇也原作鳥野兒今俱譯改)
沃哩布金末為興中府同知蒙古兵起穆呼哩遣
人招降沃哩布斬其使謀拒守未幾吏民殺沃哩
布舉城降(國語沃哩布令留也原作兀里卜穆呼哩八旗姓國語凡物有稜角之謂原作)
(木華黎今俱譯改)
傅霖玉田人第進士累官至崇義軍節度副使行
部臨潢没於兵(忠節附)
謹案舊志遼金名宦人物兩門往往混淆重覆
今核其治遼有政蹟者列入名宦門其或别有
表見而不以治遼著者列入人物門以區别焉
欽定盛京通志卷五十四
