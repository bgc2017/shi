欽定盛京通志卷一百十四
歴朝藝文(六)
銘
贊
碑
祭文
墓誌銘
欽定盛京通志卷一百十四
歴朝藝文(六)
銘
大鳥銘(隋)虞綽
歲在壬申四月丙子皇帝底定海碣班師振旅龍
駕南轅鸞旂西邁行宫次於柳城縣之臨海頓焉
山川明秀實仙都也旌門外設欵跨重阜帳殿周
施降望大壑息清蹕下輕輿警百靈綏萬福踐素
砂步碧沚同軒皇之襄野邁漢宗于河上想汾射
以開襟望蓬瀛而載佇窅然齊肅藐屬殊庭兼以
聖德遐宣息别風與淮雨休符潜感表重潤於夷
波璧日曬光卿雲舒彩六合開朗十洲澄鏡少選
之間儵焉靈感忽有祥禽皎同鶴鷺出自霄漢翻
然直下高逾一丈長乃盈尋靡霜暉於羽翮激丹
華於觜距鸞翔鳳峙鵲起鴻騫或蹶或啄載飛載
止徘徊馴擾咫尺乘輿不藉揮琴非因拊石樂我
君德是用來儀斯固類仙人之騏驥冠羽族之宗
長西王青烏東海赤鴈豈可同年而語哉竊以銘
基華岳事乖靈異紀迹鄒山義非盡美猶方册不
冺遺文可觀况盛德成功若斯懿爍懷真味道如
此感通不鐫名山安用銘異臣拜手稽首敢勒銘
云來蘇興怨帝自東征言復禹績乃御軒營六師
薄伐三韓肅清龔行天罰赫赫明明文德上暢靈
武外薄車徒不擾苛慝靡作凱歌載路成功允鑠
反旆還軒遵林並壑停輿海澨駐蹕巖阯窅想遐
凝藐屬千里金臺銀闕雲浮岳峙有感斯應靈禽
效祉飛來清漢俱集華泉好音玉響皓質冰鮮狎
仁馴德習習翩翩絶迹無冺於萬斯年
曾公祠銘(明)盧瓊
維帝御極柔遠能邇一夫不獲痌瘝是似蠢兹遼
人不戢自焚公憫冥頑任禍於身敷奏祈宥脅從
罔究帝曰俞哉銑拜稽首渠魁以殱衆慼以祐保
兹東土如翼如覆帝曰都哉陟兹功懋銑拜稽首
天子萬夀農不昜業市不昜肆以生以育維公之
賜維岡有栢維麓有砥繩之鑿之維公之祠公惟
信宿留公之似我其夙夜罔不敬止匪我思之子
子孫孫匪民思之既浹且淪匪公之惠惟帝之仁
遼其奠安於萬斯春
贊
進雙白鷹贊(唐)蘇頲
開元乙卯歲東彛君長自肅慎扶餘貢白鷹一雙
其一重三觔有四兩其一重三觔有二兩皆皓如
練色斑若彩章積雪全映飛花碎點所謂金氣之
英瑶光之精高髻偉臆長距秀頸奮發而銳堅剛
則厲摩天絶海電擊飈逝觀其行時令順秋殺指
麾應捷顧盼餘雄當落雕之賞蔑讐鷂之敵實希
代之尤也皇上祇膺聖圖欽若王道方寳賢重榖
尊儒養艾後宫撤綺繡前殿焚珠玉與王侯卿士
朝夕論思異無所貴輕衛公之好鶴竒無所珍同
漢王之却馬畋豈務於馳騁獵以存乎蒐狩未嘗
合圍掩羣載羽灑血乃彊不攫而猛不噬矣然以
萬方入貢懷其來也三年重譯嘉其至也故仁為
之心有仁則勇威為之力有威則重况此鳥猛過
於衆重倍於凡禮於君則勸忠祭於祖則立敬壯
其體則用武綷其翼則成文彼寵而服之鶡也能
果榮而戴之蟬也能潔矧乎職命司寇師維尚父
聞箴刺姦擇善為吏蓋選士之是式匪從禽之足
云此所以備於圖而儆在位也微臣奉制敢稱贊
曰
鷹之大者精明竦峻勁而横絶雄則遠振錦文素
綵珠聯玉潤往乃奮威將軍所徇鷹之次者勇銳
光芒截海而至乘風載揚絡以紅聯文其綵章下
鞲必中惟吏之良
碑
安東都護魏哲神道碑(唐)楊炯
經天緯地之帝求制禮作樂之才撥亂反正之君
資拔山超海之力繼韶夏而崇號諡非無陣戰之
風披皇圖而稽文武或用干戈之道故能彌綸宗
廟彈壓山川包四海以為家一六合而光宅是以
二十八宿懸列將而察休徵三十五星聚天軍而
赫符彩吕望垂竿於渭溪道峻匡周張良授履於
圯橋功崇佐漢乃有心如鐵石氣若風雲洛䜟書
名河圖秘象青絲雷燭歴大塊以三休碧羽霜淒
倚渾天而一息岑彭許允征南鎮北之名馮異王
昌大樹中軍之號杜太行而泥函谷猛氣無前戮
封豖而斬長鯨雄圖不測元戎十乘驅衛霍於前
矛甲士三千列孫吳於後殿秋風白露執金鼓而
齊六軍泰山黃河析銅符而光百代建廟堂之策
為社稷之臣孰能與於此乎在我真將軍矣公諱
哲字知人鉅鹿曲陽人也七代祖靖非前秦征北
大將軍鎮北地上郡其後子孫因居於寧州襄樂
縣開國承家之始誕姓命氏之源大名發於本支
當塗峻於層構三辰鬱鬱天街分畢昴之都九野
茫茫地險裂山河之境丞相以萬機論道匡大運
而震威嚴尚書以八座當官贊金行而標領䄂文
昭武穆方駕齊驅公子王孫朱輪華轂大鵬垂翰
馭風伯而指南溟天馬騰姿按雲師而集東道祖
唐隋天水郡丞河陽都尉瑶林瓊樹擢標格以千
尋圓折方流委波濤而萬頃雄飛有望豈惟京兆
之丞隂德不愆何直丹陽之尉父寳皇朝通議大
夫總管府司參軍事東家孔子至德生於上天南
國申侯明靈誕於中岳居朝翊贊道先王之法言
公府弼諧對上天之休命若夫聖人作而萬物覩
元首明而庶事康日月粲其光華山川鬱其雲雨
則有英靈間出丹陵諧白鳳之祥符瑞挺生黑帝
感蒼龍之傑隨珠一寸魏后揚眉和璧千金秦王
動色顔生殆庶聞於竹馬之年揚子參元發自銅
車之歲建晴峯而直上疏筆海以横流彫墻則百
堵皆興峻宇則千門並列可大可久無忘簡昜之
途為子為臣率由忠孝之境郭林宗之披霧豈敢
名言孔文舉之欽風每相推薦若乃五材並用誰
能去兵七德兼施止戈為武出師於九天之上暗
合兵書取暌於十日之前懸符射法固以文武之
道揄揚滿於城中將相之才籍甚聞於海内貞觀
十五年起家補國子博士喬林掃日驚白鳳於詞
條壁水澂天駭彫龍於義壑班超慷慨常懷萬里
之心季路平生每負三軍之氣十六年勅授左翊
衛北門長上禄賜同京官仍令為飛騎等講禮鄧
司徒之舊事馬上讀書祭征虜之前聞營中習禮
宫花如錦還臨拜將之壇槐葉成帷復對聞軍之
市自皇天眷命大帝應期運璇衡而制八方調玉
燭而臨四極元莵白狼之野來奉衣簪蟠桃析木
之鄉尚迷聲教太宗文皇帝操斗極把勾陳因百
姓之心問三韓之罪勝殘去殺上馮宗廟之威禁
暴戢姦下藉熊羆之用公丹心白刃本自輕生六
郡三河由來重氣烏江討逆剖項籍於五侯鹿野
懲姦礫蚩尤於四豖二十年詔除游擊將軍右武
侯信義府右果毅都尉長上如故顯慶二年以内
憂觧職痛深吳隠哀極顔丁蹐厚地以崩魂訴高
天而泣血紫泥垂煥頻降璽書墨縗臨戎遂從金
革三年詔除左衛清宫府左果毅都尉尋圍谷府
折衝都尉並長上如故又以應詔舉對策甲科遷
左騎衛郎將於時長榆歴歴烽火猶驚高柳依依
邊風尚急關山夜月遂為弧矢之秋西北浮雲翻
作穹廬之景四年詔公為鐵勒道行軍總管陳兵
玉塞按節金微學長山之蛇擬麗譙之鸛鐘鼓嘈
囃上聞於天旌旗繽紛下蟠於地伏尸百萬因瀚
海而藏舟闢地數千即燕山而築觀武臣雄略氣
慴西零神將宏圖威加北翟麟德元年詔遷左驍
騎中郎將尋檢校右監門左武衛將軍本官如故
昔者封禪陟云亭之後七十二君圖書出河洛以
還三千餘歲振兵釋旅方崇薦帝之儀道洽功成
必致禋天之禮粤以皇家闢統之五十年今上開
基之十七載登封告禪玉牒金繩建顯號而施尊
名揚英聲而騰茂實華夷輯睦皆承萬歲之恩朝
野歡娱咸奉千年之慶乾封元年詔加明威將軍
本官如故大風遺孽叛換青邱小水殘魂憑陵碧
海率百官於文祖尚興彭蠡之師會萬國於塗山
猶有防風之戮是歲也詔公為遼東行軍總管軍
營對日兵氣横天開玉堂而按部坐金城而勒陣
闕鞏之甲犀兕七重艅艎之船舳艫千里駕鼉梁
於聖海秦皇息鞭石之威泛鰲釣於仙洲愚叟罷
移山之力然後風行電卷斬將屠城塞丹浦之遥
源伐黑林之奥本王孫公子名霑皂隸之臣深谷
泰山境入樵漁之囿二年詔加上柱國仍檢校安
東都護道之以德齊之以刑威振六官風揚五部
兵戈載戢無勞尉候之虞桴鼓希聞寧有穿窬之
盜仰太陽而晞湛露方預四朝臨遊水而急寒風
俄悲一去齊孟嘗之下淚高榭曲池魯司寇之悲
歌頽山壊木長安杳杳還符日近之言京兆悠悠
竟絶天高之問紫關出入判自無期繡服回還竟
知何日總章二年三月十六日遘疾薨於府第春
秋五十有四嗚呼哀哉詔贈左監門將軍禮也惟
公被服忠孝周旋禮樂仁者見之謂之仁智者見
之謂之智研幾册府金縢玉版之書索隠兵鈐元
女黃公之法每建輿推轂三令五申躬擐甲胄親
當矢石軍井未建如臨盜水之源軍竈未炊似對
嗟來之食由是南馳北走東討西征擲之無旁按
之無下載筐宫裏遥登上將之壇飛星閣邊獨列
中軍之位雖龍泉匿字薰歇光沉而麟閣飛名天
長地久夫人扶風氏隋濠州刺史圓之孫也五松
春豔牽少女之祥風八桂秋雲降仙娥之寳魄謝
家之子歌柳絮而知慙劉氏之妻頌椒花而自恥
三周按禮無虧内則之風四德揚蕤載闡中閨之
訓宿盤龍於月鏡早没鸞牀矯飛翼於霞棲先沉
鳳穴珠星璧月終陪季子之階金鼎銀罇竟列齊
侯之寢以貞觀十五年終於某所越咸亨元年某
月日袝於某原長子瓜州司倉擇木次子右衛親
衛元封等門傳萬石庭列雙珠花萼爭榮芝蘭藹秀
天經地義欽承避席之談日就月將虔奉趨庭之
教變槐檀而瀝膽木石悲酸代霜露以崩心幽明
感動葬之以禮祭之以時生人之本盡矣死生之
義備矣孝子之事親終矣於是門生故吏共緝家
聲才子文人思傳盛德庶使藺相如之壯氣歴千
載而猶存隨武子之餘風盡九原而可作其詞曰
文王受命畢公餘慶玉樹聯芳金枝疊映三分並
列七雄齊競建國承家重熙累盛功宣蹈舞德流
歌詠河洛垂文山川吐雲驪珠育照虹玉呈文直
立孤聳天然不羣棲遲膠塾悦懌邱墳恥為儒者
自許將軍伊祁不懌軒轅討逆陣擁遼河兵鎮碣
石班超投翰揚雄執戟弓合三才刀長四尺爰清
尉候載澂疆場得人者昌失人者亡皇心俾乂帝
曰明敡幽桂含馥滋蘭吐芳承天待詔觀國賓王
茂實斯遠英聲克彰鵬池淼漫雞山禍亂出閫辭
家夷凶靜難金微瓦觧玉亭冰泮扈駕天門陪祠
日觀萬邦胥悦千齡啓旦斗骨危城占蹄舉兵丸
山霧塞渤海波驚帝赫斯怒王師有征虔劉北類
戡翦東明遵以文軌宣其德刑太微上將文昌貴
相非熊非羆令聞令望寵踰軍幕榮参武帳本謂
来朝何期返葬原野蕭瑟風烟悽愴天道如何吞
恨者多松風夜響薤露晨歌秋月如練春雲似羅
榮華滅後寒暑經過青鳥邱壟白馬山河
蘭英碑辭(明)李貢
蘭英蓋川軍也成化初調廣寧操偹九年春隨總
兵歐拒敵於小黑山敵因風縱火軍潰歐馬中箭
死兵圍益急英曰主將三軍司命歐公危如大衆
何乃以所乘馬授歐英遇害越今三十二年矣予
行憲至蓋聞其事而哀之乃刻石於墓而系以辭
曰王朝之制兮邊守為嚴遠人窺伺兮匪月伊年
移師還禦兮將卒鼓行主將馬踣兮貫矢於膺耳
目溷亂兮旌旗失位山川崩沸兮雷霆為潰何此
心之耿耿兮持本初而不背等死生於鴻毛兮特
昭彰乎大義維將士之司命兮國體係夫重輕或
纖芥之摧辱兮曾何用乎微生我骨可斷兮溝壑
是横我血可塗兮原野是腥獨主將之不可死兮
遑鑒予之衷情期將卒之兩全兮信倉皇之所難
矧鋒鏑之在前兮不可從容而盤桓惟委馬以奉
主兮冀縱轡而生還豈厮役之受恩兮欲圖報而
難殫慨羊斟之御主兮抽夙昔之恨端乃戀戀於
杯羹兮竟致主於相殘顧倉猝之所處兮在恩義
為兼盡人孰無死兮要能處之得其正重國事於
邱山兮匪私情之是徇孰謂厮役之𤨏兮保兹忠
誠之至性自歸骨於荒原兮已三紀其有餘神飄
飄而長征兮飲沆瀣而康娛俯永世而一息兮伴
貞烈以為徒嗟恩膏之未及兮在世道為何如周
崇死難兮有門關以及孤漢寵死事兮紛印綬之纍
纍覽往事以隕涕兮對幽墳而忸怩托貞珉以系
辭兮慰忠魂於些微
祭文
弔國殤文(唐)張說
北伐兮東弧邈遼陽兮孤竹偏師兮覆衆在崇山
兮峽谷露芃芃兮蔓草風蓁蓁兮拱木見馬血兮
夜然聞殤魂兮雨哭君王按金鼓而氣憤撫珠鈴
而淚滋横萬里兮抽恨弔羣山以寫悲懟凶將兮
我辱悼勇夫之被纍彼殷鑒兮未遠何後来兮不
追對死地兮出陣臨傷門兮用師軍奪帥兮虹蝕
壘車脱輻兮火焚旗有欒黶兮愎矣無范宣兮愧
之命窮追兮短兵錯膚迎刃兮血染鍔旋殘潰兮
棄組練山猶號兮谷猶戰殪原野兮奈何違君親
兮不見於戲何天命之奄忽俾仁義之禮兵為蠻
夷之俘骨鬷大校之飛將問吾營之勁卒吾見出
兮不歸竟名存兮身殁
祭古墓文(明)賀欽
維年月日戶科給事中賀欽遣園丁朱紀以隻雞
杯酒之奠昭告於前朝古墓主人之靈今歲之夏
園丁作廬掘土築墻石棺以見奈何愚夫蔽而不
告埋骨别所取棺入城貨人為槽用飼畜産自恨
無德化及家衆乃致園丁為此不仁知之後時改
過遲暮謹以遺骨復歸故器深埋堅築誌以封土
期以久遠更無他虞世俗衰薄殘忍成風石棺飼畜
比比皆爾曾念古人骨棄何所我亦人耳忍復用
兹安得仁人在位行政各使遺骸得歸故藏德薄
力微痛惻而已謹遣園丁酌酒謝過不亡者存鍳
此誠意尚享
墓誌銘
醫閭先生墓誌銘(明)潘辰播
愚始聞醫閭先生之訃既為位哭之已而厥嗣鄉
進士士諮奉先生高第弟子外甥胡深所撰狀請
愚銘其墓愚與先生道義相契垂五十年非燕遊
一朝之好可論不能以不文辭按狀先生諱欽字
克恭姓賀氏其先浙之定海人隸遼東廣寕後屯
衛官籍考孟員甫妣郭氏以正統丁巳三月十一
日生先生於官邸幼挺岐嶷長標恂淑總角從鄉
先生習舉子業心不自滿曰為學止於是耶及聞
先儒所謂以誠敬為入門踐履為實地諸語因省
曰作聖之功端在於此弱冠以詩經魁山東鄉薦
兩躓春闈咸即日歸省或諷之以取捷徑則曰親
老在堂定省不可久曠吾烏知其他成化丙戍登
羅倫榜進士丁亥春擢戶科給事中謂家人曰古
人事一職豈肯苟然為是職尤不可以苟為者遂
書鄙夫可與事君章於壁上以自警戊子春亢旱
與給事中胡智董旻各上章極諫先生言修德彌
災當以實心行實政庶天意可回今朝廷所行未
免徒務虚文不報先生復以言官曠職召災自劾
求退雖不得請而去志决矣其年冬即告病歸杜
門不出專以進修為務初在科時聞廣東陳白沙
先生為有道之士修刺謁之一見契合遂相與講
明治心修身及經綸大務終歲弗輟至是懸其小
像於靜室時率諸子焚香拜之儼如神明大聚古聖賢
典籍於中矻矻然窮日與夜而繙閱之必求造乎
其極而後已有來學者則謝之曰學者君子之為
已教者聖賢之餘事自治不贍何暇及人久之於
性命道德之藴天理民物之彜經世之要道為學
之大法所得益深始内屨焉而其為教一以躬行
實踐為主文章政事次之磨礲淬厲成其器業故
及門者咸知有為己之學學在有用而不惑於他
岐矣雖不出戶庭而達官貴人間風仰德者莫不
躬拜牀下得其緒餘而惠及生人者恒多弘治改
元大學士劉公吉首薦先生才堪大用及除陜西
參議撫治商雒等處兼分守漢中府地方錫之璽
書假以便宜懇辭不就乃陳四事一曰資真儒以
講聖學二曰薦賢才以輔治道三曰遵祖訓以處
内官四曰興禮樂以化天下數十萬言極其愷切
皆人人所不敢道者使得見於行事天下可幾而
理矣處家篤恩義正倫理厚姻戚睦鄉黨救災恤
患重本抑末冠婚喪祭一遵古禮不根之言纖毫
不入其耳子姓能言與行者必薰陶之以孝弟之
義僮僕與人相接者不問其曲直必撻以記之鄉
俗溺於異端凡喪葬者皆作佛事啖酒肉肆為奢
僭而不顧其於奉先事親之禮背戾尤甚先生以
身範之日改月化漸入佳境仍舊習者百無二三
焉性酷愛山林每時和景明必攜門人子姓登高
涉遠徜徉嘯咏而歸充然獨有所得為學雖不務
詩文然應酬之際信口流出一皆藹然仁義之言
大有關于名教故得其片紙隻字者莫不寳之正
德初年錦義二城激變鉅室鮮不為其所撓獨相
約不敢犯於先生之族雅量汪濊喜愠不形惟愛
君憂國之念老而彌篤每聞朝廷用一善人行一善
政輒喜而不寐如有愆違則疾首蹙額不能安也
庚午十二月四日以疾終于正寢壽七十有四配
席氏本城官家女有賢行與先生同德比義相賓
友少先生三歲先四日而卒生男四長即士諮次
士誾士謨士詔皆積學待聘女一適本城都指揮
史文孫男十一世雍世和世泰世平世清世
寧世安餘幼孫女八長適錦州都指揮梁臣次適
本城馬都指揮冡子倫次適指揮劉渭餘俱幼以次年
二月十五日合葬于閭山之光明谷中先生少讀
書於此山之西因以醫閭山人自號人遂稱為之
閭山先生云於戲以先生之迹言之其學雖未大
明于天下而能名于一家與一鄉先生之道雖未
大行于天下而能行于一家與一鄉先生之德雖
未大被于天下而能化其一鄉一郡之強暴以先
生之功論之則其學之醇其道之正其德之粹其
節之高其名之稱表表昂昂所以風勵天下垂範
後世者固無窮也豈曰行於一家化於一鄉被于
一時一世而已耶是不可以銘乎銘曰允矣先生
偉哉男子力到功深逢源達委時行則行時止則
止諫則忘身隠則樂已不愧不怍盡善盡美表今
風後寧有窮己我作斯銘用補國史
欽定盛京通志卷一百十四
