欽定四庫全書
欽定盛京通志卷二十一
山陵
三陵規制
歲祭典禮
大小祭儀注
三陵小祭大饗祭告諸禮
謁
陵典禮儀注
守
陵官制
欽定四庫全書
欽定盛京通志卷二十一
山陵
(臣)等謹案帝王之禮奉園陵崇原廟所以尊祖敬
宗廣孝思也
本朝
啓運
天柱
隆業
三陵神臯吉壤奠我丕基我
皇上孝思維則纉
緒迪
光四謁
丹邱志虔儀肅戊戌秋八月謁
陵禮成後敬視
寢原增拓禁步體制益嚴誠惟
聖人之德無加於孝是以肇禋有成情無弗至禮無弗
備也(臣)恭述
三陵規制
歲祭之文謁
陵之禮以逮定官司置衛士諸制博稽會典謹志
山陵第七
欽定四庫全書
欽定盛京通志卷二十一
山陵
三陵規制
永陵
啓運山在
興京城西北十里
肇祖原皇帝
原皇后
興祖直皇帝
直皇后之陵共一山稱
興京
陵
景祖翼皇帝
翼皇后
顯祖宣皇帝
宣皇后之陵共一山稱
東京
陵在奉天府城東二百五十里順治五年十一月
南郊始追上
列祖尊號八年封
興京
陵山為
啓運山
東京
陵山為
積慶山均從祀
方澤十三年於
陵山週圍立界址界内禁止樵採十五年奉移
東京
陵改祔
興京罷積慶山祀典十六年尊稱為
永陵十八年立遷祔
永陵廟碑
啓運山週圍共十里
寳城高一丈三尺七寸南北長二十九丈東西寬二十二
丈七尺週圍長八十六大一尺六寸建
啓運殿殿制三楹門四忩八(康熙十六年重修改用黃瓦)
殿内
大暖閣四座上設黃緞罩内設
寳牀帷幔衾枕楎椸以奉
神御
小暖閣四座錦罩恭奉
四祖神位
神牌八尊上設黃緞罩閣前設龍鳳
寳座八五供案四朝燈八龍毬三乾隆四十四年於龍毬
上增盖黃布雨旱單各三
啓運殿坐臺高二尺九寸四週長三十一丈九尺礓䃰
三路中盤龍為飾左右配殿各三楹門各四西配
殿前焚帛磚樓一座
啓運門三楹門六東為果房西為膳房房各三楹
功德碑亭四座門二亭前門為祝版房齊班房共五楹西
為茶膳房滌器房共五楹
正門三楹前有朱欄門六繚墻三面均高七尺八寸東
西長二十一丈六尺南北長二十二丈三尺週圍
共長六十六丈二尺東西紅門二座果樓三楹省
牲亭五楹前有門一座繚墻南面高六尺五寸東
西北均高五尺四週共長三十三丈門外原設柵
木一千四百四十八架乾隆四十三年
命展添柵木三百四十四架共柵木一千七百九十二
架東邊為祭物井西邊為冰窖其西山嘴有石堤
木橋一
明堂前下馬木牌二座原設紅樁三十二今增設紅樁
三十六白樁六十四青樁三十六俱於乾隆四十
三年奉
旨重添東西界牌四前後左右堆房四週圍界址統計
二千二百八十八丈
陵前
寳頂上有瑞榆一株輪囷盤鬱圓覆城隅乾隆四十三年
有
御書神樹賦勒石西配殿(謹案恭載)(御製神樹賦天章門)
永陵形勢萬峰環拱衆水朝宗龍盤虎踞誠萬世
帝業之基
福陵
太祖承天廣運聖德神功立極仁孝睿武弘文定
業
高皇帝福陵在奉天府城東北二十里順治八年封山曰
天柱從祀
方澤康熙二年改建
兩陵地宫修理完竣以奉安祇
告讀文致祭一如大享禮焚帛獻酒奉安禮成祭酒三
爵
天柱山週二十五里
孝慈高皇后祔焉
寳城高一丈七尺一寸週五十九丈五尺
寳頂一座高二丈頂長十二丈四週長三十三丈月牙城
高一丈六尺五寸四週長二十三丈四尺七寸正
中琉璃照壁一座
方城高一丈五尺七寸四週長一百一十三丈八尺四
寸垜口高五尺上有角樓四座每座二層上層格
扇各四下層門二彩油為飾方城上北面明樓一
座門二内碑一座書
太祖高皇帝之陵明樓之下為洞門二門外石五供一案
供座高四尺長一丈八尺六寸寬五尺上設香爐
蠟臺花缾俱雕石為之前為石柱門二
隆恩殿三楹門四忩八
殿内
大暖閣一座上設黃緞罩内設
寳牀帷幔衾枕楎椸以奉
神御
小暖閣一座錦罩恭奉
神牌二尊上設黃緞罩閣前龍鳳
寳坐二座福金椅東西各一配椅二五供案一陳設桌四
朝燈六上俱設黃緞罩龍毯六乾隆四十四年於
龍毯上增盖黃布雨旱單各七
隆恩殿坐臺高五尺四週長三十六丈七尺七寸八分
礓䃰三路中盤龍為飾四傍雕石花闌干左右配
殿各五楹門十二西配殿前焚帛石樓一座
隆恩門三楹樓三層門二(康熙五十四年重修)東為茶膳房西為
果房滌器房房各三楹其南為省牲亭齊班房各
三楹前為碑樓碑座二層門二恭立
神功聖德碑一通碑亭之前有橋二座礓䃰一百八層東
西華表柱四橋邊左右列石獅虎駝馬各二前
正門三楹彩油為飾門六兩旁雕石獅二華表柱二石
牌樓二乾隆二年設東西柵木八十八架柵之外
舊設有堆房各一門之前有虎皮溝一道下馬木
碑各一東西石泊岸紅樁各五根繚墻南面高九
尺八寸東西北均高七尺八寸四週共長五百八
十丈左右紅門二座雍正九年定制禁紅門前大
路及山根左畔車馬行走門之外下馬石牌各一
門之前有滌祭品井一冰窖房六乾隆四十三年
皇上謁
福陵後
命大臣敬謹閱視於附近地方查出墳塚數處俱令遷
葬官給葬費並於正門外添安柵木一千五十四
架移展紅樁二百六十一外酌增白樁二百六十
一青樁四十青樁之外方許樵採耕牧及行走葬
厝青樁以内概行禁止規制益昭嚴肅
陵之東西界牌四座四週界址共二千九百六十丈
夀康太妃園寢在
福陵右享殿三楹門四礓䃰三路内設
寳牀紅毡坐褥以奉
神御配案二花毯三前正門三楹門二繚墻共四十七
丈東西茶膳果房各三楹四週堆房各二
福陵形勢渾河環其前輝山興隆嶺峙其後遠則發源長
白俯臨滄海王氣所鍾聚也
昭陵
太宗應天興國弘德彰武寬温仁聖睿孝隆道顯功
文皇帝昭陵在奉天府城西北十里順治八年封山曰隆
業從祀
方澤山高六丈一尺長一百一十五丈
孝端文皇后祔焉
寳城高二丈三尺八寸週六十一丈
寳頂一座高二丈四週長三十三丈月牙城高二丈二尺
七寸四週長二十七丈七尺正中琉璃照壁一座
方城高二丈三尺三寸四週長七十九丈垜口高五尺
上有角樓四座規制與
福陵同方城上北面明樓一座門二内碑一座書
太宗文皇帝之陵明樓之下為洞門二門外石五供一案
供座陳設與
福陵同前為石柱門二
隆恩殿(康熙三十一年重建大殿)殿制三楹門四忩八
殿内
大暖閣一座上設黃緞罩内設
寳牀帷幔衾枕楎椸以奉
神御
小暖閣一座錦罩恭奉
神牌二尊上設黃緞罩閣前龍鳳
寳坐二座福金椅東西各一配椅二五供案一陳設桌四
朝燈六俱設黃緞罩盛弓櫃一龍毯七乾隆四十
四年於龍毯上增蓋黃布雨旱單各七
隆恩殿坐臺高六尺四週長三十六丈四尺二寸礓䃰
三路中盤龍為飾四旁雕石花闌干左右配殿各
三楹門十二西配殿前焚帛石樓一座
隆恩門三楹規制同
福陵東西茶膳滌器等房規制亦同前有碑樓恭立
神功聖德碑一道亭前後華表柱四左右列石麒麟獅虎
駝馬各二前
正門三楹彩油為飾門六西為省牲亭六楹饌造房三
楹更衣亭四楹門之前齊班房二楹石牌樓一石
橋一橋之西為滌祭品井一橋之南下馬石牌各
二華表柱二石獅二東西橋道二繚墻南面高九
尺八寸東西北均高七尺八寸四週共長四百九
十五丈九尺墻内松林蓊翳計一千六百二十五
株左右紅門二界牌四週圍界址共二千五百六
十丈
陵前立仗石馬曰大白小白乃我
太宗當日所乘以略陣破敵者乾隆四十三年於前門外
增添柵木四百四十二架移展紅樁一百二十八
白樁九十青樁四十四十六年重修
福陵
隆恩樓並
昭陵明樓等工
懿靖太貴妃園寢在
昭陵右享殿三楹門四礓䃰三路内設
寳牀紅毡坐褥以奉
神御配案二前正門三楹門二繚墻共四十九丈東西
茶膳果房各三楹四週堆房各二
昭陵形勢自城之東北疊巘層巒至此而寬平宏敞有包
絡萬象跨馭八荒之勢遼水右逥渾河左繞佳氣
鬱葱萬年
帝業丕基鞏焉
歲祭典禮
崇德年間定歲暮清明祭享
興京
陵用牛一守
陵官行禮
東京
陵用牛二遣宗室覺羅大臣行禮
福陵用牛一羊二遣大臣一員行禮忌辰孟秋望日
萬夀聖節點香燭獻酒果均遣大臣一員奠帛讀祝行
禮每月朔望致祭用牛一點香燭獻酒果不讀祝
奠帛遣守
陵官行禮順治八年始設守
陵官員及人戶等祭祀按班執事并定祭儀冬至用牛一
羊一豕一獻酒果點香燭奠帛讀祝行禮清明歲
暮孟秋望日孟冬朔日均獻酒果讀祝奠帛遣守
陵官行禮十二年定制凡遇忌辰遣官三人於
本陵致祭或遣在京宗室覺羅輕車都尉等行禮或
派
盛京一等子副都統侍郎等行禮十七年始定制
福陵派宗室鎮國將軍一人覺羅三等輕車都尉一人前
往居住
昭陵派輔國公一人覺羅三等輕車都尉一人前往居住
並令輪班致祭
永陵是時遣輔國公國則護國將軍宗室聶克碩覺羅三
等輕車都尉趙班昂古特駐
盛京康熙三年
陵寢祭享易豕為羊並酌定祭品又定每歲清明於各
陵上土十有三擔承祭官總管掌關防官率官兵共十有
三人升
寳頂上土八年遣多羅貝勒以下奉國將軍覺羅男以上
前往致祭又議定四時祭祀命奉天將軍副都統
各部侍郎致祭太常寺先期開列職名請派惟忌
辰及孟冬朔日各總管承祭每月朔望俱掌關防
官行禮九年十一年增設守
陵官員祭時按班執事十五年定制
陵寢供獻酌定用五十盤(今六十五盤)雍正十三年於清明冬
至大祭由京遣祭改派公爵輪班承祭七月望日
諸祭俱係將軍副都統侍郎承祭朔望忌辰係總
管掌關防承祭行三跪九叩禮乾隆元年奉
旨命宗室輔國將軍護國將軍奉恩將軍等六人移駐
瀋陽給以田廬歲時承祭
三陵二年奏准以每月朔望向係掌關防官承祭獻茶上
香行禮退不贊亦無𨗳引官今各
陵既令貝勒公大臣輪班行禮恐儀節不齊應增贊禮郎
二人導引仍不贊又奏准清明
山陵增土十三擔向沿前明舊制並無取義似覺太煩今
擬各
陵增土一擔但令承祭官祇跪上土於
寳頂庶踐履不致多人益昭誠敬五年奏准恭進各
陵祝版由奉祀禮部敬謹送往照在
京進祝版例增設前引官十人六年奏准
三陵四時大享忌辰祭享均由
盛京禮部於移駐宗室將軍六人内按名擬定正陪
咨送太常寺具題
欽派承祭行禮
永陵每月朔望令掌關防官上香行禮
福陵
昭陵每月朔望由禮部輪委宗室將軍二人行禮七年議
准
三陵一例增設爵墊以備禮儀
殿内應用白蠟祝案應設羊角鐙一以昭畫一至所陳
設罏缾五供及香合朝鐙應一式製造祭祀所用
帷幕槩用黃緞以肅觀瞻八年令太常寺堂官會
同
陵寢總理事務大臣稽察贊禮讀祝等官十九年議定
福陵
昭陵恭請祝版亦用前引官十人其四時大祭
永陵啓運殿稍狹請將祝案設於簷下
大小祭儀注
三陵大祭禮
殿内供設祭肉餑餑案牛羊五供獻帛案西廊下設
祝版案丹墀設反坫案陳品物畢埶事各官於反坫處序
立届期讀祝官詣東配殿
祝版案前行一跪三叩禮恭捧
祝版興出
陵寢各官前引隨班行禮大臣官員後隨讀祝官捧
祝版進中門行中甬路至
殿外西廊下供案前跪將所捧
祝版供於案上行三叩禮畢前引各官讀祝官俱退復
階下立大臣官員等由兩旁門入立丹墀下分左
右翼序班
陵寢各員由
殿兩旁門入詣
暖閣前啟門捲幔仍由兩旁門出退復原處立禮部官
員同
陵寢各官由
殿兩旁門入進謁
暖閣前行一跪三叩禮畢恭捧
神牌出至
座前跪供行三叩禮畢仍從兩旁門出退復原處立設茶
案時鳴贊官引承祭宗室等由西旁門入從甬路
西邊行至丹墀上西旁立將茶案由中門進行中
甬路至
殿外檻前尚茶拜唐阿等跪斟茶恭捧由
殿中門入供獻後從
殿兩旁門出退復原處立少待從
殿兩旁門進舉供獻之茶仍由
殿中門出將茶案撤至丹墀下西邊鳴贊官引承祭宗
室等至行禮處立贊禮官贊執事訖鳴贊官贊前
進引承祭宗室等進
殿之西旁門拈香處逓香盒官員先跪鳴贊官贊跪承
祭宗室等跪接香盒向上一舉仍付原官興拈香
三次逓香盒官興從兩旁門出於設反玷案處序
立鳴贊官贊退班引承祭宗室等仍由西旁門出
退復行禮處立鳴贊官贊跪叩興承祭宗室等隨
班行禮大臣官員俱行三跪九叩禮興贊禮郎贊
初獻帛爵獻帛獻爵各官至反坫處恭捧帛爵從
中門入獻時獻爵官立獻帛官於供帛案前跪行
三叩禮興同獻爵各官由兩旁門出退復原處立
讀祝官於
祝版案前行一跪三叩禮恭捧
祝版興由中門出至檻外向上立鳴贊官贊跪承祭宗
室等讀祝官隨班行禮大臣官員俱跪贊禮郎贊
讀祝讀祝官即讀祝讀畢恭捧
祝版仍由中門入就獻帛案前將帛跪供於盒内行三
叩禮興從西旁門出退復原處立鳴贊官贊叩興
承祭宗室等隨班行禮大臣官員俱行三叩禮興
贊禮郎贊行二獻禮即照初獻禮獻爵又贊行三
獻禮即照二獻禮獻爵鳴贊官贊跪叩興承祭宗
室等隨班行禮大臣官員俱行三跪九叩禮興贊
禮郎贊恭捧祝帛齎送燎爐讀祝官同獻帛各官
從兩旁門入進謁
座前行一跪三叩禮各將所獻祝帛恭捧興由中門出送
燎爐鳴贊官引承祭宗室等避立西邊俟祝帛已
過鳴贊宫引承祭宗室等復行禮處立數帛畢鳴
贊官贊禮畢引承祭宗室等退出禮部官員
陵寢各官從兩旁門入進謁
座前行一跪三叩禮恭捧
神牌興送入
暖閣安奉出行一跪三叩禮興仍從兩旁門出退復原
處立
陵寢各官從兩旁門進
暖閣垂幔闔門撤出祭品隨班行禮大臣官員俱出若
將軍禮部侍郎進班即於
殿外東廊下站立稽查禮儀乾隆二十年奏准五部侍
郎輪班騐祭二十五年奏准副都統隨五部侍郎
輪班騐祭四十年奏准每逢春秋大祭騐祭一次
三陵小祭禮
孟冬朔日及每月朔望小祭
殿内供設果品肉案五供案
殿外丹墀供設反玷案陳品物畢執事各官於反坫案
處序立届期翼長等由中門入於丹墀下分左右
翼序立
陵寢各官由
殿西旁門入就
暖閣前啓門捲幔仍從兩旁門出退復原處立承祭官
由西邊門入行甬路西從
殿西門入就拈香處逓香盒官先跪鳴贊官贊跪贊拈
香承祭官跪接香盒向上一舉仍付原官興拈香
三次畢逓香盒官興由兩旁門出於設反坫處立
承祭官從
殿西門出於行禮處立行三跪九叩禮興贊禮官贊獻
爵
陵寢各官恭捧爵從
殿中門入獻爵三次畢行三跪九叩禮興鳴贊官贊禮
畢引承祭官出
陵寢各官從兩旁門入就
暖閣前垂幔闔門撤出祭品
三陵大饗禮
歲於忌辰清明孟秋望日冬至歲暮及
國有慶典行大饗禮是日恭請
帝
后神位奉安於
隆恩殿寳座南嚮
帝
后同案共牛一羊二(以一羊代豕)尊一各奉先制帛一羹飯脯
醢一筵(計十八盤)餅餌果品一筵(計六十五盤)茶盌一(金盌座一)
金爵三(爵墊一)金匕一金箸一雙帛共篚牲共俎尊
實酒疏布羃勺具夏則薦瓜行禮儀注與大祭同
三陵祭告禮
國有大典行祭告(或大臣命皇子或公等俱臨時)(遣王欽派)
帝
后同案各陳果十二盤羊一酒三爵啓
神龕帷幔守
陵王公大臣總管分詣將事奉祀禮部贊禮郎唱贊讀祝
奠帛獻爵行禮俱如大饗禮
謁
陵典禮
康熙十年八月
聖祖仁皇帝恭謁
福陵
昭陵前期一日詣
太廟行祇告禮次日啓
鑾設騎駕鹵簿不作樂至
陵之前鴻臚寺豫行題請令守
陵官暨
盛京文武各官咸常服道左跪迎至日恭謁
福陵行禮次日恭謁
昭陵行禮禮畢
聖駕還行宫次日恭謁
福陵
昭陵隆恩殿行大饗禮又次日於
隆恩殿前設黃幄焚楮帛行讀文致祭禮(因前不能寳城容)
(設黃幄)禮成
還宫先期鴻臚寺題請守
陵官員暨
盛京文武各官咸朝服於
崇政殿前序立行三跪九叩禮又令守
陵官員
盛京官員並老疾休致候補官員咸朝服於
大清門兩旁分班齊集設騎駕鹵簿於
大清門前
聖祖仁皇帝御門陞座作樂
賜燕頒賞畢各官均行三跪九叩禮次頒賞守
陵官軍
盛京官軍及老疾辭退官軍等畢
聖駕還行宫遣王暨内大臣前詣
永陵致祭如儀其祭
福陵
昭陵時
諸妃園寢亦照常致祭穎親王克勤郡王功臣直義公
費英東弘毅公額亦都武勲王揚古利忠義公圖
爾格墓各遣大臣祭酒
聖祖仁皇帝回鑾時率王以下各官恭詣
福陵
昭陵行告辭禮是日不啓正門
聖祖仁皇帝進旁門下馬諸王於旁門下馬各官於紅門
前下馬
聖駕回鑾設儀仗作樂至京日恭詣
太廟行祇告禮二十一年
聖祖仁皇帝恭詣
永陵
福陵
昭陵致祭啓行前一日祇告
奉先殿至
盛京守
陵官員暨
盛京官員恭迎均如儀至日恭謁
福陵
昭陵並諏日行大饗禮次日行焚楮帛讀文致祭禮儀均
與康熙十年同
夀康太妃
宸妃
懿靖太貴妃園寢
聖祖仁皇帝親詣祭酒
康惠淑妃以下遣王等祭酒穎親王克勤郡王功臣費
英東額亦都揚古利圖爾格墓遣大臣讀文致祭
貝勒以下奉恩將軍以上一品官墓遣官祭酒
東京莊親王篤義剛果貝勒墓亦遣大臣往奠祭享
福陵
昭陵禮成
聖祖仁皇帝恭詣
興京展謁
永陵親王以下一等侍衛三品官以上咸素服隨行禮
聖祖仁皇帝由左門入至臺階下拜位行謁見禮次日行
大饗禮儀與
福陵
昭陵禮同
永陵内附葬之武功郡王恪恭貝勒墓遣大臣於
殿外兩旁設筵致祭禮成賞賚
永陵居住官員兵丁各有差次詣寧古塔地方望祭
長白山率諸王百官行禮禮成
聖祖仁皇帝還
盛京詣
福陵
昭陵祭酒回京日祇告
奉先殿三十七年
聖祖仁皇帝奉
仁憲皇太后詣
興京謁
永陵自薩爾滸地方由琉璃河
駐蹕
福陵東謁
福陵次謁
昭陵翼日致祭
福陵
昭陵
親臨勲臣揚古利費英東額亦都墓祭酒
賜守
陵官兵宴
回鑾入山海關還京師六十年
聖祖仁皇帝命
世宗憲皇帝率
皇子
皇孫詣
盛京
世宗憲皇帝祭
福陵
皇子祭
昭陵
皇孫祭
永陵祭酒行禮如儀乾隆八年議定謁
陵之禮
皇帝躬祭
永陵殿宇雖覺稍狹惟奠帛爵宜照康熙三十七年之例
停止拜褥亦照例鋪設
殿外其降
神之初應請
皇上躬親上香以展誠孝以達馨聞再按舊例祭
昭陵因帛案前隙地狹窄原有跪獻帛畢擇隙地行三拜
之例似與典禮未協恭按各
陵隆恩殿大祀禮儀原與
太廟禮同會典開載
躬饗
太廟均係獻帛官跪獻帛三叩獻爵官立獻畢各退是
太廟帛爵並未載有親獻禮儀此次
躬謁
祖陵請遵照
太廟親祭典禮並請載入儀注於祭祀前期進
呈是年八月
車駕躬謁
盛京
祖陵先期一日
親詣
奉先殿祇告啓
駕日陳騎駕鹵簿
駕至
興京
盛京文武官咸朝服至前塗跪迎朝鮮國王遣使臣
表請
起居
躬謁
永陵
命照各
陵之例一體供茶
皇帝素服至正紅門左垣側降輿禮部堂官二人恭導
皇帝由
啓運門
陵寢左門入至
寳城明樓前祭臺北正中行三跪九叩禮不贊興詣東旁
立復行三祭酒禮每爵一叩
四祖前凡十二爵興仍詣東旁立舉哀王大臣以下各官
咸按翼於
陵寢門外兩旁排立
皇上行禮時隨行三跪九叩禮祭酒時隨行禮舉哀皆
東西面跪禮部堂官導引
皇上出乘輿還行宫次日行大饗禮如儀禮成賞守
陵官兵丁等有差是日
永陵内附葬之武功郡王恪恭貝勒墓各遣官致祭附近
之覺羅等祖塋皆遣官往奠
駕至
盛京恭謁
福陵儀與謁
永陵禮同次日行大饗禮成即往謁
昭陵儀與謁
福陵同並奉
旨朕係初次謁
陵行禮著開方城門欽此是日
駐蹕行宫次日行大饗禮如儀其
福陵
昭陵之
夀康太妃
宸妃
懿靖太貴妃
康惠淑妃並公主園寢各遣官致祭是年奉
皇太后謁
陵正紅門外降輿幃幕遮過復乘輿由西邊門進至
隆恩門外階下降輿掌關防等之妻女官二人導引進
隆恩門至
寳城明樓前祭臺北正中行六肅三叩禮興行三祭酒禮
每爵一叩興西嚮舉哀女官恭導還降輿處
躬謁
祖陵禮成擇日
親臨功臣之墓奉
旨朕親奠克勤郡王等園寢據禮部援引
皇祖聖祖親奠功臣墳墓之例隨駕之皇子王等皆隨行
禮此次隨駕之皇子王貝勒等應隨行禮具奏朕已
降旨依議竊思從前隨駕之皇子王等皆係
皇祖子孫是以均隨行禮此次隨行之王貝勒内有朕之
叔輩或朕之兄弟輩非從前隨駕之皇子王等可比
每祭酒時亦隨行禮似属未便朕親臨祭酒功臣即
為寵榮之至克勤王園寢王貝勒等仍隨往功臣揚
古利等墳墓不必隨往此後朕之子孫若隨來朕降
旨遵行再蒙古王額駙王大臣墳墓皆不必隨往著
令禮部記載欽此是日
親臨克勤郡王功臣揚古利費英東額亦都之墓各祭
酒三爵又親王貝勒以及大臣等墓以次遣官往
奠翼日禮部奏請遣官望祭
長白山
北鎮醫巫閭山及
遼太祖陵禮成
回鑾
皇太后還宫衆皆退次日
皇帝親詣
奉先殿祇告如前儀十九年
駕詣
盛京恭謁
祖陵先至吉林
親望祭
長白山畢詣
興京謁
永陵次日行大饗禮賞守
陵官員兵丁遣官致祭附葬之武功郡王恪恭貝勒墓暨
附近之覺羅等祖塋
駕至
盛京先謁
福陵次謁
昭陵皆於次日行大饗禮賞守
陵官員兵丁遣官致祭
福陵
昭陵之
夀康太妃
宸妃
懿靖太貴妃
康惠淑妃並公主園寢禮儀皆與八年同
皇太后恭謁
三陵行禮並如八年儀又遣官致祭克勤郡王功臣揚古
利費英東額亦都墓
親祭
北鎮醫巫閭山遣官祭
遼太祖陵禮成
回鑾四十三年
駕詣
盛京恭謁
祖陵先期降
旨以居
孝聖憲皇后喪尚在二十七月之内途次不行圍至盛京
不陞殿不筵宴朝鮮國毋庸遣使朝賀扎薩克蒙古
王公等亦毋庸朝覲欽此七月啓
鑾由内地出山海關而行先
親祭
北海神
北鎮醫巫閭山
駕至
興京謁
永陵儀如八年十九年禮成賞守
陵官員兵丁遣官致祭附葬之武功郡王恪恭貝勒墓暨
附近之覺羅等祖塋
駕至
盛京先謁
福陵次謁
昭陵儀如八年十九年禮成
閱視
陵原加添樁木移徙附近墳塋數處給以葬費賞守
陵官員兵丁致祭
夀康太妃
懿靖太貴妃諸園寢禮儀皆與八年十九年同遣官致
祭克勤郡王功臣揚古利費英東額亦都墓賢王祠
遼太祖墓並遣官致祭
長白山遼河渾河松花江諸神朝鮮遣使請
安仍照上兩届例加
賞賚焉禮成還京四十八年
駕詣
盛京恭謁
祖陵八月由避暑山莊啓
鑾經蒙古科爾沁土默特諸部循柳條邊以東入九關
臺
駕至
興京謁
永陵儀如八年十九年四十三年禮成賞守
陵官員兵丁遣官致祭附葬之武功郡王恪恭貝勒墓暨
附近之覺羅等祖塋
駕至
盛京先謁
福陵次謁
昭陵儀如八年十九年四十三年禮成賞守
陵官員兵丁致祭
夀康太妃
懿靖太貴妃諸園寢禮儀皆與八年十九年四十三年
同並致祭克勤郡王功臣揚古利費英東額亦都
墓如舊例遣官致祭
遼太祖墓
長白山遼河渾河太子河諸神
車駕入
盛京徧禮於
天壇
地壇
太廟
堂子届期
皇子等恭送
册寳尊藏
廟中如典禮
御崇政殿肆覲朝鮮王遣使奉表申祝
賜詩褒錫加燕賚焉旋
蹕次廣寧
親祭
北鎮廟禮成還京告成事於
奉先殿
陞太和殿受賀(四次加老各)(諭恩俱盛京官民紳士耆旨恭載綸音門)
乾隆二十年平定凖噶爾
命
皇子告祭十月初四日致祭二十四年平定回部
命顯親王告祭十二月初八日致祭四十一年平定兩
金川
命宗室清岱告祭四月二十一日致祭
凡
皇子謁
陵之禮於下馬石牌處下馬贊禮郎導引由左階升至正
門外階上虚中位於左旁行禮畢立門東西嚮舉
哀如入門至右門止奉祀官接引至
陵寢門外右旁行禮西立東嚮舉哀祭日由左門進於
殿階上正中行禮
凡出使官員謁
陵之禮親王以下三品以上官奉使
盛京者於
三陵門外行三跪九叩禮遇祭饗日二品以上官入門内
隨守
陵官分班陪祀初任奉天文武官三品以上謁
陵如之
守
陵官制
永陵額設各官順治八年始設騎都尉一員雲騎尉一員
十五年添設騎都尉二員雲都尉四員總管等員
俱於康熙年間增設
總管一員(康熙九年設)
副總管二員(康熙九年設)
八旗防禦十六員(舊設八員康熙九年增八員)
筆帖式四員(康熙九年設)
掌關防官一員(康熙十一年設之以下皆承祭執事員)
副關防兼内管領一員(康熙十一年設)
副關防兼尚膳總領尚茶總領二員(副關防兼尚膳總領康熙)
(十一年設尚茶總領係乾隆八年添設)
副總領三員(乾隆十一年添設)
司香四員(康熙十年設二員十二年增二員)
尚膳八員(康熙十年設五員十二年增三員)
閑散拜唐阿十二名(乾隆十二年添設又桌上八名厨役十二名黑牛羊館達)
(四名掃院領催一名壯丁三十九名各項匠役十三名)
國戚章京三員(兵二十八名雍正元年以來陸續增添)
福陵額設各官順治元年設雲騎尉十六員十三年設總
管及掌關防等官
總管一員(順治十二年設)
副總管二員(順治十三年設)
(八)旗防禦十六員(舊設八員康熙十三年增八員)
世襲騎都尉一員
雲騎尉品級官七員
六品官一員
七品官五員
八品官四員(以上俱原設)
國戚章京六十五員(舊六十二員乾隆八年增三員係祁姓祝姓趙姓俱正白旗兵)
(一百名雍正元年以來陸續增添數至一百止)
掌關防官一員(順治十三年設之以下皆承祭乾事員)
副關防二員(順治十三年設俱在茶膳總領内管領三員内兼放)
尚膳總領一員(原設)
尚茶總領一員(原設)
内管領一員(順治十四年設)
筆帖式四員(順治十三年設)
副膳領副茶領副内管領三員(乾隆十一年添設俱在膳茶香燈人)
(内兼放)
尚膳八員
尚茶六員
司香六員(俱康熙十三年設)
拜唐阿十五名(康熙十三年添設又桌上八名掃院領催一名壯丁十九名各項匠)
(役十九名)
管千丁佐領一員(順治五年設乾隆九年奏明掌四品官圖記增設隨圖記考職)
(外郎二名領催八名原丁一千陸續增丁共一千三百二十四名)
夀康太妃園寢首領二員(拜唐阿十八名)
昭陵額設各官順治元年設雲騎尉十六員十三年設總
管及掌關防等官
總管一員(順治十三年設)
副總管二員(順治十三年設)
世襲一等侍衛兼二等輕車都尉一員(原設)
八旗防禦十六員(舊設八員康熙十三年增八員)
世襲雲騎尉四員(原設)
雲騎尉品級二員(原設)
世襲六品官七員(向設一員乾隆九年以來陸續添設)
恩賜國戚防禦品級三員(原設)
國戚章京二十員(雍正八年原設十員乾隆八年增添十員係那姓關姓俱在正黃旗)
(兵一百名)
掌關防官一員(順治十三年設之以下皆承祭執事員)
副關防官二員(順治十三年設)
尚膳總領一員
尚茶總領一員
内管領一員(俱原設)
副總領三員(乾隆十一年設)
筆帖式四員
尚膳十員
尚茶八員
司香六員(俱原設)
管千丁佐領一員(順治五年設乾隆九年奏明掌四品官圖記增設隨圖記考職)
(外郎二員領催八名原丁一千陸續增丁共一千二百一十九名又供役人三十四名院戶)
(二十名領催一名壯丁三十四名各項匠役六十五名)
懿靖太貴妃園寢首領二員(供役二十名)
永陵額設八旗兵一百二十八名(順治康熙年間原設八十名雍正五年由興京)
(撥來四十八名乾隆十二年即於八十名内增添領催四名)
福陵額設八旗兵八十名(順治三年原設四十名康熙九年添設四十名乾隆十二年在)
(八十名兵内增添領催四名)
昭陵額設八旗兵八十名(順治三年原設四十名康熙九年添設四十名乾隆十二年在)
(八十名兵内增添領催四名)
定例八旗官員兵丁輪流侍班
寢殿内每日章京五員甲兵十五名守
正門章京二員甲兵十名守兩旁紅門甲兵十名四
圍堆房守兵五名總管一月三次巡查副總管各
照各翼班次巡查乾隆四十四年經
盛京將軍奏准總管關防副關防等擬定六班輪流
每班三日帶領各員領催兵役看守巡查凡遇
祭祀時總管副總管省視
祭祀品物隨班行禮掌關防副關防敬謹行禮恭請
神牌安奉祭桌膳總領進膳桌陳祭品斟祭酒茶總領進
茶桌供奶茶内管領進果桌獻粉餌副膳領副茶
領副内管領在
后位前進獻如前禮防禦各員供酒供帛焚帛尚膳司香
人員在
殿内點燭進香盒供爵墊丹墀兩旁防禦二員執事供
役二十名將事
正門兩旁執事官四員領催兵十名巡察東西紅門
領催二名兵八名巡察
太妃園寢執事各員亦如制
欽定盛京通志卷二十一
