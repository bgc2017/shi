欽定盛京通志卷五十三
名宦(一)
漢
後漢
三國魏
晉(前燕附)
北齊
隋
唐
欽定盛京通志
名宦
(臣)等謹案遼東於漢初雖已置郡而地以浿水
為界自浿以外皆燕人衛滿所據故其時遼東
太守特與滿申禁約而政蹟未有聞也建孝武
元封三年悉定遼東分設真番臨屯樂浪元莬
四郡益置官吏於是循聲卓然可紀矣自漢已
後宦其地牧其民俎豆其土者代不乏人矧今
留都重地自將軍五部以及尹丞守令莫不整勅紀
綱仰副我
國家澄敘官方之至意吏治蒸蒸不惟其名惟其實
此名之所以克稱也歟謹志名宦二十二
欽定盛京通志卷五十三
名宦(一)(忠節附)
漢
謹案舊志於漢名宦首列荀彘楊僕蓋以其有
定遼之功也考史記朝鮮傳燕人衛滿據朝鮮
至其孫右渠殺遼東東部都尉涉何為冠亂元
封二年秋遣樓船將軍楊僕與左將軍荀彘討
之彘數與僕期戰僕欲約降右渠不會彘疑其
有反計執捕之并其軍急擊朝鮮三年夏朝鮮
人殺右渠來降遂定為真番臨屯樂浪元莬四
郡彘還坐與僕争功相嫉棄市據此則僕初無
定遼之功彘雖定遼而以争功見誅不掩其罪
且僕本酷吏史氏黜之與張湯同傳則其人皆
不足以冠名宦之首爰錄自甘延夀以下庶于
循名責實之義或有當焉
甘延夀字君況北地郁郅人少良家子善騎射嘗
超距踰羽林亭樓由是遷為郎累遷至遼東太守
車騎將軍有治行
范明友宣帝時人拜度遼將軍嘗將二萬騎出遼
東擊烏桓破之遼東西之民賴以安輯以功封平
陵侯
後漢
祭彤字次孫潁川人建武十七年拜遼東太守時
匈奴鮮卑及赤山烏桓連和強盛數入塞殺掠士
民彤厲兵馬廣斥堠寇至數破走之二十一年秋
鮮卑萬餘騎寇遼東彤率數千人迎擊之自被甲
陷陣斬首三千餘級獲馬數千匹鮮卑震怖不敢
復窺塞彤乃離其黨與撫以恩信威聲暢於北方
西自武威東盡元莬及樂浪皆來内附野無風塵
悉罷緣邊屯兵彤在遼東幾三十年衣無兼副顯
宗徵為太僕及卒烏桓鮮卑追思無已每朝賀京
師過冡拜謁號泣乃去遼東吏人為立祠四時奉
祭焉
耿䕫字定公扶風茂陵人耿國次子少有氣決以
功封栗邑侯遷遼東太守有治績和帝元興元年
貃人寇郡界夔追斬其渠帥南單于叛夔率鮮卑
及諸部兵追至屬國故城追擊破之遷行度遼將
軍事安帝建光中拜度遼將軍
蔡諷安帝時人始拜遼東太守元初五年高句驪
王宫與濊貊宼元莬攻華麗城諷與元莬太守姚
光擊破之夏高句驪復與鮮卑入寇攻遼隊諷追
擊于新昌戰殁功曹耿耗兵曹掾龍瑞兵馬掾公
孫鬴以身扞諷俱歿於陣(忠節附載)
陳禪字紀山巴郡安漢人安帝永寧元年轉元莬
侯城障尉拜遼東太守時邊人畏其威強北寇入
邊禪不加兵但使吏卒往曉諭之單于隨使還郡
禪于學行禮為說道義以感化之懷服而去
龐參字仲達緱氏人河南尹龐奮舉為孝廉歴官
遼東太守恩信大著後遷度遼將軍
馮緄字鴻卿巴郡宕渠人緄父煥前在安帝時為
幽州刺史疾惡致罰時元莬太守姚光亦失人和
建光初怨者詐作璽書譴責煥光下遼東都尉龐
奮使速行刑奮即斬光收煥煥欲自殺緄疑詔文
有異止之煥乃上書自訟果詐者所為徵奮抵罪
而煥已歿帝愍之賜煥光錢各十萬以子為郎中
緄由是知名順帝時鮮卑寇邊以緄為遼東太守
曉諭降集寇皆弭服邊陲以安
耿曄字季遇耿恭之孫也順帝時為烏桓校尉破
敵有功鮮卑震怖數萬人赴遼東降及敵寇遼東
屬國曄移屯無慮城以拒之威振北方後遷度遼
將軍
种暠字景伯河南洛陽人舉孝廉順帝時遷遼東
太守有政聲烏桓望風率服迎拜界上
度尚字博平山陽湖陸人桓帝時為遼東太守數
月鮮卑率兵來攻尚與戰破之邊人憚畏遠近綏
寧延熹九年卒于官
公沙穆字文乂北海膠東人習韓詩公羊春秋尤
銳思河洛推步之術舉孝廉桓帝永夀時累遷至
遼東屬國都尉善得吏人歡心卒于官
趙苞字威豪甘陵東武城人舉孝廉為遼西太守
抗厲威嚴名振邊俗遣使迎母及妻子道經柳城
值鮮卑入塞劫苞母以擊郡苞督兵禦之賊出母
示苞苞號謂母曰為子無狀本欲以微禄養不圖
為母作禍今不得顧私恩毁忠節母遥謂曰人各
有命何得相顧以虧忠義即進戰賊悉摧破母妻
皆為所害事平封苞為鄃侯苞歸葬訖謂鄉人曰
食禄而避難非忠也殺母以全義非孝也如是何
面目立于天下遂嘔血而死
段熲字紀明姑臧人舉孝廉桓帝時遷遼東屬國
都尉時鮮卑犯塞熲率所領馳擊恐賊驚去乃使
驛騎詐齎璽書詔熲熲偽退設伏敵以為信入追
熲熲縱兵大破之在邊十餘年秋毫不累民與將
士同甘苦未嘗一日蓐寢故所向有功
公孫琙桓帝時為元莬太守永康元年扶餘王夫
台將二萬餘人寇元莬琙擊破之熹平三年扶餘
遂奉章貢獻
橋元字公祖睢陽人桓帝末鮮卑高句驪並叛舉
元為度遼將軍假黃鉞元至鎮休兵養士然後督
諸將討擊悉破散之在職三年邊陲安静
耿臨靈帝建寧元年遼西邱力居有衆五千餘落自稱王
遼東蘇僕延有衆千餘落自稱峭王右北平烏延
有衆人百餘落自稱汗魯王耿臨為元莬太守討
降之先是殤帝安帝時高句驪王宫數寇遼東蔡
諷討之不能克宫死子伯固立犯遼東西安平殺
帶方令建寧二年為臨所敗伯固降服乞屬元莬
遼東西乃寧
公孫瓚遼西令支人舉孝廉靈帝時除遼東屬國
長史嘗從數十騎出塞見鮮卑數百騎瓚乃退入
空亭中約從騎曰彼衆十倍于我今不衝之則死
矣乃自持矛兩頭施刃馳殺數十人寇遁去憚其
勇健不敢犯邊後以功封都亭侯
謹按漢昭帝元鳳三年置度遼將軍後罷至東
漢明帝永平八年復置屯五原曼柏蓋在今榆
林北邊境去遼東絶遠其曰度遼者宋劉恕云
遼訓遠謂度絶遠以征伐也考後漢李膺張奐
皇甫規諸人皆拜度遼將軍而實未嘗莅遼東
之地舊志概引入遼東名宦未免冗濫今悉置
不錄
三國魏
牽招字子經安平觀津人曹操將擊袁譚而柳城
烏桓欲出騎助譚操以招嘗領烏桓遣詣柳城說
令罷兵後從討烏桓至柳城拜護烏桓校尉文帝
立拜招使持節護鮮卑校尉廣布恩信招懷降附
至十餘萬落
田豫字國讓漁陽雍奴人魏文帝時持節護烏桓
校尉牽招解雋並護鮮卑自高柳以東濊貊以西
鮮卑數十部相連結豫皆以計破散之豫清約儉
素朝廷賞賜皆散之將士鮮卑素利等數來客見
私意一無所受咸高其節
母邱儉字仲恭河東聞喜人青龍中加度遼將軍
使持節護烏桓校尉率幽州軍至襄平屯邊隧遼
西烏桓護留等隨袁尚奔遼東者並相率降從討
公孫淵定遼東以功封安邑侯正始中高句驪數
叛儉督步騎萬人出元莬境與句驪王宫大戰沸
流水連破之遂登丸都破滅其城宫㩦妻子遠竄
初句驪沛者名得來數諫宮不從歎曰立見此地
將生蓬蒿遂不食死舉國賢之儉令諸軍不壊其
墓不伐其樹並釋其妻子令贍養得所遼人悦服
正始七年復討高驪及濊貊破之韓那奚等數十
國皆降
王頎字孔碩東萊人官元莬太守正始中母邱儉
復征高句驪其王宫遂奔買溝時儉遣頎追宫過
沃沮千有餘里至肅慎氏南界刻石紀功刊丸都
山銘不耐城穿山溉灌民賴其利
張邈鉅鹿人為遼東太守著自然好學論為人有
遠識吏民懷之
晉
張華字茂先范陽方城人都督幽州軍事撫納馬
韓新彌諸國依山帶海去州四千餘里前代所未
附者二十餘國咸來朝獻
謹按張華都督幽州宦績似不專在遼東境内但
史言馬韓新彌東方諸國去幽州四千餘里則實
兼今奉天吉林寧古塔之地因志之
賈沈太康時為遼東都護先是慕容廆破扶餘其
王依慮自殺其子依羅求請援于東吳校尉何龕
龕使沈救之廆遣其將孫丁率騎邀之于路沈力
戰斬丁遂復扶餘國
慕容廆字弈洛瓌先世居遼秦漢之際分保鮮卑
山三國魏初曾祖莫護跋率諸部入居遼西從伐
公孫淵有功拜率義王乃以慕容為姓自云慕二
儀之德繼三光之容也父涉歸以全柳城功拜單
于遷邑於遼東北生廆雄傑有大度張華一見許
為命世之器晉愍帝建興中拜廆昌黎遼東二國
公時中原多故邊圉淪陷廆在遼東教民農桑修
明刑政舉賢任能招撫流亡士庶歸之敗高句麗
之衆立遼東郡元帝太興中進封遼東郡公廆嘗
言獄不可不慎賢不可不敬稼穡不可不急酒色
便佞不可不戒著家令數千言卒贈車騎將軍開
府儀同三司謚曰襄
裴嶷字文冀河東聞喜人清方有幹略累官滎陽
太守以兄武守元莬求為昌黎太守武卒嶷被徵
道梗不得達乃與武子開投廆廆以嶷為長史用
其策遂破悉獨官嶷嘗獻捷于晉帝試留之以觀
其意嶷辭曰慕容將軍越在海表乃心王室故遣
臣萬里歸誠今若留臣必謂國家遺其僻陋孤其
丹心是以微臣區區貪還反命耳帝乃遣還廆嘗
謂羣僚曰裴長史名貴中朝而屈于此殆天所以
授我也後出為遼東相轉樂浪太守
韓恒字景山灌津人永嘉之亂避地遼東依校尉
崔毖毖敗為慕容廆所得拜参軍咸和中廆僚屬
宋該等建議表請廆為大將軍燕王之號恒駁曰
晉室喪亂無復綱紀明公忠武篤敬憂勤社稷抗
節孤危之中建功萬里之外終古勤王之義未之
有也夫立功者患信義不著不患名位不高今宜
繕完甲兵以清四海若要君以求寵爵者非為臣
之義廆未用其言後遷營邱太守政化大行
慕容翰字元邕廆之庶長子性雄豪多權略猨臂
工射永嘉三年遼東太守龐本以私憾殺東夷校
尉李臻遼東鮮卑素喜連木丸津等因欲為亂翰
言于廆曰求諸侯莫如勤王今連津跋扈托為龐
本報仇内實幸災為寇遼東傾沒中原離亂勤王
仗義今其時也宜合義兵問連津之罪興復遼東
並吞二部以立霸王之基廆從之以翰為前鋒率
騎東擊連津破斬之立遼東郡而歸于晉廆復遣
翰攻段疾陸眷遂鎮徒河壁青山及鎮遼東撫安
民人甚有威惠
陽躭北平無終人清直端敏仕為遼西太守慕容
翰攻段氏于陽樂獲躭廆甚敬禮用為謀主官東
夷校尉
前後燕(附)
皇甫真字楚季安定朝那人弱冠高才慕容皝即
位任平州别駕時百姓勞瘁真意欲寬賦減税休
息戸役時不能從後以敗麻秋功拜奉車都尉守
遼東營邱二郡皆有善政
謹案裴嶷韓恒慕容翰雖皆為慕容廆所臣然當
時廆率其僚屬尚臣事于晉故志内悉隸為晉名
宦至慕容皝僭號稱王皇甫真以下諸人始另列
諸燕以别之並附識于卷
慕容恪字元恭皝之第四子從皝征伐臨機多奇
策使為遼東鎮將甚有威惠高句驪憚之不敢為
寇及伐夫餘身當矢石摧鋒而進所嚮輒潰
劉佩河間人為元莬太守咸康四年趙石虎攻慕
容皝皝欲奔慕輿根諫而止劉佩曰今強寇在外
衆心恟懼臣請出擊之縱無大捷足以安衆乃將
敢死數百騎出衝趙軍所向披靡于是士氣百倍
慕輿根等遂敗趙兵境内以安
慕容農廆之裔孫初高句驪寇遼東司馬郝景率
衆救之為所敗遼東元莬遂沒農進伐高句驪克
之復遼東元莬二郡及慕容垂立國封農為遼西
王在龍城五年庶政修舉後召還以慕容隆代之
隆因農舊規修而廣之遼境遂安
北齊
高寳寧武平末為營州刺史鎮黃龍夷夏重其威
信周師將至鄴寳寧率驍銳并契丹韎&KR1944;萬餘騎
將赴救至北平聞鄴都不守便歸營州周遣使招
慰寳寧却其勅書還據黃龍竟不臣周
隋
韋冲京北杜陵人文帝時封義豐侯遷營州總管
冲寬厚得衆撫韎&KR1944;契丹皆能致其死力奚霫朝
貢相續高驪主元率韎&KR1944;萬餘騎宼遼西冲擊走
之
麥鐵杖始興人大業八年征高驪為將時賊阻遼
水拒守鐵杖將度遼謂其三子曰吾荷國厚恩今
乃吾報命之秋唯誠與孝汝其勉之時造浮橋于
遼水西岸既成引橋趨東岸橋短去岸丈餘賊大
至鐵杖奮躍登岸與錢士雄孟金釵等皆力戰死
詔贈鐵杖宿公諡武烈(忠節附載)
謹按隋唐時從征高麗諸將非宦于遼東著有
名蹟者比舊志錄為名宦殊失區别而其中固
有攻克名城拓疆闢土與夫死節諸臣捐軀致
命于其地者其豐功亮節不可不紀爰擇而志
之
來獲爾字從善江都人以平壤道行軍總管率樓
船指滄海入自浿水去平壤六十里與高麗遇進
擊大破之追奔至城下毁其郛會宇文述兵敗乃
旋大業十年又帥師渡海至卑奢城高麗舉國迎
戰獲爾擊破之高元震懼執叛臣斛斯政詣遼東
城下請降帝許之遂旋師
李景字道興天水休官人大業七年從征高麗為
將攻武厲城破之九年復出遼東師旋追兵大至
景擊走之進爵滑國公十二年煬帝令景營遼東
戰具于北平粟帛山積景無所私江都之變盜賊
蜂起遼西太守鄧暠救景遂歸柳城將還幽州遇
賊見害契丹韎&KR1944;素感其恩聞之莫不流涕
唐
張儉字師約京兆新豐人以功累遷營州都督兼
護東夷校尉營州部與契丹韎&KR1944;奚霫諸部切畛
高麗引衆入寇儉擊破之太宗征遼儉率兵渡遼
水趨建安城破高麗兵封皖城郡公後改東夷校
尉官為都護府即以儉為都護
李道宗字承範太祖曾孫貞觀中高麗莫支離阻
兵不服太宗征之以道宗為遼東道副大總管道
宗請將百騎先覘形勢帝問往返幾日對曰往返
兼旬周覽十日遂秣馬束兵傍南山直入遼東城
南相險易度營陣便處將還高麗兵斷其後更走
間道如期謁見詔與李勣為前鋒拔蓋年城會救
至道宗等所將纔四千虜十倍軍中議保險以須
道宗曰吾屬為前軍當清道迎乘輿尚何待遂選
壯騎數十突進賊營左右出入勣合擊大破之
李勣字懋功離狐人貞觀十六年以勣為遼東道
行軍大總管率十六總管兵以伐高麗十九年勣
趨遼東自通定濟遼水拔蓋牟遼東白崖等城從
戰駐蹕山功最多二十一年復與牛進達伐高麗
勣克南蘇木底進達克石城乾封初仍充遼東道
行臺大總管擊高麗下十七城總章元年拔扶餘
南蘇木底蒼巖城進圍平壤執高藏男建等分其
地州縣之
薛仁貴絳州龍門人名禮以字行躬耕時將改葬
其先妻柳曰天子自征遼東求猛將君盍圖功名
以自顯富貴還鄉葬未晚仁貴乃應募至安邑會
郎將劉君卬被圍仁貴馳救斬賊擊馬鞍由是知
名王師攻安市高麗率衆拒戰仁貴白衣持戟鍵
兩弓呼而馳所向披靡帝遣使馳問白衣者誰曰
薛仁貴帝召見喜得彪將授遊擊將軍顯慶三年
詔副程名振伐高麗破之於貴端城四年破温沙
多門於横山及戰石城有善射者多殺官軍仁貴
乃單騎突擊賊弓矢俱廢遂生擒之乾封初援泉
男生大破高麗進拔扶餘威振遼海高麗平進檢
校安東都護封平陽郡公移治新城撫孤存老檢制盜
賊隨材任職褒崇節義高麗士衆皆欣然忘亡
契苾何力鐵勒人太宗征高麗烏骨城為白巖聲
援何力挺身陷陣槊中腰尚輦奉御薛萬徹單騎
往救出何力於萬衆之中帝親傅瘡藥何力益憤
束瘡再戰城既拔得刺何力者高突勃騶使自殺
辭曰彼為主冐白刃以刺臣義士也捨之龍朔初
拜遼東道行軍總管擊高麗進兵鴨綠餘衆多降
乾封初詔以何力為遼東道行軍大總管安撫大
使副李勣同趨高麗何力大破高麗於南蘇進拔
扶餘先引兵趨平壤勣軍繼之高麗平
程名振洺州平恩人破劉黑闥有功拜營州長史
封東平郡王從征高麗拜平壤道行軍總管攻沙
卑城破獨山陣皆以少擊衆永徽六年以營州都
督兼東夷都護擊高麗於貴端水焚其新城顯慶
三年與仁貴攻拔赤熢鎮破高麗大將豆方婁龍
朔三年與蘇定方等復伐高麗敗之
龐同善乾封初以遼東道行軍總管援泉男生及
高麗戰敗之男生率師來會詔拜同善特進遼東
大都督封元莬郡公
高偘永徽中為北道安撫使以功歷安東都護乾
封初進營州都督為遼東道行軍總管討高麗咸
亨初以東州道行軍總管破高麗于泉山總章二
年高麗鉗牟岑叛復以偘為東州行軍總管與將
軍李謹行討之鉗牟岑走新羅徙都護府治遼東
州破叛兵於安市又敗之于泉山蘇定方名烈以
字行冀州武邑人永徽六年為遼東道行軍大總
管伐高麗敗之於貴端水龍朔元年復破之於浿
江
劉仁軌尉氏人麟德初為帶方州刺史破百濟立
唐社稷頒正朔及廟諱然後屯田儲糗糧訓士卒
以圖高麗總章元年為遼東道副大總管兼安撫
大使與李勣討高麗平之
泉男生字元德高麗蓋蘇子為弟男建男産産等
所逼遂率衆與契丹靺鞨兵内附明年入朝遷大
都督遼東郡公詔還軍與李勣攻平壤擒高藏進
卞國公奉詔安撫遼東並置州縣招流亡平斂賦
罷力役民悦其寬卒諡曰襄勒碑著功龐孝泰龍
朔元年為沃沮道行軍總管伐高麗二年及高麗
戰于蛇水死之(忠節附載)
許欽寂安陸人萬歲通天元年契丹入寇詔為安
東討擊使戰崇州敗被禽時契丹方圍安東脅令
說屬城未下者欽寂呼安東都護裴元理曰賊朝
夕當滅幸謹守遂遇害贈刺史諡曰忠(忠節附載)
王元志天寳時為安東都護安禄山反與營州侯
希逸共斬其親將拜元志平盧節度使兼御史大
夫蘇元明奏德宗有云御史大夫王元志壓巫閭
臨幽都其為時倚重如此
全客努懷州武涉人開元中室韋首領段普洛數
苦邊節度使薛楚玉使客努單騎襲之斬其首以
歸拜左驍尉將軍數戰有功安禄山反平盧節度
副使吕知誨降賊害安東副都護馬靈詧客努與
諸將殺知誨遣使與安東將王元志相聞天寳十
五載以客努為柳城郡太守賜名正臣以元志為
安東副大都護正臣遣使道海至平原與太守顔
真卿相結且請出師未至而平原失乃還
欽定盛京通志卷五十三
