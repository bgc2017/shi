欽定盛京通志卷一百二十七
國朝藝文(十三)
記(一)
欽定四庫全書
欽定盛京通志卷一百二十七
國朝藝文(十三)
記
勅建護國寺墖記(崇德庚辰)剛林
夫幽谷無私有至斯響洪鐘虚受無叩不鳴而况
於法身圓對規矩冥立一音稱物宫商潛運故如
來利見迦維託生王室憑五衍之軾拯溺游川開
八正之門大庇交喪法力維持乎八極慈威鎮攝
乎羣魔大智靜㴠靈源普挹
聖主道濟蒼生化隆無外念兹功德允合瞻依
特敕工部遴委喇嘛錫伯札綽爾吉弼勒圖朗蘇相為度
鳩工
盛京四面各建莊嚴寳寺每寺中大佛一尊左右佛
二尊菩薩八尊天王四位浮屠一座東為慧燈朗
照名曰永光寺南為普安衆庶名曰廣慈寺西為
虔祝
聖夀名曰延夀寺北為流通正法名曰法輪寺各立穹碑
永垂來禩銘曰
皇圖肇啓寳域宏開仰兹佛日躋扵春臺雨暘時叙國
無祲災三途靡忒五福斯來
銀岡書院記(康熙乙夘)郝浴
鐵嶺古銀州也浴甲午九月謫奉天戊戌五月下
嶺卜築扵南門之右方十許畝中為書屋三間前
有圃種蔬後有園種花左壁吾卧室也右壁一帶
皆吾友連屋而居也屋中造甓床一丈風月之夕
吾友畢來登牀趺坐床下鑽火烹茶漉酒縱談名
理至夜分不散架插天下古今圖書恣吾友展玩
有化人來則焚香晤對參騐竺乘屋後一岡隱然
龍卧所謂銀岡者也雨後登之見郭外羣山紫翠
交寫其北山錦亘西繞而東山迤邐南屬簇擁萬
狀中控一背是為鐵嶺然總維於一線之銀岡殆
物之鼻祖者乎吾岡下所種桃李皆數度開花而
成實矣所舉二三子亦裒然冠而似丈夫矣吾歸
之歲歲德在邜西窗北有杏一株發花數十蓓如
蠟撚白梅香色䨇絶而花枝婉轉皆回頸西視是
皆不足記獨念吾霜天雪夜一燈炳照大靜之餘
徹四壁扵環海晤羣聖扵斯須截然有覺心目為
豁於戲非吾銀岡吾安得有此一日也非吾
至尊又安得有此銀岡之一日也泣撫銀岡留為書院有
踵至吾岡而默識浴一日之旨者浴即近待於數
十年遠待於千百世心皎然如一日也
封長白山記(康熙丁巳)方象瑛
康熙十有六年四月望日
上以長白山發祥要地
特命内大臣覺羅武穆訥一等侍衛兼親隨侍衛費雅什
一等侍衛塞護禮等扵大暑前馳驛往五月四日
啓行十四日至
盛京二十三日至烏拉宣
諭鎮守將軍等召村莊獵戶皆無知長白者都綂尼雅罕
族祖岱穆布魯世採獵以老退閒自言祖居額赫
額音聞其父嘗云獵鹿長白山負以歸四日可抵
家以此度之長白與額音距當不遠因問額音路
幾何獵戶噶拉達額赫等曰陸行十日水路乘小
舟二十日乃命獵人喀喇前導各持三月粮又慮
食盡馬乏不能歸也期將軍巴海載米一舟候於
額音於是噶拉達額赫等由舟覺羅武穆訥率薩
布素由陸六月三日啓行經温德亨河防虎山庫
勒訥林竒爾薩河温都河布爾堪河納丹佛勒地
方輝發江發河穆敦林巴克坦河納爾琿河敦敦
山扎倫果河几數十處抵額音而噶拉達額赫等
亦至蓋自江逆溯由呼努瑚河至佛多和河復順
流來會纔七日耳十一日發額音一望林莾迷不
得路薩布素率旂甲二百人伐木開道十二日悉
衆行是日薩布素遣顧愫等先後馳報前進約百
數十里登一山升樹而望遥見遠峯白光片片殆
長白山也因留噶拉達額赫等督米珠蚌十四日
與薩布素等會密樹茂林揣摩開路十六日黎明
聞鶴鳴六七聲雲霧迷漫不復見山乃從鶴鳴處
覓徑得鹿蹊循之以進則山麓矣始至一處樹木
環密中頗坦而圓有草無木前臨水林盡處有白
樺木宛如栽植香木叢生黃花爛漫隨移駐林中
然雲霧漫漫無所見也衆惶惑前誦
綸音禮甫畢雲披霧捲歴歴可覩莫不歡呼稱異遂攀躋
而上有勝地平敞如臺遥望山形長闊近視頗圓
所見白光皆冰雪也山高約百里五峯環繞憑水
而立頂有池約三四十里無草木碧水澄清波紋
蕩漾繞池諸峯望之摇摇若墜觀者駭焉南有峯
稍低宛然如門池水不流山間則處處有水左流
為松阿哩烏拉河右流為大小額音河瞻眺之頃
峯頂遊鹿一羣皆駭逸惟七鹿忽墜落衆喜曰神
賜也蓋登山適七人時正乏食拜而受之回首望
山倏復雪霧遂扵十八日南回至前登山高望處
一氣杳冥并不見有山光矣二十一日至二額音
河合流處二十五日至阿嚕河則額音東流合處
也二十九日由阿嚕庫河歷色克騰圖畢赫噶爾
罕噶達琿薩滿薩克錫法克錫松阿哩多觀大江
險絶處凡九七月二日次烏拉十二日抵寧古塔
遍閱會寧諸府八月二十一日還京具疏
聞
上以發祥之地竒蹟甚多山靈宜加封號下内閣禮部議
封為長白山之神歲時享祀如五嶽焉夫封山之
典肇始唐虞然報祀嶽瀆非有關扵鍾祥之自也
志稱長白山横亘千里高二百里巔有潭周八十
里南注為鴨綠北流為混同
國家龍興所自然至今無知其處者
睿慮周詳穆然念
祖宗所由興專官訪求備歷險異卒光大典以答
神庥其享天心而致靈貺宜哉謹摭原䟽綴葺為記用
志千萬世無疆之盛云
奉天府文廟志(康熙己未)梁拱辰
嘗讀班史有曰文德者帝皇之利器武功其輔也
余則以為武功者帝皇之利器所以開治者也文
德所以保治者也武功之所定者遠文德之所化
者深漢唐以來莫不皆然我
太祖高皇帝之起於東陲也始以武功定全遼扵學校未
遑也
太宗文皇帝修建廟學而文教聿興
世祖章皇帝平定方夏首崇文治改衛為
盛京設立師儒以訓子弟
今皇帝即位多士克生先後繼美文明之化日隆而文廟
漸起前後京兆以請時兵餉方殷增華有待猶眷
眷不忘特
諭守臣設法修建至康熙十八年秋拱辰再奉
命尹兹土乃奉行前
旨率二府二州七縣之官儒紳士捐俸出財修治之於是
聖殿櫺星門暨四周垣墻皆鼎新焉師儒得以瞻仰人
士得以矜式豈非武功定而文德興乎然予觀詩人
所言景員之祥發扵殷土生民之慶本扵姜嫄則
本朝之肇基必有出扵武功之先者也今也武功已
定文教復興人才扵是軰出治化扵是休隆矣然
予願司教者之求其實也夫詩書禮樂非徒以飭
容觀琴瑟笙簧非徒以美聲律要以調習其性情
消釋其鄙戾使之居家處鄉則有孝恭禮遜之行
服官蒞政則有公忠廉仁之節斯學校為育才之
區人士有治平之任不然雖實枚其磨礱閟洫其
宫宇亦何益乎若溺扵文辭習扵佻達此又人才
風俗所由敗壊者不可不豫為防也
遊遼陽千山記(康熙壬戌)張玉書
康熙二十一年歲在壬戌海㝢削平慶典具舉春
三月
車駕至
盛京告成功於
列祖
三陵畢謁
巡蒞邊塞
特敕扈
蹕部院諸臣留都祗候臣玉書叨與侍從自
興京奉
命返轡時日休暇將徧歷州邑諏訪舊聞會積雨中阻不
獲遠涉遼陽城南五十里為千頂山迤邐盤互夙
擅竒勝望後十日持襆被杖策以行比過遼城獲
覩
太祖高皇帝駐師築壘㩀河克敵之遺蹟又延問故老得
年八十以上者二人指述舊事尤詳越宿冐雨入
山既至風日開霽恣覽縱陟往返凡八日山多竒
峰㠝坑稠疊不可指屈故名千頂僧寺最著者五
曰祖越龍泉中會大安香巖志無紀載或曰唐貞
觀中征高麗曾駐軍扵此語多附會據元皇慶中
直學士陳景元撰僧雪庵塔記言僧自毉巫閭駐
馬大安後移居鴨綠江復還香巖具有異蹟今香
巖寺西有雪菴塔而諸山所傳名勝亦往往以雪
庵著則五寺舊址雖不可考而其創建在元以前
興起在皇慶以後亦可信矣夫遼陽為
國家肇基重地
陵宫相望百有餘里此山蟺蜒瑰異嫓之往代當在東都
瀍澗西京灞杜之間而關塞遼遠輪蹄罕及致使
靈峯鷲嶺鬱而不彰臣玉書來觀欣嘆希覯隨跡
所至用志梗概山不勝紀仍以五寺繫焉循遼城
而南里許山色凝碧籬落類江左至八里村有梨
數百株雨後吹白如雪踰石門度七嶺東南行湯
泉泉近濁可滌不可飲也入山經邢崖徑路逼仄
萬峯回互烏鳴樹底雜卉蓊翳梨最盛彌漫溪谷
七八里不絶過南塔有官亭遺址勝國時將吏宴
游休暇之地又數武至祖越寺寺環山而搆面俯
背倚左右拱揖高輙數百仞巒岩洞石各各肖形
有神人仙佛蓮月盂鉢螺髻獅象之屬惜無高人
勝流持擇評品雖稱名近鄙仍而不變也由寺東
緣磴而上脱帽杖藜盤薄沙礫數百步得巨石石
形如丸圍徑以丈許兀踞峯頂凌虚聳特不欹不
仄石上為松坡為石佛崖為羅漢洞洞對峙曰振
衣岡磨崖大書蒼潤可愛名氏已蕪蝕略見彷彿
而已又里許歷危磴數百級至巔鑿壁為斗室顔
曰無梁昔有老僧精梵律者常棲宿其地他僧處
之或觸鬼物或虎嘯扵側中夜惴慄輙携軍持而
下僧浩然云自祖越折而西可五百步兩崖夾峙
劃然如門既入泉流潨激泠泠如操石琴溯流而
上一徑盤紆古木間植達龍泉寺聞竹鼓聲遥與
泉聲應而軥輈鳥語雜沓其中泉出寺後彌勒峯
峯左有石洞方幅數尺珠光噴湧穿澗而溢寺僧
截木承之刳腹類竹引入牖下有若懸溜凡祖越
所見西北諸峯皆在寺東峯勢詭異險幻正側殊
狀遊者心目駭蕩不諦視不能辨也寺延袤僅數
畝其築室架壑皆依山偃仰有清越環映之致故
山徑峭窄而取境特竒寺為故相國范文肅公舊
遊地其子忠貞公所書字存藏經閣中寺僧寳而
藏之出以示客結搆嚴泠如見其人龍泉距中會
不十里山徑曠衍林隩暢蔚虎跡交錯竟日無行
人晨興循龍泉東麓折而南有牝鹿十數注坂徐
下僧曰此鹿就飲溪澗水耳畋獵罕至故與人狎
時墮虎口至中會寺寺前為水閣方廣半畝夏秋
之交霪潦演溢九峪之水滙注扵下閣因是得名
其盛時水石交映禽鳴魚沫頗極登臨瞻眺之勝
今閣久廢僅存石址而水勢亦湮塞尋所謂九谷
水故道無識其源流者可為太息中會在五寺為
簡寂禅宇剥落無復舊觀僧恥若遼陽人有學行
築室數楹書史盈案龍泉西南諸山皆倚室東隅
而松苔峯西峙與粥魚庵故址相望嵐氣環匝視
靜而聽遠坐移時窅然深也出中會行十里許草
樹藂密溪流鏘然水穿石中時露時伏是為大安
寺山址又里許徑路盤紆下馬拾級而上行五百
餘步徑漸平復騎距寺半里許竒峯疊嶂聳出雲
表如立如踞如拱如戴孤挺峭厲率去地數千尺
寺枕山之中前俯後仰萬象盤鬱入寺憩五峯丈
室閣鈴松韻時發異響坐久之邀兩僧導游人授
一藤杖循百佛堂過薛菴至瓔珞峯峯突兀無梯
膝行而上有泉出石旁如盎既下入萬松林逶迤
里許隱蔽日月野卉數十本色丹而妍錯互於古
松之隂幽麗特甚自此山益竒徑益偪沙礫雜糅
積葉盈數尺怪石怒攫下視無際心𢥠然而危乃
令兩僧前挈後掖策杖其中同行七人穿叢莽排
株朽纍纍然趾背之相錯也行十餘里至羅漢洞
洞深五六丈懸崖後阻蘚壁對峙有明嘉靖中華
學士察題石出洞口折而西遥望石穴如牖為雲
封洞背雲封過馬蹄㠗當衆山之中南而通明北
俯中會若襟帶然又百餘步經石門渡嶺天風乍
起山木盡號仰睇仙人臺一峯斗絶空際疑不可
即循磴道徐上約數十尋至臺址左深潭右絶壁
環顧諸山盡在肘腋之下臺距趾二丈許上布石
枰柳柳州記仙奕山庶幾似之而其矗立萬仞之
巔崚嶒竒詭飛鳥垂翼虎豹却顧海内諸山所罕
覯也此峯居大安中會香巖之間山脈之所薈萃
故遊大安者指為盡境折而下則去香巖為近於
時夕陽在山隂氣慘肅不及還大安遂尋香巖而
西距仙人臺二百步有徑東南行孤峯旁突為觀
音閣閣久廢而其地特勝衆山環列蒼靄畢會蔚
然巨觀又東為夾峯元僧雪庵棲息之地峯下為
洞洞口正黑傾亞不能措手足捫一穴僅容兩膝
兩石離立横木其中背石履木下見深塹側身而
入攀穴而出極山行之險甫出穴復對立一峯架
木為梁闊僅踰尺引絙乃度夾峯之名以此峯頂
有巨石有古屋有斷碑峯外道絶仍觸險出洞口
歷鸚鵡石雨花臺循錦繡坡至香巖日已暝矣僧
言深夜常聞虎嘯繞佛閣數匝而去遂墐戶就宿
曉起捫石碑得元直學士陳景元撰雪庵塔記碑
覆土中百餘年掘土得之苔蘚瘢胝雜以塵垢字
畫漫漶不可辨強起衆僧鉤剔滌除纖翳盡去所
刓缺者纔七八字文載雪庵始末甚詳字體亦遒
潤諸寺碑版之文此居第一由山後循舊徑度嶺
又尋别峯東過䨇井撫朝陽寺碣折入松林經大
安而返千頂勝概以大安為最而山徑竒特實在
香巖大安交會之介以道出諸山之背邃奥深隱
故多見側勢登覽者惮其僻遠往往避險而就夷
皆未能窮極兹山之勝者也
廣寧縣義學記(康熙庚申)項蕙
蕙以庚申正月莅廣寧再閱月規治東隙地將誅
茅為舍招邑子弟而延師教之邑之父老似有疑
而議者蕙悉其狀集諸公廨而問之曰吾儕小人
誠不知治要竊見號神君者雖多殊績大抵不過
急所當急緩所當緩而已矣我公下車勵精圖治
以休息民力為心乃聞割清俸誅茅為舍以教邑
子弟是近迂非所望扵我公也余曰必何務之為
急曰教民稼穡力作貿易使勿興訟而耗財余曰
若軰何知急其所緩正以急其所急也試略言之
吏治衰則民風敝而民風之敝不敝扵椎魯鄙模
之氓而敝扵聰明才智之士椎魯鄙樸者或農或
工或商即上之人不以督迫亦從事焉唯聰明才
智者教之農或越其畔教之工或躍其冶教之商
或折其本彼之聰明才智心有所弗屑也其父兄
初或溺而縱之繼雖不欲縱業已成習放蕩不可
收拾呼朋引類忘三餐所自來視六博為正業招
尤啓釁蕩産傾家其為害一也又煽惑彼椎魯鄙
樸者為其所為相率而從惡以致夫不之督迫而
業農業工業商者竟日加督迫而不農不工不商
矣游惰滿街滛酗成俗究厥病源實為戎首其為
害二也况又不但不農而為之辭曰地瘠不但不
工而為之辭曰力殫不但不商而為之辭曰貧無
母曷子焉久則地不糞真成瘠矣力不用坐成殫
矣家無以為生貧果徹骨矣夫乃緣餬口之艱難
致輸公之濡滯為乾餱之過失起雀鼠之忿爭其
為害三也嗟乎幸而生聰明才智之子弟是人所
禱祀而求者而其為害至此無他不學之過亦不
使之學之過也使之學則彼方澤身禮義之林奮
志勲名之路翹翹自命曰吾士也向被其煽惑者
榮其若是亦欲從為士而不可得不得不歸而各
業其業從此四民莫不見義而遷家給人足比戶
可封矣蕙之欲為舍以教邑子弟者職是故也在
所緩耶急耶諸父老乃悦欲子來其事余不可爰
興工於三月十二日乙丑落成扵三十日己未舍
三楹苫以蘆垣以甓西依縣治東面龍山弁其門
曰義學而典史邢君式巡檢秦君涵亦與有力焉
異日者踵事增華尤余所望也因筆其經營之始
事而勒諸石
奉天府學兩廡記(康熙壬戌)高爾位
國家以人才為本而人才以教化為先自古培植人
才靡不以學校為亟亟况
龍興發祥之地將相名臣先後蔚起則宫牆爼豆之規
有司又安敢不加之意哉位自順治丁亥叨列仕
籍歴躋京尹膺豊沛之重任思廣植戶口以培元
氣凡無藝之征侵漁之弊以次釐剔夙夜兢兢與
諸僚屬飲水茹蘗庶幾杜苞苴而絶耗羡仰報
皇上加惠元元至意恭惟我
太祖高皇帝以武功肇基遼左逮
太宗文皇帝纘承鴻業建修文廟
世祖章皇帝撫御區夏以瀋陽為
盛京設京兆立州縣置師儒扵時從龍碩彦彬彬濟
濟我
皇上臨雍誦學尊禮
先師可稱盛矣惟是奉天文廟肇創之初大殿雖已告
成而兩廡尚未營構夫崇祀先哲所以式後進也
恢宏廡廟所以肅瞻觀也邇者
皇威赫濯干羽兩階聲教四訖行見比戶絃歌盛扵曩時
式廓前規尤在今日顧念長吏俸入僅足養廉文
武青衿率多貧士又難以營度之功重煩我父老
子弟於是獨捐薄俸飭材庀工補建兩廡各三楹
列諸賢之主而祭器亦具焉多士瞻仰之餘庶其
景行往哲濯磨砥礪以襄
聖天子升平之治乎是役也肇扵壬戌七月至九月告竣
謹勒諸貞石用垂不朽
開原縣文廟記(康熙壬戌)周志煥
歷觀世之盛也比戶絃歌崇儒明道必自學校始
鄉學三代異名國學遞仍其號鄉學即今之郡縣
學也論道明倫接洙泗之淵源續斯文扵不墜養
老而教射尚德而毓才無不出於是也典最盛矣
值今
聖天子稽古右文
躬親釋奠
經筵講學博徵碩儒聖賢之道昭明于世誠唐虞三代之
時也近又奉
俞旨敕滇黔諸省各官創建學宫使山陬蠻瘴之區得沾
聲教矧
畿輔近地
鑾輿臨幸若開原者而文廟茅茨不翦土階湫隘豈所以
尊崇
先聖之意乎但斯邑建立未久前任何公金序披荆剪
棘剏茅屋三楹奉祀先賢繼任劉公超凡復立櫺
星門外置左右二坊規模已備惟兩廡神牌俱未
之設煥司牧是邦踰越二載心懷修葺力不能逮
今敬捐資購工以瓦易茅餙
聖殿而重新之置四配十哲兩廡先賢先儒神位蓋
欲為荒邑尚斯文之統以覲揚我
皇上文治之盛即瞻仰宫牆者或亦有所感發焉
重修奉天府學宫記(康熙己丑)廖騰煃
王化非聖道不行聖道非王化不久王化洽則孔
子之道益尊聖道尊則王者之化大啟故建學明
倫所以崇道統正人心而廣治化於無窮者也粤
稽奉天自
太祖高皇帝神武建基
太宗文皇帝式廓隆業創興學校
世祖章皇帝統一區夏文命誕敷今
皇上天縱聖神德威翔洽無遠弗届仁義漸摩無思不服
編戶之子釋耒横經羽林之士投戈講藝詩書禮
樂之盛四方郡國皆然矧奉天為
發祥首善之地設學以來雖規制漸增而二十餘年未
遑修葺其何以仰副我
皇上崇文重道之至意顧念遼左沃野千里生聚日滋騰
煃以謭劣材承乏京兆亦惟是勞來拊循之不暇
其又何忍以兹役重煩我父老子弟為爰捐俸入
不足謀之同事諸鉅公不足謀之諸長吏謀之諸
紳士僉樂相予志遂鳩工庀材自聖殿而啓聖祠
而兩廡而廟門而明倫堂胥巍然煥然此皆昔圮
而今修者也殿以外繚垣奕奕廟以前戟門峩峩
又皆昔無而今有者也經始於康熙四十八年七
月十三日落成扵康熙四十九年閠七月初十日
計工五千三百有竒計費一千一百二十兩有竒
役成而遊聖人之門者共知聖道之大將伯之助
其可冺歟夫明政刑正風俗者
天子之化也謹庠序飭倫紀者孔子之教也今學校之振
興若此滿漢士子服習其中優游德教人文蔚起
不將與鎬京鐘鼓並美千古而不朽哉謹彙襄事
諸賢鐫之扵石俾後有可考因并記之以詔學者
重修銀岡書院記(康熙乙未)屠沂
復陽郝中丞留居時所築室為書院公之自記備
矣重修者誰邑今焦君釐正之宋令光大之也余
惟天下之書院多矣惟嵩陽白鹿嶽麓石鼓四書
院以大稱豈高閣周建長廊四起云爾哉蓋大其
人故大其書院也余讀公之文章想公之行事而
有以識公矣公學探理窟才蔚國華嶽嶽懷方不
移不屈前後歷任政績昭然而直言敢諫則吕獻
可之先見范景仁之勇决殆又兼之矣顧公﨑嶇
龍塞二十餘年讀書深造味道之腴有大過人者
觀公之自記非眞聞道者而能言之乎後人登公
之堂因依手澤有能識公之旨證公之心或聞風
興起薰其德而善良鄒魯文物近在海隅以成
聖天子夀考作人之化則是公有大造於此邦也兹鐵嶺
片石即與嵩陽白鹿嶽麓石鼓四大書院而五焉
奚不可也夫興行教化守土之責也表彰前哲後
學之事也今余忝京兆後又與司空中美君為同
垣友扵公為子姪行故因宋令之修復書院為文
以記之宋令者誰江西鄉進士一驤也有善政與
邑廣文何師曾者共襄斯舉則其人可知矣
錦州府文廟記(康熙丙申)馬鍾華
錦郡之有學蓋即明之中左屯衛學也攷之誌書
創建扵正統元年繼增修扵成化隆慶間嗣是廢
修無常泊明季兵燹之餘學宫遂湮沒扵荒烟蔓
草中矣今
上龍飛之三年以錦州為府而府學復設郡伯宋公因遺
址而重建焉凡殿廡祠堂門坊池橋之屬釐然具
舉但歷年已久棟摧瓦解砂礫滿地蓬茨盈階過
者每興茂草之嘆余下車之始目覩心傷每與錦
令周君議欲更新之適年值荒䘲物力維艱姑少
待焉前大司成尹公入廟瞻禮不禁歎息曰廟貎
傾圮若是非所以重道而崇
先聖也遂慨然有捐修之志夫致仕者尚銳意從事况
余職守兹土則是役烏可已乎爰率諸僚屬與縉
紳士庶或捐財或輸力無不踴躍從事經始扵戊
戌之仲夏越次年秋告成構正殿三楹因舊規而
加增其制兩廡各三楹啟聖祠三楹明倫堂五楹
又拓戟門坊砌亞字墻界之櫺星門舊制卑隘今
易以木下實上空中高旁低壯若牌樓兩旁砌八
字牆規模嚴整左右建坊峙耀通衢他如泮橋拜
臺靡不盡制入其門者仰宫牆之巍煥睹芹藻之
青葱而釋菜鼓篋講學行禮俾人勃勃然有希賢
希聖之思洵陶鑄人才而振興斯文之盛地也是
役也倡之者尹公和之者余而至於程工飭材營
建措置則錦今周君之功居多云
海城縣文廟記(雍正戊申)張士毅
海邑文廟舊在縣治西南今明倫堂其故址地地
既僻凹又經風兩剥蝕差不肅觀士毅以中州末
學來令兹土每逄祗謁仰止庭除徘徊悚息即有
更新之志恭惟我
國家崇儒重道遠軼漢唐矧海邑為
龍興盛地王化所昭廟貎不肅其何以振興文學對揚
休命也乎越歲丁未廣文齊公王謨秉鐸縣庠雅意襄贊
並詢諸闔邑紳士等僉有同志而移建之議遂决
因卜建扵新城厝石山陽遠山如屏近水若帶池
擅龍蟠之勝峯環虎踞之竒地滿百弓力輸衆助
工始扵是歲八月越戊申歲九月告成自照壁八
字牆起内建櫺星門三間東西廡各三間大成殿
三間因舊明倫堂為啟聖宫周圍紅牆八十餘丈
越翼日迎位扵廟用特士毅偕諸紳士人等拜奠
堂下朱楹丹渥廷陛崇高視諸舊制頗肅觀焉至
扵祭器樂府尚須完整新甫徂徠容俟栽培不具
論敬以事之始訖勒之扵石
奉天試院記(雍正癸丑)吕耀曾
拔士之必有試院非僅以壯觀瞻崇體統也蓋欲
覘其學者必令有以盡其長而欲盡其長者必先
有以安其所奉天為
國家發祥之地體重
留都故與直隸共省而不與他府埒歲科兩試學政
之事亦屬府丞示有别也第裒集生徒每考與試
不過數百人又不若直省之衆多是以昔之日未
建試院皆臨期架木設棚遇風雨則不免淋衣汚
卷多致草率成篇或有未盡其長之慨焉
今天子御極之十有一年予蒙
恩特簡來尹兹土而同榜族兄果初先生先予來視學建
院之議已有成規即丞署之東偏崇舊基而廣之
堂分前後場列東西門楹井竈吏舍鼓亭三閱月
而告竣蓋已煥然而可觀矣約其費八百餘金果
初首先捐俸各屬官紳及生童慕義者均有助而
治中王柱國承德今蔡書升則力贊而捐助為多
錦府一屬亦聞風興起同時建一試院云憶壬辰
歲予世父司農坦菴公視學於此樂育人才刊有
文萃一編一時紙貴猶未獲創興斯舉今果初毅
然而成之夫豈非不朽之業歟予新承
上恩命以左副都仍管尹事吏治民生尚需整頓仕而未
優遑敢言學而不虞不文以為之記者以果初之
創是學也蓋欲多士之安其所而盡其長非僅以
壯觀瞻崇體統已也果初行將内調甘棠之愛固
能信其不朽且樂多士之相礪於有成也而予也
更將竟果初之志置學田以給供膳矣
欽定盛京通志卷一百二十七
