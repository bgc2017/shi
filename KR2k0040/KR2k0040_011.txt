欽定四庫全書
欽定盛京通志卷七
聖製
世宗憲皇帝御製詩文
碑文
祭文
詩(雍邸集)
欽定四庫全書
欽定盛京通志卷七
聖製
世宗憲皇帝御製詩文
碑文
重修北鎮廟碑文(雍正五年)
國家敬共明神虔修秩望嶽鎮海瀆之祠罔不祗肅醫
巫閭山實為北鎮近接興京翊衞關輔曩者
皇考御書匾額以展褒崇復遣官修飭廟貌
御製碑文光昭奕代典至盛矣康熙五十九年朕奉
皇考命恭謁
祖陵於興京道經山麓躬詣展禮瞻仰祠廟蠲潔致禱因
捐貲庀工載加整葺嗣是雨暘時若禾黍有秋遼左黎
元咸沾嘉貺洎朕臨御之初復遣專官董司營治棟宇
榱桷丹雘一新雍正四年冬厥功告成朕惟兹山表自
虞書載在周禮盖自天地開闢以來靈秀之所萃聚越
數千年神應彰顯而我
祖宗發祥關左豐岐重地王氣所鍾惟神實為擁護永奠
鴻基靈蹟頻昭朕懷允惬敬共之念夙夜加虔神其弘
敷蕃祉益顯豐功俾方輿之内四序順成百嘉鬯遂風
雨慶其調和民物樂其康阜洪熙默贊歲事豊穰慰兆
庶依庇之心以稱朕愛育羣生肅奉靈祗之意式鐫琬
琰用昭示於億萬斯年
祭文
祭告長白山文(雍正元年)
維
神天作崇高地鍾靈異發祥有自延祚無疆朕纉受丕
基新承景命竊念
皇考膺圖以來百靈效順四海從風坐享昇平六十餘載
茲當嗣位之始宜隆祀享之儀特遣專官虔申昭告惟
冀時和歲稔物阜民安淳風徧洽乎寰區厚德長敷於
率土尚其歆格鑒此精誠
祭告北鎮廟文(雍正八年)
維
神名著禮經位均方嶽峙興京之重地擁衞畿東炳福
國之明靈庇安遼左朕昔奉謁
陵之
命曾申詣廟之虔瞻望層楹遂捐貲而營葺紹我寶位復
發帑以增修煥丹雘其如新鐫青珉而紀事溯工程之
肇啟閱歲序之屢更十雨五風恊休徵於泰運萬箱億
庾占瑞應於豐年神貺昭彰朕心感慶遣專官以將事
陳牲醴而薦馨所冀巒岫鬱葱奠鴻基之鞏固郊原膴
厚贊和氣以蕃昌惟爾
明神尚其歆鑒
祭大學士范文程墓文(雍正十一年)
翊熙朝之泰運端重良臣稽冊府之鴻猷宜崇元祀蓋
成勞懋著生平之風概如存斯盛烈昭垂奕世之寵褒
益篤載申綸綍式薦牲醪爾范文程器宇超羣才猷間
代軍帷獻議贊一統之丕基文館陳謨佐萬年之鴻業
任專樞密内外之經緯咸周位重台司夙夜之籌謀悉
當於戲流芬竹帛卓然一代之完人樹範巖廊允矣千
秋之茂典列豆籩於祠宇渥澤攸隆布筵几於里閭湛
恩叠沛靈其不昧尚克歆承
詩(雍邸集)
冬日
聖駕自塞外回鑾謁
陵恭紀
威德綏荒服
乘輿按部回歡聲盈朔漠瑞靄被龍堆鞭拂霜花淨旗飄
野吹開更遵
豐沛路
陵殿薦尊罍
侍從興京謁
陵二首
承先崇報本橋道駐龍旗萬國梯航集敷天雨露隨精
誠通寢殿肅穆奉宗彛敬仰松楸古昭森盛烈垂
其二
龍興基景命王氣結瑶岑不覩艱難迹安知啟佑心山
河
陵寢壯弓劍歲時深盛典叨陪從威儀百爾欽
陪京
新豐傳舊里今睹濯龍池天地開神奥山河啟
帝基金戈勞百戰玉葉衍千枝追遠
皇情切趨從仰孝思
登望海樓
極目澹滄海涵泓無所從量包天地外色染古今容浪
起思鯤化雲飛羨鶴蹤坐觀淵默裏萬𣲖自朝宗
瞻仰盛京宫闕念
祖宗創業艱難恭賦二十韻
奉
命趨遼海猗歟仰舊宫逶迤龍脉遠詄蕩鳳城雄念昔開
洪造乘時建武功師征方自葛考卜重遷豐一劍風塵
際三陲指顧中神威宣率土
皇極恊蒼穹式廓彌增壯維垣遂克崇八門連閫域雙闕
竦高空曳珮千官列輸琛萬國同兵農咸定制禮樂漸
移風爰及純熙介覃敷景歷融寰區忻奠鼎故里抱遺
弓沛邑恩優渥舂陵望鬱葱星躔爭拱北王氣本從東
綿瓞鍾靈盛凝庥後裔蒙
聖時殷孝享
勅諭遣微躬肅覩興京勝恭承祀典隆丕基勞櫛沐奕葉
荷帡幪松檟靈祗護檐楹肸蠁通
祖宗光烈在明發惕愚衷
曉度杏山
曙色催樵牧山崖徑鬱盤霜凝鴉背白沙印馬蹄乾海
氣籠朝旭林飈送早寒鳳城清漏隔遥憶
寢門安
望醫巫閭山
翠黛滿雲封遥看北鎮雄壯觀侔五嶽峻秩比三公葱
鬱興王氣扶摇廣莫風勒銘維
祖烈瞻仰萬年同
渡句驪河
遼水東西岸寒雲接渺茫平沙留雁跡堠火靖龍荒木
落晴巒出冰堅雪練長經時疎定省望日陟高岡
謁
福陵恭頌
一峯天柱象崑崙聖武開基百世尊
廟貌輝煌藏劍舄塵氛蕩滌闢乾坤赤龍遐舉雲留影石
馬宵趨汗漬痕赫濯聲靈通僾肅春秋霜露感長存
謁
昭陵恭頌
鍾靈毓秀氣佳哉宇宙從兹景運開
帝統兼因文治廣
聖基豈獨武功恢遼韓海水涵深澤松杏山高接上台虔
肅奉觴恭拜畢五雲飛處久徘徊
望海樓二首
凌霄雄傑聳層樓碧海蒼茫遠望收混一乾坤雲水闊
濯磨日月浪花浮百川輸委盈襟帶萬類涵濡任泳游
聞道此中覃帝澤幾曾汪濊有停流
其二
朱欄畫棟最高樓海色天容萬象收水底魚龍應變化
天中雲雨每蒸浮無波不具全潮勢此日真成廣漢游
仙客釣鰲非我意憑軒惟是羨安流
欽定盛京通志卷七
