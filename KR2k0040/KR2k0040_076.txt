欽定盛京通志卷七十二
國朝人物(八)
鑲白旗滿洲
欽定四庫全書
欽定盛京通志卷七十二
國朝人物(八)
鑲白旗滿州
吉思哈姓烏蘇世居瓦爾喀豐佳屯初臣于烏拉
見其貝勒不足事與弟吉普喀達歸我
太祖並任為佐領隸滿洲正白旗既而改隸鑲白旗天命
四年吉思哈從征明有功授三等輕車都尉世職
六年以參領將兵圍遼陽城先登天聰八年晉世
職二等輕車都尉偕參領武巴海征東海瑚爾哈
部俘獲男婦一千五百有奇輜重無算九年偕副
都統巴齊蘭等征黑龍江收丁壯二千以歸晉一
等輕車都尉崇德元年
太宗親征朝鮮聞明兵潛入鹻場遣吉思哈率兵躡其後
擊走之二年大軍攻克朝鮮國都
命吉思哈偕侍衛尼堪等分兵征瓦爾喀遇平壤兵二萬
於道設伏夾擊之斬其巡撫于陣殱數千人悉降
其餘衆進兵瓦爾喀大捷累遷至吏部參政三年
卒初吉思哈之授世職也吉普喀達亦以戰功同
授為三等輕車都尉天命六年任參領從攻奉集
堡明總兵李秉誠來援擊敗之吉普喀達追擊至
城濠中礟卒天聰八年贈二等輕車都尉
揚善姓瓜爾佳隸鑲白旗滿洲費英東從子也
太祖時以其祖索爾和歸附功授揚善為騎都尉予世襲
太宗即位列十六大臣天聰元年任護軍統領三年從征
明敗其將馬世龍兵五年戰大凌河陷陣被二創
戰益力六年征察哈爾其部人竄入沙河堡揚善
往收之俘獲甚衆晉世職為三等輕車都尉崇德
元年從征大同有功尋授議政大臣順治元年睿
親王多爾衮攝政與肅親王豪格不相能都統和
洛會遂搆其間訐揚善黨肅親王相與私詆睿親
王謀作亂獄成削肅親王爵揚善論斬未幾肅親
王以入關功復爵及平蜀歸和洛輝復傾陷王王
以幽卒而揚善長繫如故八年
世祖親政察揚善無罪出之獄復其世職於是肅親王之
事盡白和洛會以磔死揚善弟伊遜納都瑚皆知
名
伊遜揚善第三弟也早從征伐屢有功任為參領
太宗即位與揚善並列理事大臣天聰三年從攻遵化先
登礟傷其臂創甚
太宗親勞之授世職為三等輕車都尉尋擢兵部承政七
年兼護軍統領崇德元年明兵犯海州往擊卻之
四年兼副都統工部承政薩穆什喀將左翼兵征
索倫伊遜為副攻克烏庫爾城戰於鐸陳索倫援
兵大至與參領薩弼圖設伏敗之陣斬七十人八
年卒順治十二年追諡襄壯
納都瑚揚善第八弟也初事
太宗為護軍參領順治元年從入關擊破流賊李自成自
成奔陜西是年冬廷議分二軍𠞰賊一軍出河南
搗其前以豫親王多鐸將之一軍出土默特鄂爾
多斯自榆林攻其後以英親王阿濟格將之納都
瑚隸豫親王軍屢敗賊潼關明年進克西安自成
走湖廣捷聞
詔英親王以所部逐賊而
命豫親王移師征福王由崧納都瑚遂從定江南三年復
從豫親王追騰吉思西渡圖拉河土謝圖汗及碩
雷汗以衆拒戰連敗之斬獲無算五年從討江西
叛鎮金聲桓蹙之南昌聲桓赴水死納都瑚積官
至副都御史副都統先後敘功並遇
恩詔晉爵一等男予世襲已而卒於官
尼堪姓納喇隸鑲白旗滿洲姓好儒雅通習蒙古
漢文
賜號巴克什以諭降科爾沁功授騎都尉世職天命六年
將兵徇瑚爾哈部收五百餘戶以還天聰初擢一
等侍衛從征大同錦州皆有功九年從貝勒岳託
守歸化城獲喀爾喀諜者訊得其通明狀益嚴偵
備敵咸憚之崇德初從岳託征瓦爾喀部道於朝
鮮將出會寧朝鮮兵拒戰於吉木海尼堪設伏敗
之降其哈忙城進攻瓦爾喀多所俘獲遂頒赦詔
於蒙古諸部因理其獄訟莫不折服歸擢理藩院
右參政五年考滿晉世職三等輕車都尉順治二
年從定河南自南陽趨歸德招降州一縣五洊晉
一等輕車都尉從追騰吉思擊敗喀爾喀援兵于
圖拉河西斬馘無算論功晉三等子未幾卒
哈寧阿姓富察隸鑲白旗滿洲歲丁未隨其父阿
爾圖山率衆來歸即任為佐領從征雅蘭諸部所
向皆捷天聰二年授護軍統領三年從征明薄燕
京戰廣渠門外以功授騎都尉世職五年從攻大
凌河八年略大同並有功崇德二年擢議政大臣
從攻皮島克之三年緣事免官尋復起為護軍統
領六年從圍錦州戰松山多所斬馘八年征瑚爾
哈部俘獲無算得
恩賚順治元年從入關逐流賊李自成破之真定二年論
功授三等輕車都尉世職從英親王阿濟格西𠞰
流賊連敗之綏德延安時自成為豫親王多鐸所
敗竄走湖廣英親王移師追之哈寧阿從擊之武
昌又蹴之承天浮江而南又殱之富池口三年從
討流賊張獻忠於四川屢率偏師破賊積功至一
等輕車都尉予世襲尋卒
葉赫珠瑪喇姓畢魯隸鑲白旗滿洲先世居葉赫
及葉赫既滅遂率衆來歸任為佐領有瓦爾喀珠
瑪喇者與同名乃冠以葉赫為别天聰三年從入
大安口連破明兵於遵化進薄燕京明武經略滿
桂總兵黑雲龍等引兵拒戰敗之永定門外東略
張家灣焚其舟還克永平攻昌黎以功授騎都尉
世職五年從圍大凌河城明監軍參政張春來援
分兵摧其前後隊六年從征察哈爾擒斬其台吉
布顔圖俘其衆以歸七年從攻旅順樹雲梯傅於
城城上矢石雨下步軍統領巴奇蘭號于軍曰孰
敢先登者珠瑪喇大呼曰我登城矣遂超躍而登
巴奇蘭從之城守者殊死格鬭珠瑪喇身被數創
揮刀益前卒拔其城
太宗嘉之賜以巵酒崇德六年從征朝鮮旋師擊開平並
多斬獲三年任兵部理事官從圍錦州攻廣寧明
兵分屯大凌河城北依山結砦與城中相犄角珠
瑪喇徇下之六年復從圍錦州八年征瑚爾哈部
招降戶口甚衆順治元年從定燕京擢副都統再
擢兵部侍郎二年駐防杭州擊走明大學士馬士
英明將方國安以舟師來犯大破之錢塘江三年
從征福建明唐王朱聿鍵就擒五年從征江西叛
鎮金聲桓收復府一縣五洊加世職至二等輕車
都尉八年擢吏部尚書屢晉三等男十一年以都
統為靖南將軍進征廣東時明桂王朱由榔竊據
安隆其將李定國寇陷廣東諸郡邑勢張甚比珠
瑪喇至解新會圍追敗定國於興業再敗之横州
盡復南寧高州雷州廉州諸府以功晉三等子十
五年致仕康熙元年卒諡襄毅
齊爾格申世居寧古塔以地為氏
太祖時隨其兄納林率丁壯百餘來歸隸鑲白旗滿洲初
任佐領鎮守達卜遜木城明人攻耀州率所部往
援敗之淤泥河還駐平山會鹽徒千人㰕舟海濱
欲謀為明應乘夜襲而殪之明錦州將來犯齊爾
格申引兵迎戰面被創戰益力明將大敗去天聰
六年修蓋州城遷人戶以實之遂從副都統石國
柱等移兵駐其地八年授騎都尉世職時明邊將
數誘我降人齊爾格申嘗沿海偵緝有七人將竄
歸明明人自海道來迎舟已發齊爾格申涉水追
之射殪二人遂躍入其舟生擒明備禦一及邏卒
十三人尋率兵扼北新渡口詗知明人潛入島伐
木舟五十餘泊島岸設伏伺其歸截擊之獲二十
餘人二人者既登舟張帆度不能追遥呼曰我行
矣誰敢追逐我者齊爾格申拏小舟應聲猝至擒
其一斬其一崇德元年從征明薄大同戰城下再
敗明兵還師過延慶州俘人戶牲畜以還順治七
年加一雲騎尉屢進爵至三等男康熙十二年卒
賜祭葬如例弟多尼喀崇德八年從征明山東攻萊陽以
勇稱授佐領世職早卒
察哈喇姓果羅絡初隸鑲黃旗滿洲後改隸鑲白
旗父常舒為沾河寨長
太祖時率衆來歸授為佐領既卒察哈喇代其任
太宗即位進理事大臣天聰三年從取遵化薄燕京明年
正月還取永平灤州大軍既東歸以貝勒阿敏守
永平都統納穆泰守灤州察哈喇守遵化五月明
兵陷灤州納穆泰走永平阿敏令察哈喇撤兵俱
歸會明兵已逼遵化乃率所部突圍出全師以還
五年從都統楞額禮徇南海島次海濱明人渡海
來犯督兵力禦之别遣人沈其舟敵敗至渡所不
得舟我兵自後奮擊溺水死者過半九年從貝勒
多鐸攻錦州以兵四百先驅遇明兵三千於大凌
河西列陣相持已而大軍繼至明兵皆驚潰追斬
無算逾年卒于富拉克塔代為佐領兼都察院理
事官崇德八年進工部參政兼參領順治元年擢
副都統再擢都統從入關擊敗流賊李自成追至
望都連破之敘功授騎都尉世職是年冬從豫親
王多鐸𠞰自成師抵潼關賊將劉宗敏據山而陣
富拉克塔以礟擊潰之賊犯我蒙古營復督兵殱
賊無算明年陜西底定移師征江南偕都統阿山
瑪喇希先驅自泗州渡淮進克揚州三年從貝勒
博洛征浙江攻克處州乘勝征福建下分水關趨
泉州連敗明兵招撫州一縣三凱旋加一雲騎尉
五年肅親王豪格誤舉佐領吉賽為護軍統領富
拉克塔坐扶同列奏解都察院任尋從大將軍譚
泰討江西叛鎮金聲桓敗賊九江截其運道進攻
南昌富拉克塔督河船二千薄城合長圍以困之
明年賊平乃班師富拉克塔道卒先是遇
恩詔晉世職為三等輕車都尉七年追敘江西戰功晉一
等輕車都尉
舜松古姓納喇世居葉赫天命四年來歸隸滿洲
鑲白旗屢從征伐崇德元年互市殺虎口往徵敖
漢奈曼扎嚕特烏拉特諸部兵征明並有勞績三
年授理藩院副理事官詣歸化城導厄魯特部長
墨爾根岱青來歸順治元年任佐領從都統葉臣
𠞰偽伯陳永福於太原以巨礟轟其城城圮永福
突圍出舜松古以蒙古兵縱擊之斬獲無算又獲
賊將馬驥於黃河獲舟十有五二年從都統已哈
納圍延安賊悉衆拒戰力破之尋率八旗兵躡賊
獲自成孥三年蘇尼特部騰吉思等叛奔喀爾喀
舜松古從擊之鄂克特山斬其台吉茂海遂循圖
拉河而西喀爾喀土謝圖汗以步騎二萬來拒舜
松古敗其騎兵追逐三十餘里四年敘功予雲騎
尉世職五年駐防太原敗涇陽賊李陽斬陽以徇
又敗賊王享明於交城是時叛鎮姜瓖據大同瓖
黨劉遷擁衆萬餘犯代州舜松古馳赴代偕遊擊
高國勝登陴守賊以雲梯薄城下鈎致其梯九賊
皆顛遂縋城擊斬之馘三百級賊益衆來穴城城
上發矢石斃賊無算賊遂走繁峙六年賊復來犯
潛結奸人為内應陷外郛舜松古力卻之嬰内城
守十餘日端重親王博洛督兵赴援擊敗賊斬其
渠郭芳遷遁乃還駐太原四月瓖黨十餘萬自清
源來犯舜松古與巡撫祝世昌遣兵禦之徐溝會
端重親王兵至擊賊晉祠賊大潰去八年累擢副
都統三遇
恩詔晉世職為二等輕車都尉九年流賊張獻忠餘黨孫
可望等附于明桂王朱由榔寇掠湖南舜松古從
敬謹親王尼堪𠞰之大戰衡州王殁於陣師還降
世職為騎都尉兼一雲騎尉十六年致仕康熙十
四年卒
賜祭葬如典禮
棟阿賚姓蒙郭隸鑲白旗滿洲事
太宗為護軍參領天聰八年從征錦州破明兵於南岡崇
德三年從入牆子嶺敗明總督吳阿衡兵六年圍
錦州明總督洪承疇以兵十三萬來援軍於松山
北岡棟阿賚屢破之八年從征瑚爾哈部從攻寧
遠中前所屯衛並有功順治元年從入關追擊流
賊以功加騎都尉世職三年從征湖廣敗賊荆州
四年駐防杭州破孝豐柏山賊時海寇鄭彩縱掠
閩南遂督右翼兵往征之大破之同安進克建寧
分定諸郡邑屢加一等輕車都尉世職七年卒
鄂屯姓富察隸鑲白旗滿洲初任佐領天聰五年
從副都統蒙阿圖征瓦爾喀進師額赫庫楞及額
勒岳索降其部衆崇德元年授騎都尉世職三年
任戶部理事官六年大軍圍錦州明總督洪承疇
率兵赴援營松山西北岡犯我兩紅旗及鑲藍旗
營鄂屯率所屬三十五人扼山巔力戰卒卻之順
治元年從入關擊敗流賊李自成騎兵再敗之望
都三年以協領駐防江寧𠞰賊巢縣復其城六年
偕提督張大猷𠞰賊六安陣斬其渠張福寰先後
敘功並遇
恩詔晉世職至一等輕車都尉九年海賊鄭成功據海澄
平南將軍金礪請增兵會𠞰部檄江寧駐防兵二
百助之鄂屯乃與理事官額赫哩烏庫哩將之以
行比抵海澄賊悉衆十餘萬逆戰火器競發勢銳
甚鄂屯麾所部縱擊呼聲震天人皆一當百賊衆
敗走遂連破其營賊毁橋以拒鄂屯偕烏庫哩等
策馬徑涉大軍隨之畢渡薄其城攻毀百餘丈賊
殊死禦未下移兵平賊寨數十降其黨數千敘功
加一雲騎尉十三年成功屢為我兵所敗遁歸兩
島其將黃梧乃以海澄降十六年鄂屯以老致仕
康熙十五年卒
額色赫姓富察隸鑲白旗滿洲初事
太宗為護軍校屢從征討天聰初任兵部理事官崇德中
擢秘書院學士額色赫明敏習事奉職恪謹大軍
先後平黑龍江克錦州下山東諸郡額色赫出宣
諭入奏捷往來軍中歷著勞勩方錦州之未下也明總督
洪承疇合八旗兵來援軍松山乳峰山而列七營
於兩山間環以長濠為持久計額色赫往勞師遂
覘其軍歸言明兵甚衆壁壘甚固然以十三萬兵
仰給轉餫于關内必不能持久請濟師以困之乘
其粮匱欲遁而縱兵截擊可一舉殱也
太宗深然之乃
統師親征卒擒承疇及明將祖大夀以錦州降額色赫往
撫其衆偕大夀來歸順治元年從入關定燕京二
年敘功授騎都尉世職四年加一雲騎尉五年遷
刑部啓心郎八年擢國史院大學士修
太宗實錄充總裁官列議政大臣屢遇
恩詔晉世職至一等輕車都尉十二年加少保兼太子太
保纂輯
太祖
太宗聖訓充總裁官十五年改保和殿大學士十六年洊
加少師兼太子太師十八年卒
賜祭葬諡文恪
聖祖即位念額色赫宣力有年擢其子塞色赫為秘書院
學士而以其孫常明襲世職雍正中入祀賢良祠
覺羅巴哈納隸鑲白旗滿洲年十七從征伐有功
天聰八年授騎都尉世職九年任為佐領崇德三
年授刑部理事官明年擢刑部參政尋兼副都統
七年以勘獄不當革世職任副都統如故順治元
年進都統將兵徇霸州滄州德州臨清皆下之移
師會都統葉臣軍平定山西招降明總督李化熙
等自汾州趨平陽大破賊于西山寨俘斬甚多降
偽副將三人進抵黑龍關降明守備三人所降卒
凡六千餘人以功授三等輕車都尉世職三年從
肅親王豪格𠞰流賊張獻忠于四川分兵平遵義
夔州茂州斬偽官數百人降甲士數千獲馬驘輜
重無算餘寇悉平五年追論討獻忠時核軍功不
實又肅親王誤舉佐領吉賽為護軍統領不阻止
之坐降世職為騎都尉尋遷戶部尚書八年
世祖親政詢以民間疾苦具言磚厰沿明舊制採辦臨清
滋為民累且言通州轉粟京師莫如陸運便顧由
通惠河舟運大通橋橋距通州石壩地勢高四丈
流沙易淤旋濬旋塞歲縻工費不貲宜革並
諭所司革之尋兼都統坐給餉不均罷官革世職明年起
授兵部尚書十一年分賑畿輔還報稱
旨未幾晉太子太保十二年加少傅兼太子太傅授弘文
院大學士十五年改中和殿大學士十八年復設
内三院授為秘書院大學士康熙五年卒贈少師
兼太子太師
賜祭葬諡敏壯弟普爾朋巴朗俱以入關擊流寇著績
辰布禄姓果羅絡隸鑲白旗滿洲初任佐領兼工
部理事官崇德三年從睿親王多爾衮征明南下
山東攻克信陽縣城順治三年從擊叛鎮賀珍於
漢中敗走之進𠞰流賊張獻忠偕參領達素鄂謨
克圖錫卜臣等屢挫賊卒殪獻忠兩遇
恩詔予騎都尉世職十一年海賊鄭成功遣其黨陳六御
等犯浙江陷舟山辰布禄從大軍𠞰之敗六御等
於衡水洋遂復舟山敘功晉世職為三等輕車都
尉十七年卒
徹克姓瓜爾佳隸鑲白旗滿洲天聰八年征明徹
克以佐領從入大同趨懷遠薄左衛城設伏敗明
將曹文詔騎兵略地越代州至五臺山還遇明將
祖大弼兵擊敗之崇德三年授戶部副理事官六
年從鄭親王濟爾哈朗圍錦州破明總督洪承疇
步卒三營順治元年從入關五年擢戶部侍郎從
英親王阿濟爾征大同叛將姜瓖分兵援太原𠞰
瓖黨劉遷萬鍊八年改都察院參政尋擢戶部尚
書九年列議政大臣十年授二等輕車都尉世職
十二年擢秘書院大學士十三年以練于國計復
任戶部尚書累加少師兼太子太師十七年偕安
南將軍洛託總兵𠞰海賊鄭成功
聖祖即位
詔還京遷吏部尚書康熙元年復授祕書院大學士六年
以疾致仕十年卒
賜祭葬諡文端
覺羅果科隸鑲白旗滿洲事
太宗為護軍參領崇德六年從圍錦州分兵扼杏山明兵
自寧遠來援擊敗之追至連山斬級三十獲馬三
十二七年偕統領努山略地寧遠遇明兵於中後
所擊之潰八年復偕努山偵界嶺口明將以步騎
邀戰斬其將馘三百有奇順治元年從入關擊敗
流賊李自成追至望都二年從英親王阿濟格西
𠞰自成克綏德自成兄子錦踞延安數引兵拒戰
果科三戰三捷會豫親王多鐸已破西安自成走
湖廣遂移師追之至安陸獲其船八十三年從肅
親王豪格𠞰流賊張獻忠過漢中擊走叛鎮賀珍
獻忠自西充逆戰殪之于陣與統領希爾根搜斬
其餘黨悉平之五年改前鋒參領從鄭親王濟爾
哈朗征明桂王朱由榔時由榔據廣西其大學士
何騰蛟踞湖南之湘潭我兵薄城下騰蛟分兵禦
三門果科與參領瑚沙敗其城西兵奪門入騰蛟
就擒乘勝趨衡州戰于城北三十里大捷敗偽總
兵陶養用于石橋拔其寨又敗偽伯胡一清軍逐
北至全州尋還京授刑部理事官敘功並遇
恩詔晉世職至騎都尉兼一雲騎尉十一年擢工部左侍
郎十三年
乾清宫成加尚書銜十五年
壇
廟工成晉二等輕車都尉十七年擢工部尚書十八年卒
後輔政大臣鼇拜追論工部繕京師通州諸倉浮
給磚直議削果科階降世職為雲騎尉
聖祖親政復之
錫卜臣姓瓜爾佳隸鑲白旗滿洲費英東從孫也
崇德三年從征明至通州敗明太監高起潛兵五
年圍錦州敗其杏山援兵六年復圍錦州明總督
洪承疇以馬步兵十三萬自寧遠來援錫卜臣破
其步卒三營追擊其騎兵于連山斬獲無算順治
元年從擊李自成敗賊將唐通于一片石尋𠞰自
成於陜西追擊於安陸毁其舟敗叛將賀珍於漢
中殪張獻忠於四川討叛將姜瓖於大同擊其黨
劉遷於代州五年之間屢以戰功晉世職至二等
輕車都尉自前鋒侍衛積官至護軍參領十一年
擢統領十二年與都統卓洛等駐防荆州時獻忠
遺孽孫可望降於明桂王朱由榔擁衆據辰州其
黨分陷湖南郡邑十三年錫卜臣往𠞰之進兵澧
州常德賊棄城遁追破之瀘溪遂復辰州十六年
海賊鄭成功犯江寧錫卜臣偕安南將軍明安達
哩自荆州赴援破偽都督楊文英等於揚子江康
熙九年擢都統十二年加太子少傅十三年四川
巡撫羅森提督鄭蛟鱗總兵譚宏吳之茂等叛應
逆藩吳三桂
聖祖命錫卜臣為鎮西將軍駐守陜西是年各與都統赫
業等𠞰賊保寧軍蟠龍山失利引還漢中會陜西
提督王輔臣叛於寧羌賊黨分踞棧道漢中餫道
遂阻明年退駐西安十九年還京追論蟠龍山之
役坐免官革世職
興鼐姓納喇隸鑲白旗滿洲天聰中授騎都尉世
職崇德元年從英親王阿濟格征明攻順義縣先
登克其城三年任工部理事官順治元年從征李
自成於陜西大敗之延安二年追𠞰自成於武昌
躡擊之富池口移軍江南擊敗明總兵黃蜚於池
州三年蘇尼特部騰吉思等叛奔喀爾喀從豫親
王多鐸追之西渡圖拉河喀爾喀汗土謝圖遣兵
迭出邀戰大敗之七年擢工部侍郎先後敘功復
遇
恩詔晉世職至一等輕車都尉兼一雲騎尉康熙三年卒
索歡姓瓜爾佳隸鑲白旗滿洲初任佐領兼前鋒
參領崇德三年偵事義州擒明游徼兵八人歸四
年從征錦州分兵略杏山獲牲畜無算五年六年
兩圍錦州屢敗明兵于松山杏山復偕參領瑚哩
布攻破其山巔寨七年從貝勒阿巴泰下薊州敗
明總督范志完兵戰于三河明兵赴援者踵至力
擊之潰八年從征寧遠明守將以千騎拒戰復分
兵擾我牧羣皆敗之以功授雲騎尉世職順治元
年從入關敗賊將唐通于一片石尋從豫親王多
鐸剿賊渠李自成師至陜州乘夜先驅襲破賊將
張有曾營于靈寶先後敘功並遇
恩詔晉世職至一等輕車都尉六年擢護軍統領從巽親
王滿達海討叛鎮姜瓖别將兵圍平遥下其城七
年任吏部侍郎八年改副都統十五年擢都統十
六年偕内大臣達素𠞰海賊鄭成功于福建明年
師次厦門以不習水戰久無功康熙元年罷任奪
世職尋卒
赫勒姓瓜爾佳隸鑲白旗滿洲崇德三年以驍騎
校從入青山口越燕京攻獻縣先登克其城六年
任佐領七年從貝勒阿巴泰征明自薊州南下山
東屢戰皆捷順治元年豫親王多鐸追𠞰流賊李
自成破潼關二年移師平河南江南赫勒並在事
有功尋從貝勒博洛征浙江散敵于嘉興四年敘
功予雲騎尉職世襲罔替遇
恩詔晉騎都尉尋卒次子噶思特康熙中屢著軍功以忠
節著
達克薩喀姓賽密勒隸鑲白旗滿洲初為護軍校
崇德中從征錦州寧遠有功擢侍衛順治六年從
討叛鎮姜瓖以巨礟毀渾源州城遂乘所毁先登
克之十五年從信郡王多尼討明桂王朱由榔自
湖南入貴州明將李定國白文選祁三省竇名望
等分扼險隘大軍抵永寧州三省擁衆萬餘自雞
公背迎戰敗之乘勝追擊至畢節蹙之響水河橋
斬級多進攻七星關敗文選兵十六年大軍克雲
南由榔走永昌達克薩哈將兵先驅進𠞰至普淜
挫其軍生擒十一人再敗文選于玉龍關遂渡潞
江而南既踰磨盤山定國以伏卒邀截我後軍達
克薩喀聞之返軍力戰會將軍卓布泰引八隊兵
來援定國乃大敗去乘勝攻名望營破其木柵擒
斬名望由榔走緬甸十八年緬人執由榔以獻師
旋敘功予騎都尉世職康熙十年授護軍參領改
前鋒參領十三年從信郡王鄂扎征察哈爾布爾
尼師至達嚕布爾尼伏兵山谷突出犯我師達克
薩喀以前鋒擊敗其中權布爾尼收合潰衆踞山
岡列火器以拒達克薩喀麾所部登岡大呼奮擊
賊潰遁敘功晉世職至三等輕車都尉二十年擢
副都統二十二年以年老致仕二十四年卒
賜祭葬
伊成格哈寧阿弟也天命八年從征扎魯特超衆
擊敵有功天聰六年從攻大同率衆前行遇敵擊
之斬級十餘時我軍往收察哈爾遺民伊成格為
偵探前哨殱敵復敗明兵於平魯衛崇德元年從
征朝鮮攻長山嶺大破之三年征明追敵至豐潤
多斬馘又擊敗明太監高起潛等軍順治初授雲
騎尉世職
尼滿吉普喀達次子也崇德七年從征明圍錦州
明松山兵欲劫我巨礟擊敗之順治元年入關追
敗流寇于慶都敘功加一等參領族人名達爾布
崇德八年從征明至山東攻昌邑先衆躍入克其
城
賜號巴圖魯授佐領世職順治元年入關從破流寇有功
累加世職至一等輕車都尉
錫賴富拉克塔族弟也崇德三年從征明山東入
邊敗其臺頭營馬軍又駐守密雲以為聲援屢出
竒兵制勝順治元年從入關擊流賊有功累加二
等輕車都尉世職
古魯隸鑲白旗滿洲父圖爾齊葉爾登本蒙古察
哈爾貝子率衆來歸授三等副將世職天聰八年
卒古魯其長子也初授佐領世職崇德元年古魯
從征明遇明巡撫袁應泰兵擊敗之又從征克錫
克騰有功六年圍錦州擊敗松山兵八年隨征明
山東同擊敗明八總兵軍順治元年隨入關破流
賊累加三等子以病乞休
安泰鄂屯從弟也初任王府二等護衛
太宗親統六師征朝鮮及明大同山東錦州松山等處俱
在行間每戰輒奮勇直前順治元年入關擊敗流
賊偽總兵唐通又追敗之安肅慶都師至潼關四
戰皆捷連破賊營二年從征江南浙江攻克湖州
等處三年征四川賊渠張獻忠等九戰俱克捷五
年征湖廣於沅靖等州六敗賊渠一隻虎等授世
職騎都尉官副都統
鄂穆克圖姓瓜爾佳隸鑲白旗滿洲父多鼐
太祖時來歸己亥年復征哈達奮勇擊敵被創賚以白鏹
尋授三等遊擊世職天命十一年擢置十六大臣
之列天聰六年卒鄂穆克圖襲職仍任佐領隨征
朝鮮喀爾喀及大同等處並在行間有功又從征
寧遠並圍義州俱以力戰被創攻保安奮勇先登
積功加一等參領世職崇德三年擢禮部參政六
年復授蒙古都統
遜達禮姓魯布哩隸鑲白旗滿洲崇德三年隨征
明山東攻濟南先登克之
賜號巴圖魯授一等參領世職順治初累加二等男尋擢
護軍統領康熙二年流賊餘孽郝摇旗等竄伏鄖
陽襄陽山中猖獗梗化奉
命往勦三年奏捷賊渠授首十二年加太子少傅十四年
卒
賜祭葬立碑如典禮諡果壯
拜都哈隸鑲白旗滿洲崇德八年從征明攻商河
先登七年加騎都尉世職又同旗有納穆泰烏濟
赫天聰九年征薩哈連烏拉有功累加二等輕車
都尉世職
多格蘇哩隸鑲白旗滿洲崇德三年從征明攻南
皮先登
賜號巴圖魯授佐領累加二等輕車都尉世職子彰庫襲
其族人彰山從征錦州屢立戰功亦加二等輕車
都尉世職
夀艮隸鑲白旗滿洲其父以罪正法後夀艮奉
命往探輝發情形至輝發誑言我父無辜被殺故來歸輝
發貝勒信之告以我等欲投往烏拉爾宜速來尋
又至烏拉亦如所云烏拉貝勒亦信之遂與言收
降輝發事比歸備奏其事始知輝發有叛志丁未
太祖討輝發夀艮從征攻克彰儀門並以計固守山城論
功授三等副都統世職崇德五年卒順治初追敘
功績加騎都尉兼一雲騎尉
雅爾納姓西林覺羅隸鑲白旗滿洲
國初來歸授備禦世職值明兵侵我格格沙漢地追
敗之擢遊擊天命八年從克遼東諸城有功加二
等參領順治初累遇
恩詔加三等男
充什哈姓伊爾庫勒隸鑲白旗滿洲
太祖時來歸授備禦及從攻明寧遠奮勇進擊一目被創
又攻錦州足亦被創授遊擊世職天聰八年緣事
降世職為佐領順治初三遇
恩詔加二等輕車都尉
哈珠姓富察隸鑲白旗滿洲
太祖時同其兄哲爾吉納來歸天聰八年授三等參領世
職九年從征黑龍江有功加二等參領崇德三年
征明擊敗明太監高起潛軍將出邊又敗太平寨
兵五年從征烏扎拉俘獲甚衆六月凱旋
太宗命於五里外設宴迎之順治元年隨入關追流賊至
慶都五月隨定山西攻太原城内兵出犯四敗其
衆尋至潼關破流賊第二營又往偵賊蹤迎擊敗
之三年敘功加授一等參領世職七年
恩詔加一等輕車都尉兼一雲騎尉
拜珠哈姓扎庫塔隸鑲白旗滿洲
太祖時偕其弟烏爾布哩來歸從征瓦爾喀有斬馘及招
撫功界藩之役超衆陷陣及攻克遼東並在行間
有功授三等參領其族人曰特特齊崇德八年從
征明敗明兵于渾河岸出邊復敗明兵於牆子嶺
攻山東寧海州先登授佐領順治初入關擊流賊
復有功加二等輕車都尉世職
扈彌碩姓伊爾根覺羅隸鑲白旗滿洲初隨我
太祖征遼東開原即有功及崇德時從攻大凌河杏山松
山錦州義州歷著戰績順治元年隨入關追流賊
至慶都敗之二年敘功授佐領世職嗣三遇
恩詔加二等輕車都尉十一年以其勤勞素著加授一等
輕車都尉康熙四年加兼一雲騎尉
甘珠翰姓索綽羅隸鑲白旗滿洲天聰二年從征
明錦州連敗明杏山松山錦州軍崇德三年隨征
山東敗德州及安肅兵六年圍錦州松山兵來奪
我巨礟擊卻之順治三年從下江南分守蘇州與
偽帥黃斐等戰五戰皆捷一目被創傷四年授佐
領世職七年加三等輕車都尉世職
錫爾度姓寧古塔隸鑲白旗滿洲天聰三年擊賊
於蘆道有功是年隨征明至燕京遇滿桂黑雲龍
等四總兵來援力戰有功授世職為佐領尋擢參
領又從征義州錦州遵化並在行間陷陣衝鋒凡
六被創崇德七年復從征錦州以病卒於官
多貝姓索勒多隸鑲白旗滿洲天聰六年從征察
哈爾旋入明邊明兵出拒擊敗之崇德三年隨征
明敗明太監馮永忠軍順治元年隨入關擊流賊
有功累遇
恩詔加二等輕車都尉
鄂彌納姓伊爾庫勒隸鑲白旗滿洲初以辦事有
幹才授備禦世職天聰八年從征阿庫哩尼滿等
部效力行間崇德元年隨征明攻順義克其城論
功加授三等參領世職順治初
恩詔加一等輕車都尉兼一雲騎尉
基布舒隸鑲白旗滿洲天聰八年征額赫庫倫及
額勒岳索額赫庫楞額勒岳索僧庫勒額赫庫楞
並為嚮導有功加佐領世職崇德三年卒
碩圖姓富察隸鑲白旗滿洲天聰九年隨征瑚爾
哈部有功順治元年從入關論功加優敘兼任工
部副理事官十三年督造
乾清宫等殿成加授一等輕車都尉世職
烏魯哈姓寧古塔隸鑲白旗滿洲崇德元年守牛
莊襲明水師于遼河勝之三年任戶部副理事官
八年從征明屢擊敗其軍並攻克萊陽順治初遇
恩詔加二等輕車都尉
拜庫達姓納喇隸鑲白旗滿洲崇德元年從征明
攻容城先登克之順治七年
恩詔授三等輕車都尉十一年隨征浙江舟山屢敗賊兵
又擊偽總兵李順獲其戰艦十四年加授二等輕
車都尉
桓達理姓舒舒覺羅隸鑲白旗滿洲崇德三年從
征明攻博野先登遂下其城五年圍錦州擊敗杏
山松山兵七年圍錦州松山兵來犯敗之又隨敗
明經略洪承疇三營軍順治元年隨入關追流寇
至慶都敗之復從南征擊賊於潼關六戰皆捷二
年至江寧浙江屢立戰功偽帥黃斐自湖州來犯
擊敗之又敗之長樂宜興并殱太□之衆聞嘉興
松江兵叛率師往擊皆敗之加授佐領嗣三遇
恩詔加二等輕車都尉緣事降世職為騎都尉十一年隨
征浙江舟山連敗偽總兵陳六御等十四年加授
三等輕車都尉世職
和托姓伊爾庫勒隸鑲白旗滿洲崇德三年從征
明攻文安先登克之
賜號巴圖魯順治初三遇
恩詔加二等輕車都尉同旗有德休姓伊爾根覺羅亦以
崇德三年征明至山東攻恩縣先登以功累加授
三等輕車都尉
科啓納姓伊爾庫勒隸鑲白旗滿洲崇德三年隨
征明文安以第二人登克之順治初三遇
恩詔加三等輕車都尉以老乞休
惠美隸鑲白旗滿洲崇德三年隨征明山東攻齊
河奮勇先登克其城順治元年從入關擊賊有功
授佐領世職
彰泰姓納拉隸鑲白旗滿洲崇德三年隨征明攻
獻縣先登克之順治七年三遇
恩詔加三等輕車都尉
烏達禪姓趙佳隸鑲白旗滿洲崇德三年隨征明
攻直隸任邱奮勇登城遂克之至山東攻濟陽以
第一人先登克其城
賜號巴圖魯授佐領順治初三遇
恩詔由騎都尉加一雲騎尉子莽伊圖平定廣西為名臣
傅喀隸鑲白旗滿洲崇德六年隨圍錦州武英郡
王阿濟格遣之來奏捷
恩賜鏹七年隨征明自黃崖口入邊圍錦州連敗明總兵
白騰蛟白廣恩軍順治四年隨征流賊有功五年
從征江西叛鎮金聲桓破賊于南康康熙十七年
從征逆藩吳三桂至廣東韶州連敗偽將馬寶吳
世琮范齊韓詹仰等軍十九年從征雲南二十年
奪石門次黃草壩乘勝進抵雲南省城俱在事有
功二十五年授騎都尉
賴達哈隸鑲白旗滿洲世居瑚克沙哈里以地為
姓
國初從征綳博果爾效力行間崇德七年從圍錦州
以步戰衝入明營擊敗敵衆八年隨征山東攻兖
州以第二人登
賜號巴圖魯授參領順治初累遇
恩詔加三等男康熙十七年卒
賜祭葬如典禮
薩魯姓烏蘇隸鑲白旗滿洲崇德七年從圍錦州
擊松山兵有功又連破明經略洪承疇三營軍嗣
遇明總兵吳三桂軍擊却其衆順治元年隨入關
敗賊於慶都二年授佐領世職三年從擊破流賊
賀珍復敗流賊一隻虎于商州攻西平先登克之
論功嗣累遇
恩詔加一等輕車都尉世職
鼐格姓他塔拉隸鑲白旗滿洲崇德七年隨征明
圍錦州擊明經略洪承疇軍有功時松山兵遁出
衝入
御營擊卻之八年從攻明攻臨清奮勇先登克其城
賜號巴圖魯授佐領順治七年遇
恩詔加三等輕車都尉世職十六年從征貴州凱旋至江
寧破海賊鄭成功於鎮江瓜洲敘功加二等
庚格姓固倫覺羅隸鑲白旗滿洲崇德七年從征
明圍錦州明松山兵夜犯我汛地庚格擊敗其衆
順治元年隨入關擊流賊於慶都四年任刑部理
事官授佐領世職嗣累遇
恩詔加二等輕車都尉弟圖希海崇德八年從征明擊敗
三總兵軍至山東青州復敗其採樵兵回軍至渾
河岸復敗明兵授騎都尉世職
邁思哈姓趙佳隸鑲白旗滿洲崇德八年隨征明
至山東攻齊東首先登城克之順治初累遇
恩詔加騎都尉兼一雲騎尉
瓦星阿姓富察隸鑲白旗滿洲崇德八年隨征明
山東攻諸城以第二人登克之順治元年隨南征
至潼關設伏擊賊衝入賊營二年至江南攻常熟
首登克其城嗣累遇
恩詔加二等輕車都尉世職同旗有武興格姓伊爾根覺
羅崇德八年從征明攻寧海州先登克之論功順
治初加三等輕車都尉
阿布岱姓瓜爾佳隸鑲白旗滿洲崇德八年隨征
明攻昌邑縣以第二人先登克其城順治初累遇
恩詔加三等輕車都尉世職
阿爾哈姓伊爾庫勒隸鑲白旗滿洲崇德八年隨
征明攻陽信先衆登城克之順治初追錄其功加
三等輕車都尉
欽定盛京通志卷七十二
