欽定盛京通志卷一百二十一
國朝藝文(七)
詩(二)
七言古體
欽定四庫全書
欽定盛京通志卷一百二十一
國朝藝文(七)
詩(二)
七言古體
松山恭紀(康熙壬戌)張玉書
古戍春深曉飛霰馬首雲低擁征傳松杏山經百
戰餘舊聞歷歷眼中見坡陀隱伏雉堞頽層巒拔
地何崔嵬彎弓帶甲十三萬曾此空弮委塵埃紅
羅山頭歸路絶青海嶂邊戰流血角聲入雲錦水
枯湘纍迎降氣嗚咽脫囚釋縛居上筵豐貂翠幕
鵲印懸南冠稽首紛雨泣效死誓日旌門前開天
神武渺衆慮四海英雄歸駕馭衮衮將相圖丹青奕奕驊
騮競騫翥於今亭堠生蓬蕭平蕪沙軟狐兔驕往
事浸尋四十載共驅耕犢來春樵想像山城仗黃
鉞虎帳經營幾歲月萬年形勝收雄關千里邊雲
接溟渤朝
陵兩度輦路平百靈跂翼隨行旌經過鐵馬金戈地時作
瀟瀟風雨聲
薩爾滸恭紀(康熙壬戌)張玉書
長河百折徑鬱盤遥山夾岸飛沙寒山隈河畔野
火出落落茅舍依林端舍旁老叟辭樸蓛戰場指
點猶在目荒城入野生青燐夾路於今埋白鏃當
年敵騎明鉤膺梯衝雜沓雲氣騰四部軍來躒塞
草千尋甲度蹂層冰左師結陳稱王杜吉林山頭
横萬弩
睿謀策勝須攻瑖轍亂旋看散如雨崖邊逐北黃雲愁戰
骨摠入渾河流周麾一呼三路覆鼓聲再竭孤軍
收就中上將綎居首援亡矢絶真束手耳食猶傳
劒槊名輿屍竟等螻蟈朽乃知
天戈所向同摧枯迅掃萬騎風雷驅自此關門拓土宇中
原指顧歸
乾符廢壘茫茫棲白鶻沙場脈脈照新月遥岑木葉春隂
高匝地英風吹未歇
杏山紀事(康熙戊寅)塞爾赫
杏山山上石屼&KR1885;杏山山下水㵳泬山前山後沙
土赤疑是當年覆軍血惜昔將軍未上馬羽檄交
馳遍天下衆號十萬出關來遮日旌旗滿原野畫
鼓三通不交戰觱篥聲中軌先亂二千鐵騎儼丈
人大箭長弓一當萬霜摧敗葉草偃風血流染海
波濤紅馬前不誅長平卒祗今竹帛褒元功吁嗟
推轂竟何補俘將解溥拜
真主有人東望尚招魂衣冠哭葬燕山土
松山紀事(康熙戊寅)塞爾赫
錦州城南多㟪&KR1394;路入坡隴低復起行行曠望見
廣原一掌平開渾如砥東南突屼聳高阜行人指
說松山是松山之上一松無風過濤聲清入耳此
山得名不記年半土半石形迤邐漢魏北燕遼金
元有明至今一彈指人民城郭凡幾更此山依舊
蒼然峙我來山下訪舊事當年戰壘無遺址緬想
崇德五六年
神兵禦敵渡遼水彎弧洞鐵氣如虹俯視將軍埒羊豕
千騎轉戰杏山前路隔松山十八里戰鼓驚天海
浪翻百萬覆軍強半死凱旋牧馬瀋水陽天助
龍飛良有以今日田園古戰場萬縷炊烟墟落裏沈吟懷
古向秋風殘照松山凝暮紫
聖駕巡行東國展謁
祖陵恭紀(乾隆癸亥)裘曰修
混同鴨綠從西來入雲長白高崔嵬千年王氣此
間聚鬱葱一望誠佳哉我
皇法
祖懷
遺烈宴坐深宫戒無逸上陵舊制古所稱
霓旌翠旆凌秋發當時
烈祖真天人指揮六合驅烟塵受符
上帝主中夏得國最正古莫倫經營締造詒
孫子繼統還思開國始守成創業無易難業業兢兢一
而已我
皇念此永不忘櫛風沐雨敢暇康
寢園松栢紛在望親奉玉食承蒸嘗
仁皇御宇六十載兩謁
珠邱涉山海昔年父老能指陳馳道如弦至今在石門鐵
嶺凡幾重地靈蜿蜒神所鍾朝霞遠照松花水旭
影迴依木葉峯宛然
聖祖經行處又向昇平開
輦路川原草木盡忻懽承
恩一一迎
天步高山天作語可徵扶輿磅礴
帝業興龍盤虎踞何繚繞鸞翔鳳翥皆飛騰風雲吐吞瞰
赤縣岡巒重叠環
丹陵齊州坐看似眉列紫氛萬里祥光凝我
朝根本推東國形家共識
真人宅天門九扇高幢幢向背隂陽侔翕闢武功文德仰
璇題(左右兩坊名)建中
崇政(殿名)標銀額東西瀍洛未足竒直過周年書八百
河山表裏四望同從容周覽愜
睿衷諮詢故老流
闓惠憑弔往蹟欽英風邠岐遺俗頌樂土沛豐高會
歌舊宫維時天清玉宇淨滿輪皓月秋方中爰有
名王謹稽首四十八部分左右咸襲冠帶通威儀
殿頭拜舞身行酒我
皇萬歲福禄昌臣守藩籬效奔走
天顏一笑手引巵更進
慈闈前上
夀羽林十二拱
御營三千組練耀日明時清未可弛武備習勞肄射還
分棚
躬擐介胄臨晨出自總戎兵越塞行山中早已得狐兔
草間不敢潛鼯鼪
聖主能文復能武共道
雄姿似
皇祖七校齊瞻上將旗三驅肅聽軍門鼓移時罷獵解長
圍鐵衣靜處無風雨壯士垂鞭相和歌昇平雅樂
仍堪譜
兩京並建道匪賒而今中外共一家東西南朔極海
宇版圖遠訖天之涯師旅更奏迎
鑾曲告
廟歸時忻飲福郊塍繡錯雪初飛為兆豐亨成百榖
上天眷顧錫萬年持盈保泰猶乾乾
祖宗德澤在億兆深入肺腑如銘鐫不識不知
帝則順一遊一豫
皇仁宣
宸心默契垂裳化(臣)軄勤思補衮篇
聖駕東巡
盛京恭謁
祖陵大禮慶成詩(栢梁體一百韻)(癸亥)于敏中
皇帝仁孝苞虞唐御宇八載大化翔重熙累洽樂時康
憲
天出治敷宏綱湛恩汪濊愷澤洋聲教四訖暨要荒西至
虞淵東扶桑北極祝栗南越裳陸讋水慄通梯航
神人和洽治馨香百年禮樂際光昌紹
庭繼序思不忘緬維
聖祖孝治彰
丹陵三至奉蒸嘗我
皇繩
武由舊章乃東巡狩用孝饗(叶)孟秋七月歲昭陽吉日維
戊辰維良
天行星陳法駕張
龍輈華轙下繫閭鸞聲噦噦鈴鉠鉠前驅天畢後太常
招摇右建左欃槍鉤陳華蓋居中央八神警蹕殷
軍裝虎賁魚麗相頡頏清塵肅墜爰啓行
聖人孝養德莫量
金根祗奉承懽慶郊原雨過風微涼
詔發内府除道梁民力不役農無妨西成將告田既臧
禾麻黍稷菽稻粱錦甽錯繡雲塍黃
乘輿周覽慰所望塞垣萬仞鞏金湯時平不用修邊防
布德示禮列九疆龍堆沙磧馳康莊穹廬之長㫋
裘羌樹頜蛾伏羅道傍就瞻雲日稱
聖皇四十八部如堵牆金錢
錫予億萬強爰整旌旆&KR0681;
陪京(叶)高山周宅殷土芒長白盤鬱鍾
興王混同鴨綠流湯湯
天貽朱果遡發祥積德累葉撫萬方
橋山鼎峙弓劒藏巍然
啓運瞻崇岡
天柱隆業倚穹蒼肇禋大祀升蕭薌粢盛豐潔鬱鬯芳鼐
鼎及鼒徂牛羊工祝致告薦琮璜睠懷
祖澤感露霜精意合漠思彷徨
天子穆穆誠敬將百辟卿士職趨蹌禮成受嘏福禄穰
繄昔望散實劻勷開國元祀惇功宗(叶)舊勞追念
酬椒漿山川望秩咸孔明(叶)
王在在鎬開明堂遂御
崇政臨巖廊既備乃奏聲喤喤
世德新樂同咸英(叶)曈曨旭日奉
御牀羣臣上夀稱兕觥(叶)式燕且喜歌承筐朝鮮職貢
冠佩蹡蓼蕭露湛清瀼瀼
詔書五色銜鳳凰酬庸紀績加宗潢惟百執事從贊襄
賜爵一級
恩德&KR1480;
大賚禁衛兼軍廂
園陵守護勞勩償存問耆老資衣糧蠲租肆𤯝慶胥匡載
簡車馬
神武揚七萃八校騰龍驤羽獵何必誇長楊
念兹遼瀋惟
帝鄉製作鉅賦輝琳瑯邠岐王業述精詳神臯靈物探微
茫
睿思泉湧富縹緗研京鍊都奚足當(小臣)珥筆謹拜颺
詠
神聖德紀珠囊猗歟
聖主覲
耿光令聞令望如珪璋自朝日昃永不遑於億萬歲
庸
天貺(叶)卜年卜世基靈長
聖駕東巡
盛京恭謁
祖陵大禮慶成詩(癸亥)金甡
維清緝熙宣重光
帝握金鏡開珠囊文謨武烈崇覲揚紹聞繼序無時忘
七朝觀德嚴蒸嘗
鼎湖龍氣隨軒黃厥初生民徵發祥坤輿靈脈蟠東方高
山天作横大荒氣攝遼海恢全疆作豐遷鎬王業
昌
留都近接
珠邱旁千秋弓劒
橋山藏遹追來孝惟
皇王感物增思懷秋霜睠言舊里沛與豐
乘輿親奉
慈寧宫歷吉日兮以東行薦新承糦豐年穰嘉禾委積連
坻京郊原初築圃為場如弦馳道遥相望千乘萬
騎龍騰驤鸞旗翠蓋風低昂疎林掩映丹青裝登
臨引興摛
奎章行圍縱獠歲有常三田秋獮禮固當雲羅天畢紛
舒張白羽捷發攢飛蝱霜蹄撇烈殷雷硠百禽㥄
遽走且僵他他藉藉阬谷量三驅弭節母胥戕擇
取上殺除面傷用儲乾豆烹羶薌威弧照野狼收
芒絶幕萬里皆康莊淵旋雲被臨神鄉佳哉王氣
鬱葱葱都廣之野務隅陽
神靈陟降憑元堂肇稱殷禮行升香延帷接枑羅斗匡季
秋之月日在房晨瞻鳥注垂中央朱霞盪海明摶
桑金蜩列侍齊冠裳駿奔祗奉湯孫將清酤既載
調和羹九州珍錯陳縱横歆馨顧德
神來饗
澄心凝思亶佪徨
几筵如在餘悽愴洪鑪盪滌提天綱河山風雨勞斧斨
靈旗石馬爭飛颺松楸萬古瞻龍興緬仰
祖德何靈長念兹繩
武敢不蘉禮儀告備旋天墉
高臨崇政啓南端羣工蹈舞前稱慶玉巵初進萬年觴
雲天
德施蕭露瀼
錫宴親舊隆異粻鯢齒鮐背駢趨蹌醉酒飽德詠太平
皇懽既浹陳縹緗闡揚
光烈窮形容
盛京一賦垂琳瑯
世德舞奏音鏘洋三侯裁足羣兒倡慶成大禮絲綸降
恩覃中外熙春暘文德既昭武節彰選徒大閱傳牙璋
颷駴雲迅俄方攘天行星陳高頡䀪敦營七萃環
武剛黃龍大牙常處中
申嚴號令昭戎經虎拜曰召鷹揚姜武夫併是干城良
教達禁成節制嚴如飛如翰如漢江洗兵蚤已挽
銀潢藏險於順威靡亢元莬真番暨樂浪東震日
域咸稽顙保塞屬國兹益恭事畢功宏澤沛滂逶
迤
仙仗周迴翔山川望秩酬靈貺歸格
祖禰循寳城關輔絡繹馳騎迎
翠華至喜鈴鉠鉠景雲麗色開
天閶先問起居朝
壽康遂
升前殿臨濟將
雕輦止蹕還東廂聲明文物增輝煌昔始往矣菊未英
今來照水收虹梁征途回遠時節更師無疲露情
徜徉先期規畫罔不臧
日月垂照無遠障
睿謀神運非贊襄曠典具舉殊安詳瑶圖萬葉流芬芳
聖德廣大彌穹蒼敬
宗尊
祖凝羹牆展親錫類榮宗祊發揚
孝治光昭明春温秋肅
恩威雙聲靈赫濯踰溟滄坐見九譯來梯航
堯仁舜孝孚萬邦(小臣)何幸親虞唐
恭和
御製柳條邊元韻(甲戌)劉綸
舄奕黃圖肇遼海海山襟帶真無外一綫緣邊折
柳條版鍤不煩人力憊四十八部屏藩多瓜期戍
卒尠經過徑如設枑圍設蕞循牆恭謹當如何吉
行五十日記里伊屯英峩奚翅蓰遠勢兼聞控句
麗在德不在險明矣諏辰軷舍爰自東元莬古郡
遥相通郁蔥佳氣攬前旆新豐雞犬將毋同絶域
梯航况時有巖疆不藉金湯守敲鐙齊吟出塞篇
鞭絲青度關門柳
恭和
御製松花江捕魚元韻(甲戌)劉綸
山圍水獵皆壯觀松花淨綠開江烟䱷師豈習獸
臣伎勢如赤馬操吳船凡鱗𤨏碎那足校倚舷抛
擲紛鯉鰱須臾網定义亦止大波突起何軒軒巨
魚充貢送河伯餘者婢媵更僕難吞鈎掣纜俟力
盡任公蹲海或庶焉譬如軼材一獲雋風毛雨血
空繽繙歸來鄉夢落淞泖鳴榔夜聽扁舟寒
恭和
御製採珠行元韻(甲戌)劉綸
天地沆瀣清奫淪光㴠璣斗潛效珍從來至寳恥
魚目肻隨蜃蛤霾荒村吉林地踞海壖勝龍宫蛟
室難具論一江瀠洄作璇折分形滿月珠胎真
御檻臨流試一採映山黃帽朝曦新健丁緣索快深探
松醪
恩意歡沾脣取玉無多石去璞揀金幾許砂披銀老蚌
出川媚乍獻殼積頑礦皆枯皴因知象罔蓋踰道
勤求赤水庸辭辛
聖文璀璨照百琲敢持瓦礫希圓神
恭和
御製窩集行元韻(甲戌)劉綸
一髮無崇岡一掌無大陸美哉洵吉林得地皆灌
木木生太古閱世頻有若鼻祖見耳孫號為窩集
鉅細别兹山絶特尤離羣傍厓誰闢土囊口巨靈
前驅五丁後密蔭翩疑鸞鵠停樛枝瘦似蛟蛇走
爾時霜氣渲紅青倪黃小稿無能名又如擁塗萬
斿纛靈威護
輦良可徵清音上度迦陵鳥遥光下發岱輿草脫葉羅
疎訝雨花馬頭亂點人爭道虛翠沾衣不知處薝
葡優曇本無樹兩丸日月東復西溟濛一炁惟仙
霧春秋八千孰推此衆香國擬無遮比不材木植
何有鄉大海微漚能著幾就中松塔多離竒巍巍
七級知誰為盡斫根柯求粟粒落實棄材奚取斯
出山共詫鬚眉清袖中謖謖天風聲佳境耳食苦
難寫齷齪空慚拾橡行
恭和
御製柳條邊元韻(甲戌)汪由敦
關左帶江襟溟海
王迹聲靈訖無外郊圻申畫示藩維休飬承平息勞憊邊
門縈繞柳條多疎如列柵眉纔過蒸土鑿山恐未
固立木所禦能幾何自北而東幾千里九邊雄要
什且蓰重門擊柝豈其然聖有金城斯是矣
鸞旗行秋指大東伊屯詄蕩吉林通林開陸海見窝
集源溯星潢接混同笑指邊墻原舊有緬想
陟原思繼守請同崖口峙豐碑(木蘭有勒石御製入崖口詩山上)萬葉
春光墻上柳
恭和
御製松花江捕魚元韻(甲戌)汪由敦
阹山獵獸已飽觀路遵沙渚披晴烟清江一曲網
罟集中流正放
黃龍船波平風細下見底大有鱣鮪小魴鰱䱷師挺义
魚奮躍如麋帶箭猶勝軒銀刀撥刺浪花捲百取
一二曾何難巨鱗昂首驚出水槎頭丙穴奚數焉
頒鮮饜飫等圍罷細斫作膾絲紛繙江空舟散兩岸闊
近人秋月清光寒
恭和
御製採珠行元韻(甲戌)汪由敦
長源星漢波峾淪天寳所萃多潛珍虞衡著籍採
珠戶千家散處江邊村年年泅採貢天府甲乙品
第公評論(珠戶歲以冬杪貢珠内務府大臣暨工部會定差等)
翠華東巡歷江滸臨淵一試知其真是時秋雨正寥泬
纖雲無翳江光新旗丁袒入鮫人室出没深㵾沿
沙脣足探得蚌俯而拾剖出一一堆白銀夜光明
月雖罕見勻圓熲采無瑖皴迴旋迅澓沁肌骨縋
舟繫石多苦辛觀餘行賞灑
宸藻蠙璣萬斛真通神
恭和
御製塔兒頭歌元韻(甲戌)汪由敦
塞行沙磧何茫然林麓縈帶觱沸泉不疏不導澤
沮洳泥淤中有長茭牽根盤葉覆積豐草春茁冬
枯夏秋潦馬駝踏草軟於韉一失足陷千尺湫草
頭時見瀰瀰波草底淖濘且奈何想從草底仰波
面浮圖尖幾由旬多風濤而外有若此坎險視人
身所履安得平開萬頃湖往來利涉招舟子
恭和
御製窩集行元韻(甲戌)汪由敦
坤輿鬱磅礴占漸得于陸震維納大林盛德乃在
木彌臯蔽谷入望頻叢駢攢立枝生孫滄溟扶桑
近可拂曲轅櫟社非其羣隘阻疑來土囊口前行
欲迷顧其後暗聞鱗葉鼯鼪飛直礙標枝麋鹿走
霜紅烟綠冬能青誰歟一一疏其名維滌維喬書
莫紀其灌其栵詩奚徵翻因地迥無栖鳥下蔭長
生不枯草三珠五鬛何足竒百尺十圍那勝道千
里安窮本盡處恍接天邊白榆樹依微停午漏曦
陽霮䨴終年所雰霧濤翻大海有如此雲湧層峯
未堪比春椿空說八千春太始以來什伯幾審知
富媪多神奇奇由天造非人為關山江海富
新製得未曾有創見斯
鸞旗掩映秋氣清
毫端颯颯天風聲榮光萬道燭林表譜出
東巡塞上行
恭和
御製廣寧道中元韻(甲戌)汪由敦
柳城西來萬騎行山光水色相送迎
攬景踟蹰嗟往事道旁荒戍徵前明空山人聲鳥聲亂
閭峯爽致高秋薦蕪城當日黃埃飛古堞幾聞蒼
鼠竄東征高麗嗤唐家遼金列郡駐戟牙邊陲險
要資控扼廟謨將略徒相誇小黑峯前置屯衛戰
耶守耶修繕備風塵三尺赫
龍興戈甲如山紛解棄
聖朝侯尉徧東西風從雲翔化若馳百年雨露滋蕃息
千里畿甸呈豐熙緬懷
祖烈固邦本沐德最先居最近旋輿
吟朓撫遺蹤雲外征鴻秋正晚
恭和
御製柳條邊元韻(甲戌)金德瑛
金湯設險資山海往往其間分内外備胡三策費
經營盛世猶嫌甲兵憊我
朝制馭利最多時廵秋獮來經過諸蕃一視皆臣子彼
此相狎無云何邊人蕃人似鄰里貿易熙攘利倍
蓰
乾坤度量丕冐之雀鼠爭嫌亦微矣行依柳色東復東
麂眼疎籬面面通外邊策遂裡邊見歡笑和答將
毋同豐亨悅豫占年有
天子冇道四夷守古來辛苦築長城何如植此柔枝柳
恭和
御製採珠行元韻(甲戌)金德瑛
異物自秘如𨼆淪時當
盛明方效珍疑有驪龍抱之臥光媚夜耀東西村鮫人
蛋戶供職役凌波蹈險非所論兹當
萬乘親臨采魚目遠遁留其真中秋節届桂魄滿上下
相映爭鮮新老蚌潛居恃得計閉房噤口深緘脣
一朝猨臂探幽底剖剔磊落流盤銀呈能獻技務
多取敢惜手足皮膚皴
帝曰汝寒賜汝酒勝如挾纊忘勞辛留餘不盡毋竭澤
藏珠於淵司以神
恭和
御製塔兒頭歌元韻(甲戌)金德瑛
有草不遭野火然有水不作通流泉積之萬古永
陳腐似紅似墨相糾牽馬蹄只踏離離草孰知暗
裏藏積潦東藁成隄一線中勉強爭趨愁隘湫凹
者如穴凸如坡陷不可出將奈何長者十里或五
里短者數丈連綿多龍行虎步猶經此忍說凌兢
擇所履不聞折坂險羊腸王尊忠臣非孝子
恭和
御製窩集行元韻(甲戌)金德瑛
連延循山東有險少平陸忽然氣隂翳丁丁響啄
木猿猴麋鹿呼嘯頻老幹樛枝子復孫輪囷弮曲
各異態秦槐漢栢遥同羣行人聮轡到谷口前者
遮前後掩後日光瑣碎罅隙間縱横布影龍蛇走
流黃飛翠儼丹青疑楓疑櫟不可名紫絲步障數
十里目擊天然信有徵尋顛沿麓迷處處恍惚仙
人來嘯樹輦路中開二丈餘歘爾青天豁然霧良
材輕費賤若此長途截板鋪鱗比蹄聲得得馬生
風已是摧殘億萬幾徑路幽閟增怪竒窩集未必
皆天為倘或供架樵蘇用安得長養恒于斯幾灣
流水渡淺清蓛蓛猶傳亂葉聲回頭依舊蒙茸在
可記身從此内行
恭和
御製觀大凌河養息牧元韻(戊戌)和珅
朝家馬政較古盛往往散見
宸章詠毛色羣分似錦雲鳴嘶直與山谷應唐時四十
萬匹多每征青海防黃河我
朝息牧减其半多寡勞逸豈同科今時牧法微有異大
凌河馬冬來餧上都鹽澤息牧場較之此也更無
事醫無閭陽北海濱千羣萬隊數里陳
聖人閱馬
聖意遠牧馬之法通牧人施以銜勒伏以皂馬盡騰驤
士煖飽不稱其力德是稱同軌蕩蕩遵
王道
恭和
御製渡句驪河元韻(戊戌)和珅
駕言徂東乘乘驪全遼之水滙此而流西衆士無須愁
濘泥梁成長虹亘通逵
開剏之時每濟師吾
皇三至念在兹潦盡潭清此其時無虞來往恒於斯但
看歷歷車馬移鄙彼子産小惠為纘
前烈紹
祖懿至今薄海皆封提
恭和
御製
昭陵石馬歌用舊作趙霖畫唐太宗六馬圖歌韻元韻(戊)
(戌)和珅
石工貌馬初承
詔二馬鑿成各臻妙嘶風向月有精神石馬形如生馬肖
當年御此總六師不使神駒伏櫪為可歎勝朝多將帥豈
如兩馬聲名垂世間凡骨無其第縱有千金何處
置矢口交攻得力多非徒有勇兼知義
乘此二馬破敵人陷陣摧鋒必自
親景仰當時
開創烈至今率土莫非臣
經文緯武勇而斷兼有諸王過十亂破竹之勢有先聲望
風解甲無與難今來見馬
松楸間血汗淋漓石上殷二馬久巳化龍去令人慨慕思
艱難自古傳聞照夜白何如二馬生顔色髣髴兩龍天上
行來往風雲在瞬息
恭和
御製
昭陵石馬歌用舊作趙霖畫唐太宗六馬圖歌韻元韻(戊)
(戌)梁國治
曹霸畫馬昔奉詔引以杜甫詩雙妙丹青那比刻
琢工皮毛肉骨筯惟肖
昭陵石馬夫何師乃貌大白小白為霜空電影已飛掣風
鬃霧鬛猶今垂二馬空羣經品第
天厩兩龍
左右置千朝芻豆飽蒙
恩萬里風沙輕赴義
當年控御出驚人旗鼓刀槍每戰
親歸來洗刷仍全體百戰百勝猶純臣二馬功高理可斷
壁壘交攢心不亂心如此石轉如風可以濟時兼
出難試躋唐宗六馬間書圖每每愁斑殷安貞踰
險
頌無繹二馬遇
主誠艱難
陵前鑿石雙雙白同力同心復同色千秋屹立生氣存齒
長無煩嗟荀息
恭和
御製觀大凌河養息牧元韻(戊戌)謝墉
房星夜朗
天閑盛西極夐超漢時詠
德至
山陵澤馬來(見孝經援神契)
德勤水土駃騠應(見瑞應圖)自餘羣驥良且多蕭蕭聲滿湯
湯河既佶既同亦既阜毛色骨相齊分科驪黃牝
牡非有異牧圉供職謹飼餧神臯沃衍聽嘶風太
平何有疆場事秋郊排立遵河濱騤騤並堪圖畫
陳千乘萬騎齊足力更番三物掌校人教駣攻駒
馴櫪皂豐草甘泉恣夙飽唐代東封安足云吉日
車攻歸
有道
恭和
御製
昭陵石馬歌用舊作趙霖畫唐太宗六馬圖歌韻元韻戊
(戌)謝墉
乘龍御天
天所詔神駒佐
命特超妙鏤石寫形駝象間凛然生氣儼然肖古者軒帝
紀雲師熊羆貔貅教戰為飛黃服皂征不譓鼎湖
仙去龍髯垂
文皇名馬定以第太乙况詎渥洼置與
帝一心成大功生則效忠死殉義
陵前排仗宛如人屹立相向兩相親輝發葉赫今安在此
馬足愧攜貳臣我
皇拓疆神獨斷運籌削定準回亂哈薩克馬供
吉行斑如緬昔平屯難敬溯
天聰崇德間
躬親百戰汗血殷馬上得豈馬上治
取之甚易守之難(恭述復班師太宗垂得燕京諭語)姬周弔伐旗揮
白偉哉天驥同名色
瞻仰松楸紹
武功華山之陽大蕃息
恭和
御製觀大凌河養息牧元韻(戊戌)錢汝誠
周詩牧馬坰野盛三千騋牝風人詠漢求天馬遣
貳師絶域何曾善者應(漢使至大宛求良馬多匿其善者不肻與)貞觀
七十萬最多分坊析監還瀕河(唐張萬歲為太僕置八坊於岐豳涇)
(寧間分四十八監後復析八監於河西豐曠之地)少陵止云四十萬竟
與兵制相殊科(唐兵制稱自貞觀至麟德四十年間馬七十萬六千匹而杜甫天育)
(驃騎歌云當時四十萬匹馬張公嘆其材盡下較史志所載已少三十萬矣)我
朝牧政特超異上都監澤善飼餧即看大凌廣牧場
敬緬當年
開創事房星下燭瀋野濱雲屯錦錯以類陳各隨孳乳自
馴擾轡勒無藉司圉人縑絹空嗤回鶻皂(唐以縑絹數十)
(匹易一馬徒受回鶻之欺今則市哈薩克馬每匹約不過三四金較内地馬價廉數倍為亘古)
(所未有)募耕芻牧何能飽(唐募民耕以供飼馬芻秣常不足)載賡
樂府試呈材宛駒早見從東道
恭和
御製渡句驪河元韻(戊戌)錢汝誠
遼東之東高句驪(後漢書高句驪在遼東之東)大遼之水近在
陪京西(句驪河在注盛京城西一百里水經作大遼水)長虹宛宛不踏泥
向之沮洳今莊逵緬
昔叠道利行師承平一再築在兹(太祖初定瀋陽命修除叠道自)
(瀋陽至廣寧一百二十里平坦如砥師旅出入便之叠道外仍多葑泥康熙雍正間繼加修築)
(遂成坦道)
六龍展謁秋清時潭澄潦盡仍如斯(甲戌九月河詩御製渡句驪有)
(潦盡寒潭碧水澄句)張軍其南潛北移典午何事詭譎為
貞觀之治七德懿(叶)東征之役安足提
恭和
御製
昭陵石馬歌用舊作趙霖畫唐太宗六馬圖歌韻元韻(戊)
(戌)錢汝誠
時乘御龍
天錫詔特降房星生二妙英風矯矯駿骨張表闕麒麟貌
能肖石工斵石勝畫師天閑萬匹能爾為即今對
立風雲際屹然相向雄姿垂層霄立仗自次第一
心成功此位置東馳高麗為布仁(崇德元年統師太宗親)
(征朝鮮克江華島獲其王妃王子國王李倧乞降太宗宥其前罪倧乃於三田渡立碑)
(以紀德馬恩)西伐燕京與宣義馬中殊遇依
天人左之右之奉
御親或五十里或百里(日行百太宗體豐鎧重御小白里御大白日行五十里)策
功應亞諸勲臣六馬圖開誇畫斷片石長安已零
亂汗趨空訝說神靈龍起猶聞遭蹇難何如兩白
在行間霜蹄飛踏流沫殷驍騰百戰久無敵聮翩
雙俊尤為難山長白兮石亦白萬古凡馬無顔色
松山一戰放馬還(松山之戰破明兵十三萬我而朝萬年丕基皆定於此自是)
(後養時晦太宗意不在即取明遵蓋征討之日較少矣)牧馬於今自生
息
聖駕四謁
祖陵禮成恭紀(盛京篇)(有序)(癸夘)彭元瑞
皇帝東巡於
盛京恭謁
三陵蓋上儀於是四舉矣是舉也上以宣
列祖之重光下以萃萬國之壹志示理大物博明備之典
應久道成化㬅羡之期求之古道實維希矣夫宅
鎬遹成燕翼涉渭及祀豕匏皇矣八章恢戰功豳
風七月臚民俗東都之會同苗狩時周之喬嶽翕
河皆追頌舊京用事巡歲然而武祭畢陌僅見汲
書康朝鄷宫獨紀魯傳厥典有間其詩闕如自四
始義遥七言代作揚扢介乎古律鋪敘宣於長言
雖無雅頌詩人能賦之材幸逢典謨古帝未有之
盛敢播金石庶附壤衢迺作
盛京篇其詞曰
日月開
皇極風雲肇
丕基
纘緒擴
駿烈
展謁昭鴻儀
駿烈鴻儀隆萬古作邦作對以篤祜乾苞坤絡拱
陪都
祖德
宗功造天府慶基俄朵里祥源闥門潭白山千仞峻黑水
萬派涵四塔環向共三關控制兼不勞東澗西瀍
卜毋縱龍蟠虎踞談
興京滋大東京建遼陽甫定瀋陽奠羣臣謀國紛一
一
神祖定都超萬萬西壓明畿掌上螺南帶高麗井中波北
征蒙古不旬日畏
威懷
德服者多有山可樵木可室宣獸於原漁於河椅桐梓漆
衛揆日鰷鱨鰋鱧周作歌神臯隩區物豐殖天道
地寳人會和從兹會極歸有極億萬斯年規
帝室
三殿當陽南北嚮十亭議政左右翼
大政殿開宵旰勤
崇謨閣迥典章集武有七德實勝標政聽五聲諫木
立
興朝之制鉅典輝
聖人之心儉德依土階茅茨淮南美萬戶千門方朔譏班
固練都說夸侈張衡研京語依韋保塞限他邦晉
陽祗舊宅金陵飛燕入沛上逐鹿得惟有周家鎬
與豐文謨武烈事差同畢竟舊侯非敵國未能義
取由武功三代而來論都者
耿光大烈疇比崇(累代興王之地若宋之保塞陵寢入于大金固不足言唐之晉陽僅為上府明)
(之金陵非起事之地俄即罹兵漢之豐沛則齊民無寸土且後不為京惟周豐鎬為文武攸宅)
(與我明朝差類但以商諸侯征誅得天下非如我與為敵國終以義取即論盛京實三代)
(以來陪都所莫並)皇哉
定鼎隆赫矣
留都建五雲隔
珠邱四孟饗
原殿
聖御閱六旬
躬詣肅三薦
文孫光
前猷盛事荅
天眷昭陽
臨初冊載週著雍舉後五年遒爰涓大丙
和鑾駕
申命太常吉日諏陵令汎掃潔禮官誓戒修檀密關前
縣興桓塞外州卷阿留
避暑
清蹕啓高秋漸入柳條邊行臨松花水舊社近枌榆
帝鄉敬桑梓歲豐賽斐足梁麥兒大鈕勘善弧矢拉哈
泥草乘屋亟額林庋楣制器始雪中法喇知牛健
江上威呼得魚美松實作塔七寳裝蓡形成人五
葉起葱葱鬱鬱何佳哉翹首
三陵王氣開九捧凝神陪劒佩三升告
侑列尊罍水木有源通
志氣羹墻如慕感
栽培二萬輿圖今式擴十三戎甲
昔初來
明堂實政頒
巡狩大號渙歲租
賜以全莊糧蠲其半冠帶襲周盟雲天需鎬宴輦前嘉
頒
賚宫帛仗外老民
錫官絹圜扉草滿拜雞竿黌舍芹香廣鶚薦兵固執挺
糧有差官以清塵爵無算班分蒙古
御筵張額捧句驪
宸筆絢禮行顯祐景祐
親望於遼河渾河徧北海北鎮新奉祠功王功臣優遣
奠
恩誼布而濩
諭詞周且篤
示儉思擷衣
申
訓戒改服鹿角制椅存
手澤霞綳觀書因舊俗家風長在使士射
國語毋忘為官勖
君舉必書皆大端事豫則立由幾先
圜壇九奏
南郊妥
方澤三成夏祭虔
清寧宫祀
神如在德盛門移
廟孔安
冊玉
寶璆尊黼凡戰圖潢牒貯瑶編出帑逾百萬修城凡十八
役不聞鼓鼛民咸樂畚鍤隳垣剗堞溯
功成山高水清久太平地當馳道屹壯觀天與勝勢環
神京高閣成新搆文館宏
前躅東都邁麗則西京軼天禄溯從一水淵源津藏將四
庫三萬六侍臣排帙堆豁山
天子披書秉糠燭我
皇文教被無涯又成
四集萬首詩朝鮮使者能賡
韻敖漢先生解屬辭方看
攬轡已
篇成考文訂古
聖人情天雲上下澄海句遼水東西枸柳程姜女祠稽
杞梁妄夷齊廟辨墨胎精罪功局定熊廷弼門戶
戒申王化貞戰壘可綱
褒諡顯石坊大夀貳臣驚羣仰
聖言大洪惟
祖德宣後所過前所松山接杏山雨中降將出關外勝兵
還風雷舊說龍方戰
雲日今瞻馬既閑
吟來用誌
前勲集到此方知
王業艱於鑠王師薩爾滸
天威所及殱劉杜鳥蛇涿鹿儷軒轅虎豹昆陽陋光武
高文典冊垂無極
大字碑版照終古
黻冕禹德遠
戎衣周緒鴻三成開滿月二白立嘶風高皇劒莫匹昭陵
馬不同設衣陳器斯為孝
創業
守成各有道如見
經綸櫛沐心敬為子孫臣庶
告已週廣甸
巡言旋巖關路
東陵謁
孝孫
奉先格
藝祖
前殿
大朝會羣臣賀拜舞
鑾啓方過
萬壽節
蹕迴正及小春月五千里路鼓車記六十日程郵籖列
天顔有喜增晬盎庶政必親勤
批荅
古稀天子真無疆維乾之健兊以說情深而文明禮備
且樂宣臣幸際
昌會敬賦
盛京篇
欽定盛京通志卷一百二十一
