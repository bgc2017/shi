欽定盛京通志卷一百十一
歴朝藝文(三)
奏議
表
疏
策
欽定盛京通志卷一百十一
歴朝藝文(三)
奏議
伐高句驪議(後漢)陳忠
宫前桀逆光不能討死而擊之非義也宜遣弔問
因責讓前罪赦不加誅取其後善
表
論公孫淵表(三國魏)夏侯獻
公孫淵昔年敢違王命廢絶計貢者實挟兩端既
恃阻險又怙孫權故敢跋扈恣睢海外宿舒親見
賊權軍衆府庫知其弱少不足憑恃是以决計斬
賊之使又高句麗濊貊與淵為仇並為寇鈔今外
失吳援内有胡寇心知國家能從陸道勢不得不
懷惶懼之心因斯之時宜遣使示以禍福奉車都
尉鬷弘武皇帝時始奉使命開通道路文皇帝即
位欲通使命遣弘將妻子還歸鄉里賜其車牛絹
百匹弘以受恩歸死國朝無有還意乞留妻子身
奉使命公孫康遂稱臣妾以弘奉使稱意賜爵關
内侯弘性果烈乃心於國夙夜拳拳念自竭效冠
族子孫少好學問博通書記多所關涉口論速捷
辯而不俗附依典誥若出胸臆加仕本部常在人
右彼方士人素所敬服若當遣使以為可使弘行
弘乃自舊土習其國俗為說利害辯足以動其意
明足以見其事才足以行文辭足以見信若其計
從雖酈生之降齊王陸賈之說尉他亦無以遠過
也欲進遠路不宜釋騏驥將已篤疾不宜廢扁鵲
願察愚言也
上孫權表(三國魏)公孫淵
臣伏惟遭天地反易遇無妄之運王路末夷傾側
擾攘自先人以來歷事漢魏階緣際會為國效節
繼世享任得守藩表猶知符命未有攸歸每感厚
恩頻辱顯使退念人臣交不越境是以固守所執
拒違前使雖義無二信敢忘大恩陛下鎮撫長存
小國前後裴校尉葛都尉等到奉被勅誡聖旨彌
密重紈累素幽明備著所以申示之事言提其耳
臣晝則謳吟宵則發夢終身誦之志不知足季末
凶荒乾坤否塞兵革未戢人民蕩析仰此天命將
有眷顧私從一隅永瞻雲日今魏家不能採錄忠
善褒功臣之後乃令讒諂得行其志聽幽州刺史
東萊太守誑誤之言猥興州兵圖害臣郡臣不負
魏而魏絶之盖聞人臣有去就之分田饒適齊樂
毅走趙以不得事主故保有道之君陳平耿况亦
覩時變卒歸於漢勒名帝籍伏惟陛下德不再出
時不世遇是以慺慺懷慕自納望遠視險有如近
易誠願神謨早定洪業奮六師之勢收河洛之地
為聖代宗天下幸甚
上魏帝第一表(三國魏)公孫淵
臣前遣校尉宿舒郎中令孫綜甘言厚禮以誘吳
賊幸賴天道福助大魏使此賊虜暗然迷惑違戾
羣下不從衆諫承信臣言遠遣船使多將士卒來
致封拜臣之所執得如本志雖憂罪釁私懷幸甚
賊衆本號萬人舒綜伺察可七八千人到沓津偽
使者張彌許宴與中郎將萬泰校尉裴潛將兵四
百餘人齎文書命服什物下到臣郡泰潛别齎致
遺貨物欲因市馬軍將賀達虞咨領餘衆在船所
臣本欲須凉節乃取彌等而彌等人兵衆多見臣
不便承受吳命意有猜疑懼其先作變態妄生即
進兵圍取斬彌晏泰潛等首級其吏從兵衆皆士
伍小人給使東西不得自由面縳乞降不忍誅殺
輒聽納受徙充邊城别遣將韓起等率將三軍馳
行至沓使領長史柳遠設賓主禮誘請達咨三軍
潛伏以待其下又驅羣馬貨物欲與交市達咨懷
疑不下使諸市買者五六百人下欲交市起等金
鼓始震鋒矢亂發斬首三百餘級被創赴水沒溺
者可二百餘人其散走山谷來歸降及藏竄飢餓
死者不在數中得銀印銅印兵器資貨不可勝數
謹遣西曹掾公孫珩奉送賊權所假臣節印綬符
策九錫什物及彌等偽節印綬首級
第二表(三國魏)公孫淵
宿舒孫綜前到吳賊權問臣家内外小大舒綜對
臣有三息修别屬亡弟權敢姦巧便擅拜命謹封
送印綬符策臣雖無昔人洗耳之風慚為賊權汚
損所加既行天誅猶有餘忿又自臣父康昔殺權
使結為讐隙今乃譎欺遣使誘致令權傾心虚國
竭禄遠命上卿寵授極位震動南土備盡禮數又
權待舒綜契闊委曲君臣上下畢飲竭情而令四
使見殺梟示萬里士衆流離屠戮津渚慚恥遠布
痛辱彌天權之怨疾將刻肌骨若天衰其業使至
喪隕權將内傷憤激而死若期運未訖將播毒螫
必恐長蛇來為寇害徐州諸屯及城陽諸郡與相
接近如有船衆後年向海門得其消息乞速告臣
使得備預
第三表(三國魏)公孫淵
臣門戶受恩實深實重自臣受攝即事以來連被
榮寵殊特無量分當隕越竭力致死而臣狂愚意
計迷闇不即禽賊以致見疑前章表所陳情趣事
勢實但欲罷弊此賊使困自絶誠不敢背累世之
恩附僭盗之虜也而後愛憎之人緣事加誣偽生
節目卒令明聽疑於市虎移恩改愛興動威怒幾
至沈沒長為負忝幸賴慈恩猶垂三宥使得補過
解除愆責如天威遠加不見假借早當糜碎辱先
廢祀何緣自明建此微功臣既喜於事捷得自申
展悲於疇昔至此變故餘怖踴躍未敢便寧惟陛
下既崇春日生全之仁除忿塞隙抑彌纖介推今
亮往察臣本心長令抱戴銜分三泉
第四表(三國魏)公孫淵
臣被服光榮恩情未報而以罪釁自招譴怒分當
即戮為衆社戒所以越典詭常偽通於吳誠自念
窮迫報效未立而為天威督罰所加長恐奄忽不
得自洗故敢自闕替廢於一年遣使誘吳知其必
來權之求郡積有年歲初無倡答一言之應今權
得使來必不疑至此一舉果如所規上卿大衆翕
赫豊盛財貨賂遺傾國極位到見禽取流離死亡
千有餘人滅絶不反此誠暴猾賊之鋒推矜夸之
巧昭示天下破損其業足以慚之矣臣之慺慺念
效於國雖有非常之過亦有非常之功願陛下原
其踰闕之愆采其毫毛之善使得國恩保全終始
矣
令官屬上魏帝表(三國魏)公孫淵
大司馬長史臣郭昕參軍臣柳蒲等七百八十九
人言奉被今年七月己夘詔書伏讀懇切精魄散
越不知身命所當投措昕等伏自惟省螻蟻小醜
器非時用遭值千載被受公孫淵祖考以來光明
之德惠澤沾渥滋潤榮華無尺寸之功有負乘之
累遂蒙褒奬登名天府並以駑蹇附龍托驥紆青
拖紫飛騰雲梯感恩惟報死不擇地臣等聞明君
在上聽政采言人臣在下得無隐情是以因緣訴
讓冒犯愬冤郡在藩表密邇不羈乎昔三州轉輸
費調以供賞賜歲用累億虚耗中國然猶跋扈虔
劉邊陲烽火相望羽檄相逮城門晝閉路無行人
州郡兵戈奔散覆沒淵祖父度初來臨郡承受荒
殘開日月之光建神武之略聚烏合之民掃地為
業威震耀於殊俗德澤被於羣生遼土之不壞實
度是賴孔子曰微管仲我其被髮左袵矣向不遭
度則郡早為邱墟而民係於邊廷矣遺風餘愛永
存不朽度既薨殂吏民感慕欣戴子康尊而奉之
康踐統洪緒克壯徽猷文昭武烈邁德種仁乃心
京輦翼翼虔恭佐國平亂效績紛紜功隆事大勲
藏王府度康當值武皇帝休明之會合策明之計
夾輔漢室降身委質卑已事魏匪處小厭大畏而
服焉乃慕托高風懷仰盛懿也武皇帝亦虛心接
納待以不次功無巨細每不見忘又命之曰海北
地土割以付君世世子孫實得有之皇天后土實
聞德音臣庶小大豫在下風奉以周旋不敢失墜
淵生有蘭石之姿少含愷悌之訓允文允武忠惠
且直生民欽仰莫弗懷愛淵纂戎祖考君臨萬民
為國以禮淑化流行獨見先覩羅結遐方勤王之
義視險如夷世載忠亮不隕厥名孫權慕義不遠
萬里連年遣使欲自結援雖見絶殺不念舊怨纖
纖往來求成恩好淵執節彌固不為利迴守志匪
石確乎彌堅為懼丹心未見保明乃卑辭厚幣誘
致權使梟截獻馘以示無二吳雖在遠水道通利
舉帆便至無所隔限淵不顧敵仇之深念存人臣
之節絶強吳之歡昭事魏之心靈祗明鑒普天咸
聞陛下嘉美洪烈懿兹武功誕錫休命寵亞齊魯
下及陪臣普受介福誠以天覆之恩當卒終始得
竭股肱永保禄位不虞一旦横被殘酷惟育養之
厚念積累之效悲思不遂痛切見棄舉國號咷拊
膺泣血夫三軍所伐蠻夷戎狄驕逸不虔於是致
武不聞義國反受誅討盖聖王之制王服之域有
不供職則修文德而又不至然後征伐淵小心翼
翼恪恭於位勤事奉上可謂勉矣盡忠竭節還被
禍患小弁之作離騷之興皆由此也就或佞邪盗
言孔甘猶當清覧憎而知善讒巧似直惑亂聖聽
尚望文告使知所由若信有罪當垂三宥若不改
寤計功減降當在八議而潛軍伺襲大兵奄至舞
戈長驅衝擊遼土犬馬惡死况於人類吏民昧死
挫辱王師淵雖冤枉方臨危殆猶恃聖恩悵然重
奔冀必姦臣矯制妄肆威虐乃謂臣等曰漢安帝
建光元年遼東屬國都尉龐奮受二月乙未詔書
曰收幽州刺史馮焕元菟太守姚光推案無乙未
詔書曰遣侍御史幽州牧考姦臣矯制者今刺史
或儻謬承矯制乎臣等議以為刺史興兵摇動天
下殆非矯制必是詔命淵乃俯仰歎息自傷無罪
深惟土地所以養人竊慕古公杖策之岐乃欲投
冠釋紱逝歸林麓臣等維持誓之以死屯守府門
不聽所執而七營虎士五部蠻夷各懷素飽不謀
同心奮臂大呼排門遁出近郊農民釋其耨鏄伐
薪制挺改案為櫓奔馳赴難軍旅行成雖蹈湯火
死不顧身淵雖見孤棄怨而不怒比遣勅軍勿得
干犯及手書告語懇惻至誠而吏士凶悍不可解
散期於畢命投死無悔淵懼吏士不從教令乃躬
馳騖自往化解僅乃止之一飯之惠匹夫所死况
淵累葉信結百姓恩著民心自先帝初興爰暨陛
下榮淵累葉豐功懿德策名褒揚辯著廊廟勝衣
舉履誦詠明文以為口實埋而掘之古人所恥小白重
耳衰世諸侯猶慕著信以隆霸業詩美文王作孚萬邦
論語稱仲尼去食存信信之為德固亦大矣今吳蜀共
帝鼎足而居天下摇蕩無所統一臣等每為陛下懼
此危心淵據金城之固仗和睦之民國殷民強可以
横行策名委質守死善道忠至義盡為九州表方今二
敵闚𨵦未知孰定是之不戒而淵是害茹柔吐剛非王
者之道也臣等雖鄙誠竊恥之若無天乎臣一郡吉凶
尚未可知若云有天亦何懼焉臣等聞仕於家者
二世則主之三世則君之臣等生於荒裔之土出
於圭竇之中無大援於魏世隸於公孫氏報生與
賜在於死力昔蒯通言直漢主赦其誅鄭詹辭順
晉文原其死臣等頑愚不達大節苟執一介披露
肝膽言逆龍鱗罪當萬死惟陛下恢崇撫育亮其
控告使疏遠之臣永有保持
勸進元帝表(晉)慕容廆
臣聞天生蒸民樹之以君所以對越天地司牧黎
元聖帝明王監其若此知天地不可以乏饗故屈
其身以奉之知蒸黎不可以無主故不得已而臨
之社稷時難則戚藩定其傾郊廟㦯替則宗哲纂
其祀是以宏振遐風式固萬世三五以降靡不由
之伏惟高祖宣皇帝肇基景命世祖武皇帝遂造
區夏三葉重光四聖繼軌惠澤侔於有虞卜世過
於周氏自元康以來艱難繁興永嘉之際氛厲彌
昏宸極失御登遐醜裔國家之危有若綴旒賴先
后之德宗廟之靈皇帝嗣建舊物克甄誕授欽明
服膺聰哲玉質幼彰金聲夙振冡宰攝其綱百辟
輔其政四海想中興之美羣生懷來蘇之望不圖
天不悔禍大災薦臻國未忘難寇害尋興逆賊劉
曜縱逸西都敢肆犬羊陵虐天邑臣奉表使還乃
承西朝以去年十一月不守主上幽劫復沈敵庭
神器流離再辱荒逆臣每覽史籍觀之前載厄運
之極古今未有苟在食土之毛含血之類莫不叩
心絶氣行號巷哭况臣等荷寵三世位厠鼎司聞
問震惶精爽飛越且驚且惋五情無主舉哀朔垂
上下泣血臣聞昏明迭用否泰相濟天命無改歷
數有歸或多難以固邦國或殷憂以啓聖明是以
齊有無知之禍而小白為五霸之長晉有驪姬之
難而重耳以主諸侯之盟社稷靡安必將有以扶
其危黔首幾絶必將有以繼其緒伏惟陛下元德
通於神明聖姿合於兩儀應命世之期紹千載之
運符瑞之表天人有徵中興之兆圖䜟垂典自京
畿隕喪九服崩離天下囂然無所歸懷雖有夏之
遘夷羿宗姬之離犬戎蔑以過之陛下撫征江左
奄有舊吳柔服以德伐叛以刑抗明威以攝不類
仗大順以號宇内純化既敷則率土宅心義風既
暢則遐方企踵百揆時叙於上四門穆穆於下昔
少康之隆夏訓以為美談宣王中興周詩以為休
詠况茂勲格於皇天清暉光於四海蒼生顒然莫
不欣戴聲教所加願為臣妾者哉且宣皇之允惟
有陛下億兆攸歸曾無與二天祚大晉必將有主
主晉祀者非陛下而誰是以邇無異言遠無異望
謳歌者無不吟誦徽猷獄訟者無不思於聖德天
地之際既交華夷之情允洽一角之獸連理之木
以為休徵者盖有百數冠帶之倫要荒之衆不謀
同辭者動以萬計是臣等敢考天地之心因函夏
之趣昧死上尊號願陛下存舜禹至公之情狹由
巢抗矯之節以社稷為務不以小行為先以黔首
為憂不以克讓為事上慰宗廟乃顧之懷下釋普
天傾首之勤則所謂生繁華於枯荑育豐肌於朽
骨神人獲安無不幸甚臣聞尊位不可久虚萬幾
不可久曠虚之一日則尊位以殆曠之浹辰則萬
幾以亂方今踵百王之季當陽九之會狡寇窺窬
伺國瑕隙黎元波蕩無所繫心安可棄而不恤哉
陛下雖欲逡巡其若宗廟何其若百姓何昔者惠
公虜秦晉國震駭吕郤之謀欲立子圉外以絶敵
人之志内以固闔境之情故曰喪君有君羣臣輯
睦好我者勸惡我者懼前事之不忘後代之元龜也
陛下明並日月無幽不燭深謀遠猷出自胸懷不
勝犬馬憂國之情遲睹人神開泰之路是以陳其
乃誠布之執事臣等忝於方任久在遐外不得陪
列闕庭與睹盛禮踴躍之懷南望罔極
上晉帝表(晉)慕容廆
臣究觀前代之主若能親賢並建則政致昇平若
親黨后族必有傾辱之禍是以周之申伯號稱賢
舅以其身藩於外不握朝權降及秦昭足為令主
委信二舅幾至亂國逮於漢武推重田蚡萬機之
要無不决之及蚡死後切齒追恨成帝闇弱不能
自立内惑豔妻外恣五舅卒令王莽坐取帝位每
覽斯事孰不痛惋設使舅氏賢若穰侯王鳳則但
聞有二臣不聞有二主若其不才則有竇憲梁冀
之禍凡此成敗亦既昭然苟能易軌可無覆墜陛
下命世天挺當隆晉道而遭國多難殷憂備嬰追
述往事至今焚灼迹其所由實因故司空亮居元
舅之尊勢業之重執政裁下輕侮邊將故令蘇峻
祖約不勝其忿遂至敗國至令太后發憤一旦升
遐若社稷不靈人神無助豺狼之心當何(一作可)極
邪前事不忘後事之表而中書監左將軍冰等内
執樞機外擁上將昆弟並列人臣莫儔陛下深敦
渭陽冰等自宜引領臣嘗謂世主若欲崇顯舅氏
何不封以藩國豐盛其禄賜限其勢利使上無偏優
下無私論如此榮辱何從而生噂&KR0689;何由而起往
者唯亮一人宿有名望尚致世變况今居之者素
無聞焉且人情易惑難以戶告縱令陛下無私於
彼天下之人誰謂不私乎臣與冰等名位殊班出
處懸邈又國之戚昵理應降悦以適事會臣獨矯
抗此言者上為陛下退為冰計疾苟容之臣坐鑒
得失顛而不扶焉用彼相昔徐福陳霍氏之戒宣
帝不從至令忠臣更為逆族良由察之不審防之
無漸臣今所陳可謂防漸矣但恐陛下不明臣之
忠不用臣之計事過之日更處焦爛之後耳昔王
章劉向每上封事未嘗不指斥王氏故令二子或
死或刑谷永張禹依回(一作違)不對故容身苟免取
譏於世臣被髮殊俗位為上將惟憂夙夜罔知所
報惟當外殄寇讐内盡忠規陳力輸誠以答國恩
臣若不言誰當言者
為安平公賀破奚契丹表(唐)李商隐
臣某言臣得本道進奏官某狀報某月日幽州節
度使張仲武奏破奚北部落及諸山奚除舊奚王
匿即所管外殺戮首領丁壯老幼并殺獲牛羊焚
燒車帳器械等計二十萬刺史以下面皮一百具
耳二百隻奚車五百乘羊一萬口牛一千五百頭
者天聲遠疊廟略遐宣白鹵獲於靈臺赤彛俘於
燕路臣竊窺舊史逖聽前朝有天子憂邊清宵輟
寐將軍出塞白首言歸至乃或勝或奔一彼一此
竞困塞郊之柝那停絶漠之烽猶欲叙烈旂常告
功祧廟用其暫勝謂曰難能况幽朔巨都全燕重
地薦臻奚寇猾亂華人田讓之護鮮卑莫能深入
祭彤之軍遼水惟遣相攻近歲以來為患滋甚是
單于偵邏之路懷駒支漏泄之姦張仲武重感國
恩習知邊事同三師而隸楚伴五餌以開戎乘其
囂惰之時俄得剪除之便燕犀密挂冀馬潛羈超
距投石者動過千羣戟首科頭者略踰萬計坎三
鼓而河荒自郤聲六校而屋瓦皆飛自使鶚懼喪
林兔忙迷穴無舟掬指有地僵屍未驚楚幕之烏
前軍已蹙不唳淮山之鶴後隊仍窮遂分袁尚之
頭顱乃裂蚩尤之肩髀穹廬落燼同甲揚灰山積
雲屯大收其車乘角羸耳濕盡獲其牛羊柳水載
澂桑河無事爰施言語入解皇威此皆皇帝陛下
功格上元運膺下武授兹成算於彼當仁震肅九
圍歌呼萬國昔艱難云始邊塵首起於盧龍今開
泰有期漢將先清於涿鹿人謀允若靈貺昭然固
已上慶祖宗下光編策綠圖洪範競三古之殊猷
玉檢金泥有百神之靈貺臣雖當防遏不介邊陲
空增氣於懦夫實叨榮於下將日圍千里天蓋九
重奉一月之捷書惟知忭蹈獻萬年之夀酒尚隔
班行念風水於遐藩寄夢寐於宣室不勝望闕結
戀之至
疏
請甄徭役禁請託疏(南北朝)高謙之
自正光以來邊城屢擾命將出師相繼於路若使
軍帥必得其人賞勲不失其實則何賊不平何征
不捷也但諸守帥或非其才多遣親者妄稱入募
唯遣奴客充數而已對寇臨敵曾不彎弓則是王
爵虚加征夫多闕賊虜何可殄除忠貞何以勸誡
也且近習侍臣戚屬朝士請託官曺擅作威福如
有清貞奉法不為回者咸共譖毁横受罪罰在朝顧
望誰肯申聞蔽上擁下虧風壞俗使讒謟甘心忠
讜息義且頻年以來多有徵發民不堪命動致流
離苟保妻子竸逃王役不復顧其桑井憚此刑書
正由還有必困之理歸無自安之路若聽歸其本
業徭役微甄則還者必衆墾田開闢數年之後大
獲課民今不務以理還之但欲嚴符切勒恐數年
之後走者更多故有國有家者不患民不我歸唯
患政之不立不恃敵不我攻唯恃吾不可侮此乃
千載共遵百王一政且琴瑟不韻知音改弦更張
騑驂未調善御執轡成組諺云迷而知反得道不
遠伏願少垂覧察使朝章重舉軍威更振海内起
維新之歌天下見復禹之績
請復置廷尉司直疏(南北朝)高恭之
臣聞舜禹皋陶姦宄是託禹泣罪人堯心為念所
以舉直錯枉事切曩賢明德慎罰議存先典高祖
太和之初置廷尉司直論刑辟是非雖事非古始
交濟時要所謂禮樂互興不相沿襲者矣臣忝當
今任所思報效未忘寢興竊見御史出使悉受風
聞雖時獲罪人亦不無枉濫何者得堯之罰不能
不怨守令為政容有愛憎姦猾之徒恒思報惡多有
妄造無名共相誣謗御史一經檢究恥於不成杖
木之下以虚為實無罪不能自雪者豈可勝道哉
臣雖愚短守不假器繡衣所指冀以清肅若仍更
踵前失或傷善人則尸禄之責無所逃罪如臣鄙
見請依太和故事還置司直十人名隸廷尉以五
品選歷官有稱心平性正者為之御史若出糾劾
即移廷尉令知人數廷尉遣司直與御史俱發所
到州郡分居别館御史檢了移付司直司直覆問
事訖與御史俱還中尉彈聞廷尉科按一如舊式
庶使獄成罪定無復稽寬為惡取敗不得稱枉若
御史司直糾劾失實悉依所斷獄罪之聽以所檢
迭相糾發如二使阿曲有不盡理聽罪家詣門下
通訴别加按檢如此則肺石之傍怨訟可息藂棘
之下無受罪呑聲者矣
請改鑄疏(南北朝)高恭之
四民之業錢貨為本救弊改鑄王政所先自頃以
私鑄薄濫官司糾䋲挂網非一在市銅價八十一
文得銅一斤私鑄薄錢斤餘二百既示之以深利
又隨之以重刑罹罪者雖多姦鑄者彌衆今錢徒
有五銖之文而無二銖之實薄甚榆筴上貫便破
置之水上殆欲不沉因循有漸科防不切朝廷失
之彼復何罪昔漢文帝以五分錢小改鑄四銖至
武帝復改三銖為半兩以大易小以重代輕也論
今據古宜改鑄大錢文載年號以記其始則一斤
所成止七十六文銅價至賤五十有餘其中人功
食料錫炭鉛砂縱復私營不能自潤直置無利自
應息心况復嚴刑廣設也以臣測之必當錢貨永
通公私獲允
諫親征高麗疏(唐)禇遂良
臣請譬諸身兩京心腹也四境手足也殊裔絶域
殆非支體所屬高麗王陛下所立莫離支殺之討
其逆夷其地固不可失但遣一二慎將付銳兵十
萬翔旝雲輣唾手可取昔侯君集李靖皆庸人爾
猶能橛高昌纓突厥陛下止發蹤指示得功歸聖
明前日從陛下平天下虓士爪臣氣力未衰足可驅
策惟陛下所使臣聞涉遼而左或水潦平地淖三
尺帶方元莵海壤荒漫決非萬乘六師所宜行
諫伐高麗疏(唐)李君求
臣聞心之痛者不能緩聲事之急者不能安言性
之忠者不能隐情且食君之禄者死君之事今臣
食陛下之禄其敢愛身乎臣聞司馬法曰國雖大
好戰必亡天下雖安忘戰必危兵者凶器戰者危
事故聖主明王重行之也憂人力之盡恐府庫之
殫懼社稷之危生中國之患故古人云務廣德者
昌務廣地者亡昔秦始皇好戰不已至于失國是
不愛其内而務其外故也漢武遠討朔方逮乎萬
里廣拓南海分為八部終於戶口减半國用空虚
至於末年方垂哀痛之詔自悔其失高麗者遐荒
小醜潛藏山海之間得其人不足以彰聖化棄其
地不足以損天威何至乎疲中國之民傾府庫之
實使男子不得耕耘女子不得蠶織陛下為人父
母不垂惻隐之心傾其有限之資貪其無用之地
設令高麗既滅即不得不發兵鎮守少發則兵威
不足多發則入心不安是乃疲於轉戌萬姓無聊
生也萬姓怨則天下敗矣天下既敗陛下何以自
安故臣以為征之不如不征滅之不如不滅
軍國機宜疏(唐)陳子昂
臣聞天子義兵不可以怒發怒發則衆懼懼則人
摇賊得其勢故昔者聖人守静以制亂持重以服
姦大義常存人無疑懼臣伏見恩制免天下罪人
及募諸色奴充兵討擊者是捷急之計非天子之
兵且比來刑獄久清罪人全少奴多怯弱非慣征
行縱其募集未足可用况當今天下忠臣勇士萬
分未用其一契丹小孽假命待誅何勞免罪贖奴
損國大義且陛下富有四海一戰未勝遂即免罪
募奴若更有他虞復何徵發臣恐此不可威示天
下臣聞聖人制事必理未萌所以姦不敢謀賊不
得起臣聞吐番近日將兵圍瓜洲數月即退或云
此賊通使墨啜恐瓜沙止遏故以此兵送之臣雖
未信然惟國家比來勍敵在此兩番至扵契丹小
醜未足比類今國家為契丹大發河東道及六胡
州綏延丹隰等州稽胡精兵悉赴營州而緣塞空
虚靈夏獨立今水生河合草秋馬肥秦中北據隴
右亦關東隣黨凶羯姦謀覘知此隙驅其醜類大
盗秦關隴右馬羣是國所寳防備遠策良宜預圖
不可竭塞上之兵使凶虜得計臣聞所養非所用
所用非所養理家必弊在國必危故明君不畜無
用之臣慈父不畜無益之子今朝廷五品三品受
國寵榮天恩賞賜府庫虚耗食人之禄死人之事
恩養聖朝甚矣厚矣及邊有小賊則云無人驅使
又勞聖恩遠訪外人外人先無寵禄臨難又不肯
殉節然則國之所養者總無用之臣朝之所遺者
乃有用之士今不收有用厚養無用欲令忠賢效
力凶賊滅亡以臣愚見理不可得近者遼軍張元
遇等喪律實由内外不同心宰相或賣國樹恩近
臣或附勢私謁禄重者以拱默為智任權者以傾
巧為賢羣臣雷同以徇私為能媚妻保子以奉國
為愚陛下又寬刑漏網不循名實遂令紀綱日廢
姦宄滋多今國家苐一要者在稍寬兵期山南淮
南去幽州四千里所司使十月上旬到計日行百里
四十日方到即今水雨如此又徵符到彼未久當
日辦發猶不及期况未辦發月日行不可百里違
限者死國有常刑到不及期懼罪逃散為賊此更
生一患縱倍程趁期亦恐不及若違不誅則軍不
可統若違必誅則全衆皆怨况兵疲不堪用吳廣
陳勝為盗由此即日江南淮南諸州租船數千艘
已至鞏洛計有百餘萬斛所司使勒往幽州納充
軍粮其船夫多是客戶游手堕業無賴襍色人發
家來時惟作入都資料今巳到京又勒往幽州去
此二千餘里還又二千餘里方寒冰凍一無資粮
國家更無優恤但切勅赴限比聞丁夫皆甚愁嘆
又諸州行綱承前多僦勾至都糴納今倘有此類
向滄瀛糴納則山東來米必二百以上百姓必騷
動今國家不優恤又無識事明了人檢點勾當知
租米現在虚實又未宣恩旨慰勞兵夫惟切勒赴
限倘在道逃亡此粮有萬一非意損失則東軍二
十萬衆坐自取敗為賊所圖楊元感以此為亂實
軍國大命山東百姓國家比以供軍矜不點募近
聞東軍失利山東人驕慢乃謂國家怕其粗豪不
敢徵發今街談巷議多有苟且之心伺國瑕隙頗
摇風俗國家大政須人無二心若縱懷二姦亂必
漸望降勅使臣與州縣採訪有粗豪游侠亡命姦
盗失業漂食富族強宗者並稍優與賜物悉募從
軍仍宣恩旨慰勞以禮發遣若如此則山東浮人
安于泰山一者以慴姦豪異心二者得精兵討賊
不煩冤怨稽胡等又身既在軍則父兄子弟自不
敢為過昔漢祖征山東使蕭何鎮關中漢軍數敗
蕭何每發關中子弟以助漢軍三秦無盗亂之患
漢軍有強雄之勢盖以此道也夫亂羣敗衆者惟
在姦雄姦雄既羈亂弊自息詩云無縱詭隨式遏
寇虐紫袍緋袍綠袍金帶牙笏告身金銀器物等
即日軍衆已極入賊有期臣欲募死士三萬人長
驅賊庭一戰掃定軍中未有高爵重賞無以勵勇
使貪望賜給袍帶告身器物二千事庶以勸勵士
衆未敢虚用比來將軍不明賞罰所以兵不齊心
今聚十五萬衆戈甲粮餉日費萬金不早剋定恐
所費彌廣山東百姓貧疲不可再役特乞天恩允
臣所請
請遼東置畜牧司疏(元)陳思謙
遼海延袤千里地高氣寒水甘泉美無非牧養之
地宜設置羣牧使司統領十監專治馬政並畜牛
羊數年之後馬實蕃盛或給軍以壯兵威或給站
以優民力牛羊之富又足以給國用非小補也
諫巡幸疏(元)崔敬
世祖以上都為清暑之地車駕行幸歲以為常閣
有大安殿有鴻禧睿思所以保養聖躬適起居之
宜存敬畏之心也今錫喇鄂爾多斯乃先皇所以
備宴游非常時臨御之所今陛下方以孝治天下
屢降德音袛行宗廟親祀之禮雖動植無知罔不
歡悦而國家多故天道變更臣備員風紀以言為
職願大駕還大内居深宫嚴宿衛與宰臣謀治道
萬機之暇則命經筵進講究古今盛衰之由緝熙
聖學乃宗社之福也(錫喇蒙古語解見吉林山川卷鄂爾多斯今地名原作失)
(剌斡耳朵思今譯改)
勘定三城疏(明)曾銑
頃者廣寧遼陽二城軍士變亂其根因情狀前疏
己言其略矣臣參議遼陽軍變事因有激心實無
他又該兵部題覆地方事情止遣大臣查勘凡諸
進言興兵征剿之策一切不用於人心惶懼之秋
為平定安戢之道誠宜如此不然則沮脅從者自
新之路矣况兵凶戰危未可輕試觀諸往者大同
之禍起於制帥之喜事成於用兵之寡謀遂致智
勇俱廢卒無成功得失昭然監戒不遠柰何逆軍
無忌自棄生成一聞大臣將來互相鼓煽既約閉
二鎮之城以要赦又欲援大同之例以需賞假洗
城之說為聚衆之謀布妖言以惑人心攀重囚以
為謀主是數逆軍者其始也因激以倡亂雖無素
謀其既也負罪而逞兇漸成不軌臣竊思之一成
而不可假者國之法也難制而易於縱者人之情
也苟上有假借之法下多放縱之情往者陕西之
軍變未幾而復有大同之變說者曰大同之變所
以處陕西之變者啓之也大同殺參將殺巡撫未
幾而又有殺總兵之變說者曰李瑾之變所以處
張文錦之變者啓之也盖惠竭矣而威或不伸威
行矣而法或未盡蠢兹小醜習於耳目所以撫臣
一旦乖方而軍士之騷動肆起凡以法不足以懾
服而人情日流於驕悍故也今者仰賴處置得門
開諭明切故首惡就擒邊境之危殆者已安人心
之動摇者咸定此誠諸鎖觀望之候也臣愚以為
祖宗立法所以讋服姦兇今諸鎮之軍不數年而
亂者屢起此豈法之不善哉抑亦議法者之未盡
爾夫明罰勅法者先王之道也小懲大誡者小人
之福也伏望皇上燭後慮遠拔本塞源重春秋無
將之義嚴臣子大亂之防乞將臣言議行惟據兇
逆之原情以盡律例之常法至于應參職官悉從
重究則威行于恩外威震而恩益深仁盡于義中
義明而仁益篤動切事機之會潛消姦宄之萌地
方永保無虞矣
發帑救荒疏(明)周斯盛
臣照得遼東地方三面距邊一面瀕海商賈丹楫
未通往歲秋成粒米豐稔既無外省之移足充本
鎮之用故地方號為富庶而人家不事儲蓄間有
一二灾傷尚可自活自嘉靖三十六年大水以後
一望成湖籽粒未獲遠近居民家家缺食鬻妻棄
子流離載道入冬以來日甚一日斗米值銀五錢
且數日市無販糴民愈窘廹始則掘食土麵繼則
遂至相食壯者肆行劫掠無所顧忌法禁不能止
積莩狼藉不忍見聞臣叨巡兹土寢食靡遑盡括
公貯平糴榖粟煑粥施賑但邊方庫藏素無蓄積
所濟不足以當百分之一今冬作之時阡陌蕭然
既鮮牛力又乏籽種生全之望已屬無期况屯粮
力役之征幇軍買馬之費追併嚴急竟使枵腹待
斃情甚可憐本鎮兵馬素稱可用近因粮賞久欠
調征頻煩已有積弱之漸加以歲之饑饉供應不
敷死亡逃竄無日無之計一營不及原額之半而
馬更少沿邊戌守十存一二使之奔走服役役亦
不能前而况資之以為戰守哉昨該臣等題請加
添月粮折色荷蒙皇上俯賜允給全遼軍民不勝
感戴但飢餒至極給發未多一軍所領不足以為
旬日之資嗷嗷之衆日見倉皇號令為之不行夫
軍所恃以為生者應得之粮賞戶丁之供幇耳今
上不能仰給於公下無以資助於戶相繼逃亡勢
所必至屯防耕種之期路有劫奪之梗緩急之際
誰復為用况此地寒不生麥夏初始種秋半始穫
若榖則更晩矣計其餬口之日尚遠若非破格拯
救恐未能有濟也且天下之事圖之于未形則力
易而費省救之于已著則費滋而力難以是孤絶
無援之地設令不為之處使飢餒填乎溝壑逃亡
盡乎什伍乃從而招募為費何如收之于既涣扶
之于既頽為力何如矧外患熾于憑陵内禍起于
急迫尤有不可言者則將何以處之臣極知帑蔵
空虚委難處辦但前項重情勢在燃眉誠有不能
己者伏望皇上軫念全遼為畿甸左翊關係甚重
邊方赤子困苦已極時日難待勅下該部從長計
議速發帑銀五六萬兩星夜差官解運前來聽臣
等酌量分發賑濟以救倒懸之急仍將軍士歷過
糧賞查數給發庶幾生全有望戰守可資人心恃
以相安重鎮賴以永固矣
策
治道之要對(遼)蕭韓家努
臣伏見比年以來高麗未賓凖布猶強戰守之備
誠不容己乃者選富民防邊自備粮糗道路修阻
動淹歲月比至屯所費已過半隻牛單轂鮮有還
者其無丁之家倍直傭僦人惮其勞半途亡竄故
戍卒之食多不能給求假于人則十倍其息至有
鬻子割田不能償者或逋役不歸在軍物故則復
補以少壯其鴨淥江之東戍役大率如是况渤海
女直高麗合從連横不時征討富者從軍貧者偵
候加之水旱菽粟不登民以日困蓋勢使之然也
方今最重之役無過西戍如無西戍雖遇凶年困
弊不至于此若能徙西戍稍近則往來不勞民無
深患議者謂之徙非便一則損威名二則召侵侮
三則棄耕牧之地臣謂不然凖布諸部自來有之
曩時北至臚胊河南至邊境人多散亂無所統一
惟往來抄掠至太祖西征至於流沙凖布望風悉
降西域諸國皆願入貢因遷種落内置三部以益
吾國不營城邑不置戌兵凖布累世不敢為寇統和
間皇太妃出師西域拓土既遠降附亦衆自後一
部或叛鄰封討之使同力相制正得馭遠人之道
及城哈屯開境數千里西北之民徭役日增生業
日殫警急既不能救叛服亦復不恒空有廣地之
名而無得地之實若貪土不已漸至虚耗其患有
不勝言者况邊情不可深信亦不可頓絶得不為
益捨不為損國家大敵惟在南方今雖連和難保
他日若南方有變屯戌遼邈卒難赴援我進則敵
退我還則敵來不可不慮也方今太平已久正可
恩結諸部釋罪而歸内徙戍兵以增堡障外明約
束以正疆界每部各置酋長歲修職貢叛則討之
服則撫之諸部既安必不生釁如是則臣雖
不能保其久而無變知其必不深入侵掠也或云
棄地則損威殊不知殫費竭財以貪無用之地使
彼小部抗衡大國萬一有敗損威豈淺或又云沃
壤不可遽棄臣以為土雖沃民不能久居一旦敵
來則不免内徙豈可指為吾土而惜之夫帑廩雖
隨部而有此特周急部民一偏之惠不能均濟天
下如欲均濟天下則當知民困之由而窒其隙節
盤游簡驛傳薄賦斂戒奢侈期以數年則困者可
蘇貧者可富矣盖民者國之本兵者國之衛兵不
調則曠軍役調之則損國本且諸部皆有補役之
法昔補役始行居者役者類皆富實故累世從戍
易為更代近歲邊虞數起民匱乏既不任役事隨
補隨缺苟無上戶則中戶當之曠日彌年其窮益
甚所以取代為艱也非惟補役如此在邊戌兵亦
然譬如一抔之土豈能填尋文之壑欲為長久之便
莫若使遠戍疲兵還于故鄉薄其徭役使人人給
人給足以補役之道可以復故也臣又聞自昔有
國家者不能無盗比年以來羣黎凋弊利於剽竊
良民往往化為兇暴甚者殺人無忌至有亡命山
澤基亂首禍所謂民以困窮皆為賊盗者誠如聖
慮今欲芟夷本根願陛下輕徭省役使民務農衣
食既足安習教化而重犯法則民趨禮義刑罰罕
用矣臣聞唐太宗問羣臣治盗之方皆曰嚴刑峻
法太宗笑曰寇盗所以滋者由賦斂無度民不聊
生今朕内省嗜欲外罷游幸使海内安静則盗寇
自止由此觀之寇盗多寡由衣食豐儉徭役重輕
耳今宜徙哈屯城於近地與西南副都部署烏爾
古德哷勒威烏爾古等部聲援相接罷黑嶺二軍
并開保州皆隸東京益東北戌軍及南京總管兵
增修壁壘侯尉相望繕完樓櫓浚治城隍以為邊
防此方今之急務也願陛下裁之(凖布國語解見人物四原作阻)
(卜哈屯蒙古語王妃之稱也原作可敦烏爾古蒙古語德哷勒索倫語解俱見人物二威蒙古)
(語樹林也原作烏古敵烈隗烏古今俱譯改)
欽定盛京通志卷一百十一
