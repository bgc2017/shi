欽定盛京通志卷九十
流寓
漢
晉
前燕(附)
北魏
唐
五代晉
宋
元
明
國朝
欽定盛京通志卷九十
流寓
(臣)等謹按東漢管寧與邴原王烈避地遼東挹
其遺躅者至今為美談而攷諸志乘則西漢王
仲逢萌實為稱首蓋遼東風俗醇美擇地之士
恒樂依之自是以來流寓於此者或以功名或
以節介或以儒學雖所操不同要其風徽可愛
慕則一也謹志流寓第二十九
欽定盛京通志卷九十
流寓
漢
王仲瑯琊人好道術明天文諸吕作亂齊哀王襄
謀舉兵數問於仲及濟北王興居反欲刦仲為將
仲懼禍及浮海東奔樂浪山中因家焉七世孫閎
八世孫景並見人物志
逢萌字子慶北海都昌人家貧為亭長擲楯歎曰
大丈夫安能為人役哉遂去學於長安通春秋平
帝時見王莽殺何武鮑宣等數百人及其子字謂
友曰三綱絶矣不去禍將及人即解冠挂東都城
門將家屬浮海客於遼東光武即位始還鄉至瑯
琊勞山屢徵不起
管寧字幼安北海朱虛人漢末寇亂與邴原王烈
避地遼東公孫度虚館以候之寧見度語惟經典
不及世事退居岩谷因山為廬鑿坯為室越海避
難者依之旬月成邑遂講詩書陳俎豆飭威儀明
禮讓非學者不見由是度安其賢民化其德寧所
居屯落汲者男女雜沓或争井相鬭寧乃密置器
井傍以待汲者鄰有牛暴寧田寧為牽著凉處自
為飲食過於牛主牛主大慚由是禮讓行於海表
常坐一木榻積五十餘年未嘗箕股當膝處皆穿
又常著皂帽終不更易度子康欲官寧以自輔終
不敢言其敬惮如此及魏文帝禪位徵寧還是時
公孫康死嫡子不立而立弟恭寧曰廢嫡立庶人
有異心亂之所由起也乃將家屬浮海其後淵果
奪恭位僣稱王為司馬懿所滅遼東大亂卒如寧
言寧之歸也海中遇暴風船將溺舟中慮有過惡
者請自禱于神寧曰吾自省生平惟有一日不冠
三朝晏起而已此外無小失道無所禱也言方竟
夜風晦明船人忽望見火光輒趨之得島島無居
人亦無火燼咸以為神光之助寧船自若風止而
渡初寧在遼東度父子有所資遺皆受而藏焉及
西渡盡封還之既至屡徵不起年八十四卒
王烈字彦方平原人以義行稱鄉里有盜牛者主得之
盜曰刑戮自甘乞勿使王彦方知也董卓之亂避
地遼東躬秉農器布衣疏食東域之人奉之若君
太守公孫度接以昆弟之禮欲屈以官烈乃為商
賈自穢得免後曹操聞烈名徵之終不至建安二
十四年時年七十八終于遼東
邴原字根矩少與管寧同里並以操尚著稱黃巾
起原將家屬浮海遂至遼東時同郡劉政有勇略
公孫度欲殺之盡捕其家原以政付太史慈使護
歸里既而謂度曰將軍前欲殺劉政以其為己害
也今政已去君之害除矣度曰然原曰君之畏政
者以其有智也今政已免智將用矣不若並赦政
家無重怨也度乃出之原又資送政家還郡居一
年歸原者數百家教授之聲不絶原性剛直常以
清議格物公孫度以下不能安管寧以言非其時
皆招禍之道密遣原西還原行數日度方覺歎曰
邴君所謂雲中之鶴非鶉鷃之網所能羅矣
國淵字子尼樂安人師鄭康成後與邴原管寧等
避亂遼東淵䔍學好古嘗講學于山巖士人多推
崇之由此知名(按邴原國淵後皆仕魏而其流寓遼時則猶漢時也故仍繫之漢)
凉茂字伯方山陽昌邑人少好學議論常據經典
以决是非官樂浪太守公孫度在遼東留茂不遣
之官而茂終不為屈尋徵還復為魏郡太守
太史慈字子義黃縣人猿臂善射少好學為郡奏曹史
因避仇之遼東孔融聞其名數餽其母及融為黃
巾管亥圍於都昌慈適從遼東還奉母命之都昌
復突圍往平原說劉備求兵為融攻黃巾破之
晉
趙至字景真代郡人年十四入太學遇嵇康寫石
經徘徊不能去為康所知又與康子蕃友善及向
遼西占戸乃與蕃書叙别陳志操文辭甚美後舉
郡計吏到洛至父欲其宦立仍遣歸遼西幽州三
辟部從事斷九獄見稱精審
盧諶范陽人建興末隨劉琨投段匹磾後琨為匹
磾所害諶復投段末波於遼西元帝初末波通使
江表諶因其使抗表理琨冤晉累徵諶為中書侍
郎而末波留之不遣後石季龍破遼西用為國子
監祭酒侍中諶恒以為辱每謂其子曰吾殁後但
稱晉司空從事中郎爾撰祭法注莊子及文集皆
行於世
高瞻字子前渤海蓚人少而英爽有俊才光熙中
調補尚書郎永嘉之亂北徙幽州既而隨崔毖及
毖謀伐慕容廆瞻固諫不從毖敗廆署瞻為將軍
瞻稱疾不起廆敬其姿品數臨候之仍辭以疾篤
廆不平遂以憂卒
前燕(附)
游邃廣平人與逢羡宋奭皆嘗為昌黎太守時晉
室衰亂初避地於薊後徙寓遼東仕廆為龍驤長
史創定朝儀
裴開字士先河東聞喜人與其叔嶷同歸慕容廆
開才略深遠仕至軍諮祭酒
皇甫岌安定朝那人與弟真俱寓遼東廆皆擢用
之竝以文章才儁任居樞要
封奕字子專渤海蓚人祖釋仕晉為東夷校尉後
釋卒奕在遼東慕容廆召與語悦之曰竒士也嗣
釋子悛及抽咸來奔喪廆一見皆留之以悛為參
軍抽為長史復以奕為軍諮祭酒掌軍國機要奕
為人喜怒不形政務之暇留心講論接引後進如
若不及後仕皝屢立戰功位至相國封武平侯
宋該字宏宣平原人與同郡劉翔杜群先依王浚
又依叚氏皆以為不足託率諸流寓同歸於廆仕
右長史
朱左車會稽人胡母翼太山人皆流寓遼東以舊
德清重慕容廆引為師友
劉瓚字彦真平原人經學該通性甚清真受業者
常數百餘人寓遼東慕容廆重其學引為東庠祭
酒慕容皝帥國胄束脩受業焉
逢羡北海人與北平西方虔蘭陵繆愷同時並寓
遼東慕容廆引羡與虔俱為謀主愷以文章才俊
職任樞要
北魏
陸希道字洪度鉅鹿郡公叡之子也魏孝文時叡
坐穆泰事賜死妻子徙遼西希道歷覽經史頗有
文致及後召還累遷前將軍郢州刺史善於撫邊
甚有威略
唐
蔣儼義興人擢明經為兵曹參軍太宗伐高麗募
為使者人皆憚行儼獨奮然言曰天子雄武四海
畏威蕞爾國敢圖王人有如不幸固吾死所也遂
請往及至為莫支離所困以兵脅之不屈納之土
室中及高麗平乃歸帝竒其節授朝散大夫
五代晉
張礪為翰林學士石晉末隨晉帝遷於契丹遼主
德光重其文學仍以為學士礪逃歸為追者所得
德光責通事高唐英等曰吾戒爾等善待此人致
其逃去過在爾也待礪如故
胡嶠同州郃陽令石晉末䧟遼為蕭翰掌書記居
福州著䧟蕃記凡所經行記之甚悉宋歐陽修作
五代史多採之(按福州遼上京名在原州北舊志作復州誤)
馬允卿石晉時為青州刺史遼太祖兵至堅守不
降城破被執太祖義而釋之徙其家於毉巫閭允
卿以詩禮世其家四世孫人望登進士為遼名臣
宋
洪皓字光弼鄱陽人仕宋使於金被拘不屈將殺
之有為跪請者後流於冷山距會寧府二百里四
月草生八月已雪金陳王烏舍聚落在焉烏舍知
皓賢延使教其子復偕之入燕得聞徽欽居五國
城密遣人奏書獻桃栗梨麫凡留金十五年紹興
中和議成乃得偕張邵朱弁南歸後金使至必問
皓為何官居何地其見重如此初皓留金時以教
授自給因無紙則取樺葉寫論語孟子大學中庸
傳之時謂之樺葉四書所著詩文金人鐫行之(國語烏舍皮條也原)
(作悟室今譯改)
張邵字才彦烏江人登宣和上第詔求可使北朝
者邵慨然請行金人先拘之燕山僧寺復徙之會
寧府邵卒不屈節和議成乃遣南歸官秘閣修撰
卒贈少師
元
王垚字樂人工詩文尤長於康節經世之學流寓
遼東至大改元瀋陽王引見奏垚充說書從王使
高麗還陳便利三十餘事
陳韶孫廣州番禺人父瀏以罪流肇州韶孫年十
歲朝夕號泣願從父俱行道過遼陽平章達春見
而憫焉欲復送韶孫還鄉韶孫曰既不能以身代
父當死生相隨歸非所願也達春驚異厚賚之大
德六年瀏死韶孫哭盡哀見者皆為泣下肇州萬
戸府以聞命遣還鄕里仍旌異之(達春國語解見名宦卷原作塔)
(出今譯改)
明
陳循字德遵泰和人永樂乙未廷試第一歷仕四
朝官大學士景泰時功在社稷為徐有貞所忌石
亨迎駕譖殺王文于謙並戍循鐵嶺衞亨敗乃釋
歸田里
辛浩字養正江夏人歷官監察御史彈劾不避權
勢謫居遼陽乃選教將卒子弟多所成就天順中
始復官
閻寬字德原樂安人官監察御史彈劾無少避為
錦衣指揮馬順所忌以事中傷之謫居鐵嶺遂家
焉
張鵬字騰霄淶水人官御史立朝蹇諤持大節天
順初為石亨所搆左遷戍遼東亨敗乃復官還京
仕至兵部尚書
劉玭字求素安福人官刑部員外有胡指揮某因
妻姦謀殺人玭論如法其人素附權幸改讞於錦
衣衞坐玭以故入罪謫戍遼陽玭在遼東五年日
以文章自抒寫題其集曰養晦後卒於遼
胡世寧字永清仁和人累官江西副使以論宸濠
不法謫戍瀋陽寄居廣寧三年學者宗之及宸濠
敗世寧起官至太子太保兵部尚書卒諡端敏
劉琦字廷珍洛川人官兵科給事中時妖人李福
達罪當死權貴郭勛庇之琦抗疏陳其顛末上怒
謫戍瀋陽衞琦在瀋陽十餘年講學不輟上每曰
劉琦嘗進讜言蓋已悟其直矣後遇赦召還京
王儼字民望華容人歷官侍郎正德間求直言儼
首論鹽法芻粟悉為貴戚宦官侵壞劉瑾銜之誣
以他事繫獄煆煉無所得瑾又使人諷儼附己不
聽矯詔謫戍遼東僑居遼陽瑾誅乃還嘉靖初賜
存問年八十有八乃卒
黃正色字士尚無錫人歷官南臺御史時巨璫鮑
忠護太后梓宫葬承天怙寵黷貨正色陳其罪忠
等誣正色于梓宫前騎馬張扇遣戍遼左正色荷
戈就道隆慶初復原官召還遷南京太僕卿卒祀
遼陽三忠祠
徐文華字用光四川嘉定人仕至監察御史嘉靖
間以誣獄編戍遼陽文華有節操工詩文與給事
中安磐侍御程啟充給事中彭實以吟咏為事日
相唱和無憂戚容後召還卒隆慶初贈僉都御史
夏良勝江西南城人官太常寺少卿嘉靖時以議
大禮謫戍三萬衛後終於寧遠
國朝
沈文奎浙江會稽人隸鑲白旗漢軍年二十以諸
生游遵化天聰三年
大兵下遵化文奎謁貝勒豪格遂㩦歸瀋陽因家焉
大宗命直文館崇德元年
特旨甄别内院人員分為四等文奎名列一等第二擢授
弘文院學士順治元年從入關歷官保定巡撫淮
揚漕運總督有政績祀名宦祠詳浙江通志
苗君㮨昌平人明季諸生遭時多難隸籍黃冠喜
讀儒書究心史學至老不倦居
盛京之三官廟翰林高士竒稱其有𨼆者之風
郝浴字雪海山東定州人順治己丑進士任四川
巡按守保寧城時巨寇劉文繡等踞滇黔吳三桂
握重兵屯保寧久無功浴至決策破賊有安蜀功
因劾吳三桂跋扈狀三桂銜之譖以他事降調謫
戍鐵嶺讀書講學無間寒署註周易解士人宗之
稱為復陽先生
聖祖幸奉天浴跪迎道左具述按蜀始末
聖祖為之傾聽慰勞良久十四年
特旨取還錄用浴留其居為銀岡書院後仕至廣西巡撫
崇祀名宦
欽定盛京通志卷九十
