欽定盛京通志卷六十五
國朝人物(一)
宗室諸王
欽定四庫全書
欽定盛京通志卷六十五
國朝人物(一)
宗室諸王
武功郡王禮敦
景祖翼皇帝第一子也初
肇祖原皇帝於蘇克素護河部之呼蘭哈達擒斬讐人開
基赫圖阿拉地三傳
興祖直皇帝有子六分築六城環衛而居並稱寧古塔貝
勒第四子為
景祖翼皇帝居赫圖阿拉城禮敦為
顯祖宣皇帝之兄生而英勇當六城並建時近地部落中
有額色納者生九子俱強悍又有嘉瑚者生七子
俱輕捷多力嘗身披重鎧連躍九牛二族恃其強
侵陵諸路禮敦從
景祖率諸貝勒往征盡滅之收服五嶺東蘇克素護河西
二百里内諸部由此國益強盛以禮敦戰功居最
號曰巴圖魯其後諸族人或嗜利召外侮或搆兵
釀内憂
太祖高皇帝備嘗艱險討誅尼堪外蘭乃得國中帖服而
禮敦時已早沒追溯翼運功宗莫出其右子貝和
齊克承先志敬事
太祖
太祖建都遼陽後進征廣寧
命貝和齊與宗室鐸弼等統兵留守遼陽嗣命貝和齊等
奉移
祖陵於東京城之陽魯山禮敦祔葬
陵旁
太祖文皇帝天聰時以貝和齊長子色勒為正藍旗都統
崇德元年四月追封禮敦為武功郡王配饗
太廟
世祖章皇帝順治四年七月錄武功郡王孫席賚等均授
佐領以色勒有軍功所得騎都尉晉一等男十五
年九月敬移東京
祖陵於
興京奉安
永陵禮敦亦遷祔
永陵旁
聖祖仁皇帝康熙二十一年三十七年
親詣
興京恭謁
永陵
命大臣詣武功郡王墓酧酒五十六年八月
念武功郡王後裔未有顯秩
特擢其第三世孫侍衛吉禮為散秩大臣並
命予世襲乾隆十九年九月
皇上駕詣
盛京
詔以盛京為龍興重地國初諸王功烈懋著宜建祠以
酬舊勲而示來許命曰賢王祠春秋致祭以武功郡
王入祠(原奉載)(綸諭旨恭音門)四十三年正月復奉
諭旨
命史臣立傳以徵信詳慧哲郡王傳先是乾隆八年十
九年迨四十三年四十八年
上謁
永陵皆
命大臣酹酒於墓
慧哲郡王額爾衮
景祖翼皇帝第二子
顯祖宣皇帝之兄當
太祖高皇帝未誅尼堪外蘭時覺爾察城阿哈和洛城和
洛噶善城尼瑪蘭城章嘉城五城諸族人或嗜利
搆兵額爾衮則智慮周達視不善若凂已故得永
保令名云卒後無嗣
世祖章皇帝順治十年五月追封多羅郡王諡曰慧哲十
一年三月配饗
太廟與武功郡王禮敦宣獻郡王齋堪通達郡王雅爾哈
齊並列東廡乾隆十九年九月入祀
盛京賢王祠四十三年正月
上諭國史館諸臣曰通達郡王係
顯祖之子武功慧哲宣獻三郡王係
景祖之子當時雖身預配饗第以宗支而論已在覺羅之
列是以宗室王公表傳内未經入傳但思宗室傳既
限於支派國史傳又以屬在宗潢令此四王無所附
麗亦覺欠缺著交國史館查明四王事實補為立傳
列於國史諸大臣傳之前即或當時紀載簡少其功
績無由稽核無妨不拘詳略各立一傳以徵信焉
宣獻郡王齋堪
景祖翼皇帝三子
顯祖宣皇帝之兄當
太祖高皇帝未誅尼堪外蘭時族人有嗜利搆兵者齋堪
弗與為伍惟善是務著望老成卒後無嗣
世祖章皇帝順治十年五月追封齋堪多羅郡王諡曰宣
獻十一年三月配饗
太廟與武功郡王禮敦慧哲郡王額爾衮通達郡王雅爾
哈齊並列東廡乾隆十九年九月入祀
盛京賢王祠四十三年正月
命史臣立傳以徵信互詳武功郡王慧哲郡王傳
通達郡王雅爾哈齊
顯祖宣皇帝第四子與
太祖高皇帝及追封親王舒爾哈齊俱為
宣皇后所生舒爾哈齊事蹟見其子鄭親王濟爾哈朗傳
雅爾哈齊無嗣其卒年及事蹟舊史不著
世祖章皇帝順治十年五月追封多羅郡王諡曰通達十
一年三月配饗
太廟與武功郡王禮敦慧哲郡王額爾衮宣獻郡王齋堪
並列東廡乾隆十九年九月入祀
盛京賢王祠詳武功郡王傳四十三年正月
命史臣立傳以徵信詳慧哲郡王傳
禮親王代善
太祖高皇帝第二子也賦性忠果英勇過人從征哈達輝
發葉赫等國論功授貝勒瓦爾喀費優城人苦烏
拉國布占泰之虐乞移家歸附丁未歲
太祖命與貝勒舒爾哈齊褚英等率兵往徙之乘夜隂晦
行見大纛之上有光衆以為異取視無有復樹之
光如初舒爾哈齊疑之欲回兵代善曰或吉或凶
兆已定吾等何所見而遽還耶遂决意進兵盡收
環城屯寨五百戶令侍衛扈爾漢護之先行布占
泰邀諸路不得進次日諸貝勒至代善及褚英各
率兵五百分路夾擊大敗之代善從馬上攫貝勒
博克多胄而斬之並斬其子生擒貝勒瑚哩佈及
常住父子時天大雪敵敗走僵仆斬獲無算
太祖嘉其功
賜名古英巴圖魯癸丑年正月
太祖征布占泰代善從時烏拉三萬人越冨爾哈城而軍
諸貝勒大臣皆願戰
太祖猶未欲加兵將遣使申諭代善進曰我士飽馬騰利
在速戰所慮者布占泰不出耳今彼兵既出平原
曠野可一鼓擒也舍此不戰厲兵秣馬將何為耶
太祖曰我用兵以來無不身先搏戰但恐貝勒諸大臣㦯
致有一二被傷實深惜之爾衆志既孚即可决戰因
命進兵代善隨
太祖親突陣大敗其兵遂克其城布占泰遁走僅以身免
天命元年
太祖即帝位授大貝勒四人以代善為首三年四月從
太祖伐明會天雨欲還軍代善曰因明不道是以興師既
臨其境若遽還師將復修和好乎抑相仇怨乎軍
行遠地誰能諱之天雖隂雨吾軍皆有禦雨之具
且天降此兩以懈明邊將之心是雨利於我不利
於彼也
太祖善其言遂進兵下撫順等城及堡寨五百餘處大軍
已出關明廣寧總兵張承廕等來追時
太宗為四貝勒與代善率兵迎擊之盡殱其衆四年正月
命往守扎喀關二月命大發兵四路來侵
太祖率師親征代善先行遂過扎喀關集兵以待
太宗以祀事後至謂界藩山築城夫役宜急防衛代善遂
同督兵赴界藩山斬敵衆百人復敗明總兵杜松
等於薩爾滸山又明總兵馬林營尚間崖潘宗顔
營斐芬山互為犄角
太祖命步兵接戰方傳諭敵兵自西突至代善呼曰兵已
進矣即怒馬迎戰直入其陣遂敗敵兵明總兵劉
綎由寬甸路來侵
太宗督兵登岡從上衝擊代善率左翼兵自西夾攻之敵
衆披靡劉綎等没于陣八月從伐葉赫代善諭降
其西城葉赫平六年三月大軍取明瀋陽明總兵
李秉誠以兵來援
太宗擊破之代善及貝勒岳託共逐四十里斬馘甚衆十
一年八月
太祖上賓代善在諸子最長而我
太宗功德隆茂衆望尤屬代善遂與子岳託薩哈璘等作
議書言紹承大統必得聖君始能戡亂致治以成
一統自顧德薄願共推戴
四貝勒嗣位入朝遍示諸貝勒大臣等衆皆喜
太宗辭讓再三代善言益懇切衆議亦堅
太宗乃從之天總元年五月率兵攻明錦州圍其城三年
十一月從
太宗伐明逼燕京敗明應援總兵滿桂等兵殱戮甚衆五
年八月我師圍明大凌河城明兵來援敗之生擒
監軍張春等春不屈
太宗怒欲誅之代善進曰我前此所獲無不收養且此人
既以死忠為貴奈何殺之以遂其志乎
太宗悅遂赦春崇德元年四月大封功臣晉代善為和碩
兄禮親王十二月從
太宗征朝鮮受其降以歸三年二月
太宗征喀爾喀同鄭親王濟爾哈朗等留守並監築遼陽
都爾弼城八年八月
太宗上賓
世祖章皇帝嗣位郡王阿達禮及貝子碩託謀立睿親王
多爾衮代善發其謀俱伏誅碩託為代善第二子
阿達禮則其孫也順治元年朝元旦
世祖命上殿毋拜以優異之五年十月薨子滿達海襲是
年新定諸王葬費親王例給銀五千
世祖以代善功德懋著
特賜萬兩立碑紀功康熙十年五月追諡曰烈復立碑以
表於墓乾隆四十三年正月
上諭廷臣以禮親王誠心推戴勤勞王室懋著壯猷克
昭駿烈其後改封為康親王親賢世胄竟改初封嘉
號何以垂詒奕禩示酬庸追本之義宜仍復原稱封
號並配享
太廟(原奉載)(綸諭音恭音門)代善子岳託薩哈璘瓦克達滿達
海瑪瞻俱著勲名各有傳
鄭親王濟爾哈朗舒爾哈齊第六子也舒爾哈齊
顯祖宣皇帝第三子初授貝勒以收瓦爾喀部敗烏拉之
衆積功
賜號達爾漢巴圖魯辛亥年八月薨順治十年五月追封
和碩親王諡曰莊濟爾哈朗幼育於
太祖宫中號和碩貝勒天命十一年正月從代善征蒙古
五部有功天聰元年四月同貝勒岳託等伐朝鮮
及明皮島帥毛文龍大軍薄義州克之遂拔城
安州定州搗毛文龍所居鐵山直逼朝鮮平壤城
朝鮮遣使來請和議未决阿敏有異志欲屯種以
居因令直趨王京岳託與濟爾哈朗議濟爾哈朗
曰兵不可深入聞去此三十里有平山城者可駐
兵以待和議之成遂引軍駐平山朝鮮王李倧遣
使至議歲貢許之遂定盟振旅歸五月從
太宗伐明攻寧遠城與明總兵滿桂兵遇力戰被創氣彌
奮大敗其衆二年五月討蒙古固特搭布囊斬之
收其部三年九月同岳託等率兵往略明錦州寧
遠焚其積聚而還十月
太宗親統大軍伐明
命同岳託攻大安口毁其水門乘夜進城明馬蘭營參將
率兵來援我前鋒軍擊走之比明見明援兵立營
山上濟爾哈朗先縱兵往敗其衆追至馬蘭營既
而岳託復敗遵化州援兵自辰迄已五戰皆捷馬
蘭等三營俱下引兵趨石門殱明援兵扵道十二
月同貝勒阿巴泰等率兵往通州焚其船遂攻張
家灣克之四年正月誅叛將劉興祚于山海關井
擒其弟興賢以獻以兵駐永平招降灤州遷安等
處三月以貝勒阿敏代之還五年七月初設六部
命理刑部事八月從攻大凌河率本旗兵為後應與代善
等克臺堡守之十一月截塔山以東邊海隘口有
俘獲七年三月
命築岫巖城以兵駐守五月與杜度等往迎明降將孔有
德耿仲明扵江上獲明及朝鮮降人以歸八年五
月
太宗征察哈爾留守
盛京十年四月改元崇德晉封和碩鄭親王十二月
太宗征朝鮮復留守三年十月大軍伐明以本旗兵自前
屯衛會大兵扵中後所克模龍關及五里堡屯臺
四年五月往略明錦州松山與明兵遇九戰九敗
之俘獲甚衆六年三月同阿濟格多鐸等克錦州
捷聞
太宗大悅令八門擊鼓召衆扵篤恭殿宣捷五月又敗明
經略洪承疇兵六萬扵松山北岡八月洪承疇等
率兵十三萬來援錦州
太宗親統大軍征之
命留守九月復從圍錦州十二月承疇以兵六千夜犯正
紅正黃兩旗營濟爾哈朗令軍各依汛地沿濠射
之敵敗去會松山城門閉不得入盡降其衆錦州
被圍一年糧盡援絶會洪承疇被擒祖大夀乃以
城降遂議取寧遠之策四月同多爾衮等率兵攻
塔山克之進攻杏山城中懼開門降七年七月
賜鞍馬一蟒縀百八年八月
世祖章皇帝嗣位以濟爾哈朗與多爾衮輔理國政九月
率兵攻寧遠拔其城並克前屯衛斬總兵李輔明
等乘勝取中前所順治元年十月晉封信義輔政
叔王
賜金千兩銀萬兩縀千疋五年三月貝子屯齊等訐告兩
旗大臣謀立豪格濟爾哈朗知而不舉議罪降多
羅郡王閏四月復爵九月
命為定遠大將軍討湖廣流賊李錦等道出山東勦平曹
縣土寇六年八月祗長沙敗賊於湘潭收復府州
縣六十餘城擒斬偽王以下文武官以百計湖南
貴州悉平七年正月振旅還四月
賜金二百兩銀二萬兩嗣以與多爾衮不合罷輔政九年
二月晉封叔和碩鄭親王十二年二月上疏言政
事大略言無蔽言路無弛武備恤滿洲官兵疾苦
立史官起居注
世祖嘉其言五月病劇
車駕臨問間有遺言乎泣對曰臣受
三朝深恩未能仰荅不勝感痛惟願以取雲貴滅朱由榔
統一四海為念且滿洲甚少而能破流寇取京都
者應加撫恤
世祖垂涕曰天何故不令朕叔長年耶言已大慟
詔畫工往圖其像留宫中及薨輟朝七日
賜祭葬所給銀兩視定例倍之十四年立碑紀功稱忠冠
當時功昭後世云康熙十年六月追諡曰獻乾隆
四十三年
上諭廷臣以鄭親王後改封簡親王親藩世胄改易原
封不足以昭彰闡宗勛襲慶承家之至意著仍稱原
封號並配享
太廟子濟度扵順治十一年二月授定遠大將軍以平海
寇鄭成功有功襲封親王後薨諡曰純
饒餘親王阿巴泰
太祖高皇帝第七子也初以戰功封台吉辛亥年秋七月
與費英東等率兵征東海窩集部克其二路天命
四年六月隨伐明克撫順八年四月
太祖命與諸台吉往討喀爾喀扎嚕特部昂安以其執我
使送葉赫故昂安傷我前鋒統領岱穆布阿巴泰
大怒陣斬昂安父子並從者俘其孥以還以功晉
封貝勒天聰元年五月
太宗伐明與貝勒杜度居守二年五月
命與岳託等率兵墮明錦州城三年十月
太宗親統師伐明次老河
命與貝勒阿濟格率兵攻龍井關克之又擊斬明三屯營
哨卒抵漢兒莊會貝勒多爾衮等降明守將李豐
等十二月與濟爾哈朗等率兵略通州焚其船攻
張家灣克之復與大貝勒代善等率護軍往略薊
州破山海關援兵五千餘人四年正月克永平與
濟爾哈朗鎮守永平三月同薩哈璘援灤州明兵
退乃還是年初設六部
命理工部事七年六月
詔問貝勒大臣用兵宜先伐何國阿巴泰言宜選精兵襲
明邊墻則關門可得大軍屯扵邊外擇諸貝勒將
兵分路馳入若獲可用之人送至大寨俾遣入内
地則消息愈通錦州無足過慮我兵既入是天時
已至令祖大夀入山海關便可與我兵相會合也
八月同薩哈璘豪格等略明山海關俘獲無算崇
德元年四月叙功封為饒餘貝勒六月伐明分兵
三路入會於延慶州九月略保定至安州凡克十
二城敗明兵五十六陣凱旋
太宗親往迎之十二月
太宗親征朝鮮
命駐防噶海城三年二月
太宗親征喀爾喀令留守
盛京併監築遼陽等城五月修治
盛京至遼河大路與多爾衮董其役九月伐明自董
家口入守將棄城遁四年四月師還
賜馬二匹銀五千兩九月略明錦州寧遠五年六月與多
爾衮等於義州築城屯田七月刈錦州城西禾敗
錦州兵與杜度截明運糧兵獲其米千石牲畜百
餘而還十二月同多爾衮豪格杜度率兵往代濟
爾哈朗等圍錦州六年六月擊敗關内援兵於松
山七年三月同濟爾哈朗等攻杏山以礮擊墮其
城降之十月
特授奉命大將軍率師伐明直抵兖州府俘魯王朱以派
下樂陵等處自濟以東州縣望風降附八年六月
班師
賜銀萬兩是月又令與諸貝勒分道伐明會師延慶州順
治元年四月
世祖念開國宗勛晉封多羅饒餘郡王二年正月
命為總統率官兵代豪格勦土賊於山東二月遣凖塔等
擊賊於徐州賊衆奔潰赴河死者無算三年三月
薨諡曰敏尋以子岳樂晉封親王贈如其爵岳樂
平江西取湖南勦滅逆藩吳三桂有懋功詳
國史傳
欽定盛京通志卷六十五
