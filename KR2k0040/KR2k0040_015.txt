欽定四庫全書
欽定盛京通志卷十一
天章(二)
皇上聖製
三陵祭文
祭文
碑文
欽定四庫全書
欽定盛京通志卷十一
天章(二)
皇上聖製
三陵祭文
祭
永陵文(乾隆八年)
仰惟
皇祖瑞啟靈源肇基王迹高山荒作垂景福於無疆積德
累仁裕鴻圖於有永凡我國家萬䙫休明之寶祚皆
賴
皇祖百年締造之宏規肆是𦕈躬誕膺遺緒睠懷
園寢時切瞻依兹循躬祀之彛章肅舉明禋之鉅典峯迴
長白念
堂構以欽承龍護
鼎湖撫桮棬而惕息伏祈
慈鑒尚
賜居歆
祭
永陵文(乾隆十九年)
仰維
皇祖光啟鴻圖肇基帝業開先啓後詒謀衍萬禩之休道
積慶長申錫耀重光之運顯承丕煥繼述遐昌世德
綦隆發祥彌永洪規締造念
祖宗創業之維艱篤祐承庥知子孫守成之不易乃者肅
修祀事展禮
橋山當星紀之初周值明禋之再舉松楸在望瞻
閟殿以興思俎豆維馨佇
鼎湖而延企伏祈
慈鑒尚
賜居歆
祭
永陵文(乾隆四十三年)
丕圖肇啟高山崇康作之基積悃期申
閟殿切遹追之慕際重熙於奕葉報本彌殷緬再莅於昔
年撫衷猶歉欽惟
列祖詒謀有秩佑緒無疆保世樂天逖矣作求之德錫光
篤慶昭哉對越之嚴昔
皇祖三詣
靈岑致慤而
孝思不匱暨藐躬再修殷薦撫時而僾見如親憶展謁以
迄今卄四載感深霜露凜承庥於永世億萬年業溯
邠岐當時之弧矢毋忘仰
遺弓而肅若此日之
松雲在望奠禋卣以悽然於戲思
積累之維艱纘緒恒勤惕勵幸
監觀之孔邇升馨藉達忱誠伏冀
聖慈俯
垂歆格
祭
永陵文(乾隆四十八年)
丕圖聿建億齡承
佑啟之恩殷薦虔申遞歲積遹追之慕欽惟
列祖樂天保世篤祐凝庥迹
肇始基復舊邦于一旅業
興繼治擴茂緒於三傳高山之敬仰奚窮
翼詒載德明命之光膺有截
宣哲垂猷瞻横甸之逶迤溯朔而感同過澗蔭神榆之盤
鬱升東而瑞嫓扶桑肅修四謁之儀藉展五年之悃
於戲國殷憂而啟
聖艱難開必先之模
天全付以有家積累𬗟其勤之始尚祈
昭鑒俯
賜居歆
祭
福陵文(乾隆八年)
仰惟
皇祖仁孝性成智勇天錫盡鯨鯢於朔漠撻伐用張訖聲
教於海隅版圖式廊經營締造致千百國歸懷恐後
之悃忱積德累仁啟億萬年悠久無疆之寶祚𦕈躬
纘緒念切維新肅舉明禋用申微悃松楸露列望
弓劎以增悲榱桷雲開撫
几筵而生慕伏祈
慈鑒尚
賜居歆
祭
福陵文(乾隆十九年)
仰維
皇祖智勇天授仁孝性成膺聖武之姿值經綸之會威張
撻伐元功垂大統之基道著柔能景命肇維新之運
天心克享神器攸歸鴻績冠乎古今聲靈動乎天地藐躬
纘緒念切瞻依敬詣
橋陵用申祀典隆儀再舉稔櫛風沐雨之勤勞王氣周環
瞻虎踞龍蟠之勝勢肅
几筵而愾慕望松檟以凝思伏祈
慈鑒尚
賜居歆
祭
福陵文(乾隆四十三年)
蘿圖世衍肇基敬溯夫兩京
松巘雲封載謁倏逾乎二紀攄纘承之積企藉馨薦以申
虔欽惟
太祖高皇帝聖武開天英明啟運十三甲始征棟鄂揚義
問以常昭二十萬迅掃明師憺神威而無敵分旗拓
土遂成徂定之勲製字同文誕受維新之命
燕詒罔極
鴻構何勤思
創業之多艱披
實錄而惕衷倍凜荷
垂庥之有裕跂
橋陵而結戀彌殷自癸甲疊舉精禋展拜每隨泣下緬遼
瀋寔遺光宅慕思更與時深爰將肹蠁之忱用達夙
宵之悃於戲
隆恩永怙瞻
天柱而倍覺穹崇
祖武欽繩撫京邑而長懷
締造伏祈
慈鑒尚
賜居歆
祭
福陵文(乾隆四十八年)
膺符啟宇奮百戰以勤貽奠斝抒忱望三霄而言結
欽惟
太祖高皇帝神明肇運聖武開天十三甲威憺無前指顧
風雲之合五十載徂維求定
躬親旄鉞之麾稽
實錄以摛毫書事則洪規莫罄繪
豐功于載旆披圖而舊蹟長新精禋自癸以重申四至還
逢紀癸光宅法乾而出震億年彌慎朝乾思宗器之
宜陳
冊寶敬分藏鎬邑緬
帝基之垂裕馨香用虔達
軒臺於戲占雲氣於東方統視殷周為倍正紹
天庥於右序
福偕遼瀋以俱長尚冀
恩慈俯垂
鑒享
祭
昭陵文(乾隆八年)
仰維
皇祖世德作求用中建極訏謨炳曜鍾奕䙫之嘉祥大烈
光昭啟方來之景運揆文奮武億萬年之寶祚申錫
無疆&KR0556;日瞻雲千百國之人心歸懷恐後載考彛章
肇隆躬祀
珠丘在望瞻松檟以興哀
原廟如新展
衣冠而永慕伏祈
慈鑒尚
賜居歆
祭
昭陵文(乾隆十九年)
仰維
皇祖聖德開天神靈繼體鴻基式廊經綸彌宇宙之間大
烈光昭禮樂備皇王之則内修文教外奮武威億萬
年之寶祚宏開千百國之來歸恐後
天人恊應中外傾心肆是藐躬誕膺遺緒明禋再舉正逢
星紀之周豐鎬重經彌切枌榆之感
珠丘伊邇思
冠劎以興懷
寢廟常新肅
几筵而景慕伏祈
慈鑒尚
賜居歆
祭
昭陵文(乾隆四十三年)
丕圖敬紹艱難思啟宇之年夙悃長縈&KR0777;薄企鍾靈
之壤惟吉蠲之是享庶
陟降之非遥欽惟
太宗文皇帝創業詒謀乘時繼志東都式廊席
前勲而瑞璽初膺南漢徂征揚我武而堅冰徑度既大畏
小懷之悉恊肅凜冠裳爰
王謨帝典之攸昭申嚴法守緬昔者杏松轉戰摧枯之烈
猶新閱藐躬癸甲升禋追達之誠倍篤
山曕隆業鬱葱連十里城闉路指興京愾慕又兩週歲紀
儀載循乎仲序感益切於
肇基於戲
弓劎如臨定
鑒卧碑之勒訓
几筵在望還憑雕俎以攄忱伏冀
恩慈
俯垂歆格
祭
昭陵文(乾隆四十八年)
山瞻
隆業鬱蔥培王氣之原世戴
詒謀肸蠁致孝思之感欽惟
太宗文皇帝創垂裕後繼述乘時北收蒙古之全疆東服
朝鮮之故壤掃杏松之堅壘
睿略如神擴凌錦之提封赫聲倍震撫
軒弓於實勝宣威遵騎射之精啓
堯服於長寧由舊謹衣冠之製屬重鐫夫
冊寶陪京式永尊藏肅四展夫
松楸禋卣藉申僾愾於戲勒
訓詞于後嗣卧碑將萬葉為昭追
戰蹟于當年立仗則二龍在御庶幾鬷格
饗是忱誠
祭文
祭長白山神文(乾隆八年)
維
神天作崇高地鍾靈秀巍峩有象自著神竒寥廓無垠
獨涵清淑緬發祥之所自知延祚以無疆朕纘受丕
基撫臨寰宇每切懸冰之懼時深水木之思兹當御
極八年聿展謁
陵鉅典維庶徵之協應爰羣祀之交修特遣耑官用昭殷
薦
神其默鑒來格來歆
祭遼太祖文(乾隆八年)
朕君臨九有睠念前猷凡歴代之陵園必勤護視况
遼陽之墟里尤切懷思故每發德音常行昭告即暫
焉駐蹕亦肅明禋今兹御極之八年聿舉謁
陵之鉅典維
遼太祖奮迹燕雲垂聲朔漠想英明之有素知靈爽之
常存典册時披前徽具在山陵入望遺跡依然特遣
耑官用申肅薦修一時之俎豆賁異世之松楸
神其鑒兹格思無斁
祭克勤郡王文(乾隆八年)
粤維體國必資屏翰酬庸首自親賢惟王為王室之
英材作天家之良佐遵循
廟算奉揚國威屢彰克敵之功聿著經邦之略朕面懷
祖德追念舊勲稽往牒而可徵汗青紀績布長筵以展祀
圭瓚流馨靈克有知尚其鑒格
祭功臣揚古利文(乾隆八年)
維國家之肇造資豪傑之景從每覽簡編嘗深慨想
惟爾功臣揚古利經邦元老翼運英姿出總兵戎入
參帷幄能忘身而為國寔資孝以作忠託肺腑之至
親建旗常之偉績朕纘承大業親謁
祖陵既申覲光揚烈之懷並舉崇德報功之典用頒祭醊
式布几筵儼壯氣以如生緬成勞之未泯凡兹優渥
尚克歆承
祭功臣額亦都文(乾隆八年)
我
太祖功被蒼垠德尊黃幄溯自發祥之始實資開國之勲
維爾功臣額亦都戰輒冠軍心惟報國摧枯拉朽則
目無堅城啓宇開疆而胸餘勝算奮志風雲之表馳
聲日月之旁鐘鼎泐銘偉績已標於曩日几筵布告
鴻恩再沛於斯時垂史冊以長存想徽猷而未遠靈
其歆響悉此褒榮
祭功臣費英東文(乾隆八年)
朕眷懷勲舊篤念賢勞維爾功臣費英東盡力
先朝宣威外閫性成鯁亮術裕韜鈐經文緯武之兼資附
鳳攀鱗而奮迹夙號萬人之敵聿彰九伐之勲兹因
六御親巡特此一樽致奠追維
祖烈爰思佐命之功遠想英風式勵效忠之志爾靈不昧
尚克來歆
祭長白山神文(乾隆十九年)
維
神極天比峻鎮地無疆象著巍峩表神竒於瑞應勢雄
寥廊秉清淑於扶輿鍾王氣之鬱葱休徵畢集奠坤
維而鞏固厚德彌貞緬帝業之肇基荷山靈之篤慶
朕纘承丕緒臨撫寰區念凝命之無窮溯發祥之有
自肇稱殷禮時已越乎十年載考彛章禮更行於兹
歲恭展謁
陵之鉅典兼修望秩之隆儀躬薦明禋用申祗敬惟冀根
蟠靈壤冠五岳而畢集庥嘉彩煥鴻圖亘萬年而永
安磐石
神其默鑒來格來歆
祭北鎮醫巫閭山文(乾隆十九年)
維
神封自虞廷屹為北鎮建遼陽之屏障厚德常貞鍾渤
海之靈竒祥符丕著緬肇基之王迹懷天作之神功
朕纉述鴻圖撫臨區宇望高山而仰止景慕維殷修
吉禮以告虔彛章再舉恭展謁
陵之鉅典重稽秩祀之隆儀惟靈貺之祗承得庶徵之協
應敬承芬苾虔薦牲醪
神其式臨默為昭格
祭遼太祖文(乾隆十九年)
朕君臨寰宇睠念前王紀功德於曩編每深景慕考
謨猷於故里載契光型既遺烈之為昭宜明禋之特
舉兹以重循彛典爰啟吉行祗謁舊京興懷往代惟
遼太祖燕雲創業朔漠騰聲闢土開疆一代之英明首
出宣威佈惠千秋之靈爽常存特布牲醪用申肅薦
虔陳俎豆期明德之維馨光賁琬琰儼鴻規之在望
神其鑒格歆此苾芬
祭賢王祠文(乾隆十九年)
朕惟風雲翊運明德首建懿親鐘鼎銘勲宗功聿推
元祀綸綍致專祠之禮念篤前勞烝嘗隆備物之儀
事踰恒典惟王等忠貞素植果毅性成屏翰初分遂
作長城之寄桐圭既剖克宣專閫之威或握竒運籌
勝决千里或披堅執銳勇冠三軍靖苞蘖於中原掃
氛霾於四野用能匡扶締搆翼贊經綸嘉績懋乎
先朝聲稱著乎來許朕載巡舊里言考
遺謨櫜矢戢干鞏億載太平之業櫛風沐雨緬當年百戰
之勤矧在宗傑之壯猷寔切予衷之景慕遹觀曼碩
用布苾芬於戲帶礪河山展親與酧庸並重旂常日
月後先偕疏附同垂松桷有梴式煥維新之象桂樽
既飭彌深由舊之懷靈其有知尚克歆格
祭遼太祖文(乾隆四十三年)
朕撫馭寰區興懷往迹備參稽於史牒偉略為昭勤
保護於陵原明禋岡斁矧遼陽之故壤尤豐邑之初
基惟
帝創業東方宣威中土聲騰木葉十六州胥隸版圖瑞
應金鈴二百祀茂延統緒緬英明於在昔知靈爽之
常存兹以恭謁
橋山心儀垣寢遺徽式仰松楸增異代之光潔薦斯陳芬
苾肅專官之典
神其鑒只冀克歆予
祭北鎮醫巫閭山文(乾隆四十三年)
上
陵典鉅兩修告祭於司存秩祀躬親始愜展忱於仰止式
隆規而致敬駐清蹕以升馨惟
神雄峙冀方靈鍾尾野六重掩抱千尋埓恒嶽之尊三
水飛流百里俯滄溟之邇接鬱葱於長白王氣扶輿
奠純固於東丹雲峯拱極昔歲塗循紫塞嵯峨遠跂
層椒今兹路出嚴關肅穆先瞻邃宇冀欽承夫靈貺
聿增方望之儀緬靜鎮於神皋特舉庪懸之典
神其昭格鑒是苾芬
祭長白山文(乾隆四十三年)
維
神安土常敦極天比峻闥門俯注鴨江實濬靈源布庫
東蟠鵲果宏昭瑞應仰坤維之式奠悠久無疆緬
王迹之肇基誕興有自朕寅承統緒永憶艱難撫兹磐石
之模敢忘
作山之烈儀隆望祀曾展敬於重臨慕切深禋已淹時於
二紀爰卜清秋之吉載抒盥薦之忱祗告
靈岑聿循令典惟冀貞符丕煥並五嶽以延祥景祚遐昌
亘億齡而翊運
神其默鑒尚克來歆
祭松花江神廟文(乾隆四十三年)
恬波永賴障東分鴨綠之支王氣攸鍾拱北衛龍興
之脈作廟聿彰夫輪奐展誠宜薦以馨香惟
神秉德靈長導源峻極承闥門而奔注二𣲖交馳遶邊
部以朝宗百泉遠滙緬
創垂之
駿烈安瀾慶億萬斯年覘縈抱於巖城淨練亘三千餘里
既久稽乎秩祀爰特飭夫鳩工棟宇鼎新式妥憑依
之宅几筵升侑遥通盻蠁之忱
神其默協滋生宏昭順應崇儀肇舉益符川至以凝符
景運綿延常並山高而致享庶兹歆格勿替虔禋
祭渾河神廟文(乾隆四十三年)
濬源納魯靈長溯白嶽之神衍泒英莪迤演永
丹邱之脈衛陪都而帶繞式懋垂庥作新廟以翬飛宜隆
肇祀惟
神績施東土祥著西流鞏護萬年合大梁而滙注縈迴
千里達句驪以朝宗仰
偉伐於初基
勤思涉渭覽恬波於舊國澤緬
詒豐朕展謁
橋陵虔崇邃宇值落成而告備爰秩祀以升馨典洽懷柔
冀休嘉之默荷誠昭妥侑期肸蠁之潛孚尚克歆承
鑒兹芬苾
祭巨流河神廟文(乾隆四十三年)
雙源遠引恬波徵效順之符四望增修肇祀肅薦馨
之典啟潤既彰夫勝蹟展誠宜飭夫專祠惟
神稟德靈長施功溥洽衍脈自鄧村以北𣲖合西來通
支當鐵嶺之南績宏東注奠安流於沃壤彌覘襟帶
之雄資利涉於名津共慶舟梁之便念庥徵之顯著
爰美報之虔申用鳩將作之司秪崇棟宇特舉維親
之祀恪奉几筵
神其肸蠁時通滋生普被攬璇題之煥采式鑒懷柔眷
雕爼之升香丕昭孚佑庶其歆格勿替精禋
祭遼太祖文(乾隆四十八年)
惟
帝制勝中原肇基東土奮琱戈而創業八部威揚誌金
箭以恢疆五京勢鞏仰英靈其如在知神武所由興
朕四謁
橋山載懷陵邑緬規模於締造史牒詳臚景功德之昭垂
苾芬永祀爰循舊典遣告明禋鑒此潔蠲
神其歆格
祭北鎮醫巫閭山文(乾隆四十八年)
惟
神位鎮冀方功齊恒嶽緬肇封之典望著虞廷參列宿
之精祥鍾尾野永作巖關之障勢拱幽燕長資靜鎮
之庥基凝東北溯昔三申盥薦曾抒仰止於明禋越
兹四度經臨復展升馨于邃宇
神其右饗庶克來馨
祭長白山文(乾隆四十八年)
惟
神德秉安敦功參峻極坤維式奠靈長疏鴨綠之原
王迹肇基純固護龍興之脈溯
作山之餘烈效順無疆隆望祀以垂庥默欽有相憶昨鑾經
三駕典飭司存迨今瞬閱五秋忱殷仰止明禋申薦
尚克歆承
祭渾河神廟文(乾隆四十八年)
惟
神澤著西流功施東土合大梁以滙注靈長千里而遥
達句驪而朝宗襟帶兩京之外覽恬波于卜澗溯
偉伐于胥原昨以展謁
橋山因之虔崇邃宇明禋告備曾紀蹟于穹碑清蹕載臨
爰升馨於雕俎用申昭告尚克鑒歆
祭巨流河神廟文(乾隆四十八年)
惟
神德秉靈長澤施溥洽到海而會同千里有委有原入
邊而濬發雙流屢分屢合曩以蹕途莅止飭啟專祠
兹因鑾輅經臨載陳芳薦惟冀嫓流泉於豳土清晏
常昭培遠脈於
珠丘基圖式鞏庶其歆格勿替精禋
祭太子河神文(乾隆四十八年)
惟
神派分葦峪潤接驪河瞻薩穆以尋源自斡羅而通道
兹以陪京展謁蹕路經臨式懷孚佑之靈宜肅明禋
之薦溯昔楯車
薄伐波臣助囊土之功洎乎綿甲前驅鬭士賈奪橋之勇
震先聲於虎驛閘湧銀濤渡勁旅於龍驤濠翻雪浪
曩日金城鞏建尚虚秩祀之文即今雕俎虔申特重
專員之典庶歆芬苾俯答休嘉
碑文
渾河神廟碑文
渾河神廟者乾隆四十三年勅有司之所崇建也英
峩北繞納魯西流縈迴千里之遥演迤
三陵之側長源作帶梁河異𣲖以同瀾靈脈扶輿遼澤滙
趨而赴壑抱
龍興之初地衆水雲從翊鳳舞之陪都恬波鏡淨溯昔造
邦
撻伐瀕河則諸部先除洎夫
作邑經營乘溜則羣材勝用入夜而聯魚陳爰申巴勒達
之誅征明而渡龍驤遂奏瀋陽城之捷朕展巡邠土
敬謁
橋山緬
詒燕於
宗功默欽有相飭升馨于蹕路乃詔司空鳩工象闕之東
翬翥鵬霄之上北泉嫓美胥原之流澤孔長兩載落
成卜澗之垂庥有裕鐫之翠琰煥以丹綸由地中行
益鞏諸萬萬禩如川方至用弼我丕丕基
巨流河神廟碑文
雙源濬發東西溯達𣲖之連山汊會同内外綜全遼
之勝廣滋涵于奥壤禮洽無文宏利涉於鳴鸞祜昭
有秩惟巨流之演漾襟京邑之浩穣象儷天津靈䟽
地脈左通白嶽克爾素北繞以同趨右接潢河科爾
沁南來而並軌屢分屢合入邊之支絡可尋有委有
源到海而朝宗是戢安市襄平之故績注釋雖疎句驪
枸柳之殊稱波瀾莫二我國家龍飛出震燕翼詒豐
太宗文皇帝創築開城控洪波而屹鎮
聖祖仁皇帝肇興海運資通漕以將輸朕三謁
珠丘再過鏡涘緬百年之澄晏
祖澤長欽鞏億禩之基圖
鴻功斯溥粤以乾隆戊戌秋勅建新祠逮庚子冬司工
告竣俯臨浩瀚高挹崚嶒擇爽塏以裁基飾棟梴而
妥祀當日師行枕席靡唐宗薪土之勞今兹渡穩舟
梁兼鎬邑田疇之利帝鄉賽報歲時之肸蠁潜孚王
氣扶輿輔甸之靈長永護
欽定盛京通志卷十一
