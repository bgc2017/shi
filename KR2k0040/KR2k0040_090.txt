欽定盛京通志卷八十六
忠節(五)
國朝
鑲黃旗漢軍
正黃旗漢軍
正白旗漢軍
正紅旗漢軍
鑲白旗漢軍
鑲紅旗漢軍
正藍旗漢軍
鑲藍旗漢軍
奉天籍屬
欽定四庫全書
欽定盛京通志卷八十六
忠節(五)
國朝
鑲黃旗漢軍
高守官奉天人隸鑲黃旗漢軍原係鴨綠江鎮江守
堡官天聰八年鎮江人叛執鎮守遊擊佟養正送
明總兵毛文龍守官與焉遂遇害加贈佐領世職
以其子高題名襲順治七年九年三遇
恩詔累加二等輕車都尉同旗有崔應泰者原籍廣寧初任
佐領崇德七年隨大軍征明錦州圍塔山城督紅
衣礮攻之礮裂轟擊而没䘏贈如例
管一舉奉天人隸鑲黃旗漢軍順治元年隨
世祖入關授山西德勝路參將五年大同總兵姜瓖叛脅
從不屈遇害其妻及長子致忠子婦孫女等十三
口皆就戮幼子承業年未週乳母王氏撫抱以行
逃免八年巡撫祝世昌上其事贈副將
張必科隸鑲黃旗漢軍世居盖平順治四年知直
隸慶雲縣下車兩閱月宿弊盡革民荷更生時定
鼎之初土賊告警每遇寇至即鳴鼓聚衆率步騎
親逐之會上元夜賊聚飲郊外必科諜得其地率
丁壯捕之縳三渠斬以徇其黨悉衆圍城必科善
射殺賊無算守三晝夜賊黨内應者啓門納賊賊
大至必科巷戰殺數人忽弦斷手傷擲弓於地曰
命矣當尋一死所也挺戈下城賊環圍之亦不敢
逼至一書齋舉火自焚蒞任六十五日耳事聞
賜祭葬贈山東按察使僉事慶雲士民崇祀名宦祠子一
魁以難廕知河間府廉得當日獻城賊詳請達於
朝置重典一魁仕至河東鹽運使子綏遠别見本志
人物傳
范承謨瀋陽人隸鑲黃旗漢軍文程子也康熙七
年巡撫浙江有惠政十一年擢福建總督十三年
逆藩耿精忠反巡撫劉秉政為賊腹心欲脅承謨
不屈遂囚之罵不絶口卒為所害
詔贈兵部尚書加太子少保諡忠貞
聖祖念承謨忠節
親灑宸翰書碑勒石又以
御書墨本鈐用
御璽賜其家閩人又為建祠于道山之麓雍正七年入祀
昭忠祠承謨忠孝性生友于敦篤居官剛正廉明
寬厚愛人體䘏民隠博學強記善屬詩文被幽時
有蒙谷自序百苦吟武夷歌畫壁吟人多傳之
高天爵鐡嶺人隸鑲白旗漢軍以子其位任大學
士改隸鑲黃旗天爵慷慨重大義好讀書善騎射
能挽強弓順治初任知縣以洪承疇薦知湖南長
沙府尋除江西建昌府康熙十三年耿精忠反天
爵以建不守則南昌必危出募丁壯固繕城垣躬
擐甲胄與賊戰于東門萬年橋被執不屈死
詔贈太僕寺卿諡忠烈入祀九忠祠雍正四年
特加贈禮部尚書
正黃旗漢軍
金玉和奉天人隸正黃旗漢軍自幼從征諸路有
功得授世職累加至二等副將天聰五年擢禮部
承政緣事革職六年復任參領隨
太宗閱兵北演武場賚鞍馬七年陞任副都統奉
命往諭孔有德耿仲明等崇德六年大軍圍錦州玉和同
副都統和濟格理敗敵步兵時明經略洪承疇所
部兵遁入三臺玉和隨衆攻克殱之復攻克松山
南山臺松山敵兵乘夜來犯以砲擊却之多斬馘
復攻塔山破其城叙功授佐領世職七年攻中後
所前屯衛破之加世職三等參領順治元年署懷
慶總兵流賊圍濟源玉和往援殁於陣
詔䘏贈世職二等副都統其孫世礪康熙十八年征海賊
劉國軒中矢貫胸殁贈雲騎尉
尚安福奉天人隸正黃旗漢軍崇德三年隨貝勒
杜度征明山東攻鄒縣以雲梯登城殁于陣贈佐
領世職
郭名望奉天人隸正黃旗漢軍崇德八年從征明
中後所克其城順治元年從豫親王多鐸南征破
揚州六月隨貝勒博洛征浙江克嘉興及崑山常
熟江隂三縣以功授加一雲騎尉世職進攻金華
同參領朱名登攻克之七年九年三遇
恩詔加至三等輕車都尉尋以從征山西攻保德州中鎗
殁加贈二等輕車都尉世職子汝龍于順治十六
年從征福建至羅源擊賊殁于陣加贈世職一等
輕車都尉
祖應元奉天人隸正黃旗漢軍初任佐領崇德八
年隨鄭親王濟爾哈朗征明攻中後所克之進取
前屯衛復以砲克其甕城論功授佐領順治元年
五月隨葉臣等平定山西克太原十一月隨豫親
王多鐸平定河南進攻揚州中礮殁于陣贈佐領
世職
李向舜鐡嶺人隸正黃旗漢軍父獻箴崇德時屢
立戰功授世職二等參領向舜亦授參領順治元
年從征江南攻揚州中礮殁其幼弟向日官遊擊
康熙十四年從征湖廣省城被圍竭力捍守城陷
罵賊不屈死
特賜祭葬銀贈參將
王自明隸正黃旗漢軍世居奉天初任佐領順治
三年隨征陜西遇流賊孫守法率本旗騎兵擊敗
其衆又賊帥賀珍擁衆列陣於山自明隨定西大
將軍和洛會擊敗之五年山西逆鎮姜瓖叛隨巽
親王滿達海攻汾州中礮殁於陣贈騎都尉
張鴻猷隸正黃旗漢軍世居奉天初任守備隨豫
親王多鐸南征平定河南江南攻揚州嘉興二府
及江隂縣武岡寨四城俱克之順治五年逆鎮姜
瓖叛于山西隨巽親王滿達海討之攻渾源州克
其城進取左衛中鎗殁于陣贈騎都尉
徐淳隸正黃旗漢軍世居遼東由貢生累陞山西
岢嵐道順治五年逆鎮姜瓖叛淳捐軀殉節康熙
元年
特贈光禄寺少卿又同旗有成大業世居遼東累任江西
湖東道順治五年逆鎮金聲桓叛約大業共謀不
從被執罵賊不絶聲遂被害八年贈如例
李向禹鐡嶺人向舜弟也順治五年任陵川令姜
瓖之亂禹妻王氏謂禹曰君職守土宜竭力報國
勿以家為念禹出禦賊王氏與二女先自縊城破
禹被執誘之降且怵以兵不屈死之其長兄向堯
時任助馬路參將合門七十餘人俱盡節
詔贈向禹光禄寺少卿向堯都督僉事祀本縣忠義祠
劉應舉奉天人隸正黃旗漢軍初任佐領隨大軍征
明攻右衛朔州克其城順治六年隨征逆鎮姜瓖
攻汾州北關廂中礮殁于陣贈騎都尉加一雲騎
尉
朱國治撫順人隸正黃旗漢軍崇德時即入旗籍
順治四年知固安令報最由州牧司道歷任巡撫
康熙十二年逆藩吳三桂反被執使降國治罵賊
不屈遂遇害二十年
特恩加贈戶部右侍郎祭葬如典禮雍正七年奉
旨入祀昭忠祀
正白旗漢軍
董廷元隸正白旗漢軍天命六年
太祖始定瀋陽愛其勇力授寬甸備禦天聰五年從征大
凌河六年從征察哈爾七年從征旅順口江華島
並在行間有功崇德元年從征高麗次年攻皮島
所乘船被敵礮擊破廷元同家口俱殁於江
太宗憐其效力有年
特賜祭銀六百兩弟廷儒任大同守備善騎射有謀略總
兵姜瓖謀逆誘廷儒至署微露其意曰公若助我
則大事可成共享受富貴廷儒怒罵並拔所佩刀
起賊衆羣持之遂被擒廷儒罵不絶聲賊剖心支
解之併其子開國及眷口俱被害
特贈昭武將軍
賜祭葬又廷儒弟廷伯崇德五年從征明圍錦州同參領
孫有光擊明松山杏山兵皆敗之七年圍錦州擊
明吕翁山嘴兵敗之松山敵兵乘夜來犯擊却其
衆進攻塔山杏山敘功列一等陞授佐領八年從攻前
屯衛中後所並克之順治元年授加一雲騎尉二
年
恩詔加佐領世職是年從豫親王多鐸南征平定河南五
月克揚州六月擊平湖嘉善敵兵敗之又敗嘉興
敵兵克其城至錢塘江有敵兵夜犯我營廷伯隨
都統吳守進擊敗之六年從鄭親王濟爾哈朗征
湖廣同副都統金維城領兵至馬河陣亡贈騎都
尉加贈一雲騎尉七年九年兩遇
恩詔加至二等輕車都尉世職罔替廷元兄弟三人並以
死事著人稱為一門忠烈云
滕應元奉天人隸正白旗漢軍官佐領天聰四年
大軍伐明取永平復攻灤州應元轉戰而前陷陣
殁
詔加優䘏予騎都尉世職
黃廷栢隸正白旗漢軍世居奉天授靈壁令涖任
五月以才能調大興順治三年擢知山西汾州府
五年大同總兵姜瓖叛明年四月偽副將姜建勲
擁賊萬騎猝圍汾州攻陷城東門廷栢率壯士與
賊鏖戰自晝至夜力屈被執罵不絶口遂遇害委
屍於路子奠中年十三守父屍號泣汾人感其德
具棺歛之既而奠中亦被賊執碎其首幸不死九
月汾州事平喪還
世祖特遣官諭祭追贈太僕寺卿康熙五十七年
聖祖特命立祠死所歲時奉祀雍正二年
世宗御書成仁取義匾額恭懸祠中
遲變龍隸正白旗漢軍世居奉天授國史館副理
事官再遷至山西糧道順治三年任江西布政使
五年金聲桓王得仁據城叛將兵圍署使人勸降
變龍抗節不屈賊率兵入署執全家強之變龍罵
詈不絶口賊怒遂割舌抉目并碎其屍其祖孫父
子兄弟妻妾闔門十八口俱繫石沉之江心江右
人莫不哀之康熙三十四年崇祀忠烈名宦
滕天成隸正白旗漢軍承襲佐領康熙十五年征
浙閩力戰海澄豬兒山死之
恩予䘏廕入祀忠烈祠
正紅旗漢軍
孔有德遼東人隸正紅旗漢軍天聰六年來歸順
治六年以定南王率兵平粤西遂留鎮桂林九年
靖寳鎮將失守分遣赴援偽安西王李定國從間
道突犯桂林麾下李養性孫龍程希孔俱戰殁有
德知不守乃闔室舉火妃李氏以下並投繯拔劍
自刎死
賜諡武壯祭葬贈䘏特加優厚祀昭忠祠
夏時芳隸正紅旗漢軍世居奉天累任陜西榆林
定邊道順治六年二月叛鎮姜瓖率賊兵困城十
九日城陷被執不屈罵賊遇害康熙元年八月追
贈太僕寺卿
恩賜全葬廕一子五品官
王國泰隸正紅旗漢軍世居開原初任三等護衛
康熙十三年八月隨經略莫洛由陜西進征逆藩
吳三桂十二月至寧羌州提督王輔臣叛率兵來
攻我營國泰同經略莫洛拒賊中鎗陣亡二十年
追贈副將廕其子同旗寇萬平康熙十四年以章
京隨征陜西遇王輔臣叛衆于娘娘廟力戰陣殁
贈雲騎尉世職
門可貴隸正紅旗漢軍世居錦州父世科崇德四
年來歸授佐領後卒可貴襲職康熙十三年隨征
逆藩耿精忠與賊戰於浙之花堡陣亡贈三等輕
車都尉
王國柱隸正紅旗漢軍世居開原初任五品官康
熙十四年六月進征江西至石匣擊賊陣亡贈雲
騎尉世職
張廷輔隸正紅旗漢軍世居盖平康熙十三年逆
藩耿精忠以福建叛勾連海寇命廷輔往勦十六
年三月抵福建聞海賊寇泉州廷輔往援擒賊帥
陳爵于西門追至海壖斬首數千級賊又攻同安
廷輔以百人敗其衆于三寳墟尋有賊衆萬餘圍
長泰陣於天津寨廷輔三戰三捷併降其衆賊攻
五都擒其驍將陳璽姚葵賊遂氣奪十七年六月
擊偽將軍劉國軒于海澄中礮殁二十一年贈雲
騎尉世職
阿爾泰隸正紅旗漢軍郎賽子也累官吏部郎中
康熙三年擢湖廣辰常總兵七年調鎮浙江黃巖
十三年逆藩耿精忠攻浙江阿爾泰擊敗之賊復
益兵攻城阿爾泰出城接戰我守城參將武浩暗
降賊為内應遂被擒偽帥曾養性百計誘降不從
罵不絶口同總督范承謨俱死難
賜祭葬諡忠武雍正七年入祀昭忠祠子紹烈與耿精忠
賊衆戰于石塘嶺陣亡贈雲騎尉
王之鼎隸正紅旗漢軍世居奉天康熙十八年以
定海將軍充四川提督恢復全蜀十九年九月孽
逆吳世璠猶踞貴陽復犯永寧之鼎提兵進援賊
黨尤廷玉胡國柱等九偽將軍之衆圍之數匝三
閱月糧盡援絶猶間率兵挑戰士氣奮勇至九月
九日賊以火藥轟城城陷被執拔刀自刎未絶舁
至貴陽賊黨夏國相等百方勸脅大罵不屈遂與
總兵何成德等十二人同時遇害
詔贈少保諡忠毅廕其子三等伯世襲立祠于貴陽南關
之外
御書忠節垂芳匾額以旌之雍正七年入祀昭忠祠
陳先鳳隸正紅旗漢軍世居奉天任陜西遊擊康
熙十八年從四川提督王之鼎征逆孽吳世璠十
九年九月擊賊於貴陽陣亡二十年
賜祭葬銀兩廕其子四品官
鑲白旗漢軍
王興國隸鑲白旗漢軍世居奉天任四川永寧道
順治七年隨征流寇九年十月猝遇賊衆於華陽
陣亡贈世職三等輕車都尉
何世榮隸鑲白旗漢軍世居撫順任佐領康熙十
三年隨征逆藩耿精忠十七年擊海寇偽將軍劉
國軒於海澄世榮奮勇力戰殁於陣
恩賜祭葬立碑如典禮贈雲騎尉世職同旗鄭國明亦世
居奉天任驍騎校康熙十三年隨征湖廣十四年五月
與賊戰于永興陣亡贈雲騎尉世職
鑲紅旗漢軍
楊致祥奉天人隸鑲紅旗漢軍崇德時官啟心郎
順治五年知山西潞安府六年大同叛鎮姜瓖圍
潞安孤城援絶致祥奮身率家丁迎戰死城遂陷
賊圍府署搜親屬三十七人盡殺之郡人建祠以
祀康熙元年
聖祖追念死節之臣贈太僕寺卿同旗有孫定遼順治元
年從入關屢立戰功三年以征勛陽山寇戰殁贈
三等輕車都尉
劉浩隸鑲紅旗漢軍世居錦州知廣西潯州府孫
延齡反浩抗節不屈與子中樞中梁中柱中楫同
日遇害
特賜祭一壇追贈太僕寺卿
吳萬福奉天人隸鑲紅旗漢軍崇德時授佐領康
熙間任福寧總兵捍禦有方寇盜屏息十三年逆
藩耿精忠叛萬福發兵拒戰死之闔家見害贈太
子太保
予恩廕祀九忠祠
馬雄鎮隸鑲紅旗漢軍世居奉天由廕生任廣西
巡撫康熙十二年逆藩吳三桂反孫延齡叛應之
雄鎮密檄提督馬雄會勦雄遷延不至因蠟疏具
狀並遣子世濟世永間道入京乞師延齡詗知夜
發兵圍署百計擁之脅降罵賊不屈闔門死者百
餘人
詔贈太子太保兵部尚書諡文毅雍正三年入祀昭忠祠
乾隆十六年
特予恩騎尉世襲
陳啓泰盖平人隸鑲紅旗漢軍任福建巡海道駐
漳南時山寇徧授偽劄啓泰嚴保甲以靖反側康
熙十三年逆藩耿精忠叛啓泰密與海澄公黃梧
拒守會梧病事不可支語妻劉氏曰惟有一死以
報朝廷妻曰君為忠臣妾不能為烈婦乎遂及女
先自縊婢妾三十餘口相繼死啓泰從容引僚屬
入視皆相顧失色啓泰慷慨陳義無異平時具朝
服再拜乃自盡
詔贈工部侍郎諡忠毅雍正七年入祀忠烈祠乾隆十七
年
特予恩騎尉世襲
柯永昇隸鑲紅旗漢軍柯汝極從子初授知府康
熙十三年隨征逆藩吳三桂在湖廣辦理軍務有
方授湖南糧儲道歷任江西按察使安徽布政使
二十七年巡撫湖廣到任甫一月時湖廣各標因
裁汰兵額遂羣推夏逢龍為首鼓噪作亂殺司道
等官永昇亦被執罵賊不屈遇害
特加賜祭葬祀湖廣名宦祠
祝表正隸鑲紅旗漢軍巡撫祝世昌族子也累官
刑部郎中康熙十二年冬逆藩吳三桂反十三年
正月大軍由陜西湖廣兩路進勦以尚書莫洛經
略陜西莫洛薦表正才遂隨行于二月抵寧羌叛
鎮王輔臣作亂莫洛遇害輔臣執表正回略陽勸
令從逆不為屈遂加幽禁十四年
聖祖念輔臣曾呈首吳三桂逆書因遣伊子繼正往諭悔
罪來歸輔臣讀
勅留其子繼正即出表正於獄令賫疏自理委罪莫洛
聖祖復命表正賫諭往撫多方開諭輔臣遲疑不决復拘
繫之表正以理切責遂與家人劉福壽雙頂大桂
並為所害
李顯孝奉天人隸鑲紅旗漢軍父茂芳
國初以管壯丁著茂績崇德五年七年隨征明錦州
皆有功授佐領累加世職至一等輕車都尉顯孝
其次子也康熙十五年隨征逆藩耿精忠天寳寺
蜈蚣山之役皆在事有功十七年海賊劉國軒犯
海澄顯孝進戰陣亡贈加一雲騎尉
正藍旗漢軍
佟養甲撫順人隸正藍旗漢軍
太宗時直内院理事順治二年以總兵官銜從貝勒博洛
南征明年浙江福建平
命養甲與李成棟率兵定廣東是時明桂王由榔據肇慶
僭號永歴唐王聿鍵弟聿&KR2045;據廣州僭號紹武養
甲偕成棟自漳州入惠潮平之亟趨廣州遂擒聿
&KR2045;及周益遼諸王世子十三人又明年分兵取南
雄韶州檄成棟進兵肇慶由榔竄梧州走桂林我
兵乘勝下梧州追斬其大學士丁魁楚于岑溪遣
總兵徐國棟等略定高雷連瓊等州兩粤將次平
而明主事陳邦彦覘大軍四出成棟方移師趨桂
林養甲駐廣州兵力稍單遂糾甘竹灘盜余龍突
犯廣州海盗馬元生等應之以數萬衆薄太平門
養甲督民兵扼門外陣斬數百級賊稍却尋成棟
自桂林還救賊皆遁去明尚書張家玉亦乘間陷
東莞養甲偕成棟攻復之並徇三水新寧諸邑悉
就勦撫明總兵李承志等以平欒潯州兵來歸即
令招諭左右江諸路降之未幾邦彦約其大學士
陳子壯以蜑戶萬餘再犯廣州潜結指揮楊可觀
為内應養甲伺其謀斬可觀擊敗子壯等于五羊
驛又敗之禺珠洲順風縱火焚其舟數十斬馘無
算子壯等皆就擒圍家玉于增城城破家玉赴水
死粤東復平養甲力請進兵定粤西並請發禁旅
討偽秦王孫可望等于滇黔時恭順王孔有德已
奉
命軍湖南防勦可望等乃
詔滇黔大舉俟有德疏報再議而以兩粤專委養甲方養
甲之自閩而粤也以巡撫署兩廣總督成棟以總
兵署兩廣提督迨奏功兩人皆實授而成棟止轄
廣東不兼兩廣成棟自負功多疑養甲抑已奏不
以實又與養甲部將郝尚久爭功有隙遷怒養甲
會降將金聲桓王德仁叛于江西犯贑州養甲趨
成棟赴援成棟遂據南雄叛迎由榔至肇慶謀與
聲桓合兵圍贑州養甲知之間使移贑州守將書
俾嚴戒備為成棟所獲益恨之乃以兵四百人劫
養甲擁至肇慶養甲大罵不屈成棟密使其黨張
祥賊殺之時順治五年冬十一月也事
聞贈太子少保廕一子入監
予祭葬入祀昭忠祠又同旗有佟國仕任井坪路參將佟
養昇奉
旨養馬大同俱于順治五年逆瓖之亂巷戰而死
詔贈國仕副總兵養昇入祀大同忠烈祠
佟恒年撫順人隸正藍旗漢軍以領催隨叔父佟
養正戍守鎮江天聰八年其屬下將弁謀叛執養
正父子併恒年獻于明島帥毛文龍恒年與養正
等並不屈死之贈佐領世職其族孫世功初任佐
領康熙十五年隨將軍圖海討叛鎮王輔臣於陜
西師次高長坡攻偽總兵李黃英營戰殁二十五
年追贈雲騎尉
佟圖占撫順人隸正藍旗漢軍父養澤以業商通
誠
本朝被繫自獄逃出遂來歸授三等參領天聰八年
卒圖占授佐領崇德三年隨鄭親王濟爾哈朗等
攻明寧遠次中後所以巨礮攻附近諸臺礮轟裂
圖占殁於陣累贈至一等輕車都尉
馬如璧遼陽人隸正藍旗漢軍崇德五年以驍騎
校從圍錦州明兵出城拒戰擊却之又擊敗松山
杏山步騎兵進取松杏兩路臺堡六年再圍錦州
攻克駱駝山寨明兵自十三站乘夜來襲如璧與
參政碩詹陷陣殺敵甚力及明總督洪承疇以兵
十三萬赴援軍於松山聯絡塔山諸臺堡為聲勢
如璧與石廷柱等徇塔山路以巨礮攻下之七年
擢佐領隨鄭親王濟爾哈朗等取塔山松山八年
復從取中後所及前屯衛二城順治元年授騎都
尉世職兼任佐領二年英親王阿濟格勦李自成
于陜西如璧隸其軍躡賊至湖廣與參領劉仲錦
等擊走偽總兵馬進忠於武昌六年從鄭親王濟
爾哈朗征湖南時明桂王朱由榔據武岡自成遺
黨李錦劉體純王進才皆附之分踞寶慶衡州如
璧自岳州趨長沙衡州屢戰皆捷復偕副都統金
維城逐北靖州猝遇伏馬中流矢死以短兵步戰
力竭殁於陣追贈三等輕車都尉同旗有鍾尚勇
世居鐡嶺亦以四川馬湖之役陣亡贈雲騎尉
陳一德奉天人隸正藍旗漢軍初任佐領崇德八
年隨鄭親王濟爾哈朗等攻中後所及前屯衛皆
督放巨礮有功順治元年授加一雲騎尉是年五
月隨都統葉臣等往平山西圍太原以礮攻克其
城二年隨豫親王多鐸等平河南江南攻武岡山
寨中礮殁於陣贈騎都尉
王之儀廣寧人隸正藍旗漢軍康熙四年知福州
府耿精忠叛變起倉卒人人震慴之儀獨奮呼曰
賊敢反耶語未絶刀戟交下立斃子琅妻張氏亦
皆自殺
詔贈太僕寺卿入祀忠烈祠
甘文焜奉天人隸正藍旗漢軍康熙八年任雲貴
總督時吳三桂在滇歲糜軍餉數百萬役重民困
文焜悉與蠲免奏增驛遞夫價以給歲運會内艱
請假葬親還京
召對面陳三桂不軌狀十二年五月回任十二月三桂反
提督李本深以安順應之文焜以省城不可守殺
其妾擕子國臣馳赴鎮遠思招集楚兵阨險隘使
賊不北出時副將姜義先已從賊各營嚮應文焜
知事不可為赴吉祥寺先縊其子北面再拜痛突
自刎筆帖式武善雅度等皆死之
詔贈文焜兵部尚書諡忠果又按察使李興元貴陽府同
知楊應鶚皆遼東人守節不屈先後被害並
賜䘏廕如例
鑲藍旗漢軍
朱珊奉天人隸鑲藍旗漢軍父繼文天命六年大
軍克遼陽即來歸以軍功官參將及請老珊襲職天
聰五年隨征明大凌河戰殁
張瑞午奉天人隸鑲藍旗漢軍總督張存仁弟存
義之子也順治初歷任州牧擢知府康熙十三年
遷福建邵武守逆藩耿精忠反分遣逆檄下徇各
郡縣瑞午被執罵賊不屈死子六人同遇難
賜祭葬贈太僕寺卿
段應舉遼陽人隸鑲藍旗漢軍從征叛鎮姜瓖及
進勦孫可望等於湖南皆有戰功康熙十五年進
征逆藩耿精忠當克收福建全省時誓師戒殺秋
毫無犯會十七年海賊鄭錦等併力犯海澄食盡
援絶城陷自縊死
恩予輕車都尉世職雍正初入祀昭忠祠
王應魁隸鑲藍旗漢軍世居錦州康熙中知江西
南豐縣時耿精忠叛所在山寇響應應魁率家人
與鎮兵分城而守鎮將失守城陷應魁自刎
詔贈按察使僉事入祀忠烈祠
奉天籍屬
徐勇奉天人順治二年以總兵鎮黃州屢勦降九
江湖北流寇旋移鎮長沙五年流寇犯安仁勇一
鼓殱之是年冬賊黨一隻虎等率衆薄長沙勇勒
兵與戰賊益衆乃嬰城堅守賊攻不下遁去尋調
辰常總兵賊黨張光翠等犯辰州勇與參將張鵬
等力戰城陷死之妻曹氏子祚泰闔門三十九人
皆遇害
詔加贈太子太傅
賜祭葬進一等男諡忠節建祠江夏乾隆三十二年
上念綠旗官弁致命疆場克昭義烈者於世職襲滿時
特予恩騎尉世襲罔替徐勇與焉
郭之秀瀋陽人順治三年任福安知縣時寇盗方
熾之秀竭力禦撫會明末餘寇聚衆焚掠督兵與
戰為流矢所中死
詔贈按察使僉事祀本縣忠義祠
林中瑜遼陽人順治三年以副將鎮太平奉檄勦
撫麻姑港口兩見膚功郡東小醜竊發中瑜領兵
搗賊馬陷深塹死之
詔贈副總兵祀忠烈祠
董璘廣寧人知福建沙縣時縣境初闢民多流亡
璘悉心撫字始有更生之樂順治四年土寇攻城
糧乏待救不至死之
詔贈按察使僉事祀本縣忠義祠
甘體垣奉天人順治初知閩之海澄四年土賊攻
城城破欲汚以偽命不受沉之水邑人建祠祀之
詔贈按察使僉事祀本縣忠義祠
李懋祖奉天人官湖廣郴桂兵備道僉事順治五
年留署廣西巡撫駐永州明巡撫何騰蛟自全州
引衆逼永州十一月城破懋祖及其子廷賡俱殉
難
詔贈光禄寺卿入祀忠烈祠
王昌齡遼陽人官冀寧道順治五年大同總兵姜
瓖叛昌齡轉餉軍中遇賊被害
詔贈光禄寺卿又定襄令祝文光垣曲令李榮宗繁峙令
崔尚質襄垣令佟學詩屯留令陳思忠以循良廉
能著績皆遼東人俱于姜瓖之亂殉節而崔尚質
闔門自焚死尤烈
詔贈崔尚質光禄寺少卿祝文光等俱贈按察使僉事並
賜入祠春秋致祭
王來覲奉天人任河東分守道降霍州知州順治
五年姜瓖叛以霍為南北孔道攻益力來覲督兵
以守城陷血戰死祀忠烈祠贈太僕寺卿又長子
令李允升賦黨夜冒官軍入城允升不屈被殺文
水令曹之賢年少精敏長于斷獄悉力捍城城陷
被害
詔贈李允升曹之賢按察使僉事
鄭鴻圖遼陽人任河東鹽運使同知甫莅任值姜
瓖叛登陴守禦力盡城陷死之
詔贈河東鹽運使祀忠烈祠
宋之玉奉天人順治初任大同兵備道駐朔州五
年姜瓖叛密與通判楊逵知州王家珍謀靖内患
既而變猝起謀不克遂手刃愛子以死家珍亦奉
天人亦不屈死
詔並賜祀忠烈祠䘏廕如例
金光祥奉天人順治五年任寧武兵備道僉事姜
瓖之叛寧武兵應之光祥自縊死
詔贈光禄寺卿祀忠烈祠
錢法裕本浙人占籍遼東順治初知蒲州府姜瓖
叛城陷被執不屈死
詔贈布政使參議祀忠烈祠
夏廷印廣寧人官神木觀察副使以清恪聞順治
五年高有才之變慷慨赴難死於府谷時延綏總
兵沈文華義州人亦為高有才所害
詔贈沈文華提督夏廷印按察使並祀忠烈祠(夏一統志作徐)
宋賢都奉天人順治五年知城武縣時逆寇李化
鯨作亂賢都猝不及備先以甘言怠其謀化鯨遂
攻曹縣賢都募死士夜薄其營化鯨覺還攻城武
賢都力戰闔門二十八人皆被屠戮
詔贈光禄寺少卿祀本縣忠義祠
蔡廷棟廣寧人以拔貢任兖州府學訓導署張秋
捕河通判以擒土寇丁惟嶽功陞曹縣教諭李化
鯨陷城棟力戰死之
賜祀忠烈祠廕䘏如例
李絮飛奉天人順治五年為甘肅臨鞏道甫至任
會回人米刺印叛殉節死蘭州同知趙翀學隸正
白旗漢軍同時死難
詔贈太僕寺卿祀忠烈祠
朱衣助奉天人順治五年知深州時土寇未盡披
堅執銳為士卒先捍衛撫循士民德之歷任操江
為海賊鄭成功兵所獲不屈而死
詔贈太僕寺卿祀忠烈祠
李文學奉天人順治六年知定陶縣時李化鯨餘
黨邢可觀猶負固榆園文學莅任三月遇賊於白
塔坡挺身與戰身被數創而死
詔贈光禄寺少卿祀本縣忠義祠
文運亨奉天人順治初任永昌之新田令值猺賊
犯城運亨率兵拒守賊衆大至城陷遂遇害
詔予祭葬祀忠烈祠吏民德之並祀本縣名宦祠
吳國用奉天人順治六年知霍邱縣興革協宜山
賊陳伯紹倡亂擁衆攻城會久雨城圮國用率兵
巷戰揮刀躍馬殺賊七人力盡自刎
詔贈按察使僉事祀本縣忠義祠
塗郭奉天人任河南河北兵巡道順治六年寇陷
隆平延及武安廓親率兵勦捕馬蹶陣亡
詔贈光禄寺卿建祠以祀
唐士傑奉天人順治中除南漳縣時土賊盤踞西
山出没無常士傑每挺身勦賊賊勢蜂擁力不能
支遂自焚死祀本縣忠義祠贈廕如例
王希舜遼陽人歷任分巡河西道寬簡愛民順治
六年王永疆作亂攻陷延安榆林等十九州縣希
舜不屈死之
詔贈光禄寺卿祀忠烈祠
徐大用奉天人歷任參議道分守萊州順治十年
膠州總兵官海時行素驕蹇因調南征遂嗾兵為
逆逼勒大用同入海不從遂被害祀忠烈祠廕䘏
如例
劉登科奉天人知浙之黃巖縣順治十四年海寇
陷城脅降不從遂縛投三江水中死士民哀之祀
本縣忠義祠贈如例
魏萬侯奉天人武進士任浙江温州鎮左營遊擊
康熙甲寅夏閩寇圍瑞安縣萬侯率師援擊至北
湖嶺斬馘甚衆以後軍不至還保慈湖既而羣賊
蜂集勢不能支力戰死之長子棟亦殁于軍
詔贈副將入祀忠烈祠
廖有功瀋陽人官福州千總康熙甲寅三月耿精
忠會文武諸僚脅制府范承謨為亂有功不從大
呼奮擊手刃十數賊躍馬至通衢逆兵追擊遂遇
害祀忠烈祠廕䘏如例
范文英奉天人官江西饒州府同知時耿精忠叛
以兵犯城文英與知府郭萬國同死於難祀忠烈
祠廕䘏如例
李成功奉天人任潮州參將隸湖鎮劉進忠麾下
康熙十三年耿精忠叛進忠密授偽職成功謀於
于國璉共誅之機泄被執不屈死
詔贈驃騎將軍祀忠烈祠
于國璉奉天人授防禦職性忠勇與參將李成功
謀誅叛鎮劉進忠事泄進忠擊璉璉射進忠中臂
力戰三晝夜乃死祀忠烈祠廕䘏如例
王忠孝奉天人康熙十五年署廣東左翼鎮總兵
進勦吳三桂于滇南衝鋒破敵身先士卒引兵深
入陷陣死
詔贈都督同知祀忠烈祠
徐盛奉天人康熙十五年知廣安州譚宏之亂為
賊所縳不屈死
詔贈四川布政使參議祀忠烈祠
欽定盛京通志卷八十六
