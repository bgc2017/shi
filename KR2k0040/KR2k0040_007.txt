欽定四庫全書
欽定盛京通志卷三
聖製(三)
世祖章皇帝御製文
詔
碑文
祭文
欽定四庫全書
欽定盛京通志卷三
聖製(三)
世祖章皇帝御製文
詔
入關定鼎
登極恩詔(順治元年)
皇帝詔曰我國受
天眷佑肇造東土
烈祖邁圖鴻緒
皇考彌廓
前猷遂舉舊邦誕膺
新命迨朕嗣服雖在冲齡締念紹庭永綏厥位頃緣賊氛
洊熾極祻明朝是用託重親賢救民塗炭乃方馳金鼓
旋奏澄清既解倒懸非富天下而王公列辟文武羣臣
暨軍民耆老合詞勸進懇切再三乃於今年十月初一
日祇告
天
地
宗廟
社稷即皇帝位仍建有天下之號曰大清定鼎燕京紀元
順治緬維峻命不易剏業尤艱况當改革之初更屬變
通之會爰乃酌今凖古揆天時人事之宜庶幾吏習民
安彰
祖功
宗德之大所有合行條例臚列如左
郊
天配
祖詔(順治五年)
皇帝詔曰大一統之業禮莫重於配
天通孝思之誠情莫切於尊
祖謹於順治五年十一月朔八日冬至恭祀
天於南郊奉
太祖承天廣運聖德神功肇紀立極仁孝武皇帝配饗即
於是日推本
孝思追尊
太祖以上四世
高祖澤王為
肇祖原皇帝
高祖妣為原皇后
曾祖慶王為
興祖直皇帝
曾祖妣為直皇后
祖昌王為
景祖翼皇帝
祖妣為翼皇后
考福王為
顯祖宣皇帝
妣為宣皇后典禮綦隆覃恩宜廣特大赦天下以慰官民
應行事宜條列於後
奉
太祖
太宗配饗詔(順治十四年)
皇帝詔曰自古帝王禋祀天地必崇奉祖宗侑饗所以昭
功德申孝敬甚鉅典也恭惟
太祖武皇帝智勇懋昭肇開駿業
太宗文皇帝寬仁覃播繼廓鴻圖厚德豐功俱垂萬世並
宜配饗以盡尊崇朕仰承
天眷纘嗣
先猷南郊祈榖奉
太祖武皇帝配祀典禮已先舉行兹復昭告
天
地
宗廟
社稷率諸王貝勒羣臣於順治十四年三月初六日如冬
至祈榖儀恭祀
上帝奉
太宗文皇帝同配於初九日如夏至儀恭祀
皇地祇奉
太祖武皇帝
太宗文皇帝並配式舉宏章宜頒湛惠
碑文
肇祖原皇帝碑文
粤稽書稱觀德詩詠發祥莫不由本支而溯厥初生祇
享假以垂夫來葉既隆報本之典亦昭受命之符洪惟
我
肇祖原皇帝暨
原皇后德合天地功配隂陽似后稷聿始周模同帝嚳肇
開唐業啟廸
列祖雄圖衍百禩家傳默祐冲人大統懋九圍帝業顧瞻
陵廟彌嚴祗敬之心鐫勒碑銘益篤靈承之慶卜年卜世
光華宣著千秋以祀以禋繼述遐昌奕代昭垂有永申
錫無疆
興祖直皇帝碑文
稽承家之遐慶溯開國之鴻圖積德累仁發祥有自肇
基垂統錫祉無疆洪惟我
興祖直皇帝暨
直皇后誕樹厥德聿宣乃武雖大勲未集而經綸已建當
草昧初開而
謨烈允光令緒昭垂皇圖式啟迨予冲人承兹丕緒涖九
土之率從合萬邦之愛戴
陵原重建洽篤祜之歡心
廟貎鼎新彰開天之盛烈永錫遐祚萬禩承庥
景祖翼皇帝碑文
粤稽祖德攸崇爰啟承家之緒宗功有永益隆篤祐之
恩蓋追盛業以溯開天宜紀鴻勲以昭受命既彰發祥
之有自更申錫福之無疆洪惟我
景祖翼皇帝暨
翼皇后宏謨大烈厚澤深仁雖未集耆定之勲而丕宣有
象實始建經綸之業而式廓用光令緒丕昭已見六州
歸命皇圖肇造先占率土傾心
原廟重新弓劍衣冠皆起羹牆之慕
山陵永奠子孫臣庶咸蒙佑啟之仁爰勒豐功作本支之
百世載揚休烈錫嘉祉於千秋繼述遐昌昭垂不替
顯祖宣皇帝碑
蓋聞天肇一代之運必著開先啟後之勲聖垂百世之
模必有積德累仁之實丕基方建締造惟勤大業式宏
駿龐宜勒用申報本之典益彰受命之符洪惟我
顯祖宣皇帝暨
宣皇后文謨丕顯武烈載揚星流華渚已秉赤日之祥電
繞辰樞更兆神龍之瑞雖皇猷肇啟大勲未遍於寰區
而
帝緒昭垂
聖德實留於奕禩
橋山載闢百千載無斁明禋
原廟重新億萬年用鐫令烈承庥有永佑祚無疆
興京顯佑宮碑文
自古帝王統御天下必以仁義為本尤懋恭肅而崇祀
明神蓋期國祚熙昌俾兆民無不康寧之故欽惟神莫
大於
昊天而事莫隆於開創虔恪之志益當加倍尋常惟兹興
京所建顯佑宫始於締造之初昭事
上帝之所其關甚重運祚靈長神實啟之臣民瞻仰神實
廸之是以國家膺圖御籙固我
太祖高皇帝
太宗文皇帝開駿業而肇鴻基本仁義而施政教所致然
荷兹
天眷者豈非誠敬萬靈懷柔河嶽之故歟是以
天無所不在事
天之心即無時不謹稽王業所自始地擅神臯遡
祖德所潛通歆居
上帝朕夙夜寅恭冀登上理睠念受命發祥之地益深欽
天率
祖之思已命所司繕整維新春秋禋祀載表功德樹豐碑
以傳不朽於戲艱難不昧常懷對越之誠丹雘丕章永
保岡陵之固後之子孫臣庶其無忘朕敬事之意焉
盛京景祐宮碑文
自古帝王之興莫不首隆祀典凡有功德於民者皆為
建壇宇而通肸蠁蓋神既佑民以福國則國必崇祀
以報神此廟貎之所由隆也我
太祖
太宗手定大業拯斯民於塗炭膺景祚之綿長雖積功累
仁所致而百神之靈實式憑之大清門東三官殿尤神靈
顯赫而及民功德為最著者考之道書三官廟之神有
天地水府之别國家當干戈擾攘之際急圖康阜使時
和年豐室廬相慶則天官賜福主之其或貫索未空金
氣猶沴使斯民秉德格非遠刑罸而登仁夀則地官赦
罪主之又或大軍之致凶年大荒之致竒疫滌其𤯝災
而消其害氣則水官觧厄主之然則使民康寧而因以
默佑我邦家孰非神之賜也歟嗚呼發祥重地永藉呵
護之靈凡我生民咸蒙乂安之福爰命勒石用表神功
以垂不朽云
莊親王舒爾哈齊碑(順治十一年)
惟國家褒顯宗英推崇皇族生頒榮秩歿予追封所以
篤本支昭親愛也爾達爾漢巴圖魯舒爾哈齊乃
太祖高皇帝胞弟朕之叔祖系序既尊天潢孔切更生賢
胄克奏膚功宜用追崇以彰祖德兹特加封爾為莊親
王列在藩屏聿展貽孫之義光施泉壤允敷敦睦之仁
勒諸貞珉永垂不朽
弘毅公額亦都碑(順治十一年)
帝王得人共圖大業治定之日必昭其功於天下後世
以志不忘洪惟我
祖宗創業艱難一時鷹揚之佐遘會風雲號稱濟濟成蹟
具在藏於冊府額亦都者奮跡戎行戰功久著從征哈
達烏拉葉赫暨攻圖倫襲塞克濟率衆先登敵無堅壁
至取巴勒達城奮軀登堞矢貫其身連於堞上以刀斷
之猶能入城其鷙猛有過人者少年歸命身經百戰屢
被重創遍體瘡痍如收赫錫赫瑚爾哈雅蘭諸部又能
以少擊衆俘獲甚多開拓疆土厥績懋焉
太祖嘉與勲庸賜以婚媾及其殁也
先皇復加追序高爵崇祀軫恤甚備國有若臣可謂忠勇
忘身有始有卒者矣用勒貞石以示表章歲月逾遠嘉
績彌彰於以褒勸有功庶幾宣力國家者聞之而有感
焉
忠義公圖爾格碑(順治十一年)
國家肇造鴻業櫛風沭雨宣力效忠繄虎臣是頼故生
膺寵錫歿與表揚公侯干城渥以典禮所以傳其豐功
偉績至今而不衰也故忠義公圖爾格義勇無敵忠藎
不渝曩從
太祖屢著戰功翼佐
太宗戰山左扼關門逐錦杏身被重創洒血疾趨惟爾庸
特下青齊克名城殲渠魁先後登殿力保
御幄惟爾庸方期爾共享太平股肱是寄而爾早侍
皇考於九天矣朕惟追憶前勞悼念無已雖恩䘏屢加朕
心猶歉特允禮臣請勒石銘勲昭垂百世於戲忠貞世
篤賞延於後其所謂文武為憲者耶爾英爽昭著服兹
寵休垂示後人庶識朕報功之典永永罔替云
果壯公超哈爾碑(順治十四年)
朕惟國家開創大業必有英賢佐命建立鴻勲生固顯
秩崇階振威德於天下歿亦榮名美諡傳盛烈於後昆
此錄故舊之深情勸忠臣之巨典也緬惟我
太祖
太宗時舊臣推誠宣力矢志服勤貞心亮節屹然不磨
朕豈能已於追念也哉爾超哈爾原係護軍統領任禮
兵二部侍郎以辦事有能授騎都尉後往董家口送諭
帖遇敵哨兵殺之二次征明都城時擊敗敵哨生擒蒙
古二人都城北遇敵兵及盧溝橋步兵領護軍纛擊敗
之初次過明都城往征山東時遇馮太監兵率本參領
兵擊敗之指揮攻克任邱縣遇趙北口守河橋步兵領
本旗兵步戰擊敗之又遇郝總鎮兵率本參領兵步戰
擊敗之出邊之時遇太平寨馬步兵遵指揮擊敗之爾
乃能益勵忠誠封疆攸頼及三次圍錦州時城内兵出
戰在關廂爾遇敵鋒捐軀報國可謂始終盡瘁者矣今
追述往事軫念前勲效力致勇死於原野諡曰果壯以
垂不朽特命勒諸貞珉以光泉壤用昭朕故舊不遺之
至意云爾
端壯公納爾察碑(順治十四年)
朕惟國家開創大業必有英賢佐命建立鴻勲生固顯
秩崇階振威德於天下殁亦榮名美諡傳盛烈於後昆
此錄故舊之深恩勸忠臣之巨典也𬗟惟我
太祖
太宗時舊臣推誠宣力矢志服勤貞心亮節屹然不磨朕
豈能已於追念也哉爾納爾察原係騎都尉因攻伊罕
山城先登取之後征明時進三等輕車都尉爾乃益勵
忠誠封疆攸頼同十六大臣效力行間勤勞茂著後攻
沙嶺城時爾禦敵衝鋒捐軀報國可謂始終盡瘁者矣
今追述往事軫念前勲守禮執義死於原野諡曰端壯
以垂不朽特命勒諸貞珉光及泉壤用昭朕故舊不遺
之至意云爾
僖順公巴拜碑(順治十四年)
朕惟國家開創大業必有英賢佐命建立鴻勲生固顯
秩崇階振威德於天下歿亦榮名美諡傳盛烈於後昆
此錄故舊之深恩勸忠臣之巨典緬惟我
太祖
太宗時舊臣推誠宣力矢志服勤貞心亮節屹然不磨朕
豈能巳於追念也哉爾巴拜原係蒙古喀爾喀貝子能
識時運倡率部屬首先投順因以郡主下配授三等子
爾能益勵忠誠稱乃厥職今追述往事軫念前徽小心
恭慎和比於理諡曰僖順以垂不朽特命勒諸貞珉光
及泉壤用昭朕故舊不遺之至意云爾
二等子都統佟養性碑(順治十四年)
稽古建業驅策羣力不吝爵賞以勸有功昭示於後用
傳不朽所以勵忠藎甚備也爾佟養性原係明撫順城
人能識時運誠心來歸故賜女為額駙授為三等男克
遼東後陞為二等子爾能益勵忠誠稱乃厥職為漢軍
都統率領鳥鎗效有勤勞是真始終盡瘁克襄王室者
矣今追述往事軫念前勲勒諸貞珉光及泉壤國典臣
忠庶幾昭垂無斁哉
直義公費英東碑(順治十六年)
國家締造鴻圖奬予勞勩厥有常典至隆備也况始事
之臣櫛風沐雨功載盟府者乎爾費英東忠赤有謀沉
雄善斷當
太祖高皇帝時首先歸命漸陟崇班始力擒兌沁巴顔兩
征佛訥赫地方度取撫順皆能奮勇先進出竒制勝額
齊克貝勒矯制移城爾獨能抗直不廻大義凛凛攻葉
赫志在必克進無返顧卒下其城前後數十載劻勷大
業遐暢天威摧䧟之勲實多嘉頼雖積勞殞身休烈未
冺
先皇受命之初追念厥功特崇顯爵配享
廟庭而表章尚闕因樹兹貞石昭示將來生建壯猷歿膺
寵錫榮哀有赫式慰永懷庶使宣力國家者聞之有感
云
祭文
祭告長白山文
朕惟國家受命凝庥則山川百神罔不協瑞矧溯興王
之迹推翊運之祥尤宜肇舉明禋誕加顯號蓋自天作
高山形於歌頌其來舊矣惟
神秀結東陲澤均厚載濬發三江之派廣延千里之區
極敷雲洩雨之竒宏濟物利民之用神山異蹟莫有與京
仰緬
列聖龍興實基此地殊珍萃於盛世寳歷奠於萬年爰念
靈符應申昭報朕兹博採彝章折衷禮制特封為長白
山之神載諸祀典
神其益彰英爽丕贊昌期尚歆時享於春秋永奠鴻禧
於
宗社專官告祭惟
神鑒知
欽定盛京通志卷三
