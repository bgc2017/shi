欽定盛京通志卷一百十
歷朝藝文(二)
詩
樂府
五言古
七言古
五言律
七言律
五言排律
五言絶句
七言絶句
欽定盛京通志卷一百十
歷朝藝文(二)
詩
樂府辭
鼓吹曲屠柳城篇(三國魏)繆襲
屠柳城功誠難度越隴塞路漫漫北踰岡平但聞
悲風正酸蹋頓授首遂登白狼山神武讋海外永
無北顧患
鼓吹曲征遼東篇(晉)傅元
征遼東敵失據威靈邁日月公孫既授首羣逆破
膽威震怖朔北響應海表景附武功赫赫德雲布
高句驪曲(北北朝)王褒
蕭蕭易水生波燕趙佳人自多傾杯覆盌漼漼垂
手奮袖婆娑不惜黃金散盡只畏白日蹉跎
和紀遼東篇(隋)王胄
遼東浿水事龔行俯拾信神兵欲知振凱旅歸樂
為聽凱歌聲十乘元戎纔渡遼扶濊已冰消詎似
百萬臨江水按轡空廻鑣
五言古
遼西作(唐)崔顥
燕郊方歲晚殘雪凍邊城四月青草合遼陽春水
生夷人正牧馬漢將自徵兵露重寳刀濕沙虛金
鼓鳴寒衣着已盡春衫誰與成寄語洛陽使為傳
邊塞情
漉酒圖(在遼東作)(金)龐鑄
我愛陶淵明愛酒不愛官彈琴但寓意把酒聊開
顔自得酒中趣豈問頭上冠誰作漉酒圖清風起
毫端露電出形似神情想高閒大似揮絃時目送
飛鴻難袖中有東籬開卷見南山嗟予因塵土青
鬢時時斑折腰尚未免敢謂善閉關望望孤雲翔
徒羡飛鳥還歸田未有日掩卷空長歎
送周山人之遼東(元)揭徯斯
物變風已暄庭虚雪猶在每與君子違偏驚歲年
改名山先夢到靈藥隨方采明日望行人靈槎隔
遼海
次韻黃華和同年九日詩(元)耶律楚材
西風殘日秋有客嗟幽獨偶爾得香醪凄然憶霜
菊世態屢變遷人生多反覆十年一夢中猶未黃
粱熟
由祖越過龍泉(明)程啟元
一逕何盤曲東西亦委蛇危巖嵌蘭若疲馬安能
馳豈不憚峻險薄言恣探竒清泉濯長纓聊與性
命期雅有杯中物可以樂我私
七言古
田器之燕子圖(井序)(金)龐鑄
器之自叙云明昌丙辰予從軍塞外野舍荒凉
難以狀言春末有雙燕來巢此屋土人不之識
屢欲捕之予曲為全護此燕晝出夜歸予必開
戶待之忽一日飛止坐隅都無驚畏巧語移時
不去予始悟明日秋社此鳥當歸殆留别語也
因作一詩贈之云幾年塞外歷﨑危誰謂烏衣
此亦飛朝向蘆陂知有為莫投茅舍重相依君
憐我處頻迎語我憶君時不掩扉明日西風悲
鼓角君應先去我何歸此詩以細字寫之為蠟
丸繫之燕足上明年四月予受代歸又八年泰
和甲子任潞州觀察判官四月十二日偶坐廨
舍之含翠堂忽雙燕至一飛簷戶間一上硯屏
予諦視之繫足蠟丸故在乃知此鳥蓋往年贈
詩者也因請同年龐君才卿畫為圖求諸公賦
詩
田君才略燕雲客少年累有安邊策悔從筆硯取
功名直要横馳沙漠北塞垣春雪白皚皚東風未
放元隂開烏衣之國定何許一雙燕子能飛來三
年驛舍安西道眼底鶯花無夢到忽見低飛入短
簷此身似向邯鄲道君居東海我中原相逢乃在
穹廬前天涯流落俱為客感時念遠空澘然長安
何限高高閣晝夜風閒開翠幕底事猜嫌不往依
甘從此地風沙惡土人嗜肉無人心一生弋獵誇
從禽有巢幸穏勿浪出汝身未必輕千金朝來暮
去益狎昵物我相忘情意一但怪重裘積漸添元
是西風催社日須知音巧惟鷾鴯忽來坐隅如告
辭我方流寓未歸得為君忍賦傷心詩詩成自述
聊為戲繫足封之亦無意燕已歸飛我未歸刁斗
聲中忽驚歲旄頭夜落妖氛收嫖姚獻凱歸神州
玉關早喜班超入北海不聞蘇武留君才經世寧
終枉幕府須賢來上黨别後歸期兩及瓜人間秋
燕十來往沈沈官舍紅芳稀葛衣燕居淡忘機忽
聞巧語入簷戶大似相識來相依一飛簷外窺庭
樹一上屏山驚不去解足分明得帛書真是當年
留别句天生萬物禽最微固耶偶耶吾不知古道
益遠交情漓朝恩暮怨雲遷移當時握手悲别離
一旦富貴棄如遺聞予燕歌應自疑慎無示之嗔
我譏
雪谷曉裝圖(金)龐鑄
溪流咽咽山昏昏前山後山同一雲天公談笑玉
雪噴散為花蕊白紛紛詩翁瘦馬之何許忍凍吟
詩太清苦老奴寒縮私自語作奴莫比詩奴苦木
僵石老鳥不飛山路益深詩益竒老奴忍笑憐翁
癡不知嗜好乃爾為楊侯胸中富邱壑醉裏筆端
驅雪落因何不把此詩翁畫向草堂深處著
覺華島(并引)(金)王寂
予自少時即聞遼東覺華島為人間佳絶處凡
道經海上未嘗不駐鞍極望久不能去第簡書
有期不得一到為恨大定乙未之秋仲月十有
四日予自白霫審讞冤獄歸投宿龍宫下院謀
諸老宿期一往焉老宿曰今秋風勁厲波浪洶
湧雖柁工篙師往來其間亦不免縮頸汗背當
俟隆冬冰合如履平地然後可著鞭耳予竟不
聽明日登舟行未幾風濤掀簸舟人為之變色
於是收帆弭檝維石於北渡予歎曰此而不濟
則命也迺割牲釃酒投是詩以禱之遂復鼓枻
以進已而風停浪靜天水湛然極目萬里恍然
如坐大圓鏡中指顧之間巳登彼岸舟僧大德
謂余曰正直動山鬼詩句起蟄龍者信不誣矣
予笑曰如二公者千古仰之如泰山北斗豈庸
人末士所可擬哉是必憐其勤而報以誠也不
然則劉昆所謂反風滅火蝗不入境者皆偶然耳
雖然此一段竒境亦不可不紀也
宫庭湖神感且通往來送客能分風廣德王祠禱
輙應重樓翠阜浮霜空我行擬上覺華島香火遍
走青蓮宫中流未濟成齟齬船頭西向旗脚東雲
奔霧湧白浪捲一葉掀舞洪濤中平生行止類如
此憑仗願有信與忠嘗聞主海尊位置顧豈變化
難為功指呼蛟蜃掃隂翳天水萬里磨青銅解維
轉柁飽帆腹雙槳不舉追驚鴻兹遊政要償素願
勿使坐歎詩人窮投文再拜&KR0377;微懇為我寄語白
龍翁
留題覺華島龍宫寺(金)王寂
傳聞三山駕空虚珠宫貝闕神仙都茫茫弱水限
舟楫人迹不到如有無平生點檢江山好我有龍
宫覺華島何年經創作者誰興聖帝師孤竹老老
人絶俗棲金沙歲久喜捨來天家懸崖架壑置佛
屋突兀殿閣凌烟霞(一作明明霞)迺知造物開神異故
壓袛園布金地四顧鯨波翼寳巖玻璃環擁青螺
髻我生自厭薰羶腥坐覺兩掖生清泠夜涼海月
耿不寐幾欲舉手捫天星明朝收帆落塵土一夢
回頭散風雨向令坡老此經行想不願為天竺主
醫巫閭山(金)蔡珪
幽州鎮山高且雄倚天萬仞蟠天東祖龍驅之不
肯去至今鞭血餘殷紅奔岸暗谷生雲樹蕭寺門
横入山路誰道營邱筆有神只得峯巒兩三處我
方萬里來天涯陂陀繚繞間風沙直教眼界臻明
秀好是嵐光日夕佳封龍山邊生處樂此山之間
亦不惡他年南北兩生涯不妨世有揚州鶴
金太子允恭墨竹(元)劉因
黑龍江頭氣鬱蔥武元射龍江水中江聲怒號久
不瀉破墨揮灑餘神功天人與竹皆真龍墨竹以
來凡馬空人間只有墨君堂何曾梦到瓊華宫瑶
光樓前月如練倒影自有河山雄金源大定始全
盛時以漢文當世宗興陵為父昌明子樂事孰與
東宫同文采不隨焦土盡風節直與幽蘭叢百年
圖籍有蕭相一代英雄誰蔡公策書紛紛少顔色
空山夜哭遺山翁我亦飄零感白髮哀歌對此吟雙
蓬秋聲蕭蕭來晚風極目海角天無窮
題王學士熊岳圖(元)元好問
洗參池水甜於蜜玉堂仙翁髮如漆膝前文度更
風流盡捲風流入詩筆長松手種欲摩天海岳樓
空落照邊古來說有遼東鶴仙語星星誰為傳五
百年間異人出却將錦繡裹山川
五言律
送郭少府入遼(唐)韓翊
邊烽警榆塞俠客渡桑乾柳葉開金鏑桃花耀玉
鞍滿月臨弓影連星入劍端莫學燕丹客空歌易
水寒
渡遼(金)劉著
身隔遼東渡心懷冀北群會歸蘇屬國却憶范將
軍風陣横秋雁雷聲吼夜蚊方言莫相笑唐梵本
殊分
喜夏(金)龐鑄
小著不足畏深居如退藏青奴初薦枕黃嬭亦升
堂鳥語竹隂密雨聲荷葉香晚凉無一事步履到
西堂
廣寧懷古(明)劉成德
衰草閒仙洞青雲冷誓臺輿圖連朔野鷄犬靜塵
埃水自荒沙出山從故國來戍樓鐘報曉笳鼓逓
相催
遊中會寺二首(明)龔用卿
寺遠山僧少叢林草徑深懸崖盤石磴古殿度雲
岑枝密廻流合巖幽向日隂欲將金印掛瀟灑定
禪心
蛇山盤古折綫路繞千尋萬里風雲壯諸天歲月
深花香浮塔院霞影落邱岑杳杳鐘聲動遥峯擁
碧林
温泉(明)徐景嵩
萬古温泉水百年幾度遊炎流從地發暖氣欲天
浮風過亭臺爽山環景物幽自憐多病客不是濯
纓儔
七言律
渡混同江(金)蔡松年
十年八喚清江渡江水江花笑我勞老境歸心質
孤月倦遊陳迹付驚濤兩都絡繹波神肅六合清
明斗極高湖海小臣尸厚禄夢尋烟雨一魚魛
晚登遼海亭(金)高士談
登臨酒面洒清風竟日憑欄興未窮殘雪樓臺山
向背夕陽城郭水西東客情到處身如寄别恨他
時夢可通自歎不如華表鶴故鄉嘗在白雲中
李仲佐遼東之豪士也初識於大元帥席上怪其
議論英發坐客盡傾至於通練世務商較人物
雖博學老儒或有所不及僕喜其為人臨分以
二詩贈行且將以為定交之券也
(金)王寂
夤緣樽爼接雍容一洗從來芥蔕胷笑我殘年方
射鼠喜君巨手學屠龍聞名素重千金諾識面尤
輕萬戶封指日乘槎吾已矣與君林下會相逢
客路逢君蓋少傾歡然相與話平生心胸皂白人
倫鑒齒頰吹嘘月旦評鷄黍後期雖有信参商輕
别得無情從今把酒湏東望千里關山共月明
自東營來廣寧道出牽馬嶺去路幾半里松檜鬱
然桃李間發問之云利器梁侯之先塋也其櫬
尚附淺土遂命酒哭奠而去公初待我以國士
雖晚意少疎而恩禮未易忘也
(金)王寂
九仞終虧一簣功想知銜憤泣幽宫死生怒臂屈
伸頃得失奕碁翻覆中只有松杉全晚節不隨桃
李嫁春風門生故吏知多少誰致生芻奠此翁
再過墳下(金)王寂
毁譽譊譊息蓋棺百年春夢大槐安功名倒挽九
牛尾富貴真成一鼠肝故國鶯花人事改空山風
雨夜臺寒平生我亦心如鐡醉眼西州淚不乾
渡遼舟中小酌(金)王寂
佳會清歡取次成逸羣高論極崢嶸掀鬚巳判玉
山倒蘸甲不辭金椀傾落日櫬雲魚尾赤斜風捲
水縠紋生豫愁江上分飛後千里關河月共明
和非熊韻(元)耶律楚材
藹藹英聲鎮北州非熊人物本風流時逢佳客開
青眼久領元戎尚黑頭巳發豐城神劔出休嗟暗
室夜光投驅兵經略開中了題遍長安舊酒樓
和薛伯通韻(元)耶律楚材
滴滴秋光溢遠山穹廬寥落酒瓶乾詩章平淡思
居易禪理縱横憶道安不忍西風霜葉脱難禁秋
雨菊花殘閭山舊隱天涯遠夢裡思歸夢亦難
和伊喇子春見寄(元)耶律楚材
邂逅沙城識子初天山風雪醉吟餘文章光熖君
堪羡節操儀刑我不如麯蘖鄉中前進士風波堆
裏老中書他年歸去無相棄同到閭山舊隱居
寄景賢(元)耶律楚材
人間聚散忘悲歡何以林泉遯世閒十載殘軀遊
瀚海積年歸夢遶閭山空嵓猿鶴招予往滿架琴
書伴我還多謝龍岡憐老隱新詩酬酢路無慳
和冲霄韻(元)耶律楚材
星星華髮鏡中驚好賦歸歟接淅行重位寧貪高
一品故園無憚遠千程晴天花絡春山色落日松
和秋水聲無恙閭峰三百寺遨遊吟嘯老餘生
思親二首(元)耶律楚材
老母琴書老自娛吾山側近結蘧閭髩邊尚結避
兵髮箧内猶存教子書幼穉已能學土梗老兒猶
未憶鱸魚誰知萬里思歸夢夜夜隨風到故居
昔年不肯卧茅廬贏得飄蕭兩鬢疎醉裏不知身
似蝶夢中不覺我為魚故園屈指八千里老母行年
六十餘何日掛冠辭富貴少林佳處卜新居
和武善夫韻(元)耶律楚材
老子年來酷愛閒不堪白髮映蒼顔十年興廢悲
歌裏半世干戈寤寐間北闕欲辭新鳳閣東州元
有舊閭山熊經鳥引聊終歲嵓下疎松正好攀
宿大安有懷(明)吳希孟
竒石蒼松世界分千山虎豹散狼羣洞前黑白萬
林雨壇上浮沉一篆芸鐘盡漏隨莊室蝶心依神
會栢臺雲清樽舊約逾三月何日參軍細論文
讀書(明)賀欽
清晨起坐小茅堂萬事無關一炷香展卷細觀前
聖奥馳名敢學世人狂也知老病年光促爭奈詩
書意味長但願桑榆粗有得肯隨流俗嘆斜陽
和瀋陽守愚邱先生韻(明)賀欽
聲利沉疴幸已瘳烟霞痼疾豈湏憂非關遯世矜
高節自是匡時乏遠猷鎻闥兩年空竊禄雲山十
載免包羞管寧本是遼東客不願重過五鳳樓
古澄丁聲遠來訪賦一律見遺因和
(明)賀欽
太學陳東天下知抗章不怕忤當時折腰彭澤成
何事回首閭山有所思軒外孤松全晚節宅邊五
柳散春絲歸來還是忘機客傳語沙鷗莫浪疑
再和瀋陽守愚邱先生韻(明)賀欽
白雲堆裏得安身名利無干遠世塵靜把簡編窺
往哲每將菽水奉慈親江山秀麗詩懷壯窗戶清
幽琴調新幸有此般閒快樂任他人醉五陵春
過蓋州(明)馬文升
烟霧新消海國邊荒園寒水與雲連山光杳靄飛
鳬外秋色參差落雁前田野歡呼瞻使節公庭空
寂長苔錢從容事畢還朝日韶舞聲中覲九天
望京樓(明)郭登庸
雨洗沙場兵氣收天涯秋暮獨登樓四方烟井聽
雞犬百里晴郊散馬牛斷壠黃雲依古戍孤城斜
日射寒流滄溟寂寞魚龍伏回首西南望帝州
祖越寺(明)徐文華
雲烟回合水潺湲路轉陂陁百折還上界鐘聲霄
漢杳前山墖影夕陽間松濤漲壑千巖響花雨浮
空滿地斑坐久虛堂疑誤入恍然身世出人寰
五言排律
博索道中書事(金)閻長吉
此地先經戰人生苦未聊泉源疏地胍田壟上山
腰敗石平危徑枯柴補短橋曉烟明遠㸑暮雪點
歸樵履滑心頻悸梯危欲頓消解鞍空倒卧無夢
訖清宵
和張敏之詩七十韻(并序)(元)耶律楚材
敏之學士遠寄新詩七十韻捧讀之餘續貂以
尾聊資一笑
壯年多轗軻晚節歎行藏故國頽綱穢新朝明德
香雄材能預算大略固難量迭出神兵速無前我
武揚本圖服叛逆何止剪譸張西討窮沙磧東征
過樂浪彗侵天壘壁光動太微鋩整整車徒盛鱗
鱗旂鼓望天皇深責重賢帥廟謀臧江左將禽楚
河陽已滅商英雄皆入彀強禦敢跳梁採訪軒車
閙司農官吏忙輕徭常力足薄賦不財傷勲業超
秦漢規模邁帝王流言無管蔡竒計有平良增葺
新文物耕耘古戰場蛟龍方奮迅鵰鶚得翺翔偶
遇風雲會爭依日月光永醻千古恥一怒四夷攘
虎帳十年夢龍庭幾度霜迎降初請命出郭遠相
將久敵真宜死寬恩何敢當赦書民有幸歌詠壽
無疆扶杖聽黃詔稱觴進白狼散財竭庫藏拔將
出戎行殷絶仁猶在周傾道不忘來朝燕郡内入覲
大都旁戎服貂裘𬗋星軺俊馬蒼中春辭北望初
夏過西涼瀚海洶而湧隂山彷且徨閒雲迷去路
疎雨潤行裝出處空興歎風光自斷腸典刑陳故
事利病上封章天下援深溺中州冀小康流離承
喪亂籌策要優長痼疾如神附遊魂笑鬼倀仁施
能骨肉靈藥起膏肓避禍宜緘口當言肯括囊遭
䜛心欲剖涉苦膽先嘗北漠絶窮域西隅抵大洋詩
書猶不廢忠信未能忘氊補連腮帳䋲穿朽脚牀
郊行長野興人靜若禪房回鶻交遊熟崑崙事迹
詳風烟多黯黯雲水兩茫茫灾變垂乾象妖氛翳
太陽髯龍三島去玉葉一枝芳明主初登極愚臣
敢進狂九疇從帝錫五事合天常大樂陳金石朝
衣具冕裳降升分上下進退有低昂拓境時方急
郊天且未遑應兵無血刃降虜自壺漿按堵無更
肆因資不餽糧宸心尊德義聖世濟柔剛恩澤函
諸夏威稜震八荒勢連西域重天助北方強舉我
陪三省求賢(原闕三字)錦衣捐毳褐肉食弃糟糠隐逸
求新仕流亡集故鄉百官欣戴舜萬國願歸唐耕
釣生咸遂工商樂未央會將封泰岳行看建明堂
每嘆才雕篆長慙學面牆君恩予久負賢路我深
妨覆餗恒憂懼持盈是恐惶故山松徑碧舊隱菊
花黃太守方遺舄初平正牧羊厚顔居此位若已納
於隍吟嘯須歸去香山老侍郎
懷古一百韻寄張敏之(元)耶律楚材
興亡千古事勝負百枰碁感恨空興嘆悲吟乃賦
詩三皇崇道德五帝重仁慈禮廢三王謝權興五
伯漓焚書嫌孔孟峻法用高斯政出人思亂身亡
國亦隨阿房修象魏徐福覓靈芝偶語真虛禁長
城信謾為只知秦失鹿不覺楚亡騅法約三章日
恩垂四百期漢興學校啓文作典章施黯武疲中
夏窮兵攘四夷嗣君恩稍失劉氏德難衰新室雖
興難真人已御基魏吳將奮起靈獻自荒嬉賊子
權移漢姦臣塢築郿三朝如峙鼎四海若棼絲纔
奉三陽主已生四馬師仲謀服孟德葛亮倍曹丕
唯晉方承統平吳混八維有初終鮮克居治亂誰
思蟬鬢充蘭掖羊車遶竹枝孫謀無遠慮神器委
痴兒國事歸椒室民饑詢肉糜為人昧菽麥聞蟇
問官私衛瓘嘗幾諫何曾已預知五湖雲擾攘六
代電奔馳川谷流腥血郊原厭積屍天光分耀日
地理列瓜時歷數當歸李驅除暫&KR1421;隋西陲開鄯
善東鄙討高麗鸞駕如江國龍舟泛汴漪錦帆遮
水面粉浪汚河湄府藏金錢積生靈氣力疲妖氛
天下起章奏禁中欺海内空龍戰河東有鳳姿元
戎展鷹犬頡利助熊羆奉表遵朝命尊王建義旗
經營於盗手禪讓託君辭豪哲歸吾彀要荒入我
羈太宗真令主貞觀有皇規正美開元治俄成天
寳悲曲江還故里林甫領台司裂土封三國纏頭
愛八姨霓裳猶未罷鼙鼓恨來遲逆寇臨丹闕君
王拾翠眉兩京賊黨滅方鎮重權移朱李元堪嘆
石劉亦可嗤九州重搆亂五代薦荒饑遼宋分南
北翁孫講禮儀宣和風侈靡教主德庸卑背約絶
鄰好興師借寇資懸知喪唇齒何事撤籓籬失地
人皆怨蒙塵悔可追遼家遵漢制孔教祖宣尼煥
若文章備康哉政事熙朝廷嚴衮冕郊廟奏壎箎
校獵嫻馳射行營習正竒南州走玉帛諸國愛鞭
笞天祚驕人上朝鮮叛海涯未終三百祀不免一
朝危鴨綠金朝起桑乾玉璽遺後遼興大石西域
統龜兹萬里威聲震百年名教垂武元平宋地殷
禮雜宗姬治國崇文事掄才尚賦詞邦昌君洛汭
劉豫立青淄大定民興詠明昌物適宜日中須景
昃月滿必光虧肘腋獨夫難邱墟七廟隳北朝天
輔佑南國俗瘡痍天子潛廵狩宗臣嚴守陴山西
盡荆枳河朔半豺貍食盡謀安出兵羸力不支長
圍重數匝久困再周期太液生秋草姑蘇遊野麋
忠臣全節死餘衆入降麾文獻生三子東丹第八
枝虚名如畫餅遺業學為箕自笑蓬垂鬢誰憐雪
滿髭撫膺長感慨搔首幾嗟咨車蓋知何處衣冠
問阿誰自天明下詔知我素通蓍發軔裝琴劍登
車執策綏窮廬或白黑驛騎半黃駓肥臠白如瓠
瓊漿甘似飴天山連北府瀚海逹西伊天馬窮厓
澥神兵過月氏感恩承聖勅寄住到尋愚春色多
紅樹秋波總綠陂不湏賖酒飲隨分有驢騎畎畝
棲禾粟圜林足果棃舂粳光燦玉煮飯滑流匙聖
祖方輕舉明君應樂推龍庭陳大禮原廟顯明粢
萬國朝金佩千官列玉墀求賢為輔弼舉我忝丞
疑才德真為慊顛危不解持願從麋鹿性豈戀鳳
凰池投老誰為伴黃山有敏之
五言絶句
過錦州(明)孫承宗
錦水波初靜高軒向此過似聞城郭是東去竟何
如
下香巖(明)程啟元
危途長側足高處更回頭行路難如此何時卧故
邱
題扉上釣魚圖(明)賀欽
倚杖看閭山垂綸釣陵水山頭宿霧開水面清風
起
自警(明)賀欽
戰兢防失足頃刻莫馳心勿謂人誰見當知帝汝
臨
為學不謹獨到底是空言猩猩與鸚鵡孤負昊天
恩
七言絶句
平州中和館後草亭(遼)李晏
藤花滿地香仍在松影拂雲寒未收山鳥似嫌遊
客到一聲啼破小亭幽
集句題廣寧勝覽亭(金)李遹
簷前無數好峯巒醉眼詩腸冰雪寒不識閭山真
面目請君來此凭闌干
宿錦州廣濟寺僧房卧屏一幅畫一綸巾羽服隠
几胡牀命短童汲水澆花若有所待者相望一
翁棕帽凉衫倚杖於溪橋之上意其眷戀風景
而緩其行也迺賦首首
(金)王寂
垂柳隂隂晝日長野人無事自清凉袛應冷笑黃
塵裏為米痴兒有底忙
溪橋泉石想佳哉欲去遲遲首重回不道西莊閒
處士胡牀虛左待君來
渡遼(金)王寂
我家河朔望咸平飛鳥猶須半月程盡道遼陽天
樣遠渡遼何况更東行
閭山(金)蔡珪
西風絶境撫孤松千里川原四望通但怪林稍看
鳥背不知身到碧雲中
寄大尹邵文明(明)賀欽
長官辭縣賦歸來獨愛幽花手自栽何日一樽同
嘯傲東籬飽看帶霜開
欽定盛京通志卷一百十
