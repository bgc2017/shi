麟臺故事卷二中
紹興元年七月朝請郎試祕書少監程俱記
書籍
校讎
書籍(御製御書咐)
建隆初三館有書萬二千餘卷乾德元年平荆南盡
收其圖書以實三館三年平蜀遣右拾遺孫逄吉往
收其圖籍凡得書萬三千卷四年下詔募亡書三禮
涉弼三傳彭幹學䆒朱載等皆詣闕獻書合千二百
二十八卷詔分置書府弼等並賜以科名閠八月詔
史館凡吏民有以書籍來獻當視其篇目館中所無
者收之獻書人送學士院試問吏理堪任職官者具
以名聞開寳八年冬平江南明年春遣太子洗馬吕
龜祥就金陵籍其圖書得二萬餘卷悉送史館自是
羣書漸備兩浙錢俶歸朝又收其書籍
太平興國九年正月詔曰國家宣明憲度恢張政治
敦崇儒術啓迪化源國典朝章咸從振舉遺編墜簡
當務詢求眷言經濟無以加此宜令三館以開元四
部書目閱館中所闕者具列其名於待漏院出牓告
示中外若臣寮之家有三館闕者許詣官進納及三
百卷以上者其進書人送學士院引驗人材書札試
問公理如堪任職官者與一子出身親儒墨者即與
量才安排如不及三百卷者據卷帙多少優給金帛
如不願納官者借本繕寫畢却以付之自是四方書
籍往往出焉
端拱元年詔分三館之書萬餘卷别爲書庫目曰祕
閣
端拱三年十月遣中使李懷節以御草書千字文一
卷付祕閣李至請於御製祕閣贊碑隂摸勒上石帝
曰千字文偶然閑寫因令勒石李至更欲鐫勒且非
垂示立教之文孝經一書乃百行之本朕當親爲書
寫勒在碑隂可也五年六月命供奉官藍敏正賫御
草五軸藏祕閣詔史館修撰張泌與三館祕閣學士
觀焉
淳化元年七月以御製祕藏詮十卷逍遥詠十一卷
祕藏諸雜賦十卷佛賦一卷幽隱律詩四卷懷感一
百韻詩四卷懷感廽文五七言一卷凡四十一卷藏
於祕閣
帝嘗謂宰相曰三館祕閣書籍如聞頗不整一多有
散失讎校亦匪精詳遂使傳聞迭爲差誤自今凡差
官校勘及典掌者當嚴行約束庶絶因循
直史館謝泌上言國家圖書未有次序唐朝嘗分經
史子集爲四庫命薛稷沈佺期武平一馬懷素人掌
一庫望遵故事上嘉之遂命泌與館職四人分領四
庫泌領集庫四年三月詔三館所少書有進納者卷
給千錢三百卷以上量材錄用
至道元年六月命内品監祕閣三館書籍裴愈使江
南兩浙諸州尋訪圖書如願進納入官優給價直如
不願進納者就所在差能書吏借本抄寫即時給還
仍齎御書石本所在分賜之愈還凡得古書六十餘
卷名畫四十五軸古琴九王羲之具靈該懷素等墨
跡共八本藏於祕閣先是遣使於諸道訪募古書竒
畫及先賢墨跡小則償以金帛大則授之以官數年
之間獻圖書於闕下者不可勝計諸道又募得者數
倍復詔史館盡取天文占候䜟緯方術等書五千一
十二卷并内出古畫墨跡百一十四軸悉令藏於祕
閣圖書之盛近代無比
至道二年六月上遣中使齎飛白書二十軸賜宰相
吕端等人五軸又以四十軸藏於祕閣字皆方圓數
尺吕端等相率詣便殿稱謝
咸平二年三月點檢三館祕閣書籍司封郎中知制
誥朱昂等言四部書散失頗多今點勘爲朝臣所借
者凡四百六十卷詔許諸王宫給本抄寫外餘並督
還
閏三月令三館寫四部書二本一置禁中之龍圖閣
一置後苑之太清樓以便觀覽後以館閣官少令吏
部流内銓選幕職州縣官有文學者赴館閣校勘羣
書乃擇取館陶尉劉筠宛丘尉慎鏞鄖鄕尉沈京安
豐令張正符上蔡尉張遵固始尉聶震桐城主簿王
昱入館校勘正符未卒業而死景德初寫校畢進内
時京師藏書之家惟故相王溥家爲多每借取傳寫
既畢即遣中使送還先是上謂輔臣曰國家搜訪圖
書其數漸廣臣庶家有聚書者朕皆令借其錄目參
校内府及館閣所有其闕少者借本抄填之邇來所
得甚多非時平無事安能及此也
三年二月詔藏太宗御集三十卷於祕閣仍錄别本
藏三館四年十月詔曰國家設廣内石渠之署訪羽
陵汲冢之書法漢氏之前規購求雖至驗開元之舊
目亡逸尚多庶墜簡以畢臻更懸金而示賞式廣獻
書之路且開與進之門應中外臣庶家有收得三館
所少書籍每納到一卷給千錢仰判館看詳委是所
少之書及卷帙别無差悮方得收納其所進書如及
三百卷已上量材試問與出身酬獎如或不親儒墨
即與班行内安排宜令史館抄出所少書籍名目於
待漏院張懸及遞牒諸路轉運司散行告示申太平
興國之詔也且令杜鎬陳彭年因其時編整籖袠區
别真僞仍令宋綬晏殊參之又命三司使丁謂及李
宗諤搜𥙷遺闕
大中祥符四年九月兼祕書監向敏中判昭文館晁
迥判史館楊億判集賢院李維上言請聖集御製藏
於館閣於是内出雜文篇什付敏中等各以類分其
繼作即續附入又有静居集法音前集王宸集讀經
史清景殿詩樂府集正說等天禧初命龍圖閣待制
李虚已緫編爲一百二十卷五年四月以新集御製
文頌歌詩十五卷藏於祕閣從祕書監向敏中之請
也
八年夏榮王宫火延燔崇文院祕閣所存無幾五月
又於皇城外别建外院重寫書籍翰林學士陳彭年
請内降書充本先遣官詳正定本然後抄寫館閣羣
官及擇吏部常選人校勘校畢令判館閣官詳校兩
制内選官覆點檢又令兩制舉服勤文學官五人覆
校其校勘計課用祕書省式羣官迭相檢察每句奏
課及上其勤惰之狀疑舛未辨正者聚議之詔可惟
覆點檢官之職令覆校勘官兼之乃出太清樓書命
彭年提舉管句募筆工二百人彭年仍奏監書籍内
侍劉崇超預其事又請募人以書籍鬻于官者騐真
本酬其直與顧筆工庸等五百卷已上優其賜或藝
能可采者别奏候旨於是獻書者十九人悉賜出身
及𥙷三班得一萬八千七百五十四卷九年正月命
樞密使王欽若都提舉鑄印給之彭年依舊同掌彭
年參知政事仍領其務及卒不復增人欽若爲相以
李迪代之自是常以參知政事一人領之號提舉三
館祕閣寫校書籍至元豐改官制始罷自彭年入中
書不復至館其揔領之務但委崇超判館閣官不復
關預
天禧元年八月提舉校勘書籍所言學䆒劉溥侯惟
哲獻太清樓無本書各及五百卷請依前詔甄錄從
之十二月王欽若言進納書籍元勑以五百卷爲數
許與安排後來進納併多書籍繁雜續更以太清樓
所少者五百卷爲數今並是旋爲及僞立名目妄分
卷帙多是近代人文字難以分别今欲具定起請條
貫精訪書籍從之
二年五月長樂郡主獻家藏書八百卷賜錢三十萬
以書藏祕閣
景祐元年閏六月命翰林學士張觀如制誥李淑宋
郊編排三館祕閣書籍仍命判館閣盛度章得象石
中立李仲容覆視之三年十月甲寅以知制誥王舉
正看詳編排三館祕閣書籍自是常於内外制中選
官充是職嘉祐四年正月右正言祕閣校理吴及言
祖宗更五代之弊設文館以待四方之士而公相率
繇此而進故號令風采不減漢唐近年用内臣監館
閣書庫借出書籍亡失已多又簡編脫落書吏𥙷寫
不精非國家崇鄕儒學之意請選館職三兩人分館
閣吏人編寫書籍其私借出若借之者並以法坐之
仍請求訪所遺之書上乃命置館閣編定書籍官以
祕閣校理蔡抗陳襄集賢校理蘇頌館閣校勘陳繹
等四人分昭文史館集賢祕閣書而編定之令不兼
他局二年一代其後又置編校官四人以崇文緫目
收聚遺逸刊正訛謬而𥙷寫之又以黃紙寫别本以
絶蠧敗至嘉祐六年三館祕閣上所寫黃本書六千
四百九十六卷𥙷白本書二千九百五十四卷上賜
兩府及館閣官燕於崇文院宰相韓琦等刻石記于
院之西壁
嘉祐五年八月壬申詔曰國家承五代之後簡編散
落建隆之初三館聚書僅纔萬卷祖宗平定列國先
收圖籍亦嘗分遣使人屢下詔令訪募異本𥙷緝漸
至景祐中嘗詔儒臣校定篇目譌謬重複並從刪去
朕聽政之暇無廢覽觀然以今祕府所藏比唐開元
舊錄遺逸尚多宜開購賞之科以廣獻書之路應中
外士庶之家並許上館閣所闕書每卷支絹臺疋及
五百卷特與文資安排帝旣擇士編校館閣書籍訪
遺書於天下以𥙷遺亡又謂輔臣曰宋齊梁陳後周
北齊書世罕有善本未行之學官可委編校官精加
校勘自是訪得衆本校正訛謬遂爲完書模本而行之
寳元二年上嘗集天地辰緯雲氣雜占凡百五十六
篇離三十門為十卷號寳元天人祥異書召輔臣于
太清樓出而示之命藏于祕閣嘉祐七年六月丁亥
祕閣上𥙷寫御覽書籍先是判閣歐陽脩言祕閣初
爲太宗藏書之府並以黃綾裝禋謂之太清本後因
宣取入内多留禁中而書頗不完請降舊本令𥙷寫
之遂詔龍圖天章寳文閣太清樓管句内臣檢所闕
書募工於門下省謄錄至是上之熙寧中宋敏求言
三館祕閣藏書雖博類多訛舛請以班固藝文志據
所有下諸路購善本校正然後以漢志唐志篇目讎
校取其可傳後者餘悉置之然不果行
政和四年措置點檢祕書省官言三館祕閣自崇寧
四年借出書籍未還者四千三百二十八冊卷久不
拘收詔自今省官取借書籍並申本省長貳判狀權
借依限拘收時三館祕閣書所存三萬三千一百四
十九冊軸而已至宣和初提舉書省官遂建言置𥙷
完御前書籍所於祕書省稍訪天下之書以資校對
以侍從官十人爲參詳官餘官爲校勘官又進士以
白衣充檢閱者數人及年皆命以官事未畢而國家
多故矣
校讎
淳化五年七月詔選官分校史記前後漢書虞部員
外郎崇文院檢討兼祕閣校理杜鎬屯田員外郎秘
閣校理舒雅都官員外郎祕閣校理吴淑膳部郎中
直祕閣潘慎脩校史記度支郎中直秘閣朱昂再校
又命太常博士直昭文館陳充國子博士史館檢討
阮思道著作佐郎直昭文館尹少連著作佐郎直史
館趙况著作佐郎直集賢院趙安仁將作監丞直史
館孫何校前後漢書旣畢遣内侍裴愈賫本就杭州
鏤版
咸平三年十月詔選官校勘三國志晉書唐書以光
禄少卿直秘閣黃夷簡太僕少卿直祕閣錢惟演都
官郎中直史館劉蒙叟駕部員外郎崇文院檢討直
祕閣杜鎬太常丞直集賢院宋皐著作佐郎祕閣校
理戚綸校三國志又命鎬綸與虞部員外郎史館檢
討董元亨祕書丞直史館劉鍇詳校兵部員外郎直
昭文館許衮刑部員外郎直昭文館陳衮校晉書黃
夷簡續預焉而鎬綸錯詳校如前金部郎中直昭文
館安德𥙿屯田郎中直昭文館句中正主客員外郎
直集賢院范貽永殿中丞直史館王希逸洎董元亨
劉鍇同校勘唐書宫苑使劉承珪領其事内侍劉崇
超同之五年校畢送國子監鏤版校勘官賜銀帛有
差鍇特賜緋魚袋四年九月翰林侍讀學士國子祭
酒邢昺直祕閣杜鎬祕閣校理舒雅直集賢院李維
諸王府侍講孫奭殿中丞李慕清大理寺丞王煥劉
士玄國子監直講崔偓佺表上重校定周禮儀禮公
羊榖梁傳孝經論語爾雅七經䟽義凡一百六十五
卷命摸印頒行賜宴於國子監昺加中散大夫鎬等
並遷秩至景德二年九月又命侍講學士邢昺兩制
詳定尚書論語孝經爾雅錯誤文字以杜鎬孫奭被
詔詳校䟽其謬誤故也
咸平中真宗謂宰相曰太宗崇尚文史而三史版本
如聞當時校勘官未能精詳尚有謬誤當再加刊正
乃命太常丞直史館陳堯佐著作郎直史館周起光
禄寺丞直集賢院孫僅丁遜覆校史記尋而堯佐出
知壽州起任三司判官又以著作佐郎直集賢院任
隨領其事景德元年正月校畢任隨等上覆校史記
并刊誤文字五卷詔賜帛有差又命駕部員外郎直
祕閣刁衎右司諫直史館眺迥與下遜覆校前後漢
書版本迥知制誥又以祕書丞直史館陳彭年同其
事至二年七月衎等上言漢書歷代名賢競爲注釋
是非玄出得失相參至有章句不同名氏交錯苟無
依據皆屬闕疑其餘則博訪羣書掄觀諸本儻非明
白安敢措辭雖謝該通粗無臆說凡修改三百四十
九簽正三千餘字錄爲六卷以進賜衎等器幣有差
景德元年三月丁酉光禄少卿直祕閣黃夷簡等上
校勘新寫御書凡二萭四千一百六十二卷賜緡帛
有差校勘官前大名府館陶縣尉劉筠等六人並授
大理評事祕閣校理
大中祥符元年六月崇文院檢討杜鎬等校定南華
真經摹刻板本畢賜輔臣人各一本五年四月崇文
院上新印列子沖虛至德真經詔賜親王輔臣人一
本景德中朝謁諸陵路經列子觀詔加至德之號又
命官校正其書至是刊版成賜校勘官金帛有差二
年二月諸王府侍講兼國子監直講孫奭言莊子注
本前後甚多唯郭象所注特會莊生之旨請依道德
經例差館閣衆官校定與陸德明所撰莊子釋文三
卷雕印詔奭與龍圖閣待制杜鎬等同校定以聞已
而言者以謂國學板本爾雅釋文頗多舛誤又命鎬
奭同詳定之至大中祥符四年又命李宗諤楊億陳
彭年等讎校莊子序模印而行之蓋先是崇文院校
莊子本以其序非郭象之文去之至是上謂其文理
可尚故有是命
四年八月選三館祕閣直官校理校勘文苑英華李
善文選摹印頒行
八年十二月詔樞密使王欽若都大提舉抄寫校勘
三館祕閣書籍翰林學士陳彭年副之先是十月丙
午令吏部銓選幕職州縣官有文學者赴三館祕閣
校勘書籍初館閣書籍以其夏延火多復闕略故命
購本抄寫因命吏部取常選人狀先試判三節每節
百五十字以上成擇可者又送學士院試詩賦論命
入館校勘凡三年改京朝官亦有特命校勘者京官
校勘若三年皆奏授校理大理評事晁宗懿改官及
校勘皆三年遂令先轉官後又一年與校理自是校
勘官遂皆四年授校理自宗懿始也時彭年又起請
以直館校理及吏部試中選人分爲校理校勘官又
令翰林學士晁迥李維王曾錢惟演知制誥盛度陳
知微於館閣京朝官中各舉服勤文學者一人爲覆
校勘官迥等遂以左正言集賢校理宋綬著作郎直
集賢院徐奭太子中允直集賢院麻温其著作佐郎
集賢校理晏殊大理評事崇文院檢討馮元充選凡
校勘官校畢送覆校勘官覆校既畢送主判館閣官
點檢詳校復於兩制擇官一二人充覆點檢官俟王
判館閣官點檢詳校訖復加點檢皆有程課以考其
勤墯焉
九年三月王欽若檢校太師又加兵部郎中直史館
張復祠部員外郎直集賢院初暐階勲賜度支員外
郎直集賢院錢易太常博士祕閣校理慎鏞緋魚皆
預校道藏故也是日曲宴賞花于後苑上作五言詩
從臣咸賦因射于太清樓下
天聖二年六月詔右正言直史館張觀太常博士集
賢校理王質晁宗慤祕閣校理陳詁光禄寺丞集賢
校理李淑館閣校勘彭乘國子監直講公孫覺校勘
南北史隋書及令左司郎中知制誥宋綬吏部員外
郎龍圖閣待制劉燁提舉之
天聖三年六月詔館閣校勘官太常少卿直昭文館
陳從易降直史館太常博士集賢校理聶冠卿光禄
寺丞集賢校理李昭遘並罷職坐校勘太清樓書舛
氐故也
景祐一年九月詔翰林學士張觀等刊定前漢書孟
子下國子監頒行議者以謂前代經史皆以紙素傳
寫雖有舛誤然尚可參讎至五代官始用墨版摹六
經誠欲一其文字使學者不惑至太宗朝又摹印司
馬遷班固范曄諸史與六經皆傳於是世之寫本悉
不用然墨版訛駮初不是正而後學者更無他本可
以刊驗會祕書丞余靖建言前漢書官本差舛請行
刊正因詔靖及王洙盡取祕閣古本對校踰年乃上
漢書刊誤三十卷至是改舊摹版以從新校然猶有
未盡者而司馬遷范曄史尤多脫略惜其後不復有
古本可正其舛繆者云明年以校勘史記漢書官祕
書丞余靖為集賢校理大理評事國子監直講玉洙
爲史館檢討賜詳定官翰林學士張觀知制誥李淑
宋郊噐幣有差
景祐三年乙丑御崇政殿觀三館祕閣新校兩庫子
集書凡萬二千餘卷賜校勘官并管句使臣寫書吏
噐幣有差是日賜輔臣兩制館閣官宴于崇文院
麟臺故事卷二中
