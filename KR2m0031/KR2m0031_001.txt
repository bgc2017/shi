明諡紀彙編卷一
明郭良翰撰
功令
大明會典(近日事例附)
凡議諡洪武初俱禮部奉旨施行
二十五年令禮部行翰林院擬奏請旨
凡親王諡用一字郡王二字
弘治十五年奏准親王行巡撫巡按等官覆勘郡王行
本府親王及承奉長史等官覆勘善惡得實明白結報
具奏定諡
隆慶四年題准凡冒襲王爵奉旨改正者不許一㮣請
諡
凡文武大臣賜諡亦用二字與否取自上裁若官品未
高而侍從有勞或以死勤事特恩賜諡者不拘常例
弘治四年令凡乞恩賜諡者禮部斟酌可否務合公論
不許一㮣比例濫請
十五年奏准文武大臣有請諡者禮部照例上請得旨
行吏兵二部備查實跡禮部定為上中下三等以行業
俱優者為上行實頗可者為中行實無取者為下開送
翰林院擬諡請旨
萬歷元年題准大臣應得諡者禮部仍廣加咨詢稽覈
名實間有應諡而未經題請及題請而未蒙賜諡者不
論遠近許各該撫按及科道官從公舉奏禮部酌議題
覆補給若不係公舉子孫自陳乞補諡者不行
十二年題准凡遇文武大臣應得諡號者備查本官生
平履歴必其節㮣為朝野具瞻勲猷係國家休戚公論
允服毫無瑕疵者具請上裁如行業平常即官品雖崇
不得㮣與
近例禮部移文該省撫按查官跡鄉評有無疵議詳加
覈實應否賜諡題請禮部覆議上請
明諡紀彙編卷一
