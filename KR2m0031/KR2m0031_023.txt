明謚紀彙編卷二十三
明郭良翰撰
臣謚
近題准謚諸文臣
禮部等衙門署部事右侍郎兼翰林院侍讀學士等官
臣吳道南等謹題為謚典諮訪已有次第謹遵明旨從
公會議以一羣情以襄鉅典事遵奉明旨會同九卿科
道同各衙門太子少保吏部尚書孫丕揚等恭於公所
集議臣等同議得易名重典榮鏡千秋固必其人不愧
於此典即此典亦非專為其人也為夫國家舉之可以風
有位該部行之足以憲將來則是典也正先王之所謂
名教而以佐爵賞刑威之所不及者也乃自昔會議未
行容多冒濫若近日類題既衆又復紛紜講之數年迄
無一决玉有瑕而珠有纇徒歎全德之難甲方可而乙
忽否祇淆衆口之異明旨謂何囂競日起此甚非所以
維國是定羣情也臣等仰奉明綸俯稽輿論諮詢一禀
至公參伍顧瞻清議聞其聲必徵其實見其表必察其
裏不敢參一毫嫌怨不敢萌一念恩私虚心博採平心
議擬以天下之公是公非合於本人之真是真非必其
人端方正直足以砥柱乎中流必所表碩德鴻猷足以
流光於奕世寧過於嚴或有遺賢以待他日之補牘母
失於寬致有濫舉以玷今日之公評若夫炳烺大節既
以呌閶闔而觸雷霆何忍忠魂飲吹毛之憾歴落孤貞
果能盟歲寒而凌霜雪肯令介節靳華衮之褒庶幾喟
德欽芳寓有微顯闡幽之意黜邪崇正卓有揚清激濁
之風謚典可藉以有光而臣等今日之會議為不徒矣
今除禮部尚書馮琦候旨再請外及科道官公舉併子
孫陳乞未經諮訪者另具續單再行各衙門諮訪謹將
衆論之已孚定品之可據者併萬歷三十一年禮部題
補謚七人内除吏部尚書陳有年已謚恭介五官監候
楊源已奉旨議謚外共二十九人各條其大㮣開名恭
請聖裁萬歷三十一年禮部題應補謚者五人兵部尚
書伍文定湖廣人南京刑部侍郎吳悌江西人僉都御
史魯穆浙江人僉都御史楊繼宗山西人石城所吏目
鄒智四川人各省直撫按奏請并禮科疏舉及萬歷三
十一年起至三十五年止䘏過大臣應題謚者二十四人
大理寺卿陳恪浙江人尚寳司少卿孟秋山東人御史
劉臺江西人兵部尚書毛伯温江西人吏部侍郎張元
禎江西人諭德張元忭浙江人南京禮部尚書陶承學
浙江人太常寺少卿魏良弼江西人吏部侍郎趙用賢
南直隸人刑部侍郎張翀廣西人副都御史張文錦遼
東人兵部侍郎李盛春湖廣人副都御史魏允貞北直
隸人副都御史郭惟賢福建人工部尚書劉東星山西
人禮部侍郎唐文獻南直隸人戸部侍郎張養蒙山西
人兵部侍郎許孚遠浙江人戸部主事周大佐福建人
戸科給事中楊允繩南直隸人錦衣衞經歴沈鍊浙江
人太子太保左都御史温純陜西人南京吏部尚書曾
同亨江西人鴻臚寺卿張朝瑞直隸人萬歷三十七年
十二月初八日具題十二日奉聖旨是這謚典既會議
停當都准與欽此
按謚號關係國是遵奉明旨固不厭詳慎顧有
公論已定於多年實蹟允符於會議禮部覆題
翰林撰擬俞旨在前竟格未下前夫二十九人
如五官監候之楊源後夫二十九人如工部左
侍郎之王汝訓吏部右侍郎之劉曰寧禮部右
侍郎之郭正域禮部尚書之馮琦諸臣業具擬
上而尚留中也潛德弗曜大典未全不無清時
闕事至繇此五年一議其典既懸其時則可是
所係於百代瞻仰尤不淺尠乘時亟請自有司
存嗣兹續入以俟君子
明謚紀彙編卷二十三
