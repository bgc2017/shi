建康實錄卷十八
唐許嵩撰
梁
后妃傳略
太祖獻皇后張氏諱尚柔范陽方城人祖惠宋濮陽太
守母蕭氏即文帝從姑宋元嘉中嬪於太祖生長沙宣
武王懿永陽昭王敷次生高祖初后嘗於室中忽見庭
前菖蒲花開光采照灼非世所有后驚問左右左右不
見后曰嘗聞見者富貴因取吞之是月生高祖將産夜
后見庭中衣冠陪列焉次生衡陽宣王暢義興昭長公
主令嫕宋明帝太始七年殂於秣陵同夏里合葬晉陵
武晉縣東山天監元年五月追尊號為獻皇后父穆之
字思靖晉司空華六世孫官止交阯太守
高祖德皇后郗氏諱徽高平金鄉人祖紹宋祭酒父燁
太子舍人初后之母宋文帝女尋陽公主方孕夢人告
云當生貴子及生后有赤光照室后幼聰明善隸書讀
史傳女工之事無不閑習高祖娉焉生永興公主玉珧
永世公主玉瓘永樂公主玉環高祖在雍州后殂於襄
陽官舍年三十二高祖即位追為德皇后后性妬忌及
終化為龍入後宫井中通夢於帝或見形光彩照灼帝
體不安龍輒激水騰湧於是井上設衣服百味祠之故
帝竟不立后(案東京記皇城西南洛水北有分穀渠至隋朝有龍天王祠俗傳梁武帝郗后性妬)
(忌武帝初立未册命因忿懟乃投殿庭井中衆赴井救之已化毒龍煙焰衝天人莫敢近帝悲歎久之乃册為)
(龍天王使井上立祠朱粉塗餙加以雜寳每有所御必厚祭之巡直洒掃自梁歴陳享祀不絶陳滅乃遷其祠)
(於京城道德寺大業初又移於此地置祠祠内有星辰日月閻羅司命五岳四瀆大龍神象蔣州沙門法濟嘗)
(住祠中以事龍天王神濟有二豎子一善吹笙一善方響每日以朝暮作樂濟為神所感著衣鼓舞而不自覺)
(今向北即上陽宫也)
太宗簡皇后王氏諱靈賓瑯琊臨沂人祖儉后幼而柔
明叔父&KR0788;見曰吾家女師也天監十一年拜晉安王妃
生哀太子大器南郡王大連長沙公主妙䂮大通三年
拜太子妃太清三年二月薨於永福省年四十五其年
太宗即位追尊為后葬莊陵父褰字思叔高祖受禪遷
中書令高祖造愛敬寺褰莊在寺側有田八十頃晉王
導賜田也從求不得遂估市評田價以還直終吳興太
守
高祖丁貴妃諱令光本譙國人居襄陽妃生於樊城有
神光之異紫氣滿室故以光為名高祖臨襄州丁氏因
人聞高祖納焉時年十四貴妃生有赤誌在左臂治之
不滅至是無何忽失所在嘗於供養經案側髣髴若見
有神人心異之高祖起義初生昭明太子貴妃與太子
留在雍州京邑平乃還京師天監元年為貴妃位在三
夫人上居顯陽殿太子定位奏備典章言則稱令貴妃
性不好華飾仁恕接下皆得歡心普通七年薨年四十
二太宗即位追尊穆太后父仲遷官至兖州刺史
高祖阮修容諱令嬴本姓石會稽餘姚人初齊始安王
遥光納之敗後始入東昏宫高祖平定京師納為婇女
天監七年八月生元帝尋拜修容大同六年六月薨于
江州年六十七元帝追尊文宣皇后
孝元徐妃諱昭佩東江剡人祖孝嗣太尉文忠公父混
侍中初為湘東王妃生世子方矩益昌公主含貞徐妃
無容質帝三二年一入房妃怨之又以帝眇一目後每
帝至必為半面粧帝大怒出妃而譴死之
太子諸王傳略
昭明太子諱統字德施小字維摩高祖長子母丁貴嬪
以齊中興元年生于襄陽天監元年十一月立為太子
生而聰惠三歲受孝經論語五歲徧讀諸經了義二年
五月始出居東宫恒不樂高祖知之每五日一朝多便
留永福省八年於夀安殿自講孝經十四年正月朔旦
高祖臨軒冠太子於太極殿舊制太子著遠遊冠金蟬
翠緌纓至是詔加金博太子美姿容善舉止讀書數行
俱下能屬文下筆不加點崇信三寳遍覧衆經於宫中
立惠義殿專為注習之所召名僧自立三諦法義及貴
妃薨水漿不入口哭不輟聲高祖使顧協宣旨戒之體
素偉壯腰帶十圍至是减削過半自加元服高祖便使
省萬機内外百司奏事太子精於聽斷纖髮必曉法多
全宥天下稱仁接引才學討論墳籍于時東宫有書三
萬餘卷文學之盛宋以來未有之也性好山水於玄圃
穿渠築植更立池亭與朝士名賢游樂其中番禺侯盛
軌言此中宜奏女樂太子不答徐詠左思招隠詩曰何
必絲與竹山水有清音軌慙而止在東宫二十九年不
蓄聲樂每雨雪使親信周行閭巷貧困之家皆有賑賕
後忽疾恐帝憂常自勉力及困篤不許左右啟聞四月
辛巳薨時年三十一高祖幸東宫臨哭盡哀諡曰昭明
五月庚辰葬安寧陵(案梁書太子仁德素著及薨朝廷驚惋男女奔走宫門號泣滿路岳)
(陽王即位追尊昭明皇帝陵在建康縣北三十五里所著文集二十卷古今典誥文言為正序十卷五言詩之)
(美者為英華集二十卷又集文選三十卷行于世)
哀太子大器字仁宗太宗嫡長子也普通四年五月丁
酉生大通三年封宣城王太宗即位六月立為皇太子
大寳二年八月逆賊侯景廢太宗并害太子時年二十
八太子性寬和神骨端嶷在於賊手每不屈意賊以太
子有器度憚之故見害元帝追諡為哀太子
愍懷太子方矩字德規元帝第四子也元帝承制拜為
太子改名元良承聖元年為皇太子魏師陷江陵太子
與元帝同被害敬帝追諡愍懷
陳吏部尚書姚察曰孟軻有言雞鳴而起孳孳為善者
舜之徒也若乃布衣韋帶之士在於隴畝之間終日為
之其利亦已博矣况乎處重明之位居正體之尊克念
無怠蒸蒸以孝大舜之德其何遠之
功臣
王茂字休遠太原祁人父天生宋末為將軍剋司徒袁
粲拜為梓桐巴西二郡太守茂年數歲大父深見之曰
此吾家千里駒也成門戶者必此兒也及長身長八尺
美容質宋昇明末起家奉朝請拜襄陽太守高祖起義
私於張弘策請立和帝高祖義師起每以茂為前驅建
康平拜領軍將軍進司空加驍騎開府儀同三司江州
刺史薨年六十諡忠烈子貞秀嗣
曹景宗字子震新野人父欣之宋征虜將軍徐州刺史
善騎射好讀史書每讀穰苴樂毅傳輒放卷歎息曰大
丈夫當如此齊建武中為游擊將軍高祖起義景宗使
杜思仲勸高祖迎立南康王寳融於襄陽為高祖前鋒
累破諸城次江寧鼓噪而進至皂莢橋築壘及建康平
拜右將軍天監元年進平西將軍封竟陵侯大破魏軍
於鍾離封竟陵公拜侍中給鼓吹一部景宗為人自恃
性躁不能沉默出行嘗欲褰車帷幔左右輒諫以位望
重人所具瞻不宜如此景宗謂所親曰我昔在鄉里騎
快馬如龍與少年輩數十騎馳騁拓弓作霹靂怒發箭
如餓鴟呌平澤中逐麞鹿射之渴飲血飢食肉覺耳後
風生鼻頭火出此樂使人忘死不知老之將至今來揚
州作貴人動靜不得路行欲開車幔小人輒言不可閉
置車中如三日新婦悒悒使人無氣也七年遷安南將
軍江州刺史赴任卒於道諡壯子皎嗣
柳慶遠字文和河東解人伯父元景宋太尉慶遠累仕
至齊初為魏興太守左轉襄陽令高祖臨雍州以綱紀
辟為别駕從事慶遠謂所親曰方今天下將亂英雄必
起庇人定覇其吾君乎因盡心協贊及義兵起居帷幄
為謀主從軍東下身先士卒建康平入為侍中高祖受
禪封雲安侯征虜將軍雍州刺史上餞之新亭高祖謂
曰卿當衣錦還鄉朕亦無西顧之憂矣卒於官子津嗣
初從父兄衞將軍世隆謂慶遠曰吾夢太尉以褥席見
賜吾亞台司適又夢吾以褥席與汝汝必光我門族至
是慶遠亦繼世隆焉
蕭穎達蘭陵人齊光禄大夫赤斧第五子少好勇為西
中郎外兵參軍高祖起義立和帝於江陵以穎達為冠
軍隨高祖東下高祖受禪為前將軍册陽尹九年遷衞
將軍卒年三十四詔給東園秘器
夏侯詳字叔業譙國人年十六喪父廬於墓側嘗有三
足雀來集廬戶間服闋太守殷琰召補主簿宋明帝太
始初琰以兵叛明帝使劉勔兵圍之詳為琰出說劉勔
勔退舍琰遂出降累遷至西中郎司馬新興太守高祖
起義西臺建以詳為中領軍凡國大事多决於詳高祖
圍郢城未下詳獻策略曰量我衆力度賊餱糧窺彼人
情觀之形勢若使賊衆食少故宜計月討之若食多力
寬宜悉衆攻之若使糧力俱足非國守所屈便宜散金
寳縱反間使彼智者不用愚者日進此魏武所以定大
業也天監元年高祖徵為侍中封豐城縣公尋進湘州
刺史尚書僕射金紫光禄大夫卒年七十四先是荆州
城局參軍吉士瞻因浚萬人仗庫防火池得金革鈎隠
起文曰錫汝金鈎既公且侯士瞻妻詳之兄女乃竊與
詳詳喜佩之及是革命詳果封侯而士瞻不錫茅土
蔡道恭字懷儉南陽冠軍人父彬宋益州刺史道恭累
戰功為南康王中兵參軍義兵起和帝即位遷右衞將
軍天監初論功臣封漢夀侯司州刺史魏攻圍之相持
百日内外相拒道恭疾篤以後事付兄子野其年五月
卒魏攻陷之後詔購其喪葬襄陽子澹嗣
楊公則字君翼冀州天水人父仲懷豫州刺史公則為
宋義熙太守氐賊攻陷白馬城公則單馬逃歸為西中
郎參軍蕭穎胄協同義舉以公則為輔國將軍率衆東
下初荆州諸軍皆取其節度與高祖會平建康高祖立
進號平南將軍封寧都縣侯假節北討至夀春疾篤卒
年六十一諡曰烈侯子㬓嗣
鄧元起字仲居南郡當陽人少有膽氣膂力過人性任
俠好施鄉里多附之以軍功遷武寧太守大破魏軍於
義陽高祖起義率衆與高祖會夏口累進破城邑至京
師築壘於建陽門外及建康平封當陽侯進號左將軍
益州刺史入蜀平成都送益州刺史劉季連歸京師高
祖大悦進元起平西將軍元起臨軍並稱善政口不論
財色性能飲酒至一斛不亂及是蜀土大治翕然稱之
二年以母老乞歸徵為右衛軍以西昌侯蕭深藻代之
後深藻表其逗留以不憂軍事下獄自縊死子鏗嗣
張弘策字真簡范陽方城人文獻皇后之從弟弘策幼
以母憂三年不食鹽菜兄弟友愛雖各有家室皆常同
卧起不歸私室時稱為姜肱兄弟常從高祖入其室覺
有煙雲之氣體輒肅然弘策由此特加敬異建武中弘
策因問家國吉凶高祖曰明年都邑亂死人如麻齊之
歷數自兹已矣梁楚鄧荆漢有英雄起焉弘策曰聖人
何在為己富貴為在草澤中高祖笑曰光武有言安知
非僕弘策起曰是天意也及高祖代曹武監雍州事弘
策心喜曰昔夜之言今將騐矣高祖笑曰舅勿多言乃
從之雍五年齊明帝崩初詔高祖為雍州刺史乃表弘
策為錄事參軍襄陽令高祖密為儲備謀猷唯弘策而
已義師起以弘策為輔國將軍主領萬人督後部事建
康平高祖使與吕僧珍入清宫掖封府庫遷衞尉卿洮
陽縣侯東昏餘黨因運荻炬束仗得入南北掖門至夜
作亂燒神獸門總章觀入衞尉府而害弘策年四十七
高祖慟哭贈車騎將軍子緬嗣
庾域字司大新野人為梁州錄事參軍華陽太守魏攻
南鄭州有空倉數十間域手自封題指目將士曰此中
粟皆滿可支二年衆心乃安虜退高祖起義兵書招域
為西臺領行選從高祖東下而和帝加高祖黃鉞天監
初為巴西梓潼二郡守封廣收縣子卒於郡
鄭紹叔字仲明滎陽開封人少結高祖為心腹高祖起
兵為冠軍將軍從東下平江州留紹叔督糧運無闕天
監初入為衞尉卿封東興縣侯初義陽為魏所陷司州
移鎮南鄭以紹叔為司州刺史至郡創立城郭修兵器
開田畆百姓安之入為左衞將軍司豫大中正疾篤詔
還家卒贈東園祕器子真嗣
吕僧珍字元瑜東平范人世居廣陵起自寒賤幼人相
之曰此兒有竒聲封侯之相及長身長七尺七寸容貌甚
偉事梁太祖為門下書佐及高祖臨雍州命為中兵參
軍委之心膂乃隂養死士歸者甚衆高祖按行起造多
伐竹木以茅覆之若山焉僧珍獨悟之私具㯭數千張
義兵起召僧珍及張弘策定議明旦發兵用為步兵校
尉出入卧内宣通意旨及進每為前鋒平京邑高祖受
禪拜冠軍將軍封平固縣侯入直中書省總知宿衞天
監四年高祖欲賞之使為本州持節平北將軍南兖州
刺史在任不私親戚從父兄子光以販葱為業而欲求
官僧珍曰吾荷國重恩無以報效汝等自有常分豈可
妄求叨越但當速返葱肆姊適王氏住在市西小屋臨
路僧珍常導從鹵簿到其處不以為恥在州百日徵為
領軍十年病卒
柳惔字文通河東解人也父世隆齊司空惔仕齊為西
戎校尉梁秦二州刺史高祖起義舉漢中應之高祖遷
右僕射湘州刺史曲江侯卒子照嗣
韋叡字懷文京兆杜陵人漢丞相賢之後世為三輔著
姓祖玄隠長安南山袁顗為雍州刺史引為主簿累遷
上庸太守高祖起義督率郡人伐竹為栰倍道來赴有
衆二千馬二百匹高祖見之喜曰他日見君面今日見
君心吾事就矣及至郢城顧叡曰棄騏驥而不乘焉遑
遑而更索即日拜江夏太守行郢州事及即位遷輔國
將軍豫州刺史封梁都子天監五年魏中山王元英圍
北徐州吕義之於鍾離高祖召叡與曹景宗救之叡乘
素木輿執白角如意以麾軍遂大破魏兵元英脱身走
軍人投水死者十餘萬所獲軍資牛馬不可勝數以功
封平北將軍宣武校尉雍州刺史叡初起義鄉里客隂
儁光泣以止叡叡還為本州儁光於道左祇候叡笑謂
儁光曰若從公言今乞食於路矣餉牛十頭徵入為散
騎常侍入直殿省居朝廷恂恂未嘗忤視高祖甚禮敬
之除護軍居家俸賜悉分親戚卒於家子放嗣
范雲字彦龍南都舞隂人善屬文能尺牘下筆成文父
抗為郢府參軍雲起家為郢州西曹書佐齊竟陵王為
丹陽尹用為主簿與高祖同遇於竟陵西邸及高祖起
義定京邑東昏誅雲在城内銜命出高祖留之參帷幄
拜黃門侍郎與沈約同心輔贊後遷侍中柴燎南郊還
雲參乘高祖昇輦謂雲曰朕之所謂懔乎若朽索之馭
六馬雲曰亦願陛下日慎一日高祖善之是日遷常侍
吏部尚書以佐命功封霄城縣侯以舊恩見拔初高祖
常與雲同宿顧嵩舍嵩妻産有鬼在外曰此中有王有
相雲起曰王當仰屬相以見歸因是盡心高祖高祖定
東昏納其妃余氏頗廢政事雲與王茂切諫之曰昔漢
祖居山東貪財好色及入關定秦財帛不取子女不幸
范增以為其志大故也今明公始定天下海内想風望
聲奈何襲昏亂之跡以女德為累王茂因起拜曰范雲
之言是望明公以天下為念高祖嘿然雲便疏請以余
氏賚王茂高祖意許之後遷左僕射任寄隆重書牘盈
案賓客滿門雲皆應對如流無所擁滯官曹文墨發摘
如神及卒高祖臨之有集三十卷子孝才嗣
江淹字文通濟陽考城人少孤而好學沉靜少交遊善
屬文起家宋南徐州從事宋建平王景素好士淹隨在
南兖州廣陵令郭彦文犯罪下獄辭連淹言受金繫之
淹自獄中上書曰昔者賤臣叩心飛霜擊於燕地庶女
告天振風襲於齊臺下官每讀其書未嘗不廢卷流涕
何者士有一定之論女有不易之行信而見疑貞而為
戮是以壯夫義士伏死而不顧者也下官聞仁不可恃
善不可依始謂徒語今乃知之伏願大王暫停左右少
加矜察下官本蓬戶桑樞之人布衣韋帶之士退不飾
詩書以驚俗進不買名聲於天下日者謬得升降承明之
闕出入金華之殿何嘗不局影凝嚴側身扃禁者乎竊
慕大王之義復為門下之賓備鳴盜淺術之餘預三五
賤伎之末大王惠以恩光顧以顔色實佩荆卿黃金之
賜竊感豫讓國士之分矣常欲結纓伏劍少謝萬一剖
心摩踵以報所天不圖小人固陋坐貽謗缺迹墜昭憲
身陷幽圄履影弔心酸鼻痛骨下官聞虧名為辱虧形
次之是以每一念來忽若有遺加以涉旬月迫季秋天
光沉隂左右無色身非木石與獄吏為伍此少卿所以
仰天搥心泣盡而繼之以血者也下官雖乏鄉曲之譽
然嘗聞君子之行矣其上則隠於簾肆之間卧於巖石
之下次則結綬金馬之庭高議雲臺之上次則虜南越
之君係單于之頸俱啟丹册並圖青史寧爭分寸之末
競錐刀之利哉下官聞積毁銷金積讒糜骨遠則直生
取疑於盜金近則伯魚被名於不義彼之二才猶或如
是况在下官焉能自免昔上將之恥絳侯幽獄名臣之
羞史遷下室至如下官當何言哉夫以魯連之智辭禄
而不反接輿之賢行歌而忘歸子陵閉關於東越仲蔚
杜門於西秦亦良可知也若使下官事非其虚罪得其
實亦當鉗口吞舌伏匕首以殞身何以見齊魯竒節之
人燕趙悲歌之士乎方今聖歷欽明天下樂業青雲浮
洛榮光塞河西洎臨洮狄道北距飛狐陽原莫不浸仁
沐義照景飲醴而下官抱痛圓門含憤獄戶一物之微
有足悲者仰惟大王少垂明白則梧邱之魂不愧於沉
首鵠亭之鬼無恨於灰骨景素得書即日出之尋舉南
徐州秀才對策高第少帝即位多失德景素專據上流
衆咸勸因此舉事淹每陳流言納禍二叔所以同亡抵
局銜怨七國於焉俱斃景素不納後高祖輔政聞其才
名召為駕部郎中時荆州刺史沈攸之作亂兵彊帝憂
悶謂淹曰天下紛紛若是君謂何如淹對曰昔項彊而
劉弱袁衆而曹寡羽令諸侯卒受一劍之辱紹跨四州
竟為奔北之虜此謂在德不在鼎公何疑焉且公雄武
竒略一勝寬容仁恕二勝賢能畢力三勝民望所歸四
勝奉天子而伐叛逆五勝彼且志銳而器小一敗也有
威而無恩二敗也士卒解體三敗也縉紳不懷四敗也
懸兵數千里而同惡相濟五敗也雖豺狼十萬而終為
我獲焉帝笑曰君談過矣高帝相國建為記室參軍而
掌詔册表記典國史少帝即位為御史中丞多所糾彈
内外肅然明帝輔政謂淹曰自宋世已來不復有嚴明
中丞今日可謂獨步矣明帝即位遷祕書監及高祖義
軍入淹微服來奔高祖遷吏部尚書天監元年為左將
軍封臨沮縣伯謂弟子曰吾平生言止足之事亦已備
矣功名既立只欲歸身草莽其年疾遷金紫光禄大夫
卒淹以文章名顯晩年才思稍退時人謂之才盡所著
述百餘篇自撰為前後集并齊史十志並行於世淹嘗
為宣城守罷歸泊禪靈寺渚夜夢一人稱張景陽謂曰
前以一匹錦相寄今可見還淹探懷中得數尺與之此
人大恚曰郍得割截都盡顧見邱遲謂曰餘此數尺既
無用乞君淹自此文章躓矣又嘗宿冶亭夢一人自稱
郭璞曰吾有筆在卿處可相還淹探懷得五色筆以授
之爾後為文不復麗美矣
後梁
中宗宣皇帝
中宗宣皇帝諱詧字理孫武帝之孫昭明太子統第三
子幼好學善屬文尤長佛義特為武帝所賞封岳陽郡
王知石頭戍事昭明薨武帝捨詧兄弟而立簡文帝綱
内常愧之後以會稽人物繁富一郡之會遂以詧為東
揚州刺史用慰其心詧以昆季不得為嗣常懷不平又
以武帝衰老朝多粃政有敗亡之漸遂蓄聚貨財門通
賓客招募輕俠折節下士有勇敢者故多歸焉中大同
元年除都督雍梁五州軍事校尉詧以襄陽形勢之地
又武帝創基之所時平足以樹根本戰伐可以圖霸功
遂尅已勵節樹恩於百姓務修刑政志在綏養於是境
内稱治太清二年武帝以詧兄河東王譽為湘州刺史
而張纉為雍州以代詧纉恃其才望志氣輕驕輕詧少
年州府迎候有闕詧銜之及至鎮乃託疾不與纉相見
後聞侯景作亂頗凌蹙纉纉懼為所擒乃輕舟夜遁將
之雍部復慮詧拒之元帝時鎮江陵與譽各率所部領
入援京師至江口屬侯景請和詔止援軍譽自江口將
旋湘鎮纉時在江陵貽梁元帝書曰河東今戴檣上水
欲襲江陵岳陽在雍共謀不逞元帝甚懼乃鑿船沉米
斬䌫而歸令其子方等與王僧辨相繼攻譽譽告急詣
詧詧大怒纉將述職至州詧遷延不授替乃以西城居
之軍民之政猶歸於詧詧以構其兄弟事始於纉將密
圖之其將杜岸招纉出奔纉乃服婦人衣乘青布轝與
親信十人出杜岸馳報詧詧遣兵討擒之乃率衆兵二
萬騎千匹伐江陵以赴之元帝大懼乃遣參軍庾奐謂
詧曰正德以亂天下崩離汝復效尤將欲謂何吾家先
宫遺愛故以汝兄弟見囑今以姪伐叔道復安在詧謂
奐曰家兄無罪屢見攻圍同氣之情豈可坐觀成敗叔
父若顧先宫豈應若是如能追兵湘水吾便旋旆襄陽
詧攻江陵栅不尅其將杜岸懼詧不振以其屬降於江
陵詧衆大駭其夜遣歸襄陽詧既與江陵構隙恐不能
自固時西魏恭帝二年乃遣人稱藩於西魏請為附庸
魏相周國公宇文泰會於丞相府東閤祭酒榮權使焉
元帝使柳仲禮率衆圍襄陽詧懼乃遣其妻王氏世子
寮為質請救周公遣關麻楊忠等率兵援之楊忠擒柳
仲禮於漴頭詧乃獲安周公使詧表嗣位詧以未有璽
命辭不敢周公令常侍鄭穆及榮權持節册命詧於襄
陽陞壇受拜置百官承制恭帝三年三月詧留蔡大寳
居守乃自襄陽朝西魏魏相周公宇文泰薨子覺嗣十
二月晦日魏恭帝禪位周王宇文覺稱後周號元年都
長安稱大周天王正月謂梁王來此欲相見乎遂召見
因說周王伐江陵周乃使太尉長孫儉萬紐于謹征江
陵戕元帝乃立祭為梁王居江陵東城資以一州之地
其襄陽之地統歸之於周詧稱皇帝即位於江陵改年
號
大定元年稱後梁追尊父統為昭明皇帝廟號高宗統
妃蔡氏為昭明皇后又尊其所生龔氏為皇太后立妻
王氏為皇后巋為皇太子上疏於周明帝毓頻年稱臣
用其正朔爵命服色自依梁典周明帝乃使梁王立統
嗣居於東城號曰助防初平江陵詧將尹德毅說詧請
周太尉長孫儉將軍萬紐于謹等為歡宴彼無我虞因
伏武士執之於是分命德毅掩其營壘斬馘逋周俾無
遺類惟江陵百姓撫而安之王僧辨之徒折簡可致然
後朝服濟江入踐皇極此萬世一朝也晷刻之間大功
可立詧不從之曰卿之此策非不善也然周待我甚厚
未可背約若如卿計則鄧祁侯所謂人不食吾餘也既
而闔城長幼被虜入關反失襄陽之地詧乃追悔深恨
不用尹德毅之言以至於此又見邑居毁壞干戈日用
恥其威略不振常懷憂憤乃著改恥賦以見意詧在位
八年年四十四當後周武帝保定四年薨羣臣葬於平
陵諡曰宣帝廟號中宗詧少有大志不拘小節雖名猜
忌而知人善任撫下將士有恩能得其死力性不飲酒
安於儉素又惡見婦人雖相去之數尺遥聞其臭經御
婦人之衣不復更著又惡見人毛髮所幸者必方便以
避之著文集十五卷内典華嚴般若法華金光明義疏
四十六卷並行於世疆土既狹居常怏怏每誦老馬伏
櫪志在千里列士暮年壯心不己未嘗不盱衡扼腕歎
吒者久之遂以憂憤發背疽而薨
世宗孝明皇帝
世宗孝明皇帝諱巋字仁遠中宗第三子大定元年立
為太子八年宣帝崩太子即位號
天保元年春正月尊祖母龔氏為皇太后所生曹貴妃
為皇太妃至五年春正月陳湘州刺史華皎巴州刺史
戴僧朔來附乃請伐陳巋乃求周師勢援大為陳將吳
明徹所破徹進逼江陵引江水灌城明帝出頓紀南王
操合周軍共以擊之明徹遂退明帝乃復入江陵六年
即陳光太二年陳文帝弟安城王頊廢少帝伯宗為臨
海王自立為宣帝七年八月陳又遣司空章昭達來寇
明帝與周將陸騰同破之以華皎為司空以僧朔為車
騎將軍九年十年使華皎入周周以基平鄀等數州歸
於梁是歲周誅宇文護周改元建德十一年十二年周
武廢佛道二教著短穿衣十三十四十五年周高祖武
帝平北齊封齊天子高緯為温國公傳國璽入周明帝
入周賀平鄴周武帝厚加禮送十六年周武帝崩十七
年周宣帝贇禪位於太子衍衍立是為靜帝十八年十
九年周靜帝禪位於隋公楊堅堅封周帝為介國公二
十年是歲隋開皇二年隋朝營新都於隴首川是歲陳
宣帝頊崩太子叔寳立隋文帝遣使以禮聘明帝女為
晉王廣妃又以明帝子尚隋蘭陵公主遂通好焉後使
隋隋加禮相待特使謂梁主久滯荆楚未復舊都故鄉
之念良軫懷抱朕當振旅長江相送旋旆耳二十一年
陳之至德元年二十二年二十三年五月帝崩在位二
十三年年四十四葬顯陵諡曰孝明皇帝廟號世宗帝
性機辨有文學撫御能得其下懽心孝悌仁慈有仁君
之量四季祭享未嘗不悲慕流涕尤儉約御下既有方
境内共言其治邦國無事所著文集及孝經周易義記
及小大乘幽微並行於世
莒公諱琮字温文性倜儻不羈博學有文義立為皇太
子天保二十三年五月帝崩即帝位改號廣運元年二
年率其臣下二百餘人朝隋隋文帝留之使武鄉公崔
弘度將兵攻江陵江陵不守帝叔父巖及弟瓛等舉居
人奔於陳隋拜琮為柱國將軍封莒國公自宣帝詧即
位大定元年乙亥至琮廣運二年丁未凡三十三年詧
子嶚巖岌岑俱為王巋子瓛瑑璟珣瑒瑀並皆為王自
後梁之興蔡大寳為股肱王操為心腹魏益德尹正薛
暉許孝敬薛宣為爪牙甄元成劉盈岑善方傅淮褚珪
蔡大業典衆務張綰以舊齒歴顯位沈重以論學蒙厚
禮自餘多所奬拔咸盡其器任及明帝纂業親賢並用
為將相故保其疆土安於民人
後梁功臣
蔡大寳字敬位濟陽考城人父點梁尚書儀曹郎大寳
少孤而篤學不倦能屬文詧初出第徐勉之薦為侍讀
兼管記室詧莅襄陽遷咨議參軍及元帝伐湘東王譽
使大寳於江陵元帝悦之使注所製玄覧賦三日而畢
元帝大竒之及詧為梁王拜吏部尚書軍國之事咸委
决焉及宣帝即位拜太子少傅明帝嗣位册司空卒性
嚴整文學詞贍内外誥令皆掌之人云宣帝有大寳猶
蜀先主之孔明著文集三十卷撰尚書義訓
王操字子高其先太原晉陽人宣帝龔太后之外弟父
景休臨川内史操性敦厚有籌略博涉經史初為帝外
曹參軍及即位遷大將軍郢州刺史明帝即位授尚書
僕射及陳將吳明徹為寇帝出頓南紀操巡撫將士莫
不用命江陵獲全操之力也及卒明帝舉哀流涕曰天
不使吾平蕩江表邪何奪吾相之速也
宋如周南陽人有才學容止詳雅為度支尚書如周面
狹長宣帝嘗戱之曰卿何謂謗法華經如周踧踖自陳
不謗帝又言之如周不悟而出言告蔡大寳大寳知其
旨笑謂之曰君當不謗餘經止應不信法華法華云聞
經隨喜面不狹長如周乃悟如周素寬雅有才子希顔
最知名
袁敞陳郡人祖粲宋司空父士俊安城内史敞少有器
量博涉經史以吏部尚書使於周初主者以敞班在陳
使之下敞固不從命曰昔陳之祖父乃梁朝諸侯之下
吏棄忠與義盗有江東今之朝宗萬國以禮若使梁之
行人在陳使者之後恐彝倫失序非使臣之所望焉周
武帝乃謂敞與陳使人異日而進使還稱旨遷侍中後
隨琮入隋授譙州刺史
岑善方字思遠南陽人漢征南將軍舞隂侯彭之後祖
惠甫齊南彭城太守父昶梁散騎常侍善方少立志操
雅重名節為當世所許拜岳陽王記室參軍及宣帝即
位累遷中書舍人與蔡大寳分典機務帝常推心焉拜
吏部尚書數使於周稱旨拜驃騎大將軍儀同三司封
長寧公卒有子六人元之象之利之仕隋邯鄲令文本
最知名
建康實錄卷十八
