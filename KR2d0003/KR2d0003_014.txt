建康實錄卷十四
唐許嵩撰
宋
太宗明皇帝
太宗明皇帝諱彧字休炳小字榮期文帝第十一子也
元嘉十六年十月戊辰生二十五年封淮南王二十九
年改封湘東王孝武踐阼累遷鎮軍將軍景和中位雍
州刺史即本號開府儀同三司是歲入朝時廢帝誅戮
大臣疑畏諸父收上付廷尉將加禍害者非一既害上
意定明旦應就禍上先已與腹心阮佃夫李道兒等密
謀廢帝左右常慮禍人人有異志唯直閣將軍宗越譚
金童太一等數人為其腹心並有幹力在殿省莫敢動
是夜越等並外宿佃夫道兒固結壽寂之等戮廢帝於
後堂時十一月二十九日也事定尚未知所為建安王
休仁便稱臣奉引上西堂登御座召見諸大臣于時事
出倉卒上失履跣至西堂猶著烏帽座定休仁呼主衣
以紗帽代引備羽儀雖未即位凡衆事悉稱令書己未
司徒豫章王子尚山隂公主並賜死宗越譚金童太一
謀反伏誅十二月庚申朔以司空東海王禕為中書監
太尉進鎮軍將軍江州刺史晉安王子勛車騎將軍開
府儀同三司癸亥以新除驃騎將軍建安王休仁為司
徒尚書令揚州刺史乙丑改封安隆王子綏為江夏王
泰始元年冬十二月丙寅皇帝即位於太極前殿大赦
改元賜人爵二級辛未改封臨賀王子產為南平王晉
熙王子輿為廬陵王壬申以尚書右僕射王景文為尚
書左僕射癸酉詔分遣大使廣求人瘼乙亥追尊所生
母沈婕妤曰宣皇太后戊寅改太皇太后為崇憲太后
立皇后王氏壬戌罷二銖錢江州刺史晉安王子勛舉
兵反鎮軍長史鄧琬為其謀主雍州刺史袁顗赴之壬
申謁太廟郢州刺史安陸王子綏會稽太守尋陽王子
房臨海王子頊並舉兵同逆
二年春正月乙未晉安王子勛僭即偽位于尋陽年號
義嘉壬辰徐州刺史薛安都反甲午内外戒嚴司徒建
安王休仁都督征討軍事統衆軍南討丙戌徐州刺史
申令孫司州刺史龐孟虯豫州刺史殷琰青州刺史沈
文秀冀州刺史崔道固湖州刺史行軍何慧文廣州刺
史袁曇益州刺史蕭慧開梁州刺史柳元怡並同逆丙
午車駕親御六軍於中興堂辛亥南豫州刺史山陽王
休祐改為豫州刺史統諸軍西討吳郡太守顧琛吳興
太守王曇生義興太守劉延熙晉陵太守袁標山陽太
守程天祚等並舉兵反鎮軍將軍巴陵王休若統衆軍
東討壬子崇憲皇太后崩二月乙丑曲赦吳興晉陵義
興山陽郡以吏部尚書蔡興宗為右僕射以吳興太守
蕭道成東討平晉陵癸未曲赦江南五郡丁亥建武將
軍吳嘉公率諸軍破賊於吳興會稽平定三郡同逆皆
伏誅輔國將軍蕭道成前鋒東討輔國將軍劉勔前鋒
西討賊劉胡衆四萬據赭圻三月庚寅撫軍將軍殷孝
祖攻赭圻死之以輔國沈攸之代為南討前鋒賊稍盛
袁顗頓鵲尾連營至蕪湖衆十餘萬壬辰以新除太子
詹事張永為青冀二州刺史丙申鎮北將軍南徐州
刺史桂陽王休範總統北討諸軍事戊戌貶尋陽子房
爵為松滋縣侯癸卯令人入米七百碩除郡減此有差
壬子斷雜錢專用古文錢癸丑原赦揚徐二州囚繫凡
逋亡一無所問夏五月丁酉曲赦豫州甲寅葬崇德皇
太后於循寧陵秋七月丁酉以仇池太守楊僧嗣為秦
州刺史封武郡王八月己酉司徒建安王休仁帥衆軍
大破賊斬偽尚書僕射袁顗進討江郢荆襄雍五州平
之晉安王子勛安陸王子綏臨海王子頊邵陵王子元
並賜死同黨皆伏誅諸將帥封賞各有差九月乙酉曲
赦江郢荆襄雍五州守宰不得離職癸巳六軍解嚴大
赦賜文武爵一級戊戌以車騎將軍江州刺史王玄謨
為左光禄大夫開府儀同三司鎮軍將軍冬十月乙卯
永嘉王子仁始安王子真淮南王子孟南平王子產廬
陵王子輿松滋王子房並賜死丁卯以郢州刺史沈攸
之為中領軍與張永俱北伐戊寅立皇子昱為皇太子
曲赦揚南徐二州十二月壬辰立建平王景素子延年
為新安王薛安都要引魏軍張永沈攸之大敗於是遂
失淮南北四州及豫州淮西地是歲即魏天安元年
三年春正月庚子以農役將興詔太官停宰牛癸卯曲
赦揚豫二州庚午都下大雨雪遣使巡行賑貸各有差
二月甲申為戰亡將士舉哀丙申曲赦青冀二州夏四
月丙戌詔以故丞相江夏文憲王故太尉巴東忠烈公
柳元景故司空始興襄公沈慶之故征西將軍洮陽肅
侯宗慤陪祭孝武廟庭庚子立桂陽王休範第二子德
嗣為廬陵王立侍中劉韞第三子銑為南豐王以奉廬
陵昭王南豐哀王祀五月丙申詔宣太后崇寧陵禁内
墳瘞遷徙者給葬直蠲復其家壬戌以太子詹事袁粲
為尚書僕射秋八月壬寅以中領軍沈攸之行南兖州
刺史率衆北侵癸卯大赦丙午遷吏部尚書褚彥回慰
勞緣淮將帥隨宜量賜九月戊午以皇后六宫已下雜
衣千領金釵千枚賜北伐將士甲子曲赦徐兖青冀四
州冬十月壬午改封新安王延年為始平王戊子蠕蠕
國遣使朝貢辛丑復郡縣公田進鎮西大將軍西秦河
二州刺史吐谷渾拾寅為征西大將軍十一月立建安
王休仁第二子伯猷為江夏王高麗百濟等並遣使朝
貢是歲魏皇興元年
四年春正月丙辰朔雨草於宫己未祀南郊大赦乙亥
零陵王勖薨二月乙巳光禄大夫王玄謨薨三月交州
人李長仁據州叛引妖賊攻廣州殺刺史羊希南龍驤
將軍陳伯紹討平之夏四月己卯復減郡縣田禄之半
丙申改封東海王禕為廬江王山陽王休祐為晉平王
辛丑蠕蠕國河南國遣使朝貢五月乙巳曲赦廣州秋
七月戊辰詔定黥刖之制有司奏自今凡劫竊執官仗
拒戰邏司攻剽亭寺及傷害吏人并監司將吏自為劫
皆不限人數悉依舊制斬刑若遇赦黥額及兩頰劫字
斷去兩腳筋徙付交梁寧州戍五人已下止相逼奪者
亦依黥作劫字斷去兩腳筋徙赴遠州若遇赦原斷徙
猶黥面依舊移家口應及坐悉依舊結讁及上崩其例
乃寢庚午上備法駕幸東宫小會赦揚南徐兖豫四州
冬十月癸酉日有蝕之發諸州兵北伐
五年春正月癸亥親耕藉田大赦賜力田爵一級乙丑
魏尅青州執刺史沈文秀三月庚申以太尉廬江王禕
為車騎將軍開府儀同三司南豫州刺史五月己巳河
南國遣使朝貢六月辛未立晉平王休祐子宣曜為南
平王癸酉以軍興已來百官斷奉並給生食秋七月壬
戌改輔國將軍為輔師將軍九月甲寅立長沙王纂子
延之為始平王冬十月丁卯朔日有蝕之十一月丁未
魏人來聘十二月庚申分荆益二州五郡置三巴校尉
六年春正月辛未祀南郊乙亥初制二年一祭南郊一
年一祭明堂二月甲寅大赦夏四月己亥立皇子燮為
晉熙王六月癸卯以鎮南將軍江州刺史王景文為尚
書左僕射揚州刺史以尚書僕射袁粲為右僕射己未
改臨賀郡為臨慶郡追東平王休倩為臨慶王秋七月
丙戌臨慶王智井薨九月戊寅立總明觀徵學士充之
置東觀祭酒訪舉各一人舉士二十人分為儒道文史
隂陽五部學言隂陽者遂無其人冬十月辛卯立皇子
贊為武陵王十一月高麗遣使朝貢十二月癸巳以邊
難未息制父母隔在異域者悉使婚宦
七年春正月甲戌置散騎奏舉郎二月癸丑征西將軍
荆州刺史巴陵王休若進號征西大將軍及征南大將
軍江州刺史桂陽王休範並開府儀同三司妖賊宋逸
攻合肥殺汝隂太守王穆之郡縣討平之甲寅南徐州
刺史晉平王休祐薨三月辛酉減天下死罪一等凡勅
繫滯悉遣之五月戊午鴆司徒建安王休仁庚午以袁
粲為尚書令褚彥回為右僕射丙戌追免晉平王休祐
為庶人秋七月丁巳罷散騎奏舉郎乙丑江州刺史巴
陵王休若賜死八月戊子以皇子躋繼江夏文獻王義
恭庚寅帝疾間大赦戊戌立皇子凖為安成王冬十一
月戊午百濟國遣使朝貢是歲魏獻文帝禪位于太子
為孝文皇帝改元曰延興
泰豫元年春正月甲寅朔上以疾未痊改元丁巳巨人
跡見西池冰上會皇太子昱貢計於東宫三月癸丑朔
林邑國遣使朝貢夏四月己亥上疾大漸加江州刺史
桂陽王休範位司空以中領軍劉勔為尚書右僕射鎮
東將軍蔡興宗為征西將軍開府儀同三司荆州刺史
郢州刺史沈攸之進號安西將軍袁粲褚彥回劉勔蔡
興宗沈攸之入問疾被顧命是日上崩于景福殿時年
三十四五月戊寅葬臨沂縣幕府山高寧陵帝少而和
令風姿端雅少失所生養於路太后房内大明中諸弟
多見猜忌唯上見親常侍太后醫藥好讀書愛文義在
藩時撰江左已來文章志又續衛瓘所注論語行於世
及即大位四方反叛以寬仁待物諸軍有父兄子弟同
逆者並授以禁兵委任不異莫不盡力及平定天下逆
黨多被全宥有才能者並見拔用如舊臣才學之士多
蒙引進於華林園茅堂誦周易常自臨聽末年好鬼神
多忌諱言語文書有禍敗凶喪及疑似言應迴避者數
百千品犯者必加罪戮改騧馬字為馬傍作瓜以騧似
禍字故也又嘗以南苑借張永云給三百年期滿更啓
復命問曰永不以為少乎其事類如此宣陽門聞人謂
之白門上以白門之名不祥甚諱之尚書左丞江謐嘗
誤犯上變色曰白汝家門謐頓首謝罪久之方釋路太
后停屍漆牀移出東宫上嘗幸宫見之怒甚免中庶子
職局以之坐死者數十人内外常慮所犯人不自得宫
内禁忌尤甚移牀修壁必先祭神使文詞祝策如大祭
饗阮佃夫楊運長王道隆皆擅威權言為詔勅郡守令
長一缺十除内外渾然官以賄進王阮家富於公室中
書舍人胡母顥者亦專權所進奏無不可時人語曰禾
絹閉眼諾胡母大張槖禾絹謂上也及泰始泰豫之際
更忍虐好殺左右失旨忤意往往有刳斮斷截者禁中
凛凛若踐刀劍夜夢人曰豫章太守劉愔反遣使就郡
斬之經略淮泗軍旅不息荒弊積久府藏空虚百官並
斷俸禄又令小黃門於殿後埋錢以為私藏性嗜味以
蜜漬鱁鮧一食數升噉猪肉炙嘗至二百臠奢費無度
預為服侈每所造製必為正御三十副御次副三十須
一物輒造九十枚天下騷然人不堪之其餘事蹟别見
衆篇
後廢帝
後廢帝諱昱字德融明帝長子也大明七年正月辛丑
生於衛尉府明帝諸子在孕皆以周易筮之即以所得
卦為小字故帝小字慧震其餘皇子並如之泰始二年
立為皇太子三年始制太子改名昱安車乘象輅六年
出東宫又制太子元正朝賀衮冕九章衣泰豫元年四
月己亥明帝崩庚子太子即皇帝位大赦以尚書袁粲
為護軍將軍褚彥回共輔朝政班劍依舊入殿六月壬
辰詔遣大使分行四方觀採風謠問其疾苦求政善惡
乙巳尊皇后曰皇太后立皇后江氏秋七月戊辰崇拜
帝所生陳貴妃為皇太妃八月戊辰新除秘書監左光
禄大夫開府儀同三司蔡興宗薨冬十一月乙亥新除
郢州刺史劉彥節為尚書左僕射蠕蠕國高麗國並遣
使朝貢
元徽元年春正月戊寅大赦壬寅詔自元年以前徙放
者並聽還本土魏人來聘夏六月乙卯壽陽大水遣使
賑䘏秋八月都下旱庚子陳留王曹銑薨九月丁亥立
衡陽王嶷子伯玉為南平王冬十二月癸卯朔日有食
之乙巳進司空江州刺史桂陽王休範位太尉癸卯立
前建安王世子伯融為始安王是歲浮南國遣使朝貢
二年夏五月壬午太尉江州刺史桂陽王休範舉兵反
庚寅内外戒嚴以中領軍劉勔右衛將軍蕭道成為前
鋒南討出屯新亭征北將軍張永屯白下前南兖州刺
史沈懷明戍石頭衛將軍袁粲中軍將軍褚彥回入衛
殿省壬申賊奄至攻新亭壘蕭道成拒擊大破之越騎
校尉張敬兒斬休範黨杜黑蠡丁文豪分兵向朱
雀航劉勔拒賊敗績死之右軍將軍王道隆奔走
遇害張永潰于白下沈懷明自石頭奔散戊午護
軍典籖茅恬開東府納賊賊入屯中堂羽林監陳顯
達擊大破之丙申張敬兒等破賊於宜陽門莊嚴寺
小市進平東府城梟擒羣賊賞賜封爵各有差丁酉
詔瘞戰敗亡者大赦解嚴文武俱進位一等荆州刺史
沈攸之南徐州刺史建平王景素郢州刺史晉熙王燮
湘州刺史王僧虔雍州刺史張世興並舉義兵赴建業
己亥蠕蠕國遣使朝貢六月癸卯晉熙王燮遣軍克尋
陽江州平丙午改輔師將軍還為輔國將軍秋七月庚
辰立皇弟友為邵陵王乙酉徐州刺史建平王景素進
號征北將軍開府儀同三司九月丁酉以尚書新除衛
將軍袁粲為中書監即本號開府儀同三司加護軍將
軍褚彥回為尚書令冬十一月丙戌帝加元服大赦賜
人爵一級為人後及三老孝悌力田者爵二級大酺五
日賜王公已下各有差十二月癸亥立皇弟躋為江夏
王贊為武陵王
三年春正月辛巳祀南郊及明堂三月己巳都下大水
六月魏人來聘秋七月庚戌以兼司徒袁粲為尚書令
九月丙辰征西大將軍河南王吐谷渾拾寅進號車騎
征西大將軍是歲浮南國高麗國並遣使朝貢
四年春正月己亥耕籍田大赦賜力田爵一級六月乙
亥加領軍蕭道成尚書左僕射秋七月戊子征北將軍
南徐州刺史建平王景素據京城反乙亥内外戒嚴遣
車騎將軍任農夫冠軍將軍黃回北討護軍將軍蕭道
成總統衆軍曲赦南徐州始安王伯融都鄉侯伯猷並
賜死乙未克京城斬景素同逆皆伏誅是日解嚴丙申
大赦封賞各有差八月丁夘立皇弟翽為南陽王嵩為
新興王禧為始建王庚午以黃門侍郎阮佃夫為南豫
州刺史九月戊子驍騎將軍高道慶有罪賜死己丑車
騎將軍揚州刺史安成王凖進號驃騎大將軍開府儀
同三司冬十月辛酉以吏部尚書王僧虔為尚書右僕
射是歲魏承明元年太上獻文皇帝崩
五年春正月辛卯祀南郊夏四月甲戌豫州刺史阮佃
夫步兵校尉申伯宗朱幼謀廢立事皆伏誅五月地震
六月甲戌誅司徒長史沈勃散騎常侍杜幼文游擊將
軍孫超之長水校尉杜叔文大赦七月戊子夜帝遇弑
於仁壽殿時年十五己丑皇太后令貶帝為蒼梧郡王
葬丹陽秣陵縣郊壇西初帝之生夕明帝夢一人乘馬
馬無頭及後足有人謂明帝曰太子也及在東宫五六
歲時始就書而惰業好戲主師不能禁好緣漆帳竿去
地文餘如此者半食頃乃下年漸長喜怒乖節左右失
旨者輒手加撲打徒跣蹲踞以此為常主師以白明帝
帝輒勅所生嚴加捶訓及嗣位内畏太后外憚諸大臣
猶未得肆志自加元服變態轉興三年秋冬間便好出
遊行太妃每乘青犢車隨相檢攝帝漸自放逸太妃不
能禁單將左右棄部伍或十里或入市㕓遇慢罵則悦
而受焉或往營署日暮乃歸四年春夏彌數自京城克
定意志轉驕無日不出與左右解僧智張五兒恒相馳
逐夜出開承明門夕去晨返或晨出暮還從者並執鋋
矛行人男女及犬馬牛驢逢無免者若為鬼神所憑人
間擾懼盡日不敢開門道上行人殆絶常著小袴未嘗
服衣冠或有忤意輒加虐害有白棓數十各有名號鉗
鑿錐鋸之類不離左右為擊腦槌隂刺心剖腹之誅日
有數十常見臥屍流血然後為樂常以鐵錐錐人隂破
左右有斂眉者帝大怒令此人裸形正立以矛刺洞之
於曜靈殿上養驢數十頭所自乘馬養於御牀側與左
右衛翼輦營女子私通每從之遊持數千錢為酒肉之
費或單騎出遊逢人婚姻葬送輙就挽歌與小兒同聚
飲酒為樂阮佃夫腹心人張羊為佃夫委信佃夫敗叛
走復捕得之帝自於承明殿前以車轢殺之又殺杜延
載杜幼文孫超皆躬運矛鋋手自臠割刑及嬰孩察孫
超有蒜氣剖腹視其所食執杜幼文兄叔於玄武湖北
帝馳馬執戰矟自往刺之又好行盜掠時吳興沈勃多
寳貨帝將數十人劫之揮刀獨前左右未至勃時居喪
在廬帝望見便投鋋不中勃知不免手摶帝耳唾罵之
曰汝罪逾桀紂屠戮無日尋遂見害帝自臠割肌骨腸
胃莫不分割又製露車一乘施篷乘以出入從者不過
數十人羽儀追者恒不及又各慮禍亦不敢追惟整部
伍别在一處瞻望而已凡諸鄙事過目即能能鍛金銀
裁衣作帽莫不精絶嘗吹篪執管便韻天性好殺以虐
為歡一日無事輒慘慘不樂内外百司人不自保殿省
憂懼夕不及旦領軍將軍蕭道成與直閣將軍王敬則
謀之七月戊子帝微行出湖北單馬先走羽騎禁衛隨
後追之左右張五兒墜湖帝怒取馬置明光亭前馳騎
刺馬屠割之與左右作羌部小樂又於蠻岡賭跳因乘
露車從者二十餘人無復鹵簿羽儀往青園尼寺新安
寺偷狗就曇度道人煑之飲酒夕還先是左右楊玉夫
常得意而數日忽然見憎遇輒切齒謂人曰明日當殺
小子取肝肺玉夫大懼是夜七夕令玉夫伺織女度報
已因與内人穿針訖大醉仁壽殿東阿氊幄中時帝出
入無恒省内諸閣夜間不閉且廊下畏相連無敢出者
宿衛内外無相禁攝王敬則先結玉夫及餘左右陳奉
伯楊萬年等合二十五人其夕敬則出外玉夫候帝眠
熟至二更與萬年同入氊幄中取千牛刀行殺之
順帝
順皇帝諱凖字仲謨小字智觀明帝第三子也泰始五
年七月癸丑生七年封安成王拜撫軍將軍姿貌端華
眉目如畫見者以為神人廢帝即位加揚州刺史元徽
二年加都督揚南豫二州諸軍事四年進號驃騎大將
軍開府儀同三司給班劍三十人及廢帝崩蕭道成奉
太后令迎王入居朝堂是歲魏太和元年
昇平元年秋七月壬辰皇帝即位大赦改元賜文武位
二等甲午鎮軍蕭道成出鎮東城輔政丙申征西大將
軍荆州刺史沈攸之進號車騎大將軍開府儀同三司
加蕭道成司空錄尚書事以尚書令袁粲為中書監以
司徒褚彥回為衛軍將軍開府儀同三司以撫軍劉彥
節為尚書令加中軍將軍辛丑以尚書左僕射王僧虔
為尚書僕射癸卯車駕謁太廟八月壬子遣使賑䘏蠲
除税調癸亥司徒袁粲鎮石頭戊子崇拜帝所生陳昭
華為皇太后庚午司徒蕭道成讓職庚辰以為驃騎大
將軍開府儀同三司錄尚書如故九月己丑詔州郡搜
揭幽仄己酉廬陵王暠薨冬十一月丁酉倭國遣使朝
貢十二月丁巳荆州刺史沈攸之舉兵不從執政丁卯
蕭道成入守朝堂侍中蕭嶷鎮東府戊辰中外纂嚴壬
申司徒袁粲謀誅蕭道成不果旋見覆滅甲戌大赦乙
亥以僕射王僧虔為左僕射除中書令王延之為右
僕射吳郡太守劉遐據郡不從執政輔國將軍張
瓌攻斬之閏月辛巳屯騎校尉王宜興貳於執政
見誅癸巳沈攸之攻圍郢城前軍長史柳世隆固
守己亥中外戒嚴驃騎大將軍蕭道成假黃鉞出
新亭
二年春正月丁卯沈攸之自郢州奔散己巳華容縣人
斬攸之首送之辛未雍州刺史張敬兒克江陵荆州平
丙子解嚴以新授侍中柳世隆為右僕射以蕭道成旋
領東府二月庚辰以王僧虔為尚書令右僕射王延之
為左僕射癸未以蕭道成加授太尉以衛軍將軍褚彥
回為中書監丙申曲赦荆州撫軍將軍揚州刺史晉熙
王燮進號中軍開府儀同三司三月己丑日有食之夏
四月南兖州刺史黃回貳於執政賜死五月戊午以倭
國王武為安東大將軍六月丁酉以輔國將軍楊文弘
為北秦州刺史封武都王九月乙酉朔日有食之丙午
加太尉蕭道成黃鉞都督中外諸軍事為太傅領揚州
牧賜殊禮以揚州刺史晉熙王燮為司徒冬十月壬寅
立皇后謝氏降死罪以下囚十一月壬子立故武昌太
守劉琨息頒為南豐縣王癸亥誅臨豐侯劉晃甲子改
封南陽王翽為隨郡王十二月丙戌皇后見於太廟是
歲蠕蠕國高麗倭國並遣使朝貢
三年春正月辛亥領軍蕭賾加尚書右僕射進號中軍
大將軍開府儀同三司二月丙子南豫州刺史邵陵王
友薨丙申地震建陽門三月癸亥朔日有蝕之甲辰加
太傅蕭道成相國總百揆封十郡為齊公備九錫之禮
庚戍誅臨川王綽夏四月壬申進齊公蕭道成爵為王
安西將軍武陵王贊薨辛卯帝禪位於齊王壬辰遜於
東邸是日王敬則以兵陳於殿庭帝猶居於内聞之逃
於佛蓋下太后懼自帥閹竪索得帝焉扶幸板輿黃門
或促之帝怒抽刀投之中頃而殞帝既出宫人行哭俱
遷備羽儀乘畫輪車出東掖門問今日何不奏鼓吹左
右莫有答者及齊受命封帝為汝隂王居丹徒宫待以
不臣之禮齊兵為衛建元元年五月己未帝聞外有馳
馬者懼亂作監人殺王而以疾赴齊人德焉賞之以邑
六月乙酉葬於遂寧陵諡曰順帝宋之王侯無少長皆
幽死矣
列傳
徐湛之字孝源東海郯人司徒羨之兄孫祖欽之父達
之尚高祖長女會稽長公主湛之幼孤為高祖所愛常
與江夏王義恭寢食不離帝側元嘉元年東宫始建起
家補太子洗馬累遷太子詹事加侍中高祖微時自於
新洲伐荻有衲布衫襖是敬皇后手自作也後文帝時
害彭城王義康等長公主將擲殿前以示上曰汝家本
賤貧此是我母為汝父作此衲衣今日有一頓飽食便
欲殘害我兒子上亦號哭湛之由此得全湛之服食鮮
麗遊宴奢侈時安成公何勖無忌子也臨汝公孟靈休
昶之子也各奢豪京師語曰安成食臨汝飾湛之二事
兼美之以范煜事發出為南兖州刺史元嘉二十六年
入為丹陽尹轉尚書僕射後與江湛竝居權要世謂之
江徐二宫巫蠱事發上將廢劭賜死上與湛之等連議
不決其夕向旦劭入殺文帝湛之趨北戸未及開而見
害時年四十四世祖即位追贈司空與王僧綽江湛三
家詔加優䘏常給廪子恒之嗣
江湛字徽淵濟陽考城人也湘州刺史夷之子也好學
善彈棋鼓琴為著作累遷至侍中吏部尚書家貧不營
財利餉饋一無所受身無兼服餘食嘗為上召值澣衣
稱疾經日衣成然後起及元兇入殺上湛省中聞叫噪
聲乃匿旁小屋劭遣收之據窗受害時年四十六五子
皆見殺世祖即位贈黃門侍郎
王僧綽琅邪臨沂人少有大成之度衆以國器許之年
十三襲豫章侯尚太祖長女東陽獻公主累遷尚書吏
部郎參掌選職藻品人物拔才舉能咸盡其分拜侍中
時年二十九太祖嘗以後事為念大相付託朝政大小
皆與參焉後元兇簒弑時文帝獨與僧綽徐湛之謀議
未決明旦元兇入宫害文帝而誅江徐轉僧綽為吏部
尚書尋元兇料檢太祖巾箱及江湛家書疏得僧綽所
啓廢諸王事乃收害焉時年三十一以因此陷北第諸
王侯以為與僧綽有異志也初太社西有空地一區吳
時丁奉宅孫皓流徙其家晉有江左初為周顗蘇峻宅
其後為袁悦宅又為章武王司馬秀宅皆凶敗後給與
臧燾亦頻遇喪禍世稱凶地王僧綽常以正達自居宅
無吉凶請為第始就修築未居而敗子儉嗣為齊尚書
僕射
顏延之字延年琅邪臨沂人曾祖含父顯延之少孤居
貧自負南郭數頃室甚陋好讀書無所不覽文章之美
冠絶當時好飲酒不拘細行年三十猶未婚起自豫章
公世子參軍累遷出為始安太守徵入為中書侍郎後
拜秘書監太祖賞愛釋惠琳嘗升獨榻延之甚疾焉因
醉白上曰昔趙談參乘袁絲正色此三台之座豈可刑
餘居之延之自率性真言無迴隠居身清約不求財利
布衣蔬食獨酌郊野元兇立以為光禄大夫子峻為世
祖南中郎世祖入造書檄延之與靈運詞采齊而遲速
懸絶嘗俱入勅擬樂府北上篇延之立成靈運久之乃
就帝問優劣於鮑昭昭曰謝五言如初發芙蓉自然可
愛顏詩如鋪錦列繡亦雕繪滿眼世祖登位為金紫光
禄大夫孝建三年卒年七十三贈特進自潘安陸機之
後文士莫及江左稱顔延之謝靈運謂之顏謝
臧質字含文東莞莒人父憙字義和敬皇后弟也嘗與
溧陽令阮崇共獵值虎直前獨射之應弦而倒質少好
鷹犬高祖即位累遷太子左衛率太祖北伐質守盱眙
魏主自廣陵北返悉力攻盱眙水陸路斷魏主與質書
質荅之曰省示具悉爾不聞童謠言耶戎馬飲江水
夘年佛狸死此冥期使然非復人事也哉苦攻城三旬
不下虜乃退元兇踐位以為丹陽尹後世祖時為車騎
將軍封始興公同南郡王義宣作逆以孝建元年為沈
慶之破於梁山軍敗南走追斬於南湖傳首京師
魯爽小字女生扶風郿人也祖宗之晉末位至鎮北將
軍封南陽公子軌一名象齒爽之父也高祖初舉兵因
擬北走盡室入羌中虜以軌為荆州刺史世祖鎮襄陽
自表求歸宋元嘉二十六年軌死爽代為荆州刺史鎮
長社幼染殊俗無華風使酒數有過失拓跋燾怒欲誅
之爽懼因從拓跋遂與次弟秀南歸世祖大悦以爽為
征虜將軍司州刺史秀為輔國將軍子弟過者隨才遷
用即元嘉二十八年也魏虜皆毁其墳二十九年入朝
三十年元兇弑逆世祖平元兇以為左將軍南譙王義
宣反與臧質謀舉兵稱建平元年爽於是送所造服輿
之江陵與義宣為薛安都破於小峴乃傳首京師
沈攸之字仲達吳興武康人也慶之從父兄子世祖與
元兇戰於新亭立功累遷左將軍晉世京邑二岸揚州
舊置都部從事分掌二縣非違孝建已來攸之掌北岸
會稽孔璪掌南岸後罷之太宗即位四方多叛攸之與
王玄謨等南上平定進至夏口便有異圖太祖崩與蔡
興宗平桂陽王休範亂進位征南大將軍開府儀同三
司廢帝崩蕭道成輔政遣其子沈元琰進父攸之為車
騎大將軍攸之曰吾寧為王陵死不作賈充生又太后
賜攸之燭十挺剖之得手令曰國家之事悉以相委明
日遂起兵初時有象三頭至江陵城北數里攸之自出
將殺之忽有流矢集攸之馬障泥其後刺客事發廢帝
殞順帝立攸之遂發兵戰士十萬鐵馬三千匹泗州刺
史張敬兒等皆響應至夏口沙門僧粲見攸之發江陵
筮曰必不至京邑及攻郢城不下而潰走向江陵聞城
已為張敬兒所據遂自縊死村人斬首傳送京師
王僧達琅邪臨沂人太保弘之少子太祖聞僧達早慧
召見於德陽殿嘉之妻以臨川王義慶女少好學善屬
文為太子舍人坐屬疾而於揚列橋觀鬭鴨為有司所
糾乃原不問元嘉三十年元兇弑逆世祖下平元兇為
人所說歸世祖於鵲頭拜長史及元兇平累為尚書右
僕射轉護軍中書令尋出為吳郡太守使主簿劫東臺
寺富沙門得財數萬坐役公力免官後竟因高闍事下獄
死年三十六子道琰
顏竣字士遜琅邪臨沂人光禄延之子太祖嘗問延之
曰卿諸子誰有卿風延之對曰竣得臣筆測得臣文㚟
得臣義躍得臣酒何尚之嘲曰誰得卿狂延之曰不可
及也竣為世祖撫軍主簿補益悉心以平元兇功遷侍
中封達成侯轉吏部尚書留心選舉後謝莊代竣領選
竣容貌嚴毅莊風姿甚美賓客諠訴常微笑答之時
人為之語曰顏竣嗔而與人官謝莊笑而不與人官南
郡王義宣反後遷領軍將軍尋代褚湛之為丹陽尹以
立議鵝眼綖環等錢加中書令後以切直諫諍又自謂
恩舊莫比當務居中永執朝政而所陳多不被納遂求
出為東揚州刺史憂懼無計而每對親故言頗憤怨而
說朝事違謬人主得失及王僧達被誅陳竣忿懟上遂
使御史中丞庾徽之奏付廷尉治罪未即大戮且止免
官後陳啓謝罪乞性命上愈怒以竟陵王誕逆發因此
陷之言通於誕詔下獄死徙子辟疆於交州道殺之
朱脩之字恭祖義陽平氏人父諶益州刺史脩之自州
主簿累遷中郎將隨到彥之征魏虜守滑臺為虜所圍
累月糧盡外援不至遂陷沒初母聞脩之被圍常悲憂
忽一旦乳汁驚出母號慟告家人曰我年老非復有乳
今如此兒必沒矣後問至脩之果以此日城陷沒拓跋
燾嘉其守節以為侍中後鮮卑馮弘稱燕王於黃龍城
拓跋燾伐之人遂說弘令脩之歸求救乃發使遂泛海
未至東萊遇猛風船失柁海師慮向海北垂長索船乃
正海師仰望見飛鳥知去岸近尋至東萊郡元嘉九年
至京師上以為黃門侍郎累遷江夏内史元兇弑逆孝
武即位為荆州刺史南郡王反平後以功封南昌侯治
身清約法令嚴明尋徵為左民尚書轉領軍將軍去鎮
秋毫無犯在州已來不燃官燭油及牛馬食皆以私錢
裨之然薄於恩情姊在鄉里飢寒不立脩之貴為刺史
未嘗供贍往姊家姊為設菜羹麤飯以激之脩之曰此
是貧家好食進之致飽卒贈大將軍子雍嗣
宗慤字元幹南陽湟陽人叔父炳字少文高尚不仕少
時炳嘗問慤志答曰願乘長風破萬里浪炳曰汝若不
富貴必破我門戸也起為輔國將軍參軍十五年不改
官後除安西參軍隨檀和之破林邑王范陽邁傾國來
迎以具裝被象慤以師子威服百獸乃製其形與象相
拒象見果驚奔敗賊衆潰遂克林邑收其珍異皆是未
名之寳金銀各六萬兩太祖嘉之以為南中郎諮議參
軍領中兵世祖即位累遷西平將軍洮陽侯轉左衛將
軍光禄大夫金章紫綬卒贈征西將軍子元寳嗣
柳元景字孝仁河東野人也曾祖卓自本郡遷於襄陽
官至汝南太守祖恬西河太守父憑馮翊太守元景少
便弓馬以朝廷北伐為中兵參軍與薛安都破魏軍入
狐關前無堅敵遷寧朔將軍入為世祖討元兇為前鋒
宗慤薛安都等十三軍皆隸焉既破元兇於朱雀門進
侍中前將軍雍州刺史曲江公以破義宣臧質魯爽等
於姑孰多張旗幟加開府改封巴東公尋為驃騎大將
軍南兖州刺史留衛京邑世祖遺詔遷尚書令丹陽尹
元景起自將帥及當朝有弘雅之風多事產業居南岸
有菜園數十畝後為廢帝所害太宗即位追贈太尉
顔師伯字長淵琅邪臨沂人東揚州刺史峻族兄也父
邵以謝晦敗服藥死師伯少孤涉獵書傳以安北將軍
入討元兇世祖即位遷黃門侍郎封平都縣子以青州
刺史大破魏虜斬河南公進吏部尚書世祖崩受遺詔
輔少主為尚書右僕射廢帝即位居權與柳元景同誅
年四十四七子皆見殺太宗即位贈太尉
沈慶之字弘先吳興武康人也兄敞之為趙倫之征虜
參軍慶之未冠隨鄉族擊孫恩屢捷後鄉族流散慶之
歸耕年四十未知名乃往襄陽省兄敞之倫之見而竒
之令子伯符版為中兵參軍後檀道濟稱於太祖言其
曉兵稍得接引出入禁省遂轉為正員將軍劉湛被收
之夕召慶之慶之戎服履韎縛袴入上見驚曰卿何故
乃爾急裝慶之曰夜半呼隊主不容緩服乃遣收吳郡
太守劉斌殺之後為建威將軍遷世祖中兵參軍隨西
上平定諸山賊羣蠻皆稽顙慶之先患頭風好著狐皮
帽羣蠻惡之號曰蒼頭公每見慶之軍輒懼曰蒼頭公
已復來矣元嘉二十七年太祖將北伐以慶之為步兵
校尉慶之曰治國如治家耕當問奴織當問婢陛下今
欲伐人國而與白面書生輩謀事何由濟上大笑及北
伐果無功王玄謨等退虜大進後隨世祖討淮汝蠻會
元兇立慶之說世祖曰蕭斌婦人不足數其餘皆易與
耳遂與謀下平元兇初慶之統諸軍事擊蠻從孝武至
五洲元兇密與慶之書令殺孝武慶之入孝武稱疾不
見慶之突前以元兇書呈孝武孝武泣求入内與母辭
慶之曰下官受先帝厚恩今日唯力是視殿下何疑帝
再拜曰家國安危悉在將軍即日勒兵處分主簿顔峻
曰宜待衆軍慶之曰方興大事而與黃口小兒參預此
禍至矣宜斬以徇軍峻再拜慶之曰君但知筆札之事
世祖立以為領軍將軍南兖州刺史封南昌公鎮盱眙
及魯爽等反遣慶之與薛安都等往討之斬爽進慶之
鎮北大將軍尋與柳元景俱開府儀同三司封始興公
大明三年竟陵王誕據廣陵以慶之統諸軍平廣陵進
司空給吏五十人門施行馬慶之居在西明門外有宅
四所又有園在婁湖世祖崩受遺詔廢帝即位加几杖
給三望車進太尉帝使慶之從子攸之齎藥酒飲之死
年八十贈太尉
蕭思話南蘭陵人也孝懿皇后弟子也父原琅邪太守
思話年十五未知書以遨遊為意好騎射侵暴隣里患
之自爾折節數年遂有令譽好書史善彈琴時高祖一
見便以國器許之頗能隸書解音律年十八除大司馬
參軍累遷至振威將軍青州刺史以虜南寇退鎮徵下
廷尉初在青州嘗用銅斗覆在藥厨下忽於斗下得二
死雀思話歎曰斗覆而雙雀殞其不祥乎既而被繫時
氐帥楊難當寇漢中起為横野將軍梁秦二州刺史遂
殺難當平漢中元嘉二十四年除侍中左衛將軍嘗從
太祖登鍾山北嶺中道有盤石清泉上使於石上彈琴
因賜銀鍾酒而謂曰相賞有松石間意思話以去州無
復事力借府庫九人太祖戲之曰丈人終不為田父於
里閭何憂無人使耶元兇滅立以為徐兖二州刺史
思話率部曲歸彭城以應世祖世祖登位徵為中書令
丹陽尹以外戚令望歴十二州杖節監督者九焉長子
惠開
劉延孫彭城吕梁人也雍州刺史道產子舉秀才累遷
世祖侍中前軍將軍封東昌侯轉尚書右僕射延孫病
不任拜起上使乘板船自溪至平昌門入尚書明年乃
卒贈司徒
劉秀之字道寳東莞莒人司徒穆之從兄子世居京口
祖爽山隂令父仲道餘姚令秀之少孤嘗與諸兒戲廳
前忽有大蛇來勢甚猛皆驚呼而走秀之不動何承天
以女妻之自建康令累遷至益州刺史元兇平復以破
南譙王功封康樂侯進丹陽尹初從叔父穆之為丹陽
尹令子弟皆於廳事飲宴謂諸子弟曰爾試以栗遙擲
柱孔中者後必得此郡唯秀之獨中焉後果然以廣陵
王平後進尚書左僕射為安北將軍雍州刺史卒贈司
空
顧琛字弘瑋吳郡人曾祖和祖履之父琰不好浮華以
尚書庫部郎至常侍年八十六
顧愷之字偉仁吳郡人也高祖謙字公讓為平原内史
陸機姊夫父黃老愷之初為郡主簿遷護軍司馬時彭
城王義康與殷劉隙著遂辭脚疾免之每夜於牀上行
脚家人異之莫曉其意及義康徙廢朝廷多受禍愷之
竟免後起山隂令累遷右光禄大夫愷之心跡全清獨
無所豫太祖甚嘉之轉左將軍湘州刺史家門雍穆有
五子約縝綽緄緝時綽豐財民多負債愷之召收其文
契皆燒之宣言遠近負三郎債皆不須還後卒於湘州
諡曰簡子
周朗字義利汝南安城人父淳官至侍中兄嶠尚高祖
女宣城公主有二女妻建平王宏廬陵王禕朗少愛竒
初為江夏王義恭太尉參軍累遷廬陵内史因獵火逸
燒郡廨屋以私秩償修之後坐母憂誣失孝行遷寧州
道殺之
宗越南陽葉人也本河南人晉亂徙南陽因為葉縣人
安北將軍趙倫之鎮襄陽使長史范凱之修次氏族辯
其高卑因為凱之黜以役門出補郡吏父為蠻所殺後
市中得讎人刺殺之世祖鎮襄陽累用為揚武將軍領
隊主元嘉二十四年啓太祖求復次門移戸屬冠軍縣
許之世祖即位頻破反逆累遷司州刺史前廢帝以為
游擊將軍越等既為廢帝盡心及太宗即位不自安謀
作難沈攸之白帝收越下獄死之越善立營陣好殺害
御衆嚴酷動用軍法時王玄謨御下亦少恩將士為之
語曰寧作五年徒不逢王玄謨玄謨猶尚可宗越更殺
我
譚金南荒中傖人也嘗隨薛安都征伐以功共破元兇
梁山遂遷屯騎校尉廢帝誅羣公金為所用封平都縣
男
童太一東菅人也官至大將軍而與宗越同死
吳喜吳興臨安人也本名喜公太宗改為喜初出身為
領軍府白衣沈演之為領軍將軍進為主圖令史世祖
即位遷河東太守太宗即位以四方叛逆假建威將軍
簡羽林勇士配之喜率兵東討平定荆州遷前將軍恣
意剽虜後尋賜死於所居及死發詔賻贈極厚
黃回竟陵郡軍人也出身充郡府雜役及臧質臨郡而
討元兇回隨質有功免軍戸又隨質往江州擢為隊主
自質反梁山敗走遇赦原委任如初後累功至太宗即
位四方叛以回為河朔將軍使募江西楚人得八百隸
劉勔西討累遷為將校尉封葛陽侯廢帝元徽初桂陽
王休範為逆回隸蕭道成於新亭有功轉驍騎將軍封
聞喜侯及破景素累遷右衛將軍後沈攸之反為平西
將軍郢州刺史未發在新亭而與袁粲等謀攻臺城討
齊王道成不果齊王撫之如舊攸之平後率衆還封安
陸郡公鎮北將軍南兖州刺史尋被齊王表其罪詔誅
之
鄧琬字元琰豫章南昌人父胤之光禄勲琬初為南海
太守累遷晉安王子勛鎮軍長史尋陽内史行江州事
前廢帝狂悖景和元年十一月子勛即日戒嚴戎服出
聽事集僚佐議廢昏立明使宣告内外馳檄遠邇以謀
王室左右贊成以琬為前鋒軍掌内外及太宗弑帝定
位使子勛子勛不受命徵兵四方遂會同逆宗室王公
皆令建牙於鵲尾傳檄四方及京師購太宗萬戶侯餘
各有差琬乃稱說符瑞造輿服以泰始二年正月七日
子勛即偽位於尋陽城以景和三年為義嘉元年子勛
平琬亦為張悦伏甲斬首送建業
劉胡南陽湼陽人也本名㘭胡以其面黝黑似胡故名
黝胡後單名胡焉出身郡將稍至隊主口善處分討伐
諸蠻往無不捷明帝即位除越騎校尉同鄧琬反立子
勛為天子軍敗走竟陵引刀自刺蠻人至今畏之小兒
啼語曰劉胡來便止
袁顗字景章陳郡陽夏人太尉淑兄子也父洵吳郡太
守顗為太子洗馬累遷吏部尚書封新塗縣子前廢帝
深重之俄而意趣乖異寵待頓衰恐禍及求出沈慶之
為言出為雍梁四州領寧蠻校尉雍州刺史顗舅蔡興
宗謂之曰襄陽星惡豈可冐邪顗曰白刃交前不救流
矢今者之行本願生出彪口且天道遼遠何必皆驗如
其有徵當修德以禳之於是狼狽上路恒慮見追行至
尋陽曰今知免矣與鄧琬欵狎每清閒必盡日窮夜顗
與琬人地本殊衆知有異志矣顗遂謀與鄧琬劉胡詐被
皇太后令使起兵建牙奉晉安王子勛即大位進顗為
安北將軍率樓船千艘及戰士二萬來入鵲尾尋而劉
胡叛走顗尋亦遁走至鵲頭鵲頭戍主薛伯珍殺顗而
傳首詣軍主顗年四十七太宗流其屍於江弟子彖密
致喪於石頭後岡諸子悉誅
孔覬字思遠會稽山隂人父邈覬少骨鯁有風力以是
非為己任早知名舉揚州秀才累遷至尋陽王子房右
軍長史太宗即位徵為詹事時上流多叛使都水使者
孔璪入東慰勞璪既至而說覬言廢帝侈費國家傾危
使其舉兵覬從之遂起兵檄四方以泰始二年正月覬
子弟在京者皆逃還覬為前鋒度浙江吳興太守王曇
義興太守劉延熙晉陵太守袁標等一時響應太宗使
建威將軍沈懷明巴陵王休若等統軍東討諸軍散進
大破之皆斬首京邑及蕭道成張永繼進大破之於晉
陵而覬衆散竄於嵴山村偽車騎從事中郎張綏詣喜
歸誠孔璪投陸林夫嵴山民縳覬詣上虞令王晏晏斬
之孔璪亦被殺覬臨死索酒曰此是平生所好死年五
十一
謝莊字希逸陳郡人太常弘微子也七歲屬文長美容
儀太祖異之顧僕射殷景仁曰藍田生玉豈虚哉為始
興王濬法曹參軍分左氏經傳隨國立篇製木方丈圖
山川土地各有分理離之則州郡殊别合之則㝢内為
一元嘉二十七年累遷太子中庶子時南平王鑠獻赤
鸚鵡普詔羣臣為賦太子左衛率袁淑見而歎曰江東
無我卿當獨秀我若無卿亦一時之傑也初孝武嘗問
顏延之曰謝希逸月賦何如延之答曰美則美矣但莊
始知隔千里兮共明月帝召莊以延之答語莊莊應聲
答曰延之曾作秋胡詩始知生為久離别沒為長不歸
帝撫掌竟日世祖平元兇累拜侍中右衛將軍平時以
搜材路狹乃上表言之尋轉吏部尚書居選部與江夏
王書固辭帝以為吏部猶輕下詔於是置吏部尚書二
人省五兵尚書莊為度支尚書顧愷之並補選部職時
河南獻舞馬使莊作舞馬賦又作舞馬歌令樂府歌之
遷侍中領前將軍及廢帝即位進金紫光禄大夫太宗
即位轉中書令年四十六卒追贈右光禄大夫常侍如
故諡曰憲子所著文章四百餘首長子颺晉平太守女
為順帝后莊有五子颺朏顥嵸瀹世謂莊名子以風月
景山水初莊為孝武殷淑妃誄而用漢昭事云贊軌堯
門廢帝在東宫銜之及即位召問謂莊曰卿昔作殷淑
妃誄頗知有東宫否將誅之留尚方太宗即位乃出之
王景文琅邪臨沂人也名與明帝同諱景文其字也父
僧朗官至尚書右僕射景文美風姿好言玄理少與謝
莊齊名起家太子太傅主簿累遷右僕射景和元年太
宗即位平定四方徵為左僕射領吏部為揚州刺史封
江安侯加詹事常侍如故時東宫詹事用人雖美職次
止可比中書令又進領太子太傅常侍僕射揚州如故
景文固辭太傅上遣僕射褚淵宣旨以古來此例大事
詰難之不得已乃受拜時太子及諸皇子並小上稍為
身後之計諸將帥吳喜壽寂之徒慮其不能奉幼主並
殺之時景文外戚貴盛求解揚州上詔答之上既有疾
慮一旦晏駕皇后臨朝則景文自然成宰相門族強盛
藉元舅之重歲暮不為純臣泰豫元年中夜對客碁賜
藥酒死
殷孝祖陳郡長平人也曾祖羨晉光禄勲父祖官並不
達孝祖少誕節好酒色有氣幹世祖即位以為積射將
軍頻大破逆黨前廢帝景和元年遷兖州刺史太宗即
位四方叛累遷冠軍將軍督前鋒諸軍事先有諸葛亮
筩袖鎧鐵帽二十五石弩射之不能入上悉以賜孝祖
泰始二年三月三日與賊合戰於赭圻以鼓蓋自隨軍
中人相謂曰殷統軍可謂死將矣今與賊交鋒而以羽
儀自標顯若射者十手攢射欲不斃得乎是日中流矢
死追贈建安縣侯諡曰忠
劉勔字伯猷彭城安上里人也祖懷義始興太守父穎
之汝南太守勔少有志節兼好文義家貧為廣州增城
令奉使詣京都太祖引見之酬對稱旨除寧遠將軍太
宗即位四方反叛征討有功拜散騎常侍中領軍太宗
崩命為尚書右僕射輔廢帝加兵五百人後桂陽王休
範為亂奄至京邑加勔領軍置佐吏鎮石頭與賊戰朱
雀航南戰敗臨陣死事平贈司空子悛嗣
蕭惠開南蘭陵人也思話之子初名開後改為惠開少
有風義涉獵文史家雖貴戚而居服簡素初為秘書郎
累遷黃門侍郎丁父艱居喪有孝性家素事佛凡為父
造四寺南岡下名曰禪岡寺於曲阿舊鄉宅名曰禪鄉
寺於京口墓亭名曰禪亭寺於所封邑封陽縣名曰禪
封寺尋除襲封侯妹適桂陽王休範女又適世祖子乃
以為豫章内史入為御史中丞益寧二州刺史惠開素
有大意至蜀廣樹恩德太宗即位進號征西將軍以晉
安王子勛逆事故明帝遣宗人寳首水路慰勞六年除
少府不得志寺門所住齋前種萱草甚美惠開悉剗除
别種白楊年四十九卒子濬嗣
殷琰字敬珉陳郡長平人父道鸞右軍長史琰少為太
祖所知初為江夏王征北參軍累遷豫州刺史時晉安
王子勛叛以琰為司馬不與同逆而土人前將軍杜叔
寳又逼之琰不得已而同之及劉勔破諸逆而上使王
道隆齎詔宥琰罪及與琰書化令歸順云足下明識淵
見想必不俟終日琰本無反心事由力屈時杜叔寳亦
有降意又進攻城築長圍并用草茅苞土擲以塞塹城
上以火箭射之草未及燃後土續至塹便欲滿城内以
鐵珠灌之珠深得入草於是火燃草盡及尋陽遂降諸
將面縛請罪勔並撫宥之無所誅戮後除少府卒初在
壽陽被攻圍百姓懷其德
薛安都河東汾隂人也世為彊族同姓有三千家父廣
為宗豪宋高祖定關河以為上黨太守安都少以勇聞
身長七尺八寸便弓馬為秦雍二州都督虜主拓跋燾
擊芮芮敗安都起義襲得弘農歸國太祖延見之求北
還構扇河陜招聚義衆上許之為揚武將軍弘農太守
所向克捷事在柳元景傳及世祖下平元兇除右將軍
率所部騎前鋒直入殿庭賊數百人一見奔散以功封
南鄉男初征關陜至臼口夢仰頭視天正見天門開謂
左右曰天門開乃中興之象及魯爽叛上遣安都率步
騎據歴陽追爽至小峴刺爽斬之爽世號驍勇生習戰
陣咸言萬人敵安都單騎直入斬之而返時人云關侯
斬顏良不之過也進爵為侯以景和初為平北將軍徐
州刺史太宗即位安都將舉兵同晉安王子勛為逆太
宗使沈攸之張永以重兵迎之安都慮不免罪遂降魏
虜魏虜遣將救之永等退虜授安都徐州刺史封河東
公詔還桑乾後數年死在虜中時年六十
沈文秀字仲遠吳興武康人司空慶之之弟子父劭文
秀以慶之貴後累遷青州刺史時前廢帝狂悖内外憂
危文秀將之鎮部曲出屯白下乃說慶之因此衆力圖
之慶之不從後廢帝果殺慶之又遣直閣江方興領兵
誅文秀兵未至太宗已定亂時晉安王子勛反朝廷徵
兵於文秀文秀遣劉彌之張靈慶崔僧璇三軍赴朝廷
時薛安都已同子勛反遣使要文秀文秀即令彌之回
應安都彌之尋歸順則北海平原清河等並起義兵推
文秀為主進軍尋陽平定太宗遣尚書崔元孫慰勞諸
義兵遣文秀弟文炳持詔赦文秀罪後破虜軍太宗進
號右將軍封新城侯魏圍青州久之太宗遣兵並不敢
進乃為虜所陷文秀被圍三載外無援士卒為之用命
無敢叛者日夜戰鬭甲胄生蟣蝨五年正月為虜陷敗
之日解釋戎服夜緩服命左右取所持節虜既入城兵
刃交至問曰青州刺史沈文秀厲聲曰身在因囚執之
出剥衣服將見白曜於城西南角樓裸縛令拜之文秀
曰各為二國大臣無相拜禮曜命還衣服設酒食送桑
乾十九年齊永明四年病死年六十一
袁粲字景倩陳郡陽夏人也太尉淑兄子父濯揚州秀
才早卒祖哀其幼孤名曰愍孫時伯叔並當世榮顯而
愍孫飢寒不足母琅邪王氏太尉長史誕之女躬事紡
績以供朝夕愍孫少好學有清才早以立操見知初為
揚州從事及世祖即位累遷侍中吏部尚書粲嘗為海
陵太守在郡夢日墮其胷上自驚覺尋被徵管機密粲
少有風操嘗著妙德先生傳以續嵇康高士傳其文略
曰有妙德先生陳國人也嘗謂人曰昔有一國國中有
一水號曰狂泉國人飲此水無不狂惟國君穿井而汲
獨得無恙國人既並狂反謂國主之不狂為狂於是聚
謀共執國主療其狂疾火艾針藥莫不畢其國主不任
其苦於是到泉所酌水飲之飲畢便狂君臣大小其狂
若一衆乃歡然我既不狂難以獨立比亦欲試飲此水
矣世祖時求改名粲不許明帝時改為粲字景倩焉後
遷領軍將軍仗士三十人入六門轉尚書僕射領吏部
復加中書令上於華林園茅堂講周易粲為執經又知
東宫事七年遷尚書令太宗崩與褚淵等受遺顧命加
班劍給鼓吹後廢帝即位丁母憂葬畢攝令親職加衛
軍將軍不受中使相望終不受性至孝居喪毁甚及桂
陽王休範為逆粲扶曳入殿詔加兵自衛置左史及賊
至掖門粲曰孤子受先帝顧託本以死報今日當與褚
護軍同死社稷因命左右被馬辭色尤壯陳顯達等感
激出戰賊平後授中書監即號開府領司徒以揚州廨
為府固不可移終服乃受命時粲與蕭道成褚淵劉秉
日入直平決萬機時謂之四貴粲閒默寡言不肯當事
主書每往諮決或高詠對之時立一意則衆莫能改好
飲酒吟諷獨酌庭中以此自適順帝即位遷中書監司
徒侍中如故時齊王居東府使粲鎮石頭望氣者曰石
頭氣甚凶往必有禍粲不答又給油絡通幰車仗士五
十人時齊王功高德重天命有歸粲自以身受顧命不
欲事二姓密有異圖遂與丹陽尹劉秉王藴相結及諸
將帥黃回等遂以昇明元年與荆州刺史沈攸之舉兵
反尅日矯太后令使藴伯興等率宿衛兵攻齊王於朝
堂回等皆外來應未及夜而劉秉載婦女席捲就粲事
泄王藴聞劉秉已奔曰今年事敗矣竟為齊王所破收
藴伯興斬之使軍主戴僧靜與薛淵等攻圍粲子最獨
衛粲為僧靜等斬之父子俱死年五十八齊永明初詔
改葬粲等初宋太宗時粲與蕭惠開周朗同車行逢大
航閉駐車惠開自照鏡曰無年可仕朗執鏡曰視死如
歸粲最後曰當至三公而不終果各如其言
何子平廬江灊人也以元兇平後為海虞令縣禄唯供
養母一身不以及妻子人或疑其儉薄子平曰禄本在
養親不在為己問者慙退母亡以喪亂之年未及葬常
悲慟不絶所居屋敗不蔽風雨兄子伯與將伐茅草為
葺之子平不肯曰我情事未申天地一罪人耳屋何宜
覆昇平初乃卒
王鎮之字伯重琅邪臨沂人也曾祖廙父隨之鎮之初
為剡上虞令累有清績遷廣州刺史高祖謂曰鎮之少
著清績必將繼美吳隠嶺南之弊非此人不康後至祠
部尚書
阮長之字茂景陳留尉氏人也祖思曠金紫光禄大夫
父普之長之初為諸府參軍遷臨海太守母亡不勝憂
時郡縣田禄以芒種為斷此前去官者則一年秩禄皆
入後人此後去官者則一年秩禄皆入前人始以元嘉
末改此科計月分禄長之嘗為武昌太守去郡代人未
至以芒種前一日解印綬去發京師親故或以器物贈
别得便緘錄後歸悉還元嘉十一年卒
江秉之字玄叔濟陽考城人也祖逌晉太常父纂給事
中秉之少孤宋受禪以山隂令累拜臨海太守初山隂
為劇縣人戶三萬政事繁擾秉之御煩以簡常得無事
及至臨海卒所得秩悉散之親故妻子等不免飢寒有
勸營田者秉之正色答曰食禄之家豈可與農人競利
在郡作書案一枚及去官留付郡庫
陸徽字休猷吳郡人也辟令主簿累遷平越中郎將廣
州刺史薦士於朝廷曰臣聞霜凌茂穎貞柯必振風漾
長波清流斯挹是以袁盎揮譽於西京韓延播德於東
夏伏見廣州别駕從事朱萬嗣字少豫年五十治業冲
夷秉操堅白行稱私庭能著官政民非世禄官無通資
後丁母憂卒
戴顒字仲若譙郡銍人也父逵兄勃並隠遁有高名顒
年十六遭父憂幾於毁滅以父不仕復修其業父善琴
書顒並傳之會稽剡縣多名山故世居剡下顒及兄勃
並受琴於父父沒所傳之聲不忍復奏與兄勃各造新
弄勃制五部顒制十五部又自制長弄一部並傳於世
後遊桐廬又多名山兄弟因居焉勃病桐廬僻遠難以
養疾乃出居吳下吳下居人共為築室乃述莊周大旨
著逍遙篇論注禮記中庸篇三吳將守要同遊野澤堪
行便去不為矯介高祖命為太尉參軍後累徵不起元
嘉初又徵為常侍不起後衡陽王義季鎮京口長史孫
劭迎顒於黃鵠山之竹林精舍林澗甚美因憩于此澗
常為義季彈琴其三調遊絃廣陵止息皆新聲與世異
太祖每欲見之常謂黃門侍郎張敷曰吾東巡之日當
宴於戴公山下也自漢世始有佛像形制未工顒特善
其事宋世子鑄丈六銅像於瓦官寺既成時議面恨瘦
工人不能改顒曰非面瘦臂胛肥耳及減臂胛患即除
無不歎服元嘉十八年卒年六十四
周續之字道祖鴈門廣武人也年十二從豫章太守范
甯受業居學數年通五經五緯號曰十經名冠當時同
門稱為顏子閒居讀易老入廬山事沙門惠遠時彭城
劉遺民遁廬山陶淵明亦居彭澤山時謂之尋陽三隠
續之終身不娶好遊名山注嵇康高士傳高祖即位乃
召之上為開館東郭外招集生徒乘輿臨幸後疾居鍾
山卒通詩六義及禮論注公羊傳皆行於世
王弘之字方平琅邪臨沂人宣訓衛尉鎮之弟也少孤
從叔獻之重焉晉隆安中為司徒主簿性好山水病歸
時殷仲文還姑孰桓謙要弘之送别弘之曰凡祖離送
别必在有情下官與殷風馬不接無緣扈從謙貴其言
家在會稽上虞從兄敬弘為右僕射嘗解貂裘乞弘之
弘之即著以採藥性好釣上虞江有一處名三石頭弘
之嘗垂綸於此經過者不識之或問漁師得魚賣不弘
之曰亦自不得得亦不賣日夕載魚入上虞郭經親故
門各留一兩頭置門内而去始寧沃川有佳山水弘之
又依巖築室謝靈運顏延之並相欽重焉元嘉四年卒
子曇生
劉凝之字志安小名長年南郡枝江人父期公衡陽太
守兄盛公高尚不仕凝之少慕老萊嚴子陵為人立屋
野外非力不食妻梁氏不慕榮華夫妻共乘薄笨車出
市買易周用之外輒以施人數徵不起為村里所誣一
年二輸公調求輒與之時荆州饑衡陽王義季遺錢十
萬凝之得大喜將錢至市門覩有飢色者悉分與之好
山水一旦泛江湖隠於衡山高嶺絶人事以元嘉二十
五年卒
戴法興會稽山隂人也家貧父碩子以販紵為業法興
與二兄延壽延興並修慕學延壽善書法興好學山隂
有陳戴者家富有錢三千萬鄉人盛云戴碩子三男敵
陳戴三千萬錢法興少賣葛於山隂市後為世祖征虜
記室使典籖世祖即位累遷至南臺御史同中書舍人
轉給事中太子旅賁中郎將專管内外權重當時家累
千金廢帝即位遷騎校尉時巢尚之為始興王濬侍讀
轉至中書與法興執權威行内外廢帝未親萬機凡詔
勅悉決法興手尚書中事無大小專斷之顔師伯江夏
王義恭皆空名而已後為閹人華願兒詭謀言於上云
百姓以法興為真天子帝怒免官還田里賜死巢尚之
出為新安太守卒
阮佃夫會稽諸暨人也元嘉中出身為臺小吏太宗初
出閣選為主衣景和末太宗被拘於殿内住在秘書省
為帝所疑大禍將至其夜佃夫與王道隆李道兒等謀
共廢立時景和元年帝出華林堂後園射佃夫與内官
侍衛連謀殺帝於華林園堂中建安王休範山陽王祐
時隨帝在堂覺奔景陽山太宗即位論功封佃夫建成
侯佃夫與王道隆楊運長等並執權亞人主方於巢戴
蔑如也宅舍園池諸王莫比奢侈羅錦女妓冠絶每製
一衣一物京邑莫不法效焉於宅内開瀆東出十許里
塘岸齊整每奏女樂泛輕舟若有賓客十數時至於珍
饈必備佃夫僕從附隸皆受不次之位而捉車人虎賁
中郎將傍馬者員外郎太宗崩廢帝即位佃夫權任轉
重元徽初遷黃門侍郎尋拜冠軍將軍南豫州刺史仍
管内任時廢帝猖狂遊走無度内外惶懼佃夫密與直
閤將軍申伯宗步兵校尉于天寳等謀因帝出江乘射
雉執廢之而立安城王會帝不成向江乘其事不行于
天寳以其謀告帝乃收佃夫伯宗等並賜死
晉義熙十三年嵩山獲玉璧三十二沙門法稱曰璧劉
氏卜世之數也本志曰三十年一世三十二者二世也
宋有天下實六十初零陵作宫不得終為黔首而宋氏
八帝遺命者五主存命者三君往復報施如斯之速也
謂天蓋高何其察也宋高祖武皇帝以蓋世雄才起匹
夫而併六合尅國得雋竒略多於魏武施功天下盛德
厚於晉宣懷荒伐叛之勞夷邊蕩險之力百戰百勝有
可得而論者矣拔足行間却孫恩蟻聚之衆一朝奮臂
掃桓玄盤石之宗萬軌長驅則三齊無堅壘迴戈五兵
内起則丘嶺無餘妖殘孽命孫秀高於巨海之上而番
禺席捲擢朱齡石於百夫之下而庸蜀來王羌胡畏威
交為表裏董率虎旅以俟中原石門鉅野之隘指麾開
闢鵲頭灞上之阻曾莫藩籬虜其酋豪遷其重寳登未
央而灑酒過長陵而下拜盛矣哉悠悠百年未之有也
於是倒載干戈休兵四水彤弓納陛肇有宋都然後請
號上帝步躡前王零陵去之而無猜心高祖受之而無
愧色古之所謂義取天下者斯之謂焉其提挈創業則
魏孟何劉輔相總持則穆之徐羨鎮惡道濟經其武傅
亮謝晦緯其文長沙以家第共艱難烈武以清貧定南
楚其他胥附奔走雲霏霧集若榱椽之構大厦衆星之
仰河漢或取之於民譽或得之於未名羣材必呈智能
咸效爵不妄加官不私謁晉末以荒淫混亂阿黨容縱
莫不掃蕩革易與之更始君行卑而咸不為奢民勤戍
而下無怨讟品令宥密賞罰端遠無不懷邇無不附屬
為郡縣者則南過交阯西苞劍閣北劃大河東境東海
七分天下而復其四永初末歲天子負扆矜懷以燕代
戎幄岐梁重梗將誓六師屠桑乾而境北狄三事大夫
顧相謂曰待夫振旅凱入乘轅南返請具銀繩瓊檢昭
告東嶽既而洮頮不興即年厭世滎陽狎子不訓以敗
皇輿太祖寬肅宣惠大成先志表越二昆來膺寳命沈
明内斷不欲由甯氏堯權逼使芒刺在躬親臨朝政率
遵恭法斟酌先王之典弘宣當世之宜民樂其生鮮陷
刑辟仁厚之化既以播流率土欣欣無思不悦每車駕
巡幸簫鼓所聞百姓皆扶老攜幼相望儀形愛之樂之
孜孜如不足爾初徐傅伏誅繼求内相王弘處之而思
降彭城欲之而不違王華殷景仁以中熙帝載謝弘微
王曇首以沈密贊樞機徐湛之江湛王僧綽以體國彰
義正謝方明劉道產以德愛稱良能高閒則王全明清
貴則方續文章則顏延之謝靈運有命世之巨才儒雅
則裴荀何傅為師表之高學(闕)則徐亮骨鯁則袁粲
徐子廣建言忠益則范泰何尚之其宗室藩翰帝弟帝
子江夏衡陽南平廬陵隨王建平臨川新渝或倩令冲
夷或文敏沾洽皆博愛以禮率土明美流譽三四十年
為多士矣上亦藴藉義文思弘儒術庠序建於國都四
學分於家巷天子乃移蹕下輦以從之束帛宴語以觀
之莫不敦閱詩書沐浴禮義淑慎規矩斐然向風其行
修言道者然後登朝受職威儀輕佻者不齒於鄉閭公
宫非儐羽不來庭私家非軒蓋不逾國冠冕以之雍容
如也於是文教既興武功亦慕命將受律指日如期檀
蕭薄伐則南澄象郡劉裴爰整則四踐仇池良駒巨象
充塞外廏竒琛寳貨下逮百寮禽獸草木之瑞月有六
七繩山航海之譯歲且十餘江東以來有國有家豐功
茂德未有如斯盛者也然值北方強周韓歲擾金墉虎
牢代有得失二十七年偏師克復河南横挑強胡百萬
之衆匈奴遂跨彭澤航淮浦設穹廬於瓜步請公主以
和親於時精兵猛將嬰城而不敢闢謀臣智士折撓而
無所稱天子三朝燕饗單于臨江高會於是起盡室之
財舳艫千里緣江而陳我守既嚴北兵亦急且知大川
所以限南北也疲老而歸退我追奔之師櫜弓裹足係
虜之民流離道路江淮以北蕭然矣重以含章巫蠱始
自二逆弑帝合殿史之所聞仲尼以為非一朝一夕之
故其所由來者漸矣由辯之不早辯也世祖率先九牧
大雪冤恥身當歷數正位震居聰明徇達博文強識威
可以整法智足以勝姦人君之略幾殆備矣時之風流
領袖則謝莊何偃王元長蔡興宗袁顗袁粲禦侮將則
沈慶之柳元景宗慤朱脩之或清華以秀雅或驍果以
出類固以軌道廊廟之中方駕向時之略若顔峻經綸
忠烈乃躬諒直雖晉之狐趙無以尚焉帝即位二三年
間方逞其欲言拒諫違天下失望而有世祖宏才明帝
少以禮度自肅思武皇之節儉追太祖之寬恕則漢之
文景曾何足論景和申之以淫虐太宗易之以昏縱師
旅荐興邊鄙蹙迫人懷苟且朝無紀綱内寵方議其安
外物已視其敗矣世祖登遐既委重於二戴太宗晏駕
亦託孤於王阮瀆近之禍有歸沖人之釁如一然宋祚
未絶於永光重以宗藩見窘水德遂亡實由強臣之
受辱且顧命羣公從容自若懦弛伊霍之機倚靡
唐虞之際於是蔚炳骨肉變命就遷俯仰之間興衰易
覿之矣周自平王東遷﨑嶇河洛其後二十四世而赧
始亡之漢自章和既降顛覆閹豎其後百有餘載而獻
始禪之何則周漢靈長如彼難拔近代脆從若此易崩
非徒天時有人事矣開洪荒者難為慮因成事者易為
力曹馬規模懸乎前載苟有斯會實啓英雄而況太宗
為之驅除先顛其本根既蹙枝葉自摧斯則始於人事
者昔二代將亡殷辛夏癸相去數百年間異代而復出
宋自景和元徽首尾不能十載而除過於兩君斯則天
之所棄於前王也天意人事其微如是雖欲勿喪其可
得乎若乃極厥塗炭馭逆取欲者湯武之功也鋤當路
飾揖讓之名者近代之事也豈應天從民道有優劣故
宗廟社稷脩短有數乎不然何以殊途緬邈如斯之遠
也夫山嶽崩頽必有朽壞之隟春秋迭代必有去故之
悲是以臨危亡而撫運未有不扼腕留連者也古之弊
化薄俗行乎宋氏宋氏成敗得失驗乎行事設而言之
載於篇籍矣繫叙其所創業垂統而懷其舊俗遺風餘
烈將不啻然逮乎賢人君子英聲餘論以附於兹子野
祖宋中大夫西鄉侯以文帝十三受詔撰起居注十六
年重被詔續成何承天宋書其年終於位書則未遑述
作齊興後十餘年定之新史既行於世子野生乎太始
之季長於永明之間家有舊書聞見交接是以不量深
淺因宗之新史以為宋略二十卷篇剪裁繁文删撮事
要即其簡宣志以為名若夫黜惡彰善臧否與奪則質
以先達格言不有私也豈以勒成一家貽之好事蓋司
典之後而不敢忘焉
裴子野曰余齊末無事聊撰此書近史易行頗見傳寫
比更尋讀繁穢猶多微重刊削尚未為詳定
建康實錄卷十四
