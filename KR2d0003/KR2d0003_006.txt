建康實錄卷六
唐許嵩撰
晉
肅宗明皇帝
明帝諱紹字道畿中宗長子母豫章君帝幼而聰哲年
數歲嘗置中宗膝上會長安使來中宗因問曰汝謂日
與長安孰遠對曰日遠中宗問其故答曰不聞人從日
邊來居然可知爾中宗異之明日會羣臣又問之對曰
日近中宗失色曰何異昨日之言對曰舉目見日不見
長安由是益竒之大興元年春三月改晉王太子立為
皇太子性至孝有文武才略當代名臣王導庾亮温嶠
等咸親待之嘗論聖人真假之意導等不能屈又習武
藝善撫將士于時東朝濟濟遠近屬心焉及王敦執政
知帝神武明斷朝野共欽欲謀以不孝廢之會百官問
皇太子何德可稱聲色俱厲必使有言中庶子温嶠對
曰鈎深致遠盖非淺局所量以禮觀之可稱為孝矣衆
皆以為然敦謀遂止永昌元年閏十一月己丑中宗崩
庚寅即皇帝位大赦天下尊所生荀氏為建安郡君
二年春正月赤烏見癸巳黃霧四塞二月葬元皇帝於
建平陵帝徒跣至陵所三月戊寅朔大赦改元太寧元
年臨軒懸而不樂丙戌隕霜殺草饒安東光安陵三縣
災燒七千餘家死者萬五千人是月王敦獻皇帝信璽
一紐敦將謀簒奪諷朝廷徵己帝手詔徵之敦下屯於
湖陰帝乃轉司空導為司徒敦自領揚州牧五月蜀李
驤寇寧州刺史王遜遣將軍姚崇拒戰于堂狼大破之
崇以道遠不敢窮追渡瀘水遜大怒髮上衝冠冠盡裂
中夜而卒遜字邵伯魏興人累遷魏興太守在郡私
牛馬生駒犢者秩滿悉以付官云是郡中所産中宗即
位拜寧州刺史封褒中公是月王敦害從事中郎將周
嵩及尚書周札札字宣季義興人征西將軍處之少
子以豪右自處累遷右將軍都督石頭水陸軍事王敦
舉兵下攻石頭札不守開門納敦敦用為尚書兄弟皆
居列位吳士多依附王敦深忌之及周莚母喪送葬者
千數敦益憚焉錢鳳說敦曰夫有國者患於彊逼自古
釁難恒必由之今江東之豪莫過周沈公萬世之後二
族必不静矣周氏最彊而多俊才宜先為之所則後嗣
可安國家可保敦納之因有道士李脫妖術惑衆自言
八百歲故號李八百時人多信事之弟子李弘養徒灊
山作逆敦使廬江太守李恒告札及宗黨與李脫謀反
遂盡掩札兄弟子姪等同殺之嵩字仲智尚書僕射
顗之次弟狷狹每以才氣凌物中宗作相引為參軍及
晉王即位拜奉朝請累遷御史中丞時王敦勢盛中宗
漸䟱王導嵩因上書言導忠諒竭誠義以奉主雖有不
軌之謀父子尚無反顧之義况兄弟乎此固舊德不可
棄垂成之業也中宗感悟與導親如故及敦破石頭擅
朝柄而害顗使人弔嵩嵩曰亡兄天下人為天下人所
殺復何弔焉敦甚銜恨懼失人情故未加害用為從事
中郎嵩以兄遇横禍恒憤憤敦知之使妖人李脫誣嵩
反害之嵩精於事佛臨刑猶誦經(初顗母李氏冬至舉觴賜三子曰吾本謂)
(渡江託足無所不期爾等並貴列吾目前復何憂也嵩起曰恐不如尊旨伯仁志大而才短名重而識聞好乘)
(人之弊此非自全之道嵩性抗直亦不容于世惟阿奴碌碌在母目下阿奴謨小字也後果夀終位至侍中封)
(西平侯卒贈金紫光禄大夫諡曰貞也)六月壬子立皇后庾氏秋七月丙
子朔震太極殿柱冬十月散騎常侍薛兼卒兼字令
長丹陽人祖綜父瑩並仕吳顯位兼少清素與同郡紀
瞻廣陵閔鴻會稽賀循吳郡顧榮齊名號為五俊初入
洛舉孝廉拜北陽相中宗鎮江左用為軍諮祭酒累遷
左長史進爵安陽鄉侯中興建遷尚書領太子少傅自
綜至兼三世傅東宫談者美之及帝即位詔以師傅加
進崇禮八月石勒將石季龍攻陷青州刺史曹嶷遇害
冬十一月以國饑乏調刺史已下米各有差
二年春正月丁丑朔帝臨軒懸而不樂庚辰赦五歲刑
以下夏五月王敦在湖陰謀舉逆帝密知之自乘巴滇
駿馬微行至於湖陰察敦營壘而出時有軍士疑帝非
常人敦時晝卧夢日繞其營驚起曰此必黃鬚鮮卑奴
來也(案晉書帝母荀氏代州人帝狀類外氏鬚黃故敦謂帝曰黃湏鮮卑奴也)於是使五騎
追之帝巳馳還見逆旅賣飯嫗以七寶鞭與之曰後有
騎來以此示也俄而敦追騎至問嫗嫗曰去已遠矣因
以鞭示之五騎傳翫稽留遂久又見馬糞冷(晉書云帝以水灌糞)
(令冷以為信而止)帝僅獲免丁巳敦病亟無子養兄含子應為
嗣矯詔拜其子應為武衞將軍以自副而拜含為驃騎
大將軍都督揚州江西諸軍事含字處弘少頑兇以
敦故累遷顯位日夜與敦計以沈充錢鳳為謀主諸葛
瑶鄧嶽周撫李恒謝雍為爪牙戊午敦以左司馬温嶠
為丹陽尹使覘伺朝廷嶠至具言敦逆狀今病篤恐左
右促其事請為之備帝召侍中陳晷往問疾使密觀形
勢錢鳳以敦病懼不諱因謀發兵向京師丙寅帝乃詔
王敦將帥官寮唯討錢鳳一人其餘文武無所問罪其
有捨王敦而稱大將軍者凖軍法從事丁卯以司徒王
導為鎮南將軍前鋒大都督以温嶠為中壘將軍與尚
書卞壼守石頭以應詹為護軍將軍督朱雀航南諸軍
事以建威將軍趙胤等武旅三千十道俱進以奮威陶
瞻精銳三萬繼之水陸齊勢帝親御六師以尚書郗鑒
庾亮為左右衞將軍都督從駕諸軍事徵平北將軍王
邃平西將軍祖約臨淮太守蘇峻等並入衞京師以太
宰西陽王羕摠統諸軍以虞潭為會稽太守使躡沈充
别遣充鄉人沈構往吳興諭充許以為司空充謂構曰
三司具瞻之重豈吾所任幣厚言甘古人所畏且丈夫
共事終始當同寧可中道改易人誰容我構因陳禍福
成敗苦勸之充不納率兵臨發謂其妻子曰男兒不竪
豹尾終不還也時虞潭舉兵于會稽將建牙有野鷹飛
集帳屋衆懼潭曰起大義而剛鷙鳥來破賊必矣敦病
轉篤不能統衆兄含謂敦曰此家事吾便當之戊辰敦
上䟽罪狀温嶠以誅奸臣為名以含為元帥率錢鳳鄧
岳周撫等將發鳳問敦曰事克之日天子云何敦曰尚
未南郊何得稱天子但盡卿兵勢唯保護東海王及裴
妃而已辛未含至江寧王導使人送書與含廣言禍福
勸含還武昌保其門戶無黨犬羊以肆逆導雖不武情
在寧國明目張膽為六軍首寧忠臣死不無頼生含不
答秋七月壬申朔含與錢鳳等水陸五萬至于南岸遊
騎逼淮温嶠乃燒朱雀桁以挫其鋒帝躬率六軍出次
南皇堂欲討之知其為物情所畏密與王導謀曰自上
人情業業皆仗敦為勢若聞其斃衆必危殆因而擊之
可破矣導遂集宗人詐云敦死舉哀衆果大危癸酉夜
募壯士與中軍司馬曹渾左衞將軍陳嵩段秀等領甲
卒千人渡水掩其未備平明大破含軍於越城臨陣斬
前鋒何康鄧岳等(晉書岳陳郡人也字子遐勇力絶人為王敦參軍時人方之樊噲襄陽城)
(北沔水中有蛟常為人害岳入水截蛟而出人皆異之)敦聞軍敗大怒曰我兄老
婢兒耳門戶事去矣語參軍吕寶曰吾當自力行因作
勢而起起而復困卧遂憤惋而死臨絶召羊鑒及子應
曰我亡後應便即位先立朝廷置百官然後營葬事俄
而敦死秘不發喪裹屍以席蠟塗其外埋於廳事中夜
與左右縱酒淫樂王含錢鳳乃率餘黨自柵塘西置五
城造營(案圖經五城狀如却月勢高二丈相去各二十丈在今縣東二十五里陶季直京都記五城邊)
(淮帶湖祖道送歸多集此處唐景雲中縣令陸彦恭於城側造橋渡淮水則今之五城橋也)壬辰沈
充自吳興率兵萬餘來會含等進築壘於陵口乙未賊
分軍從竹格渚濟水光禄勲應詹拒之不利含鳳長驅
至御街沈充自青溪引軍與含會至宣陽門北中郎將
劉遐歴陽太守蘇峻等率輕騎從南塘出横擊之賊軍
大潰劉遐乘勝追破沈充於清溪丙申含等燒營遁走
蕪湖與子應乘單舟奔江陵荆州刺史王舒使人迎之
並沉于江餘黨平(晉書王舒子允之總角時嘗隨從伯敦敦與錢鳳謀為逆允之時飲酒帳)
(中卧已醒悉聞其言慮敦疑之便於卧處大吐衣面並汚鳳既出敦果照視見允之卧吐中以為大醉不復疑)
(之允之求還京師具以敦謀白父父即與導白帝及敦平後累位至會稽内史)詔御史劉彜往
蕪湖發瘞出敦跽而刑之焚其衣冠梟首於大航觀者
稱慶數旬尚書令郗鑒啟帝聽牧私葬詔許之敦字
處仲司徒導之從父兄也伯祖祥字休徵魏太尉祖覽
祥異母弟魏宗正卿生六子裁基會正彦琛裁生導基
生敦敦少有成人之風尚晉武帝襄城公主拜駙馬都
尉除太子舍人時王愷石崇以豪侈相尚愷嘗會賓客
因樂失調殺美人一坐為之改容敦神色自若時又使
美人行酒以客飲不盡輙殺之酒至敦所故不肯持美
人悲懼慠然不視導歎曰處仲若當世心懷剛忍非令
終也時洗馬潘滔見敦曰處仲蜂目已露但豺聲未振
若不噬人必為人所噬後遷中書監永嘉末天下大亂
敦悉以公主時侍婢百餘人配給將士金銀寶物散之
於衆及東海王越輔政以敦為揚州刺史潘滔進諫越
曰今樹仲處於江外使其肆豪彊之心是見賊也越不
從元帝召為安東軍諮祭酒進左將軍與從弟導同心
翊戴元帝於江東以隆中興時人為之語曰王與馬共
天下大興初與陶侃周訪討杜弢敦以元帥進拜鎮東
大將軍都督江揚荆湘交廣六州諸軍事江州刺史封
漢安侯敦始自選置於是專權之跡漸彰帝安慰之加
侍中荆州牧敦既專任閫外有問鼎之志帝畏而怒之
遂引劉隗刁協為腹心及隗用事頗間王氏敦怒上疏
陳之自爾憤憤不平每酒後輙詠魏武帝樂府歌曰老
驥伏櫪志在千里烈士暮年壯心不已以鐡如意打唾
壺為節壺邊盡缺乃率衆内向以誅劉隗為名既破王
師擁兵石頭多行殺害肆其劫掠稱疾不朝而去及帝
即位乃諷朝廷徵已因下鎮姑孰帝使兼太常應詹授
敦加黃鉞班劍虎賁二千人奏事不名入朝不趨劍履
上殿又使侍中阮孚齎牛酒犒勞敦不見使主簿受詔
敦既得志暴慢愈甚諸方貢獻多入己府王含既兇戾
黨成不軌初敦始病也夢白犬自天而下噬之又夢刁
協乘軺車導從瞋目叱左右執之意惡而死敦眉目䟱
朗性簡脫口不言財利武帝嘗召時賢共言伎藝之事
敦都不關意自言惟知擊鼓因振袖揚枹音節諧韻神
氣自若舉坐歎其雄爽(案晉書石崇以奢豪矜物厠所常有十餘婢列侍置香粉有容)
(色如厠者皆易新衣而出客多羞脫衣而敦脫故著新意色無怍婢相謂曰此必能作賊又嘗荒恣於色左右)
(或諫之敦乃開後閤驅諸婢妾數十人並放之)丁酉帝自南皇堂還宫大赦天
下詔王敦徒從被逼者一切無所問唯其黨不原是月
分遣諸將追逐敦所置宫室及將帥逃者丁未義興人
周騫殺敦所置太守劉芳于郡祖約逐敦淮南太守任
台於壽春戴淵弟良及周光獲錢鳳斬之沈充奔於吳
故將吳儒誘充於複壁中殺之並傳首京師九月論平
賊功封王導始興公温嶠建寧公卞壼建興公庾亮永
昌公餘賞各有差冬十二月壬子帝謁建平陵行大祥
禮是歲驃騎將軍臨湘侯紀瞻卒瞻字思遠丹陽秣
陵人祖亮父陟皆吳三公瞻少以方直知名吳平徙居
歴陽察孝廉不行尋舉秀才為司馬東閤祭酒太安中
棄官歸家與顧榮共討陳敏徵為尚書郎中宗鎮江外
引為軍諮祭酒帝親往瞻宅與同車而歸加揚威將軍
拒石勒功除會稽内史時有詐為將軍府吏收諸暨令
拘之瞻疑其偽破檻出令而訊問使者果伏詐妄及中
宗踐位累拜侍中領尚書令上疏諫諍多所匡益帝甚
嘉其忠烈因疾上疏自責因以疾免尋除尚書左僕射
屢辭疾篤還第不許上疏言郗鑒節操今孤軍在鄒山
恐為寇賊所獲請朝廷徵還及帝即位嘗獨引瞻於室
慨然憂天下曰社稷之臣無復十人因屈指曰君便其
一也轉領軍將軍當時服其嚴毅雖恒疾病六軍敬憚
之加散騎常侍及王敦之逆帝使謂瞻曰卿雖病卧護
六軍所益多矣賊平自表還家帝聽之遣使就拜驃騎
將軍以家為府尋卒追封華容子封次子一人亭侯瞻
性静默少交遊而好仁義有託後者皆為立園宅少與
陸機善及機遇害瞻䘏其家成其男女同其所生立宅
於烏衣巷屋宇崇麗園池竹木有足賞翫焉子景鑒並
早卒是歲置廪犧署養天地宗廟犧牲今在東府城後
三年春二月戊午復三族刑惟不及婦人三月戊辰立
皇子衍為皇太子大赦增文武位二等大酺三日賜鰥
寡孤獨帛人二匹癸巳徵處士臨海任旭會稽虞喜並
為博士旭字次龍臨海章安人有清操不染流俗郡
守蔣秀請為功曹秀貪穢旭正色諫不納乃謝去及坐
事旭狼狽營送之永康初求俊異旭辭疾歸尋天下大
亂陳敏之逆惟旭與賀循等守死不從中宗初頻徵不
到及王導啟立學校以旭與虞喜俱為隱學同召之夏
四月詔大事初定其命維新可令太宰司徒已下詣都
坐參議政道諸所因革務盡事中飡直言引亮正想羣
賢達吾此懷矣己亥石勒寇河南司豫兖三州並沒將
軍李矩衆潰矩字世廸平陽人以滎陽守隨中宗加
冠軍將軍領河南平陽太守頻破劉聰以功進安西將
軍劉聰死其將靳凖殺聰子粲盡滅劉氏乃上言二帝
幽沒賊庭今謹扶持梓宫請矩上聞矩馳表于帝帝使
太常韓胤迎梓宫未至遇石勒劉曜破靳凖矩舉衆南
走墜馬死五月以征南大將軍陶侃為征西大將軍都
督荆襄雍梁四州諸軍事荆州刺史以荆州刺史王舒
為都督湘中諸軍事湘州刺史以劉顗為平越中郎將
廣州刺史六月太子庶子孔衍卒衍字舒元魯國人孔
子二十二代孫少好學諸識古事朝儀軌制多取正焉
著春秋後語十卷秋七月詔郊祀天地之重事自中興
已來唯南郊未曾北郊四時五郊之禮都不復設五嶽
四凟名山大川載在祀典應望秩者悉廢而未舉主者
其依舊詳處以時置祭八月詔吳時將相名賢之胄有
能纂述家訓忠孝仁義静已守真不聞於時者州郡中
正亟以名聞勿有所遺閠月壬午帝不豫召太宰西陽
王羕司徒王導尚書令卞壼車騎將軍郗鑒護軍將軍
庾亮丹陽尹温嶠等並受遺輔太子丁亥遺詔斂以時
服務從簡約戊子帝崩于太極東堂九月辛丑葬武平
陵在縣城北九里鷄籠山陽與元帝同(案帝年二十五即位三年年二)
(十七崩諡曰明帝廟號肅宗帝聰明有機斷尤精物理于時兵凶歲飢死疫過半虚弊既甚事極艱虞王敦震)
(主之威將移神噐帝﨑嶇遵養以弱制強潜用獨斷廓清大祲改授荆湘四州以分上流之勢撥亂反正彊本)
(弱枝雖享國日淺而規謀弘遠矣)
建康實錄卷六
