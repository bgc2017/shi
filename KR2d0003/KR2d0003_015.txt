建康實錄卷十五
唐許嵩撰
齊
太祖高皇帝
太祖高皇帝姓蕭諱道成字紹伯小名鬭將漢相國何
二十四代孫何初居沛何孫侍中彪免官居東海蘭陵
縣中都里晉元康元年乃分東海為蘭陵郡中朝亂帝
四世祖淮隂令整過江居晉陵武進縣寓居江左者僑
置本土加以南名扵是為南蘭陵人也皇考承之字嗣
伯少有大志而才力過人初為宋建威大將軍府參軍
累遷漢中太守追破氐帥楊難當於峨公山乃平梁州
入為右軍將軍元嘉二十五年梁土思之於峨公山立
廟太祖以宋元嘉四年丁卯歲生姿表英異龍顙鐘聲
鱗文遍體年十三從雷次宗學於鷄籠山受禮及左氏
春秋二十三年隨戍沔口初為左軍中兵參軍二十九
年領偏軍征仇池破二壘文帝崩累遷自建康令為右
將軍大破薛索兒於石梁明帝即位授南兖州刺史冠
軍將軍而明帝常嫌太祖非人臣相且民間流言蕭姓
當為天子明帝愈以為疑泰始七年徵赴京師拜散騎
常侍太子左衛率明帝崩詔為右衛將軍加兵五百人
與尚書令袁粲禇淵等共掌機事及蒼梧王立元徽二
年江州刺史桂陽王休範舉兵叛於尋陽衆二萬發湓
口太祖議分軍屯守出鎮自新亭单車白服宋天子加
太祖持節都督征討諸軍事平南將軍築新亭城未畢
賊前驅已至太祖方觧衣高卧以安衆心乃索白虎幡
登西垣使將軍高道慶陳顯達浮舸與賊水戰自新亭
北至赤岸大破之燒其船艦賊上新亭休範乘肩輿率
衆至而太祖大破之張敬兒斬休範首而賊將丁文豪
仍設伏破臺軍於皂莢橋至朱雀航而太祖使陳顯達
任農夫張敬兒周盤龍等散討諸賊時休範典籖許公
與等詐稱休範在新亭士庶惶懼詣壘期赴休範投名
者千數太祖得而燒之喻遣還乃振旅凱入百姓聚觀
曰全國家者此公也遷鎮軍將軍兖州刺史進爵為公
邑三千戶休範平後蒼梧王兇暴猜忌欲加大禍陳太
妃罵之曰蕭道成有功扵國今若害之後誰為汝著力
也乃止太祖加憂懼後常欲以太祖臍為射的僅得免
乃與二十五人謀反與楊玉夫等同謀殺蒼梧王而迎立
汝隂王其夜王敬則馳蒼梧首扵太祖太祖夜入承明
門乘所騎赤馬入殿内及太祖踐阼號此馬為龍驤將
軍世謂龍驤赤色也及沈攸之矯太后令下都京師恐
懼太祖入居朝堂命諸將西討之袁粲劉秉等謀於石
頭皆殺之秉走雒檐湖王蘊走鬭場追擒斬之粲無經
世之略而疏放好酒步屧白楊郊野間道遇士大夫便
呼與酣飲明日謂彼知故到門求通粲曰昨飲酒無偶
聊相邀爾竟不相見初蒼梧之廢也秉出集議於路逢
弟韞曰今日之事故當歸兄耶秉曰吾等已讓領軍矣
韞自搥胷曰君肉中詎有血乎詔假太祖黃鉞率大衆
出新亭中興壘以拒攸之攸之敗傳首京師進太祖太
尉都督徐兖等十六州諸軍事己酉增班劒四十人甲
仗百人入殿加羽葆鼓吹自大明太始已來相承奢侈
百姓成俗太祖輔政罷御府省二尚方諸飾翫請禁不
得以金銀錦繡為緣噐等九月進位領揚州牧劒履上
殿入朝不趨贊拜不名置左右長史司馬從事中郎將
掾屬各四人昇明三年三月甲辰詔進位相國總百揆
封十郡為齊公備九錫之禮加璽紱遠遊冠位在諸王
公上加相國綠綟綬三譲公卿敦勸乃受宋帝策命詔
齊國初建給錢帛布四月癸酉進齊公爵為王衛將軍
禇淵奉策授璽紱金虎符第一至第五錫兹玄土苴以
白茅改立王社丙戍命齊王冕十有二旒建天子旌旗
出警入蹕一依天子儀辛卯宋帝禪位便遜位别宮詔
依唐虞魏晉故事是日宋帝遜位東邸備羽儀出東掖
門曰何不奏鼓吹左右無有答者壬辰策命齊王遣使
持節兼太保雩都縣侯禇淵兼太尉王僧虔奉皇帝璽
紱受終之禮一依唐虞故事太祖三辭宋帝王公已下
固請太史令將作匠文建陳符命曰六亢位也漢建武
至建安二十五年一百九十六年而禪魏魏自黃初至
咸熙二年四十六年而禪晉晉自泰始至元熙二年一
百五十六年而禪宋宋自永初元年至昇明三年凢六
十年咸以六終六受右僕射王儉奏被宋詔遜位臣等
參議宜尅日輿駕受禪撰立儀注太祖乃許之
建元元年夏四月甲午上即皇帝位於南郊設壇柴燎
告天禮畢車駕還宫臨太極前殿大赦天下改昇明三
年為建元元年封宋帝為汝隂王築宫丹陽故縣行宋
正朔車旗服色一如晉宋故事上書不為表答表不稱
詔宋諸王降為公公主為縣君詔封降有差有司奏除
元嘉歷為建元歷木德盛邜終未以正月邜社十二月
未臘丙辰詔遣大使巡行四方己未汝隂王薨諡為順
帝追尊皇考曰宣皇帝妣曰孝皇后追尊兄道度道生
為王庚辰七廟主備法駕即于太廟詔諸將及客戮力
艱難盡勤直衛其從還宫者普賜位一階甲申立皇太
子賾見刑入重者降一等立皇子嶷等為王乙酉葬宋
順帝於遂寧陵秋七月詔南蘭陵桑梓本鄉長蠲租賦
武進王業所基復十年丙子立彭城劉胤為汝陰王奉
宋帝後
二年四月丙寅高麗吐谷渾遣使貢獻進高麗王高璉
為樂浪公號驃騎大將軍五月立六門都牆六月癸未
詔昔歲水旱曲赦丹陽等郡遭水尤劇之縣元年以前
三調未充虚列已畢官長局吏應共償備外詳所除宥
秋七月甲寅以輔國將軍盧紹之為青冀二州刺史九
月葬皇太子妃裴氏休安陵時議欲立石誌不出禮典
起宋元嘉中顔延之為王球石誌素族無碑策故以紀
行自爾以來王公以下咸共遵用儲妃之重禮殊恒
列既有哀策謂不須石誌從之(闕)黃門郎沈攸之在
荆楚宋朝密為之備至元徽四年沈攸之事起上以中
流可以待敵據湓口城為戰守之備太祖聞喜曰真我
子也齊國建為齊世子以石頭為世子宫太祖即位為
皇太子建元四年三月壬戍太祖崩上即位大赦征鎮
州郡令長軍屯部伍各行喪三日不得離任乙丑以司
徒禇淵錄尚書事左僕射王儉為尚書令車騎將軍張
敬兒開府儀同三司六月立皇太子長懋丙寅立皇太
子妃王氏八月禇淵薨
永明元年正月車駕祠南郊大赦改元内外羣僚各舉
所知而隨分登敘下詔改葬袁粲劉秉褒贊前功而沈
攸之喪柩得送反還舊墓庚申以蕭景先為中領軍甲
子詔築青溪舊宫二月熒惑入太微時中書舍人各住
一省時謂之四省既總重權而勢傾天下玄象失度史
官請行祈禳之禮王儉曰天文乖忤此禍由四省乃具
奏舍人吕文顯等專權上納而不改
二年秋八月車駕幸青溪舊宫小會金石樂作在位者
賦詩戊申幸玄武湖
三年八月乙未幸中堂聽訟
四年春正月甲申藉田禮畢車駕幸閱武堂勞酒小會
五年二月戊子幸芳林園禊宴九月九日登商飈館館
所立在孫陵岡世呼為九日臺也
六年春正月聽覽京師二百里内獄囚
七年五月王儉薨
八年六月大雷雨有黃光竟天照地状如金色王融上
金天頌王擒曰此熒惑光非金也十月桃李再花占曰
人君妃妾過制虚飾無實今則桃李再花時後宫萬餘
人宫内不容
九年
十年
十一年春正月癸丑詔京師見繋囚詳所原遣以
江州刺史鄱陽鏘為領軍將軍丙子皇太子長懋薨
夏四月甲午立皇孫昭業為皇太孫立妃何氏賜天下
為父後者爵一級七月上不豫徙御延昌殿車輿始登
階而殿屋鳴咤上惡之戊寅大漸詔曰太孫進德日茂
社稷有寄子良善相毗輔尚書中務悉委王晏徐孝嗣
等軍旅捍邊委王敬則陳顯達王廣之沈文季等又詔
不得寳器入梓宫是日上崩年五十四廟號世祖諡武
皇帝上剛毅有斷治教大體以富國為先頗好遊宴九
月葬景安陵初十一年秋七月月入太微先是匃奴中
謠言云赤火南流喪南國扵是匃奴始欲為寇帝方患
而憂之是歲果有沙門從北來齎此火而至火色赤於
常火熱小微可治疾貴賤爭取之多得其騐二十餘日
京師咸云聖火詔使吏澆滅之而民亦有竊畜者治病
先齋戒以火炙桃板七炷而疾愈吳興邱國賓好事士
也竊還鄉邑邑人楊道慶虛疾二十年間形容骨立依
法灸板一炷能坐即全瘥是月帝崩
史臣曰齊高帝基命之初武功潜用泰始開運大拯時
艱及蒼梧暴虐釁結朝野而百姓懍懔命縣朝夕權道
既行兼濟天下元功振主利器難以假人羣方戮力實
懷尺寸之望豈惟天厭水行固已人希木德歸功與能
事極乎此武帝雲雷伊始功参佐命雖為繼體事實艱
難御衮垂旒深存政典文武授任不革舊章明罸厚恩
皆由已出外表無塵内朝多豫機事平理職貢有常府
藏内充鮮人勞役宫室苑圃未足以傷財安樂延年衆
庶所同幸亦有齊之良王也
廢帝鬱林王
鬱林王昭業字元尚文惠太子長子也小名法身世祖
即位封南郡王戶二千永明五年十一月戊子冠於東
宫崇政殿其日小會賜王公以下帛各有差文惠薨立為
皇太孫居東宫世祖永明十一年七月崩太孫即帝位
辛酉追尊文惠為世宗文皇帝尊太妃為皇太后立何
氏為皇后初昭業年五歲戲高帝牀前方拔白髮召問
太孫曰我誰耶答曰太公高帝笑曰豈有為人曾祖拔
白髮乎即擲鏡鑷隆昌元年春正月丁未改元大赦詔
百寮陳得失各舉所知七月癸已皇太后令廢帝為鬱
林王昭業美容止好隸書世祖勅皇孫手書不得妄出
以重之出入常禁其起居節其用度昭業嘗謂豫章王
妃庾氏曰阿婆佛法言有福德生帝王家今日見作天
王便是大罪左右主帥動見拘摰不如作市邊屠沽冨
兒百倍矣及即位極意賜與動百數十萬未朞之間世
祖庫儲錢億數垂盡而開主衣庫與皇后寵姬觀之人
恣意所欲取之諸寳器以相擊剖破碎之以為笑樂居
常祼袒著紅縠禈雜綵衵服好鬪鷄密買鷄至數千世
祖御物甘草杖宫人寸斷用之與文帝幸姬霍氏淫通
長留宫内聲云度霍氏為尼以餘人代之何皇后亦淫
亂齋閣通夜洞開内外混雜西昌侯鸞屢諫不納乃疑
鸞有異志鸞懼變先謀廢帝二十二日使蕭諶坦之等
扵省誅帝羽翼曹道剛朱隆之等率兵自尚書省入雲
龍門戎服加朱衣扵上比入門三失履廢帝在夀昌殿
聞外變走向愛姬徐氏戶拔劒自刺不中以帛綿纏頭
輿接出延德殿諶初入宿衛將士皆執弓楯相拒諶曰
所取自有人卿等不湏動宿衛信之及見帝出各欲自
奮帝竟無言及被殺時年二十一輿屍出徐龍駒宅殯
葬以王禮餘黨亦見誅明日乃宣令而立海陵王
廢帝海陵王
海陵王昭文字季尚文惠太子第二子也鬱林即位封
為新安王其年鬱林廢尚書令西昌侯鸞議立昭文為
帝
延興元年秋七月丁酉即皇帝位以西昌侯鸞為錄尚
書事揚州刺史宣城郡公大赦天下改元九月癸未誅
司徒鄱陽王鏘大將軍隨王子隆南兖州刺史安陸王
子敬於是江州刺史晉安王子懋遂起兵遣中護
軍王玄邈討誅之己未鸞假黃鉞内外纂嚴丁酉
進宣城公鸞為太傅加殊禮進為王而盡誅諸王
為藩鎮者以宣城王輔政帝起居皆諮而後行常
思蒸魚菜太官令答無錄公命竟不獻十月辛亥
皇太后令以嗣主幼冲庶政多失宗王四海藩戚
外叛自非樹長君無以鎮淵器太傅宣城王胤體
宣皇鍾慈太祖宜入承寳命帝降海陵王建武元
年詔海陵王依漢東海王故事十一月稱王有疾
遣御師占視乃殞之時年十五諡曰恭王先是寳
志沙門住東宫常從平昌門入忽云門限上血汚人
衣褰裳走過俄而載帝屍自此門出帝頸血流于門
限
史臣曰郭璞稱永昌之占二日之象而隆昌之號亦同
焉案漢靈帝中平六年四月崩太子辯十歲即位改光
熹元年張讓段珪誅後改為昭寧董卓輔政改為永漢
卓廢帝為弘農王一百七十日鴆之九月立靈帝子協
却號中平一年四號也晉惠帝太平二年長沙王乂事
敗成都王穎改元為永安穎自郢奔河間王復改元為
永興一歲三號也隆昌延興建武亦三號故知喪亂之
軌雖千載而必同矣
高宗明皇帝
高宗明皇帝諱鸞字景栖始安貞王道生之子也小名
元度少孤太祖撫育過於諸子宋太豫元年為安吉令
有嚴能之名累遷輔國將軍淮南太守太祖踐阼遷侍
中封西昌侯世祖即位為度支尚書轉左衛將軍清道而
行遷左僕射海陵王立為錄尚書事鎮東府加黃鉞班
劒進為宣城王太后廢帝為海陵王以上入纂太祖為
第三子也羣臣三請乃受命冬十月癸亥即皇帝位大
改元
建武元年大司馬王敬則等十三人並進封邑戶詔省
尚方雕刻新林苑地悉以還百姓追尊始安貞王為景
皇帝妃為懿王后丙戍以輔國將軍聞喜公遥欣為荆
州刺史寧朔將軍豐城公遥昌為豫州刺史詔諸工番
假休息戊子立皇子寳卷為皇太子賜天下為父後者爵
一級上輔政所誅諸王是月復屬籍各封子為侯
二年夏六月誅西陽南海邵陵等三王而殺蕭諶十月納
皇太子妃禇氏大赦王公已下賜有差十二月詔晉宋
諸陵悉加修理
三年冬閏十二月皇太子冠賜王公已下帛有差
四年春大赦壬寅詔人産子者蠲父母役一年新婚者
蠲夫役一年二月甲子以左僕射徐孝嗣為尚書令蕭
季敞為廣州刺史
永泰元年春正月朔大赦丁未誅河東臨賀西陽永陽
南康衡陽湘東南郡巴陵桂陽等十王子皆死之四月
甲寅改元大赦丁丑大司馬會稽太守王敬則舉兵反
夏五月使輔國將軍劉山陽東討斬敬則秋七月己酉
帝崩于正福殿時年四十七遺詔以沈文季為左僕射
江祐為右僕射封江祀侍中劉暄衛尉卿軍政大事内
外皆委徐孝嗣遥光蕭坦之等為心膂之任葬興安陵
諡明皇帝廟號高宗帝明審有吏才持法無所借制御
親幸臣下肅清驅使大存儉約輿輦舟乘剔去金銀
還主衣庫太官進食有裹蒸帝曰我食此不盡可四片
破之餘充晚食而世祖掖庭中宫服御一無所改性多
猜慮故亟行誅戮而出入互唱南出唱北東行唱西而
示簡於出入竟不南郊上初有疾信道術身衣絳衣服
飾皆赤以厭之巫云後湖水頭徑入宫内致帝有疾乃
自至太官行水溝左右啓太官若無此水則不立决意
塞之欲南引淮流會帝崩事寝
廢帝東昏侯
東昏侯寳卷字智蔵高宗第二子也本名賢高宗輔政
改焉建武元年立為太子永泰元年七月高宗崩太子
即位改元
永元元年十一月立皇子誦為皇太子賜為父後者爵
一級丙辰揚州刺史始安王遥光據東府反遣領軍蕭
坦之討平之傳首九月壬戍以頻誅大臣大赦天下十
一月太尉江州刺史陳顯達反十二月顯達至京師乙
酉斬首餘黨盡平
二年三月詔使崔惠景討豫州刺史裴叔業及兄子植
惠景時為平西將軍於廣陵起兵反襲京師徐州刺史
江夏王寳元以京城納之乙夘帝使領軍王瑩屯北籬
門惠景破之遂入京師豫州刺史蕭懿起義兵大破惠
景詔曲赦京邑江夏王寳元伏誅十月害尚書令蕭懿
十一月甲寅蕭穎胄起兵扵荆州十二月雍州刺史梁
王蕭衍起義兵扵襄陽
三年二月詔羽林兵征雍州中外纂嚴三月丁未衍立
南康王寳融即皇帝位扵江陵癸丑遣平西將軍陳伯
之西征八月以光禄張瓌鎮石頭以太子左衛率李居
士總督諸軍屯新亭是日義軍至南州李居士敗新亭
降義軍將軍徐元瑜以東府城降義軍十二月王珍國
侍中張稷率兵入殿廢帝時年十九帝在東宫便好弄
不喜書常夜捕鼠達旦為樂高宗臨崩屬以隆昌為戒
曰作事不可在人後故數誅大臣委任羣小性訥澀少
言惟親閹竪及左右自江祐始安王遥光等誅後騎馬
日夜於後堂戲呌呼倡伎以五更就卧至晡方起王侯
朝臣節朔朝見晡後方前或時遣出臺閣奏案月數十
日不報二年元會食後方出朝賀纔竟便還西序寝自
已至申百僚陪位皆僵仆菜色比起就會怱遽便罷陳
顯達平後出遊走逐居民于郊外數十里皆空家盡室
巷陌懸幔高為障置伎人防守謂之屏除或周環京邑
是時一月二十餘出三四更中鼓聲四出幡戟横路百
姓喧走士庶不辯出不言定所夜出夜返火光照天鼓
吹鳴鈸聒地置射雉場二百十六所郊郭帷翳四民皆
廢業樵蘇路斷又於後宫起仙華神仙玉夀諸殿盡用
雕彩以麝雜香塗壁時世祖興光樓上施青漆世謂之
青樓帝曰武帝不巧何不純用瑠璃貴妃潘氏服御極
選珍異主衣庫舊物不復充用琥珀釧一隻直一百七
十萬京邑酒租皆折使輸金又立紫閣諸樓壁上畫男
女私褻之像種好樹美竹徵求民家望樹便取朝栽暮
拔道路相繼又扵宫立市太官乃朝進酒肉肴菓使宫
人閹竪共為禆販潘妃為市令帝為市魁將鬪者就潘
氏判决苑中作土山築渠立堰以新蔡人徐世檦為直
閣將軍殺戮專决其黨茹法珍梅蟲兒等專權内外緘
口及義師至近郊乃聚兵為固守之計而信鬼神迎拜
蔣子文為相國揚州牧封鍾山王時范雲謂朱光尚曰
卿是天子要人當思諫諍光尚曰至尊不可諫正當以
鬼神達意後帝馬驚光尚曰先帝嗔不許數出帝大怒
乃拔刀與光尚尋覓不見乃縳草作高宗形北面斬之
懸首苑門上潘妃生女百日死帝斬衰絰杖羣臣來吊
盤地坐舉手受執及將軍席豪死於是閉城自守城内
軍事一委任王珍國而聞外鼓吹叫聲披大紅袍登景
陽樓屋上望弩幾中之士卒怨之不為致力募兵出戰
至城門皆坐甲自守恐城外有伏乃燒城旁府署六門
之内皆盡於西掖内相聚為市販牛馬肉及義師至便
勅太官備百日糧而惜金錢不肯賞賜茹法珍等叩頭
請之帝曰賊來獨取我耶而就我求物後堂儲數百具
榜板啟為防城之具帝曰擬修殿竟不與故王珍國張
稷等見不能用計懼禍及故反率兵入殿是夜帝在含
德殿吹笙歌作女兒子卧未熟聞兵入起出北戶欲還
宫閹人黃泰平以刀傷其膝仆地顧曰奴反耶直後閤
張齊遂斬首送梁王宣德太后令言其兇惡追封為東
昏侯法珍等伏誅初義師築長圍帝乃著五色衣服登
城望賊還輙與六宫御刀在華光殿共立單壘别制鎧
仗多用金玉親自攻壘詐作戰敗被瘡板掆將去將來
相對為樂
和帝
和帝諱寳融字智昭明帝第八子也建武元年封隨郡
王永元元年改封南康王出為西中郎將荆州刺史督
九州軍事二年十一月甲寅長史蕭穎胄奉王舉兵其
日太白及辰星俱見西方乙夘教纂嚴丙辰以雍州刺
史蕭衍為使持節都督前鋒諸軍事戊午衍表勸進十
二月乙亥羣僚勸進竝不許壬辰驍騎將軍夏侯亶自
建鄴至江陵稱宣德太后令西中郎將南康王宜纂承
皇祚光臨億兆可且封宣城王相國荆州牧加黃鉞置
僚屬三年正月乙巳王受命大赦唯梅蟲兒茹法珍等
不在例是日長星見竟天甲寅建牙于城南二月己巳
羣僚上尊號立宗廟及南北郊中興元年春三月乙巳
皇帝即位大赦改永元三年為中興文武賜位二等是
夜彗星竟天以相國左長史蕭穎胄為尚書令加雍州
刺史蕭衍尚書左僕射都督征討諸軍以晉安王寳義
為司空廬陵王寳源為車騎將軍開府儀同三司丙午
有司奏封庶人寳卷為零陵侯詔不許又奏為涪陵王
詔可夏四月戊辰詔凡東討衆軍及諸向義之衆普復
除五年秋七月丁夘魯山城主孫樂祖以城降己未郢
城主薛元嗣降八月丙子平西將軍陳伯之降九月己
未詔假黃鉞蕭衍若定京邑得以便宜從事冬十一月
壬寅尚書令鎮國將軍蕭穎胄卒十二月丙寅建康城
平己巳宣德皇太后令以征東大將軍蕭衍為大司馬
錄尚書驃騎大將軍揚州刺史封建安郡公依晉武陵
王遵承制故事壬申改封建安王寳夤為鄱陽王癸酉
以司徒揚州刺史晉安王寳義為太尉領司徒乙酉以
尚書右僕射王瑩為左僕射
二年春正月戊戌宣德皇太后臨朝入居内殿壬寅大
司馬蕭衍都督中外諸軍事加殊禮己酉以大司馬長
史王亮為守尚書令甲寅加大司馬蕭衍位相國梁公
備九錫禮二月壬戍誅湘東王寳眰丙戌進梁公蕭衍
爵為王三月辛丑鄱陽王寳夤奔魏誅邵陵王寳攸晉
熙王寳貞庚戍車駕東歸至姑孰丙辰遜位于梁丁巳
廬陵王寳源薨四月辛酉禪詔至皇太后遜居外宫梁
受命奉帝為巴陵王宫于姑孰戊辰巴陵王殂年十五
追尊為齊和帝葬恭安陵初梁武帝欲以南海郡為巴
陵國邑而遷帝焉以問范雲雲俛首未對沈約曰今古
殊事魏武所云不可慕虛名而受實禍梁武頷之於是
遣鄭伯禽進以生金帝曰我死不須金醇酒足矣乃引
飲一升伯禽就加摺焉先是文惠太子與才人共賦七
言詩句後輙云愁和帝至是其言方騐又永明中望氣
者云新林婁湖青溪並有天子氣於其處大起樓苑宫
觀武帝屢游幸以應之又起舊宫於青溪以弭其氣而
明帝舊居東府城西延興末明帝龍飛至是梁武帝衆
軍城於新林而武帝舊宅亦在婁湖百姓皆著下屋白
紗帽而反裙覆頂東昏曰裙應在下今更在上不祥命
斷之扵是百姓皆反裙向下此服妖也帽者首之所寄
今而向下天意若曰元首方為猥賤乎東昏又令左右
作逐鹿帽形甚窄狹後果有逐鹿之事東昏宫裏又作
散叛髮反髻根向後百姓爭學之及東昏狂惑天下散
叛矣東昏又與羣小别立帽騫其口而舒兩翅名曰鳳
度三橋帬向後揔而結之名曰反縳黃麗東昏與刀敕
之徒親自著之皆用金寳鑿以璧璫又作著調帽鏤以
金玉間以孔翠此皆天意梁武帝舊宅在三橋而鳳度
之名鳳翔之驗也黃麗者黃離為日而反縳之東昏戮
死之應也調者梁武帝至都而風俗和調先是百姓及
朝士皆以方帛填胷名曰假兩此又服妖假非正名也
儲兩而假之明不得真也東昏誅其子廢為庶人假兩
之意也
史臣曰欎林地居長嫡瑕釁未彰而武皇之心不變周
道故得保兹守器正位尊極既而愆鄙内作兆自宫闈
雖為害不遠而足傾社禝郭璞稱永昌之名有二日之
象隆昌之號實亦同焉明帝越自支庶任當負荷乘機
而作大致殱夷流涕行誅非云義舉事苟非安能無内
愧既而自樹本枝根胤孤弱貽厥所授屬在凶愚用覆
宗祊亦其理也夫名以行義往賢垂範備而之禅術士
誡之東昏以卷矣藏以終之其兆先徵盖亦天所命矣
列傳
柳世隆字彦緒河東解人也祖憑世隆少有風器伯父
元景為宋尚書令愛賞之言於宋孝武召見帝曰此兒
將來復是三公也宋累遷虎威將軍上庸太守帝謂元
景曰卿昔以虎威之號為隨郡今復以授世隆使卿門
世不絶公也以沈攸之叛守郢城有功事定徵為侍中
遷尚書右僕射貞陽侯齊太祖踐阼自母憂起為平南
將軍豫州刺史進為公帝問禇淵曰向見柳世隆毁瘠
過禮使人惻然淵曰世隆至性天深喪過乎禮事陛下
在危盡忠喪親居憂杖而後起立人之本二理同極加
榮增寵足以勵風俗世隆性好書啟太祖借祕閣書上
給二千卷轉尚書令常自云馬矟第一清談第二彈琴
第三在朝不干世務垂簾鼓琴風韻清逸甚得世譽以
疾遜位永明九年卒詔給東園祕器朝服贈司空班鼓
吹葬於倪塘著龜經祕要二卷見行扵世
張瓌字祖逸吴郡吴人也祖裕為宋金紫光禄大夫父
永為右光禄曉音律宋孝武問永太極殿前鍾聲嘶永荅
鐘有銅滓乃叩鐘求其處鑿而去之聲遂清越瓌解褐
江夏王太尉府參軍以遭父喪還吳初劉彦節有異圖
弟遐為吳郡守聚師三千太祖密遣瓌取遐瓌領兵直
入吳郡斬遐郡内莫敢動太祖以告張冲沖曰瓌以百
口一擲出手得盧矣即授吳郡太守封義成縣侯世祖
即位為左尚書領右軍及鬱林之廢見朝廷多難恒卧
疾而居室妓妾盈房生子十餘人嘗云中應有好者梁
天監中卒
垣崇祖字敬遠下邳人也族姓豪彊石季龍時自洛陽
徙鄴曾祖敞為慕容吏部尚書祖苗自宋武征廣固率
衆歸降仍家下邳官龍驤將軍父詢之宋冀州刺史崇
祖年十四有幹略伯父豫州刺史護之謂門宗曰此兒
必大吾門汝等不及也太祖在淮隂崇祖時戍朐山既
受都督祗奉甚至及平沈攸之復遷冠軍將軍兖州刺
史初下邳見太祖謂妹夫皇甫肅曰此真吾君也太祖
亦曰韓白不及太祖踐阼為豫州刺史鎮夀春盡力奉
邊建元二年虜遣劉昶馬步號二十萬寇夀春崇祖著
白紗帽肩輿登城指揮大破虜軍啟至上笑曰今真得
其人矣進平西將軍崇祖聞陳顯達增給軍儀乃啟上
求鼓吹上勅曰韓白何可不與遂給鼓吹一部世祖即
位徵還為五兵尚書永明元年詔稱與荀伯玉搆扇邊
荒誅之時年四十四子惠隆徙番禺卒
張敬兒南陽冠軍人也本名苟兒宋明帝以其名鄙改
之父醜為蜀郡將軍敬兒年少便弓馬有膽氣射猛獸
發無不中以補府將擊蠻賊累功為南陽太守後佐太
祖大破桂陽王於新亭親詐降斬休範首以功遷為雍
州刺史驍騎將軍以平沈攸之封襄陽侯太祖即位為
中軍將軍太祖崩遺詔加開府儀同三司將拜謂其妻
曰我拜後府開黃閤因口自為鼓吹聲其妻謂曰吾嘗
時夢一手熱如火而君為南陽郡元徽中夢半身熱而
君得本州今復夢舉身熱矣有閹人聞之以事達世祖
世祖疑有異志使收之敬兒脱冠投地曰用此物誤我
於是伏誅子道慶見宥
王敬則晉陵南沙人母為女巫敬則生而胞紫色謂人
曰此兒必有鼔角相人笑曰得為人吹角可矣及年長
兩腋下生乳各長數寸夢騎五色獅子年二十餘善拍
張好刀劒補刀戟跳刀高與虎幢等如此五六接無不
中宋明帝即位為直閤將軍封重安縣子敬則少扵草
中遇蟲如烏豆集其身摘去乃脱其處皆流血敬則惡
之詣道士卜云此封侯之瑞也果如其言出補暨陽令
性倜儻不羈初屠狗商販徧於三吳嘗與暨陽縣吏鬭
曰我得暨陽當鞭汝小吏背吏唾其面曰汝得暨陽我
亦得司徒公矣及作暨陽召吏謂曰汝何時得司徒公
邪竟善遇之及佐破桂陽王遂盡力扵太祖太祖即位
以殺蒼梧功遷安東將軍吳興太守封潯陽郡公世祖
十一年累遷司空出為會稽太守初在吳興出行市見
屠肉枅歎曰吳興昔無此枅是我少時在此所作也海
陵王立進位太尉敬則名位雖逹不以富貴自遇初為散
騎使虜於北館種楊柳後員外郎虞長曜北使還敬則
曰我昔種楊柳今若大小長曜曰北人以為甘棠敬則
從世祖嘗宴扵華林羣臣各出妓敬則脱章服袒髀以
片絹糺髻奮臂拍張叫動左右上不悦曰豈聞三公為
此對曰臣拍張故得三公而拍張當時以為名譽明帝
即位為大司馬臺使拜授日而雨大洪注敬則不悦及
使蕭坦之將齋仗五百人行武進陵敬則憂惶上知使
敬則世子仲雄入東安慰其父雖然愈益猜忌高宗疑
焉後竟起兵反過浙江帝諸子在京者盡殺之遣將軍
左興盛等討之敬則遇興盛遥告敬則曰公兒死已盡
公持許底作官軍不敵欲退馬軍主胡松領馬軍突之
敬則大敗興盛軍客袁文曠斬之傳首京師時年七十
初敬則東起高祖疾篤朝廷倉卒東昏侯在東宫議欲
叛使人上屋見征虜亭失火謂敬則至急装欲走或有
告敬則者敬則曰檀公三十六策走是上策汝父子唯
應急走耳盖諺云檀道濟避虜也
陳顯達南彭城人宋孝武世為張永前軍幢主景和中
以勞驅使累遷濮陽太守桂陽王反大敗賊丁文豪等
扵杜姹宅矢中左眼拔而鏃不出地黃村潘嫗者善禁
先以釘釘柱嫗禹步作氣釘即出乃禁顯達目中鏃出
以功封彭城侯再遷平越中郎將廣州刺史太祖即位
為安西將軍益州刺史山夷震服永明八年徵為征南
大將軍江州刺史給鼓吹顯達性謙厚多智計有子十
人誡之曰我本不及此汝勿以富貴陵人高宗之世進
位太尉鄱陽公常不自安每自卑下及北討督平北將
軍崔惠景等圍馬圈城四十日入據城而魏孝文帝率
十萬騎自至齊軍敗顯達走軍主崔恭祖胡松以烏布
幔盛顯達僅獲免以為江州刺史鎮湓城東昏立無道
殺害賢良顯達懼禍十一月遂舉兵朝廷遣胡松等拒
於采石大破之松軍敗京邑震駭遂於新林多置屯火
於岸十二月潜軍夜渡取石頭入宫城與官軍戰於西
州顯達敗走西州烏榜村騎官趙潭注矟刺落馬斬於
籬門側血灑湔籬似淳于伯之被刑也時年七十三諸
子皆伏誅
劉懷珍字道玉平原人漢膠東王後伯父奉伯為宋陳
郡太守懷珍幼隨奉伯在夀陽時刺史出獵百姓觀之
懷珍獨避不視伯父異之曰此兒方興吾宗也本州辟
主簿自宋文以來數有軍功遷至將軍封中宿侯太祖
輔政以布衣之舊徵為相國左司馬建元初改封宣城
侯而尋轉光禄大夫子靈哲字文明累遷至前將軍兖
州刺史母病靈哲躬祈禱夢見黃衣公曰可取南山竹
笋食之靈哲覺如其言乃立愈
李安民蘭陵承人也父欽之殿中將軍隨父沒虜率部
曲自拔南歸累遷冠軍司馬廣陵太守初討晉安王子
勛事平明帝大會新亭勞諸軍主摴蒱官賭而安民五
擲皆盧帝大驚帝自謂安民曰卿面方如田封侯相也
及太祖即位為中領軍封康樂侯家國密事太祖唯與
安民論議每謂曰署事有卿名我便不復細覧也世祖
即位遷尚書僕射以疾辭退為安東將軍吳興太守吳
興有項羽神護郡廳事太守至必先殺軛下牛祭安民
奉佛不與牛祭而設八關齋俄而牛死埋於廟側今呼
為李公牛塜也
王元載字彦休下邳人也建元二年為梁秦二州刺史
兄弟同時為方伯封河陽侯永明四年卒
崔祖思字敬元清河東武城人也魏中尉琰七世孫祖
諲宋冀州刺史父僧護州秀才祖思少有志氣好讀
書初辟州主簿與刺史劉懷珍於堯廟祀神廟有蘇
侯像與堯偶坐懷珍曰唐堯聖人而與雜神同列去之
何如祖思曰使君若清蕩此坐則是堯廟重去四凶之
伍也遂相與除雜神太祖在淮隂祖思聞風自從之及
宋初議封太祖為梁公祖思啓太祖曰䜟云金刀利刃
齊刈之今宜稱齊實應天命從之太祖即位遷征虜將
軍青冀二州刺史因啓陳政事上優詔報荅尋遷寧(闕)
宋孝建中為後軍參軍事太祖累遷寧國將軍東海太
守榮祖善弹登西樓見海鵠羣翔謂左右當生取之扵
是弹其兩翅毛脱盡墜地無傷飬毛生後飛去其妙如
此佐命勲封將樂縣子永明二年遷冠軍兖州刺史九
年卒
吕安國廣陵人也宋大明末以將領見任隱重有幹局
副劉勔破殷琰扵夀陽以功第一封彭澤男累以軍功
遷金紫光禄大夫給事中永明九年卒
周山圖字季寂義興義鄉人也貧微扵書題甚拙不事
産業有器幹以軍功累遷左中郎將衆稱其勇呼為武
原將以佐太祖輔政出征有功封晉興縣男世祖即位
遷竟陵王鎮北司馬及疾上手敕問疾尋卒
周盤龍北蘭陵人也盤龍膽氣過人尤便弓馬隨軍討
擊陷陣先登累遷龍驤將軍封晉安子建元二年助垣
崇祖拒魏大破之上聞大喜送金釵二十枚與盤龍愛
妾杜氏手敕曰餉周公阿杜轉太子左率敕令助成買
與虜拒戰於淮隂甬城父子二人衝突出入縈擾數萬
衆遷平北將軍兖州刺史後為光禄大夫世祖戲之曰
卿着貂蝉何如兜鍪對曰此貂蝉從兜鍪中出病卒子
奉叔勇力絶人少隨父征討得直閤將軍善騎馬鬱林
從其學騎後遷冠軍將軍青州刺史後為高宗所殺
王廣之字林之沛郡相人也少好弓馬有勇力初為馬
隊主累遷左衛將軍世祖見其子珍國異之曰珍國大
堪事卿可謂老蚌卒扵江州刺史進應城公
薛淵河東汾隂人也宋徐州刺史安都從子本名道淵
避太祖偏諱改焉安都降虜而親族皆入北太祖鎮淮
隂淵來奔委身事太祖隆昌元年封司州刺史卒
戴僧静會稽永興人也少有膽力便弓馬初祖飾謀亂伏法
家口徙青州僧静自歸太祖為北徐州刺史徙高平太
守卒
桓康北蘭陵承人也勇而驍果宋末隨太祖及世祖起
義為郡所縶衆皆散而康裝擔一頭貯穆后一頭貯文
惠太子及竟陵王子良自負置山中與門客蕭欣祖四
十餘人相結破郡獄出世祖郡兵追急康死戰破之隨
世祖起義摧堅陷陣膂力絶人所經村邑恣其行暴江
南人畏之以其名怖小兒畫其形而辟瘧無不立愈建
元元年封吴平縣伯後軍將軍明年大破魏虜為持節
都督青州刺史卒
焦度字文續南安氐人也祖文珪避難奔喪居仇池元
嘉中僑立天水郡洛陽縣乃屬焉度少有器幹便弓馬
孝武初青州刺史顔師伯出鎮滑臺差度領幢主送之
後破虜有功拔為輔國府參軍孝武見而謂師伯曰真
健物也補晉安王子勛夾轂隊主子勛起兵以度為龍
驤將軍事敗逃扵宫亭湖中為賊江州刺史王景文誘
降之沈攸之事起拒攸之扵郢城登樓罵辱攸之攸之
攻不能下至今呼此樓為焦度樓事寕後以功為直閤
將軍封東昌縣子
庾杲之字景行新野人祖深之雍州刺史父粲司功參
軍杲之幼有孝行起家奉朝請累至王儉衛軍府長史
蕭緬與儉書曰盛府元僚實難其選景行汎綠水依芙
蓉何其麗也世呼儉府為芙蓉池故緬書美之也轉黃
門侍郎杲之風範和潤善音吐世祖令對虜使歎其風
姿之美王儉在坐曰杲之為蝉冕所照更生光彩遷左
衛率上表退蝉冕及章上不許杲之從孫夐家冨扵財
狀皃豐美頥頰開張人皆以為有方伯之任無凍餒之
憂後江陵亂竟餓死又有都督禇蘿面有毛從理入口
竟不乏衣食而終
高帝十九男昭皇后生武帝及豫章文獻王嶷謝貴嬪
生臨川獻王映長沙威王晃羅太妃生武陵昭王曄
任太妃生安成恭王暠陸脩儀生鄱陽王鏘晉熙王銶
袁修容生桂陽王鑠何太妃生始興簡王鑑宜都王鏗
歐貴人生衡陽王鈞張淑妃生江夏王鋒河東王鉉李
美人生南平王銳第九第十三第十四第十七皇子早
亡衡陽王鈞出繼元王後
建康實錄卷十五
