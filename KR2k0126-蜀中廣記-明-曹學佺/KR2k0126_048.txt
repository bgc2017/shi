蜀中廣記卷四十八
明曹學佺撰
宦游記第二
川南道屬
三國
鄧方南郡人以荆州從事隨先王入蜀爲犍爲屬國都
尉章武三年卒史臣贊曰揚威才榦欷歔文武當官理
任衎衎辦舉圖殖財施有義有叙
陳震南陽人昭烈時拜犍爲郡建興中遷尚書令奉命
使吳孔明與兄瑾書曰孝起忠純之志老而彌篤及其
贊述東西歡樂和洽有足貴者入吳與權㰱盟定好還
封城陽亭侯
晉
周楚字元孫廬江潯陽人起家參征西軍事從父撫入
蜀拜鷹揚將軍犍爲太守父卒以楚監梁益二州軍假
節襲封建城縣公世在梁益甚得物情時梁州刺史司
馬勲作逆楚與朱序討平之廣漢妖賦李宏與大寇李
金銀爲亂僞稱李勢子當王又隴西人李高亦詐李䧺
子破涪城梁州刺史楊亮失守楚遣其子討平之是歲
卒子瓊嗣勁烈有將略歴數郡代楊亮爲梁州刺史建
武將軍初氐人竇衝求降朝廷以爲東羌校尉後衝反
欲入漢川以安定人皇釗京兆人周勲等謀納衝瓊密
知收釗勲等斬之而難熄瓊亦尋卒子虓嗣
六朝
張允濟青州北海人隋大業中爲武陽令務以德教訓
下百姓懷之玄武縣與之鄰有人以㹀牛依其妻家者
八九年牛孳産至十餘頭及將異居妻家不與縣司累
政不能決其人乃詣武陽質於允濟允濟曰爾自有令
何至此也其人垂泣不止具言所以允濟遂令左右縳
牛主以衫蒙其頭將詣妻家村中云捕盜牛賊召村中
牛悉集各問所從來處妻家不知其故恐被連及指其
故所訴牛曰此是女婿家牛也非我所知允濟發蒙謂
其妻家人曰此即女婿可以牛歸之妻家乃叩頭服罪
玄武縣司聞之皆大慙又嘗道逢一老母種葱者結菴
守之允濟謂母曰但歸不煩守也若遇盜當來告令老
母如其言歸居一宿而葱大失母以告允濟悉召葱地
十里中男婦畢集允濟呼前驗問果得盜葱者曾有行
人候曉先發遺衫於路行十數里方覺或謂曰我武陽
縣内路不拾遺但能回取物必在如言果得
唐
馮元常相州安陽人高宗時累遷監察御史爲劒南道
巡察使興利除害蜀土賴焉俄而天下岳牧集乾陵會
葬則天不欲元常赴陵所中途改授眉州刺史劒南先
時光火賊夜掠居人晝潛山谷元常至喻以恩信許其
首露仍切加捕逐賊徒捨器杖面縳自陳者相繼
韋仁壽萬年人高祖入關遣使定巴蜀使者承制拜仁
壽巂州都督府長史時南寧州内附朝廷每遣使安撫
類皆受賄邊人患之或有叛者高祖以仁壽素有能名
令檢南寧州都督寄聽政於越巂使每歲一至其地以
慰撫之仁壽將兵五百人至西洱河承制置八州十七
縣授其豪帥爲牧宰法令清肅人懷歡悦及將還酋長
號泣曰天子遣公鎮撫南寧何得便去仁壽以城池未
立爲辭諸酋長乃相與築城立廨舍旬日而就仁壽又
曰吾奉詔但令巡撫不敢擅住及將歸蠻夷父老揮涕
相送因遣子弟隨之入朝貢方物高祖大悦仁壽復請
徙居南寧以兵鎮守有詔特聽以便宜從事令益州給
兵送之刺史竇軌害其功託以蜀中山獠反叛未遑遠
略不時發遣經歲餘仁壽病卒
李百藥唐貞觀中爲夾江令有文學士子化之嘗撰北
齊書五十卷
岑參南陽鄧州人天寳間進士杜甫薦之遷侍御史出
拜嘉州敏于政事有嘉州詩集
劉贊蜀王衍時仕爲嘉州司戶時衍學士韓昭等爲狎
客陪宴後宫宫女雜坐爲讌歌謔浪鄙褻贊獻陳後主
三閣圖并作歌以詠衍雖不罪不能用也
柳玭京兆人龍紀三年自渝州刺史徙瀘州操行廉直
綽有家風
薛能汾州人咸通中以監郡攝嘉州事爲政嚴察杜絶
私謁有江山集行於世
宋
袁繼忠并州人乾德中征蜀隸大將劉廷讓麾下既克
蜀除嘉州監軍死之日家無餘財縉紳稱之
張宗誨齊賢之次子天聖間爲富順監守有治行赤崖
蠻感其德化納地請降
羅拯祥符人知榮州時州介二江每水漲輒犯城郭拯
作東西二堤以除其患後歴轉運使所至有惠政
張逸天禧中知青神縣多異政縣有松栢灘歲恒溺死
人逸禱神不踰月徙數里自是無溺者
吕由聖河南人知雅州八年去之日傾城人擁馬攀留
皆垂涕不忍釋弟由誠繼知州事亦稱精敏有惠政
燕肅字穆之青州人第進士知臨卭縣削木爲牘民訟
有連逮者書其姓名使自召之皆如期至判尚書刑部
建言州郡疑獄及情可憫者皆得覆奏
石介魯人爲嘉州判官樂善惡惡遇事敢爲州人立祠
祀之魏了翁作記
段思恭晉城人蜀平通判眉州時亡命集衆攻逼州城
思恭募軍士先登者厚賞於是諸軍賈勇大敗賊思恭
矯詔以上供錢帛給之度支請按其罪太祖憐其果榦
不許
張及知臨卭時太守遣吏於縣决堰値農事方興及曰
涸民田引水以事嬉遊可乎令可去水不可導守斂容
謝之
張价淳熙間知榮州崇尚風教清介卓立有興學講道
之功諸生塑其像于學宫
曹友聞字允叔栗亭人彬十二世孫也積官眉州防禦
使左驍衞大將軍利州駐劄弟萬差知同慶府董仙駐
劄友聞引兵扼仙人關諜聞元兵合西夏女眞回回吐
蕃渤海軍五十餘萬大至友聞語萬曰國家安危在此
一舉衆寡不敵惟當乘高據險出竒匿伏以待之元兵
攻武休關敗都統李顯忠軍遂入興元欲衝大安制置
使趙彦呐檄友聞控制大安以保蜀口友聞馳書彦呐
曰吾重兵在此敵有後顧之憂必不能越沔陽而入蜀
又有曹萬王宣首尾應援可保必捷大安平曠無險可
守正敵騎所長步兵所短况衆寡不敵豈可於平地控
禦彦呐不以爲然一日持小紅牌來速者七友聞議以
爲寡擊衆非乘夜出竒内外夾擊不可乃遣萬及仲弟
友諒引兵上雞冠隘多張旗幟示敵堅守友聞選精銳
萬人夜渡江密往流溪設伏約曰敵至内以鳴鼓舉火
爲應元兵至萬出逆戰矢石如雨萬身被數創令諸軍
舉烽友聞遣諸將分擊前後隊友聞親帥精兵三千人
疾馳至隘下先遣保捷軍綂領劉虎帥敢死士五百人
衝前軍前軍不動虎衆銜枚突戰會大風雨諸將請俟
少霽友聞斥曰緩必失機遂擁兵齊進友聞入龍尾頭
萬聞之五鼓出隘口與友聞會内外兩軍皆殊死戰血
流二十里黎明元兵益增乃以鐵騎四面圍繞友聞嘆
曰此殆天乎吾有死而已於是殺所乘馬以示必死血
戰愈厲與弟萬俱死軍盡没元兵遂長驅入蜀先是紹
定中有陳寅知西和州元兵圍州城援不至城陷寅顧
其妻杜氏曰若速自爲計杜厲聲曰安有生同君祿死
不共王事者即登高堡自飲藥二子及婦俱死母傍寅
斂而焚之乃朝服登戰樓望闕焚香泣曰臣始謀守此
城爲蜀藩籬城之不存臣死分也臣不負國臣不負國
再拜伏劒而死賓客二十八人俱死一子後至亦欲自
裁軍士抱持之曰不可使忠臣無後與俱縋城亦折足
死時推官賈子坤潼川人攝通判協力城守城陷子坤
朝服與其家十二口死之子仲武仲武子昌忠純孝純
孝至朝散郎厓山師敗抱二女偕妻牟同蹈海死
俞興理宗時守嘉州元兵圍城五旬興夜開關力戰而
圍解詔俞興一十六人各官五轉尋以興爲四川制置
副使知嘉定府事兼成都安撫副使理宗曰俞興嘉定
城下之捷尤爲竒偉賜金帶有差
蜀中廣記卷四十八
