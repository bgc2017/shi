蜀中廣記卷三十一
明曹學佺撰
邊防記第一
川西一
松潘漳臘小河
松潘道開府松潘衛與副總兵官一員分城而居參將
一員舊駐小河千戸所今移駐龍安城遊擊將軍一員
駐劄漳臘堡守備都指揮一員駐劄平番堡其餘把守
練兵官各有差按後漢書建武九年司徒掾班彪上
言舊制涼州部置護羌校尉持節領護理其怨結歲時
巡行問所疾苦又數遣驛徒通導動靜使塞外羌夷為
吏耳目州郡因此可得儆備今松潘備兵即古護羌使者
之職也尋江源縣記云松州平康縣羊膊山下有二
神湫乃大江始發之所自羊膊嶺散漫始未濫觴東南
百餘里至白馬嶺回行二千餘里至龍涸水障始於是
也志曰江發源于臨洮之木塔山至山頂分東西流者
即岷江也由草地甘松嶺八百里至漳臘其水漸大
臘由鎌刀灣達松潘于下水關入紅花屯達壘溪至穆
肅堡黑水從南合之入深溝經茂州南至於威汶轉銀
嶺合草坡河至蠶岩入灌口分道而下由威至玉壘山
為玉輪江至汶為皂江至灌為沫江志又曰衛北三
舍有龍潭四序淵澄其深莫測有嶺謂之小分水嶺又
有大分水嶺山高峻而水派流在衛北二百里外四
夷傳曰西羌之本出自三苗其先為伯夷甫炎帝之裔
帝母育于姜水而以姜為姓故諸羌亦姓姜其國始近
南岳及舜徙之三危今河關之西南羌地是也濱於賜
支至乎河首緜地千里賜支者析支也王政修則臣伏
德教失則寇亂本無君長夏末及商周之際或從侯伯
征伐有功天子爵之以為藩服羌爰劍者秦厲公時為
秦所執以為奴隷羌人謂奴為無弋故號為無弋爰劍
後得亡歸將其種人南出賜支河其後子孫各自為種
或為氂牛種越雋羌是也或為白馬種廣漢羌是也或
為參狼種武都羌是也至爰劍曾孫忍及弟舞獨留湟
中忍生子研故羌中號其後為研種漢景帝時研種留
何求守隴西塞於是徙留何等於狄道安故及武帝西
逐諸羌乃渡河湟築令居塞始置護羌校尉從爰劍鍾
五世至研研最豪健以研為種號十三世至燒當復豪
健其子孫更以燒當為種號滇良者燒當之玄孫時王
莽末四夷内侵及莽敗衆羌還據西海光武之世以牛
邯為護羌校尉即此地也及燒當至滇良世居河北大
允谷種小人貧而先零卑湳並皆強富數侵犯之滇良
父子積怒從大榆中入掩擊先零卑湳大破之掠取財
畜奪居其地大榆中由是始強滇良死子滇吾立附落
轉盛常雄諸羌在晉内附以其地屬汶山郡宋齊亦得
之後為西魏所有焉魏書鄧至傳王像舒治者並白水
羌也常為羌豪自稱鄧至王其子舒彭遣使内附拜龍
驤將軍益州刺史甘松縣開國子鄧至王請以封爵授
子彭奮高祖許之拜奮建忠將軍甘松縣開國子即為
小藩朝貢相繼關中亂乃絶後魏末平鄧至番始統有
其地後周保定五年於此置龍涸防天和元年改置扶
州領龍涸郡隋初廢州郡以其地併入汶山同昌二郡
唐武德元年置松州貞觀二年置都督府松踞懿嵯闊
隣雅聚可遠奉嚴諾峩彭軌盍直肆位玉璋祐臺橋序
等二十五羈縻州永徽之後生羌相繼服叛不常儀鳳
二年復加整比督文扶當柘靜翼六州都督羈縻研州
劍州探郍州忋州毗州河州幹州瓊州犀州拱州龕州
陪州如州麻州霸州䃹州光州至涼州蠶州煜州梨州
邏州思帝州眺州戍州統州榖卭州樂容州達違州卑
州慈州凡三十一州據天寶之載薄松州都督府督一
百四州其二十五州有額戸口頗多但羈縻迯散餘七
十九州皆生羌部落或臣或否無州縣戶口矣天寶初
改松州為交川郡乾元初復為松州按貞觀之時分十
道松文扶當悉拓靜等州屬隴右道永徽之後割屬劍
南道也寰宇記云松州治嘉城縣按嘉城縣即後魏
白水羌像舒治所據也其子舒彭遣使朝貢拜龍驤將
軍始置甘松縣矣後周之龍涸防及改置扶州皆治于
此隋曰嘉城唐曰嘉城則為松州之所治也志云甘
松嶺在衛西北三百里州以此名按山海經云甘松嶺
亦謂之松葉嶺即江水發源於此土人謂之松子嶺也
又有石門水自龍州石門山連亘經郡界合江故曰石
門水矣寰宇記曰松州屬縣有平康交川按平康縣
晉屬汶川郡隋屬會州後廢唐垂拱元年割交川及當
州通軌翼斜三縣置平康縣屬當州交川縣後周天
和中置隋屬會州唐改屬當州志云平康交川二廢縣
俱在衛治西通志曰潘州者唐廣德初年松州陷于
吐蕃五代諸羌各據其地宋崇寧取邦潘疊三州初屬
吐蕃首領潘羅支此潘州之名所由起也元屬吐蕃宣
慰司國初洪武十一年御史大夫平羌將軍丁玉克復
其地設松州潘州二衛後併為松潘衛鎮守兹土者二
十年後復改松潘等處軍民指揮使司隷四川都司屬
川西道領守禦千戶所曰小河安撫司四曰八郎曰麻
兒匝曰阿角曰芒兒志曰八郎山在衛北三十里山下
為八郎安撫司也長官司十七曰占藏先結曰蠟匝曰
白馬路曰山洞曰阿昔曰白定曰麥匝曰者多曰牟力
結曰班班曰祈命曰勒都曰包藏曰上阿昔曰思曩兒
曰阿用曰潘幹寨各降符印列為守土焉復立番僧二
人為國師曰商巴曰綽領二人為禪師曰黎巴曰完卜
亦皆佩銀章也西邊記云國師商巴佛教也禪師黎
巴道教也其寺觀散居寨落以主化導番夷丁大夫時
設鑄金銀錠有足或無足者賞給諸番番呼曰丁大夫
寶重五六兩者番價值三五十兩其家有一二錠遂名
為財主錠發夜光稱神異矣龍涸志云男曰安達女
曰白麻多種青稞圓根好用羶羊麥粉宋史云松番之
俗日耕野壑夜宿碉房刻木契以成交易炙羊膀以斷
吉凶人精悍善戰閗也志云其地廣六百七十里袤千
六十里編戶通二十一里東至龍州界一百九十里西
至牟力結吐蕃草地界四百八十里南至疊溪守禦千
戶所界二百里北至陜西洮州衛界八百六十里距成
都七百六十里雪嶺面于東洮州界其西雪嶺其色如
銀俗呼為寶頂山蚕崖路險人跡罕到即老杜所稱松
州雪嶺東也洮河發源岷山北流入陜為臨洮府南入
川與江漢會矣三邊志曰金蓬山在東南五里羌金
蓬者居之山下石崖鐫永泉二字正統初都督李安以
劍斫崖而得二水亦名文武水紅花牛心二山各去
衛十五里峰巒圓秀者牛心也紅花有屯田是名紅花
屯矣又東四十里為火燄山山無草木其色如赭志
云城西有大悲寺唐天寶間僧智廣所創也國初設僧
綱司以僧惠心為都綱掌其事景泰改元吐蕃猖獗累
欲發兵剿討嗣都綱智中往撫諭之番乃革心向化事
聞陞智中為崇化禪師賜以銀印冠帽袈裟藏經之屬
智中浙之仁和人姓姜氏别號一天赤松觀在古松
之南世傳三皇時雨師隨風雨上下莫知其跡於此地
飛昇後人立祠焉元鼎失馭兵燹之餘其跡尚存開國
己夘錢塘羽士顧道昇來棲於此游神清淨人向往之
於是觀宇為之一新落成道昇詣蜀獻王請額時荆南
道士劉虚丹進赤松子畫像及中戒經正展覽間而道
昇適至王偉其誠遂命教授張景辰隷古赤松觀四字
及所進經像以歸道昇復於後殿築玉皇閣金碧煇煌
殆與雪山相掩映也四夷考云宣德二年松潘千戶
錢宏聞有交阯之役憚於遠征乃誘蠻族入寇譸張奏
報得留不遣蠻自是煽禍攻圍城堡調官軍五千討之
至威州黃土舗失利道遂不通三年命總兵都督陳懷
等帥西軍四萬由洮州入松潘解圍猶弗克靖八年復
調川貴官軍協力從事始克成功正統四年都指揮趙
諒誘執蠻酋國師商巴以犯邊聞遣都督李安征之尋
誅諒誣妄蠻乃服然猶二三十四年始設松潘巡撫都
御史一員以都御史寇深及侍郎羅綺相繼臨之咸有
成績綺還京提督文臣不復更置但以備兵使者整飭
之而已天順五年蠻截我糧道入龍安石泉等處成化
十三年勢益猖獗復勅撫臣張瓚調漢土官兵五萬由
東南二路分進剿滅白羊嶺鵝飲溪等二十一寨斬蠻
首級四百餘顆於是商巴等二十六族詣軍門獻馬納
欵各諭以利害遣之十四年正月復攻黃頭復水諸寨
前後殺獲男婦七百餘人赭其碉房九百墜崖死者不
可勝計亦一大創矣弘治間跳梁如故南路梗阻正德
二年副總兵楊宏誘殺綽嶺寺國師雪郎王出自後本
寺小宛卜等動稱報讐松城之外不敢晝牧嘉靖十一
年勅副總兵何卿來節制諸軍相機𠞰討烏都等十一
寨皆次第平而詣軍門送欵者日至矣卿家視松州諸
所繕緝百廢俱興籓籬以固兵威亦震百蠻喘息不敢
動垂五十年來生齒日繁復萌戎心時出殺人剽掠行
旅萬歷八年兵使者楊一桂是以有三寨之役又雪山
國師喇嘛等四十八寨勾敵為患邊氓岌岌十四年都
御史徐元泰是以有會剿之役及丙申九月秋高敵騎
突由寒盻黃勝草場分道馳入圍漳臘守備張良賢率
兵破之斬首六級又攻鎮虜百戸杜世仁死戰斬首四
級城得保全世仁死焉又攻制虜臺前後斬首十一級
敵遁去良賢追至思荅弄又大破之斬首十六級敵乃
失利去初敵之入也襲我無備偵者不知其數及遁去
巡視營疊不下五千餘灶未幾有番婦逃回言所斬敵
級中有大落赤之姪小王子在焉敵以此必欲報讐故
昔之松潘重在番今之松潘重在敵矣四夷考曰松
潘西至流沙關相連天竺西南達紅土坡生番多係敵
人出沒地勢遼絶非可限域惟是南通叠茂威灌東通
小河龍安北通漳臘墩臺守禦凡八十七所戍守主客
官軍舍餘遊兵一萬一千六百八十餘人歲額坐邊倉
一十六處糧九萬九千三百八十餘石而增設之處不
與焉東路經略志云松潘以東望山關雪欄關風洞
關松林堡紅崖關三舍堡鎮遠堡小關子堡松丫堡三
路堡師家堡四望堡凡十二處抵小河千戶所四崖絶
壁一線之逼附近水牛毛公羊洞諸番未甚猖獗今以
三舍關為始苐其里次三舍者去衛城九十里而遙
也為小河適中地有把守指揮一員管轄上至望山下
至四望共十三關堡羊腸鳥逕峭壁危湍嶮巇萬狀番
夷往往潜伏而窺伺焉三舍上十里為伏羌堡伏羌上
十里為紅崖關紅崖上十五里為松林堡志云黑松林
關在治東七十里松林上九里為風洞關志云風洞關
在治東五十里洞深不可測多惡風午輒大作作則灰
沙蔽天人馬皆辟易寒氣襲人觸之多横死否亦喘息
旬日盖山嵐鬱蒸之氣所發也關北鹽井墩即古鹽
廢縣風洞上五里為雪欄關志云治東三十里雪欄山
四時積雪不消俗呼為寶頂山關在山下雪欄上十二
里為望山關關上八里即松州也三舍下十里為鎮遠
堡鎮遠下八里為小關堡志云小關子在治東百二十
里小關下八里為松埡堡松埡七里為三路堡三路下
八里為師家堡師家下八里為四望堡又二里為小河
所矣南路經略志云松潘以南紅花屯熊楨屯西寧
關小屯堡安化關鎮華堡新塘關艾蒿堡歸化關北
定關蒲江關平夷堡金瓶堡鎮平堡鎮番堡靖夷堡平
定堡凡十有七處抵疊溪界四夷攷曰南路自西寧
關起以至平定堡河東大姓屬牛毛土官管轄河西小
姓屬羊毛土官管轄即志所謂牛腦羊腦也不服冠帶
不受約束喜則同部落席地歡飲怒則持刃彼此相擊
尊卑之序蕩然矣萬歷初年河東頗肆憑陵十四年征
之搗其巢穴斬首二千餘級焚碉房千餘座始傾心向
化埋奴誓願認守地方迄今不敢犯河西恃有長江之
阻逆我文告其時亦震讋移遁深箐隔岸羅拜乞降許
之有國師喇嘛灣仲者潜獻皮幣于敵人乞師伏於鐡
爐溝以牽制我乘便邀擊事覺就擒其謀始破而膽落
也歸化關志云在司南百里寰宇記蜀州有歸化縣
置在移村各有部落主持無徵科務雖失故處而關名
實因之地形險要上至西寧下至鎮江關堡凡九把守
指揮一員以龍溪等寨大小横梁為諸番所出没也歸
化上七里為龍韜堡龍韜上十里為新鎮堡新鎮上十
里為百勝堡百勝上五里為安化關安化上七里為雲
屯堡雲屯上八里為西寧關志云在治南三十里西寧
上八里為雄溪屯則南路之首也鐡爐溝諸夷在其界
矣歸化下十二里為北定關志云北定關有祠祀二
邊史劉方五將正德六年番僧雪欄王出謀為不軌守
將指揮邊輔史寬百戶劉賢方捷攖鋒死戰輔寬遇害
於黃土坡賢捷被執至寨縳柱將剖其心二將罵不絶
口而亾事聞與子孫進一級承襲輔弟輪承兄職嘉靖
七年巡南路至北定關遇横梁茹兒等番輪率其僕邊
永興軍餘史卜匝等數人與戰已取勝值天雨溪泛諸
番四集輪被傷永興負輪行數十步至崖不能進執刃
亂揮知不可支乃伏於輪身主僕俱被害事聞贈輪都
指揮僉事永興百戸史卜匝等俱厚賚優恤焉北定下
十有一里為鎮江關别拓大小耳别等寨在其界内寰
宇記云歸化縣有大聾山小聾山在霸州西北一十里
號苻堅城又云於小聾山上村置牙利縣或即大小耳
之故迹也鎮江下四里為平番堡平番下八里為平夷
堡其地寬平僅容千騎為四十八寨飲盟插血之地即
黃沙壩矣萬歷十四年建城堡設守備一員把總練兵
官一員管轄自西寧關至平定堡焉鎮平關上七里為
金瓶堡金瓶上六里為平夷堡鎮平下七里為鎮番堡
鎮番下八里為靖夷堡靖夷下八里即平定堡也平定
下八里為永鎮堡係茂松二鎮交界處鎮平堡則指揮
一員守之北路經略志云松潘以北穀粟屯高屯子
羊裕屯唐舍屯譚□屯漳臘屯以上凡七堡抵吐番洮
河界四夷考云漳臘堡設在河東去城三十八里松
州之背也舊制駐劄守備一員管轄上下關堡為寒盻
口上中潘州上下羊洞等隘口自漳臘北去遼廓幽遠
一望無際盖萬騎可從容矣近改設遊擊一員以鎮壓
之良審所重也漳臘上十五里為鎮虜堡在河東元山
子上志云堡在漳臘東北十里堡後天險墩堡前觀化
墩河東于襄臺河西制虜臺聲勢相望然直北為敵
壩舊掘品字賺坑數百中置鋒刃木簽口覆芭土以掩
其形又北去三里曰城牆岩東臨河畔西抵山麓掘壕
寬深丈許横截六百餘丈明斷彼路河西川盻溝壕塹
之制亦如之越溝二十里登阿玉嶺之巔可瞷黃勝草
場志云黃勝在漳臘西南十里也場之東有阿玉口凡
二十里透嶺出川盻則可南可北惟所馳驅議者于天
險觀化二墩充拓寬廣石砌墻垣一周外掘壕塹以防
衝突亦庶幾搤其吭云鎮虜堡上二十里之栢木橋即
界外矣漳臘下七里為虹橋關係松城北隘志云松
州北二十里有落虹橋長二十丈餉道所必經也虹橋
下七里為譚□屯譚□下七里為塘舍屯塘舍下六里
為羊裕屯羊裕下六里即松城又虹橋下八里為高屯
子高屯下七里為糓粟屯糓粟下十里亦即松城也離
松十四里為流沙關乃敵人經由地每秋防必加意焉
松城下五里為紅花屯紅花下七里為雄溪屯雄溪左
十三里為東勝堡歲熟番受賞可稱無事惟是虹橋西
北十五里為絶塞墩北界黃山尖殺鹿塘黃勝草場等
處路通洮岷先年陳懷率兵由此道入解松圍今為敵
騎間阻以其往來射獵于斯也下潘州白利等番挾牛
羊氊毳來或由阿玉嶺或由鐡門墩出抵寒盻祈命諸
寨貿易茶斤歲以為常稍失防範釁端輒起且阻絶長
溝救援難及形勢孤懸所最當籌度議者于墩前石砌
聮城一座直抵河下以通水道又依山掘壕絶其乘高
則於覆壓乎何有古蹟志云潘州故城在衛北七百
五十里漢武帝時逐諸羌渡河湟居塞外築此城置護
羌校尉以禦之宋時分上下中潘三州今阿失寨即上
潘州班班簇即下潘州界二州之間則中潘州也其地
愈北山愈平夷舊漳臘之設在下潘州侍郎羅綺漳
臘新記云距松衛治之北百里曰漳臘即古潘州也城
之故趾尚在其下有巖穴空洞幽邃廣可容列騎深亦
不知幾許旁有玻璃泉冬夏淵然不涸其土地膏腴
山川秀麗盖自唐盛時所開拓雖隷版圖而土蕃酋長
猶然竊據所謂但羈縻之而已洪武十一年王師始下
潘州入與編民賦役無殊乃於其地建置屯堡使士卒
且耕且守累數十年足食足兵邊人安堵宣德丁未守
將失馭氐羌蜂起梗我餉道燹我關塞而潘州復為所
據者凡二十有八年景泰辛未予奉命來鎮兹土不揣
思欲平復之乃大集諸酋陳以逆順禍福無不稽顙聽
命於是復增置城池樓櫓凡戰守之具視昔有加焉不
殫一石之粟不勞一人之力而數千百頃沃饒之地遂
復為我有又晏然置城於其間俾兵農雜居累歲豐獲
邊人安枕實朝廷威德所及予何功之與焉或者以潘
州之城與唐世籌邊樓相頡頏後先予亦豈敢多讓景
泰六年記曹學佺曰今之漳臘去松州一舍而遙非
百里外之漳臘矣前張後弛勢所然也予以庚戌署藩
司事料松邊兵食聞敵人住牧於漳臘城内有百五六
十帳殊駴聽聞乃檄漳臘遊擊何奮武得回牒云謹按
漳臘一鎮五隘九屯一十八墩堡延袤二百餘里襟帶
山河襍居種落所由來矣前不具論萬歷二十四年火
落赤入寇彼時内有守備張良賢救應以截其鋒外有
合壩犄角以牽其勢雖敵衆攻圍鎮虜三晝夜而不能
破于時掌堡百戸杜世仁也豈異人任而其父子督軍
兵數百人乃能射死小王子斬首數十級松漳卒賴以
無事而合壩遂因之住牧焉續在三十三年廢將李宗
望代庖漳臘又有合兒頓奪咱毛兒摃等韃接踵投居
會治兵使者亦署官也侈然有張伐之意輒撫賞安插
牛馬羊隻布滿山溪毛帳氊房星列草地猶肘腋間眠
虎豹門庭内牧犬羊逐之恐釁端自此發也聽之恐禍
本無所終也彼其往來漳松之間豈惟共我水草利我
鹽茶凡倉庫之虚實軍兵之強弱道路之衝要無不盡
知萬一生心何以制而禦之惟是高屯堡者在虹橋之
内禦寇之下譚□之西正適中要地實乃松鎮以北之
藩屏也議設把守一員撥唐順等軍五十名以耀威武
而坐搤其吭焉誠為長策矣苐當展築屯基寬包隙壩
貫路於中不惟容衆且可據險緣由到司覆看得松潘
者蜀西之門戶漳臘者松潘之咽喉也自土韃合壩合
兒頓等住牧其中氊房毳室以百五六十計犬羊之性
馴擾無常非我族類其心必異豈非他日之隱憂哉昔
者隋唐之禍可鑒已但既來之則安之可以理而諭也
方來者所當拒可以勢而禁也惟是漳臘之鎮虜堡原
設把守一員地方遼闊勢本孤懸今且伏戎在内萬一
有變聲息不相聞何暇左右顧議者以高屯堡要害之
處添設把守以遏其衝且與漳臘為犄角誠策之善者
也該堡事務仍令本官兼攝巡視軍兵即在各營抽選
亦無所糜費矣若夫整行伍除戎器綢繆未雨有備無
患此該道將之事也時當事者如議行之小河千戶
所國初洪武十一年與松潘衛同置在衛東百九十里
宣德四年調成都前衛後所官軍實治之仍隷松潘按
小河之地古名涪陽以水出松潘分水嶺入涪江也地
在涪水之陽矣志云所北二十里師家山一名文山
宋時師文二大姓居之山麓有文山關又有師家舗則
界于龍州也東有獅峯西有象嶺各離一里許有靈泉
焉出獅峯下經略志云松潘又東為堡七曰蜂崖葉
棠馬營水進鎮夷鐡龍乃抵龍安四夷考曰小河之
下鐡龍之上惟葉棠為要隘有葉棠把守官轄之東通
白馬毛公西逼竹頭野猪白草諸寨上六里為峯崖堡
峯崖上十里即小河也下四里為馬營堡馬營下七里
為水進堡水進下八里為鎮夷堡鎮夷下十里為乾坤
堡乾坤下二十里為鐡龍堡堡有兩山對峙峭壁萬仞
二水會流深不可測上為鐡索橋索凡六條各長一十
五丈引于河之西岸繫以鐡柱中道板蕩行者戒心焉
嘉靖間龍州宣撫薛兆乾作亂斬鐡橋以拒官兵旬日
松州米貴如金矣鐡龍下十五里即龍安府云唐史
太宗置松州都督府督羈縻二十五州為踞州貞觀元
年置領縣二江源洛稽懿州五年置西吉州八年改
為懿州領縣二闊涼洛吳麟州五年置西麟州八年
去西字領縣七硤州和善歛具硤源王交利恭東陵
雅州五年置西雅州八年去西字領縣三新城三泉石
隴藂州三年置領縣五都流寧遠臨泉臨河其餘厥
調凑殷匐器邇率鍾並諸羌部落遙立之而已可州
四年置西義州八年改為可州里領縣三義誠清化靜
方遠州四年置領縣二羅水小部川奉州三年置
西仁州八年改為奉州領縣三奉德思安永慈巖州
五年置西金州八年改為巖州領縣三金池甘松丹巖
諾州五年置領縣三諾川歸德籬渭蛾州五年置
領縣二常平郍川彭州三年置洪州七年改為彭州
領縣四洪川歸遠臨津歸正軌州都督府二年置領
縣四通川王城金源俄徹盍州四年置西唐州八年改
為盍州領縣四湘水河唐曲嶺祐川直州五年置西
集州八年改為直州領縣二集川新川肆州五年置
領縣四歸唐芳藂鑒水磨山位州四年置西鑒州八
年改為位州領縣二位豐西使玉州五年置領縣二
玉山帶河嶂州四年置領縣四洛平顯川桂川顯平
祐州四年置領縣二廓川歸定臺州六年置西滄
州八年改為臺州橋州六年置序州十年置嵯州
闊州十年置右俱貞觀之時招慰党項羌者舊屬隴右
道改隷松州都督府永徽已後或叛或臣制置不一今
並廢省聊備古跡而已唐書吐谷渾西羌名正益州
西北去青海二十五里古析支之地漢西羌之别種也
魏晉以降西羌微弱周滅宕昌鄧至之後党項始強南
雜舂桑迷桑等羌北連吐谷渾其種每姓别自為部落
一姓之中復分為一小部落大者萬餘其小者數千騎
不相統一有細封氏費聽氏往利氏頗超氏野辭氏房
當氏米禽氏拓拔氏最為強族貞觀五年詔遣使開其
河曲地為六十州内附者三十萬口有羌酋拓拔赤詞
者甚為渾主伏允所䁥與之結婚屢抗官軍後與其從
子思頭並率服與諸首領歸欵列其地為懿嵯麟可等
三十二州以松州為都督府羈縻存撫之拜赤詞為西
戎州都督賜姓李氏自是從河首積石以來並為中國
之境後吐蕃強盛拓跋氏漸為所逼遂請内徙聽移部
落於慶州因置靜邊等州以處之故地陷於吐蕃不去
者為其役吐蕃謂之弭藥又有黑党項在赤水之西李
靖之擊吐谷渾也渾主伏允奔于黑党項居以空閒之
地及吐谷渾舉國内屬其黑党項首領號孰善王亦貢
方物其雪山党項姓破丑氏居雪山之下貞觀初亦嘗
朝貢又有白狗舂桑白蘭等諸羌自龍朔以後並為吐
蕃所破而服屬焉有附國者在蜀郡西北二千餘里
即漢之西南夷也嘉良夷即其東部所居種姓自相率
領不屬統一隋大業五年附國王遣其弟子宜林率嘉
良夷等六十人朝貢嘉良有水闊六七十丈附國水闊
一百丈並南流以皮為船而濟南有薄緣夷風俗亦同
西有東女國東北連山綿亘數千里接党項及諸羌界
其地南北八百里東西千五百里無城柵近川谷傍山
險俗好復仇故壘石為巢而居以避患其巢高至十餘
丈下至五六丈每級以木隔之基方三四步&KR2108;上方二三
步狀似浮圖于下級開小門從内上通夜必關閉有二
萬餘家俗有重罪止于罰牛妻其羣母及嫂兒弟死父
兄亦納其妻好歌舞鼓簧吹笛死者無服制置尸于
高床上沐浴衣服被以牟甲覆以獸皮子孫不哭帶甲
舞劍而呼云我父為鬼所取我欲報冤殺鬼其人輕
捷便擊劍漆皮為牟甲為弓長六尺以竹為弦以皮為
帽形圓如鉢或戴羃䍦衣多毛毼全剥牛脚皮為靴項
繫鐡錢手貫鐡釧王與酋帥金為首飾胷前懸一金花
徑三寸其土高氣候涼多風少雨土宜小麥青樑山出
金銀多白雉水有嘉魚長四尺而鱗細東女國者西
羌之别種也以西海中復有女國故曰東以别之俗以
女為王東與茂州党項接東南與雅州接界隔羅女蠻
及白狼夷有八十餘城王之所居名康延川中有弱水
南流亦用牛皮為船以渡戶四萬餘衆女王號為賓就
有女官曰高霸平議國事在外官僚並男夫為之其王
侍女數百人五日一聽政女王死國中多歛金錢動至
數萬更于王族求令女二人立之大者為王次為小王
若大王死則小王嗣立或姑死而婦繼並無簒奪所居
皆重起屋王至九重國人至六重王服青色綾裙下領
衫其袖委地重婦人輕丈夫文字同于天竺以十一月
為正每至正月令巫者賫酒殽詣山中散糟麥于空大
咒呼鳥俄時有鳥如雞飛入巫者懷中因剖其腹視之
有一糓來歲必登若有霜雪必多災異其俗因之名為
鳥卜隋大業中蜀王秀遣使招之拒而不受唐武德中
女王湯傍氏始遣使貢方物自永徽七年至于天寶元
載朝貢不絶其後復以男子為王貞元九年其王湯立
悉與哥隣國王董卧庭白狗國王羅陁忽逋租國王弟
鄧吉知南水國王姪薛尚悉曩弱水國王董辟和悉董
國王湯悉贊清遠國王蘇唐磨咄霸國王董藐蓬各詣
劍南西川乞内附其哥隣等國皆散居西山弱水王即
唐初女國之弱水部落其悉董國在弱水西故亦謂之
弱水西悉董王舊皆分隷邊郡祖父例授將軍中郎果
毅等官自中原多故皆為吐蕃所役屬其部落大者不
過三二千戶各置縣令十數人理之土有絲絮歲輸于
吐蕃至是悉與之同盟相率獻欵兼賫天寶中國家所
賜官誥二十九道以進節度使韋臯處其衆于維霸保
等州給以糧種耕牛咸樂生業立悉等數國王自來朝
召見於麟德殿授立悉銀青光禄大夫歸化州刺史鄧
吉知試太府少卿兼丹州長史薛尚悉曩試少府少監
兼霸州長史董卧庭行至綿州卒贈武德州刺史命其
子利羅為保寧都督府長史襲歌隣王立悉妹乞悉漫
頗有才智從其兄來朝封和義郡夫人其大首領董卧
卿等皆授以官俄又授國王兄湯厥銀青光禄大夫試
太府卿青遠王弟蘇歴顚銀青光禄大夫試衛尉卿南
國王薛莫庭及湯悉贊董藐蓬女國唱後使湯佛庭美
王鉢南郎唐并授銀青光禄大夫試大僕卿其時西山
松州生羌等二萬餘口相繼内附其黏信部落主夢葱
龍諾部落主辟葱皆授試衛尉卿立悉等并赴明年元
會訖賜以金帛各遣還至八月召韋臯統押羌蠻及西
山八國使其部落至今猶代襲刺史等官然亦潜通吐
蕃故謂之兩面羌也陳子昂上蜀中軍事曰臣伏見
劍南諸州緣通軌軍屯在松潘等州千里運粮百姓困
弊臣不自恤竊為國家惜之伏以國家富有巴蜀是天
府之藏也自隴右及河西諸州軍國所資郵驛所給商
旅莫不取足於蜀又京都府庫歲月珍貢尚在其外亦
不貲矣今邊郡主將乃通軌一軍徭役之弊使百姓貧
窮國用不贍河西隴右資給亦減臣伏惟松潘諸軍自屯
鎮以來於今相繼百十餘年竟未聞盜賊大侵而有尺
寸之效今國家甘心竭力以事之臣不知其故伏惟念
惜臣在蜀時傳聞潘松等州屯軍數不逾萬計糧給餉
年不過七萬餘石可盈足邊郡主將不審支度乃每歲
向役十六萬夫夫擔糧輪送一斗之米價錢四百使百
姓老弱未得息肩比年以來多所迯亡臣伏以吐蕃未
忍即滅松潘屯兵未可廢散若准此賦歛每年以十六
萬夫運糧臣恐更三年吐蕃未殄滅劒南百姓不堪此
役恐非聖神制敵安人富國彊兵之神筭也愚臣竊聞
蜀中耆老評議劒南諸州比來以夫運糧者且一切並
停請為九等税錢以市騾馬差州縣富戶各為屯駐税
錢者以完脚價各次第四番運輦不用一年夫運之費
可得數年軍食盈足比如常運減省二十餘倍蜀川百
姓永得休息通軌軍人保安邊鎮京臺府庫河西軍馬
得利供輸臣伏審計便宜體大非一二狀具盡中大
夫曰陳拾遺論蜀西邊事而首及糧運誠知所先務也
予署司事因治兵使者議買番米回檄開府云松潘重
鎮控馭番宼緩急時有積儲宜先今該道酌議買米萬
石以備不虞誠未雨綢繆之計思患預防之道也苐轉
運事宜尚有未盡者茲採之輿論參之臆見開列數欵
于後一均民運何則松茂邊糧自崇慶郫灌新繁崇
寧温江六州縣此南路也自綿州彰明江油平武梓潼
五州縣此東路也南路者灌縣買米起運而威茂驗糧
通判督之東路者于江油縣買米起運而龍安驗糧同
知督之其法非不犁然具也但領買者為店戶即包攬
之别名領運者為脚戶即逋逃之淵藪店與脚合則通
同為奸店與脚分則彼此推調積欠盈萬追併虚文邊
儲匱乏職此之由今南路者已議起𣲖各州縣矣均之
一餉也東路獨不可倣而行之乎應照例酌𣲖綿州彰
明江油平武各州縣而梓潼土瘠穀稀又與餉道偏左
特令裁去以安縣代之蓋安縣首建此議當不辭難耳
說者曰江灌領運者此脚頭也各州縣領運者亦此脚
頭也法更人故能保無弊蓋事不擇人貴行之有法以
二驗糧官之事而散之十一州縣無獨任之難以各州
縣之米而自徵自解又責成之易何不舍其難以就所
易者乎一定會計何則松茂各倉有長中短之别焉
自南路言之在西寧安化等一十五處者謂之長倉每
石脚價自一兩一錢二分以至一兩五錢五分在疊溪
普安等八處者謂之中倉每石脚價自七錢八分以至
一兩在茂州廣備等一十二處者謂之短倉每石脚價
自三錢四分以至七錢四分自東路言之在松潘漳臘
等一十二處者謂之長倉每石脚價自六錢二分以至
一兩四錢三分其先年固自有經制也嗣謂彼中官軍
消長不齊故逐年會計雖云詳愼之一端要亦約其大
槩耳豈斤斤於計口而食數米而炊者哉州縣藉口於
劄付之未到而徵發愆期脚戶垂涎於價值之有餘而
趨避易起甚至中途減運進退維谷長倉詮次折乾獨
多是邊與民兩病之矣須聽本司會同該道將各倉應
運米石即以萬歷三十七年備供三十八年之數為則
長短相兼均派二路刻定書冊永為定規倘糧米有剰
餘不妨存貯以備用官軍有增益即於流積内接支惟
登報循環明白無紊庶乎人易遵守餉可尅期一愼
稽查何則往歲邊儲本司只管徵發該道只管收貯而
中間遲速完欠未之盡聞精神氣脈殊不貫串且於江
灌起脚之地即為查驗米未就道而復歸家矣聽憑糧
官閒暇之時始行給發士久待哺而何以應急乎宜早
備行運米各州縣九月開徵頭運不得過十一月二運
不得過次年正月先儘長倉中短次之每赴本司支給
脚價即以該運倉口米石數目報驗本司仍給限票二
張一給該州縣一另發緊要地方如東路則江油小河
之類南路則灌縣茂州之類遇某州縣糧到該地方官
即以本司原票馬上遞報倘不如期如數者行該州縣
查究其完納一倉即取一倉硃串申繳不必拘泥一州
縣全完致病守候一酌番米何則番米之說自萬歷
二十二年起至今止或行或否迄無定規議復議寢有
同聚訟大抵職邊防者欲有備而無患司出入者恐額
外之不敷均為地方計也今據該道該將買米萬石以
備緩急仍以五年為率每年於正數内減運二千在目
前雖似驟發在日後無損絲毫是邊儲與財用兩得之
矣每米一石脚價共銀一兩八錢六分計一萬石該銀
一萬八千六百兩備行松潘道差官赴司支領前數其
委買員役派頓倉口與乎稽核完欠數目俱聽該道酌
行即以三十七年備供三十八年額内減運二千石至
第五年預買扣除悉仍舊貫時大中丞俱可其議但
以東路糧米改派綿彰等州縣徑運一節苐不知人情
樂就否須再一查議務使小民稱便經久可行隨移會
該道牒稱行據綿州申稱行據彰明縣申拘集四鄉里
老楊希賢等訴稱本縣每年額徵大糧四千餘兩每年
除存留支給官吏師生俸廩并兌買賞番布疋共去銀
八百四十六兩零解司大糧尚有三千二百有竒如將
前項大糧盡徵本色十分便益且貧民毫無生理得領
脚價往來度日誠為便益該本縣看得坐派糧米民情
之樂從已無疑矣即以本縣應解大糧註定米價盡數
派成米石九月秋成徵收入倉領脚價募夫起運不易
之策也又據平武回稱本縣原係土司改流並無解司
糧餉其本縣應買之數照依舊則徑赴本司請發米脚
價銀下縣僉令殷實買米雇脚赴倉完納徑取通關銷
繳倘有違悞本縣敢任其責等因到州該攝州事羅江
縣知縣夏之鳳查看得邊糧關係甚重脚頭貽害已深
不一改絃而易轍非惟於邊無濟抑於民有累也祗為
奸猾資耳本州頗産糓米比照南路一例徵解可近無
累于民而遠有禆于邊矣即脚頭垂涎盤據難以准從又
該本道看得買運松潘東路糧米俱係各州縣市棍營
充脚頭領銀隨費遂致邊儲日虧逋欠日甚今改議各
州縣糧米徵收本色赴領脚價徑運該倉誠為妥當既
經行據各州縣回報民皆樂從但平武縣不産五糓或
發銀令該縣僉報殷實承買准此又該本司看得輸邊
重務也改革難言也苟非小民之所樂從則不可行即
行矣亦不可久寧為愼重勿失鹵莽長策也但江綿地
方頗皆産米米價每石五錢者其常也松邊之米定價
五錢三分倉斛又縮於市斗焉此在百姓享什一之利
而司帑省出入之煩也且米但徵之民耳非即民運也
州縣赴司而領脚價仍舊雇脚譬如商販然分運者以
母錢付託經紀買貨隨手花費而貨不可必得徑運者
買成貨物雇脚盤運可計程而扺舍矣此無論東路即
南路亦然既經覆查前來相應備行該道轉行綿州江
油彰明二縣遵照自三十八年為始照坐定糧米於各
州縣大糧起派每石照例折銀五錢三分平武縣原無
大糧照舊赴司領價其年例脚價俱聽本司請發行各
掌印官董理雇脚起運及照梓潼縣僻遠又非産米之
處應行裁革安縣詳允之後愿由南路姑聽其便容本
司額坐倉口刊刻書冊通行遵照右有買運邊糧書冊
刻在藩司杜甫代渝州王使君進論巴蜀安危表臣
某言伏自陛下平山東收燕薊洎海隅萬里百姓感動喜
王業再造瘡痏蘇息陛下明聖社稷之靈以至於此然
河南河北貢賦未入江淮轉輸異於曩時唯獨劔南自
用兵以來税歛則殷都領不絶瓊林諸庫仰給最多是
蜀之土地膏腴物産繁富足以供王命也近者賊臣惡
子頻有亂常巴蜀之人横被煩費猶自勸勉充備百役
不敢怨嗟吐蕃今下松維等州成都已不安矣楊琳師
再脅普合顒顒兩川不得相救百姓騷動未知所裁况
臣本州山南所管初置節度庶事草創豈暇力及東西
川哉伏願陛下聽政之餘料巴蜀之理亂審救援之得
失定兩川之異同問分管之可否度長計大速以親賢
出鎮哀罷人以安反仄犬戎侵軼郡盜窺伺庶可遏矣
而三蜀大府也徵取萬計陛下忍坐見其狼狽哉不即
為之臣竊恐蠻夷得恣屠割耳實為陛下有所痛惜今
梁州既置節度與成都足以久遠相應矣東川更分管
數州於内幕府取給破弊滋甚若兵馬悉付西川梁州
益坦為聲援是重歛之下免出多門西南之人庶幾有
活望焉必以戰伐未息勢資多軍應須遣朝廷任使舊
人授之使節留後之寄綿歴歲時非所以塞衆望也臣
於所守封界連接梓州正可為成都東鄙其中别作法
度亦不足成要害徒擾人為伏惟明主裁之勅天下徵
收赦文減省軍用外諸色雜賦名目伏願損之又損劍
南諸州亦因而復振矣將相之任内外交遷西川分閫
以仗賢俊請愼擇重臣有臨危制變之明者觀其樹勲
庸于當時扶泥塗於已墜借如犬戎俶擾臣素知之臣
兄承訓自没番以來長望生還偽親信於贊普探其深
意意者報復摩彌青海之役决矣同謀誓衆於前後没
落之徒曲成翻動陰合應接積有歲時每漢使回蕃使
至帛書隱語累嘗懇論臣皆封進上聞屢達臣兄承訓
憂國家緣邊之急願亦勤矣况臣本隨兄在蜀向二十
年兄既辱身蠻夷相見無日臣比未忍離蜀者望兄消
息時通所以戮力邊隅累踐班秩補拙之分淺待罪之
日深蜀之安危敢竭聞見萬一少禆聖慮遠人之福也
愚臣之幸也天寶元年孫逖為宰相賀隴右破吐番
表云臣等先在城中因奏事陛下謂臣等曰朕料至重
陽已來諸軍必頻尅捷臣等欽承聖旨詎測神功近者
隴右果奏斬獲莽布支并生擒蘇毗王及鑾駕將迴劍
南節度使章仇兼瓊又奏西山將士分為五道破吐蕃
城堡鎮柵等四十餘所四鎮節度馬靈察又奏破吐蕃
不可勝數并開護密識慝等數國共為邊捍者數旬之
間三方告捷應如影響合若符契禁暴如武盡決如宸
衷知來似神更超於繫表斬級獲醜陷陣隳城分南方
之五將舉無遺策道西城之諸蕃仍為外蔽百戰百勝
以夷攻夷高居九重懸料萬里所以彰睿略之天贊知
犬戎之日蹙臣等忝陪巡幸預奉德音踴躍之誠實倍
恒品無任欣慶之至謹奉表陳賀以聞大歷十年常
衮賀劍南破西番表云臣某言今日伏見劍南西川節
度使崔寧所奏露布十一月七日於劍南大破吐蕃斬
首八千五百級生擒九百四十二人獲牛馬器械一千
萬計者陛下以西戎負恩連歲設備近興武旅遠鑠王
師故隴上無虞卭南每捷事同符契謀動鬼神凡在臣
庶不勝慶快伏以西蜀一隅犬戎乘隙聖謀潜運藩帥
龔行以我同力出其不意故得邊兵無遺鏃之費狂寇
有輿尸之凶名王首將既充俘馘要塞堅城亦入封守
神武之德莫測掃除之勢足徵天聲一臨風動萬國則
方隅不擾候我綏懷夷夏大同期於指掌臣等覩兹大
捷愧乏嘉謀慶躍之誠實倍恒品貞元元年韋臯破
吐蕃露布云尚書兵部臣韋臯等言臣聞天討有罪兵
應者勝義者王夷不亂華師直為壯曲為老多助之至
四極爰輳貞觀則同羅擊延陀開元則九姓殄默啜曰
商莫不來享犯漢雖遠必誅德風鴹乎河源武節憺乎
月□率寧人之有指先元戎以啟行信用威光祖宗不
以賊遺君父恭惟皇帝陛下宣昭義問數寧武功纉八
葉之鴻圖奮四征之雄略懷梟鴟銷䘲沴稟仰太和剪
鯨鯢清郊原掃除羣穢王猷允塞我武惟揚竒幹善芳
各修貢職條支若木咸順旨令遡積石之遐陬有吐蕃
之醜類侵敗王略倍奸齊盟乘邊將之騁兵瞰戎亭之
虚候為蛇豕食上國盡盜河湟帥蝥賊搖我疆再驚畿
甸騎&KR1631;致於深入鑾蹕至於親屯&KR0972;然授兵恊以謀我
尚納汚而含垢姑通事以結和清水之盟未乾好畤之
師已聚指涇靈而徼賂闖鹽夏以𢷬虚夷德無厭弗悔
衽金之旤楚氛甚惡輒興衷甲之謀蠢爾為讎整居匪
茹維時南詔慕化中朝先零之質諸羌雄嘗并力麋人
之率百濮罔不離心頓顙於邊受命於吏斷匈奴之右
臂羈南粤以長纓燕貉輸致騎之勤晉戎成犄鹿之勢
彼既失鐡橋之險我遂克峨和之郛盍竄匿於龍堆復
虔劉乎鱗塞戕我守將墮我陴隍修戈矛而與同仇靡
室家不遑寧處臣等請奮其旅以殱乃讎鳳翔振武靈
武之騎獵其西邠寧太原涇源之兵震其北率山南熊
羆之校暨東川貙虎之師烏蠻撓其腹心回鶻𢷬其肘
腋衆素飽矣壹大治之諸將陳洎等統五萬軍出十一
道濟師西顥之半策勛北陸之初盪平七城斬馘萬級
獲鎧械五十萬計燔堡壘百七十餘遂賈勇而圍昆明
將決勝而定青海為東境五節度大使論莽熱釋朔方
之衆援維州之城九攻九却之計窮七縱七擒之威速
連連執訊矯矯獻囚不然我薪而自焚有如破竹之立
解拂廬魚潰甌脱兔犇谷靜山空行就焉耆之僇區殫
域滅訖聞聖智之降斯皆廟謨淵深神斷天造明見萬
里運竒堂上之兵守在四夷制勝目中之虜勒功滇池
之柱植表赤領之碑一怒安民文之勇也三軍用命克
何力焉臣等承帝之明敵王所愾開遠門揭候坐收西
極之舊封紫微殿受俘重覩昆丘之茂績臣等無任慶
快激切屏營之至謹遣某官奉露布以聞令狐楚賀
劍南奏破吐蕃表臣某言當道進奏院狀報六月某日
劍南節度使韋臯狀奏破吐蕃五千餘衆生擒大酋官
七人陣上殺一百五十餘人收獲牛馬四百餘頭疋器
械一千五百餘事者吉語遠及歡聲相接中賀臣聞順
實臣道伏順者至柔而全禮為天經無禮者雖衆必敗
陛下君臨萬國天覆兆人恩覃於幽微澤及乎荒遠蠢
兹蕃醜假息西陲惟天地含宏之心未能剪滅以豺狼
貪戾之性輒肆陸梁爰整其師不攻而取此皆降睿略
於天下頒明謀於閫外制士之死命得人之歡心所以
殪戎如羊破虜如蝨敺彼牛羊獲其侯王威加于殊域
武暢乎羣動自然赤山之壤可蹈清淫之波可涉必當
封土刻石以垂天聲戎臣司武獲覩其慶不勝歡抃之
至權德輿賀雲南軍破吐蕃劍山保定城表云臣某
言伏見劍南西川節度使某官某所奏兵馬使宋晃前
月十八日與雲南軍合勢攻破吐蕃劍山保定城當日
斬城使者伏以聲教所被遐邇大同蠢兹西戎尚有遺
類或犯亭障且稽靈誅陛下靈筭無窮天威遠震以夷
裔感恩之衆佐藩隅制勝之臣取以多方累獻戎捷事
皆前定必稟聖謨斬將搴旗出於料外堅城便地書落
彀中通荒服會朝之途絶餘孽窺覦之隙奉威懷之命
以律而藏兼夷夏之師在和而克此皆陛下神武潜運
妖氛永清由是成擒自當盡敵臣等謬當樞近媿乏廟
謀幸覩成功不勝大慶無任欣抃之至謹奉表陳賀以
聞宋羅泌蜀山世紀論曰嗚呼山川設險此天地之所
以限疆界也嗟人之生雖聖且智其精神固有限劑而
動地之不可極今古同也奈何多欲之君溪心壑志貪
以取敗然後百罅啟而天地閉矣予讀揚雄蜀紀而感
夫蜀之所以通中國者夫蜀之為國富羨饒沃固自一
天壤也西番東漢北秦南廣一障之隔自生民以來君
君世紹蜀不知有中國而中國亦莫知有蜀五帝以來
羈縻服外蜀固不為中國少而中國亦不為蜀不足也
周衰之時蜀王貪惏求欲無厭故秦惠得以圖之飾妖
嬈之子劖怪誕之牛以誘其衷而後褒斜之路棧矣以
故秦入得蜀之資而遂併天下自是蜀山不閉莫有其
有至于今為中州則貪求之所致也一自中國之有蜀
也故不可謂之無利也予既讀蜀紀而感夫蜀之所以
通中國者及讀陳子昂之疏而又幸蜀之不通於吐蕃
也夫吐蕃之於蜀猶昔日之秦於蜀也方其挐唐之兵
大戰則大勝小戰則小勝幾十載矣未嘗亡一旅也以
薛仁貴郭待封彪武之將屑十萬衆於大非之川一甲
不歸以李敬元劉審禮廊廟之宰辱十八萬衆於青海
之上竟不能俘一醜而關隴為墟可謂彊矣然其涎垂
全蜀之珍如是之久而不得食者徒以山川之阻絶而
障塞之不通也胡為議者欲以梁鳳巴蜓之兵開蜀道
繇雅州以討生羌而襲吐蕃夫羌人固未易討而昔者
東漢之所繇喪敗者也嗚呼其亦幸而不成歟萬一生
羌可破而蜀道遂開則蜀之瑤庫自此轉而西矣使我
而得吐蕃其財固不足以裕國其地固不足以穡也而
徒戮無辜之民竭有常之帑以徇之爾其或得之而得
以穡亦何異於釋近塾而創遠業乎又何異於舍已之
田而芸人之田者也况已之田舍矣而他人之田未及
芸邪昔者漢之武帝好大而喜功使者張騫乃反誇以
西域之富於是嘬丘以爭之四十年間中都之財賦夏
國之生靈略盡於西域矣非不得其地也得朔方之郡
而自不能以耕也非惟不能耕也得朔方之生而棄上
谷遼陽之熟以此故矣其所以危士臣以締怨者得大
宛良馬數十而已使齊楚之巨擘怨而交訟所爭亦不
啻是一何默邪嗟乎武之轍既覆於前矣而隋之裴矩
又以西域之圖蕩煬帝之侈心於是親出玉門置伊吾
且末而關右蕭然始恃盛彊卒歸狼狽此魏公之所以
傷之者也顧不韙歟予常言之溟渤洪漲此天地之所
以限東徼也惡溪沸海此天地之所以限南徼也陷河
懸度之設乎西瀚海沙子之設乎北此天地之所以遮
西而制北者也徼障霧於東維界黑水於南極泄流沙
於西陲決弱水於北滅此天地之所以界四維也請試
舉一隅以憲之方昇明之二年委王奉表以條其祖之
勛謂東西之所服者二百九十有六國是固海東之國
也倭王之所服者也其所不服者幾什伯君其盡制歟
支顯西遊道其所記亦數百國此于甸以西國也支顯
之所知者也其不知者又不知其幾也知猛法盛之錄
曇勇道安之傳審至之國不下三四五百大延四域之
使魏氏四道之賓所奏之國亦不下三四五百此世之
未嘗聞者也是數千國者固俱樂土也其地可謂遠矣
而其人亦未嘗有能道天之涯地之角者惡乎貪而不
知已邪慮亂者穿其頤志遠者賴其目黃帝堯舜非不
能服遠也而所守者域服之外一無所事其在周公亦
不過曰詰爾戎兵陟禹之迹而已夫禹聲教暨於四海
而其制中國若是截也伊尹四方之令狗國豹胡亦不
過三十有六國來者不可拒往者不爾追又曷嘗勞吾
氓宣吾府而奉之哉噫先王之政教其施於中國者盖
詳矣推先王之政教以治中國則禹之所制不為少矣
不繇先王之政教則禹之所制猶將不異於域外彼以
遠略誇後世而不詳乎其内者是豈禹之心也哉末世
之君不知古者之所以為國而以貪求速敗豈禹反惑
邪嗚呼其亦不聞蜀漢隋氏之事則已矣少有所知有
不為之寒心哉陳子昂感遇詩丁亥歲云暮西山事
甲兵贏糧匝卭道荷戟爭羌城嚴冬陰風勁窮岫泄雲
生昏曀無晝夜羽檄復相驚拳跼競萬仞奔騰走九冥
籍籍峯壑裏哀哀冰雪行聖人御宇宙聞道泰階平肉
食謀何失藜藿緬縱横自註云天寶六載丁亥吐蕃圍
松州也杜甫西山詩辛苦三城戍長防萬里秋煙塵侵
火井雨雪閉松州風動將軍幕天寒使者裘漫山賊營
壘回首得無憂嚴武軍城早秋詩昨夜秋風入漢關朔
雲邊月滿西山更催飛將追驕虜莫遣沙場疋馬還杜
甫和云秋風嫋嫋動高旌玉帳分弓射虜營已收滴博
雲間戍欲奪蓬婆雪外城薛濤罸赴邊有懷上韋令公
詩聞道邊城苦今朝到始知羞將門下曲唱與隴頭兒
其二蕃寇猶違命烽烟直北愁却教嚴譴妾不敢向松
州我明楊愼雪關謠云雪關謠者途人思何將軍也雪
山關雪風起十二月斷行旅霧為箐冰為苔馬毛縮鳥
鳴哀將軍不重來西路何時開按將軍名卿字藎臣合
肥人成都前衛指揮僉事弱冠即戎正德戊辰守備威
茂庚午征流賊手刃數人值東蠻出刧安緜警連大印
落魄蠻圍壩底城二旬卿出竒破之又報捷於土門威
名大振庚辰論功晉指揮使擢都指揮視閫篆嘉靖
壬午充小河參將未幾芒部亂遷永寧參將擒隴政支
等繕城署建學校瀘人多繪像祀之丙戍擢松潘總兵
時南路梗塞數十年矣公至悉圖恢復改河修堡鑿險
為夷於是始通癸巳奉命專征茂州五寨殊死戰奪虎
頭崖等險克平十一寨進中府都督僉事仍領松鎮得
節制東南大修長安馬路師家永平等堡於善地增修
禦寇靖虜諸墩以扼險儲薪利用鑿泉便汲隨處賴之
復裁省各路每年安班番賞以萬計沿邊建營為間二
萬有竒夾路邊垣障蔽一千餘里丙申渾水溝等蠻復
叛一鼓平之庚子進都督同知癸夘用言官議以名將
徵入本兵會推總督禁營力遜避乙巳奉勅提督東官
廳聽征總兵官會蜀白草蠻叛撫臣疏請大征兵擬三
萬有竒糧擬四十萬石時值大饑公至惻然兵減三分
之二糧減十分之九因敵為糧用降為導直搗巢穴盡
殱渠魁餘黨請降獻地輸貢皆其力也公為人清心寡
慾號令嚴明恩威兼濟動中機宜平時涉獵書史咨訪
邊務身先儉孫以風武弁邊氓父老謂丁大夫之後一
人而已
蜀中廣記卷三十一
