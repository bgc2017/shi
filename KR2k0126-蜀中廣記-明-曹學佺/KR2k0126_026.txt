蜀中廣記卷二十六
明曹學佺撰
名勝記第二十六
川北道
保寧府三
劒州
漢陽山州之主山也武功康海德涵劒州重陽亭記所
云頫枕聞溪前對漢陽是矣碑目云劒州石柱文晉太
元十八年刻東園聞泉賦唐貞元中蘇洪之刻開元寺
重修中和極樂院銘大順三年劉崇望記宣詔亭碑蜀
天成四年四月一日記宋高宗籍田手詔碑皆治内之
琳琅也碑目重陽亭大中八年太守蔣公侑始建李
商隱序而銘之石刻在郡東山之陽志云東南一里東
山又名鶴鳴山上有磨崕顔書元結中興頌蔣侑重陽
亭在焉李義山記略侯講天子意三年大理乃大鏟險
道緄石見土其平可容考工車四軌建為南北亭以便
勞餞又亭東山號曰重陽以醉風日南北經貫若出平
地無有噫嘻侯姓蔣氏名侑銘曰仁之為道隆磊英傑
天簡其勞羨以事物惟君之(缺)撮取不窮有如武庫蔣
之有世以仁為歸伯氏之宜仲氏之思厥弟承之䋲而
不䊵以令為侯天子之德汝侯為理劒有盈昃君南臣
北父坐子伏飲牛漚菅田訟以直市正獄清謁歸告休
朝雨滂滂濕其帩頭民樂以康願有顯庸侯作南亭北
亭是雙至于東山乃三其功摧險為夷大石是矼亦既
三年民走乞留伯氏南梁重弓二矛古有魯衞惟我之
曹惟仁之歸有世在下其攄其超尾馬鬛馬惟蔣之融
由唐龐嘏惟是亭銘得其麤且大中八年九月一日太
學博士河内李商隱撰宋閬州通判吳師孟記略東
山一峰特竦千仞衆小山迤邐卑附如奔走如侍從茂
林蒼崕煙靄蒙密有一亭焉冠於山椒碧瓦鱗差朱欄
霞明長溪清潯流影不去乃唐刺史蔣侑所建重陽亭
李商隱序而銘之者也權知州軍郭子臯題其碑後曰
李義山記重陽亭曰作亭東山以醉風日而不記名亭
之因予讀張平子西京賦有云集重陽之清澄釋云上
為陽下為陰清澄亦為隂則斯亭也上據高巘下瞰澄溪
蔣公名亭之意其得之於此耶釋碑以告來者元豐六
年題又康德涵記以為亭畔有石刻古重陽亭四字宋
張珖筆按東山即卧龍山寰宇記卧龍山在縣東二
里盤圍州市高百丈其上為九龍山高三百丈唐天寳
六年敇改龍祠山山上曾置九龍祠也州北為故壘
山益州記云山有姜維拒鍾會故壘其山峭壁俯臨絶
澗又二十里即劒門關棧閣相望顔師古曰棧即閣
也按史記蔡澤謂范雎曰今君相秦計不下席坐制諸
侯棧道千里通于蜀漢華陽國志云諸葛亮相蜀鑿石
架空始為飛閣以通行道如此則棧閣為二矣蜀漢以
前曰石牛道史記秦欲伐蜀而不知道乃作五石牛以
金置尾下言能糞金以遺蜀蜀王負力而貪使五丁開
道引之秦因使張儀司馬錯尋路滅蜀唐李遠五丁
力士開蜀門賦云在昔褒斜未通荒僰異域物産難究
封疆罕測秦王將欲廣其南敓其北張儀因度其勢量
其力假牛之計斯設饋女之功是克蜀王乃命力士闢
高山貪功饕餮忘情險難捫峰巒於日側扶虺蜮於雲
間將以砥嶃崪等躋攀俄而白日蕩搖玄天忽霍鬼哭
神怨風號霧廓怒髮森植雄心震躍灑珠汗以雹散瞪
星眸而電落將欲斷煙靄排嵓崿謂巨靈之所拓蹂重
林迴絶壑疑夏后之所鑿吁可畏哉江標峻棧之形呀
然地裂闕鬭高峰之色騞若天開已而後患方啓前心
莫遂道路無阻關梁鮮備五丁死而蠻黨移一逕通而
秦人至也輿地廣記曰石牛道者山有小石門穿山
通道六丈餘漢永平中司隸楊厥又鑿而廣之諸葛孔
明以大劒至此有隘束之稱乃立劒門縣復于閣道置
尉以守之常璩云閣道三十里至險有閣尉桑下兵民
也晉書李特入蜀至劒閣顧盻險阻曰劉禪有此地而
面縳于人豈非庸才耶隋置閣之地皆有關官而于
劒閣獨未置關至唐始置劒門關後又置大劒戍小劒
戍五代董璋遣兵扼劒門關又為七砦按圖經云關官
許令直受頒降詔赦亦許直行申發文字聖節月旦亦
有表疏異時訓飭關吏至親洒宸翰所以重設險也
周地圖云大劒山亦曰梁山山海經高梁之山其上多
堊其下多砥礪其木多桃枝鈎端有草焉狀如葵而赤
華實白跗可以走馬王隱晉書張載隨父收入蜀作劍閣
銘益州刺史張敏見其文乃表天子刻石於劒閣焉又
有小劒山在西北三十里故此為大劒崔鴻十六國春
秋苻堅使楊安伐蜀其將徐成破二劒是也東連莎鼻
西接綿州凡二百三十一里故左太沖云緣以劒閣矣
碑目云劒閣有魏太尉鄧公神廟記唐劒州刺史邢
冊題又鄧衞聖侯碑唐刺史郭淮立石又有唐李復撰
劒閣碑唐魯叔明劒門記貞元二年張允書唐劒門制
置記廣明元年立俱在棄繻亭南百步寰宇記云隋
始州銘在劒門縣二十里許有古州基自縣至彼攀木
緣壁至此稍平一豐碑字名磨滅開皇三年李德林文
土人謂之劒門縣蓋隋時以此為始州也唐書元和
元年令狐楚賀收劒門表云臣得上都進奏院官高振
報嚴礪下告捷官嚴公貺奏正月二十三日收復劒門
破賊五千斬偽授劒州刺史武德昭訖碑目云唐韋
表微劒閣銘在報國寺靈泉側昔唐僖宗巡幸至此有
微恙飲其泉頓愈因名為報國靈泉今有石刻存焉
又云唐清義何氏古碑在劒門縣登高臺光宅中建所
載有名幕者生四子孝弟義遜家八十口不異居儀鳳
二年敇賜清義門又云劒門有修關石刻天成五年
立又有五代敇牒甚多皆天成長興廣政間刻方輿
勝覽云有玉女臺在大劒絶頂峭壁千仞下瞰古道行
人如蟻有小石刻云玉女煉丹之所又有仙女觀圖
經云在北崕頂唐先天二年置去觀一里渡仙女橋有
煉丹臺岩畔有仙女影近代以來改為禪院有誌公
殿劉竢記云劒閣之下有壽聖寺在石壁之西偏由益
昌道中望之隱隱如行僧頂伽帽每秋時出或見光景
陸游劒南詩藁云劒門東石壁間影有若僧負杖者杖
端彷彿有刀尺拂子狀有梁山寺産茶亦為蜀中竒
品東坡南行錄詩有飛簷如劒寺之句其註云出劒門
東望有一寺山巔樓閣隱隱可見有一二碑皆磨滅政
唐碑也有龍嵓洞穴幽䆳雨雪亝小說云王建為盜
朝廷捕之急逃於劒門巨石穴中即此洞口宋人隸書
龍岩二字有思賢樓在水門上畫張孟陽李太白杜
子美柳子厚像有文熖堂本記云按劒門題詩以太
白子美為重而世未有並祠之者會從李參預壁所得
所賜阜陵御書蜀道難又從李左史得趙忠定汝愚大
書劒門詩因建祠刻二詩于側榜其堂曰文熖取韓退
之詩語也按晉張載劒閣銘云巖巖梁山積石峩峩
遠屬荆衡近綴岷嶓南通卭僰北達褒斜狹過彭碣高
踰嵩華惟蜀之門作固作鎮是曰劒閣壁立千仞窮地
之險極路之峻世濁則逆道清斯順閉由往漢開自有
晉秦得百二并吞諸侯齊得十二田生獻籌矧兹狹隘
土之外區一人荷戟萬夫趦趄形勝之地匪親勿居昔
在武侯中流而喜山河之固見屈吳起興實在德險亦難
恃洞庭孟門二國不祀自古迄今天命不易憑阻作昏
鮮不敗績公孫既沒劉氏銜璧覆車之軌無或重跡勒
銘山阿敢告梁益柳宗元劒閣銘曰井絡坤垠時以
饒足喋血誓士玄機在握分命貔貅陳為犄角右逾崛
山左直劒門攻出九地上披重雲攀天蹈空夷視阻艱
破裂層壘殄殱羣頑内獲固圉外臨平原天兵徐驅卒
乘嘽嘽大憝囚戮戎夏咸歡帝圖厥功惟梁是先開國
進位南服于藩邦之清夷人以完安銘功鑒亂永代是
觀歐陽詹劒門棧道銘云天覆地燾本亦備設大象
難全或漏或(闕)損多益寡聖賢代工被雖有(闕)與無(闕)
同惟北曰秦惟南則蜀地(闕)其間紳維不續斗起斷岸
屹為兩區秦人路絶蜀火煙孤天實不通賢斯有造鑚
堅剡勁無蹊以道若川匪舟若陸非車緣危轉虛步驟
交如構雖在功存亦由德項怫劉怒從完以踣隋落我
榮自顛而植地非革勢材不易林踣植之致惠怨之心
勿謂斯道不常勿謂斯道可久禮不以禮可有而無恭
不以恭可無而有創之之意如彼固之之理若兹彼知
不易兹而易知勒銘道左其同我思李文饒集劒門
銘註云劒門當中有一岑峻嶺横峙望若蕭屏此一峰最
奇而說者未嘗及也故銘云羣山西來波積雲屯地險
所會斯為蜀門層岑峻壁森若戈戟萬壑奔東雙飛高
闕翠嶺中横黯然黛色樹若雄屏以衞王國梁張悰
蜀道難詩云梁山鎮地險積石阻雲端深谷下寥廓層
巖上鬱盤飛梁駕絶嶺棧道接危巒攬轡獨長息方知
斯路難唐玄宗巡狩言歸駐蹕劒門詩云劒閣横空峻
鸞輿出狩回翠屏千仞合丹嶂五丁開灌木縈旗轉仙
雲拂馬來乘時方在德嗟爾勒銘才王勃普安建陰題
壁云江漢深無極梁岷不可攀山川雲霧裏遊子幾時
還盧照隣大劒送别劉右史云金碧禺山遠關梁蜀道
難相逢屬晩歲相送動征鞍地咽綿川泠雲凝劒閣寒
倘逢忠孝所為道憶長安李頎送張諲入蜀云出門便
為客惘然悲徒御四海維一身茫茫欲何去經山復歴
水百恨將千慮劒閣望梁州是君斷腸處孤雲傷客心
落日感君深夢裏蒹葭渚天邊橘柚林蜀江流不測蜀
路險難尋木有相思號猿多愁苦音莫向禺山隱禺山地
非近故鄉可歸來眼見芳菲盡岑參入劒門寄杜楊二
郎中云不知造化初此山誰開坼雙崕倚天立萬仞從
地劈雲飛不到頂鳥去難過壁速駕畏巖傾單行愁路
窄平明地仍黑亭午日暫赤凜凜三伏寒巉巉五丁迹
與時忽開閉作固或順逆磅礴跨岷峨巍蟠限蠻貊星
當觜參分地處西南僻陡覺煙景殊杳將華夏隔劉氏
昔顛覆公孫曾敗績始知德不修恃此險何益相公總
師旅遠近罷金革杜母來何遲蜀人應更惜暫回丹青
慮少用開濟策二友華省郎俱為幕中客良籌佐戎律
精理皆碩畫高文出詩騷奥學窮討賾聖朝無外戶寰
宇被德澤四海今一家徒然劒門石杜甫劒門詩云惟
天有設險劒門天下壯連山抱西南石角皆北向兩崖
崇墉倚刻畫城郭狀一夫怒臨關百萬未可傍珠玉走
中原岷峨氣悽愴三皇五帝前雞犬各相放後王尚柔
遠職貢道已喪至今英雄人高視見霸王并吞與割據
極力不相讓吾將罪真宰意欲鏟疊嶂恐此復偶然臨
風默惆悵王維送崔五太守云長安厩吏來到門朱文
露網動行軒黃花縣西九折坂玉樹宫南五丈原褒斜
谷中不容幰唯有白雲當露冕子午山裏杜鵑啼嘉陵
水頭行客飯劒門忽斷蜀川開萬井雙流滿眼來露中
遠樹刀州出天際澄江巴字迴使君年紀三十餘少年
白晳專城居欲持畫省郎官筆回與臨卭父老書李白
蜀道難云噫吁戲危乎高哉蜀道之難難于上青天蠶
叢及魚鳬開國何茫然爾來四萬八千歲不與秦塞通人
烟西當太白有鳥道可以横絶峨眉巔地崩山摧壯士
死然後天梯石棧相鉤連上有六龍回日之高標下有
衝波逆折之迴川黃鶴之飛尚不得過猿猱欲度愁攀
緣青泥何盤盤百步九折縈巖巒捫參歴井仰脇息以
手撫膺坐長嘆問君西遊何時還畏途巉巗不可攀但
見悲鳥號古木雄飛雌從繞林間又聞子規啼夜月愁
空山蜀道之難難于上青天使人聽此凋朱顔連峰去
天不盈尺枯松倒挂倚絶壁飛湍瀑流爭喧豗奔崖轉石
萬壑雷其險也如此嗟爾遠道之人胡為乎來哉劒閣
崢嶸而崔嵬一夫當關萬夫莫開所守或匪親化為狼
與豺朝避猛虎夕避長蛇磨牙吮血殺人如麻錦城雖
云樂不如早還家蜀道之難難于上青天側身西望長
咨嗟孫逖送靳十五侍御使蜀云天使出霜臺行人擇
吏才傳車春色送離興夕陽催驛遶巴江轉關迎劒道
開西南一何幸前後二龍來張喬送蜀客云劒閣緣空
去西南第幾州丹霄行客語明月杜鵑愁露帶山花落
雲隨野水流相如曾醉地莫滯少年遊李端送鄭宥入
蜀迎覲云寧親西陟險君去異王陽在世誰非客還家
即是鄉劒門千轉盡巴字一支長請語愁猿道無煩促
淚行李德裕題劒門云奇峰百仞懸清眺出嵐烟迥若
戈回日高疑劒倚天參差霞壁聳合沓翠屏連想是三
刀夢森然在目前戎昱入劒門云劒門兵革後萬事盡
堪悲鳥鼠無巢宂兒童話别離山川同昔日荆棘是今
時征戰何年定家家有畫旗許棠送張員外西川從事
云為郎不入朝自是赴嘉招豸角初離首金章已在腰
劒横陰綠野棧響近丹霄迎驛應相續懸愁去路遙顧
非熊送李廊侍御赴劒南云鳥道見狼烟元戎正急賢
圖書借朋友吟詠入戈鋋山色城池近江聲鼓角連不
應誇戰勝知在檄蠻篇李商隱題劒門寄上西蜀司徒
杜公云峭壁横空限一隅劃開元氣建洪樞梯航百貨
通邦計鍵閉諸蠻屏帝都西蹙犬戎威北狄南吞荆郢
制東吳千年管鑰誰鎔範只自先天造化爐楊凝送客
入蜀云劒閣迢迢夢想間行人歸路繞梁山明朝騎馬
搖鞭去秋雨槐花子午關于邵送穆司法赴劒亭序云
决曹椽穆侯理行歸于劒十月寒矣艱哉是行休於嘉
陵之陽日與樵牧為伍而吾子言涉江水至於室廬告
軷之期不遠千里然則取諸羽翮擊彼風水時之來也
鳴可驚人而愛親之道敬養為切安得擇仕而以三語
為屈哉東江劒門又足助興地氣初閉河風稍嚴青冥
為空黃落向盡感物論别者庶存乎歌詩其二云人謂
穆子通於理者也褎然作掾榮問所致故隴之下清風
可挹人能盡驩邵真知勉矣頃以令弟仕于劒太夫人
就養適乎遠雖迫王事心馳倚閣朝辭府庭夕次郊郭
不俟高駕拂衣而南羣公錫類詎敢留心各以壺酒垂
楊好陰金秋始交火雲猶赫指日獻壽在原增光送君遂
行千萬無盡也劍門東南有七盤嶺㠯山曲折而七
盤也方輿云武連縣在七盤山上按武連縣舊為武功
縣故郭璞䜟云縣路翠武功貴縣路青武功榮其後青
城何琰宰是邑遂刻石于縣門志云逍遙樓廢址在武
連舊縣唐顔真卿書扁三大字碑刻在焉元改武連縣
學為魏公書院以唐魏徵所生之地也學正王惠為之
記有靈泉劒南詩藁云過武連縣安國院有二泉傳
云唐僖宗幸蜀至此飲之而甘賜名靈泉其詩云滴瀝
珠璣翠壁間異時曾得奉龍顔即此有都竹水寰宇
記都竹水從武連縣流入普安縣南流至掌天山下入
閬州益州記云掌天山在臨津縣山多柘堪為良弓雖
檿絲燕角不能勝也志云柘溪水出柘谷山多生柘木
有下辯城寰宇記廢下辯城即臨小潼水李膺益州
記云宋元嘉二十九年以武都流人于下辯縣安置大
明二年改為武連縣寰宇記小潼津發源京兆山分水
嶺謂之京兆水也本志云武連縣九龍山有洞石壁
如屋内有九井又云羣仙洞在武連縣洞中無他物
惟石窟數間如堂宇有水自西向東不知所來山下長
老云曾有數人耘苗見洞中聲樂嘹亮密覘於洞口見
列坐如天人狀奏樂者無數欲進前觀之即不見自後
人數見焉因名為羣仙洞按武連下辯二縣皆因秦人
僑置者劒之西南有黃安縣晉置宋改為普成縣縣
在跨鶴山一名駕空山山腹有紫霄觀崕上有僧懷素
草書多缺落不可辨䟦云右懷素草字絳臺潘氏載入
法帖誤綴張長史書末今潘氏墨本不可多得因刊于
駕空山崖石與伯英草聖並列共傳永久隆興元年癸
未季冬濃洄野叟識志云城南百二十里有漢王潭
在黃安縣之東境上有漢王廟又云普成縣南一里
紫霄觀舊名普成晉宋間有李隱君名普成者煉形其
間與其弟普露普濟白日昇去是普成縣以仙名也縣
傍有石麒麟每天旱土人諷經取水洗之即雨又南
八十里有義津即古臨津縣地碑目唐盧照鄰悟本寺
記在故臨津縣悟本寺内
梓潼縣
水經曰梓潼水出其縣北界西南入于涪註云故廣漢
郡也公孫述改為梓潼郡昭烈嘉霍峻守葭萌之功又
分廣漢以北别為梓潼郡以峻為守焉王勃梓潼南江
泛舟序云咸亨二年六月癸巳梓潼縣令韋君以清湛
幽凝鎮流靖俗境内無事艤舟於江潭縱觀於邱壑渺
然有山林陂澤之思遂長懷悠想周覽極睇思其人則
吕望藉茅於磻溪之隂屈平製芰於涔陽之浦覺瀛洲
方丈森然在目於是間以投壺讐以妙論亦有嘉餚旨
酒鳴絃朗笛以補尋幽之致焉預於斯者若干人唐
書天寳之亂左拾遺房琯獨馳蜀路至普安郡謁見玄
宗與語大悅之即日拜吏部尚書門下平章事復次梓
潼寰宇記云明皇過梓潼望見山上有一窟近臣奏云
漢司馬相如讀書之窟遂勑名為長卿山志云山上
有長卿寺下有漢侍御史李業石闕舊經云前漢侍御
史李業葬此遭赤眉亂二闕以臨關俱破壞志又云縣
東北有二石闕其一題曰漢沛國相范伯友墓其一題
曰漢趙相國雍輔君之墓宋周必大曰予得光武時
梓潼扈君墓甎先叙所歴之官末云千秋之闕模脱隸
書而非鐫也搜神記云有神姓張名亞道術顯著廟
在梓潼玄宗幸蜀著靈追封左丞相唐書廣明二年僖
宗幸蜀神又見于利州桔栢津封為濟順王親幸其廟
解劒以贈神也郡國志云濟順王本張亞子戰死而廟
存昔亞子西至長安見姚萇謂曰却後九年君當入蜀
若至梓潼七曲山幸當見尋至建元十二年萇隨楊安
南伐將至七曲迷道遊騎賈君蒙忽見一鹿馳去逐至
廟門鹿自死追騎共剝之有頃萇至悟曰此是張君為
我設主客之禮烹食而去按此即世所奉祀梓潼帝君
也唐判度支蕭遇和王鐸作張亞子廟詩云青骨祀吴
誰讓德紫華居越亦知名未聞一劒傳唐主長擁千山
作蜀城斬馬威稜應掃蕩截蛟鋒刃俟昇平鄼侯為國
新簫鼔堂上神籌更布兵文同丹淵集出守陵州有祭
梓潼神文梓潼又有百神廟在縣南四里咸通十一
年盧耽除西川節度時蠻寇圍成都大將軍吳行魯統
師過此見斷碑皆古卿相之名默致禱焉既而王師大
捷乾符三年行魯除東川節度遂於路側置百神之廟
景福大順間廟遭兵火王氏僣號夢神人求祠宇稱是
梓潼百神因重與置又有五婦山在縣北十二里高
四百二十丈按蜀記云梓潼縣有五婦山秦王遺蜀王
美女五人蜀王遣五丁迎女至梓潼五丁蹋地大呼驚
五女並化為石蜀王築臺而望之不來因名為五婦候
臺漢書地里志云梓潼五婦山碑誌存有五婦神廟李
膺又云梓潼有鳴湍折碑祠西臨潼水湍迅激流俗呼
張湍祠亦呼為石碑祠又有隱劒泉在五丁力士廟
西一十步古老云五丁開劒路迎秦女拔蛇山摧五丁
與秦女俱斃於此餘劒隱在路傍忽生一泉又云此劒
每庚申日現又有蛟龍神祠在縣東十九里兜鍪山
上俗呼為兜鍪神古老相傳此神昔用生人祭之不則
瘴疾水潦為害張道陵戒之遂絶又有葛山志云梓
潼縣西南二十里葛山又名卧龍相傳武侯伐魏駐兵
於此見虎豹蛇䖝勢惡自卧草中獸皆俯伏有古碑在
此山之景福院
蜀中廣記卷二十六
