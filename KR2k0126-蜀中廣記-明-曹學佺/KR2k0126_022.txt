蜀中廣記卷二十二
明曹學佺撰
名勝記苐二十二
下川東道
䕫州府二
巫山縣
經云江水又東烏飛水注之註云水出天門郡漊中縣
界北流逕建平郡沙渠縣南又北流逕巫縣南西北歴
山道三百七十里注于江謂之烏飛口本志云烏飛巖
在西南四十里與燕子坡相對宋䕫守王十朋詩燕子
歸期近吾今亦得歸烏棲一枝穩何必更高飛自注云
隔江有烏飛崖也經云江水又東逕巫縣故城南註
云縣故楚之巫郡也秦省郡立縣以隸南郡吳孫休分
為建平郡治巫城城緣山為墉周十二里一百一十步
東西北三面皆帶傍深谷南臨大江故謂之䕫國也寰
宇記云梁武帝廢建平郡而縣存隋加山字縣本䕫子
熊摰所治今多熊姓西北五十步有陽雲臺高一百二
十丈南枕長江楚宋玉賦云遊陽雲之臺望高唐之觀
晉孟康註曰言其高出雲之陽也本志云陽臺山下有
土主廟其神即唐張巡將雷萬春縣之跳石人也史載
令狐潮益兵圍雍丘巡使郎將雷萬春於城上與潮相
問語未絶賊弩射之面中六矢而不動潮疑其木人使
諜問之乃驚遙謂巡曰向見雷將軍方知足下軍令矣
陸游入蜀記云二十四日早抵巫山縣在峽中亦壯
縣也隔江南陵山極高大有路如綫盤屈至絶頂謂之
一百八盤蓋施州正路黃魯直詩云一百八盤攜手上
至今歸夢繞羊腸又減字木蘭花調云春水茫茫欲渡
南陵更斷腸今有南陵渡矣志云廢南陵縣與陽臺相
對晉置劉宋廢基址存碑目云漢鹽鐡盆記在巫山
縣黃太史石刻云余弟嗣直來攝邑事堂下有大鹽盆
有欵識蓋漢時物也其末曰永平二年又桓溫隸字碑
亦在巫山嘉定癸未漕使王觀之併黃太史䟦俱徙置
漕廨王漕又作䟦語攷其文為晉周撫墓碑今不存
入蜀記云日晚遊楚故離宫俗謂之細腰宫有一池亦
當時宫中燕遊之地今湮沒略盡矣本志曰楚宫在女
觀山西畔小山頂三面皆荒山南望江山奇麗務觀云
又有將軍墓東晉人也一碑在墓後趺陷入地碑傾前
欲壓字纔半存按此豈即周益州墓耶戰國策蔡靈
侯飲茹溪見莊辛幸臣論溪水流入城外五十步東井
志云東井在北城外茹溪俗名小溪也經云江水又
東巫溪水注之註云溪水道源梁州晉興郡之宣漢縣
東入南逕建平郡泰昌縣南又逕北井縣西溪水又南
屈逕巫縣東縣之東北三百步有聖泉謂之孔子泉其
水飛清潔石穴並高泉下注溪水溪水又南入于大江
王梅溪集云縣東半里孔子泉其旁民居童子亦能書
詩云巫山亦有泉可飲仍可祈泉旁人幾家聰慧多奇
兒經云江水又逕琵琶峽本志云琵琶峯下女子皆
善吹笛嫁時羣女子治具吹笛唱竹枝詞送之梁簡文
琵琶峽詩由來歴山川此地獨迴邅百嶺相迂蔽千崕
共隱天横峰時礙水斷岸或通川還瞻已迷向直去復
疑前夕波照孤月山枝斂夜烟此時愁緒密熒魂逝九
遷入蜀記云二十三夜泊清水洞洞極深後門自山
背出色黮闇水流其中鮮能入者歲旱祈雨頗應權知
巫山縣左文林郎冉徽之尉右迪功郎文庶幾來志云
清溪在縣東十里經云江水又東逕巫峽註云杜宇
所鑿以通江水也郭仲産云按地理志巫山在縣西南
而今縣東有巫山將郡縣居治無恒故耶三峽七百里
中兩岸連山略無闕處重巖叠嶂隱天蔽日自非亭午
夜分不見曦月至於夏水襄陵沿泝阻絶王命急宣有
時朝發白帝暮到江陵其間千二百里雖乘奔御風不
以疾也春冬之時則素湍渌潭迴清倒影絶巚多生檉
栢懸泉瀑布飛漱其間清滎峻茂良多趣味每至晴初
霜旦林寒澗肅常有高猨長嘯屢引凄異空谷傳響哀
轉久絶故漁者歌曰巴東三峽巫峽長猨鳴三聲淚沾
裳峽中有十二峰曰望霞翠屛朝雲松巒集仙聚鶴
淨日上昇起雲栖鳳登龍聖泉其下即神女廟范成大
吳船錄云下巫山峽三十五里至神女廟廟前灘尤洶
怒十二峯俱在北岸前後映帶不能足其數十二峯皆
有名不甚切事不足錄所謂陽臺高唐觀人云在來鶴
峰上亦未必是神女之事據宋玉賦本以諷襄王後世
不察一切以兒女䙝之今廟中石刻引墉城記瑤姬西
王母之女稱雲華夫人助禹驅神鬼斬石疏波有功見
紀今封玅用真人廟額曰凝真觀入蜀記云二十三日
過巫山凝真觀謁玅用真人祠真人即世所謂巫山神
女也祠正對巫山峰巒上入霄漢山脚直插江中議者
謂太華衡廬皆無此奇然十二峯者不可悉見所見八
九峯惟神女峯最稱纖麗奇峭宜為仙真所託祝史云
每八月十五夜月明時有絲竹之音往來峯頂上峯頂
上猿皆鳴達旦方漸止廟後山半有石壇平曠傳云夏
禹見神女授符書於此壇上觀十二峰宛如屏障是日
天宇晴霽四顧無纖翳惟神女峰上有白雲數片如鸞
鶴翔舞徘徊久之不散亦可異也祠舊有烏數百送迎
客舟自唐幽州刺吏李貽詩已云羣烏幸胙餘矣近乾
道元年忽不至今絶無一烏不知其故經云江水歴
峽東逕新崩灘註云此山漢和帝永元十三年崩晉太
元二年又崩當崩之日水逆流百餘里湧起數十丈今
灘上有石或圓如蕈或方似屋若此者甚衆皆崩嵯所
隕致怒湍流故謂之新崩灘其頽巖所餘比之諸嶺尚
為竦桀吳船錄云自神女廟二十里至東奔灘高浪大
渦巨艑掀舞不當一葉或為渦所使如磨之旋三老挽
招竿呌呼力爭以出渦矣水經註云新崩灘下十餘
里有大巫山非唯三峽所無乃當抗峯岷峨偕嶺衡嶷
其翼附羣山並槩青雲更就霄漢辨其優劣耳神血涂
所處山海經曰夏后啟之臣曰血涂是司神於巴巴人
訟於血涂之所其衣有血者執之是謂生居山上郭景
純云在丹山西丹山在丹陽屬巴丹山西即巫山者也
又帝女居焉宋玉所謂天帝之季女名曰瑶姬未行而
亡封於巫山之臺精魂為草寔為靈芝所謂巫山之女
高唐之姬旦為行雲暮為行雨朝朝暮暮陽臺之下旦
早視之果如其言故為立廟號朝雲焉其間首尾一百
六十里謂之巫峽蓋因山為名也金石古文云巫山
峰頂古篆乃秦時物邑人向萬云尚存集古錄云神女
廟唐李吉甫詩一首以貞元十四年刻邱元素一首無
刻石年月李貽孫二首會昌五年刻敬騫一首元和五
年刻沈幼真書其他皆無書人名氏可摸搨漢樂府
巫山高云巫山高高以大淮水深難以逝我欲東歸害
梁不為我集無高曳水何梁湯湯回回臨水遠望泣下
沾衣遠道之人心思歸謂之何齊王融巫山高云想像
巫山高薄暮陽臺曲煙霞乍舒卷蘅芳自斷續彼美如
可期寤言紛在矚憮然坐相思秋風下庭綠劉繪云高
唐與巫山參差鬱相望灼爍在雲間氛氲出霞上散雨
收夕臺行雲卷晨障出沒不易期嬋娟以惆悵梁武帝
云張樂陽臺歌上謁如寢如興芳晻曖容光既豔復還
沒復還沒望不來巫山高心徘徊元帝云巫山高不窮
迥出荆門中灘聲下濺石猿鳴上逐風樹雜山如畫林
暗澗疑空無因謝神女一為出房櫳簡文帝云巫山七
百里巴水三迴曲笛聲下復高猿啼斷還續梁沈干云
陽臺氤氲多異色巫山高高上無極雲來雲去常不息
常不息夢來遊極萬世度千秋虞羲云南國多奇山荆
巫獨靈異雲雨麗以佳陽臺千里思勿言可再得特美
君王意高唐一斷絶光隂不可遲費昶詩云巫山光欲
晚陽臺色依依彼美巖之曲寧知心是非朝雲觸石起
暮雨潤羅衣願解千金佩請逐大王歸范雲云巫山高
不極白日隱光輝靄靄朝雲去溟溟暮雨歸巖懸獸無
跡林暗烏驚飛枕席竟誰薦相望空依依王泰云迢遞
巫山竦遠天新霽時樹交涼去遠草合影開遲谷深流
響咽峽近猿聲悲只言雲雨狀自有神仙期陳後主云
巫山巫峽深峭壁聳春林風巖朝蕊落霧嶺晩猨吟雲
來足薦枕雨過非感琴仙姬將夜月度影自浮沉蕭詮
云巫山映巫峽高高殊未窮猿聲不辨處雨色詎分空
懸巖下桂月深澗響松風别有仙雲起時向楚王宫隋
李孝貞云荆門對巫峽雲夢邇陽臺燎火如奔電墜石
似驚雷天寒秋水急風靜夜猿哀枕席無由薦朝雲徒
去來陵敬云巫岫鬱迢嶤高高入紫霄白雲閒抱石玄
猿迥挂條懸崖激巨浪脆葉殞驚飆别有陽臺處風雨
共飄飄唐盧照隣云巫山望不極望望下朝氛莫辨啼
猿樹徒看神女雲驚濤亂水脉驟雨暗峰文沾裳即此
地况復遠思君劉方平云楚國巫山秀清猿日夜啼萬
重春樹合十二碧峰齊峽出朝雲下江來暮雨西陽臺
歸路直不畏向家迷鄭世翼云巫山凌太清岧嶤類削
成霏霏暮雨合靄靄朝雲生危峰入鳥道深谷瀉猨聲
别有幽栖客淹留攀桂情閻立本云君不見巫山高高
半天起絶壁千尋畫相似君不見巫山磕匝翠屏開湘
江碧水遶山來綠樹春嬌明月峽紅花朝覆白雲臺臺
上朝雲無定所此中窈窕神仙女仙女盈盈仙骨飛清
谷出沒有光輝欲暮高唐行雨送今宵定入荆王夢荆
王夢裡愛穠華枕席初開紅帳遮可憐欲曉啼猿處說
道巫山是妾家喬知之云巫山十二峯參差互隱見潯
陽幾千里周覽忽已遍想像神女姿摘芳共珍薦楚雲
何逶迤紅樹日葱蒨楚雲沒湘源紅樹斷荆門郢路不
可見况復夜聞猨沈佺期云巫山峯十二合沓隠昭回
俯眺琵琶峽平看雲雨臺古槎天外倚瀑水日邊來何
忍啼猿夜荆王枕席開張九齡云巫山與天近煙景常
青熒此中楚王夢夢得神女靈神女去已久白雲空冥
冥山有巴猿嘯哀音不可聽李白云江行幾千里海月
十五圓始經瞿塘峽遂陟巫山巔巫山高不窮巴國盡
所歴日邊攀垂蘿霞外倚危石飛步凌絶頂極目無纖
煙却顧失丹壑仰觀臨青天青天若可捫銀漢去安在
望雲知蒼梧記水辨瀛海周遊孤光晩歴覽幽意多積
雪照空谷悲風鳴森柯歸途行欲曛佳趣尚未歇江花
早啼猿松暝已吐月月色何悠悠清猿響啾啾辭山不
忍聽揮策還孤舟李端云巫山十二峯皆在碧虚中迴
合雲藏日霏微雨帶風猿聲寒過澗樹色暮連空愁向
高唐去清秋見楚宫張循之云巫山高不極合沓奇狀
新暗谷疑風雨幽崖若鬼神月明三峽曙潮滿二江春
為問陽臺客應知入夢人李沇云沒天心開地脈浮動
凌霄拂藍碧襄王端眸望不及似睹瑤姬長嘆息巫妝
不治獨西望暗泣紅焦抱雲帳君王妒妾夢荆宫虚把
金泥印仙掌江濤迅激如相助十二獰龍怒行雨崑崙
謾有通天路九峯正在天低處李賀云巫山叢碧高插
天巴江翻瀾神曳烟楚魂尋夢風颸然晩風飛雨生苔
錢瑤姬一去一千年丁香笻竹啼老猿古祠近月蟾桂
寒椒花墜紅溼雲間盧象云高唐幾百里雲樹接陽臺
晩見江山霽宵聞風雨來雷從三峽起天向數峰開靈
境信難見輕舟那可迴皇甫冉云巫峽見巴東迢迢出
半空雲藏神女館雨到楚王宫朝暮泉聲落寒暄樹色
同清猿不可聽偏在九秋中戴叔倫云巫山峨峨高插
天危峯十二凌紫煙瞿塘嘈嘈急如弦洄波波逆將覆
船雲梯豈可進百丈那能牽陸行巉崖水不前灑淚向
流水淚歸東海邊含愁對明月明月空自圓故鄉回首
思綿綿側身天地心茫然孟郊云巴江上峽重復重陽
臺碧削十二峰荆王獵時逢暮雨夜卧高邱夢神女輕
紅流煙濕豔姿行雲飛去明星稀目極魂斷望不見猨
啼三聲淚滴衣陳陶云玉峯青雲十二枝金母和雲賜
瑤姬花宫磊砢楚宫外列仙八面星斗垂秀色無䨇怨
三峽春風幾夢襄王獵青鸞不在懶吹簫斑竹題詩寄
江妾飄飄散絲巴子天苔裳玉轡紅霞幡歸時白帝掩
青瑣瓊枝草草遺湘烟羅隱云下壓重泉上千仞香雲
結夢西風緊縱有精靈得往來狖軛鼯軒亦顛隕嵐光
&KR1128;&KR1128;雷隱隱愁為衣裳恨為鬢暮洒朝行何所之江邊
日月情無盡珠零冷露丹墮楓細腰長臉愁滿宫人生
對面猶異同况在千巖萬壑中宋蘇軾云瞿塘迤邐盡
巫峽崢嶸起連峰稍可怪石色變蒼翠天工運神巧漸
欲作奇偉坱圠勢方深結構意未遂旁觀不暇瞬步步
造幽䆳蒼崕忽相逼絶壁凜可悸仰觀八九頂俊爽凌
顥氣晃蕩天宇高奔騰江水沸孤超死不讓直拔勇無
異攀緣見神宇憩坐就石位巉巉隔江波一一問廟吏遙
觀神女容綽約誠有以俯首見斜鬟拖霞弄修帔人心
隨物變遠覺含深意野老笑吾傍少年嘗屢至去隨猿
猱上反以繩索試石筍倚孤峯突兀殊不類世人喜神
怪論說驚幼稚楚賦亦虚傳神女安有是次問掃壇竹
云此今尚爾枝葉紛下垂婆婆綠鳳尾風來自偃仰若
為神女使絶頂有三碑詰曲古篆字老人那解讀偶見
不能記窮探到峯皆採斫黃楊子黃楊生石上堅瘦紋
如綺貪心去不顧澗谷千尋縋山高狼虎絶深入坦無
忌洪濛草樹密蔥蒨雲霞膩石竇有洪泉甘滑如流髓
終朝自盥潄冷冽清心胃浣衣挂樹梢磨斧就石鼻徘
徊雲日晩歸意念城市不到今十年衰老筋力憊當時
伐殘木牙蘖已如臂忽聞老人說終日為嘆喟神仙固
有之難在忘勢利貧賤爾何愛棄去如脱屣嗟爾若無
還絶糧應不死王安石云巫山高十二峯上有往來飄
曶之猿狖下有出沒瀺灂之蛟龍中有倚薄縹緲之神
宫神人處子冰雪容呼風吸露虚無中千歲寂寞無人
逢邂逅乃與襄王通丹巖碧嶂深重重白月如日明房
櫳象牀玉肌金芙蓉陽臺美人多楚語只有纖腰能楚
舞爭吹鳳管鳴鼉鼔那知襄王夢裡事但見朝朝暮暮
長雲雨范成大云濕雲不收烟雨霏峽船作灘捎廟磯
杜鵑無聲猿呌斷惟有飢鴉迎客飛西真功高佐禹跡
斧鑿鱗皴倚天壁上有瑤簮十二尖下有黃湍三百尺
蔓花蚪木風烟昏蘚珮翠帷香火寒靈斿飄忽定何許
時有行人開廟門楚客詞章元是諷紛紛餘子空嘲弄
玉色頳顔不可干人間錯說高唐夢唐王無競巫山
神女廟詩神女向高唐巫山下夕陽徘徊作雲雨婉孌
逐荆王電影江前落雷聲峽外長霽雲無處所臺館晩
蒼蒼劉希夷云巫山幽陰地神女艷陽年襄王伺容色
落日望悠然歸來高唐夜金缸焰青煙頽想卧瑤席夢
魂何翩翩搖落殊未已榮華倏徂遷愁思瀟湘浦悲凉
雲夢田猿啼秋風夜鴈飛明月天巴歌不可聽聽此益
潺湲張九齡云庭樹日衰颯風霜未云已駕言遣憂思
乘興求相似楚國兹故都蘭臺有餘址傳聞襄王世仍
立巫山祀方此全盛時豈無嬋娟子色荒神女至魂蕩
宫觀啓蔓草今如積朝雲為誰起崔塗云雙黛儼如嚬
應傷故國春江山非舊主雲雨是前身夢覺傳詞客靈
猶福楚人不知千載後何處又為神溫庭筠云黯黯閉
宮殿森森蔭薜蘿曉峯眉上色春水臉前波古樹芳菲
盡扁舟離恨多一叢斑竹夜環珮響如何張子容云巫
嶺岧嶤天際重佳期宿昔願相從朝雲暮雨連天暗神
女知來第幾峯李羣玉云寂寞高唐别楚君玉人天上
逐行雲停舟十二峯巒下幽佩仙香半夜聞又云廟閉
春山曉月光波聲四合樹蒼蒼自從一别襄王夢雲雨
空飛巫峽長王周云廟前溪水流潺潺廟中修竹聲珊
珊襄王一夢杳難問晩晴天氣歸雲閒李商隱云巫峽
迢迢舊楚宫至今雲雨暗丹楓浮生盡戀人間樂只有
襄王憶夢中又云非關宋玉有微詞自是襄王夢覺遲
一自高唐賦成後楚天雲雨盡堪疑胡曾云楚國城池
颯已空陽臺雲雨過無蹤何人更有襄王夢寂寂巫山
十二重劉禹錫云巫山十二鬱蒼蒼片石亭亭號女郎
曉霧乍開疑卷幔山花欲謝似殘粧星河好夜聞清珮
雲雨歸時帶異香何事神仙九天上人間來就楚襄王
曹松云巫山蒼翠夾通津下有仙宫楚女真不逐綵雲
歸碧落却為暮雨撲行人年年舊事音容在日日誰家
夢想頻應是荆王留不住至今猶得覩芳塵劉滄云十
二峯嵐挂夕暉廟門深閉霧烟微天高木落楚人思山
迥月殘神女歸觸石晴雲凝翠鬢渡江寒雨濕羅衣嬋
娟似恨襄王夢猿呌斷岩秋蘚稀韋莊云亂猿啼處訪
高唐路入烟霞草木香山色未能忘宋玉水聲猶似哭
襄王朝朝暮暮陽臺下為雨為雲楚國亡惆悵廟前無
限柳春江空鬭畫眉長宋蘇軾云大江從西來上有千
仞山江山自環擁恢詭富神姦深淵鼉鼈横巨壑蛇龍
頑旌陽斬長蛟雷雨移蒼灣蜀守降老蹇至今帶連環
縱横若無主蕩逸侵人寰上帝降瑤姬來處荆巫間神
容豈在猛玉座幽且閒飄簫駕風馭弭節朝天關倏忽
巡四方不知道里艱古粧具法服䆳殿羅烟鬟百神自
奔走雜沓來趨班雲興靈怪聚雲散鬼神還茫茫夜潭
靜皎皎秋月彎還應搖玉珮來聽水潺潺蘇轍云山中
廟堂古神女楚巫婆娑奏歌舞空山日落悲風吹舉手
睢盱道神語神仙潔清非世人瓦盎傾醪薦麋脯子知神
君竟何自西方真人古王母飄然乘風遊九州朅渡西
海薄中土白雲為車駕蒼虬驂乘湘君虙妃御天孫織
綃素非素衣裳飄颻薄烟霧泊然冲虚自無營朝飱屑
玉嚥瓊乳下視人世安可據超江乘山去無所巫山之
下江流清偶然愛之不能去湍岸激作聲喧豗白花翻
翻龍正怒堯使大禹導九川石隕山墜幾折股山前恐
懼久無措稽首山下苦求助丹書玉笈世莫窺指示文
字相爾汝擘山洩江幸無苦庚辰虞余實相禹功成事
定世莫知空山俄頃千萬古廟中擊鼓吹長簫採蘭為飱
蕙為肴玉缶薦芰香飄蕭龍勺取酒注白茅神來享之風飄
飄荒山長江何所有豈有瓊玉薦泬寥神君聰明無我
責為我駈獸攘龍蛟乘船入楚泝巴蜀濆漩深惡秋水
高歸來無恙無以報山上麥熟可作醪神君尊貴豈待
我再拜長跪神所多范成大云凝真宫前十二峰兩峯
娟妙翠插空餘峯競秀尚多有白壁蒼厓無數重秋江
漱石半山腹倚天削鐵荒行蹤造化鍾奇矗瑤巘真靈
擇勝深珠宫朝雲未罷暮雲起隂晴竟日長溟濛瑤姬
作意送歸客一夜收繚乃回風仰看館御飛檝過回首
已在虚無中惟餘烏鴉作使者迎船送船西復東吳宗
旦云長江出蜀初入荆巫山十二開翠屏雲華夫人王
母女東朝海若窺滄溟金銀宫闕照水府瓊壁璫楹侔
帝庭江靈河伯隨班立龍女仙娥傍輦迎眼看日御出
暘谷身乘氣蹻返金城玉樓一似巫峰起飈輪略為巫
峰停鴻濤沃天帝憂顧重瞳殛鯀禹嗣興悲風撼石從
空落蒼崖自裂無人擎水工呌嘯愁白日孤臣涕泣哀
空生兩山攅束一遇聖心驚目駭遙乞靈傳呼侍女詔
侍從指授神策驅神兵黃魔披髮導狂翳童律掉舌同
虞庚朝雲暮雨滿空碧飛鶴游龍翔太清却疑魑魅逞
妖怪披文寳鼎防依憑律前面對鬼神問禹乃悟見虚
空形昔師三元授素書今領玄教居玉瑛寔號雲華上
宫主亦是西華少陰精在人為人人莫識在物為物物
莫名了知真&KR0726;次於聖力披悃欵祈扣扄樓臺縹緲疊
雲上觀闕嶻&KR1110;飛瑤瓊抱關師子虬綵髮啓途天馬垂
朱纓靈官仙童澹容與毒龍猛獸光晶熒瑤臺燕坐凝
玉質龍衮拂地傳真經汝功汝能幸及物曰希曰夷猶
未聆欲超大海飈為馭欲度飛沙雲作軿沙高無軿路
將絶海闊無馭空難騰寳書吾來自寥廓伏讀汝可叱
幽冥出入水火縳虎豹倒插五星呼六丁回眸笑指丹
玉笈素手捧出容華綾水行乘舟山乘樏巨石自擘川
自平龍蟠蛇結除毒螫巢穿穴墐蘇黎蒸山形半破餘
斧迹鬼工嶄鑿非人程玄圭帝餘彰水德真人號位居
紫庭重瞳薦天付大寳上日若帝仍百齡藤蘿歲長蔭
古廟梅梁晝飛縻鐵繩峽祠萬里跨江漢血食千秋如
弟兄遂封真人行極妙遠配夏后功相仍云何肯入楚
王夢作賦翻令宋玉矜廣寒羿妃月色瑩藐姑處子雪
肌輕月關嬋娟窺繡戸雪呈體態入疎櫺身行天上渺
無迹夢到人間容有情前賢摭實言語妙今我復以歌
詩鳴晴嵐空翠不改色迴流稸水長相縈剪刀剪雲向
空住掃竹掃葉隨風零仙人峩冠上玉砌仙女舉帔搖
金鈴衆峰翼張浮翠葆國手圖畫傳丹青數從黃冠拜
行殿甫逐祝史祠郊埛當階文石白珞珞入門青蓋高
亭亭元臣授策功照耀小儒學道心精誠願聞秘訣換
凡骨逕參律輩騎長鯨唐耜云楚澤隱巫山翠壁開鴻
濛萬流束長峽怒浪日簸舂朝暉澹高唐巖阿閟彤宫
罘罳散烟霞榮光繞長虹恭聞雲華君少陰體沖融受
道紫清闕飛化凌三空徜徉江海上千騎馳蒼龍羽節
回天津央央弭層峰悽惻下土人昏墊無所容實書授
神禹百靈倏奔從蛟螭委鞭策山川奠西東九州免為
魚遂成萬世功嗟余晩聞道蓬心蔽倥侗維舟垂崖邊
再拜望遺蹤嶙峋山頭石雲衣尚溶溶緲緲玉瑛臺如
在指顧中童律不可問至言誰擊蒙仰首天壇下松檜
回悲風宋德之云靈均媒虙妃喻意非法語粤若古高
辛先禽委娥女兩美冀必合參差會成阻女生願有家
士仕期致主德協斯服從禮失那得取弟子頗自異昔
契今齟齬依然憯讒嫉正爾困狎侮邈探姑射機轉弄
離騷杼冥心古先后矯志雲外侶上述懷世知潔身幸
親附中言天淵亘廣遠萬物祖矧茲德不逮開聖足自
輔進犧來羨門禱室界公聚太一禮既接神人儻相遇
卒之志莫原頳怒辭稱遽顛倒失所依闇暝不知處忠
賢代所昧妙麗衆目覩微辭孱王惑說夢癡人誤高真
秉元化昏墊閔下土平成啓文命臨降枉飛馭在楚俗
則然借秦良自喻陳思懷抑鬱敏識殆天付感此致意
深濟洛獨擬賦虙妃洎重出鏤枕猶妄語騷詞信非經
傳者無寡趣真游結習盡體道棲純素亟除魔魅想毋
重龍鬼怒共罄拯民心塗人可為禹范子長云峽山多
竒峰擢秀推二六雲容矗天宇岡脈蟠地軸晨暾照粉
黛宿雨留膏沐岷江寄徑來一帶幾縈曲巖隈著叢祠
瑤席蔭嘉木古初奉帝命福地任司牧疏鑿佐夏后鬼
神受要束洪流建滄海明德被全蜀陋哉兒女見幽獨
在空谷甚者雕蟲人綺語誑流俗女媧補天手相望繼
高躅難以形色求矧乃夢寐瀆九章述明祀千載起祗
肅若為女岐事天問綴篇牘靈均尚好奇何怪門人玉
杖藜欵祠宫采芹薦清馥斐章固無取聊以諗巫祝何
麒云舟師告我巫山下不見圖經聞古語廟嘶白馬舞
黔烏壁掛朱猿穴蒼鼠可憐巫子分毛鬛豈有神仙飽
葷茹我然沈水薦寒泉作送迎章沐雲雨又云玉虬旖
旎懷全楚羽帳淋漓笑神女去去來來刺史詩朝朝暮
暮高唐雨塵埋蘚漬墉城錄斷石斑斕讀空廡肅然生
敬攝邪心云是瑤姬曾佐禹冉居常云朝雲夕雨自虚
無玉岌親傳昏墊初夏后已通三峽水巴人誰省九天
書烟巒杳杳藏旌仗江月沈沈想佩裾千古文章愁宋
玉可無一字及其魚吳世延十二峰詩望霞峰云披
圖占勝謁雲華初見靈峰冠綵霞拂拭塵容開眼膜舟
人指點到仙家翠屏峰云四合藤蘿羽葆垂遠烟蒙覆
畫屏圍青冥向上凝神望似叩天關第二扉朝雲峰云
清晨縹緲結層陰掩映真靈洞府深不是名書丹玉笈
上清宫闕若相尋松巒峰云無名草木易凋零獨立盤
雲偃蓋青任是雪霜深蔽翳也應根柢有精靈集仙峰
云左鄰白帝右紅崖中有瑤池阿母家笑飲蟠桃丹樹
下一杯時與醉流霞聚鶴峰云方憐病羽困樊籠仰見
胎禽唳遠空明月不知緱嶺夜一聲聲入白雲中淨壇
峰云巍巍盤石拔天成拂拂脩篁助潔清一息齋宫渾
不寐九霄聞徹步虚聲上昇峰云蓬萊方丈闊滄溟高
揖松喬此得朋白日清天殊不遠瑤臺玉闕一層層起
雲峰云油然膚寸起叢霄變化須臾雨泬寥舒卷無心
神莫測去來誰謂帝鄉遙棲鳳峰云碧梧脩竹翠微間
刷羽朝陽不可攀寄跡雲林飛有處會巢阿閣邇天顔
登龍峰云三分泉下九淵深直上青螺碧玉林怪得風
雲長庇護有時飛作旱天霖聖泉峰云白厓一注瀉青
雲練帶縈迴玉溜奔酖毒宴安人不覺誰知此物養靈
根袁說友巫山十二峰云平生磊塊山林姿一邱一壑
貪成癡寸峰拳石瞥眼過張皇攫覓惟憂遲東南佳山
多秀麗就中所欠雄與奇飽聞巫山冠巴峽奇峰十二
相參差昔年圖畫嘗一見欲見此山無路之扁舟西泝
上三峽千嵓萬壑爭追隨終朝應接已不暇心目洞駭
俱忘疲驀然鉦鼓高唐上峰巒二六排旌旗一峰霞綵
炯在望一峰展翠開屏帷無心出岫雲吐色偃蓋平巒
松並枝&KR0726;蹤鶴駕羽衣近壇石瑤臺閶闔低白雲一起
鳳凰下清泉四合蛟龍嬉羣峰角立變態異一一大巧
乾坤為外堪擊拊試聲律中含造化分四時天下名山
亦多矣未有列岫奇如兹閻伯敏十二峰詩望霞峰云
東皇君來流曉霞暮看西北王母家雲華夫人王母女
肯為廟食留三巴翠屏峰云秋山黃落春山青不識仙
家雲錦屏六銖天衣下拂石香風馥郁朝真亭朝雲峰
云山頭行雲自朝朝陽臺暮色連雲霄朝來暮去變雲
雨送老行客無回橈松巒峰云舟船搖搖大巫前松間
絲蘿望纏綿屏風角轉匼匝背心在山頭人倚船集仙
峰云綠蓑鞋繫青行纏束薪緼火開山田雲間仰聽仙
佩響蓬鬢拂掠燒畲烟聚鶴峰云望夫石女春復秋巴
歌楚舞隨遨頭夜深九皋清唳響仙禽亦替離人愁淨
壇峰云山頭枝枝竹掃壇舟子竹枝歌上灘炷香上廟
擲杯珓但乞如願舟平安上昇峰云黃魔白馬功告成
雲華夫人朝玉京禹王夏后引音節高低峽船搖櫓聲
起雲峰云釵頭嫋娜山花枝裙尾舊纈山麻衣朝隨雲
起采薪去暮趁女伴穿雲歸棲鳳峰云山頭鳳鳴來其
凰山前家家背鳳筐竹花結實未忍食刀耕火種五里
香登龍峰云散而成章合為龍回風混合游鴻濛舟人
上下神女供俗粧鉛粉臙脂紅聖泉峰云靈源一𣲖瑤
池分灑落掉石隨東奔楚人但愛香溪水溪邊為有昭
君村元趙孟頫十二峰詞疊嶂千重碧長江一帶清瑤
臺霞冷月朧明欹枕若為情雲過船窗曉星移宿霧晴
古今離恨撥難平惆悵峽猿聲右淨壇峰片月生危岫
殘霞拂翠桐登龍峰下楚王宫千古感遺蹤柳色眉邊
綠花明臉上紅欲尋靈跡阻江風離思杳無窮右登龍
峰松鶴堆嵐靄陽臺枕水湄風清月泠好花時惆悵阻
佳期别夢遊蝴蝶離歌怨竹枝悠悠往事不勝悲春恨
入雙眉右松鶴峰雲裏高唐觀江邊楚客舟上昇峰月
照妝樓離思兩悠悠雲雨千重阻長江一帶秋歌聲頻
唱引離愁光景恨如流右上昇峰絶頂朝雲散寒江暮
雨頻楚王宫殿已成塵過客轉傷神月是巫娥伴花為
宋玉隣一聽歌調一含嚬哀怨竹枝春右朝雲峰雨過
蘋汀遠雲深水國遙渡頭齊舉木蘭橈纖殺楚宫腰映
水勻紅臉偎花整翠翹人倚棹正無聊一望一魂銷右
集仙峰碧水鴛鴦浴平沙荳蔲紅望霞峰翠一重重帆
卸落花風澹薄雲籠月霏微雨灑篷孤舟晩泊浪聲中
無處問音容右望霞峰芍藥虚投贈丁香漫結愁鳳棲
鸞去兩悠悠新恨怯逢秋山色驚心碧江聲入夢流何
時絃管簇歸舟蘭棹泊沙頭右棲鳳峰碧水澄青黛危
峰聳翠屏竹枝歌怨月三更别是斷腸聲烟外黃牛峽
雲邊白帝城扁舟清夜泊蘋汀倚棹不勝情右翠屏峰
鶴信三山遠羅裙片水深高唐春夢杳難尋惆悵至如
今十二峰前月三千里外心紅牋錦字信沈沈腸斷舊
香衾右聚鶴峰曉色飄紅豆平沙枕碧流泉聲雲影弄
新秋觸處是離愁臉淚横波淡眉攅片月收佳人無笑
凖難休來整玉搔頭右聖泉峰裊娜江邊柳飄颻嶺上
雲卸帆迴棹楚江濆歸信夜來聞欲拂珊瑚枕先熏翡
翠裙江頭含笑去迎君鸞鳳晝成羣右起雲峰隋崔
仲方夜宿巫山詩荆門秋水急巫峽斷雲輕若為教月
夜長短聽猿聲楊烱過巫峽詩三峽七百里唯言巫峽
長重巖窅不極疊嶂凌蒼蒼絶壁横天險莓苔爛錦章
入夜分明見無風波浪狂又云忠信吾所蹈泛舟亦何
傷可以涉砥柱可以浮呂梁美人今何在靈芝徒有芳
山空夜猿嘯征客淚沾裳沈佺期十三四時嘗過巫峽
他日偶然有思作小度巫山峽荆南春欲分使君灘上
草神女廟前雲樹悉江中見猿多天外聞别來如夢裏
一想一氛氲崔灝寄盧八象云客從巴水渡傳爾泝行
舟是日風波霽高唐雨半收青山滿蜀道綠水向荆州
不作書相問誰能慰别愁李白宿巫山下云昨夜巫山
下猿聲夢裏長桃花飛綠水三月下瞿唐雨色風吹去
南行拂楚王高邱懷宋玉訪古一霑裳岑參下峽舟懷
終南舊居云杉冷曉猿悲楚客心欲絶孤舟巴山雨萬
里陽臺月水宿已淹時蘆花白如雪顔容老難赬把鏡
悲鬢髮早年好金丹方士傳口訣敝廬終南下久與真
侶别道書誰更開藥竈烟遂滅頃來厭塵網安得有仙
骨巖壑歸去來公卿是何物皎然宿巴峽云江聲五千
里瀉碧急於絃不覺日又夜爭教人少年一汀巫峽月
兩岸子規天山影似相伴濃遮到曉船李頻過巫峽云
擁棹向驚湍巫峰直上看削成從水底聳出在雲端暮
雨晴時少啼猿渴下灘一聞神女去風竹掃空壇崔塗
巫山旅别云五千里外三年客十二峰前一望秋無限
别魂歸不得夕陽偏照水東流盧綸巫山竹枝云十二
峰頭月欲低空山時聽子規啼孤舟一夜東歸客泣向
春風憶建谿徐凝荆巫夢思云楚水白波風嫋嫋荆門
暮色雨瀟瀟相思合眼夢何處十二峰高巴字遙陸龜
蒙過巫峽云巫峽七百里巫山十二重年年自雲雨環
珮竟誰逢蘇軾出峽云入峽喜巉嵓出峽愛平曠吾心
淡無累遇境即安暢東西徑千里勝處頗屢訪幽尋遠
無厭高絶每先上前詩尚遺略不錄久恐忘憶從巫廟
回中路寒泉漲汲歸真可愛翠碧光滿盎忽驚巫峽尾
岩腹有穿壙仰見天蒼蒼石室開南嚮宣尼古廟宇叢
木作幃帳鐵楯横半空俯瞰不計丈古人誰架構下有
不測浪石竇見天困瓦棺悲古葬新灘阻風雪村落去
攜杖亦到龍馬溪茆屋沽村釀玉虛悔不至實為舟人
誑聞道石最奇寤寐見怪状峽山富竒偉得一知幾喪
苦恨不知名歴歴但想像今朝脱重險楚水渺平蕩魚
多客庖足風順行意王追思偶成篇聊助舟人唱鄧諫
從題巫山瞻華亭云崚嶒峭削三千丈翠潑嵐光冷相
向風含太古雲氣長變化溟濛紛萬象陰晴一日具四時
天籟壑深虚自響神山娟妙擢羣參錦繡鋪張獻奇狀
蟠根積鐵匯百川龍矯蛟飜饒跌宕勢連三楚此開國
故壘荒宫帶溪瀼樓臺井邑老風烟環珮清聞駐仙仗
竹林風味便讀易久與江山為輩行鳴絃餘暇豁心眼
戲著飛欄雲雨上爽明自可達壅蔽野獲又何勞草創
政和民氣長似春景迥心平過於掌征鴻明滅志何杳
黃鵠追隨意尤放當年李杜經行處太史銀鉤刻青嶂
寳刀珠瑟出耕墾曲水纖腰迷草莽牢盆古隸雜秦篆
飛動閒摹永平樣珊瑚交柯烱不蝕髣髴將軍勲業壯
英雄繁盛隨流水時有竹枝賡牧唱孔泉文物起騷經
國色明妃守孤尚我家峨眉紫翠問為愛奇峰甘蒟醬
秋風野水憶絲蓴擊汰夷猶理烟榜李&KR0811;離巫山晩泊
棹石灘下云黃昏風雨阻江濱翠綰羣峰暮色勻一夜
子規啼到曉孤舟愁殺未歸人
蜀中廣記卷二十二
