蜀中廣記卷一百七
明曹學佺撰
畫苑記第三
杜措者蜀人也慕小李將軍山水學之廿年晝夕不捨
今大聖慈寺六祖院地藏菩薩竹石山水一堵羅漢閣
上小壁翠微寺禪和尚真三學院經堂太子捨身餵餓
虎一堵善惠仙人布髮掩泥一堵並其筆益州畫錄
名畫記杜措成都人畫山水多作老木懸崖迴阿遠岫
有秋日并州路詩意圖傳世
廣都宇文時中季蒙龍圖家有杜措佛圖及徽宗皇帝
水墨花禽圖王維雪山圖董奴子雞冠花圖李伯時高
僧圖及嘶驤二馬圖明皇八馬圖水晶宫明月館圖韓
退之見大顛圖江貫道飛泉怪石圖江居圖銘心絶品
成都古寺名筆西林院殿内羅漢一堵六祖院門北壁
地藏一堵俱杜措筆妙格上品
升菴志補云壽聖院在灌縣西二十里趙抃守成都日
命教授侯溥為之記院有畫十六羅漢皆杜楷筆按杜
措惟此一則稱杜楷
杜宏義蜀州晉原人也工畫佛像羅漢今寳歷寺東廊
下一堵文殊西廊下一堵普賢及行道高僧十餘堵是
其作見存蜀人相傳杜老朱羅漢老朱宏義小字也
杜子瓌成都人也擅於傅彩拂淡偏長王蜀時於龍華
泉東禪院畫毘盧佛據紅日輪乘碧蓮花座每誇同軰
云某粧此圓光如日初出淺深瑩然無筆玷之迹見存
右二則益州畫錄
成都古寺名筆承天院吕相真堂後佛像四堵杜子瓌
筆不下金繩閣諸佛如意輪觀音等像
又云東律院壁八明王西方變相釋迦如來十六羅漢
亦子瓌筆
又云中寺佛殿内釋迦佛二堵待詔杜懷玉筆懷玉子瓌字
岳池志縣西六十里東觀舊名集虛相傳吕洞賓常宿
于此畫一蝙蝠于壁其處至今無蚊
劉贊仕王衍為嘉州司戶時學士韓昭狎宴後宫謔浪
鄙䙝贊繪陳後主三閣圖併作歌以諫衍不能用亦不
罪之出本志郭若虛畫論載其名
張玟者成都人父某授蜀翰林寫貌待詔賜緋玟有超
父之藝尤精貌婦人鉛華姿態綽有餘妍議者比之張
萱儔也孟先主明德年於大聖慈寺三學院置真堂欲
使玟畫以玟曾與故東川董太尉璋寫真惡之乃命阮
知誨獨寫己真而文武臣僚則玟之筆也授官如父玟
有自漢至唐治蜀君臣像三卷
蒲師訓蜀人也幼師房從真後唐明宗長興年值孟令
公改元興修諸廟使師訓畫江瀆廟諸葛廟龍女廟及
殂又使畫陵廟鬼神人物旗幟兵仗車馬禮服儀式縱
横浩瀚莫不周至授翰林待詔賜紫金魚袋甲寅歲春
末蜀主夜夢一人破帽故襴龐眉大目方頥廣顙立于
殿階跂一足曰請修理之翌日因檢他籍見一古畫是
前夕所夢者故絹穿損畫之左足遂命師訓驗是唐吳
道玄筆明皇之時此畫見夢為痁神也因令修綴呈進
後蜀主復夢前神謝曰吾足履矣慮為祟焚之青城山
丈人觀真君殿内五嶽四瀆部屬諸神為張素卿筆廣
政中山水泛溢衝損數堵蜀主謂師訓曰素卿之筆君
往繼之今新圖四堵其筆也先主祠堂東畔正門鬼神
一堵及寳歷寺天王閣天王部屬為房從真筆後人粧
損至是師訓再修之兼自畫兩堵及畫大聖慈寺南廊
下觀音院兩金剛鄰壁請塔天王存右二則益州畫錄
畫評云蒲師訓蜀人曉音律善談論幼師房從真學畫
纔十年從真自以為不及仕孟蜀為待詔長於車服冠
冕旌旗器械神鬼等畫子延昌亦能畫名亞師訓
又云師訓筆法雖細其勢極壯黃筌凡欲揮灑必澄思
慮故其彩繪精緻形物偉廓居宷有父之風可謂善繼
矣孟顯能作猛風之勢瘦形圓面識者猶以為疵周文
矩用意深遠於繁富尤工並列妙品中
黃筌成都人也幼有畫性長負竒能刁處士入蜀授之
竹石花雀又學孫位龍水松石斆李昇山水竹樹皆曲
盡其妙筌早與孔嵩同師嵩但守師法别無新意筌既
兼宗孫李學力因是博贍損益刁格遂超師藝後唐莊
宗同光年孟令公知祥到府厚見禮重及改元授翰林待
詔權院事賜紫金魚袋至少主廣政甲辰歲淮南通聘
信幣中有生鶴數隻蜀主命筌寫於偏殿之壁警露者
啄苔者理毛者整羽者唳天者翹足者精彩體態更愈
於生往往致生鶴立於畫側蜀主歎賞遂目為六鶴殿
尋加至内供奉朝議大夫檢校少府少監上柱國先是
蜀人未曾得見生鶴皆傳薛少保所寫為竒及筌寫此
鶴之後而少保聲價頓減矣廣政癸丑歲新搆八卦殿
又命筌於四壁畫四時花竹兔雉鳥雀其年冬五坊使
於此殿前呈雄武軍所進白鷹誤認殿上畫雉為生掣
臂者數四蜀主歎異久之遂命翰林學士歐陽炯撰壁
畫竒異記以旌之筌有春山圖秋山圖山家晩景圖山
家早景圖山家雨景圖山家雪景圖山居詩意圖瀟湘
圖八壽圖今石牛廟龍水一堵見存出益州畫錄
竒異記夫龍圖鳳紀初宣上古之文帝室皇居必藴非
常之寳是以書美鍾張之翰畫稱顧陸之蹤代有其人
朝無乏事今上睿文英武聖明孝皇帝御極之十九載
九功惟叙七政斯齊化溢升平俗登仁壽天惟行徤動
則總覽萬幾道法自然靜則無遺二物將欲權衡三代
拱揖百王宸襟所適諒超化表嘗於大殿西門創一小
殿藻井之上輪排八卦故以為號焉御座几案圖書之
外非有異於常者固不關於聖慮其年秋七月上謂内
供奉檢校少府少監黃筌曰爾小筆精妙可圖畫四時
花木蟲鳥錦雞鷺鶿牡丹躑躅之類周於四壁庶將觀
矚焉筌自秋及冬厥工告畢間者淮南獻鶴數隻尋令
貌於殿間上曰汝工逼真其精彩則又過之筌以下臣
末技降階曲謝而已至十二月三日上御斯殿有五坊
節級羅師進呈雄武軍先進者白鷹其鷹見壁上所畫
野雉連連掣臂不住再三誤認為生類焉上嗟歎良久
曰昔聞其事今見其人遽令所進呈者引退無至搦損
兹壁仍令宣付翰林學士歐陽炯紀述竒異微臣拜手
因得敘其事焉伊昔大舜垂衣作繪乃彰於象物宗周
鑄鼎觀形可禦於神姦漢號靈臺唐稱煙閣圖畫之要
史策攸傳公私雖見於數家今古皆言乎六法六法之
内惟形似氣韻二者為先有氣韻而無形似則質勝於
文有形似而無氣韻則華而不實筌之所作可謂兼之
不然者安得粉壁之中奮霜毛而欲起綵毫之下混朱
頂以相親而又觀彼白鷹盻乎錦雉儼丹青而可測狀
若偎叢掣絛鏇以難停勢將掠地遂契重瞳之鑒假以
好生俄回三面之仁真疑害物舉斯二類兼彼羣花四
時之景堪觀千載之名可尚稽諸往牒少有通神圖海
獸以騰波秦朝賈譽畫池龍而致雨唐室垂名至於誤
點成蠅徒成小巧不成似犬安可勝言況兹殿也迥架
昭回高臨爽塏瑶池水滿浮鏡裏之樓臺玉樹風輕鏁
壺中之日月聖上以勤詠墳典親講政刑崇制禮作樂
之名極侍膳問安之孝允文允武無怠無荒故士有一技
一藝皆升陟褒賞如筌者焉激東海之波濤難方聖澤
拱北辰之光耀永固皇基誠非末士之常談可紀至尊
之所御臣職叨翰苑譽乏儒林因廣聖謨聊同畫品恭
承宣命實愧非辭旹廣政十六年歲次癸丑十二月記
畫評云黃筌字要叔蜀中人少開悟不肯與羣兒語年
十三事郡人刁處士學丹青尤好花竹翎毛操筆輒迫
真時稱異之十七從其師同仕王衍十九賜朱衣銀魚
監都麴院洎孟知祥僣立進三品服子昶承襲遷待詔
檢校少府監寫偽后袁氏真張於别殿嬪御屬目更深
攀慕累加如京副使檢校戶部尚書兼御史大夫藝祖
開朝昶銜璧入覲筌與子居寀皆從赴都下改授太子
左贊善大夫仍厚賜之筌以亡國之餘動成哀戚遘疾
於乾德辛丑九月二日卒子五人居寳亦能丹青死于
蜀居宷自有傳門生夏侯延祐亦知名
又云筌松石學孫位山水學李昇皆過之尤能寫花竹
翎毛於孟昶殿畫六鶴當時為之語曰黃筌畫鶴薛稷
減價廣政中昶命筌與其子居宷於八卦殿畫四時山
水及諸禽鳥花卉等至為精備其年冬昶將出獵按鷹
犬其間一鷹離韝奮舉臂者不能制遂縱之直入殿搏
其所畫翎羽昶甚嗟賞召其學士歐陽炯作八卦殿畫
壁記仍付史館以表能事太宗朝參政蘇公易簡得筌
所畫墨竹圖李公宗諤見之賞其神異作黃筌墨竹贊
序曰工丹青狀花竹者雖一蘂一葉必須五色具焉而
後見畫之為用也蜀人黃筌則不如是以墨染竹獨得
意於寂寞間顧彩繪皆外物鄙而不施其清姿瘦節秋
色野興具於紈素灑然為真固不知墨之為聖乎竹之
為神乎惜哉筌去世久矣後人無繼者蜀亡二十年蘇
公易簡得筌遺迹兩幅寳之如神懼恐化去唯樂安村
民得一觀焉噫清瀟碧湘會稽雲夢有竹萬頃去我千
里鮮碧蔽野寧得而窺曷若此圖虚堂靜敞滿目烟翠
行立坐卧秋光拂人又何必雨中移來窗外種得霜庭
月檻蕭騷有聲然後稱子猷之高興乎予歎筌圖之入
神美翰林之好事抽毫抒思敢為之讃曰猗歟黃生畫
竹有名能狀竹意是得竹情一毫揾筆匪丹匪青秋思
野態混然而成背石枕水蒼蒼數莖森然如活䬃若有
聲湘江坐看嶰谷隨行大壁高展清陰滿庭又詩曰惜
哉黃公不可覩空留高價傳千古向非精賞值蘇公時
人委弃如泥土
李方叔畫品云寒龜曝背圖蜀黃監所作即黃筌也筆
墨老硬無少柔媚監平時所作雀竹魚龍亦皆淡色鮮
華以示其巧此獨為水墨枯林之下一龜盤跚曳尾而
行若春雷已動餘寒未去負朝陽以曝其背有舒緩彎
跧之態其趣甚樂頃在丞相尤公家見監一龜筆與此
無異但其色光澤水旁之草方茂蓋方自水中出又非
寒時其狀不得不殊故觀者當審其畫時用意處也
郭若虛畫論諺云黃筌富貴徐熙野逸不惟各言其志
蓋亦耳目所習得之於手而應於心也何以明其然黃
筌與其子居宷始並事蜀為待詔筌後累遷如京副使
既歸朝筌領真命為宫贊居宷復以待詔錄之皆給事
禁中多寫禁禦所有珍禽瑞鳥竒花怪石今傳世桃花
鷹鶻純白雉兔金盤鵓鴿孔雀龜鶴之類是也徐熙江
南處士志節高邁放達不羈多狀江湖所有汀花野竹
水鳥淵魚今傳世鳬雁鷺鷥蒲草蝦魚叢豔折枝園蔬
藥苖之類是也春蘭秋菊各擅重名下筆成珍揮毫可
範復有居宷兄居寳徐熙孫崇嗣崇矩蜀有刁處士劉
贊滕昌祐夏侯廷祐李懷衮江南有唐希雅希雅之孫
曰中祚曰宿及解處中軰都下有李符李吉之儔及後
來名手間出跂望惟徐生與二黃繇山水之有正經也
註云黃筌之師刁處士猶關仝之師荆浩或曰筌到關
未久物故今之遺迹多是在蜀日所作故往往有廣政
年號宫贊之命亦恐傳誤
銘心絶品云玉牒趙中太保士俾家鶴圖文元公孫賈
通判公傑家鼯捕鼠圖汝州令狐中奉之子陳古諷家
偷倉雀圖中山劉寳賢瓌提刑家花竹馴雉圖叔父符
寳叔誼家海棠金雞圖遂寧王灼晦叔撫幹家鶴壁阿
陽陳古與權家撫家牡丹馴狸圖又雪梅凍雀圖成都
王稑茂先大夫家秋山圖雙流趙延修仲知縣家竹雀
圖又蘆鴨圖雙流王焞子中縣尉家竹鶴壁宇文子震
子友主簿家花竹禽兔圖遂寧客館鎮張衍知縣家三
教圖廣安黎希聲博士孫邦基家竹鶴竹雀圖皆黃筌真迹
古寺名筆云成都保福院避暑宫二小堵竹雀生動黃
筌筆也
張乖崖鎮蜀時郡有王氏所建西樓樓前有堂堂之迴
廊有暖廳廳之屛有黃筌畫雙鶴花竹怪石甚衆名曰
雙鶴廳次南涼廳壁上有黃氏畫湖灘山水雙鷺二畫
妙格冠於西川蓋因毁王孟逾制壞壁所得而移置者
合而名曰畫廳
黃筌畫屛已失其左右獨中一山水屏在耳石到官驗
問所失月日申府蓋紹興三十年三月二十九日也府
下兵司捕賊不獲出李石十詠詩說
黃居寳字辭玉筌之次子也畫性最高風姿俊爽前軰
畫太湖石皆以淺深墨淡嵌空而已居寳以筆端摤擦
文理縱横夾雜砂石稜角峭硬如虬虎將踴厥狀非一
其畫松竹花雀變態大都如是授翰林待詔賜紫金魚
袋早卒出益州畫錄
居宷字伯鸞筌少子也畫藝敏贍不譲於父蜀前後四
主崇奢宫殿苑囿池亭世罕其比居宷父子入内供奉
迨四十年殿庭墻壁屏幃圖畫之數不可勝紀授翰林
待詔將仕郎試太子議郎賜紫金魚袋淮南通好之日居
宷與父同時畫四時花雀圖青城山圖峨眉山圖春山
圖秋山圖用荅國信使命將發秋山全未及畫蜀主令
取在庫秋山圖一角充數居宷與父奉命别畫經月方
畢更愈於前翰林學士徐光溥進秋山圖歌以紀之廣
政甲子歲蜀主令居宷往瑰仙山修葛仙化回至彭州
棲真南軒畫水石一堵自未至酉而畢敏妙兼之居宷
有四時野景圖湖灘水石圖春田放牧圖當時卿相及
好事者得黃氏父子圖幛卷軸家藏戶寳為稀世之珍
今衙廳餘理毛啄苔鶴兩堵水石兩堵龍門圖一堵武
侯廟龍水一堵並居宷筆見存蜀亡居宷赴京頗為翰
長陶尚書榖殊禮因收得名畫數件令辨驗之居宷指
其中秋山一圖是故主荅淮南國信絹縫之内自有銜
名陶公亦云此是淮王所遺果符其說授翰林待詔朝
請大夫寺丞上柱國賜紫金魚袋淳化四年充成都府
一路送衣燠使時年六十一矣於聖興寺新禪院畫龍
水一堵天台山圖一堵水石兩堵工夫雖少大體宛存
徐光溥秋山圖歌云天與黃筌藝竒絶筆精迥感重瞳
悦運思潛通造化工揮毫定得神仙訣秋來奉詔寫秋
山寫在輕綃數幅間高低向背無遺勢重巒疊嶂何孱
顔目想心存妙尤極研巧覈能狀不得珍禽異獸皆自
馴竒花怪木非因植﨑嶇石磴絶游蹤薄霧冥冥藏半
峰娑蘿掩映迷仙洞薛荔纍垂繳古松月檻參差錦鱗
躍星壇斑駁翠苔封傍岸牛羸行嚼草過橋僧老坐搘
笻屈原江上嬋娟竹陶潛籬下芳菲菊良宵祗恐鷓鴣
啼晴波但見鴛鴦浴暮煙羃羃鏁村塢一葉扁舟横野
渡颭颭白蘋欲起風黯黯紅蕉猶帶雨曲沼芙蓉香馥
郁長汀蘆荻花□蓛雁過孤峰帖遠青鹿傍小溪飲殘
綠秋山秀兮秋江靜江光山色相輝映雪迸飛泉濺釣
磯雲封落葉擁樵逕張藻松石徒稱竒邊鸞花鳥何足
窺白旻鷹逞凌雲勢薛稷鶴誇警露姿方原畫山空巉
巖峭壁枯槎人見嫌孫位畫水多洶湧驚湍怒濤人見
恐若教對此定妍媸必定伏膺懷愧悚再三展向冕旒
側便是移山回磵力大李小李減聲華獻之愷之無顔
色髣髴垂綸渭水濱吾皇覩之思良臣依稀荷鍤傅巖
野吾皇覩之求賢者從茲反展復懸旌宵衣旰食安天
下才當老人星應候願與南山俱獻壽微臣稽首貢長
歌丹青景化同天和
畫評云黃居宷字伯鸞事孟昶為待詔隨昶入朝復真
命陶尚書穀在翰苑因曝圖畫乃展秋山圖令品第之
居宷斂容再拜曰此宷父子所作孟蜀時以荅楊渥國
信者彌縫處有某父子名姓當在裂之如其言詢諸庫
吏乃朱梁開平中楚將張浩殺楊渥籍没得者居宷父
子事蜀三世凡圖帳屏壁多出其手愚嘗於唐紫薇第
見居宷畫西伯獵渭圖及其父筌像皆極神妙
李文才者華陽人工畫人物屋木山水寫真亞於周昉
蜀廣政中荆南高大王令邸務丁晏入蜀請文才寫興
義門内雙石笋既畢兼徵其故實將歸本道文才問道
士范德昭曰或云真珠樓基或云是海眼未審孰是對
曰吾聞諸至人斯乃蠺叢啓國鎮蜀之碑中以鐵柱貫
之下以横石相連埋於地際上有文字言歲時豐儉兵
革水火之事諸葛亮曾掘驗之以為真珠樓基海眼者
皆非也云出圖方記未詳廣政末蜀主置真堂於大聖
慈寺華嚴閣後命文才寫諸親王文武臣僚等真授翰
林待詔將仕郎試太子司議郎賜緋魚袋畫未畢宋朝
平蜀盡已除毁今三學院經樓下西天三藏真定惠國
師真華嚴閣迎廊下奉聖國師真應天寺無智禪師真
並文才筆見存出益州畫錄
野人閒話云李司議文才繼閻立本寫真書畫妙絶當代
費著曰孟氏據蜀之日有西班將軍黎湘昭者以畫鶴
圖來獻因授雅州刺史
趙忠義者德玄子也德玄自雍京襁負入蜀及長習父
之藝宛若生知孟氏明德年與父同手於福慶禪院畫
流傳變相一十三堵位置鋪舒樓殿臺閣山水竹樹蕃
漢服飾佛像僧道車馬鬼神王公冠冕旌旗法物皆盡
其妙冠絶當時蜀主知忠義妙於鬼神屋木遂令畫關
將軍起玉泉寺圖於是忠義畫自運材斸基以至丹楹
刻桷疊栱下㭿皆役鬼神為之圖成蜀主令内作都料
看此畫圖枋栱有凖的否對曰此畫覆較一座分明無
欠其妙如此授翰林待詔賜紫金魚袋故事每年杪冬
末旬翰林工畫鬼神者例進鍾馗丙辰歲忠義所進以
第二指挑鬼眼睛蒲師訓所進則以拇指剜之鍾馗相
似而用指不同蜀主問黃監孰為優劣筌優師訓蜀主
曰師訓力在拇指忠義力在食指也二者筆力相敵難議昇
降並厚賜之今衙北門大安樓下天王院自濮陽吳公
行曾鎮蜀(缺)興其中有唐時名畫數堵及高道興
杜齯龜房從真趙德齊畫佛像羅漢經驗變相至是忠
義與黃筌蒲師訓合手畫天王變相十堵於中各盡所
能愈於前軰淳化五年甲午兵火焚盡只餘王蜀先主
祠堂正門西畔神鬼大聖慈寺正門北墻上西域記圖
石經院後殿天王變相中寺六祖院傍藥師經變相並
忠義筆見存益州畫錄
成都古寺名筆六祖院南壁佛會變相一堵待詔趙忠義
筆妙格上品
蒲延昌者師訓養子也廣政中進畫授翰林待詔賜緋
魚袋時福感寺禮塔院僧摸寫宋展子虔獅子於壁延
昌見之曰但得其樣未得其筆爾遂畫獅子圖獻進時
王昭遠公有嬖妾患痁以之懸於卧内其疾頓減怪而
問之對云宋展氏子虔於金陵延祚寺殿壁畫二獅患
者坐壁下或有愈者又梁昭明太子以張僧繇獅子愈
疾名曰辟邪其來久矣按展氏古本獅子一則奔走奮
迅一則迴擲咆哮僧繇之畫獅子翻身側視鬃尾俱就
八分爪牙似二龍拿珠之狀至今傳焉延昌畫於諸葛
廟壁為多兵火蕩盡餘聖壽寺青衣神廟鬼神人物數
堵見存益州畫錄
趙才者蜀人也工人物鬼神甲馬廣政年與蒲師訓子
父敵手其筆在浣花甘亭侯廟頗多資福寺門南北一
方天王像甲午兵燹燬盡今惟諸葛廟第三門内鬼神
兩堵存
程承辯眉州彭山人也工畫人物鬼神當孟氏廣政年
與蒲師訓蒲延昌趙才逓相較敵皆推妙手承辯兼善
雕刻機巧人物鬼神怪異禽獸之類竒絶當時今彭山
縣洞明觀畫天蓬黑殺玄武火鈴一堂象耳山堂遊變
神鬼一堵見存
姜道隠綿竹人也年纔齠齓盡日不歸父母尋之多得
於神佛廟中有畫處及長木訥不務農桑唯畫是好無
妻孥孑然一身常戴一竹笠隨身布衣草履筆墨而已
雖父母兄弟亦罕測其行止人皆呼為猱頭偽相趙國
公昊聞之使畫屏風因問姓名則蜀語對云姜姓無名
公曰既無名是以道隠也自此名為道隠焉宋王趙公
廷隠於淨衆寺創一禪院請道隠於方丈畫山水松石
數堵王與諸侍從觀其運筆道隠未嘗回顧旁若無人
畫畢贈之十縑置僧堂前拂衣而去今綿竹諸山寺觀
多其畫壁已上三則益州畫錄
野人閒話載張道隠不事談論不與人交往不冠帶不
拜跪入謂之猱頭相國李昊為名道隠常居綿竹山中喜
讀莊老暇則好圖龍興思忽至即畫百尺之狀飄飄然
雲陰雨氣作蜿蜒勢已而擲筆撫掌常以此為適意撰
集龍証筆訣三卷傳於家丁未年旱彭州倅鄭昭請圖
龍於州城之西門泰山府君祠為民致雨於是與二道
士數僕夫秉燭以畫使人槌鼓噴笛掌祠者頓足起舞
其夕三更風雨大沛一時之戲亦濟農事云有蔣貽恭
留題詩曰世人空解競丹青惟子通元得墨靈應有鬼
神看下筆豈無風雨助成形威疑噴浪歸滄海勢欲拏
雲上杳冥靜閉綠堂深夜後曉來簾幕似聞腥按姜張
二姓未詳孰是
邱文播漢州人也後改名潛工畫山水人物佛像神仙
今新都乾明禪院六祖漢州崇教禪院羅漢紫極宫二
十四化神仙皆其筆見存有子餘慶善花雀弟文曉亦
工是業今淨衆寺延壽禪院天王祖師及諸高僧竹石
名花二十餘堵乃廣政癸夘與僧令宗合畫者益州畫
錄
成都古寺名筆華嚴院觀音勢至五髻文殊慧日院佛
堂内十六羅漢皆文播筆能格上品
僧令宗文播異姓弟也有大聖慈寺三學院經樓下兩
畔四天王兩堵放生池揭諦堂内六祖等像見存益州
畫錄
黃庭堅曰浴室院有蜀僧令宗畫達磨西來六祖師人
物皆妙絶其山川草木毛羽衣盂諸物畫工能知之至
於人有懷道之容投機接物目擊而百體從之者未易
為俗人言也此壁列於冠蓋之會而湮伏不聞者數十
年得蜀人蘇子瞻乃發之物不係於世道興衰亦有數
如此此寺井泉甘寒汝師碾建溪茶常不落第二故人
陳季常林下士也寓棋簟於此蘇子瞻范子功數來從
之故余過門必税駕焉浴室院在成都聖壽寺
周行通者蜀人工畫人物鬼神蕃馬戎服器械氊帳鷹
犬羊雁之類及川原放牧盡得其妍有李陵送蘇武圖
奪馬圖三困圖射鵰圖陰山七騎圖蜀人皆傳周胡番
馬為妙行通多髯故也益州畫錄
蜀志補聖壽寺僧楚安妙畫山水須一季以來方就一
扇好事者求得之目為筆寳焉
僧楚安什邡人俗姓句氏工畫人物樓臺有明皇幸華
清宫避暑圖吳王宴姑蘇臺圖此二者多畫於墻壁卷
軸團扇之上小大雖殊工緻無減當時重之其避暑圖
見存大聖慈寺三學院大廳後
僧惠堅蜀人好圖畫而最謬廣政中為三學院僧畫姑
蘇臺一堵對楚安避暑圖識者以為無鍳之甚亦存恐
後人誤認故附正之
道士李壽儀者卭州依政人壯年慕道出家於縣之有
德觀齋醮之外專精畫業人呼為李水墨往來青城山
丈人觀宗張素卿筆法每點簇五嶽四瀆部屬歸家習
學之如此數年又聞簡州開元觀有素卿畫十二仙君
一堂往彼焚香齊潔模寫將歸試筆於卭州天師觀西
院壁上窮其精粹雖筆力因於素卿而神彩氣韻或過
之一堂六堵見存已上三則益州畫錄
畫評云趙元長字慮善蜀中人通天文歷仕偽蜀孟昶
為靈臺官亦善丹青凡星宿緯象皆命畫之國破從昶
赴闕下太祖引偽署官屬凡學天文之類皆不赦元長
當死遽呼曰臣以畫仕昶所寫者周天象耳符䜟之學
非其所知上特原之配文思院為匠人常備禁中之役
畫馴雉於御座會五坊人按鷹有離韝欲舉者上命縱
之徑入殿宇以搏畫雉驚賞久之召入圖畫院為藝學
詔督畫東太一宫貴神等像及命摸寫王齊翰應運國
寳羅漢深得其法
又云孟顯字坦之華池人骨氣清楚語論通博畫佛像
人物車馬等出於己意自成一家筆無少滯轉動飄逸
觀者不能窮其來去之迹嘗於本郡孟氏舍揮數壁皆
有精思
又云夏侯延祐字景休蜀中人師黃筌翎毛花竹略有
聲譽仕孟昶為待詔國亡隨至京師得圖畫院藝學為
流軰推重
又云蜀人高文進太宗時入圖畫院為祗候上萬幾之
暇留神繪事文進與黃居宷常列左右賜予優腆相國
寺有高益畫壁經時圯剝上惜其精將營治之詔文進
曰丹青誰如益者對曰臣雖不及請以蠟紙摸其筆法
後移於壁上毫髮無差遂與李用及李象坤翻傳舊本
盡得益之骨氣文進自畫後門裏東西二壁五臺峩眉
文殊普賢變相及後門西壁神大殿後北方天王等以
其能遷待詔仍賜宅相國寺東年老卧病上宣醫療之
仍戒曰文進之命實繫卿手功不可緩也注意如此比
愈勅同畫東太一宫貴神列位大中祥符初董羣工計
度玉清昭應宫壁今景德寺後九曜院羅漢及東壁藥
師琉璃光佛皆文進所畫
又云王道真字幹叔新繁人幼穎悟有節操善丹青太
宗朝待詔高文進甚有聲望一日上問民間誰如卿者
對曰新繁人王道真出臣上遂召入圖畫院為祗候與
文進等傳移相國寺高益畫壁及于大殿西偏門南面
東壁畫寳誌化十二面觀音相又與文進對畫寺庭北
門東面大神遷待詔又同計度玉清昭應宫壁當時稱
之
蜀中廣記卷一百七
