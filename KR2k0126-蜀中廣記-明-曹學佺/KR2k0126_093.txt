蜀中廣記卷九十三
明曺學佺撰
著作記第三
史部
蜀鑑
中江吳昌裔撰其書萃周漢以來至宋蜀道得失興師
取財之所
郭允蹈蜀鑑一卷
序曰蜀在禹貢一梁州爾文王興於岐西而從武王牧
野之師者乃庸蜀羌髳微盧彭濮人說者謂文王化行
江漢之所被信矣三代以來秦得蜀以并諸侯漢高由
蜀漢以定三秦諸葛孔明三分天下僅有其一而伸大
義於季漢非以其地西接崤函南連荆吳扼關河之勝
則為天府之固合吳蜀之長則據上流之重險要雖控
制一隅而形勝實關於天下歟中興南渡首吳尾蜀有
常山之勢前褒後劍得金城之險乃眷西顧謢蜀如頭
目保蜀如元氣世歴百年歲經三卯外有虎噬之虞内
懷赬勞之憂而蜀之為蜀非全盛時比矣文子久仕於
蜀身履目擊而動心焉燕居深念紬繹前聞因俾資中
郭允蹈緝為一編起自秦取南鄭迄於王師平孟昶凡
地形之阨塞山川之險阻邇雍而隣荆者稽之舊史按
之圖志悉紀于篇西南夷為蜀後戶未形之憂難忽而
已事之鍳可師則又條其本末而附之間又論其得失
之要者定為十卷凡千三百年蜀事之大凡亦可以概
見於此噫蜀在宇内九之一爾得之則安失之則危竊
之則亡覽是書者可以鍳焉端平三年十月朔旦昭武
李文子序
劍南須知十卷
巽巖李氏曰眉山宋如愚撰第一卷第二卷但編集舊
史棄取或不倫第三第四第五第六凡四卷盡出唐樊
綽蠻書第七卷以下乃如愚自為之文及所書計策耳
如熙寧買馬事誠西南要害異時或可補國史之闕云
宋王禹玉文武賢臣治蜀編年志一卷楊備
恩蜀都故事二卷梁顥蜀坤儀令一卷姜
虔嗣蜀雜制勑三卷
俱見宋史經籍志
晉王崇蜀書
崇字幼遠梓潼人學問淵博蜀亡與陳夀同入京洛為
三川標凖所著蜀事微與夀不同仕蜀郡太守有詩賦
名
伐蜀記
桓温撰東晉建元中温平李勢後作
李雄據蜀書
江原常璩道將撰崔鴻十六國春秋表略曰惟常璩所
撰李雄父子據蜀時書尋訪不獲所以未及善成輟筆
私求七載於今此書本江南撰錄恐中國所無非臣私
力所能終得其起兵僭號事之始末乃亦頗有但不得
此書懼簡略不成久思陳奏乞敕緣邊求採焉
明皇幸蜀記三卷
唐李匡文宋臣周宋居白撰初匡文記盡明皇崩臣周
記止於歸長安叙事互相詳略居白合此記以宋為本
析李為注取二序冠篇復撰遺事增廣焉
僖宗幸蜀記一卷
王坤撰見宋史
咸通庚寅解圍錄一卷
唐成都少尹張雲景之撰言南詔圍城扞禦事
前蜀記事二卷
偽蜀學士毛文錫平珪撰起廣明庚子盡天福甲子凡
二十五年文錫唐太僕卿龜範之子十四登進士第入
蜀仕王建至判樞密院隨衍入洛而卒
蜀武成永昌歴三卷
宋經籍系孫光憲名下武成王建年號也
後蜀記事十卷
直史館太常博士董淳撰惟記孟昶事
蜀記一卷
宋張守約撰載孟昶初降至薨事
蜀廣政雜記十五卷
蒲仁裕撰廣政㫤年號
野人閒話五卷
成都景焕撰記孟蜀時事乾德三年序
蜀書二十卷
李昊撰昊字穹佐仕王衍至中書舍人翰林學士歴事
孟知祥父子累官門下侍郎同平章事監修國史自知
祥領蜀凡章奏書檄皆出昊手至是集為百卷曰經緯
略以獻廣政十四年修成昶實錄四十卷昶欲取觀昊
曰帝王不閱史不敢奉詔昊自言唐相紳之後昶與江
南李景通好遣其臣趙季札至江南購得唐李紳武宗
朝拜相制書還以遺昊昊喜甚大會賓客宴飲所費無
筭以帛二千匹謝季札盖極奢侈云
外史檮杌十卷
張唐英次功撰自序云嘗觀自古姦雄竊據成都者皆
因中原多故而閉關恃險以苟偷一時之安譬夫穿窬
之人利於昏暝之夕至於白晝皎然則無能為也且韋
臯守蜀二十餘年其材智機權過於王孟遠矣止欲求
兼兩川節鉞而不能得劉闢惑術士之言自謂才過項
羽不數月已就檻車之縛盖是時朝廷清明刑政脩舉
賢智在位紀綱整葺彼雖欲不臣勢不能為也使臯闢
在五代時其為惡必有過於王孟者以此知朝廷治則
蜀不能亂朝廷不治則不惟蜀為不順其四方藩鎮之
不順亦有不下於蜀者當王衍之入洛也三蜀之人盡
喜中國之有聖人而莊宗總制失馭中外繼叛蒲禹卿
慟哭曰觀天下事勢如此蜀人豈有安泰之期耶必重
不幸爾洎知祥入蜀之後明宗頗以蜀人為疑凡高貲
有力者盡令東徙張不立嘆曰蜀中之叛非蜀人為之
也皆朝廷所委用之臣所為也其言盖有激而云爾善
乎田龍游之論曰僭偽之主改廳堂為宫殿改紫綬為
赭袍改僚佐為卿相改前驅為警蹕改妻妾為后妃何
如常稱成都尹永無滅族之禍耶茲可謂藥石切至之
言也王孟父子四世凡八十年比之公孫述輩最為久
遠其間善惡之迹亦可為世之鍳戒然編錄者如耆舊
傳鑑戒錄野人閒話之類皆本末顛倒鄙俗無取真宗
時知制誥路公振脩九國書有前蜀後蜀世家列傳然
而煩簡失當尚多疎略如張扶馮涓張士喬段融蒲禹
卿張雲陳及田淳之徒諫諍章疏皆有益於世教盡棄
而不錄此觀者所以惜其有未備也予家舊藏前蜀開
國記後蜀實錄凡百三十卷嘗欲焚棄而不忍今因檢
閱始終削去煩冗編年叙事分為十卷其間事實未顯
如髯湏肥遺遠望績長禹糧蒲騷之類各為解其失誤
凡五代史及皇朝日歷所載者皆略而不書名曰蜀檮
杌盖取楚史之名以為記惡之戒非徒衍其小說亦使
亂臣賊子觀而恐懼云耳陸昭迥後序曰治平四年夏
六月兩當縣鄧君惟良顯甫自京師歸傳殿中侍御史
裏行張唐英次功前在閬中監征時所編蜀春秋十卷
予嘗得而觀之其編年敘事之體若荀悦漢紀之例至
於褒貶善惡本末貫穿駸駸乎馳於漢魏作者之間有
古良史風正召試秘閣在仁宗時上大水災異書時政
十四事又在英宗朝上慎始書水災封事二道皆究極
乎治亂之變而探索乎天人之際今天子特排羣議而
擢為御史以其勇於敢言也次功舊有國體論十卷唐
史誅姦發潛論五卷總要監今論五卷渝南集十卷補
楚書十三篇樂府歌詩千餘篇皆祕而不傳於人而春
秋最後出顯甫好事密購以歸予因為刊行之昔人得
王充論衡藏之以自衒其辯豈予之志哉
金行啟運錄二十卷青宫載筆記十五卷
並孟蜀學士庾傳昌著見檮杌
平蜀寳錄一卷
左藏庫副使康延澤撰宋平蜀後延澤以内染院使為
鳳州路馬軍都監王全斌等既得罪延澤亦貶唐州團
練使按本傳載蜀軍二萬七千人諸將慮其為全師雄
内應欲盡殺之延澤請簡老弱疾病七千人釋之餘以
兵衛浮江而下諸將不能用此書敘述甚詳邯鄲書目
云不知作者館閣書目亦然考王元之所撰延澤墓誌
知其所為也
蜀寇亂小錄一卷平蜀錄一卷
俱張逵撰
靖蜀篇四卷
安丙自撰平吳曦事
西陲泰定錄九十卷
李心傅撰記吳曦叛逆以及削平本末起嘉泰辛酉迄
嘉定辛未為三十七卷其後蜀事益多又增脩至辛巳
之冬通為九十卷仍頗用史遷年表例并記國家大政
令邊防大節目首尾凡二十年
丁卯實編一卷
成忠郎李珙撰誅曦之功楊巨源為多安丙忌而殺之
珙為作傳上之於朝以昭其功而雪其冤
蜀中廣記卷九十三
