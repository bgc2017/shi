蜀中廣記地理類八(雜記之屬)
提要
(臣)等謹按蜀中廣記一百八卷明曺學佺撰
學佺有易經通論已著錄學佺嘗官四川右
參政遷按察使是書盖成於其時目凡十二
曰名勝曰邊防曰通釋曰人物曰方物曰仙
曰釋曰游宦曰風俗曰著作曰詩話曰畫苑
蒐採宏富頗不愧廣記之名其中如叙州府
之高州明史地理志云洪武五年由州改縣
正德十三年復為州珙及筠連三縣隸焉此
書仍稱高州為縣二縣亦不為之屬又成都
府之資陽縣明史地理志屬簡州此書不繫
簡州而别於仁夀井研二縣後皆未免編次
偶疎王士禎古夫于亭雜錄曰丹鉛錄載東
坡贈青神楊棟詞云允文事業從容了要岷
峨人物後先相照見說君王曾有問似此人
才多少而引小說高宗問馬騏蜀中人才如
允文者有幾云云按允文采石之功在南渡
後東坡之歿久矣安得先有此詞而曺能始
蜀中十志亦載之略無駁正又曰蜀中十志
以物類相感志十八卷為東坡撰謬甚則舛
訛牴牾亦時時間出盖援據既博則精粗畢
括同異兼陳亦事勢之所必至要之不害其
大體談蜀中掌故者終以全蜀藝文志及是
書為取材之淵藪也乾隆四十三年六月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
