蜀中廣記卷三十二
明曹學佺撰
邊防記第二
川西二
威州保縣茂州疊溪
威茂道開府茂州轄威保疊茂諸將領而參將一員駐
劄茂州遊擊將軍一員駐劄疊溪實左右之威州通
志曰禹貢西戎即叙今松茂威保以接於吐蕃是也亦
謂之西番先本羌屬凡百餘種散處河湟江岷間其酋
發羌唐旄等居析支水西南涼禿髮利鹿孤之後也利
鹿孤有子曰樊尼初利鹿孤卒時樊尼尚幼弟傉檀嗣
位以樊尼為安西將軍後魏神瑞元年傉檀為西秦乞
佛熾盤所滅樊尼招集餘衆投沮渠蒙遜以為臨松太
守及蒙遜滅樊尼乃率衆西奔濟黃河逾積石居跂布
川或邏婆川於羌中建國開地千里樊尼威惠夙著為
羣羌所懷皆撫以恩信歸之如市遂改姓為窣勃野以
秃髮為國號語訛謂之吐蕃其國都城號為邏些城隋
開皇中有論贊索者居牂柯西唐貞觀中始通中國既
而滅吐谷渾盡有其地焉按吐谷渾鮮卑種也沈約宋
書曰譙縱亂蜀之歲鮮卑阿犲遣其從子西疆攻吐谷
渾敕來泥拓土至龍涸平康元嘉二十七年鮮卑慮索
虜復生遣使上表云若不自固者欲率部曲入龍涸越
雋門并求牽車獻烏丸帽女國金酒器胡王金釧等物
太祖賜以牽車者也唐初貞觀八年吐蕃弄贊奉表
求婚不許乃進兵攻破党項及白蘭諸羌率其衆二十
餘萬頓松州西境遣使貢金帛云來迎公主又謂其屬
曰若大國不嫁公主與我即當入寇遂進攻松州都督
韓威輕騎覘賊反為所敗邊人大擾太宗遣吏部尚書
侯君集牛進達等率步騎五萬以擊之進達先鋒自松
州夜襲其營斬千餘級弄贊大懼引兵而退遣使謝罪
因復請婚太宗許之弄贊乃遣其相禄東贊致禮獻金
五千兩其餘寶玩數百事儀鳳三年令益州長史李孝
逸嶲州都督拓王奉等發劎南山南兵幕以防禦之往
劎南兵幕於茂州之西南築安戎城以壓其境俄有生
羌為吐蕃鄉導攻陷其城遂引兵守之時吐蕃盡收羊
同党項及諸羌之地東與涼松茂嶲等州相接南至婆
羅門西又攻陷龜兹疎勒等四鎮北抵突厥地方萬餘
里自漢魏以來西戎之盛未之有也開元二十四年散
騎常侍崔希逸為河西節度使於涼州鎮守時吐蕃與
漢樹栅為界置守捉使詔以岐州刺史蕭昊為戶部侍
郎判涼州事代希逸為河州節度使鄯州都督杜希望
為隴右節度使太僕卿王昊為益州長史劍南節度使
分道經略以討吐蕃仍令毁其分界之碑二十六年四
月杜希望率衆攻吐蕃新城拔之以其城為威武軍發
兵一千以鎮之其年七月希望又從鄯州發兵奪吐蕃
河橋於河左築鹽泉城吐蕃將兵三萬人以拒官軍希
望引衆擊破之因於鹽泉城置鎮西軍時王昊又率劍
南兵攻其安戎城先於安戎城左右築兩城以為攻拒
之所頓兵於蓬婆嶺下運劍南道資糧以守之其年九
月吐蕃悉銳以救安戎城官軍大敗兩城并為賊所陷
昊脱身走免將士以下數萬人及軍糧資仗等並没于
賊昊坐左遷括州刺史以華州刺史張宥為益州長史
劍南防禦使主客員外郎章仇兼瓊為益州司馬防禦
副使宥既文吏素無攻戰之策兼瓊遂專其戎亊俄而
瓊入奏盛陳攻取安戎之策上甚悦徙宥為光禄卿拔
瓊知益州長史事代宥節度二十八年春兼瓊密與安
戎城中吐蕃翟都局及維州别駕董承宴等通謀都局
等遂翻城歸欵因引官軍入城盡殺吐蕃將士使監察
御史許遠率兵鎮守之上聞甚悦中書令李林甫等上
表曰伏以吐蕃此城正當衝要憑險自固恃以窺邊積
年已來蟻聚為患縱有百萬之衆難以施功陛下親紆
秘策不興師旅頃令中使李思敬曉喻羌族莫不懷思
翻然改圖自相謀陷神算運於不測睿略通于未然累
載逋誅一朝蕩滅又臣等今日奏事陛下從容問臣等
曰卿等但看四夷不久當漸摧喪德音纔降遽聞戎捷
則知聖與天合應如響至前古以來所未有也請宣示
百寮編諸史策手制荅曰此城儀鳳年中羌引吐蕃遂
被固守歲月既久攻伐亦多其地險阻非力所制朝廷
羣議不合取之朕以小畜無知事須處置授以竒計所
以行之獲彼戎心城守有足為慰也其年十月吐蕃又
引衆寇安戎城及維州章仇兼瓊遣禆將率衆禦之仍
發關中彍騎以救援焉時屬凝寒賊久之自引退詔改
安戎城為平戎城大歷三年劍南西川亦破吐蕃萬餘
衆五年五月徙置安悉拓靜恭五州于山陵要害之地
以備吐蕃大歷十一年正月劍南節度使崔寧大破吐
蕃故洪等四節度兼突厥吐渾互變羌党項等二十餘
萬衆斬首萬餘級生擒噶城兵馬使一千三百五十人
獻于闕下牛羊及軍資器械不可勝紀十二年九月入
寇坊州掠党項羊馬而去十月崔寧破吐蕃望漢城十
四年八月命太常少卿韋倫持節使吐蕃統蕃俘五百
人歸之十月吐蕃率南蠻衆二十萬來寇一入莽州過
汶川及灌口一入扶文過方維白壩一自黎雅過卭崍
關連陷郡邑乃發禁兵四千人及幽州兵五千人同討
大破之十二月崔寧復奏於西山破吐蕃十萬斬首八
千生擒九百人德宗之世萬年韋臯為西川節度使
城龍溪築西山堡以納降羌臯以雲南蠻衆數十萬與
吐蕃和好蕃人入寇必以為前鋒四年臯遣判官崔佐
時入南詔蠻說令向化以離吐蕃之助佐時至蠻國羊
咀咩城其王異牟尋忻然接遇請絶吐蕃遣使朝貢其
年遣東蠻鬼王驃傍苴夢衝苴鳥等相率入朝南蠻自
嶲州陷没臣屬吐蕃絶朝貢者二十餘年至是復通五
年臯遣大將王有道簡習精卒以入蕃界與東蠻於故
嶲州臺登北谷大破吐蕃青海臘城二節度斬首二千
級生擒籠十五人其投崖谷而死者不可勝計貞元八
年臯攻吐蕃于維州敗之獲其大將論贊熱獻于京師
先是鹽州城為吐蕃所毁塞外無保障九年詔城鹽州
策敵且來襲令臯出師牽圍之臯命大將董勔張芬分
兵出西山靈關破峩和城通鶴軍定廣城踰滴博嶺遂
圍維州摶拪雞攻下羊溪等三城取劍山屯焚之南道
元帥論莽熱來援與戰破其軍拔白崖焚定廉故城凡
平栅堡五十餘所斬首二千八百級乃城鹽州由是西
山羌八國酋長皆請入朝十年臯復敗吐蕃克峩和城
獨維州不下十六年臯累破吐蕃一萬餘衆於黎州嶲
州吐蕃遂大搜閱築壘造舟潜謀寇邊臯悉挫之於是
吐蕃酋帥兼鹽臘城等九節度嬰籠官馬定德與其大
將八十七人舉部落來降定德有計略習知兵法及山
川地形吐蕃每用兵定德常乘驛計事蕃中諸將稟其
成筭至是自以扞邊失律懼得罪而歸心焉十七年吐
蕃昆明城管麽些蠻千餘戶又降贊普以其衆外潰遂
北寇靈朔陷麟州德宗遣使至成都府令臯出兵深入
西山以紆北顧臯乃令鎮靜軍兵馬使陳洎等統兵萬
人出三竒路威戎軍使崔堯臣兵千人出龍溪石門南
路維保二州兵馬使仇冕保霸二州刺史董振等兵二
千趨吐蕃維州城中北路兵馬使邢玭等四千趨吐蕃
棲雞老翁城都將高周王英俊兵二千趨故松州隴東
路兵馬使元膺等復分兵八千人出南道雅黎嶲路又
令鎮南軍使御史大夫韋良金兵一千三百續進雅州
經略使路惟明等兵三千趨吐蕃逋租偏松等城黎州
經略使王有道兵二千人過大渡河深入吐蕃界嶲州
經略使陳孝陽兵馬使何大海韋義等及麽些蠻東蠻
三部落主苴那時等兵四千進攻昆明城諾濟城自八
月出軍齊入至十月破蕃兵十六萬拔城七軍鎮五戶
三千擒生六千斬首萬餘級遂進攻維州救軍再至轉戰
千里蕃軍連敗於是寇靈朔之衆引而南下贊普遣論
莽熱以内大相兼東境五道節度兵馬都統羣物大使
率雜虜十萬來解維州之圍蜀師萬人據險設伏以待之
先出千人挑戰莽熱見我師少悉衆來追發伏掩擊鼓
譟雷駭蕃兵自潰吐蕃十萬殱夷者半生擒論莽熱獻
諸朝進臯檢校司徒中書令南康郡王御製紀功碑褒
賜之臯治蜀十三年凡破吐蕃四十八萬斬首五萬餘
級後自南詔入寇敗杜元穎而郭釗代之病不能事事
文宗太和四年以李德裕檢校兵部尚書成都尹劍南
西川節度副大使知節度事管内觀察處置西山八國
雲南招撫等使德裕乃大葺關防繕完兵守又遣人入
南詔求其所俘工匠得僧道工巧四千餘人歸成都扶
殘奮懦皆有條次成都既南失姚協西亡松維由清溪
下沬水而左盡為蠻有始韋皐招倈南詔復嶲州傾帑以
結蠻好教之戰陣文法裕以皐啟戎資盜養成癰疽苐
未決耳至元穎時遇隙而發故長驅深入跋剔千里蕩
無孑遺今瘢痍尚新非痛矯革不能刷一方恥乃創籌
邊樓按南道山川險易與蠻相出入者圖之左與吐蕃
密邇者圖之右其部落衆寡饋餫遠近曲折咸具乃召
習邊事者與之指畫商訂凡敵之情偽盡知之又料擇
伏瘴舊獠與州兵之任戰者發遣獰耄十三四士無敢
怨又請甲人於安定弓人於河中弩人於淛西由是蜀
之器械皆犀銳率戶二百取一人使習戰勿貸事緩則
農急則戰謂之雄邊子弟其精兵曰南燕保義保蕙兩
河慕義左右連弩騎士曰飛星鷙擊竒鋒流電霆擊突
騎總十一軍築伏義城以制大渡清溪關之阻作禦侮
城以控榮經犄角之勢作柔遠城以扼西山吐蕃復卭
崍關徙嶲州治臺登以奪蠻險要簡去屬兵羸弱者四
千餘人復募少壯得千人募北兵得千五百人與土兵
參居轉相訓習日益精練初蜀人多鬻女為人妾德裕
為著科約凡十三而上執三年勞下者五歲及期則歸
之父母以繁生齒威惠大振太和五年吐蕃維州將悉
怛謀以城降維距成都四五百里因山為固東北由索
叢嶺而下三百里地無險走長川不三千里直吐蕃之
牙異峕戍之以制宼入者也其地南界江陽岷山連嶺
而西不知其極北望隴山積雪如玉東望城都若在井
㡳一面孤峰三面臨江是西蜀控吐蕃之要也至德後
河隴陷蕃唯此州尚存吐蕃利其險要將婦人嫁與此
州閽者二十年後婦人生二子成長及蕃兵攻城二子
内應其州遂陷吐蕃得之號曰無憂城貞元中韋皐鎮
蜀經略西山八國萬計取之不獲至是悉怛謀遣人送
欵德裕疑其詐遣人送錦袍金帶與之託云候取進止
悉怛謀乃盡率郡人歸成都德裕乃發兵鎮守聞之于
朝時牛僧孺沮議言吐蕃之境四面各萬里失一維州
未能損其勢比來修好約罷戍兵中國禦戎守信為上
彼若來責曰何事失信養馬蔚茹川上平涼坂萬騎綴
回中怒氣直辭不三日至咸陽橋此時西南數千里外
得百維州何所用之徒棄誠信有害無利此匹夫所不
為况天子乎上以為然詔德裕以其城及悉怛謀等悉
歸之吐蕃僇之于境上極其慘酷德裕終身以為恨會
監軍使王踐言入朝盛言悉怛謀死拒遠人向化意帝
亦悔之武宗朝牛僧孺出為淮南節度德裕面奏曰臣
在先朝出鎮西蜀其時吐蕃維州首領悉怛謀雖是番
人久樂皇風將彼堅城降臣本道臣尋差兵馬入據其
城飛章以聞先帝驚嘆其時與臣不足者望風嫉臣遽
獻疑言上㒺宸聽以為與吐蕃盟約不可背之必恐將
此為辭侵犯郊境詔臣還却此城兼執送悉怛謀等令
彼自戮復降中使迫促送還昔白起殺降終于杜郵致
禍陳湯見徙是為郅支報仇感歎前事愧心終日今者
幸逢英主忝備台司輒敢追論伏希省察且維州據高
山絶頂三面臨江在敵人平川之衝是漢地入兵之路
初河隴盡没此州獨存吐蕃潜將婦人嫁與此州門子
二十年後兩男子長成竊開壘門引兵夜入因兹陷没
號曰無憂因併力於西邊遂無虞於南路憑陵近甸宵
旰累朝貞元中韋臯欲經略河湟須以此城為始盡銳
萬旅急攻累年吐蕃愛惜既甚遂遣舅論莽熱來援雉
堞高峻臨衝難及於層霄鳥逕屈盤猛士多糜於礧石
莫展公輸之巧空擒彼將而還及南蠻負恩掃地驅劫
臣初到西蜀衆心未安外揚國威中緝邊備其維州
執臣信令乃送欵與臣臣告以須俟奏聞所冀探其情
偽其悉怛謀尋率一城之兵衆并州印甲仗塞途相繼
空壁歸臣臣即大出牙將受其降禮南蠻在列莫敢仰
視况西山八國隔在此州比帶使名都成虚語諸羌久
苦蕃中征役願作大國王人自維州降後皆云但得臣
信牒帽子便相率内屬其蕃界合水棲雞等城既失險
阨自須抽歸可減八處鎮兵坐收千里舊地臣見莫大
之利乃為恢復之基繼具奏聞請以酬賞臣自與錦袍
金帶顒俟詔書且吐蕃維州未降已前一年猶圍魯州
以此言之豈守盟約况臣未嘗用兵攻取彼自感化來
降又沮議之人不知事實犬戎遲鈍土曠人稀每欲乘
秋犯邊皆須數歲就食臣得維州逾月未有一使入疆
自此之後方應破膽豈有慮其後怨鼓此游詞臣受降
之時指天為誓寧忍將三百餘人性命棄信偷安累表
上陳乞垂矜赦荅詔嚴切竟令執還加以體披桎梏舁
于竹畚及將就路冤呌呼天將吏對臣無不流涕其部
送者便遭蕃帥譏誚曰既以降彼何須送來乃却將此
降人戮於漢界之上恣行殘害用固攜離乃至擲其嬰
孩承以鎗搠臣聞楚靈誘殺蠻子春秋明譏周文外送
鄧叔簡冊深鄙况乎大國負此異類絶忠欵之路快兇
虐之情從古以來未有此事臣實痛悉怛謀舉城受酷
由臣陷此無辜乞慰忠魂特加褒贈帝意傷之尋詔贈
悉怛謀右衛將軍初贊皇作西南備邊錄其序略云
吐蕃開釁河隴失險締從南詔協以謀我井絡坤維我圍
孔棘守臣韋臯鑿清溪道要結蠻好犄鹿效順乃纂集
事狀為卷十七質幣結轍闔戶誨盜爰命德裕改紀其
政乃建籌邊樓立雄邊子弟作仗義禦侮柔遠三城以
扼虜衝猶慮敵去而備弛也凡兵將糧械之數城鎮種
落之名歲計經用之目講求利病輯為一書諸郡虚實
外夷情狀條分縷析燦如指掌剏立陴壘咸以朱書圖
之仍總繪小圖標之首卷焉按備邊錄第四卷叙維州
本末尤詳唐末吐蕃衰弱種類分散入内屬者謂之熟
戶餘謂之生戶薄示羈縻而已宋時朝貢不絶其首領
唃厮羅始居鄯州後徙青塘即青塘嶺也青羌所居矣
宋史吐蕃青羌首領奴兒結等為邊害十餘年制置使
留正以計擒殺之盡殱其黨趙汝愚代為制置使奴兒
結弟三開復叛汝愚縣重賞以間羣蠻三開不能孤立
憂死汝愚以定青羌功加秩即此種元憲宗始於河州
置吐蕃宣慰司都元帥府云保縣志云出縣循南岸
行一日又北渡大江至雜谷安撫司可八十里又十里
為無憂城故址尚存按雜谷即古維州唐太和中陷於
吐蕃其酋即悉怛謀種矣國初有阿漂者以捍宼功
授勑印為雜谷安撫同知歲輸薄糧於維州番倉三年
一貢其地有上碉下碉去無憂城百里去縣倍之前臨
沱水後倚高山南接三姐西接孟董南抵達思北抵東布
又東至八稜碉與敵界密邇歲終發番兵萬餘備糧械
入碉防守至次年除夕更班保邊敉寧以雜谷為之保
障也達思蠻長官金川禪師及打喇兒草坡六寺龍山
以西諸寨皆隸焉達恩蠻長官司在雜谷西五十里
其先嚴泰與阿漂同功給印信授為長官寰宇記云
隋開皇六年以石門鎮近白狗羌故于金川鎮置金川
縣唐武德七年以屬維州貞觀初廢三年復置按今金
川寺其故處也寺僧巴槖監藏及莽葛剌以有戒行得
稱蕃都綱永樂初黃毛番犯界金川僧招麻喇防禦有
功事聞賜號演化禪師及勅命銀印俾其徒世守焉地
居襍谷安撫之東管十五寨東北至八稜碉西至保縣
南至稜城百五十里後漸衰弱見駈於雜谷遷其族于
董卜界上志云教場是金川寺地未詳打喇兒寨土
舍居威南路在文鎮河西先曾糾黑虎夷為邊害正德
間歸順奏准納貢頒賜勅書冠帶無印信遇貢赴雜谷
起文又有只臺寨蕃保志云西北生番有孟董十八
寨三國孟獲董卜之裔也謂之孟董番亦名董卜韓胡
唐時哥鄰君董卧庭等求内附處其衆于維壩等州居
小鐡圍山去縣可七八日程東抵雜谷八稜碉模坡河
在東如卜河在北即古之孫水也南流雅州以牛皮為
船既渡則曝皮于岸上候乾復用焉永樂八年歸附進
貢授宣慰使司都指揮同知貢道有三一由雜谷八稜
碉出保縣一由清溪口出崇慶州一由靈關出雅州近
與雜谷不睦故直由雅安又曰松茂威疊大勢如一
身然松潘首也疊溪項與喉也茂州腹也東之土門西
之威與汶保其手足也然餘皆在江内惟保獨居江
外縣以東為舊番即箭上里之編戸叛去者地土相連
樵採共路懷異志而漏華情莫此若矣又云縣北熟番
二股一路為水田星上龍山等寨向背不常一路為近
縣玉山十二寨稍稍易馴正北野番有梁荒梭城五十
餘寨直連松州黑水號為野菅明初御史大夫丁玉用
色銀鑄錠以誘之即此夷也維州志曰白狗嶺與大
雪山連後有白狗羌居之寰宇記曰白狗國者西羌之
别名與會州連接勝兵一千唐武德六年有使朝貢開
元二十九年十月白狗國四品籠官蘇唐封及狗冉川
五品籠官薩阿封等至京各賜金紫玉帛以遣之貞元
九年七月其王陁羅忽與女國等詣劍南西川節度使
韋臯内附詔授試太常卿兼保州司馬至今子孫承襲
其爵云按白狗國女國俱在西山八國之數韋皐使銜
兼節制西山八國即此也杜甫西山詩夷界荒山頂蕃
州積雪邊築城依白帝轉粟上青天蜀將分旗鼓羌兵
助鎧鋋西南背和好殺氣日相纏又云子弟猶深入關
城未解圍蠶崖鐡馬瘦灌口米船稀辯士安邊策元戎
決勝威今朝烏鵲喜欲報凱歌歸四夷考曰維州路
生番最多有名色可攷者曰孟董梁黃梭城月上星上
龍山龍溪大寺小寺等寨設一關六堡以戍之關曰鎮
夷堡曰保縣曰新安曰乾溪曰西平曰壩州曰坡底而
坡底附近龍山竹打大寺小寺蒲穵太子憤等寨而龍
山最強舊有龍山戍有城唐書廣德元年吐蕃陷維州
籠山城是也按唐薛逢送西川渠常侍之新築龍山城
錫賚兩州刺史及部落酋長詩云聖主憂夷貊屯師剪
束欽皇家恩眷裕星使忽登臨用命期開國違天必釁
碪化須均草樹思不間飛沈束馬凌蒼壁捫蘿上碧岑
瘴川風自熱劍閣氣長隂迅瀨從天急危橋入地深仰
觀唯一徑俯瞰即千尋水作新城帶山為故壘襟東開
洞君聽南闢納蠻心渥澤濡三部衣冠化兩林帶文雕
白玉符理篆黃金鳥道經卭僰星躔過觜參回軒如睿
奬休作苦辛吟蓋指此也壩州堡附近龍溪卜南木
上諸寨與北路黑苦三姐生番相通每歲耕穫既有蓋
藏輒以礪兵劫奪為事按即保霸蠻也方輿云威州保
霸蠻者唐保霸二州天寶中所置後陷没酋董氏世有
其地與威州相錯因羈縻焉嘉祐熙寧中常請朝命政
和初知成都龐恭孫建言開拓置官吏迺以保州地為
祺州霸州地為亨州授其酋刺史團練使按宋史董
氏世知保州太平興國六年保州刺史董竒死以其子
詔重繼之又云董仲元者襲職二十餘年安靜無事嘉
祐中益州鈐轄司表其善撫蠻夷乃真命為刺史其時
有鶼州亦遣人貢馬鶼州未詳疑即古定廉縣今之金
川寺故史謂西南邊地有鶼州保州矣四夷風俗記
曰維州諸番日務射獵夜宿碉房炙羊膀以卜吉凶分
善惡以為黑白以戰死為善終以相殺為厮打父子兄
弟大則讐殺轉眼相背不知骨肉有大小姓猶言大小
族也董卜金川俱屬小族雜谷達思俱屬大族志云其
生一産雙子乳右者為小又云射旄牛者為大射綿羊
者為小二姓相間而居丁大夫玉克復其地始分之蓋
使犬牙相制云耳歲時不用官歷知歲時者為端公
如辰年則畫十二龍或卧或行因形而推之他象亦然
番僧依佛經推筭日月蝕及甲子建除毫釐不差大率
以十月為一歲嫁娶富者以猪羊毛氊布疋粟麥為
禮其賠裝資必須生子之日數人俟於路口其女潜出
要至其家方焚香宰羊牛會親人死則坐尸於水架
上置之倉舍衣帽弓矢俱如生佩服端公呪經獻以猪
羊用火燒之男子剪髮止留其頂髮下垂服用作力
麻不穿褲不洗面婦人俱編髮如縷飾以海巴硨磲
茂州
華陽國志冉駹國漢時筰以東北君長十數冉駹最大
武帝元封四年所開以為汶山郡至宣帝地節三年夷
人以立郡賦重帝乃省并蜀郡為北部都尉其山有六
夷七羌九氐各有部落其王侯頗知文書後漢靈帝時
復分蜀郡北部為汶山郡蜀建興十年汶山平康夷反
姜維討之始服寰宇記云石室冉駹夷人所造者十餘
丈山巖之間往往有之宋史茂州羌蠻地方數十里
舊領羈九州皆蠻族蠻自推一人為州將常在茂州受
處分舊州無城惟植鹿角蠻以昏夜入州掠人畜貨賣
遣州將往贖之習以為常宋神宗熙寧八年范百常知
茂州民請築城既而蠻酋訴稱城侵其地乞罷築百常
不許九年三月始興工靜蠻數百奄至百常率州兵擊
斬數人蠻乃退百常遷民入牙城明日蠻數千人四面
焚鹿角及廬舍引梯衝攻牙城矢石雨下百常悉衆
乘城拒守二酋長為木儡所殺蠻兵乃却茂州南有鷄
宗關通永康軍北有隴東道通綿州皆為蠻所據百常
募人間道詣成都又書木牌數百投江中告急蜀綿兵
救之蠻始解圍誓和自是蠻人稍定百常亦以築城生
患坐奪一官既而生羌合羣蠻復至相距七十日詔遣
内押班王中正將陜西兵來援入恭州宕州誅殺頗衆
蠻遂降政和五年有直州將郅永夀陽延俊董承有等
各以地内屬詔以永夀地建夀寧軍延俊承有地置延寧
軍然與亨祺二州皆非扼控之所未幾皆廢一統志
云洪武設茂州以統羌民設茂州衛以統軍伍軍居城
内民居城外羌凡和誓輸牛羊棘耒耜各一乃縛劍門
於誓場酋豪皆集引於劍門下過刺牛羊豕血㰱飲之
掘地為坎縳羌婢坎中加耒耜及刺於上投石擊婢以
土埋之巫師咀云有違誓當如此婢土夷考云茂州
東路生番白草最強大而白草又與松潘黃毛吐番相
通桃紅青片板舍次之白苦水磨岐山又次之有把守
官轄桃坪神溪夾山等凡七關堡桃坪者去白草青
片諸番不四五十里志謂古桃關也見水經註關通西
城之路北當風穴一二里間晝夜沙石飛揚不息寰宇
記云故桃關在汶南八蠻界公私之路俱從於此有繩
橋渡江認守桃坪者為隴木司隴木頭長官司茂之
隴木里也國初以酋長歸附授承直郎世襲長官歲常
貢馬二疋所屬玉亭神溪十二寨俱為編氓有保長統
之又有靜州長官司茂之靜州里也襲官貢馬與隴
木同正德間與岳希蓬節貴為亂攻茂城斷水道七日
節貴弟車平潛引水以活我軍事平使車平襲職管法
虎核桃溝八寨編戸為氓有保長統之認守北定門至
關子堡按靜州即唐之悉唐縣矣宋史曰塗靜當真時
飛宕恭等九州蠻皆羈縻州也環茂州而居州不過數
十里而已按唐茂州都督府羈縻州九静州其一已見
前矣維翼二州後進為正州即今疊溪所也第其名與
宋史不同附載之以俟攷焉塗州唐武德元年臨塗
羌歸附置領臨塗端源婆覽三縣貞觀元年州縣俱省
三年又分茂州之端源戍置塗州縣有端源臨塗悉隣
三縣與州同置炎州貞觀五年生羌歸附置西封州
八年改為炎州縣有大封慕仙義川徹州唐貞觀五
年西羌首領董州貞歸化置縣有文徹俄耳文進向
州唐貞觀五年生羌歸化置縣有俱左向二冉州本
徼外歛才羌地貞觀六年置西冉州九年去西字縣有
冉山磨山玉溪金水穹州貞觀五年生羌歸附置西
博州八年改為穹州縣有小川徹當壁川當博恭耳
筰州貞觀七年白狗羌降附置西恭州八年改為筰州
縣有遂都亭勸北思恭州開元二十四年分静州廣
平縣置恭州仍置博恭烈山二縣天寶元年改為恭化
郡乾元元年復為恭州本屬隴右道後割屬劍南道其
屬縣有和集博恭烈山土夷考曰茂州南路生番惟曲
山三寨界在西南兩路之間稱強惡餘皆熟番有把守
官轄鴈門文鎮七星宗渠四關堡河以外則屬岳希蓬
也岳希蓬長官司國初歸附賜襲長官三年貢馬二
疋正德間長官坤卜作亂伏誅使其弟坤元襲職管波
西水西渴渴勒都等七寨隷茂州衛當差編戸於州水
西里有保長統之認守勒都龍嘴等地方土夷考曰
茂州北路有長寧安撫司其先歷日寨首也國初歸附
屢有從征功賜勅印世為安撫使月俸四石三年一貢久
未襲官使王舍護印而已姓蘇氏管鑿溪章貢等六
寨有把守官轄長寧實大韓胡椒園松溪等八關堡
長寧堡實大關附近巴豬五族及大小歷日稱最強悍
韓胡堡附近恰列寺韓胡碉水磨溝等寨而恰列寺
皆番僧也原給有勅書三年一貢椒園堡附近後溝
烏都及河東之法虎插共六寨俱靜州屬羌也往來茂
地貿易與居民伍松溪堡附近黑苦七族番衆二千
有竒嘉靖間攻圍堡城絶我餉道要我重賂乃解至今
尚歲費撫賞四百金有竒經略志云正德十三年巡
撫都御史宋滄克平壩底白草諸寨諸夷獻侵地二千
餘頃又克平茂州雞公寨十五年長寧等處深淺諸寨
番蠻聲言復讐求索賞需兵備副使朱紈督同𠫭將遊
擊將軍提兵搗巢擒其首惡餘黨俱以次降年例賞需
盡行裁革至今西陲妥靖諸蠻不復弄兵開邊隙矣
紈有茂邊紀事其詞曰嘉靖丙申季春乙丑護林之北
來遠之南長寧古驛之墟穆肅兩河之會有戎不軌倡
自三溝羣醜弗威陰連二姓稔兇殘於殺越肆睥睨于
轉輸神矣梟鵂作慝惟窺日入秘如鬼蜮欺人至擬天
驕急峽鯨奔呼吸繫千人之命重關櫛比安危引一髮
之鈞天意伐謀地隣告變周郎分閫府傳銅虎之符龔
尉名家早試金蒲之鏃羣饕太沮一芥不遺兕出柙而
猖狂豕負塗而躑躅嬰此方張之寇四路無雙動皆以
律之師三城有恃警聞參府建節星馳令下岳希刻期
雲合累官都督何無忌之策勲獨將遊兵杜祁公之敵
愾松州遣騎臨翼移屯乃控上游互為策應蜀犬吠日
百爾隨聲用徹驚霆紾如怒臂外結河西諸部日擾邊
陲内要山後諸酋徑趨我闥積威攸劫競傳市井訛言
故態復萌追咎轅門惜賞所賴九重神算炳在琅函時惟
兩院英名茂流錦里才兼將相河陽潘岳之孫風樹紀
綱吳郡陸機之裔芻蕘並採臂指相通遂收渙而定疑
聿勸忠而鼓銳三溪設險可塹可城六哨分工且矛且
鍤臺因山澤圖永逸於暫勞陣寄鳥雲鎮大棼於至靜
應兵隴木一戰枯摧梟俊黑橋羣奔瓦解核桃再熾達
觀花水之遺龍觜夾持進扼燕崖之隘先人默奪劇寇
潜逋伺間道于夜泅坐收要害獲細姦于時出巧中機
宜旌旗與白日交輝號令為雪山增重縱横應敵三軍
不損一人遠近執俘一月豈惟三捷腰金貴介獨馳不
測之巔手刃元兇兩奪羣攻之具膚公尢烈脇從皆降
惟彼深溝猶茲跋扈千仞翔而弗下藺石為驅萬夫葸
爾莫前常山阻絶老師非計密使與權昭物采以犒軍
侈壺漿而屬道狼貪可笑甘心葛伯之邀鴆毒胥懷駢
首中山之卧荆棘介然成路叱咤生風桑榆藉此收功
譸張虧簣光韜巨闕言戟争銛敵樹蕭牆筆鋒禦侮斷
案得中丞之斧辨失儀秦突圍迎驃騎之韉懽交平勃
既參而伍乍合而離虚實相形正竒互用鑿山通徑故
左道以傳疑卷甲銜枚忽中宵而乘懈懸崖壁立未遑
鄧氏之氊分部蟻登亟樹漢家之幟盡連碉于一炬燭
萬劫之遺冤數襍虜於横戈刷千工之深恥淺渾伊邇
一夕忘唇老穉相攜四山稽首事懲姑息恢張擒縱之
規亂問厥由克制短長之命衆輸心而悔罪争縛渠魁
至斷指而祈恩一遵約束刳牛泉杪飼馬雲端鼾息仰
天之窩勒銘張口之石月初建未日則先庚黑水再清
溪關重闢壯士歌而崑崙應妖氛淨而牛斗光偉哉主
帥之功展也多賢之輔智慧信惟乘勢號咷終有同人
徵調無煩旁縣不聞金革公私大省居民盡仰帡幪彼
媢嫉者何為竟捷幡乎何益嗟乎夷狄古無深治兵家
未有常形處置得宜韓輿取捷忠邪易位陳塹為夷愼
蕭氏之金甌白茅斯重碎范增之玉斗瓦礫何殊語要
無他任人而已遡歴年之多難慨當事之寡謀舍耕織
於專門玉人受教狃採樵於近利天險爭雄千里徵兵
驅市人而浪戰一言遣將率子弟以輿尸野心從此日
驕士氣至今不振或吹虀而過計每破釡而失聲吝出
納於平時急撫和於臨陣堂堂中國不羞城下之盟赳
赳武夫盡剜心頭之肉校人飾詐謂彼昏而不知祈父
招尤慘多瘠而罔詔馴致邇年之禍無如五寨之深江
山助彼金湯道路出其門戶防秋死别一戌數千來歲
生還什無四五擢髮已窮於甲士禠衣不免於戶侯彼
美督軍呈身三宿有雄驍騎遮道千金魏磨覘我垣墉
白若戕人肘腋有山如障來則高巢有坎如隍履同平
地孤城鞏固誰開近賊之門福將尊榮莫究折衝之志
蒙茸北郭牧唱吞聲咫尺西橋鬼門騰號狗彘貴於人
命貔貅賤同草菅章璽稔兇神人共憤仵勲死事日月
為昏上帝聞腥旋轉廓清之運元臣秉鉞鑿開混沌之
天罪惡貫盈宜俾根株悉拔險膚起信乃惟旦夕邇圖
猩血猶爭虞旌倏下倉皇失措馬高已死之金喪亂既
平人惜有功之袴徤兒觧體髦士弛擔乏承殊類杞憂
環視漠如越瘠言猶在耳戎復生心試觀四起之塵夫
豈一朝之故及今不戒尚事因循厥禍長流將何紀極
彼其之子束高閣乎幾年亦獨何心壞長城乎萬里塞
胸諸難未聞決策聳人銷骨巧詞祗見幸災樂禍身如
謀國何嫌殿上之爭賊已渡河尚作道傍之舍百年之
算肯歛手以推棋六月之師但駕言於揮扇肩山欲蹶
腹劍反攻太阿不識倒持宏詞何用手板已看倒執高
論猶存嗟乎内有讒夫外多勍敵阪高難合息壤無盟
肘雖掣而力自前踵未旋而亂遄沮人見田單厲氣遂
收三月之功孰知神禹至誠會奏七旬之格豎儒幾敗
乃事炎德方隆蔡功惟斷乃成名賢在位匪人匪地惟
動惟天盖忠良不病於扼腕斯夷虜無憂於猾夏天冠
地履自循萬古之常秋殺春生孰爽四時之令是非如
鏡賞罰快人英雄有樂死之心沙漠盡宣威之地嗟乎
室家安枕所重藩籬匕劑奏功寧辭瞑眩靡盬莫非王
事匪躬乃見王臣紫塞歸驂耆老垂漢官之涕清萍長
價將軍全報主之身栢府持衡宏啟清平之宴玉堂秉
筆大書全勝之樓白面何能躬逢盛世彤弓載咏共醉
佳辰念一時共事之情成百折不回之義有痛更深於
定惟亡乃保其存爰紀諸艱用酬同志陳子昂蜀川
安危書云臣伏見四月三十日勅廢同昌軍蜀川百姓
每見免五十萬丁運糧實大蘇息然松茂等州諸羌首
領二十年來利得此軍財帛糧餉致富已潤屋今一旦
停廢失其大利必是勾引生羌詐作警固以恐動我若
松茂等州無好都督則此詐必行旦夕警固必有發者
一發之後警動蜀州朝廷不知徵兵赴救兵至賊散靡
弊更甚伏乞選擇茂州都督嚴加斥堠乃命御史一人
專在按察若有詐妄即錄奏稱加法以徵其姦庶可久
長安帖不然受其弊者不勝勞瘁已夫蜀川運糧既停
百姓更無重役至於租庸合富府庫今諸州逃走戸有
三萬餘在蓬渠果合遂等州山林之中不屬州縣土豪
大族阿隱相容徵歛驅役皆入國用其中遊手惰業亡
命之徒結為光火大賊依憑林險巢穴其中若以甲兵
捕之則鳥散山谷如州怠慢則劫殺公行比來訪聞有
人說逃在其中者攻城劫縣徒衆日多誠可特降嚴加
勅令州縣長官與吏人設法大招此戸則劫賊徒黨自
然除殄其三萬戸租賦即可富國若縱而不括以養賊
徒蜀州大弊必是未息天恩允此請乞作條例括法聖
歷元年五月十四日通直郎行右拾遺陳子昂狀予
分守川西詢諸有司議戍軍曰夫戍軍之設盖謂邊地
空虚人烟稀少故令漢彭雙温等處抽丁充戍其法誠
為至善然歲久月易其中有當調停者何也戍軍每年
九月撥發十月到邊往往非死則病非病則逃毫無實
用試言其故盖漢彭等處風氣温和即冬無霜雪而蔬
菜俱備茂疊塞垣風沙慘烈雖夏不消冰而百物不産
以故戍軍到邊寒煖不合飲食不調多生疾病當有司
促迫上道哭别父兄妻子若永訣者至殷實之戸強壯
之丁多有展轉規避惟無告窮民不獲已就列或又闔
戶共僱一乞丐無賴之徒以充數比及到邊身無完衣
腹無飽食囊無半粒手無寸鐡奄奄扶杖而行致使番
夷倚山而笑曰戍軍來也病者病死者死逃者逃邊隘
曾不得借其一臂之力嗟嗟似此景象在安常處順猥
云有餉有兵倘一旦羌夷竊逞而欲其斬將搴旗撻伐
用張得乎是至苦者莫若戍軍至無用者亦莫若戍軍
也然則奚術而可亦惟是裁省抽發召募土著乃為常
勝之兵焉何也茂疊不産五榖不養蠶桑人所為命者
惟恃軍餉耳且如五口之家須應軍二名方得温飽不
然而應軍一名且見菜色如無軍可應則無生可度動
見逃竄如今之灌郫漢廣往往有茂疊逃民盖以此也
倘以職言為不謬將戍軍之糧召募土著之民人人有
糧人人可兵不出三年逃避者必回故里地方之集聚
日益衆邊塞之軍兵日益精在平常無事足以壯國威
苟一旦臨戎則人自為家家自為守可必其用命在内
地無戍軍之苦在邊庭有敢勇之卒竊意羌番雖狡亦
無所用其謀矣職書生也不敢言知兵但此明白易見
斷斷乎其可行者通變宜民是在今日耳隨經移會該
道轉行成都府茂汶保灌等州縣回覆間適予署司篆
看得戍軍之議或因或革非止一次每盈廷不決者盖
由行月二糧全改半改未得其肯綮故也何則月糧者
祖軍之額不可移動者也行糧專為更番戍守設耳若
免其戍邊而不動其月糧則人皆樂從矣且衛所得裕
差操之役軍戶永免津貼之累而所利更廣矣查威茂
一帶班軍以三十六七等年計之各該一千二百餘名
折支司府民屯實米并布花銀共五千五百二十餘兩
此其大較也合無比松邊例裁去班軍前項銀兩支發
該邊自行召募每名工食每日給銀二分共募兵七百
七十名與主軍分認地方差使不得紊亂仍附官兵會
計之後請發不得别立名色增補是尺籍雖稍虧而邊
方得實用也時如議行之曹學佺曰戍軍裁革已三
年矣而求復者未嘗一日忘焉盖不便于將領之唆削
及主軍之陵虐耳而上之人不為動也欲動之必如陳
子昂所云勾引生羌詐作警固者有一言破之良家子
弟不足以雄邊必外來客作乃習戎事防秋死别一戍
數年來歲生還什無四五前備兵使者朱紈之言可念
也疊溪古氐羌地漢為蠶陵縣屬蜀郡晉屬汶山郡
後周置翼斜郡隋初廢郡以縣屬會川大業初屬汶山
郡寰宇記唐武德元年復改汶山郡為會川領翼斜
翼水左封凡三縣其年即以三縣置翼州五代至宋元
皆為羌人所據不置州縣逮至洪武十一年平羌始置
疊溪右千戶所隸茂州衛二十五年改守禦軍民千戸
所其地東西廣六十五里南北袤九十五里東至氂
牛山五里西至黑水生番六十里南至茂州界三十里
北至松潘界六十五里圖經性獷勇悍不習詩書近
漸染聲教習尚衣冠遠者不通漢語衣皮褐喪不棺而火
化耐饑寒疊石為&KR2108;以居所名本此其土産犛牛毛毯
酥油射香香豬白蜜犏牛馬雞其山北有蠶陵東有
犛牛南有排栅東北有雲峰各去所城五六里城西三
里即渂江也源出松州與黑水合流入茂州城南有玉
津泉甃以銕瓦接引至城下居人汲之不竭有古積雨
臺今為觀在治南有石輪寺沿崖皆佛相志云唐貞觀
中李將軍廣所鐫也在治北四里廢翼州城在治南
寰宇記云唐武德元年置取郡南翼水為名六年自左
封移州治於翼斜咸亨三年置都督府移就悉州城内
上元二年罷都督移還舊治天寶元年改為臨翼郡乾
元元年復為翼州廢蠶陵縣在治北漢治蠶陵縣屬
蜀郡莽改為步昌也寰宇記衛山縣本漢蠶陵縣地註
漢書蠶陵故城在翼州翼水縣西有蠶陵山隋改為翼
斜縣治七頃城唐貞觀十七年移埋於七里溪二十三
年以英國公李世勣為疊州都督天寶元年改為衛山
縣又曰翼水縣亦蠶陵縣地隋初置取縣西南翼河為
名按後周之龍水縣隋改翼水水在所治南五十里一
出松潘一出黑水翼如也即汶江矣廢悉州城在治
東南四十里唐顯慶三年割左封縣界内悉唐川因立
為悉州領悉唐左封識臼三縣以羈縻羌人其首領有
董係比射任刺史自後射卒以左封縣令董俱悉凍任
刺史兼勅以父死子繼咸亨元年移治左封載初元年
移治匪平川廢左封縣址同悉州寰宇記云左封縣
本屬翼州在當州東南四十里唐顯慶元年乃於縣治
悉州焉廢歸城縣唐垂拱二年置廢眞州唐天寶五
載分臨翼郡之昭德雞川兩縣置昭德郡乾元元年改
為眞州取眞符縣為名其一曰眞符縣唐天寶五年分
雞川昭德二縣置眞符縣州所治也其二曰雞川縣唐
先天二年割翼州翼水縣置天寶五載改屬真州其三
曰昭德縣舊識臼縣屬悉州天寶元年改屬翼州仍改
名昭德縣五載改屬眞州按通典有雞川昭德二縣唐
書云開生獠新置即不述年月今茂州雞宗關名本此
地亦相近四夷考曰疊路生番最惡而五巴豬為尤
甚牛尾麻搭楊柳麥兒次之凡四十八寨其地南連黑
苦西通黑水北接松潘頻年虜去漢人多賣入黑水加
兵征之即逃入黑水黑水盖廣饒之地遠近莫知所紀
極也志云疊溪千戶所領長官司二曰疊溪司在治
北一里曰鬱即在治西十五里疊溪郁氏洪武十年以
土酋歸附世其官永樂中頒給印信除流官吏目一員
凡三年貢馬四匹今長官郁孟賢轄河東熟番八寨皆
大姓及馬路小關七族土舍郁從智轄河西小姓六寨
此六寨素梟黠地土廣遠牛羊稷麥露積名雖熟番與
生番等耳鬱即長官噉保萬歷十八年與黑水松坪
攻我新橋明年伏誅先是漢關墩附近勒骨諸小姓屬
於鬱即至是改屬郁氏新堡附近為巴豬大寨衆逾
千數其人形如魍魎性喜黠盜雖受歲賞月糧縻耗而
已自嘉靖二十三年以來屢經渡河虔劉我官軍攻掠
我城堡稔惡不悛數將貫盈議者欲於舊關腦搭橋進
兵及馬路堡後長寧沙壩潛師遶其後上下夾攻可大
創也永鎮堡附近為牛尾寨萬歷八年十二年與麻
搭濟惡頗肆殺掠十四年征之逃入黑水獻出番牌投
降埋奴為誓乃免太平堡附近為楊柳溝河西強種
也與松潘之大小耳别同枝向稱猾梗萬歷十四年征
之不獲後四年乃糾松坪白泥黑水三千餘番同陷新
橋十九年復大征亦埋奴求免
灌縣汶川
西邊志云灌縣獠澤關景泰七年立去董卜韓胡可千
里番民至關市易唯大黃茶藥而已去關七十里為惹
龍關加渴瓦之地也加渴瓦寺亦董卜韓胡支派正
統中調征草坡宣慰司遣僧鎖南列思巴來赴賜號崇
教翊善國師給勅印使分管摩多集塔藏裏舊寺等十
三寨都綱麻喇者成化間董孟梁黃之亂調發協征遂
就汶川塗裏山巔居焉國師久未承襲以土舍護印而
已獠澤等關是其認守汶路生番惟草坡鷔黠有三
寨在河西山外一徑通董卜宣慰一徑通孟董梁黃向
以假道騷動十八年征之始震讋輸蕎荍於汶川聽約
束於寒水矣寒水土巡檢司高氏其先曰銀兒直隷
霸州人洪武七年授職防守河西住蘇村寨三年貢馬
二疋正統七年草坡攻汶川司印為所劫景泰間重頒
授之調征龍溪卜南諸寨屢立戰功隆慶間草坡復攻
破蘇村寨遂移住河東
蜀中廣記卷三十二
