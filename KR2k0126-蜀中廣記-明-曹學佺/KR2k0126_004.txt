蜀中廣記卷四
明曹學佺撰
名勝記第四
川西道
成都府四
張詠創設記云按圖經秦惠王遣張儀陳軫伐蜀滅開
明氏卜築蜀郡城方廣十里從周制也分築南北二少
城以處商賈少城之跡今并湮没隋文封子秀為蜀王
因附張儀舊城增築南西二隅通廣十里今之官署即
蜀王秀所築之城東北也方輿勝覽云隋蜀王秀取土
築廣子城因為池有胡僧見之曰摩訶宫毗羅盖梵語
呼摩訶為大宫毗羅為龍謂此池廣大有龍耳又云摩
訶池一名汙池陳人蕭摩訶所開也蜀檮杌王建武成
元年改摩訶池為龍躍池王氏開國記云建將薨前兩
月摩訶池有鶢鶋來集衍即位仍改龍躍池為宣華池
渭南集云摩訶池入王蜀宫中舊時泛舟入此池曲折
十餘里至宋世蜀宫後門已為平陸然猶呼為水門也
按今此池填為蜀藩正殿西南尚有一曲水光漣漪隔
岸林木蓊翳遊者寄古思焉唐杜甫晩秋陪嚴鄭公摩
訶池泛舟得溪字詩云湍駛風醒酒船迴霧起隄高城
秋自落雜樹晩相迷坐觸鴛鴦起巢傾翡翠低莫教驚
白鷺為伴宿青溪暢甫偶宴摩訶池詩云珍木鬱清池
風荷左右披淺觴寧及醉慢舸不知移蔭簟林光冷照
流簪影欹胡為獨羈者雪涕向漣漪薛濤摩訶池懷蕭
中丞詩昔以多能佐碧油今朝同泛舊仙舟凄凉逝水
頽波遠惟有碑前咽不流高駢殘春遣興云畫舸輕橈
柳色新摩訶池上醉青春不辭不為青春醉只恐鶯花
也怪人孟昶避暑摩訶池玉樓春詞冰肌玉骨清無汗
水殿風來暗香滿簾開明月獨窺人欹枕釵横雲鬢亂
起來瓊戸啟無聲時見疎星渡河漢屈指西風幾時來
只恐流年暗中换宋祁過摩訶池詩十頃隋家舊鑿池
池平樹盡但迴隄清塵滿道君知否半是當年濁水泥
又池邊不見帛闌船麥隴連雲樹繞天百歲興衰已如
此爭教東海不為田陸游摩訶池詩摩訶古池苑一過
一消魂春水生新漲煙蕪没舊痕年光走車轂人事轉
萍根猶有宫梁燕銜泥入水門天寶逸事云明皇幸
南京多以宫人自隨乃令成都畫手畫為十眉以賜之
一曰鴛鴦眉又名八字眉二曰小山眉又名遠山眉三
曰五岳眉四曰三峯眉五曰垂珠眉六曰月稜眉七曰
分梢眉八曰函烟眉九曰排雲眉又名横烟眉十曰倒
暈眉也李白上皇西巡南京歌云胡塵輕拂建章臺聖
主西巡蜀道來劒壁門高五千仞石為樓閣九天開其
二九天開出一成都萬戸千門入畫圖草樹雲山如錦
繡秦川得及此間無其三德陽春樹似新豐行入成都
若舊宫柳色未饒秦地綠花光不減上陽紅其四誰道
君王行路難六龍西幸萬人歡地轉錦江成渭水天迴
玉壘作長安其五萬國同風共一時錦江何謝曲江池
石鏡更明天上月後宫親得照蛾眉其六濯錦清江萬
里流雲帆龍舸下揚州北地雖誇上林苑南京還有散
花樓其七錦水東流繞錦城星橋北挂象天星四海此
中朝聖主峩眉山上列仙庭其八秦開蜀道置金牛漢
水元通星漢流天子一行遺聖跡錦城長作帝王州其
九水綠天青不起塵風光和暖勝三秦萬國煙花隨玉
輦西來添作錦江春其十劒閣重關蜀北門上皇歸馬
若雲屯少帝長安開紫極雙懸日月照乾坤古今集
記云王建初克蜀造有紅樓綵繪華侈初穎川人華洪
隨之入蜀賜姓王與諸子連名曰宗至是造紅樓建以
為應華洪之讖乃誅之王氏開國記云乾德四年秋紅
樓肥遺見後蜀幸寅遜曰肥遺旱魃也張唐英引山經
外傳肥遺有角蛇角上有火見則大旱非魃鬼也按魃
鬼目生頂上矣檮杌云王衍即位之日即治宣華苑
乾德三年苑成延袤十里有重光太清延昌會真之殿
清和迎仙之宫降真蓬萊丹霞之亭土木之功窮極奢
巧衍數於其中為長夜之飲嬪御襍坐舄履交錯焉衍
宴宣華苑宫詞云輝輝赫赫浮五雲宣華池上月華新
月華如水浸宫殿有酒不醉真癡人乃命宫人李玉簫
歌之勸王宗壽酒也成都文類云李珣梓州人其妹為
蜀王衍昭儀有詞藻即所稱李舜絃夫人矣洪邁絶句
載舜弘蜀宫應制詩濃樹禁花開後庭飲筵中散酒微
醒濛濛雨草瑶階濕鐘曉愁吟獨倚屏又釣魚不得詩
云盡日池邊釣錦鱗芰荷香裏暗消魂依稀縱有尋香
餌知是金鈎不肯吞又隨駕游青城詩云因隨八馬上
仙山頓隔埃塵物象閒只恐西追王母宴却憂難得到
人間此與徐太后太妃同作者后妃作詳見詩話中絕
句又載羣仙降蜀宫六首其一后土夫人云偶引羣仙
到世間薰風殿裏醉華筵等門貪賞不歸去愁殺韋郎
一覺眠其二王母云滄海成塵幾萬秋碧桃花發長春
愁不來便是數千載周穆漢皇何處遊其三麻姑云世
間何事不澘然得失人情命不延適向蔡京廳上飲回
頭已是一千年其四上元夫人云思量往事一愁容阿
母曾邀到漢宫城闕不存人不見茂林荒草恨無窮其
五弄玉云彩鳳飛來到禁闈便隨王母駐瑶池如今記
得秦樓上偷見蕭郎惱妾時其六太真云春夢悠揚生
下界一堪成笑一堪悲馬嵬不是無情地自遇蓬萊睡
覺時盖亦附會杜光庭王氏男女仙傳而然矣蜀檮
杌初王氏宫殿皆題匠人孟得姓名及知祥入蜀居之
人以為先兆云長興五年正月白龜遊宣華苑苑即王
氏所建孟氏呼為仙花苑盖音之訛或指仙人所進旌
節花而名也明年七夕知祥宴丹霞樓觀宫人乞巧因
寢疾而終孟㫤廣政三年上元觀燈于露臺舞娼李艷
娘有姿容召入宫賜其家錢十萬六年春衍大選良家
子以備後宫限年十五以上二十以下於是後宫有昭
儀昭容昭華保芳保香保衣安宸安蹕安情修容修媛
修娟十四號秩比公卿大夫士焉花蘂夫人者本青城
費氏女以才色嬖于後宫吳曾漫錄以為徐匡璋所納
女拜貴妃别號花蘂夫人以其色似花蘂翾輕也又陞
號慧妃喻其性也夫人嘗效王建作宫詞百首其一云
五雲樓閣鳳城間花木長新日月閒三十六宫連内苑
太平天子住崑山其二會真廣殿約宫墻樓閣相扶倚
太陽淨甃玉階横水岸御爐香氣撲龍牀其三龍池九
曲遠相通楊柳牽絲兩岸風長似江南好風景畫船來
往碧波中其四東内斜將紫氣通龍池鳳苑夾城中曉
鐘聲斷嚴粧罷院院紗窗海日紅其五殿庭新立號重
光島嶼亭臺盡改張但是一人行從處黃金閣子鎻牙
牀其六安排諸院接行廊水檻周迴十里強青錦地衣
紅線毯盡鋪蘭麝鬱金香其七夾城門與内門通朝罷
巡遊到苑中每日日高祗候處滿隄紅艷立春風其八
厨船進食簇時新侍坐無非列近臣日午殿頭宣索鱠
隔花催喚打魚人其九立春日進内園花紅蘂輕輕漱
淺霞跪到玉階猶帶露一時分賜與宫娃其十三面宫
城盡夾墻苑中池水白茫茫直從獅子門前入旋見亭
臺繞岸傍其十一離宫别院遶宫城金板輕敲合鳳笙
夜夜月明花樹底傍池長有按歌聲其十二御製新翻
曲子成六宫纔唱未知名盡將觱篥來抄譜先按君王
玉笛聲其十三旋移紅樹劚青苔宣使龍池更鑿開展
得綠波寬似海水心樓殿勝蓬萊其十四修儀承寵住
龍池掃地焚香日午時等候大家來院裏看教鸚鵡念
新詩其十五六宫官職總新除宫女安排入畫圖二十
四司分六局御前相見錯相呼其十六才人出入每參
隨筆硯相從遶曲池能向綵箋書大字忽防御製寫新
詩其十七春風一面曉粧成偷折花枝傍水行却被内
監遥覷見故將紅豆打黃鶯其十八小毬場近曲城頭
宣喚勲臣試打毬先向畫廊排玉幄管絃聲動立浮油
其十九棃園弟子簇池頭小樂携來候宴遊試炙銀笙
先按拍海棠花下合梁州其二十殿前排宴賞花開宫
女侵晨探幾回斜望苑門遥舉袖傳聲先喚近臣來其
二十一供奉頭籌不敢爭上前專喚近臣名内人酌酒
纔宣賜馬上齊呼萬歲聲其二十二殿前宫女總纖腰
初學乘騎怯又嬌上得馬來纔似走幾回抛鞚抱鞍鞽
其二十三自教宫娥學打毬玉鞍初跨柳腰柔上堋知
是官家認遍遍長贏第一籌其二十四翔鸞閣外夕陽
天樹影花光遠接連望見内家來往處水門斜過罨樓
船其二十五内人追逐採蓮時驚起鳬鷗兩岸飛蘭棹
把來齊拍水並船相闘濕羅衣其二十六新秋女伴各
相逢罨畫船飛别浦中旋折荷花伴歌舞夕陽斜照滿
衣紅其二十七少年相逐採蓮回羅帽羅衣巧製裁每
到岸頭長拍水競提纖手出船來其二十八早春楊柳
引長條倚岸緣墻一面高稱與畫船牽錦纜暖風搓出
綵絲絛其二十九婕妤生長帝王家常近龍顔逐翠華
楊柳岸長春日暮傍池行困倚桃花其三十月頭支給
買花錢滿殿宫人近數千遇着唱名多不語含羞急過
御床前其三十一太虛高閣淩波殿背倚宫墻面枕池
諸院各分娘子位羊車到處不教知其三十二寒食清
明小殿傍綵樓雙夾闘雞場内人對御分明看先賭紅
羅滿擔床其三十三水車踏水上宫城寢殿簷頭滴滴
鳴助得聖人高枕興夜深長作遠灘聲其三十四平頭
船子小龍床多少神仙立御傍旋刺篙竿令過岸滿池
春水蘸紅粧其三十五苑東天子愛巡遊柳岸花堤枕
碧流新教内人工射鴨長將弓箭遶池頭其三十六羅
衫玉帶最風流斜插銀篦慢裹頭閒向殿前騎御馬掉
鞭横過小紅樓其三十七沉香亭子傍池斜夏日巡遊
歇翠華簾畔越盆盛淨水内人手裏割銀瓜其三十八
薄羅衫子透肌膚夏日初長板閣虚獨自憑欄無一事
水風涼處讀文書其三十九金畫香臺出露盤黃龍雕
刻遶朱欄焚修每遇三元日天子親簪白玉冠其四十
六宫一例羅冠子新樣交鐫白玉花欲試淡籹兼道服
面前宣與唾盂家其四十一二月櫻桃乍熟時内人相
引看紅梔回頭索取黃金彈遶樹藏身打雀兒其四十
二小小宫娥到内園未梳雲鬢臉如蓮自從配與夫人
後不使尋花亂入船其四十三錦城上起凝煙閣擁殿
遮樓一向高認得聖人遥望見碧闌干映赭黃袍其四
十四大臣承寵賜新莊梔子園東柳岸傍每日聖恩親
幸到板橋頭是讀書堂其四十五舞頭皆着畫羅衣唱
得新翻御製詞每日内庭聞教隊樂聲飛出躍龍池其
四十六春早尋花入内園競傳宣旨欲黃昏明朝隨駕
遊蠶市暗使氊車就苑門其四十七半夜船遊載内家
水門紅蠟一行斜聖人止在宫中飲宣使池頭旋折花
其四十八春日龍池小宴開岸邊亭子號流杯沉檀刻
作神仙女對捧金尊水上來其四十九慢梳鬟髻著輕
紅春早爭求芍藥叢近日承恩移住處夾城裏面占新
宫其五十别色宫司御輦家黃衫束帶臉如花深官内
苑承恩慣常從金輿到日斜其五十一日高房裏學圍
棋等候官家未出時為賭金錢爭路數專憂女伴怪來
遲其五十二摴蒲冷淡學投壺箭倚腰身約畫圖盡對
君王稱妙手一人來謝一人輸其五十三慢揎羅袖指
纖纖學釣池魚傍水簾忍冷不禁還自去釣竿長被别
人拈其五十四宣徽院約池南畔粉壁紅籹畫不成總
是一人行幸處徹長聞奏管絃聲其五十五丹霞亭浸
池心冷曲沼門含水脚清傍岸鴛鴦皆有對時時出向
淺沙行其五十六楊柳隂中引御溝碧梧桐樹擁朱樓
金陵城共滕王閣畫向丹青也合羞其五十七晩來隨
駕上城遊行到東西百尺樓回望苑中花柳色綠隂紅
艷滿池頭其五十八牡丹移向苑中栽盡是藩方進入
來未到末春緣地暖數般顔色一時開其五十九明朝
臘日官家出隨駕先須點内人回鶻衣裝回鶻馬就中
偏稱小腰身其六十盤鳳鞍韉閙色裝黃金腰胯紫游
韁自從揀得真龍種别置東頭小馬坊其六十一翠輦
每隨城畔出内人相次簇池隈嫩荷花裏搖船去一陣
香風送水來其六十二高燒紅蠟點銀燈秋晩花池景
色澄今夜聖人新殿宿後宫相近覓祗承其六十三苑
中排比宴秋宵絃管琤摐各自調日晩閣門傳聖旨明
朝盡放紫宸朝其六十四夜深飲散月初斜無限宫嬪
插亂花近侍婕妤先過水遥聞隔岸喚船家其六十五
宫娥小小艷紅粧唱得歌聲遶畫梁緣是太妃新進入
坐前頒賜小羅箱其六十六池心小樣釣魚船入翫徧
宜向晩天掛得綵帆教便放急風吹過水門邊其六十
七傍池居住有漁家收網搖船到淺沙預進活魚供日
料滿筐跳躍白銀花其六十八秋晩紅粧傍水行競將
衣袖撲蜻蜓回頭瞥見宫中喚幾度藏身入畫屏其六
十九御溝春水碧於天宫女尋花入内園汗濕紅粧行
漸困岸頭相喚洗花鈿其七十昭儀侍宴足精神玉燭
抽看記飲巡倚賴識書為錄事燈前時復錯瞞人其七
十一後宫阿監裹羅巾出入經過苑囿頻承奉聖顔憂
誤失就中常怕内夫人其七十二管絃聲急滿龍池宫
女藏鈎夜宴時好是聖人親捉得便將濃墨掃雙眉其
七十三密室紅泥地火爐内人冬日晩相呼今宵駕幸
池頭宿排比椒房得暖無其七十四三清臺近苑墻東
樓檻層層映水紅盡日綺羅人度曲管絃聲在半天中
其七十五高亭百尺立春風引得君王到此中床上翠
屏開六扇折枝花綻牡丹紅其七十六内人承寵賜新
房紅紙泥窗遶畫廊種得海柑才結子乞求自過與君
王其七十七翡翠簾前日影斜御溝春水浸成霞侍臣
向晩隨天步共看池頭滿樹花其七十八金碧闌干倚
岸邊卷簾初聽一聲蟬殿頭日午搖紈扇宫女爭來玉
座前其七十九嫩荷香撲釣魚亭水面文魚作隊行宫
女競來池畔立倚簾呼喚勿高聲其八十新翻酒令著
詞章侍宴初聞意却忙宣使近臣傳賜本總教諸院遍
抄將其八十一畫船花舫總新粧進入池心近島傍松
栢鏤窗楠木板暖風吹過四圍香其八十二西毬場裏
打毬回御宴先從苑内開宣索教坊諸伎樂傍池催喚
入船來其八十三年初十五最風流新賜雲鬟使上頭
按罷霓裳歸院裏畫樓雲閣總重修其八十四春來睡
起曉粧成隨侍君王觸處行畫得自家梳洗樣相憑女
伴把來呈其八十五寢殿門前曉色開紅梔藥樹間花
栽君王未起珠簾卷宫女更番上直來其八十六海棠
花發盛春天遊賞無時列御筵遶岸結成紅錦帳暖枝
低拂畫樓船其八十七日晩宫人外按回自牽驄馬出
城隈御前接得高义手射得山鷄喜進來其八十八朱
雀門高苑外開毬場空闊淨塵埃預排白兔兼蒼狗等
候君王按鶻來其八十九會仙觀裏玉清壇新點宫人
作女冠每度駕來羞不出羽衣初著怕人看其九十老
大初教作道人鹿皮冠子淡黃裙後宫歌舞全抛擲每
日焚香事老君其九十一法雲寺裏中元節又是官家
降誕辰滿殿香花爭供養内園先占得鋪陳其九十二
酒庫新修近水傍潑醅初熟五雲漿殿前供御頻宣索
進入花間一陣香其九十三白籐籠搯白銀花閣子門
前寢殿斜近被宫中知了事每來隨駕使煎茶其九十
四金章紫綬選高班每每東頭近聖顔材藝足當恩寵
别只堪供奉一場間其九十五安排竹栅與笆籬養得
新生鵓鴿兒宣受内家教餵飼花毛間著總皆知其九
十六内人深夜學迷藏遍遶花叢水岸傍乘興忽來山
洞裏大家尋覓一時忙其九十七小院珠簾著地垂院
中排比不能知羡他鸚鵡能言語窗裏偷教鸜鵒兒其
九十八島樹花低約浪痕苑中斜日已黃昏樹頭未刻
雙飛鶴颺起晴空映水門其九十九小雨霏微潤綠苔
石楠紅杏傍池開一枝插向金缾裏捧進君王玉殿來
其一百錦鱗躍水出浮萍荇草牽風翠帶横恰似金梭
攛碧沼好題幽恨寫閨情劉希夷蜀城懷古詩云蜀土
饒水竹吳天積風霜窮覽通表裏氣色何蒼蒼舊國有
年代青樓思豔粧古人無歲月白骨宜丘荒寂歷彈琴
地幽流讀書堂玄龜埋卜室采鳳滅詞場陣圖一一在
栢樹雙雙行鬼神清漢廟鳥雀參秦倉歎世已多感懷
心益自傷賴蒙靈邱境時當明月光宋祁覽蜀宫故城
有作云國破江山老人亡岸谷摧鴛飛今日瓦鹿聚向
時臺故苑猶霏雪荒池但劫灰赬遺糊處壤□記數殘
枚恨月窺林下悲風覓隴來依城狐獨速失厦燕徘徊
廢社纔存樹隂垣自上苔有情惟杜宇長為故王哀
唐盧求成都記序略云蜀郡太守自秦惠王滅蜀始而
李冰文翁其最著者益州刺史自漢武帝開疆始而王
遵王襄其最著者始時寔一官也而興廢異焉劉先主
于益州置牧蜀郡置守而官始分矣晉太康以刺史治
太城郡守治少城而地亦分矣改益州為劍南節度使
自唐天后始改蜀郡為成都尹自明皇西巡始其後州
郡亦得相兼焉宋知成都府事者往往以密直使相稱
簡貴尊重淳化初雖降為州而體自若乃中興小歷所
載則以蜀有都轉運使遂罷制置之設而張燾且得以
成都行四川民事矣其公署邸閣留題碑記間者班班
可考焉轉運署舊有燕思堂堂上爽西樓趙清獻再
入蜀所建文同與可記之於前李石知幾記之于後矣
轉運司園亦稱西園園中有西樓有錦亭一名翠錦
亭章楶詩序云轉運西園是偽蜀權臣故宅爽塏清曠
隨處足樂于是作為十詠羣公咸和之備錄以志其盛
云爾西園詩云古木鬱參天蒼苔下封路幽花無時歇
醜石終朝踞水竹散清潤煙雲變晨暮何必憶山林直
有山林趣玉溪堂詩云堂因水得名方沼當其後漪瀾
蕩榱桷囱戸挹花柳蟲魚不避人鷗鷺若相友午枕夏
簟涼此樂亦奚有雪峯樓詩云層構壓池塘不僭亦不
偪影浮江水静寒逗雪山色撫檻接修竹連簷引蒼栢
注目望長安無那濃雲隔海棠軒詩云珍葩寄幽島正
對孤山植優游自俯仰紅綠若組織春酣晴日熏坐久
濃香逼池面淨可鑒朝霞罩澄碧月臺詩云蜀地饒夜
雨輕隂多蔽天見月月無幾築臺待嬋娟高凝桂影近
俯視雲屋連顧盻已塵外欲挹瑶宫仙翠錦亭詩云楩
楠百尺餘排列栱簷際畏日自成隂隆冬寧滅翠虚曠
得寂理懶癖資濃睡誰知官府中獲此冲漠味潺玉亭
詩云傍砌釃小渠迴環是流水石蜃吐珠涎清響醒人
耳風微竹影碎月皎波光起颯爽無塵囂静適心所喜
茅菴詩云竹間構圓菴所向自蕭灑珍禽弄巧舌宛是
居山野嘿坐見真心萬緣盡虛假叨陋尋尺地兹焉息
意馬水閣詩云架木浮水中略彴通孤島扶疎花影斜
撥剌跳魚小風月所得多經營信云巧隠几寂無人朱
欄萃幽鳥小亭詩云花邊二小亭雙跨清渠上規摹雖
甚隘幽僻良可賞幸依嘉木隂未羨大厦廣不足延賞
朋携笻常獨往吳師孟和云十紀權臣第修城外臺宅
喬木不知秋名花數逾百遠如山林幽近與塵埃隔惠
政裕一方民猶以為窄又華構枕方塘使臺寂佳致二
色真楠材輪奐極精緻花木四面圍如立復如侍一道
仰澄清此是澄清地又西北有高樓梁棟雲常起簷牙
挂連蜷欄影搖清泚爽氣雪山來一瞬極千里但欲攄
遠懷無憂可銷弭又花溆對高軒如用丹青彯錦水一
匳紅玉臺千面笑松篁兩翠幄常護東西照子細看韶
妍方知化工妙又雅意待蟾光煩襟期爽快無雲點太
清遠覽周色界天宇淨琉璃露下真沆瀣勤渠諗後人
宜葺不宜壞又東閣治臺政西堂備燕飲介于二堂間
華構饒花品紅紫鎮長春四時如活錦公暇一繩床上
有通中枕又至人泉石心俚耳便絲竹釃渠逗清泠朝
夕淙寒玉試聽自然聲不減雲璈曲却返倒聞機五音
常自足又結茅為圓屋環堵不開牖齋居如㕍堂廣長
纔六肘深藏子猷竹不植陶潛柳勿起滅定心宴坐空
諸有又形制似方橋島岸相連屬春和逗凉颸晝影浮
淨綠佳人羅韈輕花時相步續澄瀾忽生暈下有雙鳬
浴又尺水走庭除花木皆周匝雙亭正相值僅能容一
榻公餘時獨來隠几聊嘘匼典謁或通名東榮有賓閣
許將和云高牙負北郭芳園路西轉鳥鳴戀故木蘭茁
歸新畹坐延花景深行倚笻杖穏翳然想林水會心不
在遠又朱堂俯玉谿玉谿清且幽從公暫息偃撫景空
夷猶浮雲冠圓島白日回方流秪此有光碧何必崑崙
洲又重樓起城隂乘高望西極列峯横青天飛雪千里
積疑是空素山冬夏海中白莫怪頻東向上有思歸客
又海棠冠蜀花此軒花尤冠紅雲簇蘂細綠水照葉嫩
倚粧宫粉聚疊綺霞光散雨淚點春風應懷上林怨又
蜀地山四維益州平如掌累臺鬱臨風坐看月宵上稍
出叢木末始發衆籟爽兹焉暫遊目一攬天地廣又闌
干竇溜長&KR0772;窱空埃静修林密葱翠盡得錦城錦雲舒
青青色風散搔搔影未為夜行人共此晝遊永又引泉注
清渠潺潺漱寒玉側出閬風遲驟驚江雨速飛瀨乍颺白
樛木細涵綠晝夜流不止肯效楚人哭又茨茆以為菴
環堵蕭然虛内樂苟自足容膝亦有餘旁依修竹密上
翳青松疎勿言此中陋中有君子居又飛閣出方池修
曲見空莽旁臨花塢近平覺春波長反景澄餘暉夕隂
帶浮爽從容觀魚樂不減遊濠上又翩然溝上亭左右
相映帶修柟列翠幄長松偃高盖地褊景逾寬處約志
彌泰誰知坐嘯間心遊萬物外豐稷和云仙化二十四
境遠難遍探錦城使君園雅與雲洞參回光試一覽紫
翠絕西南池映金波淨花沾玉露甘又一水從何來應
是崑山頂釃成綠玉池虛堂逗清影公退泠然賞了非
心外境魚泳陽光動鳥啼春晝永又雪峯在何許樓倚
青霄端每來注心目不覺生羽翰終藉好風力雲散銀
闕攢隻履西歸客應笑空倚欄又文錦初動機晨霞欲
敷照香傳雪樓濃影落玉溪倒子美不能賦春工一何
妙惟有賞心人相逢秪微笑又石印魚在屏犀透星入
角迺知明月光日用人不覺陟此百尺臺餘念坐消剥
洞曉弦望機仙丹兹可學又簷外列修木凛凛正人氣
有德必有文爛兮五色備豈同夭韶花弄春張繡被須
信輪囷材堪為萬乘器又養源在西山如玉抱精白引
之落錦渠歷耳不可擇風雨雜鳴球珠璣瀉雲液恰似
偃谿聲醒悟迷途客又覆以潔白茅環以琅玕竹天籟
傍鼓笙月沼對鋪玉借問清坐翁此外更何欲笑指博
山鑪香飛栢子綠又長虹臥松江一葦航大河豈如此
安穏無復畏風波幽香翠花島魚藻旨且多徙倚小欄
曲月色透薜蘿又東西對孤騫杖屨可休歇容光日月
來矧此明四徹鱗木張幄翠蜃樓飛玉潔往往得意時
宛在廣寒闕楊怡和云池臺密相望曾是故侯宅賞心
知幾人喬木已百尺低花拂烏帽古蘚駮蒼石欲問昔
豪華秋風掃無迹又虛堂已深窈那復要營室使君寂
無事閉閣臥終日臨池狎清泚養竹聽蕭瑟不為省春
耕軺車肯輕出又翛翛樓下竹㶁㶁竹間水樓高雖不
見清響長在耳晨光露星崦積玉照窗紙崑閬亦何人
當從跨金鯉又花如窈窕人宛在水中沚當軒有餘好
終日玩芳蘤池清藻壓枝波動魚爭蘂錦帳想含春歸
心浩然起又嘉木密交隂月夕苦薈翳高臺出林杪遠
目望天際不厭清露寒秪恐輕雲蔽可但少陵翁能思
斫仙桂又峩峩碧油幢矗矗羽葆盖燕居不廢嚴環竦
布亭外濃隂生晝寒微吹發天籟隠几對凝香衣冠嗒
如蛻又使君漱流心官府未始忘亭下玉溪水撲碎白
玉璫清耳不待洗高懷自滄浪安得援瑶琴寫此聲琅
琅又緝茅如蝸廬容膝纔一丈規圓無四隅空廓含萬
象繩牀每宴坐不與物俯仰惟許歲寒君虛心環几杖
又小閣平池陽危橋屬花嶼杖屨樂幽閒龜魚蔭深阻
刻柱記新漲弄水滌煩暑物我久相忘珍禽近人語又
方亭惟四柱對峙花竹間下有雪嶺水淙流日潺潺宛
如雙綵舸纜向春波灣欲起江湖心而柰風濤艱杜敏
求和云潭潭刺史府宛在城市中誰知園亭勝似與山
林同幽鳥語晴晝好花嬌春風物情如有待賦詠屬詩
翁又堂前對花柳堂後瞰沼沚賸有堂中人虚心湛如
水煩暑當風囱中宵隠月几作詩紀勝槩詩與水清泚
又西山最高峯積雪連四季登樓試寓目八國有故地
烽堠雖久息武經思豫備丈饒昔籌邊公意今無媿又
東風開百花獨有海棠勝猩血染珠璣點綴枝頭賸日
暖錦段新雨餘燕脂凝何時東閣梅方能動詩興又月
從海上來皎皎入我牖何如登高臺對月把尊酒問月
月無言浩歌詩千首幾人知此樂此樂公所有又材大
難為用嘗誇古栢篇亭前老楩楠黛色亦參天夏暑借
清隂秋籟得自然有如愛庭楸朝暮東西偏又林亭幽
且深砌下玉谿水淙琤環佩聲曉夕清心耳使君性所
樂愛玩不少已方持利物心默坐窮至理又深深竹林
下圓菴最幽僻高懷本恬曠野趣助閒適衆人奔名徒
浮世榮物役豈知菴中樂道勝心自逸又方池導流水
横閣上尋丈晨犧夜月光罩影相滉漾游魚時出沒飛
鷗亦下上終朝倚欄干不見有風浪又二亭雖云小好
在泉石間白石自齒齒清泉亦潺潺公府無留事暫來
寄餘閒笻杖烏角巾一日幾往還宋李良臣東園記
云益州路兵馬鈐轄种湘治其後圃為池亭臺榭植佳
華蓻美木館宇星陳欄檻翼翼舊有池焉泉竇湮塞涸
為枯泥偶新泉破地而出從而導之則故泉繼發觱沸
衍溢种公築堂其北命之曰雙泉挾以二軒一曰錦屏
以海棠名一曰武陵以桃溪名梁池而南為亭曰寒香
以梅名後為茅亭曰幽芳以蘭蕙名池東為大亭曰三
雨以桃杏棃名池南兩亭東西對峙曰綠淨曰連碧雙
亭之北有老栢數十株巨幹屹立為亭其中曰翠隂復
樓其東曰朝爽西因垣而山曰五峯下曰五峯洞前為
山館水繞環之宛如山間文同丹淵集云成都鈐轄東
園有梅樹樹下有素芳亭慶歷中四方館使太原王公
府尹程公賦詩刻石存焉後二十年太原之子道恭及
趙閱道又飲于亭上賞梅賦詩俾與可序之詩詳見方
物記中張詠剏設記曰王建孟知祥迭稱偽號乾德
初王師弔伐申命參知政事吕餘慶知軍府事取偽冊
勲府為治所淳化甲午降府為州至道丁酉歲詠始議
改作東因孟氏文明廳為設廳廊有兩樓中門立戟因
王氏西樓為後樓樓前有堂堂有掖室室前迴廊南為
暖廳廳屏有黃筌畫雙鶴花竹怪石在焉名曰雙鶴廳
次南為凉廳廳壁有黃氏畫湖灘山水雙鷺在焉名曰
畫廳凉暖二廳便寒暑也凉廳西有都廳廳在使院六
十間之中所以便議公也院北有節堂堂北有正堂與
後樓前為次西位也節堂西通兵甲庫所以示積藏也
凉都二廳南列四署同寮以居前門通衢後門通廳所
以便行事也公庫直室客位食廳之列馬廐酒庫園菓
疏流之次四面稱宜無不周盡疎篁奇樹香草名花所
在有之不可殫記東挾戍兵一營南有軍資大庫改朝
西門為衙西門去三門為一門凡得僭偽之迹屋大小
七百四十間二營不在數張俞府衙新書堂詩引云
虢略楊保臣由將作屬官隨侍于益府新闢書堂延儒
者講文藝俞作新書堂詩以贈之云志士營道日築室
養賢名鋤荒出幽邃掃室迴虛明山嶽凌墻壁谿塘瀉
窗楹蘭蘅露景晩松桂秋風生琴瑟閑古奏樽罍湛寒
清默意馳萬象遊心覽八紘羣經互粲粲百氏紛營營
禮樂立制作文章懸凖程唐虞化已遠周禮道尚行師
友得正士講論無俗聲邪哆不可入紛華固難傾修辭
力工巧厲學逾農耕天爵既自後人文取其榮元侯方
作鎮列士爭獻成學校溢都市謳吟洽黎氓寧同稷下
議飽食談縱横銅壺閣亦稱郡樓乖崖公鎮蜀時通
夕宴坐郡樓上鼓番漏水歷歷分明一刻差誤必詰之
守籤者服為神明公謂鼓角為中軍號令不可不謹爾
京鏜帥成都首訪兹閣屹然自若銅壺漸失實矣因詢
其漏法則寅申己亥陟降其水者凡四既無所依據且
其箭以七日半為等日升一刻必驟進之前郤頻數不
無差忒知成都縣事臨卭宋朝英於是始更其法測午
中之晷為升箭之初畢百刻而後易仍以歷象考七十
二候初末昏明晝夜長短之數日異旬殊差布于箭乃
為亭其下圖刻漏製鑱諸石且名以惜隂建安吳栻記
云府門稍東垂五十步慶歷四年知府事蔣公堂作漏
閣以直午門以八分大字題額曰銅壺巋然南向一府
之冠也崇寧初閣灾政和元年栻承乏尹事始至府視
閣故處累土如臺然問吏吏曰前尹蔣即臺為門治材
略具朝廷亦嘗賜度牒售錢六百萬有奇尹去弗克成
問錢與材今安在曰材為他所繕修輟用之錢則帑官
專輙兑費矣栻曰午門者臺門也兹唯閣之宜奚臺之
有即日便撤累土圖閣如慶歷時通閣上下一十有四
間其高一丈六尺有五寸廣十丈深五丈有六尺審曲
面勢丹堊是飾瓴覆甓甃厥有彛度中設關鍵闢闔惟
謹閣成初置天聖中燕梓州肅所制蓮花漏於其下閣
灾漏毁閱十載更六尹於兹而閣成漏悉如燕製匱一
壺一泉一箭四十有八銅烏逼水而下金蓮浮箭而上
氣二十四候七十二百刻十二辰率是箭而定云歲
華紀麗天禧初趙稹為守三月三日開西樓亭榭俾士
庶游觀自是每歲寒食闢園張樂酒爐花市茶房食肆
過于蠶市士女縱觀宋田况寒食開西園詩云春風寒
食節夜雨晝晴天日氣薰花色韶光徧錦川臨流飛鑿
落倚榭立鞦韆檻外游人滿林間飲帳鮮衆音方雜遝
餘景更留連座客無辭醉芳菲又一年宋祁衆熙亭曉
矚詩云長夏宜高明緩帶散煩窘憑軒一超然目與天
俱盡山從雲端現日就林外隠風來草樹披煙生井閭
近自公况多暇冲臆無留藴即此可宴居何須事遊軫
西樓詩云炎氛隨日入岑寂坐遥帷倦鶩昏投浦驚蟬
夜去枝桂華兼月破槎影帶星移珍重窗風好羲人即
此時吳中復西園十詠詩序云成都西園樓榭亭池菴
洞最勝者凡十所又於其間勝絶者西樓賞皓月眺岷
山衆熙臨清池濯錦水志殊土之産有方物快蔭樾之
風有竹洞雜花異卉四時遞開翠幹茂林蔽映軒戸足
以會賓僚資燕息因題十詠以見登覽之盛也西樓詩
云信美他鄉地登臨有故樓清風破大暑明月轉高秋
朝暮岷山秀東西錦水流賓朋逢好景把酒為遲留衆
熙堂詩云亭枕方塘上軒開四照新花涵清露曉風卷
綠波春日暖眠汀鷺荷翻躍錦鱗熙熙遊宴地行樂慰
西人竹洞詩云隂森過百步屈曲鎻莓苔翠色寒無改
清風時自來葉籠蒼玉幹路入碧雲堆吏散無公事支
笻到幾回方物亭詩云草木蟲魚部披尋自古無飛沉
天産異生植土風殊物色隨心匠形容記繢圖虚亭玩
真意浩思滿江湖翠栢亭詩云衆木墜黃葉皴皮抱翠
枝自然根性在不為雪霜移靈潤承多露清隂貫四時
婆娑歲寒意每到坐遲遲圓通菴詩云對此圓通境陶
然勝静齋觀空無物我扣寂外形骸燕坐埋遺照虚名
莫疚懷人間憂樂地所喪甚山崖琴壇詩云瀟灑琴壇
上賢侯養道情無今亦無古求意不求聲林邃風初静
雲收月乍明拂弦成一弄塵思浩然清流杯亭詩云結
客乘公暇流觴逐浩歌亂峯晴倒影曲水宛迴波小海
逢元已蘭亭記永和西州行樂事應比晉賢多喬柟亭
詩云木占西園勝亭延上客過色無花卉妬堅為雪霜
多幹有千年秀根含一氣和明堂求厚棟可得老巖阿
錦亭詩云簾幕臨雕檻窗疎照爛霞園林初過雨風日
猛催花香入遊人袖紅堆刺史家四時俱好景終不似
春華唐書李德裕建籌邊樓于成都府治之西四壁
圖蠻夷險要日與習邊事者籌畫其上女校書薛濤上
籌邊樓詩云平臨雲鳥入窗秋壯壓西川四十州諸將
莫貪羌族馬最高層處見邊頭宋陸游曰籌邊樓故基
莫攷淳熙三年制置使知府范公成大重建卜地在子
城西南隅樓既成公自作水調歌頭云萬里籌邊處形
勝壓坤維恍然舊觀重見鴛瓦拂參旗夜夜東山銜月
日日西山横雪白羽弄空暉人語半霄碧驚倒路傍兒分
弓了看劍罷倚欄時蒼茫平楚無際千古鏁煙霏野曠
岷嶓江動天闊崤函雲擁太白暝中低老矣漢都護却
望玉關歸按今籌邊樓在都院之東掖隨使節而遷者
李燾云華陽縣主簿廳有會昌中壁記乾符中柱刻
會昌迄今三百年成都千門萬戸時遭焚裂求往日之
破甓斷檻殆尺寸莫獲而此廳事獨存圬墁朱墨不改
其舊是豈偶然耶為之記而刻諸梁上
蜀中廣記卷四
