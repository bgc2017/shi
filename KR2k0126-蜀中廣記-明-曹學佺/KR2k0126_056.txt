蜀中廣記卷五十六
明曹學佺撰
風俗記第二
上下川南道屬
華陽國志云綏和五年犍為上寳磬十六劉向以為美
化所降用立辟雍而士多仁孝女性貞專王莽改曰西
順郡人不會更始都南陽遠奉貢職及公孫述有蜀郡
拒守述伐之郡功曹朱遵逆戰衆寡不敵遵絆馬死戰
遂為述所并而任君業閉戶費貽素隱光武帝嘉之曰
士大夫之郡也嘉州教授任熙明題名記云蜀為西南
巨屛繇漢以來號為多士莫盛於眉益二邦而嘉定㳄
之張剛通義圖序云後世以蜀學比齊魯而蜀之學者
亦獨盛於通義政和御筆西蜀惟眉州學者最多修譙
樓記云其民以詩書為業以故家文獻為重夜燃燈誦
讀聲琅琅相聞矣
蘇軾遠景樓記云吾州之俗有近古者三其士大夫貴
經術而重氏族其民尊吏而畏法其農夫合耦以相助
蓋有三代漢唐之遺風而他郡莫之及也始朝廷以聲
律取士而天聖以前學者猶襲五代之弊獨吾州之士
通經學古以西漢文詞為宗師方是時四方指以為迂
闊至於郡縣胥吏皆挾經載筆應對進退有足觀者而
大家顯人以門族相尚推次甲乙皆有定品謂之江鄉
非此族也雖貴且富不通婚姻其民事太守縣令如古
君臣既去輒畫像事之而其賢者則記錄其行事以為
口實至四五十年不忘富商小民常儲善物而别異之
以待官吏之求家藏律令往往通念而不以為非雖薄
刑小罪終身有不敢犯者歲二月農事始作四月初吉
榖稚而草壯耘者畢出數十百人為曹立表下漏鳴鼓
以致衆擇其徒為衆所敬畏者二人一人掌鼓一人掌
漏進退坐作惟二人之聽鼓之不至至而不力皆有罰
量田計功終事而會之田多而丁少則出鈔以償衆七
月既望斬艾而草衰則仆鼓決漏取罰金與償衆之錢
買羊釃酒以祀田祖作樂飲食醉飽而去歲以為常其
風俗蓋如此故其民皆聰明才智務本而力作易治而
難服守令始至視其言語輒了其為人其明且能者不
復以事試終日寂然苟不以其道則陳義秉法以譏切
之故不知者以為難治云
寰宇記云嘉州金燈山即至樂山其趾有淵每歲人日
郡守於此修油卜故事謂以油灑水面觀其紋驗一歲
之豐歉
眉州志云人日州人游重瞳觀觀有仙翁洞云重瞳真
人淘丹處洞出靈蠏色白見者生貴子老泉曾禱之在
蟇頤山下子瞻詩云春風陌上驚微塵人物初樂歲華
新時閒正好路傍飲麥短未怕遊車輪城中車馬厭城
郭喧闐競出空四隣歌舞驚山草木動簞瓢散騎烏鳶
馴何人聚衆稱道人遮道賣符色怒嗔宜蠶使汝繭如
瓮宜畜使汝羊如麕路人未必信此語強為買服禱新
春道人得錢徑沽酒醉倒自謂吾符神子由和云江上
冰消岸草青三三五五踏青行浮橋没水不勝重野店
壓糟無復清松下寒花初破萼谷中幽鳥暫嚶鳴洞岩
泉胍龍睛動宫觀丹墀鴨舌生山下瓶&KR0902;霏穉孺峰頭
鼔樂聚簮纓縞裙紅袂臨江影青蓋驊騮踏石聲曉去
争先心蕩漾暮歸誇後醉縱横最憐人散兩軒静坐愛
斜陽着樹明劉繢霏雪錄云踏青之遊惟在春時未聞
指某月日者蘇潁濱踏青詩序云眉之東門十數里有
山曰蟇頤山有亭榭松樹下臨大江每正月七日士女
相與嬉遊飲酒於其上謂之踏青也
通義志云二月十五村人鬻田器於市因作樂縱觀以
為蠶市子瞻和子由蠶市詩云蜀人衣食常苦艱蜀人
遊樂不知還千人耕種萬人食一年辛苦一春閒閒時
尚以蠶為市共忘辛苦逐欣歡去年霜降斫秋荻今年
箔積如連山破瓢為輪土為釡争買不翅金與紈憶昔
與子皆童丱年年廢書走市觀市人争誇鬭巧智野人
喑啞遭欺瞞詩來使我感舊事不悲去國悲流年霏雪
錄云眉之蠶市見穎濱詩序坡有荻箔瓢輪土釡等語
蓋箔即曲薄薦蠶者也破瓢為輪土為釡者繅所用具
耳
後漢書曰岑彭至武陽蜀刺客詐為亡奴降夜刺殺彭
蜀人憐之為立廟歲時祠焉眉州志云五月二十三州
人賽土主祠祀岑彭其日蓋岑死事也必有霖雨之應
眉人諺云天乾不繫乾但看五月二十三
上南志云不午日競渡而六月二十四日競渡二郎川
主誕辰也樂以賀之七月祭先用蒻頭謂之鬼蒻
楊徽之嘉州詩云俗遇臘辰持藥獻吏逢衙日隔花參
耆宿因來問封部竹籬西畔是雲南
眉俗歲晩相與餽問曰餽年節東坡詩云農工俱已收
歲事各相佐為懽恐無具假物不論貨山川隨出産貧
富稱小大寘盤巨鱗横登籠雙兔卧富人事華靡綵繡
光翻座貧者媿不能微贄出舂磨官居故人少里巷佳
節過亦欲舉鄉風獨唱無人和
眉俗除夕守歲酒食相過名曰别歲東坡詩云故人適
千里臨别尚遲遲人行猶可復歲行那可追問歲安所
之遠在天一涯已逐東流水赴海歸無時東隣酒初熟
西舍彘亦肥且為一日懽慰此窮年悲勿嗟舊歲别行
與新歲辭去去勿回頭還君老與衰
已上嘉眉
古有輶軒之使以采風俗惟嚴君平與臨卭林公孺知
之皆為揚雄所師予觀陳子昂冬夜臨卭李錄事宅集
序云下官遊京國久矣接軒裳衆矣池臺鐘鼔雖有會
於終朝琴酒管絃未窮懽於永夕豈非殊我親愛異我
風俗而使臨堂有懷聞樂增歎者也何功曹舊州耆老
迹尚於沉冥李錄事吾土賢豪義多於游俠樓臺若畫
臨故國之城池軒蓋如雲總名都之車馬於是而興自
此而游安得不放意留歡遺老忘死者歟文同桂花閣
記略云卭為要州地物繁縟俚師陋士亦備文采章逢
彬蔚實逾於他邦矣
華陽國志云秦惠文始皇充定六國輒徙其豪俠於蜀
資我豐土家有鹽銅之利戶專山川之材居給人足以
富相尚故卓王孫家僮千數程鄭各八百人簫鼓歌吹
擊鐘肆懸富侔公室豪過田文漢家食貨以為稱首蓋
亦地沃土豐奢侈不期而自至也宋張上行曰此郡昔
有四利今有四害曰茶曰鹽曰酒曰鐵他郡或有其一
或有其二而吾卭獨全昔以為利民競豪富今以為害
民皆貧薄矣
卭州志云州人插秧所擊鼓曰長腰以木為身首尾蒙
皮泥塗其面繫以長纏擊以大槌和以俚歌所以侑勤
今則藐矣歲旱祈雨有打泉之說田至百十丈高遠者
接長竹引水溉之或接至六七十竹者又有戽水者編
竹簍如舟中戽斗狀繫二繩其耳二人峙立執繩取水
溉之田高七八尺一丈以上用此亦桔橰之屬也
梁益志云大小漏天在雅州西北山谷高深沉晦多雨
舊說黎州常多風雅州常多雨故謂黎風雅雨九州要
記云沉黎縣即諸葛武侯征羌之路也每十里作石樓
令鼓聲相應今夷人效之所居悉以石為樓地多長松
而無雜木孫漸清嘯樓記云襟帶卭笮羈縻諸番郡縣志
云宋初曹光實父子以忠義奮迨皇祐始有登科者
雅州志云西郭有聖母廟出靈關道天聖八年西戎叛
神默相戎潜遁賜號金蟬聖母紹興間金將侵蜀甚急
宣撫吳玠及弟璘夢聖母傳九曲陣法後戰一晝夜十
一捷兩敗金兵再奏封焉舊俗每歲上元日插竹隙地
排點九曲蓮燈歌謠鼓舞以表九曲之陣報神功也榮
經蘆山亦然
志又云宋時雅安景自芳破賊有功常以二月十二作
寒食今州人多從之號景村寒食
寰宇記云黎州番部與漢人博易不使見錢漢用紬絹
茶布番用紅椒鹽馬又云卭雅之夷獠婦人娠七月而
産産畢置兒水中浮者取養沉者棄之千百無一沉者
長則拔去上齒加狗牙以為華飾今有四牙長於諸牙
而唇高者别是一種能食人無長齒者否俗信妖巫擊
銅鼓以祈禱至今蘆山縣新安鄉五百餘戸即其遺人
也
已上卭雅
叙南古戎州取西戎即敘之義蜀人呼敘為遂不知何
所本華陽國志稱其民徵巫好鬼妖圖經云夷夏雜居
風俗各異蓬戸茅簷髽髻詭服頓首拊掌而歌杜甫宴
戎州楊使君東樓詩勝絶驚身老情忘發興竒坐從歌
妓密樂任主人為重碧拈春酒輕紅擘荔枝樓高欲愁
思横笛未休吹蘇子瞻過敘州詩江水通三峽州城控
百巒亂山圍古郡市易帶羣蠻瘦嶺春耕少孤城夜漏
闌往時邊有警征馬去無還自頃方從化年來亦欵關
頗能貪漢布但未脫金環何足争強弱吾民盡玉顔司
馬君實送張寺丞知富順監詩漢家五尺道置吏撫南
夷欲使文翁化兼令孟獲知盤堆蒟醬實歌雜竹枝詞
韓繹詩山高地笮江水惡刀耕火種黎民疲解旦詩亭
臺處處垂楊影街巷家家小酒旗此皆敘述風景之大
槩也
江陽土地雖迫山川特美鹽井魚池一郡豐沃華陽國
志云俗好文刻少儒學多樸野蓋天性也漢光武時被
謫不使冠帶者數世其後文風則自宋尚書楊汝明始
創五峰書院以為士友會課之所而士翕然興起矣
宋都巡檢使鄧巽陽江安安濟廟記曰邑城外汶江淯
溪滙流之處隂厓峭峙下臨深潭有神宅焉號曰五龍
凡水旱疫癘人有急難丐休於神隨禱輒應形於夢卜
惟姓氏末由可考予按雲笈七籖云人皇之後五龍氏
興焉降於開明之國以道治世蒼生於中化生是後運
動隂陽作為五行四微世欲生死之業於是而起人乃
任性混朴茹毛飲血男女無别夏則巢居冬則穴處此
固風俗之權輿也
尹吉甫誦清風穆如州人建祠祀之即取清穆之名生
子伯竒至孝後母譛之自投江中衣苔帶藻忽夢水仙
賜以美樂揚聲悲歌船人學之吉甫聞其聲援琴作子
安之操尚有遺音焉
孝子傳云僰道縣孝子隗通為母汲江裔水天為出平
石生江中今石在馬湖江縣民多踞此石以汲水又有
吳順養母至孝赤烏巢其門人皆化之
益部耆舊傳引諺云符有先絡僰道張帛帛子廟在鴛
鴦圻有飛霞井赤颷自井中出貫日觀者如堵因建飛
霞閣焉漢時太守圖先絡之象懸於州門以風來庶
戎瀘皆有諸葛武侯廟每歲蠻人貢馬相率拜於廟前
慶符有順應廟乃祀馬謖者歲以三月二日致祭馬湖
之夷歲暮百十為羣擊銅鼓歌舞飲酒窮晝夜以為樂
其所儲蓄弗盡弗已謂之諸葛窮夷法
黃魯直初謫涪州别駕自號涪翁量移戎州邦人好事
者多從之游其後溪山悉號曰涪黃太史祠堂記云戎
州以涪翁重詩書禮義之澤漸漬至今
唐庚子西自眉來居於瀘之安夷門外有瀘川六言詩
云百斤黃鱸鱠玉萬戸赤酒流霞餘甘渡頭客艇荔枝
林下人家又詩云歌唱竹枝終日楚笛吹梅弄數聲羌
蓋瀘州自宋時已為商賈輻輳五方雜處者矣
已上叙馬瀘
岑參招北客文云其南則有卭崍之關天設險難少有
平地連延長山横亘瀘江傍隔百蠻吁彼漢源上當漏
天靡日不雨四時霶然其人如魚爰處在泉終年霖霪
時復日出㹞㹞諸犬向天吠日人皆隰寢偏死腰疾復
有陽山之路毒瘴下凝白日無光其氣瞢瞢暑雨下濕
黃茅上蒸南方之人兮不敢過豈止走獸踣兮飛鳥墮
吾不知造化兮何致此方些蜀之南兮不可以居北客
歸去來兮
蜀中廣記卷五十六
