蜀中廣記卷五十三
明曹學佺撰
蜀郡縣古今通釋第三
上川東道屬
重慶府(管三州十七縣)
周巴子國秦使張儀滅巴立巴郡遂城江州二漢因之
獻帝時巴分為三江州實永寧郡理梁改楚州以地隣
乎楚也隋改渝州以江受渝水也唐天寳之南平郡宋
崇寧之恭州又因而屢改矣後以光宗潜邸始陞府名
重慶重慶者以介乎順紹二慶之間也紹慶府為今之
彭水縣
巴縣
水經注云巴水至江州城下與岷江合也江州實縣名秦
漢至南齊皆因之永明初移置僰溪口始有巴名
江津縣
地居江之津也南齊移江州縣於僰溪口即此西魏曰
江陽後周又增置七門郡改陽為津自隋始
南川縣
唐初割渝州東界置六縣其一也以地枕𤏡溪南云
長夀縣
長夀山名寰宇記云山下有老人村也縣國初置實秦
漢之枳唐之樂溫地矣志云縣東北五十里有樂溫
灘即故縣址元立涪陵巡檢司於此
大足縣
唐乾元二年與昌州同置取豐足之義也或云縣之寳
頂山有巨人跡
永川縣
亦唐乾元置地枕侯溪水山川闊永故以為名
榮昌縣
乾元間於此立昌州及昌元縣今名洪武四年改介於
榮州也府志舊州埧有昌州巡檢司又云榮昌治西
昌元里即唐昌元縣址亦嘗充静南軍使
綦江縣
夜郎之境古綦市也舊隸南平軍明玉珍始置今縣國
朝因之萬歷二十七年楊應龍叛入其郛踰月乃復
此縣舊名賓化屬南平軍元時為綦江長官司
壁山縣
寰宇記云界有孤山壁立西北險峻東南削平號為重
壁唐至德初置縣於此因以為名
合州(管銅梁定遠二縣)
在涪漢二水會合處秦漢及晉之墊江縣也今州西魏
始置而墊江之名徙入忠州矣廢涪陵郡隋大業置
志云今州治即隋之涪陵郡蓋與州同理者廢石鏡
縣魏恭帝置志云涪江中有石鏡如月水落時高可三
丈有唐人題刻廢漢初縣隋大業置寰宇云即魏之
清居郡也廢赤水縣隋開皇置寰宇云界有赤水之
源也志曰廢赤水址在州西北百三十里廢漢初址
在州西北百九十里
銅梁縣
蜀都賦外負銅梁唐武后長安三年置縣以界有是山
也廢巴川縣寰宇云唐開元年割石鏡之南銅梁之
東置巴川縣以地在巴川為名至元併入銅梁今縣有
宋時巴川社倉碑
定遠縣
本合州之石鏡縣地宋開禧中增置河溪縣元立武勝
軍行河溪安撫事尋改名定遠言永遠安定矣後改為
縣國朝因之
安居縣
周武之柔剛縣也隋改今名屬安居郡以其地可安居
矣唐宋屬普州國初併入銅梁成化中復析置廢隆
龕縣在縣西二里隆龕山下唐避諱改隆為崇此縣與
安岳各有其半乃舊安居云
忠州(管酆都墊江二縣)
二漢之臨江縣梁改為郡兼置臨州矣唐改今名取巴
蔓子嚴顔之節也樂子正曰地邊巴徼當懷惠而忠信
矣宋以度宗潜邸陞咸淳府蓋在改元之初云本志
治東百里北岸有臨江城元置臨江鎮巡檢司今仍又
云東南二百里廢龍渠縣宋置元省入
酆都縣
本巴郡枳地也漢永元二年分枳置平都縣蓋山名云
改平為豐自隋始豐傍加邑國初始廢南賓縣唐武
德置以屬南賓郡者郡併忠州而縣併酆都也今縣治
前有南賓渡
墊江縣
古墊江今合州是後魏恭帝三年始置於此取漢之舊
名也墊下也與昏墊同仰水下流皆得稱之蜀中見者
凡三一為合州蜀志先主自墊江入涪是也一為劒州
漢書地里志云梓潼江水南流四里至墊江入涪水是
也一為今縣縣界有桂溪乃唐桂溪縣址
涪縣(管武隆彭水二縣)
集韵涪漚水泡也水出牂柯費州外南至黔江入州本
漢涪陵縣西魏置合州乃移今州名矣按涪水咅聲在
十一尤韵而七虞無此字雖古韵相通蜀人舍本從他
不知何謂郡隋廢為鎮唐武德初復
武隆縣
漢枳地唐武德初置縣因山名曰武龍國初易隆
彭水縣
彭鼓聲峽水澎湃似之隋開皇中與黔州同置宋紹定
間陞為紹慶府以慶雲見於境也太宗時事蓋追改云
廢洪杜縣洋水縣俱唐武德置今之洪杜溪洋水鄉
是廢信寧縣隋大業置即今之信寧巡檢司也廢
都濡縣唐貞觀置即黃山谷所稱都濡月兔茶也
黔江縣
秦黔中郡地隋開皇中於此置石城縣唐天寳中改名
因郡舊也
酉陽宣撫司
秦得楚地因置縣於大酉山之陽屬黔中郡漢置郡為
武陵牂柯矣唐徙治婺川縣蓋今思州是黃巢之亂酉
陽内訌駙馬冉人才征之留守其地即今理也宋元陞
州冉氏世知州事國初改今官隸重慶府以石耶洞屬
石耶洞長官司
其洞有大石也宋宣和中楊昌安者太原楊業之裔也
討平蠻亂蠻人畏服因世其地元時尚稱土知府國初
歸附隸酉陽後
邑梅洞長官司
邑以樹稱在酉陽之内宋末有楊光甫者亦楊業後據
其地元改為柫鄉洞矣明玉珍改邑梅軍民府國初改
今官隸酉陽永樂初改隸重慶
平茶洞長官司
吳之黔陽縣地也五代沒於番宋政和中得之置平茶
洞猶乎葭萌以茶氏矣元改今官隸思州安撫後立軍
民府授楊大雷為世官國初改今官屬酉陽改隸重慶
下川東道屬
䕫州府(管一州十二縣)
春秋時子國秦漢巴郡地也獻帝初平中置固陵郡尋
為巴東矣唐初曰䕫天寳至德之載皆稱雲安郡乾元
以後復稱䕫至今按山海經岷山多䕫牛注爾雅犩牛
即犪牛也肉數千斤出蜀山或地有此獸或山形似之
如犍為之類江關都尉兩漢立漢書地里志云江關
都尉理魚復是也白帝城公孫述立郡國志云述至
魚復有白龍出井中因號魚復為白帝城是也永安
郡蜀先主立三國志云先主伐吳不利自夷道還改白
帝為永安郡是也三巴校尉宋太始年立寰宇記云
山峽險隘多盜賊乃立三巴校尉以鎮之是也信州
梁天監年立方輿云梁置信州治白帝城周移治永安
宫南是也其後王孟二蜀以施䕫忠萬置鎮江軍後
唐改寧江軍節度使宋因之南渡後陞為帥帶歸峽
州兵甲司公事今下關城即江關瞿唐右所設白帝
城學宫即永安宫址而材官屯戍皆隸楚以示犬牙相
制之義
奉節縣
春秋時魚邑漢晉魚復縣也西魏易為魚人屬信州唐
貞觀中改今名州廢而節存不忘信矣
巫山縣
楚為郡秦漢為縣皆曰巫矣加山字自隋始治南有山
如其字也晉曾置建平郡於此
大昌縣
本巫地晉置建昌縣尋改泰昌矣今名後周以避諱也
後周宇文泰
大寧縣
晉北井縣周併入大昌矣宋開寳中始以鹽井地置大
寧監與治側永安城相對取安寧之義也宋陞為州領
縣五其一為大昌國朝降縣與大昌俱隸䕫其四縣割
入陜之漢中
雲陽縣
朐䏰舊縣地在縉雲山之陽也宋張灝記形勝東有瞿
塘西有縉雲矣後周為雲安縣宋置軍監元改今名
萬縣
梁置萬州於宣漢縣云其地有萬頃紀數也蜀漢之
南浦縣以浦名後周之萬川郡以川名俱在縣治距治
西百二十里武寧巡檢司則隋武寧縣之故址
梁山縣
西魏有魚泉縣分胊䏰所置今縣又分自魚泉矣以高
梁山為名張載所謂巖巖梁山者也尾入岷江
開縣
今理舊漢豊縣亦析胊䏰置也後魏末年置開合二州
以對待立義矣其曰盛山郡者以山名曰開江縣者以
江名曰萬歲縣者以谷名曰新浦縣者以浦名盛山
開江俱在治前萬歲新浦相距兩舍
新寧縣
宕渠之地西魏廢帝始置取寧静之義也
建始縣
漢巫縣地吳孫休改巫為建平郡始置今縣依郡立名
也唐以後隸施州本朝隸䕫
達州(管東鄉太平二縣)
宕渠之東界朐䏰之西界其地居四逹矣後漢之宣漢
縣梁之萬州西魏隋唐之通州通川郡更迭為稱宋改
今名以别於淮南之通州也廢井州廢石城縣俱後
魏廢帝立廢永睦縣廢三岡縣俱梁大同立井州石
城即宣漢地永睦三岡相距百里
東鄉縣
梁有新安縣析宕渠西界置西魏再析而為今縣與漢
中西鄉分界故别之縣有巴渠里即舊巴渠縣址
太平縣
國朝正德十年割東鄉之太平里置因以為名
石砫宣撫司
漢屬牂柯郡後周以之置施州矣唐改曰清江郡重慶
志以為宋之南賓縣也景定中有馬什用破元兵授鎮
國上將軍石砫安撫領銅牌鐵印世守其地國朝初改
為宣撫按宋地志南賓縣舊屬忠州寰宇記牂州有賓
化建安二縣賓化無事迹建安下載石潼柱蒲二關其
殆合之以成義耶砫字韵不載疑即柱隸䕫州府
遵義道屬
遵義軍民府(管一州四縣)
漢夜郎且蘭二縣地屬牂柯郡唐貞觀始置郎州尋改
播州乾符中沒於南詔太原人楊端收復之遂世有其
地曰安撫司宋大觀改遵義軍取唐縣名也元陞播州
宣撫司國朝改宣慰萬歷二十六年楊應龍反蕩平改
府仍取唐名
遵義縣
唐貞觀中與郎州同置初名恭水再改而為今名即元
之播州鎮撫也國朝改長官司萬歷二十六年平楊酋
改置
桐梓縣
亦平播置唐武德中以梓潼縣為充州開元改夜郎縣
即此也縣曰桐梓存其半驛曰夜郎仍其舊
真安州
唐貞觀中置播川鎮尋改珍州以界有降珍山也宋乾
德中刺史田遷乞改為西高州元復珍州明玉珍據蜀
改為真州自諱也國朝因之為長官司播平改流加安
字
綏陽縣
隋大業中置屬思州宋大觀中於此置承州宣和中州
廢地隸珍州今縣蕩平後置志云治在觔竹里又云黔
之龍泉縣有綏陽場名本此
仁懷縣
唐貞觀五年置芙容縣從山名也地有仁水今縣從水
名
蜀中廣記卷五十三
