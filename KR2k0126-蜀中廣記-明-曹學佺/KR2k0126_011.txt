蜀中廣記卷十一
明曹學佺撰
名勝記第十一
上川南道
嘉定州
水經曰江水至犍為武陽縣青衣水沬水從西南來合
而注之酈道元註云江水又東南逕南安縣西有熊耳
峽連山競險接嶺争高河平中山崩地震江水逆流懸
漑有灘名壘坻亦曰監溉李冰所平也縣治青衣江會
襟帶二水矣華陽國志云青衣有沬水出濛山下伏
行地中會江南安觸山脇溷崖水胍漂疾破害舟船歷
代患之李冰發卒鑿平溷崖通正水道或曰冰鑿崖時
水神怒冰乃操刀入水中與神鬭至今蒙福按漢書溝
洫志蜀守李冰鑿離&KR1374;避沬水之患晉灼云&KR1374;古塠
字即此寰宇記云青衣水發源自瀘山徼外東南
流逕嚴道洪雅夾江至龍游與岷江合沬水發源大渡
河一名峩水自陽山縣流入江按青衣沬水合流在州
西十五里俗名尖山其下為紙房楮薄如蟬翼而質堅
可久通志云嘉定州治在兩川合流之際晉郭璞所
定治東有八卦井即璞所鑿水經注云蜀王開明故
治也來敏本蜀論曰荆人鼈令死其尸隨水上荆人求
之不得鼈令至汶山下邑復生起見望帝望帝者杜宇
也從天下女子朱利自江源出為宇妻遂王於蜀號曰
望帝望帝立鼈令以為相時巫山峽壅而蜀水不流帝
使鼈令鑿巫峽通水蜀得陸處望帝自以德不若遂以
國禪號曰開明蜀記云古夜郎國傳為一女人浣溪
有竹浮下而中啼聲取而視之則孩也及長呼為夜郎
封竹溪王今治北三里有竹公溪矣按宋祁答勸農李
淵宗嘉州江上見寄詩嘉月嘉州路牁峩接畫船山圍
杜宇國江入夜郎天即詠此事又輿地廣記云漢武帝
開夜郎置犍為郡漢書地里志夜郎故縣乃屬牂柯郡
如此則今之嘉州犍為郡非夜郎故地矣後世徒見嘉州
名犍為郡又領犍為縣遂以為夜郎國恐失真蜀志補
罅云嘉州十五景唐貞觀中刺史盧士珵記曰望靈峰曰
西嶺精舍曰石梁水曰後壑曰分溪塘曰桂竹汀曰梭原
曰茗岡曰六度潭曰長林閣曰望山臺曰青蒨徑曰山梔園
曰石壑院曰南洲草堂併賦詩刻之石上宋鄧諫從云天
下山水窟有二曰嘉定曰桂林鮮于繪議道堂記云漢嘉背
負三峩襟帶二江為西南州最清巋處海錄碎事載偽蜀
歐陽彬得嘉州曰青山綠水中為二千石作詩飲酒為風
月主人豈不佳哉其後太守吕昌朝以宋復古所畫八景圖
皆天下名勝懸於州治與相映發蘇子瞻有八詠繼東吳之
贈也蜀都賦云戶有橘柚之園注曰出犍為南安縣華
陽國志南安有柑橘官社出名茶寰宇記云有石碑山
山上遍植海棠為郡守宴賞之地一名海棠山花譜云海
棠有色無香惟蜀之嘉州者有香吳中復戒石云嘉州
出荔枝輿地紀勝有荔枝樓愛日齋叢抄云乾道間陸放
翁取家藏前輩筆札盡刻石置荔枝樓下方輿勝覽
云梨花山過西津橋五里有梨花百餘樹人寒疾取此
花食之即愈岑參過西津王判官所居詩勝迹不在遠
愛君池館幽素懷茗中語宛得塵外遊通志云蓮花
山在治東八里山陽有溪四時不涸産蓮花為盛樓
臺亭榭雅與勝會者曰都督府唐于邵序云犀灘古地
熊阜外虞長空青冥通波萬里曰郡齋平望江山岑
參詩山光圍一郡江月照千家曰丁東院在州學前
院有方響洞洞腹有水如環珮聲黃魯直詩古人題作
丁東水自古丁東直至今我為更名方響洞信知山水
有清音范成大詩隔凡水磵不可越衆真微步壺中月
徙倚含風玉佩聲何須聽作蕤賓銕自注云漢嘉廣佛
院中水洞有聲琅然莫知其所由来舊名丁東水山谷
易今名且有詩也石介詩云萬樹芙蓉秋色裏千家方
響月明中曰澄江樓在憲司左窺龍泓右瞰烏尤高
明爽塏得江山之趣淳祐間提刑程逄辰摹刻蘇子瞻
書其外祖程公逸事於此曰明月樓在譙樓之右下
瞰明月湖郭璞䜟云鬱姑鬱姑將州對洛都但看千載
後變成明月湖後隋鬱姑將軍開此湖也洛都山名在
州西五里曰壁津樓宋郡守遊仲鴻建魏了翁記在
治東南跨城為樓下瞰江流三峩九頂森列左右曰
萬景樓在高標山上高標一名高望郡之主山也有弘
明觀後周所剏隋大業末方製大殿塑飛天神王像
無名氏記其神異甚詳樓為宋郡守吕由誠建宇文粹
中記范成大云嘉州城中山上登覽勝絶殆冠西川予
令畫工作圖以歸山谷山谷来游時但有安樂園未有
此樓也後人立涪翁亭在此樓前曰月榭陸務觀詩
試傾萬景湖亭酒来看半輪江月秋為同年王子蒼作
也註云傍榭有一嵓景趣尤佳子蒼欲作樓未果曰碧
雲亭在石筍之隙楊翬記云石挺出於山傍高丈有二尺
上銳而下廣衆水滙於前左右視羣山之邐迤若覆盂於
地此亭在其上也熊耳平羌據其上流寰宇記云熊耳
水一名熊耳峽古老言武侯鑿山開道即熊耳峽東古
道也又云平羌縣本漢平羌戍在榮州應靈縣界深谷
戍是也周保定年置縣隋大業中獠叛移就大江唐寳
歷中又移於開峽驛道書謂之平羌化山圖經云天下
二十四化之一也有太白亭在焉相傳太白讀書於此
黃魯直作亭其上蘇子瞻詩云峩眉山月半輪秋影入
平羌江水流謫仙此語誰解道請君見月時登樓石
闕堂溪環遶其趾郡國志云龍游縣有二石闕即漢武
帝使唐蒙下夜郎置碑目云嘉州舊市鎮石闕上有唐
李德裕領重兵過此九字寰宇記云石堂溪水在縣東
一里源出溪泉流入明月湖亭退入流花橋會大江薛
能石堂溪詩三面枕漁樵前門向郡橋岸沙崩橘柚山
徑入茶苖夜擁軍烟合春浮妓舸邀此心無與醉花影
莫相饒九頂烏尤傑立捍流方輿勝覽云九頂山在
城左有九峰曰鳳集棲鸞靈寳就日丹霞祝融擁翠望
雲兑說唐會昌已前峰各有寺今惟存凌雲一寺又名大
像寺開元中僧海通於瀆江沬水濛水三江之合衝濤
怒浪之濱鑿山為彌勒大像高踰三百六十尺建七層
閣以覆之至韋臯時積十九年而工始備臯有大像記
墨莊漫錄云嘉州凌雲寺大像記韋臯文張綽書其碑
甚豐字畫雄偉頃於潘義榮處見之岑參詩寺出飛鳥
外青楓戴朱樓摶壁躋半空喜得登上頭始知宇宙闊
下看三江流天晴見峩眉如向江上浮迥野烟景豁隂
森棕柟稠願割區中緣永從塵外遊回風吹虎穴片雨
當龍湫僧房雲濛濛夏月寒颼颼廻合俯近郭寥落見
遠舟發槩無端倪天宫可淹留一官詎足道欲去令人
愁薛能詩像閣與山齊何人置石梯萬烟生聚落一崦
露招提霽月人來下殘陽鶴去棲從邊亦已極𤇺火是
沉黎司空曙詩春江古寺遶滄波石磴盤空鳥道過百
丈金身開翠壁萬龕燈焰隔烟蘿雲生客到侵衣濕花
落僧禪覆院多不與方袍同結社下歸塵世竟如何李
習凌雲漫興云古寺臨江間碧波石梯深入白雲窠僧
房寂寂無人跡滿地落花春又過薛濤寄題凌雲寺上
韋相公詩聞說凌雲寺裏苔風高日近絶塵埃横雲點
染芙蓉壁是待詩人寳月来黃庭堅凌雲記游詩凌雲
一笑見桃花三十年来始到家從此春風春雨後亂隨
流水到天涯陸游凌雲禮佛詩山郭尋幽一笑新旋呼
艇子截煙津不辭疾步登重閣聊欲今生識偉人泉鏡
自涵螺髻綠浪花不犯寳趺塵始知神力無窮盡丈六
金身小果身自註云一泉泓然正在髻下每歲水漲不
能及佛足碑目云凌雲山麓有唐放生碑山頂有清
音亭邵博記天下山水之勝在蜀蜀之勝在嘉州嘉州
之勝在凌雲寺寺之南山又其勝也蘇子瞻名其亭曰
清音又南山之勝也其下有治易洞東坡磨厓大字云
聖作易晦其數劉傳吳識易祖盖宋郡守吳秘得之於
劉牧耳紀勝云烏尤山一名離堆山在九頂山之左
舊名烏牛突然水中作犀牛狀至山谷題涪翁亭始
謂之烏尤又名烏龍碑目云郭璞移水記謂世主播遷
兵戈滿地於是優游嘯傲放意山水間乃於嘉州城東
百步烏龍山鑿書嵓而蘇子由詩亦指其注爾雅於此
史謂璞無入蜀之文按移水記有嘉州二字則碑非
手筆恐後人之附會耳盖嘉州之名始於後周而自周
已前止曰漢嘉郡曰龍游縣耳安得有所謂嘉州哉子
由詩云巉巉九頂峰可愛不可住飛舟過山足佛脚見
江滸俄頃已不見烏牛在中渚移舟近山隂峭壁上無
路云有古郭生此地苦箋註洗硯去殘墨遍水如黑霧
至今江上魚頂有遺墨處提刑張方詩竹橋沙水度烏
尤絶壁孤巖意氣驕故與凌雲分半坐僧窗假寐見金
焦以其似金山焦山也青衣石峽循而東去東觀漢
記曰元初二年五月青衣蠻唐律歸義注云地在大江
青衣二水之會今嘉州龍游縣也寰宇記云青衣津在
治南四十里有青衣神益州記云神號雷塠廟即華陽
國志之雷垣也班固以為離堆下有石室名玉女房盖
此神耳岑參上嘉州青衣山中峰題惠净上人幽居寄
兵部楊郎中詩引云青衣山在大江之中屹然迥絶崖
壁蒼峭周廣七里長波四匝有惠淨上人廬於山巔惟
繩牀竹杖而已恒持蓮花經十年不下山予自公浮舟
聊一登眺友人夏官弘農楊侯清淡之士也素工為文
獨立於世與余有方外約每多獨往之意今者幽躅勝
槩歎不得與此公俱爰命小吏刮磨石壁以識其事乃
詩以逹楊友爾詩云青衣誰開鑿獨在水中央浮舟一
躋攀側逕緣穹蒼絶頂詣老僧豁然登上方諸嶺一何
小三江奔茫茫蘭若向西開峩眉正相當猿鳥樂鐘磬
松蘿泛天香江雲入袈裟山月吐繩牀早知清净理久
迺機心忘尚以名宦拘聿來夷獠鄉吾友不可見鬱為
尚書郎早歲愛丹經留心向青囊渺渺雲智遠幽幽海
懷長勝賞欲與俱引領遙相望為政愧無術分憂幸時
康君子滿天朝老夫憶滄浪况值廬山遠抽簮歸法王
或云青衣即烏尤山然烏尤之廣不能以七里計也
方輿記云東巖在城東佛峽即聖岡山薛能詩古蹟是
何王平身入石房遠林通後逕一郡隔前岡晝静惟禪
客春来有女郎獨醒回不得無事可焚香巖半有洞出
泉宜釀東坡詩一時付與東巖酒即此陸務觀詩能仁
院前有石像高丈餘盖作大像時稿也詩云江閣欲開
千尺像雲龕先定此規模斜陽徙倚空三歎嘗試成功
自古無碑目云東津院有黃魯直草書圓照大師小
碑其詩云赤旃檀塔六七級白菡蓞花三四枝禪客相
逢以彈指此心能有幾人知又云黃太史自叙南經此
有所作墨竹記予觀嘉州新志城西一里有楊雄山
石洞幽邃相傳以為子雲遊此有子雲草亭蔡楨詩云
獨步城西路蕭條一草亭古苔環徑碧修竹遶軒青石
鑿觀書所碑鐫陋室銘草玄今已矣千載想儀刑東北
四十里有麻平河流出千佛崖與泥溪合王勃麻平曉
行詩云百年懷士望千里倦遊情高低循戍道遠近聽
泉聲磵葉纔分色山花不辨名羈心何處盡風急暮猿
清泥溪詩云弭棹臨奔壑低鞭躡峻岐江濤出岸險峰
磴入雲危溜急船紋亂崖斜騎影移水煙籠翠渚山照
落丹崖風生蘋浦葉露泣竹潭枝泛水雖云美勞歌誰
復知
峩眉縣
任豫益州記云峩眉山在南安縣界兩山相對狀如峩
眉張華博物志以為牙門山也本傳云昔善財禮德雲
比邱時佇立妙高峰觀此山如初月現故稱峩眉李
膺益州記云隋開皇九年立峩眉縣以山為名縣在南
安之西峩眉之東唐乾元間獠叛移就峩眉觀東今縣
理是也禹貢梁州之山四岷嶓蔡蒙西山皆岷北皆
嶓南山皆蒙峩眉之在禹貢則蒙山之首也飛玄羽
經曰峩眉之山金臺之室飛玄羽經秘其内稽神樞云
句曲洞天西通峩眉皆大道也其間有小徑雜路阡陌
抄會非一處華陽國志云峩眉山孔子地圖言有仙藥
漢武帝遣使者祭之欲致其藥不能得碑目云宋太宗
峩眉山普賢殿簡版書天真皇人論道之地楚狂接輿
隠迹之鄊按雜花經云諸佛如来以大悲心而為體故
因於衆生而起大悲因於大悲生菩提心因菩提心成
等正覺故我世尊等正覺而有方所說經而有道場普賢
於道場開化人天等衆故現相海於峩眉山中密引世
人而通菩提覺性三皇經云皇人者泰帝之所使在
峩眉山黃帝往受真一五牙之法費士戣歌鳳臺記
云按晉皇甫謐高士傳葛洪神仙傳宋劉孝標注世說
皆以接輿為避楚入蜀隠於峩眉不知所終也寰宇
記云中峩山在峩眉縣南二十里又名覆蓬山有葛仙
洞入穴初纔容人行數里漸寬洞中蝙蝠大如箕小峩
山在峩眉縣南三十里一名鏵刃山山有季仙洞是為
三峩李膺益州記云龍門山在峩眉西十里兩崖峭
峙其形如削仰視青天纔餘一罅又云峩眉山下有池
廣袤十里號龍池方輿記云綏山廢縣在峩眉縣西四
十里按列仙傳葛由周威王時人好刻木為牛賣之一
日騎木牛見人蜀中王侯追之上綏山綏山在峩眉山
西南其高無極隨之者不復還皆得仙道諺曰得綏山
一桃雖不得仙亦足以豪水經注云峩眉山有濛水
即大渡水也水發蒙漢東南流與涐水合逕汶江道吕
忱曰涐水出蜀許慎以為涐水也從水涐聲南至南安
入大渡水大渡水又東入江通志云羅目河出峩眉
山麓右溪自小天池以東左溪自黃毛坪以北至羅目
廢縣界合二溪之委為江水石甚竒怪縣址去治西九
十里唐麟德置宋省入寰宇記云隴寧山在羅目縣
東南七里神仙傳云宿山圖者隴西人也採藥此山服
之羽化又云嘉樹在羅目縣東南三十里陽山江溉
兩樹對植圍各三二尺上引横枝亘二丈相援連理隂
庇百夫其名曰黃葛號嘉樹蘇子由詩予生雖江陽未
省到嘉樹即此又云夷惜水在羅目縣東北五十里
源出嶲州界中有嘉魚長三尺每年二月隨水而下八
月逆水而上入穴蜀都賦云嘉魚出於丙穴是也予
按名山記峩眉山周匝千里石龕百一十二大洞十二
小洞二十八南北有臺凡遊大峩者自縣勝峰門出至
華嚴院恰十五里前代於峩眉山剏寺六光相居山絶
頂為遊山之底極華嚴居山之前峰為遊山之嚮導而
白水寺居其中自白水至光相歷八十四盤山徑如線
如是者六十里至峰頂即普賢示現處屋皆以板為之
予以萬歷辛亥歲遊是山作記云出嘉州之西門為
峩眉徑而峩愈用自遠遇津焉絶流者二揭衣者一既
入縣縣田食堰水膏液雲油有沃益之稱遇嶺焉閣覆
於上宋時建魏華父書也首坡名解脱以出山者釋危
就坦至此而盡噫予惡知乎出解脱入解脫耶過此為
華嚴寺即華嚴&KR1380;為純陽殿殿前頫溪有石如船水出
灌堰石上龍門二字蘇子瞻書又過為中峰寺即乾明
觀黃魯直居之為歌鳳臺列仙傳所稱楚狂接輿隠於
峩眉山中不知所終也陳希夷福夀字殊俗筆峩石神
水亦亡謂又過為雙飛橋山中橋非一此可稱橋一橋受一
水一水自一洞来有黑白之分若挾而舞若摶而
赴勢不相下過橋始狎久之乃濟有石狀如牛心受水
所激而成有前後牛心寺前者白水而後者黑水也謂
之符文水孫思邈居於白水今之萬年寺即白水寺由
山下至寺一舍而遙倍之而近如循牆自牖以逹堂窔
每遇一嶺輒如止扉寺前為四逹而内則大宫也其地
皆稻田塍埒俯仰隈隩氣候和暖不異於外有蒲氏村
蒲人居之云漢蒲公之後盖權輿是山爾出寺至明月
池俗名初喜亭其嶺蔓延行之無盡石磴難數始治終
亂騎已絶輿用二十許人舁蹲處於内不能蔽軫劣似
輿形者耳首十人不任輿以舟視輿背如弓䋲如絃猶
不滿輿者意左右八人翼伸縮如猿臂莫知定向輿首
者察路如察脉常苦眩次者如眩師或亟跳出輿外或
佹入輿内或同前後左右為一井計二十人之形如鴻
雁木葉偶成文字莫知所以又或作十數層如懸線或
擁腫一處如木癭也輿不可以足代足不可以手代扶
予行者不善地以善讓於予善在左則棄右者善在右
則棄左者亦有時而下下不十上之一輿相詬厲彌甚
首者拊不任輿者背如相瞽然留十數人後後者躡石
石隨足下擊前者足驚全輿前者交平地欲趣後者未
脱險不能從出初喜亭至化城寺俗名木皮殿徑一嶺
狹束如溝水所流注多磊砢善脱足謂之滑石溝也由
木皮殿至雷洞坪行者禁聲有禁聲碑輿二十人他輿者
半共百五十人俱行筤篠灌莽中若不相顧若夢與人
語而人不應其木連囷糾紛或寓或族或相切磨或自
仆死或翹繚而句或無枝而檄每上一嶺不能半望若
青天則有樹立於旁為客繇役而悝盱也木皮殿以上
磴不能石疊木如馬齒雷洞坪以上樹不能枝向空如
虎爪由雷洞坪至天門石路詰曲為八十四盤峭直纔
減半梧丘當途或出其前或出其後又或出其左右而
還之輿者實則輿向空久始實輿者空則輿趾礪地有
聲而過門以外為娑羅坪娑羅其葉冬青其花薝蔔其
色赤白木皮殿以上皆有之然有雜樹故不之稱稱天
門天門樹娑羅三之二松居其一有一樹枯而復榮定
者居之將合無迹也門内有橋曰天橋有井曰井絡有
臺曰光相臺有鐡瓦殿昔建有銅殿今建有菴以棲禪
者予登乎臺焉其穆穆肅肅者耶其明明斤斤者耶其
見乎蒼蒼之色不在穹窿者耶其於世也悠悠洋洋者
耶前之岷江大出而尾下也背之瓦屋上正而平章也
遠之雪山瀐浮而汩沒也予何以知朱明之别於玄英
又何以知臯且之别於辜涂何以知霾曀霡霂之相終
始何以知螮蝀挈貳之自消息又何以知弇日覆雲之
不為暈氣五采耶又何以知人世之雕繪而繡錯目眩
而心亂者之有異乎此耶噫觀止矣學佺曰予遊名山
多矣直上百里無所因緣則未之聞見也高出五嶽秀
甲九州天竺先生之言也楚人李維楨述於臺側李公
本寧前予守西川也陳子昂感遇詩金鼎合神丹世
人將見欺飛飛騎羊子胡乃在峩眉變化固非類芳菲
能幾時疲痾苦淪世憂悔日侵淄眷然顧幽褐白雲空
涕洟又浩然坐何慕吾蜀有峩眉念與楚狂子悠悠白
雲期時哉悲不會涕泣久漣洏夢登綏山穴南采巫山
芝探元觀羣化遺世從雲螭婉孌時永矣感悟不見之
李白峩眉山詩蜀國多仙山峩眉邈難匹周流試登覽
絶怪安可悉青冥倚天開彩錯疑畫出泠然紫霞賞果
得錦囊術雲間吹瓊簫石上弄寳瑟平生有微尚歡笑
自此畢煙容如在顔塵累忽相失儻逄騎羊子攜手凌
白日鄭谷峩眉山詩萬仞白雲端經春雪未殘夏消江
峽滿晴照蜀樓寒造境知僧熟歸林認鶴難會須朝闕
去祗有畫圖看賈島送譚遠上人下視白雲時山房掛
樹皮垂枝松落子側頂鶴聽棋清淨從沙劫中終日未
欹金光明本行同侍出峩眉釋皎然思遊峩眉寄林下
諸友詩剛有峩眉念秋来錫欲飛會抛湘寺去便逐
蜀帆歸難世堪言善閒人合見機殷勤别諸友莫厭楚
江薇曹松送僧入蜀過夏詩師言結夏入巴峰雲水回
頭幾萬重五月峩眉須近火木皮嶺上祗如冬薛能咏
峩眉聖燈詩莽莽空中稍稍鐙坐看迷濁變清澄須知
火盡烟無益一夜闌邊說向僧予有前後峩眉二歌
前峩眉山歌金陵為松谷上人作云峩眉山上月千里
若為看峩眉山上雪萬古逼人寒山青如黛雪如粉明
月鏡中何隠隠雙峰縹緲誰畫眉挂在長空不可盡西
域雪山絶嶙峋此中應見西方人普賢菩薩行具足三
千徒衆皆應真始信峩眉自惆悵不作巫山神女身八
十四盤娑羅樹花開如繪復如素一間版屋千重嶺正
值行人問山路登山路轉難投寺日已晩古苔如髮長
新松學盖偃冰窟炊不成雷洞眠難穏真僧入定久行
脚乞食遠鉢裏龍形小嵓前鳥聲囀雨氣沉如墨雲光
疾似電應有千化身故作百寳現橋梁宛虹架樓臺疑
蜃變天竺皆騎象星光盡散燕奕奕九微燈棼棼五色
線人人為攝受各各覩顔面欲知色是空色即空中滅
世事如幻影詎必歎竒絶依舊峩眉山明月照清徹君
来白門秋山月幾圓缺浩浩江水流尚帶峩眉雪後
遊峩眉歌云君不見太行誠險阻西蜀峩眉羞與伍又
不見雪嶺長晶瑩來映峩眉一叚青禹貢蒙山此稱首
梵語勝峰傳日久洞天列在位之七秀色甲乎州有九
君不見軒轅氏跪謁皇人叩玄旨又不見鬼谷子著書
珞琭藏洞裏隴西仙人宿山圖採藥山中顔色殊葛由
賣羊從此去接輿歌鳳胡為乎君不見子規啼處竇誼
悲夜啼竹裂人不歸又不見崑崙伯仲未可分逸少曾
詢周撫軍唐家子昂稱詞伯青蓮居士李太白往往
見諸吟詠間白頭欲返青山宅豈是峩眉善妬人江水
茫茫難問津我今来遊亦偶爾不然惆悵蜀國將三春
三春花已謝木冰猶未嫁五月披重裘四時無一夏娑
羅鬭雪開松枝受風亞仙僧如故常客子驚云乍乍見
甚遲廻人生不再来足篆符文水身居光相臺井絡金
莖下天門玉蘂開願言獻北極千秋萬歲杯
夾江縣
青衣水来遶縣界而飛水溪注之溪源出瀑布泉狀如
素練李太白所謂瀑布天落半與銀河争流者耶而鳳
凰天馬虎履伏龜諸山或舞或翥或蹲或處左右而挾
持之過當縣城下稍平坦宋謝逹夫詩兩峰懷抱揖平
川張孝芳詩平川麥穗藹如雲過此而東南三十里乃
作簾鈎之狀晉張神君所謂日移紅影在簾鈎者此也
道書云平岡化依鳳凰山亦謂之依鳳岡及桐梓林
山下有石湫門及石筍雷柱可以禱雨在縣南十里
通志云天馬山其勢飛騰似天馬一曰馬鞍山在縣東
二十里形勝志云青衣水遶於南黑虎山峙於北
福地記云伏龜山有仙掌洞相傳李阿真人所遺宋人
書其壁云跨龍門飲蟹泉摩仙掌扣丹竈矣本志云
治西二十五里南安鎮即漢南安縣治有鄧通宅故址
前有瑪瑙溪中有磐石可以修褉寰宇記云夾江縣
本漢南安縣地即封宣虎為侯之邑隋開皇中分龍游
平羌二縣置於涇上臨江水故號夾江按涇水昔秦惠
王得蜀移秦人萬家以實之秦人思故鄉水乃呼此水
為涇水也唐天寳六年改為秦水史記年表宣虎以破
臧荼功食邑於此碑目云漢和帝時開道碑在夾江
縣西青衣越嶲道界中有永和七年永和八年等字
又云漢楊宗楊暢墓在夾江縣東十里墓前兩闕其左
右皆隸書縣按縣東二十里漢川縣界有亭亭内碑二
通前立二石柱一云漢故益州太守楊府君諱宗字德
仲墓道一云漢故中宫令楊府君諱暢字仲普墓道皆
隸書大字予按揚雄賦云五兀參差左太冲賦躡五
屼之蹇滻本志以為縣之北隅五兀山後漢書費貽
宅蓍草生焉常有五色雲氣覆其上貽盖不屈於公孫
述者犍為郡之夾江人
洪雅縣
離堆川流東西屈曲百三十里而後入大江所謂洪雅
川也碑目云古夷獠誓碑在洪雅縣市中又云漢靈
帝時張道陵碑在洪雅之易俗鄉有嘉平二年三月一
日等字此縣之十里修文山山即雅江所注驚湍怒
濤名曰龍潭漁者不敢入又二十里其地多竹為竹
箐山石甃梯磴盤折而上唐宋所設也又十里為隠
蒙山晉處士龐居正字隠蒙隠此又二十里為花溪
發源自瓦屋山與青衣合可望雪嶺積雪經年不化范
忠宣詩雲堆雪嶺鋪銀界日射金仙照碧津又二十
里思經山則與雅安分界矣山趾有廢嚴道縣基其上
阿叱山瀑布千仞響撼山谷有巨石上鐫羅漢一百有
八縣之東南有金釜山下臨平羌江古老相傳昔有
主簿於此煉金丹故曰金釜山亦名主簿山
犍為縣
左思蜀都賦東越玉津註云江出璧玉故名華陽國志
蜀有七津之一也今之犍為縣兼有玉津縣矣陸務觀
舟過玉津詩玻瓈江上送殘春疊鼓催帆過玉津宋白
為玉津令貽田表聖詩玉津縣裏三年悶金粟山前九
月愁又云竹裏衙人吏花間押簿書今縣治在沉犀
山上寰宇記云昔有犀牛渡到此上沉一名沉犀灘志
云沉犀洞在沉犀山下上有赤壁數丈下有玄水千尺
縣有石人蜀記云昔諸葛亮征蠻中十里刻一石人
今黎巂之路尚有存者陳羽城下聞夷歌詩犍為城下
牂柯路空冡灘西賈客舟此夜可憐江上月夷歌銅鼓
不勝愁郭璞記云犍為縣北百里書樓山是孔子背
書樓本志云子雲城在縣南三十里昔楊子雲避亂
於此後人增築為城今水月寺是其故址俗譌為紫雲
城碑目云孝女碑在犍為縣清溪口楊洪山下東漢
永建初孝女叔先雄以父尼和墜湍水尸喪不歸於溺
處自投水死後五日與父屍相持浮江上郡表言為雄
立碑宋元祐中重立本志云清水溪在縣南十里流至
孝女渡入江神異傳云趙昱嘗隠青城山隋煬帝起
為嘉州太守時犍為潭中有老蛟為害昱率甲士千人
夾江鼓譟持刀入水有頃江水盡赤昱左手執蛟首右
手持刀奮波而出隋亂隠去不知所終後嘉州水漲人
有見昱青霧中騎白馬從數獵者於波面過宋太宗封
神勇大將軍廟食灌江口碑目云犍為縣東南四十
里有唐大佛寺寺中菊坡二大字乃袁天綱筆通志
云宋邵博墓在犍為縣博為制置司參議卒葬於此本
志云康節嘗言世亂惟蜀可居宣和末伯温攜家入蜀
止於嘉州今犍為之紫雲城是其故業矣杜甫宿青谿
驛奉懷張員外十五兄之緒詩漾舟千山内日入泊荒
渚我生本飄飄今復在何許石根青楓林猿鳥聚儔侶
月明遊子静畏虎不得語中夜懷友朋乾坤此深阻浩
蕩前後間佳期付荆楚自註云青谿驛在嘉州犍為縣
崔塗秋日犍為道中詩久客厭岐路出門吟且悲平生
未到處落日獨行時芳草不長綠故人無重期那堪更
南渡鄉國已天涯范成大犍為江樓詩河邊堵立看歸
篷三老開頭暮欲東漲水稠灘連峽内淺山浮石似湘
中無人驛路榛榛草有客江樓浩浩風種落塵消少公
事賸裁新語寄詩筒蘇軾犍為王氏書樓詩樹林幽翠
滿山谷樓觀突兀起江濱云是昔人藏書處磊落萬卷
今生塵江邊日出紅霧散綺窗畫閣青氛氲山猿悲嘯
谷泉響野鳥嘐戞巖花春借問主人今何在被甲遠戍
長苦辛先登搏戰事斬馘區區何者為三墳書生古亦
有戰陣葛巾羽扇揮三軍古人不見悲世俗回首蒼山
空白雲
威遠縣
縣有中峰峰巒峭拔又有中溪溪水幽清寰宇記云東
十五里葛仙山古志相傳葛仙翁曾遊其地志云舊設
觀仙臺碑刻剝落矣山居錄云威遠李圃淳熙中以
忠州别駕歸隠白茅山中築秀發齋吟咏自適齋銘曰
前山特秀入我窗戸朝来爽致起我幽趣望天宇之澄
明何迷途之獨悟搘頥終日為蝶為周兩忘之矣聊舉
扇以自障豈世塵之能汚行歌山中採其薇矣雲外飛
鴻悠然来去而弋人何慕哉
榮縣
蜀地不宜松而榮州之松獨著紀勝曰榮黎松樹如龍
盤陸游詩柟根横走松倒植故擅有其竒狀矣曰榮
黎曰榮隠曰榮德所謂三榮也寰宇記云榮黎山在州
東十五里山上有龍池池邊有松如盤龍竹亦有如龍
形者俗謂之羅漢杖碑目云榮黎山古寺碑唐元和禱
雨碑俱在本山紀勝云榮隠山在州西三十里一名
石筠無名氏石刻云筠山高極入穹蒼人道虎為殃行
人過此不曾傷咸陽宫闕在平地高鹿食人無數計吁
嗟苛政猛於虎斯言垂萬古古有榮隠先生修道於此
石室猶存碑目有榮隠山修道觀石碑方輿云榮德
山在州東北四十二里州以此得名其山在谷中獨拔
五百餘丈中有希夷觀老君祠刻石為像有小路至山
巔以木為梯半山有唐刺史薛高邱磨崖碑碑目云開
元二十年刺史薛高邱立多載仙靈事今已磨滅本志
云榮德山為陳摶修真處又名希夷山有石室二十四
及龍池千葉蓮唐劉兼初至郡詩嘉陵江畔接榮川
兩岸旌旗下瀨船郡印已分炎瘴地朝衣猶惹御爐烟
蓮塘小飲香隨艇月榭高吟水壓天錦字莫嫌歸路遠
華夷一統太平年又有去年今日詩云去年今日到榮
州五騎紅塵入郡樓貔虎只知迎太守蠻夷不信是儒
流奸豪已息時將泰疲瘵全蘇歲又周聖主若容辭重
禄便歸烟水狎羣鷗碑目有唐貞元二年建榮縣碑
今移植於東橋有榮州院碑偽蜀司倉參軍苟延慶撰
本志云蓮宇山在學宫後有宋人九域圖碑城東桂林
山舊縣學有衡陽王書文明碑碑目又云真義侯碑
在本廟唐元和二年遷舊經云即古蜀將獨孤白馬二人
廟也又云大周聖德勒石碑在州衙子城門外長安三
年韋綨撰文劉兼登郡樓詩偶奉綸書蒞旭川郡樓
佳致盡依然松欹鳥道雲藏寺月滿漁舟水浸天望帝
古祠花簇簇錦城歸路草芊芊有時倚檻垂雙袂故國
風光似眼前陸務觀自序其詞云三榮郡治之西因
子城作樓觀曰高齋下臨山村蕭然如世外予留十日
被命參成都戎幕而去臨行徙倚竟日作桃源憶故人
一首所謂衰翁老去疎榮利絶愛山城無事也城北
有横溪閣務觀閣上小宴沁園春詞引云横溪閣者跨
於雙溪之上也一自西来其水濁一自東来其水清二
水合流於城下為閣以頫之其比鳳鳴山則黃魯直所
題榮川祖無大師此君軒在焉紀勝云鳳鳴之竹多茂
實言此竹結實有鳳来棲也魯直詩云王師學琴三十
年響如清夜落澗泉有酒如澠客滿門不可一日無此
君當時寺栽數寸碧聲挾風雨今連雲此君傾盖如故
舊骨相竒怪清且秀程嬰杵臼立孤難伯夷叔齊采薇
瘦霜鐘堂上弄秋月微風入絃此君說君家周彦筆如
椽此君語意當能傳勝覽云龍洞在州東南四里真
如院巖穴峭深洞左石壁竒聳巨栢老蒼洞右有石角
立舊經以為孫登嘯臺三者乃榮之勝處陸游詩嘯臺
載酒雲生履仙穴尋梅雨墊巾碑目云嘯臺磨崖記宋
隆興元年端午日榮守太史公李燾仁父書予攷諸
傳記所載榮雖山谷間實為郡國一都會青陽門記云
榮州有青陽洞以少昊國在其北門今正臨之故名按
史黃帝子元囂封於青陽國為少昊金天氏少昊降居
江水國於青陽以金德王位在西方集覽云江水在蜀
青陽是也宋崔仰之送人牧榮州詩山色臨巴㢠江
流入漢清志云邑東榮川即古遯水河岸有竹王祠
盖以祀夜郎王者蜀記云昔有女人於溪浣紗有大竹
流水上觸之有孕後生一子自立為王以竹為姓漢武
使唐蒙伐牂柯斬竹王土人不忘其本立竹王廟歲必
祠之不爾為人患薛濤題竹郎廟云竹郎廟前多古木
夕陽沉沉山更綠何處江村有笛聲聲聲盡是迎郎曲
漢地理志云縣有滇池周廻三百里水出駿馬日行
五百里事同大宛又有馬鳴戍益州記云漢刺史韋拔
夜過此地聞神馬嘶漢中馬嘶以應之故有此戍成
都市九州要記云和義郡古夜郎之地武帝時開南中
使𤏡道令通𤏡青衣道無功唐蒙將殺之令曰恨不見
成都市而死蒙即立市如成都以殺之故曰成都市按
和義郡本屬瀘州寰宇記云唐貞觀八年割屬榮州
志云城西清富山有古榮王府按周榮公封國之後唐
憲宗封其子幘宋真宗封子德雍孝宗封子光宗寧宗
封子曮俱曰榮王縣舊有綾錦村杏春村皆宋藩封故
迹也朝野雜記天子即位嘗所領州鎮自防禦州而
下皆陞軍名若節鎮州則建為府光宗自榮州刺史進
封榮王而榮州不錫軍名盖中書之誤也南渡後始陞
為紹興府宋名臣傳載李畋為國子直講求郡晨登
講席諸生見畋巾兩焰火起是日報得榮州盖當時亦
甚重之矣
蜀中廣記卷十一
