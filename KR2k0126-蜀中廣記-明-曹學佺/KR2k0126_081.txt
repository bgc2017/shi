蜀中廣記卷八十一
明曹學佺撰
高僧記第一
川西道一
文殊菩薩化身宋宣和五年史相作成都石長者院記
曰石賴長者石其姓也賴其名也地曰石賴以長者得
名也長者族系家世無文記可考蜀父老相傳有一僧
遊五臺山踰年不覩文殊光相忽逢山中老人語曰菩
薩出遊蜀今以旃陀羅身寄業於笮橋南乃其化現非
有二文殊也僧然其言至成都物色之果於橋南見長
者風姿竒偉如老人所說遂往造見長者延入室與語
意旨密契歡喜踴躍長者復化文殊刀化為如意飛出
屋蜀人異其事因以其所居易為道場今所葺院是也
初長者操刀於屠肆几上肉經大屠無臭腐飛蠅過者
弗集輕重多寡一割無毫釐差盖得手應心進乎技者
非有道也歟問者曰破戒犯律日以殺為事有道者如
是乎余發其蔀曰汝以持守戒律動有所礙為道邪抑
超出戒律動無所礙為道邪長日遊戲屠宰間視身如
物視物如身物與身皆非真實相也清濁淨穢隨所寓
而適又奚擇焉道固如是也昔之得道者類多埋照混
迹於酒肆屠門故解牛有養之妙理屠羊有輕賞之高
義雖食蜆捕魚不害其為道何獨於長者而疑之問者
形解心釋始信鼓刀遊刃間道有在於是也院遭五季
兵火遺址蕪没過者興歎聖夀寺僧自淳懼靈迹湮滅
無聞以願力再新之自元祐經始迄宣和辛丑而工告
休安佛有宫處僧有堂炊爨有厨會集有廳廊廡門面
亦略具體矣余書其事已復為長者說偈言稽首孤峯
妙湛尊高卑淨穢了不分奏刀砉然道所存託此豁開
不二門
晉釋慧持者慧遠之弟也沖默有遠量善文史巧裁製
年十八出家與兄共事道安法師及安在襄陽惠遠東
下持亦俱行初憩荆州上明寺後適廬山皆隨遠共止
持欲觀瞻峨眉振錫岷岫乃以晉隆安三年辭遠入蜀
遠苦留不止歎曰人生愛聚汝獨樂離如何持亦悲曰
若滯情愛聚者本不應出家今既割欲求道正以西方
為期耳於是兄弟枚淚憫默而别行達荆州刺史殷仲
堪桓玄二人苦欲留之持與玄書曰本欲栖病峨眉之
岫觀化流沙之表不能負其發足之懷便束裝首路到
蜀止龍淵精舍井絡四方慕德成侣刺史毛璩雅相崇
挹耆宿惠巖僧恭皆望風推服有升持堂者號登龍門
焉後因譙縱為亂殺璩及巖公等持避難之郫縣中寺
縱有從子道福凶悖尤甚將兵往郫討戮入寺人馬浴
血衆僧大怖一時驚走持在房前盥洗神色無忤道福
直至持邊持彈指漉水淡然自若福愧悔流汗出寺門
謂左右曰大人故與衆異後境内清恬還止龍淵講說
齋懴老而愈篤以晉義熙八年卒于寺中春秋八十有
六臨終遺命務勖律儀謂弟子曰經言戒如平地衆善
由生汝等行住坐卧宜其謹哉按宋時嘉州道左大
樹因風吹折穴中有一定僧頭髮蓋身爪甲圍腰一匝
有司以聞取至都令西僧總持擊金磬再拜乃出定叩
之曰吾遠法師弟也再叩曰吾將往陳留入定遂去陳
留予在金陵同年金礪為予言近日陳留古廟因取土
修理掘其下有三缸盖底皆俯其中仰者有定僧坐焉
爪甲亦圍繞身羣衆喧譁不已聊一開眸問曰是何時
答者曰萬歷某年也曰吾尚早仍閉目縱合力搖之亦
不動懼遂覆之如初此不知即嘉州樹内者否
鷄骨禪師不知何許人也晉時習禪于香積寺坐化塔
存方輿勝覽云青城縣之香積山有瀑布及雞骨禪師
塔張孝芳詩雞骨埋龍塔靈山對佛龕李仁父詩斷碑
唐日寺遺像晉時僧
晉釋僧生姓袁郫人少出家以苦行致稱成都宋豊等
請為三賢寺主誦法華習禪定嘗於山中誦經有虎來
蹲其前誦竟迺去後每至諷詠輒見左右四人為侍衛
年雖衰老而翹懃彌厲後微疾便語侍者云吾將去矣
於後可為燒身弟子謹依遺命
南宋釋法期姓向蜀郡郫人十四出家從智猛諮受禪
業與靈期寺法林共習禪觀後遇元暢復從進業及暢
下江陵期亦隨從十住觀門所得已九有師子奮迅三
昧唯此未盡暢歎曰吾自西涉流沙北履幽漠東探禹
穴南盡衡羅唯見此一子特有禪分後卒於長沙寺春
秋六十有二神光映屍體更香潔時蜀龍華寺又有釋道
果者亦以禪業顯焉
南宋釋道汪姓潘長樂人年十三投廬山遠公出家研
綜經律雅善涅槃嘗行梁州為羌賊所圍垂失衣鉢汪
與弟子數人誓心共念觀世音有頃覺如雲霧覆汪等
身羣盜推索不見由是獲免旋於成都徵士費文淵初
從受業乃立寺於州城西北名曰祇洹化行巴蜀譽洽
朝野梁州刺史申坦與汪有舊坦後致政汪將往省之
仍欲停彼費文淵乃上書刺史張悦曰道汪法師識行
清白風霜彌峻近聞梁州遣迎承教旨許去闔境之論
僉曰非宜鄙州邊荒僧尼出萬禪戒所資一焉是賴豈
可水失其珠山亡其玉願鑒道俗之誠令四輩有憑也
悦即敦留不果行悦還都具向宋孝武述汪德行帝勅
令為中興寺主汪固辭獲免於是謝病下帷絶窺人世
後劉思考臨州大設法事請汪講說迺應請或問法師
常誓守靖何以虧節荅曰劉公篤信方欲大法憑之何
辭小勞耶先是峽中人每於石岸側見神光夜發思考
以大明中請汪於光處起寺即崖鐫像因險立室行途
瞻仰咸發淨心後王景茂請居武擔寺為僧主勗衆清
謹白黑歸依泰始元年卒顧命闍維思考為起塔於武擔
寺門之右景和元年蕭惠開西鎮成都承汪高譽思共
講道行至中途聞其已逝迺歎曰惜也吾不及其人文
舉之追康成曾何足道其為時賢所惜如此時蜀江陽
寺普明長樂寺道誾並戒德高明學兼内外吳國張裕
請為戒師云
南宋釋道法姓曹燉煌人棄家入道專精禪業亦時行
神呪後遊成都王休之費鏗之請為興樂香積二寺主
訓衆有法常行分衛不受别請及僧食乞食所得常減
其分以施蟲鳥每夕輒脱衣露坐以飼蚊蟲如此者累
年後入定見彌勒放齋中光照三途果報於是深加篤
勵常坐不卧元徽二年於定中滅度平坐繩牀貌如恒
日
南宋羅江縣釋僧羣清平守節蔬食持經居縣之霍山
搆立茅屋孤在海中上有石池如盂水深六尺常出清
泉古老相傳是神仙所宅羣因絶粒其菴舍去石盂一
小澗日夕往還以木為梁由之汲水年至一百三十忽
見一折翅鴨舒翼當梁頭就唼羣不得過欲舉錫杖撥
之恐有轉傷因此遂回絶水經數日死臨死向人說年
少時曾折一鴨翅驗此以為現報此劉敬叔異苑所載
南宋尼釋曇輝蜀郡成都人也本姓青陽名白玉年七
歲便樂坐禪每坐輒得境界意未自了亦謂是夢耳曾
與姊共寢夜中入定姊於屏風角得之身如木石亦無
氣息姊大驚怪喚告家人互共抱扶至曉不覺奔問巫
覡皆言鬼神所憑至年十一有外國禪師畺良耶舍者
來入蜀輝請諮所見耶舍者以其既有禪分欲勸化令
出家時輝將嫁已有定日法旨未展聞說其家潜迎還
寺家既知將逼嫁之輝遂不肯行深立言誓若我道心
不果遂被限逼者便當投火飼虎棄除穢形願十方諸
佛證見至心刺史甄法崇信尚正法聞輝志業迎與相
見并石綱佐有懷沙門互加難問輝敷演無屈坐者難
之崇乃許離夫家聽其入道元嘉十九年臨川康王延
至廣陵終于所住
南宋釋普恒姓郭蜀郡成都人也為兒童時嘗於日光
中見聖僧在空中說法向家人叙之後苦求出家止安
樂寺獨處一房不立眷屬習静業禪善入出住與韜律
師為同志自說入火光三昧光從眉直下至金剛際於
光中現諸色像先身業報頗亦明了宋昇明三年卒春
秋七十有八其日微有病相唯俗家一奴看之明旦平
坐而卒奴不解強取卧之尸竟不伸衆僧來見更令坐
之手屈三指衆僧試取捋之亦隨手即伸伸已復更屈
生時體淨死更潔白於是依得道法闍維之薪積始然
便有五色煙起殊香芬馥州將王元載乃為之讚曰大
覺𦕈無像懸應貴忘靖一念會道場空過萬劫永信心
虚東想遇聖藻西影妙趣澄三界傳神四禪境俗物故
參差真性理恒炳韜光寄浮世遺德方化迥
梁青城山寺釋植相姓郝氏梓潼涪人嘗任巴西郡吏
大守鄭貞令相齎獻物下楊都見梁祖王公崇敬三寶
便願出家及還決誓家屬妻子同志一時翦落專習苦
行一食常坐正心佛理以命自期時南武都今孝水縣
也有法愛道人高衒道術相往觀之愛於夕中自以呪力
現一大神身著衣冠容相瑰偉來舉繩牀離地四五尺
相誦戒神即馳去斯須復來舉牀僅動一角如前復去
俄爾又來在相前立相正意貞白初無微動尋爾復去
於屋頭現面舍棟破裂其聲甚大相亦無懼神見不動便
來禮拜求哀懴悔至旦語愛曰汝所重者此是邪術非
正法也可捨之相後往外聽講因行路寄宿道館道士
素聞相名恐化徒屬拒不延之其夜羣虎遶院相吼道
士等通夕不安及明追之從受菩薩戒焉又曾行弘農
水側見人垂釣相勸止之不從其言即唾水中忽有大
蛇擎頭四顧來趣釣者因即歸命投相出家時梁道漸
衰而涪土軍動與彖法師分飛異域彖入靜林山相入
青城山聚徒習業梁王蕭撝素相欽重供給獠民以為
營理未暇經始便感重疾知命不救謂弟子曰常願生
淨土而無勝業雖不生三塗亦不生天堂還生涪土作
沙門也汝等努力行道方與吾會跏坐儼然奄便遷化
時年三十有四其山四面獠民見其坐亡皆來嘆異禮
拜供養改俗行善弟子銜命露屍松下初相置足於綿
州城西栢林寺院宇成就於堂頭植梧桐一株極為繁
茂忽以四月十五日無故葉落又維那之旦打鐘初不
發聲大小疑怪莫測所以上座僧起謂有大變執錫逃
避須臾信報相已終矣樹枯鐘噎表其遷化之辰也
梁潼州沙門僧林吳人深有德素行能動物大同中上
蜀至潼州城西北百四十里豆圌山上有神祠土民敬
之每往祭謁林往居焉禪默累日忽有大蟒縈繩牀前
如揖讓者林為授三歸授已便去自爾安帖卒無災異
其山北涪山之陽素來無猿自林栖託已來便有兩頭
依林而住有初見者云度水來及後林出山門猿還泅
渡如此非一年月淹久字乳産生乃至數十有時送林
至龍門口竚望而返後往赤水巖故寺中屋宇並摧止
有叢林便即露坐有虎蹲於林前低目視林乃為說法
良久便去爾後孤遊雄悍不避惡獸常行仁濟感化極
多末卒於潼郡
梁益州沙門尚圓姓陳氏廣漢雒人出家以呪術救物
武靈王蕭紀宫中鬼怪魅諸婇女或歌或哭紛然亂舉
王乃令善射者控弦擬之鬼乃現形即放箭射鬼便遙
接還返擲人久而不已聞圓持呪請入宫中諸鬼競前
作諸變現龍蛇百獸倏忽前後在空在地怪變多端圓
安坐告曰汝小家鬼能變我身則可自變萬種秖是小
鬼可住聽我一言諸鬼合掌住立圓始發云南無佛陀
鬼皆失所自爾安靜武帝聞召大蒙賞遇值梁顛擾圓
復行至蜀年八十一終所住治城
梁蜀郡龍淵寺釋慧韶姓陳本穎川太丘後避亂居丹
陽之田里十二厭世出家具戒便遊京揚聽莊嚴旻公
講釋成論纔得兩遍記注略盡謂同學慧峰曰吾沐道
日少便知旨趣斯何故耶將非所聞義淺為是善教使
然乎乃試聽開善藏法師講遂覺理與言玄盡心讃仰
著義高卓時以為有神思也武陵王出鎮邀之至蜀於
龍淵寺講論開導如川流嘗靜坐中感見一神青衣帢
服致敬曰願法師常在此弘法當相擁衛言訖而隱遂
接席數遍清悟繁結昔在揚都苦氣疾綴慮恒動及至
蜀講衆病皆除識者以為寺神所護云于時成都講席恒
並置三四法鼓齊振競敞玄門而韶聽徒濟濟莫斯為
甚焉韶性不乘騎雖貴勝請講逢值泥雨輒自策杖戴
笠履芒屩而赴會後遇時患藥雜猪脂拒而不服非時
漿飲故絶僧常候病者仰觀顔色怡悦禮誦不替當似
微差乃告曰吾今無處不痛如壞車行路常欲摧折但
自強耳恨所營尊像未就吾將去矣遺屬道俗憑為莊
嚴便洗浴剃剪禮拜潄口卒於摩訶堂中春秋五十有
四即天監七年七月三日也時成都民應始豐者因病
氣絶而心尚温五日方醒云被攝至閻王所聞處分云
迎韶法師須臾便至王下殿合掌頂禮更無言說惟畫
文書作大政之字韶便出外坐於曠路樹下見一少童
以漆柳箕擎生袈裟令韶著之有數十僧來迎豊惟識
和慈二禪師旛花列道騰飛而去又當終之夕有安浦
寺尼久病悶絶及後醒云送韶法師及五百僧登七寶
梯到天宫殿講堂中其地如水精牀席華整亦有麈尾
几案蓮華滿池韶就座談說少時便起送别者令歸其
生滅冥祥感見類此
魏益州五層寺釋法建廣漢雒縣人也俗姓朱氏日誦
經一千卷仍多閒暇遨遊偶俗無所異焉忽復閉門則
累日不出無所食矣唯聞誦經然小聲吟諷音不外徹
有人倚壁竊聽臨響但聞斖斖溜溜似伏流之吐波時
乃一出追從無聞武陵王東下令弟規守益州魏遣將
軍尉遲迥來伐規既降欵城内名僧皆被拘禁至夜忽
有光明迥遣人尋光乃見諸僧並睡唯法建端坐誦經
光從口出迥聞自到建所頂禮坐聽至旦始休迥問曰
法師昨夜所誦名作何經荅曰華嚴經下袠十卷迥曰
何不從頭誦之荅曰貧道誦次到此耳迥曰法師誦得
幾許荅曰貧道發心欲誦一藏情多懈怠今始得千卷
迥驚疑不信將欲試之曰屈總誦一遍應不勞損耶建報
曰讀誦經典沙門常事豈憚勞苦乃設高座令諸僧衆
並執本遂聽法建登座為誦七日七夜數已滿千猶故
不止迴起謝曰弟子兵將不得久停請從此辭諸僧因
並釋散迥既出歎息曰自如來稱滅之後阿難號為總
持豈能過此蜀中乃有如此人所以常保安樂竒哉竒
哉建年八十終
宇文周時青城縣有異僧者出入井中赴供長安頃刻
復返廣明中乃賜名為飛赴寺焉寺在縣東南四十里
周亡名釋本姓宋氏南郡人弱齡遁世吟嘯丘壑梁元
帝深見接待梁亡遠客巴岷齊王憲鎮蜀素加禮供秩
滿還雍遂勒歸長安朝議將徵拔之雅量卓然終不易
節
周釋香闍梨者莫測其來以梁初至青城山飛赴寺欣
然有終志時俗每至三月三日必往山遊賞多將酒肉
共相酣樂前後勸喻曾未能斷後年三月又如前集列
坐已了香令人於座穿坑方丈人莫知意謂人曰檀越
等恒自飲噉未曾與香今日為衆須餐一頓諸人爭奉
肴酒隨得隨盡若填巨壑識者怪之至晩曰我大醉飽
扶我就坑不爾汙地及至坑所張口大吐雞肉自口出
即能飛鳴羊肉自口出即馳走酒食亂出將欲滿坑魚
䱉鵝鴨游泳交錯衆咸驚嗟誓斷宰殺迄今酒肉永絶
上山此香之風德也益州别駕羅研入朝誌公謂曰益
州香貴賤荅曰甚賤初不謂是人也誌曰既為人所賤
何為久留研亦不測此語為有識者說之或曰將不指
青城香闍梨乎遂往山具述香曰檀越遠來固非虚說
其夜便化弟子等營墓將殯怪棺太輕及開止見几
杖而已
周益州多寶寺猷禪師者姓楊氏勤讀誦四十餘年日
夕不捨房後院壁圖九想變露置繩牀椶被覆上晝依
僧例夜則寢中亘一日方出一食如是漸增七日方食
僧以為常不知怪也如此又經二十餘年忽經一月而
不出者不畜侍人僉議不出祇是入定不勞看之忽一
夜風雨盛畫壁廊倒旦共往視試撥椶被一無所見唯
繩牀坐褥存焉
周益州沙門僧度不知何人去來邑野略無定所言語
出没時有預知號為狂人周趙王在益州有郫人與王
厚便欲反時有告者王未信之至旦郫兵果至王厚者
為主在城西大街方牀上坐時僧度乃戴皮靴一隻從
城西遺糞走至盤陀塔棄靴而回衆怪之而莫能測也
又復將反者將紙筆請度定吉凶便操筆作州度兩字
反者喜曰州度與我斯為吉也擇日往亡我往彼亡重
必尅之時趙王據西門樓令精兵三千騎往始交即退
隨後殺之至盤陀斬郫兵千餘為京觀今塔東特高者
是於後方驗度戴皮靴皮郫聲同遺糞而走散於塔地
所言州度反即斫頭目前取驗定後人聞於王遣人四
追遂失所在
隋釋道基姓吕氏河南東平人也年甫十四負帙遊於
彭城博聽衆師隨聞成德隋太守尚書令楊素負材經
國任總權衡常奉清猷躬申禮敬顧諸宰伯曰基法師
佛法之後寄也自見名僧罕儔其匹於是四海遞相師
述大業五年勅召來止遂即對揚元論允塞天心百辟
卿士咸異響而共嗟焉後鼓錫南鄭張教西岷巴蜀奔
飛望煙來萃莫不廓清遊霧邪正以分教閱大乘弘揚
攝論釐改先轍緝纉亡遺道邁往初名高宇内故覽卷
履軾者若登龍門但以世接無常生涯有寄將修論疏
溘爾而終以貞觀十一年二月卒於益部福感寺春秋
六十有餘矣時彭門蜀壘復有慧景寶暹者並明攝論
譽騰京國景清慧獨舉詮暢玄津文疏抽引函發英彩
暹神志包總高岸倫儔談論倚伏態出新異數術方藝
無學不長自預比肩莫有淪溺末年耽滯偏駁遂掩徽
猷故不為時匠所班列
宋蘇惲靈泉縣聖母堂記云靈泉邑北直嚮馳道俯僅
一舍聚落市鎮相為映帶越距半里拔秀衆山瞰若百
雉城隅崛竦天外復乃挺設平岡方秩千步中搆佛宫
領僧刹迨百室有古禇氏聖母祠堂在焉謹按隋開皇
中禇氏名信相本唐安郡青城縣黑水溪人也黃冠草
帶幼悟佛心葛帔練裙夙參法要先遊方外首卜此山
偃息禪梵韜秘聲味勤事大雄氏教本為空寂師表日
遞月進精一無怠當時聞見亦未甚悉適值歲歉田稼
民傷饑饉則持龍頭小鐺散粥而飼之救拯生衆千萬
活命厥後以圓明相空俗身委化奉之者指其故地置
祠塔焉習傳號曰米母院俄會昌例毁大中九載白丞
相敏中首謀興築得法潤禪師主之刻石繪像逮咸通
中悟達國師寓此僑隱亦繼住持因題為聖母院云
隋灌口山竹林寺釋道僊一名僧僊本康居國人以遊
賈為業梁周之際往來吳蜀江海上下集積珠寶乃滿
兩船時或計者云直錢數十萬貫猶恨不多取驗吞海
行賈達于梓州新城郡牛頭山值僧逹禪師說法曰生死
長久無愛不離自身尚爾况復財物仙初聞之欣勇内
發深思惟曰吾於生多貪志慕積聚向聞正法此說極
乎若失若離要必當爾不如沈寶江中出家離著索然
無擾豈不樂哉即沈一船深江之中又欲更沈衆共止
之令修福業仙曰終為紛擾勞苦自他即又沈之便辭
妻子又見達房凝水滉瀁知其入定信心更重投灌口
山竹林寺而出家焉初髮落日對衆誓曰不得道者不
出此山即迥絶人蹤結宇巖曲禪學之侣相次屯集每
覽經卷始開見佛在某處無不哽咽我何不值但見遺
文或有造問學方者皆荅對善權冥符正則自初入定
一坐則以四五日為恒惟客到其門潜然即覺起共接
晤若無人往端坐靜室寂若虚空有時預告明當有客
至或及百千皆如其說曾無欠長梁始興王澹褰帷三
蜀禮以師敬攜至陜服于時道館崇敞巾褐紛盛屬相
呵斥甚寄憂心焉僊乃晏如曾無所屑一夕道士忽見
東岡火發恐野火焚害僊也各執水器來救見僊方坐
大火中猛焰洞然咸嘆火光神德道士李學祖等捨田
造像寺塔遠近歸信十室而九州刺史鄱陽王恢躬禮
受法天監末始興王冥感於同泰寺造四天王像每六
齋晨常設淨供僊後赴會四王頂上放五色光仙所執
爐自然熖發太尉陸法和昔微賤日數載在山供僊給
使僧有肆責者僊曰此乃三台貴公何緣辱罵時不測
其後貴也和果遂昇衮服僊或勞疾見縹衣童子從青
溪水出椀盛妙藥跪而進服無幾便愈居山二十八年
復遊井絡化道大行時遭酷旱百姓請祈僊即往龍穴
以杖叩門數曰衆生何為嗜睡如此語已即玄雲四合
大雨滂注民賴斯澤咸來禱賽欽若天神有須舍利即
為祈請應念既至如其所須隋蜀王秀作鎮岷絡尋遣
追召全不承命王勃然動色親領兵仗往彼擒之必若
固執將即加刃僊聞兵至都無畏懼索僧伽㴝披已端
坐念佛王達山足忽雲雨雜流雹雪崩下水涌滿川藏
軍無計事既窘迫乃遙歸懴禮因又天明雨霽山路清
夷得至僊所王躬進敬便為說法重發信心乃邀還成
都之淨衆寺厚禮崇仰舉國恭敬號為僊闍梨焉開皇
年中返于山寺道路自淨山神前掃年百餘歲端坐而
卒益州今猶有木景白疊尚存云是聖人仙闍梨物
隋益州孝愛寺智炫者成都人也俗姓徐氏初生室有
異光少小出家入京聽學數年請令覆講若瀉瓶無遺
會周武帝廢佛法欲存道教乃下詔集諸僧道士試取
優長者留庸淺者廢於是詔華野高僧方岳道士千里
外有妖術者大集京師於太極殿陳設高座帝自躬臨
勅道士先登時有張賓最為首長高唱言曰原夫大道
清虚淳一無雜祈恩請福上通天曹白日昇仙夀與天
地同畢風教先被中夏無始無終含生賴之以得長生
洪恩厚利不可校量豈如佛法虚幻言過其實不容本
土客寓中華百姓無知信其詭說今日欲定臧否可出
頭來看襄城公何妥自行如意座首少林寺等行禪師
發憤而起諸僧止之曰今日事大天帝在此不可造次
知禪師為佛法大海然應對之間復須機辯若非蜀炫
無以對揚共推如意以將付炫炫既為衆所推安詳而
起徐昇論座坐定執如意謂張賓曰先生向者所陳大
道清虚淳一無雜又云風教先被中夏者未知風教之
起起自何時所說之教於何處說又言佛法不容本土
客寓中華可辯道是何時生佛是何時出賓曰聖人出
世有何定時說教興行有何定處道教舊來本有佛法
近自西來炫曰若言無時亦應無出若無定處亦應無
說舊來本有非復清虚上請天曹豈得無雜夀與天地
同畢豈得無始無終賓曰道人浪語為前王無識留汝
等輩得至于今今日聖帝盡湏殺却帝惡其理屈令舍
人謂之曰賓師且下賓既退帝自昇高座言曰佛法中
有三種不淨納耶輸陀羅生羅睺羅此主不淨一也經
律中許僧受食三種淨肉此教不淨二也僧多造罪過
好行婬泆佛在世時徒衆不和遞相攻伐此衆不淨三
也主法衆俱不淨朕意將除之以息虚幻道法中却無
此事炫應聲謂曰陛下所陳並引經論誠非謬言但見
道法之中三種不淨又甚於此案天尊處紫微宫恒侍
五百童女此主不淨甚於耶輸陀羅之一人道士教中
章醮請福必須鹿脯百柈清酒十斛此教不淨又甚於
三種淨肉道士罪過代代皆有千古亂常姜斌犯法此
又甚於衆僧僧衆自造罪過乃言佛法可除猶如至尊
享國嚴設科條逆子叛臣相繼而出豈以臣逆子叛遂
欲空於大寶之位耶今欲廢佛存道猶如以庶代嫡耳
帝動色而下因入内羣臣僧衆皆驚曰語觸天帝何
以自保(以周武非嫡故)炫曰主辱臣死就戮如歸有何可懼乍
可早亡遊神淨土豈與無道之君同生於世乎衆皆壯
其言明旦出勅二教俱廢仍相器重許以㛰姻期以共
政法師志操愈勵與同學三人走赴齊都時周齊之界
皆被槍布棘彼有富姥姓張鋪氈三十里令炫得過至
齊盛為三藏名振東國武帝破鄴先遣追求帝弟越王
宿與法師厚善恐帝肆怒横加異責乃鞭背成痕俗服
將見越王先為言曰臣恨其逃命已杖六十令脱衣見
帝帝變色曰恐其懷慚遠逝以至死亡所以急追元無
害意責越王曰大丈夫何得以杖捶相辱待遇彌厚與
還京師武帝崩隋文作相大弘佛法兩都歸趣一人而
已歲景將秋懷土興念又以蜀川迥遠奥義未宣援首
西歸心存敷暢蜀王秀未之知也時長史周宣明入朝赴
考文帝謂之曰炫法師安和耶宣明驚惶莫知所對文
帝曰一國名僧卿遂不識何成檢校宣明稽首陳謝死
罪及還先往寺參禮寺舊在東逼於苑囿又是鄱陽王
葬母之所王既至孝故名孝愛寺宣明移就今處供養
無闕至大業改為福勝寺法師宣揚覺倦入隱三學山
觸目多感游山詩曰秀嶺接重煙嶔岑上半天絶巗低
更舉危峰斷復連側石傾斜澗迴流瀉曲泉野紅知草
凍春來鳥自傳樹錦無機織猿鳴詎假絃葉密風難度
枝疎影易穿抱袠依閒沼策戲荒田遊心清漢表置想
白雲邊榮名非我顧息意且蕭然年一百二歲不病而
卒
隋益州沙門富上者莫測何人恒依益州淨德寺宿埋
一大笠在路晝日坐下讀經人雖去來不喚令施有擲
錢者亦不呪願每於靜路不入閙中雖在多年過無所
獲有信心者曰城西城北人稠施多在此何為答曰一
錢兩錢足養身命復用多為陵州刺史趙仲舒者三代
之酷吏也甚無信敬聞故往試騎馬直過佯墮貫錢富
但讀經目未曾顧去遠舒令取錢富亦不顧舒乃返來
曰你見我錢墮地不曰見問曰錢今何在曰見一人拾
將去舒曰你終日在路唯乞一錢豈有貫錢在地而不
取者見人將去何不止之答曰非貧道物何為浪認仲
舒曰我欲須你身上袈裟富曰公能將去復有與者可
謂得失一種即疊授與仲舒下馬禮謝曰弟子周朝人
官歴三代大與衆僧往還少不貪者聞名故謁本非惡
意請往陵州富曰大善然貧道廣欲結緣願公助國安
撫即是長相見受供養也舒徐歎曰巴中有人不可輕
慢爾後不見益州人薊相者從揚州還見之亦埋笠路側
顔狀如常
隋益州長陽山釋法進新繁人白衣之時不噉辛腥在
田農作以鏵刃為鍾磬步影而齋有送食晩便飲水而
已所犂田地不損虫蟻一時空中聲曰進闍棃出家時
到如是四五聲合家同聞進因詣洛口山出家行頭陀
不居寺舍時蜀王秀聞名知難邀請遣參軍郁九閭長
卿往便將左右十人辭王曰承有道德如請不來當申
俗法王曰不須威逼但以理延明當達此長卿出郭門
顧曰今日將你輩往兜率天請彌勒佛亦望得何况山
中道人有何不來初至長陽山下日暮見虎道蹲命人
射之馬皆退走欲投村恐違王命俄見一僧負襆上山
長卿命往為伴餘從并留步至寺所召入至床又見虎
在床下怖不自安進遣虎出具述王意雖有荅對而怖
形于相狀進曰檀越初出郭門一何雄勇今來至此一
何怯憚長卿頂禮默然因宿至旦令先往益貧道後來
行至望鄉臺顧視進行已及與同見王入内受戒即日
辭出所獲䞋施一無所受令往法聚寺停王顧諸佐曰
見此僧令寡人毛豎戒神所護也後更召入城王遙見
即禮進曰王自安樂進自安樂何為苦相惱亂作無益
之事耶諸僧諫曰王為地主應善問訊何為訶責進曰
大德畏死須求王意眼見惡事都不諫勉何名弘教進
不畏死責過何嫌乎時雖盛飾床筵厚味重結而但坐
繩床噉麄餅而已乃至妃姬受戒切責放逸不念無常
又辭入山重延三日限滿便返諸清信等咸設食而邀
之至時諸家各稱進到總集計會乃分身數十處焉初
王門師慈藏者為州僧官立政嚴猛瓶衣香花少闕加
捶僧衆苦之而為王所重無敢諫者以事白進請為救
濟荅曰其威力如此豈能受語耶苦請不已進造藏房
門藏走出謂曰法門未可如是爾亦大力也還返入房
蜀人以大甚為大力自此藏便息言僧侣獲安開皇中
卒年九十六
隋法進不知氏族住益州綿竹縣響應山玉女寺為輝
禪師弟子後於定法師所受十戒精恪為務唯業坐禪
寺後竹林常於彼坐有四老虎繞於左右師語勿泄其
相也後教水觀家人取柴見繩床上有好清水拾兩白
石安著水中進暮還寺彌覺背痛問其家人云安石子
語令明往可除此石及旦進禪家人還見如初清水即
除石子所苦即愈因爾習定不出此山開皇中蜀王秀
臨益州妃患心腹諸治不損有綿州昌隆白崖山道士
文普善者能昇刀禁火鵠鳴山有二道士能呼策鬼神
符印章醮入水不溺並治無效乃使長史張英等往山
請出為妃治病報曰吾在山住向八十年與木同性徐
更苦邀進荅曰盡命於此可自早還信返具報王使六
司官人犢車四乘將從百人重往迎請進曰王雖貴勝
命有所屬執志如初信還王大怒自入山將手加罪既
至山寺禮佛見進不覺身戰汗流王曰奉請禪師為妃
治病禪師慈悲願救此苦荅曰殺羊食心豈不痛苦一
切衆生皆是佛子因何於妃偏生此愛王慚愧懴悔仍
請出山乃曰王命既重不可不行王自先行貧道後去
王曰弟子步從與師同行報曰出家人與俗異但前行
應同到王行兩日進已早達徑入妃堂見進流汗因爾
除差施絹五百段衲衣袈裟什物等進令王妃以水盥
手執物呪願總用迴入法聚寺基業即辭還山王與妃
見進足離地可四五寸以大業十三年正月八日終此
山中龍吟猿呌喧寺者三日
隋慧琳姓薛綿州神泉人初隱於建明寺清虚守靜與
物不羣寺有塑像常在供養像為生鬚三十六枚大業
末年掃一古墳豎二竹竿云是天眼後忽拔一云宏農
王為魔所拔也不久義寧嗣歷矣雒縣先有育王浮圖
琳忽一時歴村借車三百乘云欲向迎浮圖於此安置
未經旬日遂被火燒武德年終潜伏草野人莫知也彼
有楊祜師不測何人直往草中相見曾生未面宛若舊
朋各云别來八百年矣曾為人呪病得荖病者令女賫
裙以施女遂留衣送直琳遙見謂曰但將裙來我不須
錢女驚其聖以貞觀四年示衆物故
隋釋智方資中人童稚出家止龍淵寺輪法師所早與
寶海周旋同往揚都雲法師講下機辨爽利商略詞義
清雅泉飛故使士俗執紙抄撮者常數百人初講法華
至塔品高妙序至釋義了乃曰何必昔佛國土有此高
妙即揚都福地亦甚莊嚴至如彌天七級共日月爭光
同泰九層與煙霞競色方井則倒垂荷葉圓桶則側布
蓮花似安住之居南類尼佉之鎮北耳聞目見庶可聮
衡錄得者秘以齎歸益部吁嗟嘆為驚絶故其語出成
章狀如宿構寶海頻來擊難發其聲采故海問曰三變
此方改穢成淨亦能變凡成聖不荅曰化佛甚多狹故
須廣凡聖自爾何勞改變又難若爾則六十小劫謂如
食頃但是聖覩凡不能覩凡聖俱覩凡聖俱聖方笑曰
高座何曾道此乃是自道自難耳海覺言失乃調曰三
隅木斗何謂智方尋聲報曰瓦礫洿池那稱寶海衆大
笑而散及疾甚海恒來看慰乃謝曰智方不能攝養致
此沈痾仰勞仁者數來垂問願生善處常與同遊俄而
異香滿室中夜卒年九十餘
隋益州招提寺釋慧恭成都人也俗姓周氏周末廢佛
法時與同寺惠遠結契勤學遠詣長安恭往荆揚遠於
京師聽得阿毗曇論迦延拘舍地持成實毗婆娑攝大
乘並皆精熟還益講授卓爾絶羣道俗欽重䞋施盈積
恭後從江左來還二人相遇欣懽共叙離别三十餘年
同宿數夜語說言談遠如泉湧恭竟無所道遠問恭曰
離别多時今得相見慶此歡會伊何可論但覺仁者無
所說將不得無所得耶恭對曰為性闇劣都無所解遠
曰大無所解可不誦一部經乎恭荅曰唯誦得觀世音
經一卷遠厲色曰觀世音經小兒童子皆能誦之何煩
大汝許人且仁者童子出家與遠立誓望證道果豈復
三十餘年唯誦一卷經如指許大是非闇鈍懶墮所為
請與斷交願法師早去無煩惱也恭曰經卷雖小佛口
所說尊敬者得無量福輕慢者得無量罪仰願暫息瞋
心當為法師誦一遍即與長别遠大笑曰觀世音經是
法華經普門品遠已講之數過百遍如何始欲閙人耳
乎恭曰外書云人能弘道非道弘人但至心聽佛語豈
得以人棄法乃於庭前結壇壇中安高座繞壇數匝頂
禮昇高座遠不得已於簷下據胡床坐聽恭始發聲唱經
題異香氲氲遍滿房宇及入文天上作樂雨四種花樂
則嘹亮振空花則雰霏滿地經訖下座自為解座梵梵
訖花樂方歇惠遠接足頂禮淚下交流謝曰惠遠臭穢
死屍敢行天日之下乞暫留賜見教誨恭曰非恭所能
諸佛力耳即日拂衣長揖沿流而去
蜀中廣記卷八十一
