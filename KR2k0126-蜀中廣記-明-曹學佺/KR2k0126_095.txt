蜀中廣記卷九十五
明曺學佺撰
著作記第五
内典
彭門光化寺石經
高僧傳云唐初釋道因于彭門山寺習道安居以九部
微言三界式仰緬維法盡將翳龍宫遂於寺之北巖刻
諸經典窮多羅之秘袠盡毘尼之正文縦堯世之洪水
襄陵任趙簡之北山燎狩必無他慮與劫齊休既而追
赴京邑止大慈恩寺與玄奘法師翻譯校定梵書兼充
證義奘師偏獎賞之每有難文同加參酌
宋板藏經
圓悟禪師刻于昭覺院予在遂寧廣德寺見之又僧道
先言大慈寺尚存十之二三
銅梁縣石洞遺經
志云縣北十五里華嚴山絶壁岩洞裂出古遺經數千
卷因建寺藏之
晉慧持龍淵寺經典
高僧傳慧持乃廬山遠之弟也以晉隆安三年辭遠入
蜀止龍淵寺講說齋懴義熙八年卒于寺中以東間經
籍付弟子道泓西間法典囑弟子曇蘭泓業行清敏蘭
神悟天發並係軌師蹤焉
釋道安譯維摩法華等經
隋經籍志晉石勒時常山沙門衛道安禀性聰敏誦經
日至萬餘言以胡僧所譯維摩法華未盡深旨精思十
年心了神悟乃正其乖舛宣揚觧釋時中國紛擾四方
隔絶道安乃率門徒南遊新野欲令玄宗所在流布分
遣弟子各趨諸方法往詣揚州惠遠之襄陽法和入蜀
道焉
如來藏經會釋疏二卷大無量夀經疏二卷
勝鬘經疏四卷般若心經金剛經疏義
俱釋知玄著高僧傳玄眉州洪雅人著如來藏經疏命
僧徹撰法鑑以照象若十翼焉大無量疏經命僧徹撰
法燈闕類章指焉勝鬘經疏四卷命僧徹撰法苑以錯
綜猶緯書焉又般若心經金剛經各有疏義此外作釋
氏雜文外篇二十餘卷
釋法泰書法華經
高僧傳法泰眉州隆山人俗姓吕氏為道士十餘年逥
心正覺因而剃除始誦法華經尋即通利乃精勤繕寫
一部數有靈瑞欲向益州裝演令人擔負一頭以籠盛
錢二千經置錢上一頭是衣服行至地名筰橋橋忽斷
負擔者墜水中人浮得出擔没不見泰於岸上搥胸號
哭曰錢衣閒事何忍溺經如能為漉得者賞錢兩貫時
有一人入水没得錢與衣襆而不得經泰轉悲泣近岸
上下望小洲上有一襆取之乃原經也草木所擎宛無
濕處泰不勝歡喜即以三千錢償所漉人其人曰法師
悲號劇喪父母故為急覓非是貪錢弟子雖庸夫亦知
福報請以此錢充莊嚴具言訖遁去既至成都裝演訖
將還誦持不輟時彪法師在彼開講夜欲看讀恒嫌泰
誦課聲高自往請之見泰前有大衆皆胡跪合掌驚駭
流汗而退
金字法華經七卷
元至正末年平江路女人鄒氏所書字畫端楷趙國師
畫引首佛像甚工緻今在合州某生家予及見之惜第
五卷非故物引首猶全
法華玄箋十卷
高僧傳唐梓州慧義寺神清三教俱曉該玄鍳極受業
弟子黑白千餘前後撰得法華玄箋十卷併釋氏年志
三十卷新律疏要訣十卷初學儀一卷有宗七十五法
疏一卷亦名法源記又識心論澄觀論俱舍義鈔數卷
北山參玄語錄十卷
銀字圓覺經
新都志云元大德中西川成都府錄事玉壘坊女子王
潮捨在縣西五里華嚴菴
圓覺經疏鈔十三卷疏略二卷
高僧傳唐圭峰禪師宗密果州人初齋次受經得圓覺
十二章深達義趣誓傳是經在漢上因病僧付華嚴句
義未嘗隷習即爾講之由是乃著圓覺華嚴及湼槃金
剛盂蘭法界觀行願經等疏鈔及法義類例禮懴修證
圖傳纂略又集諸宗禪言目為禪藏
金紫光禄大夫同門下平章事裴休序曰夫血氣之屬
必有知凡有知者必同體所謂真淨明妙虚徹靈通卓
然而獨存者也是衆生之本源故曰心地是諸佛之所
得故曰菩提交徹融攝故曰法界寂靜常樂故曰湼槃
不濁不漏故曰清淨不妄不變故曰真如離過絶非故
曰佛性護善遮惡故曰總持隠覆含攝故曰如來藏超
越玄閟故曰密嚴國統衆德而大備爍羣昏而獨照故
曰圓覺其實皆一心也背之則凡順之則聖迷之則生
死始悟之則輪迴息親而求之則止觀定慧推而廣之
則六度萬行引而為智然後為正智依而為因然後為
正因其實皆一法也終日圓覺而未嘗圓覺者凡夫也
欲證圓覺而未極圓覺者菩薩也具足圓覺而住持圓
覺者如來也離圓覺無六道捨圓覺無三乘非圓覺無
如來泯圓覺無真法其實皆一道也三世諸佛之所證
盖證此也如來為一大事出現盖為此也三藏十二部
一切脩多羅盖詮此也然如來垂教指法有顯密立義
有廣略乘時有先後當機有深淺非上根圓智其孰能
大通之故如來於光明藏與十二大士密說而顯演潛
通而廣被以印定其法為一切經之宗也圭峰禪師得
法於荷澤嫡孫南印上足道圓和尚一日隨衆僧齋於
州民任灌家居下位以次受經遇圓覺了義卷未終軸
感悟流涕歸以所悟告其師師撫之曰汝當大弘圓頓
之教此經諸佛授汝耳禪師既佩南宗密印受圓覺懸
記於是閱大藏經律通唯識起信等論然後頓轡于華
嚴法界宴坐於圓覺妙場究一雨之所霑窮五教之殊
致乃為之疏解凡大疏三卷大鈔十三卷略疏兩卷小
鈔六卷道場脩證儀一十八卷並行於世其序教也圓
其見法也徹其釋義也端如析薪其入觀也明若秉燭
其辭也極於理而已不虚騁其文也扶於教而已不苟
飾不以其所長病人故無排斥之說不以其未至盖人
故無胷臆之論蕩蕩然實十二部經之眼目三十五祖
之骨髓生靈之大本三世之達道後世雖有作者不能
過矣其四依之一乎或淨土之親聞乎何盡其義味如
此也或曰道無形視者莫能覩道無方行者莫能至况
文字乎在性之而已豈區區數萬言而可詮之哉對曰
噫是不足以語道也前不云乎統衆德而大備爍羣昏
而獨照者圓覺也盖圓覺能出一切法一切法未嘗離
圓覺今夫經律論三藏之文傳於中國者五千餘卷其
所詮者何也戒定慧而已脩戒定慧而求者何也圓覺
而已圓覺一法也張萬行而求之者何衆生之根噐異
也然則大藏皆圓覺之經此疏乃大藏之疏也羅五千
軸之文而以數卷之疏通之豈不至簡哉何言其繁也
及其斷言語之道息思想之心忘能所滅影像然後為
得也固不在詮表耳嗚呼生靈之所以往來者六道也
鬼神沉幽愁之苦鳥獸懷獝狘之悲修羅方瞋諸天正
樂可以憗心慮趣菩提唯人道為能耳人而不為吾末
如之何也已矣休常遊禪師之閫域受禪師之顯訣無
以自效輙直讚其法而普告大衆耳其他備乎本序
新繁縣空中般若經
法苑珠林益州新繁縣西四十里許有王李村隋時書
生有姓苟者在此教學大工書而不顯迹人欲其書終
不肯出廼毆之亦不出嘗以筆於前村東空中四面書
金剛般若經數日便了云此經擬諸天讀之人初不覺
其神也後忽雷雨大澍牧牛小兒於書經處住而不澆
濕其地乾燥可有丈許村人怪之爾後每雨往驗皆然
唐武德中有非常僧語村人曰此地空中有金剛般若
經諸天於上設盖覆之不可輕汚村人因此四周欄楯
至今天雨其地恒乾每齋日常聞天樂聲振繁會盈耳
石刻尊勝幢呪一章
唐大中間馬繼武書於石幢上幢似柱高三四尺其式
如觚萬歴初年金沙寺僧修砌掘得完全可搨
朱郎中血字經
蘇文忠集云朱夀昌郎中少不知母所在刺血寫經求
之五十年去歲始得於蜀中作古風以賀
楞嚴經資中疏
恒沇法師者蜀人也因京師惟慤疏楞嚴經義乃作義
章開釋此經號資中疏
金字華嚴經
唐開元中蕃王子譯進今在遂寧廣德寺
華嚴合論
高僧傳眉州中嵓華嚴祖覺禪師幼聰慧書史過目成
誦著書排釋氏惡境忽現悔過出家未幾疽發膝上五
年醫莫愈因書華嚴合論畢夜感異夢旦即捨杖步趨
一日誦至現相品曰佛身無有生而能示出生法性如
虚空諸佛于中住無住亦無去處處皆見佛遂悟華嚴
宗旨府帥請講于千部堂詞辯宏放衆所歎服因號為
華嚴禪師云
本事經七卷譯經圖記四卷
高僧傳釋靖邁梓潼人貞觀中玄裝法師西回勅令翻
譯師預其選同棲玄明濬等執筆綴文譯本事經七卷
又著譯經圖記銓序古今經目譯人名位單譯重翻疑
偽等科一皆條理編于藏
唐藏經音義四卷
晁氏曰未詳撰人分四聲以類相從蜀中印本也
起信論註一卷
馬鳴大士造僧宗密註
原人論一卷
亦宗密撰斥執迷褊淺直顯真源通本末凡四篇為一
卷
三教圓通論
任夀龍昌期著
護法論
蜀州張無盡嘗見梵冊整齊嘆吾儒之不若夜方執筆
抒思妻向氏問何作曰欲作無佛論向曰既曰無又何
論公駭其言而止後閱藏經悚然有悟乃作護法論見
唾玉集
水懴文
唐悟逹國師法諱知玄初遊學時寓一寺結夏有隣僧
患迦摩羅疾衆皆惡之玄獨時為將理久而益勤夏竟
分袂疾僧謂曰感君高誼昭佩不忘吾舊居蜀彭州九
隴山有二長松為門之表君他日榮遇後將罹宿障之
疾能一見尋或可療治言已登途玄師學行既充聲德
昭著居京師安國寺宏開法席咸通十二年懿宗駕幸
安國賜以沉香寳座署為國師恩渥隆厚忽生大瘡於
膝上眉目唇豁狀如人面動轉艱難疼不可忍徧召名
醫莫之能為也因憶前約遠詣成都抵九隴山時值晡
晩四顧彷徨見二長松欝乎盖張挺立雲表遂趨而入
崇樓廣殿金碧交輝昔之隣僧門迎而入禮貌勤至延
佇止宿詢問所來遂告厥苦彼曰無傷引至巖阿有泌
其泉清湛可愛試令洗之以愈其疾方將掬水瘡作人
語揚聲大呼未可洗濯試聽厥由公今博識必達古今
曾讀西漢書見袁盎殺鼂錯事否錯當趨避東廂心知
袁盎之進言乎載赴東市受刑寧不大興怨恨盎即公
也錯即我也其冤為何如哉以公十世皆為高僧戒律
精嚴故吾不得伸其銜今膺異寵損德以奢方能爾及
既蒙迦諾迦尊者慈悲三昩之水濯我積世讎挾之心
自今與公兩釋無憾也掬浣之初痛徹心膂殆絶而蘇
其瘡即愈方知彼僧乃應真之化現也遂即其地樹刹
以表之深思積冤遇聖而釋因此興念彼或皆然遂述
懴文以為楷式取慈悲水能滌冤愆詒厥將來普令深
省名曰水懴厥軌可遵因起若斯覽者宜悉杭州沙門
若訥序
道一禪師語錄
即馬祖也漢州什邡人見高僧傳為四家語錄之首
惠禪師語錄
師名山人元符間屢舉不第郡守吕由誠戲與僧勅明
日即削髮有語錄行世
長松長老顯禪師語錄
蘇元老序云頃歲吾蜀佛教惟講席律壇之為尚盖人
自以為無等等法矣而未始知有祖道之高晩得真覺
勝禪師自黃蘖歸闡化於成都昭覺寺初會易之廣大
變動周流六虚者又圓道之微妙混成先天地生者遂
言曰吾之法函盖乾坤不為大消殞虚空不為難當體
見成隨用立具于時西南緇素之士驟聞之率多聽熒
瞪矒不入久之各憮然為間曰異哉此故吾家物也胡
歴劫遺之乃今獲之莫不失喜落涕恨遭遇之晩勝禪
師既殁紹禪師繼之其法猶勝禪師也而化度之衆加
多焉紹禪師既没顯禪師繼之其法猶紹禪師也而緣
合之法加盛焉前住長松今住保福其皈依之侣未可
計而濟拔之功未有艾也時會下高弟有法安者盡能
記禪師兩地為人言句錄而刊之離為二通其保福之
語則平等居士已為冠篇矣而長松之錄猥委元老承
之嗚呼釋迦别傳迦葉親授西天祖師之所護念中華
耆宿之所承襲邈哉遐矣不圖今日及吾身親見之然
以吾觀於禪師微言奥句關鍵幽密假令合天下禪盡
眼微睇窺之吾知其不得髣髴直羞澁匍匐歸耳顧某
何敢妄談聊舉其觕以曉吾黨新發意者蘄與之交臂
作舞同趣師門云
禪喜集
蘇東坡作載與緇宿往復語刻在吳中
褒善錄一卷
晁氏曰王蕃撰嘉祐中巴縣簿黃靖國死而復蘇道其
冥中所見廖生嘗傳之而蕃刪取其要為此書
樂善錄十卷
陳氏曰蜀人李昌齡伯崇撰以南中勸戒錄增廣之多
是因果報應之事
吉凶影響錄十卷
晁氏曰中江岑象求編象求熙寧末閒居江陵披閱載
籍見善惡報應事輙刪潤而記之間有聞見者難于備
載亦采摘著于篇
僧史一百卷
僧祖覺撰即華嚴禪師也中嵓石笋上祖覺臺是其說
法處
釋氏指心書六十四卷
簡州趙介胄著
南紀緇林
宋末普州張山翁君夀撰
益部寺記
劉悛撰齊人
成都大悲寺集二卷大慈寺記二卷
並李之純編
玄書
峩眉山洞石經二十字
雲笈七籖峩眉山北洞中石室戶樞刻石書字鬱儀引
日精結璘致月神得道處上宫位稱大夫真凡二十字
不解其意義是何等事如此仙人不見其篇目者多矣
皆不得飛行上清欲行此道不必賢愚但地上無此文
三十九章經
七籖云太無晨中君刊此峩眉山中洞宫玉戶曰太無
在洞景之表太素在幽玄之上九宫列金門於太素之
表丹樓沓七重於太無之庭乃三元君所遊也
八道命籍
七籖云東海小童四極真人西城王君封此籍於峩眉
山西室中萬劫一傳有玄名帝簡紫字青宫玉藏之文
千年之内聽得三傳上學不得此文虚困山林終不得
道所謂八道者日月四時八節所行也日行赤道月行
黃道黃赤二道隂陽之所恒行至於立春春分日月行
青道二(出黃道東)立夏夏至日月行赤道二(出黃道南)立秋秋分
日月行白道二(出黃道西)立冬冬至日月行黑道二(出黃道北)此
八道也
天真皇人九仙經一卷
晁氏曰天皇人為黃帝說一行羅公遠葉法靜注崇文
書目按九僊經興廢記云此經黃帝留峩眉山石壁漢
武帝時得之大中初嘗禁絶
三一經
元氣論云黃帝求道於皇人皇人問所得者凡一千二
百事乃曰子所得皆末事也子欲長生三一當明夫三
一者乃上皇黃籙之首篇也能知之者萬禍不能干矣
上真内經
集仙記云禹治水至巫山見雲華夫人夫人謂禹曰子
之功及於物矣勤逮於民矣善格乎天矣而未聞至道
之要也吾昔於紫清之闕受書於我師三元道君曰上
真内經天真所寳封之金臺佩入大微則雲輪上征神
武抱關振衣瑶房遨宴希林長招仙公右栖白山而下
眄太空汎乎天津則乘雲騁龍遊此名山則真人詣房
萬神奉衛山精伺迎動遊八景玉輪静則宴處金堂亦
謂太上玉佩金璫之妙文也汝將欲越巨海而無飈輪
渡飛沙而無雲軒陟阨塗而無所轝涉泥波而無所乘
陸則困於遠絶水則懼於漂淪將何以導百谷而濬萬
川也危乎悠哉太上愍汝之志亦將授以靈寳真文陸
策虎豹水制蛟龍斬馘千邪檢馭羣凶以成汝之功也
其在乎陽明之天耶吾所受寳書亦可以出入水火嘯
吒幽冥收束虎豹呼召六丁隠淪八地顛倒五星久視
存身與天相傾也因命侍女陵容華出丹玉之笈開上
清寳文以授禹拜受而去
黃表丹經一通
神仙傳曰隂長生裂黃表寫丹經四通其一通以黃金
之簡刻而書之封以白銀之函置蜀綏山
天元度人經
文獻通考富順監有太平觀二十四化殿唐貞觀八年
建宋嘉定七年重脩石砌中得經一卷曰天元度人妙
經道家未嘗見者凡六百餘字見板行云
日月玄樞論一卷
晁氏曰唐劉知古撰明皇朝為綿州昌明令時詔求通
丹藥之士知古謂神仙大藥無出參同契因著論上于
朝
參同契分章通真義三卷明鏡圖訣一卷
陳氏曰真一子彭曉秀川撰蜀永康人也序稱廣政丁
未以參同契分十九章而為之注且為圖八環謂之明
鏡圖曩在麻姑山傳錄其末有秀川傳汪綱會稽所刻
本其前題祠部員外郎彭曉盖據秘閣本云爾麻姑本
附傳亦言仕蜀為此官
張隨注參同契三卷
晁氏曰隋皇祐中居青城山注魏伯陽書列十數圖於
其後
壺中集三卷三教論一卷大寳論一卷
二十四化詩一卷圖一卷道教靈驗記二十
卷錄異記十卷
並杜光庭撰
王氏神仙傳四卷
晁氏曰杜光庭纂集王氏男真女仙五十五人以謟王
建又有王虚中續纂三十人附其後
授道心一篇
晁氏曰真宗朝楊谷常遇仙於成都藥市自授其道本
李氏書目亦載云谷自號純粹子
通玄秘要悟真篇一卷
晁氏曰張用成平叔撰天台人熙寧中隨陸師閔入蜀
授道於隠者因成律詩八十一首
養生丹訣一卷
岷山道士皇甫士安撰
太上洞玄靈寳修真論一卷
成都李道士撰宋史載不詳名代
鬼神感應大義九卷
隋郫人何妥受詔與沈重撰
文昌化書七十三則
宋淳熙重光赤奮若至日降筆神為晉越嶲張霶夫諱
亞續化書二十一則紹熙閼逢攝提中秋日降神之季
筆也略見神明傳
蜀中廣記卷九十五
