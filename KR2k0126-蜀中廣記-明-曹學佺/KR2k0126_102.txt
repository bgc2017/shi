蜀中廣記卷一百二
明曹學佺撰
詩話記第二
劉賓客嘉話云陸暢謁韋臯於蜀獻蜀道易詩首句曰
蜀道易易於履平地臯大喜贈羅八百疋臯薨朝廷欲
繩其既往之事復開先所進兵器其上皆刻之秦二字
不相與者欲文成罪名暢上疏理之云臣在蜀日見造
所進兵器之秦者匠人名也乃得釋按此則暢乃有
心人豈徒事干謁者耶
高相國崇文渤海人本荆門將校尉以平劉闢功授西
川節度一日雪下集諸從事吟賞謂賓客曰某雖武夫
亦有一詩乃口札云崇文崇武不崇文提戈出塞號將
軍那箇&KR1076;兒射落雁白毛空裏亂紛紛蓋渤海鄙言呼
箭為&KR1076;兒
高太尉駢崇文曾孫也鎮蜀日以蠻夷侵暴乃築羅城
四十里朝廷雖加恩賞亦疑其固護一日奏樂聞樂聲
知有改移兆乃題風箏寄意曰夜靜絃聲響碧空宫商
信任往來風依稀似曲纔堪聽又被風吹別調中旬日
果移鎮渚宫俱北夢瑣言
聞說邊城苦如今到始知好將筵上曲唱與隴頭兒此
薛濤在高駢宴上聞邊報樂府也又諷諭而不露得詩
人之妙使青蓮見之亦當印可元白流紛紛停筆不亦
宜乎出升菴詩話
元稹聞西蜀薛濤有辭辯及為監察使蜀以御史推鞫
難得見焉嚴司空潛知其意每遣薛往洎登翰林以詩
寄曰錦江滑膩蛾眉秀幻出文君與薛濤言語巧偷鸚
鵡舌文章分得鳳凰毛紛紛詞客多停筆箇箇公侯欲
夢刀别後相思隔烟水菖蒲花發五雲高白居易有詩
與薛濤云峨眉山勢接雲霓欲逐劉郎此路迷若似剡
中容易到春風猶隔武陵溪出古今詩話
予初入蜀見當事者梓薛濤詩一卷云係新都楊家抄
本喜以為秘書也及觀之只五七言絶句而已此在洪
邁萬首絶句之内且江南有一抄本亦與之同大抵從
萬首内抄出但蜀本多酬人雨後看竹五言律一首又
少江南抄本絶句數首亦可互校予叔汝載搜閱簡池
志載其江月樓詩秋風彷彿吳江冷鷗鷺參差夕陽影
垂虹納納卧譙門雉堞耽耽俯漁艇陽安小兒拍手笑
使君幻出江南景又西嵓詩凭闌却憶騎鯨客把酒臨
風手自招細雨聲中停去馬夕陽影裏亂鳴蜩此二首
抄本所無致可喜也
五溪論事云蜀尚書侯繼圖本儒士一日秋風四起偶
倚欄于大慈寺樓有大桐葉飄然而墜上有詩云拭翠
歛雙蛾為欝心中事搦管下庭除書成相思字此字不
書石此字不書紙書向秋葉上願逐秋風起天下有心
人盡解相思死天下負心人不識相思意有心與負心
不知落何地侯貯小帖凡五六年方卜任氏為婚嘗諷
此詩任氏曰此是妾書葉詩爭得在公處曰向在大慈
寺閣上倚欄得之即知今日聘卿非偶然也侯以今書
較之與葉上無異
元稹為御史鞫獄梓潼樂天昆仲送至城西而别後旬
日昆仲與李侍郎建閒遊曲江及慈恩寺飲酣作詩曰
花時同酌破春愁醉折花枝作酒籌忽憶故人天際去
計程今日到梁州後旬日得元書果以是日至褒仍寄
詩曰夢君兄弟曲江頭也到慈恩寺裏游驛吏喚人排
馬去忽驚身在古梁州千里魂交合若符契白有感夢
記備敘其事
秭歸繁知一聞白樂天將過巫山先於神女祠粉壁大
書云蘇州刺史今才子行到巫山必有詩為報高唐神
女道速排雲雨候清詞及白公覩詩急遣邀知一比至
曰中山劉郎中禹錫三年理白帝欲作一詩於此怯而
不為罷郡經過悉去舊題千餘但留四章而已此四章
者乃古今之絶唱也而今造次不合為之四章謂沈佺
期王無競李端皇甫冉也雲溪友議
楊六尚書白樂天妻兄也初除東川節度使白代妻以
詩賀楊云劉綱與婦共昇仙弄玉隨夫亦上天何似阿
哥領崔嫂碧油幢引向東川又寒食寄詩云不知楊六
逢寒食作底歡娛過此辰兜率寺高宜望月嘉陵江近
好遊春蠻旗如火行隨馬蜀妓如花坐繞身不使黔婁
夫婦看誇張富貴向何人出本集
段文昌太尉鎮益州有還别業尋龍華山寺廣宣上人
詩云十里惟聞松栢風江山忽轉見龍宫正與休師方
話舊風煙幾度入樓中郭震亦有題龍華山詩曰昔年
曾到此山回百鳥聲中酒一杯最好寺邊開眼處段文
昌有讀書臺
太尉李德裕出鎮渚宫嘗謂賓侣曰余偶欲賦巫山神
女一詩下句云自從一夢高唐後可是無人勝楚王晝
夢宵征巫山似欲降者何如段記室成式曰屈平流放
湘沅椒蘭久而不芳卒葬江魚之腹為曠代之悲宋玉
則招屈之魂明君之失恐禍及身遂假高唐之夢以惑
襄王非真夢也我公作神女之詩思神女之會惟慮成
夢亦恐非真李公退慚其文不編集於卷也出雲溪友
議
該聞錄云段文昌鎮成都子成式好獵丞相患之成式
以所獲雉兔分送幕僚各致書援引故事甚悉幕僚多
不曉其義以呈丞相方知其子博學
成式酉陽雜爼云予在城因說故相牛公賞揚州秀才
蒯希逸詩蟾蜍醉裏破蝴蝶夢中殘每坐吟之予請客
各吟近日佳句因記蜀中客龐季予每云寒雲生易滿
秋草長難高之句
唐詩記事載樊宗師綿州越王樓詩序云綿之城帝猲
□掀明威瀰石硝馳涪瀨左陵凌紅䄺簮天地送行癸
壬且掬跎踢于西北蟠紅頠青越王貞故為樓重軒疊
飛門窗蒙傘蹇予始登謂日月昏曉可窺其背電雷合
風雲遘霜辛露酸星辰介行鬼神變化草木顯綉髻銜
蓑芰皆可察極既縈視其江帶又極視其土崗斷暴遠
近山嶮嶮若閿之東皇天原開見荆山我其黃河瞷然
為曲直淚雨落不可掩因口其心曰無害若其日杲星
星過歸尚悲不能解重為詩以釋益不可顧謂郡中諸
君能無有意綴以華艷其念蓄云危樓倚天門如□星
辰宫榱題薄龍怪洄洄繞雷風徂秋試登臨火靄屯喬
空不見西北路老懷益雕窮石瀨薄濺濺土山杳穹穹
昔人愴為逝所適酡顔紅今我兹之來猶校成歲功輟
田植科畆游圃歌芳叢地財無聚厚人室安取豐既乏
富庶能千萬慚文翁宗師字紹述襄陽節度使澤之子
韓退之誌其墓曰為文必出於已不襲蹈前人一言一
句此之謂也然紹述此等詩文實不能佳
楚水巴山烟雨多巴人能唱本鄉歌今朝北客思歸去
回入紇那披綠蘿此劉禹錫竹枝詞也紇那當時曲名
劉詩翻南調為北調二字皆叶平聲此隨方轉言也
楊柳枝詞有三條陌上拂金羈萬里橋邊映酒旗此日
令人腸欲斷不堪將入笛中吹此郎中滕邁之作而劉
采春歌之也
藕花衫子柳花裙多着沉香慢火薰惆悵粧成君不見
空教綠綺伴文君此李餘臨卭怨也玉輪江上雨絲絲
公子遊春醉不知剪渡歸來風正急水濺鞍帕嫩鵝兒
此餘寒食詩也餘成都人元微之稱蜀士李餘劉猛工
為新樂府餘詩傳者僅此已上俱絶句演義按汶江謂
之玉輪江
李章武學識好古有名於時太和末勑僧尼試經若干
紙不通者勅還俗章武時為成都少尹有山僧來謁云
禪觀有年未嘗念經今被追試前業棄矣願長者宥之
章武贈詩曰南京尚許通方便何處心中更有經好去
苾芻雲水畔何山松栢不青青主者見詩免之而去出
本事詩
緗素雜記及禹錫嘉話載賈島事一謂累舉不第文宗
時坐飛謗貶長江簿一謂島為僧居法乾寺宣宗微行
於案上取詩卷覽之島攘臂奪去帝慚恧遂除島長江
簿唐宋遺史所載略同程錡有奪卷忤宣宗之句出鼠
璞
賈浪仙主長江簿有題長江詩云歸吏封宵鑰行蛇入
古桐桐在縣廳前大觀中縣令胡同老惡其枯枿砍去
出能改亝漫錄
李王孫洞避亂入蜀作詩師賈島以銅鑄島像而禮事之
李洞集有贈龍州李郎中先夢六赤後因打葉子因以
詩上其詩云紅蠟香烟撲畫楹梅花落盡庾樓清光輝
圓魄啣山冷彩鏤方牙着腕輕寳帖牽來獅子鎮金盆
引出鳳凰傾徵黃喜兆莊周夢六赤重新擲印成六赤
者古之瓊畟今之骰子也葉子如今之紙牌酒令鄭氏
書目有南唐李後王妃周氏編金葉子格此戲今少傳
見品外錄
䕫雲陽人李遠字求古咸通間省元進士有省試萬里
橋賦初令狐綯擬遠刺杭州上曰吾聞遠詩有長日惟
消一局棋之句安能理人綯曰此詩人托興之言耳上
曰姑令往試之後轉建州刺史出古今詩話
唐南蠻侵軼西川僖宗幸蜀慮為患以女下降蠻喜姻
聯大國遣宰相趙降眉楊竒鯤段義宗來朝行在高駢
自淮海飛章云南蠻心膂唯此數人請異待之迄僖宗
還京無虞用駢計也楊趙軰各有詞藻途中詩云風裏
浪花吹更白雨中山色洗還青海鷗聚處窗前見林狖
啼時枕上聽出詩話
高駢築羅城多發掘古冡取甎甃城指揮使姜知古者
當掘一冡夜有鬼嘯於冡上獻一書曰冥司趙&KR2934;謹以
幽昧致書於守禦指揮端公閣下竊以趙氏之冤搏膺
入夢良夫之枉被髮呌天是以有怨必讎無道則見流
於往史載在前文如&KR2934;也一介遊魂九泉罔象德不勝
饗禱不勝人無廟貌於世間遂湮沉於泉壤自蒙天譴
使掌冥司雖叨正直之官未得聰明之理未嘗以威服
衆唯知以禮依人頃至本朝叨為上相不無濫德敢有
害盈今者伏審渤海高公令君毁&KR2934;墳闕&KR2934;謫居幽府
天賜佳城平生無戰伐之讎邂逅起誅夷之釁得不撫
銘旌而憤志託觚染以申懷伏希端公俯念無依迥垂
有鍳特於萬雉免此一坏倘全馬鬛之封敢㤀龍頭之
庇謹吟五言四句詩一章後幅上聞不勝望德之至謹
白詩曰我昔勝君昔君今勝我今人生一世事何用苦
相侵出成都文類
神女初離碧玉階彤雲猶擁牡丹鞋應知子建憐羅襪
顧步徘徊拾翠釵此何兆在章仇公席上詠真珠姬也
章仇兼瓊為成都節度使何兆蜀之詩人
羅鄴嘉陵水詩嘉陵南岸雨初收江似秋嵐不煞流此
地終朝有行客無人一為棹扁舟不煞流不甚流也殺
音近厦今京中諺猶然謂痴曰煞瓜肥曰煞大宋孝宗
見容亝隨筆云殺有好處是也已上二則俱出絶句演
義
孫定字志元與涪州大戎之族子儲某同學儲長于定
定數舉矣儲方欲就貢訪于定定謔曰子儀表堂堂好
將軍材何必以科第為資儲銜之後儲貴達未嘗言定
過定晩年喪志放意酒杯昭宗景福二年下第遊京西
宿開遠門醉中走筆寄儲詩曰行行血淚灑塵襟事逐
東風渭水深秋跨蹇驢風尚緊靜投孤店日初沉一枝
猶挂東堂夢千里空馳北巷心明月影前愁又去滿城
烟樹噪春禽定詩歌千餘首多委於兵火竟無成而卒
出唐詩紀事
蜀人雍陶以進士第為簡州牧自比謝宣城柳吳興忽
有馮道明者下第請謁告閽者曰道明與員外有舊及
見呵曰與公昧平生何方相識道明曰誦員外詩仰員
外德遂吟其白鷺詩曰立當青草人先見行傍白蓮魚
未知又曰江聲秋入寺雨氣夜清樓又曰閉門客到嘗
疑病滿院花開不似貧陶聞之歡狎如曩昔之友出雲
溪友議
馬相植罷安南都護與時宰不通又除黔南殊不得意
維舟峽中古寺寺前長堤畔有林木夜月甚明見人白
衣緩步堤上吟曰截竹為筒作笛吹鳳凰池上鳳凰飛
勞君更向黔南去即是陶鈞萬彙時歷歷可聽吟者數
四遣人邀問即已失之後自黔南入為大理卿遷刑部
侍郎判鹽鐵遂作相出本事詩
唐彦謙絶句詩用事隠僻而諷喻悠遠似李義山如奏
捷西蜀題沱江驛云野客乘軺非所宜況將儒服報戎
機錦江不載臨卭酒幸免相如渴病歸即李義山相如
未是真消渴猶放沱江過錦城之意也出升菴詩話
唐球有詩名如臨池洗硯云恰似有龍深處卧被人驚
起黑雲生又有漸寒沙上鷺欲暖水邊村亦佳句也居
蜀中味江山方外之士也嘗以詩藁撚為丸納之大瓢
中後臨病投瓢於江曰斯文苟不沉没得者方知吾苦
心耳流至新渠有識者曰唐山人瓢也接得之十纔二
三其題某處士隠居云不信最清曠及來愁已空數點
水泉雨一溪霜葉風業在有山處道成無事中酌盡一
尊酒老夫顔亦紅贈行如上人云不知名利苦念佛老
岷峨衲補雲千片香焚篆一窠戀山人事少憐客道心
多日日齋鐘罷高懸濾水羅題青城范賢觀云數里緣
山不厭難為尋真訣問黃冠苔鋪翠點山橋滑松織香
梢古道寒晝傍綠畦薅嫩玉夜開紅竈燒新丹孤鐘已
斷泉聲在風動瑶花月滿壇出古今詩話
紀事載僧陸海奉國寺詩新秋夜何爽露下風轉凄一
磬竹窗外千燈花塔西按海與陳子昂盧藏用為方外
十友者奉國寺在閬中
盧延遜入蜀頗為蜀人所易作詩有云莫欺零落殘牙
齒曾吃紅綾餅餤來延遜光化中放進士第二人燕於
曲江勑大官賜十八人餅餤蓋唐御食以紅綾餅餤為
上品也出紀事
歐陽詹云蜀門與林藴分路後屢有山川似閩中因寄
林藴藴亦閩人也詩云村步如延壽川源似福平無人
相與識獨自故鄉情自註延壽福平皆閩中川源之名延
壽藴之别墅在焉福平即予之别墅在焉出本集按藴
仕西川節度推官不從劉闢有竒節
唐學士元庭堅左遷遂州參軍讀書郊外忽見有人身
而鳥首來造者曰吾衆鳥之主也聞君好音律故來見
君因留數朝教以音律清濁庭堅後遂著韻英今遂寧
鳳臺舖有遺迹也出本志
唐人白行簡以瀘水羅賦得名其警句云焦螟之生必
全有以小為貴者江漢之流雖大蓋可一以貫之靈一
詩曰濾泉侵月起掃徑避蟲行濾水蓋僧家戒律有此
欲全水蟲之命故濾而後飲今蜀中深山古寺猶有此
規白居易送文暢詩山宿馴溪虎江行濾水蟲出丹鉛錄
唐僧隠巒蜀中送人遊廬山詩君遊正值芳春月蜀道
千山皆秀發谿邊十里五里花雲上三峰五峰雪君上
匡廬我舊居松蘿擲地十年餘君行試到山前問山鳥
只今相憶無
唐女郎廉氏峽中即事詩清秋三峽此中去鳴鳥孤猿
不可聞一道水聲多亂石四時天色少晴雲日暮汎舟
谿漵口那堪夜永思氛氳已上一首衲子女郎之竒作也
金堂三學山盤陀石上刻詩一首云拔地山巒秀排空
殿閣斜雲供數州雨樹獻九天花夜月摩峰頂秋鐘徹
海涯長松拂星漢一一是仙槎不註作者名姓年代要
非唐人不能辦也本刻九天二字提頭想必隨駕入蜀者
唐張蠙字象文清河人乾寧中進士為犀浦令王建開
國拜膳部員外郎又為金堂令王衍與徐太后游太慈
寺見壁間有墻頭細雨垂纖草水面迴風聚落花之句
給札令進詩蠙以三百首獻召知制誥不果蠙生而穎
秀幼時作登單于臺詩有白日地中沒黃河天上來之
句為世所賞出古今詩話
徐畊成都人生二女皆國色教之為詩有藻思王建入
蜀聞之納於後房生衍及衍嗣位尊為太后太妃同衍
禱青城山遊丈人觀玄都觀金華宫丹景山至德寺各
有倡和詩刻石次至漢州三學山夜看聖燈太后賦詩
曰周遊靈境散幽情千里江山暫得行所恨風光看未
足却驅金翠入龜城太妃詩曰翠驛江亭近蜀京夢魂
猶是在青城比來出看江山景却被江山見出行出檮
杌
李珣梓州人事王宗衍有詞名瓊瑶集其妹為昭儀亦
有詞藻摘文類
僧貫休入蜀上王建詩曰一瓶一缽垂垂老萬水千山
得得來建大悦賜號禪月因名為得得和尚出五代史
補
偽蜀武成二年王建游龍華禪院召貫休賜坐及茶藥
綵段仍令口誦近詩時諸王貴戚皆在貫休欲調之因
誦公子行曰錦衣鮮華手擎鶻閒行氣貌多輕忽稼穡
艱難總不知五帝三皇是何物建稱善貴倖皆惡之貫
休本蘭溪人善詩與齊已齊名有西岳集(闕)卷
王蜀樞密使潘𡵻字凝夢溺于美妾解愁夙恙成疾解
愁姓趙氏其母夢吞海棠花蘂而生有國色善為新聲
及工小詞建嘗至𡵻第見之謂曰朕宫無如此人意欲
取之𡵻曰此臣下賤人不敢以薦于君其實靳之弟峭
謂曰綠珠之禍可不戒耶𡵻曰人生貴於適志豈能愛
死而自不足於心耶人皆服其有守俱檮杌
王蜀偽相周庠初在卭南幕中留司府事臨卭縣失火
人黃崇嘏纔下獄貢詩一章周遂召見崇嘏自稱鄉貢
進士年三十許祗對詳敏立命釋之薦攝府司戶參軍
胥吏畏服周既重其聰慧又美其風采欲以女妻之崇
嘏乃就封狀謝仍貢詩一首落句有曰幕府若容為坦
腹願天速變作男兒周覽詩驚愕遂召詰問乃黃使君
之女亢未从人周益仰其貞潔亢旋乞罷歸臨卭後不
知所終出玉漏編
五代眉山楊義方舉進士仕蜀長于詩自以才過羅隠
嘗有春詩云海邊紅日半離水天外暖風輕到花出本
志
乾德二年王衍北巡汎舟閬中舟子皆衣錦繡衍自製
水調銀漢曲令樂工歌之
偽蜀嘉王宗壽每諫諍衍不樂燕會衍命宫人李玉簫
歌其所撰宫詞送宗壽酒宗壽懼禍乃飲佞臣潘任迎
曰嘉王聞玉簫歌即飲請以玉簫賜之衍曰王必不納
其歌詞曰輝輝赫赫浮五雲宣華池上月華新月華如
水浸宫殿有酒不醉真痴人
乾德五年重陽王衍宴羣臣于宣華苑夜分未罷衍自
唱韓琮柳枝詞曰梁苑隋堤事已空萬條猶舞舊春風
何須思想千年事誰見楊花入漢宫内侍朱光溥詠胡
曾詩曰吳王恃霸棄雄才貪向姑蘇醉綠醅不覺錢塘
江月上一宵西送越兵來衍聞之不樂於是罷宴已上
三則出檮杌
偽蜀丁元和詩九重城闕人中貴五等諸侯閫外尊爭
似布衣雲水客不將名利挂乾坤
前蜀楊勛好道術後主以其妖怪戮之西市臨刑有詩
具言後主失國曰聖主何曾識仲都可憐社稷在須臾
市西便自神仙窟何必乘槎汎五湖已上二則出成都文類
後梁秦隴間謠&KR2411;&KR2411;引黑牛天差不自由但看戊寅歲
颺在蜀江頭朝野僉載曰竹䶉生深山取之甚艱秦隴
之地此物爭出或穿墉壞城或自門闥而入犬食不盡
則並入人家房内秦民之口腹飫焉故童謠云云庚午
歲劉知俊叛梁入秦天水破入蜀王建殺之粉其骨揚
入蜀江正戊寅歲也出五代史
朝野僉載永平末劉知俊奔蜀王建雖加寵待然心疑
之常曰劉知俊非能駕馭者也有嫉之者作謠曰黑牛
無係絆㯶繩一朝斷以知俊丑生而黑建諸子皆以宗
承為名也竟致猜疑而殺之
王建據蜀之後有一僧常持大帚每過即汛掃人以掃
地和尚目之掃畢輒寫云水行仙怕秦川其後王衍秦
川之禍人方悟水行仙衍字也出風謠
衍在蜀時童謠曰我有一帖藥其名為阿魏賣與十八
子乾德末衍兄宗弼果賣國歸唐而宗弼乃王建養子
本姓魏氏此其應也出青箱雜記
孟蜀廣政元年上已㫤遊大慈寺宴從官于玉溪院賦
詩十二年遊浣花溪御龍舟觀水嬉珠翠綺羅名花異
卉羅列十里人望之如神仙之境㫤曰曲江金殿鎖千
門迨未及此兵部尚書王廷珪賦詩十字水中分島嶼
數重花外見樓臺㫤稱善之
廣政十四年孟主宴後苑放士庶入觀時俳優有唱康
老子者昶問李昊等其曲所出皆不能對徐光浦曰康
老老而無子故制此曲唐英按康老子即長安富家子
開元中落拓不事生業好與梨園樂工遊一旦家資蕩
盡窮悴而卒樂工歎之因此為曲又一名曰得至寳光
浦不知而妄對也已上二則出檮杌
古人詩句不知其用意用事妄改一字便不佳孟蜀牛
嶠楊柳枝詞吳王宫裡色偏深一簇烟條萬縷金不分
錢塘蘇小小引郎松下結同心按古樂府小小歌有云
妾乘油壁車郎乘青驄馬何處結同心西陵松栢下牛
詩因詠柳而貶松唐人所謂尊題格也後人改松下作
枝下語意索然矣出丹鉛錄
孟蜀後王崇尚六經恐石經本傳流不廣乃易為本板
宋世稱刻本書始於蜀也㫤嘗曰我不效王衍作輕薄
小詞乃敕史館集古今韻會數百卷惜不傳今所傳昭
武黃公劭者乃輯略耳
吳曾能改齋漫錄云徐匡璋納女于孟昶拜貴妃别號
花蘂夫人意花不足擬其色似花蘂翾輕也又升號慧
妃以號如其性也王師平蜀太祖聞其名命别將護送
入京陳無已以夫人姓費誤也
曾子固云蜀花蘂夫人者本青城費氏女以才色嬖于
後主嘗效王建作宫詞百首國亡入後宫太祖聞之召
使陳詩誦其國亡詩云君王城上揭降旗妾在深宫那
得知十四萬人齊解甲更無一箇是男兒太祖悦蓋當
時蜀兵尚十四萬耳此陳無己所書也王平甫在崇文
院錄其宫詞十數篇因敘之曰熙寧五年臣安國奉詔
定蜀民秦民秦民三家所獻書可入三館者令令史李
希顔料理之其書多剝脱而得一敝紙所書花蘂夫人
詩筆書乃出于花蘂手而詞甚竒與王建宫詞無異建
詞自唐至今誦者不絶口而此獨遺棄不見取前受詔
定三家書者又斥去之甚可惜也臣令令史郭祥繕寫
入三館而歸口誦數篇於丞相安石明日與中書語及
之而王珪馮京願傳其本於是盛行於時花蘂者偽蜀
孟昶侍人事在國史平甫所敘云爾按平甫稱花蘂事
見國史今國史乃無花蘂事不知平甫何所見也宫詞
才二十八首今附左方亦以見當時游衍僭侈云余按
王平甫所敘實三十二首刻在成都文類中楊用脩尋
得其逸詩六十六首又補入宫詞三首共一百一首其
末首鴛鴦瓦上自然聲者趙與時賓退錄云不知名李
珣瓊瑶集以為王衍宫人李玉籌作實只一百首
花蘂夫人宫詞之外尤工樂府蜀亡入汴道經葭萌題
驛壁云初離蜀道心將碎離恨綿綿春日如年馬上時
時聞杜鵑書未畢為軍騎催行後人續之云三千宫女
皆花貌妾最嬋娟此去朝天只恐君王寵愛偏花蘂見
宋祖時猶作更無一箇是男兒之詩焉有隨㫤行而書
此敗節語乎續之者不惟虛空架橋而詞之鄙亦狗尾
續貂矣出丹鉛錄
唐世蜀之詩人射洪陳子昂彰明李白成都李餘雍陶
裴廷裕岑倫符載雍裕之苑咸朱桃椎雙流柳震青城
杜光庭嘉州唐球青神陳詠丹稜僧可朋綿州布衣王
嚴鄉貢進士劉暌及李渥田章巴州張曙若劉灣鹿虔
扆毛文錫俱蜀人若劉蜕張蠙韋莊牛嶠歐陽烱劉猛
李季蘭張演薛濤張窈窕杜羔妻皆他方流寓而老於
蜀者嘗欲裒集其詩為一帙而未暇焉出升菴詩話
蜀中廣記卷一百二
