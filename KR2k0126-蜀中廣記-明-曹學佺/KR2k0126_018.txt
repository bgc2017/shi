蜀中廣記卷十八
明曹學佺撰
名勝記第十八
上川東道
重慶府二
合州
三國志先主詣劉璋取道墊江入涪常道將曰巴子時
雖都江州或治墊江又曰墊江在巴郡西北中水四百
里有桑蠶牛馬漢時淳于長寧雅有美貎即此地矣
圖經云魏之合州石鏡縣隋之涪州涪陵郡唐之合州
巴川郡宋之合州石照縣皆理此方輿勝覽州南百步
内江水心有石屹立正圓如月其根嶄嵓如雲捧之謂
之石鏡冬出水可三丈碑目云涪内水石鏡題名云大
歷三年此石出兵甲息黎庶歸六氣調五穀熟刺史兼
侍御史王鋋記按石鏡石照縣俱以此名魏華父瑞
應山記云景德間合州瑞應山出異木文理成天下太
平字志云瑞應山在州後濮子墓在其上光教寺在其
下寺今為州理所方輿云張柬之守合州姚崇薦其
沉厚具相才故州治有沉厚堂今名景厚本此堂中篆
繫辭八字字徑四尺李陽冰書碑隂為孟㫤石經周禮
數段碑目云李當塗篆龍門鳳穴司馬君實書公生
明蘇唐卿篆蒙泉竹鶴等字俱嘉定間李元庚刻在治
北薌林岩上治西鶴鳴里有招鶴亭三字宋徽宗書按
志宣和間許生舉進士愛其隣人朱受家羣鶴起亭作
詩招之鶴果來集朱憤而愬諸朝上命均之鶴以離羣
悲鳴不已道君為書亭額賜焉州有永清里里中有
夜雨寺僧智果所居取李義山巴山夜雨之句也又有
墊江里里中有龍骨寺為龍蛻處巴中記云墊江多龍
矣志云周元公判州事嘗與客奕一老人來觀口流涎
而香公驚問曰汝龍也何以至此老人曰安知之公曰
以涎知爾忽大雷電起老人化龍泝溪而上公乃令琢
方石二十四片以鎮之今通曉橋是其處在城内之明
月街晁公武清華樓記曰合州其山龍多銅梁上接
岷峨下繞甌越屬海而止所謂南戒者也水則涪水嘉
陵合流城下貫江沱通漢沔引衆流入于海所謂南紀
也水經注云宕渠水亦名潛水又名渝水俗謂之渠
江寰宇記云渠江水在縣北十五里源自萬頃池分來
經巴達渠廣安等界至本州東北與嘉陵江合即西漢
水勝覽云西漢水在石照縣東百步戰國策所謂漢中
之甲輕舟出於巴乘夏水下漢四日而至五渚也其源
發西和州徼外徑階沔又逕大安軍利劍閬果與涪水
會蔡松年南北史補云吐谷渾主登其國西疆觀墊
江源問水所經長史曾和對曰此水經仇池過晉夀出
宕渠始號墊江至巴郡而入于江度廣陵會于海主嘆
曰水尚知歸吾獨無所歸乎乃遣使南通于劉宋志
云會江門樓即唐之會江樓也杜詩君今起柂春江流
余亦沙邊具小舟幸為達書賢府尹江花未盡會江樓
范成大詩井陘東出縣山河古合州木根拏斷岸急雨
洗江流關下嘉陵水沙頭杜老舟江花應好在無計會
江樓文苑穆員送合州徐使君序云二月中節時芳為
人柳先攀折而垂水待臨泛而滿花迎酒客而笑鶯隨
詩人而吟亦會于江樓矣方輿勝覽云直郡治之會
江樓有學士山其高不能踰傍山而南峰斜崖諸勢班
班若出其下亦甚異也山麓有張氏荔枝異本合榦唐
文若曲端嘗賦之勝覽又云石照東北七里東臺山
漢末薛融讀書處東十里東山趙子伯章别業有東山
二字廣丈餘西二十里牟山唐康元良讀書處舊經
云合州北崖在州北五里或以古濮國附會為濮岩非
也岩有古栢數十章率圍八九尺有定林院歲正月九
日郡以故事設宴於此遊人盛集又有荔枝閣沿崖鐫
象設古意生動及古賢題刻甚多又有濮湖在岩下雖
傾圮古隄及岩上刻字猶存岑象求定林院詩野闊蓮
宮迥樓臺半倚山地連巴峽近門對濮溪灣栢徑松煙
濕岩房雨蘚斑白雲邀客住明月伴僧閒經梵喧譁外
香燈杳靄間勝遊成邂逅危搆喜躋攀世路長何極塵
心久欲還輶車正催發緩步出重關元祐五年太守劉
象功作濮嵓銘其序云距城三里有僧舍依大江林麓
樓觀聳出如畫者伏於縑素間其絶俗幽邃歷歷可指
子幼時侍先君嘗遊今被命領郡復至其所憮然有感
親懷舊之嘆因作銘書諸嵓石云合之二川河漢發源
極地通天浩渺東傾奔龍竄鯨吞䕫走荆上有蒼嵓喬
松古杉隂晴撲藍飛嵓斷壁烟昏霧塞溟空嶽坼巴濮
鄰國氣象相賊為狼為貊劒血初蝕二王滅迹雲閒晝
寂世變茫茫山空地荒鳥剿獸藏創業其時鑿高搆危
立刹開基在昔幼冲侍於先公曾步嵓宮帝命惟汝克
蹈前武得治兹土馳馬歲久江山惟舊中懷孔疚勒銘
其巔子承孫傳與山齊年輿地碑目石照北嵓盧舍
那佛題名云敬造盧舍那佛一軀菩薩二軀唐長慶三
年歲次癸邜三月十九日銀青光祿大夫使持節合州
諸軍事行合州刺史兼御史中丞劉温温自幽燕而來
從左羽林軍使改授此記之歸正寺岩又云石門彌
陀像開元二十三年州别駕張釗為刺史孫希莊作
又云關詠永言王晳微之李儀表臣皇祐壬辰寒食日
來又云崇寧丙戌歲時雨霑足因觀民田率廵檢高
公綜仲實石照令王叔陵仲陞法曹馬師古宗道主簿
姜宇定中同行至此早饍重午後一日郡守李樂道題
又云馮茂恭邵商民唐立夫紹興乙亥十月癸巳同
遊又云宇文休冉德濟閻文叔呂達夫乾道己丑三
月廿四日來遊又云濮巖東州勝處乾道辛卯立秋
杜國光偕趙彦和馮廷式及其弟慶遠酌歲寒亭方
輿勝覽云釣魚山在石照縣東十里涪内水在其南西
溪上流經其北郡人遊者以舟下涪水艤而上已乃繞
山北沿西漢水而歸此遊觀之竒也山南大石砥平有
巨人迹相傳異人坐其上投釣江中山以是名下有大
刹曰護國寺歲二月八日太守率僚屬宴集于此志云
釣魚山東西南三面據江峭壁懸厓安撫使余玠於山
建城以禦胡元故又呼釣魚城也上有天池周五百餘
步後有石菴凡二十四片石鑿成開山石頭和尚所剙
西南隅有祠奉李忠宣公德輝盖安撫王立之義妹李
氏在圍中忠宣奏闕得保全其人民云元人登釣魚山
詩臺倚層巒萬仞高魚龍面面湧驚濤振衣更切臨淵
想擬選長竿學釣鼇又峰頭借得月為鈎把向江心自
不收莫笑山人似緣木磻溪元是釣西周又遺庵故傍
唐僧塔荒壘猶餘宋戰場讀罷題詩聊騁望半江寒霧
送斜陽輿地碑目眉山王魯望萬里西歸艤舟合陽
趙濱甫侯德之定之孫相之載之相與遊釣魚秋雨初
霽心意豁然酌酒至明興盡而返又云眉山家漁歸
以嘉定乙亥七月九日訪釣魚小供因留詩石上暫脫
塵羈入古藍西風送我與禪參漲開二水虬朱鬛嵐隐
諸峰玉碧簮兩武深痕墮塵跡一椎打就蹋雲庵自憐
把釣人多老消息遥遥自渭南又云紹熙改元郡守
汲國呂交修無棄以清明日率長安母如愚子發長江
杜几伯扶資中馬三捷周臣普慈楊文彦章蓬溪趙君
瑞族人郁某既放舟來尋釣魚城之勝積雨初霽放懷
舉酒男鑒仁姪近仁明仁與仁偕麟孫住僧侍行其傍
有閩人朱涣詩云釣魚磯上着閒身胸次應無一點塵
偶爾不逢周漢主此心端弗愧前人紹熙辛亥臘月既
望又云東沂尉行之輔之約晉國趙資深才父遂寧
陳子龍益昌王國秉錦官王正仲乙卯慶元仲冬來遊
又云眉山李壁來遊甥劉沖之族子潮俱慶元三年
狗日又云新南劍州使君三衢徐公以今春解南昌
之組治舟合陽避夏秋水漲以良月甲子解䌫西歸攝
郡僉李忠父偕同僚史仲立趙季紳梅君用張子信何
文振張通叔白德章劉光父晁季子餞别於此郡國
志云巴城在漢南江是楚襄王滅巴封其子為銅梁侯
故有此城方輿勝覧云石照南五里有巴子城乃周武
王封其支庶處在涪江南銅梁山下縉雲馮時行序謂
山有茶色白甘腴俗謂之水茶甲於巴蜀元和志謂其
多玉蕊花桃竹杖也寰宇記云銅梁山在石鏡縣南
九里東西連亘二十餘里山巔平整環合諸峯此其獨
秀者圖經有宿雲崖方崖松風閣讀書堂博古齋諸勝
趙伯宜之别業也志云山在州南五里石梁横亘其
色如銅崖鐫銅梁山三字有石洞梁深丈餘有石牀可
坐十餘人唐閭丘道人居此五十餘年廼化去棋局丹
井猶存題名于洞壁者有閬州城南果何在永州澹嵓
天下稀使山谷見之當復作何等語紹興癸酉春九日
韓國趙善敏濩澤王季蒙普慈馮憲來又梁叔解組
舟過合陽奉同登銅梁地主趙周祜鄉人王彦澤梁公
行家姪方叔俱來紹興二十九年四月癸巳景和仲書
又魯國趙彦博富文從元憲兄造銅梁山觀洞天石
室丹臺靈泉茂林修竹之富仙境宛然追思周祜兄清
標高致今已隔世恨不當日得陪杖履周祜乃元憲仲
弟其子師美敦書樂善予子信常與之同僚知有子矣
是晚元憲具酒肴於洞靈之道院道京師陜西事談論
竑偉衮衮可聽吾宗之英也元憲之子師儒師老侍皆
孝友恭儉克其家者日既夕乃歸淳祐二年五月十三
日題蜀都賦云外負銅梁劉孝威詩銅梁不可攀孔
德紹詩銅梁忽背飛王維送李員外賢郎詩少年何處
去負米上銅梁借問阿戎父知為童子郎魚牋請詩賦
橦布作衣裳薏苡扶衰病歸來幸可將晁公武將發合
州詩銅梁山昏空翠重石鏡水落灘聲遲皆此山也
寰宇記云隋析石鏡置赤水縣以赤水出其源也按志
州西百餘里有赤水鄉赤水縣址存王象之碑目云唐
令長新戒在赤水縣開元二十四年立玄宗嘗擇縣令
百六十三人賜以丁寧之戒其後為縣者皆以戒刻石
集古錄取焉景祐中令重刻之今非唐故物矣又云雁
塔題名在赤水縣廨宣和間柳瑊始刻置長安慈恩寺
此蓋榻本也又云赤水縣龍多山唐人刻字此山高明
窈深變態萬狀下視涪水如帶烟雲出沒山之偉觀也
又云祭龍多題名天寳十四載十月十一日大中大夫
守巴川郡太守真寧縣開國男上柱國賜紫金魚袋韋
藏鋒準制醮祭又云唐孫樵龍多山錄舊刻刓闕元祐
七年劉象功再書遒勁可喜又云集聖院記在赤水縣
之龍多山唐咸通間李稽作又云龍多山鷲臺院紹興
三十二年十一月縉雲馮時行記略云龍多山有至道
觀觀東大池為則天后放生池中峰有鷲臺佛慧二院
院栽萬竹竹徑圍尺有仙栢圍丈有二尺中空而柯葉
敷腴有靈山院泉自崖出瀦為方池大旱不竭有駕鶴
軒下視涪水如帶處圖經云晉永嘉三年馮仙舉家
十七人於龍多山昇去按即馮蓋羅也今仙臺觀其燒
丹處至道觀壁間其繪像存焉馮時行詩云兒童便讀
山中記老大才登記裏山何麟詩世路聱牙赤水過故
升天險問龍多彭應求詩一望東川盡數州依崖泉石
更清幽不辭挹月披雲卧攬取山房一夕秋註云山遠
且高逶迤如龍蟠故曰龍多也涪江在其下去州百二
十里寰宇記青石山在石鏡西二百二十里涪水之
南漢時山裂之處至今猶存李膺益州記曰昔巴蜀争
界久而不決漢高八年一朝密霧青石山為之裂自上
及下破處直若引䋲焉於是州界始判上有古祠靈於水
旱華陽國志所謂青石神矣予觀孫樵龍多山記云
梓潼南鄙越五百里其中有山崛起中天即山之趾得
徑委延舉武三十北出其巔氣象鮮妍孕成隂烟屹石
巉巉别為東巖槎牙重複争先角逐若絶若裂若缺若
穴突者虎怒企者猿踞横者木朴挺者碑豎又有似乎
飛簷連軒□櫨交攢欹撐兀柱懸棟危礎殊狀詭類愕
不得視下有畆平砥若戸庭攄乳側脈膏渟泓石俯對
絶壑杪臨蘭薄仙臺標異藂石負起屹與山别猨鳥蹟
絶腹竇而空路由其中齗齶相望攀緣下上闖然而出
曜見白日始時永嘉飛真盖羅玄蹤斯存石刻傳聞丹
成而仙駕鶴騰天一去遼廓千載寂寞澄泉傳靈别壑
絶明風閒境清寂寞無聲佳木美竹岡巒交植風來怒
黑雷動岩谷山禽嵓獸捷翮互鶩曉吟暄啼聽之凄凄
廻環下矚萬類在目因山帶川青縈碧聯莽蒼際天杳
杳不分月上于東日薄于泉魄朗輪昏出入目前其或
宿霧朝雲糊空縳山漠漠漫漫莫知其端暘曜始浴徹
天昏紅輪高而赤洪流激射濃透薄釋綿裂綺折千狀
萬態倏然收霽樵起來而遊泊車而休登降信宿聞見
習熟始曰山乎曾未始有得乎無處夸世釣名者汚此
巖扄乎且欲聞于潁陽之徒乎
銅梁縣
川曰巴川以水遶其治前如巴字矣山曰巴嶽以峰高
出雲表如嶽勢矣碑目云古書巖在巴川縣石間隐
隐如篆文不可讀又云季札墓銘在巴川縣相傳以為
孔子所書紀勝云縣東里許丘曰羅堠名東嵓宋馮
倓記云歲星位于泰熒惑位于衡太白位于華辰星位
于常鎮星位于嵩而羅堠計都二星位于巴嶽之旁昭
然可考也勝覽云南峰在巴川縣東四十里高五里
是為峽山之首兩山複出對峙中廣十里塗左有穴謂
之仙洞其深五里竇水流出為澗有嘉魚又云中峰在
巴川縣東南六十里山環二十里如盤民錯居如畫有
泉自山注下曰天池紀勝云縣南十五里有巴嶽山
絶頂蟠螭若爐其下有崑崙洞多蒼玉産仙茅菅唐長
慶中采樵者服之得仙又産木蓮花高五六尺葉如楩
楠花如菡萏出山則不植有玉版泉在山上味甘冽不
竭相傳昔人斵井得玉版叩之清越如磬聲然碑目
云唐永泰二年石刻在巴嶽山之化度院石刻但云永
泰二年按永泰齊明帝唐代宗年號齊永泰止五月而
唐永泰二年十一月始改大歷故知為唐無疑周茂
叔天池詩云清和天氣年能幾短葛輕紗近水涯風似
相知偏到袖魚如通信不驚槎笑凭山色傾新甕醉傍
汀隂數落花嘯傲不妨明月上一行歸路起栖鴉又有
觀巴嶽木蓮詩云仙姿元是華巔栽不向東林沼上開
嫩蕊曉隨梅雨放清香時傍竹風來枝懸縞蔕垂金弹
瓣落蒼苔墜玉杯若使耶溪少年見定抛蘭槳到嵒隈
是時濓溪判合州事來遊二作亦皆輕逸不沾道學氣
可喜也志云治西百步有望仙樓為唐刺史趙延之
建延之刺合州破賊有功後得道仙去詳神仙記中按
少陵巴山詩云巴山遇中使云自峽城來盜賊遂奔突
乘輿恐未廻天寒召伯樹地闊望仙臺狼狽風塵裏羣
臣安在哉又有亡名氏詩云西山頂上最高樓登眺能
消萬古愁奉使客來纔十日登仙人去已千秋荒凉巖
檜含風雨曲折巴川學字流傍晚蹇驢林下過谿雲潭
影兩悠悠皆為延之作也
定遠縣
縣南江邊有新明寺古斷碑云此晉之新明縣也嘉陵
玉溪在其左右中有一岩據大江以西秀拔自䧺此即
西嵓境而漢初縣設焉碑目云唐趙應龍塚在舊漢
初縣上有一坊左右畫彩鳳大書雍侯之居開元乙卯
季秋十九日立又云大圓山有光塵子墨迹云三山相
接欲飛騰高下來為半日登合向中間着夫子大員道
士小員僧傍書宋乾道壬辰年相傳以為呂仙作矣
安居縣
陳子昂詩序入峭峽安居谿伐木谿源幽邃林嶺相映
有竒致焉其詩曰肅徒歌伐木騖檝漾輕舟靡迤隨廻
水潺湲泝淺流烟沙分兩岸露島夾雙洲古樹連雲密
交峰入浪浮巖潭相映媚谿谷屢環周路迥光逾逼山
深興轉幽麕鼯寒思晚猿鳥暮聲秋誓息蘭臺策將從
桂樹遊因書謝親愛千歲覓蓬丘此即舊縣之安居壩
也今縣别名瓊江以官濺溪平灘一帶流入涪江舊
傳有瓊花浮水面而出故號為瓊江矣縣理在波羅川
東里許蓋有波崙寺云屑峰峭壁聳插雲霄凭欄而望
江山如繡每月白前後皎然冰輪若自頂出而殿閣翬
飛悠悠松檜間也三仙石連理樹俱在其趾濟勝者所
必由矣又東去為鳳凰山昔人于此得遺碑云朝棲梧
桐暮宿此山其山頂巨石平正謂之鳳凰臺而西南對
立者曰龍歸山上有龍歸寺山形盤旋如龍亦一方之
幽勝也正南則龍門山兩峰壁立如門漢隐士蘇汝礪
藏書三萬卷于此此初學記所載舊屬銅梁今割入當
縣碑目云龍門山東八里有印土院院有將軍祠石刻
云故唐將也逃難山中而死葬山隂或曰戰國時人也
歲春夏民以車蓋迎其神至水上張帷致饗矣志云
縣太平里有唐柳玭墓玭在景福間刺渝州遷瀘州道
卒葬於安居也玭公綽之後善書初任御史大夫在渝
時東川節度使顧彦暉請書德政碑玭曰若以潤筆為
贈即不敢從命矣其剛正如此
綦江縣
江發源夜郎作蒼帛色故名綦昔南平軍之長官司也
志云治南三舍溪關上有雁塔碑曰此地南平軍舊址
南平王墓亦在此關瀛山在縣境去郡百二十里有
四十八面壁立高峻四時青翠望若蓬瀛唐貞觀置瀛
山縣於此宋劉望之詩山盤四十八面險雲暗三百六
旬秋其上有白雲觀觀前石笋參天有碑名鳥道碑
方輿勝覽云南平軍西北有東溪溪上小市有孝感橋
紹興甲戌有里婦從姑過溪姑墜水赴救之亦墜漂至
灘下皆不溺
南川縣
陳復亨廳事記云南平州邊夜郎外控諸酋跨漢二郡
唐五州之境寰宇記曰武德二年置南州理隆陽縣
取西永隆山為名先天避諱改為南川貞觀四年置南
平州理南平縣八年改為霸州又云貞觀十一年涪州
置隆化縣亦取永隆山先天改為賓化縣按三地相去
密邇俱在渝州南境及涪陵枳縣之舊墟矣通志謂宋
初於當縣置南平軍熙寧省入隆化尋復置元併南平
軍及隆化入焉者也文苑英華李嶠有勅奉議郎行涪
州隆化縣元素履制綰符兩穴游刃三巴賓僚戀仰蠻
漢謳吟者矣寰宇記云南平西四里有赤水即丹水
也唐置丹溪縣于此丹溪合於僰溪故改南州為僰州
焉僰水流入江津縣南界所謂僰溪口也今縣西二里
有僰水寺方輿勝覽云僰溪東溪葛溪合流當縣西
北故貞觀又置三溪縣焉其所理名為石城在今縣東
甚峻險偽蜀毛文錫茶譜云南平縣有狼峱山出茶
黃黑色渝人重之寰宇記云狼峱鄉人搆屋高樹上謂
之閣欄不解絲竹惟擊銅鼓祭鬼以祈福一名㺐厓在
南平軍西方輿勝覽熊本平木斗夷得地五百里山
高谷深乃奏建南平軍謂即板楯七蠻故地先是劉孝
標守南州請置郡縣遠人安之晏殊為孝標撰墓銘尚
在劉夷叔雲山堂詩山繞郡樓初過雨月臨池樹晩
生烟蒲公孟南川驛詩鶯花非漢舊棟宇尚唐餘趙彦
邁歲熟詩蕞爾曾無一掌平由來作郡亦強名雲連萬
嶂山横翠川合三溪水繞城又云風俗連巴楚封疆接
播溱方輿勝覽縣去溱溪三十里為鹿洞堡去播州三
百里為白錦堡王象之碑目云溱溪寨路西心坎厓
上有隸書本初三年三月十六日共二十餘字文多殘
缺不可讀漢質帝時刻也去南平軍七十餘里又云溱
州堡吹角壩上有古磨厓風雨朘剥苔蘚侵蝕惟識其
一二曰建安其他不可辨漢獻帝時刻也又云吹角壩
有姜維碑始土人開山得一穴穴内有碑姜維字猶可
辨又云南川鎮下三里厓上有石佛像近有碑出於其
下司法參軍員外郎置司正靳豫撰序云南州城門前
右岸盧舍那石像乃開元十八年十二月丙戌中大夫
使持節南州諸軍事守南州刺史上柱國晉昌唐虞景
所造又云白鵠寺鐘碑字磨滅垂盡尚餘一二可識曰
白鵠寺鐘處士彭城劉欣文也又云羅圍城上有古碑
名平眞碑未詳按志治境上有此城
長夀縣
華陽國志江州郡樂城縣在州西三百里延熙十七年
省按今縣界有樂磧鎮即其地寰宇記曰唐武德置樂
温縣秦時枳地也桓元子别置枳縣在巴之北涪之南
至後周省入于巴縣焉樂温志曰樂温山下有樂温
灘在縣南四十里元時置涪陵廵檢司因唐縣址也地
氣常温禾稼早熟因之得名志以此山人多耆耉亦名
長夀山圖經云昔徐神翁煉丹於枳有丹厓高二十
餘丈下垂瀑布注于江厓下老榕薈翳弘敞而隂森者
清隂洞也洞中多留題剥蝕不可辨有數行遒楷稍似
涪翁及元許衡偕門人趙進真來遊題名志云在學宮
右側圖經集仙山為徐神翁飛昇處在縣之北眞觀搗
藥杵臼尚存有臺曰烟霞臺即此志又云白虎山亦
名鳳山在涪西一里山麓刻讀書處三字旁識云端平
二年鶴山赴樂温為史子書按眉人史大用讀書子樂
温白虎山作崇德廟碑者也鳳山下有韓村宋開禧中
土人韓申之見山坡有綠衣端坐指麾其僕入村酤酒
有白騾齕草其旁即文昌書所謂牧騾化矣圖經云白
虎山石龕篆風月之臺四字甚古其上石厓桃花水出
焉有洞古邃幽深銀鴨石笋杳然人境即桃花洞也
志云不語灘在縣東一里相傳客航過此皆相戒不言
言則灘加洶湧又云玉溪里在縣西八里宋賢譙定天
發㬊淵亞夫所居也譙學于伊川㬊學于考亭云輿
地碑目古書山去樂温縣四十里有大歷年石刻云昔
人砌山路見石穴中藏蝌蚪書數軸古書之名起于此
宋安剛中張桓侯廟記云漢自建安以來皇綱齊弛
神鼎震覆姦雄觀釁實生豕心本初孟德之徒磨牙礪
吻血視生靈期於吞噬不留遺臭先主忼慨為國志在
援拯一時豪英徇義蜂起相與提挈共成大事諸葛關
張實為之最凛冽威風萬夫之雄荆州之役羣盜鼎來
公為後拒畢力盡死以抗羣醜奮髯張目横戈一叱蛇
豕異類褫魄逃遯虞淵之日復耀西南繄公之功迄今
千歲英靈之氣森聳如在廟食百世在禮固宜樂温之
山下瞰大江公之神爽實茲寓焉自古迄今長載祀典舟
行上下與彼士民奔走奉事敢不虔至九穀嘉生連被
原隰舸揖往返安流無恙隂相之功在國與民天朝累
封進爵為王惟是廟宇興建歲久行廊爛頽往來咨嗟
力莫能振郡守李公向者趨朝祗謁祠下再拜祈禱厥
應如響至郡未幾首議修繕自捐金帛衆趨成之功費
雖多了不病民撤去卑陋增飾輪奐開展地基比舊加
倍是役也議興於庚午之冬落成於辛未之春焉
蜀中廣記卷十八
