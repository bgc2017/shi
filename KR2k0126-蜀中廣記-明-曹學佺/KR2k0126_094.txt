蜀中廣記卷九十四
明曺學佺撰
著作記第四
子部
老子指歸
漢書嚴君平博覧亡不通依老子嚴周之指著書十餘
萬言
嚴君平註老子其文竒世多未見如云肝膽為胡越眉
目為齊楚又云生不枉神死不幽志又云天地億萬而
道王之衆靈赫赫而天王之倮者穴處而聖人王之羽
者翔虚而神鳳王之毛者蹠實而麒麟王之鱗者水居
而神龍王之介者澤處而靈龜王之百川並流而江海
王之又云言為禍匠默為害工進為妖式退為㜸容嘗
鼎一臠可知其味也出丹鉛餘錄
註老子指歸十三卷
晁氏曰其章句頗與諸本不同如以曲則全章末十七
字為後章首之類按唐志有嚴遵指歸四卷馮廓注指
歸十三卷此本卷數與廓注同題谷神子而不顯名姓
疑即廓也
三十家注老子八卷
唐岷山道士張君相集河上公嚴遵王弼何晏郭象鍾
會孫登羊祜羅什盧裕劉仁會顧歡陶隠居松羅仙人
裴處思杜弼節解張憑張峒成玄靜大孟小孟竇略宋
文明禇柔劉進喜秦子晃成玄英車惠弼等注君相稱
三十家而列名止二十有九盖君相自以為一家言并
數之耳君相不知何時人而謂成玄英為皇朝道士則
唐天寳後人也以絶學無憂一句附絶聖棄知章末以
唯之與阿别為一章與諸本不同
道德經廣義三十卷
崇文總目唐青城賜紫道士杜光庭撰以明皇注疏演
其義
道德經疏節解上下各二卷
崇文總目偽蜀喬諷撰諷為諫議大夫知制誥奉詔以
唐明皇注疏杜光庭義綴其要附以己意解釋之
道德經解二卷
宋隠居郭長孺撰志云不知何許人流寓入蜀遂為成
都人頗知黃老吐納之學
蘇子由註老子二卷
子由調官筠州頗與學浮屠者游而有所得於是解老
子嘗曰中庸喜怒哀樂之未發謂之中發而皆中節謂
之和致中和天地位焉萬物育焉此盖佛法也六祖謂
不思善不思惡則喜恕哀樂之未發也盖中者佛法之
異名而和者六度萬行之總目致中極和而天地萬物
生於其間非佛法何以當之天下無二道而所以治人
則異古之聖人忠信行道而不毁世法以此耳故解老
子亦時有與佛法合者其曰是謂襲明以為釋氏傳燈
之類東坡䟦曰使戰國有此書則無商鞅韓非使漢初
有此書則孔老為一使晉宋間有此書則佛老不為二
劉巨濟注老子二卷
陽安劉涇字巨濟篤志于學文詞竒偉早登子瞻之門
號前溪子
南華經疏二卷
隋何妥棲鳳著爵里見前
南華正義
唐劍南道士文如海著宋太平興國八年成都道士任
奉古鋟諸木歲久不傳元玄學講師錢大中翻刻之吳
澄序
東坡廣成子解一卷
晁氏曰蘇子瞻取莊子中黃帝問道於廣成一章為之
解景迂嘗難之其序略曰某晩玷先生薦賢中安敢與
先生異論然先生許我不苟同按杜光庭有廣成子
一百卷不係此書
珞琭子
鬼谷先生著大峨志云山有鬼谷洞相傳先生於其中
著珞琭子而上昇去通考以為即今禄命之書
無盡居士注素書一卷
晁氏曰商英稱素書凡六篇按漢書黃石公圮上授子
房世人多以三略為是盖誤也晉亂有盜發子房塚玉
枕中獲此書商英之言世未有信之者
荀子校勘二十卷
宋廣安黎錞希聲著
揚子法言十三卷
晁氏曰漢揚雄撰晉祠部郎中李軌注雄好古學見諸
子各以其知舛駁不與聖人同是非頗謬於經故人時
有問雄者常用法言應之譔此以象論語號曰法言每
篇復為序贊以發其大意然雄之學自得者少其言務
擬聖人靳靳然若影之守形既鮮所發明又往往違其
本指正古人所謂畫者謹毛而失貌者也
殊言十五卷宋經籍志作方言十四卷
雄答劉歆書又勅以殊言十五卷君何由知之謹歸誠
底裏不敢違信雄少不師章句亦於五經之訓所不解
常聞先代輶軒之使奏籍之書皆藏於周秦之室及其
破也遺棄無見之者獨蜀郡有嚴君平臨卭林閭翁孺
者深好訓詁猶見輶軒之使所奏言翁孺與雄外家牽
連之親又君平過誤有以私遇少而與雄也君平財有
千言耳翁孺梗槩之法略有翁孺往數歲死婦蜀郡掌
氏子無子而去而雄始能草文先作縣邸銘玉珥頌階
闥銘及成都城四隅銘蜀人有楊莊者為郎誦之於成
帝成帝好之以為似相如雄遂以此得外見此數者皆
都水君常見故不復奏雄為郎之歲自奏少不得學而
心好沈博絶麗之文願不受三歲之奉且休脱直事之
繇得肆心廣意以自克就有詔不可奪奉令尚書賜筆
墨錢六萬得觀書於石渠如是後一歲作繡補靈節龍
骨之銘詩三章成帝好之遂得盡意故天下上計孝廉
及内郡衛率會者雄常把三寸弱翰齎油素四尺以問
其異語歸即以鉛摘次之於槧二十七歲于今矣而語
言或交錯相反覆方論思詳悉集之燕其疑張伯松不
好雄賦頌之文然亦有以竒之常為雄道言其父及其
先君喜典訓属雄以此篇目頗示其成者伯松曰是縣
諸日月不刊之書也又言恐雄為太玄經由鼠坻之與
牛場也如其用則實五稼飽邦民否則為抵糞棄之于
道矣而雄獻之伯松與雄獨何德慧而君與雄獨何譖
隙而當匿乎其不勞戎馬高車令人君坐幃幕之中知
絶遐異俗之語典流於昆嗣言列于漢籍誠雄心之所
志極至精之所想遘也仗聖朝遠照之明使君求此契
君之意誠雄散之會也死之日則今之榮也不敢有貳
不敢有愛少而不以行立於鄉里長而不以功顯于縣
官者訓此於帝籍但言詞情覽翰墨為士誠欲崇而就
之不可以遺不可以忘即君必欲脇之以威陵之以武
欲令入之於此此又未定未可以見今君又終之則縊
死以從命也且寬假延期必不敢有愛雄之所為得使
君輔貢於明朝則雄無恨何敢有匿唯執事圖之謹因
還使雄叩頭叩頭
太玄經三卷
漢書揚雄作太玄覃思渾天參摹而四分之極于八十
一旁則三摹九据極之七百二十九贊亦自然之道也
故觀易者見其卦而名之觀玄者數其畫而定之玄首
四重者非卦也數也其用自天元推一夜隂陽數度律
歴之紀九九大運與夭終始故玄三方九州二十七部
八十一家二百四十三表七百二十九贊分為三卷卷
首有陸績述玄一篇
太玄指歸
三國涪人李譔著爵里見前
比齊司馬膺之好讀太玄經注揚雄蜀都賦每云我欲
與揚子雲周旋
太玄發隠三篇
巽巖李氏曰章詧撰詧有太玄講疏四十九卷其說甚
備發隠之作盖在講疏以前
章氏太玄經註十四卷講疏三十卷
東坡志林云詧本閩人遷于蜀者數世遂為成都人博
通五經尤長易與太玄王素趙抃守蜀皆賓禮之賜號
冲退處士素所請也詧將死其鄉人夢詧以小童自隨
投謁告别曰此間囂塵非脩行地吾歸閬苑矣詧盖明
術數得道者云
太玄經疏十八卷
晁氏曰郭元亨撰元亨謂雄之作玄傳于侯芭後獨有
張衡桓譚張華見而稱歎吳郡鄒伯岐求本不能得宋
衷為訓陸績為解范叔明王涯亦注之皆未明白元亨
在蜀自淳化末迄于祥符八年僅三十年撰成今疏又
云太玄潤色於君平未知何所據而然
孫明復曰揚子雲太玄非準易乃明天人始終之理君
臣上下之分盖疾莾而作也桓譚曰是書也可與大易
準班固曰經莫大于易故作太玄使子雲被僭經之名
二子之過也出丹鉛錄
王長文通玄經四卷
晉書長文字德叡廣漢郪人著書四卷擬易名曰通玄
經有文言卦象可用卜筮時人比之太玄同郡馬秀曰
揚雄作太玄惟桓譚以為必傳後世晩遭陸績玄道遂
名長文通玄經未遭公紀君山耳
陳漸演玄十五篇
宋史漸字鴻漸堯佐從子也少以文學知名淳化中與
其父堯封皆以進士試廷中擢第不就願讓其父太宗
許之好太玄經著書十五篇號演玄
潛虚
司馬光著自序曰玄以凖易虚以擬玄玄且覆瓿而况
虚乎其棄必矣然子雲曰後世復有揚子雲必知玄吾
於子雲雖未能知固好之矣安知後世復無司馬君實
乎
墨子秘書
梁陳方慶梓州射洪人好道術得墨子五行秘書及白
虎七變之法隐於郡之武東山大同中仕至新城郡司
馬即子昂遠祖也見本集
日華子
蜀志補遺射洪陳子良撰即子昂之兄也詩工樂府見
文苑英華兼精毉術著日華子行于世
文中子十卷
隋王通著通初為蜀郡司戶書佐草創是書
長短經十卷
北夢瑣言云趙𬎼著𬎼梓州塩亭人博學韜鈐長於經
世夫婦俱有隐操不應辟召其書論王覇機權正變之
術第十卷載隂謀家言本缺今存者六十四篇
黃帝隂符五十六萬七千言
成都古今集記綿竹鄭山古授之軍校黃承真者其字
一點一畫皆以五行属配實竒書也五代孫光憲猶及
見之仁夀龍昌期後乃作註
玄成子一卷
唐成都袁天綱著
補履書十卷
唐通泉李浦德川著本孟軻揚雄之旨世號補履先生
德宗幸褒中丞相張延賞表薦之拜右拾遺不就再詔
見賜緋衣正色執辭當朝敬懾
炙轂子三十卷
唐進士王叡著六經得失史冊差謬無不鍼其膏而藥
其肓焉按張君房七籖載叡卒於彭山道中年八十後
人又見之于成都市及樂温縣云
贅隅子歔欷𤨏微論十卷
蜀人黃晞撰贅隅子晞自號也序曰贅隅者持物之名
歔欷者兼歎之聲𤨏微者述之之謂故以名書其略云
腐薪不可以撻兵涣泥不可以膠物莊周韓非終日求
道德而智巧入焉終日求真實而浮偽入焉古之譁人
也
凡將篇
藝文志云漢興閭里書師合蒼頡爰歴博學三書斷六
十字為一章併名蒼頡篇武帝時司馬相如作凡將篇
無複字若史游之急就李長之元尚皆蒼頡正字也
按柳玭訓序言其在蜀時嘗閱書肆字書小學率雕板
印紙則字學在蜀尤謹
訓纂
漢書元始中徵天下通小學者以百數各令記字于庭
中揚雄取其有用者作訓纂一篇以續蒼頡又易蒼頡
中重複之字凡八十九章
林氏小說三卷
五代成都林罕著古今記云罕與孫逢吉同郡同時俱
擅文學著說文二千篇目曰林氏小說附石經刻于學
宫
晁氏曰書凡五百四十一字以說文部居隨字出文以
定偏傍其說頗與許慎不同而互有得失仁宗時邵必
進禮記石經陛對帝問罕之書如何必曰雖有所長而
微好怪說文歸字從堆從止從帚以堆為聲罕云從追
於聲為近此長於許氏矣說文哭從吅從獄省罕乃云
象犬嘷此怪也有石刻在成都公武嘗從數友就觀之
其解字殊可駭笑不疑好怪之論誠然
釋貫休重集許氏說文
偽蜀宰相王鍇作讚云曇域戒學精微篆文雄健重集
叔重說文見行于蜀
唐氏字說解一百二十卷
晁氏曰知卭州唐耜撰紹聖以來用字說程試諸生解
者甚衆耜集成此書頗注其用事所出一時稱之在卭
州日奏御
陳伯英教書
元青神陳瑛著吳澄序略曰秦隷興而篆書廢漢四百
年莫有能者觀於漢代碑刻可見矣三國六朝間亦無
聞焉唐三百年李當塗一人而已自秦丞相迄宋初盖
千年僅有徐騎省以篆學自許何寥寥也最後魏文靖
留心於此學者稱之陳伯英為文靖鄉人所書千文字
體整潔可以上希文靖其先世少師公於蘇文忠大父
行參政公當南渡之際以詩名家咸淳省試春秋第一
人其季父也伯英今受朝命為郡教授一家文學之傳
如此
韻英十卷
唐翰林學士元庭堅罷遂州參軍讀書郊外有人身而
鳥首者衆鳥隨之詣元曰願教君以字音及鳥語庭堅
不之怪與往來歲餘盡傳音律清濁之旨至隂陽術數
無不通達在翰林日著韻英十卷未施行而西京陷賊
庭堅亦卒出游宦紀聞
書林韻會一百卷
陳氏曰無名氏蜀書坊所刻規摹韻類題選而加詳焉
按韻會乃蜀孟㫤勅史館編進楊用修云在京師及
見此書
有聲無字韻一卷
宋史句中正字坦然華陽人孟昶時授崇文館校書郎
復舉進士及第歸朝太平興國二年獻八體書召入授
著作佐郎直史館被詔詳定篇韻復與徐鉉校定說文
太宗問凡有聲無字者幾何中正退條為一卷以獻上
曰朕亦得二十一字可并錄之也又與吳鉉楊文舉同
撰定雍熙廣韻一百卷特拜虞部員外郎淳化中累遷
屯田郎中杜門守道以文翰為樂嘗以大小篆八分三
體書孝經摹石咸平三年表上之真宗召見便殿賜坐
問所書幾許時曰臣寫此書十五年方成上嘉歎賜金
紫命藏于祕閣卒年七十四中正喜藏書家無餘財
王知微韻篇
王著字知微成都人偽蜀明經及第赴闕授隆平主簿
太宗以字書訛舛欲令學士刪定少通習者轉運使侯
陟以著名聞改衛寺丞史館祗候委以詳定篇韻加著
作佐郎
五音韻補
丹稜李燾著自序曰漢和帝永元十二年太尉祭酒許
叔重始為說文解字十四篇凡五百四十部其文九千
三百五十三晉東萊弦令吕忱繼作字林五卷以補叔
重所闕遺者于叔重部叙初無移徙忱書甚簡顧為他
說糅亂且傳寫訛脱學者鮮通今往往附見說文盖莫
知自誰氏始陳左將軍顧野王更因說文造玉篇三十
卷梁武帝大同末獻之其部叙既有所升降損益其文
又增多于叔重唐上元末處士孫強復脩野王玉篇愈
增多其文今行于俗間者強所脩也叔重專為篆學而
野王雜以隷書用世既久故篆學愈微野王雖曰推本
叔重而追逐世好非復叔重之舊自強以下固無譏焉
大歴間李陽冰獨以篆學得名時稱中興更刊定說文
仍祖叔重然頗出私意以為詆訶學者恨之南唐徐鍇
著書四十篇總名繫傳盖尊許氏若經也惜其書未布
而鍇亡本朝雍熙三年鍇兄鉉初承詔與句中正葛湍
王惟恭等詳校說文今三十卷内繫傳往往錯見豈其
同源果無異派歟鍇亡恙時鉉苦許氏偏旁奥密不可
意知因令鍇以切韻譜其四聲庶幾檢閱力省功倍鉉
又為鍇篆名曰說文韻譜其書當與繫傳並行今韻譜
或刻諸學官而繫傳訖莫光顯余蒐訪歲久僅得其七
八闕卷訛字無所是正每用太息盖嘗謂小學放絶久
矣欲崇起之必以許氏為宗而鉉鍇兄弟最其親近者
如李陽冰林罕郭忠恕等軰俱當收拾採掇聚為一書
使學者復覩純全似非小補顧力有所不及耳韻譜仍
便於檢閱然局以四聲則偏旁要未易見乃因司馬光
所上類篇依五音先後悉取說文次第安排使若魚貫
然開編即可了也說文所無而類篇新入者皆弗取若
有重音則但舉其先而略其後雖許氏本在上去入聲
而類篇在平聲亦移在平聲大抵皆以類篇為定類篇
者司馬光治平末所上也先是景祐初宋祁鄭戬建言
見行廣韻乃陳彭年丘雍等脩繁省失當有誤科試乞
别刊定即詔祁戬與賈昌朝同脩而丁度李淑典領之
書成賜名集韻度等復奏集韻添字極多與彭年雍等
前所脩玉篇不相參協乞别為類篇即以命洙洙尋卒
命胡宿代之宿奏委掌禹錫張次立同加校讎宿遷命
范鎮代之鎮出而光代之書乃成自集韻類篇列於學
官而廣韻玉篇微矣然小學放絶講習者寡猶幸其書
具存耳所謂廣韻則隋陸法言撰唐郭知玄附益之者
時號切韻天寳末陳州司馬孫愐者以切韻為繆略復
加刊正别為唐韻之名大中祥符元年改賜新名曰廣
韻今號集韻則又寳元改賜也切韻廣韻皆莫如集韻
詳故司馬光因之以脩類篇嗚呼學無小而古謂字書
之學為小何哉亦以志學者當由此始云爾凡物雖微
必有理存何况斯文幼而講習磨礲浸灌之久逮其長
也于窮理乎何有不則躐等凌節君子不貴矣今學者
以利禄之路初不假此遂一切棄捐不省喜字書者求
其心畫端方已絶不可得但肆筆趁姿媚耳偏旁横竪
且昏不知矧其文理邪先儒解經固未始不用此匪獨
王安石也安石初是說文覃思頗有所悟故其解經合
處亦不為少獨恨求之太鑿所失更多不幸驟貴附和
者益衆而鑿愈甚盖字有六義而彼乃一之雖欲不鑿
得乎科試競用其說元祐嘗禁之學官導諛紹聖復用
嗜利禄者靡然風從鑿說横流汩喪道真此吾蘇氏所
以力攻之而不肯置也若一切置此弗道則又非是今
國家既不以此試士為士者可以自學矣乃未嘗過而
問焉余竊哀之雖老矣猶欲與後生共講習此故先為
此五音韻譜且叙其指意云
魏了翁答遂寧李侍郎書巽巖先生初作五音譜以許
叔重部叙為之後在遂寧出視虞仲房乃改用徐楚金
韻譜老先生雖勉從之終弗㥦也故後序及䟦語既云
要自别行又云要湏各行大抵始一終亥其行也始東
終法其聲也許氏元無反切後人漸加附益至徐鼎臣
始以孫愐唐韻音切為定自音切行人以為便於檢閱
而不知字之本乎偏旁故老先生謂偏旁一切都置則
字之有形無聲者豈不愈難檢閱盖不以韻譜為然也
聞韻譜今已不存或使府别為刊元本五音譜置之學
中以廣其傳亦是一事不知台意以為何如
字通一卷
彭山李肩吾從周撰
蒙求二卷
成都范鎮景仁著取通鑑編為四言以訓初學
事韻擷英
元江西路教授西蜀張夀翁撰吳草廬曰昔歐陽公蘇
老泉王荆國諸人以黯然銷魂惟别而已八字分韻賦
詩送裴吳江老泉得而字曰談詩究字而荆國就席作
二首曰風作鱗之而曰兩忘我與而一座駭服宋以前
詩和意不和韻至荆國東坡山谷始以用韻竒險為工
盖其胸中蟠萬卷書隨取隨有愈出愈巧故得以相矜
尚也倘記覽不及前賢則不得不資檢閱於是乎有詩
韻等書矣荆國嘗謂晏元獻用事的切後見其類稿乃
知其有自來纂輯之書亦不為無補也夀翁所編韻皆
竒險而無陳腐之字置一袠座右則人人皆荆國蘇黃
之鉅公矣
太初歴
漢洛下閎著史記索隠引耆舊傳云閎字長公明曉天
文隠于洛下武帝徵待詔太史于地中轉渾天改顓頊
歴作太初歴曰後八百歲此歴差一日當有聖人定之
歴書曰今上即位招致方士唐都分其天部而巴洛下
閎運筭轉歴然後日辰之度與夏正同
桓子新論云揚子雲好天文問洛下黃閎以渾天之說
閎曰我少作其事不曉達其意到今年七十始知其理
然則洛下其隠處黃其姓也
續通歴一卷
五代孫光憲撰
永昌正象歴
偽蜀胡秀林撰北夢𤨏言初王衍以唐襲宅建上清宫
於老君殿列唐十八帝真備法駕謁之識者以為拜唐
乃歸命之先兆也先是司天監胡秀林進歷移閠在丙
戌年正月有向隠者亦進歴用宣明法閏在乙酉年十
二月既有異同彼此紛訴仍於界上取唐國歴日改閏
十二月街衢賣歴者云只有一月也其年十二月二十
八日國竟滅秀林本唐朝司天少監仕蜀别造永昌正
象歴推步之妙天下一人然移閠之事不爽歴議常人
未可輕非之
本天歴
宋史端宗即位海上命禮部侍郎鄧光薦與蜀人楊某
等作歴賜名本天其法與奉元會天二歴並亡
通書十卷往事龜鑑十卷
宋鄧至著䨇流鄧綰之父也亦本歴書而作
興道一篇
後漢景鸞抄風角雜書列其占驗所作
卦法一卷
漢嚴遵著見宋志
十二時風雲氣候一卷
諸葛亮著見宋經籍志
萇弘兵法十五篇
周大夫萇弘也資中人見白氏六帖
陣圖秘訣一卷
陳氏曰昭武謝淵得之於瀘州盖武侯八陣法也為之
釋而傳於世
兵雲圖
益部耆舊傳云楊由有兵雲圖時竇憲將兵在外太守
高安遣工從由寫圖以進憲由口授以成圖
行兵法五卷將苑一卷
並諸葛武侯著見宋史
兵書十二篇
眉山王當撰
玄女墜金法一卷
袁天綱著見宋志
陸氏集驗方五十卷
唐書陸贄字敬輿蘇州嘉興人為裴延齡所譖貶忠州
别駕在州十年閉關静處人不識其面復避謗不著書
家居瘴鄉人多癘疫乃抄撮方書為陸氏集驗方五十
卷行於代
産寳二卷
唐昝殷撰殷蜀人武宗大中初白敏中守成都其家有
因免乳死者訪問明醫或以殷對敏中迎之殷集備驗
方藥三百七十八首以獻其後周頲又作三論附焉
纂集本草經
後蜀孟昶輯舊本草經止一卷藥三百六十五種陶隐
居增名醫别錄亦三百六十五種因注釋為七卷唐顯
慶又增一百十四種廣為二十卷謂之唐本草至昶又
增益之謂之蜀本草
葉石林曰顯慶中蘇恭請重脩本草上命長孫無忌等
廣為二十卷自是偽蜀韓保昇諸術家各自補緝辯證
者不一焉
治蠱方書
皇祐初趙尚寬守忠州俗故有畜蠱殺人乃揭方書於
衢教人服藥造毒者悉捕殺之由是乃息
虞庶注難經五卷
庶仁夀人寓居漢嘉少為儒已棄其業習醫為此書以
補吕楊所未盡黎泰辰治平間序之
靈樞經音註二十四卷
紹興中成都史崧校正本文九卷八十一篇增脩音釋
轉運司為之詳定以送秘書省自為序
隂陽雜證論述
宋郭長孺撰
夷堅志類編方
四川總領陳曄日華取夷堅志中所載書文藥方類為
一編
指南方二卷
陳振孫曰蜀人史堪載之撰凡三十一門門各有論
嚴悟射訣一卷
晁氏曰唐王思永學射於成都工曺嚴悟成射法十篇
每篇首必稱師云
益州名畫錄三卷
成都黃休復纂自唐乾元初至宋乾德歲錄其圖畫之
精者五十八人品以四格
陳氏曰中興書目以為李畋撰而謂休復書今亡按此
書有景祐三年序不著名氏而叙休復所錄明甚又有
休復自為後序則固未嘗亡也未知題李畋者與此同
異
茅亭客話十卷
黃休復撰茅亭其所居也暇日賓客話言及虚無變化
謠俗卜筮雖異端而合道旨属懲勸者皆錄之多是蜀
事
酉陽雜爼十卷
唐段成式隨其父節度使文昌入蜀所著以二酉山多
藏竒書而蜀在大酉之陽也今酉陽土司隷重慶云其
書亦多紀蜀事有一卷耑言般若感應盖文昌嘗誦此
經
續事始五卷
偽蜀馮鑑廣唐孝孫而作
小名錄三卷
文正倫濟道著括諸書重複者為之
名號錄二十卷
晁氏曰馬永易明叟編古今殊異名號如銅馬帝無愁
天子之類頃嘗見近世人增廣其名曰賓實錄亦殊該
博
陳氏曰馬永易撰蜀人勾龍材校正文彪增廣刻之本
書三十卷後集三十卷義取名者實之賓也
蠶書三卷
陵陽孫光憲著
牧豎閒談三卷
蜀人景渙纂十九事為篇又著野人閒話五卷
諸老紀聞
宋中江吳昌裔著
燕語考異十卷
陳氏曰成都宇文紹奕撰舊聞汪玉山嘗駁燕語之誤
而未之見也
文會談叢一卷
陳氏曰題華陽上官融撰不知何人天聖五年序
蜀中廣記卷九十四
