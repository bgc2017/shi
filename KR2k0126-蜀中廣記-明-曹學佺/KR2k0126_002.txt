蜀中廣記卷二
明曹學佺撰
名勝記第二
川西道
成都府二
西門之勝張儀樓石筍街笮橋琴臺浣花溪青羊宫淨
衆寺少陵草堂其最著者任豫益州記曰諸樓年代
既久榱棟非昔惟西門一樓雖有補葺張儀時舊跡猶
存古今集記云張儀樓高百尺初張儀築城雖因神龜
然亦順江山之形以城勢稍偏故作樓以定南北李膺
記曰成都有百尺樓後名為白莵樓也晉張載登成都
白莵樓詩重城結曲阿飛宇起層樓累棟出雲表嶢櫱
臨太虛高軒啟朱扉迴望暢八隅西瞻岷山嶺嵳峩似
荆巫蹲鴟蔽地生原隰殖嘉蔬雖遇堯湯世民食恒有
餘鬱鬱少城中岌岌百族居街術紛綺錯高甍夾長衢
借問揚子宅相見長卿廬程卓累千金驕奢擬五侯門
有連騎客翠帶腰吳鈎鼎食隨時進百和妙且殊披林
採秋橘臨江釣春魚黑子過龍醢果饌踰蟹蝑芳茶冠
六清溢味播九區人生苟安樂兹土聊可娛唐岑參張
儀樓詩傳是秦時樓巍巍至今在樓南兩江水千古長
不改曾聞昔時人歲月不相待杜甫和嚴中丞西城晩
眺詩云汲黯匡君切廉頗出將頻直辭才不世雄略動
如神政簡移風速詩清立意新層城臨暇景絕域望餘
春旗尾蛟龍會樓頭燕雀馴地平江動蜀天闊樹浮秦
帝念深分閫軍須遠算緡花羅封蛺蝶瑞錦送麒麟辭
第輸高義觀圖憶古人征南多興緒事業暗相親段文
昌晩夏登張儀樓呈院中諸公詩重樓窗戸開四望歛
煙埃遠岫林端出清波城下迴乍疑蟬韻促稍覺雪風
來併起鄉關思銷憂在酒杯姚向和云秦相架羣材登
臨契上台查從銀漢落江自雪山來儷曲親流火凌風
洽小杯帝鄉如在目欲下盡徘徊温會和云危軒重疊
開訪古上徘徊有舌嗟秦策飛梁認楚材雲霄隨鳳到
物象為詩來欲和關山意巴歌調更哀楊汝士和云從
公城上來秋近絶纖埃樓古秦規在江分蜀望開遠山
標宿雪末席接寒灰陪賞今為黍臨歡敢訴杯李敬伯
和云層屋架城隈賓筵此日開文鋒摧八韻星分應三
台望雪煩襟釋當歡遠思來披雲霄漢近暫覺出塵埃
姚康和云登覽值晴開詩從野思來蜀川新草木秦日
舊樓臺池影搖中座山光接上台近秋宜晩景極目斷
浮埃石經始末云錦官西樓有胡元質所鑱石經數
板盖公得五代時墜刻于一二故家殘圭裂璧亦可寶
也凡蔡中郎石經四千二百七十字有奇及古文篆隸
三體石經遺字八百一十九黃山谷跋張載熙書卷尾
云蘭亭禊飲詩叙二本前一本是都下人家用定武舊
石刻摹入木板者一本以門下蘇侍郎所藏唐人臨寫
墨跡刻之成都西樓中有數字極瘦勁不凡東坡謂此
本乃絶倫也陸游跋東坡書髓帖云成都西樓下石刻
東坡法帖十卷擇其尤奇逸者為一編號東坡書髓三
十年間未嘗釋手去歲都下脱敗甚乃再裝緝之嘉泰
三年歲在癸亥九月三日老學菴北囱手記常璩云
蜀有五丁力士能移山舉萬鈞每王薨輙立大石長三
丈重千鈞為墓志今石笋是也號曰笋里寰宇記云武
擔石俗曰石笋在州城西門大街中益部耆舊傳云公
孫述時武擔石折任文公歎曰西方智士死吾當應之
歲中卒庾信演連珠云竹杖扶危不能正武擔之石矣
通志云雙石笋在興義門内即真珠樓基也按西門王
建武成謂之興義門矣李膺記云開明氏造七寶樓以
珍珠為簾其後蜀郡火民家數千與七寶樓俱燬趙清
獻記曰真珠樓基在石笋街一說有大秦胡于其地起
寺門樓十問皆飾以真珠翠碧貫之如簾寺即大秦寺
也老杜石笋行君不見益州城西門陌上石笋雙高蹲
古來相傳是海眼苔蘚蝕盡波濤痕雨多往往得瑟瑟
此事恍惚難明論註云成都子城西金容坊有石二株
挺然聳峭高大餘耆舊傳云其名有六曰石笋曰蜀妃
闕曰沈犀石曰魚鳬仙壇曰四海之眼曰五丁石門皆
非也圖經云乃前寺之遺址諸葛亮掘之方騐有篆字
曰蠶叢氐啟國誓蜀之碑以二石柱横埋連接鐵其中
一南一北無所偏邪上有濁歜燭觸蠲五字時人莫曉
蜀相范賢議曰亥子歲濁字可記主水災寅卯歲歜字
可記主饑饉巳午歲燭字可記主火災辰戌歲觸字可
記主兵災申酉歲蠲字可記主稼穡富贍悉以年事推
應符響矣徐康晉記桓温伐蜀戰于笮橋參軍襲護
戰没衆欲退而鼓吏誤鳴進鼓於是乘之遂入少城寰
宇記云笮橋去州西四里名夷里橋以竹索為之因名
笮橋李膺笮橋贊云複引一索飛絙杙閣其名曰笮人
懸半空度彼絶壑也益州記曰市橋笮橋今各有一鐵
椎大十許圍長六七十尺云初營橋引機運此椎以擊
橋柱本有三今餘二南史宋大始初益州笮橋忽生一
洲道士柳石見之曰當有貴王臨州必有王勝喜也及
齊永明二年武帝遣始興王為益州勝喜者即始興反
語蜀古蹟記曰笮橋邊有二石闕乃漢趙典墓矣王
褒益州記曰司馬相如宅在州笮橋北百許步李膺云
市橋西二百步得相如舊宅今海安寺南有琴臺故墟
方輿勝覽云琴臺後為金花寺城内者非其舊也金花
寺以晉胡僧持金花玉像住此故名按即今之金泉舖
矣梁簡文登琴臺詩蕪階踐昔徑復想鳴琴遊音容萬
春罷高名千載留弱枝生古樹舊石染新流由來逓相
歎逝川終不收唐盧照隣相如琴臺詩聞有雍容地千
年無四隣園院風煙古池臺松檟春雲疑作賦客月似
聽琴人寂寂啼鶯處空傷遊子神杜甫詩茂陵多病後
尚愛卓文君酒肆人間世琴臺日暮雲野花留寶靨蔓
草見羅裙歸鳳求凰意寥寥不復聞高適同羣公秋登
琴臺詩古跡使人感琴臺空寂寥静然顧遺塵千載如
昨朝臨眺自兹始羣賢久相邀德與形神高孰知天地
遥四時何倏忽六月鳴秋蜩萬象歸白帝平川横赤霄
猶是對夏伏幾時有凉猋燕雀滿檐楹鴻鵠摶扶搖物
性各自得我心在漁樵兀然還復醉尚握樽中瓢岑參
詩相如琴臺古人去臺亦空臺上寒蕭條至今多悲風
荒臺漢時月色與舊時同宋吕公弼詩煙樹重城側琴
臺千古餘早為梁苑客晩向茂陵居賦給尚書筆歸乘
使者車清風覿舊隠長日聳鄉閭宋祁詩故臺千古恨
猶對舊家山半夜鸞凰去它年駟馬還死憂封禪晩生
愛茂陵閒惟有飄飄氣仍存天地間歲華紀麗云正
月念八日出笮橋門即拜保壽侯祠次詣淨衆寺拜杜
邠公祠按杜邠公悰唐元和間帥蜀者又蘇明允集有
張文定方平公祠碑記亦在淨衆寺矣高僧傳云僧無
相新羅國人開元十六年至成都募化檀越造淨衆寺
影堂在焉寺有一巨鐘重千鈞會昌例毁此鐘乃移入
大慈大中復還寺衆以其鐘大隔江計功兩日始到方
欲為齋辰去已集乃知神力所拽也相有塔號東海大
師塔云唐鄭谷西蜀淨衆寺松溪八韻兼寄小華崔處
士詩松因溪得名溪吹荅松聲繚繞能穿寺幽奇不在
城寒烟齋後散春雨夜中平染岸蒼苔古翹沙白鳥明
澄分僧影瘦光徹客心清帶梵侵雲響和鐘擊石鳴淡
烹新茗爽暖泛落花輕此景吟難盡憑君畫入京又淨
衆寺雜題水詩竹院松廊分數派不空清泚亦逶迤落
花相逐去何處幽鷺獨來無限時洗鉢老僧臨岸久釣
魚閒客卷綸遲晩晴一片連莎綠悔與滄浪有舊期七
祖院小山詩小巧功成雨蘚斑軒車日日扣松關峩眉
咫尺無人去却向僧囱看假山忍公小軒詩松溪水色
綠于松每到松溪聽暮鐘閒得心源秪如此問禪何必
向雙峯傳經院壁畫松詩危根瘦盖聳孤峯珍重江僧
好筆蹤得向游人多處畫却勝澗底作真松李洞宿成
都松溪院詩松持節操溪澄性一炷嵐煙壓寺隅翡翠
鳥飛人不見琉璃瓶貯水疑無夜聞子落真山雨曉汲
波圓入畫圖塵擁蜀城抽鎻後此中猶夢在江湖宋范
鎮淨衆寺新禪院詩金地西郊外一來煩念攄但逢是
仙境鮮不屬僧居岸綠見翹鷺溪清無隠魚殘陽已周
覽欲去幾躊躇田况正月二十八日謁生禄祠遊淨衆
寺詩千騎出重闉嚴祠淨宇鄰映林沽酒旆迎馬獻花
人豔日披江霧香飈起路塵韶華特明媚不似遠方春
按淨衆寺宋改為淨因寺今謂之萬佛寺也蜀本記
云老子為關令尹喜著道德經臨别曰子行道千日後
于成都郡青羊肆尋吾今為青羊觀也古今集記云老
子乘青羊降其地有臺存觀中有白玉蟾書碑字徑半
尺宋何耕詩云一再官錦城咫尺望琳宫未始得得來
正墮役役中今朝弄晴雨策蹇隨春風頗愛意象古停
驂少從容縹緲百尺臺突起凌半空憑欄俯修竹决皆
明孤鴻信哉神僊宅不受塵垢蒙稽首五千言衆妙一
以通靜觀萬物役豈假九轉功區區立訓詁亦哂河上
公癡人慕羽化心外求鴻濛要騎白鶴背往訪青羊蹤
此詩刻石于臺前缺數字方輿勝覽云浣花溪在城
西五里一名百花潭按吳中復冀國夫人任氏碑記云
夫人微時以四月十九日見一僧墜汚渠為濯其衣頃
刻百花滿潭因名曰百花潭按蜀志補遺浣花谿有石
刻浣花夫人像三月三日為夫人生辰傾城出遊成都
記云夫人姓任氏崔寧之妾按通鑑成都節度使崔旰
入朝楊子琳乘虛突入成都旰妾任氏出家財募兵得
數千人自帥以擊之子琳敗走朝廷加旰尚書賜名寧
任氏封夫人也蜀檮杌乹德五年四月十九日王衍出
遊浣花溪龍舟綵舫十里綿亘自百花潭至于萬里橋
遊人士女珠翠夾岸日方午暴風起須臾雷電晦冥有
白魚自江心躍起騰空而去或云變為蛟牛嶠李珣有
浣花詞云昨日西溪遊賞芳樹奇花千樣鎻春光金罇
滿聽弦管嬌妓舞衫香暖不覺到斜暉馬䭾歸又云訪
舊傷離欲斷魂無因重見玉樓人六街微雨鏤香塵早
為不逢巫峽夢那堪虛度錦江春遇花傾酒莫辭頻前
調西溪子而後浣溪沙也宋祁浣花泛舟詩早夏清和
在晴江㳂泝時岸風搖鼓吹波日亂旌旗醉帟牽緗蔓
游鬟撲絳蕤樹來驚浦進山失悟舟移雅俗西南盛歸
軺東北馳此歡那復得抛恨寄天涯又春日出浣花云
側盖天長蕩暁霏暖風才滿使君旗水通江渚容魚樂
草徧山梁報雉時場雨滅塵盤馬疾樓雲礙曲進觴遲
少陵宅畔吟聲歇柳碧梅青欲向誰田况四月十九汎
浣花谿詩浣花溪上春風後節物正宜行樂時十里綺
羅青盖密萬家歌吹綠楊垂畫船疊鼔臨芳溆綵閣淩
波汎羽巵霞景漸曛歸櫂促滿城懽醉待旌旗馬俌浣
花谿詩浣花溪邊濯錦裳百花滿潭溪水香寶奩散盡
買霜戟草林匹馬不可當當時濯衣只偶爾豈似取履
張子房烈烈遽能蔽此蜀喪亂懷爾徒悲傷年年春風
媚楊柳綵纜㛪姌雲霞張溪邊遊冶紅粉娘了不識字
空悠颺採花蕩漿不歸去暮隔煙水眠幽芳黃魯直浣
花溪圖引云拾遺流落錦官城故人作尹眼為青碧雞
坊西結茅屋百花潭水潔冠纓故衣未補新衣綻空蟠
胸中書萬卷探道欲度羲皇前論詩未覺國風遠干戈
崢嶸暗㝢縣杜陵韋曲無雞犬老妻稚子宜眼前弟妹
飄零不相見此心樂易真可人園翁溪友肯卜鄰鄰家
有酒邀皆去得意魚鳥來相親浣花酒船散車騎野墻
無主看桃李宗文守家宗武扶落日蹇驢䭾醉起厭聞
解鞍脱兜鍪老儒不用千戶侯中原未得平安報醉裏
眉攢萬國愁生綃鋪墻粉墨落平生忠義公寂寞兒孫
不蘇驢失脚猶恐醒來有新作常使詩人拜畫圖煎膠
續弦千古無杜甫卜居詩云浣花溪水水西頭主人
為卜林塘幽已知出郭少塵事更有澄江銷客愁無數
蜻蜓齊上下一雙鸂䳵對沈浮東行萬里堪乘興須向
山隂上小舟此即草堂也楊慎引文選注云蕭齊周顒
昔經在蜀以蜀草堂林壑可懷迺於鍾山雷次宗學館
立寺因名草堂寺又云蜀人語草為茨成都令周顒既
歸金陵乃倣蜀草堂寺遺意於鍾山之麓築草堂亦曰
山茨不忘蜀也可知蜀之草堂寺著名久矣子美依其
地而卜築題詠日多不具錄其時軒盖過從有嚴中丞
仲夏枉駕草堂兼携酒饌得寒字作有王十七侍御掄
許携酒至草堂奉寄詩便請邀高三十五使君同到作
有王十五司馬弟出郭相訪兼遺營茅屋貲作雖稍為
是以破岑寂而要之非其好也當時有南隣北隣者其
人皆不俗子美南隣詩云錦里先生烏角巾園收芋栗
不全貧慣看賓客兒童喜得食階除鳥雀馴秋水纔添
四五尺野航恰受兩三人白沙翠竹江村暮相送柴門
月色新北鄰詩云明府豈辭滿藏身方告勞青錢買野
竹白幘岸江臯愛酒晉山簡能詩何水曹時來訪老疾
步履到蓬蒿又過南隣朱山人水亭詩云相近竹參差
相過人不知幽花欹滿樹小水細通池歸客村非遠殘
罇席更移看君多道氣從此數追隨斯盖遺世之士忘
機之侣矣岑參草堂村尋人不遇詩數株垂柳色依依
深巷斜陽暮鳥飛門前雪滿無行跡應是先生出未歸
范鎮題曹山人墅居詩溪接浣花饒勝致山人高隠在
其中一江絲竹喧天沸爭及松篁半日風亦皆彷彿其
幽致也喻汝礪晩泛浣花遂宿草堂詩扣楫泛澄虛濯
流睇幽芳晩霙襯奇樹夕霏媚疎篁歸鳥亦暫閒夜魄
動初凉忽焉衆星微天高月舒光昔也杜陵子澹然此
茅堂客至酒自斟句得意已忘云何常念饑零落在道
旁古來技入神一飽豈屑望吾輩天所窮慨歌淚霑裳
邵博同楊元澈遊草堂詩萬里橋西路幽居今尚存共
來披草徑遠去問江村冉冉花扶屋蕭蕭竹眏門斯人
隔今古此意與誰論劉望之草堂詩風月藏詩骨流離
賦病骸不禁一飽死空遺百生懷樹秀天通隴山嬌客
語淮壁間無半偈無乃望君厓捫膝先生又有草堂詩
六首栩栩詩翁錦里西只緣詩好合窮栖竹鋪冷色雲
連寺柳漾輕絲鳥過溪凝望不禁關樹暗駐情應恨蜀
山低離人苦怕春歸盡可忍紅英半着泥又云從教日
日敞窗扉嫌怕風花入眼遲剩買芒鞋供看竹趁乘春
雨去栽榿苦無賓客僧來後薄有生涯鶴下時聞道鄰
翁酒初熟新篘一酌莫相違又云遠嶼曲洲縱復横沙
邊繁鳥弄簫笙一軒簷冷松隂合十里林香藥草生路
轉斷楂逢石坐風移深竹見僧行晩來冲抱更清曠時
有幽人帶月耕又云亂後飄零歇此身風光無賴更清
新客懷易感酒添病詩思苦慳花減春南枝北枝鶯舌
巧前村後村雨脚勻暫借溪邊老為客花心柳眼莫撩
人又云翠木搖艷溪之灣遊子失氣生愁酸誇力搏虎
筋骨絶雙流迸巘道路難布衾多年窘夜雨土銼無火
啼夕餐一生忠義老寂寞旋燒竹葉供春寒又云竹外
清疎浸碧溪溪邊竹淡煙雨霏閒看雪嶺題詩罷醉向
西郊信馬歸霄漢直愁雙闕迥夢魂長著五陵飛故園
秀水又春色只恐歸去池臺非宋京補亡詩云君不見
少陵草堂背西郭浣花溪水流堂脚竹寒沙白自淒凉
莫問四松霜草薄入門好在鳥皮几公去不歸換鄰里
西嶺千秋雪未消舍北泥融飛燕子秪今榿木平橋路
籠竹和煙雜江霧野僧作屋號草堂不是柴門舊時處
碑目云益州草堂寺列畫前長史一十四人代稱絶迹
李文饒跋云余嘗於數公子孫之家獲見圖狀乃知草
堂繪事靡不逼真者方輿勝覽云梵安寺在成都縣
南與杜甫草堂相接每歲四月中澣前一日太守宴集
于此吕大防建草堂繪少陵像張燾盡取少陵詩勒石
刻置焉何宇度益部談資云武侯工部二祠之中有寺
一名草堂一名中寺前代為尼居名桃花寺隋文帝時
始易以僧唐大歷中崔寧鎮蜀以冀國夫人任氏本浣
花女遂重修之繪夫人真于中會昌亦在毁例夜聞女
子啼泣之聲而止宋朝禱雨有騐乃賜名梵安寺也按
高僧傳唐僧旭上居草堂寺惟以禪誦為業蜀土尤尚
二月八及四月八日每至二時四方大集馳騁遊遨旭
公獨端坐竹林泊然寂想四衆覩之如朝日初出因目
之為旭上云
東門之勝禹廟大慈寺散花樓合江亭薛濤井海雲寺
其最著者張俞上蜀帥書俞再拜世言古之大聖人
必曰三皇氏五帝氏犧農在上古其道不可復行故後
世唯以堯舜為法歷百聖人莫之能易而學者遂傳禹
尚不及堯舜俞謂堯舜承四聖至治之業在位七十載
故能道德行於天地萬物陶乎無為其後洪水暴九州
十有餘年生民流宕彛倫壞斁堯視天下之溺如已溺
焉乃博咨衆工若臯陶之倫咸不克其事然後舉舜舜
亦不能治然後舉禹禹果能治之遂成大功舜有天下
乃美禹曰地平天成六府三事允治萬世永賴時乃功
是知滔天之害雖堯舜之聖必待禹而治之苟當時不
得禹也生民其如何後世其如何愚恐君臣父子不為
魚鼈則九州萬國淪于海矣安有今日之治哉故謂開
闢已來羣聖之功唯禹為大也百川之長有四瀆而江
河為大江出蜀之西徼禹迺生于西羌石紐其地也今
淫鬼無名饕蜀民之祀者迨將千百郡縣猶能存之而
神禹為蜀人江漢為蜀望大功格天地利澤施萬世曾
不得享蜀之祀若一淫鬼斯闕禮之甚者俞嘗恨焉伏
惟明公治蜀滔滔江漢盡在土宇宜作禹廟用康斯民
昔尹吉甫作詩美申伯則曰王命申伯式是南邦因是
謝人以作爾庸又美仲山甫則曰德輶如毛民鮮克舉
之維仲山甫舉之言政事甚易而人不能行維仲山甫
獨能舉而行之明公有申伯法度南邦之德有仲山甫
賦政于外之功蜀人愛戴期乎無窮若禹廟之作乃政
之易者衆不能舉明公若能舉之可謂存乎聖而順乎
民也豈挾太山超北海之為力哉俞近述南賓郡修禹
廟碑文一首其道備其事直文雖浮濫理或庶幾方刻
石以示後世謹錄一通上獻謂狂夫之言而棄之不敢
逃戾若謂斯言可采斯廟可成宜載事于金石則江漢
無盡明公之德亦無盡按此禹廟立于成都之始也今
在城東北之馬務街歲久傾圯予以萬歷辛亥始克修
復仍以蠶叢李冰二神配于東西廡按方輿勝覽蜀王
蠶叢氏祠今呼為青衣神在聖壽寺昔蠶叢氏教人養
蠶作金蠶數十家給一蠶後聚而弗給瘞之江上為蠶
墓南史齊永明間始興王蕭鑑為益州刺史於州園得
古冢有金為蠶數斗鑑一無取復為起冢立祠又按寰
宇記秦李冰為蜀郡守有功於民舊祠在府西南三里
及唐節帥李德裕重修今蠶叢祠巳不存李冰秪李觀
察家作宗祠耳會詘時勢不能特舉乃告于神附庸之
且以紹禹之績焉通志云大慈寺唐至德年建舊有
肅宗書大聖慈寺四字盖勑賜也故會昌不在除毁之
例碑目云唐僧大辯修功德碑元和十五年立在寺之
文殊閣唐韋南康碑二並在寺之資福殿中集古錄云
大慈資福院記唐李德裕撰長慶二年立石成都記云
大慈極樂院有至和丙申季春二十八日眉陽蘇軾與
弟蘇轍來觀盧楞伽筆迹留題陸游跋中和院東坡帖
云此一卷皆蘇仲虎尚書所藏鑒定精審無一帖可疑
者刻石在成都大聖慈寺中和勝相院淳熙六年六月
十七日也成都太守田况三月十四日大慈寺建乹元
節道場詩赤精流景鑠朱夏向清和紺宇修祠盛華封
祝慶多簪裳千載遇鐘梵五天歌遠俗尤熙泰皇猷信
不頗又七月六日晩登大慈寺閣觀夜市詩萬里銀潢
貫紫虚橋邊螭轡待星姝年年巧若從人乞未省靈恩
徧得無又七月十八日大慈寺觀施盂蘭盆詩飛閣穹
隆軼翠煙盂蘭盛會衆喧闐且欣酷暑從兹減漸有凉
風快夕眠又冬至朝拜天慶觀會大慈寺詩景至履佳
辰朝祝著國令黃宫啟潛萌紫宇晨蔭映陽德比君子
吾道實可慶矧丁皇運亨遇主堯舜聖坤維最遠方拙
者此尸政雅俗舊儒文民牒少訟爭幸足宣上恩惟恐
盭物性良時不易得行樂未為併高會縱嬉遨豐歲愈
繁盛與衆助驩欣寄情於俚詠范成大會慶節大慈寺
茶酒詩霜輝催曉五雲鮮萬國懽呼共一天淡淡暖紅
旗轉日浮浮寒碧瓦收煙銜杯樂聖千秋節擊鼓迎冬
大有年忽憶捧觴供玉座不知身在雪山邊方輿勝
覽云雪錦樓在大慈寺門元宵守帥遊賞于此李燾十
五日同登大慈寺樓得遠字詩重樓得雲氣深穩戸牖
誰能發關鍵樓下輪蹄渙散馳行人一顧不容返好遊
獨是我輩閒褰衣直上相推挽層軒危檻倚欲遍更假
胡床同息偃西南繁會惟此都昔號富饒今已損填城
華屋故依然孰為君王愛基本茫茫八表聊縱目情知
日近長安遠白雲浩蕩飛鳥没玉笙凄凉紅粉晩梁王
吹臺得李杜黃公酒壚醉嵇阮高風千載凛莫扳與世
相濁徒混混荷衣蕙帶芙蓉裳野服猶堪敵華衮去梯
孰復共君謀殺馬毁車從此遁勝覽云成都古蠶叢之
國其民重蠶事故一歲之中二月望日鬻花大蠶器號
蠶市五月鬻香藥號藥市冬月鬻器用者號七寶市俱
在大慈寺前宋祁大慈寺前蠶市詩蜀雖云樂土民勤
過四方寸壤不容隟僅能充歲糧間或容墮爛曷能備
凶痒所以農桑具市易時相望野氓集廣鄽衆賈趨寶
坊惇本誠急務戒其靡愆常兹會良足喜後賢無忽忘
田况大慈寺前蠶市詩高閣長廊門四開新晴市井絶
纖埃老農肯信憂民意又見笙歌入寺來蜀檮杌云
孟知祥明德元年六月幸大慈寺避暑觀明皇僖宗御
容已宴羣臣於華嚴閣下孟㫤廣政元年上已遊大慈
宴從官于玉溪院賦詩通志云解玉溪在華陽大慈寺
南韋南康所鑿也溪中細沙可以解玉蘇子瞻集成都
玉溪之上有清風閣文慧大師應符所建因為之記矣
方輿勝覽云諸葛井在大慈寺西里許自上窺之秪
見其三邊更一邊不知其際涯也昔孔明鑿此以通井
絡王氣俗傳有人入井聞其中有雞聲又云興福寺即
昭覺院相對有天涯石按即今之寶光寺矣天涯石詳
見詩話中東城樓即散花樓也李白登錦城散花樓
詩日照錦城頭朝光散花樓金窗夾繡戶珠箔縣瓊鈎
飛梯綠雲中極目散我憂暮雨向三峽春江繞雙流今
來一登望如上九天遊按輿地紀勝散花樓隋開皇建
乃天女散花之處蜀檮杌云孟㫤有國宫苑城上盡種
芙蓉謂左右曰真錦城也唐武元衡中秋夜錦樓望月
分韻詩得東字玉輪初滿空迥出錦城東相向秦樓鏡
分飛碣石鴻桂香隨窈窕珠綴隔玲瓏不及前秋見團
圓鳳沼中王良會得清字德星搖此夜珥月滿重城香
靄煙嵐色飄颻碪杵聲令行秋氣爽樂感素風輕共賞
千年聖長歌四海清柳公綽得濃字此夜年年月偏宜
此地逢近看江水淺遥辨雪山重萬井金花肅千林玉
露濃不唯樓上思飛盖亦陪從張正一得蒼字高秋今
夜月皓皓正蒼蒼遠水澄如練孤鴻迥帶霜旅人方積
思繁宿稍沉光末濫叨陪賞尤宜清漏長徐放得來字
玉露中秋夜金波碧落開雀驚初泛濫鴻思共徘徊遠
目清光徧高空爽氣來此時陪永望更得上燕臺崔備
得前字清景同千里寒光盡一年竟天多鴈過通夕少
人眠照别江樓上添愁野帳前隋侯恩未報猶有夜珠
圓又得秋字四時皆有月一夜獨當秋照耀初含露徘
徊正滿樓遥連雪山淨迥入錦江流願以清光末年年
許從遊溫庭筠錦城曲云蜀山攢黛留晴雪□笋蕨牙
縈九折江風吹巧剪霞綃花上千枝杜鵑血杜鵑飛入
巖下藂夜呌思歸山月中巴水漾情情不盡文君織得
春機紅怨魄未歸芳草死江頭學種相思子樹成寄與
望鄉人白帝荒城五千里張承吉錦城詩錦江城外錦
城頭回望秦川上軫憂正值血魂來夢裏杜鵑聲在散
花樓高駢錦城春望詩蜀江波影碧悠悠四望煙花匝
郡樓不會人家多少錦春來盡挂樹梢頭卓英英錦城
春望詩和風粧點錦城春細雨如絲壓玉塵漫把詩情
訪奇景艷花濃酒屬閒人眉娘和云蠶市初開處處春
九衢明豔起香塵世間總有浮華事爭及仙山出世人
斯二作皆女郎也又顧雲有濯錦江秋澄倒碧散花樓
晩掛殘紅之句並稱警秀矣括地志云大江一名汶
江西南自溫江縣來郫江一名永平江西北自新繁縣
來昔李冰穿二江城中皆可行舟合於城之東南岸曲
有合江亭唐符載云一都之奇勝也是亭鴻盤如山横
架赤霄廣埸在下砥平雲截而東南西北夐然矣宋吕
大防合江亭記云沱江自岷而别張若李冰之守蜀始
作堋以揵水而闢溝以釃之大溉蜀郡廣都之田用以
富饒今成都二水此江沱支流來自西北而滙于府之
東南乃所謂二江雙流者也沱舊循南湟與江並流以
東唐高駢斥廣其穢遂塞糜棗故瀆始鑿新渠繚出府
城之北然猶合於舊渚舊渚者合江故亭唐人宴餞之
地名士題詩往往在焉久茀不治余始命葺之以為船
官治事之所俯而觀之滄波修闊渺然數里之遠東山
翠麓與煙林篁竹列峙于其前鳴瀨抑揚鷗鳥上下商
舟漁艇錯落游衍春朝秋夕置酒其上亦一府之佳觀
也按即今之錦官驛矣宋周燾合江亭詩云共思赤脚
踏層冰聊適江臯興自清昨夜雨聲驅濁暑曉來烟水
快新晴山疑九疊張雲勢灘激千巖落布聲巾屨從來
在丘壑願陪閒日此閒行其二却暑追隨水上亭東郊
乘曉戴殘星餘歌咽管來幽浦薄霧疎烟入畫舲興發
江湖馳象魏情鍾原隰詠飛鴒故溪何日垂綸去天末
遥岑寸寸青和者為田望吳栻孫竢諸君子惟竢有舊
聞蜀地四時雨今快岷山千里晴之句可謂得驪珠矣
楊甲合江泛舟詩云莫踏街頭塵寧飲城東水江頭放
船去葦間問漁子岸深魚有家鳬鴈在中沚得酒可以
歌得樹可以艤年年舟中客顔色不相似風波無前期
遊者亦如此短篙醉時策遠山醉時几我老不柰醒日
落西風起晁公遡合江舟中詩云雲氣昏江樹春流没
釣磯何如連夜漲似欲送人歸亂石水聲急片帆風力
微舟師且停櫓白鷺畏人飛白麟合江探梅詩云艇子
飄搖喚不回半溪清影漾疎梅有人隔岸頻招手和月
和霜剪取來何耕自合江亭過渡觀趙穆仲園亭詩喚
舟芳草渡繫馬綠楊隂步入莓苔徑門開花竹林王孫
隨蹀遠婺女隠雲深想見西南望悠悠空賞心陸務觀
有遊東郭趙氏園詩清晨呼馬出馭吏請所之錦城浩
如海我亦無與期有花即入門莫問主人誰下馬據胡
牀傲睨忘訶譏人言白頭翁胡為尚兒癡老翁故不癡
借花發吾詩詩句帶花香東風不敢吹徘徊雙蛺蝶許
汝鼻端知此二園者亦與錦江相左右也薛濤井舊
名玉女津在錦江南岸水極清冽濤詩序云濤字洪度
本長安良家女父鄖因官寓蜀而卒母孀居濤及筓以
詩聞外又能掃眉塗粉與士族不侔客有竊與之燕語
時韋中令臯鎮蜀召令侍酒賦詩僚佐多士為之改觀
朞歲中令議以校書郎奏請之護軍曰不可遂止濤出
入幕府自臯至李德裕凡歷事十一鎮皆以詩受知其
間與濤倡和者元稹白居易牛僧孺令狐楚裴度嚴綬
張籍杜牧劉禹錫吳武陵張祐餘皆名士記載凡二十
人競有酬和濤僑止百花潭躬撰深紅小彩牋裁書供
吟獻酬賢傑時謂之薛濤牋晩歲居碧雞坊剏吟詩樓
偃息于上後叚文昌再鎮成都太和歲濤卒年七十五
文昌為撰墓誌題曰西川校書薛洪度之墓按濤錦江
春望詞云花開不同賞花落不同悲欲問相思處花開
花落時其二檻草結同心將以遺知音春愁正斷絶春
鳥復哀吟其三風花日將老佳期猶渺渺不結同心人
空結同心草其四那堪花滿枝翻作兩相思玉箸垂朝
鏡春風知不知王建寄之詩云萬里橋邊女校書枇杷
花裏閉門居掃眉才子知多少管領春風總不如海
雲山在錦江下流十里有海雲寺鴻慶院諸勝吳中復
游海雲寺唱和詩王霽序云成都風俗歲以三月二十
一日遊城東海雲寺摸石於池中以為求子之祥太守
出郊建高旟鳴笳鼔作馳騎之戲大讌賓從以主民樂
觀者夾道百重飛盖蔽山野讙謳嬉笑之聲雖田野間
如市井其盛如此渤海吳公下車朞月簡肅無事從俗
高會于海雲酒既中顧謂寮屬曰一觴一詠古人之樂
事也首作七言詩以寫勝事席客亦有以詩獻者更相
酧和得一十三篇廼命幕下吏會稽王霽為之序霽斐
薄不能文恐愧勉從公命夫俳倡絲竹其樂外也吟詠
情性其樂内也充諸内則能遺外之樂流於外則内有
所喪今公既推内之樂以樂賓又盡外之樂以樂民可
謂得其樂矣中復詩云錦里風光勝别州海雲寺枕碧
江頭連郊瑞麥青黃秀遶路鳴泉深淺流彩石池邊成
故事茂林坡上憶前遊綠罇好伴衰翁醉十日殘春不
少留范純仁和云東郊行樂冠西州古寺岧嶤翠嶺頭
化俗文翁傳愷悌尋山謝傅繼風流天涯罇酒欣相遇
劒外三春得共遊雅興直須窮勝賞年光難使隙駒留
韓宗道和云茂林修竹翠煙收寺枕清江最上頭好鳥
啼春知客恨落花浮水近人流政閒不廢登臨賞意適
直成汗漫遊紫陌紅塵歸路遠夕陽回首重遲留勾士
良和云佛土依山福遠州春行繡騎上雲頭補天彩石
盈池在朝海清江繞寺流四國仰煩郇伯勞羣生翹望
謝安遊早知為礪為霖意惟有西民欲暫留薛繗和云
寺上靈峯更近州喧闐騶從錦纏頭歌鐘乍奏晴雷殷
戈甲急趨春水流幾處醉眠方枕藉一城謠俗重嬉遊
賢侯惠意民知否幾刻嚴闉為爾留宋祁集海雲鴻慶
院詩地勝祠仍古春餘物徧華山雲時抱石佛雨不萎
花嶺挾樓梯峻巖牽殿墄斜淙谿雜環珮怪蔓走龍蛇
供座僧飛鉢香園客戲沙吾遊真草草深意寄烟霞趙
抃遊海雲山詩縹緲齊雲閣喧闐摸石池物華春己盛
人意樂無涯羅綺一山徧旌旗十里隨遨棚夾歸路驍
騎看星馳蘇寀和云笙歌揭虛閣帷幕匝春池且與民
同樂都忘天一涯舊遊嗟倏忽故步喜追隨陌上人如
堵歸鞍莫載馳邢夢臣和云使旌駈近郭民宴列芳池
洩洩春臺上沉沉暮海涯鴻驚人宛轉電激騎追隨此
會經年至須防日似馳霍交和云山深藏古寺傍枕舊
芳池鼓響揭雲外石探從水涯使旌遊不倦瑞麥獻相
隨事簡民同樂歸心莫競馳韓綘遊鴻慶寺詩久旱雨
初足樂遊春正深喧闐觀士女清曠入山林佛界雲成
寶僧園地布金方塘探于石高閣會賓簪沙水通溪白
松筠逐徑隂紛華從滿目幽寂自虛心印組端為累巖
扄得暫尋晩風吹綠野歸騎已駸駸吳師孟和云十里
東郊道兹遊歲月深參僚從行府高會適叢林穉子喧
沽玉春姬笑予金咳珠僧獲寶醉弁客遺簪天賜連宵
澤民歡畢晝隂分明造物手自在出塵心非相雖無住
殘芳尚可尋都人望旋旆車馬又駸駸范成大十一月
海雲賞山茶詩門尸懽呼十里村臘前風物已知春兩
年池上經行處萬里天邊未去人客鬢花身俱歲晩粧
光酒色且時新海雲橋下溪如鏡休把冠巾照路塵十
二月海雲賞山茶詩追趁新晴管物華馬蹄鬆快帽簷
斜天南臘盡風晞雪冰下春來水漱沙已報主林催市
柳仍從掌故問山茶豐年自是驩聲沸更着衙前晝鼓
撾喻汝礪遊海雲山詩渺渺天宇初便復有此山清晨
及兹游遐想百代前來者幾何人當時各為歡淑質揚
妙舞哀絲遞清彈樂事坐如昨芳歲已屢殫向來所游
人落葉不復還迥然散遠目感之為長歎竹逕非舊所
鵲巢豈昔眠念誰當久存而不住所緣破涕聊一怡山
川却萋妍未知後世士誰復當來旋
蜀中廣記卷二
