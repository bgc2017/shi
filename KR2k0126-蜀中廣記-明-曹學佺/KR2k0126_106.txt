蜀中廣記卷一百六
明曹學佺撰
畫苑記第二
李昇者成都人也小字錦奴弱冠工山水天縱生知不
從師授初得張藻員外山水一軸玩之數日棄去曰未
盡妙也遂出意寫蜀中境山川平遠心思造化意出先
賢數年中創一家之能盡山水之妙每含毫素必有新
竒如桃源洞圖武陵溪圖青城山圖峨眉山圖二十四
化山圖好事者得之為箱篋珍明皇朝有李將軍思訓
者擅名山水稱李將軍蜀中乃呼昇為小李將軍蓋其
藝相匹云悟達國師自京入蜀請于聖壽寺本院同居
數年於殿壁畫三峽圖一堵霧中山圖一堵又于大聖
慈寺真堂内畫漢州三學山圖一堵彭州至德山圖一
堵時稱悟達國師真堂有四絶常粲寫真僧道盈書額
李商隠題讃李昇畫山水今見存出益州畫錄
古寺名筆大聖慈寺四絶堂畫壁二堵為彭州至德山
金堂縣栖賢山壽寧院有三峽圖及霧中山二堵俱唐
李昇筆評為妙上
孫位東越人也僖宗南巡自京入蜀號會稽山人性情
疎野襟抱超然好飲酒未嘗沉酩禪僧道士常與往還
豪貴禮有少慢縱千金不屑唯好事者時得其畫焉光
啓年應天寺無智禪師請畫山石兩堵龍水兩堵寺門
東畔畫東方天王及部從兩堵昭覺寺休夢長老請畫
浮漚先生松石墨竹一堵倣潤州高座寺張僧繇戰勝
一堵兩寺天王部衆人鬼相雜予戟鼓吹縱横馳突交
加戛擊欲有聲響他若鷹犬之類皆三五筆而成弓弦
斧柄並掇筆而描如從繩而正矣其作龍拏水洶湧千
狀萬態勢欲飛動松石墨竹筆精墨妙莫可記述非天
縱其能情高格逸孰能與於此邪悟達國師請於眉州
福海院畫行道天王及松石龍水兩堵並存不知其後
有何所遇改名遇
成都玉局觀有孫位畫龍釋貫休詩云我見蘇州崑山
佛殿中金城柱上有二龍老僧相傳道是僧繇手尋常
入海共龍鬭又聞蜀國玉局觀有孫遇蹟蟠屈身長八
十尺遊人爭看不敢近頭覷寒泉萬丈碧
景朴者蜀人也蜀廣政年於應天寺門西畔畫西方天
王及部從兩堵以對孫遇筆識者比之蹄涔巨浸未得
萬分之一慮誤後人因附政之出名畫錄
五代歐陽烱應天寺門左壁天王畫歌曰錦城東北黃
金地古昔何人興此寺白眉長老重名公曾識會稽山
處士寺門左壁畫天王威儀部從來何方鬼神怪異滿
壁走當簷䬃䬃生秋光我聞天王分理四天下水晶宫
殿琉璃瓦綵仗時拂琳琅裝金鞭頻策麒麟馬毗沙大
像何光輝手擎巨塔凌雲飛地神對出寳缾子天女倒
披金縷衣唐朝說著名公畫周昉毫端善圖寫張僧繇
是有神人吳道子稱無敵者竒哉妙手傳孫公能於此
地留神蹤斜窺小鬼怒雙目搘倚越狼高半胷寳冠動
總生威容趨蹌左右來傾恭臂横鷹爪尖纖利腰纚虎
皮斑剝紅飄飄但恐入雲中步驟還疑歸海東蟒蛇拖
得渾身墜精魅搦來雙眼空當時此藝實難有鎮在寳
坊稱不朽東邊畫了空西邊留與後人教敵手後人見
者皆心驚盡謂名公不敢爭誰知未滿三十載或有異
人來間生匡山處士名稱朴頭骨高竒連五岳曾持象
簡累為官又有蛇珠常在握昔年長老遇竒蹤今日門
師識景公興來便請泥高壁亂搶筆頭如疾風逡巡隊
仗何顛逸散漫竒形皆湧出交加器械滿虛空兩面劃
然如鬭敵聖王怒色覽東西劒刃一揮皆整齊腕跟獅
子咬金甲脚底夜叉擎絡羇馬頭壯徤多筋節烏嘴彎
環如屈鐵遍身蛇虺亂縱横遶頷髑髏乾碎裂眉粗眼
豎髮如錐怪異令人不可知科頭巨卒噉生鬼半面女
郎安小兒況聞此寺初興置地脉沉沉當正氣如何請
得二山人下筆忽成千古事君不見明皇天寳年畫龍
致雨非偶然包含萬象藏心裡變現百般生眼前後來
畫品列名賢唯此二人堪比肩人間是物皆求得此樣
欲於何處傳常憂筆底生雲霧揭起寺門天上去出野
人閒話
畫品云春龍起蟄圖蜀文成殿下道院軍將孫位所作
山臨大江有二龍自山下出一龍蜿蜒驤首雲間水從
雲氣布上雨自爪鬛中出魚蝦隨之或半空而隕一龍
尾尚在穴前踞大石而蹲舉首望雲中意欲俱往怒爪
如腥草木盡靡波濤震駭澗谷瀰漫山下橋路皆没山
中居民老小聚觀扶戶闞牖人人驚畏若屋顛墜筆勢
超軼氣象雄放非其胷中磊落不凡神物變化未易能
也位後名異蓋遇異人得度世法云
李畋昭覺寺記寺有孫位畫行道天王像及浮邱先生松
竹
蘇東坡云古今畫水多作平遠細皺其善者不過能為
波頭起伏唐處士孫位始出新意畫水之變號為神逸
其後蜀人黃筌孫知微皆得其筆法常於大慈寺四壁
作輸瀉跳蹙之勢洶洶若奔崕也知微死法遂中絶
東坡雪浪齋銘予於中山後圃得黑石白脉如蜀孫位
孫知微所畫石間奔流盡水之變又得白石曲陽以大
盆盛之激水其上名其室曰雪浪齋銘云畫水之變蜀
兩孫與不傳者歸九原異哉駮石雪浪飜石中乃有此
理存玉井芙蓉丈八盆伏流飛空漱其根東坡作銘豈
浪言四月辛酉紹聖元年
道士張素卿者簡州人也少孤貧性好畫在成都主譙
國夏侯公孜宅多見隋唐名畫藝成之後落拓無羈遂
衣道士服唯畫道門尊像豪貴之家少得其跡乾符中
居青城山常道觀焚脩至中和元年僖宗遣使與賜紫
道士杜光庭封丈人山為希夷公癸卯歲素卿上表五
嶽既已封王丈人位居五嶽上不可稱公是歲勅改封
五嶽丈人為希夷真君詔賜紫素卿有老子過沙圖五
嶽朝真圖九皇圖五星圖老人星圖二十四化真人像
太無先生像天分敏速落錐之後下筆如神自始及終
更無改正龍興觀多其畫壁年深皆頽損餘張伯子堂
板龕内門龍虎兩軀見存王蜀先主脩青城山丈人觀
命於丈人真君殿上畫五岳四瀆十二溪女山林溪沼
樹木諸神及岳瀆曹吏詭怪之質生於筆端上殿見者無
不恐懼又於簡州開元觀畫容成子董仲舒嚴君平李
阿馬自然葛元長壽仙皇初平葛永瑰竇子明左慈蘇
躭等十二仙君像及諸仙賣卜賣藥書符導引時事筆
蹤灑落彩色妍麗當代名流皆推妙手蜀檢校太傅安
公思謙好古博雅時得名畫皆獻之如黃筌滕昌祐石
恪在其門館賓禮優厚甲寅歲十一月十一日為蜀主
誕辰安公進素卿所畫十二仙真形十二幅蜀主躭玩
歎賞者久之因命翰林學士禮部侍郎歐陽烱次第讃
之翰林待詔黃居寳八分書題凡有醮奏輒於玉局開
懸供飬乾德三年蜀平吏部侍郎吕公餘慶鎮蜀並將
進呈出益州畫錄
朱景玄云張南本不知何許人中和八年寓蜀工畫佛
像人物龍王神鬼有金谷園圖勘書圖詩會圖白居易
叩齒圖高麗王行香圖今聖壽寺中門賓頭盧變相東
廊下靈山佛會大聖慈寺華嚴閣下東畔大悲變相竹
溪院六祖興善院大悲菩薩八明王孔雀王變相並其
筆相傳南本于金華寺大殿畫明王八軀纔畢有一老
僧入寺驚蹶而仆已言初不知是畫但見大殿遭火所
焚當時孫位畫水南本畫火代無及者水火之畫皆無
定質唯此二人冠絶今古
李方叔云始南本與位並學畫水皆得其法南本以為
同能不如獨勝遂專意畫火獨得其妙今此辟支佛結
跏趺坐火周其身筆氣焱銳得火之性觀者以煙飛電
掣烈然有焚林燎原之勢佛以定慧力坐其間安然不
動則豈毫末小利害足以動其心乎予為之偈曰大士坐
禪心若水月火周其身威焰炎烈靜觀無始火本不熱
與火相忘何生何滅吾觀若人孰懼燒劫
名畫錄僖宗駕回之後府主陳太師於寳歷寺置水陸
院請張南本畫天神地祗三官五帝雷公電母岳瀆神
仙及古帝王於蜀中諸廟百二十餘幀千怪萬異神鬼
龍獸魍魉魑魅錯雜其間時稱大手筆也至孟蜀時被
人模搨竊換真本鬻之荆湖高氏今所存贋本耳淳化
年亦遭搓劫散失
成都古寺名筆華嚴閣窗外大悲像一堵保福院殿後
海山觀音一堵彌勒院壁十六羅漢及文殊普賢皆待
詔張南本筆妙格中品也海山自昭覺移來者按李
畋昭覺寺記有張南本畫水月觀音或即保福院物
石恪字子專成都人也幼無羈束長乃博綜儒學好畫
工古體人物斆張南本筆法有田家社會圖鼈靈開峽
圖夏禹治水圖新羅人較力圖陳子昂盧藏用宋之問
高適畢構李白孟浩然王維賀知章司馬承禎仙宗十
友圖嚴君平拔宅升仙圖五星圖南北斗圖三教圖道
門三官五帝圖壽星圖城中寺觀亦多其筆兵燹後餘
聖壽寺經閣院玄女堂六十甲子神像及龍興觀仙遊
閣下龍虎君並存益州畫錄
劉道醇名畫評石子專成都郫人性輕率尤好淩轢人
常為嘲謔之句略協聲韻與俳優不異有雜言傳於世
初事張南本學畫纔數年已出其右多為古僻人物詭
形殊狀以蔑辱豪右西川人患之嘗畫五丁開山及巨
靈擘太華圖其氣韻剛峭為時所稱今蜀會秦川及闕
下尚多恪筆
畫品云玉皇朝會圖蜀石恪所作凡天仙靈官金童玉
女三官太乙七元四聖經緯星宿風雨雷電諸神嶽瀆
君長地上地下主者皆集於帝所玉皇大天帝南面端
扆而坐衆真仰首承望清光見之者神爽超然如在通
明殿中也其作水府官吏腰間繫魚蟹蓋以侮觀者恪
性不羈滑稽玩世故畫筆豪放出入繩檢之外而不失
其竒所以作形相或醜怪竒崛以示變頃見其作翁媪嘗
醋圖搴鼻撮口以明其酸又見作鬼百戲圖鍾馗夫婦
對案置酒供張果肴作執事諸鬼皆學其情態前有大
小鬼數十合樂呈伎倆曲盡其妙此圖玉皇像不敢深
戲然猶不免懸蟹欲調後人之一笑也
喻汝礪玉局洞石恪畫天仙四壁歌曰真人何年下紫
清目睛飄墮如流星至今玉洞通杳冥蕭然紫室之威
靈杖屨而來六月望赤旱裂石風淒泠歘然四壁呀欲
動神怪夭矯目喪睛道與之貌非丹青馭風而行誰使
令雲飛電掣集帝所超然得意皆天人異哉石子偉丈
夫胷中磊磊怪所儲玄圃之山帝所居子游其間墜雙
鳬不然安知天上有此樂禿筆一掃凌方壺細看毛骨
分錙銖偉形傑狀人人殊古來列真誰所摹前稱關同
後張圖近之豪者郭忠恕落筆拂捩如奔瀦兩公軼蕩
不拘束筆力磊砢相劘扶我來憑欄聊一呼隨翁聯軒
上清都
昌州惠因院藏經殿後壁有石恪作水墨文殊偕維摩
問疾一堵出雜記
古寺名筆成都白馬院佛堂十六羅漢石恪筆
宋楊祐甫有眉州十事記石恪畫護法神是其一也見
輿地紀勝
中江縣志有響壁在寧國寺殿北隅今毁秘書丞萬當
世記云中江縣耆舊相傳縣署東有寧國寺寺之大雄
殿北隅有古畫西方變相音樂壁一堵若人盡心以瞻
舉手而拍則壁中有管絃之聲肆發於外予自莅邑熟
聞斯言心竊疑之會雪山嗣中懿因謂曰邑大夫語我
響壁實耶虛耶吾將聽之乃以孟春上旬顓造金地首
窺玉毫設席以禮之馨鑪以祝之企其高壁覽其妙畫
非古非今或明或暗百佛雖具五彩微潰引掌大拍和
音載生始則杳杳然若細流之發深谷也終則錚錚然
若涼颸之振遠空也若然則瓠巴之琴蒙恬之箏孔偉
之琵琶師涓之箜篌何雜沓于中而悠揚于外也又不
知我大雄氏出無何之鄉化有緣之俗發兹名筆警此
殊方也按其畫乾符四年季夏所作四朝變現迄今於
斯信矣噫非畫之精則神之靈非佛之明則人之誠何
感應如是之通已亦不自知其然也視夫登孔子之堂
而聞金石絲竹之音從汗漫之遊而見雲軺風馭之彩
者又何遠乎此三教之所以鼎盛垂於無窮也因為之
贊曰寧國梵宫在邑之東壁有妙畫畫西方中五彩彌
暗百靈肇通潔心一禱沉檀靄空舉手一拍管弦鏘風
其聲何若秋夜高松其聽何若春曉遠鐘非神之變即
墨之工非佛之力即人之崇百九十載唐宋昭融無記
無贊何以永終
吕嶢者京兆人也唐翰林待詔隨僖宗至蜀授將仕佐
郎守漢州雒縣主簿賜緋魚袋今大聖慈寺華嚴閣上
天王部屬諸神及王波利真並其筆見存
竹度者雍京人也工畫人物佛像聞成都新脩大聖慈
寺欲繪吳道元地獄變相于中道遠莫致迨廣明年隨
僖宗入蜀則左全已在多寳塔畫竟遂於華嚴閣下後
壁西畔畫丈六天花瑞像一堵施焉右二則益州畫錄
成都名筆載華嚴閣當面四壁有王波利小像吕嶢筆也
又云華嚴閣影壁之後近西壁上有畫天花瑞像一堵
待詔竹虔筆也
滕昌祐字勝華本吳人隨僖宗入蜀以文學從事不婚
不仕惟書畫是好性情高潔不肯趨時常於所居樹竹
石杞菊種名花異草以資其畫殁年八十有五初攻畫
無師唯寫生物以似為工而已有蟲魚圖蟬蝶圖生菜
圖折枝花圖折枝果圖雜竹樣造夾貯生果隨類傅色
並擬諸生又工書時呼滕字今大聖慈寺文殊閣普賢
閣蕭相院方丈院多利心院藥師院天花瑞像數額並
昌祐筆也其畫蟬蝶草蟲謂之點畫蓋陸果劉褒之類
也畫折枝花下筆輕利用色鮮妍邊鸞之類也出益州畫錄
畫評云趙昌劒南人性傲易雖遇強勢亦不肯下之游
巴蜀梓遂間善畫花果初師滕昌祐後過其藝時州伯
郡牧爭求筆迹昌不肯輕與故得者以為珍玩大中乾
符中丁朱厓奉白金五百為壽昌感其意親往謝之朱
厓延於東閣求生菜數窠及爛瓜生果等命筆遽成而
去晩年還蜀尤有聲譽多出金購其舊畫以自秘有門
生王友亦知名
又云菡蓞圖趙昌作昌善畫花設色明潤筆跡柔美國
朝以來有名於蜀時稱徐熙畫花傳花神趙昌畫花寫
花形言比熙則差劣耳其後鐔宏王友之軰皆弗逮也
蓮花生泥汙之中出于水而不着水昌作此花標韻清
遠能識此意
又云王友字仲益蜀人師趙昌畫花木不由筆墨專尚
設色得其芳艷之態今豪貴家得友筆往往目為趙昌
以其親切故難辨也
達守時道宏廣叔家有艾宣棘鶉圖徐高魚圖王友折
李草蟲圖出銘心絶品
大聖慈寺六祖院羅漢閣上有峨眉青城羅浮霧中四
山四堵昭覺寺大悲堂内四天王兩堵堂外觀音一堵
寺門後東西天王兩堵並中和年畫不記名姓出益州
畫錄
張詢者南海人也中和年隨駕到蜀與昭覺寺休夢長
老有故遂依托焉于本寺大慈堂後畫壁三堵一早景
一午景一晩景謂之三時山僖宗駕幸兹寺盡日歡賞
王蜀太子簡王欲遷壁於東宫為壁泥通枋移損不全
乃止出益州畫錄
趙德齊者温竒子也王蜀乾寧初精舍未嚴禪室未廣
先主於大聖慈寺大殿東廡起三學延祥之院請德齊
於正門西畔畫南北二方天王兩堵院門舊有盧楞伽
畫行道高僧三堵六身頼德齊遷移獲全至今光化年
先主受勑置生祠命德齊與高道興同畫西平王儀仗
旗纛旌麾車輅法物及朝真殿上皇姑帝戚后妃嬪御
真百堵已授翰林待詔賜紫金魚袋光天元年戊寅先
主殂後主復命與道興畫陵廟鬼神人馬及車輅儀仗
宫寢嬪御一百餘堵今大聖慈寺竹溪院釋迦十弟子
开十六大羅漢崇福禪院帝釋及羅漢崇真禪院帝釋
梵王及羅漢堂文殊普賢皆其筆見存
高道興成都人攻雜畫尤善佛像蜀光化中授待詔賜
紫及畫儀仗陵廟具德齊傳中别畫大慈寺兩廊高僧
六十餘軀華嚴閣東畔丈六天花瑞像並存右二則益
州畫錄
名畫記高道興事王蜀為内圖畫庫使工佛道雜畫用
筆神速觸類皆精諺云高君墜筆亦成畫子從遇事孟
蜀為翰林待詔嘗於宫中大安樓下畫天王對佛圖
成都古寺畫記華嚴閣影壁後東壁上天花瑞像乃高
道興筆與竹虔相對者也
成都聖壽寺東廊下維摩詰堂内畫居士本像方丈内
畫花竹芭焦山水松石風候雲氣三堵昭宗景福年物
不留姓名
趙德玄者雍京人也天復年入蜀工畫車馬人物屋木
山水佛像鬼神筆無偏擅隨事皆長其樓殿臺閣向背
低昂代無比者有朱陳村圖豐稔圖漢祖歸豐沛圖盤
車圖皆臺閣樣初入蜀將梁隋唐名畫百本自隨至今
相傳以為楷式裴孝源公私畫錄云自魏晉以來終於
貞觀秘府并人間畫共集二百九十八卷二百三十卷
是隋唐官本十三卷是左僕射蕭瑀進二十卷得自楊
素家三卷許善心進十卷高平縣書佐女張氏所獻四
卷安福進十八卷光在秘府無得處人名唯有天和年
月集賢校理張懷瓘云昔梁武帝博雅好古鳩集名畫
令鍳者數人共詳名氏兼定品格以供御玩及侯景作
亂江陵府將陷元帝先焚内庫書畫數萬卷深可歎息
其後帝王兼愛進獻又盈秘府天后朝張易之奏召天
下名工脩諸圖畫因竊換真本以私家收藏偽本繳還
殁後為薛稷所得稷殁入於岐王府復慮上知乃盡焚
之當時天府所藏多涉於贋人間所蓄或反是真蜀因
二帝駐蹕昭宗遷幸自京將到圖書名畫散落民間固
亦多矣杜天師在蜀收集道經三千卷儒書八千卷而
德玄所擕梁隋及唐畫百本或自模搨或是粉本或是
墨跡無非秘府散逸者流傳在蜀信後學之幸也今福
慶禪院隠形羅漢變相一堵德玄筆見存
刁光胤亦雍京人性高潔交游不襍工畫湖石花竹猫
兔鳥雀天復中入蜀前軰有工此者頓減價矣黃筌孔
嵩二人師之親受其訣孔尚升堂黃得入室刁公居蜀
三十餘年筆無暫暇非病不休非老不息卒年八十大
聖慈寺熾盛光院明僧錄房小壁四堵四時雀竹是其
蹟也廣政中黃居宷重粧雀蝶精竒轉甚三學院廳小
壁花雀兩堵亦其耄年之筆按劉道醇畫評以刁為蜀
郡人
麻居禮者蜀人也幼師張南本深得其訣光化天復年
聲跡已喧畫資簡卭蜀等州寺觀甚多今見存聖壽寺
偏門北畔八難觀音一堵
禪月大師貫休婺州金溪人也俗姓姜氏字德隠天復
年入蜀王先主賜紫衣有詩名兼善草書畫圖時人比
諸懷素師閻立本畫羅漢十六幀龐眉大目者朵頥隆
鼻者倚松石者坐山水者胡貌梵相曲盡其態或問何
以知其形荅云休自夢中所覩爾又畫釋迦十弟子亦
如此類人皆異之當時卿相皆有歌詩求之可見而不
可得也太平興國初太宗搜訪古畫時給事中陳公羽
牧蜀以其羅漢十六幀進焉偽翰林學士歐陽炯禪月
大師應夢羅漢歌云西嶽高僧名貫休才情峭拔凌清
秋天教水墨畫羅漢魁岸古容生筆頭時或大綃泥高
壁閉目焚香坐禪室忽然夢裏見真儀脱下袈裟點神
筆高握節腕當空擲窣窣毫端任狂逸逡廵便是兩三
軀不似畫工虛費日碎石安排嵌復枯真僧列坐連跏
趺形如瘦鶴精神徤骨似伏犀頭角麤兀倚松根傍巖
縫曲碌腰身長欲動看經弟子擬同聲磕睡山童欲成
夢不知夏臘幾多年一手搘頥偏袒肩口開或若共人
語身定復疑初坐禪案前卧象低垂鼻崕裏老猿斜展
臂芭蕉花裏刷輕紅苔蘚文中暈深翠硬笻竹杖矮松
牀雪色眉毛一寸長繩關梵筴兩三片線補衲衣千萬
行林間落葉紛紛墮一印殘香斷煙火皮穿木履不曾
拖笋織蒲團鎮長坐休公逸藝無人加聲譽喧喧遍海
涯五七字詩一千首大小篆字三十家唐朝歷歷多名
士蕭子雲并吳道子若將書畫比休公只恐當時浪生
死始自江南來入秦于今到蜀多交親詩名畫手皆竒
絶覷你凡人事事精瓦棺寺裏維摩詰舍衞城中辟支
佛若將此畫比量看最是人間為第一右五則益州名畫錄
吕大防觀政閣記載太守刺史節度使畫像李冰文翁
王尊張堪第五倫廉范种暠李膺高眹諸葛亮王濬高
儉陸象先蘇頲嚴武崔寧韋臯高崇文武元衡段文昌
李德裕楊嗣復杜悰魏謩牛叢夏侯孜高駢陳敬瑄凡
二十八人
張玄者簡州金水石城山人也工畫人物尤善羅漢當
王氏偏霸聲迹赫然時呼為張羅漢荆湖淮浙皆令人
入蜀縱價市歸前軰畫佛像羅漢相傳曹樣吳樣二本
曹謂曹弗興吳謂吳棟曹畫衣紋稠疊吳畫衣紋簡略
今昭覺寺孫位戰勝天王曹畫也大聖慈寺行道高僧
吳畫也玄則師吳有大聖慈寺灌頂院羅漢一堂十六
軀見存益州畫錄
遂寧志縣北三十里顯教院唐咸通中建有張金水畫
十八羅漢像
張景思者張玄之裔也張之族世傳佛像羅漢王建永
平年景思於聖壽寺北廊下畫降魔變相一堵見存益
州畫錄
畫繼云成都楞嚴院壁畫六祖彌勒院壁故事山水一
堵錦津院壁釋迦佛及十六羅漢俱劉國用筆國用漢
州人名亞于張玄
楊元真者張玄外族也工畫佛像羅漢兼善粧鑾武成
中善塑像者簡州許候東川雍中本二人時推妙手今
聖興寺天王院天王及部屬熾聖光佛九曜二十八宿
天長觀龍興觀龍虎宫并雍中本塑大聖慈寺熾聖光
佛九曜二十八宿華嚴閣下西畔立釋迦像并許候塑
皆元真粧肉色髭髮衣紋錦繡備著竒巧時軰罕及今
四天王寺壁畫五臺山文殊菩薩變相一堵是其筆見存
道士陳若愚者左蜀人也師張素卿遂衣羽衣受其筆
法王建永平中廢興聖觀為軍營觀有金鑄天尊五及
明皇御容一移在大聖慈寺供養餘道門尊像殿堂皆
就龍興觀起立今精思院北帝殿是也殿上壁畫有青
龍白虎朱雀玄武四君像是其筆存
房從真者成都人也工甲馬人物鬼神冠絶當時有寧
王射獵圖羌人移居圖陳登斫鱠圖冷朝陽王昌齡常
建冐雪入京圖蒲師訓師其筆法王蜀先主於浣花龍
興寺修佑聖夫人堂合水津起通波侯廟各令從真畫
甲馬旍旗從官鬼神於壁授翰林待詔賜紫金魚袋今
寳歷寺五丈天王閣下天王部屬諸神並其筆後人重
粧已損蒲師訓因再脩之右三則黃休復畫錄
名畫記房從真工人物番馬嘗於王蜀宫中畫諸葛渡
瀘圖甲馬如生兼善潑墨鬼神
阮知誨者成都人也工畫女郎筆蹤妍麗又善寫真王
氏乾德年寫少主于大聖慈寺三學院經樓下孟氏明
德年寫先主于三學院真堂内又寫福慶公主玉清公
主于内庭歷事兩朝渥澤累授翰林待詔銀青光祿大
夫檢校尚書左僕射兼御史大夫上柱國見益州畫錄
成都名筆壽寧院土地堂有孟蜀主像古迹也
宋藝者蜀人工寫真王蜀時充翰林寫貌待詔模寫大
唐二十一帝聖容及當時供奉道士葉法善禪僧一行
沙門海會内侍高力士四真於大聖慈寺元宗御容院
壁上見存益州畫錄
名畫記毛文昌蜀郡人工畫田家風物有江村晩釣村
童入學郊居豐稔等圖傳於世
畫評毛文昌字則之好畫郊野村堡人物逼真又為村
童入學圖行步動止拜立誦寫備其風槩
杜齯龜者其先本秦人以避祿山之亂居蜀齯龜涉獵
經史後師常粲寫真雜畫而妙於佛像羅漢王蜀少主
念高祖受唐深恩以興元節度使唐道襲私第為上清
宫塑王子晉為遠祖於殿命齯龜寫二十一帝御容於
殿之四壁每三會五獵差太尉公卿薦獻殿堂行禮其
齋宫職掌並依太清宫故事又命寫先主太妃太后真
於青城山之金華宫授翰林待詔賜紫金魚袋今嚴君
平觀杜太師光庭真大聖慈寺華嚴閣東廊下祐聖國
師光業真並其筆見存右二則益州畫錄
古寺名筆大聖慈寺鮮于院小閣上壁毘盧佛吉安院
十二面觀音揭諦院釋迦佛二菩薩觀音勢至十六羅
漢四處俱待詔杜齯龜筆
孔嵩一名景蜀人也幼工花雀師刁處士筆法至晩年
巾裹衣服言論動止俱斆刁公在蜀公侯門四十餘載
圖畫甚多一枝一翎人皆寳之先是黃筌於石牛廟畫
龍一堵黃居宷亦畫於諸葛廟嵩乃呈技於廣福院之
壁蜿蜒怪狀不與常同逼視遠觀勢欲攫躍于時異之
此三人畫龍宗孫位位宗顧愷之曹弗興
阮惟德與父知誨同時入内供奉歷年所畫貴公子夜
宴圖宫中賞春圖宫中戲鞦韆圖宫中七夕乞巧圖宫
中熨帖圖宫中按舞圖宫中按樂圖皆盡當時宫苑亭
臺花木之巧皇妃帝后富貴之事授翰林待詔試太常
寺齋郎賜緋廣政初荆湖商賈入蜀競請所畫川樣美
人卷軸將歸本道以為竒物右二則益州畫錄
蜀中廣記卷一百六
