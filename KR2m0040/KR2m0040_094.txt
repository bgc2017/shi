八旬萬夀盛典卷九十五
歌頌(十五)
萬夀恭紀萬年歌三十首(謹序)
戶部右侍郎(臣)慶成
欽惟我
皇上縡運乾綱庥綿鼎祚
握貞苻於翠琯
考絢祉於丹函
芝檢長凝錫昌昌之福緒
蘿圖鞏固偹奕奕之祥源運躋唐日姬齡
治邁羲年昊歲焱馳
文命浹流沙蟠木之鄉燀赫
威稜綏瘴海冰碉之地
龐禠溥鬯熙九有於春臺
醲化覃敷納羣生於
夀㝢臻
五世一堂之慶届
八旬萬夀之期
保合太和紀算極蔀章之盛
緝熙純嘏建元協天地之全餐藉
淳風臻耄耋者三千叟泳游
闓澤抱曾元者二百家鰈國鶼邦共近
光乎晉晝日支月竁咸飽
德乎需雲固已吉萬而祥千奚啻登三而咸五廼際開
韶之首復覘
重巽之申洪
化澤於九垓溥同波濊鬯
祥恩於六宇休與風翺八表歡騰三垂慶協梯山浮壑
羣斟
舜日衢尊驂篠擕笻競上
堯天華祝臣夙随
豹尾覩星旄雲䍐之章今綴鵷行瞻繡葆牙幢之絢
忱輸巷舞歡附馗謠其詞曰
帝車獨運斗杓東閶闔祥開繞
紫宫
軒筴長綿仁夀慶萬山無嶽不呼嵩
八八相生卦畫重月盈桂序吉祥逢
建中數衍箕疇五垓㝢均沾
大化醲
瀋遼
王業造家邦
櫛沐經綸遹駿龐純錫備蒙
天眷渥
萬年卜祚古無䨇
泰壇昭報潔明齍
祈穀躬親
鑒在兹自是
仁人能格
帝條風協候雨知時
封章奏報達京圻乚夜
披宣勑萬幾共仰
明誠能爥隐十洲澄鏡朗清輝
六&KR1741;江甸迓
鑾輿
禹績敷宣遍瀹疏
睿畫周防繩
祖武排樁甃石奠民居
衍沃
興京啟壯圖
瓊軒四謁燦祥符䄄亭檢岱無文秩翠渚應呈賁篆鱸
宸翰光昭煥璧奎琅函四庫燭青藜縹囊緗帙璀瑶軸
文治從教到譯鞮
鴻都苔石耀羲媧蝌籕重新
睿製排
辨正昌黎周雅合紛紛聚訟旨多乖
中和
建極創新裁
虞軫祥嗈景慶開一字一聲
頒玉律咸池夏濩八音該
五集輝煌
聖製新
幾間摛藻即為春更繙象載敷洪教學海珠船祕逮津
甲科造士五經分輪試重頒
巽命聞蕊榜
特開賢路闊青衿廣額荷
陶薰
碧桃丹桂劚雲根九萬扶摇荷
寵恩皓首觀
光償夙願銜階分錫耀蓬門
溟徼懷柔
聖澤寬盱睢通譯拜
瓊鑾金桃玉鬯陳
庭實菉幣駢羅萬國歡
海外恬風靖八蠻南賨忭舞覲
龍顔欣陪期衞循章服毳鷩新從
紫禁頒
大小金川地勢連
天戈西指靖狼烟番疆遠隔
堯封外齊上丹書頌
舜年
婼羌梯棧競趨
朝萬里葱山積霧消瀝悃臚歡呈妙伎娑盤獻舞入
雲謠
心傳千古契神交孔思周情
帝量包泰岱雲開迎
翠輦
聖人親莅
聖人郊
田功夙夜
念民勞維正蠲除
沛澤膏綏萬屢豐民慶溢鼚軒鼓舞戞雲璈
泰運均調玉燭和飲芳挹旨遍衢歌貢&KR0903;川嶽紛符瑞
九茁瑶芝兩穗禾
聖日還符佛日華一堂
五代盛争誇康彊逢吉增
椿紀奕世雲仍福履嘉
古稀鐫
寳凜幾康
八袠新開介
夀觴撙總羲圖敷禹範自
天旉錫慶無疆
寳篆新摹
耄念縈雨暘寒燠契
皇情
八徵特為民依切
帝德如
天大莫名
肇慶元正茁瑞蓂圖開王會祝
軒齡
鳳書銜出
皇恩渥五色祥雲拱
帝庭
星從箕畢叶休徵萃
福迎
釐本
敬承為黜華文申
訓誥服膺倍切凛&KR0894;冰
綸章頒自
玉螭頭
三錫榮加逮九流觧紱羣工叨異數
恩波重沐滌瑕尤
耆老扶鳩廑
睿心奏書疊晉戴
恩深鸞章鳳諾宣
榮賚喜洽佺期鶴髮簪
山莊
旋蹕策金驂甌宇祥和
帝澤覃里忭塗歡齊介
慶秋中星彩耀弧南
天街羽衛列森嚴
瑞算稠綿海屋添無量
福兼無量
夀延洪敷錫答輿僉
文階
特晉換頭銜珍重
龍綸燦寳函願祝
堯齡申億萬
泰元神筴啟瑶緘
萬夀恭擬古歌九章(謹序)
戶部右侍郎(臣)韓鑅
(臣)聞民生而志詠歌所含興發皇世萬代永耽盖
惟聖人神靈首出膺祉緐富醰修醲化深浹人心
故其時含生載氣之倫陶染聖渥沐浴膏澤莫不
口之言之千人唱萬人和如風過簫羣籟畢發如
雷奮地諸萌畢達喁喁于于罔克自抑觀於雅頌
所述南山之歌萬夀天保之祝九如純嘏緝熙詳
於載見綏眉介祉載在來雝可得而披也若乃事
存三五篇系八九賡皇叶帝遹聖揚神抑又進矣
我
皇上功德高深
夀祺申永
文教敷被
武義光赫和
神寧人恢紘拓宇漸摩之久蕩蕩難名服屬之多萬萬前
古歲在上章奄茂
龍飛五十有五年慶際
八旬萬夀敷天介慶率土臚歡寰宇内外波赴雲凑蕃
來
京華極思殫誠祝
釐效欵上有王公大臣下則百僚耆士綴文摛藻歌頌
聖德矞皇典則羣體畢備而外藩屬國漸被
聲教來應
王會虔祝
洪禧者亦能作為聲詩敷揚
大業抒寫忠誠煌煌乎誠亘古所未聞希世而一會者
也(臣)職佐度支躬承
恩渥雖文采固陋綴學未精亦思勉竭悃衷跁跒為詩
榮鏡
顯符伶詠
聖祚伏謂我
皇上包元履德執象陳樞則太和舒和不足歌也
甄陶六合裁制萬邦則隆安正安不足方也
夙夜毖
祀灌獻
躬親則明堂寳鼎不足炫也
武功九成拓地萬里則鐃歌朱鷺不足紀也
四巡展義
六駕觀民則甘泉樅陽不足陳也萬方
王會旅百充
庭則白麟赤雁不足吟也同文三國和章七人則唐
莋蓬萊不足聞也夫測天地者雖莫竟其崇深而
圓方可度繪日月者雖莫窮其光曜而升恒可程
自四始以來流為樂府五季而後轉相規模郊廟
朝廷禋祀燕享異代同聲而歌功頌德之作韓詩
柳雅號為卓鑠而時不足以相稱三百之什又尊
之為經莫敢規橅今
皇上以如天之德普盖地之庥六幕八埏齊聲協頌允
宜準繩十紀絺繪三皇庶幾歌舞
鴻庥之萬一是用廣搜博考採古歌謠之名事合吉祥
義歸典訓者附麗(一)
皇道補演秘文一曰玉牒辭二曰大化歌三曰載民歌
四曰無射歌五曰宫樂謠六曰豐年頌七曰神鳳
操八曰大順歌九曰龍衮頌詳列於左各注所言
雖葛天八闋名未全收而夔后九功數惟一貫謹
拜手稽首獻之
闕下用對揚
聖天子萬夀萬萬夀之景運歌曰
皇天垂儲興東方百千萬禩篤我
皇乾亨坤慶
皇夀昌安萬國定四陲永無極(右擬古玉牒辭歌皇帝萬年有)
(道)
泰鴻絪緼粤宛渾淪含養蠢化大美無言蠉飛跂
息含精飫醇
聖人御宇
功侔
大造饑則有食勞則使妥眉棃孩稚各以心禱穰穰熙熙
樂我
皇道(右擬古大化歌歌)(皇帝久道化成)
民之好
帝則成民之善
帝則馨民之慶
帝則寧坤為輿行無疆載萬物利永貞(右擬古載民歌歌皇帝行)
(慶施惠)
聖人履極兮天下綏寧遠人慕
德兮莫不來庭陸有西域兮水則東瀛雕題交趾兮鑿
齒竒肱譯云祝
聖兮異口同聲(右擬古無射歌歌)(皇帝王會萬方)
六飛夙駕兮
時巡岱宗
觀風問俗兮匪言崇封念昔省方兮于臺于嵩江介
六巡兮
指示塘工今來
孔林兮更暢儒風
聖人舉典兮
日新彌隆(右擬古宫樂謠歌)(皇帝時巡東方)
時和歲稔惟
帝之力九賦既貞三壤咸則
錫羡延洪四蠲
霈德
綏邦屢豐益茂稼穡(右擬古豐年頌歌正供)(皇帝普免)
戴仁抱義惟鳳之英竒律歸昌惟鳳之聲秋秋蹌
蹌巢閣儀庭卷阿託詠賢亦其朋應時夀
聖億載千齡(右擬古神鳳操歌)(皇帝開科取士)
家有來雲繞膝將將
皇有聖德大而能生
天支五葉五福名堂
八徵省歲
逢吉康彊(右擬古大順歌歌)(皇帝五代同堂)
垂裳被衮履泰乘乾四方來賀
萬夀八旬
精神純固
福祉緜緜
本支百世
天子萬年(右擬古龍衮頌歌)(皇帝萬夀無疆)
聖夀無疆詞十章(依唐臣楊巨源韻謹序)
禮部右侍郎(臣)鐵保
(臣)聞訪洪疇於十三載嚮五福而念庶徵作小雅
者廿一人答九如以歌天保越萬八千歲而為紀
直邁三皇等七十二君以稀儔豈惟六帝猶陳抑
戒勤不倦於
耄期恒勵乾行
聖自由於
睿念浹加年于衍洛欣符五位十成干協吉于大横恭
届
八旬萬夀寰瀛共慶大地皆春川效嶽修上助高深之
致翾飛蝡動咸鳴
燾載之
恩固知
蕩蕩者無能名莫罄三言之祝然而昭昭者随所見猶
思一管之窺况
實政早播于聽聞斯嘏詞率由于胸臆欽惟我
皇上惟天為大如日之升建
皇極以用敷本
健行而不息奈何弗敬
揭召誥之一言則知其依凛周公之七始
乾稱父
坤稱母
躬祀而典茂肅雝仁率
祖義率
親紀
恩之堂維前後本刀玉球圖之旨寳詠勤民師豆觴机鑑
之銘屏書勵政
揆文
奮武七德與七閣胥成
寧夀樂全五福增五代斯建勅幾慎憲惟君子知柔知
剛知微知彰申命用休故
大德得位得禄得名得夀而猶
聖懷自抑
帝道彌謙當開
七袠之夀編願上千秋之寳鑑乃止萬民之籲更徯十
載為期日居月諸
君之望有如其歲會萃時合
天弗違而况於人
熙運今逢羣情增忭惟天數五元轃泰筴之重聞嶽呼
三律轉伶筩之八遂聯章而上請始
鑒悃以
俯俞吉祚大來
恩綸沛降元正
錫宴㪺醲醑于螭頭觧澤申仁銜
天書于鳳口生民以來未有盛四蠲惟正之供詩書所
稱何以加三年有成之效
賜服官者爵一級用及于爾所生申曲赦以法三章俾
從欲予以治馨香至德告祠于天下名山大川粟
帛隆施徧及於海隅蒼生黎獻
恩牓聯開於比歲青袍咸奮甲科奏名特放乎耆儒絳
縣不書亥字是以
鴻庥景附鱗集仰流例覲年班元會新來五國恒披奏
牘外畺亦報百齡象獻文身驃呈金葉敂關請吏嘉南
阮之歸忠詣
闕來王騐東風而上
夀廼于青陽之月特舉
蒼輅之巡至岱宗秩山川玉檢陋登封之碣
幸闕里觀禮器金聲發
御極之碑既蕆上儀載修
盛典琅書屢續欲至於萬年寳籙新增惟佑於一德象
成作樂聿昭
崇殿之金鏞
稽古右文重勒
辟雍之石鼓至矣盡矣皇哉唐哉備闡坤珍爰鐫
御寳繼
信天
古稀而有作得
聖之時發禹叙箕演所未聞于
帝其訓苞苻啟藴席上瑞以膺圖禆海臚歡祝
蕃釐以第頌而臣備員禮署忝列詞垣冀竭涓埃仰摹
天日依唐臣之舊韻效舜陛之賡歌開寳之事無足言
彼何為而有作
唐虞之際斯為盛苐自愧其不文曰雨暘燠寒風時備
徵克念如山阜岡陵川至恭進長言
聖䇲苞符闡
皇禔茀禄康
八徵疇演範億紀蔀乘章歲琯庚横卜星弧丙叶方祗
勤
心念耄誕佑
福膺長軒藻文琳耀姚圖翠版香上元基積算瑞籙獻
東王
黼扆
恭成久權輿懋迪
前繹思隆啟鐀秩禮毖升煙照世三千□齋心卅六絃見
知
躬率
祖時若
道欽
天景並暘暉爚華增霱蔭妍大寰羅泰㝢展
慶筦昌年
獻民
廑固夲
勵政飭崇虛大有輪年賦同人絫世居井籌河海澨田
課麥蠶初振廩覘封牘弛鏐迨出車丁夫恬樂利
戊尉被豐餘熙若春臺上淳風茂赫胥
書契恢皇䆳光華被
帝宸百家陶仰鑄七閣藻含春
天縱閎稽古
雲章倬咏仁
敷言標治統
立教澤儒身儀永羲娥曜情逾周孔臣
文千
詩四萬日煥
祕函新
允武六師靖
成勲九奏同
先幾孚介石勝纛滿祥風馬秣桃關再蠻爭毳幕空天
方皆典屬海國屢
膚功
至論垂開惑
神謀運作聰
德威駢助順
昊貺畀求宗
圖益坤維外輪周亥步時瀛濛杯泛遠嵎昧晷量
遲闐璧宛駒貢淮琛越雉詩近藩供塞宴諸部按
邊旗貝葉函經使朱波納欵思日南冠帶襲
鴻化景
天墀
禮文昭損益樂律備中和法物陶匏
正元音鎛特多
臨雍橋映璧在泮
輦迴珂
萬歲金鏞奏
重光石鼓歌期頤恩載
讌更老
議無過鉅典昌明會微涓匯
聖波
懿鑠遵遼瀋
時巡重鎬京東封嶽神秀西禮佛光明
翠葆吳旍展春潮越練生
樂山兼樂水占雨復占晴瑞靄嵩呼應仁風甸服清
仙莊多歲月芝盖擁霞城
智攬官人哲才蒸髦士林九階登俊廣六牓沛
恩深最慎瑕瑜辨旁求鞀鐸音露雷胥
造化日月在
淵襟順則安和宇颺言喜起心孜孜成
郅治
宵旰惜分隂
輿盖祥争羾京垓數莫知萬方覲王會
五代繞孫枝
夀斝康寧晉
乾爻健順随
眷貽
釐用輯抑戒
訓攸垂春氣三皇合脩齡六帝卑(微臣)叨典禮鞠&KR0957;上
鴻儀
萬夀恭頌九章(謹序)
禮部侍郎直隸學政(臣)劉墉
(臣)聞貞元運世璇樞延軒筴之釐巍煥當陽綿宇
曼堯年之祉爛丹文於鳳紀枝幹恒春輝黃氣於
珠垣景卿齊曜八徵叙範姒疇應
開袠之期
五代顔堂周瓞衍本支之世遠徠邇懌臚菉幣於爻閭
歲稔時和燦珠嚢於調幕合八八逓生之贏數大
闡
乾符際五五相得之祥年欣增
泰筴曠䆳古之嘉會至
今日而獨隆欽惟我
皇上久道化成法
天行健瑶光鏡宇上階陳六泰之符華盖旋車中極運四
和之柄撫五辰以凝庶績翠鷃調司普八表以揚
仁風朱䳒息瘴逮至蜵涓蠖護春雨
膏濡訖於烏滸狼䐠秋霜
令肅垓埏廣袤皇矣益地之圖經緯光昌煥乎崇文之
館惟不息則久徵悠遠要在
至誠由無易以成明章康斯為來備
佛天佛日歸功德於
無量尊前
夀世夀人紀春秋於
大椿歲裏是惟
福因德致
治與道融
執契象於皇春
勅時幾於帝耄
青壇耤畝涓吉亥以推犂
蒼殿祈年練上辛而秉鬯雨分雪尺較量入
乙夜之詩雲潤日暄祠禱肅
寅階之禮劭農正鳸咸登玉燭於芳茲偏壤劬鴻盡
貸珠倉以粒我鞏宣防則瀛壖瀆澨六番秉
虞狩機宜暢瀦洩則淀渚津躔千里溥
殷畿樂利凝
釐蒼籙金蓮選佛之場
肄武白藏木蘭獮田之典記今歲韶開嶰籥正
東巡秩檢雲巒堂拜金絲撫十噐而顒
孔思頌臚崧嶽合曼碩以傃魯詹凡
奉若而弗違皆無逸以作所若乃
詩函數萬緼瑟吟
虞軫之萹
文類盈千苞絡啟
羲圖之秘排成籖帙淵源分及支流抄入巾箱韋布許
窺中秘以五音合五調十二嗈和繼后䕫於一字
定一聲三百篇圈訛載堉
闡大千經義象載繙成
辨半滿梵音龍書寫就
考鴻都之石碣秦權則說正莆田
集蝌籕之殘文周雅則詩鐫獵鼓
表章經學於今並試夫甲科
釐正文風自昔幾頒夫
申命矞皇俊偉茂矣尚哉至於戒亭虚候扶木掃氛開
二萬里星屯步連葱雪列卌八家毳幕障徹龍沙
紫閣麟袍鐃吹奏黃門之凱紅綃鯷壑將軍策横海
之勲
恩從風翺瑞干雲吕所以渌江貢鰈青海徠鶼荷蘭欵
塞之降番銀簮叩鼓竺印繙經之衛蔵金㲲書函
六詔羣趨棧烏蒙而献象十年壹見筐赤芾於紈
牛復有甫紹景風來随繡斧其人秀雅近伏波銅
柱之標厥篚元黃嗤莫氏金身之代賡詩章以祝
嘏鞮籥咸吹籲
法服以章身
軒裳恪守衣冠既錫
帝乃嘉允其誠典禮如常爾仍勿改其舊時則
仙莊秋霽
行幄日長
澹泊敬誠之殿
需賚琱筵要荒侯甸之臣旅趨
瓊苑飲
福源而飫德儀
夀阯以徠釐於是
霞蹕旋秋月輪紀桂轅童壤叟瞻咫尺之
宸顔巷舞衢歌效三呼之嵩祝導
西華之
玉路煙陌祥飛拱
北極之丹暉風區闓集鞭鳴啟
殿仗馬則列舞雲齊鼓節趨
朝閽象則負瓶日麗金吾隊裏分六十四旄頭雲䍐
之章釦砌闌邊偹八十一綉葆牙幢之絢耆臣鮐背
侍
玫陛而儲歡廷秩鵷班聽雲門而肅拜生民以來未
有曰欲至於
萬年
聖人之夀如
天古更稀於七袠彼梁宋有元之帝曷擬
鴻庥即唐虞大夏之朝遜臻
龐祉然而
孜孜猶日
浩浩其天
朝正元會之辰鳳司乍奏
敷錫庶民之福
龍綍先頒按舜牧而復正供榖人益裕溥周佃而輸租
帑逋牒全㸐章倬星潢
特牓則㑺科疊奏珂鳴仙佩具僚則清級榮除亥身題
絳縣之年門
旌綽楔
甲令弛丹書之隸草長圜扉望徧類禋薦
德馨於嶽瀆孤惸鱞寡
賚仁粟於天民允宜慶洽由庚庥滋見丙
得位禄名而歸之夀歲律循環合運會世而統於元
雲仍奕葉(臣)身依
鰲禁世席
鴻慈夙聯卿月之班
崇深莫贊近荷使星之出
高厚彌叨欣嘉會於
中天幸睋光於
上瑞絢流芝檢願雨暘燠寒風時
祚永蘿圖為萬億秭垓京兆繹百順之為福敢罄管窺
錐指之忱肄九如以答
君祇慚萊北臺南之雅其辭曰
皇建有極
柄挈四時均禧宙合茀禄罄宜
潢陼偹福堂構崇基皇王遜軌長受
鴻釐(其一)
緹籥闓庚璇衡大壮地十衍成天三協向綠字攄
徵
丹扆承
貺永念在茲
皇風丕鬯(其二)
自
天降康蕃禔嵦即惟幾惟康時萬時億罄域梯霄飲
和食
德篆玉昭文珍禕是式(其三)
文治覃旉
武功景鑠土宇昄章增其式廓晷緯昭融琛符燾幕瑞
&KR2181;仁莩松芝喬鶴(其四)
道光上爥協氣下翔喁和揆景連襼掎裳曰
父母慶洗腆是將
上儀具舉如熙春陽(其五)
庶悃載敶展典斯
俞豫戒華侈樂惟民俱春酒在堂樂府騰衢綏眉綽綰
皇心則愉(其六)
伊嘏我
皇用大和會北爕南諧鞮寄罔外
湛露霑湑
德輝仰藹
茂對育萬
錫保耆艾(其七)
顯鑠隆懿
申命用庥瓊籌跨鹿玉杖扶鳩纓緌進秩稌黍裕謀翾
蠕跂喙萬化承流(其八)
開韶翊運
顯謨攸續起元
體乾延喜式玉中濩應咸銘湯受頊於萬斯年遹光
寳籙(其九)
八旬萬夀盛典卷九十五
