八旬萬夀盛典卷八十六
歌頌(六)
萬夀恭擬南交問答一篇(謹序)
(協辦大學士吏部臣尚書而廣總督公)福康安
皇上御極之五十有五年秋八月恭遇
聖夀八旬大萬夀醲化匝洽
湛恩汪濊東西朔南外暨裔夷君長靡有小大奔走偕
來蒲伏
闕廷(臣)奉節在粤經理安南國納欵事成
皇上俯念(臣)世受
國恩夙侍
禁近
特命還
朝與乎拜舞之列並帶領安南國王阮光平以來俾
得仰瞻
雲日遂其夙夜祗慕歆嚮延跂之私忱自始戒塗以逮
伏謁
山莊舉凡宴勞
錫賚臚句典屬所司孰為舊典孰為
新恩胥出
睿裁所以示
慈惠而式綏徠者典盛禮隆既優既浹荒服末藩瞻
天仰
聖歡若家人戴
巍巍履翼翼從容饜飫口不能言抒為謳吟
恩至周也
澤至渥也惟是躬際
昌辰在
廷臣工咸有撰述冀以宣
上德而攄下情(臣)受
恩深重恭逢
盛典不敢以拙於文辭輒自緘默洪惟我
皇上膺八徵嚮用之庥啓
萬夀無疆之袠
至聖
至誠立隆萬古紹
天闡繹緝熙光明與
帝合撰匹羲嫓軒自
御極以來五十五年
敬
祖之誠
法
天之猷
勤政愛民之實與夫
典學高深
武功顯鑠以及幅員之廣瑞應之孚無一不輳其極盛
稽諸往牒亹聞罕見即欲萬一仿彿如
今日者抑未之有夫
大德之必得位祿名夀徵諸中庸我
皇上至德之運如此諸福之應如此日引月長延洪曼
羡於億萬年者曷有紀極豈(臣)謭陋所能殫述第
即職事所及舉阮藩之敬詢
聖主德威福夀與(臣)所以具答之者作南交問答一篇
言由譯達情寫心藏謹拜手稽首以獻
安南國長阮光平遣其兄子光顯詣
闕求欵奉章匍匐關前願上言
大皇帝隸名大鴻臚誓今以往世世子孫長為臣僕比
古徼外屬國(臣)封章驛
聞
皇帝曰俞
天既全付予鞏圖寧兹炎徼芸生非予蒼赤非予怙冐爰
降旨允請引之天衢居之譯館班之乎
帝庭九賓之下飯之珍飯觴之雕觴肴之以犓牛之腴
薄耆之炙享以雞寒佐以秋黃籩焉而有稲粱穱麥粔籹
餦餭筐篚焉而有齊縷鄭綿秦篝蜀錦金華之舄懸黎結
綠紗榖之裳屬佽飛之告獲中於菟於神鎗陳豹仗之末
賜螭陛之旁
示服猛而飫鱻咸交駴而旁皇蓼蕭既奏
帝庸作歌
丹豪垂露倬乎
天章阮光顯拜手稽首退而竢
命閣(臣)承
旨書
敕歸
錫厥長俾王其國延及奕䙫奉我
大清作我南藩其亦有慶迺
命候吏𨗳遣出畺阮光顯炎陬黔首愚戅懵昧習於國
俗初未嘗識中國也至是悚讋於
威稜涵濡於
至德歷遊莊馗見聞殊昔還復於國王而言曰嗞嘻乎
嚮壹不知圓穹所覆方輿所載曾有
仁夀之域至乎斯也憶自敂關伊始迤邐而達於椘豫
之境陸有車水有艦雲集輻輳而至者意其為大
都劇邑之會耶道如砥屋如櫛蹈和鼚豫而處者
意其為神臯奥區之勝耶至於瞻
宸極於向晨朝
龍墀而初晝爛振袂以霞飛藻爓烺于虹廇將所稱
蓬閬樊桐者非耶樂聽鈞天噌吰鏜&KR1861;華酌既陳
萬舞就列鏗鯨鐘伐鼉鼓竽瑟繁會撙撙揔揔紆
紆逢逢金支翠葆霓旌月珮颯以舂容鳳藪麟棷
繽紛熠煜平地變現不知所出六莖六英咸池咸黑
不聞厥聲古有其說今者震于耳矣莫測其為鍾為
吕何隂何陽駭于目矣莫測其為文舞為武舞猗
綴兆長洞扵心矣莫測其為韶為濩抑誠雲門抑
誠大章雖有電光之舌雕龍之辯固不能盡諸詞
矣國王矍然而起曰
聖主之世㴻雨所及罔不沾濡惠風所被罔不嘘拂小國
僻處徼外
皇上錫以土宇畀以封號維
天好生維
皇再造罔極之
恩莫能名報藐兹荒裔抑猶靦然人也未見聖若弗克見
豈可生
聖人世為
聖人氓而弗親覩
聖人者乎明年庚戍恭遇
聖主八旬萬夀庶幾從九夷八蠻七戎十狄之後備爻閭
門外之數以展微忱以觀
昌會於是繕郛郭飭畺圉擇留守理羈靮季春之吉涓
辰肅裝驅而就道叩鎮南之關泛蒼梧之江與督粤
使者相見言敢告執事敬從後塵騶鈴既發心趨
帝都所過山川城郭之壯麗人物之秀偉戎行之整飭
盖非其兄子光顯之所能殚述者國王衎愉眙愕
竟昔不自勝於是過使者而問曰至矣哉
聖朝郅治之隆也覽百物之殷昌與士民之闐溢濬畝
為澮輑隄成畦厥原桑麻厥利蠶織淵客鬭其珠
琲和氏獻其尺璧至于翹關超距之倫蒙犀渠執
莫邪而陳者金鉦一振牙旗畢舉爍乎皇哉毋論小
國荒陋之規模不容同日語即唐虞夏商周以來
中華令辟克恭克乂小治小康有德業可稱道者
亦烏從有是竊意使者遭逢
隆盛仰依
日月之光敭歷中外見見聞聞固宜䛚其治平以發矇
而振瞶焉使者迺歛容正襟答曰方
今之世治矣安矣蔑以加矣然亦知治安之所由致
乎夫
大聖之宣豫也以盛德德無不包而所尤重者莫先於
敬
天
法
祖
勤政
愛民
皇帝懋膺
綂緒昭事翼翼本虔恪以敬奉
蒼昊初辛祈榖首夏雩雨既揚柴於
元穹復薦琮于
黃墠每歲
三大祀必
躬親之先三日而潔齋通神明于沕穆野廬拂涂掌舍
設柢青旂綏綏蒼龍孔阜廩乎淩兢濯乎濩肅凝
承以
對越俟翼日而告虔於是清塵洒道星陳而天行奉
輦而祇步鏄鐘宣間衆奏帗翿立干戚舞九變叶成六
清敬侑惟
聖人之薦馨懿闡
禔而昭
貺春秋報祀禘祫烝嘗升歌
九廟以致福受
釐天下咸欽
帝心之誠
國家重熙累洽百數十年我
皇上膺圖御宇懋宣
重光述
訓則有碑焉紀
恩則有堂焉每於
晨興莊誦
實錄載揚
前烈
傳餐而後
延攬庶政
批答封章日理萬幾不為勞勩
御書無逸以揭諸宫殿凡皆以為民也且民事莫重於
農每暮春初吉將有事于耤田
躬秉耒以勸農功轉日馭御時風簡紺耦[瓜見]土堫雍雍
肅肅以竢于天田者固不獨京尹與司農昨年
聖夀七十有九矣尚
親操夫青耒枉
天步于町疃通
蒼靈于謦欬書大有報屢豐陳陳億億由
畿甸而垓埏奚啻際溟而暨海若夫木穰金飢蠲
貸並施沐
恩而被
澤者以千萬萬計再免直省漕糈三免中邦正賦
丹詔十行
醲膏疊布斯為
愛民之實政伊古所未睹國王曰
皇帝治化之諴和
淵衷之嚴翼誠非蠢愚所能窺測至於
六師所至摧枯拉朽績用底成幅員之廣亥步未經庶
得聞
睿算大概乎使者曰國王亦怖于
天朝之兵力矣昔凖噶爾恃遠負固不共不譓其地當
拘彌渠勒以西烏秅婼羌之外自元代額森托渾
者狼跋不馴逞其殘害延及其裔曰噶爾丹策凌
曰策妄阿拉布坦者陸梁漠北自作弗靖屢申
天討既殄元兇苟四部相安則羈縻之覆育之而已詎
達瓦齊睢盱恣肆虐其國人我
皇上天地為心不忍令彼之生靈罹于塗炭爰
遣六師陟賀蘭沿疏勒横甲左右不誓不禨
天兵所過農不輟耕㕓不停市若庫爾都若庫特齊納
爾若扎哈沁若阿爾塔沁等咸懾
威懷
德厥角膜拜長驅罙入先收烏梁海次撫五集賽冄納
綽羅斯噶爾藏多爾濟盡撤其樊籬八旗索倫之
勁旅振奮揮霍迅乎若長風捲籜沛乎若洪流赴
壑飛渡伊犁而曾不一勺既定準部釋小和卓木
之拘俾居伊犁以撫舊衆其時波羅泥都已歸葉
爾羌而阿睦爾撒納煽亂霍集占啖狙流言脅衆
倉猝變更於是
睿慮遠周
神謀夙定整師伐叛所向辟易彼以詐来此以直應伊
犁既定回部悉平一挫之霍斯庫魯克再殄之阿
爾楚爾三縻之伊西洱庫爾淖爾微特安集延和
罕諸部望風景附而拔達克山之驅除先路者一
如左右哈薩克東西布魯特咸震慴&KR0787;眙效同仇
而殱大憝蓋兵出於不得已而開疆拓土者二萬餘
里西域自此寧謐矣藐兹金川僻在西徼索諾木
與僧格桑始則蠻觸争衡繼則狼狽作慝忘
天朝矜撫之
恩逞蜂蟻聚屯之智神人共憤
天地不容
皇帝曰吁是不可赦用是
詔司馬
飭五兵
宣九伐鞭列缺於雷硠捎欃槍于月&KR1208;及克美諾撫定
塞落逆酋竄逃促浸潛匿
移師征之搗其窟穴冰柱全摧雲梯遠突八門簇陣一
鼓升陴劖鐵額而盡仆劫紅燄以成灰凡五載之
師萬里之役一朝而始即
天子乃紀偉績勒穹碑鎮卭筰之裔衆揚撻伐之軍威
八荒戰慄九有綏懷繩懸棧度之區悉隸我疆域
繄戎索之所未規洪荒之所未闢若夫閩海臺灣
莠民逞亂始訛言而惑衆繼糾結而交煽圍巖邑
以恃險乃
發羽林
命虎賁簡調屯練樓船並進自崇武而抵鹿港揚颿弭
櫂閱千里扵一瞬風伯陽侯咸知效順舳艫飛渡
壁壘重新指揮號令爰鼓大軍越崙仔與崙尾躪
賊壘如輕塵兼晝夜而攻屯寨驅雷雨而盪妖氛
遂解重圍之困徑趨斗六之門十圍五攻罙入其
阻大里杙巢穴既傾水沙連屬孥就虜逆首乃竄
内山之林箐結生番之獷狙延脰息喘逃匿無所
于是宣示
德威賞順罰逆
聖化覃敷無頑不格異類同仇傾心效力遂蹙之於老
衢踦布彌天之羅罼既組繫乎渠魁悉殱擒而勦
洗由北趨南風馳電掃勦洗枋藔進攻瑯嶠水陸
合圍肅清窮島檻致二渠功成三月欣臺海之永
寧莫不讋
威而戴
德即
今幅員之廣南窮朱鳶北踰濟勒西越烏孫東暨
日出凡跂行喙息奔走恐後願隸臣僕者何莫非
普被埏紘之
盛烈哉且國王但知
武功之震疊矣而不知
文德之巍煥也賢才簉乎選舉則有
親臨貢院之什著作萃於詞科則有
躬莅翰苑之典煌煌
天詔照耀日星又以成均首善時夏觀型辟雍弗舉於
義闕如迺
命司空眡以景𣙗營以般倕丹楹玉磶芝栭蘭榱重屋
八達橋門四開仰承
辰極廣涵
聖涯
璇榜蟠以雙螭
乾文爥乎六堂上丁舉
釋奠禮
召生徒
簡儒侣
御幄崇啟
講筵宏開
皇帝乃整法駕鳴和鑾
詣于太學禮官告備大胥起而登歌摯㐮望以並拊拜
獻
恪虔羹牆儼睹載
莅彛倫之堂擊大昕之鼓賢裔博士彬彬莘莘國子僚
屬曳裾彯紳咸逡廵而揖譲洵蹈
德而詠
仁
皇帝宣
玉音霽
天容進衆講闢
宸聰用敷
彛訓玉戞金摐勒前說與後記儗合璧於璜琮
宣聖既遠巵言殽真
奎文炳煥轢古振今
御製文初二集積千有餘首周情孔思貫串合并蓋
皇上兼
德位時三者而一之故宣為
文也與治與道而合若大典若水利若武功若柔遠出
之為
明堂之治敷之為
皇極之言而
御論之剏發五經進退諸史正諸儒舊聞之失闡褒忠
討貳之義微而音韻象數精而當名辨物是皆周
公孔子之文而非千古文人之文
幾暇賡詠歲積日新
御詩五集四萬餘首
念民依而時切雨暘
熙庶績而罔間宵旰隨事物以闡理奥因茂育以暢天
機叠韻則增而彌新聯章則多而益善用以
昭示海㝢布及陬澨臣工之賡和誦習者雖濡毫和墨殆
知摹
天繪
日極闚管捫籥之智反復擬議而莫解所思
欽定三禮義疏舉賈逵鄭衆蕭奮李悊諸家之說而釐
正之
命纂滿漢源流白山黑水瞭如指掌若儲貳金鑑貳臣
傳勝朝諸臣錄皆
親加點定垂鑑萬年而於史事尤遍為綜核
御批通鑑輯覽褒貶詳密佐以五代史遼金元三史國
語明紀綱目明臣奏議一經
睿定繩直衡平考律吕則音韻述微溯其源詳畿輔則
日下舊聞考挈其要而輿圖之書一綂是志包絡
宇宙囊括紘埏又復編纂熱河志以臚陳分野辨
别經界凡刊刻
武英殿者十三經卄三史續纂三通以及聚珍版不勝
枚舉固知集大成者之必歸
聖人也至於開四庫會羣書浩如淵海燦若琳琅
命建文淵文源文溯文津四閣次第落成各貯三萬六千册
聳宏璉之規敞竒瑰之宇
寶篆高題
璇文細鏤架珊樹以紅齊籖璚枝而綠凍翠函錯落錦
軸參差覽八紘於繡卷緬九囿於丹縢又復
嘉惠士林俾大江以南咸得仰
聖學以窺祕籍於揚則建文滙於杭則建文瀾而文宗
則建於金山冊府鼎峙
濊澤泉流抒
乙夜之編摹擴酉山之篇帙自古及今未有若斯之盛
者也石鼓由來舊矣雖以韓韋之淹雅罔克點竄
成文
皇上綜諸說而論定之重排十章製鼓鐫刻一
頒於太學一庋於熱河繚垣虚檻周器周文畫辦蟲殳
光薄雲漢至於詩經樂譜全書以宫商角徵羽正
變之名增五六工尺上四合之字改十六弹之琴
瑟配十二月之隂陽定一字以一音字駢注以儷
行悉奉
宸裁丕彰詩教洋洋乎中和合樂
盛世之元音也他若八體銀毫
游心
紫殿鉤摹古墨神物會歸三希法帖八柱蘭亭以及淳
化快雪墨妙諸刻脱文畢綴裂幅仍完綂承
寶翰之光並耀
奎題之彩而
御刻敬勝齋法書則尤迥軼羲獻列舞鸞龍抑且
心融名象趣寓丹青臨李迪之雞雛橅樓璹之耕織偶
摛
天章即仰見
九重無逸作所子惠懷保之衷薄海内外覩
宸藻服
至教者咸蒸蒸而敦實學秀髦蔚起迪牖衆儒肅肅蹌
蹌河漢黻黼觀
恩榜之及今而五知
聖夀之作人以普使者言方及此國王仰而眙俯而思
矍矍乎不啻神馳於廣漠之野親覩攻伐擊刻震
掉暈&KR0008;而不能仰視又如游歷乎嫏嬛福地茫乎
不辨棐几燦陳而不覺亹亹乎有進國王之聽聞
方聳而使者之言未竟也乃曰
聖天子文德武功章章若是以揚武則百蠻不足攘也
以施教則罄牒不足殚也文經武緯致于治平
朝廷遵榮隂陽和調五德嘉符千載壹合
天子乃巡狩方岳登嵩泰抵五臺
詣陪都者四
幸江浙者六
皇帝曰咨予省方實民事是亟戒有司勿務華靡
詔書屢下供頓不煩
鑾輿莅止童叟懽呼瀛鄚之郊春冰初泮
翠䍐映波綠荑被岸渠陋鄭白之饒井有猗頓之富
皇上察原隰審泉脈
指授機宜疏淀及泊維鷹嘴與鹿疃資洩宣而瀦蓄若
乃齊魯之交漕運所歷汶濟洞流隠現潏汨兩江
兩浙號為水鄉沐浴日月翕闢隂陽故湖則有微
山蜀山駱馬洪澤甓社震澤江則有揚子錢塘松
江婁江東江其浸淫輸貫消長漫溢也捍衛之疏
𨗳之而已繄古言水土者内屬水衡外董畺吏未
有
親試樏橇目營而手畫之也
皇帝謂省方觀民事莫此鉅於治運河也則以湖為櫃
以啓閉而節宣之於治淮黃也則𨗳源桐栢疏流
雲梯既引經而𨗳絡弗懲羹而吹虀挽倒漾開陶
莊事艱於往昔而利多於方將黃流繞北清流下
注湖河關鍵帖妥頓挫河伯揚旗而前趨烝徒荷
鍤而雲騖眄滄溟之混茫洵一葦而可渡維淄澠
之不淆鞏金隄而永固洪湖清口水誌是凴丈尺
分寸與水升沉設木龍以挑溜塞高堰之漏巵桃
宿六塘農鹽是資釃之障之渠用以治遠尋其源越
火敦腦兒得之於阿勒坦郭勒作河源紀略以薌
之訂張騫之鑿空闢都什之游辭
皇帝喜睹黃淮之順軌而
廑浙江海塘之弗鞏弗葺也迺駛
龍艑渡鴛湖紆
蹕路而晨駕抵鹽官而周諮
命有司以相度需石瀃之延長鳩瀛壖之安宅功期建
乎久常惟
皇躬之親履乃端委之悉詳潮汐衝刷蹲矬迸裂當險
要之區
籌永固之策束龕赭而下輸鑿雲根以環衛石鞏於柴
而柴輔乎石益坦水以洩怒栽坡柳以防囓維北
漲與南坍仰
聖謨之深切
皇上心通造化
仁愛黎元不惜金錢億萬萬為東南之氓謀袵席而計
安全洵亘古之所未聞而江神海若之所以助順
而效虔
清蹕所臨讓慶並舉
行殿有引
對之儀
停輦聞省耕之
語桑塍麥隴
天光日輝綠波春水
鳳䑵龍旗惟
布德與行慶覩萬物之華滋爾乃廣額加科陳詩拔萃
庠序之間菁菁靄靄
玉輅經臨免見租者十之三豁宿逋者數十萬如春雲
之含膏雨舉數千里而潤於一旦耆老有
賚役徒有廩勸風俗恤部伍復鞶帶宥鉗釱每沛
德音下
綸詔遠近觀聽喁喁恐後則又從古及今稀覯之
曠典也且夫
五世同堂上瑞也萬方樂愷庥應也四夷咸至鴻烈也
往歲乙巳正月上吉列宴三千叟於
殿廷自耆及耄迄期頤有贏鬗皤登降拜
恩駢踵樹頷延脰祝
嘏同口一詞曰願我
皇之夀萬萬年猗歟庥哉洵
昌期景運千載不可逢之嘉會比者直省大吏奏報民
間五世同居者數百家
皇帝皆優詔加賚九州民婦夀至百歲者不勝僂數蓋
天苞地符含蓄薈萃淳寰
夀宇敦固隆龐五六為天地之中合兹恭際
中天之運宜乎顯懿景鑠有如是也夫
化日本是悠長而
佛域豈能測量妙因之墖吉帛靡華矣奉常之署仙蝶
效靈矣不言瑞而瑞已彰徹則凡四海之外六合
之内孰不以手加額鼓舞盡神慕
景光而望
閶闔其能至者則筐篚琛賮曲&KR0957;帣鞲曠千載而為盛
事也若是者何哉盖由
聖天子本德以致治而治超於三古
德惟在勤勤於政事而萬物理勤於制度而禮樂興
德惟主敬敬以握心之要而心與
昊縡合契敬以立化之源而化與
厚載同符而又
頒崇儉之詔懲奢侈之習戒蜉蝣之所刺採蟋蟀之所
勖是以吏不易其守民不逐於末士懷忠而農力
穡商服賈而工規矩羣生以遂萬彙以昌浩乎蕩
乎
帝力於我何有
皇帝聰明天亶於典籍無所不觀於義藴無所不究
文思睿照
殚見洽聞窮源竟委遺觕得精
敬之敬之
聖躬康強而
勤念典學
學日懋矣
敬日躋矣三皇之世如春五帝之世如夏此猶積笇可稽也惟
聖皇之德與
天同健故
聖皇之夀與
地同久大衍之數五十以五乘十推而演之萬有一千
五百二十為天地自然之數
皇上誕膺大寶之歲二十有五是紀元逢十之成數即
聖誕逢五之中數
聖誕逢十之成數即
紀元逢五之中數以羲圖衍之萬億算正未有艾惟
德備故
福備
執沖含和
榮鏡宇宙郁郁焉嶷嶷焉貫九窾九愸而經紀之者五
十五年於兹是以孕唐包虞甄殷陶夏
治邁乎繩契而
化同於覆載也國王徒震乎
豐功
偉烈而未泳游乎
聖量之奫潫徒慕乎
庥徵
仁夀而未窺見夫
宸衷之粹穆是猶測景而目徒為眩望光而身處乎隠也
國王乃蹶然而興茫然失據側席而言曰今而後知
帝德之如
天夐矣高矣無以嫓矣
大德
大夀理數必然
夀世
夀民
景福備至蓋蕩蕩無能名焉宜乎非光顯之所能殚述
也遠人傖陋懵昧檮鄙幸聞所未聞豁蒙開蔽敬
知中國
聖人乃超千百聖而為集大成之
聖人也自粤達都萬餘里悃寅情洽言語覼縷叙次問
答兼豪參紙既而聯鑣
山莊旋軫
京邑觀乎鈞臺合宫仰乎象魏
辰極燕饗之便蕃
賚畀之洋溢榮抱見之禮捧
天筆之額誦
雲章之詩文遵
皇度之冠服簉班列侍
天顔咫尺親見
堯舜眩上儀而飫
郅德彼又將歡呀唭㘈歸而述且頌於駱將馬人扶南
林邑之國
八旬萬夀盛典卷八十六
