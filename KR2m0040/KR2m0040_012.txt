欽定四庫全書
八旬萬夀盛典卷十二
聖德(八)(仁德二)
皇上加恩宗室以乾隆四十七年
欽定品秩復以四十八年正月
普宴於
乾清宫
乾隆四十七年九月十五日奉
上諭近觀蒙古世襲家譜知各蒙古王公子嗣及閒散
台吉塔布囊年已及歲者俱各按定例給以應得品
級頂帶而宗室中除承襲封爵及現有官職外其閒
散宗室向無按品給頂之例現在宗支繁衍瓜&KR1705;緜
延皆我
祖
宗派系流傳譜列銀潢名登
玉牒乃以身無職級竟至與齊民無别殊不足以示親親
而崇體制著將王貝勒貝子公子嗣及閒散宗室年
已及歲者俱照蒙古王公台吉塔布囊之例分别給
予品級官頂帶宗室現在當差職分較小者准其與
閒散宗室一體照例換給官頂在宗室等身有品級
自必各知自愛不致蕩檢踰閑其中或有不肖犯法
之人亦照蒙古台吉塔布囊之例即行革去官頂如
此則扵褒榮之中仍寓勸懲之意藉此可以教育成
全而天家子姓俱得邀章服之榮益足昭國家睦族
展親之詣甚盛典也所有如何分别嫡庶等第酌給
官頂之處著大學士軍機大臣會同宗人府詳悉妥
議具奏至
聖祖
世宗之孫及現在皇子皇孫曾孫元孫軰俱可戴紅絨結
頂其如何分别支派遠近准其戴用之處亦著一并
妥議具奏再覺羅亦係宗親但派系稍遠向原准其
同旗人應試出仕且有任各省州縣者若一體另結
官頂扵現行統屬儀制轉多未協毋庸另行議及將
此通諭知之
御製敦叙殿得句(癸夘)
丙寅斯設宴世載逮今年(憶丙寅八月扵敦叙殿錫宴宗親維時與宴者朕諸叔昆)
(弟子姓凡百人有事未至者尚五十餘人有柏梁體聫句詩逮今癸夘凡三十八年矣)彼聚尊及
近兹聫卑以全窄嫌庭院席寬就殿墀筵(昨歲加恩宗室分别議及)
(頂戴兹以春正十日嘉宴行慶賀禮本支繁衍至二千人瀛臺敦叙殿墀限扵地隘難以肆筵因扵乾清宫丹)
(陛上錫宴實盛典佳話也)數典實因此重成五字篇
御製正月十日乾清宫普宴宗室得句誌喜十韻(有序癸夘)
韶開玉琯堯蓂敷十葉之春派毓璇源姬瓞衍萬年
之祚昔初紀展親錫宴敞瀛苑而聫賡洎昨秋詔爵
宣綸普天潢而示寵懋典踵行扵敦叙廣筵肇唘扵
乾清臚子姓者凡二千人支繁十世自王公以及三
四品燕衎一堂既增秩以賜金復承筐而授斝序賢
序齒孝弟之心油然有本有文禮樂之事備矣仰
龍興扵東土慶逮雲礽遡麟趾扵西京恩推水木凖四
十九旗之世例爾子孫勉承錫類之榮席百世餘載
之皇圖我國家永迪興仁之教歡申渥闓喜誌長言
事成時節藉因緣宗子加官此日全(向来閒散宗室無按品給頂之例昨)
(歲秋因閱蒙古家譜知各蒙古王公子嗣年已及歲者俱給以頂戴陡恩我宗室支派繁衍轉無職級不足以)
(示親親而崇體制爰降旨將王貝勒貝子公之嗣及宗室年已及歲者俱照蒙古王公台吉塔布囊之例分别)
(給予頂戴其宗室現在當差職分較小者亦准其與閒散宗室一體給與頂戴因令大學士軍機大臣會同宗)
(人府分别詳議奏聞)四代未行或有待(自我蒙古世祖定鼎燕京加恩世襲即為今現)
(行例而我宗室除王公以至奉恩將軍各有世襲其餘盡為閒散宗室無頂戴官䘖我皇祖皇考加)
(恩宗室者無所不至而未降斯旨即予歴四十七年之久亦未思及此昨秋方有此諭豈非舉大事亦必有時)
(節因緣乎)一時爰舉乃無愆
仁皇
憲帝恩垂鑒近派遠支禄永延式詠緜瓜胥
祖澤遂歌行葦列賓筵
六朝慶衍葉百億十世居滋人二千(我朝宗室皆本支太祖高皇帝)
(雲礽繁衍已及十世此次與宴自王貝勒貝子公以及三四品頂戴者共一千三百八人其三四品頂戴人員)
(有事不能與宴者五百六十九人合計共二千人各頒賜如意朝珠文玩綺帛銀兩有差)起瀋前勲
寧忘爾例元後嗣合同然(戊戌年因恭閱藎臣列聖實錄得備悉懿親勤勞佐)
(命之勲因降旨復還睿親王多爾衮封號追諡曰忠並令補繼襲封又豫親王多鐸禮親王代善鄭親王濟爾)
(哈朗肅親王豪格克勤郡王岳託其子孫所襲均非始封之名交軍機大臣會同宗人府議復其原號並補置)
(牌位配享子嗣太廟至蒙古乃元之後裔其王公台吉塔布嚢等年巳及歲者尚各按定例給以應得品)
(級頂戴况宗室閒散名登此可玉牒自應一體定議給予頂戴且俾各知自愛藉以教育成全益足昭國)
(家展親睦族之誼)簪纓被矣禮義勖家室肫乎孝弟先醉酒莫
言兹飽德篤親匪曰慢興賢已欣設席長幼序復有承
筐次第宣共沐
天庥示海宇大清國祚萬斯年
(臣)等謹案黃帝二十五宗得姓者十四人祚延
於後高陽高辛氏有才子十六族世濟其美堯
典稱九族親睦周詩美同姓大封古帝王祥洽
貞齡茂鍾世緒由来尚矣我
皇上寳籙凝釐
萬年昌祚遡自
太祖以下至奉字派為十一世
敬念
祖宗延禧之厚
聖神篤祜之隆於乾隆四十七年
欽定宗室品秩
寵班冠服典懋肆筵維時萃二千人之衆
介眉獻觥歡臚慶牒盖
立愛自親始
興仁以孝弟先扵以知
聖天子令德夀豈其
恩誼為最摯者矣
皇上優眷臣工乾隆四十九年
命自三品以上年逾七十者俱免早朝五十一年
賞降革留任官員仍支俸米五十三年
諭閣臣不兼部務者並准俸米雙支如例
乾隆四十九年九月二十七日奉
上諭朕年老寡寐每日夙興原即扵養心殿視事諸臣
自家入朝趨直住居稍遠者其起身必當更早大學
士嵇璜蔡新伍彌泰俱年逾七旬現交冬令氣候漸
冷若衝寒早起扵頤養之道究屬非宜嗣後嵇璜蔡
新伍彌泰俱著加恩令其扵日出後進朝如遇風雪
沍寒之日即不入直亦可其三品以上七旬之大臣
凖此以示朕優眷老臣之意
乾隆五十一年二月初七日奉
上諭向来在京文武官員有罰俸處分者止罰俸銀其
俸米仍支領而降革留任人員因重分較重是以降
級留任者照所降之級支領俸米革職留任者停其
支領第念在京官員多仰藉禄糈以資辦公若將俸
米一併停減當差未免拮据其令自今以後凡在京
文武官員有降級革職留任者止將俸銀分别停減
其應得俸米俱准其照原品支領以示朕體恤臣工
禄以養廉之意且京師多米流通亦一善事也
乾隆五十三年七月初二日奉
上諭向来六部尚書侍郎每年俱給予雙俸雙米而大
學士之兼管部務者則照尚書例俸米俱屬雙支其
不兼部之大學士每年係雙俸單米大學士領袖班
聫職分較大所得俸米比尚書轉少殊未允協嗣後
大學士之不兼部務者亦著加恩給與雙俸雙米以
符體制
(臣)等伏覩我
皇上推恩臣工有加無已自夫
夀逾古稀勤勞如一沍寒戒候猶求衣問燎之不遑
迺蒙
眷愛耆臣
詔扵日出趨直凡兹有位靡弗忭勉之交深者矣敬
惟
皇上德懋於勞已而
仁實周扵恤人即如禄糈之頒或分非應得或例不
兼支皆荷
優予之恩以
示同仁而符體制(臣)等益惟殫夙夜之誠以庶幾敬
事後食之義用冀稍酬豢養云爾
皇上加恩武臣乾隆四十六年
命增内外官養廉並
諭一切賞用凖支正省其各省原扣兵丁名糧改挑實
額
乾隆四十六年六月初四日奉
上諭向来各省提鎮以下至將弁等俱有分扣兵丁名
糧作為得項者此固舊例如此且武職衙門非如文
員之定有養廉是以即將此項為公用養贍之資但
此例定自何年或係雍正年間議定文職養廉時一
體酌給其每員應得若干係何名目各省是否一例
按照地方情形品級大小酌定數目多寡又或各省
參差不同著交各該部將定例年月及現在欵項數
目分晰查眀開單具奏至此事因仍已久恐又有於
定數外私自尅扣增添者若每員任内私扣一名後
任積漸加增侵扣無所底止督撫姑息不加查察久
之即為虚額空糧之弊尤不可不徹底清查著通諭
各督撫將各省提鎮以下武職現在分扣名糧實數
及有無私添之處查明據實具奏此事既久朕槩從
寬不究若稍有𨼆匿或致别經查出惟該督撫是問
將此通諭知之
乾隆四十六年八月十五日奉
上諭國家設民衛民簡核軍實期扵行伍整齊兵額充
足如兵丁等紅白事件從前設有生息惠濟銀兩以
資賞卹後因生息名色有關國體特敇停止昨據阿
桂奏陜甘添兵案内籌及賞卹聲請酌復惠濟銀兩
朕以國家賞兵之費藉商生息支給究屬非宜已𫝊
諭阿桂等令其動用正項開銷矣兹袁守侗海禄前
赴行在令軍機大臣傳旨詢問直隸雲南賞兵銀兩
支銷欵項據稱直隸裁扣公糧銀二萬兩雲南裁扣
公糧銀一萬六千餘兩以備賞用等語看来各省大
都如此兵丁紅白銀兩原係加惠營伍格外施恩若
因此裁扣名糧致兵額不足殊非核實營伍之道况
今戶部帑項豐盈各省藩庫積存充裕即現在京營
添兵四千九百名陜甘二省各營添一萬二千九百
餘名其馬步糧餉合之各省兵賞卹紅白銀兩約筭
歲支尚不及百萬國家何靳此費不令開銷正帑而
各省乃紛紛裁扣名糧又且請復生息甚無謂也朕
臨御四十六年以来惟事事以敬
天勤民為念凡三次普免天下地丁錢糧兩次普蠲各省
漕糧以及遇灾即賑總計何啻萬萬又並未加增賦
税仰荷
上蒼嘉祐開拓邊陲府蔵殷實國用充饒朕又豈肯稍存
靳惜致令有司開聚斂尅扣之端乎所有各省營伍
賞卹兵丁紅白銀兩自乾隆四十七年為始著扵正
項支給造册報部核銷至各省提鎮以下武職員弁
俱有應得坐糧馬乾等項前於六月内業經降旨通
諭各省督撫將各該省武職所得公項逐一查明覆
奏俟奏報到齊令軍機大臣會同該部核辦照文員
之例議給賞養廉其所扣兵餉即可挑補實額核計
添給養廉歲支亦不及二百萬兩官員既無拮据而
各省又增添兵力於營伍大有禆益朕御極之初戶
部庫項不過三千萬餘兩今已增至七千餘萬復有
何不足而不加惠天下散財以得民乎所有辦理添
補兵額紅白賞卹銀兩及裁添名糧養廉緣由明晰
曉諭中外知之
(臣)等伏惟我
國家撫御承平官有常禄不於文武生區别之見
邇年來
皇上恩加軍旅優恤戎行特奉
温綸兼籌贍養之費自專閫以逮末弁胥
命與文職一體增給養廉復
申諭一切賞用悉予歲支其原扣名糧改補實額俾
免虚糜盖
聖天子於持平之中寓核實之道因時酌劑而不使
習沿例事致
恩澤之或有未均也立法如是其周
施仁如是其溥以視唐府兵致假人為傭宋屯軍僅
給錢宴犒其本末輕重何如也哉
皇上加惠寒畯疊舉大挑之典乾隆四十六年
詔舉行如例五十二年
恩命於會試榜前舉行並給年老舉子職䘖
有差(分載門盛事)
乾隆四十六年五月初五日奉
上諭各省大挑舉人分發試用原以疏通壅滯俾得及
鋒自試向例原以省分大小酌定挑數自乾隆三十
七年壬辰大挑部臣始以遠省挑十之六近省挑十
之五定例請旨固為邊遠士子跋涉較艱格外優恤
起見而未思及近省中式者本来人多遠省本來人
少兹朕閱本年各省大挑舉人名單内所挑近省科
分有遠至三十五六年者而遠省科分冣久總不過
二十餘年揆其所以盖因直隸江浙等省近係中式
舉人會試三科後始行揀選而雲貴川廣等遠省會
試一科後即行揀選是以遠省科分略深者業已挨
班選用其得官已較近省為優今大挑舉人若再按
五六分挑取則大省科分較深之舉人轉多壅滯扵
一視同仁之道未為平允除本年已經辦畢毋庸再
議外至乾隆五十二年丁未科再加恩舉行大挑時
無論省分遠近但就人數多寡均勻挑取俾各省士
子均得乘時自效以示朕加惠寒畯之至意
乾隆五十二年三月二十一日奉
上諭向来大挑舉人俱於會試榜後該部定期奏請揀
選但念各省舉人會試旅食京師若俟榜發後再行
挑選未免又需時日此次大挑舉人著即在榜前辦
理俾得及早回籍毋需守候以示體恤再此内有年
老舉人精力巳衰情願得受京䘖者並著派出揀選
之王大臣照上屆之例按其年齒分别存記俟榜發
後開單具奏照例賞給職䘖用昭惠愛耆齡夀考作
人至意
(臣)等伏惟四方多士幸際
昌辰羣霑
慶澤無不奮志科名而我
皇上加惠寒氊屢舉挑選之典
七旬萬夀後已兩次行之復以人數多寡各殊守候
需時可念酌示變通用廣選途而矜旅食即在
耆儒未遇皆邀格外之
榮施扵以知士類蒙庥無在非
大聖人曲成不遺之德也
皇上預籌民食本年
萬夀聖節
特派大臣於京師五城發粟平糶
乾隆五十五年七月二十七日奉
上諭本年朕八旬夀辰各直省文武大吏齊集京師者
多率土臣民共伸祝嘏兼之辦理慶典點綴商匠雲
集人數實衆京城米價不無稍增現在京倉米數充
盈著發給梭米三萬石照時價減糶事務著派胡季
堂保成諾穆親蔣賜&KR1658;鐡保吉慶虔禮寳姜晟德成
張若渟每城二人妥為經理於月月初一日起開倉
出□以平市價而裕民食副朕行慶施惠有加無巳
至意
(臣)等欽惟我
皇上仁溥如天
恩施自近今秋恭舉
慶典羣方奔走偕来鱗集
輦下爰頒
闓諭發粟三萬石
命大臣扵京師五城平糶煌煌
德意即一事而
宅心之廣大具可見矣伏惟
聖天子博愛長人式法扵涵濡休養固已
愷惠流而政經舉朝野中外身被心知乃至日用飲
食之微亦徧羣黎百姓之德以是
錫祥保泰迓
天祜而揚
祖庥吉祚大来以愉以懌是所謂包四德貫四端
體仁即以體元體元即以
體乾是致
樂以天下
夀以萬世者也臣等躬逢誌盛挂一漏百雖分類恭
載藉窺
福德相因之本而
浩蕩難名實無以鋪張懿茂云爾
