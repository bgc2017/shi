八旬萬夀盛典卷四十二
盛事(十八)(班禪入覲)
(臣)等謹按蔵地内屬肇自元代實為經喀木而次
烏斯之外境攷梵帙佛受記五百年後佛法漸微
而漸流行東至震旦迺復興若今之稱後蔵因班
禅額爾德呢所居地而名其與居前衛之達賴喇
嘛興修黃教盖同一祖燈遡自凱珠布格埒克巴
勒蔵六轉世而迄今法源遞續乃以志心皈向不
遠二萬餘里來至京師躬祝
萬夀七旬慶增
寳算實以德致弗事招徠溯乾隆庚辰年烏特噶里畢
拉竒碩拉汗初遣婆羅門進表奉貢閱廿載而班
禪額爾德呢又獲親依
夀佛演乘延洪真所謂誠重勞輕求深願達如有天人
密契者矣豈非希遘之盛歟
乾隆四十五年
皇上七旬萬夀之年西蔵班禪額爾德呢來
覲祝
釐
詔允其請
先是章嘉呼圖克圖奏西蔵班禪額爾德呢欲於
庚子年來京親祝
七旬萬夀
皇上鍳其誠敬歡喜之悃
特諭副都統職銜(臣)留保住親赴後蔵面見班禪商定
來京一切事宜旋據留保住奏稱班禪擬於四十
四年六月十七日自後蔵起程留住塔爾寺於次
年由青海西寧一帶行走前詣熱河
行在
乾隆四十四年七月二十九日奉
上諭明歲班禪額爾德呢入覲據哲哩木盟長齊默特
多爾濟等奏稱情愿帮馬二千匹駝二百隻冄喀爾
喀回部落亦情愿帮助馬駝等語盖因班禅不由伊
等境内行走各愿出其馬駝稍申敬意俱屬可行即
欲叩見班禪額爾德呢亦足見伊等敬奉之意着交
該院通行班禪額爾德呢自西蔵前來經由之隣近
盟長以及内外札薩克等於班禪額爾德呢來時有
各申敬意情愿帮助馬駝者均聽其便
乾隆四十五年正月初七日奉
上諭本年班禪額爾德呢來京瞻仰朕躬衆蒙古等逢
此吉祥盛事大率皆欲迎接叩拜如全行随至熱河
人數過多難於安頓此内必欲随見者自貝勒以上
准來貝勒以下不准餘未經行過王公台吉等如在
乾清門行走之人尚属不多情愿來者俱准前来其
閑散王公台吉人等甚衆亦自貝勒以上准來貝勒
以下不准都爾伯特土爾扈特和碩特等處甚遠向
來年班原俱賞給乘驛此次班禪額爾德呢來京所
用乘驛甚多况此來皆伊等情愿叩見班禪額爾德
呢又正青草發旺之時自口外起程亦可喂養馬匹
緩行前又何用驛站之費如情愿随來者俱自偹資
斧其平䓁無力之人亦自貝勒以上者准來貝子以
下毋庸前來將此自該部内至扎薩克喀爾喀都爾
伯特土爾扈特和碩特及衆爱曼盟長等盡行知照
外伊勒圖巴圖䓁亦照依咨行一體辦理
九月十八日(臣)伍彌泰留保住法福里謹
奏為
奏聞事班禪額爾德呢呈稱(小僧)由札什倫布起程
蒙
文殊師利大皇帝普施宏
恩沿路並無勞苦之處甚属安妥渡過穆魯烏素河不
久可至固穆布穆廟皆托
大聖主威福渡河甚稳(小僧)理合差来使請
大聖主萬安叩謝
天恩懇請將差遣岡沁沙爾塞依堪布綽爾吉羅卜蔵
端珠卜随徒一名白人一名因便發往等語(臣)等
竊見班禪額爾德呢感戴
皇上天恩差來使請
皇上萬安獻佛哈逹甚属虔誠相應遣發來京為此具
奏奉
旨甚妥知道了
十一月二十八日(臣)伍彌泰謹
奏為
奏聞事班禅額爾德呢與(臣)等稱言明年恭遇
大皇帝七旬萬夀欲將祝釐大慶諸典舞童帶來現因
來覲未得携帶請俟明年随仝逹賴喇嘛使臣令
十二名舞童跟随三人共十五人同來此十五人
每人應給騎馬一匹駝一匹祈為遣去將此劄知
駐蔵大臣等語遂將給駐蔵大臣蒙古書字一包
給堪布諾們汗阿旺綽爾吉木札什倫布唐古忒
書字一包併付(臣)等(臣)等見班禪額爾德呢為恭
慶
聖主七旬萬夀之儀意甚誠懇随照所稱將寄去蒙古
唐古忒書字移交駐蔵大臣令將随逹賴喇嘛使
臣同來之舞童勿致遲悮轉咨後蔵俟明年仝逹
賴喇嘛使臣照例辦理遣來為此謹
奏奉
硃批好知道了
勅仿後蔵班禪所居廟式
特建扎什倫布廟於
熱河以資安禪
乾隆四十五年正月初三日
旨諭班禪差進丹舒克來使朕聞明年班禅額爾德呢
來京深為喜悦皆以吉祥有緣始得此會合恰如朕
意實宏衍黃教普惠衆生矣朕今已照五世逹賴喇
嘛來京例建造扎什倫布廟及時尚派王大臣前去
迎接朕現習唐古忒語班禪額爾德呢到來時冄為
歡談
御製扎什倫布廟落成紀事(庚子)
華言福夀等湏彌(唐吉特語倫布者湏彌山扎什者福夀也)建以班禪來祝
釐(今年班禅額爾德呢來熱河為余祝七旬萬夀因倣後蔵班禅所居廟式特建此寺)舊例已遥
遵
順治(謂西黃寺因五輩逹賴喇嘛于順治年間来京特勅建寺居之)新工猶近比(去聲)
康熙(溥仁寺康熙五十二年建為熱河最古寺)層樓初聳輝佛日萬樹分栽
蔚慧枝一語欲詢駐錫者有為法也抑無為
御製再題扎什倫布廟(庚子)
曉趁輕凉出苑門扎什(讀作平聲)倫布煥崇垣班禪輜重先
云至(班禅額爾德呢昨遣喇穆占巴四人並喇嘛随從䓁五十餘人賫送輜重先至熱河因即以扎什倫)
(布旁舍居之)夏季生衣預沛恩(喇穆占巴及喇嘛䓁来自後蔵尚服氊毳因各頒賜紗葛)
(銀兩藥物有差)彼以敬來酬以惠識其委欲溯其源莊嚴每謂
非斯謂那待他人有後言
御製須彌福夀之廟碑記(庚子)
黃教之興以宗喀巴為鼻祖有二大弟子一曰根敦珠
巴八轉世而為今逹賴喇嘛一曰凱珠布格埒克巴勒
蔵六轉世而為今班禪額爾德呢喇嘛是二喇嘛盖遞
相為師以闡宗風而興梵教則今之班禪額爾德呢喇
嘛實逹賴喇嘛之師也逹賴喇嘛居布逹拉譯華言為
普陀宗乘之廟班禪額爾德呢居扎什倫布譯華言為
須彌福夀之廟是前衛後蔵所由分也辛邜年曾建普
陀宗乘之廟於避暑山莊之北山以祝
釐也亦以土爾扈特歸順也今之建須彌福夀之廟於
普陀宗乘之左岡者則以班禅額爾德呢欲來覲而肖
其所居以資安禪且遵我
世祖章皇帝建北黃寺於京師以居第五逹賴喇嘛之
例也然昔逹賴喇嘛之來實以敦請兹班禪額爾德呢
之來覲則不因招致而出於喇嘛之自願來京以觀華
夏之振興黃教撫育羣生海宇清晏民物敉寧之景象
適值朕七旬初度之年並為慶祝之舉也夫朕七旬不
欲為慶賀繁文已預頒諭旨而兹喇嘛之來則有不宜
阻者盖國家百餘年昇平累洽中外一家自昔逹賴喇
嘛之來至今亦百餘年矣且昔為開創之初如喀爾喀
厄嚕特尚有梗化者今者重熙休和喀爾喀久為世臣
厄嚕特亦無不歸順而一聞班禅額爾德呢之來其歡
欣舞蹈欲執役供奉出於至誠有不待教而然者則此
須彌福夀之廟之建上以揚歷代致治保邦之謨烈下
以答列藩傾心向化之悃忱庸可已乎既為記復作讚
言
印度既迥遥佛教亦式微梵僧捨天竺
多臨衛蔵地自唐代已然是為法源處
一譯猶云近三乘無舛訛宗乘向東昌
誠如佛所記衛蔵雖徼外實在震旦中
逹賴及班禪宗喀巴高弟前後燃智燈
三車之綱領真文與滿字於是溯軌躅
蒙古衆林林莫不傾心向皈依三寳門
神道易設教兹聞班禪来如嬰兒遇母
觀化闡宗風誠為吉祥事布逹拉既建
倫布不可少擇向興工作亦已不日成
都綱及寝室一如後蔵式金瓦映日輝
玉幢揚風舞自成動静偈朗標色空喻
以是善因緣資無礙法喜祝嘏猶其小
所欣象教宏舉似西域居無來亦無去
上人演法輪蠢蠢普超度佐我無為治
雨順與風調衆生登夀世慧炬永光明
合十作讃言初非為一已如懸大圓鏡
徧照於十方而鏡本無心迴向亦如是
(臣)等謹案天保稱夀一則曰如山再則曰如南
山盖山為静體宜叶貞固之符也佛書須彌乃
山之最大者班禪額爾德呢本居後蔵之扎什
倫布唐古忒謂須彌山為倫布謂福夀為扎什
因其舊居之名
鑒其遠來之意
詔建兹廟以為班禪栖止之所非由中心誠敬有感
必孚適與周雅九如副兹吉語乎至夫經營不
日傑搆一新天然羅漢之峰環以師子之座迥
非尋常梵宇琳宫所可並者其與北黃寺資逹
賴喇嘛之安居普陀宗乘廟誌土爾扈特之歸
化舉足以揚
洪烈而迓重熙
聖謨之遠大即一端可見矣
秋七月班禪額爾德呢入
覲於
避暑山莊
七月二十一日班禪額爾德呢至
避暑山莊於
澹泊敬誠殿丹墀跪請
聖安後
皇上召至依清曠殿慰問
賜茶
駕詣寳筏喻
烟波致爽
雲山勝地各佛堂拈香班禪額爾德呢随從行禮
御製七月二十一日班禪額爾德呢至避暑山莊晉謁
詩以誌事(庚子)
祝釐遠至鬯宗風三接欣於避暑宫敬一人而千萬悦
垂名册亦乃予同雪山青海胥增忭(班禅額爾德呢自後蔵䟦涉二萬里)
(來祝余七旬萬夀各蒙古王公台吉及喀爾喀衛拉特等一聞其來無不歡欣舞蹈欲執役供奉出于至誠實)
(為我國家之吉祥盛事)色罽精金許獻衷初見宛然舊相識本來
如是匪神通
七月二十四日
賜班禪額爾德呢筵宴於
萬樹園八月十九日復
賜筵宴如初
入宴呼圖克圖等名號十五名
逹爾罕商卓忒巴崇巴呼圖克圖羅卜蔵津巴一
名根敦巴岡沁堪布大遂綳羅卜蔵開穆楚克
一名
綽爾吉喇穆扎穆巴羅卜蔵喇卜坦巴爾丹蔵
布噶爾蔵策旺羅卜蔵策凌羅卜蔵根敦
羅卜蔵嘉爾燦羅卜蔵扎爾燦羅卜蔵格勒
克津巴格勒克
以上九名
拉倉喇嘛呼必勒罕喇穆扎穆巴羅卜蔵色布騰
噶沁綽爾吉羅卜蔵丹珠卜羅卜蔵丹多卜
伊什宗囉衣
以上四名
御製於萬樹園宴班禪額爾德呢成什紀事(庚子)
聖僧永佑小棲遲(永佑寺在萬樹園張幕賜宴之東内有神御是日班禪因候宴寺中)
(小憩班禪與逹賴喇嘛本西蔵宗喀巴二大弟子之轉世衆蒙古尊之為佛此間世俗遂亦呼之為佛云)
神御巍臨欲覲宜今佛云當拜
古佛(我朝此禅云)(家法凡喇嘛入覲惟令跪不受其拜班古佛宜行拜禮遂聽之益見喇嘛之)
(敬誠為可嘉也)古時希有見今時舊藩新部益生敬設席承筐
共受釐中外一家逮葱嶺大清萬載鞏
天禧
勅於香山
静宜園肖衛地廟式
特建宗鏡大昭廟是年落成班禪慶讚居之
御製昭廟六韻(庚子)
昭廟緣何建神僧來自遐因教倣西衛(既建須彌福夀之廟於熱河復)
(建昭廟於香山之静宜園以班禅遠来祝釐之誠可嘉且以示我中華之興黃教也是日自謁陵廻蹕至)
(香山落成班禅適居此慶讃又昭廟肖衛地古式謂之衛者番語謂中俗謂之前蔵班禅所居後蔵乃實名蔵)
(蔵者善也)並以示中華是日當慶落便途禮脱闍(見楞嚴經注唐語謂)
(法幢也)黃衣宣法雨碧嶂散天花(是日本晴甫至經壇乃微雨皆以為散天花之)
(喜云)六度期羣度三車演妙車雪山和震旦一例普庥嘉
(臣)等謹案
昭廟之建與布逹拉皆倣前蔵式為之者廣殿重
臺穹亭翼廡無一弗嚴淨如制香山淨境近帶
御園有健銳營以肄禁旅有實勝寺以昭
成功
福德兼隆竝成勝果當夫
聖輦經遊拈花獻祝堪布嚢蘇之衆同聲随喜圍繞
旃檀是維我
皇康強御世延
夀命最尊之慶乃得廣大千為福界如瞻竺乾祖庭
之妙勝也
十月班禪額爾德呢随
駕至京師初三日
命於保和殿再
賜筵宴一次
節次
賞賚班禪額爾德呢儀物金幣
初次
命散秩大臣萬福署侍郎保泰等至塔爾寺迎接班禪
額爾德呢
賞東珠朝珠一盤雕鞍一副白馬一匹三十兩重銀茶
桶一銀壺一銀盞一各色大縀二十疋大小哈逹
各十
二次
命乾清門行走副都統烏爾圖那遜迎至歸化城
賞上用車轎傘儀仗二十對蒙古包一分黃布城一分
三次
命皇六子章嘉呼圖克圖尚書永貴迎至岱漢
賞嵌東珠帽一頂嵌東珠袈裟一件東珠朝珠一盤頭
等玉鞍一副白馬一匹五十兩重鍍金銀茶桶一
銀壺一銀盞一各色大縀五十疋大小哈逹各二
十
班禪額爾德呢至熱河
行在初次瞻仰
天顔恭進伯勒克回
賞三十兩重金滿逹一三十兩重銀滿逹一玉鞍一副
金座磁把盌一金水壺一金盒一金碟一金香爐
一遵
旨加添玻璃盌十玻璃盤十玻璃瓶十磁盌十磁盤十
磁瓶十哈逹五百
初次
萬樹園筵宴
賞嵌東珠斗篷等衣一分雕鞍一副哈逹二十金五百
兩銀一萬兩各色大縀五十疋玻璃盌十玻璃盤
十玻璃瓶十
随從班禪徒衆入宴者十五名每名
賞大錁子三個錦二疋漳絨二疋玻璃器四磁器四
二次
萬樹園筵宴
賞大東珠一顆五十兩重銀茶桶一各色縀一百疋遵
旨添賞磁碗十磁盤十磁碟十
三次
保和殿筵宴
賞五十兩重金茶桶二三十兩重金盤二五十兩重銀
茶桶八三十兩重銀盤八一千兩重銀鍋一各色
大縀一千疋茶一百包貂皮七十猞猁猻二十水
獺皮二十黃狐皮二十銀鼠皮二百
特賜
御畫詩扇一柄
御製寫山莊内白蓮箑頭贈班禪喇嘛(庚子)
本是出塵體塞湖託淨真卻紅色俗韻修白業良因風
拂香含慧露承淡沃神寫圖合誰贈無著與天親
(臣)等欽惟我
皇上具大福德普大吉祥以
長夀無量之勝因成衆生如意之宏願縱悉百千萬
億恒河沙數莫殫諸方膜拜之虔兹於班禪之
來上承
古佛遺規下順列藩歸向自蒙古王公台吉及喀爾喀
衛拉特等無不驩舞忭躍竭供奉之誠以遂瞻
仰之志班禪之擎薌頂禮歡喜慶讃則惟以積
實之根性為上樂之護持而
聖朝之所以昭褒荅廣惠施者承筐設席不啻羅百
寳之玲瓏供諸天之肴饍備美而極馨至夫
恩優於徠遠而投謁者必嚴體節之閑
教寓於畏神而執役者兼厚柔懷之誼善哉
化宇偕登羣生共樂敬
一人而千萬悦有不知其然而然者近繹
御製國語譯漢蔵經序推闡佛乘第一義諦由漸深
入之本原而
諄諄以尊君親上去惡從善示中外觀化之準又如
廓爾喀在後蔵外上年投誠進表内稱敬奉
大皇帝即如敬奉三寳佛等懇悃之言以視前代之
厚遣名僧虚陳方貢何本末之懸殊也乎益讚
嘆我
大聖人善思議之所至乃真不可思議有如是爾
八旬萬夀盛典卷四十二
