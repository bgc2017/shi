欽定四庫全書
八旬萬夀盛典卷九十
歌頌(十)
萬夀祝
釐茂典記一首
禮部尚書(臣)紀昀
欽惟我
皇上正位星樞凝神雲牖九陽元氣運槖籥以周流二
曜貞明轉璣衡而不息
萬萬年綿延鳳紀積算無窮五五數契合龍圖循環復
始當由庚之直歲
八袠宏䦕卜太乙之降祥四瀛同慶衢童壌叟咸泳化
而謳吟冰海炎州亦聞風而詠蹈丁未八月多羅
禮親王(臣)永恩等上占
景命欣叶瑞於南弧博採輿情共陳書於
北闕祈增
舜夀預陳河渚之苻幸荷
堯俞
俯鑒封人之願
許以庚戍八月舉行
慶典從衆志也然而
冲懷謙挹
明訓諄詳雖席豫而履豐恒戒奢而示儉戊申三月
詔以大學士臣阿桂臣和珅等經理其事曲從民志容
申芹曝之忱仰體
天心不改松雲之素觀瞻所繫惟昭
帝制之莊嚴節度斯存不極人工之巧麗盖我
皇上執中建極規矩生心稱物平施權衡合道義當修
舉雖億萬而無辭事近紛華即纖微而亦謹是以
黃河紫澥斸石搴茭粉堞丹樓甃郛造邑冬官計
直恒盈轉運之舟車農部持籌弗靳度支之金幣
至於
春旗遥蒞輯瑞
時廵秋獮
親臨艾蘭講武
屬車所至鄉閭無力役之征
行殿雖陳棟牖鮮雕礱之飾屢聞
丹詔勿踵事以增華或發朱提每量工而給直今逄
聖節方同文囿之經營預降
温綸俾守堯階之樸遫持盈保泰
聖心之所見深矣是年八月預行正科鄉試即以明春
會試而以正科之歲加舉
恩科歌鹿鳴而開宴不待三年登雁塔以題名探支一
歲碧桃重放春風長天上之花丹桂添栽秋露浥
月中之樹銀袍及第咸稱
夀考之作人鐵網求材應見文章之報
國此
行慶施惠之始也至於伏生耆耉白首研經曺鄴棲遲
青衫隨計来扶鳩杖皆邀免觧之
恩得到龍門總入奏名之例人登雲路争看老鶴之冲
天官帶冰銜亦似新鶯之出谷盖年老諸生以鄉
試
賜第會試
賜職者三載之中殆數百焉是皆我
皇上金華歲講
念典維勤壁水
親臨
栽培有素
奎章寳字括典謨雅頌之精
壁府芸籖蒐甲乙丙丁之秘箕疇演範建
皇極以敷言
羲畫傳心觀人文以成化元元本本惟
聖教之開先炳炳麟麟遂儒風之彌盛加以澄清士習
滌宋儒朋黨之風慎重科名遏唐士夤緣之竇敦
崇道義俗盡還淳砥礪廉隅人思自立是以滋蘭
種蕙才彌取而彌多映雪嚢螢年益高而益壮幸
登
夀㝢得荷
榮光豈非
久道之成俾恊彙征之吉歟是月緬甸國貢使至十二
月臺灣生番亦至白狼赤虺唐姚州旁帶之區青
草黃茅楚莊蹻未開之地當年負險避七萃而潛
蹤此日輸誠慕兩階而向化甘稱臣僕不矜驃信
之題詩無待招徕迥異趙佗之納貢至於峒蠻别
種翠嶂週圍海國旁支赤嵌控帶土風各别在山
都木客之間王化不通自栗陸赫胥之世屬以樓
船下瀨横衝鹿耳之濤戈甲搜巖净掃雞籠之雪
狼&KR0707;討逆始知九伐之
聲靈蜃窟傾心願附八閩之版籍鳥言卉服到
朝廷初習威儀瘴霧蠻烟如天地乍開混沌是皆
皇穹眷命申保佑之無疆故令荒憬歸心昭天人之合契
當其仰瞻
宫闕經九譯而来庭皆蒙
俯允臣鄰效三呼而致祝豈偶然歟是年冬禮部侍郎
(臣)德明以太常寺仙蝶恭
進蒙
御製詩章我
皇上道源洙泗久斥神仙治法唐虞寧矜符瑞故
天文寵錫雖特記共来儀
聖諭丁寧仍預防夫好異然當昆蟲之俯蟄咸避風霜
惟兹薄翼之蠉飛近瞻
雲日共間共見事有明徵時往時来象非偶幻良由
得天久照逢
洪算之緜延所以與物皆春飲太和之洋溢休徵感應
則草木長蕃協氣沖瀜則禽魚咸若亦似陪筵之
千叟各遂生成因偕表宅之百齡並登仁夀較諸
連珠合壁天著神符九穗雙岐地徵靈契洪纖異
類論其事似若殊途位育同原考其理實無二致
帝垂彛訓雖云却而弗居臣頌昇平未敢闕而不錄也
己酉正月大學士(臣)阿桂等奏請纂修
萬夀盛典摛詞東觀金匱紬文比
夀南山琅函紀盛自
七旬而託始十年之歌頌彌多列八目以分門兩載之
蒐羅未竟盖
九重之
綸綍歲歲增宣兼萬國之梯航時時遝集浩繁難罄本
如海之無涯接續添書亦似川之方至羲和測騐
不能寸晷而周天章亥步量難以數程而盡地固
其所也是年五月安南國阮光平奏表乞降七月
西番廓爾喀亦遣使内附鄧侯去國失地書名鄅
子無歸從孥不返廢興有數識
天意之所存順逆能明即
帝心之所鑒陳情納䞇願隨
軒帝合符稽首稱藩不待
周文因壘當經始祝
釐之歲恰值敂關計臚歡稱慶之期猶能来賀若夫蓬
婆之外地漏山經井絡之餘人依梵域大荒西去
已遠隔乎坤維懸度東行但遥稱以震旦初以下
情未達觸蠻搆釁而兵争繼以
聖鍳周知虞芮質成而心服稽其龍媒人貢路出三巴
正逢桂蠧封函人来五領聞風讋慄均為不戰而
降接踵馳驅大似相期而會若或使之斯亦異矣
是歲也嘉祥並祥已届
昌辰
乾惕彌深猶形
睿藻
德能基福理&KR1574;其淵源
聖本希天
心符乎幬載九疇布列惟
皇極之居中五事分占信庶徵之有騐文鐫
寳篆詞比湯盤
記勒瑶編義深堯誡上孚
帝縡知息息之潜通獨握
乾樞恒兢兢之
密省則有
御製八徵耄念之寳記焉雙鈎精妙墨拓烏金十鼓團
圞石瑩蒼壁援今證古縷陳一器之源流摘謬存真
親定三家之同異集王書而刻帖妙勝懷仁補周雅以
成詩遠逾束晳已殘焦尾重膠百衲之琴久碎精
金再鑄九州之鼎
幾餘旁涉足知
聖智之兼周物小能勤益見
睿思之曲到則有
御製重定石鼓文焉夫岐昌演易法天者在於健行姬
旦陳書享國者由於無逸箴銘咨儆是真保治之
樞機強固精明抑亦
延年之符券矣庚戍正月頒
萬夀恩詔於天下大撓推䇲候届新正太皥司辰時當
元旦筩吹太簇為東風入律之初柄指攝提是北
斗回天之始
寳袠啟長生之籙
天禄方增盎漿散太極之泉
春祺用錫歲朝申賀拜
黼座而分行
聖節推恩布
綸音而涣號台衡承
旨擎来一卷
黃麻宗伯司儀捧到三層
丹陛鳳銜而下日華耀五色之紋蛾伏而聽風影漾
雙垂之穗鴻臚迭唱春生廿二條中儀部分
頒澤浃三千界内霆聲啟蟄八夤之壧處傾聽雲液流
甘百族之桐生茂豫喧呼相告真如大海潮音沾
溉無窮未減恒河沙數然而我
皇上淵乎深念彌軫衡茅邈爾遥思先知稼穡
乾元各正雖溥育夫寰中
巽命重申再加施於格外更於
頒詔之後
命普免天下錢糧九州成賦為數原多一體蠲征承
恩最溥
滋培有素已兩停轉粟之舟
敷錫無疆又四輟催租之吏
膏雨一時而再降九榖增蕃
福星每歲而移躔三年徧到固宜
堯封禹甸人人後舞而前歌兼使戎索蠻疆處處懷仁
而慕義矣是月十日
命外國貢使隨宴於
御園高句驪東藩之首近接三韓暹羅斛南海之隅遥
通六詔集榕城之市舶獻篚者地號中山欵桂管
之關門奉表者人居北戶復有天西之絶域驂鹿
呈圖新從棧北之長途貢&KR0729;通道先来後至均當
慶節之前舊屬新封並入
華林之宴五筵列俎叨
天酒之
親斟三國同文喜
宸章之賡和顔師古繪圖貞觀曾所未聞明悉獵聯句
蓬莱知其不逮豈非山川萬里咸知
威德之昭所以中外一家共效拜颺之盛歟二月
東廵岱嶽
親祀
孔林百神咸秩迹尋黃帝之合宫六藝常昭禮重
素王之闕里萬象入
光明之燭風被青徐四民游樂利之天
恩沾河濟惟
皇歛福無煩探策於山靈是處祈
年定信添籌於海屋况乎
臨瞻車服道本崇儒
宏奬詩書政先造士地連郊甸博收冀野之驊騮俗尚
章縫添種頖宫之芹藻燈明黃卷争奮志於黌中
草映青袍每成名於額外傳毛萇之雅頌多吟
嘉樂之章習言偃之絃歌半奏
熾昌之咏良有由矣七月緬甸國貢使與臺灣生番皆
復至狼䐠初返求
錫命而重来龍戶纔歸因介
眉而再到就瞻志切寧辭川陸之遥頌祝情深敢避風
潮之險紅綃罥額金葉高擎綠罽垂腰瓊筵曲跪
花紋密簇辨佛天香象之形錦段輕舒出海國靈
鮫之手珍函秘寳宜增修瑞應圖中異状殊名具
譜入昇平樂裏他如昔来豐鎬曾錫南車後逮嬴
劉遂停北轍迨
威稜之震叠遠被丹垠乃逖聽之風聲重輸白雉十年
一貢平時原有常期
萬夀八旬今日特申賀悃飛章先告正當岱宗輯玉之
時函表初呈恰符泮水獻琛之地足見綏柔之
德歷久而彌深亦徵銜感之忱有增而無已則南掌貢
使至焉攣鞮故地南北二庭突厥遺封東西二部
赤山青海袤延斜繞乎長城烏弋黃支控制全歸
乎都護不侵不叛一百年松漠銷𤇺無詐無虞二
萬里玉關通驛来經冰磧知屬國之同心跪上霞
觴願
聖人之多夀則蒙古回部咸至焉雷音說法遠接金容
雪嶺安禅别開銀界西方佛國夙尊大寳法王
東土聖人早識
曼珠皇帝曇花淨域尚傳五百之應真貝葉新經敬上十
千之
天子企瞻
舜日皆生歡喜之心膜拜
堯階齊賀
延洪之祚則西藏逹&KR0008;喇嘛班禅貢使至焉大宛舊壤
夙建五城毋寡餘民今分二族捎雲古榦問神樹
而猶存踣鐵高蹄貢花驄而屢至時因譯長得聞
中土之歡吟敬遣翎侯遠達外臣之賀悃黃雲入塞
来經甌脱之區赤帟聫行亦預爻閭之會則哈薩
克貢使至焉周封箕子古有遺風李代王瑶今仍
舊國樂浪郡久為外域實密邇於邊疆覺華島一
震
天威遂長修夫職貢每逢
聖夀原隨虎拜之班幸值
隆儀更切鳬趨之願途經風雨雖淹滯而難行志仰
雲天竟馳驅而迅赴則朝鮮貢使至焉岷源曲折江水
東流石紐巉巖維州西控狼心叵測近依巴屬之
疆鳥道難登舊是冉䮾之地自六師之戡定全然
列戍開屯遂九姓之敉寧莫不輸賨納賮更番入
覲得瞻
龍衮之光隨隊躋堂亦附雁臣之次則兩金川土司至
焉若夫呼韓覲漢雖有前聞蘇禄朝明亦徵舊史
然皆偶因他故隨貢篚以来庭都非特矢專誠奉
夀觥而詣
闕兹獨山程水驛遠跋涉以觀光月館雲階躬趨蹌
而申慶嘏詞金盞迥逾唐莋之歌蕃樂冰絃絶勝
龜兹之譜核諸越史堯以来之所未聞徵以蠻書
唐以前之所莫紀則安南國王阮光平親至焉是
皆我
皇上天弧震耀八極
宣威
心鏡澄明
九重握算河源棡鼔冄清葱嶺之塵月窟牙旗雙獻花
門之馘闢蠶叢而破陣梟獍巢空跨鯨海而揚舲
魚龍氣净路窮地絡八絃拓白阜之圖響徹天閶
十曲奏黃神之樂是以玉河珠海悉主悉臣鰈水
鶼林来王來享
九如陳頌際流虹繞電之期四海趨風預鼓瑟吹笙之
宴會歸之盛至是而蔑以加矣七月十有九日
聖駕至自
避暑山莊自八月朔為始日
召王公大臣及諸外藩
錫宴作樂於
同樂園朱廊列坐共侍
堯樽
紫殿分曺同聽
軒樂風生繡罽廿四番迭換雲衣響滴銅壺卅二刻細
浮銀箭對曈曈之日影
化國恒長望穆穆之
天光
聖容倍肅綈嚢叠進仍章奏之
勤披錦帙時開更圖書之
頻玩管絃聲裏事每
親咨歌舞筵前人猶輪對
起居無倦是為静而有常
莊敬彌強益信恭則能夀此尤近依
日月衆目之所同瞻恭詠臺萊羣情之所共慰者矣是
月十二日
聖駕自
圓明園入
宫
金支
啟蹕道路光輝
玉[車犬]鳴
鑾人天瞻仰幔亭帳殿稍供
睿賞之
遊觀巷舞衢歌聊作太平之潤色九華煜爚黼繡周張
百戲駢闐魚龍曼衍盖
恩膏之沾沃物力原豊况
茂賞之便蕃工徒胥逮露臺猶惜雖知
聖德之謙沖鼛鼔弗勝難禁羣情之踴躍四圍周顧如
登忉利天宫
六御徐行真見
無量夀佛十三日昩爽
皇上御太和殿受賀千官黻珮候虬箭而晨趨萬國衣
冠待鳬鐘而夜警東皇日出五色曈曨
北極
天臨九關肅穆華旗金翠交動影之龍蛇寳鼎烟雲裊
薰香之龜鶴五疇
歛福表陳出洛之符
萬歲徵祥拜效呼嵩之願仰
皇躬之康豫慶洽禆瀛修
茂典之煒煌光昭禮樂豈但大同紹興至元之帝莫克
比隆抑亦攝提合雒禅通以来未逢斯盛於是上
遵
祖制瓊筵展八日之期下慰人情綵服過兩旬之外自
天眷命僉云
茀禄之加贏與衆同歡共卜
修齡之錫羡
皇運萬八千歲蕩蕩天長易圖三十六宫盎盎春滿歌
舞溢於九野音兼乎僸佅兜離滋榮徧於百昌澤
洽乎飛潛動植茅簷蔀屋咸擊壌以歌唫鷺序鴛
班争操&KR1152;而賦詠臣起家詞館本業文章承乏容
臺又司典禮恭逢
聖節叨㐮贊乎
鴻儀宜奏和聲用發揚乎
盛烈惟是
乾坤之象非尺寸所能量
日月之光非丹青所可繪每思掞藻動輒含毫况乎
福德兼隆篇章易富上擬班揚之作叠積書山追摹枚
馬之音争流學海金春玉撞已看衆體之兼陳蠡
酌管闚寧待庸音之複述惟是春風乍暖則鶯囀
叢花夏雨初晴則蝉鳴高樹在小物適逢佳候尚
解舒吭豈微(臣)幸遇
昌期竟能秘響緬惟古義守官與守道無殊揆度常情
所見較所聞為悉爰稽舊牘起合詞籲請之初敬
述
新綸至
大禮慶成之日規模略具惟臚職掌之相關挂漏猶多
實覺揄揚之不盡雖知駢四儷六非記
言記
動之體裁所欣
咸五登三皆
得夀
得名之證騐獻諸
黼扆惟仰祈
悠久之無疆布在書林庶共識
康疆之逢吉
八旬萬夀盛典卷九十
