八旬萬夀盛典卷十九
聖功(二)(安南歸降二)
命補繪安南戰圖
製詩紀績
御製補詠安南戰圖六律(有序)(己酉)
詢孫士毅安南戰事縷晰以陳因命畫院各為之圖
補詠近體而序之曰安南戰圖非如伊犁回部金川
臺灣之始以戰而終以成功也非以戰成功則可勿
圖而圖之者實緣我將帥之臣軍旅之士涉遠冒險攻堅
破銳更有抱忠捐軀者不為之圖以紀其績則予何
忍且阮惠之悔罪乞降原因有征斯亦未嘗非始終
一事耳夫有征無戰尚矣戰而有成功次之(予自定伊犁平)
(回部勦金川以至近日戡定臺灣之役皆經指授機要戰無不克功無不取以成此數大功盖戡亂伐暴)
(難言偃武則雖不能有征無戰而俱獲成功要皆天心佑順乃克臻此)成而復變又
終扵不戰而成功其事當較扵戰而成功者為勝焉
(阮惠復至黎城黎維祁仍棄其國可謂變出不意然予調福康安為兩廣總督仍將集兵聲討迨阮惠冄)
(四籲懇又遣親姪阮光顯詣福康安處賫表求降福康安察其情形寔出至誠然後據情入告予因思黎)
(維祁不能立國既徵討亦天心厭棄而中朝又不利其土地即使集兵聲不過歸扵降服而究未必)
(即服其心則何如此之不戰而屈者發扵中誠蕆功寧衆轉為大順之機是更足以見天心之佑予)
(躬寔為至厚耳)是豈人力所謀乎
天也藐躬臨莅五十四載受
天之佑不一而足而扵安南之事復不戰而成功則予之
所感激
鴻貺益深敬畏者當何如間嘗論之使孫士毅收黎城之
後即能銳師至廣南獲阮惠又如孫士毅遵旨早班
師雖無許世亨等三將之捐軀將未至我境而黎城
復失其能不旋師以救之乎又如孫士毅亦同三武
臣之捐軀沙場則士毅乃督戎重臣傷國體為大不
得不興師問罪是誠加兵無已時矣且許世亨委曲
護令孫士毅振旅而還使已亦同歸則更有說乃仍
捐軀疆場其知方有勇為常人所不能每一道及為
之落淚嘉尚至孫士毅非不知朕之奬勵功臣賞延
後世設亦捐軀則其公爵必世襲罔替人誰不死且
本欲衝鋒致命迨聽許世亨之言以國事為重寧歸
而受朕之罰而朕豈肯不諒其心加以罰哉是二臣
者其事不同而心則同兹事機之會總戎振旅以歸
三將令藩國立祠酬忠且阮惠因有此過而畏罪求
降不勞一旅以定海邦是皆
昊運旋轉默為呵護豈予一人思慮所能及哉自茲以後
益深敬勤静待
天恩六年歸政夫何敢更生别念乎此補詠安南戰圖之
什所由作也
嘉觀訶&KR3342;之戰
孫士毅出鎮南關在諒山分兵兩路一由枚坡令參
將張純等至嘉觀路會齊一由江漢令總兵張朝龍
等徑趋三異柱右等處嘉觀屯聚多人一聞大兵勢
盛望風驚逸而不從亂之土官率領土民數百人俯
伏投順自此經過嘉觀奮力勦殺或跽而降或抗而
殱或擒而戮追至訶&KR3342;地方山谷峻隘適張朝龍截
其去路會合夹攻勦殺不可勝計
河邊求救恤諸煢(安南數代以来被陪臣鄭氏世擅國柄阮惠藉詞伐鄭旋即佔據黎城以)
(致嗣孫黎維祁出走至上年五月内嗣孫之母妻及眷属奔至廣西水口關外沿河地方號呼求救畺臣以聞)
(予憐其恭順本朝百數十年即降旨從優撫恤並令督臣興師致討大義所關事非得已)無外王師
事有征禁旅不須七萃發總戎惟帥兩疆兵(初孫士毅奏請素有)
(威望重臣督率旗兵勁旅至彼征勦予以道路寫遠㨂發稽時且該督素稱賢能深堪倚任提督許世亨亦才)
(猷夙著因即命統原駐各關隘廣西兵四千名又添調一千名及&KR0702;調廣東兵五千名共足一萬之數令總兵)
(張朝龍尚維昇等分領前進而第一戰參將張純等即有嘉觀之捷勦殺無數先聲固已奪人)持危治
亂原出正簟食壺漿多順迎螳臂那當大車轍嘉觀一
戰赫先聲
三異柱右之戰
總兵張朝龍統兵三千名内分一千五百名令參將
張純帶領從嘉觀前進張朝龍帶一千五百名從三
異繞至柱右等處夹攻殱戮奪獲米糧軍械無算生
擒兵弁一百餘名而副將慶成叧帶兵三百名伏扵
附近柱右之穎繼地方生擒已降復叛之陳名炳觧
赴軍營正法尤強人意
師行二黨叩營門巢近一酋逃負恩(初孫士毅抵鎮南關偽將諒山督潘)
(唘德来降其恊陳名炳因見&KR0702;文甚為悚懼亦即情願歸順孫士毅加賞給劄令其回糾義勇随兵嗣阮黨吴)
(初寄信哄嚇潘唘德不為彼誘而名炳旋即逃回黎城被阮惠拘其妻子仍加任用柱右之戰即名炳領兵前)
(来抗拒既䧏復叛情寔難宥)正旅偏軍窮列寨右抽左旋(去聲)勦蠻村
(張朝龍至三異柱右交界地方正在紥營瞥見對面山坡兵衆蜂擁前来該鎮率領將弁及張純所帶兵兩路)
(夹攻沿途村寨放火焚燒𠞰殺甚衆)獲番多米胥資飽(是役雖不資安南一草一木至)
(於獲彼餈糧正足供軍食也)繫寇長纓那許奔(孫士毅更令慶成預領兵三百餘名潜赴)
(要路攔截生𫉬騎馬者三人而陳名炳即在其内似此反覆之人不致有逃顯戮洵稱快事)誠喜國
威延世將名勲思克有元孫(慶成之高祖孫思克國初屢著勲績有此元孫可謂)
(無忝家聲)
夀昌江之戰
總兵尚維昇副將慶成等帶兵兼程前進五鼓至夀
昌江時值重霧瀰漫阮兵猝不及防傷死不計其數
餘衆拚命逃竄擠斷浮橋我兵斫竹編筏刻即奪江
而前無不餘勇可賈
三江横亘此為脣固守羣攖最要津乘霧定方掩牙帳
渡瀘卜漏失重垠(阮衆滿擬大兵由一路前進是以設寨屯劄希截官軍粮運不料大兵各)
(路俱進無從掩襲因退保夀昌市球富良三江以為堅挋之計及尚維昇與慶成等連夜帶兵一千二百名兼)
(程前進五鼓抵夀昌江岸乘霧殱戮浮橋既斷立即斫竹編筏迅刻渡江奮勇進勦阮衆所恃之險已奪其一)
(自此遂成破竹之勢擬之唐蘇定方乘霧襲頡利牙帳宋趙遹計破瀘戎卜漏恃險事頗覺相類)攻堅
悉銳已奪魄砍竹編槎可當(去聲)䑳將領前驅衆軍奮嘉
其同是漢軍人(尚維昇乃國初所封平南王尚可喜之後裔與慶成同係漢軍此番奮力均堪)
(嘉予)
市球江之戰
官兵抵市球江阮衆蟻聚南岸頗有自高壓下之勢
以是連日衝奪不能得利孫士毅佯令義民搭盖浮
橋令總兵張朝龍夜半扵左邊暗渡抄出彼營之後
喊聲震地大兵亦由浮橋渡江夹攻勦殺數千生擒
五百餘人
遇險應如襲後攻諭馳未至不期同(先是予念三江之阻馳諭孫士毅當)
(地利相持不能速進之處可于上下游密探間道潜渡如田豊之乘間襲河南李愬之夜半攻蔡城出其不意)
(當能制勝此旨未到之前孫士毅奏市球江之捷竟與諭旨不期而合可稱能事)統軍素悉田
豐策勇將偏饒李愬䧺臨下據高彼頗熾出竒制勝我
成功(官兵駐劄市球江北岸地形低下勢難仰攻阮衆見我兵不得地利自高壓下屢從浮橋及所駕小)
(船衝突前来我兵紥筏緩不濟急孫士毅與提督許世亨相商令官兵一面排列多礟隔江攻打並令義民搬)
(運竹木作搭盖浮橋欲渡之象一面跴探左邊二十里之外江勢潦曲為阮衆耳目所不及之處密令張朝龍)
(帶兵二千名于夜半用竹筏及農家小船裹帶乾粮陸續暗渡復令李化龍以兵五百接應扵是官兵度已潜)
(渡有恃無恐勇氣倍增而張朝龍暗從彼營後呐喊排墻而進阮衆不知兵從何来魂膽俱失棄寨奔逃大兵)
(遂即渡江分路進𠞰此兵家出竒制勝之道也)黎城將近兵威鼓衆志維揚企
績崇
富良江之戰
富良江乃黎城門戶阮衆見官兵將至將大小船隻
收至南岸江心施放鎗礟我兵不能迅渡孫士毅察
看阮兵勢漸潰亂令將弁用農家小船及竹筏扵日
間勦殺江心兵衆而扵次日五鼓許世亨率二百餘
人直至彼岸彼扵昏夜之間不辨兵數窘廹無措繼
而我兵搶奪數船更番濟渡痛加勦戮并燒沉江心
船艘十餘隻全軍渡江黎氏宗族及百姓人等遂開
城出降不攻而克
門戶黎城曰富良彼雖固壘衆倉皇數舟獨入真稱壮
既勇知方深惜臧(官兵至富良江許世亨覓小農船及竹筏率兵二百餘人徑渡彼岸繼又)
(搶奪船隻更番𣲖載官軍其勇壮之概真為超衆及阮惠復来孫士毅尚復領兵身先衝敵幸而許世亨力為)
(勸阻並令武弁控騎遄行扵是孫士毅振旅入關不致有損國威而許世亨仍即致命疆場似此勇且知方之)
(賢臣能不倍加惋惜)復國一王仍棄守立祠三將示留芳(提督許世亨總)
(兵張朝龍尚維昇等臨陣捐軀國家固已從優議䘏賞延扵世並令阮惠扵安南立祠以祭而阮惠奏請官爵)
(封謚即扵彼處建立祠堂垂芳奕代此更足以酬奬忠魂矣至阮惠冄四籲求㐲罪歸降寔出真誠揆度事機)
(悉属合理正當從其所請赦過加恩事以順成不越佳兵之戒矣)酬忠撫順遵王道無
事佳兵兆吉祥
阮惠遣姪阮光顯入覲賜宴之圖
黎維祁復國後不能自立一聞阮惠復来又即逃奔
内地
天厭其德誠非虚語予惟奉
天曷敢違越不值復興兵衛彼復國也嗣據福康安奏阮
惠再四籲懇悔罪歸順出扵至誠予亦不欲為己甚
因即允其所請撤兵阮惠先遣其親姪阮光顯入覲
輸悃並稱明歲當親詣闕廷祝釐因以乞封昨接表
文嘉其情詞真摯急欲得天朝封號為榮即勅封為
安南國王兹阮光顯来至山莊正届萬夀節令其一
體與宴用示恩榮
誰能不戰屈人兵戰後畏威懷乃誠黎氏可憐受
天厭阮家應與錫朝禎今秋已自親姪遣明歲還稱躬己
行似此輸誠外邦鮮嘉哉那忍靳恩榮
新封安南國王阮光平籲請
頒示正朔並乞開關通市
優詔許之
十二月初四日奉
上諭福康安奏成林自安南宣封進關後扵途次接見
福康安詢悉安南一切情形摺内稱阮光平以安南
僻處夷荒籲請天朝頒示正朔又以該國物産本微
加以連年兵燹物力衰耗懇恩將水口關准令商販
出入則全境生靈俱獲利用等語阮光平膺受封爵
得偹藩服感激懽忭具見肫誠前經遣使進貢并再
三籲請於明春親自赴京瞻覲祝釐忱悃可嘉業已
俯允所請今又以安南僻處荒陬懇頒正朔該國王
扵締造之初即能崇奉天朝定時正朔為急務朕心
深為嘉慰自應即為頒發俾得敬受正朔永遠遵循
但向來朝鮮國係遣使臣先期於十月朔日祗領憲
書今安南遠在南交若每年照朝鮮國之例遣陪臣
到京謹領返國時已逾春正元旦之期該國臣民轉
未能及時遵奉殊非體念遠人之道今諭該部即將
五十五年時憲書發往交該督即委員賫至鎮南關
令該國鎮目轉交國王祗領嗣後每年即著該部照
朝鮮請領數目將時憲書發交廣西令該撫照此次
之例届期頒給無庸該國遣使進京以示體䘏至安
南向通貿易自設禁以來罕有内地貨物該國民用
所需諒必日形短絀今該國王抒誠效悃已就藩封
其境内黎元皆我赤子自應准其開關貿易早一日
則民受一日之利况安南甫經兵燹之餘閭閻凋敝
物力維艱尤須急為通市俾得有無懋遷漸臻饒裕
並著該督撫將水口等關即令照常貿易以副朕胞
與為懷一視同仁至意
安南國王(臣)阮光平謹
奏茲欽奉
頒賜乾隆五十五年時憲書著禮臣嗣後届期頒給發
交臣國之諒山鎮目祗領不拘朝鮮國遣使赴京
候領之例並奉
諭旨俯念(臣)國連歲被兵物力衰耗
特賜開平而水口兩關俾通市易仰惟
聖德如天無微不燭
頒正授時而歲功不忒蠻荒瞢於銖黍晷刻之度自是
氣候不至差訛開關互市而泉貨可通下民病於
懋遷有無之難繼今物力不至短絀
鴻慈體恤之至真是
天高地厚莫可形容(臣)仰荷
恩私無階報稱惟有翹瞻
天闕長傾葵藿之忱恪守藩封永述共球之職謹奉表
稱謝者伏以
皇極建中廣運大同之化
聖恩覃遠難名鴻造之仁翹首雲端捫心海際欽惟
大皇帝陛下奉三體道錫五綏猷主宰於上不勞惟深
惟幾精神之所運動包含其大無外所照所至血
氣莫不尊親際蟠盡在於帡幪胞與都歸扵容盖
昊天之四府者時也體
天行事回旋扵遐阻而不遺
聖人之百貨可極焉與人為公施濟在痌瘝而尤切盖
發育道存乎廣大而阜成義本扵通融法春秋歲
首體元夏朔
寵頒七政示璣衡之象取噬嗑日中為市周關弛禁九
圜通珍寳之途明時欽天度之昭彰利用仰
皇仁之溥博天乃道道乃久
天皇正朔億年承夀考之庥土有人人有財土宇昄章
萬世溢豐饒之頌(臣)欽膺
厚眷祗沐
隆沾鈞韶咫尺不違願無貳無虞奉
彛訓為樹本立基之凖玉帛五三有恪期不虧不竦荷
寵光扵同風共貫之庭臣下情無任瞻
天仰
聖感激欣忭之至謹奉表稱謝以
聞
乾隆五十五年
恩封阮光平長子光纉為世子加
賜珍幣有差
奉
天承運
皇帝制曰朕惟一人宅中御外化覃属國之封列辟守
典承休佑啟克家之胄禀義方於夙夜念篤尊親知
大德之生成情徵愛戴用沛以宗藩之懋賞特昭夫
曠格之殊恩維安南遠介炎荒而國王恪遵臣職藩
邦新造承家綿茀禄之長崇爵初膺篤祐遂就瞻之
切表箋籲懇賮獻情殷際普天同慶之辰欣躋夀㝢
效薄海臚歡之頌同暢皇風爰嘉令器家賢更喜維
城宗子爾阮光纉廼安南國王阮光平之冡嗣粹質
温醇英姿瑰特聽鶴鳴之隂和聿培蘭玉成行當鯉
訓之親承快睹荆枝首茁詒燕翼而鎮撫有方震為
長子譽龍光而箕裘克紹晉叶康候有嘉德而裕及
後昆故推恩而賞延奕世今封爾為安南國王世子
錫之勅命於戲雨自葉以流根如喬如梓材由斵而
塗艧肯構肯堂儀文特賞爾榮典策載綏爾寵爾其
在家思孝在國思忠勵乃心於匪懈學為人臣學為
人子修厥業以無愆允不墜夫芳聲並懋承乎多祉
欽哉毋替朕命
七月初九日安南國王阮光平入
覲於避暑山莊
行在行抱見請
安禮八月至京恭祝
皇上八旬萬夀禮成
恩命回國
陛辭陳謝(慶祝宴賚禮暨分載典禮門及)(御製詩恩賚門)
安南國王(臣)阮光平謹
奏(臣)萬里趋
朝謝
恩祝
嘏自行抵熱河
山莊以来幸得瞻拜
龍顔仰蒙
天語殷肫曲加慰勞(臣)傖陋惷愚何以當茲榮遇欽惟
大皇帝陛下撫御萬國一視同仁作則作
師為
君為
父明與日月並量與
天地参此照臨怙冒之公而下土臣民瞻仰之所共至
於待(臣)
恩禮優異頋復不殊則係(臣)一身之所獨膺豈惟夙昔
意料不及盖實三生之至幸而千載之竒逢今仰
奉
宸衷垂念(臣)國初創締造方&KR0907;旋降
恩旨賜之回國宣(臣)近
御座旁
諭以温語
聖慈眷憐諄懇周到(臣)感激涕零不知所云念(臣)受
恩如此之重被
寵如此之優惟願夜寐夙興長依
黼座而
恩諭不敢不遵國事又不能久曠進退躑躅依結弥深
屈指九千里行邁之遥追思四十日趋承之幸骨
鏤心銘愈覺難扵摹寫(臣)歸國之後謹當凜遵
彛訓恪篤忠虔憑藉
寵光以鎮邦國奉承
聲教以偹藩翰洪惟
大皇帝純嘏天錫茲遇
八旬開秩猶復勤理萬幾不自暇逸仰瞻
天容□穆僅似五句將来
聖夀九旬慶覃瀛海康強純固悠久無疆届期(臣)當重
詣
彤墀冄趋
王會以覲
天顔以述候職此(臣)之大願也(臣)現當辭
闕身去心留感遇銜
恩五中怵惕計(臣)此次
陛辭之後至(臣)將来叩祝
九旬萬夀之時不過十逾寒暑
北辰在望拱嚮殊殷(臣)寔不勝激切依恋之至謹
奏
(臣)等伏覩我
皇上納降安南一事始終以
敬奉
天以誠字小權量於輕重久長之計而成此息兵安衆
之全功(臣)等鋪叙
鴻猷略扵始事戰功先幾制勝者具見扵
御製戰圖𥙷詠詩中自
簡任(臣)福康安督軍聲討阮光平即懼悚悔罪再四乞
降並懇親詣
闕廷恭祝
八旬萬夀且先遣其姪光顯獻悃籲
恩冀垂赦宥此事機之會更何事勞師勤遠以震耀
於炎海一隅也哉夫聖人奉若之道惟弗違王
者仁義之師多不戰彼自顧威不足而藉口閉
關與視其利可圖而私心牟得者萬不足以語
此矧
聖朝正大光明之體聿成
耆定遠謨既以興滅繼絶者正綱紀扵前復以傾覆
栽培者布
寵綏扵後自此銷𤇺海徼奉賮
天庭禀正翔而襲衣冠世荷
洪施之渥而又躬瞻
黼座叩祝
椿禧感遇銜
恩誼真情摯以視古所稱頡利請降告功争侈呼韓
上夀客禮虚崇者曷若兹之忠虔䔍效歡被
生成長覆育扵
乾坤悠久之中也乎
八旬萬夀盛典卷十九
