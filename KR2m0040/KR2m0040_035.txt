八旬萬夀盛典卷三十五
盛事(十一)(夀民夀婦一)
(臣)等欽惟我
皇上備百順之祥萃大同之慶
儲齡衍羡胥天下而納之敦龐純固之中人第知惟
皇保錫
福敷庶民其醖釀者綦厚而不知所以隆引翼洽庥和
者本
軒籙之延洪樂堯民之順則用能躋之仁夀共介大年
其徵應為尤著也慶逄
八袠崇祺
康強益算天下臣民亦咸忻葆其天和數臻期耋即在
外疆屯牧亦報頤婦百齡遣子祝
釐並叨
優奬盖
聖懷崇實無事侈人瑞以為嘉祥而
郅化蒸濡既久耆民夀婦安養長年允極中外熙恬之
盛所謂合萬萬人奉
萬萬算有積京秭垓壤之數而彌贏者耳
乾隆四十五年
旌表夀民陳洪如夀婦王氏等二十八人
禮部謹
題為請
旨雙旌事據安徽廵撫閔鶚元疏稱
範敘彛倫夀富錫攸好德
乾知大始咸恒象繼家人惟引年典邁三王斯偕老人
逄百歲兹有亳州夀民陳洪如現年一百六歲妻
王氏現年一百一歲刻鳩並倚弋雁同心饁耕安
作息之常鰈鶼比瑞
雨露休栽培之厚松柏齊齡宜荷
殊恩以彰
茂典臣等查與定例相符應准其
旌表各給建坊銀三十兩並期頥偕老字樣奉
旨依議陳洪如王氏俱着加恩各賞上用縀一疋銀十兩
夫婦並臻百歲允属熙朝上瑞因御製詩章以賜用
示恩榮而光旌典
御製亳州夀民陳洪如夀百六歲妻王氏百一歲詩以
紀瑞
夀民夀婦本常披(禮部題百歲賜恩本歲不下十數)百歲同登鮮見之
山左廣東各一閱(山東鉅野縣民姚宏毅年百一歲妻百歲于丙戌年題旌廣東廣州民楊)
(啟能年百歲妻年百一歲於辛巳年題旌)徽疆歙属兩逄竒(大湖縣民朱憲章與妻劉皆百)
(歲于庚寅年題旌亳州亦安徽所属是一省之期頤偕老者再見矣)夫耕婦織胥良善子
繞孫圍篤慶禧偕老期熙逮兹四(前此題旌夫婦同登百歲者俱親製詩章)
(以賜兹如例成什賜之臨御四十餘年四紀瑞事亦仁夀之徵也)旌揚合與異恩施
禮部謹
題為詳請題
旌以彰人瑞事據直隸總督楊景素疏稱運際
中天仁夀祥徵㝢縣地聫左輔敦龐俗逮閨闈兹有交
河縣夀婦及時氏現年一百四歲守箴規而筠操
彌貞課蠶織而榆暉自暖前此年登耄耋叠邀賜
粟之
恩今兹歲越期熙宜荷
旌閭之典(臣)等核與定例相符應准其
旌表官給建坊銀三十兩並貞夀之門字樣奉
旨依議時氏著加恩賞給上用縀一疋銀十兩
又
題為題請
旌表事據調任安徽廵撫閔鶚元疏稱
盛治雍熙率土荷昇平之福
太和翔洽敷天徵仁夀之祥兹有太湖縣夀民侯紹璉
現年一百四歲南陵縣夀婦章陶氏現年一百一
歲性並淳良居惟勤撲服高曾之畎畝安耕鑿以
忘年課婦子之蠺桑引飬恬而難老宜光綽楔以
表閭閻(臣)等查與定例相符應准其
旌表各給建坊銀三十兩並昇平人瑞貞夀之門各字
樣奉
旨依議侯紹璉陶氏著加恩各賞給上用縀一疋銀十
兩
又
題為懇賜請
旌以廣
皇仁事據護理江西廵撫秦雄飛等疏稱
治際雍熙庶老有延齡之慶
恩隆引翼
盛朝崇羞耉之文兹有贑縣夀民鍾添佑現年一百五
歲廣昌縣夀民饒學聫現年一百歲里閭稱曰善
人耕鑿安於
帝世預下邑飲鄉之選
德被歌笙作康衢鼓腹之氓歡臚擊壤享大年而並健
膺
茂典以咸宜(臣)等查與定例相符應准其
旌表各給建坊銀三十兩並昇平人瑞字樣奉
旨依議鍾添佑著加恩賞給上用縀一疋銀十兩
又
題為公懇請
旌以彰人瑞事據江西廵撫郝碩疏稱
澤浹坤輿介景際萬年之慶
治隆泰運作朋符三夀之徵兹有樂平縣夀婦彭葉氏
現年一百一歲石城縣夀婦温劉氏奉新縣夀婦
胡陳氏各現年一百歲務勤儉而崇孝敬家室和
平敦雍睦而篤慈祥閨闈禮法克享大年于
盛世宜邀
褒典之殊榮(臣)等查與定例相符應准其
旌表各給建坊銀三十兩並貞夀之門字樣奉
旨依議葉氏著加恩賞給上用縀一疋銀十兩
又
題為請
旌人瑞事據署浙江廵撫三寳等疏稱
化洽太和海㝢徧生成之德
治臻熙皥閭閻多仁夀之祥兹有永嘉縣夀民程宗憲
現年一百十歲會稽縣武生朱清顯現年一百歲
或頥志枌榆或泳涯芹藻業安稼穡含和而週甲將
重志在桑蓬攬揆而紀辰盈百典允符于表里
俞伏俟夫
明綸(臣)等核與定例相符應准其
旌表各給建坊銀三十兩並昇平人瑞字樣奉
旨依議程宗憲著加恩賞給上用緞一疋銀十兩
又
題為年逾百齡懇請
旌表以彰人瑞事據浙江廵撫王亶望疏稱
澤洽高深上瑞並臻海㝢
德同覆載遐齡共慶閨幃兹有石門縣夀婦譚陳氏現
年一百三歲性秉幽貞儀嫻淑慎慈訓勖詩書之
業藻泮𫝊芬耄年分粟帛之榮松姿益茂籲
頒旌典式沛
仁恩(臣)等查與定例相符應准其
旌表官給建坊銀三十兩並貞夀之門字樣奉
旨依議陳氏著加恩賞給上用緞一疋銀十兩
又
奏為請
旨事據福建廵撫富綱疏稱
夀考作人
賜第恩兼益算
康寧錫極喬齡典協旌閭兹有莆田縣
欽賜進士郭鍾岳生海嶠而希
光困風簷而逮耄秋試與春闈並落名胥特奏以邀
恩殊榮將上瑞偕臻年果增延于司命茂同松柏叠承
大造之栽培景駐桑榆益切晞陽之煦嫗籲施綽楔式
賁章逄(臣)等查定例夀至百歲者給建坊銀三十
兩並昇平人瑞字樣今郭鍾岳於上年
特賜舉人又於本年三月内奉
旨賞給進士仰荷
聖恩固已至優極渥兹據該撫題請
旌表之處應否仍照舊例准其建坊並給與昇平人瑞
字樣理合請
旨遵行奉
旨依議
又
題為請
旌人瑞事據前任湖南廵撫李湖疏稱
時雍風動閭閶共樂春臺
久道化成巾幗同登夀宇兹有醴陵縣夀婦黃鄧氏現
年一百歲婦道克循耆齡難老飲和食德子孫安
畎畝之常抱節含淳女士實室家之壼宜邀
旌典式俟
綸言(臣)等查與定例相符應准其
旌表官給建坊銀三十兩並貞夀之門字樣奉
旨依議
又
題為懇請題
旌事據陜甘總督勒爾謹疏稱
夀愷覃敷歲月有舒長之慶
淳和普汜閭閻承曼羡之庥兹有撫彛廳夀民柳洪仁
現年一百三歲秦州夀民張效孔現年一百歲薰
德善良服疇撲嗇當
萬夀七旬之初届
軒籙增長正百齡二老之並臻
堯衢叶瑞恰稱引年之
詔爰符表宅之文(臣)等查與定例相符應准其
旌表各給建坊銀三十兩並昇平人瑞字樣奉
旨依議柳洪仁著加恩賞給上用縀一疋銀十兩
又
奏為請
旨事據四川總督文綬疏稱箕疇歛福臣民蒙
嚮用之庥井絡翔和閨閫沐
引恬之澤兹有現任四川阜和恊副將馬詔蛟之母曾
氏係原任湖南辰州恊標都司馬秉良之妻現年
一百四歲身膺
雙誥夀越百齡曾因引對之時上邀
清問
知有期頥之母
特沛褒綸日星懸
奎榜之輝皮弊拜
尚方之賜
命遄歸而侍養捧檄知榮循成例以祈
恩旌門有典奉
旨該部議奏欽此又十一月二十二日奉
上諭四川阜和協副將馬詔蛟前在軍營曾經出力本
日兵部將該員帶領引見詢知伊母曾氏年逾百齡
實為昇平人瑞著加恩賞給御書匾額並上用緞四
疋貂皮六張用示優奬仍令該員即速回任侍養伊
母以昭朕嘉惠耆年之至意欽此(臣)等伏查定例夀
至百歲者給與建坊銀三十兩並貞夀之門字樣
各等語今四川阜和協副將馬詔蛟之母年逾百
歲奉
旨賞給
御書匾額並
上用緞貂皮仰荷
聖恩至優極渥現據該督題請
旌表應否仍照舊例令該地方官給與建坊銀兩並貞
夀之門字樣之處伏候
諭旨遵行奉
旨依議
御書匾額
閫德耆年
又
題為請
旌人瑞事據廣東廵撫李質穎疏稱
典重引年沐洪延扵嶺海
福敷難老彰茂渥扵絲綸兹有博羅縣夀民謝卓琳現
年一百歲新興縣監生葉顯時茂名縣夀民楊文
憲新寧縣夀民伍允瑞各現年一百三歲高要縣
夀民龍近溪現年一百一歲遊河而民亦惟星生
值榮光之世入學而更應為叟欣逄尚齒之
朝
萬夀萬億斯年華封願祝五人五百餘歲仙嶠增輝仰
懇
旌揚以彰瑞應(臣)等查與定例相符應准其
旌表各給建坊銀三十兩並昇平人瑞字樣奉
旨依議葉顯時楊文憲伍允瑞龍近溪著加恩各賞給
上用緞一疋銀十兩
又
題為公報人瑞懇請轉詳以廣
皇仁事據廣東廵撫李質穎疏稱
夀祉覃敷海宇著遐齡之慶
福疇廣錫閨門彰純嘏之庥兹有惠來縣夀婦唐林氏
現年一百歲開平縣夀婦關李氏現年一百三歲
賦質安和持躬端淑事翁姑而歡承菽水課子孫
而身列膠庠柏茂松蒼荷
堯天之栽植蘭芳桂馥樂
舜日之舒長允稱人瑞之徵宜沐
天家之典(臣)等查與定例相符應准其
旌表各給建坊銀三十兩並貞夀之門字樣奉
旨依議李氏著加恩賞給上用緞一疋銀十兩
又
題為遵
旨照例請旌事據原任雲南巡撫孫士毅疏稱箕疇備嚮
斂敷不隔遐陬
軒籙增長夀耉先昭上瑞兹有賓川州生員張似騫現
年一百二歲昆明縣夀民耿越現年一百歲沐
熙朝之雨露椿樹長榮撫膝下之孫曾蘭枝擢秀冬讀
書而秋學禮儒生之歲月偏舒子言孝而父言慈
田野之風光自古惟
一人膺萬年之永祚斯羣黎多百歲之遐齡洵属休徵
允符
旌典(臣)等查與定例相符應准其
旌表各給建坊銀三十兩並昇平人瑞字樣奉
旨依議張似騫著加恩賞給上用緞一疋銀十兩
又
題為請
旌人瑞事據原任貴州廵撫舒常疏稱敦龐式固遊泰
宇以偕春
夀考且寧遍坤輿而錫祉兹有清平縣夀婦鞠姚氏現
年一百三歲荷
聖朝之恬養鶴算彌長蒙
帝德之涵濡萱枝益茂允稱人瑞宜沛
鴻恩(臣)等查與定例相符應准其
旌表官給建坊銀三十兩並貞夀之門字樣奉
旨依議姚氏著加恩賞給上用緞一疋銀十兩
乾隆四十六年
旌表夀民霍進名夀婦張氏等五十二人
禮部謹
題為年届百齡恭請
旌表以彰人瑞事據直隸總督袁守侗疏稱
至澤涵濡海宇沐維祺之錫
淳風披拂郊圻徵上夀之祥兹有鉅鹿縣夀民霍進名
現年一百歲遊
帝世之熙恬逓增蓂朔樂
皇春之浩蕩益茂椿年昔邀粟帛之
恩今籲
旌揚之典(臣)等查與定例相符應准其
旌表官給建坊銀三十兩並昇平人瑞字樣奉
旨依議
又
題為公舉百齡以彰人瑞事據直隸總督袁守侗疏
稱
澤鬯黃圖家有靈蘐之慶徽流彤管地占孤竹之祥兹
有昌黎縣夀婦李張氏現年一百一歲柔德無愆
義方克訓教子預成均之選型家惟女士之宗幸
依
化日舒長悉頼
熙朝涵育閨宗作瑞
國典宜褒(臣)等查與定例相符應准其
旌表官給建坊銀三十兩並貞夀之門字樣奉
旨依議張氏著加恩賞給上用緞一疋銀十兩
又
題為欽奉
恩詔事據山東廵撫國泰疏稱角亢徵
曼夀之符祥昭列宿海岱注
長生之籍福及羣氓兹有東昌衛民柳君贊現年一百
歲賦性醇良持躬謹厚耕田鑿井久安熙皥之天
食德飲和適協期頥之慶克臻上夀宜荷
殊榮(臣)等查與定例相符應准其
旌表官給建坊銀三十兩並昇平人瑞字樣奉
旨依議
又
題為欽奉
恩詔事據山西廵撫雅德疏稱
仁夀鍾祥蔀屋徧熙春之俗
延洪錫福康衢多化日之民兹有大同縣夀民袁力陳
鳳昇現年各一百二歲性安勤儉志樂恬和恪循
耕鑿之常不染浮囂之習前登耄耋屢邀粟帛
恩榮今越期頥更復杖綦矍鑠應請
旌揚之典用昭人瑞之符(臣)等查與定例相符應准其
旌表各給建坊銀三十兩並昇平人耑字棒奉
旨依議袁力陳鳳昇俱著加恩賞給上用緞一疋銀十
兩
又
題為欽奉
恩詔事據調任山西廵撫雅德疏稱
聖化覃敷率土協安貞之吉
皇仁丕育窮簷鍾夀耉之祥兹有靈邱縣夀婦李王氏
現年一百三歲松筠比節金石同堅皓髮童顔久
沐自
天雨露含飴扶杖欣依在室孫曾洵為
聖世庥徵宜荷
天家旌典(臣)等查與定例相符應准其
旌表官給建坊銀三十兩並貞夀之門字樣奉
旨依議王氏著加恩賞給上用縀一疋銀十兩
又
題為欽奉
恩詔事據河南廵撫富勒渾疏稱
福衍箕疇用錫徧羣黎之德
仁覃蔀屋可封占比戶之庥兹有滎陽縣夀民魏楫現
年一百十一歲氾水縣夀民王六行現年一百歲禹
州夀民張誠志李花富各現年一百歲永城縣夀
民陳銑現年一百歲朱良貴現年一百三歲濟源
縣夀婦劉李氏現年一百二歲汝陽縣夀民秦文
科現年一百歲淮寧縣夀民范民魁現年一百歲
張敬現年一百四歲商水縣夀民許理現年一百
一歲扶溝縣民黃時中現年一百一歲襄城縣夀
民丁西安現年一百二歲以上滎陽等州縣夀民
夀婦共十三名或禔躬圭璧或砥節松筠遊
帝夏而煦
皇春康強逄吉釐女士而從孫子柔順含貞千百里瑞
毓嵩高接壤競徵輻凑十三人數符洛下論年更
喜籌增洵
盛治之延禧宜
殊恩之特賁(臣)等查與定例俱属相符均應准其
旌表各給建坊銀三十兩仍分别給與昇平人瑞貞夀
之門各字樣奉
旨依議魏楫朱良貴李氏張敬許理黃時中丁西安俱
著加恩賞給上用緞一疋銀十兩
又
題為夀踰百齡詳請題
旌以彰人瑞事據安徽廵撫農起疏稱世際
昌期海宇樂恬熙之化時逢
泰運江圻多仁夀之徵兹有懷寧縣夀民劉從選懷遠
縣夀民吳邦選各現年一百一歲鳳陽縣夀民安
運如現年一百歲賦性敦龐居家孝友服先疇於
禹甸齒越期頤戴洪造於
堯天慶延似續前登耄耋屢邀粟帛
殊榮今届期頥宜荷
旌揚鉅典(臣)等查與定例相符應准其
旌表各給建坊銀三十兩並昇平人瑞字樣奉
旨依議劉從選吳邦選俱著加恩賞給上用緞一疋銀
十兩
又
題為題請
旌表事據閩浙總督兼署浙江廵撫陳輝祖疏稱
錫五福而用敷式協近光之訓
保太和而各正聿昭久道之成兹有仁和縣夀民魯文
元現年一百三歲海寧州夀民朱京昇現年一百
二歲武康縣夀民楊遇春現年一百一歲立品端
嚴持家勤儉守先民之矩矱型仁而化廸枌榆沐
盛世之涵濡拜賜而
恩承粟帛祥徵夀耉典合
旌揚(臣)等查與定例相符應准其
旌表各給建坊銀三十兩並昇平人瑞字樣奉
旨依議魯文元朱京昇楊遇春著加恩各賞上用緞一
疋銀十兩
又
題為報明百歲事據原任閩浙總督兼署浙江廵撫
富勒渾䟽稱
治洽重熙日月徧民生之德
化成九道安貞昭婦順之祥兹有江山縣夀婦周吳氏
現年一百歲早嫻義訓夙著柔儀承歡而孝敬無
違貽榖而勤劬倍摯松栢歷冰霜之節芝蘭皆
雨露之培敬籲
天恩用彰人瑞(臣)等查與定例相符應准其
旌表官給建坊銀三十兩並貞夀之門字樣奉
旨依議
又
題為欽奉
恩詔事據福建廵撫富綱疏稱夀耉呈祥海晏慶蒸濡
之澤柔貞叶吉
天高均覆育之仁兹有上杭縣夀婦鄭邱氏現年一百
四歲順昌縣壽婦楊張氏現年一百一歲婦德無
愆母儀足式孕仙山之瑞氣鶴算彌長沾
聖世之恩膏萱枝益茂已越期頥之歲宜邀
綸綍之榮(臣)等查與定例相符應准其
旌表各給建坊銀三十兩並貞夀之門字樣奉
旨依議邱氏張氏著加恩各賞上用緞一疋銀十兩
又
題為欽奉
恩詔事據湖北廵撫鄭大進疏稱
景運昌隆瑞紀夀星之曜
皇仁淪浃人依化日之長兹有沔陽州夀民魏彦祚現
年一百歲賦性醇良持身端重先疇食力順
帝則而知識渾忘大耋增齡樂天和而精神式固
恩已叨于粟帛
典允合于
旌揚(臣)等查與定例相符應准其
旌表官給建坊銀三十兩並昇平人瑞字樣奉
旨依議
又
題為欽奉
恩詔事據護理陜西廵撫尚安等疏稱蓮嶽祥鍾多夀
邁作朋之慶玉關春盎
太和偕熙宇之登兹有宜禾縣夀民鄔雨現年一百
四歲大荔縣夀民蒙棟現年一百歲隴西縣夀民
汪浩然現年一百二歲臯蘭縣夀民范維現年一
百一歲秉性醇和持躬謹肅松姿鶴髮長為無懷
葛天之民竹杖蓬門真成甪里夏黃之侣洵属
昇平瑞事宜邀
旌表殊恩(臣)等核與定例相符應准其
旌表官給建坊銀三十兩並昇平人瑞字樣奉
旨依議鄔雨汪浩然范維著加恩賞給上用緞一疋銀
十兩
又
題為欽奉
恩詔事據護理陕西廵撫尚安疏稱期頥表瑞
絲綸共沐
鴻慈貞静延釐閨闥宜
旌燕喜兹有朝邑縣夀婦劉孟氏現年一百一歲和順
凝庥柔嘉協吉早承歡而致孝蘋藻宜家晚守志
而撫孤松筠秉節桑榆日引已逾百歲之期綽楔
恩臨豈獨一門之慶(臣)等查與定例相符應准其
旌表官給建坊銀三十兩並貞夀之門字樣奉
旨依議孟氏著加恩賞給上用緞一疋銀十兩
又
題為懇請
旌表事據四川總督文綬疏稱
怙冒普如天之德萬象皆春
栽培篤因物之功百祥效順兹有屏山縣夀民黃桂周
現年一百歲精神矍鑠逍遥
盛世之春秋步履康強沐浴
熙朝之雨露克臻上夀宜
沛殊恩(臣)等核與定例相符應准其
旌表官給建坊銀三十兩並昇平人瑞字樣奉
旨依議
又
題為欽奉
恩詔事據四川總督文綬疏稱
盛世斂敷有極首重遐齡
熙朝夀考維祺兼徵壼範兹有成都縣夀婦王龐氏現
年一百一歲安縣夀婦張張氏現年一百歲賦性
端莊持身淑慎夙嫻内則孝敬著于家庭克守女
箴禮法宗于戚黨既期頥之並届宜
恩渥之胥邀(臣)等核與定例相符應准其
旌表各給建坊銀三十兩並貞夀之門字樣奉
旨依議龐氏著加恩賞給上用緞一疋銀十兩
又
題為公舉百齡懇賜請
旌事據廣東廵撫李湖疏稱
乾資始而統天保合遂咸寧之性
皇建極而錫福康強多逢吉之徵兹有新寧縣夀民陳
德貴現年一百三歲陸豊縣夀民陳宗邦鶴山縣
夀民李宗餘增城縣夀民劉超逹各現年一百五
歲開平縣夀民梁誘焜現年一百二歲海康縣夀
民陳元裔現年一百四歲普寧縣夀民秦佳琛現
年一百一歲香山縣夀民鄭兆述現年一百歲或
賦性醇和或持躬端謹敦倫飭紀無慚孝友家風
力穡服疇克守農桑世業擊壤而宇衡相望炎嶠春
長添籌而松鶴偕貞海天日永既聯輝于
夀㝢宜廣被于
皇仁(臣)等核與定例相符應准其
旌表各給建坊銀三十兩並昇平人瑞字樣奉
旨依議陳德貴陳宗邦李宗餘劉超達梁誘焜陳元裔
秦佳琛著加恩各賞給上用緞一疋銀十兩
又
題為公舉百齡仰懇詳請建坊事據廣東廵撫李湖
疏稱治洽
光天南極炳夀昌之象春熙
泰宇北堂利柔順之貞兹有順德縣夀婦袁陳氏潮陽
縣夀婦黃鄭氏各現年一百二歲番禺縣夀婦蒋
黃氏現年一百歲淑慎為儀儉勤足式樂
熙恬之歲月松柏偕貞衍嗣續之孫曾芝蘭並秀洵属
閨闈之慶宜膺
綸綍之褒(臣)等核與定例相符應准其
旌表各給建坊銀三十兩並貞夀之門字樣奉
旨依議陳氏鄭氏著加恩各賞給上用緞一疋銀十兩
又
題為欽奉
恩詔事據雲貴總督福康安疏稱箕疇備福邊隅久荷
皇仁
夀宇呈祥閭里叠徵人瑞兹有南寧縣夀民何倫現年
一百三歲嵩明州夀民劉國璽現年一百二歲昆
明縣夀民楊啟之現年一百二歲周世瑞楊秉忠
各現年一百歲精神矍鑠性行敦龐各三萬六千
日而贏待重週夫綺甲合五百有餘歲之富並作
瑞扵
昌辰皆由盛際
皇春誕膺
帝祉安養不遺庶老
錫極推
恩雍熙遂遍遐陬
宜民受禄是以地遥越嶲共徵入昴之祥世若循蜚咸
效歌衢之樂允符
令典合
賜襃旌(臣)等核與定例相符應准其
旌表各給建坊銀三十兩並昇平人瑞字樣奉
旨依議何倫劉國璽楊唘之著加恩各賞給上用縀一
疋銀十兩
八旬萬夀盛典卷三十五
