欽定四庫全書
八旬萬夀盛典卷九十九
歌頌(十九)
萬夀九叙
安徽巡撫(臣)朱珪
惟䆳初虚廓漢垠肇祛天地五龍循蜚詹乎泰燧
章蔀䍐漫不得而記矣厥斟元陳樞闡繹紹天攝
提之可數者自黃帝元年甲子至我
皇上五十五年庚戌盖四千四百八十有七年三代而
下登八三帝惟元差賢疇若我
皇上重華熙洽文武創守咸帝皇於三五協苞苻於兆
繇
昊縡申祐戬榖單厚歲陽横庚月躔留酉緯曜協祥為
八旬萬夀萬萬夀于是曾元繞膝
五代一堂來晜仍雲𣲖演天潢者咸奉
萬年觴而祝無疆曰我
大清之肇造于東也發祥朱果基長白而溯混同厖幠
厚德肩&KR0008;
豐功受
天命以御宇協清陽之古封皇哉
五朝淳懿葆毓元氣鬯通儲億萬載曼羡之夀以貺我
聖躬故迺握符闡珍承
昊蒼而致孝乾坤父母馨德響報陟三成之
圜壇神志通而虔告楅繭犢以春
祈瞻蒼龍而夏
雩琢榖璧羡勒文版書
躬親肅將萬祀若初
日朝
月夕秋&KR1195;春舒既篤
天祜遹追
祖德拓西域而貢璆藏
玉册之寳刻
巡瀋陽而
賦陪京編方略于
開國遵射服而刊碑陳禮器而圖式
太宗膺乎傳寳敬勤體于抑埴書
躬戰于松山想締造之屹嶷
皇祖篤慶
垂眷我
皇受丕基而紀
恩記前後兮彌詳鏤月開雲之臺萬壑松風之堂啟
實錄以環誦憶
頷領于羹墻睦親表忠睿王復號佐命懿親封爵配
廟緜緜瓜瓞振振麟趾葛虆能庇行葦勿履慶元孫之嘉
瑞
題五福以綏祉其名奉福奉夀登玉牒而儷金枝者盖
十有一世于此矣且夫祚軒轅者卄五宗濟陽辛
者十六族惇叙則星敶綺文展親則器分珍玉
賜品惟四繪章篆轂先上元而開筵
御乾清以宴曲于斯之時莫不霑澤璿源分華若木
蕃蔭庇于本根愷悌流乎天屬咸曰
天子萬年以篤我本支百世之福于以仰我
皇上
保定孔固
謨烈寅承馮馮翼翼莘莘繩繩位
上下而接五世增疇策而
念八徵也粤有五等分爵六官聫事三台麗乎文昌九
棘位乎朝士環
帝座而依
辰極者僉摛翰祝
釐闡萬年之嘉瑞曰臣聞泰元流化運樞穹圜極古今
之至夀尠推步其歲年
聖人御宇行健體乾純一不息惟
聖即
天今將仰衡握筦而窺焉斯偏而未全竊見我
皇上實心實政敬明無逸一日二日有萬幾五十五年
如一日巍巍
楓宸此焉
勤政
御天門之詄蕩宣
綸綍而申令修容銘帶待旦飭服
丹豪批奏玉檠翦燭登光曶爽辨色清穆端揆既
覲卿士乃召
御賾若神燭幾于奥
天不言而行生
日久照而朗耀傳餐嚮午移晷既旰退聞宫漏猶
親經案
文成越千
詩富五萬禀
濬哲于天縱乃幾微之無間弧矢
躬御
神武邁倫卄發而中十九驚堵觀之臣隣或雍容而控
轡當益壮于
八旬爾乃降轂詞垣賡句東壁史括舊章書纂新册承
文思之指示必修辭而典核銓流分曹澄之以公雖下
逮乎一命亦上覲夫
九重眷彼民數飭于司農登版胥壽綏藉屢豐揔章協
樂宗伯掌禮
廟器凖古
壇圭有邸
朝祀饗燕
親製樂章謌三百之雅頌協五音于宫商鑄鏄鐘之鉦
銑戞玉磬之琳瑯奮武定級計廉增俸軍廣分團
銳彍習用詳讞
仁深肆眚
恩重空貫索之明星揭雞竿于丹鳳冬官率典匠人庀
工隄防河海城涂
廟
宫輯元圭于嵞山記黃圖於扶風乃
知過以著論何
聖懷之彌冲
聖不自聖臣艱厥臣修職陪位近
禁依
宸教之逾師
育之如親願
蕃釐之萬億八千歲為秋春也
若乃節鎮握符岳牧輯瑞十有八省屏藩所寄及
二千石下至羣吏合九有之歡心慶
萬齡于郅治曰盖開開疆無量延
夀無疆自我
天覆幅&KR0695;孔長禹跡之所未艐周索之所未詳胥我土宇
何有漢唐我
國家之初經營也考地括象畫野分星峙以岳瀆環
以禆瀛及我
皇拓地二萬餘里乃包崑山而薄西溟于是
掌運六合
心懤九寰錯壌建牧畫土任官暑寒冺咨康田即安澤
厪三時驛
詢四砥霑嘉禾而遂生掞
睿藻以誌喜吏黷斯辜民秕乃鋤治理奬實侈靡斥虚
天日臨于厞陋
明旦鑑于馳驅故
明之通也鏡積無厚而妍媸呈
公之溥也權懸無欺而輕重衡
馭枋有經
乾綱獨握露雷凝釋春秋温肅
皇上獨深思夫醇化之流洽羣黎之殷羡嵩岱貺嘉而
河海清晏也是用遅之又遅
巡典六舉察吏觀民以欽法我
聖祖遂簡七萃飭六飛蘤蓋玉瑵星旃雲旂&KR0008;&KR0008;闐闐駢
駢騑騑爾乃
玉輅軿連于泰巔
翠華棽麗于日觀普淖薦乎封中禋烟升乎天半降
軹
闕里弭節
孔林車服陳器金絲聞音涉河浮江踐吳届越環萬
民于繡甸問百年之黃髮進疆吏以考最因望
幸而籌民隠靡惠不施有依必軫飭先勞之未勤兮警
饑溺之當憫渾渾濁河湯湯清淮誌石下釃引渠
北排啟六塘以宣流鬟九派于江涯淛海濤飛柴
塘石建尾閭洩乎中亹鱗次崇其叠堰亘玉梁之
百里發水衡之億萬是皆
駐蹕親籌
指圖開示與夫灑沉而津淀疏楗薪而豫隄閟嵩室恒
臺觀周臨冀神禹之績莫與京而衛民之道備矣
是惟我
皇上廓紘恢綱暢垓㴑埏
九重端拱萬㝢承宣環蘄
萬夀於萬斯年也
爾其杖朝杖鄉秀眉龐首耆臣艾士與宴千叟者
咸率宇内百年鮐耋億千兆齡吹萬同聲以增我
聖壽曰將以八月幾望日十有三躔合壽星角亢同瞻
秋分之曙老人見于弧南靈臺疇人進曰
帝者壽命延洪厥有是占惟我
皇上繁祉衍流
鴻祚純保
敷錫五福覃被諸老體茲耉造
厪厥晨趨
紫垣聯騎
青𤨏肩輿依
天彌健沐
道更腴廷有千秋里有二疏詩傳真率之會鄊繪耆英
之圖相與𣙜古歲論大年黃庭景經綠玉秘編比
神期羡駐顔喬佺友茅君于珠闕逢桂父于璚田
引年
彤庭尚齒筍席年蘄綰綽之鼎算錫
泰元之策繄懷貞元而服神明哉惟
天夀平格也昔我
皇祖千叟肇宴我
皇承
顔沖齡侍殿紹庭思
恩繼序受
眷惟
御極五十年盛典再舉所以積慶重光法
上儀而膺下武也
當軒賜酒列
陛開筵夀有百五叟惟三千黃閣宣其寅亮絳縣數
其亥年皤皤然黃髮齯齒曰惟
三朝仁澤之所延若夫瓊道巢鷄南陽種菊翁號季河女
稱羅郁月有謄章時聞奏牘
錫詩建坊頒金賚粟莆田郭叟百有十齡拜籍春官陪
職司成復届
昌期入覲
大廷更有棃面懷牒艾齒窮經徹棘圍而
賜第列冰銜以競清台衮重宴乎
恩榮令長再與夫鹿鳴漳浦一老鄉公國耆伏火映頬
丹心傾葵望
楓宸以籲慶
詔蒲輪而勿馳拜稽前席
天顔悦怡貞符叠臻昇平景麗一堂五代者二百家聚
族同居者一十七世布魯特婦重譯二萬祝
大皇帝萃人瑞以同紀擴夀宇而合契
天子萬年斯之謂歟僉曰竊聞交乾坤兮橐籥緯坎離
于夘酉豈知我
皇上四極四和
中心無為而至正是守邁五龍之竒齡餐三秀之内芝
豈知我
皇上體信達順四靈為嘼而天下大肥也非
聖人而大德其孰能與于斯
若夫講道論德之儒抱槧握翰之士孝廉明經博
士弟子相與崇論閎議觀文察理曰竊聞惟夀作
人倬漢為章棫樸所以美文王也我
皇上稽古同文久道成化集五經于萃室
披萬卷于
幾暇述周易以通漢宋解春秋而例王霸考姬周之禮
儀軼杜鄭而超孔賈
評通鑑于古代定綱目于勝朝譯國語以成志溯元金
以迄遼薛史表微劉書闡舊
樂府協音
笙詩入奏顯
謨揚
烈詩全一百六韵焉
對時育物句詳七十二候焉文醇詩醇淮源河源濡灤
涇渭江濟崑崙
考辨之富不可殫論
掞天摛藻
臨池灑翰龍翔鳳輝金鎔玉璨敬勝鐫
書雪晴據案淳化墨妙之摹八柱三希之玩雖
寳繪之緒餘必超古而獨冠書輯四庫文建七閣使遣
陳農典蒐永樂補闕纂殘校訛讐錯聚珍賞竒薈
要返約開東璧而奎躔明擴西崑而册府拓乃有
羣儒志讀秘書人登虎觀之席陌闐鴻都之車三
萬六千册州次部居而
詩代弁辭者數百有餘
天子以為治隆道德政舉賢良建
辟雍于太學列橋門而啟明堂圜海璧流夏屋金黃
周器十事府史所藏
蹕鸞和節鼓鷺奏聲登拜
殿廡列筵膠黌
講肄經禮
親辨老更搢紳觀聽雅歌吹笙煌煌穆穆道暢而禮成
列戟當門厥有石鼓蒼籀遺文膠轕千古我
皇訂之重排二五會萃妙合錯綜參伍缺鼉拏蛟鍊石
再補列國學以敷文置
灤亰而揚武于是門闢賢路國設禮羅月魄象飲鹿
鳴升歌春袍草淺秋山桂多蓋非大比而奏甲第
者試舉兩
制
恩開六科於斯之時衆材鬱為楨榦
大化成其翹秀潤色鴻鬯協氣醇茂光華矕乎鱗彪
文德洽乎燾厚戫戫乎份份乎萬古獨隆咸曰惟
天子聖夀也
于是薄海内外億兆之民食德飲和含澤被仁祝
美意於延年頌
夀榖於
皇仁曰蓋聞四表敉寕三光昭麗中外禔福泰平書歲
聖人之所以夀世也和氣龐鴻上理樸醇先疇舊德百
年相因
聖人之所以夀民也是以萬方蒸其太和羣倫祈其純
祐流祉擁庥俾
皇躬以曼夀粤稽開國計口授田殆千六百萬焉及我
皇上重熙累洽承平相傳至二萬七千萬乃二十倍於
前
躬節儉以著論因孳息而綏豐
詔司徒以獻數
飭疆吏使課農
陟靈湫而禱雨
製宸章以告風甘霖報霑于萬里時玉書祥于三冬迺
撰靈辰練吉亥吹律風和[瓜見]土凍解縹軛紺轅繱
犗黛耜朝陽晞于東郊雲氛垂乎青畤歌
禾詞以勸穡撫
御耦而降趾農畯劭
四推之勤甸師飭千畆之祀是以致
孝足農一舉而具二美也
慶澤覃布
渥恩廣施弛中邦之成賦蠲度支之全租甄口率而勿
納算緡却而勿輸藏富蔀屋騰歡畷盧推
惠心于勿問施
我德于有孚蓋我
皇之普貸凡三復蠲今四乃二千萬萬有餘天庾供糧
兩除轉漕七省免輸五年分調或截挽以贍近或
開廪而均糶苟偏祲之偶被必馳牘而入告計
愆逋豁發帑濟饉祁寒行糜春祺加賑除課訂于
巴賨捐賧租于蠻賮用是感咸和書大有樂盈寕
登仁夀祥圖曼羡而熙洽瑞應駢聯而單厚若夫
平露屈軼麒麟鳳凰沼遊采鱗皂伏飛黃却貞符
而勿膺惟紀人瑞于上祥八千為秋八月庚申
帝車迴乎上苑徑天衢而羾
紫宸卿雲縵野爽風篲塵鰲戴嶽抃樓臺金銀閣道連
屬百戲幻陳蒸紅霞于蟠木飛玉淙兮天紳于時
龍斿羽纛
翠蓋鑾輪千乘萬騎&KR1715;&KR1715;轔轔普海共日在宥同春歌
衢節以三百鏘天樂于九鈞倡豫鳴盛編珠貫綸
曰
天子萬夀樂哉夀世之夀民
則有大德苾芻初地黃教軌範闍黎般若精妙遊
兜率化樂自在天之宇贊
曼珠師利大皇帝之號咸膜拜稽首合十頌敫白我
皇帝言蓋聞三千大千鎮以湏彌居南面者為閻浮提
是大震旦我
皇治之溯大教之乍興爰七佛之出世居五印度布大
智慧及五百年而東行遂起衰而振替我
皇帝總統三乘後佛受記是以遠撫長駕
澤流荒裔徠達頼與班禪撫喀木及藏衛曩者歲在庚
子
聖夀七旬
神威徧觀乎十方斯陀重譯而來臣其至也珠瓔鈴毦
繹絡斒璘金牛蹲伏而矗華蓋香象蹣跚而蹙珠
塵擁師子之高座敷吉貝之重茵憶往世之轉世恍
無着之與天親也兹者
聖夀延釐
慶開八秩有廓喀之懇誠奉金經而屈膝命薩野及八
都共
丹書而並出維
依清曠是名極樂雲護龍天風含鈴鐸經八萬劫夀
而摩尼常瑩供千萬億佛而天花不著至于清凉
法界跡著文殊中臺環峙演教之區望華幢與寳
盖計五駐乎
金輿别有普濟法雷望海靈應布地則七寳斑斕疏
池則八水流泳迦陵之鳥晨鳴留犁之光夜净闌
盾七重香雲十種天樂鏗鍧恒沙澒洞毒龍蟄而
不驚怖鴿安而不恐二十億萬里之金粟長堅四
十逾繕那之風輪不動若夫
山莊迤北聿建普陀湏弥福夀列乎其陂蓋以衍宗
喀巴之法裔居前後藏之婆羅于是穹碑崪屹
睿藻輝煌精藍净國選勝道場文留貝葉圅啟栴檀摩
騰初來乎東土耆婆爰謁夫夀天攝四生及九類
揭正見與正觀迎寳華之滿祴嗅薝蔔之盈壇
皇帝乃發龍藏之文究馬䭾之迹訂三合之切音衍
國書于金册盖自迦葉傳言鳩摩始譯雖九部之畢賅
亦四諦之久闢未聞如
今日之宏賾者也我聞佛說昔無量夀佛具四十八
願其夀命久長極推筭于百千萬億而不能舉其
劵其神智洞達威力自在雖聲聞衆庶布億萬由
旬而一掌可載其國土一切天人衣服飲食華香
清醇長和風之披拂信温麗之如春聽華樹之妙
音步衆寳之輕塵我
皇帝錫羡紹庥
夀命無量即是無量夀佛之億千萬劫而不改法相也極
閻浮界有情世間繩梯索引請吏欵關即是無量
夀佛之威光照耀而天人附扳也若民生之熙皥
㪺寳甕之神漿自通都迄聚落罔恐怖與徬徨即
是無量夀佛之耳襲法音而身被德香也維時諸
大乘衆作是說已咸識
聖人之夀不可稱紀膜拜讃頌皆大歡喜
别有月竁日際塞部海澨異語同譯殊期並詣曰
萬萬歲祝
大皇帝爰夫我
朝之德威遠制也蕩烏拉服高麗四十九旗和林諸
裔震讋乎萬邦臣僕乎百世
皇祖揚聖武懷遠服闢三衛于甌脱獵興桓之上谷
皇上拓區宇而慴藩籬率
祖武以垂
國俗常以金&KR1195;之月行圍于木蘭雁磧早霜龍沙戒
寒草蓐猶綠林薄欲丹鹿柴千里崖口九盤植黃
纛為中權兮張桓門于巴顔會藍旗以看城兮翼
御騎于興安于是星流電擊山敦雲鋪角麟拉乕掌熊
&KR1717;狐洞麅麈鋋貔貙徼鶴鵠畢雉鳬迺
御神鎗控星弧翎獝毛狘他他藉藉灑被乎周阹于是
喀爾科爾左賢右賢千二百騎穹廬盖天奏什榜
而進宴戲角撲以列筵復有名藩子弟詐馬既畢
教駣親試綰帶結衣絙竿控轡
恩洽中外武慓逖邇自松江屬乎葱嶺蓋二三萬里昔
者西荒凖部逋酋遺孽
兩朝經營未予翦剟我
皇赦之延喙息而不絶貪狼封豕窳匿竄竊呼衍湏卜渾
邪休屠咸敂關而望拯遂
致討而得俘阿睦梗煽征叛搜逋貳負梏而九嬰刷應
龍降而蚩尤誅遂蕩沙雅克庫車冞葉爾羌略阿
克蘇夾黑水而撤圍薄玉山以擒渠于是兩部蕩
平犂庭埽閭和闐烏什霍䍐恩都屯種數萬里歸
我版圖
開惑信
天内定
聖謨桃徼金川隸諸土司郎卡搆釁勞我
王師狼子蟨負螗斧蝥絲乃破美諾䧟烏圍摧堅𢷬隘及
噶喇依遊釡貫索俘走馘飛土爾扈特全部順歸
賜以遊牧謀厥食衣曰降曰順皆我
天威么䯢林莊蠢蠕海嶠樓船飛渡露布踵報社番獉
狉咸仰
覆燾傾覆栽培
天厭黎氏我
皇鑒之乃憫阮懼心
錫用寳册而胙諸交趾銅嶺珠崖富良之路曷若拔克
達山格宗明宗之固藤胄竹衿桴筏之具孰與石
碉鹿塞米窖丸樹
天討巽申蕞爾敢競是以誠懇再三而卒獲
寬命也遂乃集共球萃梯航易冠帶覲
山莊暹羅受
策而拜庭南掌識海以來王木邦金齒阿瓦瀾滄金表
鑄文于戛里之國馴象貢貢于猛密之鄉外臺菉
幣爻閭
賜筵蹌舞逶迤魚龍曼延登雲見
日掞藻自
天頒戰圖而示荒徼奉正朔而祝
大年鞠&KR0957;飲飫之禮既畢因相與吚嗢頋語雎盱為構
咸畏
威而懷
德曰無疆之
夀是我
皇上祜篤萬禩懽臚九囿也
是時
天子心契仁夀之原穆然無為儼乎深思頋寰宇之和會
鑒輿情之熙怡敬作所于周誥銘無逸之書辭
曰俞咈哉蓋諸所論著沿其流而未識其源也得其一
而未綜其全也仰
天子之夀萬年烏覩致
夀之本然乎且夫河通天苞洛流地符八卦成列羲爻
重而畫圖焉九疇咸叙禹範畀而衍書焉
大聖人握上德之契
筦至道之樞
乘天時行歛福用敷尚哉夐乎可得而仰模也
自彊非勉不息故久剛健居陽篤實載厚
盛德日新
大業富有
體乾元以長人出庶物而居首
天弗違乎
聖先
聖奉時於
天後是以同揆合撰
貺兹仁夀五十五數生成大易推之萬年以衍乾畫是為
一萬二千五百焉乃合
聖齡而增厥策四十有五箕疇自乘隂隲默定相協其
凝
天子乃叙倫陳疇
念用八徵建其有極保錫惟
皇訓行正直會歸平康彛言是敷萬邦其昌開庶民以
王道近
天子之耿光鑒爾康色克用柔剛非有畸于威福乃康
寕而明章若夫庶徵之來騐以
五事占歲省成叙五來備我
皇上恭為夀基
端拱欽□其一為貎惟恭作肅時雨若而可徵布
惠澤之霑渥臣欽民從
時憲用誨其二為言惟從作又時𤾉若而可徵
位當陽以茂對
闢門明目燭微鑒徹其三為視惟明作哲時燠若而可
徵
化如春以煦悦
達聰察邇遠謨嘉猷其四為聽惟聰作謀時寒若而可
徵
德凝成而擁庥
睿知廣淵亶由天性其五為思惟睿作聖時風若而可
徵
治從欲而動應爾乃庶徵既用
五福咸備
先憂厪三
好德念四
德為福基福為德致論皇極之由錫證中庸之禄位
闡經義以暢厥旨信天人之合粹此
聖人所以治軼羲軒運符天地也于是三靈祥協八維
星共拜手稽首上
萬年之嘉頌曰
天子之夀夀以萬方自
天篤之俾熾而昌大同協吉
純乾粹光於萬斯年
念徵無疆
萬壽樂府九章(謹序)
雲南巡撫(臣)譚尚忠
歲懋上章日月會壽星之紀恭届
皇上八旬萬夀昌辰勰祉絣嘉桄被純和於六字薄海
内外臚豫爕驩粤若初
恩言肇宣
詔開甲乙科
咨於司農令天下毋納粟秷總秸一歲迺月正元日
天子誕敷
文命普
錫福於四方慶靄南翔
恩綸達於滇海維時滇南之會治寮宷郡邑羣有司百
執事里居耉成人以及邊陲世吏徼外屬國之長
官咸樹頷翹趾駢集會垣恭聆
温綍(臣)奉持使節敬𨗳揚
聖天子篤祜延長申裕引庥之
德意乃言曰鴻惟乾符坤珍駿祺錫羡泰元神筴延範
益疇
皇上受
天之龍照臨函夏昧爽丕顯旋樞斡運五十有五載惟
彊固精明之體行健不息罔一日弗敉於勤用克充翊
景命肸蠁豐融每歲三舉
大祀虔祈
方澤
躬詣
壇陔
親奉圭瓚歲秩於上下神祗咸徧至誠
孚格百順攸臻遹承
顯謨丕烈以守兼創肅奉
册寳鉅典式昭
大訓
寳錄日循雒誦
四謁盛京緬雲雷之
締造勒碑珉於薩爾滸辨源流於混同江懿夫本
昭事之欽若翼
纘緒以紹聞所由奮光廸德於陬澨而僉懷企矚者乎
若夫夙夜
勅幾飭功慎省疇咨尠晷昃之暇疏奏無一昔之淹
當宁則署書勤政
行在則秉燭傒章用舍勸威因材自取董正治官以為
民極爰舉
省方之典
六巡江浙恬海翕河西臺中嵩東臨泰岱春豫津淀秋
獮木蘭以補以助無非事者每歲
給復優租積數倍於億秭遭逢
國慶施大澤之溥正賦全蠲暨於今而四達亦既蔵富
滋豐淪肌浃髄矣
皇帝猶軫念於雨暘益劭兹小民之依胥保惠胥教誨
俾無一夫不獲其所也疆吏入
覲因事
諏咨
申誡以保赤厚生課實效而屏虚詞恪共厥職牧令銓
計並許覲
顔重親民之選凡在蔀屋之隠曲靡不達於
八聰雖萬里之外四極之表若依
闕庭而近
天子之光是惟
純熙滂茂鏡榮燭和
化成於悠久以宣
偉略則星竁月&KR1208;列收安屯里踰二萬金川雪磴闢為
垣涂以及掃臨水之氛翦蘭州之枿靖臺海之波
告
大武之九成焉以彰
文治則
皇極敷言是彛是訓
文千篇而
詩五集耿兩曜而貫六經煥備圖書範冶今古爍融
丹府廣四庫七閣之儲焉以垂
制度則輯會典圖禮器宴千叟表職官建辟雍增石鼓
中和協樂慶隆進舞律調一字譜訂全詩感人心
而天下和平
聖人舉禮樂以為昭焉皇哉煒哉亘古一會繄在雲南
為禹貢梁州南境依景承煇若日月之照臨蒙燠
而被彩矧際嘉祥疊至被戩胥臻時和年豐河澄
江謐百齡演算累世睦居提抱曾元耆英
錫爵實至之符斯為上瑞貢琛納賮徧於廣&KR3357;緬甸受
封南掌底貢廓爾喀重譯來享而南交之君長親入
朝以效祝
福釐都哉
聖天子功德巍巍合天之行自今
寳算延洪純純常常憴憴其亦如天無極申引于萬億
年於是會治寮寀不約同辭閤境之黃髮黔齔及
邊陲世吏徼外属國之長皆忭躍軒鼚矢口勰音
甬欱於余謠中謠之節奏臣謹案漢時益州進慕
德懷德之歌而漢益州郡治實為今晉寕州境杜
佑通典載驃樂之文即為今緬甸屬國是則滇海
邊土徧野謳吟自忘弇陋要皆發於愛戴之忱詞
無雕飾臣職在採風飫聽愉歌抨各鬯抒厥詞協
於樂府秩陳臚叙窃附於萋菶雝喈卷阿矢音之
義於是中慶益寕榖昌富民宜良連然之民進而
歌五華燦之詞曰
山五華雲五色拜雲亭熲
帝德德之楙春合宙德之旉養日舒鵠纚斐雲翾洄五
華燦
詔書開章麟麟闓俁俁奉
詔書煌哉詡凱以颸湛以雨
詔錫爵昭廉法
詔惠民庾廯殷
詔惇俗民式榖嘉利澤寳象河光長嶺禄益坡騫而聳
拜厥嘉
恩言普燦五華
建平霑益歸厚為美芳華之民進而歌玉屏峙之
詞曰
玉屏峙兮雲為梯聎連雲兮雲上躋閶闔開兮詄蕩鵕
䴊颺兮&KR1490;襹豐融兮
昊貺逢涌兮
聖涯慶雲藂藂符泰壹䕻土平豑開百室
滂仁斯龤義斯䵒鋪上黍以稠荂潤甘澤以蘛腴
澤如春
景命申
天心格
眷有德
元謀禄勸姚安永寕昭通之民進而歌康衢廣之
詞曰
康衢廣&KR2227;烏蒙障卭筰迤川東川峡蟠迴
文教洽七經東授舊所業遥瞻
秘閣四部儲部分鱗次左右居流傳疆域志樊綽留
其書從事天南臨六詔苴哶城迴清溪遶黑齒青
蛉仍夙號
聖朝聲教遠胥暨羅布綝纚井鹽利式廓唐臣風土記
葉榆匡川師宗開化之民進而歌鳳羽河之詞曰
溶溶鳳羽河䡾䡾金梭島點蒼鬱嵯峨漾水出其
表縣名符實濡太和百禄山肇嘉庥多不見羅平
楊自發雝睦同居標綽楔又不見禄豐張世賢紹
緒挟洽娱長年川隴湖湘雲氣接瑞彩繽紛瑞人
列駢依
夀宇昭昇華協瑞迺得二百家維南有山鳳儀集金沙
通啟南交譯
聖治届遠來鴻臣藩王祝
釐謁
紫宸
元江之僰人蒲蠻進而歌温玉泉之詞曰
泉流温玉襟帶迴洑三幹亭亭井生瑞木瑞繞百
尺枝綠葉紛葳蕤華平色端正氿泉漢溉之浥此
豐巴部繄以桃花人巴部得豐歲桃蹊延遠春寳
山亦有蹊麗水澄其泥金波瑩璧彩光曜紛陸離
金相符鎛鐘璧姿諧特磬
淳化調元音宫縣雅樂正
鴻圖柔遠徧八埏璆琳輯瑞來和闐
麗江永北徼外諸番進而歌亘彩虹之詞曰彩虹
亘以金梁瀅波𨗳以瀾滄臨九睒兮匝嶪涇三渡
兮游翔聸
德躔兮斗極依
仁輝兮若英卉霏霏其秋郁樹盈盈其春榮岫璀璀其
琳碧徑穆穆其蒼莨竭中孚以賓服咸角稽而來
王戴帡幪於
福宇效字舞兮洋洋
木邦猛密孟養諸土司進而歌天馬徠之詞曰
天馬徠關門闢通孟廣延猛别灣甸雲遠接翅排
思陀車里藍蔚堆錦屏近矚山崔巍景蘭景董崇
其隈元珠開化光瀠回箐鳴竹鶹峯孔雀羊布織
文光繛約蕉銳净瓶疇所削石風丹凝青紙拓遭
亨期兮展嘉符依
夀世兮延昌圖
緬甸之部目進而歌聸星階之詞曰
星階兮式瞻春羕兮
恩覃台垣兮耿正洽教兮星南南徼兮依
光慈開兮
湯網赭之硜兮銅之垣徹九馗兮寬廣葛為裾兮蕉為
衫披
輦路兮䟃𧽼靖朱波兮江流灂陳廣胥兮驃國樂貢通
巴勒布兮
皇威遠服願受
封號兮緬人之福
(臣)謹率諸僚為合樂之章恭進延春祺之詞曰
延春之祺重洽
純熙夀星建酉角亢為期惟
天悠久行恒昭健
聖德同之
神謨廣運
蕃釐備致
巽命重申上儀斯舉用慰臣民四必得符攸徵斯受臣
民拜颺
億齡獻夀
八旬萬夀盛典卷九十九
