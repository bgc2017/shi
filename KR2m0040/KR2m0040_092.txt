八旬萬夀盛典卷九十三
歌頌(十三)
萬夀恭頌九章(謹序)
兩江總督(臣)孫士毅
(臣)謹案河圖天地之數皆五五位得合積五十有
五其間八卦成列積八八而重之象在中爻亦在
中生生不已合萬有一千五百二十極之於無盡
之數洛書錫禹是曰洪範以皇極為統自三至五
五居中自九至五五居中五行推五紀皇極建焉
三德推五福皇極行焉保極之道疇次五基之錫
極之祥疇次九演之疇主五而虚十環以七八九
六參互成十棣通河圖而圖之數與位亦至十而
合若五若十迺河洛一氣之運所由軮軋元化諧
&KR1858;萬彙至誠之德之純於穆不已者也今
皇上龍集五十五年協天地之紀上章八月恭遇
萬夀八旬又符八八引伸之義旬慶逢十紀年逄五五
五逓生八八載積貞元之會盛矣延洪之義羡矣
京垓億兆孰得而涯際哉亮哉生氏萬萬世未之
有也稽古攝提合雒世統始肇天地皇合萬八千
人皇合四萬五千六百金天高陽高辛喬齡表炳
平陽在位百載三代後諸帝大年至七十者六八
十者三其可稱僅一而慶祚未轃焉我
皇上𢡟景運迓鴻釐貫三才緝萬禩
五福五代一堂駢慶斗樞虹渚迥邁疇曩匪直風雨玉
燭七政聫珠以侈敶瑞符也必將三靈集祉有開
無窮以福中外以鞏磐石煌煌乎卬承
昊貺旼旼穆穆泰元富媪之神監民視聽協於克一配命
無斁云時乃山鎮敦艮河榮海靖膏醲蒸庥布濩
而不韞韣兆人熙春於臺黎耉樂綏乎宇襁元孫
者二百家杖期頤者數百姓嘉宴之集三千叟合
㸑之居十一世萬邦屢豊之懿慶四男竝茲之上
祥鬯泝旁魄邇遊遐泳協氣所演随物斯見冬栩
仙蝶晨曳佛帊加以
仁風波溢
義聲飈騰四海若庭八紘在闥曩者凖回部暨儧拉促
浸埽霧犁庭昄章恢拓凡沙度䋲行以梯以航以其
職來貢矣臺甿弗靖蕭斧是膏生番&KR0766;&KR0766;效命南
交小邦新造偕朝鮮暹羅𬗟甸南掌諸遠裔匐伏
萬里喁喁嚮化衛藏通譯頂經膜拜職方氏之掌
典屬國之司雲鶼波鰈王會元正式燕奏樂若斯
之列翕翕焉習習焉樹頷蛾伏内面稽首曰中國有
聖人依光末處竊比圉隸維
皇萬有年歲緝熙廸介光天之下夐哉禕而三五六經
載籍之博能㑂彿
盛典所紀哉然我
皇上淵居沖懿德讓抑如天數二十有五得
位踐阼斯今
八旬甲子日富凝命敕幾若一日二日
申念天人相與之微在洪範八庶徵
篆寳念勤劭兹景福而兢兢於乾九三日夕愓厲之旨
乾德剛徤純粹以是自彊不息作對
鴻佑寅纉
駿烈敷文奮武勤政愛民量涵海以并包治養春而煦噢
故能合撰兩儀阜時九瀛虞后四得以夀登之福
源之總偹焉皇極之建驗焉夫道德淵富水流風
偃崇教也治之辟雍以式之赫聲肆闡蔚炳用光
銘勲也修之石鼓以襲之澤古肄雅效珍黌序興
學也放之鎮廸興桓以洽之耄耆篤志宣榮稽古
錫羡也釐之科名官秩以引之著作宏達書林校
秘攷萟也二京與南甸分庋之縑素爛如六籍極博
籲俊也兩闈與下庠廣置之茹茅繹如多士交藹
王道以之由庚羣生以之奄茂月正元吉雲需燕
衎
天言涣頒維正歲供普四方而蠲之兹次四焉滋液渗
漉
湛恩龐鴻懽歌溢乎蔀屋忭舞暨乎邊徼芔然布
恩詔覃慶舉典習祥省方猗那於穆
軒臺展敬青旗蒼輅
駕至於岱宗峩峩
尼邱舍菜若幣震耀哉上儀八九遥迹金泥玉檢靡
而不典曾何足云哉人苐知蟠際熙洽知周道濟
率邇逖聽薰蒸透徹野吹籥而娛邠俗馗含哺而
載
堯天百祥扇於四和千聖合于一範抑知秉
睿思之勤恁運
健行之強固
正位凝命貞元廻環萬化根棋以是禔福頤吉蓋福量
若此之韙也月南吕之秋仲當觜觿之旦中角宿
在辰夀星躔次天文志老人一星在弧南秋分見
丙則治平主壽昌夫
君象惟日
聖誕八旬之期在夀星八月之次協應苞符孕精圖書
宰疇之五推圖之十衍天地五十五神策以至萬
有一千五百二十伏誦庚子春
御製詩五位輪年十必遇十成紀
歲五常并自庚至庚又浹旬數將部與紀相乘而
洪算莫或概量已(臣)渥被
寵遇叨侍
禁近又重承
簡畀保釐兩江力小任重滋懼鼎餗檮昩不文不足雍
容揄揚萬之一伏仰
皇上天縱睿知日新問學定禮制樂匪述伊作宣闡治
功彪炳萬古至如
勅幾餘暇
詩成五集
文成二集
古稀五福有說
八徵耄念之寳有記洪範有論所以究時幾正旨推德
福大原發株擢奥日光月回繋象典謨有若斯精
粹者與(臣)一辭莫贊竊念曏依霄漢所懷不申滋
抱内疚爰殫忱竭慮綜苞元歛福之義冀以窺
盛德之形容作頌九章章十六句謹拜手稽首以獻其
辭曰
天無私親親我
聖清白山綠江仙果孕靈豐鎬配
命攸暨宅京政治道洽曰時泰平我
皇樂
天而敬旦明惟敬日強與
天徤行埢垣峛崺
禋柴迄成必
躬昭事載契無聲(右第一章敬)(天)
天眷是常
前光普濩作求
世德有秩多祜於鑠顯承
謨列丕叙
皇祖榖詒懷輯九土
聖惟勤止昭哉䋲
武有密緝熙奠兹區宇
訓
錄尋紬愾乎聞睹匪直禘嘗
清廟設虡(右苐二章法)(祖)
惟時惟幾惟日孜孜大書無逸曰民是依於
皇涖政弗倦堯期
批章宵永
召對晷移
廵河
視海
省方以時今仲春月
登岱受釐陰陽寒燠庶徵勤思執兩用中庶績𢡟熙(右苐)
(三章)(勤政)
皇恩斯濊亮哉徧德廣厦細旃循度萬國
皇心乎民民安粒食籽種屢貸賑粟屢飭三壤正供與
民休息一二三四分年分域緩急曲籌豊&KR0008;黍稷
老忭童歌忘
帝之力(右苐四章)(惠民)
堯文文思遵養
重華器服甄鑑鐘磬樅牙彬彬禮樂訖于流沙藻摛自
天光燭五車典謨雅頌匪直竒葩辟雝環海石鼓蒸霞
玉府璧府津溯何涯穆哉敷
教膠黌惠嘉(右苐五章)(文治)
德威憺稜不戁不竦允塞
皇猷九垠雷動式廓疆圉祁連卭籠南甸蹌奔西番騰
踴海灣波戢交阯星拱羔跪稱觥載沐
天寵靡不率從款關接踵
至德之光
至仁之勇(右苐六章)(武烈)
率土尊親物睹
聖作聰明睿知有臨式廓維
生安性而勉而學五事五常五德藴璞與時運行煥若
顒若若淵静深若天溥博史贊堯欽顔仰孔卓亶
時卬瞻
仁夀
知樂(右苐七章)(德運)
圖書表裏五五貞符以十成之
福徵
聖謨
八十萬夀運協璿樞
五代偹矣五福萃諸羲軒逮兹
延洪孰如開韶醼胥渥逾賜酺式頌
恩綍覃洽九區博厚高明悠久與俱(右苐八章)(福徵)
福首尊夀大德必得德無定名
皇𢡟主極孔闡仁者姬銘恭則於
皇繹思自
天平格惟曰
念耄寧論戒抑三星叶運六帝掩迹是䋲
皇祖時萬時億(臣)臚歡聲敬播樂職(右苐九章)(夀愷)
萬夀恭紀十二申一篇
湖廣總督(臣)畢沅
(臣)謹案比事連引之體昉自枚乘之發張協則而
擬之義在頌揚厥後為契為勵為召為述體製相
仍然皆局於篇目尠克鬯抒其詞(臣)今演而廣之
為十二申用敷揚
聖天子嘉祜純延申錫無疆之篤慶謹頓首稽首以獻
昌符𢡟啟歲協上章日月為夀星之次耿華耀於
角亢豫浹陬澨游和翺祥時則有衡湘耆叟問於
江漢使臣曰戴景者蓲敷濡化者匝洽凱俊宜南
惠颸掦燮飲和而順則者融矣繹矣爰昭
景福爰展
夀圖絣嘉綏祉逄涌桄舒臚歡歈於萬國慶遭遘於
亨期遐稽史牒六帝不克擬演陳疇範
八徵應乎時懿夫
洪庥之稠叠洵𢡟演而豊施也徵應之著可灼知歟願
使者其詳言之使臣曰權輿沕穆顯道維彰疇肇
而闢疇淑而昌今者攝提協度蒼龍合紀調四極
與四和煥珍符以延喜揆厥端由應期順恉
昭假維
天昭事維
聖持久以恒抒誠以敬
圓壇
方澤歲事
躬親夏雩春榖偹致
精禋繄蠲饎之上儀編大小而咸秩禮修於祡槱之崇
樂嫓於英莖之節肅豆籩於几筵亮執事而有恪
濟濟蹌蹌峩峩翼翼擬瑞靄以紛郁裛罏烟以馣
苾薦嘉孔惠孚應如幾諶抒
顒若常嘏陳
釐齊璿璣於七政調瓊琯於四時玉燭融而朗爥金甌
靖而恬熙劭吉綏以成裕致戩祓於
福基逮集議於執徐定純常之儀注簡田步與升成欽
攝齊之禮度締修忱於
神縡翊對越而益虔紹升馨之歲舉徵兆禠以引年耆叟
曰淵哉斯誠
保佑申而康茀禄矣然則昭敬洵我
朝之成法乎使臣曰紹庭賡頌衣德傳書迺揚
盛烈炳
神謨軼羲軒之寳籙邁豊鎬之球圖奉
丕基以䋲
武鞏億載之貞符盥誦繹思
寳訓
實錄方略則開創分猷表傳則王公比屬㐮亮采以飭功
宣
閎規以啟篤騎射衣冠弗忘舊俗禮器成圖式垂芳躅緬
克艱之
締造迺
四詣於
陪京雅爾哈則雄關仍號薩爾滸則豊碑勒銘
雲雷締象雨露抒
誠展匣韜之
弓劒燦珠斗而流形佳氣蟠以葱欝
崇規裕以長寧自仁率
祖紀
恩有堂宗親敦念蕃兆麟祥普言
錫爵紹瓞綿長唯
纉承之純固始綏福以流慶耆叟曰殷監成憲周作恭
先廸光顯緒疇克若是其駿濯融延哉
繼志之盛願繹敶之使臣曰晙旭升暉朏輪恒耀
聖治光覃健行久照先春布澤未明求衣報章封事夕
達
晨披燭忱情於萬類體纖鉅而靡遺奉
廵随
輦絡赴庚郵程符逓進晷發無留卿辟時宣樞臣日接
課績程材
綸音胥浹
殿陛涖朝宁依
聽政燾覆惟公衡懸至正典學則春啟
講筵肄武則秋行
獮令歲習為經時行維柄岳牧述職使節乘軺俾抒
忱以揚對奉
德音以孔昭六載上計兩曹分銓百餘庶職並許覲
顔澄官方以秩叙重廉法於班聯審黜陟之自取執大
中以秉權計及閭閻
慮周隠微普玉律與金科必順時而劑宜慎孜孜之
至訓恒篤念以益蘉惟無逸以作所洵
欽德之日強耆叟曰大觀在上洋為
聖謨遐披道管達於扶輿願有述也使臣曰苞符煥采
皇極敷言沛江河於瀛渤耿奎璧於台垣彙古今以函
納集聲振以昭宣
御詩五萬文逾九百珠璨日輝軒圖羲畫一萬有而六
五經融神載而滋道脉奉
至論以折衷合羣言而就叙三禮則區别仍聯三通則
續賡兼補志方輿而九域披綿明職掌而百官潤
黼評要之鑑史統宗審律之聲詩叶譜析脣堮以
述微繪罍彛而鑑古崑崙辨黃流之源泰岱以白
山為祖分編遞就四庫集成三萬六千以總薈絳
青黔素以分呈帙較崇文為富體兼公武而精提
要則總賅端末著錄則標目簡明
四閣分儲崇楣翼冀淵蓄澄瀅津濡瀝液源歸墟于
瀛壖溯過潤於豊畢流傳副墨
廸嘉南邦江介則三山得偶浙河則天一為䨇洽
柔遠於同文繙梵經於貝葉演上諦於三乘亦同時而
就孴耆叟曰䆳古以來丹書綠字之徵也斯
雅治所由日興乎使臣曰文軌攸同
敦崇實學
頒經史於膠庠饒會垣之講幄章令新釐誦弦遠暨研
律而調以八均通經而貫于五緯計偕時賦
恩榜六開擷山韞川懷之秀廣南金東箭之才縵倬雲
於碧漢滋瑞莢於
堯階復有燈火絳帷風簷皓首名耀
丹綸秩偕華綬擢材异等
𢡟舉制科鴻詞則霞箋並擘經學則珠笈同摩書觀石
室音矢卷阿
蹕路陳詩胄衿獻賦凱被温和
澤先寒素凡登畯而興賢若巒譍而谷赴成均敷教
詔建辟雍橋垂虹而夭紹水圜璧而冲瀜藻流香古槐
結陰濃協中聲於絲竹宣閎義于鼓鐘迺涓吉朝
行
釋奠懿先後之
合符肅梪登而嘉薦析古訓於老更聆
御論而式燕周京石鼓輝映橋門篆結瓊而尚舊詩集
錦而雕新釗儒修以惇誨敷
醇化於昭文耆叟曰樂職中和雅詞並進
大武九成願言其盛使臣曰義征不譓惟斷迺成
天心祐順形為風霆繄西師之始舉羣情特以惶疑仰
睿謨之夙定操
神算於先機方伊犁之甫戡值降人之反覆屏浮議之
撼摇不旋踵而收復既而回人助梗凖部交訌垤
環聚蟻窠結攅蜂偵先行而斷後築長圍而急攻
成衆志以持堅
策援師以奮迅合旅衝圍分鑣並進烈烈桓桓星馳電
震轂轉風稜旗捎月暈捷於燕然之師銳於常山
之陣大漠犁庭枿銷餘燼金川初討
王旅啴推乞降悔罪
湯綱仁開繼乃封狼生狶土梟聯獍恃彼締姻擾兹九
姓揚
天威以靖逆耿井鉞與參旓嵎摧負虎崖墮驚猱穿側
㕒以破箐騰絶厒而攻碉遂乃狐窮薰穴鳥逼焚
巢烟澄露霽涷解雪銷臨清則一舉告寧蘭州則
再加駢捷掃臺灣之横氛渡樓船而瀾謐凡兹
偉績悉禀
淵謨策勲飲至
宣示戰圖耆叟曰盛矣哉
德威揚詡肇開版宇願遂言之使臣曰薄海時雍被光
四表蟠木西迴榑桑東遶宅中圖大環拱
神京灤河抱塞承德新營𬗟古績於興中傳窣波兮
三座乃廣勵於學官
錫篆碣於墄左伊式廓之西陲地未闢於曠古熲逷照
之
景煇納八紘於闥戶九達則遥分月&KR1208;三周則近指天山
列雉而峙以環堞安鳩而帶以通闤引水成渠相
土則壤華實之腴歲登豊穰開屯設牧因俗宜民
葱嶺之右流沙之濱壁倚蓬婆雪融滴博橋接維
洲雲鋪隴麦章亥東西之步商高方廣之籌劉安
志&KR2297;形於八索虞聳表穹天於四游又孰如此之
廣輪丕叙
天闓滂流至於蒙古諸藩分旗久屬循峪路於伊綿取會歸
而仰矚土爾扈特誠皈部全踰由旬之累萬授遊
牧而安便增環圖以益地信
仁覆之無偏耆叟曰率土喁驩封巒望
幸願述中謠用徵徯應使臣曰禮稱展義易著省方式
昭
盛典遹舉
鴻章申
嘉惠於星南迺
六廵夫江浙越岫迎青吳波漾碧晃合鏡於重湖浮三
山於一葉泰岱則練卷天門嵩岳則闥排夏室兩沽
之水𨗳漢津五臺之葩輝佛日編耄齔而歡迎契
宸衷以豫悦瞻
御輦所經過荷
聖慈之軫恤祇衢路以掃除冺絲毫之供億虔
登禮之修秩溥
慶澤之覃施階登廉善錄及矜疑秀野蜚英之彦童酡
頥夀之姿俗以三登而𢡟材寧一𤯝而遺試習流
於奔溜懷挟纊於暾曦胥懌歈而鼚舞咸随忭于
鸞旗爰覩
天章麗旭
睿藻磨崖叙便程於成作勰阜庶以雝諧炳
龍文之璀璨耀糺縵於平階耆叟曰以豫以遊載翕允
猶願進言之使臣曰伊大河之南注也合鋪敦於
淮浦𨗳洪澤以沇溶逮迤颺於淵獻迺告漫於儀
封沷考城而瀆漾溢沛澤以毗豐維
軫念之孔殷
命重臣以相度承
指授以機宜由地行以疏瀹濬下演之盤盓瀦旁流之
汨柏修防既鞏引派斯長湖清甓社浪静陶莊雲
曳金門之口風傳銅瓦之廂既乃因勢迴蟠合流
順導仍歸德之古隄搴長茭而奏效送箭□於安
東顗廬居於四墺藉刷黃於韋繞
詔審定乎淮源出曾巔而&KR2027;&KR2027;乍平萦於井榦絜清流以
率軌徵遠慶乎寧瀾若浙海之隄壖迭元明而峙
護覘北漲而南坍涌潬沙而複互鹽倉則湍沛中
迴范塘則潏湟中赴編薪禦其急衝揵石垂其
永固兹江流之迴洑剗中欝之蘆洲亘虹隄於荆
岸咸&KR0008;奉夫
宸猷耆叟曰瀅澂流水為源為委
茂澤時承請言其渥沛使臣曰孚如禕哉
大聖人之裕民有加靡已也沍雪
瞻雲晴雩
望雨
省耕劭農延嘉含哺偏隅小沴
恩與恤除遂瞻依以惬願恒軒舞乎中衢被
春膏以滋豫更優給而
賜租洵所為原泉溉濯而踵頂敷腴者矣請言其大者
翔和純洽正賦
四蠲重茨梁於露積潤閈井以雲聮衡量則京垓積秭
多稼則三九增緜繄豊時之迭屢更益道之悠延
青穭培以再熟丹穎秀以雙連溢倉箱而蔵富裛
至和以演年又如歲漕東南
天庾正供渠澮川通舳艫雲擁奉
德音以再免霑
普惠于耕屯餘秫稌以億萬充倉廯以鋪麟繇豊亨于
恒久洵史策所稀聞酌衢尊而共飫僉躋堂以熙
春耆叟曰暢紀濡延黃綿崇叠
至治綿馨共球斯集願進言之使臣曰我
國家之光宅區㝢也西汃南濮悉奉
尊親通于虬戶達以雁臣今者逢
泰運際
昌辰榮光鐘宇舊采連氤含生負氣向
化歸仁思獻琛以納順随輯瑞以來殷昭
麗日於天中耀遐垠以煦育南徼被其優沾東番申其
瞻矚滇雲南指地維朱波願受封而請號仰
温綍于鑾坡進駢田之驃樂随案衍而登歌南掌属國
貢象
丹墀禀梁山之陽貭偹肅穆于
朝儀遠域夐邊曰廓爾喀占風雨而如期踰梯航而得
路識
聖化而届誠陳貢函而結愫景開北戶地接南交藩王
效恪入覲
天朝伸祝
釐之至願偹寅列于班寮洵
上德以徠遠協儀舞于簫韶耆叟曰醇化便章康歌衢
笑獻祉呈祥願言則傚使臣曰信乎休嘉凱豫之
氣磅礴于廣輿也
聖天子德昭春茂化與日舒
八旬萬夀之典猶欲謙而弗居繼乃以寰海内外臣民
之籲請也爰順輿情舉
茂典迺復
申諭臣工務時勖勉調雍洽以安民期奉職之無忝華
黍豊和聿稱上善黃&KR1279;丹秬之詞徒形曼衍也慶
遭
國夀千叟承
恩列階抃拜黃髮如雲百齡演算人瑞標坊合居數世
雍睦同堂四男駢舉提抱曾元斯其為實著之祥
乎凡淵騫而山聳若近
闕而依
光願率楚南北之臣僚士庶北向稽首而上
萬年之觴耆叟聞之相與鼓舞而翺翔
八旬萬夀盛典卷九十三
