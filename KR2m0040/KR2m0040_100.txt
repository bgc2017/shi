八旬萬夀盛典卷一百一
歌頌(二十一)
萬夀頌九章(謹序)
内閣學士(臣)李潢
(臣)聞夀為仁徵福以德致詩書所紀祝嘏之詞莫
備於天保一篇而天人相感建極錫福之理則洪
範為尤著竊考三五以來其間受篤祜介純禧者
莫不顯奕當時垂光簡册以熙鴻號於無窮然求其
天人協應諸福畢至擅古今未有之隆足以鈞陶
軒昊而高視奕禩者固夐乎其未之有聞也欽惟
皇上德備中和
功兼參兩
文武聖神函育四極維茲八月恭逄
聖夀八旬大慶日月光華瑞應昭著嵩呼華祝中外相
屬象勺之童黃髮之叟壤歌轅曲徧於衢野九譯
之使越裳之長獻琛效賮奔走偕來凡夫圓頂方
趾秉有血氣心知之性者以下逮乎跂行喙息蝡
動蠉飛之倫蓋莫不鼚乎鼔軒乎舞斟酌醲化矣
於斯時也句臚傳響殿廷濟濟儀式明備虞韶協
律奉觴上
夀
宸衷悅豫
播澤寰宇偕登
仁夀敷天之慶萬國臚歡英聲茂實洋溢八區(臣)竊惟
皇上久道化成億兆之衆已安袵席而
聖心乾惕
懷保彌殷舉凡閭閻之計雨𤾉之期動關
宵旰
賜復蠲租之
詔頻年下逮河防海塘諸役
睿慮周詳規畫盡善是
天行之健之見於
涖庶政
勤民事者固己纖悉靡遺而
郊
廟
耤田
經筵諸鉅典咸
恪勤將事無間寒暑今歲二月之吉又復
升香東岱
釋奠孔林
蹕路所經
省方觀民蓋
聖天子懋舉崇儀罔自暇逸殊不以為勞也夫以重華
之德耄期倦勤尚煩咨儆
皇上敬
天勤民事必
躬親
至誠悠久
莊敬日強古人有言賢於堯舜遠矣詎不信歟故以
湛恩汪濊中外禔福
威德所加遐方慕義其大者則凖回二部入我版圖列
屯相望土爾扈特遠踰絶塞全部歸誠前後两藏
之衆宣揚梵唄上祝
蕃釐大小金川及各土司古所稱卭僰冉駹之地擕負
老幼效誠溪峒𬗟甸荒儌驃樂花象奉表來獻臺灣
生熟番化外種人荷戈助順入覲
闕廷安南僻壤懷
德内向不戰而服襲我冠帶北面蛾伏其他若高麗琉
球諸國之舊列王會者更未易悉數也是以協氣
翔洽潤澤豐美泰和嘉貺醖釀冲融
聖人曼夀合撰清寧
五福五代祚流萬葉遐邇承
恩含和吐氣期頤大耄鳩杖為羣而各省大吏以曾元
繞膝入告者且源源而來未之有艾也斯固非雕
繢虚辭所能潤色矣然則祝
聖祺者自今以始齊軌周雅合符箕範履日月升恒之
運備
康強逄吉之占不誠
萬萬年莫之紀極也哉臣幸際
昌期謹獻頌九章以合詩人九如之義庶幾
盛德鴻庥略陳萬一其辭曰
帝貺嘉祉惟
天佑
聖瑞協珠囊祥開金鏡泰元神筴
錫羡增慶翕受敷施各正性命(一章)
穆穆我
皇布澤如春八荒戶牖共荷
陶甄
文德既昭率土歸
仁干羽两階用懷遠人(二章)
逖矣遠人
天恩廣被月窟西來朱波南至九賓列庭萬方輯瑞同
祝
大年梯航咸萃(三章)
維此安南古之交州鱗介衣裳
聖德懷柔遠踰九真拜獻共球
夀宇熙熙鳬藻
鴻猷(四章)
二月之吉介
釐岱宗東國
展祀化洽鼔鐘
省風圻輔籲俊劭農謳吟禹甸舞抃堯封(五章)
習習和風祁祁甘雨蕃我黍稷盈我倉庾百榖用
成五辰既撫
帝念八徵永承
吉祜(六章)
泰平三登民生樂育
帝德覃敷
蠲租賜復
恩明行葦歡騰棫樸蹈德詠仁受
天多福(七章)
猗歟
聖皇
五福五代祥衍
天宗禧凝
昊縡
錫厥庶民黃耉鮐背曾元繩繩
帝用大賚(八章)
天行維健
聖德同
天百福之宗
寳算洪延瑞啟圖牒頌洽垓埏
錫祉無疆於
萬斯年(九章)
萬夀頌九章(謹序)
左副都御史(臣)陸錫熊
(臣)聞碧盧首出億齡儲玉劵之華龍岳時乘两大
配雲章之治握巨象而體太極撰合神元調鴻氣
而受真符權操法攬蒼牙推策衍八八於河圖元
律通微乘五五於歲紀枋成鳩之沕穆寳籙天齊
邁比翼之真淳旋支轂轉斯則紀鳳蜚麟之后尚
遜陳樞戴干荷勝之君猶慙凝化卓蹤冠德事尠
前聞流祚延期道光司契者已欽惟
皇帝陛下體乾廣運履泰重熙瑶光彰紫氣之祥星虹
沓彩琦表應赤圖之瑞雲日騰輝九五陳疇富夀
與康寧並嚮八千紀牒春秋偕元會俱長大同廓
無外之模時雍風動諸福際畢臻之盛山鞏川增
惟凝承顧諟之本於
一心知保右命申之必歸
大德粤自
七旬初介撝宫之
謙德彌彰當夫四海來同率土之殷情未展仰穹蒼而
愈峻莫窺一氣之旋望瀛渤以增寬但見萬流之
赴略舉十年為斷用徵百福之同爾其蒼璧黃琮
歲承
嚴祀靁鼗靈鼔
躬致精煙節登降之縟儀禮時為大薦馨香之
至德誠壹則孚義取乘陽
祈歲定首春之制職勤抱蜀按年秩
中祀之文繩
大烈以仔肩
實錄則排晨遞閱衣
德言以垂訓
前謨則敬告毋㤀成
方略於瑯編善述盡
覲揚之義繪
鴻勲於寳帙赫聲昭震叠之威選粹質以鏤
徽稱産惟德致紀土風而懷故俗物識心臧至若
心乾惕以敇幾
躬旰宵而明作總綱維而在握
無逸精勤運樞斗以
居尊有常悠久延對不遺䟽逖
諮詢而觀聽咸周奏章靡間營圍
批覽而隠微洞燭開物成務四方仰
綸綍之宣彰往察來萬里等戶庭之視
省方展義奠海
觀河籌樂利於窮檐為民殷望靖波濤於澤國法
祖時廵
升泰岱者三
濊澤春敷於闓澍禮臺懷者五瑞光宵見於金容湛汪
暢津淀西東補助徧郊圻遠近
屬車入境給復頻仍
行殿飾陳增華勿事
蹕未啟而先頒賚帑澤普汜而尤重高年若乃承
家法以詰戎順天行而
命獮錘峰夏靜迎凉鳴古塞之鞭蘭錡秋清
講武肅永安之駕驟飛龍於峻坂壹發雙連忖伏虎於
深叢洞胸逹腋歡聲雷動忭表貉之名藩武節飇
馳作期門之勇氣况復
大文淵富
聖製日新機運天成象鴻鈞之有宰毫揮電速綴麟管
以無停
篇章綜性道之全始甲乙而两編已具
吟詠括治平之要至癸夘而
四集先成燦
寳墨之騰鶱上規羲畫妙化工之點染時有豳圖集美
富於大成百家海滙廣流傳於中秘
七閣星羅琳瑯珍鑑古之儲璧合獨尊萃室琬琰富
傳真之刻金生並耀周廊創
經筵於圜橋四門敞闢集新篇於古籕十鼔重排若夫
丕振
天聲重申軍律
燭光幾於萬里
蜜諭遄馳
握成算於三霄方行克詰掃番回之遺孽一隅梟獍胥
殱蕩海島之邪氛两路渠魁盡縳告武成者九安
民和衆以為懷奉無私者三罰罪賞功之必當覈
名糧於五額餉足兵增養廉節於師貞祿優軍實
豈僅凖回两部豐占鱗甽之屯衛拉全疆遠備鴈
臣之列金川土宇作我邊封玉壘兵戈銷為農器
而已爾乃
堂開五福
璿題增
詒燕之光
寳篆八徵玉筯繼
古稀之刻人二千而
錫爵肆筵則行葦
恩隆
世十一以
命名衍澤則振麟慶洽啟
彤廷之叟宴杖鄉杖國杖朝開
曼夀之儒科賜第賜銜賜舉兆繁昌於比戶見元孫者
二百家躋仁夀於寰區逾期歲者千百計居同十
世奚九世之堪誇乳報四男豈三男之足擬
昌禔習應協氣旁流於時兆叶横庚星明見丙
袠八旬而介景
治五紀以方隆慶肇履端六合暢訢誾之氣
恩覃寰㝢三元宣浩蕩之仁值四國之來庭驩臚海外
正十行之布告春盎區中按年而遞復者三輸將
普免
曠典實於今而四溥率均霑則有百餘旗蒙名王二萬
里新疆屬部高句驪之舊壤暹羅斛之故封南掌
遐陬中山絶島洮河之宣慰䟎拉之土司測海占
風舊隸職方之藉棧山軼漠來同王會之圖復有
地偏藏徼允納貢而輸忱社隔屋鼇助擒渠而效
順𬗟甸感戢戈之
德請封而厥使重來安南銜苴土之
恩祝
嘏而其王自至斯並居隣荒極黃軒之所未臣境處幽
遐章亥之所未步走軍前而遮訴永作邊甿掎逆
首以成俘願同内服竒花巨象隨鏤表以通誠綠
綟金駞進
彤墀而謁
聖於是桂宫氣爽蘭塞秋高霄明玉燭之符日在夀星之次
龍旂拂漢順蹕路以言旋
鳳蓋翔風望
御園而莅止四方民大和會駢肩羾華祝之忱萬邦
來效享王鞮舌輳明堂之位溢閭閻之喜氣邑誦
塗歌萃川岳之貢珍山車澤馬蹌蹌在列無疆介
萬夀之祺
穆穆以臨有慶同兆民之豫斯實唐虞以後絜景福而
誰儔羲昊以前較隆儀而莫匹者矣(臣)猥以蕪學
膺被
殊恩奉職七閩快覩菁莪之盛紬書四庫幸依奎璧之
光燃藜自愧多疎鉛槧昧形聲之别掃葉尚容補
過縹緗繙瀍澗之間瞻
王氣於大東來從
天府拱
辰居於北極祝效華封謹拜手稽首獻頌曰
白嶽凝祥黃樞啟
聖天漢源崇榑桑旭映萬福攸同億齡際盛
上下五代舄奕蕃慶(其一)
郅隆五紀延洪
八旬體仁惟健恭已以寅仰承
家法上憲
穹旻不震不動之德之純(其二)
知徹微彰
道兼創守蕩蕩難名乾乾可久金鏡高懸珠鈐在手
文德函三
武功告九(其三)
翕河晏海析津岱宗
六廵江浙
四詣岐豐塞畋控轡雨獵彎弓負嵎洞脇鋌險通中(其四)
本身律度規天制作
寳册瓊瑶鳴球鐘鏄圜水流雍全詩譜樂庶績允釐大理
物博(其五)
如保赤子不遺一夫歲有蠲貸戶免征輸四三丁賦萬
億漕租龐鴻
澤沛渙汗春敷(其六)
萬夀維祺四方來賀東極諾羅西通歐邏壮戶朝裾朔
溟貢䭾共辰於中菉幣自左(其七)
時寒時燠曰雨曰𤾉中宵竚報未旦
詢章庥徵叶應
睿念其蘉
老勤誌盛
寳璽用光(其八)
景福既崇太和洋溢靄靄流虹曈曈瑞日匝地騰歡自
天佑吉
純嘏爾常所其無逸(其九)
曰從虞夏上溯軒羲德功疇儷福祉疇儀京垓衍
筴元會旋支
治億萬載煥乎巍巍(其十)
萬夀賦(謹序)
署通政使司通政使(臣)汪承霈
(臣)聞非雲入吕糺縵興歌如日麗天光華駐照星
渚呈祥於軒紀山聲告慶於漢圖雍容揄揚鋪陳
庥懿凡以通下情而盡忠孝固臣子之極思也欽
惟我
皇上清寧合撰健順協中
巍巍蕩蕩德難名道亦難名
純純常常福無量夀亦無量發祥隤祉天人贊孚篤慶
延洪景鑠彌劭亶其宜矣茲者歲值上章時維壮
月
聖功以積久而愈彰
帝圖亦順時而彌壮秋分之夕嘉瑞現於弧南日躔角
亢亦會夀星之次普天祝
嘏亘海臚歡恭慶
八旬萬夀協五五之中數逓衍靡窮旋八八之伶筩循
環無已粤稽簡冊年登耄耋者厥惟三君我
皇上業兼守創統合
君師勲暢閫垠功高三五漢唐以降疇得比崇而(臣)世沐
鴻慈欣瞻
駿業溯
湛仁於黃閣遇並温蘇理故業於青箱學慚羲獻幸逢
千載而一時敢效九如而三祝敬拜手稽首而獻
賦曰
天佑
璿祚
聖恢
夀宇循合洛以紀年際太蒙而啟土既歌九功載修六
府風人雨人為
君為父爰自西而自東咸式歌而且舞麌麌遊原般般
育圃偉休嘉之協應蓋振古未之覩也爰稽羲皡
下逮漢唐斗樞電遶昴宿搖光輝煌金鏡璀璨珠
囊錫嘉名於肇聖溯典禮於天長莫不侈陳悦愉
舞蹈蹌蹌惟我
皇上之受命而篤生也日為君象會於夀星泰元廸祉
媪神萃靈冠百王而首出齊二儀以錫齡粤溯肇
基敦龐淳固長白峯廻混同波注仙果蟠根靈鵲
遶護等嶽峙與淵渟實禀粹於太素及乎
龍飛御天膺圖受册雲行雨施坤闔乾闢
聖人之心惟精惟一法乎健行所其無逸
鸞輅龍鱗
乘輿時出致精禋於
穹昊隆玉幣於
方示上辛秉鬯吉亥推犂黃流夕縮紫熖宵輝
犬圓納祿
柔祗集釐用錫我
皇上萬年丕丕基也於是建七萃以灕虖驂六蚪兮沛
艾將有事乎配林遂奄觀夫泰岱九點煙濃一杯
海大溯盛典於柴望識王者之無外爰過杏壇載
撫遺檜絲竹如聞琴書宛在俎豆莘莘吉士藹藹
奏玉振與金聲共鸞鬖而鳳翽道德之富辟雍海
流命夫惇悔師儒挍讐魏邴之屬淵雲之儔靡不
肅雍聽講泮奐而優游於斯之時成賢逖紆崇教
巋樹古槐蔥鬱而成隂石鼔輪囷而森布伐於論
之鐘徵大昕之鼔鄒枚擅乎文章毛鄭專其訓詁
然此第觀乎人文而猶未覩
聖人之文也
五集
二集炳炳烺烺珠輝煜赩璧體圓方輕翰飛而花蘤發
文鋒振而磬管鏘惟日新而富有合性道於文章
蓋發前古之未發而豈臣下所能詳
文治既彰
武功時肄棽麗六飛森沉萬騎虹旗拂天神鉦殷地嶺
越流斡河泝伊遜周阹武衛羅列百藩秦成施力
要趹追蹤飛者遇鏃走者值鋒齊五步與六伐歌
吉日與車攻法文昌而命將開武庫而舉烽軒皇
三戰姬武壹戎埽伊犁之穴銘格登之峯惟
聖襟之英斷乃一舉而成功
神策風行
廟謨電發削平滴博掃蕩回鶻究
聖武於河源殫
皇威於月&KR1208;滇徼逋酋日南新欵表金葉以攄誠奉文
犀而躬獻蓋自泰遠以西邠國以東祝栗以南濮
鉛以北咸懷德畏威無思而不服若夫數庶政之
周詳尤不能以更僕紀綱八極經緯萬物登皡皡
而皆春勉孜孜於惟日斯乃陶唐氏之所以光四
表也瑞出西江貢珍闐河鏄鐘特磬樂備中和斯
乃有虞氏之所以奏九㲈也陶莊釃渠龕赭隄激
萬派朝宗河清川翕斯乃夏后氏之所以奠九州
也聲振宇宙功不踰時陋殷宗撻伐之規焉木蘭
按哨大漠横秋小周宣岐陽之蒐焉務農三時躬
耕一墢鉤盾弄田洪縻羈隰同苻乎后稷經史子
集四庫璘紛淵源津溯郁郁其文爰紹夫姬公穰
金飢木蠲租出榖藏富在民連登上熟勝周官保
息之則焉大小法廉讞獄不淹中成獨督採聽克
兼密吕刑審克之旨焉稽載籍而莫並𦕈古昔而
寡儔蓋
神聖之事既備而
帝皇之道周矣於是際天棖而開宇亘地軸而為家通
玉河而輦賮連渥水而來騧聯蟬封而紆綟逐翎
侯而拜牙攬舟車以遵路溯川陸之光華遂開
明堂
負扆當陽披職貢之圖藉俯列辟之冠裳展
帝容而穆穆隆上儀之煌煌蓋帶裳幅舄以入覲者如
衆星之拱北莫不鼇抃羔跪而祝
洪算以無疆於焉陳庭實列旨酒揭南斗為上尊拓西
池為重酎玉觴既舉嘉珍時御六莖肆奏八佾式
舞傑裔鞮鞻魚龍曼衍罔不畢具爾廼天閶乍啟
陸海駢闐丙御乍却俞騎不前曾壇伉如彫綵繪
飾震旦森嚴香林複疊應真八百有園布金吉祥
現相歡喜流音緬丹青之寰宇聽宫徵之山川帛
悠揚而告吉蝶戲舞而皆仙莫不遊青衿於唐日
而娛白首於犧年行填填視顛顛相與尊衢而賀
曰盛哉乎斯世蓋赫胥之時所不能及漢唐靡得
言焉然而
上方沖穆淵涵去奢去汰澹乎黜浮淳乎保泰陳賓筵
歌抑戒
綸綍宣雨露沛錫便蕃
恩湛濊給百寮士民逮免鏐租課殿最工商惠三農賴
降氤氲福中外覆露照蹈以煦以育富庶殷寧由
於不欲瑶甕雕鎪玉山鬱峍白環珍羽寳於有德
星雲卿景爛爛麟麟人文天文本乎
立誠雪窖冰山威稜坱圠
神武天授成於不殺惟德動天惟天佑德協應蒼縡時
萬時億乾象運旋鑿度建極離象貞道光景曜昔
宗河獻寳天岱&KR0034;靈山傳秘響谷動神音祝
聖人之萬夀與天地而貞恒遂為頌曰
天降祉兮媪富釐家環海兮子烝黎三年登兮洽
帝期嶽貢器兮川效珍曬璧日兮舒錦雲祚延洪兮膺
天慶頌我
皇兮萬億年
萬夀恭擬序一首
大理寺卿江西學政(臣)趙佑
天祚
聖清萬年景祜
列祖
神宗肇造丕承以奄有區夏環海内外日出入之鄉莫不
戴
尊嚴奉
慈怙
皇帝御極五十有五載是符天地之數
八袠既開庶徵畢來體
天行健
耄而勤念
寳章再鐫
鴻眷益臻於是
慶典紛煴
渥膏奫淪騰歡雷殷獻頌雲屯三多之祝願猶虚不
若我
皇之克臻其實也九如之稱引猶隘不若我
皇之克備其全也(小臣)不文誠懽誠忭謹拜手稽首上
言蓋(臣)聞六經言福夀者莫著於詩書二雅之教
曰報以介福萬夀無疆曰夀考維祺以介景福皆
言古人君能敬天祖虔享祀有恩澤以逮下於是
乎人和而神降之福也然考其事多為告利成酬
燕勞不過臣子善頌善禱之詞而非確有可命之
名可紀之數以見其如何福如何夀也誠以福莫
大於夀亦莫難於夀唯其不可必得而矜言之故
洪範陳五福特先之以夀而揭其義於皇極之疇
曰皇建其有極歛時五福用敷錫厥庶民止於至
善之謂極無所不用其極之謂建斂者敷錫之本敷錫者
歛之用蓋由一人之福以為天下之福而即合天下之福
以成一人之福福無窮夀亦無窮非建有極不能洪惟
天之於人君無不予以無窮之福而獨於我
朝常旋至而立應於我
皇上更有加而無己者若
天之報之實
皇之召之
皇既無所不用其極則
天亦無所不用其極
皇之所自造遂為
天之所不違則五十五載中所以凝承
昊貺合德無疆誠有非名言所可罄非前古後今所可擬
者矣夫古之克享福夀者莫如堯雖舜猶覺其不
逮下此而周公作無逸舉其人則若殷王中宗及
高宗及祖甲及周文王詳其數則或七十有五年
或五十有九年或三十有三年或五十年厥惟中
宗之享國足繼堯後而後此漢唐以下無足繼中
宗者即有年逾七十如漢武帝梁武帝唐明皇宋
高宗元世祖明太祖六帝非惟建極之德本不足
比隆即其享國之年亦不能多紀是則我
聖祖仁皇帝
聖如神仁如
天由
沖齡踐阼以至六十一年大哉誠為殷周以來
建極之
一人也而我
皇上聖以繼
聖事事本於法
天繩
祖蓋自懋膺
主器之初即有默契
天心之祝爰以
徤行不息之德益著
化成久道之符前此
寳勒稀齡積四百餘之甲子今茲
算增上夀登八萬歲之春秋不尤直接古皇而漢唐以
下之君誠有不足論者哉且夫帝王之所謂福與
夀非徒身其康強已也必將保定孔固單厚多益
遠則萬方樂化國之舒近則一家大本支之慶周
南之美文王是以由公子而兼及公姓公族說之
者曰姓之為言孫也族則曾元之倫也盖周家數
世之仁具見其中矣然攷文王當日究不過詩人
頌禱之詞而其實其全罕可述焉豈惟文王即上
而中宗猶是也再上而堯亦猶是也下此而漢唐
以後六帝尤其易見者也唯我
皇上振振之趾
五世迭仍焉詵詵之羽
一堂咸集焉而且先甲之年早麟符之特啟後庚之
歲行鳳卜之方滋是又詩所云子子孫勿替引之
爾雅釋之以永無極也者(臣)竊稽往籍多陳符瑞
而豈如
倫序之完真上祥也
燕貽之遠展長樂也由是而
升煙以告虔則神效其靈非封禪之繁也
行慶而施惠則人順其則非驩虞之小也以至廓
聲教可訖之區來從古不賓之國一皆
聖天子之巍乎成功煥乎文章默運於無方而軿輳為
有象者而
夀不誠臻其實
福不誠備其全矣哉然而我
皇上猶日兢兢於法
天繩
祖而不自己(臣)嘗敬繹無逸之美四人廸哲也而必推本
於知穡穡之難小人之勞一再曰不敢荒寧不敢
遊盤皆言無逸所以致夀也我
皇上則愈夀而愈無逸書之無逸以為戒勉之詞
皇上之無逸則為安行之至蓋
嚴恭寅畏之心懷保惠鮮之理而積之以
純常敦固之氣閱五十有五載如一日亦既萬民之無
不和萬邦之無不正小大之無或違矣而所以致
乾惕飭贊襄者彌無所不用其極凡見於
欽頌諭旨與夫
御製詩文所謂猶胥訓誥胥保惠胥教誨天下皆可得
而喻也萬世皆可得而法也臣以庸愚微末屢邀
恩寵謹自庚子越甲辰乙巳三
進序册深維
乾坤之容
日月之光雖極藻繢鋪張不足以效一辭之贊唯是推
明詩書所述無逸不己之理希妄測
高深於萬一今復越十年而
聖德之彌高彌劭者益非名言所能罄雖由是而
九袠而
萬萬齡總無以易於
聖製八徵耄念之寳之至義也臣方備員江介職在斯
文敢不益勵冰淵恪遵面奉
恩訓以期仰荅
夀考作人之盛是用戁竦震動寧質無華繕呈
宸覽竊幸遭遇之非常敬效賡颺於無既云
八旬萬夀盛典卷一百一
