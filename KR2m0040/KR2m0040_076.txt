八旬萬夀盛典卷七十六
恩賚(十五)(賞賚三)
恩叙
萬夀慶典在事諸臣
特予晉級
乾隆五十五年八月二十二日内閣奉
上諭本年朕八旬夀辰中外臣民俱踴躍輸誠共申祝
嘏前歲即經王公大臣及督撫大吏等陳請辦理慶
典經朕特派總理各事宜並諄諄訓諭毋得踵事增
華致滋縻費兹朕于十二日進宫受賀十六日禮成
出御園往來閱視道旁點景綵飾雖未免尚多華瞻
而規置安頓之處均屬整齊妥協不惟外藩君長暨
諸國貢使人等目覩昇平景象鼓舞欣忭即工匠人
衆以至附近舖戶俱可藉此稍霑利益且西直門外
添盖之舖面皆資商賈貿易開張民間日用交易甚
便而外省所輸經費較之三十六年有减無增所辦
點綴都較三十六年更為完好是此次舉行慶典既
足抒臣民愛戴之忱而經理
詳定章程留心稽察俾臻妥善所有總辦慶典之阿
桂和珅福長安胡季堂金簡李綬伊齡阿均著加恩
交部議叙其在事出力之總辦監督各工員亦著查
明分别等第一體議叙以示朕行慶施惠至意
(臣)阿桂等跪
奏為恭謝
天恩事十月二十七日奉
旨總辦慶典之阿桂和珅福長安胡季堂金簡李綬伊
齡阿俱著加二級欽此欽惟我
皇上泰運重熙
乾行合撰正輪週于當午
慶溢璇圖叶環轉于逢庚
算長瑶籙
建五而備膺五福
登三而慶遇三秋
鑒羣倫獻嘏之情殷舉
八衺稱觥之典茂仿蓬壺於海上積叠籌合合角亢于
中天迴環珠斗兼旬秋朗祥雲與麗日争輝萬里
風和仙樂共衢歌並轉羅香載道學膜拜以争徠
執玉盈階效帣韝而恐後允稱
熙臺之上瑞聿開王會之新圖迺復
崇儉為懷撝謙著吉
鑾輿乍莅先節彌文
鳳罕重經均敷
闓澤聚工商而交市懋遷益荷
皇仁增廛肆以居民遊泳胥叨
帝澤凡此
九重乘時之敷錫實為億年初覯之規模(臣)等志切臚
歡職慚協力燕喜惟吹夫豳籥鳩工非藉于岐鼛
愧荷
絲綸特加甄叙竊幸階增兩級現叨逾格之新榮再瞻
典洽
九旬還沐慶成之舊例(臣)等曷勝感激歡忭之至謹合
詞繕摺恭謝
天恩謹
奏十一月初一日奉
旨知道了
十一月初一日奉
旨總辦慶典工程係和珅金簡專司其事著于所加二
級外再加一級彭元瑞前曾查勘工程現又纂輯萬
夀盛典亦著一體加二級
(臣)和珅金簡彭元瑞
奏為恭謝
天恩事竊(臣)幸依
夀寓洊被
寵光苞符交會於
慶辰祝頌藉申於
盛典集九垓之觥斝如聞太室山呼合萬國之梯航竝
入爻閭王會獻臺莱于豳雅陳鼚舞於
堯衢即上夀溯自三皇未必臚歡之廣况
聖齡高于六帝宜登紀盛之書而且
大賚推恩
惠心孚吉執役飽子來之直懋遷欣利市之增捧
賜銀牌徧被杖國杖鄉之叟分
頒鏐帑下逮攻金攻木之工
心恒厪于屏華
謨必垂諸經久
論宣四得見天人和一之符
記念八徵叶風雨和會之應際兹嘉禮競效歡心方以
在事為榮自知何力之有喜庶同于舞綵愧未足
以竭綿(臣)和珅等情切兕稱職司鳩庀數比蕃於
康錫適符接晝之三
恩獨曠於班聯仰被
歛時之五(臣)元瑞偶塵省視叨預編摩能未效一職之
勤殊慙稱塞叙忽荷重階之晉自問僥逾運值
長春啟戶之微蟲各奮
天垂膏露依階之寸草俱榮感惟勤慎之交銘心願
升恒之久照所有(臣)等感激下忱理合繕摺恭謝
天恩伏祈
睿鑒謹
奏
羣臣進獻
萬夀詩册遴選百篇(載歌頌門)恭呈
御覽
恩賜大縀者十有二人
十月二十三日奉
旨内閣學士翁方綱順天府府尹吳省欽翰林院侍講
吳夀昌編修劉鳳誥禮部主事宋鳴琦俱著賞大縀二
疋翰林院編修盧蔭溥俞廷棆程嘉謨阮元庶吉士
張師誠舉人周嘉猷生員施鑾坡俱著賞大縀一疋
(臣)翁方綱跪
奏為恭謝
天恩事本月二十三日軍機處𫝊
旨賞(臣)大縀二疋欽此竊(臣)猥以庸愚叠荷
聖主鴻慈
恩眷優崇㳙埃未報本年恭遇
皇上八旬萬夀(臣)隨衆繕進頌册敬繹
聖人躬踐範疇之訓雖勉強鋪陳經義不過掇拾後儒
注釋之詞而於
乾坤之容
日月之光毫髮未能摹繪捫心揣分正切悚惶乃蒙
聖恩逾格隆施
寵光下賁榮霑綺繡欣依
温綍之垂被服
恩輝永荷
長春之錫所有(微臣)感激下忱理合繕摺叩謝
天恩謹
奏
(臣)吳省欽謹
奏為恭謝
天恩事本月二十三日軍機處𫝊
旨賞(臣)大縀二疋(臣)謹詣
宮門叩頭祗領竊(臣)職居京尹
盛仰
王畿
日月之所照臨梯航于焉和會
八徵衍慶萬方蒙玉燭之調
大誥覃敷三輔共春臺之樂仰
聖躬之純固
親耤
親田同
夀宇之太平來王來享衢歌壤頌(臣)偕歡忭於康莊鳳
舞麟儀(臣)預趨蹌於
廷陛乃以巍巍贊大穆穆窺
天附西京樂職之詞陳小雅介釐之義猥蒙
特賞雲霞下於九天捧出雙縑光彩盈於萬戶雖(臣)率
兆民而進祝忻喜愜而詞意親而(臣)偕八伯以臚
歡賡颺申而
主恩渥所有感激微忱(臣)謹繕摺叩謝
天恩伏祈
睿鑒謹
奏
(臣)阿桂等謹
奏為據情代奏恭謝
天恩事據翰林院侍講吳夀昌等呈稱本月二十三日
奉
旨侍講吳夀昌編修劉鳳誥禮部主事宋鳴琦各賞大
縀二疋編修盧蔭溥俞廷棆程嘉謨阮元庶吉士
張師誠舉人周嘉猷生員施鑾坡各賞大縀一疋
欽此謹叩頭祗領伏念(夀昌)等學愧雕蟲才慚刻
鵠讀祕書於三館增一知半解以無能編
慶牒於萬齡稽五帝三皇所未有恭遇我
皇上右文典學
念耄闡徵
四得兩論尊謙昭
聖德之光九如全詩
多福協天保之頌此在寰瀛臚祝真言語之幾窮若徒
藻縟摛詞更
高深之無當(臣)等近承
教養勉習業於文章仰覩
光華凛
敷言於彛訓
健行貞吉占泰九三乾九三之爻
富有日新闚
文二集詩五集之秘偕壤塗而詠澤惟欽
天大難名會章蔀以算年共卜
夀增無量乃荷文縑
寵錫
温綍褒嘉捧來霞彩同欣被服之榮
賜出雲階下逮章縫之士所有忭感下忱謹具呈懇請
代謝
天恩理合據情代奏伏祈
睿鑒謹
奏
先是七月二十五日原任翰林院編修周厚轅原
任大學士梁國治之子舉人梁承雲原任尚書周
煌之子舉人周興嶧迎
鑾獻册
恩賞周厚轅大縀二疋梁承雲周興嶧各一疋
勑各省督撫曉諭耆老不必遠來慶祝届期順天及各
省在京之年老官員兵民等恭迎
聖駕仍加
恩賞
乾隆五十五年二月十七日奉
上諭朕披閱康熙年間
萬夀盛典恭載
聖祖仁皇帝六旬萬夀時各省老民多有來京慶祝者今
朕夀屆八旬普天同慶薄海臣民咸深忭舞朕恐外省
文武大員紛紛籲請是以每省酌派二三員並令各
帶道府承倅將偹等官來京以遂其祝釐瞻覲之忱
至各省耆民人等雖未降旨准其赴闕而草野情殷
葵向思欲遠來效悃祝延萬夀者各省想亦不少朕
思年老之人正須頥養長途䟦涉未免辛勤或因不
服水土偶生疾病轉非體恤高年之意不但外省地
方道路遥遠不便前來即順天直隸老民僻居鄕隅
亦不必齊赴京師致滋勞頓前已于恩詔内查明各
省耆民賚以粟布銀兩溥被恩施兹特再降諭旨著
各督撫轉飭地方官出示曉諭凡欲來京慶祝之老
民等俱著不必前來以副朕安老引年之至意將此
通諭知之
是年八月
恩賞各省在京迎
駕之八十歲以上官五員每員二十兩重銀牌一面七
十歲以上官九員每員十五兩重銀牌一面九十
歲以上兵民四十四名每名五錢
重銀牌一面七十六十歲以上兵
民八十七名每名四錢重銀牌一
面又順天府屬迎
駕之九十歲以上至七十歲以上老民六十四名
恩賞銀牌各一面餑餑十二槕又浙江省在京迎駕
駕之九十歲以上老民八名
恩賞一兩重銀牌各九面夀杖各一根八十歲以上老
民四十九名每名一兩重銀牌八面七十歲以上
老民三名每名一兩重銀牌七面
兩淮浙江長蘆等商人承辨
萬夀慶典
特旨分别賞賚並
賜入宴(見本門筵宴)
乾隆五十五年八月十二日奉
上諭本年朕八旬夀辰中外臚歡兩淮商人情殷祝嘏
踴躍急公具見悃忱其一應運課等項業經節次調
劑以抒商力今該商等愛戴輸誠共伸華祝允宜特
沛恩施用昭嘉賞所有此次兩淮承辦點景之總商
洪箴遠鄭旅吉汪日初王履泰尉躋美江正大張大
安巴敬順巴恒大余晟瑞黃瀠泰程儉德張廣德羅
榮泰鮑有恒黃恒茂張肇恒孫世昌汪肇泰吳開大
吳是聚巴善裕汪益新鮑逢吉賈恒順等共二十五
名俱著加恩於現在職銜各加頂戴一級以示奬勵
又奉
上諭今歲朕八旬慶節率土臚歡現在來京祝嘏臣民
俱已叠沛恩施同沾愷澤所有承辦慶典之浙江商
人志切呼嵩亦宜一體加恩用昭嘉奬著將該商等
本年應交柴塘生息銀十二萬兩於五十六年為始
分作三年帶完以示朕錫福施恩至意
八月二十五
頒賞三四品職銜兩淮商人洪箴遠鄭旅吉汪日初王
履泰江正大張大安巴敬順浙江商人何承和方
瑞登吳志仁姚泰許紹奉五六品職銜兩淮商人
程儉德巴恒泰黃瀠泰俞晟瑞浙江商人楊恒昌
汪順吳本初吳仁豐天津商人王佩第愷劉克昌
楊世安張永銳金起霖楊秉樾徐都齊嘉榖魏臨
任振宗張天瑞李金鑑李文禄七八品職銜兩淮
商人尉躋美浙江商人江立本天津商人及貢監
商人朱晉郭鴻宋思德展秉禮董調元于義昇李
汝士韓鴻起范承業張帝臣張爾發等共四十七
人共耕織圖詩畫十二分九老會詩四十七張漳
絨寧綢宫綢絹共三百二十八疋大小荷包一百
十八對貂皮二百三十四張
兩淮鹽政(臣)全德謹
奏為代奏謝
恩事竊照兩淮商人洪箴遠等世受
聖恩感深
覆載籲請來京承辦
萬夀慶典於本月十二日恭奉
恩旨俱著加恩於現在職銜各加頂帶一級欽此該商
等拜
命之餘歡呼感戴隨據呈稱(箴遠)等鹺業淮南世叨
恩渥恭迓
六飛之時莅
寵賁湖山欣逢
七萃之頻臨榮增爵級或全蠲綱課
特恩沛而藏富彌多或借運
帑金商本裕而奇贏累倍比者疏宣積滯嚴緝私銷
奉樽節之規條愈流通於鹽筴春風萬竈海濱則
斥鹵充盈返照連江漢口則帆檣上下感
君恩之優厚葵向常殷祝
聖夀之崇高嵩呼倍切逯
鈞天之嘉宴大樂初聞許福地以偕遊珍鏐普被既便
蕃之晉錫復
重命以巽申華簮並沭於
龍光新級同鐫於鳳紀無兹華祝未效區區際此
堯天真同蕩蕩伏願
九旬萬夀常瞻
王會以胥來三江五湖引領
帝車之時邁所有(箴遠)等感激下情謹合詞呈請代謝
天恩理合據呈代
奏伏祈
睿鑒謹
奏
(臣)江蘭謹
奏為恭謝
天恩事竊(臣)世荷
恩培欣逢
夀社仰邀
殊擢重陟卿垣得隨鵷鷺於
慶霄獲覩共球於
王會兹復蒙
特恩加(臣)弟(江蕃)三品頂戴(臣)聞
命之餘實深感戴欽惟我
皇上
泰符順應
乾德健行
光華普被於萬方
廣運彌勤於乙夜叙九疇而有
慶先叶
八徵備
五福而蒙
庥親覘
七代五十五年方長之
景運二十二史未有之
隆期舉率土以臚歡獨全家而誌感
寵被迎鑾江上淮南草木生輝
恩沾稱兕堂前
闕下衣冠增煥伏願
堯天旦旦
軒紀年年千齡共樂於登臺億載抒誠於擊壤所有(臣)
感激微忱謹率(臣)弟(江蕃)虔候工次叩謝
天恩理合繕摺奏
聞謹
奏
(臣)琅玕謹
奏為代奏謝
恩事本月十二日恭奉
恩旨浙江商人本年應交柴塘生息銀十二萬兩於五
十六年為始分作三年帶完欽此該商等感戴
天恩歡呼抃舞隨據呈稱竊商等幸際
軒齡欣瞻
禹會感
恩培之優渥三舋久慶安瀾遊
夀宇之熙恬
六幸曾迎
駐輦擬抒誠於鰲戴湖山則縮地未能僅效悃於兕稱
雲日則躋堂彌近乃荷
芳林錫宴
内府頒珍慰麗澤之同情承負暄之重賞兹復
温綸特沛
寵渥優沾塘工本捍禦之
恩億萬重蒙貸息坍漲荷
精神之燭三年復沭奇贏惟有合頌三多申祈
五福
九旬有慶更隨天竺雲來
萬夀無疆願共海潮音廣所有感激下忱謹具呈懇請
代謝
天恩理合據呈轉奏謹
奏
恩賞正一真人張起隆賢良寺僧實寧杭州各寺僧實
蔭等
八月十二日正一真人張起隆賢良聖因淨慈雲
林法喜等僧衆恭迎
聖駕
恩賞張起隆八絲縀一疋五絲縀一疋春綢一疋絹一
疋大古香三十枝藏香三十枝僧實寧實蔭等五
名四體字無量夀佛兕請雨經各二部銅佛各一
尊香色絹各一疋香色春綢各一疋大古香各二
十枝藏香各二十枝僧衆十六名香色絹各一疋
大古香各五枝藏香各五枝
恩賞迎
駕慶祝之工匠雜技人等
八月十二日
皇上自
圓明園進
宮沿途慶祝之工匠雜技人等六千二百二十四名
共賞銀六千三百四十六兩
(臣)等欽惟我
皇上瑞叶苞符垓瀛萃慶稽十有二萬皇極之書從
未轃斯景運天下之祝
嘏來庭者如百川之朝海衆星之拱辰方愧悃忱之
未能畢獻豈復僥希
聖澤於格外顧幸
盛世地天交泰之會人和歲豐開
慶典於都畿適逢旭日麗霄祥風拂路迓
鑾儀而有喜陳王會以增圖在集事之臣子來之庶
惟恐殫力未周其曷以仰承
聖豫而我
皇之溥益臣民者則愈無不至焉
睿謨崇儉而庀工兼予以重階
茂德光謙而臚頌惟嘉其得體矧野老之葵傾莫遏
工商之鳩役争先讃
大年如夀佛長春鬯休風則康衢轃集媚兹之義不
過略展寸私而
厚賚均頒已繁稠之逮徧然則
聖人之不遺一勞不吝一賞非皆
德之渥著用以協悠遠而鬯溥施者乎
