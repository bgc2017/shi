八旬萬夀盛典卷一百十七
歌頌(三十七)
萬夀三賦
翰林院庶吉士(臣)洪梧
(臣)聞太乙所居是為紫極春皇之國厥有神洲昂
南夥鳳之園亢外流烏之會古者祥呈辰下瑞紀
雲飛受禄字於洪流闡金緘之恭館高陽萬國來
萃河濱黃帝羣臣言臻洹浦南弓東璧羾福周宫
北羽西槎迎仙堯圃欽惟
皇帝陛下八徵延祉九&KR0034;開祥乾元增
睿聖之齡洪範紀
天皇之夀龍章鳳契鏤
寳篆以承
庥玉燭金壺席
蘿圖而厪
念般濯爭來于脽壌輪囷下照于合宫爰
俞萬國之歡乃佈三衡之
詔魚騰鳥企摯虞增秩之年鼔笛棚車宋凖登科之歲
於是要荒慕德西踰昆侖車服加書南撫交趾白
狼三譯詢黃髮而來王烏弋重溟仰青雲而禀朔
天子精禋
錫羡
闓澤均禧
幸五麟七鳳之廬受九夷十蠻之享秋登武列鼇抃方
壺宴邇文津鸞翔温樹
天顔惟穆
夀宇宏開候南極于員穹受西王之華琯羣情既浹
法駕方旋
文囿與民同之樂郊乃大和會三條散樂炫覩名王
十日酺尊朋歡士女然後乃以
慶節陽鼂輯瑞乎
太和之殿祥煙釦陛景旭彤&KR1161;登歌曼夀之章拜舞
天齊之曲豈特鳥音蓮葉六十邦奏賀之書露甕
荃車三萬里冠裳之國竊惟
陛下御極五十五年
勲德巍巍
文章郁郁
舜功二十銘載夔鐘
周澤京坻聞諸豳雅顔閻墨妙莫稱形容燕許文工豈
能覼縷謹因行慶之地敬獻介
禧之詞三祝等于華封三呼同于嵩嶽慚太冲之十載
敢賦三都隮杜甫于青旻具陳三禮謹序
避暑山莊錫燕賦
候維炎序律中蕤賓月杓壬午日旅庚寅
皇帝既有事於
方壇肆言廵於上塞
乾健為心民勞為愛漢有慶而將酺周引年而用賚迺
六玉輅之葳蕤九參斿之沛艾出迎暾之東闕轢
案漢之南閭紅橋塞水青磴關塗雲迎鳳麗電閃
龍趨火隂磧柳雨意河蒲
羲馭度于廣仁
虞門開于麗正興州是謂神臯
山莊此焉夏清九成陋貞觀之銘左介布明堂之令
烟霞可以適
沖情山水足以娛
聖性年年羽獵先秋歲歲瑶池頌
慶獻璿圖于西旅怖銅鼓于南人先零幕遠頡利封新
真龍仗馬瑞象天麟華香佛樹水玉河珉雕題椎
髻之酋漏海九都之國紫塞來王朱波戴德衆星
之拱北辰秋分之候南極爰遵道而揚鑣咸遡風
而憑軾巖軒&KR0772;窱磵戶遮迴薰來栢殿暑去蘭臺
歸雲石梃落照流杯賡吟永晝校射恢台人間兜
率天外蓬萊於是海會咸臻獅林時叙覿
黃帝於夀邱謁
元囂於華渚受餼于漯水之濱列館于汾河之滸峩峩
藏寺寳界時隮翼翼鹵簿光臨谷西輿前膜拜道
左迎睼豐同六合稔
覽千畦爾乃月吉秋新雲開天朗受羅什之名經覲臣
佗之大長燦赤土之多羅抃文单之舞象織皮禹
貢之奉珍茲曰周書之執壤南宫啟讌合殿開筵
司彛九獻廣樂俱懸蕭傅正呼韓之坐元侯拜繁
遏之篇頌
天皇兮億載樂
嘉會兮萬年既而燈設九華帳開萬樹對角觝之紛
陳聽兜鞮之咸具將使罄海同禧承
天錫祜
念徵綿玉燭之年禮
佛識金䋲之路然後恤遠先歸于京景溯樂未徹於承
雲慶方流於元圃
圓明園稱慶賦
爰有堯衢蕩蕩文囿熙熙周民九識漢表諸司神
仙柱下五老河湄來同
王會共祝
純禧戶散綵以為霞地鎔金而似海幻犁靬於城闉接
麟洲於爽塏吹簫之王子疑來薦棗之安期宛在
皇帝六龍回轡五鳳停驂澄湖萬頃閬苑千巖䕫龍景
從鵷鷺䟃𧽼仙壺聞于
禁禦瑞靄麗于裾簮於時玉露瀼瀼桂華郁郁陶典
西成豳圻大熟洞廷張樂之濱博望乘槎之曲兩
戒銀河千花繡谷移來浮玉宛對江天耽耽樓觀
浙淅泠泉經壇連于梵刹書閣麗于文源有江南
之佳麗接吳會之山川王淵四子之詩德秀賢人
之頌付部伎以新編軼仙韶之妙弄繡襟哦
聖夀之章玉管入卿雲之夢聲依日以來雲儛翻花而
翔鳳吹苓
嚳喜鼓&KR1752;
堯遊歌僮七十沛樂三候縱觀安福之闕奏伎洛城之
樓淳還六合道泰千秋婆羅到足撢國旋毬行行亞
字處處衢謳若乃大啟
仙閎同臻
夀宇十洲之琳碧相輝兩曜之光華在覩梁鄒不限於
芻蕘属國同羅于庭廡鏗金猛&KR1206;之鐘樹羽靈鼉
之鼓歌
萬歲之詞奏昇平之譜大聲發於咸卷燕樂調於仙吕
幢幡則千佛同場鸞鶴則羣仙繞戶秦公娱廣樂
之遊儀伯貢鼚哉之舞所以溥
皇祺均
篤祜聫萬國之歡心奉
八旬之
仁主賡詩麟德之庭拜酒華林之圃繄
聖皇之勤政仰
乾行於
御園未中宵而展
禁每非閏而居門紹
神堯之棟宇見
黃帝之曾元
丹毫萬札
墨勅千言傅宣漏永入對花暄吟霙小苑測雨前軒既
齋禋而來宅聿
廵獮而廻轅玉泉天漢之流西嶺神州之鏡総勝槩於
黃圖同遨遊于皎鏡歌載歌兮世永康樂復樂兮
皇有慶
太和殿受賀賦
鳬鐘早振鳳闕先開千官夙戒萬國皆來
天長届矣
元首康哉爾乃秋將中兮夜未央趨閶闔兮夀
君王凛鴻臚之序位奉宗伯之儀章御史糾于九品理
藩秩乎庶方穆穆皇皇濟濟蹌蹌先陳
聖節之表待獻萬年之觴述職之維藩對越近光之羣
后翺翔黼繡充庭旌旗夾陛仙仗俱陳庭燎有㫼
玉輅設於外朝象輿肅於閑衛於是鯨鏗右左雅
奏中和雲浮采現日上華多
天子方憑鳳扆俯鸞坡堂高廉遠喜浹歡羅司儀贊拜
典樂升歌率舞來於緬服搏拊自於闐河悦名王
之孴孴集國老之皤皤
皇儀孔究嘉樂有那協絪緼于中外承
夀愷之恩波壌奠三千朝服七十太保西率唐公東立
干羽兩階玉帛萬國乃有六盟王公四衛拉特竹
城奉藩木邦受職東麗西歐南訛朔昜無小無大
有嚴有翼塗印度之殊香煥鮫人之異餙獨孤之
金鏡千年立本之華圖五色惟
皇純嘏奉若無私
欽明廣運
神武仁慈
闓恩濊澤雨解雲施百年生息萬里光曦溯生民之
帝極信無間于伊耆於是禮成
太和宴開
寧夀潢族莘振仙班輻輳萬舞在庭九歌同奏酒醴
維醹以介耆舊肴核維旅有秩籩豆咸拜手而稱
觴既騰歡而勉懋是時九州嘉樂六合恬愉家家
懷葛戶戶黃虞士沐三升之化農承普賜之租商
富鹽田於山海工捐追琢於璠璵效負暄于宋父
兮同就日于
皇衢登春臺而享太牢兮若羣遊于華胥麗太千之寳
界仰
億萬於璇圖
皇有厪于如恒
念彌殷于久照方夕
月於夜明乃儲精于堂突盖保泰之鴻謨實延禧之
妙要登
夀世於成鳩撫諸侯之殷頫
萬夀頌十二章(集文選并序)
翰林院庶吉士(臣)顧王霖
(臣)聞古人之言皇初之首上紀開闢遂古之初必
有明聖顯懿之德宅心醰粹齒算延長柏皇栗陸
以前先天而順顓頊元冥之紀歷年茲多養之如春
故有一切之夀泊然無感而貽千載之功上哉夐
乎不可紀已洪荒樸略皇王之迹已殊維
清緝熙神人之和允洽於茲為盛以古况今伏惟
聖朝
奕世勤民
兆基開業
皇帝陛下
體膺上聖
欽翼
昊天神應休臻昭華之珍既闡晷緯昭應泰階之平可升
是以得一奉宸
儀型孚于萬國
率由
舊則
功德著于
祖
宗
三后始基
一人有慶妥綏天保殷
五代之純熙
敬逹
郊禋荅三靈之蕃祉
皇風載韙玉燭陽明悦重華之無為巍巍蕩蕩踵羲皇
而齊泰炳炳麟麟書契以來未之或絶皇唐之世
何以加茲於是
聖王乃握乾符
詢朝政
聽覽之暇焕乎文章
摛藻為春昭章雲漢
讌歌以詠同量乾坤侯其禕而大哉體乎於斯時也
天子受四海之圖籍收百世之闕文乃有秘書府之延
閣自三墳五典六藝百家詳略異聞大備茲日依
劉㰴七略曾何足云作帝典一萹不以過此
時文載都
威武紛紜屯神虎于秋方義征不譓稀鳴桴于砥路化
際無間是以六合元亨九野清泰方
握河沈璧
封岱勒成綜
孔氏之舊章久瞻先覺奉
至尊之休德
存問高年乃崇禮官正雅樂歌投頌考文章纉典禮于
辟雍奉觴豆于國叟於是
皇澤豐沛羣士嚮臻旋束帛之戔戔增四門之穆穆牧
州典郡凛負重于春冰三事九司效蓬心于秋實
小大畢力勲績惟光仰測天璣歲躔奄茂上膺
萬夀下泝八埏爰考休徵下
明詔疎徭役振困乏發京倉散禁財下有大哉之
君下獻南山之夀凛秋暑退逢吉丁辰開
王會之阜昌第從臣之嘉頌是日也張鈞天之廣樂流
春澤之
渥恩金鄰象郡之渠各帥種落文身祼袒之國具惟
帝臣散樂移風獻琛執贄誠千載之嘉會信天下之壯
觀也昔者臯繇謨虞奚斯頌魯崇廣被時雍之美
格天光表之功卓哉煌煌粲乎隐隐前代美之不
其然歟凡庸固陋策名
清時學于舊史氏允懷多福利用賓王則夫誦美有章
賦詩稱
夀不亦宜乎遂作頌曰
顯朝惟
清混一區宇
聖上同
天皇皇
帝祜
握樞臨極萬國攸平
翼恭
帝祖
憲度著明(其一)
五十之年于今五稔庶績其凝
旰食晏寢夕惕若慓加勞三皇多歷年所寧濟四方(其二)
崇哉乎
德允信允文綷以
藻咏暉光日新
武節是宣
龔行天罰南煬丹崖西厭月&KR1208;(其三)
于彼西疆曰納其降重譯貢篚如熙春陽南越相
夷罙入其阻請受纓縻普天率土(其四)
功成作樂下舞上歌詩三百篇同律克和乃流辟
雍
聖皇莅止爼豆莘莘濟濟多士(其五)
屢惟豐年百物殷阜人胥悅欣何生不茂
省方廵狩
帝曰俞哉
勤䘏民隠望
君之來(其六)
申命羣司西盪河源以流河曲嘘噏百川流渭通涇控
清引濁剖晰毫釐潺湲徑復(其七)
開元首正伏聞
恩詔敬法䘏刑興廉舉孝惟穀之恤以浸黎元皤皤國
老署行議年(其八)
惟
命之嘉于何不有千品萬官
恩隆父母獻惟皇士翼翼邕邕三餘靡失明試以功(其九)
少昊司農
皇慶攸興五位時序三光宣精備□嘉祥用朝羣辟僸
佅兜離罔不具集(其十)
吉日良辰即
宫廣讌酣胥無譁豐肴衎衎海内同悦應會
皇都受茲介福洋溢八區(其十一)
惟
德動
天乃眷斯顧萬祥必臻不可勝數沐浴福應兆民頼之
天錫難老長無極兮(其十二)
萬夀太平曲三十首(謹序)
翰林院庶吉士(臣)錢福胙
欽惟我
皇上功侔軒籙道總羲圖資五緯而彌綸奠三垂而統
楫
乾符體健
龍文孚闡極之型
泰策延熙
鳳紀肇披元之會際六宇同春之日正
八旬展慶之辰瑞衍蘿圖越五稔而年贏週甲祥凝芝
檢介
萬夀而歲協長庚矧夫
鴻慶蕃臻
龐禠&KR1943;應衍瓜綿於
玉牒華雲蒸
五福之堂孕榖秀於金科瑞日煥
八徵之寳六連景
化意類凝薰菉幣駢羅棧壑梯山之瑞華封翼戴扣轅
擊壌之歡慶普金圻禧均玉甸爰肅迎秋之
駕早回
避暑之鑾翠陌祥煙香穗裊猊爐之篆黃圖瑞靄修僮
揚
鳳䍐之華月麗銀盤朗十洲之澄鏡露凝寳甕奠四表
之安盂匝字騰歡寰區臚頌
天子乃御太和之廣殿納錫羡之嘉符琦繖雲馳彙千
官於
鼇禁簮裾颷聚肅九拜於
螭㘭秩隆禮而覲
龍顔歌聲舞節沛
稠恩而宣
鳳諾里忭塗歡咸欽
覆幬之施競效升恒之頌臣席芳芸館依景蓬瀛就
日輸忱幸遇乎
羲年昊歲採風獻悃竊蒐夫巷祝衢謠三十章依韻徵
吟半頌
德銘
恩之什億萬載
膺圖納禄盡
延齡
錫嘏之符謹儷蕪言虔申鼚舞其詞曰
福緒祥源萃
聖躬騰華照㝢格
璇穹糺雲彩絢
瑶墀上
萬歲歡心萬國同
方軒邁扈軼堯雍
帝德如天百福宗遍酌衢尊飫芳旨㪺元
醲化勝醅醲
世緒欽承
道益龐
觀風甲夜燦銀釭琳籖底用投階石
御事無分隻與䨇
劭農恤榖軫
勤思杝緒庥徵雨及時一自
觀耕勞黛耜年年歡詠大田詩
記誦
鴻文說古稀又欽
耄念凛時幾
璇齡叠見鐫珉琬福自
天申不待祈
惇誨儒林富石渠
宸心善日寳三餘酉山乙帳疇堪擬福地琅函四庫書
史評經訓契
宸謨著論應刪衆說郛
盛業千秋争寳貴連城一字重璠璵
聖製神功造化齊侍臣著作奉金閨敷雲麗日頻
摛藻定有光華映壁奎
凝承
荃宰秩燔柴薦座黃琮祀典偕欲識元功符兩大
郊
壇歲歲懋
清齋
嶽神清峻鎮埏垓
詔舉明煙祼玉罍
盛世不登封禅頌祥風寳露暢春臺
河海宣防
睿畫頻
德洋流澤溥洪鈞揚珠起玉祥何限陬澨占風識
聖人
率典巡方
翠蹕勤釐工考德紀
崇勲南逾浙水東臨岱太室崆峒陋昔聞
緇林㽅爼道常存釋奠
躬親秩祀敦自是
皇情符
聖揆
鴻章鉅制萬年尊
槐宫軒敞迓
瓊鑾特啟橋門聚聽觀霧集烟霏延儁彦海流花洽喻
風湍
獵碣糢糊積蘚班籀文竒字讀誰嫻自蒙
喆鑑重排次偽說蕪辭一例刪
夀宇祥開重引年龐眉熙豫樂
堯天
恩輝不數華林宴千叟扶笻侍
玉筵
雅律宣和協鳳簫中聲
釐定七音調萬民側聽
鈞天樂閶闔風清奏九韶
玫陛敷文弛玉弰舞階干羽拂雲梢金隣黑齒咸遵
化億里荒紘
帝度包
整旅尤欽
睿算操犁庭搟邑秉
龍韜狼星夜掩欃雲靖捷凱聲中解戰袍
重譯盱眙納賮多風烟萬里驟輕駝蠻歈遠勝龜
茲樂催放名花叵鉢羅
述慶臚觀九陌賖又聞
三殿渥恩加豐年人拜
蠲租詔喜溢康衢十萬家
晉署頭銜鵷鷺行
天書錫類耀金章門添寳閥森華戰奕世沾
恩頌不忘
蕊榜祥遴藝藪英星潢朗曜闢雲程秋風桂樹春
風杏幾輩扶摇上
玉京
耆儒皓首困窮經遍給巍科
寵碩齡鶴髮麟衫輝暎處爭誇人瑞集
堯庭
解組諸員異數膺蕪株重慶瑞芝蒸
恩波浩漾真涵海淨滌塵瑕賦飲冰
丹鳳門開
聖澤優赦書驛遞騐星流金幡廣種無量福一片
慈雲覆九州
龍樓肅望拜
恩深十賚重
頒内帑金化日舒長民氣樂烏騰魚躍總歡心
觀酺庶類頌含甘鼓笛棚車處處譜喜見
璣衡調玉燭貞符詳協泰階三
九重雲日許翹瞻天上弧芒映玉蟾共慶
堯年申億萬
繁禧欲並海籌添
呼嵩叩
闕整朝衫泰宇瑶華貞玉函四海昇平無一事譜將俚
曲應韶咸
萬夀詩仿長慶體一百韻(恭集)(御製句)
翰林院庶吉士(臣)龐士冠
五福箕疇夀居首億萬斯年祝曼耉
錫嘏欣逢開
八旬
天與夀因
德與夀五位撫辰
慶典呈十成紀歲五常并
古稀薄海廑懷保十年一舉又逢庚
太和元會
恭南面孕虞育夏
天心眷行健體乾勵自強
對時志切三才奠
齋心齋體即齋宫倉璧欽昇
帝座崇青仰
圜惟乘軋芴
泰壇東峙燎雲紅日惟勤敬荅
天祉功
祖德
宗垂萬禩經緯成周道法同
堂構萬年綿福履
謨烈顯承奉大全嘉德懿言在簡編
祖訓聰聽仰深意繩
武而今勵仔肩篆凝瑞靄猊噴霧升薌
昭
穆節頻度
太室蒸嘗愾僾同玉階金戺瀼朝露春仲
經筵躬必行虞傳惟一與惟精智者樂兮仁者夀地博
厚而天高明幾康惟是天上敕運斗旋杓環紫極
統軍萬里
國威宣
廟謨本欲安絶域厄魯蕩平回部運賢王奔走相周旋
彼以敬來酬以惠西瀛職工正聫駢逖疏率與光
明耀一天朗日懸清照行張凱宴勞凱還十行寬
大新
頒詔威弧有事射天狼曰惟聲罪不庭方金川大小穴
俱埽鯨鮞懲逆武維揚閶闔
九重開詄&KR0034;
紫光將晝凌烟像論功行賞策忠勤四海臣民咸共
仰
時狩由來武備修三驅羽騎鴉星流木蘭歲歲秋圍舉
吉日應同雅在周廓清籩徼威已振將卒一心同
效藎偃武歡騰禮樂彬輸誠屬國咸來
覲百辟衣冠式禮儀絃歌鼓琴敦書詩鳴球聲引羽干
舞文運方當春午時
聖藻千秋同糺縵羲圖文籙三才貫義與宣尼可合之
屏息不能一詞贊
右文大典舉春和瑯嬛秘籍歷增多四庫全書抄四部
稗官雜識槩蒐羅散編裒集還全璧魚魯縱教精
致覈一再成咏藻鑑懸玉篆金題
璽文赤清文漢義各陳書遂
命裝黃弆石渠今古英華率全薈詎寧銓奥到蟲魚千
秋金鑑垂圖史鏡清無私昭協理載道惟文語不
磨遍翻古史曾誰比石鼔之數符天干特開廣殿
集衣冠為憐漫漶臨新本都下傾城咸饜觀䕫也
由來不世出
丹陛樂鳴叶韶律
幾餘考訂為重鐫即看璧府裒成帙猶日孜孜勖惟寅
惕乾一意永勤民明禋盛禮既三代由來無事必
躬親星言駕彼六龍夙萬靈此日雲車肅土膏特潤賚
苗芉田蠶四海殷同祝日臨吉亥應農祥
視履先期
命太常重農要欲所無逸一墢三推古禮祥幕調雨十
兼風五
身是九重
心萬戶
大造無私澤被均作息重看唐代古恒年賑恤捄汙萊
一氣春和萬室該南薰
茂對澄懷永衢歌巷舞博
顔開家給人足何以惠减賦蠲逋施次第養恬引欲溥
垓埏
渥恩實幸贏常歲六度
南廵于邁勵上下和樂胥歡欣休助非關循故典編氓
一路頌聲聞肆
觀東后修五玉祗應
風化孚民俗蕩蕩
恩覃薄海堧不獨黃圖調玉燭
崇儒雅化示寰瀛近止
尼山慰素誠到來即
謁大成殿心殷瞻就魯諸生菁莪棫樸風人藻旭日正
輝三秀草
闕里西瞻路不迢平心正體斯契道
釋奠
回鑾
禮岱宗周垣圜峙肅重重漢柏唐槐都好在
聖日光華朗碧峰即今河水清仍注鷹嘴鹿疃策隄務
沙漲金堤凟協靈歌舞農夫喜行路通漕籌農
意各存以節以宣寳穡蕃引渠建牐農功頼崇墉比櫛
看村村海塘條石從新作窮源逹委細籌度石塘
接築俾民安寰宇清宴胥和樂克明無逸訓堪聽
書云弼教在明刑赦除本為灾眚肆惟
念民艱求厥寧同任股肱民杜寄了識安民在察吏六
計弊吏總以廉到處閭閻歌樂利求賢說盡
聖皇心
恩牓重開惠士林鳳池多少簮毫者連年沐
澤渥而深柏梁賡已宴千叟笑呼摩肩還接肘
湛露三廵共拜
嘉介眉&KR0034;進兜羅手元孫
五代喜同堂本支百世奕禩昌上瑞古今真此罕更希
慶典數無央
一堂敦和家人吉
派衍千年四品秩廣寒法曲宴中秋年年最喜稱觴日
施恩要欲遍千官
特許儒臣禮數寬咫尺玉堂清切地花瓷
賜茗擘龍團新附更番逓相
覲羊酪馬酮都獻賮東澥南瀛許並陪惟是薰披仰我
舜東鰈瞻光接北鞮按程馬到憐穿蹄服物舊稱方物
貢其名不可僕指稽六星又見朝南極此是人間
真瑞色
昌辰吉事喜重重百歲老人歌
厚德
王路由庚逹大蒙蓬島瑶臺福海中梵王經裏極樂界
無量
夀希與佛同
天上拜
恩霑雨露枝暖萬年曦煦&KR0034;敷天駢疊
錫新禧萬禩
皇清綿
寳祚
乾符丕慶協
坤靈九苞丹鳳來
虞廷侍臣羣獻南山頌
聖夀應增億萬齡
