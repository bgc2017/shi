八旬萬夀盛典卷三十八
盛事十四
夀民夀婦(四)
乾隆五十二年
旌表夀民魏懷朴夀婦范氏等二十人
禮部謹
題為題請
旌表事據山東廵撫明興疏稱
太和保合
如天之大德曰生
純嘏緝熙薄海之羣黎在宥茲有鉅舒縣夀民魏懷朴
現年一百三歲昌黎縣夀民劉富齡現年一百五
歲家傳孝友業守農桑勤作息于西疇永保桑榆
之景
錫便蕃于
北闕用希
綸綍之輝(臣)等查與定例相符應准其
旌表各給建坊銀三十兩並昇平人瑞字樣奉
旨依議魏懷朴劉富齡俱著加恩賞給上用縀一疋銀
十兩
又
題為循例請
旌事據江蘇廵撫閔鄂元疏稱
太和敷育物之仁因材而篤
至治廣斟元之化佑善維均茲有宿遷縣夀婦張范氏
現年一百三歲武進縣夀婦范姜氏儀徵縣夀婦
程葉氏俱現年一百歲婦德無愆大年彌茂禮法
克循于内則嵫景方長
褒旌允合于彛章
國恩宜荷(臣)等查與定例相符應准其
旌表各給建坊銀三十兩並貞夀之門字樣奉
旨依議范氏著加恩賞上用用縀一疋銀十兩
又
題為題請
旌表事據安徽廵撫書麟疏稱彛倫攸叙箕疇徵
錫福之長夀耉無遺壼範表順貞之吉茲有蹟溪縣夀
婦章程氏銅陵縣夀婦陳余氏各現年一百歲温
恭率德孝敬宜家引榆景之舒長
鴻仁久被享松齡之強徤
鳳綍宜褒(臣)等查興定例相符應准其
旌表各給建坊銀三十兩並貞夀之門字樣奉
旨依議
又
題為題請
旌表事據江西廵撫何裕城奏稱德興縣耆民劉永安
現年一百歲服疇敦安土之仁克延耄齒好德會
遵王之極用迓
蕃禧瑞協民彛
恩由
天錫奉
上諭劉永安年享期頥精神矍鑠洵屬昇平人瑞所有
應行建坊旌表之處著該部照例辦理欽此(臣)部查
與定例相符應行令該撫轉飭該地方官給建坊
銀三十兩並昇平人瑞字樣奉
旨依議
又
題為題請
旌表事據江西廵撫何裕城奏稱
聖世廣施生之德惠錫無疆
熙朝崇恬養之仁叙倫有典茲有新昌縣夀婦張毛氏
現年一百一歲臨川縣夀婦傅周氏現年一百歲
思柔恊順眉夀鍾祥鶴添百歲之籌家多餘慶
人望
三霄之澤
國有
稠恩(臣)等查與定例相符應准其
旌表各給建坊銀三十兩並貞夀之門字樣奉
旨依議毛氏著加恩賞給上用縀一疋銀十兩
又
題為題請
旌表事據福建廵撫徐嗣曾疏稱
秉籙陳樞馨德隆于䆳古
循機提象眉夀及於黎元茲有侯官縣夀婦陳王氏現
年一百二歲龍溪縣夀婦楊甘氏現年一百一歲
武平縣夀婦李饒氏現年一百歲婦道克敦母儀
足式階庭列秀用昭式榖之祥閭里增輝宜降如
綸之
寵(臣)等查與定例相符應准其
旌表各給建坊銀三十兩並貞夀之門字樣奉
旨依議王氏甘氏俱著加恩賞給上用縀一疋銀十兩
又
題為題請
旌表事據湖南廵撫浦霖奏稱
仁懷茂對百昌咸遂其生
蕃祉駢臻五福先徵曰夀茲有善化縣夀民寗士尚現
年一百歲性秉淳良居安作息析薪有子已逾杖
國之年貽榖多孫共守力田之訓洵稱上瑞宜荷
殊恩奉
上諭寗士尚夀享期頥精神矍鑠洵屬昇平人瑞所有
應行建坊旌表之處著該部察例具題欽此(臣)等查
與定例相符應請官給建坊銀三十兩並昇平人
瑞字樣奉
旨依議
又
題為請
旌表事據湖南廵撫浦霖奏稱我
皇上德備中和
治隆化育萃羣生於在宥人殷華祝之三茂純嘏
于
緝熙道叶箕疇之五惟
聖世咸登於仁夀斯編氓並慶夫遐齡茲有龍陽縣夀
民萬銘現年一百一歲秉性慈祥持身端慤服疇
力穡沭
三朝雨露之恩食德飲和撫四代孫曾之慶允協鄉評於
月旦宜邀寵錫于
天慈奉
上諭萬銘年逾期頥孫曾饒膝洵為昇平人瑞所有應
得建坊旌表及加恩賞賚之處著該部照例辦理欽此
(臣)部查與定例相符應由内務府支領縀一疋銀
十兩轉給祗領仍官給建坊銀三十兩並昇平人
瑞字樣奉
旨依議萬銘着加恩賞給上用縀一疋銀十兩
又
題為題請
旌表事據四川總督保寧疏稱
萬年昭景祚之庥惠孚有象
九叙正厚生之德怙冐無疆茲有三台縣夀婦李陶氏
現年一百二歲内則夙嫻令儀久著婦順叶安貞
之吉德履惟恒
天高宏覆育之仁
恩施有典(臣)等查與定例相符應准其
旌表官給建坊銀三十兩並貞夀之門字樣奉
旨依議陶氏著加恩賞給上用縀一疋銀十兩
又
題為題請
旌表事據廣東廵撫圖薩布疏稱吉事有祥保合著
延洪之慶
德音是茂廸康徵從又之庥茲有高要縣夀民張景閑
現年一百歲性秉淳良躬型二讓詠優游于
化日耕鑿胥怙廣夀愷于
熙朝
旌揚有典(臣)等查與定例相符應准其
旌表官給建坊銀三十兩並昇平人瑞字樣奉
旨依議
又
題為題請
旌表事據兩廣總督兼署廣東廵撫孫士毅疏稱
容保無疆夀榖遠周于嶺海
惠孚元吉斂敷並逮于閨幃兹有南海縣夀婦麥何氏
現年一百一歲持躬淑慎賦性幽閒事舅姑而菽
水承歡廸孫子而箕裘紹慶久沐
皇仁之恬養宜邀
聖世之褒旌(臣)等查與定例相符應准其
旌表官給建坊銀三十兩並貞夀之門字樣奉
旨依議何氏著加恩賞給上用縀一疋銀十兩
又
題為題請
旌表事據雲南廵撫譚尚忠奏稱虞庠引飬經垂尚齒
之文魯泮來游頌叶介眉之慶惟
一人膺萬年之慶祚斯羣黎臻百歲之稀齡茲有浪穹
縣生員施光烈現年一百歲賦性醇和持躬謹飭
際
重熙之歲月椿樹長榮撫奕葉之孫曾蘭階並茂洵屬
昌時上瑞宜邀
盛典榮施奉
上諭施光烈夀至百齡精神矍鑠洵屬昇平人瑞其應
行建坊旌表之處著該部照例具題欽此(臣)等查與
定例相符應請官給建坊銀三十兩並昇平人瑞
字樣奉
旨依議
又
題為題請
旌表事據貴州廵撫李慶棻疏稱
盛世之徵仁則夀
德無遠而不周
聖人之志老者安
恩靡賤而弗逮茲有畢節縣夀婦盖傅氏現年一百歲
温柔秉質榖似貽祥科第聫綿並擅孫曾之秀閨
門雍穆允推禮法之宗慶協
昌辰旌符令甲(臣)等查與定例相符應准其
旌表官給建坊銀三十兩並貞夀之門字樣奉
旨依議
乾隆五十三年
旌表夀民岳壯玉夀婦張氏等十八人
禮部謹
題為題請
旌表事據直隸總督劉峩疏稱百祥基作善瑞首黃圖
九功叙厚生福敷
丹扆茲有静海縣民岳壯玉現年一百二歲有年有幹
近依就
日之光不識不知久迪從風之化欣逢
夀世宜表德門(臣)等查與定例相符應准其
旌表官給建坊銀三十兩並昇平人瑞字樣奉
旨依議岳壯玉著加恩賞給上用縀一疋銀十兩
又
題為請
旨事據山東廵撫覺羅長麟奏齊東縣民王雲漢現年
一百一歲賦性樸誠持躬端謹孫曾繞膝耕讀𫝊
家荷
聖朝休養之仁應
盛世平康之福欣躋上夀宜荷
殊恩奉
上諭王雲漢夀逾期頥精神矍鑠允為昇平人瑞所有
應行加恩賞賚及建坊旌表之處著該部察例具題
欽此應行文該撫轉飭地方官給建坊銀三十兩並
昇平人瑞字樣其加恩賞給縀疋銀兩由内務府
支領轉給奉
旨依議王雲漢著加恩賞給上用縀一疋銀十兩
又
題為遵
旨旌表事據山東廵撫覺羅長麟奏恩縣夀民周經現
年一百三歲𫝊家忠厚賦性淳和沐雨露于百年
勤安稼穡撫孫曾于四代慶衍箕裘仰籲
恩綸用昭人瑞奉
上諭周經年越期頥精神矍鑠洵為昇平人瑞所有應
行旌表及賞給縀疋銀兩之處著該部照例具題以
示優奬高年至意摺併發欽此(臣)部查與定例相符
應由内務府支領縀一疋銀十兩轉給祗領仍官
給建坊銀三十兩並昇平人瑞字樣奉
旨依議周經著加恩賞給上用縀一疋銀十兩
又
題為循例請
旌事據山東廵撫覺羅長麟疏稱
澤普春臺物正太和之性
仁周蔀屋家餘積善之祥茲有汶上縣夀婦胡張氏現
年一百五歲習禮無違持躬允淑洵屬閨門之懿
範益彰
聖世之庥徵宜沐
旌揚以光貞夀(臣)等查與定例相符應准其
旌表官給建坊銀三十兩並貞夀之門字樣奉
旨依議張氏著加恩賞給上用縀一疋銀十兩
又
題為循例請
旌事據江蘇廵撫閔鶚元疏稱
澤被生生秩養重百年之典
恩推老老引恬同一視之仁茲有長洲縣夀婦吳周氏
現年一百歲通州夀婦陳施氏現年一百一歲德
性幽貞精神強固咸歌燕喜綵衣繞膝下之娛未
藉鳩扶彤管紀人間之瑞
隆施宜渥
鉅典允昭(臣)等查與定例相符應准其
旌表各給建坊銀三十兩並貞夀之門字樣奉
旨依議施氏著加恩賞給上用縀一疋銀十兩
又
題為遵例請
旌事據陞任安徽廵撫書麟疏稱
作人宏化閭閻徵愷悌之庥
育物推仁閨閫荷慈祥之福茲有鳳陽縣夀婦年王
氏現年一百一歲黃髮康強青年節操奉翁姑
以孝敬課孫子而恩勤欣承
化日之舒長並荷
仁天之怙冒宜邀
綸綍用表期頤(臣)等查與定例相符應准其
旌表官給建坊銀三十兩並貞夀之門字樣奉
旨依議王氏著加恩賞給上用縀一疋銀十兩
又
題為遵
旨旌表事據江西廵撫何裕城奏萬年縣夀民洪元芳
現年一百歲素行醇良居心忠厚服先疇于
禹甸性恊敦仁歌擊壤于
堯衢居惟順則洵屬
熙朝上瑞宜邀
盛典榮褒奉
上諭萬年縣夀民洪元芳夀至百齡精神矍鑠洵屬昇
平人瑞其應行建坊旌表之處著該部照例具題欽此
(臣)等核與定例相符應遵
旨准其旌表官給建坊銀三十兩並昇平人瑞字樣奉
旨依議
又
題為題請
旌表事據浙江廵撫覺羅琅玕奏平陽縣民鄭士洪現
年一百三歲品行端方精神矍鑠孫曾四代孝友
一家曾邀粟布之
恩宜
沛旌揚之典奉
上諭鄭士洪夀逾百齡精神強健實為昇平人瑞所有
應行旌表及賞給銀兩縀疋之處著該部照例具題
欽此(臣)等核與定例相符應由内務府支領縀一疋
銀十兩轉給祗領仍令官給建坊銀三十兩並昇
平人瑞字樣奉
旨依議鄭士洪著加恩賞給上用縀一疋銀十兩
又
題為題請
旌表事據福建廵撫徐嗣曾疏稱永福縣民鄢道具現
年一百歲福清縣民潘月三現年一百一歲又莆
田縣夀婦游朱氏現年一百二歲上杭縣夀婦郭
莫氏現年一百歲或賦性温良或居家孝敬喜門
庭之多吉繞膝同歡望宅里之非遥介眉承慶洵
稱瑞事宜沐
恩光(臣)等查與定例相符應准其
旌表各給建坊銀三十兩並給與昇平人瑞及貞夀之
門各字樣奉
旨依議潘月三朱氏著加恩賞給上用縀一疋銀十兩
又
題為請
旨旌表事據陜西廵撫覺羅巴延三奏稱鄠縣耆民萬
世澤現年一百歲素行淳良精神矍鑠忠信交推
于十室仁里鍾祥生成久荷于
三朝康衢食德允恊
旌揚之典宜膺
綸綍之恩奉
上諭鄠縣民萬世澤夀屆期頤精神矍鑠實為昇平人瑞
所有應行各事宜著該部照例具題欽此(臣)等查
與
旌表之例相符應請官給建坊銀三十兩並昇平人瑞
字樣奉
旨依議
又
題為請
旨旌表事據暫署陜甘總督勒保奏稱伏羌縣夀婦李
謝氏現年一百二歲朝邑縣夀婦井孝氏鄠縣夀
婦李石氏各現年一百一歲賦性幽貞持躬淑慎
鶴籌紀歲壺中之日月方長鳩杖含飴膝下之孫
曾並茂克諧燕譽宜荷
龍光(臣)等查與定例相符應准其
旌表各給建坊銀三十兩並貞夀之門字樣奉
旨依議謝氏李氏石氏俱著加恩賞給上用縀一疋銀
十兩
又
題為題請
旌表事據廣東廵撫圖薩布奏高要縣民朱鶴年現年
一百二歲秉性敦龐居心忠厚四代之孫曾並繞
慶集蓬門
九重之粟帛頻頒榮𫝊梓里既合請
旌之典宜隆羞耉之文奉
上諭高要縣耆民朱鶴年年逾百齡孫曾繞膝洵屬昇
平人瑞所有應行建坊旌表之處著該部照例具題
欽此(臣)等查與定例相符應請官給建坊銀三十兩
並昇平人瑞字樣奉
旨依議朱鶴年著加恩賞給上用縀一疋銀十兩
又
題為請
旨旌表事據廣東廵撫圖薩布奏新安縣夀婦廖李氏
現年一百二歲賦性柔嘉持躬淑慎愛景駐壺中
之日蘐草增榮
恩輝鍾嶺外之祥松姿益茂閨中甲子既溢期頤
天上絲綸宜彰貞夀(臣)等查與定例相符應准其
旌表官給建坊銀三十兩並貞夀之門字樣奉
旨依議李氏著加恩賞給上用縀一疋銀十兩
旌賞布魯特一百六歲夀婦並伊子畢班璧特
賜戴藍翎
伊犁將軍保寧等
奏為請
旨事茲有雅薩克部落布嚕特畢班璧特等九人來至
伊犁叩謝
天恩後畢班璧特復向(臣)等面禀伊母今年一百六歲
身體健壮尚能乘馬因係婦女不便前赴伊犁令
畢班璧特躬詣將軍參贊處禀明伊母現在游牧
地方恭祝
大皇帝萬夀無疆等語(臣)等看得畢班壁特言語真誠
禮儀恭順詢之衆布嚕特等僉稱畢班璧特之母
今年實係一百六歲此皆我
皇上德洋恩普夀考作人之所致除(臣)等倍加賞賫外
為此謹
奏奉
上諭據保寧等奏稱布嚕特畢班璧特伊母今年一百
六歲尚屬壯健感激天恩恭祝萬夀令伊禀知等語
布嚕特畢班璧特之母現年一百六歲精神矍鑠西
域遠徼共沐昇平上瑞朕心深為欣慰著施恩賞給
大縀二疋貂皮六張伊子前來具稟禮儀恭順亦屬
可嘉並著賞給藍翎以示朕優奬高年無間内外至
意
御製伊犁將軍保寧奏布嚕特夀婦一百六歲既賜之
貂帛並詩以紀事
耕牧伊犁卅載仍(自甲戌平定伊犁後二萬餘里咸安耕牧迄今三十餘年世際純熙祥登)
(仁壽茲據伊犁將軍保寧奏布嚕特畢班璧特之母今年一百六歲昇平人瑞遠邇胥徵深為欣慰)外疆
欣報百年登祝釐乃以遣子告獲健還能遇馬乘(保寧並奏)
(畢班璧特稱伊母身體健壯尚能乘馬以□婦女不能前赴伊犁遣子詣將軍處稟明伊在游牧地方恭祝萬)
(夀等語因加恩賜大縀二疋貂皮六張伊子前來具稟禮儀恭順亦属可嘉並賞給藍翎以示優奬高年無間)
(内外至意)貂幣用頒貞夀奬干戈早戢禮儀興深惟初念未
期者保衆惟增業與兢
八旬萬夀盛典卷三十八
