八旬萬夀盛典卷一百二
歌頌(二十二)
萬夀恭擬說
夀一首(謹序)
順天府府尹(臣)吳省欽
歲上章奄茂壯月日十有三恭遇我
皇上萬夀八旬之紀紀年則乾隆五十五年也易繫辭
曰天數二十有五地數三十今
聖夀紀十則紀年當五紀年當十則
聖夀紀五前紀年四十五合九五之數為
皇上七旬萬夀兹紀年五十五為天地初合之數禾一
孰曰年年从禾从千千生萬萬生億億生兆兆生
京京生秭故曰萬億及姊凡天地之訢合統於人
人皇歲四萬五千六百較天地皇三倍之古人臣
之頌君曰天子萬年曰天子萬夀曰萬有千歲夀
即年也歲也自萬而贏非自萬而圉也
皇上日強莊敬自丙辰前未
御九五與紀年九五以前
聖神文武之德若業館臣恭纂
萬夀盛典例不備載而(臣)日在燾載戴天而不知天之
何以高明與悠久謹竭愚陋繹洪範嚮福始夀之
義譔說夀一篇拜手稽首獻焉其辭曰
福者天所以嚮勸也福莫先於夀夀久也年齒也
一曰醻也夀之得養之得也養非有他也和順于
道德而理於義也神仙之訣服食之術無憂患思
慮之恉泊然無為聖者弗尚也祈天永命所其無
逸也則何以曰仁者靜仁者夀也曰智仁一也仁
者無不知知故動動故樂也樂莫樂于夀也知仁
互宅動靜互根言動靜猶言中和言樂夀猶言位
育也位者天地之夀育者萬物之夀也萬物之夀
萬物之福之大者也我
皇上念之歛之錫之也讌耆筵者三千叟抱元孫者二
百有餘戶集試而首以皓也從耕而背以鮐也四
男一乳雙穗一苗蝶以冬栩象以甸馴莫非育也
何莫非夀也四方正供普蠲再三費也惠也金粟
億萬萬計也偏災振貸無歲無之
豫游所經減租賦又不貲也福之富亞于夀維
一人之富散之以馭天下之富故天下之夀聚之以獻
一人之夀也夀靜體也靜可樂動亦樂也樂本和和本
中中者天地之心也天地無心
聖人之心乃其心時雨時暘時燠時寒時風位在天地
者也肅乂哲謀聖位在
耄念者也耄通耄旄髦期倦于勤非舜之言偽古文尚
書之言也書言來備庶用徵
皇用建也五緯之汁七政之不忒海之委淮與河之原
自然而位非自然而位也由山川鬼神等而上之
至
兩郊之大祀靡誠弗應靡敬弗格也格之必佑之佑之必
夀之孔子于舜之大德以夀賅位祿名之全此其
義也舜德在大孝我
皇上覲揚
前光啟廸後緒舉衣冠服御及舉錯張弛之道時對越也
是
宗廟饗也舉語言文字及敬信節愛之道時訓行也是子
孫保也舜之大知在用中我
皇上舉從衡懸凖平繩直若河湟逆回先後伏誅與夫
海臺之耆定黎交之罙入也猶是平凖回平促浸
䟎拉之烈也中之發諸怒者然也元日布告中外
篤慶與夫葺勝朝之陵廟封遠蕃之嫡胄也猶是
䘏渥巴錫之歸順嘉班禪額爾德尼之嚮慕也中
之發諸喜者然也發動也未發靜也靜仁之體也
中象也不中則不和不中和則不位肓位育者
天所以醻
皇上也中和者
皇上至誠無息之所以格
天也不息則久久即夀也夀世者文
御文自二集以溯初集也
御詩自五集以溯初集也六詩之補四詩之譜十鼓之
摹則述而作也夀考者作人正科
恩科自已酉以溯丙辰也諸科自
行在擢選詩賦以溯經學之舉博學鴻詞之試也三館
以輯四庫以成七閣以建則巍而煥也而
皇上淵然不自以為夀也惟日孜孜五十五年一日也
即萬年一日也而下訢然頌得
夀也衆人熙熙百千萬人一心也即百千萬心心
一人也舄芾之集也外諸侯以其職来貢也其他喁喁
雁使若朝鮮暹羅南掌東由塞西南由徼也頂經
巴勒布也遣孫布魯特也宅南小邦之長蛾伏闕
廷願附陪隸古史策見未有也立壇者誦經也撤
幕者張樂也化城涌于綺陌寳炬爥於碧霄也華
封人之祝豳七月詩人之稱觥皆稱夀也至今日
而稱
天夀也夀本作□从老省&KR1319;聲&KR1319;亦作□□書疇咨若
時疇咨若予采是也其作□則田之耕治者也書
九疇謂龜文象田疇錯落也其从□書疇若予工
疇若予上下草木鳥獸是也誰也書言疇者三一
聲三義言夀者再聲義一也爾雅夀星角亢也數
起角亢是曰夀也軫十二度至氐四度皆夀星次
也然未足以語我
皇上之夀也與天同用盖與天同體也雲霞日月天之用
日新而天體今猶昔也禮樂政刑
聖之用日新而
聖體今猶昔也體主靜用主動動知也靜仁也乾之象
曰天行健君子以自強不息君謂君臨天下子謂
子愛萬民也八徵
念民廼申以五福之嚮
夀也以夀嚮勸是謂醻也是謂久也是謂中和是謂位
育是謂
仁夀之統會夫知樂也
萬夀恭擬
八徵頌五章(謹序)
詹事府少詹事(臣)平恕
(臣)聞戴鈐懷斗之聖亹亹穆穆面稽天若天錫大
法以綱紀九有青縈九陽荒邈之所除靡不内拱
八風循通六府三事允治顧稷扈之間其繼躅者
已粤自方牙窮賾盛水錄符伊耆沉璧而赤文升
媯帝披圖而榮光起莫不題期立象擿洛鉤河敶
其法而叙其類執其契而寳其真枋泰始成鳩之
道策天命以治天下故天報眉夀遠者億齡我
皇上紹天闡繹勤恁民依經緯萬端燾覆六幕
御極之五十四年跡赤鈐翼皇象選玉為
八徵耄念之寳以副今年
萬夀八旬開袠之慶
御製記文闡明其義於體
天愛民誠心勤政三致意焉彼向歆眭孟京房李尋之說
則概置弗道大矣哉
聖人祈
天永命誕保愛民之旨非淺見所測萬一矣謹案洪範次
八念用庶徵䟽以天時衆氣之騐皆於念慮包之
爾雅曰徵召也曰肅曰乂曰哲曰謀曰聖五事既
修即建用皇極之實所以和五行厚八政旪五紀
艾三德兆大同廣敷錫也然則
至誠無息之徵徵在是已肅者持事振敬也
皇上昭事明察節登降之縟壹是
對越釐乘陽之義以定
上辛重龍見之
雩以祈膏雨
廟左
社右祇奉有恪餘功令遣祭者猶
親詣行禮至二十餘次比復下
詔凡中祀
親祭一週抱蜀不言有孚顒若在廟之肅也
申戒得之義
作知過之論履衆美而不矜懷
聖明而若歉席
景貺而夕惕内心之肅也奉三無私阿柄在握天下莫
不竦身戴聽以稱
德音紀綱之肅也乂治也
皇上循機提象於
九重之上而從欲風動於四海之外軼親族之典邁行
葦之隆
錫爵命名肆筵大賚
世緜十一人逾二千敦睦之治也
批閱章牘引對庶僚廉法必飭賞罰必當董正之治也
時邁四廵以省以助免天下正供者四&KR1193;糈者再因事
貸蠲動以億計民榖之數晴雨之宜收穫之多寡
市糴之貴賤
命大吏隨時上列兆豐則有喜少稽則馳詢焉仁民之
治也若乃議禮制度考文定樂
國學建
辟雍上塞創&KR1274;舍輯四庫之富廣
三閣之儲開特科以譽髦䟽選途以振滯修羣籍正
音譯譜全詩使入樂新十鼓以存真右文之治也
實軍伍習獮狩開屯政褒勲績震聲日景旁薄無
垠軍旅之治也西北諸部王公台吉伯克東至使
犬諾羅南暨海外暹羅琉球微若土司社目咸得
覲
清光庇仁㝢綏懷之治也爾雅又以淈為乂淈同於汨
舜釐下土作汨作禹決汨九川說文汨治水也然
則增高堰五壩建淮徐石隄開陶莊立清口水誌
以治河楗石鱗比重障實薪以治海剔淤蓄清以
治&KR1193;塘埝牐櫃之工時罔不舉皆乂也書言濬哲
言知人則哲能官人我
皇上知幾其神凛微彰之介辨遲速之宜慎盈虛消息
之機知天也不逆不億而先覺知人也知
天之必可信而西師集勲知時之必可乘而金川底定知
土爾扈特之來降不可不恤而四衛拉特以全知
交阯之内訌由
天意而班師之
旨早降於封冊之時知巴勒布之擾蕃必有欺抑而輸
誠之表即達於偏師壓境之日官吏之誠偽閭閻
之利弊訟獄之曲直雖遠萬里洞若觀火兼覧博
照曕覩未形哲之濬也謀心也有熊氏并天下之
謀帝高陽淵而有謀放勲好謀能深我
皇上顯承
謨烈
詒燕萬年兼創業守成之難鑠犁庭掃閭之績裕保世
滋大之略守衣冠騎射之謨咫尺八紘括囊四海
蔵則洗心動猶運掌凛
天命故先天弗違自天佑吉也斷先幾故動罔不臧赴機
應會也慎永圖故濬發一時豐雍奕禩也恤衆勞
故事必有成民不及知也告功勒銘紀事之
文方略紀略之書可得而詳也事無不通者聖也
皇上執中立極稽古集成涉三皇之登閎軼五帝之淵
穆
睿周萬品思暢精微
天縦神授乃文乃武
詩四五萬萹
文千有餘首包舉經史格物博聞
古稀以後猶歲獮木蘭馳駿叠雙貫鹿殪虎
乾健之體彰布昭之烈盛
聖之至也易曰聖人作而萬物覩是以覆載之内喁喁
嚮風前
大慶之一月棧山軼漠浮琛梯賮蹌蹌濟濟斐斐翼翼
集於
避暑山莊者百千萬計若衛藏若蒙古回部哈薩克
都爾伯特朝鮮南掌之屬圖職貢者舊已若臺灣
生番阻鯨波之險九姓土司憑干闌之岨𬗟甸處
六詔徼外山林毒霧之所蒸也歷代羈縻弗之及
也若安南自元明盛時撻伐招徠勢屈情見終不
能使其王一入鎮南關今則交臂樹頷鱗集蛾伏
結轍象胥駢羅典屬且孟隕再奉金表屈&KR0034;請封
阮光平襲冠帶彯孔翎祝
釐宿衛爰自七月初吉日
覲藩辟陪臣太蒙太平空同丹穴之宴設於一庭嗛羊
獨鹿每牛俞馬之幣菉於一室越候甸男邦采衛
百工四方民大和會塗歌邑誦殷軫京師自
御園達于
宫禁咸羾忱獻悃請祝
聖人焉聖人執要四方來效克念之至也五韙備矣皇
極建矣故曰百榖用成乂用明俊民用章家用平
康此福錫于天下而甿庶草木皆有殷昌繁廡之
徵也而我
皇上以時若屢豐為瑞以人和政平為慶方儲思醲化
參神
昊乾立極召和以福無方之外襲九窾重九□道九紀
念兹在兹勒諸延喜彼軒帝之銘机唐堯之刻玉方兹
蔑矣月正朔旦渙汗
大號使天下沐洪鬯肴樂胥戴巍巍履植植敦龐淳固
夀於翼箕紹
盛錫宴則三千之叟接武焉
夀考作人則觀光之耄聯襼焉崇禮百年則期頥之楔
相望焉
題五福五代之堂因以
推恩海内則曾元繞&KR0034;者二百餘家焉同居或十世焉
一乳或四男焉非
聖主勤勤懇懇鑠德布和嘉祥殊貺不召自至者歟徵
諸五事既如彼克永寅念又如此推
一人之福以錫億兆合億兆之夀以奉
一人自今伊始徵建極之福即徵無息之誠期應紹至
博厚高明又悠久也臣經術淺薄文辭弇陋不足
以道揚
盛美竊幸預恭纂
八旬萬夀盛典之列伏讀
御製記文欽懌罔已敬拜手稽首獻頌曰
上帝叙疇惟
皇備福惟恭則夀惟恭作肅操之翼翼臨以穆穆釐整
天衢拊引綱目内自
撝宫外暨六服罔敢不祗敷爾心腹乃沛膏渥汜濩滲
漉天之降甘崇朝徧沐
皇之降澤下土率育時曰肅徵
乾乾黃屋(右肅徵)
憲
天首出萬邦作乂煦之春温就之日戴若保用康亮工其
代惟昔
古稀孜孜不逮日新又新
念釋斯在
宵旰者躬
乾惕於内光天之下窮海之塞暾曜&KR1101;澨晞景暘昧會
其有極欽若
昊縡時曰乂徵
治億萬載(右乂徵)
亶聰惟
皇亮章天哲淳耀耿光天鏡爰挈萬彙熙陽羣物區别
天視民視顯融章徹知天知人臨照明决如彼長
贏靡生不悦如彼日月靡幽不揭天為粤宛暄燠
以節
大智象圜休有丕烈時曰哲徵
向離昭晢(右哲徵)
慮善以動自天稽謀可大可久訏謨遠猷下詒萬
禩旁運九州沉幾淵若斷乃霆侔萬里决勝乙宵
運籌
大勲九集巍巍罔儔成物于天冬藏秋揫成務于
聖莫知使由動罔不臧萬福來求時曰謀徵大同叶庥
(右謀徵)
生民未有作覩惟
聖
皇昔五旬太蒙拓夐
皇昔六旬衛拉歸命亦越
七旬法王讃慶
夀祺晉八益懋勤敬朱䳒越裳親受獻令白狼貗薄封
爵來請典屬千百輯瑞頒政四方風動六氣通正
時曰
聖徵
億齡鼎盛(右聖徵)
萬夀頌三十章(謹序)
原任詹事府少詹事(臣)錢大昕
(臣)聞龍圖呈籙萬年衍泰策之祥麟紱開爻八位
乘乾行之健天數地數有合而大衍適成律生吕
生相隔而元音自振苞苻演算牙紐增年欽惟我
皇上五福申祺
八旬演慶川修嶽效際
五十五載之重熙日升月恒協萬國萬民之臚頌昔
古稀早届籲開
七袠之夀編乃
大德彌謙却受千秋之寳鑑閱十年之
景運慶八月之
昌辰上章為庚歲曜降西崑之瑞留熟于酉夀星明
南極之躔始乃
俯鑒羣情
俞其共稱慶典元正初莅
綸誥先頒王會大同集共球于五國正供普免開版籍
于兆民酬鵷序之宣勞
紫泥載賁啓鵬霄而造士蘂榜重懸展幣陳牲明虔
嶽瀆頒金賚粟
錫福期頥共欣
聖夀之鴻厖羣沭
天恩之滲漉(臣)舊依詞館得窺
秘書侍
講幄之尊嚴效
内庭之趨走自蒙
恩假長荷
慈庥幸遭普慶之亨期仰瞻
雲日敬就
延洪之懋叙進祝華嵩唐哉皇哉美矣尚矣謹拜手稽
首獻頌三十章其詞曰
蒼昊嘉貺夀為初祜算衍箕疇錫福惟五
皇帝合撰順紀協序惟億萬年長滋
夀宇(右一章)
圓壇兆陽
方澤答隂春
祈夏
雩必肅必欽視版執玉昭格以心
日強莊敬穆穆監臨(右二章)
簠簋馨香用定祭器
榮壇享宗中祀周備
右壇加玉庇蔭農事圭邸璧羡為榖表瑞(右三章)
大清開基締搆維艱戎衣受
命薩爾滸山服色敬守騎射必嫻
書事勒碑垂諸宇寰(右四章)
聖祖逮事紀
恩獨隆曰牡丹臺萬壑松風纘此丕基早在幼沖日
誦
寳錄羹墻慕崇(右五章)
五福名堂亦承
祖志
五代曾元古今嘉瑞垂裕後昆雲仍錫類
玉牒天潢福夀雙備(右六章)
勤於庶政宵旰必蘉無逸作所不息自強
經筵
耕耤歲舉有常惟天行健復旦重光(右七章)
丹毫批奏相時威賞
引對末吏因材勵奬風雨露雷
恩兼教養大公至正
天日共仰(右八章)
南巡六舉
闡記宜遲河洛拯民臺懷受釐淀流順軌
翠輦時移羣黎被澤補助兼施(右九章)
長白混同肇基王迹周室居岐寧王上畢
法駕四巡
惇宗布澤
著賦
歌詩垂諸寳冊(右十章)
歲之二月東登岱宗望祀山川不禪不封更
幸闕里儒術攸崇監於百代聖人所從(右十一章)
橋門璧池法古肇造
臨雍講學香流芹藻石鼓
親排戟門鴻寳會萃時合崇儒重道(右十二章)
昇平人瑞千叟開筵老更
著說左氏真詮期頥耄耋奚啻三千共祝
八旬
天子萬年(右十三章)
四蠲正供再免漕庾億兆京垓
德洋恩溥百有餘年萬萬編戶民用益饒是賴助補(右)
(十四章)
偏邑偶歉即厪
宸衷加賑截漕民食皆充文筆
親製禱雨告風
念此八徵萬邦屢豐(右十五章)
河海鉅工帑發億萬
親臨指示石塘重建潮順浙亹瀾安淮堰水誌既定清
黃莫溷(右十六章)
闢門四達
恩闈六開計偕大選及時用材承德安西抱經賁來天
下文明
大化所培(右十七章)
大樂之原
聖心神契三百篇詩宫商次第笙詩從毛抑戒宗衛凡
諸樂章咸歸
睿製(右十八章)
睿哲天縱
道統德元
文冨千篇
詩億萬言經緯天人萬派共源
典學之勤邁迹羲軒(右卜九章)
秘文遺籍積卷數萬四庫既分七閣斯建弁言煌
煌多邀
宸翰
聖世右文千古獨冠(右二十章)
文治既隆
武功用彰秋獵冬嬉習勞乃強木蘭周阹肅肅圍場柔
遠威衆絶塞来王(右二十一章)
凖噶爾部聲教自絶因勢帖馴偵時肆突我武維
揚摧巢掃穴拓土開彊
承
謨
繼
烈(右二十二章)
兩和卓木偝
恩襲狂擒渠獻俘師貞再行巍巍成功信
天者昌
開惑一論煥乎文章(右二十三章)
惟兩金川同彼狼狽擾諸土司蠶食為害
决策命征摧碉焚寨渠魁就俘屯其疆界(右二十四章)
海外有截移師平臺交南受
封瀛藩員來抒誠效順
天意所開
德感威畏銅柱巍巍(右二十五章)
金齒木邦厥為孟緬及巴勒布貢使並遣南掌馴
象西衛經卷王會勒圖猗歟
盛典(右二十六章)
七旬洪祚璽刻
古稀
念用八徵益飭
萬幾嚮用五福
敷錫九圍
聖人先
天而
天弗違(右二十七章)
歲協庚庚夀星之次萬國祝
釐籲請再四
俯俞悃誠華靡戒吏
渥恩覃敷嘉符表瑞(右二十八章)
九重閶闔萬國梯航衢歌擊壤庶悅且康月盈三五多
寳輪光
曼夀洪禧
無量無疆(右二十九章)
萬八千朔三皇二九我
皇受福
昊眷孔厚法
天健行悠遠徵久福祿來崇
萬萬年夀(右三十章)
萬夀恭擬羣臣賀表
太僕寺少卿(臣)弋源
伏以
瑞啓璇圖八伯爰歌復旦
運符蒼籙三皇之世皆春
萬禩乘乾得位得祿得名得夀
六龍御宇乃聖乃神乃武乃文樂清晏者九州普天擊
壤執玉帛者萬國率土瞻雲
日升月恒卜
一人之有慶瓞綿椒衍欣
五代之同堂
十年越古稀之期長庚肇歲
八月叶大横之吉南吕調音蠕動翾飛庶類均徵咸若
嶽輸淵效山川亦獻貞符薄海熙春敷天效祝(臣)
(等)誠歡誠抃稽首頓首上言竊惟聖君受命必錫
祉於永康仁主當陽每化成於久道考金天之踐
祚臨御八十有四年即伊耆之承祧得齡一百十
八歲耄期不倦廣開四目四聪統緒長膺用奏九
歌九叙萬年來賀受祜斯隆三夀作朋錫純益固
太古而降未之聞六帝之中差可錄顧守成非易
或狃於長治久安創業維艱未臻乎禮明樂備介
繁釐而祝嘏縱多中外臣鄰向德化而抒誠莫遍
梯航貢享未有庶徵克念雨暘寒燠風時端拱無
為博厚高明悠久如
今日者也兹盖伏遇
皇帝陛下
曦璘久照
幬載同符
奉三無私俾緝熙于純嘏
函九有夏用敷錫厥庶民躋一世於春臺
作覩慰雲從之望開八埏之
夀宇率俾徧日出之區
天地以生物為心雨露風霆莫非至教
聖人之大寳曰位刑賞舉錯共仰無偏歲紀上章恭届
八旬萬夀候當少皡欣符五位十成中天懸麗日之輝
三辰告正河渚獻流星之瑞五老来遊
與時偕行昭昭可紀
至誠無息蕩蕩難名精求衣問夜之心
帝出乎震厪課雨占晴之念人本於寅禮重
三推百榖樂豐盈之慶賦成九等四番蠲維正之供而
乃
乙夜勤披酉陽徧采書藏七閣彙百代之芸編史載貳
臣列千秋之寳鑑
五集數萬首盡敲金戞玉之音
叠韻每十全陋合璧聯珠之格中和樂音鬯偹鑄来
寧夀金鐘史籀字體屈盤重立辟雍石鼓而且照
朱纓之九曲璧水流清飛
翠蓋之三英圜橋春靄寳圭璋於俊乂鶴在隂而鳳
在陽隆爵酳於老更兔有罝而魚有藻敬迓
鑾輿星幸金門分鵠立之班肅看組甲雲屯玉關映龍
鱗之彩五材並用辰開河鼓之津七萃斯行戎整
新田之伍勾陳奕奕招摇靖昴畢之氛格澤煌煌
指顧捲欃槍之迹偝我俘恭我僕藩部肇定年班
德曰順威曰降屯田聿歸歲額西戎来享貢馬獻
玉以傾心蠻目輸誠銷兵鑄耒而利用屹豐碑於
絶域銘陋燕然藏勝纛於武成績高河朔增其式
廊
王道平則三階平惠此嘉師蒼生福即
一人福輯共球於萬國
聲靈被陽冰隂火之鄉舞干羽於兩階
政教通館海巢山而外河探星宿中原永慶乎安瀾工
築海壖澤國咸遵夫故道文運蒸騰日上牓揭三
元英竒矍鑠偕来宴開千叟程材銓部寒儒釋褐
登
朝擢秀甲科多士彈冠誌慶揚化光扵藻黼
奮武揆文席上瑞於蘿圖
重熙累洽乃於正月元日
大沛絲綸遂令萬國九州齊生歡幸俯
允臣民之釐祝臚陳典禮於
昌期爵一級以
賜官僚歲二月而舉
巡狩誠通呼吸告諸天下名山大川學證心源觀於廟
堂車服禮器光流玉琯
泰運啓乎重暉采煥璿璣
瑞符昭於聚舍陽至八月而方壯
天本健行書紀
八袠之初開
福真無量南球北漠奉賮歸忠東鰈西鶼獻琛上
夀生民以來未嘗遇百王之盛何以加(臣)等幸值
昌辰得逢
茂典抒蠡測管窺之見莫贊一詞荷
天覆地載之仁惟呼
萬歲伏願
時幾丕勅
化育長參
乾以體元備太和而徵保合
皇惟敬德本攸好以協康寧鏡朗大圓之光
福智無盡燈燦文昌之彩珠月同輝從此憓愫新編展
夀籙重重
蕃禧軼赫胥驪連而上抑且千度增紀聽衢歌處處
景祐遍京垓禆瀛之區矣(臣)等無任曕
天仰
聖踴躍歡抃之至謹奉
表稱
賀以
聞
八旬萬夀盛典卷一百二
