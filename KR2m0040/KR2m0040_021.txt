八旬萬夀盛典卷二十一
聖功(四)(廓爾喀歸順)
(臣)等謹按禹征三苖載於書&KR0907;宗克鬼方著於易
周宣伐玁狁至太原詠於詩良由化外之愚負恃
險遠王者興師討罪或𠞰絶之懾服之德力雖云
異用而國威所重則同也三代以前且無蜀徼之
地矧雪山以外芒昧荒䀜越二萬餘里之遼闊者
乎方
今威德遠暨懷徠無垠中外久享敉寧之福我
皇上耄齡健運最慎用兵即間有
天討之加亦無不本諸
宸算精詳熟籌若素爰成所向之克捷乃昨戊申夏遽
有廓爾喀滋擾後藏邊徼之事
王師甫罙入即報聞風遠遁而
聖心慎重謂勿恃目前之寧靜宜策久遠之安全恭讀
御製邊報詩有往彼迯事如順我還彼至咎我誰歸之
句先機遠慮審勢度情實為備至盖
聖人如天之度何所不容而苟非諭之使革威之使服
則奚以察其至誠而神我爥照幾先貫徹事後無
窮之妙用耶臣等恭紀
聖功既列安南緬甸二國歸順以彰
鴻謨駿烈重輳叠臻之盛而兹廓爾喀小部亦適傾心
面内遣使匍叩遠來元會綴班欣祝
萬夀開韶之慶夫乃知
聖度之大實由於
聖心之密而悉歸於
聖皇錫福之同正不特功懋耆成為足震耀典册者也
乾隆五十四年
恩准廓爾喀國長拉特納巴都爾乞降
乾隆五十四年六月初二日(臣)鄂輝等謹
奏為廓爾喀專遣頭目請罪乞降恭摺奏
聞仰祈
聖鑒事竊(臣)等於五月二十五日據總兵穆克登阿張
芝元率同噶布倫等帶領廓爾喀大頭目噶登嘛
撒海哈哩烏巴第哇并小頭人哈哈噠爾等十餘
人前來環跪營門抒誠請罪(臣)等察看該番等情
形悚惶戰慄口不能言當令通事以好言撫慰逐
加查詢據禀我廓爾喀遠在邊外與唐古忒人衆
和好彼此互相貿易積有歲年近因西藏之人不
以睦隣修好為念凡販賣貨物任意加收税項并
於食鹽内攙和砂土又嫌銀錢低潮駁回不用我
管事頭人屢次寄信講論伊等總置不理我廓爾
喀椎魯無知以致侵犯藏地原欲與西藏頭人剖
晰此等情節照舊交通並無别意況我廓爾喀現
有千百人在西藏傭工貿易藏内之人亦有在我
境内販運糧食布疋者彼此都未受傷去冬我等
從脅噶爾退回濟嚨時西藏曾差喇嘛與我等講
議後聞
天朝大兵前來我等不敢抗拒旋即遁回今春本擬來
營請罪因雪大路遠人衆畏寒所以稽延時日昨
蒙辦事大人賞給我國長諭帖𫝊宣
大皇帝恩典不加誅戮准我小部落歸誠同為
天朝百姓實我邊外小番大幸又蒙
大皇帝鴻恩將從前在藏滋事之噶布倫索諾木旺扎
勒父子並加收税銀之第巴等均革退治罪並將
辦事駐藏大臣更換我國長頭人及百姓等聽見
無不感仰
大皇帝公正嚴明叩頭稱頌今幸將各情節申訴嗣後
西藏人衆與我等照舊往來和好只求施恩將兩
邊貿易等事商議剖定情愿久遠遵行斷不敢再
犯邊界我國長拉特納巴都爾今年始十五歲係
頭人噶箕等辦事特遣我頭人噶登嘛撒海哈哩
烏巴第哇帶領衆頭目來營代為禀訴等情(臣)等
隨將
天朝聲勢烜赫
皇上睿謨廣運威德遐敷節經掃蕩賊氛莫不望風披
靡一一曉示復恭宣
聖主如天好生之心勸善懲惡視天下如一家從不稍
分畛域該頭人暨番衆等頗能領會觀其詞色實
屬傾心畏服隨令會同西藏噶布倫第巴等將減
税售鹽及銀錢等事逐項說明立定規條并派能
事將僃帶同幹練滿漢屯土員弁暨噶布倫第巴
頭人勘明邊界於濟嚨聶拉木宗喀等處緊要隘
口堆砌鄂博碉卡以定疆界又設立佛座飭令對
衆頂經設誓該頭人番衆立即免冠伏地叩頭喁
喁不已至前歲廓爾喀懇進
表文之事(臣)等向該頭目查詢據稱前年我國長曾
繕禀求西藏大人情願恭請
大皇帝聖安進
表納貢未得回信今若要原寫禀稿我國長當照樣
錄送求為代奏我國長就可沾
恩等語(臣)等詳加體察該番等既能悔罪輸誠尚不致
自外
生成自應仰懇
鴻慈俯如所請准其投誠以昭
聖朝寬大之仁(臣)等隨賞給噶登嘛撒海哈哩烏巴第
哇暨衆番目等綢緞煙茶銀牌等物莫不鼔舞歡
欣喜形扵色現飭辦事之噶布倫第巴等暫住濟
嚨俟該番等錄呈前禀到日即行據實奏
聞為此恭摺馳
奏謹
奏奉
上諭據鄂輝等奏廓爾喀頭目來營乞降一摺所辦尚
為妥協覽奏稍慰惟内稱拉特納巴都爾今年始十
五歲幼稚無知所有該處大小諸事俱係頭人噶箕
等掌管等語此言殊不足信試思拉特納巴都爾甚
幼去歲豈能如此横行即伊屬下頭目管事亦斷不
敢任意擅專興此大舉廓爾喀原係三部落後因恃
強兼併合而為一去年侵犯蔵地必係出自伊父之
意大兵未到以前適伊父物故嗣子新立是以大兵
甫至始則退回固守繼復觀望遲延其年幼不能謀
事至此始見鄂輝等于此情節何不一加體訪且該
將軍等領兵已至濟嚨即當乘機鼔舞罙入彼疆俾
伊等懾服以彰聲勢現在兵既撤回朕亦不好黷武
況今天下幅&KR0695;廣遠即得此廓爾喀區區部落亦復
何增毫末但藏内唐古忒人衆素性懦怯去歲因廓
爾喀一至即望風退遁以致濟嚨等處被掠今鄂輝
雖據該頭目立誓設盟永不敢再犯界境而夷性狡
詐反覆無常考諸史册于立盟後隨即改言起事者
亦復不少廓爾喀之盟又何足深恃耶總之此次既
費我兵力若不計出萬全使廓爾喀永遠不敢再至
立定規條將來大兵一撤或一二年後該番等又來
侵犯豈彼時復于内地紛紛派兵前往征𠞰乎鄂輝
等與廓爾喀頭目番衆勘定疆界取具盟書斷不可
草草了事務于唐古忒人衆内酌選數百兵丁駐劄
要處平時加意訓練倘有廓爾喀番衆偶來侵擾即
可奮勇截殺使之聞風畏懼自不敢復滋事端著即
將善後事宜遵旨悉心妥辦
御製將軍鄂輝等奏報收復宗喀濟嚨聶拉木等處廓
爾喀悔罪乞降歸順信至詩以誌事(己酉)
偏師護藏匪佳兵雪阻軍郵盻信怦(上年七月内駐蔵大臣慶林等奏廓)
(爾喀在附近後蔵地方搶掠濟嚨聶拉木宗喀等處隨令將軍鄂輝等帶領駐防滿兵五百名綠營兵一千三)
(百名屯練降番一千二百名分起前進護蕆並聲罪致討旋即據奏賊番一聞大兵進𠞰紛紛退遁及我兵收)
(復宗喀後適因春雪連綿難以進取明知賊番斷無能為而阻雪稽延不禁盻望懸切)次苐番邊
俱已復畏懷遠部自歸誠(前據奏二月下旬天氣稍晴一面即督兵由積雪微薄處)
(迤邐前進並派將弁帶領善能登陟漢土兵丁開挖路徑翻山罙入遂將濟嚨聶拉木等處俱行收復而賊衆)
(先已遠竄現已逼近廓爾喀番界並飭令鎮將帶同戴綳喇嘛苐巴等到彼境内𫝊唤緊要頭人適遇前次仲)
(巴薩嘉兩呼圖克圖遣往諭話之喇嘛諾勒聶勒巴勒卓二人來營詢知彼處驚懼情形並云廓爾喀頭人因)
(雪大怕冷俟天氣晴暖即同二呼圖克圖前來叩見願附編氓等語)彼之屈抑原為雪予
也勸懲付以明(此事初起時予即意駐藏大臣慶林等必有辦理不善之處隨令巴忠速往查)
(辦嗣據奏查出廓爾喀因噶布倫索諾木旺札勒平日若累商人聶拉木地方第巴桑噶私行加税鹽内攙土)
(又不用彼處錢文心懷嫌怨及五十二年向慶林等告稱納表進貢而索諾木旺札勒恐其控告伊等遂捏稱)
(表内言詞不遜慶林被其欺瞞未經具奏廓爾喀無處申訴致有侵擾邊界一事隨將慶林革職在彼處枷號)
(示衆雅滿泰雖到任未久但不能查出亦即革職作為筆帖式效力行走其私自加税之桑噶剌字發遣索諾)
(木旺札勒雖已畏罪服毒身死亦不准伊子承襲台吉彼之屈抑既伸宜其有輸誠歸順之心矣此事前後俱)
(不出予所料又何莫非事耶天牖予衷俾得速蕆其)歸順不因耀黷武啟衷
天貺凛持盈
七月初八日(臣)鄂輝等謹
奏為廓爾喀感激
天恩復遣頭目前來懇求進
表納貢恭摺奏
聞事據留住濟嚨之噶布倫第巴等禀稱廓爾喀頭人
回至該部落一一告知國長更加敬畏復遣大頭
人巴都爾薩野星夜前來即欲叩見輸誠等情(臣)
等因即於拉子地方暫行駐劄一面仍令總兵穆
克登阿張芝元由薩喀一路查看卡隘安設防兵
轉至前途蟒卡木地方而紅帽喇嘛沙嗎爾巴業
已帶領廓爾喀頭人到彼當經面見該鎮等先為
通欵詞意極為恭敬嗣令巴都爾薩野等迎接具
述伊國長感頌之意并送番綢布疋米麫等物又
令隨從小番焚香跪道該鎮等復加開導將邊界
一切交易往來事件逐條諭知該頭目巴都爾薩
野跪聆之下感激
天恩情願永遠遵奉該鎮等即令扵前次噶登嘛撒海
等所立番書名畫字鈐用圖記結内亦皆心悅誠
服隨經該鎮等將備帶綢緞煙茶等物分别賞賚
俱各歡欣叩頭當據大頭目巴都爾薩野禀稱伊
國長差有頭人扎薩拉木塔巴巴克森巴呢二名
並帶散番十數人前來經該鎮等帶領於六月初
六日趕赴拉子地方(臣)等先期整頓軍容臚列賞
需率同在事文武𫝊令進見該番等環跪營門匍
匐叩頭呈送哈達并卡契綢各二疋孔雀尾一束
當令通事以好言嘉慰據該番等禀稱伊國長暨
番部頭目百姓感仰
大皇帝公正嚴明之德宥過恕罪之恩無可報荅特遣
我扎薩喇木塔巴巴克森巴呢二人前來叩謝
高厚之恩我國長情願進表納貢遵奉
天朝法度與西蔵之人永相和好再不敢侵犯地界現
在
表貢等物我國長處業已趕緊辦理惟是廓爾喀係
邊野地方所産並無珍異不過土物幾種伏望將
軍大人代奏轉懇
大皇帝施恩就是我國長及衆頭人世世子孫沾感不
盡此時我國長之叔巴都爾薩野已同紅帽呼圖
克圖見過兩位總兵大人轉回陽布地方催促
表文貢禮不日即可賫到等語(臣)等察看該頭人等
敬畏向慕之誠實出真情因賞給羊隻飯食安頓
在營外寨落居住一宿次日加賞綢緞銀牌又帶
賞伊國長拉特納巴都爾大緞錦綢朝珠荷包等
物并差委守備嚴廷良伴同前往直入該部落傳
諭一切俟該番所遣頭目賫呈
表貢到日即行派員護送進京如蒙
聖主寬大之仁宥其翻然悔悟略施
恩澤則該部落同為
盛世編氓永遵約法似與奠安衛蔵大有俾益所有廓
爾喀復遣頭目籲懇情由合先恭摺奏
聞謹
奏奉
上諭據鄂輝等奏廓爾喀復遣大頭人赴營禀稱情願
具表納貢永歸王化等語廓爾喀拉特納巴都爾扵
上年即欲呈獻貢物因駐蔵大臣等隠匿不奏未及
舉行今復遣頭目抒誠進貢恭順可嘉現交軍機大
臣存記俟其來使呈賫表貢至京時再行酌量施恩
予以封爵並賞給該頭目等職銜用示鼓勵著傳諭
鄂輝等俟廓爾喀頭目恭賫表文貢品到蔵即派委
妥員護送進京一面先行具奏
御製將軍鄂輝等奏廓爾喀歸順實信並班師迥蔵事
宜詩以誌事(己酉)
偏師安藏匪佳兵遲就都緣阻雪程(去夏廓爾喀侵擾後蔵邊界信至即)
(命鄂輝等帶兵嚴𠞰使彼怖懼固威不敢再犯乃官兵始至彼收復宗喀之後旋因春雪微薄處帶領善能登)
(陟之漢土兵丁開路罙入將濟嚨聶拉木等處盡行收復而賊番已早畏竄遠颺及前次仲巴薩嘉兩喇嘛遣)
(往諭話之人回稱廓爾喀頭人即欲來營請罪願求内附亦以雪山高大未能即至以此蕆事不能迅速)我
往彼迯昨曾慮(上年據奏賊衆迯遁情形衆人鮮不以為易扵完事殊不思我兵到彼必當嚴)
(行𠞰辦俟彼震懾之後再傳唤彼處頭人令其立誓定界方為得體不然彼聞大兵將至即畏威遠避倘我兵)
(既撤彼復潜出滋擾是彼轉以逸待勞而爾時又須調兵籌餉成何事體是以上年邊報詩有我往彼迯事如)
(順我還彼至咎誰歸之句誠不肯貪近效而忘遠計也)畏威懷德既歸誠(兹據鄂輝等奏)
(總兵穆克登阿張芝元率同西蔵之噶布倫哇并小事帶領廓爾喀大頭目噶登嘛撒海哩烏巴巴第頭)
(人哈哈噠爾等十餘人於五月二十五日前來環跪營門悔罪求恩據稱彼處與唐古忒本是和好近因)
(西蔵之人將貿易貨物任意加收税額并扵食鹽内攙和砂土又嫌銀錢低潮不用彼管事頭人曾屢次寄信)
(講說付之不理是以無知侵犯邊界及聞天兵到來不敢抗拒聞風退回本欲於春間即來求懇實因雪山高)
(大是以遲延且稱彼處同為天朝百姓蒙大皇帝不加誅戮并將西藏多事之噶布倫索諾木旺札勒父子及)
(加税之第巴桑噶均革退治罪又將駐藏大人俱即更換彼王子頭人無不感仰大皇帝公正嚴明之德以後)
(永遵王化斷不敢多事等語此事初起時予即意慶林等必有辦理不善之處因令巴忠馳往查辦嗣經察實)
(具奏果有抑勒買賣不接廓爾喀奏書之事因俱分别治罪今據所云果不出予所料又據奏該頭目等詞色)
(之間實屬傾心悦服現在勘明邊界於濟嚨聶拉木宗喀要隘處所堆砌鄂博碉卡以定界限又令於佛座前)
(頂經立誓並取具永不滋事圖記結状存案是其畏威懷德實出誠心祗可俯允所請以完此事亦不值掃穴)
(擒渠以誇示威武也)底須掃穴窮大武申命防邊奠衆氓(此事鄂輝等如)
(早有識力彼雖有歸順之言亦當揚我兵威取彼附近部落數處使彼目覩天威方為攻心之策至於設誓表)
(心豈堪深恃今既計不出此予亦不欲為其已甚俱善後事宜亦不可不孰籌審慮慎防其後因申諭鄂輝等)
(班師迴蔵後於西蔵番衆所需口糧應由達賴喇嘛商上給與盖往年駐蔵大臣原不甚管理彼處事務此次)
(既經用兵護彼若不預為經畫防範彼或再来鞭長莫及長此安窮并令明白宣示達賴喇嘛等自當共喻為)
(彼之意)徐俟陪臣奉表至(五十二年廓爾喀原向慶林等告求納表進貢因索諾木旺札)
(勒等恐其控告伊等諸弊捏稱表内言詞不遜慶林等為其所愚未即具奏兹據該頭目等稱仍當照樣謄寫)
(若肯代為陳奏彼王子等無不沾恩等語將來俟其奉表投誠自應令其照舊往来貿易以昭柔之意意而予)
(籌畫此事將及一歲鉅細無不出自心裁一朝歸順亦可釋此勞念矣)畫籌又幸釋心怦
八月初二日(臣)鄂輝等謹
奏為奏
聞事據守備嚴廷良等禀稱自入廓爾喀境後該番等
備辦夫馬供應慇懃六月初十日將抵陽布之先
該國長拉特納巴都爾並伊叔巴都爾薩野率領
大小頭目番衆數百人在離寨三四十里之地擺
列旗幟鼓吹并用象隻整備錦鞍排隊迎接隨至
拉特納巴都爾官寨將奉發諭帖令隨帶通曉番
語之弁目詳加宣示並經紅帽沙嗎爾巴呼圖克
圖逐一開導曉諭拉特納巴都爾及巴都爾薩野
與衆頭人等俯伏跪聽甚為恭敬悦服當經巴都
爾薩野代伊姪拉特納巴都爾面屬通事禀稱我
廓爾喀小番豈不知尊敬
天朝祗因遠隔西蔵無人通信是以未能如願前歲我
叔姪與頭人等商量曾具禀懇求西藏大人轉奏
又被噶布倫等駁回未蒙准行今將軍參贊大人
要原禀字稿查看並許代為陳奏現交頭人等即
行呈送前因邊界事情常受藏内之人欺侮以致
干犯界實屬冐昧今蒙
大皇帝格外鴻恩不加誅戮屢奉將軍參贊大人傳諭
并將西蔵與我處交易往來及邊界等事分别剖
斷我等實在感恩畏罪從此斷不敢再行滋事現
在趕辦
表文貢物即差大小頭人賫呈前進惟求將軍參贊
大人遣送赴京若蒙
大皇帝恩施將廓爾喀小番與唐古忒人等一樣管教
就是我等世世子孫沾感不盡等語守備隨至行館
歇宿該頭目等紛紛叩謁欵待甚周又據沙嗎爾
巴呼圖克圖告稱該番所遣頭人等尚須料理行
装及包褁貢物必得少待一二日方可一同起程
是以在彼暫駐於六月十三日據拉特納巴都爾
暨巴都爾薩野遣派大頭目巴拉巴都爾喀哇斯
哈哩薩野二名並隨從小頭目及散番共二十餘
名并將從前原禀字稿均交守備帶領自陽布起
程仍從濟嚨一路行走惟近日山水漲發行程恐
未能迅速等情臣等查廓爾喀節次所遣頭人情
詞均極恭順今守備嚴廷良等直抵彼寨詳加飭
諭而該王子及頭目等尤覺誠心感服即敬修
表貢遣使前來自應宣揚
恩澤以示懷柔計守備嚴廷良帶領該番等於七月初
十左右定可抵札什倫布(臣)等現已專差妥弁并
飭隨營第巴頭人馳赴前途妥為照料一俟該貢
使等到時即查明人數
貢品帶赴前蔵以便護送進京為此謹
奏
八月十八日奉
上諭昨據鄂輝奏廓爾喀專遣大頭人噶箕二人一名
巴拉巴都爾喀哇斯一名哈哩薩野并小頭人散番
二十三名恭賫表貢於七月十五日已抵札什倫布
現在妥為照料伴送進京等語上年緬甸貢使及本
年安南貢使至熱河瞻覲經過沿途地方各督撫俱
令叩見並優加犒賞廓爾喀遠處西陲從前並未通
職貢且不嫺中國禮儀非如緬甸安南近届南服久
慕華風者可比著傳諭各督撫於該貢使過境時止
須照每年達賴喇嘛班禪所遣呈遞丹書克堪布過
境之例妥與居處飲食並計算日期務令於年前到
京瞻覲不必如緬甸安南貢使令其叩見將此各諭
令知之
(臣)鄂輝等謹
奏為廓爾喀貢使現自前蔵起程入
覲開列人數貢單仰祈
睿鑒事竊廓爾喀差遣大頭目二名散番二十三名恭
賫表文
貢物齊抵札什倫布偹陳伊國長拉特納巴都爾感激
愛戴之誠當經逐加撫慰賞給銀兩衣物妥為照
料前進各緣由恭摺奏
聞在案臣成德隨帶領自札什倫布起程該番等一路
鼓舞懽忻極為馴善茲於上月二十九日已抵前
藏即會同(臣)舒濓普福傳該頭目巴拉巴都爾喀
哇斯并哈哩薩野等面加詢問伊等誠心向化情
詞亦與前次所禀無異伏查現來頭人番衆初次
經行内地且時届深秋天氣漸寒途中間有冰雪
冷凍之處其禦寒衣履在所必需況自西藏以至
成都站路頗長該番等素不善騎尤須隨時照料
(臣)等現已逐項籌辦并飭委將偹各員及台站汛
弁于經行險峻處所加意整偹並派撥兵丁番目
接替護送仍專派第巴營官一路照料俾該番等
不致辛苦自必愈加懽躍兹(臣)成德帶領先於八
月初九日自蔵起程計期十月内可抵成都再當
料理前進總期臘月中旬到京所有廓爾喀
貢使自蔵起程日期理合恭摺具
奏謹
奏九月初六日奉
硃批好知道了
十二月二十一日廓爾喀頭目巴拉巴都爾喀哇斯
哈哩薩野等恭奉
表貢
夀經入
覲(及番御製詠廓爾喀所進貝葉經詩使名目分載典禮門慶祝類)
廓爾喀(微臣)拉特納巴都爾同(微臣)之叔巴都爾
薩野合掌誠心其
表
天下萬國大皇帝萬歲三寳佛駕前(微臣)祖父在日即
有心要向
大皇帝前進表總未得進若當時進呈已受了
大恩典不但今世并子子孫孫都受
恩施至(微臣)之身亦要誠心進表總以道遠無由自達
上年曾具表懇求進貢又有阻抑今蒙
欽差大人差員到廓爾喀地方宣布
大皇帝如此德意(微臣)實中心悦服再不肯歸順别國
只虔心歸順
大皇帝(微臣)自祖父以来要行之事如今都已如願(微)
(臣)所住廓爾喀之地在京師西南方從前有甲噶
爾普拉各處部落曾發兵前來都被(微臣)截堵回
去仰賴
佛天保佑(微臣)等已謹慎未曾被彼侵佔此等情事前
此未荷
大皇帝鑒照兹得一併上達(微臣)心中愈加欣幸今恭
進
表文懇求
恩典願乞
大皇帝賞(微臣)
勅旨一道沾
恩無既(微臣)不勝激切屏營之至
恩封拉特納巴都爾為額爾德呢王及其叔巴都爾薩
野為圖薩拉克齊公
賜之勅諭其入
覲之頭目番衆籲遵
國制薙髮分别
賞給頂帶竝屢
賜宴賚遣歸
奉
天承運
皇帝制曰爾廓爾喀與唐古忒素相和好交通貿易往
來已久去歲朕聞爾等驟起爭端即欲發大兵命將
軍大臣等嚴懲爾罪迨將軍大臣等查詢明白乃知
噶布倫索諾木旺扎勒第巴桑噶等私加税額妄行
尅取各情爾等不勝苦累故呈遞駐藏大臣欲求進
表納貢詎索諾木旺扎勒等匿不禀聞駐藏大臣又
未查出代奏以致負屈未伸激成事端念爾尚非有
心抗拒今索諾木旺扎勒已故其台吉職銜革退不
准承襲並將桑噶治罪更換能事大臣二員駐藏辦
事爾聞大兵一至即竄回退避叩懇將軍大臣等具
疏奏聞前來進貢朕念爾能返躬悔過是以恕爾妄
肆滋擾之罪且鑒爾誠心歸命遣大頭目哈哩薩野
等奉表乞恩殊堪嘉奬即將哈哩薩野等數人優賜
筵賞兹特勅封爾拉特納巴都爾為額爾德呢王賜
以寳石帽頂四團龍補褂密臘朝珠佩帶荷包等物
封爾叔巴都爾薩野為圖薩拉克齊公賜以珊瑚帽
頂蟒袍補褂密臘朝珠佩帶荷包等物大頭目瑪木
薩野哈哩烏巴第哇等授為戴奉賜三品帽頂蟒袍
朝珠佩帶荷包等物仍降勅與爾拉特納巴都爾併
賞給爾叔巴都爾薩野各色大緞三十疋花緞四疋
閃緞二疋金線緞二疋粧緞二疋倭緞坐褥面五件
五十兩重銀茶桶一件五十兩重銀盆一件琺瑯瓶
一對玻璃瓶一對玻璃碟二對把磁碗二對磁碗二
對盛奶茶磁碗二對交與哈哩薩野等帶回俟彼到日
按件查收入覲頭目哈哩薩野巴拉巴都爾喀哇斯
等俱授為第巴賜四品帽頂貂皮補褂狐皮蟒袍朝
珠佩帶荷包等物並賞戴孔雀領每人賞錦三疋倭
緞三疋八絲緞五疋五絲緞五疋銀五十兩玻璃器
三件磁器五件大荷包一對小荷包四對鼻煙壺一對
火&KR0008;二件茶葉二瓶小頭目怎達克德哩等六人每
人賞錦一疋倭緞一疋八絲緞三疋五絲緞三疋銀
二十兩玻璃器一件磁器二件小荷包二對鼻煙壺
一個火&KR0008;一件茶葉二瓶並將現來怎達克德哩等
二十三人各賜戴金頂賞給灰鼠褂皮袍佩帶荷包
等物令伊等隨閱烟火方今藏内庶事嚴立章程貨
税亦定成額朕乃統治天下萬國之君諸務莫不秉
公毫無偏倚爾等誠能恭順循法朕必從厚加恩如
違科條亦必重懲今爾拉特納巴都爾受朕渥恩當
思圖報皈依達賴喇嘛等守分安常仍與唐古忒等
互相和好公平貿易約束屬下各安樂利庶得永承
恩眷特諭
(臣)等謹按衛藏為振興黃教之地歲有常員駐
兵防守與廓爾喀界址甚明貿易相資祗以邊
番素性重利且易積小嫌非敢不懔赫濯之
聲威而跡阻夐幽末由自達致勞我
王師申討其蠢愚無識使然耳
皇上天日照臨赦過宥罪導之以所易從示之以所
允服遂乃獻經設誓
錫爵加榮襲王會之衣冠與奉觴扵
萬歲可謂誠無不格矣而
御製詩猶以我往彼迯我歸彼至為慎再三
申誡
大聖人知微知彰誠所謂不逆億而自先覺者洎辛
亥七月廓爾喀果以與唐古忒私債微嫌復滋
擾札什倫布么䯢之族固不值掃穴擒渠始揚
國武然邊番狡黠非威不懾唐古忒怯懦非兵力不
寧爰於是年冬十一月
命福康安海蘭察等統率勁旅進𠞰以次年六月進
兵所向無前摧枯拉朽旬日間連克擦木邦杏
瑪噶爾轄爾甲諸地方收復濟嚨攻奪碉卡石
寨數十座殱獲無算徑渡熱索橋入廓爾喀境
克東覺山梁廓爾喀窮蹙乞降經福康安等嚴
檄駁斥復進兵攻取雍雅堆補木集木集以至
帕朗古深入七百餘里七戰七勝殱擒不下五
六千人距其巢穴僅百里許一舉即可蕩平於
是廓爾喀遣大小頭人賫禀三四通匍叩軍門
乞求降順瀝陳與唐古忒爭端搆衅實不敢有
一毫抗拒
天朝之意惟求
大皇帝如天覆載開一綫生路此後永遵法制與唐
古忒和好斷不敢再有反覆云云并遣大頭目
虔修表貢呈獻馴象番馬樂工前來福康安等
具以入告
皇上睿謨指畫重念邊徼生靈同係天朝赤子
鑒其悔罪之誠獻地之切
降旨班師納降時壬子歲八月二十有二日也(臣)等
恭纂
八旬萬夀盛典適於是時告成表進謹於卷後附載
始末以見
皇上至誠至明先幾燭照萬里之外如視指掌萬人
之情如見肺腑而
馭邊懷遠討叛舍服仰見
聖夀逾高精神益固
宸算周詳實為億萬禩不易之良法以繫庚戌後之
事謹撮大略附識至𠞰辦降順各事宜顒俟纂
成廓爾喀紀略再於
九旬萬夀恭纂
盛典時敬謹臚叙云
八旬萬夀盛典卷二十一
