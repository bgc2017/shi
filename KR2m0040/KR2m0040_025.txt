欽定四庫全書
八旬萬夀盛典卷二十五
盛事(慶得)(皇元孫一)
(臣)等欽惟我
國家累洽重光
天庥滋至
皇上緝熙凝命純嘏爾常
御極以来孜孜夙夜凡所以仰承
昊眷和恒兆民
德威之所綏懷聲教之所暨訖巍巍蕩蕩集福履之成
古無有倫冊不勝紀
宸衷淵若兢業滋深(臣)等朝夕左右仰見
宵旰彌勤
乾行彌健無時無事不以
天
祖為心民物為念黜華崇實無取繁文若前代瑞應之圖
符瑞之志皆斥而弗道而自
七旬萬夀至今上自
宫廷下逮臣庶内而都邑外至荒遠不賓之地靡不
鍾祥集慶輻輳鼎来同我
郅隆福應尤盛蓋
天儲千古非常之福以厚畀我
皇上
皇上萃千古非常之福以敷錫寰區六合之間太和蒸
洽敦為夀祉鬯為醇風引為雲礽會極歸極而臻
大同大順故備福之盛則有
五福五代之堂焉
錫福之盛則有三千叟之宴焉雲漢章
夀考之符
辟雍流道德之富期頥之老肩踵相望生齒之繁曾
元遞衍年榖則順成屢報鄉閭則婣睦成風在
國為嘉祥在民為家慶至如西禪慶讚頤婦
榮施凡皆不期然而然備吉祥之應徵諸事則實而非
虚揆諸義則正而不詭(臣)等恭纂
盛事一門以昭
仁夀同登之慶焉
乾隆四十九年正月
皇上以新歲將慶得
五代元孫晉封
皇長孫綿德固山貝子
乾隆四十九年正月十四日奉
上諭皇長孫綿德之子奕純新歲可以得子朕慶抱元
孫五世一堂實為古稀盛事自應特沛恩施以衍奕
禩雲礽之慶綿德著加恩晉封固山貝子嗣後宜益
加謹飭常府敬畏以期永承恩澤副朕諄切訓勉之
至意
閏三月初八日
皇元孫生時
聖駕六巡江浙十二日
駐蹕龍潭行宫留京王大臣馳奏稱賀
御製詩誌喜
御製留京王大臣飛報得五代元孫之喜詩以誌意(甲辰)
飛章報喜達行軒(十二日駐蹕龍潭行館留京王大臣等由六百里馳報本月初八日皇曾)
(孫奕純慶得皇元孫之喜具摺稱賀)歡動中朝及外藩(予得五世元孫實自古帝王罕有之)
(盛事一時扈從王公大臣及外藩蒙古王公等下逮官員人役聞之無不額手歡忭同聲頌慶)曾以古
稀數(上聲)六帝何期今復抱元孫百男周室非五代三祝
堯封是一言耄耋人多兹鮮(上聲)遇(世之登耄耋者甚多而五世一堂則所鮮)
(覯予今年古稀有四已得五代元孫實為我國家萬禩雲礽之慶上蒼眷佑如此優渥予惟日益孜孜勤)
(政愛民以期仰副耳)獲兹惟益凛
天恩
御製命彭元瑞曺文埴撿四庫全書古来有元孫者有
幾據奏自唐迄明凡六人詩以誌事(甲辰)
五世元孫膝上珍(子為膝下至若元孫反當抱之膝上矣)撿兹有幾命儒
臣奏来詳悉翻四庫特出禎祥得六人(四庫全書載唐錢朗宋張燾元)
(吳宗元明羅恢歸璿文徵明六人皆以耆夀得見元孫)恰彼古稀帝同數(庚子年屆古稀)
(因查自三代以下帝王年逾七十者漢武帝梁高祖唐明皇宋高宗元世祖明太祖凡六帝然皆未親見元孫)
(也)贏其家慶我饒臻如斯
天貺叨駢叠忍不勅幾心愛民
昨因慶得五世元孫命彭元瑞曹文埴撿閱四庫全
書自古以耆夀得見元孫者凡幾人兹據奏三代以
上不可考秦漢以後隋以前未有其人惟山堂肆考
載唐錢朗南昌人仕唐官光禄大夫元孫數人皆以
明經為縣宰年一百七十餘歲又周必大平園續藳
載宋張燾饒州人孝宗時參知政事年七十五見元
孫一人又宋濓潛溪集載元吳宗元紹興人不仕年
八十八及見元孫舉觴為夀抱置膝上望者謂神仙
中人又明文衡載明羅恢吉安人永樂時官國子監
博士年八十二見元孫一人又明歸璿常熟人即歸
有光之高祖見有光集璿有高元嘉慶堂顧九和為
之記又明文徵明甫田集載戊午元旦詩有百歲幾
人登耄耋一身五世見曾元之句考徵明年九十有
元孫二人等語臣庶以耆夀得元孫者僅止六人帝
王中臻斯盛者尤未之前聞余叨膺
天貺嘉慶駢蕃若此惟有益深乾惕勅幾愛民以冀仰答
昊蒼純佑耳
御製元旦試筆(己酉)
農諺申過酉入礽乞漿得酒祝休徵論旬負扆七將八
數(上聲)世弄孫元繼曾漫惜歲增為歲減且欣年減是年
增處尊莅久滋深畏消息理昭切業兢四始開晨法太
微勅幾方寸凛惟幾亮功凝績理紀協九寓萬邦留熟
祈戒老已忘戒彼壮用寬自勝用其威歷干以六逮乎
丙歸政吾將冺是非
賜皇元孫名載錫
聖祖親見曾孫四五人嘉名肇錫
皇子輩行用永字皆
聖祖所賜也乾隆丙寅
宴宗室於惇叙殿始
命皇孫一輩衍𣲖以綿嗣後
皇曾孫輩用奕字至戊子新正
御題歲朝圖以進
慈寧有永綿奕載奉
慈娛之句首三字既以
慶源三世排序成文更為萬年佑啟按字開支引之
無極
皇元孫既誕遂
命是名焉
駕幸
皇長孫第
臨視元孫
是年十月十一日
駕自圓明園幸綿德邸第
閱視
皇元孫
親抱置膝上
膳畢
還宫
乾隆五十四年正月十四日
皇上於奉三無私小宴宗藩
命皇元孫入宴加
賜
先是
皇上命
皇元孫六歲讀書時即令入宴以實副五代同堂之
慶屢有
御製詩紀盛至是年
皇元孫已屆六齡因
命入宴
加賞
御製上元前一日小宴宗藩及諸孫曾(乙巳)
昨經千叟柏梁聯例用今朝
祖宴𫝊(康熙壬戌科梁體皇祖同廷臣昇平嘉宴賦詩用柏乃正月十四日也)先節親
親宜此日于時語語視常年座間帝系欣看奕(孫曾輩凡娶媳)
(者乃准入宴今逮奕純矣)編展書房待與元(孫曾輩例于六歲即入上書房讀書欲元孫載)
(錫六歲讀書時即令入宴以實副五代同堂之慶然亦不過遲待四年耳)撫序允應增慰慶
却因望雪意怦然
御製上元前日宴近支宗室及子孫輩有感而作(丙午)
熙朝慶節未宜孤始自親親和以愉可識平章建皇極
要惟敦叙握神樞一元雖有待長(去聲)彼(元孫載錫方三歲未可入宴行)
(禮待其六歲讀書即可入宴矣去歲此宴即有編展書房待預元之句)同行(去聲)不無都少
(去聲)吾(今予同行弟兄即一二長於予者率不能行走同宴者皆少於予矣)叔輩斯今不可
見欣然那勝戚然乎
御製上元前一日家宴近支宗室及孫曾輩即席成
句(戊申)
天横繁衍逮千多支近節前家宴和晴烘(去聲)葦筵連座
暖雪凝玉樹喜庭羅顧無長(上聲)歲過於我剩有七年且
待他(計至乙夘歸政之期尚有七年)已看曾孫厠席末元孫預立酉春
睋(明歲己酉元孫載錫年已六歲當入學上元前一日家宴可預列矣)
御製上元前一日小宴宗藩及諸孫曾元用乙巳年
韻(己酉)
到園已是掛燈聯節宴葦行柑例𫝊詎幸七言成昔日
竟符五代慶今年(孫曾輩例於六歲入上書房讀書至娶媳後乃與節宴惟元孫載錫慶衍)
(瓜綿尤為天家盛事不必拘以常例欲俟六歲讀書時即可令其入宴是以乙巳上元前一日小宴宗藩及諸)
(孫曾詩有編展書房待預元之句今歲載錫已及入學之年遂同預宴拜跪如儀允符五代同堂之慶)宗
枝繁以承
諸祖世代增惟叨
上元顧鮮長年肆筵者(座中久無叔輩即同行皆三十歲之人亦無長於予者)躬
黃耉矣笑何然
乾隆五十四年二月十二日
皇元孫入學
向例
皇子
皇孫
皇曾孫俱以六歲入上書房時
皇元孫年屆六齡於二月十二日
命入學讀書
命宗人府查宗室内載字下一輩
特恩賜名
乾隆四十九年十月初四日内閣奉
上諭向来宗室惟近支依皇子皇孫輩命名其支𣲖稍
遠者命名即不得依此行軰本年因得伍世元孫命
名載錫將来載字輩下再得六世来孫應用奉字因
令宗人府查宗室内載字下一輩遠支已有希賢覺
隆阿二人是自
太祖以下至今已有十一世瓜瓞繁衍本支極盛朕心深
為欣慶著加恩依奉字輩希賢賜名奉福覺隆阿賜
名奉夀并查其父今當何差著宗人府奏聞以示朕
親族推恩仰承
天眷啟佑萬年之至意
御製新正重華宫(丁未)
青宫花甲歲週諳(雍正丁未予年十七始居重華宫至今歲丁未正六十年)襲慶何
非
帝澤覃十一世兹親見七(前歲得元孫載錫因名查于太祖長子禇英支派下)
(載字輩下又得一輩因賜名奉福奉夀為十一世而予逮事皇祖皇考下見皇子皇孫皇曾孫皇元)
(孫是親見七世矣仰蒙未有天眷錫慶蕃昌實為古所)八旬夀逮近餘三(予今年七)
(十有七閱三年即為八旬正夀夙願乾隆六十年歸政則為八旬有六矣兹尚孜孜自勵不敢少懈敬勤耳)聯
茵東壁開文讌迓祉初正賦雅談舊什新題遍楣梠不
渝一敬祝農蠶
皇上喜得五世元孫推恩海内
命各省督撫查所屬紳士庶民身及五代同堂者
加恩賞賚並
御製詩章
御書匾額以賜(詩章匾額俱恭載各本條)
乾隆五十年正月十六日内閣奉
上諭朕仰承
天眷上年喜得五世元孫嘉慶駢臻恩施宜渥因令各省
督撫查明所属紳士庶民有身及五世同堂者加恩
賞賚兹據造冊咨送軍機處彙奏共一百九十二戶
内郭有英張羽劉湘鍾君寵四人俱夀逾百齡曾元
繞膝洵為昇平人瑞朕親製詩一章分賞四家並各
御書匾額以賜用示寵榮所有應賞銀兩縀疋及建
坊之處仍著該部照例具題其未屆百齡五代同堂
之張文聚等一百八十八人並著各督撫分别年歲
給予匾額賞給縀疋銀兩以昭錫福推恩同登夀宇
之至意
(臣)等謹按唐堯觀華封人效祝曰夀曰富而繼
以多男自是以後篤祜延祺莫如周文之麟趾
螽斯叠登風始然繩繩蟄蟄祗以喻其衆多至
於公姓公族不過泛引旁支以揚盛美而已求
夫曾元遞衍一體相承拜抃同堂稱觴介景者
博稽載籍概乎未有聞焉我
皇上錫羡凝庥備膺多祉乾隆四十九年閏三月初
八日
皇元孫生恭屆
翠蹕南□留京王大臣飛章馳報一時扈從王公大臣
外藩遠使下逮官吏紳庶莫不額手騰歡同聲
頌慶仰見
聖天子德以基福和以召祥
天眷申重康彊逢吉是以舉伊古帝王未有之嘉慶咸
萃於斯以光瑞牒也且備考四庫書所載編氓
中得見元孫者唐以後止有六家今則八埏之
内
夀宇廣開沐浴太和休養生息直省所奏五世同堂
者共有數百家咸得
寵賁天章榮叨卓楔斯又
昇平盛事所謂敷錫厥庶民者矣五十四年
皇元孫己屆六齡初正
賜宴宗藩
特命皇元孫入宴即于二月
命入上書房讀書榖詒之遠
家法維昭况我
朝瓜瓞蕃昌自
太祖至今共十有一世即今宗室中倫序之最小者為
奉字輩於
皇上為来孫於
皇元孫為猶子我
皇上仰膺
昊貺
聖夀日躋恭遇
期頥衍慶之期
皇元孫已臻壮齒將見来晜仍雲隨肩接踵遶
膝承
歡詩曰干禄百福子孫千億在昔為稱願之虚詞在
今為
重熙之實事職司珥筆者又當何如軒鼚鼓舞以昭
舄奕之
昌符也哉
八旬萬夀盛典卷二十五
