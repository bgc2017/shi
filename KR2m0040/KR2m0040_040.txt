八旬萬夀盛典卷四十
盛事(十六)(辟雍一)
(臣)等謹案詩歌育才必務以人君之夀為頌如泮
水三章以芹茒喻多士之景從即繼之曰錫難老
順長道盖以祈君多夀乃獲恒承教澤咸順此長
久之道焉是以風化日崇下之服教畏神而上之
敬德受祜者倍著也洪惟我
皇上統合
君師集羣聖之成以儀炳萬世惟是
文欽立教
夀廣作人所𫝊者唐虞三代之心所行者唐虞三代之
政所議者唐虞三代之禮凡夫剏建非常悉由
大聖人折衷至當若兹
辟雍之作舉數百年未舉之曠典至
今日而興起特隆者景鑠哉
洪化惟神遹觀厥成斯實
昭德而譽彌
億年延長而卜膺
天慶遠逾班固三雍瑞應詩之所稱者矣
乾隆四十八年二月
命於國子監度地增建
辟雍
乾隆四十八年二月初七日奉
上諭稽古國學之制天子曰辟雍所以行禮樂宣德化
昭文明而流教澤典至鉅也朕此次
釋奠禮成念國學為人文薈萃之地規制宜隆而辟雍
之立自元眀以来典尚闕如自應增建以臻美偹著
派禮部尚書德保工部尚書兼國子監事務劉墉侍
郎德成敬謹前往閱視度地鳩工&KR1258;吉興建落成之
日朕將舉行臨雍典禮以昭久道化成之盛
乾隆四十九年十月新建
辟雍成
皇上親製碑文記其經始並
申訓以詔萬世
御製國學新建辟雍圜水工成碑記(甲辰)
名者實之賓實者名之主為學之方應務其實以蘄循
其名不可炫其名以致亡其實興學之源綦要於國學
國學者天子之學也天子之學曰辟雍諸侯之學曰泮
水北京之國學自元歷明以至本朝盖五百餘年矣有
國學而無辟雍名實或不相稱焉雖有建議請復以乏
水而格部議至今未復癸夘春始有復建之諭甲辰冬
乃觀新工之竣將於乙巳仲春行釋奠禮遂臨雍以落
成焉夫北京為天下都會教化所先也大典缺如非所
以崇儒重道古與稽而今與居也雖乏水然有不改之
井汲以綆而用之無窮亦在人為之而已於是石之鱗
次見圜斯池水之鏡澄見明斯漪殿之據中見隆其榱
橋之通行見接其基上庠下庠雖難考二典之制而東
序西序總不出三代之規則是工之舉也又予知過論
所謂不可已者仍酌行之之意而物給價工給值原非
勞民動衆之為若夫三老五更之說予以為括於飬老
化俗之儀而非天子臨雍所必應並行而不遺者盖弗
見於詩書乃特出杜氏通典之私耳且予向有三老五
更之說已明闢其謬兹不復綴乎辭雖然余更有所懼
於是舉者夫是舉豈非復古興學之懿有何懼而予懼
之者恐後之人執予復古之說於一切衣冠典禮皆欲
效漢人之制則予為得罪
祖宗之人匪教伊虐甚慮不宜也予之子孫臣庶體予
此心於可復古者復之其不可復者斷不可泥古而復
之夫徒慕復古之虚名而致有忘
祖宗之實失非下愚而何予不為也予敬以是告子孫
以保我皇清萬年之基也
辟雍
御書匾額
雅涵於樂
御書對聯
金元明宅於兹天邑萬年今大偹
虞夏殷闕有間周京四學古堪循
彛倫堂
御書匾額
福疇攸叙
琉璃牌樓上刻
御書横額
圜橋教澤
學海節觀
(臣)等欽惟我
皇上典學茂修以
大文而昭至道每新工蕆事必徧稽往制之異同互
證羣言之得失發皇
聖藴煥乎若日星之麗天也恭繹
御製碑文首揭循名之要辟池考義於禮經次詳復
古之規汲井玩辭於易象固已因時定制酌斟
於事不可已之圖矣復諄諄然
示訓於子孫臣庶毋稍涉泥古好名之為而於樂之
庥攸叙之福於
奎藻垂炳燿焉其碑之左右側刻向所
製三老五更說及
題張廷玉三老五更議(文恭載宸章門)益以見
聖人道德之富
教萬世無窮者在兹矣
乾隆四十九年八月
皇上以辟雍既成
諭於來歲仲春釋奠日
親臨講學
乾隆四十九年八月初四日奉
上諭稽古明倫設教典重學官國學為首善之區橋門
觀聽規制尤宜隆備前命尚書劉墉德保金簡侍郎
德成鳩工庀材興建辟雍現在已届落成朕於明年
仲春
釋奠禮成即臨雍講學所有應行典禮著各該衙門詳
議具奏
禮部謹
題為請
旨事(臣)等謹查會典内載
皇上視學之禮(臣)部預期題請行取衍聖公五經博士
至聖裔五人元聖周公裔四配十二哲裔各二人
乘𫝊赴京暨各氏子孫列官於朝者并各官學師
生直省在京之進士舉人貢監生等及國子監行
文各省取到情願觀光之官廕生恩拔歲副優貢
生咸與觀禮禮成次日衍聖公率五經博士各氏
後裔祭酒司業率所属官暨進士舉人諸生等上
表謝
恩等語該(臣)等議得乾隆五十年仲春恭逢
皇上臨雍講學應照例行取襲封衍聖公孔憲培帶領
族中俊秀五人并至聖裔元聖裔四配十二哲後
裔世襲五經博士各帶族中俊秀二人照例馳驛
赴京并行令各該管衙門各該督撫一體遵照辦
理可也
又
奏為酌定
臨雍禮儀恭請
聖訓事欽惟我
皇上稽古崇文明倫設教創舉
辟雍之制特修
講學之儀
簡命師儒敷揚經義
親製
御論闡前聖之精微垂萬古之彛訓實為從来未有之
盛典前奉
諭旨令(臣)部等衙門詳議應行典禮除衍聖公五經博
士各氏後裔業經(臣)部題准令其来京陪祀遵即
行知外所有應行查照則例行知在京各該衙門
偹辦事宜謹條列於後
一明歲
臨雍典禮奉
旨即於上丁釋奠後舉行所有是日
大成殿行禮應依每歲仲春儀節
一聖賢後裔有現列朝官及各直省在京之進士
舉人貢監生各官學教習及官學生應行知各該
處造冊送部届期咸令詣學觀禮
一國子監六堂肄業生應令各助教學正學錄等
官率領圜橋聽講
一講案及案衣應行知内務府將
文華殿預偹經筵講案案衣敬謹移往陳設
一
辟雍殿内進講各官及侍班之王公衍聖公大學士
九卿詹事
起居注等官坐氊應令内務府鋪設
一講畢
賜茶應行知内茶房光祿寺照例預偹
一
臨雍次日衍聖公率五經博士各氏後裔國子監祭酒
率六堂及各官學師生於
午門外奉表謝
恩應派鴻臚寺設案(臣)部官捧表御史紏儀鳴贊序班
贊引行知各衙門預偹
一
臨雍禮成後
賜衍聖公五經博士及執事諸臣等宴於(臣)部應由光
禄寺辦理衍聖公現在服制應不用樂
一
辟雍殿階下設中和韶樂太學門内設丹陛大樂應
行令樂部和聲署届期陳設
一向例
臨雍三日後内閣撰擬
𠡠諭一道
頒國子監刊刻頒行今奉有
御論二篇於立極垂訓之謨尤為深切粹精擬於
禮成由國子監敬謹刊刻通行頒發在京各衙門官學
及直省學政轉發各儒學師生咸資誦習以廣
教思
以上各條(臣)等謹案會典則例詳細酌議所有行
禮作樂儀注及歷次
臨雍恩賞事例分别繕单恭呈
御覽伏候
訓示俟
命下(臣)部移咨各該管衙門先期預偹其儀注載入(臣)
部則例届期仍照例恭進謹
奏奉
旨知道了
禮部為知照事恭照乾隆五十年二月初七日辰
時
皇上臨雍講學是日早工部官設更衣
御幄於
大成殿階下之東南向樂部和聲署設中和韶樂於
辟雍殿階下設丹陛大樂於太學門内設丹陛清樂
於大樂東武備院設
寳座鋪陳鴻臚寺設經書案一於
寳座前又設講案二於
寳座下稍南東西向祭酒恭捧
御覽講章陳於案上書左經右捧進講副本陳書於左
案陳經於右案進講滿漢大學士二人左案西面
滿漢祭酒二人右案東面左翼王公四人衍聖公
内閣大學士及吏部戶部禮部通政司詹事府堂
官滿漢各一人在進講大學士之後西面右翼王
公四人兵部刑部工部都察院大理寺堂官滿漢
各一人在進講祭酒之後東面
起居注官四人立西南隅亦東面侍儀給事中御史
各二人在東西檐柱内聽講各官在橋南甬道東
西六堂師生各序立堂階下(東班率性堂誠心堂崇志堂以上在樹)
(内甬道東翼進士守部貢監六堂有職人員左翼幼官學左宗學東西旗覺羅學咸安宫學八旗)
(貢監生滿漢候補教習東以上均在樹東正東四旗官學在牌楼南之西班修道堂義堂)
(廣業堂筭學翼以上在樹内甬道西四舉人六堂有職人員右幼官學右翼宗學西旗覺羅學)
(景山官學俄羅斯館清字經館楼以上俱在樹西西四旗官學在牌南之西)朝鮮國
使臣立甬道西班百官之末鴻臚寺鳴贊二人立
東西檐柱外鳴贊官二人立扵階下又鴻臚寺官
四人分立
辟雍橋南左右鴻臚寺官四人分立太學門外左右
皆東西面届時太常寺卿奏請
皇上具禮服乘輿出宫
午門鳴鐘不齋戒王以下文武各官於
東華門外分翼排立候
駕過跪送
法駕鹵簿前導不作樂
駕出東華門至成賢街國子監祭酒司業率所属官俱
朝服諸生俱公服於街左跪迎陪祀王公大臣百
官俱朝服先至大成門外祇候随
駕入
皇上至更衣幄次降輿贊引對引官二員恭導俟
皇上釋奠於
先師禮畢乘輿
御彛倫堂更衮服各官咸更蟒袍補服王公大學士以
下各官衍聖公率五經博士各氏後裔祭酒司業
率所属官及肄業諸生各學教習進士舉人貢生
監生官學生均先至
辟雍南分東西班序立朝鮮國使臣立西班百官之
末
起居注官侍儀給事中御史各按位立届時(臣)部堂
官奏請
皇上臨辟雍行講學禮太學鳴鐘鼓(臣)部堂官恭導前
引後扈如儀
皇上御辟雍殿陞
寳座中和韶樂作奏盛平之章對引禮部堂官前引内
大臣趨至前廊下立侍衛於階下東西翼立樂止
鳴贊官贊齊班丹陛大樂作鴻臚寺官分引衍聖
公進講大學士五經博士各氏後裔在東班祭酒
以下各官在西班肄業諸生各隨東西末聽鳴贊
官贊引二跪六叩禮畢退復原位立樂止鴻臚寺
堂官二員分引進講官四人由南橋升階鴻臚寺
官二員分引王公衍聖公大學士九卿詹事由東
西橋升階俱入左右門各就位立鴻臚寺堂官退
就東西檐下立
皇上賜派出之講官坐講官就位一叩坐王公大臣咸
按班立鳴贊官贊進講滿漢進講大學士以次講
四書
皇上闡發書義宣示臣工王公衍聖公大學士以下及
諸生并朝鮮國使臣跪聆畢王公等及圜橋各官
師生朝鮮使臣俱興滿漢祭酒以次講經
皇上闡發經義各官及諸生朝鮮使臣跪聆亦如之畢
王公及各官師生朝鮮使臣俱興進講官退就橋
南偕司業以下各就拜位北面立丹陛大樂作鳴
贊官贊跪叩興行三跪九叩禮以次退樂止國子
監師生先至成賢街底立祗候
御前進茶丹陛清樂作
皇上賜王公衍聖公大學士九卿詹事茶俱行一跪一
叩禮坐
賜茶畢樂止鴻臚寺堂官引王公大學士以下各官自
左右門出至橋南東西序立(臣)部堂官奏禮成中
和韶樂作奏道平之章
皇上起座乘輿出太學門樂止祭酒司業率所属官暨
進士舉人諸生跪送候
駕過興各官及朝鮮使臣咸退
臨雍陞座奏盛平之章
辟雍建規矩圓方復古自吾
皇先聖宮墻千仞近講學升堂於論鐘鼓鏗鏘春水圜
橋流浩蕩作
君師時萬億隆禮樂煥文章
還宫奏道平之章
聖人出天下文明玉振叶金聲日月江河昭法象自古
經行講筵雝肅和平熙事純常茂典成覺羣黎敷
五教彛倫叙萬邦寧
臨雍御殿羣臣行禮奏慶平之章
禮成典樂辟水監姬章中天日月瞻
顒卬
宸儀有肅拜舞行
夀考延昌
聖化滂洋
進茶奏仰君師清樂章
仰
君師兼道統集
講筵唘
圜橋聽
御論宣皇極示綱常五倫叙
君仁臣敬家慈孝與國人交正誠不息維天之命
體行健同德乾元
亹緝熙合符前聖(一解)
向階前初聽講罷穆穆瞻
天垣正左右趨耆彦服膺誠摳衣拜朝班黌席聖賢裔
弟子青衿整
紹心學外王内聖五十載
久道而成萬千歲生民之盛(二解)
况鴻儀彰
盛典備四門學岐周並王制云天子曰辟雍陋炎漢
三雍非正
訓辭著復古真
王政泥古誣
重言申命
燕千叟新歲禮行
辨五更舊文論定(三解)
告禮成晉玉茗霑
渥賜敷茵共慶一規璧水長隨
教澤生(趨辭)
八旬萬夀盛典卷四十
