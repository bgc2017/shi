八旬萬夀盛典卷八十
圖繪(四)(圖說二)
自西直門至
西華門圖說
進西直門路右重簷演劇綵臺左為迎
駕官員集所中設香案後列金書百夀字屏風重廊疊
檻間架曲折文石疎筠幽花秀木夾侍康衢稍前
為立象上植旛竿五色陸離迎風耀日竿頂作海
屋狀乘雲擁護八仙翔步其中蕊珠牌坊一南有
竹逕依坡陀列屋三楹錦苔釦砌羅植嘉蘤鶴童
鹿女自在遊舞仙春瑞景仿彿見兹又南為鼇山
十六座對面疊落遊廊燈綵高下綠隂如幄過圓
亭為白石平臺一上作女仙衣霞帔冠戴勝二女
侍捧蟠桃導於前二人執雉尾扇擁後皆竦容鞠
&KR0957;仰瞻雲表上有跨青鸞泝雲而下者如西王母
狀迤東為崇夀寺山門之左作寳樹然燈象上設
三寳法相旛盖棽䴡纓絡流蘇四面皆薝蔔林綴
以蓮燈香海光明千花四照一尊者作禮和南衆
僧合十讃佛後有白馬䭾經象極莊嚴洵為人天
勝景南面為龍燈棚雲生簷際龍垂牖間往来起
伏競相耀映自此飛甍瑋麗傑構參差演劇而外
百戲駢羅或作天女獻花或作嬰兒戲綵壤韶轅
頀魚頡鳥䀪夾道歡呼觀者如堵云
堯天光被牌坊在道之南其北為流水橋亭負山
植援山作兩峯環合狀兩峯之間隠隠起有樓堞
旁峙窣堵坡稍東徑演劇臺粉牆一帶扶以朱欄
碧桃玉李芬郁異色隔花則秋千罥索曳縠揄裾
瓊樓瑶臺兩兩相對前則為山一座洞壑空嵌青
杉綠楊漁樵問荅擔月林間吟風犢背太平村樂
景也又北有月臺高出重檐下為平臺氍毺漫地
上作仙官獻福八童子各持七寳供奉象前為重
樓數楹蟬聫暎帶極東為三層臺清泉白石葩盖
柯雲猿鶴同遊作銜枝獻果之狀北則武&KR0642;九曲
遊女歌採茶之歌花架竹籬亭臺間出過方勝亭
及西洋房左為百福法相右為太平有象徑西洋
平臺則重樓複宇丹鳳朝陽傑出雲表其北即三
界勝景牌坊然後過横橋云
橋之左為西洋水閣迤東花臺一座上有十二天
女獻花面如意廳迴廊曲闥旋轉如折又東為恒
春圃千葩萬蕊紅紫紛披仙翾翔集有數童子手
執紈扇上下盤辟其北三層方閣迤東有書樓芸
籖縹帙充塞棟宇琳宫仙館遥相對峙参差扵林
巒洞壑間北面紅欄一曲畫地為水淪漣渺瀰内
設青蒼赤三龍舟旗幟篙檝各以其色後有白石
橋一座圓亭如笠㕐齒層層橋兩旁各立綵牌坊
密林如翳林表峯岫隠隠如碧玉簮自此折而南
為五鳳臺臺之前為采蓮景松橈桂檝摇漾中流
碧筩丹菂鈿影波紋過楊柳之渚曳木蘭之舟則
有漁父持竿曬網青蒻綠蓑随風上下對面有亭
作方麯形亭外朱欄數十步豁然平敞碧樹周阿
仙鼠戲舞二童子捧桃枝執靈夀杖擁老翁而跨
驢者是葛稚川移居圖中景也
萬卷書樓在大道之左結構崇麗粉堞嵳峩西則
重房曲榻雲璈徐奏仙樂鏘鳴旁甃為碧玉池中
植菡萏萬柄過演劇綵臺為靈芝亭正與松徑相
對由松徑直上為觀音山小橋流水屈曲以達巔
頂山下作迎神賽會香燈簫鼓之狀迤南則蟹舍
漁莊煙波一碧水源盡處突出高峯祥雲瀰滿中
有仙人驂鸞而立右為玉女渡河之景雲階月地
輝暎康衢稍南為函關作城闉狀有老人乘青牛
車而行三面亭臺均極壯瑋過演劇重臺照壁數
仞左為萬寳秋成倉廯櫛比輸載如雲篝車吚軋
一帶竹籬坻場平曠舂揄簸揉童叟争趨是海㝢
豐登氣象前有百夀廳為兩淮商民迎
鑾慶祝之所右為漢使乘槎仙源一曲隠見支機徑五
頂亭三層平臺及西洋房迴廊十二楹為桂花廳
金粟霏香月輪方滿見驂鸞三數人翔舞於康莊
者則中逵北拱
關帝廟之仙門也
山門南為菊花牌坊酈泉分導近對南山下有十
數仙子手執夀字方勝朝拱
鑾輿又南為鳳凰亭其西則翠屏一曲峯腰岩頂三素
雲開列植桃枝上綴蟠桃千實光彩映曜迤南一
亭形似花籃中設祥芝仙卉其東則碧海仙橋松
藤纏絡流丹刻翠隠見喬林左右亭臺或為卍字
或為如意或為三元獻瑞或為雙鳳朝陽直抵大
市街之四牌樓其東西面二牌樓後俱列嵐嶂如
羅浮兩峯似離若合長松偃盖修篁便娟桃李滿
山塔字宏麗下為百老人各衣綵衣龐眉華髮扶
杖来觀同聲歡頌自此折而東以達
西安門云
過四牌樓同行道左為百花臺右為五雲樓樓前
為西洋線法山雲窗霧閣深入數重如海上三山
可望而不可即下設西洋水法亭三座拔地雲根
一柱四圍繞立舞鶴雲起漸高輪囷磅礴排擁銀
臺鶴珠噴泉上注窗闥灌頂湧出百道飛注如泰
山之霤穿櫩入牖又如漢殿仙人金莖承露巧製
竒觀一時獨勝北面為百夀字照牆舞雲戲綵瑶
臺仙館邐迤分布笙簧鼓吹韶頀齊鳴前設五輅
立象
天仗方排
禁門洞唘曦暉翕赩瑞靄馡馚自西直門直此市㕓櫛
比煙井雲連纓笏匝序元齠巷歌農商婦孺咸俾
来觀瞻
帝京之勝景熙
夀宇之昌期
茂對時育盡入藻繪中矣
西安門内兩旁六方亭㕓舍鱗次樓榭參錯過西洋
塔為綵牌坊二重嵐疊嶂之状映帶左右又有菜
園花圃葯欄茨舍直東為孔雀亭翠羽䙰褷迎暉
閶闔西面山子一座上築瓊樓過綵牌坊進三座
門紅牆邐迤彤闥周排綵樹倚雲祥葩霏盖至金
鼇玉蝀之橋則玉河煙景太液波光平川如掌蕅
渚鳧汀風亭水榭望若圖畫艇子三兩泝洄上下
其有左旗右幟錦䌫牙檣則
御舟之維於北渚也
橋之東即
承光殿循墻為過街綵坊面南為花神廟外立百花牌
坊繚以朱欄後有三層樓最後遊廊九折東偏為
仙臺負山嶻嶪俯瞰錦城是為浙江耆民商人迎
鑾慶祝之所自此進内三座門門之東面演劇綵臺一
恭演南極呈祥大戲北面西洋式方亭南為牌坊
額曰恭則夀迤前葯欄花架綴以西洋房數十楹
過赤鳳臺又一綵坊坊之南山子一座林樾清窈
橋徑曲折作白猿獻果之戲又為鼇山二十四楹
極山川之竒麗繢洞天之勝景前接福佑寺牌坊
紺宇琳館碧瓦參差對面則羣峯拱列琅玕萬箇
過桃式演劇臺扁曰綏山獻瑞又毘盧亭子旁設
擡閣五座俱取吉祥綴景有童子粧束嶷然竦立
高出檐際中衢為流雲牌坊從此林巒臺榭層見
迭出景亭之後闤市毗聯天閶曉景人海歡騰較
之
紫禁城外尤為繁麗矣
流雲牌坊之左山子一座列植喬柯紅翠相間兩
面對置西洋樓房玲瓏網戶結構精嚴左為遊廊
數十楹右為月臺布置點綴如西泠明聖湖塘風
景中衢立綵牌坊又南為城闉一額曰錢塘勝景
過此則斜廊轉角對出如翼道西面
西華門為線法山室宇崇沓巖竇空嵌山表為流雲
牌坊左右復為小山山之麓為在籍大員来京慶
祝跪迎
聖駕之所此自西直門至
西華門圖繪之大槩也
右(臣)等恭撰圖說二謹自
圓明園
聖駕出宫門時以至
駕入西華門進宫按其里地以諸王貝勒貝子公安
南國王阮光平及各外藩陪隸文武大員官員
在籍大臣各商民耆庶等恭迎
聖駕跽瞻
法仗為之序次俱各就圖幅標注所在以見斯時
萬方效祝企踵臚歡實幸躬睹禮明樂備之隆
用以揚
福釐而洽
親愛至扵點景綴設屢奉
諭旨勿復踵事增華慶節前期既
特命量減綵飾還宫日更
命警蹕勿施故兹圖中所列皆摹景物之真藉著質
文之兼尚而若都城内外坊衢陌巷金碧相輝
繒綵交設樂風雨之時叙耀鐙月之光華較之
登春臺遊華胥猶揣摩想像之詞未若兹之慶
豐綏
夀萬祥駢輳為毫翰之所不勝寫者矣
八旬萬夀盛典卷八十
