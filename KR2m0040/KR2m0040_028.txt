八旬萬夀盛典卷二十八
盛事(四)(五世同堂二)
乾隆五十五年
旌賞五世同堂百歲以上夀民楊添禄䓁及未届百齡
知州齊佳士䓁六十一人
禮部謹
題為請
旌事據雲南廵撫譚尚忠奏稱
夀㝢鬯熙曼羡
錫羣黎之福遐荒表瑞繁昌覘庶姓之同兹有蒙自縣
民楊添祿現年一百歲五世同堂一門集慶映滇
雲之五色循陔而舞綵行多占夀宿之一星衍算
而介眉綏厚宜邀
褒典敬竢
恩俞奉
上諭據譚尚忠奏蒙自縣民楊添祿現年百歲一堂五
世請旨旌表䓁語楊添祿夀届期頥曾元繞膝洵為
昇平人瑞特賜御書扁額並親製詩章以昭榮寵所
有應行加恩賞賚及建坊旌表之處仍著該部察例
辦理欽此應由内務府支取縀一疋銀十兩轉給祇
領仍令該撫轉飭地方官給銀三十兩聽本家自
行建坊並給與昇平人瑞字樣可也奉
旨依議
御製新正二日雲南廵撫譚尚忠奏蒙自縣百歲夀民
楊添祿五世同堂詩以賜之庚戍
督撫新正有奏箋率陳吉事逹郵𫝊廖曾如向張和古
(乾隆五十年四川江西各奏百歲夀民張子翼古朝爵俱五世同堂曾親書扁額御製詩章以賜至前歲湖南)
(奏百歲夀民廖唘家五世同堂亦即依例賜賚今歲為予八旬正夀開韶行慶據譚尚忠奏雲南蒙自縣有百)
(歲夀民楊添祿夀届期頥曾元繞膝允徵世際隆熙嘉祥叠見仍即書扁製詩賜之因思楊添禄以百歲見五)
(世而子年方八旬元孫載錫年已七齡就傅讀書是先彼二十餘年矣)楊復呈兹後繼前
五世一堂瑞已罕高齡百袠夀稱駢什成更覺自厚幸
勝彼猶先二十年
御書扁額
頥夀鍾祥
又
題為欽奉
上諭事據陕甘總督勒保奏稱欽惟我
皇上夀考作人
庥徵斂福卜延洪于
聖祚八旬臚萬國之歡膺
篤眷于
皇穹五代衍一堂之慶惟
純禧之集嘏肇自
天家斯和氣所鍾祥不遺庶姓兹有現任甘肅秦州知
州齊佳士年七十一歲有元孫一人該知州籍隸
齊邦職分秦牧七旬強仕曾随千叟以邀
榮百口同堂更喜一門之聚順衍雲礽于後嗣孫又生
孫𫝊弓冶于前型士恒為士應
帝室&KR1000;繁之瑞民間喜溢閭書獻周官版負之圖歲首
欣賡華祝仰
鴻庥之廣錫九如虔頌
升恒臚
盛世之嘉祥百爾同深忭舞奉
上諭據勒保奏秦州直隸州知州齊佳士現年七十一
歲五世同堂䓁語齊佳士七旬司牧五世綿祥洵仕
籍所罕聞實熙朝之盛事特賜御書扁額並親製詩
章用昭褒異所有應行加恩賞賚之處著該部察例
辦理欽此查乾隆五十年欽奉
諭旨未届百齡五世同堂者著各該督撫分别年歲給
予扁額縀疋銀兩今齊佳士業蒙
恩賜扁額詩章所有應賞縀疋銀兩應令該督遵照辦
理可也奉
旨依議
御製新正六日陕甘總督勒保奏秦州知州齊佳士山
東廵撫長麟奏曺縣夀民吴世齊俱五世同堂詩
以賜之(庚戍)
吉章方伯報開年最勝新年三事駢昨甫滇南曾賜什
(昨新正二日雲南撫臣譚尚忠奏蒙自縣百歲夀民楊添禄五世同堂已依例書扁製詩賜之)今欣山
左并成萹(兹據勒保奏秦州牧齊佳士長麟同日奏曹縣民吴世齊年過期頥曾元繞膝春朝行慶)
(人瑞駢臻而山左一區連聞盛事更堪嘉異除應建坊旌表加恩賞賚之處勅部照例辦理外仍即親書扁額)
(並製詩章分賜以昭盛世祥徵)雖殊其夀七和百(齊佳士現年七十一歲吴世齊現年一百)
(五歲)都喜同堂曾與元盛世祥徵人我共蒙
天佑耳益䕫然
御書扁額
保赤鍾祥
又
題為欽奉
上諭事據山東廵撫長麟奏稱岱嶽注長生之籍世際
恒春
仙源呈積慶之圖家承
蕃祉兹有曺州府曺縣民吴世齊現年一百五歲其子
吴全亦年逾七旬曾元繞膝五世一堂子舍舞莱
衣之歲慶洽蘭陔充閭增蓬矢之祥歡生蔀屋洵
稱盛事冀沛
殊恩奉
上諭據長麟奏曺縣民人吴世齊現年一百五歲五世
同堂請旨旌表䓁語吴世齊夀越期頥曾元繞膝洵
為盛世休徵特賜御書扁額並親製詩章以昭榮寵
所有應行加恩賞賚及建坊旌表之處著該部察例
辦理欽此應由内務府支取縀一疋銀十兩交該撫
轉給祇領仍飭給建坊銀三十兩聽本家自行建
坊並給與昇平人瑞字樣可也奉
旨依議
御製詩(恭載齊佳士條)
御書扁額
頥登世衍
又
題為欽奉
上諭事據調任江西巡撫何裕城奏稱
中宸&KR0640;福錦綳增
桂邸之庥下邑徵祥綵舞動花封之色兹有現任安
福縣知縣時本榮親父時舒安係山東單縣生員
迎養在署現年八十四歲精神矍鑠五世一堂
恩推章服之榮身叨祿養善積家庭之慶孫亦飴含宜
荷
隆施以稱
眀詔奉
上諭據何裕城奏安福縣知縣時本榮親父生員時舒
安現年八十四歲精神矍鑠五世同堂䓁語時舒安
就養官署年逾八旬曾元繞膝實為熙朝嘉瑞所有
應行加恩賞賚著該部察例辦理欽此查乾隆五十
年欽奉
諭旨未届百齡五世同堂者著該督撫分别年歲給予
扁額縀疋銀兩應令該撫遵照辦理可也奉
旨依議
又
題為欽奉
上諭事據前任四川總督李世傑疏稱
皇之人多夀式羾禎苻
天佑命惟純用彰蕃祉兹有䨇流縣耆民李芳英現年九
十歲五代一堂人閱人成世已近期齡子之子生
孫駢臻嘉慶洵属
昇平之瑞宜昭
錫賚之恩奉
旨該部議奏欽此查乾隆五十年欽奉
諭旨未届百齡五代同堂者著各該督撫分别年歲給
予扁額賞給縀疋銀兩應行令該督遵照辦理可也
奉
旨依議
又
題為百齡上夀五世同堂題請
旌表事據署四川總督孫士毅奏稱欽惟我
皇上太和醖釀
夀宇延洪
五福名堂恒久道而康強逄吉
八徵篆寳
乾行健而景祚無疆
鴻庥普被於茅簷人瑞更徵夫巾幗兹有江津縣夀婦
彭余氏現年一百歲守節七十二載子彭肇榮年
已八十餘孫六人曾孫九人元孫四人青年守志
白髮完貞遊
化日之舒長身沐
三朝雨露荷
仁風之長養膝依四代曾元承歡已擬夫籛鏗舞逾萊
戲盛事争𫝊於巴蜀枝引桐繁宜題貞夀之坊允
稱
旌揚之典奉
上諭據孫士毅奏江津縣夀婦彭余氏現年一百歲五
世同堂請旨旌表䓁語彭余氏夀臻百齡曾元繞膝
洵為盛世休徵特賜御書扁額以示恩錫所有應加
賞賚及建坊旌表之處仍著該部察例辦理摺并發
欽此臣䓁查與定例相苻應准其旌表官給建坊
銀三十兩聽本家自行建坊並給與貞夀之門字
樣可也奉
旨依議
御書扁額
貞世延祺
又
題為詳請
恩賞事據署江西廵撫姚棻奏稱胄齒離經
錫福衍
潢源之澤禔增
泰筴祝
釐臚海㝢之歡仁夀咸躋繁昌有象兹有德興縣耆民
傅元正年八十二歲生子二人孫十人曾孫三人
並有元孫取名遇恩遊熙宇以延齡夀增耄耋錫
嘉名而誌
盛慶洽高元宜荷
優恩以彰瑞應奉
上諭據姚棻奏德興縣民人傅元正現年八十二歲五
世同堂請旨照例錫賚䓁語傅元正年臻耄耋膝繞
曾元洵為盛世休徵所有應行加恩賞賚之處著該
部察例辦理摺并發欽此查乾隆五十年欽奉
諭旨未届百齡五世同堂者著各該督撫分别年歲給
予扁額縀疋銀兩應行令該撫遵照辦理可也奉
旨依議
又
題為欽奉
恩詔事據原任安徽巡撫何裕城奏稱
國慶瓜蕃歲月際八千之算戶殷版籍子孫符千億之
祥兹有原任翰林院庶吉士曺昞現年八十一歲
現任徽州府學教授吕韶現年八十歲歙縣監生
張惇方現年八十九歲耆民姚一溥現年八十歲
潜山縣耆民余文章現年八十七歲涇縣耆民沈
必可現年八十歲南陵縣監生秦耀祖現年八十
六歲耆民秦連茹現年九十歲俱五世同堂或澤
守詩書孫抱孫而誌喜或業安耕鑿世閱世以偕
增共樂
堯衢宜膺
周賚奉
上諭何裕城奏安徽省原任翰林院庶吉士曺昞現任
徽州府學教授吕韶監生張惇方秦耀祖耆民姚一
溥余文章沈必可秦連茹俱現年八十以上五世同
堂請各錫予恩賚䓁語曺昞䓁俱年臻耆艾膝繞曾
元洵為昇平人瑞所有應行加恩賞賚之處著該部
察例辦理摺并發欽此查乾隆五十年欽奉
諭旨未届百齡五世同堂者著各該督撫分别年歲給
予扁額縀疋銀兩應行令該撫遵照辦理可也奉
旨依議
又
題為欽奉
恩詔事據山西巡撫海寧奏稱世夀
覃禧戶著殷昌之象家肥叶吉人延似續之庥兹有陽
曲縣捐職從九品郭天隆現年八十五歲五世同
堂瑜珥瑶環處樸俗而初無侈飾鳩車竹馬撫諸
曾而又報宜男洵為繁庶之徵應荷
恩慈之錫奉
上諭海寧奏陽曲縣職員郭天隆現年八十五歲五世
同堂請照例錫賚䓁語郭天隆耆齡矍鑠繞膝曾元
洵為夀宇庥徵所有應行賞賚之處著該部察例辦
理摺併發欽此查乾隆五十年欽奉
諭旨未届百齡五代同堂者著各該督撫分别年歲給
予匾額縀疋銀兩應行令該撫遵照辦理可也奉
旨依議
又
題為欽奉
上諭事據原任浙江廵撫琅玕奏稱爽惟民廸吉際
恩慶而彌彰斂時福維
皇萃庥徵而用錫兹有山隂縣耆民王茂源&KR0792;縣耆民
錢竒俊蘭溪縣耆民葉瑞元江山縣耆民王兆霈
俱年八十以上五世同堂不知不識安耕鑿而育
子孫有幹有年延似續而遊熙皥兹為上瑞宜籲
優恩奉
上諭琅玕奏耆民王茂源等俱年臻八十以上五世同
堂請旨錫予恩賚等語王茂源錢竒㑓葉瑞元王兆
霈俱年登耄耋膝繞曾元洵為盛世休徵所有應行
賞賚之處著該部照例辦理摺并發欽此查乾隆五
十年欽奉
諭旨未届百齡五世同堂者著各該督撫分别年歲給
予扁額縀疋銀兩應行令該撫遵照辦理可也奉
旨依議
又
題為欽奉
恩詔事據署江西廵撫姚棻奏稱頌
盛事於
天家慶深鼇抃紀庥徵於蔀屋虔效鳬歡兹有彭澤縣
原任四川成都縣縣丞袁大正現年八十一歲五
世同堂墨綬銅章昔沐
恩波於劍外綵衣文褓更增佳氣於庭前洵稱左蠡之
嘉祥仰籲
中朝之賁錫奉
上諭姚棻奏江西彭澤縣職員袁大正現年八十一歲
五世同堂請照例錫予恩賚䓁語袁大正耄耋康強
曾元蕃衍寔為夀宇嘉徵所有應行錫賚之處著該
部察例具奏摺并發欽此查乾隆五十年欽奉
諭旨未及百齡五代同堂者著各該督撫分别年歲給
予扁額縀疋銀兩應行令該撫遵照辦理可也奉
旨依議
又
題為欽奉
恩詔事據護理安徽廵撫周樽奏稱延洪徵
軒籙之文
萬年臚頌舄奕邁周宗之慶百世衍支兹有涇縣貢生
胡先粢現年六十八歲有元孫二人監生查時世
現年八十三歲休寧縣耆民張之寬現年八十四
歲俱有元孫一人順聚一堂釐延五代依依繞膝
桐枝又報孫生濟濟趨庭梓里如占星聚洵茅簷
之樂事祈
楓陛之推恩奉
上諭據周樽奏安徽涇縣貢生胡先粢監生查時世休
寧縣耆民張之寬俱年登耄耋五世同堂請照例錫
賚䓁語胡先粢䓁夀履康強門庭衍慶洵為盛世嘉
徵所有應行賞賚之處著該部察例具奏摺并發欽
此查乾隆五十年欽奉
諭旨未届百齡五代同堂者著各該督撫分别年歲給
予扁額縀疋銀兩應令該撫遵照分别
旌賞可也奉
旨依議
又
題為夀民夀婦五世同堂懇
恩旌賚事據湖南廵撫浦霖奏稱宇啿
皇春
乾燾著大生之象
仁躋世夀萃亨苻引吉之占兹有湘隂縣民胡先哲年
九十二歲生員頋尚傑年八十七歲善化縣監生
楊士彦年八十歲湘潭縣民胡錫連年八十七歲
醴陵縣監生易子範年八十六歲監生張居閣年
八十一歲攸縣武生王命卿年八十歲城步縣民
楊志宏年八十歲武陵縣舉人楊健年九十歲俱
五世同堂又善化縣生員羅世秀之母任氏現年
一百歲清泉縣民鄭伯紅之母王氏現年一百歲
安鄉縣武生張孫綖之母計氏現年一百一歲俱
係五世同堂祥鍾南岳籍注東華由紳耆以逮閻
閭釐女士而從孫子或科分孝秀力田久服先疇
或&KR0757;勵閨闈貽榖俾承舊德父之祖猶有父並慶
弄孫孫之子為曾孫亦既抱子數苻九老九人合
七百餘年夀作三朋三婦更期頥届歲允矣嘉祥
之集宜邀
曠典之頒奉
上諭浦霖奏湖南湘隂縣民胡先哲生員顧尚傑善化
縣監生楊士彦湘潭縣民胡錫蓮醴陵縣監生楊子
範監生張居閣攸縣武生王命卿城步縣民楊志宏
武生縣舉人楊健俱年届八十以上五世同堂又善
化縣夀婦羅任氏清泉縣夀婦張計氏俱年躋百齡
亦五世同堂請分别賞賚旌表䓁語耆民胡先哲䓁
及夀婦羅任氏䓁矍鑠康強門庭衍慶洵為昇平人
瑞所有應行賞賚及建坊旌表之處著該部察例具
奏欽此(臣)䓁查定例夀至百歲者建坊
旌表官給銀三十兩聽本家自行建坊婦人給與貞夀
之門字樣又乾隆五十年欽奉
諭旨未届百齡五世同堂者著各該督撫分别年歲給
予扁額縀疋銀兩各在案應行令該撫遵照分别
旌賞可也奉
旨依議
又
題為欽奉
上諭事據廣東廵撫郭世勲奏稱秋永八千㝢縣沐增
齡之慶
福敷九五閭閻徵逄吉之庥兹有博羅縣耆民湯干城
質茂敦龐業安作息歲月八旬以外五代歡承子
孫六十餘人一堂慶萃剖甘分食娱情遠勝夫羲
之披簿審名計代倍贏於遷哲信
昌時之上瑞祈
茂典之榮頒奉
上諭郭世勲奏博羅縣民湯干城年逾八十身及五代
現有子孫六十餘人共處一堂請旨錫賚䓁語湯干
城夀逾八秩五世同堂洵為昇平人瑞所有應行賞
賚之處著該部察例具奏欽此查乾隆五十年欽奉
諭旨未届百齡五世同堂者著各該督撫分别年歲給
予扁額縀疋銀兩應行令該撫遵照辦理可也奉
旨依議
又
題為欽奉
上諭事據江蘇廵撫福崧奏稱麟振推
育物之仁
恩覃蔀屋鮐背衍宜孫之吉慶叶充閭兹有崇眀縣耆
民黃子榮現年九十五歲蕭縣耆民王怡現年九
十一歲豊縣耆民許應台現年八十九歲書亥年
逾八袠肩随乎九袠添丁喜溢元孫踵接夫曾孫
宜膺
褒奬之條以著夀昌之瑞奉
上諭福崧奉江蘇崇眀縣耆民黃子榮蕭縣耆民王怡
豊縣耆民許應台俱年皆八十九十以上現俱五世
同堂請賞賚旌表䓁語黃子榮䓁年躋耄耋慶衍家
庭洵為昇平人瑞所有應行賞賚及建坊旌表之處
著該部察例具奏摺并發欽此查乾隆五十年欽奉
諭旨未届百齡五世同堂者著各該督撫分别年歲給
予扁額縀疋銀兩應行令該撫遵照辦理可也奉
旨依議
又
題為欽奉
上諭事據調任山西廵撫海寕奏稱
紫宸集慶庥徵下逮夫臣民黃耉增祺吉兆争𫝊于縣
邑兹有現任神池縣知縣韓克鋐之父韓紹祖現
年七十一歲五世同堂介景則七旬纔過孫行有
大父之稱就養而百里非卑子舍報曾孫之喜洵
稱盛事宜荷
隆施奉
上諭海寕奏神池縣知縣韓克鋐之父韓克祖年七十
一歲五世同堂䓁語韓紹祖年逾七旬勖子服官曾
元繞膝實為盛世嘉徵所有應行賞賚及建坊旌表
之處著該部察例具奏摺并發欽此查乾隆五十年
欽奉
諭旨未届百齡五世同堂者著各該督撫分别年歲給
予扁額縀疋銀兩應行令該撫遵照辦理可也奉
旨依議
又
題為欽奉
上諭事據福建廵撫徐嗣曾奏莆田縣耆民朱天杜現
年九十六歲子華元年六十九歲孫六人曾孫十
二人元孫一人賦性樸誠持躬端謹家世久安耕
讀鄊閭咸號善良年近期頥而精神矍鑠庭餘雍
睦而子姓蕃滋當
聖主八旬萬夀之年覩耆民五世一堂之盛洵稱人瑞
宜荷
旌揚奉
上諭據徐嗣曾奏莆田縣民人朱天杜現年九十六歲
曾孫十二人生有元孫五世同堂䓁語朱天杜年近
期頥曾元繞膝洵為盛世休徵所有應行加恩賞賚
及建坊旌表之處著該部察例辦理摺併發欽此應
行令該撫遵照照乾隆五十年
諭旨賞給扁額縀疋銀两抑或以年近期頥照百歲夀
民之
旌表之例給與建坊銀两並昇平人瑞字樣出自
皇上天恩奉
旨依議朱天杜著加恩旌表
又
題為欽奉
上諭事據四川總督保寕奏稱箕疇之福一曰夀
錫延遂越于百齡華封之祝三多男應瑞爰臻夫五代
兹有涪州生員甘克和現年一百五歲江津縣民
趙永年現年一百歲緜竹縣民王維祥現年九十
六歲什邡縣貢生戴國相現年九十五歲西充縣
民張積善現年八十六歲俱五世同堂井絡翔和
喜桑榆之春煦
辰居錫慶徵瓜瓞之祥多作瑞
昇平蘄
頒茂渥奉
上諭據保寕奏涪州生員甘克和江津縣民趙永年綿
竹縣民王維祥什邡縣貢生戴國相西充縣民張積
善皆年逾耄耋五世同堂䓁語甘克和趙永年王維
祥戴國相張積善夀衍耆齡澤綿後嗣洵属昇平人
瑞所有應行賞賚及建坊旌表之處著該部察例具
奏欽此查定例夀至百歲者准其
旌表官給建坊銀三十兩並昇平人瑞字樣又乾隆五
十年欽奉
諭旨未届百齡五世同堂者著各該督撫分别年歲給
予扁額縀疋銀兩應令該督遵照分别
旌賞可也奉
旨依議
又
題為耆民夀踰百齡五代同堂懇請
旌表事據湖南廵撫浦霖奏稱
夀符見丙衡湘近南極之躔喜集添丁趾顁衍
北辰之慶兹有湘隂縣民周騰蛟有子五人孫十九人
曾孫三十八人元孫四人先於乾隆四十九年據
報五世同堂蒙
恩賞賚至今五十五年已届一百一歲在昔齡躋耄耋
已看繞膝曾元家慶争𫝊
國恩早被重逾六載康強猶似當年甫越百齡曼羡喜
逄
大慶萃六十有六人而咸親毛裏共羡椒繁計三萬六
千日而重數居諸益延椿算惟
仁者夀衍禧遂及於蒼黎為
聖人氓樂愷頻承於
丹陛洵庥徵之協應自
茂典之宜膺奉
上諭浦霖奏湘隂縣民周騰蛟現年一百一歲五世同
堂請予旌表錫賚䓁語周騰蛟期頥矍鑠慶衍曾元
洵属盛世嘉徵所有應行賞賚及建坊旌表之處著
該部察例具奏摺并發欽此應由内務府支領縀一
疋銀十兩轉給祗領仍令該撫轉飭地方官給建
坊銀三十兩聽本家自行建坊給與昇平人瑞字
樣可也奉
旨依議
又
題為百齡五代同堂懇
恩旌表事據原任浙江廵撫琅玕奏稱宜子孫宜民人
四得本
聖人之德作
君師作父母
八徵敷
皇極之疇慶既溢夫緜區
恩不遺於蔀屋兹有上虞縣夀民王瑞臣現年一百一
歲五世同堂生逄
熙皥壺中之歲月彌長戶慶殷昌膝下之芝蘭競茁允
稱
旌閭之典兼邀
賜帛之恩奉
上諭琅玕奏上虞縣夀民王瑞臣現年一百一歲五世
同堂請予錫賚旌表䓁語王瑞臣年逾期頥曾元衍
澤洵属盛世嘉徵所有應行賞賚及建坊之處著該
部察例具奏摺并發欽此應由内務府支領緞一疋
銀十兩轉給祗領仍令該撫轉飭地方官給與建
坊銀三十兩聽本家自行建坊並給與昇平人瑞
字樣可也奉
旨依議
又
題為欽奉
上諭事據陕西廵撫秦承恩奏稱
仁推安老煦薄海以如春吉叶宜孫頌生民之作瑞兹
有臨潼縣耆民王之巽年八十四歲五世同堂仰
托
大椿之蔭小草春長廣徵
初瓞之庥蕃淑實衍敬祈
恩奬以誌嘉祥奉
上諭秦承恩奏臨潼縣耆民王之巽現年八十四歲五
世同堂請予錫賚䓁語所有應行賞賚之處著該部
察例具奏摺并發欽此查乾隆五十年欽奉
諭旨未届百齡五世同堂者著各該督撫分别年歲給
予扁額縀疋銀兩應行令該撫照例辦理可也奉
旨依議
又
題為詳請
恩賚事據護理江西廵撫託倫奏稱角亢明
太紫之符龐眉接武戶口溢丁黃之版螽羽延禔兹有
萬安縣民劉德懋現年九十歲南昌縣民吳正英
現年八十八歲萍鄊縣民生羅錦現年八十四歲
高安縣武生丁昱現年八十歲廣昌縣生員何裕
現年七十八歲俱五世一堂人偕五老之遊共喜
曾孫有子
慶值三多之祝同為
夀世徵祥式籲
優恩用彰瑞應奉
上諭託倫奏江西萬安縣民劉德懋南昌縣民吳正英
萍鄊縣監生羅錦高安縣武生丁昱廣昌縣生員何
裕俱年躋耄耋五世同堂請照例錫賚䓁語劉德懋
䓁艾夀康強曾元衍慶實為盛世嘉徵所有應行賞
賚之處著該部察例具題欽此查乾隆五十年欽奉
諭旨未届百齡五世同堂者著各該督撫分别年歲給
予扁額縀疋銀兩應行令該撫遵照辦理可也奉
旨依議
又
題為欽奉
上諭事據閩浙總督伍拉納奏稱
國有嘉祥
錫羡匝於緜宇家增式榖
推恩爰籲
絲言兹有上杭縣監生何大川現年九十歲連江縣耆
民張維開現年九十一歲長泰縣耆民陳文通現
年八十九歲五世同堂有秩年增五代叶熊占之
吉無疆
慶錫
九重敷麟定之庥欣值
昌期臻斯上瑞奉
上諭伍拉納奏監生何大川民人張惟開陳文通䓁俱
年届九旬五世同堂請予賞賚等語何大川張惟開
陳文通䓁均年臻耄耋膝繞曾元洵属休徵人瑞所
有應行賞賚之處著該部察例具奏摺并發欽此查
乾隆五十年欽奉
諭旨未届百齡五世同堂者著各該督撫分别年歲給
予扁額縀疋銀兩應行令該督遵照辦理可也奉
旨依議
又
題為欽奉
上諭事據護理河南廵撫景安奏稱
璿圖瑞唘罄紫澥以量籌
瑶牒祥開𨗳
銀潢而積慶惟諸福備膺於
宸扆斯嘉祥普被於閭閻兹有洛陽縣耆民賈三才現
年八十七歲鞏縣監生趙廣生現年七十六歲汜
水縣耆民雒文正現年八十一歲俱五世一堂園
果分甘已喜抱孫於子舍瓦盆注酒又增賀客於
衡門慶溢鄊閭
恩祈
魏闕奉
上諭景安奏監生趙廣生耆民賈三才雒文正䓁俱年
登耄耋五世同堂請旨錫賚䓁語趙廣生賈三才雒
文正䓁一門聚順繞膝曾元洵為昇平盛事所有應
行賞賚之處著該部照例具奏摺并發欽此查乾隆
五十年欽奉
諭旨未届百齡五代同堂者著各該督撫分别年歲給
予扁額縀疋銀兩應行令該撫遵照辦理可也奉
旨依議
又
題為耆民夀逾百齡五代同堂懇
恩旌表事據雲貴總督富綱奏稱
德普生生引雲礽於勿替
恩推老老羞夀耉以靡遺兹有易門縣耆民周璻現年
一百一歲五世同堂齡越期頥家繁榖似用高曾
之規矩親授箕裘懸孫子之桑蓬又增蘭玉
旌門有典廣宇騰歡奉
上諭富綱奏易門縣耆民周璻現年一百一歲五世同
堂請旨賞賚旌表䓁語周璻年逾期頥曾元繞膝洵
属昇平人瑞所有應行賞賚及建坊旌表之處著該
部察例具奏摺并發欽此應由内務府支取縀一疋
銀十兩轉給祗領仍令該撫轉飭地方官給銀三
十兩聽本家自行建坊並給予昇平人瑞字樣可
也奉
旨依議
(臣)䓁謹案爾雅釋親逓舉曾孫元孫之名劉熙
釋名復訓釋其義謂主於夀考者而言左傳曰
及而元孫以元孫為最遠也然三代以前載籍
所𫝊未聞有親見元孫之盛伏讀
御製詩識古来見元孫者於唐得一人焉曰錢朗宋
得一人焉曰張燾元得一人焉曰吴宗元明得
三人焉曰羅恢曰歸璿曰文徵明粤千餘年而
僅得六人豈必美而弗𫝊盖繁嘉茂之慶於一
家固未易數數遘矣我
皇上懋滋景裕純洽繁禧
御製五福五代之之記以慶祉之迭臻徵
天貺之稠篤申祜引祉徧融
夀宇乾隆五十年直省彙冊上聞者多幾至二百家
舉從古累朝所罕遘者駢集於一時繼此特章
入告歲有增加熙勰之苻方逓演於靡既焉且
前此六人中惟錢朗一百七十餘歲今則趙元
寅郭有英趙琳劉萬迎䓁俱百齡有餘其夀迥
勝於燾與徵明而齊佳士時本榮韓克鋐䓁以
現任牧令得備家慶亦非宗元恢璿所能希及
皇言敷福爰有
宸章賁錫
御扁光題照耀乎天閶燦炳於珠緯而諸人且附
御集以垂永久寵褒之典伊古所無爾雅曰子子孫
孫引無極也斯惟祥麟趾定之徵以萃此茂豫
哉
八旬萬夀盛典卷二十九
