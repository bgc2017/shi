八旬萬夀盛典卷八十三
歌頌(三)
萬夀恭擬跋
御製八徵耄念之寶記一首
大學士公(臣)阿桂
(臣)聞帝王之政絜道樞者惟心揆化機者則惟理
理經緯萬端而本原於帝縡故必人事協乎矩乃
德與天符必德與天符乃馨香感福禄備焉洪範
一篇和同於天人之際蓋以此也我
皇上斟元陳樞總持六幕
軒銘
堯誡日慎一日於今五十有五載兹逢
八旬萬夀之期更
特鐫八徵耄念之寳
親製記文以昭慎憲省成之
淵衷咸謂
年彌高
德彌劭精明強固將與方儀圓象同悠久無疆(臣)跽讀
而繹思之我
皇上得久照緝熙光明前
特命於
經筵歌抑戒以著
耄而勤學之思今歲進講周易跽聆
御論於乾坤大象闡自勉自然之義
大聖人協撰乾元健行不息臣工固莫不仰窺之姬公
陳訓稱無逸永年武王著銘曰敬慎必恭恭則夀
跽讀
御製無逸論
五福五代堂記
大聖人綿算延洪
康強逢吉臣工亦莫不頌祝之然念之云者有實用焉
非徒曰心之精神謂之聖也徵之云者有顯證焉
非徒以䜟緯術數推衍禨祥也蓋洛書之數一曰
五行明天道二曰五事明人事八曰庶徵明天之
通乎人九曰五福明人之極乎天而居中扼要則
歸本五位之皇極鄭康成孔安國皆曰皇者大也
極者中也大中者無過不及之謂也權衡在宥規
矩從心乃以役使羣動萬化咸宜焉舜曰執中湯
曰建中胥是志也(臣)仰荷
聖渥通籍已五十五年敭歷中外洊登禁近得日瞻
穆穆之光雖識見檮昩未足知
聖化之萬一然步躔之所測究勝握管之所闚伏見我
皇上提挈天綱經綸百度與時張弛消息變通如井田
封建車戰斷不可行於後世者皆
著論以闢其謬而禮樂刑政師古之意以權今之宜與
二帝三王心法治法皆若合符節我
皇上念典於學茹涵百代抉經之心執聖之權
御製詩五集陶鑄雅頌
御製文二集含吐典謨自天苞地符未闡斯祕而義關
勸戒弗尚華詞明著於
聖諭
而
權衡曲當衮鉞炳如不容一非聖人語又極義例之謹
嚴我
皇上神武天鍚
威弧震叠
凝神九天之上而
制勝萬里之外龍沙䓤雪三十六國指顧蕩平冉駹兩
國吐番九姓古來號為天險者旗鏠所指咸籍場
艾旃鮫室蜃窟大瀛隔越亦長鯨就剪海不揚波
然逆則討服則舍苟尉佗稽首康莋陳詩則義取
止戈綏柔曲逮兩階干羽原與青邱䕫鼓稱物以
施我
皇上論辦官材甄别流品仿虞典之三考侔周京之六
計滋蘭刈艾披沙㨂金
日月貞明物無遁影然菁莪樂育茅茹彙征貢舉增科
學校擴額四門大闢俊民用章至題特奏之名標
五老之榜莫不弹冠結綬頌
夀考作人我
皇上綜覈邦計示儉防奢釐剔侵漁杜絶冐濫持籌司
會出納有經然民生國計所關則不言撙節統計
御極以來蠲租賦者不知幾千百萬免秸銍者不知幾
千百萬增賑䘏者不知幾千百萬貸鹽筴蘆課者
不知幾千百萬築河渠城垣者不知幾千百萬至
蒐軍實修武備一歲加饟三百萬更久久無極又
何嘗纖毫靳惜歟我
皇上明察庶物矜慎祥刑稂莠剪而嘉禾榮雷霆鼓而
勾萌動辟以止辟用弼教協中若情異怙終則
恩宏湯網自金雞
肆𤯝以外爽鳩讞牘歲有矜疑載秋官之籍者蓋不能
縷數焉凡兹
聖政皆秉大中蓋
照臨如鑒之明故萬事萬物之情具燭其隠
裁制如衡之凖故不偏不倚之節各適其宜箕子所謂
皇極者此也
皇上所以念用徵者亦此也(臣)備員樞密
内朝燕
見日聆
玉音仰識
睿慮周詳或圖度於幾先或防微於事後無不窮人情
事勢之微而權以天理其緩急輕重之機諸(臣)所
不能驟喻者每委曲
宣示恍然開悟如仰觀三光而(臣)所意喻心領欲贊頌
而無以形容者尤在身經之數事夫倏忽萬變莫
過於兵
皇上征伊犂討回部定金川以及秦隴諸役(臣)並執殳
以從其間山川險阻随地殊形進退攻守因時異
勢(臣)身任戎行尚持疑弗審
皇上發縱指示先機决勝千里外如指諸掌軒皇之親
臨涿野不是過也曼衍無定莫過於水(臣)嘗奉
命數視洪河一閱大江於横流之所衝擊孰險孰夷孰
築孰濬淼無涯涘猝不得端倪
皇上揆度形勢
指示機宜騐若符劵尅期順軌神禹之躬乘四載亦不
是過也至情偽萬状無過訟庭秋官案牘(臣)所總
掌雖與司讞諸臣研核情詞參稽律令罔敢弗詳
弗慎然輕重出入一經
皇上酌裁必批導窽會辨析毫釐每承
訓誨皆曠若發蒙非造化在手
心矩不踰能若是順應咸宜歟非用志不分恒久無息
能如是精義入神歟然則(臣)所謂八徵之
念本於皇極者確無疑矣(臣)因經義而推之是訓是行
以近天子之光曰天子作民父母以為天下王皇極
之文也今九域之内方趾圓顱雲合鱗萃同額手
而祝
純嘏非其騐乎無偏無黨王道蕩蕩無黨無偏王道平
平無反無側王道正直無有作好遵王之道無有作
惡遵王之路會其有極歸其有極皇極之文也今
炎海雪山之外譯使奉琛名王詣
闕同獻
萬年之觥為開闢以來所未聞又非其騐乎然則所謂
皇建其有極歛時五福用敷錫厥庶民維時厥庶
民于汝極錫汝保極亦必騐可知矣
億萬長齡可據經文為劵即可據
御製為劵彼伏勝董仲舒劉向劉歆之流附會五行烏
足知
聖人用中之精義哉
萬夀頌二十四章(謹序)
大學士(臣)嵇璜
(臣)聞京垓演策天皇開萬歲之祥甲子成編黃帝
引百齡之慶衢壌效歌於唐代祉集三多星雲呈
瑞於虞廷歡聫八伯周稚則矢音保定箕疇則錫
貺康彊唯太和之元氣長調斯有道之貞符恊應
欽惟我
皇上福基自德
夀本於仁
統貫三才博厚高明悠久
紀綱八極剛健中正粹精
挈斗柄以㪺元澤普衢尊而廣設
握珠囊以燭遠光涵軒鏡而長懸仰惟
帝祚之
延洪叠見
天庥之申錫恭遇上章紀歲少皥司辰慶
一堂
五世之
昌期届
萬夀八旬之盛會虹流電繞萃炳煥之祥符鳳舞麐遊
應
昇平之繁祉瑤樞夜朗暎南極以呈輝
金闕辰開接東瀛而煥采
德克明而益劭
誠不息而彌徵春八千秋八千八八肇循環之算天數
五地數五五五叶圖位之中運會世胥統於元位
禄名總賅以
夀爾迺
絲綸叠布
膏雨覃敷四弛鏐租閱三年而必遍再蠲玉粒普八省
而咸周
秉圭以禮東方儀重乎泥金檢玉置譯而徠南服誠孚
乎納賮輸琛百僚邀晉級之榮畀崇階於内外多
士列翹材之選聯
恩榜於春秋
賚幣行糜台耉均叨
愷惠
賜詩予秩耆才並沐
殊施推三宥之仁典特昭夫欽恤展百神之祀
福倍介於昭明斯則慶洽天人情通上下弧南辰北偕
遊熙皥之天卿月民星競頌光華之旦所以八方
會極九有輸忱山聞祝嘏之三呼水納朝宗之萬
𣲖苑綴長春之樹景燦仙壺家分太極之泉祥凝
寶甕三千叟眉梨髮秀飫
熙朝長飬之恩二百戶子継孫繩羅
盛世蕃滋之象方趾圓顱之輩奔走偕來東鶼西鰈之
區
尊親共戴升如日恒如月呈糺縵於慶霄暢者垓&KR1140;者
埏合軒鼚於麗字駢帝夏皇春之紀集盛扵斯溯
龍編鳳籀以來生民未有用宜昭登協運易簡同
規綿吉算於億千萬齡薦臻福應總上儀於七十
二帝懋廸嘉祥(臣)幸際
昌辰欣逢
盛典
治世之民多夀喜長趨
禁近之班
聖人之德如
天愧莫贊鋪張之筆藉申葵向敬獻蕪詞泝醲化而闡懿
綱未工藻繪仰夀山而瞻福海曷罄揄揚謹拜手
而頌曰
皇建有極久道化成
聖神文武光大高明五
元十
夀後甲先庚
德邁振古百福允升(其一)
惟
天行健惟
聖法
天淯陽萬品紘覆八埏巍巍蕩蕩
持樞執圜聿懷
昊貺昭事日虔(其二)
南郊
北郊蠲潔精禋既匡既勅必
躬必親圭玉藻采寅餞寅賓留俞合莫
至諴感神(其三)
前寕榖詒昭哉維則於
皇紹基作求
世德
謨烈顯承覲揚丕赫鑒於
成憲祗事無斁(其四)
一日萬幾我
皇勤政執兩用中不絿不競作所無逸
書屏是鏡莊敬日強以承
天慶(其五)
命時百僚大小法廉若金在範若馭在銜八聯八枋
詢謀惟僉欽哉有位萬民是瞻(其六)
帝眷下民天燾父怙
宵旰疇咨三農九土曰暘而暘曰雨而雨迄用康年孔
修六府(其七)
民庶且富
加惠無窮再蠲全漕四豁正供匪惟正供積逋與同百
千萬億南北西東(其八)
匪惟積逋
渥恩稠叠若邊有屯若軍有帖若苖有算若鹺有筴概
予實除俾安生業(其九)
學曰辟雍厥惟周制五百餘年逮今肇備大昕
帝臨秩禮濟濟聽
講圜橋口愉心醉(其十)
藹藹多士佔畢是勤
恩榜叠舉髦才悉掄泰占彙吉觀筮利賓載歌芃樸
聖夀作人(其十一)
黃髮皤皤
昌時人瑞文綺載
加精鏐廣
賜亦有髦才抒文就試
畀爾頭銜用嘉爾志(其十二)
惟
皇篤祜繁衍天潢璿源孕彩日幹騰芳振振繞膝
五世一堂上稽書契邁羲軒黃(其十三)
爛兮縵兮富有
天章典謨雅頌玉質金相
精理至教垂示無疆珍荷
賜書燭霄榮光(其十四)
聖學淵如討源竟委糾先儒謬闡往聖旨獵碣車攻岐
陽鼎峙籕篆摩鎸用光萬紀(其十五)
聖人大寳
念用八徵乾坤麗象河洛效能五者來備庶績其凝于
時保之月益歲增(其十六)
文治甄陶鴻鈞大冶梧棲于岡苹食于野
頒四庫書廣萬間厦吉士濯磨宏逹大雅(其十七)
二月
東巡省方問俗升馨
岱宗肅儀齋遫遂登
孔堂心源遥續為民迓釐為道重學(其十八)
於赫
化光靡遠弗協西東被漸北南諧爕小邦味喁大邦震
讋既畏既懷擴版恢牒(其十九)
憬彼院藩南交新宅懷我好音敂關搏額禀朔於
前繼以身役祝
釐
錫福世為屬國(其二十)
朱波内面越裳偕來維廓爾喀珍香表懷亦有生
番越海踰臺會於
闕下王會充陪(其二十)
昔者王會羈縻是圖
今者王會不戒而孚矧逢
大慶雲集
嵩呼羣星庶星拱
宸北樞(其二十二)
日躔夀星臚
歡九宇連襼歌衢春臺龢煦軒乎其舞鼚乎其鼓願
萬萬歲為萬國
主(其二十三)
惟
皇敬德久孚
上天埏泝垓鬯禮昭樂宣宜民宜入
道全福全
天錫
皇帝億萬斯年(其二十四)
八旬萬夀盛典卷八十三
