欽定四庫全書
八旬萬夀盛典卷十
聖德(六)(健德)
(臣)等謹案天行健自強不息乾之道也聖人則之
以貞固幹事而有日新之功中正純粹而著无疆
之譽亦惟體乾之健以法天之行而已矣我
皇上秉作聖之姿法行健之體(臣)等恭讀本年
御製經筵易論挈自已自然二義而約其要於無為正
與
八徵耄念寳記所云幸賴
天佑身體康強一日萬幾未形智衰不可不自勉者其理
互相發明方兹
聖夀日隆
聖躬日健
莅祀
親政倍䔍
敬勤前以禮官請以耤田特
詳示保躬頤性之旨而
精神之充裕見於每歲
肄武行圍挽強輙中
時巡于邁控轡自如無論耆艾少此矍鑠即少壯亦未
有能習勞整暇若此者又况旰食宵衣
精闡恒語晏眠曉起備恤人情凡兹著在
篇章無非徵久弗懈之實事(臣)等伏惟
視履吉祥固由天賦異稟非尋常所可仰企要之
聖人夕惕朝乾習勤守靜其養之也有素其持之也以
恒乃益臻乎剛健篤實輝光而如
天之運行不息常久而不已者也
皇上以夀登八旬於乾隆五十四年
躬行耕耤禮
乾隆五十四年三月初六日
皇上詣
先農壇致祭畢
親至耕所行三推禮過
御觀耕臺從耕王各五推大臣等各九推順天府大興
宛平兩縣各員率耆老農夫行禮至耕耤所終畆
禮成是日奉
上諭本日舉行耕耤適值天氣晴明一切典禮辦理俱
為妥協所有執事之大臣官員人等俱著交部議叙
順天府係承辦衙門蔣賜棨已經賞戴花領仍與吳
省欽一併交部從優議叙其老民人等舊例有應得
賞賚此次著加倍賞給此内有八十一歲之老民劉
榮著賞給七品頂戴再加兩倍賞賚至隨從之侍衛
人等並著分别賞給緞疋以示朕行慶施惠至意
御製耕耤禾詞(己酉)
午未申仍三載違甸師申命此清畿七旬有九勤耕耤
自審庶無負古稀
六十一禾詞昔詠補今三什册書中(向於耕耤日祀外先農禮成𫐠事)
(復有禾詞或三四首或五六首不等皆彙書於册歷年已得六十一首今又為三首補書册内數符羲卦義兆)
(生生冀協屢豐之象)數(上聲)成上下經羲卦占吉惟殷籲屢豐
中祀一週行合當(予立願歸政以前祀歲必恭承近思)(中郊亦欲廟大祀於兩)
(三年内皆親祭一週蓋自揣八旬之年蒙則當天眷佑精力尚強勉盡恪虔以盡為君之職此後依例遣)
(官矣)及兹身體尚康強盡予懇款抱蜀職能此都緣
天賜祥
先是乾隆五十年二月初三日奉
上諭此次致祭
先農壇舉行耕耤朕自揣精力康強尚能躬舉三推所
有應行事宜各該衙門照例敬謹預偹候朕親詣行
禮
是年二月二十七日奉
上諭此次親行耕耤朕躬舉三推應令諸皇子隨侍觀
禮以昭劭農務本至三王王著派睿親王質郡王皇
六子儀郡王皇八子皇十一子皇十五子著隨耕佈
種
是年十月二十一日奉
上諭每歲春三月應祭
先農壇行耕耤禮禮部俱先期將祭祀日期及耤田一
應事宜預行具題雖屬照例辦理但國家典禮以實
不以文朕臨以來來兢兢以敬
天勤民為念
郊
壇大祀無不躬親即耤田親耕亦從未嘗稍憚煩勞雖本
年夀已七十有五猶親舉三推之典惟是春秋已高
或恐步履稍遜若二三年後自揣精力如常偶一舉
行豈非熙朝盛事至本年甫經親行耕耤明應應否
躬莅自候朕酌行乃禮部仍照例具題親詣行禮者
親親詣行禮者然豈不轉成為具文耶我國家受
命延洪純嘏敷錫世世子孫若能皆似朕之敬勤不倦自
必景祚綿長享國久遠朕所用古稀天子之寳特於
乾隆宫存貯一分若我子孫内有享永祚而登上夀
者亦得鈐用此寳洵為社稷靈長之福嗣後我子孫
繼承奕䙫惟當不懈益勤凡遇親耕典禮若年在六
十以内禮部自應照例具題年年躬行耕耤之禮若
年逾六十令禮部先期以親莅或遣官之處具本請
庶鉅典不尚虚文文而展禮昭益誠恪著為令所有
此次禮部具題一本即著照此旨改繕進呈
乾隆五十四年十一月初二日奉
上諭禮部按例題耕耤所謂具文而已朕臨御以來恭
遇
郊
廟大祀無不祗肅躬親即
中祀之禮亦嘗親行而耕耤則不啻數十次矣仰荷
上蒼眷佑
列祖鴻庥春秋日高精神強健明歲已屆八旬是以一切
中祀典禮如
先農朝日夕月等壇俱於八旬以前兩年内以次親祭
一週即今春亦曾耕耤矣至於八旬後恭遇
南郊
北郊
太廟袷祭大祀仍嘗歲歲躬親以及歸政之年始終勿懈
若此六年内筋力設有不逮未克躬親鉅典朕亦不
敢或有勉強稍滋隕越臨時自有旨其餘
中祀及耕耤之禮若復仍事親行轉非體
天𠡠躬保養精神或有類於矯枉沽譽不肯為也即如木
蘭秋獮朕恪遵
家法四十餘次無不控騎行圍今秋圍場仍乘騎而行至
明年八旬以後則理宜頤養起居擬勿策馬而今歲
仍必舉行者亦猶
中祀親祭一週之意也嗣後凡遇
中祀耕耤著禮部即於本内奏請遣官行禮其應否親
詣之處不必聲明請旨矣若
太廟時享及致祭
社稷壇仍著内閣將親詣遣官之處雙簽呈覽候朕臨
時酌量降旨庶鉅典不尚虚文而祀禮益昭誠恪其
每年經筵講學從容坐論原不勞筋力較衛武公之
年尚少十歲歸政以前仍應照舊舉行以示始終典
學至意
(臣)等謹案耕耤之典所以勤民劭農伊古所重
我
朝演耕加推罷綵棚斥蔬圃
皇子從耕回人列侍規制視往代加隆
皇上臨御以来
親莅者不啻數十次自
七旬以後猶
勤躬行總由
健體綏康迺能從容蕆禮亦猶
中祀一週皆本自然之敬而非有勉強於其間邇
以禮臣聲請恐涉具文
申諭至再蓋
聖人揣量精力固未嘗稍悄煩勞而
節慎起居正所以體
天而善養其德為純全矣
皇上
行獮木蘭
御製神槍發必命中至
八旬舉行如初
御製山莊啟蹕木蘭行圍曡去歲作韻戲用倒勾體(己酉)
二載期猶試獵鞭昨秋遇潦罷于田(向以八旬後理宜節勞頣養可弗乘)
(馬是以昨秋啓蹕幸木蘭詩有逮八旬將罷乘騎欣兹一再尚鳴鞭之句乃去秋以雨多溪漲扈行行李率未)
(能到而各獵場亦多沮洳不可佈圍因命罷獵)明年慶典應宫禁此日行圍勉
惕乾(明年予八旬萬夀屆期自應回京師御殿受賀以昭盛典今歲秋獮仍當祗遵家法未敢躭於)
(安逸然亦自揣精力尚健並非有所勉強也)豈為(去聲)禽從娛樂已亦惟
家法繼繩前中關(行宫名)五十里而吉駐早拈詞拂翰筵
御製入崖口(己酉)
崖口平從舊路入昨年遇潦偶然思情當曲體惟兹衆
知不可違者是時(去年入崖口偶緣潦水成漲雖扈從人等俱至大營而行李多未能到不)
(可不曲體衆情罷圍旋蹕然農隙講武時不可違而家法昭垂意最深遠今年自當依例舉行)及老
仍應厪武詰柔遐兼以沛恩施(予雖年屆八旬而精力尚健不敢以詰武為勞)
(矧蒙古王公台吉等每年於萬夀前至山莊宴賚駢蕃即佈圍之千二百人俱有賞賜是柔遐之中兼寓恩施)
(法制誠為美善)秋雲朗霽山原廊獮典前年正若斯
御製蒙古王公等進晏即席得句(己酉)
塞嶺秋暄紅間(去聲)綠諸蕃備晏效尊親穹廬進酒重孫
壻(席間進酒者喀爾沁王曼珠巴匝爾乃皇次孫綿恩之壻則予之重孫壻也)詐馬臨場&KR1354;
次人(每年塞晏蒙古王公等設詐馬什榜相撲教駣四事以表敬候覽自乾隆六年至今已四十次矣)
左右顧憐鮮等輩(憶自乾隆辛酉行圍木蘭爾時扈從者科爾沁親王羅卜藏滚布喀爾喀)
(親王成滚扎布喀爾沁郡王伊達木扎布巴林郡王琳親敖漢貝勒羅卜蔵等皆皇祖之孫行與朕等輩)
(年亦相齒自二十年以後次第凋謝兹行圍侍晏者皆子孫或曾孫輩矣長年何慶之有)支持幸尚
有精神天花示喜霏微落那學維摩不著身
御製巴顔和樂行圍即事(巴顔蒙古謂富和樂蒙古謂溝俗即謂巴顔溝)
(己酉)
秋獮誠欣物賚紅(蒙古謂紅色為物賚所獲獸多則稱阿巴物賚巴)巴顔果不
負名崇佽飛虎一鎗真壯命中鹿三矢未空(是日射中三鹿)將
至八旬猶策馬迴思昔歲送歸鴻及能欲畢為君職
中祀躬親此意同(夙願致政以前恭遇中祀郊應遣廟大祀歲必躬親凡例官)
(者欲於一二年内皆親祭一週以盡負扆抱蜀之職今春躬祀歷代帝王廟詩曾識此意若木蘭行圍乃恪)
(遵不覺家法已四十巡於兹矣即數日以来圍場命中頗勞然八旬後理宜節勞頤養擬弗策馬而今歲)
(必舉行者及兹身體尚健亦猶中祀親祭一週之意耳)
御製出崖口作(己酉)
君職詰戎率蕆為(擬八旬後可弗乘騎今歲仍必舉行秋獮亦猶一二年内欲於中祀皆)
(親祭一週以盡君職之意詳見前巴顔和樂行圍即事詩注)出崖口合御車宜明秋
禁苑開八慶後歲山莊望九期(明秋八旬慶典固當於京城御賀受賀後歲至)
(山莊避暑則年已望九理應節勞罷乘騎矣)未致政寧當自逸擬臨觀敬效
前規(子年十二侍皇祖皇祖行圍維時詢之年矣御前諸臣知圍中弗乘騎者已數今秋)
(連舉十三圍馬上命中不減昔時仰邀優厚後歲即不欲乘騎然秋獮令典我)(朝天眷更加家法所貽)
(予未致政以前不敢自逸屆時仍擬率皇子及孫曾元輩進哨令皇子等行圍而予於看城臨觀或坐而引弓)
(射獸倣傚待之盛事惟)(前規是亦伊古所無天恩之默佑耳)能如是否心誠願
虔待
天恩佑賚垂
(臣)等欽惟我
皇上恪循
家法行獮木蘭所以
詰武柔遐厥典綦重遡自
沖齡十二
親侍
神武即謹習勞迨今
夀登八袠控弦命中率以為常而射虎洞麋善獵者
猶弗能逮至每歲
行圍紀實詩篇不可勝載(臣)等謹錄己酉年
御製數什以仰見
聖意而
天體之健亦於斯可徵焉若夫
校射選材以程衆勇者分載本門
勤德類
皇上時巡每常
乘馬乾隆五十五年
聖夀八旬
東巡啓蹕策騎如初
先是乾隆四十五年
皇上夀屆七旬
聖駕五巡江浙四十九年載舉
六巡皆
策馬觀民以便瞻覲至歲
幸避暑山莊
行圍
閱稼無不按轡習勞本年
東巡啓鑾至迴蹕天津率皆
控御從容著在
詩什
御製策馬(庚戌)
策馬曉春晴輕寒輕暖程畿南接山左駕送更鑾迎不
覺八旬耄相關一念情所欣入佳境稔後麥抽莖
右恭錄本年
東巡策馬詩一首其
策馬由天津府城至柳墅行宫詩謹分載本門
敬德類(臣)等竊以屬車清塵類陳露冕觀民之盛我
皇上巡方
法駕珠勒安行萬姓伏謁道旁靡不欽
聖躬之矍鑠咸快就瞻至於
莅蹕山莊歲常
策騎雖
聖意擬於八旬後稍從頥養而
高年益健未覺其勞則亦
聖不自聖之一端也
皇上夀登八旬
聖躬強健約舉每歲
詩篇具徵全體
御製精神一律(癸夘)
精神自信尚如常筋力微嫌遜昔強雖曰氣之率者志
敢圖逸以懈其忙宵衣旰食身逢偶夕惕朝乾心勖長
一紀佇將歸政後養餘年或樂時光
按宵衣旰食朝乾夕惕二語古今承用習焉不察余
謂宵衣旰食以體諸身者言朝乾夕惕以存諸心者
言敬勤之意則同而内外之功各異且所謂宵衣旰
食者亦偶遇機務繁重是以曉求衣食則不遑暇食
耳至尋常寢興飲食自有常度設必每日中宵即起
過午方食致徒勞無益而使文武諸臣僕御衆役疲
于奔走難以為常詩所謂顛倒衣裳究何當於率作
興事之義耶設以為勤政套語則是有名無實益不
可若夫朝乾夕惕則易所謂自強不息書所謂所其
無逸凡為人君者當常存欽翼無一念不敬天愛民
無一事不謹小慎微庶乎萬幾就理不負承天子民
之責余臨御四十八年年逾古稀雖精力微遜昔時
而精神自信如常猶日孜孜不遑暇逸惟益以此自
勖而已因繹宵旰乾惕之義得什并識
御製鮮寐(庚子)
冬夜本亟長高年復鮮寐交寅率已醒未肯披衣起(叶)
近侍彼亦人丙夜念劬伺又思宵而衣端居應問事朝
臣来自家或者有未至我自無眠耳人豈乏眈睡晏起
既興箴自公復致議(謂東方未明章)進退兩涉咎為君難不啻
腹藁漫成吟天明書已誌
御製曉起(癸夘)
老年率鮮寐丑末寅初醒未肯即披衣恐勞&KR0591;御等東
方昔致剌晏起復為眚無是有多非為君難可省夘興
或其可摺奏批各省引見對明廷人材酌莠潁豈以豫
卷阿而忘𠡠政整
御製少寐(甲辰)
少寐老人常况當冬夜永寅初已懶睡寅正無不醒披
衣坐徘徊明旦氣堪省且弗問政務恐勞衆馳騁我寅
彼當丑齊風早致警(謂東方未明章)未明而求衣虚頌一以屏
因復降温綸歲邁七旬等貭明来亦可宜避夙興冷(朕以)
(年老少寐每日夙興即於養心殿視事諸臣自家入直起必更早大學士嵇璜蔡薪伍彌泰俱年逾七旬冬令)
(衝寒頤養非宜因降旨加恩令於日出後入朝如遇風雪沍寒即不入直亦可其三品以上七旬之大臣凖此)
(用示優眷)君逸戒予心臣勞憐爾景勉以勤贊襄陳善繩愆
黽
御製晏眠(庚戌)
晏眠人為樂晏眠我謂苦豈其性異人聽我陳覼縷寐
賴神之全老年人短阻是以寐弗長每每醒四鼓設如
即求衣東方剌應覩侍御實亦勞(侍御之人每日先一時早起祗候若四鼓)
(求衣彼當三鼓而起是終夜不能休息矣)彼非人子否(叶)無奈攬衾眠其晏
翻有楚消煩或句成欹枕仍延佇貭明乃夙興斯苦向
誰語問不早朝人(用白居易語)其樂誠何所
(臣)等伏見我
皇上夙夜宥密
心矢惕乾
御製精神一律發明宵旰之宵而不肯騖宵旰之名
此誠
躬行有得之言而示民以
常度者也若夫求衣問夜古王以為盛軌而我
皇則本諸
性成蓋
勵明作
體下情念念胥周無非以
積健盡先勞之職夫豈拘拘於高年養體謂可稍躭
安逸也哉
御製登望蟾閣極頂作歌(丙午)
崇閣搆来已多年却祇四頂兩登頂(乙亥年因里衮聖母大慶阿所)
(備仿武昌黃鶴樓三層木料給值築於此歷年以來雖四登惟庚辰甲申兩登其最上層作歌暢目)甲申
今復閱廿年駒隙光隂真似騁古稀有六步尚強拾百
十級消俄頃問斯老健以何得身每習勞以守靜詎惟
養體此要詮夕惕朝乾胥是省昆明湖及萬夀山其餘
事耳偶眺領
御製白玉鳩頭杖口號(壬寅)
白玉鳩頭刻杖扶即今健步尚非須山莊置待耆艾用
耆艾猶能至此無
御製詠漢玉鳩杖(乙巳)
刻玉為鳩杖炎劉賜老民古應習多見今却作希珍獻
徒稱瑞撫時堪寓仁健行權弗藉置待倦勤一辰
御製篋韘用癸邜恭題
皇祖御用韘詩韻(辛丑)
門前呈射年十二(壬寅歲余年十二侍每邀皇祖于宫門前呈射發矢連中恩奬)
(仰惟十有家法肄勤尚射癸巳歲敬以垂示皇祖御用韘二弆之箧衍用昭手澤萬年耳)蒙
奬深恩識至今劼毖幸惟無忝
澤覲揚敢或有渝心步艱中鵠已常愧(自庚辰臂病後步射艱于持滿)
(命中每引為愧而行圍藉馬力控射時仍以為常也)馳可殪麋衆聽欽箧弆泐詞
賡舊韻永懷寧為寳球琳
御製詠和闐玉韘(丁未)
璧圭題顆見决韘詠希聞儒士多輕武熙朝率重文敢
因
家法懈猶日獵瑒勤(騎射為我朝守是家法每諄諭子孫當萬年遵以予年逾古稀)
(必歲幸木蘭行獮猶能引控自如多有中獲蓋以身先之不敢自逸至于步射以臂痛不能中鵲久不為矣)
步射則久置思之略愧云
御製久不作蠅頭兹題夷齊廟四景於自寫卷中以限
於畫境遂勉為之輙成此律(癸夘)
二老聖之清者處為圖題句置齋中(甲戌歲駐此題廟中四景詩並寫屈)
(蟠松圖攜歸戊戌及今巡再叠舊韻俱親書卷中兹以詩字較多限於圖幅因勉作蠅頭細書年逾古稀目力)
(尚能不資眼鏡因示皇子及軍機大臣等並命賡和四景詩元韻題於卷末畱弆此處)重来撫卷
心難恝便以拈毫意有融促就八叉原則慣閒尋四景
本相同蠅頭作不資眼鏡似勝據鞍矍鑠翁
御製眼鏡(辛丑)
眼鏡不見古来自洋船徑勝國一二見今則其風盛玻
璃者過燥水晶温其性目或昏花者戴之藉明暎長(上聲)
年人實資翻書棐几凭今四五十人何亦用斯競一用
不可捨捨則如瞀定我兹逮古稀從弗此物憑(叶)雖艱
悉蠅頭(余昔年喜作蠅頭細書今所蔵卷册甚多近作憶昔詩仍書册尾目力頗覺遜前矣)原可
讀論孟(如刻板四書字視之原如故也)觀袖珍遜昔然斯亦何病絜矩
悟明四勿倒太阿柄(言一用眼銀則不可捨將被彼撡其權也)
御製眼鏡(戊申)
眼鏡有二種水晶與玻璃玻璃價實廉水晶貨居竒水
晶雖艱致用之無害滋玻璃出冶鍊薰蒸火氣貽長(上聲)
年目力衰視物或可資今率五旬用何異同佩觿予古
稀有八依然弗用斯蠅頭雖難工豆顆恒書之以小可
喻大常理非竒思藉已明於他其道乖君師
詩成既而思之明目達聰非藉已明於他人乎蓋明
目達聰公也寄耳目於左右私也此其間蹟相似而
道不同差之毫釐謬以千里故大舜好問好察固明
目達聰之公猶必執兩端而用其中若後世庸主以
猜忌之私寄耳目於左右求其明適成其暗是故申
而論之
(臣)等伏覩我
皇上承自
天之保佑裕
聖體之康寧雖當
大耋增年而
莊敬持躬
從容適性允符丹書恭夀之訓是用諷尋
睿什循類恭輯蓋凡一切用人行政宵旰勤勞何一
不足以徵
精神之康豫無能仰窺亦無能殫紀惟是日用行習
高年氣體所必資而尤多不能裕如者
聖人以行健之緒餘而即為耆齡耋祘之所未能企
及萬一若跋馬控弦登高濟勝以至寢興之節
明逹之公見諸
指事成吟寓物徵實者即小見大莫不具有本原伏
繹
御製四德論謂惟慎起居節飲食為養生之常道而
若求仙服餌素鄙其術以是為我
皇上之夀則皆由我
皇上之德之純固有以備致焉本年安南國王阮光
平奉表有云仰瞻
天容睟穆僅似五旬蓋遠徼藩臣且知以敬服之心
備形容之實矧(臣)等親依
禁近常接
龍光其慶幸為何如者乎
八旬萬夀盛典卷十
