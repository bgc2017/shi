欽定四庫全書
八旬萬夀盛典卷六十二
恩賚(一)(本年恩詔一)
(臣)等欽惟我
皇上泰運輯釐寰宇均被五十餘年中
慶洽
恩滂莫能紀數自
古稀大慶稱祝未俞
惠施仍溥迨夫
國慶重逄式敷
渥賚實昭千百代未備之規模蓋帝王之恩以綏夀與
帝王之夀以廣恩有推暨於靡已者我
皇上之恩皆本
天
祖之恩以為恩
天篤眷而祗承申命之庥
祖詒謀而遠紹錫光之慶惟
實心行乎實政斯
大夀沛以大仁兹屆
八旬蕃祉
德音鬯發既特先登俊之科復重申普蠲之令䦕詔布
愷
詔謄廿有二條
廣殿賜酺典茂十年一舉
東廵以薦馨祈福
秋覲以行慶示慈内自王公卿尹下至工商藝事之微
外而藩服君長以逮陪隸奔走之衆莫不輸忱效
祝即莫不
優賚普霑極非常之異數是我
皇上萬萬年錫福敦仁之元化益叶
萬萬年頤夀保泰之貞符揆諸
御論惠心惠德之旨所謂勿問其施亦不計及人之愛
戴者自然而無施之弗溥無愛戴之弗殫其誠
元吉有孚民說無疆應斯象也從兹
大介洪龐頻宣
闓澍中外淪浹奕禩垂光詎僅兹簡牒所登遂足以揚
淳而闡澤也歟
乾隆五十五年
皇上八旬萬夀正月初一日
御殿受賀禮儀
特頒
恩詔諸臣民於
天安門跪聽宣讀禮(臣)欽奉頒發如制
奉
天承運
皇帝制曰朕誕膺
景命虔鞏丕基思錫極以用敷凛聿懷于昭事於今五十
五年矣仰荷
上蒼篤眷
列聖詒謀㝢縣乂安朝宁雍肅宫廷之上五代一堂垓極
之遥萬方同軌粤以今兹八月為朕夀届八旬前因
籲請諸臣勉允祝釐之請亦既恩敷多士特䦕登俊
之科而且停貢獻之繁文禁郡邑之私祝務黜華而
崇實諒孚德而惠心廼者阮光平不戰歸誠寵畀藩
封之爵廓爾喀騰歡面内長依屬國之班緬甸荒陬
遣使遠呈金表生番異域輸心來叩彤墀矧夫内郡
耆氓外藩夀耉逾期頤者千餘計見曾元者二百家
嘉和會之咸勤屬享王之畢至朕撫延洪之運躬宵
旰之勞問夜求衣劼毖倍厪於宥密廵方肄武精神
式固於純常歷年陳無逸之篇終日勵自勤之訓惟
德惟勤恤將敬為受天永命祈曰夀曰康寧聿慰我
薄海羣黎望昔卌五載古稀介景推仁曾逮閭閻迨
五十年國慶重熙惠下復頒綸綍獲此久長之祉彌
殷懷保之忱我
皇祖聖夀六旬先普蠲夫惟正予一人恩施三沛仍祗遹
以攸行凡所以引養引恬並切夫求寧求莫是用龐
鴻佈澤單緝熙夙夜之心惟期溥率翔和綿保定升
恒之盛所有應行事宜䦕列於後
一五嶽四瀆等祀及風雲雷雨火各神應遣官致祭
著察例舉行
一各直省有同堂五世者著各督撫查明具奏賜予
恩賚
一自王公以下覺羅十五歲以上者俱加恩賜
一公主以下至格格俱加恩賜
一王妃以下奉恩將軍妻以上年過六十者俱加恩
賜
一外藩王貝勒貝子公扎薩克台吉塔布囊及其福
晉妻室年過六十者俱加恩賜
一滿漢大臣及命婦年過六十者俱加恩賜
一内外滿漢文武各官俱加一級
一内外大小各官除各以現在品級已得封贈外凢
陞級及改任者著照新銜封贈
一内外文武官員有因公罣誤降革留任者該部查
明奏請䦕復
一國子監貢監生及各官學教習免坐監期一月
一各省儒學以正貢作恩貢以次貢作歲貢
一滿漢孝子順孫義夫節婦該管官細加諮訪確具
事實奏交禮部核實旌表
一滿漢兵丁曾經效力行間因病年老閒住者著加
恩賜
一八旗滿洲蒙古漢軍兵丁及内扎薩克喀爾喀等
蒙古年七十八十九十以上者分别賞賚至百歲者
題明旌表並加賞大縀一疋銀十兩
一軍民年七十以上者酌加賞賚八十以上者給與
絹一疋棉一斤米一石肉十斤九十以上者倍之至
百歲者題明旌表並加賞大縀一疋銀十兩
一各省道路橋梁間有損壊者著該地方官查明修
理以利行旅
一各省現犯軍流以下人犯俱著减等發落其在配
軍流人犯已過十年安分守法别無過犯者著各省
督撫分别咨部查照向例核議奏請省釋
一各省監禁人犯著將上年秋朝審緩决至三次各
犯仍照節次查辦之例查明所犯情節分别减等發
落其緩决二次人犯内有案情本輕可予矜原者亦
著該部查明請旨定奪
一各處養濟院所有鰥寡孤獨及殘疾無靠之人有
司留心以時養贍毋致失所
一從前各省偏灾地方所有借給貧民籽種口糧牛
具等項查明實係力不能完者着予豁免
一
歷代帝王陵寢
先師孔子闕里應遣官致祭著察例舉行
於戱予惟從欲以治庸降德于衆兆民
天其申命用庥綏眉夀於皇多祜布告天下咸使聞知
皇上御殿頒
萬夀恩詔儀
正月初一日昧爽鑾儀衛官預陳
皇上鑾儀樂部官設樂禮部鴻臚寺官預設
詔書黃案于
太和殿内東旁鑾儀衛設黃蓋雲盤於丹墀内禮部
官設龍亭香亭於
午門外工部官設金鳳於
天安門上正中設宣
詔臺於門上東第一間内閣學士具朝服恭捧
詔書安設於
太和殿内東旁黃案上恭俟
皇上陞殿受慶賀禮大學士捧
詔書至
太和殿簷下授禮部堂官禮部堂官跪受由中階左
旁至丹陛正中安設於黃案上行一跪九叩禮跪
捧
詔書起由中階降禮部官捧雲盤跪接
詔書安置雲盤内舉起鑾儀衛張黃蓋由中路出
太和門文武百官朝鮮安南琉球暹羅使臣暨廓爾
喀來使等由
昭德門
貞度門随出是時
皇上受賀禮成還
宫禮部官捧
詔書至
午門外安設龍亭内行一跪三叩禮鑾儀衛校尉舁
亭香亭在前龍亭在後樂部和聲署作導迎樂
御仗前引禮部堂官司官随至
天安門城樓捧
詔官於龍亭前行一跪三叩禮捧
詔書至高臺設於黃案上龍亭香亭移設於
天安門前正中文武百官於金水橋南按翼齊集鴻
臚寺官贊排班贊進文武百官皆排班北向立耆
老領催另為一班俱随排立宣
詔官登臺西向立鴻臚寺官贊有
詔衆皆跪宣讀官宣清漢
詔書訖贊叩衆行三跪九叩禮捧
詔官捧
詔書置朵雲内綵繩懸繋由金鳳口中銜下禮部官接
受仍安設於龍亭内由
大清門出樂部和聲署作樂
御仗前引至禮部望
闕排列香案禮部堂官率司員行三跪九叩禮恭鐫
詔書頒行天下
禮部謹
奏為奏明請
旨事查定例恭遇
慶典
頒發
恩詔臣部鐫刻謄黃頒給在京王公及各部院八旗等
衙門至各省應頒
詔書於内閣中書各衙門筆帖式内揀選咨送(臣)部掣
簽由兵部給發勘合前往頒發每次敬謹遵行在
案今年恭遇
皇上
八旬萬夀頒
詔天下(臣)部恭鐫謄黃將應頒之王公及部院八旗照
例頒發外其各省將軍督撫提鎮應派賫送人員
行據各衙門陸續移送到部照例令各該員掣定
處所由兵部給發勘合遵照定限恭賫
詔書前往頒發再朝鮮國應頒
詔書例應奏𣲖大臣侍衛賫送如遇有該國使臣在京
俱經(臣)部奏明即交該使臣帶往以省紛繁此次
正值該國年貢使臣在京其頒發朝鮮
詔書應請即交該國使臣帶往理合奏明請
旨恭候
命下(臣)等欽遵辦理為此謹
奏請
旨乾隆五十五年正月初八日奏本日奉
旨知道了其安南琉球暹羅三國亦著照朝鮮之例一
體頒發恩詔即交各該貢使賫回
初十日
命於
乾清門
頒賜
恩詔於朝鮮安南琉球暹羅等四國
是日
命宣朝正在京之朝鮮國正使陪(臣)李性源副使陪(臣)
趙宗鉉安南國正使陪(臣)阮宏匡陳登大副使陪
(臣)宋名朗琉球國正使陪(臣)向處中副使陪(臣)鄭
永功暹羅國正使陪(臣)丕雅史滑里遜通那赤突
副使陪(臣)帕喎汶悉呢&KR0008;喔撫突等恭詣
乾清門
頒賜
恩詔一道各使臣欣幸祗領恭齎回國
朝鮮國王(臣)李祘言乾隆五十五年三月二十六
(臣)欽奉
詔旨遵依䦕讀訖竊伏念乾隆五十五年八月十三日
欣遇我
皇上八旬之
寳籙彌光
萬夀之
聖節載届茲莫非
皇天眷祐
列祖篤慶
化仰無内而無外南斗增耀誦如升而如恒上世罕聞
遐裔同忭以至海隅蒼生舉莫不蹈舞歌詠于
仁夀之宇猗我
熙朝無疆之庥億萬斯年於戱盛哉(臣)與一國臣民瞻
北極而馳誠頌南山而獻
夀不勝慶忭之至謹奉表稱
表稱
賀者(臣)祘誠歡誠忭稽首頓首上
賀伏以
九五福曰康曰德調玉燭于泰階
八千歲為春為秋鞏金甌于
夀世事曠簡策歡溢屏藩欽惟
皇帝陛下
一德統
天萬方歸
聖澤洽雨露囿動植而徧覃
仁覆帡幪涵蠕翾而並育肆當躋
八袠震夙之慶益仰逾五紀
臨御之庥瑞日方中於麗天均億兆之戴
德昌辰載臻於
誕月欣千一之
膺祥猗歟
百禄之來崇展也四海之咸慶伏念臣
北拱誠篤東漸
化霑
魏闕懸心跡阻塗山之會玉華封祝
聖願殷海屋之添籌(臣)無任瞻
天仰
聖歡忭慶幸之至謹奉
表稱
賀以
聞
安南國王(臣)阮光平言乾隆五十五年正月初十
日(臣)遣謝
恩使(臣)阮宏匡等在京蒙
皇上𫝊
旨特賜
萬夀恩詔俾齎還國(臣)不勝歡幸蹈舞感荷無涯恭即
良辰九頓祗領謹奉
表稱
謝者(臣)光平誠惶誠恐稽首頓首
伏以
璿圖廣運洽萬方和會之庥
鼎籙光昭備四海尊親之戴
仁風載韙際溥率於紘埏
慶澤均覃景來同於玉帛懽騰區宇喜溢寰瀛伏念(臣)
僻處交南殷懷拱
北前者抒誠羾牘荷
批荅於丹毫重以
頒勅函封
示成全於紫綍備極
鴻慈之難報何圖
鸞詔之並承十行乍啟恍
玉音之親聆
一視同仁匝海邦而咸忭榮出恒例
寵冠諸藩兹蓋伏遇
皇帝陛下
夀齊天地
德備照臨懿茲
八萬歲悠長之祚遂令鰈國與被
龍光(臣)惟有仰戴
恩綸虔祈
聖算寸心向日快
軒紀之同符萬里瞻雲企
堯廷而獻祝(臣)無任瞻
天仰
聖榮忭依感之至謹奉
表稱
謝以
聞
琉球國中山王(臣)尚穆誠惶誠恐稽首頓首謹奉
表上言
伏以
皇春布澤闡乾坤悠久之符
聖祚凝庥垂日月升恒之照
鼎来諸福同九㝢之車書
賁若大文焕三霄之
綸綍羣方志忭遠裔臚歡欽惟
皇帝陛下
中和建極
仁夀推恩
化成久道調玉燭以乘時
運洽重熙撫璿衡而集瑞欣遇
聖齡之八袠誕敷
恩詔之十行(臣)穆備藩外島效職中山夙荷
至仁如天莫伸仰酬于萬一欣被
陽春及物屡霑
優賜于再三(臣)入貢陪臣紫巾官向處中正議大夫鄭
永功等賫捧
欽賞
詔書到國(臣)九拜祗領並與舉國臣民宣述
天朝鴻化愷惠敷于八夤
盛世德音聲教廣于重譯預承
渥眷曷罄愉私伏願
嘉釐茂介
寳籙洪延
九如備福稱
夀斝而祝南山萬國朝宗積仙籌而盈東海(臣)無任瞻
天仰
聖歡幸感激之至謹拜
表以
聞
暹羅國王(臣)鄭華誠惶誠恐稽首叩首奉
表
大皇帝萬歲萬歲萬萬歲
伏以
福錫昇平太和翔化于宇宙
夀徵悠久大年齊量于乾坤
鴻仁遠被合山陬瀛澨以臚歡
涣號式頒胥鰈域鶼邦而誌慶猥以海隅之率俾屢承
天上之恩施欣逢
大皇帝陛下
萬年寳祚
八袠昌辰
如綸如綍揚景命以維新
為龍為光宣德音于不已(臣)情殷祝
嘏職備獻琛未遂率舞于
堯墀惟效焚香於斛國兹者進貢使臣丕雅史滑里遜
通那赤突帕喎汶悉呢&KR0008;喔撫突等歸自
天朝捧来
恩詔不遺疎逖之列竊預
頒賜之榮顒瞻
日出
九重之鸞誥騰輝𫝊告波區萬里之鮫人動色極亘古
未有之
異數增舉國交慶之下忱(臣)不勝榮幸歡感之至謹拜
表以
聞
(臣)等謹案詔令之布昉於漢初凡惠下之政随
事定名其志博而言典者如親祀求賢賜爵優
老勸農免租議律頒赦諸大端要皆宣布煌煌
載在書策顧或以荅有司或以令列侯或偶行
於方外之國動以德弗及遠為言曷若我
聖朝緯理乂安萬方同軌
温垂丹綍極鬯垓泝埏之盛風敬惟
臨御以来
覃恩之詔凡十次
德施所逮洵乎
一人慶而兆民頼焉廼者舊隸之藩封新歸之屬國
先春入賀遣使来朝欣逄
正夀頒綸預承
寵錫捧歸瀛裔舉國騰歡詫為亘古未有之榮幸中
庸所謂聲名洋溢施及蠻貊凡有血氣莫不尊
親者誠有如斯
燾載含宏
日月環照之量也矣臣等恭載
恩詔冠端附以四國賀謝表章以徵漸被之感而
詔欵内事隸各部及外省題咨内部議覆得
旨允行者謹案照欵目實事實數以次臚叙於後
八旬萬夀盛典卷六十二
