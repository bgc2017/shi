欽定四庫全書
八旬萬壽盛典卷五十四
典禮(五)(祭告)
(臣)等謹按五禮之序首吉禮百順受福祭統稱之
是以國有大慶聿修昭告之典以歆格天祖和悦
神人盖本馨德上通迓蕃釐而申崇報皆凖古義
而行之者也我
皇上行健致恭五十餘年中
躬承
郊
廟大祀精誠罔間近屆
脩齡八袠猶
親中祀一週欣逢
聖夀正辰徧修瑞祝見於
頒詔之條(本年載)(詔欵恭恩賚門)于時
分命臣工恪恭將事
誕節前一日更從禮官之請敬遣親王具展虔禋懿乎
哉
聖人感備至諴用克延
俶祺於悠久詩所歌君曰卜爾萬夀無疆又曰以享以
祀以介景福者維吉蠲而荅
祜益
鴻祚之凝庥奚啻交於神明光於四海闡一時之茂典
云爾哉
乾隆五十五年
皇上八旬萬壽
詔遣官致祭嶽鎮海凟風雲雷雨火各神及
前代帝王陵寢
先師孔子闕里
禮部謹
奏為欽奉
恩詔事乾隆五十五年正月初一日恭奉
恩詔内開五嶽四瀆等祀及風雲雷雨火各神應遣官
致祭著察例舉行又開
前代帝王陵寝
先師孔子闕里應遣官致祭著察例舉行欽此欽遵
(臣)等伏查向例恭逢
慶典
遣官致祭嶽瀆等神及
前代帝王陵寝
先師孔子將内閣等衙門滿漢學士侍郎以下四品
以上堂官開列職名并致祭處所具奏恭候
欽點差往祭文交翰林院撰擬祭帛交太常寺預備紫
降等香由戶部取用帛匣罩袱等項由工部取用
賫送香帛由(臣)部及太常寺筆帖式内照例出派
欽天監選擇吉期起程往祭官員先期齋戒一日
(臣)部將祭文香帛交與致祭官員敬奉前往其致
祭品物行文各地方官照例備辦等因在案今致
祭五嶽四瀆等神及
前代帝王陵寢
先師孔子共六十處分為六路
遣官六員前往致祭謹將各部院衙門開送職名暨
應祭處所分繕清单恭呈
御覽伏候
欽點其祭香祭帛帛匣罩袱等項照例交與該衙門備
辦
遣祭官及賫香帛筆帖式由兵部照例給發勘合屆
期臣部堂官敬謹看視祭文香帛交承祭官賫往
至致祭日期各省程途遠近不一應俟
遣官到日會地方官擇吉致祭再欽奉
恩詔内告祭風雲雷雨火各神(臣)等仍照乾隆五十年
之例於
京師
勅建風雲雷雨火各本廟致祭應用祝版祭品香帛等
項交太常寺照例備辦祭文由翰林院撰擬致祭
吉期交欽天監選擇至
遣官致祭屆期(臣)部另行奏派合併聲明為此謹
奏請
旨乾隆五十五年正月初八日奉
欽派内閣學士鄭際唐往祭山海關吉林廣寧等處北
海之神長白山之神松花江之神北鎮醫巫閭山之
神遼太祖陵共五處内閣學士依蘭泰往祭陕西四
川等處西嶽華山之神西鎮吳山之神江瀆之神黃
帝軒轅氏陵周文王陵周武王陵周成王陵周康王
陵漢高祖陵漢文帝陵漢宣帝陵後魏文帝陵唐高
祖陵唐太宗陵唐憲宗陵唐宣宗陵共十六處内閣
學士圖敏往祭山東江南浙江等處東嶽泰山之神
東鎮沂山之神東海之神南鎮會稽山之神少昊金
天氏陵帝堯陶唐氏陵夏禹王陵明太祖陵先師孔
子闕里共九處内閣學士傅森往祭河南湖廣等處
中嶽嵩山之神南嶽衡山之神濟瀆之神淮瀆之神
太昊伏羲氏陵顓頊高陽氏陵帝嚳高辛氏陵炎帝
神農氏陵帝舜有虞氏陵商高宗陵商中宗陵漢光
武帝陵周世宗陵宋太祖陵宋太宗陵宋真宗陵宋
仁宗陵共十七處宗人府府丞孟邵往祭廣東南海
之神一處内閣學士李潢往祭直隸山西等處北嶽
恒山之神中鎮霍山之神西海之神河瀆之神女媧
氏陵商湯王陵金太祖陵金世宗陵元太祖陵元世
祖陵明宣宗陵明孝宗陵共十二處
禮部謹
奏為奏請
欽派事乾隆五十五年正月初一日欽奉
恩詔告祭風雲雷雨火各神經臣部奏准查照五十年
之例於
京師
勅建風雲雷雨火神各本廟致祭在案今據欽天監選
擇得二月二十五日丙子宜用夘時致祭吉(臣)等
謹將各部院開送職名繕寫清单恭
呈
御覽伏候
欽點五員屆期前往致祭為此謹
奏請
旨二月十二日奉
旨是
欽派吏部尚書彭元瑞祭風神廟侍郎瑪興阿祭雲神
廟戶部侍郎諾穆親祭雷神廟禮部尚書常青祭雨
神廟兵部侍郎吉慶祭火神廟
二月十一等日
欽差官員赴禮部祗領香帛祝文
御仗分詣直省致祭
長白山之神祝文
皇帝遣内閣學士兼禮部侍郎鄭際唐致祭於
長白山之神曰維
神奠極東維鍾靈震位肇王基而天作不讓鳴岐興
嶽之祥屹巨鎮於神區實符降雨出雲之瑞通三
江之&KR0899;絡延澤彌長錫萬禩之蕃釐鞏基益固茲
以朕八旬展慶萬國臚歡懋舉崇儀特申昭告望
祀而豆籩特重永期衍福於無疆升香而岳鎮齊
隆倍信發祥之有自
神其歆格鑒此明禋
松花江之神祝文(遣官同前)
維
神疏潤東溟鍾祥北渚秀&KR0899;接混同之派迆演靡涯
嘉名稽速末之文靈長自古延袤千里雅號花源
拱衛
神臯真如帶水茲以朕八旬展慶萬國臚歡懋舉崇
儀特申昭告慶安瀾之協瑞滋生荷利涉之功酌
清滌以明虔務本合祭川之義維祈
歆格式鑒精禋
北鎮醫巫閭山之神祝文
維
神祥開東服瑞應北辰環遼海以鍾英表營州而作
鎮野分箕斗十三山秀嶺連輝岳峙滄溟億萬載
福源綿祉茲以朕八旬展慶萬國臚歡懋舉崇儀
特申昭告集繁禧于帝里司出雲降雨以延康迓
純佑於陪都嫓山鞏川增而篤佑用祈
鑒格祗荅靈長
北海之神祝文
維
神量包鯷壑德湛鯤溟座惟儷於汴光契實司於顓
頊坎方正位遥敷潤物之功坤澤涵靈允協拱辰
之極茲以朕八旬展慶萬國臚歡懋舉崇儀特申
昭告澄淵莫外扈白山黑水以呈祥澔涆無涯衛
赤縣黃圖而錫福用祈歆享庶溥嘉庥
西嶽華山之神祝文
皇帝遣内閣學士兼禮部侍郎依蘭泰致祭於
西嶽華山之神曰維
神位崇西極德表中條瑞彩起於星壇祥光流於石
室舒蓮花之十丈巨掌南擎通箭栝之一門諸峯
羅列翠厓丹谷式著真源金鼎瑶池常瞻灝氣茲
以朕八旬展慶萬國臚歡懋舉崇儀特申昭告控
河流而布澤崇冠二州連霄漢以延釐深培萬物
允符秩祀瞻祠宇之長新嘉賴洪庥仰聲靈之式
播
神其來格歆此苾芬
西鎮吳山之神祝文(遣官同前)
維
神位崇豫鎮望肅金祇靈根遠接乎崑崙精氣上通
于閶闔四方成矩功符兑澤之孚萬物生華德闡
坤珍之秘兹以朕八旬展慶萬國臚歡懋舉崇儀
特申昭告冕旒挺秀占瑞拱乎北辰觴豆鑒誠仰
輝聮于東井尚歆明祀式篤鴻庥
江瀆之神祝文
維
神原委同河朝宗納漢溯遥流于蔵徼經途及萬里
而遥導近派于岷山赴壑實百川之長兹以朕八
旬展慶萬國臚歡懋舉崇儀特申昭告翼安瀾之
永順靈長作紀南條仰利濟之宏施光耀恒垂東
井尚祈
鑒格式展明禋
東嶽泰山之神祝文
皇帝遣内閣學士兼禮部侍郎圖敏致祭於
東嶽泰山之神曰維
神功隆作鎮瑞啓登封通靈氣於天門燭榮光於日
觀徧羣神而先望萬物資生卓五嶽以稱宗三公
視秩地臨左海因名山而致升中澤嫓上穹不崇
朝而徧天下兹以朕八旬展慶萬國臚歡懋舉崇
儀特申昭告高山是仰魯邦所瞻虞巡守至岱宗
允矣親修望秩周職方曰兖鎮於焉載迓蕃釐潔
籩豆于司存薦馨香于
神在庶其
昭鑒式是居歆
東鎮沂山之神祝文(遣官同前)
維
神位當出震德在宣陽攝青社而居尊鎮黃流而表
静星野接奎婁之次克佐元功輿圖跨齊魯之交
永綏疆索茲以朕八旬展慶萬國臚歡懋舉崇儀
特申昭告烟開九點遥瞻就日之心澤被羣黎普
慰出雲之望尚祈歆格益茂嘉庥
東海之神祝文
維
神德叶坎占位居夘地朝宗比象上通析木之津重
潤徵庥首著扶桑之記紀效靈於川后瑞溢蓬瀛
肇秩祀於波臣禮先溟渤兹以朕八旬展慶萬國
臚歡懋舉崇儀特申昭告地稱表海委輸含出震
之符祥集添籌錫羡永流坤之澤靈長宜荅馨潔
是陳
南鎮會稽山之神祝文
維
神鍾英越甸萃秀揚州秘玉簡于東南應珠躔于牛
斗名區直望啓千巖萬壑之竒巨鎮呈祥昭十雨
五風之瑞兹以朕八旬展慶萬國臚歡懋舉崇儀
特申昭告錫繁禧于兆庶升香荅東浙之庥備景
福于京垓衍慶詠南山之夀尚祈
鑒格歆此精禋
中嶽嵩山之神祝文
皇帝遣内閣學士兼禮部侍郎傅森致祭於
中嶽嵩山之神曰維
神配天表峻鎮地鍾靈祥躔應曜于夀星協氣凝基
于中土北巖東嶺神通𫝊移樹之年瓊笈琅函珍
秘示弆經之蹟茲以朕八旬展慶萬國臚歡懋舉
崇儀特申昭告企仙臺而致敬秩視三公禮玉象
以延禧輝騰二室尚祈來格
鑒此精禋
南嶽衡山之神祝文(遣官同前)
維
神功彰荆鎮位直離宫嘉符徵寳露之祥福地紀青
壇之勝名𫝊岣嶁護銀編金簡之文峯卓芙蓉秘
風穴雷池之積茲以朕八旬展慶萬國臚歡懋舉
崇儀特申昭告真形是仰式昭至治于衡平景貺
攸承長叶昌祺于山夀
神其來格妥此精禋
濟瀆之神祝文
維
神德美通和量符齊度清水資貫河之溢洑泉徵行
地之能導沇東流經瀆自昭其潤下溢滎南注重
源早卜夫靈長垂秩祀于方州助溉輸于列郡茲
以朕八旬展慶萬國臚歡懋舉崇儀特申昭告恬
波赴壑期惠澤之長貽邃宇升香荅鴻施之永賴
明禋孔潔
歆鑒是承
淮瀆之神祝文
維
神桐柏鍾靈泗沂會澤滙黃流而佐運利濟維均釃
清口以安瀾功昭其乂率彼江浦徵順佑于連圻
惠我瀛壖資沃饒于近甸茲以朕八旬展慶萬國
臚歡懋舉崇儀特申昭告作三洲之保障源流共
衍澄清列四瀆以節宣肸蠻長貽福佑
神其昭格鍳此苾芬
南海之神祝文
皇帝遣宗人府府丞孟邵致祭於
南海之神曰維
神澤沛離方靈昭丙位祝融濊德控疆理以無邊廣
利凝祥湛文明而有曜賴重溟之式靖瑞協當陽
表百谷之維尊功深養物茲以朕八旬展慶萬國
臚歡懋舉崇儀特申昭告千艘鱗集鴻臣抒職貢
之忱列島螺分狼宿符夀昌之應式稱殷禮尚冀
來歆
北嶽恒山之神祝文
皇帝遣内閣學士兼禮部侍郎李潢致祭於
北嶽恒山之神曰維
神功資朔土位應辰星水經標石窟之竒地志表蘭
臺之勝亘冀方而作鎮衆山聿拱夫威靈臨代郡
以垂庥五穀屢占夫蕃熟茲以朕八旬展慶萬國
臚歡懋舉崇儀特申昭告福佑協純常之義禮秩
攸崇嘉名符悠久之徵馨香用薦惟祈
鑒格式是居歆
中鎮霍山之神祝文(遣官同前)
維
神河汾奠位晉綘儲靈衍祥用表乎堯封作鎮爰徵
於周禮方輿峙秀名開嵩室之先太嶽稱雄秩比
岱宗之貴茲以朕八旬展慶萬國臚歡懋舉崇儀
特申昭告土爰稼穡仰成位于中央山出雨雲助
資生于萬物鑒歆來格納祉無疆
西海之神祝文
維
神兑位居貞金精孕澤螭虬戢浪餘波輸弱水之歸
麟鳳成洲巨浸衍流沙之派臨井躔而挹注奥區
迴洑崑崙象月御以澄淵瑞靄遥瞻濛汜茲以朕
八旬展慶萬國臚歡懋舉崇儀特申昭告瑶池遠
界定稱介夀之觴玉水長流宜荅效靈之績秩斯
殷禮鑒此明禋
河瀆之神祝文
維
神德協懷柔功昭澄晏導遥源於九曲竹箭流平防
急溜于三門桃花浪静濟運則清黃交會效靈恬
赴海之波安瀾而保障攸資報享重翕河之典茲
以朕八旬展慶萬國臚歡懋舉崇儀特申昭告溯
崑墟之衍澤升香遠致夫蠲誠環瀛澨以蒙庥束
帛長承夫嘉貺
神其歆格鑒此明禋
前代帝王陵寝祝文
皇帝遣某官某人致祭於
某帝之陵曰維
帝膺圖撫運建極宜民澤洽當時聲教動寰瀛之慕
勲垂奕世典章昭方册之貽思英爽以長存秩春
秋而匪懈茲以朕八旬展慶萬國臚歡懋舉崇儀
特申昭告荷蕃釐於
昊縡益緬皇春帝夏之隆仰景行于前朝倍殷夕惕朝乾
之志尚祈來格
鑒此維馨
先師孔子闕里祝文
皇帝遣内閣學士兼禮部侍郎圖敏致祭於
先師孔子曰維
至聖先師道合時中聖維天縱範圍今古為帝王治
法之師聲振始終示賢智訓行之凖謁
林廟而攄積悃瞻依每慰親臨陳簡編而溯微言趨
步恒殷嚮往茲以朕八旬展慶萬國臚歡懋舉崇
儀特申昭告緬昔從心所欲實宏立道綏動之猷
際此申命用庥益懷祖述憲章之盛
神其來格鑒此精禋
風神廟祝文
維乾隆五十五年歲次庚戌二月壬子朔越日丙
子
皇帝遣吏部尚書彭元瑞致祭於
風神之廟曰維
神功參長養德布清寧導甘雨以資生佐神霄而運
化祥昭通正授時宣四氣之和凱送冲融調律徵
八方之應茲以朕八旬展慶萬國臚歡懋舉崇儀
特申昭告巽德秩明禋之報夙備彛章箕垣徵衆
好之孚式欽靈佑
神其肸嚮鑒此苾芬
雲神廟祝文(祭日同前)
皇帝遣吏部左侍郎瑪興阿致祭於
雲神之廟曰維
神慶昭糺縵瑞煥絪緼瞻捧日以為章覩垂天而育
物遠人向化青知干吕之祥豐歲蒙庥黃識占年
之吉兹以朕八旬展慶萬國臚歡懋舉崇儀特申
昭告嫓升恒而錫羡表嘉貺于泰符仰卿矞以延
洪綿景祺于需宴祗陳秩祀式迓蕃釐
雷神廟祝文
皇帝遣戶部侍郎諾穆親致祭於
雷神之廟曰維
神德昭豫順象著震亨調剛應于乾符奮陽舒于坤
軸發宣甲坼昭茂育以對時收歛白蔵兆盈寧而
致福茲以朕八旬展慶萬國臚歡懋舉崇儀特申
昭告布令調三時之協釐卣維馨流形徵百彙之
昌函香式薦
神其歆格鑒是苾芬
雨神廟祝文
皇帝遣禮部尚書常青致祭於
雨神之廟曰維
神德協施生功參流潤挾雲雷而布澤庶彙咸藉以
昭蘇占月畢以宣和品物胥資夫長養洪疇衍瑞
惟應候之不愆于時解澤敷膏實利物之默司其
柄茲以朕八旬展慶萬國臚歡懋舉崇儀特申昭
告祥符十日太平之嘉應頒邀望洽三農年榖之
順成屢報祗陳嘉薦用荅
神功
火神廟祝文
皇帝遣兵部左侍郎吉慶致祭於
火神之廟曰維
神象徵炎上德秉文明令播維時應丙丁而列位光
昭有曜助日星以呈輝仰靈貺之顯融普厚生以
温燠茲以朕八旬展慶萬國臚歡懋舉崇儀特申
昭告景運際光昌之會陽德方亨元功資調燮之
宜洪庥式荷
神其歆格鑒是明禋
八月十三日
萬壽聖節前期恭遣親王等祇告
天
地
太廟
社稷
奉先殿
太常寺謹
奏為恭逢
萬夀昌辰請舉袛祀大典事准禮部文稱八月十三日
皇上八旬萬夀慶節照例於前期一日
遣官祗告
天壇
地壇
太廟後殿
社稷壇由翰林院撰擬祝文其開列遣官恭設祝品由
太常寺照例備辦等因到寺臣等謹將宗人府送
到親王郡王等職名繕寫清單恭候
欽點四員行禮為此謹
奏請
旨奉
硃筆圈出淳穎永琅雅朗阿弘暢行禮
天壇祝文
維乾隆五十五年歲次庚戌八月朔己酉越十有
二日庚申
嗣天子(臣)恭遣睿親王(臣)淳穎敢昭告于
皇天上帝曰(臣)寅承
景命祇紹丕基夙夜兢兢不遑暇逸於今五十五年仰賴
蕃禧
申錫夀屆八旬遠邇綏安精神強固惟有益厪乾惕以期
永荷
恩慈敬展誠禋尚祈
昭格謹
告
地壇祝文(祭日同前)
嗣天子(臣)恭遣怡親王(臣)永琅敢昭告于
皇地祇曰(臣)寅承
景命祗紹丕基夙夜兢兢不遑暇逸於今五十五年仰賴
默垂
鴻祐夀屆八旬遠邇綏安精神強固惟有益厪乾惕以期
永荷
恩慈敬展誠禋尚祈
昭格謹
告
太廟後殿祝文
孝孫嗣皇帝(臣)恭遣克勤郡王(臣)雅朗阿敢昭
告于
肇祖原皇帝
原皇后
興祖直皇帝
直皇后
景祖翼皇帝
翼皇后
顯祖宣皇帝
宣皇后神位前曰(臣)仰荷
洪庥紹承丕緒勤求治理夙夜孜孜於今五十五年仰賴
恩慈默佑夀屆八旬遠邇綏安精神強固惟有益懷乾惕
以期滋迓蕃禧敬展明禋伏祈
聖鑒謹
告
社稷壇祝文
嗣天子恭遣諴郡王(臣)弘暢敢昭告于
太社
太稷之神曰朕仰荷
神庥勤求上理孜孜熙績夙夜不遑茲以壽屆八旬虔
申潔薦維冀庶徵協應六府孔修世長享夫昇平
俗共躋於仁夀謹
告
内務府謹
奏為
奏請
欽派事准禮部文稱八月十三日
皇上八旬萬夀慶節應請於前期一日
遣官祗告
奉先殿所有祭品祝文照例交各衙門備辦等因為此
奏請
欽派一員屆期敬謹行禮謹
奏奉
旨著綿偲行禮
奉先殿祝文
維乾隆五十五年歲次庚戌八月朔己酉越十有
二日庚申
孝孫嗣皇帝(臣)恭遣皇孫(臣)綿偲敢昭告於
太祖承天廣運聖德神功肇紀立極仁孝睿武端毅欽安
弘文定業高皇帝
孝慈昭憲敬順仁徽懿德慶顯承天輔聖高皇后
太宗應天興國弘德彰武寬温仁聖睿孝敬敏昭定隆道
顯功文皇帝
孝端正敬仁懿哲順慈禧莊敏輔天協聖文皇后
孝莊仁宣誠憲恭懿至德純徽翊天啟聖文皇后
世祖體天隆運定統建極英睿欽文顯武大德弘功至仁
純孝章皇帝
孝惠仁憲端懿慈淑恭安純德順天翼聖章皇后
孝康慈和莊懿恭惠温穆端靖崇天育聖章皇后
聖祖合天弘運文武睿哲恭儉寬裕孝敬誠信中和功德
大成仁皇帝
孝誠恭肅正惠安和淑懿儷天襄聖仁皇后
孝昭静淑明惠正和安裕欽天順聖仁皇后
孝懿温誠端仁憲穆和恪奉天佐聖仁皇后
孝恭宣惠温肅定裕慈純贊天承聖仁皇后
世宗敬天昌運建中表正文武英明寬仁信毅大孝至誠
憲皇帝
孝敬恭和懿順昭惠佐天翊聖憲皇后
孝聖慈宣康惠敦和敬天光聖憲皇后神位前曰(臣)仰荷
洪庥紹承丕緒勤求治理夙夜孜孜于今五十五年仰賴
恩慈默佑夀屆八旬遠邇綏和精神強固惟有益懷乾惕
以期滋迓蕃禧敬展明禋伏祈
聖鑒謹
告
(臣)等欽惟
聖天子景命常新
崇祺洊至今歲春仲敬以
夀登八旬
躬親岱祀並修謁
聖之儀是我
皇上之勤毖精嚴允臻極至矣乃若
天地
祖宗之䔍眷肸蠁彌崇暨夫
心法之丕紹
列朝
純嘏之感叨
神祐贊幽明而慶孚應殷薦咸秩益以荅百靈翊
助之庥盛矣乎上下格而神示享咸應期而畢
集者也斯時承祭諸臣仰體
聖敬以告潔而致虔匪惟燔蕭祼鬯歆合隂陽玉帛
鼔鐘鏘洋嘉會而馨香之德降福孔多從此雨
風徵協應之祥日月符
升恒之瑞於我
皇慶隆備焉斯
眉夀之洽於將享者也
八旬萬壽盛典卷五十四
