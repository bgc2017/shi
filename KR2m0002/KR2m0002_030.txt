唐會要卷三十
宋王溥撰
大内
武德元年五月二十一日改隋大興殿為太極殿改隋
昭陽門為順天門至神龍元年二月改為承天門(顯慶五年)
(八月有抱屈人賫鼔於朝堂訴上令東都置登聞鼓西京亦然)
景雲元年十月二十一日以京大内為太極宫
弘義宫
武德五年七月五日營弘義宫(初秦王居中承乾殿高祖以秦王有尅定天下)
(功特給殊禮别命此宫以居之)至九年七月高祖以弘義宫有山林勝
景雅好之至貞觀三年四月乃徙居之改為大安宫六
月二十三日太宗正位於太極殿監察御史馬周上疏
曰臣伏見大安宫在城之西其墻宇門闕之制方之紫
極尚為卑小臣伏以皇太子之宅猶處城中大安乃至
尊所居更在城外雖太上皇遊心道素志存清儉陛下
重違慈旨愛惜人力蕃夷朝見及四方觀者有不足瞻
仰焉臣願營築雉堞修起門樓務從高敞以稱萬方之
望則大孝昭乎天下矣
通義宫
武德六年四月二十四日幸龍潛舊宅改為通義宫(祭元)
(皇帝於舊寢以元貞皇后配享上悲不自勝也)于是置酒高會詔曰爰擇良辰
言遵邑里禮同過沛事等歸譙故老咸臻旅姻斯會肅
恭薦享感慶兼集焉其年十二月九日勅以奉義監為
躍龍宫(即高祖舊居)
慶善宫
武德元年十月十八日以武功舊宅為武功宫至六年
十二月九日改武功宫為慶善宫(太宗誕於此宫)至貞觀六年
九月二十九日太宗幸慶善宫賦詩(在樂卷)其年諫議大
夫蘇世長侍宴於披香殿酒酣奏曰此殿隋煬帝所作
邪何雕麗之若此高祖謂曰卿好諫似直其心實詐豈
不知此殿是我所造何須設詭而疑煬帝乎世長曰臣
實不知若陛下作此誠非所宜臣昔在武功幸常陪侍
見陛下宅宇纔蔽風霜當此時焉肯為是今初有天下
而於隋宫之内又加雕飾欲撥其亂寧可得乎
太和宫
武德八年四月二十一日造太和宫於終南山貞觀十
年廢至二十一年四月九日上不豫公卿上言請修廢
太和宫厥地清涼可以清暑臣等請徹俸禄率子弟微
加功力不日而就手詔曰比者風虚頗積為弊至深况
復炎景蒸時温風播節沈疴屬此理所不堪久欲追涼
恐成勞擾今卿等有請即相機行于是遣將作大匠閻
立德就順陽王第取材瓦以建之包山為苑自栽木至
於設幄九日而畢功因改為翠微宫正門北開謂之雲
霞門視朝殿名翠微殿寢名含風殿并為皇太子搆别
宫正門西開名金華門殿名安喜殿
洛陽宫
武德四年十二月七日使行臺僕射屈突通焚朝元殿
應天門紫微觀以其太奢至貞觀三年太宗修洛陽宫
民部尚書戴胄諫曰關中河外盡置軍團富室強丁並
從戎旅重以九成作役餘丁向盡去京二千里内先配
司農將作假有遺餘勢何足紀亂離甫爾戶口單弱一人
就役舉家便廢入軍者督其戎仗從役者責其餱糧盡
室經營多不能濟以臣愚慮恐致怨嗟今丁役既盡賦
調不減費用不止帑藏空虚且洛陽宫殿足蔽風雨數
年功畢亦謂非晚若頓修營恐傷勞擾上嘉之因謂侍
臣曰戴胄於我無骨肉之親但以忠直勵行情深體國
事有機要無不上聞至七年六月二十二日發卒又修
洛陽宫給事中張玄素諫曰陛下承百王之末屬彫敝
之餘必欲節以禮制陛下宜以身為先東都未幸而即
令補葺豈民人之所望也陛下初平東都之始層樓廣
殿皆令撤毁天下翕然同心欣仰豈有初則惡其侈靡
今乃襲其雕麗臣每承德音未即巡幸此則事不急之
務成虚費之勞國無兼年之積何用兩都之好臣聞阿
房成秦人散章華就楚衆離又乾陽畢功隋人解體以
陛下今時功力何如隋日役瘡痍之人襲亡隋之弊深
恐近於煬帝時矣願陛下思之無為由余所笑則天下
幸甚上大悦謂房玄齡曰本修洛陽意在便於百姓今
玄素上表實亦可依必事理須行露坐亦得何苦繕修
宜即停之
顯慶元年勅司農少卿田仁佐因舊餘材修乾元殿高
一百二十尺東西三百四十五尺南北一百七十六尺
至麟德二年三月十二日所司奏乾元殿成其應天門
先亦焚之及至造成號為乾天門(神龍元年三月十一日避天后號改為應)
(天門唐隆元年七月避中宗號改為神龍門開元勅又為應天門天寳二年十一月四日又改為乾天門)
垂拱四年二月十日拆乾天殿于其地造明堂至開元
二十一年九月十日於明堂舊址造乾天殿
上元二年高宗將還西京乃謂司農少卿韋弘機曰兩
都是朕東西之宅也見在宫館隋代所造歲序既淹漸
將頽頓欲修殊費材力為之奈何弘機奏曰臣曹司舊
式差丁採木皆有雇直今戶奴採斫足支十年所納丁
庸及蒲荷之直在庫見貯四十萬貫用之市材造瓦不
勞百姓三載必成矣上大悦乃召弘機攝東都將少府
兩司使事漸營之于是弘機始造宿宇高山等宫其後
上遊於洛之水北乘高臨下有登眺之美乃勅弘機造
一高館及成臨幸復令列岸修廊連亘一里又於澗曲
疏建隂殿(機得古銅器終盆而殘中有蹙起雙鯉之狀魚背有四字長宜子孫)
至儀鳳四年車駕入洛乃移御之(門即今之上陽宫也)尚書左僕
射劉仁軌謂侍御史狄仁傑曰古之陂池臺榭皆在深
宫裏城之内不欲外人見之恐傷百姓之心也弘機之
作列岸修廊在於宫城之外萬方朝謁無不覩之此豈
致君堯舜之意哉弘機聞之曰天下百司各奉其職輔
弼之臣則思獻替之事府藏之臣行詔守官而已吾不
敢越分也
大明宫
貞觀八年十月營永安宫至九年正月改名大明宫以
備太上皇清燕公卿百僚争以私財助役至龍朔二年
高宗染風痺以宫内湫濕乃修舊大明宫改名蓬萊宫
北據高原南望爽塏六月七日制蓬萊宫諸門殿亭等
名至三年二月二日兖雍同岐豳華寧鄜坊涇原絳晉
滿慶等十五州率口錢修蓬萊宫二十五減京官一月
俸助修蓬萊宫四月二十二日移仗就蓬萊宫親作含
元殿二十五日始御宸宫聽政百僚奉賀新宫成也(初遣)
(司稼少卿梁孝仁監造悉於亭院列白楊樹左騎尉大將軍契苾何力同入宫中縱觀孝仁指白楊曰此木易)
(長不過三二年宫中可得蔭映何力不答但誦古詩曰白楊多悲風蕭蕭愁殺人意謂此特冢墓木也孝仁遽)
(令伐去之更植桐栢謂人曰禮失求之于野固不虚也)東臺侍郎張文瓘諫曰人
力不可不惜百姓不可不養養之逸則富以康使之勞
則怨以叛秦皇漢武廣事四夷多造宫室致使土崩瓦
解戶口減半臣聞制治於未亂保邦於未危人罔常懷
懷於有仁陛下不制之於未亂之前安能救於既危之
後百姓不堪其弊必致禍難殷鑒不遠近在隋朝臣願
稍安撫之無使生怨上深納其言
永隆二年正月十日王公已下以太子初立獻食勅於
宣政殿會百官及命婦太常博士袁利貞上疏曰伏以
恩旨於宣政殿上兼設命婦坐位奏九部伎及散樂並
從宣政門入臣以為前殿正寢非命婦宴會之處象闕
路門非倡優進御之所望請命婦會於别殿九部伎從
東門入散樂一色伏望停省若於三殿别所自可備極
恩私上從之改向麟德殿至開元十六年五月六日唐
昌公主出降有司進儀注於紫宸殿行五禮右補闕施
敬本左拾遺張烜右拾遺李銳等連名上疏曰竊以紫
宸殿者漢之前殿周之路寢陛下所負黼扆正黃屋饗
萬國朝諸侯人臣致敬之所猶玄極可見不可得而升
也昔周女出降於齊而以魯侯為主但有外館之法而
無路寢之事今欲紫宸殿會禮即當臣下攝行馬入庭
醴升於牖主人授幣逡巡紫座之間賓使就筵登降赤
墀之地又據主人辭稱我子有事至於寡人之室言詞
僭越事理乖張既黷威靈深虧典制其問名納采等並
請權於别所上納其言移於光順門外設次行禮
咸享元年三月四日改蓬萊宫為含元殿
長安元年十一月又改為大明宫十二月一日改含元
殿為大明殿
神龍元年二月復改為含元殿
上元二年七月延英殿當御坐生玉芝一莖三花親制
玉靈芝詩三章章八句曰玉殿肅肅靈芝煌煌重英發
秀連葉分房宗廟之福垂其耿光元氣産芝明神合德
紫微間彩白蕣呈色載啟瑞圖庶符皇極天心有眷王
道惟直幸生芳本當我宸旒效此靈質寶玉獻猷神惟
不愛道亦無求端拱思維永荷天休
建中元年九月將作監言請修内廊是歲孟冬為魁罡
不利修作太史請卜佗時上曰啟塞從時詭妄之書勿
信乃命修之
貞元三年十二月初作玄英門觀於大明宫北垣
玉華宫
貞觀二十一年七月十三日剏造玉華宫於坊州宜君
縣之鳳凰谷正門曰南風門殿名玉華殿皇太子所居
南風門東正門曰嘉禮門殿名輝和殿正殿瓦覆餘皆
葺之以茅意在清潔務從儉約至永徽二年九月三日
廢玉華宫以為佛寺苑内舊是百姓田並還本主至二
十二年四月二十四日太宗以新造離宫務從卑儉終
費人力謂侍臣曰唐堯茅茨不剪以為儉德不知堯之
時無瓦不得不以茅茨則於無瓦之晨為茅茨者未為
儉德不剪之言蓋書史粉飾之耳朕今構采椽於椒風
之日立茅茨於有瓦之時將為節儉自當不謝古者但
宫室之廣人役之勞朕以此再思不能無愧其月徐充
容上表曰妾聞為政之本貴在無為竊見土木之工不
可兼遂北闕初建南營翠微曾未逾時玉華復興因山
藉水非無架築之勞損之又損頗有工力之費縱以茅
茨示約猶興木石疲民假使和雇取人不無煩擾之弊
是以卑宫菲食聖王之所安金屋瑶臺驕主之為麗故
有道之君以逸逸人無道之君以樂樂身願陛下使之
以時則力不竭矣用而息之則人斯悦矣
二十二年四月太宗御製玉華宫銘詔令皇太子已下
並和
九成宫
永徽二年九月八日改九成宫為萬年宫至乾封二年
二月十日改為九成宫三年四月將作大匠閻立德造
新殿成移御之日謂侍臣曰朕性不宜熱所司頻奏請
造此殿既作之後深懼人勞今既暑熱朕在屋下尚有
流汗匠工暴露事亦可愍所以不令精妙意者祇避炎
暑耳長孫無忌曰聖心每以恤民為念天德如此臣等
不勝幸甚
五年三月幸萬年宫上謂太尉無忌曰此宫非直涼冷
宜人且去京不遠殿雖已十年屋宇無多損壞昨者不
易一椽一瓦便已可安不知公等得曹司廨署周足否
乃親制萬年宫銘并序七百餘字羣臣請刊石建於永
光門詔從之
奉天宫
永淳元年七月造奉天宫於嵩陽仍置嵩陽縣監察御
史李善感諫曰自古帝王莫不以登封為事天皇以封
泰山告太平致羣瑞則與三皇五帝比崇但數年百穀
不稔百姓餓死道路相望兼四夷交侵日有徵發天王
恭默思譴方便營造宫室勞役不已天下聞之莫不失
望臣聞不矜細行終累大德臣忝任御史是國家耳目
竊以此為憂上雖優容之竟不納(其時承平已久諫諍殆絶善感既進諫書)
(時人甚稱之)
弘道元年十二月遺詔廢之
文明元年二月改為嵩陽觀
三陽宫(興泰宫附)
聖歷三年十一月二十八日造三陽宫於嵩陽縣
久視元年七月三日左補闕張說以車駕在三陽宫不
時還都上疏曰陛下出萬乘幸離宫暑退涼歸未降還
旨愚臣固陋非為長策請為陛下陳其不可三陽宫至
洛城一百六十里有伊水之隔愕坂之峻過夏涉秋水
潦方積道壞山險不通轉運河廣無梁咫尺千里扈從
兵馬日費資給連雨彌旬恐難周濟陛下太倉武庫並
在都邑紅粟利器蘊若邱山奈何去宗廟之上都安山
谷之僻處是猶倒持劍戟示人鐏柄夫禍變之生在人
所忽故曰安心樂成無行所悔今國家北有強寇覷邊
南有夷獠騷徼關西小旱耕稼是憂安東近平輸漕方
始臣願陛下及時旋軫天下羣生莫不幸甚
長安四年正月二十二日毁三陽宫取其材木造興泰
宫於夀安縣之萬安山左拾遺盧藏用上表諫曰臣愚
雖不達時變竊讀書見自古帝王之迹衆矣臣聞土階
三尺茅茨不剪采椽不斵者堯舜之德也卑宫室菲飲
食盡力乎溝洫者大禹之行也惜中人十家之産而罷
露臺之制者漢文之明也並能垂名無窮為帝皇之烈
豈不克念徇物博施濟衆以臻於仁恕哉今陛下崇臺
邃宇離宫别館亦已多矣更窮人之力專事土木臣恐
議者以陛下為不愛人務奉已也左右近臣多以順意
為忠朝廷具寮皆以犯顔為患至令陛下不知百姓失
業百姓亦不知左右傷陛下之仁也小臣固陋不識忌
諱敢冒死上聞乞下臣此章與執政者議其可否
興慶宫
開元二年七月二十九日以興慶里舊邸為興慶宫初
上在藩邸與宋王等同居於興慶里時人號曰五王子
宅至景龍末宅内有龍池湧出日以浸廣望氣者云有
天子氣中宗數行其地命泛舟以馳象蹈氣以厭之至
是為宫焉後於西南置樓西面題曰花萼相輝之樓南
面曰勤政務本之樓至二十五年玄宗謂諸王曰我自
奉先帝宫室不敢有加時時補葺已愧於勞人矣惟興
慶創制乃朝廷百辟卿士以吾舊邸因欲修建不免羣
卿考室之詞以俟庶民子來之請亦所以表休徵之地
新作南樓本欲察甿俗採風謠以防壅塞是亦我闢四
門達四聰之意時有作樂宴慰不徒然也又因大哥讓
朱邸以成花萼相輝之美歷觀自古聖帝明王有所興
作欲以助教化也我所冀者式崇敦睦漸漬薄俗令其
知信厚爾至十六年正月三日始移仗於興慶宫聽政
二十年六月廣花萼樓築夾城至芙蓉園十二月三日
毁東市東北角道政坊西北角以廣花萼樓前
天寶十載四月二十一日興慶宫造交泰殿成
元和十四年三月詔左右軍容各以官健二千人修勤
政樓
太和三年十月勅修南内天同殿十三間及勤政樓明
光樓
大中五年詔修明義樓
華清宫
開元十一年十月五日置温泉宫於驪山至天寶六載
十月三日改温泉宫為華清宫至天寳九載九月幸温
泉宫改驪山為會昌山至十載又改為昭應山仍於秦
坑儒之處立祠以祀遭難諸儒
天寶元年十月造長生殿名為集靈臺以祀神六載十
二月發馮翊華隂等郡丁夫築會昌羅城於湯所置百
司
七載十二月二日玄元皇帝降於朝元閤改為降聖閤
八載四月新作觀風樓
諸宫
武德七年五月十七日造仁智宫於宜州宜君縣
貞觀二年八月上每日視政西宫公卿奏以宫中卑濕
請立一閤上曰若遂來請縻費良多昔漢文帝將起露
臺而惜中人十家之産朕德不逮乎漢帝而所費過之
豈為人父母之道哉竟不許十一年正月十四日新作
飛仙宫七月二十日廢明德宫及飛仙宫之園囿以分
給遭水之家
十七年八月五日營襄城宫初太宗將幸洛陽遣將作
大匠閻立德訪可清暑之地以建離宫遂於汝州西山
前臨汝水旁通廣城擇以置宫焉役功一百九十萬雜
費稱是至十五年三月七日幸襄城宫及至暑熱甚又
多毒虺太宗大怒九日免立德官而罷其宫分賜百姓
顯慶五年四月八日於東都苑内造八關涼宫五月二
十二日改為合璧宫儀鳳三年正月七日於藍田縣新
作涼宫宜名萬全宫至弘道元年十二月七日遺詔廢
之
四年五月十九日造紫桂宫於澠池縣西至永淳元年
四月十三日改芳桂宫弘道元年遺詔廢之
長安二年六月於雍州永安縣置涼宫以永安為名仍
令特進武三思充使營造
景龍三年十月勅宫城皇門京城門禁苑門左右内外
各給交魚符一合巡魚符一合左廂給開門魚一合右
廂給閉門魚一合皆左符付監門掌交番巡察每夜并
非時開閉則用之
開元十一年正月十四日改潞州舊宅為飛龍宫
雜記
武德三年七月八日勅隋代離宫别館遊憩所並廢九
年六月改東宫弘禮嘉福等門為重光宣明門
長安二年正月十七日太子左庶子王方慶上言請凖
舊制改東宫殿及各門與皇太子名同者上疏曰謹按
史籍所載人臣與人主言凡上表未有稱皇太子名者
當為太子皇儲其名尊重不敢斥所以不言西晉僕射
山濤啟事稱皇太子而不言名濤中朝名士必詳典籍
故不稱名應有憑凖朝官尚猶如此宫臣諱則不疑今
東宫殿及門名皆有觸犯事合論啟逥避甚難孝敬皇
帝為太子時改弘教門為崇教門沛王為皇太子時改
崇賢館為崇文館皆避名諱以尊禮典此則成例足為
軌模上從之
神龍元年十一月二十五日有司奏以宫殿名與沛王
諱同者悉改焉遂改昭慶殿章德殿昭賢侯廟
三年八月二十一日改玄武門為神武制勝樓
開元二十六年正月六日修望春宫至十月兩京路行
宫各進造殿宇及屋千間
貞元三年三月三日造會慶亭於麟德殿前
四年十月二十五日戶部侍郎班弘奉勅修延喜樓築
夾城五年正月十九日弘又修玄武樓
十二年八月六日戶部尚書裴延齡奉勅修望仙樓至
十三日令又築望仙樓東夾城
其年十二月度支郎中兼御史中丞副知度支蘇弁奉
勅改造三殿前會慶亭
十二年九月上謂戶部侍郎判度支裴延齡曰朕以浴
堂院殿一所損壞欲換之而未能裴延齡曰陛下自有
本分錢物用之不竭上驚曰本分錢物何也對曰凖禮
經天下賦税三分一分充乾豆一分充賓客一分充君
之庖厨乾豆者供宗廟也亦不用分財賦至於諸國蕃
客及逥紇馬價皆極簡儉庖厨之餘其數尚多陛下本
分也用修十數殿亦不合疑何况一堂邪上頷之而已
又奏近於同州檢得一谷材木數可千條皆長七八十
尺上曰人聞天寶中附近木長五六十尺者尚無今何
近處忽有此木延齡曰生自關輔盖為聖時豈前時合
得有也其姦佞如此
元和二年六月詔左神策軍新築夾城置玄化門晨輝
樓
三年十月勅修南内宫墻舍共一千六百間
五年十一月上謂宰臣曰朕以禁中書殿歲久傾危欲
漸修葺緣國用未足每務簡儉至於車服食飲亦畏奢
侈不知竟可營造否權德輿對曰仲尼謂大禹卑宫室
菲飲食惡衣服為無間漢文帝欲起露臺以百金中人
十家之産吾奉先帝宫室常恐羞之何以臺為遂止是
以文帝之代四海富庶俗知禮讓今陛下至誠恭儉有
過前王當為天下幸甚
六年四月詔毁興安門南行亭
十二年四月詔右神策軍以衆二千築夾城自雲昭門
過芳林門西至修德里以通於興福佛寺其年五月新
造蓬萊池周廊四百間
十三年四月詔六軍使創修麟德殿之右廊是月後龍
首池起承暉殿雕飾綺煥徙植佛寺之花木充焉
十五年二月詔於西廊内開便門以通宰臣自閣中赴
延英路
其年七月新作永安殿及寳慶殿修日華門通乾門并
朝堂廊舍八月發神策六軍二千人浚魚藻池
其年十月發右神策兵各千人於門下省東少陽院前
築牆及造樓觀
長慶元年五月禁中造百尺樓時帑藏未實内外多事
土木之工屢興物議喧然
寳歷元年五月神策軍於苑内古長安城中修漢未央
宫掘地獲白玉一長六尺其年九月勅長春宫莊宅宜
令内莊宅使營
太和元年四月詔毁昇陽殿東放鴨亭望仙門側看樓
十間並敬宗所造也
二十八年勅修安福殿及南院屋宇一百八十八間又
修兩儀殿及甘露殿共一百七十二間
九年七月勅造紫雲樓於芙蓉北垣
其年九月内出新造紫雲樓彩霞亭額左軍中尉仇士
良以鼓吹迎於銀臺門時上好詩每吟杜甫曲江行云
江頭宫殿鎻千門細柳新蒲為誰綠乃知天寳已前曲
江四面皆有行宫臺殿思復昇平故事故為樓殿壯之
會昌元年三月勅造靈符應聖院五年正月造仙臺其
年六月修望仙樓及廊舍共五百三十九間
大中元年二月勅修百福殿院八十間其年七月勅觀
政樓號雍和殿别造屋宇廊舍七百間二年正月勅修
右銀臺門屋宇及南面城牆至獻武樓
天祐二年四月勅自今年五月一日後常朝出入取東
上閤門或遇奉慰即開西上閤門永為定制其年五月
四日勅改東都延喜門為宣仁門重明門為興教門長
樂門為光政門光範門為應天門乾化門為乾元門宣
政門為敷政門崇政門為觀政門日華門為左延福門
萬夀門為萬春門積慶門為興善門平章門為膺福門
金法門為延義門金鸞門為千秋門延和門為章善門
以保寧殿為文思殿其見在門名與京門同名並宜復
洛陽舊門名
唐會要卷三十
