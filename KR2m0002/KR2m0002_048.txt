唐會要卷四十八
宋王溥撰
議釋教下
大中六年十二月祠部奏當司伏凖累年赦文及别敇
建置佛堂并剃度僧尼等伏以陛下護持釋教以濟羣
生自出聖慈孰不知感非欲華飾寺宇廣度僧尼興
作勞人匱竭物力近日天下未諭聖心建置漸多剃度
彌廣相尚以日繋時臣恐黎毗因兹受弊臣職司其局
不敢曠官當陛下求理納諫之時是小臣罄竭肝膽之
日伏乞允臣所奏明立新規舊弊永除天下知禁如此
見佛法可久民不告勞時宰臣因是上言伏以西方之
教清淨為宗拯濟為業國家弘闡已久實助皇風然度
僧不精則戒法隳壊造寺無節則損費過多有司舉陳
實當職分但須酌量中道使可久行自今後應諸州凖
元敇置寺外如有勝地名山古蹤靈跡實可留情為衆
所知者即任量事修建却依舊名其諸縣有戶口繁盛
商旅輻凑願依香火以濟津梁亦任量事各置院一所
於州下抽三五人住其有山谷險難道途危苦羸車重
負須暫憩留亦任因依舊基却置蘭若並須是有力人
自發心營造不得令姦黨因此遂抑歛鄉閭此外更不
得輙有起建如引别敇處分不在此限其僧尼踰濫之
源皆緣私度本教遮止條律極嚴不得輙有建如可容
姦必在禁絶犯者凖元敇科斷訖仍具鄉貫姓號申祠
部上文歴其官度僧尼數内有闕即仰本州集律僧衆
同議揀擇聰敏有道性已經修鍊可以𫝊習參學者度
之貴在教法得人不以年齒為限若惟求長老即難奉
律議剃度訖仍具鄉貫姓號申祠部請告牒其僧中有
志行堅精願尋師遊但有本州公驗即任遠近遊行在
所關防切宜覺察不致真偽相雜藏庇姦人制可
咸通二年上以志奉釋氏怠於朝政左散騎常侍蕭倣
上疏論之曰臣聞玄柤之道用慈儉為先素王之風以
仁義為本如佛者尚外之教非帝王所能慕也昔貞觀
中高宗在東宫以長孫皇后疾厲上言度僧以資福事
后曰佛者異方之教存而勿論豈以一女子而紊王道
乎故諡曰文德且母后之論尚能若此哲王之心安可
反是哉疏奏上甚嘉之
六年尚書右丞李尉復上疏諫曰臣聞孔某聖者也言
必稱周任之言苻融賢者也議必稱王猛之諫誠以事
求師古辭貴逹誠陛下自纉丕圖克崇佛事臣累採本
朝名臣啟奏之言以證奉佛始終之要天后時曾營大像
狄仁傑諫曰功不使鬼必在役人物不天來皆從地出
中宗時公主貴戚奏度僧尼姚崇諫曰佛不在外求之
于心睿宗為金仙玉真二公主造二道宫辛替否諫曰
自夏以來滛雨不觧榖荒於壠麥爛於場陛下聖人也
遠無不知陛下明君也細無不見而造不急之觀賈六
合之怨又諫造寺曰釋教以清淨為基慈悲為主三時
之月穿池沼損命也殫府庫損人也廣殿宇營身也損
命則不慈悲營身則不清淨臣觀仁傑天后時上公也
崇開元時賢相也替否睿宗之直臣也每覽斯言未嘗
不廢卷痛惜其言之行也伏望詳前事之安危覽昔賢
之啓奏營繕之間稍宜停減疏奏優詔嘉之
寺(西京)
開業寺在豐樂坊本隋仙都宫武德元年高祖為尼
明照廢宫置證果寺貞觀九年廢寺立為高祖别廟號
静安宫儀鳳元年十一月十五日敇廢宫立開業寺其
宫中人内移就獻陵
會昌寺在金城坊本隋海陵公賀若誼宅義寧元年
義師入關太宗領兵於此武德元年因置為寺
崇義寺在長夀坊本隋延公于銓宅武德三年桂陽
宫主為駙馬趙慈景所立
楚國寺在晉昌坊本隋廢興道寺高祖起義太原第
五子智雲在京為留守隂世師所害後追封楚王因此
立寺
興聖寺在通義坊本高祖?龍舊宅武德元年以為
通義宫貞觀元年立為尼寺
龍興寺在頒政坊貞觀五年太子承乾立為並光寺
神龍元年二月改名
興福寺在修德坊本王君廓宅貞觀八年太宗為太
穆皇后追福立為弘福寺神龍元年改名
西明寺在延康坊本隋越國公楊素宅武德初萬春
公主居住貞觀中賜濮王泰泰死乃立為寺
慈恩寺在晉昌坊隋無漏廢寺貞觀二十二年十二
月二十四日高宗在春宫為文德正后立為寺故以慈
恩為名寺内浮圖永徽三年沙門玄奘所立
青龍寺在新昌坊本隋廢靈感寺龍朔二年宜城公
主奏立為觀音寺景雲二年改名
崇敬寺在静寧坊本隋廢寺高祖為長安公主立為
尼高祖崩後改為宫以為别廟後又為寺
資聖寺在崇仁坊本太尉長孫無忌宅龍朔三年為
文德皇后追福立為尼咸亨四年復為僧寺
招福寺在崇儀坊本乾封二年睿宗在藩所立其地
本隋正覺慶寺南北門額並睿宗親題之
崇福寺在休祥坊本侍中楊恭仁宅咸亨二年九月
二日以武后外氏宅立太原寺垂拱三年十二月改為
魏國寺載初元年五月六日改為崇福寺
光宅寺在光宅坊儀鳳二年望氣者言此坊有異氣
敇令掘得石留得舍利萬粒遂於此地立為寺
薦福寺在開化坊半已東隋煬帝在藩舊宅武德中
賜尚書右僕射蕭瑀為園後瑀子銑尚襄城公主不欲
與姑異居遂於園後地造宅公主卒後官市為英王宅
文明元年三月十二日敇為高宗造太后立為㒺極寺
獻福寺至六年十一月賜額改為薦福寺也
興唐寺在太寧坊神龍元年三月十二日敇太平公
主為天后立為㒺極寺開元二十年六月七日改為興
唐寺
永夀寺在永樂坊景龍三年為永夀公主所立
安國寺在長樂坊景雲元年九月十一日敇捨龍?
舊宅為寺便以本封安國為名
章敬寺在通化門外大歷二年七月十九日内侍魚
朝恩請以城東莊為章敬皇后立為寺因坼哥舒翰宅
及曲江百司看屋及觀風樓造焉
寳應寺在道正坊大歷四年正月二十九日門下侍
郎王縉捨宅奏為寺以年號為名
寺(東京)
龍興寺在寧仁坊貞觀七年立為衆香寺至神龍元
年二月改為中興寺右補闕張景佚上疏曰伏見天下
諸州各置一大唐中興寺觀固以式標昌運光贊鴻名
竊有未安芻言是獻至如永昌登封創之為縣名者是
先聖受圖勒名之所陛下思而奉之不令更改今聖善
報慈題之為閣者是陛下深仁至孝之德古先帝代未
之前聞况唐運自崇周親撫政母子成業周替唐興雖
有三朝而化侔一統况承顧復非謂中興夫言中興者
中有阻間不承統歷既奉成周之業實揚先聖之資君
親臨之厚莫之重中興立號未益前規以臣愚見所置
大唐中興寺觀及圖史并出制誥咸請除中興之名直
以臣愚見所置大唐中興寺龍興為名庶望前後君親
俱承正統周唐寳歷共叶神聽上納之因降敇曰文叔
之起舂陵少康之因陶正中興之號理異於兹思革前
非以歸事實自今以後不得言中興之號其天下大唐
中興寺觀諸如此例並即令改
天宫寺在觀善坊高祖龍?舊宅貞觀六年立為寺
天女寺在敦業坊貞觀九年置為景福寺武太后改
之
敬愛寺在懷仁坊顯慶二年孝敬在宫為高宗武太
后立之以敬愛寺為名制度與西明寺同天授二年改
為佛授記寺其後又改為敬愛寺
福先寺在遊藝坊武太后母楊氏宅上元二年立為
太原寺垂拱三年二月改為魏國寺天授二年改為福
先寺
長夀寺在嘉善坊長夀元年武后稱齒生髮變大赦
改元仍置長夀寺
崇先寺證聖元年正月十八日以崇先府為寺開
元二十四年九月一日改為廣福寺
聖善寺在章善坊神龍元年二月立為中興寺二年中
宗為武太后追福改為聖善寺寺内報慈閣中宗為韋
后所立景龍三年正月二十八日制東都改造聖善寺
更開拓五十餘步以廣僧房計破百姓數十家監察御
史宋務光上疏諫曰陛下孝思㒺極崇建明因土木之
功莊嚴斯畢僧房精舍宴坐有餘禪宇道場經營已足
更事開拓奪人便利貧者有顛擠之憂富者無安堵之
所行非急切何至於斯以陽和發生播植伊始興復丁
匠廢業農功一夫不耕必有饑者三時之務安可奪焉
臣聞失鬼神之心可因巫祝而謝失君長之心可因左
右而謝失父母之心可因親戚而謝惟失百姓之心不
可解也陛下以萬邦為念何用傷一物之心應須拓寺
諸俟農隙疏奏上不納
安國寺在宣教坊本節愍太子宅神龍二年立為崇
恩寺後改為衛國寺景雲元年十二月六日改為安國
寺
荷澤寺在宜人坊太極元年二月十七日睿宗在藩
為武太后追佛所立初名慈澤寺神龍二年改為荷澤
寺其時於西京亦立荷恩
奉國寺在修行坊本張易之宅未成而易之敗後賜
太平公主乳母奉國夫人尋奏為寺
昭成寺在道光坊本沙苑監之地景龍元年韋庶人
立為安樂寺韋氏誅改為景雲寺尋為昭成皇后追福
改為昭成寺
華嚴寺在景行坊景雲三年立為寺開元二十一年
改為同德寺
唐興寺貞觀二年十二月一日詔有隋失道九服
沸騰朕親總元戎致兹明伐誓牧登陑曾無寧歲思所
以樹立福田濟其營魄可於建議以來交兵之處為義
士凶徒隕身戎陣者各建寺刹招延勝流望法鼓所振
變炎火於青蓮清梵所聞易苦海於甘露所司宜量定
處所並立寺名支配僧徒及修院宇具為事脩以聞仍
命虞世南李百藥禇遂良顔師古岑文本許敬宗朱子
奢等為碑記銘功業破劉武周於汾州立弘濟寺宗正
卿李百藥為碑銘破宋老生於莒州立普濟寺著作郎
許敬宗為碑銘破宋金剛於晉州立慈雲寺起居郎禇
遂良為碑銘破王世充於邙山立昭覺寺著作郎虞世
南為碑銘破竇建德於汜水立等慈寺秘書監顔師古
為碑銘破劉黑闥於洺州立昭福寺中書侍郎岑文本
為碑銘已上並貞觀四年五月建造畢
慈德寺在京兆府武功縣慶善宫西百步貞觀五年
為太穆皇后故並以慈德名之
永徽六年正月三日昭陵側置一寺尚書右僕射禇遂
良諫曰關中既是陛下所都自長安而制四海其間衛
士已上悉是陛下牙爪陛下必欲乘釁勅遼若不役關
中人不能濟事由此言之理須愛惜今者昭陵為公造
寺惟欲早成其功名雖云知顧皆是催迫發遣豳州已
北岐州已西或一百里或二百里皆來赴作遂積時月
豈其所願陛下昔嘗語弘福寺僧云我義活蒼生最為
功德且又今者所造制度凖禪定寺則大弘福寺自不
可大於弘福既有東道征役此寺亦宜漸次脩營三二
年得成亦未為遲
乾封元年正月十七日充州置觀寺各三所其觀以紫
雲仙鶴萬歲為稱寺以封岳非煙重輪為名各度二十
人
天授元年十月二十九日兩京及天下諸州各置大雲
寺一所至開元二十六年六月一日並改為開元寺
景雲二年七月左拾遺辛替否疏諫曰夫釋教以清淨
為本慈悲為主故恒體道以濟物不為利欲以損人故
恒去已以全真不為營身以害教三時之月掘山穿池
損命也殫府虚帑損人也廣殿長廊營身也損命則不
慈悲損人則不濟物營身則不清淨豈大聖大神乎臣
以為非崇教也自像王西下佛教東傳青螺不入於周
前白馬方行於漢後風流雨散千帝百王飾彌盛而國
彌空信彌重而禍彌大覆車繼軌曾不改圖晉臣以奉
佛取議梁王以捨身搆隟若以造寺為其理體養人不
足以經邦則殷周已往皆暗亂漢魏以降皆聖明殷周
已往為不長漢魏已降為不短臣聞夏為天子二十餘
代而殷受之殷為天子二十餘代而周受之周為天子
三十餘代而漢受之自漢已後歴代可知也何者有道
之長無道之短豈因其窮金玉修塔廟方見享祚乎臣
以為減雕琢之費以賑貧人是有如來之德息穿掘之
苦以全昆蟲是有如來之仁罷營搆之直以給邊陲是
有湯武之功迴不急之禄以購廉清是有唐虞之理陛
下緩其所急急其所緩親未來而疎見在失真實而冀
虚無重俗人之所為輕天子之功業臣竊痛之矣當今
出財依勢者盡度為沙彌避役姦訛者盡度為沙彌其
所未度惟貧與善人爾將何以作範乎將何以租賦乎
將何以力役乎臣以為出家者捨塵俗離朋黨無私愛
是致人以毁道非廣道以求人伏見今之宫觀臺榭惟
京師之與洛陽不增修飾猶恐奢麗陛下嘗欲填池塹
捐苑囿以贍貧人無産業者今天下佛寺蓋無其數一
寺堂殿倍陛下一宫壯麗甚之矣用度過之矣是十分
天下之財而佛有其七八陛下何有之矣百姓何食之
矣臣竊痛之
景龍二年九月并州清源縣尉吕元泰上疏曰陛下六
合為家萬邦作宗布慈悲於沙界樹功業於玄穹蜺旌
寳蓋接影都畿鳳刹龍宫相望都邑然釋氏真教平等
為宗本之以慈悲加之以布施伏願陛下廣平施之德
成養育之恩回營搆之資充疆場之費則如來布施之
法也賜之榖帛惠及饑寒則如來慈悲之化也經綸既
行中化胥悅則如來平等之教也臣謹按金剛般若經
云若以色見我以音聲求我是人行邪道不能見如來
是知大乘之宗聲色不見豈釋迦之意在雕琢之功今
之作者臣所未諭三年正月二十七日宴侍臣近親於
梨園因問以時政得失絳州刺史成珏對曰夫釋教之
設以慈悲為主蓋欲饒益萬姓濟牧羣生若乃邃宇珍
臺層軒寳塔耗竭府庫勞役生人俱非菩薩善利之心
或異如來大悲之旨臣備職方岳叨膺洪運敢陳芻蕘
狂妄死罪中書令蕭至忠奏曰方今百姓貧乏邊境未
寧府藏内空倉廪不實誠宜節財用之費省土木之功
務存農事愛惜人力寺觀之役實可且停成珏之言伏
希採納兵部尚書同中書門下三品韋嗣立上疏曰臣
竊見比者營造寺觀其數極多皆務宏博競崇瓌麗大
則費一二十萬小則尚用三五萬餘略計都用資財動
至千萬已上運轉木石人牛不停廢人功害農務事既
非急時多怨咨故曰不作無益害有益功乃成不貴異
物賤用物人乃足誠哉此言且玄象秘妙歸於空寂苟非
修心定慧諸法皆涉有為至如土木雕刻諸功惟是殫竭
人力但學相誇壯麗豈關降伏身心凢所興功皆須掘鑿
蟄蟲在土種類最多每日殺傷動即萬計連年如此損
害可知於至道既有乖在生人極為損陛下豈不深思
之
貞元十三年四月敇曲江南彌勒閣宜賜名貞元普濟
寺
元和二年九月敇成都府宜置聖夀南平二佛寺十月
河中觀察使薛平奏中條山蘭若營搆之初有兩泉湧
出請賜額為太和寺從之
十二年二月置元和聖夀佛寺於右神策軍
長慶元年三月劉總請以幽州私第為佛寺詔以報恩
名之仍遣中官焦仙晟以寺額賜之
會昌五年七月中書門下奏天下諸州府寺據令式上
州以上並合國忌日集官吏行香臣等商量上州已上
合行香州各留寺一所充國忌日行香列聖真容便移
入合留寺中其下州寺並合廢毁敇旨所合留寺如舍
宇精華者即留如是廢壊不堪者亦宜毁除但國忌日
當州宫觀内行香不必定取寺名餘依其月又奏請兩
街合留寺十所每寺留僧十人敇旨宜每街各留寺兩
所每寺各留三十人
六年正月左右街功德使奏准今月五日赦書節文上
都兩街先各留寺兩所依前委功德使收管其所添寺
於廢寺中揀擇堪修建者臣今左街謹具揀擇置寺八
所及數内回改名額分析如後兩所依前名額興唐寺
保夀寺六所改名舊額僧寺四所寳應寺改為資善寺
青龍寺改為護國寺菩提寺改為保唐寺清輝寺改為
安國寺緣間架數少取華陽寺連接充尼寺二所法雲
寺改為唐安寺崇敬寺右街置八所二所先准敇留西
明寺請改為福祐寺莊嚴寺八所添置二所請依舊名
額僧寺一所千聖寺尼寺一所興聖寺六所請改名僧
寺五所化度寺改為崇福寺永奏寺改為萬夀寺清福
寺改為崇聖寺經行寺改為龍興寺奉恩寺改為興福
寺尼寺一所萬善寺改為延唐寺謹定揀擇添置及改
名額分析如前敇旨宜依
大中元年閏三月敇會昌季年并省寺宇雖云異方之
教無損為政之源中國之人久行其道釐革過當事體
未弘其靈山勝境天下州府會昌五年四月所廢寺如
有舊宿名僧復能修創一任住持所由不得禁止二年
正月三日敇節文上都除元置寺外每皆更名添置寺
五所東都共添置五所二所尼寺仍每寺度五十人益
荆楊潤汴并蒲襄等八道除元置寺五所外更添置僧
寺一所尼寺一所諸道節度刺史州除元置寺外更添
置各一所並充僧寺合度三十人諸道管内州未置寺
處宜置僧尼寺各一所每寺度三人五臺山宜置僧寺
四所尼寺一所如有見存者便令修飾每寺度五十人
其僧尼年幾限約并諸條流並凖會昌六年五月五日
條例處分
五年正月詔京畿及郡縣士庶要建寺宇村邑勿禁兼
許度僧尼住持營造七月宰臣奏陛下崇奉釋教臣子
皆願奔走慮士庶等物力不逮擾人生事望令兩畿及
州府長吏與審度事宜撙節聞奏不必廣為建造驅役
黎甿其所請度僧亦須選有道行為州縣所稱信者不
得容隠凶惡之流却非敬道望委長吏精加揀擇其村
邑佛堂望且待兵罷後建置為便十月十七日宰臣等
上言近有敇許罷兵後建置佛堂蘭若若今邊事寕息
必恐奏請繼來若不先議條流臨事恐難止約伏以釋
門之教本貴正真奉之精嚴則人用加敬今諸州府寺
宇新添功悉未畢百姓等若志願崇奉則宜併力同修
自今已後有請置佛堂蘭若者望所在長吏分明曉示
待一切畢後或有去州府遠處大縣即許量事建置一
所其餘村坊不在更置佛堂蘭若限制可
唐會要卷四十八
