唐會要卷九十三
宋王溥撰
北突厥上
高祖初起義兵晉陽劉文静請與突厥相結資其士馬
以益兵勢從之自為手啟遺始畢可汗云欲舉義兵迎
主上若能與我俱南願勿侵暴百姓若但和親坐視受
寳貨亦惟可汗所擇始畢得啟謂其臣曰隋主為人我
所知也若迎以来必害唐公而擊我無疑苟唐公自為
天子我當以兵馬助之即復書將佐皆請從突厥言帝
不可裴寂乃請尊隋主為太上皇立代王為帝以安隋
室旗幟雜用絳白以示突厥帝曰此掩耳偷鈴然逼于
時事不得不然乃許之煬帝十三年六月遣使如北突
厥突厥遣康鞘利等送馬千匹許發兵送帝入關帝受
書命劉文静報突厥以請兵帝私謂文静曰突厥貪利
無親本不足恃我所以欲得之者恐劉武周引之為患
又蕃馬行牧不費芻粟聊欲藉為聲援數百人之外無
所用之八月帝克臨汾絳郡劉文静以突厥兵至遂下
韓城帝即位之五月突厥遣使来時突厥強盛自契丹
室韋西盡吐谷渾高昌諸國皆臣之又恃功驕倨每遣
使至多暴横帝亦優容之
武德元年八月遣鄭元璹以女妓賂始畢可汗始畢遣
使来報帝宴之升引御座以寵之
二年二月始畢死其弟處羅可汗立八月梁王師都與
突厥合數千騎寇延州總管段德操擊破之十一月師
都請為鄉導謀大舉入寇是月處羅死其弟頡利可汗
咄苾立
三年五月頡利恃其士馬雄盛有憑陵中國之志又王
世充說之曰昔啟民奔隋賴文帝力有此土宇子孫享
之宜奉楊政道(煬帝孫)伐唐以報文帝之德頡利然之求
請無厭言辭驕慢至是寇汾陽
四年三月頡利遣使送鄭元璹等還先是處羅與劉武
周寇幷州遣元璹往說之不從未幾處羅死疑璹毒之
留不遣又遣漢陽公環使頡利欲令環拜不屈亦留之
復遣使賂頡利且許結婚遂遣使送還
六月寇定州八月寇幷州遣鄭元璹詣頡利責以負約
因說以得唐地不能居虜掠所得皆入國人於可汗何
有不如還師脩好坐受金幣孰與棄昆弟積年之歡結
子孫無窮之怨頡利悦引兵還
七年閏七月秦王世民引軍駐於幽州頡利突利二可
汗率萬騎奄至城西秦王帥騎馳詣其陣告之曰國家
與可汗和親何為負約深入我地我秦王也能闘獨出
與我闘若以衆來我直以此百騎相當耳頡利不應又
遣騎前告曰爾往與我盟有急相救今乃相攻何無香
火之情耶頡利既見秦王輕出又聞香火之言疑突利
與王有謀乃遣止之曰王不須渡我但欲申固盟約耳
兵少却後雨久其弓筋膠俱解秦王潜師夜進頡利大
驚乃請和親
九年秋七月頡利寇邊先是與突厥書用敵國禮帝欲
改用詔勅突厥遂寇靈相潞沁韓朔等州張瑾全軍没
温彦博亦為所執靈州都督任城王道宗擊破之請和
而退
貞觀二年四月頡利以薛延陀回紇等叛遣突利討之
敗還頡利拘而撻之突利怨表請入朝
十一月突厥北邊多叛頡利歸薛延陀共推其俟斤奚
男為可汗奚男不敢當上方圖頡利乃遣使間道冊奚
男為真珠毘可汗奚男建牙於大漠之鬱督軍山下回
紇援野古阿跌同羅僕骨霫諸部皆屬遂遣弟入貢
三年十一月頡利因薛延陁之封大懼始遣使稱臣請
尚公主代州都督張公謹上突厥可取六状乃命李靖
為行軍總管討之公謹為副突厥俟斤九人及拔古僕
骨同羅奚渠長並率衆來降復以李靖等分道出擊十
二月突利入朝太宗喜曰朕治安中國遠人自服豈非
上策乎
四年二月李靖襲破突厥于隂山頡利遁依沙鉢羅設
蘇尼失部落王道宗引兵逼之使蘇尼失孰頡利張寳
相取之以獻蘇尼失舉衆降漠南遂空
十年正月突厥阿史那社爾降社爾處羅之子年十一
以智略聞處羅以為拓設建牙於磧北頡利亡西突厥
亦亂社爾詐之襲取其地幾半衆十餘萬乃曰破我國
者薛延陁也我當報仇擊滅之諸部皆諫不從大敗遂
率衆降
十三年四月突利之弟結社率衆降授為中郎將久不
進秩隂結故部落四十餘人夜襲御營孫武開等帥衆
擊之盗馬北走追斬之
七月自結社之反羣臣皆言留河南不便乃賜懷化
郡王阿史那思摩姓李氏立為泥孰俟利苾可汗賜鼓
纛使率其種落突厥咸憚薛延陁不肯出塞上賜延陁
璽書言前破突厥止為頡利為百姓今冊還其故國爾
薛延陁受冊在前突厥受冊在後當以先後為大小如
敢抄掠發兵問其罪薛延陁奉詔乃遣王孝恭等齎冊
立之
十八年十一月突厥俟利苾北渡河延陁惡之數相攻
擊俟利苾有衆十萬不能撫御悉南渡河請處勝夏之
間許之羣臣言陛下方遠征遼左而置突厥於河南距
京師不遠豈得不為後患上曰夷狄亦人以德治之可
使如一家且彼不北走延陁而歸我其情可見俟利苾
既失衆輕騎入朝
二十一年冬十一月突厥車鼻遣使入貢車鼻本頡利
同族頡利敗諸部欲立之薛延陁方強不敢當率衆歸
之延陁因其有勇略恐為後患欲殺之車鼻逃建牙金
山之北餘衆稍歸之及延陁敗車鼻勢益張遣子入貢
又請入朝遣使徵之卒不至正月遣驍衛郎將擊車鼻
(車鼻本無罪帝因安市班師欲立竒功以雪耻耳)
永徽元年九月遣高侃擊車鼻侃至阿息山車鼻發諸
部兵皆不應遂以百騎走侃追獲之送京師諸部盡内
附置單于瀚海二都護府十都督二十二州分綂之自
是北邊無寇三十餘年
咸亨元年三月勅突厥豪長子弟給事東宮
調露元年十月單于大都護府突厥阿史德温傳奉職
二部俱反立阿史那泥孰匐為可汗一十四州豪長皆
叛衆數十萬遣蕭嗣業等討之屢捷會大雪突厥襲其
營乃為所敗
永隆元年三月以裴行儉為定襄道大總管將兵以討
之大破於黑山擒奉職泥孰匐為其下所殺以首來降
開耀七年阿史那伏念自立為可汗與阿史德温傳通
連兵為寇詔復以行儉為大總管曹懷舜副之引兵討
伏念先遣禆將程務挺掩金牙襲獲伏念妻子輜重伏
念北走又使務挺等追躡之伏念遂執温傳以降餘黨
悉平歸斬伏念温傳於都市
永淳元年十月突厥餘黨阿史那骨篤祿阿史德元珍
等招集亡散寇幷州代州都督薛仁貴將兵擊之始以
仁貴流象州死矣及免胄示之面乃失色下馬列拜引
去仁貴因奮擊大破之
弘道元年二月突厥寇定州圍單于都護府五月寇蔚
州
唐會要卷九十三
