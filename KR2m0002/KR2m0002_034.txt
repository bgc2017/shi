唐會要卷三十四
宋王溥撰
論樂
武德元年六月二十四日萬年縣法曹孫伏伽上書曰
百戲散樂本非正聲有隋之末大見崇用此謂淫風不
可不改近者太常官司於人間借婦女裙襦五百餘具
以充散樂之服云擬於玄武門遊戲竊以為非貽厥孫
謀為萬世法也又論語曰樂則韶舞以此言之散樂定
非功成之樂如臣愚見請並廢之則天下幸甚至其年
十月拜舞人安叱奴為散騎侍郎既在朝列禮部尚書
李綱諫曰臣按周禮大樂胥不得參於士伍雖復才如
子野妙等師襄皆終身繼世必不易其業故魏武帝欲
使禰衡擊鼓先解朝服露體而擊之曰不敢以先王之
法服為伶人衣惟齊末高緯封曹妙達為王授安馬駒為
開府有國家者以為殷鑒今新定天下之業起義功臣
行賞未徧高才碩學猶滯草萊而先令舞人致位五品
鳴玉曳組趨馳廊廟恐非創規模貽子孫之道也
四年九月二十九日詔太常樂本因罪譴没入官者藝
比伶官前代以來轉相承襲或有衣冠繼緒公卿子孫
一霑此色累世不改婚姻絶於士庶名籍異於編甿大
恥深疵良可矜愍其大樂鼓吹諸舊樂人年月已久時
代遷移宜並蠲除一同民例但音律之伎積學所成傳
授之人不可頓闕仍令依舊本司上下若已經仕宦先
入班流勿更追補各從品秩自武德元年配充樂戶者
不在此例(樂工之雜士流自兹始也太常卿竇誕又奏用音聲博士皆為大樂鼓吹官僚於後筝簧)
(琵琶人白明達皆以庸才積勞計考並至大官自是聲伎入流品者蓋以百數)
貞觀六年監察御史馬周上䟽曰臣聞致化之道在於
求賢審官為政之本在於揚清激濁故孔子曰惟名與
器不可以假人是言慎舉之為重也臣見王長通白明
達本自樂工輿皂雜類韋槃提斛斯正則更無他材獨
解調馬縱使術踰儕輩伎能可取乍可厚賜金帛以富
其家豈得列在士流超授官爵遂使朝會之位萬國來
庭騶子伶人鳴玉曳綬與夫朝賢君子比肩而立同坐
而食臣切恥之(岑文本謂所親曰我見馬君論事多矣援引事類揚㩁古今舉要刪蕪會文切)
(理一字不可加一言不可减昔之蘇張終賈之儔耳)
永徽元年正月有司奏依禮享祀郊廟並奏宫懸比停
教習恐致廢忘伏尋故實兩漢升祔之後庶事如故國
之大禮祀典為先今既踰年理宜從吉若不肄習實慮
不調誠敬有虧致招罪責並從之
上元元年九月高宗御含元殿東翔鸞閣觀大酺時京
城四縣及大常音樂分為東西兩朋帝令雍王賢為東
朋周王顯為西朋務以角勝為樂中書侍郎郝處俊諫
曰臣聞禮所以示童子無誑者恐其欺詐之心生也伏
以二王春秋尚少意趣未定當須推多譲美相敬如一
今忽分為二朋遞相誇競且俳優小人言辭無度酣樂
之後難為禁止恐其各争勝負譏誚失禮非所以導仁
義示和睦也上瞿然曰卿之遠識非衆所及也遽令止
之調露二年皇太子使樂工於東宫新作寳慶之曲咸
命工者奏于太清觀始平縣令李嗣真謂道士劉槩輔
儼曰此樂宫商不和君臣相阻之徵也角徵失位父子
不協之兆也殺聲既多哀調又苦若國家無事太子受
其咎矣居數月而皇太子廢為庶人槩儼奏其事擢嗣
真為太常丞使使知三禮儀注嗣真私謂人曰禍猶未
已主不親庶務事無巨細决於中宫將權與人攻之不
易宗室雖衆皆在敗位居中制外其勢不敵我恐諸王
藩翰將為中宫所蹂踐矣有隋以來樂府有堂堂之曲
再言堂者是唐氏再受命也中宫僣擅復歸子孫則為
再受命矣近日閭里又有側堂堂撓堂堂之謠側者不
正之辭撓者不安之稱我見患難之作不復久矣
神龍元年正月給事中嚴善思上表曰臣伏見太常奏
公除後請習樂以供郊廟享祀奉勅不允臣與衆官詳
審以為樂主氣化所以感天地動鬼神調五行均四序
故哲王垂制被之樂章六變而神祗降饗九成而祖考
來格今陛下以服未一周久停六律稽象德於太廟寢
祈福於近郊何以昭永歷於上玄紹成功於先聖考之
典禮恐或未安臣以漢魏喪禮以日易月者蓋為三年
不為禮禮必壞三年不為樂樂必崩是也以樂因陽來
禮由陰作樂崩則陽伏禮廢則隂愆風雨或違粢盛遂
闕豐年之祠育養兆庶於是不安所以度諒闇之舊儀
遵適時之新禮斯實存至公於天下割巨痛於私情祈
社稷之永安庶宗廟之長享孝道之大何以加之使漢
魏之禮未然則當自我作古况其得禮之變詎可越而
不從伏請准太常所請訐其教習其年正月享西京太
廟大樂令裴知古謂萬年令元行冲曰金石諧和當有
吉慶之事其在唐室子孫乎其月中宗即位復國為唐
二年三月并州清源縣尉吕元泰上䟽曰比見都邑城
市相率為渾脫駿馬戎服名為蘇幕遮旗鼓相當軍陣
之勢也騰逐喧譟戰争之象也錦繡誇競害女紅也徵
斂貧弱傷政體也戎服相效非雅樂也渾脱為號非美
名也安可以禮儀之朝法彼陋俗軍陣之勢列庭闈之
下竊見諸王亦有此好自家刑國豈若是也詩云京邑
翼翼四方是則非先王之禮樂而將則四方者斯實愚
臣之所未諭也夫樂者動天地感鬼神移風易俗布德
施化重犬戎之曲不足以移風也非宫商之度不足以
施化也四者無一何以教人臣本凡愚不識忌諱忠於
國者以臣為讜言佞於朝者以臣為誹謗惟陛下少留
意焉
先天元年正月皇太子令宫臣就率更署閱女樂太子
舍人賈曾諫曰臣聞作樂崇德以感人神韶夏有容咸
英有節婦人媟黷無厠其間者昔魯用孔子幾致於覇
齊人懼之饋以女樂魯君既受孔子遂行戎有由余兵
強國冨秦人反間遺之女樂戎王躭悦由余乃奔斯則
大聖名賢疾之已久矣良以婦人為樂必務冶容哇姣
動心蠱惑喪志上行下效滛俗將成敗國亂人實由兹
起殿下監撫餘閒宴私多豫後庭妓樂古或有之至於
所司教習彰示羣僚曼妓淫聲實虧睿化伏願並令禁
斷至開元二年八月勅天生黎烝區别男女外則導之以禮
中則和之以樂苟或不臧孰云致理自有隋頽靡庶政凋缺
徵聲遍于鄭衛衍色矜於燕趙廣場角牴長䄂從風聚
而觀之寖以成俗所以戎王奪志夫子遂行也朕方大
變澆訛用除灾蠧眷兹技樂事切驕滛傷風害政莫斯
為甚既違令式尤宜禁斷
二年正月西僧婆陀請開宫門燃百子燈其夜太上皇
御安福樓門觀樂凡四日方罷是月又追作先天元年
大酺太上皇御諸樓觀之以夜繼晷盡月不息左拾遺
嚴挺之䟽諫乃止大歷十四年十二月十五日禮儀使
部尚書顔真卿奏謹按周禮大司樂職云諸侯薨令去
樂大臣死令弛樂鄭注云去謂藏之弛謂釋之也是知
哀輕者則釋哀重者則藏又晉元后初崩武帝咸寧元
年饗萬國不設樂晉博士孔恢議朝廷遏密懸而不樂
恢以為宜都去懸設樂為作不作則不宜懸國喪尚近謂
金石不可陳於庭伏請三年未畢朝會不設懸如有大
臣薨殁則量事輕重懸而不作勅付所司永貞元年十
月太常奏内外公私聲樂奉祠等漢魏已來既葬祔廟
之後皆復其常朝行之以為故事今德宗皇帝十一月
四日行升祔之禮訖事請皆如舊詔可
雜錄
武德元年相國參軍盧子牟獻琵琶萬年縣法曹孫伏
伽上䟽曰陛下貴為天子富有四海動則左史書之言
則右史書之既為竹帛所拘恣情不慎盧子牟所獻頻
蒙賞勞但普天之下莫非王土率土之濱莫非王臣陛
下必有所欲何求不得陛下少者豈此物哉
顯慶元年正月御安福門觀大酺有伎人欲持刀自刺
以為幻戲詔禁之
龍朔元年正月禁婦人倡優雜戲皇后所請也二月六
日勅太常寺六日停教音樂太宗皇帝文德皇后忌日
故也
乾封元年五月勅音聲人及樂戶父母老病應侍者取
家内中男及丁壯好手者充若無所取權停其本文樂
署博士及别教子弟應充侍者先取戶内人及近新充
如意元年五月二十八日内教坊改為雲韶府内文學
館教坊武德以來置在禁門内
神龍二年三月并州清源縣尉吕元泰上䟽曰臣謹按
洪範曰謀時寒若君能謀事則燠寒順之何必祼露形
體澆灌衢路鼓舞跳躍而索寒也禮曰立秋之月行夏
令則寒暑不節夫陰陽不調政令之失也休咎之意君
臣之感也理均影響可不戒哉
其年九月勅三品已上聽有女樂一部五品已上女樂
不過三人皆不得有鐘磬樂令凡教樂淫聲過聲凶聲
慢聲皆禁之淫聲者若鄭衛過聲者失哀樂之節凶聲
者亡國之音若桑間濮上慢聲者惰慢不恭之聲也
景雲三年左拾遺韓朝宗諫曰傳曰辛有適伊川見被
髮野祭者曰不及百年此其戎乎其禮先亡矣後秦晉
遷陸渾之戎於伊川以其禮樂之鄉廢俎豆之事一言
以貫百代可知今之乞寒濫觴成俗伏乞三思籌其所
以至先天二年十月中書令張說諫曰韓宣子適魯見
周禮而歎孔子會齊數倡優之罪列國如此况天朝乎
今外國請賀選使朝謁所望接以禮樂示以兵威雖曰
戎狄不可輕易焉知無駒支之辨由余之賢哉且乞寒
之說未聞典故祼體跣足盛德何觀揮水授泥失容斯
甚法殊魯禮䙝比齊優恐非干羽柔遠之義樽俎折衝
之道願擇芻言特罷此戲至開元元年十月七日勅臘
月乞寒外蕃所出漸浸成俗因循已久自今已後無問
上下即宜禁斷
開元二年上以天下無事聽政之暇于梨園自教法曲
必盡其妙謂之皇帝梨園弟子
其年十月六日勅散樂巡村特宜禁斷如更有犯者并
容止主人及村正決三十所由官附考奏其散樂人仍
逓送本貫入重役
二十三年勅内教坊博士及弟子須留長教者聽用資
錢陪其所留人數本司量定申考為簿音聲内教坊博
士及曹第一第二博士房悉免雜徭本司不得驅使又
音聲人得五品已上勲依令應除簿者非因征討得勲
不在除簿之列
天寳十載九月二日勅五品已上正員清官諸道節度
使及太守等並聽當家畜絲竹以展歡娛行樂盛時覃
敷中外
大歷十四年五月詔罷梨園伶使及官冗食三百餘人
留者隸太常
永貞元年九月詔除教坊樂人授正員官之制
元和五年二月宰臣奏請不禁公私樂從之時以用兵
權令斷樂宰臣以為太過故有是請至六月六日詔減
教坊樂官衣糧
六年太子少傅兼判太常卿鄭餘慶奏太常習樂請復
用大鼓從之先是德宗自山南還宫繼有懷光吐蕃之
虞都下人情驚擾遂詔太常習樂去大鼓至是復用之
八年四月詔除借宣徽院樂人官宅制自貞元以來選
樂工三十餘人出入禁中宣徽院長入供奉皆假以官
第每奏伎樂稱旨輒厚賜之及上即位令分番上下更
無他錫至是收所借其年十月蔡州節度使韓弘惟獻
聖朝萬歲樂曲譜凡三百首
十四年正月詔徙仗内教於布政里十五年賜教坊本
錢五千貫文
長慶四年三月賜教坊樂官綾綃三千五百疋又賜錢
一萬貫以備行幸樂官十三人並賜紫衣魚袋
其年八月以太常卿趙宗儒為太子少師先是太常有
師子五方之色非嘗朝聘饗不作焉至是教坊以牒取
之宗儒不敢違以狀白宰相以事止有司不合關白而
宗儒憂恐不已宰相責以怯懦故換秩焉
寳歷二年九月京兆府奏伏見諸道方鎮下至州縣軍
鎮皆置音樂以為歡娛豈惟誇盛軍戎實因接待賓旅
伏以府司每年重陽上已兩度諸王及大臣出領藩鎮
皆須求雇教坊音聲以申宴餞今請並於當司錢中每
年方圓三二十千以充前件樂人衣糧伏請不令教坊
收管所冀公私永便從之
京兆尹劉栖楚所請也栖楚出河北小吏不讀書史
不知從前非物力不足而闕於制置也盖以京邑四
方取則之地務繁權重豈以聲樂倡優方鎮宴遊為
事哉屬宰臣有黨于栖楚者遂可其奏時議惜之
太和九年文宗以教坊副使霍朝霞善吹笛新聲變律
深愜上旨自左驍衛將軍宣授兼率府司馬宰臣奏率
府司馬品高郎官不可授伶人上亟稱朝霞之善左補
闕魏謩上䟽論奏乃改授潤州司馬
開成三年四月改法曲名仙韶曲仍以今官所處為仙
韶院
四年三月勅每月賜仙韶院樂官料錢二千貫文支用
不盡令數内宜停三百貫文
會昌二年四月二十三日勅節文京畿諸院太常樂及
金吾角手今後只免正身一人差使其家丁並不在廕
庇限
三年十二月京兆府奏近日坊市聚會或動音樂皆被
臺府及軍司所由恐動妄有申聞自今已後請皆禁斷
從之大中六年十二月右巡使盧藩等奏准四年八月
宣約教坊音聲人於新授觀察節度使處求乞自今已
後許巡司府州縣等捉獲如是屬諸使有牒送本管仍
請宣付教坊司馬遵守依奏
咸通中伶官李可及善音律尤能轉喉為新聲及豔辭
聽者無倦京師屠沽少年效之謂之拍彈時同昌公主
除喪懿宗與郭妃悼之可及為歌百年舞曲舞人皆盛
飾珠翠仍畫魚龍地衣以列之曲終樂闋珠翠覆地詞
語悽惻聞者流涕又常於安國寺作菩薩蠻舞上益憐
之(可及常為子妻婦帝賜酒二銀樽啟之乃金翠也時宰相曹確屢論之懿宗不納至僖宗即位宰相崔彦)
(昭奏逐死於嶺表)
唐會要卷三十四
