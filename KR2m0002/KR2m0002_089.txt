唐會要卷八十九
宋王溥撰
疏鑿利人
武德元年長孫操除陜東道行臺金部郎中遂自陜
東引水入城以代井汲百姓頼之七年四月九日同
州治中雲得臣開渠自龍門引黃河溉田六千餘頃
貞觀十一年揚州大都督府長史李襲譽以江都俗
好商賈不事農業譽乃引雷陂水又築句城塘溉田八
百餘頃百姓獲其利
大歷四年五月十五日勅注堰監先廢宜令却置十二
年京兆尹黎幹開决鄭白二水支渠及稻田磑碾復奏
浚水道以就陸田
建中三年四月宰相楊炎不習邊事請于豐州置屯田
發關輔人開陵陽渠人頗苦之京兆尹嚴郢嘗從事朔
方曉其利害乃具五城舊屯及兵募倉儲等數奏曰按
舊屯沃饒之地今十不畊一若力可墾闢不俟浚渠其
諸屯水利可種之田甚廣蓋功力不及因致荒廢今若
發兩京關輔人于豐州浚渠營田徒擾兆庶必無其利臣
不敢遠引他事請以内園植稻明之且秦地膏腴田稱
第一其内園丁皆京兆人于當處營田月一替其易可
見然每人月給錢八千糧食在外内園丁猶僦募不給奏
令府司集事計一丁一歲當錢九百六十米七斛二㪷
計所僦丁三百每歲合給錢二萬八千八百貫米二千
一百六十斛不知歲終收穫幾何臣計所得不補所費
况二千餘里發人出屯田一歲方替其糧榖從太原轉
餉糟運價值至多又每人須給錢六百三十米七斛二
㪷私出資費數又倍之據其所收必不登本而關輔之
人不免流散是虚擾畿甸而無益軍儲與天寳以前屯
田事殊臣至愚不敢不熟計惟當省察疏奏不報郢又
上奏曰伏以五城舊屯之數至廣臣前揭名聞奏訖其
五城軍士若以今日所運開渠之糧貸諸城官田至冬
輸之又以所送開渠功直布帛先給田者至冬令據時
估輸穀如此即關輔免于徵發五城豐厚力農闢田比
之浚渠十倍利也郢奏不省卒開陵陽渠而竟棄之
貞元四年六月二十六日涇陽縣三白渠限口京兆尹
鄭叔則奏六縣分水之處實為要害請凖諸堰例置監
及丁夫守之奉勅旨依八年三月嗣曹王臯為荆南節
度使觀察先是江陵東北七十里廢田旁漢右堤壤决
凡二處每夏則為浸溢臯至命塞之廣良田五千頃畝
收一種又規江南廢洲為廬舍架江為二橋流人自占
者二千餘戶自荆至樂鄉凡二百餘里旅舍鄉聚凡千
數大者皆數百家楚俗佻薄舊不鑿井悉飲陂澤乃令
合錢鑿井人以為便十三年七月詔曰昆明池俯近都
城蒲魚所産宜令京兆尹韓臯充使修堰十六年十一
月以東渭橋納給使徐班兼白渠漕渠及昇原城國等
渠堰使元和八年孟簡為常州刺史開漕右孟瀆長四
十里得沃壤四十餘頃觀察使舉其課遂就賜金紫焉
其年四月以神策軍士修城南灰渠其年十二月魏博
觀察使田弘正奏凖詔開衛州黎陽縣古黃河道從鄭
滑節度使薛平之請也先是滑州多水灾其城西去黃
河二里每夏漲溢則浸壊城郭水及羊馬之半平詢諸
將吏得古河道于衛州黎陽縣界遣從事裴弘泰以水
患告于弘正請開古河用分水力弘正遂與平皆上聞
詔許之乃于鄭滑兩郡役徒萬人鑿古河南北長十四
里東西闊六十步深二丈七尺决舊河以注新河遂無
水患詔並褒美焉
十三年湖州刺史于頔復城縣方山之西湖西湖南朝
䟽鑿溉田三千頃歲久堙廢至是復之秔稻捕魚之利
頼以濟
長慶二年温造為朗州刺史奏開復鄉渠九十七里溉
田二千頃郡人利之名為右史渠至太和五年七月造
復為河陽節度使奏浚懷州方渠枋口堰役工四萬溉
濟源河内温武陟舊縣田五千頃
四年七月詔疏靈州時逐渠置營田六百頃
大歷二年二月以昭應令劉仁師充修渠堰副使初仁
師為高陵令上言鄭白渠可利者遠而涇陽獨有之條
理上聞其弊遂革關中大頼焉其年三月内出水車樣
令京兆府造水車散給沿鄭白渠百姓以溉水田
磑碾
開元九年正月京兆少尹李元紘奏疏三輔諸渠王公
之家沿渠立磑以害水功一切毁之百姓大獲其利至
廣德二年三月戶部侍郎李栖筠奏請刑部侍郎王翊
充京兆少尹翊奏拆京城北白渠上王公寺觀碾磑七
十餘所廣水田之利計歲收粳稻三百萬石
大歷十三年正月四日勅白渠下碾有妨廢合拆總四
十四所自今已後如更置者即宜錄奏其年正月壊京
畿白渠八十餘所先是黎幹奏以鄭白支渠磑碾壅隔
水利人不得溉灌請皆毁廢從之時昇平公主上之愛
女有磑兩輪乞留上曰吾為蒼生爾識吾意可為衆先
遂即日毁之
元和六年正月京城諸僧有以請莊磑免稅者宰臣李
吉甫奏曰錢米所徵素有定額寬緇徒有餘之力配貧
下無告之甿必不可許從之八年十二月勅應賜王公
郡主并諸色莊宅碾磑等並任典貼貨賣其率稅夫役
委府縣收管
泉貨
武德四年七月十日廢五銖錢行開元通寳錢徑八分
重二銖四絫十文重一兩一千文重六斤四兩以輕重
大小最為折衷遠近甚便之其錢文給事中歐陽詢製
詞及書時稱其功其字含八分及篆隸二體其詞先上
後下次右後左讀之自上及左廻環讀之其義亦通流俗謂
之開通元寳錢鄭虔會稡云詢初進䗶模因文德皇后
捻一甲跡故錢上有捻文十八日置錢監于洛并幽益
等諸州秦王齊王賜三鑪鑄錢裴寂賜一鑪敢有盜鑄
者身死家口籍沒至五年三月二十四日桂州置錢監
顯慶五年九月以天下惡錢多令為市取五惡錢酬一
好錢至十月以好錢一文博惡錢兩文至儀鳳四年四
月以天下惡錢多甚令東都出遠年糙米及粟就市糶
斗别納惡錢百文其惡錢令少府司農相知即令𢷬破
其重合斤兩者任將行用至先天元年九月二十七日
京中用錢惡貨物踴貴諫議大夫楊虚受上疏曰伏見
市井用錢不勝濫惡有加鐡錫即非公鑄虧損正道惑
亂平人銅錫亂雜偽錢豐多正刑漸失于科條明罰未
加于守長帝京三市人雜五方滛巧競馳侈偽成俗至
于商賈積滯富豪擁鏹兼并之人歲增儲蓄貧素之士
日有空虚公錢未益于時須禁法當求其大要其惡錢
臣望官為傳取納鑄錢州京城並以好錢為用書奏付
中書門下議詳以為擾政不行至開元六年正月十八
日勅禁斷惡錢行三銖四分已上舊錢更收人間惡錢
鎔破復鑄凖樣式錢勅禁出之後百姓喧然物價騰起
商人不敢交易宰相宋璟蘇頲奏請出太府錢萬貫分
于南北兩京平價買百姓問所賣之物堪貯庫官須者
庶得好錢散行人間從之又降勅近斷惡錢恐人少錢
行用其兩京文武官夏季平定物價宜即先給錢待後
季任取所配物貨賣凖數還官
七年二月詔天下惡錢並令禁斷禁令初下或恐艱辛
宜量出米十萬石令府縣太府寺選交易穏便處所分
置依時價糶與百姓收取惡錢便送少府監搥碎
乾封元年五月二十三日盜鑄轉多遂改鑄新文曰乾
封泉寳徑寸重二銖六分其開元通寳之舊錢並行用
其新錢一文當舊錢之十周年之後舊錢並廢其後寤
錢文之誤米帛增價乃議却用舊錢至二年正月二十
九日詔比以偽濫斯起所以採乾封之號改鑄新錢静
而思之將為未可高祖撥亂反正爰創軌模太宗立極
承天無所改作今廢舊造新恐乖先旨其開元泉貨宜
依舊施行為萬代法乾封新鑄錢令所司貯納更不須
鑄仍令天下置鑪之處並鑄開元通寳錢至乾元元年
七月十六日詔錢貨之興其來久矣代有㳂革時為重
輕故周興九府實啓流泉之利漢造五銖亦弘改鑄之
法必令小大兼適母子相權事有益于公私理宜循于
通變御史中丞第五𤦺奏請改錢以一當十别為新鑄
不廢舊錢冀實三官之資用收十倍之利所為于人不
擾從古有經宜聽其請别鑄一當十錢其文曰乾元重
寶𤦺又請鑄重輪錢一當五十以二十斤成貫仍令鑄
錢使即勾當起鑄至三年十三日詔頃屬權臣變法非
良遂使貨物相沿榖帛騰踴求之輿議弊實由斯今欲
仍從舊貫漸罷新錢又慮權行轉實艱急如或猶循所
務永塞其源實恐物價虚騰黎人失業静言體要用藉
良圖宜令文武百官九品以上並于尚書省集議委中
書門下詳議聞奏至上元元年六月七日詔其重輪五
十價錢宜减作三十文用其開元舊錢宜一錢十文行
用乾元十當錢宜依前行用仍令京中及畿縣依此處
分諸州待候進止至七月二十五日勅曰重稜五卜價
錢先令畿外减三十價行其天下諸州並宜凖此至十
二月二十九日詔應典貼莊宅店鋪田地碾磑等先為
實錢與貼者令還以實錢贖先少虚錢與貼者令少虚
錢贖其餘交關並依前用十當錢由是錢有虚實之稱
至寶應元年五月十九日赦文應開元乾元重稜錢並宜凖
一文用不須計以虚數
開元二十二年三月二十一日勅布帛不可以尺寸為交
易菽粟不可以杪忽貨有無古之立制以通貨幣豈無
變通往者漢文之時已有放鑄之令雖見非于賈誼亦
無廢于賢君况古往今來時異事反且欲不禁私鑄其
理如何公卿百僚詳議可否秘書監崔沔議曰夫國之
有錢時所通用若許私鑄人必競為各徇所求小如有
利漸忘本業國計斯貧是以賈生之陳七福規于更漢
令太公之創九府將以貧殷人况依法則不成違法則
有利謹按漢書文帝雖降盜鑄錢令而不得雜以鉛錢
為他巧者然則雖許私鑄不容奸錢鑄者無利則私鑄
自息斯則除之與不除為法正等能謹於法而節其用
令行而詐不起事變而奸不生斯所以稱賢君也今
若聽其私鑄嚴斷惡錢官必得人人皆知禁誠則漢
政可侔猶恐未若皇唐之舊也今若稅銅折役則官治
可成計估度庸則私錢無利易而可久簡而難誣謹守
舊章無越制度且夫錢之為物貴以通貨利不在多何
待私鑄然後足用也左監門錄事參軍劉秩議曰古者
以珠玉為上幣黃金為中幣刀布為下幣管子曰夫三
幣握之則非有補于煖也捨之則非有損于飽也先
王以守財物以御人事而平天下也是以命之曰衡衡
者使物一高一下不得有常故與之在君奪之在君富
之在君貧之在君是以人戴君如日月親君如父母用
此術也是謂人主之權今之錢即古之下幣也陛下若
捨之任人則上無以御下下無以事上其不可一也夫物
賤則傷農錢輕則傷賈故善為國者觀物之貴賤錢之
輕重夫物重則錢輕錢輕由乎物多多則作法收之使
少則重重則作法布之使輕輕重之本必由乎是奈何而
假于人其不可二也夫鑄錢不雜以鉛錫則無利雜以鉛
錫則惡惡不重禁之不足以懲息且方今塞其私鑄之路人
猶冐死以犯之况啟其源而欲人之從令乎是設陷穽而誘
之入其不可三也夫許人鑄錢無利則人不鑄有利則
人去南畝者衆去南畝者衆則草莱不墾艸莱不墾又
隣于寒餒其不可四也夫人富溢則不可以賞勸
貧餒則不可以威禁故法令不行人之不理皆由
貧富之不齊也若許其鑄錢則貧者必不能為臣恐貧
者彌貧而服役于富室富室乘之則益恣昔漢文之時
吳濞諸侯也冨埒天子鄧通大夫也財侔王者此皆鑄
錢之所致也必欲許其私鑄是與人利權而捨其柄其
不可五也陛下必以錢重而傷本工費而利寡則臣願
言其失以效愚計夫錢重者由人日滋于前而爐不加
于舊又公錢重與銅之價頗等故盜鑄者破重為輕錢
禁寬則行禁嚴則止止則棄矣此錢之所以少也夫鑄
錢用不贍者在乎銅貴銅貴之由在于採用者衆夫銅
以為兵則不如鐡以為器則不如漆禁之無害陛下
何不禁于人禁于人則銅無所用銅無所用則銅益賤
賤則錢之用給矣夫銅不布下則盜鑄者無因而鑄無
因而鑄則公錢不破公錢不破則人不犯死刑錢又日
增農末均利是一舉而四善也伏惟陛下熟察之其年
十月六日勅貨物兼通將以利用而布帛為本錢刀是
末賤本貴末為弊則深富教之間宜有變革自今以後所
有莊宅口馬交易並先用絹布綾羅絲緯等其餘市價
至一千以上亦令錢物兼用違者科罪二十六年于宣
潤等州置錢監
乾元元年七月戶部侍郎第五𤦺以國用未足幣重貨
輕乃先鑄乾元重寳錢以一當十用及作相請更鑄重
輪乾元錢以當五十與乾元錢開元通寳錢三品並行既
而物價騰貴餓逃死亡枕藉道路又盜鑄争起中外皆
以為琦變法之弊封聞奏日遂貶忠州長史
四年六月判度支侍郎趙贊以常賦不足用乃請採鄆
州白銅鑄大錢以一當十權其輕重
建元元年九月戶部侍郎韓洄上言江淮錢監歲出錢四
萬五十貫輸于京師度工用轉送之費每貫計錢二千
疋夲反倍利也今商州紅崖冶出銅益多又有洛源監
久廢不理請增工鑿山以取銅與洛源故監鑄錢以歲
計出錢七萬二十貫度用轉送之費計錢九百則利浮
夲矣其江淮七監請皆停罷從之二月八日諸道鹽鐵
使包佶奏江淮百姓近日市肆交易錢文益粗惡博擇
納官者三分纔有二分饒並鉛錫銅盪不敷斤兩致使
絹價騰貴惡錢並漸多訪聞諸州山野地窖皆有私錢
轉相貨易奸隘漸深今委夲道觀察使明立賞罰切加
禁斷
貞元九年正月張滂奏諸州府公私諸司邑鑄造銅器
雜物等伏以國家錢少損失多門興販之徒潜將鋪錢
一千為銅六斤造寫雜用器物則斤直六百餘有利饒
後銷鑄遂多江淮之間錢實减耗伏請凖從前勅文除
鑄鏡外一切禁斷
十年六月勅今後天下鑄造買賣銅器並不須禁止其
器物約每斤價直不得過一百六十文委所在長吏及
廵院同勾當訪察如有銷鑄為銅以盜鑄錢論罪
十四年十二月鹽鐵使李選奏請諸道州府多以近日
泉貨數少繒帛價輕禁止見錢不令出界致使課利有
缺商賈不通諸指揮見錢其直往來勿使禁止從之
元和元年二月禁私錢三年二月詔曰錢貴物賤傷農
害工權其輕重須有通變比銅鉛無禁鼓鑄有妨其江
淮諸州府收市銅鉛等先已令諸道知院官勾當緣令
初出未各頒下宜委諸道觀察使等與知院官嚴切勾
當事畢日仍委鹽鐡使據所得數會聞奏其年四月禁
鉛錫錢三年五月鹽鐡使李選上言得湖南院中郴州
平陽高亭兩縣界有平陽冶及馬跡曲水等古銅坑納
二百八十餘井差官撿覆寔有銅錫今請郴州舊桂陽
監置兩爐採銅鑄錢每日約二十貫計一年鑄成七千
貫有益于人從之其年六月詔曰錢貨之法義在通流
若錢有所壅貨當益賤故藏錢者得乘人之急居貨者
必損己之資今欲著錢令以出滯藏加鼓鑄以資流布
使商賈知禁農桑獲安義切救時情非欲利若革之無
漸恐人或相驚應天下商賈先畜見錢者委所在長吏
令收市貨物官中不得輙有程限逼廹商人任其貨易
以求便利計周歲之後此法遍行朕當别立新規設蓄
錢之禁所以先有告示許其方圓意在佗時行法不貸
又天下有銀之山必有銅鑛銅者可資於鼓鑄銀者無
益于民人權其重輕使務專一天下自五嶺以北見採
銀坑並宜禁斷恐所在坑戶不免失業各委本州府長
吏課勸令其採銅助官中鑄作仍委鹽鐡使條疏聞奏
四年閠三月勅京城時用錢每貫頭除二十文陌内
欠錢及有鉛錫錢等貞元九年三月二十六日勅陌内
欠錢法當禁斷慮因捉搦或亦生奸使人易從切于不
擾自今以後有因交關用欠陌錢者宜但令本行頭及
居停主人牙人等撿察送官如有容隱兼許賣物領錢
人糺告其行頭主人牙人重加科罪府縣所由祗承人等
並不須干擾若非因買賣自將于街衢行者一切勿問
其年六月勅嶺已北所有銀坑依前任百姓開採禁
見錢出嶺六年二月制公私交易十貫錢已上即須
監用疋叚委度支鹽鐵使及京兆尹即具作分數條疏
聞奏茶商等公私使換見錢並須禁斷其年三月河
東節度使王鍔奏請于當管蔚州界加置爐鑄銅錢廢
管内銅器詔許之仍令加至五爐
七年五月兵部尚書判戶部事王紹戶部侍郎判度支
盧坦鹽鐡使王播等奏伏以京都時用多重見錢官中
支計近日殊少蓋緣比来不許商人使換因兹家有滯
藏所以物價轉高錢多不出臣等今商量伏請許令商
人于戶部度支鹽鐡三司任便換見錢一切依舊禁約
伏以比来諸司諸使等或有便商人錢多留城中逐時
收貯積藏私室無復流通伏請自今以後嚴加禁約從
之八年四月勅以錢重貨輕出内庫五十萬貫令兩
市收市布帛每端疋估加十之一十一年九月勅
今後應内外支用錢宜每貫除墊一百外量抽五十文
仍委本道本司本使據數逐季收計其諸道錢便差綱
部送度支收管以偹軍須時以淮西用兵從有司之請
也
十二年正月勅泉貨之設故有常規將使重輕得宜是
資斂散有節必通其變以利于人今繒帛轉賤公私俱
弊宜出見錢五十萬貫令京兆府揀擇要便處開場依
市價交易選清強官吏切加勾當仍各委本司先作處
置條件聞奏必使事堪經久法可通行又勅近日布帛
轉輕見錢漸少皆緣所在壅塞不得通流宜令京城内
自文武寮不問品秩高下并公郡縣主中使等下至士
庶商旅寺觀坊市所有私貯見錢並不得過五千貫
如有過此許從勅出後限一月内任將市别物收貯如
錢數校多處置未了其任便于限内于地界州縣陳狀
更請限縱有此色亦不得過兩月若一家内必有宅舍
店鋪等所貯錢並須計同此數其兄弟本來異居曾經
分拆者不在此限如限滿後有違犯者白身人等宜付所司
决痛杖一頓處死其文武官及王公並委府司聞奏當
重紏貶戚屬中使亦具名銜聞奏其見貯錢不限多少
並勒納官數内五分取一分充賞錢止于五千貫此外
察獲及有人論告亦重科處分并量給告者時京師里閭
區肆所積多方鎮錢如王鍔韓弘李惟簡少者不下五十萬
貫于是競買第屋以變其錢多者聽里巷傭僦以歸其
直而高貲大賈者多依倚左右軍官錢為名府縣不得
窮檢法竟不行
十四年六月勅應屬諸軍使有犯時用錢每貫除二十
文足陌内欠錢及有鉛錫銅者宜令京兆府枷項收禁
牒報本軍本使府司差人就軍及看决二十如情狀難
容復有違拒者仍令府司聞奏
十五年八月中書門下奏伏凖庫官所議鑄錢或請收
市人間銅物令州縣鑄錢當開元以前未置鹽鐵使亦
令州郡勾當鑄造令若兩税納疋段或慮兼要通
用見錢欲令諸道公私銅器各納所在節度團練防禦
經略使據元勅給與價直並折兩稅仍令本處軍人鎔
鑄其鑄本請以留州使年支未用物充所鑄錢便充軍府
州縣公用當處軍人自有糧賜亦校省本所資衆力并
收衆銅天下併功速濟時用待一年後鑄器物盡則停
其州府有出銅鉛可以開爐鑄處具申有司便令同諸鹽
冶例每年與本充鑄其收市銅器期限並禁鑄造買賣
銅物等待議定便令有司條疏聞奏其工部鑄錢及收
銅器續處分將欲頒行尚資周慮請令中書門下兩省
御史臺并諸司長官商量重議聞奏從之
寳歷元年八月勅令銷鑄見錢為佛像者同盜鑄錢論
長慶元年九月勅泉貨之義所貴流通如聞比來用錢
所在除陌不一與其禁人之必犯未若從俗之所宜交
易往来務令可守其外内公外給用錢從今以後宜每
貫一例除墊八十以九百二十文成貫不得更有加除及
陌内欠少
太和三年六月中書門下奏凖元和四年閠三月勅應
有鉛錫錢並合納官如有人糺得一錢賞百錢者
當時勅條貴在峻切今詳事實必不可行祗如造一
錢賞百錢則有告一百貫錫錢須賞一萬貫銅錢執此
而行是無畔際昨因任清等犯罪施行不得遂參酌事
理量為給賞或恐已後更有犯者宜立節文令可遵守
臣等商量自今已後有用鉛錫錢交易者一貫以下以
州府常行杖决脊杖二十十貫以下决六十徒三年過
十貫以上所在集衆决殺其受鉛錫錢交易者亦凖此
處分其所用鉛錫錢仍納官其能糺告者每貫賞錢五
千文不滿一貫凖此例累賞止于三百千仍取其官錢
給付其所犯人罪不至死者仍徵家資充填賞錢其元
和四年閏二月勅便望刪去勅旨依奏四年十一月勅
應私鑄見錢家除合貯數外一萬貫至十萬貫限一周
年内處置畢十萬至二十萬貫以下者限二周年内處
置畢如有不守期限安然蓄積過本限即任人糺告及
所由覺察其所犯家錢並凖元和十二年勅納官據數
五分取一分充賞糺告人賞錢數止于五千貫應犯錢
法人色目决斷科取凖元和十二年勅處分其所由覺
察亦量賞一半事竟不行五年二月鹽鐵使奏湖南管内
諸州百姓私鑄告到錢伏緣衡道數州連接嶺南山洞
深邃百姓依模監司錢樣競鑄成脆惡奸錢轉將賤價
博易與好錢相和行用其江西鄂岳桂管嶺南等道應
有出銅錫之處亦慮私鑄監錢並請委本道觀察使條
疏禁絶勅旨宜依
會昌六年二月勅緣諸道鼓鑄佛像鐘磬等新錢已有
次第須令舊錢流布絹價稍增文武百寮俸料宜起三
月一日並給見錢其一半先給虚估疋叚對估價支給勅
比緣錢重弊輕因令加鼔鑄必在流行通變救時莫切
于此宜申先甲之令以戒居貨之徒京城及諸道起今
年十月已後公私行用並取新錢其舊錢權停三數年如
有違犯同用鉛錫惡錢例科斷其舊錢並納官事竟不行
天佑二年四月勅凖向來事例每貫抽除外以八百五
文為貫每陌八十五文如聞坊市之中多以八十為陌
更有除折今後委河南府指揮市肆交易並須以八十
五文為陌不得更改移
唐會要卷八十九
