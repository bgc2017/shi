唐會要卷七十
宋王溥撰
量戸口定州縣等第例
武德令三萬戸以上為上州永徽令二萬戸以上為上
州至顯慶元年九月十二日勅戸滿三萬以上為上州
二萬以上為中州先已定為中州下州者仍舊至開元
十八年三月十七日勅太平時久戶口日殷宜以四萬
戸以上為上州二萬五千戶為中州不滿二萬戶為下
州其六雄十望州三輔等及别勅同上州都督及畿内
州並同上州緣邊州三萬戸以上為上州二萬戸以上
為中州其親王任中州下州刺史者亦為上州王去任
後仍舊武德令戶五千以上為上縣二千戸以上為中
縣一千戶以上為中下縣至開元十八年三月七日以
六千戶以上為上縣三千戶以上為中縣不滿三千戶
為中下縣其赤畿望緊等縣不限戸數並為上縣去京
五百里内并緣邊州縣戶五千以上亦為上縣二千以
上為中縣一千以上為下縣
州縣分望道
貞觀元年三月十日併省州縣始因關河近便分為十
道
一曰關内(古雍州之地)二曰河南道(古兖豫青徐四州之地)
三曰河東道(古冀州之地)四曰河北道(古幽冀二州之地)
五曰山南道(古荆梁二州之地)六曰隴右道(古雍梁二州之地)
七曰淮南道(古掦州之地)八曰江南道(古揚州之地)
九曰劍南道(古梁州之境)十曰嶺南道(古揚州之境)
凡天下三百六十州自後并省迄於天寳凡三百三
十一州存焉
凡羈縻之州八百京兆府尹有三(京兆河南太原)
大都督有五潞揚益荆幽
都護府有六(單于安西安北為大都護安南安東北庭為大都護)
又有上中下都督府凡天下軍有四十府有六百三
十四鎮有四百五十戍五百九十守捉有三十五
景雲二年五月出使者以山南控帶江山疆界闊遠於
是分為山南東西兩道又自黃河以西分為河西道
關内道
新升都督府鹽州永泰元年十一月升
新升雄州寧州至德元年十月二十九日升
原州乾元三年正月十一日升
新升望州寧州原州並會昌四年四月十日升
新上州會州永泰元年十一月升
丹州大歷六年五月升
宥州元和九年五月復置夏州
新升赤縣京兆府雲陽縣元和二年十月升以崇
陵故也
奉先縣開元十七年十一月十日升以
奉陵寢以張愿為縣令
醴泉縣廣德元年五月一日升以崔演
為縣令
富平縣貞元四年正月十六日升以薛
兟為縣令三原縣同上年月升以王
鄫為縣令
咸陽縣天授二年四月二十一日以管
武氏陵升以宇文意為縣令神龍元年
十月二十九日復為畿
奉天縣興元元年正月一日升以杜元
為縣令
新升次赤縣華州鄭縣光化元年六月升至天祐四
年閏十一月復為一縣
華州鄭縣華隂下邽三縣開元四年二
月二十六日升同州馮翊朝邑蒲城
澄城白水等縣開元四年二月二十六
日升
岐州雍縣扶風陳倉三縣同上年月日
升
靈州廻樂縣至德元年七月十二日升
寧州安定縣至德元年十二月九日升
邠州新平縣正元十年十二月升
新升緊縣靈州懷遠縣至德元年十月三日升
寧州彭原縣至德元年二月九日升
鄜州洛交縣正元六年三月三十日升
新升上縣靈州靈武弘靜温池鳴沙等縣至德元
年七月十三日升
原州平高縣乾元三年正月十一日升
夏州朔方縣貞元四年十二月二十八
日升
鹽州五原白池縣永泰二年十月升
丹州汾川縣大歷六年五月升
延州膚施門山縣同上年月日升
河南道
新升都督府登州大歷九年五月升
新升雄州汝州會昌四年四月升虢州同上年月
日升
新升望州青州大歷九年五月升
新升緊州鄆州徐州並會昌四年五月升
蔡州元和十四年四月重定淮西州縣
及官吏禄俸以蔡州為緊其刺史俸錢
一百八十千長史以下有差
新升上州縣海州密州貞元五年八月六日升
泗州貞元二十年正月内升
宿州元和四年正月以徐泗符離蘄虹
三縣置
亳州元和三年九月升
潁州會昌二年十一月升
唐州貞元十五年四月升
新升赤縣河南府緱氏縣天祐二年四月四日升
以奉昭宗和陵故也
新升望縣虢州閿鄉汴州浚儀尉氏開封等縣並
開元四年二月二十六日定
雍邱縣開元十二年九月八日升
滑州酸棗縣開元四年二月二十五日
定
白馬縣大歷五年三月升
許州扶溝縣開元四年二月二十六日
定
鄭州管城陽武新鄭滎澤等縣並開元
四年二月二十六日升
宋州宋城縣開元四年二月二十六日
升
襄邑縣會昌四年十一月升
陜州陜縣桃林河北芮城等縣開元四
年二月二十六日升
兖州金鄉縣開元四年二月二十六日
升
汝州梁縣開元十二年七月八日升
仙州襄城縣同上年月日升
蔡州汝安縣貞元七年正月二十二日
升
徐州彭城縣貞元六年十月升
鄲州須昌鉅野縣等貞元二年二月一
日升
青州益都縣大歷五年正月升
新升緊縣虢州弘農縣乾元三年二月一日升
鄆州鄆城東阿壽張盧縣貞元二年二
月一日升
兖州曲阜縣會昌二年二月升
宿州符離縣會昌四年十二月升
宋州括城縣同上年月日升
潁州汝隂縣同上年月日升
青州臨淄壽光縣大歷五年正月升
新升上縣虢州盧氏朱陽玉城縣乾元三年四月
十四日升
汝州臨汝縣正元八年二月二十六日
升
蔡州遂平縣元和十二年四月内置
潁州潁上縣元和六年九月升
唐州方城縣貞元十五年四月升
陜州垣縣太和三年十一月升
河東道
新升次赤縣河中府河東河西縣乾元三年三月改
新升望縣蒲州河東安邑桑泉汾隂虞鄉縣等並
開元四年二月二十六日升
猗氏解縣開元十二年二月二十六日
升
絳州正平翼平龍門聞夏縣開元同上
年月日升
汾水孝義隰城介休平遥等縣同上年
月日升
洪洞縣等同上年月日升
并州太原晉陽祁縣等縣同上年月日
升
潞州上黨縣同上年月日升
河北道
新升望州貝州大歷七年正月升
新升上州媯州貞元七年五月七日升
定州元和四年六月改
涿州大歷五年十一月升
新升望縣瀛州河間縣開元四年二月二十六日
升
博野縣大歷七年正月升冀州南宫
信都縣
深州饒陽縣貝州宗城縣俱同上年
月日升
臨清縣大歷七年正月升
相州滏陽縣開元四年二月二十六日
升
魏州貴鄉昌樂魏縣頓邱縣等同上年
月日升
館陶冠氏縣大歷七年正月升
洺州永年縣開元四年二月二十六日
升
懷州河内武德武陟獲嘉縣同上年月
日升
德州安陵縣天寳八年五月一日升
恒州真定縣興元元年十一月十九日
升
幽州昌平縣貞元十九年九月升
薊縣開元三十三年十二月一日升
新升緊縣魏州臨黃縣大歷七年正月升
貝州清陽縣同上年月日升
恒州石邑藁城縣興元元年十一月十
九日升
滄州清池縣大歷七年正月升
莫州鄚縣貞觀十九年八月升
新升上縣媯州懷戎縣貞元十七年五月七日升
幽州潞縣貞元十五年九月升
山南道
新升都督府利州大歷十四年十一月七日升
龍州長慶四年十月升
新升雄州洋州興元元年十一月七日升
新升望州襄州商州會昌四年五月升
梁州永泰元年二月升
新升上州隨州貞元十五年四月
復州郢州並元和六年九月升
金州會昌四年五月升洋州永泰元
年二月升
新升中州硤州建中二年四月三十日升
新升次赤縣江陵府江陵縣貞元元年九月升為畿
縣
興元府南鄭縣興元元年六月升
新升望縣荆州江陵縣襄州襄陽縣並開元四年
二月二十六日升
商州商潞縣梁州南鄭縣並永泰元年
二月升置
鄧州穰縣大歷四年十一月升
新升緊縣商州上路縣乾元三年四月十四日升
梁州固城縣洋州興道縣閬中縣並永
泰元年二月升
新升上縣硤州夷陵縣上元二年六月十五日升
復州竟陵沔陽縣元和六年九月升
隨州光化縣同上年月日升
商州洛南縣貞元四年三月二十日升
郢州富水京山縣元和六年九月升
隴右道
新升都督府沙州永泰二年五月升
新升中州威州大中三年七月收復安縣州改為
威州
淮南道
新升緊州壽州會昌四年五月升
新升上州滁州和州舒州濠州蘄州並元和六年
九月升
光州大中四年六月升
新升中州申州元和十四年四月升
揚州江都縣開元四年二月二十六日
升
海陵天長縣會昌四年十一月升
揚子縣大歷八年五月升
新升緊縣揚州六合縣會昌四年十二月升
楚州盱眙縣廬州合肥廬江慎縣壽州
安豐盛唐霍丘等縣舒州桐城縣濠州
定遠鍾離縣滁州全椒縣以上會昌四
年十二月升
新升上縣楚州山陽盱眙縣貞元四年十二月二
十八日升
鹽城縣元和六年九月升
壽州霍丘縣蘄州蘄水縣舒州太湖宿
松縣同上年月日升
江南道
新升都督府辰州大歷五年十一月升為中都督
新升雄州蘇州大歷十三年二月十一日升
新升望州潤州宣州越州常州並會昌五年四月
升
新升緊州鄂州會昌四年五月升
新升上州&KR1050;州袁州撫州饒州並元和六年九月
升
池州會昌四年五月升信州同上年
月升
新升中州岳州大歷五年六月升
新升望縣潤州曲阿寧江等縣開元四年二月二
十六日升
丹徒縣大歷十二年二月二十六日升
句容縣會昌四年十一月升
常州晉陵縣開元四年二月二十六日
升
武進無錫縣大歷十二年二月二日升
江隂縣會昌四年十一月升
蘇州吳縣開元四年二月二十六日升
長洲縣大歷十二年二月二十六日升
加陵縣大歷六年二月升
崐山縣會昌四年十一月升
宣州宣城縣天寳十載二月二十五日
升
南陵縣大歷五年三月升
杭州餘杭縣開元四年二月二十六日
升
錢唐縣會昌四年十一月升
越州會稽縣開元四年二月二十六日
升
諸暨剡縣並大歷十二年二月九日升
婺州金華縣開元四年二月二十六日
升
東陽永康縣大歷十二年正月九日升
湖州烏程縣大歷十二年二月二十一
日升
長城縣會昌四年十一月升
衢州信安縣大歷十二年正月九日升
台州臨海縣會昌四年十一月升
鄂州江夏縣貞元十一年九月升
洪州高安縣會昌四年十一月升
潭州長沙縣同上年月日升
新升緊縣越州蕭山縣大歷十二年正月升
湖州安吉縣會昌四年十二月升
信州上饒縣杭州鹽官縣並同上年
月升
衢州龍丘縣大歷十二年正月十九日
升
婺州蘭溪縣同上年月升
海鹽縣會昌四年十二月升
宣州南陵溧陽當塗縣天寳十載二月
二十五日升
寧國縣會昌四年十二月升
歙州歙縣池州秋浦縣俱同上年月
日升
鄂州武昌永泰等縣貞元二年九月升
洪州建昌大歷十二年十二月二十四
日升
潭州長沙縣湘鄉湘潭衡陽縣等大歷
四年四月二十四日升
吉州廬陵縣會昌四年十六月升
新升上縣鄂州唐平蒲圻等縣元和六年九月升
岳州巴陵縣同上年月日升
華容縣大歷六年五月升
澧州石門縣元和六年九月升
潭州益陽縣貞元十二年二月升
衡州衡陽來山縣大歷四年二月二十
四日升
洪州武寧新吳縣元和六年九月升
辰州沅陵叙浦大鄉等縣大歷五年十
一月升
江州彭澤縣元和六年九月升
郴州平陽縣虔州信豐南康縣
袁州萍鄉縣杭州新城縣
撫州南豐縣已上俱同上年月日升
陵州分水縣大歷六年六月升
歙州婺源黟縣並元和六年九月升
新升中縣洪州分寧縣貞元十五年二月分寧武
為寧縣
劍南道
新升都督府遂州大歷二年二月升
昌州大歷十三年六月升
新升緊州梓州會昌四年五月升
新升望縣益州成都蜀縣郫縣新繁等縣並開元
四年二月二十六日升
蜀州晉原青城縣同上年月日升
唐興新津縣貞元十年十一月升
彭州九隴道江縣開元四年二月二十
四日升
唐昌縣貞元十年十二月升
漢州雒縣開元四年二月二十六日升
什邡縣貞元二年十二月升
新升緊縣彭州濛陽縣漢州德陽綿竹縣眉州通
義彭山縣嘉州龍遊縣邛州臨邛縣以
上並貞元五年十二月升
新升上縣嘉州夾江峨嵋縣邛州依政縣陵州籍
縣並貞元十年十二月升
閬州南部奉國縣永泰元年十月升
綿州羅江縣元和六年九月升
嶺南道
新升都督府峯州驩州並貞元七年四月二十日升
新升上州達州泉州元和六年五月升
新升望縣福州閩縣貞元元年四月升
廣州南海縣會昌四年十月升
新升緊縣泉州彭山縣貞元七年四月二十日升
黔州彭山縣貞元七年四月二十三日
升
容州晉陵縣同上年月日升
福州福唐長樂縣連山侯官縣貞元二
年四月
泉州晉江莆田縣建州建陽縣並元和
六年六月升
巫山龍標縣大歷六年五月升
新升中縣容州北流縣貞元七年四月升
梧州蒼梧縣大歷九年七月升
州縣改置上
關内道
京兆府武德以來稱京城開元元年十二月三日稱西
京至德二年十二月十五日改為中京上元二年九月
二十一日停中京之號元年建邜月一日改為上都
天授二年七月二十八日勅雍州依舊以萬年長安乾
封明堂咸陽鄠縣藍田等七縣隸焉又以武功為稷州
割奉天始平盩厔好畤等五縣隸焉以雲陽為鼎州割
三原涇陽醴泉等四縣隸焉以零口置鴻州以慶山渭
南兩縣十二鄉於郭下置鴻門縣割慶山高陵櫟陽渭
南等五縣隸焉以永安置宜州割同官富平美原等四
縣隸焉令地官員外郎周允元充樹置使至久視元年
八月二十四日廢鴻鼎二州至大足元年四月四日廢
宜稷二州並隸雍州長安縣總章元年十一月二十
二日新置乾封縣以王德真為縣令分理京城内至長
安二年六月二日廢萬年縣武德元年九月始改大
興為萬年縣天寳七年八月十四日改為咸寧縣至德
三年二月五日復為萬年縣初總章元年新置明堂縣
以鄧鄆為縣令長安二年六月二日廢昭應縣垂拱
二年二月二日新豐縣東南三十里有慶山湧出二十
八日改新豐為慶山縣荆州人俞文俊上疏曰臣聞天
氣不和而寒暑併人氣不和而疣贅生地氣不和而塠
阜出今陛下以女處陽位反易剛柔故地氣陽塞而山
變為災陛下謂之慶山臣以為非慶也臣愚以為宜厲
自修德以答天譴不然禍災至矣疏奏則天怒流文俊
於嶺南神龍元年二月四日復為新豐縣天寳三載十
二月五日析新豐縣於會昌山令置會昌縣四載十月
二十八日以會昌為赤縣以薛融為縣令七載十二月
一日改會昌為昭應縣仍廢新豐隸入昭應以薛伯連
為縣令奉先縣開元四年十月二十八日改桐州蒲
城為奉先縣以奉橋陵隸京兆府元和十五年四月以
美原縣龍原鄉櫟陽縣萬年鄉隸奉先縣以奉景陵長慶四
年五月以富平縣置水鄉華州下封縣翟公鄉同州澄
城縣撫道鄉白水鄉會賓鄉並隸奉先縣以奉光陵天
祐四年閏十二月二十七日却割隸同州富平縣元和
元年六月以先天奉縣神泉鄉櫟陽縣大澤鄉美原縣
義林鄉族義鄉並隸富平縣以奉豐陵三原縣會昌元
年七月京兆府奉德三原縣申當縣仁化鄉開成五年
六月勅割送冨平縣光奉章陵訖准承前流例合於陵
近縣界接近割還當縣以奉莊陵今請割高陵縣青平
鄉從之奉天縣文明元年八月十五日以乾陵置奉
天縣隸京兆府盩厔縣天寳元年八月二十四日改
為宜壽縣至德二年二月十五日改為盩厔縣美原
縣隋置丘門縣貞觀七年廢咸亨元年十二月二十一
日于故丘門地置美原縣割隸京兆府櫟陽縣天祐
四年十月割隸華州同官縣貞觀十七年六月十七日
廢置宜州來屬興平縣景雲四年二月一日改始平
縣為金城縣至德五年十月改為興平縣雲陽縣自
武德五年分雲陽縣為石門仍置泉州移雲陽於縣南
十五里水衡城貞觀元年廢泉州改石門縣為雲陽八
年併池陽入雲陽縣雍州天授中置鼎州後廢華
原縣貞觀十七年六月十四日廢宜州來屬垂拱二年
九月二十日改為永安縣神龍元年二月四日復為華
原縣好畤縣武德二年二月五日置於隋莊陵貞觀
二十二年七月十四日勅岐陽既非要害好畤又近醴泉
二縣並廢依舊置上宜縣其年十一月三日改上宜縣
為好畤縣鳳翔府天興縣至德元年七月二十七日
分雍縣置雍縣至德二年八月二十一日改為鳳翔
縣寳應元年十二月廢併入天興縣扶風縣武德元
年分岐山縣于圍川城置四年隸入稷州貞觀元年廢
稷州來屬八年六月改為扶風縣岐陽縣貞觀七年
割扶風岐山並京兆上宜縣置焉二十一年廢永徽五
年十二月又置元和三年三月併入扶風岐山縣陳
倉縣至德二年八月二十一日改為寳雞縣貞觀七年
廢天授二年七月二十八日割岐陽縣置普潤縣貞觀
十一年正月隸隴右經略使行原縣元和三年十二
月臨涇縣改為行原遂命鎮將朱泚為刺史始泚為刺
史嘗以臨涇地宜蕃息蕃戎每月寇屯臨涇為休養便
地嘗白其帥願以城控之前帥不從其後叚祐為節度
使泚復白祐祐多其策乃表請城同州河西縣武德
七年分韓城郃陽置屬韓州州廢來屬乾元三年三月
二十三日改為夏陽縣韓城縣天祐年十二月改為
韓原縣華州下邽縣垂拱元年十二月二十四日割
同州下邽縣隸太州潼津縣聖歷二年三月二十日
割虢州潼津縣隸入太州神龍三年四月十六日廢仙
掌縣邠州開元十三年二月二十二日改豳字為邠
永壽縣神龍元年三月二十五日割屬雍州唐隆元年
七月八日又屬豳州三水縣元和十五年正月移縣於
隴堡下舊城先是大歷中吐蕃嘗焚其縣故移之堡上
人不便之及是從節度使郭釗奏也坊州武德七年
七月於鄜州南故馬坊置坊州宜君縣貞觀十七年
六月十七日廢宜州來屬尋廢二十年閏三月十四日
又置永徽二年十二月十四日又省龍朔三年八月二
十五日又置昇平縣天寳二載十二月一日分宜君
縣置鄜州直羅縣武德二年割三川洛交縣置涇
州開元八年四月十七日割寧州豐義縣隸焉鶉觚
縣天寳元年八月二十四日改為靈臺縣臨涇縣
貞元十一年正月節度使劉昌奏請於臨涇縣界堡定
城置隂盤縣勅改潘原貞元十一年以彭信堡置寧
州豐義縣武德四年分彭原縣置勝州河濱縣貞觀
二年置連谷縣貞觀八年置豐州貞觀二年十二
月二十三日分靈州置九原縣永徽四年置永豐
縣永徽元年正月置豐安縣麟德元年置延州開
元二年升為都督府延水縣隋鎮武德縣初為利州
縣名安人貞觀二年州廢安人屬北基州八年割屬延
州二十三年五月改為延水縣延川縣貞觀五年置
北基州至八年廢罷交縣天寳元年八月二十四日
改為延昌縣金城縣本因城縣武德二年改為金城
縣天寳元年八月二十四日改為敷政縣綏州上縣
天寳元年八月二十四日改為龍泉縣夏州朔方縣
本隋岩銀縣貞觀三年改為朔方縣寧朔縣武德六
年置南夏州貞觀二年廢鹽州五原縣貞觀八年與
同州置白池縣景龍三年置伏陸縣天寳元年八
月二十日改為甘泉縣慶州懷安縣開元十一年十
月八日置方渠縣神龍三年三月二十五日分烏陵
縣置結交縣天寳元年八月二十四日改合水縣
白馬縣同上勅改為延慶縣麟州開元十二年閏十
二月二十九日置十四年十月九日廢乾元元年五
月一日於新泰縣置鐵麟縣開元十三年六月十三日
置隴州定縣元和三年隸寧州宥州延恩縣元和
九年二月勅天寳末年宥州寄理於經略軍寳應以後
因循遂廢由是昆夷屢擾党項靡依蕃部之人撫懷莫
及朕方弘遠略思復舊規宜於經略軍置宥州仍為上
州於郭下置延恩縣為上縣仍屬夏州元和十五年九
月夏州節度使(闕)太請置宥州於長澤原州蕭關縣
神龍三年三月廢地樓縣置威州大中三年七月靈
武節度使朱叔明奏收復安樂州其州即故靈州鳴沙
縣其年八月遂改為威州
河南道
河南府河南縣垂拱二年改為合宫縣以薛充構為縣
令神龍元年五月却為河南縣二年十一月五日又改
為合宫縣以蘇成為縣令右補闕權若訥上疏曰臣聞
詩人闡教深懷罔極之恩孔氏立言或崇無改之道今
陛下置聖善報恩之閣義貫於終天存合宫永肩之號
敬深於如在伏見天地日月君臣等字皆先朝創制已
久施行陛下纘承丕緒嗣守洪業母子相傳國家如舊
此則天能事生人積習何所要切登時除之無益於淳
化存之有光於孝理又神龍元年三月三日制書一事
以上並依貞觀故事者但則天遺訓誠曰母儀太宗舊
章事稱祖德昔永徽之始不聞依武德舊事今陛下膺
期乃遵貞觀故事如其遠依貞觀實恐未益先期以臣
愚識請更詳審唐隆元年七月八日復改為河南縣
洛陽縣垂拱四年七月一日析置永昌縣長安二年
六月二日廢神龍二年十一月二日改洛陽為永昌以
王俊為縣令唐隆元年七月八日又改為洛陽縣來
庭縣天授三年三月九日置以陸寳績為縣令長安二
年六月二日廢緱氏縣隋置貞觀十六年省上元二
年七月九日又置以管孝敬陵嵩陽縣隋置貞觀十
七年省永淳元年七月八日復置文明元年四月十三
日廢光宅元年二月四日又置登封元年臘月十九日
改為登封縣神龍元年二月五日改嵩陽縣二年十一
月五日又改為登封縣新安縣義寧二年置新安郡
領新安一縣武德元年改為穀州領新安澠池東垣三
縣四年省東垣入新安貞觀元年徙穀州於澠池至顯
慶二年十二月九日廢穀州以福昌新安澠池永寧四
縣並懷州河陽温縣王屋鄭州氾水並隸洛州告成
縣武德四年王世充降陽城縣令王雄以縣歸順乃置
嵩州領陽城嵩陽陽翟康成四縣以雄為刺史貞觀三
年省嵩州以陽城屬洛州登封元年臘月九日改為告
成縣神龍元年二月五日改為陽縣二年十一月五日
又改為告成縣天祐二年十二月改為陽邑興泰縣
長安四年五月二十九日以興泰宫城置神龍元年二
月四日廢河隂縣開元二十二年四月侍中裴耀卿
奏氾水滎澤武陟三縣於河口輸場置焉隸河南會昌
三年九月勅置隸孟州仍改為望縣潁陽縣貞觀七
年廢咸亨四年閏五月一日分河南洛陽伊闕嵩陽等
縣置武臨縣開元十五年九月二日改為潁陽縣武
泰縣天授二年七月二十八日分滎陽置焉隸洛陽尋
廢後又改滎陽縣為武泰縣神龍元年二月四日改為
滎州屬鄭州伊陽縣先天元年十二月二十三日洛
州長史李傑奏割陸渾置陽翟縣武德四年隸嵩州貞
觀二年省州縣改隸許州龍朔二年十二月十六日割
隸洛州福昌縣義寧元年置宜陽郡領宜陽澠池永寧
三縣武德元年改熊州故宜陽縣為福昌取隋福昌宫
為名領福昌壽安永寧三縣貞觀元年省態州以福昌
改隸榖州顯慶二年十二月十六日廢州以縣屬洛州
永寧縣義寧二年置治永固城屬宜陽郡武德元年屬
熊州三年改屬函州八年省州却屬熊州貞觀元年改屬
榖州長水縣武德元年屬虢州貞觀八年改屬穀州州
廢來屬濟源縣武德二年三月王世充將丁伯德以縣
歸順遂置西濟州領源湨陽燕川吕原四縣以伯德為
刺史四年省縣隸懷州顯慶二年十二月十三日屬温
縣令周仲隠以縣歸乃於縣置平州以仲隠為刺史温
縣為李城縣其年八月省州縣復名温屬孟州王屋
縣武德元年改為邵州貞觀元年省州縣屬懷州顯
慶一年十二月十三日改隸洛州光化三年八月割隸
河陽河陽縣武德二年置名大基屬懷州四年割屬
孟州八年省咸亨五年八月河南洛陽新安王屋濟源
河陽六縣置大基縣屬洛陽先天元年以國諱改為河
陽縣會昌三年九月中書門下奏曰臣聞艱難以後割
屬河陽三城使令河南河管五縣中租賦色役盡屬河
陽河陽使歸一統便為定制既是雄鎮足壯三城臣等
商量其河陽縣望改為孟州仍為望州河氾水温縣河
河清濟源等五縣改為望州其縣令以下望且令守本
官至吏部注官日替詔從之氾水縣武德四年置屬
鄭州貞觀七年州移理官城縣垂拱四年七月一日改
為廣武縣神龍元年復為氾水縣密縣武德三年置
密縣四年廢縣屬鄭州龍朔二年十二月二十日自
鄭州割隸河清鞏縣光宅三年八月割隸河陽耿州
隋廢武德元年復置廣德二年二月升為大都督府以
皇甫温為長史硤石縣隋廢武德元年置芮城縣
武德二年置芮州貞觀元年廢縣來屬安邑縣貞觀
十七年六月十七日廢虞州及桐鄉縣以安邑屬蒲州
至德二年八月二十三日為虞邑縣乾元三年正月
二十一日割隸陜州復為安邑縣夏縣乾元三年正
月二十一日自絳州來屬桃林縣天寳元年二月二
十一日改靈寳縣河北縣天寳元年二月二十一日
改為平陸縣先是陜郡太守李濟物䟽鑿三門得古鏵
甚大其上有平陸二字後因改為平陸鄭州武德三
年改為管州貞觀元年復為鄭州圃田縣武德元年
改為中牟縣貞觀元年屬汴州龍朔二年十二月十
六日來屬豫州寳應元年十二月改為蔡州新息縣
武德四年置息州貞觀元年廢吳房縣貞觀元年置
八年廢汝南縣貞元七年正月二十三日於郭下置元
和十三年正月汝南縣宜却停省西平縣貞觀元年
廢天授二年十一月一日又置遂平縣元和十二年
四月吳房縣改為遂平縣仍移於文城柵南新城内置
便為上縣權為隸唐州褒城縣天祐三年十二月改為
苞孚縣汝州武德初從隋舊制為伊州貞觀十年以
西城置伊州遂改為汝州光化三年八月割去隸洛京
梁州隋為承林縣貞觀元年改為梁縣魯山縣王世充
置魯州武德四年正月二日廢入伊州其年復置魯州
貞觀元年三月又廢入伊州龍興縣證聖元年四月
一日置武興縣神龍元年十月十九日改為龍興縣
襄城縣天寳七載正月二十四日自許州來屬臨汝
縣先天元年十二月二十三日置亳州武德四年改
為譙州貞觀元年改為亳州臨渙縣貞觀十七年六
月十七日廢譙州來屬太和九年五月亳州臨渙縣
宜割屬宿州永城縣貞觀十七年六月十七日廢譙州
來屬陽谷縣麟德二年二月二十八日改為貢源縣
酇縣開元二十六年三月二十四日移汴州南垣縣驛
置山桑縣貞觀十七年六月十七日廢譙州來屬天
寳元年八月二十四日改為蒙城縣曹州武城縣貞
觀十七年六月十七日廢載州來屬離狐縣天寳元
年八月二十四日改為南華縣仙州武德二年置萊
州五年廢貞觀八年置魯州九年廢開元四年析許魯
唐三州復置仙州至十一年十二月勅以仙州頻喪長
史欲廢之令公卿議其可否中書侍郎崔沔議曰仙州
四面去餘州界雖近若據州而言則玄遠土地饒沃戶
口稀疎逃亡所歸頗成泉藪舊多劫盜兼有宿寇所以
往年患之置州鎮壓今興役幾年主司粗定累年成規
一朝廢省前功盡棄後弊方深今廢州則生患置州則
稱煩所以武德以來迭為廢置足明利害不專一途至
於田疇勞損即與許蔡何殊寧為位卑獨當廢省若以
州管新戶驛長難得唐許州路僻戶多均出傍州非無
成例州以鎮俗官以利人所在皆然雖憚其廢然自創
置未盈十年州將員寮屢卒於位天道性命聖人罕言
而共理分憂朝寄尤切視死亡而不恤何以得其歡心
計不自安政必苟且下承斯弊為傷必多而通之則可
永久州東新置舞陽縣則漢樊噲之舊國噲豐沛故人
又高祖之婭惟勲惟舊且親且賢亦既受封亦稱吉土
保全良吏庶在兹邦又南接白羊川口村聚幽僻妖訛
宵聚此為根柢自置縣來十减七八今若移州鎮之亦可
杜絶其仙州望且未廢至今年十月移向舞陽置仍為
樊州刺史司馬銓頗聞守法公勤望稍加慰勞使其說
以成務庶其益於公家至二十六年十月三日廢大歷
三年三月二十八日復置仍置仙鳧縣五年二月初六
日又廢仙鳧縣亦停登州隋為牟州武德二年改為
登州貞觀元年廢天授二年閏五月二十一日又置
黃縣神龍元年四月改為蓬萊縣牟平縣武德元年
置貞觀元年廢麟德二年又置潁州武德四年置信
州六年改為潁州長慶二年八月潁州移潁鄭州沈
丘縣神龍年置淮川縣武德八年改為下蔡縣齊
州元和十五年正月二十三日平盧州軍奏當管五州
共二十九縣内四縣錄戶口凋耗計其本縣税錢自供
官員不足今請權宜併省各具如後齊州都九縣内三
縣請併省豐齊縣與本州長清縣相近今請廢豐齊縣
併入長清縣全節縣與歴城縣相近請廢全節縣併入
歴城縣亭山縣與章丘相近今請廢亭山併入章丘豐
齊等四縣權停廢待以後戶口滋繁物力殷贍即請仍
舊從之行齊州元和十三年冬十月齊州刺史高士
榮奏蒙恩受任其州猶在賊中須置行州及倚郭歴城
縣行印從之平陵縣貞觀十七年四月改為全節縣
祝阿縣天寳元年八月二十四日改為禹城縣山莊
縣武德元年置天寳元年七月二十四日改為豐齊縣
章丘縣武德二年置貞觀元年廢歸化縣太和四年
十二月本州奏廢八邑縣泗州開元二十五年九月
十日移就臨淮縣臨淮縣長安二年二月分徐城縣
置下邳縣武德年置邳州貞觀元年州廢來屬虹
縣本名夏丘屬仁州武德六年改名虹縣貞觀八年州
廢來屬兖州金鄉縣貞觀十七年六月十七日廢戴
州來屬元和十四年正月以兖州金鄉縣權隸屬徐州
宿豫縣寳應元年六月十一日改為宿遷縣博城縣
神龍二年十一月五日改為乾封縣方興縣寳應元
年六月十一日改為魚縣萊蕪縣貞觀元年廢入博城
縣長安四年正月十日又置貞元四年十一月二十三
日割屬兖州元和十四年六月兖海節度使曹華奏兖
州萊蕪縣在當道邊界去縣山路三百餘里人戶絶少
年税絹一千官吏名數亦與大縣不殊竊以此縣最小
虚置無取請准淄齊等州章丘臨濟縣例特從併省案
圖經萊蕪貞觀三年廢入博城縣即今當州乾封縣是
也相去接近伏請依前併入乾封縣從之太和元年九
月兖州奏復置縣從之平陸縣天寳元年八月二十
四日割鄆縣魚臺縣元和四年十一月淄青節度使
李師道請移兖州魚臺縣置於黃臺市從之十四年正
月權隸徐州密州莒縣貞觀八年廢莒州來屬安
丘縣貞元二年九月改為輔唐縣淄州武德四年置
沂州水縣武德二年置莒州貞觀二年廢承縣武德
四年於檀丘置縣貞觀二年廢之新泰縣武德二年
屬苢州貞觀八年來屬濟天寳十三年六月一日廢所
領五縣並隸鄆州陳州南頓縣武德二年省入項城縣
證聖元年改為光武縣景龍元年復為頓丘縣項城
縣隋置沈州貞觀元年州廢來屬西華縣武德八年
改為基城縣貞觀元年又置名武城神龍元年二月四
日改基城縣景龍元年又改為西華汴州開封縣武
德四年自鄭州來屬貞觀元年廢元和元年五月十五
日分浚儀縣又置尉氏縣武德四年置洧州貞觀
元年州廢雍丘縣武德四年置杞州貞觀元年州廢
唐州方城縣武德初置北禮州貞觀元年改為魯州
九年廢鄆州鄆城縣舊是郭下縣貞觀八年州移於
須昌縣天祐二年十二月改為萬安縣鉅野縣貞
觀十七年六月十七日廢戴州來屬宿城縣景雲三
年十二月十八日置貞元四年七月改為東平縣移郭
就下仍是望太和四年五月改為天平縣六年七月併
入須昌縣平隂縣太和六年七月併入阿盧縣開成二
年鄆州節度使王源中奏當道先廢天平平陽兩縣並
在東境東西一百一十三里南北一百八十里無縣邑
以理居人兼制賊盜請復置平隂縣兼下吏部注縣令
主簿各一人詔從之青州壽光縣武德二年改為乘
州至八年廢徐州沛縣武德五年置符離縣武德
四年置蘄縣貞觀十七年六月十七日廢譙州來屬
濮州武德四年置宋州祐城縣貞觀七年廢永淳元
年十月二十四日又置穀熟縣貞觀七年置南穀州
四年廢單父楚丘縣貞觀七年六月十七日廢戴州
來屬碭山縣光化三年正月建為輝州移理所單父
縣考城縣元和十四年正月權隸宋州許州節城
縣元和十二年二月淮西賊中百姓窮困相率歸順其
數甚多宜於許汝營側近置行郾城縣委韓弘詳議揀
擇穏便處置其年十一月以郾城縣蔡州上蔡西平遂
平三縣隸焉是年十二月溵州宜屬許州長慶元年廢
溵州復為郾城縣依前隸屬許州其先割屬溵州上蔡
西平遂平等三縣依隸屬蔡州舞陽縣開元四年置
元和十三年正月陳許觀察使李光顔奏許州舞陽縣
為逆賊吳元濟所毁令請移縣權請置於吳城鎮從之
豪州元和三年六月改豪州字為濠失印故也宿州
元和四年正月以徐州符離蘄泗州虹三縣置遂為上
州理符離仍隸徐豪泗等州觀察使長慶元年三月徐
州觀察使崔羣奏頃以蔡孽未平遂割前件三縣及徐
州將士一千四百人權置宿州以阨其奔軼爭關偹禦
非務便人今寰宇無虞封圻罷警權創支羣理合併除
其宿州伏請却廢三縣各還本州至太和七年二月勅
宜准元和四年正月割徐州符離蘄泗州虹縣依前置
宿州隸屬徐泗濠等州觀察使其州於埇橋置六品以
下官便委吏部注擬
河東道
太原府文水縣天授元年十月十四日改為武興縣品
秩同赤縣以史兼恕為縣令神龍元年二月十五日復
舊石艾縣天寳元年八月二十四日改為廣陽縣
孟武縣陽德三年置授州貞觀八年省州來屬陽曲
縣武德三年改為邠陽七年又改為陽曲縣太谷縣
武德四年置太州六年又省之河中府元和三年三
月改蒲州為河中府兩縣為赤縣餘為畿縣官吏所置
並准京兆府河南府河西縣乾元三年三月二十日割
同州朝邑河西縣置焉仍改同州河西縣為夏陽縣
桑泉縣天寳十二年十二月一日勅改桑泉縣為臨晉
縣汾陽縣開元十一年二月十六日改為寳鼎縣
潞州開元十年七月二十五日置大都督府襄垣陟
縣銅鞮貞觀十七年六月十七日廢韓州來屬潞城
縣天祐二年十一月改為潞子縣黎城縣同上年月
改為黎亭縣虢州弘農縣顯慶二年改為垣縣開元
十六年二月二十八日復州弘農縣湖城縣武德二
年置乾元三年二月一日改為太平縣大歷四年七月
四日改為湖城縣閿鄉縣貞觀元年移鼎邑於屯縣
八年州移來屬絳州翼城縣義寧元年改為澮州武
德六年廢州來屬天祐二年十二月改為澮州縣萬
全縣武德三年置為太州貞觀十七年六月十七日州
廢來屬垣縣貞元三年七月以絳州垣縣隸陜州元
和三年二月復隸絳州夏縣貞觀十七年六月太州廢
來屬乾元二年正月二十一日割屬陜州龍門縣武
德元年置太州貞觀十七年州廢來屬汾州武德元
年改為浩州三年改為汾州介休縣武德元年置介
州貞觀元年却廢河西縣西河縣晉州太和元年十
一月二十四日勅晉州置割隸河觀察使收管汾西
縣貞觀十七年六月十七日廢莒州與霍邑趙城來屬
神山縣武德二年九月置浮山三年九月十九日以告
善行於羊角老君改焉澤州會昌四年九月中書門
下奏河陽近雖置制土寺宇猶偏澤州全有太行之險
實為固東洛之藩垣將務遠圖所宜從便望割屬河陽
晉城縣武德三年置建州並置晉城縣六年州廢來屬
天祐二年十一月改為高都縣獲澤縣天寳元年八
月二十四日改為陽城縣武鄉縣武德初置韓州貞
觀元年廢之壺關縣武德四年置隰州太寧縣武德
二年置中州貞觀元年州廢來屬蒲城縣武德二年
置貞觀元年廢慈州武德元年為汾州貞觀八年改
為慈州太和元年十一月二十日勅慈州宜割隸屬河
中府觀察使收管文城縣天祐二年十二月改為屈
邑縣代州唐林縣證聖元年於忻代二州界乃置
朔州安邊縣開元十二年七月置在横野軍石州林
泉本名太和縣武德二年置北和州貞觀二年廢改為
臨全縣是也嵐州宜芳縣隋嵐城縣武德四年改焉
合和縣隋臨泉縣武德七年改臨津縣貞觀元年改焉
嵐谷縣長安三年置景雲二年廢開元十二年又復置
之儀州本遼州隋末廢武德三年又置遼州貞觀八
年改為其州先天元年十二月二十三日又改為儀州
唐會要卷七十
