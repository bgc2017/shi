唐會要卷四十五
宋王溥撰
功臣
武德元年八月六日詔曰朕起義晉陽遂登皇極經綸
天下寔仗宏材尚書令秦王右僕射裴寂等或合契元謀
或同心運始並蹈義輕生捐家殉節艱辛備履金石不
移論此忠勤理宜優異官爵之榮抑惟舊典勲賢之議
宜有别恩其罪非叛逆可聽恕一死及所司進簿尚書
右僕射裴寂納言劉文静加恕二死左驍衛大將軍長
孫順德右驍衛大將軍劉弘基都水監趙文恪右屯衛
大將軍竇琮衞尉少卿劉政會鴻臚卿劉世龍吏部侍
郎殷開山左翊衛大將軍柴紹内史侍郎唐儉庫部郎
中武士彠驃騎將軍張平高左驍衛長史許世緒李思
行李高遷等並恕一死
三年二月十日詔曰貴爵尚齒列代通規進善優賢有
國彝訓尚書左僕射魏國公寂太子少保新昌縣公綱
左武侯大將軍陳國公杭太常卿沛國公元夀納言漠
東郡公叔達内史令宋國公瑀兵部尚書蔣國公通戶
部尚書滎陽郡公善果右武侯大將軍羅侯御史大夫
滑國公無逸並職司近侍任兼心膂恩禮所加義從隆
渥寂已下奏事及侍立並令升殿其年三月隋尚舍奉
御郭宏道來歸引見帝泣曰臣識龍顔在天下之先今拜
闕庭在衆人之後遂拜同州刺史每參見奏事並升殿
九年九月二十四日詔曰褒賢昭德昔王令典旌善念
功有國彝訓吏部尚書上黨縣公長孫無忌中書令臨
淄縣侯房玄齡右武候大將軍尉遲敬德兵部尚書建
平縣男杜如晦左衛將軍全椒縣子侯君集等或夙參
謨謀綢繆帷幄竭心傾懇備申忠益或早從任使契闊
戎麾誠著艱難績宣内外義冠終始志堅金石誓以山
河寔允朝議無忌封齊國公玄齡封邢國公敬德封吳
國公如晦封萊國公君集封潞國公邑各三千戶遣侍
中陳叔達於殿階下以名唱之上謂曰朕敘公卿勲勞
量定封邑恐不能盡當宜各自叙叔父淮安王神通進
曰義旗初起臣率兵先至今房玄齡杜如晦等刀筆之
人功居第一臣竊不服上曰義旗初起人皆有心叔父
雖率悍兵未嘗身履行陣山東未定受委專征建德南
侵全軍陷沒及劉闥翻動望風而破今計勲行賞玄齡
等有籌謀帷幄定社稷之功所以漢之蕭何雖無汗馬
指蹤推轂故得功居第一叔父於至親誠無所愛但以
不可緣私濫與勲臣共賞耳初將軍邱師利等咸自矜
其功或攘袂指天以手畫地及見淮安王理屈自相謂
曰陛下以至公行賞不私其親吾屬何宜妄訴
貞觀六年九月宴於慶善宫時有班居尉遲敬德上者
敬德怒曰汝有何功合坐我上任城王道宗因解諭之
敬德拳毆道宗目幾眇太宗不懌而罷嘗謂敬德曰朕
舊覧漢史見漢高祖功臣獲罪者多意常尤之及居大
位以來恒欲保全功臣令子孫無絶然卿居官輙犯憲
綱方知韓彭為戮非漢祖之薄國家大事唯賞與罰非
分之恩不可數行勉自脩飾無貽後悔數年敬德遂飛
鍊金石閒居服雲毋粉穿築池臺常奏清商樂以自奉
養不與外人交通凡十六年至顯慶三年十月卒許敬
宗請加贈上曰敬德功業誰之儔也對曰武德末年二
凶搆亂經綸中興之業能置宗廟之安者敬德功當第
一太尉無忌曰敬德早從征伐勲庸明著貞觀之初特
效殊績比諸將帥超越等倫李靖南定荆吳北伐突厥
外内之功雖别論其勲效實宜相凖上以為然遂贈司
徒并州都督
十七年二月二十八日詔曰自古皇王褒崇勲德既勒
名於鐘鼎又圖形於丹青是以甘露良佐麟閣著其美
建武功臣雲臺紀其跡司徒趙國公無忌故司空河間
元王孝恭故司空莱國公如晦故太子太師鄭文貞公
徵司空梁國公玄齡開府儀同三司鄂國公敬德故右
僕射宋國公瑀故揚州都督忠壯公志玄輔國大將軍
䕫國公弘基故尚書左僕射蔣國公通故陜東道大行
臺尚書右僕射鄖國公開山故荆州都督譙襄公紹故
荆州都督邳襄公順德洛州都督鄖國公張亮吏部尚
書陳國公侯君集故左驍騎大將軍郯襄公公謹左領
軍大將軍盧國公程知節故禮部尚書永興文懿公虞
世南故戶部尚書渝襄公劉政會戶部尚書莒國公唐
儉兵部尚書英國公李世勣故徐州都督胡莊公秦叔
寳等二十四人宜酌故實弘兹令典可並圖畫凌烟閣
庶念功之懷無謝於前載旌賢之義永貽於後昆
永徽三年十二月二十八日勅功臣貞觀二十三年已
來簡退者特宜同致仕例其太原元從及秦府左右仍
各加階先有正四品者不在此例
五年二月四日詔屈突通殷開山並贈司空長孫順德
贈開府儀同三司竇琮贈特進史大奈贈輔國大將軍
温大雅贈尚書右僕射權宏夀贈太子少師劉政會武
士彠並贈并州都督張公謹贈荆州都督李高遷贈梁
州都督李思行贈洪州都督張平高贈潭州都督時武
昭儀用事贈其父故引功臣以贈之
總章元年二月六日詔太原元從西府舊臣今觀詳覧
其為等給贈司徒士彠贈司空開山贈司空淮安王神
通并州都督劉宏基幷州都督劉政會并州都督唐儉
左衛大將軍竇琮荆州都督長孫順德梁州都督史大
奈贈幽州都督龐卿惲潭州都督錢九隴贈華州刺史
柴紹贈潭州刺史張平高贈工部尚書裴寂洪州都督
李思行洪州都督秦行師靈州都督許世緒凉州都督
李高遷齊州刺史劉義節贈太尉高士廉贈司空屈突
通贈太尉房玄齡贈司空杜如晦贈司徒尉遲敬德揚
州都督段志玄益州都督程知節徐州刺史秦叔寳凉
州都督宇文士及荆州都督張公謹荆州都督杜君綽
荆州都督公孫武達涼州都督李安遠代州都督鄭
仁泰荆州都督李孟嘗幽州都督獨孤彦雲始州刺
史劉師立並為第一功臣其家見在朝無五品已上官
者子孫及曾孫擢一人授五品官若先有四品五品者
加授子孫等一人兩階若三品已上加爵三等其第二
等功臣見在朝無五品已上官者其子孫及曾孫擢一
人授從六品若有五品已上者加一人階六品官者加
兩階三品已上官者加爵一等時皇后欲褒崇其父特
在功臣之上故也
神龍元年二月制段志玄屈突通蕭瑀李靖秦叔寳長
孫順德劉宏基宇文士及錢九隴龐卿惲竇琮苑君璋
李子和張平高張公謹梁洛仁安脩仁秦行師獨孤彦
雲蘇定方李安遠鄭仁泰杜君綽李孟嘗等二十六家
所食實封並依舊給
其年九月勅自弘道以前經任相三年已上及秦府晉
府寮佐四品已上并食實封功臣雖經罪責不至破家
子孫無任京官者特宜優與一官英府周府舊寮五品
已上子孫亦宜凖此
至德二年十二月十五日勅扈從劍南締搆靈武册勲
共三十二人太子太師幽國公韋見素加開府儀同三
司三百戶開府儀同三司齊國公高力士加封三百戶
右龍武大將軍潁川公陳元禮封蔡國公封三百戶左
龍武大將軍鴈門男田長文封鴈門郡公封三百戶左
龍武大將軍南陽男張崇俊封鴈門郡公封三百戶左
羽林大將軍鳳翔伯杜休祥封馮翊郡公封三百戶尚
書左僕射裴冕加開府儀同三司封冀國公封三百戶
殿中監同正判行軍李輔國加開封儀同三司行殿中
監封五百戶宗正卿兼工部侍郎李遵加特進封鄭國
公封二百戶鴻臚卿中軍都虞候李鼎加開府儀同三
司封保寧郡公封一百戶鴻臚卿同正中軍都知兵馬
使管崇嗣封鉅鹿郡公封三百戶右武衛大將軍王兟
加特進太原縣侯封一百戶尚書左僕射同中書門下
平章事朔方軍節度使子儀加司徒代國公封一千戶
鴻臚卿朔方兵馬使僕固懷恩封曺國公封二百戶右
金吾衛大將軍四鎮伊西北庭行軍兵馬使李嗣業加
兼衛尉卿封虢國公封二百戶司徒兼戶部尚書太原
尹同中書門下平章事薊郡公光弼加司空兼兵部尚
書封薊國公封八百戶御史大夫兼工部尚書招討兩
京并定遠武衛興平等軍兼關内節度使河西隴右伊
西四鎮行軍兵馬使王思禮加開府儀同三司封霍國
公封五百戶太常卿同正兼御史大夫淮南西道節度
採訪使潁川郡公來瑱加開府儀同三司潁國公封二
百戶太僕卿南陽太守知襄陽郡事金卿公魯昊加開
府儀同三司岐國公封二百戶京兆尹京畿採訪計會
招討宣慰使崔光遠加特進禮部尚書鄭國公封三百
戶開府儀同三司李光進封范陽郡公封二百戶右相
苖晉卿加特進行侍中韓國公封五百戶憲郡尚書司
中書門下平章事李麟加金紫光禄大夫封褒國公封
五百戶中書侍郎同中書門下平章事崔圓加特進行
中書令趙國公封五百戶中書侍郎同中書門下平章
事河南節度採訪使張鎬加銀青光祿大夫南陽縣公
太于少師房琯加金紫光祿大夫河南郡公太子少保
虢王巨加光禄大夫御史大夫趙國公李峘加金紫光
禄大夫戶部尚書吏部尚書郇國公韋陟加光禄大夫
禮部尚書李峴加光禄大夫行御史大夫兼京兆尹封
梁國公戶部侍郎蘇震加銀青光祿大夫吏部侍郎
大歷十四年閏五月詔司徒兼中書令汾陽郡王子儀
宜號尚父兼太尉中書今加實封通前二千戶月給千
五百人糧二百四馬芻穀
其年六月一日制條武德已來宰相及實封功臣子孫
沉翳者量與一人正員官七月二十六日吏部奏請委
史館精加檢勘審定名跡至建中元年九月五日史館
奏武德已来寔封陪葬配饗功臣名跡崇高者一十一
人第一等司空魏國公裴寂納言魯國公劉文静太
尉趙國公長孫無忌尚書左僕射衛國公李靖司空英
國公李勣中書令漢陽王張東之中書令崔元暐侍中
平陽王敬暉侍中扶陽王桓彦範中書令南陽王袁恕
已尚書左僕射徐國公劉幽求
二十四人第二等司空河間王孝恭開府儀同三司鄂
國公尉遲敬德特進莒國公唐儉輔國大將軍䕫國公
劉弘基輔國大將軍邳國公長孫順德行臺尚書左僕
射蔣國公屈突通行臺尚書右僕射鄖國公殷開山戶
部尚書渝國公劉政會工部尚書應國公武士彠荆州
都督譙國公柴紹揚州都督褒國公段志玄右驍騎大
將軍郯國公張公謹右領軍大將軍盧國公程知節徐
州都督胡國公秦叔寳禮部尚書永興縣公虞世南工
部尚書武陽縣公李大亮散騎常侍豐城縣男姚思廉
左武候大將軍邢國公蘇定方夏官尚書耿國公王孝
傑右武衛大將軍韓國公張仁愿光祿卿琅邪郡公王
同皎兵部尚書代國公郭元振尚書左丞相燕國公張
說兵部尚書中山郡公王晙等
三十四人第三等司空淮安王神通特進江夏王道宗
中書令郢國公宇文士及行臺左僕射鄼國公竇軌太
府卿葛國公劉義節左屯衛大將軍襄武郡公劉師立
右驍衛大將軍梁國公安興貴右武衛大將軍申國公
安脩仁左衛大將軍譙國公竇琮夔州都督息國公張
長遜黔州都督吳國公李子和右光祿大夫羅國公張
平高左監門大將軍榮國公樊興左武候大將軍郇國
公錢九隴右武候大將軍沔陽郡公孫武達左武衛大
將軍懷寧縣公杜君綽右驍衛將軍安化縣公龐卿惲
凉州都督廣德郡公李安遠凉州都督同安郡公鄭仁
泰刑部尚書吳興郡公沈叔安右領軍大將軍虢國公
張士貴右衛大將軍安國阿史那社爾右武衛大將軍
琅琊郡公牛進達輔國大將軍嘉川郡公周護仁右武
候大將軍天水郡公丘行恭尚書左僕射宋國公唐休
璟右武衛大將軍遼陽王李多祚吏部尚書齊國公崔
日用戶部尚書越國公鍾紹京左武衛將軍平陽郡公
薛訥右金吾大將軍凉國公李延昌光祿卿申國公許
乾輔中書侍郎趙國公王琚特進鄧國公張暐等
至德已来將相功效明著已亾歿者
八人第一等尚書左僕射冀國公裴冕吏部尚書清河
郡公房琯門下侍郎衛國公杜鴻漸開府儀同三司武
城郡王李嗣業衛尉卿顔杲卿常山郡太守袁履謙御
史中丞張巡將軍南霽雲
八人第二等大尉臨淮王李光弼兵部尚書凉國公李
抱玉司空霍國公王思禮御史大夫劉正臣范陽長史
賈循尚書右僕射信都郡王田神功左羽林大將軍薛
景仙睢陽太守許遠
七人第三等太子太師豳國公韋見素侍中韓國公苗
晉卿尚書左僕射趙國公崔圓尚書右僕射辛雲京尚
書右僕射扶風郡王馬璘右散騎常侍太原尹鄧景山
史館奏按史𫝊考詳事實約為三等具件如前勑旨宜
付尚書省百寮與史官對定奏聞
建中元年十二月勅國初以來將相功臣名跡崇高功
效明著者宜差次分為二等其月定武德以來宰臣以
房玄齡杜如晦蕭瑀高士廉魏徵王珪戴冑岑文本馬
周劉洎禇遂良于志寧張行成高季輔韓瑗來濟張文
瓘郝處俊李義琰裴炎蘇良嗣狄仁傑婁師德王方慶
王及善魏元忠姚崇朱敬則蘇瓌宋璟魏知古陸象先
張嘉貞李元紘韓休張九齡三十七人為上等竇威陳
叔達等四十人為次等功臣以裴寂劉文静長孫無忌
河間王孝恭李靖李勣尉遲敬德屈突通殷開山劉弘
基長孫順德唐儉柴紹段志玄劉政會張公謹程知節
秦叔寳虞世南李大亮蘇定方王孝傑張柬之崔玄暐
敬暉桓彦範袁恕已張仁愿劉幽求崔日用郭元振張
說王琚王晙三十四人為上等淮安王神通等五十人
為次等
至德已來將相既沒者以裴冕房琯杜鴻漸李嗣業劉
正臣顔杲卿袁履謙張巡許遠盧奕南霽雲十一人為
上等李光弼等十五人為次等
二年六月中書令郭子儀自蒲來朝子儀勲伐居最代
宗不名常呼為大臣洎幸陜還賜以鐵劵圖形凌煙閣
及上即位恩禮益厚每謁見乘肩輿入自光順門以造
内殿崇貴近古無匹及病上御紫宸殿命舒王謨制書
省之是日子儀薨上聞傷痛久之為廢朝五日册命曰
尊為尚父官協太師雖爵秩則同而禮望尤重歛以衮
冕旌我元臣聖祖園陵所宜陪葬軾墓重文終之德象
山追去病之勲千載如存九原可作可贈太師仍令所
司備禮冊命贈絹三千匹布千端米麥三千石凶喪所
須並令官給及葬上御安福門臨哭送之百寮陪位特
賜諡為忠武配饗代宗廟庭
興元元年正月一日赦文諸軍諸使諸道應赴奉天及
進收京城將士等宜並賜名奉天定難功臣身有過犯
遞減罪三等子孫有過犯遞減二等四月詔諸軍從奉
天随從將士並賜名元從奉天定難功臣從谷口已來
随從將士賜名元從功臣
貞元元年八月詔九廟配饗功臣封爵廢絶者宜令紹
封以時饗祀
三年三月冊拜李晟為太尉兼中書令
四年詔為晟立五廟贈晟高祖芝隴州刺史贈曾祖嵩
澤州刺史贈祖思恭幽州大都督及令官給牲牢祭器
牀帳禮官贊儀以祔焉尋詔晟長子愿為嫡嗣兼監察
御史特拜銀青光禄大夫太子賓客賜上柱國使其得
列棨戟五年九月晟與侍中馬燧召見于延英殿上嘉
其有大勲力乃詔曰昔我烈祖乘乾坤之滌盪掃隋季
之荒屯體元御極作人父母則有熊羆之士不二心之
臣左右經綸參翊締搆昭文德恢武功威不庭康不乂
用端命于上帝俾懷柔于四方宇宙既清日月既貞王
業既成太階既平乃圖厥容列於斯閣𢡟昭績效表式
儀刑一以無㤀於朝夕一以永垂于來裔君臣之義厚
莫重焉貞元己巳歲孟秋七月我行西宫瞻宏閣崇構
見老臣遺像顒然肅然和敬在色想雲龍之叶應感致
業之艱難覩彼思今取類非遠且功與時並才為代生
苟藴其材遇其時尊主庇人何代不有在中宗則桓彦
範等著推戴之績在玄宗則劉幽求等申翼奉之勲在
肅宗則郭子儀掃殄氛祲今則李晟等保寧朕躬咸盡
力肆勤光復宗祏繼之前烈夫豈多謝闕而未錄孰謂
旌賢況念功紀德文祖所為也在予曷其敢怠有司宜
叙年代先後各圖其像列於舊臣之次仍令皇太子書
朕是命紀于壁焉庶永播嘉庸昭示天下俾後之來者
知元勲之不朽於是史官考其功績第其前後以禇遂
良蘇定方郝處俊等二十七人充之復命皇太子書其
文以賜晟刻石於門左
七年二月詔授張巡男去病涇陽令許遠男峴饒州司
馬南霽雲男承嗣温州别駕顔真卿男羣府河中戶
曺參軍顔杲卿孫謨左内率府兵曺參軍旌忠烈之後
也
九年八月太尉兼中書令西平郡王晟薨上聞之震悼
出涕比大歛遣使親致書於柩前曰皇帝遣宫闈令第
五守進伸旨於故前太尉兼中書令西平郡王贈太師
之靈曰天祚我邦是生才傑禀隂陽之粹氣寔山岳之降
靈宏濟艱難保祐王室掃盪氛祲廓清上京忠誠感于
人神功業施於社稷匡時定亂實頼元勲方將與國同
休永為邦翰比嬰疾恙雖歴旬時日冀痊除重期相見
弼予在位終致和平豈圖藥餌無徵奄至薨落君臣之
義追慟益深循省遺章倍增感切卿一門胤嗣朕必終
始保持况愿等兄弟承卿教訓朕之志義豈㤀平生卿
縱不言朕亦存信比者卿在之日却未見朕深心今朕
與卿長乖冀知朕誠志無以為念發言涕零是用躬述
數行遣申所懷得盡臨紙遣使不能飾辭魂而有知當
體朕意時初城鹽州復鹽池上賜宰臣新鹽惻然思晟
命致鹽於靈座又時遣中使至晟第存撫諸子教戒備
至每聞其子愿等有一善上喜形於色鴻猷盛業恩寵
始終自古及今無與晟比其年十月司徒兼侍中馬燧
對於延英殿初燧以足疾許不朝謁是日燧以冬首朝
請上召命對無拜而坐謂之曰曩故太尉晟常與公俱
來今獨睹公不覺悲慟欷歔久之既而燧請退病甚仆
於地不能興上親起之送於階命中貴人扶掖燧頓首
泣謝而出先是燧自平汴宋魏博河中其功益高上乃
下詔褒美遷光祿大夫兼侍中并賜宸扆台衡二銘并
序勒石於起義堂西偏上為題額其恩寵如此
十七年三月成德軍節度使檢校太尉兼中書令王武
俊薨廢朝五日羣臣詣延英奉慰如渾瑊故事太常諡
曰威烈上曰武俊竭忠奉國賜諡忠烈
元和二年七月錄配饗功臣之後以蘇瓌孫繫為京兆
府司錄參軍崔玄暐孫元方張說孫整並為監察御史
狄仁傑孫玄範為右拾遺敬暉孫元亮袁恕已孫師德
相次錄用焉
四年三月上覽貞觀故事嘉魏徵諫諍匪躬乃詔令京
兆尹訪其子孫及故居則質賣已更數姓為九家矣上
愍之出内庫錢二百萬贖之以賜其孫倜及善馮等禁
其質賣
六年九月勅奉天定難功臣子孫有犯殺人宜令所司
凖法其餘並凖處分
八年勅張茂昭立功河朔舉族歸朝義烈之風史册攸
載嘗聞身殁之後家無餘財追懷舊勲特越常典宜歲
賜絹二千匹春秋二時支給
其年八月詔曰君臣運合故徇國以忘家勸賞義明在
褒功而顯節存則酬其爵禄殁則錄其子孫然後忠義
不遺典章斯在故礠晉隰等州觀察使檢校兵部尚書
康日知故徐州刺史兼御史大夫李涓等一十家皆有
懋功藏于盟府故命搜訪後裔光賁前人今志寧等或
服式著緒或從官有成或投迹軍府之中或滯才州縣
之職咸皆甄錄各茂官榮庶乎有禄者無㤀于聿脩懷
忠者使知其必報勉膺光寵無替前勞
十五年六月勅以大理正叚文通為殿中侍御史前淮
南營田副使為殿中侍御史顔顒為刑部員外郎長安
縣縣丞顔諗權知大理正渭南縣尉郭承嘏為監察御史
並凖二月五日制勲閥之後可任臺省官者故有此命
太和二年六月詔曰朕詳觀列聖遺型祖風盛業昭
然在前其或道有汚隆政有善否未始不繫乎當時輔
弼常因便殿言諸宰臣勉其忠益叶心推戴且以去歲
乙巳登應門敷大號俾疇賢相以訪遺裔或血食不繼
宗祊有闕至如遂良之委笏而諍名垂史書仁傑之恢
復廟社事形先覺宋璟之文吏骨鯁功參治平元紘之
守規畫一持成有裕其胄僅存不絶若髮各授邑吏使
其自試其故中書令禇遂良五代孫處可汝州臨汝縣
尉内史狄仁傑曾孫元封懷州脩武縣尉侍中宋璟曾
孫滶岳州沅江縣尉中書侍郎李元紘曾孫伉鄧州向
城縣尉
大中二年正月三日勅節文功臣墳墓無子孫者委所
在長吏差人巡檢
其年七月十一日史館奏續選堪上凌煙閣功臣除所
有舊圖形并有子孫在中外任官令寫進外三十七人
禮部尚書兼門下侍郎平章事李峴侍中永寧郡公王
珪吏部尚書戴胄中書令岑文本中書令馬周中書令兼
修國史韓瑗侍中兼修國史郝處俊納言婁師德文昌
左相王及善同鸞臺鳳閣平章事朱敬則侍中梁國公
魏知古尚書左丞中書門下同三品陸象先中書令張
九齡司空魏國公裴寂納言魯國公劉文靜中書令漢
陽郡王張東之中書令博陵郡王崔玄暐侍中扶陽郡
王桓彥範尚書左僕射劉幽求兵部尚書郭元振吏部
尚書房琯常山郡太守袁履謙北庭行營節度使李嗣
業主客郎中河南節度副使張廵睢陽太守許遠御史
中丞盧奕右驍衛將軍南霽雲中書侍郎蕭華中書侍
郎張鎬司徒李勉平章事監脩國史張鎰門下侍郎蕭
復兵部侍郎平章事柳渾檢校司空平章事賈耽北平
郡王馬燧東都留守李憕敕旨宜令御史臺散牒諸州
尋訪子孫圖寫真形進送
三年四月宰臣奏伏以勲德之後慶賞所延每有恩制
多令訪錄所以興廢繼絶尊賢報功事歸勸奬義主沉
翳近日諸家自論者衆吏曹官闕合用者稀縱欲比擬
亦未詳悉應前件兩色子孫凖前後制勅令搜訪與官
者望許于吏部陳狀便委磨勘如審是嫡嗣未有官名
者具狀聞奏非時與一正員解褐官如有出身及已曾
任官者選日優與處分如自以才行嘗登科第及有諸
房子孫不承祭祀并及先因奬錄已授正官者並不在
此限即冀所加恩例式叶本條勅旨宜依
咸通九年正月五日安南觀察使高駢奏愛州日南郡
北五里有故中書令河南元忠公禇遂良墓前都護崔
耿大中六年因訪立墳别立碑記云顯慶三年歿于海
上殯于此地二男一孫祔焉伏乞尋訪苗裔護喪歸葬
從之仍勅嶺南各委本道搜訪如有禇氏事跡相類者
尋訪聞奏當加優憫
乾符六年十月京兆府奏故尚父子儀廟因霖雨倒塌勅
减賜御膳錢三千貫顧丁匠修築仍令所司明年仲春
以太牢祭于廟時禮部員外郎崔祐甫與諫官俱稱過
當章疏屢上宰臣亦相次奏之惟中書舍人李拯上䟽
請行前詔乃以太牢祀之
其月勅以故衛國公李德裕孫延吉起家為集賢校理
天祐元年七月中書門下奏西都舊有凌煙閣盡圖
國初功臣今遷都東京乞委營造一閣圖寫梁王全忠
勅旨令于皇城内擇地營造仍賜名天祐旌功之閣
唐會要卷四十五
