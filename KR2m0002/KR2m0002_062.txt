唐會要卷六十二
宋王溥撰
諫諍
長安四年十一月勅於登萊州置監牧和市牛羊右肅
政臺監察御史張廷珪諫曰竊見國家於河北和市牛
羊及荆益等州市奴婢擬於登萊等州置監牧此必有
人為國用不足或將見陶朱公孫弘卜式之事而為陛
下陳其策耳臣愚以為齷齪小算有損無益非盛明天
子所宜行也何以明之彼三人者實為匹夫藉空虚之
地罄勤苦之功畜牧積歲增致千金苟以一家言之其
計得也今聖朝疆域四海臣妾萬方天覆地載莫非所
有而必取于人從牧于國何示人之不廣而近樹私也
况和市遞送所在騷然公私煩費不可勝計今河南牛
疫處十不存二家家保之豈願輒賣今雖和市甚于抑
奪頃者諸州雖定估價既緣併市則難平凖加以簡擇
自須賄求侵刻之端從此而出牛羊踴貴必倍于常百
姓私陪即破家産雖官得一牛一羊百姓已費兩牛兩
羊價矣此則有損無利也臣聞君之所恃者人人之所
恃者食食之所資者耕耕之所恃者牛失牛則廢耕廢
耕則去食去食則人無以生人無以生君將何恃然則
牛者君國字人之本豈有無故宜取之哉假令畜牧能
遂繁孳三數歲間億萬可致陛下豈可鬻之於中土割
其命為資乎牛之為損則如彼羊之無益又如此伏願
特加審慎詳圖賴益諸有所和市及新置監牧等倘迴
聖慮即日停絶天下蒼生不勝幸甚其後數日御史中
丞盧懷慎上表曰臣奉使幽州推事途經澶相等州知
河北和市萊州監牧牛臣聞官人百姓當土牛少市數
又多官估已屈於時價衆戶又私相陪貼既印之後却
付本主飬飼春暮草青方送牧所竟無蠲折侵削實深
且人惟國本食乃人天牛之不存農將安寄河北百姓
尤少牛犢賤市抑養奪取無異聚農戶之耕牛冀孳牧
課奪居人之沃壤將為牧場益國利人未見其可所和
市牛臣望總停為計之上
神龍二年京兆韋月將上書訟皇后為亂中宗大怒令
撲殺之御史中丞宋璟執奏請按而後刑中宗怒甚謂
璟曰朕以為斬訖何故緩之璟曰臣言中宫為亂於武
三思陛下不知勘問直言斬論事者臣恐朝野有竊議
者中宗轉怒璟曰請先斬臣不然臣不敢奉詔上意少
解遂配流三年八月節愍太子誅武三思之後安樂公
主及宗楚客兄弟并冉祖雍紀處訥共誣搆安國相王
鎮國太平公主與太子連謀舉兵請收制獄上召御史
中丞蕭至忠令鞫之至忠泣而奏曰陛下富有四海貴
為天子豈不容一弟一妹忍受羅織宗社存亡實在于
此臣愚竊為陛下不取漢書云一尺布尚可縫一斗粟
尚可舂兄弟二人不相容願陛下詳察此言初則天欲
立相王累日不食請迎陛下固讓之誠天下傳說足明
冉祖雍等所奏咸是虚誣上深納之遂停鞫問其時左
補闕吳兢上表曰臣聞道路竊議云宗楚客紀處訥誣
搆安國相王以為連謀於庶人重俊將請下制獄臣既
忝職諫曹安敢不奏且安國相王實陛下同氣六合至
廣親莫加焉今賊臣等共加羅織此禍亂之漸不可不
察又王之仁孝幽明共知頃遭荼毒哀毁過度以陛下
為性命亦陛下之手足既孝于父母而惡兄弟者未之
有也若信任讒邪寘之于法必傷陛下之恩失天下之
望所謂芟刈股肱獨任胸臆方涉江漢棄其舟楫可為
寒心可為慟泣自昔剪伐枝幹假權異族者未有不喪
其宗社何以明之秦任趙高卒致傾覆漢委王莽遂成
簒逆晉家以自相魚肉寰瀛鼎沸隋室以猜忌子弟海
内塵飛騐之覆車安可重迹自陛下登極于今四稔一
子以弄兵被誅一子以愆失遠任唯此一弟朝夕左右
斗粟尺布之刺可不慎乎
景雲二年監察御史韓琬陳時政上疏曰臣敢以耳目
所聞見而陳之伏願少留省察臣竊聞永淳之初尹元
貞任岐州雍縣令界内婦人修路御史彈免之頃年婦人
夫役修平道途蓋其常也調露之際劉憲任懷州河内
縣尉父思立在京身亡選人有通索關者于時選司以名
教所不容頃者以為見機人矣頃年國家和市所由以
尅剥為公雖以和市為名而實抑奪其價殊不知百姓
足官孰與不足矣往年兩京與天下州縣學生佐史里
正坊正每一員缺先擬者輒十人頃年差人以充猶致
亡逸往年選司從容安閒而以禮相敬待頃年選司無
復曩時引接但如仇敵估道耳往年劾官交替者必儲畜
什物以待之頃年替人必喧競為隟手執省符紛然不
已往年召募之徒人百其勇争以自效頃年差點勒遣
逃亡相繼若此者臣粗言之不可勝數夫量事置官量
官置人使官稱其人須人不虚位除此之外使其耕桑
任其商賈何為引令入仕廢其本業臣愚以為國家開
仕進之門廣矣皆棄農職工商而争趨之當今一夫耕
而供數百人食一婦蠶而供數百人衣遂使公私皆無
儲蓄矣若不釐革其弊必恐致令風化年年不等也
開元二年十二月嶺南市舶司右威衛中郎將周慶立
波斯僧及烈等廣造奇器異巧以進監選司殿中侍御
史柳澤上書諫曰臣聞不見可欲使心不亂是知見欲
而心亂必矣臣竊見慶立等雕鐫詭物置造奇器用浮
巧為珍玩以詭怪為異寳乃理國者之巨蠧明王之所
嚴罰紊亂聖謀汨斁彛典昔露臺無費明君尚或不忍
象箸非多忠臣猶且憤歎王制曰作異服奇器以疑衆
者殺令曰無作淫巧以蕩上心巧謂奇伎怪好也蕩謂
惑亂情欲也今慶立等皆欲求媚聖意搖蕩上心若陛
下信而使之宣奢淫于天下必若慶立矯而為之是禁
典之所無赦也陛下即位日近萬邦作孚固宜昭宣菲
薄廣教節儉則萬方幸甚
元和十五年二月監察御史楊虞卿以上頻行幸盤遊
上疏諫曰臣聞鳶鵲遭害則仁鳥逝誹謗不誅則良言
進况詔旨勉諭許陳愚誠故臣不敢避死竊聞帝堯受
命以天下為憂而未聞以位為樂也况北狄猶梗西戎
未賓兩河之瘡痏未平五嶺之妖氛未解生人之疾苦
盡在朝廷之制度未修邊儲屢空國用猶缺固未可以
高枕無虞也陛下初御宇宙有憂天下之志宜日延輔
臣公卿百寮執事垂聽而問造膝以求使四方内外有
所觀焉今自聽政以來六十日矣八開延英獨三數大
臣仰奉詔誥朝廷之臣偕入而齊出何足以聞政事哉
諫臣盈廷忠言未聞于聖聽臣實羞之蓋由主恩疎而
忠正之路未啓也公卿大臣宜朝夕見天子論道賜語
從容則君臣之情相接而理道備聞矣方今自宰相以
下四五人時得頃刻侍坐天威不遠鞠躬隕越隨旨上
下無能往來此由君太尊臣太卑故也自公卿以下雖
歷踐清地曾未祗奉天睠以承顧問况陛下神聖如五
帝其臣莫能望清光所宜周遍顧問惠其氣色使支體
相輔君臣愈明陛下求理于公卿公卿求理于臣輩自
上下孜孜相問使進忠若趨利論政若訴冤如此而不
聞過失不致昇平者未之有也自古帝王居危思安之
心不相殊實居安慮危之心不相及故不得皆為聖帝
明王小臣疎賤豈宜及此獨不忍冒榮偷禄以負聖朝
伏惟陛下深憐之(上令中使宣付宰臣云虞卿所上䟽切直可奬後宰臣令狐楚蕭俛段文)
(昌延英奏事因以納諫為賀)
推事
顯慶五年正月監察御史袁異式受宰臣李義府密旨
推青州刺史劉仁軌有所凌辱過甚及為侍御史而仁
軌入為大司憲式心不自安後因所親言之劉公謂侍
御曰彼人對某卧而無禮自是往事某不介懷式拜謝
之
龍朔二年十月秦令言新除監察御史推洛州長史許
力士子犯法使還將奏諸御史謂曰未經奏事宜習之
笑曰由來所便問作手狀又都不曉及奏不稱上問力
士知不對曰許長史不知上曰對朕猶喚許長史豈能
推事令法官重推令言官免
垂拱元年四月監察御史蘇珦按韓魯諸王獄珦奏據
狀無徵則天召見詰問珦執奏不迴則天不悦曰卿大
雅之士當别有驅使此獄不假卿也遂令珦於河西監
軍
長安三年九月八日魏元忠為張易之所搆配流嶺表
太子僕射崔貞慎東宫率獨狐禕之等送至郊易之大
怒復使人誣告同謀則天令監察御史馬懷素按問續
使中使促迫諷令搆成其事懷素執正不受命則天怒
懷素奏曰元忠犯罪配流貞慎等以親故相送誠為可
責若以為謀反臣豈敢誣㒺神明昔彭越以反伏誅欒
布奏事于其屍下漢朝不坐况元忠罪非彭越陛下豈
加追送之罪則天意解由是獲免
天寳四年十二月十六日勅東西兩推及左右廵使皆
臺司重務比來轉差新人數有改易既不經久頗紊章
程宜簡擇灼然公正精練者令始末專知不得輒替換
若無缺失至改轉時遲速間以為褒貶
興元元年十月四日勅知東推西推侍御史各一人臺
司以推鞫為重務請令第一殿中同知東推第二殿中
同知西推仍分日受事一人有故同對便知先所置推
官二員請停
建中三年九月御史臺奏其推知御史差使改移其東
西兩推即須入舊例合有推官今請增置兩員與本推
御史同推御史縱有改移亦不失根本若非職掌見任
官手力外請給十年充糧料等取贓贖錢勅旨宜依奏
元和五年四月命監察御史楊寧往東都按大將令狐
運事時杜亞為東都留守惡運會盜發洛城之北運適
與其部下畋于北邙亞意為盜遂執訊之逮繋者四十
餘人寧既按其事亞以為不直密表陳之寧遂得罪亞
將逞其宿怨且以得賊為功上表指明運為盜之狀上
信而不疑宰臣以獄大宜審奏請覆之命侍御史李玄
素就覆焉亞迎路以獄成告玄素驗之五日盡釋其囚
以還亞大驚且怒親追送馬上責之玄素不答亞遂上
䟽又論玄素玄素還奏言未畢上怒曰出俟命玄素曰
臣未盡詞上又曰且去玄素復奏曰臣一出不復得見
陛下乞容盡詞上意稍緩玄素盡言運冤狀明白上乃
悟曰非卿孰能辨之後數月竟得真賊玄素由是為時
器重累選給事中每美官缺必指玄素焉
八月九日御史中丞薛存誠奏當司應受事推勘等臺
中舊例及興元元年十月四日御史大夫崔縱重奏取
侍御史殿中侍御史各二人共成四推尤以東西推為
名又各分京城諸司及道州府為東西之限隻日則臺
院受事雙日則殿院受事其中一人有故則同對便知
者伏以所分諸司及府州為限已定事若併至無例均
分劇者則推鞠難精閒者則吏能莫試今請不以東西
為限亦不以取隻日雙日受事但請依舊請四推御史
令輪環受事周而復始如此則才用俱展勞逸必均其
餘應緣推事須有約勒若一一聞奏慮煩聖聽勅下後
請隨事條流勅旨依奏
貞元二年閏三月中書門下奏御史臺推事縱有特宣
亦須正勅應朝官犯罪准獄官令先奏後推格式具存
合共遵守臣等請便提舉勅旨依奏
太和四年八月御史中丞魏謨奏諸道州府百姓詣臺
奏事多差御史推劾臣恐煩勞州縣先請差度支戶部
鹽鐵院官帶憲銜者推勘又各得三司使申稱院官人
數不多例專掌院務課績今諸道觀察使幕中判官少
不下五六人請于其中帶憲銜者委令推劾如累推有
勞能雪冤滯若御史臺缺官便令聞奏從之
出使
貞觀四年監察御史王凝使至益州刺史高士廉勲戚
自重從衆僚候之昇僊亭凝不為禮呵却之士廉甚恥
恚至五年入為吏部尚書會凝赴選因出為蘇湖令十
七年監察御史汲師廵獄至長安縣令李乾祐不知御
史至廵訖將上馬乾祐始來師顧見不言而去乾祐深
憾之二十年四月乾祐除御史中丞遂出為新樂令
顯慶三年七月監察御史胡元範使越巂至益州駙馬
都尉喬師望為長史出候之先是勅斷迎使臣師望托
言他行元範引却不與相見師望忿憾按轡專道反駐
後塵及元範按劾其枉事師望素與許敬宗善先驛奏
之元範及巡免官
麟德二年十月徵劉仁軌次于萊舍驛西廳夜已久有
御史至驛人白曰西廳少往有使至矣曰誰曰御史令
移却仁軌遽就東廳既至拜司憲大夫其御史愧不自
安他日仁軌謂侍御曰諸公出使當須振舉冤滯發明
耳目興行禮義無為煩擾州縣而自重其權指行中曰
只如某侍御夜半到驛東西廳所校幾何苦死遣移乃
就東廳豈忠恕之事耶願諸公勿為也諸御史莫不翕
然自誡
乾封二年二月韋仁約除侍御史與公卿相見未常行
拜禮或勉之約曰鵬鶚鷹鸇豈衆禽之偶奈何設拜以
狎之且耳目之官故當特立乃曰御史銜命出使不能
動搖山岳震懾州縣誠曠職耳
開元五年監察御史杜暹往磧西覆屯會郭虔瓘與史
獻等不協更相執奏詔暹按其事實史獻以金遺暹固
辭左右曰公遠使絶域不可失蕃人情暹不得已受之
埋於幕下既去出境即移牒令收取之
十二年四月六日勅御史出使非充按察覆囚不得輒
差判官其出使日皆于側門進狀取處分
十三年三月十三日勅御史出使舉正不法身苟不正
焉能正人如聞妙縣祇迎相望道路牧宰祇候僮僕不
若作此威福其如禮何自今以後宜申明恪不得更爾
大歷十四年六日勅郎官御史充使絶本司務者改
與校檢及内供奉裏行
元和四年監察御史元稹出使東蜀劾奏故節度使嚴
礪違制擅賦礪雖已死其屬郡七州刺史皆坐責罸
六年九月以前湖南觀察使李衆為恩王傅初衆舉按
屬内刺史罪御史盧則就鞠得實使還而衆以貨遺所
推令史至京有告者令史决流盧則停官故衆亦坐焉
七年閏七月勅前後累降制勅應諸道違法徵科及刑
政冤濫皆委出使郎官御史訪察聞奏雖有此例未嘗
舉職外地生人之勞朝廷莫得盡知今後應出使郎官
御史所歴州縣其長吏政俗閭閻疾苦水旱災傷並一
一條錄奏聞郎官宜委左右丞勾當並限朝見後五日
内聞奏并申中書門下如所奏不實必議懲責
知班
貞觀六年八月唐臨為殿中侍御史大夫韋待價責臨
以朝列不整臨曰此亦小事不足介意請今日已後為
之明日江夏王道宗共大夫離立私談臨趨進曰王亂
班宗道曰共大夫語何至于是臨曰大夫亦亂班韋失
色而退
顯慶四年侍御史張由古知班凡亂班多是尚書郎由
古每唱言員外郎小兒難共語喚引駕鼻衡上行朝士
側目鄙之
大足元年王無競為殿中侍御史王班於閣門外宰相
團立于班北無競前曰去上不遠公雖大臣自須肅敬
以笏擊之請齊班(當時朝臣商量是非參半)
景龍二年左臺御史崔涖彈班不肅上表曰臣聞叔孫
通覩漢朝多闕尊卑失序所以分别上下申明禮儀於
是羣臣知天子之至尊高祖知皇帝之為貴此皆由班
秩不忒威儀容止不差是故作孚萬邦用刑四海者也
臣竊見在朝百僚多不整肅公門之内詎合論私班列
之中尤須致敬或縱觀勅目或旁閱制詞或交首亂言
或越班問事或私申慶弔或公誦詩篇或笑語誼譁或
行立怠惰承寬既久積習如常不增祇懼之容實紊矜
莊之典臣謬膺推擇叨掌紏彈見無禮于朝者誠是臣
之深恥况西戎獻欵北漠來賓恐觀中國之失儀招外
蕃之所誚更若知而故犯不革前非望即停其入内量
加貶削
開元元年正月殿中侍御史出使盡監察裏行翟璋知
班及牒中書省勘侍郎王琚及太子左庶子竇希瓘入
晚遂為所擠出授岐陽縣令
七年正月二十一日上御紫宸殿朝入使魏州長史敬
讓辰州長史周利貞俱欲奏事左臺御史翟璋監殿廷
揖利貞先進讓以父暉為利貞所薨不勝憤遂越次而
奏利貞受武三思使枉害臣父璋劾讓不待監引請付
法上曰讓訴冤枉不可不矜朝儀亦不可不肅可奪一
季禄而已貶利貞為邕州長史
貞元十四年五月侍御史殿中鄒儒立以太子詹事蘇
弁入朝班位失序對仗彈之弁於金吾仗待罪數刻特
放舊制太子詹事班次太常宗正卿元年御史中丞竇
參叙定班位移詹事班在河南太原尹之下弁乃引舊
制立班臺官詰之乃經云已白宰相請依舊制故儒立
彈之
雜錄
垂拱元年正月十二日勅兩京度人令御史一人檢校
其年二十六日勅御史紏獲罪狀未經聞奏不得輒便
處分州官府司亦不得承受
其年二月制朝堂所置登聞鼓及肺石不須防守其有
搥鼓石者令御史受狀為奏
三年十二月鳳閣侍郎韋方質奏言舊制有御史監軍今
相承差遣恐虧失節度夫古將軍出師君授之鈇鉞閫
外之事皆使裁之如聞被御史監軍乃有控制軍中小大之
事皆須承禀非所以委專征也以卑制尊于禮不可不許
景龍元年九月十九日勅選擇御史令本司長官共中
書門下商量並錄由歷進奏者
開元十九年正月二十八日勅左右藏太倉署差御史
監知出納至二十一年三月十九日勅監倉庫各定御
史一人一年一替左右巡御史亦各定一人一季一替
並不得改換及差使
天寳二年八月七日勅所置御史職在彈違雜充判官
誠非允當其諸道節度使先取御史充判官者並停自
今已後更不得奏若切須奏者不得占臺中缺其本臺
長官充使者不在此限
四載十一月十六日勅御史宜依舊制黃卷書缺失每
歲委知雜御史長官比類能否送中書門下改轉不日
褒貶
至德元年七月十三日勅風憲之地百寮凖絶頃者有
司殊非慎擇其御史須曾任州縣理人官者方得薦用
寳應二年二月二十六日御史大夫嚴武奏應在外新
除御史赴臺停止店肆事亦非宜仍令所在給公乘發
遣以為永例勅旨依
建中三年九月一日勅御史大夫中丞奏授御史便充
臺中職掌者宜占缺以後並此處分
貞元十二年十月御史臺奏伏凖貞元二年班序勅諸
使下三院御史有本官是常參官兼者即入本官班如
内供奉裏行即入御史班緣使下御史稍多近例並不
在内供奉班内臣等參詳㐲請自今已後請使下御史
内供奉者入門日並依宣政殿前班位次員外郎之後
在正臺監察御史之上便為常式庶叶通規勅旨依奏
元和六年三月御史臺奏凖令用未後决囚者請不過
申時如勅到府及諸司己未後至者伏乞至未時仍請
勒本司准舊例與御史同臨引决勅旨依奏
長慶三年八月御史臺行從印一面出使二面比來御
史出使推按或用廢印或所在取州縣印文狀伏以使
臣銜命推按事須用印無非切要既於所在求印事易
漏洩伏請令有司鑄造從之
太和四年三月御史臺奏三院御史盡入到朝堂前無
止泊處請置祗候院屋知雜御史元借閣下直省屋後
簷權坐知巡御史元借御史直省屋後簷權坐每日早
入至巳時方出前後並本所由自門下直省院西京兆
尹院東有官地東西九十尺南北六十尺請凖長慶元
年八月於中書南給官地度支給錢置僕射衹候院例
給此地充三年御史祗候院請度支給錢一千貫文臺
司自勾當從便起造伏以御史風憲之職行止有常朝
堂祗事每日須入從前假借不遑啓居或與吏伍相參
或當食無所今伏請前件地名及起舍價伏乞聖慈允
臣所請勅旨依奏
會昌二年九月御史中丞李回奏文武常參據品秩令
式合置引馬臣伏以車服之制並示等威著在典章所
宜遵守近者班行之仕官位已高或以散冗自謙或以
簡便為意卒相倣傚不置引馬街衢之内品秩莫分事
涉因循頗乖典故其文武常參官起今已後並據品秩
准例置引馬其有合置不置許臣司糾舉罰一月俸料
如違犯不已請具奏聞庶存朝制用表官榮勅旨依奏
唐會要卷六十二
