唐會要卷五十
宋王溥撰
尊崇道教
武德三年五月晉州人吉善行於羊角山見一老叟乘
白馬朱鬛儀容甚偉曰為吾語唐天子吾汝祖也今年
平賊後子孫享國千歲高祖異之乃立廟於其地
乾封元年三月二十日追尊老君為太上玄元皇帝至
永昌元年却稱老君至神龍元年二月四日依舊號太
上玄元皇帝至天寳二年正月十五日加號太上玄元
皇帝為大聖祖玄元皇帝八載六月十五日加號為大
聖祖大道玄元皇帝十三年二月七日加號大聖高上
大道金闕玄元皇帝
開元二十九年正月河南採訪使汴州刺史齊澣奏伏
以至道冲虛生人宗仰未免鞭撻孰瞻儀型其道士僧
尼女冠等有犯望准道格處分所由州縣官不得擅行
决罰如有違越請依法科罪仍書中下考𠡠旨宜依五
月上夢玄元告休期因令寫貌分送天下
天寳元年正月七日陳王府參軍田同秀上言玄元皇
帝降於丹鳳門之通衢告賜靈符在尹喜之故宅上遣
使就函谷故關尹喜臺而得之於是置玄元皇帝廟扵
大寧坊西南角東都置扵積善坊臨淄舊邸(廟初成命工人扵大)
(白山砥石為玄元皇帝聖容又採白石為玄宗聖容侍立扵玄元皇帝之右衣以王者衮冕之服又于像東設)
(立白石為李林甫陳希烈之狀甫犯事又改刻石為楊國忠代焉至德中克復上都盡毁瘞之)其年二
月二十日勑曰古今人表玄元皇帝升入上聖自今已
後每有薦新先獻玄元廟其緣告享所奏樂宜令所司
詳定奏聞并差宗正寺官一員及差戶灑掃兩京崇玄
學各置博士助教一員學生一百人資蔭正同國子學
例每祠享所齋郎便以學生充補其年五月宰臣奏兩
京及諸郡崇玄學生等准開元二年正月二十五日制
前件舉人合習道德南華通玄冲虛四經又准天寳元
年二月二十九日制改庚桑子為洞玄真經准請條補
崇玄學生亦合習讀其洞靈真經人間少本臣近令諸
觀寺尋訪道士全無習者夲既未廣業實難成并通玄
沖虛二經亦恐文字不定玄教方闕學者宜精其洞靈
等三經望付所司各寫千卷較定訖付諸道採訪使頒
行其首舉司及兩京崇玄學生亦望各付一夲令今各
崇玄學人望且准開元二十九年正月詔條考試其洞
靈真經等請業成後准試從之
六月勅大道先於兩儀天地生扵萬物是以賢哲之後
咸竭其誠今後應緣國家制命表䟽簿書及所試制策
文章一事已上語指道教之事及天地乾坤之字者並
一切平闕宜宣示中外
九月二十五日勅西京玄元廟改為太上玄元皇帝宫
天下准此至二年三月十二日制聖祖所理夲在諸天
將欲降靈固宜取象况惟帝號豈可名言其在京玄元
宫宜改為太清宫柬都改為太微宫天下諸郡改為紫
極宫
二年二月勅兩京玄元宫及道院等宜委崇玄館大學
士都檢校務在精修勿令喧雜仍不更隸宗正其道士
等名籍任依常式
三月十一日勅古之制禮祭用質明義無取於尚幽情
實緣於既沒我聖祖澹然常在為道之宗既殊有盡之
期須展事生之理自今已後每聖祖宫有詔宜改用卯
時以前行禮
四載四月十七日勅比太清宫行事官皆具冕服及奏
樂未易舊名并告獻之時仍陳策祝既非事生之禮皆
從降神之儀且真俗殊倫幽明異𢾗理有非便亦在從
宜自今已後每太清宫行禮官宜改用朝服兼停祝版
改為清詞於紙上其告獻辭及新奏樂章朕當别自修
撰仍令所司具議儀注奏聞
十三載正月十二日令有司每至春日則修薦獻上香
之禮仍永為常式
上元二年正月置漆園監官生員
興元元年十二月十九日詔以太常卿亞上香光禄卿
終上香改三禮拜為再拜
貞元元年正月二日勅薦享太清宫亞獻太常卿充終
獻光禄卿充仍永為常式
元和九年二月内出道教神仙圖像經法九舉以賜興
唐觀
長慶二年五月勅諸色人中有情愿入道者但能暗記
老子經及度人經灼然精&KR0827;者即任入道其度人經情
愿以黃庭經代之者亦聽宣令所司具令立文狀條目
限降誕月内投名請試今年十月内試畢
寳歷元年上有事於南郊將謁太清宫長安縣主簿鄭
翦時主役於御院忽於縣之西隅見一白衣老人云此
下有井正道真皇帝過路汝速識之不然罪在不測翦
惶懼領役人修之其處已陷𢾗尺命發之則古井存焉
驚顧之際已失老人所在始悟神告默不敢告輾轉傳
布功德使護軍中尉劉弘規以事上聞上既至宫朝賀
畢赴南郊於宫門駐馬宰臣及供奉官扵馬前蹈舞稱
賀遂命翰林學士兵部侍郎韋處厚撰記令起居郎柳
公權書石於井之上以表神異焉其名曰聖瑞感應記
乃賜翦緋魚袋
會昌元年二月十五日勅玄元皇帝降誕日近覧天寳
二年勅我聖祖澹然常在為道之宗既殊有盡之期須
展事生之禮今太清宫薦告皆用朝謁之儀即降誕昌
辰理難停廢宜改為降神聖節休假百官庶表貽謀之
慶以申嚴敬之誠
其年六月道士趙歸真等八十一人入内於三殿造九
天場便令上食供食駕幸三殿九天壇道場受籙其月
右拾遺王哲進狀請度進士明經為道士不從其月右
補闕劉彦謀又上䟽求仙事貶河南府士曹參軍
二年十一月以道士趙歸真為歸道門兩街都教授博
士(時武宗志學神仙歸真乘間排毁釋氏言非中國之教宜盡去之帝然之乃澄汰天下僧尼)
五年九月勅取東都弘聖寺改脩太微宫其年十月𠡠
傳度道門法籙歸衡嶽道士劉玄靜可加銀青光禄大
夫崇玄館學士仍賜號廣成先生
其年十一月東都留守奏太微宫畢玄元館真容即欲
移就玄宗玉像便合從遷伏以聖祖尊崇嚴奉須備移
動之日宜擇良辰伏乞天恩降勅有司擇日奉勅宜令
所司擇日聞奏
六年十月中書門下奏東都新置太微宫初成玄元皇
帝玉聖容玄宗肅宗玉真容今已就位望差右散騎常
侍裴泰章充使薦獻從之
其年九月衡嶽道士賜紫劉玄靜奏皇帝十月十五日
授三洞法籙請禁斷屠釣百司不决死刑伏請宣下勑
旨從之十月十一日至十八日禁斷
大中元年二月道門威儀劉玄静賜諡通玄先生
觀
京龍興觀在崇教坊貞觀五年太子承乾有疾勑道
士秦英祈禱得愈遂立為西華觀垂拱三年改為金臺
觀神龍元年又改為中興觀三年三月二十四日復改
為龍興觀
昊天觀在全一坊地貞觀初為高宗宅顯慶元年三
月二十四日為太宗追褔遂立為觀以昊天為名額高
宗題
東明觀在普寧坊顯慶元年孝敬升儲後所立
弘道觀在畫一坊地夲脩仁坊舊有隋國子學及右
屯衞大將軍麥鐡道宅顯慶二年盡併一坊為雍王第
王升儲後永隆元年八月立為觀
崇褔觀在頒政坊夲楊士遠宅咸亨元年九月二十
三日皇后為母度太平公主為女冠因置觀初名太清
宫垂拱三年改為魏國觀載初元年改為崇福觀
太平觀在大業坊夲徐王元禮宅太平公主出家初
以頒政觀坊宅為太平觀尋移於此公主居之時頒政
坊觀改為太清觀
光天觀在務夲坊夲司空房玄齡宅景龍二年閏九
月十三日韋庶人立為觀名翊聖觀景雲二年改為景
雲女冠觀天寳八年改為龍興道士觀至德三載改為
光天觀
景雲觀在脩業坊景龍二年韋庶人立為翊聖觀景
雲元年改名景雲觀景龍三年四月大理少卿盧懷慎
上疏曰伏准去年閏九月十三日勑宜扵兩京及荆揚
益蒲等州各置景龍翊聖等觀圖樣内出候農隙起作
者近聞所在已有起作率計一觀將𢾗萬功併而言之
為役凡幾日計未見其損歲終或受其弊謹據元勑重
人遵道式稽老氏無為者飬神亦何在其速就哉又月
令云日短至可以伐木今孟夏而採斫林藪夭害昆蟲
既違順時之宜且非好生之義夫脩建塔廟不在朝夕
務兹稼穡如救水火安可急其所閒有妨農要伏望天
恩重申前勑使移此功力咸勤播殖待及有秋式遵揆
日又諸州申請欲用當處官錢既違成規亦不可允
景龍觀在崇仁坊夲申國公高士廉宅西北方金吾
衛神龍元年併為長寧公主宅韋庶人敗後遂立為觀
仍以中宗年號為名
福唐觀在崇業坊夲新都公主宅景雲元年公主子
武仙官出家為道士立為觀
金仙觀在輔興坊景雲元年十二月十七日睿宗為
第八女西寧公主入道置至至德元年四月十四日為
公主改封金仙所造觀便以金仙為名
玉真觀在輔興坊與金仙觀相對夲工部尚書竇誕
宅武后時為崇先府景雲元年十二月七日為第九女
昌隆公主立為觀二年四月十日公主改封玉真所造
觀便以玉真為名諫議大夫甯悌原曰臣觀老尚虛無
釋崇寂滅義極幽玄之旨思遊通方之外故入道流者
則虚室生白靜慮玄門該釋教者則春池得寳澄心淨
域然後法貫羣有道垂兼濟過此以往莫非邪教其鬻
販先覺說飾浮言以複殿為經坊用層臺為道法皆無
功於玄慮誠有害於生人梁武靡報於前先朝殷鑒非
遠咸耳目所接黎元憤咎伏以公主入道京城置觀雖
昭報之誠有功扵天旨而社稷之計難踰於安人若使
廣事脩營假飾圖像盡宇内之功力傾萬國之資儲為
邀褔則靡效於先朝樹怨則取謗於天下又自隋室以
降寺觀尤多禪定東明之域足受緇黃之衆更為建立
罕見其宜後失請收前弊未遠上覽善之
(闕)陛下為公主造觀將樹功德以祈福祐季夏之月
興土功犯時忌欲益反損何功德之有焉况兩觀之地皆
百姓之宅卒然逼廹令其轉移扶老㩦幼投竄無所剔
椽發瓦吁嗟道路乖人事違天時起無用之作崇不急
之務羣心搖搖衆口籍籍陛下為人父母何以安之臣
愚必以為不可伏願俯順人心仰稽天意降德音下明
勑速罷力役收之桑榆則天下幸甚
吏部員外郎崔蒞上奏曰伏承陛下緣兩公主造觀可
為尊德敬道矣割慈忍愛上為七聖崇褔下為萬邦作
因豈不願神力潛資靈功密祐社稷永固宗廟長崇者
乎無至功奪其成凶與其敗寧邦致亂脩福招殃何則
季夏事殷時多禁忌斬木發土移石開山非直苦人必
是傷物欲益反損求安乃危臣知其否未見其可然則
救犯不暇何福助之有焉且季夏者土德正王之月炎
陽方暑之月草木茂盛之月昆蟲繁育之月天地鬱蒸
之月黍稷鋤耨之月夫土德正王之月不可發洩地氣
恐犯時禁則必有天殃有天殃則人心不附禍亂作矣
炎陽方暑之月不可興動版築恐致霖潦則必無成功
無成功則人力不存怨望結矣草木茂盛之月不可以
斬伐山林恐非堅實則速蠧敗速蠧敗則人勞不衷奬
勸阻矣昆蟲繁育之月不可以穿鑿原隰恐乖惻隠乖
惻隠則必生災變生灾變則人業不安逃亡衆矣天地
鬱蒸之月不可以徭役丁夫恐為痁癘則必多夭枉多
夭枉則人情不樂風俗離矣黍稷鋤耨之月不可以妨
奪農桑恐傷禾稼則必闕歲計闕歲計則食用不足盗
賊聚矣行此六者謂之六殃書曰德惟善政政在飬人
傳曰新作南門書不時也又曰凡土功龍見而興務成
事也火見而致用水昏正而裁日至而畢此言功作從
時者所以順於天地也詩曰定之方中作于楚宫此言
宫室合時也禮曰季夏之月樹木方盛無有斬伐無搖
飬氣不可以興土功妨農事則有天殃違此四者謂之
四犯陛下營兩觀而降六殃損萬人而招四犯欲將致
理不亦難乎臣望順時從人休功罷役候定中以建事
占水正而脩裁仰順天地鬼神降福臣聞漢明帝永平
三年夏大旱是時大起室室尚書僕射鍾離意免冠上
疏曰昔成湯遭旱以六事自責政不節耶使人疾耶宫
室營耶女謁盛耶苞苴行耶䜛夫昌耶竊見此宫大作
人失農時此所謂宫室營也自古非苦宫室小狭直患
人不安寧上感天心請罷勞役帝善而從之諸作减省
即日㴻雨今者雖非宫室起功終是觀寺興造伏望俯
從臣請待冬初庶得伐木各宜役功無犯矣必以天文
應神理須然用厭機祥事資興建與其積怨傷國孰若
施恩飬人往者宋景一言熒惑猶能退舍但令陛下從
諫凶咎定不為灾
中書舍人裴漼上疏曰臣按禮記春夏月令曰無聚大
衆無起大役不可興土功恐妨農事若號令乖戾役使
不時則人加疾疫之危國有水旱之變此五行之必應
也今自春將夏時雨愆期下人憂心莫知所出陛下雖
降哀矜之旨兩都仍有寺觀之作時旱之應實此之由
且春令告期東作方始正是丁壯就功之日而土木方
興臣恐所妨尤多所益甚少耕夫蠶妾飢寒之源故春
秋莊公三十年冬不雨五行傳以為歲三築臺僖公二
十一年夏大旱五行傳以為不時作南門勞人興役伏
望陛下䧏明詔發德音順天時副人望兩京公私營造
及諸司市木並請且停則蒼生幸甚
右補闕辛替否上疏曰臣往見明詔自今已後一依貞
觀故事且貞觀之時豈有今日之造寺營觀加僧尼道
士益無用之勞行不急之務而亂政者也臣聞出家脩
道不參人事專其身心以虛淡為高以無為為妙依兩
卷老子視一軀天尊無欲無營不損不害何必璇臺玉
榭寳像珍龕使人困窮然後為道哉伏願陛下以兩觀
之財為公主施貧乏填府庫則公主之福德無窮矣不
然臣恐下人怨望不减於前朝矣
太極元年二月十七日制為金仙玉真出家造觀報先
慈也外議不識朕意書奏頻煩將謂公主所致其造兩
觀宜停其觀使充金仙玉真公主邑司令竇懷貞檢校
所有財物瓦木一事已上附公主邑司收掌朕别更創
造終不勞煩百姓此度脩營公私無損若有干誤當寘
嚴刑大理少卿韋湊上表曰臣竊計即時庫物如此日
常用略支一歲殊恐不足而觀寺興功土木所料動至
鉅萬更空竭乏必不攴一世矣今所造觀寺者盖謂為
善造福將以禳害延祥也以臣寡聞稽諸史策人君脩
德有異於是昔殷太戊時桑糓合生於朝七日大拱太
戊問於伊陟陟曰臣聞妖不勝德帝其脩德大戊懼早
朝晏退務撫百姓三年遠方重譯而至者十六國桑糓
自枯死殷道中興此豈由造寺觀哉宋景公時熒惑守
心公召子罕而問焉子罕曰禍當君雖然可移於宰相
曰宰相所與理國家也無宰相誰乃為之理乎曰可移
於人公曰人死寡人將為誰君曰可移於歲曰歲饑餓
人必死為人君而殺其人誰以我為君乎子罕曰君有
至德之言三天必三賞君熒惑必三徙舍行七星一星當
一年君延年二十一年矣果如子罕之言此由仁發於
衷亦非造寺觀也且脩德者行至公於萬姓不徇於一
已任忠直退諂諛輕其賦省其役也自陛下御極脩德
久矣何灾不禳何祥不至而欲忽生靈之重命崇棟宇
於空祠適足為憂何益聖德此臣竊為陛下不取也
况道德之宗興乎玄元皇帝其經曰聖人後其身而身
先外其身而身存又曰我好靜而人自我正我無事而
人自冨又曰人之飢以其上食税之多人之難理以其
上之有為此皆抱素守真薄已厚物輕稅節用清净無
為之旨也今欲困人病國峻宇雕墻思竭班輸飾窮壯
麗以希至道其可得乎况有駕鶴登天驂龍上漢玉京
金闕自建於神功紫府清都不資於人力廣為廊廡又
何益哉近古修黃老術者漢之文㬌豈造寺觀乎寡欲
清心愛人省費此得之矣臣伏見勑停兩觀以救農時
可謂為得矣今承使司市木仍舊又太清觀内所費不
停諸觀脩營見將錢物農工所急雖軫皇情國用將空
未聞天聽度支一失天下不安臣忝職司敢忘寧寢
竇懷貞弟詹事府司直維鍌嘗謂懷貞曰兄位極台衮當
思獻可替否以輔明主柰何校量瓦木厠迹工匠之間
欲令海内何所瞻仰懷貞不能對及尹思貞為將作大
匠懷貞調發夫匠思貞减之懷貞大怒思貞曰公盛興
土木害及黎元受小人之譛輕辱朝臣今日之事不能
苟免請從此辭拂衣而去杜門不出上聞特令視事及
懷貞被誅代懷貞為御史大夫
咸宜觀在親仁坊夲是睿宗藩國地開元初置昭成
肅明皇后廟號儀坤後昭成遷入太廟開元四年九月
八日勑肅明皇后前於儀坤廟安置二十一年五月六
日肅明皇后祔入太廟遂為道士觀寳歷元年五月以
咸宜公主入道與太真觀換名焉
太真觀在道德坊夲隋秦王浩宅
都玄觀在道德坊夲隋秦王浩宅天后朝置永昌縣
神龍元年縣廢遂為長寕公主宅㬌雲元年置道士觀
開元五年金仙公主居之改為女冠觀十年七月改為
都玄觀
安國觀在正平坊夲太平公主宅長安一年睿宗在
藩國公主奉焉至景雲元年置道士觀仍以夲行為名
十年玉真公主居之改為女冠觀
玄都觀夲名通逹觀周大象三年於故城中置隋開皇二
年移至安善坊有道士尹崇通三教積儒書萬卷開元年卒
天寳中道士荆朏亦出道學為時所尚太尉房琯每報師
資之禮當代知名之士無不由荆公之門初宇文愷置
都以朱雀門街南北盡郭有六條高坡象乾卦故於九
二置宫闕以當帝之居九三立百司以應君子之數九
五貴位不欲常人居之故置玄都觀興善寺以鎮之
三洞觀在醴泉坊夲靈應道士觀開皇七年立貞觀
二十三年朱崇坊移換於此
清虛觀在豐邑坊隋開皇七年文帝為道士吕師辟
穀鍊氣故以清虚為之名
天長觀在侍賢坊夲名會聖觀隋開皇七年文帝為
秦孝王俊所立開元二十八年改千秋觀天寳七載改
為天長觀
五通觀在安定坊隋開皇八年為道士焦子順能役
鬼神告隋文受命之符及立隋授子順開府柱國辭不
受常咨謀軍國帝恐其往來疲困每遣近宫置觀以五
通為名旌其神異也號曰焦天師
崇真觀在新昌坊夲李齊古宅開元初置立
興唐觀在長樂坊夲司農園地開元十八年造觀其
時有勅令速成之遂拆興慶宫通乾殿造天尊殿取大
宫乘雲閣造門屋樓白蓮花殿造精思堂屋拆甘泉殿
造老君殿
昭成觀在頒政坊夲楊士建宅咸亨中為太平公主
置太平觀尋移於大業坊遂改為魏國觀載初元年改
為崇福觀開元二十七年為昭成皇后追福改立此名
九華觀在通義坊開元二十八年蔡國公主捨宅置
其地夲左光䘵大夫李安遠宅開元初為左羽林大將
軍李思順宅
玉芝觀在延褔坊夲越王貞宅為新都公主宅公主
捨宅為新都寺廢為郯王府天寳二年立名為玉芝觀
新昌觀在崇業坊天寳六載新昌公主因駙馬蕭衡
亡奏請度為女冠遂立此觀
華封觀在平康坊天寳七載永穆公主出家捨宅置
觀其地西北隅夲梁公姚元崇宅以東都太平公主宅
其後勅賜西都護郭虔曜今悉并為觀號華封
玄真觀在崇仁坊半以東左僕射高士廉宅西北隅
左金吾衛神龍中為長平公主宅又吞人數百屋主既
承恩盛加雕飾朱樓綺閣驚絶一時韋氏敗後公主隨
夫外住遂奏為景龍觀初欲出賣官估木二十萬山池
仍不為數天寳十三載改為玄真觀
福祥觀在布政坊夲開府竇瑊宅天寳十二年置
宗道觀在永崇坊夲興信公主宅賣與劍南節度使
郭英乂其後入官大歷十二年為華陽公主追福立為
觀
元和八年七月命中尉彭忠獻師徒三百人脩興唐觀
賜錢十萬使壯其舊制其觀北距禁城因是開複道為
行幸之所是日又命以内庫絹千匹茶千觔為興唐觀
複道夫役之賜又以莊宅錢五十萬雜榖千石充脩齋
醮之費
雜記
永徽四年四月勅道士女冠僧尼等不得為人療病及
卜相
文明元年二月十一日金闕亭置一女冠觀並度内人
奉天宫置一道士觀芳桂萬全等各為僧寺各以舊官
為名
其年九月册玄元皇帝妻為先天太后尊像於老君廟
所
先天二年五月十四日勅王公以下不得輙奏請將莊
宅置寺觀
開元九年十二月天臺山道士司馬承禎上言今五嶽
神祇山林之神非正真之神也五嶽皆有洞府有上清
真人降任其職山川風雨隂陽氣序是所理焉冠冕章
服佐從神仙皆有名數請别立齋祠之所上竒其說因
勅五嶽各置真君祠一所
二十二年十月十三日詔道家三元誠有科戒朕嘗精
意久矣而初未蒙福今月十五日是下元齋日禁都城
内屠宰自今已後及天下諸州每年正月七月十月凡
三元日起十三日至十五日並宜禁斷屠宰
二十四年五月十三日勅每年春季鎮金龍王殿功德
事畢合獻投山水龍璧出日宜差散官給驛送合投州
縣便取當處送出准式投告
二十五年十月二十七日勅諸州玄元皇帝廟自今已
後每年二月降生日宜凖都福唐觀例一設齋
二十六年六月一日勅每州各以郭下定形勝觀寺改
以開元為額至天寳元年四月八日開元觀主李昭宗
奏夲觀先是清都觀勅改為開元觀屬玄元降符陛下
加號往年改額題開元文字今日崇便合兼天寳之名
其額望請改為大唐開元天寳之觀勅依其天下諸州
開元觀並加天寳字
二十七年五月二十八日勅祠部奏諸州縣行道散齋
觀寺准式以同華等八十一州郭下僧尼道士女冠等
國忌日各就龍興寺觀行道散齋復請改就開元觀寺
勅旨京兆河南府宜依舊觀寺為定唯千秋節及三元
行道設齋宜就開元觀寺餘依至正元五年八月十三
日處州刺史齊黃奏當州不在行香之數伏乞同衢婺
等州行香勅旨依其天下諸上州未有行香處並宜准
此仍為恒式
二十九年九月七日勅諸道真容近令每州扵開元觀
安置其當州及京兆河南太原等諸府有觀處亦各令
夲州府寫貌分送安置至天寳三載三月兩京及天下
諸郡於開元觀開元寺以金銅鑄玄宗等身天尊及佛
各一軀
天寳元年二月二十二日勅文追贈莊子南華真人所
著書為南華真經文子列子庚桑子宜令中書門下更
討論奏聞至其年三月十九日宰臣李林甫等奏曰莊
子既號南華真人文子請號通玄真人列子號沖虛真
人庚桑子號洞虛真人其莊子文子列子庚桑子並望
隨號稱從之
二年三月二十八日上親祀玄元皇帝廟追尊玄元皇
帝父周上御史大夫敬為先天太上皇母益夀氏號先
天太后
其年十二月二十日太子賓客賀知章請為道士還鄉
捨會稽宅為千秋觀至七年八月十五日勅兩京及諸
郡所有千秋觀寺宜改天長名
四載十月二十三日詔其墳籍中有載玄元皇帝及南
華真人舊號者並宜改正其餘編錄音義等書宜以道
德經在諸經之首南華等經不宜編子書
五載二月十三日太清宫使門下侍郎陳希烈奏大聖
祖玄元皇帝以二月十五日降生既是吉辰請四月八
日佛生日唯令休假一日從之
七載五月十三日後漢張天師册贈太師梁貞白先生
陶弘景冊贈太保
八載閏五月五日制文宣王與聖祖同時俱為教首雖
考言比德理在難名而問禮序經跡親授受思廣在三
之義用崇德一之尊宜於太清太微宫聖祖前更立文
宣王道像與四真列侍左右其年八月二十(日)司封奏
道士籍每一載一度永為恒式至德二載十一月二十
七日勑道士女冠宜依前屬司封
貞元七年四月吉州刺史閻(闕)上言請為道士從之賜
名遺榮
元和二年二月詔僧尼道士同隸左右街功德使自是
祠部司封不復關委其年三月詔男丁女工耕織之夲
雕墻峻宇耗蠧之源天下百姓或冐為僧道士苟避徭
役有司宜備為科制脩例聞奏
大中五年五月河中節度使鄭先奏永樂縣道士侯道
華上昇詔改所居道淨院為昇仙院仍賜絹五百疋以
飾廊房
八年八月勅改望仙臺為文思院始會昌中武宗好神
仙之事於大明宫築臺號曰望仙及上即位殺趙歸真
以懲其弊是年復命葺之右補闕陳嘏抗論立罷脩營
遂改為文思院
十一年九月上命中使齎詔就羅浮山迎道士軒轅集
左拾遺王縉右拾遺薛延傑上疏極諫上謂宰相崔慎
由曰為朕言於諫臣雖少翁欒大復生不能相惑但聞
軒轅生高士欲與之一言爾至十二年正月至京師上
召入禁中謂曰長生可致乎對曰徹聲色去滋味哀樂
如一德施周洽自然與天地合德何必别求長生耶上
深嘉美之
唐會要卷五十
