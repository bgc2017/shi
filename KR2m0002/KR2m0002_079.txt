唐會要卷七十九
宋王溥撰
諸使下
諸使雜錄
太和二年六月中書門下奏諸道觀察等使奏請供奉
官及見任郎官御史充幕府貞元長慶己有勅文近見
因循多不守舊酌時議禮事在變通如或統帥專征特
恩開幕戎府初建軍幄籍才事關殊私别聽進止此外
一切請准前後勅文處分勅旨宜依
三年七月勅諸道進奏官等舊例多是本道差文武職
掌官充自後遂有奏帶正官者近日又有請兼檢校官
及憲官者逓相援引轉無章程自今以後更有奏請帶
正官不得兼檢校官及憲官如凖諸道諸使職掌官例
諸檢校官及兼憲官充則不得帶正員官其見在進奏
官己有檢校官兼憲官者且聽仍舊至改轉時商量處分
其年十二月中書門下奏伏准五月八日勅節文諸道
諸使奏判官所奏雖官資相當並請限曾任正官經六
考以上者比擬監察侍御史九考以上者與比擬殿中
侍御史以上節級各加三考如曾諸色登科超資役官
者不得在此限所奏憲官特置考限今防僥倖深合至
公然節文之中或有未盡臣等再商量如京六品以上
清資官并兩府判官及進士出身平判入等諸色登科
任官又不在此限其在使府及監察已上者亦任凖元
和七年八月二十二日勅節文依月限處分餘望准前
勅施行依奏
四年四月中書門下奏自元年以来頻有計代諸道薦
送軍將其數漸多臣等商量應諸道軍將官至常侍大
夫職兼知兵馬使都押衙功績顯著本道官職可奬者
即任薦送其餘官職未高才能可錄所在軍鎮合驅使
自今後軍官未至常侍及職兼都虞候都知兵馬使都
押衙者不在薦送限但仰本道節使看其功績顯著與
改轉職已至高者檢校官兼官宜與奏改如有功績殊
尤合不次超擢者即任别具事跡聞奏亦不在便薦送
限又應諸方鎮或因移易停罷其使随元從軍將只合
本道量才驅使不情願住者一任東西不合更来朝廷
别求僥倖勅旨依奏
其年五月勅置䟽决囚徒使以清強御史二人為之應
京城諸司見禁囚徒宜令䟽决處分具輕重聞奏
其月勅西都两京兆惟管一郡分置兼屬本因艱難若
四方少事則舊制為便其都防禦觀察使額宜停所管
兵馬使属本州防禦使
五年十月勅樓煩監收及造水等使宜共置判官一員
廵官一員
六年十二月勅隴州防禦使宜凖長慶二年九月十八
日勅例置判官一員其兵馬留後判官勒停
九月五日中書門下奏准太和七年七月十四日勅諸
道進奏官令揀擇清慎人充非因過犯不得停罷如方
鎮自要腹心委寄任於本道差見任官充又准太和元
年九月十九日勅不許授别官今日以後並請凖元和
勅處分如邊上無俸料處只得授近處官亦不得占江
淮好闕其新進奏官仍須守職二年復無敗闕方得奏
官勅旨依奏
其年十二月左僕射合諸道奏諸節使新授具袙袜帶
器仗省中參辭兵部尚書侍郎者伏以軍國異容古今
定制苟不由舊是謂改常未聞省閤之門許入弓刀之
器伏請停罷如須參謝任具公服到本縣交割兵馬
指實申奏從之
開成元年十一月中書門下奏准太和十一年七月二
十六日勅諸道節度使下都押衙都虞候約五年以上
方得改轉押衙兵馬使約七年以上方得改轉三萬人
以上軍兵每年許奏四人其序遷合與憲官者以曾歷
兩任奏授賓詹者與監察以次遷序止於侍御史其御
史中丞以上官並須因戰功方得奏請諸道團練下萬
人以上軍所奏不得過殿中侍御史如未有憲官者不
在奏限萬人以下軍因戰功並不得奏論請勅旨依奏
二年十二月中書門下奏諸道節度使觀察都團練使
請朝官任使凖貞元二年勅中書門下有供奉官及尚
書省御史臺見任郎官御史諸司諸使並不得奏請任
使伏以周之列國咸有命卿漢代諸侯皆建傅相盖以
崇重五爵施之寵榮賈生為傅於長沙管仲譲王之上
禮出其廷彦且命為卿經史垂文古制斯在况貞元之
時戒慎之事比於今日頗謂不同聖朝授任惟公賢才
是急實惟上介悉欲文行命職稍重而有才人涉歷練
達武經出入往来便堪奬用是朝廷之所利誠方鎮之
得人希古濟今匪宜專執酌於臨事可否在兹臣等商
量諸節度觀察都團練使朝中素有相知者許奏一人
軍副使章服凖太和三年五月八日勅如素無相知不
奏亦聽其方鎮帶相及自廟堂平章事出鎮者任約舊
例奏署庶使藩方益重委任程才其今日以前應奏署
勅己行者雖關前勅人數至少或遵成命難又追移請
自此已後不得違越勅旨依奏
三年四月中書門下奏宰相帶平章事出鎮應朝官充
使府職事任約舊例署庶使藩方益重委任程才謹詳
勅文意在明許亦不定言人數及所請職名臣等商量
起今以後宰相自朝廷出鎮奏請朝官及刺史佐幕前
後更五人數内有遷轉停罷者或湏填替任奏来如或
辟用他官不奏亦得官至侍御史以上者即許奏章服
便為例庶可通行勅旨依奏
四年六月中書門下奏諸道節度使𠫭佐自副使至廵
官共七員觀察使從事又在數内雖大藩雄鎮有藉才
能而邊部遐方豈易供給况行軍之號本繫出師𠫭謀
之職尤是冗長其行軍司馬及恭謀望勒停省見任人
如本道有相當職員任奏請改轉其餘官序稍高者許
随表赴京到日量才奬用侍御史下各合舉薦節度判
官舊額雖有两員近日請諸道亦不盡置起今已後望
以一員為定其課料等本是供軍數内戶部不可更支
勅旨依奏
七月勅諸道闕入仕人數轉多每年吏曹注擬無闕唯
河北諸道河東澤潞劍南三川京兆西員官數多假攝
之中實有勞效每年許奏三兩人仍須是元額闕不得
替見任人其餘並不得奏入
會昌三年四月勅諸道節度使觀察使以後發期悉不
得過七日
其年五月勅比来節將移改隨從將校過多非惟妨奪
舊人職員兼亦費用軍資錢物節度使移鎮軍將至隨
身不過六十人觀察使四十人經略都護等三十人宜
委監察軍使及知留後判官具名奏如違此數知留後
判官量加懲罰監軍使别有處分自今以後節度使等
如罷鎮赴闕應將官吏將健隨赴上都者並隨使停觧
縱有帶憲官充職亦勒停其間或有是功勲重臣舊將
校人數稍多者離鎮後已停觧即須具人數聞奏當與
量事宜處分
四年二月御史臺奏凖會昌三年十一月十三日勅諸
道奏官或有一人兼知四五道奏進兼並貨殖頗是倖
門因緣交通為弊日甚向後兼知不得過兩道以上者
各委本道差替聞奏仍委臺司檢勘並已各牒本道凖
勅差替訖竊慮改名補職不離一家原是本身虚立名
姓伏請從今以後如知兩道奏進外一家之内父子兄
弟更不得知諸道奏進如有違犯臺司凖前察防勅旨
依奏
五年六月勅諸道所奏幕府及州縣官近日多預鄉貢
進士奏請此事已曾釐革不合因循且無出身何名入
仕自今以後不得更許如此仍永為定例
其年九月中書門下奏條流諸道判官員額西川審有
十二員望留八員節度副使判官掌書記觀察判官支
使推官雲南判官廵官淮南河東舊額各除向前職額
外淮南留營田判官河東留守判官幽州淄青舊各有
九員望各留七員幽州除向前職額外留盧龍軍節度
推官淄青除向前職額外留押新羅渤海兩藩廵官山
南東道鄭滑河陽京南汴州昭德鎮州易定鄆州魏博
滄州及陳許徐州兖海鳳翔山南西道東川涇原邠寕
河中嶺南以上舊各有八員望各留六員節度副使判
官掌書記推官觀察判官支使振武靈益夏州鄜坊舊
各有八員緣邊土地貧望各留五員節度副使判官掌
書記推官觀察判官浙東浙西宣歙湖南江西鄂岳福
建以上舊各有六員望各留五員團練副使判官觀察
判官支使推官黔中舊有十員望各留六員經略副使
判官招討判官觀察判官度支塩鐵判官東都留守陕
府舊有五員並望不减天德舊有三員亦望不减司州
舊有四員商州兩員並望不减防禦副使莘州泗州各
有兩員並望不减楚州夀州各有三員夀州望减團練
副使一員楚州望减營田廵官一員汝州塩州隴州舊
各有一員望不减桂管舊有六員望减防禦廵官一員
容管舊有五員望减招討廵官一員延州舊有兩員望
减防禦推官一員樓煩龍陂舊各有两員望各减廵官
一員右奉聖旨令商量减諸道判官約以六員為額者
臣等商量湏據舊額多少難於一例停减今據本鎮額
量减數亦非少仍望令正職外不得更置攝職仍令御
史臺及出使郎官御史專加察訪勅旨依奏
大中二年七月中書門下奏黔中塩鐵使判官開成中
已停减不置臣等商量望黔中置經略推官一員其塩
鐵判官望令依舊額却置勅旨依奏
其年十月中書門下奏伏以銀青借兼檢校賓客官及
朝散大夫階並三品資歷白身不合虚竪奏官近年諸
司使多虚竪此色頭脚奏請授官求中上州司馬及上
州判司踰濫僥倖莫甚於此臣等商量自今以後諸司
諸使應合奏授正官者並不得虚竪前件官階奏請如
節使不守章程依前論請奏聽進止其諸道差知進奏
官亦望准此處分勅旨依奏
三年三月中書門下奏伏准太和六年六月御史臺奏
本置官員藉其任守吏曹注擬皆是職司况調選湏有
出身合年十五以上比及於選入以十年則二十五足
可以為成人矣今則皆稱年小奏請勾當所在皆承積
習成例若實年小即不合早補身名若補實當年又何
慮為官不了合請諸道方鎮子孫應選授及奏授官一
切勒歸本任不得輙有奏留如或恩出殊常賜及一子
者年十三以下即任奏聽進止奉勅宜依者臣䓁謹詳
勑前約勒非不丁寧近日不守勅文例皆請奏臣等商
量自今以後諸道節度觀察防禦經略等使如或特降
恩賜制及一子官年十五以下者即望許奏請勾當留
除外其餘並望准前勅處分其見在千牛進馬並准今
年三月三日勅處分
其年四月勅如聞朝臣出使外藩皆有遺賂是修敬上
之心或多或少號為人事從前如此率為常例今邊上
受命撫戎類須發使若每使許循舊例則十方竟至困
窮如使前不與編攔又使臣難為辭拒其出使朝廷邊
上一物以上並不得受領却到京後方鎮亦不得輙寄
附
其年五月勅藩鎮改移見在倉庫錢榖既已得替使属
新人向前曾有勅文更給留别歲月深久官吏因循苟
徇軍情不守朝典自今以後節度觀察使除替改更不
得給留别限仍勒知後判官及本曹官典功加檢舉如
有違越當重科懲
五年十月中書門下奏伏見諸道及州府知縣令錄事
𠫭軍有闕及見任官公事闕敗切要替換即任各舉所
知聞奏及湏莅官曾有課績處已必能清廉如論薦不
當舉主先議懲殿其判司𠫭軍文學縣尉丞簿不在奏
限其河東潞府邠寧涇原靈武振武鄜坊滄德易定夏
州三川等道或道路懸遠或俸料单微每年選人多不
肯受若一例不許則都俸不在給留别限仍勒知後判
官不許則都無正官今請前件數道除縣令錄事恭軍
外其判司縣尉丞簿每年豐許奏三員須是原額闕不
得替考深入其闕一年吏部不註即註且差攝二年吏
部不註然後許奏請仍資序不得超越如是散職及外
身不得奏第二任官其京百司除職事外不在更奏官
限勅旨依奏
其月勅會昌三年六月八日已有明勅應文武官除授
諸道節度觀察經略防禦使及就加官爵等起今以後
與送官告旌節使人事物不得過三千匹為定制令諸
道各有舊例有過三千匹者宜准勅减不得違越
六年十二月中書門下奏應諸道節度使觀察團練使
防禦經略等使所請俸料職田禄粟時服雜給並諸色
人事用度等先奉聖旨令條䟽奏來者伏以藩鎮之任
寄切分憂一方慘舒繫在長吏近者所在軍府多稱窮
空不給因緣增添費用滋廣不遵往例惟徇人情物力
既困於公家誅歛終歸於百姓稍能釐革禆益實多處
置之初必有定額歲月深遠或多更改望令諸道帥臣及
長吏各詢訪事例僉尋簿書其間苟踰舊規及有新置
並宜除去務至公於軍府州鎮經營利綱等項相承既
久併絶則難有害於人亦宜禁止奉勅宜依
其月中書門下奏觀察使職當廉問位重維藩受明王
之寵寄同國家之休戚豈可但享榮貴惟務優游羅聲
色以自娱顧凋殘而莫問縱逃顯責必受隂誅自今以
後並請責其成效專其事權使得展意盡心恢張皇化
敬事以守法度節用以减征徭有利於國者必行不以
近名為慮有害於人者必去不以徇例為辭絶連夜之
酣歌務盡心於議讞常推此道方免曠官其廵属州縣
湏知善惡歲考校具以聞隠而不言罪歸廉帥應有所
論薦湏直書事蹟不得虚詞有所舉聞湏盡錄奸贓不
得隠漏懦弱不任職者奏免不得徇情清強能立事者
上陳不得蔽善如此即上下相制遠近相臨同推至公
共成致理勅旨卿等所條䟽廉問牧宰等事實繋生靈
慘舒宜依
咸通九年十二月二十三日勅司農寺丞薛瓊可贊善
大夫兖徐廬夀州招召鄉兵使
十二年七月中書門下奏諸道節度防禦使下將校奏
轉試官及憲御等每年量許五人都團練防禦使量許
三人為定不得更於其外奏請其兼御史中丞以下即
准勅文條䟽湏有軍功方可授任今後若顯有戰功任
其事蹟申奏檢勘不虚當以處分此外不得更有奏請
其幽鎮魏三道宜且准舊例處分
其年中書門下奏准今年六月十二日勅釐革諸道及
諸司奏官並請章服事其諸道奏州縣官錄事𠫭軍縣
令或見任公事敗闕不理切要替換及前任實有勞效
並見有闕員即任各舉所知每道奏請仍不得两人其
河東潞府邠寧涇原靈武鹽夏振武大德鄜坊滄德易
定三州等道觀察防禦使嶺南五管每年除令錄外許
量奏簿尉及中下州判司縣丞共三人偏州不在奏州
縣官限其黔中所奏州縣官及大將管内官即任准舊
例處分在京諸司及諸道帶職奏官或非時受替考限
未滿並却與移資官
天祐元年四月勅令後除留宣徽两院山馬坊置德庫
御厨客省閤門飛莊院九使外餘並停廢其内園水井
公事委河南府勾當至二年二月十六日勅只置宣徽
院使以權知樞密事王殷充副使以趙殷衡充其樞密
使並宣徽南院使並停所司勒歸中書宣徽院人吏不
得私出本院與人交通諸道勾當事人亦不得到院凡
有公事並於中書論請
諡法上
舊制諸職事官三品以上散官二品以上身亡考佐史
錄行狀申考功考功責歷任勘校下太常寺擬諡訖復
申考功於都堂集省内官議是然後奏聞贈官司職事
無不稱公若藴德邱園聲實明著雖無官爵亦奏賜諡
曰先生也
文(按諡法經緯天地曰文勤學好問曰文能定典禮曰文錫民爵位曰文經邦定譽曰文)贈中書
令楚國公上官儀贈兖州都督沛郡公韋叔夏贈兖州
都督扶風縣公蘇珣贈衛州刺史清河縣子崔融贈太
子少保彭城縣東海縣公徐堅贈太子少保彭城縣公
劉知柔贈幽州都督彭城郡公韋凑贈潤州刺史常山
縣公馬懷素贈禮部尚書舒國公禇無量贈益州大都
督固安縣公盧從愿贈江陵大都督宿預縣公王丘贈
江陵大都督㐮陽縣侯席豫贈禮部尚書賈至贈禮部
尚書韓愈贈右僕射潘炅贈太尉令狐楚贈左僕射權
德輿故㐮州節度使李翺贈司徒李路故太子少傅白
居易大中三年十二月中書侍郎平章事白敏中上書
請行謚典從之下太常謚曰文
武(尅定禍亂曰武威強睿德曰武開土拓境曰武帥衆以順曰武折衝禦侮曰武)贈太尉霍國
公王思禮贈司徒扶風郡王馬璘太尉李愬(慱士王士威請為李)
(愬改諡以李愬父諡曰武已有武字不合同稱宜令所司重定博士方從實執中請依前諡武)
獻(聰明睿知曰獻敏惠德元曰獻聖哲有謀曰獻)太常卿邠隂男薛收贈禮部
尚書常山郡公元行冲贈祕書監衛密贈太子太傅敬括
懿(温柔聖善曰懿愛人質善曰懿柔克有光曰懿體和居中曰懿)贈益州都督安德郡
公楊師道贈兵部尚書武陽郡公李大亮贈吏部尚書
永寧郡公王珪贈潤州刺史来恒贈太子少保張文瓘
贈幽州都督鄭國公楊崇毅贈兵部尚書正平縣公裴
漼贈禮部尚書源洧贈秘書監姚子彦贈左散騎常侍
趙復贈揚州都督蕭昕兼御史大夫鄭叔則贈工部尚
書蒋乂故禮部尚書許康佐故東川節度使馮宿贈左
僕射辛秘贈左僕射馬總
宣(聖善周聞曰宣施而不秘曰宣善問周逹曰宣)贈太傅盛王琦贈太子太師
漢中郡王瑀贈幽州都督廣平郡公劉祥道國子祭酒
趙弘智贈太尉魏王武承嗣贈太尉梁王武三思贈吏
部尚書王延昌贈太子少保鮑防贈尚書左僕射歸崇敬
贈兵部尚書陸贄贈工部尚書薛苹贈右僕射鄭澣
昭(聖問周逹曰昭明德有功曰昭)尚平陽公主贈並州都督固安郡公
崔敦禮特進金城郡公李珍贈幽州都督趙國公李湛
荆州大都督舒國公韋巨源(景雲元年太常寺謚巨源曰昭戶部員外郎李邕駁)
(曰三思引之為相阿韋証之為親無功而封無德而禄同族則配正安石他人則附邪楚客謚之曰昭良恐未)
(當博士李處直固請前謚為定邕又駁曰夫古之謚議在乎觀德將使小人之業冀君子之風故為善者雖存)
(不貴仕而歿有餘名此賢達所以守節也為悪者雖生有所幸而死有所懲此回邪所以易心也嗚呼巨源蒙)
(被豢飬而乃聞義不從與惡相濟任訕上之志叶羣凶之謀苟容聖朝貪昧享禄故有宰臣之貴不崇朝而賈)
(害者國家得而誅之也彼則匹夫之微未受命而行刑者匹夫得而誅之也幽明之憤斷焉可知天地之心自)
(此而見今乃妄加褒述安能分謗者哉雖有此議竟謚為昭也)贈吏部尚書齊國公崔
日用贈戶部尚書韋元甫贈刑部尚書李兼尚書左丞
贈太師崔儆贈司空李復贈司空鄭綱贈司徒趙宗儒
元(始建國都曰元行義悦人曰元恩能辨衆曰元至善行德曰元忠肅恭懿曰元宣慈惠和曰元)贈司
空河間郡王孝恭贈并州都督畢國公阿史那社爾文
昌右相扶風郡公韋待價贈司空苖國公豆盧欽望贈
秘書監朱敬則贈鄴郡太守趙良器贈尚書左僕射東
海郡公于休烈黃門侍郎崔渙贈太子太傅李涵贈工
部尚書李建贈太保柳公綽
節(好廉自尅曰節巧而好度曰節)贈司空鄖國公殷開山贈工部尚書
范陽郡公張道源贈冬官尚書平昌縣男高瓛贈工部
尚書馮昭泰贈尚書左僕射裴封
景(耆壽大益曰景布義行剛曰景繇義而濟曰景)禮部尚書黎國公温大雅贈
幽州都督潞國公薛萬均邠王𫝊固安縣侯盧粲贈荆
州大都督嗣虢王邕贈黃門監魏縣公畢搆贈特進嗣
寧王琳故忠武軍節度使郗士美贈太保劉澭贈工部
尚書馮定
成(安人立政曰成制義克服曰成)贈司空莱國公杜如晦贈揚州大都
督河間郡公李義府贈越州都督天興縣伯姚璹贈侍
中平鄉縣公李德遠大理卿平安縣伯崔昇贈戶部尚
書真源子李璿贈荆州大都督崔翹河南尹博陵縣公
崔希逸國子祭酒韓洄贈尚書右僕射嗣曺王臯贈工
部尚書郭隆贈工部尚書齊抗贈陕州大都督崔琮贈
尚書右僕射吴湊揚州大都督趙昌故京兆尹李充贈
工部尚書裴次元贈太尉李逢吉贈禮部尚書張侍方
故洪州觀察使王仲舒
烈(秉德遵業曰烈安人有功曰烈)贈左衛大將軍永安郡公王孝恭贈
左衛將軍東平郡公程務挺贈荆州大都督涼國公契
苾何力贈輔國公將軍原國公田歸道贈太子少傅韋
光乘贈禮部尚書張孚贈尚書左僕射孫志直贈尚書
右僕射常謙光贈司空張獻甫贈鴻臚卿司馬逸客故
東臺侍郎同東臺三品荆州大都督府長史李安期
孝(秉德不回曰孝慈惠愛親曰孝叶時肇享曰孝五宗安之曰孝從命不忿曰孝幾諫不倦曰孝善事父母)
(曰孝婣睦其黨曰孝慈愛忘勞曰孝慱于備養曰孝尊仁安義曰孝)贈司徒道王元慶贈
開府儀同三司虢國公楊仁恭贈戶部尚書裴守忠贈
兵部尚書逍遥公韋嗣立贈禮部尚書崔沔岐王府長
史裴子餘贈魯郡都督趙郡公李瑱贈太子太𫝊郭曜
贈禮部尚書鄭果贈工部尚書韋温故吏部尚書李景儉
康(温良好樂曰康安樂撫人曰康令人安樂曰康)贈司徒鄧王元裕太子右庶
子安平縣侯李百藥贈太常卿豐城子姚思廉贈太常
卿陽翟縣侯禇亮贈吏部尚書大安縣男閻立德贈原
州都督嘉興縣子陸敦信禮部尚書新野縣公張俊贈
兵部尚書潘孟陽贈吏部尚書并州都督楊師道
定(大慮慈人曰定安人法故曰定追補前過曰定安人大慮曰定純行不爽曰定)贈司徒應國
公武士彠贈荆州大都督吴興縣公沈叔安贈并州大
都督芮國公豆盧寬贈幽州都督燕國公于志寧贈泰
州都督高都郡公李緯贈幽州都督范陽郡公盧承慶
洛州長史裴懷節贈并州都督北平縣公張行成贈越
州都督高智周隴州刺史會稽郡公于德方并州刺史
李震贈太子少師徐浩贈太傅何進滔贈左散騎常侍
王質
穆(布德執義曰穆申情見貌曰穆)同州刺史蘭陵縣公蕭德昭幽州刺
史韋知正贈禮部尚書唐昭故閬州刺史顔防贈戶部
尚書潞州都督郄昂贈少保裴向貶授開州司馬宋申
錫(會昌三年五月起復官爵追錫謚焉)
貞(大慮尅就曰貞外内用情曰貞清白守節曰貞圖國忘死曰貞内外無懷曰貞直道不撓曰貞)贈司
徒密王元曉贈開府儀同三司新昌郡公李綱贈太子
少保潁川郡公韓仲良侍中韓瑗贈幽州都督清丘縣
公崔義玄贈洪州都督博陵縣子閻立本贈泰州都督
武陽縣公韋琨贈右驍衛將軍河間郡公李友贈吏部
尚書石泉縣公王友慶贈幽州都督魏縣男崔神慶贈
益州大都督邢國公王及善贈幽州大都督譙縣子婁
師德贈益州大都督邢國公魏元忠贈天官尚書楊執
柔贈太子少傅武陽縣伯韋抗贈尚書左丞相廣平郡
公程行諶(開元十四年謚曰貞岐王府長史裴子餘謚曰孝同時列上中書令張說省之曰程裴二)
(謚可謂謚之無愧者)贈黃門監中山郡公李(闕)贈吏部尚書金城
縣伯李朝隠贈江陵大都督高邑縣伯李尚隠贈揚州
大都督南皮縣子韋虚心贈戶部尚書楊瑒贈潞州大
都督源復御史大夫崔器故國子祭酒贈秘書監楊頊
贈右散騎常侍韋常陕州大都督劉滋贈右僕射姚南
仲贈太子太保高郢贈禮部尚書盧坦贈太子少保裴
均太子太保鄭餘慶故潤州節度使路隨贈右僕射錢
徽贈兵部尚書孔戣贈右僕射李遜贈司徒李絳贈太
保韓臯贈司徒崔從贈司空王徽贈司空崔慎由贈戶
部尚書韋澳故工部尚書裴佶
簡(壹德不懈曰簡平易不訾曰簡理典不殺曰簡)贈幽州都督沛國公鄭元璹
洪州都督平昌縣侯于貴寧贈泰州都督汾隂縣公薛
元超贈幽州大都督平恩縣公許圉師贈太常卿魏縣
子盧承業贈黃門監天水郡公尹正平陽郡太守柳渙
杭州刺史杜濟贈陕州大都督張式贈左僕射韋夏卿
故洪州觀察使薛放故桂州觀察使嚴謨
平(布綱紀曰平執事有制曰平理而無責曰平附不黨䟽不遺曰平)贈右衛將軍黎國
公裴行方蒲州刺史李素立贈太子太保徐申贈左散
騎常侍顔証
安(好和不爭曰安寬容平和曰安)贈司徒江王元洋贈禮部尚書鄧國
公竇璡太保梁郡公蕭造贈工部尚書華國公竇誕贈
凉州都督廣德郡公李安遠贈岷州都督長道縣公姜
譽贈工部尚書紀國公段綸贈并州都督樂夀縣男長
孫操
懷(慈仁知節曰懷執義揚言曰懷)衛王元覇
惠(慈仁好與曰惠柔質慈仁曰惠柔質受諫曰惠)贈司徒鄭王元懿贈侍中趙
郡公李懷遠太子右諭德梁郡公孔若思贈洪州刺史
崔芄
德(綏懷来人曰德忠和純偹曰德強直温柔曰德勤恤人隠曰德富貴好禮曰德忠誠上實曰德輔世長人)
(曰德寬衆憂役曰德剛塞簡廉曰德)贈禮部尚書河南王贄贈靈州都督
夷國公李子和亳州刺史魏王武元爽贈司空李麟贈
太師杜審權贈禮部尚書崔郾
忠(危身奉上曰忠危身惠上曰忠譲賢盡誠曰忠危身利國曰忠慮國忘家曰忠盛衰純固曰忠臨患不反)
(曰忠安居不念曰忠廉方公正曰忠)贈左衛大將軍淮陽郡王道玄贈禮
部尚書嗣魯王道堅贈司空蒋國公屈突通贈工部尚
書江國公陳叔達贈秦州都督開化郡公趙兹景左驍
衛大將軍新興郡公馬三寳贈刑部尚書清河縣公崔
善贈尚書右僕射道國公戴胄金紫光禄大夫武昌縣
公靳孝謨贈尚書左僕射高康縣公馬周贈幽州都督
河清郡公房仁裕贈太子少師来恒荆州大都督崔知
温荆州大都督宋國公唐休璟贈靳州刺史許欽寂贈
開府儀同三司魯王武崇訓贈幽州都督梁國公魏知
古岐王傅弘農縣公楊景温贈司空李德裕贈戶部尚
書淮安郡國公李琇贈益州大都督清河郡公崔隠甫
贈太尉賈循贈揚州大都督藥子昂贈太子太傅吴溆
贈尚書左僕射孔巢父吏部尚書崔縱故秘書監裴清
贈禮部尚書蔣清贈太尉李光顔
靖(柔德布衆曰靖寬樂令終曰靖恭仁鮮言曰靖)贈司空淮安王神通贈太子
少保長平郡王叔良贈尚書右僕射延安郡公竇威魏
州刺史辛君昌鴻臚卿懷仁縣公郭嗣本贈越州都督
渭源縣侯顧琮贈太子太師冀國公竇希珍贈左散騎
常侍路應贈太子太傅崔損
質(名實不爽曰直章義掩過曰質中正無邪曰質)贈蘭州都督清河郡公楊弘
禮贈太子太傅魏縣子崔神慶
戴(典禮不愆曰戴愛人好理曰戴)祕書監瑯琊縣子顔師古
憲(慱聞多能曰憲聖善周逹曰憲)國子祭酒彭陽縣公令狐德棻贈廣
州都督江陵縣子岑文本國子祭酒曲阜縣子孔穎逹
贈司徒蓨縣公高季輔贈太尉聞喜縣公裴行儉汾州
刺史贈梁王武元慶常州刺史獨孤及贈禮部尚書皇
甫政贈太子少保歸登贈禮部尚書張薦太子少保許
孟容贈右僕射王彦威
威(強毅執正曰威猛毅強果曰威有威可畏曰威)贈凉州都督懷縣公于伯億
贈戶部尚書田仁會凉州都督太原郡公郭知運(右司員外)
(郎崔原駁之曰郭知運承恩詔葬向五十餘年今請易名竊謂非禮謹按禮經云禮時為大又曰過時不及非)
(禮也昔衛公叔文子卒將葬其子戍請謚于君曰日月有時將葬矣請所以易其名者盖以時不可踰今知運)
(既名不孚行數紀之前在門生故吏禮合謀謚今乃申請殊不及時且其子英乂頃属多故屢制方隅朝廷策)
(勲位崇端揆此正當禁不中之禮絶非義之求况今裂土者接軫專征者百倍若率而行之誰曰無請不唯有)
(司疲於簡牘抑恐名器䒭于草芥雖欲曲全竊將不可又禮經云已孤暴貴不為父作謚若知運合謚而不以)
(其時則嗣子廢先君之德若不合謚而苟遂其志則先君因嗣子而見尊以僕射而言既貽越禮之誚以國家)
(而言又殊旌善之禮請依下太常寺重議慱士獨孤及議曰禮時為大順次之將葬易名時或有故闕禮追遠)
(請謚順也公叔戍請謚適當葬前謹案三百禮經三千威儀曾不言已葬則不追謚况帝王殊途不相沿禮新)
(制禮所云不必有謚不云日月有時今請易名者五家無非葬後苗太師一年矣崔諲四年矣盧程五年矣顔)
(杲卿八年矣並荷褒寵無異同之論獨知運不幸遂以過時見抑苟必以已葬為節則八年與五十年其後一)
(也而與奪殊致無乃不可乎議云已孤暴貴不為父作謚此謂其父無位而子居貴位不當以已之貴加榮于)
(父若知運者處方面重寄列位九卿茂勲崇名與衛霍侔餙終之禮宜加於他將一等豈待因嗣子然後作謚)
(今之專征者率多起屠販皂隸之中雖乘風雲化為侯王而其間祖父爵位與知運等當請謚有幾何乃懼名)
(器等于草芥以是廢禮竊謂近誣考彼載籍徵諸舊史易名之禮請如前議)贈揚州大都督
鄴公崔光遠贈司空嚴礪贈潞州大都督劉昌裔
剛(強毅果敢曰剛)右武衛大將軍永安郡公姜寳誼贈左武衛
大將軍戴國公左難當
肅(剛德克就曰肅執心决斷曰肅)贈左衛大將軍長平王叔良益州大
都督鄼國公竇軌兵部尚書信都男竇静台州刺史㐮
武郡公劉師立侍中齊國公敬暉禮部尚書孟温禮贈
工部尚書呂譚(度支員外郎嚴郢駁曰今太常議制諡之說詳矣近日台司齷齪無匪躬之能)
(者乃挟瑕掩德非中道之言也國家故事宗臣之諡皆有二字以彰善旌德為大呂公文能無害武能禁暴正)
(則幹事忠則利人盛烈宏規不可備舉傳叙八元之德曰忠肅恭懿若以此諡擬于形容請諡呂公忠肅博士)
(獨孤及議曰奉符必加諡二字且以忠配肅謹按舊議凡歿者之故吏以行状請諡于尚書省而考行定諡則)
(有司在朝廷辨可否宜在衆議命駁擢諡異同之說並故吏專之伏恐亂庖人尸祝之分違公器不私之譏宜)
(非唐虞師錫僉曰之道諡法在懲惡勸善不在字多必稱其大而略其細故言文不言武言武不言文三代以)
(下質散禮壊乃有二字之諡非古也其源起衰周漢蕭何張良去病霍光俱以文武大略佐漢致太平其業非)
(一文遂足以紀其善于是有文終文成景桓宣成之諡雖黷禮甚矣然褒不失人唐興恭用周秦之制以魏徵)
(為文貞蕭瑀為貞褊其杜如晦封德彝陳叔達温彦博岑文本唐休璟魏知古崔日用並當時赫赫以功名居)
(宰相者謚之不過一字不聞子孫佐吏有字少稱屈此言二字不必為褒一字不必為貶果在字數則堯舜禹)
(湯文武成康不如周威烈慎靚也齊桓晉文不如趙武靈魏安釐也杜如晦王珪以下或成或明或懿或憲不)
(如蕭瑀之貞褊也然肅者盛德克就之名足以表之矣如譚之從政威能閑邪德可濟衆故以肅易名而忠在)
(其中矣亦猶隨會寗俞之不稱文豈必因重之然後為美魏晉以賈誼之籌策賈逵之忠壮張既之政能程普)
(之智勇顧雍之密重王渾之器量劉惔之鑒裁庾翼之志略彼八君子者方之東平宜無慚德死之日並諡曰)
(肅當代不以為貶何嘗徵一字二字之升降乎上稽前典下據甲令恭之禮經而究其往事請依前諡曰肅)
贈戶部尚書栢正節台州刺史崔昭贈右僕射李巽贈
太子太保李鄘贈太子少傅杜亞贈太子少保崔俊贈
司徒韓充
莊(威德剛武曰莊勝德尅亂曰莊死于原野曰莊好力致勇曰莊屡行征伐曰莊武而不遂曰莊敵國克服)
(曰莊)贈廣州都督建寧縣公龐孝恭贈幽州都督瑯琊郡
公牛進逹贈邠寧總管鄜城郡公梁禮贈荆州都督東
萊郡公公孫武達贈梁州都督順義郡公雲師端贈右
武衛大將軍新城縣侯楊胄贈原州都督博陵郡公賀
蘭整贈潤州刺史衛元貞贈右衛將軍王文慶贈涼州
都督元禮臣
恭(尊賢貴譲曰恭愛人長悌曰恭既過能改曰恭執禮御賓曰恭率事以信曰恭)贈司空㐮邑
郡王神符贈荆州都督隴西郡王博父贈太尉濮王泰
左衛大將軍北平王阿史那鉢苾贈特進虞國公温彦
博禮部尚書魏郡公晉文衍贈揚州大都督高陽郡公
許敬宗(太常定謚慱士袁思古議曰敬宗位以才昇歷居清級棄長子於荒徼嫁少女於夷落聞詩學)
(禮事絶于趨庭納采問名惟聞于黷貨白圭斯玷有累清塵易名之典湏憑實行按謚法名與實爽曰繆請謚)
(為繆敬宗孫太子舍人彦伯訟稱思古與許氏先有嫌怨請改諡博士王福畤議曰諡者節終之稱也得失一)
(朝榮辱千載若使嫌隙是實即合據法推繩如其不然未虧直道義不可奪官不可侵二三其德何以言禮請)
(依思古議為是戶部尚書戴至德謂福畤曰高陽公任過如此何以定諡為繆答曰昔晉司空何曾既忠直且)
(孝徒以日食萬錢所以貶為繆醜况敬宗忠孝不及于曾飲食男女之累有逾于曾而定諡為繆無負于許氏)
(矣詔令尚書省集五品以上重議禮部尚書楊思敬議稱按諡法曰既過能改曰恭請諡為恭)
(蘇氏駁曰宇文士及初諡為繆以在家侈縱劉洎駁之竟諡為繆許敬宗初諡為繆以于國邪佞楊思敬)
(改之反諡為恭是非在於當時名實豈憑至行嗚呼思敬青於藍矣)
贈汴州刺史楊弘武贈幽州都督鉅鹿郡公竇德玄荆
州大都督府長史薛大鼎并州大都督道國公戴至德
贈潭州都督外黃縣男薛景仙贈并州都督鄭國公楊
再思贈幽州都督龐承宗贈司空李揆太子賓客盧綸
贈揚州都督張伯儀贈太子少保嗣吳王瓛贈吏部尚書
韋武贈尚書左僕射程异贈陕州大都督高固贈右僕
射劉沔贈戶部尚書韓公武
唐會要卷七十九
