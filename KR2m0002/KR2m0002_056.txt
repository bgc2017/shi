唐會要卷五十六
宋王溥撰
起居郎起居舍人
貞觀六年移起居舍人於門下省改為起居郎顯慶三
年十二月十五日又為中書省起居舍人兩員品同起
居郎龍朔年改為左右史神龍元年復為起居舍人焉
蘇氏曰貞觀中每日仗進退後太宗與宰臣參議政
事即令起居郎一人報簡記錄由是貞觀注記稱為
畢備及高宗朝會端拱無言有司唯奏辭見二事其
後許敬宗李義府用權多妄論奏恐史官直書其短
遂奏令隨仗便出不得備聞機務因為故事
貞觀元年上問中書令房玄齡曰往者周隋制敕文案
並在否玄齡對曰義寧之初官曹草創將充故紙雜用
今見並無太宗曰周隋官蔭今並收叙文案既無若為
憑據因詰中書侍郎劉林甫曰蕭何入關先收圖籍卿
多日在内何因許行此事林甫對曰臣當時任起居舍
人不知省事上謂公卿曰為長官不可自專自專必敗
臨天下亦爾每事須在下量之至如林甫即推不知也
又謂侍臣曰朕每日坐朝欲出一言即思此言於百姓
有利益否所以不能多言給事中兼起居杜正倫進曰
君舉必書言存左史臣職當修起居注不敢不盡愚直
陛下若一言乖於道理則千載累于聖德非直當今有
損于百姓陛下慎之上大悅
開元十五年禮部尚書蘇頲卒優贈之制不出起居舍
人韋述上疏曰臣伏見貞觀永徽之時每有公卿大臣
薨卒皆輟朝舉哀所以成終始之恩厚君臣之義也上
有旌賢錄舊之德下有生榮死哀之美列于史册以示
將來故禮部尚書蘇頲累葉輔弼世傳忠清頲又服事
軒陛二十餘載入參謨猷出總藩牧成績斯著操履無
虧天不憗遺奄違聖代伏願陛下思帷蓋之舊念股肱
之親循先朝之盛事鍳晉平之遠跡為之輟朝舉哀以
明同體之義使沒者荷德于泉壤存者盡節于周行凡
百卿士孰不幸甚上即日舉哀洛城南面輟朝兩日贈
尚書右丞相貞元十二年正月宰相賈躭盧邁皆假
故趙憬獨對延英上問曰近日起居所注記何事憬奏
曰古者左史記事右史記言人君動止有言有事即隨
記錄今起居之職是也國朝自永徽以後起居雖得對
仗承旨仗下後謀議皆不得聞其所注記但於制敕内
採錄更無他事所以長夀中姚璹知政事以為親承德
旨謨訓若不宣自宰相史官無從得書遂請仗下後所
言軍樞政要專知撰錄號為時政每月送史館無何此
事又廢上曰君舉必書義存勸誡既嘗有時政紀宰相
宜依故事為之
元和十二年九月敕記言記事史官是職昭其法誡著
在典常如聞近者難得詳實思有釐改用存舊章舉而
必書朕所深望自今以後每坐日宰臣及諸司對仗如
有事可稱勸誡合紀述者按其日承旨宰相宣示左右
起居令其綴錄仍准舊例每季送史館以為常例自隋
氏因前代史官有起居注故置起居舍人以紀君舉國
朝因之貞觀初置中書省舍人顯慶中始兩置之分侍
左右仗下秉筆隨相入禁殿命令謨猷皆詳錄若仗在
紫宸閣内則夾香案分立殿下正直第二螭首和墨濡
翰皆即螭首之坳處由是諺𫝊謂螭頭有水官既密侍
號為清美永徽之後始與百官仗下俱退長夀年中姚
璹為相以史官不聞獻替表請宰臣一人撰錄軍國政
要號為時政紀隨月移之史館及起居既錄自宰臣事
同銘述於是推美讓善之義行而信史直書之義闕既
而歲月稍久樞務復繁注記漸簡未幾皆廢其後執事
者時或修綴百無一二而右史所守猶因于制敕時存
筆札至于左史職在記言但編集書繕寫而已至是起
居舍人唐敬休上疏求復故事累請于時宰皆樂復焉
既陳奏而制行故事漸復公議稱美十四年十月出
起居舍人裴潾為江陵令上近年垂意方士及李道古
薦柳珌上益信金丹藥石之說推心服之無疑焉裴潾
抗疏論諫聽用方士故及於貶或有竊知者𫝊言時頗
惜之其疏曰臣間除天下之害者受天下之利共天下
之樂者饗天下之福故上自黃帝顓頊堯舜禹湯下及
文王武王咸以功濟生靈德配天地天皆報之以上夀
垂祚于無疆伏惟陛下以大孝安宗廟以至仁育黎元
自踐阼以來剗積代之妖凶開削平之洪業而又敬禮
宰輔待以始終内能大斷外寬小故夫此神功聖化皆
自古聖主明君所不能及今陛下躬親行之實光暎千
古矣是則天地神祗必報陛下以山岳之夀宗廟聖靈
必福陛下以億萬之齡四海蒼生咸祈陛下以覆載之
永自然萬靈保佑聖夀無疆伏自去年以來諸處薦藥
術之士有韋山甫柳泌等或更相稱引迄今薦送漸多
臣伏以古真仙有道之士皆匿其名無求於世潜遯山
林滅影雲壑唯恐人見唯恐人聞豈有干謁公卿自鬻
其術今者所奏有夸衒其藥術者必非知道之士咸為
求利而來自言飛鍊為神以誘權貴賄賂大言怪論驚
聽惑時及其假偽敗露曾不恥于遯逃如此情狀豈可
信其術親餌其藥哉禮曰夫人食味别聲被色而生者
也春秋左氏𫝊曰味以行氣氣以實志又曰水火醯醢
鹽梅以烹魚肉宰夫和之濟之以味君子食之以平其
心夫三牲五穀稟自五行發為五味蓋天地生以奉人
是以聖人節而食之以致康強之福若夫藥石者前聖
以之療疾蓋非常食之物况金石皆含酷烈熱毒之性
加之燒治動經歲月既兼烈火之氣必恐難為防制若
乃遠徵前史則秦漢之君皆信方士至于盧生徐福欒
大李少君其後皆姦偽事發藥竟無成事著史記漢書
皆可驗視禮曰君之藥臣先嘗之親之藥子先嘗之臣
子一也所有金丹之藥伏乞先令鍊藥之人及所薦之人
皆先服一年以考其真偽則自然驗矣伏惟元和聖文
神武法天應道皇帝陛下合日月照臨之明稟乾元利
貞之德崇正若指南受諫如轉規是必發精金之刃斷
可疑之網所有藥術虚誕之徒伏乞特賜置遣禁其幻
惑使浮雲盡徹朗日增輝道化侔羲農悠久配天地寔
在於此矣伏以貞觀以來左右起居有褚遂良杜正倫
呂向韋述等咸能竭其忠誠悉心規諫臣謬參侍從職奉
起居侍臣之中最近左右𫝊曰近臣盡規則近侍之臣
上達忠欵實其本職也
太和九年十二月敕宣令起居郎起居舍人准故事入
閣日齎紙筆於螭頭下記言記事
開成三年魏謩自左補闕授起居舍人紫宸中謝日文
宗謂之曰以卿論事忠切有文貞之風故不循月限授
此官又謂之曰卿家有何舊書詔謩對曰比多失墜惟
簮笏見存上遂令進來時宰相鄭覃奏曰在人不在笏
文宗曰鄭覃殊不會我意此即甘棠之義非在笏也謩
將退又召誡之曰事有不當即須論奏對曰臣頃為諫
官合伸規諷今居史職職在記言臣不敢輒踰職分文
宗曰凡兩省官並合論事勿拘此言尋以本官兼值弘
文館
大中六年九月敕郎官御史遺補皆有月限唯起居未
有分明制置自今以後特恩超擢外宜中滿二十個月
為改轉
左右補闕拾遺
垂拱元年二月十九日敕記言書事每切於旁求補闕
拾遺未弘於歷選瞻言共理必藉衆才寄以登賢期之
進善可置左右補闕各二員從七品左右拾遺各二人
從八品命掌供奉諷諫行次立于左右史之下仍附甲
令至天授二年二月五日各加置三員通前五員大歷
四年十二月一日補闕拾遺各置内供奉兩員又七年
五月十一日補闕拾遺各加置兩員天寶三年左補闕
薛謙光上疏曰戎夏不雜自古所誡蕃戎無信易動難
安故斥居塞外不入中國前史所稱其來已久然而帝
德廣被有時朝謁願受向化之誠請納梯山之禮貢事
畢則歸其父母之國導以指南之車此三王之盛典也
自漢魏以來遂革其風務飾虚名徵求侍子諭令解甲
使襲衣冠築室京師不令歸國此又中葉之故事也較
其利害則三王是而漢魏非論其得失則拒邊長而徵
質短殷鑒在乎往世豈可不懷經遠之慮哉昔郭欽獻
策于武皇江統納簡于惠主咸以為夷狄處中夏必為
變更二主不納二臣之遠策好慕向化之虚名縱其習
史漢等書官之以五部都尉皆失計也竊惟突厥吐蕃
契丹等往因入侍並叨殊奬或執戟丹墀策名戎秩或
曳裾庠序高步黌門服改氊裘語兼中夏明習漢法覩
衣冠之儀目擊朝章知經國之要窺成敗於圖史察安
危于古今識邊塞之盈虚知山川之險易或委以經略
之功令其展效或矜其首邱之志放使歸蕃於國家雖
有冠帶之名在戎狄廣其縱横之智雖有慕化之美苟
悅于當時而狼子辜恩旋生于過後及歸部落鮮不稱
兵邊鄙罹灾實由于此故老子曰國家之利器不可以
示人在于齊人猶不以示之况于戎寇乎又按漢桓帝
遷五部匃奴于汾晉其後卒有劉石之難向使五部不
徙則晉祚猶未可量也鮮卑不遷幽州則慕容無中原
之僣又按漢書陳湯云匈奴兵五而當漢兵一何者兵
刃朴鈍弓弩不利今聞頗得漢工然猶三而當一由是
言之利兵尚不當使之得法况處之中國而使其習見
哉臣竊計漢初冒頓之強盛乘中國之虚敝高祖餒厄
平城而冒頓不能入中國者何也非兵不足以侵諸夏
力不足以破汾晉其所以解圍而縱高祖者為不習中
土之風不知中國之美生長磧漠之北以穹廬賢于城
邑以氊罽美于章紱既安其所習而樂其所生是以無
中國之心者為生不在漢故也豈有心不樂漢而欲深
入者乎劉元海五部離散之餘而卒能自振于中國者
為少居内地明習漢法元海悅漢而漢亦悅之一朝背
誕四面響應遂鄙單于之號竊帝王之寶賤沙漠而不
居推平陽而鼎峙者為居漢故也向使元海不曾内徙
止當劫邊人繒綵趜蘖以歸隂山之北安能使王彌崔
懿為其用耶當今皇風遐覃含生革面凡有虺性莫不
懷馴方使由余效忠日殫盡節以愚臣慮者國家方𫝊
丕祚于後脫備守不謹邊防失圖則搆釁稱兵不在外
方非所以肥中國制四方經營萬乘之業貽厥孫謀之
道也臣愚以為願充侍子者皆一禁絶必若先在中國
者亦不可更使歸蕃則夷人保疆邊邑無事矣疏奏不納
萬歲通天元年孫萬榮等陷河北數州河内王懿宗擁
兵不敢進比賊敗懿宗奏請族誅滄瀛等州百姓為詿
誤者左拾遺王求禮廷折之曰此百姓等素無良吏教
習城池又不完固見賊畏懼苟且從之今請殺之是將
違背天道而懿宗擁強兵數聞賊將至輒退賊入城池
罪當誅戮今乃移禍于草澤詿誤之人以求自免豈是
為臣之道請先斬懿宗以謝河北百姓羣官愕然謂之
切當遂令魏州刺史狄仁傑充使安撫流移
長夀二年右補闕朱敬則以宜絶告密羅織之徒上疏曰臣聞
李斯之相秦也行申商之法重刑名之家杜私門強公
室棄無用之費損不急之官惜日愛功急耕疾戰人繁
國富遂幷諸侯此救弊之術也故曰刻薄可施于趨進
變詐可陳于攻戰兵猶火也不戢自焚况鋒鏑已銷石
城又毁諒可易之以寬泰潤之以淳和八風之樂以柔
之三代之禮以導之秦既不然淫虐滋甚往而不返卒
至土崩此不知變之禍也陸賈叔孫通之事漢王也當
滎陽城皋之間糧饋已窮智勇已竭不敢開一說效一
奇進豪猾之材薦貪暴之客及區宇適平干戈向戢金
鼓之聲未歇傷痍之病尚聞二子顧盼雍容綽有餘態
乃陳詩書說禮樂闡王道謀帝圖高皇帝忿然曰吾以
馬上得之安事詩書乎對曰陛下馬上得之安可馬上
理之乎高皇默然於是陸賈著新語叔孫通定禮儀始
知天子之尊方覺帝王之貴此則知變之善也向使高
皇排二子而不顧重攻戰之吏尊首級之材複道争功
張良已知其變拔劍擊柱若屬不得無謀即晷漏難逾
何十二帝乎亡秦是續何二百年乎故曰仁義者聖人
之蘧廬禮樂者先王之陳迹然則祝詞向畢芻狗須焚
滑稽已流糟粕可棄仁義尚舍况輕于此者乎自文明
草昧天地屯蒙三叔流言四凶構難不設鉤距無以應
天順人不峻刑名不可摧奸息暴故置神匭以開告端
曲直之影必呈包藏之心盡露神道助直無罪不除人
心保能無妖不戮以兹妙算窮造化之幽深用此神謀入天人
之袐術故能計不下席聽不出闈蒼生晏然紫宸易主
大哉偉哉無得而稱也豈比造攻鳴條大戰牧野血變
草木頭折不周可同年而語乎然而急行無善跡促柱
少和聲拯溺不規行療飢非鼎食即向時之妙策乃當
今之芻狗也伏願覽秦漢之得失考時事之合宜審糟
粕之可遺覺蘧廬之須毁見幾而作豈勞終日乎陛下
必不可偃蹇太平徘徊中路伏願改法制立章程下怡
愉之詞流曠蕩之澤剗萋菲之牙角頓奸險之鋒鋩杜
告訐之源絶羅織之迹使天下蒼生坦然大悅豈不樂
哉
神龍元年二月十四日追贈后父韋玄貞為上洛郡王
左拾遺賈虚己上疏曰臣聞孔子曰惟名與器不可以
假人其非劉氏而王自古盟書所棄今陛下創制謀始垂
範將來為皇王之令圖子孫之明鏡匡復未幾后父有
私臣庸愚尚知不可史官執簡必直書今萬姓顒然聞
一善令莫不歌頌向風忻然慕化日恐不及陛下奈何
行私惠使樵夫議之即先朝贈太原王殷鍳不遠同雲
生于膚寸尋木起于蘖栽誠可惜也如渙汗已行憚改
成命臣望皇后抗表固辭使天下知引讓之風彤管著
謙沖之譽是則巍巍聖德無得而稱疏奏不納
二年八月節愍太子之亂兵部尚書宗楚客侍御史冉
宗雍共劾安國相王及太平公主與太子連謀請收付詔
獄右補闕吳兢上疏曰臣聞庶物不可以自生隂陽以
之亭育大寶不可以獨守子弟成其藩翰武王聖主也
成王賢嗣也然封建魯衞以匡社稷所以龜鼎相𫝊七
百餘載始皇繼昭襄之業承戰争之弊忽先王之典制
比宗親于黔首孤立無輔二代而亡漢諸呂用權將傾
劉氏朱虚為其心腹絳侯作其牙瓜劉氏復安豈非宗
子之力國之安危在于藩屏故設官分職先親後疎且
安國相王者陛下之同氣六合至廣親莫加焉今賊臣
同謀欲寘極法此禍亂之漸不可不察伏願陛下降明
旨曉羣邪下全棠棣之美上慰㒺極之心則羣生幸甚
景雲元年左補闕辛替否論時政上疏曰臣請以有唐
以來理之得失陛下之所眼見者以為言陛下聽之太
宗文皇帝陛下之祖得至理之體設簡要之方省其官
清其吏舉天下之職司無一虚設用天下之財帛無一
枉費不多造寺觀而福德日至不多度僧尼而殃咎自
滅自古帝王未有若斯之神聖也陛下何不取而則之
孝和皇帝陛下之兄居先人之業忽先人之化不取賢
良之言而恣妻女之意官爵非擇虚食禄者數千人封
建無功妄食土者百餘戶造寺不止枉費錢數百億度
人不休免租庸者數千萬倉不停卒歲之儲庫不停兩
年之帛奪百姓口中之食以養貪殘剥萬人體上之衣
以塗土木於是人怨神怒水旱不調享國不永受終於
凶婦人此陛下之所眼見何不棄而改之今陛下旌阿
韋之凶宗而不改阿韋之亂政忍棄太宗文皇之理本
不忍棄孝和之亂階陛下又何以繼祖宗而觀萬國昔
陛下在阿韋之時危亡是懼常切齒于羣凶今貴為天
子富有四海内不改羣凶之事臣恐復有切齒于陛下
者也先朝之時愚智知敗人雖有口而不敢言言未發
聲禍將及矣韋月將受誅于丹徼燕欽融見殺于紫庭
此人皆不惜其身而納忠于主身既死矣主亦危矣是
故先朝誅之陛下賞之是陛下知直言之事有禆于國
臣今日愚言亦當代之直伏惟察之
先天元年正月大酺睿宗御安福門觀百司宴酺經月
不息右拾遺嚴挺之上疏曰夫酺者因人所利合醵為
歡無相奪倫不至糜弊且臣卜其畫史策猶存君舉必
書帝王重慎今乃暴衣冠于路上羅妓樂于中宵雜鄭
衞之音縱娼優之樂陛下還淳復古宵衣旰食不矜細
行恐非聖德所宜臣以為一不可也誰何警夜伐鼓通
晨以備非常古之善教今陛下不深惟戒慎輕違動息
重門弛禁巨猾多徒倘有躍馬奔車流言駭叫一塵聽
覧有累宸衷臣以為二不可也一人向隅滿堂不樂一
物失所納隍增慮倘令有司跛倚下人饑倦陛下近有
不恤况于遠乎臣以為三不可也且正元首祚大禮頻
光百姓喁喁咸謂業盛配天功垂曠代今陛下恩已薄
於衆聖酺即過于往年王公大人各承徽旨州縣坊曲
競為課稅損萬民之財營百戲之資臣以為四不可也
伏願晝則歡娛暮令休息若令繼夜無益聖明從之
廣德二年九月二十一日敕諫官令每月一上封事指
陳時政得失永泰元年正月二十三日敕諫官奏事
不須限官品次第於每月奏事官數内聽一人奏對
大歷十二年四月十二日敕自今以後諫官所獻封事
不限早晚任封狀即時進
十二年七月賜右補闕姚南仲緋遷左拾遺何士幹為
左補闕時葬貞懿皇后代宗恩寵所属令繕陵寢邇章
敬寺後為遊幸近地左右莫敢言南仲等上疏極諫代
宗覧表歎息立從其議因錫南仲緋遷士幹官以褒之
是日遣常内侍吳承情宣慰百僚令數事
元和元年九月以拾遺杜從郁為秘書丞從郁司徒佑
之子初自太子司議郎為右補闕左拾遺崔羣韋貫之
右拾遺獨孤郁等奏以為宰相之子不合為諫諍之官
於是降左拾遺羣等又奏云拾遺與補闕雖資品不
同而皆是諫官父為宰相而子為諫官若政有得失不
可使子論父於是改授十五年八月山陵始復土先
是追邠寧節度使李光顔徐泗節度使李愬赴闕或言
欲重陽節與百寮内宴拾遣李珏宇文鼎温會韋瓘馮
約等上疏曰臣聞人臣之節本于忠藎苟有所見宜即
上陳况臣等為陛下諫官食陛下美禄豈得隱默孤負
恩榮聞諸道路不知信否皆云追光愬及重陽令節欲
内宴百寮倘誠有之乃陛下親羣臣宏德澤之慈旨也
然伏以元朔未改園陵尚新雖陛下就易月之期俯從人欲
而禮經著三年之制猶服心喪遵同軌之會適去于中邦告
遠夷之使未復其誠命遏密弛禁蓋為齊人合讌内廷事將未
可夫明主行為天下則言為天下法臣恐王言忽降其
出如綸苟紊皇猷徒彰直諫臣等是以昧死上聞曲突
徙薪義實在此其光顔李愬久統戎旅皆有忠勞今者
時當盛秋務切邊寇及是之日陛下降恩召見詢訪才
謀褒其舊勲付以疆事如此則與夫歌鐘賜宴酒食邀
歡固不同年而語矣臣竊見陛下自臨御以來施號發
令無非孝理因心屢形于詔敕行已實感于人倫惟在
敬慎威儀保全聖德臣等不敢緘默輒貢狂言懼不允
當伏待刑憲
寶歷元年閏七月右拾遺薛延老與同僚入閣奏事曰
臣伏見近日除拜往往不由中書進擬多是内中宣出恐
紀綱漸壞奸邪恣行上曰更諫何事拾遺舒元褒曰近
宫室修造太多延老曰臣等職在諫官凡有所聞即合
論奏乞勿罪其言上改容勞之其年十一月以右拾
遺内供奉史館修撰薛延老為河中府臨晉令時鄭權
因交通鄭注得嶺南節度權到任後盡以庫中所有輦
送京師酬遺權幸延老周知上疏請按由是釁結中外
人盡危之延老性本強直未幾又議張權與程昔範不
宜居諫官之列事皆不行遂自請假滿十旬為宰相李
逢吉所出二年九月以新授濠州刺史陳岵為太常
少卿岵常好釋氏學佛經中尤好維摩自為有得即加
注釋輒復上獻遂有宣令與好官乃追前命列在清賢
羣議紛然諫官劉寬夫等七人同疏論奏謂岵由徑求
事因供奉僧進經上覧疏謂所言不實宣與宰相等云
陳岵所進經寔不因僧諫官何處得此語卿等可即勘
問并推排頭首奏來左補闕劉寬夫上表自言昨論岵
之時不記得先後唯執筆草狀即是微臣今既論事不
當臣合當罪若令尋究根本自相推排恐或遽相誣執
有損事體凡所論差誤臣盡甘當罪疏奏敕諫官六人
各罰一季俸劉寬夫獨能當罪釋放然岵尋改少府監
太和元年十一月敕以右補闕高允中為侍御史允中
自為諫官甚舉職業危言直論不避時忌寶歷中常上
疏云東頭勢重于南衙樞密權傾于宰相敬宗感悟久
之雖無明賞而直名昭然人情危懼恐有禍及終至非
辜至是稍遷正人相賀三年五月左拾遺舒元褒等
奏今年四月左補闕李虞與御史中丞温造街中相逢
温造怒李虞不廻避遂提李虞祗承人車從送臺中禁
身一宿與脊杖十下者臣等謹按國朝故事供奉官行
除宰相外無㢠廻避今温造滅棄朝廷典故陵陛下近官
恣行胸臆曾無畏忌伏以事雖小而關分理者不可失
也分理失亂由之而生拾遺補闕官秩雖卑乃陛下侍
臣也御史中丞官秩雖高乃陛下法吏也侍臣見凌是
不廣敬法吏壊法何以持繩臣等又聞元和長慶中御
史中丞行李遵從不過半坊今乃遠至兩坊謂之籠街
喝道唯以尊崇自處不思僣擬之嫌陛下若不因此時
特有懲革伏恐從此供奉官輩便須迴避中丞累聖制
度失自陛下臣等官參諫列實為陛下惜之敕憲綱之
設在指佞觸邪不在行李自大侍臣之職在獻可替否
不在道途相高其臺官與供奉官同道聽先後而行遇
途但祗揖而過其參從各隨本官之後少相廻避勿信
衝突自今已後應各有遵從官行李𫝊呼前後並不過
三百步
會昌四年六月中書門下奏諫官論事臣等商量望令
各陳所見不要連狀涉于糺雜如有大叚意見及朝廷
重事必須連狀者即令同商量進狀不得輒有代署敕
旨依奏
咸通四年十一月以長安縣尉令狐滈為左拾遺左拾
遺劉蛻起居郎張雲奏滈父綯秉權之日廣納賂遺取李
琢財物除安南致蠻寇侵擾不當居諫官之列時綯鎮
淮南上表論訴乃貶雲興元少尹蛻華隂令
符寶郎
本名符璽郎延載元年五月十一日改為符寶郎神龍
元年正月二十二日復改為符璽郎開元元年十一月
十日敕𫝊國八璽既改為寶其符璽郎宜改為符寶郎
矣舊制天子八寶一曰神寶所以承百王鎮萬國二曰
受命寶所以修封禪禮神祗三曰皇帝行寶答疏於王
公則用之六曰天子行寶答四夷書則用之七曰天子
之寶慰撫蠻夷則用之八曰天子信寶發番國兵用之
貞觀十六年太宗刻受命玄璽白玉為螭首其文曰皇
天景命有德者昌天寶五載六月十一日敕玉璽既
改為寶其璽書可從之至十載正月後改𫝊國寶為承
天寶
典儀
皇朝置二人隷門下省初用人皆輕至貞觀末李義府
為之是後常用士人焉
唐會要卷五十六
