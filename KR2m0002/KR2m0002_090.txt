唐會要卷九十
宋王溥撰
閉糴
開元二年閏二月十八日勅年歲不稔有無須通所在州
縣不得閉糴各令當處長吏檢校
上元元年九月勅先緣諸道閉糴頻有處分如聞所在
米粟尚未流通宜令諸節度觀察使各將管内捉搦不
得輒令閉糴
大歷十一年六月十三日勅自今已後所在一切不得
閉糴及隔絶搉税貞元九年正月詔諸州府不得輒有
閉糴
太和三年九月勅河南河北諸道頻年水患重以兵役
農耕多廢粒食未豐比令使臣分路賑恤冀其有濟得
接秋成今諸道穀尚未减賤而徐泗管内又遭水潦如
聞江淮諸郡所在豐稔榖因甚賤以致傷農州縣長吏
苟思自便潜設條約不令出界雖無明牓以避詔條但
商旅不通米價異致今水旱之處種植兼資宜令御史
臺揀擇御史一人于河南廵察使每道每州界首物價
不等米商不行即是潜有約勒不必更待文牓為騐便
具事狀及本界刺史縣令觀察判官名銜聞奏河南通
商之後淮南諸郡米價漸起輾轉連接之處直至江西
湖南荆襄以来並須約勒依此舉勘聞奏仍各委觀察
使審詳前後勅降與御史相知切加訪察不得容蔽咸
通七年十月二十三日御史臺奏今後如有所在聞閉
糴者長吏必加貶降及判官錄事參軍並停見任書下
考仍令州縣各以版牓寫錄此條懸知百姓每道委觀
察判官每州委錄事參軍勾當逐月具不閉糴事由申
臺從之
和糴
證聖元年三月二十一日勅州縣軍司府官等不得輒
取和糶物亦不得遣人替名代取
興元元年閏十月詔江淮之間連歲豐稔廹于供賦頗
亦傷農收其有餘濟彼不足宜令度支于淮南浙東西
道加價和糴三五十萬石差官般運于諸處减價出糶
貴從權便以利于人
貞元二年九月度支奏京兆河南河中同華陕虢晉絳
鄜坊丹延等州府夏秋粮稅青苗等錢物悉折糴麥所
在儲積以偹軍食京兆府兼給錢收糴每計于時估外
更加錢納于太倉詔可之其年十一月度支給添成四
千萬貫令京兆府今年内收糴粟麥五十萬石以偹軍
食詔從之四年八月詔京兆府于時價外加估和糴差
清強官先給價直然後貯納續令所司自般運載太倉
并差御史分路訪察有違勅文令長以下當重科貶先
是京畿和糴多被折配或物估輕于時價或先輸而後
給直追集停擁百姓苦之及聞是詔莫不歡忭樂輸焉
元和七年七月戶部侍郎判度支盧坦奏今冬諸州和
糴貯粟澤潞四十萬石鄭滑易定各一十五萬石夏州
八萬石河陽一十萬石太原二十萬石以今秋豐稔必
資畜偹其澤潞易定鄭滑請委本道差判官和糴各于
時價每斗加十文所冀人知勸農國有常偹從之
長慶元年二月勅春農方興種殖是切其京兆京西糴
使宜勒停先是度支以邊儲無偹請置和糴使經年無
效徒擾邊人故罷之四年八月詔于關内及關外折糴
和糴一百五十萬石用偹饑歉其和糴價以戶部錢充
收貯尋常不得支用
寳歷元年八月勅以兩京河西大稔委度支和糴二百
萬斛以偹災沴
大中六年五月勅自收關隴便討党項邊上生人皆失
活業連屬艱食遂不寧居兼軍儲未得豐殷切在多方
贍助今年京畿及西北邊稍似時熟即京畿人家竟搬
運斛㪷入城收為蓄積致使邊塞粟麥依前踊貴兼聞
省司和糴亦頗艱難其弊至深須有釐革其京西北今
年夏秋斛㪷一切禁斷不得令入京畿之界
其年六月勅近斷京北夏秋斛㪷入京如聞百姓多端
以麥造麫入城貨易所費亦多切宜所在嚴加覺察不
得容許
食實封數
舊例凡有功之臣賜實封者皆以課戶先凖戶數州縣
與國官邑官執帳供其租調各凖配租調遠近州縣官
司收其脚直然後國邑官司其數凖此入國邑者收
其庸
安國相王太平公主各一萬戶神龍元年十一月六日
勅安樂公主四千戶長寧公主三千五百戶神龍元年
十二月二日勅
衛王温王各二千五百戶同上月勅
寧王憲薛王業慶王潭忠王亨棣王洽鄂王清各二千
戶開元二十一年四月一日勅
榮王琬已下各三千戶開元二十三年七月二十三日
勅
楚王豫一千戶至德二年十二月十五日勅
雍王适二千戶寳應二年七月十一日勅
郭子儀二千戶大歷十四年閏五月十五日勅
渾瑊一千八百戶檢年月未獲
裴寂一千五百戶貞觀二十三年九月八日勅
荆王元二千五百戶武德九年十月八日勅
武三思一千五百戶神龍元年正月五日勅
李光弼一千五百戶寳德二年七月十一日勅
僕固懷恩一千五百戶同上月日勅
長孫無忌王君廓尉遲敬德房玄齡杜如晦並武德九
年十月八日勅至永嶶元年十一月二十八日詔房玄
齡所封不須依例减降
新都宜城定安公主各一千三百戶並神龍元年十月
一日勅
長孫順德柴紹羅藝趙郡王孝恭各一千二百戶同上月
日勅
王武俊一千二百戶撿勅未獲
劉弘基一千一百戶顯慶元年勅
李勣一千一百戶總章元年十二月勅
韓游瓌一千一百戶檢勅未獲
侯君集張公謹劉師立各一千戶武德九年十月八日
勅
武士彠一千戶顯慶四年七月勅
武攸暨一千戶神龍元年正月十八日勅
宣城公主一千戶神龍元年十二月二日勅
薛崇簡一千戶唐隆元年六月二十五日勅
邠王守禮一千戶唐隆元年七月四日勅
永穆公主一千戶開元十年勅
樂安王瑗開元二十四年七月十四日勅
高都公主已上各一千戶開元二十五年四月二十七
日勅
魚朝恩一千戶大歷五年三月勅
田承嗣一千戶大歷八年二月三日勅
高士廉九百戶叚志玄九百戶貞觀元年勅
魏徵九百戶貞觀十七年正月勅
李晟李元諫各九百戶檢勅未獲
李湛八百戶神龍元年正月十八日勅
李輔國八百戶寳應元年三月三日勅
宇文士及秦叔寳程知節各百戶武德九年十月八日
勅
李多祚敬暉桓彦範張東之崔元暐並七百戶神龍元
年十二月二日勅
姜皎七百戶先天二年七月十八日勅
劉幽求七百戶先天二年八月十一日勅
馬燧七百戶唐朝臣五百五十戶檢勅未獲
安興貴安修仁唐儉竇軌屈突通蕭瑀封德彝劉義節
各六百戶武德九年十月八日勅
温嘉順六百戶檢勅未獲
魏元忠五百五十戶神龍元年十二月二日勅
李靖五百戶貞觀四年八月勅永徽二年十月九日詔
李靖所食封不須减
叚秀實五百戶李抱真五百戶興元元年二月勅
陳仙竒五百戶貞元二年四月勅以殺李希烈功也
李愬五百戶元和十二年十一月勅
劉悟五百戶元和十四年二月勅以殺李師道功也
田弘正三百戶張子良田少卿李奉仙各一百五十戶
元和二年十一月勅以檎李錡功也
史奉敬五十戶長慶元年二月勅以破吐蕃功也
緣封雜記
貞觀二十三年九月八日勅諸王並宜食一千戶封霍
王元軌使國令徵封令請依諸國賦物貿易取利元軌
曰汝為國令當正吾失反說吾以利耶
神龍二年四月十四日制功臣段志玄屈突通蕭瑀李
靖秦叔寳長孫順德劉弘基宇文士及錢九隴程知節
龐卿博惲竇琮苑君璋李子和張平高張公謹梁恪仁
安脩奏行師獨孤卿雲蘇定方李安遠鄭仁泰杜君綽
李孟嘗等二十五家所食實封並依封給
其年十一月一日勅皇太子在藩府日所食衞府封物
每年便納東宫給事中盧燦駁奏曰伏以皇太子處繼
明之重當主鬯之尊歲時限用自可有司供擬又據周
禮諸司應財器歲終則會凖王及太子不會此則儲蓄
之費咸與王同今與列國諸侯齊衡入封豈所謂憲章
古昔垂法將來者也上納其言十一月五日勅停
景龍二年九月勅諸色應食寔封一定已後不得輒有
移改
三年勅應食封邑者一百四十餘家應出封戶凡五十
四州皆天下膏腴物産其安樂太平公主封又取富戶
不在蠲免限百姓著封戶者甚于征行十一月監察御
史宋務光上疏曰臣聞分珪裂土各有方位通邑大都
不以封錫前猷未遠古義亦深自頃命侯莫居磽瘠專
擇雄奥徐州貢土方色已乖寢邱辭封讓德不嗣且滑
州者國之近甸密邇帝畿地出縑税人多趨附所以列
縣惟七分封有五王賦少于侯租入家倍于輸國求諸
既往寔所未聞每科封丁有甚征戎因而失業莫返其
居此土風逃者舊少頃日波散良緣封多伏願稍减封
戶散配餘州下息疲甿上尊古制則公侯不失于采地
流蕩得還于故鄉諸州封戶亦望凖此又徵封使者往
來相繼既勞傳驛甚擾公私請附租庸每年送納望停
封使以静下人仍編入新格庶為永例又聞五等崇榮
百王盛典自非若邢茅近屬寇鄧鴻勲無以誓彼山河
酬其爵土近者封建頗緣恩澤功非横草人已分茅遂
使奥壤名區多入侯國邑收家稅半于天府經費不足
蓋亦有由竊見武德之初建侯故事于時天寳新定王
業創開佐命如雲謀臣如雨然而封者不過十數人今
禮樂承平邦家綏定世家賢舊之裔無野戰攻城之勤
至于命封不合全廣論功謝于前葉食邑踰於往時既
减邊儲寔虧國用伏惟酌宗周之前訓咨武德之舊章
地匪宗盟勲殊社稷不宜加于食邑自可寵以虚名如
此則庶績其凝彛倫攸叙臣忝當廉問偹採風謠見此
不安豈敢自默知必被封家所疾頋嘗以報國為心乞
擇愚言訪諸朝宰秋毫有益夕死無恨兵部尚書韋嗣
立上疏曰臣竊見食封之家其數甚衆昨聞戶部云用
六十餘萬丁一丁兩支計一百二十萬疋已上臣頃在
太府知每年庸調絹數多不過百萬少則七八十萬以
外比諸封家所入全少臣聞自古封茅土裂山河皆須
業著經綸功申草昧然後配宗廟之享承帶礪之恩往
者皇運之初功臣共定天下當時食封纔祗三二十家今以
恩澤受封至百十四家已上國家租賦大半私門私門
資用有餘國家支計不足有餘則或是官典或是奴僕
多挾勢騁威凌突州縣凡是封戶不勝侵漁若戶必限
丁物送太府封家但于左藏請受不得輒自徵催則必
免侵漁人冀蘇息
唐隆元年六月十三日勅安國相王鎮國太平公主宜
各食一州全封其州公主自簡
太極元年正月制皇太子妃王氏預聞秘策潜圖義舉
父仁皎食實封三百戶
開元三年五月勅封家總合送入京其中有别勅許人
就領者待州徵足然後一時分付徵未足者封家人不
得輒領出封州亦不得因有舉放違者禁身聞奏
四年三月十八日宰臣奏對諸國請自始封至曾孫者
其封戶三分减一制可也
十年十一月勅中書門下宜共食實封三百戶自我禮
賢為百代法其年加永穆公主封一千戶初永穆等各
分五百戶左右以為太薄上曰百姓租賦者非吾有也
斯乃宗廟社稷蒼生是為爾邊隅戰士出萬死不頋一
生所賞賜纔不過一二十疋此輩何功于人頓食厚封
約之使知儉嗇不亦可乎左右以長公主皆二千戶請
與比上曰吾嘗讀後漢書見明帝曰朕子不敢望先帝子
車服皆下之吾未嘗不廢卷歎息汝柰何欲令此輩望長
公主乎左右不敢復言至是公主等車服始不給故加
焉令自後公主皆封一千戶遂成常例至乾元元年三
月一日諸公主宜各給五百戶郡主縣主據元賜戶數
三分各給二分並以宣越明衢婺等州給之
其年五月十日勅諸食實封並以給戸為限不須一分
入官其物仍令出封州隨庸調送入京其脚以租脚錢
充並于太府寺納然後凖給封家其年九月十二日勅
親王公主等封物宜隨官庸調隨駕所在送至京都賜
坊令封家就坊請受餘食封家不在此限仍令御史一
人及太府寺官檢校分付使給了牒
二十二年九月勅諸王公以下食封薨子孫應承襲者
除表後十分减二仍具所食戶數奏聞無後者百日後
除諸名山大川及畿内縣並不封
天寳六載三月六日戶部奏諸道請食封人凖長行二
日三百戶以下戶部給符就郡請受三百戶已上附庸
使送兩京太府寺賜坊給付者今緣就州請受有損于
人今三百戶以下尚許彼請公私之間未免侵擾望一
切送至兩京就此給付即公私省便侵擾無由矣又凖
戶部式節文諸食實封人身没已後所得封物隨其男
數為分承嫡者加一分至玄孫即不在分限其封總入
承嫡房一依上為分者有如此則玄孫諸物比于嫡男
計數之問多支數倍舉輕明重理寔未通望請至玄孫
已下凖玄孫直下一房許依令式餘並請停唯享祭一
分百代不易自然争競永息勲庸無替
永泰二年正月十六日勅自今已後子孫襲實封宜减
半永為恒式至三月十八日勅應請封家三分給二分
待兵策稍寧即當全給
大歷十一年九月二十四日勅諸公主封物公主薨後
三年不須停
興元元年正月勅諸軍諸道諸使應付奉天及進收京
城將士等或百年摧敵或萬里勤王扞固金城驅除大
憝濟危難者其節著復社稷者其業榮我圖有功特加
彛典錫名疇賦永代無窮宜並賜名奉天定難功臣其
有食實封者子孫相繼代代不絶
貞元二年五月故尚父汾陽王子儀實封二千戶宜凖
式减半餘以分襲曖可襲代國公通前襲三百戶晞可
襲二百五十戶曙可襲二百五十戶暎可襲二百二十五
戶
七年三月戶部奏伏以周漢故事有功即加地有罪即
奪國既明賞罰方申沮勸其犯除名以上罪有實封凖
法合除比来因循兼不申降自今以後應實封人或人
緣罪犯其堂省及本軍本使本貫奏狀請令並標食封
戶數本配州名同奏勅下戶部以為憑據其犯徒罪三
分望奪一分流罪奪一半除名以上罪即凖法悉除並
以本犯條論不在减贖之限其奉特勅貶謫稔制詞内
所犯無正條者伏請凖流罪奪一半勅旨依奏其年
十一月勅諸公至每年各給封物七百端疋皆依舊例
春秋兩限支給諸郡主每季各賜錢一百貫文縣主每
季賜錢七十貫文
八年八月戶部奏凖貞元七年三月二十日勅節文比
來食實封人多不依令式皆身没之後子孫自申請傳
襲伏請自今以後并今日以前應食實封人并一年内
凖式具合襲子孫官品年名并母氏嫡庶于本貫陳牒
如無本貫即于食封人本任本使申牒如合襲人有罪
疾及身死者亦限一周年内申牒請立以次合襲人仍
具家口陳牒請附籍帳本貫勘責當家及近親如寔是
嫡長即與責保準式附貫然後申省到後即取文武職
事三品正員一人充保勅旨宜依
二十一年七月六日勅應食實封其節度使宜令百戶
給八百端疋若是絹兼給綿六百兩伏以實封本因賞
功封之多少視功之厚薄不以官位散要别置等差其
節度使兼宰相凖貞元二十年以前舊例處分從之
元和四年六月戶部侍郎判度支李夷簡奏應給食實
封官自貞元十三年以後節度使宰相每百戶給八百
端疋若是絹更給綿六百兩節度使下兼宰相每百戶
給四百疋軍使及金吾諸衛將軍大將軍每百戶給二
百五十端疋
内外官祿
武德元年十二月隨制文武官給祿正一品七百石從
一品六百石正二品五百石從二品四百六十石正三
品四百石從三品三百六十石正四品三百石從四品
二百六十石正五品二百石從五品一百十石正六品
一百石從六品九十石正七品八十石從七品七十石
正八品六十石從八品五十石正九品四十石從九品
三十石並每年給
貞觀二年二月二十日詔官人得上考給一季祿至三
年正月十一日官得上下其年六月詔官人出使皆廩
其妻子至十二月詔外官新任多有匱乏凖品計日給
糧
八年中書舍人高季輔上表曰仕以應務亦以代耕外
官卑品猶未得祿既離鄉井理必貧匱但妻子之戀賢
逹其猶累懷饑寒之切夷惠罕全其行為政之道期于
易從若不恤其匱乏唯欲利其清儉凡在末品中庸者
多正恐廵察歲出輶軒繼軌不能肅其侵漁何以求其
政術今戶口漸殷廪倉已具斟量給祿使得養親然後
督以嚴科責其報效則庶官畢力物議斯允
永徽元年八月詔文武五品以上觧官充待者宜凖致
仕人例給半祿光宅元年十月二十日勅諸内外官祿料
賜會二事已上皆據上日給新授官未上所司及承勅
使差充使者祿料并考第一事已上並不在與限如别
勅應差使者京官以勅出日外官以勅符到日為上日
若新授外仍直諸司者上日同京官即舊人應替先别
勅定名充使未廽兩應給而無正課料者以當處官料
充職申據新人上日為斷不給别舊人因使應别給者
經一季雖未了不在給限其制勅授官雖勅符先到未
上者舊人無犯不在停限天寳二年十一月十六日勅
京官兼太守等官俸料兩給者宜停其外官太守兼京
官除凖式親王帶京官外任官副大將軍副使知軍及
正事京官兼内外官知政事據文各兼給考餘並從一
處給任遂稳便十四年八月勅在京文武九品已上
正員官既親于職務可謂勤上自今以後每月給俸食
雜用關防奴僕等宜十分為率加二分其官加一分仍
永為常式至德二年四月勅天下郡府及縣官祿侍直
品子等衛從今年正月一日已後並量給一半事平之
後當續支還
貞元七年十二月勅郡主壻授檢校四品京官戶部每
月給料錢三十貫文度支給祿粟一百二十石縣主壻
檢校五品京官戶部每月給料錢一十貫文度支給祿
米一百石
大中三年九月勅秦州刺史禄粟每月給五十一石原
州威州刺史祿粟每月各給四十一石
唐會要卷九十
