唐會要卷六十七
宋王溥撰
東宫官
太子太師太傅太保隋朝秩二品皇朝因之
少師少傅少保顯慶元年正月十九日置初無員
品選高名重德者為之遂以韓瓊來濟許敬宗兼之開
元中始編入令置四員建中四年九月二十五日又加
兩員興元元年正月二十九日又加四員貞元四年正
月一日勑宜留元額四員餘並勒停
詹事府
龍朔二年改端尹府咸亨元年復為詹事府光宅元年
改為宫尹府神龍元年又改為詹事府
詹事一人貞觀元年置龍朔二年改為端尹咸亨
元年復舊天授中改為宫尹神龍元年復為詹事
少詹事一人貞觀初置龍朔二年改少尹咸亨中
復舊天授中又為少尹神龍中復故
丞二人龍朔二年改為端尹丞咸亨中復故天授
中又改為宫尹丞神龍元年復故
司直二人顯慶元年置龍朔二年二月九日改隸
桂坊後罷桂坊却隸詹事府
貞觀十五年魏王泰移居武德殿院太子太師魏徵諫
曰此殿在内處所寬閒參候往來極為近便但魏王既
是愛子陛下常欲其安全每事抑其驕奢不處嫌疑之
地今移此殿便在東宫之西海陵昔居時人以為不可
雖時移事異猶恐人之多言又王之本心亦不安息既
能以寵為懼伏願成其美十七年十一月二十八日誕
皇太子太孫宴宫寮於弘教殿太宗幸東宫自殿北門
入謂宫臣曰頃來生業稍可非乏酒食而唐突公等宴
會朕有甲館之慶故就公為樂耳謂太子曰爾國之儲
貳府藏是同金玉綺羅不足為賜但先王典籍可鑑誡
耳因賜尚書毛詩孝經各部太子太傅蕭瑀曰今所賜
書請陳其要上許之瑀乃先說孝經次述尚書末敘毛
詩咸舉其要旨申明義趣可為深誡者皆委曲言之上
大悅以為師傅得人
開成二年宰臣鄭覃兼太子太師欲于尚書省上事太
子詹事馮定奏曰據太子太師隸詹事府不合于都省
上乃詔於本府上事
左春坊
本門下坊龍朔中改為左春坊咸亨中復為門下坊景
雲二年八月二十五日改為左春坊
左右庶子龍朔二年改為左右中護咸亨元年復
為庶子
長安二年正月太子左庶子王方慶上言謹按典籍所載人
臣與人主言及上表未可稱皇太子名者為太子皇儲其名
尊重不可指斥所以不言晉尚書僕射山濤啟事稱皇太子
而不言名濤中朝名士必稽典故其不稱名應有憑准朝臣
尚猶如此宫臣諱則不疑今東宫殿及門名皆有觸犯臨時
諭啓迴避甚難孝敬皇帝為太子改弘教門為崇教門沛王
為太子改為崇賢館為崇文館皆避名諱以尊典禮此則成
例並為範模伏望天恩因循舊式付所司改從之
貞元元年七月勑左右庶子准天寳三年勑合在左右
侍丞郎之下諸司四品官之上今在少卿之下非也宜
改正
太和四年十一月左庶子孫革奏當司典膳等五局郎
伏以青宫列局護翼元良必用卿相子弟先擇文學端
士國朝不忘慎選用得其人或敭歷清資或致位丞相
今以年月既久漸至訛替緣其俸禄稍厚近年時有流
外出身者僥求授任稽諸故事未嘗聞流外得厠此官
若不約絶實玷流品當司有司經局校書正字品秩至
卑而文學之人趨競者蓋以必取其人無有塵雜故也
今五局郎資序本是清品若使流外不已則此司官屬
漸成蕪蔓伏請自今以後吏部不得更注擬流外人其
見任官中有流外者許臣具名牒吏部至注官日注替
勑旨宜依其見任官是流外出身授者待終考秩自今
後吏部更不得注擬
中允武德初為内允三年三月十日改中允又隸
門下坊永徽三年八月二十日又避皇太子諱改為内
允中舍人改為内舍人顯慶元年太子廢復為中允龍
朔二年改為左贊善大夫咸亨中復改為中允
司議郎貞觀十八年十月四日皇太子上表曰臣
聞漢書曰太子既冠成人乃有紀過之史今所以冒敢
陳聞請遵故實願付史職用為箴誡於是門下坊置司
議郎四員正六品上掌侍奉規諫駁正啟奏并錄東宫
記注分别坊事以敬播來濟為之馬周歎曰所恨資品
妄高不得歷居此職不無恨焉
儀鳳四年五月皇太子賢頗邇聲色司議郎韋承慶上
書諫曰臣聞太子者君之貳國之本也所以承宗廟之
重繫億兆之心萬國以正四海屬望況殿下有少陽之
位有天挺之姿片善而天下必聞小能而天下咸服豈
有不為盡善盡美之事以取可久可大之名哉伏願博
覽羣書以廣其德屏退聲色以抑其情為上嗣之稱首
奉聖人之洪業
左右諭德龍朔二年置左右春坊各一人
左右贊善大夫龍朔二年改中允為贊善大夫至
咸亨元年復為中允儀鳳四年二月十一日别置左右
贊善大夫各十員以授諸王之子景雲二年二月五日
始兼用庶姓開元七年各省五員
貞元十六年五月以山崔芉為右贊善大夫充太子侍
直新名也
司經局龍朔二年二月九日改為桂芳罷隸左春
坊崇賢館仍置太子文學兩員司直三員咸亨中改為
司經局仍依舊隸左春坊其崇賢館及司直並依舊
洗馬龍朔元年改為司經大夫三年三月九日改
為桂坊大夫咸亨元年復舊
典設局武德令為濟司局典設郎為太子齋郎
乾封元年皇太子久在内不出稀與宫臣接見典膳丞
邢文偉减膳上啟曰竊見禮大戴記曰太子既冠成人
免於保傅之嚴則有司過之史虧膳之宰史之義不得
不書過不書則死之宰之義不得不徹膳不徹則死之
近者已來未甚延約談議不接謁見尚稀三朝之後但
與内人獨居何由發揮聖智使濬哲文明者乎今史雖
闕官宰當奉職忝備所司不敢逃死謹守禮經遽申减
膳其年右史員闕宰臣進擬數人上曰邢文偉嫌我兒
不讀書不肯與肉喫此人甚正宜可為右史遂拜之
右春坊
武德初因隋舊號典書坊龍朔元年改為右春坊咸亨
元年又改為典書坊景龍元年改為右春坊
舍人龍朔中改為右司議咸亨元年復舊
家令寺
龍朔二年改為宫府寺家令為大夫咸亨元年復為家
令寺
率更令
龍朔二年改為司更寺令為司更大夫咸亨元年改為
率更令
僕寺
龍朔二年改為馭僕寺僕為馭僕大夫咸亨元年復舊
太子千牛
龍朔二年改為左右奉裕咸亨中復舊
王府官
武德令師一人景雲二年十一月十九日改為傅開元
二年九月六日省已後復置(檢年月未獲)武德年令又有王
國常侍郎舍人等官開元初定令並除之寶歷三年六
月瓊王府長史裴簡永狀請與諸王共置王府一所伏
見諸王府本在宣平坊東西角摧毁多年因循不修至
元和十三年七月十三日莊宅使收管其年八月二十
五日賣與邠寧節度使高霞寓伏以在城百官皆有曹
局惟王府寮吏獨無公署每聖恩除授無處禮上胥徒
散居難於管轄遂使下吏因兹弛慢王官為衆所輕雖
蒙列在官班皆為偷安散秩伏以府因王制官列府中
府既不存官司虚設伏乞賜官宅一區俾諸府合而共
局庶寮會而同處如此則人吏可令衙集案牘可見存
亡都城無廢闕之曹道路息是非之論勑旨宜賜延康
坊閻令琬宅一所仍令所司檢計與量修改及逐要量
約什物
二年十月勅諸衛及率府王府等司應與厨飯朝官等
自今已後每放寺觀行香及有期集宜令依廊下料各
與飯一餐仍令所由與京兆府計會行香即就寺觀别
有期集即於側近店舍並委京兆府據人數使取當處
幕次床榻鐺釡供借如行香分在兩處以上准隨中書
門下一處即勒廊下所由勾當他處即京兆府使與本
料與勾當造食
太和六年上以魯王永年漸長擇名儒為其府屬用戸
部侍郎庾敬休兼王傅戸部郎中李踐方兼司馬太常
少卿鄭肅兼長史明年魯王為太子以鄭肅嘗侍魯王
言論典正復令為吏部侍郎兼太子賓客東宫授經既
而太子母妃失寵上有廢斥意肅兼長史因召見深陳
邦國大本君臣父子之意上改容嘉之然太子竟以得
罪
致仕官
舊制年七十已上應致仕若齒力未衰亦聽釐務(凡請致仕)
(五品已上奏聞六品已下由尚書省錄奏)
貞觀二年九月一日詔内外文武羣官年老致仕抗表
去職者參朝之班宜在本品見任之上
顯慶元年正月制文武官五品以上者及病不因罪解
并五品已上散官以禮停任者聽同致仕
開元五年十月十四日勑致仕官應飭令所由送至宅
三品已上並聽朝朔望其年十一月勑致仕官子弟無
京官者其在外者聽一人停官侍養六年五月二十
四日勑曾任高品官不緣貶責為卑品官者致仕身亡
並聽同高品例二十年正月七日制曾任五品已上
清資官以理去職者所司具錄名奏老病不堪釐務者
與致仕官天寳九載三月二十三日勑如聞六品已
下致仕官四載之後准各並停念其衰老必藉安存豈
限其高卑而恩有差降應五品下致仕官並終其餘年
仍永為常式
建中三年九月十二日勑致仕官所請半祿料及賜物
等並宜從勑出日於本貫及寄住處州府支給至貞元
四年四月二十三日致仕官給半禄料其朝會及朔望
朝參並依式自今已後宜准此
貞元四年四月以前左散騎常侍致仕丘為復舊官初
為致仕還鄉特給禄俸之半既丁母喪蘇州疑所給請
於觀察使韓滉以為授官致仕今不理務特給禄俸惠
養老臣也不可以在喪為異命仍舊給之唯春秋二時
羊酒之直則不給雖程式無文見稱斬衰及是為服除
乃復之五年三月以太子少傅兼吏部尚書蕭昕為太
子少師右武衛上將軍鮑防為工部尚書前太子詹事
韋建為秘書監並致仕仍給半禄及賜帛其俸料悉絶
上念舊老特命賜其半焉致仕官給半禄料自昕等始
也
九年八月以太子右庶子史館脩撰孔述睿為太子賓
客賜紫金魚袋致仕述睿年未七十以疾免累表方許
賜帛百疋衣一襲故事致仕還鄉不給公乘上寵儒者
命給公乘遣之
長慶三年四月勑尚書左丞孔戣可守禮部尚書致仕
仍委所在長吏歲時親自存問兼致羊酒如至都其芻
米什器之類委河南尹量事供送務從優禮筋力未衰
堅請休退故示優禮
太和元年四月檢校右僕射兼太子少傅楊於陵以左
僕射致仕特恩令全給俸料上疏云臣以年力衰退陳
乞休間伏蒙聖恩特賜矜免授尚書左僕射致仕全給
俸料者臣伏以朝廷致禄本為職勞衰病乞閒自宜家
食而半給之俸近古所行義誠屬於優賢事亦兼於養
老以臣慵耄猥當料程伏惟恩施以為過幸今若入踰
常制重啟殊恩錫端寮之厚俸為朽質之私費循躬撫
事情所不安招損害盈臣所深懼伏乞俯迴聖睠再勑
有司得從半祿之文斯乃殘年之幸勑批云卿早更委
任每著聲猷累聞告老之辭勉遂懸車之請故優廩禄
示以寵勞謙光有終雖君子之貞吉當仁不讓亦先哲
之格言宜體至懷即斷來表明日又固讓從之其年
九月勑請致仕官近日不限品秩高卑一例致仕酌法
循舊頗越典章自今以後常參官五品外官四品者然
後許致仕餘停
三年四月右庶子致仕滕珦奏伏蒙天恩致仕今欲歸
家鄉在浙東道途遥遠官參四品伏乞特給婺州已來
牒庶使衰羸獲安光榮鄉里勑旨滕珦致仕還鄉家貧
路遠宜假公乘允其請自今後更有此比便為定例
員外官
員外官及試官等夫設官分職董事置吏得人則天下
自理尚書猶云官不必備惟其人則員外官之設可知
也員外及檢校試官斜封官皆神龍已後有之開元大
革前事多已除去唯皇親戰功之外不復除授今則貶
責者然後以員外官處之
永徽五年八月蔣孝章除尚藥局奉御員外特置仍同
正員員外官(自此始也又顯慶五年五月授廖紹文檢校書郎員外置同員外又云員外官自此)
(始朱知孰是也)
神龍元年五月三日勅内外員外官及檢校試官宜令
本司長官奏聞飭取資歷請止舊人分判曹事自外並
不在判事之限其長官副貳官不在此限景龍二年長
慶宜城定安新都咸安等公主及皇后陸氏妹郕國夫
人馮氏妺崇國夫人并昭容上官氏與其沛國夫人鄭
氏尚官柴氏賀婁氏女夫弟五英兒隴西夫人趙氏樹
朋黨咸能降墨勑斜封以授官其年十月侍中蘇瓌上
封事曰臣聞蕭何載其清淨歌以寧一漢文垂拱無為
幾致刑措光武吏員幷合務在省官此即省事清心實
禆政要關輔菽粟非賤又戍役煩數州縣先有定科官
寮禄俸不加公廨利賤更令分給員外若妻子不贍理
即侵漁望請省員以救時弊委巡察使及州正員有犯
咸殿勘問伏以所在員外資次相當簡公方清幹者使
即替授訖申聞正員懼替不敢僣違員外希遷自能勵
勗將停員外漸得省官酸棗縣尉袁楚客奏記於中書
令魏元忠曰官者將以理人非以亂人將以利人非以
害人今天下困窮海内衰耗伏以縣牧宰選授多不得
人自餘寮佐鮮有稱職不務公謹專於割剥比之馬也
必除其害牧况之羊也必去其亂羣此道尚有所關而
更員外置員所謂助桀為虐適足以速禍也斯輩自知
員外恐人之不畏必峻法以懼之恐財之不積必枉道
以奪之以有限之物供無厭之用欲其不用豈可得哉
古人有言曰十羊九牧羊既不得食人亦不得息書曰
官不必備惟其人孔子譏管仲曰官事不攝焉得稱儉
據此正員之官猶不欲其備况正員之外更置員外此
則朝廷之失君侯不正誰正之哉中書侍郎蕭至忠上
疏曰臣聞官爵者公器也恩倖者私惠也只可金帛富
之梁肉食之以存私也若以公器為私用則公義不行
而勞人解體以私惠而妨至公則私謁門開而正言路塞
昔漢館陶公主為子求郎明帝謂曰郎官上應列宿苟
非其人則人受其殃賜錢十萬而已此則至公之道不
虧恩私之情無替當今列位已廣冗員倍之祈求無厭
日月增數陛下降不貲之澤近戚有無涯之請賣官利己鬻
法循私臺寺之内朱紫盈滿官秩益輕恩賞不貴才者
莫用用者不才二事相形十中有五故人不效力而官
匪為人欲求其理實亦難遂伏願審量材識官無虛授
私不害公情無撓法天下幸甚兵部尚書韋嗣立上疏
曰設官分職量事置吏官得其人天下自理古者取人
必先採鄉曲之譽然後辟于州郡州郡有聲然後辟於五
府才著五府然後升之天朝此則用一人所擇者甚悉
推一士所歷者甚深用得其才則理用非其才則亂理
亂所繫焉可不深擇之哉今之取人有異此道多未甚
試效則頓至遷擢夫趨競者人之常情僥倖者人之常
態而今務進不辟僥倖者接踵比肩布於文武之列補
授無限員闕不供遂至員外置官數倍正闕官署典史
困於祗承府庫倉儲竭於資俸國家大事豈甚於此
古者懸爵待士唯有才者得之若任以無才則有才之
路塞賢人君子所以遁跡消名常懷歎恨也御史中丞盧
懷慎上疏曰臣聞唐虞稽古建官惟百夏商官倍亦克
用又此省官之義也又云官不必備惟其人又云無曠庶
官天工人其代之此為官擇人之義也臣竊見今諸司
員外官委積多者數十倍近古以來未之有也官不必
備此則有餘人代天工多不釐務廣有除拜無所禆益
俸禄之費歲巨億萬空竭府藏而已豈致理之具哉方
今倉庫空虚百姓凋弊儻炎旱成災租賦减入水衡無
貫朽之蓄京庾闕流衍之儲陛下將何以濟之乎員外
官中或簮裾雅望或臺閣舊人或明習憲章或諳嫻政
要皆一時之良幹多不司案牘空尸禄俸滯其才而不
展其用尊其位而不盡其力周稱多士漢曰得人豈其
然與臣望請員外官中有才能器識衆共聞知堪為州
牧縣宰以上者並請選擢使宣力四方中其智效若有
老病及不堪釐務者咸從省廢使賢不肖較然殊貫此
當今之切務也安可謂之難哉左臺殿中侍御史崔蒞
太子中允薛紹諷上疏曰先朝所授斜封官恩命已布
而姚元之宋璟等沮先帝之明歸怨陛下道路謗讟天
下稱冤奈何與萬人為仇敵恐致非意之變上以為然
乃下詔曰諸緣斜封别勑授官先令停任宜並量材敘
用姚元之宋璟並先奏各賜物一百段監察御史柳澤
諫曰竊見神龍以來羣邪作孽法網不提綱維大紊實
由内寵專命外嬖擅權因貴憑寵賣官鬻爵朱紫之榮
出於僕妾之口賞罰之用乖於章程之典妃主之門有
同商賈選舉之署實均闤闠資販之子悉由邪而謬官
黜斥之人咸因姦而冒進天下愈亂而社稷幾危賴陛
下聪明神武拯之將墜此陛下耳目之所親擊故可永
為鑒誡豈不為寵愛謬誤親習請謁之所致也又如斜
封授官皆是僕妾汲引迷謬先帝昧自前朝豈是孝和
情之所憐心之所愛陛下初即位之時納姚元之宋璟
之計所以咸令黜退頃日以來又令收之將為斜封之
人不忍棄也以為先帝之意不可違也若斜封之人不
忍棄也是韋月將燕欽融之流亦不可褒贈也李多祚
鄭克義之徒亦不可清雪也陛下何獨不能忍於彼使
善惡不定反覆相攻是陛下政令不一也又斜封之官
不求殊澤得免罪戾已沐恩私旬月之中頻繁降旨前
教令至冬處分後又令替人却停奈何導人以為非勸
人以為僻將何以懲風俗將何以正姦邪今海内咸稱
太平公主令西僧惠範曲引此輩將有誤於陛下故語
曰姚宋為相邪不如正太平用事正不如邪陛下豈不
懲覆車之誡而欲遵覆車之軌惟陛下熟思之
開元元年五月三日勅諸色員外試檢校官除皇親及
諸親五品以上并戰陣要籍内侍省已外一切總停至
冬放選量狀跡書判正員官今以後戰功以外非别勑
不得輒注擬員外官
十九年正月十九日京兆尹裴伷先奏曰神州務劇官
僚尤多更置員外試官於事頗為繁冗京縣近有此色
天恩已令即停猶恐選曹更有注擬望請當府及京畿
等縣自今以後一切不置員外試官
二十二年二月十六日勅應員外官所司注擬上州不
得過四人中州三人下州及上縣各二人中縣下縣各
一人
天寳六年六月二十四日御史中丞蕭諒奏近緣有勞
人等兼授員外官多分判曹務頗多煩擾前件官伏望
一切不許知事如正員官搃闕其長官簡清幹者權判
並本官到日停勅旨依奏
五載正月二十二日勅内外六品已下員外官至考滿
日一切並停各依選例自今已後更不得注擬其皇親
幼小及諸色承恩授官軍功伎術内侍者左右龍武軍
並諸蕃官等不在此例
乾元二年九月二十三日詔州縣員外並任其所適計
考滿後各與成資仍於本色内减一兩選與留如員外
官中有材識幹濟曾經任使州縣所資者亦量留每上
州不得過五人中州不得過四人上縣不得過三人中
縣已下不得過一人
貞元四年正月一日勅自今已後額内官如有闕中書
門下及吏部更不須注擬見任者三考後勒
試及斜濫官
天授二年二月十五日十道使舉人石艾縣令王山輝
等六十一人並授拾遺補闕懷州錄事參軍霍獻可等
二十四人並授侍御史并州錄事參軍徐昕等二十四
人授著作郎内黃縣尉崔宣道等二十三人授衛佐校
書蓋天后收人望也故當時諺曰補闕連車載拾遺平
斗量杷推侍御史腕脫校書郎試官自此始也
其年十二月懷州獲嘉縣主簿劉知幾上疏曰昔有唐
御歷列職命官國多刓印之譏人有積薪之歎自陛下
臨朝頓革此風然矯枉過正亦為己甚矣至如六品已
下職事清官遂乃方之土芥比之沙礫其有行無聞於
十室即厠朝流識不反于三隅俄登仕伍斯固比肩咸
是舉目皆然罕聞翹楚之歌唯見伐檀之刺尸禄謬官
其流非一若遂不加沙汰臣恐有穢皇風
神龍元年四月一日太白山人鄭普思以方術除秘書
監左拾遺李邕上疏諫曰蓋聞人有感一餐之惠殞七
尺之軀况臣為陛下官受陛下禄豈得目有所見口不
言之陛下親政日近復在九重所以未聞在外羣下竊
議道路籍籍皆云普思多行詭惑妄說妖祥唯陛下不
知尚見驅使此道若行必撓亂朝政孔子云詩三百一
言以蔽之曰思無邪陛下若以普思有竒術可致長生
久視之道則爽鳩氏久應得之永有天下非陛下今日
可得而求若以普思可致佛法則漢明梁武久應得之永
有天下亦非陛下今日可得而求若以普思即致鬼道
墨翟干寳各獻於至尊而二王得之永有天下亦非陛
下今日可得而求此皆是涉虚妄歷代無效臣愚不願
陛下復行之明時唯堯舜二帝自古稱聖臣觀所行固
在人事敦睦九族平章百姓不聞以鬼神之道聽理天
下伏願陛下察之則天下幸甚
其年六月又除方術人蔡静能為國子祭酒侍中桓彦
範上疏曰陛下自龍飛寳位遽下制云軍國政化皆依
貞觀故事昔貞觀中嘗以魏徵虞世南顔師古為秘書
監孔穎達為國子祭酒至於普思等是方伎庸流豈足
比蹤前列臣恐物議陛下官不擇人濫以天秩加於私
愛惟陛下少加慎擇左衛騎曹參軍宋務光上疏曰夫
爵賞者君之重柄傳曰惟名與器不可以假人自頃官
賞頗示乖謬大勲未滿於人聽高秩已越於朝倫貪天
之功以為己力秘書監鄭普思國子祭酒蔡静能或挾
小道以登朱紫或因淺術以取銀黃既虧國經寔悖天
道書曰制理於未亂保邦於未危此誠理亂安危之秋
也伏願欽祖宗之丕烈暢王業之艱難遠佞人親有德
乳保之母妃主之家以時接見無令媟凟酸棗縣尉袁
楚客奏記於中書令魏元忠曰以正道事君者將以安
天下也以非道事君者所以危天下也君有危天下之
臣不可不逐之今國子祭酒蔡静能及秘書監鄭普思
等不脩忠正以事君妄引鬼神而惑主然鬼神之事冥
冥難知故左道之人因此自致其詐上惑清聽必據非
才之位必食非德之禄此國蠧也傳曰國之將興聽於
人將亡聽於神非細故也此朝廷之失君侯不正誰正
之哉
太和七年七月勅入蕃使不得與私覿正員官告量别
支給以充私覿(舊例使絶域者許賣正員官告取貲自給以備私覿雖優假遠使殊非法典故)
(革之)
十二年六月詔以淮西河北用兵募人入粟受官及减
選超資
十五年二月勅其入回鶻使宜仍舊與私覿正員官十
三員入吐蕃使與八員
伎術官
故事伎術官皆本司定送吏部附申謂秘書殿中太常
左春坊太僕等伎術之官唯得本司選轉不得外敘若
本司無缺聽授散官有缺先授若再經考滿者聽外敘
神功元年十月三日謂自今已後本色出身解天文者
進官不得過太史令音樂者不得過太樂鼓吹署令醫
術者不得過尚藥奉御隂陽卜筮者不得過太卜令解
造食者不得過司膳署令有從勲官品子流外國官參
佐親品等出身者自今已後不得任京清要著望等官
若累階應至三品者不須階進每一階酬勲兩轉
垂拱三年十二月二十五日勅三輔及四大都督并衝
要當路及四萬戶已上州市令并長安等六縣錄事並
宜省補充
開元七年八月十五日勅出身非伎術而以能任伎術
官者聽量與員外官其選敘考勞不須拘伎術例天寳
十三年五月吏部奏准格伎術官各於當色本局署員
外置不得同正員之數從之
太和五年七月勅諸色藝能授官今後如有罪犯停職
者委本日牒報吏部不在敘用限
留守
貞觀十七年太宗親征遼東令太子太傅房玄齡充京
城留守詔曰公當蕭何之任朕無西顧之憂矣軍戎器
械戰士糧廩並委卿處分發遣東都留守以蕭瑀為之
咸亨二年正月七日高宗幸洛陽以雍州長史李晦為
西京留守猶謂曰關中之事一以付卿但委用武人不
可以成官政令式之外有利於人者隨即行不須聞奏
儀鳳元年十一月四日司農卿韋弘機為東都留守時
有道士朱欽遂為中官所使至都所為横恣弘機執而
囚之奏曰道士假稱中官驅使依倚形勢臣恐虧損皇
明為禍患之漸高宗特發中官賜書慰諭仍曰不須漏
洩
垂拱三年文昌右丞相蘇良嗣為京留守時尚方監裴
匪躬檢校京苑當春時將鬻苑中果菜以收其利良嗣
駁之曰昔公儀相魯猶能拔葵去織未聞萬乘之主鬻
其果菜以與下人争利也
神龍二年三月侍中蘇瓌充西京留守時秘書監鄭普
思謀為妖逆雍岐二州妖黨大發瓌收普思繫獄考訊
之普思妻第五氏以鬼道為韋庶人所寵居止禁中由
是中宗將慰諭令瓌釋普思之罪瓌上言普思幻惑罪
當不赦尚書左僕射魏元忠奏曰瓌長者其忠懇如此
願陛下察之遂配流普思於嶺外
開元十一年正月二十八日勅太原尹為留守少尹為
留守七月五日勅三都留守兩京每月一日起居北都
每季一起居並遣使行幸未有處其三都留守三日一
起居暫出行幸發處留守亦准此逓表
元和三年五月勅承前東都留守無防禦使名往因權
宜遂有制置俾從省使以復舊章其東都畿汝州都防
禦使及副使宜停所管將士六千七百三十八人數内
見所管將士都防鎮及營苑中營田河隂陽翟偃師等
縣鎮遏使共四千六百三十人委留守收管襄城葉縣
鎮遏使共二千一百人委汝州防禦使收管其年七月
復置東都留守防禦兵士七百人九年十月勑東都留
守創立新軍所召將士切資精進要得府縣共詳簿書
况分正副留守都惟舊典宜令河南尹裴次元以本官
充東都副留守其月以尚書左丞吕元膺為檢校工部
尚書充東都留守舊例留守必賜旗甲與方鎮略同及
元膺受任竟無所賜朝論以東有寇虞特用元膺尤不
當削其儀以沮威望諫官上疏援華汝壽三州例賜戎
械居守之重固宜寵借上曰此數處並不當與其後遂
皆停十年十二月東都防禦使吕元膺請募山河子弟
以衛宫城東都西南聯鄧虢山谷曠遠多麋鹿猛獸人
習射獵不務耕稼春夏以其族黨遷徙無常俗呼為山
棚前留守權德輿知其可縻而用將請之會詔徵故元
膺繼請焉
長慶二年七月以前義成軍節度使陳楚為東都留守
判尚書省事東畿汝州防禦使故事東都留守牛僧孺
徵拜左僕射上令左軍副使王元直賫告身宣賜舊例
留守入朝無中使賜詔例上特寵異之
京兆尹
義慶元年五月十五日改隋京兆郡為雍州以别駕領
州事以韋讓為之
貞觀二十三年七月三日改别駕為長史領州事以高
履行為之
開元元年十二月三日改為京兆府稱西京長史以張
暐為之
少尹武德元年改隋京兆郡丞為治中以襄邑玉
神符為之
貞觀二十三年改為司馬以劉翁孺為之開元元年改
為少尹以韋維為之本一員大足元年七月二十日加
一員分左右司馬舊為左新為右以楊弘胄為之元年
建寅月勅京尹府縣官多避諸司奏請避難就易殊非
奉公自今後諸使諸司諸州改官充判官支使使身軀
使等准舊勅不得放去
廣德三年三月十一日勅中書門下及兩省五品已上
諸王駙馬朞周已上親及女婿不得任京兆府判司畿
令赤縣丞簿尉(長慶三年閏十月中書門下奏伏以所立隄防止緣權要今一概防閑事誠太)
(過今後諸應宰臣左右僕射御史大夫中丞給事舍人左右丞諸司尚書侍郎度支與鹽鐡使在城者并諸王)
(駙馬朞周已上親并女壻外甥請准前後勑不得在京兆府判司畿縣令赤縣簿尉其餘官不在此限之例)
大歷二年李勉為京兆尹宦官魚朝恩為觀軍容使仍
知國子監事前尹黎幹求媚於朝恩每候其將至監則
盛設供具酒饌豐潔為百人之餼傾府之吏以辦之及
勉蒞職旬月朝恩入監府吏莫至先置者請於勉勉曰
軍容使判國子監事勉候於太學軍容固宜具主禮勉
官忝京兆尹軍容儻恩顧至府豈敢不飭蔬饌乎朝恩
深銜之自是不復至太學
貞元十四年夏旱穀貴人多流亡京兆尹韓臯以政事
不理黜之上召右金吾衛大將軍吳湊面授京兆尹即
日令視事經宿方下制逾月湊論奏掌内廏彍騎飛龍
内園芙蓉園及禁軍諸司等使雜供手力資課太多量
宜减省從之
元和四年九月許孟容為京兆尹有左神策軍吏李昱
假長安富人錢八千貫三歲不償孟容遣吏收捕械繫
剋日命還之且曰不及期當死自興元以後因禁軍有
功軍士益横府縣不能制孟容剛正不懼以法繩之一
軍盡驚冤訴於上立命中使宣旨令送本軍孟容繫之
不遣中使再至乃執奏云臣誠知不奉詔當誅然臣職
司輦轂合為陛下彈抑豪強錢未盡輸昱不可得上嘉
其意乃許之自此權右歛跡
十三年正月京兆少尹知府事崔元略奏諸司諸軍諸
使追府縣人吏所由及百姓等比來府縣除賊盗外所
有推勘公事相關者皆行公牒近日多不行文牒不有
擒捉禁繫之後府縣方知其中人吏所由亦有姦猾為
無憑據妄生推住又難辨明其百姓等所被追捕緣無
公牒多加恐動致有逃匿今後望降勅旨應請諸軍諸
使要追府縣人吏百姓等非盗賊外並令行移文牒所
冀官曹免相侵擾從之
長慶元年七月勅節文京兆府百姓屬諸軍諸使者宜
令其按名一戸之内除已屬諸軍諸使其餘父兄子弟
據令式年幾合入色役者明立簿籍同百姓例差遣
三年四月勅京兆尹兼御史大夫韓愈特放臺參以後
不得為例時議以為憲司之臨府縣著自甲令苟害於
理自當革之暫使一人不得為例深非立制垂久之道
也
開成二年崔珙為京兆尹京畿旱奏滻水入内者十分
請减九分賜貧民溉田從之
三年正月盗發親仁里欲殺宰相李石其賊出於禁中
珙捕之不獲坐奪俸
會昌三年五月京兆府奏兩坊市閒行不事家業黥刺
身上屠宰猪狗酗酒鬭打及僦賣關節下脫錢物摴蒱
賭錢人等伏乞今後如有犯者許臣追捉若是百姓當
時處置如屬諸軍諸使禁司奏聞從之
大中三年九月中書門下奏京兆府判司及兩縣簿尉
帶諸司職事伏以列官分職各有司存苟或侵踰則乖
彛憲近日判府司及兩縣簿尉多繫諸司職掌遂使額
外假稱一人兼判數曹易為因循難以責辦臣等商量
自今已後諸司職掌改集賢館弘文館並不得帶府判
司及兩縣簿尉集賢館弘文館仍每司不得過一員見在
諸司充職者請勒歸本司勅旨依奏
唐會要卷六十七
