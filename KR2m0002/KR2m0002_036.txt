唐會要卷三十六
宋王溥撰
修撰
武德七年九月十七日給事中歐陽詢奉勅撰藝文類
聚成上之
貞觀五年九月二十七日祕書監魏徵撰羣書理要上
之(太宗欲覽前王得失爰自六經訖于諸子上始五帝下盡晉年徵與虞世南禇亮蕭德言等始成為五十)
(卷上之諸王各賜一本)十三年十一月三日揚州長史李襲譽撰
忠孝圖二十卷奏之
十四年五月二十一日詔以特進魏徵所撰類禮賜皇
太子及諸王并藏本於祕府初徵以禮經遭秦滅學戴
聖編之條流不次乃刪其所說以類相從為五十篇合
二十卷上善之賜物一千段
十五年正月三日魏王泰上括地志百五十卷上嘉之
賜物一萬段其書宣付祕閣初泰好學愛文章司馬蘇
勖勸奉表請修撰詔許之於是大開館宇廣召時俊遂
奏引著作郎蕭德言祕書郎顧胤記室參軍蔣亞卿功
曹參軍謝偃等人物輻輳門庭若市泰稍怙過盛欲其
速成於是分道計州披檢䟽錄凡四年而成其年四月
十六日太常博士吕才及諸陰陽學者十餘人撰陰陽
書凡五十三卷并舊書行者四十七卷詔頒下之(太宗以陰)
(陽書行之日久近代以來漸至訛偽穿鑿既甚拘忌亦多遂令有司重加修撰)其妄穿作拘忌
者才駁之曰易曰上古穴居而野處後世聖人易之以
宫室蓋取諸大壯逮於殷周之際乃有卜宅之文故詩
稱相其陰陽書云卜惟洛食此則卜宅吉凶其來尚矣
至於近代師巫更加五姓之說言五姓者謂宫商角徵
羽等天下萬物悉配屬之行事吉凶依此為法至於張
王等為商武庾等為羽欲以同韻相求及其以柳為宫
以趙為角又非四聲相管其間亦有同是一姓分屬宫
商復有複姓數字徵羽不别騐於經典本無斯說即陰
陽書亦無此語直是野俗口傳竟無所出之處惟按堪
輿經云黃帝對於天老乃有五姓之言且黃帝之時不
過姬姜數姓暨於後代賜族者多至如管蔡郕霍魯衛
毛𥅆郜雍曹滕畢原酆郇並是姬姓子孫孔殷宋華向蕭
亳皇甫並是子姓苗裔自餘諸國凖例皆然因邑因官
分枝分葉未知此等諸姓是誰配屬又檢春秋以陳衛
及秦並同水姓齊鄭及宋皆為火姓或承所出之祖或
繫所屬之星或取所居之地亦非宫商角徵共相管攝
此則事不稽古義理乖僻者也叙禄命曰謹按史記宋
忠賈誼譏司馬季主云夫卜筮者高人禄命以悦人心矯
言禍福以盡人財又按王充論衡云見骨體而知命禄
見禄命而知骨體此則禄命之書行之久矣言多或中
人乃信之今更研尋本非實錄但以積善餘慶不假建
禄之吉積惡餘殃豈由劫殺之災皇天無親常與善人
禍福之應其猶影響故有夏多罪天命勦絶宋景修德
妖孛夜移學也禄在豈待生當建王憂勤損夀不聞月
值空亡長平坑卒未聞共犯三刑南陽貴士何必俱當
六合歷陽成湖非獨河魁之上蜀郡炎燎豈由災厄之
下今時有同建禄而貴賤懸殊共命胎而夭夀更異按
春秋魯桓公六年九月魯莊公生今檢長歷莊公生當
乙亥之歲建申之月以此推之莊公乃當禄之空亡依
禄命書法合貧賤又犯勾絞六害背驛馬生身刻驛馬
三刑當此生者並無官爵火命七月生當病鄉為人尫
弱身合矬陋今按齊詩譏莊公倚嗟昌兮頎若長兮美
目揚兮巧趨蹌兮惟有向命一條法當長夀依撿春秋
莊公薨時計年四十五矣此則禄命不騐一也又按史
記秦莊襄王四十八年始皇帝生宋忠注云因正月生
為此名政檢襄王四十八年歲在壬寅此年正月生者
命當背禄法無官爵假得禄合奴婢寡少始皇又當破
驛馬生驛馬三刑身尅驛馬法當望官不到金命正月
生當絶下為人無始有終老而彌吉今檢史記始皇乃是
有始無終老更彌凶唯建命生法合長夀計其崩時不
過五十禄命不騐二也檢漢武故事武帝以乙酉歲七
月七日平旦時亦當禄空亡下法無官爵雖向驛馬尚
隔四辰依祿命法少無官榮老而方盛今騐漢書武帝
即位年始十六末年以後戶口減半禄命不騐三也又
檢後魏書云高祖孝文皇帝興元元年八月生今按長
歷其年歲在丁未以此推之孝文皇帝背禄并驛馬三
刑身尅驛馬依禄命書法無官爵當父死中生法當生
不見父今檢魏書孝文皇帝身受其父之禪禮云嗣主
位定於初喪踰年之後方始正號是以天子無父事三
老也獨孝文受禪異於常禮躬為天子以事其親而禄
命倒云不合識父禄命不騐四也又按沈約宋書云宋
高祖癸亥三月生依此推禄與命並當空亡依禄命書
法無官爵又當子墓中生惟宜嫡子假有次子法當早
卒今據宋書高祖長子先被簒弑次子義隆享國多年
高祖又當禄祖下生法得嫡孫財禄今檢宋書其孫劉
邵劉濬並為簒逆幾失宗祧禄命不騐五也叙葬書曰
易曰古之葬者厚衣以薪不封不樹喪期無數後世聖
人易之以棺槨蓋取諸大過禮云葬者藏也欲人之不
見也然孝經云卜其宅兆而安厝之以其復土事畢長
為感慕之所窀穸禮終永作魂神之宅朝市遷變豈得
先測於將來泉石交侵不可先知於地下是以謀及龜
筮庶無後艱斯乃備於慎終之禮曾無吉凶之義暨於
近世已來加之陰陽葬法或選年月便利或量墓田遠
近一事失所禍及死生巫者利其貨賄莫不擅加妨害
遂令葬書一術乃有百二十家各說吉凶拘而多忌且
天覆地載乾坤之理備焉一剛一柔消息之義詳矣或
成晝夜之道感於男女之化三光運於上四氣通於下
斯乃陰陽之大經不可失於斯須也至於喪葬之吉凶
乃附此為妖妄傳云王者七日而殯七月而葬諸侯五
日而殯五月而葬大夫經時而葬士逾月而葬此貴賤
不同禮亦異數欲使同盟助弔有期量事制宜遂為常
式法既一定不得違之也故先期而葬謂之不懷後期
而不葬譏之非禮此則葬有定期不擇年月一也春秋
又云丁巳葬定公雨不克葬至戊午襄事禮經善之禮
記云卜葬先遠日蓋選月終之日所以避不懷也今檢
葬書以己亥之日用葬最凶謹按春秋之際此日葬者凡
有二十餘件此則葬日不擇日二也禮記云周尚赤大
事用平旦殷尚白大事用日中夏尚黑大事用昏時鄭
玄注云大事者何謂喪葬也此則直取當代所尚不擇
時之早晚春秋又云鄭卿子産子太叔葬鄭簡公於時
司墓大夫室當葬路若壞其室即平旦而葬不壞其室
即日中而葬子産不欲壞室而待日中子太叔云若至
日中而葬恐久勞諸侯大夫來會葬者然子産既云博
物君子太叔乃為諸侯之選國之大事無過喪葬必是
義有吉凶斯等豈得不用今乃不問時之得失惟論人
事可否曾子問云葬逄日蝕捨其路左待明而行所以
備非常也若依葬書多用乾艮二時並在半夜此即文
與禮違今檢禮傳葬不擇時三也葬書云富貴官品皆
由安葬所致年命延促亦由墳壠所招今按孝經云立
身行道揚名於後世以顯父母易曰聖人之大寳曰位
何以守位曰仁是以日慎一日則澤及於無疆苟德不
建則人無後此則非由安葬吉凶而論福祚延促臧孫
有後於魯不關葬得吉日若敖絶祀於荆不由遷厝失
所此則安葬吉凶不可信用其義四也今之喪葬吉凶
皆依五姓便利古之葬者並在國都之北兆域既有常
所何取姓墓之義趙氏之葬並在九原漢之山陵散在
諸處上利下利蔑爾不論大墓小墓其義安在及其子
孫富貴不絶或與三代同風或分六國而王此則五姓
之義大無稽考吉凶之理何從而生其義五也且人生
名位進退何常亦有初賤而後貴亦有始泰而終否是
以子文三巳令尹展禽三黜士師葬期一定更不迴改
冡墓既成曾不革易何因名位無時暫安故知官爵弘之
在人不由安葬所致其義六也野俗無識皆信葬書巫
者誑其吉凶愚人因此僥倖遂使擗踊之際擇葬地而
希官品荼毒之秋選葬時以覬財禄或云辰日不宜哭
泣遂睆爾而受弔問或云同屬忌於臨壙乃吉服而不
送其親聖人設教豈其然也葬書敗俗一至於斯其義
七也
蘇氏曰今世之人正惑於此故載吕才駁議用矯正
之庶乎惑者少悟也
貞觀十五年十月二十五日尚書左僕射申國公高士
廉撰文思博要成凡一千二百卷詔藏之祕府同撰人
特進魏徵中書令楊師道中書侍郎岑文本禮部侍郎
顔相時國子司業朱子奢給事中許敬宗國子博士劉
伯莊太常博士吕才祕書監房玄齡太學博士馬嘉運
起居舍人禇遂良晉王友姚思廉太子舍人司馬宅相
祕書丞李淳風
二十三年正月二十日太宗撰帝範十三篇賜皇太子
顧謂王公曰禔躬闡政之道備在其中矣
永徽三年三月三日符璽郎顔揚庭上其父師古所撰
匡謬正俗八卷令付祕閣
顯慶元年十月詔禮部尚書弘文館學士許敬宗等修
東殿新書上曰略看數卷全不如抄撮文書又日月復
淺豈不是卿等用意至此因親製序四百八十字
二年六月上製元首前星維城股肱論令敬宗等注釋
名曰天訓至三年正月五日修新禮成一百三十卷頒
於天下其年五月九日以西域平遣使分往康國及吐
火羅等國訪其風俗物産及古今廢置畫圖以進令史
官撰西域圖志六十卷許敬宗監領之書成學者稱其
博焉十月二日許敬宗修文館詞林一十卷上之
六年正月二十七日右内率府錄士參軍崇賢馬真學
士李善上注文選六十卷藏於祕府
龍朔元年六月二十六日許敬宗等撰累璧六百三十
卷上之三年十月二日皇太子弘遣司元太常伯竇德
玄進所撰瑶山玉彩五百卷上之詔藏書府
儀鳳元年十二月二日皇太子賢上所注後漢書初太
子右庶子張太安洗馬劉訥言洛州司戶參軍格希玄
學士許叔牙成玄一史藏諸周寳寧等同注范曄後漢
書詔付祕書省
調露二年二月一日詔故符璽郎李延夀撰政典一部
寫兩本(一本付祕書省一本賜皇太子)
永隆元年十二月太史李淳風進注釋五曹孫子等十
部等經分為二十卷
垂拱二年四月七日太后譔百寮新誡及兆人本業記
頒朝集使
大足元年十一月十一日麟臺監張昌宗撰三教珠英一
千三百卷成上之初聖歷中以上御覽及文思博要等
書聚事多未周備遂令張昌宗召李嶠閻朝隠徐彦伯
薛曜李尚隱魏知古于季子王無競沈佺期王適徐堅
尹元凱張說馬吉甫元希聲李處正高備劉知幾房元
陽宋之問崔湜常元旦楊齊哲富嘉謩蔣鳳等二十六
人同撰於舊書外更加佛道二教及親屬姓名方域等
部
開元七年五月左庶子劉子玄上議今之所注老子是
河上公注其序云河上公者是漢文帝時人結草菴於
河曲因以為號以所注老子授文帝因冲空上天不經
之鄙言流俗之虚語漢書藝文志注老子者有三家河
上所釋後無聞焉王弼詣旨為優請黜河上公升輔嗣
所注司馬徽亦注云漢史實無其人然所注以養神為
宗以無為為體請河王注令學者俱行從之
九年十一月十三日左散騎常侍元行冲上羣書四部
錄二百卷藏之内府凡二千六百五十五部四萬八千
一百六十九卷分為經史子集四部經庫是殷踐猷王
恢編史庫韋述余欽子庫毋照劉彦直集庫王灣劉伸
其序例韋述撰其後母照又略為四十卷為古今書錄
十年六月二日上注孝經頒於天下及國子學至天寳
二年五月二十二日上重注亦頒於天下
十三年詔康子元等注解東封儀注以進
十五年五月一日集賢學士徐堅等纂經史文章之要
以類相從上制名曰初學記至是上之(欲令皇太子及諸王檢事綴文)
十七年九月十一日上令左丞相張說修八陣圖十卷
及經二卷成
十九年二月禮部員外郎徐安正等撰文府二十卷上
之其年十二月十一日侍中裴光庭上瑶山往則維城
前軌各一卷上以賜皇太子及慶王
二十三年正月勅中書令張九齡光禄卿韋縚與禮官
就集賢院撰籍田儀注
其年三月二十七日上注老子并修䟽義八卷并製開
元文字音義三十卷頒示公卿
二十七年二月中書令張九齡等撰六典三十卷成上
之百官稱賀
天寳十四年四月内出御撰韻英五卷付集賢院行用
其年十月八日頒御注道德經并䟽義分示十道各令
巡内傳寫以付宫觀
乾元二年十一月四明山人沈若進廣孝經十卷(制授祕書)
(郎集賢院待詔)
大歷十二年十一月二十五日刑部尚書顔真卿授撰
韻海鏡原三百六十卷表獻之詔付集賢院
建中元年十月濠州刺史張鑑撰五經微旨十四卷孟
子音義三卷上之
貞元十一年八月國子司業裴澄撰乘輿月令十二卷
上之十二年二月夏州節度使韓澤進統載四十卷
其年十月昭義節度判官賀蘭正九進用人權衡輔佐
記各十卷舉選衡鏡三卷
十四年十月左僕射平章事賈耽撰郡國别錄六卷通
錄四卷上之十一月西川節度使韋臯進開復西南夷
事狀十卷
十七年七月太常寺進大唐貞元新集開元復禮二十
卷其年十月宰臣賈耽撰海内華夷圖一軸并序古今
郡國縣道四夷述四十卷上之耽好地理學四方之使
自蕃方來者必問其土地山川之所終始凡三十年問
既備因撰海内華夷圖廣三丈縱三丈二尺率以一寸
圻一百里人有披圖以問其郡人者皆得其實無虚詞
焉
十九年二月淮南節度使杜佑撰通典二百卷上之其
書凡九門食貨十二篇選舉六篇職官二十二篇禮一百篇樂
七篇兵十五篇刑八篇州郡十四篇邊防十六篇佑精歷代之
要修通典識者知其必登公卿之位書既出遂行於時
其後杭州刺史蘇弁撰會要四十卷弁與兄冕纘國朝
故事為是書弁先聚書至二萬卷皆手自刊正今言蘇
氏書次於集賢芸閣焉給事中陸䞇著集注春秋二十
卷君臣圖翼三十五卷上之
元和二年十二月李吉甫等撰元和年國計簿十卷上
之總計天下方鎮凡四十八道管州府二百九十五鎮
縣一千四百五十三見定戶二百四十四萬二百五十
四其鳳翔鄜坊邠寧振武涇原寧夏靈鹽河東易定魏
鎮冀范陽滄州淮西淄青等一十五道合七十一州並
不中戶口數目四年四月給事中馮伉著三傳異同三
卷其年七月製君臣事跡十四篇上以天下無事留意
典文每覽前代興亡得失之事皆三復其言又讀貞觀
開元實錄見太宗撰金鏡書及帝範上下篇玄宗撰開
元訓誡思維前躅遂採尚書春秋後傳史記范班漢書
三國志晏子春秋吳越春秋新序說苑等書君臣行事
可為龜鑑者集成十四篇一曰君臣道二曰辨邪正三
曰誡權諍四曰戒微行五曰任賢臣六曰納忠諫七曰
慎征伐八曰慎刑法九曰去奢泰十曰崇節儉十一曰
奬忠直十二曰修政教十三曰諫田獵十四曰錄勲賢
分為上下卷上御製其序曰前代君臣事跡至是以其
書寫於屏風列之御座之右書屏風六扇於中宣示宰
臣李藩裴洎曰朕近撰此屏風親所觀覽故令示卿藩
等進表稱賀
八年二月宰臣李吉甫撰元和州縣郡國圖三十卷百
司舉要一卷成上之吉甫又常綴錄東漢魏晉元魏周
隋故事記其成敗損益因為六代略凡三十卷分天下
諸鎮絶域山川險易故事各寫其圖於篇首為五十四
卷號為元和郡國圖
九年四月檢校左拾遺李渤撰御戎新錄二十卷上之
十二年十二月翰林學士沈傳師等奏元和辨謗略兩
部各十卷一部進上一部請付史館從之其年處州刺
史馬總進武德至貞元年奏議二十卷
十三年六月宰臣袁滋撰雲南紀五卷上之其年八月
洛陽尉禮院檢討官王彦威撰元和曲臺新禮三十卷
上之自開元二十一年至元和十三年正月已前新撰
定禮與舊儀不同者謹備集錄并禮勒成三十卷
其年十二月祕書少監史館修撰馬宇撰鳳池錄五十
卷成上之
長慶元年十一月商州刺史王公亮進新撰兵書一十
八卷上之二年四月翰林侍講學士韋處厚路隨撰六
經法言三十卷成上之
寳歷元年三月翰林侍講學士高重崔郾進纂要十卷
二年五月祕書省著侍郎韋公肅注太宗文皇帝帝範
一十二篇上之
太和元年六月國子直講徐郿上周易新義三卷
八年四月集賢學士裴潾撰通撰三十卷
其年九月宰相李德裕進御臣要略次柳氏舊史
九年五月御集春秋左氏列國經傳三十卷其年宰臣
兼集賢大學士李宗閔准宣與校理修撰等撰五常傳
二十卷并目錄一卷進上
二年二月戶部侍郎王彦威以所撰唐典七十卷上之
(起武德年終永貞)其年十月勅改天后朝所撰三教珠英為海
内珠英
開成三年八月右拾遺韋籌上唐書唐史解表共五通
會昌二年七月宰臣德裕進異域歸忠傳兩卷
大中五年十一月太子詹事姚思廉撰通史三百卷上
之(統史自開闢至隋末編年纂帝王美政善事詔令可别於時者必載於時政監秩茶鹽和糴賑貨錢陌兵)
(數虚實貯粮用兵利害邊事戎狄無不備載下至釋道燒煉妄求無騐皆叙之矣)其年十二月
太子詹事姚思廉又撰帝王政統十卷上之
七年十月尚書左僕射門下侍郎平章事崔玄上續會
要四十卷修撰官楊綴復崔瑑薛逢鄭言等賜物有差
氏族
氏族者古史官所記故官有世胄譜有世官過江則有
僑姓王謝袁蕭為大東南則有吳姓朱張顧陸為大山
東則有郡姓王崔盧鄭為大關中亦有郡姓韋裴柳薛
楊杜為大代北則有蕃姓元長孫宇文陸源竇為大各
於其地自尚其姓為四姓今流俗相傳獨以崔盧李鄭
為四姓加太原王為五姓不經之甚也
武德元年高祖嘗謂内史令竇威曰昔周朝有八柱國
之貴吾與公家咸登此職今我已為天子公為内史令
本同末異無乃不可乎威曰臣家昔在漢朝再為外戚
至於後魏三處外家今陛下龍興復出皇后臣又階緣
皇戚位忝鳳池自惟叨濫曉夕兢懼高祖笑曰比見關
東人與崔盧為婚猶自矜伐公世為帝戚不亦貴乎三年
高祖嘗從容謂尚書右僕射裴寂曰我李氏昔在隴西
富有龜玉降及祖彌姻婭帝王及舉義兵四海雲集纔
涉數月升為天子至如前代皇王多起微賤劬勞行陣
下不聊生公復世胄名家厝職清要豈若蕭何曹參起
自刀筆吏也惟我與公千載之後無愧前修矣
蘇氏議曰創業君臣俱是貴族三代以後無如我唐
高祖八柱國唐公之孫周明懿隋元貞二皇后皆外
娶周太師竇毅女毅則周太祖之壻也宰相蕭瑀陳
叔達梁陳帝王之子裴矩宇文士及齊隋駙馬都尉
竇威楊恭仁封德彛竇抗並前朝師保之胤其將相
裴寂唐儉長孫順德屈突通劉政會竇軌竇琮柴紹
殷開山李靖等並是貴胄子弟比夫漢祖蕭曹韓彭
門第豈有等級以計言乎
武德中李守素與虞世南論及氏族初言江左世南獨
相酧對及言北地諸姓次第如流陳其事業皆有援証
世南但撫手而已不復能答歎曰肉譜實可畏許敬宗
曰肉譜非雅名也世南曰昔任彦升善談經籍梁代稱
為五經笥今日號倉曹為人物笥矣(守素以請時氏族時人謂之肉譜)
貞觀十二年正月十五日修氏族志一百卷成上之先
是山東士人好自誇矜以婚姻相尚太宗惡之以為甚
傷教義乃詔吏部尚書高士廉御史大夫韋挺中書侍
郎岑文本禮部侍郎令狐德棻及四方士大夫諳練族
姓者普收天下譜約諸史傳考其真偽以為氏族志以
崔幹為第一等書成太宗謂曰我與山東崔盧家豈有
舊嫌也為其世代衰微全無官宦人物販鬻婚姻是無
禮也依托富貴是無恥也我不解人間何為重之我今
定氏族者欲崇我唐朝人物冠冕垂之不朽何因崔幹
為一等合二百九十三姓千六百五十一家分為二等
頒於天下
顯慶四年九月五日詔改氏族志為姓錄上親製序仍
自裁其類例凡二百四十五姓二百八十七家以皇后
四家酅公介公贈台司太子三師開府儀同三司僕射
為第一等文武二品及知政事者三品為第二等各以
品位為等第凡為九等並取其身及後胤若親兄弟量
計相從自餘枝屬一不得同譜(初貞觀氏族志稱為詳練至是許敬宗以其書)
(中不取皇后武氏本望李義府又恥其家無名乃奏改之於是委禮部侍郎孔志約著作郎楊仁卿太子洗馬)
(史玄道太常丞吕才等十二人商量編錄遂立格以皇親得五品者盡入譜不入譜者縉紳士大夫咸以為恥)
(議者號其書為勲格李義府又奏收貞觀氏族志焚之)
長安四年鳳閣舍人劉知幾撰劉氏家史十五卷譜考三
卷推漢氏為陸終苖裔非堯之後彭城叢亭里諸劉出自宣
帝子楚孝王囂曾孫司徒居巢侯劉愷之後不承楚元王交
皆按據明白正前人所誤雖為流俗所譏學者服其該博
神龍元年五月十八日左散騎常侍柳冲上表曰臣聞
姓氏之初世本著其義昭穆之序周譜列其風漢晉之
年應摰明宗系之說齊梁之際王賈述衣冠之源使夫
士俗區分懲勸攸寄昭之後世實為盛典臣今願叙唐
朝之崇修氏族之譜使九圍仰止百代承風豈不大哉
上從之(遂令尚書左僕射魏元忠工部尚書張錫吏部侍郎蕭至忠岑義兵部侍郎崔湜刑部侍郎徐)
(堅工部侍郎劉洎左補闕吳兢等重修)至先天二年三月柳冲奏所備姓
族錄成上之凡二百卷又於今判定至開元二年七月
二十一日畢上之
上元二年九月二十一日敕文其氏族並得之久遠有
餘俗諱及僻疾同聲者宜改與本族望所出大姓任自
遂便穏(其時桓彦範孫改姓姜氏)
乾元元年著作郎賈至撰百家類例十卷(其序旨曰以其婚姻承家)
(冠冕備盡則存譜大譜所紀者惟尊官清職傳記本元分為十卷爰列百氏其中須有部折各於當族注之通)
(為百氏以隴西李氏為第一至貞元中左司郎中柳芳論氏族序四姓則分甲乙丙丁頒之四海望族則先山)
(東載在唐歷)
永泰二年十月七日宗正卿吳王祇奏修史館太常博
士柳芳撰皇室永泰譜二十卷上之
大歷三年正月二十四日太子中允李良佐及諸房譜
依舊姓獨孤氏從之
元和七年七月尚書兵部員外郎知制誥王涯撰姓纂
十卷上之
開成四年正月勅大理寺少卿李衢修撰王后譜諜其
年閏正月勅翰林學士柳璟修續皇家永泰譜(以永泰初璟祖)
(考為史官常撰皇家永泰譜二十卷成上之至是復令璟修續其書焉)
大中六年十二月宗正寺奏得當司修國譜官李弘簡
伏以德明皇帝之後興聖皇帝以來宗祊有序昭穆無
差近日修撰率多紊亂遂使冠履愆儀玄黃失位數從
之内昭序便乖今請宗子自常參官并諸州府及縣官
等各俱具始封建諸王及五代祖及見在子孫錄一家
狀送圖譜院仍每房納於官取高處昭穆取尊即轉送
至本寺所司磨勘屬籍稍獲精詳依奏
蕃國請經史
垂拱二年二月十四日新羅王金政明遣使請禮記一
部并雜文章令所司寫吉凶要禮并文館詞林採其詞
涉規誡者勒成五十卷賜之
開元十九年正月二十四日命有司寫毛詩禮記
文選各一部以賜金城公主從其請也祕書正字于休
烈上表申昭諫匭言曰臣聞和戎國之權也經籍國之
典也國之利器不可以示人晉東平王求史記諸子漢
朝不與蓋以史記多兵謀諸子雜詭術夫以東平帝之
懿戚尚不欲示征戰之書况西戎國之遠藩曷可貽經
典之事且魯秉周禮齊不加兵吳獲乘車楚屢奔命故
曰惟名與器不可以假人必不得已請去春秋當周德
既衰諸侯強盛則有以臣召君之事取威定霸之謀若
與此書國之患也表入勅下中書門下議侍中裴光庭
等曰西戎不識禮經心昧德義頻負明約孤背國恩今
所請詩書隨時給與庶使漸陶聲教混一車書文軌大
同斯可使也休烈雖見情偽變詐於是乎生而不知忠
信節義於是乎在上曰善乃以經書賜與之
二十六年六月二十七日渤海遣使求寫唐禮及三國
志晉書三十六國春秋許之
附學讀書
神龍元年九月二十一日勅吐蕃王及可汗子孫欲習
學經業宜附國子學讀書
永徽二年正月十四日國子祭酒蕭昕上言請從儒學
以正風教其月二十九日勅曰頃以戎寇方急虞於經
略太學空設諸生益寡絃誦之地寂寥無聲函丈之間
殆將不掃念每及此甚用憫焉其諸道節度觀察都防
禦使等朕之腹心各鎮方面誡兹子弟各奉義方并宰
相朝官及神策六軍欲習業者自今已後並令補國學
生欲其業重籝金器成琢玉日新厥德世不乏賢其中
身雖有官欲附學讀書者聽就學宫委中書門下郎揀
擇堪為師範者充學生員數多少所習經業考試第等
并所供糧及緣修理各委本司作事件開奏
開成元年六月勅新羅宿衛生王子金義宗等所請留
任學生員仰准舊例留二人衣糧准例支給
二年三月渤海國隨賀正王子大俊明并入朝學生共
一十六人勅渤海所請生徒習學宜令青州觀察使放
六人到上都餘十人勒迴又新羅差人朝宿衛王子并
准舊例割留習業學生首及先任學生等共二百十六
人請時服糧料又請舊住學習業者放還本國勅新羅
學生内許七人准去年八月勅處分餘時服馬畜糧料
等既非舊例並勒還
唐會要卷三十六
