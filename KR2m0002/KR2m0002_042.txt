唐會要卷四十二
宋王溥撰
歷
武德元年五月太史令唐儉丞𫝊奕上言東都道士傅
仁均能為歷算於是下詔令仁均與儉等議造唐歷是
歲九月歷成仁均奏新術七事其一曰昔洛下閎以漢
武太初元年歲在丁丑更歷起元元在丁丑今大唐以
戊寅年受命甲子日登極所造之歷即上元之歲歲在
戊寅命日又起甲子以三元之法一百八十去其積歲
武德元年戊寅為上元之首則日月如合璧五星如連
珠合於今日其二曰堯典云日短星昴以殷仲冬前代
造歷莫能允合臣今創法五十餘年冬至輙差一度則
却檢周漢千載無違其三曰經書日蝕毛詩為先十月
之交朔日辛夘臣今立法却推得周幽王六年十月辛
夘朔蝕即明其中間並皆符合其四曰春秋命歷序云
魯僖公五年壬子朔旦冬至諸歷莫能符合臣今造歷
却推僖公五年春正月壬子朔旦冬至則自斯以降並
無差爽其五曰古歷日蝕或在于晦或在二日月蝕或
有望前或在望後臣今立法月有三大小則日蝕常在
于朔月蝕常在于望却檢魯史並無違爽其六曰前代
造歷命辰不從子半命度不起虚中臣今造歷命辰起
子半命度起于虚六度命辰得中于子符隂陽之始會
歷術之宜其七曰前代諸歷月行或有晦猶東見朔以
西朓臣今以遲速定朔永無此病疏奏上善之擢拜仁
均員外散騎常侍尋改太史令明年遂施行戊寅元歷至
武德三年大史奏正日望及二月八日朔當蝕比不效
其後中書令封德彛奏言歷詔吏部郎中祖孝孫考其
得失孝孫使算學博士王孝通以甲辰歷法駁仁均所
繆仁均援引答難孝孫乃略去尤疏闊者餘依仁均舊
時武德六年九月詔大理卿崔善為考正歷數善為所
改凡三十餘條至貞觀元年將仕郎李淳風又奏駁太
史&KR0851;十有八事詔下善為課二家得失其七改從淳風
餘一十一條並依舊也
十四年十一月甲子朔旦冬至初(太史令𫝊仁均定歷以癸亥為朔旦)詔
下公卿八座詳議公卿已下奏曰伏見李淳風表猶古
歷分目于子半勘得今歲十一月甲子朔子初一刻冬
至故太史令傅仁均欲苟異張曹玄法减餘稍多子初
為三刻用乖天正又南宫子明薛頤等並云自初及半
日月全未相風子午之法推校春秋已來晷度薄蝕事
皆符合奏勑付所司集衆詳加考定謹與國子祭酒孔
穎達等一十一人尚書八座參議得失惟仁均定朔事
有微差淳風推校理尤精密請從淳風議至十八年太
史丞李淳風與司歷使士通等上言故太史令傅仁均
武德初定歷代已來日月薄蝕或差于朔望者此由一
月大一月小晦朔或致參錯應所制法三大三小日月
之蝕必在朔望今依仁均造法一十九年為一章以定
朔望之期然次年九月後四月頻大即仁均之術于古
法有違詔令集諸解歷者詳之不能定其後制令所造
歷還依𫝊仁均平朔法迄于麟德元年至二年十月二
十日以袐閣郎李淳風所撰麟德歷頒于天下詔曰朕
仰觀九曜傍總五家去其繁衍裁以要密古所未通今
即備載而改之初占歷歲推甲子得於天正合朔之夜
應以嘉祥五緯若連珠二曜如合璧此授農升平可致
昔洛下閎漢歷律云後八百歲當有聖人受之自此以
來將年八百矣當仁朕亦何讓宜即宣布永為詔範可
名曰麟德来年以後行用之又太史瞿曇羅上經緯歷
法九卷詔令與麟德歷參行
弘道元年十二月太史頒歷是月當小盡去八月有勑
來年正月宜用朔故加癸未焉三十日癸未
神功二年閏十月二十六日制改正月為閏十月臘月
二日為正月一日臘月詔曰頃者所司造歷以臘月為
閏稽考史籍便紊舊章遂令歲之中晦仍見月重更尋
討果差一日可以本月為閏十月來月為正月是歲得
甲子合朔冬至
神龍元年太史丞南宫說奏麟德歷加時浸疎乃詔更
理乙巳歷至景龍中歷成詔令施用及睿宗即位寢廢不行
開元十六年八月十六日特進張說進開元太衍歷命
有司行用之(先是九年太史頻奏日蝕不驗詔沙門一行刊定律歷上本顓頊下至麟德泊十五)
(年一行遂奉詔旨成之因編以勒成一部經章十卷長歷五卷歷議十卷立成法天竺九歷二卷古今歷書二)
(十四卷凡例奏章一卷凡五十二卷)
乾元元年六月十七日頒山人韓穎等所造新歷每節
後加舊歷四刻代宗用郭獻之五紀歷
德宗用徐承嗣貞元歷
元和二年二月司天造新歷成獻之詔名元和觀象歷
渾儀圖
貞觀初李淳風上言靈臺候儀是後魏遺範法制疎略
難為占步上因令淳風改造渾儀鑄銅為之至七年三
月十六日直太史將仕郎李淳風鑄渾天黃道儀成奏
之置于凝暉閣其制度以銅為之表裏三重下據准基
如十字末樹鼇足以表四極焉第一儀名六合儀有天經雙
規金渾規相結于四極之内備二十八宿十干三辰經緯三
百五十五度第二儀名三辰儀圜徑八尺有璿璣規黃道規
月遊規天宿短度七曜所行並備於此轉於六合之内第三
儀名四遊儀玄樞為軸以連玉衡遊筩而貫約拒地軸傍轉
于内又玉衡在樞之間而南北遊仰以觀天之辰宿下以識
器之晷度因撰法象志七卷以論前代渾儀得失之差
開元八年六月十五日左金吾衛長史南宫說奏渾天圖空
有其書今臣既脩九曜占書須要量校星象望請造兩枚一
進内一留曹司占驗許之至九年太史頻奏日蝕不效詔
改新歷沙門一行奏云今欲創歷立元須知黃道進退請更
令太史測候星度有司云承前唯依赤道推步官無黃道
遊儀無由測候時率府兵曹參軍梁令瓚待制于麗正書
院因起游儀本樣甚為精密一行乃上言曰黃道遊儀古
有其術而無其器以黃道隨天運動難用常儀格之故昔
人潛思皆不能得今梁令瓚創造此圖日道月交莫不自
然契合既于推步尤要望就書院更以銅為之庶得考驗星
度無有差舛從之至十二年造成又上疏曰舜典云在璿璣
玉衡以齊七政說者以為取其運轉者為樞持正者為衡皆
以玉為之用齊七政之變知其盈縮進退七政之所在即古
太史渾天儀也自周室衰微疇人喪職其制度儀象莫有傳
者漢興丞相張蒼首創律歷之學至武帝詔司馬遷等更造
漢歷乃定東西立晷儀下漏刻以追二十八宿相距晷度與
古不同故唐都分天部洛下閎運算轉歷今赤道歷度則其
遺法也後漢永元中左中郎將賈逵奏曰臣前上傅安等用
黃道度日月弦望多合近太史官一以赤道度之不與天合
願請太史官日月宿簿及星辰晷度與待詔星象考校奏可
得典星待詔姚崇等十二人皆曰星圖有規法日月實從黃
道官無其器不知施行甘露二年大司農中丞耿壽昌奏
以圖儀度日月行考驗天運日月行赤道至牽牛東井日
行十五度至婁角日行一度月行十三度此前代所共知
也是歲永元四年也明年始詔太史造黃道銅儀冬至
日在斗十九度四分度之一與赤道儀定差二度史官
以校日月弦望雖密近而不為望日銅儀黃道與度運
轉難候騐是以少條其事其後劉洪因黃道渾儀以考
月行出入遲速而後世理歷者不遵其法更從赤道命
之以騐賈逵所言差謬益甚此理之大惑也今靈臺鐵
儀後魏明元時都匠斛蘭所造規製朴略度刻不均赤
道不動乃如膠柱不置黃道進退無准此據赤道月行
以騐入歷遲速多者或至十七度少者僅出十度不足
以上稽天象敬授人時近秘閣郎中李淳風著法象志
備載黃道渾儀法以玉衡旋規别帶日道傍引二百四十
九交以推月遊用法煩雜其術竟寢臣伏承恩旨更造
游儀使赤道運行以追列舍之變因二分之中以立黃
道交于軫奎之間二至陟降凡二十四度黃道之内又
施白道月環用究隂陽朓朒之數動合天運簡而易從
足以制器垂象永傳不朽于是上親為制銘置之于靈
臺以考星度二十八宿及中外官與古經不同者凡數
十條又詔一行與梁令瓚及諸術士更造渾天儀鑄銅
為之若圓天之象上具列宿赤道及周天度數注水激
輪令其自轉一日一夜天轉一周又别立二輪絡在天
外綴以日月令得運行每天西轉一匝日東行一度月
行十三度十九分度之七凡二十九轉有餘而日月會
三百六十五轉而日行匝仍置木櫃以為地平令儀半
在地上半在地下晦明朔望遲速有准又立二木人于
平地之上前置鍾鼓以候辰刻每一刻則自然擊鼓每
一辰則自然撞鍾皆于櫃中各施軸鈎交錯關鎻相持
既與天道合同當時甚稱其妙鑄成命之曰水運渾天
俯視圖置于武成殿前以示百寮無幾而銅鐵漸澁不
能自轉遂收置于集賢院不復行
測景
儀鳳四年五月太常博士檢校太史令姚玄辯奏于陽
城測景臺依古法立八尺表夏至日中測景有一尺五
寸正與古法同調露元年十一月十一日所得圭長一
丈二尺七寸
開元十二年四月二十三日命太史監南宫說及太史
官大相元太等馳傳往安南朗蔡蔚等州測候日影迴
日奏聞數年伺候及還京與一行師一時校之安南景
北極高二十一丈六分冬至日影七尺九寸四分春秋
二分影二尺九寸三分夏至影在表南三寸三分(測影使者)
(大相元太云交州望極緩出地三十餘度以八月自海中南望老人星殊高老人星下環星粲然其明大者甚)
(衆史不載莫辨其名大率去南極二十度已上其星皆見乃古渾天家以為常沒地中伏而不見之所也)蔚州
横野軍北高四十度冬至影一丈五尺八寸九分春秋
二分影六尺六寸二分夏至影在表北二寸九分此正
所為中土南北之極其即兖蔡許河南府滑太原等州
各有使往並差不同一行以南北日影校量用勾股法
筭之云大約南北極相去纔八萬餘里其諸州測影尺
寸如左林邑國北極高十七度(冬至影在表北六尺九寸定春秋分影在表北)
(二尺八寸五分夏至影在表南五寸七分)安南都護府北極高二十一度六
分(冬至影在表北七尺九寸四分定春秋分影在表北二尺九寸三分夏至影在表南三寸三分)朗州
武陵縣北極高二十九度五分(冬至影在表北一丈五尺三分定春秋分影在)
(表北四尺四寸七分夏至影在表北七寸七分)襄州(常春分影在表北四尺八寸)蔡州武津
館北極高三十度八分(冬至影在表北一丈二尺三寸八分定春秋分影在表北五尺)
(二寸八分夏至影在表北一尺四寸四分)許州扶溝北極高三十四度三分
(冬至影在表北一丈一尺五寸定春秋分影在表北五尺三寸七分夏至影在表北一尺四寸四分)河南
府郜城北極高三十四度七分(冬至影在表北一丈二尺七寸一分定春秋分)
(影在表北五尺四寸五分夏至影在表北一尺四寸九分)汴州浚儀大岳臺北極高
三十四度八分(冬至影在表北三丈二尺八寸五分定春秋分影在表北五尺五寸夏至影在)
(表北一尺五寸三分)滑州白馬北極高三十五度三分(冬至影在表北一丈)
(三尺定春秋分影在表北五寸六分夏至影在表北五寸七分)太原府(常春分影在表北六尺)蔚
州横野軍北極高三十度(冬至影在表北一丈五尺八寸九分定春秋分影在表北)
(六尺六寸二分夏至影在表北二尺二寸九分)
地震
貞觀十二年正月二十一日松叢二州地震壞人廬舍
二十年九月十五日靈州地震有聲如雷二十三年八
月晉州地震壞人廬舍壓死者五千餘人三日震十一
月五日又震
永徽元年四月一日又震六月十二日又震上以晉州
屢震謂羣臣曰朕政教不明使晉地屢有震動侍中張
行成曰天陽也地陰也陽君象陰臣象君宜轉動臣宜
安静今晉州地震彌旬不休將恐女謁用事大臣陰謀
且晉州陛下本封今地屢震尤彰其應伏願深思遠慮
以杜其萌
開元二十二年二月十八日秦州地震令倉部員外郎
韋伯陽宣慰又令左丞相蕭嵩致祭山川所損之家委
隨事處置聞奏(先是秦州百姓聞州西北地下殷殷有聲俄而地震廨宇及居人廬舍悉崩毁)
(地裂而復合連時不定計殺官吏及百姓四千餘人)
至德元年十一月河西地震有聲坼裂陷廬舍張掖酒
泉尤甚二年三月河西又震
大歷四年二月十六日夜京師地震有聲如雷
建中四年三月甲子京師地震生毛或白或黃有長尺
餘者其年五月辛巳夜京師地又震
貞元二年十一月京師地夕三震巢鳥驚散東都關輔
地並震
四年正月庚戌上御丹鳳門宣赦是夕京師地震辛亥
又震丁夘又震庚午又震詔脩政以答天譴癸酉又震
乙亥又震是月金州房州地震尤甚江溢山裂屋宇摧
壞至二月辛未又震甲申又震乙酉又震丙申又震己
未京師又震庚午又震三月甲寅又震四月丙寅又震
八月甲午又震其聲如雷上謂宰相曰朕寡德地數震
當修政道以答災譴甲午又震
九年四月辛酉京師地震有聲如雷河中關輔尤甚壞
屋壁廬舍或地裂湧出水
十年夏四月戊申京師地震癸丑又震
十三年七月乙未司天監奏今日午時地震從東來須
臾而止
元和七年八月京師地震上謂宰臣曰昨者地震草樹
皆動搖何祥也宰相李綘曰在昔玄元皇帝以大聖明
睿通于天人之理因周三川之震云天地之氣不
過其序若過其序人政亂也人政乖錯則上感陰
陽之氣陽伏而不能出陰迫而不能勝于是有地
震日蝕盖地載萬物日為君象政有感傷天地變
異春秋書之示戒用儆後王伏願陛下勉保虔恭
之誡動以利萬物綏萬方為慮則變異自銷休徵
可致
九年三月丙辰嶲州地震晝夜八十震壞廬舍死傷者
百餘人
十五年閏正月京師地震半刻已下
太和九年四月京師地震瓦屋皆墮二年十一月乙丑
京師地震
大中三年十一月京師地震振武天德靈武夏州鹽州
皆奏地大震壞軍城廬舍雲迦鎮使及荆南押防秋兵
馬小使並壓死儀卒死者數十輩
十四年五月庚戌京師地震山谷禽獸驚走
咸通八年五月丁未河中晉絳上言地大震廬舍壓仆
傷人
乾符三年雅州奏自六月地震至七月不止
日蝕
高祖朝四武德元年十月壬申朔四年八月丙戌朔
六年十二月壬寅朔九年十月丙辰朔
太宗朝十五貞觀元年閏三月癸丑朔九月庚戌朔
二年三月戊申朔七月乙巳朔三年八月己巳朔四年
正月丁卯朔六年正月乙卯朔九年閏四月丙寅朔十
一年三月丙戌朔十二年閏二月庚辰朔十三年八月
辛未朔十七年六月己夘朔十八年十月辛丑朔二十
年閏三月癸巳朔二十二年八月己酉朔
高宗朝十二顯慶五年六月庚午朔乾封二年八月
己丑朔總章二年六月戊申朔咸亨元年六月壬寅朔
二年十一月甲午朔三年十一月壬申朔上元元年三
月辛亥朔調露二年四月乙巳朔十一月壬申朔開耀
元年十月丙寅朔永淳元年四月甲子朔十一月庚申
朔
天后朝十三垂拱二年二月辛未朔四年六月丁亥
朔天授二年四月壬寅朔如意元年四月丙申朔長夀
二年九月丁亥朔三年九月壬午朔延載元年九月壬
午朔證聖元年二月己酉朔聖歷三年五月乙酉朔久
視元年五月己酉朔長安二年九月乙丑朔三年三月
壬戌朔九月庚寅朔
中宗朝二神龍三年六月丁夘朔景龍元年十二月
己丑朔
睿宗朝一太極元年二月丁夘朔
玄宗朝十七先天元年九月丁夘朔開元三年七月庚
辰朔六年五月乙丑朔七年五月己丑朔九年九月乙
巳朔十二年閏十二月丙辰朔十七年十月戊午朔二十
年二月癸酉朔八月辛未朔二十一年七月乙丑朔二
十二年十二月戊子朔二十三年閏十一月壬午朔二
十六年九月丙申朔二十八年三月丁亥朔天寳元年
七月癸夘朔五載五月壬子朔十三載六月乙丑朔
肅宗朝二上元二年七月己未朔既大星見至德元
年十月辛巳朔
代宗朝二大歷三年己巳朔四年正月庚午朔
德宗朝七貞元三年八月辛巳朔日有蝕之有司准
禮將伐鼓于社未許大常卿董晉奏曰伐鼓于社所以
責羣隂助陽光也所宣詔命不合經義奏請不報竟不
伐鼓六年正月戊戌朔先是有司奏元日太陽虧遂罷
朝會至時不蝕百寮稱賀七年六月庚寅先是司天奏
是日太陽虧至時以隂雲不見百寮稱賀八年十一月
壬子朔日有蝕之上不視朝司天監徐承嗣奏據歷數
合蝕八分今退蝕三分計减強半准占君盛明則隂匿
而潜退請宣示朝廷編諸史册詔付所司十年三月壬
寅司天奏四月癸夘朔太陽虧已後五刻食既未後五
刻復滿者舊例合宣行太常博士姜公復狀奏准開元
禮太陽虧皇帝不視事其朝會合停勑旨依奏至時隂
雲不見百官表賀十二年八月朔十七年五月壬戌朔
憲宗朝五元和三年七月癸巳上謂宰臣曰昨太史
奏太陽虧及朔日上瞻如言皆騐其故何也又素服救
日之儀有何所憑李吉甫對曰日月運行遲速不齊凢
周天三百六十五度有餘日行一度月行十二度有餘
卒二十九日半而與日會又月行有南北九道之異或
進或退若晦朔之交又南北同道即日為月之所掩故
有薄蝕之變雖自然常數可以推步然日為陽精當人
君之象若君行有緩急即日為之遲速稍逾常制為月
所掩即隂侵於陽亦猶人君行或失中應感所致故禮
記云男教不修陽事不得謫見于天日為之蝕婦順不
修隂事不得謫見于天月為之蝕古者日蝕則天子素服
而修六官之職月蝕則后素服而修六宫之職皆所以
懼天戒自省惕也君人者居物之上易為驕盈故聖人
制禮務乾乾夕惕以奉順天道苟德備則天人合應百
福來臻陛下恭已嚮明日慎一日又顧憂天譴則聖德
益固昇平何遠伏望長保睿志以永無疆之休臣等不
勝欣感之至因與同列稱賀上深然其言謂吉甫等曰
書傳皆言天之交感妖祥應事蓋如卿說且素服救日
乃自貶之旨朕自惟不德實懼有以致譴咎載深兢惕
卿等當悉務理匡我不逮也十年八月己亥朔十三年
六月壬子朔
穆宗朝一長慶二年三月太禮院奏四月一日太陽虧
准開元禮其日廢務皇帝不視事居數日上謂戶部尚
書韋綬曰災可禳福可禱乎對曰可以德禳宋景公善
言而妖星為之退舍是也福不可以求致故漢文帝於
祠祀命有司敬而不祈用能變已成之災享自致之福
著于史傳其理甚明今人或不慎行以祈災銷媚于神
而冀福至神苟有知當因致譴上深然其言
文宗朝三太和八年二月壬午朔開成元年正月丙
辰朔二年十二月庚寅朔司天奏是日太陽虧至時隂
雪不見
武宗朝四會昌三年二月庚申朔四年三月甲寅朔
五年七月丙午朔六年十二月戊辰朔
宣宗朝一大中二年五月己未朔
昭宗朝一天祐元年十月辛夘朔蝕在心宿初度十
五分之三
哀帝朝一天祐三年四月癸未朔蝕在十三度屬趙
分太常禮院奏准故事伐鼓于社皇帝素服避正殿百
官素服各守本局于廳事前重行每等異位向日端立
俟復明而止
月蝕
高祖朝八武德元年九月丁巳望二年閏二月己夘
望四年十二月丁夘望六年六月庚申望十二月丁巳
望七年十一月乙夘望八年四月乙夘望九年十月庚
午望
太宗朝十八貞觀二年二月壬辰望三年二月丁亥
望八月甲申望四年七月戊寅望六年六月丁酉望十
一月乙未望七年五月辛夘望九年九月戊申望十一
年九月丁酉望十三年正月乙未望十四年七月庚戌
望十二月丁未望十五年十二月乙酉望十七年十月
辛酉望十八年十月乙夘望二十一年八月庚申望二
十二年四月乙巳望二十三年十二月乙酉望
高宗朝二十五永徽元年六月壬午望十二月辛巳
望二年六月丁丑望十一月甲戌望四年十月癸巳望
五年九月戊子望顯慶二年閏正月甲辰望七月辛丑
望龍朔元年十一月丙午望二年五月甲申望麟德元
年九月庚申望乾封二年閏十二月辛未望總章元年
十二月庚申望咸亨元年六月丁巳望三年四月壬戌
望十月癸丑望四年四月庚午望上元二年八月丙戌
望儀鳳元年二月甲申望二年七月乙亥望永隆元年
九月乙酉望十二月丁酉望永淳元年三月戊申望二
年九月庚子望
天后朝十九文明元年二月丁巳望八月甲午望垂
拱二年七月癸丑望三年十月乙巳望四年六月辛巳
望永昌元年十月甲子望載初元年四月辛酉望天授
二年十月乙酉望長夀二年二月乙亥望證聖元年七
月辛酉望通天二年六月乙酉望聖歷二年正月癸未
望三年正月丙寅望九月辛夘望大足元年九月乙酉
望長安二年九月庚辰望三年八月癸酉望四年正月
壬寅望七月戊戌望
中宗朝三神龍元年正月丙申望二年十二月甲申
望景龍元年十月己丑望
睿宗朝二景雲二年八月丁巳望太極元年三月乙
夘望八月辛未望
玄宗朝十一開元二年十二月戊辰望三年十二月
壬戌望四年六月庚申望五年五月甲寅望六年十月
丙子望十年二月丁亥望十一年正月辛巳望七月戊
寅望十二年七月癸酉望天寳三年十一月丁未望
肅宗朝二乾元二年二月癸酉望八月丁夘望
代宗朝二寳應元年十二月庚申望永泰三年三月
辛未望
蘇氏曰載月甚詳然仲尼脩春秋二百四十二年日
星之變必書而月蝕不紀解之者云月諸侯道也外
蕃象也彼有虧則王者中國之政勝矣故不謂為災
或云蓋取詩人彼月而蝕則惟其常之義會要亦國
史之支也學于史宜取法春秋以是皆不書
唐會要卷四十二
