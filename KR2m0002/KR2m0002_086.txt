唐會要卷八十六
宋王溥撰
奴婢
舊制凡反逆相坐没其家為官奴婢(反逆家男女及奴婢没官皆謂之官)
(奴婢男年十四已下者配司農十五已上者以其年長令遠京邑配嶺南為城奴也)一免為番戶
再免為雜戶三免為良人皆因赦宥所及則免之(凡免皆因)
(恩言之得降一等二等或直入良人諸律令格或有言官戶者番戶雜戶之總號非謂别有一色)
武德五年安州刺史李大亮以破輔公祏功賜奴婢百
人大亮謂曰汝輩多衣冠子女破亡至此吾亦何忍以
汝為賤隸乎一一皆放還高祖聞而嗟賞更賜奴婢二
十人
顯慶二年十二月勅放還奴婢為良及部曲客女者聽
之皆由家長手書長子已下連署仍往本屬申牒除附
諸官奴婢年六十已上及廢疾者並免刪
永昌元年九月越王貞收諸家僮勝衣甲者千餘人于
是制王公已下奴婢有數
如意元年四月十七日勅逆人家奴婢及緣坐等色入
官者不須充尚食尚藥驅使
萬歲通天元年九月勅士庶家僮僕有驍勇者官酬主
直並令討擊契丹(時契丹首領李盡忠攻陷營州也)
大足元年五月三日勅北方緣邊州縣不得畜突厥奴
婢
景龍三年司農卿趙履温奏請以隋代番戶子孫數千
家没為官奴婢仍充賜口以給貴倖監察御史裴子餘
以為官戶承恩始為番戶又是子孫不可抑之奏免之
天寳八載六月十八日京畿及諸郡百姓有先是給役
在私家驅使者限勅到五日内一切送付内侍省其中
有自南口及契劵分明者各作限約定數驅使雖王公
之家不得過二十人其職事官一品不得過二十人二品
不得過十人三品不得過八人四品不得過六人五品
不得過四人京文武清官六品七品不得過二人八品
九品不得過一人其嗣郡王郡王縣主國夫人諸縣君
等請各依本品同職事及京清資官處分其有别承恩
賜不在此限其蔭家父祖先有者各依本蔭職减比見
任之主其南口請比蜀蠻及五溪嶺南夷僚之類
大歷十四年五月詔曰邕府歲貢奴婢使之離父母之
鄉絶骨肉之戀非仁也宜罷之其年八月都官奏伏
凖格式官奴婢諸司每年正月造籍二通一通送尚書
一通留本司並每年置簿點身團貎然後關金倉部給
衣糧又凖格式官戶有受勲及入老者並從良比來因
循省司不立文案伏恐日月滋深官戶逃散其受勲及
入老者無定數便請令諸司凖式造籍送省並孳生及
死亡者每季申報庶憑勘會勅旨宜並凖式處分自今
已後有處闕者委所司奏聞凖法科罪
元和四年閏三月勅嶺南黔中福建等道百姓雖處遐
俗莫非吾人多罹掠奪之虞豈無親愛之戀緣公私買
賣奴婢宜令所在長吏切加捉搦并審細勘責委知非
良人百姓方許文關有違犯者凖法處分八年九月
詔自嶺南諸道輒不得以良口餉遺及將諸處博易又
有求利之徒以良口博馬並勅所在長吏嚴加捉搦如
長吏不曾勾當委御史臺訪察聞奏長慶元年三月平
盧軍節度使薛平奏應有海賊誘掠新羅良口將到當
管登萊州界及緣海諸道賣為奴婢者伏以新羅國雖
是外蕃常禀正朔朝貢不絶與内地無殊其百姓良口
等常被海賊掠賣于理實難先有制勅禁斷緣當營久
蹈域中承前不守法度自收復已來道路無阻逓相販
鬻其獘尤深伏乞特降明勅起今已後緣海諸道應有
上件賊誘賣新羅良人等一切禁斷請所在觀察使嚴
加捉搦如有違犯便凖法斷勅旨宜依三年正月新羅
國使金柱弼進狀先蒙恩勅禁賣良口使任從所適有
老弱者栖栖無家多寄傍海村鄉願歸無路伏乞牒諸
道傍海州縣每有船次便賜任歸不令州縣制約勅旨
禁賣新羅尋有正勅所言如有漂寄固合任歸宜委所
在州縣切加勘會責審是本國百姓情願歸者方得放
回寳歷二年十一月勅朝官及節度觀察使自今已後
並不許更置私自身驅使
太和二年十月勅嶺南福建桂管容邕管安南等道百
姓禁斷掠買餉遺良口前後制勅處分重叠非不明衛
中行李元志等雖云買致數實至多宜各令本道施行
元和四年閏三月五日及五年九月十八日勅文切加
約勒仍逐官各差判官奏當司應管諸司所有官戶奴
婢等處要典及令文有免賤從良條近年雖赦勅諸司
皆不為論致有終身不霑恩澤今請諸司諸使各勘官
戶奴婢有廢疾及近年七十者請凖各令處分其新羅
奴婢伏凖長慶元年三月十一日勅應有海賊誘掠新
羅良口將到緣海諸道賣為奴婢並禁斷者雖有明勅
尚未止絶伏請申明前勅更下諸道切加禁止旨宜依
會昌五年四月中書門下奏天下諸寺奴婢江淮人數
至多其間有寺已破廢全無僧家奴婢既無衣食皆自
營生或聞洪潭管内人數倍一千人已下五百人已上
處計必不少臣等商量且望各委本道觀察使差清強
官與本州刺史縣令同點檢具見在口數及老弱嬰孩
並須一一分析聞奏如先自營生及已輸納者亦别項
分析深恐無良吏及富豪商人百姓綱維潜計會藏隐
事須稍峻法令如有犯者便以奴婢計估當二十千已
上者並處極法官人及衣冠奏聽進止如有人糺告便
以奴婢充賞待勘知人數續具條流其京城委功德亦
凖此條流仍具數奏聞勅旨依奏
其年八月中書門下奏應天下廢寺放奴婢從良百姓
者今聞有細口恐刺史已下官人及富豪衣冠商人百
姓計會藏隱及量與錢物索取勅下後如有此色並仰
首出却還父母如有依前隱蔽有人糺告官人已下遠
販商人百姓並處極法其告事人每一口賞錢一百千
便以官錢充給續徵所犯人令填納勅旨宜依
六年二月勅山南江淮間寺家奴婢比來有勅釐革或
有父母贖男女將歸歲月既深今却搜檢情非違勅事
恐擾人如有此色勘驗有憑並宜不要進收自會昌元
年以後者不在此限
大中五年二月勅邊上諸州鎮送到投來吐蕃迴鶻奴
婢等今後所司勘問了宜並配嶺外不得隸内地九年
閏四月二十三日勅嶺南諸州貨賣男女奸人乘之倍
射其利今後無問公私上客一切禁斷若潜出劵書暗
過州縣所在搜獲以強盗論如以男女傭賃與人責分
口食任於當土五年限為滿不得將出外界
大順二年四月二十日勅天下州府及在京諸軍或因
收獲百姓男女宜給内庫銀絹委兩軍收贖歸還父母
其諸州府委本道觀察使取上供錢充贖不得壓良為
賤
道路
貞觀十四年七月三十日移五崤道于莎柵復舊路開
元二十八年正月十三日令兩京道路並種果樹令殿
中侍御史鄭審充使天寳三載五月京兆尹蕭昊奏請
於要道築甬道載沙實之至於朝堂從之九月昊又奏
廣之七年四月河南尹韋濟奏于偃師縣東山下開驛
路通孝義橋北坡義堂路也
廣德元年八月勅如聞諸軍及諸府皆扵道路開鑿營
種衢路隘窄行李有妨苟徇所資頗乖法理宜令諸道
諸使及州府長吏即差官廵檢各依舊路不得輒有耕
種并所在橋路亦令隨要修葺
大歷八年七月勅諸道官路不得令有耕種及斫伐樹
木其有官處勾當填補
貞元七年八月商州刺史李西華請廣商山道又别開
偏道以避水潦從商州西至藍田東抵内鄉七百餘里
皆山險行人苦之西華役工十餘萬脩橋道起官舍舊
時秋夏水盛阻山澗行旅不得濟者或數日粮絶無所
糴西華通山間道謂之偏路人不留滯行者為便
太和二年二月鄭州刺史楊歸厚奏當州郭下官路不
置在州城内使命往來出入非便伏請凖汝州例置驛
路于城西勅旨宜依其年定州奏當管白石嶺南路
管驛險峻請移于易州西紫荆嶺路修置從之
開成元年四月昭義節度使奏請開夷儀山路通太原
晉州從之
大中三年十一月山南西道節度使鄭渥鳳翔節度使
李玭等奏當道先凖勅新開文川谷路從靈泉驛至白
雲驛共一十所并每驛側近置私客舘一所其應緣什
物糧料遞乘並作夫專知官及橋道等開修制置畢其
斜谷路創置驛五所平州驛一所連雲驛一所松嶺驛
一所靈谿驛一所鳳泉驛一所並已畢功訖勅旨蜀漢
道古今欹危自羊腸九曲之盤入鳥道三巴之外雖限
戎隔夷誠為要害而人御馬匹常困險難鄭渥首創厥
功李玭繼成巨績校兩路之遠近减十驛之途程人不
告勞功已大就偃師開路祗為通衢桂陽列亭止于添
驛此則通千里之險峻便三川之往來實為良能克當
寄任宜依所奏仍付史館
四年六月中書門下奏山南西道新開路訪聞頗不便
人近有山水摧損橋閣使命停擁館驛蕭條縱遣重修
必倍費力臣等今日延英面奏宣旨却令修斜谷舊路
及館驛者臣等商量望詔宣敖及鳳翔節度使觀察使
令速點檢計料修置或緣館驛未畢使命未可徑通其
商旅及私行任取稳便往來不得更有約勒勅旨依奏
其年八月山南節度使封敖奏當道先凖詔令臣檢討
却修置斜谷路者臣當時差軍將領官健人夫併力修
置道路橋閣等去七月二十日畢功通過商旅騾馬擔
馱往來七月二十二日已具聞奏訖其館驛先多摧毁
破壊併功修樹今並已畢臣已散牒緣路管界州縣及
牒鳳翔劍南東西兩川觀察使並令取八月十五日以
後于斜谷路過使命謹具如前勅旨宜依仍付所司
街巷
開元十九年六月勅京洛兩都是惟帝宅街衢坊市固
須修築城内不得穿掘為窰燒造磚瓦其有公私修造
不得於街巷穿坑取土
廣德元年九月勅城内諸街勿令諸使及百姓輒有種植
永泰二年正月十四日京兆尹黎幹奏京城諸街種植
大歷二年五月勅諸坊市街曲有侵街打墻接簷造舍
等先處分一切不許並令毁拆宜委李勉常切勾當如
有犯者科違勅罪兼須重罰其種樹栽植如聞並已滋
茂亦委李勉勾當處置不得使有斫伐致令死損并諸
橋道亦須勾當
貞元四年二月勅京城内莊宅使界諸街坊墻有破壊
宜令取兩税錢和僱工匠修築不得科歛人戸十四年
官街樹缺所司植榆以補之京兆尹吳湊曰榆非九衢
之玩亟命易之以槐
太和五年七月左右廵使奏伏凖令式及至德長慶年
中前後勅文非三品已上及坊内三絶不合輒向街開
門各逐便宜無所拘限因循既久約勒甚難或鼓未動
即先開或夜已深猶未閉致使街司廵檢人力難周亦
令奸盜之徒易為逃匿伏見諸司所有官宅多是雜賃
尤要整齊如非三絶者請勒坊内開門向街門戸悉令
閉塞勅旨除凖令式各合開外一切禁斷餘依
其月左街使奏伏見諸街餔近日多被雜人及百姓諸
軍諸使官健起造舍屋侵占禁街竊慮停止奸人難為
分别今除先有勅文百姓及諸街鋪守捉官健等舍屋
外餘雜人及諸軍諸使官健舍屋並令除折所冀
禁街整肅以絶奸人勅旨所折侵街舍宜令二箇月限
移拆如不礙勅文者仍委本街使看便宜處分九年
八月勅諸街添補樹並委左右街使栽種價直於京兆
府取仍限八月栽畢其分析聞奏
大中三年六月右廵使奏義成軍節度使韋讓前任宫
苑使日固違勅文于懷真坊西南角亭子西侵街造舍
九間勅旨韋讓侵街造舍頗越舊章宜令毁拆
橋梁
顯慶五年五月一日修洛水月堰舊都城洛水天津之
東有中橋及利涉橋以通行李上元二年司農卿韋機
始移中橋自立德坊西南置于安衆坊之左南當長夏
門街都人甚以為便因廢利涉橋所省萬計然每年洛
水泛溢必漂損橋梁倦于繕葺内使李昭德始創意令
所司改用石脚銳其前以分水勢自是無漂損之患至
今(初韋機橋畢上大悦令于中橋南刻一方石列其年辰簡速之跡紀一十六字蓋黃絹之辭也)
先天二年八月勅天津橋除命婦已外餘車不得令過
開元九年十二月九日增修蒲津橋絙以竹葦引以鐵
牛命兵部尚書張說刻石為頌十九年六月勅兩京
城内諸橋及當城門街者並將作修營餘州縣料理
二十年四月二十一日改造天津橋
天寳元年二月廣東都天津橋中橋石脚兩眼以便水
勢移斗門自承福東南抵毓財坊南百步八年二月
先是東京商人李秀昇於南市北架洛水造石橋南北二
百步募人施財鉅萬計自五年創其始至是而畢
卜年十一月河南尹裴迥請税本府戸錢自龍門東山
扺天津橋東造石堰以禦水勢從之
大歷五年五月勅承前府縣並差百姓修理橋梁不逾
旬月即被毁折又更差勒修造百姓勞煩常以為弊宜
委左右街使勾當捉搦勿令違犯如歲月深久橋木爛
壊要修理者左右街使與京兆府計會其事申報中書
門下計料處置其坊市橋令當管修理諸街橋京兆府
以當府利錢充修造其年八月勅其坊市内有橋不問
大小各仰夲街曲當管共修仍令京兆府各差本管官
及當坊市所由勾當每年限正月十五日内令畢如違
百姓决二十仍勒依前令修文武官一切具名聞奏節
級科貶如後續有破壊仍令所由時看功用多少計定
數修理不得輒剰料率及有隱欺
貞元元年正月勅宜令京兆府與金吾計會取城内諸
街枯死槐樹充修㶚滻等橋板木等用仍栽新樹充替
關市
武德九年八月十七日詔梁關之設襟要斯在義止懲
奸無取苛暴近代拘刻禁御滋章非所以綏安百姓懷
來萬邦者也其潼關以東緣河諸關悉宜停其金銀綾
絹等雜物其依格得出關者並不須禁
天授二年七月九日勅其雍州已西安置潼關即宜廢
省洛州南面北面各置關
長安二年正月有司表請税關市鳳閣舍人崔融上議
曰臣伏見有司税關市事條不限工商但是行人盡税
者臣謹按周禮九賦其七曰關市之賦竊惟市縱繁巧
關通末游欲令此徒止抑所以咸增賦税夫關市之税
者惟斂出入之商賈不税往來之行人今若不論商人
通取諸色事不師古法乃任情悠悠末代于何瞻仰又
四海之廣九州之雜關必據險路市必憑要津若乃冨
商大賈豪宗惡少輕死重氣結黨連羣喑嗚則彎弓睚
眦則挺劍小有失意且猶如此一旦變法定是相驚非
惟流迸齊人亦自擾亂殊俗求利雖切為害方深而有
司上言不識大體徒欲益帑藏助軍國殊不知軍國益
擾帑藏愈空且如天下諸津舟航所聚洪舸巨艦千軸
萬艘交貨往還昧旦永日今若江津河口置鋪納税税
則檢覆覆則遲留此津纔過彼鋪復止非惟國家税錢
更遭主司僦賂至如關市之税史籍有文秦政以雄圖
武力捨之而不用也漢武以覇略英才去之而勿取也
何則關為詰暴之所市為聚人之地税市則人散税關
則暴興暴興則起異圖人散則懷不軌况澆風久扇變
法為難徒欲禁末遊規小利豈知失玄默亂大倫乎古
人有言王者藏於天下諸侯藏於百姓農夫藏於庾商
賈藏於篋惟陛下詳之必若師興有費國儲多窘即請
倍算商賈加斂平人如此則國保冨強人免憂懼天下
幸甚
天寳二年十月勅如聞關已西諸國興販往來不絶雖
託以求利終交通外蕃因循頗久殊非穏便自今已後
一切禁斷仍委四鎮節度使及路次所由郡縣嚴加捉
搦不得更有往來
乾元元年八月勅大散關宜依舊令鳳翔收管者
寳應元年九月勅駱谷子午等路往來行客所將隨身
器仗等今日以後除郎官御史諸州部進奉事官任將
器伏隨身自餘私客等皆須過所上具所將器使色目
然後放過如過所上不具所將器使色目數者一切於
守捉處勒留
元和九年五月豐州奏中受降城與靈州城接界請置
關從之
十二年二月時討淮蔡既久濟師十倍賊知其必屈每
思竊發於中以緩師期故有折陵(闕)之戟爇芻蒿之場
流矢飛書往往不絶蓋關防之罪也及平淄青後簿書
獲賞蒲潼關吏文案乃明吏卒取於賊而容其奸也
大中三年七月涇州節度使康季榮奏六月二十七日
收原州城及諸關(石門關驛藏關木峽關制勝關六盤關石峽關)其月邠寧監
軍小使張文銳奏本道兵馬今月十三日收蕭關
六年三月隴州防禦使薛逹奏伏奉正月二十六日詔
旨令臣築故關訖聞奏者伏以汧源西境切在故關昔
有隄防殊無制置僻在重岡之上苟務高深令移要會
之口實堪控扼舊絶泉井遠汲河流今則臨水挾山當
川限谷危墻深塹克揚營壘之勢伏乞改為定戎關鈐
轄往來臣當界又有南由路亦是要衝舊水關亦請凖
前把捉去正月二十七日起功今月十七日畢謹畫圖
進上勅旨薛逹新置關城得其要害形于圖畫頗見公
忠宜依所奏
市
貞觀元年十月勅五品以上不得入市七年七月二
十日廢州縣市印顯慶二年十二月十九日洛州置北
市隸太府寺
垂拱二年十二月勅三輔及四大都督并衝要當路及
四萬戸已上州市令并赤縣錄事並宜省
天授三年四月十六日神都置西市尋廢至長安四年
十一月二十二日又置開元十一年六月二十三日又
廢其口馬移入北市
長安元年十一月二十八日廢京中市至天寳八載十
月五日西京成遠營置南市華清宫置北市
景龍元年十一月勅諸非州縣之所不得置市其市當
以午擊鼔二百下而衆大會日入前七刻擊鉦三百下
散其州縣領務少處不欲設鉦鼔聽之車駕行幸處即
於頓側立市官差一人權檢校市事其月兩京市諸
行自有正鋪者不得於鋪前更造偏鋪各聽用尋常一
樣偏束諸行以濫物交易者没官諸在市及人衆中相
驚動令擾亂者杖八十
開元二年閏三月勅諸錦綾羅縠繡織成紬絹絲犛牛
尾真珠金鐵並不得與諸蕃互市及將入蕃金鐵之物
亦不得將度西北諸關
大歷八年七月勅京城内諸坊市門至秋成後宜令所
由勾當修補
十四年七月令王公百官及天下長吏無得與人争利
先于揚州郅肆貿易者罷之先是諸道節度觀察使以
廣陵當南北大街百貨所集多以軍儲貨財列置市肆
名托軍用實私其利息至是乃絶
貞元十四年八月右金吾將校趙洽田岩並配流天德
軍時屢有中官于京城市肆強買人間率用直百錢物
買人數千錢物仍索脚價及進奉門戶謂之宫市是時
吳湊為京兆尹數上言初為修理無幾中貴人等奏云
百姓蒙官准戸部格式其市吏壁師之徒聽於當州縣
供宫人市買每至市存養頗獲厚利吳湊再論奏者凑
之金吾舊吏趙洽等獻計也故洽等坐焉湊代宗元舅
早承恩顧上即位復寵遇之潔廉謹慎未嘗不以公忠
之言匡啟於上至是又以宫市事懇論于上前事雖不
從時論歸美
貞元以後京都多中官市物于㕓肆謂之宫市不持
文牒口銜勅命皆以監估不中衣服絹帛雜紅紫之
物倍高其估尺寸裂以酬價謂之精供冨商皆匿名
深居陳列㕓間唯粗厲苦窳市後又強驅入禁中傾
車罄輦而去色少不甘有毆致血流者中人之出雖
沽漿賣餅之家無不徹擔塞門以伺其去蒼頭女奴
輕車名馬惴惴衢巷得免捕為幸京師之人嗟愁叫
閽訴闕則左右前後皆其人也
二十一年二月赦文應緣宫市並出正文帖依時價買
賣不得侵擾百姓
寳歷二年十月京兆尹劉栖楚奏術者數之妙苟利于
時必以救患伏以前度甚雨閉門得晴臣請便令後每
隂雨五日即令坊市閉北門以禳諸隂晴三日便令盡
開使啟閉有常永為定式從之
開成五年十二月勅京夜市宜令禁斷
會昌二年四月勅舊課種桑比有勅命如能增數每歲
申聞近知並不遵行恣加剪伐列於㕓市賣作薪蒸自
今委所由嚴切禁斷六年七月勅如聞十六宅置宫
市已來稍苦于百姓成弊既久須有改移自今已後所
出市一物已上並依三宫直市不得損刻百姓
大中三年九月勅比有無良之人于街市投匿名文書
及于箭上或旗旛縱為奸言以亂國法此後所由潜加
捉搦如獲此色使即焚瘞不得上聞
五年八月州縣職員令大都督府市令一人掌市
内交易禁察非偽通判市事丞一人掌判事佐一
人史一人師三人(掌分行檢察州縣市各令凖比)其月勅中縣戶
滿三千以上置市令一人史二人其不滿三千戸
以上者並不得置市官若要路須置舊來交易繫
者聽依三千戸法置仍申省諸縣在州郭下並置
市官
城郭
永徽五年十一月十一日和僱雍州夫四萬一千人修
京羅城郭三十日畢九門各施觀明德觀五門工部尚
書閻立德為治
顯慶五年九月改東明門為賓耀門西明門為宣耀門
長壽元年九月神都改造文昌臺及造定鼎上東等城
門修築外郭並鳳閣侍郎李昭德所制時人以為能
開元十八年四月一日築京城九十日畢
二十年都畿採訪使御史中丞張倚請整齊都城侵街
墻宇
二十三年七月勅兩京城皇城及諸門并助鋪及京城
守把捉兵之處有城墻若門樓舍屋破壊須修理者皆
與所司相知并量抽當處職掌衛士以漸修營若須登
高臨内即聞奏之
天寳二年正月二十八日築神都羅城號曰金城六年
十二月二十一日築會城於湯沐所置百司及公卿邸第
十二年十月十七日和僱華隂扶風馮翊三都丁匠及
京城人夫一萬三千五百人築興慶宫城並起樓四十
九年畢
至德三年正月二十七日改丹鳳門為明鳳門通化門
為達禮門安上門為先天門及坊名有安者悉改之尋
並却如後
建中元年五月築奉天城四年十月上避難于奉天初
術士桑道茂奏請城奉天為王者之居至是方騐
貞元元年新作玄武門
九年二月詔復築鹽州城先是貞元三年城為吐蕃所
壊自後塞外無保障西戎入寇既城之後邊患頓息
元和三年涇原節度使段佑請修臨涇城在涇州北八
十里以扼西戎之衝詔從之八年河東節度使張弘
靖奏修古舜城從之
長慶四年三月夏州節度使李祐奏于塞外築烏延宥
州臨塞隂河陶子等五城以備蕃寇
太和元年四月鳳翔府奏築臨汧城於汧陽縣西北八十
里
會昌六年正月閑廐宫苑使奏苑内諸面苑子等門共
九十四所今伏緣大禮日近凖例鑾駕赴郊廟後並請
鏁閉匙鑰各令進入候還宫日即便請却開應赴郊廟
一物已上請宣下事件前並須搬載出盡其留司官健
等令併支糧料鑾駕赴郊廟後不得出入勅旨依奏
咸通六年四月西川節度使牛叢奏扵蠻界築新安城
遏戎州功畢時南詔蠻入寇姚巂陳許大將顔復戍巂
州奏築二城其年秋六姓蠻攻遏戎州為復所敗退去
唐會要卷八十六
