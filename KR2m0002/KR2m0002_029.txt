唐會要卷二十九
宋王溥撰
祥瑞下
永貞元年八月荆南進毛龜二詔曰朕以所寶惟賢至
如嘉禾神芝竒禽異獸蓋虚美也所以建武形於詔令
春秋不書祥瑞但凖令式申報有司不得輒有聞獻珍
禽竒獸亦宜停進
元和二年八月中書門下奏諸道草木祥瑞及珍禽異
獸等凖永貞元年八月勅自今已後宜並停進者伏以
貢獻祥瑞皆緣臘饗告廟及元會奏聞若例停奏進即
恐闕於盛禮凖儀制令其大瑞即隨表奏聞中瑞下瑞
申報有司元日聞奏自今已後望凖令式從之
七年十一月梓州上言龍州界嘉禾生有麟食之每來
一鹿引之羣鹿隨焉光華不可正視使畫工就圖之并
嘉禾一函以獻
九年八月夏州奏修城掘得釜大小二百五十四如新
器物伏以錡釜之用火化是因今大軍始集此物自出
望宣付史館從之
十年四月滑州上言青龍見於新開河其年五月臨碧
縣使奏夀昌殿南獲白鹿麑進之
十三年八月鹽鐵使奏郾城上蔡等三縣生菽䔄草引
蔓結實味甘人頼為食
長慶元年正月二日有事于南郊出東省門日抱珥五
色宰臣供奉官並於駕前稱賀其年六月鄆州奏濮州
雷澤縣界有烏巢因風墜二雛鵲引而哺之
其年七月夀昌殿内礎柱上産玉芝一莖長六尺九月
靈州奏黃河清從硤口至定遠界二百五十里見底
二年五月有自吐蕃至者稱隴上自去歲已來出異獸
如猴而腰尾皆長色青赤迅猛見蕃人即捕而食之遇
漢人則否
三月二日詔近日諸道多奏祥瑞自今已後除合准式
申奏外餘一切不得妄有進獻其年七月幽州奏有李
樹兩根並生相去七寸連理其樹去地二尺合為一榦
向上一體外分布枝葉高一丈三尺有實二百二十一
顆
四年五月淄青奏登州蓬萊山谷間約四十里野蠶成
繭其絲可織
太和元年十一月河中奏當管虞鄉有白虎入雲峯觀
樓瑞應圖義獸也一名騶虞王者德至鳥獸澤洞幽冥
則見今并圖奉進二年福建進瑞粟一千莖中書門下
奏伏以陛下勤求理本澄清化源不以靈芝白雁為瑞
應方將時安人和為嘉祥宸翰昭宣睿情斯屬伏請自
今已後祥瑞俱申有司更不令進獻依奏
四年八月太原節度使柳公綽奏雲蔚代三州山谷間
石化為麪人取食之
六年七月廣州奏慶雲見
開成二年十月陳許秦界内野蠶自生桑上三遍成繭
連緜九十里百姓收拾得並抽絲得絲緜并織成紬絹
三年五月勅朕以慈惠恭儉為休徵以人和年豐為上
瑞至於嘉穎連理之祥飛禽走獸之異出於郡國來獻
闕庭讓美推功非予所尚歲晏奏陳於清廟元正列上
於太廟探討古今亦無明據恭惟靈聖豈俟聞薦諸道
應有三等祥瑞並不得更有聞奏亦不要申牒所司其
臘饗太廟及薦獻太清宫并元日受朝奏祥瑞儀注並
停
大中二年七月十六日福建觀察使殷儼進瑞粟十一
莖莖有五六穗中書門下奏請今後諸道所有瑞物俱
報有司不得進獻從之
六年九月二日淮南節度使杜悰奏海陵高郵兩縣百
姓于官河中漉網得異米煑食呼為聖米
十一年十二月舒州吳塘堰有衆禽成巢闊七尺高一
丈而水禽山鳥鷹隼鸞雀之類无不馴狎于其中
乾符三年三月奉天鎮上言金龍書見自河昇天
文德元年九月雲昭殿前穿井得甘泉
天祐元年九月二十日汴州進白兔一
其年七月河南府奏榖水村地内嘉禾合穗
追賞
貞觀十七年十一月詔曰天下宜賜酺三日自漢魏以
來或賜牛酒牛之為用耕稼所資多有宰殺深乖惻隠
其男子年七十已上量給酒米麪
先天二年八月二十五日勅賜酺合宴止欲與人同歡
廣為聚斂固非取樂之意今後宴會所作山車醴泉船
綵樓閣寶車等俱是无用之物並宜禁斷
開元十八年正月二十九日勅百官不須入朝聽尋勝
遊宴衛尉供帳太常奏集光禄造食自宰臣及供奉官
嗣王郡王諸司長官少卿少監少尹左右丞侍郎郎官
御史朝集使皆會焉因下制曰至春末巳來每至假日
百司及朝集使任追遊賞至十九年二月八日勅至春
末已來每至假旦宜凖去年正月二十九日勅賜錢造食
逐勝遊賞至二十年二月十九日許百僚於城東官亭
尋勝因置檢校尋勝使以主其事至二十五年正月七
日赦文朝廷无事天下大和百司每旬節休假並不須
入朝皆任追勝為樂至天寳十載正月十七日勅自今
已後非惟旬及節假百官等曹務无事之後任追游宴
樂至十四年三月一日許常參官分日入朝尋勝宴樂
二十二年六月勅自今已後宜所聽五日一辰盡其歡
宴餘兩日但休假而已任用當處公廨不得别更科率
兼有宰殺採捕等天寶八載正月勅今朝廷无事思與
百辟同兹宴賞其中書門下及百官等賜絹二萬匹其
外官取當處官物量郡大小及官人多少節級分賜至
春末巳來每旬日休假任各追勝為樂
貞元一年五月詔曰今兵革漸息夏麥又登朝官有假
日遊宴者令京兆府不須聞奏
四年九月二日勅正月晦日三月三日九月九日前件
三節日宜任文武百僚擇地追賞為樂每節宰相已下
及常參官共賜五百貫翰林學士共賜一百貫左神威
神策龍武等三軍共賜一百貫金吾英武威遠及諸衛
將軍共賜一百貫各省諸道奏事官共賜一百貫委度
支每節前五日准此數支付仍從本年九月九日起給
永為定制
十四年正月勅比來朝官或有諸處過從金吾衛奏自
今已後更不須聞奏
元和二年十二月宰臣奉宣如聞百官士庶等親友追
遊公私宴會乃晝日出城餞送每慮奏報人未舒自今
已後各暢所懷務從歡泰
天祐二年三月勅命宰臣文武百寮自今月二日後至
十六日令取便選勝追遊
節日
顯慶二年四月十九日詔曰比至五月五日及寒食等
諸節日并有歡慶事諸王妃公主及諸親等營造衣物
雕鏤雞子以進貞觀中已有約束自今已後並宜停斷
龍朔元年五月五日上謂侍臣曰五月五日元為何事
許敬宗對曰續齊諧記云屈原以五月五日投汨羅而
死楚人哀之每至此日以竹筒貯米投水祭之漢建武
中長沙歐回白日忽見一士人自稱楚三閭大夫謂歐
回曰常所遺多為蛟龍所竊今若允惠可以棟樹葉塞
筒并五采絲縛之則不敢食矣今俗人五月五日作粽
并帶五采絲及棟葉皆汨羅遺風上曰我見一記有云
五色絲可以續命刀子可以辟兵此言未知真虚然亦
俗行其事今之所賜住者使續命行者使辟兵也
神龍三年四月二十七日制自今應是諸節日及生日
並不得輒有進奉又所在五月五日非大功已上親不
得輒相贈遺
景雲二年十一月勅太子及諸王公主諸節賀遺並宜
禁斷惟降誕日及五月五日任其遊奉仍不得廣有營
造但進衣裳而已諸親及百官一切不得進
開元十七年八月五日左丞相源乾曜右丞相張說等
上表請以是日為千秋節著之甲令布于天下咸令休
假羣王當以是日進萬夀酒王公戚里進金鏡緩帶士
庶以結絲承露囊更相問遺村社作夀酒樂名賽白帝
報諸神制曰可至天寶二載八月一日刑部尚書兼京
兆尹蕭昊及百寮請改千秋節為天長節制曰可至寶
應元年八月三日勅八月五日本是千秋節改為天長
節其休假三日宜停前後各一日
二十五年六月勅五月五日細碎雜物五色絲算並宜
禁斷
二十六年正月勅比來流俗之間每至寒食日皆以雞
鵝鴨等更相餉遺既順時令固不合禁然諸色雕鏤及
造假花果及樓閣之類並宜禁斷
天寶十年三月二十六日勅禮標納火之禁語有鑽燧
之文所以燮理寒燠節宣氣候自今以後寒食並禁火
三日乾元元年九月三日上降誕日宜為天平地成節
休假三日至寳應元年九月一日其休假三日宜停前
後各一日永泰元年太常博士獨孤及上表曰臣聞天
有春夏秋冬之氣時也時有分至啟閉之候節也至若
寒食上已端午重陽或以因人崇尚亦播風俗况歷運
光啟聖人降生固宜紀載誕之辰與八節同號故玄宗
生自命曰天平地成並以飲食宴樂布慶萬方使賜及
同軌風流後代陛下纂祖宗之純懿與天地同德禮樂
必循憲章咸備而誕聖日未有嘉名伏願以十月十二
日為天興節王公士庶上夀作樂並如開元乾元故事
表奏不報建中元年四月癸卯上誕之日也初代宗時
每歲端午及降誕日四方貢獻者數千悉入内庫及是
上以為非旨不納
貞元四年九月重陽節賜宰臣百寮宴於曲江亭帝賦
詩錫之云早衣對庭燎躬化勤意誠時此萬幾暇適與
佳節并曲池潔寒流芳菊舒金英乾坤爽氣澄臺殿秋
光清朝野慶年豐高會多歡聲永懷無荒誡良士同斯
情仍勅中書門下簡定有文辭士應制同用清字上自
考其詩以劉太真李紓等四人為上等鮑防于邵等四
人為次張蒙殷亮等二十三人為下李晟馬燧李泌三
宰相詩不加考第
五年正月十一日勅四序嘉辰歷代增置漢宗上已晉
紀重陽或說攘除維因舊俗與衆宴樂誠洽當時朕以
春方發生候維仲月勾萌畢達天地同和俾其昭蘇宜
均暢茂自今已後以二月一日為中和節内外官司並
休假一日先勅百寮以三令節集會今宜吉制嘉節以
徵之更晦日於往月之終揆明辰於來月之始請令文
武百寮以是日進農書司農獻穜稑之種王公戚里上
春服士庶以物相遺村社作中和酒祭勾芒神聚會宴
樂名為饗勾芒祈年穀仍望各下州府所在頒行
六年二月百官以中和節宴於曲江亭上賦詩以錫之
其年以中和節始令百官進太后所撰兆人本業記三
卷司農獻黍粟種各一升
八年正月詔在京宗室每年三節宜集百官列宴會若
大選集賜錢一百千非大選集錢三分減一又詔三節
宴集先已賜諸衛將軍錢其率已下可賜錢百千
九年二月中書門下奏狀以中和節初賜宴錢給百官
宰臣已下於曲江合宴供辦為府縣之弊請分給是錢
令諸司各會於佗所從之自是三節宴悉分矣
十二年二月以寒食節御麟德殿内宴於宰臣位後施
畫屏風圖漢名臣仍紀其嘉言美行題之於下其年四
月庚午上降誕之日近歲常以此時會沙門道士於麟
德殿講論至是命召儒官講論三教
十四年三月上巳日賜宰臣百官宴於曲江亭時徐州
節度使張建封來朝上寵遇之特令與宰相同榻而食
十五年九月詔自今已後二月一日九月九日每節前
放開屠一日
永貞元年十二月太常奏太上皇正月十二日降誕並
請休假一日從之
元和二年正月詔停中和重陽二節賜宴其上巳日仍
舊其年二月御史大夫李元素太常卿高郢等上言玄
宗肅宗降誕日據太常博士王涇奏按禮經及歷代典
故並無降誕日為節假之說惟國朝開元十七年左丞
相源乾曜以八月五日是玄宗降誕之辰請以此日為
千秋節休假一日羣臣因獻甘露萬歲酎酒士庶村社
宴樂由是天下以為常乾元元年太子太師韋見素以
九月三日肅宗降誕之辰又請以此日為天平地成節
休假一日自後代宗德宗順宗即位雖未别置節日每
至降誕日天下亦皆休假臣以為乾曜見素等所奏以
為節假者蓋當時臣子之心喜君父聖夀無疆以為榮
慶今園陵既修升祔將畢謹尋禮意不合更存休假之
名請付尚書省集百官與學官參議勅宜依者臣等聞
君子之名之必可言言之必可行故可言不可行君子
不言伏以玄宗肅宗代宗德宗順宗五聖威靈在天已
久而當時慶誕猶存正可言不可行之禮請依王涇奏
議並停制可(檢首議臣名不獲)
四年閏三月勅其諸道進獻除降誕端午冬至元正任
以土貢修其慶賀其餘雜進除二日條所供外一切勒
停如違越者所進物送納左藏庫仍委御史臺具名聞
奏
七年二月癸卯降誕節宰臣舊例進衣一副惟李吉甫
方固恩澤别進馬二匹賜通天犀帶以答之
九年十月勅停臘日京兆府饗狐兔進獻
十五年七月勅今月六日是朕降誕之辰奉迎皇太后
宫中上夀其日並賜於光順門内殿與百官相見永為
常式後竟以禮無所據罷之
長慶元年七月六日勅自降誕之辰百官於紫宸殿稱
賀畢詣昭德門外命婦光順門並進名奉賀皇太后緣
去年降誕稱賀百官與命婦同集光順門羣情以為非
便故改其儀
二年九月勅蕃客等使皆遠申朝聘節遇重陽宜共賜
錢二百貫文以充宴賞仍給太常音樂
其年九月尚書左丞兼集賢學士韋綬因奏重陽日百
官有曲江宴時請以修撰校理等自為一會從之仍别
賜宴錢
三年三月勅内侍省每年上已重陽日如有百官宴會
者宜每節賜錢五百十貫文令度支支給
其年四月中書門下奏皇帝降誕日准故事休假一日
從之
其年五月詔停諸親端午恭賀
太和五年勅端午節辰方鎮例有進奉其雜綵匹段許
進生白綾絹
七年十月中書門下奏請以十月十日為慶成節著於
甲令是日上於宫中奉迎皇太后與昆弟諸王宴樂羣
臣詣延英門奉觴上千萬夀天下州府並置宴一日從
之
開成元年二月京兆尹歸融奏甫近上已凖故事曲江
賜宴今緣兩公主出降府司供帳事殷望請改日上曰
去年重陽取九月十九日未失重陽之義今宜取十三
賜宴
二年九月勅慶成節朕之生辰不欲屠宰宴會蔬食任
陳脯醢仍為永制(至四年復令其日肉食)
其年九月勅慶成節宜令京兆府凖上已重陽例於曲
江會文武百官其延英奉觴宜停
三年十月京兆府奏慶成節及上已重陽百官於曲江
亭子宴會泛觴船隻諸以舊船上杖木為舫子過會拆
收遇節即用者勅其上已節置慶成節及重陽節停
五年四月中書門下奏請以六月一日為慶誕節休假三
日著於令式其天下州府每年常設降誕齋行香後便
令以素食宴樂惟許飲酒及用脯醢等京城内宰臣與
百官就請大寺共設僧一千人齋仍望田里借教坊樂
官充行香慶讚各移木厨兼下令京兆府别置歌舞依
奏(是年文宗崩武宗纂嗣以慶誕日為慶陽節)
會昌元年二月勅我聖祖降誕昌辰宜改為降聖節休
假一日其年六月中書門下奏慶陽節凖勅其日設齋
錢臣等請以百官共率料錢三百貫文充從之
二年五月勅今年慶陽節宜凖例中書門下等並於慈
恩寺設齋行香後以素食合宴仍别賜錢三百貫文委
度支給付令京兆府量事陳設不用追集坊市歌舞
六年六月中書門下奏請以降誕日為壽昌節天下
州府並置宴一日以為慶樂前後休假三日永著令式
從之
龍紀元年二月中書門下奏請今月二十二日降聖日
為嘉會節
天祐元年八月中書門下奏皇帝降誕日請為乾和節
從之
唐會要卷二十九
