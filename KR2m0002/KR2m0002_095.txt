唐會要卷九十五
宋王溥撰
高昌
高昌者漢車師前王之庭後漢戊巳校尉之故地漢時興
師西討軍中羸憊者留居焉地形高敞故因名高昌壘
有八城本皆中國人也後魏時為郡以闕爽為太守尋
為且渠無諱所奪居數世高昌滅之以燉煌人張孟明
為國王國人殺之共立馬儒又殺之乃立其長史金城
麴嘉為王嘉自云河東人世修職貢於中國有文字知
書計置官亦採中國之號其王伯雅即嘉之六世孫
武德七年獻拂菻狗雌雄各一高六寸長尺餘(中國有拂菻狗)
(自此始也)
貞觀四年其王文泰来朝(泰即伯雅子也)妻宇文氏即隋煬帝
所賜華容公主也請入宗親詔賜姓李氏封常樂公主
其後與突厥連結諸國朝貢者皆路出高昌文泰稍壅
絶之至十三年太宗謂其使曰高昌數年来朝貢脫略
無藩臣之禮今兹歲首萬國来朝而文泰不至我使人
至彼文泰云鷹飛于天雉竄于蒿猫遊于堂鼠安于穴
各得其所豈不理耶明年當發兵以擊爾也
十四年八月十日交河道行運大總管侯君集副總管
牛進達平高昌國下其郡三縣五城二十二戶八千四
十六口萬七千七百三十八馬四千三百疋太宗欲以
其地為州縣魏徵諫曰未若因撫其人而立其子所謂
伐罪弔民威德被于遐外為國之善者也今若利
其土壤以為州縣常須千餘兵鎮守數年一易往来交
替死者十有三四遣辦衣資離别親戚十年之後隴右
空虚陛下終不得高昌撮粟尺布以助中國所謂散有
用而資無用太宗不從以其地為西昌州又改為西州
以交河城為交河縣始昌城為天昌縣田城為柳中縣
東鎮城為蒲昌縣高昌城為高昌縣倂為部護府留軍
以鎮之初西突厥遣其葉護屯兵于可汗浮圖城與高
昌為影響至是懼而来降以其地為庭州幷置蒲類縣
國威既震西域大懼焉耆王詣軍門請謁留兵鎮守刻
石紀功而還每歲調發千人防邊黃門侍郎褚遂良上
疏曰臣聞古者哲后必先華夏而後夷狄務廣德化不
事遐荒是以周宣薄伐至境而止始皇遠塞中國分離
漢武負文景之聚財翫士馬之餘力始通西域將五十
年復得天馬于宛城采蒲桃于安息而海内空竭生人
物故所以租至六畜算至舟車因之凶年盗賊並起搜
粟都尉桑弘羊復主意請遣士卒達舊輪臺築城以威
西域武帝慨然追悔情發于衷棄輪臺之野下哀痛之
詔人神咸悦海内乂康向使武帝復用桑弘羊之言天
下生靈皆盡之矣是以光武中興不踰葱嶺孝章即位
都護来歸陛下誅滅高昌威加西域收其鯨鯢以為州
縣然則王師被發之歲河西供役之年飛芻輓粟十室
而九數部蕭然五年不復陛下歲遣千餘人遠事屯戍
經年離别萬室思歸去者資装自須營辦既費芻粟停
其機杼經途死亡復在言外兼遣罪人增其防護彼罪
人者生于敗肆終朝墮業犯禁違公謂之浮薄徒能擾
于邊城必無益于行陣所遣之内復有逃亡官司捕捉
為國生事設令張掖塵飛酒泉烽舉陛下豈能得高昌
一人升粟而及事平終須發隴右諸州星馳電擊由斯
而言此河西者已之腹心彼高昌者他人手足豈得縻
費中原以事無用書曰不作無益害有益此之謂也陛下
平頡利于沙塞滅吐渾于西海突厥餘衆為竒渾汗遺
氓更樹君長復立高昌非無前例此所謂有罪而誅之
既復而立之四海百蠻誰不聞見蠕動懷生畏威慕德
宜擇高昌可立者而立之徵給首領兼還本國負戴漢
恩長為藩翰中國不擾既富且寧傳之子孫以貽永世
初平高昌君集至京師有司劾其私取寳物詔下獄中
書侍郎岑文本上䟽曰高昌昏迷人神共棄在朝議者
以其地在遐荒咸欲置之度外惟陛下運獨見之明授
决勝之略君集奉行聖算刻期平殄陛下謙而不居乃
推功于將帥露布初至便降大恩從征之人皆霑滌蕩
内外文武咸德陛下賞不踰時不盈數日並付大理雖
君集等自掛網羅恐海内疑陛下惟錄其過以遺其功
古之人君出師命將克敵則獲重賞不克則加嚴刑當
其有功也雖貪殘淫縱必蒙青紫之寵當其無功雖勤
功潔已不免鈇鉞之誅故周書曰記人之功忘人之過
宜為君也昔漢貳師駿馬三十疋雖斬宛王之首而罪
惡甚多武帝以為萬里征伐不錄其過遂封海西侯又
校尉陳湯矯詔興師雖斬郅支單于而湯盗所收康居
財物為司隸所繫湯乃上䟽曰臣與吏人共誅郅支幸
得擒滅今司隸乃收繫按騐是為郅支報讎也元帝赦
其罪封湯關内侯又晉龍驤將軍王濬有平吳之功而
王渾苛論濬軍人得皓寳物濬上表曰今年平吳誠為
大慶于臣之身更為咎累武帝赦而不推封襄陽侯近
隋新義郡公韓擒虎平陳之日縱士卒暴亂取寳宮内
帝亦不問罪加上柱國由斯觀之將帥之臣廉慎者少
貪求者衆也古之軍勢曰使智使勇使貪使愚故智者
樂立其功勇者好行其志貪者邀趨其利愚者不計其
死是知前王莫不收人之長弃人之短良為此也陛下
若降雨露之澤收雷電之威錄其微勞忘其大過是使
立功之士因兹而皆勸負罪之將由斯而改節乃釋君
集等先是文泰已死國人立其男智盛為王竟為君集
執獻于觀德殿初其國童謠曰高昌兵馬如霜雪漢家
兵馬如日月日月照霜雪迴首自消滅文泰使人捕其
首唱者不能得麴氏有國至智盛凡九代一百四十四
年而滅尋拜智盛為左武衛將軍封金城郡公弟智湛
為右武衛中郎將封天山縣公智湛後終于左驍衛將
軍西州刺史天授初其子崇裕授左武衛大將軍交河
郡王崇裕卒封襲遂絶
高句麗
高句麗者出自扶餘氏其後有蒙孫莫来者滅扶餘都
平壤即玄菟之故地俗頗知書記而恒與中國通
武德七年二月七日遣使内附受正朔請頒歷許之八
年三月十一日高祖謂羣臣曰名實之間理須相副高
麗稱臣以自尊大可即詔述朕此懷也裴矩温彦博進
曰遼東之地周為箕子之國漢時之玄莬郡耳魏晉以
前近在提封之内不可許以不臣若與高麗抗禮四方
必當輕漢且天朝之于諸國猶日月之于列星理無降
尊俯同藩服乃止
貞觀十八年太宗謂侍臣曰高麗莫離支賊殺其主盡
誅大臣用刑有同坑穽夫出師弔伐須有其名因其内
亂而取之為易諫議大夫禇遂良進曰兵若渡遼事須
尅捷萬一不獲無以威示遠方必更發怒再動兵衆若
至於此安危難測太宗然之兵部尚書李勣曰近者延
陁犯邊陛下必欲追擊但為魏徵之諫所以遂用其言
此之失機亦由徵之誤訃倘若仰申聖策延陀無一人
生還可五十年間邊境無事至十一月十六日以刑部
尚書張亮為平壤道行軍大總管自萊州泛海趨平壤
又以特進李勣為遼東道行軍大總管趨遼東兩軍合
勢以其月之三十日征遼之兵集於幽州(安州人彭惠通請出布帛)
(五千段以資征人上嘉之比漢之卜式拜宣義郎)
十九年四月李勣攻拔盖牟城獲口二萬以其城置盖
州五月上渡遼水詔徵橋梁以堅士卒之心上親率甲
騎與李勣攻遼東城拔之以其城為遼州六月攻拔白岩
城以其城為岩州遂引軍次安市城進兵以攻之會高
麗北部耨薩高延夀南部高惠真率靺鞨之衆十五萬
来援于安市城東南八里依山為陣上令所司張受降
幕於朝堂之側曰明日午時納降人于此上夜召文武
躬自指麾是夜有流星墜賊營中明日及戰大破之延
夀惠真率三萬六千八百人来降上將豪首三千五百
人授以軍職遷之内地餘三萬人悉放還平壤城靺鞨
三千人並坑之獲馬五萬疋牛五萬頭甲一萬領因名
所幸山為駐蹕山命許敬宗為文勒石以紀其功遂移
軍于安市城南久不尅九月遂班師先遣遼盖二州戶
口渡遼乃召兵馬歷其城中而旋城主昇城拜辭太宗
嘉其堅守賜縑百疋以勸事君者十一月至幽州初入
遼也將十萬人各有八䭾兩軍戰馬四萬疋及還死者
一千二百人八䭾及戰死者十七八張亮水軍七萬人
沈海溺死者數百人凡渡遼盖二州戸口五日入内地
前後七萬餘人二十年李勣復大破高麗于南蘇班師
至頗利城渡白狼黃岩二水皆不勝舟楫勣怪二水淺
狭問契丹遼源所在云此二水更行數里即合南流即
稱遼水更無遼源可得也二十二年七月太子太傅知
門下省事房玄齡謂諸子曰吾自度危篤以東討不停
豈可使吾銜恨北地遂封表上諫曰臣詳觀方今為中
國患者無過突厥遂能坐運神策不下殿堂大小可汗
相次束手分典禁衛執戟行間其後延陀鴟張尋就夷
滅鐵勒慕義請置州縣沙漠已北萬里無塵如高昌叛
渙于流沙吐渾首竄于積石偏師薄伐俱從平蕩高麗
歴代逋誅莫能討擊陛下責其逆亂殺王虐人親總六
軍問罪遼碣未經旬日即滅遼東前後虜獲數十萬人
分配諸州無處不滿雪往代之宿恥掩崤陵之枯骨比
功校德萬倍前王此聖主之所自知微臣安敢備記今
臣深為陛下惜之重之愛之寳之周易曰知進退存亡
而不失其正者其惟聖人乎由此言之進有退之義存
是亡之幾得有喪之理老臣所以為陛下惜之盖謂此
也陛下威名功德亦可足矣拓地開疆亦可止矣彼高
麗者邊夷之賤類不足待以仁義不可責以常理古来
以魚鱉畜之宜從闕略若必欲絶其種類恐獸動則摶
陛下每决死囚必令三覆五奏進素食停音樂盖以人
命所重感動聖慈也况今兵士之徒無一罪戾無故驅
之于戰陣之間委之于鋒刃之下使肝腦塗地魂魄無
歸令其老父孤兒寡妻慈母望輜車而掩泣抱枯骨而
椎心足以變動隂陽感傷和氣實天下之冤痛也且兵
凶器也戰危事也不得已而用之向使高麗違失臣節
而陛下誅之可也使失百姓而陛下滅之可也久長能
為中國患而陛下除之可也有一于此雖日殺萬夫不
足為媿今無此三條坐煩中國内為舊主雪怨外為新
羅報讎豈非所存者小所損者大願陛下遵皇祖老子
止足之誡保後代巍巍之名發沛然之恩降寬大之詔
順陽春以布澤許高麗以自新臣老病三公朝夕入地
所恨竟無塵露以增海嶽謹罄殘魂餘息先代結草之
誠倘蒙錄此哀鳴即臣死且不朽八月徐充容上表曰
竊見頃年已来力役兼總東有遼海之軍西有崐邱之
役士馬疲于甲胄舟車倦于轉輸且召募投戎去留懷
生死之病因風阻浪存没有漂溺之危一夫力耕卒無
數十之獲一船致損則傾數萬之糧是猶運有盡之農
功填無窮之巨浪圖未獲之他衆喪已成之我軍雖除
凶伐暴有國常規然黷武玩兵先哲所戒昔秦王倂吞
六國返速危亡之期晉武奄有三方翻成覆敗之業是
知地廣非久安之術人勞乃易亂之原願陛下布澤流
仁矜弊恤乏减行役之煩增湛露之惠
龍朔元年四月十六日兵部尚書任雅相為江道行軍
大總管三十六軍水陸分途先觀高麗之釁上將親率
六軍以繼之蔚州刺史李君球上䟽曰臣聞司馬法曰
國雖大好戰必亡天下雖平忘戰必危戰者危事兵者
凶器故聖主明王重行之也憂人力之盡恐府庫之殫
懼社禝之危生中國之患故古人云務廣德者昌務廣
地者亡昔秦始王好戰不已至于失國是不愛其内而
務其遠故也漢武遠討朔方始平萬里廣拓南海入部
給符戶口减半國用空虚至于末年方垂哀痛之詔自
悔其失彼高麗者僻側小醜潜蔵山海之間得其人不
足以彰聖化棄其地不足以損天威何至疲中國之人
傾府庫之實使男子不得耕耘女子不得蠶織陛下為
人父母不垂惻恤之心傾其有限之貲貪彼無用之地
設令高麗既滅即不得不發兵鎮守不多兵威不足多
發即人心不安是乃疲于轉戍萬姓無聊生則天下敗
矣天下既敗即天子何以自安故臣以為征之不如不
征滅之不如不滅惟陛下裁斷焉
乾封元年李勣攻拔無餘城遂與諸軍相會時侍御史
賈言忠充支度遼東軍糧使還上問以軍事言忠畫其
山川地勢且言遼東可平之状上問曰卿何以知其平
也對曰昔隋主親率六軍覆于遼東者人事然也煬帝
無道軍政嚴酷舉國皆役天下離心玄感一唱狼狽而
返身死國亡自取之也及先帝親往問罪所以不得志
者高麗未有釁也諺曰賊無隙中道迴今高麗已失其
政人心不附男女兄弟相為攻擊脱身来奔為我鄉導
彼之情偽盡知之矣以國家富強陛下明聖將士盡心
滅之必矣且臣聞高麗秘記云不及千年當有八十老
將来滅之自前漢之高麗氏即有國土及今九百年矣
李勣年登八十亦與其記符同又高麗頻歲饑荒賣鬻
男女無故地裂狼狐入城蚡鼠穴于國門之下其俗信
妖迭相驚駭天意如此人事如彼臣竊以為是行不再
舉矣上曰卿觀遼東諸軍孰賢對曰李勣先朝舊臣聖
鑒所悉龐同善雖非鬭將而持軍嚴整薛仁貴勇冠三
軍威名遠震高侃勤儉自處忠果有餘契苾何力沈毅
持重統御之才雖頗有忌前之癖而臨事能斷然諸將
夙夜小心忘身憂國者莫逮于李勣上深然其言
總章元年夏四月彗星見于五章許敬宗以為星孛于
東北王師問罪此高麗將滅之徵九月李勣拔平壤城
虜高蔵男建等十二月至新豐詔取使道俘于昭陵乃
備軍容奏凱樂獻于太廟詔以高蔵政不由已赦其罪
授司平太常伯男産授司宰少卿男建配流黔州分其
地置都督府九州三十二縣一百鎮又置安東都護以
統之移其戶二萬八千于内地
儀鳳中高宗授高蔵遼東都督府封朝鮮王居安東與
本蕃為主高蔵至安東潜與靺鞨相通謀叛事覺召還
配流卭州以永淳初卒贈衛尉卿聖歷二年又授高蔵
男德武為安東都督以領本蕃自是高句麗舊戶在安
東者漸寡少分投突厥及靺鞨等其舊地盡入于新羅
高氏君長遂絶
元和十三年四月其國進樂物兩部
百濟
百濟者本扶餘之别種當馬韓之故地其後有高仇台
為高麗所破以百家濟海因號百濟焉大海之北小海
之南東北至新羅西至越州南渡海至倭國北渡至高
麗其王所居有東西城其所置官有内佐平掌宣納事
内頭佐平掌庫蔵事内法佐平掌禮儀事衛士佐平掌
宿衛兵事朝廷佐平掌刑獄事兵官佐平掌兵馬事又
外置六方管十郡其用法叛逆者死殺人者以奴婢三
人贖罪官人受財及盜者三倍追賍餘多與高麗同
武德四年其王扶餘璋遣使獻果下馬與新羅世為仇
讎
貞觀十六年與高麗通和以絶新羅入朝之道太宗親
征高麗百濟懷貳數年之間朝貢遂絶至五年八月十
三日左衛大將軍蘇定方討平之虜其王義慈及太子
善將校五十八人送于京師其國分為五部統郡三十
七城二百戶七十六萬至是以其地置熊津馬韓東明
金漣德安等五都督各統州縣立其酋長為都督刺史
縣令命左衛郎將王文度為都統總兵以鎮之義慈事
親以孝聞友于兄弟時人號為海東曾閔及至京數日
病卒葬于孫皓陳叔寳墓側至麟德三年已後其地為
新羅靺鞨所分百濟之種遂絶
新羅
新羅者本弁韓之地其風俗衣服與高麗百濟略同而
朝服尚白好祭山神國人多金朴兩姓他姓不為婚姻
重元日以其日拜日月諸神髮長繞地其先出高麗魏
將毌邱儉之破高麗也其衆遁保沃泔後歸故國其留
者號新羅
永徽元年新羅王金真德大破百濟遣使金法敏来朝
乃織錦作五言太平詩以獻帝嘉之拜法敏為太府卿
五年真德卒高宗為舉哀放永光門使太常卿張文收
持節弔祭之贈開府儀同三司仍賜綾綵二百段詔其
子春秋嗣位
顯慶元年三月又破百濟兵遣使来告
龍朔元年春秋卒詔以其子法敏嗣位三年四月詔以
新羅國置雞林大都督仍授法敏雞林大都督
麟德二年八月法敏與熊津都督扶隆盟于百濟之熊
津城且盟百濟儋羅倭人四國使浮海西還以赴太平
之約
上元元年二月新羅王金法敏既納高句麗叛亡之衆
又封百濟故地遣兵守之帝大怒詔削法敏官爵遣宰
臣劉仁軌討之仍以法敏弟右驍衛員外大將軍臨海
郡公金仁問為新羅王時仁問在京師詔令歸國以代
其兄仁問行至中路聞新羅降仁問乃還二年二月雞
林道行軍大總管劉仁軌大破新羅之衆于七重城而
還新羅于是遣使入朝伏罪幷獻方物前後相屬意復
法敏官爵既盡有百濟之地及高麗南境高麗東西約
九百里南北約一千八百里於界内置上良康熊金武
漢朔溟等州所輸物産為新羅之最
開耀元年法敏卒遣使冊立其子政明為王仍襲父官
爵
長夀二年政明卒冊立其子理洪為王三年遣使来朝
其年理洪卒冊立其弟崇基為王仍令襲兄輔國大將
軍左豹韜大將軍雞林州都督
神龍三年授驃騎大將軍
先天元年改名興光
開元十年頻遣使獻方物十二年興光遣使獻果下馬
二匹牛黃人參頭髮朝霞紬魚牙紬細鏤鷹鈴海豹皮
金銀等仍上表陳謝至十二年遣其臣金武勲来賀正
及武勲迴降書賜之又使其弟金嗣宗来朝幷貢方物
至二十一年加興光寧海軍使其年命太僕卿員外置
金思蘭使于新羅思蘭本新羅之行人恭而有禮因留
宿衛及是委以出疆之任且便之也前年帝賜興光白
鸚鵡雌雄各一及紫羅繡袍金銀鈿器物瑞文繡緋羅
五色羅綵綾共三百餘段至興光遣使從姪志廉奉表
陳謝仍奏國内有芝草生畫圖而獻二十年又遣其大
臣金竭丹來賀正又遣姪志廉来獻方物授志廉鴻臚
少卿員外置賜絹百疋留宿衛二十三年十一月遣從
弟大阿食金忠相来朝死於路贈衛尉卿二十五年興
光卒其子承慶嗣位遣使来告帝悼惜之又贈太子太
保命贊善大夫邢璹攝鴻臚少卿往其國行弔祭冊立
之禮至二十八年冊承慶妻朴氏為新羅王妃
天寳三年承慶卒命弟憲英嗣位仍襲開府儀同三司
都督雞林州刺史兼持節寧波軍事是載四月遣使謝
恩并獻方物十月遣使来賀正授庄清道率府員外長
史賜綠袍銀帶放還蕃自後頻来朝七年遣使獻金銀
及六十總布魚牙紬朝霞紬牛黃頭髮人參
寳應二年憲英遣使朝貢授其使校檢禮部尚書放還
大歷二年憲英卒冊立其子乾運為王三年二月命倉
部郎中歸宗敬兼御史中丞持節冊命又冊乾運母為
太妃七年遣使金標石來賀正授衛尉員外少卿放還
八年遣使来朝幷獻金銀牛黃魚牙紬朝霞紬等方物
建中四年乾運卒無子國人立其上相良相為王
貞元元年授良相檢校太尉都督雞林州刺史寧海軍
使新羅國王仍令戶部郎中盖損持節冊命其年良相
卒立上相敬信為王令襲其官爵信即相之從兄弟也
十四年敬信卒其子先敬信亡國人立敬信嫡孫權知
國事俊邕為王十六年授俊邕開府儀同三司檢校太
尉新羅王令司封郎中兼御史中丞韋丹持節冊命明
年至鄲州聞俊邕卒其子重興立詔丹還
永貞元年詔遣兵部郎中李元先持節冊興為王
元和元年十一月放宿衛新羅王子金忠獻歸本國仍
加試祕書監
二年遣使金力竒來朝
其年七月力竒上言奉恩册臣故主俊邕為王母申氏
為太妃妻叔氏為王妃冊使韋丹至中路知俊邕薨其
冊即㢠廻在中書省令臣還國伏請授臣以歸勅金俊邕
等冊宜令鴻臚寺于中書省受領至寺宣授與金力竒
令奏歸國仍賜其叔昇門戟令本國准例給四年遣使
金陸珍等来朝貢五年其王子金憲章来朝貢七年重
興卒其相金彦昇遣使金昌南等來告哀其年授彦昇
開府儀同三司檢校太尉侍郎大都督雞林州諸軍事
兼持節寧海軍上柱國新羅王彦昇妻朴氏冊命為妃
仍賜其宰相金崇斌等三人戟亦令本國凖給兼命職
方員外郎攝御史中丞崔延持節弔祭冊立其質子金
士臣副之十一年十一月其入朝王子金士臣等遇惡
風飄至楚州鹽城縣界淮南節度使李鄘以聞是歲新
羅饑其衆一百七十人求食于浙東十五年遣使朝貢
長慶二年十二月遣使金柱弼朝貢
寳歷元年其子王金明来朝兼充宿衛
太和四年彦昇卒五年四月詔以新羅王金景徽為開
府儀同三司檢校太尉使持節大都督雞林州諸軍事
兼充寧海軍使景徽母朴氏宜冊為太妃妻朴氏冊為
妃太子左諭德兼御史中丞源寂持節弔祭冊立焉
開成元年遣使金義琮来謝恩兼宿衛二年四月十一
日放還蕃賜物有差五年四月鴻臚寺新羅國告哀質
子及年合歸國學生等共一百五人並放還
會昌元年七月勅歸國新羅前入新羅宣慰副使前充
兖州都督府司馬賜緋魚袋金雲卿為淄州長史
唐會要卷九十五
