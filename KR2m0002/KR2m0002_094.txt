唐會要卷九十四
宋王溥撰
北突厥下
嗣聖三年九月以突厥斛瑟羅為繼往絶可汗四年七
月骨篤祿寇朔州武后遣黑齒常之等擊之骨篤祿走
磧北六年九月武后以僧懷義討之十年九月骨篤祿
死弟默啜五十一年三月復遣僧懷義討默啜十二年
十月默啜遣使請降
十四年三月默啜請為其女求昏武后遣嚴知微等冊
為遷善可汗其先降者處于豐勝靈夏朔代六州至是
默啜求之乃悉驅降戶歸之幷許其昏由是默啜益強
盛
十五年八月太后以武承嗣子延秀入突厥納其女默
啜謂知微等曰我世受李氏恩欲以女嫁李氏安用武
氏兒聞李氏惟兩兒在我將兵輔立之以知微為南面
可汗發兵寇媯澶等州移書曰我可汗女當嫁天子兒
武小姓罔冐為婚我為此起兵欲取河北耳九月陷趙
州武后以帝為皇太子河北道元帥狄仁傑副之將兵
討默啜北遁追之不及
十六年十月默啜立其弟咄悉匐為右廂察骨篤祿子
默矩為左廂察各主兵二萬餘其子匐俱為小可汗位
在兩察上主處木昆等十姓兵四萬餘又號為拓西可
汗
十八年七月默啜寇鹽夏遂寇并州遣薛季昶等禦之
神龍二年十二月默啜寇鳴沙進寇原會等州掠隴右
牧馬萬餘匹而去詔訪羣臣禦寇計策
景龍二年十一月突厥施烏質勒卒子娑葛自立為可
汗故將闕啜忠節不服數相攻擊遣馮嘉賓持節安撫
忠節吕守素處置四鎮以牛師奬為西安副都護發甘
凉兵兼徵吐蕃以討娑葛忠節逆嘉賓於討舒河口娑
葛遣兵襲之擒忠節殺嘉賓守素牛師奬與娑葛戰敗
遂陷西安斷四鎮路遂赦娑葛立為可汗三年七月娑
葛遣使請降
景雲二年正月默啜遣使請和遣和逢堯使突厥逢堯
說默啜曰處宓堅昆聞可汗結昏於唐皆當歸附何不
襲唐冠帶使之聞之默啜許訥明日幞頭紫衫再拜稱
臣
開元三年默啜既請和稱臣於是復圍北庭九月遣薛
訥討之四年六月默啜為拔曳固斬首来降
九年三月突厥毘伽遣使求和帝賜書諭之曰果有誠
心則共保遐福不然無煩使者往来若仍侵邊亦有以
待之其審圖之
十五年九月吐蕃寇瓜州遺突厥毗伽書欲與俱入寇
毗伽獻其書於朝上嘉之聽於西受降互市于是遣使
入貢
二十二年十二月毗伽為其臣梅錄啜毒死子登利立
二十九年七月登利從叔二人分典兵馬號左右察登
利惡其專誘右察斬之左察判闕特勒攻殺登利骨咄
葉護自立為可汗
天寳元年秋七月突厥拔悉密回紇葛邏祿自為左右
葉護餘衆共立判闕特勒之子為烏蘇可汗朔方節度
使王忠嗣說拔悉密等攻之烏蘇遁去突厥西葉護阿
布思等帥餘衆千餘帳相次来降突厥由是遂微弱
三載八月拔悉密攻殺突厥烏蘇可汗國人立其弟為
白眉可汗於是勅忠嗣乘亂破其左廂十一部會回紇
葛邏祿共攻拔悉密頡跌伊施殺之回紇骨力裴羅自
立為骨咄祿毗伽闕可汗上冊拜裴羅為懷仁可汗
四載正月懷仁為白眉所殺其子摩延啜立自號葛勒
可汗
西突厥
西突厥曷娑那可汗入朝于隋留之國人立其叔父射
匱可汗射匱者達頭之孫既立拓地東至金山西至海
遂與北突厥為敵建庭於龜兹北三彌山射匱卒弟綂
葉護可汗立勇而有謀北幷鐵勒控弦十萬據烏孫故
地又移庭於石國北千泉西域諸國皆臣之葉護各遣
人督征賦
武德元年八月以西突厥曷娑那可汗為歸義王曷娑
那獻大珠帝曰珠誠至寳然朕寳王赤心珠無所用之
竟還之
二年八月曷娑那在長安北突厥遣使請殺之不許羣
臣皆曰保一人而失一國後必為患秦王曰人窮歸我
殺之不義久之引曷娑那入内殿既而送中書省縱北
突厥使者殺之
八月西突厥高曷各遣使入貢
八年夏四月統葉護遣使請昏帝問裴矩矩對曰今北
寇方強國家且當遠交而近攻臣謂宜許其昏以威頡
利俟數年之後徐思其宜上從之
貞觀八年十月西突厥咄陸可汗死其弟沙鉢羅咄咥
利立
十二年十二月西突厥分為十部每部豪長各賜一箭
謂之十箭又分左右廂左廂號五咄亦置五大啜右廂
號弩失畢置五大俟斤通謂之十姓至是咥利失失衆
心為其臣所逐遂走焉耆尋復得其故地西部遂立欲
谷設為乙毘咄陸可汗中分其地
十三年十二月西突厥咥利失可汗死子乙毘沙鉢羅
護立號南庭咄陸為北庭
十五年五月咄陸可汗殺沙鉢羅可汗
十六年咄陸既幷沙鉢羅之衆自恃強盛遣兵寇伊州
安西都護郭孝恪擊破之是年咄陸擊破米國不分所
獲與其下又斬其將泥孰啜泥孰啜部將胡祿屋襲擊
之咄陸走保白水湖城所部詣闕請廢之上遣使立莫
賀咄之子為乙毗射匱可汗率諸部擊咄陸敗之使人
招其故部落皆曰使我千人戰死一人獨存亦不汝從
咄陸自知不為衆附乃奔吐火羅
十九年六月乙毘射匱可汗遣使入貢且請昏許之使
割龜兹于闐疎勒朱俱波葱嶺五國以為聘禮
二十二年四月葉護賀魯来降咄陸既奔吐火羅部落
亡散其葉護阿史那賀魯帥其餘衆數千帳内屬詔以
為瑶池都督
永徽三年七月賀魯招集離散廬帳漸盛聞太宗崩遂
叛擊破射匱滅之勝兵數十萬與乙毘咄陸連兵處月
處密及西城諸國多附之進寇庭州攻陷金嶺城詔梁
建方契苾何力發兵及回紇以討之
四年十二月乙毘咄陸死子頡苾達度設號真珠葉護
與沙鉢羅有隙尋為沙鉢羅所倂
六年五月屯衛大將軍程知節將兵討沙鉢羅不克
顯慶二年正月遣蘇定方等復擊沙鉢羅定方至曳咥
河西沙鉢羅帥十萬拒戰擊敗之會大雪平地二尺定
方曰彼恃雪深謂我不能進亟追之可及也又斬獲數
萬沙鉢羅脱走趣石國諸部各歸所居乃命蕭嗣業追
獲之遂分其地置崑陵濛陵二都護以彌射為興昔亡
可汗押五咄陸部落步真為繼往絶可汗押五弩失畢
部落
龍朔二年十月勅興昔亡繼往絶二可汗發兵與蘇海
政討龜兹繼往絶素與興昔亡有怨密請海政矯勅收
斬之其部落亡走海政追討平之繼往絶尋死十姓無
主附於吐蕃
三年十月西突厥寇庭州刺史来濟將兵拒之不能禦
遂赴敵死
永淳元年四月阿史那車簿圍弓月安西都護王方翼
救之三姓咽麫與車簿合兵拒方翼戰於熱海分遣禆
將襲破之擒其豪長三百人西突厥遂平
嗣聖七年十月西突厥十姓自垂拱以来為東突厥所
侵掠散亡略盡繼往絶可汗斛瑟羅收其餘衆入居内
地武后以為竭忠事主可汗
二十一年正月周以阿史那懷道為西突厥十姓可汗
西陁突厥
貞觀十二年九月上以薛延陁強盛恐後難制分封其
二子皆為小可汗各賜鼓纛外示優崇實分其勢
十五年十一月薛延陁真珠可汗聞將東封竟内已虚
我此時取思摩奴如拉朽乃命其子大度設發諸部兵
合二十萬擊突厥思摩不能禦率部落入長城保朔州
遣使告急詔遣李世勣等分道擊之十二月世勣敗薛
延陁於諾真水捕獲五萬餘大度設脫走
十六年十月上謂侍臣曰薛延陁屈強今禦之有二策
苟非發兵殄滅之則與之婚姻以撫之房玄齡曰兵凶
戰危臣以為和親便即命兵部侍郎崔敦禮持節使薛
延陁許以新興公主妻之
十七年真珠使其姪来納聘獻羊馬契苾何力上言薛
延陁不可與昏上曰我許之矣可食言乎何力曰願且
遷延𠡠奚男使親迎彼必不敢来則絶之矣上乃召真
珠可汗會禮真珠欲行其臣不可謂往必不返真珠謂天
子聖明遠近朝服今親幸靈州以愛主妻我我得見天
子死亦不恨薛延陁何患無君因多以羊馬為聘禮經
沙磧耗死過半乃責以聘禮不備絶之褚遂良上䟽曰
往者天下咸言陛下欲安百姓不愛一女莫不懷德今
忽有改悔之心得少失多竊為國家惜之嫌隙既生必
搆邊患彼國蓄見欺之怒此民懷負約之慚恐非所以
服遠人訓戎士也不聽薛延陁本無府庫至是厚歛諸
部以充聘財諸部怨叛延陁由是衰弱
十九年九月真珠二子長曰曳莽次曰拔灼初分立為
小可汗至是真珠死拔灼殺其兄曳莽而自立是為多
彌可汗十二月薛延陁寇夏州
二十年正月夏州兵擊薛延陁大破之
二十一年八月多彌猜褊好殺廢父時貴臣專用已所
親眤國人不附回紇諸部落擊之大敗上詔王道宗等
將兵擊之國中驚擾多彌出走回紇殺之盡據其地餘
衆西走猶七萬共立真珠兄子咄摩支遣使奉表請居
鬱督軍山之北詔遣使安集之鐵勒九姓豪長聞其来
皆懼朝議亦恐其為磧北之患乃遣李世勣圖之上自
幸靈州招撫之世勣至鬱督軍山咄摩支降道宗兵既
渡磧薛延陁拒戰道宗擊破之遣使招諭鐵勒諸部其
酋長皆喜請入朝駕至浮陽回紇等十一姓各遣使歸
命乞置官司上喜遣使納之詔曰朕聊命偏師遂擒頡
利始弘廟略已滅延陀鐵勒百餘萬戶請為州郡混元
以降書未前聞宜偹禮告廟仍頒示普天上又為詩曰
雪耻酬百姓除凶報千古勒石於靈州
吐谷渾
初隋煬帝征吐谷渾可汗伏允奔党項煬帝立其質子
順為主不果入會中國喪亂伏允還收其故地仍自稱
為吐谷渾可汗
武德二年二月凉李軌奉書於帝稱從弟大凉皇帝臣
軌帝怒議討之遣使與伏允連和使引兵擊李軌許以
順還之伏允喜起兵擊軌數遣使入貢請其質子順帝
遣還之
四年七月吐谷渾寇洮岷二州遣岐州刺史柴紹救之
為其所圍且乘高射之天下如雨紹遣軍士彈琵琶二
女子對舞衆怪之相與聚觀紹察其無偹潜遣精騎出
其陣後擊之衆大潰
八年正月吐谷渾突厥各請互市詔皆許之先是中國
喪亂民乏耕牛至是資於戎狄雜畜被野
貞觀八年十月吐谷渾可汗伏允老耄其臣天柱王用
事數入塞侵盜詔大舉兵討之上欲以李靖為將因其
老不欲重勞之靖聞之請行上大悦以靖為西海道行
軍大總管節度諸軍討之
九年五月李靖悉燒野草輕兵走入磧諸將以為馬無
草未可深入侯君集曰彼一敗之後鼠逃鳥散取之易
於拾芥此而不乘後必悔之靖從之分軍為兩道敗吐
谷渾於牛心堆又敗諸赤水源令君集追伏允于烏海
與戰大破之靖襲破伏允牙帳伏允子順斬天柱王来
降伏允為左右所殺國人立順為可汗詔以為西平王
後順為國人所殺上遣侯君集將兵立其子諾曷鉢為
可汗
十年三月吐谷渾請頒歷遣子入侍
永徽三年正月吐谷渾遣使入貢
咸亨三年二月徙吐谷渾於靈州其故地皆入於吐蕃
乾寧元年六月李克用大破吐谷渾
唐會要卷九十四
