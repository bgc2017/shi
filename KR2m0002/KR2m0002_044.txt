唐會要卷四十四
宋王溥撰
水災下
開元八年六月二十一日東都穀洛瀍三水溢損居人
九百六十一家溺死八百一十五人許衞等州番州掌
管溺死者一千一百四十八人
十四年七月十七日瀍水暴漲入洛損諸州租船數百
艘損租米十七萬二千八百石十八日懷惠鄭汴滑濮
大雨人皆巢居死者千計
大歷四年京師大雨水斗米直八百他物稱是命閉市
北門置一十一臺臺高五尺上置五方壇壇上立一黃
旛以祈晴
貞元三年閏五月東都河南江陵大水壞人廬舍汴州
尤甚揚州江水泛漲四年八月連雨灞水暴溢溺殺
渡者百餘人八年八月河北山南江淮凡四十餘州
大水漂溺死者二萬餘人又幽州奏七月大雨水深一
丈已上鄚涿薊檀平等五州並平地水深一丈五尺十
月徐州奏從五月二十五日雨至七月八日方止平地
水深一丈二尺苗田屋宇漂蕩倒塌村閭向盡百姓多
就高處及移居鄰郡
十一年復州竟陵等三縣遭郎蜀二水泛漲沒溺損戶
一千六百六十五田四百一十頃
十二年福建等州大水六月嵐州暴雨大水深二丈餘
損屋宇田苗十五年鄭滑大水十九年蔡申光等
州水賜物五萬叚米十萬石鹽三千石以賑貧民
永貞元年九月郎州武陵龍陽二縣江水暴漲漂萬餘
家十一月京兆府長安等九縣山水泛漲害田苗
元和元年十二月幽州徐州水損田苗
二年蔡州上言大水平地水深八尺三年京師大雨
水四年七月渭南縣暴水泛溢漂損廬舍二百一十
三戶秋田十有六頃溺死者千人命京兆府發義倉救
命十年正月振武界黃河溢毁東受降城五月饒撫
虔吉信五州山水暴風沒毁廬舍虔州水甚深處四丈
餘八年許州大水摧大嵐山其年六月庚寅京師大
水風雨毁屋揚瓦人有壓死者水積於城南深數丈餘
入明德門猶漸車輻辛卯渭水暴漲絶濟者一日時所
在霖雨百源皆發川澮多不由故道九年十二月淮
南宣州大水十三年五月昭應雨水流溺居人是月
衢州山水湧出三丈餘蕩州郭百姓溺死損田千餘頃
是月浮梁樂平二縣暴雨百姓溺死者一百七十人其
為漂泛不知所在者四千七百戶闕兩稅錢三萬五千
貫十一月潤常陳許四州以水害聞田不發者萬餘頃
十二月京兆府水害田苗潤常湖衢陳許六州大水
十二年六月京師大雨含元殿一柱傾市中水深三尺
壞坊民二千家河北水災邢洛尤甚平地或深二丈
十三年六月淮水溢壞人廬舍十二月奉先等十一縣
水害麥田十五年九月滄景大雨敗田三百頃壞屋舍
二百九十間又江西奏吉州大水
長慶二年七月好畤山水泛漲漂損居人三百餘家其
月詔陳許兩州災頗甚百姓廬舍漂溺復多言念疲氓
豈忘救恤宜賜米粟共五萬石充賑給令度支先於管
内見收貯米粟充本道觀察使審勘責所漂溺貧破人
戶量家口多少作等第分給聞奏
寶歷元年七月乙酉鄜坊大水其年九月華州暴水傷
稼
太和二年六月陳州水害秋稼其年八月京畿奉先等
十七縣水三年七月宋亳水害秋稼四年九月舒
州太湖宿松望江大水災溺民戶六百八十詔本道以
義倉斛斗賑貸其年十一月京畿河南江南湖南等道
大水害稼詔本道節度觀察使出官米賑給五年六
月蘇杭湖三州雨水害稼東川奏玄武江水漲二丈餘
壞州城居人廬舍六年二月以去歲蘇湖大水宜賜
米二十二萬石以本州常平善倉斛平充給其年十
一月滁州奏清流等三縣四月雨至六月諸山破洪水
漂溺戶一萬三千八百
開成二年八月山南東道諸州大水田稼漂盡丁酉詔
大河西南幅&KR0695;千里楚澤之北連亘數州以水潦暴至
堤坊潰溢既壞廬舍復損田苗言念黎元罹此災沴宜
令給事中盧允宣刑部郎中崔瑨宣慰
火
貞觀二十三年三月少府監甲弩庫火
證聖元年正月十六日夜明堂災至明並為煨燼
景龍四年二月東都凌空觀殿宇並煨燼唯一真人獨
存目有淚迹
開元十八年二月十一日大雨雪俄又震雷飛龍廐災
天寶二年六月七日應天門觀災延至左右延福門經
日火不滅九年三月西廟災十年正月陜州運船
火燒船二百一十五隻損米一百萬石舟人死者六百
人商人船數百隻八月六日夜武庫災二十八間十九
架燒兵器四十七萬事
廣德元年十二月二十五日夜鄂州失火燒船三千隻
延及岸上居人二千餘家死者四千餘人
貞元七年四月蘇州大火十三年正月東都尚書省
火十九年四月家令寺火二十年四月開業寺火
元和四年三月御史臺佛舍火當直御史李應罰一季
俸七年六月鎮州甲仗庫火延燒一十三間兵器皆
盡王承宗久蓄叛謀至是凶器消息十年四月河隂
轉運院火盗所為也是日昏暮有盗發于河橋凡數十
人縱發弓矢人吏奔駭因坼毁院門又束藳爇火以焚
之十一月盗發獻陵寢宮永巷十一年十一月元陵
火罰守陵官一月俸十二月未央宫及飛龍草場火
十二年五月(缺)
十四年十一月戊寅度支火十五年正月京師西市
火焚死者衆
太和二年十一月禁中昭德寺火延燒宣政殿之東垣
及門下省至午北風起火勢益甚迨暮方息初火發上
命神策兵士救之公卿内臣聚于日華門外御史中丞
温造不到與兩巡使崔蠡姚合等各罰一月俸八年
五日飛龍神駒中廐火九年六月西市火
開成四年十二月乾陵火
會昌三年六月萬年縣東市火燒屋貨財不知其數又
西内神龍寺火
大順二年七月汴州相國寺佛閣災是日晚微雨震電
寺僧見塊火在三門藤網中良久火發復飛越前殿延
燒佛閣二夕方止
木冰
儀鳳三年十一月十四日雨木冰其月三十日黃門侍
郎同三品來瑱卒四年正月十日戶部尚書許圍師卒
二十九日尚書右僕射戴至德卒
開元二十九年十一月二十二日雨木冰凝寒凍裂數
日不解寧王憲見而嘆曰此俗謂之樹架諺曰樹架達
官怕必有大臣當之而死矣二十四日寧王憲薨
大歷二年十一月辛未紛霧如雪草木冰
螟蜮
貞觀二年六月十六日終南等縣蝗上至苑中見蝗掇
數枚而呪之曰人以穀為命而汝食之是害于百姓也
百姓有過在予一人爾其有靈但當蝕我無害百姓將
吞之侍臣曰恐致疾遽來諫止上曰所冀移災朕躬何
疾之避遂吞之自是蝗不為災
開元四年五月山東諸州大蝗分遣御史捕而埋之汴
州刺史倪若水拒御史執奏曰蝗是天災自宜修德劉
聰時除既不得為害滋深宰相姚崇牒報之曰劉聰偽
主也德不勝妖今日聖朝也妖不勝德古之良守蝗蟲
避境若言修德可免彼豈無德致然今坐看食苗忍而
不救因此飢饉將何自安卒行焚瘞之法獲蝗一十四
萬石投之汴水流下者不可勝數朝議喧然上復以問
崇崇對曰凡事有違經而合道有反道而擇權者彼庸
儒不足知之縱除之不盡猶勝養以成災上又曰殺蟲
太多有傷和氣公其思之崇對曰若救人殺蟲因緣為禍崇
所甘心八月己夘二十四日敕河南河北檢校殺蝗蟲
使狄光嗣康瓘敬昭高道昌賈彦璿等宜令待蟲盡看
刈禾有次序即入京奏事諫議大夫韓思復以為蝗是
天災當修德以禳之恐非人力所能剪滅上疏曰臣聞
河南河北蝗蟲頃日更益繁熾經歷之處苗稼都損今
漸環飛向西游食至洛使命來往不敢昌言山東數州
甚為惶懼且天災流行埋瘞難盡臣望陛下悔過責躬
發使宣慰損不急之務召至公之人上下同心君臣一
德持此誠實以答休咎前後驅蝗使等伏望總停上出
思復疏以付姚崇崇乃請思復往山東檢覈蝗蟲所損
之處還具實奏
貞元元年四月自春大旱麥枯死禾無苗關中有蝗百
姓捕之蒸暴颺去足翅而食之五月有蝗起自東海至
西隴坻羣飛蔽天旬日不息所至苗稼無遺八月大旱
關中有蝗百姓捕之蒸暴颺去翅足而食人心大恐
開成二年六月魏博淄青河南府並奏蝗害稼七月乙
酉京兆尹李紳奏蝗入京畿不食民田詔書褒美仍刻
石以紀之三年八月魏博六州蝗食秋苗並盡
四年十二月鄭滑兩州蝗兖海中都等縣並蝗
五年四月鄆州兖海管内並蝗又汝州有蟲食苗五月
河南府有黑蟲生食田苗汝州管内蝗兖海臨沂等五
縣有蝗蟲于土中生子食田苗六月淄青登萊四州蝗
蟲河陽飛蟲入境幽州管内有地蝻蟲食田苗魏博河
南府河陽等九縣沂密兩州滄州易定鄆州陜府虢州
六縣蝗
會昌元年三月鄧州穰縣蝗
咸通三年五月淮南河南蝗九年江夏飛蝗害稼
光啓二年二月荆襄仍歲蝗米斗三十千人相食
雜災變
貞觀十三年四月二十九日雲陽石燃方丈晝如灰夜
即光見投草木于其上則焚歷年乃止十七年閏六
月司農寺豕生子一首八足自頸分為二體其年七
月京師訛言官遣棖棖殺人以祭天狗云其來也身衣
狗皮指如鐵爪每于暗中捕人道路傳聞更相震怖皆
彀弓矢以自防太宗惡其妖訛命夜間諸防宣旨慰之
稍定
永徽五年七月萬年宫有小鳥生大鳥
龍朔元年十二月二十八日洛州言猫鼠同居
調露元年突厥温𫝊等未叛有鳴鵽羣飛入塞相繼蔽
野邊人相驚曰此鳥一名雀南飛突厥犯塞之候也至
二年正月還復北飛至靈夏已北悉墮地而死視之則
無頭矣裴行儉問于右史苗神容曰鳥獸之祥乃應人
事何也對曰人雖至靈而禀生含氣同于萬類故吉凶
兆于彼而禍福應于此聖人受命龍鳳為嘉者和氣同
也故漢高斬蛇而驗秦之必亡仲尼感麟而知已之將
死大鳥飛集昌邑以敗是以君子虔恭寅畏動必思義
雖在幽獨如承大事知明神之照臨懼患難之及已也
雉昇鼎耳殷宗側身以修德鵩止坐隅賈生作賦以叙
命卒無患者德勝妖也
垂拱元年九月二十四日揚州地生毛如馬鬛
長壽三年三月大雪鳳閣侍郎蘇味道以為瑞修表將
賀左拾遺王求禮止之曰三月降雪此災也乃誣為瑞
若三月雪是瑞雪臘月雷為瑞雷乎乃止
神龍二年三月九日洛陽東七里有水影側近樹車馬
皆歷歷影見水中月餘乃滅四月己亥雨毛于越州之
鄮縣
景龍元年九月十八日有赤氣竟天其光燭地經三日
止
唐隆元年六月八日虹蜺竟天
開元十五年七月四日雷震興教門兩鴟吻欄檻及柱
災
蘇氏駿曰東海有魚虬尾似䲭因以為名以噴浪則
降雨漢栢梁災越巫上厭勝之法乃大起建章宫遂
設䲭魚之像于屋脊畫藻井之文于梁上用厭火祥
也今呼為䲭吻豈不誤矣哉
天寶元年十月一日魏郡上言猫鼠同乳經二十六日
望編入史册詔從之
寶應元年七月西北方有赤光亘天貫紫微漸流于東
彌漫北方照耀數十里
大歷三年六月二十四日隴右節度使奏言隴州汧源
縣趙貴家猫養鼠衆以為瑞中書舍人崔祐甫上議曰
中使吳承倩宣進止以猫鼠示百寮者臣聞禮曰迎猫
為其食田鼠也然則猫之食鼠載在禮典以除其害則
雖微必錄今猫對鼠而不食仁則仁矣無乃失其性乎
猫受人養棄職不修亦何異乎法吏不勤觸邪疆吏不
勤扞敵又按禮部式具列三瑞無猫不食鼠之目以兹
稱慶臣所未詳
建中四年天下地生毛
貞元二年正月大雨雪平地深尺餘雪上有黃黑色狀
如浮埃五月日有赤暈自辰及申方散
四年正月上御丹鳳樓宣赥是日含元殿前階檻三十
餘間崩甲士死傷者十餘人又陳留雨木皆大如指長
寸餘每木有孔通中所下其立如植二月太僕郊牛犢
生六足卿周浩白宰臣李泌請上聞泌戲答之而不許
其時京城民家豕生子兩首四足以白御史中丞竇參
亦不許上聞七月自陜州至河隂水盡黑其黑水流入
汴河止于汴州城下一宿而復又鄭汴二州羣鳥皆去
界内入田緒李納境内銜木為城高二三尺緒納令焚
之信宿復如之鳥口多流血十年十一月有大鳥飛集
宫中食雜物數月獲之不食而死
十二年十二月大雪平地二尺竹多死環王國所獻犀
牛甚珍愛之至是凍死
十七年二月丁酉京師雨雹己亥雨霜戊申夜震霆雨
霜庚戌大雨兼雹
元和元年京師大風折樹
三年四月大風毁含元殿西闕欄干十四間七月六
日舒州上言桐城縣梅天陂内有青黃白三龍自陂中
乘風雷躍起高二百尺六里入浮塘陂
八年三月丙子大風壞崇陵寢殿䲭吻折門戟六月四
日長安西市有豕生子三耳八足自尾分為二
長慶二年六月乙丑大風震電墜太廟䲭吻及御史臺
樹皆仆其年十一月頻雪後恒燠水不冰凍草木萌發
如正二月四年六月庚辰大風吹敗延喜景風門
寶歷元年十二月乙酉夜有霧起須臾遍天霧上有赤
氛或深或淺久而乃散
開成元年閏五月有羣鳥萬餘集唐安寺逾月方散
四年四月壬戍有麞出太廟
大中十一年十二月舒州奏有鳥人面綠毛喙皆紺色
其聲曰甘人呼之為甘蟲
咸通元年七月戊戌白虹横亘西方其年十一月丁酉
戌時妖星初出如匹練亘空化為雲而沒在楚分
廣明元年四月大雨雹大風拔京兩街樹十二三東都
長夏門内古槐自拔而仆宫殿䲭吻皆墮地
中和元年五月大風天雨土二年七月丙午夜西北
有赤氣如絳竟天其年九月太原上言諸山桃杏有花
結實其年十月西北方無雲而雷鳴天狗墮
光啓二年九月白虹見西方
光化二年春有白氣竟天如練自西南徹東北而旋
天祐元年四月東京大風雨跬步不辨物色日晡稍止
是年昭宗移洛陽車馬以其日入京城而有是變全忠
革命之兆也其年十一月辛酉日有黃色白暈旁有青
赤紐
太史局
久視元年五月十九日勅太史局為渾天監不隸秘書
省天后召尚獻輔拜太史令固辭曰臣久從放誕不能
屈事官長遂改為渾天監至七月六日又改為渾儀監
長安二年八月二十八日獻輔卒渾儀監依舊為太史
局隸秘書省緣進所置官員並廢
景龍二年六月二十六日改為太史監罷隸秘書省
景雲元年七月二十八日又改為太史局隸秘書省八
月十日又改為太史監十一月二十一日又改為太史
局二年閏九月十日又改為渾儀監
開元二年二月二十一日又改為太史監
十五年正月二十七日改為太史局隸秘書省至天寶
元年十月三日改為太史監罷隸秘書省至乾元元年
三月十九日太史監改為司天臺仍置五官正五人司
天臺内别置一院名之曰通玄院應有道術人並徵辟
到京皆于通玄院安置司天臺總置官六十員大監一
名正三品少監二人正四品上丞三人正六品上主簿
三人正七品上主事三人正八品下五官正各一人正
五品上副正各一人正六品上五官靈臺郎各一人正
七品下五官保章正各一人從七品上五官挈壺正各
一人正八品上五官監候各一人正八品下五官司歷
各一人從八品上五官司辰各三人正九品上觀生歷
生七百二十六人其臺宜于永寧坊張守珪宅置制曰
建邦設都必稽玄象分曺列局皆應物宜靈臺二星主
觀察雲物天文正位在太微西南今興慶宫上帝廷也
考符所合以致靈臺宜令所司量事修理舊置在秘書
省南至寶應元年六月九日司天少監瞿曇譔奏司天
丞請减三員監候减二員司辰减七員五陵司五員敕
旨依至天寶十一年三月十四日敕太史監官除朔望
朝外非别有公事一切不須入朝及充保識仍不在點
檢之限
大足元年九月十九日敕在史局歷生天文觀生等取
當局子弟充如不足任于諸色人内簡擇
開元二十三年九月八日敕太史局歷生每番留兩人
當上餘並七月一日上至十月三十日下
乾元元年十月一日權知司天監韓穎奏司天臺五官
正既職配五方上稽五緯臣請每至正冬朔望朝會及
諸大禮并奏本方事各依本方正色其冠上加一星珠
仍永為恒式從之
大歷二年正月二十七日敕艱難已來疇人子弟流散
司天監官員多闕其天下諸州官人百姓有觧天文玄
象者各委本道長吏具名聞奏送赴上都
開成五年十二月敕司天臺占候災祥理宜秘密如聞
近日監司官吏及所由等多與朝官并雜色人交游既
乖慎守須明制約自今已後監司官吏並不得更與朝
官及諸色人等交通往來仍委御史臺訪察
雜錄
武德九年八月詔私家輒立妖神妄設淫祀非禮祈禱
一切禁斷龜易五兆之外諸雜占亦皆禁止
載初元年六月敕相書及測騐家書多妄論禍福並宜
禁斷
開元十年六月敕百姓不得與卜祝人交游往來
唐會要卷四十四
