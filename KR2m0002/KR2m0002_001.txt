唐會要卷一
宋王溥撰
帝號上
獻祖宣皇帝諱熙(凉武昭王暠曾孫嗣凉王歆孫弘農太守重耳之子也)武德元
年六月二十二日追尊為宣簡公咸亨五年八月十五
日追尊宣皇帝廟號獻祖葬建初陵(在趙州昭慶縣界儀鳳二年五月一)
(口追封為建昌陵開元二十八年七月十八日詔改為建初陵)
懿祖光皇帝諱天賜(宣皇帝長子)武德元年六月二十二日
追尊懿王咸亨五年八月十五日追尊光皇帝廟號懿
祖葬啓運陵(在趙州昭慶縣界儀鳳二年三月一日追封為延光陵開元二十八年七月十八日)
(詔改為啓運陵)
太祖景皇帝諱虎(光皇帝第二子)武德元年六月二十二日追
尊景皇帝廟號太祖葬永康陵(在京兆府三原縣界)
世祖元皇帝諱昺(景皇帝第三子)武德元年六月二十二日追
尊元皇帝廟號代祖葬興寧陵(在京兆府咸陽縣界)
高祖神堯大聖大光孝皇帝諱淵(元皇帝第四子母曰元貞皇后獨孤氏)隋
義寧二年五月二十日受禪于太極殿(年五十三)武德九年
八月八日傳位稱太上皇貞觀九年五月六日崩于大
安宫垂拱前殿(年七十)其年十月庚寅葬獻陵(在京兆府三原縣界)
諡曰大武皇帝廟號高祖哀册文(秘書監虞世南撰)諡册文(闕)
諡議(闕)咸亨五年八月十五日追尊高祖神堯皇帝天
寳八載六月十五日追尊高祖神堯大聖皇帝十三載
二月九日追尊高祖神堯大聖大光孝皇帝年號一(盡武德九年)
宰相十六人(秦王裴寂劉文静蕭瑀竇抗陳叔達楊仁恭封德彛裴矩高士廉齊王元吉宇文士)
(及長孫無忌杜如晦房玄齡)
太宗文武大聖大廣孝皇帝諱世民(高祖第二子母曰太穆順聖皇后竇)
(氏)隋開皇十八年十二月戊午生于武功别館武德元
年六月一日封秦王九年六月七日册為皇太子八月
九日即位于東宫明德殿(年二十七)貞觀二十三年五月二
十六日崩于翠微宫含風殿(年五十二)其年八月庚寅葬昭陵(在京)
(兆府醴泉縣界)諡曰文皇帝廟號太宗哀册文(中書令褚遂良撰)諡議(闕)
咸亨五年八月十五日追尊太宗文武聖皇帝天寳八
載六月十五日追尊太宗文武大聖皇帝十三載二月
九日加尊太宗文武大聖大廣孝皇帝年號一(貞觀二十三年)
宰相二十五人(裴寂蕭瑀陳叔達李靖封德彛宇文士及長孫無忌杜如晦房玄齡高士廉温)
(彦博岑文本魏徵侯君集楊師道戴胄劉洎李世勣張亮馬周褚遂良崔仁師楊弘禮王珪杜淹)
高宗天皇大聖大弘孝皇帝諱治(太宗第九子母曰文德順聖皇后長孫氏)
貞觀二年六月十三日生于東宫麗正殿二月封晉王
十七年四月七日册為皇太子二十三年六月一日即
位(年二十二)
咸亨五年八月十五日稱天皇弘道元年十二月四日
崩于東都貞觀殿(年五十六)
文明元年八月庚寅葬乾陵(在京兆府奉天縣界)諡曰天皇大帝
廟號高宗哀册文(天后武氏撰)諡册文(闕)諡議(闕)
天寳八載六月十五日加尊號高宗天皇大聖皇帝十
三載二月六日加尊號高宗天皇大聖大弘孝皇帝年
號十五(永徽七年正月七日改為顯慶顯慶六年二月三十日改為龍朔龍朔四年正月一日改為麟)
(德麟德三年正月五日改為乾封乾封三年二月二十九日改為總章總章三年三月十八日改為咸亨咸亨)
(五年八月十五日改為上元上元三年十一月三日改為儀鳳儀鳳三年四月二十二日勅改来年正月一日)
(為通乾元年十二月十日勅停不行至四年六月十五日改為調露調露元年八月二十三日改為永隆永隆)
(二年十月六日改為開耀開耀二年二月十三日改為永淳永淳二年十二月四日改為弘道元年)
宰相四十七人(長孫無忌褚遂良于志寧張行成高季輔李世勣柳奭宇文節韓瑗来濟崔敦)
(禮李義府許敬宗杜正倫辛茂將任雅相盧承慶許圉師上官儀劉祥道竇德玄樂彦暐孫處約姜恪陸敦信)
(戴至德劉仁軌楊武李安期張文瓘趙仁本閻立本李敬玄郝處俊來恒薛元超李義琰高智周張大安裴炎)
(王德真崔知温郭待舉岑長倩郭正一魏玄同劉齊賢)
中宗孝和大聖大昭孝皇帝諱顯(高宗第七子母曰則天順聖皇后武氏)
顯慶元年十一月五日生二月二日封周公儀鳳二年
十月三日徙封英王改名哲永隆元年八月二十三日
册為皇太子弘道元年十二月六日即位(年二十八)
嗣聖元年二月六日太后廢帝為廬陵郡王房州安置
(聖歷元年六月遣職方員外郎徐彦伯迎于房州)
聖歷元年九月十五日册為皇太子依舊名顯二年臘
月二十五日賜姓武氏神龍元年二十四日復位於通
天宫端扆殿(年五十二月五日國號依舊稱大唐)十一月加尊號應天皇
帝三年八月三日加尊號應天神龍皇帝景龍四年六
月二十二日崩于神龍殿(年五十五)景雲元年十一月己酉
葬定陵(在京兆府富平縣界)諡曰孝和皇帝廟號中宗哀册文(工部)
(侍郎徐彦伯撰)諡册文(闕)諡議(闕)
天寳八載六月追尊號中宗孝和大聖皇帝十三載二
月追尊號中宗孝和大聖大昭孝皇帝年號三(神龍三年九月)
(改為景龍景龍四年六月四日改為唐隆元年)
宰相三十八人(安國相王姚元之韋安石唐休璟崔玄暐楊再思張柬之房融韋承慶袁恕已)
(桓彦範敬暉武三思祝欽明魏元忠李懷遠豆盧欽望韋巨源李嶠于惟謙蘇瓌宗楚客蕭至忠紀處訥張仁)
(亶韋嗣立崔湜趙彦昭韋溫鄭愔)
睿宗玄真大聖大興孝皇帝諱旦(高宗第八子母曰則天順聖皇后武氏)
龍朔二年六月一日生于蓬莱宫含凉殿十一月十八
日封殷王乾封元年七月徙封豫王總章二年十一月
十二日徙封冀王改名輪上元三年正月徙封相王永
隆二年又改封豫王仍名旦嗣聖元年二月七日即位
(年二十二)太后臨朝天授元年九月降為皇嗣改名輪聖歷
二年正月六日立為皇太弟固辭不就二月十四日改
封安國相王唐隆元年六月二十四日即位于承天樓
(年四十九)
延和元年七月二十五日傳位開元四年五月二十日
崩于百福殿(年五十五)其年十月庚午葬橋陵(在京兆府奉先縣界)諡
曰大聖玄真皇帝廟號睿宗哀册文(紫微侍郎蘇頲撰)諡册文(闕)
諡議(闕)
天寳八載六月追尊號睿宗玄真大聖皇帝十二載二
月加尊號睿宗玄真大聖大興孝皇帝年號三(景雲二年正月)
(十九日改為太極太極元年五月改為延和元年)
宰相二十五人(平王李嶠蕭至忠張仁亶韋嗣立趙彦昭韋安石蘇瓌唐休璟裴談張錫岑義)
(崔湜劉幽求鍾紹京李日知薛魏姚元之崔日用宋璟郭元振張說竇懷正魏知古陸象先)
玄宗至道大聖大明孝皇帝諱隆基(睿宗第三子母曰昭成順聖皇后竇氏)
垂拱元年八月五日生于東都之别殿(以其日為千秋節後改為長天節)
三年閏正月二日封楚王長壽二年臘月降封為臨淄
郡王唐隆元年六月二十一日進封平王七月二十六
日册為皇太子延和元年七月五日即位(年二十八)
先天二年十月一日加尊號開元神武聖烈皇帝開元
二十七年二月七日加尊號開元聖文神武皇帝天寳
元載二月十一日加尊號開元天寳聖文神武皇帝七載
五月十三日加尊號開元天寳聖文神武應道皇帝八載
閏六月五日加尊號開元天地大寳聖文神武應道皇
帝十三載二月七日加尊號開元天地大寳聖文神武
證道孝德皇帝至德元年七月二日傳位册為太上皇
帝三年正月五日加號太上至道聖皇帝乾元元年正
月改尊號太上聖皇天帝元年七月五日崩于神龍殿
(年七十八)
廣德元年辛酉葬泰陵(在京兆府奉先縣界)諡曰至道大聖大明
孝皇帝廟號玄宗哀册文(左散騎常侍王縉撰)諡册文(闕)諡議(闕)年
號三(先天二年十一月一日改為開元開元三十年正月一日改為天寳天寳十五載七月十五日傳位)
宰相三十四人(劉幽求韋安石魏知古崔湜陸象先竇懷正岑羲蕭至忠郭元振張說姚元之)
(盧懷慎源乾曜宋璟蘇頲張嘉貞王俊李元紘杜暹蕭嵩宇文融裴光庭韓休裴耀卿張九齡李林甫牛仙客)
(李適之陳希烈楊國忠韋見素崔圓房琯崔渙)
使相八人(源乾曜張說王俊張嘉貞王正杜暹蕭嵩哥舒翰)
肅宗文明武德大聖大宣孝皇帝諱亨(玄宗第三子母曰元獻皇后楊氏)
景雲二年九月三日生于東宫之别殿(以其日為天平地成節)初
諱嗣昇先天元年九月封陜王開元十三年三月徙封
忠王改諱浚二十六年三月改諱璵六月三日册為皇
太子三十年九月改諱紹天寳二載改諱亨十五載七
月十二日即位于靈武殿(年四十六)
至德三年正月五日上尊號光天文武大孝感皇帝乾
元元年正月加尊號乾元光天孝感皇帝二年正月一
日加尊號乾元大聖光天文武孝感皇帝上元二年九
月二十一日詔去皇號唯稱皇帝寳應元年四月十八
日崩于長生殿(年五十二)
寳應二年三月庚午葬于建陵(在京兆府醴泉縣界)諡文明武德
大聖大宣孝皇帝廟號肅宗哀册文(兵部侍郎裴士淹撰)諡册文
(闕)諡議(闕)年號五(至德三年三月五日改為乾元乾元閏四月九日改為上元上元二年九)
(月二日改為元年以今年十一月為歲首以斗所建辰為名建已月改元寳應復以正月為歲首建已月為四)
(月)
宰相十六人(韋見素崔圓房琯裴冕崔渙李麟苗晉卿張鎬王嶼吕諲李峴第五琦李揆蕭華裴)
(遵慶元載)
使相八人(裴冕郭子儀李光弼崔渙崔圓張鎬王嶼吕諲)
代宗睿文孝皇帝諱豫(肅宗長子母曰章敬皇后吳氏)
開元十四年十月十三日生于中宫之别殿(以其日為天興節)
二十年八月二十一日封廣平郡王諱俶至德二年十
二月十五日進封楚王乾元元年三月改封成王五月
十九日册為皇太子十月五日改諱豫寳應元年四月
二十一日即位(年三十七)二年七月七日加尊號寳應元聖
文武皇帝大歷十四年五月二十日崩于大明殿(年五十四)
其年十月己酉葬元陵(在京兆府富平縣界)諡睿文孝武皇帝廟
號代宗哀册文(中書侍郎崔祐甫撰)諡册文(闕)諡議(闕)年號三(寳應)
(二年七月二十日改為廣德廣德三年正月一日改為永泰永泰二年十月十二日改為大歷)
宰相六人(雍王适苗晉卿裴遵慶元載李輔國劉晏)
使相十七人(郭子儀李光弼李峴僕固懷恩李懷来王縉辛雲京第五琦杜鴻漸崔圓裴冕田承)
(嗣朱泚李正已李寳臣李忠臣李抱玉)
德宗神武孝文皇帝諱适(代宗長子母曰睿真皇后沈氏)
天寳元載壬戌歲四月十九日生于長安大内之東宫
(不置節名)元年建丑月特拜進封奉節郡王寳應元年五月
充天下兵馬元帥進封魯王八月改封雍王十月出鎮
陜州廣德元年拜尚書令元帥如故食實封二千戶賜
鐵券圖形凌煙閣三年册為皇太子大歷十四年五月
即位(年三十八)
建中元年正月加尊號曰聖神文武皇帝貞元二十一
年正月崩于會寧殿(年六十四)十月葬崇陵(在京兆府雲陽縣界)諡曰
神武孝文皇帝廟號德宗哀册文(刑部侍郎許孟容撰)年號三(建中)
(盡四年興元一年貞元盡二十一年)
宰相三十人(崔祐甫常衮李勉楊炎盧把馬燧關播蕭復喬琳劉從一姜公輔盧翰李晟張)
(延賞韓滉崔造柳渾李泌董晉趙憬陸贄賈耽盧邁崔損趙宗儒鄭餘慶杜佑齊抗高郢鄭珣瑜)
使相二十人(郭子儀朱泚李寳臣李正已李忠臣梁崇義李希烈李懷光陳少遊李抱真張孝思)
(王武俊劉玄佐渾瑊李訥嚴震田緒劉滋韋臯李思古)
順宗至德弘道大聖大安孝皇帝諱誦(德宗長子母曰昭德皇后王氏)
上元二年辛丑歲正月十二日生于長安之東内(不置節名)
大歷十四年六月封為宣王建中元年正月册為皇太
子貞元二十一年正月即位(年四十五)七月以疾未瘳令皇
太子監國八月傳位居興慶宫稱誥元和元年正月上
尊號曰應乾聖壽太上皇其月十九日崩于興慶宫(年四)
(十六)七月葬豐陵諡曰至德弘道大聖大安孝皇帝廟號
順宗哀册文(吏部侍郎趙宗儒撰)諡册文(禮部侍郎崔汾撰)諡議(太常寺少卿崔)
(樞撰)
大中三年十二月追崇尊諡曰至德弘道大聖大安孝
皇帝諡册文(中書侍郎馬植撰)諡議(兵部尚書歸融撰)年號一(永貞一年)
宰相七人(賈耽杜佑鄭珣瑜高郢韋執誼杜黃裳袁滋)
使相五人(劉滋韋臯李思古張茂昭吳少誠)
憲宗昭文章武大聖至仁孝皇帝諱純(順宗長子母曰莊憲皇后王氏)
大歷三年戊午歲二月十四日生于長安之東内(不置節名)
貞元四年六月封為廣陵王開府儀同三司名淳二十
一年四月册為皇太子改諱純七月權勾當軍國政事
永貞元年八月即位(年二十八)
元和三年正月上尊號曰睿聖文武皇帝十四年七月
又上尊號曰元和睿聖文武法天應道皇帝十五年正
月二十七日崩于大明宫之中和殿(年四十三)五月葬景陵
(在京兆府奉先縣界)諡曰聖神章武孝皇帝廟號憲宗哀册文(門下)
(侍郎令狐楚撰)諡册文(戶部侍郎楊於陵撰)諡議(權知禮部侍郎李建撰)
大中三年十二月追崇尊諡曰昭文章武大聖至仁孝
皇帝諡册文(左僕射平章白敏中撰)諡議(兵部尚書太常卿歸融撰)年號一(元和)
(盡十四年)
宰相二十一人(賈耽韋執誼杜佑杜黃裳袁滋鄭餘慶于頔鄭絪武元衡李吉甫韓弘裴垍李)
(藩權德輿李緯張弘靖李貫之裴度李逢吉王涯崔羣)
使相十一人(劉濟李師古張茂昭吳少誠王士真田季安高崇文裴均王鍔劉總田弘正)
穆宗睿聖文惠孝皇帝諱恒(憲宗第三子母曰懿安皇后郭氏)
貞元十一年乙亥歲七月六日生于大明殿(不置節名)二十
一年四月封為延安郡王名宥元和元年八月進封遂王
七年十月册為皇太子改諱恒十五年正月即位(年二十六)
長慶元年七月上尊號曰文武孝德皇帝四年正月二
十二日崩于寢殿(年三十)十一月葬光陵(在京兆府奉先縣界)諡曰
睿聖文惠孝皇帝廟號穆宗哀册文(右僕射平章李逢吉撰)諡册
文(中書侍郎平章事牛僧孺撰)諡議(闕)年號一(長慶四年)
宰相十四人(韓弘裴度李夷簡皇甫鎛令狐楚張弘靖蕭俛段文昌崔恒杜元穎王播元稹李逢)
(吉牛僧孺)
使相五人(劉總田弘正李光顔李愬劉悟)
敬宗睿武昭愍孝皇帝諱湛(穆宗長子母曰恭僖皇后王氏)
元和四年己丑歲六月九日生于東宫之别殿(不置節名)
長壽元年三月封為鄂王尋改為景王二年十二月册
為皇太子四年正月即位(年一十六)
寳歷元年四月上尊號曰文武大聖廣孝皇帝二年十
二月八日中官蘇明佐等作難帝遇害(年十八)
太和元年七月葬莊陵(在京兆府三原縣界)諡曰睿武昭愍孝皇
帝廟號敬宗哀册文(司空平章事裴度撰)諡册文(右僕射竇易直撰)諡議
(闕)年號一(寳歷盡二年)
宰相七人(杜元穎王播李逢吉牛僧孺李程裴度竇易直)
使相三人(李光顔劉浩烏重胤)
唐會要卷一
