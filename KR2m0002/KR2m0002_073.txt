唐會要卷七十三
宋王溥撰
單于都護府
永徽元年九月八日右衞中郎高偘執卓鼻可汗獻於
武德殿以其餘衆於鬱都軍山分其地置單于瀚海二
都護府單于領郎山雲中桑乾三都督府蘇農等十四
州瀚海領金微新黎七都督府仙萼賀蘭等八都督各
以首領為都督刺史
麟德元年正月十六日勅改單于大都護府官秩同五
大都督初阿德上奏望册親王為可汗德曰單于者天
上之天上曰朕兒與卿為天上之天可乎德曰死生足
矣遂立單于大都護府以殷王為都護令與王造宅乾
封二年殷王改封相王令發向單于王奏曰兒朝去暮
歸得乎上曰去此二千里卒未得來王曰不能去阿母
矜其小竟不遣之
垂拱二年改為鎮守使
聖歷元年五月九日改為安北都護
開元二年閏正月五日却置單于都護府移兵北都護
於中受降城
天寳四載十月單于都護府置金河縣
元和元年十一月以范希朝為振武節度使就加禮部
尚書振武有党項室韋交居川阜凌犯為盜日入慝作
謂之刮城門人情懼駭鮮有寧日希朝周視居要害營
置堡柵斥堠嚴密人乃獲其安矣蕃雖鼠竊狗盜必殺
無赦蕃人甚憚之蕃落之俗有長帥至必效竒駝名馬
雖廉者猶曰當從俗以致其歡希朝一無所受積十
四年皆保塞而不為寇單于城中舊少樹希朝於他處
市柳子命軍人種之至今成林居人頼之
三受降城
景雲二年三月一日朔方道大摠管張仁亶築三受降
城於河上先是朔方軍北與突厥以河為界河北岸有
拂雲祠突厥將上寇必先詣祠祭酹求福因牧馬料兵
而後渡河時出啜盡聚衆西擊娑葛仁亶請乘虚奪
取漢南之地於河北築三受降城首尾相應以絶其南
寇之路唐休璟以為兩漢以來皆以黃河為界今於寇
境築城恐費人力終為賊寇所有建議以為不能成功
睿宗竟從仁亶留兵以助其功時咸陽兵二百餘人逃
歸仁亶盡擒之一時斬於城下軍中股慄役者盡力六
旬而三城俱就以拂雲祠為中城以東西相去各四百
里皆據通津遥相應接北拓三萬餘里於牛頭朝那山
北置烽□一百八十所自是突厥不得度山放牧朔方
更無寇掠減鎮兵數萬人初建三城不置擁門及曲敵
或問之仁亶曰兵法貴在攻取不宜退守寇若至此即
當戮力出戰回顧望城猶須斬之何用守備生其退衂
之心其後常元楷為朔方總管始作擁門
元和十二年九月西受降城為河徙浸毁宰相李吉甫
請移兵於天德故地盧坦與李綘恊議以為西城張仁
亶所築得制匈奴上策城當磧口居虜要衝美水豐草
邊防所利今流水之决不過退就二里奈何棄萬代永
安之策徇一時省費之謀况天德故城僻處确瘠其北
枕山與河絶遠烽候警備不相統攝接虜之奔突勢無
由知無故蹙國二百里非利也及城使周懷義奏列利
病與坦議同事竟不行
寳歴元年五月振武節度使張維請奏以東受降城濱
於河歲久雉堞摧壊請移於綏遠烽南上賜錢一百萬城
之至十月功畢
安北都護府
貞觀四年三月三日分頡利之地為大州左置定襄都
督右置雲中都督以統降人五年阿使那阿咄苾敗走
後其渠豪首領至皆拜將軍布列朝廷五品以上有百
餘人始與朝士相半惟拓拔不至遣使招慰之使者相
望於道涼州都督李大亮以為於事無用徒費人力因
上疏曰臣聞欲綏遠者必先安近中國百姓天下本根
四裔之人猶於枝葉擾其根本以厚枝葉而求久安未之
有也故自古帝王化中國以信御四裔以權自陛下君臨
區宇深根固本人逸兵強九州殷盛四裔賓服今者招受突
厥雖入提封臣愚稍覺勞費未悟其有益也以臣愚見
請停招慰且謂之荒服者故臣而不内近日突厥傾國
入朝既不俘之江淮以變其俗乃置之内地去京不遠
雖則寬仁之義亦非久安之計也以中國之租賦供積
惡之窮寇恐無利也其後諸蕃渠長請上尊號為天可
汗上曰我為大唐天子又行天可汗事乎是後降璽書
賜西域北荒君長皆稱皇帝天可汗諸蕃豪長有死亡
者必下詔冊立其後嗣焉(帥統四夷自茲始也)其後下詔議者安
邊之術多言突厥恃強擾亂邊陲今日天喪之窮來歸
于我本無慕義之心因其歸命遷其種落俘之江南散
屬州縣各使耕耘變其風俗百萬強寇可得化而為氓
則中國有加戸之利塞北可空虛矣中書侍郎顔師古
上奏曰突厥部落並已歸降東北諸蕃咸受正朔突利
入侍庭闕頡利身為俘獲沙漠之外瀚海之北莫不屈
膝稽顙乞骸請命斯乃上古所不臣者陛下得而臣之
矣惟陛下斷以神機馭以長筭綱領一定垂拱無為臣
聞古先哲王内修德而後柔遠是以要服之外謂之荒
服言其恍惚喜怒來去無常也飽則飛去飢則附人今
欲改其常性同此齊氓於事為難理必不可當因其習
俗而撫馭之臣愚以為凡是突厥鐵勒絡須河北居住
分置頭目統領部落節及高下地界多少伏聽量裁為
立條制綏遠安邇永永無極夏州都督竇靜上表曰臣
聞遐荒重譯之人聖王所以不爭者以其不可以刑法
繩不可以仁義教衣食仰給不務耕桑徒損有為之人
以資無知之利得之則無益於理失之則無益於化然
彼首丘之情盖未忘也誠恐一朝變生犯我王界愚臣
之所深慮如臣計者莫若因其破亡之後加其無妄之
福假以賢王之號配以宗室之女分其土地析其部落
使權弱勢分易為羈制自可永保邊塞世為藩臣此實
長轡遠御之道也給事中杜楚客上議曰匈奴之人秉
心無常難以德懷易以威服陛下納其降附處之河南
招㩦服遠聞之前典以臣愚見必為後患存亡繼絶列
聖通規事不師古難以長久禮部侍郎李百藥上議曰
臣聞突厥内附盡為臣妾開闢以來所未曾有然種類
區分各有統攝竊聞聖算亦欲因其離散隨其本部署
其君長不相臣屬阿使那種縱能樹立惟臣其一族而
已國小則分其權勢勢敵則難相吞滅各自保全必無
抗衡于我之理此誠安邊之上策長勢之宏謨仍請於
定襄城中置都護府為其節度此之一策必不可不行
中書令温彦博議曰惟漢武時置降匈奴城於五原塞
下全其部落得為扞蔽又不離其本俗因而撫之一則
實空虛之地二則永無猜忌之心若遣向江南則乖物
性故非含育之道也秘書監魏徵議曰匈奴自古至今
未有如斯之破敗盖上天勦絶其命宗廟神武之所致
也且世寇中國百姓冤讐陛下以其歸我不能滅之即
遣徙河北居其故地夫匃奴之人強必盜寇弱則卑服
豈顧恩義天性然也秦漢患其若是故發猛將以擊之
收河北以為郡縣陛下奈何以内地居之且降僅十萬
數年之間滋息百倍居我肘腋逼邇王畿心腹之疾將
為後患尤不可河南處也彦博又奏曰不然天子之於
物也天覆地載歸我者我必撫之今因破滅餘落歸降
不加憐愍棄而不納非天地之道阻遠人之意臣愚以
為不可遣居河南初無所患謂死而生之亡而存之懷
我德惠終無叛逆魏徵又曰不然晉亡有魏時部落分
居近邑平吳之後郭欽江統勸武帝逐出塞外不用欽
等言數年之後遂傾瀍洛前代覆車殷鑒不遠陛下必
用彦博之言所謂養畜自貽患也彦博又曰不然聖人
之道無所不通古先哲王有教無類突厥餘醜以命歸
我我愛護之收居内地從我指揮教以禮法數歲之後
選其豪首遣居宿衛畏威懷惠何患之有且光武居南
單于於内郡為漢藩翰終乎一世不為叛逆朝士多同
彦博議上遂用之封阿史那蘇尼失為懷德郡王阿史
那思摩為懷化郡王處其部落於河南朔方之地入居
長安者近萬家至十三年四月上幸九成宫頡利地中
郎將阿史那社爾隂結部落三十人夜犯鉤陳踰四重
幕引弓亂發衛士王善主力戰死之折衝孫武開率府
兵奮擊良久乃退馳入御馬廐盜馬二十匹欲奔部落
尋皆斬之言事者多言留突厥不便於是悔處之於河
南恨不用魏徵之言更議還其部落於河北遂遣之李
思摩率所部建牙於河北居磧南令薛延陁居磧北二
十一年正月九日以鐵勒及回紇等十三部内附置大
都督府(回紇部置瀚海都督府多濫葛部置燕然都督府僕骨部置金微都督府拔野古部置幽陵都)
(督府同羅部置雞林都督府思結部置廬山都督府)七州(渾部置臯蘭州斛□部置高闕州奚結部置雞)
(鹿州阿鐵部置雞田州契苾羽部置榆溪州思結别部置歸林州白露口部置賓顔州)並各以其
渠帥為都督刺史給玄金魚黃金為字以為符信於是
回紇等請於回紇以南突厥以北置郵驛總六十人所
以通北荒號為参天可汗道每通貢豐貂皮以充賦税
至四月十日置燕然都護府以揚州司馬李素立為都
護瀚海等六都督臯蘭等七州並隸焉
二十三年二月四日西蕃汝鉢羅業護卒歸附七日以
結骨部置堅昆都督隸燕然都護府至三月九日分瀚
海都督府所統俱羅敦部置燭龍州
二十年十月三日諸突厥歸化以舍利吐利部置舍利州
阿史那部置阿史那州綽部置綽州賀部州置邏禄悒
恒二部置葛邏州並隸雲中都督府以蘇邏部落置蘇
州阿史德部落置阿史德州執失部落置執失州卑失
部落置卑失州郁失州部落置郁射州多地藝失州並
隸定襄都督永徽元年三月三日以臯蘭州為都督護
府署稽落州隸焉廢高闕州至十年三月二十日以新
移哥邏禄在烏都捷山者左廂都落置狼山都督右廂
部落置渾河州並隸燕然都護府至三年十一月四日
以河時部落置稽落州隸燕然都督府
顯慶二年正月十四日分哥邏禄部落置隂山大漠二
都督府
龍朔三年二月十五日移燕然都護府於回紇部落仍
改名瀚海都護府其舊瀚海都督府移置雲中古城改
名雲中都護府仍以磧為界磧北諸蕃州悉隸瀚海磧
南並隸雲中
總章二年八月二十八日改瀚海都護府為安北都護
府
開元八年六月二十日勅單于安北等大都護親王遥
領者加副大都護一人准從三品總知府事其副都護
准正四品上長史正五品上司馬五品下(天寳九載三月二十五日)
(靈州都督張齊邱上言請於新築安北大都護府建記聖德碑許之)
天寳四載十月安北都護府置隂山縣八載於木剌山
置横塞軍城及移安北大都護府於永清柵北築城改
横山軍為天德軍郭子儀仍為之使兼九原太守朔方
節度隴右兵馬使
會昌五年七月中書門下奏塞北諸蕃皆去振武是單
于故地不可存其名號以啓戎心臣詳謹國史武德四
年平突厥後於振武置雲中都督麟德元年改為單于
都護聖歷元年改為安北都護開元八年復為單于都
護其北都護本在天德自貞觀二十一年在其州遷徙
不定今請改單于都護為安北都護勅旨從之
靈州都護府
貞觀二十年二月四日西蕃沙鉢羅葉率衆歸附以阿
史德時建俟斤部落置臯蘭祁連二州隸靈州都督府
至永徽元年廢調露元年又置魯麗塞含依契六州(時人)
(謂之六州蕃)長安四年合為匡長二州神龍三年置蘭池都督
府分為六縣開元十年復分為魯麗契塞四州其年九
月朔方廵邊使兵部尚書張說擒康願子於木盤山詔
令移河曲六州殘卒五萬餘口於許汝唐鄧仙禄等州
始空河南州方千里之地十八年又置匡長二州二十
六年以淮南人戶却回復置宥州延恩懷德歸仁三縣
咸亨三年三月八日移吐谷渾部落自涼州徙於鄯州
既而不安其居又徙於靈州之境置安州以處之
開元元年復以九姓部落置臯蘭燕然燕山雞田奚鹿
燭龍等六州並屬靈州至德元年七月靈武郡改為靈
武大都督府
貞元九年七月以杜希金為檢校右僕射靈鹽等州節
度使將赴鎮獻體要八章多所規諫上深納之乃作君
臣箴以賜之其詞曰惟天惠人惟辟奉天從諫則聖共
理惟賢皇建有極駿命不易總萬幾以成務齊六合之
殊致一心不能獨鑒一目不能周視敷求哲人式序在位
於戲君之任臣必求一德臣之事君咸思正直何啟沃
之所宜自古合而未得良以讜言者逆耳䜛諛者伺側
故下情未通而上聽已惑俾夫忠言敗於凶慝譬彼濟
舟蒸徒檝之亦有和羹宰夫執之孰云理國不自得師
覆車之軌予其懲而高以下升采由白受惟君不
君亦臣之咎聞諸辛毗牽裾魏后則有禽息竭忠碎首
勉思獻替其平可否勿謂無傷自微而彰勿謂何害積
小成大事有隠而必見令既出而焉悔鼔鍾在宫聲聞
於外浩然涉水憂未有艾將負扆以虛心期盡忠而納
誨在昔稷契實佐舜禹逮兹魏徵佐我文祖君臣協德
混一區宇肆予寡昧獲纘丕緒臣哉隣哉爾輔爾翼高
秋始肅我武維揚輟此禁衛奠於大邦戀闕方甚嘉言
乃昌是規是諫金玉其相詞高理要入德知方總彼千
里備於八章宣父有言起予者商殷有盤銘周有欹噐
或戒以詞或警以事披圖演義發於爾志與金鏡而高
懸將座右而同置人皆有初鮮慎厥終汝其夙夜明保
朕躬無曰爾身在外爾誠不通善言之應千里攸同導
彼遐裕逹於四聰八紘仰德時乃之風既往既來懷賢
冲冲唱予和汝式示深衷
十二年九月以河東節度行軍司馬兼御史中丞李景
略兼御史大夫充天德軍豐州四受降城都防禦等使
豐州本隸蘆州至是始析之
咸通四年五月勅靈武一道别有六城屯兵不下數千
其州城各分主將今並仰割隸朔方軍其軍將委本軍
署置
安東都護府
總章元年九月十三日遼東道行軍總管司空李勣平
遼東其高麗舊有五部一百七十六城六十九萬七千
戶至十二月七日分高麗地為九都督府四十二州一
百縣置安東都護府於平襄城以統之擢其渠豪為都
督及刺史縣令與齊人參理以右武衛將軍薛仁貴檢
校安東都護總兵二萬以鎮之至咸亨元年四月高麗
餘衆有豪長劒牟岑者卒衆叛立高蔵外孫舞為主詔
左衛大將軍高侃討平之至三年十一月二十八日移
安東都護府於遼東故城先有華人任官者悉罷之至
儀鳳二年二月二日移安東都護府於新城安置仍令
特進左衛大將軍高侃充使鎮府至聖歷元年六月三十
日改安東都護府為安東都督府以右武衞大將軍高
仇須為都督自是高麗舊衆分散多投突厥及韎鞨高
氏君長遂絶其地並沒於諸蕃二年鸞臺侍郎狄仁傑
上表請收安東復其君長曰臣聞先王疆理天下以為
人極皆是封域之内樹之風聲於是制井田出兵賦其
逆命者因而誅焉罪其君弔其人存其社稷不奪其財
非欲土地之廣也非貪玉帛之貨也至漢孝武皇帝追
高祖之宿憤籍四帝之資儲於是定朝鮮討西域平南
越擊匈奴府庫皆空盗賊蜂起百姓嫁妻賣子流離於
道路者萬計於是𣙜沽市利筭及舟車籠天下財貨而
財用益屈末年覺悟息兵罷役封丞相為富民侯然而
漢室中貧釁由此起不可與覆車同軌豈不戒哉人有
四支者所以扞頭目也君有四方者所以衛中國也然以
腹蛇在手既以斷節全身狼戾一隅亦宜棄之存國漢
元帝罷珠崖之郡宣帝棄車師之田非惡多而好少也
知難則止是為愛人今以海中分為兩界風波飄蕩漫
溺至多准兵計糧猶且不足將以分野言之天文自隔
遼東所守已是石田靺鞨遐方更為雞肋弱枝強榦有
國通規今欲肥四裔而瘠中國恐非通典且得其地不
足以耕織得其人不足以賦税此乃前王之所棄陛下
勞師而取之恐非天意臣請罷薛仁貴廢安東鎮陛下
允臣所請即天啓其謀非人力也三韓君長高氏為其
主誠願陛下以存亡繼絶之義復其故地此之美名高
於堯舜遠矣
神龍元年二月四日改安東都督為安東都護府
開元二年十月二十四日改平州為安東都護府以許
欽寂為之
營州都督府
貞觀二十二年十一月二十三日契丹師窟哥奚師可
度者並率其部内屬以契丹部為松漠都督府拜窟哥
為持節六州諸軍事松漠都督府又以其别帥師稽部
置削落州折訖便部置彈汗州鼻活部置無遲州芬閭
部置羽陵州突便部置白蓮州苪異奚部置徒川州墜
斤部置萬丹州出伏部置延黎州赤山州各以豪長辱
紇主為刺史俱隸松漠焉以奚部置饒樂都督府拜可
度者為持節六州諸軍事饒樂都督府又以别帥阿會
部置弱水州處和部置祁黎州奥失部置落還州慶稽
部置大魯州無侯折部置渴野州亦各以其豪長辱紇
主為刺史俱隸於饒樂焉二十四日於營州兼置東奚
都護以統松漠饒樂之地置罷護東奚校尉官
萬歲通天元年五月窟哥孫松漠都督李盡忠來歸其
年城州刺史孫萬榮殺營州都督趙翽舉兵反攻陷害
營州其後營州都督寄置於幽州漁陽城至開元五年
三月奚契州等欵附上欲復營州於舊城宋璟固爭以
為不可除朱度禮營州都督開屯田八十餘所
開元十一年三月六日營州玉田漁陽兩縣隸幽州安
東都護府却歸燕郡平州依舊置
安南都護府
調露元年八月七日改交州都督府為安南都護府大
足元年四月二十六日置武安州南城州並隸安南都
護府
開元二十四年正月廣州寳安縣新置屯門鎮領兵二
千人以防海口
貞元七年五月置柔遠軍於安南都護府
元和四年八月安南都護奏破環王偽國號愛州都統
三十萬餘人及獲王子五十九人器械戰船戰象等稱
之其年九月安南都知兵馬使兼押衙安南副都護
杜英策等五人人状舉本管經略招討處置等使兼安
南都護張舟到任以來政績事安南羅城先是經略使
伯夷築當時百姓猶甚陸梁纔高數尺又甚湫隘自張
舟到任因農隙之後奏請新築今城高二丈二尺都開
三門各有樓其東西門各三間其南門五間更置鼓角
城内造左右隨身十宫前經略使裴泰時以愛州城被
環王崑崙燒並盡自張舟到任後前年築驩州城去年
築愛州城裴泰時軍城不守軍中器械却失並盡趙昌
到任日近旋除廣州自張舟到任諸道求市每月造成
噐械八千十四年以來都計造成四十餘萬事於大廳
左右起甲仗樓四十間收貯安南戎寇難利鬭戰先有
戰棹不過十數隻又甚遲鈍與賊船不過接張舟自創
新意造艨艟舟四百餘隻每船戰手二十五人棹手三
十二人車弩一支兩弓弩一支棹出船内廻船向背皆
疾如飛勅旨宜付所司
寳歷元年五月安南都護李元善奏移都護府於江北
岸
開成三年安南都護馬植奏當管羈縻州首領或居巢
穴自固為南蠻所誘不可招諭事有可虞自來曉以逆
順今諸首領願納賦税其六縣請昇為州以首領為刺
史從之(乂所管六州界廢珠池復生珠以能政就加中散大夫檢校左散騎常侍)四年十一
月安南都護馬植奏當管經略押衙兼都知兵馬使杜
存誠管善良四鄉請給發印一面前件四鄉是獠戶杜
存誠祖父以來相承管轄其丁口税賦與一郡有殊伏
以蠻貊不識書字難憑印文從前徵科刻木權用伏乞
發印一面令存誠行用勅旨宜依
咸通六年十二月安南都護高駢自海門進軍破蠻軍
收復安南府自李逐失政交趾陷沒十年蠻軍北寇邑
人至不聊生至是始定
安西都護府
貞觀十四年九月二十四日侯君集平高昌國於西州
置安西都護府治交河城二十二年四月二十五日突
厥泥伏沙涉鉢羅葉護阿史都賀魯率衆内附置於庭
州
二十三年二月十一日置瑶池都督府安西都護府以
賀魯為都督至永徽二年正月二十五日賀魯以府叛
自稱鉢羅可汗據有西域之地至四年三月十三日廢
瑶池都督府
顯慶二年十一月伊西道行軍總管蘇定方大破賀魯
於金牙山盡收其所據之地西域悉平定方悉命諸部
歸其所居開通道路别置館驛埋瘞骸骨所在問疾苦
分其疆界復其産業賀魯所虜掠者悉檢還之西域諸
國安堵如故擒賀魯以歸十一月分其地置濛池崑陵
二都護府以阿史彌財為崑陵都護阿史那步真為濛
池都護其年十一月十七日分其種落列置州縣以處
木昆部為匐延都督府以和屋禄索葛莫賀部為鹽汩
都督以突騎施阿利施部為潔山都督府以和禄屋闕
啜部為鹽汨都督府攝舍瞰啜部為雙河都督府以鼠
尼施處半部為鷹沙都督府其所役屬諸蕃國皆置州
府西盡於波斯並隸安西都護府又以賀魯平移安西
都護府於高昌故地至三年五月二日移安西都護府
於龜兹國舊安西復為西州都督以麴智湛為之以統
高昌故地(西域既平遣使分往康國及吐火羅國訪其風俗物産及古今廢置盡圖以進因令史官)
(撰西域圖志六十卷)
四年正月西蕃部落所置州府各給印契以為徵發符
信
龍朔元年六月十七日吐火羅道置州縣使王名遠進
西域圖志並請于闐以西波斯以東十六國分置都督
府及州八十縣一百一十軍府一百二十六仍以吐火
羅立碑以記聖德詔從之以吐火羅國葉居遏換城置
月氐都督府(鉢勃城置藍氏州縛北城置大夏州俱禄提城置漢樓州烏羅氈城置拂敵州咄城)
(置涉律州羯城置偽水州勿波城置盤越州烏羅渾城置忉密州摩安城置伽棓州阿㮏臘城置栗特州蘭州)
(置依羅州悉記帝城置雙泉州昏磨城置祀惟州悉密言城置遲散州乞施□州城置富樓州泥射城置丁令)
(州折面城置薄知州河碣城置桃槐州煩厥伊城置闕州達部范置大檀州摧癃城置伏蘆城州乞鹿取城置)
(身毒州突施垣䭾城置戎州騎失常城置蔑領州發落部州置疊仗州拔特山城置苑湯州)嚈噠部
落活路城置大汗都督府(弩那城置附黑州摩路城置奄蔡州婆多楞薩達健城置)
(依耐州少俱部落置薩州烏漠城城置榆令州遮瑟多城置安屋州烏㮏新城置烏丹州速利城置諸色州頇)
(問城置迷密州乍城置盼頬州頌施各部落置宿利州汗濯部置賀那部落州)阿落羅支國王
居伏寳瑟城置條支都督府(護閩城置細柳州贊侯瑟鎮城置虞泉州據瑟部落)
(置黎蘄州遏怱部落置崦嵫州烏羅難城置巨省州遣蕳部落置遣州□薩大城置兩海州浯恨部落置鎮西)
(州縛狼部落置乾弛州)解蘇王居數滿城置天馬都督府(忽論城置落那)
(州達利薄紇城置東離州)骨咄施國王居沃沙城置高附都督府(葛羅)
(犍城置五羽州烏斯城置休密州)罽賓國王居遏紇城置修鮮都督府
(羅曼城置毗舍州賤那城置隂米州和藍城置波路州遺限置龍池州塞奔彌羅城置弋州濫犍城置羅羅州)
(半犁城置壇持州勃逸城置烏利州體換城置漠州市路犍城置懸度州)失范延國王居伏
戾城置麟鳳都督府(肩僚城置解谷州俟麟城置洽倫州縳時㐲城置息萬州末揭蕯且)
(城置鉗敦州)石汗那國王居□城置悦船州(俱蘭城置雙靡州)護時
犍國王居遏密城置竒沙州(曼山城置沛隸州獻密城置大秦州)但没國
王居恒没城置和默州(弩羯城置粟弋州)烏拉喝國王居摩竭
城置旅敖州多勒建國王居低保那城置崑㠊州那
俱密國王居禇瑟城置拔州護密多國王居模達城
置烏飛州(娑勒色訶城置鉢和州)久越得建國王居步師城置玉
庭州
波斯國疾滅城置波斯都督府各置縣及折衝府並隸
安西都督府咸亨元年四月二十二日吐蕃陷我安西
罷四鎮龜兹(理於自山之南則漢西域舊地勝兵數千其王姓白氏去瓜州三千里貞觀二十年)
(間十月一日阿史那社爾波斯國虜其王以歸)于闐(在葱嶺北二百里勝兵數千俗多機巧好說怪在西)
(南有北摩伽藍城相傳云是老子化神之所建也初老子至是白日昇天與時人辭訣曰我暫送天上尋當下)
(生其後出天竺國化為王之太子自稱白物因造此寺焉二十二年閏二月内附其王伏閣信入朝上元二年)
(正月二十一日其地為毗沙都督府八為十州)焉耆(去瓜州二千里則漢地也其王姓龍多突厥騎友常)
(役於西突厥其俗頗有魚塩之利貞觀十八年十一月左䘙大將軍郭格滅之)疎勒(在日小之南則漢地)
(也其王之族類皆六指非六指則不育勝兵二千去瓜州四千六百里貞觀九年遣使獻名馬内附以上四鎮)
蘇氏記曰咸亨元年四月罷四鎮是龜兹于闐焉
耆疎勒至長壽二年十一月復四鎮勅是龜兹于
闐疎勒碎葉兩四鎮不同未知何故
調露元年九月安西都護王方翼築碎葉城四面十二
門作屈曲隠㐲出沒之狀五旬而畢
長壽二年十一月十日武威軍總管王孝傑克復四鎮
依前於龜兹置安西都護府鸞臺侍郎狄仁傑請捐四
鎮上表曰臣聞古之要荒皆在先王封域之外故東拒
滄海西隔流沙北横大漠南阻五嶺此天所以限強蕃
而隔中外也自典籍所及三代不能致者國家兼之矣
此今日之四境已逾於夏殷在昔詩人矜薄伐於太原
美化行於江漢是則前代之遠裔而國家之域中至前
漢時匈奴無歲不犯邊殺掠吏人後漢西羌侵佚漢中
東寇三輔入河東上黨遂至洛陽由此言之則陛下今
日之土宇過於周漢前朝遠矣若越荒外以為限竭資
財以騁欲非但不愛人力亦所以失天心也國家頻歲
出師所費滋廣西戎四鎮東城安東調戍日加百姓虛
弊開守西域事等石田費用不支有損無益行役既久
怨曠亦多昔詩云王事靡盬不能藝稷黍豈不懷歸畏
此罪罟念彼離人涕零如雨此則前代怨畏之詞皆為
遠戍方外以竭中國爭蠻貊不毛之地乖子育蒼生之
道昔漢元帝納賈捐之謀而罷珠崖之市宣帝用魏相
之策而棄車師之田豈欲慕尚虛名盖憚勞人力也近
貞觀年中克平九姓冊李思摩為可汗使統諸部者盖
以諸蕃叛則伐之降則撫之得推亡固存之義無遠戍
勞人之力此則近日令典綏邊之故事竊見阿史那瑟
羅隂山貴種世雄沙漠若委之四鎮使統諸蕃封為可
汗遣其禦寇則國家有繼絶之美荒外無轉輸之役如
臣所見請捐四鎮以肥中國罷東安以實遼西况綏撫
况綏撫夷狄盖防其越逸苟無侵侮之患則可矣何必
窺其窟穴與螻蟻計校長短哉伏願陛下棄之度外無
以絶域未平為念但當勅邊兵謹守以待其自敗然後
擊之此李牧所以制匈奴也鹽鐵論云夫蠻貊之人不
食之地何以煩思慮而爭之哉莫若聚軍實畜威武以
逸待勞則戰士力倍以主禦客則我得其便堅壁清野
則寇無所得自然賊深入必有顚躓之慮淺入必無虜
獲之益如此數年可使二寇不擊而服左史崔融請不
改四鎮議曰北地之為中國患者久矣唐虞以上為獯
鬻殷周之際曰獫狁西京東國有匈奴冒頓焉當塗典
午有烏丸鮮卑焉拓拔世有蠕蠕狂猖宇文朝有突厥
睢盱斯皆名號因時而改種落與運而遷五帝不能臣
三王不能制兵連禍結無代不有長策遠筭曠古莫聞
夫北狄者部落甚大其地南接燕趙北窮沙漠東連九
部西控六戎天性驕傲覘伺便隙鳥飛獸走草轉水移
自言天地所生日月所置漢高皇以百萬衆窘於平城
之下逮至武帝赫然發憤肆志遠邊使張騫始通西域
既而立四郡據西關以斷匈奴右臂乃復度河湟築令
居塞以絶南北之道於是障塞亭隧出長城四千里矣
於斯時也承文景玄默之後國用富強練兵選將深入
窮追傾府庫之財殫士馬之力行人使者歲月亭障貳
師驃騎首尾關河餓虎未摧其國已耗橐駞既犍其人
亦殄乃至造皮幣筭緡錢税舟車𣙜酒酤夫豈不懷深
為長久之計然也匈奴於是乎孤特遠竄羽檄不行焉
始孝武開西域之後為置使者校尉領護之宣元哀平
此道不替王莽簒位貶易王侯由是西域怨叛與中國
隔絶並復投屬匃奴光武中與匈奴税重皆遣使求内
屬至於延光三通三絶至國家太宗方事外討復修孝
武舊跡並南山至於葱嶺畫為府鎮烟火相望至高宗
務在安人命有司拔四鎮其後吐蕃果驕大入西域焉
耆以西所在城堡無不降下遂長驅東而踰高昌壁歴
車師庭侵常樂界當莫賀延磧以臨我燉煌主上召命
右相韋待價為安息道行軍大總管安西都護閻安古
為副問罪焉賊逢有備不一戰而走我師追攝至於焉
耆糧道不繼竟亦無功朝廷以為畏懦有刑流待價於瓊
州棄安古於義州至王孝傑而四鎮復焉今若拔之是
棄已成之功忘久長之策小慈者大慈之賊前事者後
事之師奈何不圖也四鎮無守則狂益甚必兵加西域
西域諸蕃氣羸恐不能當長蛇之口西域動自然威臨
南羌南羌樂禍必以封豕助虐蛇豕交連則河西危河
西危則不得救矣方須命將出師興役動衆向之所得
今之所勞向之所勞今之所逸可不謂然乎而議者憂
其勞費念其險遠曾不知蹙國滅土春秋所譏杜漸防
萌安危之計頃者若兵稍遲留賊先要害則河西郡已
非國家之有今安得而拔之乎何謂非國家之有莫賀
賢磧者延袤二千里中間水草不生焉北有強寇則難
以度磧我兵難渡則磧北伊西北庭安西及諸蕃無救
而疲兵不能自振必為賊吞之又焉得懸軍深入乎有
以知通西域艱難也漢時單于上書願保塞請罷邊備
郎中侯應習邊事以為不可東漢時西羌作亂徵天下
兵賦役無已司徒崔烈以為宜棄凉州議郎傳燮厲言
曰斬司徒天下乃安涼州天下要衝國家藩衞世宗拓境列
置四郡議者以為斷匈奴右臂烈為宰相不念為國思
所以弭兵之具乃欲割棄一方萬里之土若使強梁之
人得居此地土勁甲堅因以為亂此天下之大慮社禝
之深憂竟從燮議今宜日慎一日雖休勿休採侯應不
可之言納傳燮深憂之議然後風為號令雷為折衝繕
甲兵思將帥上與天合德下與地合明中與人合心善
戰者不陣如斯而已矣夫拔舊安之四鎮委難制之兩
凶求絶將來之端盍考已然之驗臣念此每日至於再
三愚下固陋知其不可伏惟察焉
建中二年七月加伊西北庭節度使李元忠北庭大都
護以四鎮節度留後郭昕為安西大都護四鎮節度觀
察使詔曰二庭四鎮統任西夏五十七蕃十姓部落國
朝以來相奉率職自關隴失守東西阻絶忠義之徒泣
血相守慎固封略奉遵禮教皆侯伯守將交修共理之
所致也其將士敘官可超七資初貞元兵興以來安西
北庭為諸蕃所隔間者節度李嗣業荔非元禮孫至直
馬璘軰皆遥領之郭昕者子儀猶子李元忠始曾名令
忠後賜改焉自其至任嘗發使奉表章於朝數軰皆不
達信問不至朝者十餘年及是遣使自回紇歴諸蕃至
故有是命
貞元六年十二月是歲吐蕃陷北庭都護府初北庭安
西既假道回鶻以朝奏因附庸焉其性不常徵求無度
人不聊生又有沙陀部落六十餘帳與北庭相依屬於
廻鶻肆其抄奪尤所厭苦其三葛禄部落又白眼突厥
素與廻鶻通和亦憾其侵掠因吐蕃厚賂見誘遂附之
於吐蕃率葛白眼之衆去歲冬來寇北庭廻鶻大相頡
于迦斯率衆援之頻戰敗績吐蕃攻鬭頗急北庭之人
既苦廻鶻是歲乃舉城降於吐蕃沙陁亦降焉北庭節
度楊襲古與麾下二千餘人奔西川七年秋頡于迦斯
又悉其國丁壯六萬人將復北庭仍召襲古偕行尋為
吐蕃葛禄所敗死者大半頡于迦斯紿之曰與我同至
牙帳當逆君歸本國襲古從之及牙帳竟殺之
姚州都護府
麟德元年五月八日於昆明之弄棟川置姚州都督府
每年差兵募五百人鎮守
神功二年五月八日蜀州刺史張柬之上表曰姚州者
古哀牢之舊國自生人以來不與中國交通前漢唐蒙
開夜郎滇笮哀牢不附至光武季年始請内屬漢置永
昌郡以統理之乃收其鹽布氈罽之税以利中土其國
西通大秦南通交趾竒珍進貢歲時不闕及諸葛亮五
月渡瀘收其金寳鹽布以益軍儲使張伯岐選其勁卒
以增武偹前代置郡其利頗深今鹽布之税不供珍竒
之貢不入而空竭府庫驅率平人受役邊陲肝腦塗地
臣竊為國家惜之漢以得利既多歴博南山涉蘭倉水更
置博南哀牢二縣蜀人愁怨行者歌曰歴博南越蘭津
渡蘭倉為他人盖漢得其利人且怨歌今與國家無絲
毫之利在百姓受終身之酷臣竊為國家痛之往者諸
葛亮破南中使其渠帥自相統領不置漢官亦不留鎮
守人問其故亮云置官留兵有三不易大意以置官蠻
漢雜居猜嫌易起留兵運糧為患更重忽若反叛勞費
更多粗設紀綱自然久定臣竊以亮之斯策妙得羈縻
蠻人之術今姚府所置之官既無安邊靖寇之心又無
諸葛亮且縱且擒之術惟知詭謀校算恣情割剝貪功
劫掠既積以為常扇動豪渠遣成朋黨提挈子弟嘯引
凶愚逋逃亡命散在彼州專以掠奪為業姚州本龍朔中武陵
縣主簿石子仁奏立之後長史李孝讓辛文協並為羣蠻
所殺又使將軍李義總往征郎將劉惠基在陣戰死其
州遂廢即諸葛亮稱置官留兵有三不易之言遂騐垂
拱四年南蠻郎將王善寳昆州刺史爨乾福又請置州
奏言所有課税出自姚府管内更不勞擾蜀州及置州
後錄事参軍李陵為蠻所殺延載年中馬成琛請於瀘
南置鎮七所遣蜀兵防守自此蜀中騷擾至今不絶伏
乞罷姚州使隸巂州歲時朝覲同之蕃國瀘南諸國悉
廢於瀘北置關百姓非奉使入蕃不許交通來往疏奏
不納
開元九年二月二十五日勅姚州官員准中州置禄料
階資依
天寳八載六月劍南索磨川許新置都護府宜以保寧
為名
開元四年三月四日勅都護府史並令於管内依式簡
補申所司勘責然後給告身
唐會要卷七十三
