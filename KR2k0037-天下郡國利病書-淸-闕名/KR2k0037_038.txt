海防總論周弘祖
沿海自廣東樂會縣接安南界起歷海條粤為文昌界舖前港為會通界神應
港豊盈浦為瓊州界麻頭浦吕湾浦為臨高界田禾湾為儋州界峩詐山馬昌
化所界歴白沙營為感恩縣界大洞天小洞天為崖州界牙娘澚雙洲門為凌
水縣界七十二徑牙山淡水湾為欽州界革木營烏雷山為靈山縣界青嬰池
楊梅池平江池為廉州界邵州為永安所界泖洲為康海所界潿洲為錦農所
界調洲獨猪山為石城千戶所界碙洲小黃程汾洲為寕川所界青聚山罷浮
峰為神電衛界海淩山爲雙海所界小獲山為海朗所界中獲山為陽江所界
大獲山為新寕縣界西熊山鶚洲山為新會縣界萬斛山上川山為順德縣界
石岐峰為香山縣界蛇西山大南常山為南海番禺泉烏沙洋為白沙廵司九
星洋為福永廵司界珊瑚洲渡柸山為東莞縣界合蘭洲為大鵬所界馬鞍洲
為鐡岡驛界寕洲山桔州山為惠州界記心洋為平海所界徐娘山為海豊縣
界大星尖山為捷勝所界吉頭峰爲碣石衛界前標峰為甲子門所界陶娘湾
靖海嶴為靖海所界大浮山玉嶼山為朝陽縣海門所界小柑牛為蓬州所界
大柑山為大城所界犬京山九猴山為饒平縣界計五千里抵福建南澳山為
玄鍾所界歴侍郎洲石城嶼為銅山所界歷鴻儒嶼沙&KR1801;嶴為陸鰲所界大潵
嶼壁洲山為鎮海衛界小潵嶼為月港界舊浯嶼為高浦所界嘉禾山大担山
為中左所界小担虎頭山為金門所界大登山小登山為福全所界大捕山小
捕山為永寕衛界埕埭峰獺窟峰為崇武所界沙塘湾為惠安縣界&KR3092;嶼白嶼
為峰尾廵司界湄洲山為南泉寨蒲禧所界石獅峰小澚峰為平海衛界埕口
三江口為冲心廵司界綱山王家嶼為萬安所界六湖山碧水島為鎮東衛界
踵門山為蕉山廵司界日嶼月嶼為梅花所界即會城三波礁五虎粤為連江
界下干塘四嶼為定海所界花瓶為北茭廵司界飛鸞渡為寕德縣界青山峰
為大金所界天干山丁家桯大俞山三星山流江為福寕州界計二千里抵淛
江懸中峰為蒲門莊士二所界歷長沙門大崑山為金卿衛界鳳凰山為平陽
所界銅盆山為沙園所界仙口峰飛雲渡為瑞安所界大衢山海安港為海安
所界霓嶴披山為寕村所界黃華港為磐石衛界大岩頭為磐石後右界前山
䨥斗門為蒲岐所界九眼塘斗門關為三山廵司界丫髻峰為楚門所界臨門
溢為隘頑所界省梅坑為沙角廵司界大陳山石塘港為松門衛界金清閘西
嶼閘冰豊閘皆朱文公所造為新河所界金沙灘鐺礁為海門衞界海門港為
海門前所界五嶼為桃諸所界三門山為徤跳所界石蒲港為前後二所界青
苔湾為昌國衛界小目山為爵谿所界西厨山為前倉所界孝順洋白塗為大
嵩所界大射山為穿山後所界洛茄山長白山為中左所界大魚湾長山廵司
界招寳山巾子山為定海衛界金家嶴為寕波界丘家洋為慈谿界金塾浦為
龍山所界松浦港為松浦廵司界黃山為觀海衛界破山浦為三山所界化龍
浦為餘姚界臨山港為臨山衛界西海塘為上虞界漁山蒙池臺為紹興三江
所界鱉子山為蕭山界和尚山栲門為會城界茶浦門為海寕所界大衢山小
衢山為澉浦所界桑扶山為海寕衛界西海口馬蹟山北丁興殿前山淡水門
為乍浦所界計二千七百里抵南直隷三姑山為金山衛界胡家港為金山廵
司界上釣山中釣山下釣山大盤山為青村所界蒲嶴為南滙所界陳前山茶
山為蹌廵司界寳山為上海界永字山分水礁海礁山綵淘港為吳淞所界浪
岡山顧涇港為嘉定界竺箔沙送信嘴小圑沙新安少為太倉界太隂沙管家
沙為崇明界福山狼山三槿口為通州千戶所界唐家港海門島為泰州界亂
沙新洋港為塩城界開山淮河口莺山為安東界蚄山高公島為海州所界清
河口已頭河為贑榆界旬島勞山島為安東界孤耆山為石臼所界計一千八
百里抵山東青沉峰界歴胡家峰為高港廵司界沙嘴峰為靈山衛界黃埠峰
為夏河寨界洋河峰為膠州界大勞山田横島為鰲山衛界走馬峰為即墨界
馬山為浮山所界旬島赤島為雄崖所界吾島徐福山為大山所界巨高島為
大嵩衛界竹島為海隅所界松島莫島浸雞島為靖海衛界佛島爲津寕所界
五疊島下勞山為尋山所界歇馬墩洛口堡為成山衛界海牛島為不夜城界
竇家峰為百尺岩所界古陌頂為威海衛界父島為金山所界新安堡戲山峰
為寕海衛界海雞山為竈河寨界武家庄為馬埠寨界洋山為萊州界八角島
碗蟻島為登州界劉家窪為盧洋寨界沙門島為解宋寨界单山為黃縣界桑
島為馬停寨界亀島為昌邑縣界歆末島為壽光界都里鎮為蒲臺界青島為
利津界黃島為賓州界直沽口為寳坻縣界塔山為盧龍衛寨界南半洋山為
昌黎縣界計一千二百里抵遼東北半洋山為山海衛界蔬莱島為中前所界
牛車島為中後所界孤山為中右所界向陽島羅兒島為金州衛界石灘島為
左所界東雲島黃駝島為蓋州衛界屏風山為復州衛界鳳凰山為中左所界
女兒河為中屯衛右屯衛界遼河渡古寺島為廣寕衛界麻田島平島為海州
衛界湯站堡為鎮遼所界臨江為義州界計一千三百餘里為鴨綠江朝鮮界
總其入寇則隨風所之東北風猛則由薩摩或由五島至大小琉球而視風之
變北多則犯廣東東多則犯福建正東風猛則必由五島歷天堂官渡而視風
之變東北多則至鳥沙門分䑸或過韭山海閘門而犯温州或由舟山之南而
犯定海犯象山奉化犯昌國犯台州正東風多則至李西嶴壁下陳錢分䑸或
由洋山之南而犯觀犯錢塘或由洋山之北而犯青南犯太倉或由南沙而入
大江犯瓜儀常鎮或在大洋而風歘東南也則犯淮揚登萊若在五島開洋而
南風方猛則趨遼陽天津防倭者以三四五為大汛九十月為小汛向之入寇
者薩摩肥後長門三洲之賊居多其次則大隅筑前筑後博多博人善造舟而
豊前豊後和泉之人間亦有之乃因商於薩摩而附行者廣東列郡者十分
為三路高雷廉近占城滿刺諸番烟烽希曠中路東莞東路惠潮皆倭宼不時
出没之地而東路尤為要衝若柘林者則又必東路控賊之咽喉門戶也無柘
林是無水寨矣無水寨是無東路矣瓊州四面環海東西九百里南北一千一
百四十里長山峻嶺三黎錯居其間而五指腹心盡為黎㩀羣岡之中定安尤
險稍或撤備門庭皆勍敵矣頃因辛丑之亂舉兵討平事雖大定險終在夷議
者𣣔於羅活崗據以重兵斷其往來攛㐲噫必如是而為久安之計乎福洋烽
火門寨設於福寕州所轄官井沙埕羅浮為南北中三哨後官井添水寨則又
以羅江古鎮分為二哨是在烽火官井當會哨者五小水寨設於連江所轄
閩安鎮北茭焦山等七廵司為南北中三哨是在小當會哨者三日南水寨
設於莆田所轄冲心蒲僖崇武等所司為三哨而文澚港則近添設於平海之
後是在日南當會哨者四浯嶼水寨設於同安上自圍頭以抵日南下自井尾
以抵銅山大約當會哨者二銅山水寨設於漳浦北自金山以接浯嶼南自梅
嶺以逹廣東大約當會哨者二由南而哨北則銅山會之浯嶼浯嶼會之日南
日南會之小小會之烽火而北來者無不備矣由北而哨南則烽火會之
小小會之日南日南會之浯嶼浯嶼會之銅山而南來者無不備矣哨道
聮絡勢如長蛇防禦之法其能踰此耶總計八閩之地二面當海者二興泉是
也一面當海者二福漳是也其要害地如晉江深扈獺窟興化冲心平海龍溪
海門漳浦島尾南靖九龍寨溪是也然莫有如福寕之尤險者三面孤懸海中
如人吐舌賊入必首犯之舊寨設於州東北六十里三沙海面後焦宏倡議棄
徙松山今必復舊而後可乎浙江沿海舊設四總今增為四參六總矣四參者
杭嘉湖一寕紹一台一温一也六總者定海昌國臨觀松海金盤海寕也悉其
防禦之制自内逹外有三重焉會哨於陳錢分哨於馬蹟羊山普陀第一重沈
家門馬墓之師為第二重總兵督發兵船為第三重備至密也乃若定海者是
寕紹之門戶舟山者又定海之外籓其地則故縣治也為里者四為嶴者八十
有三五糓之饒魚塩之利可供數萬人不待取給於外非若普陀諸山比也
國初置昌國衛於其上屯兵戍守誠至計也信國經略海上以其民孤懸徙之
内地政隷象山識其小而未見其大也蘇松為畿輔望郡濱於大海自吳松江
口以南黃涌以東海壖數百里一望平坦皆賊经道往因不能禦之於海致賊
深入其禍惨矣今建議者曰松江之有海塘而無港口者則自上海之川沙南
滙華亭之青村柘林凡賊所據以為巢穴者各設陸路把總以屯守之而金山
界於柘林乍浦之間尤為直浙要衝特設總兵以為陸路各將之領䄂又於其
中添設遊兵把總一員專駐金山往來廵哨所以北衛松江而西援乍浦也至
於蘇之沿海而多港口者如嘉定之吳松太倉之劉家河常熟之福山港凡賊
舟可入者各設水兵把總以堵截之至於崇明孤懸海中尤為賊所必經之處
特設參將以為水兵各將之領䄂又於其中添設遊兵把總二員分駐行治营
前二沙往來廵哨所以遠哨海洋而遮蔽港口也外内夾持水陸兼備上之可
以禦賊於外洋下之可以廵塘而拒守亦既精且密笑乃若淮揚二郡介於江
淮之間東瀕大海三面隄防考其形勢起自東南蓼角嘴柢姚家蕩綿延四百
里除安豊等三十六場俱在腹裹未為要害要害之處乃通州也狼山也楊樹
灣裹河鎮也餘東餘西等場也蓼角嘴吕四場也掘港新閘港也廟湾劉家庄
金沙場也其尢要者有三曰新場為其出入至近逼揚州也曰北海所其通新
閘港且有塩艘聚泊也曰廟湾為其為巨鎮而通大海口也湏設三把總以駐
之仍用陸路遊擊一員駐劄海安則東可以控狼山通州海門之入而西可以
捍禦揚州矣倭患之作嶺嶠以北逹於淮揚靡不受害而東獨不之及者豈其
無意於此哉良以山東之民便鞍馬不便舟楫無過海通番之人為之嚮道接
濟耳所虞者登萊突出海中三面受敵且危礁暗沙不可勝數非諳練之至則
舟且不保何以迎敵而追擊乎故安東以北若勞山赤山竹篙旱門劉公芝界
八角沙門三山諸島乃賊之所必泊而我之所當伺者若白蓬頭槐子口橋雞
鳴嶼夫人嶼金勞石倉廟淺灘亂磯乃賊之所乙避而我之所當遠者當亊諸
臣無恃其不來恃吾有以備之造舟選卒練習故當將來廟堂或脩海運以
備不虞亦大有賴焉獨禦宼云乎哉遼東古營并地也其背為沙漠花當吉列
迷諸部落在焉其面為滄溟其餘氣為朝鮮國朝設瀋陽遼陽三萬鐡嶺四
衛統於開原以遏北狄之衝金復海蓋旅順諸軍聮屬海濱以防島夷之入東
北藩籬可謂固矣洪武初倭奴以玩南方之心而玩遼東遼人以禦北狄之法
而禦倭宼斬滅無遺海氛蕩熄劉江金線島之捷是已二百年來邊備無故倭
敢遽犯哉但地方千有餘里馬步官軍九萬員名止藉山海關一路饋餉我
朝北都燕而遠漕江南粟又自京師逹於遼陽飛輓不繼何以食之此其患非
渺小矣邇者登萊運米逹遼甚便惜未多耳愚謂國初軍屯商中之制至為
精當而大壞極敝司國計者當深念而亟之圖不當專責幕帥而已也
兵事
泉州正統間建昌人鄧茂七聚衆殺人縣官捕之遂拒捕率黨劫上杭汀州
正統十三年㩀杉關攻光澤縣大掠順流而下攻卲武掠庫藏𢾗日至順昌縣
時尤溪爐主蔣福成亦號集爐丁劫取聚落旬日至數萬人襲尤溪與茂七聲
援遂攻延平合拒官軍官軍皆没御史丁宣等發牌招之茂七等殺齎牌使者
據王臺地方立總甲里長殺張都司勢益熾遣賊將陳敬德由德化寇永春永
春民郭榮六擊破之餘賊吳都總等分寇諸縣遠近望風降附將攻郡城郡守
熊尚初請調衞軍未下自提民兵與晉江簿史孟常隂陽正術楊仕洪拒于城
南古陵坡被執皆死之廵按御史張海上其事上遣都督劉得新陳榮與都
御史張楷等親諭務要勦滅盡絶陛辭又諭你每不可遲福建一方百姓望你
每來救他務要將賊人殺滅盡絶楷等分道入閩乃平諸賊凾賊首赴京八閩
始定弘治四年漳平盗温文進寇安溪攻䧟縣治永春南安郡城一時騷動
副使司馬垔督官民兵討平之正德中廣東盗屡寇南安永春德化安溪等
縣嘉靖元年秋廣東盗犯永春二年正月辛亥泉兵與賊戰于高坪敗擄
泉州衞經歷葛彦乙酉漳泉合兵復戰于霞村擄漳州府通判施福七月賊入
興化三年十月六縣兵合擊賊于德化小尤中團殱之二十六年劇寇陳
日輝聚黨㩀安溪覆鼎山大小尖白葉坂諸峝是冬寇同安分廵僉事余爌督
兵討平之時漳州月港家造過洋大船往來暹羅佛狼機諸國通易貨物海
道不靖是年新設總督閩浙都御史厲禁通番獲通番者九十餘人都御史朱
紈行海道副使柯喬都司盧鏜就教場悉斬之尋論發柯喬盧鏜皆擬重典後
恤刑即中陸穏乃奏釋之漳泉尋復通倭倭亦以巨航至漳泉人往往有詐負
其直者遂生嫌隙而倭患萌矣三十五年倭自福清海口入寇泉州衞指揮
童乾震引兵迎戰死之倭復至郡城下䧟崇武入永春安溪三十七年四月
倭犯安平市䧟福清南安惠安知縣林咸禦賊于鴨山死之遂犯郡城三十
八年倭犯郡城同安三十九年四月䧟崇武入永春七月䧟安溪四十年
倭掠同安晉江仙遊叛民吕尚四聚黨攻䧟永春擄知縣林萬春賊褚鐸攻南
安執招撫千戶王道成遂攻德化知縣張大綱戒壁嚴壘乘機出戰大破之直
追至巢尚四走死擒鐸二賊悉平四十一年二月倭䧟永寕衞是時土賊
謝爱夫等並起擄人發冡挾贖指揮歐陽深參將黎鵬舉等合兵連破七寨斬
賊首韋老等六月深遣人撫諭其黨夜觧散萬餘人黎眀進擊擒江一峯李五
官等斬之十二月廣賊陳紹禄三千餘犯永春先是倭在福清未回者適
浙直總督遣參將戚継光領金華兵來援興化至次宏路驛一夜勦之兵無所
犒賞尋還浙江新倭自海口登岸遂攻園興化城數月時都督劉顕屯江口距
城四十里不敢進遣五兵詣城約援為倭所獲殺之以從倭漢人詐為劉兵入
城分守參政翁時噐參將畢高並中其計十一月二十八日夜五人在城殺人
倭乘亂攻城城遂䧟㩀城三月凢殺署印同知一人士夫十餘人大家小民無
數至正月始去屯平海衞上命戚継光以都督總兵福建提浙江兵未至時
廣東總兵俞大猷奉遣應援以南贑兵為軍門所留新募漳兵未可以戰帷先
把截海港毋令船得脱去指揮歐陽深奉遣應援與賊戰于平海之東蕭死之
戚兵至遂直抵平海衞城破其巢殱滅無遺四十二年十月倭復攻仙遊五
十餘日時浙兵更番未至戚總兵俟久恐城中力竭乃率見在兵破其西寨遂
與譚廵撫連兵盡破其東南二寨賊遂潰四十三年正月賊入泉郡境攻安
平戚總兵兵續至賊聞引去戚追勦直至漳州賊復奔潮州為廣東總兵俞大
猷截殺無餘四十五年春有倭航百餘徒突至永寕戚總兵截殺之隆慶
三年四月倭二百餘犯同安分廵僉事蘇愚遣指揮張竒峰督土兵往殱之自
是倭絶迹矣
興化嘉靖二年七月廣寇申大總犯莆田典史汝艮戰死三十七年四月
倭犯府城自是連歲入寇四十一年十一月二十八日夜倭䧟府城同知奚
世亮訓導劉堯佐死之賊復破平海城罷游廵撫逮翁分守謫戌
漳州正統十四年鄧茂七黨楊福䧟漳浦南靖長泰龍巖又圍漳城漳州衞
指撣顧斌敗走之嘉靖二十九年贑州峒寇李文彪等作亂漳州府通判謝
承志率兵禦之為所獲三十五年十月倭犯詔安三十六年六月海寇許
老謝策等焚月港三十七年冬有海寇謝老洪老(即洪廸珍)等誘倭三千餘人船
泊浯㠘次年正月由島尾渡浮宫直抵月港奪港中大船散劫八九都珠浦及
官㠘等處復歸浯㠘自是連年焚劫府屬各縣三十九年五月饒賊張璉僣
稱偽號襲䧟雲霄城是年龍巖南靖平和詔安各處俱被倭饒殺掠草寇乘風
竊發郡無寕土四十年正月月港二十四將反先是丁己年間九都張維等
二十四人共造一大船接濟番船官府莫能禁戊午冬廵海道邵楩差捕道林
春領兵三百捕之二十四將率衆拒敵殺死官兵三名由是益横遂各據堡為
巢旬月之間附近地方效尤各立營壘各有頭目名號曰二十八宿曰三十六
猛是年春攻破虎渡城又攻田尾城合浦漸山南溪諸處濱海之民害甚于倭
是年龍溪縣二十三四等都并海滄石美烏礁等處土民俱反閠五月饒賊襲
䧟鎮海衞八月䧟南靖縣四十一年三月饒賊復入南靖縣十月海賊吳
平引倭襲䧟玄鍾所四十二年十二月龍巖縣土賊蘇阿普曾東田等作亂
殺漳平知縣魏文瑞四十三年二月倭賊數千人自興化仙遊縣來總兵戚
継光追至無象舖犬破之斬倭首三百餘級是年斬二十四將賊張維四十
四年勦殺龍頭寨賊首曾東田馬元湘等四十五年五月吳平夥黨林道乾
等犯詔安十月總兵戚継光勦滅之隆慶二年吳平夥黨賊首曾一本犯詔
安九月復寇饒平詔安副總兵張元勲領兵由陸路截殺于塩埕又大敗之于
大牙澚三年五月内曾一本賊船數百屯于雲盖寺柘林等澚閩廣軍門會
兵於六月内進兵勦滅之邊境始安萬曆十一年四月奸民吳䨇引等謀亂
誅之二十年二月長秦縣民董公等反獄斫知縣李學詩不死捕得誅之
福寕州自嘉靖三十四年以後倭無歲不犯州境三十八年三月倭數千攻
州城署州事武平縣知縣徐甫宰悉力禦之倭退四月䧟福安丁已參將黎鵬
舉自嵛山衝倭舟為兩截壓沉其一舟追馳三沙至火𦦨山以火攻大破之六
月鵬舉被逮去七月倭破桃坑寨八月連攻柘洋堡不克四十年三月倭據
雲淡門十月䧟寧德四十一年八月浙江參將戚継光帥婺士八千殱倭衆
千餘于横㠘四十二年五月倭寇流江沙埕烽火寨把總朱璣率舟師破之
把總王如龍追倭賊于小石嶺犬破之四十三年四月參將李超破倭賊千
餘于水澚
閩中經略議郭造卿
閩经略之大者繋于督鎮蓋閩之巡撫自正統前侍郎楊勉始也至
成化末王継而後或罷遣矣嘉靖間胡璉朱紈王忬兼閩浙巡視事
平而不常設專設自阮鶚始未幾而䈴提督軍門矣璽書居漳則于
防山寇為疎居省城調度則去南粤太遠以地理之沿海州縣通潮
汝者六縣而抵大海者十五縣耳尚有重巖叠障者三十七縣為盗
賊穴窟者何乃遣之乎然諸縣屬之南贛軍門建邵延三郡及福興
漳泉山縣皆當居中綰轂而四出筴應然後可也置節鎮與立會省
不同會省取舟楫所集以為民生便節鎮取道理所均以為控制便
也如總兵鎮鎮東則鎮軍門無如泉左興右漳其城高如省中而加
廣五百十九丈且無省城九山及諸公署而闤闠星聮科甲鼎盛壮
哉郡也宜為鎮者一閩郡城大者三福也建也泉也皆昔僣偽所都
故恢闢若此歴考僣據而泉之唐宋王留陳三姓尤久故其城尤大
而非當上游之衡宋末蒲夀庚元末那兀那納虜酋所據流毒福興
甚熾為無重臣鎮之耳今福有三司三縣建有都司二衞而泉獨一
縣一衞以制甚大昜據之郡他日之憂當不下于唐宋元之季世矣
宜為鎮者二沿海州郡外衛偹倭者一其帶守禦所不過一二三耳
獨泉外禦一而帶所五及十五廵司獨多于他郡者蓋其濱海最廣
而其地重故也宜為鎮者三沿海國初島民多内徙而泉同安之
嘉禾浯州諸島不徒二守禦所及鹽場諸廵司居之邇来所城䧟其
一笑且外嶼彭湖最大有三十六島與琉球直視他島為獨遠不預
為之所漸為海寇所㩀則其巢難攻往年之覆轍可鑒宜為鎮者四
夫均閩海也而漳潮多寇者為私通多而嚮道熟救援便耳故南粤
甚多而閩漳多泉次之其北邑惠安而上非為鹵掠不泛之矣故惟
梅洲雲霄月港海滄桑嶼劉店及同安晉江二三海堧也璽書鎮
漳亦為此耳今安邊舘又開番市匪軍門鎮之如我心巨測何但鎮
漳則反側不安是急而之海也居會城則此去遠而波無忌矣惟居
泉弹壓此軰其勢昜于搜捕且今會城迤南不敢聛睨焉宜為鎮者
五海上難以里度惟視風之順送若沿海之陸其程可計省城南行
六驛至泉漳城北上至泉凡五里則其道里稍均可通上下羽檄而
左右策應不至于後時宜為鎮者六夫上下各云四郡在山海分言
也其實建連福州汀連漳州而邵延居興泉之直北即汀為閩西極
邊泉至其界五百五十里若汀至福州則千餘里也故其由水至延
平又陸抵泉四百里其由漳至者陸路七百餘里耳建由東溪下邵
由西溪下皆會于延而入泉泉屬德化西至延界二百餘里北至福
之永福二百餘里即福雖隔府而其西北古田閩清皆可由永福入
泉非惟漳泉便而福建邵汀延蓋無不便也宜為鎮者七閩驛詳于
通衢而深山茂林獨少是以官吏罕至而姦宄逋亡沙尤鄧寇猖獗
至熾坐此耳汀漳初設兵備諸臣經畫為通道置驛故其盗區漸弭
自省城而下峽江濤險宋初泉人避之于北門而往有驛二三由尤
溪入福此其故道可考也儻軍門移鎮而尋故蹟于大田德化置驛
則山路四逹可無盗賊憂矣宜為鎮者八若以戶口稅賦論之雖無
贏於福而福有三司臺院加以軍門總兵民不勝其疲矣而泉為開
府雖其愚民一時或恐煩擾而福獨匪民可使有不均之嘆乎然供
儲皆八郡所萃軍門多廵他郡豈能常居此如居此則視之如家必
多方經畫不惟城池加金湯之固而舟車所會冠蓋所集儼然齒于
上園矣宜為鎮者九夫泉自宋鹽場多于他郡而番舶於此置司故
其郡為獨冨餘力及于橋道而寺觀甲七閩今科甲雖侈于昔而橋
道之類多廢則其冨盛不及昔者尚多耳通者番舶為漳所移而鹽
興之未善必得開府畫之則令重而民尊以遏外夷則舶可興以復古制則鹽利
利可通于地方所益良多而軍興可以佐費矣宜為鎮者十故移鎮
莫善于泉為山海皆可區處也茲第就閩而論之若经略之遠者如
舊軍門汪道昆所奏福廣共設總兵鎮漳潮二省各副總兵則福居
五寨之中而廣居三路之中聽其調度為宜然温福之間尤為上游
要路元末方國珍逋而入閩國朝湯大夫潜而取閩皆是道也島
夷入必先此今雖陸寇稍戢安保後日無事乎一當有事則猶增總
兵矣此一時權宜之術而非可以常設者也若今副總兵于南澚而
掣肘于二省奔馳于一隅則其不便亦甚矣且南澚孤山延袤既廣
而無衞所非所以壮形勢也無論瓊崖儋萬立州郡于孫島中即嘉
禾浯洲孤嶼而各列守禦所南澚可不為之所乎故必移衞及所方
可以重帥府以藉其掎角其如繁費何㦲夫潮今有柘林守備以控
南澚而漳有銅山寨足以扼其吭喉但當遴將簡卒峙粮治艦而左
右會師漳下潮之大城潮上漳之玄鐘使接壤之粤不淂蟠以為窟
漳于銅山而北至擔嶼以會浯嶼洛嶼會南日于平海南日會小埕
于南交小埕會烽火于西洋烽火出北蒲門以會温之全而南下
亦如之此其大勢也視寇之所在而總兵往赴之賊在温而鎮烽火
賊在潮而鎮銅山禦不使入此定策也安用副總兵而待寇以煩民
乎且潮漳各有參將其事權與之頡頏而兩部遵奉不一其文移尤
難行于州縣盖視之猶贅旒也然昔漳南設參將為有潮寇耳北路
重地僅設守備所轄本衛二所小埕水寨即在定海所外有警輙閉
所城而罪則不之坐盖以陸藉口為其無與于海即守備之賢者亦
無以行其令矣宜改守備為參將而𬋩烽火小埕二寨防北戶而重
鎻鑰南參將則管浯嶼銅山二寨為此聲援而山海俱聽其令興化
守備南日水寨南北參將皆淂調之方如常山蛇勢者尾及中擊則
皆應矣是故加副搃兵不足為南路重而改設參將所以重北路者
大則總兵居中而轄二參將如命左右手五寨皆所提挈而臂指之
勢成矣况廣綜理亦密而足為守助乎宜罷副總兵于彼此各便不
者宜為之處而重其事權若城池諸費皆不可紱者也
閩中兵食議
今夫浙廣沿海其府有衞如金衢韶南諸府不近海者惟以守禦所
而閩延邵汀建非海郡皆有衞建之衞且二其視浙均多于廣矣雖
守禦所視二省去半然閩地隘如此足矣有二都司五水寨舊額共
馬步官軍四萬八千二百餘員名視浙之三萬九千九百餘員名廣
之三萬九千四百餘員名其軍尤多自昔然矣則外非疎而内甚固
今軍丁雖减而食多留以充餉况州縣弓機其兵又萬餘乎機兵每
名有加二分之一者弓兵每名有减二分之一者以所加减之食充
餉又有機若干名全以充餉者此外備用存留有丁料及倉粮折色
浮糧餘剩魚課寺田海田商課之租稅并諸司之罰鍰皆可以佐軍
興迩者軍門有减有增其作為不同無非為地方計耳以余計之今
賊之㩀者不過萬餘而閩捍寨有衞所之兵機弓為州縣之䘚且十
餘萬矣惟擇將而蕳練之無供億之煩可淂水陸精兵兩倍于敵則
閩無不足之兵自無不足之食兵食之外亦無不足之費其所以不
足者客兵未除也客兵為用則軍衞州縣之兵皆無用矣扵客母論
加食第儉之而日二分其所歲費己為額外况安家行糧及將領之
猥瑣乎夫閩昔籍扵浙其將實良故其兵足恃也今殊于昔矣而籍
之猶故此何異扵闔廬之宫皆以之為孫武之師泜上之衆亦以為
淮隂之士也耶是以有限之財而飬無頼之兵矣則浙兵之宜除不
可不早計也或曰子所言者兵之常經儻賊過萬餘則何以禦之夫
海寇則海兵浙廣之不如閩久矣山賊弄兵乃專籍客兵攻之然其
阨塞未閑歲月徒困不如土兵海内皆然以土兵而當山寇亦未見
其不足也至于大勢若不可支亦以土兵未練不淂不藉客兵聲威
耳至收功而土居多倘而既練又奚患乎今閩無事且勿過計但經
常而為之理先正名而責寔可也名曰旗軍𥙷美丁而勿侵冐名曰
弓機還舊額而勿加减勿充餉之故而盈縮巧取勿團操之故而虔
蠧歲月則名實覈矣此在司戎司牧者淂人以練之蓋非言之所能
盡也誠圖表裹之策晝急緩之宜順遠近之勢制輕重之權則即在
閩土自分主客如上四郡凡沿江浙廣之界勿召召延建郡汀五衞
延二守禦所及連城清流歸化邵武泰寕建陽建安甌寕南&KR0685;將楽
尤溪順昌大田永安沙縣十五縣之軍兵選四千爲四營分四道于
四府下四郡一州凡沿浙廣海之界勿召召福興漳泉六衞龍巖一
守禦所及古田永福閩清懷安侯官仙遊德化永春安溪南安寕洋
長泰南靖平和龍巖十五縣之軍兵選五千為五营分五道于四府
一州各道監之為之調度農隙則閱罷而歸寇警則檄至而集随軍
門總兵所往即為標兵策應赴伍則優常給遠征則加行粮其不召
者各守其土為主而征者為之客山海小警則各就近而調如海猖
獗則上四营援之如山猖獗則下五营援之各邊疆堅守如故此非
竒正之術乎其間通變尤存乎人自非大亂未有全閩皆寇區也儻
又不支而用召募山鄉各有張丁有餉而自有兵事已則散歸于田
畆迩来所慮在海其舟卒尤為昜集不待甚練亦可以戰两舟交鋒
匪勝則敗曰面皆水非但背水己也同舟為命胡越同心一舟自為
一隊一隊自為救援必兵士衆乃不疲于更戰然實在舟楫壮而衝
壓不動石多而擊殺不竭尤以火藥火器為威多蓄則益勝笑其
至要莫如辨風色潮期取上風上潮以戰失此雖十萬不能以敵千
餘經年多募亦無益也賊每避下風入島以待順風之月乃出當先
期預防之過期則可罷矣此皆因意外以保萬全稍變通而即足用
奚至張皇而他借乎或曰軍興匪直兵餉而城堡楼船器械諜賞卹
之費計當安出乃可不詘夫閩詻有云三山六海一田田儉則賦儉
所有魚塩僅足為民生需取之而充國計雖什百之一二然舍是非
桑孔則無可為笑故閩承平不謂不安有事不謂不危何者兵集餉
難况一切之費乎故軍興而加賦此為救觧之術當莆中郡破言官
閩人陳𢡟觀林潤曾承芳上言閩餉多頼之時用兵二萬八千共銀
二十八萬餘兩半戰半守守食如常𢾗戰者日給四分一年十四萬
四千兩但不戰且罷縮其餉而乘之出入十萬足矣常賦亦已足供
而可與民休息外此則閩業不出魚塩舊魚米三萬一千九百六十
餘石弘治中折之石為銀三錢五分民甚便蓋萬餘兩也然海未嘗
尽變桑田人未嘗久廢網罟而課失微吏無得問何故國初之籍
覈于校尉嚴甚自海島内調民失業多年所為他姓豪奪而輕重失
均逋賦者采且惟偹衞所用不關白有司吏胥為政而多乾没是以
籍存而戶逃絶官設而令廢格也嘉請末民愈趋海争者日衆乃取
而充餉檄問其賦則額多亡失而戶逃者半吏尔莫能究竟之矣詎
知戶雖絶面地有主惟匿者無稅輸者無業課之失徵往往由此漁
戶王寶所以奏而𣣔釐之也兹宜繙故牘以近年為始必滿其額且
新授札勿䆒久占之罪勿追己牟之利開其首匿與之更始彼此參
覆通融而配戶絶地存承其地者代之不必盡復扵夲里地奪戶在
當其戶者復之不必遠償其舊課清于官者聽之貿于私者聽之民
雖紛争務淂大体其無地手取謂之浮業廢絶者多一切蠲之以所
增𥙷所闕但地若干則稅若干海縣不必于取贏山海尔可以過半
矣乃定其册乃立之甲有正有副以科其衆如戶口版籍十年而重
編之若隆慶之元福清令所釐及萬曆初惠安令之重編可鏡己河
泊所官之設最不均者如莆田之數不及沙縣與福清彼二邑者其
所各一而莆以三故當裁也漳之海縣有米而不設所何也他縣雖弊
其制猶存獨泉屬縣尤非舊制蓋漁課網罟與海扈等地本不相侵
制具存也為扈者曰所其米重為蕩者曰畒其米次之他為網罟諸
業利薄故米尤輕今泉之扈蕩在課冊者少而多竄于黃册豈制哉
地非有力者不能蓄小民既諫于所而又納其地租故民償私而負
公至煩縣為之徵加以澚甲又餉兵船不勝其苦此所當清理者也
然悉理不過萬餘兹其少者耳塩舊十萬五千三百餘引而泉有其
六故所轄場七而泉有其四是倚辦于泉者視興之上里福之海口
牛田為多也久之私塩白易售入倉者雜黑商無獲不肯冐海而支
守者苦之因援折米折銀潯美&KR1801;州浯州為三所軍餉惠安輸之運
司此固丁夫之便未必商人所楽從夫商初往遼海為轉道顧以閩
海為遠哉今海口三場甚便商惟以引為名其入場既寡且里襍實
于商無與丁夫如故事支吾亦無墆財更費之苦曩泉若此則固不
廢矣榷會者不察其故遂以三場折引視泉三四倍半引視泉三十
餘倍故議增其價潯美最重浯&KR1801;次之惠安又次之據法塩則折則
鹽當毁今不毁第取其稅而奏比漳浦漳浦之抵浮米竈戶地菲場
屬鹽三萬有竒可榷五百兩泉榷宜如之乃其入堇堇不能半漳浦
且藉口于竭澤之嗟此其故難言之矣惠安令不恤衆議所著政書
具在倘因而請復其舊不亦韙乎然閩塩之視廣將倍之而歲入
三萬其轉輸萬有二千匪惟課不之及而餉相去尤甚此又何也盖
廣初行嶺右湖南又逹江右五郡而南贛兩廣軍門之所取餉閩僅
千里内初惟出之西路今益以東南二路其行塩亦惟數縣汀州以
去西路遠久為南贛借行廣塩漳之遠鄙亦數榖于潮矣其課纖嗇
有由然也今之興者為國忠計但當考其所以廢而後知其所以興
矣泉四場之引共六萬五千竒原輸者如𢾗已足軍食費今又比海
口半引令其先納三錢其願為上游三路者與其復舊通行舊引之
積久者亦淂此分部䟽增至六錢則子毋賦之年不下數萬不必召
遠商而漳泉之人昔苦塩壅閼其利微渺今價倍而淂高貲彼將争
先為之矣如泉以為不可興則廣昔之廢者海北諸場今奚嘗不復
通之邪此計部言官所以亹亹不己而行之存乎人非人則言無益
耳汀塩運之福漳雖令甲以汀為閩行塩地而䘚難行者其勢于潮
為便矣汀通福溪有四縣險遠通漳惟永定其由陸則益難潮自三
河至武平所而陸由羊角水可百里入會昌下贛此間道也由潮而
至上杭經税至汀為正道陸有二道一由古城下贛一由白水入撫
過此明多淮塩矣是汀雖非産塩之區而實為通塩之路亦江廣之
咽㗋為閩西外府也宋時通之寇且踵作而必禁之寕詎能乎盖汀
行廣塩宋守所奏天順後廣塩通行正德都御史王守仁復申請矣
故凡入汀境往會昌者武&KR0685;榷之往瑞金者上杭榷之或往撫者長
汀而薄榷之固商至願也若閩往者勿榷為原行塩地以寓抑彼申
此昔漳柳营江通汀原有掣騐所今改巡司而利廢矣若聞汀不榷
閩商當楽從此而往閩塩因以漸復實相濟而非相厲也福興之塩
自有轉運司存而其以船為量視内之弊最甚其說最長存之未論
凡閩塩淂劉晏軰理之歲可淂十餘萬今第善通之一二萬有之矣
然此亦常課也而操竒莫贏于市船泉有市舶提舉司在水仙門外
宋元祐初置後廢崇寕初復置南渡時罷而復置其提舉多儒紳為
名吏者衆而所耒之國必所市之貨具于志可考泉在宋冨饒本此
自元以夷人提舉而諸夷為虛人或懲之因廢市矣國初立市舶
司七年罷仍復之為琉球入貢其國與泉之彭湖山直而受貢于此
不使外夷窺省城猶浙置之寕波是也後番舶入貢多抵福州河口
因朝賜通事三十六姓其先皆河口人也故就乎此而内官提舉
其事成化都御史張瑄奏移省城内則失策矣尚有進貢厰懷遠驛
于城外使臣容其入見餘則停居扵驛而今此禁盡弛貢夷縱横城
中矣浙嘗有日夲廣有佛郎機之變琉球今雖恭順不可不預為防
也閩因罷諸番市而利皆歸于廣漳人垂涎而引廣入境正德廣之
禁嚴番舶入漳泉而廣失利于是兩廣都御史閩人林冨奏言通之
有四利語在奏䟽中而舶復通焉嘉靖初革市舶内官而言官因請
并罷市舶善㦲尚書鄭曉之言也所當罷者内官非市舶也夷中百
貨皆中國不可缺者夷必𣣔售中國必欲淂之以故聖訓雖絶日本
而浙福廣三市舶不廢蓋東夷有馬市西夷有茶市江南海夷有市
舶所以通夷狄之情遷有無之貨收徵税之利减戍守之費又以禁
海賈柳奸商使利權在上可謂訏猷矣朱紈之忠清卿執所不敢輕
議特審畫未宜此海邦之所追嘆也即今浙閩夷禍為酷而廣多其
土首市夷之助虐者寡則可概見故漳之安邊舘初為禁之今為通
之而海澄為縣乃戢其明效可覩也第漳聽其便而無重臣為轄利
之所叢其害之蘖乎不如復祖制市舶仍立于泉移安邊舘于此
焉而軍門鎮之貢使由此入省而藩臬可以亟邊他番如宋舊規許
通其互市而榷從廣例此又出魚塩之外其利如川方至以佐軍興
而竒贏所操多矣噫民之常賦不加魚塩處之淂宜而市舶又善通
之何不安生而為盗乎
閩中分處郡縣議
古制盗賊者惟用良二千石及徤令擒制之耳今守令主餉而權既
輕且閩通耒郡各分以守巡則郡守權益輕矣但閩視沿海諸藩為
小戎衞最密寨所羅列经畫可謂至偹矣第郡縣因循處置尚多乖
方故自海寇猖獗他藩破縣者有之而郡破自興化始興化本唐游
洋鎮隷于泉州莆田縣宋初以游洋山寇屡作乃分而為軍其制郡
有四等曰府州軍監此特以比下州耳元列為路今因為府為其科
甲盛也科甲既盛則徭役多復而田産踰制細民日困考閩随攻随
䧟未有如興化者元十餘年間因土酋引夷讐殺而䧟路城及二縣
者各三四次流毒福清惠安𢾗百里為墟通倭變既䧟府又䧟&KR0685;海
而仙遊堅守幸不䧟蓋國小民貧而力不堪矣舊志言宜降為州有
為發也郡人御史林潤憤䧟城之變上䟽請惠安及福清益之而二
縣不聽乃罷夫惠安屬泉自縣至泉一驛耳至興則二驛也舍近就
遠不聽固宜福清至宏路驛之省之興各經一驛俱一百二十里然
就會城訟獄徵納即可峻事安能往興而復至省中奔走而重勞乎
故汪中丞戚都護議于待賓里迎仙寨江口為縣割福清近江附之
時閩中所屬凡請置五縣漳守善幹濟而寕洋海澄縣矣江口及福
州之水口福寕之穆洋者不果固郡州守之不力亦其地勢審度未
宜也夫江口置縣者謂其江廣梁凡六十有四闢舊寨為城以㩀之
則福興之間賊難于奔突耳然江口百餘家其地如覆鹽不足以居
衆民第闢塞垣為堡以扼長橋或于橋中為高關如泉之萬安橋則
寇不能径踰矣此江又為莆田福清之界北岸即福清光賢里離橋
不能半里許當漆林之南有枋頭當驛路旁地有中左右三區面臨
大江其民業海慣于濱濤合三區為縣治其中區而左右翼之地不
改闢為城可千餘丈民不改聚為㕓己二千餘家寇至扼以長橋關
寨而此城負山帶河勢不能猝攻二郡可無流突憂矣在福清宜割
安香光賢南日江隂及臨江下圖昔之不聽者通縣非數里也莆田
宜割廣業待賓奉谷武盛新安里共為一縣蓋福清自蒜嶺邑以南
言語與莆同婚姻與莆通其川合于江而蒜嶺諸山為限宋莆中圖
經序云莆地遍廹由蒜嶺而南有為諫大夫者居漆林云則是地原
屬于莆惜圖經無可考矣莆田之屡䧟多由東北隅未䧟之先未嘗
不增城建臺而不知于此置縣外失其重險故也賊由海入多自東
北今有此縣不惟民由江海至縣便利于府而武盛里有&KR0685;海衞嵌
頭巡司新安里有莆禧所吉了廵司為水寨地奉谷里有青山廵司
待賓里有迎仙廵司福清江隂里有壁頭廵司光賢里有蒜驛俱當
屬之是一衞一所一水塞立廵司一驛以控江海之間而綰轂福興
之口雖有增者不過四五里而其險壮蓋有金城之勢矣第枋頭有
縣迎仙廵司可革南日里原與福清隔九海以其遠島而棄之故調
移其民居扵枋頭等地而于興則近地也既縣枋頭則當復其故里
以待舊民復業焉江隂里亦孤島也昔幸免扵調移而設壁頭廵司
守之今二百年民安業如故况南日為舊水寨地可不移迎仙寨以
控海上乎且以江隂里觀之則福清昔所移者南日海壇二里海壇
周圍數百餘里其地可為一大縣視之嘉禾浯洲去同安為近乃洛
洲嘉禾不移而民安業如故今海壇之民盗耕百餘年居民數萬戶
而為土豪私賦稅海宼常惮其強悍而不敢犯之矣其民既不可復
徒可委而為大寇之資乎昔同安之古浪大登諸嶼同海壇南日而
徙矣成化六年奏復迩年軍門又稍徵餉于海壇昔所調移者散處
他久而常賦不闕則此又起新賦矣若及江隂時和永賓&KR0685;北等里
一二近嶼其時同移今為民所盗種者一比古浪大登而復之則福
清雖見割𢾗里而海壇既復原分為上下二里四都八圖及江隂等
近島為賦視今所割𢾗里相當福清民以海為業當鼓舞而無不從
矣以縣言之倭寇䧟縣未有如福寕戊午夏䧟寕德秋䧟福安仁戌
冬䧟壽寕改和四境皆䧟而州亦僅免者耳然寕德福安為其通海
故䧟夀寕改和屬建寕府居福寕之内而亦䧟者二縣常往福寕盗
販&KR1069;徒因以勾引倭寇而入也元末紅中則由建而往䧟福寕笑此
是四縣者其勢為存亡者也寇&KR0685;之後建議州北當改夀之界扵穆
洋立縣以控之不果而戚總兵以福寕雖直隷州而事榷不如府重
實保界東甌為賊首入之區也乙邜由此而破仙居其遯亦必由之
匪惟扃閩實以障浙三面獨突海中為閩第一重地若增縣穆洋再
割附縣益之而可陞為府議者駭之矣彼嘗&KR0685;寇往来至熟尤&KR0570;于
兵事豈無見而言之㦲余嘗考之江之南安府秋米二萬石共轄里
六十廣之廉州府秋米二萬六千共轄里七十有六而福寕州秋米
二萬八千五百餘石帶轄二縣共一百二十八里若以為府過南安
廉州多矣且其廣四百五十里袤九百六十里閩中府大者疆域未
多過之矣興化外縣惟一而此外縣二既陞為府則州為縣凡三縣
其視興化統轄尤多為府未嘗不可也若割近縣附之則當以政和
夀寕政和本寕德縣之關隷鎮也但宋陞為縣而益以建安五里而
屬建寕久矣壽寕又政和福安二縣地景泰六年所置也其不屬福
寕州者為去州遠耳而夀東南至福安之界八十里越政和而赴府
甚遠宜割以畀福寕可也又按古田杉洋去縣百五十餘里昔議設
縣不果乃設福州捕盗通判一員鎮之以治寕福政夀松溪一帶礦
徒今頗寕戢猶窃發官本遥制竟非久治或割數里以附寕德等縣
而福寧為府以制之此則杉洋通判可减也若夀寕附之而穆洋可
勿設縣但府治本州僻在東北壽寕杉洋以為遠矣度其地里中無
如福安東南至州二百里南至寧德二百里西北至夀寕二百里將
設穆洋城費而廣其故城公署費而為府宇及學然八府既有衞而
此亦移衞但如廣高州之帶海惟設千戶所協守禦而神電衞在外
縣則此移所而衞可以不移矣州如國初仍為福寕縣此其略也
斯疆域既均而保障為壮閩之東北山海皆頼以安关福州府屬當
倭寇後水口地方為轉運分司上郡塩徒所聚倭寇廣兵過之屡經
焚劫矣羣小乘倭肆志兵備之舟方艤而彼挾刅鼓楫莫敢誰何故
時議建縣為自延至省凡經六驛沿岸而無一縣故至盗賊充斥載
考是地為古田舊縣今水口驛其地故也蓋閩溪石多灘急至此稍
緩而下無石灘舟楫可集延福驛路至此適中其設縣固宜原議移
閩清縣于此雖省張官置吏但閩清至此六七十里為東北極界而
其所轄圖里多在西南去此二百里不便將割候官閩清等地為之
可矣但此地埈坂臨岸惟有驛地頗寬民&KR1185;如带後扼高山越衢庋
木岑楼出水而居縣湏有城衢外之屋俱毁城中一帶甚逼後跨崇
嶺虛而難守故竟不果良有以也然此地有轉運分司有驛及遞運
所未嘗無官得賢分司足治矣今所掣騐者造舟為梁而己水勢至
此己平當石灘之上有能累石為堆以木為梁不過一百六十餘丈
當不難于建寕城外之長橋者也且多冨商願助者衆課鹺之贏猶
足佐費永無每歲繕舟之煩而扼橋掣騐猶便羣小之舟莫横矣故
縣不設未為失策也福近懷安縣宜减矣第考長楽雖轄百五十里
舊縣治在敦嘉里上元初移于今治而城外為江即閩縣之界今長
樂如子蓋失半身也且右界自營前江至長楽為近去閩縣為遠又
過峽江民甚不便長楽之東北閩縣之東南皆濱大海閩縣所轄最
遠西至至海一百九十里至長樂縣一百里勢不能以遠控宜自峽
江以南近里割與長樂長楽方有右臂不惟追徵勾攝為便而江海
之防尤利矣又歷考閔屬自國朝耒每因寇亂設縣即定建寕之
設壽寕延&KR0685;之設永安大田漳州之設漳平及近日寕洋海澄而無
不定者獨汀州當三省之交成化六年設歸化而其地盗少十四年
設永定而竊發間有者蓋南通潮漳而北上杭三圖皆寇薮也迩日
乃靖者贛分大埔而又立&KR0685;遠耳&KR0685;遠未立之時程鄕立太&KR0685;營城
設撫民通判主之官無常居不實撫卹乃因立為縣則有司存而其
學校祀典鄕飲酒禮民日由之遂漸没善而歸治若當數十年一亂
一征其糜費殘戮亡算何如一勞永逸而化其為衣宼文物之區乎
故&KR0685;遠立而潮賊寕矣余嘗駐汀前汀守吴興徐公當寇猖獗未遑
立縣乃建議立撫民舘于三圖逼抵賊巢本為權宜之術也然近日
三省山寇數十年一作及剿有數十年之安惟三圖百餘年無秋冬
間不嘯聚屡撲而不馴服其山林險密尤異他區隣省山寇共推之
為主耳參將俞大猷嘗至上下水諸寨其民七十三戶上状言三圖
溪南東接永定西毘程鄕北仰上杭南聮大埔四通而昜誘惑恃險
不難作乱雖設撫舘要之不如縣便且峰市附近又通閩廣要路地
雖𥚹小猶可以為善國上下水間有河坪地勢寬廣山溪環抱堪築
縣城就近撫治宜割上杭耒蘇三圖四圖溪南三圖永定溪南一圖
四圖共五里丁米為縣如昔永定之例大猷上其議未行或以在二
縣之民以割地為難其費出于汀屬有以擾民為詞不知此方未寕
二縣及府首受其祸既寕先獲其福矣或以官多為費不知將盗賊
之地養治賊之官以設官之擾省用兵之費蓋有久利而無害者也
今三圖餘黨雖就撫而巨測若汀分土安民此一方最急論弭盗絶
源在三省尤先者也即割二縣地而動一府費宜所必從者第行之
何如耳来蘇各圖田糧為他圖所已收割者宜從地而歸新縣雖紛
争之門己杜而舊城之賦实减上杭既分永定矣而猶為河坪扵四
十里而割其三恐稱不給長汀有五十九里宜割附近上杭之&KR0685;源
丹溪等圖二三圖𥙷附之不患乎不均矣其和坪今方移撫民舘築
城其中不如就而立縣如&KR0685;遠之立于太&KR0685;營者為便既已有城而
縣學公署借上杭河稅用之足矣夫此𢾗者皆属大計但郡縣幸亂
已定則息肩而稅駕匪以瘡痍未復為辭則以繭絲未蓄為慮夫先
隂雨而綢繆可也既潥摇稍寕可不為禦侮計乎邇之力任寕洋海
澄者豈不良二千石㦲以次第籌之河坪有垂成之勢江口當急興
之役而懷安之减長楽之增百利而無一害第勿因循斯成矣福安
之策尤大見目前者為迀籌日後者為切則俟之君子焉
防閩山寇議
夫防山宼建郡延汀有守廵都司守備足頼矣第閩入國家版籍二
百餘年矣苞桑之策正宜承平預之在内山寇第其小者耳若境外
大寇必當為之所唐之入閩也自虔入汀而元亦破汀關先入則于
建而邵延因以不守元末紅巾寇起則先入邵國初之入也邵建吸
海凡四道焉海道所入今當守烽火矣其初定閩先置上四郡之衞
延在内地而建汀郡為邊疆汀之長汀隘嶺為僻道其府衞一邵之
光澤杉關為間道其府衞一獨建有二道于崇安曰分水關扵浦城
曰仙霞關故府衞二而以行都司鎮之仙霞關當浦城之衝天兵再
入乃克是以夷浦城而關屬浙之江山取犬牙相制意也至正統有
處寇奏築成化十年加以守禦所而崇安及光澤迩年因流寇継城
矣但衞所初建多因亂後民不足守而召募以充之耳今則民居繁
庶而軍餘丁亦衆可以别移乃株守則非也宜如北塞邊關因山㩀
險為城建寕二衞各移一所出守分水杉關衞所皆行都司所屬也
分水杉關其地可以作城杉關雖屬邵而府惟一衛不可輕調故调
之建寕焉既有以守禦即其官以譏察而二關廵司自可以省矣即
將省廵司弓矢十年之費可以于垣又十年之費可以置營又十年
之費而公署罔不傋矣但仙霞既屬浙而閩于梨嶺等地宜相形制
以立重關而移浦城千戶所鎮之浦城閩浙捷徑行者視分水杉關
猶衆彼各有驛而此無者蓋分水為大關中歴江西鉛山廣信玉山
乃浙之常山為藩所取道邵武杉關雖僻于浦城而出則江西建昌
各以一府當之耳崇安浦城皆建所屬江山常山皆衢所屬故减一
路為省費計不知由江山浦城者多則由崇安常山者少矣而由分
水者惟江右之所取道耳二道分往其費亦分且廣信亦省而皆受
其利矣浦城在宋有臨江漁梁大湖盆亭四驛則在江山必有驛蹟
可知匪惟便旅人亦以杜奸宄也此三關者因江浙軍門各居省城
去遠故為之過慮焉而汀不慮者為有南贛軍門障之且隘嶺天塹
數䘚當關可阻况入隘一舍即為府衞者乎
猺人楚粤為盛而閩中山溪高深之處間有之漳猺人與虔汀潮
循接壌錯處尔以槃藍雷為姓隨山種插去瘠就腴編荻架茅為
居善射獵以毒薬塗弩矢中獸立斃其貿昜商賈刻木大小短長
為驗今酋魁亦有辨華文者山中自稱狗王後各畫其像犬首人
身歲時祝祭族處喜讐殺或侵員之一人訟則衆人同一山訟則
衆山同常稱城邑人為河老謂自河南遷來畏之繇陳元光將卒
始也國初設撫猺土官令撫綏之量納山賦其賦論刀若干出
賦若干或官府有征剿悉聽調用後撫者不得其人或索取山獸
皮革遂失賦官隨亦癈往往聚出為患若往年南勝李志甫軰之
亂非猺人乎今山首峒丁略受約束但每山不過十許人鳥獸聚
散無常所漢綱當寬之爾
上南撫臺暨廵海公祖請建彭湖城堡置將屯兵永為重鎮書
沈鈇
謹陳為處置彭湖啓基善後永固閩疆事紅夷潜退大湾蓄意叵
測徵兵調兵殊費公帑昨僣陳移檄暹邏委官宣諭約為共逐一
節未知可允行否若彭湖一島雖僻居海外寔泉漳門戶也莫道
紅夷湾泊即日本東西洋吕宋諸夷所必徑焉地最險要山尤平
坦南有港門直通西洋紅夷築城據之北有港門名鎮海港官兵
渡彭居之中間一澚從南港門而入名曰暗澚可泊舟𢾗百隻四
圍山地人云可開作園栽種黍稷爪菓䓁物牧飬牛羊牲畜未可
遽墾為田以山多頑土無泉可灌故耳今欲使紅夷不敢居住彭
湖城諸夷不得往來彭湖港其策有六一曰專設遊擊一員鎮守
湖内二曰召募精兵二千餘名環守湖外三曰造大舡製火噐備
用防守四曰招集兵民開墾山場以助粮食五曰議設公署营房
以妥官兵六曰議通東西洋吕宋商舡以備緩急此六議似宜斟
酌舉行者夫彭湖險地什倍南澚南澚地在海島夙盗薮也萬曆
初年撫臺劉凝齋公祖移會廣東制臺題設副總兵坐鎮于中抵
今兵民完聚田土開闢屹為海邫重鎮倭夷不敢窺伺漳潮頼以
安枕信明驗矣今彭湖可倣而行之請設遊擊一員坐鎮湖内仍
設左右翼把總哨官為之輔佐擇閩中慣歷風濤諳練水路者充
之無事則演藝守汛有事則料敵出竒俾諸夷不得窺中土併議
久任責成凢兵之進退糧之出入咸遊擊是頼三載皆加銜六載
成勣特陞大將每歲或委廉幹佐貳不時查點如兵士有虛捏月
粮有尅减參處查䆒追出銀兩以充兵餉庶知勸懲永奠沃壌殆
與南澚一鎮竝爲閩中屏翰矣此設遊擊之策一也夫有官守必
有兵戍戍守哨探之兵非二千餘名不可每名月糧九錢此定例
者其糧餉或出自漳泉二府或支自布政司庫原有定議沿海濱
捕漁之民慎擇以充之或撥出洋遠探若干名遇賊則攻擊之或
撥港内守城若干名有警則應援之遊擊標下親兵与把總哨官
人役各自另設不許占用水陸戍兵一人不許虛冐戍兵月粮一
分其月粮按季關支該道委海防舘照名數鏨鑿包封逐名唱給
不許將官總哨代領以防尅减尤不許防舘吏書需索常例以奪
兵食此遊兵营堡宿弊亟宜申明禁革之凢汛地之守探具數總
報院道以便查考夷情之緩急飛報院道防舘以便調度一或誤
事自有軍法庶水陸竝進犬牙相制彭島一帶可保無慮此議戍
兵之策二也夫各寨遊每舡板薄釘稀委官製造價銀十不給半一
遇海濤便自潰裂安可出戰今宜令駕舡者領價監造每船歷幾
汛方許修理載幾汛方許改拆而拆造僅給半價則造舡駕舡均
出一手或不敢以敝漏之舟自試蛟龍之窟耳若火薬尤紅夷所
懼者中左所火攻己破其膽大舟四集自爾宵遁則火舟當多備
明甚而大銃大舡尤不可少者宜造大舡十餘隻安置大銃十餘
門布列港口俟寇至夾之夷酋惮我長技不惟不敢侵我疆土
且遠遁無敢再出矣此議造舡火噐之策三也彭湖山地雖云禎
士不堪墾田乎而遍度膏腴之區或可佈種禾榖者即黍稷麻頭
豆柑樜菓木均可充兵民口食之需須廣招同安海澄濱海黎庶
乏田園可耕者多四五百人少亦二三百人俾挈犂鋤種子以往就
居撥地聽其墾種每人量給二三十畆仍帶妻子方成家業併畜
牛羊捕釣漁利少資糊口仍禁遊擊總哨各官不許科索粒食各
戍兵下班之日有能用力種植者亦聽之明示十年以内决不抽
税俟十年以後田園果熟酌量每畆抽銀二三分以為犒賞官兵
之用務使兵民相安永遠楽業此議召民開墾園地之策四也若
官既守海必有公𪠘居之戍兵寓民亦湏藉營房寮舍爲藏身計
今議盖遊擊府公署或在鎮海港口或在娘媽宫前當查舊基拓
充之標兵量撥百名環劄左右仍設倉厫數間爲貯粮之所擇寬
廣為教場以備操練而暗澚口相對二銃城及東北面大中墩各
量置营舍以為守禦方免各兵暴露舡兵营兵輪流撥用少均勞
逸即召募種植居民或令自蓋房舍或官量給房價咸附兵營居
住相依為命守望相助此議設官𪠘兵營之策五也夫彭湖大灣
上下官兵舡隻把港則番舡不許出入紅夷不許互市無待言者
然泉漳二郡商民販東西二洋代農賈之利比比然也自紅夷肆
掠洋舡不通海禁日嚴民生憔悴一夥豪右奸民倚藉勢宦結納
遊總官兵或假給東粤高州閩省福州及蘇抗買貨文引載貨物
出外海徑往交趾日本吕宋䓁夷買賣覓利中以硝磺噐械違禁
接濟更多不但米粮飲食也禁愈急而豪右出沒愈神法愈嚴而
衙役賣放更飽且恐此軰营生無路東奔西竄如李旦黃明佐之
儔仍走夷鄉代為畫策更可慮也不如俟彭湖島設兵鎮後紅夷
息肩暫復舊例聽洋商明給文引往販東西二洋經過彭湖赴遊
府驗引放行不許需索阻滯回舡之日若帶有夷人在船即拿送
上司以奸細論庶可生意飽商民之腹亦可以夷貨增中國之利
俟彭湖設官建城之後可徐議爲之此議通商便民之策六也以
上迂議六欵前五欵似可爲彭湖善後之一助後通商一欵亦聊
備後日通變之微權伏望臺不棄迂朽仍會藩臬廵海守廵司
道洎總兵副參䓁衙門面議停妥面題請一面舉行匪但彭湖一
島堪與南澚竝稱重鎮而八閩士民永有攸頼矣
崇禎十二年三月給亊中傅元初請開洋禁䟽言今軍需孔亟徒求之田畆加
派編戶此亦計之無如何也然利害有宜剖晰時勢有宜變通如閩中洋禁曾
奉明旨然臣閩人也謹查先臣何喬遠曾有䟽議謹其詳槩則又未始不可採
行者臣請得按論之萬曆年間開洋市于漳州府海澄縣之月港一年得稅二
萬有餘兩以充閩中兵餉至於末年海上久安武偹廢弛遂致盗賊刦掠兼以
紅毛番時來倡奪船貨官府以聞朝廷遂絶開洋之稅然語云海者閩人之田
海濱民衆生理無路兼以饑饉薦臻窮民往往入海從盗嘯聚亡命海禁一嚴
無所得食則轉掠海濱海濱男婦束手受刃子女銀物盡爲所有爲害尤酷近
雖鄭芝龍就撫之後屡立戰功保護地方海上頗見寧静而歷稽往事自王直
作亂以至于今海上固不能一日無盗特有甚不甚耳海濱之民惟利是視走
死地如鶩往往至島外區脱之地曰臺灣者與紅毛蕃為市紅毛業據之以爲
窟穴自臺灣兩日夜可至漳泉内港而另宋佛郎机之夷見我禁海亦時時私
至雞籠淡水之地與奸民闌出者市貨其地一日可至臺灣官府卽知之而不
能禁禁之而不能絕徒使沿海將領奸民坐享洋利有禁洋之名未能書禁洋
之實此皆臣鄉之大可憂者蓋海外之夷有大西洋有東洋大西洋則暹羅東
𥙷諸國道其國産蘇木胡椒犀角象牙諸貨物是皆中國所需而東洋則吕宋
其夷佛即机也其國有銀山夷人鑄作銀錢獨盛中國人若往販大西洋則以
其産物相抵若販吕宋則單得其銀錢是兩夷者皆好中國綾縀雜繒其土不
𧖟惟藉中國之絲到彼能織精好縀疋服之以為華好是以中國湖絲百斤值
銀百兩者至彼得價二倍而江西磁器福建糖品果品諸物皆所嗜好佛即机
之夷則我人百工技藝有挾一器以往者雖徒手無不得食民爭趨之永樂間
先後招徠東西二洋入貢之夷恭謹信順與狡悍不同至若紅毛蕃一種其夷
名加留巴與佛郎機爭利不相得曩雖經撫臣大創初未嘗我怨一心通市據
在臺灣自明禁絕之而利乃盡歸于奸民矣夫利歸于奸民而使公家歲失二
萬餘金之餉猶可言也利歸于奸民而使沿海將領不肖有司因以爲奇貨掩
耳盗鈴利權在下將來且有不可言者竊謂洋税不開則有此害若洋税一開
除軍器硫磺焰硝逹禁之物不許販賣外聽閩人以其土物往他如浙直絲客
江西陶人各趨之者當莫可勝計即可復萬曆初年二萬餘金之餉以餉兵或
有云可至五六萬而卽可省原額之兵餉以解部助邊一利也沿海貧民多資
以為生計不至饑寒困窮聚而為盗二利也沿海將領等官不得因緣為奸利
而接濟勾引之禍可杜三利也倘以此言可採則今日開洋又議洋税給引或
仍于海澄縣之月港或開于同安縣之中左所出有定引歸有定澚不許竄匿
他泊卽使漳泉兩府海防官監督稽查而該道為之考覈歲報其餉于橅臣有
出二萬餘之外者具册報部以憑弔用臣鄉弁鄭芝龍屢立奇功旣受延世之
賞仍責以海上捕盗賊詰奸細使人與船無恙計年量加陞賞竊考有宋之季
市舶司實置在泉州載在舊制可考廣東香山澚亦見有税額閩廣一體耳此
非臣一人之言實閩省之公言也伏乞勑下閩省撫按查洋禁果否盡閡開洋
果否無害有利廣詢泉漳士民箸爲一定之規庶奸利可杜兵餉可裕矣
八閩通志食貨民惟邦本而食貨則所以養其生資其用者也閩地負山
濱海平衍膏腴之壤少而﨑嶇磽确之地多民之食出於土田而尤仰給於水
利民之貨出於物産而尤取資於坑治凢是數者非獨民頼以生而土貢財賦
亦由是而出焉嘗考之於史唐之時民物猶未甚蕃故其貢賦亦未甚夥及王
氏僣偽遂以區區數州之地而供宗廟百官之費尋復兄弟相殘分裂割據百
役繁興用度不足乃增田畆山澤之税至於魚塩𬞞菓無不倍征民之財力至
是竭矣宋興猶未能盡革南渡以來軍國之需皆仰給於江南供億繁重固其
宜也至我國家稽古立法貢篚有常賦入有等而凢前代一切無名之征始
盡除矣
福州府志戶口論曰予嘗考歷代草創并邑蕭條盖百姓新去湯火故爾及
治平日久則未有不滋殖者也舊志載正德時戶口視洪武間不能增十之二
三頃視正德又無所增矣夫國家治平晏然無事二百年于兹即前古未有
也休飬生息涵濡汪&KR1070;固宜數倍於國初時而民不加多豈有是理哉抑或
有司未稽其實而姦胥蠧吏得為僥倖者地耳舊制凢十載一籍其民大抵足
舊數而止此敝政也夫一邑之戶始衰而終盛一族之人始寡而終衆柰之何
必因其舊也哉是故豪宗巨家或百餘人或數十人縣官庸調曾不得徵其寸
帛役其一夫田夫野人生子黃口以上即籍于官吏索丁錢急於星火此所以
貧者益貧而富者益富也又自倭寇以來軍儲徵求催督旁午皆出于田瘠土
之供竭矣不毛之宅無職事之人終日美衣甘食慱奕飲酒市并嬉遊獨不可
稍舉古人仰末之政以紓力本者之困也耶為今之計欲使戶無匿丁則莫若
凢訟于官者必稽其版凢適四方者必驗其繻則戶口可覈戶口可覈則賦役
可均不惟足國𥙿財驅民于農亦無便于此者矣
土田土田之目有二曰官田曰民田若職田若學田若廢寺田若没官田若
官租地皆係之官而佃于民者與民自占田及寺田官未斥賣悉書于籍其則
有輕重官田有科米三斗上下者以三錢五分爲率五斗者三錢而止七斗者
二錢五分而止總之稱官折而蠲其别差若民田之米自五升而上其則不一
丨其間有水塌沙崩浮粮未豁新壅初墾未及首正升科者萬曆七年撫按會
題奉旨稽覈履畆丈量均勻攤𥙷其畆視田高下爲差其則以縣原額爲定
截長𥙷短彼此適均則壌成賦民間無不稅之田計畆均粮公家無不田之稅
法最善也其後縣官更代不常而積猾姦胥那移改换悉易其籍除一蠧復生
一蠧卒無有能究詰之者
秋粮國朝定制宇内郡縣輸粟京師後以閩遠隔山海令官田米各分本折
每石以五斗折色徵銀觧京以五斗本色米存留各倉民米以十分爲率七分
各徵本色派倉三分徵折價銀觧京即金花銀至沈御史灼奏准凡官米俱折
銀觧京免輸倉民米每石半本色米五斗輸倉爲官吏師生俸廩及軍士之月
粮半五斗折色徵銀二錢五分中分其半觧京其半凑𥙷各倉粮給軍觧京者
加槓䌇五厘輸倉者加耗米五升歲以秋杪督粮道坐派各縣于十月開倉入
之
綱派憲綱經用者名曰綱銀以見役坊里長供之若慶賀接詔迎春視學
祀典之當舉者鄉飲酒之再行者校文閱武之賞賚者貢士于禮部者資其路
費邑之癈疾孤寡給其衣粮行部及士大夫之往來者有餼牽牢醴官長始至
有郊勞致舘門祭堂燕輿盖噐什冬夏易其研席歲終供桃符花燈正雜諸綱
一切取辦至無筭也國初以里甲繫民十載番役所領惟催徵勾攝載在令
甲顧役使支應官府諸費未知作俑何人坊里供役勢易陵迫雜物私饋多爲
麋費吏皂如虎抑索沓至故有米石丁一而費至數十金者坊郭之長尤苦焉
嘉靖末諸監司始議官當著爲令以丁及米若干徵銀若干責辦該吏支應誠
良法美意但坐派於見年之里役名猶未除萬曆六年廵撫龐公尚鵬廵按商
公爲正恊議行一條鞭法盡以週歲經用多寡籍其縣之丁米歲一徵之
論曰古布縷之征今夏税是也古粟米之征今秋粮是也古力役之征今徭綱
諸力差是也自唐立兩税法後世遂因以為常乃今并取之一時即兩税之法
亦邈不可復矣
徭役徭力役之征古法也國朝酌而行之編于属縣人在官者視事繁簡
給其稍食有銀力二差亦宋顧役免役之遺意力差若兩院督府上司府縣各
衙門門子皂隷書手庫子獄卒舖兵儒學殿夫門子斗級庫子及驛舘夫倉斗
級廵簡弓兵税課廵欄各分司公舘與書院祠壇門子橋渡厰夫之屬銀差若
長夫上中二觧戶各衙門祗候馬夫儒學齋夫膳夫借撥皂隷之属往者歲一
編之以見年里甲後五年應役其中銀差稍輕力差如斗級舖兵舘夫諸属所
費溢額派倍蓰其甚者則庫子庫子本備筦收役使耳縣官視為甲幹公私之
費悉兹取給其破産者什之九隆慶間議以縣吏充庫子秤收宿弊稍蠲而若
舖兵斗級有代者猶多索顧直萬曆六年行一條鞭法以十年總編盡清官戶
之重免者諸邑丁米稍𥙿與僱直又多贏餘無復輕重不均之嘆矣
丁米料國朝上供之數洪武間有雜色翎毛皮角弓弦箭及荒絲之貢永樂
以後有紅白糖藥味黃白蠟細茶牲口諸色物料有額辦歲辦雜辦或為本色
或為折色額辦有定額歲辦不常徵雜辦於二辦之外又有泛雜名目在成化
間所辦不過十三種弘治間增至二十三正德間所貢繁多倚辦該年里甲名
數細碎增减因革有司莫能究詰吏胥因綠為姦利虛派侵没其弊益滋沈御
史灼始通計各縣應辦物料融派丁米㮣徵銀八分送府轉輸民以為便嘉靖
二十六年議附由帖徵銀觧布政司類輸京師先是徵派視料數稍益後因倭
寇軍興復增其數以𥙷足軍需萬曆六年龐都御史尚鵬議行一條鞭法酌盈
濟虛復以八分為末减而民益稱便矣
鑛冶論曰山冶之當罷也漢時大夫文學詳哉其言之矣惟是鑛禍最烈亡
命無頼逋逃作奸小則爭掠犬則嘯聚盗之囮寇之薮也材記今上壬辰浙
人王君錫奏開易州礦旨下大司徒議時材叨戶垣聞其交結夤緣將必得
請遂偕馬右諫邦良執奏謂聖明在宥奸人以利㒺不宜聽且易州鄰虜萬
一剽聚持之急則北走胡是兆禍也䟽入上憣然逐之令勿潛住别生奸越
數年新建張學士位秉政軸以為利出於天地所自然可益國無病民採之便
上從其言而毒流區宇矣材曩侍交戟下每見上睿智天縱夐出千古獨
輔之者非其人率不能以道佐人主耳今東南之力已竭輪臺之悔尚稽誰生
厲階至今為梗嗚呼長國家而務財用必自小人詎弗信夫
塩課閩之場其隷吾郡者福清有二一為海口場一為牛田場其鹵地皆掌
於司附海為塩戶主煎作依山為竈戶供薪木後專曝曬令竈戶以銀代薪為
雇直塩竈戶每米一石准夫一丁着令復其身仍給工本鈔日辦塩一斤四兩
積三百六十日為一引四百五十斤以入于倉嚴私販之禁計民男女成丁者
歲給塩三斤徵米八升謂之塩粮後罷米折鈔每丁口歲納鈔六貫每貫折錢
二文中半折之為鈔三貫錢六文閠月則算而加之倉塩給口食餘者以給商
販久之民不復支塩納鈔如故其私塩擔負不及數於法無禁私販多白塩易
售入倉類低黑殽雜鹵壌賈人又慮就埸險阻輒置引市私塩充數由是倉塩
積久虧耗丁夫困於賠累依山戶縣又不免其雜役編戶重稱困矣後遵戶部
奏准各折銀米以足軍需遂罷辦塩入倉之例工本鈔亦復住支論曰閩之
壌什五依山什五襟海非若江淮吳楚之郊舟帆所畢通車轂所交集也行塩
之界不過依山四郡止耳地匪廣輪賈無贏篋時逄平世市絶横征則商固可
執筴而取餘官亦可持籌而收積乃今增引加課駢拇枝指㚄尾䟦胡得以錙
銖失以什伯於是商日困而榷日棼矣
魚課國初立河泊所榷漁利遣校尉點視以所點為額納課米其後漁戶逃
絶米責里戶辦納不敷乃有折徵之令每米一石半納本色五斗折色五斗輸
銀二錢五分編戶猶稱重困至弘治七年廵按御史吳一貫奏准不分本折並
徵銀三錢五分
軍政衞兵有三曰征操軍曰屯旗軍曰屯種軍征操軍者入則守城謂之見
操軍以時訓練出則守寨謂之出海軍按季踐更均月給米八斗如銀則月給
四錢惟外衞所軍有出外海及守烟墩者每月給一石如銀則月給五錢更有
選練備戰餘丁亦月給米八斗其軍戶有幼弱及老疾者則優恤之或月給七
斗六斗三斗各有等差如給銀則視其斗數以定多寡屯旗軍者乃國初奉
紅牌及樣田事例之屯軍也屯種軍者即見在頂種之屯軍也此二項軍第
歲視受田之數輸粮於官並不霑官餼自正統間鄧茂七之亂郡方戒嚴調屯
軍以為防守始有給八斗者今已報罷客兵者舊制無有也嘉靖三十六年
郡苦倭寇廵撫始有調廣西向武州兵禦之者未幾遣歸四十一年倭又入寇
廵撫告急鄰省總督都御史胡宗憲遣參將戚繼光以所練義烏兵八千人自
浙來援與倭戰大捷明年廵撫譚綸與繼光復以浙兵平興化之寇斬首萬餘
級乃奏留浙兵戍閩散於八郡而開府與帥府駐在省會故聚兵尤多令環處
教場綂以將領名曰浙營其營有六人數大抵不下三千餘人
海防水寨自洪武初命江夏候周德興經略海徼備倭衞所廵簡司築城數
十防其内侵又於外洋設立水寨初惟𤇺火門南日山浯嶼至景泰間增置小
埕銅山共五寨成化末當事者以孤島無援奏移内港内港山澚﨑嶇賊舟窄
小易趨淺水而兵船闊大難於迎敵遂致失利嘉靖四十二年廵撫譚綸始請
復舊制五寨以扼外洋其原屬福州者𤇺火門與小埕後𤇺火改屬福寕惟小
埕專屬焉(南日舊隷福清今屬興化浯㠘屬泉州銅山屬漳州)隆慶初始添設海壇浯銅二遊兵萬曆初
尋增南澚嵛山湄洲三遊海壇遊則屬福州(嵛山属福寕州湄洲属興化浯銅属泉州南澚属漳州)寨遊
各有把總一人統其衆寨總由武進士或世勲高等題請陞授以都指揮體統
行事謂之欽依遊總由撫院差委或以指揮及聽用把總督領謂之名色各為
分汛地嚴會哨賊寡則各自為戰賊衆則合力以攻時值春秋二汛必駕楼船
以備海外憲司廵海道與郡海防館視防守之疎密而差次殿最焉小埕水
寨在連江縣定海所前今定額船四十六隻官兵一千六十四名北與烽火門
會哨南與南日會哨西洋下目下竿塘白大皆其汛地省會之門戶也海壇
遊在福清海壇山(山故唐牧馬地宋初置牧監尋罷聽漁民就耕增兵守之洪武初守備李彜要金于壇衆弗與彛奏徙其民于内地遂為)
(盗種之區隆慶初年始建遊兵于此)額船三十隻官兵六百六十九名泊海壇汛地與南日兵船
恊守桉寨與遊之初設寨必用世胄及勲陞者欲尊其體統令有以御舟師
懾衆志也至遊第用材官及良家子所以便吾鞭弭可使飛㐲應援耳故寨為
正兵遊為竒兵寨可以分疆言遊難以汛地執也近㮣題請欽依其說一遊一
寨相間以居俾分疆不淆而汛地各守此徒足塗觀聽耳夫指臂不聯則秦越
異視輔車既隔將唇齒莫依幸無事也若勢成犄角倘變起倉卒而觀望參商
庸足頼乎殆與先臣請設立之意異矣把截寨凡十有一長樂四(广石黃﨑)
始併為一厰在河口隆慶元年改設於橘園洲郡寨遊外更𤇺火南日浯㠘銅
山四寨不隷福州衞亦造舟於此論曰郡之戎噐歲有督造頋噐一而直十
工之家四胥之家六甲冑苦惡噐械朽鈍所從來矣上下相蒙刓弊相續久之
皆烏有也至於戰艦其費倍蓰歲縻金錢秪實奸槖收汛撤兵守之則羸卒連
艘積水觸之則虛舟也夫噐不堅好卒不服習趨利弗及避難弗畢塵飯塗羔
直兒戲耳噫安得臨敵合刅如楚之劒戟利而教習水戰若越之舟師也豈憂
倭奴哉
屯田屯田之制固古者寓兵於農意也我國初籍民為軍乃講此政度郡
屬地間曠者或取諸廢寺及籍没之産聽其耕作以為屯田而我郡在城三衞
與鎮東一衞亦不下四千餘頃顧國初新附之籍有從他衞所徙而至者海濱
幅員未廣軍士亦有屯他郡之田者外又有紅牌及樣田諸例者要之在洪武
時軍則稱舊屯在永樂時軍則稱新屯而屯無論新舊每分給三十畆歲輸正
粮一十二石餘粮一十二石正粮給本軍月餼餘粮給守城軍士固其㮣也第
征粮設正餘兩額又各取盈於十二石之數法非什一軍士稍厭苦之後論者
乃罷其正粮不復征餘額又减其半只徵六石復計其田之腴瘠分爲本折色
本色爲存留輓粟入倉以給軍士之月餼折色爲起運納價於屯官以備軍興
及觧京之襍需至折色之中又分爲舊額新增而稍差等之比歲終憲司之督
屯使者眡其賦之登耗以署衞屯官之上下考論曰國初屯制一軍一餘各
受三十畆而耕持戟之士即荷畚之農故士無曠伍屯無溷冐也自後以來軍
餘半居市㕓不能親操耒耜于是始有寄佃於土人而分其息者有私兊於他
姓而更其名者又有丁盡籍空而轉爲別軍所承頂者世久弊滋舉數十屯而
兼併於豪右比比而是昔林文恪先生謂宜因均田之會無憚䟦履盡括舊屯
并其新墾勿令豪強更得侵冐擇其膏腴者給衞丁壯令自食其力有急用之
則可以漸省客兵此亦漢人實塞下之良策也其議洵不可易第頂種已越百
年轉鬻不下數姓若徒取之豪右則彼原以厚直售之若欲付之丁壯則彼又
不能以空拳得之捉衿掣肘策將安施是故清屯之議尚當熟圖必使民收舊
直之償軍獲實屯之受而後兩得其當也至於徵賦顓屬衞所之官愚亦以為
否否夫國家武臣不典錢糓何獨於衞官而寬之夤緣請托進司利權染指既
甘漏巵無當因而覆劵者何可勝數倘分之附近各縣並為帶徵則官保其先
世汗馬之勲軍免於頻歲侵漁之苦矣
福州潮汐閩之水海為最大自東迤南襟帶五縣閩之東南長樂之東北連
江之東南羅源之東福清之東南東北皆海也海潮從東南來南則由粗蘆門
北湧東則由閩安鎮西湧皆會於馬頭江復分為二一入西峽一入南臺復合
於馬瀆竹﨑與水口下之溪相接乃回流而汐焉是潮也在永北合北地方猶
兼鹹鹵至馬頭江則皆淡矣瀕海可田之地唐太和中閩縣令李茸築石堤跨
閩與長樂東界以障鹹鹵墾田無數又有一等洲田潮至則没禾汐而無害於
禾不假人牛而收穫自若有力之家隨便扞插但東流西復遷徙不常利害亦
相當云今將潮信具列左方每月初一十六寅正三申正三初二
十七卯初三酉初三初三十八卯正三酉正三初四十
九辰初三戍初三初五二十辰正三戍正三初六二十一
己初三亥初三初七二十二已正二亥正二初八二十三
午初子初初九二十四午初三子初三初十二十五
午正一子正一十一二十六午正四子正四十二二十七
未初三丑初三十三二十八未正二丑正二十四二十九
申初一寅初一十五三十申初四寅初四此海潮之候也江
潮常緩海潮三刻至入府城内外諸河則愈緩矣又當視其近遠為先後各以
意推其他海舶貿易往來淮浙交通之間各以十五潮為率
建寕府志浦城縣塔嶺隘(在總章里)筋竹隘(在畢嶺里)小峰隘(在通德里)劉源隘
(在官田里)長呌隘(在高泉里西距縣治一百里東距龍泉縣一百里)巖坑隘(在高泉里疊石為門西距縣治八十里東連慶元縣)
(界)毛源隘(在高泉里西距縣治七十里東連慶元縣界)小坑隘(在高泉里西距縣治六十里東連慶元縣界南接柗溪縣界)
南溪際頭隘(在大石里疊石為門西距縣治八十里南接柗溪縣界)葛山隘(在大石里西距縣治八十里東連龍泉縣十)
(二都)溪源隘(在郊陽里蔡家嶺根西距縣治五十里東至龍泉縣六都溪頭界六十里南至慶元縣界八十里北至鴈塘里小井嶺遂昌界一百)
(里)黃二仰隘(在登俊里東源尾南距縣治八十里東接龍泉縣界一百五里)牛嶺隘(在鴈塘里西距縣治八十里北接遂昌縣)
(界二百五十里東接龍泉縣界百里)豪嶺隘(在孝悌里北距縣治一百里東至龍泉縣二百三十里西至上元里翁源嶺隘三十里南至柗溪縣)
(界八十里)翁源嶺隘(在上原里北至縣治七十里東至柗溪縣界七十里)際溪隘(在孝悌里北距縣治一百里東至龍泉縣界二)
(百三十里西至上原里翁原嶺隘三十里南至柗溪縣隘八十里)寨嶺隘(在忠信里南距縣治八十里東至遂昌縣二百三十里北至江山縣)
(二百里)靖安隘(地隣永豊正德七年調民兵把截饒宼一時無立營之所知縣孫懋相形勝議立於此)楓嶺隘竿頭
隘(正德七年立扁日新關已上三隘俱安樂里隘皆以地界江浙因山川之險設民兵以守者也各有望楼一間後廳三間)柗溪縣鐡
嶺隘(在東關里東距縣治二十里與慶元縣界)寨嶺隘(在東關里西距縣治一十里與政和縣界)巖下隘(在皈㐲里東北距縣)
(治三十里與慶元縣界)黃沙隘(在永和里北距縣治四十里與慶元縣界)山庄隘(在永和里北距縣治五十里與浦城慶元縣界)
黃土隘(在永和里東距縣治六十里與浦城慶元縣界)荷嶺隘(在豪田里南距縣治八十里與浦城慶元縣界)翁源隘
(在慶原里南距縣治四十里與浦城縣界以地連温處防制與浦城同)政和縣嶺腰隘(在感化下里一都西距縣治三十里距垻)
(頭隘一十五里東連慶元縣界其地兩山突起峻絶險阻)垻頭隘(在感化下里四都至縣一十五里其地兩山夾聳中瞰深溪地連温處防制亦)
(與浦城同)壽寕縣西溪小青田隘(在北隅四啚去縣西三十里與慶元縣界)葡萄隘(在政和里七都去縣西南)
(一百四十里與古田政和慶元三縣界)碑坑隘(在政和里八都去縣西南八十里與慶元縣界)下黨坑頭隘(在政和里八都)
(去縣西南八十里與慶元縣界)峽頭隘(在政和里十都去縣西八十里與慶元縣界)洋婆墓頭隘(在政和里十都去縣西七)
(十里與慶元縣界)白巖後隘(在政和里十都去縣西九十里與慶元縣界)青草拗隘(在政和里十二都去縣西北一百里)
(與景寕縣界)三坑隘(在政和里十二都去縣西北一百里與慶元縣界)黃洋凹隘(在福安里一都去縣北一百二十里與泰)
(順縣界)石門隘(在政和里八都去縣西一百三十里與政和縣接界地瀕山海隘制與浦城同)
延平府志正統十二年監察御史柳華按閩時承平日久境内晏然華至檄
各郡縣凢城廓鄉村之中犬小巷道首尾各剙立一隘門門上為重屋各置金
鼓噐械於其上又於鄉村各立望高楼乃編其各鄉居民為什伍設總小甲以
綂率之夜則輪番直宿於隘門之上鳴鼓擊柝以備不虞有不從令者聽總小
甲懲之而不悛者許總小甲聞官處治由是總小甲各得號召其鄉之人而強
梗狡猾之徒往往别生枝節以侵奪於民沙有鄧茂七者及弟茂八時編為鄕
之總甲鄉舊有例佃人之田者歲還租穀外有鷄鴨之類以餽田主辭曰冬牲
茂七倡鄉人革之田主不敢與較既而又倡議以為鄉民佃田其合還之租各
令田主自備脚力擔負以歸不許輒送其家田主因訴於縣逮之茂七茂七等
率衆拒捕不服縣乃下廵簡司追攝茂七等因殺弓兵數人縣遂以聞於上遣
民壮三百人往捕之茂七等又聚衆格殺官兵殆盡至是勢不容已乃刑白馬
祭天㰱血誓衆遂舉兵反時十三年之二月也旁近尤溪縣民亦聞風而起烏
合之衆旬日間至十餘萬人於是僣稱王號偽署官職八郡騷動詔遣兵討之
以都督劉聚為總兵都督陳韶劉德新為左右參將僉都御史張楷監軍賊猶
未下十四年復命寕陽侯蔣𢡟為總兵保定伯梁珤平江伯陳懋崇信伯費釗
為副總兵都督范雄都督僉事董興為左右翼總兵太監曹吉祥陳梧為監軍
刑部尚書金濓參贊軍務御史丁瑄張海記功是年二月茂七率衆來攻郡城
與官軍戰於水南爲亂兵所殺福建始平景泰元年其餘黨羅丕等復率其衆
寇沙縣朝廷又命范雄及太監廖秀奉御馬討平之于是推䆒致亂之原寘
柳華于辟嘉靖四十年山寇蘇阿普傅詔五等聚衆攻掠沙縣尢溪永安大
田火焚城外民廬以千計郡守周賢宣以計勦之餘黨遣林天贈引諭招降賊
方平
沙縣三代寓兵于農之制遠矣漢有南北諸軍唐有府兵宋有衞禁諸兵
法皆有因中或變壊惟我朝軍衞不循古始創較畫一内設親軍都督府
外立都指揮使司以參綂之衞有定所額有定數軍之僉充皆各州郡之罪
譴者既羈其身以隷夫衞藉復别其家以異夫民戶有所迯亡列于兵部移
单原戶取𥙷之歲月既久迯亡己多冊籍買亂于是特差憲臣而郡縣復專
其官于佐貳每歲一清理焉他不能知自沙言之其殆繁擾妨民費靡而不
適于用者乎何則凢軍之清不論有無通都排年里老悉行赴官造為冊結
老幼迯絶據紙上之陳耳復觧之府拘集勞候比縣加重且久焉開单勾取
本無買𥙷者固不待論其有丁可觧者則長觧之編輪道路之盤用司府之
倒換攝繋踰旬時往返動萬里然觧者文未銷回而所觧之丁已先至其家
或避而之他者多有之矣因仍輾轉行伍何由實勾取曷從已乎夫軍事之
大者也所以壮國威而備非常制四夷而寕禍亂坐視銷缺固不可然徒妨
民而無益亦豈盛世之宜乎是故司國柄者不可不為之所也粮之出于
田也由毛髮之生于肌體也有是田則出是粮有是肌體始生是毛髮曷為
乎其浮也江淮河海之濱沙流之轉徙潮汐之蕩汩地去額存或不免焉以
沙言之負山阻溪生齒既繁開墾日益惟加增可耳烏乎浮議者多謂鄧賊
亂平之後認辨不全永安分柝之餘規(畫未盡然)此特其一耳以今觀之要皆奸
狡之飛詭而雄豪者之欺隱矣乎監臨者前嘗持撽清之意非不美也其所
據以即事者推收之錯誤者耳至于册籍之改洗叚落之易移正管之失實
則固未之能悉也而自謂足以盡之不其過乎(舊有清浮粮册在于戶房)夫糧衆役所從
起也冨者田連阡陌坐享無苗之利貧者地無置錐反多數外之賠富益富
貧益貧其不均有如此者民之病孰為之大乎嘗計環沙之域五百里而儉
山林溪谷之外為田無幾固可履畆而核也誠淂夫精敏幹練之人按其都
啚逐一丈量三月之前凢占有田者責其質劑之文契取租之簿籍分柝之
料焉綱銀秋祭焉驛傳水夫民快工食焉府縣之流差焉計其一歲之所出
為粮五千八百石餘為銀一萬四千九百兩餘而官吏之掊稱納之加添
額外之摘𥙷無礙之科派不與焉司以是責之府府以是責之縣縣以是責
之里甲雜然而並至卒然而取應里甲之中夫長有奸良丁戶有迯移里地
有近遠粮産有虛浮天時有旱潦固不能一律以齊也則必比併之拘繋之
鞭械之矣而又加以訟牒之究詰往來之迎候前後之積垜如是而欲鳴琴
卧閣不以難乎上之稽乎其下某件己未完而已矣下之自計其績某件己
完觧而已矣此之未能則雖龔卓之行夷憲之節不免于議矣兹為職豈易
于脩而况夫化理也哉嗚呼國家之所以設官與官之所以自負民之所以
為望者固非止于是也而其勢則不淂或易也雖然即其急緩而為之後先
調其分數而與之制節因法以施而不倚法以病如朱子所謂民不告勞而
官無廢事中智之士則殆庶幾矣夫竊有志而未能逮也材哲者自當以賢
聖為期三代既降人物又何足云乎哉
邵武府志邵武縣寨四隘三冰口寨(在縣東十六都宋紹興二年設元改為水口廵簡司𪠘宇居水)
(之南隘門在水之北今仍其舊黃鎮成復城碑云水口扼邵武之衝素稱險固)拿口寨(在二十二都)楊坊寨(在縣東大都)
同廵寨(在三十二都已上三寨俱宋紹興二年設元改為廵簡司洪武十年革)黃土嶺隘(在二十九都)神宿隘
大竹藍隘(在五十一都)光澤縣關二寨一隘十有一杉關(在九都山嶺石山嶄絶僅)
(容單車古稱甌閩西戶)鐡牛關(在二十七都太和山二關俱唐廣明元年設宋元因之國朝洪武三年徙大寺寨廵司于杉關寨兼守鐵牛)
(關)大寺寨(在縣西北舊設廵簡司于此後徙于杉關)鐡牛隘(在二十七都)孔坑隘(在十三都)巖嶺隘
(在七都)風掃隘(在十二都)極高隘(在六都)高嶺隘(在九都)羊頭隘(在八都)關隘(在九)
(都八隘並界于新城)雲際隘(在二十五都果于鉛山)昂山隘(在二十九都)火燒隘(在二十四都並界于貴溪)
泰寕縣寨十四隘一盤龍寨南石寨(在將溪)鍾石寨(在福興下)羊頭寨
(在南會)濟龍寨(在南會)虎口寨(在梅口)麒麟寨(在開善)大寨刀背寨(在仁夀)
黃茜寨(在瑞溪)福綠寨登雲寨(並在瑞溪)青山寨(在長興)三門寨(在梅口)茶花
隘(在安仁保路通江西)建寕縣寨五隘十有六隔一軍口寨(在赤上保)西安寨
(在里心保唐義寕軍故地南唐廢軍為寨名永安後改為鎮又為埸宋建隆元年陞為縣遷治於濉江之北四年復置寨于此紹定五年又分總領劉純忠武)
(軍守之駐新城保今名元為西安廵司國朝因之洪武三年遷置今所)永平寨(在新城保即羅源筋竹寇區也二寨並在縣西)將屯
寨(在縣南將屯保梁鎮將謝望常駐兵于此)巢隔(亦在將屯保唐陳巖率民兵于此以禦巢寇巢為隔絶不能進故名)羅漢寨(在北)
(門宋乾道四年張魏公浚奏調汀州駐劄左翼兵屯戍以禦何白旗之寇即此)朝天隘(在藍田保)蟠湖隘(在上黎保)嶺頭
隘(在周平保)丘家山隘(在周平保)界頭隘(在都上保)小拗隘(在新城保)茱萸隘立坊隘
紫雲隘(俱在客坊保)沙羅隘(在静安保)九傀儡隘(在隆安保)&KR1032;嶺隘(在安吉保)竹溪隘
(在永城保)禪尖隘(在挂羊保)柗根下坊逕隘(在赤上保)界牌隘(在洛陽保)杉關一線遠通
江右乃寇盗從入之區建之丘坊茱萸小拗界頭連接廣昌石城寕化汀寇憑
之為窟穴正德嘉靖間屡中流賊之禍倏去突來蠕動難制已事可邇論也
汀州府志長汀縣古城寨(在縣西六十里属古貴里今置廵簡司)白花寨(在縣東南一百二十里属宣河)
(里半溪石山下其上平四圍險塞可容千餘人鄉民避患於此遺址猶存)九磜隘(路通江西瑞金縣界)隘嶺隘(路通瑞金縣界)
鎮平寨隘(路通江西石城縣界)七嶺半嶺隘(路通石城縣界)牛姆山下隘(路通江西會昌縣界)桃楊
洞隘(路通瑞金縣界)分水凹隘(路通江西會昌縣交牙界)黃蜂嶺隘(路通武平縣界巳上八隘俱廵撫都御史金澤添設)
(總甲機兵人役守把以備不虞)寕化縣安遠寨(在下土今置廵簡司)立源逕隘石灰嶺隘楊
梅逕隘磴頭嶺隘芒苳逕隘(已上五隘俱廵撫都御史金澤添設總甲機兵守把)上杭縣梅溪
寨(在縣東二十五里梅溪口宋設官兵守戍于此今廢)雷公寨(在縣之西北)石璧寨(在掛袍山上)武婆寨(在勝)
(運里安鄉石山)王家寨(在勝運里乾田)丁光圍寨(在勝運里上南湖己上五寨昔年鄉民避寇居此遺迹猶存)新城
長嶺隘寒陂隔隘逕磯石隘(在溪南里)狗悶嶺隘(在勝運里)桃牌嶺隘(在古田里)
洋頭嶺隘(在白砂里巳上六隘俱廵撫都御史金澤添設)武平縣三摺溪寨(在三摺溪當汀贑潮三州界首宋設廵簡士軍)
(戍守于此今廢)象洞寨(在縣南一百里今置廵簡司)永平寨(在縣四十五里地名帽磜今移廵簡司在背寨)水口山
下隘金鷄嶺隘(俱通上杭縣)章金地隘鉢盂嶺隘簇坑隘(俱通程鄉縣)龍溪
隘黃田隘(俱通安遠會昌羊角水等路)背寨隘(今移永平寨廵簡司於此)崆頭隘湖界隘(三隘俱通)
(會昌縣)蟠龍崗隘(通程鄉縣界)鄭家坪隘(通安遠程鄉縣)檀嶺隘(通藍屋驛路)清流縣
北寨(在縣北即屏山三頂下險上平元竹省平章陳有定於此磊石為寨聚驍勇保守縣境頼以無虞今基猶存)南寨(在縣南山勢險峻頂)
(上寬平可容千人元陳友定纍石爲城與北寨相夾守禦寇舊跡俱存)石龍寨(在縣北十里許山峻頂平左通寕化時平章陳有定磊石為營)
(故址猶存)連城縣北團寨(元在縣二十五里後燬於兵今廵簡司移駐縣側)冠豸寨(在蓮峯山上)旗石
寨(在縣南南順里)西寳寨(在縣西南順里田心)馬鞍寨(在縣東南順里石門巖右)城石寨(在縣東北安里揭坊)
山容寨(在縣東北安里溪源)石嵩寨(在縣北北安里)凉傘寨(在縣南河源里壁洲)張源寨(在縣南河源里招福)
(寺)團兵寨(在縣南表席里湖里崗)旗山寨(在縣南表席里蓆湖營東)石榴寨(在縣南表席里溪源隔口)金
山寨(在縣南表席里朗村官庄已上十三寨實鄉民保障之所)秋家嵐隘(在姑田里東北通永安等處山形險峻約五十餘里)廖
天山隘(在姑田里南路龍巖山路﨑嶇林木障蔽約二十餘里上二隘弘治初年奉廵撫都御史金澤榜文設)歸化縣明
溪寨(在縣治西二里土坊宋設廵簡土軍戍守于此今廢)中定寨(在柳楊岡宋設官兵廵戍于此今廢)平安寨(在縣治後山上)
(高而險隘頂上寬平元末行省平章陳友定立栅屯戍今基尚存)萬安砦(在縣西四十里宋柳楊曾氏婦於此立五砦以禦賊賊平賜名萬安)
(古址猶存)黃楊寨(在縣東八十里巖前宋設廵簡土軍屯戍今廢)南平寨(在潭飛磜宋設官兵廵戍今廢)北安寨(在招)
(賢里宋設官兵守戍今廢)沙溪隘淳化隘鐡嶺隘夏陽隘(已上四隘俱廵撫都御史金澤添設)永
定縣興化寨太平寨三層嶺寨摺灘隘(在縣西南溪南里)錦豐窯隘(在縣南溪)
(南里路接廣東界)三層嶺隘楊梅崠隘(在縣東金豊里)緣嶺隘(在縣東豊田里路接漳州界)蔡坑
隘(在縣西北勝運里已上六處俱係舊隘)水槽隘(在縣西北勝運里)大富隘(在縣西溪南里)金鷄嶺隘
河頭隘(在縣南溪南里)箭竹凹隘武溪隘(已上六處俱廵撫都御史金澤添設)
天順六年上杭溪南賊反先是溪南人李宗政憤嫉邑之富豪侵奪有司弗禁
乃招誘流亡聚衆攻破縣治縱兵劫掠監軍暨三司官駐兵汀州恃城自保不
敢進監察御史伍驥安福人奉命按福建道至浦城聞事急徑馳至汀州府
檄三司進兵衆猶豫未决公獨携數百兵抵上杭因一致仕教官諭以朝廷
意明日賊下寨來者數十人驥諭以禍福皆感泣賊聞而䧏者數萬人其渠魁
亦欲降會有議紿其降而誅之者賊諜知遂復反驥躬督將士逼賊巢而營賊
悉力來拒驥命都指揮丁泉領竒兵出賊後焚其寨戒以勿深入泉乘勝直擣
賊營伏發力戰死之丁雖亡賊亦創甚驥督戰益急宗政等皆就擒遂平賊乃
班師仍奏設上杭守禦千戶所拆汀州右千戶所軍一千餘人以守備上杭
城驥因積苦瘴鄉回京疾作而卒成化十四年上杭縣溪南賊首鍾三等哨
聚劫掠鄉邑詔起右僉都御史高明撫捕之未至賊已平明乃躬詣上杭招
撫流亡遣副使劉成擒獲賊首黎仲端平其餘黨民旣安所乃奏立永定縣
二十三年上杭賊首劉昂温留生紏武平所千戶劉鐸佃人丘隆等數千人
攻掠江西石城廣昌信豊廣東揭陽等縣殺官劫庫三省奏聞添設汀漳兵
備僉事伍希閔討平之奏添設菜鼓楼岡二廵簡司并守備都指揮專駐武
平守禦弘治八年上杭來蘇里賊首劉廷用張敏陳宗壽等聚衆攻劫江西
瑞金會昌寕都轉掠廣東程鄉等縣就任陞廣東左布政使金澤都察院右副
都御史節制江西廣東湖廣福建四省統轄汀贑潮桂等八府地方俾專鎮于
江西贑州比照梧州中制事例以撫捕之八月澤蒞任悉平群盗仍具奏每
縣添設廵捕主簿一員職專捕盗正德二年劇寇李四子等作亂四子廣東
沉香縣人時沉香石骨都柗源等處盗賊竊發武平巖泉里界於江廣李四子
乘機結黨搶奪貨物平糴稲谷一時烏合之衆聞風蝟起巖泉賊首陳𥙿應之
遂分作二十營寨七年會三省官駐劄上杭四處把截断其粮道遂擒賊首李
四子等梟首軍門招撫脅從而餘黨悉平十二年岩泉孽寇劉隆等復熾節
制右副都御史王守仁平之
塩課上里場塩課司隷福建都轉運塩使司莆以竈戶役者凢二千五百六
十六家分爲三十一團有總催有秤子有團首有埕長皆擇丁粮相應者爲之
其册十年一造隨丁粮消長每塩一引重四百斤每歲共辦塩二萬二百引一
百八十斤零八錢内依山竈戶該辦塩一萬五千八百九十二引二百六十二
斤七兩四錢初由煎煑依山竈戶出備柴薪銀兩附海用力煎辦塩斤有無相
湏稱爲兩便後由曝晒近海竈戶漸生勒掯依山遂至靠損訐告分廵僉事牟
俸定與則例每依山竈戶該納塩一引出銀二錢五分交與附海代替晒辦還
官每歲總催人等各照團分催徵總計銀三千九百七十三兩一錢六分三厘
八毫継緣乾沒多端逃竄百出官府思係國課未免重復追徵因奉戶部勘
合該聽選官曾音德奏准將依山竈戶折徵銀兩通觧塩運司候客商開中
對引買塩支用民以爲便民間戶役最重者莫如塩戶盖軍戶則十年取貼
軍装匠戶則四年輪當一班塩戶既與軍民諸戶輪當本縣十年之里長又輪
當塩場之總催團首秤子埕長依山者謂總催團首附海者謂秤子埕長總催
秤子即民之里催也團首埕長即民之甲首也每十年攅造塩册又往省赴運
司候審至見當之年正差之外凢塩司過往公差牌票下場及該場官吏在官
人役等費輪月接替支應賠貱需索之苦過於民矣况場官白首窮途吏胥門
隷復不可制加以積棍包當多取上下交征非竭澤不甘又軍民諸戶遞年均
徭驛傳之編凢民正米一石只派銀二錢上下塩戶每年每丁既納銀二錢五
分每粮一石納銀五錢五分尚有私貼脚費及僱募塩丁等役輕重懸絶嘉靖
四十三年攢造塩册時殘破之後濱海死亡殆盡運司以該場塩價不滿原額
將各戶新收田地每頃加收虛丁四口比諸國制又加多銀五分塩倉原置
附場常璜山後因附海人戶告准各就地方置立倉厫便於修葺看守在南洋
者三倉在北洋者三倉隆慶二年塩商告復附場常璜山建立倉厫三十一間
徵輸運納但離海窵遠搬運看守不便自嘉靖以前通就海口牛田二場買塩
應幇而上里場之塩只到場空剪引目塩引依時索價上璜倉之設實虛名耳
屡經告復舊處或從改折便民當事者烏得以因循為無事哉附塩法議萬
曆四十年莆田縣布衣陳天叙目擊灶戶之苦因赴京奏請為塩法弊害懇
恩比例酌處急甦民命事運使江大鯤詳院道蒙批司府會議本府知府馬夢
吉議上里埸附海本色照依浯汭潯渼惠安四場事例改折全課利民等情㩀
此查得上里場附海塩斤舊制倉立隨團灶戶輸塩于倉以俟商人到場支塩
此成法也嗣後倉移上璜山商又因海運危險絶不到團只將引目赴場空剪
惟聽奸儈勒索灶戶折價商人僅得三分之一赴海自買塩虛言樣船到港某
日開駕將引照塩過鎮則商人之不支塩非變法乎既不支塩復令灶戶輸塩
入倉塩之所輸無幾進倉使用常例每冬計費四兩每團十冬計三十六團所
費不知凢幾此納塩之害也塩朝進而暮偷倉隨盖而隨撤出廵邊儲兩次查
磐倉塩俱無奸棍乘機科歛經營免罪各冬之中狡猾者少費愚朴者多費少
者𢾗兩多者十數兩以通團計之所費不知凢幾貧而擬徒抑又甚矣此查盤
之害也派塩出商奸儈胥徒賄賂相通有應派而不派未應派而先派稍不如
意故留厫底塩不盡派以延查盤是以有窮灶𢾗年不派而𢾗經查盤者此派
支之害也商人到場出支則店家下鄉勒索私價每引得銀一錢二分只以四
五分還商仍將貨物抵折商灶原不會面有已收作未收收多作收寡奸儈以
空剪引目制商人商人亦自知非法而曲從竭民膏血以飽奸貪既已上塩又
折私價私價之外又有出倉常例湯水等費此折私價之害也折價之時不問
各冬只責見年中間各冬有引多者有引少者如一冬見年中九冬具係見年
代納輪流見年則輪流代納多者與少者納易於除還至少者與多者納則無
可除未免賠累此折私價不均之害也本府目擊民艱甚切恫&KR1539;合無照依上
里場牙儈年與商人抵折五分之價令場官收貯不許生事多索各冬多寡自
行辦納見年只理催儧不得賠累商人齎引到場照引給價聽其海口買塩查
盤稽其完否不完者罪如是則商灶兩得其便牙儈莫施其奸成法不必盡更
虛設塩倉可廢無辠之罪贖可盡蠲矣運司署印支如璋議倉立附場以官為
守聽商來支塩完則灶無問可也場官報完商如不至罪坐在商與灶無預官
收官放牙儈何所厠其奸隨足隨支查盤無罪可聲(矣帶)𬋩塩法道吕純如議舉
灶戶告訴之情則甚苦㩀商人支塩之名則甚正名正者有國初之經制在
制遽難輕變自當持成法以防趋便之私情告若者有本院捐贖之德意在贖
可盡捐又何必用查盤以致灶民之藉口本道謬為兩言以蔽之改折之議官
不可著之令也而查盤之役及今猶可報罷也他如隨場立倉以官為守塩一
完則灶無問商不至則罪在商該司之議已為得之顓候憲示以衷羣情軍門
丁継嗣批據該道覆審謂灶戶懼罪而議告折商人執舊制之議支塩已娓娓
言之詳矣但國初經制遽難輕變改折之議似不可執以為常設查&KR0777;之役可
以報罷則己之可也諸如隨場立倉以官為守該司之議甚善俱如照桉院陸
夢祖批海灶輸塩商引剪支二百年令甲俱在况上里場受塩更多乎商灶不
務完塩擅叩九閽欲撓國法大不可訓道司辨之悉矣埸官立倉為守完
塩不罪灶不支止罪商彼又何說之辭悉照行惟是查盤一廢則塩之為官為
私灶之孰完孰欠一仕縱横誰其問之以後盤之無苛如有力改稍力稍力改
决不輕擬徒與以法外之仁可也
墩臺(舊志所載凢墩臺五十九所萬曆二年分守宋䂊卿廵歴沿海查出見存僅一十七所俱已傾壊行本府動支帑銀從新改築)小澳
蔡山石城礪前埕口石井三江新浦石獅湖邊澄港
﨑頭(凢一十二所属平海衞)文甲山柄西山火頭東湖(凢五所属莆禧所)
民兵國初衞所設置軍伍各寨廵司編簽弓兵皆以防禦寇盗景泰間柄兵
者建議凢臨敵失一軍以上與失機罪同而民兵之制起矣
廵司前志論曰廵尉職邏警宰四封非冗官也本朝周江夏經營炎海於
吾郡東南建平禧衞所又念南日湄洲至迎仙環海二百餘里疎節闊目非一
衞一所能遥制之乃於隙處又設六廵司司各有寨城有官有射手百間雜以
房帳墩臺斥堠相望壮哉昔人之紆策也自兵政陵夷廵警失職當道者遂贅
痝之乃减削射手數移以餉水陸兵存在寨堡僅三之一耳不知六司絡繹分
則自衞疆埸合則以五百兵併力勦捕懸軍插羽唇齒相依又附寨村落去郡
城迢遠有警各㩦老稚挾衣粮馳入寨城避鋒鏑此又堅壁清野意也昔賢才
智豈下今人而故輕變置之胡為乎昔宋燕逹守延州懷寕砦以五百兵破羌
胡三萬騎彼其官非廵尉其兵非射手耶
客兵閩中陸設衞所海立水寨皆是本地軍兵原無客兵名目自嘉靖寇起
始設參將遊擊帶領各處客兵四十三年專設中路守備一員以都指揮體統
行事轄福州興化平海泉州永寕各衞所軍并興泉二府陸路客兵守備衙門
坐鎮本府取道里適均有警便於應援除泉州一營外本府二營初只分劄城
内民舍隆慶六年始置營望仙門外曠野去處每遇操練調入城内教場較閱
春秋二汛移屯平海莆禧吉了城内萬曆十九年添設一營曰興泉營本府北
門外安置至二十年改為興化新營俱守備領之二十五年以有朝鮮之警復
設右營一營北門外西庚地方屯札以舊營為前營新營為左營共三營設遊
擊領之(遊擊二十四年冬軍門金學曾奏立革守備)三十一年軍門朱運昌將右營一營調守平海
建城安插前左二營仍駐守府城團練防禦汛期每營撥守一哨出守賢良文
甲濱海扼要地方量撥兵隊分扼三江汛畢撥兵二三十名哨探信地以防不
虞收汛全營操守
水兵國初立水寨三𤇺火門(属福寕州)南日山(属興化府)浯嶼(属泉州府)景泰間增置小埕
(属福州府)銅山(属漳州府)共五寨後以各寨在漲海中無援奏移内港本府南日一寨
移入新安里吉了澚官府文移仍以南日水寨稱當時撥興化平海泉荆三衞
旗軍充為舟師各衞撥指揮一員總管所部之軍謂之衞總又選各衞指揮才
能出衆者曰把總行事視都指揮而衞總聽節制焉興化衞指揮一員平海衞
把總指揮一員泉州衞把總指揮一員南北海洋哨捕百戶六員守備䨇嶼改
移三江口指揮一員成化年間廵撫都御史張瑄欲軍休息分為三班(上班今年二月)
(上明年二月下中班今年八月上眀年八月下下班明年二月上後年二月下)輪流更代衞總一年一换把總五年一
代不欲數易以廢寨亊㫒平日久武備廢弛倭舶多由内港登岸盖内港山澚
﨑嶇賊舟窄小易趋淺水而兵船闊大難以迎敵皆為無用之噐嘉靖四十二
年軍門譚綸廵按李邦珍總兵戚継光會議題請復舊制五水寨以扼外洋
將烽火門南日山浯嶼三䑸為正兵銅山小埕二寨為遊兵選各衞指揮千百
戶有才力者充五寨把總以都指揮體統行事分信地明斥堠嚴會哨定功罪
五寨兵船每寨各屯劄二哨又分二哨屯劄大洋賊船必經之處其餘各寨附
近緊要港澚則分哨往來以防内侵又於道里適均海洋定為兩寨會哨之地
盖倭賊由浙而南則烽火門為先故分兵屯劄於烽火以上之井下門而與浙
船會哨南則與小埕會哨于西洋山(属羅源縣)小埕則分劄於西洋而與烽火會焉
南則與南日會哨于梅花所之南茭南日則分劄於柗下又移至南茭與小埕
會焉本寨屯劄兵船則移至平海衞前與浯嶼會哨浯嶼則分劄於湄洲山而
移與南日會焉又兵船二哨屯劄於料羅移至担嶼與銅山會哨其銅山兵船
則二哨屯劄浯嶼又二哨屯于沙洲山由此而南則爲廣東界矣信地既定兵
勢聯絡賊寡則各自爲戰賊衆則合力併攻以擊外洋之來賊爲第一擊去賊
次之失賊弗擊與致賊登岸者查照信地論罪五寨把總俱屬督府監軍道提
督惟銅山一寨去省路遠聽該道於漳州調閱隨汛督發本寨坐駕官員把總
以都指揮體統行事指揮僉事一員恊總一員前後左右各哨官一員各衞所
抽充本寨征操軍共八百九十八名分駕哨船十隻自是夷遭創距(嘉靖四十二年爲總)
(兵戚継光所破减)邊境稍寕萬曆二十四年夷酋關白侵犯朝鮮羽書雜沓海上戒嚴
廵撫都御史金學曾委分守張鼎思都司鄧鍾躬歷信地規畫萬全議題請
添設嵛山海壇湄洲浯銅玄鍾臺山彭湖諸遊於一寨之中以一遊間之寨爲
正兵遊為竒兵錯綜迭出廵儌旣周聲勢亦猛且寨與寨會哨東西相距南北
相抵而支洋皆在所搜遊與遊會哨東西相距南北相抵而旁澚皆在所及如
閩浙分界則烽火門為先盖倭船必由此南下扼要冿守門戶城關防之一大
關徤也(始倭之通中國實自遼東今乃從南道浮海率自温州寕波以入風東北汛自彼來此可四五日程盖其去遼甚遠而去閩浙甚邇也)故
烽火全力守官澚北與浙船會哨而南與小埕會於羅浮小埕兵船二䑸一䑸
屯西洋一䑸屯竿塘北與烽火會哨而南與南日會於柗下南日兵船二䑸一
䑸屯苦嶼一䑸屯舊南日北與小埕會哨而南與浯嶼會於大小岞浯嶼兵船
二䑸一䑸屯崇武一䑸屯料羅北與南日會哨而南與銅山會於担嶼銅山兵
船二䑸一䑸屯鎮海一䑸屯沙洲北與浯嶼會哨而南與廣船會若諸遊屯劄
則嵛山屯西洋礵山臺山屯東東湧官澚海壇屯蘇澚龍王宫湄洲屯賊澳大
小砟浯銅屯担嶼等處而會哨則北標與海壇會于下木海壇與湄洲會于西
寨湄洲與浯銅會于圍頭浯銅與南澚會于陸鰲信地分明兵勢聯絡犬都規
模建置不外戚總戎範圍中也寨遊俱屬分守廵海二道總鎮遊擊提督及清
軍海防同知稽覈
自倭變之後議者以三江地方為吾郡門戶海流至此分為三路一路稍北通
端明陡門入北洋涵頭等處一路稍南(通林)墩陡門入南洋黃石等處中流通寕
海橋直抵熙寕橋白湖等處距郡城二里許計自海洋入三江口自三江口入
郡城不半日可到議設指揮一員守備防汛之時撥軍一百二十名澚船六隻
坐駕防禦至收汛之時撥軍三十名調船二隻廵守萬曆二十七年分守溤孜
以指揮無益防禦徒肆漁獵遂議裁革然亦因噎廢食之論近同知汪懋功議
春秋二汛收泊三江之劉澚有警便於四應已經題允遵行海防舘同知
汪懋功條陳南日寨兵船收泊劉澚及區畫南日山事宜夫兵船當汛時棋布
星列在在周防可無置喙惟收汛時寨遊之船盡入泊吉了内澚伹湄遊與吉
了不遠泊之於此或發或收無甚阻閡至若南日四十餘艘併聚此澚既非五
都之衝又無扼要之險不過藉以避颶颱免震蕩耳然自吉了沿崖一帶以至
莆禧平海三江遠及萬安苦嶼五六百里無舟停泊瞭守空虛萬一當發汛之
時北風汛烈大䑸團聚吉了之中卒難出澚倭帆㩀我上游雖有一二小防船
隻廵徼在外猶孤羊而遇群虎也合無於汛畢之時將湄洲遊兵船原泊吉了
以南日寨船撤泊三江今復親履其地遍覧形勢去三江不遠曰劉澚者四山
藩蔽又且寬廣更善于三江昔戚總戎曾泊船于此矧在三江口外為南日右
哨信地况南日前哨苦嶼去此僅二潮水左哨萬安去此僅一潮水右哨南日
山西寨去此止半潮水後哨平海亦一潮水居中四逹隨發隨至孰與遠停吉
了之阻哉若夫南日山居民始焉浮居今成土著徒羶沃饒之利罔顧堂幕之
災今既不能徙而之他獨不可預為安全之策誠如宋時沿邊弓弩射之法倣
而行之擇其丁壮時其訓練獲倭者叙之擒盗者賞之若虞其獷悍也則以鄉
保倡鄉民未必逆也若虞其艱費也則以船噐充兵噐未必乏也若虞其鳥獸
散也則南日山四面阻海勢無所逃也惟弓矢之備于民難需古云矢石如雨
則石亦戎事所不廢况從高擣下尤捷于矢取之無禁用之不竭乎至于築堡
之議誠為萬全但費鉅工煩取民則斂怨取官則無貲有未易言者惟擇要地
剙一墩臺取其足以備一時之瞭望蚤知備禦可也如此則鄉兵虎視于南日
楼船龍矯于要津陸營鷹楊于沿岸聲勢相倚應援交濟藩籬設而(門戶)固矣
中路游擊嘉靖間倭薄興化福建撫按請置參戎以專統將領復罷參戎
而置守備以都指揮體統行事萬曆二十三年題請改遊擊衙門欽䧏旗
牌三面勅書一道加設中軍把總一員哨探把總一員掌號把總一員以便
彈壓其管轄水陸南日一寨海壇湄洲二遊興化前左右泉州新舊共五營欽
依名色各把總悉聽節制自福州左右中鎮東興化平海共六衞莆禧萬安梅
花共三所廵簡一十八司犬小職官凢有淡削月粮及包軍占屯大者申文小
者輙自約束
福寕州志鄉堡州柗山堡(一都)赤岸堡(二三都)三沙堡(五六都舊置𤇺火水寨後以孤島無)
(援烽火徙柗山)牙裏堡(内有廵簡司舊在西嶺因倭徙)横山堡雲陽堡(俱七都)㶑村堡才裏
堡才外堡秦嶼堡(俱十都篔簹廵簡司今徙此)屯頭堡黃﨑堡(俱十一都)水嶼堡
澳腰堡釣澳堡南鎮上澳堡下澳堡甘家﨑堡嶼前堡店下堡
沙埕堡(近浙莆門今成鎮市委官抽税烽火官兵守之俱十二都)巽城堡(十三都)小村堡流江堡
南﨑堡(俱十四都)前﨑堡蔡江堡窩口堡(俱十五都)桐山堡(高家一姓所築今蘆門廵簡司徙此十七都)
塘底堡(十九都)藤嶼堡(二十都)東安新堡(與柘洋廵簡司城隔溪嘉靖已未築三十一都)南屏堡沙
洽東西二堡(四十都)古縣沙塘堡上洋堡下村堡蚶澳堡洪江堡(四十)
(一都)漁洋堡武曲堡傳臚堡(四十二都)小麻堡厚首堡武﨑澳堡長
溪堡積石堡羅湖堡閭峽堡(俱四十三都高羅廵簡司今徙此)棠源堡(四十二三都)竹
嶼堡(四十四五都)霞江堡塗灣堡(四十六七都)長邊堡(四十八都)文星平堡(五十一都)
下滸堡(延亭廵簡司今徙此)塘頭堡(萬曆元年海賊破堡殺戮殆盡)赤﨑堡(俱五十三都)按海濱南有
大金北有柗山俱屯重兵廵司居中先年屡議裁革况今弓兵十二可當勍敵
乎如南鎮流江既設哨兵則青灣篔簹二司量存其一而大箬哨兵居守延亭
則延亭爲冗員且四廵司兵燹之後舊址荒搸僦居州城即今青灣移牙裏篔
簹移秦嶼延亭移下滸高羅移閭峽蘆門移桐山皆非舊地泰順高埸原爲大
盗營窟居民騷擾累歲不休乃置蘆門廵司今棄蘆門而桐山矣脱礦寇復作
將誰移乎至于鄉堡之設有司聽民自築不免多濫如古縣一村而三堡鼎建
沙洽一埠而二堡角立似宜併而爲一庶便于守不然力弱勢分鮮克濟矣
福安廉村堡三塘堡麂灣堡黃﨑鎮堡(白石廵簡司今移于此)蘇洋堡
厰隘州東關(東門外建善寺前)西關(西門外教場左)西城關隘(涵口巷南養濟院邊)倒流厰
官田湖坪楊家溪錢王龍亭王頭陀杜家蔣洋(以上東北路上截)
五蒲萬里林隘(原盗窟嘉靖戊子同知趙廷柗建康夷楼以兵守之)虎巢白琳王孫乞兒廠
巖前馬山頭半嶺水北分水隘(以上東北路下截)九島嶺十八摺棲
聖嶺頭鴛鴦隘白箬隘(以上西路)尤家灣暗橋(以上南路)福安大萊柗羅
中嶺五嶺寕德南城關(今名龍門嘉靖間縣丞李詔設民兵把守)南靖關(在二都山嶺頭羅源界嘉靖間)
(開路設民兵守)白鶴界金垂界閩坑界
烽燧州中軍瞭望臺(龍首山東)柗山烟墩臺嶼(並一都)後﨑頼離(並三都)
州離智𤇺火峰東璧大青浩小青浩(並五都)梅花(七都)南金金家
山三石大峰(並八都)黃﨑白巖(十一都)南嶺白露水澳(十一都)沙
埕(十五都)古縣(四十都)右二十一墩並洪武二十年置福寕衞撥軍哨守長
門煙墩北山嶺積石閭峽赤﨑南山小南羅浮(並四十三都)下
滸㙮尾青山界石(並五十二都)石湖下簟車安劉全關﨑(並五十三)
之力也嘉靖三十六年倭寇犯閩孔棘于是軍民兩兵罷而土客兩兵出矣嘉
隆間土客更易不常萬曆初年募柗溪政和等處土名一營駐劄城西名左營
後增募一營駐劄城南名右營十九年軍門趙公參魯以倭警復從本道李公
琯議募浙兵以一營防守鑑江為一州二縣之應援汛畢撤回團練駐劄城東
名福寕營三營並峙兵威振矣不戢而焚尚厪當事者之慮也五年考選軍
政衞所指揮千百戶才堪備倭者即署備倭職銜烽火寨把總以福建十六衞
中選一員任之衞總聽把總節制以福寕衞福州左中二衞中選一員任之又
選千百戶分守海洋要害至嘉靖末年議把總奉欽依一員衞總罷設恊總一
員至萬曆初年亦罷而千百戶諸員不用矣
論曰州之沿海有墩臺以暸外洋各路則有廠隘分兵哨守此陸路之阨塞守
在堂階矣至于海洋則官澳鎮下門閭峽大金為内地之咽喉臺山嵛山七星
礵山為外洋之門戶既入内地則東南之陸路寨嶼三沙為最要至柗山則去
州十里而近西南之陸路閭峽犬金黃崎下滸寕德鑑江為最要至漁洋則去
州亦二十里而近倭奴之來也不乘南風則乘北風然南風則入吳越為最便
北風則入閩為最便舊制設烽火于五六都三沙海面正統九年以海面風波
不便洎舟乃移寨於一都之柗山把總一員則由兩院薦舉兵部選差奉欽
依以都指揮體統行事仍設中軍遊把總一名領兵哨守往來應援各處要害
故不謂之寨而謂之遊萬曆二十年改守備為參將節制水陸改中軍遊為嵛
山遊二十八年增設臺山一遊春秋二汛參將總鎮嵛山分遣陸兵守各要害
水兵則烽火寨把總案屯柗山分前哨于官澳後哨于斗米澳左哨于鎮下門
右哨于三沙舊烽火臺山嵛山兩遊各守本處可謂周于慮矣戚都護元敬有
言曰防海有三策海洋截殺毋使入港是得上策循塘拒守毋使登岸是得中
策阻水列陣毋使近城是得下策不得而守城則無策矣吁格言哉
戶口按周禮司民掌登萬民之數自生齒以上歲皆登下其死生至察矣然
古者一國僅足當今之一縣又司民世守其官視編列若支属也安能隐其子
姓之多寡且役民之制家無過一人歲無過三日居君之土食君之毛曾何爱
于三日之力以抵欺其主上哉國朝洪武二十四年戶給一帖以書丁産歲
覈于有司十歲而登之黃册然郡邑大夫數歲一更若過賓之于傳舍不甚急
也而戶帖遂廢吾州之籍自嘉靖以視洪武戶减三之二口减五之三自今以
視嘉靖不能加其什一雖或時有盗賊荒扎之菑而以數十年之生聚乃不足
以𥙷其一年之耗則隱口之弊不敢謂其必無顧令甲役民之制丁賦三錢以
傭直計之是一歲之役五倍于周而興事任力又不與焉上但期于足用不必
計于隱口與否下雖受重役之名而實分輸于數丁上下固兩得之矣第此帷
族姓繁夥者得以蒙浩蕩之恩而單門弱戶分無所之重役如故至于以有身
為患不足悲乎(隆慶志)
綱派國初之制以一百一十戶為一里同一格眼册謂之一圖惟其丁粮多
者為長在城者坊長在鄉者里長每圖分為十長每長属以十戶為甲首州縣
每年役其一長使供公事用度使奉公事役使十年而周十長既周復編如故
當在國初官吏守法量入為出而民無愁嘆之聲其後法網稍疎暴官或剥民
以媚上奸民或瘠人以肥己於是成弘之間乃令見役里長隨其丁田賦錢輸
官以供一年用度者謂之網以僱一年役事之傭者謂之徭既出此錢則歸之
農惟一里長在役以奉追徵句攝然法雖具而所入不足以供所費則又倚辦
于里甲里甲既輸錢而又治辦則向者所賦之錢悉充縣官私槖是重利縣官
耳於是乃不賦錢第復國初之制以丁粮定班綱則使之自供用度然而官吏
益視里甲為外帑縻費無厭不至盡破其家不己徭則有銀力二差銀差輸官
加者不過權衡之贏力差則註榜數兩而費至數百兩者有之夫勞其一年逸
其九年法非不善也然有治法無治人乃使一年之勞盡傾其數十年之積役
法之弊至此而民殆不堪命矣至于賦法雖仍舊制但條目煩瑣愚民不知其
云何輸此責其負彼輸彼責其負此里長愚則胥欺其里長里長黠則胥與里
長共欺其甲首萬曆六年龐都御史尚鵬奏行一條鞭之法總計米之石所當
輸粮税科之數丁之一所當輸鈔科之數又總計一州一邑綱徭兵站歲費幾
何分派于丁米官以其所輸者為之僱役舊之九逸一勞者今以十而勻之吾
州之條鞭每米一石除存留本色輸倉外合折色夏税料綱徭站民壮共徵銀
一兩三錢七分有竒每丁合塩鈔綱徭兵共徵銀三錢此其大凡耳若遇科舉
及他公費多則增少則减然亦無幾也民但計其丁米當輸幾何不必知其某
賦幾何某役幾何至于見役之年但存其名而一切公事公費皆不與焉官但
計民之丁米當輸幾何亦不必知某賦幾何某役幾何至于公事公費一切不
以慁民盖自條鞭之法行而民始知有生之樂雖三王之政何以加此然其所
當用之財與其所當役之人未嘗盡廢也今列其數于左
福寧州志海潮之候每月以朔望爲期以漲半滿退半乾
六字爲凖如初一日寅時漲卯時漲半辰時滿己時退
午時退半未時乾大率兩日同一潮汐之時候以掌輪之自
寅逆數至丑周而復始一定不差一月合而一周月大月小潮
亦隨之但外海内海大港小港之期候稍有不同緫不差晷
刻耳渡海者亦以此法算行舟泊舟之程若郵舍然海邊
捕魚者則有起水小水之說如月頭以十一二爲起水至十八九止
爲小水月尾以廿七八爲起水至初七八爲小水起水則捕魚小
水則止也
海潮人皆言因月唐盧肇獨言因日金嘗遊海上詢
之故老月初出則潮初上月卓于則潮滿月西轉則
潮漸退月没則潮退盡北方月出則潮復上斗北月中
則潮滿月東轉則潮漸退月没則潮退盡盧肇言
日是太陽水是純隂日西入地時隂避太陽東海潮上
日出時水乃西流東海潮下且箭之急疾晝夜不能行
萬里海之深闊洪波蕩漾如何日夜能行數萬里
乎又肇之所言晝夜方是一潮知肇不曾海上遊行其
文經進朝臣無有詰難者余曾較勘東萊与膠西陸
地相主二百里許水行迂曲則千里許潮信不同萊北潮
上即膠而潮下膠西潮上即萊北潮下北到南海約近
萬里據大體北海潮上則江淮以北皆潮滿南海潮上
江淮以北皆潮下即是如何登萊即墨盈縮不同又見
四方大海潮流各異耳世間之事尚不能究况天外之
事乎大抵海水盈縮譬乾象縱撗耳扵理則無有邊
際隨風飄蕩莫能定準何乃晝夜循環不差度數
亦聖功道力不可思議耳丘長春之說如氏可与盧肇
余靖及大原發微之說相參互故備錄之升菴集
