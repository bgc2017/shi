禹貢曰淮海惟揚州其貢道沿于江海逹于淮泗盖兼後世吳越之地而
為言也春秋南為越北為吳哀公九年(周敬王之三十四年)吳城䢴溝通江淮(按是時江)
(水由六合流入揚城故曰䢴江北則上下雷塘邵伯武安高郵甓社寳應范光諸湖以連淮壌故夫差欲覇中國乃於䢴江築城穿溝東北通射陽)
(湖入淮西北至末口逹六合遂為後世運河之祖)漢吳王濞開䢴溝自揚州茱萸灣抵海陵如臯
蟠溪以通煑海之利隋焬帝幸江都發兵丁十萬餘開䢴溝(是時揚子鎮尚臨江盖前)
(此䢴溝於揚州西北自末口逹六合入江東比自射陽湖入淮至是乃自揚子逹六合自山陽瀆入淮矣)唐開元二十五年開
伊婁河(今瓜洲至揚子鎮運河是也時以潤州北距瓜步沙尾圩匯六十里舟多敗溺乃徙漕路由京口渡江開河二十五里以逹揚子盖)
(前此揚子臨江至是江徙已遠而瓜洲遂與揚子接壌故開此河及作伊婁埭為後世由瓜洲渡江之始)宋太宗雍熙初淮南
轉運使喬惟岳開沙河四十里(創二斗門于西河設懸門以蓄洩水利即今江都縣東自運河通江一路也)真
宗時江淮發運使薛奎䟽真揚漕河廢三堰以便餉運轉運副使吳遵路
於真楚泰州高郵軍置斗門九十以蓄泄水利神宗熙寕七年詔濬真州
運河元豐二年詔濬淮南運河(自邵伯堰至儀真凡十四節按䢴溝舊逹六合入江今六合江口巳堙為平沙而䢴)
(溝入江則一由揚子橋南入伊婁河至瓜洲一由揚子橋西過石人頭至儀真其揚子橋之北則經府城南門東過鈔關復北至湾頭以逹邵伯諸)
(湖至黃浦入山陽故自雍熙而後所開濬者皆此河也)徽宗宣和二年九月以真揚運河淺澁委發
運使陳亨伯措置三年春詔發運使趙億以車畎水運河亨伯於真州瓜
洲海陵河口作三&KR0309;(向子諲議於真州太子溝作一&KR0309;以復懷子河故道於瓜洲河作一&KR0309;以復龍舟堰於海陵河口作一&KR0309;)
(以復茱萸待賢堰使諸塘水不為瓜洲真泰所分又於牝神相近作一壩權閉滿浦牐復朝宗牐則上下無壅矣亨伯用其言是後滯舟皆通利云)
孝宗淳熙十年開真州大横河(以便江舟&KR0712;泊)元都于燕軍國之需悉仰給於東
南粮道自浙西涉江入淮而上故大德泰定之間屡濬真揚漕河取鈔於
塩商以為傭直國朝設工部都水司官掌天下陂池川瀆之政令洪武
九年甃湖隄以捍風濤十六年重建儀真五&KR0309;與清江惠橋南門裏潮之
諸閘以蓄洩河水成祖遷都講求河政日益精詳歲漕東南米四百萬
石皆由江入䢴溝亂淮而渡上清口經徐吕二洪泝沁泗順流而過漳御
至直沽泝白河抵潞以逹于京師命大臣以總理其事永樂七年平江伯
陳瑄開揚州白塔河尋廢(在府城東七十里置閘凢四江南粮船由常州府西北過江自白塔河至茱萸湾入漕河以省)
(瓜洲盤&KR0309;之費成化十三年因徙鈔關於湾頭鎮其後河道淤淺反洩漕水且私塩從此入江莫可防禦遂廢弗濬鈔關復舊)正統間重
築瓜洲十&KR0309;成化三年定濬儀真瓜洲二港之例(先是儀真&KR0309;下黃泥灘直河口二港瓜洲&KR0309;下)
(東西二港江潮往來通沙填淤潮不登&KR0309;船不能行是年始定每三年冬月江涸之時發軍民人夫挑濬一次)復建江都朝宗上
下二閘儀真羅泗響水裏河減水諸閘弘治閘復脩通濟新閘濱江攔潮
諸閘始盡復宋人之舊而以主事監之嘉靖四年改脩瓜洲之留潮閘曰
瓜口閘其䢴溝支流則通泰諸州如臯泰興海門興化塩城諸縣餘西吕
四安豐石港白駒梁垜劉莊諸場皆有運塩河盖自劉濞以至今日其來
久矣累朝塩法御史兼廵河道故由吳公哲李公孟眰而來遞加䟽濬
焉
儀瓜工部分司志
洪武十六年建儀真五&KR0309;及清江閘廣惠橋腰閘南門潮閘
盖自伯禹流川導滯居水豐物於是有陂唐汚庳以鍾其美今之隄&KR0309;
水門是也若曰治水有决河深川而無隄防壅塞之文亦見其固矣䢴
溝故南北衝渠水勢邪直填淤反壌之害自其宜也周漢來唯是為務
深從便宜以相極難大氐江承河下流河高湍悍苟不凖高下下無外
牐上無&KR0309;堰何以使水絶壌斷功施不窮哉任土作貢揚州則沿於江
海逹於淮泗當是時江淮未通諸貢賦沿江入海沿海入淮自淮入泗
而因以逹河迄春秋時吳始穿䢴溝則揚之東北通射陽湖西北至末
口漢以淮南封諸王吳王濞開䢴溝則通運於海陵是時賈誼言漢以
淮南為奉地然未漕江淮正始四年鄧艾言於司馬懿開廣漕渠大便
利東南有事興衆汎舟下逹於江淮資食有儲而可避水害後魏自徐
揚内附是後經略於茲不廢轉運中州百姓咸被其勞至隋大業元年
引河通於淮海廣開䢴溝則自山陽至揚子三百餘里水面闊四十步
入江以便轉輸而行幸作矣唐因之置廵院發運使於揚子屬淮南道
而江南租庸皆由揚子入水門以渡淮入汴開元十八年宣州刺史裴
耀卿朝集京師帝訪以漕事耀卿條上便宜曰江南戶口多而無征防
之役然送租庸調物以歲二月至揚州入斗門四月已後始渡淮入汴
常苦水淺六七月乃至河口而河水方漲湏八九月水落始得上河入
洛而漕路多梗船檣阻隘江南之人不習河事轉顧河師水手重為勞
費其得行日少阻滯日多今漢隋漕路瀕河倉廩遺跡可尋可於河口
置武牢倉鞏縣置洛口倉使江南之舟不入黃河黃河之舟不入洛口
而河陽柏崖太原永豊渭南諸倉節級轉運水通則舟行水淺則寓於
倉以待則舟無停留而物不耗失此甚利也貞元四年李泌言於德宗
曰江淮漕運自淮入汴以甬橋為咽喉其地屬徐州是時劉晏領東都
諸道法益詳密江南之運積揚州不入汴不從渭中入太倉者惟渭河
漕不涸歲轉粟無升斗溺者自晏後江淮米至渭橋寢减矣先是揚州
䟽太子港陳登塘凢三十四陂以益漕河輒復湮塞淮南節度使杜亞
乃濬渠蜀國䟽句城胡愛敬陂起隄貢城以通大舟河益庳水下走淮
夏則舟不得前節度使李吉甫築平津堰以防不足猥盛則洩之發運
使嚴三日一啓之禁始作歸水澳河時有惜水如金之諺杜亞王播諸
人引陂穿渠以灌河皆可以行舟然漕亦少矣宋太宗朝淮南轉運使
喬惟嶽以建安軍創斗門二於西河築三堰以通漕船設懸門積水潮
平乃泄之真州乾興中左監門衛大將軍陶鑑掌真州水利始易堰為
通江木閘二天禧間范仲淹領江淮發運使以真州江大折水波所遊
盪險甚乃率水工鑿長蘆西河以避其患魯宗道為發運使通浚真揚
漕河乃發三堰徽宗崇寕元年詔江南開遇明河自真州宣化鎮口至
泗之淮口宣和二年真揚漕河涸車輓畎水以濟運舟歲漕多梗尋詔
中使按視欲濬運河與江淮槩平會方臘寇兩浙内侍童貫議為海運
陸輦内寺譚&KR0876;議於泗之旴𣅿鑿渠出宣化鎮口向子諲曰運河高江
淮數丈自真至淮且數百里民力為難宜於淮之帶子港築&KR0309;一以復
懷子河故道於瓜州河築&KR0309;一以復龍舟堰於海陵河口築&KR0309;一以復
茱萸待賢堰使真州諸塘之水不為他河股引而分措置使陳亨伯行
其議由是滯輓皆通六年發運使盧宗原建議於州西五十里開靖安
河八十里通江徑易以避黃天蕩之險國家饗其利又於江壖鑿渠由
何家穴築石堰自黃沙潭以逹於州孝宗淳熙十年知州事左昌時開
大横河以便江舟艤泊寕宗慶元五年知州吳洪於董家渡至黃池山
對境開新河二十里州人稱便矣元大德十年浚真揚漕河泰定元年
珠金沙河淤堙詔發民丁浚之明興設工部都水司官掌天下陂池
川瀆之政令洪武九年甃湖隄以捍風濤十六年兵部尚書單安仁請
浚開河道於儀真城南重建五&KR0309;清江惠橋南門裏潮諸閘以畜洩河
水成祖遷都金臺講求河政日益詳密歲漕東南米四百萬石皆由
江入䢴溝亂淮而渡上清口經徐吕二洪泝密泗迎流而過漳御至直
沽泝白河抵潞以逹于京師命大臣緫理河事亦云重矣顧說者以漕
河之患與北虜埒以此言便宜者甚衆然方略䟽闊莫得其要領盖今
之河道非昔河道昔所患在河南山東今則移之徐邳淮揚昔所患惟
河今則併淮患之昔所理惟河今併淮理之官有定守而勢無常事相
關而權不合其當更易變置明甚猶然泥建設之舊忽通變之宜執拘
攣之談責平成之劵何以異乎按商絃以索羽調言適於越而轅乃北
之也欲求必效難矣適漕臣有開草湾濬海口之役於溢者有容壅者
有歸似為有得詎意河身之墊已非一日及其開也水勢如軼則泥沙
愈甚所謂善渠者水囓之善防者水淫之非誣也乃併引五港口雲梯
關二道以入海而淮為河阨沙壅如隄水無所從出盡傾注山陽高寳
間而清河口故道無復全淮之涓滴此可預暏也於是有請開老黃河
故道使河自為河淮自為淮各有經行曲為接濟者有欲引河從崔鎮
入漁溝取平望河以入海者有謂河决崔頭勢己盡東行不復西向當
由通濟閘外馬頭廵簡司别穿一渠令漕舟入成子河谷莊湖出孫家
湾會黃河於崔鎮之上而中建一閘以時其蓄洩者有謂引河由三議
鎮出魚溝至大河口與淮水會者數家之論互有短長宜詳考驗皆可
豫見頋漁溝去海二百餘里地形參差而土䟽惡即費鉅萬萬功難必
成出孫家湾會黃河為近第河身日墊内地或卑壌接泗州祖陵在
焉草蕩湖窪牽連百里無一岡阜之隔而開渠置閘引之相通萬一木
石不支黃流内注勢若瓴建莫可前遮其為國家之憂不止於淮揚
之魚鱉已夫河辟北虜遠之不暇可招之使來邪或者從盱眙之龜山
蛇浦口經寳應天長縣界至六合瓜埠出江隋唐以來行之河跡尚存
但地當祖陵朝岡迄今東放淮南瀉不宜即形家之說無足盡信而
望氣用數者亦以為然或謂原隰江壖連瓜埠穿瓜埠渠水自充足北
洲&KR0309;下東西二港江潮往來通沙填淤潮不登&KR0309;船不能行是年始定
每三年冬月江涸之時發軍民人夫挑濬一次
十年春二月撤羅泗橋建通江通濟嚮水裏河口四閘六月四閘成尋
廢吏部左侍郎錢溥記曰事有出於昔人之所難而成於今人之獨易
者在力辦浮議之非堅持公道之正故能利今而益後若提河工部郎
中郭君昇奏揚州儀真置造羅泗等閘下總督漕運兼廵撫都御史李
公裕議而成之是也儀真面江背淮為一都會凢南京供應江西川廣
雲貴等處粮貨及並海諸番貢獻悉從江車&KR0309;入淮以逹京師其各船
至&KR0309;經旬需次起若凌空投若入井財廢船壞不可勝筭唯羅泗橋舊
有通江河港距裏河僅四里許宜開通置閘乘潮啓閉以便往來船可
免患於是都憲公檄知府周君源會勘皆宜訪及故老亦便遂不惑群
議俾從厥事給軍民夫五千濬通河面闊十二丈下闊五丈高一丈撤
羅泗橋石為閘身及兩趐共長二十二丈中通濟閘長一十八丈嚮水
閘長二十二丈各高一丈二尺裏河口閘長十二丈其閘底兩旁各用
油灰蔴絲艌縫牢不可壞其興工于成化十年甲午二月而訖于其年
六月是月涓吉開閘其船鱗次矢往無復盤費損壞之虞而軍民驩震
若雷其奈市戶膠於&KR0309;利往往㗖𬋩河官興言鼓惑意在塞隳郭君乃
復條陳置閘有五利以聞其一船肯至&KR0309;雖遇水平其粮貨亦雇挑
堆囤過則復挑其費不一今乘潮罔費其二昔各&KR0309;設法日不過百船
一遇風雨又不及半今開閘即過豈下千數其三昔船過必損湏辦灰
麻備艌今泛安流亡慮其四往年遇旱甚至掘&KR0309;接潮以救粮運今閘
開以濟其五往年裏河水溢决岸倒&KR0309;修費樁草動輙千萬今遇漲開
洩不傷田稼以此五利可利天下豈浮言洩水過塩之足慮哉宜禁革
以厲將來上可其奏得夏潮開運冬涸封閉以為常倅鮑克寬由地
官主事來恐泯其興造歲月乃伐石遣史過金陵請記昔晉謝安鎮廣
陵築埭北人思如召公名召伯埭唐李吉甫節鎮淮南築平津堰宋吳
遵路轉運淮南於真等州置斗門十九是皆有功於揚然止蓄洩如&KR0309;
不免旱澇潰决之患豈若郭君置閘啓閉以時不亦昔人所難者而能
不憚其所難而成之為獨易乎然非都憲公舍己從義力扶公道則郭
君何以成利民衛穡之閎休偉績哉皆可記也故書
二十一年塞通江閘
二十二年開通江閘復羅泗橋改名曰濟民自攔潮至此計長二百八
十三丈廳三間北向閘板九塊蔴䋲十八條鐡鐶十八箇空地二尺五
寸守閘夫六十八名閘耳等用如攔潮閘之高下長短詳錢侍郎溥記
中主事夏英記曰儀真縣治東南隅五里許舊有橋曰羅泗橋橋上有
港抵漕河二里餘港兩岸多民田田以潮灌潮以橋入成化壬辰郎中
郭昇建議廢橋置閘名曰通江閘比因權貴者不顧漕水盈縮舟一&KR0712;
閘輙欲開放遂使水利走泄而軍士因於漕運啓閉不時而民田困於
旱暵乙巳少司空杜公奉命理河道訪知其弊用閘堅築以土雖可
以禦權貴之勢而潮以不通民之田愈困馬丙午春三月予以部牒來
司儀真不數日民有包濬苦歲旱乃率數十人詣予告請開閘通潮以
濟田詢之衛縣俱難其請越數日告者又至辭甚切予遂躬詣其地為
之區畫乃率包濬等至前籲曰汝軰能各出所資以自理乎舉稽顙應
曰某有田數畆以半鬻而為費則半可獲否則并數畆而俱喪矣乃計
其費而以田之多寡為出擇其中公勤者三四人掌其事命耆老陳榮
者總督之予日稽其成功乃於是閘去其所築之土以通潮潮通則田
有灌溉之益矣閘上置板而樹以亭亭樹則人無擅開之念矣一日予
視廳事見有蓬頭跣足者十數軰荷鋤執鍤跪拜于前曰我軰得生矣
問其故則曰田得潮水而來謝予曰是不過因汝軰所利而利之於我
何與而以謝為麾之而去橋將成告者曰欲得一榆木横置閘口以防
舟楫傷橋之患其木遍求缺市一夜潮起閘内有木旦視之即榆木也
時閘下之舟首尾相&KR0742;不知此木從何而入衆皆以為某之積誠所致
始工於是年夏六月畢工於冬十有一月因其橋有利於民易其名曰
濟民
二十三年建東關閘東關閘即裏河口閘也坐落城以東嚮水以西北
扼漕河之上流南通五&KR0309;之江脉凢舟之自河而下由江而上者悉于
是乎統會之舊名蓮花池兹其地也浮橋一座以時啓閉儀真縣審編
橋夫二名翰林院檢討定山莊㫤記曰儀真東關閘工部主事夏公育
才所建也公以上命來督儀真謂儀真京師喉襟之地轉輸漕運之
所必由朝覲商賈之所必涉有京師不能無儀真也然儀真五&KR0309;又非
取給於東關不可五&KR0309;盈則蓄東關以待其涸五&KR0309;涸則洩東關以濟
其急有五&KR0309;又不能無東關也是五&KR0309;者用於儀真東關者用於五壩
也公之汲汲於此豈為儀真計哉京師計也天下計也公之用心朝
廷可謂至矣公既閘人有謂公於某者曰儀真五&KR0309;之地一窪沼也以
京師之大頼其力如此尋丈之濟豈可深慮哉然欲為京師計使儀真
五&KR0309;不費餘力而國用自充豈有難者昔虞文靖公送祠天妃二使者
謂國家之東萑葦之澤濱海而南者廣袤相乘淤沮可稲之地何啻千
數百里使東南之人隄圩而田之給牛種農具為之屯種寬其賦之入
可省江南漕運之半而儀真五&KR0309;之力當亦不可費也余謂儀真距急
河水之地高下不下數丈使塞瓜埠决六合野浦橋之淤塞乃自急水
河以逹於儀真長江大河風帆浪舶瞬息千里孰之能禦而儀真五&KR0309;
又將可以併省矣公之所以為朝廷計者乃不於此而於彼何哉某
曰不然子將以已之所涉者以料公也公豈不知乎此哉某以病廢所
謂國家濱海而南之地足跡未嘗一至不知果可以屯田否也又不知
虞文靖公之說行於古者而亦可以行於今也使其可行從前之說則
屯田之入但可以省夫江南漕運之半而其半又果能不藉夫五&KR0309;之
力哉從後之說其策雖無可議然水之高下亦未可遽以口舌而争使
果如是則江空水落之時而視夏潦瀰漫之日又不知其能同否也苟
有不同而五&KR0309;又可廢哉而東關之閘不可廢也盖公之學有本末故
其政有緩急緩者效大而用力常難急者效用力常易公知三者皆善
故先其易而後其難而若所謂以急水河逹于儀真公之友夏官主事
婁君元善己上聞矣元善之論而公成之公之功也至若文靖之說
真不甚易非有回天倒海之力不可以某觀之公可辭乎使公不以為
難而又極其力焉則國用尚何不充之有公殆將以是三者次第行之
而謂公不知出乎此者不知公也不然則善與人同不求不忮者又豈
無一道乎知急水河之論儀真之水未可遽逹使併五&KR0309;而遽廢之則
往來京師者以救於目前閘東關者急水河地也知屯田之說以天下
之事能無齟齬使急水河之舉苟有不善則為迂談何以取信于上成
急水河者屯田地也此裁成左石之精經綸造化之妙人不及知而公
獨知之而某竊窺見之者公必居其一於此矣嗟乎天下之治使皆結
䋲使皆野鹿則已如欲酬酢乎其他則計之大者亦無以過於此也而
若公者尚可為之訾哉是役也廵撫都憲李公周公寔可其謀𬋩河御
史姜公郎中曹公寔贊其成守備都指揮昌公寔同其事而𬋩理則有
指揮張旺知縣陳吉千戶郭真縣丞謝賓主簿李俊劉興典史史述而
奔走執事吏則丘紀老人則潘宣鍾鎮俞悌陳滄而吉則尤為勤事者
也公求記某於公非汎爱者遂與公以商確天下事如此公其以某為
迂闊否哉公名英世家吉水育才其字云
弘治十四年二月建攔潮閘緫漕都御史張題為添設攔潮閘座便
益粮運事據南京工部主事鄒韶呈照得本職奉本部委來儀瓜二厰
收放磚料兼𬋩河道閘&KR0309;切見儀真設有羅泗橋等閘三座舊例夏秋
江漲則啓閘以納潮冬月潦盡則閉閘以瀦水固為便益但方春粮運
上京閉閘過&KR0309;則利歸塌房窮軍受疲冬糧船回還過&KR0309;船多損折况
水涸冰凍淺阻河道經月不得盡絶是閘便於夏秋不便於春冬然以
春冬不可開閘者以上河為有限之水而下江無抵&KR0309;之潮考訪圖志
儀真東北二十里漢建安中鑿有陳公塘築堤造䃮蓄聚山水灌濟運
河近年以來䃮座廢弛多被軍民占為田産以致水道不通頼有高郵
寳應邵伯湖水支分接續逓年冬月回空粮船到來必湏大江口關王
廟前打築土&KR0309;開溝放水方得車絞船隻過畢未免拆卸一年一次勞
民傷財不能經久常便為今之計合將關王廟前土&KR0309;基址置造石閘
一座上接三&KR0309;四&KR0309;五&KR0309;至羅泗橋閘口下通黃泥港口并直河口俱
通楊子大江每年春月潮信速來速去時侯如赴京重載粮米到來乘
潮放進將此閘下板關閉水滿則開羅泗橋等閘打放省免塌房挑擔
脚力之費若冬月回空船到來正值潮涸之時將關王廟前一閘下板
堰閉後開羅泗橋等閘放下待潮來相接方開關王廟前閘放出大江
縱使春冬水涸閘不可開若得關王廟前一閘關閉則潮水積聚赴京
糧船得以抵挑盤免被閣淺回空之日亦得藉水絞車過&KR0309;不致虛費
土&KR0309;樁木人力一閘之添四時之便其造閘石樁之類挑濬河港項下
見存餘剰顧工銀兩取給於斯亦甚為便人夫於附近府衛州縣起取
樁草纜銀照舊收貯以便每年修閘之用一勞永逸據揚州府同知葉
元呈照得南北軍民船隻運粮載貨俱從儀真各&KR0309;車放關王廟雞心
觜乃各&KR0309;會流之所設造流潮一閘其實便益軍民即今挑濬河道工
程己完見有餘剰工食銀二千餘兩趁時選委廉幹官員督造前閘事
干便益糧運重務已經行據鎮守淮安漕運總兵官都督同知郭鋐議
得儀真閘&KR0309;上高下卑潮大時月水與&KR0309;閘相平往來船隻易於車放
冬月潮小江水不接勢頗陡峻回空粮船不無守候遲悮今主事鄒韶
等各呈要於關王廟雞心觜閘&KR0309;會流去處設閘留潮放船一節既已
會勘官民甚便粮運有益應合准令添設且濬河餘銀積有二千餘兩
儘彀資造不費官庫財物除行直隷揚州府轉行委官同知葉元就於
原報挑河餘銀内查照估定料數動支委官分投領齎買辦并將該用
大石着令直隷徐州掌印官公同收買量派順便軍民船隻帶至造閘
處所交收雇倩匠作量起附近人夫擇日起工如法砌造具本順差舍
賽禮親賫謹其題知竟如議建
吏部尚書楊一清記曰弘治辛酉春二月二十四日儀真縣新建攔潮
牐成便漕事也儀真為漕河自前代己然我國家定都北方歲漕東
南粟以供京師多此焉道盖喉襟最要地也顧漕河之水至是當入江
高卑勢殊河易泄且涸宋嘉定間守臣建白置三牐為蓄水計尋廢再
廢再舉國家洪武辛亥始即其地築而&KR0309;之舟下上必車&KR0309;乃逹不
盡剥載則不敢以舉力稍不濟舟輒壊由是儀真之地舸艦雲委販鬻
喧闐罔利之徒萍聚而蟻附居貨食功成&KR0309;是便牐不復講矣成化甲
午廵河郎中郭君昇建議置牐為東關為嚮水為中牐為羅泗橋以通
于江一時稱便獨妨罔利者煽為泄水之說任耳者和之牐遂不用弘
治戊申朝廷用言者下工部檄郎中施君恕相所宜復東關羅泗二
牐廢嚮水拓中牐而新之舟復通利焉然江濱無牐潮無所瀦上牐既
啓注不可遏於是復起泄水之議漕運總戎郭公鋐嘗欲增置濱江攔
潮牐或謂江濱多浮沙不果弘治己未冬都察院右都御史張公敷華
奉勅為廵撫總漕事有以攔潮之策獻者公訪于衆揚州府同知葉君
元進曰元嘗承檄董濬及江濱深七尺土黃壤無沙牐必可置公曰然
遂具䟽以聞既得旨乃會郭公檄葉君任其事君受命惟謹會藉程物
卜以庚申十月八日始事屬儀真主簿謝聦董工役耆民許晟軰七人
分董之地勢定造牐之規高一丈八尺廣二丈八尺袤三丈翼兩東西
亘加袤之二爰琢爰甃大牙相入磨礲剷磢匡削底平又疊石數重以
固其涯松欍櫛比以固其底凢用物以叚計者石八千九百九十以株
計者木五千四百七十以片計楠板四伯九十以斤計鐡二千九百八
十蔴一千六百七十篾六百七十桐油一百以擔計石灰二千一百三
十糯米四百八十秫三十三諸傭售所取直得先年濬河羡餘銀千兩
有竒不責辦有司故工鉅而官不知費方役之興監察御史馮君允中
行河至顧瞻稱善為之指畫俾急圖厥成廵河郎中劉君浩継至偕工
部主事鄒君韶亦胥督勸群僚嚮水風百工子來故事集而人不告勞
距經始之期纔四閱月耳馮君謂牐啓閉宜有定規乃會劉君議當河
溢潮漲則四閘晝夜啓勿閉如江勢平河水未溢則以潮之長落為啓
閉放舟瀦水兩無所失至冬寒水枯落則閘閉勿啓傳檄有司遵行之
是歲江河會通舟無留行揚旗伐鼓數千百艘于飲食談咲之頃視車
壩之勞固有不待較者比秋霖潦浹旬潮水大漲則以時泄不横决為
堤堰害亦惟是牐頼焉所省漕士之費歲當若何民船賈舶所省又當
若何以歲継歲吁其不可量己於乎天下無難為之事顧為之何如耳
其始也存乎志而其成也决書曰功崇惟志惟克果断是也安常習怠
者不能為瞻前顧後者不敢為若是夫孰與有為者昔虞文靖公嘗言
善為政者當為其所不可不為而不敢擅為其所不得為與輕為其所
不必為斯可矣是牐為漕運計為天下計在公誠不可不為者然非志
之崇則曰曷為歛怨欲其果於有為難矣不然自有牐議以來凢歷數
政終以異議者衆莫適任責故亟舉亟罷迄無成功公始至而即圖之
謀定而身任之擇人而委之勞群咻衆關屹不為變其志與断有過人
者不於是乎徵耶然我每見世之仕者有所舉動輙為異議所沮其同
事者謂功不已出從而媒蘖之唯恐甚焉况奉行其下又無良有司虛
文取辦徒勞無益以增茲多口者皆是也坐是以墮厥成者多矣公興
是役馮君諸賢既贊其决於上又為之規議以圖其永于下未嘗有所
沮撓而奉以周旋又有若葉君心計目揣舉無遺力經營結搆無一弗
當異者暫費而大蠲百十年來所當為而未及為者一旦從容為之騰
口之徒屏息不敢復出一語是雖公之忠信所孚風聲所動而諸君恊
謀宣力其功顧可誣哉故併書之石告來者俾嗣守之勿復惑於浮言
以墮前人之功也張公名敷華江西安福縣人
十八年春正月復建通濟閘兵部侍郎黃瓉記曰儀真縣城東南自成
化甲午提河工部郎中郭君昇䟽言于朝置牐曰臨江曰通濟曰嚮
水曰裏河口而通濟當其中方其置牐也閭閻駔儈之家狃于&KR0309;利往
往浮言喧騰謂有洩水過塩之患若無事于置牐然者及牐成僅踰兩
紀而通濟遂廢盖置之既不恊於其心則廢之適堕其計雖有訏謀遠
識知其不可廢者亦謾無諫正聽其廢焉而已矣夫通濟之所以不可
廢者何也潮之至也不踰時而遽退船之群次於牐也䘖艫接舳無慮
二三百數以無慮二三百之船而當倏退之時苟無通濟紆匯瀦蓄有
以逗其勢遏其衝將使跬步隔於千里頃刻淹於旦暮前嚮水而弗及
後臨江而已遠其不貽淺涸損壞之患也者幾希癸亥之厄鍳也故臨
江諸牐不可無而通濟尤不可無則尤不可廢也廢之者私智也縱其
廢之者私意也夫事不更變曷見其的於是南京工部分司署員外郎
事何君白于總督漕運兼廵撫都察院右副都御史張公公韙其議檄
通判揚州府事韓侯知儀真縣事馬侯恊力起廢而主簿唐侯暹義官
許成夏麟耆民柳瓉夏儐盛清臧恕張倫共蒞厥事肇事於弘治乙丑
正月朏未四閱月訖工雖牐址仍舊而規制加壮適提河工部郎中張
君至捐吉啓牐飛艘舞艦與潮下上烝徒稱便無復淺涸損壞之溷其
慮馬侯以余縣人也請書前賢置牐之難後人廢牐之易而復之者之
有光於置之者焉且俾嗣今修飾母騖私效尤貽患於無窮余謂柳子
有言贒者之興而愚者之廢廢而復之為是習而循之為非恒人且猶
知之不足列也然而復其事必由乎賢者斯今之所以復通濟之意乎
毆陽子有言作者未始不欲其久存而継者常至於怠廢自古賢智之
士為其民捍患興利其遺跡往往而在使其継者皆如始作之心則民
到于今受其賜天下豈有遺利斯今之所以鑱石昭後之意乎張公名
縉字朝用陽曲人成化己丑進士歷總臺憲式惠淮土尋入為工部右
侍郎何君名垕建昌人張君名瑋吳人韓侯名琚河南人馬侯名論遼
陽人
正德十三年復建嚮水閘
嘉靖五年建瓜口閘瓜洲通江上閘一座成化年間添造通江下閘一
座宋徽宗修建花園石崗軸轤于淮汴尉遲公監造减水石䃮一座弘
治年間添造瓜洲閘一座嘉靖五年漕運參將張金奏准添造
六年四月詔每歲以春三月開儀真閘嘉靖六年四月欽奉詔書内
一欵粮運船隻經由儀真瓜洲二&KR0309;盤剥雇脚所費不貲儀真設有攔
潮閘座春三月以後潮長之時可以通舡近年工部委官偏聽脚夫店
家之言指以泄水為由不肯開放𬋩河官查照建閘初意上河水小自
難開閘若潮長河溢軍粮民粮官民船隻一體循次開放無故阻當者
罪之欽此
論曰肅皇帝詔限以三月開儀真閘座甚合天道誕章恢恢豈不大
哉在萬世所尊守詎容䀜焉后漕臣乃為䟽請𨳩閘率以冬杪春初以
避夏月淮洪之漲誠為上計然冬月楚舟溺楊子間有焉隆慶以前不
得記之矣萬曆四年十二月颶風作江西湖廣運船薄儀真江口沉溺
者三十餘艘壞民舟不可勝計今年正月元日所壞溺運船至四十有
四皆以冬月來閘河水淺運舟不能進而江壖一帶邪直無湾港可藏
舟故也每計蘇浙之舟從瓜閘入全楚之舟從儀閘入不得相溷以杜
争端善矣顧當初春時舳艫鱗凑一遇風濤全楚之舟壞於江口由舟
多路少故也無如為之限列蘇浙之舟以十二月至度正月過訖全楚
舟以二月至度三月過訖如遇水盈從二閘俱入儀淺則從瓜入瓜淺
則從儀入何至停泊大江為風濤摧擊乎且也揚子江間惟北風最烈
季冬運船入江正當其鋒少避之以俟春深則南風必多閘水必盈俱
以四月過淮則淮漲率在五月可無慮也若今况儀真有開&KR0309;薄舟之
筴筴果行又萬年利也為附于篇
儀真縣知縣况于梧陳議運漕一事關國大計縣控扼大江為南北
咽喉地最下水勢易涸故自江口抵東關建閘四座蓄水通艘惟夏秋
江潮獨盛通閘可行冬春潮落必蓄濟而後舟楫可通往歲江西湖廣
并南京等處兌運粮米計叄千餘艘每以四月渡江正潮盛時隨到進
閘無俟停止迄今改運冬春之交江潮正落運艘輻輳至必停泊江干
挨幇候進每日夜乘潮至開一閘進一度隨閉閘以俟前閘之開緩則
潮落而不及進計一月朔望前後潮頗盛大一日一夜可進百餘艘其
他日雖拾數艘亦必挑盤殆輕而後能入此群艘鱗集外江逗遛經月
而風濤之患所不免也備查萬曆肆年拾貳月内風壞運船叁拾餘號
今年正月初一日風壞肆拾餘號上虧國課下斃旗軍緣以湾泊無
所狂風易摧某歷覧沿江處所可開成河便於湾泊進閘足避風濤之
險有禆漕務者謹條陳陸事一曰開新河以便進泊上下江雖有二口
進閘然以咫尺之地數尺之水舟可以泳行不可以停泊是閘外之艘
拾壹而江上之艘拾玖風濤時作卒難退避今查得上江迤西地名鄧
家窩至冷家湾相去地計長貳伯柒拾丈合用開挑成河徑闊十丈兩
堤岸各貳丈底闊陸丈長與闊共計貳千壹百陸拾丈約銀叁千肆百
餘兩於中民田陸拾叄畆相干開沒查照原價每畆肆兩共合給價銀
貳百伍拾貳兩以還各主另置額粮例難蠲除仍分派槩縣替納則田
雖廢不至於損民粮雖攤不至於害衆此一勞永利之道也一曰因舊
港以加瀹拓查得鄧家窩水既入冷家湾則自冷家湾起至新濟橋止
係流水小澗計長㭍百伍拾陸丈用挑河心闊陸丈長與闊共計肆千
伍百叁拾陸丈約共用工銀壹千捌百壹拾肆兩肆錢自新濟橋至鑰
匙河口止亦係澗流長叁百壹拾丈伍尺用挑河心闊陸丈長與闊共
計壹千捌百陸拾叁丈約用工銀伍百貳拾壹兩陸錢肆分鑰匙河口
與奶奶廟河合流自奶奶廟起至九龍廟止長肆百壹拾丈水雖通江
亦多淤淺仍用挑河心闊陸丈長與闊共貳千肆百陸拾丈約共用工
銀肆百玖拾貳兩自下江口起至攔潮閘止計壹百肆拾丈久未撈濬
壅滯日積合用挑河心陸丈長與闊共捌百肆拾丈挑深伍尺計肆千
貳百丈共用工銀壹百陸拾捌兩已上肆處通該工銀貳千玖百玖拾
陸兩肆分如是則大江水自鄧家窩入冷家湾逹新濟橋蹈鑰匙河會
上江口奶奶廟抵九龍廟河而下江口水亦流入交會於閘口迢逓拾
餘里可容貳千餘艘魚貫進泊漸次入閘庶幾避險道泛安流而風濤
不足虞矣一曰設板橋以利攸往鄧家窩一帶既挑則新濟港為運艘
必由之處而石橋間阻殊為不便合將前橋中圈拆開仍設板水拖橋
壹座船到掣去船過搭行上不妨商民之往來下不阻運艘之出入一
曰去淤塞以遄漕行看得攔潮閘起至東關嚮水閘止一路漕河并各
閘底久未撈濬日甚淤滯又看得東關起以及梅家溝梁家湾太子溝
至石人頭止計長肆拾伍里隆慶肆年雖經修濬今復䆮淤通流水深
不過貳尺餘至於梅家溝約壹里許太子溝約里半許水不踰尺淤淺
尤甚但查合用工費不下叁千餘兩而數千艘頼以永濟亦非小𥙷一
曰修舊閘底以免盤剥閘板宜高用以障水而不洩閘底宜低便於進
艘而無碍看得嚮水閘外潮鮮至内流愈澁船艘經過必湏挑盤罄空
方可挽拽而進緣以閘底高昂水不滿尺五無惑乎度越之艱也且逐
壹挑盤前艘既滯後艘益壅不惟糜費軍需抑且稽遲運務合無將本
閘拆開重加濬鑿閘底深下貳尺磗石板木添新換舊量加修理其工
價亦俟臨時修舉估用庶蓄濟深艘行無阻下便商民上益軍國其利
溥矣一曰建新石閘以𥙿蓄濟湖水至叄汊河口分流一去瓜洲一來
儀真瓜地下水去峻急儀地稍平流來迂緩傋查東南運艘由瓜閘進
西南運艘由儀閘進瓜閘壹開水易奔赴不惟儀閘之流枮澁而楊子
橋壹帶河身亦致淺涸艘行至彼輻輳鱗叠又成壅阻揆厥所由盖水
直洩於瓜故爾合無將叄汊河通瓜洲口上建石閘一座粮艘至則開
此閘以導其入粮艘過則隨閉此閘以待其停蓄則水不泛行流可長
逝縱群艘紛至而行道九逹又豈有排擠不前之患也
隆慶四年七月始榷儀真船税隆慶四年七月初六日總河右副都御
史翁為設處錢粮以濟工事䟽略曰漕河之工在寳應則當開越河
以避湖險在瓜洲則當建閘座以通漕船在清河則當䟽魚溝以殺河
勢在豐沛則當築華山以遏横流臣又欲在徐邳滕嶧之間開鑿新河
以遠河横之患通計所費約數拾萬金而堪動錢粮則百無一二顧成
大事者不惜費圖永逸者不辭勞敢謂錢粮難継不思區處乎臣查得
淮安設有東&KR0309;者平江伯陳瑄恐新莊閘口淤塞即令糧運與官民船
隻車&KR0309;往來未嘗曰民船由&KR0309;官船由閘也正德年間奸民射利曲禀
漕司於清江浦别建仁義&KR0309;一座烏沙河又建方家閘一座市井雖遂
車盤之利而商旅受困矣去年漕河既阻盤剥愈難煩費益多商旅益
困每央士夫囑放輒費銀七八兩乃知黃水壊漕皆從新&KR0309;漫入是設
新&KR0309;之害也通濟閘内外每每淤澱是不通船之害也臣今先挑東&KR0309;
以便車輓又於新&KR0309;之上築有大堤以防决溢若明著條例除夏月粮
船盛行商船民座俱不許由閘外其餘月分梁頭一丈六尺以上者税
銀五兩一丈四尺以上者税銀三兩一丈以上者税銀一兩由儀真閘
者逓减税之民座船雖有私批一體徵税聽𬋩閘主事監督淮揚二府
查收一丈以下者俱令由閘大約一年可銀數萬兩且商船利涉戶部
鈔税愈多若以洩水為言則江潮淮水皆從外河進入湖水患其太盈
臣所親視商旅願出於途在此舉也䟽奏下工部覆議上如部議遂
定船税翁公名大立浙江餘姚縣人今官南京兵部尚書
六年八月建瓜洲二閘始榷瓜洲過閘船税緫河侍郎兼右僉都御
史萬題為恭報瓜閘告成速濟新運事據河南工部郎中吳自新𬋩
漕參政潘允端揚州府知府賈應元會勘得瓜洲花園港猪市二處皆
可通江但猪市臨江最近河水直洩中無盤旋之勢不無可慮花園港
至時家洲相去六里河身宛轉水不直下再將河道開闢以便停泊相
應於此創建二座具呈詳允隨督率揚州府知府賈應元同知陳可大
等各督役催工採石運料濬河開渠分投任事群力畢集於隆慶六年
八月二十六日興工至本年十二月十二日二閘河渠俱告完理合呈
報臣惟國家漕運四百萬石而過瓜洲&KR0309;者獨二百萬石百七十年
挑掣車盤軍民勞苦船泊江岸累患風濤湖水瀰漫隄岸衝决科道諸
臣屡經條議建閘竟成道謀仰荷我先皇聖謨獨断成二百年未成
之功廟堂主持决五十年不决之論一時在工諸臣或議於始或成
於終惟早運以為期乘冬融以敏事不百日而二閘之功屹屹踰六里
而新河之水滔㴞吳浙方舟之粟直逹于湾高寳巨浸之流建瓴而下
既免挑盤雇剥之苦又無風波險流之虞新河所占雖失之民田運隄
償還又得之舖店粮運方竣商舶由之遠近喧騰上下感激此成我
皇上萬世之圖軍民百姓之利也先是臣等慮恐江北瓜洲之閘既已
速建而江南京口之閘不能早開未免滯運已經案委潘允端將蘇柗
常鎮一帶河道大加開濬又慮瓜儀分水三汊河水勢大趨瓜洲未免
分奪儀真河流以致淺阻又經牌委賈應元於三汊河創建弔橋一座
東流水勢務令平分是從浙江以至張家湾水路三千餘里冬間亦可
直逹即吳浙之運十一二月亦可開幇自此與江西湖廣徵發相同皆
由新皇御極地道變遷血脉通貫臣等目擊其盛惟有感荷福澤而
己再照儀真之閘抽分船税河道大工全頼于此今建瓜閘辦料雇夫
費及萬金悉取諸宫中而用之全不累民工得連就今瓜閘既成相應
比照儀真事例使昔之由&KR0309;者許之由閘一體抽分則儀真無走船走
税之虞瓜洲得修河修閘之利在商舶就安而去險歡呼樂從在編氓
取盈以濟虛分毫無累其瓜閘船稅就令儀真主事帶𬋩該閘應設閘
官閘夫即以本鎮原有閘&KR0309;官夫改用不必另行銓選編僉此尤全利
而至便者也伏乞勅下該部覆議施行國計幸甚河漕幸甚民生
幸甚䟽入下工部覆議上如所請
九月革瓜洲添設關税論曰罷瓜關税善矣然以儀東關眎之偤所謂
甲乙陂也在原題俱所未載在詔書俱所宜裁論税者乃一彼一此
是言二五而不及十政之平宣者若是與或曰詹弋陽請之而不果徐
宣城革之而未竟子何不遂竟之嗟乎難言矣
萬曆元年八月築閉瓜洲閘罷過閘船稅議者以閘開水數為洩每歲
運船及白粮船過時度可三月而盡於是僅開三週月運船過訖即塞
之遂罷過閘船税
正綂八年三月癸未濬瓜洲&KR0309;東港洪武間瓜洲
壩有東西二港永樂間廢東港壩為厰以貯材
木正綂初廷臣議徙木濬港未果至是督漕總兵
官都督僉事武興言壩廢港塞惟舟往來遅延
且艤泊大江有風濤之虞請俟秋成扵鎮江揚州二府
僉夫亡千餘人脩復從之
寳應縣志吳敏道新開弘濟河記國家歲漕東南粟四百萬石於京
師率自瓜儀閘進歷高寳而北出清口高郵則有甓社湖寳應則有汜光
湖皆險要能害漕弘治二年侍郎白康敏公業巳開高郵康濟河避甓社
之險萬曆五年工部尚書吳公重修築之乃汜光湖則眎甓社為尤險盖
其西接天長旴𣅿泗水從雲山白水衡陽而下勢若建瓴直注汜光淜湃
汹湧浮空無際而槐角楼當湖中央其形如箕兩翼夾擊不風而波更值
西風暴起則驚濤捲雪怒浪如山萬斛巨艦觸石立碎舟中之人盡為魚
鱉矣嗟乎所為越河者顧可緩頰而譚哉越河之議盖肇於嘉靖間工部
侍郎陳公尭其後河臣屡議屡停未聞有奮&KR0574;而决筴者盖謂東地窪下
取土難工費繁鉅計財難奏工非積歲不可而競進者方蓬心蒿目以覬
速遷則任事難言人人殊堅白不肯相下則同心難夫是數者所繇以沮
格不行也南河郎中許公力主越河之筴白於督府李公李公以為便計
與部使者馬公偕言于上而所請資則南大司農帑金十萬鹺使者蔡
公亦樂以贖鍰羡塩十萬佐之及撫廵贖鍰五萬時太司空猶援康濟河
圈田故蹟持近堤遠堤二議以求永利會給事中陳公郡人也先工部侍
郎子為上極陳開越河之便且言圈田之必不可留於是部議始决蒙
上俞允而李公復擢南兵部侍郎以行代之者王公也於是徵材徒計
河三十六里三分其工屬諸大夫分董之董其北則許公暨海防參政舒
公董其中則中河郎中陳公徐州兵備副使莫公董其南則刑部主事羅
公漕儲參政馮公諸大夫軿力恊心宿留河上部署丁卒日程督之築其
東新土堤培其西舊土堤凡為潭者四皆甃以石餘皆護以樁笆南北建
石閘二以通舟航出入而南閘外又築欄河&KR0309;北閘外又築束水堤中建
滚水石&KR0309;以䟽洩水勢而&KR0309;之東則又開濬支河令其水得從射陽廣洋
走而入海河之中夾植茭葦亦藉之為堤衞而堤之上遍植柳蔭牽夫盖
縷縷稱備善矣肇工於萬曆甲申九月二十一日明年四月二十六日奏
成上大嘉悅賜名曰弘濟河在事諸臣爵賞有差
運河隄自黃浦至界首長八十里即唐李吉甫所築平津堰也一綂志云
宋天禧中發運使張綸築重和元年發運使楊廷俊言真揚楚泗高郵運
隄舊有斗門閘十七座詔撿修復國朝洪武九年詔楊州修高郵寳應
湖隄六十餘里以捍風濤復以老人栢叢貴奏請發淮揚丁夫五萬六千
人令知州趙原督甃磚隄求樂七年平江伯陳瑄築高郵寳應汜光白馬
諸湖長隄以度牽道弘治間揚州府同知葉元又多積土以廣之萬曆七
年奉旨修石隄自南門至槐楼二十里營田道僉事史邦直督修
淺一為子嬰淺離城六十里由界首往北至江橋鎮止二為汜水淺
離城四十里南接江橋北至新鎮止三為瓦淀淺離城三十里南接新
鎮北至朱馬湾四為槐楼淺離城二十里南接朱馬湾北至龍王廟
五為白田淺離城十里南接瀧王廟北至四潭湾六為潭湾淺離城五
里南接四潭北至西馬頭止七為七里溝淺離城五里由西馬頭至五
里舖止八為白馬淺離城十里南接五里舖北至越潭中九為黃浦
淺離城二十里南接越潭北至山陽界按國初沿河一帶分置淺舖每
淺淺老一人淺夫數十人淺船四隻盖令日事捞濬俾無湮閼此置淺命
名意也廼今淮黃並灌挾沙而來河身日墊深谷為陵而所設淺夫日事
隄築矣閘子嬰滚水閘江橋减水閘汜水减水閘瓦淀减水
閘朱馬湾减水閘劉家堡减水閘泰山殿後滚水閘三里溝閘
五里舖小閘(民置)七里溝减水閘十里舖减水閘(民置)黃浦滚水閘
新置窑溝通湖閘九淺通湖閘(二閘知縣陳煃議建盖因弘濟河上接黃流閘口水溜每粮船非三百夫)
(不能挽拽故建二閘洩水入湖弘濟閘口水勢頼以平緩湖水大則閉之)按嘉靖十七年都御史周金奏請
置平水閘五座測量湖水七尺以容行舟即平所測水則鋪築閘底以石
甃之不施金門隨水高下任其行止堤可保其永固誠善制也往年黃河
廞淤粮運阻絶河道諸公惜水如金移檄寳應悉加固閉必待湖溢方開
驟難宣洩隄岸屡崩因噎廢食其蔽固如是乎廼邇年運河之水又多患
有餘當事者每以開閘洩水䋲下鄉農苦之相率而告塞焉(附知縣陳煃復工部閘&KR0309;)
(議夫閘&KR0309;以减水設也下支河入湖蕩而歸海故上河之水苟濟重運而有餘則啓而洩焉俾湖河常虛腹以待即有暴漲不至潰運堤而沒民田)
(法至善也頃年支河淤墊多不深廣閘&KR0309;洞開水勢肆漫不待隄防既決而民田之陸沉者鮮不訾閘洞為禍源矣無怪其紛紛而告塞也及查支)
(河僅可濬上流四十里許迨入廣洋射陽諸湖與火盆章思等蕩又茫無畔岸隄築實難水行至此仍淤漫散溢為民田病者如故也為今日計莫)
(若多開海口而以海為壑斯上流可䟽而閘壩不為虛設矣)按舊任知縣李淶取入戶科條上高寳
河道便宜五事其一欲多建閘洞以洩水盖李令公在任最久誠見壅泉
激水之為害吳敏道論曰善治水者導之使下未聞壅之使溢也今者率
以增堤障遏為上策欲堤無潰得乎隄潰欲無害田不可得矣督河諸公
倘能仰求國初置淺之意浚之使深不培之使高攷復陳恭㐮平水閘之
制聽其宣洩不待其羡溢而又多建涵洞開濬海口以海為壑而不以民
田為壑即大禹之故智而漢臣之良筴也此議行河事其有濟乎附治
水或問八條或問治八寳之水次第何如曰欲開閘洞先濬支河欲濬
支河先通海口其勢固然也八寳古稱沃壌弘正時猶為江淮望縣戶口
繁盛盈八萬焉嘉靖辛亥後歲多水沴饑饉仍之迨隆萬之間十室而空
其九矣前後蒞兹土者非不蒿目刺心切切然下勸農之令而民弗勸者
何歟謂不治水而治田無益也譬之盗處堂奥中吾集主人而語之曰爾
葺爾墻垣備爾門戶可高枕卧矣其誰信之如頃年淮水泛濫漫高堰而
潰運堤此猶曰異常之水耳至道其常則周橋入淮通濟納黃源源而來
者不得不分洩東鄉為運道計則上河之水由若干閘洞而下注者㳙滳
瀦之支河遡其出口不過東洩牛湾河北洩葫蘆港已耳而上口鯨吸不
止奈何不患腹漲之病乎故閘洞之水非支河不洩支河之水非海口無
歸誠多開海口指示便門俾分頭走逸而後積水消民田出矣今石䃮一
口耳而且不加闢即腹中優優胡益哉此無異驅盗者不洞開四門而欲
逐之走也亦惑已或問開周家橋有無貽害高寳并為運道之虞曰周
橋與高堰固一帶耳總在泗之東南周橋可開是高堰亦可毁也節年淮
水暴漲從堰溢出輙漫諸湖而去秋尤甚惟時西風連作鼓浪决隄高寳
興塩之田茫然巨浸此猶漫溢之水貽害已如是矣假令大開周橋縱拽
淮水又何異開門而揖盗救焚而益薪也哉盖周橋較寳應地勢高下懸
絶淮水建瓴而下卒然不能入江逹海西風駕濤狂瀾東擊一線之堤非
屹然金城之固也動决三五十丈或百十餘丈遂令粒食之地胥為魚鱉
之鄉而運道從此大壞矣是時急議脩築無論工費不貲歲月難計即人
民離散不得而役之此其咎將誰歸歟故有謂開周橋而不害鄰壌妨運
道者非所知也按泗人因淮水有渰泗城祖陵之患奏請於寳應西
北界周家橋開十餘丈以洩泗水前任知縣耿隨龍取入戶科愕曰如是
則以高寳為壑即棄高寳也如漕渠何亟上䟽陳其非便于時遣工科給
事中張貞觀視河知縣陳煃圖畫地形力言其害時南河工部黃曰謹塩
院王皆言之上於是開周橋之議始寝(附知縣陳煃會勘議稿竊惟寳應彫疲全因水沴)
(國家命脉實藉漕渠故計根本則祖陵誠重而運河兼重論墊溺則泗民可憂而高寶亦可憂為今日計固不得後祖陵而先民瘼亦豈以病)
(泗州者病高寳哉夫寳應濱湖小邑耳為運艘必經之區固所稱咽喉地也運堤迤西有汜光白馬諸湖四時受水一望連天每遇水溢湖不能容)
(小則渰田蕩舍大則决堤溺民故修築高堰無非障淮水全運道而衛民生也堰南四十餘里即周家橋舊有小溝闊丈餘深二三尺伏秋時水從)
(此溢出寳民嘗請障之今欲開闊十餘丈而深一丈五尺不幾以高寶為壑哉夫淮出清口與黃交會而能拒黃之不内灌者以全力勝也且借淮)
(之清减黃之濁用能并黃入海而不甚淤焉若周橋一開淮從中洩勢分力弱淮必乘之濁流日淤清口而全淮之水將注之湖矣彼其浮天撼地)
(沃日蕩雲之勢豈復線堤所能障乎况周橋地勢峻聳踰高寳遠甚而興塩及各埸灶則下而又下者也水擊隄齧潰敗四出即欲力堵安所措手)
(哉恐諸州治之困不减泗城而運道塩場從此大壞矣江南粮儲何由轉輸百萬塩課何由煎辦九邊軍餉何由取給此周橋之萬萬不可開也近)
(議張福口堤長口隘弛二百丈而縱令出水是亦洩淮之一術哉如謂開周橋十丈而水洩裁張福堤二百丈而水不洩者無是理也但洩之遲速)
(全視河之高下今黃河底高一遇水發淮黃相映欲洩淮流而不分殺黃水豈能驟銷淮漲哉故所稱老黃河者今日所宜亟開也當事者誠察于)
(淮水受病之源由河強而淮弱於淮黃未會之處務分河而殺黃強河既分弱淮稍振不必治淮於淮而治河於淮庶幾黃不外遏淮不内漲泗城)
(可保祖陵可安而運道民生各有攸頼矣或謂河不兩行自古記之支河一開正河必奪是矣然以今日計之特患其不奪耳使河自河而淮自)
(淮豈復為祖陵之患耶至論泗城故趾原属卑窪城中積水頃難涸洩假令異時霪雨如昨即開周橋未必能减泗民之困也夫利一州而害數)
(州縣仁者弗為况利者未必利而害者立見乎故職謂周橋不可開亦不必開也)或問支河幾路當濬曰按嘉靖
五年御史戴金請開支河䟽略云弘治正德間寳應湖隄屡决費銀數萬
餘兩欲建閘座修濬下河勘得堤下河道若子嬰溝接潼河下廣洋湖長
沙溝接官庄亦入廣洋湖劉家浦通瓦溝溪望直港宋涇河接官河三里
溝通七里溝出蛤拖溝本縣東門外起至流星港軍師廟起至章思蕩蛤
拖溝起至射陽湖各處挑濬計募夫六千以上每夫四十餘工方能集事
每日該銀三分官藉民力以成工民頼官錢以度日則河堤免衝决之患
民田無旱澇之苦商塩有運載之便附近居民免頻年脩築之煩一舉而
四善備矣至萬曆壬午知縣韓介言於督府凌公雲翼䟽請大開支河于
是督工浚治塩船多由此行數年之後而河復閼矣迨萬曆二十一年六
淺潭堤决流沙積澱上流不通次年春復加開濬稍可通舟楫云或問
濬射陽湖以瀦水何如曰水有所歸始不為害夫海水所歸也寳應之水
北從河淮來西從諸山來悉由諸閘洞東下停滀射陽湖不得趋海以至
泥沙淤積湖淺不能容水則泛溢四出東田輒為所苦歲旱湖水易涸不
得資以灌田議者屡言濬射陽湖是矣先塩城令楊君瑞雲嘗請發帑金
數千興人徒至萬濬之然無所取土安能使兩岸隆起僅僅用䈒從水中
取油泥置兩崖稍以茭草護之曾未經時水波蕩之尋復灘淤且海口數
處仍塞而不開即濬射陽湖何益哉或問撈淺與築隄孰得曰治河之
略撈淺為長議者謂河深則岸自高河濬則堤自固於理誠然然不可謂
修盖使伏秋霪澇一運河果足以容之即專務而不復以
隄為事奚不可者頃見淮水横來高堰順流東注海倒山移高寳邵
伯縷隄一時衝决者餘口注及興泰塩城之區靡不渰溺是其泛濫
之數州縣尚不能容而謂濬河遂足以容之耶竊嘗湖猶甕
也運河猶甌也甌以内閼無所容矣吾閼而以甕水注之甌輙盈
而减甓之水能幾何湖水盈而河水亦盈河可濬而湖不能濬設
非河彼驟漲驟决水漫則東田陸沉迨水涸則運故河
之不可不深濬者為容受之地備尋常也隄之不得不高厚者防漫
决之患禦非常之水兼舉而始得焉或者又云昔賈譲以繕完故隄
增卑倍薄謂之下策今奈何棄上中策而用下策乎曰用下策非得已也
勢也或問築堤用土工板工與石工孰得曰運河有堤所從苐
工不皆石經久為難西風撼濤破决甚易近猶以歲計若樁笆工
一歲再易焉每議甃石當難之必謂工鉅費繁錢粮靡措也不知一
勞永然今欲盡為易石事勢誠難合於歲修工内若
千丈務較往年規制加深幾層地欞樁幾尺使根脚不為湖浪所汕
庶隄防可固修築可省而國家之襟喉有永頼矣然督之匪人則有疎率
侵漁之患往嘉靖間有主簿徐志高督修某淺石堤鑿石六面見方灰縫
細密物料工食毫無尅落迄今工獨完固父老稱之然價之不敷則又有
苟且搪塞之患查上年開挑越河估用龍潭等山青荒面石每丈山價二
錢九分今减二錢四分矣舊時石工鏨砌面石一丈工銀一錢三分今减
一錢一分矣以故石塊尖斜鏨砌粗率甚至裏石尤為不堪而灰料汁米
各從裁削欲其堅固得乎故使修隄者黜節省之虛名圖經久之實際不
惜小費不任匪人何至屡修屡决厪廟堂南顧之憂耶或問寳應越河
淤泥日高不能瀦水何也今議大挑何如曰按越河於萬曆甲申歲開挑
迨五六年後而沙墊底高由通濟等閘黃水内灌沙壅之耳節年河官急
為治標之計束河使窄夫亦有深意焉盖河寬則流緩流緩則沙停沙停
則河塞理固然哉惟窄則流駛而沙隨水刷故束水衝沙以水治水之道
也頃當事者眎河身日高圖為挑濬之計估用工費三萬餘金及癸己秋
六淺隄决南閘之水北趋北閘之水南趋越河積淤衝刷殆盡至計塞决
之費僅七百一十餘兩事固有因敗以為功者此亦見束水刷沙之一騐
也奚必議大挑以靡費優民為哉但令清口通濟閘非漕貢不啟而官民
商旅之舟盡復車&KR0309;庶幾黃水不入而淤沙不至日增矣或問治寳應
之水宜濬下流固矣然必何途之從而濬之曰石䃮之開近有成議矣又
蛤蜊港之東南為野潮洋而内水之出見有河形者名廖家港在范公堤
外舊有閘衝决無存隄内一河自鐡屎湾至石橋頭約長三千餘里河身
淺窄若開闊十餘丈深十丈則㲼河溝之水一派而行寳應東鄉之水
消矣至若洩水南下則挑金湾濬芒稲是所稱南工也無已則湾頭閘傍
添設一座令縱洩泰通塩河而又加濬三㲼河口及儀真西門拖船埠港
另開一閘較舊閘更深之則入江之口既多而南河之腹不漲倘行之未
有不利者也
越河寳應越河之議始於宋陳損之之䟽継以國朝白康敏公有高郵
越河之築屡議屡停迄無成績迨萬曆十年狂飈覆舟溺死人不計其數
然後督撫李公世逹王公廷瞻相継題請而按院馬公允登塩院蔡公時
鼎南河郎中許公應逵悉心贊成又圈田靠堤兩論不决頼吏科給事中
陳公大科上䟽力陳利害大司空楊兆亦力主靠堤之議於是上盡允
所請發留都計部帑金十萬兩撫按二院贓罰五萬兩於是以萬曆十二
年九月興工東築新堤一道西仍舊堤時加高厚兩堤俱護以樁板實以
剛土闊者八丈許高者三丈許中有先年衝决倒潭八處積水深廣則甃
以石兩堤又皆築滚水&KR0309;三座以時䟽洩南北建二石閘以出入明年五
月奏績上賜名曰弘濟堤上植柳萬株以蔭牽夫兩閘之上各建關王
廟以資神力護河於萬萬禩北閘建亭樹碑以紀河工是河之開數十年
而後定鉅工之興若此囏矣乃一時草創未及經久之圖即以南北二閘
言之北閘門稍東向水勢北來如矢舟難徐轉損壊無筭非知縣陳煃建
議改令徑直易於出入幾何不為三峽吕梁之險乎又頻年以來從淮安
至寳應築西長隄一道黃水從通濟閘入者挾沙而來河身日高運道日
窄有如當事者思此河經始之難慮此河淤塞之易咨訪濬治良筴俾流
沙不積漕渠不壅又三十六里之隄盡用石砌即有異常風雨不令衝决
則漕其永頼而朝廷十二萬帑金之費不至付之波臣無益矣
正綂三年八月己未築馬郵湖堤堤長四百二十
五丈舊用土築遇風浪撞激輙敗間用木橛
葦束蔽護亦不綏久至是甃以磚石復以糯
米糊和灰固之始堅緻可久矣
泰州志
論漕河建置圖所列南起大江北抵山陽漕河形勢大略也
漕河惟揚州城迄楊子灣一帶可四十里地勢高阜延袤至邵
伯鎮而北内外東西則皆諸水所滙而外自高寳内迄興泰鹽
城地形窪下共一沮洳之區也自宋天禧中江淮轉運使張綸
因漢陳登故迹經畫就中築隄界水俾隄以西滙而為湖以受
天長鳳陽諸水由瓜儀以逹於江為南北通衢隄以東畫疆為
田因田為溝高泰寶興化鹽五州縣聮絡千餘里而遥而五州
縣之水有廣洋射陽等各湖以瀦之有廟灣石墶等海口以洩
之不為田&KR1369;具稱沃壌矣此前代之所疆理而歷世因之不能
易者也至國朝復大治隄以通轉漕是為咽喉要害而鹺利
民生胥扵此焉依頋不重歟夫湖藉以資漕則隄以外不使水
得出而後漕之通利也無壅遏淺澁之虞不然滔滔東注其有
不决隄梗運者乎因田以定賦則隄以内不使水得入而後田
之菑畬也無淹没漂溺之患不然混混西來其有不傷禾廢耕
者乎何也以五州縣之水漑五州縣之田其瀦也有限其洩也
亦有限一遇霪雨尚爾泛濫湖決而下勢若排山四望汪洋總
成一海當斯時也瀦不勝瀦洩不及洩數千里之内幾何其不
載胥及溺也而漕計且壞不可支矣是縷縷一線之隄者四百
萬之軍需所藉以灌輸而國脉係焉百億萬之生靈所藉以待
命而國本關焉故隄固則漕無害而淮南頼以平成隄壞則漕
事阻而淮南胥為魚鼈此其利害不啻燭照數計而龜卜也所
從來矣
論地方形勢圖所列距揚州二十里許至楊子灣漕河東為
鹽河專為鹺運而鑿之渠由江都歷宜陵鎮一百二十里是為
泰州州治州治而北不二里許則泰州之水田也從東西二&KR0309;
而下入新城河港白口寕鄕司凌亭閣而北一百四十里為興
化稍折而西南八十里為高郵再折而西北一百二十里為寶
應又再折而東北九十里為鹽城是起自泰州以及興高寶鹽
紆迴雖共四百三十里然阡陌連壌東漸扵海西濱於湖而鹽
場草場河泊湖港則周遭不下數十里而盈矣千里之内往來
者止憑舟楫之通略無牽挽之路其形共類一釡底古所為號
澤國也然所由稱沃壌者徒以湖隄固而水利興耳隄一决則
千里者壑矣沃則俱沃壑則俱壑未有一州被水而一州獨異
一縣被水而一縣獨存者也故言其合也則五州縣者其利害
其豊約鈞者也無彼此一也言其分也則泰州田於邵伯湖為
近邵伯隄決先泰州而興高寶鹽次之高郵興化田於高郵湖
為近高郵隄決先高興而泰寶鹽次之寶應鹽城田於汜光湖
為近汜光隄決先寶䀋而高興泰次之水至有先後水害無淺
深盖射陽等湖所不勝瀦而廟灣等口所不及宣者也譬之人
然諸湖皆喉也五州縣田皆腹也海口一尾閭也水自喉入必
腹滿而後從尾閭以出而謂腹以内有一之不受者乎况大於
喉小於尾閭多其入少其出而謂不漲滿于腹也有是理耶
論廣陵田賦圖所列田高下下者宜稻上者宜菽麥然而大
江之濱湖西之坂漕渠鹽河之間往往引水鑿渠以資灌漑此
所謂甚美高腴之地也不特宜菽麥而已廣陵之屬為州者三
為縣者七南有儀真有泰興東有如臯又通有通州有海門厥
土阜而且厚多前所稱引水鑿渠者是已湖決而東不相及也
可勿論論其在圖者江都之賦米三萬有竒豆麥稱是其在邵
伯以下與泰州水田比隣而界卲伯隄決江都此地亦嘗被災
矣然以通縣計之不十分之一而由瓜渚以接泰興則濱江也
由楊子橋以至高廟則漕渠也由楊子灣以至宜陵斗門則鹽
河也由黃子湖以至諸塘及西山等處則蓄洩無不利也故不
得以卲伯一隅之害而并議四境膏腴之利然而卲伯之民猶
然觖望一夫不獲時予之辜得不希當塗者一區别乎高郵西
對天長寶應相與連壌高阜腴地多亦有之第最重者在下河
自不應議及耳人亦有言江都美矣雖有邵伯之災不以蔽其
美何也美之地百而災之地一其數不勝也高寶災矣雖有湖
西之美不以蔽其災何也災之地百而美之地一其數亦不勝
也若泰與興則異是維揚之賦二十萬泰與興一州一縣者居
其半彼三州六縣者居其半夫非以其地多水田偏宜稻也而
特重之歟今田化為沮洳而稻且屬烏有矣十萬重賦胡以供
之然興化之不能供也當塗者蠲恤之䟽屢上而逋負之誅常
寬興化災民猶得延旦夕以冀將來平成之望而泰州則覆盆
不白矣豈以興化不有旱地故以躋於高寶而泰州不止水田
可以比於江都耶不然矣夫亦未酌其分數耶論亊者當考其
原恤民者必關其痛泰州之痛不啻剥牀以膚矣試窮其源一
相提而論上下二河足相當否滔滔汪洋止若邵伯之一隅否
蕪蕪原野能如江都之四郊否以不耕之田共有常之賦將終
不得擬扵高寶興化三州縣否分數多寡可較而知也語具在
後論中儻誠有若推之耻由溺之思懇懇然赤子其民不以秦
越視之請一虛心詳察當不吝引手投足而必求所以援之者
矣
論田賦分數圖所列南界泰興西界斗門東界如臯此三面
故泰州所稱高阜者其中惟鹽河一帶引水而田足稱腴壌可
稻計科米三千九百石有竒而自兩岸入内則高亢無水不可
禾矣計科麥六千石有竒豆八千石有竒再内則仰瓦而下不
三里盡下河矣比界興化則科米五萬二千石有竒此夏秋兩
税上下二河田賦之大端也麥豆不論夫秋米者上河止三千
視江都之三萬同乎下河至五萬視邵伯之一隅同乎其不可
共日而論也明甚夫江都不得以一隅掩三萬泰州奈何以三
千掩五萬也甚矣論災者不考扵分數之多寡以困此一方而
令不得其平也吁嗟乎冤哉若又謂興化無上河泰州尚頼有
此三千石也即大水爲患猶可藉手而豆麥所産亦足易米而
輸之官耶則又誤矣上下二河截然兩地之民也夏秋兩税判
然二時之賦也漕糧兌運此三千石足乎豆與麥可充漕乎上
河之民能代下河輸米乎譬之一家然兄弟分㸑久矣戶役各
自以身任之其後一人富一人貧而貧者役又獨重自非友愛
之至欲強令富者代貧者而受重役也必不能矣又譬之兩邑
然井疆區以别矣錢糧各就地所産者派之假令一邑豊一邑
歉邑賦又獨多自非父子之親欲強令豊者代歉者而輸多賦
也必不可矣嘗考歷代沿革泰州唐初為海陵縣後又分為一
州一縣州名吳州縣名吳陵其時未有如臯未有興化也至元
始專為泰州而以一州一縣之地於内稍析為如臯又稍析為
興化以故上下兩河泰州兼有之而其有下河也又偏獨多今
維揚諸屬編戶定賦未有若泰州之兼有上下河者今如臯盡
以上河論矣興化盡以下河論矣兼有如泰州乃不酌其分數
顧令同類扵如臯而不得比災於興化豈不冤哉予特為論著
其事而又以錢糧額數分列於下覬當路者考鏡焉
論勘災異同圖所列五州縣水患詳矣然被水無彼此而論
災有異同豈當塗厚薄其間而泰州之民夫獨非當塗赤子哉
必不然矣此何以故則多所聞鮮所見而見之者有所見又有
所不見云耳何謂多所聞鮮所見高寶當南北孔道使節之往
來如織濱湖苦水孰不流傳而興即高郵屬邑言高郵則必言
興化矣此三方者固世所指名也而泰州僻在東偏誰則見之
而誰則聞之何謂有所見又有所不見泰州之僻往來者獨二
三上司也上司以楼船從楊子灣入徒見兩岸禾黍穣穰洵美
且都嘆賞不容口而安見江都泰州之分界也又安見下河之
一望成湖也其有行縣入興化者故道又不由泰州往也而泰
州之水安從見之然間亦有勘災之委官矣委官之入境未嘗
一遍歷也上下河多寡之數未嘗一通考也其以災報者往往
雜於上下之間未嘗一分䟽為區别之也而興泰一體之義又
何自而得轉聞於當路乎當路且不聞矣况廟堂乎雖然顧當
路加意何如耳請以巳事明之登城而嘆隆慶三年有衡水傳
後川公矣刻篆而鳴萬曆二十一年有烏程吳平山公矣以故
兩年大水泰州得與興化共蒙蠲折之請民之仰之若嘉糓之
有時雨也萬曆十四年嘗大水矣勢更洶于上兩歲者偶有當
路從上河來父老群聚而控之反逢其怒曰吾親聞兩岸栽秧
歌聲不絶於耳若曹何自言水災也是䛘我為首者㮄笞三十
及如臯尹奉檄來勘而尹故善䛕當路風旨州又適同知署事
時届端陽方駕龍舟戲水上為樂屬視如臯不為禮尹怒而去
報如前當路言是歲也水盡滔天興則改折泰則全徵漕舟抵
河下至鬻妻兒以供而民不堪命矣此見與不見之明驗巳嘗
謂名實者論之辨也利害者亊之審也五州縣一爾高寳興有
災之實而亦有災之名有災之害而亦有災之利不幸之幸也
泰州同有災之實而獨不有災之名同有災之害而獨不有災
之利不幸之不幸也下河水為崇上河掩下河水亦為崇何也
當路為泰州之幸有上河也而不理其災百姓怨泰州之不幸
有上河也而槩覆其災民隠若是苟一權扵名實利害之辨尚
其有痌&KR1539;之思乎
論正改漕兌圖所列五州縣歷年之水顛末業已備具論中
矣浲洞之警平成無日賦役之數一定不移萬姓所日夜延頸
而待者獨望有朝廷浩蕩之恩而巳頋錢糧額派於縣官為維
正之供於百姓為有常之賦則起運存留兩端耳起運如内庫
上用及京邊軍需是巳存留如官生俸廪及地方經費是巳數
者有一之可缺乎缺一不可奈何得輕言蠲大司農於四方奏
報災傷往往急起運而緩存留而不知存留之於地方即起運
之扵京邊無得而緩焉者也故急起運者實徵也緩存留者虚
文也然則所望浩蕩之恩者何由漕糧之改兌改折是巳何言
乎改折也漕糧正兌以石為律有𥙷閏二六等費納銀一兩二
錢有竒而改折重則七錢輕則五錢止矣何言乎改兌也漕糧
正兌以石為律有水脚過湖等費計納米一石七斗三升有竒
而改兌則加耗米二斗五升又加變易米二升止矣改折之數
年例若干漕司留以待四方不時之災而改兌之數均派各省
聽其臨時自相酌量調劑而已故改折非撫按勘實災至九分
五釐以上者不得輕許然大司農猶有嚴禁之請改兌聽之司
府就地之原額為派单之多寡大都不相上下予不識漕計此
其大略之數如是也今興化以頻年被水漕糧盡從改兌矣改
兌未已并改兌盡從折色矣折色未巳并折色又盡從永折矣
浩蕩之恩廣被于興化者如此頃當路又因興化以及地方同
有是災者俾高寶漕糧亦盡從永折之例矣是浩蕩之恩推廣
於高寳者又如此而獨泰州一不與也士民思之不得其故相
聚而扼腕曰使州田而異於興化也無怨也使州糧而輕於高
寳也無怨也今田之沉於水也於興化非有疆界之别糧之出
於田也於高寶且有輕重之殊何乃見棄當路不蒙體勘豈不
沉冤於覆盆而號泣扵向隅也乎哉矧復使為興化代糧抑又
冤之冤矣請得肆言之維揚一郡三州七縣秋米共二十一萬
八千八百九十六石二斗二升於内額坐起運正兌米六萬石
改兊米三萬七千石以均平之法言三州七縣視額糧為例每
糧一萬當得正兌若干改兌若干石此一定自然之數也以通
融之法言三州七縣年視豊歉為例豊者加正兌減改兌歉者
增改兌減正兌此臨時劑量之數也於徵輸之内寓輕重之權
要以不失維揚九萬七千起運之額以足國家漕運四百萬之
儲而巳漕規立法之善所從來矣故泰州額糧五萬二千有竒
當得正兌不過一萬五千改兌不過九千二百而巳嘉靖三十
年以前此數未之或爽雖准通融之法臨時微有增減計扵均
平之法成數無不脗合各年派单由票府州見存卷案歷歷可
稽也其後正兌忽派至二萬九千六百視原額驟增一萬四千
石而竒矣改兌忽派止一千九百五十視原額驟減七千石而
竒矣懸絶巳甚奉单之日靡不駭而且疑然竟莫知其所自起
聊一具訴而當路輙不報也嗣是年年因仍遂為常例而不聞
有所更訂者夫以一郡正兌六萬石而泰州止二萬九千是十
分而五也一郡改兌三萬七千石而泰州止一千九百不十分
而一也增正兌一萬五千石歲計多徵銀一萬六千兩多徵米
九千五百石則十分而又加七也民之重困不啻塗炭而倒懸
矣頋不知漕規於各省果如是偏重而不均否耶假曰奉旨
則必有題奏章䟽可據也假曰額例則三十年以前不應有異
同也假曰應增則維揚總賦未見部文奉有亊例續派也三州
七縣一也此既有所加彼必有所减此既蒙其害彼必蒙其利
盖嘗得其故矣先是興化政府及第篤厚桑梓維時水災尚不
似今時之困然巳力為之地而當路因以一郡改兌漕額盡三
萬二千派於興化餘五千有竒派於三州六縣爾夫興化既以
改兌易正兌則應得正兌原額仍就三州六縣公分之可也三
州六縣既通減改兌則應得改兌原額仍就起運正兌内遞加
之可也乃不一衡量而徑以興化一萬五千正兑舉而盡栽之
泰州彼兩州六縣者正兌未嘗一失故物而起運驟反遞減有
差此何以說也對興化言是泰州為興化全代正兌也對各州
縣言是泰州為各州縣分代起運也揆之天理則不通質之亊
體則大謬不知當路何以會計也抑有由也盖衆怒難犯加糧
於衆邑則羣起而噪者必多殊費居觧不如一邑之可欺也編
戶之遠無如泰州也額數之重無如泰州也絜而與之足可掩
覆不如各邑之難敵也故興化宣言曰泰州有上河富郡也非
興化所得望也當路信之謂泰州真冨郡也果興化所不得望
也噫何其冤之甚也蚩蚩之民亦將何所控告哉當是時猶未
沉水也民力尚未殫竭也躭燕雀處堂之安而無鴻鴈集澤之
感則亦因循已爾今則沉爾田矣傾爾家矣呌閽無自泣路堪
憐誰生厲階至今為梗能不追怨當時之首事者乎糧非洪武
之舊強代興化之賠興化政府所以為興化則得矣其如貽怨
於隣境何勢窮數極返本還原不當復泰州之故物耶若終念
興化之不能復也破格題請令兩有所存不亦無偏無黨之政
乎如不其然則請當路親舉玉趾特詣泰州興化之境履畆而
勘周詢而咨度焉地之高下同否田之被水同否正兌之獨加
扵泰州順否改兌之獨存於興化安否起運之并代於兩州六
縣是否然後以先年具題之䟽及所以攤派之由的然示以當
加當減之故毋使不知而暗賠曉然諭以公平正大之理務令
心悦而誠服即雖不蒙一體蠲恤而亦可免退而後言矣
外史氏曰泰自昔號澤國與高寶興化天水相連風颿直逹非
有涯涘可施牽挽余數問渡扵此是以知之而州治南面獨據
上游外鑿漕渠以一衣帶水通蜚輓之利即廵方直指從上河
來入茱萸灣東走如臯通州者是而不知其賜履西迄江都僅
二十五里而止南迄泰興僅二十里而止其為上河析壤幾何
自守土者傳舍其官秦越相眎有習覩萸灣以東兩岸禾黍艽
艽黃雲被畮而忘其非泰州者矣况可責之輶軒過化者乎今
下河歲歲苦陽侯高寶歲歲蒙蠲折而泰州題災獨不與撫按
之責乎抑監司之責乎甚至最剥膚者金家灣一堤歲被土著
盗決激水罔利而一切莫之省憂沉璧無能高岸為谷竟棄下
河五萬三千之漕糧於沮洳一壑而猶不能與三州縣均望復
租之惠尚可諉曰非距心之罪耶試令冏卿而在不知又如何
痛哭流涕而長太息也余故閱水鄕圖而并論次其說三復低
留以志其咨昏墊之慨云
泰州志河渠考
海陵水利來自淮泗其自高郵卲伯灌入下鄉者為下河田土
居多而海為之洩其自灣頭東折者為上河田土無幾而江為
之洩此其大較也上下河俱為塩運故道盖不獨民田藉其灌
溉而塩場萬艘往來如織實為國家命脉之所繫云顧海陵雖
號為澤國乎然河腹甚淺易盈易涸閒萬曆二十二年以前鹽
官三年一大開一歲一撩淺故因勢利導而飛輓𥙿如此其成
效之彰明最著也今則挑濬絶響矣以故一遇暴雨亘畆皆盈
若數月不雨而焦原鑠金又赤地千里矣考之府志謂泰之水
自運鹽河東來旱則宜築塞白塔芒稻二河庶無為運鹽之梗
夫非獨為鹽病也漕運轉輸秪争此一衣帶水而芒稻河奔江
不息蚤已决之於上流况潦時少而旱時多其可不為留心瀦
蓄之計哉余故將上下河并市河三欵臚列于左
一下河計水道有三其自新城殿折而東北者為通場運鹽河經
於溪秦潼鎮西溪廵檢司以抵場下東漸於海鹽場萬艘自串
場河装運直逹泰州西&KR0309;而止前此鹽官動費金錢歲歲挑挖
不為無見盖泰形前高後低故州治北有東西二壩所以界限
上下則十場轉運惟取給於淮流矣頃自牙橋閉塞則長淮断
隔别無支河可通惟寄命于下河如綫之帶水而巳况此緩弱
之水又一洩而盡數年以來則陸海揚塵運塩通津且輪蹄相
錯矣蒿目國計者計將安出乎其自新城殿折而直北者為
興泰往來官河經魚行北去十八里為港口鎮過此則為港口
白矣此澤茫無涯涘似百川灌河平時深不可測雖枯旱水亦
以數尺計為海陵一古蹟云踞白之東北者為董家潭上溪下
溪靳家潭數處其水雖旱不竭獨饒秔稻之利至扵蓮沼參差
菱芡歴亂在旱時亦然此亦一武陵源也過此則寕鄉廵檢司
矣迤北十數里則興化所築長堤一道在焉堤由興化至高郵
計延袤百餘里昔以曲防遏泰之流者今則陸海塵飛亦不獲
沾泰九里之潤惜哉過此則凌亭閣矣是為興化之分界高寳
之通津世相傳為海陵溪者其在斯歟自新城殿折而西北
者田近膏腴多富人之稼不可以里數計也西北直盡乎泰之
樊汊通江都之永安鎮與䢴江接壤焉
一上河此河始吳王濞開䢴溝自揚州茱萸灣通海陵倉及如
臯磻溪時濞以諸侯擅煑海為利鑿河通道運海塩今其故道
也攷諸芒稻河未設之先塩官猶歲募丁夫日以挑濬為亊嗣
後芒稻河設矣湖淮之水洩之扵大江雖治河使者日下閉塞
之令而地豪貪竹木商販之利盗决如故也山洋河&KR0309;之在宜
陵鎮者亦有名無實泰州之歲徵看&KR0309;夫銀至今不廢而地豪
之緣為姦利者亡從詰也甚至借竹木便民反告官給帖付照
公然身充牙儈至私塩夜行商船徑渡而江都有司不知其有
憲禁也山洋河而上其直逹下河者一曰赤蓮港一曰戴家&KR0309;
一曰徐家䢴子(徐家&KR0636;坐宜陵西二十里鋪汪洋大河地豪擁為通津首為上流害)各據為利窟
而不顧泰之肥瘠也然俱在江都境内者也盖泰州西界最𥚹
小起自斗門鎮僅僅二十五里為海陵賜履地今專以境内言
之而潑綽港之通江者已洩之于斗門鎮海子溝之通江者以
新鑿一渠又决之于九里溝此不獨憂在塩漕而憂在農家之
水利不獨憂在水利而并憂在風氣矣夫城西負郭居水之上
流業己濫觴不可禁止又按父老盧惟寶所條陳一為壇場西
首之通江港逕入寳帶橋口岸大河略無限隔據稱于此通行
商販决水入江此尤其遺害之最先者也一為凌家閘在高橋
東坐落夏家橋據稱司啓閉者鬻水為利若此閘不塞則茫無
底止又何怪遠在東偏者不獲沾上流之潤一遇歲旱三農坐
困哉
興化先是興化東南一維之地國初以欺隱遷三百戶復徙蔡玄等塩
徒五百戶于良鄉涿州以致土曠人稀田地無主而南北接界之民今年芻
牧明年撨採或竊取而耕種之泰州侵占花勝等四十三庄田四千餘頃潘
楊兩汊南北深入十餘里東西八十餘里而塩城越界侵占又萬有餘畆于
是廵按直隷監察御史洪垣據實具奏略言該縣地土廣狹賦税輕重止以
疆界為主郡志為稽原額為規田土有定法本中制豈容變亂該臣弔取揚
州府郡志查得興化縣東至丁溪場一百三里西至高郵州河口四十五里
南至泰州蚌沿河三十五里北至淮安府塩城界首地名沙溝六十里其廣
一百六十里袤九十五里額辦税粮麥米豆五萬二千餘石馬草九萬餘包
外派編水馬站米二萬一千餘石并桑株魚課等項觧京錢鈔粮差委為重
大及查志内開載泰州并淮安府志塩城縣疆界四至俱與興化縣相同臣
親詣泰州等地方詢訪查勘興化東至丁溪場西至河口南至蚌沿河俱各
倚河為主若捨蚌沿河而北則田地混雜實無可擬况今泰州民竈開種河
北人戶包賠臣奉命前往地方按臨該縣目擊斯患因而訪諸士民始知前
弊止因邊隣泰州塩城地方人民乘機稽阻未得均除伏望皇上俯念該
縣疲民疾苦乞勅都察院轉行廵按會同接𬋩廵塩衙門按諸郡志公同
委官親詣泰州蚌沿河迤北塩城縣沙溝等興化縣界内田地逐一踏勘頃
畆數目明白將該縣原額粮站等項通議均派照畆科徵仍將欺隱豪民徐
蘭劉椿等照例䆒治庶小民數十年積弊得以盡祛朝廷億萬載貢賦易
於完集蒼生幸甚蚌沿河此與泰州分界之河在縣治之南三十五里
先塩院洪公垣批略曰按郡志興化縣南至蚌沿河三十五里泰州北至陵
亭鎮八十里河鎮相接非異地也其河東至運塩河一百二十里非小港也
今泰州偽指梓新河為界不知梓新河乃興化腹裡之河非幇界也梓新河
按郡志在興化東南十五里自塘港西出得勝湖此尤可徵者况泰州興化
界限南北而此則東西者也蚌沿河直通塩場而此則一路不通者也豈有
界分南北而以腹裏横斜半截之小河以定疆界者乎梓新河按舊志
去縣治東十五里自塘港西入得勝湖河形自西北而入東南隣境指為界
河豈有偏斜半截之河可以界南北者乎大縱湖分心按維揚郡誌大
縱湖在興化縣西北四十五里西南至九都自湖心與塩城縣分界西入射
陽湖淮安志亦云湖中分為界其源自魚鯮湖由馬長汀逹射陽湖注于海
夫觀二志皆同蘼所疑貳况湖心分界其形闊其勢直其流遠本不可踰越
者也自興化凋殘人戶稀少而塩民乃越境侵攘靡顧天理大河通射陽湖
者不以為界而以小溝田埂為界矣或者云沙溝鎮原隷塩城似有可疑者
而不知沙溝鎮中心有河所以分界其北塩城其南興化明甚者也若郝昆
所占田土則在旱河之内蒲龍河之東况左右前後皆興化民田而有本所
軍屯在焉是又不足辯者矣水利一(南北閘䃮)縣西南接高郵北通塩
城相距百有餘里有堰堤以障水有南北二閘以司啟閉于是東高西窪兩
得其平雖有旱澇而民不為患閘南塘自滄浪亭至河口鎮豊樂橋四
十五里北塘自玄武臺至塩城界首六十里䃮南十里亭賈庄舖二
十里孟家三十里河口通海陵溪四十五里北平望舖十里土橋口十
八里火焼舖三十里盧家壩四十里界首口六十里水利二自嘉靖三
十年間漕堤北决高阜之水擁淮流而東注則自大縱吳公諸湖逆漲而上
塘閘不足恃矣水天上下一望無際乃至慶曆間而高堰决淮漲愈甚于是
始有海口之議海口遠在廟湾(埸名)而新豊射陽皆其故道新豊便則議開新
豊射陽淤則議濬射陽愒時玩日迄無成績(事在萬曆三年)徒廢帑金適充私橐不
得已則北議開石䃮口石䃮口在塩城之東南逼近城廓不利風水頗稱病
鄰開已旋塞固其所也不得己議開姜家堰姜家堰在塩城之西北舊有海
口自岡門鎮一十八里至登瀛橋天妃廟下新洋港入于海若使畚鍤具工
力敷人心和地利得矣失此兩便無己則東議之沿海水利三(丁溪沙河口小海草)
(堰二海口白駒南北二閘下牛湾河)盖昔者泰州鄉宦凌公儒遵海上議開白駒小海草堰
丁溪諸場海口而互有得失(事在萬曆十六年)夫潮汛往來貴審氣之強弱相地里
之遠近視河道之紆直而消殺之若使河直而地近則潮方怒生加以風力
其勢必至于澎湃奔騰而不可禦道遠而紆則強弩之末勢不能穿縞繒今
之鑿河者往往棄紆而取直舍遠而趋近非算也又新鑿之土骨脉未聖一
有衝突則排闥而入不難矣是以諸口湏防潮汛之虞而丁溪尤甚丁溪舊
有龍開大港道遠而紆永無潮患今闢沙河一十八里直通大洋是以求利
未得而禍不旋踵今雖實以堅土亡羊𥙷牢計亦晚哉若使河盈而海縮其
勢足以相敵以時闢之可暫而不可久此水自車路河直抵丁溪馮家&KR0309;至
姚家口一帶萬曆十二年知縣凌公登瀛濬之一水自白駒埸西下北芙
蓉通楊勝河直透大縱下射陽西北入于海此河故道也頃淤淺知縣凌公
登瀛濬之引腹心之水下白駒場南北二閘趋牛湾河東入于海牛湾以紆
曲故無潮患草堰小海二海口亦洩水要地萬曆十六年凌公儒議開魯
河口苦水洋去場六十里而勢連大洋潮汛易逹宜堅置板閘以守之酌其
盈縮而啓閉之水利四(射陽神臺)夫興邑卑下夙為受水之地自郵
泰合襟之水東南來者則開丁溪諸場海口挽而東注是己其如東高西下
地勢傾仄水聚釡底口開釡上所洩者不過浮面之水而已而觴深之淵固
自若也故急議之塩城而塩城數以病鄰為辭故莫若議之射陽射陽則入
海故道也自寳應屡决黃浦濁沙隨水墊湖中而陽且淤矣諸流壅塞遂穿
支渠而下往者塩尹揚瑞雲公奏捐帑金九千餘兩濬之而隨濬隨淤迄無
成功(事在萬曆八年)不知射陽有不可濬者二一者河闊四無畔岸如一望
湖二者河紆盤旋曲折如九逥腸曲則流緩䟽瀹不前四畔無岸則聚沙無
地雖有知者無所用其謀往者之役徒充墨吏之囊槖而無𥙷絲毫今勿論
矣近則議闢神臺神臺者亦射陽東北之支流起自沙溝黃土溝披絲網唐
橋胡至于神臺二十餘里有三汊口分西由南唐河經建陽河瓦子庄戞
粮河下朦朧口入于海分東由姜家庄對高作寺油葫蘆港下朦朧口入于
海分中一河亦對姜庄高作下朦朧口入于海此則河有故道地有剛土濬
之可使深闢之可使闊導之可使下也萬曆二十年知縣歐陽東鳳濬治工
完民甚頼之計用帑金一萬四千六百餘兩水利五(内閣李文定公復塘)
(初議)治水之法濬海口要矣固高寳漕隄要矣築高堰要之要矣築高堰
者使西水之不入固漕堤者使中水之不洩濬海口者使東水之不留雖然
十四塘不復終非十全之利而所謂三要者不能久也何也盖高堰者本于
山陽之高阜為堰以排黃淮之水而入海也自堰之既廢北水注而南走勢
不可遏連年堰成北水之害稍息矣然邇者萬曆八年堰成之後水復漲而
入湖漕堤潰决高堰之功何在哉則又由堰而南自葉城而下也葉城者寳
應之西塘乃十四塘之首地也儀真之塘四江都之塘五高郵之塘三寳應
之塘二而其中五塘為大在江都者曰上雷下雷小新凡三也在儀真者曰
句城陳公凡二也故舉其大者但曰五焉塘之始制起于蓮唐之年其間興
廢利弊備諸維揚乘志今不繁叙至我國初陳恭襄公瑄洞悉水利稽倣古
法造為十四塘&KR0309;閘上濟漕運而下利民田盖地之形勢自壽州盱𣅿天長
六合一帶其地高高則水注而東之使衆湖為之壑也故于界水之處為塘
閘以防之各塘之東為甓射珠湖新開邵伯白馬黃寺朱家赤岸等湖其勢
中中則亦洩而東下使興塩為之壑也故于湖畔之東築漕堤以蓄之方其
水年則西山之水高不過閘而南浮于江及其旱也塘水不洩山澗俱通而
西田得熟至于大旱漕輓不通乃東塞茱萸湾閉漕堤閘䃮决塘水而灌則
水道不阻而國運以濟古人之制善矣每塘甃石以為斗門而塘長塘夫
是設故洪武永樂間軍噐商塩皇木三資故塘之便及弘治以來日漸倒
塌正嘉之際奸民盗種之矣屡被告訐屡罪不悛先有薛釗継有仇隆用財
仗勢佃官承領時值倭寇之變築造瓜城𬋩工官高守一受私議將各塘之
石移運脩城而塘之故址不復存矣遂有衙門猾吏土豪勢家蜂起效尤佃
塘為田官派其租民獲其利而不復再議興復之計是以連年以來西山之
水無塘可蓄稍遇天旱則赤地千里水漲則泛濫盈湖不得已乃增堤以防
之不知堤愈高則水愈漲堤高則東空而下危水漲則勢湧而易决且新培
客土日洗于河堤崖日高河底日積一朝决潰無不上阻運道下没民田者
豈為政者經遠之計哉故計求十全以復塘為本一時錢粮浩大不能礱石
姑於塘口去處倣其舊迹仍于閘基暫取兩崖之土實而築之以觀有益與
否又不然如小新二雷由淮子河而洩則實淮子之上流句城陳公由烏塔
湾帶子湾而洩則實烏塔帶子之上流他如北山水櫃茅家劉塘茅柘白水
羡塘東塘柳横塘鴨塘亦皆如是尋其水口以便築塞相其隘阜易于成功
俟有盈財加石制閘如舊是以成功之序也此其為費比之高寳每年之錢
粮當不及十分之一而較高家堰之利則己倍十分之三不惟運道之輓輸
有資而湖堤之防守亦固更加捞淺澁以深河底䟽海口以平水勢則湖之
沮洳四出民田益增堤之衝决無虞興塩攸頼國家之利莫此大者但恐豪
奸之盤據在下者多阻撓于間而復塘則蠲租在上者託事為不便則徇小
而悞大難以計成功矣槩縣士夫條陳水利總論切見維揚枕江傍海
郡縣有十而興化僻近東海處其下流賦米起運歲十有八萬而興化五萬
七千最為偏重居下流則水患頻仍賦偏重則民力滋竭是以告灾告賑歲
無寕日凋敝滋已極矣欲恤民隱當除水患當察地形鄙邑東高西下形如
側釜高者濱于塩場地多斥鹵蓬蒿萑葦荒瘠不堪下者分為下河田多淤
洳湖泊茭葑汙萊無用間有一二可耕之田漸為洪水衝蝕岸哽低塌無土
可培大兩時行則東有塩場之水南有泰州之水西南有高郵卲伯之水浩
然而來注于敝邑時或淮黃漲溢潰决運堤則西自寳應北自塩城逆流而
上浸淫灌注飄淌我廬舍汨沉我稼穡溺死我牛馬禍水作櫃經歲不回雖
有諸設海口而針喉瓮腹宣洩幾何以故議水利者塩城則有石䃮河之議
白駒則有牛湾河之議丁溪則有大龍港之議草堰則有北新河之議五佑
則有瓦龍港之議沙溝則有洋麻港之議新興則有匣子港之議廟湾則有
射陽湖神臺新豊市之議是皆足以下海而緩急不同顧惟廟湾去縣差遠
獨為洩水故道水利要害獨此為最萬曆八年奏請捐銀九千餘兩捞濬射
陽湖直開新豊市又為塩城貪墨正官利已病鄰侵漁冐破是以開而未開
濬而未濬以致積水未退年復一年貽禍至今傷哉未艾夫欲興水利先究
水源以上諸議皆水之委也若究其源又論維揚大勢其地則江淮之交西
北皆高東南皆下諸山之水自高來者勢必趋卑古人急治諸塘以蓄之平
時用之以溉田水涸决之以通運江都則有五塘曰句城曰小新曰大雷曰
小雷曰鴛鴦儀真則有四塘曰陳公曰北山水櫃曰茅家山曰劉塘高郵則
有二塘曰白水曰羡塘當夫山水時發則旴眙破釜山陽諸水由雲山衡陽
諸澗洩于寳應而應以二塘蓄之天長銅城諸水東洩高郵而郵以三塘蓄
之西連大儀甘泉盤古山澗諸水又盡洩于東南而江都以五塘儀真以四
塘蓄之此諸塘者明興百八十年名卿碩輔留心經濟未有不謀繕治者自
島夷東犯諸塘閘䃮磚石取城瓜洲塘無蓄水于是始有私耕公佃投献鬻
賣豪隣貴族各售己私專為世業遂使國家大計經略遠猷蕩焉不存于是
上游山澗之水盡以諸湖為壑充滿汎濫浩渺千里漕河一線之堤焉能捍
禦不得己多設洞閘以洩之共計减水三十八座則為口三十八丈日夜灌
注于高寳興化又三百里始由射陽新豊以入于海今則新豊闢而射陽淤
求之神臺殊為切要若非盡復諸塘以蓄其源廣闢神臺以洩其委保無後
患庸可得乎論水利者既知復諸塘以蓄其源矣蓄而洩之諸湖灌之漕
隄則由漕隄閘䃮經高寶旋興化直抵新豊而入于海由漕隄順而導之東
南則自鳳凰橋出仙女廟口趋芒稲白塔二河濬而深之亦可以入于江而
東關之沙埧亦當深濬以為入江之支道如是則漕隄無漲决之虞而下流
諸縣亦可以免西上河之患矣鄙見若此惟經國者擇焉揚州府推官李
春開海口議興化為受水之壑射陽湖為瀦水之鄉今射陽湖淤塞故興
化受害為甚獨取道于廟湾一口其中所歷河道曲拂邅逥流更迂緩又加
以海水潮汐從而梗之故今議多開海口以分其勢减水諸閘日夜東注故
今議啓揚瓜閘&KR0309;以殺其流總之淮堤之范家口等處最為上流要害一有
潰决即百海口亦無如之何矣今范家口脩築未固尤可寒心職遍閱各閘
惟白駒場之北閘波流湍急下水最為順利即拿小舟從而探之閘上口水
深六尺五寸閘口相同下口則深一丈二尺五寸矣漸遠漸深盖此閘建在
牛湾河去海僅三十里地勢以漸而下水若建瓴故其流為最利此地形使
然非人力所能為也夫淮南属邑如山塩高寳興泰等六州縣廟湾東臺等
十五場民灶雜處乎其間計歲所輸納錢粮塩課出自高壌者什一出自卑
壌者什九先年河湖順軌歲歲有秋頗稱沃壌近自隆慶三年以來湖堤屡
决然猶旋消至萬曆二年决青水潭三年决黃浦口四年决八淺五年决寶
應湖决腰舖河水瀰漫而下滙為巨浸又加以高寳湖隄四十八座减水閘
晝夜東流以田為壑囓運隄渰没禾稼上年霪雨為灾范家口隄决民竈田
廬盡行漂沒州縣禀申里老呈告致厪各院之憂議蠲議賑至煩奏請
聖天子出内帑之金遣部臣賑濟之民亦稍稍荷更生矣但饑民之待哺者無
窮而賑濟之所及者有限若不亟為區處使民可耕之田即歲遣使日議賑
民惟有散而之四方耳田賦塩課何從辦納也該職遍歷各州縣及各場田
地周環六百餘里在在成湖深者丈餘淺者亦不下五七尺波流浩蕩一望
無涯廣求宣洩之路在北則廟湾新豊市二口最大為山塩高寳興泰六州
縣出水之門在東則牛湾河苦水洋次之為泰州興化出水之門俱稱要害
均宜開濬其間經過河道又應逐節䟽通以便行水北如唐橋神臺莊西唐
河油葫蘆港東如草堰之北&KR0309;小海之南&KR0309;丁溪之煙墩一處不通衆派皆
阻職相度地勢高下河身廣狹應濬應開應否建閘眼同運司州縣判官等
官熊子南饒舜臣等丈量估計用杉木樁編成天地玄黃字號用二十一丈
篾䉡一條各從河心丈起插樁引䉡䉡盡復續每一百一十丈下一樁將河
身長短廣狹細書其上復具冊與樁同使長短不得那移淺深因之有凖其
在新豊市口先經塩城縣陞任揚知縣見得廟湾口地本環曲水流遲緩從
下灘開鑿一河僅十丈近衝開二十五丈水激崖傾尚稱口小除廟湾舊口
八十餘丈仍聽通流今合于新豊灘南空地再開闊二十五丈長一百五丈
庶水不掃湾可免灘北居民内徙中口寬闊直與沙兒頭同射陽諸水一瀉
而北矣此處河闊水深無從建閘其在西唐河由神臺至建陽河瓦子莊戞
粮河濬此一路則南水挽而西又轉而北出朦朧下海矣其在油葫蘆港内
神臺經姜家庄至高作寺對面止濬此一路則水從北入東唐河下口出朦
朧矣其在唐橋爲西唐河油葫蘆港咽喉由披絲網起至神臺止濬此一路
則南水北可至油葫蘆港西可至西唐河此惟求洩水順利俱不必建閘其
在草堰由北&KR0309;至大東河鴨兒港西北取一直路開濬丨至牛湾河尾復由
西團口接滷河開濬至牛湾河腰各出海大洋應于&KR0309;口建一鷄心閘但外
河既挑深南團十三里内溝之水必流歸深處水去溝乾竈運自苦仍宜加
濬三尺斯南團各竈裝載塩草便利其在小海由南&KR0309;濬至古窯頭萬盈團
至新河口茅墩港尾復由中路東口取一直路開至兩汊港口出茅墩港腰
各下苦水大洋應于&KR0309;口建一鷄心閘其丁溪河係新開見深五尺無容再
濬止從馮家&KR0309;迤北取一直路由烟墩起開至合洋港入苦水大洋其舊洩
水支河仍留通茅墩港新河口入苦水大洋除原有新閘一座止一口仍幇
一口新口既開舊河復濬瀦積在田之水亦可漸次入海耕者得畢力于佈
種煎者得一意于煎熬國計民生兩有利頼而運河長隄免嚙足之虞矣先
該海門姜知縣興化饒知縣勘議射陽湖南淤塞一叚欲䈒泥捞淺歲以為
常計亦似便但此湖原係長湾大折闊五六十丈一河亘三百餘里屡遭黃
河口决濁沙隨水入墊湖中今雖淤塞其田面與湖面之水尚深三尺見俱
北流勢頗湍急該職從射陽莊入湖口由蔣家堡直抵清溝灌舖凢七十餘
里周遭探視量得湖下浮泥或六七尺或八九尺或一丈有餘沙泥凑合膠
粘篙插不能頓拔即欲捞置他所泥淖如飴無岸為障一經雨水風浪淋漓
坍卸勢不復淤太倉以上已難為工此三十里水色渾黃蒼茫接天無維舟
住足之地何處措手近年塩城縣亦嘗挑淺捞泥費銀九千餘兩夫萬人舡
千隻今訪捞泥特置之草筏之上深僅三尺闊僅容舟不數旬泥塞如故今
徧尋所挑處曾無一線可覩委九千金而歸之壑前事足鍳也况開濬西唐
湖蘆二河可代為用前項䈒泥捞淺之議相應報罷先年所開丁溪海河老
竈馮逮等當河中路剏建一閘名馮家閘口小束水不能䟽通此軰因以為
利下板阻船每隻索銀三分始放往來苦之相應拆卸取石别用乃若東唐
河見在行水夏胥溝何垜場烟墩港俱路遠費多開之無益應置而不講矣
職又查得萬曆五年高家堰大壊淮水南徙諸湖泛漲蒙前漕撫部院吳
移文本府開瓜洲儀真二閘穵郡城東之沙&KR0309;及芒稻河&KR0309;不數日而河
水减二尺許湖水减一尺許自此芒稲河之名始著又慮私塩從此入江扵
河中釘品字樁止令通水不令通船至今頼以洩水而沙&KR0309;則旋即築塞瓜
閘則粮運過盡例不復開為今若開沙&KR0309;釘木樁如芒稻河通水而不通船
再開瓜閘亦釘以樁視湖水之增减為啓閉則湖水南流愈多减閘之水自
殺此不費一錢而得兩洩之捷徑是亦一時之權宜也淮安北隄如范家口
建議柳浦湾䓁處係上流要害上年范家口决直灌射陽湖中四散漫衍六
州縣田廬俱没若使脩築不堅當必衝决沙隨水入恐射陽淤塞又不止南
一叚之難通矣是脩築范家等口尤為喫緊而不可緩也興化縣知縣歐
陽東鳳議濬神臺水利申文本職遵依于本年十一月十七日離任親詣
塩城縣會同揚知縣隨歷東工查勘得丁溪草堰小海三河三閘濬建已完
通利外又經同詣北工偏勘得水以就下為往以生物為功雖非全利亦非
全害故善治水者因勢而利導之俾水無壅閼則可洩之而至于涓滴断流
不可劑量而容蓄使水由地行則可蓄之而至于瀰漫肆溢亦不可往者
射陽未淤汜光湖白馬湖諸水從寳應至界首諸閘通洩東流由流星港紫
嬰溝至南太倉直抵射陽以入海至便也甓社湖新開湖諸水從界首至
高郵諸閘通洩東流由界首河兔皮港清水潭入興化海陵溪轉往北流歷
平望湖崔垜鎮沙溝直抵射陽以入海至順也泰塩暨諸埸之水由車路海
溝白塗梓新會歸運塩河西抵射陽以入海亦至通利也自萬曆三年衝决
黃浦口濁沙隨水入墊湖中以致射陽淤塞沙泥凑合不可撈濬故于射陽
之傍二十餘里而遥議開神臺等處以洩積水而議者乃謂神臺支河不必
開濬其說有二一則謂運堤既固水不東潰何為復捐數萬而為可已不己
之費一則謂連年旱乾上流己竭稍存餘水灌溉攸頼何為復竭下流而為
無益有損之役是則然矣第論水患于昔年患枉漕堤難固也論水患于今
日患在减閘東注也减水諸閘共計三十八座每座闊九尺合之則水口共
計三十四丈日夜東流夫非以高寳興塩為壑而焉往也若謂運堤既固無
水可泄則萬曆八年以後十六年以前高堰固無虞也而何以水若滔天興
塩陸沉乎則以减閘之分流太多而宣洩無路耳欲求宣洩之路射陽不可
為矣雖竭力捞濬而積沙難去終當復塞安能舍神臺等處而他闢耶何者
在東則丁溪草堰小海為泰州出水之門在北則廟湾新豊市口為高寳興
塩山泰六州縣出水之門即旱乾之年披絲網而下至夏家楼胡垜等處猶
有汪洋之勢一遇水溢又當何如而可不預為宣洩之計耶相應照前議興
工挑濬則汜光白馬湖水從閘東流由流星港紫嬰溝至南太倉四十里
直入黃土溝披絲網歷西唐河神臺莊建陽河出朦朧趋廟湾新豊市下海
矣甓社新開湖水從閘東流由界首河兔皮港清水潭入興化海陵溪一百
二十里轉北歷平望崔垜鎮沙溝直抵黃土溝入披絲網神臺建陽䓁出朦
朧趋廟湾新豊下海矣高郵迤南至卲伯六十六里諸閘通洩卲伯湖董家
湖之水由成子河菱絲溝燒香港流至興化河口鎮八十里一入海陵溪一
轉北入平望湖至崔垜沙溝二鎮直抵黃土溝披絲網等處出朦朧趋廟湾
新豊下海矣卲伯迤南至揚州湾頭四十里高阜之水由樊汊河艾陵湖六
洋湖經興化陵亭鎮轉閣湾入平望至崔沙溝直抵黃土溝披絲網神臺
等處出朦朧下海矣揚州湾頭起至泰州海安鎮止二百四十里南運塩河
之水由儀寕&KR0636;戴家&KR0636;徐家&KR0636;韓家&KR0636;界首赤練港入大官河秦潼河淤溪
河蚌沿河復往北流入平望湖崔鎮直抵黃土溝披絲網䓁處出朦朧下
海矣海安鎮迤北富安安豊梁垜東臺何垜丁溪草堰小海白駒諸埸之水
由海溝河白塗河車路河梓新河西流入新河直抵崔沙溝歷黃土溝披
絲網䓁處出朦朧下海矣劉莊埸伍佑場迤北至塩城縣東西二鄉之水由
串場河至崗門鎮一半分往南流經石䃮口入界河直抵沙溝鎮一半分往
西流由新河廟古基寺東唐河直抵胡口經神臺䓁處趋朦朧下海矣水
本下流而俾之中阻其為患何可勝道耶又查得前卷自披絲網起至夏家
楼唐橋胡神臺庄共長五千二百八十丈自神臺迤北至陳家堡姜家庄
高作寺油葫蘆港共長四千二百九十丈神臺迤西至季家堰建陽河瓦子
庄戞粮河朦朧口計長五千七百二十丈原議俱濬闊七丈深六尺今闊有
二三丈者有十丈餘者深皆二三四尺不等闊一丈則可省一丈之工矣深
一尺則可省一尺之工矣且自披絲網至神臺庄水流一河自神臺而下水
分兩途一河則其勢盛而流易溢面底俱七丈似猶為狹也合無濬為面闊
十丈底闊七丈深六尺則容受有地而可保無泛溢之虞兩途則其勢分一
河七丈合之則為十四丈恐流緩而易淤也合無兩河各濬面闊六丈底闊
四丈深六尺則水流湍急而可保無淤塞之患及勘朦朧至廟湾河道深廣
固無容議濬其新豐市原議開濬二十五丈今已有闊三十餘丈似亦不必
虛糜財力也議者又以海潮為患其慮誠深然丁溪龍開港草堰苦水洋小
海滷河口去海僅六十餘里故潮或内灌自廟湾至海凢二百餘里地勢以
漸而下且各湾曲折紆廽潮汐至此漸平水勢自殺必欲為善後之啚則神
臺庄三㲼河口固兩河分流之咽喉也合無于此處建閘一座涝則啓以洩
内水旱則閉以防外潮庶蓄洩惟其所宜而水旱皆有所傋矣
舊志江距縣七十里今止六十里漱囓日廣江寕一鄉蕩析過半自嘉靖
季年黎侯尭勲具奏均派始甦浮糧之困隆萬以来沙漲漸出近摩訶者
則江隂靖江扼其咽近天生者則通州掣其肘往往為豪有力所争占而
瀕江之民無可愬告於是沙田始為訟府矣自皇莊之議興衆虞釀患願
輸蘆課以佐司空故沙田今悉隷於工部凢占佃者先請部符符下廼得
附籍稱業戶云余聞之臯土鹵瘠不宜稲任旱則唯沙田歲皆仰給其入
以故争訟日絲非獨利藪亦云釁囮苐沙土坍漲不嘗賦額漸壇司空之
符漸峻而土著姦民或有獻利規便如皇莊故事者未必不貽地方之憂
也今者訟牒日繁紛紜伊始在坍民欲求𥙷額在業戶欲據扒頭相怨
一方築舍未定不知坍民之糧既属㮣縣均攤則坍戶安得獨争舊額業
戶之田雖由歷年增築而數姓豈容盡擅新沙總出貪心都無定據當事
者極力焦思如止沸益薪吾未能䆒其終已
運塩河自漢吳王濞始開䢴溝起揚州茱萸灣通海陵及如臯蟠溪其在
縣界者北接海安東抵丁堰分流入海東南止白蒲入通州凢一百一十
里自宋迄元中間增置堰閘以資蓄洩為利甚博歲久法弛日益頽廢一
值旱暵稼土咸焦民患苦之匪朝夕已自頃富安奸竈妄呈廵塩御史康
丕揚奏請開濬竈土日闢河流日梗牙橋之害今乃獨中於臯且臯居通
泰間地最亢僅此一綫民倚為命若牙橋不塞其害未有極也即歲加䟽
治何益
冐日乾揭查得運河自高寳至灣頭分支入閘經泰州至海安歷如臯
通州海門上十塩場中二塩場入海此上河也高寳以東泰州海安以北
興化塩城二縣東台富安䓁中下十塩場地勢窪下形若釡底衆水所注
汪洋停滙此下河也上河較下河高踰數丈高卑懸殊隔絶不通此上下
河之分也上河為上十䓁十二塩場運塩之路由湾頭出閘而下河各場
則一路由秦潼河一路由西溪河一路&KR1176;車垜河或至泰州北門過埧或
至高郵北門過埧惟富安一場則間有闊河四十里至海安中埧過埧若
上河淺涸仍由安豊至高郵泰州二處過埧而安豊各場則絶不至海安
此上下河運塩之路也至於牙橋一河乃元末偽吳張士誠原係白駒場
塩徒竊據安豊逕開此河部運私塩直至通州入江轉鬻此牙橋之所由
開也國初以牙橋直通上河而海安城南有焦港西有白米鎮港東有孫
公舖高港俱南通江每遇水發大艦小艇群載私塩悉由牙橋出口逕至
三港入江千百成聚莫敢譙呵恐釀亂萌洊至猖獗故塞之又慮其盗决
也故填土數里以永絶之此牙橋之所由塞也牙橋之塞雖經二百五十
餘年而不逞之徒眈眈私販未嘗一日不欲開先年吳希尭誑告綦院蒙
枷責䆒罪立碑嚴禁近年丁珠復誑康院蒙委勘議而奉委者未悉源委
建議未確遂爾誤開盖私塩由各埧盤運則譏察有人勢難飛越惟由牙
橋出口則乘流潜渡莫爲稽查此各奸所以必欲開此河也牙橋開而上
下河通矣上下河通而上河洩矣一線之源不勝尾閭之注建瓴之勢難
施隄防之工故三時魚集始可通行一月不雨其涸立見上河涸而上千
䓁十二場運塩之路阻矣於是三年兩施挑濬塩商猶告河淺而不知上
河雖濬及泉猶比下河高踰數丈豈能使水停蓄而不涸㦲雖一月一濬
無盖也夫牙橋未開之先上河十餘年一濬而猶深牙橋既開之後上河
三年兩濬而即淺其故可思矣故私鹺滿載四出于水溢之時其害一引
塩壅底坐困於河涸之日其害二挑濬頻數委帑金于無盡之壑其害三
此三害者鹺政之大蠧皆牙橋為之也
掘港营在如臯城東一百三十里距海大洋五十里東南北三面環海唯
西一路接如臯為倭寇首犯要地舊設土堡每歲汛期委揚州衞提督指
揮一員領軍一千三百名守堡防禦天順間挑選精壮入衛京師止存
軍五百五十名嘉靖三十三年倭夷大舉入寇再被蹂躪廵撫都御史鄭
曉奏設把總三十八年廵撫都御史李鐩奏改守備統東西二营召募民
兵三千餘名設戰船一百餘隻後經承平漸加減汰尚存水陸官兵六百
餘名萬曆十九年倭犯朝鮮沿海增備復召精勇千餘設戰舡六十隻增
置馬步軍五百六十有竒事平旋罷見水陸营兵四百名沙舡八隻戰馬
二十二匹所轄信地南至石港北接丁美舍西逹如臯東抵大海洋
土堡一座周圍二百七十五丈五尺
本營舊制南援石港狼山北救拼茶角斜李家堡西應馬塘丁堰如臯但
石港有港之名而岸高潮小港口悉為淤沙泛漲船不可泊人亦不可登
間於七八月風急潮高或乘勢可入若拼茶角斜李家堡三寨雖地居肘
腋而實出掘港之背俱非安营善地欲議安营以便堵絶唯有本港中方
前舊址此地水草兩便置砦無難循港而前陳家丫川腰䓁港十餘處俱
係津頭丫角亦應設兵防汛若舉其最險者又有東凌港埃沙横南坎北
坎此尤獨舌大洋之兩頰也坎中有小市民居可以聚衆蓄威乘機夾擊
至於拼茶角斜李家堡止堪後應難委前鋒度勢相形臨時制變是在當
局者勝筭謂何未可以膠柱論也
通州志通盖澤國云江海為郡潮之利害恒相半盖江潮淡利灌溉而
海潮鹹鹵甚害大要水利以閘為命范文正公與任建中沈興宗皆築捍
海隄至今民饗其利廟食不衰腹裏漕渠為運塩河運取轉餉塩取轉塩
其源所從來高遠矣盖自桐栢而淮泗而從郡城之茱萸灣東南走四百
里至州治繞城四匝為隍東西貫城中支南北為市河西南者入江東北
者皆入海入海過海門及諸塩場城東北走西亭場者為西亭河東走金
沙場者為金沙河(宋兩淮置制使李庭芝鑿成化間知州鄭重濬)西北二十里由許家環走石港
場七十里者為石港河又為新河新河東七里為仇家河皆與海通又有
各場諸港乃今利害相懸絶何以故大都東北逼海地瀉鹵出塩而諸塩
場在極東北隆慶二年颶作海溢餘西餘中江蝕河徙而馬塘鄉之射利
者與船戶謀謂北鑿河通丁堰則燒草私塩得奸闌出入便利十倍乃說
塩賈人鑿串場河謂串吕四餘東西中及金沙石港諸場也而不由故道
近由故道則回遠且必經通州州與所察捕不便乃塩賈人善詭用偏辭
鼓鹺部使者給取都轉運司羡金萬兩鑿串場河矣凡為丈者亦萬害始
波及不淺始開時諸父老茫昧不暏利害或亦有為便者己而五六年來
西城永興鄉田數千百頃盡為鹹潮殺歲不收衆始驚詫國賦連年大耗
不登數民戶亭戶俱病來言不便者紛紛矣議改濬故河塞新河故屈知
州采諸生父老言上之監司與鹺使者監司與鹺使者皆可之會奸賈人
羅永黃正吳良等復以偏辭奪議鹺使者聽之遂報罷而屈知州不能争
隨亦罷官去事乃已而州之人日夜望舉濬故河事甚亟謂昔命縣諸天
而今之命縣諸河矣始范公隄捍海古岸歲久不敗雖颶濤不能破岸内
為草蕩潮入則草蕩隔雖潮不能侵故河故田無恙串場鑿而地削薄隄
敗鹹潮大入故害田新河不能塞無已閘宣家&KR0309;乎
金沙場塩課司在州治東三十里西亭場塩課司在州治東北二十里
餘中場塩課司在州治東七十里餘西場塩課司在州治東五十里
餘東場塩課司在州治東九十三里石港場塩課司在州治北七十
里海門縣吕四場塩課司在縣東七十里通地邊江海自昔無入
衛之軍而京操之制起自正統己巳之變二百年來頽敝已極日有清勾
撥𥙷之制矧他方頻年水患災傷民窮財盡故近日有司追徵錢粮以京
邊之外視爲緩賦以此軍士月粮鮮有及期者勉給春班而秋班又至矣
夫𥙷軍則本所難堪支粮則食運難給故京操啓行不但額數不敷而巳
班軍枵腹趋役去至中途尋復逃回武臣坐是黜罰亦何益于事哉聞之
近年京操稱能辦者至京師往往借貸招募壯勇之夫𥙷班軍虧欠之數
盡額𥙷給赴工比其返也查扣在所月粮陪𥙷故官無欠軍之罪而軍無
勾攝之優此或一策也又有司追徵月粮卒難輳辦而班軍戒行促迫無
給間有借支别項者頗稱權宜此在賢有司專之耳此又或一策也今若
于五年考選之日擇武臣之賢而才者為領操官不使蹋茸媕婀軰參于
其内每京班赴操仍三令而督責之缺伍之軍隨宜而招募之回班日聽
其查扣月粮𥙷選亦無不可盖京營得盡人之役而本兵無掛班之檄耳
操官亦何憚于扣除之嫌哉或曰班軍缺伍招募非制也今邊關新軍不
奉詔行之乎月粮借支非法也今邊粮起觧不那移倉口乎此又調停緩
急不可以膠柱為也審能行之數年則軍士知無月粮之虧咸有樂行向
往之念不必清勾𥙷撥而行伍得休養充實之資操官免降調之苦而國
家獲拱衛之益矣如是論之京操之制固盡善也殊不知正綂年來京操
兩番更代蓋緣江海寕謐故耳邇者嘉靖甲寅以後倭夷數犯戎伍銷耗
又募客兵餉費不貲况番戍者止應在京工役而本所備倭四寨僅存老
稚軍餘百人力何以支乎今日切務莫大於此復舊制以拯時難當路者
幸深長思之
嘉靖三十三年以倭故故廵撫都御史鄭公曉奏設按察副使為海防道
及參將為分守通泰海防至二十七年倭益甚乃改參將為提督狼山等
處副總兵與海防道相策應沼通州下統狼山掘港周橋大河口守備把
總等官皆欽依
狼五山志狼山東西所轄信地如任家港姚港毛港桃花港生水港蘆
潭港潎港王竈港清水港小海口大横港掘頭港爛泥港夾港趙港犁稍
港小張港大張港新港王竈河新竈港裘竈港豎河港東接大河營與江
南崇明劉河吳淞等營往來會哨此皆舊制者也如唐港天生港石庄港
闞家河又江中一帶劉家沙西接周橋營與福山楊舍永生等營往來會
哨此皆新制者也
壬子倭寇浙江其支黨至州江家場甲寅四月二日衆三千寇州大肆攻
劫參將觧明道通判唐維乘城拒戰賊被創死者百餘人始退走狼山二
十八日徐宿邳援兵至合城中兵追之賊從數十艘遁去徐州兵備副使
李公天寵赴援至如臯遇倭接戰斬首九級生擒一人是年八月十六日
倭又至九月内兵備張公景賢督兵殲之乙卯夏四月倭衆五百寇州由
單家店趨狼山官軍截其後舸於軍山殲二十餘人生擒二人丙辰夏四
月倭衆三千餘栖狼山官兵勦之斬首四十餘級衆遁去己未夏四月二
日倭數百艘乘汛大至志圖西上狼山總兵以舟師往遏之賊乃焚舟登
岸輒捕殺之賊遁
自大河營而東至廖角嘴中間若秦家營舊地直對日本揚帆僅數日可
至實江北一大門戶兵道豫章熊公尚文時立新營設官兵以扼其要且
與狼大互為聲援
正綂戊辰春監察御史蔣誠奉命視鹺於通州以通擅私塩之利又亭戶
迯亡數多乃為奏竈丁辦正額外有羡餘許令每塩一引易姑蘇粮米一
石上從之於是蘇歲航粮數萬至狼山廵簡司兊易遂以為常自是私
販路絶而迯亡悉復
永樂二年倭犯通州成化五年三月塩賊錢厚作亂稱江海上公備倭
都督僉事董寬禽之正德七年秋七月薊盗劉七齊彦明等浮江東下
舟狼山港總督都御史陸完提兵征之賊為海潮所没嘉靖三十三年
三月倭入掘港犯如臯主簿閻士竒率鄉兵迎敵於曹家莊擊敗之四月
倭困通州城參將觧明道守卻之倭屯掘港肆掠守備張壽柗楊縉先
後禦之敗績五月倭犯如臯主簿閻士竒率鄉兵迎至東陳鎮敗之已又
犯縣治值穎州甲兵至擊敗之城如臯海門奉興瓜州三十四年四
月倭犯海門知縣趙卿率兵敗之五月參將喬基等擊倭於吕四場敗
之三十五年四月千百戶戚継爵等提兵戍通州狼山遇倭死之揚
州衛千戶洪岱文昌齡領軍至通州遇倭死之倭薄揚州城都指揮張恒
千戶羅大爵曾沂禦之于教場兵潰死之五月倭犯瓜洲民夫擊走之
倭復犯揚州府同知朱裒高郵衛經歷晏銳死之無為州同知齊恩
與倭戰于圌山之北江中死之副使馬慎追倭于狼山敗之都指揮鄧
城又敗之增建揚州東關城成三十六年四月倭攻海門縣應襲百
戶俞憲章死之倭入寳應縣(倭見揚州東關及瓜洲俱設添城堡不得肆掠乃從高郵至寶應縣舊無城焚掠)
(殆盡後始建城)六月副使于德昌參將王介劉顯擊泗洲倭破之倭遁出海追
至安東廟湾又敗之三十八年四月倭犯海門通州副總兵鄧城敗績
倭犯丁堰毛兵敗績千戶王良吕忠戰沒參將丘陞擊却之倭犯如
臯城丘陞背城擊敗之鄧城再戰敗績陞復追擊敗之倭犯盧家場千
戶汪時中擊却之參將胡宗義與倭戰于海安兵潰千戶趙世勲鎮撫
韓徹死之六月副使劉景韶統兵追倭于劉莊場等處盡殱之參將丘
陞戰殁八月廵撫都御史李遂督副總兵劉顯曹克新等擊倭于句駒
場大破之倭悉平
