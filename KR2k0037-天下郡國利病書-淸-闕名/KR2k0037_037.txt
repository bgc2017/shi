永保總說侯加地曰哨所之後附以土司盖為永保與沅盧接壌
而表裏營哨受辰府節制所從來矣先年大征諸苗直指奏聞以
各該苗寨分責各土司官氶𬋩遣衞官坐鎮相兼治理各哨守撥有
土兵亦既煩歲餉矣司屬有經歷都事吏目皆流官原非無事又者
今皆視為冗員而鎮官權亦漸輕漢民逋迯奸宄俱以司為&KR0676;當事
者宜慮其後也永順司國朝洪武二年内附陞為宣慰使司隷
湖廣都司又割新添葛蠻安撫司之南渭州及白崖長官司思州安
撫司之施溶州臘惹洞麥着黃峒驢遲洞施溶溪四長官司又併三
溪置上溪州復置田家峒長官司其會溪屬沅陵有廵簡司在焉正
德初有明輔者以辰州府學生嗣宣慰使從征十餘次頗以禮法自
守諸峒翕然嚮慕保靖司本朝初置保靖州安撫司洪武六年
陞宣慰使司隷湖廣都司初領長官司二今增置長官司五并領之
其一爲五寨朱沱烏引蘆荻杜望白岩五峝也自唐命田氏世官斯
土以控蠻夷宋元因之本朝初寨官田文歸附始置今司其一爲
筸子坪永樂三年置其一爲茅岡隘冠帶長官司其一爲兩江口其
一爲鎮遠臻剖六峒横坡俱長官司而境内隂隆江杜望滑石江三
廵簡司則直隷湖廣布政司其大刺廵簡司屬辰州府云又曰按
古夷狄效貢有加賞無增爵盖防微杜漸慮至周也保靖狹而单弱
且無他覬永順地闊蓄饒聲名文物彬彬埒中土使者馳騎都門絡
繹不絶無以有窺伺之萌乎去歲以區區楚材之貢徼天子寵誥
進階都閫將且與司道頡頏安能受辰府節制哉倘後有貝珠&KR0729;馬
之貢漢廷將何以待之濫恩而驕夷當事者溺其職矣竊恐在笥漸
輕外釁潜啓𣏌人之憂又不獨在防苗也
苗徼洪武初以潕溪属盧溪縣改夜郎立崇山衞後省衞置崇山
千戶所𬋩轄悍獷奈官卑勢孤不能鈐束十四年鎮筸治古荅意苗
首亂命總兵官楊仲名率師征勦尋就招撫二十八年苗有不服造
册者倡亂盧溪縣主簿孫應龍入洞招諭領苗長楊二赴奏佳輕
賦另給重賞發回盧始割上五都蠻民分為十里置鎮溪軍民千戶
所隷辰州衞每十年照州縣例攅造丁口觧查永樂五年鎮筸苗復
叛命總兵官張駟統兵征勦餘黨亦各就招十二年以都督梁福掛
征蠻副將軍印鎮守駐辰州洪熙元年以都督蕭綬掛印鎮守宣德
六年鎮筸苗酋龍三白大䖝黃老虎石計聘等紏結貴州銅仁平頭
諸苗為亂命都督蕭綬都御史吳榮率漢土兵一十二萬討平之班
師後隨叛詔綬等各戴罪征討乃冐暑夜馳直抵池河劄營掩殺過
半賊黨竄伏深箐圍困久守諸苗出降幾至絶種乃設湾溪等十堡
撥軍防守景泰七年苗復叛命兵部尚書石璞討平之正德七年苗
酋龍麻羊龍江西龍成酒龍強殺龍同保等嘯聚川湖貴界中大肆
猖獗詔遣廵撫貴州都御史魏英兼制湖廣四川漢土衙門發兵撫
勦調度未幾以致仕去尋勑都御史楊茂元代之咨行廵撫湖廣都
御史劉丙親詣辰州駐鎮先是知府戴敏指揮高勲王爵陸續撫出
鎮筸苗犯龍麻羊等共六百三十二人丙以罪重者八十二名監候
餘各省發復趋沅州會同都御史楊茂元調集三省漢土官兵委分
守右參議張繼兵備副使徐潭分廵僉事田墀隨營監督用苗民龍
真等為嚮導進至高巖坪暴木坪立營攻破亞酉回保孟洞束那米
那張兵馬等寨斬首七百五十八級擒獲三百四十二名口八年兵
攻留絞洞寨斬獲千餘撫下苗賊三百餘名口仍委兵備徐潭同都
指揮潘勲知府戴敏指揮王爵等搜捕餘苗議請添設守備領勅
鎮乹州兼制土官弹壓邊境以故各土畏懼諸苗慴服十餘年間頼
以少安旋因土官謀削去控制勅命致守備權輕諸土相抗輒暗紏
報私養成黠悍横噬三邊釀至嘉靖中年苗果大叛先是嘉靖十五
年貴州銅仁司𬋩轄且逞寨苗吳朗拱縱酒綑縛佃戶其家生員告
呈銅仁府知府魏文杖斃之其子吳柳苟遂紏黨攻刦鄉村思石道
兵備僉事田汝成及守備指揮荀瑞令隣封四川平茶司土官楊再
顯招撫魏文許將叛苗地方割與酬功付以銅仁司印信契劵再顯
果招安苗賊後貴州廵撫不允前許紿取契劵焚之以銀一千兩償
其勞再顯失所圖遂扇苗出没為亂守備荀瑞因之失職十六年以
都指揮邵鑑代之鑑多譎詭言湖廣苗人聽銅平叛苗紏拽所刦財
物蔵于筸子坪苗頭龍老恰龍黨叟寨内鎮筸守備陳表令土官田
興爵誘出二苗擒觧辰沅兵備道監候老恰斃于獄黨叟尋釋放十
八年老恰男龍母叟見父死深恨田興爵遂聚衆攻刦該司得禾冲
等二十一村其後大小略變與亞酉等寨苗頭龍求兒等見彼刦擄
獲利因紏銅平苗寇刦奪兩省油蓬平頭五寨等處守備陳表以此
被劾回衞以清浪衞指揮僉事朱衣守備鎮筸時值歲荒軍士缺食
未可驅戰朱衣借銀糴米百餘石調集鎮溪所上六里土兵六百委
土指揮田應朝督率十九年正月進入爆木坪遣苗頭廖羊保等分
頭招諭是時苗尚知懼每寨各出牛馬求退我師至三月因五寨司
奸細苗民侯荅保刻箭誘筸子坪團溪板栗悪黨及銅仁旦逞諸苗
出刦麻陽譚家村又鎮溪亞酉苗龍柳比等復叛出掠平頭地方其
𬋩理龍騰霄率兵掩捕被傷苗知禍大遂屯聚蠟爾深山辰沅兵備
副使李瑜調征永保土兵委平溪衞都指揮高崗鳳同朱衣率保靖
兵六百進抵筸子坪悪黨寨委沅州衞指揮周寳領永順兵四百進
抵五寨司步欵寨前撫定大小略蛮排那孟叟亞保回崖口等十一
寨苗頭龍遠吳得狗等咸請隨軍征討生擒首悪龍荅已等七十七
名俘獲賊属五十二名口并擒獲奸細侯荅保觧道羈候瑜又遣辰
州衞守備尤欽傅啓忠同高崗鳳督永保鎮溪兵一千進入蠟爾山
斬獲苗首二十八顆生擒一人功幾成偶奉湖廣撫按兩院大牌嚴
令退兵隨將叛苗餘黨招撫安置二十一年筸子坪烏牌寨苗龍母
叟紏合龍求兒及銅平苗賊攻圍麻陽縣城該縣朱知縣中途遇執
幸以計脱湖貴撫按奏聞詔遣都御史萬鏜勘處應否勦撫聽其處
置二十二年六月萬鏜遣指揮李勇著落統兵參將高崗鳳都指揮
潘璵守備李英荀瑞督令撫苗土官田應朝及永保兩司官舍帶領
鄉導徤步人等撫出賊首龍求兒龍母叟并從悪龍柳𥙷吳老瓦等
及貴州該道守備官丘潤等陸續撫出從悪麻得盤吳旦逞等共五
十餘人萬鏜臨辰州查得叛苗餘寨未盡歸降再加招諭續據兩省
撫苗委官回稱各苗執迷不從行刦無忌且阻留撫苗百戶二員於
山内乃調永保酉平等處兵及二省附近官軍一萬一千七百名令
辰州衞守備尤欽指揮吳山何清沅州衞指揮葉森督永順宣慰彭
宗舜及鎮溪土官田應朝所領兵入高巖立营守備鐡冠辰州衞指
揮賀鳳陳官督保靖宣慰彭藎臣并筸子坪土官田興爵等所領兵
入爆木坪立營守備周寳荀瑞辰州衞指揮張一䕫督原調防守五
寨麻陽地方土兵於丫刺關把截鎮筸守備李英往來總為提督俱
聽參將高崗鳳都指揮潘璵調度是時苗賊蓄食頗多且知有險可
恃群聚抗敵勢益張大復添兵萬餘次第搜山斬獲首級共七百七
十八顆生擒七十九名俘獲賊属男女共二百三十三名口奪回原
委撫苗百戶姚伏黃金二員并被擄男婦七十七名口因暑雨連綿
難於粮運且草木蒙密瘴毒易生師難久暴遂班師乃議量晉永保
土兵與鎮筸五寨司兵相兼防守二十三年十月先是筸子坪土官
田興爵繋辰州獄諸苗以其地主賄脫歸事之興爵大淫虐以逞苗
怨怒燬其公署以叛蔓引鎮溪苗亦叛會貴州銅平官責苗不輸稅
因移督土官挈印走諸苗復騷然並起二十四年萬鏜復臨辰州集
諸路兵討之時有言鎮溪土指揮田應朝可任使鏜因署為廵捕而
應朝實狡黠多智嘗隂搆永順保靖相讐殺而兩利其賄至是益肆
為奸利戰則庇賊疆梁冐功賞或撫則反覆要重貲夷實未嘗見利
督撫監司不察切任之故功久未成鏜召苗酋謂必得質乃出於是
以千戶往質苗酋龍子賢來見鏜執之以聞誅之苗亦殺所質千戶
以報継遣兩省監司挾所隷土官詣賊营諭撫犒以牛酒計口給食
予其魁龍許保冠帶時湖苗歲苦被兵聽撫而貴苗未大創内實驕
横陽許之遂罷兵召鏜為刑部尚書未幾而龍許保吳黑苗復叛焚
掠州縣無寕日二十七年乃命總督兩廣侍郎張岳為都御史移鎮
辰州招討之岳至議者猶謂撫便會苗復寇旁縣於是力主用兵令
參政王崇輯撫湖苗及近貴猖獗諸寨以庚戍九月進兵討破之俘
斬二千餘執許保母女妻妾尋購獲許保捷聞罷兵而止晉參將石
邦憲等搜捕三十年二月許保黑苗復紏附貴叛苗寇思州府以瞿
塘衞卒踐更戍之聞寇平城守稍懈賊因詐為瞿塘踐更卒猝入城
殺居民掠帑蔵執知府李允簡等去邦憲等亟分兵邀其歸路諸苗
懼縱允簡等歸遁入林箐時謂酉陽宣撫冉諸實隂主賊掠思州岳
令秘之而檄與永保二宣慰會兵討湖苗助逆者斬其渠首數十人
餘黨復撫定而田應朝恣横尤甚又合酉陽兵攻平茶多阻撓官軍
岳召之不出偵知其恃叔田勉驍勇悍為牙距乃先計執勉杖殺
之應朝懼竄苗寨累遣人自陳許其以功贖罪又不出遂削其廵捕
應朝勢益窮蹙因永順宣慰投見軍門岳姑杖之而令從征苗擊殺
斬首懸于市時諸苗略定惟許保黑苗未獲懸賞以購邦憲密遣人
賄撫苗麻得盤等偵許保至龍田寨家誘飲及醉縛之䟽聞伏誅諸
守臣争欲罷兵岳以黑苗深匿未除必且生患乃縱還其親黨而密
督諸土官索之三十一年八月劉甫等跡知黑苗襲斬其首以獻朝
議設三藩總督留岳鎮撫開府沅州岳乃䟽罷湾溪等堡更設一十
二哨曰乹州曰強虎曰筸子曰洞口曰清溪曰五寨曰永安曰石羊
曰銅信曰小坡曰水塘凹曰水田營連鎮溪所共十有三各哨以土
兵犵蠻等數百餘人復召募打手數十人戌守又增設參將壹員領
勅控制諸土駐麻陽鎮守而守備属焉岳握兵久斟酌善後事宜
藉兵備副使高顯參將孫賢共成其績邊境少安三十三年議移參
將駐劄五寨司城就便調遣邊防益周三十八年四川容山土舍張
問韓旬争印相讐殺刦鎮遠軍屯都御史王崇討平之四十二年沈
給事奏以貴州廵撫兼制湖北川東罷總督設兵備於沅州撤民
兵移粮選募犵凱等與投順苗人分列屯戍又以土民參錯耕種外
以民兵遥振軍威環衞之制曰可隆慶萬曆以來銅信水塘水田等
哨以次議裁而永寕長寕杜壌等营又接添控穴誠撤所宜先而增
所未備也邇來苗種日繁而奸民竄入者歲久亦習為苗故苗且日
狡萬曆十五年刺殺筸子哨督備指揮高松喬官兵莫敢誰何萬曆
二十九年偏沅軍門江鐸乘征播之餘征勦貴苗皮林等寨辰郡亦
不免騷然煩費三十六年兵備袁應文增盛華王會营哨(按設盛華徒為私人)
(盛蠡應管兵計耳蠡應遂以兵九十名賣坐寨苗人至今為心腹之禍)四十二年署府印同知劉應卜
因苗頻次出刦沅陵之深溪浦口復刦至春伊溪離郡城僅三里詳
議三道于竒坪岩凹總路設立营隘奉守道蔡復一命名拱辰营以
衞郡治可謂因事制宜之一策矣
民苗哨寨辰州境界迤西北其地廣袤連跨幾二千里皆介峙萬
山民苗錯居各為寨柵以守故自永順東北迤東而南西界保靖為
寨七十有五曰鐡匠民寨曰擺上民寨曰曹那苗寨拐蘇苗寨上𥙷
天苗寨曰竹寨民寨曰五奴民寨曰老鼠村苗寨張兵馬苗寨竹科
苗寨迤前為崇山衞稱為古昔流放驩兜之所有城守之旁衞為寨
曰逹河曰黃馬曰龍高曰朱虎曰田河皆苗寨也又前為江底民寨
為扯亞寨木坪寨溪舟寨杜望坪寨皆民居之次為立反苗寨為石
官司寨老土田寨姑木牌寨悪黨寨鐡門關寨紅崖寨下亞保寨亞
保寨平郎寨亞高占寨馬勤寨鮓得寨拐糯寨皆苗居之其平郎亞
高占之間為高崖廵司復由拐糯西為溪頭上勞䨇寨𥙷那民寨凢
四又次為米㜑老白二苗寨茶陽横溪二民寨間之次為大鉛場董
竒丙正鬼者鬼板地母村六寨皆苗居之又前為地岑民寨鐡寨民
寨旁為鎮溪軍民千戶所繚以周城兵戍之所之右為冲葛民寨為
強虎哨有城城側為洞頭三蹬坡二苗寨越小溪水為刺峝寨鴉溪
寨皆民也鴉溪之旁為哨者四曰冲木林小哨曰大坡小哨曰馬滚
小哨曰三㲼小哨皆群苗出沒之所其側為留絞寨葫蘆寨烏牌寨
都羅溪寨皆苗落也稍前為乹州哨為鎮筸守備署皆有城為湾溪
哨哨據磴道石梁跨小溪最為險絶盤屈而長曲盡前為竒梁隘復
自守備署轉而東南歷兩溪為河溪民寨隔溪為小庄寨平哲寨冲
省寨獨崖寨梁寨復前為高凹哨為隂隆堡皆民居焉復上為筸子
哨為洞口哨皆有城守之自筸子隂隆而南界麻陽迤西界施溶溪
北界銅仁酉陽以盡保靖之東北為寨四十有五曰沙子凹有城曰
烏引民寨曰清溪哨其城視沙子凹大倍之接竒梁隘焉自烏引跨
山渡溪水為麻陽界轉西南為高村民寨隔溪為神堂湾復自湾渡
溪為崖門廵司西上為小田民寨接石羊哨哨之左為五寨參帥署
環以城城中有五寨長官司前為五寨哨城後隔山為黃蠟洞隘左
越溪為長冲哨有小城下為廖鐡塘寨上為孟叟寨為老菜溪寨回
保寨爆木坪寨田坪寨大五圖寨冷水寨皆苗居之次上為箭塘营
為盛華哨又次上為永安堡為水塘凹為水田營大小皆有城其水
塘西則麻陽縣也從縣西北上為銅信廢哨小坡哨皆小方城繞之
下為龍首營其上哨西越溪水為施溪長官司二哨之旁皆苗寨曰
板栗曰亞吾曰哱囉關曰弟尚曰琴圖曰桐木坪曰下崖峝峝前為
永寕营城如二哨营迤而西為鳳凰营為王會哨旁復苗寨環之曰
小稍曰崖峝曰旦逞曰江崖曰打麻旦逞迤東為池河营與下亞保
紅崖諸寨接由打麻越山而北為湄亮营苗所居種落尤盛為黃胡
寨排鮓寨下水寨米那寨池已寨鬼黨寨小鉛場寨着安思女寨復
自鬼黨跨溪為糯塘寨思保寨棓子寨杉木寨而都衙一民寨之間
界烏羅復上為銅仁府路通酉陽宣撫司曰軍勺寨曰龍田寨曰沙
澑寨曰仁沙寨皆界酉陽其下為彪山寨為悶洞寨洞鮓寨小莾寨
界保靖皆苗落其入路有二自東路入者由慈利可抵永順直逹保
靖酉陽至銅仁府中有大小溪流可渡自西路入者起自石羊哨從
西而北由水田营水塘凹入麻陽縣出銅信小坡二哨可通施溪長
官司又自石羊哨轉西而南過小田民寨將至五寨哨分南北二路
北路入五寨城迤北入永安哨經弟尚板栗二苗寨間通永寕营南
路離五寨一小支通長冲哨(今改長寕)其大支經竒梁隘繞洞口哨城外
入筸子哨城出渡溪經湾溪哨下入鎮筸城從東門出通鎮溪所從
北門出轉西通強虎哨其鎮筸城外迤北一小支經湾溪哨與乹州
哨通又竒梁隘一小支通清溪哨經沙子哨自南趋北與大支合又
盧溪縣西二百三十里其路亦通鎮溪所侯加地曰辰府據三楚
上游外控蠻夷内護陵寢重岡複嶺崒嵂㠝岏諸蠻負固叛服靡
常從古患之唐于此置都督府歷代因地設險以隂折其躑躅之孚
往事誠可鍳也顧麻陽蠟爾鎮溪筸子銅平諸山為苗巢穴週圍千
數百里懸崖鳥道莫可躋攀且竹箐叢生鱗次櫛比殆無空隙人非
側肩僂背無能入也賊從内而視外則明每以伏弩得志我從外而
視内則闇雖有長技莫施此萬公鏜所以嘆地利之難也山嵐瘴氣
欝蒸多雨霏霧羃濛尋丈莫辨此萬公鏜所以嘆天時之難也土官
搆讐各厚餌苗以助攻殺因而啓釁生亂由是土人與苗互結姻親
情多牽制且其伎兩亦為賊所窺破今用土兵不免前弊欲擯而不
用彼以切近之地素稔之情不但引誘窩匿甚且借兵齎粮况楚官
軍皆不足用除永順保靖之外其餘土酋可調之兵能出千數者無
幾至於貴州舍酉陽平茶之兵愈少而愈難矣必欲别省調兵則又
不諳地里成功難必而其沿途騷害尤不可言决難輕調此萬公鏜
所以歎事勢之難也苗賊嘗言朝廷有千萬軍馬我有千萬山峝
又云諸葛亮有七縱七擒我苗有三緊三慢所謂緊者軍退則突出
刦掠所謂慢者軍臨則散漫潜蔵又云不怕官府軍多只怕官府粮
多盖以軍雖多而山箐深險力未易施粮若多則圍困久長勢將自
斃然明知道路梗澁粮運甚艱必不能多故為此言此萬公鏜所以
嘆狡夷叵測之難也其後專命大臣一人總督制禦之尋以事寕召
還久之以憲臣領其地而群苗底定矣先是議設參守以鎮之十二
哨以捍之邊防已周第日久苗齒繁息情同鬼魊兼外省逋逃諸奸
挟貿易為名深入巢穴交通諸苗苗借彼為偵伺遍歷村寨窺測殷
實勾引苗衆潜為嚮導乘夜刦擄邊民受害迄無寕日及聞哨樓傳
炮苗遂散伏哨兵稍集苗已入巢無復窮追所以玩愒日久養成醜
苗黠悍輕視官軍無所畏惮雖有食粮順苗亦復隂助為孽甚至殺
官斬兵莫敢誰何近且縱意横行怙悪梗化邇來歲歉哨兵缺食脱
巾鼓譟幾成大變雖今渠魁就擒而兵士莫利從戎往往掉臂而去
營伍且空虛矣今年苗氛日熾殺擄居民不下二三百名口參戎以
七千兵搗巢兩頭羊忽有兵卒踐石落岩下有聲以為有伏苗四散
奔北自相蹂躪而新置火器鐡甲曾不一效用盡抛擲于潰亂之場
矣豈惟士不用命良由控制無方練馴未至而先時制勝之策未之
講也余故鋪列寨哨如右使知險要何在以圖善後又採名公條議
鑿鑿可行者亟錄以俟摘舉與邊防未必無小𥙷云
邊防條議游震德(分守參政)一審要害查得悪苗寨分前後左右穿
心僅百餘里宣德七年大征草薙存不滿百彼時於楚設立烏巢關
黔設立龍勢關及正德七年再征後楚奏設鎮筸守備并湄亮营丫
刺關黔設立銅仁守備并亞寨關地架關俱皆逼近苗寨弹壓得宜
及嘉靖二十九年用兵之後設立麻陽小坡銅信水田等哨去丫喇
二十餘里洞口筸子坪等哨去湄亮五十餘里中間荒棄五寨故土
綿亘亦計五十餘里去苗愈遠而設備愈多形勢愈分而費兵愈衆
不惟殺伐之威未伸亦於防守之計未審今欲脩設舊關控扼要害
地廣人稀事勢不易惟有招撫流亡使黃臘等寨都溶等堡筸子洞
口永安等哨生聚繁盛氣完勢重然後責令土司進逼丫喇湄亮或
據池河畫疆設守則一十三哨之兵可以漸省而湖北之民可更生
矣
又議王士琦(清軍帶𬋩兵道)一重責成查得食粮順苗恊守地方既假
内向之名以冐軍餉常肆外合之計以貽民害如生苗出刦彼實暗
勾之及各哨官軍贖取戶口亦復就中分利合無設法禁諭凢粮苗
各該防守地方有人戶被擄即將各苗本季應給餉銀收貯不散必
待送出戶口然後𥙷給若過季始送則前季全扣不給庶彼知勾苗
所分之利與安坐時給之餉勞逸多寡得不償失而非心自阻矣至
於順苗逆苗種類本無分别而服餙亦無異同查計食粮順苗若干
名每名給以腰牌正面刻記年貌住止與食粮哨堡把守信地背面
送道畫押刻印俾之出入懸帶如無腰牌即係面生可疑之人即時
拘䆒放粮時騐牌給散庶狡悍就我羈縻而粮餉亦免虛費矣一
禁私貨照得魚塩布疋我之所有而苗之所資乃射利之徒往往私
販前貨冐禁獲利蹤跡詭秘出入難稽一與争競遂釀釁孽合無今
後凢各商販必於所在官司討一印票以便查騐如某處某人於某
地買某貨至某地發賣止許寫大地名不許叢雜混開凢所在官司
關市騐實放行若無印票即同私販重治沒官如販至各哨發賣者
除兵民外其餘止令食粮苗長赴本哨交易不許販商擅進巢穴與
諸苗交通違者以軍法從事庶交易不妨而禍釁可弭矣一編鄉
兵照得鎮筸营哨相距各數十里惟土城内頗有房屋出城則崇山
峻嶺一望莾蒼絶無人跡惟編立鄉兵可以召號走集居址錯聯漸
實荒落然有兵則餉隨無從處辦而屯種之法可亟講也訪聞各哨
土甚膏腴谿洞之水足資灌溉合無行令各哨細查該哨附近居民
不論土著流寓悉聽籍名照各州縣立保甲之法一甲五戶一戶若
干丁聯為鄉兵空閑地土任其自議開墾各分畔塍創結茅蘆十年
以内雖有豐收亦免科其粮税每歲終哨官造册開報鄉丁某某墾
田若干申撫夷官止為稽覈以杜争冐撫夷官仍每歲於各哨官中
擇其善能勸相開墾最多者騐詳特行優奬以示激勸久之阡陌既
富則廬舍櫛比即以此衆抽選訓練平居而互相守望有警則恊為
防守庶屯卒亦募兵矣
又議蔡復一(分守按察使)一革冐粮兵餉告乏缾罍交罄食一兵湏
得一兵之用老弱者宜汰矣此外尚有虛冐之弊或久亡而不報猶
領現粮或詭頂而無人混銷額糈如杜壌营薛茂創薛文薛武䓁名
以圖侵銀入槖已經本道訪出移兵道革事矣至奸貪釀患尤莫甚
賣粮與苗每名受賂七八金紙上擺守巢内關支夷性至貪一淂粮
便據為子孫之業欲加清革動稱激叛甚或懦官怯戰餌以迯故兵
粮買求平安黠官要功許為申請名粮捏稱降服已賣者養雝之禍
方深擅許者誨盗之萌宜剪合無行撫夷官閱歷各哨將賣苗兵若
干名盡行查出係遠年官賣其官已故者姑照北邊收降靼例責取
本苗入营編隊食粮防禦身終住止不肯入营即行革除如係近年
官賣其官尚存者不論在哨革哨提問審實責將原粮贖回仍照本
道去年議允條欵今後有擅賣兵粮一名者問罪住俸終身以後追
退戶口只用兵威勒取不許准粮啓釁庶可近壮實力抑且遠杜憂
虞矣一創反側能憂鎮筸者生苗也然本道則不憂生苗而憂熟
苗夫生苗巢穴甚遠有重山以環之有熟苗以間之其去我民風馬
牛不相及何知某村寨竒貨可居某徑路直逹可由某哨隘疎防可
掩哉則熟苗為之嚮導也查得先年投撫把路苗人食粮不過百數
十人其後日新月盛兵不能戰則餌惡苗為羈縻之資兵不能守則
飬順苗求捍蔽之用通計营哨共一千餘名歲粮割兵餉十之二矣
此外尚有挟撫之粮哨官私於打手凱兵内那給者不與焉使其内
向無他猶可言也今則羈者不羈而捍者不捍豈惟不悍且引生苗
以虔劉我邊陲蕩摇我保聚剽殘我赤子每次入刦生苗幾何人皆
此曹與叛民作祟耳且官粮之外脇稱躭守某村勒取歲月常例名
曰煙火錢既廩於官又食於民倏為順苗以領粮又倏為生苗以行
刦是彼兩利而我兩害也如去年刦洞溪擄婦女萬氏逼贖數十兩
即粮苗麻老二之巢今正月又擄本婦以去而刦王會都桐寨掠三
十餘口者亦有麻老二子弟舉一麻老二而千餘名可知矣以剜肉
醫瘡之餉反成藉兵齎粮之禍豈不痛哉本道懸令地方被刦查何
寨把路之苗將應放粮革住擒賊獻人方准𥙷給而各弁皇皇恐失
其歡節次行查並無一報畏熟苗如此况生苗乎又安望其能捍巨
寇乎夫吾兵政不修順苗皆寇何苗可恃吾兵政果修兵可制苗又
何恃於苗合無行參守官以後苗路失事申嚴革粮之法務在必行
如查有勾逆内犯實跡明諭各苗某人負恩作亂當討罪不他及即
挑選精兵擒治庶䟦扈跳梁者破豺狼之膽即陽附隂梗者亦革鴟
鴞之音矣一杜濫增苗粮已設者雖難裁革而豢飬之餉秋毫皆
係民脂豈容無節訪得各哨原來不限定額數哨官造冊往往憑意
增添往者不能盡知以近數年計之如五寨舊四十八名今六十七
名矣洞口舊二十四名四十年冬尚止三十四名而四十一年春造
四十九名矣清溪舊四十六名今五十一名矣乹州舊十名今十六
名矣其他加增二三名者難以瑣列濫觴已不可尋横波亦宜力制
合無行撫夷官今次閱哨將各哨食粮苗人清查實數詐冐者除之
姑將現在限為定額以後不許擅添一名如本苗故絶無子者將原
粮作缺不許他苗冐頂其粮仍待效順有功之苗方許申詳給賞額
數已滿雖有順苗效劳宜賞者不妨優賚銀兩亦勿輕許名粮盖賞
費銀於一時有限而粮遺患於後日無窮也一遏投住哨民敗群
者已能為害又有迯避差徭負罪迯奴投入熟苗寨種地分租因熟
苗以通生苗望為窟穴久則引生熟苗出刦又或幇其寨苗讐殺如
近有木里寨半熟半生之苗流民投住數十家因苗寨結讐為他苗
擄去此曹甘心從夷乃其自取而為中行說於蠻地則邊境大蟊賊
也合無行參守哨官嚴禁除以前元有民寨外不許流民於近苗遠
哨地方從新創房居住不遵者守哨官騐明燒燬盡數驅逐熟苗寨
舊民被苗刦殺者不在失事之限凢熟苗與苗寨民不許縱入内地
潜窺虛實其思漢願回者聽告守哨官押觧本道發州縣逓回原籍
當差行李貨物不許官兵侵動違者依搶奪律問罪敢新投苗寨者
被擒以謀叛論仍行辰麻沅盧州縣行保甲法將附苗民村挨門造
冊時相覺察有久出不歸者呈官查䆒縱容戶口投苗者事發連坐
遠方流民從本保甲經過寄宿者亦要詰問來歷如係投苗即扭住
送官母得窩容奸細出入自貽焚刦之患外夷之防既峻則猾夏之
禍不作矣一責擔承永順約束鎮苗保靖約束筸苗每歲俱有擔
氶認結到部营哨原設撫苗防守舍把頭目月食廩粮正分北三苗
疆以戎索之意也今則擔氶毫無實效認結祗屬虛文就中筸苗猖
獗尤甚歷數冬春二季入犯十三鎮苗而十七筸苗也夫兩宣慰司
受國恩世有爵土生苗皆其部落命懸掌握而坐視匪茹虎兕出柙
典守何存雖在我疆吏自當厲兵固圉惟敵是求不必專倚土酋為
緩急然擔氶題奉明旨分管義表靖恭而罔思厥居棄命廢職
則嫌於欺君徼寵靈以保世勿絶歲額粟粮既逋貢賦戎籍豢養
又糜金錢而隷也不力以部苗為邊陲憂則昧於報德亦非土司
所以&KR2951;天威順鬼神傳訓子孫之道也合無請發憲檄傳諭二
宣慰司恕其已往誤事之咎責以將來報國之忠將原認擔氶苗
巢嚴加鈐制如有侵軼奉令捕擒即發兵殱厥首惡獻俘馘於官優
兵士膏血也膏血既吮尫羸漸成敵愾何由此苗氛漸熾内禍日烈
也哨官不為自強之計甘為媚苗之術今日許苗粮幾籌明日許苗
粮幾籌一哨唱之衆哨從而和之彼增則此添此添則彼增今計苗
一歲食粮四千五百餘兩何曾使苗不内寇乎不特不能使不寇也
或食粮于東而行劫于西或食粮于西而行劫于東不止豢苗者不
敢言即被害者亦不敢顯舉其名真所謂畏苗如虎自視如鼠者也
今誠昉昔人故基自五寨司竒梁隘起直至乹州哨望城坡止悉築
墻高一丈二尺基厚五尺或内有可𥙷者𥙷之或全無宜創築者築
之東西僅僅七十里大哨十里次者七八里小者三四里䋲鐡楨幹
之具取諸迯扣人力用兵卒及墻内人家計丁分日輪班助之墻成
上用木架茅草覆之為一劳永逸之舉夫督工不得其人則亦虛糜
工力宜委文官賢而才者一員與哨官監修修後墻嵌片石刻兵夫
姓名于上日後傾圮責令重修哨官計數罰治或無不殚心力者矣
若夫上洞山險溪界不能築墻宜於緊要去處設立隘門一座用兵
守之朝啓夕閉盤詰往來不寕遏苗入亦所以杜内逆之出也凢有
交易止在墻外計墻東西苗巢多寡應有幾處建立幾所明白各定
月日用兵監之不許紛優苗不許入墻民不許越市如違各治以罪
庶險有可恃而姦不復萌矣侯加地曰防苗惟築墻為第一義然
湏砌乃佳磷磷皆是非必取之他山也山險不能築者則因險為墻
如西北邊法勞均而垂久費尠而利宏不猶賢于十萬師乎
省志論曰政之所貴者名與實也今天下名存而實亡者孰若兵政
哉而楚為甚異時計軍額而餉之軍有登耗則餉用裒益此定數也
今舉尺籍按之則軍之耗者寖寖半矣而歲給不升斗殺是孰食之
也諸衞所屯田歲令卒士釋戈鋋就錢鏄而耕而登其子粒以佐軍
費繕戎噐法誠備矣乃官怙其腴而歸其磽埆舄鹵者於卒士甚則
代官而輸之稅或民之豪有力者竄取而兼并之隂匿其逋額即令
屯部使者莫可䆒詰儲料安所贍乎國初惟置世籍弓兵楚人謂
之垜充其民壮無有也後以額軍消縮始募民之趫徤者為民壮弓
兵而縣官為籍民丁畆輸飬之夫兵以衞民故民為飬焉貴相當爾
乃今兵不足自衞而張頥以哺於民復勤民之財力以為之衞且養
者是何觧也險要之區隘苗落所出沒者故事兵壮與官軍參戍之
夫為其能峻防也乃狡黠梯利假之道而坐分其鹵獲而扞掫譙呵
之責輙媮惰若兒戲矣又况名為戍守而身役于官日以供執殳事
輶軒迎送之役者乎故覈耗軍之粮以省募民之費而又兵禁其私
役者屯禁其私食者險要苗落禁其緼奸而私假之道者庶兵政脩
舉不至名存實亡矣嗚呼豈獨楚事然哉
籌邊錄
分守湖北撫苗督餉按察使蔡復一條議兵政詳
為戎政未脩夷氛日熾謹陳末議以固邊防事照淂今春苗孽跳梁通計
十八营哨入犯一二十次所殺掠無慮百數十人亦云棘矣竊惟今鎮筸
之苗視倭虜易與者二而難亦有二躭躭剽財質子女以媒贖無長驅之
雄啓彊之狡也種落可五六萬而巢穴星散無君長期會約束勢不能大
舉也此所謂易也難者虜阻邊墻倭阻海而苗錯壌营哨無一垣之限民
寨羅列收保清野之法無所用之虜防秋倭防兩汛而苗日夜伺我無時
不可攻無地不可&KR1011;蹂也則難易之大較也然難易從敵立形必我先自
立而後敵形徔之今我且未能為我則難者固難而易者亦何嘗易哉推
轂以命將而溺職者即將也設將以制兵而召侮者即兵也餉兵以衞民
而囮禍者即民也植土司以佐兵威撫粮苗以增民捍而蠧兵者即土司
癰民者即粮苗也又何怪乎難者之愈難而易者之不易也本道謂今欲
制苗不必求諸苗惟求諸我而已我實能將實能兵實能营哨戎政修明
而夷不駾喙者無之其亊惟歸一實而其法惟專扵任勞任怨謹據見聞
心思所及開坐條欵一面會同兵道督辰州府撫夷官及𠫭守营哨䓁官
着實整頓理合呈詳伏乞憲批嚴加訓飾地方幸甚
計開議將有三
一曰重責成參守哨官扵兵略夷情必日夜講求如農之有畔熟險
阻扵目中而規利害扵掌上然後守可固而戰可克今之將領率不
經心無論出竒制勝即本道著令苗犯必詰所從入道以正疎防之
罰而今春失事多次行守備查報竟若罔聞又民寨分属信地係去
夏參將自議覆行而至今屡催未報夫擒首悪追䧟民猶可諉曰有
待若苗刦内地出從何巢歸從何&KR0985;豈不章灼果此尚不知則木偶
奚殊或知而故隱則蔽蒙太甚合無請憲令申飾參守营哨官將
練兵守儉二事實用心力以窺伺之智料敵以妬人之心責已以推
避之精神整頓軍政以顧惜之體面校勘職業惟㩀現在畫地以防
堵為功疎虞為罪就一哨而失事有幾則哨官之伎俩可知通諸哨
而勝敗若何則參守之短長自見更嚴行守偹今後凡報苗寇擄掠
要查係何巢穴種落徔某關隘闌入如刦内地者尤必查從何哨路
經過禀報守兵兩道以憑處分罰不踰時而無所幾幸觧免則各哨
砲楼廵守自凛凛加嚴而苗警可稀矣
二曰嚴制馭今得功者紀錄待薦奬而目前不豔也疎防者詰責戴
罪或行住俸而目前不耻也是未盡制馭之道也兵法主將得徑决
罰偏禆以下合無著令今後哨官遇苗入堵截無損淂功三名級以
上者除兵照賞格外行府動庫銀打造花紅送該哨官鼓吹旌奬仍
加紀錄如本哨信地失事及縦苗越哨䧟戶口數多者除頭目防兵
綑打外哨官係指揮兵道行提到道責戒千百戶參將徑行責戒俱
戴罪防禦若禍慘罪大者提觧綑責并從重䆒革其參將守備鈐轄
各哨體統原嚴調遣分布不用命者自當徑行䆒治不得一味縦徇以致陵夷
三曰審機權本道扵諸欵言之詳矣尚有機權所在宜隂用而不可示人者姑略
言之本道觀今苗種其慓悍挾長技勝漢人其狎險阻耐饑渴劳苦勝漢人其
决前輕死勝漢人特可制者分而不合耳幸彼中無大酋如嘉靖時龍許保
者有之則湖北憂方大也趙充國言湟中諸羌欲鈔邊必觧仇屯聚邊將宜
以計破散之善制夷者能使夷自鬪常分而不合則患不及邊雖及邊而病
不極今生熟苗寨時相讐殺此我之利也使心計之將能善用間諜精選而
厚撫之視諸巢人衆而其長自雄能角立者縱使反間或乘其微隙或反
其要約或借事徉洩口語或為某某懷入犯而某先告我或為某欲取某
自效而微宣之或生致某苗而言某某所掎獲使諸苗酋互懷疑愠而隙不
可縫因以刺得其情形彼所欲刦我必知之我常為主以待客而制之易易
矣用諜非財不可釣魚者必棄餌鬪犬者必投骨官為捐金資之勿愛
也此隂符家所出必雖今諸弁未足領此而常識此意亦可引伸控馭
之方略且安知果無其人哉
議兵有七
一曰簡精銳不任戰是謂糜軍選練四要曰力曰藝曰膽曰趫捷而苗路
山谷林箐尤非便地利知險阻者不可哨官需索常規往往充以放債工匠遊食
之人外此則多武岡新化邵陽䓁處犯罪逃亡者遊惰坐食則不可執戈流人
非土著則戰不力而易譟其上訪得禦苗惟本地團練鄉兵及麻陽犵狫兵
悉地形諳夷情習苗技最可用合無于春季放餉唱名領封逐一簡選有懦
弱不堪及虛名寄充者即清出作缺至𥙷兵求積弊牢不可破宜令撫夷官
一路出示有驍勇土著民兵及犵兵俱准報名投見驗其膂力技藝過人者不拘
多少彙造三册報守兵兩道及辰州府所汰退兵缺即以此人充之收𥙷未盡
者又可留為下次報缺批頂之用以後放餉府縣官俱照例舉行仍將唱放過
兵卒有無老弱揭報其在营各兵嚴責哨官着實操練不許買閒守備
仍不時閱校如此選練得法行之一年兵可漸精其視嚮之糜軍勢相百也
二曰除戎噐噐械不利以卒予敵苗之長技在弩矢銛鏃數寸中要害立死袒禓當之必無
幸矣兵家制噐必審彼已之短長而精用之禦弩莫若甲而勝之者
惟火此間三連短銃僅供傳號不可殺敵前此參將有火噐之議格
不行本道入辰力主其說動辰庫銀委辰州衞掌印指揮姚之屏募
匠製鳥銃三百門及火箭火籠䓁藥而甲則未之及也訪得貴州銅
仁兵日給九厘尚自備衣甲今我兵食餼多者日將三分少者亦可
一分去年放過銀每人領十八九兩且歲省其掊克科贖之費以此
置噐械衣甲亦充然有餘而臨陣可以救死扶傷克敵可以先登取
賞是正為兵計而非以為厲也合無行參守哨官春季放餉即嚴督
各兵將領到銀置造衣甲及犀利鎗刀弩箭噐械仍時加點閱不許
典賣自危身命然自造之甲爱惜工財差可護身難以䧟敵今本道
自捐供應紙贖銀一百兩合無于辰庫貯銀再行動支凑前數仍委
姚之屏造堅甲三百領長短為上中下三制完日與鳥銃酌哨分大
小分給為衝鋒破敵之用庶甲可禦苗長火噐可制苗短而執訊獲
醜不難矣
三曰申策應善制兵者分而能合哨官合本哨為一人而參守又合
諸哨為一人則是常得千人之用何苗不摧今所患者哨兵數百而
實無百人之用也以本哨言砲楼不守伏路不勤每日遊廵僅以十
數人了事遊兵遇敵本营不救是分布無法也隣哨有警高坐不赴參將調發
堵截哨官惮與苗遇領兵扵苗跡不到之處而虛要路以待敵苗過則曰道偶
相左耳與北邊假按伏以避虜之弊正同是救援不力也合無行守哨官將本哨
兵除分守小营外通計在营兵數編以什伍法分為三大隊每日輪一隊守砲楼
伏路把隘一隊遊廵接應此二隊俱應出营敗躱閒在营者綑打貫耳遊示如
某處砲響遊廵兵馳往截殺哨官親赴督戰苗勢大連傳三砲仍添撥在营隊兵
再行接應至隣哨聞警法當赴援亦湏分定地面如犯某哨之東則專責東隣
哨應援西南北亦然當援不援者與失事同罪庶兵有率然之勢而苗亦不得以
一處牽制我疲扵奔命矣
四曰守要害苗路多岐緊關衝險者撥兵把截預俻伏弩擊石寇至矢石交發安
能飛度其砲楼䓁項㩀守俻金有聲呈報有壊當修者元無當添建者失險當
改徙者俱批行動工修築矣至偷路去處或猱厓可越或鳥徑僅通又當增險為
守用力鋤鑿設法堵塞仍倣鐡蒺藜法多砍棘刺漫布塗上暗削竹簽木椿埋釘
土中以䧟其來又苗善用弩利扵茂林凡近苗林箐酌留我兵塘伏之處餘俟天霽風
高縦火焚燒使狡夷不得潜蔵登高瞭遠洞無遮蔽亦奪其所恃之一法也擊
苗或逆其出或扼其歸俱當伏要害以待先要哨探真確諜而淂情者厚其賞
如報某巢苗出刦預檄近巢之哨伏兵截之盖入刦之地雖多歸巢之路
必一既嚴防以遏侵軼扵前又用竒以擊惰歸扵後設穽待虎未有不擒者也
五曰革冐粮营中虛冐之弊不一或久故不除或詭名虛頂已經嚴行察汰至于奸貪
釀患尢莫甚賣粮與苗每名受賂七八金紙上擺守巢内關支夷性至貪一得粮
便㩀為子孫之業欲加清革動稱激叛甚或懦官怯戰餌以逃故兵粮買求平安黠官
要功許為申請名粮捏稱䧏服已賣者飬癰之禍方深擅許者誨盗之萌宜剪合無行
撫夷官閱歴各哨將賣苗兵若干名盡行查出係遠年官賣其官已
故者姑照北邊收䧏靼例責取本苗入营編隊食粮防禦身終住止
不肯入营即行革除如係近年官賣其官尚存者不論在哨革哨提
問審實責將原粮贖回仍照本道去年議允條欵今後有擅賣兵粮
一名者問罪住俸終身以後追退戶口只用兵威勒取不許准粮啓
釁庶可近壮實力抑且遠杜憂虞矣
六曰明賞罰鎮筸賞薄而後時故軍士不勸本道去夏以來一變其
法遇斬獲真苗盤擒奸細血戰陣亡登時例動庫銀外另捐廪贖犒
之然斬獲陣亡就中勇怯難易亦有差䓁合無酌定凡苗衆結陣出
刦官兵堵殺鏖戰擒斬者每真苗一名賞銀五兩零星漸出流刦伏
路遊廵截擒斬級者每名賞銀三兩漢逆助刦陣擒者每名賞銀三
兩身帶兇噐挑送粮食接濟及為奸細偵探盤獲者每名賞銀二兩
凡漢逆俱要擒觧審實不許擅戮以防妄殺平民之弊其隨苗陣拒
戰者不在此論我兵摧鋒䧟陣乘此得勝其奮勇之人臨陣被殺者
恤銀五兩混戰被殺者恤銀三兩家有精壮丁男弟姪騐明俱准𥙷
兵缺殺賊報效如戰敗奔走被苗趕殺者不恤奮勇䧟陣重傷者賞
銀一兩輕傷三錢混戰重傷者賞銀五錢輕傷一錢奔走被趕傷者
亦不賞守哨官從實分别覈報不許徇私㒹倒取䆒目兵觀望退縮
致本隊兵損失三人以上者綑打一百棍革役仍枷號兩箇月有傷
者免䆒苗入經由信地砲楼不報應守隘路不截致殺擄人口者綑
打八十棍枷號一箇月尋常察點砲楼把隘失誤者綑打五十棍若
遇大戰主將申嚴號令臨陣退縮者自照軍法處斬以上俱候詳允
刻示遵行庶賞信罰必未戰而氣自倍矣
七曰權勦撫兵法欲戰必守欲守必戰故戰中有守守中有戰戰中
有守者致人而不致扵人也守中有戰者制人而不制扵人也不能
戰而談守未有不坐困者也辰沅生事之土官喜事之黠民絲紛請
勦兵幾萬餉幾十萬本道盡絀罷其說矣今乃兼勦言者彼所謂勦
離撫為勦而本道所谓勦即撫用勦也非勦則不能行其撫也苗雖
數萬散處各寨不相属少者寨數十人多至百餘人止耳入犯皆先
殺牛刴聚事畢鳥獸散去甚若易制而輙為所困者戰威不立之過
也故事失䧟戶口責哨官追退又戒以勿得啓釁故十年積弊惟歛
兵銀贖取今又嚴歛贖之禁矣既不歛贖又不用兵則苗豈有坐而
送人之理哉雖本道申令勒擔承粮苗追取不退者革其粮然擄掠
利多革稂害少彼且甘心矣况哨官畏苗如虎支吾觧脱未必實行
乎去歲各哨退百餘人然該府捐贖數十兩塩數十包而土官田景
逢景珠䓁分外私科失主每名銀二三兩富而急還人者倍其數視
贖回不甚遠也夫苗利刦質非與闘不殺人人雖入巢猶賦粥以活
之待贖故也不以武脅而以貨取雖重民命而實饜苗欲矣是誨之
刦也今春擄掠不翅百餘人又將何以贖之本道謂當鵰勦一二巢
示創犬羊之性沒利畏威種落順逆不一吾戰威立逆者可順而戰
威不立則雖順豈有不化為逆者哉合無行撫夷官閱哨日喚出食
粮苗長薄賞魚塩責令入巢傳示練兵制噐欲討罪之舉順者咸與
並生逆者决不輕宥速獻所掠戶口准與贖罪如逆命不悛俟吾兵
卒已練噐械己利擇其惡極如雨頭羊官莊䓁寨迅加掃殄彼將痛
而服矣夫戰危事也不能縳之入犯而欲取其在巢又疑形也然勢
固不同入犯則彼乘我之不備搗寨則我掩彼之不意入犯則無所
不攻備多而力分搗寨則厚集吾衆氣盛而勢合入犯則决扵原野
火噐力散搗寨則薰其窟穴火噐力聚入犯則角闘搗寨則用竒此
制人制扵人之别也此當侍練兵制噐有成之後者也能懲其一二
巢而餘戢以恩信則諸巢囓指相戒所謂勦以行其撫也
議粮苗有三
一曰反側能憂鎮筸者生苗也然本道則不憂生苗而憂熟苗夫苗
巢穴甚遠有重山以環之有熟苗以間之其去我民風馬牛不相及
何知某村寨貨財可取某徑路直逹可由某哨隘疎防可掩哉則熟
苗為之嚮導也查淂先年投撫把路苗人食粮不過百數十人其後
日新月盛兵不能戰則餌悪苗為羈縻之資兵不能守則飬順苗求
捍蔽之用通計营哨共一千餘名歲粮割兵餉十之二矣此外尚有
挾撫之粮哨官私扵打乎凱兵内那給者不與焉使其内向無他猶
可言也今則羈者不羈而捍者不捍豈惟不捍且引生苗以虔劉我
邊陲蕩摇我保聚剽殘我赤子每次入刦生苗幾何人皆此曹與叛
民作&KR1090;耳且官粮之外脅稱躭守某村勒取歲月常例名曰煙火錢
既廪扵官又食扵民倏為順苗以領粮又倏為生苗以行刦是彼兩
利而我兩害也以剜肉醫瘡之餉反成藉兵齎粮之禍豈不痛哉本
道懸令地方被刦察何寨把路之苗將應放粮革住擒賊獻人方准
𥙷給而各弁皇皇恐失其歡節次行察並無一報畏熟苗如此况生
苗乎又安望其能捍巨寇乎夫我兵政不脩順苗皆寇何苗可恃吾
兵政果脩兵可制苗又何恃扵苗合無行參守官以後苗路失事申
嚴革粮之法務在必行如察有勾逆内犯實跡明諭各苗某人負恩
作亂當討罪不他及即挑選精兵擒治庶䟦扈跳梁者破豺狼之膽
即陽附隂挭者亦革鴟號之音矣粮以誘其順兵以威其逆熟苗受
約束而生苗患不减半未之有也
二曰杜濫增苗粮已設者雖難裁革而豢飬之餉秋毫皆係民脂豈容無
節訪得各哨原來不限定額數哨官造册往往憑意增添往者不能盡知以近數
年計之往往十增其三四濫觴已不可尋横波亦宜力制合無行撫夷官今次閱哨將
各哨食粮苗人清查實數詐冐者除之姑將現在限為定額以後不許擅添一
名如本苗故絶無子者將原粮作缺不許他苗冐頂其粮仍待效順有功
之苗方許申詳給賞額數已滿雖有順苗效劳宜賞者不妨優賚銀
兩亦勿輕許名粮盖賞費銀扵一時有限而粮遺患扵後日無窮也
三曰禁侵削各哨遇放苗粮之時只係苗頭總領無從稽察往往哨
中積棍通同侵尅至有放債私典苗粮虛名冐頂既違國法且久假
不歸苗以失利生怨未免釀成讐殺宜防其漸合無行撫夷官今次
閱哨量動逃扣銀買備塩包放粮日傳諭苗長率領順苗出見每名
賞塩一觔將粮銀唱名給散諭以恩威效力把路勿懷二心自干天
討仍每名給小方紙印票為下次領粮之照後季委官至繳騐前票
方准散給仍給新票為照再後季倣此其繳過票俱類釘申兵道察
騐哨官書識頭目有侵尅苗粮者准本苗赴委官告䆒參呈問罪仍
嚴禁客土漢民不許私買苗籌違者治罪本銀沒官其粮苗把截獲
功及預報某巢生苗由某處内犯淂實者申道行賞創反側則苗知
畏禁侵削則苗知懷柔其摶噬之兇我鵰狗之用或出于此
議漢民有三
一曰防啓釁設哨之初專以捍蔽辰麻沅盧州縣某营哨地惟五寨
司土民筸子司苗民而已間有客民生理猶未甚夥也因五寨筸子
土官招集流民墾耕而吾民富而商者貧而流徙者環哨插居漸以
成聚其中有豪猾險徤之徒交結哨官把持鄉社既放債以折兵粮
矣又使子弟冐兵而耗不役之餉既逼債以致兵窮矣又唆各兵討
餉而發大難之端甚至私買熟苗之粮公行冐領交通生苗之貨外
啓窺伺又或欺凌貧弱准折妻子致無告者挺身以投夷懷仇者紏
苗而釋憾凡勾苗内刦非射利則洩忿此豪民實開之釁也合無行
撫夷官閱哨會同參守將哨中客民虛名冐兵盡行汰革以後放債
與兵不淂指准月粮散餉俱面給兵領聽自筭還不許債主投状領
抵苗粮一㮣禁断敢擅買者照前欵議䆒罪沒官仍嚴禁不許役貧
凌弱武断一方凡販賣俱照舊規赴該哨來格所聽徤步禀哨官通
知熟苗兩平交易不許擅遣家丁入巢引苗出外窺探其交易止許
魚塩飲食之需不許用牛諸苗刀耕火種淂牛則以供刴欵祀鬼㰱
結入寇而已尤不許用硝磺兵噐違禁之物違者商民徤步俱以接
濟論哨官受賄畏徇不能覺察者䆒革内釁既絶外侮可銷
二曰遏投住哨民敗群者已能為害又有逃避差徭負罪亡奴投入
熟苗寨種地分租因熟苗以通生苗望為窟穴久則引生熟苗出刦
又或幇其寨苗讐殺如近有木里寨半熟半生之苗流民投住數十
家囙苗寨結讐為他苗擄去此曹甘心徔夷乃其自取而為中行說
扵蠻地則邊境大蟊賊也合無行參守哨官嚴禁除以前元有民寨
外不許流民扵近苗遠哨地方從新創房居住不遵者守哨官騐明
燒毁盡數驅逐熟苗寨舊民被苗刦殺者不在失事之限凡熟苗與
苗寨民不許縱入内地潜窺虛實其思漢願回者聽告守哨官押觧
本道發州縣逓回原籍當差行李貨物不許官兵侵動違者依搶奪
律問罪敢新投苗寨者被擒以謀叛論仍行辰麻沅盧州縣行保甲
法將附苗民村挨門造册時相覺察有久出不歸者呈官察䆒縦容
戶口投苗者事發連坐遠方流民從本保甲經過寄宿者亦要詰問
來歴如係投苗即扭住送官母得窩容奸細出入自貽焚刦之患外
夷之防既峻則猾夏之禍不作矣
三曰絶勾引生苗入犯固由熟苗與投住之民睥睨肆毒而臨時又
有内地奸民勾通接濟或分隊潜入而會扵某處或先期散伏而發
扵某時其至必有所藏其饑必有所食若無勾通接濟則何以能來
來又何以能久哉近五寨哨捕獲盧溪客民劉通文劉通武搜出兵
噐飯食供稱與苗交通約扵溪口送飯而箭塘营扵香爐山下堵苗
陣擒三名田邦魁田老四張回香皆麻陽民引苗報讐刦溪口長冲
䓁處殺高參將家丁及標兵數人大抵邊境之禍熟苗十三叛民十
六而生苗纔居一二勾引不絶欲遏外賊難矣本道嚴行各哨關防
報稱哨地與苗原無界限各民手不持刀弩身不帶禁貨隘兵攔阻
動稱妄拿平民告害以致出入莫可䆒詰不思越度關津已有禁條
况越哨乎又何必盗形具而後為扞罔也訪得青黃不接之時四外
流民藉口艱食或云趁口邊哨或云移粟苗巢或云投耕某山或云
探親何寨此皆勾引之别名耳合嚴行參守哨官扵官私路&KR0985;分撥
防兵常川把截但遇漢民流徙到彼無論趁口探親䓁項盡數阻回
不容越度敢恃人衆勢強搶過者放砲發兵追擒治罪如有竊入苗
界蹤跡可疑者即便拿住搜有違禁噐物勾通情由以奸細論空身
者觧道枷號逓回州縣收𬋩盤騐員役論功行賞若疎縦失防為别
處覺發者將前經過門隘兵役問罪勾引盡絶苗夷茫然不知内地
虛實又悪敢狎入不測之淵哉
議土司有二
一曰覈戍兵永順兵三百分隷永安強虎保靖兵三百分隷洞口筸
子領兵舍把頭目合鎮溪所乹州哨約四十餘名皆廩扵官者也無
事則荷戈乘障有警則擐甲先登方有禆邊圍之用今則強半子虛
大都恇怯本道委守備金有聲閱哨洞口土兵點一百名不到永順
兵雖在哨而縮朒不聽調遣夫縻空名之餉而餉不用之兵皆與無
兵同然則調發何為褁粮何益哉合無嚴行參守及二宣慰司以後
委官放土兵餉俱照哨兵例察點實在方許散給點名不到者扣銀
還官其隨营土兵務要選練精壮嚴守信地苗寇生發聽參守哨官
號令分遣堵殺有功依賞格一例給賞不用命者舍把頭目革去廩
粮治以軍法营哨實增六百人之用軍容益壮苗醜寒心矣
二曰責擔承永順約束鎮苗保靖約束筸苗每歲俱有擔承認結到
部营哨原設撫苗防守舍把頭目月食廪粮正分北三苗疆以戎索
之意也今則擔承毫無實效認結祗属虛文就中筸苗猖獗尤甚歴
數冬春二季入犯十三鎮苗而十七筸苗也夫兩宣慰司受國恩
世有爵土生苗皆其部落命懸掌握而坐視匪茹虎兕出柙典守何
存雖在我疆吏自當厲兵固圉惟敵是求不必專倚土酋為緩急然
擔承題奉明旨分𬋩義表靖恭而罔思厥居棄命廢職則嫌扵
欺君徼寵靈以保世勿絶歲額粟粮既逋貢賦戎籍豢飬又縻金
錢而隷也不力以部苗為邊陲憂則昧扵報德亦非土司所以凛
天威順鬼神傳子孫之道也合無請發憲檄傳諭二宣慰司恕其
己往誤事之咎責以將來報國之忠將原認擔承苗巢嚴加鈐制
如有侵軼奉令捕擒即發兵殱厥首惡獻俘馘扵官優賞如格本院
還朝廉其約束有功忠力不懈者旌奬之不如法者戒飾之其尤
甚者聞諸上而加賞罰荣辱既分趋避必勇不惟固吾圉而激勵
土司勉爲忠義以保業享名施恩更厚矣至五寨筸子坪二長官司
滑石廵檢司與营哨錯處均當奉法竭力而筸子坪尤有轄四十八
苗寨之責如該𬋩寨苗犯順合切責土官恊同营哨計擒首悪追還
戶口有功奬賞敢有懷奸漏情隂陽取利脅詐苦主提問治罪譬御
馬者䘖轡在手不剛不柔則四牡之力可盡也
彙參失事條陳申飾并自劾詳
爲彊場破壊日深邊民塗炭已極謹備列僨事之状直窮受蠧之原并自
劾撫苗失職以聽處分事照得本道去秋受事之初即兩發告示布威德
以懷夷落恐哨官苛貪啓釁則有尅賞粮之禁矣恐奸人闌出勾引則有
飾保甲之防矣而鴞音自若乃知苗非可空言撫也官之師旅實有所缺
於是昧議戎政條欵俱蒙兩院批允本道與兵道力督將吏舉行而辰
州府撫夷官佐之継捐俸廪并動庫銀煆造鳥銃鉄甲噐械略設而以賞
罰厲其後庶幾收小愒之效然兩道止持文墨議論而已練兵守險則參
守哨官事也詎意柔情易恣惰氣難程豈但無鼓舞手足之能且無發露
耳目之畏本道心苦形痺口頑聽藐而疽蝕魚爛之禍日甚一日如今年
七月起至十月止共殺死兵一十七名燒殺死戶口三十二命擄去男婦
二百六十餘名牛馬五六百隻燬房屋一二百重他雜物不計元元何辜
真可痛哭流涕長太息矣最可怪者一兵不練火攻不習委官擬汰老弱
則多方為丐免者熟知苗路也在膽不在力也事逼則驅羊格虎有并火
噐委以予苗耳尤可恨者一哨苗入總路不過數處如靖疆之高羅油草
永安之朱冲口洛濠菖蒲塘永寕之龍鄂總兵营其要害人人能言之而
遊廵砲隘俱為虛名苗往來若無人甚至越哨深入七八十里本哨兵尚
若罔聞將領不之按即兩道嚴按亦寝不報在事諸將失事之罪一以國
法䋲之無所逃矣若夫積蠧之原總由大小將領無安邊境立功名之志
而一以管兵為利媒爱錢與惜死之心兩合痼疾牢不可砭其顯然易見
者曰占兵去秋本道已條陳兩院頒禁矣今訪各哨私役多者數十名
役於官則不復問擊刺之事而戰卒愈少猶之卒也何彼䄂手而我荷殳
士皆觧體而戰氣愈亡矣如五寨兵額最縮在哨不滿百名而哨官董籌
呈詳園頭吹手門子教士䓁役共占三十餘董籌所指必非自列其属參
府可知也參將有班軍百五十人守偹有班軍百人皆兼坐行二粮不戰
不守以奉奔走猶不足而侵及哨兵乎田单編妻妾行伍之間彼何人斯
其為蠧一也占兵未已又有賣兵徤兒多窮兒也負技力自效孰肯輸財
亦安所得財惟不任戰者其𥙷伍必有恒餽而哨官居為竒貨即汰壮而
進羸弗恤而委官𣣔清之且若奪乳嬰口茀然以不肖之心應之矣其為
蠧二也兵賣閒矣苗攻哨亦可畏也况今餉懸指二年後重以事故革退
之不虞則雖賣而其利未慱惟與苗為市可以饜其惏心而苗以死保粮
守為世物其甘而必得之也一名賂拾餘金以上既可德苗又可肥已而
緩飬癰之禍扵歲月是賣兵者轉而賣苗其為蠧三也苗豈能終抱餌而
止刦哉有朝受糈夕行剽者矣扵是卑詞與約苟完本哨而已餌扵東而
刦西餌扵外而刦内我勿與知以盧麻二縣邊民為壑甚乃戒隘兵勿舉
炮谓聞炮不赴責在官而重失炮不舉責在烽堠而輕是賣苗者巧而賣
路其為蠧四也凡此四蠧總属膏肓而賣苗賣路尤不治之&KR0858;粮苗千餘
歲銀四千五百兩而&KR1151;豈制餉之初預派此豢苗之額哉始濫觴末江河
計萬歷來新增者二百名爲金六七百此外盗氣血附頸之癭也其以兵
賣苗者各哨共一百一十餘名皆以漢名附籍而以苗身坐寨此内盗氣
血附心之痞也且歷觀數月刦案越靖疆洞中則北中盧溪越永安永寕則
南中麻陽深入七八十里何所過哨路獲寂然苗不犯哨哨不堵苗而
賣路之證不既昭昭耳目乎夫設哨爲内地捍耳麻陽雖有清水石羊諸
小哨然第二重門戶也其兵寡永安永寕䓁則弟一重藩籬也其兵多藩
籬不守門戶薄矣拒敵而傷猶曰格闘哨民被掠猶曰逼虎穴若包有魚
以及賓戶進狼而入室開關延寇何異黨苗而助之攻哉且各哨兵募苗
在营者種本犬羊悲存狐兔出與苗遇往往交臂相送而賣路之禍愈極
矣上下相蒙以飬苗爲當然以飬苗而刦爲固然以縦苗過爲不得不然
日蝕月爛兵盡化苗必無湖北不至大征不止至於大征而費財費人各
又巨萬計禍又何可言哉故今湖北殆不可爲矣非不可爲也愛錢惜死
之弁為之蠧也割癭削痞驟者必死惟實其元氣使氣血歸扵益人而不
為彼盗則如癭痞者固可以守而坐消明法制别賢不肖以奪其爱錢惜
死之心而四蠧可剔兵可強矣竊謂本院宜著令苗入本哨與格者有損
失亦薄其罪縦使越哨即以賊侵境内擄掠人民充軍律治之厲賣兵賣
苗之禁犯者雖主將無所貸其現在各官分别提問戴罪如法而先年賣
粮與苗之余萬鍾潘弘祖劉宗舜濮朝東王蓋臣仍批本道提䆒使知挾
私壊邊計者雖事在數年前猶有冷面無情如本道者痛追䋲之庶幾戒
貪懦之後車而今日之癭與痞猶可守使勿潰而急理氣血以待其衰止
也至哨務雖多總不過練兵守險四字本道原議已悉特苦參守哨官不
肯實舉今又議約束以督其必行一曰束隊伍以行簡精銳之法五人為
伍五伍為隊居而練出而戰律以止齊一人斬級四人助力分别同賞一
人被殺擄四人割耳綑責枷號一伍有失隊長連坐則静相保動相救勇
怯相習其老弱者伍中恐為累自不肯留而買閑冗食之弊無所容矣二
曰把苗路以行守要害之法每哨苗入總路察明幾處每處撥兵若干名
五日一換俱載簿稽察哨守時時廵閱失伍者綑責苗過砲楼不報遊廵
不堵參將吊簿察提連簿移觧兵道簿上不註即係哨官賣閑三曰立會
哨以行申策應之法在本哨則某處遊廵兵與某處會在隣哨則某哨遊
廵兵與某哨會俱畫定界限以辰酉兩時為節仍設令箭號旗辰會一處
箭逓換一處酉會一處箭仍歸本處俱載入苗路簿中應會不會者將不
到全隊本日口粮扣賞獨到之兵另行綑責如有苗警隊長拿觧治以軍
法四曰練火攻以行除戎噐之法鳥銃手延請教師練習放打務在精熟
可以命中臨陣前衞以挨牌旁夾以長鎗刀弩每出將火藥預分數包一
放之後牌兵鎗刀兵接戰銃手又可入藥再放仍要懸帶腰刀以防敵殺
放打不中者銃手綑責若銃手被殺同伍兵連坐五曰責欺縦以行明賞
罰之法任法生怨任怨生謗誰不知之而不敢避者官守之凛志民害之
痛心也今各哨失事重矣參守于哨官惟恐有傷并不敢問一卒苗過總
兵营木星冲而永寕之目兵不䆒苗過朱冲菖蒲塘而永安之目兵不䆒
苗過高羅油草而靖疆之目兵不䆒官可猫鼠而簡書不足畏乎卒可驕
兒而閭井之荼毒不足念乎知其賣路而姑息之是一縦也大小相師陽
為不覺以避不戰之罪是欺也前高參將訝本道屡批操切貽書謂九邊
各道與總副參遊同心故能立功名夫邊上掩敗飾功徇情破法之態豈
本道所能哉畏官守故也痛民害故也軍法惟賞罰二端耳今擒馘之賞
陣亡之恤道府未嘗小恡而决罰不明哨官猶可諉諸兩道而頭目隊長
防兵断宜責參守嚴䋲其失伍而痛治其疎防無監司日僕僕向各哨提
小兵之理也設簿稽查之法既立再有庇徇廻護者欺縦之罪守備則兩
道參提參將聽本院裁處以上五欵原是兵法之茶飯將守之耕織今無
一留心下手者不得不越樽爼代為區畫而束以必赴已通行參將守偹
及辰州府撫夷官矣本道之所得為能為者止此法立而猶玩愒則當以
三尺鞭其後抑营哨之敗人敗事亦既發露無遺矣乃本道&KR1539;官府咎尤
有不得而自掩者苗不靖而始議兵湖北撫苗者何官哉古之守令積其
恩信猶能懷來羌族蠻部為不侵不叛之臣而本道撫綏朞年叛者四起
其咎一也申飾戎政諸欵謬謂行之可以改壁壘旌麾之色而半年扵此
將領閣之如弁髦邊疆啖之如畫餅本道還質之如說鈴有盟不踐為欺
大矣而何以責人之欺其咎二也臣子之衡功罪者惟事與言詢事事廢
考言言浮誤疆圉而䧟生靈非本道推納之溝中乎且從來分守催餉外
無越思今本道目擊鎮筸膏肓之病慨然與兵道許副使約共釐振之兵
道忠勤公正僇力同心無人不共推敲無事不相咨確而毫無捕扵勝局
有噐扵此一人舉之未勝助以一人而重自若則助者慙矣况静聽輿誦
頗谓本道去歲勒石革鎮筸常例嚴杜科歛今年又清查苗粮不許私賣
責選實兵不許私頂將領失其壟断之望皆有重足束手之歎即高參將
書與本道亦云水太清則無魚其教戒甚切惜不能徔耳故秋冬諸警营
哨恣苗出入如履無人以形襲常之寡患而綜覈之失策是藏怒扵本道
而遷禍扵邊民也本道任法任怨未見其利先受其病然則諸將戰不力
皆本道之咎而駑驥並驂驊騮莫展累許副使自劾者亦本道負之也語
曰責人則明恕已則昏志曰施其所悪自上而下施其所爱自下而上若
批根將領而匿瑕監司是本道智昏扵恕已而本院法格扵行近其誰肯
服伏乞本院特賜紏參重加鐫䧏以為失職之戒口前人心倍加警惕疆
事或可整頓仍將本道所列蠧原之说存之使後有任臣良將得以考據
歎息而經营本道雖身退甘之矣
議添募兵築邊墻
爲苗氛甚悪黔患震隣謹陳目前急務以固邊防事照淂鎮筸苗枕川湖
貴之交苗巢中踞而三省外環之宣德間總兵蕭綬大征後再征扵成化
又再征扵正德又再征于嘉靖率未有五十年不用兵者由嘉靖耒六十
餘年矣苗粮愈繁漢逆愈夥兵防愈壊至今日奸弁懦兵通夷乏民與苗
爲一而其害獨良民受之其憂獨兩道受之此膏肓貞&KR0858;未易藥石救也
請先言其病而後議所以藥之之策自邊墻壊而入犯路多如四逹之衢
而营衞病矣自范參將仲仁創無益之哨以兵粮賣苗兵力益寡而四肢
病矣自高參將居仁畏苗如虎令附哨居民請苗躭保犬羊益驕而神氣
病矣自各哨官募苗爲兵仗之賂苗自免爲苗兵者居則以情相輸戰不
以矢相遺飬癰待潰而腹心病矣大哨兵不滿三百信地長二十里短亦
十餘里苗無不攻而合我無不守而分其不勝一也苗有苗兵以爲外間
有逆民以爲内間有徤步以爲反間而我食粮軍徤反不肯以苗情報我
貿貿然不淂要領其不勝二也邊民耕種遠哨五六里往来不可詰苗往
往深入百里流剽數日所至皆有奸細為之造食諜報而我兵調發數十
里赴敵疲扵奔命其不勝三也紏劫無報而不能行徤步之罰入邊無砲
而不能行廵方之罰堵切無效而不能行官目之罰殺擄數百席捲以歸
而參守未聞鞭一人貫一人耳本道安淂人人而執之其不勝四也各哨
之病無不然者而莫甚靖疆清溪洞口尤莫甚靖疆盖北之乾州以強虎
為外捍筸子以火麻炮水二小营為外捍獨清靖洞苗一闌入則直抵麻
陽盧溪村寨恣其擄掠入無重關之閉出無再截之虞故禍偏中三哨也
洞口清溪尚多山險其兵壮懦參尚可練山坡曠地尚可耕以待餉獨靖
疆邊苗皆平原無可守之險地狹有主無可墾之場兵窮救死不贍無戰
心屡敗之後無戰氣故禍尤專中靖疆也况貴州銅仁有事水硍黃栢䓁
山連兵三月未觧勝敗相當擄其哨官平溪衞百戶陳湯銘而後贖回放
一被擄婦断其手一被擄民剮其肉傳語鎮道速撫我其鴟張如此聞貴
院頗决意主勦矣黔兵利則驅苗入楚而楚有豕突之憂黔兵不利則驕
苗并輕楚而楚有蠭起之患此皆不可諱之禍也安可漫然不爲之計哉
爲之計不過勦撫守三者而已剿之法一曰大征縉紳士民憤苗荼毒者
無不攘臂扵犂巢掃穴之舉夫苗則誠毒矣葛伯仇餉殘一童子耳今兩
年沿邊塗鋒刃者以百計俘夷巢者以六七百計淫辱婦女斬截嬰雛財
畜罄扵掠廬舍罄扵焚田地罄扵賣贖誠淂聲其罪而瀦之膏諸苗以釁
鼓豈不攄生靈之宿憤振華漢之天聲而勢固未易言也大征必合二省
之力即楚一路必淂兵三萬餉十萬十萬之餉安所出哉次則鵰剿而鵰
剿亦未易行也凡鵰剿如迅雷不及掩耳必先有一技致死之兵自爲一
軍在貼守之外而後可以獨往獨來敵不能測伸縮如意今摘调之各哨
其衆爲烏合懸令扵數日其機爲先泄無論驅市人即人人投石超距而
苗已知之有以相待矣弱則入箐以老我強則扼險以覆我豈望其有尺
寸之功乎古之善鵰剿有臨發而兵未知何往者今安得此將即有將安
淂兵而用之故曰未易行者此也至扵撫原與剿合之雙美離之兩傷我
創以兵而後撫則避死就生避害就利其撫必來其来必固今苗蹂彊場
如籍稲所穫不貲我不能有所芟剪而曰撫爾勿爲寇也彼犬羊如蝇之
集腥豺之躭血也豈肯棄實利而聽甘詞哉其勢非㗖以兵粮數十名無
所用之矣㗖以兵粮是賞其往劫而誨其新寇也醜夷斬刈吾赤子不能
誅又不耻獻納此則今將領饒爲之而本道雖死不能從也故今日言撫
非但將領撫首悪者爲掩耳盗鈴之談即本道撫餘黨以孤首悪者亦未
免泥羔嚼蠟之說何也兵威不立則餘黨决不肯帖耳就吾羈縻而首悪
未可孤也力不能剿勢不可撫則坐而待斃乎惟有料理戰守一法而已
戰守之法不過本道累詳練兵守險兩言而已守險有要着曰固築邊墻
練兵有急著曰暫益戰兵邊墻築扵孫參將數十年倚為固其後圮者續
修不如法猶存舊墻之半至三十三年盡壊扵洪水而十年之苗患始增
劇則無墻之驗也使有故墻苗雖衆必先挖墻不能猝入即入而擄掠歸
止此一路不能他出且所掠人畜安能急出我兵㩀墻邀擊彼不能無傷
人口可奪也先年有堵之墻下獲級數十者固其成事也計長寧盛華箭
塘不用墻筸子強半倚絶厓為城溪為池亦不用墻其宜築墻者下則由
筸子接湾溪乹州二十里上則由洞口之孤魂塘接靖疆清溪至竒梁营
三十里下路可紱上路三十里計不過五千丈舊墻雖盡而跡猶存今當
計一劳永逸墻址闊四尺收頂三尺高九尺址用三層石苫盖以草墻外
取土因為深濠濠外裁竹簽棘刺募民夫以兵力佐十之二計每丈費官
銀三錢五千丈用千五百金往時兵多虛冐其迯故扣粮之日哨官以實
私槖自本道兩年在事嚴加稽覈賞功吊死制銃造甲皆有籍計現在辰
沅二庫所積已千數百金此例在正餉外可動者誠用以築邊墻為小民
保障築完之後歲扵逃扣内别貯五十金為修費遇小小淋圮即呈詳動
買厌料而役兵力築之勿壊此百年之利也然交夏多雨非八月不可動
工九月民又收穫非冬不可併工非来年二月不可竣工苗堂能待哉從
八月始又為&KR2492;瓠狺吠之時邊墻未就彼突而入不必滿千即數百人而
我兵無所不分倉卒之間安能集數百人禦之且役夫滿野不遺之禽乎
彼不利邊墻之立時以百苗蹂我能從事版築乎𣣔責本哨兵劄营以護
役夫彼從間道潜入内地不首尾牽制乎欲築邊墻其勢不淂不暫益戰
兵夫各哨非無兵之患無戰兵之用患也本道徧閱諸哨惟強虎哨數十
兵及民寨兵永安百兵王會七八十兵筸子之廖家三十兵可戰驗兵以
力教兵以技其扵戰皆属苐二義戰之勝惟有膽耳哨兵兒戲者多本道
雖汰換法不能盡汰募兵雖多壮丁然皆農民驅而與苗角未能無色戰
也苗兵雖敢死而狐兔情多不肯致力惟鎮溪之土兵王會一帶之仲獟
二家兵技勇埒苗而離筸苗六七十里無&KR0666;親可用為今計湏精募二百
名統以能將駐靖彊為遊兵左顧清溪右顧洞口苗入則直往摶戰為鋒
而各哨助之誠淂一勝則苗膽自破兵氣自張矣修築邊墻即以此一枝
兵及三哨之半出墻架梁苗必不敢動墻工可就也添兵便當添餉本道
及覆籌之此兵非長設也不過一歲之計耳兵備道原有竒兵一营内打
手凱兵共三百名以備調發其實如土鷄芻狗無益于用然不可驟去去
則為變即各哨兵雖弱而不敢多汰者職此之故參守張良相云小則為
盗大則勾苗是也本道扵竒兵缺二十名已懸不𥙷漸漸汰其老弱附近
諸哨亦用此法俟邊墻成後即將此增募一枝之兵收入竒兵营不盡者
填𥙷各哨之缺如此竒兵皆得慣戰之卒有虎豹在山之勢而增餉可罷
故曰不過一歲之計也計一歲增兵餉當二千金本院原發助餉餘税銀
二萬兩貯辰州府庫分毫未動竊謂扵中動二千金為募新兵一年之費
尚一萬八千兩以給鎮筸营哨額兵四十三年夏秋工食亦不為少也驟
費二千金錢本道非不惜之然擇害就輕擇利就重若不暫設此一技慣
戰之卒八九月苗必大舉復有十八寨之禍邊墻决不可成雖取失事哨
官誅之猶未能益扵成敗之數也此策不用則當聽將領以兵粮三十名
豢苗可弭旦夕然十年便為金三千且其隱憂伏禍不可勝言矣本道目
擊鎮筸苗患過扵今之倭虜虜隔邊墻倭隔巨海而鎮筸無短垣之蔽虜
防秋倭防汛而鎮筸惟五六七三箇月稍緩其餘無非跳梁之日計惟暫
益戰兵堅築邊墻募兵之費取現発助餉餘税不過二千金邊墻之費取
本道所節省逃扣銀現在不過千五百金迯扣無損扵正餉而餘税本院
破格済邊者今邊民塗炭已極取二千金以為之捍禦何惮不為哉邊墻
成而兵益練則制苗有餘矣且一年内有此精兵二百自為一軍可以出
竒新任又得良將相機成功未必不在此著也即貴州鎮道鵰剿水硍黃
栢山從二月至今所費以數千計皆思州銅仁思南䓁府搜括庫藏又編
発鄉兵騷動一路誠憤苗禍之無極雖費不得已也黔以苗為腹心患而
上下以全力圖之故所苦在遭時之詘楚以苗為肢節患而辰沅距省千
六七百里情状難以紙悉故所苦在伸志之難然肢節疽蝕腹心能晏然
已哉伏乞本院察本道言非敢欺謬准扵助餉銀内動二千金為募兵之
費止以一年為限邊墻工完即將新兵盡收𥙷竒兵营及各哨兵缺以省
添餉其邊墻工仍聽本道委官估計扵辰沅二庫節省逃扣銀内動一千
五百兩興工修築嚴加稽覆不得浮冐以蠧財亦不淂過縮以廢守度此
費尚可量省所省盡數還官庶邊防有頼矣
酌議四衞兵餉詳
為酌議兵餉虛實裒益以固邊防事照淂疆場之事惟兵與餉而已制兵
有多寡當視地之緩急急而無兵曰翫寇制餉有厚簿當視事之安危劳
逸逸而倍餉曰蠧財以兵制餉以餉制兵必能相為有實不能有而名有
之曰糜軍湖北有三鎮各設參守曰鎮筸曰清浪曰五靖以地之急兵之
習劳冐危則鎮筸為最清浪次之而五靖三年無一苗警可謂緩矣靖州
哨兵僅充守備該州雜差此外操且不數數無論戰也五開哨兵并雜差
無之其兵多為豪門富家僮幹所買頂各有數兩頂首而中軍官至有以
撥送鄉紳為架房脩墓之役者蓋惟其安且逸之無所用故至扵此尔可
慨矣以兵之多則鎮筸為最以數千計五靖次之以八百計若清浪舊惟
參將標兵百名然三年未嘗一與苗闘不為用也又有犵兵二百名然每
名月僅粮銀一錢五分餼之不飽難責死力且分散十七處多者不滿三
十名少僅六七名勢孤形格不可用也其實兵為用者惟兩道四十二年
創設守備所領及沿沙哨兵一百五十名而已以偏鎮上下百餘里之路
兩江苗寇鴟張之時官商護送往來如織之役而僅兵百五十名當之無
惑乎苗之有所侮而逞也以餉之後則五靖為最鎮筸次之而清浪不足
言矣鎮筸粮最後者曰凱兵打手每名歲支口粮工食共銀九兩二錢四
厘如是止耳次曰犵兵每名歲僅支口粮魚塩銀五兩七錢二分四厘次
曰蛮兵每名歲僅支口粮魚塩銀三兩九錢零次曰鄉兵每名歲支口粮
二兩一錢而已獨靖州凱募二哨凱兵歲支口粮工食九兩二錢零與鎮
筸打手䓁募哨歲支銀七兩八分已在鎮筸犵兵之上矣五開有客土凱
三哨土凱兵每名歲支銀八兩二錢八分减扵靖州凱哨而優扵募哨已
不為不厚也至兵一哨冐濫之極有可駭者鎮筸參將親兵十六名清浪
參將親兵十五名每名歲不過支打手銀九兩二錢零耳獨五靖參將親
兵十六名每名歲支銀一十一兩六錢八分二厘以五靖較鎮筸劳險百
不一較清浪十不一而獨親兵銀歲多三十九兩八錢有竒何也鎮筸兵
冐刃捍矢與苗角死傷月有聞客兵有之乎鎮筸兵調發救援近四五十
里遠者百餘里或三日夜不歸褁餱粮犯風露披煙卧草客兵有之乎
乃客兵七十二名歲支銀一十一兩六錢八分二厘較鎮筸最厚之打手
尚多二兩四錢七分八厘何也清浪新募兵一百五十名僅食犵兵粮歲
五兩七錢零其格闘防禦與打手同無打手之粮而任打手之役而客兵
不任打手之役反獨厚扵打手之粮又何也凡兵惟頭目哨長加餉以司
領率嚴責成至隊長未有加餉之理且隊長者以古司馬法則五伍為隊
二十五人是也以戚都督継光戰法則十二人是也今五開客兵僅七十
二人耳業有哨官以統之矣而仍設哨長二名每名歲支銀一十三兩四
錢五分二厘隊長十名每歲支銀一十二兩三錢九分豈七人便為一隊
乎惟務多創名色以厚領粮而不思其何取且就五開三哨衡之土凱二
哨兵各一百五六十名其哨隊長俱無加粮而客兵獨有又何也夫厚糈
以易士死尔何所爱然責之貴實施之貴平不戰不守而奉市人非實也
血戰者薄而休居者厚非平也竊謂親兵宜裁如鎮筸打手之數哨隊長
量加酌損以蒙安之卒而䓁享日戰之餼彼亦何说之辭即謂客兵征皮
林之時曾得其力食粮已久難以驟裁然爾来十五年矣此十二名之哨
隊長七十二名之兵豈盡舊人無恙哉本道訪得中有事故者賣缺者皆
係本地人買頂而仍以客兵支粮頂替多而舊兵無幾也况十五年食不
征不戰之厚餼即從今一體量裁夫豈為過不然查其的在行間而今尚
驍勇可推鋒者量異之可也若靖哨有中軍官募凱各有哨官而又贅設
練兵百戶二員歲費廩給二十八兩有竒深為無益原額凱兵二百名募
兵一百七十一名而二十七年征播創添三十名相沿不撤亦為冗食此
在靖哨已經本道徑行裁汰計從今八月起歲省靖州豊積倉米一百五
十九石三斗庫銀一百七十兩零九錢二分矣惟五開哨属參將為政非
本院檄行不可誠俯從本道末議通計五靖二哨一歲可省銀四百四十
兩零三錢九分米如前數以銀九十兩零七錢九分米一百五十九石三
斗還靖州倉庫爲兵備尚該銀三百四十三兩二錢著令靖州每年觧況
州恊済募偏鎮兵六十名每名照犵兵例歲支銀五兩七錢二分整内以
二十名添沿沙哨以二十名添守備募兵以二十名添老何哨則偏鎮一
帶又增一臂之用矣或謂沅靖二餉各有挈瓶之守安淂輕移不知從二
庫自視則有藩畛從兩院視之何彼何此醫之用針引正氣以逐邪救虛
右乏則取左左乏則取右一人之身豈相厲乎今四衛膚瘡已極而五靖
髀肉久肥則損五靖之濫而不使蠧財因以𥙷四衞之羸而不至翫寇正
權緩急爲地方之道也乃若清浪糜軍有名無實之弊則尤不可不立法
一更張之以變弱爲強故事永定衞撥軍三百六十名沔陽衞枝江所各
撥軍百名德安所撥軍七十名共六百三十名戍清浪哨五年一換各有
官領之官軍除本衞所俸粮外上下班往来在途則有澧州常德辰州沅
州各支行粮到哨則官有廩給口粮不䓁軍月給口粮米四斗五升邇年
班軍不盡足數截長短可六百名計一歲该支辰沅二庫廪給口粮銀一
千四百六十七兩四錢有竒夫使六百軍而誠可與苗勍也則清浪不屹
然一重鎮哉乃今衞所軍皆象人矣而班軍尤甚本道嘗按籍過堂而閱
之大抵皆老幼恇怯面有菜色身不能具介胄戈殳耳目不識金鼓旗幟
作何進止久立且仆矣况能與苗曾一旦之命乎且所閱之軍又皆十三
無人臨時覓市棍應點者也自其出門時領軍官固以包買矣比抵哨則
參將把總䓁官又恣意賣閑矣夫班軍之制戍清浪哨以各領班官分之
而以一清浪把總轄之哨者廵緝之義則上接鎮遠下接平溪皆當相其
要害分布防禦以静邊塵者也乃分發焦溪䓁堡不能二百人而四百餘
參將守備中軍把總私㩀而役之門子軍牢轎夫匠作無不取用月納班
錢而聚之城中聽其經营生理果何法耶焦溪堡距清浪三十里永定班官
軍所守也班軍三百餘止予之七八十名去歲屡告失事本道移參將李
一鳴添撥班軍恊守已有手本移道遵行在卷而今七月本道檄詰指揮
吕登明㩀禀依舊止七十三名在堡李參將陽發添八十三名皆軍牢轎
&KR0987;之役止有虛名絶跡不到堡此又何法耶即班軍之在堡者織草履開
歇店而已賊在堡外打劫而閉門不敢出且每月一錢八分之粮安足糊
口其不能自給無頼者勾苗行劫竊為商患地方不惟無班軍之利且
受班軍之害矣遠戍異鄉鶉衣鷇食各官需索窮不堪命疾病死亡招魂
無所此班軍之苦也軍不能捍苗則苗刦益甚苗患益慘而䋲失守之罪
繫逮追訊財罄命隨如去歲黎平府觧銀吏至武定被刦貴州勒焦溪堡
官軍賠償扣廩粮四十餘兩其他罪罰難縷指數此班官之苦也毫無禆
戰守而官軍反受其累祗以供武弁役占需索之資則安用此軍為哉夫
衞軍伍不能當募兵一誠將班軍盡數撤回即以辰沅歲餉一千四百餘
金募壮卒照犵兵給餉可得二百五十人各軍之上班屯田軍戶俱有幇
貼遠戍五年捐鄉土背父母妻子生死不可知其害可谓痛矣今既免之
宜稍收其免班銀每班五年一年納銀五錢其納班者照依往日上班例
免其操差或以太閒令一班之衆分為上下半年兩操除操練半年外衞
所雜差一切蠲免軍必樂從計六百名每年可得銀三百兩觧沅州收給
此三百兵又可募五十人以三百兵分布清浪勝扵六百老弱恇怯之軍
功相百也有靖庫恊済募兵六十清浪撤班軍原餉并免班銀募兵三百
四衞益此三百六十精兵威必大振苗可駾喙可無議征剿即議彺剿而
實兵為急此法亦不可不行盖裁五靖之濫以済四衞是制肝飬肺也去
清浪班軍之虛而募兵實清浪是以人治人也在五靖不减兵額在辰沅
不益兵餉而四衞兵可以有易無可以強易弱地方可以安易危本道竊
以為便計也謹將議裁五靖官兵銀數及清浪班軍每年支領餉銀數造
便覧冊具詳伏乞本院裁奪其客兵减餉之議仍乞憲檄行五靖參將張
良相再議有無妥便回覆然本道謂參將親兵决當先裁照鎮筸主將之
例以為士卒倡計此項銀三十九兩零連裁兵二名餉十六兩零共五十
六兩加以靖州撤哨官二員裁兵三十省餉銀一百七十兩九錢二分共
銀二百二十七兩零已足募四十兵宜先断行之即募以益偏鎮防守餘
俟客兵决裁議定募添其班軍議撤原軍有無願納免班銀或再行上荆
南荆西道詢永定技江德安沔陽衞所軍情議報本院定奪地方幸甚
再詳
永定衞清浪班軍陸百六十六名每班該三百三十餘名沔陽衞清浪兩
班軍二百名每班该一百名德安所清浪兩班軍一百六十名每班该八
十名技江所清浪兩班軍二百名每班该一百名五年一換实在清浪者
通计四衞所共六百一十餘名此其大較也然逃亡甚多重以老弱事故
日削日耗計各軍上班永定枝江至清浪一千五百餘里非二十餘日不
達德安沔陽至清浪二千五百餘里非四十日不逹各軍捐墳墓棄親族
有盡室以行者有伶仃獨往者無待至戍所而道宿飱已受其困矣換
領班官有見面之費起行有祭旗科歛之費經道府過堂支行粮有打點
之費至清浪參守中軍把總有常例之費歲時有買閒納班錢之費領班
官在哨衣食使用皆取諸軍有雜派之費各軍本地預領月粮僅充資斧到哨
月支行粮四斗五升歲銀二兩二錢零殆半盡扵誅求矣長征羸卒糊口
無資開茶湯店捆屦傭作不能救饑又安望擐甲執兵與苗争一旦之命
哉六百戍卒除焦溪老何䓁哨堡分去百餘在清浪城者四五百人僅供
役占恣科索而已焦溪距清浪三十餘里戍軍八十正月苗焚城外一市
數十家閉堡自守莫敢一問本道移參將再撥八十餘名恊守而七月得
勝营八月鬼路溪又聞失事總之五六百人無一人之力歲糜行粮一千
四百餘金不得一金之用徒留此一役為蠧餉之漏巵沈軍之苦海豈不
可痛哭流涕長太息乎窮軍視赴班與就死同而邊地視此軍與土鷄芻
狗不鳴不吠同然土芻無資扵飲食而軍且糜餉抑又甚焉存之以滋軍
困招寇翫兩害也撤之以行粮募兵軍觧倒懸兵淂实力兩利也去利就
害何憚而不為也計一千四百餘金以餉犵兵可飬二百四十五名本道
前詳固曰五疲軍不能當一实其实十不當一也此特就辰沅現支行
粮言耳本衞所月粮有六斗八升不䓁數比行粮更多若合二粮以募土
著得兵可倍然本道思之各軍皆垜充祖額軍伍不可除則月粮難以觧
充兵餉似宜以該班之年免其差操令納免班銀更酌道里遠近如差操
全免永定枝江每名歲納銀七錢德安沔陽歲納銀六錢一兩合操免差
永定技江歲納銀四錢德安沔陽歲納銀六錢其銀半觧沅庫半觧辰庫
充募兵餉另為一欵庶本衞所之軍伍不失而辰沅之兵餉稍濟矣
議四衞練兵募兵詳
為清衞占覈堡濫議立練兵募兵之法以責實用以固邊防事照淂楚四
衞與黔共治之而官道村落廪廪日憂苗非苗之足患而無兵之患也又
非無兵之患而無餉以募兵之患也取扵額外而疲民不堪命可加徵乎
求諸額中而現賦尚多欠况遠逋乎可谓難矣然而未難也以本道思之
難莫如勾踐棲會稽之後地不增廣而貢獻日增多又不為楚之乞師蔡
之请粟兵餉何所出而二十年之後遂以沼勁吳最難莫如田單困即墨
之中以孤城殘卒與燕持久敵圍不觧而外援都絶兵餉何所出而二年
之餘遂以復全齊無他不過即所有之民而教訓之所有之財而節縮之
而已故在勾踐則縮衣併食以飬戰士君親耕夫人親織而傳田單者亦
曰妻妾編扵行伍之間不獨無濫役以糜軍無濫費以蠧財已也使今治
四衞者能如勾踐田單而兵食何不足哉然以今四衞事勢未如越即墨
之急而治者亦非必如勾踐田單之過自苦也惟在矢實心求初制化虛
為實移無用為有用祖宗經制最為精密豈有四衞無兵無食無可禦
苗之理盖自沅州以西設平清偏鎮四衞冷水晃州䓁八堡衞軍以供戰
守而堡軍以護往来即禦苗之兵也歲所供給錢粮即兵之食也顧在今
日衞不為衞堡不為堡而俱化為驛疲精扵迎送竭力扵舁擡夫迎送舁
擡誠不可少何至盡今衞軍堡軍之數以充之而别不得其絲毫之用哉
則又不專在迎送舁擡而衞堡官役占買閒為之崇也以衞言之現在食
粮平溪軍九百餘名除雜役外本道清出歸操五百七十名清浪軍七百
餘名除雜役外本道清出歸操四百八十名偏橋軍一千一百餘名除雜
役外本道清出歸操七百零二名鎮遠軍一千餘名除雜役外本道清出
歸操六百零八名使以現操軍簡汰團練豈不足助禦苗之一臂而今非
惟防禦無資也即迎送亦称苦跟役雖本道限定額數而悍弁名退實占
又有勢豪包役惰卒買閒㩀五月清浪掌印指揮孫惟忠禀以四百八十
歸操之卒聽差不滿百人平溪掌印指揮袁翰禀衞軍有窮年無一差者
有一月困數差者閒占益多則差益重其差有遠差如省比繳通關䓁項
有費差如跟表觧銀俱派使用䓁項而走差者窮矣此外又有條編銀有
修城有二百戶所共飬一馬供旗吹騎坐有經過駐劄官辦酒取卷箱衞
官利有票取取一派二而通衞軍俱窮矣當兵乏餉艱之時可惜數千卒
筋力膏脂用之無名此衞軍之弊也以堡言之祖軍消乏而錄餘力餘丁
不足而募市人查平溪志書平溪堡正軍餘丁召募僅一百八十名鮎魚
堡正軍餘丁召募僅一百九十名官路摃轎俱取定其中未嘗稱困至萬
曆十六七年乃以堡軍難支為辭而平清偏鎮四衞各募夫六七八十名
不䓁以應擡摃而堡軍止專管轎差矣差既减一半則軍額宜稍裁可也
乃不惟莫之裁而日增月益計現在平溪軍二百五十二名比舊額多七
十二名鮎魚軍二百七十七名比舊額多八十七名其他若清梅二堡則
舊額二百加為二百七十四名相見堡則旧額二百加為二百六十名柳
塘堡則旧額二百加為二百六十二名差愈簡而軍愈多何耶鮎魚一堡
尤為濫極柳塘相見上下各六十餘里清梅下四十上八十平溪下三十
上四十獨鮎魚下至晃州上至平溪各三十里路較柳塘相見不及其半
而夫數反過之又何耶查此二百七十七名内係三十九年兵道不察妄
准增募三十六名以軍餉兒戲恣洩漏巵亦可痛矣夫四衞公差應付總
與辰沅䓁耳四衞有黔道府州縣之差辰沅所無則辰沅亦有守兵兩道
府州縣之差四衞所無也謂黔官用夫力獨勤黔必不受也且雲貴之游
宦者無不經辰沅而辰沅之游宦者絶少到雲貴則四衞之轎摃差尚宜
比辰沅加省也辰沅各驛或七十里或八十里冷水羅舊則九十里而四
衞各堡或三十或四十或六十惟清浪距鎮遠八十里耳是四衞路又比
辰沅加近也至辰沅船溪馬底山路之峻險又四衞所未及也今查辰沅
各驛夫之極多者如辰陽附郭不過百名而轎摃俱在其中矣堡軍既不
擡摃則夫僅當辰陽之半而多至二百六七十名可乎即以軍粮銀少募
夫銀多然每軍歲銀四兩募夫歲銀七兩計七軍當四夫二百六十名為
夫一百五十是辰陽以五十夫應轎差各堡以一百五十夫應轎差也且
就四衞論轎摃兩差勞逸正䓁耳惟游宦挈家者轎多于摃若觧餉銀觧
黃册觧火藥軍噐觧曆日試錄則皆有摃無轎也清浪摃夫七十平溪摃
夫六十偏橋鎮遠摃夫各八十而獨擡轎站軍各二百數十是以半應摃
差而以倍應轎差也可謂平否㩀徑告發者冷水堡軍一百六十六名而
𬋩堡官王之屏役占納班錢九十名清梅堡二百七十餘名而𬋩堡官月
應秋胡位役占納班錢七十餘名其餘各堡雖上下猫鼠無人首發而占
閒虛數總不相遠可謂非冐濫否此堡軍之弊也以不為用之人糜無用
之餼而不一清理徒曰無兵無食豈生民膏脂僅以資侵牟飬遊惰已乎
本道推䆒其本衞之弱始扵屯粮之攬占利歸勢豪而軍不得飽堡軍之
濫由扵應付之輕給牌票半人情而官得藉以為辭苟能堅執三尺法盡
清屯粮以還軍而即現軍以求精壮上下除公差外不以一人情票徇人
覈站軍之數止足實用視驛夫而止則四衞可以歲得五百壮兵立化為
富強之國而勢固不能行也不能行者本能自言之能自守之而事有不
盡由本道者非本道之所能為必有勾踐身親耕夫人親織田單妻妾編
行伍之心而後可以實政張強勢也惟扵十分之中師其一二去虛濫之
太甚而酌時勢人力之所能為者則本道竊有二議焉衞軍祖軍不可撤
也量扵中挑選壮丁免其雜差為練兵营以充防守堡軍募市人可减也
量扵中稍裁其太多無實者以其粮添募戰兵約平溪現操軍選出八斗
粮一百二十名充練兵而以四百三十名走差清浪現操軍選出八斗粮
九十名練兵而以三百九十名走差偏橋現操軍選出八斗粮一百三十
名充練兵而以四百四十三名走差鎮遠現操軍選出一百三十名充練
兵而以四百五十八名走差凡練兵除條編外修城飬馬迎送雜差俱免
惟常川在营專聽印捕官團練遇警堵截防禦雖此軍未必能衝鋒破敵
然清浪現有參將標兵一百名又新募兵一百二十名鎮遠有守備標新
議募足一百五十名平溪有新募兵六十名偏橋東西竒兵营一百名即
以練兵之軍隨兵出哨追捕自壮聲勢此軍除雜差外尚每名該納條
編銀二錢本應盡免然新行挑撥恐未必得壮丁未有實用宜出示曉諭
果選得精壮出力禦苗連條編銀俱免官為措處計四衞練兵四百七十
名條編銀止該九十四兩辰庫軍粮存一銀尚有餘剰歲損九十四兩而
得四百七十人之力何憚不為乎但恐練未成而銀先為虛故本道姑留
一着以觀其後也四衞添此四百七十人而防禦稍有資矣其留走差者
俱責印官置簿輪撥周而復始不許買閒偏累每衞走差少者三百餘多
幾五百豈尚不足而重差之害亦可省矣堡軍酌地之遠近差之煩簡定
羅旧堡裁六名以一百九十名為額冷水堡裁十名以一百六十六名為
額晃州堡裁十五名以一百九十名為額鮎魚堡裁六十七名以二百一
十名為額平溪堡裁四十一名以二百一十名為額清浪梅溪堡裁四十
名以二百三十四名為額相見堡裁四十名以二百四十名為額柳塘堡
裁四十二名以二百四十名為額除羅旧冷水晃州所裁三十一名所减
銀徑存貯沅庫外計鮎魚平溪清浪梅溪相見柳塘六堡共裁夫一百九
十名辰沅二庫歲共省銀七百六十兩内募添鎮遠守備標兵三十名偏
橋沿沙哨兵二十名乾田冲兵一十五名清浪哨兵一十名共七十五名
每名歲給銀五兩七錢共該銀四百三十二兩辰庫支給尚剰銀二十四
兩平溪衞募兵六十名每名歲給銀四兩八錢該銀二百八十八兩沅庫
支給尚剰銀一十四兩其兵餉數目彼此多寡本道另有一册備細發揮
頗為詳明至衞軍選為練兵堡軍裁為募兵則苦累終不可不恤冐濫終
不可不禁本道亦另有禁約條欵列為一册伏乞本院覧察裁定批行再
照衞軍挑選但恐有名無實耳至堡軍議裁必有倡為苦累之说熒惑聦
聽者然事不難明也請本院將另册細觀之豈辰沅驛路遠者夫或百名
或八十名兼應轎摃兩差而足各堡差路近者軍以二百餘名專應擡轎
一差而不足乎同一站堡耳豈三十年前以軍一百八九十名兼應轎摃
兩差而足今日軍以二百餘名專應擡轎一差而不足乎同一今日耳豈
各衞募夫以七十名八十名應摃差而足堡軍以二百餘名應轎差而不
足乎同一今日堡官耳豈自已役占買閒則冷水去九十名清梅去七十
名而足上司清覈則僅减二三十名而不足乎使綜覈名实者按之則本
道所定必尚以為濫而不得病其過刻矣若禁約條欵皆人情所不便而
怨之所叢然本道思之古人身耕妻織妻妾編行伍之間尚能為之而今
人稍稍節人情恤軍力獨不能為乎本道不敢以此薄待今人也本道以
身議法則必先以身守法若有法外累衞堡官一差輕以夫馬徇人情者
願聽三院𠫭處盖今日以苗横兵孤民困財盡之日加賦不忍施於下请
餉未必得扵上不淂不稍釐冐濫以求一二分实用而非楽扵多事任怨
也其衞軍業徑行挑選堡軍應裁及召募新兵俱以四十四年正月初一
日為始禁約候本院批允日刻榜曉示遵守
湖廣等處提刑按察司清軍驛傳帶𬋩辰沅兵備道布政司右參政兼僉
事王為廵歷竣事敬陳末議以備採擇事一議專官以資弹壓照得
兵備所轄沿邊壹拾伍哨為苗夷出沒之區土漢雜糅之衆其軍實險隘
情形變態必湏目擊而調劑以振刷之但廵歷頻仍未免供億勞費然則
初任寔當一廵歲固不能數數然也查得辰州府同知雖職在清戎實為
閒局若蒙本院特檄行令專𬋩撫夷兼理清軍凡各營哨一應放給軍餉
汰補卒伍建葺營堡皆屬提衡每年徧歷查覈其各官賢否以本官開註
者為重則上之責成既專下之觀聽自一令無不行而事無不集矣不特
此也永保二司時相讐殺保靖土司稍馴善而屬苗則強永順土司雖冨
悍而屬苗則弱每一搆釁順司常捐重資以募鎮谿之苗来相恊助近日
清水哨之報殺擄正其餘孽也故麻陽縣官民僉議𣣔於鎮谿所改建縣
治盖𣣔從中安撫鈐制使諸苗不敢輕動而麻陽辰溪盧溪之民稍得安
枕特不便暴言其故耳但建縣事體甚大湏條議詳妥具題待覆非閱
歲不能經始若撫夷同知則可朝委而夕受事矣令之廵歷鎮谿時加意
善撫近来向化諸苗更擇其子弟之稍清秀解事者呈詳提學道先給衣
巾俾之漸習華風召見諄諭以本院威德鼓舞而招&KR1880;之則效順者不約
而至矣近来沿海各府皆委同知專理海防盖以同知官秩稍崇事易展
布今既專任撫夷各營哨可憑調度兵威亦大震肅即中有梗化助逆之
苗必皆觸目戒心不敢仍蹈前轍聽土司頥使縦或跳梁該廳詳請以各
哨兵擒薙之易如振落耳此尤目前之要著於建縣不相妨而两相劑也
一處流民以絶&KR2778;本照得鎮筸苗巢俱係麻陽辰溪盧溪沅陵及附近隔
省流民或躱避糧差或脫罪亡命寄寓扵此實蕃有徒若其流毒地方者
有二一曰勾苗肆害生苗田地湏人耕種彼等相率投附名曰趁土聊生
實則為苗鄉導如向年出劫麻陽之濫泥盧溪之寕灘辰溪之龍門溪等
處地方相去離苗巢約三五日非此軰引路生苗何以知内地虚實輙敢
長驅耶及至當陣擒獲解道批發有司審鞫無人質證任其遮餙托詞先
年被苗捉擄今押令挑擔出寨問官不能洞燭其奸多從濫釋後来者益
無所忌憚而邊患無寕日矣一曰餌苗規利向来此中生苗凡擄去人口
不加殺戮且养膳之以待取贖時常劫掠盖藉此為一利竇也流民習知
其故奸黠者遂獨縳茆寮一間逼近生苗出入必由之路覘知苗出故將
家口行立近傍誘其捉擄然後舉火自焚寮上苫盖茆草膚愬附近營哨
謂被焚掠哨守官軍恐致上聞貽累相沿遮揜私共率銀付伊取贖彼僅
以一二贖回人口而八九匿潤私&KR0809;然則是百姓受苗之害而流民得苗
之利也兹𣣔盡逐則人多住久恐致囂騷合無此後嚴示凡官軍當陣擒
獲雖係流民即與苗同問官不容展脫其流民安插之處必湏四五家相
為䏈絡且附近營哨方許居住嚴禁之後有仍敢創縳獨寮故意逼近苗
夷出沒之衝者該哨官軍即時焚燬併將本人及家口觧送附近有司逓
觧回籍庶奸徒亦知貪生畏法而導苗之積弊永絶矣一别屬苗以重
責成查得食糧順苗恊守地方既假内向之名以冐軍餉常肆外合之計
以貽民害如生苗出刦彼實暗勾之及各哨官軍贖取戶口亦復就中分
利其狡非一端也合無設法禁諭凡糧苗各該防守地方有人戶被擄
即將各苗本季應給餉銀撫夷官收貯不散必待送出戶口然後𥙷給若
春季被擄而夏季始送還則春季全扣不給庶彼知勾苗所分之利與安
坐時給之餉勞逸多寡得不償失而非心自阻矣至扵順苗逆苗種類本
無分别而服飾亦無異同最難譏察行令各哨查計食糧順苗若干名每
名給以腰牌正面刻計年貌住止與食糧哨堡把守信地背面送道盡押
刻印俾之出入懸帶如無腰牌即係面生可疑之人即時拘䆒放糧時驗
牌給散庶狡悍就我羈勒而糧賞亦免虚費矣一責管束以遏釁萌照
得鎮筸各苗每藉口報讐恣意劫擄而所以致此者則有故也查今各哨
苗糧除正餉外復有塩菜等銀豢养非不厚也苐觧餉到哨未必人人親
領不過哨官目把收貯給散而已各哨官目既已作弊侵扣復倚借各項
名色扣減夫苗姓本貪況若其魚肉安得不成積恨遂因而籍口報讐攻
劫村落如先年劫本司地方新地凉傘坪捉擄戶口四十餘名皆以减騙
餉銀爲辭雖終加剿捕而地方之害已不勝言已今之沿襲敝習依然未
改也合無責令各哨官將苗糧分别欵目一姓列陳一冊開報每一姓擇
一忠順者以爲總領𬋩束其雜姓而名數不多者分附其下凢觧錢糧到
哨令伊盡數喚出所銃散苗到哨親領如有不明者盡法重治責令賠償
其中或有陽順隂逆時常作歹者各苗把即扵此時禀報將糧餉革除如
抗違不報詳請各兵鵰剿之庶恩威兼濟而苗患永杜矣一編鄉兵以
實荒徼照得鎮筸營哨相距各數十里惟土城内頗有房屋出城則崇山
峻嶺一望莾蒼絶無人迹惟編立鄉兵可以號召走集居址錯聮漸實荒
落然有兵則餉随無從處辦而屯種之法可亟講也本道遍歷各哨足跡
所至見其地土色甚膏腴谿澗之水蜿蜒時出足資灌漑而建瓴傾洩又
無庸憂涝害稼也問之土人云曾有私開一二𤱔者歲頗有獲若令召集
間墾無不樂從合無行令各哨細查該哨附近居民不論土著流寓悉聽
籍名照各州縣立保甲之法一甲五戶一戶若干丁聮為鄉兵空閒地土
任其自議開墾各分畔塍創結茆廬十年以内雖有豊收亦免科其糧税
其墾田之處仍刻碑曉示召人聚耕已墾之田歲終哨官造冊開報鄉丁
某某墾田若干申撫夷官止為稽核以杜争冐撫夷官仍每歲扵各哨官
中擇其善能勸相開墾最多者騐詳特行優奬以示激勸久之阡陌既多
則廬舍櫛比即以此衆抽選訓練&KR0685;居而互相守望有警則恊為哨防且
有利無害人皆樂趋各護其私扞禦更力自此屯卒亦募兵也彼生苗者
不待懾以兵威而牙&KR3817;喙邊患自杜矣
本道所轄哨十五曰乾州曰強虎曰筸于曰洞口曰靖疆曰清溪曰長寧曰五寨
曰永安曰永寧曰鳳凰曰石羊曰小坡曰盛華曰王會邊衛有六辰屬曰平溪曰清
浪曰偏橋曰鎮遠靖屬曰五開曰銅鼓
寶慶府志
府邵陽關有三東南西關巨口關(北六十里)白馬關(東北五十里今廢)
寨有八唐隆道寨(東十里元守將名)杉木江寨(東西十五里)羊田凹寨
(東七十里)同保寨(西二十里)雲飛寨(西北六十里)五百寨(南三十五里)大争
寨(北四十里)竹林寨(西二十里)
新化寨有五仙姑寨(西十里)老虎寨(西六十里)南山寨(西南十里)羅
洪寨(西南七十里)黃陽寨(西北三十里)
城步峝有五中有寨四十八(苗民居之)扶城峝其寨十三曰楓木
林下團丹口丹冲下家大寨茅田巖頭上楓林上邊溪伴水灼灼
(今新分一寨為下桃林)隘口一曰梅子横嶺峒其寨三曰牛石上大下
火隘口二曰伍川伏子莫宜峒其寨十三曰江頭藤坪
白水頭層頭水口壟底巖子坪都温獨樹大地初水獨宿大候隘
口二曰横水蒙䖝蓬峒其寨十一曰横水橋頭上巖頭中坪
長灘條寨新寨大寨災坪煖水黃茅坪(今新分一寨曰下巖頭)隘口一曰
皮水欄牛峒其寨八曰城溪臘屋上坪水温分界上小言侯
家欄牛(今新分四寨曰下坪水下小言小坪水下欄牛)隘口二曰牌子筸子團有蔣
家團(南一里近議于伍峒中各輪設一團長自相催督以杜追求之優)
武岡關有三東西南關石羊關(東二十里)紫陽關(東百五十里)寨
有五同保寨(北五十里)南山寨(南十里)連山寨(南二十里)劉和寨
獅子寨(俱南五十里)隘有十一白竹隘嚴家隘廣子隘皮
水隘横水隘施巖隘芭蕉隘横波隘神童隘石羊
隘蓼溪隘
新寕關有一北關(一里)隘有五石門隘(南三十里)盆溪隘(西六十里)
黃桑隘(西六十里)鑿鼻隘道田隘(俱東百里)寨有四傘柄寨(西十)
(五里)大對寨(西南二十里)鷄籠寨蔣公寨(俱東)團有二十五
長湖田心大甲(俱縣近里)上富下富(俱縣西北)石幕蓮村坪
頭(俱江口里)崀山鹿坪(俱盆溪里)石門羅背山瓜赤木檀
山(俱赤墟里)高橋烟村白沙籠頭巖村(俱河口里)赤竹笑
巖鵝口斗石小溪(俱零陽里)猺峝有八麻林峝大絹峝
深冲峝羅遶峝黃卜峝桃盆峝茶冲峝圳原峝
塩政郡邑初食淮塩嘉靖初年因廣西軍興餉乏五属議食粤
鹺之三淮鹺之七萬曆三年奉旨概食南塩五属名商報名赴
廣西上銀買塩若干包配買客塩若干包官塩未免析閱所爲息
者惟仗商塩耳舟繇廣西至全州興安東安盤斗至白牙橋改包
過山至唐田市下河至府報税以廣西發引爲㩀近市猾充商報
名將名賣与白牙市商人買塩塩囤彼市上以空引借塩船報税
故本郡属塩有甚貴之患
戍堡永靖堡邵陽縣中鄉一都隆慶二年因盗建白水堡邵
陽縣隆回五都嘉靖十二年因苗建分水堡邵陽縣安平一都
萬曆四年因盗建花街堡邵陽縣上賢一都萬曆四十七年因
盗建沙坪堡邵陽縣隆回五都因李成賢亂建萬曆三十六年
革崇禎六年復建花橋堡新化縣大陽九都因安化湘鄉接壌
多盗嘉靖乙未年建新安堡新化縣石馬五都地隣溆浦嘉靖
辛酉建紙錢堡新化縣永寕七都因玄溪賊藪嘉靖乙未年建
以上八堡每堡&KR0894;丁二十六名督率官一員油溪堡新化縣
東北八十里地連安化嘉靖壬寅年建鄉兵蠲差戍守白倉堡
去武岡州一百五十里山口堡州西五十里九溪堡州西九
十里歇場堡去州八十里太平堡去州五里嘉靖庚申年建
安楽堡去州三里嘉靖庚申年建桐木堡去州一百里樟
木堡新寕縣西六十里萬曆八年建寳慶衞軍四十名官一員哨
守
軍丁
寳慶衞五所原額旗軍五千六百名事故未𥙷嘉靖間年存一千
三百三十名崇禎十一年見存一千二百名一輪戍武岡三百五
十餘外一輪戍廣西班軍共二百名起于弘治年因潯梧苗亂借
調衞軍防守事平題留屡議撤還未果
洪武四年武岡寇楊清甫叛江隂侯討平之二十四年武岡峒
苗叛判官徐彛死之永楽十一年武岡蛮叛鎮撫康信戰死
正統年新寕峝苗楊文伯亂搃兵李震平之景泰元年伍開
苗獠作亂劫掠新化甚慘尋去八年城步峝苗肆虐邵湘楊海
清追戰死之弘治年新寧遊苗劫鄉落百戶李俊死之
十七年武岡蛮李再萬作亂後討平之正德十四年流賊入新
化城劫殺尋捕獲之嘉靖五年武岡賊首叚文鑑㩀牛欄山䓁
處殺掠無數屡年始攻殺之三年流賊入邵陽境義民胡景隆
死之十年流賊劫掠邵陽義民賀冕䓁弟姪四人死之嘉靖
十四年城步苗楊晟柗䓁劫掠守備周誥撫之十四年玄溪賊
李萬昊作亂新化知縣利賓以計平之二十六年武岡賊首翟
廷相㩀大凹䓁處殺掠後六七年始討平二十年李承賢倡亂
私造旗符互約以八月會兵入寇兩廣玄溪諸賊暨武岡䓁民皆
受約知府陳楠䟽聞旨下檄本府五州縣民兵討平三十八
年廣猺入寇武岡殺死文包巾傷殘無數越明年攻城步焚治劫
庫檄麻林苗截殺之四十五年廣猺窺伺城步千戶李東禦之
萬曆十一年玄溪諸盗出沒剽掠湘寕安溆騷優不寕知府胡
楩知縣姚九功以計擒之崇禎十年隘賊四熾擄掠武岡鄉兵
奮擊之把搃高死之十年秋土寇魏龍宇黎高峰李大用䓁作
亂遣兵討平之時盗盤㩀湘鄉界以天王寺為窟穴肆行焚劫
臨藍諸寇相為犄角長寳郡邑幾無寕宇樞府倣征播議復設都
御史臺于偏沅間以統我師相機撫勦上可之遣武進陳公建
牙出鎮而廵道鄞縣高公躬擐甲胄率師于征士氣鼓奮敗賊于
桃花江一奔黑田再奔龍山窮獸思攫復逼郡城僅七十餘里幸
撫臺已檄郡司理李夢日㩀要堵險預簡鄉勇以扼其吭又与材
官尹先民分道而馳壁壘相望以分其勢食盡力殫賊勢窮蹙渠
魁次苐就馘餘脅俛首赴䧏不匝月而巢空黨散
郴州兵戎志郴當楚之僻也邃洞深谷徭苗雜處且地界于吉贑南韶
諸郡險阻嘯聚無頼者從而和之動輙難制國初特設兵衞弘正之間
又轄都臺而正德丙子之變則兵疲數郡禍結幾載嘉靖閒又復作梗征
之逾年曾不能少折彼氣彼且易我而獸張矣嗟夫獸聚非諳於行伍也
藍縷非堅于甲胃也乃奮臂一呼此輒辟易則國家之飬卒將安為哉按
尺籍而給&KR2951;餼非不犂然充目及緩急輒不得力而區區募民壮殺手大
率計郴五邑之民皆以一家奉一兵矣嗚呼民出粟以食卒卒出力以捍
民是兩頼也乃今卒不能捍患而民且又為兵呼市人而授之甲為介犢
而馳耳安用焉安用焉故恒為之說曰與其糜廪餼以食無用之兵孰若
聯鄉保以行寓軍之法其著為令令民自相為保一鄉之中擇其右者為
百長鄉皆聽之數鄉之中擇其右者為千長數鄉皆聽之無事則群習擊
射有事則互相救援如一鄉有警近者為之併力遠者為之聲援當賊之
前者則㐲以遏其歸在賊之後者則赴以躡其後追而得賊與以獲所鹵
之貲且有賞縱而不援責以償所掠之貲且有罰鄉民有犯其能孰一藝
者免否者治教訓十年民皆精卒是故田野皆儲餉也鋤挺即戈鋋也籬
落即亭障也呼號即鉦鐸也比閭即营伍也裳袵即旗幟也父兄即偏禆
也桓桓威武莫非瓜牙雖禽薙而除之可矣又何蠢蠢者之足患乎
