西寧衞志
西寧方隅千餘里火真墩其南生蕃聚其北東接松虜西閡海酋而賓兔巴兔
着力兔克臭哈壇巴都沙刺納刺永郡卜瓦刺他卜囊校聯遶之西寧如以孤
絙懸弹丸擲之群虜掌中左右前後無所倚仗堂皇籬落自為中外吁危矣所
恃者邇年硤闇門邊墻水洞城堡營寨墩堠櫛次鱗比在在創造時時增
脩足少恃焉因為之攷
堡寨南川去衞治南十里有沈家寨十五里有靳家堡水磨堡又一里為陳家堡
二十里有總堡水泉兒堡桑家山三十里有老幼堡王斌團莊高峰城徐家山城新
添堡又三里為井家山城五里為孫家山城甘家山城四十里有毛家寨又五里
為伏羌堡置守備官去東南五十里有乞逹真寨一名田家寨又東南五
里為䂖嘴堡萬曆二十四年議大脩邊榨增置有党興溝口馬營又八十五里
有刺哈山城增置將領官通歸德路
西川去衞治西五里有楊家寨十里為塩莊山城劉家寨又五里為高臺堡彭家
二十里有杏園兒堡深澗堡又五里為三旗堡三十里有陶家大堡又五里為烏
思巴堡宋家堡雙山堡陶家小堡七里為花園堡汪家寨四十里有鎮海城萬曆
二十一年拓建置參將官又有巴浪堡兩旗堡徐家堡雙寨楊圈堡朱家堡馬家崖
堡景家山城吳中寨李家團莊又五里為東山城堡小泉堡新園堡寺兒寨五十
里有韋家寨西山城堡又五里為甘河新堡六十里有康纏堡又五里為葛家寨
七十里有癿迭堡萬曆二十三年新置防守官又五里為石峽山口馬營西北四十里有沈
家堡萬家山城又五里為王家堡西南八十里有康纏溝馬營
北川去衞治北十五里有旱坪堡劉家下寨二十里有劉家上寨又五里為小寨堡
蔡家堡高峰山城八里為孫家下寨三十里有孫家上寨紅崖山城雙廟堡又
五里為王家堡四十里有總堡舊置守備官又有鴛鴦堡諸二溝堡賀家寨
又五里為靳家堡五十里有小乾溝堡楊家寨高墩堡杏園堡宋家堡高臺堡
又五里為大寨堡黃家寨鮑家上寨完家堡李巴堡六十里有邵家堡吴家堡又
五里為東劉堡景陽川堡七十里為陶家寨臨水堡䂖山堡又五里為新添寨老
幼堡八十里有玄朔城萬曆二十四年議建於闇門馬营内移置守備官又有平虜
堡舊為古城又有廟溝山城西北六十里有蘇家堡姚家堡七十里有清水溝堡九
十里有毛家堡
威遠去衛治之東北三十里有三旗堡又五里為駱駝山城四十里有五旗堡甘家堡
雷家堡破寨堡塩場堡又五里為陶家堡五十里有總堡薛家山城新園堡六十
里有曹家堡舊為石硤堡黑鼻子崖堡又五里為雙樹堡高墻堡七十里大通
苑堡新添堡董家寨納零溝魏家堡八十里有俞家堡蔡家下寨又五里為凉
州营堡九十里有威遠營置遊擊官又有班家湾堡一百里有馬圈堡蔡家堡
老幼堡萬曆二十二年增置興屯堡東二十五里有傳家山城四十里有高寨七十里覺
化寺堡八十五里張家寨
城東去衞治二十里有羅家灣堡三十里有小峽口馬营三十里舖堡又五里為中寨
堡四十里有紅莊堡白土坡馬营五十里有東营兒堡又五里為張旗堡六十里為石
青堡其南十里為寄彦才堡又東五里為西营兒堡七十里平戎堡置防守官其南
十里為観音堂大寨八十里有河灘寨又九十里有高店堡一百里有馬哈刺堡馬
鞍山营一百二十里有深溝堡旱莊堡弩木只溝营又三里為七里店堡一百三十里
有碾伯城又三里為水磨营五里為罔子堡一百四十里有湯官堡揚官堡䂖嘴堡王
官兒堡其䂖嘴堡北二十里為勝蕃溝馬营一百五十里有雙塔堡高廟堡羊腦子
溝馬营李二堡又五里為藩旗营周旗营一百六十里有紅水堡薛旗营李招哈山
城又五里為趙家下團莊堡一百七十里有虎狼溝堡長里店堡趙家上團莊堡
一百八十里有阿蠻堡杏園兒堡老鴉城堡楪尔溝营自老鴉城四十里為冰溝堡
竹林溝馬营二百里有虎刺孩山城其南二十里為路家堡又五里為松樹湾堡
二百十五里有米刺溝添堡其南十五里為李二堡二百二十里有䂖嘴堡百十
十里有有嘴堡二百二十里有上川口堡其南五里為吉家又五里為萬象堡又
南五里為祁家山城又南五里為巴州寨又南五里為細巷堡二百五十里有下
川口堡其西南十里為李鉄堡又五里為武家堡紅嘴堡又五里為高廟堡又五
里為北鄊堡哈家堡又五里為總堡鎮遠堡又十里為慈利寺堡又三里為郭
家山城自下川口堡東南十五里有西納堡又南二十五里為南鄊堡又十里為鎮寧堡
又十五里為雙泉堡又西南七里為鮑家堡自西納堡又東五十里為甘家堡又東
為趙芳山城又東北二十里為靜覺寺堡西南十里為高泉堡又西南二十里為張
家寺堡自趙芳山城東四十里有鄂家堡南三十里為朱家堡又西南十里為祁家
堡又三十里為祁家山城又二十五里為韓家堡又二十里為靜寧寺堡自祁家山城
東十五里有吕家堡又西南二十里為木川山城
硤榨馬鷄溝峽榨次衝距衞治東南八十里伏羌堡三十里水草溝二十里秋子溝
四十里西川七十五里雙山堡六十五里罵雨溝二十五里碾伯一百八十里手戎七十里
寄彦才溝五十五里虜零入申中族蕃南川兵出水草溝西寧兵出秋子溝嶺
西川兵雙山堡兵出罵雨溝夾擊之碾伯平戎兵赴寄彦才溝應援虜大入諸
兵于伏羌堡上下合擊之
王溝尔峽榨次衝距衞治南八十里伏羌堡四十五里硤口十五里分水嶺二十里西川
八十里雙山堡六十里孤山兒二十里碾伯一百八十里平戎七十里寄彦才溝三十
五里虜零入申中族蕃南川兵出峽口西寧兵出分水嶺西川兵雙山堡兵出孤山
兒夾擊碾伯兵平戎兵赴寄彦才溝應援虜大入諸兵于伏羌堡上下合擊之
掜尔朵峽榨極衝距衛治南九十里伏羌堡四十里闇門三十里匾擔溝四十里西
川七十里塔尔灣五十里虜零入則申中族蕃南川兵出闇門西寧兵出匾擔溝西
川兵出塔兒灣分禦虜大入則諸兵又於水草溝上下合擊之
术哈尔峽榨次衝距衞治南八十里伏羌堡五十里本川闇門三十里匾擔溝四十里西川
四十里雙山堡三十里班撒兒闇門三十里碾伯二百一十里平戎一百四十五里寄彦
才溝八十里虜零入申中族蕃南川兵禦闇門西寧兵出匾擔溝西川兵雙山堡
兵出班撒兒闇門分禦碾伯平戎兵赴寄彦才溝應援虜大入諸兵于申中族上
下合擊之
經納峽榨極衝距衞治西南一百一十五里西川七十里班撒兒闇門四十里塔兒灣三十里南
川五十里南川闇門四十里虜零入則班撒兒族蕃西川兵禦闇門西寧兵出塔兒灣
南川兵出闇門分禦虜大入則諸兵又於班撒兒闇門上下合擊之
打䂖榨極衝距衞治西南一百一十里甘河闇門六十里西川六十里大康纏溝六十里班撒
兒闇門四十里虜零入則坡家族蕃禦甘河闇門西川兵出大康纏溝西寧兵出班
撤兒闇門分禦虜大入則諸兵又於班撒兒闇門上下合擊之
大磨石溝榨極衝距衞治西南九十里西川三十里大康纏闇門二十里甘河闇門二十五里
虜零入則刺卜尔族蕃禦榨西川兵出大康纏闇門西寧兵出甘河闇門分禦虜大
入則諸兵又於大康纏闇門上下合擊之
白崖子榨極衝距衞治西南八十里西川三十里大康纏闇門二十里甘河闇門二十里虜
零入則刺卜族蕃禦榨西川兵出大康纏闇門西寧兵出甘河闇門分禦虜大則
諸兵又於大康纏闇門上下合擊之
白䂖頭下盤道二榨極衝距衛治西南九十里哈加溝三十里西川三十五里第四溝十
五里小康纏溝十五里虜零入則速尒吉禦哈加溝西川兵出第四溝西寧兵出小康
纏溝分禦虜大入則諸兵又於小康纏上下合擊之
白䂖頭東攔二榨極衝距衞治西九十里鸞巴蕃营二十里西川三十里大康纏溝二十
五里甘河闇門四十里虜零入則速尒吉禦鸞巴蕃营西川兵出大康纏溝西寧兵出甘
河闇門分虜大入則諸兵又于鸞巴蕃营上下合擊之
洛攔榨極衝距衞治西八十里西川三十里洛攔口五里康纏溝二十五里虜零入則達我失
族蕃堵榨西川兵出洛攔口西寧兵出小纏溝分禦虜大入則諸兵又于小纏上下合擊之
西䂖峽榨極衝距衞治西九十里劄麻隆二十五里西川三十里佛尒崖十五里賞失蕃
营三十里虜零入則劄麻隆族蕃禦榨西川兵出佛尒崖西寧兵出賞失蕃营分
禦虜大入則諸兵于劄麻隆蕃营上下合擊之
鎻思党榨極衝距衞治七十里西川三十里奔巴尒溝十五里西納下寺三十里北川八十里
截山溝山嶺十八里虜零入則奔巴尔族蕃西川兵堵榨西寧兵出納下寺北川兵
出截山溝山嶺分禦虜大入則諸兵又于西納寺上下合擊之
刺撒尒榨極衝距衛治西七十里西川三十里賞失加蕃营一十五里西納下寺三十里北川
五十里癿迭溝十五里車道嶺十里虜零入則思打隆西納等族五蕃营禦榨西川兵
出賞失加蕃营西寧兵出西納下寺北川兵癿迭溝兵出車道嶺分禦虜大入則諸兵
又于西納寺上下合擊之
小寺溝山崖榨次衝距衞治西北八十里刺撒兒十五里西川四十五里刺科五里北川七十里癿
迭溝三十里紅嶺兒二十五里魯尒加营十五里虜零入則隆奔族蕃出本榨刺科土巴各
营蕃在本地思打隆族蕃出刺撒尒西川兵赴刺科北川兵癿迭溝兵赴紅嶺兒夾擊
西寧兵赴魯尒加营援之虜大入諸兵于刺科营上下合擊之
大寺溝峽次衝距衞治一百里刺撒尒二十里西川五十里刺科十里魯尒加营二十里北
川五十里癿迭溝三十五里紅嶺兒三十里虜零入捨捨尒族蕃出本榨思打隆族蕃
出刺撒介西川兵出刺科西寧兵赴魯尒加营北川兵癿迭溝兵赴紅嶺兒夾擊虜
大入諸兵于刺科营上下合擊之
北插峽榨鹿石山崖隆思哥榨三處次衝距衞治西北一百二十里本榨口二里北川九十里癿
迭溝五十里土巴营三十里西川八十里刺科三十里上魯尒加营三十五里虜零入隆奔
安卜藏二族蕃出本榨口捨捨尔小寺溝刺科各族蕃在本地北川兵癿迭溝兵出土巴
营西川兵出刺科分擊西寧兵赴上魯尔加营夾擊之虜大入諸兵于刺科营上下合
擊之刺尔寧榨極衝距衞治一百二十里西川五十里刺科蕃营三十里北川六十里癿迭
溝四十里土巴蕃营二十里上魯尔加营四十里虜零入則捨捨尔族番禦榨西川兵出刺科
蕃营北川癿迭溝兵出土巴著营西寧兵出上魯尔加蕃营分禦虜大入則諸兵又于刺
科蕃营上下合擊之
大癿迭溝腦極衝距衞治一百二十五里西川八十里刺科营三十里北川九十里癿迭溝四
十里土巴蕃营三十里上魯尔加蕃营四十里虜零入則隆奔班卜思邦巴二族蕃禦溝
口西川兵出刺科蕃营出北川癿迭溝兵出土巴蕃营西寧兵出上魯尔加营分禦虜
大入則諸兵又于刺科蕃营上下合擊之
桓楊溝榨極衝距衞治九十里本溝口十里西川六十里刺科蕃营二十里北川七十里癿
迭溝三十五里紅崖兒二十里小山硤口二十里虜零入則隆奔土巴二族蕃禦溝口西
川兵出刺科蕃营北川癿迭溝兵出紅嶺兒西寧兵出小山硤口分禦虜大入則諸
兵又于土巴营上下合擊之
老虎溝峽榨極衝距衞治西北八十里本溝口五里北川四十里巴哇冲車所族蕃营五里廟
溝十里密納族蕃三十里金冲溝腦十五里虜零入則北川兵巴哇冲車所族蕃禦溝
口西寧兵出廟溝密納族蕃出金冲溝分禦虜大入則諸兵又于廟溝上下合擊之
小山峽榨極衝距衞治西北八十里本峽口十里西川六十里癿迭溝新添堡二十五里北川
五十里金冲溝三十里虜零入則加尒即族蕃西川兵癿迭溝兵禦峽口西寧兵
出癿迭溝北川兵出金冲溝分禦虜大入則諸兵又于加尒即蕃营合擊之
娘娘山崖䂖城子崖極衝距衞治九十里本山硤口七里密納族蕃三十里北川三十
里清水溝十里蘇姚二堡二十里癿迭溝三十里西川六十里加尒即族蕃营十五里虜
零入則密納禦硤口北川兵出清水溝西寧兵出蘇姚二堡癿迭溝西川兵出加爾
即分禦虜大入則諸兵又于蘇姚二堡上下合擊之
大闇門水洞榨極衝距衞治七十里北川二十里河東老幼堡二里西川八十里清水溝
腦十五里虜零入則北川兵左禦水洞榨右禦闇門西寧兵出河東老幼堡西川
兵出清水溝腦分禦虜大入則諸兵又于古城上下合擊之
細溝兒榨極衝距衞治七十里北川二十五里毛家山十里小甘溝口十里虜零入則班右族
蕃北川兵拒榨西寧兵出毛家山北川兵出小甘溝分禦虜大入則諸兵又于毛家山上
下合擊之
圓樹兒榨極衝距北川三十里西寧八十里小甘溝腦五里西川九十里毛家山五里虜零
入則六古咂族蕃北川兵拒榨西寧兵出小甘溝西川兵出毛家山分禦虜大入則
諸兵又于毛家山上下合擊之
北川劄板山山崖極衝距北川守備堡三十里圓樹兒榨十里西寧八十里小甘溝腦
六里虜零入則白朵腦矛家二族蕃拒榨北川兵出圓樹兒溝西寧兵出小甘
溝分禦虜大入則諸兵又于甘溝上下合擊之
北石峽榨極衝距衞治一百里興屯堡十五里峽口十里术爾即山一十五里北川四十里岳木
溝一十五里虜零入則薛咂族蕃祁家土兵興屯堡兵出峽口西寧兵出术爾即山北川
兵出岳木溝分禦虜大入則諸兵又于石峽口上下合擊之
邊榨燕麥川長邊極衝距衞治一百一十里濫泥溝三十里與屯堡二十里北川六十里西川一百
三十里上沙兒十里紅崖子六十里哈刺只溝六十里虜零入則昝咂族蕃祁家土兵出濫
泥溝西寧兵興屯堡兵出燕麥川北川兵西川兵出上沙兒分禦碾伯兵由紅崖子應援
哈刺只溝于本處歛備虜大入則諸兵于興屯堡上下合擊之
葱檻壑口榨次衝距衞治東北一百八十里碾伯六十里藥草臺十五里馬哈刺溝二十里古
鄯一百五十里虎狼溝二十里虜零入瞿曇寺蕃出本榨碾伯兵出藥草臺西寧兵
赴馬哈刺溝古鄯兵赴虎狼溝夾擊虜大入諸兵于大峽口上下合擊之
思打岔峽榨次衝距衞治東南二百九十里上川口七十里古鄯八十里普化寺山四十里
碾伯一百七十里末刺溝六十里虎狼溝七十里虜零入普化寺蕃上川口兵出本峽
古鄯兵赴虎狼溝夾擊虜大入諸兵于普化寺山上下合擊之
杏兒溝榨次衝距衞治東南三百九十里古鄯一百二十里杏兒溝口三十里碾伯二百七
十里張家小寺八十里巴州溝一百六十里虜零入哈咂寺番古鄯兵出杏兒溝口碾伯
兵赴張家小寺西寧兵赴巴州溝夾擊虜大入諸兵于張家小寺上下合擊之
以上峽榨皆海虜入冠道也盖西寧舊防羌未防虜故惟榨為多虜一闖榨官軍不知
所之乙未創虜遂議迎堵方向為之圖說曰西寧邊榨共三十八處極衝二十七處次衝
十一處三面還列逼近虜窼胡馬秋高奄忽面至各营將士聞警莫之至扵近境諸
番各有派定關隘若不豫加申飾臨時漫無適從兹則繪圖註說刊布悉知胡騎
零來則各趨信地虜衆大舉則齊赴合营機宜務欲按圖兵馬無煩再調以戰以守
或庶幾乎然此道其常面巳矣顧變化難執一律而運用在虎一心如虜分道而我多
援則分而應之伏而邀之如虜分道而我無援則擇而歛之合而擊之如虜謀不秘我
偵豫明則集兵榨内以待之如烽火失傳腥羶内蹂則統衆相機而向之恪遵其
常而勿背通逹其變而勿膠務先為不可勝以待敵之可勝主於不敗不失為敵
人之敗夫然後為善之善者與
蕃族申中族一名申冲洪武三十年招撫居牧歸德硤後徙塞内孤山灘古牛心堆西也去
衞治四十餘里有域廓廬室田畜為業戶三百口六百有奇授指揮一歲輸馬三百五十
有竒其俗多毛布男子衣二截上脩倍下下多縦縫冬衣獸皮貴賤有異女子椎
髮被頰而下貴者首項餙珍珠珊瑚琥珀璋渠瑪瑙臘珀海螺之属飲食恒牛羊胡
餅重名酪間獵黃牛黃鼠麞鹿野牛馬雉兔食之歲以麝香犏牛&KR4081;尾馬尾土豹
狐皮出市婚禮以馬為聘貴者十餘匹下亦二三特不聮帳居蕃部姻恐其叛亂而蔓
累之每歲元旦及至日萬夀節十三族受爵大酋咸赴衞城随班
朝賀次日宴于衞堂頒賚而去
隆卜族居牧塞外去申中南百餘里有上下二族西隣思果迷東接占咂南至黃河東西
二百里無城郭多毳帳間有廬室戶二千口四千有竒國師一風俗略與申中同往往不
率國章先是烏思巴尔諸酋叛掠千戶李淳擣其廬帳諸部恚憾正德十四年冬十
月復入大掠淳追擊出塞中伏被執寸莝其屍自是叛亂靡定不内屬也後顧受
大明寺藏僧鎻南堅錯要約萬曆十八年松虜宰僧阿赤兔入掠其部十九年經略尚
書鄭洛因其挫&KR1518;遣便致鎻南堅錯收撫之開族八十有竒有格路族岳哈族多巴族
沙尔瓦族阿班族速古族亦思教族思朵族哈革失加意族且尔卜族角家族朵尒只
受族擦卜族隆藏族出加族托擦族亦即隆族哈日卜尒巨族沙刺卜尒巨族東尒業
族撥綽卜咂族尒家加族甘多唐族擦尒郎納咂族篾其族阿卜荅尒加族卜尒巨
族星尒結族哈巴族賞巴族氊加族阿宗卜尒巨族旦荅卜尒巨族哈尒官族思計
加族哈尒加族阿受卜咂族哈墩族擦尒加族着咂卜尒巨族刺加卜尒巨族荅尒郎
族窮卜族多擦族思加巴族東尒結族官撒尒族押尒結族麻尒結族氊巴族丁剛
族倉思巴族薄卜不尒巨族加洛卜尒巨族杓尒莫卜巨族恰尒結族倉帖尒巨族哈
尒囊荅族杓尒藏族阿尒族别尒結族荅尒加族康卜利族色結族班家族賞加
卜尒巨族星革族青右尒族加刺族班麻族總思加族沙藏族尒加星革族沙卜刺族扎
失卜尒巨族尒莫族尒迭咱族尒角你族阿洛受族坎奔族賞尒革族亦尒咂族
鎻卜族東奔族板羊結實族合輸馬五百五十有奇
占咂族一曰章咂洪武十三年招撫居塞外西接下隆卜東隣革咂居處服食皆同往往結連
二族叛服靡定嘉靖四十年出掠馬哈刺溝輸馬久絶萬曆十九年經略尚書鄭洛遣
使招諭之互開其族有鎻南族速俄族六卜族阿尒結族朵藏族哈撒尒族思冬加
族和尒加族多尒利族尒加藏族的咂族思冬幹族哈卜郎族合尒族思納加族克
墩族荅尒巴族朵尒只族思打革族哈加族辨朵族官他族沙麻尒族沙卜族思
冬正族巴尒革族丹麻族哇刺宗牙族宗受尒加族總計輸馬三百匹有竒中多兵備
劉敏寬復招猍者焉
革咂族一曰哈咂洪武十三年招撫居塞外在占咂東古鄯之西南也無廬室多罽
帳戶四百口九百餘其俗略與占咂同馴獷靡常正德十四年蕃酋鎻南温古六失
加侵掠弘化寺守備楊佑襲破之嘉靖四十年由南川掠馬哈刺溝萬曆九年入掠思
打岔硤百戶郭承勲劉世爵追出塞外中伏而死十三年兵備副使燕好爵帥兵擣
其巢穴斬馘一百三十有竒獲生畜二千有竒有牛一身兩頭十七年入犯三川防守百戶
劉存仁追戰死之輸馬遂絶十九年經略尚書鄭洛招收不至二十三年兵備劉敏寬
遣人慰諭并其属族有掩官族科元族荅加族歲總輸馬四十有竒
打卜受族居牧塞内古鄯西北之松樹湾會寧伯李氏族也口一百有竒歲輸馬一十五
洛巴族居牧塞内在古鄯西戶一百口二百五十歲輸馬二十有竒
古迭族在古鄯西與打卜受隣指揮東祁族也口一百有竒歲輸馬二十
珍珠族居牧歸硤兵備劉敏寬新招撫之戶一百有竒口五百歲輸馬一百餘匹
那尒卜族居牧古鄯西鷲峰寺屬族也新開輸馬二十有竒
思果迷族一曰果迷卜咂洪武十三年招撫在上隆卜西去衞治一百五十餘里蓋古澆河
郡地有上下二族其飲食居處不異隆卜又有哈沙族向弗效順萬曆十九年經略尚
書鄭洛遣使招撫三族來歸歲輸馬約五十匹盈縮不齊時或不至二十三年兵備劉
敏寬招諭焉復歸順為我西海耳目有斬獲功
申藏族洪武十三年招撫十三族之一也居牧上思果迷西近青海漢西海郡地種族久巳散亡
日覺刺麻族往居牧仰華寺寺焚東徙歲輸馬三十有竒
隆奔族洪武十三年招撫居牧塞内外周西納南西北三隅有城郭廬室塞外者列帳有
虜警徙塞内俗同申冲西納也有國師指揮歲輸馬一百三十有竒其支屬有奔
巴尒族居西石峽戶一百有竒口二百五十歲輸馬一百五十
西納族洪武十三年招撫居牧塞内湟水北西去衞治五十里勑封演教寺一處居西納
川河北黑嘴兒其香粮地土住牧山場自鎮海西門已上至小康纏大康纏四垎
塔往下甘河透河北多巴古城西納川上寺癿迭溝小山硤口止
勑有界址又沙塘川光科尔國師田地亦各有地界俱永樂八年九月十六日頒西納族
下有多巴禅師光科尔國師哈尔指揮多巴指揮西納千戶魯尔加千戶馬勝百戶等
百戶一十三員又所轄隆奔一十八族千戶营西納百戶刺沙营多巴完冲扎扎营坡加营思
卷完卜隆奔國師隆奔&KR0809;鎻隆奔百戶隆奔完卜元旦頭目且令思加大僧哈住綽舍
舍官卜扎失英巴頭目英尔盖舍人班的翟頭目郭尔各頭目設納完卜迷刺阿紀
尔箭杆頭目黑革日安卜藏隆思個隆奔指揮小國師刺卜尔牙胡尔班的撤麻尔
罕冬大人攝那族塔尔寺班沙尔昂藏族長頭目俱住居西納川属鎮海營地方
參將所轄歲各輸馬不一
巴沙族洪武十三年招撫居牧塞外去衞治北一百餘里北至大通河西至北川塞外東
接大通城廣袤五百餘里無廬舍多罽帳其俗與諸蕃酋無大異所属有昝咂
思俄思哥等小族恃險阻數出掠正統十三年蕃酋瓦洛叛遣指揮祁賢捕獲之
天順元年四出侵犯凉永莊浪西攻破城堡戕殺官軍劫掠生畜無筭鎮廵會請
擊之總兵官衞穎副總兵毛忠帥兵由駱駝山討之俘斬七千七百有竒至正德十一年
又入掠水磨溝百戶佛玄戰死之是年總兵官徐謙率兵襲擊破之其族遂散而昝
咂族漸彊盛
昝咂族巴沙小族也巴沙散弱全有其地南北百餘里東西三百里支属散處各自為族
無統攝有大昝咂族小昝咂族上咂族中昝咂族下昝咂族六古咂族薛咂族創尒
的族巴咂族巴的族設加族思冬沙族阿洛受族思哥迷族刺咂族亞思革族倉
阿思加族冲咂族馬其沙族馬其冲杓族思蠻咂族諸貢族奔阿族思加濟族阿洛
朵只族北俺官族哈尒麻族工巴族舍加族寫尒定族茶住族麻尒日族麻居
族而思各迷族有國師金印小札尒的族其婿也鮮迷族居大通川者則輸馬于
莊浪大昝咂戶一千五百口四千刀犀利善使巴咂戶三百口八百有竒帶甲勝兵三百
海虜云紅帽善箭昝咂善刀恒畏之嘉靖九年掠碾伯四月掠土官溝指揮彭杲
擊敗之二十二年酋長却星吉出掠守備許世爵追敗之二十九年尒加定族攻掠碾
伯守備唐勇間道擣其巢頗多殺獲及兵還蕃賊邀于道我兵㩀力戰勇額中
矢兵遂敗績指揮陳龍趙威死之殺傷百餘人所獲俘馘生畜盡亡三十年聚衆攻
掠紅崖堡守備俞京帥兵往救怯不敢進麾下指揮趙芳百戶劉清總旗孫瑞先
舍人李継志率勇敢三十人出營先進與戰勢孤為賊所圍清與瑞先三十餘人皆死
之芳中三刀継志中七刁京聞敗遂棄營遁軍士大亂喪亡不可勝計官軍二千未
遇賊而潰京止遣戍是年又犯碾伯操守指揮賀有年追擊死之三十二年設加和尚
尒加定聚諸族攻掠堡塞兵備副使范瑟破其衆三十四年閏十一月入掠參將張廷
輔敗之于沙棠川三十六年六月尒加定又潘其营操守指揮彭汝為戰死八月掠紅崖
溝十月掠水磨溝復掠鍾家莊三十七年十月掠楊官溝十二月掠弩木只溝操守指
揮嚴威擊走之是月復掠西水磨溝三十八年正月刺咂族出掠土官溝二月復掠黑
松硤于家寨四十年三月部人掠顔只溝操守嚴威擊走之至萬曆十八年正月入掠
沙棠川防守百戶劉世臣遇害其蹂躪我二地茶毒人民不可屈指計而我兵不能一大創
種類日繁負險為固十九年經略尚書鄭洛鼓蕃族以逐海虜遣使招撫之得工巴以下
七族而大昝咂始歸馬二十三年兵備按察使劉敏寬參將逹雲禦虜兩川出勝兵三百
五十助戰破虜之後頗畏威力令諸族歲輸馬六百五十有竒顧無禀命之主顓其號
令設我將士削弱不能保其帖然也
思俄思哥族亦巴沙族属也居衛城北塞外昝咂部中天順七年巴沙紏犯沙棠川隆
慶三年出掠平戎道上參將陳愷捲擊之至其帳賊罔知也誅其首悪不敢復出後
肅州南山僧來居其族凡昝咂族属咸師事之習其教馬歲輸馬三十有奇
巴哇族洪武十三年招撫初居牧北寨外與巴沙隣巴沙屡紏其族及其族所属阿尒加
倉叛順七年入掠沙棠川大破之其衆寖弱正德十一年總兵徐謙襲巴沙而巴哇亦散
亡流處沙棠川北川哈刺只溝居廬室歲輸馬三十顔效順焉
卜札尒的族居牧紅崖溝腦有城堡處廬室盖肅州西山僧烏思藏所遣來居塞内開
族輸馬五十有竒
麻加族居牧塞内碾伯北勝蕃溝有城堡居廬室戶八十餘口二百歲輸馬一十有竒
奔刺族在塞内紅崖溝居廬至有僧自南來居此遂開族輸馬戶纔二十口五十有竒
四衞罕東衞西北去衞三里西戎之别也洪武三十年酋長鎻南吉刺斯入貢因置衞以為指
揮僉事給金牌輸馬易茶永樂三年吉刺斯同兄塔力襲吉刺斯兄等貢馬以塔力襲
為指揮奴奴為指揮僉事各賜冠帶幣鈔宣德三年勑指揮祁賢往其衞招撫叛亡正
統六年又遣都指揮哈刺卜花往諭之正德四年為北虜阿尒秃厮亦卜刺入掠西海㩀有
其地部落散徙初一百餘口在乞逹真依申中族居牧今依西納族為其所役口僅五十歲
輸馬二十有竒
曲先衞在罕東衞北亦西戎部落也元置曲先荅林帥元府永樂四年置衞以土人散西思
為指揮同知給金牌輸馬易茶宣德四年散西思叛遣指揮李文討之五年都督史
昭以安定王亦攀丹指揮桑哥等進討平之正統二年其頭目黑麻癿遣指揮火丁等
入貢方物七年遣指揮祁賢往其衞招撫指揮凖者罕都立諸蕃族正德四年為北
虜攻破部落散亡
安定衞在曲先西南黃草灘哈密忠順脱脱之族也洪武六年命宣威將軍朵尒只失結
招其王煙帖木兒七年遣使入貢八年立其衞洪熙元年叛命會寧伯李英進討至
崑崙鴉零闊俘獲人畜十萬三千有竒捷聞必𣣔得其王復追禽之遣使宴勞
將士功賞有差尋赦之給金牌輸馬易茶宣德五年以其兵討曲先阿端遂平其國正
統六年遣指揮哈刺卜花撫諭其部十二年部人占麻力邀殺其軍遣指揮祁賢捕
獲弘治中哈密為土魯蕃所破遣大臣經略哈密無有支庶因先安定王亦攀丹與先
忠順王脱脱同族遣指揮哈林至其衞求為後得族孫陜巴十三年命指揮祁贇取陜
巴母却失吉姝必力十弟打思哈等赴甘州轉送哈密今忠順王乃陜巴後也正德中為北虜
攻破㩀其地僅存遺孽江纏尒加等僧俗口四十有竒徙居沙棠川威遠堡東歲輸
馬一十有竒
阿端衞在曲先西南韃靼之别也其地廣袤千里洪武七年酋長撒力畏兀兒遣使貢鎧
甲刀劒賜以織金文綺命立為四部給與印章曰阿端曰阿真日苦先曰怙里八年立為阿端
衞俱遣使入貢宣德中與曲先衞叛都督史昭以安定王軍討平之七年遣指揮祁賢招
撫立諸叛蕃正德中為北虜殘破散走賜支河曲今不知在所矣
海虜西寕原係羌套虜亦卜刺于正德初以獲罪酋長叩關乞降彼時守臣倉卒無
應遂致闌入海上破安定四衞擄其金印據其地焉正德九年以後總督彭澤楊一清
王瓊王憲等相継經略至嘉靖三十八年俺荅由鎮羌入西海分犯涼永西寧𣣔随草
久牧至四十年以中濕腫足而歸遺永卲上枝窼居海上萬曆四年俺荅求建仰華
寺套虜往來不絶十六年瓦刺他卜囊犯搶西寧掩殺副將李魁及千把總指揮八員
領兵官四十餘員全軍覆没十八年順義王來海上套虜卜失兔松虜宰僧阿赤兔遂
聚牧青海肆出搶掠
上遣大臣鄭洛經略於此虜王東歸松套各虜亦随之往復遺火落赤真相台吉納刺
台吉沙刺台吉哈壇把都兒南把兔尒台吉着力兔等部與永卲卜蟠㩀雜處永
邵卜瓦刺他卜囊部落并收蕃計幾萬人納刺沙刺二台吉約千人哈壇把都約
五百人火酋頭目部落始僅數百継收武宗塔尒諸蕃及渡歸德收哈家諸蕃
殆三千餘衆注牧莾捏二川真酋兄弟所部亦僅數百收有河南蕃族共二千餘時復
北渡與火酋來去靡常其專牧海上者則永瓦納刺沙刺哈壇南把兔尒數部也
永瓦二酋自二十三年西南兩川大遭挫衂馘級七百有奇擊死無筭乞欵不許遂
遁海腦火着納刺諸酋亦乞欵不許俱各遠徙無復敢窺伺邊垣者
經略鄭洛備禦海虜事宜䟽略曰西海者羌蕃住牧之區流虜依戀之處可以掠蕃可
以窺漢化蕃為虜流毒甚易西寕行百里許而出石硤即為塞徼西行四五百里乃為
青海周環七八百里其西有大小塩池西南通烏思藏西北通瓜沙哈密皆可狄可獵之區廣
漢無際欲提兵於此競利氊裘難矣進兵之路惟西寕頗易而西寕以西有扁都口可進然惟
可以防其北潰而到海則遠東有綽遜河口可渡然惟可以扼其南奔而到海則又遠即使
兵衆食足西寕褁二十日之糧由石硤進甘凉褁一月之糧由扁都口進河東褁月餘之糧由綽
遜口進然亦未必能得志而絶群醜者何也我進則彼退我愈進則彼愈退况大漢窮荒我
軍深入糧糗芻料何以随載緩急失接何以救援此海上出兵之難也臣畫夜熟計有可
舉之事數端一曰嚴借路甘鎮一路乃入海門戶也誠使鎮巡諸臣恪遵明旨闖邊則殺
扒墻則殺掠内則殺則匈奴之臂必断海虜之勢自孤雖有小醜穴中鼠耳藉虜受賞扵
東欲啟疆於西在各鎮則華市㨶巢以牽之在甘鎮則陳師鞠旅以禦之諸虜有不内顧
而外畏乎此𧖟食海虜之第一義也二曰急自治自治之策莫要於設將增兵製噐西
寕之碾鄯海上視之猶稱腹裏西川北川南川沙棠川逼臨海道皆當虜衝北川原設守
備西川近設遊擊增兵三十地分守獨沙棠川平原廣衍應設守備一員省碾伯兵四百
𥙷之庶便防禦西寕參將應改為恊守副總兵與甘凉分為三恊乃漸積芻餉使常有萬
兵一二年之供修治神鎗火砲演習障法使一可當十可横行匈奴矣三日鼓蕃族環河湟皆
蕃而海上之蕃最有氣力其族有總名曰紅帽蕃子又大海西南有阿尒列蕃一族焉其部
落最衆先年曾殺火酋兄歹言黃台吉其強悍與虜埓也惟是鎮廵道將留心招猍歸順則
輯寕之䧟於虜則誘而出之為虜掠則出兵救護之其能斬級則照例陞賞之赶來馬匹即
給而奬之使海上諸蕃皆為我耳目羽翼而虜視之草木皆兵又安能寕處海陬也四曰
扼川底瓦刺逹子與套虜世讐回回入貢中途屢被流虜劫掠今回夷與瓦刺結親皆欲
甘心于虜者北來之虜既不許借道内地倘由川底行走得其情形則召號回夷勾引瓦刺會兵
于嘉峪關西北亦張兵關外為其聲援虜必畏而不敢來海虜之勢孤矣五曰飾茶禁海上
蕃夷以茶為命中國之制惟熟蕃則易茶禁生蕃則不許然生蕃托熟蕃以交通海
虜附蕃族以私貿甚有奸商私載入蕃地奸夷私載抵虜穴以收厚利虜亦樂居海上
矣今嚴為之禁無許私茶出境入虜則海虜自困或有如俺荅中&KR3526;腫足而歸者矣
六曰議鵰剿春寒馬弱偵其往收近塞則輕師潜出打其帳房使老小輜重牽顧不及
而又諸蕃赶其馬匹虜必不能寕居海上矣七曰重首功虜未款之先入犯則環塞軍民得
而殺之虜亦不敢輕入自款之役虜搶蕃族猶迎敵継因虜酋四行羅織官為追罰諸蕃蕃
遂甘心附虜陽為掠蕃隂為掠漢漢人亦畏虜不敢殺且有送添巴者矣臣入西寕訪知
此情乃大脩播告明示賞格殺虜級來獻矣海虜罪惡屡著不鼓邊民殺之是自餒也非
邊臣保疆安塞之忠也臣巳三令五申虜入必殺殺虜必賞仍徧示蕃漢軍民但虜近邊
窺伺或假以買賣掠蕃者許乘便殺之每級即給銀五十两願陞者擬陞使蕃漢軍
民皆曉然知殺級之獲大利且速得也寕無拚身命以圖虜者乎第年來法令不信久矣
血戰而隔年不叙功萬里無告之軍民且向有因殺虜級而反獲罪者矣將吏灰心豈
獨蕃漢軍民皆喪氣也八曰議招降查得先年虜有率衆四五十名或百名以上降者授
以鎮撫千戶官職十名或二三十名亦各給賞招䧏有功參守等官例亦分别陞賞今赶
馬搗巢之後虜必震驚而貧夷強虜必有畏殺内附者若各將領有招猍之法安插之術
美其服餙優其糧石則各酋豈無望風投進者乎虜漸披離是亦清海之喫緊矣然
西寕弹丸之地蕃漢雜居僻在一隅饋運艱甚臣入臯蘭查問西寕積聚倉厫無糧
草場無草其時青黃不接貿易無措監收官下鄉散銀土民皆掉臂入山而去臣與各
將吏委曲調停凢軍糧馬料皆以豆麥青稞相兼而支乃積得萬軍十日之糧草僅供
萬軍出塞十日之支故今議剿虜者先養士又養士者先積餉然積餉十萬則未可
以旦夕舉也
自成都府錦官驛由府屬之新都軍站廣漢驛北由潼川州境古店軍站五
城驛建寕軍站皇華驛秋林軍站雲谿驛保寕府境富村軍站柳邊驛龍山
軍站錦屏水馬驛槐樹軍站施店軍站栢林軍站栢林逓運所龍潭軍站問
津水馬驛沙河軍站神宣軍站神宣逓運所抵陜西寕羌州境為北路自廣
漢驛西北由成都府境金山驛西平驛武平驛小溪驛溪子驛水進驛小河
驛三舍驛抵松潘衞為北路由成都府境唐安驛卭州境白鶴驛雅州境百
丈驛雅安驛新店驛箐口驛黎州境沉黎驛越嶲衞境河南驛鎮西驛利濟
驛龍泉驛瀘沽驛建昌衞境溪龍驛瀘川驛阿用驛禄馬驛會川衛境巴松
驛大龍驛會川驛腰驛黎溪驛抵雲南武定府北界為西南路由府蜀之龍
泉驛陽安驛南津驛珠江驛安仁驛歛州府属之龍橋驛重慶府境峯高驛
東臯驛來鳳驛白市驛朝天驛渡江由百節驛百渡驛東溪驛安穏驛播州
境松坎驛桐&KR0922;驛播川驛永安驛相川驛仁水驛湄潭驛鰲溪驛岑黃驛白
泥驛抵湖廣偏橋界又自湘川驛西南昌田驛沙溪驛黃平驛抵貴州之興
隆衞界為東南路由成都府境永康驛大平驛寒水驛安遠驛護林驛抵茂
州自茂州折而西北由長寕驛來遠驛歸化驛鎮平驛古松驛亦抵松潘衞
為西路又自錦官驛逓運所水路由成都府属廣都驛木馬驛龍瓜驛眉州
境武陽驛眉州驛石佛驛青神驛峯門驛嘉定州境平羌驛凌雲驛嘉定州
逓運所三聖驛沉犀驛下&KR0309;驛叙州府境月波驛宣化驛真溪驛牛口驛汶
川驛叙州府逓運所李莊驛龍騰驛瀘州境江安驛董埧驛納溪驛瀘州逓
運所瀘川驛黃艤驛神山驛牛腦驛史&KR0309;驛重慶府境漢東驛石門驛石羊
驛𤏡溪驛銅鑵驛魚洞驛朝天驛重慶逓運所木洞驛龍溪驛藺市驛涪陵
驛東青驛酆陵驛花陵驛雲根驛忠州逓運所漕溪驛䕫州府境瀼途驛集
賢驛萬縣逓運所巴陽驛五峯驛南沱驛永寕驛䕫州逓運所高塘驛抵湖
廣巴東界為東路又自陜西漢中南界水路由九井驛朝天驛問津驛龍灘
驛虎跳驛蒼溪驛盤龍驛順慶府境龍溪驛平灘驛嘉陵驛重慶府境太平
驛合陽驛上沱驛至重慶府入大江為北水路又自叙州府水路由馬湖府
境羅東溪泥溪驛入東川軍民府自瀘州境納溪驛納溪逓運所渠&KR0309;水驛
大洲水驛峽口水驛入永寕宣撫司為南水路又由永寕永安驛永寕驛永
寕逓運所普市驛摩泥驛赤水驛阿永驛烏撒府境層臺驛周泥驛瓦甸驛
黑張驛普德歸驛抵貴州北界為陸路
松潘威茂安綿
松疊威茂皆氐羌居之自漢以來叛服靡定
國朝洪武十一年御史大夫平羌將軍丁玉克服其地設松州潘州茂三衞疊
溪威州二千戶所洪武二十年併松潘二衞為松潘衞軍民指揮使司宣德
四年調成都前衛後所為小河千戶所增置城堡添調成都利保等衞所官
軍更番戍守先年兵備提督皆侍郎都御史成化初改設按察司副使總理
松茂兵粮後因南路梗塞茂松不相通又龍州相去遼遠分設松潘威茂安
綿道兵備又設鎮守總兵官以侯伯都督充之掛平蛮將軍印成化初改分
守副總兵恊守左右將軍南路東路二遊擊將軍俱以都指揮充之正德五
年添設石泉&KR0309;底守備以都指揮體統行事又松潘臘地方相隔六十餘
里皆有隘口可通北虜嘉靖十一年虜賊深入為害廵撫都御史宋滄議於
臘後山嶺建靖虜墩西小高嶺建禦寇墩設戍守之嘉靖二十年
欽差廵撫都御史劉大謨廵按御史王珩奏設守備指揮亦與都指揮體統行
事增官軍二千員名展脩臘城堡建置宫廳營房神宇于時松潘脩築邊
墻一萬三千五百三十丈深挖坎阱二千五百六十四口及於大&KR0309;建立一
堡脩築城垣内建官廳营房西山平&KR0309;更脩一墩以防虜騎侵優之患有四
州三近臘今阿失寨即上潘州班班簇則下潘州二州之間則中潘州去
松不二三日故城遺址尚存惟松州今為衞城軍屯堡與臘諸番犬牙相
參原隰之利頗豐雖無厲禁然亦不相侵奪自松逹茂不三百里路循河岸
夷碉棋布山岩視之如蜂房保縣有堡過漢索橋則古維州故城三面臨江
殊陡險盖董卜韓胡宣慰司與雜谷安撫司交界處城與李德𥙿籌邊楼遺
址尚存舊碑景泰間為叛夷王永所毁州址今為雜谷碉寨迤北則古無憂城
然皆名存實亡不復為我有也大抵松疊皆夷茂漢夷相半然皆置衞所備
守不廢者盖松疊所以阨塞吐蕃疊則松茂脉絡昔人謂吐蕃入寇必自黎
文南詔入寇必自沉黎吐蕃南詔合入寇必於灌口灌口失守則長驅于蜀
然則三城邊藩籬灌口疊茂喉襟威茂灌口障蔽峨山全蜀巨屏實天設險
以限華夷者也松潘則副總兵一員駐劄松潘衞遊擊將軍一員駐劄小
河千戶所左參將一員駐劄龍安府遊擊將軍一員駐劄臘屯堡把守指
揮五員分督關堡自松潘以東望山關雪欄關風洞關松林堡紅崖關三舍
堡鎮遠堡小關子堡松丫堡三路堡師家堡四望堡抵小河千戶所蜂崕堡
葉堂堡馬营堡水進堡鎮夷堡鐡龍堡抵龍州宣撫司又自松潘以南紅花
屯堡熊槙屯堡西寕關山屯堡安化關鎮革堡新塘關艾蒿堡歸化關北定
關蒲江關平夷堡金瓶堡鎮平堡鎮番堡靖夷堡平定堡抵疊溪界又自松
潘以北榖粟屯堡高屯子堡羊𥙿屯堡唐舍屯堡譚屯堡臘屯堡抵吐
蕃洮河界以上關堡并墩臺共八十七處戍守主客官軍舍餘遊兵共一萬
一千六百八十四員名每歲額坐松潘䓁一十六倉粮米共九萬九千三百
八十石有竒按松潘乃西蜀之重鎮諸番之要區東連龍安南接威茂北抵
胡虜西盡吐蕃西北又與洮岷連壤鎮城衙門關堡之外四面皆番故經略
者謂蜀之各鎮惟松潘純乎邊者也萬曆六年兵備副使楊一桂以人荒沒
舌丢骨等寨番民連年侵擾條陳十款一曰鵰除悪寨二曰充實行伍三曰
議處充發四曰揀撥戍守五曰革去遊兵六曰定委要害七曰聯絡墩堡八
曰設立草場九曰招復逃亡十曰年終奬戒呈允施行切中邊務茂疊則
右參將一員駐劄茂州州有茂州衞遊擊將軍一員駐劄疊溪千戶所各路
把守指揮五員分督關堡自茂州以北鎮戎堡椒園堡長安堡韓胡堡松溪
堡長寕堡穆肅堡實大關新堡馬路堡小關子抵疊溪千戶所北行至漢關
墩新橋堡普菴堡太平堡永鎮堡抵松潘界又自茂州小東路土地嶺堡鎮
夷堡關子堡神溪堡土門堡桃平堡抵安綿界又自茂州南路遷橋墩黎薗
頭白水墩塩盔頭獨脚門楼瞰遠墩四顧墩羊毛坪五星墩文鎮撫村大宗
渠石鼓村七星關鴈門堡青坡堡抵威州州有千戶所至汶川堡徹底關抵
灌縣界又至威州西路則保子關坡底堡&KR0309;州堡乾溪堡鎮夷關新安堡抵
保縣保縣堡四圍皆番境以上關堡井墩臺共一百二十處戍守主客官軍
兵快羌番共一萬四千二百五十二員名額坐廣備等二十四倉粮米一十
萬三千九百一十七石有奇安綿則守備指揮二員以都指揮體統行事
一駐劄石泉縣一駐劄平番堡把守指揮四員分督關堡所属各路曲山關
擂鼓坪堡後庄堡香溪堡疊溪堡西溪堡靈鷲堡睢水關視曹堡綿堰堡馬
尾堡白水堡龍蟒堡三江堡觀子堡徐坪堡平通堡大方關大印堡茅堆堡
山茅堡徐塘堡&KR0309;底堡石板關石泉堡白印堡青崗堡石泉城上雄關平番
堡奠酒啞堡赤土坪堡共二十五處戍守官軍兵快共六千四百五十二員
名額坐大印等倉粮米共三萬一千一百一十八石有竒嘉靖二十三年遊
擊周庚妄殺討賞番人著兒柘等二十四年白草等一十八寨番蠻聚衆於
羊甬白泥一帶劫掠攻克平番奠酒二關截占漩平以阻石泉兵粮之路廵
撫都御史張時徹督同副總兵何卿調集官兵勦平之
蜀中風俗記
漢地理志云人食稻魚俗不愁苦而輕易滛佚然地沃人驕奢侈頗
異人情物態别是一方隋地理志云蜀地四塞山川重阻水陸所
凑貨殖所萃蓋一都之會也風俗大抵與漢中不别其人敏慧輕急
貌多蕞陋頗慕文學時有斐然多溺於逸樂少從宦之士或至耆年
白首不離鄉邑人多工巧綾錦雕鏤之妙殆侔於上國貧家不務儲
蓄富室重於趨利其處家室則女勤作業而士多自閑聚會宴飲尤
足意錢之戲小人薄於情禮父子率多異居其邊野富人多規固山
澤以財物雄役故輕爲姦藏權傾州縣此亦其一厄也益部耆舊
傳云楊綂曾祖仲續舉河東方正授郫令甚有德惠人爲立祠樂其
風俗于是居焉漢書揚雄之先揚季官至廬江太守元鼎間避仇遡
江處岷山之陽曰郫有田一壥有宅一區世世以農桑爲業其俗之
隩厚可知也温江故郫所分益州記云彭之土地肥良比于郫邑號
小郫矣江原之地特好美田葛公云益州所需悉仰于蜀即此華陽
國志稱其俗好歌舞危弦促管聲尤激切而陸游謂唐安有三千官
柳四十琵琶也永康圖經其俗剛悍頗尚氣節而雜夷風縣西五十
里有𧖟崕關以扼西山之走集而邊徼從此分矣威茂古冉駹地
土地剛鹵不生榖粟麻菽惟以麥爲質自古及今竝無兩稅寰宇記
云州本羌戎之八好弓馬以勇悍相高詩禮之訓闕如也男子衣羯
羊皮&KR1752;婦人多戴金花串以瑟瑟而穿懸珠爲飾疊石爲&KR2108;以居
如浮圖數重門内以梯上下貨藏于上人居其中畜園于下高二三
丈者謂之雞籠十餘丈者謂之碉亦有板屋土屋者自汶川以東皆
有屋宇不立碉巢豹嶺以西皆織毛毯蓋屋如穹廬其地多冰寒盛
夏疑凍不釋夷人冬則避寒入蜀傭賃自食夏則避暑及落歲以爲
常故蜀人謂之作五百石子也西入松州苦寒特甚日耕野壑夜宿
碉房刻木契以成交易炙羊膀以斷吉凶人人精悍習戰鬪矣簡
州治陽安宋關耆孫碑陰記云東普慈西成都有東之朴有西之文
蓋嘗出磊落瑰奇之士焉紹興黎持道院記云陽安隣于會府而有
江山之勝處於高仰而有魚稻之饒民事獄訟比之旁郡十無一二
凡隱於吏者樂趨焉人目之爲西州道院寰宇記云郡有獽人言語
與夏不同嫁娶但鼓笛而已遭喪乃以竿懸布置其門庭殯於别所
至其體骸燥以木函盛置於山穴中按李膺云此四郡獽也而今則
大質彬彬矣資中或治盤石或徙内江皆謂之中水也圖經云王
褒起資中以文詞顯于是東&KR0922;爲多士之國劉光祖記云蜀東十數
郡山水之秀不敢與資中抗文物亦然陵州以鹽井爲業以道陵
得名丹淵集云州在崎嶇山谷之中城壘邑屋與巒嶺澗壑相爲上
下所領縣四戶口裁三萬稅錢止千三百緡租不滿萬石土田瘠鹵
民頗善耕稼然其性椎質各守護本業不憙作訴訟事又郡縣志云
俗愿慤而好靜公議而無私有古淳質之風今亦恐漸訛矣漢益
州或廣治漢或治綿竹古語云大旱不旱蜀有廣漢蜀記云浸以緜
雒故廣漢謂之淵府也新都與成都廣都各爲三都之一故號名城
兼有金堂山焉綿竹以姜詩力孝宅曰汎鄉以任安教授俗侔洙泗
德陽有望秦之里彰明有廉遜之泉皆以人重也郡國志云左綿
界東西二川北負梁雍風氣所濡各得其偏故其俗文而不華淳而
不魯剛而不狠柔而不弱三國志先主入涪宴于山上頋謂龐綂曰
此州之民其富樂乎陳谿唐昌草市記云諸葛武侯以蜀胜脆故令
隣邑翊日而市意在習其觔力而俟之征徭又每及上春以蠢爲名
因定日而有所往也寰宇記云龍州風俗與劒州同然山高水峻
人多瘤而癡聾蓋山水之氣使然江油令醇許民謠序所向皆山
石少平陸鮮榖稻人悉仰食于綿劒鄰邑舊經云岩居谷處多學道
經罕有儒術嘉州教授任熙明題名記云蜀爲西南巨屏繇漢以
來號爲多士莫盛於眉益二邦而嘉定次之張剛通義圖序云後世
以蜀學北齊魯而蜀之學者亦獨盛於通義政和御筆西蜀惟眉州
學者最多脩譙樓記云其民以詩書爲業以故家文獻爲重夜燃燈
誦讀聲琅琅相聞矣蘇軾遠景樓記云吾州之俗有近古者三其
士大夫貴經術而重氏族其民尊吏而畏法其農夫合耦以相助蓋
有三代漢唐之遺風而他郡莫之及也始朝廷以聲律取士而天聖
以前學者猶襲五代之弊獨吾州之士通經學古以西漢文詞爲宗
師方是時四方指以爲迂闊至於郡縣胥吏皆挾經載筆應對進退
有足觀者而大家顯人以門族相尚推次甲乙皆有定品謂之江鄉
非此族也雖貴且富不通婚姻其民事太守縣令如古君臣旣去輙
盡像事之而其賢者則記錄其行事以爲口實至四五十年不忘富
商小民常儲善物而别異之以待官吏之求家藏律令往往通念而
不以爲非雖薄刑小罪終身有不敢犯者歲二月農事始作四月初
吉榖稚而草壯耘者畢出數十百人爲曹立表下漏鳴鼓以致衆擇
其徒爲衆所敬畏者二人一人掌鼓一人掌漏進退坐作惟二人之
聽鼓之不至至而不力皆有罰量田計功終事而會之田多而丁少
則出鈔以償衆七月旣望斬艾而草衰則仆鼓决漏取罰金與償衆
之錢買羊釃酒以祀田祖作樂飲食醉飽而去歲以爲常其風俗蓋
如此故其民皆聰明才智務本而力作易治而難服守令始至視其
言語輙了其爲人其明且能者不復以事試終曰寂然苟不以其道
則陳義秉法以譏切之故不知者以爲難治云文同桂花閣記略
云卭爲要州地物繁縟俚師陋士亦備文采章逢彬蔚實逾于他邦
矣華陽國志云秦惠文始皇克定六國輙徙其豪俠于蜀資我豐
土家有鹽銅之利戶專山川之材居給人足以富相尚故卓王孫家
僮千數程鄭各八百人簫鼓歌吹擊鍾肆懸富侔公室豪過田文漢
家食貨以爲稱首蓋亦地沃土豐奢侈不期而自至也宋張上行曰
此郡昔有四利今有四害曰茶曰鹽曰酒曰鐡他郡或有其一或有
其二而吾卭獨全昔以爲利國競豪富今以爲害民皆貧薄矣梁
益志云大小漏在雅州西北山谷高深沉晦多雨舊說黎州常多風
雅州常多雨故謂黎風雅雨九州要記云沉黎縣郎諸葛武侯征羌
之路也每十里作石樓今鼓聲相應今夷人效之所居悉以石爲樓
地多長松而無雜木孫漸清嘯樓記云襟帶卭笮羈縻諸蕃郡縣志
云宋初曹光實父子以忠義奮迨皇祐始有登科者寰宇記云黎
州番部與漢人博易不使見錢漢用紬絹茶布番用紅椒鹽馬又云
卭雅之夷獠婦人娠七月而産産畢置兒水中浮者取飬沉者棄之
千百無一沉者長則拔去上齒加狗牙以爲華飾今有四牙長於諸
牙而唇高者别是一種能食人無長齒者否俗信妖巫擊銅鼓以祈
禱至今蘆山縣新安鄉五百餘戶卽其遺人也叙南古戎州取西
戎郎叙之義蜀人呼叙爲遂不知何所本華陽國志稱其民徵巫好
鬼妖圖經云夷夏雜居風俗各異蓬戶茅薝髽髻詭服頓首拊掌而
歌江陽土地雖廹山川特美鹽井魚池一郡豐沃華陽國志云俗
好文刻少儒學多樸野蓋天性也漢光武時被謫不使冠帶者數世
其後文風則自宋尚書楊汝明始創五峰書院以爲士友會課之所
而士翕然興起矣戎瀘皆有諸葛武侯廟每歲蠻人貢馬相率拜
於廟前慶符有順應廟乃祀馬謖者歲以三月二日致祭馬湖之夷
歲暮百十爲群擊銅鼓歌舞飲酒窮晝夜以爲樂其所儲蓄弗盡弗
已謂之諸葛窮夷法寰宇記云大凡蜀人風俗一同然邊蠻界鄉
村有獠戶即異也今渝之山谷中有狼峱鄉俗搆屋高樹謂之閣闌
不觧絲竹惟坎錮鼓視木葉以别四時父子同諱大妻共名祭鬼以
祈福是所異也華陽國志涪陵山險水灘人性戅勇多獽蜑之民
縣邑阿黨鬪訟必死無𧖟桑少文學漢時赤甲軍常取其民蜀丞相
亮亦發其勁卒三千人爲連弩士其性質直雖徙他所風俗不變
巴子之時陵墓多在枳其畜牧在沮今東突硤下畜沮是也又立市
于龜亭北岸今新市里是也龜陵志云風土煦煖五月半早稻己熟
便可食新七八月間收割已畢故有樂温之號水經注云平都縣
有天師治兼建佛寺甚清靈縣有市肆四日一會南賓郡所轄也忠
州題名記云有已蔓子仗節死義之遺風故士頗尚氣有甘興霸文
廣休任俠之餘烈故士多倜儻黃魯直四賢閣序云郡自開元以前
訖于會昌劉士安陸敬輿李宏憲白樂天四君子者相繼出守凜然
猶有生氣忠民每以此自負而郡守至者必矜式焉黔州圖經地
近荆楚候如巴蜀五溪襟束爲一都會路途闊遠亦無館舍凡至宿
泊多倚溪岩就水造飱鑚木出火黃魯直與秦太虚書曰某屏棄不
毛之鄉以禦魑魅耳日昏塞黔中一老農耳其作縣題名記云黔江
縣治所蓋未開黔中郡時歌羅蠻聚落也于今爲縣二鄉七里戶千
有二百其秋賦傭僱不登三十萬錢以地産役于公者八十有五其
義二千九百招諭夷自將其衆者五百七十其役于公之人質野畏
事大略與義軍夷將領不殊也使之非其義或跳梁不爲用决訟失
其情或擄掠以償直暗則小智者亦混疆畔而爲欺懦則細黔吏亦
能用其柄市麝臍以百計市蜂蠟以千計貧則夷以長吏爲侮寬則
以利㗖胥徒而免苟猛則鳥獸駭而奏箐中矣至令得其人櫛垢&KR1057;
痒民以安堵而異時號爲難治吾不知其說也常璩志郡與楚接
人多勁勇少文學有將帥才宋何郯夫子殿記云䕫爲州於巴東最
大其風俗嗜好語言較楚荆不甚遠當列國時楚顯顯多良才䕫爲
楚疆至今未聞有用儒顯者民家子弟壮則逐魚鹽之利富有餘貲
輙以奉事鬼神它則不暇知耳李貽孫都督府記云其人豪其俗信
鬼其稅易征其民不偷也宋肇詩序䕫冬暖雪不到地惟山高處
白杜詩注云峽土磽确煖氣旣逹故民燒地而耕謂之火耕開州
都梁南浦雲安皆漢朐䏰縣也注云其地下濕多朐䏰蟲故名此蟲
爲瘴善中人避之則吉盛山學記云士以繢文相高有温造枊公綽
之餘烈梁山軍題名其民未嘗造難聽之訟以溷有司守居蕭然閱
旬無訟牒至廳下軍西之田獨平衍可畊前涪後峽挾以䕫萬皆崇
山還委南浦記云土地多泉民頼魚罟西魏於此置魚泉縣也通
川圖經云水航於蜀陸肩於雍樓雉丹漆㕓用珠玉土居十萬戶水
居三千戶九域志載男女不耕桑貨賣用雜物以代錢常氏馬鳴山
志稱其持金易絲枲者不絶于道矣大寧監圖經云一泉之利足
以奔走四方吳蜀之貨盛萃於此監地接朐䏰多瘴土人以茱萸嚥
茶飲之可辟嵐氣以其味&KR0605;名曰辣茶題名記大寧僻在東南軒冕
者寡而封畛之内皆樂善之編氓也夫竹枝者閭閻之細響風俗
之大端也四方莫盛於蜀蜀尤盛於䕫杜子美白帝詩云破甑蒸山
麥長歌唱竹枝萬州圖經云正月七日鄉市士女渡江南蛾眉磧上
作鷄子卜擊小鼓唱竹枝歌開州志云俗重田神男女皆唱竹枝巫
山志云琵琶峰下女子皆善吹笛嫁時群女子治其吹笛唱竹枝詞
送之則䕫俗比比如是矣劉禹錫竹枝詞九首序云四方之歌異音
而同樂歲正月余見建平里中兒聯歌竹枝吹短笛擊鼓以赴節歌
者揚𬒮睢舞以曲多爲賢聆其音中黃鍾之羽卒章激訐如吳聲雖
傖儜不可分而舍思宛轉有淇澳之豔昔屈原居沅湘間其民迎神
詞多鄙陋乃為作九歌到于今荆楚歌舞之故余亦作竹枝九篇俾
善歌者颺之附于末俾後之聽巴歈者知變風之自焉遵義圖經
云其俗敦龐淳固以耕植爲業鮮相侵犯天資忠順悉慕華風元
史地理志云夷夏雜處遵文教守禮法夷椎髻披氊以射獵伐山爲
業信巫鬼好詛盟方輿勝覽云累世爲婚姻以銅器氊刀弩矢爲
禮燕樂以鑼鼓横笛歌舞爲樂會聚貴漢服出入負刀弩交易與華
人不侵此亦屬縣之大較也應劭風俗通云閬中有渝水賨民多
居水左右天性勁勇初爲漢前鋒陷陣銳氣喜舞帝善之曰此武王
伐紂之歌也乃今樂人習學之今所謂巴渝舞也隋書地理志稱其
風俗與漢中不别質朴無文不甚趨利雖蓬室柴門食必兼肉好祀
鬼神尤多忌諱家人有死輙離其故宅崇重道教猶有張魯之風焉
每至五月十五日必以酒食相饋賓旅聚會有甚於三元時按蒼溪
志北八十里有岐平鎮每五月初間四方商賈輻輳貿易以萬計號
爲岐平會亦古今相沿之㮣也宋太守李獻卿南樓詩序云地暖
風清民淳事蕳馮忠恕記云其地平衍而沃其民恭儉而文在西南
爲佳郡不減成都利州圖經呼爲小益對成都爲大益也舊志云
自城以南純帶巴音由城以北襍以秦語漢李尤蜀記蜀山自綿
谷葭萌道徑險窄北來擔負者不容易肩謂之左擔道故少陵愁坐
詩云葭萌氐種迥左擔羊犬存保寧一府四月新絲出輸縣官緡
過此則逋矣負俗因謂之𧖟糧十道記云廣漢之地有鹽井銅山
之富𬞞食果實之饒此後漢馮灝刺奢之說所由作也玉堂遺範授
高璩劒南東川節度使制云&KR0922;潼奥區賢彦徊翔者矣舊經稱其俗
好勝尚氣不耻貧賤士通經學古罕爲異習豈非相沿以使之然歟
文同樂閒堂記中江爲&KR0922;之三萬戶縣生齒旣衆分地旣陿其争鬪之
辯侵越之訴番已遽作紛午交衍鞭之庭而械之獄者亡虚曰所决
一未猒其願則號冤唱屈奔走跳盪于勸農使前者絶復續焉士大
夫以無可奈何而適爲之令者何嘗不望名而起畏河南廖君自福
昌移治于此間其所以爲政之大抵也無急擊無緩縱棼以櫛之結
以觽之摩撫柔愿規厲陶突善端姦幾觀聽而盡民自戒告無敢欺
瀆曾未逾歲已底無事云蜀山谷間民皆冠白言爲諸葛孔明孝
服所居深遠者後遂不除出乙卯避暑錄今蜀人謂之戴天孝
蜀中方物記
川西井蜀都賦家有鹽泉之利華陽國志蜀郡廣都縣有鹽井又
有小井十數所犍爲郡牛鞞縣有陽明鹽井又云李冰識齊水脉穿
廣都鹽井諸陂池蜀於是盛有養生之饒焉郡國志云唐武德二年
分魏城置鹽井泉縣以地有鹽井民得採漉為四方賈售之地按廣
都今雙流牛鞞今簡州魏城今屬左綿也寰宇記云益部鹽井最多
而陵井最大在仁壽縣縱廣三十丈深八十丈汲以大牛皮囊刑徒
克役甚苦後廢陵井更開狼毒井今之煑井是也又云仁壽縣五井
二井存曰營井在縣南二十五里隋大業元年開水淡遂廢至宋乾
德三年重開日收鹽四十斤曰蒲井在縣南四十里唐武德初開水
淡遂廢至宋太平興國三年重開日收鹽三十八斤五兩三井廢曰
賴賓井石羊井賴因井有麗甘井取玉女美麗其鹽味甘爲名又
有聶甘井古鹽井也其傍有神廟謂之聶社云又貴平縣一井曰
上平在陵州東北九十三里唐朝日收鹽一石七斗五升與百姓分
利偽蜀廢乾德三年重開日收鹽一百七十斤益州記貴平有主井
官有兩竈二十八鑊一日一夜收鹽四石如霜雪也寰宇記云井
研縣二十一井曰研井在陵州南百三十三里唐時日收鹽八斗貞
觀二十一年崩壊總章二年重修僞蜀淺塞宋乾德三年重開日收
鹽四十九斤曰思陵井在州南一百九里唐時官私日收鹽五斗五
升龍朔元年壞上元元年重蜀開僞蜀淺塞乾德二年重開日收鹽
三十斤一十兩曰稜井在州南百里日收鹽五十三斤八兩曰律井
在州南九十里日收鹽五十五斤曰田井在州南百五十一里日收
鹽三十六斤俱乾德重開已上五井存曰獠母曰還曰賴倫曰石烈
曰茫曰宋曰桶曰柳泉曰賴郎曰遮曰新曰董村曰潘今曰小羅曰
依郎曰帶已上十六井廢寰宇記始建縣七井曰羅泉井舊廢至
宋乾德三年重開日收鹽三十五斤今存曰塔泥井石縫井賴胡儒
井赤石井賴于井賴溲井已上六井廢文同丹淵集云井研縣自
慶曆已來始因土人鑿地植竹謂之車筒井以取鹹泉鬻鍊鹽色後
來其民盡能此法爲者甚衆遂與官中略出少月課乃倚之為姦恣
用鐫琢廣專山澤之利以供侈靡之費豪家至有一二十井其次亦
不減七八曏時朝廷嘗亦知其如此創置無已深慮寖久事有不便
遂下本路轉運司止絶不許開造今本縣界内已僅及百家其所謂
卓筒井者以其臨時易爲藏掩官司悉不能知其的實多少數目每
一家須役工匠四五十人至三二十人皆是他州别縣浮浪無根著
之徒抵罪逋逃變易名姓來此傭身賃力平居無事則俯仰低折與
主人營作一不如意則逓相扇誘群黨諽譟算索工直偃蹇求去聚
墟落入鎮市欲博姦盗靡所不至已復又投一處習以為常按始建
今入井研縣沈存中夢溪筆談云陵州鹽井深五百餘尺皆石也
上下甚寬廣獨中間稍狹謂之杖鼓腰舊自井底用栢木爲榦上出
井口自不榦垂綆而下方能至水井側設大車絞之歲久井榦摧敗
屢欲新之而井中陰氣襲人入者輙死無緣措手惟候天雨則陰氣
隨雨而下稍可施工雨晴復止後有人作不盤蓋井上滿中貯水盤
底穿小竅釃水一如雨點謂之雨盤令水下終日不絶如此數月井
榦爲之一新而陵井之利復舊
川南井華陽國志南安縣有鹽灘李冰所平也在漢有鹽井按
今嘉州之紅崖是其故處矣寰宇記云榮州有鹽井五十七所朝野
襍記云彭山有瑞應井味稍硝得隆榮鹵餅雜煎之然後成元豐崇
寧兩嘗禁止以食者多病故也杜預益州記云益州有卓王孫井
舊常於此井取水煑鹽又火井縣西五里有静邊鹽井皆卭州地華
陽國志孝宣帝地節中穿蒲江鹽井二十所增置鹽鐡官寰宇記蒲
江縣金釡等八井見歲出課鹽六萬三千斤東坡志林云蜀去海遠
取鹽於井陵州井最古清井富順監亦久矣惟卭州蒲江縣井乃祥
符中民王鸞所開利人爲至厚焉雅安志州南十五里多白石鹽土
人鑚取之名曰鹽崖華陽國志江陽縣有富義鹽井以其出鹽最
多商旅輻凑言百姓得其饒富故名按此井深二百五十尺鑿石以
逹鹹泉口俗亦稱玉女泉也乾德四年割爲富順監而縣廢管鹽井
大小六歲出鹽貨三十餘萬貫勝覧云鹽井惟富順監最大舊日爲
額八百餘斤今日額千百五餘斤楊光清操堂記三榮富順産鹽其
地號爲貪泉矣富順志云富義井在縣西一里近年爲淡水滲溢灶
丁淘遠近舊井賠課而此井遂廢今鹽井十四曰鄧漆園秦家富小
新羅米謝家來周泉狗鳴鶴圓埧羅芹月岩溪口石欄相者是長
寧縣淯井在縣北寶屏山下輿地紀勝云淯井脉有二一自對溪報
恩寺山趾度溪而入嘗夜有光如虹亂流而濟直井所一自寳屏
隨山而入謂之雌雄水初人未知有井夷人羅氏漢人黃姓者因牧
而辨其鹹僉議刻竹為牌浮于溪流約得之者以井歸之漢人得牌
聞於官井遂爲漢有後人立廟祀黃羅二神按十州五團記羈縻十
州獻其鹽池官後爲淯井監一綂志亦云長寧治北淯井二脉一鹹
一淡取以煎鹽塞其一則皆不流謂之雌雄井矣唐貞觀五年置南
通州析置鹽泉縣以隷之王象之謂叙州近邊之地别無鹽泉意者
卽今長寧之境則唐初必輸官矣元歲課辦鹽三十萬斤今歲課辦
鹽四十二萬五千五百斤按唐筠州下有鹽水縣者是志云筠連縣
南二十五里亭臺山像若亭臺狀溪邊有鹽井卽不桶井吉州劉
立之通判瀘州州有鹽井蜀大姓王蒙正者請歲倍輸以自占蒙正
與莊獻明肅太后連姻轉運使等皆不敢予奪君曰倍輸於國家猶
秋毫耳奈何使貧民失業遂執不與見歐陽修傳華陽國志定筰縣
渡瀘水賓剛徼白摩沙夷有鹽池積薪以齊水灌而後焚之成鹽漢
末夷皆錮之張嶷往争夷帥岑槃木明不肯服嶷擒而殺之厚賞餘
類乃安今北沙河是也
川東井華陽國志巴郡臨江縣枳東西百里接朐䏰有鹽官在監
塗二溪一郡所仰其豪門亦家有鹽井註水經云江水又東逕臨江
縣南王莽之鹽江縣也自縣北入鹽井溪有鹽井營戶㳂注溪井水
矣郡志云武隆縣距白馬津東三十餘里江岸有鹹泉初康定間有
程運使舟次鶻岸聞江中有硫黃氣襲人謂此必有鹹泉駐舟召工
開之果得鹹脉是時兩岸新蒸贍足民未知烹煎之法乃於忠州遷
开灶戶十餘家教以煑鹽之法未幾有四百餘灶田是兩岸林木芟
薙童然寰宇記彭水縣東九十里有鹽井一今煎昌元縣南北五十
里井九山側亦有鹽井荆州圖副云八陣圖東南三里有一磧
東西百步南北廣四十步磧上有鹽泉井五口寰宇記云䕫州永安
宫南磧上鹽井以木爲桶昔常取鹽卽時沙壅冬出夏沒又云諸萬
鹽井有十四自山下至山上其十三开常空盛夏水漲則鹽泉迤邐
遷去於江水之所不及荆州記云朐䏰縣北岸有陽溪溪南有鹽井
百二十所按陽溪水源出望安縣北六百里又水經注朐䏰縣翼帶
鹽开一百所巴川資以自給粒大者方寸中央隆起形如張傘故因
名之曰傘子鹽有不成者形亦必方異於常鹽王隠晉書地道記曰
入湯口四十三里有鹹石大者如升小者如拳煑之水竭而鹽成蓋
蜀火开之倫水火相得乃佳矣水經注建平郡北井縣南有鹽井井
在縣北故縣名北井建平一郡之所資也宋開寳六年以䕫州大
昌縣鹽井鎮置大寧監治距寳山十有七里距大芻六十九里其上
多石剛裂不受陶冶官民屋宇多覆茅竹及板以瓦者無幾突小不
謹輙火飲食旋給不憂凍餒不織不耕恃鹽以易衣食淳化中將
作監丞雷說知監事見井場人戶争汲強弱相凌多抵于訟乃于穴
傍剏石為池以瀦水外設横板三十竅承以修竹謂之筧筒蓋鹹泉
初出勢暴不可遏故䟽池爲墟而三殺之泉流旣平均節入筧無復
奔衝不平之患也矣至嘉定中歲久弊滋事聞于朝遣榮州資官令
孔嗣宗按置窮訪民瘼有不便者皆除之泉自穴入筧跨溪爲篊而
分之南得十三北視南加二各立長以司其平歲一易筧其法視舊
益詳矣民為立祠號孔長官祠叚氏遊蜀記云通開二州有鹽漆
之利宣漢長腰井場鹹源出大江龍骨窟中灘名羊門兩崖峭峻鹹
源自出遂煎成鹽寰宇記曰開縣温湯其井有三曰栢木曰龍焉曰
杉木俱出白鹽
川北井華陽國志巴西郡南充國縣和帝時置有鹽井蜀都賦註
充國縣有鹽井數十益州記曰南充縣西南六十里有昆井即古鹽
井也南部志縣西五十里寳馬寺有寳井出鹽日可易一馬人共寳
之故名寰宇記云新井縣武德元年割南部晉安地置界頗有鹽井
因斯立名晉太康地記曰梓潼縣出傘子鹽九州要記云玄武縣
鹽井二近江水淡煎鹽不成飛烏縣管井七見煎三井餘塞寰宇云
郪縣鹽井四十三眼二十二眼見煎餘廢志云梓州舊無鹽井有僧
一新者不知何代人指地教人鑿井鹹泉湧出爲利無窮及卒土人
置寺奉其遺軀為塔祀之寰宇云涪城縣管鹽井五十五所十眼
煎餘塞又云富國監者本梓州郪縣富國鎮新井煎鹽之場也宋置
監以董其事兼領通泉飛烏等井地去梓州九十里又云通泉縣管
鹽井七十四所蜀記云靈江東鹽亭井古方安縣也周地圖記梁
大同元年於此立亭因井名縣管鹽井三煎一有女徒山在縣東二
十五里從閬州新开縣界來故老相傳昔有女徒千人於通泉縣康
督开配役遇賊於此乃於山頂置栅禦猂遂破賊俗爲之置祠今富
順鹽井皆婦人推車汲水田此而論則女徒之山可錄矣寰宇記東
關縣管鹽井四見煎三井餘廢永泰縣管鹽井五
井課杜氏通典云蜀道陵綿等十州鹽井總九十所每年課鹽都
當錢八千五十八貫註云陵州鹽井一所課都當錢二千六十一貫
綿州井四所都當錢二百九十二貫資州井二十八所都當錢一千
八十三貫瀘州井五所都當錢一千八百五十貫榮州井十三所都
當錢四百貫梓州都當錢七百一十七貫遂州四百一十五貫閬州
一千七百貫普州二百七貫果州二十六貫圖經云唐萬歲通天
二年右𥙷闕郭文簡奏陵井監賣水一日夜得四十五函半百姓貪
利矢業長安二年停賣水依舊税鹽先天二年加課利歲有三千六
百二貫僞蜀時井塞宋乾德三年平蜀陵州通判賈璉重開舊井一
晝夜汲水七十五函每函煎鹽四十斤日獲三千斤至雍熙元年春
冬日收三千八百一十七斤秋夏日收三千四百四十七斤蓋水源
之有長短也朝野雜記仙井歲産鹽二百餘萬斤隷轉運司蒲江
亞之隷總領所大寧監二百五十餘萬斤歲取其四分隷總領所清
井監四十餘萬斤歲取其贏五萬餘緡爲軍食之用自祖宗以來民
間自煑鹽歲輸課利錢八十萬緡趙應祥變鹽法增至四百餘萬緡
又逃絶之井許人增其額以承認鹽旣益多遂不可售紹熙三年楊
嗣勲總計棧閣助筒二千鹽田是頓易自後井戶稍紓而民間食鹽
愈貴矣太平興國初有司言昌州鹽歲收虚額十一萬八千五百
餘斤及開寳中知州李佩率意掊斂以希課最於歲額外别役部民
煑鹽民甚以爲苦轉運使以聞詔悉除之䕫府舊志昔大寧鹽井
&KR0674;監淳熙甲辰部使者揚公輔更法歸之漕司監不復與熙寧中歲
額四百餘萬斤紹興中以二百四十萬斤爲額閏年加十萬斤爲二
百五十萬斤宋史熙寧中蜀鹽私販者衆禁不能止欲盡實私井
運解池鹽以足之議未决神宗以間修起居注沈括對曰私井旣容
其穙買則不得無私易一切實之而運解池鹽便一出於官售此亦
省刑罰籠遺利之一端然忠萬戎瀘間夷界小井尤多止之實難若
列堠加警恐所得不酬所費議遂寢按括本傳云市易司患蜀鹽不
禁欲盡實私井而輦解池鹽給之言者論二事如織皆不省沈括侍
側帝顧曰卿知籍車乎曰知之帝曰何如對曰敢問欲何用帝曰北
邊以馬取勝非車不足以當之括曰古人所謂兵車者輕車也五御
折旋利於速今民間輜車重大日不能三十里世謂之太平車但可
施於無事之日爾帝曰人言無及此者遂問蜀鹽事對曰臣恐得不
足償費帝頷之明日二事俱寢
井法類要云鹽泉有絞篊引泉踏溪每一筧用一篊其筧與篊每
年十月旦日以新易陳郡守作樂臨之井民相慶謂之絞篊節志
林云慶曆皇祐以來蜀始開筒井用園刃鑿如盌大深者數十丈以
巨竹去節牝牡相銜爲井以隔横入淡水則鹹泉自上又以竹之差
小者出入井中為桶無底而竅其上懸熟皮數寸出入水中氣自呼
吸而啓閉之一筒可致水數斗凡筒井皆用機械利之所在人無不
知後漢書有水鞲此法唯蜀中鐡冶用之大略似鹽井取水筒太子
賢不識妄以意解非也近時射洪士人馬驥譔鹽井圖說云鹽井
其來舊矣先世嘗爲皮袋井圍徑三五尺許底有大塘利饒課重工
力浩鉅非一載弗克竣今皆湮没殆盡不可考民循故業以納課率
多從竹井制其施爲次第在井匠董之凡匠氏相井地多於兩河夾
岸山形險急得沙勢處鳩工立石圈盡去面上浮土不計丈尺以見
堅石爲度而鑿大小竅焉大竅大鐵釬主之小竅小鐵釬主之釬一
也大釬則有釬頭扁竟七寸有輪鋒利穿鑿興井日北口傍樹兩木
横一木於上有小滚木子以火掌繩釬未附於横木滚子上離井六
七步爲一木樁紏火掌篾而耦舂之滚竹運釬自上下相乘矣匠氏
掌釬篾坐井口傍週遭圜轉令其竅圓直初則灌水鑿之及二三丈
許泉蒙四出不用客水無論上石釬觸處俱爲泥水每鑿一二尺匠
氏命起釬用筒竹一根約丈餘通節以繩繫其稍筒末爲皮錢掩其
底至泥水所在匠氏揉繩伸縮皮欹水入挹滿&KR2898;出泥水漸盡復下
釬鑿焉次第䟽鑿不計功程力大較至二三十丈許見紅石岩口大
竅告成矣隨議下竹竹有木竹㮖竹二種木竹取堅也刳木二片以
麻合其縫以油灰釁其隙㮖竹出馬湖山中亦以麻褁之木竹未爲
大麻頭纍纍節合下盡全竹四潰淡水障阻不能浸滛廼截去大釬
頭用釬梢鑿小孔竅法如大竅然鑿至二十丈中見白沙數丈有鹹
水數担名曰腰脉水去鹹水不遠尋鑿之而鹹水淵涓自見也水有
廣水晝夜力汲不竭然味近淡有鹹水晝夜計有數然味亦不見齊
有一担而煑鹽五六斤者有八九斤至十二三斤者顧遇何如耳厥
工旣就始樹樓架高可似敵樓上為天滚有轆轤聲制筒索吸水如
前吸泥水法而樞軸則管於車床也床橫木爲槃槃有兩耳作曲池
狀左右低昂逆施左揖地右伸右揖地左伸循環用力索盡筒出鹹
水就灰笆潑水而煎燒有緒矣轉轆轤者蓋三人爲之力厚者則制
牛車車狀大力逸而功倍也此自成井而論耳若拙鑿之際釬偶中
折而墜其中者或遭淤泥作阻者其出法亦巧而爲噐亦異釬帶火
掌篾而墮者以攪鎌鈎出爲力易易惟釬半墮或止墮釬頭者取之
之法制爲鐵五爪如覆手狀瓜背入木數寸以竹三尸許劈碎一尺
纏扼瓜木令堅緻上一尺亦劈碎則活繫橦子釬不令拘泥偏向中
一尺通其節以待橦子釬假道桂伐垂瓜入井瓜定所墮釬頭匠氏
從上督索橦子釬由筒中擊木木擊五爪數擊則瓜攫剿釬頭者牢
不可以游滑自匿雖欲不出不可得矣若被淤泥填溢大小竅猶關
格症然甚者製為搜子以和解其膠密搜子者鐡條之有嚙齒者也
未甚者製爲漕釬以衝擊其脂凝漕釬者橦子釬之有嚙齒者也支
解旣析則為刮筒以取其泥刮筒之制與鹽筒殊科不通其節而每
節之始鑿爲方口投井中吸泥亦如汲水式蓋水可以䟽通翕受泥
則踰節不可是則匠氏作法意也嗟乎一井之成其次第節目如此
亦云勞矣乃勞歸灶丁利歸商販富灶任逸傭灶任力終歲窮日疲
竭若何而徵輸又告急矣至有坍塌而乾賠國課者有逋負而逃徙
流離者是在上之人寬一分則民受一分之賜云
蜀都賦云蜜房郁毓被其阜山圖采而得道華陽國志宕渠縣有石
蜜宿山圖所采也本草石蜜出益州及西戎煉砂糖爲之成餅塊有
黃白色寰宇記茂集逹三州産蜜資州産甘蔗容齋隨筆云糖霜之
名唐以前無所見自古食蔗者始為蔗漿宋玉招䰟所謂胹鼈炰羔
有柘漿是也其後為蔗餳孫亮使黃門就中藏吏取交州獻甘蔗是
餳是也後又爲䂖蜜南中八郡志曰苲甘蔗汁曝成飴謂之石蜜本
草亦云煉糖和乳為石蜜是也後又爲蔗洒唐赤土國用甘蔗作酒
雜以紫瓜根是也唐太宗遣使至摩揭陁國取熬糖法卽詔揚州上
諸蔗榨瀋如其劑色味愈於西域遠甚然只是今之沙糖蔗之技盡
於此不言作霜然則糖霜非古也歷世詩人模奇寫異亦無一章一
句言之唯東坡過金山寺作詩送遂寧僧寳云涪江與中泠共此一
味水冰盤薦琥珀何似糖霜美黃魯直在戎州作頌荅梓州雍熙長
老寄糖霜云遠寄蔗霜知有味勝於崔子水晶鹽正宗掃地從誰說
我古猶能及鼻尖則遂寧糖霜見於文字者實始二公甘蔗所在皆
植獨福唐四明番禺廣漢遂寧有糖冰而遂寧爲冠四郡所産甚微
而顆碎邑淺味薄纔比遂之最下者亦皆起於近世唐大曆中有鄒
和尚者始來小溪之繖山教民黃氏以造霜之法繖山在縣北二十
里山前後有蔗田者十之四糖霜戶十之三蔗有四色曰杜蔗曰西
蔗曰力蔗本草荻蔗也曰紅蔗本草崑崙蔗也紅蔗止堪生噉万蔗
可作沙糖西蔗亦可作霜色淺土人不甚貴杜蔗紫嫩味極厚專用
作霜凡蔗最困地力今年為蔗田者明年改種五榖以息之霜戶器
用曰蔗削曰蔗鎌曰蔗凳曰蔗碾曰榨斗曰榨牀曰漆甕各有制度
凡霜一甕中品色亦自不同堆疊如假山者為上團枝次之甕鑑次
之小顆塊次之沙脚爲下紫爲上深琥珀次之淺黃又次之淺白爲
下宣和初王黼創應奉司遂寧常貢外歲别進數千斤是時所産益
奇墻壁或方寸應奉司罷乃不再見當時因之大擾敗本業者居半
久而未復遂寧王灼作糖霜譜七篇且載其說予取采之以聞廣見
王廷相嚴茶議
蜀中有至細之物而寓莫大之用君子不可以輕視之者茶是也五
榖饔飱非不美也食牛羊乳酪者則不以爲急布帛帷帳非不麗也
御穹廬氊裘者則不以爲重茶之爲物西戎吐番古今皆仰給之以
其腥肉之食非茶不消青祼之熱非茶不解故不能不賴於此是則
山林草木之葉而關繋國家政理之大經國君子固不可不以爲重
而議處之也蜀茶自唐王播始榷稅以利國宋初則買茶於秦鳳熙
河等路博馬又置茶場於成都買茶貿易取息以爲熙河博馬之費
建炎以後罷成都茶埸設買馬二務一在成都買川馬一在興元買
秦馬元榷成都茶於京兆鞏昌治局發賣惟取其利我朝洪武中
川陜皆置茶馬司收巴茶易馬頗獲其利至成化中議者以馬之用
急於三邊而川馬遠不可至茶之利分於川蜀而洮河所利則微故
川中茶馬停止而獨行於河州是以川茶惟嚴禁約而諸番無以仰
給矣近年以來法弛人玩雖有禁茶之名而無禁茶之實商賈滿於
關隘而茶船遍於江河權要之人每私主之以圖利邇者廵按盧公
梢一盤詰卽得十數餘萬則其平日可知也夫茶可以利朝廷也
今利歸私門矣可制諸番之命也今仰望於商人矣以中國御番之
大權而倒持以授之於商賈不惟自失其利國之具而反害之矣爲
今之計莫要於嚴茶之禁絶商賈之販使茶利之權在官則諸番可
以坐制何也茶者番人之所必欲得者也私茶不行番人仰於官矣
以茶易馬雖不可遽復而使之輸青稞以服役獨不可乎或者曰青
稞之輸彼之舊貫也茶則我之實利也彼來貢之我以是賞之不幾
於相易乎彼之利於我者微而我之失其利者大不幾於失倫乎吁
是皆以小利言之不知彼輸於我義也我賞於彼德也我因以行其
羈縻之道彼亦以爲職分之常久之邊防可以寧謐而我兵亦無調
度之費戰伐之苦以此較彼所得孰大小哉夫番仰茶於官權在國
也邊鄙因之無虞利在民也一禁茶之間使權歸於國而利及其民
較之縱禁通商使利歸私室而害及於邊者所得又孰多寡哉
蜀都雜抄
岷嶓潜沱之義難解今蜀山連綿延亘凡居左者皆曰岷右者皆
曰嶓凡水出於岷者皆曰江出於嶓者皆曰漢江别流而復合者
皆曰沱漢别流而復合者皆曰潜恐屬方言爾故岷謂之汶今汶
川是也漢謂之漾或謂之沔或謂之羌今沿漢水而東有寧羌州
有沔縣又東有洋縣卽古洋州也洋漾聲相近豈皆得名於漢水
云
按華陽國志云漢有二源東源出武都氐道漾山因名漾禹貢流
漾為漢是西源出隴西嶓冢山會白水經葭萌入漢始源曰沔故
曰漢沔
成都學宫前綽楔題曰神禹鄉邦予始至視學見而疑之昔尭舜
禹嗣興冀爲中州兩河之間聲教曁焉而輿地尚未拓也後千餘
年而周始有江漢之化至秦盛強蜀始通焉彼所謂𧖟叢魚鳬鼈
靈望帝者文物未備且在衰周之世蜀之先可知也禹都在今之
安邑鯀實四嶽封爲崇伯崇今之鄠縣其地遼絶何得禹生於此
乎新志亦以此爲疑問之人士皆曰禹生於汶川之䂖紐材禹穴
在焉檢舊志稱唐元和志廣柔縣有䂖紐村禹所生也以六月六
日爲降誕云是蓋幾於巫覡之談至宋計有功作禹廟碑始大書
曰崇伯得有萃氏女治水行天下而禹生於此其言頗爲無據有
莘氏於鯀亦不經見按莘今之陳留與崇近鯀娶當或有之鯀爲
諸侯厥有封守九載弗績多在河北今諸處之鯀城是已安得治
水行天下乎又安得以室家自随荒裔之地如䂖紐者乎予益疑
之雖有功亦曰稽諸人事理或宜然蓋疑詞也此必承先和志之
誤而後說益紛紛矣此雖於事無所損益而蜀故不可以不辨按
揚雄蜀都賦止云禹治其江左思三都所賦人物竒若相如君平
文若王褒揚雄怪若萇弘杜宇僭若公孫劉璋皆列獨不及禹生
耶至宋王騰不平左詞作賦致辨頗極辭鋒亦云岷山導江歷經
營於禹蹟其後云鯀爲父而禹子此㮣人倫之辨爾亦不言禹所
生也又按華陽國志載禹治水命巴蜀以屬梁州禹娶於塗山辛
壬癸甲而去生子啓&KR0561;&KR0561;啼不及視三過其門而不入室務在救
時今江州之塗山是也帝禹之廟銘存焉志作於晉常璩可謂慱
雅矣况留意蜀之材賢然亦不云禹所生也今徒以䂖紐有禹穴
二字證之又安知非後人所爲耶禹穴實在今會稽窆䂖在焉古
稱穴居衆詞也禹平水土時已爲司空恐不穴居今言穴蓋葬處
非生處也古今集記則云岷山水源分二派正南入溢村至䂖紐
過汶川則禹之所導江也由是言之䂖紐蓋禹蹟之始而非謂禹
所生也又按塗山亦有數說江州今重慶之巴縣有山曰塗鳳陽
之懷遠古鍾離也自有塗山啓母䂖在焉江州治水所經鍾離帝
都爲近未知孰是蘇鶚又云塗山有四皆禹蹟也併指會稽與當
塗云宋景濓遊山記甚詳然亦不能決孔安國曰塗山國名非山
也史記所載啓禹之子其母塗山氏之女又似姓氏猶今司馬氏
歐陽氏之謂恐亦非國名也聊附所疑於此
鄭剛中思耕亭記嘉陵之源發于鳳之大散旁由故鎮繚繞漁
關循崖而出力未能載自漁關下武興浮三泉南流二百六十里
至於亭下又順流入閬東走安漢疾趨于合之漢初則會東西二
川併勢望䕫峽之道爭門而出回視漁關不知其高幾里皆終歲
漕餉之所浮水旣不得平流皆因地而淺深自灔澦逆數至漁關
之樂水號名灘者六百有竒石之虎伏獸犇者又﨑嶇離亂于諸
灘之間米舟相䘖旦晝犯險率破大竹爲百丈有力者十百爲羣
背負而進灘怒水激號呼相應却立不得前有如竹斷舟退其遇
石而碎與汨俱入者皆蜀人之脂膏也小人恃有此頗復盗用官
米度賍厚罪大則鑿舟沉之歲陷刑辟與籍入亾家者亦纍纍而
有故漕粟之及漁關者計所亾失常十二吾然後知田之不可不
耕也武侯以草廬素定之畫頻年兵出皆以食盡而歸則西南轉
餉之艱蓋千古矣吾君誠心善隣邊鄙不聳命中外以寬厚之澤
蕩洗煩苛塞卒十萬今皆櫜弓掩甲而卧吾誠能借其餘力雜耕
關外卒以平歲縵田為準不計狼戾第得粟一鍾卽減漕粟三鍾
之力俟諸營儲食能如眺錯所為足支五歲則時赦農租當下大
子之詔凡此皆某臨流之所深念者
楊慎禹穴考司馬子長自叙云上會稽探禹穴此子長自言徧遊萬里之目
上會稽總吳越也探禹穴言巴蜀也後人不知其觧遂以為禹穴在會稽而作
地志者以禹廟旁小如春&KR0875;者當之噫是有何竒而辱子長之筆耶按蜀之石
泉禹生之地謂之禹穴其䂖杳深人迹不到頃廵撫儀封劉遠夫修蜀志搜訪
古碑刻禹穴二字乃李白所書始知會稽禹穴之誤大抵古人作文言簡而括
若禹穴在會稽而上云上會稽下又云探禹穴不勝其複矣如禹貢曰雲土夢
作乂雲在江南夢在江北五言而括千餘里又曰蔡蒙旅平蔡山在雅州蒙山
雲南今名蒙樂山上有碑具列其事亦四字而括千餘里鄭言孔穎逹蔡沉夏
僎皆所未至而繆云蒙山亦在雅州
顔真卿鮮于氏離堆記閬州之東百餘里有縣曰新政新政之南數千步有
山曰離堆斗入嘉陵江直上數百尺形勝縮矗欹壁峻肅上崢嶸而下廻洑不
與衆山相連屬是之謂離堆東面有名堂焉即故京兆尹鮮于君之所開鑿
峩眉縣志塩法自古有之逮管子以是而富國吳王以是而禁
民法網遂密小民不得姿其欲矣然皆以煮海為利所出無窮所
入亦無窮若西蜀所煮者不過一塩井耳濬之甚難非二三十丈
不可竟業取之甚苦非四五六日不可貯塩且所煑之數不足以
償其所税之數峨眉舊原無井即間有一二隣接縣境近皆塌塞
枯涸今亦扵民粮徵派乾賠每年納塩課銀三百七十六兩零五
分三厘民窮固甚可憫而國課又難驟蠲反覆籌之無所措置
有司徒其熱腸其轉移軫恤之權實自上操也
按自峩眉西去為龍池爲中鎮為玀&KR0624;地多産銅鉛木板亦有銀
鑛苦不可得椎埋為姦誘人入山鬻与夷為奴獲牛馬厚利將鬻
時鉗其首塗以漆令牧牛羊并六畜每日以蕎麥餅充餐又有名
為土老受雇工值為人操小舟送木片出灘最險落下如入阱中
土老与小舟同入水湏臾并浮出然南溪敘戎之民以誘略為業
故廵簡司帶弓兵鎮守
建昌沿邊諸堡
建昌衞所属紙房堡瀘州堡高山堡沙坪堡德力堡黃泥堡
建昌前衞所属青山堡松林堡平蠻堡鎮夷堡寕番衞所属
瀘沽關鐡厰堡北山堡太平關冕山堡廵哨堡李子坪堡䨇
橋堡白石堡三橋關越嶲衞所属青岡堡蓁葉堡木瓜堡鎮
遠堡坪&KR0309;堡苦菜堡平夷堡八里堡河南堡晒經關堡白馬
堡鎮蠻堡李子坪堡臨河堡炒米關小哨堡長老坪堡溜冰
堡新添堡黃泥堡九盤堡會川衞所属虎頭關甸沙關迷郎
關塩井衞所属箐口堡䨇橋堡凉山堡鴛鴦堡新添堡馬蟥
堡土功堡䨇橋堡杭州堡紹興堡六馬堡鎮南堡定遠堡鎮
西堡新化堡明遠堡濟平堡康寕堡共六十二處各於本衞
撥軍守備成化二年設建昌兵備道副使十六年設分守太
監嘉靖四年設守備官一員以都指揮體統行事守備寕越
地方駐劄鎮西守禦千戶所嘉靖七年又設守備官一員亦
以都指揮體統行事守備黎雅地方駐劄雅州守禦千戶所
嘉靖十年廵撫都御史宋滄廵按御史丘道隆題奉
欽依取回分守太監盖建昌一鎮土沃物繁雖孤懸一隅而漢
夷相安較之松茂邊情萬萬不相侔隆慶三年改建昌兵備
副使爲兵粮道兼𬋩分廵督理粮儲隆慶六年逆酋安文等
因與土官瞿氏争襲統率夷賊首悪阿貴佐㩴拍白牛蘆阿
阿支撒他等臨城攻搆優害地方萬曆元年四月十九日文
等率各夷蠻劄住木拖村凹郎河等處虜劫人財建昌道兵
備副使楊芷會同監理通判王爵牌行各衞官齊集兵夫人
等嚴守城池先令旗軍周英等前去安文等賊營宣諭利害
陽為撫安以便整搠將原募兵勇八百餘名分劄城關要害
調取土舍安鎮土官家丁逆止穤姑咱計始撒刺各率部兵
馳赴土官院南門橋截殺各賊恃其黨衆於本月二十一日
突至本司城下芷親督兵驅戰授以方略官兵奮勇截殺擒
斬數百人奪獲甲馬噐械若干自是夷虜既遭懲創始知
國法而建昌六衞軍民得安枕矣萬曆三年廵撫都御史曾
省吾廵按御史郭莊題奉
欽依將建昌前衞併入建昌一衞
建昌兵備鄧條議建夷負固一隅蠻烟瘴癘自大渡河
起至金沙江止一千五百六十里皆危坡峻嶺而五衞八所
各據要領又皆與西番東猓百十餘塞掣肘為隣我漢人所
藉以往來者止有一線鳥道廽統屈曲殆三千餘里以三千
餘里之鳥道經百十寨夷之隘口雖有營堡稀若晨星豈能
保無疎虞此其無月無日無時無刻而皆當為防五衛八所
每歲額辦屯粮五萬餘石村屯星散既不能如松潘之歸一
兼以前歲大舉比之遵義兵不滿四萬限不過五月元兇雖
已授首逋酋豈能盡殱伏莾假息尚繁有徒建南係全蜀
籓籬查蜀志唐天寳以來南詔歲為邊患大曆十四年十月
南詔合吐蕃師一十萬三路入寇而一路自黎雅過卭崍關
䧟諸郡邑太和三年復䧟卭嶲逼成都劫玉帛女子以去咸
通十一年冬蠻賊圍成都矢䂖如雨蜀地大震十四年又入
寇造浮橋濟大渡河至新津而還明年始脩復卭崍關大渡
河諸城柵内地稍戢至宋藝祖以玉斧畫大渡河而邊患遂
與宋祚相終始自大渡河起至金沙江止計脩舊營五十
六處增新營七十七處共一百三十三營堡夫邊職之漢
夷並設也謂九種醜類非兼土司不能聯屬也查
國初寕番土酋怕兀他從月魯帖木兒為亂我
太祖命總兵徐凱征討遂廢土改衞止將環居西番編為四圖
聽我羈縻會川塩井雖設土職火頭然皆各有分土不甚
驁越嶲卭部土官嶺栢應自嶺鳳起搆難移之栢香坪今可
無慮獨建昌安土官雖有總轄之名號原無一定之寨分先
年舊居衛城萬曆丙戍每夜出城劫村甚者左右兩所官軍
不堪荼毒至有率衆攻城以討賊者丁亥周憲副光鎬請於
兩臺丨奏調土漢官兵勦伐始定雖將土官移居于城外之
東街苐去衞城不數步夷丁出入終不能禁此所謂腹背之
一大疽也查安氏世職以來安華安仁安夷安忠四世相承
謂夷猶多懾服嘉靖末忠妻鳳氏權攝夫職是以成尾大之
患鳳氏死疎属安登冐嗣夷心不服是以有厮飬卒逆止之
變安登死其妻瞿氏紹良更無能節制是以安文頻歲為叛
至有臨城劫掠之慘瞿氏紹良死安世隆嗣而其妻沙爱以
踰城滛奔為安世隆所逐又為群奴力怕等復煽諸夷擁沙
爱為主且與世隆相讐殺是以貽本邊不了之禍今安崇業
又以遠枝承継且性狡猾邇者奉
旨鵰勦屡漏洩賣放及聞善後留兵益鞅不樂每日垂頭喪
氣如有所失此酋不死建南之禍未息也兹幸天斬其嗣據
建昌通學生員僉呈乞停土官之継仍復
國初責成四把事約束之例以絶禍本以救邊民第土嗣雖
絶尚有土婦先年夫亡妻継之規倘瞿氏不鍳覆轍則異日
婺嗣已絶即不議継可也矧四把事原同土官管束部夷者
彼皆係籍夷種熟知夷情今其弟男子侄又多入泮属我編
垊儻四把事果堪約束亦可以代土官之責更為駕馭之便
本邊自善後滇蜀之路大通商賈絡繹即五衞耕屯趕脚
之夫亦往來織每一瘴發道殣相藉其最慘者曰大渡河曰
金沙江曰甸沙關而甸沙關二三百里驛站甚長
重䕫
重䕫二府去會城頗遠所属逹東太平大寕太昌等州縣山
深地曠流移逋逃易於嘯聚為盗正德間群盗藍廷瑞鄢本
恕廖麻子等相継倡亂為蜀中大害又所属黔江武隆彭水
忠涪建始奉節巫山雲陽䓁州縣界與湖廣之施州衞所轄
散毛施南南崖中路䓁夷司犬牙交錯加之播酉石柱等司
土漢相雜争闘劫害無歲無之弘治元年設兵備副使駐劄
逹州統轄重慶黔江井湖廣瞿塘施州忠州等衞所而逹州
東鄉太平三州縣又調聚重䕫新寕梁墊長夀銅梁合巴蓬
渠營山岳池隣水大竹等衞所州縣軍快共一千名團操防
禦嘉靖十年於黔江千戶所與散毛宣撫䓁司交界設立老
鷹等三關五堡就於該所&KR0933;撥官軍守把嘉靖二十年改調
九永守備官一員於施州衞駐劄約束散毛施南中路䓁司
蠻夷兼制酉陽石柱二宣撫司石耶邑梅二長官司黔江守
禦千戶所并聽川湖守廵官節制嘉靖末大足縣民蔡伯貫
以幻術愚衆攻破合州定遠等州縣黃中盗據雲萬山中旋
即剿除萬曆初添設捕盗通判一員麥子山延袤數百餘
里東抵湖廣當陽房竹及本省寕昌等縣北鄰陜西平利及
本省東太等縣西南三面與本省奉節雲開萬等縣連界内
有紅線岩篩羅埧栗子砦䨇古墳四處原有古砦舊基可容
百萬餘人壁立萬仞四面俱是懸岩止有一線之路可通上
有平田古井足供衣食山腰天生石門一座若被賊把守再
無别路可登山内雖有新舊居民千有餘戶但地廣居散力
分勢寡難以守禦况北連萬頃柴山常有各省流民一二萬
在彼砍柴以供大寕塩井之用一遇飢荒即投入山據險流
劫尤爲可慮
巴通
通江介秦蜀之境蕞爾孤城設在萬山間崇林絶一睇數
百里夙號巨寇出沒之薮成弘間鄢藍猖獗䧟破城邑都御
史林彭先後提師數年始平嘉靖間何賊猖亂據險糜費兵
勤三省凡四載始議招安至厪當宁西顧今萬曆丁己秦
中黠叛唐王軰嘯聚山林竿旗挺刃剽殺生民掠男女畜金
帛噐用歸窟秦山旋歸旋復至山中&KR1536;猾亡頼子多從之當
路遣守溝鄧起龍斬首數十級
國初吐蕃播州酉陽石砫永寕平茶石耶邑梅諸部咸以土
人領之盖以夷治夷不欲煩中國意也獨芒部等四軍民府
假之名號兼設流官豈以聲教漸被猶可從漢道處之耶曩
歲都蛮剿平邇則建昌底靖各土夷畏威順治乃芒部改為
鎮雄隴氏未復實授懲創方切悔艾可知而東川烏蒙二府
又復凋弊孱弱自植弗暇羈縶為宜外惟烏撒崛強一隅往
往侵掠隣夷蹈為奸利視諸番高冉奢羅䓁部反有意外之
之虞豈其習使然哉亦有所恃故耳盖其地有塩池銀礦之
利藏亡舍死率以為常勢不自弊不止也故議者謂永寕參
將施瀘二守備皆切要慎重之地而敘瀘重䕫二兵備其防
尤不可緩焉建南雖未即開設郡縣近經條畫善後庶幾少
安水藺之役外搆内訌黔中復主偏聽頃頼丨兩臺
題奏處分已妥頋險阻易為憑陵大羊不難蠢動所為建堡
設險練兵貯積上則調情攻心以成羈縻恩威或未可偏也
䕫州志云萬縣南岸一帶地方壌接施夷各土司
環列四境蜀漢时置南浦縣後伐因之至元省入萬
州相去遼絶民又頑獷乃致姦巧之徒鼓扇其中故
黃中之亂殆有釀而成之者中雖勦平而處置未安其
間狡猾之民動犯法禁稍聞捕緝即徙入夷名曰投峝
間引土夷劫掠我民侵奪我畜産又巴南富豪懼夷
侵掠私據險要築堡自守名曰立寨困見地方曠遠
兼恃富丁衆強不供租庸不服拘喚乃先年黃中既
平之後節該院道酌處地方善後事宜有議復南浦
縣治綏邊民者有儀委捕盗通判駐劉黃荆&KR0309;者自今
觀之復舊縣者久安長冶之策也議捕守者安内攘外之
權也
