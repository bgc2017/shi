山堂考索兩廣論
漢魏以還守官廣南者多以貪墨坐激吏民之叛啓蠻獠之寇實
由於此蓋古今之同患也抑嘗攷其故嬴秦以來以守令為治臺
省銓除莫不以内地為重以邊遠爲輕而廣南之地去京華爲尤
遠瘴癘蠱毒種種穢惡内地之人南轅越領不啻斥逐必罪戾孱
庸不得已然後膺其選旣百舍登途往返重費不過厚取於民耳
而又地産珍竒掌握之物足富數世疆域曠邈按察稀臨京闕萬
里赴莫及則無聊汨没之人何憚而不爲賄乎歷古交廣之間民
獠多叛致騷擾江淮震駭朝省職由此也嘗觀漢順帝永和中日
南象林羣蠻並反回府議發江淮甲卒致討李固駮之以謂前尹
就討益州叛羌蜀人諺曰虜來尚可尹來殺我乃召還以兵付刺
史張喬旬月之間寇虜殄敗宜精選牧守以殊俗乃以喬刺史交
州祝良為九真守喬至開示慰誘並皆降散良單車入賊降者數
萬皆爲良築起府寺由是嶺表無虞至靈帝中平中屯兵作亂嶺
南大擾三府乃精選賈琮為刺史琮至蠲復徭役選良吏試守諸
縣遠近翕然巷路爲之歌曰賈父來晚使我先反今見清平吏不
敢飯自後嶺表之民又獲安堵審視張喬祝良賈琮之事而人情
可見矣然則嶺南歷世多亂豈皆蠻獠之罪抑當時朝廷制置失
宜耳嗟乎監司守令九重之指臂也所以撫育斯民全賴良吏其
休息安危莫不由之又可易其選耶内地之民伊邇闕庭監司往
來如織號令所宣閻閭必逹借使守令或非其人冤抑易訴詣監
司而不獲則褁糧走闕下耳是内地親民之吏猶可非其人也至
嶺表則不然遠者去京華萬里終歲道途僅能一詣闕庭而又荒
陬絶域程驛邈馬監司不能因及守令苟非其人則冤民無由申
訴屈抑旣甚則其勢必將為亂是遠地親民之吏不可非其人也
而歷代銓蔭反以内地為重以邊方為輕是何倒置之甚哉
廣東通志職官表序
人有言曰文德不足而後有武功封建旣廢而後有郡縣考於
尚書則不然禹貢曰五百里綏服三百里揆文教二百里奮武
衞粤南荒服眡王畿逖矣然夏禹南廵會稽執玉帛者萬國文
命敷及南海則文經武緯固未始偏遺也迄周庶姓在六服内
者猶封四衞焉(周官革路以即戎封四衞註四方諸侯守衞者䟽庶姓在四方六服以内盖同姓王之宗室也)
(異姓王之昏姻也庶姓則海外之國矣故武衛在焉後世省城設四衛夲此)豈非遠方用武則逾於
文與(秦平百粤置南海郡止設尉綂兵本此)益稷曰弼成五服至于五千州十有
二師外薄四海咸建五長(九州之外曰四海南海其一也)盖唐虞之世聲教所
暨疆理所至必有師長展采錯事以承后王君公第不得其詳
爾觀諸周制惟縣有師惟卒有長五長則五卒五百人為鄙亦
謂之郡五鄙則二千五百人為師亦謂之縣說文言天子地方
千里分為百縣縣有四郡郡有四鄙故春秋傳曰上大夫受縣
下大夫受郡是也周書作雒萬千里百縣縣有四郡月令亦云
合諸侯制百縣正與此合(月令當吕不韋之時六王猶未一乃周制也)豈非郡綂於
縣縣統於州而封建在其間邪然則南海為揚州外境而五長
亦必咸建矣是封建固聖人意而郡縣非待秦而後有也但春
秋時列國相滅多以其地為縣則縣大而郡小(左傳楚子縣陳是滅陳以為縣)
(也)至于戰國郡縣互相吞併而縣日衰削則郡大而縣小(戰國策甘)
(茂謂秦武王曰宜陽大縣名曰縣其實郡也縣小可知)秦之一四海也罄率土而郡縣之
南海郡惟設尉以掌兵監以察事而無守與丞任囂継屠睢史
禄而獨馭者其羈縻之意可見矣縣令則有龍川趙佗逢秦之
衰既王南越而高帝詔曰南武侯織亦粤之世也立以為南海
王盖六國之滅正逌地大兵衆與秦抗衡焉爾衞之小寡迄胡
亥而君角始廢則夫蠻夷五長之遺豈無留裔者哉是故賞延
于世封建也有土而無官者十恒八九舉能其官郡縣也世禄
以勸賢者十亡二三唐虞三代聖王以此建輔世長民之策適
柔遠能邇之宜文教以昭德武衞以蓄威秦漢莫之能違也(黃恭)
(交廣記秦兼天下改州牧為刺史朱明之時則出廵行封部玄英之月則還詣天府表奏刺史言其刺舉不法史者使也盖秦)
(令御史監郡即刺史也)漢初省御史監郡及平南越始置郡守及縣令長
(舊志漢初省御史監郡及平南越置南海郡守秩二千石省郡丞而别置者四員曰属國都尉曰督郵曰功曹吏曰司倉參軍)
(縣置令長又於南海郡置圃羞官於番禺置鹽官於中宿置洭浦官他郡類此)交趾部刺史實復監之
後為州牧佐以别駕治中都尉(南海合浦朱崖儋耳四郡属交趾部桂陽郡始興湞洭則属&KR0878;)
(州郡守銅印黃綬刺史察黑綬以下)迄吳分交為廣而廣州刺史晉迄南朝兼督
他州(舊志武帝元封五年乃置部刺史秩六百石掌奉詔六條察州居部九歲舉為守相而南海属交趾部又置郡文學)
(以領學官子弟景帝中元二年更郡守為太守置治中别駕以貳之成帝綏和元年詔刺史位下大夫而臨二千石輕重不相)
(凖更為州牧秩真二千石位次九卿王莾時改太守曰太尹漢中興益重其任或以尚書令僕射出為郡或自郡守入為三公)
(而南海遐夐無聞焉建武十八年復州牧為刺史靈帝中平五年復為牧是時天下方亂州牧多擅進退二千石於是太守之)
(任䆮輕建安中改交趾部為交州始得與中州等亡何廢属&KR0878;州而&KR0878;州牧劉表復自置交州刺史有州牧又有刺史自此始)
(也晉迄南朝刺史任重者為使持節都督輕者為持節故有督楊&KR0878;江湘交廣六州諸軍事有督交廣二州諸軍事亦有止督)
(廣州諸軍事者亦有假節者皆加平越中郎將及平南將軍等號刺史無將軍者謂之單車刺史太守無將軍者以為耻乃定)
(將軍等級差次之而刺史得自署守令其所統廣州諸軍曰仁威府曰揚烈府曰綏寕府之類是謂軍府其府佐皆置主簿及)
(中兵參軍其開督府廣州所督至二十州焉)黃恭交廣記曰縣萬戶以上為令子國
也千戶為長男國也故漢制封國則有内史晉有始興内史後
改為相南朝宋於廣興置公相(廣興即始興郡改名)曲江陽山貞陽置侯
相(湞陽宋明帝改為貞)子相惟二(熙安高要)男相惟九(番禺慱羅綏寕含洭寶安海豊海安欣楽四會)
别有令長則非封邑(戶僅及萬仍置令不至千者仍置長皆不以封)豈非封建合子郡
縣君臨其國則易令長而為相邪府佐則有長史司馬郡縣皆
有丞尉以參軍名者有中兵諮議司戶錄事之属而因革皆自
六朝焉隋唐相承始置總𬋩安撫經略使而三江督護分為五
管之兵矣其後使持節者唐改節度使常兼五管經略使至德
宗時杜佑獨不兼後遂因之(舊唐書杜佑兼御史大夫充嶺南節度使時德宗在興元朝廷故事)
(軌政往往遺脱舊嶺南節度使常兼五𬋩經略使命佑獨不兼故五管不属嶺南自佑始也)有封郡王同平
章事者謂之使相節度副使多帶卿貳封公侯(舊志隋開皇三年罷郡以州統)
(縣自是刺史之名存而職廢平陳置廣循二州總管而更别駕治中為長史司馬初遣總管韋洸安撫嶺南安撫之名始此大)
(業三年罷州置郡太守通守及丞仍遣刺史十四人廵察畿外諸郡唐武德元年又改郡太守為州刺史加號持節諸軍事而)
(實無節又改丞為别駕四年復置廣州總管府六年改總管為都督定廣州為中都督府其属置司隷貞觀二年以邊州别置)
(經略使經略之名始此永徽以後除都督帶使持節者為節度使不然則否於是節度使得總軍旅誅殺云别駕長史司馬之)
(下有錄事參軍一人功倉戶兵法士六曹參軍事各一人經學慱士一人焉嶺南節度為使相者自韋宙始)天寳以
後州刺史郡太守更相為名其實一體尋定天下州府除四輔
外餘為六雄十望十緊及上中下之差(唐書凡戶四萬以上為上州二萬五千以上為)
(中州不滿二萬為下州)縣則有赤畿望緊上中下六等之差(唐書京都所治為赤縣京)
(之旁邑為畿縣餘以戶口多少地土美悪為差)朝廷綸綍非獨節度使副有之雖判官
亦頒重元戎也(元稹授王師魯等古稱南海為難理盖蠻蜒獠狸之雜俗有珠璣瑇瑁之竒貨為吏者不能㓗)
(身無以格物是以非吳處默之清德不可以耀遠人非孫子&KR0878;之長才不可以參謀畫爾等皆當茂選取重元戎更職命官各)
(如來奏可依前制)非獨刺史有之雖州倅亦頒重官次也(白居易袁幹可封州刺史)
(兼侍御制勅安南兵馬使封州刺史兼監察御史袁幹委質藩方悉知戎旅嘗驅寇盗累著功劳故命遷領郡符超升憲簡足)
(以安荒俗耀遠人敬而承之無替前效可封州刺史邵同貶連州司馬制勅朝議大夫守衞州刺史兼御史中丞邵同寵在)
(專城職當守土不承制命擅赴闕庭違越詔條叛離官次將懲慢易宜舉憲章可連州司馬仍馳驛遣)非獨太守
有之雖縣令亦頒重民事也(孫逖授徐鈞南海縣令制勅行晉州神山縣徐鈞幹以立身果於從)
(政頻更所職頗效其能言念遠人實資良吏既有使臣之薦宜遷宰邑之榮可廣州南海縣令)自漢迄唐封建
與郡縣並行犬氐循周制而漸變矣然同姓則宗室子弟悉列
爵土異姓則外戚元舅多執國命惟庶姓吏於邊晉固沿漢制
也南朝偏安而後同姓至粤矣(宋隨王誕臨海王子頊始安王子真皆不赴鎮至梁世宗室始)
(有至鎮者然多為民害)唐之盛時光王琚(玄宗開元十五年)睦王述(代宗大曆十年)皆不
出閤遥領而已曹王臯貶刺潮州猶不遠復(通鑑初衡州刺史曹王臯有治行湖)
(南觀察使辛京杲疾之䧟以法貶潮州刺史時楊炎在道州知其直及入相復擢為衡州刺史始臯之邅誣在治念太妃老將)
(驚而戚出則囚服就辯入則擁笏垂魚即貶于潮以遷入賀及是然後跪謝告實)異姓則有自刺史都
督節度嶺南者(唐初設廣州刺史尋改都督其後或以刺史充節度使亦有都督充者)郡縣正官
大氐左謫非以其遠與及其衰也薛王知柔始涖軍府太尉徐
彦若以首相繼軌而劉隠代之且開南漢之基矣由是觀之古
昔致治大不在邊細不在廷豈非炯鍳哉作秦漢迄五季職官
表
民壮洪武初立民兵萬戶府簡民間武勇之人編成隊伍以
時操練有事用以征戰事平復還為民有功者一體陞賞正統
十四年令各處招募民壮就令本地官司率領操練遇警調用
事完仍復為民天順元年令招募民壮鞍馬噐械悉從官給本
戶有糧與免五石仍免戶下二丁以資供給如有事故不許勾
丁弘治二年令選取民壮湏年二十以上五十以下精壮之人
州縣七八百里者每里僉二名五百里者每里三名三百里者
每里四名一百里以上者每里五名春夏秋每月操二次至冬
操三歇五遇警調集官給行糧其餘照天順元年例六年令官
司私役民壮者照依私役軍餘例問罪原編立民壮初意本以
征守今則在官惟供迎送程勾攝及逓文移而巳甚或派諸私
衙以為薪水之役其在營堡諸路官司多受賄賣間至有一人
而包當數役者矣軍戶隨田附籍亦復編及既當軍役又充民
壮軍民以籍為定果當爾乎且又設民壮頭領例以丁田居上
者總其事而自行徵收有不能歛者則賠貱充焉老吏黠胥每
緣為奸法久稱弊議者𣣔隨糧帶徵若今之水夫然民以為便
此不易之良法也自廵按御史蘇恩議定而亟去任厥後卒無
有能舉行之者役䆮繁重富者日至於貧貧者日歸於盗勢所
必至然品式具在良有司盍為更化善治之圖哉
打手打手始自成化初廵撫僉都御史韓雍短雇敢勇以征
寇盗事平罷之不為定例正德中蒼梧軍門夲有鎮夷營中軍
士守梧州城忽聽生事之人建議籍廣東衞所餘丁老幼每戶
取一人號為精兵以代之嘉靖初右都御史張嵿會三司議定
用輪班精兵月糧另雇精壮打手以備戰守其後每遇征戰改
行廣州等府别行雇募編立千長甲總以統領之而守城仍用
鎮夷營中軍士自此遂為常規又令南雄府始興等縣顧募所
謂殺手者送梧州坐營聽用往往支領工食不時則為盗賊人
皆歸咎於嵿肇啟禍釁云其後令府縣雇募打手各自支給工
食而軍門所支月糧遂為虛名矣嗟乎民壮不能禦敵而易打
手以代之每遇調發千百為羣恃羽檄文移公行剽掠所過無
不殘滅衆目所瞩莫敢誰何事已手慣輙為寇盗官司撫之則
又聽招遇變則攘臂而𧺫如近日外海白帶甲總陳文伯之寇
是也嗚呼流患可勝言哉
論曰昭代制律軍有定籍設立都司衞所以總轄之除噐械以
戒不虞其首務也而又别置廵司籍以丁壮使守扼塞詰姦宄
所在樹兵宿甲崇象聲威巨防立而盗賊讋其為法亦良矣承
平日久什伍日亡弓刀盾礟空有其名而已警邏守截本以廉
私鹽偽引而反藉侵牟所役弓兵半為&KR0809;槖尚何侮之可禦哉
二者既不足恃於是持寓兵於農之說視州縣賦之多寡而編
為民壮以時操練有警徵調事平歸農用𥙷敵愾之不足厥後
計里編僉終歲服役無復征守初意甚至撥送私家者有之又
其乏也雇募打手充焉以驍悍之夫而授之擊刺之噐視諸羸
卒誠什伯相越故所向往往有成功然初非有勇知方不過出
其死力以易朝夕之食冥頑貪鄙乃其天性也行則奪貨歸則
弄兵亦何怪乎韓魏公所謂收拾強壮以為兵使吾民保骨肉
相聚之楽豈非得策然兵防屡變反貽民憂則如之何而可必
也廵臺任其責乎歲覈軍噐時稽廵兵而出季終申聞之令民
壮工食即募打手而行隨糧帶徵之法視地方有無寇警而行
其賞罸焉則防範豫嚴而吾民庶乎有瘳矣
成化四年設分廵嶺西道兼兵備(成化四年廵撫都御史揭稽奏設副使一員整飾高肇二)
(府一員整飭雷廉二府各兵備成化二十一年裁革弘治九年復設副使一員兼𬋩四府兵備弘治十六年廵按御史華璉奏)
(稱四府連接廣西猺獞宜分設兵備以責其成兵部議以添設兵備未免與分廵行事牴牾以嶺西道分廵僉事兼高肇兵備)
(駐劄肇慶海北道分廵僉事兼雷廉兵備駐劄廉州)八年始設海南兵備道于瓊州(成化八年)
(海南設副使一員專理兵備後革弘治元年給事中李孟暘議以瓊州在大海之南孤懸境外西近交趾南通占城暹邏諸國)
(州縣人民環海而居其中深山大海皆為黎人盤踞奏復副使整飾兵備兼分廵駐劄瓊州府)弘治十六年設
分廵海北道兼兵備(詳見嶺西道分廵僉事下)十八年設整飾兵備道于廣
州府清遠縣(弘治十八年廵按御史聶賢給事中楊一渶議以清遠等處盗賊生發奏設僉事一員駐劄清遠縣)
(專理兵備)又設分廵嶺東道兼兵備子惠州府長楽縣(弘治十八年廵按御史王)
(士昭以惠潮二府多盗賊殺人奏令分廵官兼理兵備駐劄長楽縣)嘉靖三十六年嶺南道兼廣
州兵備(行署在新會縣)其南韶二府兵備則專在清遠憲署云
分守廣肇地方左參將一員(嘉靖二十八年奏設駐劄肇慶府三十六年奏移唐宅堡)分守
瓊雷地方右參將一員(嘉靖二十八年奏設駐劄瓊州)
總督備倭以都指揮體統行事指揮一員守備惠潮地方以
都指揮體統行事指揮一員守備德慶瀧水等處地方以都
指揮體統行事指揮一員守備南韶清遠連州等處地方指
揮一員廵視德慶及瀧水江道指揮一員督備開建四會
兼廣西懷集等處指揮一員
通志
洪武十四年南雄侯趙庸以潮州衛官軍討程鄕盗平之(擒賊首僞)
(萬戶饒隆海等一百五十人斬首四十餘級)十五年春正月丁亥南雄侯趙庸率兵
討東筦諸盗平之(凡克寨十二擒賊首十餘人斬首二千級招降翁源等縣復業人民三千餘戶甲辰南椎)
(侯趙庸進兵攻破東筦等縣石鼓赤嶺等寨擒僞官百餘人餘黨潰散由是四會縣涌白沙長江大丱口山何田陳家坊各處)
(父老迎拜於道庸慰而諭遣之)二月辛已南雄侯趙庸率兵討陽山歸善等縣
蠻寇平之(又克燈心龍湖龍歸太平成家塘譚源洞等寨擒賊萬戶長都公等數十人斬首千餘級降二千九百戶)
冬十月丁亥南雄侯趙庸振旅而還(庸討平廣東群盗俘賊首號鏟平王者獲賊黨一萬)
(七千八百五十人賊属一萬六千人斬首八千八百級招降平民一萬三千二百六十七戶至是奉詔班師還京)十六
年秋八月癸卯遣征南將軍申國公鄧鎮等討廣東猺賊(命鎮為征)
(南將軍陳鏞顧敬為左右副將軍率兵討賊時廣東徭賊作亂摽掠旁近由是江西永新龍泉山民互相扇動結聚徒黨自稱)
(順天王勢甚猖獗江西都指揮同知戴宗率兵勦捕不克至是命鎮等將兵往討之)命何真還廣東收集
土豪(何真致仕是年復命真及真子貴往廣東收集土豪一萬六百二十三人還朝秤貴明威將軍鎮南衛指揮僉亊真)
(姪潤弼敬三人皆拜官軍校數十人授𬋩軍百戶十七年復命真往廣東收集未至軍校又以其第六子宏為尚寳司丞)十
九年夏五月東筦賊曹真作亂命南雄侯趙庸總兵討平之
二十四年夏五月指揮同知花茂收集民兵(茂巢縣人在廣州嘗勦平陽春等縣)
(叛賊及清遠英德翁源慱羅東筦增城龍川興寕歸善南海香山諸縣及海南雷州等處山寨徭賊蠻賊及倭賊至是陞都指)
(揮同知因上言廣州地方若東筦香山等縣通逃蛋戶附居海島遇官軍即稱捕魚遇番賊則同為寇不時出没劫掠人民殊)
(難𬋩轄請徙其人為兵庶革前患又奏添設沿海依山碣石神電等二十四衛所城池收集海民隠料無籍等軍守禦仍於要)
(害山口海汊立堡撥軍屯守詔皆從之)二十八年冬十二月癸卯潭源諸峒平(征虜)
(將軍指揮僉事胡冕率兵至郴桂征勦山寇分遣指揮僉亊宋晨等討平廣東潭源諸洞及廣西平川增益之地凡斬馘數千)
(餘人生擒賊首吕法子等械送京師命戮于市將軍胡冕宋晨等雖有平蠻之功而縱殺太過乃遣使諭之)三十一
年春三月仁化縣賊鍾均道寇南韶肇慶西山猺作亂命指揮
王濬等討平之秋七月庚子連州諸峒逃軍兒阿孫等作亂
詔廣東官司招撫之三十二年春三月庚寅仁化縣賊首鍾
均道降(革除遺亊均道作亂寇掠南韶官軍討之輙遁湖廣界至是聽招撫歸降詔以為本縣扶溪廵檢司副廵檢)
夏五月辛未朔連州賊兒阿孫降(革除遺事連州西岸廵檢司添設副廵檢以阿孫為之)
永樂九年春正月倭賊攻䧟昌化(千戶王佛等戰敗被殺指揮千戶徐茂等捕寇贖罪)十
九年春正月辛已倭賊寇靖海副總兵指揮李珪擒之(生擒十五人斬)
(首五顆并所獲噐械送北京)
正統二年廣西流賊紏徭賊䧟新興十四年夏六月南海賊
黃蕭飬反攻廣州城殺都指揮使王清冬十月命都督同知
董興兵部侍郎孟鑑右僉都御史楊信民等討之(初在監盗黃蕭飬越獄聚)
(衆為寇王清出討之即為所殺時承平日久民皆束手就戮事聞上遣興總兵與鑑等進討之)
景泰元年夏四月賊黃蕭飬伏誅(初蕭飬既屡勝遂僣稱東陽王㩀五羊驛為行宫遣賊衆)
(四出剽掠信民舊為廣東參議有惠政將至民爭歸之賊衆日散信民既卒侍郎孟鑑等益加招徠蕭飬中流矢被擒伏誅餘)
(寇悉平)三年夏四月海賊寇掠海豊新會總捕都指揮僉事杜信
與戰死之參政謝祐副使項忠遣指揮張通等往勦賊遂遁去
備倭指揮僉事王俊有罪伏誅(鎮守廣東左監丞阮能左副總兵董興使杜信往勦海賊被殺)
(復遣指揮歐信等分路追之惟王俊追至清水澳不獲還至荔枝灣海面獲白船一隻俊取其檳榔蘇木等物縱賊開洋而遁)
(為中鹽錦衣百戶許昇告發祐忠等追得俊贓阮能等奏聞俊當斬有旨就彼處决號令於是誅俊梟之)四年夏
六月廵按御史盛㫤諭瀧水賊降之七年秋瀧水猺賊作亂
都御史馬昂討平之(時瀧水猺賊趙音旺作亂合諸山叛猺大肆殺掠民罹其害昂乃調廣西狼兵及獞)
(人同官軍直抵猺巢斬獲甚衆)
天順二年春二月海寇犯寕川守禦千戶所三月海寇犯香
山守禦千戶所(翁信奏海賊四百餘徒犯香山守禦千戶所燒燬備邊大船上命張通殺賊贖罪)夏四
月石康縣賊攻破廣西慱白縣(殺典史廵檢軍民六十餘人虜去男婦千餘人上命廵撫僉)
(都御史葉盛討之)秋九月命廵撫都御史葉盛覈實廉州奏揵冬十
二月海寇平三年夏四月詔討連山縣徭賊(廵撫两廣右僉都御史葉盛等)
(奏連山及賀縣獞賊紏衆流劫湖廣江華縣乞會調两廣湖廣官軍尅期勦殺從之)五月廣西流賊攻肇
慶州縣詔討之廣東按察司僉事謝瓛備倭都指揮同知張
通討海寇獲之秋八月流賊寇靈山縣九月廣西流賊犯
廣州(實錄鎮守廣東左少監阮能奏廣西流賊萬餘侵犯廣州府界即今珠場采辦屡被驚優其勢猖獗流劫鄕村殆遍)
(若不早為區處竊恐貽患無窮兵部請降勅諭廵撫两廣右僉都御史葉盛并總兵鎮守等官調度所在官軍土兵民壮勦)
(除從之)廣西徭賊攻圍化州(廵按廣東監察御史白侃奏守備都指揮孫旺不行救捕乞正其罪上)
(命旺戴罪殺賊再犯必殺不宥)冬十月壬戌流賊䧟德慶州都指揮僉事韋俊
有罪伏誅(兵部奏廣東德慶州知州周剛等言都指揮僉事韋俊不理軍務每日淫酗為楽聞知流賊將至輙先棄)
(堡入城及賊臨城又携妾媵棄城先遁遂至城䧟乞行廵按御史等官執俊明正其罪具奏待報就彼斬首示衆以為主將棄)
(守者之戒從之)四年春二月廣西蠻賊攻破信宜縣城(鎮守廣東左少監阮隨等奏廣)
(西蠻賊八百餘徒流劫信宜縣鄕村乘夜攻破城池其守禦千戶杜英等委城逃避縱賊劫掠盖把總都指揮孫旺署守備都)
(指揮石鐤號令不嚴所致請俱治其罪為守將戒上命殺賊贖罪)海康縣民康子汪反廵撫僉
都御史葉盛討平之(廣東海康縣民康子汪聚衆流劫拒敵官軍廵撫僉都御史葉盛委雷州衛鎮撫顧)
(雲率軍旗民壮千人捕之生擒子旺及賊徒八十人斬首一級餘賊潰散盛上雲等功上命兵部陞賞)五年秋七
月詔赦廣東蠻寇(是月初十日詔廣東近因蠻寇生發已遣大軍勦捕中間多有良民被賊驅脇為惡因而)
(懼罪不敢復業者詔書到日許令自首免罪有擒殺蠻寇許赴軍門呈報一體給賞)峒獠羅劉寕寇興寕
知縣舒韶與戰敗績縣民羅澄死之(惠州志山賊羅劉寕衆千餘流劫程鄕興寕長楽三)
(縣境九月突至興寕之石馬洞知縣舒韶典史劉渊帥民兵角陽徑與賊遇兵敗潰賊遂入城官署民居悉為焚蕩越自往寇)
(長楽其城頗堅援兵且至攻圍月餘不能破乃歸舊巢韶初出禦盗里長羅澄從行韶敗墜馬賊逐之急衆皆奔澄亦騎而逃)
(巳而知韶在後曰吾免而棄父母於死可乎飛騎還翼韶上馬馳去澄遂被執極口罵賊賊支觧焚之)六年春廣
西賊入寇新會縣丞陶魯募兵討平之(廣西賊入寇民多被虜掠魯募邑之才子弟有)
(恒産者號敢勇兵討平之自是魯能名益彰尋擢知縣)羅劉寕寇程鄕總兵都指揮張通
等討斬之(惠州志賊寇程鄕總兵都指揮張通等敗之斬其渠魁衆潰入巢副使陳濂參議朱成引兵駐蛇坑命官)
(往招撫賊乃降貸其死後三年遺孽楊輝曾玉復㩀寳龍石坑等處僉事毛吉帥官捕之直搗窟落擒戮元惡醜類盪滅賊悉)
(平)八年春流賊䧟楽昌縣
成化元年春二月廣西大藤峽寇寇雷廉高肇等府以趙輔為
征夷將軍韓雍為贊理軍務僉都御史討之(廣西大藤峽蠻賊久為害近年流劫)
(两廣尤甚雷廉高肇韶州諸府地方皆被殘破朝議大發兵往征時兵部尚書王竑薦二人素有才略可任大事朝廷從之)
三月諭廣東各官勦捕流賊六年開設總府於梧州總制百
粤(廵按御史龔晟僉亊陶魯林錦以两廣事不恊一殘賊日熾復𣣔得大臣提督而梧州界在两廣之中宜開府焉兵部尚)
(書白昂奏謂两廣地方山川聮絡境界混連二處賊徒頻年竊發廣東惟藉廣西之兵力廣西亦藉廣東之錢粮彼此相資利)
(害相關雖各有廵撫都御史人員未免自分彼此合無會推大臣前去總制两廣兵馬錢粮撫治軍民一應亊務便宜處置於)
(梧州設立總府以會議軍務從之以太監陳瑄為總鎮起韓雍為廵撫平江伯陳銳為總兵)
弘治元年番禺縣盗譚觀福作亂僉事陶魯等平之十一年
連山賊入翁源黃峒誘衆作亂平之十五年猺賊寇陽春燬
縣治總旗徐洪戰死十六年惠州大帽山寇起平之(大帽山本名大)
(望山在興寕北九十里時猺寇㩀之勢張甚渠魁彭錦㩀大信上下輋劉文玉㩀寶龍練成才葉清各㩀險四出流劫事聞)
(特命督撫總鎮檄三司統調漢逹土兵勦之始息)
正德元年秋七月討連州盗梁苟龍等平之猺賊入寇(殺死千戶)
(林熙高謙流檢廵年智)三年討東筦塘貝盗平之五年夏六月連州盗
李旺等攻州城知州張書鯉禦之徭賊寇新興十二年冬
十月九峯賊攻楽昌城(知縣李增破之明年又攻乳源城上治薬弩射之車不及城夜放火燒之賊退)
十四年春討新寕清遠等縣盗賊冬恩平賊亂都御史楊旦
討平之
廣東三面皆瀕海地也禹貢三江皆從會稽入于南海會稽之
南五嶺復有三江又從廣城南一百里合流入于南海分東西
二道焉東道八十里出古斗村南自此浩淼無際(增城志南海在縣南八十)
(里至沙貝二十里遡波羅水出虎頭門外波羅水近古斗村)又東南二百里抵東筦南海衞
又南六十里出虎頭門又南一百五十里抵南頭城(有東筦守禦千戶所)
(一名城子岡南道牂牱其西南有佛堂海門經官冨山流入急水門海)下海可抵甌越(山海經甌在海中郭)
(璞註今臨海永寕縣即東甌故地也漢書閩越國圍東甌東甌告急天子天子遣太中大夫嚴助發兵往救未至閩越止兵東)
(甌乃舉國徙中國處之江淮間而後遣人往往漸出乃以東甌為回浦縣今按一綂志永寕令黃巗回浦今臨海寕海二縣海)
(在台州府城東三縣皆瀕海海中有尾閭與海門馬筯相直自高山望之其水湍急䧟為大渦者十餘乃東海泄水處北至寕)
(波鄞慈谿定海象山四縣皆濱海倭夷諸國皆抵此登陸西至會稽山隂縣北則浙江入于海口)自嶺東惠州
府海豊縣南八十里出甲子門又東至潮州府城南一百五十
里出潮陽東北可抵閩越(慱物志東越通海處南北尾閭之間三江流入南海通東北山高海深險)
(絶之國也今按一綂志漳州府龍溪漳浦二縣濱大海與潮相接然山多於東甌故閩越至東甌東甌不可以入閩越又東至)
(泉州府城東南下海行二日抵彭湖嶼自府正東海道行二日至高葉嶼又二日至龜鼍嶼又二日至琉球國)又東則
抵青濟以至登莱島嶼環抱爰有蜃楼鮫室(漢書海傍有蜃氣為楼臺木華海賦)
(天琛水怪鮫人之室)是為東海其别則渤澥故東海又名渤海云海運自
金陵之龍江為通路東往海門而南行可以至廣州古斗海晉
劉裕滅南燕還建康遣孫處襲盧循至東衝即此道也(東衝在番禺江)
(中今東廟前俗字以衝為涌)西道七十里出上弓湾見西海壖(南海志斜西海近東筦縣)
又西南二百里抵新會縣出城南八十里為崖門(崖門在海中俗呼海為烏)
(猪洋)又南七十里廣海衞扼其要衝官軍每征海寇必集於此又
西蜆岡至南寕有夜郎豚水出牂牱江(一綂志廣西南寕府夲古邕州其西南欝江一)
(名大江即夜郎豚水)可通巴蜀漢武帝發夜郎兵會番禺即此道也(欝江合黔)
(江通四川)其西南由憑祥海路可抵駱越(郭璞謂甌在閩海中欝林郡為西甌今邕州與思明)
(府憑祥縣接界入交趾海皆駱越地也唐咸通末安南都護高駢奏開本州海路從之初交趾以北距南海有水路多覆巨舟駢)
(往視之乃有横石隠在水中奏請開鑿以通南海之利詔從其請駢乃召工啖以厚利竟削其石鑿為五道交廣之民至令頼)
(之)又自嶺西陽江縣西南(陽江西南本吳海安縣南越志縣南小水南注于海極目滄嶼渺望𬈑波)
抵電白縣東一百里而往西南出限門則川流皆放于海爰有
海&KR1411;水犀龍鯉(南越志海中出&KR1411;馬似馬一角而牛尾水犀似牛出入有光水為之開魚似龍者曰龍鯉海在)
(電白縣東連茂名吴川二縣限門則在吳川縣南三十里)是多文魮珠鱉(南越志海中有文魮鳥頭而魚尾鳴)
(似磬而生玉又多珠鱉状如肺四眼六脚而吐珠)有海人焉見之則風(形如僧而小登舟而坐至則戒)
(舟人寂然不動少頃復沉於水否則大風翻舟)有魚焉腹有两洞皮可餙刀劍其名曰
䱜(長二丈两洞貯水以飬子子朝出食暮還母腹常從臍入口出)中有軒轅之丘鸞自欹鳳自
舞是為天楽其外有炎洲洲上有獸焉如狸而青鐡椎擊之輙
死張口向風而活其名曰風生可以已疾(常持一小杖遇物指之飛走輙不能去有)
(人得之所指必有獲若椎破其腦急以菖蒲塞鼻乃死腦和菊花服之益夀以酒浸則愈風疾)洲之下多鮫人
蜃氣或蒸為海市(海旁蜃氣時結為城廓楼臺人馬之状謂之海市)去海康縣東十里
對面即為瓊海郡邑則居島上又南則通島夷藩服之國以千
百數(占城暹羅諸蕃皆古林邑等國極多更易不可枚舉見星槎勝覧)自巴蜀而抵于寘之西
則水皆西流注于西海(史記西海其東水東流注鹽澤鹽澤潜行地下其南則河源出焉)海一
而已自青齊北至滄洲則為北海亦曰&KR0801;海其别至于極北為
瀚海南與渤海合自碣石通朝鮮諸國直抵扶桑一望汪洋溟
涬三神山在焉(博物志海中有蓬萊方丈瀛洲金銀宫闕僊人所集)其西海則通西域楼
蘭姑師邑有城廓臨鹽澤至條支則臨大海(洪邁容齋隨筆海一而已地之形勢)
(西北高而東南下所謂東北南三海其實一也北至于青滄則云北海南至于交廣則云南海東漸吳越即云東海無由所謂)
(西海者詩書禮經所載四海盖引類而言之漢書西域傳所云蒲昌海疑亦渟居一澤班超遣甘英往條支臨大海盖即南海)
(之西云按邁止㩀漢書不考史記故云無西海可謂謬矣以條支所臨大海為南海之西則得之)惟南海居東
南委輸之極為萬水所宗故出虎頭甲子二門則東西二洋隨
舶所之東可以至倭國西可以通西蕃故曰海為百谷之王以
其下也翕受自北而東西迤演夾乎左右故南海獨弘且遠稱
天池焉
海寇有三路設廵海備倭官軍以守之春末夏初風迅之時督
發兵船出海防禦中路自東筦縣南頭城出佛堂門十字門冷
水角諸海澳(海語自東筦之南亭門放洋至烏瀦獨瀦七洲三洋星盤坤未針至外羅坤申針則入占城至崑崙)
(洋直子午收龍牙門港則入暹羅若番賊海寇則入十字門打劫故防之)東路惠潮一帶自柘林澳
出海則東至倭奴國故尤為瀕海要害(漳州番舶北風過洋必經此路水寨去此尚離)
(一日之程彼處海寇出没水寨一時何知倘視我無備乘虛而入無柘林則無水寨矣東路官軍宜於九月無事掣班之時定)
(以柘林為堡阻其咽㗋之路且附近大城所管軍互相哨守庶保無虞各㩀險把隘)西路高雷廉海面惟
廉州接近安南占城為重地焉(廉州東水路自榕根大廉港一日至永安一日至凌禄日半至)
(雷州少南二日至瓊州正北十日至廣州西水路自大潭口半日至大洸港少北一日至平銀渡正西二日至欽州歴猪沙南)
(沙大石三娘湾為雷三墩&KR1217;篣湾水急湾麻藍頭牙山七十二涇龍門小海茅墩官渡等處東経烏雷頭而達合浦又自烏雷)
(正南二日經涌淪周墩而至交趾永安州歴大小鹿墩思勒隘茅頭少東則曰龍尾海東府界至南大海外抵交趾占城二國)
(界泛海者每遇暴風則舟飄七八晝夜至交趾青州府界如舟不能挽徑南則入占城又自郡城西橋下舟沿海而東至永安)
(千戶所則歴乾禮高德港冠頭嶺龍潭武刀白沙珠場隴村禄村等寨地方瓊志又云儋海之西與廉境對順風一日可至唐)
(置廉州地控海口有瘴江西南置鹿井砦東南置三村砦以守之東至白州百二十里西至欽州三十里南至大海六十里北)
(至欽州界百四十里西南即儋也㩀此則廉之東實與瓊之儋州相望)
營堡
廣州府南海縣城西營城北營城南營茅&KR1905;埠洲岡
埠石門埠番禺縣白墳營神頭營在城東營波羅
等八埠波羅石岡獵德三埠烏涌車陂二埠東莞縣企
石營香山縣鎮頭角營南禅佛營縣港口象角頭
浮虛營大埔洋營順德縣黃涌頭營(四面環海)仰船岡三瀝沙
哨(係黃涌營所管與新會接界)新寕縣倉步營(坐南蓢村離縣四十里去甘村營三十里四面通新會恩)
(平新興三縣)丼村營(坐上澤村離縣三十里去城岡堡二十里)城岡堡(與城岡廵檢司同城離縣七十里去)
(那銀堡二十里)那銀堡(坐那銀村離縣九十里去何木堡三十里)何木堡(在何木逕離縣一百二十里去廣海)
(園等九村防新寕石鼓村浪賊)臨江臺堡(在華鍔歸二都地方濱海防海寇)三水縣鴨埠水營
界牌石營(在白坭上下二都并魯村水口抵界南海白廟營并滄江口至五頂岡止一帶河岸及婆子角鳳果)
(沙一帶海面胥江西南三水横石四廵檢司各撥弓兵十名防四會清遠各山猺賊)巖石營(在城北六十五里)從
化縣上塘營(防十八山苦菜塘松子等處巢峝)清遠縣老虎峝鑼鼓灘營板潭
營禾雲營合頭營黃栢逕營鴨春逕營石川逕營
黃岡逕營大燕水營正江口營秦王逕營楓坑營
峽口營白泡潭營丫磯水營鼓楼岡營黃峝水營
高田營金斗角營(已上二十營防大羅山并四會英德諸猺賊)陽山縣白芒營(在通儒鄕鼻地)
(方路通連山防守上下白芒賊)高灘營(在通儒鄕十二東地方連白芒老鴉坑險路通連山地方防白芒老鴉坑賊)
飯甑營(在通儒鄕戶村地方連稍佗白水險路通廣西懷集石角山防稍佗白水山賊)大峎營(在通儒鄕青涃)
(地方險路通廣西懷集黃潭等山防汾水凹山賊)琵琶逕營(在通儒鄕等村路通廣西懷集黃潭等山防茶坑南)
(北西水山賊)江頭圳營(在通儒鄕廟仔等村地方連南北西水險路通廣西懷集黃潭等山防南北西水山賊)
旱塘閘(在通儒鄕坑塘地方路通廣西懷集防清油草塘賊路)馬丁民營(在通儒橋下山等處地方路通)
(廣西懷集防古嶺山賊)馬丁兵營(在通儒橋下山等處地方路通廣西懷集防丁古嶺賊路)李峝營(在通)
(儒鄕烏石峝地方險路通四會清遠大羅等山防大焦坑黃沙坑賊)佛子逕閘(在通儒鄕牛皮巖地方路通四)
(會清遠大羅等山防大焦坑黃沙坑賊)黃栢逕閘(在通儒鄕老虎坑地方防清遠大羅山賊)梅花逕營
(在通儒鄕白竹莨地方防清遠大羅山賊)沙涌閘(在通儒鄕魚水地方防清遠大羅山賊)石盤閘(在常歲鄕)
(鄺家舖大橋地方路通英德防杉木角賊)大青藍閘(在常歲鄕大橋等處地方連天堂嶺路通乳源縣莾山地方防)
(天堂嶺賊)小青藍閘(在常歲鄕雷峝大橋等處地方路通乳源莾山地方防天堂嶺山賊)高橋閘(在常歲鄕神下坪地方險路通乳源莾山)
(界防黃沙坑猺賊)牛仔營(在常歲鄕思小車地方路通乳源縣界防企山滑涌坑賊)長塘閘(在常歲鄕大東山地方路通湖廣宜章縣界)連
山縣白沙營(在茅舖岡防鷄籠關臺子閣山賊)黃南營(防沙田峝黃南梅水界巢賊)大眼營(在上草峝防草峝大小眼及賀縣上下均)
(峝鹹石等山賊)拳石營(在山禾峝北防大冲倒水地接湖廣蕉花石角等處賊巢)沙坊營(在諸鶯鄕)
韶州府曲江縣上道營白沙堡緫舖堡古羊堡白芒
堡觧溪堡黃金堡(巳上七堡俱防江邊多賊)楽昌縣黃土嶺隘銅鑼
坪隘象牙山隘塘口隘仁化縣風門凹隘七里逕隘
赤口逕隘城口隘乳源縣平頭隘(路通湖廣宜章)黃金峝隘(路通)
(湖廣宜章)月坪杉木角隘(路通陽山)翁源縣桂丫山隘南北嶺隘東
桃嶺隘銀場逕隘東瓜嶺隘佛子凹隘道姑巖隘
甲子磜隘英德縣跌牛石營(在縣西二十里原設有金皂口虎尾逕魚梁埠燕石麻埠丹竹)
(逕六處共設募兵四百五十名近因賊勢猖獗兵分力弱嘉靖乙卯所司議以令營為適中地方遂以募兵併為緫營設指揮)
(一員統之建官廳一所兵房一百三十間周圍環以墻外為溝地方有事則恊力截捕無事則屯守)虎尾逕營(在縣)
(北五十里清遠西山徭寇出没道經于此原設民兵一百名防守近因賊勢猖獗兵分力弱議建跌牛石營遂以民兵掣併改)
(調狼兵五百名以指揮一員統之立營一如跌牛石營之制)大廟營黎峝營殺鷄坑營
流寨營鹿子磯營波羅坑營黃寨大塘營沙口埠
營三板灘營望夫崗營石尾營太平營
南椎府保昌縣平田凹隘不勞石隘南𤱔隘葉田等六
口子紅梅隘北坑村口子百步隘羊頭嶺隘趙坑
口子百順隘林溪石閑塘源三口子冬瓜隘紅地村
口子脩仁堡始興縣沙田隘猪子狹隘花腰石隘
河溪廟隘桂丫山隘凉口隘楊子坑隘界灘堡斜
潭堡江口堡水口堡
惠州府歸善縣蜆殼營慱羅縣橘子舖營南坑營橋子頭營
(俱界龍門第七等屯)河源縣古城堡興寕縣逕心隘羅岡隘和平縣
三角山隘中村隘犂頭鎮隘(在縣東百二十里)海豊縣油坑營
赤崗營謝道山營(在縣南二十里)湖東澳軍營魚尾澳軍營南沙
肇慶府高要縣金鷄坪營(在温貫都雲楼山去縣治四十里近高明縣九曲逕)貝水營
(去縣治東七十里在貝水村地方近大河)白坭營(去縣治西一百三十里在思勞都地方)雲初營(去縣治西)
(一百三十里在思辦都地方)蔡逕營(在縣治南一百一十里在思辦都地方)霧逕營(去縣治西九十里在)
(市院都地方)白泥埠(在縣治南三坑地方)狗逕營(去縣治南一百里在思辦都幕二都地方)四會縣
黃沙營(在縣治東太平都)古竈營(在縣治東太平都)大坑營(在縣治東大圃都地方)大逕
營(在縣治東大圃都)青草營(在縣治東大圃都)黃桐營(在縣治東太平都)峽逕營(在縣治東)
(太平都)沙田營(在縣治東舟官等都)鶴瓜營(在縣治東舟官寺山二都已上九堡防北邊一帶山賊)哨
捕河岸(在縣城外興賢仁受都)截捕營高明縣都含海口營(在縣治東四十里清)
(溪甲地方近大河防海賊)長圳營(在縣治北五十里羅格阮埇二甲扶䴡蘇村等村近大河防江賊)長崗營
(在縣治西南六十里高村布杜都地方)劬塘營(在縣治西六十里馬安都)新興縣東營(在縣東三里梱)
(村)西營(在縣西二里曲峝村)通利營(在縣治東十二里布顛村)白鳩營(在縣治東四十里雲禮村)高
村營(在縣東六十里高村)蘆利營(在縣治東六十里)平安岡營(在縣治東南八十五里双橋村)石
子營(在縣治東南九十里羊盆村)張公腦營(在縣治西南五十里密洞村)第八營(在縣治西南七)
(十里第八屯)茶崗營(在縣治南二十里何村)裏峝營(在縣治南四十里上下裏峝村)東山營(在縣)
(治北八十里東山村)料峝營(在縣治北九十里料峝村)曲龍營(在縣治北九十里湾邊村)長逕塘營
(在縣治北九十里大湴村)長嶺營(在縣治北九十里塘村)恩平縣塘宅堡(在縣治東北一百里長居)
(都今移參將府于此)馬岡營(在縣治東北八十里静德都)紅嘴山營(在縣治西北一百里静德都)獵
逕營(在縣治東北一百二十里静德都已上四堡防會寕新高諸賊)楼逕營(在縣治北七十里静德都近官路連)
(接紅嘴等大山防紅嘴山賊)祠堂營(在縣治北五十里仕峝村逼近化眼潭等山防化眼潭等山賊)火夾腦
營(在縣治西南三十里水東都)長沙營(在新會縣地方離縣一百二十里防新會各山賊)鎮安屯(在縣)
(治東南六十里得行都)教場營(在縣城東)廵哨新恩地方陽江縣永安營(在縣)
(治東八十里喬馬都黃竹逕地方防新寕白水山賊)馬牯逕營(在縣治東一百里北慣都地方防新寕白水等山賊)
麻緦營(在縣西八十里虔儒都防陽春楽安等山猺賊)蓮塘地方(在縣西六十里防陽春恩平大山浪賊路)
戙船灣(近大洋防番寇為害)陽春縣北寨逕(在西南界)蕉林逕(在西南界)曹峒逕閘
(在東北界)白水逕閘(在東北界)蟠龍逕閘(在東北界)牛厄曲營(在縣治北一百二十里思良都)
(防新興黃三坑恩平君子等山賊)巖面營(在縣治北一百五十里順陽都防瀧水四賀等山猺賊)灣口營
(在縣南六十里順和都)鳳凰營(在縣南九十里太平都)德慶州南江營(在州治南岸十五里瀧水)
(小江口近大河)大埇營(在州治南七十里大江南岸東)大力埠(在州治西七十里南岸大力水口近大河)思
和營(在州治南一百里瀧水小江西岸)三嶺營(在州治南二百二十里晉康鄉新定里)塘底營(在州)
(治南二百里晉康鄕)送鬼嶺營(在州治南一百七十里瀧水小江東岸)茅坡營(在州治南岸去州九十里)
平村營(在州治西八十里都城鄕近大江上峝地方)蔴地營(在州治西九十里都城鄕萬峝地方)大塘
營(在州治西八十里都城鄕)大石嶺營(在州治南一百一十里南鄕儒林里)山栢營(在州治南一百五十)
(里南鄕儒林里)何木逕營(在州治南二百五十里南鄕儒林冨禄二里)步雲營(在州治南二百八十里南)
(鄕地方)查峝營(在州治南三百里南鄕瀧水縣界)木源營(在州治南三百里南鄕地方)新安堡
(在州治南二百二十里南鄕地方)白馬營(在州治南一百八十里南鄕儒林里)羅傍營(在州治西八十里南)
(岸羅傍水口近大江)蔴塘埠(在州治東三十里)西灣營(在州治西十里近大江)沿頭埠(在州治西)
(八十五里北岸近大江)綠水埠(在州治西六十里北岸近大江)大小澗埠(在州治東三十五里北岸近大)
(河)冷水埠(在州治西三十里北岸近大河)野芋埠(在州治西五十里北岸近大河)龍目埠(在州治東)
(四十里北岸近大河)辣頭埠(在州治東四十里北岸近大河)下埇埠(在州治東四十五里北岸近大河)思
蔴埠(在州治東四十五里北岸近大河)蓬遠埠(在州治東五十五里北岸近大河)媳婦頂埠(在州)
(治東六十里北岸近大河)降水埠(在州治東七十五里悅城鄕北岸近大河)大塘埠(在州治東六十五里北岸)
(近大河)蓮湖埠(在州治東八十里北岸近大河已上十四埠俱在大江北岸防守南山賊)瀧水縣水西
軍營(在縣治西二里)水東營(在縣治東河二里)茅尖營(在四五都地方去縣十八里)大㒼營
(在三四都地方去縣十餘里)鐵場營(在縣東南五都地方去縣一百里)惠鷄營(在縣東南五都地方去縣)
(一百一十五里)雲青營(在五都地方去縣一百一十里)龍角營(在瀧水陽春二縣陽江所屯界岐地方去縣一)
(百二十里)舊東民營(在縣治東十里四五都)舊西民營(在縣治西十里三四都)舊帽岡民
營(在縣治南一百里開陽一都地方)舊竇州民營(在縣治西南一百二十里一二都地方)封川縣
(麒麟白馬二山賊嘉靖二十四年剿盡今荒無邊患營堡俱廢)開建縣會珠營(在縣治北六十里四都地方防)
(懷集金鵝松栢南水上帥下帥諸山賊)萬保營(在縣治北四十里四都地方防賀縣深埇懷集牛欄年橋銅鐘古城)
(諸山賊)獨住營(在縣治北三十里三都地方防賀縣深埇塞山竒勘磨刀田源諸山賊)
高州府城茂名縣東門營舊電白堡(在地安鄕)電白縣城獅
子堡(在縣西七十里德善鄕)龍門營(在縣西四十里德善鄕)三橋堡(在縣治西七十里那夏驛)信
宜縣城嶺底堡(在縣治東六十里近羅馬村防懷鄕聖峝六定嶺底各徭)忠堂堡(在縣東九十里)
(近論村防坡頭竹雲忠堂各猺)化州城平定堡(在州西北一百八十里)梁家沙堡(在州東北)
(一百九十里)石城縣三合堡(在縣治東北防界廣西陸川猺)那楼營(在縣西八十里近遷息安)
(驛)吳川縣
雷州府遂溪縣横山堡(在縣西北六十里防高廉慱白諸賊)
廉州府欽州防城營(在州治南二百里時羅都)思勒營(在州南二百五十里四峝地方)羅浮
營(在州治南二百五十里四峝地方)陸眼營(在州治西北二百五十里永楽鄕三圖)那迫營(在州治西)
(北百五十里新立鄕都隆等村)黃觀營(在州治西一百二十里新立永楽等鄕)那羅營(在州治西一百一十)
(里兼界那陽龍王等村)團圍營(在州治西一百三十里兼界那悮那王等村)總捕營厰(在州治西二百)
(里永楽鄕三圖兼界廣西)合浦縣新寮堡(在縣治東五十里新寮閘村)山口營(在縣治東南一百四)
(十里)靈山縣洪崖堡(在縣治北三十里)石隆堡(在縣治東北七十里)八角營(在縣治西北一)
(百二十里)
瓊州府瓊山縣大坡立營(土舍督兵防守居林居碌沙湾三峝黎令已安業納糧不差出兵聽調)
白沙營(防白沙東營芒&KR1760;三港賊入)澄邁縣居便營(在南黎地方防茅甲已等村峝生黎搆同瓊山)
(居林居碌沙湾三峝黎為患今廢)臨高縣那零營(在那錦舖)屯建營新安三家末
落烏石慱白黃龍吕灣慱頓八港感恩縣縣門堡南港嶺頭
白沙南北溝黎港(在本縣西北)抱駕港白沙灣(在縣南外水深寇船易入)崖州
合水營牙力營(在本州九所地舊有羅活千家多澗等黎為患故置官軍防守嘉靖二十六年大征遺黨)
(不多今營已廢)榆林牙狼不頭利桐玳瑁洲港澳(在州東界)安定縣嶺背營
(先年思河光螺同水口嶺背等村黎搆同瓊山居林居碌沙湾賊首黎佛二為患設南倫營防守嘉靖十三年剿平改今營)
文昌縣白延架營(防斬脚峝黎属并别境流賊)舖前木欄抱虎七星港澳(與瓊)
(山連洋大海賊船易入)楽會縣猪母營(加略中心等村生熟黎)沙牛埧營(防葵根水口等村黎)
萬州莆苧營(防鷓鴣啼等村峝黎)南頭營(有黃坎改體抱打羅透表羅眉無俗等村黎為患故置)沙牛
埧營(防迤北龍吟青山與楽會縣縱横峝葵根水口等村諸黎)馭北營(在北叚防本州與陵水合界午嶺海彎路)
(口諸黎)鎮南營(在南叚)南港蓮塘蓮岐大塘新潭港澳(通海賊船易入)陵水
縣絡䌇營(防桃油信脉山澗打䌇朝纏凢遐等村黎)鴨塘營(有夀山蘆嶺最險黎為患故置)合水營
(有白水回峯番議者謂萬州等處多盗惟陵)
(水牛嶺猶人心腹之疾盖海彎平陽之地賊㩀險殺人劫財歲無虚日宜於牛嶺之南曰南峝建一鎮南營而以南山千戶所)
(領哨百戶一員領原哨軍五十名就遷牛嶺廵檢司佐之牛嶺之北曰楊梅建一馭北營而以萬州千戶所領哨百戶一員帶)
(領哨兵五十名就遷蓮塘廵檢司佐之凢軍民客商往來則量撥軍兵護送交割)
廣州府
南海縣關一(在太平橋北)把截所五西廟第二橋
戙船澳石門長橋
蕃禺縣關一(在清水濠口)把截所五雙橋流水
相對岡官渡頭波羅廟
東筦縣關二(一在城北一在城西)把截所三南岡頭沙潭
蘆荻角寨二武山(在縣南)虎頭(在縣東)
香山縣把截所四石岐(在縣西)東洲門(在縣東)乾
務(在縣南)大人嶺(在縣北)
新會縣關五東西北各一白虎頭官來逕把
截所八長沙(在縣南海旁)企官(在縣西南海旁)雙烟整(在縣西南潭口)
潭(在縣西南)仰船岡(在縣東南)企頭(在縣西南海旁)横山
(在縣西南海)寨門(在縣西海)
清遠縣寨一十七獨石黃田田心洋子蓮梗
雙石水西亂白灣牛挨石羊坑雷坑
石閣老虎峒桃枝横石企石三木坑
連州關一鷄籠(在石泉鋪西七里)
秦漢之世當山海阨塞姦宄出没處立亭設長
掌兵夫以譏察詭異王莽時猶置南海亭
于揭陽此即今制廵檢司之始也
海道江道哨兵
東筦縣南頭屯門鷄棲佛堂門十字門冷水
角老萬山伶仃洋等澳香山縣浪白澳
廣海衛望峒澳潮州柘林澳碣石海澳
惠來縣靖海澳石城縣兩家灘海澳吳川
縣廣洲灣欽州龍門港瓊雷二府白沙石
北至縣五十里南至番禺縣圖岡界三十里黃竹逕營在
清平鄕南至縣五十里東至番禺揚武界一十五里大廟營在英
德縣懷義都西至本縣八十里紫馬營在潖江一圖西南至縣
一百里龍聚塘營在潖江二圖地方去城一百二十里南至從化
白土界十里東至鷓鴣嶺界二十里西至番禺縣揚武界二十里
獅子逕營在潖江一圖地方東至從化佛子凹界十里西至本縣
一百五十里南至番禺揚武界十五里北至英德黃花峝界三十里
本縣城外吉岡後岡兩營俱離城二里守備司已上俱
係陸兵老虎峝營鑼鼓灘營板潭營合頭營
黃柏逕營鴨舂逕營石川逕營黃崗逕
營已上見廣志今俱裁江道十營鷄坑營牛皮
塘營黃峝營潖江口營梨塘營教場營
池水營山塘營大燕營塔埇營
新寧分猪吭營三合營官步水營甘村營
今廢蒼步營今廢望崗營今廢荷木營那銀
堡城岡堡今並廢那西旺北二哨哨船二隻本縣
阻山濱海前時寇盗竊發地方不寧弘治間立白石
堡于縣東調軍哨守既建縣後設那銀荷木二堡
遷望高廵司于海晏廵守然地方廣闊武備疎
略守之不足嘉靖十年撥廣海衛左所官軍來縣
守禦又設城岡堡甘村蒼步等營調集客兵哨
守三十五年勦平石鼓等寨復置三合那西羊公
逕更鼓水老榕逕苔村六營以防餘寇竊發後因
兵多虚冐地方粗寧隆慶間前項營堡廢撤殆
盡尚存募兵百名屯縣且哨且守其時民獲安枕者
職此之繇自募兵撤而所頼為衛止孤軍耳軍止守
城城外毫不能力而地方遂復脊脊多事萬曆十六年
知縣揭廷植以分猪坑險要多警置營而輪撥餘
丁守之又申設哨船二隻兵四十名以哨那西旺北一帶海
上二十年知縣王學尹申復三合營三十四年知縣熊
文華申復荷木堡增置官步營皆扼西南險要之塞
但盗多兵少且綂者非人而虚冐過半緩急未可恃
議者謂當及今權酌糧食復原募兵百名平時屯
守城池有警則哨捕四境庶幾姦宄知戢而雞犬有
寧日乎廣海衛水寨汛地二百里東至新會厓
門界又二十里至香山虎跳門竹篙尾界一百一十里西
至陽江娘澳界二百五十里南至外洋三十里北至新
寧坤蔞界
陽山山心營稍逕營旗鼓營長㜑營九牛
營茶坑營丹竹營天堂營馬丁營何皮營
李峝營哨守江道兵五堡通儒堡三峽堡
燕石堡犀牛潭堡歪口螺堡白&KR0621;營高
灘營飯甑營大峎營琵琶逕營江頭圳營
旱塘閘佛仔逕閘黃柏逕閘梅花逕閘
沙埇閘石盤閘大青藍閘小青藍閘高
橋閘牛仔營常塘閘
仁化隘縣西四十里七里逕隘縣西六十里長
縣北七十里城口隘縣北九十里平安營縣五十里
盤石營縣東五十里厚塘營縣東五十里水西營
縣北七十里石塘堡縣西四十里繁堡縣東五十里
高崗堡縣東北七十里
翁源南北關隘距縣一百九十里抵江西龍南界桂山丫
隘距縣一百八十里赤竹蕙茅隘距縣一百七十里抵連平界
太坪逕隘距縣七十里始興曲江界江鎮隘距縣四十里甲
子磜隘距縣二十里佛子隘距縣一百三十里抵長寕界舊
有東桃隘銀場隘梅花隘畫眉隘崇禎八年割屬連平州
潮陽河溪隘在縣北二十五里地与大化山連山与洋海
相接村煙遼曠時有寇竊隆慶三年知縣黃一龍始
于斗崖高處設為暸望之所募民丁戍守以望海艘
遇至舉旗為號行者即止扵是前患少息往來稱便
門闢關在縣北六十里門闢村前臨大江是爲潮揭之界
奮設廵簡司在焉今司与關俱廢而官獨存余少
嘗讀書鳳山東浮白嶼西入泉塘其山蓊鬱中隱巖
谷從山嘴逡廵而下見其内曠若堂室旁若綺窗上
徹三光之明下瀉百尺流泉間有古梅其子大如碧荔
有枝無葉坐久天風汵然絶不聞山外樵斧聲疑爲
昔人避地之所每欲從人借居之未能也及邇來山海
煽亂聞各村避亂之民往往扵深山中覓得巖穴之勝
多不下此急即亾匿其中自以爲固矣乃賊竟以里
人爲嚮道盡識其處率駢首就斃者不則反爲賊
所據如林二翁穴之屬林二翁穴在廵梅山後藪澤間内深無
際適足以貽山川之累為生民蠧也扵勝乎奚取作志
者林大春號石洲先生
惠來靖海關在縣東南六十里有守禦千戶所西關為
産鹽之地龍崗關在縣西三十里有東西二關西逼龍
崗溪東通林招渡頗稱險要神泉關在縣南十五里
有廵司逼近大海南關尤險東客營在縣西五里弘
治六年流賊童阿王據此劫掠始築堡以民壮一百六十
名守之正德十四年賊首曾鈀頭復據此為營次年就
擒遺址尚存
澄海總兵府萬曆四年置在南澳山之深澳山孤
懸海中界在潮漳之交而屬潮居多舊爲饒平縣
信寧都四山高聳可避風汛周遭水面約三百里沿山
膄田數千頃頗擅山海之利歴代居民殷富宋避元
兵駐此數月国朝洪武二十六年信國公湯和奉
命經略海上謂其窠倭遂徙其民而墟其地其田
糧則泒之海陽各縣至今街衢遺址尚存漁獵往
來其間稱爲水國以其界在兩省之交鞠爲盗區棄
而不守嘉靖三十七年海寇許朝光吳平曾一本軰相
継竊據勾引倭奴泊舟爲患是年閩廣軍門殷公
正茂劉公尭誨會勦平之奏立南澳副總兵協守
潮漳合用部兵即以潮之柘林寨水兵漳之銅山寨
遊兵共船八十二隻官兵三千六十六員名充之分撥
信地海上防守又增專守深澳中軍水哨哨官一員大
小船十一隻捕兵四百名專守城池把總二員廣營福
營隊兵各三百名此鎮既設不惟海寇駐足無地抑
且逋賊出没不便雖從此以爲以安可也論曰余志建
置有重慨焉郡縣之設非爲弭寇安民計邪國
初潮繞縣四後以盗故增而亡矣今復十之猶不足收
保障功邪而所邪司邪海防邪總府邪百里内又
何峩弁而蒞者之碁置星羅邪豈不謂海濱曠
莽地大防疎不得不分封以便控制也嘗考孫吳時
鍾離牧守南海先是揭陽賊帥曾夏等聚衆數
千歴十餘年以侯爵雜繒千所購募絶不可得牧
至遣使慰譬悉皆首服自改為良善夫揭陽王南
海千里而遥豈易以控制者而牧馳一介使諭降十
餘年逋寇何曾恃衆達之力哉時始興太守羊衜
稱其恩威智勇有古人風以今多才豈無一恩威智
勇如牧者扵以折衡千里而日割裂㝢縣廣置職
員以冀治乎豈今昔勢異歟余不能無慨云
信宜嶺底堡在縣東六十里忠堂堡在縣東九十里
閘七曰銅鼓六豪白石平地山棗萌山黃坡嶺
儋州黃牛營堡在州南十里落窑堡在州東南四
十里落基堡在州東四十里歸姜寨在州東北四十
里田頭寨在州西南四十里嶺頭堡在州南二十里
保吉堡在州東南二十里揚威後營在那大墳環
營蓬墟營南巢營松柏營催羅營落便
營腰西營大羅營槎鶯營可墨營
增城天啓七年八月山盗大起十一月望日賊首賴雞二掠
將村至從化太平墟為鄉民生擒之(從化志同)崇禎元年九月
賊首黃仲積劫田美村殺十戶唐継祖副總兵陳珙勦
之二年九月知縣陳世鳳計擒賊首廖九寰等磔之三年
正月從化賊首鍾國讓伏誅其弟國相復聚泉寇掠十一
月國相往劫博羅銀岡返至增城西郊与賊首黃仲積廖丫髻
等合簿城東屯望頭村十二月寇湯里分諸村四年五月知
縣陳世鳳覲回復計擒仲積誅之
從化崇楨四年二月廵按御史高欽舜遣參將陳照李相
協勦上下山盗誘賊首陸彦博賴丁髻廖大鼻等誅之鍾
國相潛遁為清遠官兵所殺五年五月緫督王業浩遣參
將李相復勦上山盗擒賊首張惟冲磔之搗其巢以歸
清遠崇楨六年盗劫四會縣殺死捕官突入縣城指揮陳
課等追至英德之鐵屎坪生擒賊首陳尖嘴等誅之
新寧隆慶四年正月六日倭賊破廣海衛指揮王貞鎮
撫周秉唐百戶何蘭死之五年十一月倭賊犯新寧十二
月大破倭賊于那西
翁源嘉靖四十五年賊首官祖政作亂犬征勦乎隆慶中
餘黨張廷光等復熾六年南贑撫臣提兵自龍南直趨
翁源平之因扵三華山置鎮崇禎三年九連山寇鍾靈秀
陳萬等聚泉千人陷始興樂昌犯翁源南韶道瞿士達
會兵堵截靈秀等就戮三載乃乎
惠來嘉靖三十七年倭賊攻破龍溪都岐石村等處
坭圍指揮楊某死之三十九年賊首黃啓薦等攻陷甲
子所城四十年饒平賊張璉反總督軍門吳桂芳發兵
討之四十一年始議招撫四十三年海賊吳平等挾殘
倭犯城隆慶五年九月海賊楊老攻破甲子所千戶董
某死之十月海賊林鳳攻陷神泉司城
新寧縣志
水路
自縣治西遶北至東踰紫霞法竹那西斗峝潯陽凢繇海順風可一日夜逆風可一
三日逹新會自西遶北至西繇交荻嘴可一日逹蜆岡而上小水至恩平
陸路
自城南門繇籍帽山下行二十里至玉懷峰又南二十里至丼村營十里至矬峝場
過渡十里至丼蔗山下三十里至廣海繇廣海西行十里過荷木逕二十里過
上公嶺出海晏都二十五里至白飯逕又前十五里抵海晏場四十里過横山渡至
斗門又四十里至紫羅逕出竹山村三十里至海蓢千戶所自城西門出行二十里
至孔公山又前二十里至朝境又行三里至蒼步營十五里至赤水口過江抵蜆岡驛
城東門陸路有二其一直東三里過温邊白石十五里至平山又十里至石板潭
直連百峰山群山連接直東通古兜山其一繇東北二里過右人山十里過石鼓
又三十里過苦草逕出新會潮陽都三十里過清膽石渡十里至何村又四
十里逹新會昔成化間邑治未分縣丞陶魯以新會至廣海繇厓門出大門
洋有風濤之險且多海寇舟憚來往建議繇法竹上流三合水因其故流小水開
鑿繇漁塘至黃塘二十餘里通丼竹水然水勢高下莫能注接竟不成功今其遺
址尚存
增城縣志
萬曆九年奉例清丈有司言田地故有官民官者官之所有給民耕之民者民
自買賣者也歷朝更變至於今官者盡屬于民空存故號郎其所坐識别亦
難請如江西奏可㮣以民丈定賦官米等隨畮派之實丈得民僧道田地山塘六
千七百五十九頃九十五𤱔二分九釐一毫至年攅造按民田民自買者輸糧外有
繇役甚苦縣官不得更重取之故其科也輕官田官挈以授農人繇役不煩故
其科也重今民田旣帶官田而民田不少减官田卽虧税矣
按國初令天下農民有田五𤱔至十𤱔栽桑麻各半𤱔炤例起科絲帛二十兩折
絹一疋觧部以備賞賜絹一疋折米二石絲一两折未一斗不種者罰布帛今以
歲派推之未派於地并入黃冊逓年隨税運納耳按國初立河泊所以榷漁利
後逃絶過牛豁除復有逃絶乃分有徵無徵或以他税抵𥙷或派黃冊民塘或融
納於民戶矣後裁革河泊所歸并本縣帶徵按國初男女成丁者歲給鹽三斤
徵米八升永楽二年大口支鹽一十二斤納鈔一十二貫小口半之正綂三年令戶口鹽
鈔俱半徵全徵惟官吏并隨宦大口四年幼男女及軍免徵錢鈔兼收鈔一貫折錢
二文則成化十年今不給鹽徵鈔如故又折以銀每鈔一貫折銀三釐州縣所納有多
有寡或男女異派或男女同派或派以米非其舊矣觀世者亦思立法初意哉
按田賦而俱稱雜課乃今或以科折或並税徵故悉詳附于賦役之後其所謂
比附及洒醋之類屬邑尚存其名而其籍不可考矣豈混徵田賦之中而其額
遂不復問耶嶺表多燠少寒若增城北負崇山南敵漲海内鬱而外䟽暢故山
氣繇北䧏而隂海氣南蒸而陽隂陽相摶所以一日之間氣候屡變炎蒸則熱風
雨則寒或夏綿冬葛有之諺曰四時皆是夏一雨便成秋又曰急脱急着勝服藥言
不時也增處山海之間故其候如此若夫倏霽有謂之分龍雨彼滛滛下而此則赤
日行天者有謂之白撞雨酷署蟲蟲忽溟濛暴至者(地酷氣蒸主生菌菰)有謂之黃日兩日
色微黃且日且雨者(主生螟蟊農夫患之)至於颶恒發在六月望之前後(俗呼爲彭祖忌風)如断虹飲海
而北指赤雲夾日而南翔此其便也作則伐木殺稼水陸不寧而舟害爲甚餘
則薰觧愠然地少雪而有霜瘴癘絶少若語音亦稍不同邑之上負山之氣居
多故其音剛而直其下則禀海之氣居多故其音柔而婉然與省會俱無
甚差異
從化縣志
流溪堡紙峝産有銀礦其地山谿險阻與龍門英德長寧接壤嘉靖間嘗開採
異省殊方奸利之徒不招而至衆輙數千既而或徒勞罔得或得不償失又或
礦盡費窮各失始望𣪚罷而去資身無策遂乃群起盗心始則乘人不備所
掠輙得久之公然肆劫勢日益張於是通河源長吉諸賊李亞元等聚衆數
萬出沒諸邑流劫千里禍延十餘載殺掠人口無筭而從則白骨蔽野十室九空被
禍尤甚後合諸道兵始克討平費公家之需以千萬計礦之無一利而害大若此
迨萬曆中年内監李敬奉旨復開聚衆如前幸以礦多無銀未幾告罷不至於
亂今已久經封禁但恐時移事遷或有貪小利而忘後禍者不可不痛絶而嚴
杜之也一龍門抵界所在産有鐵礦皆屬從化地面向懲銀礦之害㮣禁不開萬
曆四十四年中有奸利商人告餉開冶督府行從龍會議時龍門令陳陽長惑於
商人之計本縣前令盧慰曺力爭之不能得遂以餉額歸龍門聽其開冶四方無
頼一時蠅集未幾潛出為盗商不能禁既而轉熾脅商人以接濟遂合藍徒炭黨
(耕山種藍燒炭者皆汀漳英寧之人)四行刦掠鐵場遂為盗藪其地北通英德長寧南透增城西連
清遠東則龍門接壤皆萬山聮絡深林嶮阻人跡罕到其賊首張惟冲等結
砦所在有白牛峝鴈洋陂寨子皆(皆屬龍門地方)上下坪蘭和峝石門寨等處(皆增從龍聮界)擄掠
勒贖皆歸其中積十餘年禍偏七邑崇禎五年撫卒導官兵直搗窠穴虜其渠
魁其黨鳥獸始獲平寕今幸督府餉罷冶所宜懲前戒後永為重禁
一流溪地方深山綿亘林木翳茂居民以為潤水山場二百年斧斤不入萬曆之季
有奸民戚元&KR0564;等招集異方無頼燒炭市利烟熖薰天在在有每炭一出沿溪
接艇不數年間群山盡赭久之其徒漸衆遂相率為盗四行殺掠奸民利其財
物多為接濟每藉炭艇裝載往來人莫敢問天啟五年知縣雷恒力請督
府禁止然盗風已長乃㩀險嘯聚竟成大亂連年用兵始克剿平而山木既
盡無以縮水溪源漸涸田里多荒好民䧟一時小利而貽不救之大害若此是永為
申禁以圖安靖斯地方頼之矣
一溪頭地近十八山其中悉大戶税田塘良民耕種隆慶二年清遠天廟賊
李積深乞招于此占住其文通侵殺同黨丘子江江之子投長寧招俞朝
瑞等衆報復因見其田寬腴遂踰境占承踵至餘家排年慮為梗言于官反
為駕害識者巳言此軰狼子野心非驅還原邑從化之禍必維礦賊而起迨邇
年以來其黨漸衆遂合礦炭之徒為盗每一劫掠妻子皆出烏合之黨亦多
恃溪頭為窟穴及大兵至唐之民願為嚮導溪頭撫民乃紿賊首就縳盗
風漸息而英寧之人四散占住邑界尚多今雖歸化但一時革面未必回心善後之策
不可不豫為綢繆也
陽山縣志
永化都在縣治西七十里郎三坑猺人地萬曆十年趙文楨招安為編氓出籍供賦
乃丈田陞科置猺目立社學派定山租與三鄉均此圖初以界連州懷集四出劫掠邑
甚苦之故至今馬丁山心何皮等營猺所出入之路各有募兵防守自附籍以來
不敢公行為盗境内觧嚴肰作法於涼姑羈縻之可矣夷性難馴山瘠不能納
租未及十年而前租虚懸縣以逋兑受累凡一圖
白芒老鴉稍陀三坑自嘉靖四十年來大肆猖獗及高界鹿將妬羊魚石磑洞
鳥石四坑潜出刦掠萬曆二年趙文禎親往招撫就㩀各猺目告稱三坑田土俱
係各祖承佃自天順年間下山陸續開墾批耕住種後因各山田主倍收租利加派
糧差以致各猺不得安生今願立為十排照肇慶府廣寕縣則例只納正派糧料
并免雜差約計稍佗老鴉白芒木櫳成公茶坑鸞旋官陂等田共一十九頃四十𤱔七分
六釐五毫秋糧六十二石五斗三升三合九勺每石納銀一兩該六十二兩五錢三分三釐
九毫又税二十七𤱔一分三釐没官召人耕種每丁租銀二錢五分總計百二十兩除秋
糧正辦起觧外尚餘七兩一錢貯庫又各坑成家男子九百五十九丁婦女九百五
十九口編為一里分作十排内僉殷實十戶編為里長每排管下甲首五戶每戶二
丁上冊其餘丁糧稀少不堪立戶者俱作幇戶人丁其成公木櫳茶坑鸞旋官陂
等田猺人編為四戶附入稍佗甲下冊報人丁一百二十七丁婦女一百二十一口共計六
十五戶名曰新民每坑僉公正老人一名又於適中地方立社學擇師訓家後因租
重且黃天際要私承佃各相告訐始裁定田糧二十六兩一錢七分九釐四毫山
租逋欠萬曆二十年招至縣面諭始為申詳定奪大率坑峝深曠瘠确難種其初
日承佃有主田係猺者税歸猺田係民者税歸民而山田峝主原承佃三坑山税雖没
宦召人耕種然外峝耕人歲或罕至則猺不能賠租間有輸納市人包侵又隱其
數而歸咎于猺既不能自白于官官或以計擒一二至又繫之獄而并追其數歲所
逋是以猺益畏而山租益逋甚云
按鄉村與城市較近遠四方皆肰而陽山料落散處谿山耳目暏記不習官府法
度徵輸對簿惟市人是信故市人得以操縱出入利其訟嚚而飽局騙至有公
庭從旁代對官府莫辨誰何或託以錢神行說丼受漁獵而不悟稍一嬴勝歸德
于市人以為真能直我不知一飛籖召保立費倍償儻可賄免俱竊負逃矣是公
與私兩為市人欺也抑有甚者各村保長月甲醵錢以聽黠者支持公事一歲中公
事幾何而費金十餘歲一推舉更替認状承服紙價科歛給帖領示名曰鈐束
丁夫其實奸宄守望藐不相聞若以里長臨甲首自稱十卒土老耆民武断
憑陵共稱土虎又加市一等矣
按縣境内皆深山大壑崎嶇嶢崅曰埇曰峒各以耕鋤名之猺與民半雜而居
故藏疾匿奸易與為盗洪永以來各自承佃劵契公㩀偽摹贗籍皆百餘年
竄置他人業於中子孫承襲故智以起聚訟有司莫辨真贗苐訊所受物業卒
亦不能遁情是山之利害正亦相半若攢峰戟立危石懸墮環列畫圖别成一叚
境界斯固用武之區地險不可踰也
連州志云按府志俚俗有二種一曰徭推結跣足居深峒刀耕火種食盡一山則他徙作
祭則樂歌唱謂之暖喪二曰獞性質粗悍露頂跣足居高山深谷間花衣短裙鳥言
夷面自耕而食謂之山人兹二種疑出盤瓠自新會香山從化龍門清遠迄陽山連山皆
有之由今而觀山居者為猺峒居者為獞諸猺居無常住無所謂食盡則他徙者獞粗
悍類猺而服食猶近平民似與志稍異特二種之中有真贗主客之分不可不辨大率盤
姓為真猺它姓為贗猺土居為主獞瓦合為客獞真猺循贗猺詐主獞富客獞
貧往時猺獞表裏搆亂隨服隨叛皆詐而貧者導之也
按三坑招撫入籍獞猺亦習中國衣冠言語久之當漸改其初服云
傳羅縣志
猺本槃瓠種地界湖蜀溪峒間即長沙黔中五溪蠻後滋蔓綿亘數千里南粤在(在)
有之至宋治稱蠻猺其在邑者俱來自别境椎結跣足随山散處刁耕火種採實獵毛
食盡一山則他徙粤人以山林中結竹木障覆居息為峯故稱猺所止曰輋自信為狗
王後家有畫像犬首人服歲時祝祭其姓為盤藍雷鍾苟自相婚姻土人與隣者
亦不與通婚猺有長有丁國初設撫猺土官領之俾略輸山賦賦論刀為凖羈縻
而已今猺官多納授從他邑来兼攝亦不常置
蛋其来莫可考按秦始皇使尉屠睢統五軍監禄殺西甌王越人皆入叢薄中與
禽獸處莫肯為秦意者此即入叢薄中之遺民耶以魚釣編竹為業以舟為电語
音與土人微異其籍隷河泊所歲課計戶騐船徵之其姓麥濮何蘇吳頋曾土人不
與結婚近亦有土著服食視貧民間有鬻身于人以避賦者
論曰語有之近山之民仁近水之民知其居使之然也猺居峯而偏忍蛋居水而偏
愚豈其種類殊耶嘉隆間山海盗並作盗不耑于猺與蛋而猺蛋或為盗囮芟
夷之後族乃不蕃承平六十餘載復蠢蠢動矣天啓乙丑有事于東瓜坑坑猺所處
也為流賊窟穴猺更鳥獸竄靡有寕居今頗與村珉雜處佃作是可以中國之治(治)
也邑之蛋有二一編竹為筐箕之属一捕魚皆不徙業編竹者隷籍于東莞其賦長
歲賦丁銀一錢捕魚者隸籍歸善其賦長歲賦人二兩十年更籍又賦人五兩子
壮有室則父免狭河隻(廷舟)得魚不易一飽而賦身錢如許欲不激而亡且盗得乎邑
魚課米既派于民田而業漁者困累乃更甚是安可不亟為之所也
治人之道地着為本古者閭胥比長各登其夫家之衆寡五家相受有罪
竒則相及若徙于國中及郊則比長授之其居異鄕者則為之旌節而
行之居鄕無授出鄕無節則納之圜土以詰其所自來焉而後姦慝無所容業
可以安生可以遂乃後世之論政者曰民者暝也猶羣羊聚畜湏主者牧養處置
置之茂草則肥澤繁息置之磽鹵則零丁耗减或人稠土挾不足相供或土曠人
稀薦草莽而不治宜移民通財使之去磽狭就寬肥此開草闢土振人之術也博邑
萬曆以前民皆地着土曠人稀厥田宜稼悉不墾發邑是以貧然嘉隆間嶺東山
寇甚張而吾邑被禍獨輕者以民皆地著比閭相及相稽而姦慝無所容也
戊申已酉間興寕長樂之民負耒而至無授無節邑人擯之當事者謂興長稠
而狭博曠而稀蔡人亦吾人也使人與土相配不亦可乎自是兩邑之民鱗集碁
布閩之汀漳亦間至焉邑流寓與地著雜處地著孱而流寓梗馭之無道衆實
生心羣劫曰寇殺人曰賊在外曰奸在内曰宄盖兼有之既滋蔓矣邑人控于督府
欲盡驅之嗟乎成化㐮鄧間以驅逐流民釀劉千斤李鬍子之亂殷鑒不遠可
不為寒心哉然則靖民之道柰何亦曰嚴比長閭胥之法而巳矣古之比長閭
胥今之鄕約也流寓與地着或(錯壌)而處或羣平而比屋焉凢鄕約畫地而分民流
寓則否十都之中或百里而遥或五十里而遥統而隷之曰長興曰樂寕蔡人即
吾人也曷不隷于本鄕而自區畛為夫家之多寡不可問此奸宄之所由滋也原
中丞傑經略㐮鄧籍流民願留者九萬餘令自占籍為地著今誠分流寓隷
于各鄕約如地著而保甲行焉五家相受有罪竒則相及此開草闢土振人之術也
靖民固圉之道莫如分流寓之民隷于地著之約夫分流寓之民隷于地著之約
欲使其静治而無譁莫如慎擇鄕約之長所貴乎長者必其信義足以長一鄕者
也必其才智足以長一鄕者也必其族望足以長一鄕者也然而苟得其人每避而不
居何也體輕而累重也伍伯之横也朝持一符曰此而約人也問諸長夕持一符曰此
而約人也問諸長雞黍之供何日蔑有而狺(狺)横索者無論也佐幕之歲時
廵行也長有饋饋必徵諸萃處之人重而上比則衆怨難任輕而下比憑怒
而笞辱至矣夫以有信義有才智有族望之人使其俛首低眉而為此也能
乎哉今之長皆其愚而孱者也愚者不知避孱者不能避故執而為之長不則
鱗次而役之或匝月而易焉或按季而易焉夫無事而恭繹
高皇帝之六訓以振鐸於其鄕長事也盗劇矣保任流寓之民使其受我要束而
不敢為盗長事也一旦有適然不可測之寇紏合其鄕之人以禦侮而固吾圉
長事也以憑者孱者鱗次而役者而冀其辨此必不可幾之數也故今欲畫
地以分民使其靜治而無譁必慎擇鄕約之長繇今之道無變今之俗則鄕約
之長不可得而慎擇也姚令君自壬子迄乙卯涖邑三年邑人祀之令君謂余吾
治邑無他長惟不令伍百錯趾村落今稱村落輯寕而邑事治辦者姚令君也
以其里之長勾其里之人無不至也一約中有寇賊奸宄之事則其長任之其餘
訟獄勾攝長勿與知長得以有其身家而後可以辦一約之事近奉
明旨保甲鄕兵着州縣正官随宜厝置不得縱容衛官吏胥借名簽覈反貽民害
聖天子明見萬里煌(煌)
天語誰敢干之夫既無佐幕之廵行與五百之勾攝而後可慎擇鄉約之長有信
義有才智有族望之人始出而肩其任矣
永安縣志
縣違郡城二百餘里蠒三日乃至水行自倍皆﨑嶇萬山中異時未縣罪人梨來者
鮮龍蛇易生嘉隆間盗賊蝟毛而起其地然也縣宜矣取歸善古名寬得長樂
琴江凡三都北邸康禾南㩀烏禽嶂袤一百一十里東距米潭西至龍川江廣二百
一十里幅員幾七百里連嵕複嶂盡其地徯隧&KR2187;呀少夷衍或二三十里無室廬故
在版之里厪七正戶七百七十多歸善受田之人也琴江好氣而智古名寬得椎少文
地肥美饒五糓大家以儒術顕則三都同耳古名縣治在焉列四而居執役而食皆
異邑無土著者城内虚議鬻官地而賤其價予民實之甚善茹毛飲溪便利久
恐未必樂從也遠方竒民聚琴江古名寬得傭耕逋民隱之第此鷹而彼虎也舊屯
十二今存其七廢等兩廵司本以游徼為官無為厲多矣四竟今無虞乎上鎮黃花北
近藍能大小逕東出程揭貉獠坪南嶺南通螺溪馬寨黃峝新村捲蓬南僯松坑
碗窰往皆盗賊門戶獨西無外患可徒睫之視哉
古名都
自欖溪入筰行二百里至火帶皆古名古名之圖三其序盖江口始今不能别自火
帶以下皆秋鄉江旁溪注之甚衆水道紆曲舟行半日從陸以趨尚不及數里云兩山
蹙水曰江流如線樹木蔚薈故多鬱燠之氣民皆佃作度下石則林田烏石以乃有
著姓巖前有葉太守其人賢者匪獨科第重也地膏沃饒五糓然多富人之産
秋冬間漕歸舳艫銜接水湍石徑灘三百六十乃至瀧頭上蓋淺不可漕載不過
十石令之藩議䟽濬之排其填閼而鑿横江之石亦銳矣春夏水漲沙隨之行石
礧京積恐不能卒就也縣在此都民亦勞止圍子目李郊苦竹車峝間皆有徭
依憑崖谷伐山而㽦爇草而播患吾櫌彼彼不為患磜頭山烏禽嶂昔固盗區
而相思逕通下嵐石逕通松坑鳳凰逕通化梅坑逕通陽烏潭亦通松坑
烏禽嶂亦通陽烏潭羊角嶂通左坑散灘逕通藍口設有揭竿徒皆要害
今周道矣定休息庶其樂俗乎
寬得都
北界河源二合南趾古名東入縣而佛子凹綰轂其口龍川江西下都之門戶在焉
義容神兩江皆皇流衡貫都内入龍川江而神江之源冣遠聚落數十盤錯兩
江間柀山排碕豐草茂樹散為夷陸原隰衍沃自昔以為上田瀝口其望姓也
藍能作難則栢埔不得安枕桃子園院塞弄兵之民負焉故苦竹派祈望嘉靖中
徙寘于此今舊貫矣瀕江南北要津有傳有司歲彂廩錢共其擊刺一候人任耳
民不與知惟當縣孔道行李之往來屝屨是給負&KR1966;之役讁及穉子寡婦不免睊
睊勞人將息肩於苦竹派由清溪度員墩出猪母坑右手之螫而嫁於左夫非七尺之
軀哉惟仁人免我願在位者之仁之也上下窖鐵冶昔嘗鼓鑄下鳳凰岡隃梁化因材於
山以入幕府佐饟後賊大起咽之是懼不敢言鼓鑄事矣鶴子銀穴睨者亦衆若然
其咽恐甚山海天地之蔵也待虞而出待工而成待商而通商不出則三寳絶苐吾疾方
瘳奚敢復益之哉
琴江都
石馬西馳突起鷄公嶂過芙蓉逕入都白葉簾紫官山諸嶂怵&KR0930;南走隃貉僚坪
至南嶺出漏裏海豐歸善之山由此始矣是為邑之脊旅水東西分流若兩脅然西皆
入秋鄉江東會琴口入横流渡言語習尚與古名異山川風氣信不誣哉都多箸姓有
詩書之教矜然諾而好氣其民務稼穡饒積聚有餘以出米潭大梧至潮上鎮中鎮其
會也上方近河源密坑海豐長樂之間逃軍坑直其下方異時兩處丱開奸民趨之如水赴
壑則南嶺赤溪以至上鎮當其要道日夜行輷輷不絶東與海揭程鄉地比三縣盗起不
得安枕而卧矣故昔壘寨是都為獨多云宋末文信國提兵至循屯南嶺當是時四面楚
歌死灰能復然手嗟嗟一旅一成克復舊物天若禄宋因龍川之迹制南粤之兵庶幾夏
后之烈惜哉天之所廢千載下徒令忠義之士眥裂髮竪仰南嶺起敬耳繇是而觀南
嶺信險固不義之民往往負之乃設丈武將吏屯戍其地今空壘矣狡然思逞其兇何
蔑有其可忽諸
程鄉縣志
縣治東一百五十里溪南都地名界溪循山而入日上井上杭程鄉二邑界地峝嶺峻
絶杭盗欲禍程或避擒則由是而西程盗欲禍杭或避擒則由是而東四時多盗出
没故雖有路可通而商旅居民鮮有來往實邑之咽喉也
東北二百里松源都路通汀之上杭而諸山夾峙中有源曰松源居民頗衆自源而
北山徑崎嶇或十餘里無居人寇盗不時竊伏剽掠行旅汀盗人寇亦輒由之邑東
比之要害也西南一百里萬安三啚地名馬頭通三陽凢隆行由長樂逹廣者
必經是正德間程鄉盗熾嘗由是以逝潮豊賊亦由是而伏聚程鄕其地雖無甚險
峻然路捷而便實邑西南之門戶也西北二百餘里義化都地名腰古徑路隘而險
丹崖若壁餘三十里通贑之安遠安遠賊越是則義化長田皆被其毒亦邑之咽
喉也(今割隷平遠)北二百里石窟都地名圓子山徑四徑皆山而中有徑路方四十餘里
通汀之武平贑之安遠時方治平行者相踵惟取其捷一或有警則賊于此劫
掠官兵征勦三省之盗聚而為一東則西竄南負則北逃實邑之北門也(割隷鎮平)
連山縣志
金龜營在古縣沙田營西南六十里大凹营西四十
五里拳石营西北五十里大眼营西南八十里楓木
營西三十五里黃連逕營今廢泮涌营今廢以上
見州志何目营西六十里滴水營西南五十里白沙
營東十里上陀营西南三十里天梯营東十五里
玄武营城北已上俱新設新营縣東南三里茂古地方
萬曆四十一年六月猺人叛掠署縣事南海縣縣丞陳珤選兵截
其来路鄉里稱便爭携木料茅店蓋成營房五間遂督同𬋩营千
戶調各营兵更番戍守
猺獞上下三营良峝省峝三江石田是為内七峝皆獞民
火燒坪馬箭軍寮大掌嶺李八峒是為五排皆猺人王南水又
于五排之外另為一猺男婦以蠟膠髮頂板于其上數日一梳故
又謂之帶板猺云
肇慶府志論曰五嶺以南自晉史後俱揚州矣而杜佑則謂荆州
盡衡山之陽若以接境壌界奈何舍荆而揚之屬信然第先王制地
繡錯而犬牙之安能一切肇慶東北則中㝛含洭西北則廣澤臨賀
繇斯置漐揚荆亦兼之哉以辯星土星紀不得專矣斯道盛於春秋
時其言卓詭往往竒中要地不遷胡國之先後為(杜佑辨吳越三晉先後)或疑
嶺南曠遠非一次所及又况郡邑眇小烏足當之則日月有一不燭
燭非日月天真如覆盎矣惟南北反易二千年未有明其觧者余有
聞於父執劉梧也天地南北東西不同天之運也平地之倚也欹人
處地上觀天南面而已天雖有北實淪地中必平旋而南焉然後人
得而見也日行北陸纏星紀之次是謂南至而殷乎地面之南方星
紀必於地面之南方故以分東南之揚也日行南陸纏鶉首之次是
謂北至而殷乎地面之北方鶉首必於地面之北方故以分西北之
雍也是故紫微垣居天之中地之北所謂北極者也玄武七宿雖皆
天北而爲星紀玄枵娵訾之次然斗牛女麗天市垣外距北極最遠
虛危則未遠室壁則最近故其旋出地面斗牛女南殷揚粤虛危東
殷青齊室璧直當乎幽燕并衞也朱鳥七宿雖皆天南而爲鶉首鶉
火鶉尾之次然井鬼直距北極最近柳星張漸遠翼軫隔麗大微垣
之下距北極爲最遠故其旋出地面并鬼北殷秦雍柳星張西殷三
河以西梁益翼軫則直南殷乎荆楚也蒼龍七宿雖皆天東爲壽星
大火析木之次然角亢距南北二極爲適中房心近中尾箕隔天市
垣距北極爲最遠故其旋而可見角亢氐殷乎兖鄭氐房心殷乎宋
豫尾箕則當閩粤之南也白虎七宿雖皆天西爲降婁大梁實沈之
次然奎婁距北極不遠胃昴漸近觜參直距紫微而無他垣之隔故
其旋而可見奎婁殷乎近中之徐魯胃昴畢則偏北之冀趙觜參則
直北之晉也天道遠人道邇妖祥影響所不敢知作者或不出此封
國命祀江河脉絡之云皆不求其故從而為之辭者也但星家以尾
箕分燕觜參分益與此不同參之為晉左傳詳焉右據龍尾則有取
於南粤錄爾
肇慶府賦役志里甲為正役國朝之制一百一十戶為里里為
一册册為一圖丁粮多者為長其戶十甲首戶百鰥寡孤獨不任役
者帶𬋩於一百一十戶之外列於圖後謂之畸零在城曰坊長近城
曰廂長在鄉曰里長即周人比長閭胥之職也又於里中選高年有
者為老人居申明亭與里甲聽一里之訟即漢三老之職也圖分十
甲一長統甲首十輪年應役十年而周在官者曰見年休者曰排年
里之錢粮公事皆見役者追徵句攝帷清句軍匠根䆒事犯始用排
年其有官者吏者生儒者疾者軍者咸復其身見役里甲又隨丁田
賦錢于官以待一年之用名曰均平既出此錢甲首歸農里長在役
止追徵句攝二事耳其法盖始於成化弘治中有司多不能守費不
經里甲復直日供具嘉靖十四年御史戴璟定議為均平錄二十七
年御史黃如桂又議增之而有司終不能守直日如故上司行部下
程夫馬與諸歲額皆令里甲自辦數多濫溢原議銀少償者十倍尚
有無名之費出於均平之外即至百緡不以抵數及考覈空文應令
窮鄉小民不至官府傭人代直日一兩少八九錢其有定班科銀名
為雜用有司或乾沒之里甲大苦嘉靖三十八年御史潘季馴因前
錄增損加舊額銀一倍分為三等一曰歲辦謂每歲必用之常也二
曰額辦謂二年或三年或四五年一用者也三曰雜辦謂用無常預
待不時之需也徵銀在官毋令里甲親之奏可名永平錄今復通
縣歲派不專出於見役及往時直年後丁粮多者充該徵觧戶役最
重今官觧民始甦矣
雜役均徭舊高要四會高明廣寕十年一編新興陽江恩平德慶
開建五年一編陽春封川三年一編有銀差即宋雇役灋有力差即
宋差役灋亦計銀者凖工食也隨丁粮多寡分三則均編榜註役銀
雖有常數民往役輸價率倍其常正德十五年御史程昌奏定銀差
力差之例一時稱便但銀差輸官加者不過權衡之贏小民不能力
役竟亦輸銀其加數倍至於觧戶庫子斗級即宋之衙前吕中所謂
䧟失責之償費用責之供也註榜數兩費百餘兩或二三百兩有司
明知而待丁粮多者自謂抑富佑貧富人通吏為奸籍分為幾粮飛
於不可知之人貧人力不及施則見謂丁粮多往往被役於是有遣
妻鬻子轉徙他鄉者矣十餘年來一切編銀官自雇役百姓幸甚近
又歲編尤便
驛傳舊驛逓設夫頭若干人凡夫頭一人編米七十石或八十石視
驛繁簡計粮朋編十年而更及廪給庫子皆身執役事供億繁浩無
論符驗有無誅索無蓺傾蕩生産十人八九嘉靖六年御史蘇恩議
官雇法尚未畫一十四年御史戴璟通計各驛一年之費照粮派銀
隨粮帶徵觧府按季給驛逓供應其羡以待次年民免倍償亦十年
一編今乃逐年派徵
條編除魚課魚料外京庫軍饟府及各州縣及各儒學及梧州廉州
電白倉府及各州縣庫額派續派鋪墊及軍噐料總兵廪粮掾史衣
資皆出於官民米(惟陽春縣廪粮衣資出於均平)徭差民壮均平驛傳塩鈔皆出於
丁粮每歲通計銀若干某米該銀若干丁該銀若干類而徵之不多
立名取其易曉謂之一條編
論曰王介甫雇役舉朝攻之繇今以觀富者安貧不轉於溝壑終不
可罷非耶始料最繁自邵御史折而帶徵於粮民頌便簡此條編之
權輿也民壮驛傳銀戴御史亦嘗帶徵而不混粮之内自是或行或
罷霍文敏計兩粤便事嘗搤掔今即均徭均平向皆役於十年五年
三年者歲編之又通為一謂之條編稱名少而耳目專未知天下聖
人之政東南舉稱之矣何者錯薪翹翹不如一束之易操也岐路冥
冥不如一塗之易遵也雖然無畛出納之際胥為政能殿最我能督
責我將盡力以赴之否則歸罪於民上下倀倀以瞽遇瞽余嘗為縣
既合之又分之民知其分以期其合官受其合而理其分若八音並
奏不相奪倫歲終縷䟽其負以胥後命民亦甚便官亦甚逸惟在心
計而已古者十一而稅今農半輸於有田之人有田之人輸於官者
三十之一合農之半是六十而一稅也古者役民不過三日登于天
府則自生齒以上今丁數十而一登一人之役實數十人共之也事
充政重民往往以為言盖古事省無聚食之人後世聚兵而食男子
疾耕不足於粮饟其他經費若宫室賜予之屬不與焉故秦漢來一
切巧奪乎民尊為挈令山海關市之租盡入大農佐賦其在郡縣田
賦里甲之外塩魚及諸課税徭傳衞所郡縣屯戍之兵皆出丁田輕
彼而重於此是朝三也縣官空虛犬農歲以殿最長吏獻程不及且
得罪不敢言薄歛緩征事矣魏文侯曰戶口不加而租税歲倍繇課
多也辟治冶令大則薄令小則厚至言哉至言哉自封建廢雖非守
令之民受人牛羊奈何立視其死司牧者圖之
都御史劉尭誨䟽近者兩廣用兵每取諸土客召募之兵也自海上
倭患以至大征古田嶺東羅旁前後召浙福及土兵不知凡幾萬當
其往召也奉只尺之文直造其地而召號之不關於彼有司地里籍
貫不暇問奸良不暇察土著遊偽之民不暇辨惟有常例者得收之
為兵能厚賂之者得為哨為隊為長名為浙福實烏合之衆五方之
民也當事者務聚兵以勝賊賊勝矣而兵不可觧則姑養之以貽後
人後人不能觧又以貽之後人至於近年所募又皆不出門庭不辦
土客招客兵而連韶之土民亦往也招土兵而浙福之游民亦往也
有賂者進是人者收奉軍門放去者亦止除其名籍住支饟耳其衆
皆雜處於郊關遠近之間以冀復募募之則仍為兵久而不募則入
山下海而為盗舉全省土客之兵皆無家可歸無民可籍也各營寨
參總往往私擅革放兵目革於嶺東而收於廣海革於高肇而收於
雷廉使常例脩而外加賄焉不惟嶺東者可收於廣海而嶺東者亦
收於嶺東不惟復用之為兵而且拔用之為長間有精勇不能挾貲
以進有為盗而已各兵以常例收是以用之則獷悍而不馴放之則
屯結而不觧參總亦不欲放一聞軍門將出令放班則鼓煽司府飛
語以危動之言兵有變當事者方惡其變之自已召也不得已乃為
中寝或姑待焉及今不亟易之其患不止於為盗此乃兵之既敝也
水陸營寨領兵把總與在軍門及總兵參遊員下諸爲中軍爲哨探
司旗司鼓名色把總無下百十人除欽依陞授餘鮮不由他路進
請托得者故四方亡命之徒及罷黜生吏皆以此爲發身媒利之階
當其未進費恒産殆盡又多稱貸於人既進而有管攝惟思冐饟尅
兵以營貲償息耳行伍之充乏噐具之完缺坐作擊刺之間習與否
一無所問有如不利非叛即逃而軍門不能行一切以督之故舊歲
廣西潯梧及廣東西山相継兵叛皆激於貪總也今春羅旁賊起連
劫二營營兵遇害甚慘把總王陞聞變翩然去矣夫督軍者不得從
軍興法行於將領事敗聽其自逃雖集兵如林何益此總哨之既敝
也
舊通志永樂以來嶺西屢勤鈇鉞每羽
檄旁午先己鳥舉亡跡吏士甫銜命裏糧
而馳比冞入則蕭然惟蓬藋耳駐則反為
所屠其伐之不可得得之不可守大都如此抑亦
山深川闊迭相出沒故也故當其出沒宜行
韓雍秋調之法以鵰剿(韓雍秋調法舳艫千艘十艘一小脚艇春夏令官軍民壯)
(分領往來貨殖至七月東蘭西城等州狼兵畢集相機鵰剿)歸峒則行馮拯括丁
之法以招懷(宋馮拯知端州嘗奏行括諸路隱丁通鹽商諸事數十條吏民稱便今宜倣其法有)
(歸化者立版籍便耕種時勞以牛酒)漸立甲堡誨以社學使有生事
之樂以易其跋涉剽掠之勞則山麓可樵渦
塘可漁隸里㕓而識文字夷獠日化為良民
矣
營砦舊志自成化後地方多故營砦日多或以稍寕而撤或以
險要而增或以非據而徙或以勢分而併因時制宜興革靡定(所守)
(之人有民壯打手旗軍目兵鄉夫統領有千長有提調官民壮編戶自雇或令正戶雇打手鄉夫無工食打手俱新會順德人月給)
(工食六錢廣西目兵月給行粮四錢五分俱府支給旗軍月給行粮四斗五升各州縣支給打手境内約四千人歲支銀三萬羅定)
(州縣皆在其中矣)今撤增徙併益復不同取軍門志通志舊志州縣志廣
東圖說次之因革可見圖說萬曆十四年總兵劉鳳翔所輯雖不
久然亦異矣兵備副使黃時雨部署乃今遵行者并著于篇
高要之東路通三水西德慶南東安北四會西南故患徭東北患
山寇東南海寇之患設廵簡司三横查古耶禄步其營砦軍門志
有金鷄坪營(在温貫都雲楼山去縣四十里近高明縣九曲逕)貝水營(在縣東八十里貝水村近大河)霧
逕營(在縣治西九十里布院都通志同舊志無金鷄營割東安者不書)廣東圖說有大逕水哨(去縣)
(四十里)梅子坑哨(去縣八十里)寕塘哨(去縣六十里)横槎哨(去縣八十里)貝水哨(去縣)
(八十里)清岐水哨(去縣九十里)今部署兵一百二人守城西北上下窰新
基一百二人守城東春牛亭上下漕灣舖前堤菴至黃江厰水兵
四十四人船艇各一守羚羊峽又四十四人船艇各一守高榕頭
又一百十三人船艇各三守貝水清岐石排頭皆哨官領之遊擊
部也又弓兵二十守大路峽至石洲脚皆府城東境惠州衞及捷
勝所上班官軍一百六十二人船四守府西境自新村禄步大逕
至白沙又潮州衞上班官軍八十三人船三同遊擊部自白沙至
羚羊峽焉四會之東路通清遠西懷集南高要北廣寕設廵簡
司二南津金溪其營砦軍門志有大坑營(在縣東大圃都通志同舊志名太平岡營)大
逕營(在縣東大圃都)青草營(在縣東大圃都)鶴瓜營(在縣東舟官寺山二都)河岸哨(在縣城外興賢)
(仁夀二都上通志舊志并同)沙田營(在縣東舟官等都)&KR0914;捕營(通志同舊志無軍門志通志又有古竈營黃桐)
(營峽逕營舊志屬廣寕縣)今部署青草太平䨇岡打手六十三人新興之東
路通恩平西北通東安南陽春舊徭浪賊薮設廵簡司三今存一
立將其營砦軍門志有東營(在縣東三里梱村)西營(在縣西二里曲峝村)通利營(在縣)
(東十二里布顛村)白鳩營(在縣東四十里雲禮村)高村營(在縣東六十里高村)蘆村營(在縣東六十里)
平安岡營(在縣東南八十五里䨇橋村)石子營(在縣東南九十里羊盆村)張公腦營(在縣西南五十)
(里密洞村)第八營(在縣西南七十里第八屯)茶岡營(在縣南二十里何村)裏峒營(在縣南四十里上下裏峝)
(村上通志并同舊志四閘即舊東營餘俱無割東安者不書)舊志有良峝營(在縣西北三十里良峝村)下洋
營(在縣治西二十四山要地設鄉夫守每月一四七日從金山河頭護陸路商人至新興山口又以二五八日從新興山口護至)
(金山河頭三六九日護往來商船量取牛羊及商船錢以充粮食)伯岡營(在縣南七十里覇塘村縣志并同軍門志通志)
(俱無割東安者不書)廣東圖說有下甲巢(去縣三十里撫民朱善富許英豪所居)今部署立茅
田逕腰古東利廽龍四營軍守之(同知方應時請置每營軍十人)陽春東南路
通陽江西東安北新興昔最患寇設古良廵簡司其營砦軍門志
有北塞逕蕉林逕(俱西南界)曹峝逕閘白水逕閘蟠龍逕閘(俱東北界)牛厄
曲營(在縣北一百二十里思良都設千長領鄉夫防新興黃三坑恩平君子山等賊)巖面營(在縣北一百五十里順陽)
(都設千長領夫獞防瀧水四賀等山徭賊通志并同舊志只有巖面營餘俱無)舊志有鴨鬪營(縣志云在縣内)灣
口營(在縣西六十里順陽都嘉靖十二年征西山屯為左軍)鳳凰營(在縣西南九十里太平都嘉靖十二年征西山)
(屯為右軍通志無鴨)闘(門志無營餘同)縣志有東營西營(俱城外)狼營(在城西八十里太平都正德間)
(龐峝羅陳合水黃稾木欄等山徭猖獗田地荒蕪人十損八九知縣黃寬令排年招廣西狼兵二百餘家分三營耕守上三營軍門)
(志通志舊志俱無)廣東圖說有上下魚跳砦(去縣一百五十里撫民盤亞弟等)今部署無
蓋守在四隣也陽江東通恩平西電白北陽春南大海山海寇
並為患舊設海陵廵簡司今革其營砦軍門志有永安營(在縣東南八十)
(里喬馬都黃竹逕設旗軍民壮鄉夫防新寕白水山賊)馬牯逕營(在縣東九十里北慣都設鄉夫防新寕白水等山賊)
麻思營(在縣西一百一十里虔儒都設民壮打手軍餘防陽春樂安等山賊正德改印岡營)蓮塘堡(在縣西六十里)
(海朗陽江二所官軍防陽春恩平六山浪賊路)戙船澚(近大洋民壮及神電䨇魚海朗陽江衞所官所防番寇通志同舊志)
(無馬牯逕營)舊志有高嶺營(在縣西七十里堆錢嶺軍門志通志無)縣志有三鄧逕蟠龍
逕雨霖山珠環嶺北塞逕上下瀧麻瀝逕雲霄逕桐油圍禢村逕
(名同陽春者兩縣界縣志云東自那柳至縣九十里兵營非一而永安營為要害西自儒峝至縣一百七十里兵營非一而印岡)
(營為要害往守以軍壮打手鄉夫所官領之今十里一營與舖參列守以營兵領以哨官儻有他虞諒能相助)廣東圖說
有長亭營(去縣五里)教場營(去縣五里)歸善營(去縣十里)黃桐營(去縣二十里)那凋營
(去縣二十里)獨石營(去縣三十里)望牛營(去縣四十里)尖岡營(去縣四十里海防圖尖岡接電白)
(縣界此云四十里誤)登觀營(去縣五十五里按海防圖登觀連尖岡此云五十五里誤)漂竹營(去縣六十里)
(按海防圖漂竹接登觀此云六十里誤)田寮營(去縣五十里)樂安營(去縣六十里)高嶺營(去縣七十)
(里)山口營(去縣七十五里)平望營(去縣八十里)望斗營(去縣八十里)麻思營(去縣一百一十)
(里)大墟營(去縣一百二十里按海防圖大墟連平望此在麻思營下誤)鐡爐頭砦(去縣三里撫民許恩安插)
(于此)今部署恩平營左哨六隊守平望堆錢嶺樂安蚺蛇窟黃桐歸
善六營其三隊守恩平縣城後哨六隊守黃竹橋山口田寮憑村
那凋長亭六營其三營守恩平木梗水邊蓢那龍營中哨六隊守
陽江縣城其三隊守恩平城凢哨九隊隊長一人兵十人三隊旗
總一人共一百二人每哨哨官一人其平望以西大墟麻思安樂
漂竹登觀尖岡六營則陽電兵營也北津水寨見海防烽堠陽江
所六白沙北津南樂那貢南津黃村海朗所六那蘇平山三丫北
環澚仔東稔䨇魚所四石門將軍帽白沙施村高明之東通南
海西新興南新會北高要舊猺浪賊出入之路設太平廵簡司其
營砦軍門志有都含海口營(在縣東四十里清溪甲近大河設弓兵駕船以防海賊)長圳營
(在縣東五十里羅格阮埇二甲扶䴡蘇塘等村近大河設打手駕船于中圍石子洲等處以防海賊鹽賊)長岡營(在縣西南)
(五十里高村布社都路通新興)劬塘營(在縣治西四十里馬鞍都路通新興通志舊志并同)舊志有赤木逕
營藥逕營(皆在縣南三十里楊梅都)古道逕營(在縣北高要范州古覇等都要害縣志同)縣志有三
營總鎮(在演武亭抽山臺寺藥逕赤木逕三營兵護城今廢)鷄籠逕營(在縣南三十里赤藥二逕之間)赤麻
逕(在縣南三十里新會賊往來門戶)大下逕(在縣南三十五里近雲峝村)風凹逕(在縣南三十五里近柴塘)
(村)石船逕(在縣西南七十里新興西山盗賊往來近麥板村)錢窟逕(在縣西七十里近高村嶺)官逕(在縣)
(北五里府城往來之衝以上諸逕無營者有警鄉夫自守又有城村砦田村砦良村砦布練砦黃村砦跎柳鎮歌樂砦泔砦遥村)
(砦簕砦新村砦板村鎮澤河鎮平山砦朱塘砦平塘鎮平步砦小峝砦雲良砦舊宅鎮平嶺鎮白灌鎮禾倉頭鎮井頭鎮蓮塘鎮)
(豸岡砦員岡鎮塘口鎮大楠鎮清泰上鎮太村鎮獨岡鎮岑水鎮清泰下鎮山村鎮倫埇砦鐡頭岡鎮泥&KR1905;砦潭邊鎮茶田鎮大幕)
(鎮鐵册鎮東坑砦范州砦百竹山鎮龔村鎮黎坑鎮塘肚鎮步州砦温水鎮停步鎮有警亦鄉夫自守)今部署長圳
海口二營打手六十人船二上自高要縣石洲脚下至三洲墟往
來廵守恩平東路通新會西通二陽南陽江北新興舊盗之衝
設恩平廵簡司其營砦軍門志有塘宅堡(在縣東北一百里長居都防會寕諸山賊今毁)
(入于開平屯)馬岡營(在縣東北八十里静德都)鴻觜山營(在縣西北一百里静德都)獵逕營(在縣東北)
(一百二十里静德都上皆防會寕新高諸賊)楼逕營(在縣北九十里静德都近官路連接鴻觜等大山防鴻觜山賊今為)
(豐建屯縣志云其逕東至倉步通水洞賊巢南至鴻觜山後北至九嶺通老熊石賊巢九嶺至陳坑越此為新興飛鼠窟界通王)
(三坑賊巢東北至獨鶴驛由驛西通西坑員嶺賊行要路越此為新興大河界東通立逕蚕娥嶺新興相思圍界賊行要路)祠
堂營(在縣北五十里仕峝都逼近化眼潭等山防化眼潭等山賊)火夾腦營(在縣西南三十里水東都)鎮安屯
(縣東南四十里德行都)教場營(在縣城東通志同舊志無馬岡鴻觜獵逕營)舊志有蓮塘頭營(在縣)
(北二十里蓮塘村)烏茭塘營(在縣東三十里水東都官路傍&KR0914;籬子逕要路上縣志同)白蒙逕營(在縣東南)
(四十里今為白蒙屯縣志云其逕東通白麻逕懷寕營村南通灣雷逕至海西南通陽江那龍村北通那虔上峝)縣志
有恩平堡(成化間改為縣)籬子逕(在縣東南二十里東通十三村逹蜆岡)十二逕(在縣西南那吉峝由)
(那吉墟西至落馬洒入上水洞出珠環梯峝陽春界南陽江界)白石逕(在縣西南山路直通陽江陽春各巢盗賊出沒皆由)
(此逕)瓦巷逕(在縣西五十五里通陽春盗賊要路)黃沙逕(通陽春新興)䨇穴逕(在縣西北四十里路通新)
(興賊行要路)清油逕(在縣西北四十五里通新興李峝險要之地)黃竹逕(在縣北六十里仕峝都北通良塘黑)
(羊尖雲岫大山有賊往來要路曰鷓鴣崩通馮九地賊巢)老鴉灘(在縣西北六十里仕峝都東至祠堂營西至姜村猫&KR1000;嶺)
(通王三坑南至黃竹逕北至花眼潭牛牯凸鴻觜山狗尾型水洞各賊巢俱賊住要地)擒頸(在縣北七十里静德都塘角壠)
(西至花眼潭一路通牛牯凸水洞營一路通狗尾型鴻觜山今為鎮戎屯)倉步(在縣東北一百一十里東至豪坪營新會界南)
(至合水觜北獵山馬驑砦越此為新寕界西通鴻觜山北至那假關計至枕頭賊營今為開平屯)塞喉逕(在縣東北七十)
(里由赤硃岡迤東而入出逕為新會縣那盧界)羊逕(在縣東北八十里由火燈村入出逕為新會倉前村界)火燈逕
(在縣東北九十里由火燈村入出逕為新會社邊界)竹子坪(在縣西南水東二圖西通雨霖山陽江界北至雲禮村原賊巢)
(壘)簕牢(在縣西六十里東西大山北通落馬洒逕賊巢)金雞頭巢(在縣東南六十里東至新寕赤鷄傍鶴北通新)
(會獲峝縣志云恩平用武之地其逕道巢壘昔皆盗賊經由屯聚不可以安而忘危治而忘亂也今據千長開報備錄按圖可知)
(阨塞)廣東圖說有牛屎營(去縣十里)石井營(去縣十里)木梗營(去縣十五里)水甕凹
營(去縣二十里)潭流營(去縣二十五里)大湴營(去縣三十里)水邊營(去縣三十里)廟子營
(去縣四十里)那龍營(去縣四十里)官來逕營(去縣五十里)田心營(去縣五十里)黃竹營
(去縣五十五里)瀾石營(去縣六十里)鷄啼營(去縣六十里)牛牯凸營(去縣七十里)楼逕營
(去縣八十里)簸箕田營(去縣九十里)獨鶴營(去縣一百里)今部署恩平營左哨三
隊守恩平縣城其六隊守陽江六營右哨九隊分布於田心鷄啼
牛牯凸楼逕簸箕田獨鶴慈雲木檔稔村九營中哨三隊守恩平
縣城其六隊守陽江縣城前哨九隊分布於瀾石官來逕廟子水
琅珂水甕凹牛屎石井潭流水大湴九營後哨三隊守木梗水邊
蓢那龍三營其六隊守陽江六營廣寕之東路通清遠西通懷
集南四會北連山設扶溪廵簡司其營砦軍門志有黃沙營(去縣一百)
(二十里府志名南綏營縣志在永義都二十里至清遠白芒鵝呌石砍諸峝皆撫民當大羅山之襟喉各峝賊出入由此四十里至)
(扶溪峝)企岡營(去縣一百八十里縣志東南有猺至清遠石坎峝屡出寇地最險要三十里接花山營)花山營
(去縣一百八十里縣志防守顧水一帶營後有螺殼大賊巢俱是猺獞原賊首馮天恩據此山外懷集縣界此營孤絶無人烟)得
勝營(去縣二百里縣志分守森峝北路二十里接連懷集務本寕峝并開建水細龍塘金鵝等賊巢南十里德慶州界東北鷹)
(峝山猺上三營通志舊志無)舊志有古竈營(在縣東太平都)黃桐營(在縣北太平都)峽逕營(在縣)
(東北太平都軍門志通志屬四會盖未立廣寕前也)縣志中軍營(在演武場前山征大羅山時營此)官埠水
哨(知縣羅彦霄請置每月輪營兵八人詰奸人私塩縣廵捕官領之)廣東圖說黃沙營企岡營花
山營得勝營塘角砦逍遥砦扶溪砦今部署哨官領兵一百七十
九人分布於黃沙企岡得勝花山四營又分水哨三以六十里爲
一哨自東鄉水口至官埠又自官埠至扶羅又自扶羅至程村凢
三哨於四哨抽兵二十四人每哨八人駕船一往來廵守德慶
之東路通連山高要西通封川北懷集南大江通羅定猺昔盤據
爲害孔棘設廵簡司三今存一悅城其營砦軍門志有平村營(在州)
(西八十里都城鄉近大江上峝)麻地營(在州西九十里都城鄉萬峝)大塘營(在州西八十里都城鄉十五都)西
灣營(在州西十里近大江)沿頭埠(在州西八十五里北岸近大江)綠水埠(在州西六十里北岸近大江)大
小澗埠(在州東三十五里北岸近大江)冷水埠(在州西三十里北岸近大江)野芋埠(在州西五十里北岸近)
(大江)龍目埠(在州東四十里北岸近大江)辣頭埠(在州東四十里北岸近大江)下埇埠(在州東四十五)
(里北岸近大江)思麻埠(在州東四十五里北岸近大江)蓬遠埠(在州東五十五里北岸近大江)媳婦頂埠
(在州東六十里北岸近大江)降水埠(在州東七十五里悅城鄉北岸近大江)大塘埠(在州東六十五里北岸近)
(大江)蓮湖埠(在州東八十里北岸近大江以上十四埠俱在大江北岸防西山賊通志營埠並同在南岸者不錄舊志云)
(上江九埠下江二十五埠今存其七餘併入江防考舊志無江防六埠見上一倫埇也)舊志有教場營(在州西三)
(里)水碓營(在州東五十里)廣東圖說辣頭營(去北岸營五里)三洲營(去北岸營五里)倫埇
(即連埇)營(去北岸營十里)大樹營(去北岸營十五里)龍目營(去北岸營十五里)田心營(去北岸營)
(二十里)雷公埇營(去北岸營二十五里)大河營(去北岸營三十里)静蠻營(去北岸營二十五里)下
青榕營(去北岸營三十五里)下封門營(去北岸營三十五里)七把連營(去北岸營四十五里)麻墟
營(去北岸營五十五里)赤土營(去北岸營六十五里)上封門營(去北岸營六十五里)甘塘營(去北岸營)
(七十五里)募前哨(去北岸營八十里)教場營(去北岸營八十五里)羅孔營(去北岸營九十里)思逕
(即茨逕)營(去北岸營一百六十五里)水碓營(去北岸營二百五十五里)馬地營(去北岸營二百六十五里)今
部署北岸營兵五哨四哨皆分水陸一哨水自德慶州下至靖蠻
營陸自教場營至甘塘麻墟營一哨水亦自州至七把連靖蠻營
陸自七把連營至青榕大河營一哨水自靖蠻營至連埇新村驛
陸自龍目營至辣頭雍沙營一哨水亦自靖蠻營至三洲新村驛
陸自三洲營至田心雷公埇營其一哨則皆陸兵自馬地營至封
門羅孔茨逕營焉每哨兵皆一百二人水哨船艇各二上江以南
雄上班官軍哨守千戶一人軍九十二人船艇各四封川之東
路通德慶西蒼梧北開建南大江通西寕設廵簡司一文德其營
砦軍門志云麒麟白馬二山賊嘉靖二十四年剿盡今無邊患營
堡俱廢(通志同)舊志有羅峝營(在脩泰鄉)縣志有迪田營(在文德鄉迪田村前臨賀江)
西河營(在文德鄉西河村前臨賀江上二營廣西流賊出入襟喉有警則統兵防禦無警撤備)菊花營(在脩泰鄉)
(菊花嶺原羅旁賊越劫要路)靖安營(在城後)南龍營鑼鼓營(俱在文德鄉)三丫逕埇彪
逕(俱文德鄉通關廂要路)相思大逕(在德寕鄉通關廂要路)烏沗逕羅黑逕存塘逕(俱德)
(寕鄉要路有警防守)都蓬逕老鴉逕(在歸仁鄉通德慶州要路)猿嶺逕(在文德鄉通歸仁鄉要路有警植栅)
(防守)廣東圖說有南龍營(去縣一百二十里)鑼鼓營(去縣一百四十里)今部署哨官
領陸兵一百人守南龍鑼鼓等營民壮二十人弓兵四人船艇各
二隻廵守蒼梧䨇魚界至德慶都城界開建之東路通懷集西
蒼梧北賀縣南封川設古令廵司其營砦軍門志有會珠營(在縣北六)
(十里四都防懷集金鵝松栢南水上帥下帥諸山賊)萬保營(在縣北四十里四都防賀縣深埇懷集牛欄羊橋銅鍾古城諸)
(山賊)獨住營(在縣北三十里三都防賀縣深埇塞山企墈磨刀田源諸山賊通志同)舊志有潭霜營(在縣)
(北六十里四都)縣志有教場營白蓮營(在縣北七十里四都何木逕)大灣營(在縣北七十里四都)
總旗營(在縣北六十里四都)舊東營(在縣東北六十里今廢)鎗杆烽堠(在白蓮營外十里)廣東
圖說有龍堂中軍營會珠營飯包(即萬保)營獨樹(即獨住)營小水營今
部署哨官一領兵一百七人守白蓮教場營哨官一領兵一百人
守總旗獨住營又哨官一領兵九十八人於大灣潭霜營守焉
江防自德慶州前上至都城為上江下至楊柳為下江上下凢
二百里以其在州之南又謂南江往羅旁未平猺賊每以急榜横
江奪舟越貨即制帥大吏不為憚故江防最急通志打手六百人
戰船二十哨船四十以防南山徭賊舊志上江守各埇口船一十
九廵哨船二下江守各埇口船四十九廵哨船三又言上江埠九
下江二十五埠大都埠船二矣每船打手二十人上下江提調指
揮各一人廵哨千百戶各一人其重如此今徭已平自蒼梧至高
明舳艫不絶兵備道所部署已見上復聯絡書之蒼梧䨇魚界起
至都城廵簡司封川縣民壮弓兵廵守南雄所上班官軍則自都
城至德慶州北岸營兵二哨自德慶州至靖蠻營又二哨自靖蠻
營至新村驛高要界也惠州衞及捷勝所上班官軍則自新村驛
至白沙潮州衞上班官軍同遊擊部復自白沙過肇慶府至羚羊
峽遊擊水軍復自羚羊峽外高榕頭貝水清岐至石排頭一水南
下為大路峽至石洲脚高要境至此高明打手則自石洲脚至三
洲焉其廣寕水哨自東鄉水口至程村入四會出于清岐兵備副
使黃時雨分水軍為遊正二哨給以號票號簿正者畫地而守日
則偵寇夜則擊&KR2190;中流遊者晝夜往來會哨投票簿於附近官司
填註時日印盖之季一覈
海防陽江縣濱海東海朗西䨇魚皆海堧也舊制三所備倭官
各一人每歲四月風汛之時各率旗軍出海防禦陽江所旗軍七
十人海朗所旗軍八十二人䨇魚所旗軍一百人各戰船一哨船
一霜降後撤回軍分二班一班仍舊防禦一班辦備倭料銀又每
歲調東莞烏艚船十雷州神電寕川錦&KR0809;等九衞所官軍乘之俱
赴戙船澚防汛嘉靖二十七年掣三十五年復掣陽江䨇魚所軍
船自此多事隆慶六年都御史殷正茂以神電䨇魚連䧟奏設東
西廵海參將以西路參將駐陽江萬曆三年設海防同知亦駐陽
江四年始設北津水寨改西路廵海參將為陽電海防參將八年
設北津水寨把總而陽電海防參將罷初船烏艚横江白艚玄鍾
哨馬叭喇唬共七十四隻(每年省河一脩)兵二千二百七十人(脩船則放班)正
二七八九十二月收汛三四五六十十一月出汛所分信地東至
三州上下川與南頭寨會哨西至吳川限門山與白鴿門砦會哨
又以海闊分為三哨中哨泊于戙船澚豐頭港左哨泊于寨門澚
右哨泊于電白之蓮頭澚軍噐火藥咸具自是縣所軍壮掣而不
用(每歲船就附近估脩不必至省)收汛亦免放班止給大半工食然自七年以後
船兵屢有裁减又裁船大小二十捕兵六百三十三人益白鴿門
以守烏兔至十五年尚存大小船三十五隻官兵九百九十七人
先是總兵戚継光改三哨為三司每司左右二哨中司復有中中
哨凢七哨今仍左右司之名而中司止一哨凢五哨嶺西分守道
以右哨原守電白縣蓮頭赤水等信地其船九兵二百四十八與
饟宜屬高州海防同知於是肇慶海防舘所屬止船二十六隻官
兵七百四十九人中哨船五隻兵一百五十二人守北津港分哨
南津等港左司左哨船八隻兵二百一十人信地東自大澚迤西
至馬拇石每月東與廣海遊兵會於海朗西與左司右哨會於馬
拇石左司右哨船七隻捕兵二百人信地東自馬拇石迤西至筶
杯山每月東與左司左哨會馬拇石西與右司左哨會筶杯山右
司左哨船六隻兵一百六十人與高州海防所屬船二隻兵五十
人為一哨信地東自䨇魚角筶杯山西至蓮頭角每月東與左司
右哨會筶杯山西與右司右哨會蓮頭角右司右哨船七隻兵一
百九十五人信地東自蓮頭角西至暗鏡山每月東與右司左哨
會蓮頭角西與白鴿門寨兵船會暗鏡山則高州海防所屬者也
各哨雖有信地仍哨外洋會哨兵備道給有簿所至結報
