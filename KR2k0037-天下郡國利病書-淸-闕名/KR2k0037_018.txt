山東
山東古青兖徐之地視秦在太行山之東故稱山東然孟曰東夷周曰
河東秦漢以下曰東秦曰東郡宋曰京東其為東方之國舊矣嘗觀古
輿地圖青州東距于海西至于岱兖州東南據濟西北距河徐州北連
岱境南通長淮實今六郡之全境云或曰漢晉以来或稱山東為兖冀
何曰先王彊域紊亂史傳之訛也禹貢冀州既載壺口治梁及岐既修
太原至于岳陽覃懷底績至于衡漳自今觀之有一為山東州縣否乎
又曰濟河惟兖州九河既道雷夏既澤灉沮會同桑土既𧖟是降丘宅
土其貢賦則浮于濟漯達于河今九河故道多在濟南境雷澤在濮灉
沮在蒙泗桑間濮上實惟桑土濟漯達河斯為逹冀兖冀彊界固自明
也而欲援冀為山東豈不謬哉或曰今兖州與古兊若何曰古之兖兖
也今之兖徐也合徐兖而治之也禹貢海岱及淮惟徐州爾雅曰濟東
曰徐州蔡氏所謂岱陽濟東是已故今之兖合徐兖而治之非古兖也
周禮河東惟兖州山曰岱藪曰大野川曰河泲浸曰盧濰考其彊域視
禹分土之時亦已不同故禹佐舜治天下兖徐各置一牧周併徐入屬
青又分青入兖自濟以南皆屬焉及周公封扵曲阜伯禽為魯侯遂主
泰山之祀故夫合徐兖而治之者昉諸魯之受封也或曰今青州與古
青州若何曰古青州合登莱濟南地今青州特古青州之一隅耳禹貢
海岱惟青州嵎夷既略維淄其道又曰莱夷作牧是已周滅商以營丘
封太公望為齊國齊務兼併遂奄有青土秦滅諸侯置為齊郡青州尚
未分析至漢始分青州西境為濟南東境為北海齊瑯邪千乘東萊五
郡而古青州之域不可復考矣曰青州何以謂之齊也曰通考云齊在
天中猶腹臍也漢志曰齊所以為齊以天齊淵故也然漢志之說近之
矣或曰青兖徐三州風土何以異曰青東方也居少陽其色為青生生
不已也兖之為言端也信也陽精端端故其氣殱殺也徐之為言舒也
有舒緩之義焉是故觀青徐兖風土之異而山東六郡之政理可圖矣
余嘗考六郡封域辨其物土民性之殊西北曰濟南其治為州四縣二
十六其域為青兖其名山為岱嶽為徂徕為梁父為華不注為長白為
玉符為黌為宫為原其臣浸為濟為濼為汶為瀘為淯為臣合其地濕
沃其民豐聚其利金銅其榖多稲正南曰兖州其治為州四縣二十三
其域為徐兖其名山為龜為蒙為鳬為驛為嵫為陪尾其臣浸為沂為
濟為洙泗為汶為洸其地厚衍其民遜譲其利絲鑛其榖宜四種正西
曰東昌其治為州三縣十五其域為兖其名山為茌為陶為歴其臣浸
為漳為衞為濮為瓠子為鳴犢其地平阜通津其民饒庶其利紬纊其
榖多黍麥北曰青州其治為州一縣十三其域為青其名山為沂為瑯
邪為雲門為蒙隂為胊為艾其臣浸為淄為渑為沂為沭為時為臣洋
其地險阻其民闊達其利鐵陶其榖多稲麥東北曰登州其治為州一
縣七其域為青其名山為丹崖為石門為羽為成為之罘為岠嵎其巨
浸為清洋為大沽為蜜為蜂為昌其地僻遠其民朴直其利海錯其榖
多稷菽正東曰莱州其治為州二縣五其域為青其名山為天柱為大
澤為不其為勞其臣浸為沽為丹為膠為灉其地剛鹵其民敦本其利
鹽鐵其榖多稷菽是故以同貫利以齊好惡設牧各效其能制貢各因
其有正俗各導其趋齊之富強魯之禮教庶幾可復焉其為海岱名邦
詎不信夫
夫海者百谷之王而萬水之宗也山東三面瀕海登莱二府島嶼環抱
其在青濟則樂安日照濱州利津霑化海豊諸境皆抵海為界稱渤海
云說文曰東海之别有渤澥故東海稱渤海列子曰渤海之東有大壑
名曰歸塘歸塘者即莊生所謂尾閭也初學記日北海之别有瀚海瀚
海之南有渤鞮海則北海亦通稱渤海矣夫東方之極自碣石通朝鮮
諸國直抵扶桑一望汪洋浩瀚𬈑涬無際外控夷落内衛中夏則山東
形勢實稱險絶昔人謂齊得十二又豈直為兵車卒乘之富邪博物志
曰海中有蓬莱方丈金銀宫闕仙人所集十洲記謂東海中五百里有
不死草返魂樹此固秦皇漢武所以縱其侈心求之而不得也顧其說
雖荒唐不經然觀登莱海市樓臺城郭人物旌旗之状成於瞬息千態
萬像而不可摹寫則海中靈鬱之氣洩而為竒怪瑰瑋之物固亦理之
所宜有也至於禽魚木石之産金錫鹽鐵之利珠璣鱗甲之珍民實資
之則海於東土其利固甚博哉
禹貢冀州夾右碣石入於河兖州浮于濟漯達于河山東漕運其昉於
兹乎秦欲攻匈奴使天下飛芻輓粟起于黃腄琅邪負海之郡轉輸北
河漢高祖運山東之粟以給中都歲不過數萬石至武帝通西南夷滅
朝鮮擊匈奴城朔方轉漕甚遠而山東咸被其勞矣宋初都汴京東之
粟歴曹濟及鄆入五丈渠至京師真宗時京東分廣濟河由定陶至徐
州入清河歷吕梁灘磧之險至理宗時於堽城作斗門以遏汶流益泗
&KR1193;以餉邊衆而&KR1193;渠開矣元初開濟州泗河至新開河由大清利津諸
河入海既而海口沙壅復從東阿陸輓至臨清入御河又開膠莱新河
以通海道勞費不貲少有成效伯顔始創海運與濟州河並行未幾又
用韓仲暉等言自安民山開河北抵臨清引汶絶濟直屬漳御名會通
河夫汶水自古東北入海以智力導引使南接淮泗北通白衛自元人
始然河渠淺澁舟不負重歲運不過數十萬石終元之世海運不能廢
也國朝初給餉遼卒海運如故永樂徙都于北亦嘗行之後尚書宋
禮䓁復濬會通河於是漕利通而海運罷膠莱故道亦遂堙廢夫河&KR1193;
誠利矣然泉源壅塞有疏濬之勞堰閘蓄洩有供役之繁徐吕洪流之
泛溢淮揚襟喉之扼塞意外之患有不可不防者海運其可不講耶是
故漕河者萬世之通利也海運者僃不虞之變也膠莱故道者翼海運
以成功也皆不可廢也天下之事居常者必慮變擇利者必思害輕重
㣪急逹乎其勢而已矣獨漕政為然哉
形勢
論曰夫古今之勢不同強弱之形亦異今之山東視古東秦拓地無憲
數千里長城臣防穆陵無棣昔之所謂關隘者今皆為甸邑矣然而潢
地少警望風瓦解雖有險固莫之或支豈形勢之在今者果不足恃哉
盖嘗考之春秋戰國之時承太公修政之餘維以桓公主威定伯民頼
休息行伍充盈故齊地不下七十餘城而臨淄一邑帶甲已至二十餘
萬蘇秦所謂連袵成惟揮汗成雨者是己國勢如之何其弗強哉楚漢
之際齊猶稱伯自王莾之亂山東盗起青徐首難既而黃巾煽禍海岱
騷然民塗兵革重以石勒慕容超之殺戮金元之竊據齊地荒凉削弱
泊焉不振固其宜也國家承平百餘年休養生息濟南東兖頗稱殷
庶而登莱二郡沂濟以南土曠人稀一望尚多荒落萬一有如正德間
流賊之警豈非有國者之深慮哉昔人有言土地軀幹也人民精魂也
精魂完而復軀幹固此地利所以不如人和也雖然談形勢者必稱要
害山東要害之地凢五臨清南北之咽喉也武定燕薊之門庭也曹濮
魯衛之藩蔽也沂州徐淮之鎻鑰也登萊邊衞海東之保障也守咽喉
則齊右安固門庭則渤海靖謹藩蔽則河東固嚴鎖鑰則南顧無憂慎
保障刖倭奴殄患五要守而山東可安枕也山川險絶又烏足道哉
風俗
論曰余觀齊俗敦厚闊達其敝也或失之舒而緩侈而麗魯俗忠信重
禮其敝也或失之嗇而固矯而競曹衛楚宋之間剛武尚氣其敝也或
失之勁悍而輕剽載籍所傳不可誣己以今山東列郡觀之廼不盡然
大較濟南省會之地民物繁聚兖東二郡瀕河招商舟車輳集民習奢
華其俗也文若勝乎質青登莱三郡馮負山海民殖魚鹽以自利道里
僻阻商旅不通其俗也質若勝乎文孔子所謂齊變至魯魯變至道者
又不可執一以例今之俗也乃若六郡所同者士大夫率多懷義質直
侃侃明達如班固所謂好經術而矜功名杜牧所謂多才力重許可能
辛苦者其風至今不衰其小民力于耕桑不賤商賈喪葬有序不泥風
水鄉黨歲時舉社會貧富相資有藍田鄉約之遺風此則山東風俗之
近古者文之以禮樂豈不足以復齊魯之舊哉盖嘗論之風也者相觀
而化者也俗也者相習而成者也化趨於善者難乎成而習狃於惡者
不易變是故以康叔忠厚之貽不能保叔世無桑濮之靡風以晏子之
弊車羸馬不能使當時變綺麗之侈習齊不嫁姑而後乃有長女不嫁
立巫兒以主家祠者魯焚巫尫而後乃有裒棺曳尸打旱骨以祈雨澤
者雖至于今尚有之傳曰周之興也商民先革百年化之而不足周之
衰也衛風先變一日移之而有餘言趨善之難也又曰齊太史之守官
尚父之德遠矣魯宗人之守禮周孔之澤深矣言遺化之當崇也任理
民之責思易今俗而返之於古者曷亦知所務哉
物産
論曰山東物産豊饒甲于天下其用之廣而利之博者惟鹽鐵乎粤自
管仲相齊實興厥利仲之言曰利出一孔者其國無敵出二孔者其兵
不詘出三孔者不可舉兵故當特鹽鐵之征雖少男少女之所食一鍼
一刀之所用無弗筭及卒能以一國兼二國之籍者六千萬人而常籍
不預焉及觀其立法不過稅之而己鹽雖官常自煮亦權時取利之計
鐡則官未嘗冶鑄也自漢武帝用桑弘羊孔僅領之乃官自者鹽鑄鐵
鹽官二十八郡而山東居其七鐵官四十郡而山東居二十二元鼎中
徐偃本使膠東魯國聽民便宜鼔鑄御史大夫遂以得矯制劾之昭帝
時賢良文學之士請罷鹽鐵與大夫桑弘羊極論利害大夫曰鹽鐵之
利佐百姓之急奉軍旅之費文學曰王者不蓄藏富於民大夫曰豪人
擅用&KR0825;利恐滋貪暴文學曰禍在蕭牆不在胊邴於是屢罷屢復卒未
有能去之者唐開元天寳之間劉彤請檢校鹽鐵諸州著為課額第五
琦劉晏之徒法益詳密綾絹玳瑁&KR0238;器許代鹽鐡其後肅宗討淮西皇
甫鏄程异又從而濬導之諸道競以羡餘取寵而其弊也至立為𧖟鹽
食鹽等名察民貧富據口俵散抑勒取錢民受其優倍用輸徵其鐵官
則親為鼓冶民間農器不給或至木耕手耨啖食鐵官抑配逼廹害與
鹽同宋人鹽利多取諸河北觧池鐵官亦不嘗設南渡以後山東䧟于
金元不足言己元人于青齊諸郡增置鹽場開立洞冶寳成通和昆吾
元國富國之名立而民困極矣嗟乎作法于涼其弊猶貪作法於貪弊
將安之君子所以追恨夷吾之作俑也國朝鐵器無禁濟南萊蕪登
莱䓁處前代鼓煽諸冶今皆為廢坑矣惟鹽則分場置司官自煮之而
行之商賈小民負販亦置不問豈非得中正之法乎宋儒胡寅有言山
澤之利盡捐之民則縱末作資遊惰盡屬之官則奪民日用而公室有
近寳之害惟官為厲禁俾民取之而裁其入税則政平而害息此則行
之今日而有驗者也雖然管仲立法苛重然國勢實藉富強漢唐以來
咸佐軍需計其所入歲不下數十萬今鹽鐵之税于山東者魯不逮古
十分之一而民不加饒何哉盖嘗論之古今地利盈縮不齊禹貢揚州
田下下今獨稱富饒雍州田上上今半為塙壤執富彊全勝之齊國以
例凋殘窮困之山東又何怪乎其不類也登州之金三千九兩莱州之
金四千一百五十兩此宋皇祐中之貢額也今果有是否乎青齊鄆濮
淄濰沂密登萊諸郡皆設平絁市此宋太平興國之税法也今果有是
否乎由是觀之則山東物産之不逮往昔又不特鹽鐵為然矣司國計
者酌古今之勢度豊儉之宜以定征稅之則勿取而加賦焉東人之凋
瘵庶其少瘳矣哉
漕河
漕河自大江瓜洲埭儀真堰埭俱入䢴溝經廣陵至淮隂渡淮入清河
經吕梁彭城至沛乃為山東境由䟽鑿而成者名會通河凢七百一十
里入於衞河又四百里始出境達于京山東為府者三為州者四為縣
者六由魚臺至臨清得洸汶泗沂四水其泉百七十餘會於四水而分
流于漕渠有水部郎一人以掌之為牐凢三十有守津吏以啟閉為淺
二百二十各有津老以時疏治又黃河常决張秋决漕單魚臺其道非
一有司空兼御史臺一人水部郎一人按察副使一人統州邑判官主
簿以分治其事歲出夫役萬四千一百五十餘人計銀三萬五千一百
餘兩漕河之有藉扵山東者煩重如此可無載乎乃作漕河志
兖州府魚臺縣河之西南二十里岸北自濟寧之界南至沙河五
十四里置淺鋪二十有六(界牌淺北林淺南陽上淺南陽下淺大塌淺小塌淺擺渡口淺馬溝淺大龍淺小龍淺谷)
(亭上淺谷亭店上淺谷亭店下淺谷亭下淺八里湾淺三柳樹淺埧于頭淺孟陽上淺孟陽下淺徐家林淺張家林淺廣運淺馬家淺梅家淺)
(古家淺張家淺二十六鋪老人二十六人夫二百六十人守口夫二百五十人縣設主簿一人)置閘四孟陽泊閘(南接市之)
(湖陵城閘八里閘官一人夫三十人溜夫一百五十人)八里湾閘(南至孟陽泊閘八里閘官一人夫三十人溜夫一百五十人)
谷亭閘(南至八里湾閘八里閘官一人夫二十人溜夫三百人)南陽閘(南至谷亭閘十八里閘官一人夫三十人溜夫一百)
(五十人)積水閘三(硯瓦溝陽城湖泥河夫三人)蘇家&KR0309;(在沙河北遏大鳥河水入漕河夫六人)
鄒縣河之東北七十里東岸北自濟寧之師家庒南至魯橋閘三里置
淺鋪一(港里淺鋪夫十人)港里積水閘(老人一人夫十人)
濟寧州河之北岸西抵東六十八里置淺鋪二十有七(趙村淺楊灣淺石佛淺花家淺)
(新店淺新閘淺仲家庒淺師家庒上淺師家庒下淺魯撟淺枣林淺硯瓦溝淺永通淺夾河淺馮翟淺河長口淺大河淺禮義淺大留淺夾湾)
(淺王貴淺張家淺牛頭河淺王家淺邢家上淺邢家淺談村淺二十七鋪老人二十七人夫二百七十人守口夫五百人)置閘十
四棗林閘(南接魚臺之南陽閘十二里閘官一人夫三十人溜夫一百五十人)魯撟閘(南至棗林閘六里閘官一人夫三十)
(人溜夫乙百四十四人)師家庒閘(南至魯撟閘五里閘官一人夫三十人溜夫一百四十四人)仲家淺閘(南至)
(師家庒閘六里閘官一人夫三十人溜夫一百四十四人)新閘(南至仲家淺閘五里閘官一人夫三十人溜夫一百四十四人)
新店閘(南至新閘八里閘官一人夫二十人溜夫一百四十四人)石佛閘(南至新店閘十八里閘官一人夫二十人溜夫一百)
(四十四人)趙村閘(南至石佛閘七里閘官一人夫三十人溜夫一百四十四人)在城閘(南至趙村閘六里閘官一人夫三十)
(人溜夫二百八十人)天井閘(東至在城閘二里閘官一人夫三十人溜夫一百五十人)下新閘(在趙村閘西北)中新閘
(在下新閘西北)上新閘(在中新閘北以上三閘閘官一人夫六十人溜夫二百人)分水閘(在上新閘北夫一十九人)洸沂
泗三河(鄒縣九泉淵源泉柳青泉白莊泉陳家泉鱔眼泉孟母泉崗山泉白馬泉三角湾泉泗水縣三十泉泉林泉卞莊泉吳家泉鮑)
(村泉蔣泉東岩石縫泉龜隂泉響水泉潘波泉黃隂泉杜家泉雙眼泉趙家泉曹家泉岳陵泉黃溝泉石河泉拓溝泉盧城泉小玉泉雍珠泉)
(淘米泉碧溝泉珍珠泉白露泉石岩石縫泉大玉泉三角湾泉黑虎泉虹口泉以上三十泉俱入泗蒙隂四泉伏羊峪泉順德泉泉河泉官橋)
(泉俱入沂曲阜十八泉逵泉雙泉柳青泉新泉曲水詠歸泉温泉清泥泉車輞泉茶泉兩観下泉濯纓泉潺聲泉連珠泉埠下泉蜈蚣泉新安)
(泉横溝泉南新泉以上十八泉俱入沂泗同逹于天井閘泉夫四百二十六人州設判官一人)
鉅野縣河之西八十里岸北自嘉祥之大長溝南至火頭湾二十五里
原係濟寕左衞景泰元年衞調于臨清鉅野代之隄岸用石修砌一十
二里置淺鋪五(小長溝淺黃沙湾淺白嘴兒淺梁家口淺火頭湾淺五鋪老人五人夫五十人守口夫二百五十人縣設主簿)
(一人)蓬子山&KR0309;(築堰南旺孫村二湖以濟漕河夫一十五人)
嘉祥縣河之西二十五里岸北自汶上之界首南至鉅野之大長溝一
十八里原係濟寕左衞景泰元年衞調于臨清嘉祥代之隄岸用石修
砌一十里置淺舖四(孫村淺寺前淺十字河淺大長溝淺四鋪老人四人夫四十人守口夫一百八十人縣設主簿一人)
汶上縣河之東北三十五里自東平之靳家口南至嘉祥之界首七十
二里置淺鋪一十有四(靳家口淺步家口淺張八老口淺關家口淺袁家口淺劉家口淺開河淺闕城淺田家口淺鵝)
(河口淺南旺淺柳隄淺石口淺界首淺十四鋪老人十四人夫一百四十人守口夫五百五十人)置閘三南旺南閘(南至)
(濟寕之分水閘七十五里閘官一人夫二十人)南旺北閘(南至南旺南閘十一里閘官一人夫二十人)開河閘(南至南旺)
(北閘十三里閘官一人夫三十人)界首積水閘(成化六年建)石口積水閘(成化四年建)南旺湖(距縣)
(治西南四十五里縈㢠百五十餘里中為三長堤漕渠貫其中西隄有斗門上有橋以便挽外蓄水號為水櫃成化四年山東按察司僉事陳)
(善因舊土隄易壊始用石修砌西隄又負土增築東隄老人一人夫三十人)汶河(東平九泉獨山泉鉄溝嘴泉吳家泉張胡郎泉安圈)
(泉芭頭山泉蓆橋泉坎河泉王老溝泉汶上二泉龍闘泉朴當山泉滋陽五泉闕黨泉負瑕泉蔣詡泉城西新泉城東新泉沂水十泉單家泉)
(大泉小水泉龍王堂泉雷王臺泉上泉銅井泉芙蓉泉灰泉盆泉寕陽十二泉蛇眼泉古泉三里溝泉井泉古城泉張家泉柳泉龍港溝泉龍)
(魚泉魯姑泉坡當山泉平隂一泉柳溝泉泰安三十二泉狗跑泉報恩泉䧟湾泉胡家泉馬黃溝泉清泉周家泉鯉魚溝泉張家泉水磨泉鉄)
(佛寺泉順河泉羊舍泉龍王泉科溝泉二柳泉北滚泉上泉馬蹄溝泉水渡泉濁河泉水頭溝泉朔港溝泉臭泉龍堂泉龍湾泉力溝泉)
(花家溝泉梁家泉顏謝泉馬兒溝泉皂泥泉新泰十四泉南師家泉北鮑泉西都泉劉杜泉和莊泉孫村泉張家泉五峯泉南陳泉占河泉零)
(查泉公家庒泉崖頭泉西周泉肥城六泉塩河泉减家泉黃家泉董家泉胡家泉清泉萊蕪十泉郭娘泉湖眼泉朋山泉烏江泉鎮里泉牛王)
(泉蓮花池泉小龍湾泉牛壁店泉王家溝泉以上一百一泉同入於汶泉夫八百餘人掌扵水部郎)宋理宗寳祐
五年(蒙古蒙哥七年)濟倅奉符畢輔國於堽城作斗門以遏汶水入洸至任城
益泗漕以餉宿蘄戌邊之衆由是汶有南入泗淮之派(此汶南流入淮之始)元世
祖至元二十年以江淮水運不通命兵部尚書奥魯赤等自任城(今濟寕州)
委曲開穿河渠導洸汶泗水北流至須城(今東平州地)安山(即安民山)入清濟故
瀆經東阿至利津河入海(今戴家廟鎮减水閘即引汶入利津故道)後因海口沙壅又從東
阿陸轉二百里抵臨清下漳御輸京師(此汶北流入衞之始)二十六年以壽張縣
尹韓仲暉暨大史院令史邊原言復自湏城縣安山西南由夀張西北
至東昌又西北至臨清開渠凡二百五十里引汶絶濟直属漳御為閘
十六以節水賜名會通河國朝永楽九年命工部尚書宋禮都督周
長等發山東濟兖東青四府丁夫十五萬登萊二府願趨事赴工之人
一萬五千䟽浚元會通河引泰安徂徠十八州縣諸泉水自汶上縣過
安山西南經壽張城東門折回西北由東昌新開河乃自汶上縣袁家
口徙左幾二十里至夀張縣沙湾復接舊河又用汶上縣老人白英計
於東平州東六十里戴村舊汶河口築&KR0309;遏汶水西南流由黑馬溝至
汶上縣鵝河口會通河南分流遂通舟楫(縣設主簿一人)
東平州河之東岸北至夀張之戴家廟三十里南至汶上之靳家口三
十三里置淺鋪一十有三(戴家廟淺沙孤堆淺邢家庒淺蘇家庒淺譚家庒淺安山下淺積水湖淺馮家庒淺王忠)
(口淺劉家庒淺李家庒淺栗家庒淺靳家口淺十三鋪老人十三人夫一百三十人守口夫二百人戴村修&KR0309;老人二人夫三百人)安
山湖(距州治西南十五里北臨漕河縈迴百餘里正統三年知州傅霖扵湖口建閘以蓄水州設判官一人)安山閘(南接汶上)
(之開河閘三十里閘官一人夫二十人)戴家廟减水閘(元分汶水至安山入清濟以䟽水勢)
壽張縣河之西三十里北自東阿之沙湾南至東平之戴家廟二十里
置淺鋪五(沙湾淺張家庄淺戴洋屯淺劉家口淺戴家廟淺五鋪老人五人夫五十人守口夫一百人)沙湾積水閘
(成化七年建)師家&KR0309;(遏黃河水使入通源閘以分沙湾勢)野猪腦堰(縈回三十里用以猪水使不衝决漕河)
東阿縣河之東岸北自陽糓之荆門上閘南至壽張之沙湾二十里
正統十三年河决汴梁東北趨漕河至本縣决沙湾東隄以逹于海遣
工部尚書石璞侍郎王永和都御史王文相継塞之景泰四年左僉都
御史徐有貞塞成天順八年僉事劉進用石修砌東隄自大感應廟起
至沙湾淺止長一百六十丈成化年間副使陳善用石修砌東隄自沙
湾淺至荆門驛長一千九百三丈弘治六年河决汴梁東北趨漕河至
本縣决張秋東隄以逹于海遣右副都御史劉大夏治之七年復遣太
監李興平江伯陳銳同治决河塞成復扵黃陵岡築堤以絶其流詔
改張秋名安平鎮置淺鋪八(新添淺北湾淺中渡口淺掛劔淺北浮橋淺安家口淺南浮橋淺沙湾淺八鋪老人)
(八人夫八十人守口夫一百二十人縣設主簿一人)
陽榖縣河之西岸北自聊城之官窑口南至東阿之荆門上閘四十
里黃河西南自開封之祥符縣金龍口至本縣南入湾河通塞不常置
鋪十(官窑口淺擺渡口淺劉家口淺何家口西岸淺舘驛湾西岸淺汊河口淺秦家口淺張家道口淺何家口東岸淺舘驛湾東岸淺十)
(鋪老人十人夫一百人守口夫五百人)置閘六荆門上閘(南接東平之安山閘七十里閘官一人夫二十人&KR0309;夫五十人)
荆門下閘(南至荆門上閘三里閘夫二十人&KR0309;夫五十人)阿城上閘(南至荆門下閘十里閘官一人夫二十人&KR0309;夫五十)
(人)阿城下閘(南至上閘三里閘夫二十人&KR0309;夫五十人)七級上閘(南至阿城下閘十二里閘官一人夫二十人&KR0309;夫五)
(丁人)七級下閘(南至上閘三里夫二十人&KR0309;夫五十人)
東昌府聊城縣河之東岸北至博平之梭隄兒三十里西岸北自
堂邑之南梁家鄕南至陽榖之官窑口三十五里置淺鋪二十有三(北&KR0309;)
(口淺徐家口淺柳行口淺房家口淺吕家湾淺龍湾兒淺宋家口淺破閘口淺林家口淺于家口淺周家店淺北&KR0309;口淺稍張閘淺柳行口淺)
(白廟兒淺雙隄兒淺裴家口淺方家口淺李家口淺米家口淺耿家口淺蔡家口淺官窑口淺二十三鋪老人二十三人夫二百三十人守口)
(夫二百人)置閘三周家店閘(南接陽糓之七級下閘十二里閘官一人夫三十人)李海務閘(南至周家店閘十二)
(里閘官一人夫三十人)通濟橋閘(南至李家務閘二十里閘官一人夫三十人)窑官等五减水閘(水大則開)
(以淺水非通舟之閘也)
博平縣河之東岸北自清平之界南至聊城之梭隄兒三十七里西
岸北自清平之丁家口南至魏家湾四十里置淺鋪六(朱家湾淺咸水閘淺老隄頭淺)
(袁家湾淺朱官屯淺梭隄兒淺六鋪老人六人夫六十人守口夫二百五十人縣設主簿一人)老隄頭北减水閘(水大則開)
(以淺水非通舟之閘也)
堂邑縣河之西岸北自清平之魏家湾南至聊城之吕家湾三十五
里置淺鋪七(涵谷洞淺新開口淺土橋淺中閘口淺馬家湾淺北梁家鄕淺南梁家鄕淺七鋪老人七人夫七十人守口夫二百)
(人)置閘二梁家鄕閘(南接聊城之通濟橋閘三十里閘官一人夫三十人)土橋閘(南至梁家鄕閘十五里閘官一)
(人夫三十人)土城中减水閘二
清平縣河之東岸北自潘官屯南至博平之减水閘三十九里西岸
北自臨清之潘家橋南至堂邑之涵谷洞三十三里置淺鋪九(潘家橋淺張家)
(口淺左家橋淺李家口淺丁家口淺趙家口淺戴家湾淺十里井淺魏家湾淺九鋪老人九人夫九十人守口夫二百人)
置閘一戴家湾閘(南接堂邑之土橋閘四十八里閘官一人夫三十人)减水閘二(李家口魏家湾)
臨清州會通河之東岸趙貨郎口南至板閘三十四里西岸北自清
河之二哥营南至板閘三十一里汶河北岸板閘口東至潘家橋二十
里南岸板閘東至趙家口二十二里置淺鋪十(上仗柳圈淺下仗柳圈淺丁家馬頭淺上口厰)
(淺北土門淺破閘淺潘家屯淺陳家庄淺沙湾淺潘家橋淺十鋪老人十人夫一百人守口夫九十人)置閘二新開上閘
(南接清平之戴家閘三十里閘官一人夫四十人溜夫七十五人)南板閘(南至新開上閘五里四十八步夫四十人溜夫一百一十五人)
治漕艎厰二十有八(臨清平山濟寕東昌兖州護衞濮州所天津天津左天津右通州左通州右神武中定邊德州德州)
(左應天龍江左龍江右水軍左水軍右横海江隂廣洋長淮維安高郵大河揚州等衞厰俱治州城西北其事係於各衞官總隷于督漕都御史)
(焉州設判官一人)
夏津縣衞河之東岸自桑園南至臨清之趙貨郎口四十六里西岸
北自武城之劉家道口南至清河之渡口七里置淺鋪八(黃河口淺大口子淺小口)
(子淺郝家圈淺草廟兒淺新開口淺裴家圈淺趙貨郎口淺八鋪老人八人夫八十人守口夫六人縣設主簿一人)
武城縣衞河東一里始恩縣之白馬廟南至夏津之桑園一百四十
四里西岸始故城之鄭家口南至夏津之王家庒一百十四里置淺鋪
二十有六(王家口淺孟家庄淺小流口淺北釣口淺南釣口淺西關口淺初家道口淺周家道口淺劉家道口淺方遷口淺陳家橋)
(淺何家隄口淺陳家林淺高家圈淺大還河淺耿家林淺湾頭口淺大隴頭口淺白家圈口淺白隴口淺吕家道口淺徐家道口淺侯家道口)
(淺商家道口淺桑園口淺二十六鋪老人二十六人夫二百六十人守口夫二十五人縣設主簿一人)
恩縣衞河之東岸自四女樹至武城之白馬廟七十里置淺鋪五(新開)
(淺回龍廟淺滕家口淺高師姑淺白馬廟淺五鋪老人五人夫五十人守口夫七十五人)
濟南府德州自衞河東岸德州衞之張家口至恩縣之四女樹四
十一里又自西岸左衞之鄭家口至德州衞之揚烏屯二十里置淺鋪
六(下八里屯淺四里七淺耿家湾淺劉皮口淺蔡張成口淺上八里堂淺六鋪老人六人夫六十人州設判官一人)
海運附登萊運道一自南京龍江關一自福建布政司長楽港一
自太倉州劉家港開船俱經揚子江口盤轉黃連沙嘴望西北沿沙行
使約半月或一月餘歷淮口入山東界過安東靈山膠州浮山望延真
島九峯山向北一帶連去有勞山赤山二處皆有島嶼可以抛泊勞山
北望有北茶山白蓬頭石礁一路横開百餘里激浪如雪即便開使或
復回望東北行使有馬鞍山行山島南可入抛泊北是旱門亦有漫灘
可抛泊但東南風大不可維繫北向為成山如在北洋官綠水内好風
一日一夜正北望見顯神山西見赤山九峯山西南洋有北茶山白蓬
頭即便復回望東北行使好風半日便見成山轉過望正西行使前有
鷄鳴嶼内有浮礁一片可避往西有夫人嶼不可在内使船收到劉公
島西小門可進廟前抛泊劉島開洋正西行使好風一日到芝界島東
北有門可入西北離有一百餘里有黑礁一片三四𤱔大避之收到八
角島東南有門可入自芝界島有好風半日使過抹直口有金嘴石衝
出洋内潮落可見避之至新河海口到沙門島東南有淺可挨深行使
南門可入東邊有門有暗礁二塊日間可行西北有門可入廟前抛泊
沙門島開洋望北徑過鼍磯山欽島沒島南半洋北半洋到鉄山洋往
東收旅順口東收黃洋川西南嘴有礁石一路山東進口過黃洋川東
收平島口外有五箇饅頭山進口内抛泊南邊一路老岸外洋有一孤
望成兒嶺盡東望有三山正中進入内有南北沙帶一條相連陡岸深
水可以抛泊三山西有南山收進青泥窪西有松樹島北有孤山東北
望見鳳凰山便是和尚島烽墩下占西有礁石西北有倉廟外有淺灘
亂礁避之三山北看青島一路山望海駝收黃島使島若鐡山往西收
羊頭窪雙島有半邊山艾子口望塔山看連雲島東北看盖州一路山
看塩場西看寳塔臺便是梁房口進入三义河抵直沽交卸元至元二
十年克取江南至元二十一年起運海糧擢用朱清張瑄萬戶之職押
運糧船三萬五千石賜立海道萬戶府千戶所百戶所領虎符金銀牌
各領品職成造船隻大者不過一千糧小者三百石海行兩箇月餘抵
直沽至元二十六年增益糧米八十萬一歲兩運至元二十七年朱萬
戶躬請長興李福回朝奉押運遠不過一月之程近不過半月之限以
漕運利便每歲專從此道至北京將及二十餘年至大德七年蒙官司
招顧两浙上戶造船運糧分撥春夏二運延祐以來各造海船大者八
九千糧小者二千餘石是以海道富盛歲運三百六十萬石供給京師
甚為易便迤番海船皆從此道貢獻倣效其路矣國朝洪武三十年
海運糧七十萬石給遼東軍餉永楽初海運七十萬石至北京至十三
年會通河通利始罷海運云
膠萊新河自淮河入河北岸隔一里為支家河可開通經新溝至安
東縣有澳河嚮水三义俱臨淮可通東則有東漣河朱家河白家溝七
里河流入淮又東有塩場河平望河界首河白限河牛洞河車軸河流
入海俱宜築塞中有遏蛮河在淮海之交可置閘以殺水勢西則有沭
陽水溷而為大湖傅湖又有楊家溝西漣河崔家溝古閘河皆為入漣
河水道自支家河至漣河海口計三百八十里入于海由海州贑揄至
山東界歷安東衞石舊所夏河所靈山衞膠州暸頭营至麻湾海口計
二百八十里隔馬家湾五里可以開通經把浪廟新河口店口社陳村
小閘戴高劉家大閘王朱杜家村至平度州又經窩鋪停口大成昌渠
小閘新河集秦家庒海倉口至大海口計三百七十五里大海口至直
沽四百里通計一千四百三十五里輿地志云登萊本海運故道然勢
險難圖稽之往蹟平度州東南有南北新河水源出高密縣至膠州分
為二流北河西流至萊之海倉口入海以其自膠抵萊故名膠萊盖元
時所濬可避迤東海道數千里之險世固未能舉其說也嘉靖十一年
廵按御史方遠宜廵&KR0851;登萊訪兹遺跡乃檄使采詢直抵淮海始得其
詳為圖表之於是水源之通塞山川之險易道路之遠近閘&KR0309;之廢置
若指掌然嗟乎使漕運嘗通無容議矣萬一有梗塞焉海運其容已耶
海運行則膠萊之故道不可不復矣
榖山筆麈
隋煬帝開通濟渠自宋都西苑引榖洛之水逹於河又自板渚引河
水逹於汴又自大梁東引汴水入泗逹於淮人自山陽至揚子逹於
江於是江淮河汴之水相属而為一矣煬帝又開水濟渠因沁水南
連於河北通涿郡又穿江南河自京國至杭州八百里蓋今所用者
皆其舊迹也夫會通河自濟汶以下江河淮泗通流為一則通濟之
遺也滹沱御漳則永濟之遺也自京口閘通於浙河則江南之遺也
煬帝此舉為其國促數年之祚而後為世開萬世之利可謂不仁而
有功者矣奉皇亦然今東起遼陽北至上郡延袤萬里有邊城之利
皆非長城之墟耶嗟夫此■木易與一二淺見者談也
魏州御河卽隋煬帝所開永濟渠也今在大名界中東合汶濟之水
會為運河猶稱御河
石晉開運元年滑州河决侵汴曹濮單鄆五州之境環梁山合於汶
水此全河南徙之始也梁山在今壽張東平之間汶水自東北來與
濟水會於梁山之北而决河之水瀰浸潰溢環梁山而會於汶則宋
之所謂濼矣
熙寧十年河决澶州北道斷絶河流南徙東滙於梁山張澤濼分為
二派一合南清河入於淮一合北清河入於海南清入淮卽今沂泗
南流由徐邳入淮之道宋元以來未之有改也北通自張秋决塞河
不復來而入淮一水遂受河之委倏南倏北去海數百里間而竭國
家之刀不能制而一之也
賈魯河自黃陵南逹白茅放於黃堌等口卽今賈魯河故道也白茅
在曹縣黃堌在單縣萬曆丙申黃堌河决由賈魯河故道出符離集
等處蓋卽元人所挑矣
通鑑裴度討李師道請令田弘正自楊劉渡河直指鄆州至陽榖置
營弘正奉命自楊劉渡河距鄆四十里築壘師通遣劉悟亡於陽榖
夜半還兵天未明抵城下九域志陽榖在州西一百三十里者非也
去州百三十里者乃今陽榖縣在西北楊劉在州正北不應楊劉渡
河迂至西又轉而東且悟以三鼓還肿安得未明卽馳百三十里此
陽榖乃今陽榖店在州北四十里卽度所今置營地也又弘正奏敗
師兵道於東阿注云東阿漢古縣唐属鄆州九域志在州西北六十
里與今舊縣相合而舊志載宋時始田阿城遷於南芬審如所紀則
唐時邑城方在故阿去州百里而遥矣然則南谷有城不至宋始遷
可徵也
梁晉河上之師德勝楊劉各有南北二城跨河而守皆河津要地也
晉人初據穗勝為梁人所敗東守楊劉王彦章叚凝以十萬之師百
道進攻迄不能拔而大河之險已入於晉矣德勝在濮境内晉史云
德勝口澶州地也澶州舊治頓丘天福中徙州跨德勝津已而又作
浮梁於上是為澶州河橋矣楊劉在東阿北境可六十里黃河舊堤
隱隱可見墟里人烟久成聚落而二城之迹則不可考矣
安平鎮志序于慎行安平在勝國時為景德鎮嘗置都水分監以居行河
之使盖亦大聚落也國朝開會通河特遣水部大夫一人駐節其地以總漕
渠之政南北幾二千里輻輳而受成焉則尤稱要重哉乃其地籍東阿而錯麗
於陽榖壽張之境三邑鼎峙而有之故其文獻故實亦散見於三邑之志而猝
不能稽則訓方之籍闕也萬曆癸已水部大夫檇李黃公奉命分司既著河
漕通考以播鴻猷復以其餘咨諏網羅躬操觚翰而鎮志亦成焉謂于子邑人
也遣鄭生國熙奉書請序于子中覽而嘆曰於都哉體簡而明文麗而則信藝
林之珍典方輿之鉅觀也矣夫志者一郡一邑之史也無郡邑之名而有其史
則所係有重於郡邑者焉何者漕渠出於齊魯之郊旋之若帶張秋其禬結也
北二百里而為清源而得其賈之十二南二百里而為任城而得其賈之十五
東且三百里而為濼口而塩筴之賈於東兗者十而出其六七此亦遷史所稱
陶宛邯郸都會之區也而又當汶濟之交受濮澶之委河伯望海假為北道景
泰弘治間朝廷再遣重臣大興人徒臨塞决口玄圭告成乃賜名安平而
復號為鎮即宣房瓠子之築不殷於是矣奈何視非郡邑而弗之志也志成而
吏有法守事有章程文物有徵貨食有紀漕渠之要亦因有考據焉此豈一郡
邑之所係也哉繄猶有進於是夫上之域民猶制水也水之為道固必濬為溝
澮遏以隄防而後翕猶順軌以趋於下然其旁出羡溢亦必得巨薮大澤而瀦
之使其游波寬緩有所休息而後不至於潰夫民亦然居之郛郭畫之經界此
大綱大紀萬世不能易也至於五方之遊軼百賈之轉鬻亦必就閑曠四通之
地以有所猗靡曼衍而不束於有司之三尺然後其志安焉而利可久故聖王
體國經野亦往往觧其羅之一目而有所不盡則是地也固亦民之薮澤乎哉
自余少時覩記生聚繁殖靈闠充盌比年以來日益雕敝文化為陋豐化為嗇
若將有索然不足之心其故安在志所稱時詘舉贏閭閻煩費及謂新城改建
財力耗屈此不可歸之天數也畫地而守者其亦有永思乎夫鎮者重也填之
七泛鄆濮而張秋非當其津口則首受其下流被害尤極故後周遣宰相李榖
監治隄則起陽榖属之張秋宋設鄆州六埽則張秋居其一孑遺一鎮何啻今
日之徐邳也自南渡後河益南徙由渦入淮而東流故道遂涸至勝國至元二
十六年始用夀張尹韓仲暉議自安民山西南開河由夀張西北歷張秋至臨
清引汶絶濟直屬御漳賜名會通又特設都水分監於景德鎮(即張秋也)以飭渠閘
之政令而張秋始稱襟喉重地矣我國初北征舟師饟道俱逕此途至洪武
二十四年河決原武黑洋山由舊曹州鄆城西河口漫安山湖而會通河塞永
樂九年復命尚書宋禮等濬其故道自沙湾南暨袁家口則稍北徙二十里而
又改壩戴村遏汶水分流南旺而運道復通八百斛之舟迅流無滯歲漕東南
數百萬石以給京師盖會通之業自我朝收其全功而利十倍於勝國矣然
是時猶堰黃河支流自金龍口至沙河入運以濟汶水之不足既資其利能盡
祛其害乎故至正綂十三年河決滎陽自開封北經曹濮衝張秋潰沙湾東隄
以逹於海遣侍郎王永和塞之弗績景泰之二年遣尚書石璞往治兩年之中
再塞再決迄無成功廼復輟侍從臣徐有貞以僉都御史往貞至則上言河自
雍而豫出險即夷水勢奔放又由豫而兖土益疎而水益横沙湾之東所謂大
洪口者適當其衝故決而奪濟汶以入於海今欲驟堙之不可請先䟽其水水
勢平乃治其決決止乃濬其淤制曰可貞於是度地行水濬廣濟渠起張秋金
隄逹於大瀦踰范暨濮經澶淵上接河沁為設九堰以節其過而導其微俾不
東衝沙湾更北出通源閘以濟漕渠之涸而又作大堰(即戴家廟三空橋又名金線閘)殺以水
門入大清以逹於海水勢既平乃濬漕渠四百餘里貞先後臨治凢四載工始
成先是沙湾之決垂十年時僥有天幸河南徙入淮勢少殺故貞得竟其功然
猶踵前人故智引河入漕強半欲資其利也故貞之言曰水勢大者宜分小者
宜合今黃河勢大故恒衝決運河勢小故恒乾澁必分黃河合運河則可去其
害而取其利嗟乎河不兩行事無兩利見其利而遂忘其害君子是以知役之
不終矣至弘治之二年河果復決金龍口逕曹濮下趋張秋命侍郎白昂治之
遂塞金龍口於滎澤開渠導河由陳穎入淮而張秋頼以稍寕至六年河復決
張秋鎮潰東隄奪汶入海咽喉幾絶訛言沸騰謂河不可治宜復元海運而朝
議弗之是也命都御吏劉大夏及太監李興平江伯陳銳恊治之時河流湍悍
甚決口懸九十餘丈大夏行視之曰張秋是下流襟喉未可輒治治上流導之
南行候其循執而後決可塞也乃發丁夫一濬賈魯河出彭城入泗一濬孫家
渡由穎夀入淮一濬四府營淤河一由小河口一由渦河入淮於是沿張秋兩
崖東西築臺立表聯巨艦實以土石穴而沉之壓以大埽合且復決隨決隨築
凢三晝夜廼成又於上流黃陵岡築隄二百餘里以断其流於決口迤南建减
水石壩(即五空橋)以殺其勢盖不藉其利而亦不被其害河始全趋歸德徐淮以入
海而涓滴不及於會通張秋遂無河患工成賜鎮名曰安平夫自國朝以來
張秋決者三而弘治癸丑為甚諸臣塞決者三而劉公大夏為最迄今百有餘
年遠祛何害而獨資汶利狂瀾不驚歲運如期伊誰之力哉即閘河淤淺固時
有之要之可人力為者非難也然則守黃陵岡之舊隄時泉湖之蓄洩其張秋
今日之急務矣
宣德五年十月平江伯陳瑄言自臨清至安山漕河春夏水淺舟澁張秋西南
舊有汊河通汴舊常遣官脩治遇水小時於金龍口堰水入河下注臨清以便
漕運比年缺官遂失水次漕運實難乞仍其舊從之十年九月廷臣會議漕
運事宜言沙湾張秋運河舊引黃河支流今歲久沙聚河水壅塞而運河幾絶
宜加䟽鑿從之
正統元年九月漕臣會議復言金龍口水接張秋是引水通運之處宜令工部
委官一員廵視提督遇有淤塞會同河南三司鳩工䟽濬上命允行其遴選
公廉幹濟之人以往毋使因而優民違者罪不宥十三年七月河決滎陽從
開封北經曹濮衝張秋潰沙湾之東堤決大洪口諸水從之以逹於海事聞
上命工部右侍郎王永和往理其事十二月給脩築山東沙湾軍匠夫役口
粮月三斗五升從王永和請是月永和修沙湾等堤未成以冬寒停工且奏河
決自衞揮八柳樹口宜勅河南廵河及三司官脩塞上勅責之曰八柳樹河
決不由金龍口故道東流徐州吕梁以溢運河致妨漕運患及山東特簡命爾
往董其事冀在急䘏其患預定其謀躬詢其源以副朕意乃輒以天寒罷工且
以築塞之工諉之他人不知朝廷所以委任爾之所以盡職何在且治水有
術當先其源先治八柳樹口然後及沙湾則易成功苟治其末不事其源朕知
春冬水小暫能閉塞夏秋水漲必仍決溢今正用工之時其令山東三司築沙
湾爾即往河南督同三司等官措置八柳樹上流如何脩塞金龍口等處如何
䟽通務在河由故道不為害民仍先以爾等經畫方略及合用軍夫物料之數
以聞或爾不能獨理宜添重臣亦可奏來十四年三月永和奏黑洋山西湾
已通其水由泰黃寺資運河東昌之水復置分水閘設三空放水自大清河入
海其八柳樹未宜用工沙湾堤宜常啓分水閘二空以洩上流之水則不為後
患上從之仍戒永和等速脩完工以休軍夫毋令久憊誤其生業五月
上聞沙湾河脩理略有成績詔工部臣曰河道既通漕運今農務方殷其令軍
夫休役
景泰元年四月御史陳全上言初河決沙湾隄己脩其大半止流二決口洩水
近者東阿縣以西大洪口鯉連河水落河身漸露與決口相去甚近恐掣會通
河水東去病漕乞築二口便從之二年正月陳全復奏運河沙湾嘗以衝決
脩置土&KR0309;故今損壊不能蓄水致妨漕運請以拆毁舊船改造板閘二座從之
二月勅山東左參政王總按察司僉事王琬督工濬沙湾運河以河決水淺
故也八月給事中張文質劾廵撫河南山東都御史王暹洪英治水無績宜
别命官以責其成(質之奏曰沙湾之決宜於潘家渡以北濬支流以减水勢其沙湾浮橋以西開築河口閘座引水以灌臨清)詔不
允仍令暹英調度戒其毋偏執悮事三年正月山東參議劉整僉事王琬塞
沙湾決河久績弗成人多逃逸為都御史王竑所劾詔宥其罪隨尚書石璞立
功自效自河決沙湾水徑趨海運河膠淺或言沙湾以南地高水不得南入
運河或言引耐牢坡水可灌運河但不免復徑沙湾宜别開河以避其衝决之
勢或言引耐牢坡水南去則自此以北枯澁矣或言沙湾水勢湍急石鐡沉下
若羽非人力可為宜以戒行僧道設齋醮符咒命工部尚書兼大理寺卿石璞
治之封河神為朝宗順正惠通靈顕廣濟河伯之神璞至以決口未易築濬自
黑洋山至徐州以通漕舟而沙湾之決如故乃命内官黎賢阮落御史彭誼往
恊璞等於沙湾築石堤以禦決河𨳩月河二引水以益運河且殺其勢至是水
流漸細始克築塞之五月堤成脩河官工部主事王鋐等十一人進官有差
六月大雨浹旬河復決沙湾北馬頭七十餘丈掣運河之水以東旁近田地悉
皆渰沒初訓導陳晃以治沙湾河陞教職至是沙湾復決晃奏欲息斯患在
用臣言該部惡其詐妄請逓發當事者責其成功否則械至京師懲治給事中
陳嘉猷言朝廷嘗降旁求治河之略然而未有言者晃一言而工部嫉之必
欲置諸有罪之地臣恐聖諭雖切人皆緘口不言其河道通行方略終不得
以上聞而其他利病有甚於此者孰肯復言哉晃不足惜而國體所關甚重伏
望令冕恊同廵撫等官設法脩築為廵撫者毋賤其卑而自尊為冕者亦毋是
其言而自肆在和同計議以求成功果有優績量加賞擢若然臣將見凢有長
策者俱為陛下言也又何憂乎功之不成哉從之先是總兵官都督僉事
徐恭奏沙湾北馬頭復決乞勅有司脩築詔廵撫山東右都御史洪英督三司
官理之八月英言水勢洶湧未易用工請俟冬月水消量添夫料脩築奏下工
部請如英言從之九月命都御史王文以太牢祭朝宗順正惠通靈顕廣濟
河伯之神十二月以沙湾河決久未成功而運河膠淺有阻漕運復勅内官
武艮工部侍郎趙榮往理之是月遣榮祭河伯之神四年正月河復決沙湾
新塞口之南二月以沙湾累脩累決詔加封河神為朝宗順正惠通靈顕廣
濟大河之神命廵撫山東刑部尚書薛希璉以太牢祭之二月趙榮言黃河
之趨運河勢甚峻急而沙湾抵張秋舊岸低薄故此方築完彼復決溢不為長
計恐其患終不息也臣等議請於新決之處用石置减水&KR0309;以殺其勢使東入
塩河則運河之水可畜然後高厚其隄岸填實其缺口庶無後患從之仍命原
厰給鐡牛十八鐡牌十二與之四月戶部以山東東昌及直隷鳳陽等府民
饑又沙湾修築河道夫匠衆多粮儲當為樽節奏請移文山東廵撫薛希璉并
布按二司各委官於濟南有粮官倉支粮一萬石起倩遞年里長有丁夫戶運
赴沙湾備用是月復築沙湾決口工畢御史彭誼言河隄僅完人力實罷
今民夫雖已疎放寕家而原設看橋撈淺者尚在貧且乏食乞每人月給粮三
斗從之五月山東布政司右參議陳雲鵬奏運河之水偶爾泛漲三月四日
敗沙湾减水&KR0309;越七日又敗南分水墩抵五月水溢浩澣墎岸橋梁皆被衝壊
而北馬頭決五丈有竒漕舟今雖暫通臣恐此後水勢益大一帶隄岸皆未能
保其無虞宜預積工料為脩築計竹木之類己於浙江等處順帶其石料柴草
動億萬計雖有山東諸司罪人折納恐不足用臣謂在京造作已息請以山東
河南直隷等處該班石鐵等匠量發前來於附近山場採運准其班次其河南
囚犯亦如山東之例運石於沙湾贖罪事下工部言河南北直隷旱澇人民艱
食聽其於山東起取匠二萬人採運物料務在脩築堅完漕運不阻從之是
月沙湾大雷雨復決北馬頭河岸四十餘丈運河水掣入塩河漕運之舟悉阻
七月戶部奏比者集丁壮於沙湾濬治漕河該給口粮已令山東河南及直
隷大名等府粮税并山東囚犯贖罪米及中納塩粮等米俱於臨清濟寕二處
上納備用然沙湾之去二處動隔一二百里支運誠有不便請令山東布按二
司官於沙湾相視空間房屋收貯支用從之是月漕運總兵官徐恭奏沙湾
河決水皆東注以致運河無水舟不得進者過半雖設法令漕運軍民挑濬月
河築&KR0309;遏水北流然北高東下時遇東南風則水暫北上舟可通行設遇西北
風則水仍東注舟不得動况秋氣已深西北風日競行舟更難誠恐天寒水凍
不敢必其得逹京師乞早為定計事下戶部議宜勅恭與石璞王竑計議如舟
可前進則令運赴通州上納如不得進則令沙湾以北有於臨清上納以南者
於東昌及濟寕上納漕輓軍民令回本處運次年粮儲從之復命太子太保
兼工部尚書石璞往治沙湾決河時有旨命工部司務吳福往治已就道給
事中國盛等言沙湾之決累勅大臣尚不能為經久計吳福庸下豈能濟事况
決口頗大費用工料甚繁亦不宜獨仗山東其河南并南北直隷人匠淮安臨
清及龍江瓦屑&KR0309;諸抽分木料亦宜許其取用詔是之乃徵福還而以璞往
時御史練綱言沙湾之決昨見教諭彭塤請立閘以節制水勢開河以分析上
流其言頗似近理又往來舟人淹留日久必皆愁困躁急但得設法前進雖或
稍傷財力無不樂趋事功者可因借用之詔是其言令與尚書石璞措置八
月命太監阮安治張秋決河道卒九月沙湾復決尚書石璞等鑿一新河長
三里以避決口上下與運河通其決口亦築截令新河運河俱可行船至是工
畢工部欲取璞回上恐不能經久令璞且留處置十月陞右春坊右諭德
徐有貞為都察院左僉都御史往治沙湾五年五月山東濟寕衞知事黃泰
言沙湾決口民壮夫匠及囚徒無慮十萬餘多有持兵噐者恐官吏虐之則為
變不小都察院謂泰言慮患於未形宜令總督漕運副都御史王竑僉都御史
徐有貞等悉收其兵噐從之九月總督漕運都督徐恭左副都王竑言運河
膠淺南北軍民粮船蟻聚臨清閘上下者不下萬數盖因黃河上源水嗇亦以
沙湾闕口未塞而脩治者之弗克事也臣惟治理之要有經有權以沙湾闕口
不可合留之以洩大水之勢經也姑塞沙湾闕口引水注運河以通漕舟權也
苟惟常道是執臣見粮船淺凍不惟有悞今歲之粮來歲之計亦必誤矣請勅
有貞將闕口趁令水小督工築塞庶不敗事詔是之勅有貞務博詢衆策毋僻
守已見有貞言臨清河淺自昔巳然非謂闕口未塞也亦非臣僻守已見而固
欲不塞也竑等不察而以塞闕口為急殊不知秋冬雖僅能閉明年春夏亦必
復決勞費徒施而無用此臣所以不敢邀近功也如塞而無患臣雖至愚寕不
蚤為之詔從有貞議粮運亦無阻焉十一月有貞言沙湾治河三策一置造
水門臣聞水之性可使之通流不可使堙塞者禹鑿龍門闢伊闕無非為䟽導
計故漢武之堙瓠子終弗成功漢明之䟽汴渠逾年著績此其明驗也世之言
治水者雖多然於沙湾獨樂浪王景所述制水門之法可取盖沙湾地土皆沙
易致塌決故作&KR0309;作閘皆非善計臣請依景法為之而加損益於其間置門於
水而實其㡳令水常五尺為凖水小則可拘之以濟運水大則䟽之使趋於海
如是則有通流之利無堙塞之患也一開分水河凢水勢大者宜分小者宜合
分以去其害合以取其利今黃河之勢大故恒衝決運河之勢小故恒乾淺必
分黃河合運河則可去其害而取其利請相黃河地形水勢於可分之處開成
廣濟河一道下穿濮陽博陵二泊及舊沙河二十餘里上連東西影塘及小嶺
等地又數十餘里其内則古大金堤可倚以為固其外則有八百里梁山泊可
恃以為洩至於新置二閘亦堅牢可以宣節之使黃河水大不至泛溢為害小
亦不至乾淺以阻漕運一挑深運河臣惟水行地中避高趋卑勢不能遏故河
道深則能蓄水淺則勿能今運河自永樂間尚書宋禮即會通河浚之其深三
丈但以流沙恒多淤塞後平江伯陳瑄為設淺舖又督軍丁兼挑故常䟽通久
乃廢弛而河沙益淤不已漸至淺狹今之河底乃與昔之岸平其視塩河上下
固相懸絶上比黃河來處亦差丈餘下比衞河接處亦差數丈所以取水則難
走水則易誠宜浚之如舊六年三月諭工部臣曰國家重務在漕運今裏河
自沙湾抵臨清皆淤塞不通其集文武共議䟽治方略以聞於是工部尚書江
淵會府部官議言運河之阻在䟽濬之而已但今山東河南人力已罷難起夫
役請將在京存操步隊官軍五萬人勅内臣文武大臣各一人往同徐有貞計
度䟽濬期明年二月興工四月畢工其噐具量給銀兩令自置之仍先勅河南
山東有司預積物料蓄軍粮以俟
上遂勅有貞集河南山東殷實餘夫民壮各一萬人先治之有貞言宜以漸䟽
濬工力相継若官軍一動粮儲銀兩輒有千萬之費遇水漲則復坐費無所施
功今洩口已合決隄已堅挑河者已如命用工臣請仍舊例置撈淺夫惟用沿
河州縣之民免其徭役牧養之事使專事於此付管河官督領役小則量數起
之役大則舉戶皆行其非近河之人皆休放使力農畆如此將遠者得安生業
近者樂趋河工有不久利無弊者臣未之信也
上以為然工部之議遂寝五月有貞奏運道䟽濬功成
上謂工部曰河雖暫通恐不能久其移文有貞尚宜督沿河夫役以時挑濬勿
致沮滯舟船築沙湾之決垂十年至是始克奏功
上以河道雖完恐未堅固命有貞明年春仍往視之七月以治沙湾功賞工
部主事孔詡山東參議陳雲鵬僉事陳瀾及同知張方等一十五員各絹二疋
鈔三百貫十二月徐有貞復廵視沙湾
七年四月沙湾隄成九月有貞奏京畿及山東自七月大雨至八月諸河水溢
雖高阜亦有丈餘隄岸衝決田廬渰沒商船漂溺者無筭幸新造水門一帶隄
堰無患其衝決不甚害者臣已率有司督工修理惟感應祠舊堤所決既大所
係尤要必置禦水埽如水門埽堰之制仍於濟寕抵臨清增置减水閘始可經
久
上是之仍勅有貞等督軍衞有司措置物料務在堅完勿遺後患十二月陞
主事孔詡參議陳雲鵬知府郭鑑通判王叔田懋王禧推官田畯林琦知州楊
忠知縣毛驥徐思孝彭述府經歷霍璉縣典史頼忠俸俱一級醫學典科劉瓚
辛寬辦事官顧海等俱賞有差從有貞修河有功故也
天順元年正月詔减沙湾廵河主事從定㐮伯郭登言也
成化七年九月戶部會議漕運事宜言夀張縣自沙湾至戴家廟僅一十八里
地岸平實素無他患今宜改夀張縣管河縣丞於鉅野照舊管河從之十五
耳十月陞工部郎中楊恭為通政司右通政仍管河道恭管理北河直抵濟寕
一帶河道恭六年考滿漕運總兵等官奏保陞職仍任舊事吏部議以通政司
參議詔曰恭既管河勤能准陞右通政恭在河道承奉大監汪直故有不次之
擢也
弘治二年河決封丘金龍口漫祥符下漕濮衝張秋命戶部侍郎白昂塞之
五年七月河復決金龍口潰黃陵岡東比入漕河遣工部左侍郎陳政兼僉都
御史往治之未幾政卒六年二月陞浙江右布政劉大夏為右副都御史往
治決河時大夏議築黃陵岡及减水石&KR0309;䟽曰臣等議得河南山東兩直隷地
方西南高阜東北低下黃河大勢日漸東注究其下流俱妨運道雖該上源分
殺終是勢力浩大較之漕渠數十餘倍縱有隄防豈能容受若不早圖恐難善
後其河南所決孫家口楊家口等處勢若建瓴皆無築塞之理欲於下流修治
緣水勢已逼尤難為力惟看得山東河南與直隷大名府交界地方黃陵岡南
北古堤十存七八賈魯舊河尚可洩水必湏脩整前項隄防築塞東注河口盡
將河流䟽導南去使下徐沛由淮入海水經州縣禦患隄防俱今隨處整理庶
幾漕河可保無虞民患足為有備仍於南北各造滚水石&KR0309;一俱長三四十丈
砌石堤一擬長十四五里雖有小費可圖經久若黃陵等處隄防委任得人可
以長遠仍照舊䟽導汶水接濟運河萬一河流東決&KR0309;可以泄河流之漲堤可
以禦河流之衝倘或夏秋水漲之時南邊石&KR0309;逼近上流河口船隻不便往來
則於賈魯河或䨇河口徑逹張秋北上以免濟寕一帶閘河尤為便利臣等仰
知皇上洞見黃河遷徙之害深為國計民生之戞凢智力所及不敢不盡但
欲興舉此等工役未免勞民傷財今山東等處荒歉之餘公私匱乏人夫尚可
請倩財用無從取辦况好逸惡勞者怨謗易興聽聲躡影者議論難㩀乞勅戶
兵二部會同在廷群臣從長計處斟酌前項工程於理應否興止倘以臣言可
採則事宜速舉其買辦木石等項銀兩應於何處取用匠作等項口粮該於何
處支給或此外别有治河長策可以不費財力逐一處分明白定奪行令臣等
遵守施行七年二月河復决張秋從沙湾之下千里潰東隄入海運河水涸
盡入決口漕舟不通四月復遣太監李興平江伯陳銳恊同大夏督治張秋決
河十月山東按察使司副使楊茂元奏張秋之役官多而責任不專供億甚
鉅乞取太監李興總兵陳銳回京專任都御史劉大夏以責其成功又言黃河
必濬上流使復故道則漕運可通今欲作滚水&KR0309;徒費工力又言河南之民不
欲黃河入境但見山東委官往彼增築賈魯隄即謀欲殺之此非細故乞令嚴
加禁約且謂水隂也其應為宫闈為夷狄宜戒飭后戚防禦邊患䟽上興等
切齒之誣奏茂元妖言逮繫錦衣衞科道交章論救乃謫長沙是月李興陳
銳劉大夏奏河防粮運事宜謂濟寕迤北南旺開河戴家廟一帶比之他處最
要而安平鎮地方土脉疎薄新築決口尤湏提調官員不時簡點今自濟寕直
抵通州相去一千八百餘里而天津北上逆水尤難若止責一人提調恐致悮
事乞勅該部依臣等前奏仍分其地為三南北各該工部郎中一員中間增設
通政一員提調工部覆奏俱從之十二月築塞張秋決口功成遣行人賫羊
酒往勞之以張秋決口雖已塞完但今天寒土東恐來春凍土融化或雨水泛
濫復有後患其黃陵岡在張秋上流亦宜築塞但水勢沟湧隨築隨決恐非一
時所能成功請仍留興等三人來春量起丁夫再培築張秋決口及新舊河岸
務令堅厚以期永久是月陞山東布政司參議張縉為通政司右通政提調
沙湾至德州河道太監李興等言縉脩河有功今決河已塞仍湏令𬋩理河道
因命之八年二月塞張秋決河功成賜鎮名曰安平九月以脩河工完命
太監李興歲加禄米二十四石平江伯陳銳加太子太傅仍歲加禄米二百石
都察院右副都御史劉大夏陞左副都御史各賞銀二十兩綍絲二表裏十
三年八月陞南京通政司左參議韓鼎為通政司右通政提督沙湾河至德州
河道十四年二月脩築安平鎮顕惠廟地基并瀕河堤岸從韓鼎奏十七
年五工部覆議御史何天衢裁革管河冗官之奏謂先年安平鎮衝決始則
甚微本處官司互相推調遂成大患朝廷時遣大臣脩築動費萬計終年不
已今天衢所言固節財省費之意但管河郎中比别項官不同專選主事止是
分管洪閘其餘河渠&KR0309;堰隄岸決口或溢或涸與夫樁草之徵需官夫之代替
至如蓄少泄餘興利除害專管督理尚恐有失設若革去萬一有如先年衝決
及今年旱乾舟楫阻滯誰任其責况經廷臣議奏專設之數未可裁革從之
嘉靖三年十二月總理河道侍郎李瓚言前年河決安平故開北河以殺水勢
中建閘四淺舖二十設閘官四員閘夫二百二十名淺舖夫二百名今河歸故
漕前項夫並宜裁省工部覆議從之
水利嘗考安平以西諸州邑水利其源自黑洋山澶淵等坡而入濮者為魏
河其源自澶滑青龍等坡而入濮之董家橋者為洪河其源自曹州而入濮者
為小流河三河合流於濮之東南出楊二莊橋入范縣竹口又東逕張秋城南
過道人橋逹月河其溢出者則由通源閘俱入運河又有源自曹濮逕范縣回
龍廟而來者為清河亦名水保河有源自定陶逕曹州新集而來者為天鵝坡
之水有源自鄆城出五岔口而來者為廩丘坡之水俱入西裏河逕黑虎廟楊
家橋至沙湾小閘入運河方張秋之未決也津流逕通直抵運道及張秋屡決
高築隄堰阨其下流而故渠亦往往湮廢故開濮曹濟之間遂苦水患溢之於
東則范縣夀張陽榖為壑溢之於北則清豐南樂觀城朝城莘縣聊城為壑溢
之於南則鄆城定陶曹縣鉅野為壑盖譬之身乎曹濮諸州邑其腹也張秋其
尾閭也尾閭下壅而欲腹無中滿得乎先是司河者執拘欒重為運道慮而不
敢量為䟽通諸州邑之患遂計畫無復之矣愚謂前此之決河為患耳自黃陵
岡一築則河害永絶而運河之東又設有諸减水閘&KR0309;可恃節宣郎使鄆濮諸
水溢而東出由塩河入海豈遂有妨於運乎奈之何懲噎而廢食也余初承乏
安平值大澇後鎮西諸水不得外瀉率鍾為汙澤余為盡啓沙湾諸堰聽其常
流諸邑沮洳得見土可蓺即漕河亦稍資其淮輸此已事之一驗矣今州邑長
吏若能就故道凖高下開濬成渠上下通利無阻旱則墕流股引資其灌溉潦
則䟽湮導滯任其東趋下不病民上不妨運斯亦兩利之術也姑為諸州邑計
其便宜如此
泉河史夫役志論曰余讀七月之篇稱述農夫之苦備矣頋三時
勤動䘚乃就閒而河渠徒役防旱防溢迄無休暇袒祼從事不
罹蒸濕則病皸瘃耳且農夫不出其鄉頻年大興此曹荷鍤而走
千里之外風雨晦冥安所得食歸而不能持一錢漕渠不見于詩書使
風人聞之又當何如稱述也國初以天下之全力奉漕今所餘之夫不及十
之五徵調不足継之雇募雇募不給継之僉派山以東家鮮蓋藏官
無見糧蓋公私困極矣夫民罷其財以奉之而又罷其力以代之如之何不
敺之盗也殷鑒不遠在彼元李可懼哉可懼哉
漕河(即會通河南自戴家廟入境北至七級共長七十里自戴家廟至沙湾二十里属壽張自沙湾至荆門上閘二十里屬東阿自荆門上閘)
(至七級下閘三十八里屬陽榖)月河(鎮城迤南運河西岸弘治中河決東堤決口奔猛舟不敢越劉公大夏開之軼決口而屬之河以便漕挽)
(長可三里與運河僅隔一堤相為表裏)金線閘河(去鎮南三十里亦黃河舊決之道也由壽張集東北至戴家廟洩而東出貫漕以入)
(於大清作金線閘於上)小塩河(鎮東岸縣志云即古馬頰河故道也宋時黃河及國朝正統弘治間決河皆由此今源自黑龍潭東流由)
(決河故道至陳琦口受五空橋水又東逕魚山南入於大清河平時不通舟楫雨水泛漲則魚山塩舟稍上得至張秋故俗謂之小塩河云)沙
灣裡河(即灉河下流亦黃河決道也由鄆城夀張境而來受廩丘諸坡之水逕黑虎廟故范城又名范城河東至張秋南沙湾小閘入運其)
(水源頗盛冬春不涸夏秋水漲商賈舟楫逕通)土河(即黑陽山決河故道也由范縣至夀張東流入於張秋)沙河(去鎮西十五里從范)
(縣夀張入陽榖雨後則會水北流至東昌龍湾入運)清水河(舊志即馬頰河分流也從夀張入陽榖至張秋南减水閘入運)廣濟渠
(景泰四年都御史徐公有貞治沙湾決河先䟽其上流起張秋金堤通夀張之沙河西南至竹口踰范暨濮以逹河沁導之至通源閘入運名曰廣)
(濟渠自築黃陵崗遂廢)黑龍潭(一名平河泉在張秋城北半里故黃河決口也東堤既塞其地湧泉如線南流百武匯而為淵方數十畆)
(其深叵測隂雨則有物如蛟龍状浮沉水面人不敢蹤跡之歲旱禱雨輒應郎中楊旦欲涸其水風雷大作舟皆覆沒遂止其水大旱不枯即冬月)
(猶時湓溢從新閘口流入小塩河)
故阿城(去城十八里即齊阿大夫治邑也)阿井(在故阿城中其水不盌數尺色綠而重禹貢傳曰濟水所經清洌而甘汲出日久味)
(不變煑黑驢皮為膠可療風䟽痰寰宇記云東阿舊有大井若車輪深七八丈汲以熬膠每歲入貢即此)桃丘(在城東北十八里春秋會衞侯)
(于桃丘即此今為桃城舗舗旁一丘高可數仞漢光武時龐萌反自號東平王圍桃城急帝乃輕兵夜馳破桃城寇)始皇堤(在南關外堤墳)
(隆起延亘鄆濮俗稱始皇堤或又云即古金堤或又云即漢王景所修汴渠堤自滎陽至千乘海口千餘里此即其古址歟)晉王城(在城)
(東六里許城址尚存相傳李克用屯兵處)
漕河正閘七荆門上閘(去鎮北十里元大德六年建永樂九年重修)荆門下閘(南距荆門上閘二里元大德三)
(年建永樂九年重修)阿城上閘(南距荆門下閘十里元大德二年建永樂隆慶中重修)阿城下閘(南距阿城上閘二里元大)
(德三年建永樂九年重修)七級上閘(南距阿城下閘十二里元元貞二年建永樂成化間重修)七級下閘(南距七級上閘二里)
(元大德元年建永樂嘉靖間重修以上並屬陽榖縣)戴家廟閘(去鎮南三十里嘉靖十九年建属東平州)小閘三通源
閘(在城南百武運河西岸舊廣濟渠口黃河所出景泰三年僉事古鏞建自黃陵岡築塞久已断流每遇伏秋雨澇范濮一帶之水由此入運)
積水閘(在沙湾運河西岸舊黃河口成化七年僉事陳善建每歲伏秋鄆濮等處倒坡之水接流至此入運閉閘蓄水俟春夏之交運河水)
(涸放水濟漕)減水石閘(又名金線閘在城南三十里戴家廟閘迤北運河東岸景泰五年左僉都御史徐有貞建以殺水勢弘治五年)
(參政熊繡重修每遇運河水溢由此閘洩入塩河東入於海)&KR0309;三減水石&KR0309;(在城南五里運河東岸弘治十年都御史劉公)
(大夏既塞張秋決河時於黃陵岡築兩長隄蹙水南下由徐淮故道又議以為兩隄綿亘甚遠河或失守必復至張秋為漕河憂廼於舊決之南一)
(里許築為減水石&KR0309;廣袤各十五丈又於其上甃石為五竇以洩漕渠湓溢之水入之小塩河東入於海少師李東陽為之記别見藝文)師家
&KR0309;(在沙湾西南二十五里堨黃河水使入通源閘以分沙湾水勢今廢)李家&KR0309;(在沙湾東大洪口今廢)
沿河者為淺舖舗凢二十有六曰戴家廟舖(在河東岸去鎮南三十里)劉家口舖(在河東岸)
(去鎮南二十五里)大洋屯舖(在河東岸去鎮南二十里)張家庒舖(在河東岸去鎮南十五里)沙灣舖(在河東岸去鎮)
(南十里)以上屬夀張沙灣舖(在河東岸去鎮南九里)南浮橋舖(在河東岸去鎮南七里)石&KR0309;舖
(在河東岸去鎮南五里)北浮橋舖(在河東岸去鎮南四里)掛劍臺舖(在河東岸去鎮南二里)新添舖(在河東岸)
(北水門内)蓮花池舖(在河東岸去鎮北三里)北湾舖(在河東岸去鎮北六里)荆門舖(在河東岸去鎮北九里)以
上屬東阿河西岸舖(在河西岸去鎮北三里)下荆門舖(在河西岸去鎮北十三里)何家渡舖(在河)
(西岸去鎮北十六里)張家渡舖(在河西岸去鎮北十九里)阿城中舖(在河東岸去鎮北二十三里)秦家渡舗(在河)
(東岸去鎮北二十九里)姚洞橋舗(在河東岸去鎮北三十三里)周家堂舖(在河東岸去鎮北三十八里)坌河灣
舖(在河東岸去鎮北四十二里)劉家渡舖(在河西岸去鎮北四十九里)王家渡舖(在河西岸去鎮北五十三里)官
窑集舖(在河西岸去鎮北五十七里)以上屬陽糓(每舖正房三間圍墻門楼影壁全舗夫五人什物全旗二銅鑼二鈴一夾)
(板二副號雨衣帽各一)
水次倉凢傍近邑歲額轉漕京師者則輸之安平水次以發兑每歲冬有
部使者監臨之倉凢十有四其在鎮者九曰曹州水次倉曹縣水次倉
定陶水次倉鄆城水次倉夀張水次倉范縣水次倉濮州水
次倉朝城水次倉觀城水次倉在七級者五曰東阿水次倉陽
榖水次倉平隂水次倉肥城水次倉莘縣水次倉厰四工部西
窑厰工部東窰厰陽榖樁草厰夀張樁草厰
工部分司北河郎中一員駐劄張秋掌衞河會通河漕政北至天津南
至魚臺一帶允泉湖閘&KR0309;隄淺之事皆隷焉永樂間設員外郎主事二員
分理成化初改命通政旋以山東副使兼攝之已設都水郎中弘治間罷
郎中雨以通政任至十八年始定註選郎中一員領勅行事以三年為
期滿則請代著為令
郡佐成化以前莫可詳自弘治四年以後張秋河&KR0550;始有專設註以通
判任至嘉靖四十三年添設捕盗通判一員於張秋隆慶三年裁革以捕
務兼屬河廳今著為令向無關防自萬曆二十三年題請欽給以杜奸
偽(先是河廳屬止東平東阿夀張陽榖比兼捕務而曹州曹縣定陶單縣嘉祥鉅野城武金鄉平隂鄆城皆屬焉州縣凢十有四)
縣佐景泰初瀕河州縣各設主簿一員故東阿夀張陽榖三縣主簿分
署張秋始此至嘉靖十年裁革東阿一員并屬之壽張主簿
夏鎮漕渠志
沽頭舊河志略舊運道北縣沙河横截昭陽湖西南經沛縣東
抵赤龍潭轉入秦溝出茶城以通大浮橋故黃泉自開歸而下其
北道之經曹單者常溢魚臺而衝其脇中道之出儀封由新集趙
家圈經蕭縣者又灌其口自黃陵岡既築而漕之患專在徐沛矣
歴考嘉靖間河之入漕爲梗者凢六其決口歴歴在谷亭孟陽湖
陵廟道口間而惟庚寅北徙為害大漕之寄于河而受梗者屢見
亦惟辛亥房村之決為害大麻城劉公濬漕河上流之淤使漫流
就下以濟二洪其為利頼垂十年辛亥壬子間專治徐下流為漕
利亦十餘年而上流積漸受淤迫而横衝直射如乙丑之逆行為
從來河患之所未有矣河之經流自沙河至謝溝閘一百六里
為沛境自謝溝閘南至雙溝一百二十五里馬徐境而沽頭工部
分司所轄自湖陵城閘以上鷄鳴臺淺起下至黃家閘止共一百
九十三里分司駐沽頭上閘蓋為適當徐沛之中也建議由平
江伯陳公銳在成化十九年平陽陳公宣首拜命以出始營公署
而是差之行止河事之緩急實主之一罷于弘治戊申而復于甲
寅再罷于正德丁卯而復于辛未嘉靖初復罷不遣十三年廟道
口淤遣都御史劉公天和總理河事添設郎中二員聽其委任遂
同時議復永著為令矣沽頭有城方四里主事侯寧所築欽拱
極甃之以磚遡鷄鳴臺而上有三閘曰谷亭曰八里灣曰孟陽
泊則隷南旺分司黃家閘之下有境山閘則隷中河分司其自孟
陽泊閘南十里為湖陵城閘又十八里為廟道口閘又五十二里
為沽頭上閘又七里為沽頭中閘又八里為沽頭下閘又十八里
為新興閘有留城積水金溝淺减水二閘
徐州淺一十有五管河州判主之謝溝淺小閠村淺榮家淺泉
水淺留城上淺中淺下淺賀家淺皮溝上淺下淺
沛縣淺一十有九管河主簿主之湖陵城淺鷄鳴臺淺廟道口
淺張家莊淺泗亭淺金溝口淺金溝上淺中淺下淺魯村淺上閘
上淺下淺䫫家淺馬家淺破閘淺下閘上淺下淺梁家淺閻村淺
湖堤昭陽湖堤嘉靖二十一年王少司馬以旂所築以蓄湖水
四面建舖僉夫禁民耕種周圍二十九里北属滕縣南属沛縣共
舖四所
運河長堤嘉靖七年盛中丞應期築自沛縣起至湖陵城淺舖
止五十五里属沽頭分司至南旺湖止属南旺分司
黃河長堤嘉靖八年潘中丞希曾築以護運道沛縣三十三里
設舖十有一豊縣五十一里設舖十有七至單縣界止
舊河利害正德初河決曹單衝沛趨飛雲橋入運少司空崔公
巖役丁夫四萬二千有竒弗能塞也後都御史劉趙二公相繼等
堤捍之嘉靖二年癸未決沛淤運道丙戍又決沛之老和尚寺築
處丁亥決曹由鷄鳴臺入昭陽湖廟道口淤盛中丞應期開趙皮
寨白河一帶分殺水勢三月乃成己丑決溜溝大港淤赤龍潭飛
雲橋水北徙魚臺谷亭庚寅由單縣侯家林決塌場口衝谷亭水
不下洩者三年癸己冬趙皮寨河流南向亳泗歸宿者驟盛東向
南靖者漸微梁靖岔河東出谷亭之流遂絶自濟寧至徐沛運道
悉淤劉中丞天和濬南旺淤淺築曹單長堤置閘築&KR0309;役丁夫一
十四萬二千九百餘運道始復庚子河決野鷄岡由鍋入淮二洪
俱涸特命兵部侍郎王公以旂同漕河兩都御史濬李景口引
水由蕭縣出小浮橋以濟洪迄壬寅復淤丁未河決曹縣衝谷亭
癸丑決房村新集水淺漕舟阻閣上從閣臣言遣刑部侍郎吳
公鵬賑濟淮徐十八州縣并會同撫按河道設法䟽濬黃河下流
兩閱月功成戊午秋新集至小浮橋河道二百五十餘里悉淤水
從新集下叚家口衝成大河分為七股出大溜溝秦溝濁河臙脂
溝飛雲橋凢六股俱由運河奪泗水至徐入洪一股由碭山堅成
集龐家屯分五小股一由小浮橋會徐洪甲子上六股皆淤而統
會于秦溝乙丑秋黃水大漲龐家屯沙淤斷流水俱入北股至曹
縣棠林集以下向東分流二股又分一股向東南流至戚山以下
三水合為一向東北流併入飛雲橋趨沛衝入運河散漫湖陂從
沙河至徐吕二洪無復漕渠之跡蓋下流龐家屯一淤水遂逆行
實由新集正道先淤水無所容勢分力弱遂以併淤而成其横流
也
漕政紀其編年起嘉靖甲子者以是時始有夏鎮漕也其得稱
紀者以關國家大利害是朝廷之政而非一方之事也
嘉靖四十三年甲子先嘉靖七年河決沛縣北入鷄鳴臺口漫
昭陽淤塞運道總河都御史盛公應期開渠自南陽經三河口過
夏村抵留城百四十里投夫九萬八千閱四月怨讟上聞裭職停
工後無敢言改河者
四十四年乙丑河决塞漕上命工部尚書兼都察院副都御
史朱衡治之是年秋七月河决華山出沛縣飛雲橋横過漕渠至
湖陵城口漫入昭陽湖運道告塞萬安朱公衡時為南司寇朝議
共推以工部尚書兼都御史受是命公尋盛舊蹟謂黃水未消工
措手而此地高圡堅黃水不侵河路徑捷可批濬備運道兼采中
丞潘公季馴議濬留城口至白洋淺舊河属之新河得旨興工
而言官有劾其悞事虐民者
四十五年丙寅新河功成會何給諫起鳴勘議上言舊河難
復新河宜開下部議覆得旨開築時南陽口至仲家口已通舟
惟夏村迤北十七里未與水接凾為深濬石砌薛河口&KR0309;創利建
珠梅夏鎮西柳莊四閘砌馬家橋口石堤遏河之出飛雲橋者入
秦溝復留城至赤龍潭舊河六月工完七月黃水溢囓新堤幾
盡時言官復劾公誤河工而公報糧艘己過南陽得不問九月
水南趨泰溝飛雲橋始斷流為培築馬家橋西堤留城迤境山東
堤而言官終以復舊河為便公言舊河在昭陽湖西黃水自西來
横截舊河以逹于湖水去沙停數年一塞正坐此耳若新河則在
湖東相距漸遠故黃水淤舊河而不及新河則有之矣未有至新
河而不至舊河者也廷議勉從之移沽頭分司駐夏村
隆慶元年丁卯朱公衡復經理新河五月山水驟漲衝薛河
石&KR0309;壊糧艘議復紛然吳給諫時來言舊河己不必議惟新河所
受上源諸水宜亟為䟽濬部覆仍下公區畫于薛河築王家口豸
里溝等&KR0309;開支河引水入郗山微山以逹吕孟湖于沙河築皇甫
等&KR0309;開支河引水會趙溝等泉入滿家湖出之南陽湖又引牛溝
之水出之佃戶屯凡建閘九座&KR0309;十三道又薛河石&KR0309;一座開支
河六道築南陽湖石堤三十餘里减水閘一十四座自是諸山之
水皆有所歸而新河無恙矣
二年戊辰添置滕管河主簿署于戚城沛改置泗亭驛于夏
鎮沛改置夫厰于夏鎮沛改置水次倉于夏鎮豊改置倉
于夏鎮
萬曆元年癸酉總漕都御史傅公希摯建梁境閘于境山
二年甲戌河復淤茶城口
七年己卯築夏鎮護城堤
九年辛己沛建營田倉于鎮
十年壬午總漕都御史凌公雲翼改茶城河口境山舊有閘属
中河運舟從此遡濁河入茶城口隆慶迄萬曆初茶城口凢三淤
傳都御史即境山南建梁境閘其下地崩溝己連張莊湖至黃家
留城馬家橋三閘兩岸原俱在湖中湖溢灌堤堤數壊是年并秦
溝亦淤公廼改河口扵茶城東八里千新渠出口處建閘曰古洪
千羊山東建閘曰内華
十五年丁亥主事楊信築夏鎮城所築圡垣南北西三面東
藉民居為城甚便余縱善嗣築東面而怨讟起矣
十六年戊子總河都御史楊公一魁增建鎮口閘
十九年辛卯河道尚書潘季馴開李家口河山東諸水悉以
魚沛為下流而魚沛止以鎮口閘為尾閭黃流壅灌水無從洩以
致滙為巨浸自夏鎮至留城四十里隄岸衝決留城以南至委家
橋地勢愈下舊堤十不存一每歲用木為梁以資漕輓公乃建濬
河避湖之議自夏鎮南李家口起經閻村屯豆腐店于家集牛角
灣開河七十餘里仍由古洪入閘出口移置徐州判官署于鎮
口專管上河添設淮安府同知管徐属河務属夏鎮分司轄
二十一年癸己河決灌沛漕堤潰總河都御史舒公應龍議
開韓家莊先隆慶卯午間徐邳淤翁都御史大立䟽請開河自
馬家橋經利國監入泇口出邳州以避秦溝徐吕之險引薛河洪
溝水使得通行以科臣雒遵言河跨馬家橋東諸湖踰葛虚嶺嶺
高出河底五丈餘歴侯家灣梁城多伏石由泇口鎮涉鰻蛤周柳
諸湖逹直河口須築堤水中功費無算議遂寢是年河決隄潰公
以堅築河隄必先消導積水慱求洩水之途扵微湖東得韓家莊
其地在性義嶺南斜直忠心溝東北可引湖水由彭河注泇試鑿
六井度漕之租税足辦之廼䟽請開支渠四十餘里此開泇之權
輿也
二十二年甲午正月興韓莊河工西自湖邊東至萬年莊築
堤兩岸干湖口建石牐蓄水加築土&KR0309;于外護閘是年湖面水减
往歲三尺然猶未能通漕也
二十八年庚子添設漕河道參政
二十九年辛丑總河都御史劉公東星濬韓莊河公䟽請竟
前功得旨修濬倍加深闊建鉅梁橋石閘德勝萬年萬家莊各
草閘秋&KR1193;運已有由泇行者以言官議功未成
三十年壬寅總河都御史曾公如春濬黃河
三十一年癸卯河決䧟沛城七月河決黃莊北趣潰單縣縷
堤浸豊沛城邑入昭陽湖薄夏鎮穿李家口倒從鎮口出于是長
垣李公始定計開泇矣
三十二年甲辰總河都御史李公化龍濬黃河總河李公大
濬泇河公以李家卷為泇所從入議挑郗山前逕接劉同知所
開新渠覆覈泇口以南濬黃泥灣及沂河之議棄王市以下三十
里之泇河逕以王市取直向柳林直蒲亭而南至王莊向黑墩張
村北直逹紀家集南至河深處以避連汪周柳四湖之險再由嵎
頭引水經駱馬湖北岸至于宿遷以盡避黃河之險計算道里生
熟工程共築堤建閘&KR0309;費所從出俱有成議廼上䟽言泇之四善
會滕人侯都諫慶遠贊決之始得旨舉行總河李公備陳河
工議言改挑直河之支渠修砌王市之石&KR0309;平治夫泛口之湍
溜撈濬彭口之淺沙時公丁艱候代為上之皆舉行總河都御
史曹公時聘上泇河善後事宜是年春張村支渠告成上年運
行淺阻己闢王市臺頓莊石閘彭口石&KR0309;次第畢舉放水通行乃
上言建韓莊堤减水閘堵截伊家林地濱溝以蓄湖水挑挖侯孟
龍王三泉改滄浪河水之出頓莊閘下者由閘上針溝口入運皆
覆議行是役也郎中梅守相分工劉昌莊至郗山迤西舊河頭有
二尺下見水者有三四尺下見石者有礓圡白石水相兼者有大
礓沙連結盤石到底者相為夫役别工價使水工倍于圡石工倍
于水與滕令張鵬翼設方煆煉蓋鑿山三十里於泇工特居六之
一而實通全漕之關鍵云
三十三年乙已大濬黃河添兗泇河通判署戚城属夏鎮分
司轄
三十七年已酉巡撫李公三才復浚李家口河公以泇河界
郯邳間多盗又反塞碍舟乃大典工修復吳興之績
三十八年庚戌巡漕御史蘇惟霖仍行泇河四月黃水倒灌
運河大浮橋閘不得啟漕艘泊而待過者以數千蘇公盡驅回直
河口入泇北上
三十九年辛亥總河都御史劉公士忠䟽請并用兩河謂專
用泇河以通運兼用黃河以回空卒不能行
天啟二年壬戌六月十一日妖賊䧟夏鎮五月白蓮會賊沈
智徐鴻儒據滕聲言奪漕化熙請兵得費從德之羸卒四百止葛
秉忠援遼兵五百以市人烏合之衆附之得千餘人為守禦計是
日賊大舉入寇郎中陸化熙以衆渡河與戰費兵望風潰化熙敗
走徐七月初十日復夏鎮淮徐兵備施天德遣百陳所學率
兵援沛繼以朱兆南督淮兵為之應所學二十四日夜襲戚城軍
覆单騎馳賊悉兵渡河追之兆南兵奄至戰于河之西灣賊却我
兵進殺水為不流賊遁去化熙始引衆赴任而夏鎮復有民居矣
七月二十四日賊再犯夏鎮時遊擊將軍焦續讀綂南北兵與
朱兆南兵并屯夏鎮化熙部令沿河防守賊阻河不得渡我兵矢
石俱發殱其一怒馬鮮衣者遂引去殺驩城居民殆盡
崇禎三年庚午濬大泛口濬彭口山東諸泉流沙為漕患
最大嘉靖間由鮎魚泉直射全溝病舊河隆慶初射三河口病新
河泇開彭口當其衝又為今病運至守候撥載以致躭閣郎中吳
昌期濬之
兖州府志漕渠圖說
論曰禹貢濟河惟兗州浮於濟漯逹於河海岱及淮惟徐州
浮於淮泗逹於河九河南徙淮泗變遷遐哉不可尋矣
國家定鼎燕京仰給東南歲漕四百萬石以給京師惟會通一
渠為咽喉而兗以全郡受之亦甚要矣間嘗綜其大都漕之
行於郡境其利在汶泗其要害在河可坐策也汶水由東平
北流合比濟故瀆以入于海泗水由曲阜南流合南濟故瀆
以入於淮此水經故道也自元憲宗七年濟倅畢輔國始於
汶水之隂堽城之左作斗門一所遏汶南流至任城入泗以
餉宿蘄戍邊之衆謂之引汶入濟此堽城壩所由始也世祖
至元二十年以江淮水運不通自任城開渠逹於安山為一
牐於奉符以導汶水入洸為一牐於兗州以遏泗水會洸合
而至任城會源牐南北分流此天井閘所由始也二十六年
又用壽張尹韓仲暉言復自安山西南開河由壽張西北至
東昌臨清直屬御漳謂之引汶絶濟此會通河所由始也
國初河决原武會通河塞永樂九年命尚書宋禮等濬其故道
遏汶水全流南出汶上之西入於南旺分而為二六分比流
以逹御漳四分南流以接沂泗此南旺所由分也然當會通
初開未受河患行之百年安流無警至正統景泰以後河往
往決祥符黃陵諸口横貫張秋運渠東流入海而運受河患
於此於是徐有貞劉大夏相継築塞此張秋決河所由平也
正德嘉靖以後河往往決曹單諸口直貫魚臺塌場口東南
入淮而運受河患於南於是盛應期朱衡相継治之遂於昭
陽湖東岸開渠百四十里以避河水之險而運道始安此夏
鎮新河所由成也總之漕在東省出入郡境十居其七而沂
泗汶洸諸水挾百八十泉之流互相轉輸以入於運環千里
之土舉名山大川之利以奉都水滴瀝之流居民無敢私焉
兗之於
國家亦不輕矣哉夫金口之堰修而泗水盡入於漕戴村之堰
修而汶水盡入於漕張秋之功成而河之北決塞夏鎮之功
成而河之南道徙故漕之利在汶與泗其要害在河可坐而
策也以漕渠為經以諸水為緯從其出入志其源委而河別
紀焉
黃河圖說
論曰夫黃河為中國患久矣而兗之為河要害古今一也禹
貢九河故迹在平原河間之境非今郡界所及無庸論矣漢
唐以來由大名而北過郡之北境以入於海五代以後由大
名而東過郡之南境以入於淮其常道也正統弘治之間時
決而北則潰於張秋而由濟之故瀆以趋於海正德嘉靖之
間時决而南則出於魚臺而由泗之故道以趋於淮其所由
與古不相遠矣自飛雲之決河益南徙而魚滕以北不知有
河此萬世一時也然河性無常倏南倏北自濟以北決口雖
塞故道猶存故鄆定陽壽之間無事之防不可弛也自濟以
南隄岸雖設衝突甚危故曹單城武之間有事之備不可忘
也紀其沿革志其隄防而故道亦列焉
黃河正道
黃河自河南考城而東至於曹縣入境縣在河北七十里又
東至於城武縣縣在河北五十里又東至於單縣縣在河北
三十餘里又東至於豊縣入直隷境列其隄岸於左
舊老隄(自東明白茅村起至曹縣遥月隄止長八十八里每二里為一舖隄舖四十四座俱屬曹縣)太行
隄(在舊老隄之内自魏家灣起至城武縣隄界止長六十二里每二里為一舖隄舖三十一座屬曹縣又自城武縣隄)
(界起至雙堌集止長三卜八里每二里為一舖隄舖十九座屬城武縣)縷隄(在太行隄之内自曹縣遥月隄起至)
(單縣隄界止長四十九里每二里為一舖隄舖十三座屬曹縣又自單縣隄界起至碭山縣隄界止長五十八里屬單縣)
南長隄(自焦家&KR0309;起至羅家壩隄界止長八十里每三里為一舖隄舖三十七座屬曹縣又自羅家&KR0309;起東至豊)
(縣隄界止長七十里每三里為一舖隄十三座屬單縣)裏河隄(自王經莊起至考城縣隄界止長三十里又自)
(李居莊起至曹家集官廳止長二十里每三里為一舗隄舖二十五座)遥月隄(在舊老隄之東長十七里每三)
(里半為一舖隄舖七座俱屬曹縣)月隄十有四(曰孔宣莊月隄長十七里曰娘娘廟&KR0309;月隄長一里有奇)
(曰龍王廟月隄長二里有奇曰馮&KR0876;莊月隄長四里有奇曰孫家道口月隄長四里有奇曰牛市屯月隄長七里曰曹家)
(集東月隄長四里有奇曰劉蒲莊月隄長三里曰清凉寺月隄長三十里有奇曰汪家厰月隄長六里有竒曰吕家厰月)
(隄長五里有奇曰禹王廟月隄長六里有奇曰紀家店廢隄長六里有奇皆屬曹縣)壩有十四(曰武家壩曰馬)
(家壩曰孫頂壩曰趙璇壩曰董來&KR0309;曰崔家&KR0309;曰焦家壩曰陳士廉&KR0309;曰新月壩曰榮家壩曰王家壩曰曲家壩曰高家)
(壩曰觧家壩皆屬曹縣)
包大爟曰考工記匠人之職凡溝必因水勢防必因地勢水
之衝决隄岸設焉凡以防之也距河二十餘里有舊老隄北
大隄屹如巨防古人不與水爭尺寸利故隄防若此後世居
民嗜水之利而忘其害濱河而居奄忽被其溺識者憫之於
是當河之衝築土而培之謂之月隄於河甚廹於勢甚危懼
其決也於是又繞其外培土以防之有裏河隄有縷水隄隄
有舖舖有夫司守猶懼其決也又有南長隄其舖夫一如縷
水之制長隄之外然後舊老隄北大隄在焉盖距河雖遠而
隄防甚固矣記謂善防者水淫之淫液下流隄防弗壞民獲
宅土之安漕無衝突之患隄之不可以已也如此夫
黃河北决故道
由儀封縣而北入曹縣境縣在黃河故道東若干里應管河
岸南自儀封北至定陶長四十里自黃陵岡築成水循正河
此道淤塞黃河故道至縣境分而為二其別為賈魯河
賈魯河(故元時所開道也在縣西南西起黃陵岡東至陽青村長若干里黃河自金龍口北决至此分一支東流)
(入徐州小浮橋其一東北入曹州境)
由曹縣而北入定陶縣境縣在黃河故道東二十五里應管
河岸南自曹縣夏侯淺北至曹州程義淺長十九里今河歸
正流此道俱塞
由定陶而北左為曹州境州在黃河故道西岸五里應管河
岸南自定陶北至鄆城紅船口長一百二十里其名為雙口
河
雙口河(一曰灉河黃河自曹縣入境至州城東折而北流分為二支其一支入於雷澤其一支入於鄆城謂之雙)
(河口黃陵岡既塞涸枯不常雙河口水又東南流爲牛頭河經嘉祥濟寕至魚臺塌場口入漕是南北决道皆於州境而)
(分也)
由定陶而北右爲鉅野縣境縣在黃河故道東八十里應管
河岸南自曹州寶珠寺北至曹州子家口長十二里其名爲
安興墓右河
安興墓河(亦黃河支流也由曹州入境逕城西北又東入於張秋舊爲估人往來之地張秋决塞此渠不通)
由曹州而北入鄆城縣境縣在黃河故道東三十餘里應管
河岸南自曹州沈家口北至壽張黑虎廟長一百九十七里
其名爲西裏河
西裏河(卽灉河下流也䨇河口之水旣分而二其一支至縣西南紅船口入境流逕縣西北四十里出水保北為)
(五岔河口受冷莊河水北流其一支出於雷澤至白家河入境繞金龍王廟後逕縣西比折而東流又分其一為冷莊河)
(西北流逕古廩丘城至五岔河口入於灉河)
由鄆城而北入壽張縣境縣在黃河故道西北二十五里應
管河岸南自鄆城之王亮口北至東平之魚護口長三十里
其名為范城河又為土河
范城河(在縣南十八里卽灉河下流也由鄆城來至縣境黑虎廟逕故范城東至張秋南沙灣衝漕東決)
土河(在縣南十里洪武二十四年河決陽武之黑洋山由范縣入境東流入於張秋今夏秋水盛猶可通舟)
由壽張而北為東平州境州在黃河故道東七十里西南自
壽張之范城淺東北至陽榖之高吾淺長五里其別為金線
閘支流
金線閘河(在戴家廟弘治中建洩漕渠之水由西旺入大清閘上有橋曰三洞橋屬壽張境盖古濟水道也)
由東平而北為陽榖縣境縣在黃河故道西北六十里應管
河岸西南自東平魚護口長六十里
由陽榖而東北為東阿縣境縣在運河東岸河決張秋沙灣
横衝漕渠而東其名為小塩河縣境之北又有古黃河道
小塩河(在張秋東岸右之馬頰故道也馬頰濟之支津水經註曰濟水至壽張分為二水其支津西北出謂之馬)
(頰馬頰水首受濟西北流歴安民山北又逕桃城東東阿桃丘也又東北逕魚山南東注於濟謂之馬頰口又曰濟水至)
(魚山南左與馬頰水合今小塩河龐家口在魚山南入大清是其地也正統弘治之間河决張秋皆由小塩河流入大清)
(張秋東隄旣塞其地湧泉如線南流數百步匯而為淵方數十畝謂之黑龍潭通政韓公築山其上命曰戊已隄黑龍潭)
(之水絶之於渠其稍東出由大洪口故道東流至陳琦口受五空橋水北流至關山又東流主魚山南入於大清河其水)
(涵浸浟湙平時不通舟楫雨水泛漲則魚山塩舟稍上至於張秋不能上則至魚山而止故謂之小塩河按宋河渠志)
(沿河州郡各於要害下埽鄆州有六埽關山子路張秋居其三此三埽者皆小塩河所經則小塩河故宋時河道也又按)
(元時海運之法自任城會源閘導汶水北流入清濟故瀆由東阿舊城至於利津入海已以海口沙壅江淮糧運皆至東)
(阿起陸運至臨清下御漳北上則小塩河故元時運道也正統河决潰沙灣東隄由大清入海弘治河决潰張秋東隄由)
(大清入海皆於小塩河假道則小塩河近代決口也河决旣塞資以洩運渠之水屬之大清矣)古黃河道(舊在)
(縣北四十里從西南陽榖界中逕銅城之南由清冷口東北過楊劉之南入於長清界内考之水經河水自范縣東北流)
(逕東阿縣故城西歴碻磝茌山臨邑之境東北流注臨邑碻磝皆在今長清平隂界上所謂東阿故城者卽今阿城閘也)
(自宋以前河在今邑之北楊劉為津口其後周顯德中河决楊劉離而為赤河不復故道其溢者注梁山泊東入於淮鄆)
(州部界凡為六埽以防其决其在邑境者有關山子路二埽皆在今小塩河之側其後河水又合永濟渠北入於冀仁宗)
(至和元年議者𣣔復故道遣使行度詣銅城海口約其高下之勢盖𣣔返之使東而歐陽修以為非便因罷不修而楊劉)
(之河絶銅城口海即今清冷口也本朝河决張秋由小塩河灌大清河入海盖猶與故道不相遠矣)
論曰河之由金龍北决有所因也水經註濟水自乘氏北分
而為二其一為北濟入於鉅野逹於大清五代顯德四年疏
五丈河由汴逹於曹濟以通青鄆之漕宋太祖建隆二年亦
浚五丈渠北歴曹濟及鄆以通京東之漕以此推之由曹單
北上至於壽陽有故道矣䣬水之性皆就下未有無所因者
今所稱黃河故道曰安興曰灉河名以時變不可追原要之
非北濟故瀆即五丈渠遺迹耳五丈渠亦曰廣濟河
黃河南决故道
由曹縣而東為城武縣境有支河三道(一在縣南三里一在縣南二十里逹於單)
(縣一在縣北四十里逹於金鄕正德十三年河决霍家口城武城壞)
由城武而東為金鄕縣境有黃毋河故道黃毋河(古黃河道也在城北)
(三十五里元時河遷豊沛故渠遂湮)
由定陶而北為鉅野縣境有八里河故道八里河(亦黃河南道也從定)
(陶入境匯為天鵝坡又北為稲櫓坡又東為䨇碑坡又東為蘇草坡又東由北門外匯為蓮花池至城東八里入於新河)
(遂受今名又東至於嘉祥入於漕歲久河塞雨潦為害嘉祥濟寕不肯䟽導鉅野之民病之)
由鉅野而東為嘉祥縣境有塔章河故道塔章河(亦黃河南道也在城)
(北十里西接鄆城東入濟寕出塔章口故名)
由嘉祥而東南為魚臺縣境有塌場口故道塌場口(卽廣運閘下流)
(也黃陵岡决旣塞黃河由曹州雙河口東流經嘉祥鉅野魚臺至塌場口入漕嘉靖九年河决上流分為三支一自單縣)
(曹馬集來經城南入泥河逹漕一自金鄕南來過丞相里經塌場口入漕今河南徙其流俱涸按塔章塌場字音相類恐)
(卽一口)
論曰夫河勢變遷不可膠柱談也弘治七年沙灣旣塞河益
南徙由清河口入漕十八年又北徙三百里由宿遷小河口
入正德三年又北徙三百里至徐州小浮橋入其明年又北
徙由魚臺塌場口入嘉靖末年又稍南徙至飛雲橋入飛雲
橋决塞新河旣成又稍南徙至茶城口入萬曆十六年茶城
口淤又稍南徙由内華三閘入百年之間倏南倏北唯其所
向守隄之吏奈何不戒哉
