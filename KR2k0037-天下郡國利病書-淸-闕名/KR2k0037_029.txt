蜀中邊防記
川西
松潘漳臘小河
松潘道開府松潘衛與副總兵官一員分城而居參將一員舊駐小
河千戶所今移駐龍安城遊擊將軍一員駐劄漳臘堡守備都指揮
一員駐劄平番堡其餘把守練兵官各有差按後漢書建武九年
司徒掾班彪上言舊制凉州部置護羌校尉持節領護理其怨結歲
時廵行問所疾苦又數遣驛徒通導動靜使塞外羌夷爲吏耳目州
郡因此可得儆備今松潘備兵卽古護差使者之職也尋江源縣
記云松州平康縣羊膊山下有二神湫乃大江始發之所自羊膊嶺
散漫始未濫觴東南百餘里至白馬嶺回行二千餘里至龍涸水障
始於是也志曰江發源于臨洮之木塔山至山頂分東西流者卽岷
江也由草地甘松嶺八百里至漳臘其水漸大漳臘由鎌刀灣逹松
潘于下水關入紅花屯逹壘溪至穆肅堡黑水從南合之入深溝經
茂州南至于威汶轉銀嶺合草坡河至𧖟岩入灌口分道而下由威
至玉壘山爲玉輪江至汶爲皂江至灌爲沫江丨志又曰衛北三舍
有龍潭四序淵澄其深莫測有嶺謂之小分水嶺又有大分水嶺山
高峻而水派流在衛北二百里外四夷傳曰西羌之本出自三苗
其先爲伯夷甫炎帝之裔帝母育于姜水而以姜爲姓故諸羌亦姓
姜其國始近南岳及舜徙之三危今河關之西南羌地是也濱於賜
支至乎河首緜地千里賜支者析支也王政修則臣伏德教失則寇
亂本無君長夏末及商周之際或從侯伯征伐有功天子爵之以爲
藩服羌爰劒者秦厲公時爲秦所執以爲奴隷羌人謂奴爲無弋故
號爲無弋爰劒後得亡歸將其種人南出賜支河其後子孫各自爲
種或爲氂牛種越嶲羌是也或爲白馬種廣漢羌是也或爲參狼種
武都羌是也至爰劒曾孫忍及弟舞獨留湟中忍生子研故羌中號
其後爲研種漢景帝時研種留何求守隴西塞於是徙留何等於狄
道安故及武帝西逐諸羌乃渡河湟築令居塞始置護羌校尉從爰
劒種五世至研研最豪徤以研爲種號十三世至燒當復豪徤其子
孫更以燒當爲種號滇良者燒當之玄孫時王莽末四夷内侵及莽
敗衆羌還據西海光武之世以牛邯爲護羌校尉卽此地也及燒當
至滇良世居河北大允谷種小人貧而先零卑湳竝皆強富數侵犯
之滇良父子積怒從大榆中入掩擊先零卑湳大破之掠取財畜奪
居其地大榆中由是始強滇良死子滇吾立附落轉盛常雄諸羌在
晉内附以其地屬汶山郡宋齊亦得之後爲西魏所有焉魏書鄧至
傳王像舒冶者玆白水羌也常爲羌豪自稱鄧至王其子舒彭遣使
内附拜龍驤將軍益州刺史甘松縣開國子鄧至王請以封爵授子
奮彭高祖許之拜奮建忠將軍甘松縣開國子卽爲小藩朝貢相繼
關中亂乃絶後魏未乎鄧至番始綂有其地後周保定五年於此置
龍涸防天和元年改置扶州領龍涸郡隋初廢州郡以其地併入汶
山同昌二郡唐武德元年置松州貞觀二年置都督府松踞懿嵯闊
隣雅聚可遠奉嚴諾峩彭䡄盍直肆位玉璋祐臺橋序等二十五羈
縻州永徽之後生羌相繼服叛不常儀鳳二年復加整比督文扶當
柘静翼六州都督羈縻斫州劒州探郍州忋州毗州河州幹州瓊州
犀州拱州龕州陪州如州麻州覇州䃹州光州至涼州蠶州曄州梨
州邏州思帝州眺州戍州綂州榖卭州樂容州逹違州卑州慈州凡
三十一州據天寳之載薄松州都督府督一百四州其二十五州有
額戶口頗多但羈縻迯散餘七十九州皆生差部落或臣或否無州
縣戶口矣天寶初改松州爲交川郡乾元初復爲松州按貞觀之時
分十道松文扶當悉柘靜等州屬隴右道永徽之後割屬劒南道也
寰宇記云松州治嘉城縣按嘉城縣卽後魏白水羌像舒治所據
也其子舒彭遣使朝貢拜龍驤將軍始置甘松縣矣後周之隴涸防
及改置扶州皆治于此隋曰嘉誠唐曰嘉城則爲松州之所治也
志云甘松嶺在衛西北三百里州以此名按山海經云甘松嶺亦謂
之松葉嶺卽江水發源於此土人謂之松子嶺也又有石門水自龍
州石門山連亘經郡界合江故曰石門水矣寰宇記曰松州屬縣
有平康交川按平康縣晉屬汶川郡隋屬會州後廢唐垂拱元年割
交川及當州通軌翼斜三縣置平康縣屬當州交川縣後周天和
中置隋屬會州唐改屬當州志云平康交川二廢縣俱在衛治西
通志曰潘州者唐廣德初年松州陷於吐蕃五代諸羌各據其地宋
崇寕取邦潘疊三州初屬吐蕃首領潘羅支此潘州之名所由起也
元屬吐蕃宣尉司國初洪武十一年御史大夫平羌將軍丁玉克復
其地設松州潘州二衛後併爲松潘衛鎮守茲土者二十年後復化
改松潘等處軍民指揮使司隷四川都司屬川西道領守禦千戶所
曰小河安撫司四曰八郎曰麻兒匝曰阿角曰芒兒志云八郎山在
衛北三十里山下爲八郎安撫司也長官司十七曰占藏先結曰蠟
匝曰白馬路曰山洞曰阿昔曰白定曰麥匝曰者多曰牟力結曰班
班曰祈命曰勒都曰包藏曰上阿昔曰思曩兒曰阿用曰潘幹寨各
降符印列爲守土焉復立番僧二人爲國師曰商巴曰綽領二人爲
禪師曰黎巴曰完卜亦皆佩銀章也西邊記云國師商巴佛教也
禪師黎巴道教也其寺觀散居寨落以主化導番夷丁大夫時設鑄
金銀錠有足或無足者賞及諸番番呼曰丁大夫寳重五六兩者番
價三五十兩其家有一二錠遂名爲財主錠發夜光稱神異矣龍
洞志云男曰安逹女曰白麻多種青稞圓根好用羶羊麥粉宋史云
松番之俗日耕野壑夜宿碉房刻木契以成交易炙羊膀以斷吉凶
精悍善戰闘也志云其地廣六百七十里袤千六十里編戶通二
十一里東至龍州界一百九十里西至牟力結吐蕃草地界四百八
十里南至疊溪守禦千戶所界二百里北至陜西洮州衛八百六十
里距成都七百六十里嶺雪面于東洮河界其西雪嶺其色如銀俗
呼爲寳頂山𧖟崖路險人跡罕到卽老杜所稱松州雪嶺東也洮河
發源岷山北流入陜爲臨洮府南入川與江漢會矣三邊志曰金
蓬山在東南五里羌金蓬者居之山下石崖鐫永泉二宇正綂初都
督李安以劒斫崖而得二水亦名文武水紅花牛心二山各去衞
十五里峰巒圓秀者牛心也紅花有屯田是名紅花屯矣又東四十
里爲火燄山山無草木其色如赭四夷考云宣德二年松潘千戶
錢宏聞有交阯之役憚於遠征乃誘蠻族入寇譸張奏報得留不遣
蠻自是煽禍攻圍城堡調官軍五千討之至威州黃土舖失利道遂
不通三年命總兵都督陳懷等帥西軍四萬田洮州入松潘解圍猶
弗克靖八年復調川貴官軍恊力從事始克成功正綂四年都指揮
趙諒誘執蠻酋國師商巴以犯邊聞遣都督李安征之尋誅諒誣妄
蠻乃服然猶二三十四年始設松潘廵撫都御史一員以都御史寇
深及侍郎羅綺相繼臨之咸有成績綺還京提督文臣不復更置但
以備兵使者整飭之而已天順五年蠻截我糧道入龍安石泉等處
成化十三年勢益猖獗復勅撫臣張瓚調漢土官兵五萬由東南二
路分進剿滅白羊嶺鵝飲溪等二十一寨斬蠻首級四百餘顆於是
商巴等二十六族詣軍門獻馬納欵各諭以利害遣之十四年正月
復攻黃頭復水諸寨前後殺獲男婦七百餘人赭其碉房九百墜崖
死者不可勝計亦一大創矣弘治間跳梁如故南路梗阻正德二年
副總兵楊宏誘殺綽嶺寺國師雪郎王出自後本寺小宛卜等動稱
報讐松城之外不敢晝牧嘉靖十一年勅副總兵何鄉來節制諸軍
相機勦討烏都等十一寨皆次第平而詣軍門送疑者日至矣卿家
視松州諸所繕緝百廢俱興籓籬以固兵威亦震百蠻喘息不敢動
垂五十年來生齒日繁復萌戎心時出殺人剽掠行旅萬曆八年兵
使者楊一桂是以有三寨之役又雪山國師喇嘛等四十八寨勾虜
爲患邊氓岌岌十四年都御史徐元泰是以有會剿之役及丙申九
月秋高虜突由寒盻黃勝草場分道馳入圍漳臘守備張良賢率兵
破之斬首六級又攻鎮虜百戶杜世仁死戰斬首四級城得保全世
仁死焉又攻制虜臺前後斬首十一級虜遁去良賢追至思荅弄又
大破之斬首十六級虜乃失利去初虜之入也襲我無備偵者不知
其數及遁去廵視營壘不下五千餘灶未幾有番婦逃回言所斬虜
級中有大落赤之姪小王子在焉虜以此必欲報讐故昔之松重在
番今之松潘重在虜矣四夷考曰松潘西至流沙關相連天竺西
南逹紅土坡生番多係北虜出没地勢遼絶非可限域惟是南通叠
茂威灌東通小河龍安北通漳臘墩臺守禦凡八十七所戍守主客
官軍舍餘遊兵一萬一千六百八十餘人歲額坐邊倉一十六處糧
九萬九千三百八十餘石而增設之處不與焉東路經略志云松
潘以東望山關雪欄關風洞關松林堡紅崖關三舍堡鎮遠堡小關
子堡松丫堡三路堡師家堡四望堡凡十二處抵小河千戶所四崖
絕壁一線之逼附近水牛毛公羊洞諸番未甚鴛獗今以三舍關爲
始苐其里次三舍者去衛城九十里而遙也爲小河適中地有把
守指揮一員管轄上至望山下至四望共十三關堡羊腸鳥逕峭壁
危湍嶮巇萬狀番夷往往潛伏而窺伺焉三舍上十里爲伏羌堡伏
羌上十里爲紅崖關紅崖上十五里爲松林堡志云黑松林關在治
東七十里松林上九里爲風洞關志云風洞關在治東五十里洞深
不可測多惡風午輙大作作則灰沙蔽天人馬皆辟易寒氣襲人觸
之多横死否亦喘息旬日蓋山嵐鬱蒸之氣所發也關北鹽井墩卽
古鹽川廢縣風洞上五里爲雪欄關志云治東三十里雪欄山四時
積雪不消俗呼爲寳頂山關在山下雪欄上十二里爲望山關關上
八里卽松州也三舍下十里爲鎮遠堡鎮遠下八里爲小關堡志云
小關子在治東百二十里小關下八里爲松埡堡松埡七里爲三路
堡三路下八里爲師家堡師家下八里爲四望堡又二里爲小河所
矣南路經略志云松潘以南紅花屯熊楨屯西寧關小屯堡安化
關鎮華堡新塘關艾蒿堡歸化關北定關蒲江關平夷堡金瓶堡鎮
平堡鎮番堡靖夷堡平定堡凡十有七處抵疊溪界四夷攷曰南
路自西寧關起以至平定堡河東大姓屬牛毛土官管轄河西小姓
屬羊毛土官管轄卽志所謂牛腦羊腦也不服冠帶不受約束喜則
同部落席地歡飲怒則持刅彼此相擊尊卑之序蕩然矣萬曆初年
河東頗肆憑陵十四年征之搗其巢穴斬首二千餘級焚碉房千餘
座始傾心向化埋奴誓願認守地方迄今不敢犯河西恃有長江之
阻逆我文告其時亦震讋移遁深箐隔岸羅拜紇降許之有國師喇
嘛灣仲者潛獻皮幣于土韃乞師伏於鐡爐溝以牽制我乘便邀擊
事覺就擒其謀始破而膽落也歸化關志云在司南百里寰宇記
覇州有歸化縣置在移村各有部落主持無徵科今雖失故處而關
名寔因之地形險要上至西寧下至鎮江關堡凡九把守指揮一員
以龍溪等寨大小横梁爲諸番所出没也歸化上七里爲龍韜堡龍
韜上十里爲新鎮關新鎮上十里爲百勝堡百勝上五里爲安化關
安化上七里爲雲屯堡雲屯上八里爲西寧關志云在治南三十里
西寧上八里爲雄溪屯則南路之首也鐡爐溝諸夷在其界矣歸
化下十二里爲北定關志云北定關有祠祀二邊史劉方五將正德
六年僧番雲欄王出謀爲不軌守將指揮邊輔史寬百戶劉賢方捷
攖鋒死戰輔寬遇害於黃土坡賢捷被執至寨縳柱將剖其心二將
罵不絕口而亡事聞與子孫進一級承襲輔弟輪承兄職嘉靖七年
廵南路至北定關遇横梁茹兒等番輪率其僕邊永興軍餘史卜匝
等數人與戰已取勝值天雨溪泛諸番四集輪被傷永興負輪行數
十步至崖不能進執刀亂揮知不可支乃伏於輪身主僕俱被害事
聞贈輪都指揮僉事永興百戶史卜匝等俱厚賚&KR4234;恤焉北定下十
有一里爲鎮江關别拓大小耳别等寨在其界内寰宇記云歸化縣
有大聾山小聾山在覇州西北一十里號苻堅城又云於小聾山上
村置牙利縣卽大小耳之故迹也鎮江下四里爲平番堡平番下
八里爲平夷堡其地寬平僅容千騎爲四十八寨飲盟歃血之地卽
黃沙&KR0309;矣萬曆十四年建城堡設守備一員把總練兵官一員管轄
自西寧關至平定堡焉鎮平關上七里爲金瓶堡金瓶堡上六里爲
平夷堡鎮平下七里爲鎮番堡鎮番下八里爲靖夷堡靖夷下八里
卽平定堡也平定下八里爲永鎮堡係松茂二鎮交界處鎮平堡則
指揮一員守之北路經略志云松潘以北榖粟屯高屯子羊𥙿屯
唐舍屯譚屯漳臘屯以上凡七堡抵吐番洮河界四夷考云漳
臘堡設在河東去城三十八里松州之背也舊制駐劄守備一員管
轄上下關堡爲寒盻口上中潘州上下羊洞等隘口自漳臘北去遼
廓幽遠一望無際蓋萬騎可從容矣近改設遊擊一員以鎮壓之良
審所重也漳臘上十五里爲鎮虜堡在東河元山子上志云堡在漳
臘東北十里堡後天險墩堡前觀化墩河東于襄臺河西制虜臺聲
勢相望然直北爲敵貢&KR0309;舊掘品字膁坑數百中置鋒刃木簽口覆
芭土以掩具形又北去三里曰城墻岩東臨河畔西抵山麓掘塜寬
深丈許橫截六百餘丈明斷彼路河西川盻溝壕塹之制亦如之越
溝二十里登阿玉嶺之巔可瞷黃勝草場志云黃勝在漳臘西南十
里也場之東有阿玉口凡二十里透嶺出川盻則可南可北惟所馳
驅議者于天險觀化二墩充拓寬廣石砌墻垣一周外掘壕塹以防
衝突亦庶幾搤其吭云鎮虜堡上二十里之栢木橋卽界外矣漳
臘下七里爲虹橋關係松城北隘志云松州北二十里有落虹橋長
二十丈餉道所必經也虹橋下七里爲譚屯譚下七里爲塘舍
屯塘舍下六里爲羊𥙿屯羊𥙿下六里卽松城又虹橋下八里爲高
屯子高屯下七里爲糓粟屯榖粟下十里亦卽松城也離松十四里
爲流沙關乃北虜經由地每秋防必加意焉松城下五里爲紅花屯
紅花下七里爲雄溪屯雄溪左十三里爲東勝堡歲熟番受賞可稱
無事惟是虹橋西北十五里爲絕塞墩北界黃山夫殺鹿塘黃勝草
場等處路通洮岷先年陳懷率兵由此道入解松圍今爲番虜間阻
以其往來射獵于斯也下潘州白利等番挾牛羊氊毳來或由阿玉
嶺或由鐡門墩出抵寒盻祈命諸寨貿易茶斤歲以爲常稍失防範
釁端輙起且阻絶長溝救援難及形勢孤懸所最當籌度議者于墩
前石砌聯城一座直抵河下以通水道又依山掘壕絕其乘高則于
覆壓乎何有古蹟志云潘州故城在衛北七百五十里漢武帝時
逐諸羌渡河湟居塞外築此城置護羌校尉以禦之宋時分上下中
潘三州今阿失寨卽上潘州班班簇卽下潘州界二州之間則中潘
州也其地愈北山愈平夷舊漳臘之設在下潘州侍郎羅綺漳臘
新記云距松衛治之北百里曰漳臘卽古潘州也城之故趾尚在其
下有巖穴空洞幽䆳廣可容列騎深亦不知幾許㫄有玻璃泉冬夏
淵然不涸其土地膏腴山川秀麗蓋自唐盛時所開拓雖隷版圖而
土蕃酋長猶然竊據所謂但羈縻之而已宋元以來無復中國有我
朝混一華夏極天極地莫不臣服洪武十一年王師始下潘州入與
編民賦役無殊乃於其地建置屯堡使士卒且耕且守數累十年足
食足兵邊人安堵宣德丁未守將失馭氐羌蜂起梗我餉道燹我關
塞而潘州復爲所據者凡二十有八年景泰辛未予奉命來鎮玆土
不揣思欲平復之乃大集諸酋陳以逆順禍福無不稽䫙聽命於是
復增置城池樓櫓凡戰守之具視昔有加焉不殫一石之粟不勞一
八之力而數千百頃沃饒之地遂復爲我有又晏然置城於其間俾
兵農雜居累歲豐穫邊人安枕寔朝廷威德所及予何功之與焉或
者以潘州之城與唐世籌邊樓相頡頏後先予亦豈敢多讓景泰六
年記曹學佺曰今之漳臘去松州一舍而遙非百里外之漳臘矣
前張後弛勢使然也予以庚戍署潘司事料松邊兵食聞韃虜住牧
於漳臘城内有百五六十帳殊駴聽聞乃檄漳臘遊擊何奮武得回
牒云謹按漳臘一鎮五隘九屯一十八墩堡延袤二百餘里襟帶山
河襍居夷虜所由來矣前不具論萬曆二十四年火落赤入寇彼時
内有守備張良賢救應以截其鋒外有合&KR0309;犄角以牽其勢雖虜衆
攻圍鎮虜三晝夜而不能破于時掌堡百戶杜世仁也豈異人任而
其父子督軍兵數百人乃能射死小王子斬首數十級松漳卒賴以
無事而合&KR0309;遂因之住牧焉續在三十三年廢將李宗望代庖漳臘
又有合兒頓奪咱毛兒摃等韃接踵投居會治兵使者亦暑官也侈
然有張伐之意輙撫賞安插牛馬羊隻布滿山溪毛帳氊房星列草
地猶肘腋間眠虎豹門庭内牧犬羊逐之恐釁端自此發也聽之恐
禍本無所終也彼其往來漳松之間豈惟共我水草利我鹽茶凡倉
庫之虚實軍兵之強弱道路之衝要無不盡知萬一生心何以制而
禦之惟是高屯堡者在虹橋之内禦寇之下譚之西正適中要地
實乃松鎮以北之藩屏也議設把守一員撥唐順等軍五十名以耀
威武而坐搤其吭焉誠爲長策矣苐當展築屯基寬包隙&KR0309;貫路於
中不惟容衆且可據險緣由到司覆看得松潘者蜀西之門戶漳臘
者松潘之咽喉也自土韃合&KR0309;合兒頓等住牧其中氊房毳室以百
五六十訂犬羊之性馴擾無常非我族類其心必異豈非他日之隱
憂哉昔者隋唐之禍可鑒已但旣來之則安之可以理而諭也方來
者所當拒可以勢而禁也惟是漳臘之鎮虜堡原設把守一員地方
遼闊勢本孤懸今且伏戎在内萬一有變聲息不相聞何暇左右顧
議者以高屯堡要害之處添設把守以遏其衝且與漳臘爲犄角誠
策之善者也該堡事務仍令本官兼攝廵視軍兵卽在各營抽選亦
無所糜費矣若夫整行伍除戎器綢繆未雨有備無患此該道將之
事也時當事者如議行之小河千戶所國初洪武十一年與松潘
衛同置在衛東百九十里宣德四年調成都前衛後所官軍實治之
仍隷松潘按小河之地古名涪陽以水出松潘分水嶺入涪江也地
在涪水之陽矣志云所北二十里師家山一名文山宋時師文二
大姓居之山麓有文山關又有師家舖則界于龍州也東有獅峯西
有象嶺各離一里許有靈泉焉出獅峯下經略志云松潘又東爲
堡七曰蜂崖葉棠馬營水進鎮夷鐡龍乃抵龍安四夷考曰小河
之下鐡龍之上惟葉棠爲要隘有葉棠把守官轄之東通白馬毛公
西逼竹頭野猪白草諸寨上六里爲峯崖堡峯崖上十里卽小河也
下四里爲馬營堡焉營下七里爲水進堡水進下八里爲鎮夷堡鎮
夷下十里爲乾坤堡乾坤下二十里爲鐡龍堡堡有兩山對峙峭壁
萬仞二水會流深不可測上爲鐡索橋索凡六條各長一十五丈引
于河之西岸繫以鐡柱中道板蕩行者戒心焉嘉靖間龍州宣撫薛
兆乾作亂斬鐡橋以拒官兵旬日松州米貴如金矣鐡龍下十五里
卽龍安府云唐史太宗置松州都督府督羈縻二十五州爲踞州
貞觀元年置領縣二江源洛稽懿州五年置西吉州八年改爲懿
州縣領二闊凉落吳麟州五年置西麟州八年去西字領縣七硤
州和善斂具硤源王交利恭東陵雅州五年置西雅州八年去西
字領縣三新城三泉石隴藂州三年置領縣五都流寧遠臨泉臨
河其餘厥調凑殷匐器邇率鍾竝諸羌部落遙立之而已可州四
年置西義州八年改爲可州里領縣三義誠清化靜方遠州四年
置領縣二羅水小部川奉州三年置西仁州八年改爲奉州領縣
三奉德思安永慈巖州五年置西金州八年改爲巖州領縣三金
池甘松丹巖諾州五年置領縣三諾川歸德籬渭蛾州五年置
領縣二常乎郍川彭州三年置洪州七年改爲彭州領縣四洪川
歸遠臨涬歸正軌州都督府二年置領縣四通川王城金源俄徹
盍州四年置西唐州八年改爲盍州領縣四湘水河唐曲嶺祐川
直州五年置西集州八年改爲直州領縣二集川新川肆州五
年置領縣四歸唐芳藂鑒水磨山位州四年置西鑒州八年改爲
位州領縣二位豐西使玉州五年置領縣二玉山帶河嶂州四
年置領縣四洛平顯川桂川顯平祐州四年置領縣二廓川歸定
臺州六年置西滄州八年改爲臺州橋州六年置序州十年置
嵯州闊州十年置右俱貞觀之時招慰党項羌者舊屬隴右道改隷
松州都督府永徽已後或叛或臣制置不一今竝廢省聊備古跡而
已唐書吐谷渾西羌名正益州西北去青海二十五里古析支之
地漢西羌之别種也魏晉以降西羌微弱周滅宕昌鄧至之後党項
始強南雜舂桑迷桑等羌北連吐谷渾具種每姓别自爲部落一姓
之中復分爲一小部落大者萬餘其小者數千騎不相綂一有細封
氏費聽氏往利氏頗超氏野辭氏房當氏米禽氏拓拔氏最爲強族
貞觀五年詔遣使開其河曲地爲六十州内附者三十萬口有羌酋
拓拔赤詞者甚爲渾主伏允所䁥與之結婚屢抗官軍後與其從子
思頭竝率服與諸首領歸欵列其地爲懿嵯麟可等三十二州以松
州爲都督府羈縻存撫之拜赤詞爲西戎州都督賜姓李氏自是從
河首積石以來竝爲中國之境後吐蕃強盛拓拔氏漸爲所逼遂請
内徙聽移部落於慶州因置靜邊等州以處之故地陷於吐蕃不去
者爲其役吐蕃謂之弭藥又有黑党項在赤水之西李靖之擊吐谷
渾也渾主伏允奔于黑党頃居以空閑之地及吐谷渾舉國内屬其
黑党項首領號孰善王亦貢方物其雪山党項姓破丑氏居雪山之
下貞觀初亦嘗朝貢又有白狗舂桑白蘭等諸羌君龍朔以後竝爲
吐蕃所破而服屬焉有附國者在蜀郡西北二千餘里卽漢之西
南夷也嘉良夷卽其東部所居種姓自相率領不屬綂一隋大業五
年附國王遣其弟子宜林率嘉良夷等六十人朝貢嘉良有水闊六
七十丈附國水闊一百丈竝南流以皮爲船而濟南有薄緣夷風俗
亦同西有東女國東北連山綿亘數千里接党項及諸羌界其地南
北八里百東西千五百里無城栅近山谷傍山險俗好後仇故壘石
爲巢而居以避患其巢高至十餘丈下至五六丈每級以木隔之基
方三四步&KR2108;上方二三步狀似浮圖于下級開小門從内上通夜必
關閉有二萬餘家俗有重罪止于罰牛妻其羣母及嫂兒弟死父兄
亦納其妻好歌舞鼓簧吹笛死者無服制置尸于高牀上沐浴衣服
被以牟甲覆以獸皮子孫不哭帶甲舞劔而呼云我父爲鬼所取我
欲報冤殺鬼其人輕捷便擊劔漆皮爲牟甲爲弓長六尺以竹爲
弦以皮爲帽形圓如鉢或戴羃䍦衣多毛毼全剝牛脚皮爲靴項繫
鐡錢手貫鐡釧王與酋帥金爲首飾胷前懸一金花徑三寸其土高
氣候凉多風少雨土宜小麥青樑山出金銀多白雉水有嘉魚長四
尺而鱗細東女國者西羌之别種也以西海中復有女國故曰東
以别之俗以女爲王東與茂州党項接東南與雅州接界隔羅女蠻
及白狼夷有八十餘城王之所居名康延川中有弱水南流亦用牛
皮爲船以渡戶四萬餘衆女王號爲賓就有女官曰高覇平議國事
在外官僚竝男夫爲之其王侍女數百人五日一聽政女王死國中
多斂金錢動至數萬更于王族求令女二人立之大者爲王次爲小
王若大王死則小王嗣立或姑死而婦繼竝無篡奪所居皆重起屋
王至九重國人至六重王服青色綾裙下領衫其䄂委地重婦人輕
丈夫文字同于天竺以十一月爲正每至正月令巫者賫酒殽詣山
中散糟麥于空大呪呼鳥俄時有鳥如鷄飛入巫者懷中因剖其腹
視之有一榖來歲必登若有霜雪必多災異其俗因之名爲鳥卜隋
大業中蜀王秀遣使招之拒而不受唐武德中女王湯傍氏始遣使
貢方物自永徽七年至于天寳元載朝貢不絶其後復以男子爲玉
貞元九年其王湯立悉與哥隣國王董卧庭白狗國王羅陁忽逋祖
國王弟鄧吉知南水國王姪薛尚悉曩弱水國王董辟和悉董國王
湯悉贊清遠國王蘇唐磨咄覇國王董藐蓬各詣劔南西川乞内附
其哥隣等國皆散居西川弱水國卽唐初女國之弱水部落其悉董
國在弱水西故亦謂之弱水西悉董王舊皆分隷邊郡祖父例授將
軍中郎果毅等官自中原多故皆爲吐蕃所役屬其部落大者不過
三二千戶各置縣令十數人理之土有絲絮歲輸于吐蕃至是悉與
之同盟相率獻欵兼賫天寳中國家所賜官誥二十九道以進節度
使韋臯處其衆于維覇保等州給以糧種耕牛咸樂生業立悉等數
國王自來朝召見于麟德殿授立悉銀青光祿大夫歸化州刺史鄧
吉知試太府少鄉兼丹州長史薛尚悉曩試少府少監兼覇州長史
董卧庭行至綿州卒贈武德州刺史命其子利羅爲保寧都督府長
史襲歌隣王立悉妹乞悉漫頗有才智從其兄來朝封和義郡夫人
其大首領董卧卿等皆授以官俄又授國王兄湯厥銀青光祿大夫
試太府卿青遠王弟蘇歷顚銀青光祿大夫試衛尉卿南國王薛莫
庭及湯悉贊董藐蓬女國唱後使湯佛庭美王鉢南郎唐并授銀青
光祿大夫試大僕卿其時西山松州生羌等二萬餘口相繼内附其
黏信部落主夢葱龍諾部落主辟葱皆授試衛尉卿立悉等并赴明
年元會訖賜以金帛各遣還至八月召臯韋綂押羌蠻及西山八國
使其落部至今猶代襲刺史等官然亦潛通吐蕃故謂之兩面羌也
威州保縣茂州疊溪汶川灌縣
威茂道開府茂州轄威保疊茂諸將領而參將一員駐劄茂州遊擊
將軍一員駐劄疊溪寔左右之威州通志曰禹貢西戎卽叙今松
茂威保以接于吐蕃是也亦謂之西番先本羌屬凡百餘種散處河
湟江岷間其酋發羌唐旄等居析支水西南凉秃髮利鹿孤之後也
利鹿孤有子曰樊尼初利鹿孤卒時樊尼尚幼弟傉檀嗣位以樊尼
爲安西將軍後魏神瑞元年傉檀爲西秦乞佛熾盤所滅樊尼招集
餘衆投沮渠蒙遜以爲臨松太守及蒙遜滅樊尼乃率衆西奔濟黃
河逾積石居跂布川或邏婆川於羌中建國開地千里樊尼威惠夙
著爲羣羌所懷皆撫以恩信歸之如市遂改姓爲窣勃野以秃髮爲
國號語訛謂之吐蕃其國都城號爲邏些城隋開皇中有論贊索者
居牂河西唐貞觀中始通中國旣而滅吐谷渾盡有其地焉按吐谷
渾鮮卑種也沈約宋書曰譙縱亂蜀之歲鮮卑阿犲遣其從子西疆
攻吐谷渾敕來泥拓工至龍涸平康元嘉二十七年鮮卑慮索虜復
生遣使上表云若不自固者欲率部曲入龍涸越雋門并求牽車獻
烏九帽女國金酒器胡王金釧等物太祖賜以牽車者也唐初貞
觀八年吐蕃弄贊奉表求婚不許乃進兵攻破党項及白蘭諸羌率
其衆二十餘萬頓松州西境遣使貢金帛云來迎公主又謂其屬曰
若大國不嫁公主與我卽當入寇遂進攻松州都督韓威輕騎覘賊
反爲所敗邊人大擾太宗遣吏部尚書侯君集牛進遠等率步騎五
萬以擊之進逹先鋒自松州夜襲其營斬千餘級弄贊大懼引兵而
退遣使謝罪因復請婚太宗許之弄贊乃遣其禄相東贊致禮獻金
五千兩其餘寳玩數百事儀鳳三年令益州長史李孝逸嶲州都督
拓王奉等發劔南山南兵幕以防禦之往劔南兵幕於茂州之西南
築安戎城以壓其境俄有生羌爲吐蕃鄕尊攻陷其城遂引兵守之
時吐蕃盡收羊同党項及諸羌之地東與凉松茂嶲等州相接南至
婆羅門西又攻陷龜兹疎勒四鎮北抵突厥地方萬餘里自漢魏以
來西戎之盛未之有也開元二十四年散騎常侍崔希逸爲河西節
度使於涼州鎮守時吐蕃與漢樹栅爲界置守捉使詔以岐州刺史
蕭昊爲戶部侍郎判凉州事代希逸為河州節度使鄯州都督杜希
望爲隴右節度使太僕卿王昊爲益州長史劔南節度使分道經略
以討吐蕃仍令毁其分界之碑二十六年四月杜希望率衆攻吐蕃
新城拔之以其城爲威武軍發兵一千以鎮之其年七月希望又從
鄯州發兵奪吐蕃河橋於河左築鹽泉城吐蕃將兵三萬人以拒官
軍希望引衆擊破之因於鹽泉城置鎮西軍時王昊又率劒南兵攻
其安戎城先於安戎城右左築兩城以爲攻拒之所頓兵於蓬婆嶺
下運劒南道資糧以守之其年九月吐蕃悉銳以救安戎城官軍大
敗兩城并爲賊所陷昊脱身走免將士以下數萬人及軍糧資仗等
並没于賊昊坐左遷括州刺史以華州刺史張宥爲益州張史劒南
防禦使主客員外郎章仇兼瓊爲益州司馬防禦副使宥旣文吏素
無攻戰之策兼瓊遂專其戎事俄而瓊人奏盛陳攻取安戎之策
上甚悦徙宥爲光祿卿拔瓊知益州長史事代宥節度二十八年春
兼瓊密與安戎城中吐蕃翟都局及維州别駕董承宴等通謀都局
等遂翻城歸欵因引官軍入城盡殺吐蕃將士使監察御史許遠率
兵鎮守之上聞甚悦中書令李林甫等上表曰伏以吐蕃此城正當
衝要憑險自固恃以窺邊積年已來蟻聚爲患縱有百萬之衆難以
施功陛下親紆秘策不興師旅頃今中使李思敬曉喻羌族莫不懷
思翻然改圖自相謀陷神筭運于不測睿略通于未然累載逋誅一
朝蕩滅又臣等今日奏事陛下從容問臣等曰卿等但看四夷不久
當漸摧喪德音纔降遽聞戎捷則知聖與天合應如響至前古以來
所未有也請宣示百僚編諸史策手制荅曰此城儀鳳年中羌引吐
蕃遂被固守歲月旣久攻伐亦多其地險阻非力所制朝廷羣議不
合取之朕以小畜無知事須處置授以奇計所以行之獲彼戎心歸
我城守有足爲慰也其年十月吐蕃又引衆寇安戎城及維州章仇
兼瓊遣禆將率衆禦之仍發關中彍騎以救援焉時屬凝寒賊久之
自引退詔改安戎城爲平戎城大曆三年劒南西川亦破吐蕃萬餘
衆五年五月徙置安悉拓靜恭五州于山陵要害之地以備吐蕃大
曆十一年正月劒南節度使崔寧大破吐蕃故洪等四節度兼突厥
吐渾互變羌党項等二十餘萬衆斬首萬餘級生擒䗶城兵馬使一
千三百五十人獻于闕下牛羊及軍資器械不可勝紀十二年九月
入寇坊州掠党項羊馬而去十月崔寧破吐蕃望漢城十四年八月
命太常少卿韋倫持節使吐蕃綂蕃俘五百人歸之十月吐蕃率南
蠻衆二十萬來寇一入莽州過汶川及灌口一入扶文過方維白&KR0309;
一自黎雅過卭崍關連陷郡邑乃發禁兵四千人及幽州兵五千人
同討大破之十二月崔寧復奏於西山破吐蕃十萬斬首八千生擒
九百人德宗之世萬年韋臯爲西川節度使城龍溪築西山堡以
納降羌臯以雲南蠻衆數十萬與吐蕃和好蕃人入寇必以爲前鋒
四年臯遣判官崔佐時入南詔蠻說令向化以離吐蕃之助佐時至
蠻國羊咀咩城其壬異牟尋忻然接遇請絶吐蕃遣使朝貢其年遣
東蠻國王驃傍苴夢衝苴鳥等相率入朝南蠻自嶲州陷没臣屬吐
蕃絶朝貢者二十餘年至是復通五年臯遣大將王有道簡習精卒
以入蕃界與東蠻於故嶲州臺登北谷大破吐蕃青海臘城二節度
斬首二千級生擒籠十五人其投崖谷而死者不可計勝貞元八年
臯攻吐蕃于維州敗之獲其大將論贊熱獻于京師先是鹽州城爲
吐蕃所毁塞外無保障九年詔城鹽州策虜且來襲令臯出師牽圍
之臯命大將董勔張芬分兵出西山靈關破峩和城通鶴軍定廣城
踰滴博嶺遂圍維州搏拪鷄攻下羊溪等三城取劒山屯焚之南道
元帥論莽熱來與戰破其軍拔白崖焚定廉故城凡平栅堡五十餘
所斬首二千八百級乃城鹽州由是山羌八國酋長皆請入朝十
年臯復敗吐蕃克峩和城獨維州不下十年臯累破吐蕃一萬餘衆
於黎州嶲州吐蕃遂大搜閱築壘造舟潛謀寇邊臯悉挫之於是吐
蕃酋帥兼監臘城等九節度嬰籠官馬定德與具大將八十七人舉
部落來降定德有計略習知兵法及山川地形吐蕃每用兵定德常
乘驛計事蕃中諸將稟其成等至是自以扞邊失律懼得罪而歸心
焉十七年吐蕃昆明城管麽些蠻千餘戶又降贊普以其衆外潰遂
北寇靈朔陷麟州德宗遣使至成都府令臯出兵深入西山以紆北
頋臯乃令鎮靜軍兵馬使陳洎等綂兵萬人出三奇路威戎軍使崔
堯臣兵千人出龍溪石門南路維保二州兵馬使仇冕保覇二州刺
史董振等兵二千趨吐蕃維州城中北路兵馬使邢玭等四千趨吐
蕃棲鷄老翁城都將高周王英俊兵二千趨故松州隴東路兵馬使
元&KR0574;等復分兵八千人出南道雅黎嶲路又令鎮南軍使御史大夫
韋良金兵一千三百續進雅州經略使路惟明等兵三千趨吐蕃通
租偏松等城黎州經略使王有道兵二千人過大渡河深入吐蕃界
嶲州經略使陳孝陽兵馬使何大海韋義等及麽些蠻東蠻三部落
主苴那時等兵四千進攻昆明城諾濟城自八月出軍齊入至十月
破蕃兵十萬六拔城七軍鎮五戶三千生擒六千斬首萬餘級遂進
攻維州救軍再至轉戰千里蕃軍連敗於是寇靈朔之衆引而南下
贊普遣論莽熱以内大相兼東境五道節度兵馬都綂群物大使率
雜虜十萬來解維州之圍蜀師萬人據險設伏以待之先出千人挑
戰莽熱見我師少悉衆來追發伏掩擊鼓譟雷駭蕃兵自潰虜衆十
萬殱夷者半生擒論莽熱獻諸朝廷進臯檢校司馬中書令南康郡
王御製紀功碑褒賜之臯治蜀十三年凡破吐蕃四十八萬斬首五
萬餘後自南詔入寇敗元穎而郭釗代之病不能事事文宗太和
四年以李德𥙿検校兵部尚書成都尹劒南西川節度副太使知節
度事管内觀察處置西山八國雲南招撫等使德𥙿乃大葺關防繕
完兵守又遣人入南詔求其所俘工匠得僧道工巧四千餘人歸成
都扶殘奮懦皆有條次成都旣南失姚恊西亡松維由清溪下沬水
而左盡爲蠻有始韋臯招倈南詔復嶲州傾帑以結蠻好教之戰陣
文法𥙿以臯啓戎資盗養成癰疽苐未决耳至元穎時遇隙而發故
長驅深入跋剔千里蕩無孑遺今瘢痍尚新非痛矯革不能刷一方
恥乃創籌邊樓按南道山川險易與蠻相出入者圖之左與吐蕃密
邇者圖之右其部落衆寡饋餫遠近曲折咸具乃召習邊事者與之
指畫商訂凡虜之情僞盡知之又料擇伏瘴舊獠與州兵之任戰者
發遣獰耄十三四士無敢怨又請甲人於安定弓人于河中弩人於
淛西由是蜀之器械皆犀銳率戶二百取一人使習戰勿貸事緩則
農急則戰謂之雄邊子弟其精兵曰南燕保義保意兩河慕義左右
連弩騎士曰飛星鷙擊奇鋒流電霆擊宇騎總一十軍築伏義城以
制大渡清溪關之阻作禦侮城以控榮經犄角之勢作柔遠城以扼
西山吐蕃復卭崍關徙嶲州治臺登以奪蠻險要簡去屬兵羸弱者
四千餘人復募少壯得千人募北兵得千五百人與土兵參居轉習
相訓習日益精練初蜀人多鬻女爲人妾德𥙿爲著科約凡十三而
上執三年勞下者五歲及期則歸之父母以繁生齒威惠大振太和
五年吐蕃維州將悉怛謀以城降維距成都四五百里因山爲固東
北由索叢嶺而上下三百里地無險走長川不三千里直吐蕃之牙
異峕戍之地以制虜入者也其地南界江陽岷山連嶺而西不知其
極北望隴山積雪如玉東望成都若在井底一面孤峯三面臨江是
西蜀控吐蕃之要也至後德河隴陷蕃唯此州尚存吐蕃利其險要
將婦人嫁與此州閽者二十年後婦人生二子成長及蕃兵攻城二
子内應其州遂陷吐蕃得之號曰無憂城貞元中韋臯鎮蜀經略西
山八國萬計取之不獲至是悉怛謀遣人送欵德𥙿疑其詐遣人送
錦袍金帶與之託云候取進止悉怛謀乃盡率郡人歸成都德𥙿乃
發兵鎮守聞之于朝時牛僧孺沮議言吐蕃之境四面各萬里失一
維州未能損其勢比來修好約能戍兵中國禦戎守信爲上彼若來
責曰何事失信養馬蔚茹川上平涼坂萬騎綴回中怒氣直辭不三
日至咸陽橋此時西南數千里外得百維州何所用之徒棄誠信有
害無利此匹夫所不爲况天子乎上以爲然詔德𥙿以其城及悉怛
謀等悉歸之吐蕃僇之于境上極其慘酷德𥙿終身以爲恨會監軍
使王踐言人朝盛言悉怛謀死拒遠八向化意帝亦悔之武宗朝召
僧孺出爲淮南節度德𥙿面奏曰臣在先朝出鎮西蜀其時吐蕃維
州首領悉怛謀雖是雜虜久樂皇風將彼堅城降臣本道臣尋差兵
馬入據其城飛章以聞先帝驚嘆其時與臣不足者望風嫉臣遽獻
疑言上㒺宸聽以爲與吐蕃盟約不可背之必恐將此爲辭侵犯郊
境詔臣還却此城兼執送悉怛謀等令彼自戮復降中使迫促送還
昔白起殺降終于杜郵致禍陳湯見徙是爲郅支報仇感歎前事愧
心終日今者幸逢英主忝備台司輙敢追論伏希省察且維州據高
山絕頂三面臨江在戎虜平川之衝是漢地入兵之路初河隴盡没
此州獨存吐蕃潛將婦人嫁與此州門子二十年後兩男子長成竊
開壘門引兵夜入因玆陷没號曰無憂因併力於西邊遂無虞於南
路憑陵近甸宵旰累朝貞元中韋臯欲經略河湟須以此城爲始盡
銳萬旅急攻累年吐蕃愛惜既甚遂遣舅論莽熱來援雉堞高峻臨
衡難及於層霄烏逕屈盤猛士多糜於礧石莫展公輸之巧空擒彼
將而還及南蠻負恩掃地驅劫臣初到西蜀衆心未安外揚國威中
輯邊備其維州執臣信令乃送欵與臣臣告以須侯奏閫所冀探其
情僞其悉怛謀尋率一城之兵衆并州印甲仗塞途相繼空壁歸臣
臣卽大出牙兵受其降禮南蠻在列莫敢仰視况西山八國隔在此
州比帶使名都成虚語諸羌久苦蕃中征役願作大國王人自維州
降後皆云但得臣信牒帽子便相率内屬其蕃界合水棲鷄等城旣
失險阨自須抽歸可減八處鎮兵坐收千里舊地臣見莫大之利乃
爲恢復之基繼具奏聞請以酬賞臣自與錦袍金帶顒俟詔書且吐
蕃維州未降已前一年猶圍魯州以此言之豈守盟約况臣未嘗用
兵攻取彼自感化來降又沮議之人不知事實犬戎遲鈍土曠人稀
每欲乘秋犯邊皆須數歲就食臣得維州踰月未有一使入疆自此
之後方應破膽豈有慮其後怨鼓此游詞臣受降之時指天爲誓寧
忍將三百餘人性命棄信偷安累表上陳乞垂矜赦荅詔嚴切竟令
執還加以體被桎梏舁於竹畚及將就路冤呌呼天將吏對臣無不
流涕其部送者便遭蕃帥譏誚曰旣以彼降何須送來乃却將此降
人戮於漢界之上恣行殘害用固擕離乃至擲其嬰孩承以槍槊臣
聞楚靈誘殺蠻子春秋明譏周文外送鄧叔簡冊深鄙况乎大國負
此異類絶忠欵之路快兇虐之情從古以來未有此事臣實痛悉怛
謀舉城受酷由臣陷此無辜乞慰忠魂特加褒贈帝意傷之尋詔贈
悉怛謀右衛將軍初贊皇作西南備邊錄其序略云吐蕃開釁河
隴失險締從南詔協以謀我井絡坤維我圉孔棘守臣韋臯鑿清溪
道要結蠻好犄鹿效順乃纂集事狀爲卷十七質幣結轍闔戶誨盗
爰命德𥙿改紀其政乃建籌邊樓立雄邊子弟作仗義禦侮柔遠三
城以扼虜衝猶慮敵去而備弛也凡兵將糧械之數城鎮種落之名
歲計經用之目講求利病輯爲一書諸郡虚實外夷情狀條分縷析
燦如指掌剏立陴壘咸以朱書圖之仍總繪小圖標之首卷焉按備
邊錄第四卷叙維州本未尤詳唐未吐蕃衰弱種類分散入内屬者
謂之熟尸餘謂之生戶薄示羈縻而已宋時朝貢不絶其首領唃厮
羅始居鄯州後徙青塘卽青塘嶺也青羌所居矣宋史吐蕃青羌首
領奴兒結等爲邊害十餘年制置使留正以計禽殺之盡殱其黨趙
汝愚代爲制置使奴兒結弟三開復叛汝愚縣重賞以間群蠻三開
不能孤立憂死汝愚以定青羌功加秩卽此種元憲宗始於河州
置吐蕃宣慰司都元帥府云保縣志云出縣循南岸行一日又北
渡大江至雜谷安撫司可八十里又十里爲無憂城故址尚存按雜
谷卽古維州唐太和中陷於吐蕃其酋卽悉怛謀種矣國初有阿
漂者以捍虜功授勑印爲雜谷安撫同知歲輸薄糧于維州番倉三
年一貢其地有上碉下碉去無憂城百里去縣倍之前臨沱水後倚
高山南接三姐西接孟董南抵逹思北抵東布又東至八稜碉與韃
虜密邇歲終發番兵萬餘備糧械入碉防守至次年除夕更班保邊
敉寧以雜谷爲之障保也逹思蠻長官金川禪師及打喇兒草坡六
寺龍山以西諸寨皆隷焉逹思蠻長官司在雜谷西五十里其先
嚴泰與漂同功給印信授爲長官寰宇記云隋開皇六年以石門
鎮近白狗羌故于金川鎮置金川縣唐武德七年以屬維州貞觀初
廢三年復置按今金川寺其故處也寺僧巴槖監藏及莽葛刺以有
戒行得稱蕃都綱永樂初黃毛韃犯界金川僧招麻喇防禦有功事
聞賜號演化禪師及勅命銀印俾其徒世守焉地居襍谷安撫之東
管十五寨東北至八稜碉西至保縣南至棱城百五十里後漸衰弱
見駈於襍谷遷其族于董卜界上志云教場是金川寺地未詳打
喇兒寨土舍居威南路在文鎮河西先曾紏黑虎夷爲邊害正德間
歸順奏准納貢頒賜勅書冠帶無印信遇貢赴雜谷起文又有只臺
寨蕃保志云西北生番有孟董十八寨三國孟獲董卜之裔也謂
之孟董蕃亦名董卜韓胡唐時哥隣君等董卧庭等求内附處其衆
于維&KR0309;等州居小鐵圍山去縣可七八日程東抵雜谷八稜碉模坡
河在東如卜河在北卽古之孫水也南流雅州以牛皮爲船旣渡則
曝皮于岸上候乾復用焉永樂八年歸附進貢授宣慰使司都指揮
同知貢道有三一由雜谷八稜碉出保縣一由清溪口出崇慶州一
由靈關出雅州近與雜谷不睦故直由雅安又曰松茂威疊大勢
如一身然松潘首也疊溪項與喉也茂州腹也東之土門西之威與
汶保其手足也然餘皆在江内惟保獨居江外縣以東爲舊番即箭
上里之編戶叛去者地土相連樵采共路懷異志而漏華情莫此若
矣又云縣北熟番二股一路爲水田星上龍山等寨向背不常一路
爲近縣玉山十二寨稍稍易馴正北野番有梁荒梭城五十餘寨直
連松州黑水號爲野菅國初御史大夫丁玉用色銀鑄錠以誘之卽
此夷也維州志曰白狗嶺與大雪山連後有白狗羌居之寰宇記
曰白狗國者西羌之别名與會州連接勝兵一千武德六年有使朝
貢開元二十九年十月白狗國四品籠官蘇唐封及狗冉川五品籠
官薩阿封等至京各賜金紫玉帛以遣之貞元九年七月其王陁羅
忽與女國等詣劎南西川節度使韋臯内附詔授試太常卿兼保州
司馬至今子孫承襲其爵云按白狗國女國俱在西山八國之歎韋
臯使銜兼節制西山八國卽此也四夷考田維州路生蕃最多有
名色可攷者曰孟董梁黃梭城月上星上龍山龍溪大寺小寺等寨
設一關六堡以戍之關曰鎮夷堡曰保縣曰新安曰乾溪曰西平曰
&KR0309;州曰坡底而坡底附近龍山竹大寺小寺蒲穵太子憤等寨而龍
山最強舊有龍山戍有城唐書廣德元年吐蕃陷維州籠山城是也
&KR0309;州堡附近龍溪卜南木上諸寨與北路黑苦三姐生番相通每
歲耕穫旣有蓋藏輙以礪兵劫奪爲事按卽保覇蠻也方輿云威州
保覇蠻者唐保覇二州天寳中所置後陷没酋董氏世有其地與威
州相錯因羈縻焉嘉祐熙寧中常請朝命政和初知都成龐恭孫建
言開拓置官吏廼以保州地爲祺州覇州地爲亨州授其酋刺史團
練使按宋史董氏世知保州太平興國六年保州刺史董奇死以
其子詔重繼之又云董仲元者襲職二十餘年安静無事嘉祐中益
州鈐轄司表其善撫蠻夷乃真命爲刺史其時有鶼州亦遣人貢馬
鶼州未詳疑卽古定廉縣今之金川寺故史謂西南邊地有鶼州保
州矣四夷風俗記曰維州諸番日務射獵夜宿碉房炙羊膀以卜
吉凶分善惡以爲黑白以戰死爲善終以相殺爲厮打父子兄弟大
則讐殺轉眼相背不知骨肉有大小姓猶言大小族也董卜金川俱
屬小族雜谷逹思俱屬大族志云其生一産雙子乳右者爲小又云
射旄牛者爲大射綿羊者爲小二姓相間而居丁大夫玉克復其地
始分之蓋使犬牙相制云耳歲時不用官曆知歲時者爲端公如
辰年則畫十二龍或卧或行因形而推之他像亦然番僧衣佛經推
筭日月蝕及甲子建除毫釐不差大率以十月爲一歲嫁娶富者
以猪羊毛氊布疋粟麥爲禮其賠裝資必須生子之日數人俟於路
口其女潛出要至其家方焚香宰年牛會親人死則坐尸于水架
上置之倉舍衣帽弓矢俱如生佩服端公呪經獻以猪羊用火燒之
男子剪髮止留其頂髮下垂服用作力麻不穿褲不洗面婦人俱
編髮如縷飾以海巴硨磲茂州華陽國志冉駹國漢時莋以東北
君長十數冉駹最大武帝元鼎六年所開以爲汶山郡至宣帝地節
三年夷人以立郡賦重帝乃省并蜀郡爲北部都尉其山有六夷七羌
九氐各有部落其王侯頗知文書後漢靈時復分蜀郡北部爲汶山
郡蜀建興十年汶山平康夷反姜維討之始服寰宇記云石室冉駹
夷人所造者十餘丈山巖之間往往有之宋史茂州羌蠻地方數
千里舊領羈九州皆蠻族蠻自推一人爲州將常右茂州受處分舊
州無城惟植鹿角蠻以昏夜入州掠人畜貨賣遣州將往贖之習以
爲常宋神宗熙寧八年范百常知茂州民請築城旣而蠻酋訴稱城
侵其地乞罷築百常不許九年三月始興工靜蠻數百奄至百常率
州兵擊斬數人蠻乃退百常遷民入牙城明日蠻數千人四面焚鹿
角及廬舍引梯衝攻牙城矢石雨下百常悉衆乘城拒守二酋長爲
木儡所殺蠻兵乃却茂州南有鷄宗關通永康軍北有隴東道通綿
州皆爲蠻所據百常募人間道詣成都又書木牌數百投江中告急
蜀綿兵救之蠻始解圍誓和自是蠻人稍定百常亦以築城生患坐
奪一官旣而生羌合群蠻復至相距七十日詔遣内押班王中正將
陜西兵來援入恭州岩州誅殺頗衆蠻遂降政和五年有直州將郅
永壽陽延俊董承有等各以地内屬詔以永壽地建壽寧軍延俊承
有地置延寧軍然與亨棋二州皆非扼控之所未幾皆廢一綂志
云國朝設茂州以綂羌民設茂州衛以綂軍伍軍居城内民居城外
羌凡和誓輸牛羊棘耒耜各一乃縳劒門於誓場酋豪皆集引於劒
門下過刺牛羊豕血歃飲之掘地爲坎縳羌婢坎中加耒耜及刺於
上投石擊婢以土埋之巫師咀云有違誓當如此婢土夷考云茂
州東路生番白草最強大而白草又與松潘黃毛韃虜相通桃紅青
片板舍次之白苦水磨岐山又次之有把守官轄桃坪神溪夾山等
凡七關堡桃坪者去白草青片諸番不四五十里志謂古桃關也
見水經註關通西城之路北當風穴一二里間畫夜沙石飛揚不息
寰宇記云故桃關在汶南八蠻界公私之路俱從於此有繩橋渡江
認守桃坪者爲隴木司隴木頭長官司茂之隴木里也國初以酋
長歸附授承直郎世襲長官歲常貢馬二疋所屬土亭神溪十二寨
俱爲編氓有保長綂之又有静州長官司茂之靜州里也襲官貢
馬與隴木同正德間與岳希蓬節孝爲亂攻茂城斷木道七日節貴
弟車勺潛引水以活我軍事平使車平襲職管法虎核桃溝八寨編
戶爲氓有保長綂之認守北定門至關子堡按靜州卽唐之悉唐縣
矣宋史曰塗靜當真時飛宕恭等九州蠻皆羈縻州也環茂州而居
州不過數十里而已按唐茂州都督府羈縻州九静州其一已見前
矣維翼二州後進爲正州卽今疊溪所也苐其名與宋史不同附載
之以俟攷焉塗州唐武德元年臨塗羌歸附置領臨塗端源婆覽
三縣貞觀元年州縣俱省三年又分茂州之端源戍置塗州縣有端
源臨塗悉隣三縣與州同置炎州貞觀五年生羌歸附置西封州
八年改爲炎州縣有大封慕仙義川徹州唐貞觀五年西羌首領
董州貞歸化置縣有文徹俄耳文進向州唐貞觀五年生羌歸化
置縣有俱左向二冉州本徼外歛才羌地貞觀六年置西冉州九
年去西字縣有冉山磨山玉溪金水穹州貞觀五年生羌歸附置
西博州八年改爲穹州縣有小川徹當壁川當博恭耳筰州貞觀
七年白狗羌降附置西恭州八年改爲筰州縣有遂都亭勸北思
恭州開元二十四年分静州廣平縣置恭州仍置博恭烈山二縣天
寶元年改爲恭化郡乾元元年復爲恭州本屬隴右道後割屬劒南
道其屬縣有和集博恭烈山土夷考曰茂州南路生番惟曲山三
寨界在西南兩路之間稱強悪餘皆熟番有把守官轄鴈門文鎮
七星宗渠四關堡河以外則屬岳希蓬也岳希蓬長官司國初歸
附賜襲長官三年貢馬二匹正德間長官坤卜作亂伏誅使其弟坤
元襲職管波西水西渴渴勒都等七寨隷茂州衛當差編戶於州水
西里有保長綂之認守勒都龍嘴等地方土夷考曰茂州北路有
長寧安撫司其先曆寨首也國初歸附屢有從征功賜勅印世爲
安撫司月俸四石三年一貢久未襲官使王舍護印而已姓蘇氏管
鑿溪章貢等六寨有把守官轄長寧實大韓胡椒園松溪等八關堡
長寧堡實大關附近巴豬五族及大小曆日稱最強悍韓胡堡
附近恰列寺韓胡碉水磨溝等寨而恰列寺皆番僧也原給有勅書
三年一貢椒園堡附近後溝烏都及河東之法虎插共六寨俱靜
州屬羌也往來茂地貿易與居民伍松溪堡附近黑苦七族番衆
二千有奇嘉靖間攻圍堡城絶我餉道要我重賂乃解至今尚歲費
撫賞四百金有奇經略志云正德十三年廵撫都御史宋滄克平
&KR0309;底白草諸寨諸夷獻侵地二千餘頃又克平茂州鷄公寨十五年
長寧等處深淺諸寨番蠻聲言復讐求索賞需兵備副使朱紈督同
參將遊擊將軍提兵搗巢擒其首惡餘黨俱以次降年例賞需盡行
裁革至今西陲妥靖諸蠻不復弄兵開邊隙矣予分守川西詢諸
有司議戍軍曰夫戍軍之設蓋謂邊地空虚人烟稀少故令漢彭雙
温等處抽丁充戍其法誠爲至善然歲久月易其中有當調停者何
也戍軍每年九月撥發十月到邊往往非死則病非病則逃毫無實
用試言其故蓋漢彭等處風氣温和卽冬無霜雪而𬞞菜俱備茂疊
塞垣風沙慘烈雖夏不消冰而百物不産以故戍軍到邊寒煖不合
飲食不調多生疾病當有司促迫上道哭别父兄妻子若永訣者至
殷實之戶強壮之丁多有展轉規避惟無告窮民不獲已就列或又
闔戶共僱一乞丐無頼之徒以充數比及到邊身無完衣腹無飽食
囊無半粒手無寸鐡奄奄扶杖而行致使番夷倚山而笑曰戍軍來
也病者病死者死逃者逃邊隘曾不得借其一臂之力嗟嗟似此景
象在安常處順猥云有餉有兵倘一旦羌夷竊逞而欲其斬將搴旗
撻伐用張得乎是至苦者莫如戍軍至無用者亦莫如戍軍也然則
奚術而可亦惟是裁省抽發召募土著乃爲常勝之兵焉何也茂疊
不産五榖不養𧖟桑人所爲命者惟恃軍餉耳且如五口之家須應
軍二名方得温飽不然而應軍一名且見菜色如無軍可應則無生
可度動見逃竄如今之灌郫廣漢往往有茂疊逃民蓋以此也倘以
職言爲不謬將戍軍之糧召募土著之民人人有糧人人可兵不出
三年逃避者必回故里地方之集聚日益衆邊塞之軍兵日益精在
平常無事足以壮國威苟一旦臨戎則人自爲家家自爲守可必其
用命在内地無戍軍之苦在邊庭有敢勇之卒竊意羌番雖狡亦無
所用其謀矣職書生也不敢言知兵但此明白易見斷斷乎其可行
者通變宜民是在今日耳隨經移會該道轉行都成府茂汶保灌等
州縣回覆間適予署司篆看得戍軍之議或因或革非止一次每盈
庭不决者蓋由行月二糧全改半改未得其肯綮故也何則者月糧
者祖軍之額不可移動者也行糧專爲更番戍守設耳若免其戍邊
而不動其月糧則人皆樂從矣且衛所得𥙿差操之役軍戶永免津
貼之累而所利更廣矣查威茂一帶班軍以三十六七等年計之各
該一千二百餘名折支司府民屯實米并布花銀共五千五百二十
餘兩此其大較也合無比松邊例裁去班軍前項銀兩支發該邊自
行召募每名工食每日給銀二分共募兵七百七十名與主軍分認
地方差使不得紊亂仍附官兵會計之後請發不得别立名色增𥙷
是尺籍雖稍虧而邊方得實用也時如議行之疊溪古氐羌地漢
爲𧖟陵縣屬蜀郡晉屬汶山郡後周置翼斜郡隋初廢郡以縣屬會
川大業初屬汶山郡寰宇記唐元武德元年復改汶山郡爲會川
領翼斜翼水左封凡三縣其年卽以三縣置翼州五代至宋元皆爲
羌人所據不置州縣本朝洪武十一年平羌始置疊溪右千戶所隷
茂州衛二十五年改守禦軍民千戶所其地東西廣六十五里南
北袤九十五里東至氂牛山五里西至黑水生番六十里南至茂州
界三十里北至松潘界六十五里圖經性獷勇悍不習詩書近漸
染聲教習尚衣冠遠者不通漢語衣皮褐喪不棺而火化耐饑寒疊
石爲&KR2108;以居所名本此其土産氂牛毛毯酥油射香香豬白蜜犏牛
馬雞其山北有𧖟陵東有犛牛南有排栅北有雲峰各去所城五
六里城三里卽渂江也源出松州與黑水合流入茂州城南有玉
津泉甃以銕瓦接引至城下居人汲之不竭有古積雨臺今爲觀在
治南有石輪寺沿崖皆佛相志云唐貞觀中李將軍所鑴也在治北
四里廢翼州城在治南寰宇記云唐武德元年置取郡南翼水爲
名六年自左封移州治於翼斜咸亨三年置都督府移就悉州城内
上元二年罷都督移還舊治天寳元年改爲臨翼郡乾元元年復爲
翼州廢𧖟陵縣在治北漢治𧖟陵縣屬蜀郡莽改爲步昌也寰宇
記衛山縣本漢𧖟陵縣地註漢書𧖟陵故城在翼州翼水縣西有𧖟
陵山隋改爲斜翼縣治七頃城唐貞觀十七年移理於七里溪二十
三年以英國公李世勣爲疊州都督天寳元年改爲衛山縣又曰翼
水縣亦𧖟陵縣地隋初置取縣西南翼河爲名按後周之龍水縣隋
改翼水水在所治南五十里一出松潘一出黑水翼如也卽汶江矣
廢悉州城在治東南四十里唐顯慶三年割左封縣界内悉唐川
因立爲悉州領悉唐左封識臼三縣以羈縻羌人其首領有董係北
射任刺史自後射卒以左封縣令董俱悉凍任刺史兼勅以父死子
繼咸亨元年移治左封載初元年移治匪平川廢左封縣址同悉
州寰宇記云左封縣本屬翼州在當州東南四十里唐顯慶元年乃
於縣治悉州焉廢歸城縣唐垂拱二年置廢眞州唐天寳五載分
臨翼郡之昭德鷄川兩縣置昭德郡乾元元年改爲眞州取眞符縣
爲名其一曰眞符縣唐天寳五年分鷄川昭德二縣置眞符縣州所
治也其二曰鷄川縣唐先天二年割翼州翼水縣置天寳五載改屬
眞州其三曰昭德縣舊識臼縣屬悉州天寳元年改屬翼州仍改名
昭德縣五載改屬真州按通典有鷄川昭德二縣唐書云開生獠新
置卽不𫐠年月今茂州鷄宗關名本此地亦相近四夷考白疊路
生番最惡而五巴豬爲尤甚牛尾麻搭楊柳麥兒次之凡四十八寨
其地南連黑苦西通黑水北接松潘頻年虜去漢人多賣入黑水加
兵征之卽逃入黑水黑水蓋廣饒之地遠近莫知所紀極也志云
疊溪千戶所領長官司二曰疊溪司在治北一里曰鬱卽在治西十
五里疊溪郁氏洪武十年以土酋歸附世其官永樂中頒給印信除
流官吏目一員凡三年貢馬四匹今長官郁孟賢轄河東熟番八寨
皆大姓及馬路小關七族土舍郁從智轄河西小姓六寨此六寨素
䲷黠地土廣遠牛羊稞麥露積名雖熟番與生番等耳鬱即長官
噉保萬曆十八年與黑水松坪攻我新橋明年伏誅先是漢關墩附
近勒骨諸小姓屬於鬱卽至是改屬郁氏新堡附近爲巴豬大寨
衆逾千數其人形如魍魎性喜黠盗雖受歲賞月糧縻耗而已自嘉
靖二十三年以來屢經渡河虔劉我官軍攻掠我城堡稔惡不悛數
將貫盈議者欲於舊關腦搭橋進兵及馬路堡後長寧沙&KR0309;潛師遶
其後上下夾攻可大創也永鎮堡附近爲牛尾寨萬曆八年十二
年與麻搭濟惡頗肆殺掠十四年征之逃入黑水獻出番牌投降埋
奴爲誓乃免太平堡附近爲楊柳溝河西強種也與松潘之大小
耳别同枝向稱猾梗萬曆十四年征之不獲後四年乃紏松坪白泥
黑水三千餘番同陷新橋十九年復大征亦埋奴求免灌縣汶
川西邊志云灌縣獠澤關景泰七年立去董卜韓胡可千里番民
至關市易唯大黃茶藥而已去關七十里爲惹龍關加渴瓦之地也
加渴瓦寺亦董卜韓胡支派正綂中調征草坡宣慰司遣僧鎻南
列思巴來赴賜號崇教翊善國師給勅印使分管摩多集塔藏裏舊
寺等十三寨都綱麻喇者成化間孟董梁黃之亂調發恊征遂就汶
川塗裏山巔居焉國師久未承襲以土舍護印而已獠澤等關是其
認守汶路生番惟草坡鷔黠有三寨在河西山外一徑通董卜宣
慰一徑通孟董梁黃向以假道騷動十八年征之始震讋輸蕎荍於
汶川聽約束於寒水矣寒水土廵検司高氐其先曰銀兒直隷霸
州人洪武七年授職防守河西住蘇村寨三年貢馬二疋正綂七年
草坡攻汶川司印爲所劫景泰間重頒授之調征龍溪卜南諸寨屢
立戰功隆慶間草坡復攻破蘇村寨遂移住河東
龍安府青川石泉安縣
安綿道開府綿州轄龍安青川石泉綿州諸將領守備指揮一人比
都指揮體駐石泉而龍安參將同城以居龍州古氐羌地漢曰陰
平道註云有夷之地曰道如剛氐道甸氐通之類是也北部都尉治
此永平後始稱郡自後或稱江油或稱平武或曰龍州或曰龍門或
改靈應郡或改鄭政州時代不同因革亦異宋景定間臨卭人薛嚴
以進士來守是州捍衛有功得世襲焉家譜爲戰國薛居州之後也
國初其裔薛文勝歸附乃授知州時千夫長隴西李仁廣提領官高
郵王祥給我餉饋蜀平賜李州同知王州判官宣德中以征松潘功
陞州爲宣撫薛氏世宣撫使李爲副使王爲僉事各綂土兵五百分
守白馬白草木瓜三番嘉靖未年薛兆乾謀逆伏誅遂改宣撫司爲
龍安府割成都之石泉保寧之江油及青川千戶所隷焉降兆乾庶
弟襲土知事王氏李氏俱襲土通判列銜本府分守如前仍移小河
參將於府城彈壓之附郭平武縣萬曆十九年始設也江油地雖腹
裏然寔運糧之咽喉矣益州記曰江水自白馬嶺廻行二千餘里
至龍涸又八十里至西陵縣又百二十里而至北部北部卽龍州也
白馬嶺卽白馬番地隷王通判在府正北三百里北通階文西抵漳
臘其生番號黑人延袤數百里碉房不計有名色可舉者凡十八寨
寨多不過四五百人少可百人而已設有散牌總牌等名目以約束
之番僧番舍諸號以誘化之法甚密也嘉靖元年白馬跳梁用兵
五千分五路而進一由鐡龍堡一由黃羊關一田三舍堡一由北雄
關一會兵陜西由階文入大創之而喘息聽命矣白草番隷李通
判在府西南四百里東抵石泉約七十里西抵南路生番南抵茂州
番北抵平武縣境蓋唐吐蕃贊普遺種也上下白草凡十八寨部曲
素強恃其險阻往往剽奪爲患嘉靖二十五年大征用兵三萬七千
一由龍州一由石泉一由覇底所斬獲甚多事平增雙溪大魚永平
奠邊諸堡革撫賞斷鹽茶予以白旗永塞入龍之路於是覇底河西
風村等十一寨永平河東北草等十七寨週數百里男女四千餘人
相率來降許其畜髮頂巾送子讀書習學華語歲輸糧䗶爲氓編走
馬嶺一帶爲十村由平一村以至平十村也射溪溝一帶爲八村自
一化以至八化村也村立一長長卽舊番牌之號又有風村嶺等二
十寨尚仍舊名亦同時歸順者事在萬曆十七年木瓜番隷薛知
事在府上游近小河千戶所境土迫促種類不蕃雖有五寨約男女
不二三百人先是綂於薛氏受其歲賞嘉靖二十三年勾引白草番
反爲之鄉導事平止許歲至小河嶺賞不得度大魚關青川千戶
所白馬番之後路東抵白水陽平關陜西寧羌州界西通白焉路轉
古城驛而抵龍安南至椒園堡叢林密箐多盗賊北通青塘嶺直逹
階文寰宇記云後魏之馬盤縣也有馬盤山高三千三百丈其形似
馬盤旋而上隋改馬盤爲青川縣圖經云清水出啼胡山闊五丈東
流入利州界其水清美亦云啼胡水矣志作醍醐蓋美之圖經曰青
川東三百四十里爲白水江鄧艾伐蜀嘗作浮橋於此按華陽國志
平武縣有關尉自景谷有步道徑江油在擔出涪鄧艾伐道也志
云所十里有大雄山峻極出于雲表卽北雄關也近又設關
墻垣營壘完固堪守稍前爲瓦舍&KR0309;乃熟番保保住種地其衆怯弱
易馴按廣輿考有思曩安撫司設於此矣石泉北隣土永平西連
青岡&KR0309;底諸番最稱強悍&KR0309;底守備駐劄縣城復土堡在縣西北
稍南爲青岡各相去十里許介二堡間有青泗口路通&KR0309;底河東河
西白草青片諸生熟夷隷石泉守備提調東二十里爲永乎堡設
在山崖形勢斗峻控制白草諸番隘口永平西三里爲奠邊關關南
里許爲大草坪火草北十五里爲萬安東二十里爲喜定俱永平把
守指揮提調北四十里爲&KR0309;底其地東抵通寧西連白草南距石
泉北通青片堡其南十五里爲石板關東十五里爲石泉堡又五里
爲白印墩&KR0309;底把守指提調大印堡設于山阜巍無天險亦白草
番出没之要路也堡西二十里爲茆堆又五里爲山茅山茅東一舍
爲徐塘徐塘北一舍爲伏羌伏羌北兩舍爲大方關關與大印相首
尾矣故屬大印把守指揮提調安縣東至涪城西極綿竹南通羅
江北逹石泉境内雖無夷族然而迫隣睢水曲山疊溪諸關堡則天
池大&KR0309;白草青片等寨亦其接壤也曲山關介在當縣石泉平武三
路睢水關爲當縣綿州適中之地面山負水平衍沃饒關西一舍名
綿堰堡綿水發源于此關東一舍名疊溪堡乃白草番後路形勢孤
懸安綿倚爲保障設有官軍鄉勇屬睢水關把守提調
上川南道
建昌道開府建昌衛轄行都司三員一署篆一操練一屯局近改屯
局爲遊擊將軍守備二員一駐鎮西所一駐雅州所近又增設會鹽
守備一員領衛六曰建昌曰建昌前衛同一治曰會川曰鹽井曰越
嶲曰寧番自爲治建昌衛本漢卭都國地漢武元封六年以廣漢
之西部蜀郡之南部爲嶲越郡卽此水經注曰嶲山有嶲水言越此
水以章休盛也王莽改爲集嶲矣嶲水卽繩若水似隨水地而更名
焉郡領卭都蘇示闡臺登會無大笮定笮三綘卑水安上馬湖十一
縣或治卭都或治會無遷徙不常十道志云魏晉以還蠻獠恃強險
鈔竊乍服乍叛至齊復來納欵因爲嶲越獠郡以綂之按總志作㺐
郡卽獠也是蜀音之訛㺐種每三年一櫛髮具日宰牛羊以祭天及
祖父始加梳世俗㺐頭之說本此寰宇記後周武帝征越嶲開地
立嚴州取其嚴敬爲稱隋開皇四年改爲西寧州又改嶲州唐武德
初嶲州領越嶲卭部可天蘇祁臺登五縣二年又置昆明縣三年置
總管府貞觀二年割雅州陽山漢源二縣來屬八年又置和集縣天
寳元年改越嶲郡依舊都督府乾元元年復爲嶲州至德後没入番
貞元十二年復太和中徙治臺登縣按漢臺登在今治北百里外隋
臺登在大渡河北未詳孰是總志唐懿宗時郡爲蒙詔所據改曰建
昌府以烏白二蠻實之元至元間置建昌路又立羅羅斯宣慰司以
綂之國初洪武間克元將月魯帖不兒賈哈刺因罷宣慰司置建昌
衛改建昌路爲府旋廢改衛爲軍民指揮使司編戶通計六十七里
其形勝金沙江畫前大渡河界後牛欄江鎮左打冲河禦右其幅
員東西廣五百五十里南北袤九百二十里東至烏蒙府界五百里
西至常郎堡生吐蕃界五十里南至雲南武定府界七百八十里北
至寧番衛百九十里至越嶲衛二百八十里至鹽衛三百里至會川
衞五百里至省城千四百八十里九州要記云嶲之西有文夷人
身青而有文如龍鱗於臂脛之間將婚會於路歌淫相感合以爲夫
婦焉又有穿鼻儋耳種瘴氣有聲着人人死着木木折號曰鬼巢也
有濮夷在郡界千里常居木上作屋有尾長二寸若損尾立死若欲
地上居則預穿六以安尾亦名尾濮有木耳夷死積薪燒之煙正則
大殺牛羊相賀以作樂若遇風煙旁散乃大悲哭本志云東門十
部蠻群居竹籬板舍不事修飾刻木爲信裙不過脛或時乘馬則併
生横足酋長死無子則妻女繼之俗尚火葬而樂送以鼓吹爲送終
有疾者不用醫藥召女巫以鷄骨卜事無巨細皆决之巫善製堅盾
利刀又能作弩置毒其末沾血則立斃矣上南志云建昌城外二
河曰懷遠曰寧遠俱流入瀘水以合金沙江瀘水在治南十里外有
光福寺舊瀘山寺也元史云其水深廣而多瘴鮮有人行春夏常熱
可燖鷄豚然諸葛武侯渡處尚在下流與會川衛相近志云海子在
城東十五里人多游汎其中又東南十五里曰螺髻山以形似名東
百三十里曰凉山群峰競爽四時皆寒近松坪膩乃之界按漢置
越嶲郡所領縣十一曰卭都曰闡今越嶲及卭部長官司是曰定笮
今之鹽井曰會無今之會川曰蘇示今之禮州曰大笮今之黎州曰
馬湖府曰臺登解已見前曰三綘今屬雲南惟安上縣有水路諸葛
武侯由之入越嶲者别將高定元自卑水多爲壘守焉孟康註卑水
曰班水華陽國志以爲或去郡三百里或去郡八里百俱晉時省有
名而已是在道將已失攷矣志又云治南一百八十步有德昌舊府
三十里有武侯故城東一里有永定舊州二里有孟獲城東三百里
有元時北社縣國初改爲碧社東四百里有元時中縣其先曰中州
也土夷考云元至正間置建昌路以具地爲建安州隷雲南行中
書省洪武四年鎮國上將軍羅羅斯宣慰使安普卜之孫配率衆歸
附遂命以招安旁夷有功授昭勇將軍子孫世襲尋改授土指揮使
帶䘖建昌衛不給符印置院於城東郭外里許使居之所屬有四十
八馬站火頭吐蕃僰人子伯夷摩些狢&KR2225;猓玀韃靼回紇諸夷種散
居山谷間北至大渡南及金沙東抵烏蒙西訖鹽井延袤殆千餘里
昌普濟威龍三州長官司隷之有把事四人世轄其衆皆節制於閫
衛諸帥西夷大酋此殆爲稱首云配六世孫安忠無後妻鳳氏管事
鳳氏死族人安登繼襲復無子妻瞿氏管事以族人世隆嗣世隆復
無子繼妻祿氏管事近日祿氏死以族姪安崇業嗣所轄有四驛曰
祿馬阿用白水瀘沽各以百里爲差併凉山拖郎桐槽熱水等夷亦
皆以弱強爲向背矣按祿氏與崇業不相能者十數載又飬那故
爲假子其惡奴祿祈從臾之甚力歲相讐殺無寧宇予以庚戌署司
事移會該道悉心調停稍就約束因看得夫亡妻繼固諸夷家風也
然亦有說焉藉令祿氏者黨逆奴養假子而謀絶安嗣禍之不悔日
相尋于干戈其誰能許之今那故殺矣祿祈逐矣安崇業嗣定矣是
于復仇之義得而姑姪子母之分明也如此卽順夷猓之情奉鈐束
之誡其于理法亦未嘗廢也崇業父子承宗祧以他日修職業于玆
時如山之固豈俟河之清乎時崇業管土操捕聽繼不久卽眞長官
司矣禮州千戶所二曰後曰中在衛北六十里漢之蘇示縣也顔
師古曰示讀如柢後漢書永平中越嶲太守巴郡張翕政化清平得
夷人和在郡十七年卒夷人愛慕如喪父母蘇祈叟二百餘人齎牛
羊送喪至翕本縣安漢起墳祭祀卽此夷也華陽國志漢未蘇示縣
夷王及弟隗渠數背叛安南將軍馬忠誘殺之周地圖經云武帝天
和三年開越嶲立蘇祁縣於縣置亮善郡志謂隋名蘇祗唐名蘇祈
皆一義也唐未吐蕃烏白蠻迭據其地號麽龍城元置禮州今爲二
所因其名應邵注漢書云蘇示縣西北有尼池按今曲池是也師
古曰夷池尼古夷字寰宇記云尼池名本出山海經未詳打冲河
千戶所在衛西北百四十里唐之沙野城元瀘州之地本名黑會江
又名納夷江源吐蕃流合金沙江德昌千戶所在衛南百四十里
元置定昌路尋改德昌本朝于此置所因具名昌州長官司在衛
南二百里宋之阿屈部也至元中置昌州於此德昌路總管府居其
中洪武元年盧尼姑歸附貢馬使世襲昌州知州二十七年平月魯
帖木兒之亂改長官司遇朝覲之歲具所管夷民木册附進普濟
州長官司在衛西南二百四十里本圩甸夷也後属屈部獹魯世居
之元置普濟州于此國朝洪武十八年土官吉撤加歸附賜給印勅
授普濟州知州後改爲長官司威龍州長官司衛東南四百一十
里夷名巴率有三部至元中併三部置威龍州属龍德昌路洪武初
土官白氏來貢給授印勅世襲與昌州普濟同惟所認糧差多逋負
不及二司如約耳上南志云大渡河入雲南之驛途夷名巴翠部又
名沙媧部其酋獹荒種也九種志云狢&KR2225;之人身體矮小居山野草
房男女俱用白布纏頭身穿短衣常帶弓弩捕鼠開種雜糧爲生病
以牛羊猪胎爲藥婚姻酒食類西番喪葬類猓玀獨於燒骸處拔一
草根頓小藍内回家以祖宗云
會川衛
上南志云會川在漢風琶之蠻臺登之墅而越嶲郡之會無縣也寰
宇記云會川縣本漢卭都縣地唐上元二年移卭都縣於會川鎮城
内安置以川原並會故名南詔得之置會川都督府號清寧郡宋時
属大理爲會川府元置會川路治武安州隷羅羅所宣慰司國初復
立會川府領武安永昌麻龍等州尋改爲會川衛軍民指揮使司領
迷易千戶所城週千二百五丈有奇編戶十八里志云安武舊州
在衛南十里永昌舊州在衛西五里卽會同府也麻龍舊州在衛東
五十里地名棹羅能元時屬閟畔部東南百里外又有舊通安州舊
姜州舊隆州俱元時置華陽國志會無縣山色青碧故其東南葛
砧蜜勒諸山或産石碌有三色或産石青有四色或産鑛銀志云治
内寳藏寺落成未牓而密勒山銀場始出因以寳藏爲名又有勝功
寺金碧交輝邊隅之望刹也寰宇記會川縣南有大冢諸葛武侯
駐師此地士卒多癘疫死設此葬之會無川傍川上有深巖巖中多
仙人葬莫測其來遠望如窗牗具棺内多碧骨如珠華陽國志會無
縣路通寧州渡瀘得住狼縣故濮人邑也今有濮八冡冡不閉戶具
六多有碧珠人不可取取之不祥本志云衛城東有玄泉色近黑民
頼以灌田常以仲春月祀之十道記云瀘水出蕃中入黔府歷郡
界出拓州至此有瀘津關關上有石岸高三千丈四時多瘴氣四五
月間發人衝之死故武侯以夏渡爲艱水浚急而多巉石土人以牛
皮爲船方涉津涘水經註云瀘峯最爲高秀孤高二千餘丈是山於
晉大康中崩震動郡邑水之左右馬步之徑裁通而特有瘴氣又云
晉明帝太寧二年李驤等侵越嶲攻臺登縣寧州刺史王遜遣將軍
姚岳擊之戰于堂琅驤軍大敗岳追之至瀘水越水死者千餘人遜
以岳等不窮追怒甚髮上衝冠帢裂而卒矣志云會川南八十里
瀘沽河源出少相公嶺入金沙江又云西南二百五十里金沙江源
出吐蕃東流合瀘水至黎溪接馬湖江有嵐瘴隆冬人過雖袒裼皆
流汗惟雨中及夜渡無害夾岸皆石江中沙土色黃故曰金一在武
定之南一在桃安之左容齋隨筆云淳化間嘉州士人辛怡顯使南
詔至姚州其節度使趙公美以書來迎云當境有瀘水昔諸葛武侯
戒曰非貢獻征伐不得渡此水若必欲過須致祭然後登舟今遣本
部軍將賞金龍二條金錢三十文並設酒酺請先祭享而後渡焉
華陽國志三縫縣一名小會無音三播通道寧州渡瀘得蜻蛉縣有
長谷古時坪中有石豬子母數千頭長老傳言夷昔牧豬於此一朝
猪化爲石迄今夷人不敢牧於此一水經注曰蜻蛉水又東注于繩
水繩水又逕三縫縣西又逕姑復縣北對三縫縣淹水注之三縫小
會無也故經曰淹至會無注若水水逕會無縣縣有駿馬河水出縣
東高山山有天馬徑厥跡存焉民家馬牧之山下或産駿駒言是天
馬子河中有貝子胎銅以羊祠之則可取也按後漢書安帝紀曰永
初六年詔越嶲郡置長利高望始昌三苑皆馬苑矣又令益州郡置
萬歲苑犍爲郡置漢平苑云迷易千戶所在衛西北八十里元置
國初爲會川千戶所洪武十五年改今名衛志云南六十里有迷
郎關卽寰宇記之迷水鎮也有滇池方三百里源深闊下流淺狹有
似倒流故名滇池矣土夷考曰迷易土官賢姓也初雲南景東府
𤏡夷頭目阿駭徙其屬來住種洪武十六年歸附以隨征東川芒部
二府效勞授世襲副千戶該所印信以武弁推選今土官賢氏居城
外專理廵捕管束八百戶僰夷而已土夷考云會川衛東南十里
爲石㜑堡又四十里爲虎街堡四十里爲姜州堡會鹽守備司駐劄
其中衛西南三十里爲箐山口又八十里爲火燒腰驛去驛五里爲
五里坡又十五里爲蜜卽關路通紅卜苴夷寨五十里爲七墩堡路
通黎溪夷寨按志黎溪舊州在衛南百五十里唐時南詔閣羅鳳徙
白蠻戍此卽白夷也城後爲羅羅蠻所據宋属大理元始置州九種
志云白夷人頭褁黑帕戴笋籜尖帽以傭田爲生婦女養𧖟收絲織
作亦巧謂之白夷錦無論貴賤人有數妻妻妾奉夫甚嚴婦女不妬
忌夫宿妻房妻事之如婢飲食凡草木無毒者六畜外鼠蛇蛙蠅及
飛生蟲皆㵸食之諺云青青白夷菜動動白夷肉婚姻男家先用碗
水澆女足謂之水授婦戰陣所獲謂之王旗婦初生小兒卽抱於河
中洗之男女日日浴於河中居多近水束装日如遠行故遷徙無定
焉死有棺槨葬埋名墳曰罷休又有一種撲厮夜變爲鬼盗人財物
及掘新墳尸呪使變魚形市之志云黎溪驛北有荷花池盛夏香來
可以辟瘴爲夷方勝處驛去七墩十五里又八十里爲塔甲渡廵檢
司又四十里爲松坪關關近滇境上金沙江去松坪關可三十里云
鹽井衛
治在建昌西三百里城週六百五十丈編戶二十六古定筰縣也華
陽國志云筰笮夷也南中曰昆明越嶲曰笮皆一種也縣在越嶲郡
西渡瀘水賓剛徼曰麽沙夷志謂麽些人病則刺肉取血有誓則擊
石或撻狗者也寰宇記云昆明縣本漢定筰縣也唐武德二年於
此置昆明縣蓋以南接昆明夷爲名天寳中又置昆明軍以鎮撫之
通志云唐未南詔得嶲以昆明縣爲香城郡宋時爲賀頭甸部屬大
理國元至元中於黑白鹽井置閏鹽縣又於此置栢興府隷羅羅
斯宣慰司國初改栢興千戶所旋改今衛又于二井置鹽課司司在
治東華陽國志定筰有鹽池積薪以齊水灌而後焚之成鹽漢未
夷皆錮之張嶷爲太守往爭夷帥岑槃木明不肯服嶷擒撻殺之後
賞賜餘類皆安官迄有之寰宇記云定笮民取开水先積薪以燒火
過以水澆灰卽成黑鹽煉之縣又有鐡石山山有砮石火燒之成鐡
爲劒戟極剛利此在衛西北七十里矣志云衛南十里栢林山山多
柗柏其綠參天栢興府之名取此西三十里有斛僰和山産金爲利
竇揭勒蠻所居隋唐之世于此置金州焉呈夷考云鹽井之沙坪驛
在㿖河西去建昌僅四十里又十五里爲紙房堡十里爲瀘州堡元
瀘州治所也河東之南高山堡路通馬者馬羅諸夷去高山二十里
爲沙坪堡通麻科七村牙礦諸夷又十里爲德力堡通祿馬祿曹諸
夷又十里爲河口驛卽打冲河也去驛三里河東爲中前所河西爲
中左所上南志曰衛東北百八十里打冲河索橋兩山壁立水勢
汹湧狼牙相拒舟楫不通橋兩崖用大石堆砌樹洞門二座每洞樹
將軍柱一百八根洞門外立井口大柱四根上穿篾纜十八條繫於
將軍柱上纜上鋪板三十六逗兩旁用小纜掛繫如槽横四十二丈
邊陲之天險也莊安世渡瀘初略曰鹽井城池頽壞已久軍民逃散
日甚一日今高山箐口之墟人跡跫然衙驛倉庫鞠爲荒草推原其
故蓋由索橋之險難通糧運不及是以皆轉徙而之河西矣迄今聚
爲室家享成世業計屯曰千二百一十八分有奇而附城之屯所出
不過荳麥而已瀘州一帶駝運入鹽井必經索橋約路二百八十餘
里又夷人阿遮與切兒卜搆禍以來仇殺無虚日不爲淵毆魚耶
土夷考云去打冲河二十里爲梅子堡通祿馬祿曹諸寨又十里爲
祿馬堡十里爲紹興堡又五里爲平川驛五里爲杭州堡又十里爲
雙橋堡十里爲土功堡又十里爲馬蝗堡十里爲新添堡又十里爲
鴛鴦堡十里爲凉山堡又十里爲高山堡十里爲箐口堡又十里則
衛治也内有鹽井驛自衛至雲南永寧府界七百八十里麗江府界
五百里馬刺長官司在衛南三百里元之落蘭部也其村落多白
夷居之鹽井志云白夷之近漢者能知天變遇日月食少長男女爭
擊箕杆盆勺成聲仰天拜慰婚姻潑水爲媒証産子三日則浴之河
死用塊葬名罷休老人婦人穿無摺桶裙謂脂粉爲解老又能種綿
養𧖟以織染爲五色絲絨提機作花每叚寬尸餘長二丈一尺粗者
爲錦細者爲土夷考曰馬刺又名瓦刺土官姓阿氏國初歸附
授職世官舊部仍俾綂管賦本衛秋糧百二十石具地接壤雲北勝
州稱饒庶富人亦優馴打冲河守禦千戶所國初立中左一所今
分爲五在衛北百六十里唐爲沙野城今沙平逓運所具舊址也元
爲建昌府瀘州之地左所土千戶所姓利洪武二十五年征月魯
帖木兒賈哈刺土人刺他效順來歸其子刺馬非復貢馬赴京授本
所副千戶永樂十一年陞正以别于四所地與丽江永寧二府爲隣
丽江上官木氏每來侵之土地夷民失其半右所土千所姓八先
年與各所同進馬後議畱馬協濟驛逓免貢中所土千戶姓刺前所
土千戶姓阿後所土千戶姓卜已上五所俱土著人以國初歸附授
官貢馬事例皆同但與麗江接壤爲所𧖟食不克自振惟日事強免
害而已
越嶲衛卭都長官司附
志云漢卭都及闡二縣地也卭都卽當衛治闡縣卽卭部長官治在
建昌北二百八十里石城週二百九十丈不及四里治北半舍外有
舊城寰宇記所謂奴諾城諸葛武侯征蠻所築憩軍之所以奴諾川
爲名矣其界東至馬湖沐川司南至寧番小相公嶺西至喇八關
外北至大渡河南岸高山峻嶺居十之九地土瘠薄不産五榖惟畜
養牛馬射獵以供饔飱唐書云卭部於諸蠻中最驕悍狡譎招集番
漢亡命侵攘他種閉其道以專利曰大雲南蠻曰小雲南蠻續博物
志云蜀蠻卭部川都王蒙備死氣未絶其妻子以錦數疋相續繫死
者曳之于地置十數里外高山上令氣絶乃復以錦被褁而埋之會
其族哭焉名作鬼親守近州蠻人說其事後漢書西南夷傳自滇
以北君長十數卭都最大武帝初置卭都縣無幾而地陷爲汙澤因
名爲卭池南人以爲卭河註云卭池在越嶲縣東南寰宇記云隋開
皇六年置越嶲縣于此屬西寧州後改屬嶲州李膺益州記云卭
都縣下有一老姥家貧孤獨每食輙有戴角小蛇在牀間姥憐而飴
之後稍長至丈餘令有駿馬爲蛇吸殺因責姥出蛇姥云南在牀下
令卽掘地深無所見益遷怒殺姥蛇乃感人以靈言令何殺我母當
爲報讐此後每夜輙聞雷風四十許日百姓相見驚感語汝頭那忽
戴魚是夜方四十里與城一時俱陷爲湖土人謂之爲陷河惟姥宅
無恙迄今猶存漁人採捕必依止宿每有風浪輙居宅側恬静無佗
風静水清猶見城郭樓櫓宛然按國朝嘉靖十五年二月二十八日
丑時建昌寧番二衛震地如雷吼者數陣司及二衛公署内外民居
城垣一時皆塌壓死都指揮一人指揮二人千天長四人百夫長一
人所鎮撫一人吏三人士夫一人大學生一人土官土婦各一人軍
民夷獠不計水湧地裂陷下三四尺衛城内外若浮塊而已震至次
日初六猶不休陷河之說殆是實然衛南有羅羅河東流與大渡
河合衛北魚洞河源出吐蕃又流與羅羅河合按南中八部志卭都
縣東南數里有河縱廣二百里深百餘丈河中長魚一二丈頭特大
遙視之如戴鐡釡卽魚洞河也或云卽是陷河志又云南十五里
金馬山文昌帝君降生地有祠焉卽化書所稱誕于越嶲之間矣南
四十里小相公嶺石磴崎嶇自麓至頂十五里武侯所開也志又云
西五十餘里大雪山四時積雪與小相公嶺接夷名阿露山北三十
里石嵓洞中可容十餘人南北厓傍有石版扣之有聲鏗然謂之瓊
鐘寰宇記云卭部縣本漢闡縣漢書闡作闌師古註音蘭周武帝
天和三年置卭部郡于此隋開皇三年罷郡改爲縣仍帶卭部鎮
唐書至德初南詔陷嶲州勿鄧兩林蠻遂覇屬吐蕃貞元中復納欵
以勿鄧鬼主苴嵩兼卭部團練使封長川郡公而兩林都大鬼主苴
那時遺韋臯書乞兵攻吐蕃臯遣將劉朝彩等持兵應之大破吐蕃
于北谷詔封苴那時爲順政郡王苴夢衝爲懷化郡王已而夢衝復
附吐蕃臯召至琵琶川斬之至宋開寳初卭部都鬼王阿伏常遣子
入貢通志云元初置卭部安撫招討司已改卭部州國初嶺眞伯歸
附尚稱招討使於是以爲卭部軍民州永樂中改長官司使嶺氏世
守之属越嶲衛土夷考云萬曆初年土官嶺栢死孽子應昇負印
去柏庶沙氏爭之不得逆酋阿堆等擁沙氏焚利濟站廬舍擁兵臨
城總戎劉顯詣彼勘處沙氏悔禍殺阿堆等自贖顯遂以印歸之後
沙氏淫於族人阿祭負印去祭死其子嶺鳳起嗾他番刺殺應昇當
事者因平蠻之師誘鳳起縶之收其印而誅行刺者百餘人印無所
歸緘而置之庫中所部夷無綂肆行爲盗乙酉丙戍間黑骨夷阿弓
等手刃送哨官於小相公嶺刳其腸而普雄酋姑咱等乘勢蜂起郵
傳告絶遠近震恐歲丁亥動大兵斬馘千數道路始通鳳起旋亦病
至矖經關志云關在越嶲衛東三百里高嶺山關傍廣石卽三藏法
師晒經處未詳又十里至白馬堡爲玀鐡口諸番市易處十里至
河南驛八里至八里堡路通草八拍橋普馬等寨又十里卽平夷堡
也在高山峽内路通笋坑紅水黑麻等寨十二里至古隘堡路通那
歷姑馬洗乃易集戶水八拍等寨其南隘廣不盈丈兩岸壁立千仞
峽内水淙淙奔流卽韋臯所置清溪關也詳見黎州唐琉璃仗義二
城俱在其處二十里至平&KR0309;堡輶軒于此設食焉有古隘口路通泥
水二十戶等寨與煖歹諸夷相隣又十里至鎮遠堡東連煖歹椒園
燕子窩諸夷西通洗馬姑赤利草必落等寨又十里爲鎮夷堡在高
山稍平坦處又十五里卽鎮西千戶所鎮西所寧越守備駐此城
城負南高阜南臨深坎西通竹麻哨阿迷羅等寨東通煖歹瓜羅米
頗柯羅回諸夷屹然一要害去所五里爲海棠關又十里爲鎮西驛
又十五里爲清水堡東通戴羅白石乾溝西抵竹麻洗馬姑等番有
兵戍之又二十里爲簝葉堡在峽内平地亦于此飭厨傳焉又十五
里爲梅子堡路通蠟梅得那𥙷蝦蟆窩等夷焚劫無虚日二十里爲
利濟驛十五里爲青岡關關北通兒姑青岡南通廣洪魚洞諸寨
越嶲之門戶也魚洞者水入魚洞河矣又十五里通濟堡在嶲水西
岸十里爲越嶲衛衛在嶲水西廣平之地群山環遶西通羊圈托鳥
雪山東通普雄大小赤口馬湖諸夷卭部長官司舊設治東屬其提
調去衛十五里有龍泉山寰宇記云要衝城下有龍泉水出龍泉山
也下爲龍泉驛又十五里爲炒米關在高山峡内關卽韋臯所築要
衝城矣有鎮雄堡者去道五里而近路通普雄兩河口等處十里爲
禮男女俱無棺槨富家以綿叚纏之故謂之㺐郡又謂之羅羅也過
關五里爲灣村又八里爲廵哨堡地稍寬平又十里則寧番衛之冕
山關矣
寧番衛
元時於卭都之野立府名曰蘇州借蘇示之義以名之也國初工官
怕兀它從月魯帖木兒爲亂于是廢爲衛降官爲指揮環而居者皆
西番種故曰寧番城週凡二千丈在建昌北百九十里東連越嶲界
北至西天烏思藏西鄰三渡月落口編戶僅四里有冕山鎮西禮州
管等四千戶所相鈐束焉渡瀘初略曰舊額寧番一衛爲屯者凡九
十有二今無一人存矣行數十里鷄犬無聲八煙絶跡間有一二存
者亦刀鋸之孑遺耳結草爲衣虺羸一骨此其狀何可令人見者
上南志曰衛南五里曰南門山山勢屹然子午針也産白銅華陽國
志卭都南山出銅卽此志又曰衛南三十里西山下響石長七尸闊
三尺八寸厚三尺擊之聲如雲板志又云東百二十里有温泉四時
皆煖可以療疾華陽國志卭都縣有温泉六下流可治疾病餘多惡
水水神護之不可汚穢及沈亂髮照面則使人被惡疾水經註云昔
李驤敗李流於温水是也土夷攷云寧番蠻兇獷強悍刀耕火種
遷徙無常不以積藏爲事上南志云西番人身長大勇猛占住山頭
性甚惡男子髮結成條面多垢積身帶兇器板惡不常婦女髮亦結
編懸帶珊瑚翠石爲飾身着短衣蓋以羊皮食以青稞磨麵作餅酥
油煎茶爲飯風俗女在父家爲非無禁嫁後有犯夫永逐之所生男
女亦棄去酒席泡咂酒殺午羊肉食之病不服藥請番僧誦經殺牛
祈禳及死將生前所偏氊喜鵲窠帽弓刀裝斂盛以木桶於山嶺蓋
一小房停放封閉永不復觀土夷攷曰夷之錯居衛東南東北者
頗馴擾惟西去月落三渡水妙竹等一十九寨恃其險阻常引水外
生番不時入寇自萬曆丁亥建立定番堡募兵戍之稍斂跡不敢出
沒九盤白石瀘沽峽老君關等舊稱險絕一夫荷鍤千騎辟易其間
銅槽鐡厰諸夷尤肆其蜂蠆行者股栗焉冕山橋設千戶所一冕
山者山形如冕方山也在所西三里所去衛又百里元蘇州地我朝
正綂七年置以屬寧番者土夷考云冕山橋去冕山關五里在孫
水之滸橋因漢址而冠以今名焉按史記司馬相如定西南夷橋孫
水顔師古曰于孫水上作橋也孫水源出于臺登俗長謂之長河志
云衛治東有長河南流會瀘水過建昌衛而入金沙江卽孫水也
冕山關堡與建昌犬牙相錯建昌之瀘沽驛去冕山所六里與桐槽
站同處驛屬建昌而供張騎乘則寧番土官職也去相槽八里爲太
平關關在孫水上有渡軍守之十里爲鹽井哨路通東山鐡厰軍民
雜聚冶鑄之所又去建昌之瀘沽關卽瀘沽峽兩山壁立峽深百餘
丈闊不盈尋孫水流其中淙淙有聲人行東山嶺上俯視魂搖南北
長五里中有觀音巖老君關棧道危峻設瀘沽廵検司於瀘河東去
廵司五里爲鎮夷堡過此歷五十里爲平蠻松林深溝龍溪平哨之
名又十里則建昌衛之禮州城矣城在瀘河東自禮州行四十里歷
安寧北哨青山理經四堡又十里至建昌衛衛在山麓瀘川驛在城
西磘山堡在城南十里瀘水之上祿馬驛在瀘水北去建昌城兩舍
自祿馬行南行歷巴西鹿角凹腦者黃泥什結諸舖至阿用驛凡一
百二十里自阿用至白水站八十里中隔半站營金川堡焉自白水
三十里至可郎舖係威龍州地夷猓出没之鄕又二十里爲公母石
志云兩石相隨人或分之明日復合土人呼爲公母石猶言翁姥也
又五里爲甸沙關建會二衛分界處北界威龍司南近迷昜所東連
普雄法果等夷又二十里爲麽些塘舊麽些夷之壘也上南志云麽
些人身長色黑男子髮扭成索白手巾纏頭身着短衣足穿皮鞋身
姤不洗常帶兇器内着黑大徧氊外披衣甲畜犏牛山羊以艾炙羊
骨占婦女紐髮細編短衣赤脚内披短氊尚以羊皮青稞蕎麵乳餅
酥油煎茶充饑病不服藥殺猪羊祭鬼求安婚姻亦以牛羊爲禮喪
葬不用棺槨將猪取去腸肚帶毛用物壓匾名曰猪脿用綾叚布疋
褁屍同用柴燒化取頂骨并手足四肢掛懸崖絶頂上後三年殺馬
延番僧作佛事盡將骨棄去志云冷水溝夷門木术界在旬沙麽
些之中時爲道路梗又十里爲巴松驛又二十里爲分水嶺二十里
爲火燒舖又十里爲虎頭關十里爲虎頭舖俱威龍夷之區又十里
爲周官嘴十里為大龍驛又五里爲寒婆營寒婆營乃接鎮西所矣
此二十餘里有路通林龍仲村捲卜法果等夷不時爲患萬曆壬
子歲建南告急正值開科當事者策諸生而予代爲之荅曰夫建南
者非漢所稱西南夷而唐所稱六詔之屬者哉至我明來部落散處
君長不齊約其九種可得而言曰一僰人二猓玀三白夷四西番五
麽些六狢&KR2225;七韃靼八回子九漁人也而猓玀最猙獰邇時習爲邊
患矣執事以戰守剿撫機宜下問欲得一當而計萬全甚盛心也某
不敢以臆對語云前事之不忘後事之師也請遡其開閉之因叛服
之狀而後計有以處之者乎粤自洪荒入秦西南夷禾嘗與中國通
也通西南夷由漢武帝始武帝之遣唐蒙也從笮關入見夜郎侯諭
以威德約爲置吏其意在渡䍧柯江出奇以制東越耳治道無成蜀
巴震驚乃用司馬相如諭告之非上意是時卭笮君長聞南夷得賞
賜多欲請吏上問相如相如曰卭笮冉駹近蜀易通置爲郡縣愈于
南夷于是以卭都爲越嶲郡笮都爲沈黎郡而除邊益斥矣此開之
之始也蜀漢建興之歲昭烈崩隕益州郡耆帥雍闓等縳太守張裔
與吳遣孟獲誘扇諸夷越嶲夷王高定等皆叛應闓諸葛武侯以新
遭大喪撫而不討務農積榖閉關息民民安食足而後用之及將南
征參軍馬謖曰南中險遠不服久矣雖今日破之明日復反今公方
傾國北伐以事強賊彼窺吾勢内虛而叛亦速若殄書遺類以除後
患恐非仁者之情且又不可倉卒也夫用兵之道攻心爲上攻城爲
下心戰爲上兵戰爲下願公服其心而已武侯䘚用其策生擒孟獲
使觀營陣之間獲曰向者不知虚實故敗今祗如此卽易勝耳乃七
縱七擒之獲始拜曰公天威也南人不復反矣侯卽其渠率而用之
或以爲諫侯曰若畱外人則當畱兵兵畱則無所食又夷累有廢殺
之罪自嫌釁重若畱外人終不能信皆不易也今吾欲使不畱兵不
糧運而綱紀粗定夷漢粗安故耳于是悉收其豪傑孟獲等爲官屬
出其金銀丹漆耕牛戰馬以給軍國之用終侯之世夷不復反此
撫而剿剿而撫之之術也唐開元之歲南詔強大五詔微弱乃賂王
昱求合六詔爲一朝廷許之于是以兵威脅郡蠻連擊破吐蕃横行
邊郡而鮮于仲通有西瀰河之敗李宓有太和城之敗至全軍皆没
令彼築京觀焉而陷越嶲據清溪關駸駸及瀘水矣韋臯乃屯重兵
于嶲州扼西瀘路是時南詔異牟尋欲誘之先攻東臯蠻不可曰嶲
州賓往來道扞蔽數州虜百計窺故嚴兵以守之彼東蠻者敢懷貳
乎大曆之歲吐蕃南詔合入寇悉衆二十萬三道而趨曰吾欲取蜀
以爲東府乃遣神策將李晟發邠隴范陽兵亦以三道而環救之晟
追擊大破之于大渡河外吐蕃南詔士卒饑寒殞于崖谷死者不勝
計吐蕃怒殺誘導使之人而南詔始請内附矣臯奏宜招納之以離
吐蕃之黨復與異牟尋約築大城於境上置戍相保永同一家出朝
廷所賜器物笛工歌女命之曰當子子孫孫盡忠于唐此守而戰戰
而復守之之策也宋太祖平蜀之後取地圖觀之乃以玉斧畫大渡
河曰與夷爲界凡我疆吏固守封圻而已此閉之之始也元以蒙古
爲驅除難建昌會周置府卭部栢興置州若内地然至我太祖混
一宇内神武不殺其大無外普氏倡之次争歸順乃兼設夷漢之官
並用文武之道爲衛所者九爲學校者三爲長官司者四五而關堡
驛逓蓋不啻棋布而星列矣此復開之之由也說者曰漢武帝窮邊
極遠逞一時之侈心而基後世無窮之禍患爲計失矣然風氣欲開
則有以使之不得不開者固非其計失也又曰宋太祖重内輕外不
欲以無益之地而損百姓有限之財力為計得矣然風氣閉則有以
使之不得不閉者亦非其計得也說者曰今之世患無武侯耳使有
侯者出七縱七擒天威所懾北面稽首終身不敢貳然未及十年而
夷帥劉胄叛矣至于延熙則太守張嶷始復平定越嶲郡矣安見其
兢兢于侯之盟誓約束也又曰今之世患無韋臯李晟耳使有韋李
者出提兵轉戰數千里斬首數萬馘斷吐蕃之臂而臣服南詔如指
掌然然未及數年益州永昌蜀郡諸夷皆應越嶲叛矣太和咸通之
歲則南詔且再入成都矣又安見其惴惴于昔之救死扶傷也大抵
犬羊之性嗜殺而少仁好譎而無信以戰爭爲日用以掠劫爲耕作
其始而請置更也貪賂耳其有時而乍降服也畏威耳是故或窺中
國之虛焉而叛或恃部落之強焉而叛或拊之因循也而叛或責之
嚴急也而叛或被人誘使之而叛或自已讐殺而叛或見可欲也而
叛或修復舊怨而叛曷嘗有數十年耕鑿山谷間嬉嬉以遊與邊陲
共保安靜而無事哉我明開國不煩一鏃之矢一介之使與夫錙銖
尺寸之金帛而望風輸誠請爲臣妾得報可而拜一官爵携印綬以
誇示于族類保守其封疆以比諸漢宋之爲開而黷武閉而損威或
致勞民傷財之怨與天失地退守之辱者具得其失爲何如也國初
至今二百五十年所矣在寧番有土酋怕兀他從月魯帖木兒之亂
而總兵徐凱定之在越嶲有土官嶺鳳起及黑骨夷阿弓凹乞之亂
而總兵劉顯定之所聞大征不過此兩者其他畫地而守聚族而居
納租稅飭郵傳未嘗輙敢效而尤之夫以將不必忠武南康神策也
以戰不必七縱七擒殺獲數萬人之衆也而安堵之日多蠢動之日
少以比諸唐蜀之今日服之明日復反長史遭執縳之慘内地受剝
膚之虞者其久其暫又爲何如也獨此數年間漸不馴于漢法而勾
引乎生蕃或跳梁于冕山所或嘯聚乎鄧家灣或利濟站之圍而解
散復合或梅子堡之役而殺戮相當近者南關之烽火且逼近于大
將軍鎮西之梗塞且垂涏乎大渡河亦可謂猖獗之甚滋蔓而難圖
者矣以故羽書之告急無虛日孤軍之待援如湯火而煩不執事者
憂也生請先言時勢之難易今昔之不同也而後及于剿撫戰守之
機宜可子何謂難夫蜀以國事付諸葛出將入相惟其任之調兵調
食如出一手又且積蓄數年民豐用足而後及于師旅今不能也旣
當倉卒之時又多掣肘之患矣武侯征而服之用其豪帥出其軍資
不畱兵不糧運但使夷漢粗安專心北伐未嘗再一渡瀘今亦不能
太中大夫張匡持節往解之不從命乃刻木像漢使立道旁射之杜
欽說大將軍王鳳曰蠻夷輕易漢使不憚國威恐議者巽耎復守和
解則彼得收獵其衆狂犯守尉遠藏濕暑毒草之地雖有孫吳賁育
若入水大往必焦没智勇無所施宜陰勅旁郡守尉練士馬大司農
預召榖積要害處選任職太守往以秋凉時入誅其王侯尤不軌者
而後可定諸葛武侯之南征也别遣馬忠伐䍧柯李恢向南中而後
渡瀘生擒孟獲是當其時雖無大征鵰剿之說然必練士馬積糧榖
相時而入分道而進其功乃可成也蓋非大征則兵食不能厚非鵰
剿則智勇無所施愚所謂可相通而用者也而戰之先資在饋餉曰
主餉曰客餉彼此易推諉矣其寔爲闕一不可者何則蜀建興之歲
都督張翼用法嚴激夷帥叛丞相亮以參軍馬忠代翼令還其人檄
召謂翼宜速卽罪翼曰吾臨戰場代人未至當運糧積榖爲滅賊之
資豈可以黜退之故而廢公家之務乎于是綂懾不懈代到乃發忠
因其資破賊唐之舊制歲杪運内粟以贍嶲州起嘉眉道陽山江而
逹渡乃分餉諸戍常以盛夏之地苦瘴毒輦夫多死後改命轉卭雅
粟以十月爲漕始先夏而至以佐陽山之運不涉炎月遠民乃安是
當其時雖無主餉客餉之說然必自實于内接濟乎外有灌輸之功
而無徧倚之患其戍始可飽也蓋非主餉則恐道絶非客餉則恐中
枯愚所謂寔闕一不可者也撫之之說益州刺史張喬常用之矣越
嶲夷封離反殺長吏焚掠百姓骸骨委積千里無人喬遣從事楊竦
與戰斬首三萬餘級獲生口千五百人資財四千餘萬悉以賞將士
封離等惶怖詣竦乞降竦厚加慰納其餘三十六種皆來降附竦因
奏長史姦猾侵犯變夷者九十人皆減死由此觀之非誅渠帥之黠
惡者與吏士之貪殘者不能聽吾撫也守之之道西川節度使李德
𥙿嘗用之矣朝廷命德𥙿修清溪關以斷南詔入寇之路德𥙿曰通
蠻細路至多不可塞惟重兵鎮守可保無虞但黎雅以來得萬人精
加訓練則蠻不敢動矣乃請甲人于定安弓人河中弩人浙西器械
犀利又率戶二百取一人習戰緩則急農則戰謂之雄邊子弟以制
大渡河清溪關之阻且謂傍人建言者蓋由禍不在身望人責一狀
畱入堂案他日敗事不可令臣獨當國憲朝廷皆從其請德𥙿乃練
士卒葺堡障積糧儲以備邊蜀人粗其後李師望請移理卭州于是
聲勢不相及南詔復騷動遂入成都由此觀之非臨河之區爲屯田
之計不能壯吾守也或曰若子之說則師之不可已矣然兵非難而
餉爲難目前之餉固難久後之餉尤難若必增兵以守之則不幾歲
歲而增餉乎曰建南前者無兵也尺籍之士以五萬計不爲不多矣
一士一田無待取給于外矣今所存者不能十分之一士豈盡失伍
乎田豈盡抛荒乎無乃強半實債帥之腹而入豪強之手乎亦無乃
所以資寇兵而齎盗糧乎則簡稽而重訓練之胡可已也增募之兵
以四千餘計亦不爲少矣游擊材官各以若干隷之矣今用命者不
能十分之一豈衆寡不敵乎豈前後牽掣乎無乃貪餌而動失虎豹
在山之勢乎亦無乃望風而遁乏鷙鳥必擊之威乎是責成而嚴賞
罰之胡可已也此在大渡河以南者言也河北富林至于黎州非所
稱笮關沉黎之地乎漢置兩部都尉一治旄牛主外羌一治青衣主
漢民唐李贊皇實屯萬人于雅黎蓋重之矣今僅僅一游戎提兵不
滿五百且控制天全六番地于河以外不暇指顧無乃太疎乎蓋欲
援建昌先問越雋欲援越嶲先問黎州此必然之勢也文武將吏如
閫司之僉書威茂之騐糧官皆高坐無事若加以職銜常駐此地練
兵理餉造舟治具與雅黎分兩翼與越嶲相表裏有急赴援聲息易
通一二日間羽檄竟逹成都矣且二十年前全蜀無民兵也大征之
後各以其州縣之繁簡爲召募之相稱歲約靡餉十數萬矣播之役
割而代彼戍者蓋三分之一今播享太平十餘年可分其半于黎成
都之免戍西邊者移其戍于黎合之可得客兵三千矣而黎雅之地
亦自有軍也自有屯也恐名存而寔亡者亦不下于建南所以簡稽
而訓練之責成而賞罰之者亦當以建南爲例可得主兵數千矣又
合而計之則贊皇之萬人其庶幾乎雖然此善後之慮而永遠之圖
也若夫目前將士已渡瀘矣衝鋒陷敵之功非有投石超距之勇者
不能搗巢入穴之險非其游兵間道之奇者不能總之與其以少而
嘗敵也不如厚集于河南北之間與其驅市人而用之也不如預講
乎坐作進退之法若夫見可而進相機而動雖呼吸不能喻其神煙
雲不能喻其變矣豈搦三寸管作紙上陳言所能逆料哉
