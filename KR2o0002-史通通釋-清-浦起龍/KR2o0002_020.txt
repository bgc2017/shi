史通通釋卷二十無錫浦起龍撰
外篇
暗惑(第十一十四條前後有序䟦)
夫人識有不燭神有不明則真偽莫分邪正靡别昔人
(一無人字)有以髮繞炙誤其國君者有置毒於胙誣其太子
者(一有矣字)夫髮經炎(一作炙)炭必致焚灼毒味經時無復殺
害而行之者偽成其事受之者信以為然故使見咎一
時取怨千載夫史傳叙事亦多如此其有道理難憑欺
誣可見如古來學者莫覺其非蓋往往有焉今聊舉一
二加以駮難列之如左
按全書糾繆率皆顯跡兹又摘諸習相傳而習不加
察者糾之故以暗惑名篇篇序指明其義大致頗
似風俗通過譽等篇
髮繞炙(王訓故韓非子文公之時宰臣上炙而髮繞之文公召宰夫而譙之宰夫頓首再拜曰奉)
(熾鑪炭火盡赤紅炙熟而髮不焦臣之罪也堂下得微有嫉臣者乎公乃召堂下而譙之果然)
毒胙(左禧四晉太子申生祭于曲沃歸胙于公公田置之宫六日公至毒而獻之公祭之地地墳與)
(犬犬斃與小臣小臣亦斃姬泣曰賊由太子杜注毒酒經宿輙敗而經六日明公之惑)
史記本紀曰瞽叟使舜穿井為匿空旁出瞽叟與象共
下土實井瞽叟象喜以舜為已死象乃止舜宫
難曰夫杳冥不測變化無恒兵革所不能傷網羅所不
能制若左慈易質為羊劉根竄形入壁是也時無可移
禍有(一作所)必至雖大聖所不能免若姬伯拘於羑里孔
父阨於陳蔡是也然俗之愚者皆謂彼幻化是為聖人
豈知聖人智周萬物才兼百行若斯而已與夫方内之
士有何異哉如史記云重華入於井中匿空出去此則
其意以舜是左慈劉根之類非姬伯孔父之徒苟識事
如斯難以語夫聖道矣且案太史公云(舊脱云字)黃帝堯舜
軼事時時見於他說余擇其言尤雅者著為本紀書首
若如向之所述豈可謂之(一無之字)雅邪
按此事由孟子不置深辨唯借其憂喜之端指與親
愛之本史家採取雜說據謂其事實然得史通刊正
可補孟義
匿空旁出(本紀注正義曰言舜潛匿穿空旁從他井而出也括地志云舜井在媯州懷戎縣西)
(外城其西又有一井耆舊傳云並舜井也舜自中出按此等皆出傅會)
左慈易質(見採撰篇)
劉根竄形(後漢方術傳劉根隠嵩山諸好事者就根學道太守史祈以根為妖妄收執詣郡根)
(曰實無它異頗能令人見鬼祈曰促召之根於是左顧而嘯有頃祈之亡父祖近親皆返縳向根叩頭曰)
(小兒無狀祈驚懼悲哀頓首流血根嘿而不應忽然俱去不知在所)
又(舊本自此以下節首並有又字一本皆無今從舊本)史記滑稽傳孫叔敖為楚
相楚王以霸病死居數年其子窮困負薪優孟即為孫
叔敖衣冠抵掌談語歲餘象孫叔敖楚王及左右不能
别也莊王置酒優孟為夀王大驚以為孫叔敖復生欲
以為相
難曰蓋語有之人心不同有如其面故窊(舊作窳)隆異等
修短殊姿皆禀之自然得諸造化非由倣效俾有遷革
(著想滯)如優孟之象孫叔敖也衣冠談說容或亂真眉目
口鼻如何取類而楚王與其左右曾無疑惑者邪(一作也)
昔陳焦既亡累年(吴志亦作六日)而活秦諜從縊六日而蘇顧
(或譌須一改遂)使竹帛顯書古今(或作今古)稱怪况叔敖之歿時日
已久楚王必謂其復生也先當詰其枯骸再肉所由闔
棺重開所以(又是滯語)豈有片言不接一見無疑遽欲加以
寵榮復其禄位此乃類夢中行事豈人倫所為者哉
按此滑稽耳駮語黏埴可以失笑然謂子元䥘卻不
錯覆思叙優孟事落第二手决不一直當真况國史
更非遊戲事也
優孟(本傳優孟者故楚之樂人也多辯常以談笑諷諫楚相孫叔敖知其賢人也善待之病且死云)
(云按節首二句小異其文)
陳焦(三國吳志孫休永安四年安吳民陳焦死埋之六日更生穿土中出)
秦諜(左宣八白狄及晉平夏會晉伐秦晉人獲秦諜殺之綘市六日而蘇)
又史記田敬仲世家曰田常成子以大斗出貸以小斗
收齊人歌之曰嫗乎采芑歸乎田成子
難曰夫人既從物故然後加以易名田常見存而遽呼
以謚此之不實明(一作昭)然可知又案左氏傳石碏曰陳
桓公方有寵於王論語陳司敗問孔子昭公知禮乎(同史)
(記文)史記家令說太上皇曰高祖雖子人主也諸如此說
其例皆同然而事由過誤易為筆削若田氏世家之論
成子也乃結以韻語纂成歌詞欲加刊正無可釐革故
獨舉其失以為標冠云
按民謠或預兆謚成耶郭評云陳司敗問昭公時
當在定哀之世記者舉謚非誤也子元摘之非是餘
所摘皆是此類秦前漢初多有李本寧乃謂公子遂
生而賜氏烏知此謚非此類咦弄巧成拙奚自首眼
不見史記為一笑
田常成子(田齊世家陳敬仲之如齊以陳字為田氏五世孫田釐子乞事齊景公其收賦稅於)
(民以小斗受之予民以大斗由是田氏得齊衆心宗族益彊乞卒子常代立是為田成子齊簡公立田常)
(修釐子之政齊人歌之云云常卒謚為成子按史綴後句尤露破綻)
陳桓高祖(陳桓公句見左傳隠四年高祖雖子見史記高紀)
又史記仲尼弟子列傳曰孔子既歿有若狀似孔子弟
子相與共立為師師(一作事)之如夫子他日弟子進問曰
昔夫子當(舊作嘗)行使弟子持雨具已而果雨商瞿年(一脱)
(年字)長無子母為(此二字一作欲更)取室孔子曰瞿年四十後當
有五丈夫子已而果然敢問夫子何以知此(舊作之)有若
嘿然無(史有以字)應弟子起曰有子(一作若)避(史有之字斷句)此非子
之坐也
難曰孔門弟子七十二人柴愚參魯宰言游學(俗作宰我言語)
(誤)師商可方回賜非(俗誤作之)類此並聖人品藻優劣已詳
門徒商㩁臧否又定如有若者名不隸於四科譽無偕
於十喆(同哲)逮尼父既歿方取為師以不荅所問始令避
坐同稱達者何見事之晚乎且退老西河取疑夫子猶
使喪明致罰投杖謝愆何肯公然自欺詐相策(一作承)奉
此乃童兒相戲非復長老所為觀孟軻著書首陳此說
馬遷裁史仍習其言得自委巷曾無先覺悲夫
按援舉四科品隲有子劉非講學家故應襲此盲語
不須與辯也乃其嗤是史文儕諸童戲龍門有口此
判不移有若似聖幾如孔融之坐飲虎賁學者遇
此等語雖孟子亦不可執
西河取疑(檀弓子夏喪其子而喪其明曾子弔之曰吾與女事夫子於洙泗之間退而老於西)
(河之上使西河之民疑女於夫子爾何無罪與子夏投其杖而拜曰吾過矣吾過矣鄭注言有師而不稱)
(師也疏使西河疑與夫子相似皇氏言疑子夏是夫子之身非也)
又史記漢書皆曰上自(史記作在漢書作居)雒陽南宫從複道望
見諸將往往相與坐沙中語(漢書作往往數人偶語)上曰此何語
留侯曰陛下所封皆故人親愛所誅皆平生讐(一作仇)忌
(史漢作怨)此屬畏誅故相聚謀反爾上乃憂曰為之奈何留
侯曰上平生所憎誰最甚者上曰雍齒留侯曰今先封
雍齒以示羣臣羣臣見雍齒封則人人自堅矣於是上
置酒封雍齒為侯
難曰夫公家之事知無不為見無禮於君如鷹鸇之逐
鳥雀案子房之(一無之字)少也傾家結客為韓報讎(一作仇)此
則忠義素彰名節甚著其事漢也何為屬羣小聚(一脫聚字)
謀將犯其君遂嘿然杜口俟問方對倘若高祖不問竟
欲無言者邪且將而必誅罪在不測如諸將屯聚圖為
禍亂密言臺上猶懼覺知羣議沙中何無避忌為國(當作)
(圖)之道必不如斯然則張良慮反側不安雍齒以嫌疑
受爵蓋當時實有其事也如複道之望坐沙而語是說
者敷演妄溢其端耳
按一路說來兩面搏擊理事俱到皆屬蹴下之文節
尾數言是正指真曉事人語玉連環謹以解矣涑
水氏論此事亦有帝見方對之疑因為之說曰良以
帝數任愛憎為誅賞諸將有自危之心故因事納忠
以移帝意使上下無猜忌也此又一解以謀反一語
為詭辭譎諫又一妙會
雍齒(留侯世家雍齒與我故數嘗辱我我欲殺之為其功多故不忍又封為什方侯注括地志云益)
(州什邡縣)
知無不為(左僖九晉苟息曰公家之事知無不為忠也)
鷹鸇之逐(左文十八季文子出莒僕之語)
將而必誅(公羊莊三十二公子牙今將爾辭曷為與親弑者同君親無將將而誅焉)
又東觀漢記曰赤眉降後積甲與熊耳山齊云云(所難之指)
(文中已足云云字疑衍)
難曰案盆子既亡棄甲誠衆必與山比峻則未之有也
昔太誓云前徒倒戈血流漂杵孔安國曰蓋言之甚也
如積甲與熊耳山齊者抑亦血流漂杵之徒歟
按此條文簡獨無駮句如古書義疏於諸條中最為
雅飾
赤眉盆子(後漢書劉盆子者太山式人城陽景王章之後琅邪人樊崇起兵於莒王莽遣廉丹)
(王匡擊之崇恐其衆與莽兵亂乃皆朱其眉相識别由是號曰赤眉赤眉將兵西求劉氏共尊立之遂立)
(盆子為帝自號建始元年入長安城更始來降赤眉貪財物出大掠時三輔飢引而東歸光武要其還路)
(赤眉驚震乞降曰盆子將百萬衆降陛下何以待之帝曰待女以不死耳樊崇乃將盆子肉袒降積兵甲)
(宜陽城西與熊耳山齊)
又東觀漢記曰郭伋為并州牧行部到西河美稷有童
兒數百各騎竹馬於道次迎拜伋問(一有曰字)兒曹何自遠
來對曰聞使君始到喜故奉迎伋辭謝之事訖諸兒送
至(一作出)郭外問使君何日當還伋使别駕計日告之既
還先期一日伋為違信止於野亭須期乃入
難曰蓋此事不可信者三焉案漢時方伯儀比諸侯其
行也前驅竟(一作蔽)野後乘塞路鼓吹沸喧旌&KR1654;填咽彼
草萊稚子齠齔童兒非唯羞赧不見亦自驚惶失據安
能犯騶駕凌䄡帷首觸威嚴自陳襟抱其不可信一也
又方伯案部舉州振肅至於墨紱長吏黃綬羣官率彼
吏人顒然佇候兼復掃除逆旅行李有程嚴備供具憩
息有所如棄而不就居止無恒(一作常)必公私闕擬客主
俱窘凡為良二千石固當知人所苦安得輕赴數童之
期坐失百城之望其不可信二也夫以晉陽無竹古今
共知假有傳檄它方蓋亦事同大夏訪知(一作諸)商賈不
可多得况在童孺彌復難求羣戲而乘如何克辦其不
可信三也凡說此事總有三科(三科屬漢記言)推而論之了無
一實異哉(補注傳檄恐當作轉致)
按三科揭辯殊欠老成傔從可省也供頓可斷也竹
材可轉也然必如史事亦豈事理之常其上文既言
所到縣邑老幼相逢迎矣獨美稷曾無父老盡童稚
耶其有導之使然屏視隠處者耶毋乃縣令丞喻指
里陌工為媚者耶將二千石上計史館作新語相矜
耀稍增飾之也千載美談一經撲破頓起人幾許疑
端矣
郭伋(後漢書本傳伋字細侯高祖父解武帝時以任俠聞伋少有志行世祖建武九年徵拜潁川太)
(守帝勞之曰去帝城不遠河潤九里冀京師并蒙福也十一年省朔方刺史屬并州調伋為并州牧前在)
(并州素結恩德及入界所到縣邑老幼相携逢迎道路其行部到西河以下與柬觀記同文)
晉陽無竹(困學紀聞史通云晉陽無竹事不可信閻若璩案唐晉陽童子寺有竹日報平安而)
(美稷乃在今汾州府也按為竹報平安則囏植可知晉陽汾州地氣亦未必大異然愚意此事疑辯總不)
(在此)
大夏不多得(史記大宛傳張騫曰臣在大夏時見卭竹杖蜀布問曰安得此大夏國人曰吾)
(賈人往市之身毒身毒在大夏東南可數千里以騫度之此其去蜀不遠矣)
又魏志注語林曰匈奴遣使人(一無人字)來朝太祖令崔琰
在座而已握刀侍立既而使人問匈奴使者曰曹公何
如對曰曹公美則美矣而侍立者非人臣之相太祖乃
追殺使者云云(二字亦贅一本止一云字亦衍)
難曰昔孟陽卧(一作坐)床詐稱齊后紀信乘纛矯號漢王
或主遘屯蒙或朝罹兵革故權以取濟事非獲已如崔
琰本無此急何得以臣代君者哉且凡稱人君皆慎其
舉措况魏武經綸霸業南面受朝而使臣居君座君處
臣位將何以使萬國具瞻百寮僉矚也又漢代之於匈
奴其為綏撫勤矣雖復賂以金帛結以親姻猶恐(一脫恐字)
虺毒不悛狼心易擾如輙殺其使者不顯罪名復何以
懷四夷於外蕃建五利於中國且曹公必以所為過失
懼招物議故誅彼行人將以杜兹謗口而言同綸綍聲
遍寰區欲蓋而彰止益其辱雖愚暗之主猶所不為况
英略之君豈其若是夫芻蕘鄙說閭巷讕(舊作讇或作闊並非)言
凡(一作諸)如此書通無擊難而裴引語林斯事編入魏史
注中持彼虚詞亂兹實錄蓋曹公多詐好立詭謀流俗
相欺遂為此說(蓋曹公十七字一本失去一本綴注節末細按之定是正文應置於此)故
特申掎摭辯其疑誤者焉
按裴注固饒博趣史通雅惡譎辭故往往排之而此
條通節責裴至末結罪老瞞正名詐詭可云廷尉當
是也第嫌具瞻綸綍等句施非其分又檢魏志注不
見此叚殊不可曉
崔琰(魏志本傳琰宇季珪清河人為東西曹掾屬遷中尉琰聲姿高暢眉目疏朗鬚長四尺甚有威)
(重朝士瞻望而太祖亦敬憚焉按語林事亦見世說容止篇魏武將見匈奴使自以形陋使崔季珪代帝)
(自捉刀立牀頭云云匈奴使曰牀頭捉刀人乃英雄也)
孟陽卧牀(左莊八齊侯田于貝邱墜車反徒人費遇賊於門先入伏公而出關死于門中遂人)
(殺孟陽于牀曰非君也不類)
紀信乘纛(項羽本紀漢王食乏夜出女子滎陽東門楚兵四面擊之紀信乘黃屋車傅左纛曰)
(漢王降楚皆呼萬歲漢王與數十騎從西門出項王見紀信問漢王安在信曰已出矣項王燒殺紀信)
又魏世諸小書(一譌作事)皆云文鴦侍講殿瓦皆飛云云(二字)
(贅此事列晉陽秋之前亦指曹魏時)
難曰案漢書云項王叱咜慴伏千人然則呼聲之極大
者不過使人披靡而已尋文鴦武勇遠慙項籍况侍君
側固當屏氣徐言安能(一多使字)檐瓦皆飛有踰(舊作喻)武安
鳴鼓且瓦既飄隕則人必震驚而魏帝與其羣臣焉得
巋然無害也
按形容語與積甲山齊同類而侍講瓦飛語尤過當
故彼為解詞此為詰詞
文鴦(按文鴦有二一在魏高貴鄉公時即文欽子一在西晉末遼西鮮卑段務勿塵子匹磾弟也文)
(乃指魏時者通鑑高貴正元二年鴦夜襲司馬師營廿露三年降於司馬昭晉書景紀鴦勇冠三軍景帝)
(目有瘤割之鴦來攻驚而目出即其人也小書侍講事無考)
武安鳴鼓(史記廉簡傳秦伐韓軍於閼與王令趙奢將救之兵去邯鄲三十里秦軍軍武安西)
(鼔噪勒兵武安瓦屋盡振)
又晉陽秋曰胡質為荆州刺史子威自京都(一作師)省之
見父(史有停廐中三字文當摘一停字乃成句)十餘日告歸質賜絹一疋為
路糧威曰大人清高不審於何得此絹質曰是吾俸禄
之餘
難曰古人謂方牧為二千石者以其禄有二千石故也
名以定體貴實甚焉設使廉如伯夷介若黔敖(恐當作婁)苟
居此職終不患於貧餒(或作餧)者如胡威之别其父也一
縑之財猶且發問則千石之俸其費安施料以牙籌推
以食(一作之借)箸察其厚薄知不然矣或曰觀諸史所載兹
流非一(原注如張堪為蜀郡乘折轅車吳隠之為廣川貨犬待客並其類也張堪舊作張湛貨犬或)
(作貸米並誤)必以多為證則足可無疑然人自有身安弊(古通)
(敝)緼口甘麄糲而多藏鏹帛無所散用者故公孫弘位
至三公而卧布被食脫粟飯汲黯所謂齊人多詐者是
也安知胡威之徒其儉亦皆如此而史臣不詳厥理直
謂清白當然(一脫當然二字)繆矣哉
按流傳清節刻用深文過矣然不怪其父而疵其子
人情王道推隠入微楚直證羊齊廉咽李聖賢不與
正見氣象光明仲長統論損益曰君子居位為士
民之長固宜重肉累帛朱輪駟馬今反謂薄屋者為
高藿食者為清既失天地之心又開虚偽之門又張
敞飭長吏奏曰假令京師先行讓畔異路道不拾遺
其實無益廉貪貞淫之行而以偽先天下固未可也
即諸侯先行之而偽聲軼於京師非細事也其言與
此段相發故引申錄之
胡質(并子)威(晉良吏傳胡威字伯武父質以忠清著稱仕魏至征東將軍荆州刺史威早厲志尚)
(質之為荆州也云云與晉陽秋略同威歴徐州刺史入朝武帝語平生曰卿孰與父清對曰臣父清恐人)
(知臣清恐人不知是臣不及遠也)
介若黔敖(檀弓齊大飢黔敖為食於路有餓者貿貿然來黔敖曰嗟來食曰予惟不食嗟來之)
(食以至於斯也按介當屬餓者文似誤恐當作黔婁法言重黎篇或問賢曰顔淵黔婁皇甫高士傳黔婁)
(死妻以康為謚曾子曰先生食不充膚衣不蓋形何樂而為康妻曰昔君嘗賜粟三千鍾先生辭不受甘)
(天下之淡味求仁而得仁謚為康不亦宜乎亦見列女傳)
史載非一(原注引張吳二事按後漢張堪傳堪在蜀公孫述破珍寳足富十世而堪去職之日)
(乘折轅車布被囊而已晉書良吏傳吳隠之將嫁女謝石知其貧素令助厨帳使至方見婢牽犬賣之此)
(外蕭然無辦)
布被脫粟(漢公孫弘傳汲黔曰弘位三公奉禄甚多然為布被此詐也乂弘身食一肉脫粟飯)
(西京雜記弘故人高賀告人曰公孫内服貂蟬外衣麻枲内厨五鼎外膳一肴云何示天下於是朝廷疑)
(其矯焉弘聞之歎曰寧逢惡賓勿逢故人)
又新晉書阮籍傳曰籍至孝母終正與人圍碁(亦作棋)對
者求止籍留與决(史有賭字)既而飲酒二斗舉聲一號吐血
數升及(史有將字)葬食一蒸㹠飲二斗酒(一本酒字在二斗上)然後臨
穴(史作訣)直言窮矣舉聲一號因復吐血數斗(史亦作升)毁瘠
骨立殆致滅性
難曰夫人才雖下愚識雖不肖始亡天屬必致其哀但
有(舊誤作以)苴絰未幾悲荒遽輟如謂本無戚容則未之有
也况嗣宗當聖善將歿閔凶所鍾合門惶恐舉族悲咤
居里巷者猶停舂相(一作杵)之音在鄰伍者尚申匍匐之
救而為其子者方對局求决舉杯酣暢但當此際曾無
感惻則心同木石志如梟獍者安有既臨泉穴始知摧
慟者乎求諸人情事必不爾又孝子之喪親也朝夕孺
慕鹽酪不嘗斯可至於癯瘠矣如甘旨在念則觔肉内
寬醉飽自得(一作支)則飢膚外博况乎溺情㹠酒不改平
素雖復時一嘔慟豈能柴毁骨立乎(已上兩駮理解皆得苦其煩絮)蓋
彼阮生者不脩名教居喪過失而說者遂言其無禮如
彼又(舊譌作人)以其志操本(一作尤)異才識甚高而談者遂言
其至性如此惟毁及譽皆無取焉
按無禮如彼至性如此猖狂生態正復躍見楮墨間
愚意劉生此段宜為訓俗摭言不須作箴史博議
阮籍(見史官建置篇又本傳殆致滅性之下云裴楷往弔之籍散髮箕踞醉而直視楷弔唁畢便去)
(或問曰籍既不哭君何為禮楷曰阮籍方外之士我俗中之人時人歎為兩得愚謂此一段語乖誕尤甚)
舂相(檀弓鄰有喪舂不相史記商君傳趙良曰五羖大夫死秦國男女流涕童子不歌謠舂者不相)
(杵)
又新晉書王祥傳曰祥漢末遭亂扶母携弟覽避地廬
(一作盧誤)江隠居三十餘年不應州郡之命母終徐州刺史
吕虔檄為别駕年垂耳順覽勸之乃應召于時寇賊充
斥祥率勵兵士頻討破之時人歌曰海沂之康實頼王
祥年八十五太始五年薨(補按魏志吕虔傳注祥始仕年過五十以泰始四年年八)
(十九薨其文較核)
難曰祥為徐州别駕寇盗充斥固是漢建安中(獻帝第三改元)
徐州未清時事耳(子元黏看在此疑端從此生)有魏受命凡四十(一作)
(三十誤)五年(自丕至陳留王全魏之數也陳留即常道鄉公後謚元帝)上去徐州寇賊
充斥下至晉太始(武帝初元)五年當六十年已上矣祥於建
安中年垂耳順更加六十(一多六字)載至晉太始五年薨則
當年一百二十歲矣而史云年八十五薨者何也如必
以終時實年八十五則為徐州别駕止可年(年字一在五六下)
二十五六矣又云其未從官已前隠居三十餘載者但
其初被檄時止年二十五六自此而往安得復有三十
餘年乎必謂祥為别駕在建安後則徐州清晏(易代頻仍么麽)
(竊發固亦時有史不悉載耳胡可臆泥)何得云于時寇賊充斥祥率勵兵
士頻討破之乎求其前後無一符會也
按祥應徐州檄時年垂耳順以太始五年年八十五
計之則與建安兵事無預矣傳有從討母丘儉之文
正是淮徐用兵之事而事在累官光禄勲後則其先
所謂别駕勵兵者又非欽儉等也本條疑根只在徐
州寇盗四字愚謂此四字活看為得篇多顓固之
言然所發覆非無理即不情功在懲戲遏偽而貌取
之失子羽矣
王祥(晉書本傳祥字休徵琅邪臨沂人繼母朱氏不慈每使掃除牛下祥愈恭敬母嘗欲生魚冰凍)
(忽解雙鯉躍出母又思黃雀炙黃雀數十入其幕鄉里稱為孝感焉漢末遭亂云云)
沂徐寇賊(建安初年則有吕布袁術之亂是在魏之初起至高貴鄉公時則有母丘儉文欽諸)
(葛誕等據淮陽檄討司馬氏事是在魏之末造按祥傳為徐州别駕在吕袁等事後從討母丘儉是為司)
(隸校尉時非為别駕時)(補按虔傳守徐在魏文明間任别駕祥有討定利城賊事徐寇當謂此)
凡所駮難具列如右蓋精五經者討羣儒之别義練三
史者徵諸子之異聞加以探賾索隠然後辨其紕繆如
向之諸史所載則不然何者其叙事也唯記一途直論
一理而矛盾自顯表裏相乖非復牴牾直成狂惑者爾
尋兹失所起良由作者情多忽略識惟愚滯或採彼流
言不加銓(一作詮)擇或傳諸繆說即從編次用使真偽混
淆是非參錯蓋語曰君子可欺不可罔至如邪說害正
虚詞損實小人以為信爾君子知其不然又(一無又字)語曰
信書不如無書蓋為此也夫書彼竹帛事非容易凡為
國史可不慎諸
按此為篇尾即是全書結尾書中每以狂惑愚滯邪
說小人等字輕易加人子元罪過採彼流言數句
乃史通全部通指凡所為糾前失者皆以嚴後式也
吹求病或過正而銓次犂然就班合條成章合章成
卷通部一貫豈苟作者惟史與經相為對待談經
之書日益充棟衡史之部邈焉孤行其為結體嚴重
寧詎說家等夷涪翁老眼乃與雕龍並稱所由沒其
實者蓋已久矣
忤時(第十二)
孝和皇帝時(中宗初謚孝和)韋武弄權母媪(一作娼)預政士有附
麗之者起家而綰朱紫予以無所傅會取擯當時(原注一為)
(中允四載不遷)會天子還京師朝廷願從者衆予求番次在大
駕後發日(此二句後字錯置當云子求番次在後大駕發日)因(古本有因字)逗留不
去守司東都杜門却掃凡經三載釋(上述忤時緣起)或有譖予
躬為史臣不書國事而取樂丘園私自著述者由是驛
召至京令專執史筆于時小人道長綱紀日壊仕於其
間忽忽不樂遂與監修國史蕭至忠等諸官書求退曰
釋(滿肚不合時宜具在簡蕭一牘本篇之作只欲錄存此牘編入部尾耳已上當作小序觀)
僕幼聞詩禮長涉藝文至於史傳之言尤所耽悅尋夫
左史右史是曰春秋尚書素王素臣斯稱微婉志晦兩
京三國班謝陳習闡其謩中朝江左王陸干孫紀其歷
劉石僭號方策委於和(苞)張(未詳)宋齊應籙惇史歸於蕭
沈亦有汲冡古篆禹穴殘編孟堅所亡葛洪刊其雜記
休文所缺荀(當作謝)綽裁其拾遺凡此諸家其流蓋廣莫
不賾(一作頤)彼泉(諱淵作泉)藪尋其枝葉原始要終備知之矣
釋(牘首自述性耽史學搜覽靡遺)若乃劉峻作傳自述長於論才范曄
為書盛言矜其贊體斯又當仁不讓庶幾前哲者焉
釋(次明素志本以著述自許)然自策名仕伍待罪朝列三為史臣再
入東觀竟不能勒成國典(此句當與正史篇撰唐書八十卷重修則天實錄三十卷)
(參互活看)貽彼後(一脱後字)來者何哉釋(轉到遜避不為起下)靜言思之其
不可有五故也釋(提五不可是全篇柱棒)何者古之國史皆出自
一家如魯漢之丘明子長晉齊之董狐南史咸能立言
不朽藏諸名山未聞藉以衆功方云絶筆唯後漢東觀
大集羣儒著述無主條章靡立由是伯度譏其不實公
理以為可焚張(衡)蔡(邕)二子糾之於當代傅(元)范(曄)兩
家嗤之於後葉今者史司取士有倍東京人自以為荀
袁家自稱為政駿(謂劉向歆)每欲記一事載一言皆閣筆相
視含毫不斷故頭(或作首)白可期而汗青無日其不可一
也釋(第一不可謂古史成於一手近世例取多員遂致觀望相延曠廢時日)前漢郡國計
書先上太史副上丞相後漢公卿所撰始集公府乃上
蘭臺由是史官所修載事為博爰自近古此道不行史
官編錄唯自詢採而左右二史闕注起居衣冠百家罕
通行狀求風俗於州郡視聽不該討沿革於臺閣簿籍
難見雖使尼父再出猶且成於管窺况僕限以中才安
能遂其博物其不可二也釋(第二不可謂史館聚書漢懸公令近須史臣自採能)
(無闕略稽時)昔董狐之書法也以示於朝南史之書弑也執
簡以往而近代史局皆通籍禁門深居九重欲人不見
尋其義者蓋由杜彼顔面防諸請謁故也然今館中作
者多士如林皆願長喙無聞䶦(同齚)舌儻有五始初成一
字加貶言未絶口而朝野具知筆未栖毫而搢紳咸誦
夫孫盛實錄(一作紀實)取嫉權門王劭(一作王韶)直書見讎貴族
人之情也能無畏乎其不可三也釋(第三不可謂古時良史秉直公朝近)
(制禁防轉滋多口人皆畏縮遲回矣)古者刊定一史纂成一家體統各殊
指歸咸别夫尚書之教也以疏通知遠為主春秋之義
也以懲惡勸善為先史記則退處士而進姦雄漢書則
抑忠臣而飾主闕斯並曩時得失之列良史是非之準
作者言之詳矣頃史官注記多取禀監脩楊令公則云
必須直詞宗尚書則云宜多隠惡十羊九牧其令難行
一國三公適從何在其不可四也釋(第四不可謂古人作史是非進退得)
(自主張近則例設監修禀承牽制無從下筆)竊(一作切)以史置監修雖古無式
尋其名號可得而言夫言監者蓋總領之義耳如創紀
編年(一作創立紀年一脫編字)則年有斷限草傳叙事則事有豐約
或可略而不略或應書而不書此刊削之務也屬詞比
事勞逸宜均揮鉛奮墨勤惰須等某袠(一譌表)某篇付之
此職某傳某志(一作某紀某傳)歸之彼官此銓配之理也斯並
宜明立科條審定區域儻人思自勉則書可立成今監
之者既不指授修之者又無遵奉用使爭學苟且務相
推避坐變炎凉徒延歲月其不可五也釋(第五不可從上條來既設)
(監局宜定科指訖無配派誰獨承當廢職奚咎)凡此不可其流實多一言以蔽
三隅自反而時談物議安得笑僕編次無聞者哉釋(略一)
(束勒)比者伏見明公每汲汲於勸誘勤勤於課責或云墳
籍事重努力用心或云歲序已淹何時輟手切(一作竊)以
綱維不舉而督課徒勤雖威以刺骨之刑勖以懸金之
賞終不可得也語曰陳力就列不能者止所以比者布
懷知已歷抵(舊作詆)羣公屢辭載筆之官願罷記言之職
(一作責)者正為此爾釋(針對課督之詞再一束勒忤時正旨已盡於此)抑又有所
未諭(古通喻)聊復一二言之比奉高命令隸名修史而其
職非一如張尚書崔岑二吏部鄭太常等既廹以吏道
不可拘之史任以僕曹務多閒勒令專知下筆夫以惟
寂惟寞乃使記事記言苟如其例則柳常侍劉祕監徐
禮部等並(一脫並字一作幷)門可張羅府無堆案何事置之度
外而使各無羈束乎釋(自此以下將言專寄責成宜隆異數先以陪員挑起)必謂
諸賢載削非其所長以僕鎗鎗鉸鉸故推為首最就如
斯理亦有其說釋(轉入自身)何者僕少小從仕早躡通班當
皇上初臨萬邦未親庶務而以守兹介直不附姦回遂
使官若土牛棄同芻狗逮鑾輿西幸百寮畢從自惟官
曹務簡求以留後居臺常謂朝廷不知國家於我已矣
釋(就本身作甘投閒散一跌即指番次在後守司東都時)豈謂一旦忽承恩旨州
司臨門使者結轍既而驅駟馬入函關排千門謁天子
引賈生於宣室雖歎其才召季布於河東反增其媿釋
(即前所云驛召至京忽忽不樂意正是目前光景)明公既位居端揆(本音上聲)望重
台衡飛沈屬其顧盼(一作眄)榮辱由其俛仰曾不上祈宸
極申之以寵光僉議搢紳縻我以好爵其相見也直云
史筆闕書為日已久石渠掃第思子為勞今之仰追唯
此而已釋(此節剖明責有專歸禮無加異之故)抑眀公足下獨不聞劉炫
蜀王之說乎昔劉炫仕隋為蜀王侍讀尚書牛宏嘗問
之曰君王遇子其禮如何曰相期高於周孔見待下於
奴僕宏不悟其言請聞其義炫曰吾王每有所疑必先
見訪是相期高於周孔酒食左右皆饜而我餘&KR0377;不霑
是見待下於奴僕也僕亦竊不自揆輕(一作輙)敢方於鄙
宗(劉炫同姓故云)何者求史才則千里降追語宦途則十年不
進意者得非相期高於班馬見待下於兵卒乎釋(援古為况)
(申足上意)又人之品藻貴識其性明公視僕於名利何如哉
當其坐嘯洛城非隠非吏惟以守愚自得寧以充詘攖
心但今者僶勉從事攣拘就役朝廷厚用其才竟不薄
加其禮求諸隗始其義安施儻使士有澹雅若嚴君平
清廉如段干木與僕易地而處亦將彈鋏告勞積薪為
恨况僕未能免俗能不蔕(讀如蠆)芥於心者乎釋(此節又拓開上)
(說自占身分)當今朝號得人國稱多士蓬山之下良直差肩
芸閣之中英竒接武僕既功虧刻鵠筆未獲麟(詳此二句非不)
(草撰者但未卒業耳)徒殫大官之膳虚索長安之米乞已本職還
其舊居多謝簡書請避賢路唯明公足下哀而許之釋
(牘尾結歸辭退)
至忠得書大慙無以酬答又惜其才不許解史任而宗
楚客崔湜鄭愔等皆惡聞其短共讎嫉之俄而蕭宗等
相次伏誅然後獲免於難釋(此是書後體其文則配應篇頭小人道長至此歸杜)
(也)
按篇名忤時其實只是與蕭至忠等一通簡劄也其
前作小序用其後作附䟦用不必連屬全劄所主
只在五不可五層遞下其本指更在後二不可蓋緊
對監領非人多作鄙夷負氣語故號其篇曰忤時也
忤時與自叙相表裏自叙主衡史忤時主職史衡
史本於識定識定故論定史通作而識寓焉職史期
於道行道行故直行史通成而道存焉是二篇者函
古砥今屹然分峙為内外篇之殿器鑒風稜不規不
隨
天子還京(武后紀光宅元年廢嗣聖皇帝為廬陵王遷于房州改東都為神州拜洛受圖聖歷)
(元年召廬陵王于房州長安五年皇帝復于位按其時臨朝復辟並在東都也中宗紀神龍二年十月至)
(自東都賜行從官勛一轉按是為中宗還京師也)
蕭至忠(唐書本傳至忠同中書門下平章事以韋后黨出太平公主用事附納丐還復為中書令)
(主謀逆至忠遁入南山捕誅之至忠外方直而内無守因武三思得中丞附安樂主為宰相舊書代韋巨)
(源為侍中仍依舊修史按巨源傳云至忠仍舊監修國史則此云修史即謂監修也)
素王素臣(家語齊太史子餘歎美孔子曰天其素王之乎又見莊子及董子對策賈鄭序論又)
(杜氏左傳序說者謂仲尼自衛反魯修春秋立素王丘明為素臣荅曰異乎余所聞子路欲使門人為臣)
(孔子以為欺天而云仲尼素王丘明素臣非通論也)
葛洪雜記(晉書本傳洪著述不輟抄五經史漢百家之言力挍雜事三百一十卷)
荀綽拾遺(按隋經籍志宋拾遺十卷梁少府謝綽撰書事篇亦云謝拾沈遺此處作荀綽誤)
東觀羣儒(詳漢書家及正史篇)
伯度譏其不實(淵鍳古文本注杜伯度漢末人名操按即杜度也庾肩吾書品杜度濫觴)
(于草書取竒于漢帝品在上之中然頗疑與譏漢紀無涉及考常璩華陽士女志李法字伯度桓帝時為)
(侍中數表宦官太盛椒房太重史官記事無實錄之才虚相褒述必為後笑乃知此處伯度是李非杜也)
(注書不可率意如此)
公理以為可焚(後漢仲長統傳統字公理博涉書記每論說古今及時俗行事恒發憤歎)
(息著論名昌言凡三十四篇又作詩見志曰百家雜碎請用從火)
史局通籍禁門(見辨職篇)
王劭見讎(困學紀聞文粹云王韶直書見讐貴族宋王韶之為晉史叙王珣貨殖王廞作亂珣)
(子弘廞子華皆貴韶之懼為所陷深附結徐傅等當從文粹按舊唐書亦作王韶然觀史通於叙事曲筆)
(等篇及雜說中北齊隋史等節累累言王劭直書犯時忌從本文作劭亦合集内評家歷詆王劭正緣不)
(悟此旨耳)
楊令公(唐書楊再思傳再思為人佞而智張昌宗坐事武后問昌宗於國有功乎再思言昌宗為)
(陛下治丹餌而愈此為有功戴令言賦兩脚狐譏之中宗立拜中書令監修國史)
宗尚書(唐書宗楚客傳楚客字叔敖武后從姊子同鳳閣鸞臺平章事韋后安樂公主親信之與)
(紀處訥為黨世號宗紀韋氏敗誅楚客冐於權利嘗諷陳延禧陳符命以媚帝曰陛下承母禪周唐一統)
(知幾本傳楚客亦領監修)
張尚書(唐書張文瓘傳弟子錫久視初為宰相請還廬陵王不為張易之所右流循州龍朔中累)
(遷工部尚書兼修國史)
崔岑二吏部(唐書崔仁師傳其孫湜字澄瀾少以文詞稱附託昭容上官氏數與宣淫於外)
(俄撿校吏部侍郎後賜死湜猜毒詭險進趣不已至於敗乂岑文本傳其孫羲字伯華中宗時遷祕書少)
(監進吏部時崔湜鄭愔等分掌選皆以賄聞獨羲勁廉為時議嘉仰但不能抑退坐豫太平公主謀誅)
鄭太常(疑即後所云鄭愔新舊書皆無傳其名附見岑羲等傳)
惟寂惟寞(揚雄解嘲惟寂惟漠守德之宅)
柳常侍劉祕監徐禮部(柳常侍北平補注以柳芳當之而劉徐無注按芳官非常)
(侍生亦少後同時有柳澤者疏諫斜封官拜監察御史進殿中侍御史然亦未知是否愚謂此三人官不)
(甚著本文亦未舉其名不必彊求其人以實之)
鎗鎗鉸鉸(恐即鐵中錚錚庸中佼佼之義未詳别見)
引賈生(漢書賈誼傳誼為長沙王太傅後歲餘文帝思誼徵之至入見上方受釐坐宣室因問鬼)
(神之本誼道所㠯然夜半文帝前席曰吾久不見賈生自㠯為過之今不及也)
召季布(史記本傳季布為河東守人有言其賢者孝文召欲以為御史大夫復有言其勇使酒難)
(近者見罷布因進曰陛下無故召臣人必有以臣欺陛下者今罷去人必有以毁臣者陛下以一人譽而)
(召臣一人毁而去臣臣恐有識聞之有以闚陛下也上默慙)
彈鋏積薪(彈鋏見戰國齊策史史記汲黯傳黯列為九卿故黯時丞相皆與黯同列或尊用)
(迴之黯褊心不能無少望見上前言曰陛下用羣臣如積薪耳後來者居上)
刻鵠(本見馬援傳然此處語意乃以積功未究為言王禹偁詩收螢秋不倦刻鵠夜忘疲亦此用法)
(也)
史通通釋卷二十
