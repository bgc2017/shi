新唐書知幾與徐堅等六人同傳史臣總論曰唐興
史官秉筆衆矣知幾以來工訶古人詳此是訶古一
語非專謂劉自執者偏據胸中有物先入詆諆四起
焉愚則謂必知知幾之人者乃可與知史通之書愚
始時閱其書怪其言自遷固而下無完史其謫之太
過至或失之𥚹以削或失之泥以膠意其人果談史
之申韓者邪其春夏之氣少秋冬之氣多者邪及讀
其本傳詳其世履不但身席清通而六子齊著聲實
大官榮名逹於孫曾猶未衰止又疑天之施澤於劉
氏何其深厚而加長如此也自邇釋其書且數過乃
始寤其為人也雖口不談道而實種道學之胚胎(觀採)
(撰載文等篇力屛誕幻誇誣可見)故其為言也雖貌似拂經而實操
經物之繩纆(觀疑古惑經等篇寄憤簒奪叛逆可見)蓋其根性壹至畫
而不過其坊畫於坊者取於物也必約約必受之以
豐秋冬之為嚴斂也春夏之以長茂也劉氏之澤深
厚而加長固其符也訶人以為悦而能享是哉愚故
曰知知幾之人者可與知史通之書也三山傖父起
龍書後
