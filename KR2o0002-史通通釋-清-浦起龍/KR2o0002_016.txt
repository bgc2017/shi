史通通釋卷十六無錫浦起龍撰
外篇
雜說上(第六二十五條)
春秋(二條舊本紀條文書直下然其中連斷多舛非原文也今改用側注)
案春秋之書弑也稱君君無道稱臣臣之罪如齊之簡
公未聞(一脱聞字)失德陳恒搆逆罪莫大焉而哀十四年書
齊人弑其君壬於舒州斯則賢君見抑而賊臣是黨求
諸舊例理獨有違但此是絶筆獲麟之後弟子追書其
事豈由以索續組不類將聖之能者乎何其乖刺之甚
也
按論語陳恒弑其君請討之聖語森然斥弑者以名
矣而春秋乃書人劉子摘之是也
稱君稱臣(宣四左傳凡弑君稱君君無道也稱臣臣之罪也杜注稱君謂唯書君名而稱國以)
(弑言衆所共絶也稱臣者謂書弑者之名以示来世終為不義改殺稱弑辟其惡名取有漸也)
齊人弑(哀十四續六月齊人弑其君壬于舒州為齊簡公之在魯也闞止有寵焉及即位使政)
(陳成子憚之驟顧諸朝子我欲盡逐陳氏成子兄弟四乘如公子我在幄出遂入公與婦人飲酒於檀臺)
(成子遷諸寢子我歸陳氏追之殺諸郭關庚辰陳恒執公于舒州甲午陳恒弑其君壬于舒州孔某三日)
(齊而請伐齊三按子我即闞止)
案春秋左氏傳釋經云滅而不有其地曰入如入陳入
衛入鄭入許即其義也至柏舉之役子常之敗庚辰吴
入獨書以郢夫諸侯列爵並建國都(國謂楚都謂郢)惟取國名
不稱都號何為郢之見入遺其楚名比於他例一何乖
踳尋二傳所載(謂公穀所載之經)皆云入楚豈左氏之本(本亦謂經)
獨為謬歟(謬猶誤也)
按此條糾左也不以入左傳條而以入春秋何也此
事左經與公穀經不同仍本經以為言也入楚入郢
若此類讀書略去者何限可砭心麄者
釋經曰入(左襄十三經夏取邿傳凡書取言易也用大師焉曰滅弗地曰入注謂勝其國邑不)
(有其地)
入陳衛鄭許(左宣十一楚子入陳閔二狄入衛隠十宋人衛人入鄭隠十一公及齊侯鄭伯)
(入許)
吴入書郢(定四左氏經庚辰吴入郢傳吴從楚師及清發敗諸雍澨五戰及郢庚辰吴入郢以)
(班處宫)
二傳云入楚(定四公羊經庚辰吴入楚傳日入易無楚也易無楚者壊宗廟徙陳器撻平王)
(之墓榖梁經庚辰吴入楚傳吴何以不稱子反夷狄也其反夷狄奈何君舍於君室大夫舍於大夫室)
左氏傳(二條)
左氏之叙事也述行師則簿領盈視哤(舊譌作叱)聒沸騰論
備火則區分在目修飾峻整言勝捷則收獲都盡記奔
敗則披靡横前申盟誓則慷慨有餘稱譎詐則欺誣可
見談恩惠則煦如春日紀嚴切則凛若秋霜叙興邦則
滋味無量陳亡國則凄凉可憫或腴辭潤簡牘或美句
入詠歌跌宕而不羣縱横而自得若斯才者殆將工侔
造化思涉鬼神著述罕聞古今(一衍之字)卓絶如二傳之叙
事也榛蕪溢句疣贅滿行華多而少實言拙而寡味若
必方於左氏也非唯不可為魯衛之政差肩雁行亦有
雲泥路阻君臣禮隔者矣
按此亦申左之餘也申左多論載事之合離此條乃
論文字之工拙衡二傳太軒輊失平
哤聒(字本蜀都賦詳申左注彼篇舊作籠聒此又作叱聒並哤聒之譌也)
左傳稱仲尼曰鮑莊子之智不如葵葵猶能衛其足夫
有生而無識有質而無性者其唯草木乎然自古設比
興而以草木方人者皆取其善惡薰蕕榮枯貞脆而已
必言其含靈畜智隱身違禍則無其義也尋葵之向日
傾心本不衛足由人覩其形似強為立名亦由(作猶)今俗
文士謂鳥鳴為啼花發為笑花之與鳥(一有又字)安有啼笑
之情哉必以人無喜怒不知哀樂便云其智不如花花
猶善笑其智不如鳥鳥猶善啼可謂之讜言者(一無者字)哉
如鮑莊子之智不如葵葵猶能衛其足即其例也而左
氏錄夫子一時獻言以為千載篤論成微婉之深累玷
良直之高範不其惜乎
按舊評謂葵猶衛足似詩家興趣黏皮帶骨則笨矣
知幾此條誠不免是知不如葵舌端浮佻無關垂
訓劉氏如曰此非聖人語則入理矣
葵猶衛足(成十七齊慶克通於聲孟子與婦人蒙衣乘輦而入於閎鮑牽見之以告國武子武)
(子召慶克而謂之夫人怒訴之秋七月刖鮑牽仲尼曰鮑莊子之智不如葵葵猶能衛其足)
公羊傳(二條)
公羊云許世子止弑其君曷為加弑譏子道之不盡也
其次因言樂正子春之視疾以明許世子之得罪尋子
春孝道義感神明固以(已通)方駕曾閔連蹤丁(蘭)郭(巨)苟
事親不逮樂正便以弑逆加名斯亦(一無亦字)擬失其流責
非其罪蓋公羊樂正俱出孔父門人思欲更相引重曲
加談述所以樂正行事無理輙書(無理者儗不於倫之意)致使編
次不倫比喻非類言之可為嗤怪也
按弑與孝是善惡兩盡頭處故以儗失其倫怪之
許止弑(昭十九公羊止進藥而藥殺曷為加弑焉爾譏子道之不盡也樂正子春之視疾也復加)
(一飯則脱然愈復損一飯則脱然愈復加一衣則脱然愈復損一衣則脱然愈止進藥而藥殺是以君子)
(加弑焉爾)
丁郭(黃補注逸士傳丁蘭河内人少喪考妣不及供養乃刻木為親形像事之如生氏族箋釋郭巨)
(林縣人至孝生子三歲母常減食與之因謂妻曰貧乏分母之食盍埋此兒及掘坑得黃金一釜)
俱出門人(曝書亭考戴宏論春秋曰子夏傳與公羊高梁武帝曰公羊禀西河之學孔穎逹曰)
(商授弟子公羊高鄭康成曰樂正子春曾子弟子按何休亦曰樂正子春曾子弟子以孝名聞)
語曰彭蠡之濱以魚食犬斯則地之所富物不稱珍案
齊密邇海隅鱗介惟錯故上客食肉中客食魚(一脱食肉中客)
(四字)斯即齊之舊俗也然食魴鱠鯉詩人所貴必施諸他
國是曰珍羞如公羊傳云晉靈公使勇士殺趙盾見其
方食魚飱曰子為晉國重卿而食魚飱是子之儉也吾
不忍殺子蓋公羊生自齊邦不詳晉物以東土所賤謂
西州亦然遂目彼嘉饌呼為菲食著之食錄以為格言
非惟與左氏有乖亦於物理全爽者矣
按土物貴賤詎云一概然辯亦稺矣且又無謂史通
往往有此(若晉陽無竹之類)
上客中客(陳氏嶨圃藼蘇列士傳曰孟嘗君食客三千厨有三列上客食肉中客食魚下客食)
(菜)
食魚飱(宣六公羊趙盾朝而出靈公使勇士某者往殺之勇士入其大門則無人門焉者入其閨)
(則無人閨焉者上其堂則無人焉俯而窺其戶方食魚飱勇士曰嘻子為晉國重卿而食魚飱是子之儉)
(也君使我殺子吾不忍殺子也)
汲冡紀年(一條)
語曰傳聞不如所見斯則史之所述其謬已甚况乃傳
寫舊記而違其本錄者乎至如虞夏商周之書春秋所
記之說可謂備矣而竹書紀年出於晉代學者始知后
啟殺益太甲殺伊尹文丁(舊誤作王與疑古同)殺季歴共伯名和
(此四字一本無一本在文丁之上)鄭桓公厲王之子(句有誤厲王疑本作宣王)則與
經典所載乖刺甚多又孟子曰晉謂春秋為乘尋汲冡
璅語即乘之流邪其晉春秋篇云平公疾夢朱羆窺屏
左氏亦載斯事而云夢黃熊入門必欲捨傳聞而取所
見則左傳非而晉文(一作史)實矣(謂左書晉事是他國傳聞而竹書晉文則出自)
(本國也)嗚呼向若二書不出學者為古所惑則代成聾瞽
無由覺悟也(嗚呼已下二十四字王張諸本多作細書郭本作大書詳嗚呼字非注體起法姑從)
(郭本)
按此亦疑古之餘也贅尾數語尤為害理觀本傳其
子彙嘗以汲冡諸書皆後人追修非當時正史特著
外傳以判之意亦不直其父說與雜說中凡此類
皆出成卷書之前蓋其平日觀書隨手籍記之所存
也若已作疑古篇後豈復綴此耶唐人遺集蕪章纇
句迭見錯出不自割棄多似此
共伯名和(共和見稱謂篇竹書紀年厲王十二年王亡奔彘十三年王在彘共伯和攝行天子)
(事二十六年王陟于彘周定公召穆公立太子靖為王共伯和歸其國)
鄭桓厲王子(按史記鄭世家鄭桓公友者周厲王少子宣王庶弟也宣王立二十二年友初)
(封於鄭而史通之述紀年亦作厲王子則與舊典正同不得云乖刺矣今考竹書紀年宣王二十二年王)
(錫王子多父命居洛幽王二年晉文侯同王子多父伐鄫克之乃居鄭父之丘是為鄭桓公八年王錫司)
(徒鄭伯多父命云云是紀年之書王子在宣王之年而名又不同封又在幽王世故劉氏與諸異聞連舉)
(而以紀年之文為桓是宣子然則厲字之本作宣字無疑也)
朱羆(内外傳黃能黃熊事已見書事篇今朱羆事云在晉春秋王訓故引𤨏語云晉平公夢見赤羆)
(而疾使問子産子産曰昔共工之御曰浮游既敗于顓頊自沒于淮淵其色赤其狀羆祭顓頊共工則瘳)
(公如其言而疾間見晉春秋則𤨏語中篇名非二書也卷首春秋家)
史記(八條)
夫編年叙事溷雜難辨紀傳成體區别異觀昔讀太史
公書每怪其所採多是周書(謂逸周書)國語世本戰國策之
流(獨未見左氏内傳故云)近見皇家所撰晉史其所採亦多是短
部小書省功易閱者若語林世說搜神記幽明錄之類
(一作徒)是也如曹干兩氏紀孫檀二陽秋則皆不之取故
其中所載美事遺略甚多(原注劉遺民曹纉皆於檀氏春秋有傳至於今晉書則了)
(無其名)若以古方今(此處有脱字)當然(諸本并脱當然二字)則知(一有太字)史
公亦同其失矣斯則遷之所錄甚為膚淺而班氏稱其
勤者何哉(舊本此下連孟堅又云非是)
按或疑此為八條之序此中不應有序例也知幾服
膺左氏内傳惜司馬之未見故首條及之所云亦
略見採撰篇
所採多小書(按困學紀聞亦取此條之說而申之以晁子止之語曰晉史叢冗最甚又按唐)
(書房喬傳亦云史官多文詠之士好採碎事&KR1313;為豓體然則子元之言非無據也)
曹千孫檀(隋經籍志晉紀十卷晉前將軍諮議曹嘉之撰又晉紀二十三卷干寳撰訖愍帝又)
(晉陽秋三十二卷訖哀帝孫盛撰又續晉陽秋二十卷宋永嘉太守檀道鸞撰)
稱其勤(司馬遷傳贊遷貫穿經傳馳騁古今上下數千載間斯㠯勤矣)
孟堅又云劉向揚雄博極羣書皆服(一作伏)其善叙事釋
(本條皆論叙事法起筆提醒)豈時無英秀易為雄霸者乎不然何虚
譽之甚也(舊本此處分條非)史記鄧通傳云文(舊脱文字)帝崩景帝
立向若但云景帝立不言文帝崩斯亦可知矣何用兼
書其事乎釋(摘論叙事一諸本此下分條又非)又倉公傳稱其傳黃帝
扁鵲之脉書五色診病知人死生决嫌疑定可治詔(一脱)
(詔字)召問其所長對曰傳黃帝扁鵲之脉書以下他文盡
同上說夫上既有其事下又載其言言事雖殊委曲何
别釋(摘論叙事又一)案遷之所述多有此類而劉揚服其善叙
事也何哉釋(應轉劉揚一本此處連下條非)
按此亦簡晦點煩餘論凡章節離立各有定分即
如此條所言皆屬叙事而首尾呼應復有劉揚句眼
其為片段較然明白諸本此斷彼連當開反合皆所
謂隙中觀鬭者也
向雄皆服(司馬遷傳贊劉向揚雄博極羣書皆稱遷有良史之材服其善叙事理辯而不華質)
(而不俚其文直其事核不虚美不隱惡故謂之實錄)
文帝崩景帝立(佞幸鄧通傳文帝嘗病癰鄧通嘗為帝唶吮之太子入問病文帝使唶廱)
(唶癰而色難之已而聞鄧通嘗為帝唶吮之心慙由此怨通矣及文帝崩景帝立鄧通免家居按此事連)
(觀太子已心怨之文則知文帝崩三字可省)
太史公撰孔子世家多採論語舊說至管晏列傳則不
取其本書(原注謂管子晏子也)以為時俗所有故不復更載也案
論語行於講肆列於學官(俗譌作宫)重加編勒秪覺煩費如
管晏者諸子雜家經史外事棄而不錄實杜異聞夫以
可除而不除宜取而不取以斯著述未覩厥義
按論語從何處節採劉子能見其大至史公之傳管
晏論其軼事意固别有感也然以史法繩之畢竟劉
言為正
列於學官(北平評作史記時論語未嘗行於講肆列於學宫按漢書蓺文志古論語二十一篇)
(齊二十二萹魯二十篇其緫論云漢興有齊魯之學是則漢初師承講授固在壊宅發壁之前矣即以孔子)
(世家驗之所採略具而如傳首伯夷篇亦屢述之可見其不絶於時也再按唐書薛放云漢時論語首列)
(學官更當有据也)
昔孔子力可翹關不以力稱何則大聖之德具美者衆
不可以一介標末(此二字一作末事)持為百行端首也至如逹
者七十分以四科而太史公述儒林則不取游夏之(一無)
(之字下同)文學著循吏則不言冉季之政事至於貨殖為傳
獨以子貢居先掩惡揚善既忘此義成人之美不其闕
如
按此段人多誤會細按之非恡儒林循吏之絀四賢
乃嗤子長之以貨殖累端木也蓋為范白猗卓之間
闌及聖門弟子而發兩層文勢側注而先以德不稱
力比例引端意可知已後閱王厚齋考史已得此
解
孔子翹關(列子說符孔子之勁能招國門之關而不肯以力聞集韵招祁堯切音翹舉也)
貨殖(按史記貨殖列傳卷在六十九次當末篇亦意所羞稱也傳本范蠡居首子贛第二漢書因之)
司馬遷自(一無自字)序傳云為太史七年而遭李陵之禍幽
於縲絏廼喟然而歎曰是予之罪也身虧不用矣自叙
如此何其略哉夫云遭李陵之禍幽於縲絏者乍似同
陵陷沒以(一作遂)寘於刑又似為陵所間(一作陷)獲罪於國
遂令讀者難得而詳賴班固載其與任安書書中具述
被刑所以儻無此錄何以克明其事者乎
按子長以别簡白罪由懼史體之䙝也子元即以報
書攻自叙誡史筆之率也作書讀書各自不苟學者
兩有所取法焉七年而遭句若刊云七年而以訟
李陵獲罪則事由便明
與任安書(漢書遷本傳遷既被刑之後為中書令尊寵任職故人益州刺史任安予遷書責以)
(古賢臣之義遷報之云云篇本傳皆採錄史公自序特於傳末增此一故史通表出之)
漢書載子長與任少卿書歴說自古述作皆因患而起
末云不韋遷蜀世傳呂覽案呂氏之(一少之字)修撰也廣招
俊客比跡春陵(此頂招客說下陵一作秋誤)共集異聞擬書荀孟(此句)
(纔說成書)思刊一字購以千金則當時宣布為日久矣豈以
遷蜀之後方始傳乎且必以身既流移書方見重則又
非關作者本因發憤著書之義也而輙引以自喻豈其
倫乎若要多舉故事成其博學何不云虞卿窮愁著書
八篇而曰不韋遷蜀世傳呂覽斯蓋識有不該思之未
審耳
按從發憤著書得間此條開宋人說部家言
不韋(見六家春秋家)
春陵(謂春申信陵也班固西都賦節慕原嘗名亞春陵)
虞卿(亦見春秋家)
昔春秋之時齊有夙沙衛者拒晉殿師郭最稱辱伐魯
行唁臧堅抉死此閹官(一作宦史記漢書並作閹官)見鄙其事尤著
者也而太史公與任少卿書論自古刑餘之人為士君
子所賤者唯以彌子瑕為始何淺近之甚邪但夙沙出
左氏傳漢代其書不行故子長不之見也夫博考前古
而捨兹不載至於乘傳車探禹穴亦何為者哉
按此亦惜史公不見左傳之一證
郭最(左襄十八晉伐齊入平隂遂從齊師夙沙衛連大車以塞隧而殿殖綽郭最曰子殿國師齊之)
(辱也子姑先乎乃代之殿注奄人殿師所以為辱)
臧堅(左襄十七齊高厚圍臧紇於防獲臧堅齊侯使夙沙衛唁之且曰無死堅稽首曰拜命之辱抑)
(君賜不終姑又使其刑臣禮於士以杙抉其傷而死)
魏世家太史公曰說者皆曰魏以不用信陵君故國削
弱至於亡余以為不然天方令秦平海内其業未成魏
雖得阿衡之徒曷益乎釋(已上並魏世家贊語)夫論成敗者固當
以人事為主必推命而言則其理悖矣釋(提四句起論)蓋晉
之獲也由夷吾之愎諫秦之滅也由胡亥之無遺周之
季也由幽王之惑襃姒魯之逐也由稠父之違子家釋
(對敗而言歴舉敗象為例就舉例中先徵人事為言)然則敗晉於韓狐突已志其
兆亡秦者胡始皇久銘其說檿弧箕服彰於宣厲(據傳在宣)
(王時)之年徵褰與襦顯自文武(舊作成)之世惡名早著天孽
難逃假使彼四君才若桓文德同湯武其若之何釋(將氣)
(數納入人事中)苟推此理而言則亡國之君他皆倣此安得於
魏無譏(舊衍責字)者哉釋(兜合魏贊)夫國之將亡也若斯則其將
興也亦然釋(翻轉對徵)蓋嬀後之為公子也其筮曰八世莫
之與京畢氏之為大夫也其占曰萬名其後必大姬宗
之在水滸也鸑鷟鳴於岐山劉姓之在中陽也蛟龍降
於豐澤斯皆瑞表於先而福居其後釋(徵興運則先徵氣數與前局順)
(逆相乘)向若四君德不半古才不逮人終能坐登大寳自
致宸極矣乎釋(推人事為氣數主)必如(一有太字)史公之議也則亦
當以其命有必至理無可辭不復嗟其智能頌其神武
者矣夫推命而論興滅委運而忘襃貶以之垂誡不其
(一作其不)惑乎釋(至此折到魏贊)自兹以後作者著述往往而然如
魚豢魏略議(舊脱議字)虞世南帝王論或叙遼東公孫之敗
(原注魚豢魏略議曰當青龍景初之際有彗星出於箕而上徹是為掃除遼東而更置也苟其如此人不能違)
(則德教不設而淫濫首施以取族滅殆天意也)或述江左陳氏之亡(原注虞世南帝王略)
(論曰永定元年有會稽人史溥為揚州從事夢人著朱衣武冠自天而下手執金版有文字溥看之有文曰陳)
(氏五主三十四年諒知冥數不獨人事)其理並以命而言可謂與子長同
病者也釋(末復引類作餘波)
按不信禨祥是知幾識高處勝五行錯誤諸篇諸
雜說中當推此條為最論既入理文復成章合作可
誦
敗晉於韓(左僖八晉侯改葬共太子狐突適下國遇太子太子曰夷吾無禮余得請於帝矣將)
(以晉畀秦七日新城西偏將有巫者而見焉遂不見及期而往告之曰帝許我伐有罪矣敝於韓又十三)
(晉荐饑秦輸粟于晉十四秦饑乞糴於晉晉人弗與慶鄭曰背施幸災民所棄也弗聽十五秦伯伐晉晉侯)
(小右慶鄭吉弗使戰於韓原晉戎馬還濘而止號慶鄭慶鄭曰愎諫違卜固敗是求又何逃焉)
亡秦者胡(秦本紀燕人盧生使入海還以鬼神事因奏錄圖書曰亡秦者胡也裴注鄭康成曰)
(胡胡亥秦二世名也秦見圖書不知此為人名反備北胡)
檿弧箕服(周宣王時童謠國語文也見書事篇蓋述襃姒禍周事史記本紀亦載之其文略同)
徵褰與襦(昭二十五有鸜鵒來巢書所無也師已曰異哉吾聞文武之世童謠有之謠見言語)
(篇九月公伐季氏平子請以五乘亡弗許子家子曰君其許之政之自出久矣隱民多取食焉為之徒者)
(衆矣日入慝作君必悔之弗聽孟氏遂伐公徒公孫于齊次于陽州按文武之世史記作文成之世賈逵)
(注魯文公成公也但二公非接世者宜以左傳為正)
媯後莫京(莊二十二陳公子完奔齊齊侯使敬仲為卿初懿氏卜妻敬仲其妻占之曰吉是謂)
(鳳凰于飛和鳴鏘鏘有媯之後將育于姜五世其昌八世之後莫之與京)
畢萬必大(閔元晉侯賜畢萬魏以為大夫卜偃曰畢萬之後必大萬盈數也魏大名也以是始)
(賞天啟之矣初畢萬筮仕於晉遇屯之比辛廖占之曰吉公侯之子孫必復其始)
水滸鸑鷟(詩大雅率西水滸至于岐下外傳周語周之興也鸑鷟鳴于岐山)
中陽蛟龍(漢高紀高祖沛豐邑中陽里人父太公母劉媪劉媪嘗息大澤之陂夢與神遇是時)
(雷電晦冥太公往視則見蛟龍於其上已而有身遂産高祖)
魏略議(魚豢魏略見題目篇其曰魏略議者猶史漢之論贊體也舊本無議字蓋脱文也按三國)
(裴注亦有引魏略議之文)
帝王論(唐藝文志虞世南帝王略論五卷宋中興書目唐貞觀間太子中書舍人虞世南承詔撰)
(起太昊訖隋凡帝王事迹皆略紀載假公子答問以攷訂云)
諸漢史(十條)
漢書孝成紀贊曰成帝善修容儀升車正立不内顧不
疾言不親指臨朝淵嘿尊嚴若神可謂穆穆天子之容
貎矣(已上皆贊語)又五行志曰成帝好微行選期門郎及私
奴客(一譌作各)十餘人皆白衣袒幘自稱富平侯家或乘小
車御者在茵上或皆(一作駿非)騎出入遠至旁縣故谷永諫
曰陛下晝夜在路獨與小人相隨亂服共坐溷淆無别
(此三句參用䟽語志内無)公卿百寮不知陛下所在積數年矣(一作積有)
(數年已上皆志文見中上)由斯而言則成帝魚服嫚游烏(舊作鳥)集
無度雖外飾威重而内肆輕薄人君之望不其缺如觀
孟堅紀志所言前後自相矛盾者矣
按贊與志殊體有婉辭有實錄固不相妨然嘗因是
有警焉臨朝所接異彼私奴色莊者流時聞&KR1089;行推
之而讓千乘者勃谿於豆羹逃空谷者攖情於好爵
皆其類也故君子慎之
魚服(張衡東京賦白龍魚服見困豫且注吴王欲從民飲伍子胥曰昔白龍化為魚豫且射中其目)
(白龍不化豫且不射君今棄萬乘之尊而從於民臣恐有豫且之患)
烏集(按國策有烏集烏飛之文而此處則用烏集為合荀悦漢紀成帝鴻嘉二年上好微行谷永言)
(與小人晨夕相隨烏集醉飽吏民之家正指本事也)
觀太史公之創表也於帝王則叙其子孫於公侯則紀
其年月列行縈紆以相屬編字戢孴而相排雖燕越萬
里而於徑寸之内犬牙可接雖昭穆九代而於方尺(一作)
(寸)之中雁行有叙使讀(一衍書字)者閱文便覩舉目可詳此
其所以為快也釋(此統言之也凡表皆然不黏史記獨人表為無當耳)如班氏之
古今人表者唯以品藻賢愚激揚善惡為務爾既非國
家遞襲祿位相承而亦複界重行狹書細字比於他表
殆非其類歟蓋人列古今本殊表限必恡而不去則宜
以志名篇始自上上終於下下並當明為標榜顯列科
條以種類為篇章持優劣為次第仍每於篇後云右(一脱)
(右字)若干品凡若干人亦猶地理志肈述京華末陳邊塞
先列州郡後言戶口也釋(所言體狀大似鍾嶸書品設言改為此格差勝然亦假立)
(之辭)
按古今人表之贅而為酌以志名例以地理就格言
格云爾非質言也如前者載言一篇及書志篇人形
方言等論拈死句者胥失之節首表體一段與表
歴篇異議彼按已論之
自漢已降作者多門雖新書已行而舊錄仍在必挍其
事(一有則字)可得而言案劉氏初興書唯陸賈而已子長述
楚漢之事專據此書譬夫行不由徑(作路字用)出不由戸未
之聞也然觀遷之所載往往與舊不同如酈生之初謁
沛公高祖之長歌鴻鵠非唯文句有别遂乃事理皆殊
釋(已上言陸書本遷史所据然事語往往有不同者)又韓王名信都而輙去都
留信(去都留信一作去都字)用使稱其名姓全與淮隂不别班氏
一準太史曾無弛張(一作書無更張)靜言思之深所未了釋(謂前)
(所云云從陸從馬皆可至韓王信都更不應承譌去都字也然所言郤非)
按班之襲馬實多有太因仍者即如後條所論司馬
遷傳可見已至韓王信云云乃子元誤非孟堅誤也
後注辯之
由徑由戸(列子說符稽度皆明而不道也譬之出不由門行不從徑也徑字作路字解)
酈生初謁(按史記本傳初叙沛公略地陳留郊及酈生先屬沛公騎士語次叙沛公召生入謁)
(据牀跣足生長揖激沛公語次叙沛公罵生豎儒生責沛公倨見長者語次乃叙沛公輟洗攝衣延坐事)
(至卷末朱建附傳之後復取陸賈所叙酈生入謁事并載之與前文迥别同事異詞即於一卷中見之)
歌鴻鵠(留侯世家上欲易太子立戚夫人子趙王如意上有不能致者四人太子請以為客從入)
(朝上乃大驚四人為夀已畢趨去上目送之召戚夫人指示四人者曰羽翼已成難動矣戚夫人泣上曰)
(為我楚舞吾為楚歌歌曰鴻鵠高飛一舉千里羽翮已就横絶四海横絶四海當可奈何雖有矰繳尚安)
(所施容齋三筆陸賈書當時事多與史不合師古屢辯之楚漢春秋今不復見按本條辯語闕)
韓王信(舊注歸雲集漢書功臣表留侯張良以韓申都下韓師古注韓申都即韓王信也楚漢春)
(秋作信都古文信申通用劉攽云韓申都即韓申徒也張良傳云以韓司徒下韓數城史記作申徒者司)
(徒之聲轉也申都者又申徒之聲轉也良下韓時乃韓王成非韓王信師古注誤按師古一誤沿及史通)
(然攽言亦欠了了詳史漢留侯世家傳韓王信傳功臣侯表或作韓申徒㦯作韓司徒或作韓申都字雖)
(轉實一官乃項梁授張良之官與兩韓王無干也諸人迷本而盲猜其失直鈞再韓王信當時直為韓信)
(賈誼云淮隂侯王楚韓信王韓文且叠見舉封舉名轉用之此切據也滕灌傳可推而概已又按史記凡)
(其人以官封著者即以其所著名篇如蕭相國留侯綘侯之屬皆是此在藏山之書原無不可班氏奉詔)
(勒為國史既皆以名書而萬石君題獨留口號亦失撿也至若郊祀之襲封禪司馬遷貨殖等傳之悉仍)
(舊文更非體矣)
司馬遷之叙傳也始自初生及乎行歴事無巨細莫不
備陳可謂審矣而竟不書其字者豈墨生所謂大忘(一有)
(也字)者乎而班固仍其本傳了無損益此又韓子所以致
守株之說也如固之為遷傳也其初(一脱初字)宜云遷字
子長馮翊陽夏人其序曰云云至於事終則言其自叙
如此(此句傳後本有之因論銓叙全法故兼及之)著述之體不當如是耶(一本)
(連下馬卿條)
此條與下二條可分為三可合為一
大忘(墨生前已有此語鬻子文王問于鬻子敢問人有大忘乎)
馬卿為自叙傳具在其集中子長因錄斯篇即為列傳
班氏仍舊曾無改奪(一作作)尋(一無尋字)固於馬揚傳末皆云
遷雄之自序如此至於相如篇下獨無此言蓋止憑太
史之書未見文園之集故使言無畫一其例不純
按合兩條其序曰其自叙如此觀之可得纂狀為文
之體廬陵碑版多用之困學紀聞云史通云相如
以自叙為傳今攷之本傳未見其為自叙意者相如
集載本傳如賈誼新書末篇歟伯厚似未見此節而
云然
馬卿自叙(更可取隋劉炫語參之見序傳篇注)
文園(相如本傳相如從上還過宜春宫奏賦以哀二世行失其辭云云拜為孝文園令)
漢書東方朔傳委𤨏(一作曲)煩碎不類諸篇且不述其亡
歿歲時及子孫繼嗣正與司馬相如(一脱此四字)司馬遷揚
雄傳相類尋其傳體必曼倩之自叙也但班氏脫略(脫略)
(者謂脫去其自叙如此一句)故世莫之知
按東方傳之為自叙更無考序傳篇亦未之及北
平本譏脫略亡歿等語以為見小不考洞冥記者噫
亦失考矣雜述篇云郭子横之洞冥全搆虚詞用驚
愚俗其言侃侃顧意其為未見而小之邪史通凡王
喬左慈輩皆斥其不經洞冥荒誕之尤者也紫海丹
漿大雅不道夏侯孝若序東方像贊曰談者以先生
神交造化靈為星辰此又竒怪怳惚不可備論者也
蓋昔人掃棄久矣
蘇子卿父建行事甚寡韋玄成父賢(舊誤作孟)德業稍多漢
書編蘇氏之傳則先以蘇建標名列韋相之篇(疑唐本漢書以)
(玄成名篇)則不以韋賢(誤孟)冠首並其失也
按此條所論論篇題也蘇建子武韋賢子玄成並父
子同傳而父之事簡子之事煩二事亦同如此則宜
一例標題矣今乃蘇傳以建名篇韋傳則以玄成名
篇傳同例異故為此論或笑之曰子未見漢書耶
漢書明是韋賢傳子何據而言若是曰據史通是節
也節之文曰蘇傳以建標名韋篇不以賢冠首故知
題是玄成也古人詩集文集篇題一本作某一本作
某者不可悉數史傳何獨無之唐代未行版本隨手
寫錄流傳各異子元適見是本耳曰是則然矣其不
曰父賢而曰父孟有說乎曰誤耳自孟至賢五世故
曰其先韋孟家子元非懵豈未見之此又後人塗竄
之咎也
蘇建(按本傳蘇建杜陵人也㠯校尉從大將軍青擊匈奴封平陵侯云云傳止八十三字故曰行事)
(甚寡)
韋賢(按本傳韋賢字長孺魯國鄒人也賢為人質朴少欲篤志於學兼通禮尚書㠯詩教授號稱鄒)
(魯大儒徵為博士給事中進授昭帝詩云云宣帝即位賢以與謀議安宗廟賜關内侯食邑云云傳凡一)
(百七十八字故曰德業稍多至其述孟之文止是傳前原世系之體附見字行不過二十字而已安得云)
(稍多乎至所列二詩則又附中之附也孟字之誤無疑矣)
班固稱項羽賊(一作弑)義帝自取天亡又云于公高門以
待封嚴母掃地以待喪如固斯言則深信夫天怨神怒
福善禍淫者矣至於其賦幽通也復以天命久定非人
理(一少理字)所移故善惡無徵報施多爽斯則同理異說前
後自相矛盾者焉
按此與孝成帝一條相似然贊是史論賦祗言懷固
非一概
于公高門(于定國傳定國字㬅倩諡安侯父于公其閭門壞父老方共治之于公謂曰少高大)
(門閭令容駟馬高蓋車我治獄多隂德子孫必有興者至定國為丞相子永為御史大夫封侯傳世云)
嚴母掃地(酷吏嚴延年傳初延年母從東海來欲從延年臘到雒陽適見報囚母大驚便止都)
(亭不肯入府延年出至都亭謁母母閉閤良久乃見之因數責延年我不意當老見壯子被刑戮也去女)
(東歸埽除墓地耳歲餘果敗東海莫不賢知其母按荀紀于嚴二句本時人語)
賦幽通(漢書叙傳固弱冠而孤作幽通賦以致命遂志注陳吉凶性命遂明已之志)
或問張輔著班馬優劣論云遷叙三千年事五十萬言
固叙二百年事八十萬言是固不如遷也斯言為是乎
答曰不然也案太史公書上起黃帝下盡宗周年代雖
存事跡殊略至於戰國已下始有可觀然遷雖叙三千
年事其間詳備者唯漢興七十餘載而已其省也則如
彼其煩也則如此求諸折中未見其宜班氏漢書全取
史記仍去其日者倉公等傳以為其事煩蕪不足編次
故也若使馬遷(舊作遷固後人因易地句竄易耳反使上下不相顧)易地而處撰
成漢書將恐多言費辭有踰班氏(恐當作史)安得以此而定
其優劣邪
按此即内篇煩省之說而其下語則煩省篇較平允
以此見雜說諸條非一時所作亦非作正書了纔作
雜說隨觸隨書或先或後故異時所見有合有離觀
者平心循理而進退之則得矣此條合馬班言之
故附分論史漢之後
張輔(字世偉見鑒識煩省二篇)
漢書斷章事終新室如叔皮存歿時入中興而輙引與
前書共編者蓋序傳之恒(或作常)例者耳釋(言在班氏書述之則是)
荀悅既刪略班史勒成漢紀而彪論王命列在末篇釋
(在荀氏紀越收之則非)夫以規諷隗囂翼戴光武忽以東都之事
擢居西漢之中必如是則賓戲幽通亦宜同載者矣
按兩漢之交凡所論著為新莽作者前紀收之可也
為隗囂作即與先漢不相及矣若叙傳家追稱厥考
則雖事關來代而鉅製必登論譔先美禮所尚也此
種鈎畫明晢諦當珥筆者其知所取衷哉此乃糾
荀悅漢紀也觀已上二條知前所標漢諸史三字渾
成該舉委是原文至其下所記條數决非初數耳
彪論列末篇(荀悦漢紀第三十卷之末云王莽既敗天下雲擾隗囂據隴擁衆收集英雄班)
(彪在焉彪即成帝婕妤之弟之稚子也囂問彪曰往者周亡天下分裂縱橫之事復起於今日乎將乘運)
(迭興在一人也願先生論之論曰云云囂曰愚人習識劉氏而謂漢家重興䟽矣彪感其論又閔禍患之)
(不息乃著王命論以救時難)
賓戲幽通(按漢書叙傳叙父彪載王命論固自叙載答賓戲幽通賦二篇此二篇荀紀不收故)
(借結之)
史通通釋卷十六
