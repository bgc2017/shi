史通通釋卷十七無錫浦起龍撰
外篇
雜說中(第七十六條)
諸晉史(六條舊作七條非)
東晉之史作者多門何氏中興實居其最而為晉學者
曾未之知倘湮滅不行良可惜也王檀著書(一作者)是晉
史之尤劣者方諸前代其陸賈褚先生之比歟道鸞不
揆淺才好出竒語所謂欲益反損求妍更媸者矣
按正史篇云貞觀中詔以晉史十八家未能盡善更
加纂錄為百三十二卷自是言晉史者棄其舊本焉
吁自唐初一棄遂絶於今洵不能無湮滅可惜之歎
後何從覩其優劣耶評者謂玉海言法盛書竊之郗
紹譏子元未考夫何果竊而書果善固無傷於居最
一語也不亦所砭非所病耶况其事本見南史不待
玉海(南史徐廣傳曰郗紹作晉中興書以示法盛法盛曰卿名位貴達不復俟此延譽我寒士無聞)
(宜以為惠紹不與書在齋内後法盛詣紹紹不在直入竊之紹無兼本世遂行何書)輇才喜賣
弄偏納敗缺也
臧氏晉書稱苻堅之竊號也雖疆宇狹於石虎至於人
物則過之案後石之時(原注田融趙史謂勒為前石虎為後石也)張據瓜凉
李專巴蜀自遼而左人(一作氏)屬慕容涉漢(舊皆譌作沙漠)而(一譌)
(作西)南地歸司馬逮於苻氏則兼而有之禹貢九州實得
其八而言地劣於趙是何言歟夫識事未精而輕為著
述此其不以量也張勔(隋志作𬗟)抄撮晉史不求異同而備
揭(一譌作被褐)此言不從沙汰罪又甚矣
按臧史謂苻堅狹於後石其言實疎而劉之所鄙尤
在張勔也晚明版行諸書傳刻鹵莽讀者觸處膠
牙止如此條曰自遼而左氏屬慕容氏字當由民字
之譌唐諱民為人亦有信手忘諱者因民作氏豈復
成語又曰沙漠西南地歸司馬自晉之東懸隔朔野
逾二千里沙漠二字適從何來細推所自步脱止而
成沙漢緣沙而轉漠離而益遠遂失其宗人苟稍涉
史書宜皆刺眼自來評者於此類曾莫之省方且撏
撦冷僻逞詭臆而衒多知不疑其所當疑而強辯其
所不必辯載籍極博文章無口書之受誣獨史通哉
凉蜀遼漢苻氏兼之(叢書前涼錄張天錫十三年苻堅遣苟萇来伐天錫拒戰赤岸)
(為秦所敗面縛降秦凉亡又前秦錄甘露十二年凉州平以梁熙持節鎮姑臧按此苻氏之兼瓜凉也而)
(後石時則張重華據之又蜀錄李特起兵至勢降晉晉書載記苻堅以王猛為中書令風化大行仇池氐)
(楊世以地降於堅是歲有赤星見於西南於占明年當平蜀堅命秦梁密嚴兵備晉梁州刺史楊亮退守)
(磬險堅遣王統朱彤寇蜀毛當徐成率步騎入自劍閣楊安進據梓潼當遂陷益州於是卭筰夜郎等皆)
(歸之堅以安為益州牧鎮成都按此苻氏之兼巴蜀也而石氏則未能有蜀叢書前燕錄慕容廆世居遼)
(左廆子皝遷都龍城號新宫曰和龍皝子雋取鄴自薊遷鄴雋子暐十一年秦来伐拔鄴城徙暐并諸鮮)
(卑四萬戸於長安又前秦錄堅入鄴宫閱其圖籍凡郡百五十七縣千五百七十九以王猛為冀州牧鎮)
(鄴按此苻氏之兼遼左也而石虎時慕容方興虎嘗兵挫遼西棄甲而遁晉載記堅遣其尚書令丕率慕)
(容暐等寇襄陽楊安將樊鄧之衆為前鋒石越出魯陽關慕容垂姚萇出南鄉苟池王顯從武當繼進大)
(會漢陽師次沔北遣池越當屯江陵太元四年苻丕陷襄陽堅以其中壘梁成都督荆州諸軍事領護南)
(蠻校尉配兵一萬鎮襄陽按此苻氏之兼漢南也而石氏雖累寇襄陽卒未得志)
張勔(隋經籍志晉書鈔三十卷梁豫章内史張𬗟撰按𬗟史通作勔或當時二字通寫也)
夫學未該博鑒非詳正凡所脩撰多聚異聞(一作門)其為
踳駮難以覺悟案應劭風俗通載楚有葉君祠即葉公
諸梁廟也而俗云孝明帝時有河東王喬為葉令嘗飛
鳬入朝及干寳搜神記乃隱應氏所通(一譌作遺)而收(舊有其字)
流俗怪說釋(此原飛鳬事所始然怪則怪矣節意則謂載在搜神書非正史猶之可也)又劉
敬叔異苑稱晉武庫失火漢高祖斬蛇劔穿屋而飛其
言不經致(誤故)梁武帝令殷芸編諸小說及蕭方等撰三
十國史乃刊為正言釋(此原劒飛事所始然節意謂小說不經猶可撰為正言則非然)
(三十國史猶非正體國史也已下揭出正史立說)既而宋求漢事旁取令升之
書(原注謂范曄後漢書)唐徵晉語近憑方等之錄(原注謂皇家撰晉書)編簡
一定膠漆不移釋(節意所嚴在此正史)故令俗之學者說鳬履登
朝則云舊書舊記釋(不復言搜神記更何問風俗通矣)談蛇劍穿屋必
曰晉典明文釋(不復言三十國春秋更何問異苑矣)遮(一誤作逓一作摭)彼虚詞
成兹實錄語曰三人成市虎斯言其得之者(一無者字)乎釋
(小說之遷流延及正史如此故作史貴識也)
按志怪奚必去諧撰史自宜識大語有軒輊意有隄
防非災非祥靡勸靡戒必嚴諸此而後史之為體尊
而其為用鉅間嘗取後史驗之遇此等事多放活句
子元教之歟搜神異苑收之雜述之篇存小說也
史而掇取則猥江璧門樞襃以可稱之語徵異兆也
事無關係則譏不合全書參互不知出語持平可
作事始書觀可作注書家法
殷芸小說(梁書本傳殷芸字灌蔬不妄交遊博洽羣書隋經籍志小說十卷梁武帝勅司徒左)
(長史殷芸撰陳氏書錄邯鄲書目云或題劉餗撰非也此書首題秦漢魏晉宋諸帝注云殷芸撰非劉餗)
(明矣故其叙事止宋初蓋於諸史傳記中抄集或稱商芸者宣祖廟未祧時避諱也按劉餗即知幾子也)
(徵之此條或題之非更不待辭矣)
蕭方等(困學紀聞蕭方等為三十國春秋以晉為主附列劉淵以下二十九國通鑑晉元興三年)
(引方等論綱目但云蕭方誤削等字按梁書忠壯世子方等字實相世祖長子也貞惠世子方諸字智相)
(世祖第二子也愍懷太子方矩字德規世祖第四子也方乃晜弟二名之共字也世祖謂元帝唐宋藝文)
(志亦誤削等字又按隋經籍志作蕭萬等則又譌方為万再誤万為萬考覈之學良未易言)
市虎(韓非内儲說龐恭謂魏王曰今一人言市有虎王不信二人言王不信三人言王信之夫市之)
(無虎也明矣然三人言而成市虎願王察之)
馬遷持論稱堯世(一誤作舜)無許由應劭著錄云漢代無王
喬其言讜矣至士安撰高士傳具說箕山之跡令升作
搜神深信葉縣之靈此並向聲背實捨真從偽知而故
為罪之甚者(北平本此處截條非本條蓋論晉書前特引端之詞非泛論雜家也)近者
(一無者字)宋臨川王義慶著世說新語上叙兩漢三國及晉
中朝江左事劉峻注釋摘其瑕疵偽迹昭然理難文飾
而皇家撰晉史多取此書遂採康王之妄言違孝標之
正說以此書事奚其厚顔
按與上條同指許由之事史公亦非遽以為無特
設為疑詞借其人挑起夷齊之見稱耳愚又疑莊列
寓言人名有無顧勿深考若家語所稱少正卯謂其
言行偽僻七日受誅然究無亂政實事更未聞請命
行刑曾聖人而為是急切專輙之舉乎亦鄙心之所
不安也(左傳國語皆無其人)再詳此條蓋由新晉書採用世說
而發義慶之書孝標之摘正如松之之於陳志何去
何從亦未可執愚意史氏之文有傳聞異說者主其
所共宗無廢其所别見疑以傳疑乃成信史明惠帝
實焚而世傳行遁今史以史宬為徵信仍以遜國為
傳疑可以質鬼神俟百世矣
漢吕后以婦人稱制事同王者班氏次其年月雖與(一譌)
(以)諸帝同編而記其事跡實與后妃齊貫皇家諸學士
撰晉書首發凡例(原注序例一卷晉書之首故云首發凡例)而云班漢皇后
除王吕之外不為作傳並編叙行事寄出外戚篇(按凡例語)
(止此此下疑有闕文)所不載者唯元后(字政君)耳(按今漢書外戚傳後别列元后傳此)
(云不載殊費解若云元后事不載外戚篇則正與吕氏同例矣又與下句牴牾)安得輙引呂氏
以為例乎蓋由讀書不精識事多闕徒以本紀標目以
編高后之年遂疑外戚裁篇輙叙娥姁(吕后字)之事(此四句文)
(義亦不可曉)其為率略不亦甚邪
按此條之駮晉史駮凡例也但文内似多脫譌存而
不論
楊王孫布囊盛尸(一作屍)裸身而葬伊籍對吴以一拜一
起未足為勞求兩賢立身各有此一事而已而漢書蜀
志為其立傳前哲致譏(一作議)言之詳矣然楊能反經合
義(雖其事反葬禮之經而其言合達人之義)足矯奢葬之愆伊以敏辭辨對
可免使乎之辱列諸篇第猶有可取釋(此上是引端)近者皇
家撰晉書著劉伶畢卓傳其叙事也直載其嗜酒沈湎
悖禮亂德若斯而已為傳如此復何所取者哉(原注舊晉史本)
(無劉畢傳皇家新撰以補前史所闕一本失此注)釋(所糾在此警蕩也)
按合前所論搜神異苑世說及此條劉畢傳觀之刊
除誕放約勒編摩皆華士所畏惡者故史通往往召
謗論者認得劉公是尊嚴國史便自意平談苑說
鈴之流原非其所禁絶也
楊王孫(本傳學黃老之術欲臝葬曰死者終生之化而物之歸者也歸者得至化者得變是物各)
(反其真也反真冥冥亡形亡聲廼合道情夫飾外㠯華衆厚葬㠯鬲真使歸者不得至化者不得變是使)
(物各失其所也)
伊籍(本傳籍字機伯隨先主入益州遣使於吴孫權欲逆折以辭籍適入拜權曰勞事無道之君乎)
(籍即對曰一拜一起未足為勞籍之機捷類皆如此權甚異之)
劉伶(本傳伶字伯倫放情肆志與阮籍嵇康欣然神解携手入林常乘鹿車携一壺酒使人荷插隨)
(之曰死便埋我嘗求酒於其妻妻捐酒泣諫伶曰吾不能自禁當祝鬼神自誓耳可便具酒肉妻從之伶)
(祝曰天生劉伶以酒為名一飲一斛五斗觧酲婦兒之言切不可聽仍飲酒御肉塊然復醉)
畢卓(本傳卓字茂世為吏部郎嘗飲酒廢軄比舍郎釀熟卓因醉夜至其甕間盜飲之為掌酒者所)
(縛明旦視之乃畢吏部也餘文已見書事篇)
宋略(一條)
裴幾原(子野)刪略宋史定為二十篇芟煩(一作繁)撮要實有
其力釋(首提略字其意以為略則煩文宜省)而所錄文章頗傷蕪穢如文
帝除徐(一作師非)傅官詔顔延年元后哀冊文顔峻(史作竣)討
二凶檄孝武擬李夫人賦裴松之上注(俗本注字作三字非)國志
表孔希先罪許曜(史作耀)詞凡此諸文是尤不宜載者釋
(揭六項作論案)何則羨亮威權震主負芒猜忌將欲取之必先
與之既而罪名具列刑書是正則先所降詔本非實錄
而乃先後雙載坐令矛盾兩傷(論斷一)夫國之不造史有
哀冊(或作策)自晉宋已還多載於起居注詞皆虚飾義不
足觀必以略言之故宜去也(論斷二)昔漢王數項袁公檄
曹若不具錄其文難以暴揚其過至於二凶為惡不言
可知無俟檄數(一作書)始明罪狀必刊諸國史豈益(一作宜非)
異同(論斷三)孝武作賦悼亡鍾心内寵情在兒女語非軍
國(論斷四)松之所論者其事甚末(一作下)兼復文理非工(論斷)
(五)熙先搆逆懷姦矯言欺衆且所為藁草(一作草藁)本未宣
行(論斷六)釋(分論至此畢)斯並同在編次不加銓(一作詮)擇豈非
蕪濫者邪釋(似此不得以略名矣)向若除此數文别無他說則宋
年美事遺略蓋寡何乃應取而不取宜除而不除乎但
近代國史通多此累有同自鄶無足致譏若裴氏者(一有)
(是字)衆作之中所可與言史者故偏舉其事以申掎摭云
按此條須理會略字正名國史何妨詳載子野書既
以略名而具列蕪篇則名實不相副矣與載言載文
兩篇意皆各出子元歴詆三國裴注為其知博而
不知約也裴注徵書甚富而擇言不精富則騖博者
尚之如疎寮稱劉孝標注世說引晉氏一朝記載凡
一百六十六家皆出正史外亦是此意不精則識大
者病之如朱子論李延夀南北史除司馬公通鑑所
取其餘只是一部好看的小說亦是此意
除徐傅官詔(徐羡之傳字宗文高祖踐阼進號將軍加散騎常侍封南昌縣公少帝失德羨)
(之等廢之遷於吴郡遂加害太祖即位進司徒改封南平郡公傅亮傳字季友宋國初建從還夀陽高祖)
(有受禪意亮悟旨曰臣暫宜還都至都即徵高祖入輔至於受命進尚書僕射中書令少帝廢亮至江陵)
(迎太祖既至太祖問少帝薨廢本末悲號嗚咽亮於是布腹心於到彦之等深自結納太祖登阼加左光)
(禄大夫儀同三司進爵始興郡公按太祖即文帝也其二人除官詔沈書不載元嘉三年二人皆受誅)
元后哀冊(后妃傳文帝袁皇后諱齊嬀左光禄大夫敬公湛之庶女也生子劭上待后恩禮甚)
(篤後潘淑妃愛傾後宫因稱疾不復見上元嘉十七年疾篤上執手流涕因引被覆面崩上甚悼痛詔前)
(永嘉太守顔延之為哀策文甚麗云云按延之字延年)
討二凶檄(二凶本傳元凶劭文帝長子也有女巫嚴道育自言通靈劭姊東陽公主白上託言)
(善蠶召入劭興始興王濬敬事之號曰天師遂為巫蠱上後知驚惋須檢覈廢劭賜濬死以語濬母潘淑)
(妃妃以告濬濬報劭劭詐上詔入宫行弑世祖及南譙王義宣隨王誕舉義兵檄京邑云云又顔竣傳父)
(光禄大夫延之竣為世祖撫軍主簿世祖鎮潯陽遷記室參軍世祖入討任總内外并造檄書南史延之)
(為劭光禄大夫劭以檄文示延之曰此筆誰造延之為陛下曰竣之筆也劭曰何乃至爾曰竣尚不頋老臣何能)
擬李夫人賦(孝武十四王傳始平王子鸞母殷淑儀寵子鸞愛冠諸子丁母憂追進淑儀為)
(貴妃班亞皇后諡曰宣痛愛不已擬漢李夫人賦曰朕以亡事棄日閱覽前王詞苑見李夫人賦凄其有)
(懷因感而會焉云云)
注國志表(見補注篇)
罪許曜詞(事附范曄傳孔熙先有縱横才志父默之下廷尉彭城王義康保持之得免義康被)
(黜熙先密懷報效素善天文云太祖必以非道晏駕江州應出天子以為義康當之有法静尼出入義康)
(家熙先善胗胍法静尼妺夫許耀領隊在臺宿衛殿省嘗病熙先為合湯一劑耀疾即損因成周旋熙先)
(以耀膽幹因告逆謀耀許為内應熙先使曄作義康書與徐湛之宣示同黨湛之封上凡所連及並伏誅)
(按罪許詞沈書亦不載又按裴略不可得見而以全史較之所收浮文反簡於裴故史通云爾)
後魏書(二條)
宋書載佛貍之入寇也其間勝負蓋皆實錄焉魏史所
書(原注謂魏收所撰者)則全出沈本釋(所書用師宋實不競則收書仍之)如事有
可恥者則加減隨意依違飾(一作罕非)言至如劉氏獻女請
和太武以師(此二字一改作求字非)婚不許此言尤可怪也釋(揭出)
(魏書飾言)何者江左皇族水鄉庶姓若司馬劉蕭韓王或出
於亡命或起自俘囚一詣桑乾皆成禁臠此皆魏史自
述非他國所傳釋(南士北奔多為北婿據此以折拒婚之飾誇也)然則北之重
南其禮如此安有黃旗之主親屈己以求婚而白登之
陣反懷(一作乃致)疑而不納其言河漢不亦甚哉釋(駮拒婚止此)
觀休文宋典誠曰不工必比伯起魏書更為良史而收
每云我視沈約正如(或有一字)奴耳(原注出關東風俗傳一本失此注)此可
謂飾嫫姆而誇西施持魚目而笑明月者也釋(統以收書劣於)
(沈書作束筆)
按劉氏凡涉魏書只是一味斥誇
佛貍入寇(宋書索虜傳魏元明帝子燾字佛貍自率大衆渡河曰自頃歲成民阜當東廵吴會)
(以盡游豫臨滄海探禹穴陟姑蘇之臺搜長洲之苑燾自彭城南出盱眙至瓜步伐蒹葦造箄筏聲欲渡)
(江遣使餉太祖駱駝名馬求和請婚上遣奉朝請田竒餉以珍味燾以手指天而以孫兒示竒曰至此非)
(唯為功名實是貪結姻援若能酬酢自今不復相犯秋毫又求嫁女於世祖魏書島夷劉氏傳車駕登瓜)
(步伐葦結筏示欲渡江義隆大懼欲走建業士女咸荷擔而立義隆遣黃延年朝於行宮獻百牢并請和)
(求進女於皇孫世祖以師婚非禮許和而不許婚按宋云燾即魏世祖太武帝也魏云義隆即宋太祖文)
(帝也)
司馬劉蕭韓王(魏書司馬楚之晉宣帝弟馗之八世孫劉裕誅夷司馬戚屬亡於汝潁之)
(間奚斤略地河南楚之請降後尚諸王女河内公主生子金龍又劉昶義隆第九子也子業立婚狂肆暴)
(委母妻携妾作丈夫服間行來降尚武邑公主歲餘主婚更尚建興長公主又蕭寳夤蕭鸞第六子寳卷)
(母弟也蕭衍克建業殺其兄弟其家穿牆夜出寳夤具小船著烏巾𥜗潛赴江畔躡屩徒步脚無全皮至)
(夀春戍主推檢知實至京師世宗禮之尋尚南陽長公主賜帛一千匹并給禮具又韓延之司馬德宗平)
(西府錄事參軍太常二年與司馬文思来入國延之前妻羅氏生子措隨入國又以淮南王女妻之生道)
(生又王慧龍司馬德宗僕射愉之孫散騎緝之子也劉裕微時愉不為禮及得志愉家見誅慧龍為沙門)
(僧彬所匿太常二年歸國崔浩弟恬以女妻之浩既見曰信王家兒也王氏世齇鼻江東謂之齇王慧龍)
(鼻大真貴種矣按慧龍非婚於魏宗借用)
桑乾(宋書索虜傳索頭託䟦開字涉珪王有中州自稱曰魏號年天賜治代郡桑乾縣之平城)
禁臠(晉謝安傳安孫混字淑源少有美譽孝武帝求為晉陵公主婿未幾帝崩袁崧欲以女妻之王)
(珣曰卿莫近禁臠初元帝始鎮建業公私窘罄每得一㹠以為珍膳項上一臠尤美輒以薦帝呼為禁臠)
(故珣因以為戲混竟尚主)
黃旗(吳志權傳注曰吴書曰先哲秘論紫蓋黃旗運在東南按語本江表傳又魏書李平傳平子諧)
(為聘使至石頭梁主客郎范胥當接胥曰金陵王氣兆於先代黃旗紫蓋本出東南)
白登(漢匈奴傳冒頓圍高帝於白登注白登在平城東南按平城地在桑乾即元魏所都也)
近者沈約晉書喜造竒說稱元帝牛金之子以應牛繼
馬後之徵鄴中學者王劭宋孝王言之詳矣而魏收深
嫉南國幸書其短著司馬叡傳遂具錄休文所言釋(此上)
(糾魏收)又崔浩諂事狄君曲為邪說稱拓䟦之祖本李陵
之胄當時衆議抵(一作相誤)斥事遂不行或有竊其書以渡
江者沈約撰宋書索虜傳仍傳伯淵所述釋(此上糾沈約)凡
此諸妄其流甚多儻無迹可尋則真偽難辨者矣
按此段雖繫在說魏之條其實魏沈並舉劉氏深斥
史家淆訛傅會之習愚甚韙之此與上條之說前
者因習言語叙事曲筆諸篇累累言之矣此復贅言
之故知雜說諸條多半是前書底本非後來繼作也
觀開章第一篇便云自古編述文籍外篇言之備矣
可驗外篇非定在内篇後也
牛繼馬後(魏書僣晉司馬叡字景文晉將牛金子也初琅邪王覲妃譙國夏侯氏字銅環與金)
(姦通生叡因冒姓司馬按王宋辯語無可考舊唐書元行冲傳魏明帝時河西柳谷瑞石有牛繼馬後之)
(象魏收以晉元帝是牛氏子冒姓司馬以應石文行冲推尋事跡以昭成帝名犍繼晉受命考校謠䜟著)
(論以明之按行冲故拓䟦之後自張祖統其言亦未必得實但夏侯醜語牛後讕言通鑑綱目皆屏不錄)
(是知大雅正人操觚篹著固無取乎黯黕罔據之談也)
拓拔之祖(宋書索頭虜姓託䟦氏其先漢將李陵後也陵降匈奴有數百千種各立名號索頭)
(亦其一也又見序傳篇)
北齊諸史(三條百諸一作書誤不專論藥書故曰諸史)
王劭國史至於論戰爭述紛擾賈其餘勇彌見所長至
如叙文宣逼孝靖以受魏禪二王(當作常山)殺楊燕以廢乾
明雖左氏載季氏逐昭公秦伯納重耳欒盈起於曲沃
楚靈敗於乾谿殆可連類也又叙高祖破宇文於邙(一譌)
(印一譌卭史作芒)山周武自晉陽而平鄴雖左氏書城濮之役
鄢陵之戰齊敗於鞍(傳作鞌)吴師入郢亦不是過也
按知幾稱君懋書不一而足恨不得見矣此所論載
四事非止述事乃論文也事最鉅而文亦最詳練今
觀二李令狐所撰次大率皆藉為藍本故引注宜稍
盡其曲折不得與他處節見事略者同例
文宣逼魏禪(北史帝從容沈雅有孝文風渤海王高澄以崔季舒為中書黃門侍郎令監察)
(動静澄與季舒書曰癡人復何似癡勢小差未及將禪位於文宣襄城王昶等入奏事昭陽殿昶曰五行)
(逓運有始有終願陛下則堯禪舜帝便斂容荅曰此事推挹已久謹當遜避帝下御座步就東廊口詠范)
(蔚宗後漢書贊云獻生不辰身播國屯終我四百永作虞賓所司奏請發帝曰古人念遺簮敝履與六宫)
(别可嬪趙國李氏誦陳思王詩云王其愛玉體俱享黃髮期皇后已下皆哭及出雲龍門王公百寮衣冠)
(拜辭帝曰今日不減常道鄉公漢獻帝衆皆悲愴)
常山廢乾明(北史文宣天保十年紀云初帝改年天保有識者曰天保為一大人只十其不)
(過十乎又曾問太山道士得幾年為天子曰得三十年後帝謂李后曰十年十月十日得非三十也人生)
(有死但憐正道幼人將奪之耳廢帝乾明元年紀云正月常山王演矯詔誅尚書令楊愔尚書右僕射燕)
(子獻等八月以太皇太后令廢帝為濟南王以常山王演入纂大統初文宣命邢卲制帝名殷字正道從)
(而尤之殷家弟及正字一止吾身後兒不得也因謂昭帝曰奪時但奪慎勿殺也孝昭紀云帝與濟南約)
(不相害及鄴乃密殺之後有見文宣從楊燕等西行言復讐帝在晉陽亦見焉乃講武以厭之有兔驚馬)
(帝墜而絶肋太后問濟南曰殺去邪死其宜矣)
季逐昭公(昭二十五事見上卷)
秦納重耳(僖二十四秦穆公納之)
欒盈起(襄二十三欒盈夜見胥午而告之午伏之而觴曲沃人樂作午言曰今也得欒孺子何如)
(對曰得主而為之死猶不死也皆歎有泣者爵行又言皆曰得主何貳之有盈出徧拜之欒盈率以入綘)
乾谿(昭十二雨雪楚子皮冠秦復陶翠被豹舄執鞭以出右尹子革夕誦祈招之詩王不自克以及)
(於難)
高祖破邙山(北史武定元年二月北豫州刺史高慎據武牢西叛三月周文率衆援高慎神)
(武大敗之於芒山明日復戰西師盡銳來攻神武失馬赫連陽順下馬授神武蒼頭馮文洛扶上俱走從)
(步騎六七人追騎至親信都尉興慶曰王怯矣興慶腰百箭足殺百人神武曰事濟以爾為懷州若死用)
(爾子興慶曰兒小願用兄許之興慶鬭矢盡而死西魏賀拔勝以十三騎逐神武劉洪徽射中其二勝槊)
(將中神武段孝先横射勝馬殪遂免豫洛二州平神武使劉豐徇地至恒農而還按芒山即北邙也張載)
(七哀作北邙)
周武平鄴(北史周武帝建德五年冬十一月帝發京師十二月次晉州置陣東西二十餘里乘)
(常御馬從數人廵陣所至輙呼主帥姓名慰勉之將戰所司請换馬帝曰朕乘良馬何之齊人填塹南引)
(帝勒諸軍擊之齊主與數十騎走并州帝率諸軍追齊主諸將請還師帝曰卿等若疑朕將獨往麾軍直)
(進次并州齊主走鄴六年春正月傳位于其太子恒改年承光帝至鄴率諸軍奮擊遂平齊齊主走青州)
(遣大將軍尉遲勤追之二月以齊主至帝降自阼階見以賓主禮按劭本齊人此事叙齊後主當更有致)
(語被削必多)
城濮鄢陵(城濮之戰在僖二十八鄢陵之戰在成十七春秋晉楚三大戰之二也)
敗于鞌(成二晉卻克師陳于鞌齊師敗績逐之三周華不注)
吴入郢(事在定四略見上卷按條内援左為况先後凡八事皆大篇也事熟故但舉年從略)
或問曰王劭齊志多記當時鄙言為是乎為非乎對曰
古往今來名目各異區分壤隔稱謂不同所以晉楚方
言齊魯俗語六經諸子載之多矣釋(首原古俗方言經籍並載)自漢
已降風俗屢遷求諸史籍差覩其事或君臣之目施諸
朋友或尊官之稱屬諸君父曲相崇敬標以處士王孫
輕加侮辱號以僕夫(恐作役夫為允)舍長亦有荆楚訓多為夥
廬江目橋為圯南呼北人曰傖西謂東胡曰虜渠們底
箇江左彼此之辭乃若君卿中朝汝我(當作爾汝)之義斯並
因地而變随時而革布在方冊無假推尋足以知甿俗
之有殊驗土風之不類釋(次言近古史籍亦載俗稱)然自二京失守
四夷稱制夷夏相雜音句尤媸而彦鸞伯起務存隱諱
(舊注謂長為藏蓋為姚萇諱按偏舉諱名與本義無涉非原注也)重規德棻志在文飾
遂使中國數百年内其俗無得而言釋(自晉失中原國音迭變而史氏)
(鄙而諱之失其真矣)蓋語曰知古而不知今謂之陸沈又曰一物
不知君子所恥是則時無遠近事無巨細必籍(通藉)多聞
以成博識釋(數語呼起劭志自居𤨏細言有分寸)如今之(一無之字)所謂者若
中州名漢關右稱羌易臣以奴呼母云姊主上有大家
之號師人致兒郎之說(六句皆言現在俗傳口語)凡如此例其流甚
多必尋其本源莫詳所出閱諸齊志(王劭作)則了然可知
由斯而言劭之所錄其為弘益(一作益彌)多矣足以開後進
之蒙蔽廣來者之耳目微君懋吾幾面墻於近事矣而
子奈何妄加譏誚者哉釋(唯王劭能存質語特深許之)
按知幾論史黜飾崇真偏於里音不惜紙費可云有
質癖矣
處士王孫(後漢禰衡傳衡為江夏太守黃祖作書記各得體宜祖持其手曰處士正得祖意)
(楚辭招隱士王孫游子不歸春草生子凄凄漢韓信傳吾哀王孫而進食豈望報乎注蘇林曰王孫如言)
(公子也)
僕夫舍長(左襄四虞人之箴曰獸臣司原敢告僕夫文元楚世子商臣享江芉而勿敬江芉怒)
(曰呼役夫舍史記扁鵲傳扁鵲姓秦氏名越人少時為人長注守客館之司故云舍長也)
多為夥(史記陳涉世家涉既王故人入見曰夥頤涉之為王沈沈者楚人謂多為夥故天下傳之)
橋為圯(史記留侯世家良嘗間從容步游下邳圯上注徐廣曰圯橋也東楚謂之圯音怡)
南呼北傖(晉書周玘傳殺我者諸傖子宋書索虜傳傖人謂换易為博世說雅量禇公乘估客)
(船投錢唐亭住時縣令當送客出亭吏驅公移牛屋下令問牛屋下是何物人吏云昨一傖父來寄亭中)
(有尊貴客權移之按所指皆北人也)
西謂東虜(史記高祖紀項羽伏弩射中漢王傷胸乃捫足曰虜中吾指又婁敬傳敬諫伐匃奴)
(上罵曰齊虜以口舌得官後漢書光武擊尤來大槍反為所敗笑曰幾為虜嗤北史僭燕傳關中謠曰太)
(歲南行當復虜西人呼徒河為白虜按所指皆東人也)
渠們底箇(郭注漢書云渠有其子乎切今填詞家言俺們我們)(集韻們莫奔郭注隋唐嘉)
(話崔湜為中書令張嘉貞為舍人湜輕之常呼為張底楊子法言箇枚也儀禮三个注今俗名枚曰個)
(左昭三二惠競爽又弱一个焉南史王鎮之傳若遣一個有以相存按渠們底箇並可兩字連說渠們)
(猶言他們底箇猶言那箇)
乃若君卿(祭統衛孔悝之鼎銘曰若纂乃考服鄭注若乃猶汝也按乃亦作廼張良傳豎儒幾)
(敗廼公事唐韻古音古人讀若為汝史記云吾翁即若翁漢書云吾翁即汝翁可據也東坡墨君堂記)
(凡人相與稱謂貴之則公賢之則君韻會敵體相卿隋唐以來下已則稱卿愚按隋前已然晉庾峻傳峻)
(子敳王衍不與敳交敳卿之不置衍曰君不得為爾敳曰卿自君我我自卿卿)
中州名漢(北齊帝后傳受漢老嫗斟酌崔季舒傳漢兒文官連名總署按古來威慴邊朔惟漢)
(最久遂襲以為華稱)
關中稱羌(師曠禽經張華杜宇注曰鼈靈鑿巫山蜀人住江南羌住江北號曰西州北史儒林)
(傳李業興師事徐遵明鮮于靈馥曰李尘久逐羌博士何所得也又北史周尉遲迥襲洛陽齊將段韶曰)
(西羌闚逼膏肓之病按二傳言羌正指關右言)
臣奴(易臣為奴南北朝史如北齊恩倖傳云帝家諸奴叨竊貴幸北史藝術傳云齊文襄曰我家羣)
(奴猶極貴皆指近習僕役言非正謂朝臣也因閱宋書魯爽傳魏主燾南寇爽與弟秀從渡河謀歸南請)
(曰奴與南有讐云云下自釋云羣下於其主稱奴猶稱臣也按此為的据)
母姊(姊本作姉北齊書文宣皇后李氏武成踐阼逼淫有娠太原王至閤不得見愠曰兒豈不知耶)
(姉姉腹大故不見康熙字典北齊太子稱生母曰姉姉)
主上大家(蔡邕獨斷天子親近侍從稱為大家北齊神武紀何故觸大家又恩倖傳大家正作)
(樂又大家去大家去)
師人兒郎(爾雅釋言師人也郭注謂人衆左傳師人多寒舊唐書封常清傳高仙芝呼謂所召)
(募兵曰我於京中召兒郎輩得少許物装束未能足按書傳所見上梁文每發號必喚兒郎偉)
皇家修五代史(梁陳北齊後周隋)館中墜藁仍存皆因彼舊事
定為新史觀其朱墨所圖(通塗)鉛黃所拂猶有可識者或
以實為虛以非為是釋(節首統舉以下專糾百藥北齊)其北齊國史皆
稱諸帝廟號及李氏撰齊書其廟號有犯時諱者(原注謂有)
(世字犯太宗文皇帝諱也)即稱諡焉至如變世宗(誤作祖)為文襄改世
祖(誤作宗)為武成苟除兹世字而不悟襄成有别(句意未足恐有)
(脱字)諸如此謬不可勝紀釋(因避諱而失者一)又(舊誤故)其列傳之
叙事也或以武定臣佐降在成朝或以河清事迹擢居
襄代故時日不接而隔越相偶使讀者瞀亂而不測驚
駭而多疑釋(紊時代而失者又一)嗟乎因斯而言則自古著書未
能精讜書成絶筆而遽捐舊章遂令玉石同燼(一作盡)真
偽難尋者不其痛哉釋(末復總慨)
按此條糾百藥書所言改廟稱諡似非大病紊時則
不可然亦約舉以見失真之概也至首尾言墜藁塗
拂舊章捐燼尤增浩歎矣本來面目屈受改移推其
用心不殊於惡害已而去其籍者恭慎君子戒之哉
愚綜礉此書有行本互異者必注一作某有更定
譌謬者必注舊作某蓋深懼塗拂捐燼之為戾也
世宗世祖(北齊書高澄神武長子天保初追尊文襄皇帝廟號世宗高湛神武第九子謚武成)
(皇帝廟號世祖)
武定河清(魏書孝武既入關齊神武迎清河王亶世子立之是為東魏孝靖帝天平四年改元)
(武定北齊書武成帝湛改元河清)
周書(一條)
今俗所行周史是令狐德棻等所撰其書文而不實雅
而無檢真迹甚寡客氣尤煩釋(皆就變俚為雅立論)尋宇文初習
華風事由蘇綽至於軍國詞令皆凖尚書太祖勅朝廷
他(一無他字)文悉凖於此蓋史臣所記皆禀其規柳虬之徒
從風而靡釋(始於令勅倣古因而史筆從風)案綽文雖去彼淫麗(如南朝北)
(梁諸書)存茲典實(謂規倣尚書之體)而陷於矯枉過正之失乖夫
適俗随時之義苟記言若是則其謬逾多爰及牛弘彌
尚儒雅即其(一有書字)舊事因而勒成務累(上聲)清言罕逄佳
句(據文義佳句恐是往句之譌謂無復原初質語也)釋(此層申論上意而本指所糾乃在下文)而
令狐不能别求他述(一作術述通)用廣異聞唯憑本書重加
潤色(原注案宇文氏事多見於王劭齊志隋書及蔡允恭後梁春秋其王襃庾信等事又多見於蕭韶太)
(清記蕭大圜淮海亂離志裴政太清實錄杜臺卿齊記而令狐德棻了不兼採以廣其書蓋以其中有鄙言故)
(致遺略)遂使周氏一代之史多非實錄者焉釋(糾令狐書是節主)
按此條蓋糾令狐周書也其中間一片皆是原往
關右倣行周官啟自蘇綽其人好緣飾經術以宇文
周而貌成周豈特碔砆之與美玉而已用夏變夷聖
賢所喜史臣載筆烏得舉其國書盡弁髦之
客氣(左定八公侵齊門於陽州士皆坐列曰顔高之弓六鈞皆取而傳觀之師退冉猛偽傷足而先)
(又侵齊攻廪丘之郛主人出師奔冉猛逐之顧而無繼偽顛陽虎曰盡客氣也)
蘇綽詞令(周書本傳綽字令綽歴官大行臺左丞自有晉之季文體浮華周文因魏帝祭廟羣)
(臣畢至乃命綽依尚書體為大誥自是之後文筆皆依此體按今取其書覆之頗有類王莽傳者後閱王)
(應麟語亦云蘇綽大誥近於莽矣)
柳虬(見史官建置篇)
牛弘(見世家篇)
隋書(一條)
昔賈誼上書晁錯對策皆有益軍(一作於)國足貽勸戒而
編於漢史(一作史漢非)讀者猶恨其繁如隋書王劭袁充兩
傳唯錄其詭辭妄說遂盈一篇尋又申以詆訶尤其諂
惑夫(一多史字一多人字)載言示後(一多世宇)者貴於辭理可觀既以
無益而書豈(一作孰)若遺而不載蓋學者神識有限而述
者注記無涯以有限之神識觀無涯之注記必如是則
閱之心目視聽告勞書之簡編繕寫不給嗚呼苟自古
(一脱古字)著述其皆若此也則知李斯之設坑穽董卓之成
帷蓋雖其所行多濫終亦有可取焉(有激之辭)
按觀兩傳所錄詭辭其人諒不得為純臣矣但袁充
無别見若劭則平生著述實非一種隋書一概抹煞
而獨揚其所醜實於史體有乖揚雄著書美新冣穢
班史不錄獨於法言玄經書之甚詳是可識去取之
則也王劭任北朝史事大概都輯國書不為飾說
人盡醜之令與袁充同傳顓載蕪篇意顯出於偏抑
知幾力與申理言又豈無過激讀者參取史與史通
而持平劑量焉庶乎兩見其情矣此論愚於曲筆篇
頗及之
王劭袁充兩傳(隋書王劭齊滅入周言上有龍顔戴干之表上表言符命云云有人於黃)
(鳳泉得二白石頗有文理遂附致其文為字又撰皇隋靈感誌文獻皇后崩復上言生天之應按此所錄)
(王劭詭辭也廢袁充字德符陳滅歸國頗解占候領太史令時將太子因希旨觀象言當廢復表奏隋)
(興已後日景漸長又言上本命與隂陽律吕合者六十餘條煬帝初充奏曰景逾長即位與堯受命年合)
(信所謂唐哉皇哉皇哉唐哉者矣按此所錄袁充詭辭也又按北史房彦謙傳太原王劭北海高構蓨)
(縣李綱中山郎茂郎穎河東柳彧薛孺皆一時知名雅澹之士彦謙並與為友門無雜賓據此卲固名流)
(所推重也彦謙玄齡父時所稱素儉無私者)
李斯坑穽(史記秦紀丞相斯請史官非秦記皆燒之非博士官所職天下敢有藏諸書百家語)
(者&KR0662;詣守尉雜燒之使御史悉案問諸生諸生傳相告引四百六十餘人皆阬之咸陽)
董卓帷蓋(後漢儒林傳序初光武遷洛陽經牒秘書載之二千餘兩及董卓移都自辟雍東觀)
(蘭臺石室宣明鴻都諸藏競共割散其縑帛圖書大則連為帷蓋小迺制為縢囊王允所收而西裁七十)
(餘乘長安之亂一時焚蕩)
案隋史譏王君懋撰齊隋二史(舊有其字)叙錄煩碎(此處當補及其)
(自編隋書仍復蕪辭不翦云云方得文義清劃行本缺)至如劉臻還宅訪子方知
王劭思書為奴所侮此而畢載為失更多可謂尤而效
之罪又甚焉者矣
按此復抽論令狐隋書之猥雜也節首譏王君懋等
句止是挑筆若其脱句不補幾不知此條何指
劉臻還宅(隋書本傳臻字宣摯位儀同三司臻性多忘有劉訥亦仕儀同臻欲尋訥謂從者曰)
(汝知劉儀同家乎從者不知謂臻還家于是引之而去既扣門臻尚未悟據鞍大呼曰劉儀同可出矣其)
(子迎門臻驚曰汝亦來耶其子曰此是大人家顧盼久之方悟)
王劭思書(隋書本傳劭篤好經史用思既專性頗恍惚每至對食閉目凝思盤中之肉輙為僕)
(從所噉劭弗之覺唯責肉少數罰厨人厨人以白劭劭依前閉目伺而獲之其專固如此)
史通通釋卷十七
