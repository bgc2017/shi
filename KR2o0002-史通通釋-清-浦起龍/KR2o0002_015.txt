史通通釋卷十五無錫浦起龍撰
外篇
點煩(第五煩或作繁文内並同小序一正條十四)
夫史之煩文已於叙事篇言之詳矣(舊有然凡俗難曉下愚不移九字可)
(厭宜削)雖七(叙事篇在六卷疑當作六)卷成言而三隅莫反蓋語曰百
聞不如一見是以聚米為谷寇虜之虛實(此二字一止作居字)可
知畫地成圖山川之形勢(一少勢字)易悉釋(揭出丹黃點示之象)昔陶
隱居本草藥有冷熱味者朱墨點其名阮孝緒七錄書
有文德殿者丹筆寫其字由是區分有别品類可知釋
(援出成式可仿)今輙擬其事鈔自古史傳文有煩者皆以筆點
其煩(一無煩字)上(原注其點用朱粉雌黃並得)凡字經點者盡宜去之如
其間有文句虧缺者細書側注於其右(原注其側書亦用朱粉雌黃等)
(如正行用粉則側注者用朱黃以此為别)或回易數字或加足片言俾分布
得所彌縫無闕庶觀者易悟其失自彰知(一作如)我摭實
而談非是(一作是非)苟誣前哲釋(結明所以鈔明點示之意)
按河東云參之太史以著其潔潔非瘦削之謂也劉
子則以削為宗然當六朝塗澤之餘從未有此辣手
刮世眼者故是韓柳軰前驅也可惜傳刻失真點去
文留譬眺古者空憑廢蹟而已
聚米為谷(後漢馬援傳援字文淵屯田上林苑中帝自西征隗囂至漆召援援於帝前聚米為)
(山谷指畫形勢開示衆軍所從道逕往來分析曲折昭然可曉帝曰虜在吾目中矣)
畫地成圖(漢張湯傳湯子安世安世長子千秋與霍光子禹隨擊烏丸還謁大將軍光問戰鬭)
(方略山川形勢千秋口對兵事畫地成圖無所忘失禹不能記曰皆有文書光由是歎曰霍氏世衰張氏)
(興矣)
孔子家語曰魯公索氏將祭而忘其牲孔子聞之曰公
索氏不及二年(一有必亡二字)矣一年而亡門人問曰昔公索
氏亡其祭牲而夫子曰不及二年必亡今果如期而亡
夫子何以知然
右除二十四字
按篇内加除標數舊作小書繫本條大書之下兹
緣增有小注及摘辯語因移置次行亞一格大書
除上加右字標數必不免有差誤點失無考惜
哉
家語曰晉將伐宋使覘之宋陽門之介夫死司城子罕
哭之哀覘者反言於晉侯曰宋陽門之介夫死而(郭無而字)
司城子罕哭之哀民咸悦矣宋殆未可伐也
右除二十一字加三字(加一作移)
按此條亦見檀弓點煩本點史筆之煩而首之以
家語二條者蓋假前古複叠文法啟示其端隨手涉
筆偶及之非有所定主也己下大概皆就史記點之
亦是隨筆所至
史記五帝本紀曰諸侯之(史無之字)朝覲者不之丹朱而之
舜百姓之(史無此三字)獄訟者不之丹朱而之舜謳謌者皆
(古本有皆字史内無皆字)不謳謌(此二字一作之字按一作之字者當是除前獄訟句内不之等七字)
(并入此一句中故加皆字以該之則其下謳謌二字亦當作之字也)丹朱而謳謌舜(已止堯紀)
舜年二十以孝聞三十而帝堯問可用者云云舜
年二十以孝聞年(舊脱年事)三十(舜年以下等字古本有俗本削)堯舉之(已上)
(舜紀)
右除二十九字加七字
按文内如百姓之三字及之字皆字等即細書側注
之所加也傳寫者溷入之今轉嫌溷而存者遺落不
全耳又節内有空格者以意起例别斷文也如謳謌
舜之下則堯舜二紀分章處用者云云之下則舜紀
中間節句處也凡此類後皆倣是舜年二十複出
之文見舜紀篇尾劉所點除正在於此古本有之而
郭本削之點安所施北平本反從郭本未之思耳
夏本紀曰禹之父曰鯀鯀之父曰帝顓頊顓頊之父曰
昌意昌意之父曰黃帝禹者黃帝之玄孫而帝(帝字照史補)
顓頊之孫也禹之曾大父(舊衍曰字)昌意及父鯀皆不得在
帝位為人臣
右除五十七字加五字(除數太多恐有誤)
案顓頊紀中已具云黃帝是顓頊祖矣此篇下云禹
是顓頊孫則其上不得更言黃帝之玄孫既上云昌
意及鯀不得在帝位則於下文不當復云為人臣今
就於朱點之中復有此重複造次筆削庸可盡乎
按此上四行舊本與除加標數連下今離列之似
較清畫也
項羽本紀曰項籍者下相人也字羽初(初字照史補)起時年
二十四其季父項梁梁父即(即字照史補)楚將項燕為秦將
王翦所殺(史作戮)者也項氏世世(史有為字)楚將封於項故姓
項氏
右除三十二字加二十四字釐革其次序
按此條皆史記原文不見有加字處蓋其所云細書
側注者已盡失之矣抑恐此條所鈔亦當不止於此
若止此三行亦安得有三十餘字之除革乎况文内
殊少煩複異於他所摘者亦安所庸其除革乎更恐
此條原本全失但存項羽本紀四字後人聊寫篇頭
數語以當之耳
吕后(郭誤作氏)本紀曰吕太后者高祖微時妃也生孝惠帝
(史有女字)魯元公主及高祖為漢王得定陶戚姬愛幸生趙
隱王如意高祖嫌(史無此三字)孝惠為人仁弱高祖以為不
類我常欲廢太子立戚姬子如意如意(郭脱如意二字)類我又
(史無又字)戚姬幸常獨(史無獨字)從上之關東日夜啼泣欲立其
子如意以(史無此三字)代太子吕后年長常留守希見上益
疎如意立為趙王後幾代太子者數矣賴大臣諍(史作爭)
之及留侯策太子得無廢(原注此事見高惠二紀及諸王叔孫通張良等傳過為重)
(叠矣今又見於吕后紀固可略而不言劉意蓋謂并可不點矣而史既有之姑就其文點之)
右除七十五字加十字(據文止加八字)
按此除加一行舊亦與前注并寫今照例離立
按文亦多高祖嫌又獨如意以等字欲去煩而煩轉
滋矣故知皆側注所加之文也而點則失之蓋見加
不見除也
宋世家曰初元公之孫紏景公殺之(史無此十字皆細書溷入者)景
公卒紏之(此二字史作宋)公(據上易糾之字則此公字亦宜省)子特攻殺太子
而自立是為昭公昭公者(此下史有元公之曾庶孫也昭公九字)父公孫
糾糾父公子(郭脱此二字)褍秦(史叠褍秦二字)即元公少子也景公
殺昭公父糾故昭公怨殺太子而自立(據節首所加則自昭公者以下)
(大半皆在所點除也)
右除三十六字加十三字(據文止加十二字)
按諸條間有加字闌入處而無除去原文之文獨此
失元公曾庶孫等九字必是朱黃所點點或稍重侵
入字裏傳寫者遂遺去之實亦應留受點者也
三王世家曰大司馬臣去病昩死再拜上䟽皇帝陛下
陛下過聽使臣去病待罪行間宜專邊塞之思慮暴骸
中野無以報乃敢惟他議以干用事者誠見陛下憂勞
天下哀憐百姓以自忘虧膳貶樂損郎員皇子賴天能
勝衣趨拜至今無號位師傅官陛下恭讓不恤羣臣私
望不敢越軄而言臣竊不勝犬馬之(史無之字下同)心昩死願
陛下詔有司因盛夏吉時定皇子位惟陛下幸察臣去
病昩死再拜以聞皇帝陛下三月乙亥御史臣光守尚
書令奏未央宫(郭脱宫字)制曰下御史六年三月戊申朔乙
亥御史臣光守(郭脱守字)尚書令丞非下御史書到言丞相
臣青翟御史大夫臣湯太常臣充大行令臣息太子少
傅臣安行宗正事昩死上言大司馬臣去病上䟽曰陛
下過聽使臣去病待罪行間宜專邊塞之思慮暴骸中
野無以報乃敢惟他議以干用事者誠見陛下憂勞天
下哀憐百姓以自忘虧膳貶樂損郎員皇子賴天能勝
衣趨拜至今無號位師傅官陛下恭讓不恤羣臣私望
不敢越軄而言臣竊不勝犬馬之心昩死願陛下詔有
司因盛夏吉時定皇子位惟陛下幸察制曰下御史臣
謹(謹字照史補)與中二千石二千石(叠三字照史補)臣賀等議曰(史無)
(曰字)古者裂地立國並建諸侯以承天子所以尊宗廟重
社稷也今臣去病上䟽不忘其軄因以宣恩乃道天子
卑讓自貶以勞天下慮皇子未有號位臣青翟臣湯等
宜奉義遵軄愚憃(史作憧音義同)不逮事方今盛夏吉時臣青
翟臣湯等(郭本此上脱二十二字)昩死請立皇子臣閎臣旦臣胥
為諸侯王昩死請所立國名
右除一百八十四字加一字(據文加三字)
已上有言語相重者今略點廢如此但此一篇所記
全宜削除今輙具列於斯藉為鑒戒者爾凡為史者
國有詔誥十分不當取其一焉(句意過當有誤)故漢元帝詔
曰蓋聞安民之道本由隂陽間者隂陽錯謬風雨不
時朕之不德庶幾羣公有敢言朕之過者今則不然
媮合苟從未肯極言朕甚憫焉永惟蒸庶之饑寒遠
離父母妻子勞於非業之作衛於不居之宫恐非所
以佐隂陽之道也其罷甘泉建章宫衛士各令就農
百官各省費條奏母有所諱有司勉之毋犯四時之
禁丞相御史舉天下明隂陽災異者各三人及荀悦
撰漢記略其文曰朕惟衆庶之饑寒遠離父母妻子
勞於非業之作衛於不居之宫其罷甘泉建章宫衛
士各令就農丞相御史舉天下明隂陽災異者各三
人自餘鈔撮佗皆倣此近則天朝諸撰史者凡有制
誥一字不遺唯去詔首稱門下詔尾去(諸本作云誤)主者
施行而已時武承嗣監修國史見之大怒謂史官曰
公輩是何人而敢輙减詔書自是史官寫詔書雖門
下贊詔亦錄後予聞此說每嗢噱(或作唱歎或作唱噱並誤)而已
必以三王世家相比其煩碎則又甚於斯是知史官
之愚其來尚矣今之作者何獨笑武承嗣而已哉
按已上一叚是引例語亦係另文舊本混作正條
謬甚今刊置之
按御史叙錄霍䟽大似近代公移每轉行一番必全
叙一番所以然者一以免鈍胥之摘句失當也一以
防姦吏之舞文售欺也乃若垂為史法安可不知所
裁
魏公子傳曰高祖始微少時數聞公子賢及即天子位
每過大梁常祠公子高祖十二年從擊黥布還為公子
置守冡五家世世歲以四時奉祠公子太史公曰吾過
大梁之墟求問其所謂夷門以徵信陵君故事說者云
當戰國之時(史無以徵以下十五字)夷門者城之東門也天下諸
公子亦有喜(照史改舊誤作嘉)士者矣然而信陵君之接巖穴
隱者不恥下交名冠諸侯有以也(此七字史作有以也名冠諸侯不虛耳)
高祖每過之奉祠(二字照史刊正郭王本並倒)不絶也(舊脱也字)
右除十五字加二十字(加數亦不合)
按此條亦見加不見除之一證傳贊加字反覺退
味此其手筆落時處攻者顧莫之察要是此書敗端
也愚不敢蔽
魯仲連傳曰仲連好竒偉倜(史作俶音義同)儻之畫(史有策字)而不
肯仕官(王譌作宦)任軄好持高節遊於趙趙(照史叠趙字)孝成王
時而秦王使白起破趙長平之軍前後四十餘萬秦(史有)
(兵字)遂東圍邯鄲趙王恐諸侯之救兵莫敢擊秦軍(軍字照史)
(補亦作兵)魏安釐王使將軍晉鄙救趙畏秦止於蕩隂不進魏
王使客將軍新垣衍間入邯鄲因平原君謂趙王曰秦
所為(或作以)急圍趙者前與齊湣(史衍下同)王爭強為帝已而
復歸帝號(史無號字)今齊湣王已益弱方(或脱方字)今惟秦雄天
下此非必貪邯鄲其意欲復求為帝趙誠發使尊秦昭
(史衍)王為帝秦必喜罷兵(王衍而字)去平原君猶豫未有所决
此時魯(史有仲字下同)連適遊趙會秦圍趙聞魏將欲令趙尊
秦為帝乃見平原君曰事將奈何平原君曰勝也何敢
言事前亡四十萬之衆於外今又内圍邯鄲而不能(能字)
(照史補)去魏王使客將軍新垣衍令趙帝秦今其人在此
(史作是)勝也何敢言事魯連曰吾始以君為天下之賢公
子也吾乃今然後知君非天下之賢公子也梁客新垣
衍安在吾請(史作且)為君責而歸之平原君曰勝請為紹
介而見之於先生平原君遂見新垣衍曰東國有魯連
先生者今其人在此勝請為紹介而交之於將軍新垣衍
曰吾聞魯連先生齊(史有國字)之高士也衍人臣也使事有
軄吾不願見魯連先生平原君曰勝(史有既字)已洩之矣新
垣衍許諾魯仲連見新垣衍而無言新垣衍曰吾視居
此圍城之中者(者字照史補)皆有求平原君者也今吾觀先
生之玉貎非有所求於平原君者也曷為(一脱為字史又有久字)
居此重圍(重圍史作圍城)之中而不去魯連云云梁未覩秦
稱帝之害故耳(此二字一作也)使梁覩秦稱帝之害則必助趙
矣新垣衍曰秦稱帝之害奈何魯連曰云云吾將使
秦王烹醢梁王新垣衍怏然不悦曰嘻(史作噫嘻)亦太(一脱太字)
甚矣先生之言也先生又烏(一作焉)能使秦王烹醢梁王
魯連曰固也(誤作矣)吾將言之云云(依例當有云云字舊脱)今秦
萬乘之國也梁亦萬乘之國也俱據萬乘之國交(史作各)
有稱王之名覩其一戰而勝欲從而帝之云云於是
新垣衍起再拜(舊多而字)謝曰始以先生為庸人吾乃今日
知先生為天下之士也云云(云云字亦舊脱)適會魏公子無
忌奪晉鄙軍以救趙擊秦軍秦軍(舊脱秦軍二字)遂引而去於
是平原君欲封魯連魯連(照史叠魯連二字諸本脱)辭謝者三(此四字史)
(作辭讓使者三)終不肯受平原君乃置(舊譌致)酒酒酣起前以千
金為魯連夀云云
右除二百七十五字加七字(二百一作三百)
屈原賈生(二字舊脱)傳曰(依例當有曰字今補)漢有賈生為長沙王太
傅過湘水投書以弔屈原賈生名誼洛陽人也云云(二字)
(亦依例補)謫(謫字史作乃以二字)賈生為長沙王太傅賈生既辭往
(史有行字)聞長沙卑濕自以為(史無為字)夀不得長又以謫去意
不自得及渡湘水為賦以弔屈原其詞曰云云賈生
為長沙(史有王太二字)傅三年有鴞飛入賈生舍止於坐隅楚
人命鴞曰鵩賈生既以謫居長沙長沙(一脱長沙叠字)卑濕自
恐(恐字史作以為二字)夀不得長傷悼之乃為賦以自廣其詞曰
云云懷王騎墮馬而死無後賈生自傷為傅(二字脱照史補)
無狀哭泣(二字脱照史補)歲餘亦死時年三十三(舊譌二)矣
右除七十六字加三字
扁鵲倉公傳曰太倉公者齊太倉長臨淄人也姓淳于
氏(一脱氏字)名意少而喜醫方術高后八年更受師同郡元
里公乘陽慶慶年七十餘無子使意盡去其故方更悉
以禁方與之傳黃帝扁鵲之脉書五色診病知人死生
决嫌疑定可治及藥論甚精受之三年為人治病决死
生(决嫌疑以下六句古本有俗削)多驗云云(二字亦依例補)詔召(召字照史補)問
所為治病死生驗者幾何人主名為誰詔問故太倉長
臣意方伎所長及所能治病者(者字照史補)有其書無有皆
安受學受學幾何歲常有所驗何縣里人也何病醫藥
已(譌作與照史改)其病之狀皆何如具(一作其)悉而(一作以)對臣意
對曰自意少時喜醫藥(史叠醫藥二字)方試之多不驗者至高
皇(皇字史脱)后八年(舊多中字)得見師臨淄元里公乘陽慶慶(諸本)
(慶字作已字)年七十餘意得見事之謂意曰盡去而方書非
是也慶有古先道遺傳黃帝扁鵲之胗書五色診病知
人死生决嫌疑定可治及藥論(論字補)書甚精我家給富
心愛公欲盡以我禁方書悉教公臣意即曰幸甚非意
之所敢望也臣意即避席再拜謁受其脉書上下經五
色診竒(史音羇)咳術揆度隂陽外變藥論石神接隂陽禁
書受讀觧驗之可一年(史有所字)明歲即驗之有驗(之有驗三字脱)
(照史補)然尚未精也要事之三年所即嘗(諸本脱即字嘗作常)以為
人(史有治字)診病决死生有驗精良今慶已死十年(史有所字)臣
意年盡三年(二字脱照史補)三十九歲(一脱歲字)也齊侍御(御字脱照史補)
史成自言病頭痛(頭痛或誤作也或誤作邪)臣意診其脉告曰君之
病惡不可言也(原注已下皆述一生醫療效驗事此十一字諸本皆與標數併寫愚意移作)
(尾注為是)
右除二百九十五字
按本節前叚先有决嫌疑六句二十二字亦由點重
侵字而遺者古本有之須悟是篇諸所採摘文愈複
則點煩之意愈顯注家以為此廢卷也竟束史不詳
孤負多矣
宋世家初云襄公嗣立(一譌位)後(詳文義當有後字諸本脱)仍謂為
宋襄公不去宋襄(一多公字非)二字吴世家云闔閭越世
家云勾踐每於其號上加吴王越王字句句未嘗捨
之孟嘗君傳曰馮公形容狀貎甚辨案形容狀貎同
是一說而敷演重出分為四言凡如此流不可勝載
其十二諸侯表曰孔子次春秋約其辭文去其煩重
又屈原傳曰其文約其辭微觀子長此言實有深鑒
及自撰史記榛蕪若此豈所謂非言之難而行之難
乎
按此一節再就史記統摘之以概其餘亦非點煩
正條故亦用亞一格之例
漢書龔遂傳曰上遣使者徵遂議曹王生請(史作願)從功
曹以為王生素(諸本作每照史改)嗜酒亡節度不可使(諸本作從照史)
(改)遂不聽(聽字史作忍逆二字)從至京師王生日飲酒不視太守
會遂引入宫王生醉從後呼曰明府且止願有所白遂
還問其故王生曰天子即問君何以治渤海君不可有
所(郭脱所字)陳對宜曰皆聖主之德非小臣之力也遂受其
言既至前上果問以治狀遂對如王生(史有言字)天子悦其
有讓笑曰君安得長者之言而稱之遂因前曰臣非知
此乃臣議曹教戒臣也云云上以議曹王生為水衡
丞
右除八十四字
新晉書袁宏傳曰袁宏有逸才文章絶美曾為詠史詩
是其風情所寄少孤貧以運租自業謝尚時鎮牛渚秋
夜乘月率爾與左右微服泛江會宏在舫中諷其所作
詠史詩(史無此六字詳下文有即其詠史句不應此處先提恐是羡文)詠聲既清會(會字)
(照史補)詞又藻麗(史作拔)遂駐聽久之遣問焉答云是袁臨
汝郎誦詩即其詠史之作也尚傾(諸本譌頃照史改)率有勝致
即迎升舟與之談論申旦不寐自此名譽日茂云云
從桓温北伐(史作征)作北征賦皆(皆字照史補)其文之高者嘗
與王珣伏滔同在(舊衍桓字)温坐温令滔讀其北征賦至聞
所傳於相傳云獲麟於此(或譌北)野誕靈物以瑞德奚授
(或譌受)體於虞者疚尼父之慟泣似實慟而非假豈一性
之足傷乃致傷於天下其本至此便改韻珣云此賦方
傳千載無容率爾今於天下之後(諸本衍使改二字不成語)移韻徙
(諸本譌從照史改)事然於寫送之致似為未盡滔云得益寫韻
一句或為小勝(史有温曰卿思益之六字)宏應聲答曰感不絶於予
心愬流風而獨寫云云謝安嘗賞其機對辯速後安
為揚州刺史宏(郭脱宏字)自吏部郎出為東陽郡乃祖道於
冶(舊譌治)亭時賢皆集謝安欲卒迫試之臨别執其手顧
(郭譌願)就左右取(諸本作以照史改)一扇而授之曰聊以贈行宏
應聲答曰輙當奉揚仁風慰彼黎庶觀者無不歎服(史無)
(此六字而歎字下復重出亦恐羡文)時人歎其率(或作卒)而能要焉(原注此事出檀)
(道鸞晉陽秋及劉義慶世說)
右除一百一十四字加十九字
按節首云新晉書注又云事出檀劉蓋是新晉採二
書之語入史也但文内兩羡句不類加字細書亦决
非彼書如此(更思之亦即加字處其下複句乃其所點除也)
十六國春秋曰郭瑀有女始笄妙選良偶有心於劉昞
遂别設一席於座前謂諸弟子(郭本作子弟非凡在坐者皆瑀之及門也)曰
吾有一女年向成長欲覓一快女婿(一作聓即古婿字)誰坐此
席者吾當婚(或作婿)焉昞遂奮衣來坐神志湛(魏書作肅不如湛字)
(勝)然曰向聞先生欲求快女婿昞(郭脱昞字)其人也
右除二十二字(文句不多除數恐不到二十有餘必有誤)
按此節文與魏書劉昞傳同
總按點煩一篇點既失傳靡從撿核矣然深心嗜古
者按切史篇循文審挍亦自理緒可尋諸家或未暇
也故譌漏尤多云點煩所列皆撿章句最繚繞者
為條總十有四而摘遷史者乃居其九蓋舉正史首
部以發凡也太史公雜取國語世本國策之羣書而
彙為一書叠見複出古趣自流數墨尋行大家弗屑
雖煩亦復何疵然劉氏之前論之者已振振有辭矣
班叔皮曰一人之身文重思煩故其書刊落不盡尚
有盈辭也觀是書者切磋究之固不必為煩者病亦
不得謂點者苛(補按史記内所摘三王世家一節劉氏施點固允而辨類却疎何也事係)
(當日現件安得預撰世家其時漢初作誥錄卷式一宗可備禮書一欵當云題目誤爾何煩不煩之云又)
(張晏注以為篇亡禇補作也)
史通通釋卷十五
