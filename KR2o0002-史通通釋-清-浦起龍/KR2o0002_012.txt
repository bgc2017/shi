史通通釋卷十二無錫浦起龍撰
外篇
古今正史(第二舊注總十八條四字按之不合削之)
易曰上古結繩以理後世聖人易之以書契儒(疑當作傳盖指)
(注經者)者云伏犧氏始畫八卦造書契以代結繩之政由
是文籍生焉又曰伏犧神農黃帝之書謂之三墳言大
道也少昊顓頊高辛唐虞之書謂之五典言常道也春
秋傳載楚左史(疑當有倚相二字)能讀三墳五典禮記曰外史
掌三皇五帝之書由斯而言則墳典文義三五史(一作典)
策至於春秋之時猶大行於世釋(已上是原始之文)爰及後古
(一作世)其書不傳惟唐虞已降可得言者然自堯而往聖
賢猶述求其一二髣髴存焉而後來諸子廣造奇說(造唐)
(虞已上之說)其語不經其書非聖故馬遷有言神農已前吾
不知矣班固亦曰顓頊之事未可明也斯則墳典所記
無得而稱者焉釋(此層言荒遠無稽不足證據盖是撇掠之文)
按第一節為正史發端是裝頭體不作正文用舊
本有右說三墳五典一行是以無徵不信之書為史
家首項殊與節末文義自相違反矣凡此皆非原有
之文今槩削之後倣此
伏羲氏(至)言常道也(並尚書孔安國序文)
神農已前(史記貨殖傳老子曰至治之極民各甘其食美其服安其俗至老死不相往來太史)
(公曰神農以前吾不知己)
顓頊之事(漢書司馬遷傳贊曰唐虞以前雖有遺文其語不經故言黃帝顓頊之事未可明也)
案(一無案字)堯舜相承已見墳典周監二代各有書籍至孔
子討論其義刪為尚書始自唐堯下終秦穆其言百篇
而各為之序釋(數語提清尚書原本)屬秦為不道坑儒禁學孔子
之末孫曰(一多孔字)惠壁藏其書漢室龍興旁求儒雅聞故
秦博士伏勝能傳其業詔太常使掌故(一本作固據漢書作故)晁
錯受焉時伏生年且百歲言不可曉口授其書纔二十
九篇自是傳其學者有歐陽氏大小夏侯宣帝時復有
河内女子得泰誓一篇獻之與伏生所誦合三十篇行
之於世其篇所載年月不與序相符會又與左傳國語
孟子所引泰誓不同故漢魏諸儒(原注謂馬融鄭玄王肅也)咸疑其
繆釋(一番顯晦)古文尚書者即孔惠之所藏科斗之文字也
魯恭王壞孔子舊宅始得之於壁中博士孔安國以挍
伏生所誦增多二十五篇更以隸古字寫之編為四十
六卷司馬遷(遷字舊譌在故字下)屢訪(一作採)其事故多有古說安
國又受詔為之訓傳值武帝末巫蠱事起經籍道息不
獲奏上藏諸私家劉向取挍歐陽大小夏侯三家經文
脱誤甚衆至於後漢孔氏之本遂絶其有見於經典者
諸儒皆謂之逸書(原注謂馬融鄭玄杜預也)王肅亦注今文尚書而
大與古文孔傳相類或肅私見其本而獨秘之乎釋(又一)
(番顯晦)晉元帝時豫章(一多王字)内史梅賾始以孔傳奏上
而缺舜典一篇乃取肅之堯典從慎徽以下分為舜典
以續之自是歐陽大小夏侯家等學馬融鄭玄王肅諸
注廢而古文孔傳獨行列於學官(或作宫非)永為世範齊建
武中吳興人姚方興(孔穎達作方興隋書方字在下)采馬王之義以造
孔傳舜典云於大航(隋書作杭)購得詣闕以獻舉朝集議咸
以為非(原注梁武帝時博士議曰孔叙稱伏生誤合五篇盖文句相連所以成合舜典必有曰若稽古)
(伏生雖云昏耄何容闕典由是遂不見用也按誤合五篇者孔序云伏生以舜合於堯典益稷合於皋陶謨)
(盤庚三篇合為一康王之誥合於顧命也)及江陵板蕩其文入北中原學者
得而異之隋學(當作博)士劉炫遂取此一篇列諸本第故
今人所習尚書舜典元出於姚氏者焉釋(至此所述始為定著今本)
按第二節述尚書也史通卷首六家冠以尚書春秋
為史家之祖故兹叙列古今正史亦必從二經起元
本節雖次第二實正史之初節也顛末依据節節詳
明自此節始
百篇之序(書經傳說班固曰孔子纂書凡百篇而為之序言其作意孔疏此序知孔子作者以)
(緯文而知也撿此百篇凡有六十三序明居咸有一德立政無逸不序所由同序而别篇者三十三篇通)
(明居等四篇為三十七篇加六十三即百篇也)
孔惠壁藏(漢蓺文志注師古曰家語云孔騰字子襄畏秦法藏尚書於夫子舊堂中而漢記尹敏傳)
(云孔鲋所藏二說不同按隋志又不同云孔子末孫惠藏之史通同隋志)
隸古字寫(孔序作隸古定閻若璩按隸古定是一行科斗書一行真書孔穎達所謂就古文體從隸定之)
(存古為可慕隸文為可識也按隸即今之真書)
伏生歐陽夏侯河内女(漢儒林傳伏生濟南人也治尚書教濟南張生及歐陽生)
(歐陽生授兒寬寬授歐陽生子世傳至曾孫高高孫地餘由是有歐陽氏學夏侯勝其先夏侯都尉從濟)
(南張生受尚書傳族子始昌始昌傳勝勝傳從兄子建建又事歐陽高由是有大小夏侯之學注伏生名)
(勝得隋經籍志河内女子泰誓一篇獻之)
馬遷屢訪(漢儒林傳孔氏有古文尚書孔安國得之安國為諫大夫司馬遷從安國問義故遷)
(載堯典禹貢洪範微子金縢諸篇多古文說)
王肅梅賾(王見尚書家梅見鑒識篇書按此節所述内篇中多己散見合取漢蓺文志儒林)
(傳隋書經籍志并孔安國尚書序孔穎達舜典疏互證之則其文皆具矣)
劉炫(字光伯除太學博士見覈才篇又隋書本傳自為状云禮詩尚書公羊左傳孔鄭王何等注雖)
(義有精粗並堪講授著有尚書等經術議百餘卷)
當周室微弱諸侯力争孔子應聘不遇自衛而歸乃與
魯君子左丘明觀書於太史氏因魯史記而(一誤作所)作春
秋上遵周公遺制下明將來之法自隱及哀(一有盡字)十二
公行事釋(已上言春秋之經已下言傳)經成以授弟子弟子退而異
言丘明恐失其真故論本事而為傳明夫子不以空
言說經也春秋所貶當世君臣其事實皆形於傳故隠
其書而不宣所以免時難也釋(述傳先揭左氏)及末世口說流
行故有公羊穀梁鄒夾之傳鄒氏無師夾氏有錄無書
故不顯於世漢興董仲舒公孫弘並治公羊其傳習者
有嚴顔二家之學宣帝即位聞衛太子私好穀梁乃召
名儒蔡千秋蕭望之等大議殿中因置博士釋(次及公穀及鄒)
(夾而就四傳中抽存公穀二家)平帝初立左氏逮於後漢儒者數廷毁
之會博士李封卒遂不復補(一作用)逮(一無逮字)和帝元興十
一年鄭興父子奏請重立於學官至魏晉其書漸行而
二傳亦廢今所用左氏本即杜預所注者釋(後卒專歸左氏)
按第三節述春秋也而必牽連傳家者春秋與尚書
不同尚書義具經中春秋事詳傳内故原經者必原
傳其說己著於六家也傳凡五家而舉一(左氏)冠四(公穀)
(鄒夾)併四歸兩(公穀)抽三(左公穀)剰一(左氏)則專以左傳為主
中主焉五傳顯晦不以優劣言但以乘除言考古之
體則然尚書春秋傳在六家篇只辨家數在本篇
必求原委一略一詳各適分際本節又為編年體
立根腳
丘明恐失真(十二諸侯年表孔子西觀周室論史記舊聞興於魯而次春秋七十子之徒口)
(受其傳指為有所刺譏褒諱挹損之文魯君子左丘明懼弟子人人異端各失其真因具論其語成左氏)
(春秋)
公羊穀梁(何休公羊序疏戴宏序云子夏傳公羊高高傳其子平平傳子地地傳子敢敢傳子)
(夀至漢景帝時夀乃共弟子胡母子都著於竹帛隋經籍志子都授嬴公嬴公授孟卿孟卿授眭孟眭孟)
(授嚴彭祖顔安樂故後漢公羊有嚴氏顔氏之學於范寗穀梁序疏榖梁子名淑字元始一曰赤受經)
(子夏為經作傳傳孫卿孫卿傳申公申公傳蔡千秋漢宣帝好穀梁擢千秋為郎)
鄒夾(漢蓺文志鄒氏傳十一卷夾氏傳十一卷有錄無書又春秋述鄒氏無師夾氏未有書)
董公孫治公羊(董仲舒見二體篇公孫弘傳家貧牧豕海上年四十餘乃學春秋雜說漢)
(儒林傳胡母生子都治公羊春秋為景帝博士與董仲舒同業年老歸教於齊公孫弘亦頗受焉又瑕&KR0588;)
(江公受穀梁於魯申公上使與仲舒議不如仲舒而丞相公孫弘本為公羊學比輯其議卒用董生於是)
(上尊公羊家詔太子受公羊春秋由是公羊大興)
穀梁蔡蕭議置(按漢書儒林傳沛蔡千秋字少君蕭望之傳望之字長倩又儒林傳戾太)
(子受公羊既通復私問穀梁而善之宣帝以問韋賢夏侯勝皆言宜興穀梁時千秋為郎擢為諫大夫郎)
(中戶將選郎十人從受積十餘歲皆明習迺召五經名儒太子太傅蕭望之等大議殿中平同議三十餘)
(事多從穀梁由是穀梁之學大盛)
李封(後漢儒林傳建武中鄭興陳元傳春秋左氏學韓歆欲為左氏立博士未決陳元上書訟)
(遂以魏郡李封為博士羣儒蔽固者數廷争之及封卒光武重違衆議因不復補)
鄭興父子(後漢書本傳鄭興字少贛少學公羊春秋晚善左氏傳積精深思將門人從劉歆講)
(正大義歆使撰條例章句訓詁世言左氏者多祖於興而賈逵自傳其父業故有鄭賈之學子衆字仲師)
(從父受左氏春秋精力於學作春秋難記條例建初六年代鄧彪為大司農受詔作春秋刪十九篇)
杜預注(見鑒識篇)
又當春秋之世諸侯國自有史故孔子求衆家史記而
得百二十國書如楚之書鄭之志魯之春秋魏之紀年
此其可得言者釋(雜述諸書為國語作引)左丘明既配經立傳又
撰諸異同號曰外(一作小)傳國語二十一篇斯盖採書志
等文非唯魯之史記而已釋(述國語)楚漢之際有好事者
錄自古帝王公侯卿大夫之世終乎秦末號曰世本十
五篇春秋之後七雄並争秦并諸侯則有戰國策三十
三篇漢興太中大夫陸賈紀錄時功(一作政)作楚漢春秋
九篇釋(此述春秋已後迄於漢初諸書舊本連下叚)
按第四節介在二經之後史記之前作上下束峽盖
正史以二經為發原之祖以史記為别子之宗法應
分别標舉舊本此節與下一連殊失斷制
百二十國書(見首篇左傳家百國春秋注)
左丘明(至)末(多採班彪傳略論之文)
孝武之世太史公司馬談欲錯綜古今勒成一史其意
未就而卒子遷乃述父遺志採左傳國語刪世本戰國
策據楚漢列國(舊本脫國字今照班彪略論補)時事上自黃帝下訖麟
止(一誤作趾)作十二本紀十表八書三十世家七十列傳凡
百三十篇都謂之史記厥協(一本二字倒置)六經異傳整齊百
家雜言藏諸名山副在京師以俟後聖君子釋(己上正原史記)
至宣帝時遷外孫楊惲祖述其書遂宣布焉而十篇未
成有錄而已(原注張晏漢書注云十篇遷殁後亡失此說非也按王本此注作大書)元成
之間(一多會稽二字)禇先生更補其缺作武帝紀三王世家龜
策日者等傳(古本脱等字今本於等傳下有其龜策日者五字)辭多鄙陋非遷
本意也釋(此述書成已後事)晉散騎常侍巴西譙周以遷書周
秦已上或采家人諸子不專據正經於是作古史考二
十五篇皆憑舊典以糺(一作礱)其繆今則與史記並行於
代焉釋(此述後人糾舉事)
按第五節述史記也攷班史蓺文志原本七略未立
史部以太史公書附著春秋之後至隋經籍志繼經
標史史記升居部元遂為定次故須如此列節也
孝武之世(至)百三十篇(皆班彪傳略論之文)
厥協五句(太史公自序原文)
外孫楊惲(漢書楊敞傳敞子惲字子幼以忠任為郎補常侍騎惲母司馬遷女也惲始讀外祖)
(太史公記頗為春秋以材能稱)
十篇未成等句(太史公自序裴注及漢書顔注所引張晏語並同晏語原無龜策日者複)
(句張守節别引則有之)
譙周六句(譙周見摸擬篇其六句之文見晉書司馬彪傳家人諸子彪傳作俗語百家而史通)
(兩見其語皆作家人當是王臧輩舊本之文譙周原句如此也)
史記所書年止漢武太初己(班彪傳作以)後闕而不錄其後
劉向向子歆及諸好事者若馮商衛衡揚雄史岑梁審
肆仁晉馮段肅(班固集作段肅固本傳作殷肅)金丹馮衍韋融蕭奮劉
恂等相次撰續迄於哀平間猶名史記釋(首原作漢書緣起)至
建武中司徒掾班彪以為其言鄙俗不足以踵前史又
雄歆褒美偽新(一作偽褒新室又一本新室作新莽)誤後惑衆不當垂之
後代者也於是採其舊事旁貫異聞作後傳六十五篇
其子固以父所撰未盡一家乃起元高皇終乎王莽十
有二世二百三十年綜其行事上下通洽為漢書紀表
志傳百篇其事未畢會有上書云固私改作史記者有
詔京兆收繫悉錄家書封上固弟超詣闕自陳明帝引
見言固續父所作不敢改易舊書帝意乃解即出固徵
詣挍書受詔卒業經二十餘載至章帝建初中乃成釋
(此正述作漢書)固後坐竇氏事卒於洛陽獄書頗散亂莫能綜
理其妹曹大家博學能屬文奉詔挍叙又選高才郎馬
融等十人從大家受(舊作授)讀其八表及天文志等猶未
克成多是待詔東觀馬續所作而古今人表尤(一無尤字)不
類本書釋(此述續補事)始自漢末迄乎陳世為其注解者凡
二十五家至於專門受業遂(一無遂字)與五經相亞釋(此兼及注)
(家也漢已上皆言前紀傳體)初漢獻帝以固書文煩難省乃詔侍中
荀悦依左氏傳體(一無體字)刪為漢紀三十篇命秘書給紙筆
經五六(一無六字)年乃就其言簡要亦與紀(舊作本誤)傳並行釋
(此另述荀氏編年紀)
按第六節述班氏漢書及荀悅漢紀也文雖煩簡不
齊卻是二體並舉舊本但以說漢書三字作標段拈
一放一既於節意不全且使史體偏缺矣内篇之首
云四家久廢二體角立豈忘此提唱耶
太初後闕(二句用彪固本傳原文章懷注太初武帝年號)
劉向等十五人(此十五人並在班史未作之前今按向歆揚雄自有傳馮商見蓺文志史)
(岑見本集人物篇晉馮段肅見後漢班固傳馮衍自有傳餘七人未詳)
其言鄙俗(并前好事者等句亦採撮班傳之文)
雄歆美新(文選劇秦美新揚子雲撰王莽傳少阿羲和劉歆與博士諸儒曰攝皇帝制禮作樂)
(茂成天功發得周禮以明因監非聖哲之至孰能若兹楚元王傳王莽簒位歆為國師)
採其舊事(至)建初乃成(參用漢書叙傳及范書彪固傳之文)
坐竇氏事(固本傳永元初大將軍竇憲出征匈奴以固為中護軍與參議及憲敗固坐免初洛)
(陽令种兢嘗行固奴干其車騎畏憲不敢發心銜之至是捕繫固死獄中)
曹大家(後漢列女傳扶風曹世叔妻者同郡班彪之女也名昭字惠班一名姬博學高才世叔早)
(卒有節行兄固著漢書未竟和帝詔昭踵成之)
馬續所作(後漢書馬援兄子嚴嚴七子唯續融知名續字季則博觀羣集九章算術王訓故順)
(帝時漢書始出多未能通馬融從班昭受讀後詔融兄續繼昭成之)
注解二十五家(師古漢書叙例諸家注釋雖見氏名至於爵里頗或難知傳無所存具列)
(如左按爵里文煩今但以氏名列之荀悅服虔應劭並後漢人伏儼劉德鄭氏李奇皆不著代鄧展文穎)
(張揖蘇林如淳孟康並魏人張晏項昭皆不著代韋昭吳人晉灼劉寶郭璞蔡謨並晉人臣瓚崔浩後魏)
(人以上師古所述止二十二人合師古亦止二十三人其二人不可詳矣又按臣瓚不著姓宋景文筆記)
(以為于瓚而水經注嘗引及之乃薛瓚也見李衎筆記䟦)
荀悅漢紀(見左傳家又荀本序撮叙表志總為帝紀通比其事例繫年月大略粗舉凡為三十)
(卷數十餘萬言省約易習無妨本書有便於用其旨云爾)
在漢中興明帝始詔班固與睢陽令陳宗長陵令尹敏
司隸從事孟異(班固傳作異舊本作冀)作世祖本紀并撰功臣及
新市平林公孫述事作列傳載記二十八篇釋(歴述後漢書簒)
(輯層節是為第一層)自是以來春秋考紀(此句舊本作春秋世三字王本世字下空一字)
亦以煥炳而忠臣義士莫之撰勒於是又詔史官謁者
僕射劉珍及諫議大夫李尤(或譌作充)雜作紀表名臣節士
儒林外戚諸傳起自建武(光武元)訖乎永初(安帝元)事業垂
竟而珍尤(一作等)繼卒復命侍中伏無忌與諫議大夫黃
景作諸王王子功臣恩澤侯表南單于西羌傳地理志
釋(第二層)至元嘉元年(桓帝元)復令太中大夫邊韶大軍營
司馬崔實議郎朱穆曹夀雜作孝穆崇二皇(孝穆五字傳寫譌脱)
(當作獻穆孝崇二皇后)及順烈皇后傳又增外戚傳入安思等后
儒林傳入崔篆諸人實夀又與議郎延篤雜作百官表
順帝功臣孫程郭願及鄭衆蔡倫等傳凡百十有四篇
號曰漢記釋(第三層)熹(舊譌嘉)平中(熹平是靈帝改元)光禄大夫馬
日磾議郎蔡邕楊彪盧植著作東觀接續紀傳之可成
者而邕别作朝會車服二志後坐事徙朔方上書求還
續成十志(本傳作十意)會董卓作亂大駕(此二字一本脫)西遷史臣
廢棄舊文散佚及(一無及字)在許都楊彪頗存注記至於名
賢君子自永(一作本誤)初已下闕續釋(第四層)魏黃初中(文帝元)
唯著先賢表故漢(一脱漢字)記殘缺至晉無成釋(自漢訖魏以無成二)
(字作一勒)泰始中(晉武帝元)秘書丞司馬彪始討論衆書(一作說一作作)
(今依彪傳)綴其所聞起元(傳作於)光武終於孝獻錄世十二編
年二百通綜上下旁引(傳作貫)庶事為紀志傳凡八十(依本)
(傳舊作一十三)篇號曰續漢書又散騎常侍華嶠刪定東觀記
為漢後(或作後漢誤)書帝紀十二(或譌作三)皇后紀二典十(一作十典)
(又以三譜置十典上)列傳七十譜三(嶠本傳作三譜序傳目錄)總九十七(或誤作二)
篇其十典竟不成而卒釋(入晉以來彪嶠兩編為第五第六層)自斯已往
(已往猶云已上總前而言也舊作後非)作者相繼為編年者四族創紀傳
者五家推其所長華氏居最而遭晉室東徙三惟一存
(所存惟三分之一也)釋(此八句總前又一勒按已上所述編年語少紀傳語多要是二體雙勒也節内四族)
(五家二句勿滑過)至宋宣城太守范曄乃廣集學徒窮覽舊籍
刪煩補略作後漢書凡十紀十志八十列傳合為百篇
會曄以罪被收其十志亦未成而死釋(紀傳體結到范書止)先是
晉東陽太守袁宏抄撮漢氏後書依荀悅體著後漢紀
三十(或誤作十三)篇釋(編年體結到袁紀止)世言漢中興史者唯范袁
(一作袁范)二家而已釋(二句專結二書為本節主層束勒)
按第七節述後漢諸史也亦紀傳編年二體並述自
漢中興下暨劉宋時閱四朝作者尤夥故其叙述源
流較他史倍煩
始詔班固(至)二十八篇(皆本後漢書班固傳之文)
春秋考紀(漢書叙傳為春秋考紀表志傳凡百篇師古注春秋考紀謂帝紀也彪固本傳章懷)
(注謂帝紀考覈時事具四時以立言如春秋之經也按帝紀通有此稱史通用成語也舊本王本皆譌脫)
(失考)
劉珍李尤(劉珍見覈才篇後漢文苑傳李尤字伯仁和帝時召詣東觀拜蘭臺令史安帝時為)
(諫議大夫詔與謁者僕射劉珍等俱撰漢記按珍尤二人同傳同事郭本誤作李充充在獨行傳無預史)
(職注乃引傳為徵不考之甚)
伏無忌黃景(後漢伏湛傳湛封不其侯傳爵至玄孫無忌桓帝元嘉中詔無忌與黃景崔實)
(等共撰漢記)
邊崔朱曹延(後漢文苑傳邊韶字孝先桓帝時徵拜太中大夫著作東觀崔駰傳駰孫實)
(字子真一名台字元始才美能高召拜議郎與邊韶延篤著作東觀朱穆見覈才篇曹夀舊注字世)
(叔即娶班彪女昭者也邊延篤傳篤字叔堅桓帝以博士徵拜議郎與朱穆韶共著作東觀按五人)
(著作互見惟曹夀無共職之文)
雜作后傳(後漢皇后紀獻穆曹皇后諱節魏公曹操之中女也魏受禪遣使求璽綬后怒呼使)
(者入親數讓之以璽抵軒下涕泣横流曰天不祚爾孝崇匽皇后諱明蠡吾侯媵妾生桓帝和平元年就)
(博陵尊為皇后順烈梁皇后諱妠大將軍商之女后以德進不敢有驕專之心安思閻皇后元初元年入)
(掖庭二年立為皇后延平四年帝崩臨朝按後漢皇后稱紀始自華嶠而范曄因之其先本稱傳也)
儒林崔篆(按今范書儒林傳不載崔篆)
順帝功臣(及)蔡倫傳(按今范書孫程鄭衆蔡倫並在宦者傳唯郭願不收蔡倫即用)
(樹膚麻頭始造為紙者)
馬蔡楊盧(袁術傳注決錄注曰馬日磾字翁叔融之族子與楊彪盧植蔡邕典挍中書歴位九)
(卿遂登台輔蔡邕楊彪盧植並見覈才篇諸人著作各互見彪傳注彪與日磾植邕著作東觀植傳植與)
(日磾邕彪補續漢紀邕傳董卓被誅王允收邕日磾馳謂允曰伯喈曠世逸才多識漢事當續成後史為)
(一代大典且忠孝素著所坐無名乎允不聽日磾退而告人曰王公其不長世乎善人國之紀也著作國)
(之典也滅紀廢典其能久乎邕死獄中適作靈紀及十意又補諸列傳四十二篇因李㴶之亂湮没多不)
(存)
秘書丞司馬彪(至)續漢書(並與晉書司馬彪傳同文按彪字紹統高陽王穆之)
(長子也泰始中為秘書郎轉丞)
散騎常侍(至)九十七篇(與晉書華嶠傳所次篇目正同嶠見二體篇又按本傳嶠)
(以皇后配天作合前史作外戚傳以繼末編非其義也故易為皇后紀以次帝紀又改志為典以有堯典)
(故也而改名漢紀為漢後書奏之詔朝臣會議咸以嶠有實錄之風藏之秘府)
范曄(宋書本傳曄字蔚宗彭城王義康冠軍參軍遷尚書郎左遷宣城太守乃刪衆家後漢書為一)
(家之作後以狂悖誅獄中與甥姪書自序曰吾狂釁覆滅豈復可言常恥作文士文患其事盡於形情急)
(於藻義牽其旨韻移其意常謂情志所託故當以意為主以文傳意此中曲有成理自謂頗識其數云云)
十志未成(陳氏書錄志三十卷司馬彪撰梁劉昭補注曄本書未嘗有志也乃借舊志注以補)
(之其後紀傳孤行而志不顯至本朝乾興初判國子監孫奭始建議合之而不著其為彪書也今攷章懷)
(注所引稱續漢志者文與今志同信其為彪書不疑按唐時范史其補志本與紀傳合行見編次篇又范)
(紀注載宋書謝儼傳云十志託儼搜撰曄敗悉蠟以覆車今闕容齋四筆亦及之異說備考)
後漢紀(晉文苑傳袁宏字彦伯父勖臨汝令謝尚鎮牛渚引宏參其軍事語見點煩篇後出為東)
(陽郡撰後漢紀三十卷隋唐志編年類先有張璠撰者前於左傳家見之宏即採摭璠紀為之也宏紀自)
(序史傳之興所以通古今而篤名教也&KR0588;明之作廣大悉備史遷剖判建立班固源流因籍荀悦經綸足)
(為嘉史今因前代遺事略舉義教所歸末吏區區注疏而已)
魏史黃初太和中始命尚書衛覬繆襲草創紀傳累載
不成又命侍中韋誕應璩秘書監(一無監字)王沈大將軍從
事中郎阮籍司徒右長史孫該司隸校尉傅玄等復共
撰(一作擇)定其後王沈獨就其業勒成魏書四十四卷其書多
為時諱殊非實錄釋(此一段原魏志起本皆魏世所撰者此下本應入蜀志起本而蜀無)
(史局勅授之書故闕之)吳大帝之季年始命太史令丁孚郎中項
峻撰吳書孚峻(一作峻孚)俱非史才其文不足紀錄至少帝
時更勅韋曜周昭薛瑩梁廣華覈訪求往事相與記述
並作之中曜(一作推)瑩為首當歸命侯時昭廣(一作廣昭)先亡
曜瑩徙黜史官久闕書遂無聞覈表請召(一無召字)曜瑩續
成前史其後曜獨終其書定為五十五卷釋(此段原吳志起本亦)
(吳有國時所撰)至晉受命海内大同著作陳夀乃集三國史(前但)
(述二國此云三國者據陳所撰書為言也)撰為國志凡六十五篇夏侯湛時
亦著魏書見夀所作便壞已草而罷及夀卒梁州大中
正范頵表言國志明乎得失辭多勸誡有益風化願垂
採錄於是詔下河南尹就家寫其書釋(此段述陳夀撰志并其書出顯)
(之事)先是魏時京兆魚豢私撰魏略事止明帝其後孫盛
撰魏氏春秋王隠撰蜀記張勃撰吳錄異聞錯出其流
最(一作甚)多宋文帝以國志載事(一作紀)傷於簡略乃命中
書郎裴松之兼採衆書補注其闕由是世(一無世字)言三國
志者以裴注為本焉釋(末段述裴注相輔而行)
按第八節述承祚三國志也馬班而後史家之作高
簡無如此書然簡失則略非得西鄉注輔之徵事考
言減趣不少故後段特詳裵作前於補注篇以煩蕪
刺之而於此必以注本全之論取嚴文取備也曲
筆史官二篇深斥蜀無史職之言謂陳夀厚誣其君
相然觀此節蜀志之先獨無撰著又似夀言未必盡
誣意或官局雖存而勅修不預與抑子元尊崇史體回
護武鄉姑為斡全之說歟
衛覬繆襲(魏志衛覬傳覬字伯儒拜侍中與王粲並典制度受詔典著作又為魏官儀劉劭)
(傳劭同時東海繆襲亦有才學多所述叙注文章志曰襲字熙伯辟御史大夫)
誕璩沈籍該玄(劉劭傳附光禄大夫京兆韋誕注文章叙錄曰誕字仲將善屬辭章王)
(粲傳附應璩官至侍中注文章叙錄曰璩字休璉善書記齊王即位典著作王沈見叙事篇晉書本傳)
(云與荀顗阮籍共撰魏書孫阮籍見史官建置篇字劉劭傳附陳郡太守任城該注文章叙錄曰該)
(公達年二十為郎中著魏書入晉書傅玄傳魏除郎中與東海繆施俱以時譽選著作撰集魏書又見)
(書事篇按繆施或即魏志之繆襲否俟考)
吳大帝(至)召瑩續史(大段皆華覈疏文見吳志薛瑩傳其中韋曜薛華三人並見史)
(官篇其丁孚項峻周昭梁廣四人並見覈疏吳志皆無傳)
曜終其書(按曜終其書史無明文據裴松之注有稱韋曜吳書者可知終之者曜矣)
著作陳(至)寫其書(與陳夀傳同文陳夀見漢書家)
夏侯湛(晉書本傳湛字孝若與潘岳友善每行止同輿接席市都謂之連璧除散騎常侍著論三)
(十餘篇别為一家之言)
異聞錯出(按裴松之注所引漢晉間羣書凡百有餘種其錄魏事者則有魚豢魏略孫盛魏氏)
(春秋王沈魏書隂澹魏紀荀勖文章叙錄曹瞞傳魏武故事褒賞令漢魏春秋典論魏末傳魏名臣奏魏)
(世譜等其錄蜀事者則有王隠蜀記譙周蜀本紀陳夀益都耆舊傳又雜記常璩華陽國志郭沖五事張)
(儼嘿記諸葛集等其錄吳事者則有張勃吳錄吳沖吳歷韋曜吳書虞溥江表傳環氏吳記會稽典錄等)
(其統錄者則有司馬彪續漢書九州春秋謝承後漢書張璠袁宏後漢紀華嶠漢後書孔衍漢魏尚書習)
(鑿齒漢晉春秋獻帝春秋獻帝紀獻帝起居注山陽公載記漢末名士錄先賢行状英雄記干寶晉紀虞)
(預晉書王隠晉書陸機晉惠起居注晉陽秋晉諸公贊陳留耆舊傳徐衆異同評高士傳文士傳列士傳)
(神仙傳列異傳文章志等又有諸名臣列傳名族世譜名人集等多不可悉數也所述皆異辭故言異聞)
(錯出)
裴松之補注(見補注篇)
晉史洛京時著作郎陸機始撰三祖紀佐著作郎(一脫郎字)
束晳又撰十志會中朝喪亂其書不存先是歴陽令陳
郡(一作留)王銓(一誤作鈐下同)有著述才每私錄晉事(舊誤作晉書)及
功臣行状未就而卒子隠博學多聞(郭作文)受父遺業西
都事跡多所詳究過江為著作郎受詔撰晉史為其同
僚虞預所訴(舊作斥誤)坐事免官家貧無資書未遂就乃依
征西將軍庾亮於武昌鎮亮給其紙筆由是獲成凡為
晉書八十九卷咸康六年始詣闕奏上隠雖好述作而
辭拙才鈍其書編次有序者皆銓所修章句混漫者必
隠所作時尚書郎領國史干寶亦撰晉紀自宣迄愍七
帝五十三年凡二十二卷其書簡略直而能婉甚為當
時所稱釋(自首節至此所述盡西晉而止)晉江左史(一有官字)自鄧粲孫盛
檀道鸞王韶之(王韶之舊在檀道鸞上)已下相次繼作遠則偏記
兩帝近則唯叙八(舊作六誤)朝至宋湘東太守何法盛始撰
晉中興書勒成一家首尾該備釋(此層述東晉書)齊隠士東莞
臧榮緒又集東西二史合成一書釋(此三句述兩書始合)皇家貞
觀中有詔以前後晉(一脫晉字)史十有八家制作雖多未能
盡善乃勅史官更加纂錄採正典與雜(或作舊)說數十餘
部兼引偽史十六國書為紀(一譌記)十志二十列傳七十
載記三十并叙例目錄合為百三十二卷自是言晉史
者皆棄其舊本(内有編年體并棄之矣)競從新撰者焉釋(歸到唐初重修)
(晉書遂為行本自此本定而晉缺編年矣故一體單行)
按第九節述唐修晉書也叙舊本詳叙新本簡與後
漢史相類上起三國下終五季棄編年而行紀傳
史體偏缺者五百餘年至宋司馬氏光始有通鑑之
作而後史家二體到今兩行墜緒復續厥功偉哉
晉之後宋齊正史外尚有裴吳二編年卒亦失傳
陸機束晳(陸機撰晉紀見隋唐志其書己見本紀篇彼注有存疑之說宜參會束晳見史官篇)
(撰帝紀十志)
王銓(并子)隠(及)虞預(並見二體及曲筆篇)
私錄晉事(見二體篇王虞注)
干寶晉紀(見左傳家按干書是編年體自新晉書行而其書遂廢也)
鄧孫檀王(鄧粲見序例篇著元明紀十篇孫盛見論贊篇著晉陽秋檀道鸞見序例篇撰)
(續晉陽秋王韶之見雜述篇宋書本傳韶之父偉之有志尚泰元隆安時事小大悉錄韶之因此私撰)
(晉安帝陽秋既成時人謂宜居史職即除著作佐郎使續後事訖義熙九年)
遠兩帝近八朝(按東晉凡十一帝起元明盡安恭鄧粲止撰元明紀是遠兩帝也其後王)
(韶之續至安帝之義熙而恭帝不入紀是近八朝也)
何法盛(宋書無傳隋經籍志晉中興書七十八卷起東晉宋湘東太守何法盛撰按法盛書有掠取)
(郗紹之說附見雜說中篇)
臧榮緒(齊書高逸傳臧榮緒東莞莒人純篤好學括東西晉為一書紀錄志傳百一十卷隠居京)
(口教授南徐州太祖為揚州徵為主簿不到)
貞觀纂錄(舊書房玄齡傳貞觀十八年玄齡與禇遂良受詔重撰晉書於是奏請許敬宗來濟)
(陸元仕劉子翼令狐德棻李義府薛元超上官儀等八人分功撰錄以臧榮緒晉書為主參考詳洽然史)
(官多文詠之士好採碎事競為綺艷李淳風修天文律歷五行三志最可觀太宗自著宣武二帝陸機王)
(羲之四論於是總題曰御撰凡一百三十卷通志略古者修書成於一家至唐始用衆手晉隋二書是也)
晉史十八家(按隋唐二志正史部凡八家其撰人則王隠虞預朱鳳何法盛謝靈運臧榮緒)
(蕭子雲蕭子顯也編年部凡十一家其撰人則陸機干寶曹嘉之習鑿齒鄧粲張盛劉謙之王韶之徐廣)
(檀道鸞郭季産也據志盖十九家豈緣習氏書獨主漢斥魏以為異議遂廢不用歟又按雜說篇有曹干)
(孫檀皆不之取之語是就既修後言此云十八家則兼舉之是就勅修之始羅致羣書言)
十六國書(詳後第十三節)
宋史元嘉中(文帝元)著作郎何承天草創紀傳自此以外
悉委奉朝請山謙之補承天殘缺後又命裴松之續成
國史松之尋卒史佐孫沖之表求别自創立為一家之
(一無之字)言孝建初(孝武元)又勅南臺侍御史蘇寶生(或譌山下同)
續造諸傳元嘉名臣皆其所撰寶生被誅大明(孝武改元)六
年又命著作郎徐爰踵成前作爰因何孫山蘇所述勒
為(一作成)一書其臧質魯爽王僧達諸傳又皆孝武自造
而序事多虚難以取信自永光(廢帝元)已後至禪讓十餘
年中闕而不載釋(已上原宋世所撰)至齊著作郎沈約更補綴
所遺製成新(舊譌作雜)史始(一脫始字)自義熙肇號(晉安帝改元)終乎
昇明三年(順帝末)為紀十志三十列傳六十合百卷名曰
宋書釋(此述沈氏宋書已上言紀傳體)永明末其書既行河東裴子
野更刪為宋略二十卷沈約見而歎曰吾所不逮也釋
(此述裴略係編年體)由是世之言宋史者以裴略為上沈書次之
按第十節述劉宋二史也紀傳編年兼舉江淹有
言修史之難無出於志而世頗疑三國及南北之梁
陳齊周四朝皆無志以為欠事不知實無缺也斷限
篇云宋史上括魏朝隋書仰苞梁代己見其端矣惜
此節不另詳宋史之所該不若後十八節補述隋志
之為明備耳及晚明太倉朱明鎬著史糾嘗言蜀魏
吳之志入於宋書梁陳齊周之志入於隋書在史法
宜改其言可補此節之遺改不改姑勿論而使觀史
者恍然悟志體之皆全洵讀古破迷一快語也明鎬
字昭芑老布衣見梅村集蔡焯云
何山裴孫蘇(何承天宋書本傳五歲失父母徐博學幼漸義訓儒史該覽除著作佐郎撰國)
(史山謙之見徐爰傳裴松之見補注篇又本傳領國子博士續何承天國史未及撰述孫沖之見)
(臧質傳晉秘書監盛曾孫也又見鄧琬傳以附逆敗誅不及撰史事蘇寶生亦見徐爰傳又見王僧達)
(傳云蘇寶者名寶生本寒門有文義之美官至南臺沙侍御史江寧令坐知高闍反不啓聞誅按高闍者與)
(門釋曇相誑為亂者也)
徐爰(宋書恩倖傳爰本名瑗字長玉歴治吏勞遷左丞先是元嘉中使著作郎何承天草創國史世祖)
(初又使奉朝請山謙之南臺御史蘇寶生踵成之六年又以爰領著作使終其業爰雖因前作而專為一)
(家之書爰便辟善事人長於傅會故委寄尤重前見二體篇)
臧魯王諸傳(在宋書列傳第三十四三十五諸人皆稱兵為亂者)
沈裴(沈約見二體篇裴子野見左傳家)
齊史江淹始受詔著述以為史之所難無出於志故先
著十(一作其非)志以見其才沈約復著齊紀二十篇釋(已上原齊)
(世所撰此下當有文云)梁天監中太尉錄事蕭子顯啟撰齊史書
成表奏之詔付秘閣起昇明(宋順帝元)之年盡永元(東昏元)之
代(此八句諸本脫簡今據本傳補入寧冒妄綴之譏不敢疎率了事也)為(此亦補字)紀八志十
一列傳四十合成五十九篇釋(此述子顯齊書已上述紀傳體)時奉
朝請吳均亦表請撰齊史乞給起居注并羣臣行狀有
詔齊氏故事布在流俗聞見既多可自搜訪也均遂撰
齊春秋三十篇其書稱梁帝為齊明佐命帝惡其實詔
燔之然其私本竟能與蕭氏所撰並傳於後釋(此述吳均書係)
(編年體)
按第十一節述南齊二史也亦紀傳編年兼舉已
上二節攷隋唐志裴吳二書並入編年部而史通内
篇之首亦以附左傳家不與沈蕭本同門以此知宋
齊兩代亦二體兼舉惜此二書後竟廢亡愚是以歎
五百年史體偏缺也
江淹十志(梁書本傳淹字文通起家南齊州從事建元初為建安王記室參掌詔冊并典國史)
(鄭樵通志序江淹有言修史之難無出於志誠以志者憲章之所繫非老於典故不能為也按隋志江淹)
(齊紀十三卷亡南史本傳云與司徒左長史檀超共為條例為王儉所駮所撰十三篇竟無次序即指此)
(也其傳末云齊史十志行於世)
沈約齊紀(見二體篇又本傳所著齊紀二十卷)
蕭子顯啟撰齊史(啟撰諸句見梁書本傳按沈紀蕭書各自為史舊本脫去蕭子顯啟)
(撰等句遂與沈約混為一書而本文二十篇之下綴有紀八志十一列傳四十合成五十九篇凡十六字)
(如何著解且其後又有與蕭氏所撰並傳之語根從何處來耶蕭傳有明文齊書非逸史其為脱簡灼然)
(無疑故敢斗膽補入)
吳均齊春秋(見左傳家)
梁史武帝時沈約與給事中周興嗣步兵挍尉鮑行卿
秘書監謝昊相承撰錄已有百篇值承聖(元帝元)淪没並
從焚蕩廬江何之元沛國劉璠以所聞見究其始末合
撰梁典三十篇而紀傳之書未有其作陳祠部郎中姚
察有志撰勒施功未周(謂加功於前人所未完者)但既當朝務兼知
(一作修非)國史至於陳亡其書不就釋(此段述梁史之作其功未就舊本此處)
(與下叚分節未是)陳史初有吳郡顧野王北地傅縡各為撰史
學士其武文二帝紀即顧傅所修太建初(宣帝元)中書郎
陸瓊續撰諸篇事傷煩雜姚察就加刪改粗有條貫及
江東不守持以入關隋文帝嘗索梁陳事跡察具(一譌作且)
以所成每篇續奏而依違荏苒竟未絶筆釋(此段述陳史之作前)
(功亦未就帝兩史皆姚察未竟之業也自隋文五句已梁陳合舉矣)皇家貞觀初其子
思廉為著作郎奉詔撰成二史於是憑其舊藁加以新
錄彌歴九載方始畢功定(王本作述)為梁書五十卷陳書三
十六卷今並行世焉釋(此合述兩史之成成於姚氏父子繼述之功也二代亦缺編)
(年書北叙二代史事至此猶未了越至齊周隋三史後另節了之)
按第十二節述梁陳二代之史也二史皆前代未成
成於本朝又皆父業未就就於子述故用變例合述
之體看節末一段自明編者不察率意割裂其非元
始分支益信
沈周鮑謝撰錄(沈約屢見又梁書本傳著高祖紀十四卷周興嗣梁文學傳字思纂為)
(員外散騎郎佐撰國史選給事中撰史如故唐蓺文志周興嗣梁皇帝實錄五卷鮑行卿梁書無傳唐)
(志鮑行卿乘輿飛龍記二卷節謝昊梁書無傳見前卷第五)
何劉合撰梁典(按陳書何之元周書劉璠二傳各言撰梁典三十卷隋唐二志亦皆分載)
(二典而史通以為二人合撰則梁典祗是一書耳足正二志之岐出)
陳史顧傅所修(顧野王見前卷第五節𫝊縡陳書本傳字宜事北地人梁太清末㩦母南)
(奔俄丁母憂在兵亂之中居喪禮哀毁骨立世祖召為撰史學士唐志顧野王陳書三卷傅縡陳書三卷)
陸瓊續撰(陳書本傳瓊字伯玉有至性從祖襄歎曰此兒必荷門基所謂一不為少頜大著作)
(隋志陳書四十二卷訖宣帝陳史部尚書陸瓊撰)
姚察(并子)思廉(姚察見題目篇唐書思廉傳思廉本名簡以字行陳吏部尚書察之子授秦王)
(府文學王即位改著作郎弘文館學士詔與魏徵共撰梁陳書思廉采謝炅顧野王等諸家言推究綜括)
(為梁陳二家史以卒父業按謝炅隋志作謝昊)
十六國史前趙劉聰時領左國史公師彧撰高祖(劉淵)本
紀及功臣傳二十人甚得良史之體凌修譖其訕謗先
帝聰怒而誅之劉曜時平輿子(封號)和苞撰漢(一脫漢字)趙記
十篇事止當年不終曜滅釋(前趙匈奴劉氏史第一揭過公師彧書以和苞所撰)
(作勒)後趙石勒命其臣徐光宗歴傅暢鄭愔等撰上黨國
記起居注趙書其後又令王蘭陳宴程陰徐機等相次
撰述至石虎並令刊削使勒功業不傳其後燕太傅長
史田融宋尚書庫部郎郭仲産北中郎參軍王度追撰
二(舊無二字)石事集為(舊無為字)鄴都記趙記(一作紀)等書釋(後趙羯種)
(石氏史第二揭過徐王等書以田融王度等所撰作勒)前燕(慕容廆皝雋暐)有起居注杜
輔全(疑詮字脫旁)錄以為燕紀後燕(垂寶盛熙)建興元年董統受
詔草創後書著本紀并佐命功臣王公列傳合三十卷
慕容垂稱其叙事富贍足成一家之言但褒述過美有
慙董史之直其後申秀范亨各取前後二燕合成一史
釋(前後燕鮮卑慕容氏史第三第四揭過杜董等書以范亨等所撰作勒)南燕有趙郡王
景暉嘗事德超(南燕二主名)撰二主起居注超亡仕於馮氏
官至中書令仍撰南燕錄六卷釋(南燕亦慕容氏史第五揭過起居注以南)
(燕錄作勒)蜀初號曰成後改稱漢李勢散騎常侍常璩撰漢
書十卷後入晉秘閣改為蜀李(一脫李字)書璩又撰華陽國
志具載李氏興滅釋(蜀成賨人李氏史第六以常璩所撰二書作勒)前涼張駿
十五年命其西曹邊瀏集内外事以付秀才索綏作涼
國春秋五十卷又張重華護軍參軍劉慶在東菀(苑通)專
修國史二十餘年著涼記十二卷建康太守索暉(一作琿)
從事中郎劉昞又各著涼書釋(前涼安定張氏史第七所述撰人凡四唯此無)
(專勒)前秦(苻堅)史官初有趙淵車敬梁熙韋譚相繼著述苻
堅嘗取而觀之見苟太后幸李威事怒而焚滅其本後
著作郎董誼追錄舊語十不一存及宋武帝入關曾訪
秦國事又命梁州刺史吉翰問諸仇池並無所獲先是
秦秘書郎趙整參撰國史值秦滅隱於商(一作南)洛山著
書不輟有馮翊車頻助其經費(一作始)整卒翰乃啟頻纂
成其書以元嘉九年起至二十八年方罷定為三卷而
年月失次首尾不倫河東裴景仁又正其訛僻刪為秦
紀十一篇釋(前秦氐人苻氏史第八揭過趙淵等六七人書以裴景仁所撰作勒)後秦(姚弋)
(仲)扶風馬僧虔河東衛隆景並著秦史及姚氏之滅殘
缺者多泓從弟和都仕魏為左民尚書又追撰秦紀十
卷釋(後秦羌種姚氏史第九揭過馬衛等書以姚和都所撰作勒)夏(赫連勃勃)天水趙思
羣北地張淵於真興(勃勃元)承光(昌元)之(一無之字)世並受命著
其國書及統萬(夏城)之亡多見焚燒(一脫燒字)釋(夏國匈奴部赫連氏第十)
(其史無存)西涼(李暠)與西秦(乞伏國仁二此下誤衍北燕字)其史或當代所
書或他邦所錄(此下當補累經遷轉今並失傳八字)釋(西涼狄道李氏第十一西秦鮮卑乞)
(伏第十二存二國史亦無)段龜龍記吕氏(後涼)宗欽記沮渠氏(北涼)失
名記(舊本宗欽記誤粘秃髮脫去沮渠一家今照史補此六字)秃髮氏(南涼)韓顯宗記
(舊衍吕字)馮氏(北燕)唯有(舊譌此)三者(本有四種其一失名故云三者)可知自餘
不詳誰作釋(後涼氐酋呂光第十三北涼盧水胡沮渠蒙遜第十四南涼托跋秃髮烏孤第十五)
(北燕信都馮跋第十六四國皆有史而一失名并作一勒從上所述皆為崔氏春秋起本也)魏世黃
門侍郎崔鴻乃考覈衆家辨其同異除煩補闕錯綜綱
紀易其國書曰錄主(一譌正)紀曰傳都謂之十六國春秋
鴻始以景明之初(魏世宗宣武元)求諸國逸史逮正(一譌至)始元
年(亦宣武元)鳩集稽備而(一本有以字一本而作已屬上句)猶闕蜀事不果
成書推求十有五年始於江東購獲乃增其篇目勒為
一百二(此三字舊譌作十)卷鴻殁後永安中(魏莊帝元)其子繕寫奏
上請藏諸秘閣由是偽史宣布大行於時釋(歸到崔書都為一集)
(始成通行定本)
按第十三節述十六國春秋也雖不得並於正史而
巖疆分据地亘川遼戎馬交馳事關江介其書顧可
廢哉顧崔氏書自宋史蓺文志馬貴與通考皆已闕
載至明乃有屠喬孫之本賀燦然序之曰晉記流行
崔書放散遷之博考旁稽綴遺搜逸爰訂斯編吁何
其不學也屠果博聞欲起斯廢毋假初名毋襲原數
謹循纂體顯號補亡各於正史載記之餘人見書其
人事見書其事而條疏其下曰某人見某書某事見
某書豈不卓爾大雅功高津逮哉乃計不出此而匿
所自來掩非己有舉一切真書胥變而為贋書愚因
是歎書之禍焚棄者猶小竄亂者甚焉冒出者又甚
焉明穆神之際是巳時則有若豐坊之魯詩世學矯
語傳經王某之天禄閣外史佹稱蓄古紛紛仿傚偽
種朋興若屠氏者其為冒出猶在陰陽形影間視彼
諸家差當末減耳或云杭本漢魏叢書所收十六短
錄故是彦鸞之舊是說也余猶疑之
十六國史(史通所記諸零雜短卷當時已多刊落無從蔓引然細尋節中諸所勾勒恰與隋唐)
(二志歴歴相符按隋志前趙則漢記十卷唐志作十四卷和苞撰後趙則趙書十卷唐志作二十卷偽燕)
(太傅長史田融撰又二石傳二卷二石偽事二卷唐志作六卷晉北中郎參軍王度撰前燕則燕書二十)
(卷記慕容雋事偽燕尚書范亨撰南燕則南燕錄六卷記慕容德事偽燕中書郎王景暉撰蜀成則唐志)
(有漢之書十卷蜀李書九卷華陽國志十三卷並常璩撰前涼則隋志有涼書十卷燉煌實錄十卷唐志)
(作二十卷並劉景撰唐諱昞劉景即劉昞也前秦則秦記十一卷宋殿中將軍裴景仁撰杜惠明注後秦)
(則秦記十卷記姚萇事魏左民尚書姚和都撰夏則隋唐二志皆無書西涼西秦二志亦無書後涼則二)
(志皆有涼記十卷記呂光事偽涼著作佐郎段龜龍撰北涼則二志皆有涼書十卷注云沮渠國史不著)
(撰人據本文及史當即是宗欽南涼則二志皆有托跋涼錄十卷撰人缺今作失名北燕則二志皆有燕)
(志十卷記馮跋事並云魏侍中高閭撰而魏書韓顯宗傳有撰馮志十卷之文與本文合恐即與高閭合)
(作已上十六國史史通人書俱缺者惟夏與西涼西秦也而二志亦此三國無書其餘雖有失名互證皆)
(合於此頗得讀書細意之樂)
崔鴻十六國春秋(見探賾篇又魏書本傳子子元永安中奏其父書曰臣亡考鴻任屬)
(記言刊著趙燕秦夏涼蜀等遺載為之贊序先朝之日草構悉了唯有李雄蜀書搜索未獲闕兹一國遲)
(留未成去正光三年購訪始得討論適訖而先臣棄世凡十六國名為春秋一百二卷今繕寫一本敢以)
(仰呈儻或淺陋不回睿賞乞藏秘閣以廣異家背附記前秦之姓晉書載記曰蒲洪以其孫堅初生有)
(革付臣又土之文改姓苻而世說識鑒篇注引車頻秦書曰蒲洪詐稱䜟文改姓符言已當王應符命也)
(堅生背赤色隱起若篆文其說與晉書異愚按車頻言徵符命背篆不言何文而頻即前秦時人則姓當)
(為符宜可信晉書後出草付五字自别有本亦安知非竹付之譌耶世徒以國史為正然頻書幸留片羽)
(孝標亦在唐前詎不足當互證之資耶附記之亦足廣異家也又古本他書說符堅往往從竹雖草頭竹)
(頭古人通寫然義固不相奸也)
附錄(按屠氏不著採錄書名難據以為正證要其語決非無本史通此節所列人氏與於史事)
(者四十二人不與史事者一人今就屠書有者之附見之又有别見諸史及本集他篇者亦拈出)
(前趙公師或善相人劉淵深相崇敬後官太中大夫為劉聰所誅和苞劉曜時諫營夀陵封平輿子二人)
(史官篇亦見後趙徐光字季武頓&KR0588;人石勒記室參軍遷中書令領秘書監傅暢字世道北地人為大)
(將軍右司馬愔識朝儀勒器之作晉諸公叙讃二十卷公卿故事九卷南燕王景暉苻秦太史令高魯)
(之甥也魯遣暉隨獻玉璽於慕容德留仕德著南燕錄六卷蜀成常璩亦作據屠錄與補注等篇所記)
(略同前涼索綏字士艾燉煌人幼舉孝廉又舉秀才為儒林祭酒張駿命集閣内外事付綏著涼春秋)
(五十卷劉昞屠錄與點煩篇略同前秦李威字伯龍苟太后之姑子也威有辟陽之寵史官載之後苻)
(堅見其事將罪著作郎車敬等已死乃止趙整字文業一名正年十八為堅著作郎情度敏達信佛法遁)
(跡商洛山專精經律後秦姚和都仕至左兵尚書撰秦紀十卷記姚萇時事赫連夏趙逸字思羣天)
(水人仕姚興為勃勃所虜拜著作郎張淵不知何處人自云嘗仕苻堅堅敗仕姚興父子泓滅入夏為太)
(史令北涼宗欽字景若金城人博綜群言仕沮渠蒙遜為中書郎撰涼記十卷已上名見屠本者凡)
(十五人又别見者范亨見魏書崔浩傳下節注及之吉翰宋書有傳馮翊池陽人裴景仁見南史及世)
(說注韓顯宗見魏書韓麒麟子也字茂親又散見本集者董統見直書篇劉慶見史官篇餘闕考者俟續)
(見補)
元魏史道武時始令鄧淵著國記唯(一脫唯字)為十卷而條
例未成暨乎明元廢而不述神䴥二年(太武元)又詔集諸
文士崔浩浩弟覽高讜(舊作閭誤)鄧潁晁繼(一譌維)范亨黃輔
等撰國書為三(舊脫三字)十卷又特命浩總監史任務從實
錄復以中書郎高允散騎侍郎張偉並參著作續成前史
(史字疑衍)書叙述國事無隱所(一無所字)惡而刊石寫之以示行
路浩坐此夷三族同作死者百二十八人自是遂廢史
官釋(此述魏史初時事)至文成帝和平元年始復其職而以高
允典著作修國記允年已九十手目俱衰時有挍書郎
(一有中字)劉模長於緝綴乃令執筆而口占授之如是者五
六歲所成篇卷模有力焉釋(此述續修事)初國記自鄧崔以
下皆相承作編年體至孝文太和十一年詔秘書丞李
彪著作郎崔光始分為紀傳異科宣武時命邢巒追撰
孝文起居注既而崔光王(舊脫王字)遵業補續下訖孝明之
世温子昇復修孝莊(一譌武)紀濟陰王暉業撰辨宗室錄
魏史官私(官私謂官本私本)所撰盡於斯矣釋(此述分體撰次等事已上皆)
(在魏世)齊天保二年(顯祖元)勅秘書監魏收博採舊聞勒成
一史又命(一作令)刁柔辛元植房延祐睦(一譌陸)仲讓裴昂
之高孝幹等助其編次收所取史官懼相凌忽故刁辛
諸子並乏史才唯以髣髴學流憑附得進於是大徵百
家譜狀斟酌以成魏書上自道武下終孝靖紀傳與志
凡百三十卷釋(此正述魏收撰魏書)收諂齊氏於魏室多不平既
黨北朝又厚誣江左性憎勝已喜念舊惡甲門盛德與
之有怨者莫不被以醜言没其善事遷怒所至毁及高
曾書成始奏詔收於尚書省與諸家論討前後列訴者
百有餘人時尚書令楊遵彦一代貴臣勢傾朝野收撰
其家傳甚美是以深被黨援諸訟史者皆獲重罰或有
(一無有字)斃於獄中羣怨謗聲不息孝昭世勅收更加研審
然後宣布於外武成(武成孝武弟世祖謚也王本改作書成非)嘗訪諸羣臣
猶云不實又令治改其所變易甚多由是世薄其書號
為穢史釋(此段加一層評論)至隋開皇勅著作郎魏澹與顔之
推辛德源更撰魏書矯正收失澹以西魏為真東魏為
偽故文恭列紀孝靖稱傳合紀傳論例總九十二篇煬
帝以澹書猶未能善又勅左僕射楊素别撰學士潘徽
禇亮歐陽詢等佐之會素薨而止今世稱魏史者猶以
收本為主焉釋(此帶述魏澹書而以世尚收書勒住)
按第十四節述後魏書也其初但作編年體其後
專行紀傳書公最不滿收書故加多一段評泊然
亦以托起勅改耳本處勿黏看
鄧淵國記(魏書本傳淵字彦海太祖定中原擢為著作郎詔淵撰國記淵造十餘卷惟次年月)
(起居行事而己未有體例)
崔浩等撰國書(事見直書篇又崔浩傳初太祖詔尚書郎鄧淵著國記未成逮於太宗廢)
(而不述神䴥二年詔集諸文人撰錄浩及弟覽高讜鄧潁晁繼范亨黃輔等共參著作叙成國書三十卷)
(按鄧潁即鄧淵子)
中書郎高允(至)模有力焉(事詳魏書高允傳及儒林張偉傳劉模即附允傳中)
(本文皆撮取傳語也再按允傳浩之被收也允直中書省時恭宗為太子召允留宿翌日命允驂乘至宫)
(門謂曰入當見至尊吾自導卿脫有問但依吾說既入見恭宗曰高允自在臣宫雖與浩同事制由於浩)
(世祖召允曰國書皆崔浩作否允對曰臣與浩同作臣多於浩世祖大怒恭宗曰天威嚴重允迷亂失次)
(耳臣向備問皆云浩作允曰臣謬參著作今已分死不敢虚妄殿下哀臣乞命耳實不問臣臣無此言世)
(祖曰直哉臨死不移貞臣也宜宥之按允字伯恭年九十八)
李崔始為紀傳(李彪傳彪字道固參著作事自成帝以來浩允編年序錄為春秋之體彪)
(始奏從遷固之體創為紀傳表志之目焉轉崔光傳光本名孝伯字長仁高祖賜名拜中書博士著作郎)
(與秘書丞李彪參撰國書按光即鴻父也)
宣武時(至)號為穢史(通十五六行以北齊魏收傳對證之事語咸具矣其間所稱引)
(諸人邢巒字洪賓中書侍郎尚書王遵業著作佐郎温子昇見叙事篇暉業魏濟陰王新成曾孫四人魏)
(書有傅刁柔國子博士辛元植司空司馬房延祐通直常侍睦仲讓不著官秩裴昂之國子博士高孝幹)
(尚書郎六人皆無傳楊遵彦楊愔字北齊本傳尚太原長公主尚書右僕射封開封王)
辨宗室錄(魏書宗室傳濟陰王暉業涉子史有志節齊文襄嘗問之對曰數尋伊霍之傳不讀)
(曹馬之書暉業以時運漸謝不復圖全在晉陽也無所交通撰魏藩王家世號為辨宗室錄四十卷)
魏澹顔辛更撰(魏澹見本紀篇又隋書本傳太祖以魏收書褒貶失實平繪中興書事不)
(倫序詔澹别成魏史澹自道武下及恭帝為十二紀七十八傳别為史論及例一卷并目錄合九十二卷)
(書甚簡要大矯收繪之失上覽而善之顔之推北齊本傳字介隋開皇中太子召為學士甚見禮重按)
(顔介共撰魏書之文本傳不載辛德源隋書本傳字孝基高祖受禪隱於林慮山秘書監牛弘以德源)
(才學奏與著作郎王劭同修國史)
楊素别撰(隋書本傳素字處道高祖受禪加上柱國封越國公大業元年改封楚公有集十卷)
(别撰事見下)
潘禇歐陽(隋文學傳潘徽字伯彦吳人煬帝嗣位詔徽與太常博士禇亮歐陽詢等助越公楊)
(素撰魏書會素薨而止禇亮字希明歐陽詢字信本傳入唐書)
高齊史天統初(後主緯元)太常少卿祖孝徵述獻武起居名
曰黃初傳天錄(或謬改為禄)時中書侍郎陸元規常從文宣
征討著皇帝實錄唯記行師不載他事自武平後(亦後主元)
史官陽休之杜臺卿祖崇儒崔子發等相繼注記釋(述齊)
(世撰述)逮(一作迄)於齊滅隋秘書監王劭内史令李德林並
少仕鄴中多識故事王乃憑述起居注廣以異聞造編
年書號曰齊志十有六卷(原注其序云二十卷今世間傳者唯十六卷焉)李在
齊預修國史創紀傳書二十七卷至開皇初(一有又字)奉詔
續撰增多齊史三十八篇以(舊作已)上送官藏之秘府釋
(述隋時續撰王志編年已成李書紀傳未竟)皇家貞觀初勅其子中書舍人
百藥仍其舊錄雜採他書演為五十卷釋(至唐初紀傳乃成)今
之言齊史者唯王李二家云釋(高齊史二體並東此節與後周隋二節事皆)
(未了)
按第十五節述北齊史也當時兼有二體迨後王志
廢矣
祖孝徵(祖珽字也其人淫穢喪恥北齊書本傳後主拜珽尚書左僕射監修國史加特進入文林)
(館總監撰書按黃初傳天錄是珽所創起居實錄書名以比魏文受禪媚獻武也或誤從傳字截句讀作)
(去聲遂改錄為禄疑是年號時實無此元也)
陸元規(名見祖珽傳)
陽杜祖崔(陽休之北齊書本傳字子烈齊受禪除散騎常侍修起居注天統初為光禄卿監國)
(史杜臺卿名見隋書李德林傳舊注字少山齊中書侍郎祖崇儒舊注珽族弟也武平末通直常侍)
(十崔子發隋經籍志齊紀三卷紀後齊事崔子發撰)
王劭李德林(王劭齊志即左傳家所引之書按十六卷唐蓺文志作十七卷李德林見探賾)
(篇)
百藥(見本紀篇李安平注)
宇文周史大統年有秘書丞柳虬兼領著作直辭正色
事有可稱釋(周世初著)至隋開皇中秘書監牛弘追撰周紀
十有八篇略叙紀綱仍皆扺忤(王本作扺捂)釋(隋時續撰)皇家貞
觀初勅秘書丞令狐德棻秘書郎岑文本共加修緝定
為周書五十卷釋(至唐初乃成宇文史但有紀傳無編年)
按第十六節述後周書
柳虬(見前卷第八節又周書本傳大統十四年除秘書丞領著作)
牛弘(見世家篇)
德棻文本(令狐德棻見前卷十節又詳後舊唐書岑文本字景仁擢拜中書舍人時中書侍郎)
(顔師古免温彦溥奏請復用太宗曰我自舉一人公勿憂也於是以文本為中書侍郎專典機密又先與)
(令狐德棻撰周史其史論多出於文本至十年史成)
隋史當開皇仁夀時王劭為書八十卷以類相從定其
篇目至於編年紀傳並闕其體煬帝世唯有王胄等所
修大業起居注及江都之禍仍多散逸釋(隋之正史本無撰藁)皇
家貞觀初勅中書侍郎顔師古給事中孔潁達共撰成
隋書五十五卷與新撰周書並行於時釋(至唐方經始撰定唐業由)
(周隋而起故牽連周史東之舊本此處連下非)
按第十七節述隋書也宇文周史本無編年隋雖
有王劭書止錄詔勅等為記言體亦非編年類也故
二代皆一書歸束
王劭書(王劭隋書即尚書家所引之書與齊志體例殊科閱者辨之)
王胄(隋文學傳王胄字承基大業初為著作佐郎唐蓺文志有開皇起居無大業起居散逸故也)
師古穎達(舊唐書顔籕傳籕字師古齊黃門郎之推孫也少傳家業武德初為秦王府記室遷)
(中書舍人令狐傳高祖詔中書舍人顔師古修隋史孔穎達傳穎達字仲逵尤明左氏傳鄭氏尚書王)
(氏易毛詩禮記兼善算歷解屬文太宗即位除國子司業遷太子右庶子仍兼司業與魏徵撰成隋史)
初太宗以梁陳及齊周隋氏並未有書乃命學士分修
事具於上(上謂梁陳及齊周隋四節所云)仍使秘書監魏徵總知其務
凡有讃論徵多預焉始以貞觀三年創造至十八年方
就(原注唯姚思廉貞觀二年起功多於諸史一歲)合為(一脫為字)五代紀傳并目錄
凡二百五十二卷書成下於史閣釋(已上統括五代紀傳卷目)唯有
十志斷為三十卷尋擬續奏未有其文又詔左僕射于
志寧太史令李淳風著作郎韋安仁符璽郎李延夀同
撰其先撰史人唯令狐德棻重預其事太宗崩後刊勒
始成其篇第雖編入隋書其實别行俗呼為五代史志
釋(此層另述五代志明隋書之志非專志隋也)
按第十八節乃總括五代諸書之詞此五書事垂往
代史定熙朝志入一家典稽五族故另詳之初閱
舊書職官志貞觀年修五代史五代二字殊鶻突(晉後)
(唐前唯有南北各四朝無五代之名也)及閱是篇翻檢令狐德棻等傳
乃始爽然盖其時八史唯南之梁陳北之齊周隋是
唐修故也禪語有云上元即是正月半因自笑平生
經眼不經心處不知凡幾只坐繙書溜滑耳
五代紀傳(舊書令狐德棻傳德棻言於高祖曰近代都無正史梁陳及齊猶有文籍周隋遭大)
(業離亂多有遺闕當今耳目猶接更十數年後恐堙没如臣愚見並請修之高祖然其奏詔曰自有魏南)
(徙乘機撫運周隋禪代梁氏稱邦齊遷龜鼎陳建皇宗立言著績無乏於時而簡牘未編炎涼已積朕握)
(圖馭宇方立典謨有懷撰次實資良直云云詔下數年竟不能就貞觀三年太宗勅德棻與岑文本修周)
(史李百藥修齊史姚思廉修梁陳史魏徵修隋史與房玄齡總監德棻义奏引崔仁師佐修周史德棻仍)
(總知類會魏徵傳徵字玄成初令狐德棻等撰諸史徵受詔總加撰定隋書序論皆徵所作按隋書本顔)
(孔合撰與十七節并下條注會看乃全又按宋齊北魏三書前代已成故唐修止於五)
五代史志(史通列同修四人新舊書可證合者李淳風傳則云除太史丞預撰五代史其天文)
(律歴五行志皆淳風作李延夀傳則云補崇賢館學士受詔同敬播修五代史志而于志寧傳但云預修)
(禮修史等功賞賜不言所修何史至韋安仁則無傳當用史通語證補之陳氏解題隋志高宗時始成上)
(總梁陳齊周之事俗號五代志按陳氏即本史通立解也夾漈志略亦然)
惟大唐之受命也義寧(隋恭帝元)武德(唐高祖元)間工部尚書温
大雅首撰創業起居注三篇自是司空房玄齡給事中
許敬宗著作佐郎敬播相次立(一作相與自立)編年體號為實
錄迄乎三帝世有其書釋(述本朝國史二體並陳已上為編年起本)貞觀
初姚思廉始撰紀傳粗成三十卷至顯慶(高宗改元)元年太
尉長孫無忌與于志寧令狐德棻著作郎劉胤之楊仁
卿起居郎顧胤等因其舊作(一作書)綴以後事復為五十
卷雖云繁雜時有可觀釋(已上為紀傳起本)龍朔(亦高宗元)中敬宗
又以太子少師(一作卿誤)總統史任更增前作混成百卷如
高宗本紀及永徽(高宗初元)名臣四夷等傳多是其所造又起
草十志未半而終敬宗所作紀傳或曲希時旨或猥飾
(一作釋)私憾凡有毁譽多非實錄必方諸魏伯起亦猶張
衡之蔡邕焉其後左史李仁實續撰于志寧許敬宗李
義府等傳載言記事見推直筆惜其短歲(一作世)功業未
終至長夀中(武后九年)春官侍郎牛鳳及又斷自武德終於
弘道(高宗末元)撰為唐書百有十卷鳳及以喑聾不才而輒
議一代大典凡所撰錄皆素責私家行狀而世人叙事
(謂家狀)罕能自遠(謂遠於俗一作達非)或言皆比興全類詠歌或語
多鄙樸實同文案(四語皆謂家狀所叙)而總入編次了無釐革其
有出自胷臆申其機杼發言則嗤鄙怪誕叙事則參差
倒錯故閱其篇第豈謂可觀披其章句不識所以既而
悉收姚許諸本(繳去之也)欲使其書獨行由是皇家舊事殘
缺殆盡釋(此一長段中具三層許飾而誣李直而年促牛冗俗而亂總以推出重撰緣由也)長
安中(武后十八年)余與正諫大夫朱敬則司封郎中徐堅左
拾遺吳兢奉詔更撰唐書勒成八十卷釋(此正叙重撰事八十卷是)
(紀傳體)神龍(中宗元)元年又與堅(一無堅字)兢等重修則天實錄
編為三(或作二)十卷釋(此三十卷是編年體)夫舊史之壞其亂如繩
錯綜艱難朞月方畢雖言無可擇事多遺恨庶將來削
藁猶有憑焉釋(二體並攝舊本連下節非)
按第十九節述本朝國史而以當職手撰者終之
須知所云八十卷三十卷者正如王隠之晉書干寶
之晉紀山謙之裴松之之宋史草創起本為後來史
局之藁底耳非完書也修本既行其書遂佚往代皆
然說者乃謂知幾善譏訶鮮撰著不亦冤乎叙古
今正史畢
創業起居注(舊書温大雅傳大雅字彦和武德元年歴黃門侍郎撰創業起居注三卷讀書)
(志紀高祖起義至受隋禪用師符䜟受命典冊事)
房許敬等立編年(舊書房玄齡傳房喬字玄齡在秦府中常典管記貞觀三年代長孫)
(無忌為尚書左僕射監修國史許敬宗敬播並見上卷第九節又播傳與許敬宗撰高祖太宗實錄自創)
(業至貞觀十四年為二十卷後又撰太宗實錄從貞觀十五年至二十三年為二十卷)
姚長孫等撰紀傳(姚思廉新舊本傳闕書撰國史長孫無忌于志寧令狐德棻三人傳)
(並渾書監修國史文苑劉胤之傳永徽中累轉著作郎與令狐德棻著作楊仁卿等撰成國史封陽城縣)
(男其從孫即知幾也楊仁卿無傳顧胤傳以撰武德貞觀兩朝國史八十卷成加朝散大夫按唐二書凡)
(書國史或統言或專以紀傳言或竟闕書史通此等處可當史補亦可當史注)
猶張衡之蔡邕(商芸小說張衡死日蔡邕毋始孕二人才貌相類人云邕是張衡後身按)
(史通是語盖反辭以况也後漢靈帝嘗問侍中楊奇曰朕何如桓帝奇對曰陛下之於桓帝亦猶虞舜比)
(德唐堯語意正相似)
李仁實(見上卷第九節)
牛鳳及(無傳與前卷第九節參看)
朱敬則徐堅吳兢(三人並見自叙篇此云撰唐書八十卷則天實錄三十卷可作知幾)
(本傳參補按崇文總目吳兢撰唐史自創業迄開元凡一百一十卷韋述因其本更加筆削云云此正與)
(八十三十之數相合但總目統云一百十卷不分紀傳編年又專屬之吳兢皆可與此處本文參證)
大扺自古史臣撰錄其梗槩如此盖屬詞比事以月繫
年為史氏之根本作生人之耳目者略盡於斯矣自餘
偏(一譌作編)記小說則不暇具而論之釋(得此二句繳得正史二字碧清)
按第二十節乃通篇總結讀此篇須將二體篇處
處印合史通一書皆議論體獨史官正史二篇屬
叙事體觀其所述自史漢而下悉援序傳原文至梁
陳以還咸舉見聞所接全書談史安可不辨史曹全
史就評安可不綜史部議論叙事相須為用是二篇
者雖外篇之壓卷實内篇之括囊史通正本已盡於
是
史通通釋卷十二
