三朝北盟會編卷一百二十二
宋徐夢莘撰
建炎下帙
起建炎三年二月十三日壬戍盡十八日丁夘
十三日壬戍車駕幸杭州上至杭州以州治為行宫以
顯寧寺為尚書省然百司官吏到者十未有一二
十四日癸亥汪伯彦奏剳乞賜竄殛劄子曰臣聞危而
不持顛而不扶焉用彼相臣實犯此有靦面顔輙瀝愚
誠上干天聽伏念周旋羈紲幸會風雲備位宥密者行
且再期爰立冡司亦既逾月承靖康既危之後輔建炎
復績之初圖回二聖之還言念兩河之復雖政刑兩殷
於當務然事力不及於前時贊㐮百為未有一得練兵
選將而臨事不為用遣使修睦而所欲未或從卿士啟
渡大江之謀先時被患廟堂念係中原之望應變隨宜
固萬邦戴后之心挫羣奸幸禍之志詔川陜之師從
横而禦侮檄東北之兵首尾以觧紛備謹邊防以慮敵
至終緣彼國兼用吾民陷濮與檀破青及濟所向既北
乘勢而東雖世忠控要路於淮徐而范瓊頓勁兵於宿
泗對壘兩軍之相拒輕兵間道以潜來臣偶以沈疴所
纏不能密志而慮致鑾輿之遑遽拏舟楫以播遷持危
扶顛無善可紀雖曰登庸日淺以病丐閒如其捨劇理
均徇名責實事失前定奚用臣為咎將誰歸死有餘責
本欲居家待罪恭俟嚴誅重念駐蹕初臨政煩親攬暫
兹忍耻靡敢冐居伏望知臨之大君特奮乾剛之獨斷
亟選良弼共理多難錄臣罪愆重賜竄殛是日左僕射
潜善門下侍郎兼簽書樞密院路允迪各有剳子乞黜
責上曰朝廷非不措置往往大夫不知朕固知之卿等
安職降詔不允勅伯彦省所剳子奏理昧幾先事出倉
卒致鑾輿之遑遽拏舟楫以播遷伏望錄臣罪愆重賜
竄殛事具悉朕以菲躬紹承大統爰自初載圖濟多難
惟卿同德之臣陪輔中興之業帷幄密勿何勤如焉羈
絏艱危備嘗之矣比緣鄰敵深入近畿狩於吳江以援
淮甸退循𦕈末良用憮然既不能格天人佑助之心顧
何以平華夏搶攘之亂不德之故特朕之尤豈必大臣
專執其咎務恢遠畫庶保後圖毋重引愆以求去位所
乞不允故兹詔示想宜知悉下責已詔詔曰朕以菲
躬獲承大統萬方請命未能觧塗炭之憂二聖蒙塵莫
𫉬展晨昏之飬兵已練而力屈備雖設而用違震於朕
心罔知攸濟實由涼德未究遠圖仰無以當上帝之意而
禍亂遄臻俯無以得百姓之心而流亡失所比因強敵
深入近境退保江津以援淮甸事出倉卒人用震驚衣
冠頓踣於道途帑藏棄捐於兵火鳴呼皇天后土豈不
鍳朕之至誠志士仁人豈不䘏朕之懇惻倘以寡昧難
彌凶穢宜降罰於朕躬以謝罪於率土尚以國家歷數
之未艾祖宗德澤之在人未至淪亡必將恢復益當洗
心改事雪涕輸誠悉去彌文務從簡素屏斥細務專事
兵戎明告庶邦暨於列位忠言可以規朕之過失長策
可以救國之傾危毋藴於衷悉以逹上廟堂近服宜務
交修藩翰諸侯深思夹輔將帥致爪牙之用黎元保父
母之邦思持顛而扶危用興仆而起壞庶資多助馴致
丕平咨爾萬邦欽予致意下避殿詔詔曰朕倉卒南
渡致大夫棄其家属禁衛五軍老幼不時渡濟頗聞逼
擾尚未有達行在者雖累次委劉光世王渊多以絹帛
堆垜江口賞募日夜濟渡猶恐既渡之後徒步顛蹶道路
仰康允之日下撥在岸空粮船五十隻綱稍先支一月
請受選差使臣二員給劵𬋩押明立旗號前去常潤己
去裝載南来之人早令至行在朕以此未敢獨享宫壼
之安仰有司於後殿御閤朕當自處其中以俟衣冠兵
衛士庶老小咸造行在方御寢殿其三省日下出黃榜
曉示下儉約詔詔曰朕以凉昧荐歴險難深惟不德
天未悔祸是有倉卒南渡駐於江浙念國勢之益削慨
宗廟之僅存雖政事宜有改更在朕躬尤當省懼自今
以往當變祸為福下慰人意易危為安所有應緣供奉
禁省專属朕身如儀物之飾膳羞之奉有司痛行裁省
必遵菲薄其後宫除有職事掌管人不可减放外其餘
悉行减放各聽從便仰三省行下體朕至誠之意
十六日乙丑德音朕以𦕈末獲承至尊德不足以惠綏黎
民武不足以戡定亂略謂言行可以動天地而朕卑辭
屈禮未能交南北之情謂孝弟可以通神眀而朕焦心
勞思莫能拯父兄之難比軍書之告警駭敵國之長驅
尚未定約於一言敢憚避師於三舍而事出倉卒民用
震驚官寮頓仆而失容老稚奔逃而係路實由菲德昧
於遠圖方當走集之衝坐成控扼之勢候載書之不食
即反旆以言旋惟道途次舍多供億之煩而師徒扈從
有征行之苦民靡寕於農業士或後於軍期宜沛湛恩
蕩宥多辟於戲同三十而卜世東都實會於諸侯漢二
百而中天南陽乃興於王業惟上帝之所命豈朕躬之
敢圖尚頼臣民各宣忠力庶資羣策協濟多艱咨爾多
方欽予至意黃潜善汪伯彦再乞罷黜臣等近已具
剳子乞賜竄殛伏蒙聖慈時降詔書不允臣惶惧震越
若無所容陛下體堯舜之愛人法禹湯之罪已德至厚
矣在臣等愈不遑安便當繼上封章不敢就職伏念臣
等從陛下於軍旅之中後叨近輔中原未奠外患不寕
陛下未至於安平之地則臣等未可自便前此雖勢危
力&KR0629;而不肯遽捨陛下而求去者臣等義分非他人比
也今謀國於艱難之時不能弭患而脫身於顛沛之際
反𫉬便私則前日不勝任之罪猶云愛君而今日為自
謀之情無乃私已非惟公義不貸臣等固不忍道也臣
等不敢止用常札再有奏陳所有臣等誤國之罪終不
可逭陛下公天下之法終不可廢今日之祸患稍寕即
當再申前請必冀明正典刑以厭公議
十八日丁邜御史中丞張澂論黃潜善汪伯彦乞重賜
竄黜奏曰臣聞忠臣不避誅竄故能為國督姦盡言不
諱以申天下之誼明主不吝廢置故能惟辟作威自奮
剛斷以聳天下之望臣謹按左僕射黃潜善右僕射汪
伯彦本無物望亦乏才術以嘗從陛下於艱難中因緣
寵任躐持政柄而相業無聞國步日窘陛下蒙塵於外
宗社危逼天下之人聞之者憤怒切齒見之者戟手唾
罵且謂陛下甫次餘杭必亟正典刑以謝海内而數月
以来信任如故中外怖駭未知死所臣備位言責既不
能早正白簡今豈敢尚仍緘默以重誤陛下謹條列潜
善伯彦大罪二十皆顯有實跡不可誣者正月三十日
閻瑾申有敵騎三十人至泗洲行在之人無不願出兵
抗禦及願乘輿渡江潜善等初無措置但固留陛下不
早南渡至初三日探報敵騎在近始倉皇移蹕匹馬扁
舟艱危甚矣致萬乘蒙塵其罪一也車駕倉惶渡江士
大夫并其家属禁衛五軍百司人吏老幼等随從不及
或遇賊或溺江或被擄慟哭之聲震於原野嗟怨之聲
殆不堪聞又前此六宫渡江已久忽於正月二十一日
降指揮見任寄居官不得搬家立法過嚴議者咸云天
子六宫過江静處我軰骨肉豈不是人致行在士大夫
畏其指揮之嚴不敢搬家一旦多被敵人俘掠使歸怨
人主其罪二也車駕駐蹕維揚淮甸之人奔走奉事亦
既二年一旦遽然渡江是委一郡生靈扵敵而不恤也
若士夫若兵衛若民庶無不憤恨離心聞自真楚通泰
扵江南州縣皆碎扵潰兵其祸亂之滋豈止一掦州而
已哉重失人心其罪三也祖宗神主神御自合先六宫
南渡潜善等無寅奉宗廟之意並不措畫一旦車駕起
僅一兩卒舁致傾搖暴露行道之人酸鼻下淚人謀不
臧禍及在天豈不痛哉宗廟顛沛其罪四也建炎初年
自河南西京鄭州拱州遭金人殘破餘皆無恙自潜善
等柄任已来西則五路京師東則澶衛京東今日殘一
州明日陷一郡直至淮上所存者十無一二其罪五也
士大夫既不預知南渡之期又不敢先次亟行一旦流
離東西斃扵道路如司農寺官黃鍔史徽范浩等並遭
亂兵屠殺而從臣常有未到者職事者往往不来殆可
憂疑衣冠遇害其罪六也揚州行在月給軍兵費無慮
百萬本以待戰守之用一旦敵以輕騎涉境並不措置
迎戰又江津渡濟不時一旦潰兵千百為羣流毒東南
其害未止軍兵潰散其罪七也揚州左藏庫金銀絹帛
數目甚多聞前此打角要扵搬發潜善等力沮渡江之
議不令装搬三月一日敵騎已廹尚指揮且搬三分之
一致出門入閘候潮種種留滯不時過江盡為敵有聞
内帑有金亦搬運不及皆民之脂血何緣復得府庫耗
散其罪八也敵騎既破濮州痛行殺戮幾同洗城於是
聞得北京東平望風不守奪門而去雖僅脫敵禍而老
小奔渡殍於道塗者不可勝計如近日自揚州而至江
上壮者敵騎驅之以行老弱者殺之而去今市井行哭
之人非其子弟則其親属生靈塗炭其罪九也謝克家
李擢俱曾受僞命謝克家李擢㦯除職得郡㦯復官領
宫祠如李會則反分司居住更不問着公議尤所切齒
盖克家擢所惡與潜善等所惡士大夫献言者同己則
不次升擢異已則輙遭含怒至有問及禦敵事者云朝
廷自有措置峻拒而力却之以至今日狼狽如此而潜
善等尤護短飾非莫肯虛心以来衆善尤嫉人之有技
不納衆善其罪十也潜善王黼之客伯彦曾受梁子美
提挈故今日梁姓而得差遣者滿天下皆據重任割膏
腴之地如楊梁祖為發運使尤為猥惡其黨更相扶助
欲傾正人而李處遯尤為親戚用事士大夫無不側目
畏之植黨分朋牢不可破其罪十一也言官奏疏以國
危乞大詢衆庶凡再上再降出方肯施行扵是職事官
以上言時病者甚多潜善等以謀不自已出又身為宰
相致大詢及衆内懷不平遂奏乞降付御史臺抄節申
尚書省人莫不怪之其罪十二也又如曾(闕)論潜善無
名進職事係國體潜善兄弟大怒而中書舍人黃唐付
行誥詞極口稱美潜善等遽擢唐付兄唐俊為鴻臚少
卿以示同已獲利之意用朝廷名爵以脇士大夫人咸
笑其淺妄專行私意不勝其公其罪十三也行在百司
每視事京師京師有百司月費两處不减以廵幸而置
御營使司則樞密院為虛設以廵幸而置廵舉財用則
戸部為備員皆官属人吏兵卒耗費無絲毫之補設官
重復耗蠧國用其罪十四也故右丞許景衡陳渡江之
議潜善等極力排斥景衡恨憤而六宮過江人皆曰雖
斥景衡猶用其說也六宮過江已久行在見謀繼往乃
忽下指揮見任官不得搬家人皆怪怨又如敵騎駸駸
回北乃多遣使求和並不曾以一事諉使人藉口使人
莫知所為政事乖謬人輙譏笑其罪十五也蔡京王黼
為相日曾差衛從人兵至今論者未已潜善等一身兼
御營使為廣占親兵置戰士於游惰之地各不下數百
而潜善獨占千餘人皆以為緩急之助不知名分嫌疑
之辨多占兵衞不避嫌疑其罪十六也自古敵人相拒
全藉斥堠潜善等計不知此東京斥堠委之郡守自京
師至南京至泗州道路遥遠皆未嘗多以金帛專遣有
心力行止人探刺真確止是道聽途說便指為實致車
駕蒙塵狼狽如此其罪十七也金人犯東平既破其勢
已作東来之計潜善等得閻瑾便宜請渡江之期乃飾
非遂過尚扵初二日懇留車駕少待初三日陛下出門
當時若少遲留定遭衝突議者謂潜善等以渡江為下
策曾未有中策可以勝之敵騎已逼尚敢挽留車駕其
罪十八也同知樞密院盧益與王黼素有狎邪之舊黼
用為尚書東平之政乖謬冠於一時去年自散官安置
中輙乞求来揚州畢其私事其意實為進用潜善果驟
引為八座未久俄聞伯彦引為樞副已而伯彦之客以
朝献讀祝文失於恭恪言者方欲論列潜善等既為伯
彦荐於朝擢起居郎矣遂除集英殿修撰自來二使有
罪補外未有除集撰者伯彦之黨潜善引之潜善之客
伯彦荐之二人朋比專務欺君其罪十九也宰相之職
無所不統水旱蝗螟則策免盗賦竊發干犯則免潜善
等使車駕蒙塵如此尚敢出入傳呼宰相張盖乘馬略
不知廉耻之節致搢紳指目譏誚幾不容口是能為陛
下立政造事保安國事乎國家殆辱恬不知耻其罪二
十也臣獨以空疎蒙被親擢職在風憲實負天下之責
今日陛下蒙塵臣首當赴死顧臣前此數為陛下謀渡
江之事宸衷輙加采納但為潜善等沮遏然主憂臣辱
主辱臣死固不係於言用不用潜善等之罪臣誼當彈
劾伏望陛下以一已安危為不足深念而以二百年基
業為可憂以一時顛躓為不足深慮而以失億兆之心
為可懼若不痛革前弊力新遠圖别為經理之謀臣未
見其有濟也然痛革前弊力新遠圖非盡逐潜善伯彦
軰天下决未肯信服陛下之令其黃潜善汪伯彦伏望
重賜竄黜以回上天之怒以收億兆之心然後改命易
方稍圖興復盡斥浮濫一歸簡嚴寬䘏黎元輕徭薄賦
作新軍旅選將待時庶幾數年之間漸振安平之業倘
陛下尚存體貎未忍棄捐則七廟神靈恐無係托之地
忠義之士莫知繫属之歸陛下孤立一身何所稅駕臣
之言激切肝膺震潰唯望剛斷早賜處分汪伯彦乞
罷責剳子曰臣近具剳子措置臣雖登揆路日淺偶在
病假幾月而備員帷幄初閱二年輔贊無状乞正典刑
未蒙俞允臣恐懼震越愈不遑安然以謀國於艱難之
時不能防弭而脫身於顛沛之際反獲便私不敢不體
聖意已具負國之罪終不可逭陛下公天下之法終不
可廢候今日之禍患稍寕乞重竄殛訖今月十八日尚
書省據御史中丞張澂状已進内剳子論臣與黃潜善
等致主上蒙塵宗杜危逼乞重賜黜責實當公議伏乞
檢會臣初奏事理速賜施行以公天下臣更不供職以
俟威斷
三朝北盟會編卷一百二十二
