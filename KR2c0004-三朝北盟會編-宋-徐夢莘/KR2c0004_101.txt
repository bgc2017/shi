三朝北盟會編卷一百一
宋徐夢莘撰
炎興下帙
起建炎元年五月一日庚寅盡其日
建炎元年五月一日庚寅朔大元帥即皇帝位於南京
汪伯彦中興日歷曰先是四月二十七日元祐皇后
詔令遣王時雍徐秉哲偹車駕法仗等百官庶務各分
一半發船載宫嬪及張邦昌等前赴南京迎請又命内
侍邵成章王充管押乘輿服御御輦儀仗至南京來迎
王坐便廳南仲伯彦潜善延禧耘世則皆侍立成章等
捧笥以前點數名件内有道冠一頂非人間樣制成章
等拱以捧曰太母傳語此冠自祖宗以來凡退朝宴閒
不戴頭巾只戴此冠後來神宗皇帝易以頭巾脩襲至
哲宗皇帝道君皇帝非祖宗制也願殿下即位後退朝
宴閒戴此冠便是祖宗太平氣象王歛容涕流曰上天
眷命羣臣愛戴幕屬將佐上書勸進拜叩固請至於五
六吾固辭者亦屢矣方此躊躇以思繼又奉太上皇帝
即真之詔太母乘輿服御之意迫不得已不敢欽承於
是命尅擇官選得五月一日庚寅命有司於南京譙門
之左營築壇埸命朱勝非撰策文告天命滕康撰赦文
肆赦五月一日庚寅登壇寅受天命南仲充禮儀使延
禧讀冊告天汪伯彦黃潜善董耘高世則元帥府僚屬
皆登壇行事王泣涕即皇帝位於應天府治之正衙南
仲伯彦潜善延禧耘世則等先稱賀上殿侍立張邦昌
率百官稱賀改元建炎元年初議改元命幕府官屬
聚議耿南仲等議曰王者即位求端於天探一元之意
以正本始故必建元故漢光武中興建武大王再造王
室宜用光武故事紀元恭惟藝祖皇帝誕彌之年太歲
丁亥大王殿下誕彌歲亦丁亥天元屬火宋以炎德王
藝祖開基改元建隆累聖相授逮至靖康乃遭中微殿
下紹隆益光前烈南仲等請以改元為建炎耿延禧
中興記曰初議年號黃潜善定為炎興耿南仲曰此蜀
年號遂為建炎大赦天下門下皇天祐宋卜世過於
漢唐藝祖承周受禪同乎舜禹列聖嗣無彊之歷保邦
隆不拔之基屬以朝奸稔成邊釁恃中都之安富忘外
敵之憑陵致金人來攻京邑初登城而不下終邀駕以
偕行痛念鑾輿遠征沙漠宗族從而盡徙宫闕為之一
空仍仰臣僚俾僣位號朕以介弟之親而受旨開元帥
之府以總師方輸敵愾之忠亟奉講和之詔豈圖變故
終致阽危盖嘗指日以誓諸軍使前迎而後請不惮戴
星而檄率土冀外附而内親而三事大夫與萬邦黎献
共致樂推之懇靡容牢避之私謂亹亹萬機難以一日
而曠位矧皇皇四海詎可三月而無君勉徇羣情嗣登
大寳宵衣旰食紹祖宗垂創之基疾首痛心懷父兄播
遷之難顧號令久隔衆罔係心軍旅荐興農多失業慰
民耳目之注敷朕腹心之言爰布湛恩誕綏區夏可大
赦天下應赦書到日昧爽以前罪人所犯罪無輕重已
發覺未發覺已結證未結證常赦所不原者咸赦除之
朕惟火德中微天命未改考光武紀元之制紹建隆開
國之基用赫丕圖益光前烈可以靖康二年五月一日
改為建炎元年一二帝北狩随行官吏班直諸軍及諸
色人等見有家屬並依舊支破請給常切存恤無令失
所昨金人逼脅使張邦昌僣號實非本心今已歸復舊
班其應干供奉行使之人亦不獲已尚慮畏避各不自
安其已前罪犯並與放免一切不問一應緣金人犯闕
歿於王事軍人祖父母妻篤疾及年七十以上家無子
孫者委所在勘會詣實時與支本營小分請受如陣亡
人依格合給多者即從多給一應永安軍祖宗陵寝西
京應天禪院會聖宫影殿西墳可差西京留守及臺臣
一員日下前去躬親省視如有歷年久遠為風雨之
所剥蝕及軍馬之所蹂躪牆垣傾頽棟宇殘損采色
黯舊合修理者一面措置修理之不得有所遺失母
惜重費毋畏勞苦務期完密以稱脱意俟事竣日
仍密具奏聞南墳委汝州守臣依此一應天下神霄宮並
罷舍屋什物錢糧田産州縣拘收具數申尚書省一應
常平司散歛青苗錢穀本以便民歲久法弊反為民患
可自今住罷一應緣軍馬侵犯有臨難死節義不受辱
出使軍前及守禦出戰並歿於王事許本家經所在官
司自陳先次覈實具名保明聞奏當議優與褒賞訪聞
自來歿於王事合得恩數官司多事指摘細故非理問
難逗留致死事者不即霑恩可令所屬疾速施行一應
緣金人大入朝廷遣使往來實歷險難有未經推恩人
許令自陳與檢詳元指揮推恩内有金人拘留未還者
其請給令所屬且權給一半贍養其家侯及一年止一
應因金人驅擁及差使過軍州官員及諸色人等得還
者並許依舊官職祗應支破請給等内官員已别差人
者並令吏部先次别與一般差遣一應文臣承務郎武
臣承信郎以上并内官醫官伎術官及致仕並與轉行
一官文臣中大夫武臣承宣使並回授與本官有官有
服親武功大夫未帶遥郡一官已帶遥郡禦使人與轉
行右武大夫選人與循資已係承直郎與改官次等合
入官校副尉下班祗應依格與轉官資仍並不隔磨勘
一應諸路帥守監司許依例進貢恩其金人及盜賊曾
失守或逃避之人不許進貢一應承務郎以上服綠服
緋及十五年者不以賍私罪與轉服色一應文武陞朝
官并禁軍都虞候以上父母妻未有官封者並與封叙
已封叙者更與封叙亡歿者與封贈已封贈者更與封
贈祖父母者亦聽回授一應文武致仕官並賜粟帛羊
酒即曾任太中大夫觀察使以上者官倍賜一應士庶
男子婦人年九十以上者賜粟帛等令戶部具别則例
行下所在州縣就賜務令得實不得擾呼百歲以上仍
保明以聞一應禁軍指揮使以上各特與兒男下班祗
應一名諸軍將校合加恩者並與加恩馬步諸軍將士
等並特優賞仍比舊例以三分為率更增一分一應文
武官因金人到離任者並限一月内經所在州縣自陳
並與免罪轉運提刑司勘騐給還任一應軍人丁夫等
逃亡及潰散官兵并州縣百姓因金人所至令失業之
人皆因有首領統率原其本心皆欲勤王止緣道路不
通遷延日久粮食不繼因而取給民戶劫掠逐路帥守
不曾差人總率見今嘯聚未散出首無路自新限一月
於所在首身其已前罪犯一切不問並放令逐便軍人
依舊本營原職名收管仍免所轄官司及本營問當其
少欠官私債負並除與放百姓願在軍者如少壯即減
三指刺填即便支給例物請受其徒中能諭衆歸業或
别首納限滿不首復罪如初一應今來嘯聚賊徒既許
自新如尚敢乘時作過殺害軍民仰安撫提刑司差那
兵馬捕捉并家屬務盡斬殺如數多本路軍馬不足申
樞密院差大兵前去𠞰除仰提刑司原立賞格召人擒捕仍許
徒中自相殺併依格推賞功效尤大者别具保明格外推恩後𫉬
不以今降赦恩原減一應逃避公人限一月出首依舊職名收管一
應逃亡軍人如能勸誘逃亡之人首身本轄官司直簿拘籍每五
十人轉一資副都頭以上每一百人轉一資及千人所
屬具名申尚書省當議優與推恩一應戰鬭亡失官馬
及散亡軍器什物之數合該科罪及官司見責令偹者
仰統制官保明如委無欺隱特與放罪除免其民間有
收到軍器等物許限一月經所在官司首依私有法其
收藏官馬不納計贓科罪一應係官欠負不以名色百
貫並行蠲免其曾經金人兵馬焚劫殘破州縣鄉村人
戶日前私債雖無利息並限二年外方許理索一諸軍
昨緣勤王并因差出借過衣糧料錢並與除破更不尅
納一應宣和七年十二月二十四日登極合該轉一
官向有未經改轉之人並合吏部逐旋具鈔擬轉如
失去公案無可照據許取見任告勅照騐許本色官
一員委保特與轉補如未祗受歿於王事許回授於
本宗本色有官有服人一應緣金人經由州縣有燒
毁係官屋宇等守及差使被賊劫殺據者特與免本家
二年支移折變仍仰州縣倍加存恤一應諸路綱船靠
閣見欠或遭風水抛失若被盗勘會分明委無欺弊不
得將官兵尅折請受特與除破一應諸路人戶見欠税
租并倚閣展税賦及緣納錢物並與除放一應諸路借
貸常平錢榖並特與除放一應諸路漕司多財用匱乏
將民戶合納二税宛轉折納或支移他郡却免未支移
只納脚乘實惠之類致民間輸納增倍深屬掊尅今來
並仰遵依條法不得妄冒支移折變仍許人戶越訴提
刑司覺察當重寘典憲内京西路昨緣方田添起税六
分外止送四分見錢更不支移折變訪聞轉運司將所
减分數敷入舊税抑令人戶輸納重困民力可恨赦書
到今與蠲免所有違法敷入舊税去處悉行改正仰提
刑司覺察仍許越訴一諸路税賦支移折變自有成法
比年漕司以財用不足往往反覆細折如合納見錢令
輸紬絹却以紬絹之直折納絲綿之類惟務削刻良民
受弊自今仰轉運司遵依條法不得依前違戾仍委提
刑司覺察聽人戶越訴一二税折料合用納月時估中
價近歲轉運司與州縣務於掊尅將及納頓减時估不
以豐凶低昂但稱引用飬例折納大重人戶往往破産
今後朝廷非軍事更不下轉運司非泛須索如折料尚
敢循習不革守貳轉運司非泛須索并違制之罪加二
等仰提刑司提舉司覺於起催月終以前具有無違戾
保明聞奏不以實間與同罪一預和買法本支實價訪
聞官司立價甚低或高擡他物價准折或以無價虚劵
充數甚者直至受納未支本錢不遵條限前期起催急
於星火今來上供類欲依祖宗法其和預買有前項違
戾守令并轉運司並以違制論加二等仍委提刑司覺
察每歲於依限内一月内具有無違戾聞奏不以實聞
與同罪一諸路諸般徭役非法令該載者罷該載而非
急務仰監司守臣速具以聞當議一切蠲罷一應迯田
見今地隣及地分掌𬋩人等攤認租税許令陳状特與
放免其田依條召人承佃候迯戶人歸業日給還一昨
緣軍興官司於民間勸借財物及靖康元年後來人戶
於所屬州縣獻助錢物依靖康元年六月二日止指揮
給降空名告勅計價書填給還比緣監州州縣申明將
未降上件指揮已前献助之物不理數今仰逐州長吏
限十日將已降空名告勅道計前後實納之數計價盡
數書填給還訖以聞如人數所納前數未及願帖納書
值者聽即不得抑勒如違許越訴當議重行黜責一應
今來因金人所至州縣劫掠迯避人戶仰監司守令多
方招誘歸業内闕食不能自存之人依災傷七分法賑
給與免今年夏税雖歸業而無力耕種者仰提舉常平
司更切審量據等特行借貸錢收買牛具之類候將來
收成日分三年逐科帶納人戶置買耕牛權免錢粮一
年其緣金人兵馬蹂踐田土鄉村依此施行一昨經大
帥府駐劄及一月以上去處應辦軍馬極為勞費今來
夏税並與放免省一應舉人特奏名并就殿試靖康元年得
觧及州學職事人並免將來文來觧一次一應天府差
人防秋至今春未能放散顯妨農務應緣來差科保甲
除迯亡人外特與免一科支移折變一諸路義倉在法
合同正税為一鈔輸納訪聞提舉司以轉運司侵用有
令人戶不得随税帶納去處顯屬違法仰命遵依成法
改正施行一應人戶典賣田宅因官司不為减落第等
見依舊供應科配差使限赦書到一月許自陳騐實特
與减免一應今日以前典賣田宅馬牛之類違限印契
合納倍税者限百日許陳特與蠲免事發在限内者亦
准此一應崇寧以來增置務其税入課利除給官吏等
支費外所收錢物不許去處仰轉運司體度並行廢罷
一應崇寧以來因買樸坊場河渡及折欠官物沒納田
産未有承買者與减見買價三分聽欠戶與收贖限滿
不贖即依所减價出榜别召人承買仍作三年六料輸
納一訪聞自來赦書所放逋欠轉運司及州縣廹於調
度依舊催納至民間有黃紙放白紙催之語甚失朝廷
寬恤愛民之意今來大恩與常赦不同兼務節用可以
裕民如監司州縣輙敢故違巧作名目依舊科抑被科
人戶越訴其官吏當重行貶竄一應近年以來州縣緣
應奉之費用度窮廹至有前期括借民間二税免役坊場
課利等錢顯是違法自今湏𬋩依條限催納不得預借
一祖宗以來天下上供委有常數自熙寧後因臣僚奏
請歲有增加不勝其弊仰諸路轉運司取索轄下應干
見今上供物數開具祖宗舊制及熙寧以後增添數目
聞奏當議並行裁損以紓民力自崇寧以來州縣倉庫
受納税賦務加槩量以圖出剩東南六路為甚以故民
力困乏其弊本於補發綱運斛㪷額外增數可除歲額
上供數外其每年任其起補發額斛並權住罷一諸路
常貢之内有時新菓外味之類所在因緣貢奉外取索
歸空庫更有饋送搔擾為甚仰體禮部勘會除緣天地
宗廟陵寝供献所湏外餘並罷貢一自崇寧以來州縣
因抛買上供綱運取辦民力或以和雇為名科差鄉夫
般擔挽運極為搔擾自今後並不得以和雇為名科借
鄉戶以代兵役州縣故違或監司強抑州縣應副者並
許人戶越訴當議重行竄黜一應監司州縣違法賦歛
涉於掊尅或科配大買物色實擾害及應干民間疾苦
事件並許中外臣庶詳具利害經所屬官司陳述繳奏
或詣闕投進當議考察改正施行雖語言詆訐亦不加
罪一應州縣官昨緣京城圍閉赴任愆期多致員缺應
已差下官除程限一月到任限滿不到令本路監司郡
守各選有才幹人權行具名奏差一次已奏差者他司
不許衝替及昨緣防秋所辟官屬先次赴任因郵置梗
澁未受付身人並以掌管職事日與理為到任月日一
應州郡金人曾到城下保守無虞者令所屬等開具元
守禦及出戰官兵等保明申尚書省取旨推恩内應天
應係祖宗開基之地有三聖御容两院宗室控扼東南
為襟㗋衝要之處與其餘州軍事體不同所有原守禦
戰官兵等特先次與轉一官資選人比類施行仍令元
帥及應付長官開具保申尚書省給降付身一應吏部
宗室注授恩例自有定法昨緣言論列遂同庶姓甚失
銓叙之意可依舊法一應宗室犯罪見鎻閉監𬋩拘𬋩
人該遇今來恩宥並放逐便宗子婦人見入道為尼願
還俗聽原有官封者依舊一應宗室昨來預貢及得觧
之人並與推恩一應宗室無官人依政和五年二月二
十四日册皇太子赦與量試推恩一應外官宗室未有
差遣及已授三路差遣願别授者並令吏部不依名次
先次注闕近便差遣一應諸宫院屋宇近因拆毁致使
宗室至無處居止並許量口數多寡指占空閒官屋及
寺院居住一應宗室因金人取過軍前本房老幼無人養
贍或因逃避散居州縣以至失所在京委開封府在外委
守臣速行措置月給錢米無令失所不管漏落别聽候朝
廷指揮一應宗室年幼未及官員并忠義之士在外非曾
奉朝廷及大帥府指揮激於忠憤自募勤王人兵未有統
屬今來國事稍定仰各將見管人兵交付所至州縣主兵
官訖出公據量帶人從前來行在特與推恩一應官員因
疾病陳乞致仕今已安痊不以年限滿許召保官員原委
保自陳特令再任一應命官尋醫侍養許並召保注一應
恩澤補受文學並許依法召保注權入官一應合特奏特
並與免試内曾經六舉以上到省人與登仕郎五舉補京
助教四舉上州文學兩舉諸州助教人願赴將來特奏名
殿試者亦聽雖在下等不應出官人亦取旨陞推恩一新
春合赴省試人昨緣道路艱阻復歸本貫及在京人即未
有取應之期令禮部檢會故例取旨施行一應去年錫慶
院試中武士未經推恩人仰本部限一月開具等第姓名
申尚書一應院宫官有隔下撥放並許於所屬自陳保明
申禮部限三日給降其今歲聖夀節合撥放去處雖不
曾投進功德疏特與依例撥放試經者與額外添數一
次合就試一百人以添一名一百人以上者兩名三百
人以上三名一應暴露遺骸無人識認者許在寺院埋
瘞每及一百人令所屬勘騐申禮部給度牒一道一應
自今官員犯罪若依贓私自斷定更取特旨斷如係公
罪止令刑部大理寺斷定刑名施行更不取特旨一應
命官流配編管羈管人永不移放逐便除名追降官資
及勒停責授散官安置或官終身不齒放歸田里人等
及永不收叙人並與叙元官落職人欲復舊職折資及
降等差遣人與復本等差遣合檢舉者刑部限三日舉
其蔡京童貫王黼朱勔李邦彦孟昌齡梁師成禫稹及
其子孫皆誤國害民之人更不收叙一應吳儲吳侔王
宷劉昺等親屬前來禁錮約束指揮條具以聞停降諸
色人等未經叙用及永不收叙人並特與叙原職名已
遷補者額外收補一應編管移鄉人并永不移放者並
放逐便沙門島罪人不以年遠近並移鄉五百州軍一
應命官公人軍人犯罪除名有特旨除名停僣羈管大
理寺合斷刑名外一時特旨除名停僣羈配安置之類
本不合坐罪者並與除落理元斷月日一應特旨還俗
僧道自陳特與依舊為僧令本州出據公據一應禁軍
犯踰濫情重條並行隔下不得遷補轉若經斷及五年
不曾再犯候轉日委所屬勘會詣實特與轉行一應急
脚馬逓舖兵因金人所至迯避散在諸處送逓角可專
委本路提刑司疾速招刺依舊擺舖仍依時支給請受
一應緣軍與收置物至未曾交還價錢者並限十日支
還一京城圍閉日久商旅不行今道路方通理當優異
其商賈欲船販物貨上京者並經州縣自陳出給公據
特與免沿路税錢一應中外有文武略藝出倫或淹布
或沉下僚内自禁從外至監司郡守廣行搜訪各舉
所知一名如舉得其人並行選擢限十日内薦舉仍與
以所舉人移文州縣以禮津遣赴行在一應孝順子孫
義夫節婦所宜旌表以厚人倫事顯著者仰長吏明白
來上一應祖宗以來赦内常税寬恤事件及名山大川
歴代帝王祭祀封爵等檢會行於乎聖人何以加孝朕
每惟問寝之思天子必有所先朕欲救中原之急嗟我
文武之列若得忠義之家不食而哭秦廷士當永於報
國左袒而為劉氏人咸樂於愛君其一德而一心竚立
功而立德共徯兩宫之復終圖萬世之安副我憂勤躋
時康乂
三朝北盟會編卷一百一
