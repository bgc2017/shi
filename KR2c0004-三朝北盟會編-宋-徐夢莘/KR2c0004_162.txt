三朝北盟會編卷一百六十二
宋徐夢莘撰
炎興下帙
起紹興四年十月九日己丑盡其日
十月初十日御前金書牌至令寄留禮物私覿在鎮江
府取天長路出六合前去并據鎮江府備准尚書省剳
子稱良臣等顯是故作遷延分析住滯因依令又韓世
忠差近上使臣一員專一催促出界即時倉卒治行十
一日早方得鎮江府交割禮物私覿了當當日沈晦一
自見訪良臣與繪各為輕装選使臣軍兵十九人至西
津渡江是日沈晦方来相别曰二公果去耶繪曰豈可
不行晦曰忠義如此固佳只是分曉便不住萬一未至
軍前鋒刀之下者多少事如何分别繪曰但以死報國
他在所不恤及至江口據本處巡檢申風色暴猛渡江
不得繪只得在水府廟以俟日晡風少息遂渡宿瓜州
軍營十二日質明前進至楊子橋道逢韓世忠使臣持
牒備坐聖旨指揮令遣上使催促出界而若稍遲緩罪
有所歸繪顧良臣曰幸免管押二字是亦光華比至淮
揚三遣騎士来促至揚州東門外見有選鋒大隊軍前
来某等問之云相公指揮回江頭把隘既至城於譙門
上見世忠留飯云朝廷累有文字催促奉使過界只請
今便行仍將出所受到御前金字牌文字一紙係令韓
世忠將帶軍馬回来鎮江府江口把隘以示良臣因言
欲謁陳桷董皎遂就食于彼韓世忠差人傳語及送到
參辭門状即令回去江頭照管舟船恐軍馬争渡仍令
董皎陳桷發遣使副行了速行江頭幹當食畢差到馬
八匹防護步兵二十八人即時陳桷董皎送繪等出北
門繪與陳桷有舊城門之外駐馬久之以老幼為托桷
泣數下左右傷怛遂行三里余見防護兵卒皆羸弱無
用遂呼語之曰汝輩送我出不得已歸路甚難可自去
努力報國家諸卒泣拜而去止將本所使臣軍兵前去
是夜宿大儀鎮並無居民官吏環坐一空舍下皆乏食
聞鶚鳴鬼嘯不類人境十三日行數里午前見敵騎十
人望見繪等一發呌呼奔馬前来矢下如雨繪謂良臣
曰速令一行人下馬回視墜馬者十四五人矣無敢前
者繪與良臣并執旗人獨前大呼曰不要放箭是来講
和金人遂歛收弓矢獨一騎前来問當你是甚人繪等
云皇帝遣来奉使欲要講和罷兵且各自休息其一騎
復回告之衆乃懽然少頃一時前来令繪等一齊上馬
聯騎往天長去沿路問皇帝在甚處繪等答以杭州又
問韓家在甚處有多少軍馬繪等答在揚州来時却在
鎮江府去不見得有多少軍馬又問莫是計麽先你過
来待到回来厮打麽繪答云他是兵家講和人怎得知
去城六七里有百餘騎擁一老帥皂旗高旌皆全装老
帥容貌秀整乃聶哷貝勒(其下皆稱萬戶大郎)路次相見與使人
相揖所問如初又問少帝幾歲(謂淵聖)繪等答曰淵聖皇
帝庚辰是三十五歲又問皇帝幾歲答以三十二歲萬
戶馬上屈指數過来軍前時是三十一二恰好也其辭
甚温遂相引同入天長軍前譯者言你們来講和㬠是
好公事不如一發了却繪等曰某使人此来專為懇請
大國和議若得速了甚幸若欲太平不難只在大國一
言而已譯者又問皇帝今幾歲某等答云聖壽三十二
歲譯者云向在汴京皇帝来軍前曾相見不知今相記
否譯者又云泗洲来所在州縣多見恤刑詔書并戒石
銘皇帝如此愛民㬠好又問秦中丞檜在何處繪等答
曰今帶職名宮觀在温州居住又問聞曾作相莫是聞
得大軍来後怕這裏軍前去取所以交他去繪等云自
前年歸朝廷後實曾作相一年後来堅欲請退遂以宮
祠閒居又問繪等韓有多少軍馬今在何處繪等答以
在揚州不知的實數目来時見韓世忠將出皇帝聖旨
文字教繪等看已勾回韓世忠令往鎮江府駐剳良臣
等親見人馬出揚州東門望瓜州去也繪曰侍郎亦不
可如此道用兵與講和自是兩事雖指揮勾回然將在
外君命有所不受回與未回使人不可得而知又問云
韓世忠却在掩襲我後如何某曰軍中機事使人緣何
得知又云言元帥(謂逹蘭)已到高郵三太子已到泗州今
次恁大軍馬都是劉齊鬭作来某云如今舉大兵前来
設若欲取南州縣與他别人却壊了元帥軍馬不曉何
苦為他如此萬戶云恰似人家養个義兒却賭錢吃酒
待趕了又却趕去那裡且只得恁地說道韓家有幾萬
都在淮南從入界来何曾見一个看如今怎奈何劉麟
去里某等云聞劉齊多是信任李成如李成反覆叛逆
之人安可信任譯者云李成㬠是粗人不成人物元帥
㬠不喜它到開德府遂奪了馬交行來十四日天欲明
譯者令某等出天長南門過城壕於道邊立馬有三百
餘騎圍定某等見老幼輜重並向西去至已時引某等
轉西至河邊令某等下馬前用大斧斫殺三十餘人遂
令人拽某等下馬羣刀引手萬戶憤怒擲去所帶貂帽
按劍嗔目問某等云你們来講和昨日道韓家人已回
却因甚使人来奪拆橋某等答以是水寨人不知朝廷
遣使之意萬戶遂回顧交引過人来問某等云此是甚
人某等認得三人被傷是韓世忠軍下董皎下使臣虞
候内一人不識某荅云此是韓世忠軍中人萬戶大怒
云似恁地事怎生信得你們却是先来稱講和暗地同
来等害我其羣從遂向前舉斧以刃向某等意欲加害
其萬戶以鞭揮之遂稍却某等見其意甚怒謂决不免
某等厲聲呌呼指天誓日云使人棄父母棄性命前来
只為講和為國家韓世忠既以兩使人為餌豈肯教知
他計某若不見察願就一死以報國家死無所恨問難
往復半時辰来見得某等辭直理順萬戶云教你去元
帥處(謂達蘭)某等云若得到元帥納了國書便是使人事
了然後請死萬戶笑云大金沒恁公事待交一个會漢
語番譯人做通事且好坐馬須臾差到通事蕭大尉防
護甲兵二十人遂同行到寶應縣用一黃河渡船擺渡
人馬某等說話云是濟州人姓滿舊在學校與李鄴極
相熟李鄴見在偽齊作右丞某等問兹事如何荅曰甚
感人又問可知否則搖手元帥差到接伴官蕭團練使
李少監(某等前日進呈語錄誤寫少監)欲来相見某等探問得蕭團練
小名赫嚕李少監名聿興遂與某等相見叙因使事幸
得相見之意李聿興問来議和事某等云此来為江南
欲守見存之地每歲共銀絹各二十五萬疋兩某云見
存之地為章誼回日所存之地又問既来講和却為甚
呌韓世忠来掩不備侍郎團練是幾日過天長某等荅
曰十三日到天長李聿興云正是會期全似酈食其事
某荅云此是田横不察食其何罪某云酈食其當時以
游說止齊韓信從而襲之此来何嘗止大國之兵又云
兵家事先論曲直師直為壮江南州縣此已是大國曾
經略定交與大齊後来江南擅自占據及大兵到来又
令韓世忠掩不備正是軍人放馬遽然到来却是大齊
說得都是某等荅云經略州縣事前此書中並不曾言
及止是淮南不得屯兵本朝一如大國所教如韓世忠
掩襲事某等實不預聞聿興云不知皇帝所用之將却
不得皇帝指揮怎敢動某云將在外君命有所不受臨
機應變閫外皆得而專之又云如此是韓世忠跋扈萬
一和議之後依前生事定又是敗盟約某等云既是講
和之後皇帝必湏有約束不許妄動聿興云江南第一
不是處為不合湏要量復故地如襄漢州縣皆是大齊
已有之地何故却令岳飛侵奪某等云襄漢之地王倫
回日係屬江南後李成為劉齊所用遂来侵攘是時方
遣韓肖胄等奉使太國其事曾約束邊境不欲深探自
後李成侵擾不已既招安得又結楊么欲裂地而王之
江南恐其包藏禍心侵陵不已實恐難以立國遂遣岳
飛收復襄鄧州等故地即非本朝生事相侵亦湏相察
聿興云元帥欲要國書看不知可以將去否某等云不
妨遂以議事迎請二聖二書授之聿興遂喚幕外趙校
尉(是副元帥處番譯人)將去蕭赫嚕又問秦中丞安樂麽此人元
在自家軍中㬠是好人某等荅云見作宫觀差遣不任
職事却請俸禄閒居聿興云無如此快活也又云侍郎
團練遠来事要早了時若告它元帥湏似申包胥泣於
秦庭下不知如今本朝所湏底事莫湏應副得麽某云
此是國家大事使人豈敢擅决使人止得將命傳導言
語而已聿興云事固然江南而今檀占據淮南州縣本
朝大人門㬠怒某云自来使人往還中書兼使人口授
並不聞有此議皇帝皆所不知若大國便加怒豈不誤
他江南聿興云怎生更待商量復故地某云以中間丞
相惠書有云既欲不絶祭祀豈肯過為恡愛使不成國
是以江南敢再三懇告若或不從却是使不成國聿興
再三審問某等復深言之某等江南新州之地皆江海
陂澤又無不經殘破却與大齊不同聿興云大齊雖號
大齊皇帝然止是本朝一附庸指揮使令無不如意侍
郎團練曾見執旗報信張革等否某云不曾見不知是
幾日離軍云十一日某等云某等是十二日離揚州以
日月考之可見聿興云元帥教將剳子去都是元帥自
道底言語更無文采再三道你我直迷着那言語㬠有
意来者使臣却也敢向前覆事也不可得某等云一行
人莫非忠義奮不顧身之人豈有懼怕者遂問皇帝在
甚處某等荅云駕在臨安府又問臨安府是甚處某等
云便是舊日杭州又云此去杭州幾日可以往回某等
又云星夜兼程往来不過半月聿興又云大軍在此這
公事㬠緊某等云若得元帥早有處分回報江南使人
豈有稽緩又云昨日書元帥已教番譯做回書要看次
第一兩日相見也二十九日午晩有送馬来赫嚕聿興
令人傳語請上馬見元帥某等回轉語畢上馬同行城
中屋宇有五七分已上其下並有兵馬并煆鉄打造軍
器河内有糧船百隻並是東京板掛七百料船牽船人
等並装青號上書青州運糧船戶某人又有輦運司第
十五綱字運少頃引某至屋下見達蘭朝外坐並用蘆
蓆釘壁鋪地左邊用紫布遮壁某等認得是毡車子所
上用之物傍有四人坐皆衣渾紗短袍裹頭巾着求頭
靴右邊有紵絲戰袍或着毛衫官軍五十餘人并有全
装甲士十餘人引某等向前禮畢令譯者問云皇帝安
樂某等對曰聖躬萬福又問使旨某等荅曰某等離江
南日奉皇帝指揮令誠致懇請乞早定和議迎請二聖
某等星夜前来十月初六日至鎮江府先遣張革執旗
報信數日無音耗某等不敢住滯又奉皇帝指揮令寄
留禮物私覿在鎮江府由天長路出六合前来大兵壓
境不知所得罪之由譯者云使臣所說更有甚傳語某
等云盡在國書中譯者云國書中事却見了元帥台旨
你們所說待信来又已前數次失信待不信来又怎生
全不信得今次舉兵為生靈不能得定自入境来並不
曾殺一人房屋不曾拆着你們都見又呼隨某等一行
使臣近前聽某等對云大國舉兵若以生靈為意天下
幸甚江南所以再三遣使懇請上國正為生靈不得休
息所以再遣某等前来欲得早定和議且告元帥矜存
趙氏社稷憫恤一方生靈譯者云向時第一番到汴京
皇帝同張邦昌来軍前為質我曾親自說與皇帝家國
不要聽賊臣言語我道有一喻一似人家盖一个房子
使椽柱瓦木盖得是好却湏住房子底人做主防水火
盗賊若不會照管便倒塌了此時親自說與皇帝一一
聽得却令趙平仲来劫寨事不成㬠損了他人當時便
失信如今言語怎生信得某等云失信之事盡是前朝
奸臣誤國皇帝雖親聞此語是時皇帝止是親王亊不
在己皇帝即位以来未嘗棄信於大國譯者云這底只
是怕你們不知又怕皇帝官高職大後不記得也又問
某云元帥問你當時不是曾隨皇帝来軍前麽某云是
時先人仲通曾充國信副使同沈晦隨從肅王出使大
國在燕京死節譯者傳達云逹蘭首肯數四譯云我這
里說得話望你們到皇帝一一說某等云豈敢遺落一
字湏一一奏知云某等皆是皇帝親選差来只是真實
所以遣来懇告况今日既荷大國許和莫非至誠懇請
尚恐不蒙聽從更豈可不任誠信(某觀譯者所授言語甚多所說極少又每)
(人姓并地名只作漢語音料止是譯音不改至于姓名則不能變矣)譯者又云你們說得
却是只是難信某等云到軍前已是半月江南日夕望
信臣子之心實不遑安敢望早定大計使某等歸報江南
庶得生靈早有休息之期某云某輩非敢自為脱身大
底國家安使人亦安若國家未安一身亦弗安譯者云
元帥令你們且歸安下處候三二日左元帥到来商議
了交你們去某等云此来荷元帥授館種種周備不勝
感激惟望早賜台念復命江南遂退聿興云沈元用今
在耶不在元用謂沈晦字某等云在又云見在何處某
等云在浙中見任待制聿興云是同年聿興曾在宋朝
沈晦第三甲及第後来却再與本朝取應来問某云侍
郎是誰榜某云何渙牓又言今年本朝試進士出賦題
是天下不可以馬上治某荅云此可見大國息兵之意
天下幸甚又云這賦題是本朝張炳文侍郎出丞相見
問是誰意思左右云事見前漢陸賈傳丞相遂令人用
國書譯過其傳看後大喜遂與張侍郎轉兩官某等復
云大國果有意偃兵修文豈惟江南之幸實天下生靈
之福某等以聿興所說遣某等回報前後反覆遷延不
定某等恐誤國事遂以長書獻逹蘭云
三朝北盟會編卷一百六十二
