三朝北盟會編卷一百四十八
宋徐夢莘撰
炎興下帙
起紹興元年八月八日壬申盡十月三日丙寅
詔吕頤浩赴行在
十五日己夘王擇仁特授通直郎直徽猷閣權發遣河
東路制置使司公事韋夀佺特授中衛大夫昭德軍承
宣使制置司都統制太原經略安撫使兼知太原府李
宋仁馮賽並興拱衛大夫忠州團練使兼河東路置使
司都統制宋臣充平陽府路經略安撫使兼知平陽府
賽充隆德府路經略安撫使兼知隆德府己夘降旨
韋夀佺李宋仁馮賽并河東諸山寨首領等能著忠義
率衆戰敵四軍誓不屈節提番及擇仁遣人撫諭約期
相應收復故地忠義顯著令學士院降詔奬諭内王擇
仁德授通直郎徽猷閣差權發遣河東路制置司公事
韋夀佺等皆横行遙郡知太原府為經略安撫制曰王
擇仁策士謀國常以合從為先軍志論兵則以伐交為
貴乃知強弱之勢常存離合之間宜資總制之權用率
衆從之聽以爾忠存衛社義篤尊君耻中原之見侵憤
強隣之不道因連豪傑糾合師徒勵精銳之武卒將驅
攘于寇仇遣臨全晉參制帥權俾勇冠三軍或專爪牙
之用而盡護諸將率歸帷幄之籌居則保輔車相依之
安動則成首尾俱應之勢率和衆志庸建茂勲尚觀厥
成嗣膺殊寵時河東已䧟擇仁等但遙領其職
二十三日丁亥秦檜為尚書右僕射同中書門下平章
事范宗尹罷宰相上欲用頤浩而富直柔韓璜等密
薦秦檜乃拜檜右僕射制曰出處行藏皆合乎道死生
福禍不移其心謀國盡忠常若蓍龜之先見捐身挺節
獨如松栢之後凋巍巍真社稷之臣招之不來麾之不
去者屹然在朝庶幾外侮之姦望風而弭汪伯彦復
正議大夫提舉臨安府洞霄宫汪伯彦初為祁門令
王本門客秦檜與其兄梓皆從伯彦學崇寧二年伯彦
第進士累官中大夫建炎中為宰相敗事責授寧遠軍
節度副使永州安置至是檜為宰相薦其才乃復正議
大夫提舉臨安府洞霄宫高安殺楊彪詣王彦降
楊彪高安皆楊進之餘黨也往來京西秋苖將熟即入
房州界華谷剳寨刈稻而食有曹端下潰兵來將三百
人來合軍華谷田苖已盡復出磬川又倉田苖盡退遣
人齎狀詣王彦乞降許之已束装行安殺彪而自率其
衆乃曰楊彪已受降復有向背之心高安殺之矣彦喜
留安為將孔彦舟為蘄黃州鎮撫使孔彦舟在鄂
州授蘄黃州鎮撫使中秋日彦舟作筵會東邊坐統制
將官西邊坐州縣官早筵十二盞每盞出美人穠纖長
短大抵一般又一般装執板謳詞凡四十八人晩筵十
二盞每盞出四女童如早筵亦四十八人器皿盡用黃
金議者謂臣庶之家在當時所未有初彦舟在潭州與
通判張贍通家往還贍妻趙氏宗女也有姿色彦舟悅
之離潭之日奪取趙氏而行為蘄黃州鎮撫使每出獵
與趙氏聯韉而往趙氏着銷金袍玉束帶戴失風笠子
宛然如畫彦舟專寵之李回為參知政事初秦檜
自北中歸李回力薦其忠至是張守罷參知政事而除
回檜有力也辭免不允批答省表具朕錄德而定位量
能而授官自一命以上必審稽切實而未嘗以名假人
也況從容帷幄與朕日圖天下之事者乎卿學通淵源
世習臺閣與政未幾赫然有聞擢諸樞機之廷付以丞
弼之任惟九德咸事既灼知之已詳雖三命兹恭豈牢
辭之可免趣軆朕意毋虚厥官所請宜不允仍斷來章
汪伯彦復觀文殿學士江東安撫大使兼夀春府廬
和等州安撫使兼知池州
九月一日甲午朔汪伯彦提舉臨安府洞霄宫秦檜薦
汪伯彦為江東安撫大使侍御史沈與求言伯彦誤國
不可復用遂改除宫祠徐文軍眀州邵清欲以海
船寇眀州故命徐文軍于眀州徐文者初在登州聚據
于吳山後轉海歸朝廷也
二十一日甲寅吕頤浩加少保為尚書右僕射同中書
門下平章事范宗尹罷宰相乃命吕頤浩赴行在而
先拜秦檜右僕射又富直柔韓璜辛道宗永宗皆譖頤
浩故到闕多日未有除拜人皆疑之俄拜少保為尚書
右僕射力辭少保遂加特進
二十三日丙辰郭偉知太平州再任郭偉知太平州
捍禦崔增邵清有旨再任而偉已受代至是令依降指
揮知太平州再任制曰迺者潰敗之徒游魂四出而爾
登陴保聚屢抗賊鋒安輯兵農斯亦勤矣與其更選于
羣才孰若因任於己試進職一等還之故官惟息疾瘵
則可以固民心唯謹綏馭則可以奮武衛偉還至本州
界代者右通直郎方承閉門不納具申朝廷御史臺稱
見登郭偉賍私上降旨方承劫持朝廷理當行遣追理
出身令江東路安撫大使司拘留取勘具案聞奏
二十四日丁巳王彦敗李忠于秦郊店忠奔于劉豫
李忠本曹端之部曲也曹端與王闢退襄陽屯于中(闕)
闢殺端欲自統其軍忠不從與其衆戴白頭巾聲言為
端報仇聚衆數萬號權京西南路副總管擾于京西斬
犯金州界有闚川蜀之心遂具公狀申宣撫司乞下洋
州關隘點會張浚以為憂遣舉一行事務顔孝隆禀議
官盖諒馳詣金州以撫慰為名探賾其意并以黃勅差
忠知商州兼永興軍路總管孝隆至軍中申宣撫司稱
忠實有兵二十五萬有竒諒覘知忠不遜劫質孝隆不
肯赴商州任申宣撫司乞為偹浚以孝隆為惜委興元
帥王庶收接忠入關仍散處其衆於興元洋州境内庶
移文忠疾速發赴新任如願入關仰于關下解甲結隊
以次進𤼵忠去關二十里駐兵回翔數十日無解甲意
一夜殺孝隆引去攻金州鎮撫使王彦率兵控禦忠沉
鷙善戰又其下皆河北驍果官軍與戰輒不利一日彦
與忠戰于豐里令提舉官趙横率門章駐於山上為官
軍之策應别遣精兵與忠接戰彦于高山上觀之官軍
少郤彦麾横救之不應官軍遂敗彦内憾横而外猶存
禮貌也彦退舍秦郊見路傍居民則麾之使去曰賊甚
銳不可當也忠遂䧟諸關彦令將士盡伏山谷間息烽
燧偃旗幟不鳴金鼓禁樵採又焚秦郊積聚若真遁者
以誘賊秦郊去城纔二十里道路夷坦寂無人聚彦悉
出府庫所有召募必死士得千餘人改易麾幟知號設
竒以候其至戰之前一日游騎出秦郊彦召將佐曰賊
必以我為遁眀日當率其家属乘勢長驅以入郡城夜
半分官軍為三以遏其衝又以五百騎伏于林間丁巳
凌晨賊果大至官軍逆戰聲震山谷勝負猶未分也俄
伏騎張兩翼繞出賊大奔潰擒䤋萬數俘生口無算輜
械蔽野追襲至于永興軍至秦嶺因收復乾祐縣以歸
忠奔于劉豫時金州廪無儲積士有飢色所得資弊盡
分部伍人皆讙悅彦方退舍秦郊也告急于宣司與元
帥王庶遣偏裨鹿晟及馮賽等赴援忠已敗走晟賽由間
道乘之斬其大將曹威張敵萬腹心蔡大路三人盡獲
顔孝隆所賚黃勅告劄等賽者邵隆之將也自盧氏縣
隨隆至興元投庶故庶用之孟庾為戸部尚書江南
荆湖宣諭制置使李捧以其衆降於劉洪道張琪
在宣州南陵之間駐于孔村其次李捧者以兵攻琪琪
敗走捧遂為首其次即華旺也池州劉洪道差兵士往
宣州買果子捧謂兵曰為我往池州下文字我欲受池
州劉待制招安捧遂以細果一擔附兵歸贈以金銀而
軍中頭首皆有贈遣既回池州洪道甚喜再遣往所報
一同乃命統制官李貴且招華旺貴與旺同至貴得金
銀甚多洪道以旺為池州兵馬都監然後招捧捧亦至
洪道嚴容見之捧股慄謝曰李捧以遭亂世苟逃性命
遂與張琪結義為賊屢蒙朝廷厚恩使就招安而張琪
惡心不悛久阻王化今李捧同率忠義之衆併殺張琪
張琪逃命不知所在故捧等願就招安為國家致死洪
道甚喜飲之酒捧一飲而盡并金盂與之洪道命其軍
至城下自馬牙至清溪口凡三十里遂問願歸農者給
公據放歸岸下艤舟百餘艘濟渡歸農人凡七晝夜不
絶者以鄉里空虚往往皆餓死朝廷授捧以正使以其
衆赴行在
二十八日辛酉詔求有謀策能還兩宫者任直清改
合入官除直秘閣仍賜緋章服河南府孟汝唐州撫
鎮使翟興遣辦幹公事任直清至行在上召見直清具
奏汴洛間艱危之狀及陵寢事上欷歔久之直清以文
林郎改合入官除直秘閣仍賜緋章服制曰爾以諸生
奮身戎幕百舍重趼入奏行朝賜對從容有嘉忠恪官
雖寄祿實是京僚蓬萊道山以儲英俊併用示寵錫以
身章求之異時非聲譽在人服勤之久保任應格攻效
卓然者未有一朝而兼得者也朕之寵爾者厚矣爾亦
思所以報之翟興加武功大夫忠州團練使翟興
在河南以孤軍守國家之地忠義之氣堅若金石下詔
褒之擢加武功大夫忠州團練使仍命辭曰爾奮身校
長不忘國恩獨以貔虎之師屢挫金人之衆輯綏民旅
祗奉寢園遂定洛京益張武衛朕甚嘉之進階三等以
旌爾功仍陟軍團俾服使節至是興始得為遙郡
十月一日甲子朔汪藻輪對剳乞通好逹實林牙剳
子曰臣聞契丹自景德以來與本朝為兄弟之國結之
齊盟申以禍福歲講鄰好休兵息民天地鬼神實式臨
之不可渝也宣和中奸臣有急謀身之計者欲因事固
寵暴興燕山之師與金人滅其社稷至今契丹之人怨
我本朝深入骨髓故數年國家遭金人之伐有振古未
聞者豈區區金人能為此哉皆契丹之人攄其忿心相
與戮力締謀使之逞憾于我也某初伏思自阿保机有
國唐末至今雖天祚怠于政事以致失邦然本無大過
人心未離以堂堂大國受命二百餘年懷恩者衆遽亡
必有再興之理再興而修怨本朝其首也故嘗為國家
私憂過計以謂金人暴虐動違天地決不久存其勢必
滅滅金人者契丹也金人滅而吾之中原受敵甫深今
果聞逹實林牙者有復振之說是安得不慮哉臣愚以
謂林牙雖振勢猶微也於尚微未盛之時以人情揆之
必易為游說若募願使之人或令張浚就陜西募願行
者取間賚重幣厚禮以聘之眀言兩朝修好之久本自
無它中間止緣奸臣疑惑朝聽遂至敗盟今若悉棄前
愆偕之大道復好如初以安元元之衆庶幾改聽若候
其國勢已成而求之恐無及也此說果行中原有百世
之安矣孰與失去一強敵得一強敵仇我益深者同日
而語哉伏望陛下留神而加察焉又剳子諸淮南屯
田臣窃惟國家遭金人之禍于今五年無歲無兵而去
歲之役振古未聞迺者盤礴之師至江西不渡此陛下
憂勤上通于天而天贊我也然臣嘗觀古者兩敵相持
所貴者幾會此勝負存亡之分也敵師既退國家非暫
都金陵不可而都金陵非盡得淮南不可淮南之地金
人必不能守若為劉豫經营不過留簽軍數萬人而已
耳盖可驅而去也淮南薦罹金兵蹂踐且羣盜繼之民
去本業十室而九其不耕之田千里相望流移之人心
已弃決非朝夕可還也國家欲保淮南勢須屯田則此
田皆可耕墾臣愚以為正二月間可便遣劉光世或頤
浩率諸頭項招安人馬過江营建寨柵除見存人戶田
産可借外其餘移流未還者眀降指揮各借五年使諸
軍分地而耕俟粮食充盈規模已定然後徐出而圖中
原既固行在藩籬且清東南羣盜此萬世一時也取進止
三日丙寅朱勝非降授中大夫分司南京江州居住
朱勝非知江州嘗論鎮撫使處置乖方之悞又乞歸
江西率師于洪州又謂安撫大使與宣撫使名稱甚重
而無粮無錢無餉無兵其實不及一小邑上皆是之而
當軸者不樂諷言者指其逗遛江西不赴江州新任之
罪責授中大夫分司南京江州居住初不帶卿監官止
以中大夫分務失典故也俄果罷鎮撫司江西帥司復
歸洪州湖廣湖西依舊為南北路
三朝北盟會編卷一百四十八
