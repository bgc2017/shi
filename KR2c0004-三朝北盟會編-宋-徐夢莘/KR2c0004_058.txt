三朝北盟會編卷五十八
宋徐夢莘撰
靖康中帙
起靖康元年十月十七日己酉盡十八日庚戌
十七日己酉駕幸飛山營閱砲遺史曰上出郊按砲
而竿折拽砲人有死者上不悅賞賚有差因登城北壁
而還是時金人在河東河北謀兩路侵入有砲五百餘
座在郊外不收入城兵部則曰属朝廷係樞密院合收
樞密院則曰自有所属耳軍器監提舉官内侍也方以
罪去京城所則曰京城所掌守禦也未守禦何預于我
哉或謂駕部當理會駕部則曰庫部何不收終不能盡
搬入城既金人至城下盡為攻城之用靖康小錄曰
十月二十日聞真定失守唐恪聶昌耿南仲猶且誣奏
以謂真定通判獻城敵豈能破也又邀駕教砲七十座
議者以謂萬乘之尊出教七十座砲縱砲之可以殺人
能得幾人尼堪再䧟龍德府是日尼堪至城下言要
守臣出城議事是日通判李諤出城入尼堪寨見尼堪
言我今提兵問罪趙皇去不攻你城但將犒軍酒食粮
斛來我等乘夜過去諤入奉聽是夜入城言于知府張
有極言可與父老共議遂呼在城父老等語通判昨日
相見言不打城壁只要犒設酒食等物可否良久衆皆
曰如此是拜降也如通判要與即與男女等只願守城
遂不出報次日早尼堪使人來問犒設物衆官上城城
上人云前日李大夫許我犒設昨日何故不送來父老
喧言罵詈這裏無犒設物諤止之云又不可但與他所
許物無使攻城萬一不虞悔之何及將官言公莫待反
耶遂以刃中諤而敵遂攻城城䧟殺戮甚衆劫掠無遺
知府張有極被俘
十八日庚戌范訥除檢校少保寧武軍節度使充河北
河東路宣撫司制曰推轂以行所以示倚成于閫外築
壇而拜所以隆聲望於軍中属嚴武服之共載修戎偹
之飭時謀元帥斯得異能咨爾薦申聽予誕告右金吾
將衛上將軍提舉亳州明道宫高平郡開國公食邑二
千九百戶寔封七百戶范訥莊毅而不撓静深而有謀
職該事物之微學貫韜鈐之要慷慨自許蚤蜚英於武
科𤼵聞性休久積代于顯位承樞機之密旨寄洮隴之
中權丐閒祠宫避寵環尹朕方軫疆陲之顧頗深鼙鼓
之思對以燕閒有言可績寄之綏撫非爾而誰是用還
之旌旄進律益川之重盛其車服視儀亞傅之崇於戲
時方艱虞民亦勤止兵選耎而不振惟紀律之宜明將
尫愎而寡謀惟節制之宜審非畫略無以制勝非忠義
無以感人隠如長城兹有全策徯佇爾功之茂庶幾吾
國之寧可特授檢校少保寧武軍節度使充河北河東
路宣撫使加食邑五百戶寔封二百戶金人䧟麟州
建寧寨楊震被害楊震宗閔之子也既冠從戎以斬馘
功補三班差遣從討方臘至台州黃巖縣又解台州之
圍進官修武郎知麟州建寧寨金人攻寨欲降震不從
時寨兵精壯者悉從折可求死于交城之戰所餘老弱
百數守弗堅震奮力守城金人急攻閱旬日城中矢盡
城䧟震死之震之子名沂中方從征河朔得免於難次
子居中執中亦被害詔河北河東便宜行事詔書朕
通好鄰國屈已增幣無所不至所以保守疆土全養生
靈敵未退師攻陷城邑每聞邊報痛切朕心已令盡天
下之兵矣凡爾州郡豈可嬰城自困徒待其斃今仰河
北河東諸路帥臣傳檄所部州軍各得便宜行事合從
連衡相為救援見便即動無拘一律其見任官能與鄉
里豪傑率衆捍敵得守城邑大者寵以公爵次者授以
節鉞或登用于朝廷世襲其地各宜體國奮然自效無
使鄉里墳塋坐受殘破父母妻子生致離散朕祈於皇
天告於宗廟北顧流涕明告此言忠臣義士莫不動心
故兹詔示想宜知悉京師士民讀詔書往往泣下真定
府䧟報到京師朝廷以新失太原又聞真定府之報上
大憂之患將帥非人思得英豪之士以衛兩邊乃下哀
痛之詔詔河東河北清野詔曰朕嗣有大統属時艱
難外侮憑陵元元被害於是捐棄金帛寳玉不可數計
以救百姓于塗炭之中敵纔退師痛自抑損斥去華靡
日惟蔬食卑詞厚幣繼修和好通賂之使項背相望凡
有所求悉從其欲衮冕車輅稱號之美猶無所愛所以
保守土地全活生靈而敵勢未已動起兵端必欲割我
土地殘我人民覆我宗社使吾百姓父母妻子悉被驅
擄財物積聚皆遭劫奪忠臣孝子自當體國念家人自
為戰令下之日應河北河東京畿便行清野保守城邑
其有聚徒結衆捍敵功自節鉞以下皆以充賞仍仰州
縣預以名聞若自能斬首獲級者皆倍軍功凡我赤子
與其殘于敵人之手流為異域之人孰若從危即安轉
禍為福興言及此流涕無從其餘諸路有忠義之人能
率衆勤王或立功河北河東者並依此推恩咨示爾衆
咸體朕意臣僚及催發諸路勤王之兵臣僚上言竊
以去年之冬金人入攻出我不意故河朔諸州堅壁不
戰天下諸州或不勤王守臣之下皆置而不問恕其倉
卒失措也今年自春夏以來皆知金人必復深入若天
下諸州或不勤王以致大河失守都城危急則事平之
後當行軍法今者敵將逼河伏望睿斷行下樞密院疾
速施行若事平有功則當以次推賞古者侯伯之國州
牧統之以夾輔王室有急而後至則斬甘誓曰用命賞
于祖弗用命戮于社子則拏戮汝自古及今未有賞罰
不行而能使人赴難不避者唯陛下聖察奉聖旨依奏其
勤王若敢後時當職官並以軍法從事
十八日庚戌詔求人材詔曰修舉政事全藉人材人材
甚難所宜愛惜詎以一𤯝遂廢終身除係籍挾姦害政
罪狀眀白不可任使外餘皆隨才收錄勿謂曾經蔡京
王黼童貫梁師成軰薦引遂皆棄逐庶士革心以應時
用三省及臺諫官深體此意以示至公尼堪等令楊
天吉王芮持書問朝廷遺契丹梁王及伊都蠟書并元
割三鎮書曰大金古倫尼伊拉齊貝勒左副元帥皇子右
副元帥同致書于大宋皇帝闕下頃因啟釁以致連兵
曲直所歸彼此自見思得尋盟之計用申割地之言厥
後事因稽留元約復變况上皇之鑒未遠抑亡遼之戒
在前既思再造之功可忽輕㤀之意將久保有成之信
盍早畫元議之疆曾自為辭管行制送今則反假士民
之固守更張軍勢以解圍兹事難圖昔言安在廼者
差蕭仲恭趙輪等賫書報復回日輙受間諜之語隂傳
私結之文敢蹈前非又在今日為定申過朝廷奉到宣
命據此釁惡更喻上皇仰就便差官問罪從長相度施
行今差保静軍節度使楊天吉昭德軍節度使王芮充
問罪副使前去若深悔前過請令皇叔速趣皇帝弟惲
王并太宰一員同詣行府賫書陳謝過咎仍據元割三
府誠諭並令開門以待撫定苟不能此的示所圖謹白
先是麟府折可求獻夏國之北有大遼天祚子梁王與
林牙蕭太師統兵十萬出榜稱金人不道與南朝奸臣
結約毁我宗社今聞南朝天子悔過遜位嗣君聖明如
能合擊金人立我宗社則前日敗盟之事當不論也吳
敏以為然乃奏上令致書梁王由河東入麟府遂為尼
堪遊兵所得宣和錄曰先是斡里雅布軍既還燕山尼
堪尚留隆德府詔遣路允廸以和議書至尼堪聞斡里
雅布大獲金帛屢遣使數軰來意在求賂時勤王之師
踵至大臣有輕敵意猥曰吾兵強盛如此當與敵抗衡
而滅之彼既領吾肅王等過河吾胡為不留其使與之
相當於是舘其使者等逾月不遣有部管趙輪者燕人
狡獪懼不得歸乃紿以情告舘伴猶倞曰金人有耶律
金吾者領契丹精銳甚衆貳於金人愿歸大國可結之
圖其主猶倞以聞朝廷大臣即信之以詔書授輪賜耶
律納衣領中仍賜輪等各帛千疋白金千兩輪還首獻
其書于尼堪尼堪大怒以輪表聞其主具道南宋反覆
之狀得報云深入攻取事無大小皆委元帥府從長措
置施行靖康要盟錄曰先是於四月因金使蕭仲恭
等還朝密賜耶律大師以黃絹寫之云大宋皇帝致書
于左金吾耶律上將軍右都監耶大師昔我烈祖章聖
皇帝與大遼結好于澶淵講信修睦百有餘年邊境晏
安蒼生蒙福義同一家靡有兵革戰鬭之事通知遠久
振古所無金人不道稱兵朔方拘縻天祚剪滅其國在
於中國誓好之舊義當興師以拯顛危而奸臣童貫等
迷國擅命沮遏信使納結仇讐賂以金繒分據燕土金
匱之約藏在廟祧委棄弗遵人神恫怨致金人之強暴
敢肆陸梁俶擾邊境達于都畿則惟此之故道君太上
皇帝深悼前非因成内禪肆朕初即大位惟懷永圖念
烈祖之遺德思大遼之舊好輙食興念無時敢忘凡前
日大臣先誤國貽禍皆已竄逐思欲親仁善鄰以為兩
國生靈無窮之福此志既定未有以達而使人蕭仲恭
趙輪之來能道遼國與燕雲之遺民不㤀耶律氏之德
冀假中國詔令擁立耆哲衆望所属宜國人無如金吾
者適諧至意良用欣懌昔聞金吾前為遼國將兵數有
大功謀立晉王寔為大遼宗社之計不幸事不克就避
禍去國向使前之謀行晉王有國則天祚安享榮養耶
律氏不亡于天祚不害其為忠而於耶律氏之計行至
忠矣宗社之英天人所相為宜繼有遼國克紹前休以
慰遺民之思方今總兵于外宜有西南招討大帥之助
雲中留於尚書願忠佐之一德協心足以共成大事以
中國之勢竭力擁衛何有不成謀事貴斷時不可失唯
金吾圖之書不盡言已令蕭仲恭趙輪面道委曲天時
蒸染更冀保綏靖康遺錄曰先是斡里雅布退師回燕
山遣蕭慶來催前所許金帛詔三省同議所以待慶者
衆議以敵人要盟城下請割河北而并入河東自敗元
約敵人貪而無信不可復與金帛請收其使者于是送
蕭慶于都亭驛一小屋中封其戶傳食以過凡數日徐
處仁吴敏當國建議謂蕭慶本契丹人為金敵所滅不
能無怨不如善遇之使歸與伊都謀共興兵以破敵上遣
吳敏至驛慰勞蕭慶始令開戶慶見敏即痛哭投地敏
令左右扶起以上意存問之謂之曰本朝皇帝以金人
渝盟而來督金帛羣臣不忍故請留大使于此皇帝以
大臣本契丹懿親奉使而來元非得已謂大使良苦遣
敏奉候慶泣謝因陽罵云金人反復無信義始與臣國
約和取其金帛而竟滅之乃立異姓稱藩國臣之王契
丹外孫也強見逼立非其本意每言天皇創業踰二百
年一旦淪亡未嘗不泣今大臣誠能賜以誓書約為兄
弟如先朝南國故事願歸約國主舉兵相應上以報大
朝之賜下以復國家之讐破金人必矣即大朝遲疑不
決本朝孤弱唯其所制中原之難未有既也敏心喜以
為誠然退奏慶言如此因請賜伊都書令慶賫去厚待
禮之慶得書遂行始過河即宣言南朝有書令我約契
丹共滅大金并書馳驛送至尼堪由是敵愈忿矣以
工部侍郎王雲借尚書持書從王芮使于軍前書曰姪
大宋皇帝致書于伯大金皇帝闕下謹遣使人往敷誠
悃睿明兼照當蒙洞察往者信用奸臣童貫姦謀誤國
遂致連兵頻年不解逮初嗣位即有悔誤之心頗聞聖
情亦有和解之意及皇子郎君之至汴城自無力攻之
事國相元帥之圍并州止守從初之約載惟信義實不
愆違乃出聖慈夙深告戒頃者姦臣一二近在朝堂但
知宰輔之言所當聽順豈期離間之事輙敢肆行將使
兩國之情義不通懽欣不接姦邪之罪若此竄斥之典
何逃瑕垢盡除羣情所快今兹循省己自篤于私誠亦
冀寬明無或追于往咎顧三鎮乃祖宗之地當務保持
况大國有伯姪之親宜蒙宏恕願以賦租之入增為歲
幣之常還守舊疆别為信誓如此則仁恩之厚何可彌
㤀盟誓之堅自應循守上符天道下順人心博易交通
不乏四方之貨耕耘自若遂安兩境之民緬想聖懷亦
同至愿不宣謹白又書昨回告發知有絹書奸人詐
偽何所不至若兩國通和貼然無事則無隙可乘姦人
不和緣此捏造意在間諜頃者按治已正典型諒惟聖
明特加洞照遣王雲去面道其詳王雲口陳雲等奉本
朝皇帝口宣自今春大兵至城下荷大金皇帝許再結
懽盟皇子郎君成此恩惠社稷再安生民休息但本朝
大臣有懷姦之人致信義有虧今盡行竄逐專遣王雲
陳謝有下項事令雲告求皇子郎君謂如三鎮有太宗
皇帝行宫先祖陵寢在内及諸州民情愚迷顧戀若行
征討百萬生靈性命可憫欲以稅租折為銀絹三十萬
代割三鎮通舊來銀絹五十萬每年通計八十萬兼此
日皇子郎君曾言下項禮數惟大金皇帝開境數百里
撫有諸國欲以皇帝車輅衮冕等為謝及今使人附宰
臣等表奉冊寳增上尊號仍令三鎮之人遇大金皇帝
生辰齋戒十萬人祝延聖夀王雲至真定斡里雅布大怒
謂雲曰禮物復還若二十日之間不即割地則提兵至
闕下矣遺史曰先是王雲奉使還時太原未䧟金人
亦頗厭兵遣雲來只要三鎮租税限半月到燕山府仍
要朝廷遣使命三人分往三鎮告諭從初請則便可解
兵仍不得爽約雲星夜奔馳到京師入奏上大悅顧問
大臣皆不肯許之雲與少宰吴敏素不協以事黜責雲
出唐州雲獨再抗疏論列利害敏百端沮之竟不遣至
是敏已罷相王芮還朝廷遣雲偕行少宰唐恪令翰林
學士承旨吳开作告議以懇三鎮之地其略曰若䘏鄰
存好則洪恩再造提師再至則宗廟殞亡識者咸哂其
氣沮弱而言不祥王芮之來也禮貎甚倨持其書於御
前曰陛下既不割三鎮之地又安忍復欲立契丹之後
上曰此乃奸人之所為也芮請必割三鎮要金帛車輅
儀及加大金皇帝徽號上乃卑詞深明其故非朝廷之
罪厚禮遣芮還
三朝北盟會編卷五十八
