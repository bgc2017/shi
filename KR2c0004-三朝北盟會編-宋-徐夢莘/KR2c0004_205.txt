三朝北盟會編卷二百五
宋徐夢莘撰
炎興下帙
起紹興十一年正月盡三月九日戊申
十一年正月張俊來朝
十五日乙卯金人攻夀春府金人陷夀春府金人侵
入淮西宣撫使張俊擺流星馬斥堠於淮西令姚端主
之飛書驚報交馳於道路淮甸居民不得安業而驚移
矣金人陷商州金人哲爾格貝勒以步騎五萬攻商州
知州邵隆知其不可守乃焚倉庫毁廬舍棄城而去金
人遂入商州
二十九日己巳邵隆襲金人於芍藥陂敗之又敗於鴻
門生獲阿穆爾貝勒克商州邵隆棄商州也乃領兵屯於
嶺間金人已入城隆間道出芍藥口繼屨釋之曰汝皆
王民毋㤀本朝衆感復攜幼弱來歸隆遣其子繼春率
兵出商州之北以張其勢而移軍鴻門金人以精兵五
千來攻隆設三覆以待鏖戰兩時許大破之禽阿穆爾貝
勒隆始屯十日糧過期士飢臠死屍嚙草木疲困日甚
及戰隆親鼓之呼聲動山谷無不一當百遂獲大捷繼
春亦破洛南縣金人遁去隆加右武大夫榮州防禦使
二月三日壬申金人陷廬州初朝廷命劉錡守廬州錡
入城巡城一匝曰城不足守也會報敵騎漸及州境錡
棄廬州與張俊統制關師古冐大雨率衆而南金人陷
廬州大縱殺戮
六日己亥金人攻含山縣初五日金人到柘臯乙亥馳
騎至含山縣一百二十里半日而至以五百騎探和州
動静回報無軍馬丙子以六百騎再探之回報無軍馬
丁丑以八百騎往探回報南軍渡江金人即漸退去
韓世忠岳飛以兵援淮西
十日己卯張俊軍統制王德渡江先入和州建康府探
者回報金人已到含山縣漸及和州時張俊諸軍雖已
促裝猶未起發安撫使葉夢得曰金人已過含山縣矣
距和州纔兩舍豈容更候探報萬一和州為金人所得
長江不可保矣夢得請為證明具聞朝廷宣撫當命諸
軍即令鼓行此行必勝俊遂令諸軍進發諭諸統制曰
先得和州者勝王德曰王德當身先士卒為諸軍先鋒
俊壯之將士皆鼓舞讙譟而行識者謂其氣銳可以勝
矣或報已失和州者德曰德請復取和州乃率所部兵
渡采石約俊明旦會食於和州至中流聞敵勢盛衆莫
敢前德驅之進櫂首先登岸俊宿於江州德率衆徑至
城下馳驅先登遂占和州諸軍始得渡俊入和州會食
如約金人猶守昭關捷奏至上親筆諭俊曰自卿提兵
渡江曉夕為念得報已復和州卿謀慮精審分朕憂顧
不勝歎嘉是時俊已具奏敵已在臣計中乞免聖慮决
保無虞上得奏大喜
十八日丁亥張俊楊沂中劉錡及金人戰於柘臯鎮大
破其軍金人退軍也日行三五里或一二十里退至柘
臯柘臯皆平地金人謂騎兵之利也張俊楊沂中會劉
錡之軍皆到烏珠率鐵錡十餘萬分兩隅夾道而陳沂
中輕進不利統制官傅逵被箭中目王德曰敵右隅皆
勁騎吾當先破之乃麾軍濟渡奮勇先登薄其右隅敵
陳動有一將被鎧躍馬指畫部隊德引弓一發敵應弦
墮馬德乘勢大呼馳擊諸隊德引弓軍皆鼓譟金人以
拐子馬兩翼而進衆鏖戰大敗之金人退還紫金山劉
錡謂德曰昔聞公威略如神今果見之請以兄禮事公
錡遂再拜焉俊有愛妾錢塘妓張穠也知書俊文字穠
皆與之柘臯之役俊發家書囑穠照管家事穠有書
報俊引霍去病趙雲不問家事以堅俊之意且言今日
之事惟在於宣撫不當以家事為念勉思報國俊得書
釋然而喜遂以其書繳奏上大喜親書奬諭以賜穠仍
加封雍國夫人俊以立奇功將佐十八人奏聞上皆宣
見臨軒勞問而訓練官任存曰臣生長田舍間頼陛下
神聖祖宗威靈僅能破敵安敢以微勞自矜上益喜均
賜金帶銀鋌而别賜金琖與存
十九日戊子李顯忠軍統制崔臯敗金人於舒城縣
二十日己丑張俊克廬州金人退於紫金山張俊得廬
州與楊沂中劉錡之軍皆駐於廬州上親筆諭俊曰卿
以身徇國雅志平敵總干以俟仗義而趨㤀家室以專
征冐水潦而不顧雖南仲之出車就牧葉公之受命飲
冰方之於卿未足多尚又遣入内内侍省副都知陳永
錫勞軍歷眎戰地宣旨褒寵甚渥知襄陽府劉錫召
赴行在樞密都承旨周聿往措畫江上
三月四日癸卯金人攻濠州金人自柘臯退兵於紫金
山也濠州官吏皆謂金人必以銳兵來攻城請於知州
王進使善備之進亦以為然發書告急日至再四而通
判軍州事張綱以邊機事請赴行朝進許之綱遂泛舟
而去一日趙榮以百數騎至城下進登城望之榮語進
曰大金以精兵三十萬旦暮臨城必要濠州勢不可當
公且開門縱民出城使之為避地計且淮岸舟船頗多
若水路陸路從便傾城而去不三兩日可以獲安方今
滿城生靈寄命在足下足下宜念之進怒曰趙榮汝不
能全節於朝廷乃為北軍游說耶使勁弩射之榮大怒
少退罵進良久而去州人趙榮曾偽知州事撫恤軍民
秋毫不擾今所以來城下言者正為憐舊治之民耳或
以從便避地之謀力請於進進不從癸卯北軍自延陵
浮梁渡淮甲辰以鐵騎數萬人列於東門之外連岡被
嶺相屬不斷旌旗蔽野囂埃翳天州人望之猶皆戲笑
以謂寇寵受圍時城中無兵無食尚亦能支况今之食
有餘而兵粗足尚何畏哉是時進有兵千餘又有宣撫
司數百在城中北軍謂樓櫓皆腐爛攻之必破乃使人
至城下招降而守陴者怒罵之
八日丁未濠州兵馬鈐轄邵免叛降於金人金人陷濠
州知軍州事王進被執大肆焚掠金人攻濠州乙巳對
城立礮且治衝車雲梯而又立鐵爐鎔金汁將為攻擊
者王進令以礮擊之而礮竿折者再既而礮石直上十
數丈不離礮座而墜擊殺曳礮者數人識者皆以為不
祥丙午金人以衝車雲梯之屬俱傅城壘數面力攻如
雷霆震發城土與瓦屋皆動矢石如雨東南敵樓為飛
礮擊損州人大恐時城中民兵進以為不可倚用乃令
於閒慢處屯止以隨行兵及宣撫司兵守城進兵多福
建人未嘗經守禦或謂民兵自數年兵火以來莫非百
戰之餘也皆人可當百請以民兵守禦使官兵為四壁
策應進不從由是守陴弓弩皆不發進出入以鐵扇為
蔽呵喝如常人皆寒心悚懼其日夕馳望者宣撫司救
兵而已丁未兵馬鈐轄邵宏擦城投拜具言城内虚實
而北軍遂益兵擊東南隅焚其樓順風火烈倏忽而盡
北軍遂乘勢登城衆皆奔亂城陷知鍾離縣事臧師仁
者乃前知州楊珪之黨也民皆切齒怨之至是先為亂
民所殺進奔馬入郡宅朝服坐於廳事遂就拘金人縱
火於城中大肆剽掠凡貴賤老幼悉驅擄出城外由是
數萬之衆莫不離散而官府廨宅觀寺與居民廬舍片
瓦不留皆被焚爇其所存者惟監郡廨後土地堂屋一
間有全瓦數十枚木椽數根至於城面亦平毁數處其
所存者惟東壁女牆數十步而已初張俊楊沂中劉錡
在廬州也濠州發流星馬告急者日三四適會俊與沂
中錡軍皆退廬州諸軍各人負十日粮米欲越過定遠
縣退還江上矣俊遂越過定遠縣不得已令諸軍趨黃
連埠而城已陷
九日戊申楊沂中率兵襲濠州不克楊沂中聞濠州已
陷欲乘其囂亂襲擊之張俊劉錡曰未可沂中不從戊
申沂中率兵馳至城下寂然無所聞唯城中有烟埃未
息探者曰城中一空沂中遂令士卒入城有遺棄衣物
於路者士卒皆下馬拾遺物而北門外金人伏兵皆入
官軍退走金人馳騎追之官軍奔周梁橋俊聞沂中兵
敗出兵救之與敗兵相道而行金人漸止漸退時已近
中漏矣官軍亦還翌日金人至周梁橋收北軍之屍聚
而焚之仍取遺棄衣甲而去
韓世忠以舟師遇金人於赤龍洲韓世忠以舟師淮東
宣撫司舟船數百艘載甲卒泝淮而上欲解圍濠州金
人覺之先遣人於下流赤龍洲紿曰赤龍洲水淺可涉
大金已遣人伐木欲塞河抳舟船請宣撫速歸我趙榮
也諸軍聞之皆以其言有理世忠亦命舟船速回而金
人以鐵騎追及沿淮以良工勁弩且行且射於是矢著
船如蝟毛及至赤龍洲金人已伐木漸運至淮岸未及
抳淮而舟船已順流而下幾為所抳金人自此遂歸黃
連埠屯駐軍亦班師張俊楊沂中韓世忠劉錡皆班
師張俊楊沂中韓世忠廬州退軍也士卒人負十日糧
米既至黃連埠軍皆乏糧遣捷足及馳馬往建康催糧
者踵相躡也及遣提舉一行事務辛永宗親往催督永
宗至宣化不渡坐於民舍呼巡檢兵士令採藤花曰我
偏愛食此藤兵士為採藤花歸已移時矣坐間失其被
毡行人皆掩鼻罵之曰大軍燒火待炊提舉催糧不留
心如此建康軍中盡刷在寨應諸窠坐人及工匠各人
負米六斗星夜渡江又留守司就近呼集上元江寕兩
縣民夫相繼而行亦人負米六斗務其輕快也以縣丞
管押已有到滁州者會諸軍班師而軍兵與民夫所負
之米悉棄於路側奔而歸曰歸到家不過賠米六斗而
已管押官縣丞竟不曾渡江諸軍既至滁州錡與俊沂
中分路之和州俊沂中自宣和渡江軍於建康錡駐和
州不渡申取朝廷指揮凡十一日得指揮渡江遂歸太
平州俊沂中皆憾之是時世忠亦以舟歸楚州俊進少
師河南北諸路招討使是役也岳飛不出兵為聲援朝
廷憾之淮西從軍記曰紹興九年己未歲金人歸我河
南故地十年春朝廷命馬軍帥劉錡充東京副留守三
月率本部軍馬赴任中途而金人敗盟四太子烏珠以
大兵入京師留守孟庾投降分兵復取河南之地東南
震動六月錡大破金人於順昌烏珠狼狽敗還朝廷之
威遂震於是下命以韓世忠張俊岳飛各以本路宣撫
兼河南北招討使並進兵閏六月至七月世忠取海州
俊取亳州又取宿州飛取蔡州又取陳州京東西皆響
應既而三帥相繼班師先是飛方至陳州而俊已(闕)定
宿亳遂還夀春引兵南渡而歸生擒金七十餘人李寳
欲殺之曹洋曰不可我方欲歸朝廷何不留金人生口
以為實驗寳然之已過睢陽軍知軍賈舍人乘馬率人
從十數追及叩岸呼爾為誰時寳之衆皆緋襭頭巾緋
襭袍為號寳應曰我曹州潑李三也欲歸朝廷耳言訖
引弓一發賈舍人中矢墮馬船已行矣出清河口渡南
岸而見胡探作一寨聚居民養種深乃具申宣撫使韓
世忠差許世忠王權來接引而戍寳到楚州世忠犒勞
甚厚寳以生口七十餘解赴世忠世忠大喜劉錡來
朝
三朝北盟會編卷二百五
