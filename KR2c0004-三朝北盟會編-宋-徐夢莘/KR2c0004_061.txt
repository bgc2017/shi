三朝北盟會編卷六十一
宋徐夢莘撰
靖康中帙
起靖康元年十一月一日壬戌盡六日丁夘
十一月一日壬戌朔夏人䧟懷德軍守臣劉銓通判杜
翊世死之遺并幼老春秋皆曰先是十月夏人䧟
懷德軍通判杜翊世禦退之是月夏人再寇懷德軍?
穴地道以貫城中凡七十數處是日曛黑衆穴洞徹敵
蟻綴而出城中驚駭翊世大呼蹀血鏖戰以疲兵千餘
當敵數萬自度必敗故縱火悉焚芻廪帑藏黎民盡逃
敵入官軍殱焉敵脅翊世使降翊世瞋目叱之義不受
辱遂火其室舉家畢死于烈熖中翊世解紅羅帶自縊
死建炎元年八月涇原路經略以聞贈五官與恩澤十
資以所居為忠坊劉懷德死節錄曰靖康元年秋五
路之師率皆勤王關輔一空夏人乘虛遣太子及其國
相李遇昌誘三瓜諸部兵合二十餘萬人攻懷德軍經
略使席貢念懷德為要衝之地擇威望可以當敵者咸
曰瓦平寨第一正將劉銓忠愿得士心若欲當敵非斯
無可用由是牒銓知懷德軍銓素以忠略聞自負其才
可以立功即日捧檄就道冬夏人素聞銓之名不敢為
意與計屯兵綿亘數十里而圍之懷德城薄以卑兵少
而食不足銓甫至懷德晝夜修城及戰守之備軍民亦喜
銓莫不願盡死力銓激昂自誓戒將士以忠義節當死
守以報國敵攻城之具智巧百出銓悉以術破之敵技
不能逞月餘殘殺夏人已萬餘人太子懼謀于遇昌欲
退遇昌曰城中縱矢石無數度亦無繼然連諸部兵不
能下一城益示弱會城中矢石盡時天大寒銓教人團
泥沃以水乃與泥冰用擊敵遇昌見之喜謂太子曰果
無矢石矣銓諜知之廼破墻𤼵機石以疎其謀而遇昌
攻愈急有戶掾張庭珪遽揭撫云可則守否不若降銓
大怒曰掾心已負國矣是難與共事趣牽出斬之衆皆
股栗無不以一當百效用有程進者夜縋城出降悉告
遇昌粮盡危廹狀遇昌乃擁進近城使以好言招銓降
銓陽謂進曰爾可獨來濠上與語因謬目所以遣進劫
遇昌之意頗泄其語令夏人微聞城上從而鼓噪遇昌
疑懼即城下斬進督人旁外濠穴地以入銓亦于城中
鑿井以應之置葛茭井中爇之敵不得前遇昌更鑿八
隧多置旗幟亂銓之覘詧又及旬日敵知銓矢盡食絶
外攻愈急矢石交下如雨通判姓杜者不記其名以告
銓悉如庭珪之言銓不答杜知其不可退而自經銓處
死之志已决略不少改謂衆曰丈夫一生故不難逃其
如敗國事之誅天地臨之在上焉可苟免是時衆寡之
勢既已不敵饑飽之力又且不相侔是夕大雪晦暝城
之西北隅䧟敵衆蟻附而上達旦城中敵騎布滿于前
後守陴者猶死守不敢亂乃集老弱民納小城守賊攻
之三日銓度力不支廼聚焚府庫環牙兵為三匝出戰
譙門中時十一月十五日也初城破銓欲自裁已為敵
所執太子遣人扶傷置于别室謹其護視且致意將官
銓銓罵曰咄咄我願肯降汝耶趣殺吾吾若不死决不
貸汝也遂遇害建炎元年詔恤其家贈武翼大夫官其
子姪銓字子平濮陽人唐文若書其錄後曰曲端拜大
將軍返而喟曰使劉子平在端安能居此即其言以子
平為人不可得今見所錄子平忠節若此而後知端之
言盖有以也嗚呼世已歎端不獲畢其志力而端又推
而歎子平則天下後世之歎又無時而已也夫出而事
君生則無負死而英雄竒傑猶有以相服如子平幾人
也耶李若水歸自尼堪軍前初朝廷遣李若水使金
國山西軍前請以租賦贖三鎮及若水到榆次見尼堪
太原真定已䧟租賦不能贖三鎮乃還朝尼堪攻澤
州守臣高世由以城降敵
五日丙寅王雲自斡里雅布軍前回次于相州斡里雅布遣
王雲回京師奏事雲馳馹至相州語知州汪伯彦曰金
人情狀甚乖本州宜多積粮斛過作偹禦計云竊聞金
寨人語言此回渡河至京城下恐須盤薄至來夏夏初
回師雲丁寧辭且云亦以此白磁守宗澤已而澤果謂
雲奉使賣國徒與金人張大聲勢以此奏聞乞勿信雲
說王雲歸具言斡里雅布索冕輅徽號等朝廷從之詔
太常禮官集議金主徽號封氏編年曰是日詔略曰
金人來請徽號及冕輅朕以生靈之故舉而與之夫名
之與器以寓生殺之權可使由之不可使知之故曰魚
不可脫于淵國之利器不可以示于人示人且不可况
棄與之乎與之矣則彼將以號令我我何所恃莊子謂
斗斛以量之權衡以稱之符璽以信之仁義以矯之然
而竊者為諸侯諸侯之門仁義存焉故揭諸侯竊仁義
并斗斛權衡符璽之利者雖有輅冕之賞不能勸斧鉞
之誅不能禁竊之者尚如此今乃舉而與人懷何以制
乎或曰姑紓目前之禍事大不然也曾未紓禍適所長
禍何以庇生靈也若王莾簒漢而求借璽元后拳不忍
與班固以謂婦人之仁胡遂與之徽號冕輅曾不思元
后之仁乎吴革使陜西集兵講議武偹吴革登對上
問割地利害革曰金人有吞箭之誓必入攻矣乞措置
邊偹起陜西人為京城役不復議和遂差革使陜西勾
兵委同諸帥講議武偹
六日丁夘羅索貝勒自平陽分兵一由郭山一由&KR0034;城
赴尼堪懷州之約尼堪䧟懷州守臣霍安國死之通判
林淵鈐轄張彭年都監趙士諤張諶于潛統領沈(闕)張
行中同時被殺范仲熊北記曰乙巳歲秋平陽府就
粮義勝軍劉嗣初反殺掠居民轉至懷州城下兵馬鈐
轄與兩隊將與之戰属沁水暴漲官兵不利鈐轄及兩
隊將皆戰死朝廷大發兵擊之嗣初遁歸雲中九月末
中奉大夫直秘閣霍安國知懷州安國嘗為燕山府路
轉運判官頗習邊事數與同官言金人必為朝廷患此
州亦不可不偹乃計度增其城濬濠繕治器甲又言其
歸燕山時郭藥師嘗言欲自有燕山之地不煩朝廷置
帥諸同事不以為然而安國然之乃具以奏坐此放罷
幕府憮然以為不至若此也十月間河間府轉運司牒
懷州云金人聚兵南來令懷州防偹人皆云州去邊境
千里而遠豈能遽至此十二月童貫自太原府回行李
甚匆遽參議官節度使范訥翰林學士宇文虚中中書
舍人王雲皆夜過懷州虚中昔與安國善而雲勸安國
為偹甚&KR0704;會朝廷遣簽審樞密院路允廸使于金國割
三關四鎮之地允廸至懷州盤桓數日傳聞金人知允
廸出使必欲見允廸出後至懷州士民數千人請允廸
允廸至高平尼堪退過北關太原城守破朝廷以知樞
密院李綱為宣撫使督諸將救援又以資政殿學士劉
韐為宣撫副使中大夫直閣范世雄為宣撫判兼參謀
徽猷閣待制樞密院都承旨折彦質宣撫使参議官四
人京畿提刑王以寧員外郎裴禀直秘閣沈琯宣議郎
郭執中主管機宜文字三員樞密院編修鄒柄田亘朝
奉郎韓瓘幹辦公事主管文字官趙柟趙戬張叔獻陳
湯求梁澤民張牧又以武功大夫防禦使解潛為制置
使以种師弓統西番人馬以許孝烮為前軍統制既而
朝廷召李綱回以折彦質為宣撫判又進折彦質為龍
圖閣直學士宣撫副使十月懷州官因見彦質白撫司
兵馬久在城裏困倦甚矣一兩日欲去西山下排對少
令意思舒豁次日遂行去州二十五里正在太行山下
逄李若水自大金奉使回屏人密語至夜還鎮熊請見
彦質忽曰今日有聖旨來說更不差大河守禦使只今
彦質一面主管仍訪聞河陽大擾今彦質往彼撫定見
說河陽人情惶惑過於懷州彦質須索自去次日遂往
河陽仲熊往見知州霍安國云敵人來也折彦質已走
了安國曰待奏劾此人兼懷州有粮有器甲未便打得
破且大家同共上城分地分守禦次日旦聞門外市人
云番人來也仲熊使人往探云安撫指揮已閉了城門
少頃知河内縣趙士付歸仲熊訪之士付出見云番人
來也為之奈何仲熊問何以知之士付云城上送將牒
來云先鋒都統貝勒仲熊遂往北城上見安國坐間
見金人差澤州書吏一人來下文字前面說大金有道
中間背盟數百言兼說已降了晉絳令懷州速降安國
云如何回答仲熊未及言須臾一燕人來相揖少頃有
三十餘騎來相揖仲熊問其師來之意其人語言不遜令
一燕人譯語云南宋背盟我所以來我大金皇帝有一
統天下之志國相英雄今又已取了太原晉絳你且看
太原猶自取了則懷州何勞攻也你但說與知州令將
狀來往見大都統羅索貝勒令人傳譯其所說大略同
又問仲熊一一叙達内有燕人云是做唐鑑者孫子也
又問與范仲淹是甚親遣歸云來日與州主商量了辰
已間却出來時便攻打城也次日仲熊縋城而下見羅
索貝勒問曰曾將得降狀來否仲熊云不曾將來貝勒
曰何故不肯拜降仲熊云彼此臣子須各自理會假使
大金使一箇臣僚守一城下撞著别國兵馬便以城降
以謂如何若懷州不曾得大宋皇帝文字却便歸降恐
國相聞知亦非所喜貝勒却喜曰說得是也我更不攻
打懷州仲熊云雖是都統不肯攻打懷州却恐後隊不
知告覓一文字貝勒曰我大金國不使文字只一人傳
一箭與後隊曰令不要打懷州又令送仲熊歸霍安國
即時具事寔申奏朝廷不見回報仲熊既歸之後次日
又聞敵兵已過隆德府霍安國遣仲熊迎見尼堪說以
駐兵仲熊至西山離懷州約三十餘里逄見尼堪仲熊
云兩朝已結盟好誓不相攻不虞國相元帥遠屈金旆
以至于此必是與中國有商量者事大軍所至百姓未
曉如有所諭乞說與仲熊却令懷州安撫使霍安國奏
知别差近上臣僚來理會尼堪云更有甚事理會爾南
宋上皇數年前遣人自海上與大金結盟共滅契丹當
時元約九州土地人民歸你南宋子女玉帛歸我大金
及至各自興兵你南宋並不曾收得九州却是我大金
取了燕山府為有已前盟約將土地人民一齊交割與
汝是我有大恩德于汝南宋也你既無一謝我雖營平
兩州割與大金而營平兩州戶口都在你南宋界裏我
為見百姓父母妻子離散情寔不忍使移檄去向南宋
取兩州戶口你南宋都不發遣亦無回文不肯依約是
時却是我先興兵來及至汴城下你上皇便不做却教
太子為主見兵勢懼見攻破遂差使人將三關四鎮之
地獻與我大金我信是寔頭言語便引回去更不侵掠
是我又有大恩德于你南宋也你南宋却背盟也密諭
三鎮堅守不附又召天下兵援太原我今所以再興師
出不可謂之無名我本待一齊都要你南宋土地又為
大金皇帝聖旨教且以見流黃河為界你懷州合是我
大金撫定去處便合歸降我本欲便進兵又為州縣須
要人民若縱兵多殺人民則壊州縣你與我說與懷州
知州且早來降保取家属人民仲熊對曰元初大宋皇
帝與大金皇帝結盟時本朝只不曾承得文字以黃河
為界乞差人至大宋皇帝處理會尼堪曰更何須差人
去理會我大金兵馬如此如今去便打破汴京捉你趙
皇帝來也仲熊對曰如此却非所望于國相也况是彼
此大國勝負未可知假使真如國相之言則非大金之
福尼堪曰為甚却不是大金之福仲熊云如今便一一
如國相所說若趙氏為君則大金可以保歲幣必不肯
更有不相承順之事若廢了趙氏為中國之地必須中
國人做主有人起來興兵奪得則是創業之主與大金
初無契分亦無恩義相臨必不肯將歲幣與大金亦不
肯割三關四鎮自此歲歲用兵幾時是了期不過有人
去國相處道討擄所獲多於歲幣國相試仔細思量此
豈是忠言討擄得萬萬是他人自將去國内久用兵民
心怨恨國相任其責不如受歲幣安稳做大以仲熊所
見不若與大宋皇帝商量將三關四鎮歸大金每歲更
添歲幣其餘事宜自是易處尼堪曰也得與我三關四
鎮每歲更添歲幣二百萬來你且恁地差人去大宋皇
帝處說我且留軍在懷澤之間等你回報已前發去者
急欲攻打未見次第便却喚回待指揮教與不得胡亂
殺人教仲熊賫回文與霍安國說此意霍安國即時詳
悉具狀申奏朝廷既十八日回報不至番人遂于城下
治攻具懷州又遣秀才六人往見尼堪問曰范仲熊所
說及此申文字是霍安國不曾奏去是趙皇沒文字來
六人云奏去十八日未有回報尼堪大怒奮身而起曰
為道是范仲熊小官沒人主張言語不足聽不道是我
交將我文字去你南宋恁地無信行從今日以後更有
文字來我也不信差使來我也不見你且說與州主一
任你們忠孝出戰亦得守城亦得只是不住手攻打也
須要六人遂歸霍安國以仲熊知敵虚實即差仲熊都
大主管軍馬是時方得隆興府路安撫使張有極於隆
德府未破時發來懷州蠟書云金人以南關衝散董恩
人馬迤邐前去過隆德府關報懷州為偹時敵人在城
下日夜攻打初用雲梯敵樓上用神臂弓偏架女墻上
用斬馬刀大斧每有敵人上來輙斬之雲梯既不能上
乃使鵝車洞子狀如數間屋皆以生皮裹了下面藏數
十人執鍬掘城于鵝車洞子由小梯欲登城又為城上
人以草燃火放火砲燒小梯及燒打鵝車洞子開䧟板
夜又礧石礧木用金汁及熱湯燒灌既使不得鵝車洞
子乃立砲坐數十初放入撒星砲其大如斗城上人於
敵樓上排大枋確尺餘糞土上面結大索網又括民間
青布帳幕以禦砲而敵人先用火砲是燒青布及索網
放虎蹲大砲九稍其大如七八斗栲栳每一砲到城索
網糞土大枋樓上皆破城中人甚懼霍安國令仲熊夜
募銳士二百餘人縋城劫寨約到寨殺人放火呌九州
漢兒反使其陣亂圖燒城下砲坐既下城見無數敵人
馬軍連路極難行至三更向盡到砲坐下先十餘人放
火而陣不亂遂硬相鬭各有殺傷展轉得出比明復縋
城而上者二十四人仲熊方往見霍安國忽城上有人
呌云東南上有白旗子來是朝廷救兵來霍安國急令
仲熊排人馬欲開北門而敵人已打散城上十數黑旗
子凖偹將領王美投濠而死仲熊乃率千人與之巷戰
民兵散去仲熊被擒見敵樓上張紫傘一柄監軍烏舍
郎君坐其下令人傳譯云何故不曉逆順抗拒王師久
勞軍馬本合一齊勦除我為愛惜生靈不欲按以軍威
據軍士之意則要下城擄掠你可仔細說與百姓既而
懷州萬餘人至城下皆稱云救范機宜去來又高聲呌
云機宜放心若動著官人後百姓與官人報讐監軍使
人傳令曰不消如此又謂仲熊曰節制不在你非你之
罪可貸命仲熊對曰仲熊是趙皇臣子奉安撫司指揮
來將兵才微兵薄分甘死願乞一死監軍曰我大金人
說話一句是一句不似你南朝說話沒憑據既貸你命
只是貸命你只是貸命更無他公事你且歸去為我喚
取州主來同見國相仲熊遂回往州衙尋霍安國不見
又去城北道風樓上尋霍安國亦不見盖已為金人所
擒又押仲熊去再到烏舍前見知澤州高世由通判吕
民中皆同坐烏舍先曰安撫已捉得也天色已晚你且
去明日見國相遂令監守次日天未明都捉去見尼堪
出南門約行二三里有三坐寨其中寨尼堪坐銀交椅
皆令懷州官立其前先引第一行知州通判鈐轄都監
部隊將鼎澧步隊將兵作一行次知官一行次監官一
行次縣官一行次尼堪使番官傳令曰你許多人是誰
最不肯降霍安國云是宋朝守臣霍安國率衆不降又
問第一行諸軍曰是州主不降是你們都不降皆說某
等與知州一般皆不肯降又令于東北望大金拜降霍
安國云安國是大宋之臣不曾得趙官家文字如何拜
降尼堪令引過盡去衣服用索執縛又令高尚書說與
其它人曰你們都是小官不關你事亦不要你降各赦
罪又令傳過鼎澧路將官來其鼎澧路將校到尼堪前
皆呌云不是某等不降都是霍安國范仲熊不降其范
仲熊曾領兵出戰尼堪乃傳令曰呌范仲熊遂於縣官
衙中拖出剥去衣服縛了問曰元來是你不肯降仲熊
對曰仲熊是趙皇臣子豈敢便降又傳令曰你全不怕
我軍令為甚仲熊對曰仲熊昨日已蒙監軍郎君貸命
云大金國一句便是一句貸命了更無他公事恃此所
以不怕尼堪乃笑曰難當難當又傳令曰范仲熊已貸
命可赦罪乃命知州霍安國奉議郎通判林淵武功大
夫濟州防禦使兵馬鈐轄張彭年武經郎監都趙士諤
武德郎都監張諶修武郎都監丁潛保義郎統領鼎澧
兵馬鈐轄沈(闕)秉義郎同統領鼎澧兵兵馬張行中及
南兵部隊將五人同時被害提舉河東路常平朝奉郎
郝愉司錄奉議郎劉汝賢承直郎司戶曹事向詠修武
郎司儀曹事鄭道冲修職郎司兵曹事王說從事郎司
刑曹事王舍承議教授王與權廸功郎修武縣主簿侯
從從政郎河内縣主簿馬亞承節郎市易務求之祥廸
功郎六曹掾張思義皆乞降宗室朝奉郎知河内縣趙
士付承直郎司士曹事趙公譽忠訓郎監酒趙不怠保
義郎添差監酒趙公(闕)忠訓郎監市易務趙子韓忠訓
郎監倉趙不藏並過河金人堅要仲熊拜降乃使之地
居絶其粮食正是大雪並無盖臥身上雪厚一二尺饑
則喫雪或潑雪取土中蔓菁根食之如此七日偶燕人
見憐之曰此是忠孝之人可擘畫物事與喫或袖熟牛
肉燒餅等見遺遂得不死一日烏舍呼仲熊至其寨中
問曰聞得你讀得書多今問你兩事一則問韓信用兵
人才高下二則問劉景升孫策何以不能成功仲熊對
曰韓信才亦不高故必設計若才高則不假詐謀無與
為敵惟其才不高故必設計然後能取勝如水上沙嚢
木甖背水陣之類是也劉景升孫策雖天資英勇然器
輕無君人之體所以無成烏舍聞說大喜親屈膝勸仲
熊飲酒又以宣政殿學士濟蘇摩哩貝勒官誥一道
授仲熊仲熊又力辭以義不敢受烏舍與尼堪至相得
而烏舍才尤高自阿固達在日三人用事未嘗中覆每
有所為便自專阿固達每撫其背曰孩兒們做得事必
不錯也一切皆任之以至出誥勅命相皆許自决國中
事無大小非經此二人不行至于兵事烏舍又專之尼
堪總大綱而已烏舍年長于尼堪約年五十餘歲尼堪
庚申生年少兄事烏舍且甚重之與二太子頗不相得
盖二太子以貴尼堪烏舍以才自高不肯相下云
三朝北盟會編卷六十一
