三朝北盟會編卷二百四十五
宋徐夢莘撰
炎興下帙
起紹興三十一年十一月二十八日丙申盡其日
范成大攬轡錄曰過盧溝河三十五里至燕山城外燕
賓館自館行柳堤緣城過新石橋中以杈子隔馳道從
左邊過橋入豐宜門即外城門也兩邊皆短牆有西門
東西出通大路有兵寨在牆外玉石橋燕石色如玉石
上分三道皆以欄楯隔之彫刻極工中為御路欄以杈
子橋四旁皆有玉石柱甚高兩旁有小亭中有碑也龍
津橋入宣陽門金書額兩頭有小四角亭即登門路也
樓下分三門北望其闕由西御廊首轉西至會同館出
復循西廊首横過至東御廊首轉北循廊檐行幾二百
間廊分三節每節一門路東出第一門通御市二門通
毬場三門通太廟中有樓將至宫城廊即東又百間其
西亦然亦有三門但不知所通何處望之皆民居東西
廊之東馳道甚闊西旁有溝溝上植柳兩廊屋脊覆以
青琉璃瓦宫闕門戶即純用之葱然遂道之北即端門
十一間曰應天之門舊常門通天下亦開五門兩狹有
樓如左右昇龍之治東西兩角門每樓次第攅三檐與
狹樓接極工巧端門之内有左右翔門日華月華門前
殿曰大安殿使人入在掖門宜左循大安殿東廊後屋
行入復德殿自側門入又東北行直東有殿宇門曰東
宫牆内亭觀甚多直北面南列三門中門集英門云是
故壽康殿母后所居西曰會通門自會通東小門北入
承明門又北則昭慶門東則禧集門尚書省在門外又
兩則右嘉會門四門正相對入右嘉會門門有樓與左
嘉會門相對即大安殿後門之後至幕次黑布拂廬待
班有宣入明門即常朝後殿門也門内庭中列圍士二
百許人貼金雙鳳幞頭團花紅錦衫手列入仁政門盖
隔門也至仁政殿大花氊可半庭中雙鳳殿兩旁各有
朵殿之上兩高樓日東西上閣門兩悉有連幕中有甲
士東西御廊循檐各列甲士東立者紅茸甲金纏竿鎗
黃旗畫青龍西立者金纏竿鎗白旗畫青龍直至殿下
皆然惟立于門下者皂袍弓矢殿兩角雜列儀物幢節
之屬如道士醮壇威儀之類使人由殿下車行上階却
轉南繇露臺北行入殿闕謂之欄子金主幞頭紅袍玉
帶坐七寳榻背有大龍大屏風四壁㡩幕皆紅繡龍拱
斗皆有繡衣兩楹門各有大出香金獅蠻地鋪禮佛毯
可一殿兩旁玉帶金魚或金帶者四五十相對列立遥
望前後殿廡矗起處甚多制度不經工巧無遺力所謂
窮奢極侈者煬王亮初營此都規摹多出于孔彦舟役
民夫八十萬共軍四十萬作治數年死者不可勝計地
皆古墳塜悉掘棄之敵既蹂躪中原國之計度踵事增
華往往不遺餘力而終不近似今金主既端坐得國其
徒益治文為以眩之始則大修官制見其大定二年十
二月詔書略曰建官咸則于三代分職仍總于六卿宣
化邇遐服采内外卑高以序名位有倫舊或舛差理宜
增損冗散者併其任繁劇者益其聯悉命有司存革從
允當其新定官制令尚書省鏤行所謂官制者曰三師
太師太傅太保曰三公太尉司徒司空曰尚書省有令
及左右丞相又有平章政事為宰相官左右丞參知政
事為執政官左右司郎中員外郎為之屬曰六部有尚
書侍郎郎中員外郎曰都元帥府有左右副元帥監軍
都監曰樞密院有使副僉書曰大宗正府有判大宗正
事及同判同簽又有丞及宗室將軍(缺)之曰勸農使司
有使副曰殿前都點檢左右副都點檢左右衛將軍及
符寳郎官直將軍宫籍監副監鷹坊及近侍器物尚郎
尚輦四局皆有使副武庫武器二所令丞頓舍官諸直
長皆隸焉曰宣徽有左右使同知同簽院事判事判官
及拱衛直客省引進司尚儀衣鸞尚食尚藥宫圍四局
使副東西上閤門使副通事舍人供奉班都知判官内
供奉押班御院通進太醫院教坊提點使副判官宿御
院都藥監宫苑司尚醖典客二所令丞侍儀局使知長
等皆隸焉曰御史臺有大夫中丞侍御史殿中侍御史
監察御史及登文檢院知院同知院隸焉曰翰林學士
院有學士承旨學士侍講侍講學士知學士侍直制修
撰奉文字等官承旨至直學士帶知制誥待制至應奉
帶知同曰司天臺提點監少監判官隸焉曰國史院有
同修史編修官曰太常寺大丞博士大祝奉曰禮物津
郎之屬太廟郊社諸陵大樂四所令丞等隸焉曰秘書
監少監丞郎秘書郎著作局官佐郎及筆硯書畫二局
知長隸焉曰諫院有左右諫議大夫補闕拾遺曰大理
寺有卿少正丞寺直評事曰國子院有祭酒司業丞博
士助教曰記註院有修注曰大府監有監少監及丞左
右藏庫使副佐供所都監太倉酒房市買司使副鈞循
所令丞等隸焉曰小府監有監少監丞文忠尚方圖畫
裁造衣繡織染等官上林八所令丞諸直長等隸焉曰
都水監有監少監丞及御道司管當司隸焉曰四方館
曰内藏庫曰法物庫曰㩁袋務皆有使副曰都城所有
提舉左右廂官受給官曰惠民司有令丞曰承發司置
管尚同官當日尚書循堂厨曰公使酒庫曰交鈔庫曰
印造引鈔軍皆有使副曰直省局有局長副長曰管當
尚書省樂工有名無名曰宫師府東管公也有太師太
傅太保少師詹事院有詹事少事左右衛率府副率左
右監僕正副正長尚寳典儀贊儀直内郎丞典食丞侍
藥奉藥掌欽令丞家令丞司經司藏司倉皆有副左右
諭德左右贊善等皆隸焉曰親王府屬官有長史府掾
文學又有諸京留守同知留守副留守留守判官諸京
都轉運使及同知使副使判官招討使諸府軍諸路轉
運使及同知副使判官諸節度使副同知使事諸府同
知諸州刺史同知防禦同知總軍招討都監明安穆昆
羣牧防禦使諸京兵馬都副指揮使警巡使判官諸府
軍指揮使提舉漕運解鹽司及同提舉諸京諸路都總
管判官京府諸府招討節度觀察判官留守諸府推官
節鎮錄事防禦判官都巡河京府運使節鎮都州司獄
知法等為在外職事官又有請知事主事都事典事等
為吏職此其分職之序也又參以文武散官列為正從
九品開府儀同三司崇進特進金紫光禄金紫榮禄光
禄榮禄資德資正宣奉正奉通奉中奉正議通議太中
中議中憲中散中靖中順朝請朝散朝奉朝列奉政奉
議奉直大夫丞議丞德丞奉丞直丞務儒林文林丞事
証事從仕登仕將仕等郎為文散官自榮禄大夫以上
文武通得為之龍虎金吾衛縹綺奉國輔國鎮國上將
軍昭武昭毅安遠定遠大將軍廣威宣威建威振威明
威信武顯武經武宣武武功武德武義將軍等承信奉
信昭信忠武忠顯忠勇修武昭武保儀進義等校尉為
武散官又有正儀欽授明時頒率保章司元等大夫授
靈臺候儀司政平秩正序挈壺司歷司晨等郎為司天
官保康保寧保安保順保和保冲等大夫保全成安成
全成和乙正乙效乙候乙瘞乙愈等郎為太乙官中尹
中侍中御中儀中閣中涓等大夫通侍郎御侍直御直
司謁司閽司供司奉司引等郎為内侍官以上三色官
皆不過從四品亦以上柱國至武騎尉為勲官其封邑
蔭補皆有止法王食邑止萬戶實封上千戶其下降皆
殺准此至縣男止三百戶一品蔭子孫等七人二品六
人其下降殺皆准此至七品上蔭一人又有佩服之制
文臣等五品以上服紫七品緋八品九品綠武官並服
紫自天子而下有玉帶玉雙魚玉魚金魚及金笏頭毬
文荔支御仙花及鳥犀紅鞓等帶皆金魚服緋者紅帶
銀魚武官自二品以上得佩魚其告身有翔鸞雲鶴龜
蓮魚藻瑞草等婦人則雲氣瑞蓮芙蓉雜花等錦金鸞
鸂鶒等羅其封國亦有大國次國小國之别頭銜亦有
行首試之充之辨其歷曰大明歷一道忌日十二亦有
通行小本歷頭與中國異者每日互注吉凶謂如庚寅
歲正月二日出行乘舟動土凶拜官吉之類而最可笑
者金本無年號自阿固逹始有天輔之稱今四十八年
矣小本歷通具百二十歲相屬某年生而四十八歲以
前金無年號乃選造以足之重熙四年清寧咸雍太康
太安各十年盛昌六年乾通十年大慶四年收國二年
以接于天輔又以其切據之地紛更難合為十四路曰
中都路大興府為首(即燕山府)通薊易涿順灤平雄霸安保
遂安肅(二名)十二州總三十九縣屬焉曰遼陽府為首會
軍咸平廣寧三府瀋濟辰復州澄貴德(二名)信肇韓十州
總三十七縣屬焉曰遼西京西路大同府為首天德一
府為内(二名)武豐尉東勝(二名)奉聖(二名)應寧邊(二名)洪宣化(二名)
十二州總三十一縣屬焉曰南京開封府為首河南
歸德二府隸州一軍曹睢專隥陳鄲泗單陜唐汝亳蔡
嵩穎十六州總一百六縣曰北京路大定府為首臨潢
興中二府和益錦宗慶懿秦建八州總三十二縣屬焉
曰河東路河間府為首蠡莫獻冀深清滄景總二十九
縣屬焉曰河北路真定府為首威趙(金改沃州)邢相磁定祈
洺濬衛十州總五十二縣屬焉曰山西路東平府為首
大名府勝陽秦安二軍濟思濮開滑邳宿兖博德十一
州總六十三縣屬焉山東路益都府為首(即青州)濟南府
城陽寧海二軍濰濱沂密淄登萊七州總五十縣焉曰
河南路平陽府為首河中一府隰耿澤潞遼沁孟德絳
解十州六十六縣屬焉曰河北路太原一府為首歲㤋
汾代石五州晉寧火山寧化岢嵐平定五軍總三十五
縣屬焉曰京兆路京兆府為首鳳翔商乾耀華虢邠同
七州總五十七縣屬焉曰鄜延路延安府為首坊鄜丹
三州總一十九縣屬焉曰熙秦路臨兆府為首蘭鞏隴
會秦洮河七州積石鎮戎德順三軍總十六縣屬焉曰
慶原路慶陽府為首平凉環慶涇原四州總十九縣曰
凡府三十四節鎮三十六防禦二十三刺史七十三軍
十六留守四轉運十四使人見敵之日略得其廷臣名
氏曰領省太尉尚書令李石元妃之父也稱皇文人起
復左丞相赫舍哩良弼右丞相赫舍哩志寧左右平章
完顔喀齊喀完顔錫喇左右丞石琚孟浩皆兼太子師傅
參政魏子平完顔德受左右宣徽使敬嗣暉耶律後同
知宣徽院韓綱殿後都點檢完顔錫里左右副點檢烏
庫哩忠弼烏庫哩元忠判宗正王不知其名吏部尚書
王宇戶部耶律道禮部楊伯雄兵部高壽星刑部高德
基工部張恭愈御史中丞李天瑀工部侍郎張汝霖侍
御史完顔德温良肅翰林待制鄭子𣆀秘書監楊邦基
太府監兼客省使梁彬都水監耶律寳大理寺李昌國
閣門使盧珙内藏庫使兼國子祭酒王可進左司員外
郎張汝弼右司張享兵部郎中田彦皐金主有八子長
曰越王判大興府其母死矣次為太子母方寵次隨王
次瀋王次瀛國公餘未詳宫多内寵其最貴者有元德
淑立温恭慧明等十妃臣下亦娶數妻多少視官屬官
品以先後聘為序民惟得一妻族帳部曲錄主兵赫
舍哩志學字從道以護衛將軍出身授保州同知因契
丹斡罕逼燕山召為古翼統軍既滅斡罕拜尚書右丞
相天下兵馬副元帥為人有烏珠風勢爪爾佳字仲恭
其父先曾作西南路招討使死襲封千戶繼為副點檢
後除西北路招討統軍瓜爾佳中愿之弟甚知兵常為
右副點檢後除右翼都統烏庫哩執中正女真人頗
知書見知烏克蘇喇部族節度右(闕)中女真人任益都
尹兼右翼統軍納哈塔士舉女真人舉文之兄也頗知
詩任翼州節度使兼彈壓一路盗賊唐古安禮字仲
和亮之妹壻也自陜總管入拜參知政事極能文知碁
持嘉順忠女真人為開州世襲千戶兼管屯田軍温
特赫察喇(音辣)女真人住東平府世襲千戶兼管屯田軍
完顔彀芬元幼年世襲止以小名授官因而名焉見
住大名府世襲千戶兼管屯田軍富察默色小名玉
門自幼襲封因而名焉威將軍宰執翟永固燕山郎鄉
人亮與葛王兩作相蘇保衡雲中府人亮攻淮為水
軍都統葛王除右丞跛一足石琚字子美中山府人
亶朝状元及第是年出君子能進人之情賦葛王立除
𠫭知政事魏履元奉聖州人状元石琚榜葛王立除
𠫭知政事敬嗣暉易州人石琚榜下及第亮時為宣徽
使尋除知政事亮貶為庶人次年復官召為宣徽使趙
永錫燕人葛王立除司空謂之槐林趙開者是也任
熊祥燕人遼時及第葛王立除少師李受渤海人葛
王立母舅常為知政事侍從梁球廣寧府人石琚下
及第亮時為戶部尚書葛王立復為戶部極有才王
兢字無兢相州人乃本朝王炎之親兄嘗為禮部尚書
胡勵字元化山東密州人少被擄韓昉于從良状元
及第是年出好生德洽民不犯上賦亮時為刑部尚書
葛王書立改翰林承旨馬俸燕人石琚榜及第亮時
為御史中丞葛王立除為御史大夫張恭愈字師韓
廣寧府人状元孫用康榜第二人及第亮攻淮甸時為
謀主修船造軍器皆本人主之除戶部郎蔡珪字(闕)
父餘杭人蔡清及古之孫松年之子状元楊建中榜及
第葛王立除刑部侍郎張汝霖字仲潭遼陽人太師
浩之子亮時特賜及第尋復正奉名及第亮時在翰林
葛王立遷吏部侍郎張汝為字仲宣汝霖之兄浩之
長子石琚榜及第葛王立貶為庶人次年復官除戶部
侍郎劉仲山字山甫中京人特賜及第嘗為禮部侍
郎李天吉燕人其豐美姿長髯状元胡勵榜及第亮時
澭州復為大興尹葛王立除刑部侍郎高懷忠大定人
特賜及第葛王立除國子監祭酒高懷正懷忠之弟
特賜及第為吏部侍郎葛王立因而任之蕭兼字和
丹契丹人丞慶之弟亶特賜及第亮時為右翰林知學
士葛王立除刑部侍郎館閣臺諫鄭子𣆀字純夫大
定人先于亮初僣時状元楊建中榜第三人及第出天
錫勇智正萬邦賦除翼城縣丞被召除書畫直長至貞
元四年亮令再試状元及第是年出不貴異物民乃足
賦亮時為翰林修撰尋遷修起居注葛王除為殿中侍
御史兼侍讀學士劉仲淵字介石燕山人亶朝状元
及第是年出日月得天能久照賦亮時為翰林待制葛
王立遷知學士張景仁字受甫廣寧人劉仲淵榜别
試及第久在翰林葛王立除翰林侍讀學士楊伯雄咸
平府人状元劉仲淵榜及第葛王立除翰林直學士
楊伯仁伯雄之弟状元王彦潜别試及第葛王立除翰
林待制王彦潜河間人亶時状元及第是年出文以
足言行而遠賦葛王立除翰林待制綦戬字天錫山
東膠東人少被擄亮特賜及第授翰林應奉文字葛王
立遷待制劉機字仲章益都府臨朐縣人幼年被擄
在葛王家葛王父潞王放從良應舉状元楊建中榜上
甲及第葛王立授左拾遺凡事多取謀于彼其人足智
略又温粹士多歸之孫用康字游古燕人亶時状元
及第是年出人為道遠行莫能致賦葛王立除翰林修
撰吕宗翰字周卿燕人亮時状元及第是年出王業
艱難賦葛王立除翰林修撰孟宗獻字友之開封人
葛王初立時四元及第解試建官惟賢天下治賦府試
立正惟人不惟官賦省試夙夜求賢務在官民賦殿試
智臨則臣民農夫服賦授翰林應奉文字同知制誥
尋除右贊善大夫任忠傑山西天戒縣人亮時状元
及第是年出賞罰之令信如四時賦授翰林應奉文字
同知制誥李晞顔獻州人又雲中山府人亶時因作
省元下第特賜及第授翰林應奉文字同知制誥王
堪棣州人亶朝經義及第葛王立為翰林修撰卿監畢
逢古瀋州人状元石琚榜及第葛王立除少府少卿
徐之方燕山玉田人状元劉仲淵榜及第葛王立除少
府太監任侗燕人状元石琚榜及第葛王立除都水
使者任倜字子美侗之弟状元楊建中榜及第葛王
立除秘書少監田穀廣寧人状元石琚榜及第亶時
坐欺罔黨固貶為庶人葛王立復官除工部員外郎
馬柔德字周卿廣寧人状元劉仲淵榜及第亶時與田穀
等坐欺罔黨固貶為庶人葛王立復官授刑部員外郎
王仲通字達夫閭陽人又雲中京人状元石琚榜及
第亶時坐欺罔黨固與田穀等貶為庶人葛王立復官
除禮部郎中王從龍字雲卿山東密州人亶時經義
状元葛王立除太常少卿孔固字德遠孔子四十七
代孫状元王堪榜及第葛王立除宣徽少卿楊蟠字
子飛中京人状元楊建中榜及第葛王立授宣徽判官
張錫字永山燕山漷陰人又雲燕山武康人状元孫
用康榜及第葛王立授左司員外郎王全黃龍人状
元劉仲淵榜及第亮時右司郎中葛王立授左司郎中
三朝北盟會編卷二百四十五
