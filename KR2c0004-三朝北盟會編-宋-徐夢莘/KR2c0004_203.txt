三朝北盟會編卷二百三
宋徐夢莘撰
炎興下帙
起紹興十年閏六月十八日庚寅盡其日
上魏侍郎矼書之道竊聞之先民有言詢于芻蕘以謂
人有所長不可以其微賤故忽之也之道比緣赴調居
於臨安之隘巷者八十餘日朝夕獲閭閻之言似有可
取者輒敢以其所聞上凟聽覽惟執事擇焉其言曰王
倫使金還金遣使隨倫報聘國家自靖康以來失於議
和致兩宫北狩萬乘東巡百姓墜于塗炭迨今十有四
年尚不覺悟又復縱倫賣國引敵入家以闚我虚實排
辦館待之具所至騷然甚於被盜夫金人之為虐也非
特今日向之虐也以其衆今之虐也以其使敵之志利
得子女玉帛爾不以吾之所以館待者過禮而遂已也
今有被盜者家徒四壁立復不自量又從而東借西乞
以其所有而夸于盜其不為盜之招者幾希頃年章誼
孫近使金餘人盡留南京惟誼與近得至軍前稟議今
金使之來自合用此例留餘人於韓世忠軍中令其使
副造朝不惟有以懾金人之心而奪其氣亦足以示朝
廷之尊乃若議和則有九不可而一可之道聞此言如
醉而醒如夢而覺因謂同舍郎曰智者千慮必有一失
愚者千慮必有一得兹殆所謂一得者乎請試為數事
陳之父母之讐不共戴天兄弟之讐不與同國金人
昨犯京師自徽宗皇帝明德皇后以下悉從播越今兹
上仙雖云厭世其實殺之又况淵聖之與六宫尚囚沙
漠四海共憤恨不得殄滅此而朝食也為人子弟者義
當何如此其不可和一也當唐德宗時吐蕃因沙堡之
敗懼而求和宰相張延賞入馬燧之言請於德宗從之
當時諸將獨李晟以為不可諸相獨柳渾所言與晟意
合曰反覆之性非盟誓可結已而吐蕃果劫盟如渾晟
言此其不可和者二也議和所以息民也此時厭亂久
矣孰不欲其通和而幸其休息哉今與議乃爾盖傷弓
之心猶思靖康覆車之轍而懼其蹈也必欲議和是咈
民心民心則天意也天可違乎此其不可和者三也頃
自車駕南幸金立劉豫於濟南以有中原之地歲責幣
三百六十萬緡豫奉之未嘗偶有墜失一旦以計廢豫
所藏擔囊揭篋倒廩傾國而去若取諸懷不煩指顧而
我師以君伐臣睥睨累年終不敢進非金勇而豫怯我
弱而豫強也盖緣既已臣事金人則猶子也為人子者
固不虞其父之見逐故金得以逐豫如反手之易為豫
計者亦初不謂豫曰汝於金非有父子之親徒以我之
廢吏故立汝以為得志必將與我抗而為己之捍蔽也
抗我則所以事已者不敢不至豫既挾金以抗我則其
於我也不復若金之不虞其逐也且日夜求所以勝我
惟恐其不勝而見擒是則我之所以不能取豫者以豫
視我若仇而豫之所以見執於金者以其待金者過於
親也今敵欲和是以劉豫畜我此其不可和者四也當
寳元康定間契丹以重兵壓境遣蕭英劉六符來聘意
在劫取關南十縣朝廷命右正言冨弼為報聘之行仁
祖重念兩國生靈之故許其屈己增幣而契丹平逮卒
事弼不肯受賞曰此非臣之本志也嗚呼言至於此賈
誼之流涕痛哭不為過也遂事不諫之道尚何言哉側
聆道路以謂金人歸我河南故地奉還兩宫此其為策
不淺盖以今日所用之將所養之兵皆五路兩河之人
歸我以地則不復限以爾疆彼界遲以歲月其勢必至
解散兹殆與漢軍楚歌無以異也頃自兩宫播遷天下
之人恥失其君而悼喪其親常有不共戴天之憤而主
上之所以宵衣旰食勵精政事注意甲兵者豈有他哉
亦欲掃除強敵以刷父兄之辱而光於祖宗也夫人怒
則威威則勇驕則怠怠則弱我師之不逮金人雖三尺
童子所共知也而枝梧累年未嘗敗衂者以其素所蓄
積者然也金人之意若曰此不可以力勝吾當還兩宫
以驕之彼既臣妾於我則將恃和弛備然後可圖也兹
不必以商為鑒前日劉豫之擒猶未遠又况包藏禍心
未易窺測其萬一也且事固有未見其利而先受其害
淮西昨更兵火井邑聚落化為灰埃比雖招徠流亡整
葺廬舍然餘民百無二三所謂井邑聚落亦皆蓽門圭
竇多者僅十數間少者不過四五椽而已自春及夏監
司守令以奉迎兩宮為名排備牲餼次舍纖悉責具急
若星火峻如雷霆貧窮盡於誅求凋廢弊於營繕其奪
民時勞民力固在所不論竊嘗以一邑計其費不下五
七萬緡使金人誠還兩宫斯民正復竭膏血鬻妻子以
應所須猶將欣然不爾雖食王倫之肉可能謝哉臣之
謀國一至此耶今敵無約請和非出於謀則是厭兵而
欲結好於我以邀歲貢從之而遂罷兵則非特不能保
金人之不敗盟而乘我之間又恐朱克融輩變生不測
從之而兵不可罷則不能不於養兵之外横賦重斂歲
供谿壑無厭之求其勢必至陳勝吳廣之起於秦青犢
黃巾之起於漢為禍殆有甚於金敵者此其不可和者
五也頃年以來諸將非不進兵終不能取淮北尺寸之
地或暫得之復旋失之正使舉大河以南盡還朝廷度
其力果能保有之乎與其隨得隨失不若置之度外以
俟其力足以制金兵徐為進取之計此其不可和者六
也自古中興之主未嘗不困於險阻艱難惟其履險阻
艱難而益挫益堅因能興衰撥亂而光祖宗之業刷父
兄之恥而見稱於天下後世若周宣復文武之土漢光
之恢復疆宇是也今得河南之地不足以立國而敵藉
此來和則必天地以要我自此以往雖使王靈日張軍
聲日振尚敢議恢復之事哉此其不可和者七也漢唐
以來中國之待外域不過征伐之與和親征伐則將帥
任其責和親則廟堂主其議今天下之權不在廟堂而
在諸將諸將權重兵據要地偃蹇自肆視國家之安危
存亡如越人視秦人之肥瘠漫不加意遇緩急則雖請
援者駢肩於庭督戰者接武於塗方且傲視而不顧逗
遛而不舉曰將在軍君命有所不受儻從金盟而不與
諸將議使敵誠和猶恐自疑而至於潰叛萬一挾詐如
尚結贊之意在窺窬是使諸將得以有辭而不復出兵
矣此其不可和者八也李義琰嘗曰大國之使可當小
國之君今主上以休兵息民為重固不憚臣事金主且
以其主為君則其使盖同列也若金使援此為言倨慢
無禮不知朝廷何以待之此其不可和者九也然則
所謂一可者孰可哉韓原之戰秦伯獲晉惠公晉遣隂
飴甥使於秦秦伯曰晉國和乎對曰不和小人恥失其
君而悼喪其親不憚征繕以立圉曰必報仇君子愛其君
而知其罪不憚征繕以待秦命曰必報德以此不和秦
伯曰國謂君何對曰小人慼謂之不免君子恕以為必
歸小人曰我毒秦秦豈歸君君子曰我知罪矣秦必歸
君貳而執之服而舍之德莫厚焉刑莫威焉納而不定
廢而不立秦不其然於是秦伯說隂飴甥之對改館晉
侯而歸之初不聞其以賄盟也今敵誠欲還二帝六宫
與祖宗之故地而為德於我以要我盟曰既盟之後言
歸於好各守封疆世世子孫其勿相犯有渝此盟明神
殛之而無所事賄夫誰曰不可同舍郎曰子之所言九
不可理固然矣所謂一可乃服而捨之如秦伯之歸晉
侯也晉侯以三施不報有負於秦伯之君民秦伯尚且
歸之我徽宗皇帝初不聞有負於金而生不得反其國
死又且要其盟豈服而捨之之道哉使金無所要但以
有負我遂歸梓宫之與天眷猶當愧於秦伯况不能如
是耶為今日計當以此意明告使者而俾復命苟為不
從是金無意於盟我何罪也大抵主和者苟從目前之
安遂㤀父子君臣之義他日儻修先帝之怨亦不過臨
時失信敗盟而已夫信者國之寳民之庇言之端善之
主也苟信不繼盟何益哉且自古失信敗盟未有不身
罹禍而殃及後世者不可不戒慎恐懼也之道今月初
四日已嘗具禀目少見野人區區之意明日遂有無為
之行不果再詣屏著跧伏小舟中因念古人身在畎畆
心不㤀君將次宜興復細繹前日臨安之有得於街談
巷議者為之書以獻庶幾有聞於吾君吾相而使敵計
無所施焉轉禍為福實在侍郎一言干冐威嚴無任惶
懼之至上諫議曾統書之道不佞待次里社與木石
鹿豕為伍不識治體不聞國論惟是區區愛君之心實
寤寐不㤀宗社安危存亡之長慮此無他嫠不恤緯而
憂宗周之隕女不念嫁而憂太子之幼亦其利害禍福
有以相及不得不然非過慮也金人自宣和靖康以來
愚弄朝廷有同兒戲卒以陵夷我國家迄於今而不振
方其設一謀施一計雖下而小夫賤隸咸能料其將然
且曰如是者奸也如是者詐也已而合若符契不差毫
釐而朝廷之上乃獨斷然以為非奸非詐也惟恐其奉
承之不暇以自取欺侮戮辱而終不悔且悟何哉孔子
曰鄙夫可與事君也歟哉其未得之也患得之既得之
患失之苟患失之無所不至矣嗟乎此言誠足以箴當
世之膏肓也去年夏金人遣使隨王倫報聘講和之道
是時調官臨安獲聞輿論有九不可之說嘗欲掇拾效
愚獻忠以禆廟堂末議晝夜以思將成復毁曰位卑言
高罪也因止而趣裝以行行次宜興復念古人身在畎
畆心不㤀君之道雖不肖奈何竄名仕版乃忍坐視安
危存亡之機而不為一言耶於是慨然裁書託故人遣
驛致之前吏部侍郎魏公矼以丐有聞於上凡半年不
得報愚謂今日之事殆古人所謂可弔不可賀者請以
五事上凟聽覽庶幾朝夕造膝之際有獻於吾君而備
其採擇焉謹按魯僖公十五年晉侯秦伯戰於韓秦獲
晉侯以歸及秦伯歸晉侯將反國使告國人曰孤雖歸
辱社稷矣衆皆哭愚以為淵聖之南來俟其渡河即手
疏以自訟可乎此一事也謹按僖公三十二年晉人敗
秦師於殽獲其帥孟明視白乙丙西乞術及晉還三帥
秦伯素服郊次鄉師而哭以迓之愚以謂梓宫及淵聖
到日自天子以下素服郊次而哭乃密諭河南所過州
縣一切凖此而其供帳之類悉去華麗采色而純用布
素可乎此二事也謹按襄公二十七年宋之會楚人衷
甲竊聞梓宫以下神櫬無慮於十百愚以謂委西京守
臣待其將至豫修陵寢繼遣一二大臣莅葬中取神櫬
之最下者斵而視之然後奉安及令諸道飭武備以戒
不虞可乎此三事也謹按唐開元全盛時明皇幸東都
命三百里内縣令刺史各以聲樂集河内大守輦優奴
數百被以錦繡飾以犀象而魯山令元德秀獨製于蒍
之歌遣樂工數十聯袂而歌之明皇見而嘆曰賢人之
言哉河内之民其塗炭乎因黜河内而陟魯山今兩宫
寂無來音而淮西一郡之民已有二十萬緡之費矣百
姓足君孰與不足百姓不足君孰與足愚以謂兩宫宿
食供頓所經或無屋宇乞依南郊青城故事行下有司
預辦數千匹之青布臨時設張以庇風雨而明詔諸路
勿造宫殿勿飾器用以重費斯民可乎此四事也謹按
檀弓衛司徒文子問於子思曰喪服既除然後乃葬則
其服何對曰三年之喪未葬服不變除何有焉愚以謂
梓宫之還天子哭泣衰絰以從檀弓未葬之禮可乎此
五事也是五者雖若無補於國家安危存亡實此係焉
昔齊仲孫湫來省魯難既歸齊侯問曰魯可取乎對曰
不可猶秉周禮周禮所以本也國將亡本必先顛而後
枝葉從之魯不棄周禮未可動也君其務寧難而親之
親有禮霸王之器也庸詎知兩宫來歸金人之使不有
若仲孫湫者乎愚故謂安危存亡實卜斯舉檀弓曰子
思之母死於衛有若謂子思曰子聖人之後也四方於子觀
禮子盍慎諸孟子亦曰滕定公薨文公五月居廬未有
命戒及至葬四方來觀之顔色之戚哭泣之哀弔者大
悦嗚乎斯禮也可忽哉至於金人之情偽則愚己略見
於前及詳於魏公之書敵人之不可信也尚矣盟如皦
日而平凉之會猶或劫之今臣妾蓄我初無盟誼夫以
奉之者有限而求之者無厭此其勢必至於用兵所不
可知者特其遲速遠近而要不能免也雖然昔者越王
句踐亦嘗臣妾於吳矣終而卒滅吳以朝魯衛陳蔡執
玉之君愚以謂為今日計患在主上不能禮下羣臣以
集其謀與羣臣不能輔佐主上以雪其恥如越王之報
吳而不在臣妾於金也不然危亡且在朝夕不識執事
以為何如祖宗積累至難宗廟社稷至重惟執事其為
國家念之干冐威嚴無任戰慄
三朝北盟會編卷二百三
