三朝北盟會編卷二百八
宋徐夢莘撰
炎興下帙
起紹興十一年十二月二十九日癸巳盡十二年
八月
林泉野記飛相州人為韓魏公家佃戶靖康末張所招
討河北飛投入效用建炎初所都統制王彦以飛為將
從彦與金人戰太行累立功後彦疑忌飛才乃率其衆
降京城留守杜充為統制三年賊張用王善擾京師充
遣飛及丁進桑仲破之充後建康叛歸金諸將扈成戚
方皆反惟飛一軍屯於宜興時常州吏民避居縣中者
甚衆頼飛而全四年至湖北以衆隸張俊薦諸朝除通
泰招撫使戰敗金衆紹興初命飛聽江淮招討張俊以
拒李成成將馬進來約戰飛請為軍鋒擊破進於洪州
玉隆觀追至筠州蘄州頻勝飛功最又擊降張遇衆五
萬授神武右軍副統制二年破曹成於道州平處州山
賊數萬來朝加鎮南軍承宣使江西制置使神武後軍
統制四年劉豫將李成寇京西飛復敗之郢州進復襄
陽鄧隨唐等州又復潁昌遷招遠軍節度使湖北襄陽
制置使豫欲攻廬州飛遣統制牛臯徐慶會劉錡軍擊
敗豫衆五年改鎮寧軍節度使往鼎州討湖賊楊么么
黨楊欽有衆數十萬拒命會有詔召都督張浚防秋欲
侯再舉乃出一小圖指示浚攻賊出入之要請除來往
之程期以八日擒賊浚從其言先是湖南統制任士安
王浚郝晸等不禀王師慶命故屢至敗飛至鞭士安及
孫議使先鉗賊告曰三日不能平賊皆斬初揚言岳太
尉兵二十萬至矣賊見士安等衆少併兵來戰飛俟其
困率大兵四面伏發賊衆殱盡奪舟入據水寨欽等窘
服相率出降餘衆尚數萬飛杖欽等各一百遣回乘其
被杖未及為計夜襲其營殺戮甚衆俘欽還唯夏誠一
寨背山三面臨湖恃險不下飛親臨測水淺處遣善罵
者三千人隔水罵賊賊争擲瓦石以擊之飛先令人伐
草木投之上流瓦石遇草相積壓良久淤塞可涉遂長
驅進擒其衆湖南平止八日加檢校少保以其軍為行
營右護軍六年加檢校少傅武勝定國軍節度使湖北
京西宣撫使征劉豫充鎮汝軍商虢州西京長水縣慨
然有清中原之志而諸將養寇不進飛乃退軍鄂州統
制王貴敗豫軍於商州等處七年進太尉與宰相張浚
議事不合乞持母服居江州廬山浚命張宗元為宣撫
判官撫其衆詔飛赴行在喻遣還軍八年入朝與宰相
秦檜議和不叶九年加開府儀同三司十年金敗盟飛
遣統制李寳孫彦敗之曹州及宛亭縣進少保河南北
路招討使寳又敗金於宛亭牛臯敗之京西又敗之河
上張憲復潁昌府陳州董先姚政敗之潁昌將楊成復
鄭州統制孟邦傑復永安張憲韓清敗之河南府蔣
遇復河南府南城軍將梁興董榮敗之絳州曲垣縣孟
州王屋縣濟源縣等處飛再破烏珠於偃城縣殺其將
鄂爾多貝勒張憲敗之臨潁縣王貴姚政敗烏珠潁昌
張憲傅選寇成敗之臨潁飛乘勢欲深入而秦檜議和
累詔班師乃還尋失所復州縣梁興又敗之絳州翼縣
趙秉淵敗之淮寧府既而金取濠州檜忌飛乃罷其兵
除樞密副使未幾同張俊往楚州護韓世忠軍歸鎮江
時檜與俊楊沂中譖罷劉錡飛乞還其兵不允飛子雲
帶御器械檜諷臣僚言飛不拔淮西事以少保武勝定
國軍節度醴泉觀使罷頃之統制張憲謀亂冀朝廷還
飛而已為副統制王俊發其奸張俊亦以為言檜日譖
飛令雲作書與憲下飛大理寺命御史中丞万俟禼訊
鞫歸罪雲憲坐斬並賜飛死年三十九妻子遷嶺外天
下冤之飛略知書傳禮士恤民所至秋毫無犯民不知
兵金人元帥第四書書曰冬深想惟動履萬福今月
十一日使來伏承手劄且聞事大之勤良可嘉尚所進
誓表即時津發赴闕今兹大事已定然而其間有一二
未合者須至塵凂表云比又見行發遣北來三十五人
止是近日因渡淮樵牧偶被掠者殊非昔年逃亡被兵
火隔絶之人恐是有司姑徇人情尚為濡滯也審議使
副蕭毅等在江南時已蒙定論據諸路所有北人各於
逐處沿邊州城就近交割望早為應所論盡數發遣過
界唐鄧二州已想差官趁此月下旬到彼已備交割外
據陜西地界其間或有犬牙相攙處亦請依元約於明
年正月下旬差官與本朝合干人員至鳳翔府會合以
憑同去行路至日别有計議自今日以往既盟之後固
當使民各安其業已遣濠州楚州昭信旴𣅿等縣新歸
附戶口數千遣其家貲並復本土外有未曾發遣人數
皆已盡付去人應江南商賈隔在淮以北者已指揮所
屬刷會侯供到人數亦便發歸所有海州泗州連水軍
今歲流移在南百姓比及新正竊望發過淮北庶不廢
一年耕作之計惟閣下裁之所有淮上大軍使至日諸
道班還昨以吳璘竊窺關陜以此右副元帥提兵鎮撫
亦專人使之斂退恐欲聞知時寒竊冀鈞重專此布聞
不宣朝廷荅書某啓季冬極寒伏惟鈞候啟居萬福
整軍安民悉賴全德特承惠白佩荷記存垂諭大事已
定若非國公以生靈為念他人豈能辦此天下幸甚所取北
人敢不如命今就近先次津發耶律溫等餘當節次發
遣唐鄧二州已遣尚書莫將侍郎周聿於此月十一日
星夜前去交割陜西地界亦已差樞密都承旨鄭剛中
同宣撫官前去趁明年正月下旬許議海州泗州連水
在南百姓見今根刷發過淮北先蒙遣還濠州楚州昭
信旴𣅿等縣戶口又許根刷應江南商賈隔在淮北者
亦便發歸卑情豈勝感激恐遣人在路遲滯今專發書
計會泗州差走馬傳到府下伏冀向春氣候淑和竊望
倍保鈞重不宣金人改皇統元年
紹興十二年正月樞密使張俊還行在張俊出視師
回到行在力辭本兵章凡四上上遣近侍數留益確俊
乃復視事割泗唐鄧商州入于金國和議既定畫
淮河中流為界故泗州與唐鄧商州皆係割還金人之
地遣工部尚書莫將刑部侍郎周聿往京西割地是時
邵隆在商州始終幾十年披荆榛瓦礫以為制招徠離
散皆得其心自金人敗盟之後屢與金人戰雖常暫棄
其城俄即收復終不肯離舍而去至是割付金人隆常
怏怏不已
十六日庚戌知鎮江府劉子羽復徽猷閣待制和浹
上書辨岳飛之冤編管袁州和浹字巨源汾州人知書
通春秋左氏傳有識性不喜詭隨好直言岳飛以賓客
待之飛死浹上書辯飛之冤事下中書秦檜怒送袁州
編管袁官吏以浹取怒時相全不少假監繫甚嚴浹不
堪之
二月樞密行府參議官史愿加敷文閣待制史愿字仲
參燕人先歸朝而來也楊沂中賜名字存中
三月一日丁未鄂州駐劄御前諸軍統制王貴罷為特
添差福建路馬步軍副都總管福州駐劄侍御親軍
都虞候雄武軍承宣使御前統制關師古卒田師中加
殿前都虞候為鄂州駐劄御前諸軍都統制張俊力薦
田師中除殿前都虞候鄂州駐劄御前軍都統制以統
岳飛之軍軍中初不服統制傅選李山郭靑輩往往乞
罷去撫諭久之稍定師中專務結托内侍以為内助故
能久其權
十三日壬子工部尚書莫將刑部侍郎周聿自京西割
地回朝廷與金人元帥書書曰某啓即日春和伏惟
鈞候起居萬福某前日遣人付泗州上狀續次津發耶
律溫今必皆達府下近據邊界申報合具咨禀鄧界上
緣李驃騎將甲軍到來民方不知多有驚移陜西隴城
寨將官王吉領兵馬於治坊鎮等處打劫孳畜驅擄戶
口殺害人民致使相近去處皆不安帖竊慮引惹生事
致傷和好敢望嚴賜約束實為幸甚兼告指揮泗州今
後遇有書信即為收接發納庶得情懇即達不致留滯
向煖竊冀倍深鈞重不宣
四月孟忠厚王次翁迎護梓宫奉迎皇太后金人許還
徽宗皇帝寧德皇后梓宫及皇太后皇后遣孟忠厚王
次翁往迎之以丁禩為提舉一行事務
五月三日沈昭遠假禮部尚書為賀大金生辰國信使
王公亮假保信軍承宣使副之簽書樞密院事何鑄
罷提舉臨安府洞宵宫金人元帥第六書書曰少意
重有奉聞今來國朝既推異恩許成江南和議大計普
天率土皆欲使其安樂故其間士夫三兩人尚論列據
張中孚節使及弟中彦鄭億年資政各係汴梁及陜右
人民早歲朝廷皆常委以近上職任與餘人不同今逐
家親族及居地物産俱在本鄉此三人者幸曾指揮并
隨行家眷起發前來團聚復業兼張孝純儀同杜充儀
同早年各居外臺相輔之任今張既請老而杜亦物故
然二家子弟親屬皆有留河南者及宇文虚中銀青係
是先朝特旨更不遣還自後已經任使到今多歲並去
歲濠梁之破守臣王進既已貸其生命緣世居(闕)州見
有親族在此則其妻子亦當從之聚首已上數家并望
早賜一就津發外據昨復疆時汴梁留守孟庾陳州太
守李正民及有畢良使者比審議使蕭毅等回具言江
南嘗詢訪此人今并委沿邊官司發遣前去所貴南北
之人無不均被德澤仰副皇上聖人使無一夫不獲其
所之意諒惟洞察此懷悉為施行幸甚朝廷答書書
曰啟上太傅左丞相都元帥領省鈞座即日極暑伏惟
鈞候萬福區區不勝瞻仰近何鑄等回伏蒙還枉鈞翰
副以甲馬厚幣豈勝珍感又承傳諭鈞意所以存撫有
加及仲鑄等往回種種照恤但深感佩書中首蒙諭及
疆域非不在慮皆久有望於上國者自非仁厚特留矜念
何以及此論早發遣北人過界敢不承禀但中間嘗以
北人畏罪之意如聞欲得上國降一赦罪文字使之釋
然無疑徑即發遣免致疑難及諭唐鄧二州交割官所
說原約多有不同亦不經再三持論又不告而去已追
原差官根問從差官根問前去只要仔細持論今承來
諭顯是原差官商量未盡今當如鈞意唯是烏凌阿尚書
與鄭剛中公畫陜西地界和尚原方山原兩處依舊保
守今畫圖兩本用硃紅擬畫一本納呈乞降下烏凌阿尚
書照使縱有少侵劉某曾占地界去處止是欲與川路
少留藩籬以安彼中人心亦乞經久實荷大賜其一本
降與鄭剛中遵用伏乞鈞照又諭發遣張中孚及其弟中
彦并張孝純宇文虚中王進等家屬謹當一一依禀為
各人居處遠近不同已令所在津遣候到即發去次惟
杜充家口自充離江南之後其家分散久經歲月親故
絶少難根刷鄭億年雖係汴京人但億年幼自上國來
時稱魯公恩造放歸今親加體問更不願前去其母亦
以此中親眷不少只欲留此養老誠出懇切供到親書
狀繳納想蒙情察也餘曲折已一面照應行遣暑次時
唯冀倍保鈞重謹奉啟不宣
六月四日乙丑鎮西軍節度副使吳璘來朝
十一日壬申王庶責授嚮德軍節度使道州安置王庶
落職居於江州秦檜猶怨其異己不附和議令臣僚言
其在江州占奪百姓田宅故責授嚮德軍節度副使道
州安置莫將周聿各降兩官莫將周聿主割地不親
往界首各降兩官金人放東京留守孟庾知陳州李
正民還朝孟庾掌東京鑰一旦失節附於金人及和議
已定上以書請放庾還金人放庾及徽猷閣待制知陳
州李正民皆還朝於是畢良史父子亦得歸良史字少
董蔡州人略知書傳喜學粗得晉人筆法少遊京師以
買賣古器書畫之屬出入貴人之門當時謂之畢償賣
遭兵火後僑寓於興國軍江西漕運蔣傑喜其辯慧資
給令赴行在遂以古器書畫之說動諸内侍内侍皆喜
之上方搜訪古器書畫之屬恨未有辨其真偽者得良
史甚悅月給俸五十千仍令内侍延請為門客又得束
修百餘千良史月得錢幾二百千而食客滿門隨有輒
盡當時號為窮孟嘗有姓畢人向得文資恩澤無宗族
承受良史邂逅得之補文學既得三京地即擬官就禄
於新復之地留守司俾權知東明縣良史到縣及搜求
京城亂後遺棄古器書畫古今骨董買而藏之會金人
敗盟良史無用心乃從學解春秋及復得還歸遂盡載
所有骨董而到行在上大喜於是以解春秋改京秩自
此人號良史為畢骨董朝廷又書書曰某啟季夏極
熱伏惟某官鈞候萬福何鑄還所蒙惠近已草略修報
伏蒙上國曲軫仁慈悉從所請深念恩德實自國公特
留鈞意力賜贊成區區銘感何有窮已比覩泗州關報
備坐指揮送護一行人使等約七月來過界聞令鼓舞
舉國之幸已取八月間遣使報謝闕下敢先次奏知有
新茶五百斤聊以將意便中未能多致竊幸笑留餘續
上次不宣
二十八日己丑翟宗卒
二十九日庚寅御前統制傅選為殿前司副統制
八月金人元帥第七書書曰皇統二年一日皇叔太傅
尚書左丞相兼侍中監修國史都元帥領行臺尚書省
事近者叠蒙惠音備悉勤意即日秋凉想惟候履安和
承諭遣報謝人使已聞朝廷并唐鄧二州至亦再遣官
交割去訖外昨來計議分畫陜地界緣時盡知彼處地
界遠近曾言候大事議定各差官仔細檢視臨時從宜
施行回辱示報凡事已遵來命差官前去仍約定至彼
期限遂即令行臺刑部尚書烏凌阿贊謨守等同往交
割仍丁寕戒諭據陜西諸路疆土並合交收緣照鳳成
階佑四州於彼切近若行盡取或有不便其四州之地
更不交割如兩界地形犬牙相侵各有合要去處仰從
宜相度施行續據本官等申至彼相度得大散關合屬
本朝於關外立為界首除將上件泗州與江南外應陜
西之地並行交割便於立定界却得鄭剛中等公文稱
來時只指揮檢視商量難便一面分付已具申稟别行
移報又據烏凌阿贊謨申三月内鄭剛中公文坐奉指
揮照吳玠劉某所管地界分畫内商州秦州不是吳玠
原管地方合自逐州以南吳玠原管界至分畫其餘和
尚原方山原兩處不係劉某所管地方遵依元降指揮
保守為此於何鑄等回時已令達意令於大散關西正
南立為界首承今書已前據烏凌阿贊謨申鄭剛中五月
中公文稱和尚原方堂堡秦州等已承指揮許交割乞
差官前來分畫外商州已具申審其間却說以龍門關
為界至今承來書與前鄭剛中狀内所報亦又不同所
云縱有少侵劉某曾占舊界止是欲與川路留少藩籬
以安彼中人心契勘彼間地界已前布聞何煩再三别
有改議若謂欲為藩籬以安人心乃是無故輒有疑惑
豈原約也竊冀早為指揮所司交割施行所謂商州一
處來書並不謂遷延到今尤未了當亦請依原約催促
施行又近據沿邊官司申有舊係淮北人民在南方者
思鄉前來緣恐其人在南地别有罪犯逃避過淮南以
不行勘會便行一例收受曾經指揮仰問當來歴因依
移文對境州軍仔細勘合却緣逐處稱别無奉到指揮
不肯收接文字深詳此事已經計議並誓表盟淮北之
人有願歸鄉者更不禁約盖兩國和好務在安濟生靈
告以此意便行開諭使上下曉然則有司奉行自無疑
難豈有不接文字之理即日到此之人雖是淮北鄉貫
合得歸業緣彼處不曾明有指揮遂使逃竄於理不應
請為指揮有司出榜曉諭應淮北人數願歸鄉者許其
自陳及今後沿邊取會文字仰合屬官司依應收接契
勘回報以稱通和之義及來書内有北人畏罪之說欲
得朝廷赦罪文字使之釋然無疑據前此雖曾發到北
人止有數十人小民其餘並作有剳禄姓名之人都未
見發遣檢凖今年二月二十四日赦罪書自來亡命沒
在江南人等見行理索節次發遣來到並行釋罪其官
員百姓軍人等並復舊已有上件寬貸明文今將赦書
内一項全備抄錄前去請以此曉諭應在彼北人遍令
省會早與發遣自可安心來歸尚何疑哉所附到鄭億
年申狀尋具奏聞准奉聖旨為已經放還只令在彼居
住外有杜充家口雖曾離散其原住州縣官司并從來
親屬一行人等豈應全不知得次第去處今國家大議
既定欲人人咸獲其便理合使其骨肉團聚并張中孚
兄弟張孝純宇文虚中王進等家屬諸處津遣今有數
月計此合到應催趁亦就早令到來閣下留意既賜新
茶極媿荷餘冀順加保嗇傳奉復問不宣朝廷答書
書曰某啟即日秋凉伏惟某官鈞候萬福等使來辱惠
問感荷契爱垂諭上國講修和好開示大信含生蒙福
遐邇同之此敝邑之幸也叙謝之誠言不能盡竊聞元
帥府自班師之後每嘗丁寧諸路帥守應防把兵官吏
人等咸使仰體德意謹守封疆不得生事如此處置則
天下舉安深合古訓四海之内孰不欽服又聞近日諸
處申達北界人馬無故侵掠及謀畫出入至於收納叛
人強奪鞍馬又縱羣寇攻縣道殺官吏驅擄人畜焚毁
舍屋及假裝飾以草賊為名公然犯界驚擾百姓遠煩
開諭不勝駭愕雖是聽聞未及已蒙矜恕然邊吏妄作
不遵約束甚不稱某畏天事大之誠意也已備錄所示
付四川宣撫鄭剛中刷根南來人馬依准交割與對境
州軍取收管公文仍戒沿邊諸路不得令人過界劫掠
收接南投人馬令出榜界上曉諭庶得疆場安静人民
樂業信義誠篤垂裕無窮少副來誨老母還歸知恩有
自已就報謝使副賫書信布叙前書所論陜西地界亦
已别修報書向寒竊冀倍保鈞重不宣
三朝北盟會編卷二百八
