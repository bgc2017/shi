三朝北盟會編卷一百五
宋徐夢莘撰
炎興下帙
起建炎元年六月二日庚申盡四日壬戍
綱議國是奏劄曰臣切以和戰守三者一理也雖有高
城深池弗能守也則何以戰雖有堅甲利兵弗能戰也
則何以和以守則固以戰則勝然後其和可保不務戰
守之計惟信講和之說則國勢益卑制命於敵無以自
立矣景德中契丹入寇罷遠幸之謀决親征之策捐金
幣三十萬而和約成百有餘年兩國生靈皆頼其利則
和戰守三者皆得也靖康之春粗得守策而割三鎮之
地許不可勝計之金幣以議和懲劫寨小衂而不戰於
和與戰兩失之其冬金人再入畿甸朝廷以春初固然
為守而不知時事之宜膠柱鼓瑟無變通之謀内之不能
撫循士卒以死捍敵外之不能通逹號令以督援兵金
人既登城矣猶降和議已定之詔以阻四方勤王之師
使敵得逞其欲凡都城玉帛子女重寳圖籍儀衛輦賂
百工伎藝悉索取之次第遣行及其終也劫質二聖廵
幸沙漠東宫親王六宫戚屬宗室之家盡驅以行因逼
臣僚易姓建號自古外蕃之禍中國未有若此之甚者
是靖康之冬并守策失之而卒為和議之所誤也天祚
有宋必將有主故使陛下脱身危城之中總師大河之
外入繼大統以有神器然以今日國勢揆之靖康之初
其不相若遠甚則朝廷所以捍患禦武敉寧萬邦者於
和戰守當何所從而可也臣愚雖不足知朝廷國論大
體然切恐猶以和議為然也何哉二聖播遷陛下父兄
沉於敵庭議者必以謂非和將速二聖之患而虧陛下
孝友之德故不得不和臣切以謂不然昔高祖與項羽
戰於滎陽成臯間太公為羽軍所得其危屢矣高祖不
顧其戰彌勵羽不敢害而卒歸太公則不顧而戰者乃
所以歸太公之術也晉惠公為秦所執吕卻謀立子圉
以靖國人其言曰喪君有君羣臣輯睦甲兵益多好我
者勸悪我者懼庶有益乎秦不敢害而卒歸惠公然則
不恤敵國而自治者乃所以歸惠公之術也今有盗賊
於此劫質主人以兵威臨之則必不敢加害以卑辭求
之則所索彌多往往不可測者何則彼為利謀陵懦畏
強而初無惻隐之心故也今二聖之在敵廷莫知安否
之審固臣子所不忍言然吾不能逆折其意又將墮其
計中以和議為信然彼必欲割地以邀我若予之則可
不然二聖之禍且不測不予之是陛下之忘父兄也予
之則所求無厭雖日割天下之山河竭天下之財用山
河財用有盡而金人之欲無窮少有釁端前所予者其
功盡廢遂當拱手以聽其命而已昔金人與契丹二十
餘歲交戰戰必割地厚賂以講和既和又求釁以戰卒
滅契丹今又以和議惑中國至於破都城滅宗社易姓
建號其不道如此而朝廷猶以和議為然是將以天下
卑之敵國而後已臣愚以為過矣為今之計莫若一切
罷和議專務自守之策而戰議姑俟於可為之時何哉
既彼背盟而劫和地不可復予惟以二聖在其國中不
可用兵候其入疆則多方以禦之而攻破城邑徐議收
復建藩鎮於河北河東之地置元帥府若郡於沿河江
淮之南治城壁修器械教水軍習車戰凡捍禦之術種
種具偹使進不得鈔掠退有邀擊之患則雖時有出沒
必不能深入而憑陵三數年間生飬休息軍政益修士
氣漸振將帥得人車甲偹具然後可議大舉振兵聲罪
以討之報不共戴天之讐以雪振古所無之耻彼知中
國能自強如此豈徒不敢肆兇二聖保萬夀之休亦將
悔禍畏威而鑾輿有可遷之理倘捨此策益割要害之
地奉金帛以予之是倒持太阿以其柄授人借寇兵資
盗粮也前既信其詐謀以破國矣今又欲蹈覆車之轍
以破天下豈不重可痛哉或謂強弱有勢弱者不可不
服於強昔越王勾踐卑身重賂以事吳而後卒復其仇
今中國事勢弱矣盍以勾踐為法卑身重賂以事庶幾
可以免一時之禍而成將來之志臣以為不然夫吳伐
越勾踐以甲盾三百棲於會稽遣使以行成而吳許之
當是時吳無滅越之志故勾踐得以卑身厚賂以成其
謀枕戈嘗膽以勵其志而卒報吳今金人之於國家如
何哉上自二聖東宫下逮宗室之係於屬籍者悉驅之
以行而陛下之在河北遣使降偽詔以求之如是其急
也豈復有恩於趙氏哉雖卑身至於奉藩稱臣厚賂至
盡天下之財以予之彼亦未足為德也必至於混一區
宇而後已然則今日之後法勾踐嘗胆枕戈之志則可
法勾踐卑身厚賂之謀則不可事固有似是而非者正
謂此也然則今為朝廷計歲時遣使以問二聖之啟居
極所以崇奉之者於金國加兵之時其來攻則嚴守禦
以備之練兵選將一新軍律候吾國勢既強然後可以
興師邀請有此武功以俟將來此最今日之上策也古
語有之曰願與君定國是夫國是定然後語施注措以
次推行上有素定之謀下無趋向之惑天下之事不難
舉也靖康之間唯其國是不定而且和戰議論紛然致
有今日之禍則今日之所當監者不在靖康乎臣故敢
陳和守戰三說以献伏願陛下斷自淵衷以天下為度
而定國是則中國之功可期矣上大喜付中書省遵守
尼堪由河東歸至雲中斡里雅布由河北歸至燕山
三日辛酉李綱奏議張邦昌僣逆及受偽命臣僚乞早
降處分李綱𫝊信錄曰是日李綱奏曰臣愚瞽輙以管
見十事仰凟天聽已蒙聖慈施五事如議本政久任修
德三事無可施行自應留中所有議張邦昌僣逆及受
偽命臣僚二事皆今日刑政之大者乞早降處分上宣諭
曰執政中有與卿議不同者更俟欵曲商量臣奏曰邦
昌僣逆之迹顯然明白無可疑者天下皆謂邦昌在金
歲餘厚結金人得其歡心攻破都城遷二聖東宫盡取
親王宗室以行邦昌盖與其謀此固不可知然邦昌當
道君朝在政府者幾十年淵聖即位首擢為相奉使金
國方國家禍難之時如能以死守節推明天下所以戴
宋之意以感動其心金人未必不悔過而存趙氏邦昌
方且以為得計偃然當之正位號處宫禁者月有餘日
敵騎既退四方勤王之師集邦昌擅降偽詔以止之又
遣郎官分使趙野翁彦國等皆齎空名告數百道以行
迨勤王之師日進邦昌知天下之不與也不得已乃議
奉迎邦昌僣窃本末如此春秋之法人臣無將將則必
誅况邦昌已僣窃罪宜如何陛下欲建中興之業當自
正朝廷始而尊崇僣逆之臣為三公真王參與國政何
以示四方執政中有議論不同者乞降旨宣詔臣得與
之廷辯如臣理屈其敢復言上許之乃令小黃門徑就
幕次宣召黃潜善呂好問汪伯彦再對上語之故潜善
力主之詰難數四方屈服然猶持在遠不若在近之說
綱曰邦昌當正典刑何遠近之有借使在近當幽縶而
返尊崇之如此何也潜善不能對上顧吕好問曰卿在
城中知其詳謂當如何好問曰邦昌僣窃位號人所共
知既已自歸惟陛下裁處又引德宗幸奉天不挾朱泚
後以為悔以附會潜善不若在近之說綱曰吕好問之
言首尾兩端且援朱泚以為例非是方德宗之狩奉天
朱泚盖未反也姜公輔以得涇軍之心恐資以為變請
挾以行德宗不聽而其後果然今邦昌之僣逆豈可使
之在朝廷使道路指目哉因拉邦昌曰臣不可與邦昌同
列陛下必欲用邦昌第罷臣勿以為相無不可者上宣
論曰俟降出卿劄子來日將上取旨
四日壬戍張邦昌責授昭化軍節度副使潭州安置臣
僚上言節義者天下之大閑僣逆者臣子之極惡春秋
之義人臣無將將而必誅况已僣位號為天下之所憤怒
者哉謹按張邦昌被遇道君之朝久參機政際會靖康
之日擢冠宰司資其重臣奉使敵帳初無忠義體國之
意但知諛佞保身之謀去中國以踰年從敵騎以偕至
乃二聖播遷之日無一言營救之忠憑恃金人盗據神
器國危而資之以為利君辱而攘之以為榮叨有乘輿
安處宫禁降旨以行其僣命南面以朝其偽臣易姓建
邦三十餘日迨金人之既退方降赦以收回考其四日
之手書猶援周朝之故事指瑶華為宋后豈有意於趙
孤逆計顯然文飾拒掩逮知陛下總師於外天人所歸
乃始退還舊班遣使迎奉今乃冐處王爵平章大政極
其褒崇以罪為功臣所未喻今其黨與尚布朝列秋高
馬肥敵騎出沒邦昌挾借其勢陛下不得而制之中夜
以思不寒而慄伏望陛下斷以英哲察其罪惡早正典
刑而肆諸市朝以慰四方忠義之士以為萬世亂臣賊
子之戒六月四日奉聖旨張邦昌僣逆理合誅夷原其
初心出於廹脅可特與貸免責授昭化軍節度副使潭
州安置仍令監司守臣常切覺察日具存在申尚書省
劄付應天府差官判送至府界關報前路官司州軍廵
尉各令互相管牒施行制曰以死償節者臣子之宜求
生害仁者聖人所疾倘或志存於軀命則將義薄於君
親具官張邦昌身受國恩位登宰輔宗社有非常之變
乃人臣思自盡之時而不能抗虎狼強暴之威徒為雀
鼠偷生之計䧟於大惡所不忍言雖天奪其衷坐愚至
此然君異於器大匱可乎宜大正於典刑用肅清於名
分尚念本繇於廹脇惻然姑示於矜容爰黜散官竄投
荒服其體好生之德毋忘自訟之心中興姓氏錄叛
逆傳曰張邦昌字彦能元符三年以甲科第遷工部尚
書使於高麗國王死國人重中國之使權立邦昌為國
王後詔還之宣和初為尚書左丞三年遷中書侍郎嘗
與童貫議事面折其過士論美之六年貫再領軍往謀
取燕邦昌建議止其行靖康初除少宰俄除太宰隨康
王使於金國軍前及康王還京繼隨肅王入金國人多
喜之及金人䧟京師欲滅趙氏取邦昌至京城外京城
留守王時雍等迎合金人之意請立邦昌為帝金人尼
堪命邦昌入京百官軍民迎拜於南薰門内邦昌入居
尚書省令廳百官軍民會議於尚書省時雍榜曰大金
人已定册立張邦昌太宰有異議夷三族軍民唯唯時
雍同徐秉哲呂好問入見邦昌曰金人已滅趙氏欲册太宰
為君三日不立將夷宗廟生靈邦昌曰身為宋臣豈簒
逆也有死而已時雍等強之邦昌引刀自裁衆人奪之
次日時雍等又逼張邦昌僣位金人遣蕭慶來册立邦
昌僣皇帝位於京師詔書稱手書聖旨稱面旨宣旨金
人有取赴軍前者先奏然後邦昌懇金人取還馮澥郭
仲荀胡直孺等赦天下死罪已下改國號楚以王時雍
為太宰徐秉哲為少宰李回路允廹知樞密院吕好問
門下侍郎莫儔吳幵同知樞密院及金人退師邦昌即
册哲宗孟后為大宋皇后俄又請垂簾聽政邦昌復為
太宰聞天下兵馬大元帥康王將至南京邦昌上書以
自明又遣謝克家奉上玉璽又至應天府來迎王即位
加邦昌太傅同安郡王五日一赴都堂參議大事及李
綱為相建議宜誅邦昌以戒臣下臣僚亦言其僣乃責
授昭化軍節度副使潭州安置賜死時年四十七先是
崇寧間望氣者云景州阜城縣有天子氣甚明命開河
於邑斷其王氣開後邦昌與劉豫僣位皆阜城人也
偽楚錄曰張邦昌僣位凡三十有三日是時圍城中士
大夫或受邦昌偽命或為邦昌利誘故記事多為邦昌
文飾者謂邦昌以金人廹脅姑從權以安宗社每不敢
有僣逆意盖邦昌窃位之初未知人心向背故繆為畏避
改聖旨為面旨易詔旨為手書姑安衆情其後布寬恤
事件以收人心慰撫太學獨厚以收士譽至出辭金人
則安然用天子法駕所過設香案官望塵起居並干故
事矣如金人四月一日退師之後邦昌尚分衛兵閉守
都城文移中削去靖康年號置修城司專委侍郎邵溥
提領修飾樓櫓方且四散天下止勤王之師外路帥守
書札皆斥其名仍用國寳援藝祖立周太后故事冊隆
祐太后為宋太后又皆金人退師後見諸行事者其僣
逆之迹昭然雖邦昌亦不能文也後見諸路勤王之師
輻凑臺諫交章以陳禍福知中外之情不附又家屬拘
縻廬州方議遣使康邸繼請隆祐垂簾聽政始就臣位
若謂復辟非邦昌之本心則可矣李綱建炎時政記
曰東京留守司鞫治華國靖恭夫人李氏分事初張邦
昌既僣窃居福寧殿李氏奉之時以果實為献邦昌亦
厚荅之遂以飬女陳氏侍邦昌寝其後邦昌欲退歸府
第因其姊入禁中乃留親随人易陳氏以出邦昌出禁
李氏送至内東門有語指斥乘輿上聞之命留守司同
御藥院於内東門推治李氏欵服且言用乘輿服御及
陳氏奉上宣諭曰邦昌敢居宫禁寝殿姦私宫人可以
見其情状有李氏决脊降配軍營務下民為妻秀水
閒居錄曰張邦昌以中書舍人使高麗至明州謁海神
廟夜夢神告曰他日當為中國侍郎伹不可為秉國大
夫後十餘年累拜小鳳靖康改元金人至闕正月九日
拜右相後兩日出質於敵營與之俱回燕山次年都城
失守金人立為偽楚吳曾漫錄曰張邦昌知汝州一
日百姓下状有曰伏乞上命指揮者邦昌以非人臣所
敢當下其人於獄自劾待罪朝廷但以不應為杖其人
邦昌無罪迨後僣窃其黨有援此以為開國之祥吁可
怪哉又論受偽命臣僚傳信錄曰是日進呈論偽
命臣寮上宣諭曰國家傾覆士大夫不聞死節往往因
以為利如王及之坐藩衍宅門詬詈諸王余大均誘取
内宫嬪以為妾卿知之否臣奏曰自崇觀以來朝廷不
復尚名節故士大夫鮮廉寡耻不知君臣之義靖康之
禍視兩宫播遷如路人然罕有能仗節死義者在内惟
李若水在外惟霍安國死節顯著餘未有聞願詔京畿
諸路詢訪優加贈恤如王及之余大均朝廷見付御史
臺推鞫必得其實臣聞方金人欲廢趙氏立張邦昌令
吳幵莫儔𫝊道意旨往返數四京師人謂之捷疾鬼王
時雍徐秉哲奉金人追捕宗戚里令居民結保不得容
隐以衣袂聯屬以往若囚繫然其後廹道君東宫后妃
親王出郊皆臣子之所不忍言又受偽命皆為執政此
四人者宜為首上以詢呂好問而以為有之得旨皆散
官安置餘以次謫降内王及之余大均周懿文胡思陳
冲等並令御史臺疾速取勘候案到日取旨
三朝北盟會編卷一百五
