三朝北盟會編卷五十九
宋徐夢莘撰
靖康中帙
起靖康元年十月二十四日丙辰盡二十九日辛
酉
二十四日丙辰尼堪䧟平陽府知府經略使林積仁都
統制劉銳棄城走宣和錄曰先是義勝軍四千人屯
平陽其將劉嗣初領其衆聞尼堪已圍太原密遣人獻
平陽圖于尼堪於正月十九日叛歸金人於是尼堪既
破太原乃進攻汾州且分兵以攻慈隰以此諸郡勢甚
張汾州堅守以待救朝廷分河東為兩路其隆德府即
為東路經略平陽府即為西路經略各命守臣以援汾
州十月初十日汾州失守主將張克戩死之當是時議者
曰汾州之南回牛嶺甚險峻如壁可以控扼於是乃命
將以守朝廷又遣劉銳統衆駐劄平陽以捍北邊然國
用乏竭倉廪不足士之守回牛嶺者日給豌豆二升或
陳麥而已士笑曰軍食如此而使我戰乎敵領銳師以
寇回牛嶺敵于山下仰望官兵曰彼若以矢石自上而
下吾曹病矣為之奈何未敢前進俄而官軍散去敵乃
登焉十月十四日敵至平陽銳領兵遁去遂䧟平陽官
吏皆縋城而出自後威勝隆德澤州皆失守矣逄敵
記曰十月十九日至平陽府三十四里見村落間牛畜
車乘居民婦女官員宅眷扶老携幼號呼之聲蔽川而
下問所從來云敵破汾西縣并靈石縣趙城霍邑縣一
帶驚移人戶避敵至此是日晚到平陽府謁平陽府都
統劉統仲武之子語余李宣撫被召种安撫河北廵邊
种公至鄭州以疾乞致仕相繼差折参謀名彦質字仲
古遵正子也陞宣撫判官權宣撫使事李宣撫未至諸
帥及制置司統制官申𤼵邊機文字五六日無與决劉
云雖被命差充統制並無人馬汾州劉統制張思正人
馬又不知所在止有今日統制官李安人馬步兵一千
一百人馬八十餘疋汾州制置司差往回牛嶺把隘又
不属管萬一敵馬出沒何以支梧余退即謁太守林學
士名積仁字充美集謂林曰敵騎次第不久至殊不為
偹何也林云城上敵樓今春為背叛歸朝官劉嗣初耿
守忠所爇無軍兵無粮食無器具何為可守也集謂林
曰此學士已不作守計林曰係殘破州郡寔不可守余
云既如此可於南門差官堅守先遣出婦女老小留壯
人居城中以省粮食是時城中尚有七八分人敵不至
即已萬一敵至旋作處置林令宜候請兩都監令開門
放出婦女老小留壯人十月初八日至宣撫司見折宣
判具言九月初三日破太原有鄉兵自太原走出至孝
義縣言城破日城中尚有萬餘人官員并宅眷軍人富
民縑帛盡為張孝純焚了唯餘金銀張孝純與其子被
執軍民皆癯瘠委頓宅眷皆投濠河者不知其數途中
又聞金人遣使講和某大不然之但以此相欵要生姦
計爾所過州縣皆相慶悉已弛偹使司須行下令嚴作
隄偹仍申奏朝廷折宣判云某恰亦上心來又云某過
州縣無軍馬無粮食無器械何可使之守也使司當契
勘速儧那之撥應副軍前遇敵又不納級及數處有潰
散軍兵哨聚作過如温泉縣汾州回牛嶺一帶可速築
寨以為離落折公曰公近日邊上來盡知仔細又將官
所論甚好有數事欲再煩公出又曰近得旨令極力保
守平陽府并汾州一帶平陽府今為汾西縣路帥府隆
德府今為威勝軍澤州等路帥府懷州至内管安撫司
使公事知平陽林積仁不依守計都統制劉銳是朝廷
差來不用命可煩公往彼見林積仁語與朝廷今日陞
平陽為一路與一州事體不同萬一失之是失一帥府
堅不作守計何也汾州平陽分擘軍馬應守禦次第可
與劉銳商量施行劄子差余前去平陽府勾當并照應
汾州一帶余納劄子申奏朝廷納級指揮當格每納級
轉一資是時軍前遇敵殺獲更不納級候邊事息日一
例轉資乞支撥軍器於闕少州縣乞將統制官并戰士
七日一次犒賞乞召募有武勇使臣并效勇守城依制
置使司請給食粮乞給旗二面付某招集潰散軍兵日
下分募支給請受招集五百人减二年磨勘乞差撥軍
馬前去軍前應援使喚乞支降逐州縣少闕錢粮得兩
日行下指揮數内軍器更切於見有州軍儧那宣撫司
重行應副降賜庫造旗二面付某招集潰散軍兵武勇
使臣并效勇各計召募十員名差撥人馬余十月初六
日早辭晚宿狼車即發牒遣介往隆德府請姚李二漕
理會錢粮初九日晩至澤州城外馬舖安下初十日早
謁直龍圖閣大守高世由三日招集潰散軍兵一千三
百餘人悉皆赤露癯瘠並日下給劵親自押赴平陽府
經略安撫使林積仁具以折公之語白之林云城决不
可守余云今日事體不同太原已失此陞為帥府屏捍
一路極力保守以御前近降處分甚是叮嚀今漕司與
宣撫司亦自極力應副敵馬未至自家已不作守計何
也是時城中有四五分人余再三白之林曰甚好來與
都監到城上一觀余即謁劉都統下若干兵馬某近離
宣撫司見近宣撫言聯發軍馬來劉云並張思正軍馬
共有萬人差使處已自不少十一日登城周圍二十四
里敵樓戰棚一百五十餘座經耿守忠劉嗣初焚爇之
後更不曾修氊有五百餘領但可以掛撘四門敵樓以
百步法守之守城二十四里合用三萬人城中止有軍
兵三四千人余問兩都監答云少匠人闕材植余又問
你不憂顧直招百姓匠人某昨來行趙城霍邑道中瀕
河汾見官中牌筏抛失于道次者自不少何不取用兩
都監又云盤運費力余云今若取于趙城霍邑事無及
矣城中樹木遂急盡伐以用如有不足拆係官空屋舍
并民居空屋内民居空屋後來官中修還并牒施行都
監又曰見官科撥行下諸縣應副至今諸縣不為著緊
余對曰待牒府取曾弛慢縣官職位申宣府司至二十
四日申後謁都統制劉銳云適得回牛嶺急報余云都
統莫順遣援兵否劉云統制司見管軍馬一萬餘人遣
四千軍五百匹馬往回牛嶺把隘二千軍隰州見存者
四千軍馬五百匹敵至豈不要接戰守城禦敵又得府
州知州折可求書來求援兵書辭懇切要郝仲連提兵
三二千救援府州已破豐州并二寨探報得欲來攻府
州極是危急劉曰此處軍馬見患少郝仲連自是宣撫
司差充平陽府路副都制本司不敢差須申禀撫司余
云都統更宜多方擘劃措置事不可緩退謁林經略林
云今日偶得進奏官報某落職與遠小處監當某已是
罪人只今交割便行某云經略更承受得何處文字若
止是進奏報未得朝廷劄子便豈可交割離任且更細
審之方當邊事之際但恐擅離朝廷怪訝愈不便林云
恪得關報敵馬擊散回牛嶺把隘人昨夜已到趙城縣
次第已過趙城縣余對云昨夜劉統制方聞敵馬在回
牛嶺今晚到趙城其行甚速余顧林經略使令軰問此
去回牛嶺近遠云一百九十里某少頃拜别經略且行
林曰却往甚處某云事已畢且歸司余退略早飯欲别
林經略飰畢至使衙即見林公戎裝索馬張盖余至即
請余余問經略所出林云適又有關報敵馬離此三
十五里余云劉統制知否莫須遣兵把截掩擊不可使
向邇林云恰報劉統制兵出城復又入城不知如何遣
人傳語問矣公得行否余云即今便行遂退才出府衙
趨南門遣行人于城北催行李同出城約兩茶間見酒
肆往來人云敵馬已至城下斯須余親隨任忠約行李
至云不可出矣敵馬已至北城下有一人携一卷文字
立濠根呌云打話余謂任忠曰汝可管押行李且於礬
務尋一安下處我自登城已時看至城已有三四百騎
後面塵頭不絶相繼而來時至酉約有萬騎立濠根携
文字人云大王交我招安你城中官吏軍民有文字在
此將索來約上城去我問你懣可降也不降若你懣
不降時大王領人馬從絳州掩你懣下來看走出那里
去城上人皆不答又問如何不做聲今都來攻打你城
也日已晚且去也更與你懣一夜商量來日恁地時城
破也敵馬遂退離東北四里劄寨余語劉統制敵馬既
至請都統速差官分壁地分催軍民守城軍兵稍有上
城上百姓并本府官吏盡不上城余語劉統制云若林
經略不上城何以率官吏軍兵劉統制云遣人請不見
余云待某自去請躍馬至府衙中悄然問林經略在否
云已登城即至城西問來往軍民曾見林經略否云著
白布衣恰自此擦城下去矣見兩都監一監務余語之
曰三公不要走可同共守城余即下城于街巷親率百
姓上城家至戶到呼召非老即小或婦女軰壯者悉皆
逃避矣盡率軍民止守禦得東城兩壁餘無守禦雖有
登城者亦皆乘間擦城逃避斬十數軰不能禦過至侵
夜兩壁守城人擦城逃去十三四至四更巡城去之殆
盡余守南門至五更忽隨行人報統制官西門統制官
已出至二十五日夜余亦遂出行十五里聞敵兵發鼓
掩殺我軍行二十五里天曉敵兵追赶驚移逃避人戶
稍截車乘并頭畜四百餘道間居民婦女扶老携幼或
相離棄號呼之聲所不忍聞是日城中居民與官吏皆
走以城降
二十六日戊午侍御史胡舜陟上言乞救援中山胡舜
陟言伏見陳(闕)蠟書其詞哀切言真定城破屠戮生靈
不知幾人敵據高城愈難追退臣讀之流涕竊歎朝廷
何忍其如此未嘗遣一兵一馬為援也李邈三十四狀
奏陳略不見報朝廷豈不惜土地而愛人民但以與金
講和不敢動兵一何失計之甚也臣請為陛下言之古
者列國兵交使在其間推論利害釋二國之患是息民
而貴和今敵遣使來而我使亦往彼此按兵不動乃所
謂和也然金人貪利不已今日䧟一城邑尋侵而南有
并吞席捲之意時遣一使邀求寳貨詭辭為順使不為
偹我之使往脅之以威不得吐一語但依金人甘言奏
聞而朝廷不察其情偽便謂和議已定宣撫司見講和
如此亦不遣兵救援真定以至于亡陳(闕)所以言彼受
和議之使留寨中而任意攻取無人救解彼何計之得
而我何計之失也今敵悉力中山城下朝夕必攻城矣
若朝廷又以講和之故不令宣撫司應援必失中山失
中山則河北諸郡不攻而自下矣河北下則京師不可
都而宗廟社稷危矣陛下何不以宗社為心乎又言
彼既攻城殺人放火而我師援之理不為曲朝廷若任
諸鎮之存亡不復顧恤則更無可論若欲保全伏乞速
賜指揮宣撫司火急遣兵前來某之言如此可謂切矣
陛下若聽大臣之論謂既講和不復應援則非為宗社
大計第土地人心必兩失之若大臣謂今日無兵何以
為援臣以為河北之民皆兵也使諸郡縣傾廪庫於民
共之朝廷以好爵縻之何患人不為用但係措置何如
耳乞宣撫司兵自深冀來祁會合馬忠兵宣撫兵擊其
東中山為内應則轉禍為福易敗成功其言似亦有理
伏望陛下詔三省樞密院日下詳酌施行絳州軍亂
守臣官吏散走河東逢敵記曰十月二十八日絳州
被潰敗軍兵并本州軍兵放火自亂太守朝散大夫李
弼傳并官吏軍民散走獨存市易務官吏度不得免自
操鎗刀殺獲十數人遂稍定是時絳州衙兵為太守擡
轎既行出城各捨轎而去復入城中攘奪金銀李守遂
步行至高樂絳州倉庫有漕司金銀縑帛粮斛約三百
萬河東漕司歲計在此只童貫平貨場匹帛兩綱是六
十萬皆被奪去遺史曰是日軍亂守臣李元孺通判
徐昌言棄城走軍民劫軍資庫盖四川一百八綱盡在
絳州不卸然後河東州軍轉請人知富饒遂致攘取帑
藏為之一空
二十八日庚申黃鍔除給事中由海道使金國先次以
禮物等往因議和尼堪至澤州城下
二十九日辛酉侍御史胡舜陟上言政事未得其正宜
急正之胡舜陟上言春秋傳曰兵猶火也弗戢將自焚
老氏亦曰以道佐人主者不以兵其事好還國家自熙
豐間王韶建開邊之說王安石主其議遣將用兵無歲
無之瀘南廣南勤師遠伐至崇寧以來尤甚西開青唐
以及夏國南築谿洞以及丹州西南則建祺祥等州皆
不毛之地而驅赤子蹈鋒鏑死者不計其數往者竭其
膏血凡五十餘年而又王黼童貫合謀以敗契丹百年
之好約金人以墟其國是以上帝震怒禍我國家金人
乘勝長驅中原豈非所謂弗戢自焚其事好還者乎陛
下踐祚適于斯時宵旰之勞未見微效盖天怒未解人
力豈勝哉書曰惟先格王正厥事臣觀今日祖宗寬大
之政冺滅而未舉王安石刻急之法為害而未除法度
未得其正也士大夫之欺㒺誕謾驕奢貪鄙曾不少悛
風俗未得其正也事未見功賞已驟至及其敗事罰不
加焉賞罰未得其正也閹官近習猶執事權頡頑恣睢
無所忌憚任用不得其正也昔之叨冒恩寵者未加鐫
削懷才抱器者陸沉州縣爵禄未得其正也昔之僥倖
富貴者一毫不取火耕水耨者困于重斂賦斂未得其
正也數者不改豈所謂正厥事乎伏望明詔三省凡是
數者皆反正之庶幾震怒一解妖氣自銷詔令三省照
應施行
三朝北盟會編卷五十九
