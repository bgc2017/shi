三朝北盟會編卷三十三
宋徐夢莘撰
靖康中帙
起靖康元年二月一日丁酉盡四日庚子
二月一日丁酉朔姚平仲劫金人寨不克敗績楊可勝
被執為斡里雅布所殺中興遺史曰先是朝廷大臣皆
主和議唯李綱非之及种師道至議論與綱同上意頗
和又姚平仲以士不得速戰有怨言達于天聽又一日
上遣使伍輩促師道戰師道奏請召大臣熟議之君子
謂師道主張不定其意在乎敗則分謗也乃與李邦彦
李綱吳敏同對于福寧殿皆言可擊上問兵期師道請
過春分節上以為緩乃密遣平仲及楊可勝等取二月
丁酉出兵劫摩駝堈大寨可勝奏曰此行決危又恐失
國家遣親王宰相和議之信臣欲作奏檢藏懷中具言
臣不候聖旨往擊敵上許之是日也用術士楚天覺尅
擇劫寨之日漏語于數日之前都人戸戶知之又植三
大旗于開寶寺皆書為御前報捷字仍于封丘門上張
御幄以俟車駕臨受俘獲都人填隘于衢路顒待捷音
平仲可勝等以兵七千出城金人空其寨伏鐵鷂子兵
以掩官軍平仲等大敗可勝被執夜漏猶未盡上旣聞
其交鋒急詔李綱出援應接傾刻之間使者三至既拜
命戊戌出景陽門至班荆舘行營前軍統制張撝右軍
統制石濬中軍統制辛康宗左軍統制劉佃後軍統制
王師古敢戰統制范瓊等悉出封丘門遇金人皆敗陳
福殁于陣中官軍披城歇洎己亥再戰又敗庚子開門
放官軍入城唯選鋒統制韓世忠先往應援東明縣獲
勝而斡里雅布得可勝而問之曰兩國已通和又來劫寨
何也可勝曰可勝以勤王兵到京師三軍欲戰故可勝
率之以來非朝廷之意也乃出懷中奏檢示之斡里雅布
怒遂殺可勝中興姓氏忠義錄曰楊可勝陜西勇將
可世弟也大金薄京師自陜西領兵來勤王上與大金
講和密遣可勝以兵五千須劫其寨可勝奏曰此行決
危又恐失國家之信臣欲作奏檢藏懷中云臣不候聖
旨自往擊賊上許之時夜劫大金寨敗績被擒大金斡
里雅布問宋國與我和盟又劫寨何也欲併力攻城可勝
曰非主上意可勝自來戰爾斡里雅布不信可勝出懷中
奏檢示之乃信斡里雅布大怒而斬之世哀其忠靖康
前錄曰姚平仲初一日劫寨之謀二十八日已遍傳于
都下至期出師將士不知所往平仲遣王通為先鋒驅
五百敢死士直抵敵營劫二寨皆空至第三寨敵已持
滿執挺以待之前軍殊死戰援兵多溺于溝中西將陳
開死之通回視其軍重傷已半敵騎自北而南夾攻其
後通之衆益不敵棄弓矢以三百騎突圍而出見平仲
急揮令上馬西竄敵已衝散其中軍追至板橋乃回
二日戊戌斡里雅布奉書問劫寨兵馬書曰今月初一日
夜五更時有步騎軍㳂孟陽河東南二處向北奪橋詰
朝又于大軍營西南劫陣前來當司量遣兵隨路禦逐
曾未踰時殺傷兵卒甚衆所獲器甲鞍馬其數多緣當
司不識是甚處兵及從何來願示其詳謹奉書奏聞謹
奏
朝廷報書上遣宇文虛中往敵營報書曰大宋皇帝
致書于皇子郎君比者大金軍至京城方懷恐憂廼承
寬仁盡洗宿愆許修新好獲安社稷貽慶子孫恩義之
重實同天地前日王汭來審所持犀玉等盡蒙留納并
金銀等數亦從寬假尤荷恩義之重自非懽好之重何
以及此所諭前書所陳未盡明白謹依來悉從改易并
交割三鎮詔書初二日方欲坐朝遣來使還一併持去
忽報初一日夜有兵馬在城外作閙本朝不知事因旣
聞輙至大金軍前不勝驚駭尋遣人根問栺約至暮乃
知是姚平仲統諸路軍兵作過尋令根捉稱本人未回
軍寨亦見令人擒捕俟見即正典刑以戒貪功誤國之
士又執政間有素與姚平仲相善其形迹可疑恐相恊
助已先行黜責了當且本朝自度事理其不敢輕舉妄
動者有三論彼此強弱之勢則本朝兵力寡薄難以迎
敵一也前此敗盟煩大軍遠來逼近京城惴恐失措荷
恩德再造豈敢復有負約之理二也宰相親王特遣詣
軍前為質又遣執政大臣奉使事體亦重豈忍置而不
恤有傷君臣之義骨肉之愛三也皇子郎君仗義而來
聰明果敢必能察此方城外有亂兵所以當日未敢遣
使人便還深愧遲滯尚冀深照其他一如誓書所載天
實臨之永永萬年㒺復敢渝今遣資正殿大學士宇文
虚中持書布叙并賫所授國書及三府詔書地圖等前
去詳此洞照謹白宇文虚中為簽書樞密院事持報書
使于斡里雅布軍前姚平仲等既敗乃除宇文虚中簽書
密院事使于斡里雅布且言平仲等擅用兵甲幾誤和議
因遣副使交割三關之地李稅沈晦路允廸秦檜程瑀
奉交割之地姚平仲擊金人不利宰執亟議召李稅持
國書割地以和并奉地圖沈晦奉誓書路允廸割太原
秦檜割河間程瑀割中山李綱入對不得初李綱與金
人對壘士氣百倍而宰相會食中官俾奏竒兵劫寨敗
衂宰相乘之奏上前張皇敗勢以謂王師皆殁無可復
戰大事去矣日暮休兵宰相又奏危亡在即李綱入對
至閣門為中人所隔不能入晚聚都堂宰執等再奏堅
執和議師道曰勝負兵家之常正當再擊之耳何遽喪
氣乎宰執皆不聽
三日己亥大臣奏李綱种師道出師敗績可正典憲乞
罷綱等种師道罷為太乙宫使李綱罷行營使
傳信錄曰二十七日與李邦彦吳敏种師道姚平仲折
彦質同對于福寧殿議所以用兵者余奏上曰金兵張
大其勢然得其實數不過六萬人又大半皆奚契丹渤
海舊卒其精兵不過三萬人吾勤王之師集城下二十
餘萬固已數倍之矣以孤軍入重地正猶虎豹自投檻
中當以計取之不可與角一旦之力為今之策莫若扼
河津絶粮道禁抄掠分兵以復畿北諸邑俟彼遊騎出
則擊之以重兵臨敵營堅壁勿戰如周亞夫所以困七
國者俟其芻粮乏人馬疲然後以將帥檄取誓書須三
鎮縱其歸半渡而後擊之此必勝之計也上意深喜為
然衆議亦允即分遣兵而期二月六日舉事蓋隂陽家
言是日利行師而姚古种師中之兵亦將至故也其約
已定而姚平仲者古之子屡立戰功在政和間為童貫
所抑未嘗朝見至是上以其驍勇召對内殿賜與甚厚
許以成功當有節鉞茅土之賞平仲武人志得氣滿勇
而寡謀謂大功可自有之先期于二月一日夜親率步
騎萬人以劫金人之寨欲生擒所謂斡里雅布者取康王
以歸雖种師道宿城中弗知也余時以疾給假行營司
夜半上使中使降親筆曰平仲已舉事決成大功卿可
將行營司兵出封丘門為之應援余具劄子辭以疾且
非素約兵不預備斯須之間中使三至責以軍令不得
已力疾會中軍左右將士詰旦出封丘門勒兵于班荆
舘天駟監分命都將范瓊王師古等會敵騎出殁鏖戰
于幕天陂斬獲甚衆復犯中軍余親率將士以神臂弓
射却之是夜宿于城外而平仲前一夕劫寨為敵所覺
察殺傷相當所折者不過十餘人旣不得所欲恐以違
節制為師道所誅即遁去而宰執臺諫閧然謂西兵勤
王之師及親征行營司皆為金人所戮無復存者上震
恐有詔不得進兵而斡里雅布遣使以用兵特將士所為
不出上旨請再和宰相李邦彦于上前語使人曰用兵
乃大臣李綱與姚平仲結連非朝廷意簽議欲縛余以
與之而使人反以為不可遂罷余尚書右丞親征行營
使以蔡𢡟代之因廢行營使司職事以守禦使總兵事
而种師道亦罷宣撫使于是時得止兵詔知事且變即
振旅以入城詣崇政殿求對既至殿門聞罷命乃不過
退處浴室院待罪初三日也尚書左丞蔡𢡟為行營
使靖康遺錄曰李邦彦方主和議忌李綱主戰因其
敗而中傷之遂與師道皆罷乃命蔡懋為行營使諸統
制既回綱已罷矣蔡懋之為行營司也士卒令卸器甲
保伍麾去不用方革去權閹提舉城壁如梁方平等又
盡復之始金人見邦彦除太宰軍中輕笑曰南朝果無
人及綱師道主行營都統則堅壁不敢亂出一騎至是
聞二人罷復縱數百人騎自北直東薄城下間以矢石
中城上城上輒復者懋皆令笞之乃至請布囊數千它
器稱是揚言利以貯金移寨而反資之以土囊塞河夜
半有以内侍傳宣啟東門出者頼門吏反覆詰之不可
而去皇城火禁並以軍法輒有紅燈籠置諸城上又城
西北隅易建獨角皂旗其中飾以鴈非本朝軍中物人
騎觀之京師居民震恐慮有不測靖康前錄曰是日
以蔡懋領行營司乃邦彦等謀也人情恟恟殊不自安
懋下令禁守禦兵不得放矢石范瓊馬忠披城劄寨外
餘兵盡退入城敵復大肆衆謂懋懷二心官有隂為内
應者城中大恐敵焚北郊煙熖亘天乃以十餘騎誘官
軍設軍伏于道左一步卒射之中其馬首敵遂引去
鄭望之押珠玉赴軍前回鄭望之奉使錄曰先是二
十二日宣召稅與望之對福寧殿上云國家無許多金
銀禁中却煞有珠玉等卿等可通去商量以此准折有
一内官傳宣便令出門到寨中金人留孳生監三兩日
即移寨牟馳岡過孟陽河一二里不久王汭來云皇子
郎君已知樞密侍郎來傳語樞密侍郎緣打毬罷覺頭
痛畏風若别有事商量候晚間相見只為犒軍金銀此
已别差一番使人去更不須相見望之度不可見即語
王汭云國家委無許多金銀皇帝甚不足早來宣詔云
禁中有數世寶藏珠玉及象牙犀角欲以此准折王汭
云皇子郎君亦愛此等物前見高觀察所執笏借去看
極愛樞密侍郎如今歸去後可辦下所有珠玉等别做
一日便押取來須有商量回城中時申時後入對福寧
殿具奏前件語言上云豈非二太子先去了也連云是
是(望之初不測聖意後來聞得術人楚天覺曾奏云敵分野大將星已遁又曾對李綱云可惜許走了助成)
(綱劫寨之計楚天覺深冇力焉當時雖是傳聞後來見綱目撰傳信錄曰本期二月六日起事盖隂陽家言是)
(日利行師而姚平仲先期于二月一日舉兵以此知所傳皆實)又云珠玉待盡盤在宣
和殿一齊將去二十九日宣詔宰執等同對福寧殿上
云珠玉㬠不少盡在宣和殿可同過去看自福寧殿西
廊下轉過宣和殿珠玉皆用籠匣盛放内官梁師成舉
起一玉杯外碾成螭龍行云此盞只碾作工價幾千緡
上云不知要做甚却過福寧殿令梁師成專𬋩津搬赴
軍前令稅與望之同共管押前去二月一日同稅出城
其珠玉犀角象牙等盡在野地頓放太師耶律忠來相
見云皇子郎君今來交割稅袖中出數目劄子耶律忠
云樞密且坐只與侍郎去交割却到野地鋪褥地坐有
歸朝官六七員在彼逐旋擡過珠玉來耶律忠云皇子
郎君教逐件估出價錢望之云此皆希世之寶凡目所
未覩如何估得價利有一歸朝官向望之前附耳云估
價是好意侍郎高估價不妨望之遂逐件約貌高估價
錢通計價錢百萬緡耶律忠回笑云皇子郎君甚喜傳
與侍郎明日相見皇子郎君道少許多金銀却着這些
價錢凖折待要做恩致是夜要四更多時劉都管高呌
云相公憑起你家人馬來厮殺也廳前大燒起柴火(至天)
(明康王頗驚駭望之密曰若王師勝彼必不敢害我也即若他勝大王在城外已半月日豈預知劫寨事政不)
(須恐康王頗以為然)二日斡里雅布請康王及邦昌等相見帳前劄
自家旗幟數百面俘擄到將校數十人再三詰責邦昌
云必不是朝廷如此恐是四方勤王之師各奮忠義自
相結集故來劫寨斡里雅布云待道是敵來怎生有許多
敵相公懣只可道朝廷不知也次日望之入城具奏耶
律忠交割珠玉之意及邦昌所說上云已錯了又云恁
地後怎生整頓得起望之奏又云三鎮豈竟交割勢必
用兵城下之盟姑隨順使去耳譬如富人家有賊三兩
人盡日踰墻而主家知覺然得力強壮僕子出外幹事
只有老卒稚童婢妮之類在家如何擒捕得獲今日之
事何以異此陛下在東宫時聞朝廷人才軍政紀律帑
藏財用將帥士馬如何大臣為陛下畫用兵之策但有
可擊之理而不知無可用之人此不思之甚也上又云
已錯了(初种師道以謂三鎮不可棄城下不可戰在朝廷則堅守和議之約候姚古道來兵勢益盛同)
(其商量軍中自遣使人往謂三鎮國家邊面所繫決不可割若割三鎮則我等將帥用兵無已時據三鎮賦入)
(所得增作歲幣庶幾和好久遠如遣使三兩轉勢須逗留半月重岳密爾彼必不敢遠去計敵孽生監粮草漸)
(竭勢須北還矣過河以騎兵尾襲至真定中山貳鎮必不肯下彼腹背受敵可以得志李綱急于邀功以為迂)
(闊遂用姚平仲平仲古之飬子也先父帥環慶時奏辟古為副都總管望之於此時識平仲無廉恥誕妄人也)
(嘗以度金帶貭市易務錢數百千後事露古償之後来童貫以乃父之故成就横行遥郡後從貫平方臘回京)
(師嘗来相見誇大殺獲魔賊之多綱信其說意謂可以殺金軍如殺魔賊也)
四日庚申臣寮乞李綱依舊右丞臣寮上言臣聞李
綱推孤忠自許之誠首建天下之大事蒙陛下處肱股
之任雖愚情無知之人亦能歌舞忻忭况忠直有識之
士哉今日忽聞李綱緣用兵少挫已蒙加罪以常情論
之固當責也以大事論之則臣别有愚見夫李綱起自
孤寒奮不顧身施骨鯾藥石之論當被堅執銳之敵可
謂忠孝之極人之所難能也然一人之智安能盡千萬
人之所長惟聖人能兼之諸葛管蕭之亞匹也猶有治
戎為長竒謀為短之說然劉備不謂其謀為短而不用
也惟在人君因其所長而用之陛下若為李綱短于用
兵令罷營使則已若更脫右丞之職民心定不安也非
特民心不安又恐天下以李綱緣忠正大用以微罪重
責使賢良之士畏懼而不敢言也竊慮壅遏之弊自此
始也臣不勝區區為陛下痛惜之伏望陛下察李綱孤
立寡助特發宸斷始終保全令依舊裁決大事專意進
退人材庶少裨陛下重光之明臣于李綱素非親識亦
無一日之雅然採簽言獻于陛下也勿以骨鯾而棄之
取進止靖康前錄曰先是二十五日綱自奉常除兵侍
郎宰執辨事于榻前白時中等謂綱所言皆書生紙上
語綱云時中等不信用書生之言至于此今日庭辨尚
敢爾耶邦昌從旁力贊時中謂前此執政非不宣力綱云
邦昌等素無才術雖盡力何補上欲依景德故事置親
行營司邦昌等憤綱皆謂綱可以任事乃除綱右丞領
行營司及正月一日劫寨之敗邦昌等以綱不從和議
聞官軍失利乃置酒都堂快其夙忿故臣寮有是心
御史中丞許翰上言乞復用种師道臣伏見宣制樞密
使种師道提舉中太一宫中外聞之悵然失色按師道
名將沉毅有謀山西士卒人人信服臣以臺制不得身
見師道然素聞其賢如此自兵興以來臣所詢訪數百
人皆言師道雖以老疾智勇不衰而獨聞朝廷以為老
無計策不可復用異于國人臣考古進賢之法在易之
晉其六三曰衆允之志上行也夫人各有私合衆則公
故必衆云其賢也而後可進此孟子所謂國人皆曰賢
而後察之者人君之所聽察如此陛下欲求知人之術
則觀諸易象而請質之孟子臣恐左右大夫一旦之論
种師道不如國人素信之審也昔秦始皇老王剪而用
李信兵辱于楚乃見王翦謝之曰將軍雖病獨棄寡人
乎其後王翦卒能走楚軍略定荆地漢宣帝老趙充國
使問充國誰可將者對曰無踰于老臣者矣充國與羌
相拒堅守不戰羌豪相數責曰語汝無反今天子遣趙
將軍來年八十九矣善為兵今請欲一鬪而死可得邪
後終漢之世無西戎之患者充國之力也前自吕望以
來用老將收功如此者難一二數至于趙用趙括蜀用
馬謖宋用王元謨皆見其平日論兵智略縱横使之當
敵制變卒用皆折北不救以古揆今則師道之老而木
訥未當謂不可用也今令師道復統河北之師委制閫
外之重將吏素服士卒素畏易以成功此上策也處之
樞府選將將兵威名方略可以折衝此次策也今無故
解其兵權委之道舘士氣消沮民心疑惑臣竊恨之金
人此行存亡所係今一大創之使失利去則中原可保
邊方可服失此機會則非特將來再舉必有不救之憂
臣恐西南一帶共知中國太弱争圖深入為金人之所
為困于奔命必不支矣廷臣間憒憒不曉者固不足道
至于近有識者多能知之然知之者莫肯力言言之者
莫肯䟽奏是又何也知為身謀畏執其咎一有䟽奏形
迹可按不如容默成敗不與鄙夫事君自古而然臣遭
陛下休明之運啣陛下之恩自頂放踵已許國矣又當
言責不敢不盡竊聞臺臣謀官屡劾宇文虚中朝廷重
去虚中而輕罷師道此非特臣所不喻也或謂師道足
不良行害于馳驅朝謁奏事此與國之安危誰為輕重
若孫臏坐輜車中為齊軍師田千秋得乘小車至漢殿
尊賢尚能古有之矣伏望聖慈哀臣惓惓憂國之計更
與大臣參之
靖康元年二月許翰為御史中丞(先是金師北歸師道見上言金人不知兵)
(役彼惰歸来其過河半擊之決勝可也上不從師道歎息必為後害尋罷為中太一宫使翰累疏言師道不當)
(罷上曰師道老矣難用當使卿見之翰見師道言姚平仲城下用師之失師道言我衆彼寡但分兵諸寨控守)
(要害使粮道不通可破矣翰歎息其言復上此奏也)
三朝北盟會編卷三十三
