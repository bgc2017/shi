三朝北盟會編卷九十一
宋徐夢莘撰
靖康中帙
起靖康二年四月七日丙寅盡九日戊戌
七日丙寅邦昌令寺觀建聖夀節道場邦昌遣蔣師愈
程巽等齎咨目於康王曰邦昌伏自拜違已而北去所
遭難不可備詳仰惟王慈必蒙矜憫昨自燕山九月餘
日全師再舉之後杳不聞耗至冬臘月二十日還闕以
今年正月十五日還城外方知國家禍變之酷主上蒙
塵於郊外凡使人一行盡留不遣二月七日又聞宣金
國之令遂遷二帝皇太子及太上皇皇后以下后妃嬪
御諸王公帝姬并宗室近屬皆出六宫遂空既而又欲
洗城焚燒宗廟社稷百萬生靈分為魚肉俄然俾推異
姓方免屠城廟社景靈宫乃不燒毁尋奉少帝御筆付
孫傳等今並依元帥指揮方為善計無拘舊分妄為禍
福速招連累於時公卿士大夫號慟軍前以救君父而
邦昌對二太子哀號擗踊以身投地絶而復蘇敵執偽
命終莫能回度非口舌可爭則以首觸柱求死不能又
緣甲士防虞晝夜監守雖欲引䋲揮刀赴井䧟河求不
可得豈謂城中之人相與迯死乃嫁大禍於一身變出
不圖死安足惜忽劉彦宗等齎青城文字與吳幵莫儔
俱至邦昌則訶責彦宗又對衆罵城中文武百官為自
免之計逼人以首惡之名皆受國恩一旦如此曾不如
蛇雀尚知報恩我若有兵定與大金相抗不共戴天彦
宗等語塞而退邦昌遂不復飲食六七日垂死而百官
陳述禍福謂事已至此雖臣民盡死莫能回二帝之遷
唯從權且與承當此事則存宗廟保社稷景靈像設皆
得無虞而一城文武百官億萬生靈皆得性命可為後
圖豈非忠孝之大也若堅持一節以就死地而壞了後
事累及二帝豈得為忠臣乎邦昌身為宰輔世荷大恩
而不能報主辱而不能死復何面目以見士民然念興
復之計有在於從權以濟大事故遂忍死於此欲追二
帝之還而報之殿下也兹幸敵騎已退道路可通故差
刑議曹之壻蔣師愈本府内知蔡琳承務郎程僎齎此
以明本心今則社稷不隳廟主如故祖宗神御皆幸存
全伏惟殿下盛德在躬四海系望願寬悲痛以貢陳初
夏方暄更乞倍保玉重邦昌無任瞻望激切之至四月
五日邦昌惶恐咨目上覆康國大王殿下幕府尋詢師
愈等所以差來之因師愈等曰邦昌先差兩番使臣李
興潘景燾等未回聞有帥府探兵入城邏者得之邦昌
問來歴乃知王在濟州故遣師愈等來大元帥咨目答
邦昌咨目曰咨目上太宰相公閣下天降大禍不使前
期殞滅而使聞君親之流離見宗族之蕩覆肝心摧裂
涕淚不禁窮天下之楚毒不足為喻便欲引䋲伏刅而
二聖之鑾輿未復四方將士忠憤責以大義集兵數踰
百萬諭使邀迎率皆響應蚤夜以覬從容浹月自謂知
心故北來之使聞流言而不信士大夫將佐亦皆云爾
今奉來教備陳始終有伊尹之志逹周公之權然後知
所期之不謬天或悔禍可覬二聖之復所論遣謝克家
之意讀之愕眙失措其何承願皆緘藏内府責在守者
俟鑾輿歸而上之九廟不毁生靈之獲全相公之功已
不愧於伊周矣方身率士卒圖援父兄願相公恊忠盡
力奉迎二聖復還中都克終伊周之志雖身膏敵手受
賜而死矣氣令漸熱伏惟鈞候動止康裕方寸亂修謝
不能多及咨目上太宰相公閣下遣成忠郎黃永錫齎
詣邦昌投下且令觀變邦昌遣其甥吳何賫邦昌咨目
於大元帥蔣師愈到帥府言曰邦昌所以不死者以君
王之在外也王喜悦召吳何飲以酒賜金十鋌以寵之
何往日同王奉使斡里雅布寨中至是王與之叙舊不忘
宗室叔尚領兵到京城宗室武郎叔尚領兵七千到闕
屯於青城號趙大王小人初未知叔尚起兵之因但聞
宗室以兵至亦頗欣喜
八月丁卯邦昌賜學校之士恩各有差監察御史馮伸
狀申太宰相公速行改正伏見金人不靖劫二帝北行
且選立太宰相公使主國事相公所以忍死就尊位者
自信敵退必能復辟也忠臣義士不即就死城中之人
不即生變者亦以相公必能立趙孤也今敵退多日吾
君之子知所在獄訟謳歌又皆歸往相公尚處禁中不
反初服未就臣列道路傳言以謂相公外挾強敵之威
使人游說康王且令南遁然後據有中原為久假不歸
之計伸知相公必無是心但為金人未遠因循未能盡
改雖然如此亦大不便蓋人心未孚一旦喧閧雖有忠
義之志相公必不能自明滿城生靈反遭塗炭孤負相
公初心矣伏望相公速行改正易服歸省庶事禀取太
后命令而後行仍速迎奉康王歸京日下開門撫勞四
方勤王之師以示無間應内外赦書施行恩惠收人心
等事權行拘收候立趙氏了日然後施行庶幾中外釋
疑轉禍為福伊周再生無以復加如以伸言為不然即
先次就戮伸有死而已必不敢輔相公為宋朝叛臣也
謹具申太宰相公伏候鈞旨申時奉鈞旨一切改正兵
馬大元帥府移檄郡邑檄曰見危致命者忠臣之心視
死如歸者烈士之勇凡在率土世沐湛恩今陳瀝血之
辭庶致捐軀之效昔上皇禪位下詔責躬事出忱誠人
皆惻隠恭惟皇帝遵飬潜邸十有五年克勤克儉博通
經史天下延頸莫不歸心及受禪之初金人大入許割
三鎮乃肯退師皇帝念祖宗之故疆乃陵寢之重地請
計租賦之入以為歲幣之常乃曰渝盟實惟求釁再操
戈而詣闕遂鼔衆而乘墉至於屈已稱臣露章引咎初
歛兵而不下詭曰通和既邀駕以出臨乃輙留駐且上
已降詔而割地民不悦服而拒關又為隙端以肆貪欲
今者二聖太子諸王近臣皆質敵營悉將北去考之自
昔未有或然臣子之心痛徹骨髓某昨奉&KR0790;旨充兵馬
大元帥唱義率衆影從嚮答數百萬衆奮怒而前内揆
人心可知天意逼逐強敵今玆已行而強抑臣僚俾僣
位號天怒人怨曷能安居已遣大兵紏合諸郡把扼險
阻焚絶河梁或迎擊於前或追躡於後期於掃净邊塵
迎還兩宫外帥臣諫司郡守縣令其統驍銳之衆使堅
忠義之心撫柔良之民毋忘歸戴之舊凡關津之出入
謹於防姦成文書之往來審於辦詐以報皇朝之涵養
以底天下之治安報德賞功决非空言三辰在上實聞
斯言檄書到日曉示軍民教令知悉右劄付某處先是
二日雕印檄書至八日封角行一淮浙荆湖二廣等路
帥臣監司並付宣總司仰火急星夜施行
九日戊辰邦昌召侍從職事官議事晩降手書請元祐
皇后垂簾聽政邦昌行太宰事書曰以身徇國蓋常質
於軍前忍死救民姑從權於輦下幸外兵之悉退使初
志之獲伸載惟遭變之非常本濟皇圖於有永今則保
存九廟全活萬靈社稷不隳衣冠如故奉迎太母實追
少帝之玉音表正萬邦猶假本朝之故事蓋以敵方退
舍兵未越河尚虞殿後之師或致回戈之舉據今聞探
漸已北還既禍亂之稍紓豈權宜之敢久延福宫太后
宜遵依奉欽聖憲肅皇后詔旨上尊號曰元祐皇后入
居禁中緣遣使康邸未審行府所在軍國庶務不可曠
時恭請元祐皇后垂簾聽政以俟復辟予位冡宰實總
百工誓殫朴忠以輔王室惟天心之悔禍起帝胄以應
期二帝雖遷頼吾君之有子多方時乂係我后之新猷
邦其永享於休予亦有幸於世回天錄曰先是吕好
問在諫垣累論元祐皇后當復位號吕日面奏元祐皇
后廢處瑶華宫當今孝治之世宜復故位上矍然曰便
當出制耶奏曰昨欽聖臨朝時已復故位號崇寧再廢
議者紛然蓋姑有去婦之義叔無廢嫂之理元祐皇后
於陛下乃伯母也今若尊崇不當出制但宜舉行欽聖
已行之命耳先是同知樞密院孫公傳僉書樞密院張
公叔夜奏瑶華宫在舊城之外金人時時入侵元祐皇
后所處非宜二十三日始徙於延寧宫二年正月車駕
幸青城三月二日延寧宫火元祐皇后傍偟無所歸步
入相國寺前軍器少監孟忠厚家忠厚來相見吕諭之
曰將來兵退非先還元祐皇后不可元祐皇后聽政則
人知復趙氏矣忠厚惶懼曰今金人尚在京國家唯有
家姑一人金人知之則復取去矣望姑俟之三月末金
人軍有去意吕即啟邦昌曰宜速尊崇元祐太后邦昌
乃定議上尊號曰元祐皇太后吕曰此事𤼵端於予若
云宋太后則人心疑懼必以予謀為非遂以疾在告不
與其事是晩孟忠厚密携張邦昌上元祐皇后劄子末
具述興復之事乃知前日之事或有教之者畏逼故也
五日元祐皇后入延福宫吕又啟張邦昌歸政故事邦
昌曰以軍退未遠欲俟别日吕云時不可失至九日申
未間遂召百官太后以是入禁中始開諸城門圍城半
年至是諸門始開正當圍閉之際士民多病夜眼日中
如故每至黃昏時則眼不能視物謂之夜眼或以謂城
門久閉氣不宣逹之故也治之法用水調蛤粉往往一
服而愈
邦昌追回諸路赦文并收初四日立宋太后手書不用
遣馮澥李回為奉迎使副權知樞密院兼領尚書省事
王時雍權門下侍郎吕好問權中書侍郎徐秉哲權尚
書右丞李回權同知樞密院吳幵權簽書樞密院莫儔
奏乞各還舊職奉面旨依各還舊職依舊且兼權見領
職事韋壽隆乞罷給事中奉面旨文武差權事人令知尚
書省事出劄子請給恩數依正官法時諸公皆欲作真
兩府坐繡鞍重蓋喝門下中書樞密者盈道莫儔喝道
者凡數百人及初八九間事體一變自知不可僥倖乃
入劄子乞免正官法帶舊職兼權於是撤去繡鞍呵從
稍減人皆笑之
三朝北盟會編卷九十一
