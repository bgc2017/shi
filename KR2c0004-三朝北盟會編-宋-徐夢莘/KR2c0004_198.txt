三朝北盟會編卷一百九十八
宋徐夢莘撰
炎興下帙
起紹興九年十月十九日丙寅盡十二月
丙寅新知鼎州王彦卒續觱為公行狀曰王彦字子
才河内人隸弓馬子弟所政和五年徽宗皇帝臨軒閱
試以武藝中選恩補下班祗應從涇原路經略使种師
道兩入夏國蕩平偽洪夏軍割踏駱駝兩城當靖康初
金人圍太原京城遣發新招赴援敢戰後軍太行山焚
輜重肆掠百姓奔城門盡閉公勒兵追殺俱盡金人陷
懷州鼓行及闕公流涕曰君父有難雖生何為乃棄家
奔京師求自試討敵河北招撫使司選充都統制樞密
院令帥張翼曰安民岳飛等十一頭項七十人渡大河
已陷州縣措置招撫不順諸軍民既濟深入陷地與金
人戍兵萬衆鏖戰大破之收復衛州新鄉縣傳檄諸郡
敵以為大軍之至也率數萬衆薄公營圍之數匝矢如
雨將官既寡且器甲疎略疾戰輒不利即決圍以出遂
潰敵見公所乘甲馬獨異復盡銳追擊公獨與麾下數
十人馳赴所向披靡轉戰十數弓矢俱盡會日暮得免
它將往往復渡河以還公收散亡得七百餘人保共城
西山間遣復結集兩河豪傑以圖再舉時金人大立賞
格求公甚急公在西山常未夜即徙其寢所部曲或知
之泣以告曰我曹所以棄妻子冒百死以從公者感公
之忠憤期雪國家之恥爾今使公寢不安席我則非人
乃皆面刺赤心報國誓殺金人八字以示誠節公益自
感勵大布威信與士卒同甘苦未幾兩河響應招集忠
義民兵首領如傅選孟德劉澤焦文通等一十九人寨
十餘萬衆綿更數百里金鼓之聲相聞自并汾相衛懷
澤間唱義討敵皆受公約束稟本朝正朔威震燕代金
人患之列戍相望時遣勁卒撓沮糧道每勒兵以伐之
且戰且行大小亡慮數十百戰斬獲銀牌首領金環女
真及奪還河南被擄生口不可勝計公聚兵既衆慮糧
儲不繼一日盡發軍士運糧會有姦人以告敵乘我之
虚遂以大兵入營壘公率親兵乘高以禦強弩飛石所
向輒摧將士賈勇呼聲動地敵之斃于營者相枕藉悉
以馬負之而去猶恃衆欲以久困公即布長圍遮絶餽
運者旬餘公檄召諸寨兵大至即宵遁時金人銳意中
原特以公在河朔兵勢張甚故未暇南侵謀公益急一
日金人召其首領俾以大兵再逼公壘首領跪而泣曰
王都統寨堅如鉄未易圖也必欲使諸將者願請死其
為所畏如此公方繕甲治兵約日大舉直趨太原石嶺
關以臨代北告訴于東京留守資政殿大學士宗澤澤
得以便宜從事奏擬公武功大夫忠州防禦使河北制
置使遣書延公會議公將萬餘將發悉召諸寨統兵官
指揮授方略以俟會合既行敵以衆兵尾襲而不敢擊
遂濟河既至京師宗澤握公手曰公力戰河北以病金
人之心脇忠勇無前海内所聞然京師者朝廷根本某
累上章邀車駕還闕取公宿兵近甸以衛根本公即以
所部兵馬付留守司因差統制官張偉統轄於滑州界
沿河沙店以上下掃把截令公量帶親兵赴揚州行在
所有旨令閣門引見上殿時已遣宇文虚中楊可輔為
祈請信使副議而公見宰相力陳兩河忠義民兵引頸
以望王師願因人心北征犄角破敵收復故地言辭憤
激大忤宰相上殿指揮遂寢差充御營平寇統領官時
范瓊為平寇前將軍公素知瓊臣節不著難與共事即
稱疾知樞密院事張公浚宣撫處置川陜奏公為前統
制官時盜賊方熾公為先驅所過肅清至漢中改差權
發遣利州路兵馬鈐轄兼提舉訓練屯駐軍建炎四年
改差金均房州安撫使知金州時中原盜賊蠭起大者
據郡縣鑄印章擅生殺更相吞噬以圖非望而饑饉荒
榛無所資食唯四川號為全蜀易於保聚磨牙搖毒垂
涎吮血者實繁有徒金州適當蜀之後門兵備刓缺事
力么麽公拊民治軍寬猛叶宜夜以繼日未幾大敗桑
仲時桑仲乘陷德安襄陽之勢擁兵西向進攻均房守
將李倫清韋知幾奔竄凶威益熾衆號三十萬直擣金
州白玉關仲公舊部曲也則又申牘以請於公曰仲于
公無敢犯願假道入蜀以就食耳公謂將佐曰吾素知
仲之為人雖能馭士卒輕財善鬭然勇而無謀保為諸
君破之乃遣統領官閻立為先鋒賊恃強銳甚立與戰
不勝遂遇害將士失色或請避賊者公叱之曰樞相張
公有事于關陜使仲越金而至梁洋則腹背受敵大事
去矣即勒親卒及民兵疾趨長沙阻水據山設伏以待
之賊望官軍少輒仰高蟻附摶戰公執幟麾士士悉殊
死鬭久之賊氣&KR0629;欲還吾伏發因大潰發兵馳擊斬獲
數萬賊退保房陵公休士進擊賊復敗追奔至于白磧
房州平是秋權京西南路副總管李忠反殺宣撫處置
使司招安提舉官閣門宣贊舍人遂攻金州諸關以閱
四川公提兵控禦躬冒矢石賊沈鷙善戰又其下皆河
朔驍勇官軍與角輒不利遂陷諸關公退舍秦郊令將
士盡伏山谷間息烽燧噎金鼓禁樵牧又焚秦郊集有
若真遁者以誘賊秦郊去郡城纔二十里道路夷坦寂
無人聲公募必死士預易麾幟色號設竒以須其至閱
再信賊游騎至秦郊公召將佐曰賊以我為遁明日當
悉其家屬乘高長驅以入郡城夜半分官軍為三路遏
其衝又以五百騎伏于麓凌晨賊果大至官軍逆戰聲
震山谷勝負未分也而伏騎張翼繞出賊背賊大奔潰
擒馘萬數生口無筭輜械蔽野追襲至永興之秦嶺因
收復永興之乾祐縣以歸時金州困于調度廩無儲積
士有饑色所得資幣盡分軍伍賴之以饒方賊之遇于
秦郊見吾麾幟色號特異固已駭怖念其老幼業與之
俱故其戰甚力而破敗最甚焉初桑仲既還襄陽已而
鳩集散亡攻圍鄧州鎮撫使譚兖力不支委城夜逃賊
復熾朝廷在遠未暇致討務存懷撫因就除仲襄鄧隨
郢鎮撫使革心而仲稔惡不悛反藉專征之權南攻德
安西據均陽是冬盡以其衆分三道一攻住口關一
出馬郎嶺一擣洵陽縣前軍去金州不遠三十里公曰
仲以我寡彼衆故寇三道以離吾之勢今吾破其堅即
脆者自走矣時賊自馬郎之北公遣統制焦文通禦住
口而自以親兵營馬郎與之對壘者幾月大戰凡六日
賊大敗奔潰縱兵追擊擒統領將官二十七人俘獲壯
士數千衆均州平仲之敗也為其黨所殺時又有王闢
董貴郭守中阻兵闚蜀雖兇悖虐焰下于桑李然其小者
猶不減萬數公悉討平之吳玠為宣撫處置使司都統
制守和尚原大摧烏珠公兼同都統守建康屬破鉅寇
二公實樞相張公浚所選任大犒元樂詩有陣頭雹散
千鈞弩漢上風馳八字軍之語至今人歌之公威稜既
著雖遠方持兵者願聽指蹤如知華州李子華知陜州
魯(闕)保據山寨襄唐鎮撫使李横實為鄰境知虢州耿
清又以部來歸受公節度于是宣撫處置使司又以公
節制商虢陜華沒于偽齊公曰上雖南巡不忘西顧令
商虢陜華没于偽齊而陜郡又密邇河東它日恢復故
疆必自此始則臣誤膺閫寄奚敢偷安乃遣僚屬高士
瑰部公兵將進圖商虢直抵盧氏與敵大兵三遇再破
走之遂定商州紹興三年春首金人偽皇子都統郎君
大舉圖蜀自商州以入守將邵隆移治上津敵遽至跳
奔初樞相張公前召公與吳玠及興元帥劉子羽會議
漢中約金人若以大兵入蜀即三帥叶勢相為手臂公
聞敵大入即駐軍漢隂一帶以應梁洋而金併兵自上
津疾馳不一日至洵陽境上公飛檄召漢隂諸軍統制
官郭進先以兵三千人至(闕)流乘夜發(闕字)于沙隈敵
捨騎鵝鸛來攻一日凡數十合進等禦之殺傷甚衆明
旦金人知官軍單寡即步騎並進塵土蔽天公曰敵遠
鬭飈銳難與爭鋒彼所以疾攻者欲因吾糧食以入蜀
耳即盡焚儲積發居民趨險保聚盡督漢隂兵自石泉
趨西鄉鄉將與宣撫制置使司及都統制司兵馬會合
併力禦敵公次西鄉樞相張公遣幹辦官甄授付公札
札急令清野會合所以禦敵者雅如公策公遂踰西鄉
都統制司移文命公控禦松林明月諸關公部分既定
敵窺伺所以遂越漢水敵半渡公命馳擊之大破其衆
生擒漢兒軍八十餘衆時宣撫置使司兵馬萃于饒風
關敵攻之甚復召公援公盡以兵陣于饒風下而發精
兵乘高禦敵一日數十戰長鎗衝突奮迅飄忽敵披靡
摧折弃甲星散傷痍踵路時敵殺馬而食者已旬餘顧
其營去已遠欲退不能進益窘時利路統制官郭屯營
次當饒風背乘夜以輕兵銜枚襲取之饒風失守諸軍
盡却興洋亦焚儲積為清野之計敵雖至漢中轉戰千
里死傷過半且無掠大失望其衆洶洶異謀欲叛復慮
我師掩至即無遺類遂自褒斜遁去樞相張公以敵
深入而亡失士馬之多前此有勝實同敗衂而卒保全蜀
者係諸將勤力弃過錄功用明黜陟聖旨盡加秩行賞有
差授公保大軍承宣使公曰某偹任爪牙不能殄滅強敵
致彼深入者皆某之罪也奚敢與它將比獨不受士益
重之時敵雖遁而偽齊遣周貴為京西安撫使盜據金
州發鎮兵復自饒風以出至漢隂周貴領兵拒戰統制
官許清横擊大破之貴僅以身免金州平時金州新苦
于兵軍食益難樞相張公命兼使司參議駐主閬中以
備川蜀而留格喜以兵三千控禦金房俄有令公移軍
渠州照應巴達等州一帶關隘紹興五年五月聞下詔
車駕親征劉豫公泫然曰上躬犯霜露以誅僭逆此正
臣子捐身報國之秋今分鎮詔書有悉心戮力屏翰王
室之語乞盡提全軍援行在州至于再三宣撫處置司
終以先獲聖旨令公保蜀遂不果行兼荆南府兼充荆
南府峽州荆門公安軍撫使江陵盜賊後城郭為墟前
徙枝江公至始還舊治帑廩室乏無三日儲乞置屯田
以為戰守耕之計爰擇荒田分將士為百莊莊耕千畝
唯山口富里田舊截阻河置千戶塘瓦窰三堰隄水分
溉為上堰廢榛莽公親督將士俱畚插從事計工六萬
有畸不浹旬告成公私之利無窮天下論屯田實不擾
民而得充國之遺意者必以公為稱首詔奬諭之紹興
六年制授公保安軍承宣使京西南路安撫司是時岳
飛為京西湖北宣撫使當受飛節制公昔為招撫使司
都統制日飛實以偏將從新鄉之役違公節度飛以其
所部别為一寨已而公兵大集飛一單騎叩公壘請罪
左右或勸公斬飛以謝衆飛惶恐色動公曰汝罪當誅
然去吾之久乃能策身歸服氣足尚也方國步艱危人
才難得豈復仇報怨時邪吾今捨汝因以巵酒飲之飛
再拜謝及公為制置使飛終不自安即檄使赴榮河把
隘自爾復暌及是公上章引嫌辭免劉麟再寇淮甸車
駕親征駐蹕平江府樞密院奏以都督府參軍除知邵
州命以所部隸侍衛馬軍司劉錡公聞之喜甚曰所付
得人矣二人素相知心且篤交契士論欽之就除知鼎
州將行疾遽作不起享年五十詔贈昭化軍承宣使息
六人仍與一子見闕差遣照管孤遺時荆南有彦舊部
曲聞彦死請于安撫使薛弼即佛宫迎彦繪像為位以
哭凡三日士大夫有意于人材者莫不時為嗟惜彦娶
劉氏封碩人長子顯成忠郎其次世官世雄皆未授命
彦事親盡孝撫弟姪盡愛彦既貴母太碩人已老彦喜
懼常形色晨昏無違誕日必設樂獻壽拱手侍側母素
嚴設飲食起居必劉氏親庖扶持無須臾離而彦每以
此為樂初彦會議于東京留守司家屬悉在河内及到
維揚行在所河北議將始獲致其父武經之喪與其兩
兄之孤猶陷于偽境在邵陽日彦優以金幣遣人抵河
内迎取之法當任子先推其姪疾且革殆不知人俄稍
悟召弟姪悉以財物均給之其為將帥也嚴明紀律沈
勇能斷而以公行之每出師無供帳厨傳誅茅為廬與
士卒同器而食井竈未具饑渴不飲食戰士卒有傷痍
者解衣療之親為傅藥或違令犯法雖故舊立斬之而
撫恤其家及凱旋論功必自下推衆以為難雖疎逖必居
上列以是人樂為盡死尤長于簡練士伍不以修飾為
先而取其輕足鷙果有力者每破敵大閱以充軍者蓋
十之一故其所部號天下精兵舊八字軍既屢摧堅陷
陣而勇夫羨慕誓不與敵俱生願刺者至萬數其金州
屢破大盜雖子弟從軍未嘗霑賞妻之弟戰沒于陣亦
不以為言張浚聞之特官其姪以勸盡忠者至于天籍
帑庾無毫髮私嘗曰人臣惟有功于國然後能享朝廷
爵祿俯仰無所愧怍苟貪冒苟得適足為恥故兩除留
務皆不拜故事廉車秩視從列凡除授即辭免請之備
禮彦即直還告命不為飾辭分鎮時便宜黜陟它鎮例
擬借官資彦于立功將士則上事于宣撫處置使司以
示不敢專彦喜人盡言幕客或面陳其短必歛容悦謝
雅性嫉惡尤切齒贓吏曰此偷祿蠧民者或干以私則
曰彦未有寸功以報主恩方且思革弊事故所未敢至
與人辯是非略不少屈己下氣故議者或譏其黑白太
分疎于涉世屢陷危機瀕于不免平日剛介寡合而待
士極能盡禮此彦為人之大略也林泉野記曰王彦
字子材懷州人武舉中第為河陽清河縣尉建炎初張
所為河北招撫使從其軍數月即用為都統制率兵五
十過河北與金三戰皆勝既而為敵所敗兵潰彦走衛州
龔城縣北太行山復聚兵皆湼其面云誓殺金人不負
趙王敵畏憚之呼為八字軍屢與敵戰勝負相當加河
東河北都統制俄還京師加河北河東制置使張浚薦
為御營司將從浚往川陜後為金房州安撫使知金州
賊似達寇郡彦擊擒似達又擊破賊桑仲復房州加均
房州鎮撫使紹興元年累破賊李忠二十餘萬忠遂降
劉豫次年擊破賊菫先于金州紫領巡城復戰于虢州
界彦敗亡統制官劉錡雖復勝然先困廹乃降彦洪州觀
察使三年正月敵困金州彦走金州為宣撫使司參議
官五年湖北宣撫使六年加保康軍承宣使京西南路
安撫使知襄陽府事復率衆萬赴行在除前營護軍都
統制復除浙西沿海制置副使七年駐軍平江與解潜
士卒交爭行宫前彦乞解任降洪州以其軍隸劉錡後
錡敗敵于順昌府雖錡善兵然亦彦軍之助也彦在郡
甚有治聲為時循吏九年移鼎州未赴疾卒贈昭化軍
承宣使十月孫睴為河南府兵馬副總管命孫睴
為河南府路副總管令招一千三百人是時有酈瓊叛
軍劉豫放歸農者又豫之廢也有自放免歸者甚衆皆
願募睴未至西京人數已足矣
三朝北盟會編卷一百九十八
