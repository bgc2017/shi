三朝北盟會編卷二百三十二
宋徐夢莘撰
炎興下帙
起紹興三十一年九月二十九日戊戌盡十月五
日甲辰
二十九日戊戌招諭榜三省樞密院同奉聖旨金人無
厭背盟失信軍馬已至川界今率精兵百萬躬行天討
有措置招諭事件如後一中原百姓見為簽軍想未忘
祖宗德澤痛念二聖未還豈肯從敵反攻舊主榜到各
宜相率從便歸業内有願立功來歸人當議優加爵賞
一金國渤海奚契丹一應諸國人等暴露日久無不懷
歸見此文榜請各散回本國别事新君可圖子孫長久
之利一中原諸路州縣官吏軍民有能以一路歸者除
安撫使以一州歸者與知州一縣歸者與知縣餘見任
官更不改易一諸路忠義豪傑小寨首領能立功自
效者並依前項推賞一中原並諸國良民見為奴婢者
並放令逐便内有自擒獲本主歸順者即以本主官爵
田宅推賞一諸國官吏軍民不願歸本國者當盡還官
爵雖見用事之人一例推賞優䘏與中國人一般更不
分别因而能立功效者不次擢用一軍行秋毫無犯並
不殺人放火亦不擄掠財物及婦女人等事平後放免
稅租十年一應干金人殘虐科須等事如僉刷人夫水
手工匠差科軍器糧草舟船牛車騾馬掠人家室女繡
女一切非法騷擾並行除放一酷虐之刑如滅族剥皮
油煎鋸解脊之類深可痛心一切除去右件中原官吏
軍民及諸國人等各懷忠憤改慮易圖克建功名共享
安泰故兹榜示知悉約束沿邊州縣官不得差出臣
僚上言臣竊謂沿邊諸郡正在守倅等官協心相與措
置共濟國事今來邊郡官員率懇監司别作名目差去
欲望聖慈特降睿旨戒飭諸司招諭指揮三省樞密
院同奉聖旨朕念中原赤子及諸國人等久為金人暴
虐役使科歛或為奴婢已無生意又言指吾舊疆百姓
為宋國殘民蹂籍殺戮無顧惜朕聞之痛心疾首是用
分遣大軍諸道並進以救爾于塗炭想聞王師至必能
相率歸順朕不惜官爵金帛以為地土來歸或能攻取
城邑除爵賞外凡府庫所用盡以給賜朝廷所留惟器
甲文書糧草而已如金國渤海契丹漢兒應諸國人能
歸順本朝其官爵賞賜並與中國人一般更不分别内
燕北昨被發歸國者盖為權臣所誤追悔無及今雖用
事並許來歸當優加官爵勿復疑慮朕言不食有如繳
日立賞格指揮三省樞密院勘會諸軍官兵遇敵能
戮力破敵立到功效從主師保明申奏朝廷厚加推恩
外有接納到歸附歸正人今立賞格項下一接納到五
百渤海漢兒萬戶補武翼郎若接納到五百人即與接
納到千戸同賞若接納到五百人以上累賞百長補承
信郎若接納到二百人即與接納到百人長同賞若接
納到二百人以上累賞一餘軍接納到一百人以上補
承信郎五十人補進武校尉三十人以上補進義副尉
五人以上補守關進義副尉五人以下補進勇副尉一
接納到僉發南軍萬戶補保義郎若接納到萬戶同賞
若接納到一千人以上累上千戶補承信郎若接納到
五百人即與接納到千戶同賞若接納到五百人以上
累賞三百戶補進武校尉若接納到二百人即與接納
到百人長同賞若接納到二百人以上累賞百人長補
進義尉若接納到二百人即與接納到百人長同賞若
接納到百人以上累賞餘軍接納到一百人以上補下
班祗應五十人以上補進義副尉三十人以上補守關
進義副尉一女真契丹渤海漢兒并簽發南軍等如自
能前來歸附並優與補官爵内已有官人于原官上優
加陞轉仍與不次擢用一歸附正人並不得輒有傷害
及掠奪財物如違將犯人依軍法施行賜統兵大帥
詔朕列此禁旅控扼邊陲雖分道置使總領其事至于
緩急之際犄角相為要如手足之捍頭目不待索而自
至者勢當然也卿等受制閫之寄臨破敵之機營壁相
望若一身倉猝有警赴援立至共成恢復之功以底中
興之業犒勞行賞咸不汝遺將來成功當一例推恩故
兹詔示想宜知悉吳璘克蘭州吳璘申朝廷云西和
州&KR1291;川知寨張彦忠等申招收到北界熙河蘭州千戶
王洪同招撫部押軍馬魯孝忠等率蘭漢軍民投拜
其偽官尚恃不肯投拜宏等領官兵鬭敵于九月二十
九日將本州偽守女真安遠大將軍蘭州刺史温都烏
頁等首領殺戮收復蘭州了當并存恤一行軍民訖
三十日己亥吳璘克隴州吳璘遣彭清張德攻打隴州
己亥入之與金人巷戰知州盧奉國同知劉昭武走上
涼樓招撫不下用火燒毁及燒州倉草場糧草盡被燒
毁有歸降者撫定勅賜吳璘朕惟神州赤縣皆祖宗
故地以陷异域踰三十年而金人無厭覆出為惡兹用
命虎臣數道並進憤焉有所出久矣功名之志深所未
忘已除卿陜西河東招討使制書到日卿可量已之勢
審動静之宜即提銳兵直出漢中弔秦晉之遺民撫唐
漢之都會所過城邑拊摩勞來誡爾軍士毋殺人毋
踐稼毋掠婦女毋焚室廬使之簞食壺漿以迎王師副
弔民伐罪之旨昔漢光武遣馮異征關中云今之征伐
非不略地屠城要在平定安集之耳朕于光武遠有慚
德而卿之才烈豈直可比馮翼而已哉勉行此言副我
諄囑至于臨敵重慎見可而進信賞必罰恩結士伍是
皆所期卿者也舍爵策勲朕無所吝乃眷西顧實勤我
心
十月庚子朔劉錡諸軍會于盱眙軍劉錡會諸軍以十
月旦皆到盱眙淮南轉運楊杭為隨軍轉運亦在軍中
四月癸卯陜西河東各路招討使劉錡京畿淮北京東
路河北東路招討使成閔除京西路河北西路招討使
吳璘除東路招討使魏勝知海州夏俊知泗州
湖北京西宣諭使汪澈論軍馬經過批支錢糧不便擾
民汪澈為湖北京西宣諭使奏劄子曰臣伏見成閔一
軍人馬昨自行在起發前來湖北原降指揮所至州縣
批支錢糧其錢于經總制錢内支其米于常平義倉内
支仰見陛下聖慈惟恐擾科于民臣繼被旨以使亊陛
下聖駕經由成閔所行之路因訪聞所支錢糧州亊有
無欺弊乃聞縣下經總制錢並係每月解發赴本州主
管官通判廳交納今來人馬經過所支錢糧多是逐急
催促人戶今年折帛錢借兊支遣或于人戶以等高下
敷借應副臣嘗契勘經總制錢縣道大小不同終歲所
入自有定數而軍馬批支豈容得滯若不從權以致敗
闕但折帛錢已係科撥下諸處總領司今來總領所必
不肯認其數督迫不已又誅求于民所敷借人戶錢既
不以經制錢支還則是横歛今欲乞令逐州主管經總
制官司將今一州統收之數撥下大軍經由縣分通融
支遣所有過借人戶錢乞從縣道將折納今年以後本
名諸色官物却依舊于經總制錢豁破如此則元降指
揮不為虛文而官吏少安民不重困如得允當乞賜睿
旨付有司施行從之李顯忠及金人相遇于正陽西
金人退去池州駐劄諸軍都統制李顯忠提兵在淮西
壽春安豐之間欲回軍廬州徐觀其變到謝步會探者
報曰金人自正陽渡淮矣顯忠曰到廬州歇泊定若金
人入境當收拾些首級而回甚善參議官劉光輔曰不
然若欲尋戰功而歸豈可倒却宜占形勢之地劄寨角
以待之見利則進策之上也顯忠從之得此山林深可
以設伏兵于林中俄報金人已渡正陽者顯忠率諸統
制諸統制各帶精銳心腹數十人共百餘騎前往巡綽
果遇金人三百餘騎各張陣勢相望良久金人有百餘
騎轉山取路直掩顯忠之背顯忠覺之率諸統制邀截獲數
人而還顯忠亦失黃小官人等二三人金人遂退去合大軍
矣顯忠問所獲金人主將為誰為郭副留韓將軍也郭
副留者藥師之子韓將軍者常之子也皆為萬戶顯忠
軍中有中侍大夫至小使臣空名官誥付身僅二千道
是役也書填悉盡中侍大夫告有三光輔及統制受之
詔親征詔曰朕履運中微遭家多難入陵廢祀可勝懷
土之悲二帝蒙塵莫贖終天之痛皇族尚淪于沙漠神
京猶陷于殊方銜恨何窮待時而動未免屈身而事小
庶期通好以弭兵屬強隣之無厭曾信盟之弗顧怙其
富強之力濟以貪殘之兇流毒徧于中土視民幾如草
芥赤地千里謂殘暴而無傷蒼天九重以高明為可侮
頃因賀使公肆嫚言指求將相之臣坐索淮漢之壤視
眈如虎謂我無人朕姑務于含容彼尚飾其奸詐嘯厥
黨類驅吾善良兵氛侵及于中原烽火遂交于近甸皆
朕威不足以震叠德不足以綏懷負爾萬邦于今三紀
撫心自悼流涕無從方將躬縞素以啟行率貔貅而薄
伐取細柳勞軍之制考澶淵却敵之規詔旨未頒歡聲
四起歲星臨于吳分冀成淝水之勲鬭士倍于晉師當
决韓原之勝尚賴股肱牙爪之士文武大小之臣戮力
一心捐軀報國共雪侵凌之恥各肩恢復之圖播告邇
遐明知朕意遺史曰詔未降一月之前市人皆能言
其詔文既降已知久矣製成但未降間不當漏于外耳
又先期降付吳璘軍中有旨未得頒行璘具奏乞頒行
俄已降出頒行矣吳璘李顯忠奬諭詔勅吳璘等所
奏首先破敵大獲勝捷事具悉朕屈已講和以安黎元
敵人貪惏無所底止肆其驍勇薄我邊陲卿忠義奮揚
肅征天討剪厥黨羽摧其奸鋒捷書報聞良深嘉尚想
師行於枕上而敵在於目中勉爾功名副朕所傒故兹奬
諭想宜知悉冬寒卿比平安否遣書指不多及劉錡
等檄契丹西夏高麗渤海韃靼諸國及河北河東等諸
路書太尉威武軍節度使淮南浙西江東西制置使劉
錡慶遠軍節度使神龍四廂指揮使京湖制置使成閔
少保奉國軍節度使四川宣撫使吳璘檄告契丹西夏
高麗渤海韃靼諸國及我河北河東陜西京東河朔等
道官吏軍兵等盖聞惟天無親作不善者神弗赦得道
多助仗大義者衆必歸敢攄一切之誠用諗萬方之聽
我國家功高上古澤潤中區列聖重光方啟升平之運
斯民不幸適丁板蕩之灾蠢兹金國之微首覆契丹之
祀怙其新造間我不虞強威既陷于神都虐焰殆彌于
宇縣兩宫北狩訖罹北地之烟塵大駕南巡未正東京
之日月凡居率土誼不戴天主上紹開中興宏濟大業
望山河而隕涕瞻陵廟以傷心盖卧薪嘗膽之是圖寧
拯溺救焚之敢緩然以人命至重嘉兵不祥靡惜屈已
以事讐姑欲安民而和衆豈謂恃強之衆紐于好武之
資以至不仁為大不道驅我中原之老稚剪為異地之
囚俘乃輕棄于殊方輒坐張于畿甸自謂富強之莫敵
公然反覆以見欺指揮而取將相之臣談笑以求淮漢
之地九州四海聞之怒髮以衝冠百將三軍誰不搴旗
而抵掌幕府濫應齎鉞盡護戎旃冀憑宗社之威靈一
洗朝廷之積恥待時而動歷歲于兹天速其亡使委身
而送死人自為戰誓不共與俱生帝尊一臨士氣百倍
劉制置悉南徐之甲成馬軍興侍衞之師李四廂虎視
于青徐王太尉鷹揚于穎壽鄂師擣崤函之險步軍衝
伊洛之郊兵多堅鋒勇有餘憤以此制敵何敵不摧以
此攻城何城不克惟彼諸邦之小國久為鉅宋之歡鄰
玉帛交馳尚意百年之信誓封疆迥隔頓違兩地之好
音願修繼好之規共作侮亡之舉至于秦晉竒士齊趙
雋才抱節義之良謨志功名之嘉會為劉氏左袒飽聞
思漢之忠傒湯后東征必慰戴商之望抗旌雲合投袂
風從或據郡以迎鋒或聚徒而特起乘兹破竹之勢立
爾剪茅之勲侯王寧有種乎人皆可致富貴是所欲也
時不再來更期父老之誨言深念祖宗之德化勿忘舊
主重建丕基檄到如前書不盡意收復陷沒州縣指
揮三省樞密院同奉聖旨國家以金人不道棄信渝盟
遂至興師本非得已爾指揮諸將所至先問百姓疾苦除
以官庫給散將士外不得燒毁屋舍殺戮平民劫奪資
財擄掠婦女其應干非法科歛役使殘酷不便事件害
及吾民者日下除去見作奴婢之人並與釋放如豪傑
忠義之士能據一縣迎降者即與知縣以州迎降者與
知州以一路迎降者除安撫使其集合義兵自效者並優
補官爵别加任使為金人奴婢能擒殺其本主者便與
本主在身官職仍以本戶田宅錢物盡行給賜
五月甲辰陳桷差兼京畿淮北京東路河北東路招討
使司隨軍轉運使李植差兼京西河北西路招討使可
隨軍轉運副使
三朝北盟會編卷二百三十二
