三朝北盟會編卷一百十四
宋徐夢莘撰
炎興下帙
起建炎元年十一月丁亥盡二年正月十一日丙
申
十一月丁亥朔曲赦應天府宿亳楚泗揚州朕法羲易
之省方體周王之時邁粤自纂圖之歲率勤巡狩之行
北繇睢陽來撫淮甸歷宿亳之境域過楚泗之郊圻觀
廣陵形勢之雄思藝祖規模之大講求民瘼修舉政綱
念聖人之德好生常軫懷於矜恤而天子所至曰幸得
無望於惠綏矧復兹禮甚希吾人實衆雖戒供湏之擾
寧微應辦之勞駐蹕之初惠不可後宜敷慶宥用慰羣
情於戲若日月之有光明或先臨照如天地無不覆載
咸所盖容思萬方之罪在子尚一人之慶有賴悉蠲咎
累共迪中和咨爾庶邦咸悉朕意
四日庚寅詔求能使絶域將萬衆者朕以眇躬嗣承大
器屬時艱危慄如冰淵念二聖母后之未還宸極而宗
廟生靈之重任常懼弗勝臨御以來備殫智力而人多
規利士樂赴功靡弊之餘艱於振起遣兩道迎還之使
未副所期為中原固守之圖亦慮弗至思得忠信宏博
可使絶域與智謀勇毅能將萬衆成朕孝悌之志而共
安中原慮其湮沉弗能自達夫以天下之大祖宗德澤
涵養之久宜多異材副朕延竚仰三省樞密院昭示朕
意不以有無官資並許詣行在登聞檢院自陳朕將不
愛惜爵禄優加禮遇以表忠義濟時之功
六日壬辰宰執早朝登御舟進榻前奏
九日乙未王彦及金人戰於太行山遁去王彦在西山
聚兵既集常慮糧儲不繼一日𤼵軍兵運粟會奸人有
告敵帥者金人乘虛遽以大兵薄彦壘彦率親兵乘高
禦之衆稍卻彦大呼勇士盡力而戰且以強弩飛石齊
𤼵金人方稍退金人有死者皆以馬負屍而去自此金
人布長圍欲久困彦彦絶饋運者旬餘彦檄召諸寨兵
大至金人乃遁去遺史曰時金人銳意中原特彦在
河朔以兵勢張甚未暇南侵一日敵帥召其衆首領俾
以大兵再攻彦壘首領跪而泣曰王都統寨堅如鐡石
未易圖也必欲使某將者願請死不敢行其為所畏如
此
十四日庚子車駕次泗州尼堪約諸將分道河南
節要曰尼堪知張邦昌之廢故約諸將分道河南東路
鄂勒歡入攻山東西路尼堪入攻京西尼堪又除金人
萬戶羅索為陜西路先鋒都統以金人萬戶薩里罕貝勒哈
芬以副之侵陜西鄂勒歡自燕山率衆由清滄渡河以
侵山東
二十二日戊申知密州軍事趙野棄城而去趙野以前
執政知密州見山東盗賊縱横官儀據即墨不退翠華
乃在淮甸王命不通遂具車擔裝載輜重以家屬乘轎
馬棄一城軍民浩浩長行軍民偶語兩日不定於是杜
彦等乘間作亂
二十四日庚戌密州軍卒杜彦李逵吳順反杜彦自稱
知軍州事追執趙野殺之趙野棄城去有守衙節級杜
彦樂將節級李逵小節級吳順三人者因民洶洶遂謀
作亂且曰方今盗賊縱横一州生靈豈可無主請自為
知州軍兵皆聽命彦遂知州而與順左右之彦遂遣人
追野至張倉鎮執野并其家屬回癸丑彦等坐黃堂上
其徒黨聲喏報捉到趙野彦曰爾為知州自般老小向
南去不知一州生靈誰其為主野不能應彦令取木驢
來釘其手足野大驚乃呼曰太尉願愬一言彦媟罵之
衆已撮野跨木驢釘其手足矣推出樵門遲而殺之取
其頭籖於市用一笠兒盖其上百姓見者為其垂淚其
家屬徒黨分去唯一子學老得脱彦等取密州一城強
壯盡刺為軍
二十五日辛亥金人䧟河間府權府鈐轄孫某廉訪李
某皆被殺先是河間府黃潜善以兵赴大元帥府也今
鈐轄孫某權府事金人攻河間府孫鈐轄盡力禦之高
陽關廉訪使者内侍李某屢率兵與金人接戰河間府
士民仗其忠勇金人攻破之西北角破而城中築月城
護其闕凡築月城三重兩次攻破時月城已近雲一營
是日雲一營中遺火諠亂金人乘亂攻䧟之大肆殺戮
至於子城忽傳令戢兵時城中士民死者已幾半孫鈐
轄李廉訪皆死於亂兵
二十七日癸丑車駕至揚州駐蹕鄂勒歡自燕山率衆
由清滄渡河以攻山東尼堪自雲中率衆下太行渡河
陽再䧟西京及遣金人萬戶尼楚赫博索察罕瑪勒等以攻
漢上節要曰時政記建雄守河陽翟進扼河清白磊敵
夜渡河背攻河南城建雄之軍遂潰尼堪兵得渡首敗
姚慶軍於偃師慶死之西京官吏棄城南走殘民開門
以降尼堪遂入西京屯於大内以代州叛臣李嗣本知
河南府事且遣金人萬戶尼楚赫軰攻漢上尼堪不自行
者以時宗澤守東京恐澤邀其後故自據西京與澤相
持使漢上之兵無後顧之憂也
十二月八日癸丑金人䧟鄭州知軍州事董庠棄城走
前知階州董庠者因來勤王潰散無斫歸宗擇留守東
京令庠知鄭州金人入境澤出兵援之為金人斫敗庠
已棄城而走金人不入鄭州而退去遂專往京西遺
史曰金往西京車駕在揚州金人議進兵殘擾京西乃
遣尼楚赫大王自汜水渡河攻西京西路制置河南尹孫
昭遠不敢當引兵即避之金人遂䧟西京
十二日戊辰金人自龍門渡河沿河安撫使曲方遁走
自河東一路䧟沒畫河為界朝廷以唐重帥關中重沿
河置安撫使以統制將兵守河而安撫統制屢易最後
以曲方為沿河安撫使方以衰老皓首黧面如鬼物統
兵駐於韓城日以飲酒蹴踘為事未嘗治軍政金人議
侵關陜乃遣尼楚赫大王提兵一路擾京西又一路自慈
隰而南欲攻陜右羅索貝勒統之唐重遣總管劉光
弼齎帛犒兵河上光弼至華州聞金人逼河遂留不進
金人自龍門清水地方分奪扼渡河而方猶飲酒以告
者為妄言金人出龍門山並河而南距韓城四里方始
覺知乃擁兵遁走光弼聞之不歸長安而走邠岐
十九日甲戍金人攻同州軍知州事鄭驤赴井死周良
以同州降於金人羅索貝勒自清水曲渡河距同州猶
七十里人心已動不安癸酉金人漸至同州通判及知
縣衆官皆走甲戍同州閉門知州鄭驤赴井死軍民上
城名為守禦而諠亂無法金人至城下呼請官員打話
軍民謂寄居官承節郎前知沙苑監周良者子弟所出
身可與打話遂同請良良辭不可軍民曰州縣見任官
皆棄城去若承節不向前承當則一城生靈皆遭荼毒
良不可已而從之令立青盖於城上金人遂就來打話
且令投拜良曰如大金不殺戮願以城降金人許之良
出城見其帥請降喜以良為定國軍節度使知同州唯
遣十數騎入城索寄居官皇城某追取金寳畢殺之又
入州學取書籍而去餘無秋毫之擾遺史曰秦檜當
國鄭驤之親屬為檜客情意密驤以死節贈通議大夫
猶以為末為錄其叱罵金人之節加贈樞密直學士制
曰往者人習治安士喪廉恥遭時分變坐視傾危盖
日詭隨罔知尊主庇民之道故臨事讋懼宜無仗節死
難之人朕承多難每為永歎倘聞義烈豈無褒揚具官
鄭驤禀性剛明守身端靖始將使指旋剖郡符迨外患
之横侵能嬰城而自固旁無應援迄以䧟亡蹈白刃之
在前叱敵人之愈厲雖加䘏典未慰忠魂載頒渙渥之
恩增賁宥密之職靈兮英爽歆此寵榮後又請謚曰威
愍驤赴井時金人猶未傅城初無固守與呵叱之節可
謂詭冐矣羅索自同州韓城縣界越河以入長安
節要曰時羅索屯河中蘇村官軍扼蒲津西岸敵不得
渡遂潜由上流韓城之域一夕履冰而過直入長安於
是蒲津官軍不戰自潰
十四日己邜金人尼楚赫䧟汝州提點刑獄謝京走被殺
尼楚赫䧟汝州將兵挾提點刑獄公事謝京出城奔走去
將兵王俊聚衆後據繖盖山有衆數萬河東制置使
王&KR0008;棄陜州奔於興元府王&KR0008;為河東制置使軍於陜
州同州既䧟&KR0008;之兵潰亂不能整乃留張昱治陜&KR0008;率
衆由金商欲入川州縣震駭欲閉門拒守獨提點刑獄
張上行破衆議迎&KR0008;處於興元府給其衣糧
建炎二年正月二日丁亥金人尼楚赫攻鄧州安撫使范
致虚弃城走權安撫使劉汲率衆出戰被殺遺史曰
初河東制置使趙宗印退軍取商州路出武關欲赴揚
州到方城縣遇范致虚使之知鄧州兼西路安撫使致
虚下車方僅一月而金人攻鄧州致虚聞風先遁去宗
印以其兵𢃄挾民出城入房州往襄陽金人帥尼楚赫
大王至城下轉運使權安撫劉汲率將兵二千人及兩
都監出南門聲言欲戰或以為出奔為金人所掩汲及
兩都監被拘執或曰登時被殺乾道六年左宣議郎秘
書省校書郎兼國史院編修官劉惇進狀伏念臣先祖
朝議大夫知鄧州兼京西南路安撫使臣汲起自諸生
遭時多故欽廟收之放逐出使京西光堯錄其勞效就除
帥事於時國兵新破敵勢方張漢沔之南四面皆敵孤
城散兵無經久計先祖父臣汲志於急病受命感遇慷
慨自奮誓以死報乃建炎二年正月三日敵騎至鄧州
先祖父臣汲親統將兵出城與金帥尼楚赫大王二十萬
衆接戰在本州城南當陣遇害五月六日奉聖旨贈兩
官特與兩資恩澤當先死事實跡見於提點刑獄權州
事程芾之所奏出戰始末見於京西使臣將校之所供
蒙恩褒贈見於武勝軍之所被授吏部之所給一時事
勢與朝廷之委寄士大夫之論議則見於御史中丞許
景衡章疏而先祖父臣汲忠義憤激凡所施置則見於
行狀為當時先父臣裴自蜀聞難即赴京西朝廷俶擾
告命淪失先臣蚤世諸父流離存沒恩命兩未獲霑因
之先祖父四十年死節未昭於時雖於其間累有申請
值秦檜當路用兵事務從閣束迄無行下自分此生賫
恨永已誠不自意未死之年誤蒙陛下召自遠方擢寘
三舘孤賤形跡一旦得遇天日昔之無告佀可號訴累
年於兹猶以遭聖明未有補報内抱沉痛抑而不發近
者誤蒙聖恩待罪史氏獲與諸儒朝夕網羅放失舊時
稍知紹興之間鄭驤唐重之流贈官賜謚之典皆因子
孫自言得以推恩乃知聖朝於盡節之臣隐率崇終無
所不盡而先祖父臣汲當艱難時仗節死義比於二人
迹狀顯著徒以子孫賤遠不能號天扣地請命聖世致
使歲月引久史臣不盡太常不謚忠義大節冺滅無聞
其責在臣無以自贖使臣今日叨塵朝列謬當載筆日
見已行之事而猶隐忍緘默若不祈請將復何顔戴天
履地仰惟皇帝陛下臨朝厲精大明黜陟日月之照細
大不遺方將崇奬死忠褒勸名節使天下聞風有所砥礪
是又先祖父臣汲孤忠暴白之時子孫沉冤巨痛有所赴
愬之日重念國難以來州鎮牧守不可勝數倉卒之間
望風棄城盖十八九嬰城自守百無一二至於整兵迎
敵以必死抗節者又絶無僅有昨來先祖父臣汲死事
之迹既有上件帥臣所保奏武勝軍所被受使臣將校
所供吏部所給公憑臣僚章奏疏所論時事一一並可
照騐則臣籲天泣血泥首請命冀獲彰聞此固其所臣
窃見唐安史之亂顔杲卿李愷張巡許遠皆盡節於天
寶之末至德之初而顯於建中長慶之間差次於元和
之世褒忠尚義以儆於時雖數十年久猶不可已致太
常博士獨孤及議郭知運謚謂不當以過時廢禮則臣
於此時控告君父猶不為遲檢紹興五年十一月四日
聖旨指揮節文應守臣守禦臨難不屈死節昭著不以
官器高下並令本路帥司保明指實聞奏特與賜謚臣
先祖父臣汲事跡委是應得上件指揮臣今啣哀瀝血
伏詣闕下繳進以聞臣誤被聖奬身居朝列莫敢興造
曖昧僥倖上恩一言涉誣罪當萬死伏望皇帝陛下天
地父母時軫睿慈哀憫死節之臣申詔有司考按事實
悉依建炎詔書非獨以慰九原孤忠螻蟻小臣生死骨
肉之幸亦庶幾激𤼵忠義砥礪名節於風俗隆替不無所
繫伏候勅旨續據太常寺中檢凖紹興五年十一月四
日指揮節文云云今凖省部偹凖都省批送下劉焞伏
乞賜祖父謚事今將連到錄曰照得故知鄧州權京西
安撫使賜太中大夫劉汲先因金人侵我鄧州統將官
戚鼎提兵戰殁蒙本路提刑程芾保奏贈太中大夫本
司契勘本官係守臣戰歿應得上件指揮正月三十日
奉聖旨特與賜謚施行本寺今欲擬謚二月二十九日
奉勅以孤壘抗方張之勢義弗圖存事本朝有仗節之
臣死為不朽敬徇易名之請因宏勵俗之規具官劉汲
奥學决科誠心享上值同朝之惡直遭排擯而自如賜
環於靖康更化之初分閫於建炎再造之日屬兹穣守
正扼敵衝衆避敵以苟全獨舍生而徇難髮歸若動尚
想常山之威眥裂大呼不媿睢陽之戰哀百身而奚贖
節一惠以表尊慮國為忠捐軀曰介冀英魂之如在歆
䘏寵之不忘可特賜謚忠介
九日甲午簽書武勝軍節度判官廳公事李操降於金
人遺史曰金人至鄧州官兵守禦劉汲被執守陴者
已見金人作木栅圍城矣穰縣典史格某之子被驅擄
作栅金人遣入城使諭城中投拜格氏子呼於城下守
陴者皆識之遂鈎上城格氏子曰尼楚赫大王兵十萬取
今日已時攻城城破雞犬不留若能速便投拜則可以
免禍有趙士習者福建人欲投拜僉判李操者西京人
不欲投拜曰當盡死節趙士習曰豈不知盡死節而為
忠雖死無益於事奈一城生靈何操語塞遂諾與趙士
習出城見尼楚赫大王投拜尼楚赫拆箭為誓不洗城由是
金人遂入城初淵聖用宰相白時中之議欲幸㐮陽而
鄧州為行宫截留四川輕賫綱及聚糧草至是盡為金
人所得又需索百色技藝人及金銀物帛如京師圍城
中根括之法尼堪烏舍屯西京鄂勒歡䧟青維二州
羅索貝勒䧟延安府金人䧟延安府東城是時鄜延
路經略使王庶在鄜州家屬在延安府奔走得達鄜州
權知延安府事劉洪與軍民共守西城
十一日丙申金人尼楚赫䧟均州知州楊彦明棄城走先
是靖康初金人方至河北而諸路州縣軍民皆殺歸朝
燕官唯均州有添差武當縣丞不釐務在任雄翔者燕
山人三世及第有知算尚義慷慨聞亂即率歸朝燕人
約七十餘人家家所有金刀麫刀以至果刀剃刀應干器
械尺鐡盡赴州納之知州楊彦明信其然常衛護保存
故人不敢犯未幾有潰散兵犯均州境彦明令雄翔措
置雄翔即授方略分委其衆當之每出必勝均州人亦
賴之漸付以器甲兵馬使防境内雄翔常語彦明曰國
家忘戰久士卒懈惰不可用若金人至必不可當前者
邊事初動時若國家能盡取歸朝燕人使之邊防取之
有道猶可支吾今國家兵馬更十年後恐不復可用彦明
以其言為是及金人犯境境内百姓流徙而去彦明計
窮未知所措雄翔乃以其衆送彦明全家上武當山與
彦明敘别復聚其衆還城中金人到雄翔迎入城於是
歸朝燕人盡隨金人北去
三朝北盟會編卷一百十四
