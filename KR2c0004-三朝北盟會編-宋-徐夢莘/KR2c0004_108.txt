三朝北盟會編卷一百八
徐宋夢莘撰
炎興下帙
起建炎元年六月八日丙寅盡二十五日癸未
八日丙寅内降黜責士大夫手詔朕惟祖宗創業守成
垂二百年涵飬士大夫至矣靖康變故仕於中都者曾
無仗節死難之士而偷生取容何其衆也甚者乘時為
奸靡所不至實為中國羞公議勿容姑取跡状尤顯著
者量加竄黜為臣子之戒夫節義正所以責學士大夫
也至於武官卒伍理當闊略以責後效惟王宗濋首引
衛兵逃遁至都城失守不可不責餘姑務含容一切不
問咨爾有衆其體至懷故兹詔示各宜知悉内降手
詔王宗濋首引衛兵逃遁至都城失守不可不責其餘
姑示含容一切不問宗濋可散官安置制曰國保城闉
賞誅而已將援枹鼓生死以之矧提師旅之嚴中護皇
居之重倘先失守安所逃刑具官王宗濋蚤繇戚畹之
華擢寘殿岩之邃庶幾自立上荅所蒙方兵戈交内外
之鋒於呼吸有存亡之變衛吾宗社恃汝腹心乃無效
命之忠唯作全軀之計望風驚讋委衆潰奔朕心推禍
亂之原知汝罪辜之首宜明邦憲以謝國人尚緣四姓
之親姑從八辟之議爰鎸寵秩卑以散官其堅訟過之
心服我好生之德洪芻罷諫議大夫張卿材罷刑部
郎官胡思王及之余大均周繼文陳冲並先次放罷以
御史臺勘司有請也傅雱特授宣教郎借工部侍郎
充大金通問使朕講殊鄰之好求專對之才念國家艱
難之餘方賢者馳騖之日以爾疏通無壅沉毅有謀雖
山濤不學於孫吳而季布得聲於梁楚比選出疆之使
實膺仗節之行方事遐征無幾微見於顔面宜加寵數
送禮樂而有光華是用擢之銓調之中假以事官之貳
庶爾一言之合成吾兩國之歡日佇來歸毋忘自效
遺史曰先是上即位痛念鑾輿北狩未還欲遣使於金
國通問且祈請河北已差同望而河東難得其人李綱
荐雱有專對之才雱字彦濟臨江軍人進士及第時從
事郎乃改宣教郎借工部侍郎使於金國識者已知上
意在乎講和矣募河東河北忠義之士能保有一方
或力戰破敵者授以節鉞餘賞有差宋澤奏剳論不
當割地朝廷議割河東河西及陜之蒲觧宗澤奏剳論
其不便曰臣聞天下者我太祖太宗肇造一統之天下
也奕世聖人繼繼相授增光共貫之天下也陛下為天
眷祐為民推戴入紹大統固當兢兢業業思傳之億萬
世奈何遽議割河之東又議割河之西又議割蒲之觧
乎此三者太宗基命定命之地奈何輕聽奸計附敵張
皇之言而遂自分裂乎臣窃謂淵聖皇帝有天下之大
四海九州之富兆民萬姓之衆自金人再入未嘗用一
將出一師厲一兵秣一馬曰征曰伐但聞奸邪之臣朝
進一言以告和暮入一說以乞盟惟辭之卑惟禮之厚
惟敵言是聽惟敵求是應因循踰時終之二聖播遷后妃
親王流離北去臣每念是禍正宜天下臣子勿與金人
俱生之日也臣意陛下即位必赫然震怒旋乾轉坤大
明黜陟以賞善罰惡以進賢退不肖以再造我王室以中
興我大宋基業今四十日矣未聞有所號令作新斯民
但見刑部指揮有不得騰播赦文於河東河西陜之蒲
觧兹非所以新人耳目也是欲蹈東晉西邊既覆之轍
爾是欲裂王者一統之緒為偏伯者爾為是說者何不
忠不孝之甚也既自不忠不孝又壊忠義之氣俾河東
河西陜之蒲觧皆無從為忠義是賊其民者也臣雖衰
年不勝憤痛激切之至
十二日庚午謝克家范宗尹並落職宫祠制曰父母君
臣之義所謂在三死生禍福之間豈容有二具位謝克
家范宗尹被寵有日宜知所天乃國家遭變之時昧賢
者潔身之道雖揚雄之投天禄自以無它然鄭虔之貶
台州難於幸免宜鎸華秩退領宫祠兹於寬貸之恩毋
廢省循之戒
十四日壬申内降河北河東諸路官吏軍民手詔制曰
勅河北河東諸路州縣守臣將帥忠義軍民等朕惟祖
宗德澤在民垂二百年天下乂安靡有變故而宣和靖
康以來國家多難金人内侮道君太上皇帝下哀痛之
詔講揖遜之禮比德堯舜古今鮮倫孝慈淵聖皇帝以
恭儉之德爰受内禪海内欣戴日傒治康而朞歲之間
敵馬再侵墮敵奸計但以講和一事終至宗社阽危既
盡取玉帛子女公私財力悉為耗竭乃始劫遷二聖中
宫洎皇族尊幼中外□戚以行惨酷之禍振古未有朕
以介弟受命總帥臣民推戴廹以大義入繼大統重以
父兄之辱飲血嘗膽疾首痛心願為天下忠臣義士共
濟艱難而近者使臣來自北部審聞兩路守臣義不愛
生誓以死守金雖憑恃甲兵之衆敢肆攻圍而能率厲
士民屢挫仇敵其忠義軍民等倡義結集以萬計邀擊
其後功績茂著朕甚嘉之夫河北河東國之屏蔽也朝
廷豈忍輕弃靖康之間特以金人憑陵不得已割地賂
之將以保全宗社休兵息民而金人不道攻破都城易
姓改號劫鑾輿以北遷則河北河東之地又何割焉已
命遣師以為應援兩路州縣官守及忠義之士如能竭
力捍禦一方及紏集師徒力戰破敵者至建炎二年當
議疇其勲庸授以節鉞其餘官吏軍兵等優加陞賞應
税賦財貨悉許移用官吏將佐悉許辟置朝廷更行量
力應副為國藩屏以昭茂功庶幾中原彌寧生靈休息
強憐悔禍二聖有可還之期則予一人膺受多福爾亦
有無窮之利不其韙歟故兹詔示想宜知悉河北河東
路守臣各轉兩官有職名者進除餘具職位姓名以聞
又詔自今有能收復兩路已䧟州郡及救觧危急保
全一方攻效顯著者除本處節度觀察團練防禦使依
方鎮法又詔兩路軍民自今不許撰造亊端以疑慮
擅殺官吏又命使臣賫夏藥徧賜兩河守臣將佐又
命催貨務印造見錢鈔遣使賫送兩路州郡又命降
見錢鈔三百萬貫付河北河東路陜西路漕司廣糴應
副兩路又命起東京路夏税絹於大名府樁管川綱
河東税絹於永興軍樁管以待兩路支俵李綱傳信錄
曰右詔命數事皆上意也於是兩路知天子德意人情
翕然蠟書日至間有破敵捷報金人圍守於諸郡者往
往抽退
十七日乙亥胡舜陟胡唐老姚舜明王候各降兩官制
曰御史於百官之回邪政事之闕失皆得而言之朝廷
所恃以為安危御史有不能其官者顧獨無責哉頃者
敵馬内侵變生不測鑾輿出狩事孰大兹汝曾無一言
為國長慮乃始終和議墮敵計中今而不懲失政刑矣
禠官二等聊著厥辜尚服寬恩無貽後悔范瓊加定
武軍承宣使為御營使司同都統制行以討李孝忠范
瓊在京師圍城中心迹甚惡上初即位姑示涵容瓊至
行在乃自龍神衛四廂都指揮使温州觀察使加定武
軍承宣使為御營使司同都統制俾率兵往來討李孝
忠是時孝忠作亂於京西也叔向伏誅叔向擅置救
駕義兵所招聚兵得京城統制于渙在其軍中渙省悟
以為未便乃詣南京告叔向不當擅起兵命劉光世擒
而誅之渙後隸留守司馬忠落龍神衛四廂都指揮
使降充河北經制副使制曰朕於將帥待之至者所以
責其忠望之深者所以必其勝具官某粤從小校擢領
中權寵任兼隆在廷莫比謂能夙夜分朕顧憂乃亡多
筭之竒莫止偏師之敗全軍退舍坐失事幾宜鎸節制
之崇仍損使權之重再稽朕命軍有常刑以與金人戰
於河北敗績故有是命張所為河北路招撫使張所
請乞車駕還闕有五利不許乃授所河北路招撫使相
州百姓岳飛初隸所為效用耿南仲責授節度副使
南雄州安置制曰梁信侯景之奸而臺城不守唐飬禄
山之亂而靈武僅存惟議者失於毫釐之間斯敵人玩
於股掌之上爾迂儒無斷徇物苟容道君疑蕭傅之賢
選參儲禁淵聖用甘盤之舊擢預政機方金人之憑陵
舉中原而震擾克綏多難所恃老謀乃憑欵敵之言堅
主弭兵之議積其憒毦成此艱危朕念夫當垂白之年
寧為爾受失刑之謗而煩言荐至重此難私姑黜置於
散官用竄投於荒服汝官雖免吾悔何追南仲以專主
和議初遭論列落宫觀士論未厭臣僚囙再言其事故
有是命林泉野記曰耿南仲字晞道開封府人深明
易經賢關馳名元豐五年登第淵聖在東宫除太子詹
事授太子以易靖康初權知樞密院事遷尚書右丞遷
門下侍郎子延禧為中書舍人金人深入南仲怯懦無
謀每同李邦彦吳敏主和謝克家孫覿李擢李會王及
之王時雍劉觀民附會南仲康王出使辟延禧參議加
龍圖閣直學士金人欲割河東河北命兩府二人往議
聶昌以親辭南仲辭以疾上怒遣南仲割河北聶昌
割河東昌至絳州為百姓所殺南仲聞不敢往會康
王起兵相州以延禧在幕府故往投之凡元帥府事皆
與連銜王即位南京充禮儀使未幾以觀文殿學士提
舉杭州洞霄宫後臣僚言其主和誤國之罪落職再言
降軍節度副使南雄州安置至吉州卒所著易講註易
明蒙二書行於世延禧字伯順為中書舍人康王出使
辟延禧參謀除龍圖閣直學士制曰唐元和中選宗室
四品一人使回鶻於萬里海外而以博士通經術者為
之貳朕初嗣服申講大國之好親王奉使而副以左右侍
從之良選任之難視唐為重矣具官某疏亮宏博清明
冲淳典學足以擅多聞英辭足以鼓羣動潜宫之舊義
同艱難往修一介之書冀復兩朝之好惟孝子事親之義
豈不遲遲去父母之邦而大丈夫許國之忠初無刺刺
顧婢子之語擢自詞垣之邃進升内閣之華幹予心膂
之憂以靖干戈之難毋忘勵翼嗣有寵章康王大元
帥府為覇府官屬王即位進中興記表曰參大府之末
寮建明無補記中興之盛事潤色非長強勉成篇矜慚
罔措臣某(中謝)窃以乾元首出庶物佑下民而作之君上
帝監觀四方有大德者得其位洪惟巨宋嗣有真王惇德
而四方咸賓干戈不用允治而萬世永頼年榖屢豐遭
奸臣變更之餘至國制搶攘之後幾及詩人小雅之變
惟思創業大風之歌金國肆侵伐之威彼萬方並告於
上下皇天有恢復之意俾一人輯寧於邦家始緣五利
以和戎繼長萬夫而建帥暨經大變迄有成功恭惟皇
帝陛下湯勇自天堯仁因性聰明睿知而不殺剛健篤
實而日新初臨銅馬之營推心而不二逮出陵武之使
修睦而無疑崇臺定三箭之祥朔部有兩王之號乃大
呼而起義勃興虎變之文至勸進之交章肇正龍飛之
位剺面者欲雪大耻左袒者咸懷舊恩君萬邦而百官
是承惟天祐於一德賚四海而萬姓悦服惟民歸於有
仁雖阻險艱難之偹更盖損益盈虛之有待念淵聖逡
廵而臨遣與陛下英銳而請行錫玉帶乃傳國之祥合
春冰乃受命之始凡漢廷之迎代邸與靈武之奉肅宗
歴觀人鬼之謀參考符瑞之應行軍集諸將之議定策
聽老臣之謀事有初終迹存首尾障狂瀾於既倒孰知
崇論弘議之所繇揚偉績於無前要明盛德大業之初
起當於文官鉅儒而求鴻筆乃以帥幕舊属而及微臣
伏念臣本乏才但緣遭遇頃陪後乘蓋捧辟書晝預兵
戈之謀夜陪樽爼之樂辱褒音之屢及認眷奬之彌隆
子犯負羈紲而從文公固顓愚而有罪鄧晨以圖䜟而
知光武常精白而無它故兹流落之餘獨荷恩憐之及
顧臣淺陋何所發揮然臣聞建元大始之施為馬遷過
於矜夸至天下以為近謗建武中元之符慶史官不容
撰集故來世罕得𫝊聞如臣一介之微乃有千齡之會
摹寫乾坤之大自揆難工攀依日月之光徒知盡力忘
其無識狂則有餘
二十日戊寅汪伯彦除知樞密院事黃潜善兼門下侍
郎
二十一日己夘金人斡里雅布卒節要曰斡里雅布知皇帝
即位於南京故俟尼堪於草地避暑議還太上皇尼堪
未之許斡里雅布打毬冒暑以水沃胸患病傷寒以死金
國太祖實錄曰斡里雅布名宗望呼皇子
二十五日癸未吕好問除資政殿學士知宣州臣僚章
疏論受偽命臣僚多有行遣有未及者皆等第施行如
十友之類令留守司詢訪姓名以聞其言頗及吕好問
好問在假上章求去有旨除資政殿學士知宣州吕好
問辨事偽楚奏剳曰臣輙有誠懇仰干天聽伏念臣世
受朝廷厚恩義同休戚多事之際理不當自退自進然
事有不得已者豈免喋喋伏念臣賦性迂疎分甘退縮
昨淵聖皇帝召臣畎畆之中擢至言路超踰等軰徧歴
要近属金人侵伐都城失守淵聖皇帝再幸軍中因而
不返臣憤痛切骨屢欲自裁盖嘗投状乞守本官致仕
而孫傳張叔夜責臣以世臣之義當死社稷不可止為
身謀求自免而已臣實感其忠讜許以任其事苟以不
成繼之以死於是執手泣别相勉盡節臣念變故此難
以力争思在天下當立之人唯陛下而已百端經畫求
所通誠懇道迎立之意並是夜間方敢諸處訪聞書寫
文字既而張邦昌入城臣首勸邦昌當應天順人迎立
陛下時張思聰蔡安中傅樞吳華李進皆預臣謀孟仲
厚蒋師愈韋淵皆知其事後趙子昉軰宗室戚里亦多
知之則臣之心迹不為不顯以天地宗廟之靈陛下即
位於南郡則臣已獲初心故自信不疑既而奉元祐皇
太后聖旨差臣賫手書慶賀陛下纔一登對即被簡在
位居丞轄參預大政陛下於臣可謂厚矣若不察臣之
心何以至此今人言滋彰深為可畏既不究其事實則
是意必有在臣非不欲竭誠盡力少禆萬一窃慮上負
付倚之重下違進退之義伏望聖慈特賜睿旨察臣誠
悃除一在外宫觀差遣庶幾垂老之年有以坐觀太平
之化干冐宸嚴臣無任惶恐戰懼之至取進止又臣近
者屢求罷蒙陛下察臣心迹令諸處不得收接文字又
特降御剳稱臣邦昌僣號之初即募人賫帛書具道京
城内外之事金人甫退又復勸進臣僚所不知付尚書
省行下照會臣一介之微而陛下左右保全雖天地造
化之恩無以過此然臣窃自謀之於心勢有不可不去
者昨金人圍閉邦昌僣號之時臣若閉門避事以㓗其
身實為不難况臣於邦昌未入城之際曾乞致仕重念
臣世受國恩异於衆人親受賢者之責身任宗社之重
不敢保身全家坐視朝廷阽危故臣忍耻含垢逭死朝
夕不避金人滅族之禍遣人衝圍賫書於陛下而又畫
謀奉迎幸而天相神助得覩陛下今日中興之業則臣
之志願足矣向若金人網羅得臣所遣之書而臣之謀
畫萬一洩露臣之一身當如何臣之家族當如何然則
臣其果愛死耶果不敢愛死耶區區之心臣自知之皇
天后土知之宗廟社稷知之陛下又知之矣臣之心迹
顯然明白臣之求退乃其時也乃初心也臣猶自以為
當去况它人乎况言者乎方今國步艱難當惜寸隂而
當路之人未暇及它而唯臣是攻則臣之罪大矣是言
者必欲去臣而後已也臣若不速自引退使言者專意
於臣而忘朝廷之急臣亦避嫌而不敢謀國則兩失其
宜伏望憐臣顛躋之急憫臣求退之切罷以宫祠許之
自便既以杜言路之口亦以安螻蟻之誠臣無任祈天
俟命激切之至取進止
三朝北盟會編卷一百八
