三朝北盟會編卷一百三十三
宋徐夢莘撰
炎興下帙
起建炎三年十月二十三日戊戌盡十一月乙巳
朔
張浚至興元府奏乞車駕巡興元府奏曰竊見漢中
實天下形勢之地臣頃侍帷幄親聞王音謂號令中原
必基於此臣所以不憚萬里捐軀自效庶幾奉承聖意
之萬一謹於興元理財積粟以待巡幸願陛下鑾輿早
為西行之謀前控六路之師後據兩川之粟左通荆㐮
之財右出秦隴之馬天下之計斯可定矣十月二十三
日浚抵興元命幕客王以寧作文代祭諸葛孔明曰某
以菲才誤膺聖訓出將使指頓轡漢中旁觀定軍之山
平生師仰之地適有行役祗謁未遑謹遣属官致祭於
祠下恭惟我公學貫天人識該古今沈機妙思典制作
之間蓋嘗玩孟德於掌中棲仲謀於江上大勲未集賓
天而仙俊魄英魂歸侍帝所青山白雲覆此靈骨至於
今千五百年樵丁牧子再拜阡隴牛羊踐履不敢入於
疃畦嗚呼豈惟神物護持蓋子思子之言曰惟天下至
誠惟能盡其性以之參天地育萬物終乎其天淵無聲
無臭者其惟我公之道德殆所謂無間然者矣某也後
學安能識公目披舊史耳剽前聞服膺師門二十年於
此矣今皇帝遭時孔艱訪予落止將即梁洋之地漸為
恢復之圖某雖選懦不武而憤敵憑陵㤀身徇國不暇
量力慨然請行是以在此戴惟我公負王佐之才抱王
佐之學時命不與齎志空山今也不然雖鼠竊狗偷肆
行海㝢而奸雄大猾不敢發於山林其故何哉宋德在
人浹肌膚而淪骨髓皇天眷命支百世而卜萬年此某
之所有而公之所無也嗚呼某為何人言敢及此亦不
可謂無其志也若夫教誨之誘掖之左右輔相之某將
齋粟有祈於師門公雖在天諒聞我言知有斯時亦復
憮然惠以尺寸翼我墜顛庶無罪疾涉於天淵某不敢
慢奉以周旋尚饗
二十五日庚子金人陷黃州知軍州事趙令&KR0882;死之
先是張用在光州境内沿淮劄木寨上下占百餘里盡
收禾稼入木寨中蓄積甚豊無退去之期光州患之至
是金人欲取黃州渡江以精騎五百直衝其寨用之衆
數十萬悉奔散金人遂焚積聚徑趨黃州一夕而至又
一日光州始知之金人焚不盡者光州般入城知黃州
軍州事趙令&KR0882;三月間丁母憂解官居建昌軍七月起
復再知黃州八月到官先是權州蔡通判奏乞移咨武
昌令&KR0882;到州之日奏不從所乞乃移咨官吏軍民在武
昌縣十月戊戌金人以辰刻攻黃州射木笴鑿頭箭入
城守衞排軍宴興拾箭遣習水兵潘明浮江過武昌報
令&KR0882;令&KR0882;視箭而驚曰金兵也夜半以官兵渡江入黃州連
夜上城為守禦之備金人縱兵攻城庚子城陷令&KR0882;在
城之西壁被執行至城東地名土門子金人就坐說誘
令降令&KR0882;極口罵金人敲殺之軍民被殺者不計數癸卯
金人渡江盡絶甲辰宴興同劉祥於竹林下尋見令&KR0882;尸
載過武昌還其家收歛之權葬在武昌縣吉祥寺遺
史曰先是靖康京城圍閉趙令稗為鄂州通判部官兵
在武昌縣把隘京城失守閻瑾以潰兵南奔犯黃州縱
其下騷擾既退去令稗即渡江存撫黃州軍民訖復回
鄂州黃人德之三月令稗以朝散大夫直龍圖閣改召
令&KR0882;來知黃州五月詔修築城壁令&KR0882;奉詔修城十二
月方畢工會張遇寇黃州令&KR0882;諭令退去不從遇請令
&KR0882;出城相見令&KR0882;往見之遇令取酒一杯飲令&KR0882;顧敵
人色有異必知酒中有毒令&KR0882;執盞謂遇曰令&KR0882;知酒
中有毒今為公飲之而死然所願諸公不殺害城中軍
民言訖一飲而盡遇大驚曰酒誠有毒方欲第二盞進
也姑以此一盞試公耳乃取毒酒潑於地地裂而有聲
由是遇與羣寇皆重令&KR0882;之器識令&KR0882;以二寵妾贈遇
使退去遇擕二妾去至團峰而回自後丁進九朵花孔
彦舟金人入境令&KR0882;皆退之七澤孫偉竒甫劄子伏
見十月二十五日金人陷黃州知州趙令&KR0882;執在軍中
累日欲命以偽官敺之北去令&KR0882;極口詆罵卒至遇害
鯁烈之氣至死不屈行道之人皆言之或者欲蓋從敵
渡江之愆乃云令&KR0882;城降為已汙偽命然而敵南去之
初有過黃州城見令&KR0882;遺骴委於道左又有同時在軍
得出者能言令&KR0882;遇害時事皦如白日實不可誣但以
令&KR0882;初乞移治武昌而武昌乃鄂之属縣邑鄂隸湖北
黃隷淮西朝旨既下令&KR0882;未嘗關白兩路監司此令&KR0882;
不習為吏之過過亦小矣謂令&KR0882;棄城納欵非也令&KR0882;
既被旨徙帑藏過武昌未訖事間聞敵至復提武昌兵
丁北渡黃州迎敵不忠義者能之乎兼令&KR0882;靖康初通
判鄂州邸吏報偽楚遣使肆赦守將欲遁去令&KR0882;遂盟
僚佐俟其至即殺使者焚其書閉關自守激揚之氣坐
客股栗鄂人悉知之嘗聞熙寧中邕州守將蘇緘罵敵
遇害神宗皇帝贈以節度使廟食其州嶺南父老至今
能道其事自頃國家多難以來如令&KR0882;之死節者無幾
人今令&KR0882;盡室皆亡雖推恩無人可授若用蘇緘故事
實為無窮之勸矣又伏見金人渡武昌入洪州江西郡
縣聞風畏怖往往遂失臣節獨分寧知縣陳敏識與士
民以死相誓斬其傳檄之人并力拒守至今不下十二
月間土豪羅氏觀望旁近事勢聚羣不逞欲殺敏識以
付敵敏識摘發其奸悉禽首惡而誅之精誠勁挺與秋
霜争嚴張巡之儔也往年安陸令陳規公安令程千秋
皆以禦敵論功擢領方面敏識之功實又倍之今洪州
未有守臣謂宜使知洪州乞建廟禮部状準淳熙元
年七月二十二日勅尚書省送到降授特進樞密使淮
江東西路宣撫使魏國公張浚劄子奏臣據黃州状申
據本州士庶父老湯政等狀伏見建炎元年逆賊閻瑾
侵犯黃州當時通判鄂州趙令&KR0882;將帶官兵在武昌縣
把隘閻瑾纔退即時過江收復黃州却回鄂州任所於
當年三月内以朝散大夫直龍圖閣知黃州到任當年
五月内修城至十二月了畢至建炎二年正月初十日
孔彦舟侵犯本州攻打城壁凡六晝夜保守堅固賊勢
阻退繼而趙龍圖會合五州都巡蒋宣贊兵馬前來解
殺散而去並前後累次盜賊丁一箭九朵花李仲張遇
桂仲等侵犯本州城壁並皆守禦保全至建炎三年三
月内趙龍圖丁母憂解官往建昌縣住至當年七月内
起復任知黃州八月初十日再還到任當月十三日係
趙龍圖丁母憂去後權州蔡通判起奏朝廷乞移治武
昌縣是日奏下從所乞至當月十八日趙龍圖將帶本
州官吏軍民渡江往武昌縣至十月二十三日辰時金
人圍城箭射入城内守衙排軍晏興拾得敵箭遣習水
兵士潘明將箭浮江過武昌縣報復趙龍圖於當夜二
更將帶官兵自武昌縣渡江回來黃州連夜上城擺布
守禦於當月二十五日已時金人攻破州城就西邊城
上捉趙龍圖去城東地名土門子就坐趙龍圖一向高
聲叱罵云你們甚是無禮如何敢奪大宋州郡殺害生
靈真是恃強凌弱連聲呌罵我誓不屈其敵帥將酒與
飲令&KR0882;揮盞擲打云我不飲敵人之酒裭去凉衫欲換
戰袍令&KR0882;又罵云我不着敵人之衣敵帥稱待與你好
官令&KR0882;又罵云我不受敵人偽命勒令下拜又罵云我
有兩膝只拜我祖宗當時見其難屈毁罵不已敵帥大
怒用鐡鞭打趙龍圖面額一下並當左額並連眼皰血
流被面趙龍圖罵聲愈高即令驅出向東竹林邊腦後
敲殺至死罵聲不絶同時遇害官員都監王達打死在
倉巷口判官吳源從事打殺在東門外上三縣巡檢劉
綽從義亦打殺在東門城上並殺武昌吴縣尉朱巡檢
並打殺使院人吏傅拱姜邵李寔王仲李堅衙前毋宰
張殼等並一行兵使守城百姓打殺者不計數目至二
十八日金人過江盡絶二十九日排軍晏興同劉祥於
竹林下尋見趙龍圖尸二人&KR1053;到江邊用小船載尸過
武昌地名磨口分付與龍圖宅眷買棺木收歛令晏興
等埋在武昌界内吉祥寺至紹興五年吕誼周仲等具
状經乞賜保明申奏朝廷去今來所陳趙龍圖守城死
節並是指實本州士庶兵吏等情愿乞就趙龍圖死節
之地建立廟宇歲時祭祀永為歸向可備申特賜旌表
趙龍圖廟額施行本州契勘往年朝散大夫直龍圖閣
趙令&KR0882;知黃州時守城死節皦如白日明不可誣詢之
同時被掠之人後得脱出尚存者能言其詳蓋其方當
被旨移治南岸纔聞敵騎即時奮勵一夜渡江入城禦
敵以攖其鋒及城陷被執極口詆罵至殺而不屈其節
鯁烈之氣凜然如在可敬而仰黃人思之願立廟宇尸
而祝之出於誠心理實可從本州竊恐歲月久遠必致
滅寂然(闕文)白無疑申乞特賜敷奏俯從所請賜以廟額
載在祀典血食一方少伸臣子報國之英魂永為後人
忠義之激勸臣謹錄進呈伏望聖慈特降睿旨施行取
進止七月二十三日三省同奉聖旨依
二十六日辛丑金人自黃州渡江取路攻洪州金人
在黃州岸下得小舟其數亦不多乃拆民居絞縳為筏
以舟引之而行遂渡大江癸卯軍馬渡江盡絶取大冶
縣捷路不入興國軍徑赴洪州是時劉光世駐軍於江
州先遣統制王德以兵巡綽瑞昌縣興軍大冶縣德聞
金人兵過飛報光世且持重無出兵光世遂止京城
留守程昌㝢入京師知蔡州程昌㝢被命為京城留
守遂領兵入京師既到倉廩皆空随行兵使食附行亁
糧半月皆盡乃出城四外挑野菜而食詔親征郭
仲荀為浙東宣撫使軍越州傅崧卿為浙東防遏使軍
婺州岳飛敗李成於長蘆九里堽李成據滁州杜充
命王□征討之&KR0645;以本部兵駐長蘆鎮整捉行伍取瓦
梁路趨滁州留輜重舟船在長蘆行之次日提點刑獄
裴凜親來犒軍軍既行凜次於崇福禪院般錢絹堆貯
滿屋□行之三日猶在瓦梁不敢進敵遣輕騎五百渡
茅塘取盤城路夜行徑犯長蘆質明到長蘆輜重軍人
猶睡未起無一到岸者遂急斫纜開船而去賊遂入崇
福禪院掠僧行百姓百餘人方索金銀衣物忽聞鳴鑼
聲敵皆退去僧行土軍被殺者九人敵猶以馬捶催督
被掠人速行行至九里堽與岳飛相遇初□之進兵也
充以飛為策應飛渡宣化鎮聞有敵騎五百徑趨長蘆
飛遂往長蘆至盤城質之村人所說與宣化一同飛遂
進兵疾趨九里堽敵之綽路者知官軍由盤城趨長蘆
恐遏歸路乃報長蘆敵兵鳴鑼促回至九里堽相遇飛
擊之敵兵盡殪奪被執人𤼵回長蘆有中刀者有中鎗
者數十人□不至滁州而回會充促還建康遂歸建康
自長蘆往滁州有大路二&KR0645;直行其一而不虞其他始
敵至長蘆凜在崇福禪院急登舟而去敵既退錢絹盡
為郡人攘取之遂一空
十一月乙巳朔韓世清欲立趙令俊不克韓世清屯
於蘄州兵馬州具官員軍民状差官五員詣行在舉請
世清為蘄州兵馬鈐轄朝廷從之遂命世清為蘄州兵
馬鈐轄蘄黃汝光興國軍都巡檢使令五州應付錢糧
劉文舜屯於紓州為淮西都巡檢使知江州權邦彦令
世清聽文舜節制世清不從聞金人已自黃州渡江入
興國軍乃制黃衣請蘄州鈐轄趙令俊即位以黃衣披
之令俊跳呌不從褫其黃衣世清之黨強之令俊呌不
絶口知州甄采同州縣官止之世清方稍止采出榜示
衆曰今月日旦望拜二聖因此官員思念二聖遠在沙
漠致泣下民稍安知濠州孫逸以赴建康府稟議離
任而去張宗望權知州事知濠州孫逸見防秋事急
乃曰當以軍期事赴建康府見相公稟議遂交州印與
路分都監張宗望令宗望權知州事是時兵馬都監李
擇之當代而代者李玠到州逸與擇之偕行
三朝北盟會編卷一百三十三
