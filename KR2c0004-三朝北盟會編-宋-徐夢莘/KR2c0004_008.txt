三朝北盟會編卷八
宋徐夢莘撰
政宣上帙八
起宣和四年六月三日庚寅盡十三日己亥
宋昭上書論北界利害乞守盟誓女真决先敗盟奏曰
臣聞敵人之性不可以信義結去來無定叛服不常雖
成周盛世猶有玁狁之難自古禦敵未見上策漢唐以
還或盛或衰乍叛乍服其禦之之術率非良策皆不足
為聖世道故略而不論迄我有宋寰區之内靡不歸順
而景德中亦有澶淵之役真宗皇帝天威一震其勢瓦
觧當是時乘勝逐北則契丹之兵無噍類矣真廟聖慈
深厚特以两國生靈為念故洪天地之量軫生民之命
啖以厚利與之議和為天下後世萬萬年安全之計故
遼人謹守盟誓不敢南下而牧馬者誠以天地之洪恩
不敢忘也自聖聖相承明明繼照雖睿知神武堯仁湯
德足以柔懷然實亦恃此為長城神宗皇帝熙豐之間
銳意北伐選將練卒積榖理財葺城郭修器械十九年
間倉廩實府庫充貔貅之士無不一當百當是時鼓噪
而前則自河以北其人皆爼上肉矣亦以河朔祖宗興
王之地不忍騷動安可快一時之忿失百年之好故終
莫之舉也陛下即位以來禦敵之術實得上策遼使之
來宴犒賜予恩數曲盡故懷德畏威向風慕義稽首稱
藩介胄之士櫜弓偃息黔黎之民鼓腹詠歌歴觀三代
以來傾心悅服至誠面内莫如今日實太平希世之盛
事也比自王黼童貫力引狂生李良嗣董才之徒妄興
邊事致煩宸慮遣大臣提重兵屯塞上倉廪府庫為之
一空官卒兵民死亡無數前所奏陳悉皆誕妄財用尚
可復全死者何由更生欺君罔上蠧國害民罪不容誅
臣願斷此數人頭以謝天下不唯慰安燕人又使明知
陛下德音無復猜忌謹守盟好庶幾奸臣賊子欺君罔
聖妄興邊事僥覬功賞者有所懲戒臣固知陛下聖慈
不忍誅戮臣下然此數人不誅則燕人之猜忌未易可
觧臣願陛下勿以馭賢臣之禮馭此姦賊不勝幸甚臣
聞北邊頻歲不登斗米千錢雖或請和恐非本意特出
于不得已耳萬一飬銳數年歲榖小稔秋高馬肥士氣
稍振復來侵擾則干戈相尋無時而已較其利害輕重
則奸臣數人之誅不足恤也又况李良嗣董才皆北庭
叛臣心懷怨望故附會邊臣撰造虛語欲假中國之勢
以復私讐耳實两朝之奸賊豈復忠義之可望哉臣竊
料議者謂歲賜浩瀚虛蠧國用是不知祖宗建立𣙜場
之本意也蓋祖宗朝賜予之費皆出于𣙜場其法寖壊
遂耗内帑臣願遴選健吏講究𣙜場利害使復如祖宗
之時則歲賜之物不足慮也或者又謂九州中國之地
皆土饒膏腴之田歲得甚厚是曾不慮屯戌守禦之備
戰鬭犒賞之費歲幾百萬計耶貪其所得既不足以償
所失而又戰鬭死亡之士横被屠戮之民幾人也哉徒
有戰鬭之虛名而無𥙷國之實利或者又謂山後之民
皆有思漢之心或欲歸順此尤妄誕之易見者不惟遼
人為備日久山後之民往往徙居漠北又自唐末至于
今數百年間子孫無慮已易數世今則盡為敵土豈復
九州中國舊民哉皆由邊臣用人無術致探報者利于
所得恣為誕謾帥臣庸暗更加緣餙妄議邊事僥覬功
賞或者又謂遼人比年以來為女真所困侵城掠地横
亘千里勢已窘蹙願與女真合從腹背攻討則撲滅之
易甚于反掌是亦弗思之甚也滅一弱國而與強國為
鄰恐非中國之福徒為女真之利耳且遼人雖外蕃然
久漸聖化粗知禮義故百餘年間謹守盟誓不敢妄動
者知信義之不可渝也今女真剛勇善戰鬭國勢日盛
殆非易敵遼人以全力相攻尚不能勝儻與之鄰則將
何術以禦之不過修盟誓以結鄰國之外好而已本朝
與遼人通好百有餘年一旦敗之女真果能信其不可
渝乎異日女真决先敗盟為中國患必矣此理之必然
事之必至雖使伊周復生不能易此議也臣又聞两國
之誓敗盟者禍及九族陛下以孝理天下其忍忘列聖
在天之靈乎陛下以仁覆天下其忍置河北之民于塗
炭之中而使肝腦塗地乎臣竊謂凢今之人臣不負陛
下採訪之意愛君愛國論奏忠赤者間亦有之其希意
承旨背公營私苟求陛下富貴者不可勝數遂使忠赤
之臣志不得伸言不見用此臣所以痛心疾首扼腕憤
悶犯顔逆鱗以蹈萬死者豈得已哉誠以國之大事實
係安危下情壅遏不得上達今而不言其如後患何譬
猶人之一身中氣痞隔陽不降隂不升則百脉不調四
體不充久而不治病在膏肓雖有良醫不能愈也今疾
幸在腹腠是正宜投藥石之時也臣願為陛下出疆說
諭遼人比因北朝忘失其主深慮擾攘之際疆陲不戒
姦人作過邊臣生事故遣近臣使之防邊果有羣寇妄
託北朝驚劫邊民雖降處分不得殺戮止得北界緊行
捕捉竊慮尚懷疑貳妄興兵馬務在謹守祖宗之盟無
失百年之好如女真侵削不已力不能勝則許求援于
中國報使復來厚加恩禮以釋其疑使之外捍女真内
屏中國則陛下奠枕永無憂于北顧百姓安業得盡力
于南畝實天下萬萬年無窮之利古人謂敵國相攻本
國之福正謂是矣臣固知疎遠微賤輙以狂瞽冒犯天
威難逃誅戮然臣聞忠臣徇義志士徇名故忠義發于
内則鼎鑊忘于外愛君之心切則慮患之志深也况頑
石五色尚有補天之功愚夫千慮豈無一得之長願陛
下勿以人廢言留神聽察則撮土之微尚能增山岳不
厭之高熖火之光亦可備日月下照之明矣臣向任陜
州靈寶知縣日因論列陜右錢法蒙恩召對面奉德音
欲除監司旋致煩言猶叨貳郡未到任間復蒙聖恩除
臣提舉江南茶鹽事以歲課增衍又蒙特轉一官臣每
以未能仰報天地為恨今日復覩奸賊敢爾欺君義當
竭節圖報涓埃是敢僣越輙貢芻蕘萬一臣言可採乞
不降出庶使天下皆知斷自宸衷不由人言足以竦動
神靈激昂士類遼人聞之恩歸陛下則臣報上之心足
矣倘或上誤聖聰置諸鼎鑊亦臣之所甘也惟陛下擇
而處之書奏遂編管連州宋昭相州人宣和四年五月
童貫蔡攸等師既行即降旨妄議此事者必罰無赦執
政廷臣皆不敢言獨昭上此書論之書既上王黼見之
大怒除名勒停送連州編管靖康元年臣寮言宋昭書
切中今日之病乞加擢用詔赴都堂審察
六日癸巳宣撫司禮待王介儒等發歸茒齋自叙曰
二十七日同王介儒來起宿涿州次見走馬者數軰皆
奪到南軍刀鎗鞍馬者又有兵卒往來介儒云两朝太
平之久戴白之老不識兵革今一旦見此凶危之事寧
不惻愴南朝每謂燕人思漢殊不思自割屬契丹已多
歷歲年豈無君臣父子之情僕答曰興廢殆非人力今
者女真逼燕燕人如在鼎鑊皇帝念故疆舊民不忍坐
視是以興師援救若論人情古人云撫我則后虐我則
仇今日人情大可見矣豈不知耶介儒俯而不答食時
至新城介儒云四軍大王在白溝令勒留南使是夕宿
外驛介儒云恐見四軍更在婉順此行危險不易至此
無犯四軍之怒則事濟而身全僕曰四軍不能止女真
侵軼之患而於一介使人手無寸刃何足伸威若言不
及理某有死耳敢忘全燕安危存亡大計哉僕竊料四
軍以昨日王師小衂故有留使人之意密使人訪之昨
日之戰王師北來耶唯復燕人南攻也既而云燕師乘
隙攻掠僕曰留滯一日耳無害也四軍令達實林牙來
相見云南北通好百年何為舉兵侵奪地土僕曰朝廷
緣女真海上累遣使人獻還燕地每以温言答之不敢
信從近又得其文牒具言已據山後如南朝不要燕地
則渠國自取之朝廷不得不發兵救燕林牙作色云河
西家(謂夏國)累次上表欲興兵夾攻南朝本朝每將章表
封與南朝不肯見利忘義聽用間牒貴朝纔得女真一
言即便舉兵僕答夏國雖累行不遜之言然數拾年間
何嘗侵得南朝寸土女真所言實有應騐本朝不惟救
應燕地亦欲自固邊隅林牙又云君為使人何得為劉
宗吉結約僕云貴朝諸公深會理論顧乃招納使耳林
牙云以两國和好不欲留使人食罷可行為傳語童貫
欲和則仍舊和不欲和請出兵見陣僕歸過白溝至种
師道營僕獨扣轅門有統制官楊惟忠來迎入見師道
略語燕中事僕因語种曰凢軍必居高陽以利戰道今
公營東西北背逼林木恐賊乘風聲而來兼白晝眺望
亦費力盍少遷之既而師道果移營介儒行問曰軍南
遷何也僕始曰此更戍耳晚抵雄州入小使驛僕見童
貫幕府官屬環擁于後貫詢燕中事宜僕具以所聞于
劉宗吉者對幕屬往往頓足抵掌切齒而怒蓋諸公方
以契丹為復盛如僕所言直易耳又當時种師道楊可
世皆失利于白溝方奏削雄州帥和詵高陽關路帥侯
蓋以為探報不實故惡僕直言燕中之虚機宜王麟者
厲聲言馬某可斬貫因麾幕屬退謂僕曰事尚在但勿
與諸人言僕趨出幕府諸公遮路交口誚責賈評曰吾
曹不合不預教之耳僕曰聞國家乘時復燕要在因險
固而用燕人永為北塞藩籬方燕人離心日思南歸而
燕之精銳不滿千騎耶律淳新立而女真已平山後事
勢逼蹙實見如此所以對太師盡言之不曉諸公惡言
此何也且僕捐親愛入不測之區實以國家安危存亡
所繫又肯從諸公教語不對以實致悞軍國大事乎衆
甚不樂時宣司議令种師道退軍雄州師道力陳兵可
進不可退鄰敵在邇退必掩襲宣司遣參謀劉韐往諭
之師道復不從已退果為燕兵所襲傷折甚衆軍既入
雄州皆上城介儒望見問之僕紿曰此陜西六路軍馬
方到耳宣司委劉韐賈評王麟李子竒于景李宗振等
擕金玉茶具往驛中說話賓主皆談舊好云已奏禀朝
廷且欲仍舊但未得報介儒云燕人久屬大遼各安鄉
土貴朝以兵撓之决皆死戰于两地生靈非便仲生云
諺語有之一馬不備二鞍一女不嫁二夫為人臣豈事
二主燕中士大夫豈不念此僕答曰燕人先事契丹今
恐復事女真耳二人相顧大笑居二日以客禮見童貫
畢作報書以鐵騎送介儒等歸蔡攸至雄州北征
紀實曰童貫敗河朔之民故謂貫反及攸至皆沿路載
斗焚香或以手掬香熾之且白其事而攸本與貫表裏
不能有所正也
十二日己亥宣撫司奏到詔班師宣撫司奏到上聞之
亦懼詔班師令諸將分屯童貫作書約遼國李處温使
為内應馬擴既歸童貫問契丹家誰為首臺馬曰
李處温良嗣不覺喜形于色貫召良嗣問良嗣對曰良
嗣舊在大遼與處温結莫逆交後論及天祚失德事欲
與良嗣同約南奔嘗于北極廟拈香為盟欲共圖滅契
丹今良嗣南歸北極廟中之約必不虛設若良嗣書到
必以内應貫即令良嗣以書約之募諜者投書約馬柔
吉等令結義士開門迎降拘執契丹轉禍為福往年瀝
酒北極廟歸朝滅遼之言後處温等令子奭以帛書來
答大率言伺隙密遣人速報相應之意欲俟王師逼燕
為内應趙良嗣與李處温書曰竊以天厭契丹自取顛
覆兵連禍結彌歷歲時舊君未還新主孤立擾攘之餘
仰惟勞止不審爾辰台用何似伏惟眷聚上下均福頃
年台旆自中朝使還植與奭相迎于良鄉之驛舍具道
朝廷禮樂文物之盛極言契丹殘酷生民之弊至扼腕
太息既又執手于中京景昌門外之邸中極言契丹所
以將亡之狀議既决乃使不肖先歸朝乞收復幽薊故
地汨汨許時未克厥志上方稽天之數察時之變至于
今日然後不肖言行而計從閣下聞之必已大喜自古
外蕃之興未有若女真如此之速遼東遼西已為奄有
前年取上京今年至中京遂破雲中如摧枯柆朽所在
肝腦塗地其鋒甚銳山西良民所遭如此豈不痛心疾
首邪尚慮女真乘已勝之勢下居庸之孤城為之奈何
我燕之人必引領南下已有來蘇之望上欲拯民于水
火乃遣太師楚國公領重兵百萬將次于境上伐罪弔
民霈如時雨已號令八路將帥以至于小校毋得毒良
民應天意順人心欲令幽薊安生聚集此其大略也如
或昏迷不恭邦有常憲燕地褊狹幅員不過數百里已
患女真之侵疆且慮舊君之復至軍兵日益困賦役日
益重此正契丹運盡天亡之時也雖有智者何以為謀
契丹五京已亡者四區區弱燕豈能孤立閣下與諸廟
堂大臣豈不共知耶善為契丹之計者莫若勸誘新君
以全燕之地來獻于朝廷以安元元以保骨肉策之上
也如新君執迷及左右用事之人不明于禍福請閣下
密結豪傑拘囚戎首壺漿簞食開門迎降使閣下世享
富貴長守全燕以伸前日之志策之次也閣下父子有
志于此適以斯時千載一逢莫如今日時哉時哉不可
失也已奉勅旨如以其舊官來降者即以舊官處之功
高者别加厚賞以次者事畢日任便復業恐閣下欲知
之毋或遷延自速傾覆禍福逆順指日可待顒候來報
以慰我思又與李奭劉範馬柔吉等書云頃年瀝酒
北極廟中以歸朝滅遼為誓倏忽十年未即如願今幸
朝廷遣大臣領兵百萬將次于近境足下速集義士開
門迎降如能拘執新酋可以變禍為福契丹五京已䧟
四京矣如能從我全燕人以歸中國則是足下隂德與
時無窮可以坐享富貴矣勉旃勉旃人回希來諭處温
令李奭回書云頃自白霫拜别時接音耗耳可得聞目
不得視至于飲讌談笑每思而念之奭與待制數嘗發
言滅遼為誓近歲間内外相凌盜賊競起雖分五路已
䧟四京僅有幽燕孤危將亡甚于累卵無計觧其紛難
也蓋歷數之將盡相公自入樞廷頓變白首夙夜不遑
懷履薄臨深之懼東寇近日復有深入慮遭族誅之難
不思往日之非惟念今日之咎愚聞謀密然後事濟兵
以詭道制勝大宋未有所行先形于外若議興行深宜
密速願救燕鄉無告之民新主成立全是相公與北樞
蕭公李密學處能奭等同立新分付得軍兵事與南北
面同問當兼處分速集義士今月二日奭自狀自備三
千甲馬武勇人凖備防托女真南來已凖奏行近新主
助添招軍賜得七萬貫及有樞吏兵刑太原山甫少卿
累次于奭處有言亦有向化心待與奭耶律策高勰馬
諤等同志彭城範與韓堇山西路押軍近日並無文觧
來不知存在所有文字待範來𫉬便奭齎管分付到相
公似有風聞此事待方便呈將來書示北遂趨参善保
台嚴謹持狀候問不具表弟守太常少卿知隨駕翰林
醫官院使兼同(闕)當在京軍兵李奭上
三朝北盟會編卷八
