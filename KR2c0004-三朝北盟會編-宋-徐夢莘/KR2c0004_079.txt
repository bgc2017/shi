三朝北盟會編卷七十九
宋徐夢莘撰
靖康中帙
起靖康二年二月六日丙寅盡十一日辛未
大元帥府擺布勤王人馬丙寅契勘金人劄寨京城
下直北連珠剳至衛南縣東至東明縣西至胙城縣籬
落牢固無隙可乘幕府奉王旨宜分遣人馬於曹濮
間一帶州郡縣鎮再整齪擺布對寨相望審勢進𤼵今
將大元帥府五軍駐劄東平府及分遣諸處擺布下項
大元帥府五軍東平府駐劄先鋒辛彦宗五千人前軍
都超二千五百人左軍張瓊二千五百人中軍張俊二
千人趙俊二千五百人右軍苗傳二千五百人後軍花
實二千五百人以上搃制一萬九千五百人馬軍在内
總號四萬人以楊維忠都統計駐劄開封府人馬副元
帥宗澤下陳淬統磁州二千人洺州一千人尚功緒二
千人常景二千人王孝忠一千人權邦彦一千人孔彦
威一萬人以上總制一萬九千人五軍在内號一萬八
千人以陳淬統制並聽宗澤節制開德府守禦人兵
不在數孔彦威一萬人初五日議定起發駐劄濮州人馬
閭丘陞三千人姚鵬二千人孫振二千人以上總制七
千人馬軍在内一萬四千人並聽副元帥附近節制濮
州守禦人兵不在數駐劄興仁府人馬黃潛善一萬三
千人張㬇二千五百人高公翰二千五百人王善一千
人以上總制一萬九千人馬軍在内總號四萬二千人
以張㬇統制並聽黃潛善節制興仁府守禦人兵不
在數駐劄廣濟軍人馬丁順三千人孟世寧二千人温
宗建一千人李大鈞一千人張榮一千人以上總計八
千人馬軍在内總號一萬五千人以丁順統制並聽黃
潛善節制廣濟軍守禦人兵不在數駐劄單州人馬王
澈二千人董誼二千人(缺姓名)二千人以上總計六千人
馬軍在内總號一萬二千人亦並聽黃潛善附近節制
單州守禦人兵不在數内駐劄栢林鎮人馬劉浩二千
人白安民一千人總計三千人馬軍在内總號六千人
右通計八萬一千五百人馬軍在内通號一十六萬七
千人
七日丁卯同知樞密院孫傳文武僧道耆老等畫一状
赴軍前偽楚錄曰孫傳第一状中大夫同知樞密院
孫傳等今月六日亥時准元帥府公文備到大金皇
帝聖旨指揮傳等聞命震仆義當即死然念世被本
朝德澤至深至厚嗣君親政未及期年恭儉憂勤無所
不至若遽蒙廢絶實我臣子所不敢聞知輙復忍死須
臾冐昧悲痛激切之詞仰干台聽伏望垂天地再造之
恩畢終始保全之賜傳等誓當捐體碎首圖報萬分
謹具畫一下項一太上皇以下不敢有違令旨見起𤼵
赴軍前同伸懇告一嗣君即位以來日修德政並無虧
失惟是失信一事上累譴呵盖緣親政之初為謀臣所
誤繼以盡行竄責兼檢會上違大遼信誓亦係童貫
李良嗣王黼等妄取事端並行處斬了當如此顯是
嗣君悔悟前失非有他心一嗣君自在東宫即有德譽
著聞中外比即位臣民歸仰今感戴保全恩德至厚若
蒙終惠未加廢絶尚可以歲修臣事之宜如抛降金銀
表段之數雖目下未能數足將來下外路取索分歲貢
納實為大金永遠無窮之利若一旦行廢棄遂同匹夫
縱有報恩之心何緣自效一伏詳來令旨别擇賢人以
王兹土許汴都人民隨主遷居具見仁慈存恤之至據
今中外異姓實未有堪充選舉者若倉卒册立四方
必不伏從緣此兵連禍結卒無休息之期非所以上副
元帥愛惜生靈之本意一今日之事生之殺之予之奪
之全在元帥雖大金皇帝詔有廢立然將在外君命有所
不受則閫外之事元帥自可專行一汴京兩經根括取
索公私所有各以罄竭顯見將來難以立國乞班師之
後退守徧方以備藩屏如蒙大恩特許嗣君以廢復立
有稱呼位號一聽指揮右件如何謹具申皇子元帥伏
望特加矜憫早賜允從伏候台令孫傳第二状孫傳等
伏覩詔書宜擇賢人立為藩屏竊見國主自在東宫
恭儉著聞若願選擇賢人立為藩屏必無出其右者兼
本國自太祖皇帝以來累世並無失德惟上皇聽信奸
臣國主年幼新立為大臣所誤以致違盟失信上干國
典伏望國相元帥太子元帥察臣等前状許其自新
復立社稷容少退避以責後效再念趙氏祖宗德澤在
民未冺或未允從前懇亦望特賜哀憫許扵國王子弟
中擇一賢者立之或不願立上皇之子乞扵神宗皇帝
二子中選擇建立使長得北面永為藩屏非惟不滅趙
氏亦使一國生靈蒙被恩澤永為與國傳等不勝激切
懇禱之至請太上皇及太上皇后諸王王妃公主駙馬
都尉等出宫幸青城敵寨宣和錄曰黎明遣孫傳
王儒弼内侍李石用引請太上皇帝出城者再少頃太
上皇帝鄆王以下三十餘人諸王妃公主都尉等盡乘
車檐由南薰門出至午燕王杞王出百姓稍知其事於
前内權留開封尹問其故不答捕為首者一人斬之而
出初上皇遲疑未欲出徐秉哲以兵圍出南薰門已而
出榜曰皇帝出郊日久未回太上皇親出懇告二帥各
仰知悉幼老春秋曰初六日吴开莫儔持元帥府文
字入城見孫傳王時雍徐秉哲等謂之曰軍前有指揮
如上皇以下申時不出即縱兵四面入來殺人傳與時
雍等徑見太上皇乞與諸王后妃詣軍前懇告上皇未
應范瓊以言逼之上皇涕淚横流不得已乃乘竹轎而
出自宫門至南薰門百姓擁遏填滿玉街無不墮淚者
至南薰門下出轎移時門啟有鉄騎在甕城中裏簇而
去百姓望之皆慟哭遺史曰金人變議之後觀吴幵
莫儔道尼堪之語及觀時雍秉哲等請上皇詣軍前懇
告之謀惟恐上皇出城稍遲致貽金人之怒縱兵入城
其室家例遭劫掠乃以好言誘對上皇如期出郊雖市
井皆不及知可謂專為私謀不顧君父矣嗚呼任事大
臣不能靖國家之亂及禍亂已熾又不執主辱臣死之
節乃甘心以君父付分敵人之手尚可以履戴天地而
施面目見人乎后妃諸王以下次第出城乳嫗婢使多
步行百姓見之驚憂戰慄心膽喪亂意不樂生西角樓
下有百姓二人欲邀攔上皇不及俄見燕王行馬二百
姓邀之曰大王家的親人都去奈何一城生靈不如留
一人以存國祚王泣曰大金要我教我奈何二百姓曰
百姓懣與大王一處死待如何京城四壁彈壓使范瓊
令擒二百姓斬之迨晚有榜云留守司奉監國令旨皇
帝出郊日久未還上皇令宫嬪等出城親詣大軍前求
駕回内士庶安業是夜民情恟懼各持兵巡坊巷官司
彈壓四壁至夜深亦不敢息留守司急召百官議事
時已三鼓盡矣靖康後錄曰上皇蒙塵扵敵營上
皇初亦艱難不欲便出王時雍徐秉哲以言恐逼遂出
城聞者皆憤恨留守臣奉監國太子令旨今來車駕出
郊兩月未還上皇親詣大金軍前見二元帥求車駕還
内軍民各令知悉衛士歸傳上皇初到青城與尼堪
及斡里雅布坐扵端城殿上皇東向尼堪南向斡里雅布
西向聞上皇玉音甚厲汝稱先皇帝有大造扵宋反是
我有大造扵汝也若大遼伐我當所甘心汝去年興師
吾傳位與嗣君遂割城犒軍汝等乃還今興兵稱嗣君
失信汝等曾記誓書否汝不信然乃蕭慶王芮等教汝
等為之可呼蕭慶等來與我面証吾豈畏一死二帥
皆無言蕭慶等亦皆不出少頃上皇起行東廊見上
扶上皇號泣久之上皇謂上曰汝若聽老父之言不遭
今日之禍蓋上皇初欲與帝出幸何㮚苦諫乃止要
盟錄曰是日太上皇后鄆王王夫人朱氏三男六宗姬
肅王王夫人任氏二男二宗姬景王王夫人田氏濟王
王夫人曹氏康王王夫人邢氏莘王王夫人嚴氏徐王
王夫人王氏沂王和王信王未出閣則安康王楃建安
郡王楧嘉國公椅瀛國公梴昌國公柄温國公棟儀國
公桐韓國公相出降帝姬則曹寅嘉德帝姬宋邦光安
德帝姬曹晟榮德帝姬蔡鞗茂德帝姬向子房成德
帝姬田丕洵德帝姬劉文彦顯德帝姬未出降則華惠
惠福令福純福寧福永福六帝姬妃嬪則王貴妃喬貴
妃韋賢妃王婉容閻婉容任婉容王婕妤小王婕妤崔
美人五王宫則燕王偲趙王俣吴王佖和義郡王偉永
寧郡王儀獨留皇后皇太子主國百姓見之始知有廢
立之事驚憂戰慄心膽喪亂人不聊生市井小人相視
變色上皇平時好玩珍寳有司及軍前莫能知也内侍
梁平王仍軰曲奉金人指所在而取之珍珠水晶簾繡
珠翠步障紅牙大匱龍射沉香藥犀玉彫&KR0866;屏榻古書
珍珠畫絡繹於路又取皇帝殿白玉之寳十四承休命
延萬億永無極一也受命於天既壽永昌二也天子之
寳三也天子行寳四也天子信寳五也皇帝之寳六也
皇帝行寳七也皇帝信寳八也御書之寳九也御書
之印十也無字寳十一也皇帝恭膺天命之寳十二
也宣和御筆之寳十三也又皇帝恭膺天命之寳十
四也青玉之寳二其一傳國寳其二受命於天既壽
永昌所謂秦璽者也金寳九御前之寳一宣和殿寳二
御書之寳三天下同文之寳四天下合同之寳五又御
前之寳六御前錫賜之寳七書詔之寳八皇帝欽崇國
祀之寳九銀印一書内省出納之印皇后殿金一皇后
之寳太子殿金一皇太子寳太子妃金一皇太子妃印
八日戊辰吴幵莫儔自軍前賫文字前來催推戴状
自孫傳第三状翰林承旨前指揮擇立賢人事竊以本
國日前將相多是上皇時用事誤國之人嗣君即位以
來所任宰相亦繼以罪罷將相率皆敗亡之餘其他臣
僚悉皆碌碌無聞之徒元帥府之所偹知豈敢蔽賢不
以上聞若舉扵草澤之間亦非聞望素著人心不歸
孰肯推戴兼趙氏德澤在人至厚若别立異姓城中
立生變亂非所以稱皇帝及元帥府愛惜生靈之意
若是元帥府特選立趙氏一人不惟恩德有歸城中以
及外方立便安帖或天命改卜運數有歸則非本國臣
民所敢末議乞自元帥府擇推賢人永為藩屏傳等不
勝痛切殞越惶懼之至元帥府看詳孫傳状將相多是
罪廢敗亡之徒臣僚類皆碌碌無聞之輩若舉於草澤
之間孰敢推戴者夫運數既衰亦必有繼興者若言敗
亡之世必無可繼則三王之後迄至於今安有君臣之
道人倫之序何不詳道理之深也如或必元帥府推擇
緣在軍前皆係北地漢兒若舉北人即與混一無異若
欲推擇南人其見在軍前南官亦樞密等之所共知也
未委果有所舉者否若有所舉請其姓名見示亦與依
應唯不許何㮚李若水預此議如或京城内外俱難自
舉仍請諸官各具名銜依元帥府所舉推戴伏申在京
士民郭鐸等又具諸義利申告軍前要盟錄曰鐸等
伏聞欲令選擇賢人以主此土鐸等聞命震驚㒺知攸
措竊惟元帥擁弔民伐罪之師行應天順人之道既陷
京城歛兵不下全活在城生靈雖湯武仁義之兵未易
過念今上自處東宫至即帝位恭儉修德中外悦服止
踐位之初未熟政事輔弼非人有失大信致獲罪扵大
金皇帝然念上雖失倍其於天下萬姓略無過失士民歸
向久矣今遽見棄絶别立異姓不惟異姓中不見有德
之人誠恐民心皇皇無所統一奸雄僭竊殺戮無辜如
此則非所以上副大金皇帝及元帥府愛惜生靈之意
也伏望元帥垂天地再造之恩全始終生成之賜復立
今上以主此土世修享貢以報鴻恩則今上感戴之誠
何敢忘也如元帥必欲以失信為罪則監國嗣子實惟
其人他人俱不足當此如或未可即肅王景王温淳忠
義俱有賢德國人共知選擇賢者以承嗣位人心嚮
慕實天下蒼生之幸今若别立異姓設或倉卒之間
選擇非人蹈前車已覆之轍不免再軫大金皇帝聖慮
而民復墜塗炭鐸等情動扵中義不可辭仰冐威嚴無
任叩頭泣血俯仰俟命之至監國揭榜是日京城四壁
坊巷軍民皆詾詾不定監國有榜曰訪聞小民多持兵
噐往來街市仰安業如故依前持兵仗者並决配又申
諭云上皇出郊止為求駕回内仰民安業不得造作語
言誑惑衆聽是日彈壓官四出百姓持兵噐巡防者如
故
九日己巳文武百官孫傳等又状申軍前孫傳等第四
状准元帥府劄子節文再請恭依已降聖旨早舉堪為
人主者一人當依已去劄子施行右傳等竊念本國趙氏
祖宗德澤在人日久累前瀝懇投告今來渝盟失信止
是上皇與前主其子及支屬並不干預上冀恩造更賜
詳酌庶得中外帖然不致生事若不容傳等死請必欲
推擇異姓自中及外委無其人兼實難於自舉伏乞元
帥府選擇敢不一聽台命又状右傳等除已與百姓父
老具状申元帥府尚有未盡之意不敢自默今更忍死
瀝血上干台聽伏以前主皇帝違犯盟約既已屈服而
舍之存亡繼絶惟在元帥不然則有監國太子自前主
恭命出郊以來兼撫軍民上下帖然或許就立以從人
望若不容傳等申臣子之情乃欲别立異姓天下之人
必不服從四方英雄必至雲擾生靈塗炭卒未得安傳
等自知此罪在不赦然念宋自祖宗以來德澤在人扵
今九世天下之人雖匹夫未忍忘之况傳世食君禄方
主辱臣死之時上為祖宗下為生靈苟有可言不敢避
死傳等無任哀痛惶懼隕越之至謹具申皇子元帥國
相元帥伏候台旨遺史曰是時在京士庶雖見上皇
以下六宫后妃親王駙馬出郊留守司及開封府猶密
其事市井間皆未知端的然其事漸彰人情方憂懼是
日也宣德門前揭示黃榜偹悉金人節次移文及孫傳
等應報文状民間始知欲立異姓相顧號懼隕越皆悔
不令上皇東巡上遷都也留守司慮恐軍民作亂乃令
京城四壁都彈壓范瓊撫諭軍民軍民咸泣不已瓊大
呼曰自家懣只是少箇主人東也是吃飯西也是吃飯
譬如營裏長行健兒姓張底來管着是張司空姓李底
來管着是李司空汝軍民百姓各各歸業照管老小軍
民聞之皆氣銷而去然罵瓊不絶聲
十日庚午孫傳張叔夜百官父老畢集南薰門號哭
賫状扵門乞繳申中軍孫傳第五状云文武百官僧
道軍民孫傳等右前已累申元帥府乞軫恤趙氏存
全社稷許國主歸國降號稱藩永事大國就立監國
嗣子以從人望或選趙氏近屬使本國生靈有主中外
帖安以全大國弔伐之義傳等今在南薰門拜泣俟
命不勝哀懇痛切之至吴幵莫儔賫到元帥府劄子
曰吴承旨回得孫樞密等状二道並初七日状二道備
已洞悉有契勘昨有文字惟貴道德不在名位高卑
今請百官僧道軍民耆老既為行府扵在京官僚未
諳可否但恐在京目下為首勾當官員必是可舉可
以共立早具本官銜状申如未可即依已去文字須得
共薦一人限今月十一日如此度不見舉薦必别當有
悔吝無得有違天會五年二月又大金元帥府牒今月
十日右副元帥親到左副元帥麾下共議宋人告請復
立趙氏至晚到本營方有善利門下官員送到汴京軍
民僧道耆老郭鐸等告乞立趙氏文状並孫樞密等今
月七日八日三次共五道錄曰為言此事已經共議差
官入京須得别行薦舉外善利門下人員以輙受状又
嚴加懲戒訖慮在京人猶以投狀為辭别致住滯今
請在京諸官孫樞密等照會依吴承旨莫學士等賫
去文字日限施行不得住滯吴幵莫儔持文字來云尼
堪大怒月日二事不了便舉兵入士庶傳聞回語相與
號泣
十一日辛未百官等以議状申軍前乞立張邦昌偽
楚錄曰留守司勾集百官會議相視久之計無所出衆
曰今日勉強應念不然一城生靈屠戮於趙氏何益既
無善策不若舉在軍前者一人張邦昌舊任宰相姑舉
之以塞命想二帥意必有所屬議定幵儔復以議状往
孫傳第六状云文武百官僧道軍民等准元帥府指揮
須得共薦一人限今月十一日状申者契勘自古受命
之主為上&KR0574;圖籙下以勲德在民或權強近臣或英豪
特立有大材略因而霸有天下方為人樂推今來本國
臣僚如孫傳等召自外方被用日淺率皆駑下迷悮趙
氏以至今日人皆懷怨方此俯伏謹俟誅責若付以土
地俾備藩屏必為百姓忿嫉立致變亂上負選建之意
然傳等奉元帥之令備述詔書嚴切舉國惶恐非敢違
拒實以在内官員委無其人伏望元帥台慈體念乞於
軍前選命張邦昌以治國事如軍前别有道德隆懋為
天命所歸者乞賜選擇則本國人民敢不推戴者時孫
傳張叔夜不簽書
三朝北盟會編卷七十九
