三朝北盟會編卷五十一
宋徐夢莘撰
靖康中帙
起靖康元年八月三日乙未盡二十日癸丑
八月三日乙未太宰徐處仁少宰吴敏並罷以御史中
丞李回言章也徐處仁觀文殿大學士中太乙宫使
制曰門下圖治有要在人主所寳惟賢充位無聞則朝
廷焉用彼相眷予上宰久預政機謀猷關著于事功體
貌務全于終始誕敷眀命播告多方正議大夫太宰兼
門下侍郎徐處仁器質淳龐才能敏邵蚤年治郡素高
黃覇之風晚歲裕民竊陋桑羊之政比疇雅望列處宰
司允藉老成庶殫衷悃矧國步艱難之日乃廟堂叶贊
之時不知黽勉以赴功相與逡廵而固寵乏可否之相
濟唯同異之是聞邊患未寧方寸隂之可惜機會一失
恐駟馬之難追道路流言士夫興歎覽封章之引咎具
公論之騰喧俾解鈞衡進升祕殿即祠宫之優逸昭命
數之休隆併衍爰田申陪貢賦於戲任舊人以共政初
朕心豈有意於遐遺詢黃髮則㒺愆惟爾躬尚無忘于
辰告往祗予訓其體眷懷可觀文殿大學士中太一宫
使依前官加食邑七百戶吴敏觀文殿大學士醴泉
觀使制曰門下兹以朕嗣承丕緒統御萬邦當論相之
初賴股肱之允協至臨事之際乃矛盾之是聞念久處
于廟堂務曲全以體貌我有眀命颺于大廷通議大夫
少宰兼中書侍郎吴敏性識静深器資閎遠高文足以
華國鯁論足以濟時頃上皇臨朝遍歷從臣之選逮𦕈
躬踐祚首登揆路之崇藉爾孤忠輔予大業方邊陲之
未靖顧宗社之可虞有厝火積薪之危有垂髮九淵之
懼爾乃玩歲而愒月莫知排難而解紛持首鼠之兩端
乏鉛刀之一割稽違使指潛失事機致公議之騰諠亟
剡章而瀝懇宜解鼎司之重任就升秘殿之隆名均逸
真祠併昭異數於戲閔勞以事尚素藴之可觀益勵乃
忠想嘉猷之未替袛服休寵勿怠壯圖可觀文殿大學
士醴泉使依前加食邑七百戶唐恪除少宰制曰門
下周室任賢詩雅美甫申之維翰漢朝論相史官稱丙
魏之有聲皆垂希世之名用起中興之治朕念彊隣未
靖輔臣㒺功冀得真才付以樞柄繫生靈之休戚守社
稷之安危咨爾在廷明聽予告正奉大夫守中書侍郎
建康郡開國公器識閎遠德履端良學足以通治亂之
原力足以任股肱之託召從外服知略輻輳於朕前敭
歷正途風采想聞于天下渾渾忠義之氣憲憲文武之
資為時顯人宜膺大任亟升華于右揆仍兼秩于西臺
申衍爰田並陪真食於戲艱難多事莫甚此時謀議盈
廷當求善策念民力之已困恐國勢之易搖修政刑以
固本根謹關防以消外侮用殫財而易賦毋黷武以貪
功顧後患之可虞惟前車之是戒予違汝弼汝言予從
無忘厥功庶永終譽可特授少宰兼中書侍郎依前官
加食邑七百戶徐處仁知東平府吴敏知揚州臣僚
上言臣等歷考自古中興之君商高宗則得傅說周宣
王則得仲甫漢宣帝則得魏相協心相與圖治故能伐
鬼方攘獫狁單于慕義稽首稱藩載之經史不磨唐肅
宗用裴冕苖晉卿之徒相業庸謬肅宗之治因以不振
稽古之士於此惜之伏惟陛下勤儉之德本於生知緝
熙之學期於日益盖與商高宗周宣王一無以異漢唐
而下皆不足數然自即位已來歷今三時邊陲未寧黎
元騷動興治補弊之效未有可觀者殆以宰相非其人
乎謹按太宰徐處仁初以蔡京薦進自縣令不三年備
位政府縉紳駭其速化而不聞見有善譽也自金人退
師陛下採其治郡之能擢為首相盖將與圖回天下之
務取生民愁歎之弊盡革之而器局凡陋不知大體智
識滯暗不通時變曾不能宅百揆熙庶績以副具瞻之
望太宰之職可居乎謹按少宰吴敏初以蔡京欲聯親
議遂以羣雍私試高等入仕因與京結為死黨在上皇
朝縉紳目之謂在劉丙林攄之右上皇内禪睿志先定
父子授受夫復何疑而敏因蔡攸刺得密旨乃貪天功
以為己力處仁符竊相位使其效力自贖猶或可容而
以佞濟姦私植黨與凡其設施悉效蔡京意在專權固
寵雖處仁暗猶能識之二人因以不和而天下之事遂
致壊缺每出一令行一政命一官除一吏不恤社稷之
安危生民之利病惟務已言之勝遷延淹時者有之朝
令夕改者有之遂使天下之民自春涉秋日望朝廷之
惠澤而殊未有以慰其心也方今強敵憑凌重兵壓境
河東之役師老粮匱天下之憂日甚一日而和議之使
未遣擾民之事益繁怨讟並興上天見異榖未及穫飛
蝗蔽空而處仁與敏傲然自肆略不引避意在歸過人
主殊失愛君之義矧以小忿交争黼座之前大臣之體
得如是乎臣等採之僉言稽之舊典處仁與敏誤國負
恩罪在不赦伏念祖宗創業艱難之重上皇罪已傳位
之心下恤四海蒼生翹首惠澤之久亟罷二奸别圖任
用庶幾中興之業不愧于商周天下幸甚取進止八月
二十七日三省同奉聖旨徐處仁知東平府吴敏知揚
州並放謝辭不候受告搬家接人疾速發赴新任靖
康遺錄曰初驛召徐處仁于北京令星夜前來赴闕二
十三日制以徐處仁為太宰兼門下侍郎處仁始為北
京留守以剛廉自名因太學生言其可任遂以通奉大
夫召入都人傾望咸謂有所建明既至當軸殊無嘉謀
良策談者失望時中國多事符檄紛紛處仁不能决又
與吴敏不協每朝罷議事互相詆訾未幾吴敏于東府
見處仁處仁方秉筆據案敏既坐有所咨啟語漸相侵
處仁忿然以筆擲之正中敏面額鼻皆黑同坐者引去
明日吴敏奏其事而御史亦相繼彈劾不踰月罷敏以
少年多不習事胥吏將文牒至有所呈覆吴敏不能裁
遣但云依舊例可也是時軍期緊急遽如星火敏不留
意方具劄子乞令學者添治春秋又因司業楊時上言
王安石三經新義邪說聾瞽學者致蔡京王黼因緣為
姦以誤上皇皆安石啟之也又謂安石不當繼十哲宜
依鄭康成畫壁從祀上從其言下大學如敏所請時人
有十不管之語云不管太原却管太學不管防秋却管
春秋不管砲石却管安石不管肅王却管舒王不管燕
山却管聶山不管東京却管蔡京不管河北地界却管
舉人免解不管河東却管陳東不管二太子却管立太
子盖譏其不切事務故也咸謂深中時病林泉野記
曰徐處仁字擇之應天府人元豐八年登甲科累官為
工部尚書大觀元年遷右丞梗正不阿俄丁母憂蔡京
罷相處仁奏十事乞留京士論醜之頻歷外郡有治聲
靖康初召為中書侍郎俄代李邦彦為太宰時金人已
入河東朝廷多故處仁奏陳八戒諫遊幸近習戚里佛
道費用等皆遵而行之庶可刷金人深入之恥及金使
來請和處仁請付种師道處置少宰吴敏主和議不允
敏又差注親戚數人處仁抺去之由是不和加正議大
夫與敏交争於殿上坐是罷為觀文殿大學士提舉杭
州洞霄宫退居鄉里敏亦罷去敵圍應天城中民作亂
目處仁為姦細劫奪其家資殺長子感病而卒年六十
六子康度後皆顯仕何㮚中書侍郎陳過廷尚書右
丞聶昌同知樞密院事聶昌自開封尹除同知樞密院
事昌舊名山上嘗夢為兩日所逼乃改山為昌以厭之
人皆莫曉其意或謂欲用山奉使金國乃改賜名又曰
上一日謂聶山曰山大物也何以為名山曰臣素慕周
昌為人乞改名昌於是奉御筆改名昌勅朕為京師
衆大之君是有獄市并容之寄卿發姦摘伏號稱神明
扶弱抑強濟以寬猛兼孔子果藝之選繼西漢趙張之
餘載省風聲不忘嘉歎故兹奬諭想宜知悉許翰罷
同知樞密院李回簽書樞密院事解潛屯兵南關
為尼堪所敗奔于隆德府解潛屯兵南關慮我師不用
命乃置壘于溝壑之上且效淮隂背水欲使三軍殊死
而戰尼堪軍兵垂至先戒兵將諭以禍福云迎敵者賞
及子孫退走者誅及妻子或有竒功定加高爵三軍私
語云向日童宣撫時亦有此言然戰死者申為逃走奔
潰者立賞招安今日之令又恐虛文是日敵方攻壘將
兵果習舊態但畏敵人不顧軍令後軍乃縋深溝唯求
自脫然壘中亡者不知幾千也金人乘亂鳴鼓而進我
師大潰其敗軍覆將又非上賢時比也潛乃奔隆德府
知威勝軍張堯佐叛降于金人劉韐聞解潛敗奔回
京師李綱頓兵懷州不進遺史曰劉韐聞解潛敗留張
俊苖傅于信德府而走至京降八官落職罷之李綱初
氣銳而輕敵潛既敗綱氣遂挫乃頓兵懷州不敢進日
與鄒柄張牧論事諸將禀事者先禱柄牧將士怨之初
太原城中有將官楊可發者面有六字號為楊麻胡擦
城出欲招集人觧圍到虞縣約有衆千餘忽邏得三人
乃繁畤縣東諸豪傑不肯順番差往探太原事者可發
遂隨此三人至五臺山北繁畤縣東天延村招軍四十
餘日得二萬餘人以五臺山僧李善諾杜太師為先鋒
將到繁畤縣東十里鐵家會遇金人大戰至晚衆皆散
去可𤼵却上五臺山副僧正真希投拜可發去五臺山
却入虞縣有衆二千遇尼堪大軍至可發自知其不可
乃倚壁而立以鎗自刺其腹而死瘡口無血有白脂一
塊隠出塞定瘡口至是解潛之兵潰劉韐奔入京師李
綱止屯于懷州金人縱横于河東矣
五日戊戌察訪張灝會將兵駐于汾州遣統制張思正
折可求冀景進兵于郭山柵
七日庚子尼堪兵破郭柵張思正冀景奔回張思正等
屯郭柵深溝高壘未嘗料敵迎戰金人既近而冀景寨
中忽張青盖敵視而不擊惟攻思正等寨矢石交射金
人冐矢急攻寨中人兵退移竟為所敗惟冀景軍奔回
兵死于寨中不知其數彗出東北上深自内懼令宰
臣議詔責躬放宫人减常膳求直言
八月辛丑以彗出下詔詔曰朕托士民之上嗣位旬日
敵國侵凌乃至郊甸迨今三時邊鄙未寧調發轉餉勤
動四方惟德不類無以仰當天心日夜祗懼每御便坐
稀臨正衙凡欲以自奉者務貶損至于常膳百品减去
七十放宫女凡六十餘人未嘗輙奏音樂備置臺諫廣
通言路公車上疏乙夜躬覽庶幾少自警戒而日者彗
出東北方考之前載實為大異畏天之威弗敢寧處今
將循舉故事而率皆已行深懼又不能應譴告之實熟
憂再四意朕之不明元元之愁痛無聊者衆是求民之
疾苦者悉行條具除等解嬈冀以感召和氣以格休應
咨爾卿士具體朕意毋忽張灝招集潰兵誅冀景張
灝出榜于諸要路招集兵將云近以郭柵之戰將兵非
不用命盖緣敵鋒甚盛遂至敗事自統制下至兵卒並
皆免罪如戰歿將校及重傷之人仰一一保明當議重
行賞典如敢不來本司定行軍法自是兵將稍稍集于
汾州諸互論不用命者又訴冀景有異意言金人既至
乃於寨中張青盖為號敵人不攻又見危不救而反奔
潰灝遂下景等獄勘騐指實戮景于市死者五十二人
十五日戊申張思正襲金人于文水縣獲捷
十六日己酉思正出戰我師大潰先是八月初劉韐兵
先進敵併兵禦之韐兵潰既而解潛與敵相遇于南北
關轉戰四日殺傷相當金人增兵潛軍力不能勝而潰
平定遼汾之師皆逗遛不進韐潛失利潰散之兵蔽野
而還人人震恐獨思正之兵在汾州其衆尚十七萬號
百萬未出戰敵曰韐潛既敗不足慮也乃驅婦女老弱
守虛寨以當平定威勝之路而併其兵禦思正思正領
兵出汾州執冀景示衆曰景不堅守石嶺關遁還者也
斬之以徇是月十五夜敵于文水縣張飲以賞月諜者
以告思正襲之斬首數百幾獲嗣本嗣本脱去灝思正
以小捷之故馳黃幟呼于路曰汾州捷報也州縣歡聲
震地曰我師勝矣或持酒肴相慶曰皇帝聖慈吾見其
太平乎至有感極而揮涕者十六日思正出戰敵曰彼
衆雖多而喧囂不整無能為也乃以鉄騎三千直衝我
師大奔相蹂踐而死者數萬人坑谷皆滿思正以敗卒
數千人奔汾州灝以牙兵數百趨慈隰於是汾州威勝
隆德晉絳澤州民扶携老幼渡河南奔者鉅萬計諸州
縣井邑皆空兵潰散不復入汾州咸歸元來去處或勸
還司衆曰前日郭柵散察訪出榜招安云統制以下並
免罪後復行誅戮今日還司是就死也不若權歸以俟
再舉
二十日癸丑詔四總管許自選將兵以禦都城朝廷既
知張灝等敗深慮金人深入詔四總管以兵禦都城張
叔夜充南道總管高公純副之胡直孺充東道總管朱
勝非副之王襄充西道總管孫昭遠副之趙野充北道
總管范訥副之侍御史胡舜陟劄子論禦敵之策臣
觀漢唐以來禦敵之策有五曰和親曰守備曰征伐曰
撫定曰羈縻皆因時而為之和親守備則施于敵國彊
勝之時漢高帝是也撫定羈縻則施于敵國衰弱之際
漢宣帝光武是也至于征伐或施于強或施于弱必先
以中國富盛兵甲精銳我有萬全之勢彼有可乘之隙
然後可舉漢武帝唐太宗是也今我國家承巨奸誤内
侍持權之後海内虛耗帑藏空竭軍律不振士不為用
金人乘時肆其衝突馬驅乎中國圍守乎巨鎮而我動
天下之兵斂四海之財不能少挫其鋒此則敵國強盛
之時也彼強我弱征伐不可妄用而朝廷急欲解并門
之圍不度彼已王師輕動於是种師中敗于榆次解潛
敗于南關折可求敗于汾劉仲元敗于大安馹實犯不
韙自取挫衂以漢高祖之神武而又有謀臣猛將不世
出之材破秦項如振稿猶甘受冐頓之困不敢與之校
乃知敵國強盛制之當自有術不專以兵也所謂講和
守禦二策誠今日之先務朝廷先遣三使往議和好可
為善矣更務自守二策並用善之善也伏觀今日命將
出師悉援太原如救焚援溺其勢可謂急矣介胄之士
孰不欲踴躍而前縉紳之士孰不欲抗議督戰然兵家
善教見可而進知難而止不敢必也苟不可進必使之
進猶羝羊觸籓何利之有徒喪軍氣非惟不足以救太
原適足以取自弊之道兵寖單寡則有不測之禍不可
不慮臣願陛下以漢高為法與之講和以漢文帝為法
自為之備詔宣撫司勿督諸將决戰且據要害堅壁固
守以養士卒之銳氣竢彼有可乘之隙我有萬全之計
相時而動以竒取勝天下幸甚昔突厥方盛唐太宗不
得已而事之未幾擒頡利於北闕下敵國盛衰無常姑
含垢忍恥以俟之未為晚也臣自聞河東失利朝夕深
思竊為計無出此者狂夫之言聖人擇焉伏望陛下斷
而行之面奉聖旨令劄付諸將
三朝北盟會編卷五十一
