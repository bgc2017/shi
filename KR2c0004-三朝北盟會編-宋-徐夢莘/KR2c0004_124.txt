三朝北盟會編卷一百二十四
宋徐夢莘撰
炎興下帙
起建炎三年三月二日庚辰盡其日
賜朱勝非辭免批答朕纘萬世之丕基属四郊之多難
眷求輔佐期共濟於艱虞涉歴歲時久未聞於績效既
虚厥位益難其人允惟舊德之良宜膺大政之託授之
國柄出自予衷再從廊廟之游大慰寰區之望而乃露
章薦至避寵牢辭彌㣘謙撝殊咈延佇矧卿元功在國
隱德及民雅量足以凝遠圖沈機足以斷大事萬方引
領冀臻休息之期二相同心克副焦勞之志毋留邦渙
用穆師瞻周紫芝上書曰臣一介微賤身在田野未
嘗素官於朝不習祖廟典故不知朝廷治亂安危輒敢
遊談以干斧鉞之誅誠不自揣其愚徒以平日父兄之所
訓誨朋友之所傳習有得於方册間者皆可以為今日
鑒至於學士大夫之所談說閭巷匹夫之所議論與夫
黃童白叟相與垂涕感泣而言亦可以察民情之利病
究當世之得失臣於二者豈不聞其一二夫既有所聞
於古又有所聞於今身為陛下涵養之民心非木石粗
知臣子忠義之方其忍不為陛下言之臣聞漢遣蘇武
持節匈奴遭緱王之變為单于所繫其後昭帝即位請
於匈奴而得之甘露中單于入朝帝思股肱之美乃圖
形凌烟以著中興輔佐之功哀平之際天下亂蔡琰為
胡騎所獲入於南匈奴魏武帝素與琰父邕善痛其無
嗣乃遣使者以金璧贖之卒為烈女以光漢室蘇武一
使者蔡琰一女子於當時安危治亂無所繫而昭帝之
與魏武於二子非有父母兄弟之親痛不切於肌膚猶
不忍中華士族流落異域以為天下後世恨且區區救
䘏之不暇况有天下之大父母宗族俱堕異域可以恝
然不為之慮乎今太上皇帝於陛下為父淵聖皇帝於
陛下為兄其尊與漢之視蘇武為孰重而皇太后於陛
下為母其愛與魏武之視蔡琰為孰親况金人盛強憑
侮中國無所不至日者敵騎再入遂陷京師二宫之尊
宗族之親相属於道者三千餘人皆冒炎荒涉沙漠屈
身蒙恥未有反國之期則其羞辱痛恨之心與漢魏之
視蘇武蔡琰為孰甚三者利害較然明白固不待臣言
矣在陛下豈不懷問寢之思興中原之念欲迎復兩宫
以雪宗廟之恥而快四方之恨乎陛下果有意如此臣
不知其以何道而可以致然臣以今日之勢為陛下籌
之雖驅天下之兵以脇之不足以當其強竭天下之財
以饋之不足以厭其欲盡天下甘言以悦之不足以回
其意使子房為謀臣侯公為辯士猶未足以决勝負而
定安危也况臣之愚乎臣不敢誣陛下以高論撼陛下
以危言竊為陛下深思之不過一言曰上策莫如自治
而已自治之策無他在力救前日之弊耳陛下亦嘗思
所以致今日之禍者乎用人不專黜陟不眀剛斷不足
此三者所以招禍亂之本也仰惟太上皇帝恭已南面
垂三十年思厭萬機以禪聖子睿謀神算斷自淵衷當
時百僚誰敢言者大臣李綱自九卿中首建此議危言
讜論天下聳聞淵聖皇帝博採羣言擢置左右曾不旋
踵復以言罷大學之士與父老百姓俯伏闕下叩頭流
血以請復用者不可以巨萬計金人聞綱復用一夕為
之退舍數日為之歸師則綱之用不用豈不繫一時之
重哉奈何未幾惑於羣言委以兵柄遂致覆師以貽竄
逐朝廷知其為賢既委以輔相豈當復責以小衂便加
大譴自古人君倚信大臣自當斷以獨見不可搖於異
議前日朝廷之於綱其用也以百姓譽之其去也以羣
臣沮之是大臣之進退不由人主之公心實出衆人之
私意使綱雖欲奮忠慮為國家排難解紛其可得乎臣
於綱非門生故吏平生未嘗識其面目聞其謦咳而今
言及此徒以天下之所繫望萬口一音有不可掩者此
臣所以區區為陛下言之也昔郭子儀輔肅宗再造王
室中間雖惑於魚朝恩之譖以奪其兵柄而議者謂子
儀有社稷功乃置散地非所宜帝亦即悟眷禮益隆故
能卒收成功以興唐祚憲宗討蔡師數不利羣臣争請
罷兵帝獨斷以不疑故能卒用裴度以平僣亂唐之威
令幾於復振仰惟淵聖皇帝爰自即位以來僅踰朞歲
易執政大臣無慮數人倉皇時李邦彦吴敏耿南仲徐
處仁唐恪之徒相繼進用不過數月輒復罷去其餘近
侍之臣更出迭入不可勝數初無損益徒有變更用人
不專類皆如此有一李綱乃不能用以臣觀之所謂近
捨馮唐而遠思頗牧也臣願陛下之於綱盡以國計傾
心付之勿惑於詆訾不根之言毋責以勝負不常之勢
則經綸天下之計綱當自有遠畫朝廷日治國勢日強
則金人自然畏服二聖當有還宫之期四方漸獲消兵
之福其所倚賴顧不重哉臣所以望陛下專於用人以
救前日之弊者此也朝廷玩於燕安不思慮患之日久
矣自蔡京王黼相繼用事交結朋比倚為腹心遂使閹
宦擅政憸壬竊權人主孑然以至孤立言之及此可為
寒心前年敵既薄城元老大臣下逮百官有司争挈妻
孥順流東下為自安計方其平時皆坐竊榮寵及緩急
之際藐如路人此豈人臣之節乎有如此曹皆在可誅
之域而朝廷不加深治後雖欲責以效死而弗去烏可
得耶六賊之惡暴著遠方義當戮於兩觀梟其頭顱状
其惡而聲之以播告萬方使外敵知中國有威斷之君
四海畏聖主擅生殺之柄然後國威自立敵氣日銷而
當時猶且遷延歲月處以善地元惡有如蔡京猶得保
其要領而死賴臺諫之臣與大學士懇惻屢言然後僅
得略正典刑亦未足以快天下翹足之望也其同惡之
臣有出於蔡京王黼童貫梁師成援引而進者非獨不
能盡逐而去之猶且倚以為用或付以兵柄或委以重
鎮其他固未易悉數如宇文粹中之守建康臣生東南
親見其事方王室遭圍門之患實臣子自奮之秋而勤
王之師沮抑不遣傲睨慘毒無所不至黠徒數百以誅
元帥為名至於害及平民流血滿野抱縶囹圄如鞫囚
徒粹中身為人臣屈首下賊處之恬然不能抗罵以死
偷活須臾下汙士類上辱朝廷皆蔡京用事之臣不即
罷去遺患遂及於此乃知賞罰黜陟人主之大柄不可
不明亦不可不敏武王討紂而釋箕子之囚知舉善之
不可不先也孔子相魯七日而誅少正夘知去惡不可
不急也昔者齊桓公問郭何故亡曰以其善善而惡惡
也公曰若子之言賢君也何至於亡父老曰不然郭君
善善而不能用惡惡而不能去所以亡乃知舉善黜惡
最人主之先務可不慎哉况蔡京用事以紹述責臣下
非是則謂之沮毁以經說繩學者非是則謂之邪說士
不讀史書者幾三十年不知前代興亡不知古人忠義
唯以偷安苟且持祿養高為事凡今日奔軍之將亡國
之大夫皆前日姦佞闒茸假寵盜名可誅而不誅當去
而不去者如此人尚在要路則幾何而不至於喪師割
地誤國欺君者哉是以敵國之兵得以自肆入關而來
渡河而去兩年之間盤旋往返如在無人之境寳玉貨
貝嬪御子女盜攘驅逐如探物而取諸懷諸將堅壁而
不進守臣開門以納兵築壘京師數月之間殘虐萬状
卒至二宫北狩王城之人號呼震地臣思其由皆生於
黜陟不明蓋黜陟不明則正人不復盡用奸人不得盡
去使前日盡行竄殛不留為今日之用則臣知其不復
有今日之禍也昔安祿山之反真卿守平原杲卿守常
山皆能攖孤城以抗劇賊李憕正色就死而兩河聞風
再固危壁張巡許遠城守不下而能蔽遮江淮天下賴
以不亡盧奕為御史中丞被服坐臺罵賊不屈郭子儀
李光弼皆轉戰逐北絶不反顧遂能復振唐室不知今
日忠臣義士能如當時之衆乎何前日忠義之多而今
日無之蓋正人不用而姦人猶在也始朝廷起四總管
兵首及城下者唯張叔夜臣是以知人才之盛頗有愧
於唐也比者金人長驅直擣王室兩河淮甸以至京師
堅壁捍禦者不知有幾轉戰逐北者不知有幾罵敵死
難者不知有幾延敵内應者不知有幾逗遛不進者不
知有幾用命者賞之不用命者戮之則賞罰明而國威
立庶幾可以示激勸之方陛下即位以來不聞有顯然
賞於朝戮於市者則是國威有未立也向以不能盡去
朋黨遂至其禍如此今復不戒後車設有卒故臣不知
陛下何以使人威信不素立賞罰不素眀雖有激勸之
方臣知其不可復用也臣願陛下大明黜陟以正忠邪
屏逐畏懦軟弱之徒旌擢骨鯁犯難之士凡前日假紹
述談經說純正以自謀其身者一洗而新之使天下曉
然皆知忠義者必旌則忠臣争效死節壮士勇於敢為
庶幾可以雪恥萬世以不墜祖宗無疆之基臣所以望
於陛下大眀黜陟以救前日之弊者此也自崇觀以來
姦臣用事日久鉗錮忠讜置而不用士有慷慨敢言衆
皆指為狂夫小則屏斥烟瘴大則蒙被斧鉞皂嚢不奏
於九重臺諫遂幾於虚位此言路所以壅塞而不通姦
邪所以横猾而日肆朝無端人禍及四海至使強隣興
敢拒之使人君下哀痛之詔究其禍根實出於此淵聖
皇帝深鑒前弊即位以來虚已受諫常若不及擢置一
時諫諍之臣招集天下敢言之士忠讜之風煥然一新
雖禹湯之聖無以復加惜其羣言交至一切聽納受之
泛然無所甄别而人主之權遂歸臺諫詩不云乎謀夫
孔多是用不集𤼵言盈庭誰敢執其咎蓋謂聽言之不
可不擇也人主聽言不先謀及乃心而紛然惑於衆論
則何所適從而可况賢者之出入實繫一時之治亂故
魏有干木則諸侯息兵虞有宫之竒則晉獻不寝汲黯
在朝而淮南為之寝謀裴度之用不用每為天下之重
輕可不謹哉頃者諫官上疏論列李綱十有餘事其言
未必切中意在巧詆以快私心朝廷自當追念殊勲置
而不問章雖屢上斷以不疑則後有賢者誰復敢以私
怒陰相擠陷耶一失斯人亂不旋踵至使金人鳩諸國
之衆提百萬之師叩關而來如蹈空谷兵動九天聲震
四海而吾中國初無一夫敢當其敵者幸而啗以金繒
割以壌地金亦從而退師奈何敵馬朝解守禦暮怠幸
其既去以為苟安而不虞後日之憂此豈策也哉當時
議者猶欲從其北渡躡其後塵以追而擣之既已惑於
羣言不能斷以必往已而又以河朔之民恥事仇敵而
割地之盟棄不復用則大信既虧敵情益憤矣夫進不
能追其師退不能結以信揣其私情豈不再至明年敵
騎果入固已洞知朝廷虚實強弱之勢與夫吾兵之多
寡人才之勇怯山川之險易矣又當時在廷之臣不免
皆去其用事之人而一時之名臣宿將悉已罷遣以此
自料果有必勝之勢乎可不斷以大義與羣臣南下名
為播遷猶得上策而又惑於衆議城守不遷使前日能
以剛斷自許於數計之中必行其一臣知其不復有今
日之禍也臣願陛下體乾之剛行巽之權有漢光赳赳
之稱無元帝優柔之失則兩宫之恥可雪七廟之祀不
乏而陛下之聖孝神武光於四方昭示萬世有不可掩
矣臣所以望於陛下勇於剛斷以救前日之弊者此也
恭惟皇帝陛下以聪眀勤儉之資膺皇天付託之任躬
履艱難嗣承丕緒天心人望莫不歸悦而適遭兵革搶
攘之餘四海凋弊之日扶衰撥亂去危即安事有不可
勝舉者臣之狂瞽所陳不過三策誦臣之言初若迂闊
無補察臣之意似能切中時病臣之私意以謂不能力
救三弊不知何以遂致中興臣度今日之最急者不過
欲報國之大讐雪兩宫之幽憤復境土安天下以成中
興之功而已且金人服叛不常久矣本其侵侮之由實
皆中國自召又况資其兵力以為援助其功既大責報
必深一有不至必有禍害昔人以謂湯武之興未嘗與
遠國共功蓋疎而不用也唐之肅宗嘗用回紇矣卒致
掠華人辱太子笞殺近臣以為唐患德宗嘗用吐蕃矣
卒致劫平涼敗上將空破西陲唯太宗之用突厥也倚
以討賊賜予不厚而卒與賊連和舉國入寇於是太宗不
勝其怒曾不三年電掃風除遂墟其國豈不快哉國家
倚金國以取燕雲其禍根連結固有所自來度今日之
勢能如太宗之報&KR0691;厥其神且速如此乎唐興之初際
天所覆悉皆臣服自三王以來未之有也唯吐蕃回鶻
最號雄能為中國患獨甚且久當時謀臣猛將圜國兵
卒計不得其要領晩節雖自亡而唐亦衰焉今金人日
以盛強中國漸致衰弱臣願陛下體太宗之英武以蹶
其芽而犁其庭不願若唐之末世與二寇相為盛衰而
已也議者以為方今將帥乖離戰士疲鈍甲兵鈍弊財
用殚耗連年動衆不勝其勞將何策以制之臣不敢上
援遠古願鑒前日之三弊以專於任用明扵黜陟勇扵
剛斷為陛下言之盖人主能論一相則賢者必以類至
百度自然振舉四海自然悦服奈何正直則必為邪佞
所惡功高則必為孱庸所忌此譖愬所以必行譴逐所
以随至是任用之專最為人主難事今既得賢而用之
不能盡去奸邪則其勢必不兩立且小人之徒至今猶
列顯位則是慶父不去魯難未已也倘不決於去除臣
恐終至誤國是明於黜陟尢為人主之先務二者非勇
於剛斷自信不疑則亦不足以振主威於既弱理頽緒
之將紛此三者在陛下力行之而已天下敵雖已去而
國勢漸削四方嘯聚旁午山谷九族遠託穹廬而敵情
猶未定安危可知臣意陛下食不得甘味卧不得安寝
朝廷大臣當主憂臣辱主辱臣死之時豈得恝然不以
安危介意自陛下踐阼以來其所施設猶未足慰天下
之望此臣所以敢陳三事以冀陛下奮然有為以革前
日之弊也去年金人既去一戰之勝則臣不願陛下為
之文德修而四國賓中夏安而遠人服惠此中國以綏
四方昔人以為周得上策故曰治人惟聖人能之昔者
越王勾踐困於會稽乃苦身焦思嘗膽朝夕不忘其辱
其後卒能大破吳國使甲兵横行於江淮東諸侯畢賀
號霸王徒以得大夫種范蠡而用之耳故種能鎮撫國
家親附百姓而甲兵之事則蠡實專之越王為之食不
加肉衣不重帛折節下士厚賢禮賓振貧弔死與百姓
同甘苦是以二十三年之間一舉而滅吴以雪會稽之
恥以伯王之業不足為陛下道臣請以漢高之事明之
高祖二年東伐楚大敗於睢水之上太公吕后質於羽
軍其後侯公往說而復歸於漢及天下大安偃兵息民
而高祖五日一朝號太上皇復為父子如初果何術以
得之哉項羽棄范增而不用高祖得三傑以共成帝業
故能力戰以有天下知勇過於湯武而孝行不減於曾
參今陛下得將相而用之有若大夫種范蠡蕭何陳平
張良之徒而復仇雪恥之心不忘於朝夕之間則亦何
患乎不能成二王之功耶臣生長盛世蒙被累聖之休
光恨無以自效其愚朝廷遭值百六之災北方之民横
被屠戮者十有八九臣生於東南僻遠之地目不見戰
伐之事坐視兩宫遠在異域中夜卧起悲憤交攻自揣
懦庸不抗強敵欲以效死唯有孤忠可以自獻是以敢
陳蕪猥之辭不避猖狂之罪頃者郡國不以臣不肖兩
得充賦於澤宫道由淮汴以至京師是時四方奉花石
之貢吳檣蜀艑岢峩而來啣尾而進不絶於道臣在舟
中望見幾至泣下是時欲陳狂瞽之言者屢矣重念言
之必至殺身其實無補於國今陛下踐阼之初痛革諂
諛之弊樂聞骨鯁之言臣於此時不思一奮則是終身
無可言之時也惟陛下察其狂狷赦而不誅非獨臣之
私幸實天下之幸也干冒天威無任昧死俯伏待罪之
至
三朝北盟會編卷一百二十四
