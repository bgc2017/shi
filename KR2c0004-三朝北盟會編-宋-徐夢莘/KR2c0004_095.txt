三朝北盟會編卷九十五
宋徐夢莘撰
靖康中帙
起靖康二年四月二十一日庚辰盡二十八日丁亥
二十一日庚辰大元帥行府發濟州汪伯彦日歷曰二
十一日五更初發先鋒次發前軍次發左軍次發右軍
辨色𤼵中軍乃請大元帥康王上馬幕府羣僚次第上
馬保衛以進次發右軍次發後軍次發朱勝非人兵次
收後晩宿新興店王至是神意喜悦問地名曰新興店
伯彦嘗聞太平興國中北敵入邊太宗皇帝幸大名親
征方渡河有謁于馬首問其姓名曰宋捷帝喜悦不旋
踵果有北方之捷今大王治兵討敵行紹大統而初宿
新興天意若曰宋室中興其命維新將克繼前人之美
與夫邑號栢人里名勝母者異矣王善其說是日鄜延
帥臣張深副總管劉光世自陜州取小路徑赴大元帥
府會合光世躬執櫜鞬望馬足遥拜王命而前問勞訖
差光世充兵馬大元帥都提舉五軍遺史曰王發濟
州王在濟州也陕西勤王之兵惟劉光世到元帥府先
是劉光世准上間道遣使臣賫蠟封處分指揮云敵騎
圍京師仰劉光世多選馬軍赴闕是時光世以馬軍都
候為鄜延路兵馬鈐轄請于帥臣張深授步騎三千光
世請益兵不從既行中途值制置司統制杜常還歸且
言京城失守制置使錢盖以將軍馬公屯時潰兵所在
焚劫聚而為寇道路梗塞唐鄧以北皆無官守兵糧告
絶光世乃與將官喬仲福等議見永興帥臣范致虚已
傳檄諸帥會兵陕郊會承上御札遣使臣黃深宣諭六
路大略云金人登城斂兵不下朕已出郊親見二元帥
和議已定宜止天下勤王之兵光世曰不可以詔示衆
且速圖進發京西諸處潰兵踵至傳聞京師之事不一
衆心惶惑光世矯以蕃官山陜來自京闕乃云二聖潰
圍南幸矣乃選使臣葛宗賫封密奏往荆襄江浙乃統
所部由虢略入太后谷南趨張深亦改途同行㳄汝州
魯山縣聞致虚進兵千秋嶺為金人所邀王師失利光
世招集散亡而本部餘丁相繼俱來兵始及萬數軍勢
漸壯俄傳金人已立張邦昌即偽位張深召光世及諸
將議事深對將士曰諸公好事在目前以所持扇左右
倒衆莫能應往往偶語出异論光世乃遣使臣王默張
景等將漢蕃弓箭手一百人騎夜半賫狀前去招安盜
賊俾深罔測光世密諭之曰側聞康王領大元帥聚兵
京東汝等當詣元帥府分明投下文而回金人既退兵
深與光世進至朱仙鎮遇默景得元帥府劄子二道一
云仰劉光世將所統兵馬速赴大元帥府一云仰張深
將所部回興仁府即於本府駐劄深失聲惶懼光世即
辭深去以所部直至濟州時王師無有至者王大喜自
是委以心腹彈壓諸軍王發濟州光世從衛簽書樞
密院曹輔資政殿學士路允迪諫議大夫范宗尹奉元
祐皇后詔來趣王進發迎謁道左大元帥府參道總
管趙子崧榜曉諭都城士庶大元帥參議東南道總管
趙子崧奉大元帥康王劄子節制東南統兵進援王室
已至近城&KR0034;惟趙氏德澤洽于民心主上仁聖節儉天
下欣戴獨以姦臣悞國再致敵人深入禍變曠古未聞
至于二聖播遷六宫九族係累天下臣子悲憤痛切肝心
糜潰況太廟無主王將兵在外是故去年主上特付大
元帥之柄於康王盖本天意康王已委副將元帥宗澤
領騎兵迎請二聖車駕又委子崧等提兵入援以圖興
復升壇插血盟于三軍千萬人惟一心誓死赴難今宰
臣身乞反正大將等上下和恊奉母后寳書遣使請迎康
王社稷有主人知所歸都城官吏軍民僧道耆老等世
受大恩各懷忠義當金人劫請車駕及後來權宜諒其
本心必不忘趙氏各宜安居無生疑惑以待恩撫須至
曉諭趙子崧諭張邦昌書靖康二年四月日寳文閣
直學士朝請郎知淮寧府事大元帥參議兼東南道都
總管節制諸軍趙子崧謹致書大觀文相公張公閣下
子崧聞人臣委質事人義命而已見得思義見危致命
人臣之常節也議者籍籍謂閤下使金踰年日與金人
處坐視謀吾之國不能效寸長京城破隂遣人奉召兼
程至已至敵營復坐視吾之君而不能以死爭其劫請
傾危之計閣下或與聞之不然何金人曲折拒孫傳之
請卒以與閣下盖必有定論矣見危致命見得思義天
下將以此責閤下子崧亦疑是說自聞入居禁中躬受
金冊即集大軍設壇插血專意討逆三軍之士千萬人
惟一心踴躍奮迅欲得閣下而甘心焉大元帥康王以
節制見委責以再造況子崧猥在属籍義兼臣子今祖
宗之後係累以去者殆盡如子崧輩偶存若不輔大元
帥以圖興復天地祖宗實式臨之翁中丞忠義誠懇言
發涕流必欲共奬王室今既大集忠憤難遏亦可畏也
忽九日李徤陳戩持書至翁中丞有反正之意羣情猶
疑惑引馮瀛王曰公此舉由衷乎子崧獨謂殆天誘閣
下為斯舉也前所述者諒非閣下本心出於迫脅無疑
閣下少年登科致位宰相必知義命之大戒傳曰有伊
尹之志則可無伊尹之志則簒也伊尹猶不可而況其
下者乎閣下前日迫於敵威欲保宗廟全都城不得已
而從之今敵既遠去即有所避而歸之正以成前功豈
不本末明白哉既出至誠便當斷以不疑不可猶豫速
出居相府易服自貶親書以示于軍中哀鳴以請於帥
府使三軍曉然知閣下前日權以濟事而實不忘吾宋
也子崧等亦當按兵城下以待大元帥之命若遲疑不
决則三軍必曰以天下之師誅天下之逆非子崧等所
能專也閣下老母垂年伶俜一子身將五十必不肯為
覆旋之計或謂閣下親属便當殄滅況城中萬姓皆北
則張氏何䘏哉尤而效之大元帥必不忍本道己申行
府委所在優加覆護亦恐要知夫轉禍為福幾不容喘
閣下其深思之迫於宗社大計肝心潰裂書不能文幸
察薄暑惟加慎眠食毋為空言以受實禍不宣子崧又
與王時雍等書靖康二年四月日寶文閣學士朝請郎淮
寧府事大元帥參議兼東南道都總管節制諸軍趙子
崧奉書樞密王公門下吕公中書徐公左丞馮公右丞
李公樞密吳公樞密莫公初夏薄暑伏惟台候萬福金
人深入侵侮暴虐振古未聞痛激肝心不能自存子崧
蒙國厚恩親覩斯變誓當以死赴難寧守孤壘四隣皆
䧟千里一空衝突攻圍乍合乍散者常數萬騎無三日
不至獨以赤心堅壁五月敵亦計窮而去自三月十日
詳聞大變即連趣翁公大漕與諸路大軍到此節㳄遣
發入援設壇盟衆有死無二三軍之士悲憤感泣勇不
可遏大元帥康王以節制見委仍參幕府再造之功責
在僕等子崧義兼臣子職當總帥誠難但已故以由衷
奉曉諸公或世家舊族或文儒致身或久廢而起或不
㳄而用既無扶危持顛之謀又無仗節死難之義強顔
忍恥坐視傾覆方且自謂佐命此與唐六臣何異而尚
未知轉禍為福可乎自古舉事但問逆順不計強弱方
金人登城諸公喪膽亡魂手持聖天子付之不能還又
手持符璽再拜與人而不能死今乃偃然據宫闕出號
令文致姦言鼓惑衆聽亦何所恃哉以逆節抗大順以
羣書生當王師可深憫也區區猶藉能存都城生齒為
說不知坐致二聖北遷將誰咎邪公平日所學所言自謂
過人今日行事又何其戾也相與亡人之國稽首偽朝
居之不疑魚游沸鼎燕巢危幕公不自思耳前日畏死
而為不知今有生路否乎子崧節制大軍又檄陜西南
京諸道之帥四集城下志在清宫以奬王室諸公其自
為計毋忽聞張公頗有反正之意殆天誘其衷若能幡
然改圖釋位自貶奉大元帥以繫人心迎還二聖以雪
大恥則脅逼之罪尚可全貸而諸公之功與迷而不返
者不可同日而語也古人權以濟事遂立殊勲惟識事
變知禍福能之今有望于諸公也善敗之途亦請自擇
言念平昔敢布腹心希示的報軍務方繁不及遍作書
幸察不宣
二十二日辛巳大元帥至单州大元帥至单州知軍州
事王㬇來迎何志同趙子崧皆以兵來會趙子崧奏
太后乞先下詔狀并繳申大元帥狀右子崧等總兵赴
難恭聞元祐皇后陛下垂簾有萬世之功矣臣與三軍
將士莫不感泣窃見陛下未垂簾以前京師嘗有書肆
赦諸路繼雖收回仍禁止在城藏本然印賣𫝊播於外
者不啻數千百本若聞二聖遷北易姓改國忠義憤發
兵革四起其間或假討逆之名窃㩀郡縣使宰臣在城
本心終不能白况其家屬在外或致疎虞所繋非一臣
等伏望聖慈速下明命詔諭四方以陛下臨朝節次遣
使奉寳迎立康王以俟復辟所有大赦候嗣君即位日
頒降庶幾人心安帖姦宄自消以副陛下保國之隆臣
等不勝幸碩又繳申大元帥府狀曰右子崧等累具勸
進乞早正大號肆赦天下以安人心未奉俞旨日夕震
懼深慮姦宄窃發蠭起蟻聚卒難掃除不免具奏元祐
皇后乞先下詔命不惟使四方知大王受命中興自然
安帖亦所以警張邦昌堅其誠心不致疑變子崧等愚
見惟大王亟整六飛入朝九廟則一切平定繼無後患
不勝祈懇哀切之至所有奏狀錄白在前謹具申大元
帥行府候王旨李邴申大元帥府勸進狀邴等伏覩
四月初九日大元帥府檄文恭惟國家積累之久德澤
深厚漸漬人心一旦事出非常遂至外侮興師再犯宫
闕神都傾陷鑾輿播遷人民塗炭土分瓦裂檄書既到官吏
軍民無不悼心隕涕痛貫肌骨思欲張空拳冐白刃以
赴國家之急此非獨臣子常分亦有以見宗廟神靈社
稷永遠斯民懷舊未忘愛戴之誠上天悔禍將啟中興
之運非苟然也邴等蒙被國恩或嘗列禁闈或並蒙噐
使捐軀殞首圖報萬分正在今日伏惟大王以親王之
重統元帥之權君父劫質臣民無主天下顒顒靡弗繫
心當此之際義當如何今京師僣號之臣既由彊抑必
不敢久據神器輸欵投誠當在朝夕斯民仰徯大王之
來不啻失乳孤兒瞻望所怙周人思召公愛甘棠而况
天親上皇之子皇帝之弟受服尃征位為上將民心思
望豈有涯哉昔白公之亂葉公將入遇國人曰君胡不
胄國人望君如望慈父母盜賊之矢若傷君是絶民望
也乃胄而進又遇一人曰君胡胄國人望君如望歲焉
若見君面是艾也而又掩面以絶民望乃免胄而進夫
葉公以列國之賢人猶懷之如此況大王其何疑焉然
勢不可緩者今四方潰兵往往嘯聚閻瑾據黃州周德
起金陵李育擾徐兖王鎮剽淮陽其他兵起蝟結千萬
為羣將環視而起惟翹首側耳以需天下之變若命令
既通郡邑有統則必歛手歸命以求自新如命令未通
郡邑無統姦雄乘之則必盗據要害自為一方將有鼎
峙瓜分之勢他日欲復一之豈不難哉大王随行將士
暴露風霜亦已久矣蒙犯矢石斯亦勤矣各望尺寸之
功不然師老財費久而不召豈復可用哉區區之意謂
大王當傳檄天下凡諸路監司帥守應合申禀朝廷文
字一切權宜並申大元帥府随宜裁决行下大王宜稽
考前世攝行國事承制封拜然後奮激士氣鼓行而前
一戰勝敵迎還二聖尅復之功指日可待𫝊曰日中必
篲操刀必割成敗之機間不容髮邴等不勝惶懼戰灼
延頸企望之至惟大王裁之謹具狀申兵馬大元帥府
伏乞照會謹狀再申大元帥府狀右某等近于四月
二十二日專差人賫狀申大元帥府以四月十九日檄
書審知二聖鑾輿未回大王宜稽考前世攝行國事迎
還二聖以圖尅復可追今再陳其愚伏覬少加察焉方
今天下大變君父劫質儲闈近属舉之皆行惟大王一
人提兵在外宗廟社稷血食所繫四海郡國號令所稟
億兆黎庶存亡所繫惟在大王此為何等時而欲遲疑回
却以辜天下之望負二聖之託哉大王若不早定竊慮
有昧于逆順之臣懷向背自全之計加之以師旅因之
以盜賊使偽命稍通非惟宗廟社稷危若綴旒大王安
所容其軀哉大王必尚疑居攝之事則某前所謂稽考
前世盖有所本矣昔成王即政未堪多難周公履天下
之籍聽天下之斷戴禮明堂位所載與九罭之詩是也
成王有成人之德則復子明辟此六經之明訓也夫周
公承文武之後獨以成王幼冲然且為之今二聖未回
天下嗷嗷靡所繫命大王以親則母弟以位則真王以
任則元帥今日之事責在大王恐大王不得而避也名
分既辨號令既行則懷忠抱義者知效命之所拱手觀
變者銷從逆之萌盗賊盤據必洗心革面不復有雄跨
割據之意師徒奔凑必爭先賈勇以赴功名之會天下
之勢定矣如天步既正鑾輿遂回歸尊復辟退就藩服
忠孝之道豈不兩全如金人不知悔禍遲留車駕遂欲
蕩覆我社稷泯絶我宗祧則天祐有宋必將有主主宋祀者
非王而誰某等誠以世受國恩莫知論報參之往古騐
之當今仰揆天意俯察人事至正至順無以踰此惟大
王勇斷而决行之天下幸甚屬道塗榛梗未能趨赴行
府不勝企踵待命惶懼之至謹狀
二十三日壬午大元帥至虞城縣大元帥早發单州
申刻次虞城縣是日西道總管王襄副總管孫昭遠以
所部兵來會車駕進發有旨令開封尹率父老僧道官
員舉人詣行在奉表勸進張邦昌劄子恭聞車駕自濟
州徑往南京臣等躬率百官赴行在欲今月二十五日
起𤼵前去母后節次遣人迎請
二十四日癸未大元帥至南京大元帥早發虞城申刻
至南京府治金人圍京城也屢分兵攻南京朱勝非皆
禦退之後有北道總管趙野及宣府范訥兵王淵韓世
忠皆在南京故城市全盛是日戒都統制五軍楊惟忠
等警嚴以虞非常
二十五日甲申張邦昌等率百官吏是日出門員外郎
宋彦通除右文殿修撰龍圖閣直學士知揚州許份
等狀請大元帥即位於揚州知揚州許份等狀勸請王
即位於揚州曰份等竊聞金人渡河二聖遷幸凡在臣
子孰不痛心京師士庶欲迎請大元帥大王還處闕下
此誠宗廟之靈社稷之福但中都新破上下空竭人心
危懼敵情不測道路艱棘糧餉難繼萬一不虞則内外
隔絶復有前日之患份等與衆熟議皆以為揚州之地
控帶江淮城壁新修錢糧粗足若聚兵西北奉迎鑾輿
則舳艫灌輸督促而至足以饋師而又南至金陵東抵
錢塘一有緩急可以據依其為順便莫過於此伏望大
元帥大王深思長慮决定至計即日御衆治廣陵份等
謹當戮力恊心以佐大事若或已暫還闕撫定京師亦
當以少俟按堵亟復東下份等不勝激切延望之至母
后詔令備車駕法仗等赴南京迎請百司庶務分半以
去大元帥康王謁太祖廟王詣鴻慶宫謁太祖廟大哭
羣臣皆哭
二十六日乙酉太宰張邦昌赴南京邦昌等自京師
來詣元帥行府邦昌以親從官數人自隨王命引邦昌
入邦昌慟哭叩首請死王命贊者掖前見如賓禮邦昌
具言圍城事始末繼之以泣王亦泣
二十七日丙戌𤼵綱運赴南京括船装發綱運及乘
載宫嬪等赴南京汴河之舟如鱗次而行内侍卲成章
王兖奉乘輿服御儀仗來大元帥命加汪伯彦顯謨閣
直學士黃潜善徽猷閣直學士董耘徽猷閣學士並提
舉南京鴻慶宫兼侍讀高世則承宣使
二十八日丁亥國子祭酒董道率太學生赴南京奉表
勸進耿南仲等進呈赦書合行事件司農少卿權戶
部侍郎胡思乞罷權可依胡交修除集英殿修撰知湖
州中山府提轄使臣沙貞殺安撫使陳某金人以太上皇北
狩至中山府陳某登城金人以太上皇至城下諭令開降
太上呼某曰道君皇帝也遂慟哭曰陛下安得至此提轄
沙貞曰此中豈有道君皇帝必金人之詭詐也以箭射
之遂鼓衆喧閙殺某其子錫在旁倒身護之乃并殺之於是
貞自守中山金人逼於歸弟適仕光禄卿靖康遣出使
為金人驅廹往燕山府拘囚累年而死適子鑄
三朝北盟會編卷九十五
