三朝北盟會編卷二百四十九
宋徐夢莘撰
炎興下帙
起紹興三十二年正月一日戊辰盡二月二十八
日乙丑
紹興三十二年正月一日戊辰車駕駐蹕鎮江府
二日己巳劉繹正除知泗州
三日庚午車駕起發鎮江府
五日壬申車駕幸建康府上自鎮江遵陸時天寒雪雨
不止上乘馬以氊笠氊衣禦風雨而宰相以下多有乘
轎者
六日癸酉安豐軍孫顯忠收復壽州
九日丙子江州駐劄戚方與轉運張某書書曰方輒有
少禀上冒台聽方向者結約下淮北壽春宿亳南京忠
義人首領措置事宜先招到潁壽二州巡檢高顯并所
部民兵一千餘人于十二月二十六日同差去統領孫
福將官王高邢進訓練官鄭苗達等將帶軍馬同忠義
首領馬立將官黃林王德等部押軍馬奪門入城與金
人血戰死殺金兵甚多其帥敗走收復壽春府了當撫
定居民除殺死外生擒到女真簽軍番馬并鐵甲三千
餘副馬甲二千餘副箭十萬餘枝粟米二十萬餘石共
用布袋盛貯燒毁浮橋三座糧船大小一千餘隻及招
到番軍王九少保王三太保三郎君一行軍馬計三百
一十五人馬三百五十八匹騾子一十四頭老小三千
餘口方已差統領王德迎接已到桐城縣訖兼廬州北
地名瓦步見有金兵甚多于十二月二十七日敵馬六
千餘騎前來壽春南岸看覷浮橋本軍捉住二人後便
退至二十九日統制李貴王孝先部領軍馬護送招討
歸正番官王少保一行過淮南岸倬路馬逢見金人軍
馬二百餘騎隔小河子厮射兩三時辰本軍殺退敵騎
前去方于正月初九日到桐城縣才候解發王少保人
馬即便迤邐前進仰冀台亮
十二日己夘令李顯忠撤戍還建康金人已退去李顯
忠以建康駐劄兵猶戍于淮西淮西經蹂殘之後荒凉
無廬舍且驚散之民猶未歸也天大寒多雪士卒暴露
有凍落足趾者顯忠亦扶病往廬壽撫循諸軍上遣中
使押醫官到和州顯忠未還提點醫藥飯食卜端孺以
為和州西去無人烟且陰雪難行請止中使醫官于和
州報顯忠使速歸日往當塗買饌供中使等甚厚端孺
揚言金人已出境矣軍人暴露陰雪甚寒(缺)未有休息
之期中使亦聞其語顯忠歸端孺又請比尋常倍贐中
使中使喜既還建康即以所聞端孺之言聞奏上悟即
日降旨令顯忠諸軍戍歸寨有旨幸建康府南門以觀
還軍軍中皆踴躍歡呼顯忠命整齪隊伍班師會大雪
車駕不出召見顯忠慰勞久之以金缾御酒勸盤果木
脯醢之屬皆渾金器就賜之
十五日壬午趙樽敗金人于蔡州金人遁走趙樽在蔡
州初金人于蔡州乘大雪突騎五百至城下樽出騎迎
擊之金人退去衆請追之樽曰懼其誘我也縱之去庚
辰探者報金人兵勢甚盛行且至樽唯孤軍又吳拱追
踏白軍統制焦元來應援合軍不過數千人皆危之樽
與諸將議分四壁守禦且以忠義相勉為死守計是日
金人逼于城下先遣兵斷樽歸路黎明已列陣于城西
湏臾分布四隅下馬鼔噪逼城樽激勵將士曰金人雖
多而無攻具將士但堅一心無恐金人之帥首亦勵其
衆曰此城庳薄汝所共知一鼓可陷矣于是以勁弓數
百齊射矢著城如蝟毛守者不能立未停午從西壁坎
墉而上倏忽金人登城者已溢滿樽時在壁知其不可
當棄城而下跨馬率諸軍巷戰金人敗出城去方鏖戰
之時有官軍旗頭與敵之旗頭戰于城下移時兩邊衆
兵如山不敢動以待旗頭之勝敗竟殺敵旗頭城上百
姓望而呼曰趙提舉且保明此旗頭好做官敵之旗頭
既死即時散亂多墮城而死者官軍旗頭亦戰死竟不
得其姓名蔡州人為哀之金人敗去樽遂復營葺守禦
之備先是有燕人十七八已與蔡州人結姻親者根刷
得之繫于獄中及金人攻西門急權知州李詢皆殺之
光州牒蘄州正月二十日午時承中軍統制兼制置招
討司提舉一行事務趙樽鄂州統制成臯沓白軍統制
焦元申正月十五日以來有金兵魏都監部領和拜太
光子番軍人馬五萬餘人騎前來攻擊蔡州西門至西
北角靠汝河一帶約四百餘步擁并一齊上城其城壁
更無敵樓乳牆乘馬可上樽等分布馬軍賈率將士與
敵鬭敵盡命血戰至申時已來殺敗敵衆復擁敵兵下
城以落濠塹汝河不知其數及樽等即時統率軍馬出
城追趕其敵退走當陣重傷蕭總管及殺死敵兵劉千
戶與穆昆等餘人棄頭不斫横死滿野棄下衣甲器械
不知其數及殺萬戶穆昆者百餘人委是大獲勝捷
十八日乙酉引見耿京下諸軍提都領賈瑞等一十一
人耿京除天平軍節度使將佐授官各有差濟南府民
耿京怨金人征賦之搔擾不能聊生乃結集李鐵鎗以
下得六人入東山漸次得數十人取萊蕪縣安太軍有
衆百餘有蘭州貫瑞者亦有衆數十人歸京京甚喜瑞
說京以其衆分為諸軍各令招人自此漸盛俄有衆數
十萬是時大名府王友直亦起兵遣人通書願聽京節
制京以瑞為諸軍都提領完顔亮犯淮甸京遣瑞渡江
通朝廷宰相以下有所詰問恐不能對請一文人同往
京然之乃遣進士辛棄疾行凡一十一人同行到楚州
見淮南轉運副使楊杭發赴行在是時上巡幸在建康
乙酉瑞等入門即引見上大喜皆命以官授京天平軍
節度使瑞修武郎閤門祗候皆賜金帶棄疾右儒林郎
改右承務郎其餘統制官皆修武郎將官皆成忠郎凡
補官者二百餘人悉命降誥令樞密院差使臣二員與
瑞等詣京軍樞密院差使臣吳革李彪不敢行請在海
州伺候京等到來即授告節瑞等不得已從之至海州
革彪以官告節鉞待于海州京東招討使李寳遣王世
隆率十數騎與瑞等同行一錄云辛巳歸朝人總轄
賈瑞統制官劉震在軍副總管劉弁遊奕軍統制孫肇
左軍統領官劉伯達左軍第二副將劉德左軍正將梁
宏右軍正將劉威策應右軍副將邢弁踏白第三副將
劉聚總轄司提轄董昭賈思成天平軍掌書記辛弁疾
辛巳正月十九日至建康府二十日行宫引見統制官
轉修武郎統領官忠訓郎正副將成忠郎書記承務郎
二十日丁亥王友直王任王革來歸友直除防禦使任
革授官有差初鄆州王任以罪亡命金人重賞捕之急
大名府王友直方聚衆任歸友直友直得任甚喜乃假
任契丹以聚衆完顔亮攻淮南友直聚衆已數萬遂破
大名府有衆數十萬亮死葛王已立乃以友直之衆並
放罪令歸農為平民其衆聞之皆散去友直乃與其黨
王革及任謀自山東尋路南奔比入界有衆三千餘至
建康引見上喜授友直檢校少保任觀察使革武功大
夫友直等皆辭不敢受且曰向若臣有衆數萬歸朝廷
則受之不辭今衆不滿百而受如此之賞不可乃授友
直防禦使任團練使革武翼郎兼閤門宣贊舍人
二十八日乙丑趙樽棄蔡州趙樽在蔡州也吳拱以樽
軍孤屢有蠟書報樽曰諸軍統制亦請棄城而樽以金
人圍城方急若棄城而去遭金人追逐勢必敗亡不如
且駐蔡州况蔡州糧食有餘後破此敵兵即議進兵中
原乃申朝廷及申拱照驗拱怒以蠟書付諸統制令一
面班師樽知蔡州不可以久駐且金人三日中退八十
里矣乃會諸統制議退軍樽欲留焦元成皋守城元皋
曰恐孤軍不能當金人之衆樽曰今金兵不遠設若我
已離城而去彼探而知之縱輕騎追襲如何元請夜出
李詢曰夜出恐夜黑人亂請至申刻從西門出馬軍南
門出步人樽令晡時出門令華旺以馬軍自西門出擺
列不動以防追襲焦元以步人自南門出先行候步人
絶則馬軍殿後日向晡未曾傳令起發間元以步軍已
至南門南門不啟守者不曾得傳令閉門元曰我是統
制乃傳提舉之令也遂相争相詬至相擊相殺奪門啟
扉未半而争門死者已填滿門道中強有力者僅能踐
屍而出積屍擁門終不能開後來者不知其故雖見門
有阻難之状所以愈亂不能禁軍民死者莫知其數元
為衆所擁遂墜馬墮身入雪窖中移時方攀轅而出軍
民争路正喧溢元無馬不能行見一羸兵控一馬尋其
主曰我官人在何處元強奪其馬羸兵不從元手殺羸
兵跨馬而奔行三十里見樽及諸將樽欲自東路徑歸
行在且發大頭輜重已行元曰不行樽曰我是馬軍司
中軍統制不歸馬司將安往元曰提舉聽吳都統節制
吳都統令提舉曰軍即無發遣歸馬司文字况蔡州立
功將士正要提舉保明功賞豈可徑歸行在樽以其言
為然遂由南路還京襄華旺以馬軍出西門不能殿乃
先步軍而行步人與騎兵争路而趨天氣昏黑蔡州之
居人隨軍而出墜坑填谷者不知其幾多也城中一空
唯細民有老小之累者不能動翌日金人聞之遂復入
蔡州右正言劉度劄子今日視師回寨願陛下取親
臨行陣斬馘執俘者方可推恩凡賞典之行皆宜愛惜
以革僥倖之門
三朝北盟會編卷二百四十九
