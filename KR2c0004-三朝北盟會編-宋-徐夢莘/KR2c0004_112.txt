三朝北盟會編卷一百十二
宋徐夢莘撰
炎興下帙
超建炎元年七月十六日甲辰盡八月十四日辛
未
元祐太后發京師元祐太后進𤼵以孟忠厚為提舉一
行事務都人初望車駕還内而聞太后有南京之行莫
不垂泣初上遣張俊迎太后至是俊奉騩馭至行在除
俊帶御器械
十七日乙巳李綱乞巡幸李綱時政記曰劄子大略謂
巡幸之策關中為上襄鄧次之建康為下今縱未能行
上策猶當幸襄鄧以係天下之心夫襄鄧西隣關陜可以
召兵北近京畿可以遣援南通巴蜀可取貨財東達江
淮可運穀粟山川險固民物淳厚此誠天設以待臨幸
願為今冬駐蹕之計得指揮議巡幸南陽
十八日丙午差巡幸官屬戶部侍郎黃潜善為巡幸提
舉一行事務繕部員外陳堯幹辦頓逓行宫一行官吏
將佐軍兵安泊去處虞部員外郎李儔幹辦相視橋道
渡船并樁辦糧料草𤼵運使李祐為隨軍轉運使
十九日丁未計置迎奉神主是日委兵部員外并太常
寺各一員候巡幸之日限三日計置合用舟船車乘等
迎奉神主赴行在及據合用人數就太廟親事擡捭令
殿前司差撥禁軍三百人防護仍專委内侍官二員充
同共都大王管其合行事件並仰條具申尚書省
二十七日乙邜戒諭士大夫詔朕觀古之為士者何其
分義之明而忠厚之至也承平之時縻好爵享豐亨相
與同安榮多事之際不擇地不苟免相與同患難故人
之好我至於示我周行王事靡鹽至於不遑啟處而鹿
鳴四牡之詩作先王之澤可謂盛矣祖宗涵養士類垂
二百年教以禮樂風以詩書班爵以貴之制禄以富之
與士無負而士之所以圖報國家者不能無愧於古人
日者二聖播遷宗社幾至於顛覆而仗節死難者罕有
所聞其故何哉肆朕纂承慨然思羣材相與協濟修政
事厲兵馬以奉迎鑾輿而士大夫奉公者少營私者多
徇國者希謀身者衆乞去則必以東南為請召赴則以
疾病為辭沿流以自便者相望於道途避兵而去官者
日形於奏牘甚者至假親疾不候告下挈家而遠遯夫
禮義廉耻正所以責士大夫也所守如此朕何望焉豈
朕初嗣大位所以誡告者未至與將士大夫狃於故習
而未能遽革與已詔甚失節者置之極典其次投之遠
方為多士萬世之戒其自今以往各盡乃職一乃心助
予一人克復大業底綏四方以匹休於隆古敢有弗率
弗迪尚蹈前轍在内委御史臺在外委監司彈劾以聞
邦有常刑朕不敢赦故兹詔示想宜知悉
八月一日戊午貶竄余大均陳冲洪芻張卿材李彛王
及之周懿文胡思夏承等奉聖旨訪聞昨來京城圍閉
王府主第宗室及戚里勲畹之家以至民庶根括金銀
等官周懿文王及之以余大均胡思陳冲等因緣為姦
隐匿財物萬數聚歛歌樂靡所不為士大夫負國至此
難一照例寬貸可差殿中侍御史黎確馬伸就臺根治
具案聞奏根勘得夏承洪芻張卿材各有相犯續奉聖
旨洪芻罷諫議大夫張卿材罷刑部郎中胡思王及之
余大均周懿文陳冲並先次放罷今勘到具撮白刑名
下項降授朝散郎前太僕寺少卿陳冲差懿親宅抄劄
將王府果子吃用摘花歸家與内人同坐喫酒令内人
唱曲子將牙簡等隐匿公然受犒賞拜錢將出剰金銀
等隐匿入已令人將掌未曾收計絹六百一十五疋除
輕罪外准條係監守自盗合較刑賍罪處死除名該大
赦原免緣五月十八日奉聖旨難以一例寬貸根治聞
奏朝散大夫前大理寺卿周懿文抄劄(缺字)王府密煎等
將摩候羅士女孩兒等歸家受犒設酒及吃宫人酒果
受賍計絹六疋六尺除輕罪外准條行下合杖六十公
罪减外笞五十不曾計到摩候羅賍如不滿百文係城
内竊盗杖八十如滿百文杖一百贓罪定斷議减外杖
九十罰銅九斤入官放犯在大赦前合原緣五月十八
日奉聖旨難以一例寬貸根治聞奏朝議大夫前刑部
郎中張卿材差起𤼵懿親宅金銀吃内人酒果聞與内
人邊氏離三四步坐吃酒將抄劄扇兒摩兒等歸家受
估贓訃絹八疋七尺除輕罪外准條與所部接坐合二
年私罪官减等徒一年半合罰銅三十斤入官放犯在大
赦前合原朝散大夫前左諫議大夫洪芻差抄劄見景
王祗候人曹三馬後囑託大均放出將來本家宿雇作
祗候準條係監守内犯姦合流三十里私罪議减外徒
三年追一官罰銅二十斤除名勒停犯在赦前合原朝
散郎開封府少尹夏承根括到鄭仲宅坤儀酒擅支作
犒收受不覺察王及之擅易銀受酒估計絹二十六疋
除輕罪外准條係財物不應入而私入合徒一年半贓
罪為徒官减外杖一百罰銅十斤入官犯在赦前合原
朝請郎前吏部員外郎王及之抄劄金銀見官屬將寧
德皇后親妹追捉苦辱並不施行及吃沂王府婕妤位
酒不鈐束覺察人吏與鄭紳家使女劉嬌奴等私通及
輙受犒賞設酒根括金銀抵換入已計贓二十五鋌除
輕罪外准條係私物貿易物例以盗論合加役流贓罪
追六官除名勒停該犯在赦前合原五月十八日奉聖
旨難一例寬貸根治聞奏朝散大夫前司農卿胡思推
澤張邦昌表内添改謟奉及抄劄棣華宅有祖宗實錄
者并罷舘伴不合破馬有太僕寺少卿差到馬是大王
府公然乘騎點數不見實錄十册是親事官等失去除
輕罪外准條係不應為合重杖八十議減等杖七十罰
銅七斤犯在赦前合原緣五月十八日奉聖旨難以一
例寬宥根治聞奏二人追捉未獲先次據於照人說出
逐人罪犯朝請郎前添差開封府少尹余大均往景王
府喬貴妃位抄劄金銀與内人念馬並坐飲酒唱曲子
以告首金為由放喬念馬歸家收飬作祗候隐截根括
籠子一隻寄在金銀庫内取出麝香三十臍餘被府尹
納了除輕罪外據案不曾估到所盗麝香錢如滿十貫
係監主自盗合加役流贓罪追三官除名勒停如滿三
十五疋合絞刑贓罪除名犯在赦前合原緣五月十八
日奉聖旨難以一例寬貸根治聞奏朝奉郎主客員外
郎李彛差往景王府抄劄與内人曹氏等飲會及與内
人喬念馬並坐飲酒知余大均洪芻欲雇買曹氏等放令
逐便及請洪芻曹氏等筵會令曹氏使女唱曲子除輕
罪外准條不應出謁合徒二年私罪追兩官勒停犯在
赦前合原案候收坐高伸身死外龍神衛四廂都指揮
使温州觀察使范瓊因根括金銀時告求王及之減免
所根括高伸家金銀數係不應為重杖八十減外杖七
十私罪合罰銅七斤入官放該赦原武經郎閤門宣贊
舍人陳思恭因括金銀時告求王及之印押虚抄免納
金人係不應為重杖八十減外杖七十係私罪合罰銅
七斤入官放該赦原三省樞密院進呈法寺議曰棄市
上曰王及之等犯由當戮有司之法如此但朕新政重
於殺士大夫伯彦對曰好生聖人之大德祖宗以來未
嘗殺一士大夫上頋曰潜善如何潜善皆奏曰臣聞天
地之大德曰生陛下誠能體天地以當生殺之際生民
受賜上稱善奉聖旨余大均陳冲洪芻情犯深重並當
誅戮各特貸命除名勒停長流沙門島永不放還至登
州交割張卿材責授文州别駕雷州安置李彛責授茂
州别駕新州安置王及之責授隨州别駕南恩州安置
周懿文責授隴州别駕連州安置餘並依斷内余大均
陳冲洪芻張卿材李彛王及之周懿文胡思令吏部各
差使臣一員步軍司各差兵級一人將校一名防送前
去候到貶所取逐州交管文狀繳申尚書省周懿文等
責詞曰昔季文子有言見無禮於君者猶鷹鸇之逐鳥
雀也故春秋不誅其人而誅其人之意豈無說哉爾服
采在庭官榮厚禄國家平日何負汝曹方君親危急之
時雖婺不恤其緯乃乘時幸變乾沒自私以為無復朝
廷之治矣嗚呼亦士也何為而至於此極哉念本無知
誅之奚益俾全首領投卑遐荒尚保餘生毋志予德
幼老春秋曰周懿文余大均等不死難從貶竄君子是
以知李綱與汪黃諸公不能輔佐恢復河東河北之境
土也曰失其刑矣
二日己未綱乞置水軍時政記曰劄子謂生於陵者
安於陵生於水者安於水南方之人習水而善沒其操
舟若神而北人有懼舟檝而不敢登者水戰之利正南
人所宜應沿河淮江帥府要郡宜令造戰船募水軍凡
習水而能操舟者皆籍記姓名使平時許其自便有故
則紏集而用之逐時教閱量行激賞必得其力有旨令
諸路招置水軍以樓船凌波為號差御用司幹辦官楊
觀復齎空名告江浙募人造船餘路委提刑司措置總
領
三日庚申楊惟忠建武軍節度使時政記曰先是楊
惟忠大元帥府都統制擁扈有功故有是命野記曰
楊惟忠驍勇善騎射少為將靖康初為高陽關路軍馬
副總管康王開大元帥府惟忠來歸授都統制及黃潜
善汪伯彦兵至皆以屬惟忠王即位加殿前都指揮平
盧節度使後進檢校少保以兵一萬衛隆祐皇太后往
洪州聞金人渡江軍皆潰部將司全傅選等去為盗太
后適處州惟忠走萬安縣山谷間數日乃還再聚兵數
千司全傅選等復降賊陳辛圍處州惟忠登陴力戰頼
故友至敗辛後屯軍洪州李成將馬進來攻吕頥浩率
惟忠拒戰進觧去改江西副總管軍於吉時賊楊勍屯
吉惟忠與勍敘同姓之好邀勍飲誅其首領而併其兵
卒年六十六以其軍隸岳飛
五日壬戌内降白麻李綱尚書左僕射兼門下侍郎御
營使黃潜善兼尚書右僕射兼中書侍郎御營副使
李綱制曰門下朕博觀羣書歴考往古將啟中興之昌
運必資希世之偉人俾丕修於政經以大慰於民望爰
登碩輔敷告朝路正奉大夫守尚書右僕射李綱志大
而德剛器閎而慮遠自任以天下之重皆謂有王佐之
才粤繇高華每著名節螭蚴造膝識者想聞其風聲奉
常建言公議共推其雅望超躋丞轄進長樞庭風采聳
於邇遐聞譽溢於中外尚稽魁柄殊欎師瞻肆朕纂臨
之初首圖召用之亟遂陞次輔以率羣工民情惟嘉國
是以定念中華狃承平而弛備致強隣伺間隙以肆侵
惟民懷舊德而靡亡惟士傒新政而甚切當今朝有内
修外攘之治汝其比迹於樊候朕欲民臻仰事俯育之
安汝其希蹤於裴度使任大事以爾為棟梁使斷大疑
以爾為龜筮是用延登上相秉幹鴻鈞特尊佐揆之崇
兼貳東臺之峻仍具公爵陟以文階增衍爰田陪其旨賦
洊朌殊渥昭示顯庸於戲得賢邦家之基汝能追配於
前哲論相人主之職朕則無愧於古人益遠乃猷以對
朕命可特授銀青光禄大夫守尚書左僕射黃潜善
制曰門下巨川之待舟楫用宏濟於多艱元首之頼股
肱以共成於具體惟時王佐實秉國均相湏而成闕一
不可兹延登於次輔以同闡於大猷式朌渙號之孚爰
聳治聰之聽太中大夫守門下侍郎黃潜善學造聖賢
之藴識窮事物之微氣粹而慮深誠篤而忠切表儀禁
路著望實於朝端鎮撫巨藩憺威稜於閫寄勤勞一節
中外百為朕開帥府以臨戎爾與籌帷而贊化静密無
二險夷不渝納言而合嘉謨揆事而無遺策肆朕纂承
之始尤徵翼戴之恭建明愈偉聞譽彌崇念中夏玩於
燕安致隣國肆其侵侮雖國勢之猶弱頼民懷之益深
朕欲耆定武功汝其紹蕭曹之烈朕欲緝熙治具汝其
追丙魏之蹤是用超登右相之隆兼貳兩臺之峻乃進
公爵仍陟文階陪兹井賦之多加衍圭田之厚併頒茂渥
丕觀具寮於戱朕心惟乃功其增修於遠業嘉猷告爾
后尚胥及於丕平諒體至懷奚俟多訓可特授正議大
夫尚書右僕射先是詔李綱到行在拜正議大夫尚書
右僕射上即位左右揆皆虚位首以綱為右揆至是特
授銀青光禄大夫守尚書左僕射同中書門下平章事
并命中書侍郎黃潜善為尚書右僕射同中書門下平
章事綱兼御營使潜善御營副使自是宰相始有親
兵
十四日辛未傅亮罷制置使發赴行在内降御筆傅亮
兵少不可渡河罷制置副使𤼵赴行在以臣僚論久在
京師逗遛不行可也
李綱時政記曰權知大名府張益謙奏言招撫司
騷擾河北盗賊多不若罷之綱奏曰張所今尚留
京師未行不知益謙何以知其搔擾朝廷以金人
攻圍河北民無所歸聚為盗賊故置司招撫因其
力而行之以解河北之急豈緣置司乃有盗賊方時
艱危朝廷欲有所經略益謙小臣乃敢沮抑必有使之
者遂令分其室八月十二日進呈河東路經制使司奏
狀元降畫一聖旨指揮許令陜府置司候措置招集軍
民齊集日渡河續奉聖旨令聽宗澤節制於陽武伏乞
明降指揮以憑遵守綱奏曰河東經制司所得兵不多
自陽武渡河濬衛懷三州盡係金人所守便為生界難
得糧餉萬一潰散即朝廷别有一項軍馬可以措置河
東不若令依元降畫一指揮且於陜府置司招集軍馬
事體為便黃潜善謂逗遛不進致失機會綱奏曰河東
經制司受命啓行才方數日猶尚在京師恐難謂之逗
遛今日事勢亦未見機會可乘不若盡將帥之力可以
責成效用其言而績用弗成朝廷自有典憲議久不决
八月十四日内降批傅亮兵少不可渡河罷經制副使
發赴行在
三朝北盟會編卷一百十二
