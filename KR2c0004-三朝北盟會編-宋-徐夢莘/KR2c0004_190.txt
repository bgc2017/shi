三朝北盟會編卷一百九十
宋徐夢莘撰
炎興下帙
起紹興八年十二月一日癸丑盡其日
大府寺丞某人再上書書曰臣去年十月嘗上書陳狂
瞽之說冒聞聖聽繼蒙睿恩召臣賜對擢丞大府今已
一年臣之說曰臣聞天下事成敗得失在理不在形形
者衆人共争之地理者衆所不見之處共争之地舉世
皆足以知之不見之處非高智遠識者不能辨願陛下
游心于所不争之地以求治安之理勿貪功于須臾勿
喪志於多屈陛下得治安之理而行之則足以知彼敗
亡之理矣夫椒之會越人行成于吳吳王從之吳有亡
之理也當時惟伍子胥范蠡識之鴻門之會項羽縱沛
公使去楚有亡之理也當時惟范增張良識之方夫椒
鴻門之舉乃夫差項羽盛時如四子言其亡形于數年
之前者以理知之也何則以兵雄天下雖盛時尤當懼
禍而敢以厭亂之乎楚靈王克陳民從亂如歸智伯好
勝不已忽斃于肘腋之變金據中國且一紀矣天之假
祐不善非助之也厚其兵力而降之罰金猶不悟耳晉
高祖欺天叛主倚遼為主不能存世叛亡無餘趙德鈞
為耶德光謀德光乃以其子延夀為罪首其後滅無餘
類彼劉豫者助金為虐敬塘德鈞之禍豫必不免臣之
為是說蓋亦揆于理知其有然者也是時朝廷先遣王
倫奉使敵庭既復命而劉豫已為金所逐臣之說似一
騐矣未幾王倫再使舉國紛紛各出異論陛下慨然乃
主和議陛下游心于人所不争之地以求治安之理而
能獨見照明知此邦既得治安之理則知彼敗亡之理
安知臣之說不終騐乎今年金使烏陵思謀來遂有和
議今又遣張通古蕭哲來聘且許交割河南地界還梓
宫歸東朝淵聖皇族議者雜然益以為詐已而見使人
過索禮儀又肆臆度之說何衆人之難曉一至是乎臣
夙夜以思陛下之所以奉天天之所以統佑陛下無過
此舉深慮或者臆度之說少眩聖慈皆不惜一日之屈
而惰其初心薄物細故(闕)輒廣前說以固聖意之所
得臣聞柔能制剛弱能制強柔者德也剛者賊也弱者
人之所助強者人之所攻故三略曰莫不貪強先能守
微聖人存之動應事機蔵之胸臆而敵國服又曰敵強
下之敵陵待之敵暴綏之敵悖義之陛下推德用柔守
微觀變以應今日之事機用是說矣太公告文王曰争
勝不鬭大兵不創鷙鳥將擊卑飛斂翼猛獸將搏弭
耳俯伏聖人將動必有愚色尉繚子曰機在于應事政
在于意表勇在于畏小智在于治大陛下從金人之和
而遂忘父兄之深讐宗社之大恥乎蓋將以有為也如
是則沉機制勝畏小治大應是說矣孫武曰利而誘之
卑而驕之吳起曰兵有五曰義曰強曰剛曰暴曰逆義
必以禮服強必以謙服剛必以辭服暴必以詐服逆必
以權服今與之和乃所以誘之也自卑乃所以驕之也
彼以強我以謙彼以詐我以權合孫吳制敵之道灼然
無可疑者又十二伐亦曰因其所喜彼將生驕苟能因
之必能走之又曰卑辭委聽順命而合彼將不争堅節
乃定又曰厚賄而錮其心致其大尊以偷其志下必之
信以得其情足其富貴以塞其國又曰養其亂進其謠
誘之以大勢上察而與天下圖之凡古人所以自屈而
就事者於十二伐而有七說合陛下今日之所為使古
人言皆不足信則已使一可信焉陛下豈不遂得志也
哉昔之論兵法之要者曰凡兵之道莫過二者獨(闕)又
黃帝之書曰一者潜于通機神周之志於勢成之在於
君臣固知紛紜者不解此也然此皆陛下求冶安之理
游心于衆所不争之地而得之者固紛紜之所不解至
於今日之事殆有顯焉不可不議和者臣不得不屢陳
之陛下已得其妙而微者矣是豈不經聖慮而屢陳之
者庶幾驚撓紛紛之人而息其說也魏武侯與吳國論
六國之俗至于燕則曰燕陣守而不走擊之之道當陵
而遠之馳而後之謹我車騎必避之路至于三晉之入
中國也來則振去則追可捲其師燕近于邊境自古中
國之於邊境無能盡滅亡蓋以其兵為生也邊境紛爭
無盛于晉方其六國之長雄于中原其相吞滅者皆邊
境耳劉淵則石勒滅之石勒則冉閔滅之冉閔則慕容
垂滅之西秦則赫連定滅之西凉則沮渠蒙遜滅之南
凉則乞伏熾磐滅之後燕則高云滅之元魏所滅者三
劉裕所滅者二晉桓温所滅者蜀李勢而已苻堅一舉
而敗於合肥李靖謂非謝桓之善乃苻堅之不善時為
慕容垂所陷也由是言之紛紛者之論以謂養吾兵一
舉而足以滅敵者亦不通乎古今之說也兵法說害天
下者天下閉之殺天下者天下賊之窮天下者天下仇
之危天下者天下灾之金人肆行不顧窮于天下久矣
天下懷不共戴天之心不欲淪于異域之俗其怨薰
天也殺人之父兄利人之貨財臣妾人之子女皆敵也
天于大敵終祐之乎是二者天必有以處之又况天下
戰國五勝者禍四勝者弊三勝者伯二勝者王一勝者
帝敵之勝豈止五哉其禍可立待也以此知陛下行吾
治安之理以待敵之敗亡真通乎古今之說畏天下而
奉天道也孟子曰太王事獯鬻勾踐事吳畏天者也太
王避地天相其心勾踐事仇天相其策相其心故肇基
王迹而周之卜世至于三十卜年至于八百相其策亦
足以雪恥而伯今陛下以太王之心勾踐之策顧不可
乎陛下達孝于父母至恭于兄弟親睦于九族一舉而
悉如吾志此又天相陛下之明騐也天相陛下則相天
下之人可也相天下之人則所以處金國者又可知也
臣聞興師十萬則不得操事七十萬家古人以用兵喻
圄人情曰小圄不下數人中圄不下百數人大圄不下
千數人十人聯百人之事百人聫千人之事千人聯萬
人之事使良民百萬聫于囹圄上不能使此危道也今
日之議成雖未可以去兵而可以少休兵矣不得操事
七十萬家與聫圄者百萬獲息肩之樂顧不可乎善用
兵者役不再籍粮不乏貧於師者遠輸故運粮百里無
一年之食二百里無二年之食三百里無三年之食國
虛則民貧民貧則上下不親敵攻其外民盜其内是謂必潰
此今日四川之事事大可慮民流者親之地不任者任
之主勝之道故兵法以城稱地以地稱人以人稱粟為
可以固守可以戰勝今四方之民流者不得親四方之
田荒者不得耕今日之議成則兵之戍於外者可以移
于近兵之冗於食者可以汰而減興農桑而省餉運俾
四方萬里舉無科抑怵惕之勞天下雖未能去兵而三
稱之說已行矣顧不可乎出不足戰入不足守者古人
治之以市市者百貨之官所以給戰守也萬乘無千乘
之助必有百乘之市故曰提天下之節制而無百貨之
官無謂其能戰守也今關市重斂賈商不通財貨彫虛
錢寳空乏公私掃地亦立匱之際也今日之議成費可
漸積商可漸通錢可漸增變警擾之習為阜民歸遷徙
之勞為永業俾城郭郊野舉有還定之安出足以戰入
足以守顧不可乎是四事者至易曉也而紛紛之說猶
不解焉蓋亦未之思耳或者又曰無約而請和者謀也
辭卑而益備者進也臣應之曰陛下遣使以和請金以
和應非無約而請也使人之來徜徉境上舉止甚高言
辭頗倨非卑卑也金以和應出於實矣然曰無約則不
可曰益備而追亦不可在我所以自治而待之者何如
也夫聖人御世觀盛衷得失而為之制非計策無以決
疑非譎竒無以息寇非隂謀無以成功此陛下大有為
之日也臣於此多有說焉倘得丹墀咫尺之地使臣獲
奉清閒之燕以畢其說非特臣之幸寔天下之幸(此書傳來)
(原本多好存之疑以傳疑)胡銓簽書武威軍節度判官聽公事胡
銓以上書乞斬秦檜孫近王倫遂罷樞密院編修官歸
鄉里舟行至池州貴池口岸下以書報提舉常平方滋
滋嘗為樞密院計議官與銓同舍乃出城至貴池口見
銓于税亭中銓曰曾有近報否滋曰云云又問曰銓負
罪之日别有指揮否滋曰近報令與合入差遣銓曰上
書君父又何差遣滋曰樞密院属官陞擢則無不可者
若合入差遣不在諸州簽判之下銓默然樞密副使
王庶罷為資政殿學士知潭州兼湖南安撫制置大使
王庶累奏劄乞治兵戎不講和不省遂以疾乞解機政
五上章而後獲請以資政殿學士出知潭州及陛辭力
請曰以臣異議罔功必致人言乞改除一宫觀差遣不
允復温言諭遣之王庶辭潭州臣今月二十二日準
尚書省劄子蒙恩除臣資政殿學士知潭州者聞命震
驚莫知所措伏念臣材術疎陋疾病侵陵屢控悃誠乞
避機密覬逃曠弛免負使令敢謂德意優隆徽數腆縟
俾出通班假守大藩臣雖至愚曷可妄受潭州實巨鎮
為江表之上流是宜慎擇老成用寬優渥臣本以識昩
置之閒散獲少遂于夙心而乃冒寵叨榮必有乖於清
議矧長能淺薄懇辭宥密之司豈可更加崇資重任濫膺
藩宣之寄決致敗事仰誤聖知伏望大慈特垂矜察收
回渙號久穆師言所有前件恩命臣不敢祗受欲乞一
在外宫觀差遣粗安微分以養衷殘異時溝壑未填筋
力稍復誓殫犬馬之勞仰答乾坤之施臣無任懇祈激
切之至劉錡回軍行在劉錡自鎮江府撤戎回歸行
在所也知平江府向子諲致仕初張通古持金人詔
來經過平江府向子諲不拜而請致仕許之劉大中
王庶並落職遺史曰劉大中已得宫祠王庶除知潭州
蕭振言大中不孝庶沮撓講和事大中落職依舊宫祠
劉一止行大中詞曰含齒之内並知篤于愛親垂齠
之童亦羞稱于不孝豈有居儀型之重任為名教之罪
人又曰亡所生之天属視厥父如路人㸑烟不同寢疾
弗問事皆有狀聞者寒心庶詞曰大言惑衆小智飾奸
既陳立異之辭施有壊成之意倘謂講和之非策則雖
執義以何慚乃因知己之莫留如欲脱身而邀譽第務
死黨不知有君是月金人改天春元年詔威武軍
遣王忠民至行在王忠民字子道河南穎陽人也世業
醫忠民通經史尤明于刑名杜門却掃人罕見其面宣和
六年童貫為招討取燕山忠民聞之曰祖宗與遼人有
齒唇之好今信奸臣之計而輕棄之禍至無日矣既而
金人渝盟復取燕山徽宗方悔悟亟下詔曰豈無四方
忠義之人來徇國家一日之急忠民讀詔泣下曰其果
然矣淵聖傳位金人為城下之盟而還淵聖詔曰應朝
廷之闕失政令之僻違保邦御衆之方安邊禦敵之策
自今中外臣僚民庶皆許直言寔封以聞雖有過差弗
加譴責忠民乃著安邊休征書又畫圖遣人詣北軍達
金人二主及執政大臣又著保(闕)圖長慶書十一策
經民守業書四策通利養民書三策去冗裁俗書十
一策經河南府投進靖康元年冬詔忠民赴闕辭以病
十二月金人逼洛陽留守王襄南竄忠民募得張義齎
書開諭元帥又以策干永興帥范致虛范喜之而不能
致也建炎元年金人板榜有弔民伐罪之語忠民作六
論以辨密遣諜者散于敵境且以副本獻于朝二年有
詔西京制置使翟興津遣而道阻不通三年問解制置
使李彦先欲致忠民亦辭以疾翟興徙治藥川忠民避
地南下遇商虢撫鎮使董先于内鄉因留之軍中事以
師禮紹興元年金立劉豫為帝忠民作九思圖及定亂四
象遣人達之金帥又鏤板印圖散于遼境及偽齊以斷
天下之疑宣撫張浚制置王庶皆欲補以官不受遂薦
之朝三年至行在見宰相吕頤浩樞密徐俯皆拜舍于
政府翼日補宣教郎忠民乃以誥納木匣中題其上云
本心報國非求名禄蔵匣于七寳山下既見所奏留中
方懇去是時董先軍豫章往依焉次年撰三國和議鏤
板廣傳乃遣使臣岳知常散之敵境而知常為堠人所
執以擅越外界編置忠民于福建未幾得釋八年三詔
威武軍津遣忠民造朝力辭恩命罷歸十年挈家過
臨安卒時年七十五子正卿節二十六年葬于鄂武縣
治
三朝北盟會編卷一百九十
