三朝北盟會編卷一百四十
宋徐夢莘撰
炎興下帙
起建炎四年六月十一日辛巳盡七月十七日丁
巳
程昌禹鼎澧州鎮撫使兼知鼎州程昌禹家傳曰建
炎元年八月公以京西轉運判官入為尚書吏部郎官
自南都扈從至維揚與時宰論事不合出守蔡二年八
月至都已為金人所破軍馬散亡盜賊充斥公乃招集
流民簡練師旅其命將也不限資格惟有功者居上日
與羣盜戰每戰必克遂為強兵三年正月杜充留守京
城招納賊寇張用王善而復逐之遂圍淮寧兩月張用
分其衆號二十萬來寇三月至黃維離城二十里公度
其遠來未食先遣汝陽縣尉杜湛設伏以輕兵誘之賊
果以萬人追至城東遇伏大潰幾擒其次首馬反六月
杜充赴行在檄公為留守判官月中至京城視事京師
屢經金兵獨啟四門餘皆闔行者居者皆以為病公至
欲盡闢之又游手艱食市多鼠竊犯者雖一錢皆死公
改錢為一千副留守郭仲荀皆不從七月蔡父老五百
餘人投牒扵留守司乞公還曰蔡薦經寇攘自公臨治
盜奔他境雖今有本道運判滕膺攝事民未安其政詞
旨誠切杜充時為宣撫聞之檄公還八月十八日入境
城中來告前唐守滕牧招巨寇王民所謂一差針者合
王清兩軍約數萬衆道蔡為墟矣極言不可弗聽公聞
之宵征十九日黎明入城午漏上賊奄至趨門不克入
公令營於城東來丐粮曰吾廩未嘗餼賊求市倍其直
乃售賊留數日而行過平榆乃肆掠微公則無復有蔡
矣閏八月沒角牛楊進衆十餘萬寇真和進雖降為西京
安撫然擄掠不已且百端需於蔡公曰竭民血以資寇兵
而給盜粮吾不忍也一切絶之故進既反遂來侵公令
杜湛等各以部兵分掩其時雨且夜劫其寨俘斬不勝
計賊不能安怒且恐公乃兵四出聚粮賊造天橋雲梯謀
攻城亦為戰守備九月十一日公被召赴行在方趣装
忽聞金人渡河陽公乃上聞乞留捍禦敵退而行未報
月末得上蔡状言敵遊騎入二十九日敵騎數至城東
及城大軍至屯於東南北三面約五六萬衆令戒嚴且
遣人縋城而出告警於行在由是朝廷知兩番敵入始
檄諸道為備十二月初二日公遣畦貴出兵擾敵營敵
之祁王席其累勝勢甚張衆亦心憚之公閉關偃旗息
鼓既獻俘士氣大奮公乃啟扉縱之至初四日生獲逾
七百人敵脾睨七日莫測城中虚實乃退出師尾擊頗
有所獲公自後連破賊曺貴楊勲斬馘甚衆又破田僧
歌虱子兵擒歌公奇其状愛其勇弗誅復委用之後率
為良將所謂田臯者也四年二月以既除代奉詔提兵
赴行闕會有旨罷諸路勤王之師除公鼎澧鎮撫使
解前為荆南府峽州荆門公安軍鎮撫使兼知荆南府
陳求道為襄陽府鄧隨郢州鎮撫使兼知㐮陽府范之
才起復為金房均州鎮撫使兼知均州馮長寧為淮陽
順昌府蔡州鎮撫使兼知淮寧府翟興為河南孟汝唐
州鎮撫使兼知河南府江淮荆湖京西等路分鎮范
宗尹建議也五月二十二日參知政事范宗尹等劄子
奏臣等恭依聖旨就都堂聚議分鎮事宜畫一如後一
諸鎮臣乞以鎮撫使為名一欲將京畿湖北淮南京
東州軍並分為鎮其陜西西川江南兩浙湖南福建二
廣並仍舊制一諸鎮除茶鹽之利國家大計所擊所入
並歸朝廷及依舊制提舉官外其餘監司並罷所有錢
賦除供上錢帛等自合認數送納外其餘並聽本鎮帥
臣移用更不從朝廷應付緣今初理宜寬假而又責以
備禦之事欲為蠲免上供三年候事力富實日自分依
舊一今來分鎮州軍多經殘破或緊要控拒去處理宜
增重事權庶可以辨應管内州縣官並許辟置知通人
師辟名具奏朝廷審量除授官吏廉汚動許按察陞黜
其所管州軍並聽節制遇軍興許以便宜從事其帥臣
不因朝廷招擢更不除代如能捍禦外寇顯立大功當
議特許世襲奉聖旨依奏至是除陳規已下鎮撫使
閒居錄曰宣和以來宦者童貫弄兵蔡攸並幹樞柄邊
帥率皆小人以賄賂用之軍政盡廢非徙士卒驕惰不
可用且零落盡矣今敵大舉南牧不復可以支持靖康
初淵聖下令河朔欲令郡將世守事不果行今上駐蹕
維揚獻言者甚衆宰相黃潜善以謂非急務悉寝其奏
建炎三年南渡至於餘杭潛善既罷余謬當柄途而士
大夫復以藩鎮為請余為擇能虞卿等十九疏奏之且
問陳以為宜微照藝祖初議隨時制宜行在為京西淮
北為藩方淮南為郡縣會余罷去事亦不果次年六月
范宗尹為參政申其說置鎮撫使遂以為相降詔施行
然規模參錯多寡不均李成以舒蘄光黃四州叛徑擾
江西孔彦舟授鼎澧辰沅靖五州不赴遂犯湖南劉綱
授濠泗岳飛授通泰趙立授承楚薛慶授天長郭仲威
授真陽王彦授金房皆不能守惟桑仲以宗尹之兄宗
禮在其中故授以襄鄧隨郢金均房信陽八郡地大人
衆稍為患仲為其徒所殺禆將李宏代之宏為偽齊所
逐鎮遂廢羅索薩里罕哈芬敗曲端軍於邠州自店
節要曰時薩里罕陳於高原羅索哈芬率衆先戰官
軍合之敵少却薩里罕恐懼至於號哭無何敵勢復振
官軍敗績由是敵中目薩里罕為哭啼郎君
二十二日壬辰知六安軍邊某殺金人盡殪邊某初
以金人攻城遂投拜金人以趙團練率北軍三百人屯
於六安未經金人時守禦稍嚴鄉村強壮與射生戶皆
聚於城中李成張用等皆攻擊不克邊某雖已投拜而
強壮射生戶猶在城中金人有回歸之意道路風傳金
人將盡驅六安之民北去故土官李六使者與邊某等
密謀先事殺之每日邀請趙團練筵會趙團練不疑壬
辰邊某及李六使率軍民及射生戶並殺金人皆盡
二十四日甲午知六安軍邊某棄其城邊某已殺金
人即告報居人盡納軍器少頃再告報依舊做買賣近
晚又告報二十四日棄城盡出盡焚焼令各備乾粮甲
午果棄城邊某令後軍洪某掠後放火城中一空是時
張用在舒州有入廬州境者張用立大旗招誘山東河
北庶士棄業人人多歸之李六使為李成敗北去夀春
境被殺戚方詣張俊降戚方犯湖州安吉縣上鄉
侗里張俊以兵討之至安吉鄉𨗳言上鄉路狹不可行兵
俊乃遣王再興齎檄招之會岳飛追襲其後方無路進
退乃詣俊乞降與其徒鄭其號為三哥哥者同至安吉
見俊俊先見方諭之曰國家多難當以忠義報國家不
可負朝廷方曰不敢俊曰爾宜一心事主不得有二方
拜謝而見三哥哥者俊曰國家不負人爾亦不可負國
家曰不敢俊曰是何不敢人言汝復欲反乃呼證左而
問曰是人果欲反乎曰實欲復反俊命推出斬之方上
兵馬簿有馬六百疋獻金珠玉珍不可計自方到行在
日與中貴人蒲博不勝取黑藤如馬蹄者用炭火熁去
藤乃黃金也以償博負每一博不下數枚於是方已受
正使矣時人為之語曰要高官受招安欲得富須胡做
七月十二日壬子馬吉為韓世清所敗韓世清在蘄
州敗劉忠得柔福帝姬蘄州甄采聞於朝即與世清同
護送柔福帝姬之行在到興國軍路難阻不能行四月
朝廷差内侍蒋堯輔來迎請柔福帝姬不許世清離蘄
州祗令來行在世清曰世清已起發蘄州矣且得柔福
帝姬者世清也嘱采别具奏乞以世清同護送柔福帝
姬且言已一面起發事上覽奏降旨令世清徽州駐劄
不許赴行在世清屯於徽州之黟縣馬吉以潰散餘兵
方擾於旌德太平之間世清屯黟遂率衆往迎之為世
清所敗其提舉官孫抃死於亂兵吉自長夀由涇縣出
宣城至廣德受劉光世招安世清追至宣而還
十三日癸丑崔增犯太平州崔增既破焦湖水寨有
大小舟數千艘又聞金人已渡江北屯於淮東增乃率
其衆漸出栅江口未有所向遂犯太平州繞城劄寨甲
寅夜以船百艘載攻具傍東南城角攻打賊衆約二千
餘併力齊攻知軍州事郭偉盡力禦之有二賊首稱是
閻將韓將呼曰城中有勇銳者請出挑戰荻港巡檢王
宗引弓滿兩矢皆中二賊城上讙呼賊衆稍却戊午數
百人叩城有賊首執大刀有牌旗寫中軍將劉順順引
衆犯西南城角宗又射中之宗遂率牙兵魏進士軍洪
亮等下城與戰賊遂退去賊驅擄居民於城下剖臠殘
殺又縱火焚焼天慶觀及民居攻城不克屢為官軍所
敗張用奔於漢陽軍受鄂州路安撫司招安五月
張用諸軍在淮西乏粮六月轉至信陽軍復往德安府
用屯中軍於三龍河曺成屯於應城縣諸軍散居連接
至郢州絡繹不絶至是魚磨山寨軍亂統領將佐王林
孟振張衙推等殺其統領官馬老爹王林者謂之王鉄
斬相州人初曾被擒入布袋倚船板上用刀斫其頸八
刀以為死矣放入黃河中無何布袋繫頭脱遂爬而出
漸復得活又謂之王八刀後為横行遥郡張俊下作馬
軍將官者時馬老爹既死用聞之曰軍容不整至使軍
中自相屠殺豈為殺一馬統領乎乃是欲殺張用耳用
請從此自往求一死處諸人各耐辛苦有隨用去者至
淮陽有衆一二千時馬友在漢陽界内知漢陽軍范某
懼倉庫不能給乃以軍事併倉庫見在移牒與用遂為
知軍鄂州路安撫使李允文遣張定國往招用用受招
安定國乃遂旋濟渡至南岸允文怒曰何不且撫定而
遠濟渡乎乃移文問之由是用懼遂反自漢陽界擄掠
強壮而去允文遣水軍張崇追擊不及曺成聞馬老爹
之死又聞用自奔去大怒令執中國人到即斬之成常
恨中軍統領官吴某實不同其謀成使人執至責以軍
律不整使下有謀上者遂斬之
十七日丁已郭仲威出平江府率衆奔於興化縣郭
仲威擾平江府之民朝廷聞之遣張俊來治仲威之罪
仲威覺之率衆出平江府遁走屯於興化縣朝廷授以
真州鎮撫使巨師古軍於杭州薛成軍於婺州
三朝北盟會編卷一百四十
