三朝北盟會編卷八十一
宋徐夢莘撰
靖康中帙
起靖康二年二月十四日甲戍盡二十一日辛巳
十四日甲戍吳幵莫儔齎到軍前牒據文武百官申乞
立張相治國亊己申本國許册立為皇帝請牒册寳及
一行册命禮數金人取親王帝姬駙馬及南班官親
屬遺史曰先是金人破真定府得走承馬受内侍鄧
述者太上倖臣也置在軍前至是尼堪斡里雅布懷廢立
之意也先令鄧述將太上兒女供具其數又嘗取内侍
四十五人至軍前問其人管甚職事問畢却遣回一半
别換曾管宮闕者時留守司大臣不疑其故以謂要管
宮闕之人是金人欲效之後吳幵持廢立文字要太上
諸王以下孫傳意欲藏匿吳幵持文以示乃鄧述與管
宮闕内侍先已具其數已各書姓名以示之傳乃吞聲
而盡發焉又金人於宗正黃(一本云董)少卿處取玉牒簿去
指名要南班宗室先自二王宮濮王宮以近屬官序高
者先取宗室逃竄於細民家藏匿徐秉哲為金人所逼
押文引令諸使臣收捉使臣利於得財凡所藏匿必捉
得之獲免者十有一二其文引云或於南薰門蕭太師
處交割或於順天門耶律大夫處交割皆用牒押字或
謂徐秉哲為人之臣忽押牒取國之宗屬以贈仇讐其
貪生忘國之意有如此者開封府捉事使臣竇鍳曰我
生為大宋之臣豈忍以大宋宗族交送於金人乎遂自
縊死
十五日乙亥金人取御史中丞秦檜赴軍前以廢立異
議故取之集百官作推戴表軍器少監王紹草之王
紹表先叙大金皇帝云道合三光功高九有惇德允元
智將幾於虞帝弔民伐罪義實過於周王又叙邦昌云
惟太宰相公識探天人學貫古今内外之聲久著天人之
意允洽&KR0574;大國褒崇之禮希前王作聖之功可治國事
以主斯民吳革置賑濟所謀起兵以救駕皇后皇太
子既出城吳革謂二帝與天眷皆遭敵人拘留為人臣
者何用生為乃於啟聖院置局名賑濟所募士就食一
日之間不啻萬人革隂以軍法部勒以吳銖左時朱夢
說張知彰馬獻可吳忠徐偉參謀議偉又率兩學進士
崔鼎臣周虎臣等八十餘人應募因檄偉總轄士人是
時康王為天下兵馬大元帥駐軍山東偉獻言於革密
遣薛安裴進靳立等數輩懷蠟弹由間道告急於元帥
府乃約在外將相擁兵進城内外相應夾攻敵寨圖還
二帝保全宗社革從之孔彦威斬常謹獻首於大元
帥府以常謹官職差遣授彦威承信郎孔彦威為常謹
下提轄衙兵乙丑彦威詣帥府密告常謹自受帥府劄
子授武翼大夫閤門宣贊舍人合依王旨取便路往柏
林鎮駐劄謹乃離朝城縣住泊十日不動忽一日席地
置酒請彦威及近上使臣十人數杯後謹說佐官不自
由不快活只欲落草去取快活如何衆不應謹說待别
商量即散去次日差彦威前去山口路欲望襲慶府去
作過彦威衷私一日一夜走投帥府告首王問何以騐
實彦威曰謹具差使臣五人齎金銀在此召募帥府軍
兵兼謹已移寨出鄆城住泊擄掠鄉村王遣人密伺果
獲五人又發探報察謹動息悉如彦威所告王命只以
常謹所帶武翼大夫閤門宣贊舍人并統制本路下人
兵便許彦威令自斬謹首級及撫定得軍情無他即擎
首級來即授之遂授彦威方略令齎撫安軍衆榜示以
行彦威馳歸見謹紿以回自山口次日謹與所擄婦人
雜馬馳驟彦威馳馬及謹挾謹下馬驅捺在地數謹罪
懷中出撫定榜示以徇衆衆皆曰可斬遂斬謹撫定其
衆取謹首馳詣帥府乙亥以獻王喜犒勞彦威許奏官
職辛巳奏擬彦威武翼大夫閤門宣贊舍人統制本頭
下人馬一萬人令去開德府城下駐劄聽宗澤節制
十六日丙子金人遣曹少監郭少傅同開封府徐秉哲
治事時方議立張邦昌未定京師事務金人主之百官
凡有一事即取稟軍前至是金人令曹少監郭少傅同
徐秉哲治事軍前指揮令百官依舊入局治事軍糧依
舊支散金人取宫禁庫藏珍玩諸物金人盡取内藏
元豐大觀庫簿籍悉取寳貨及大内諸庫龍德兩宮珍
寳奇物僉言曰太上平時好玩珍寳雖有司與宰相
不能知之内侍王仍等曲奉尼堪說其物指其所在而
取之金人取太學博士十人太學生堪為師法者三
十人金人索太學生博通經術者三十人如法以禮謹
聘前來師禮不敢不厚忽有應募願行者大扺多四川人
及兩河人兩河人思得假便移鄉四川人皆為利往也
官司人給三百千保治装三十人者欣欣然應聘初金
人圍城太學生汪若海等勸人納資財賞軍上在軍前
董時升勸人納金銀徐揆投書於二帥乞免金銀上久
不歸汪若海說二帥乞復鑾輿人皆稱太學多忠義之
士至是城中乏糧困匱金人時有洗城之語又疑金人不
去欲斃在京之民者太學生皆求生附勢投狀願歸金
國者百餘人元募八十人而投狀者一百人皆過元數
其鄉貫多係三川兩浙福建京師者比至軍前金人脅
而誘之曰金國不要汝等作大義策論各要汝等陳鄉
土方略利害諸生有川人閩浙人者各爭持紙筆陳山
川險易古今攻戰據取之由以獻又妄指娼女為妻要
取諸軍前後金人覺其無能苟賤復退者六十餘人委
無才能不足以為師法復欲入學司業博士集衆榎楚
而屏之士之苟賤無守有如此者遺錄曰金人初取
太學生正錄三十人為北方賢資令國子監各給三百
貫發遣正錄皆懼乃私誘學中素無廉恥者以充數即
日出城其齎糧并為敵有亦從而不追
十八日戊寅大元帥府再行下諸處勤王進發遺史
曰是日募府奉大元帥康王指揮京師全無消息吾寢
食不遑可再呈檄書行下諸處契勘當府今月七日九
日十一日十三日十五日十七日節次劄下興仁府黃
待制駐劄開德府宗元帥節制諸頭項人馬及劄下南
京宣總兩司互為應援及一面關牒陜西京師江淮勤
王師帥去訖外今再契勘探報大金歸期全未見的確
京城信息不通或云繫橋或云絞筏不久渡河然登城
之敵至今不下大寨或有小寨未起傍列四處却擄吾
民搬運糧斛或稱候麥苖長大可餵牛馬方可北歸是
未有去計講和之說實緩我天下之師觀其形勢慮包
詭謀今仰見在開德府駐劄副元帥宗修撰興仁府駐
劄節制黃待制各切加意召募信實人前去硬探知見
得委有奸計尚或窺伺舊城未有退師之意仰審觀形
勢料度彼已隨處糾合附近統制官人兵剋日進寨於
近京駐劄張大軍勢通協令去仍切持重明遠斥堠毋
致反落奸便不得先以人兵跳弄自啟敗盟之釁内如
宗元帥舉師之日先告諭開德府濮州黃待制舉師之
日先告諭興仁府單州廣濟軍各嚴備守禦其逐處城
上城先分已擺布若軍若民之兵不得一例起發使各
保守以防乘虚及逐處守臣各應付隨軍糧食五七日
并後來不住相繼應副仍各申隨處所屬轉運使不管
少有闕誤并仰南京宣總兩司照會與宗元帥黃待制
一依今來指揮各猜覘探互相關報會合進寨約日於
近京駐劄務要聲援相應及仰一面備坐今來指揮行
下陜西京西江淮等路勤王領兵去處約日催發會合
仍具逐頭項職位姓名及劄下河北運判顧大夫京東
運副黃龍圖隨軍轉運梁修撰等各隨處應副錢不管
少有闕誤并小貼子兼契南京開德府興仁府等處去
京城遠近不同即起發當有先後務要同日到京城側
近切在契勘無令參差不齊又小貼子再契勘京城圍
閉日久時朝廷遣使齎詔傳諭雖知金人已再講和無
復擄掠然到久累月未聞退歸阻隔道路朝廷命令不
通臣子之心寢食不遑今來勤王之師諸道雲集便欲
相與戮力進兵血戰仰念主上屈已謹信講好息民之
意未得轉進當府已累劄下審觀形勢可進無先以兵
相加自取敗盟之釁今仰節制黃待制?善副元帥宗
修撰宣撫使范承宣(訥)北道總管趙資政(野)經制翁閣
學(彦國)發運向直閣(子諲)發運方徽猷(孟卿)淮南東路
提刑种郎中(師中)知揚州許龍學(份)前知密州郭待制
(奉世)西道總管王資政(襄)陜西五路經制錢侍郎(盖)知
淮寧府趙待制(子崧)各切親飭諸將整軍伍利器械具
糗糧若旬月之間師猶未退忍復坐視當約日齊進誓
身一戰凡臣子世受國恩各懷忠義之報必願效死立
功仍仰吐心瀝誠紬繹方略合謀觧難速行條具申
金人取詳通經教德行僧數十人金人來索詳通經教
德行僧開封府即令拘諸院禪僧等每院不下十餘人
觧赴金國軍前復有退令歸者所留僅二十人待遇頗
厚諸寨請輪齋襯殆無虛日
二十日庚辰王發東平府先是帥府排日劄下諸處勤
王師帥約與會合幕府聚議宜進寨濟州剋擇官王府
選定用庚辰進發是日起發東平府先是軍前人情隨
府諸色人等唯思家喜南去河北諸郡勤王兵懼戰闘
欲北歸至是北兵見帥府趨濟州多不欲南於是五更
於北門及縣前兩處放火欲駭亂軍衆張俊救撲滅之
奸謀不行晚宿中都金人移文再根括金銀是時被
發遣出城者足相躡於道塗金人見其隨行籠内有金
銀尼堪大怒斥責根括官吏以謂皆以為盡絶各有結
罪文狀今乃如是耶故移文再行根括督責益峻急既
而揭榜曉諭委四壁官根括如初民情自是殆無生意
自月初發遣宗室宦官宮嬪輩如今兩旬猶未盡號呼
之聲道途不絶
二十一日辛巳尼堪喚吏部侍郎李若水等議立異姓
事若水罵詈同王履死之靖康忠愍曲周縣李公事
迹曰公姓李氏諱若水字清卿始名若冰洺州曲周縣
人曾祖宏故任莫州錄事參軍贈太子太傅祖庠故任
鄭州管城縣主簿贈太子太傅父恂故任開德府議曹
掾贈少傅世業儒仕州縣著清白聲公自幼苦學工於
屬文政和八年嘉王榜勅賜同上舍出身初任迪功郎
大名府元城縣尉時河朔盜賊起以捕獲功改承仕郎
復以功賞轉宣教授平陽府司錄宣和六年春試學官
有司愛其文典雅近古擢為第一除濟南府府學教授
先是左司員外郎高景云嘗見其詩竒之遂立薦於朝
除太學博士時文格彫弊獨以古文倡之從者甚衆七
年春李公邦彦起復先年當蔡京落職致仕其子攸用事
李公欲託病求去公素蒙見知乃上劄子言大臣以道
事君不可則止安可假病默默而退當抗論上前以盡
大臣去就之義無使天下有伴食之譏李公頗不悅繼
以非舊窠闕减罷遂不復除用嘗以啓上李公其末云
顧積譌之云久宜致理之尤難首建裁損而國用未豐
痛罷科繇而民力猶困邊陲初定當求守禦之方賊勢
稍衰可弛防閑之策權貴抑之而益廣仕流濫矣而莫
懲凡兹十數之大功未睹軒昂之成效政宜解榻以待
士置驛以招賢博采寸長用俾遠見未幾金人入邊果
如所見料靖康元年夏再除太學博士待闕間差權太
常博士累轉朝奉郎時開府儀同三司簡國公高俅薨
皇帝令挂服舉哀承太常寺告報輪當贊導入劄子俅
敗壊軍政致金人長驅罪與貫同等當退褫官秩示不
終赦不宜辱舉推之禮數日未報復入劄子備論其事
朝廷從之即除太常博士八月朝廷欲遣使金國以租
賦贖三鎮令侍從臺諫各舉三人公兩預其薦召上殿
賜今名除秘書省著作佐郎借秘書少監奉使大金山
西軍前到太原見國相尼堪時太原真定已陷租賦不
能贖三鎮途中嘗有詩呈副使王坦翁曰中山忠義定
何人數月相從笑語真未信功名孤壯志不妨詩酒寄
閒身此來飽看千岩秀歸去遥知兩髩新就使牧羊吾
不恨漢旄零落落花春又曰舊持漢節愧前人聞許傳
來若不真五鼓促回千里夢一官妨盡百年身關山吐
月程程遠詩景含秋句句新孤館可能忘客恨脱巾聊
進一杯春十一月十一日還朝十三日聞敵騎已南有
旨令同王雲等再議除侍從公辭乃已十五日知樞密
院事馮澥使尼堪借公徽猷閣學士副之是夜到中牟
守河潰兵作過或云已有敵騎渡河左右甚駭謀取旨
改路馮澥問當何如公曰守邊防河諸把隘將士皆望
風逃避奉使者又如此朝廷將何所頼以某處之唯有
死而已今云敢回者行軍法衆遂定路中日一奏乞京
城設備至懷州界逢金人大軍館伴劉思蕭慶云已遣
使往汴京畫河為界三鎮更不湏理會隨大軍至西京
界聞門下侍郎耿南仲同知樞密院事聶昌出使交割
河北河東閏十一月三日到京城外拘留冲虛觀嘗賦
詩以見志曰戰馬南來久不歸山河殘破一身微功名
誤我閒雲過歲月驚人迅鳥飛每事恐貽千古笑此生
甘與衆人違艱難重有君親念血淚班班滿客衣金人
獨遣馮澥同蕭慶入城請與皇帝相見欲議盟誓不從又
遣蕭慶入城請與皇帝相見又不從許宰相親王出後
數日兩樞密兩郡王分使軍前議不合尼堪軍攻城愈
急
三朝北盟會編卷八十一
