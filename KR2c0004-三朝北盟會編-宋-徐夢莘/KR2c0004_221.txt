三朝北盟會編卷二百二十一
宋徐夢莘撰
炎興下帙
起紹興二十五年十一月盡二十六年五月二十
四日壬子
十一月徐嚞為大金賀生辰國信使先是差宗正丞鄭
柟為賀生辰國信使臣僚言柟素貪汙罷之乃以徐嚞
為賀生辰國信使洪皓復敷文閣直學士致仕行狀
曰建炎三年苖傅劉正彦逃未伏誅上將狩建康先君
上䟽言今内難甫平外敵方至若輕至建康恐金人乘
虚侵軼宜遣近臣先往經營庶事告辦鳴鑾未晚也時
廟謨已定不能從既而悔之上問宰輔近諫移蹕者為
誰今安在丞相張和公時知樞密院以對過秀邀先君
至平江欲以為部使者招二凶適書至乃止將辭歸和
公曰呂丞相欲見君郡遣直使介謁偶有旨召見時方
墨衰絰丞相脱巾服衣之既對上以國步艱難兩宫遠
狩為憂先君極言天道好還敵人亦無久盛之理此正
春秋邲郢之役天其或者警晉訓楚也所言反復當上
意上曰卿議論縦横熟于史傳有專對之才朕方擇使
無以易卿先君以母老父喪懇辭不許擢徽猷閣待制
遷五官假禮部尚書為奉使大金軍前使令與宰執議
國書先君欲有所議輔臣護其文不喜遂抑遷官賜告
一日歸别先君持太碩人拜且泣時長子适甫十三歲
逖以下襁褓&KR0561;&KR0561;省别行路不能仰視先君弗子也淮
甸賊蠭起除兼淮南京東等路撫諭使俾李成以兵護
至南京成方與耿堅圍楚州以責其降敵為名實持叛
心先君遣書抵成曰計泗虹有紅甲非千騎且不可往
軍食絶不克唯命先君聞堅可撼隂遣說之曰君越數
千里赴國家急山陽縦有罪當禀於朝今擅兵攻圍名
為勤王實作賊爾堅意動遂強成斂兵先君行未至泗
境諜云有迎騎介而來副龔璘曰事叵測虎口渠可入
送兵亦不肯前先君不得己遂返即上䟽言李成以朝
不受撫稽餫饟有引衆納命建康之語今靳賽據揚州
薛慶據高郵萬一三叛連衡何以待之方含垢養晦之
時宜選辯士諭意優進官秩畀以京口綱運如晉明帝
待王敦可也䟽奏上遣閤門宣贊舍人賀子儀撫諭成
給米五萬石令弟蔣仕召馳恩初先君戒所遣吏須䟽
從中出乃詣政事堂白副封時方禁直逹忤宰臣意以
託事滯留降承議郎許出滁陽路張守忠李貴嘯穎上
道益梗提舉官范潩張銳嘗招慰之旋復亂先君至順
昌聞賊有至近郊以牛驢市物者約與相見譙門下先
君曉譬切至曰自古無白頭賊賊悚然請歸報其渠廼
為書至其渠守忠貴聽命率所領入宿衛守忠初名俊
入朝賜今名李貴即俗所謂李閻羅者先君間關至太
原留幾一年金遇使人禮益削及至雲中大帥尼堪廹
遣與副使官偽齊先君曰萬里啣命不得過御兩君以
歸大國度不足以有中原當還諸本朝廼遲留亦死不
即豫亦死偷生異域間甘鼎鑊不為也尼堪怒命壯士
擁以下執劍夾承之先君不為動旁貴人唶曰真忠臣
也止劍士以目為跽請尼堪怒少霽遂流遞於冷山與
假吏沈珍隸卒邱德黨超張福柯莘俱副使至汴受豫
命知恩州流遞猶中國編竄也雲中至冷山行兩月程
距鹵諸二百餘里地苦寒四月始草生八月而雪土廬
不滿百皆陳王烏舍聚落烏舍使誨其子或二年不給
衣食盛夏至衣捔布番謂四隸採薪他山嘗久雪薪盡
至拾馬矢煨麫而食紹興二年使者王倫歸為上言之
即下秀州存問家屬賜銀絹二百适未冠得監南嶽廟
先君辱於烏舍十年多為詩以諷皆憂國傷時烏舍嘗
得獻取蜀策持以問先君先君歴陳古事梗辨烏舍銳
欲吞中國曰孰謂海大我力可乾但不能使天地相接
爾先君曰兵猶火也弗戢將自焚自古豈有四十年用
兵不止者又數數為言所以來為兩國大事今既不受使
廼令深入教小兒其交使在禮不當執烏舍或應或不
應既大怒曰汝作和事官却口硬謂我不能殺汝耶先
君曰自分當死願大國無受殺行人之名北去蓮花濼
三十里使之乘舟一人蕩諸水以墜淵為言可也烏舍
義而止兩宮蒙塵五國城嘗遣私人奏書並獻胡桃梨
脩栗麫諸物兩宮始知趙氏中興永祐陵諱聞先君北
鄉血泣旦夕臨後遇諱日即燕山開泰寺為文以薦其
略曰故宮為禾黍改館徒饋於太牢新廟游衣冠招魂
但歌於楚地雖置河東之賦莫止江南之哀遺民失望
而痛心孤臣久縶而嘔血又云盛德之祀傳百世以無
窮在天之靈繼三后而不朽故臣讀之無不掩涕已遣
使約和烏舍問所議十事先君條策之甚至曰封册是
虚名年號本朝自有三千兩金景德所無東北宜絲蠶
大國有其地矣絹不可增也至於取淮北人搖民害計
本朝必不可景德之盟南北所得人皆不取載書猶在
可覆視也烏舍曰吾固取投附人誅之以懲後何為不
可先君曰昔魏侯景舉十三州地歸梁梁武帝欲以易
其姪蕭名於魏景遂作亂陷臺城仆兩帝中國所監决
不相從烏舍稍悟乃曰汝性直所言不誑我吾與汝如
燕遣汝歸議遂行所存沈珍邱德黨超三人既而公將
北來議不合囚涿州事復變道逹靼帳其帥聞洪尚書
名爭邀入穹廬出肴核歌舞舉渾脱酒以勸到燕一月
越王烏珠族烏舍黨與坐死數千百人獨先君故與烏
舍持論身幾死數矣烏珠知之故得免燕人重先君執
節爭持酒食相勞苦先君間行廛市物色諜者得趙傳
書幾百數萬言蔵故絮中以歸曰順昌之役敵震懼喪
魄燕之珍器重寳悉徙以北意欲捐燕以南棄之王師
亟還自失機會雖躙河南後必更戍具以烏舍問答語
兩宮諸王主所居報上是歲紹興十年也明年夏求得
皇太后書遣邵武男子李微來上大喜因御經筵謂講
讀官曰不知太母寧否幾二十年雖遣使百軰不如此
一書遂官李微其冬復以書曰金以厭兵勢必不久異
時以婦隨軍今不敢擕朝廷不知虚實卑辭厚幣未有
成約不若乘勢進擊再造猶反掌爾所取投附人只欲
保守江南歸之可也獨不鑒侯景之禍乎若欲復故疆
報世讐不宜與和胡銓封事此或有之知中國有人益
生懼心張丞相名動殊方可惜置之散地並問李趙二
相安否獻六朝御容徽宗御書其後和定祐陵及太后
歸音皆先報凡四十年中以文書至者九數陳軍國利
病謂施行則宗社生靈之福留中皆莫得聞先君言無
隠情歸國以此觸罪諸子懼深禍過庭不敢一問北事
故忠謀秘策不詳獨得係帛書所存大略如此初宇文
虚中既換金官欲扳先君分過乃力薦於敵庭換先君
為翰林直學士力辭獲免虚中為詳定禮儀使始造赦
其文復及授先君(闕)訴敵相韓昉乞於真定或大名養
濟圖逃歸計昉怒虚中贊其(闕一字)遂換中京副留守復
力辭昉大怒降留司判官為承德郎趣行者屢矣誓以
死不就職金法未換官而曾被任使者永不可歸敵欲
以計墮先君令校雲中進士試使者監上道先君日損
食陽為有疾狀既至謂同院官曰今取士以詩賦吾故
學經爾曰豈不能出語策士乎考官孫九鼎者有太學
舊為以疾聞得回燕敵議遣奉使人各還奉使人赦及
之他使者幸稍徙多占淮北無敢言淮南者先君實以
饒州聞張公邵朱公弁自亦言徽州人既議和還淮以
南使者故先君三人在遣中用事者多曰此等人若放
了幾時更有今不留後必為我患歸計屢欲變參知政
事王公至燕先君得敵隂謀從坡上與館中人語為留
守翼王所獲對吏將馳流星騎上其事副留守渤海人
高吉祥素嘉先君忠委曲護出之且易以他牘先君行
餘月方以元牘奏垂入境追者七騎至及諸淮則在舟
中矣至盱眙以奉使亡狀自劾上方以來歸受喜報無
罪可待日以御札趣覲既至闕登時見内殿奏事罷力
求鄉郡養父母上曰卿忠貫日月志不忘君雖蘇武不
能過豈可捨朕去也賜内庫金帶馬鞍既又以馬驚復
拜賜又賜(闕)盾制琴一黃金三百兩帛五百匹象齒三
百斤綿香酒茶諸物菓中使者踵門咨訪宸章沓至且
諭旨將柄用皇太后之歸也過燕先君冐禁朝焉至陛
對乞賜見明日即詔入慈寧殿設簾皇太后顧帟人曰我
故識尚書矣命徹之問勞優渥語必稱尚書朝對外庭
臣唯先君一人見宰相秦檜肆言無所避彌三日不休
且曰張丞相敵所尊憚而不得用錢塘暫蹕而景陵太廟極
土木之工示無中原意耶語侵秦皆類此秦謂适曰尊
公信有忠節得上眷但官職如讀書速則易終而無味
要當如黃鐘大呂乃可閱九日進徽猷閣直學士提舉
萬壽觀兼權直學士院來取趙彬軰三十家先君䟽言
昔晉韓起買環于鄭鄭小國也能引誼不與金既恨淮
臣官屬皆吳人留不遣盖慮知其虚實情偽也彼方困
於蒙尤始示強以嘗中國若遽從之彼將謂秦無人而
輕我矣䟽出秦作色曰公無謂秦無人後三日復上䟽
言或以不與之故致渝盟宜曰俟淵聖皇帝及皇族歸
乃言王倫郭元邁軰以身徇國棄之不取緩急何以使
人辭益剴切經筵進故實引楚平王止子旗伐吳事因
言吳取州來楚弗與校撫民治兵五年而後用師今淮
右之民勞罷流散宜時使薄斂勿令轉徙無告中興急
務也秦益不喜初敵圍楚州久不下檜時留尼堪所敵
使之草檄諭降有錫納者在旁知狀先君與秦語及金
事因曰憶錫納否别時託寄聲秦色變而罷明日侍御
史李文會論先君在朝必生事遂出知饒州秦方鉗天
下舌不得言中官白鍔從皇太后北歸者宣言爕理乖
盭洪尚書名聞華夏頋不用秦聞係諤下大理獄獄成
鍔實不識先君特以敵中知名故鍔既流嶺海諫議大
夫詹大方特疏先君與鍔刎頸交更相稱譽遂罷郡未
幾謫濠州團練副使安置英州懿節皇后之姨高氏與
其夫趙伯璘隸烏舍戱下貧甚先君屢賙之范蜀公之
孫祖平敵不以為官傭奴之先君使以東坡所為蜀公
銘白曰我官人也敵曰東坡書之不疑矣即釋之先君
資以歸裝貴族有流于黃龍府優籍者二人先君屬副
留守趙倫除其籍劉公光世之庶女小醜在敵豢豕為
贖以重價求匹偶衣冠之家略為人奴者贖之數十人
張待制字發自蔚州死雲中先君過荒寺見其櫬携之
至燕山授其僕鍾禹功使葬司馬侍郎樸握節以死居
數年無有能明之者先君為陳本末詔以忠節顯著贈
兵部尚書其歸也北人治餞具數月後使者至敵多問
先君今何官居何地先君有膽略遇大事敢為平居慷
慨有經略四方之志嘗語諸子曰在北方久料之熟矣
今其勢日削可以憑軾取之過河朔時見父老指其子
孫曰是皆生長兵間已二十餘年矣不知有宋我軰老
且死恐無以係思趙必不幸矣忤時相挫抑顛沛天不
假齡賫志沒地諸孤不孝不及見其成大功名也文具錄曰臣
拘縶絶域十有五年凡所見聞亦嘗記錄比聞孟庾南還發
篋得其狀稿城阻歸計應有書籍悉被&KR0008;留臣之所編若緊
切者悉皆焚毁獨存此書其官制禄格封蔭諡諱皆出宇
文虚中參用國朝及唐法制而增損之臣輙舉其廢置
施設之略近左右司侍郎不除却置外郎各一人六部
初置吏戶禮三侍郎位正四品後置三尚書仍兼兵刑
之位正三品又增三侍郎升諸司郎中為從五品添置
外郎其後六曹皆置尚書國史院置監修以宰相兼領
御史大夫翰林承旨皆闕不除國子監舊在燕京亦不
設秘書省令在燕弘法寺監少丞郎皆備中丞唯掌訟
牒若斷獄會法或春水秋山(謂去國數百里逐水草而居處)從駕在外
衛兵物故則掌其骸骼至國則歸其家諫官並以他官
兼之左右丞相以見有人故以侍中令居其下仍為兼
職兩省侍郎亦虚位以左右丞皆有見任仍列其上參
政亦闕官故在從二品後雖置二員却稱參知明安穆
昆以管女真戶為上雜以漢人為下明安者謂之肩安
穆昆即毛毛可都事令史多以登進士者為之預其選
者人以為榮官人法每一任轉一官以二十五月為任
將滿即改除並不待闕亦無選人法河南州選人初用
舉官陞改近以舉官受賂遂廢不行本朝士人有帶職
自大觀文至直秘閣皆謂之貼職若換授者不問高下
于階官上只加一資既為職名堆重皆官以三品為高
六曹郎中舊依遼例皆稱尚書故以侍郎為重今則自
侍郎以下只呼階官而不稱其職明經童子兩科仕止
于州司侯縣主薄任子之法一品于閣外承應三品内
供奉班不限人數亦無年限並補右職皆與監當本朝
人換官以進士為上奏廕次之軍功與他出身最下皆
入雜班儤使三品以上俸不分正從虚中既在翰林乃
誘后舅都檢點乞增正品俸比從三品增三分之一點
檢既出復仍舊制近聞一品二品復增正品則三品亦
例增矣直省官主供官筆札皆用明經童子登科者為
之引接用衙校牽櫳傔從多用燕卒自泗至會寧馹舍
地里漫具于後其他不可縷陳聊述大概備乙覽臣無
任昧死紹興十三年九月日洪皓謹記
十二月張士襄遠小監當張士襄因去歲奉使回奏
事不實與遠小監當遂監南康軍城下酒税張浚觀
文殿大學士制曰無德不報君子以兹致祥疑罪惟
輕聖人之所惻憫矧兹上宰備載元勲不勝人言之繁
寖疎國士之遇投閑已久清議譪然宜有褒嘉之章式
昭眷倚之厚具官張浚幼負大節早際昌期五龍夾日
而飛忠誠莫二三軍之帥可奪生死不移耿然孤忠播
在輿論朕講信修好休兵息民通南北兩朝之懽為社
稷萬世之計而前日之輔政者何罪滿朝之醜正者何
多肆予元臣久在外服朕今祗見上帝錫賚海隅豈其
股肱之良尚處瘴癘之地真祠美職内殿崇資非特以
慰斯民之心亦所以增有識之氣金人遣使來賀正旦
二十六年辛次膺知紹興府兼浙東安撫使遺史曰
先是辛次膺為湖南提刑聞金人遣使張通古來詔諭
江南曾上書言父母之讐不與共戴天兄弟之讐不反
兵豈有降萬乘之尊屈己稱藩者乎書奏不報即丐祠
遂王管台州崇道觀紹興十年金人敗盟次膺有故人
將漕湖北者擬寄居鄂渚而依焉及見岳飛待遇甚厚
力留次膺寓居次膺亟歸語兄弟曰岳飛握重兵昧保
身之策祻將及矣飛厚賂其行次膺不受遂入鄱陽寓
居宮祠滿以與秦檜不協不復再陳貧窶之甚未嘗以
一字通貴要亦未嘗以毫髮干人閱十二年忍窮如鐵
石而志氣不少屈兄弟殂喪竭歡致養上順親顔撫恤
幼弱一門和熙邑人化之至是除帥浙東未赴移知婺
州
四月十八日己丑陳誠之為大金國賀上尊號使蘇煜
副之陳誠之假資政殿學士蘇煜假崇寧軍節度使
副之為泛使上金國主尊號也
五月二十四日壬子金人遣敬嗣暉蕭中立來賀生辰
三朝北盟會編卷二百二十一
