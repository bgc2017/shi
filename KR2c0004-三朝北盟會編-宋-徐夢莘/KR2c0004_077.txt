三朝北盟會編卷七十七
宋徐夢莘撰
靖康中帙
起靖康二年正月十九日己酉盡二十六日丙辰
十九日己酉駕在青城開封府榜不得擅打軍噐准樞
密院劄子訪問舊城裏外諸坊巷居民等近來往往撰
造言語喝說事端聚衆以防護為名于爐頭打造刀器
慮恐引惹生事却致驚擾深屬不便劄送開封府疾速
出榜曉諭約束施行右出榜朱雀門曉示并鉄爐戸自
今後不得依前亂有打造如違收捉赴官重法斷遣
二十日庚戍駕在青城風雨益甚開封榜云駕前傳聖
旨只候天晴打毬大會了便回内仰軍民知悉是日寺
觀祈請許士庶焼香坊巷各請僧道作場自諸王宗室
執政侍從及寺監省部官吏在京百姓各貼黃榜自宣
德門羅列道場僧道作緣事至南薰門不絶香滿天街
潛泳洋溢忠信之士燃頂煉臂鎖口跪扵南薰門父老
持香爐扵雪中拜跪哭泣者無數
二十一日辛亥駕在青城榜不得生事是日駕未有回
期京城流言頗洶懼諸城夜有金人下城擄掠者亦為
百姓掩殺甚多榜云軍民近有以穢水代酒在城與金
人博易幾至生事至今敢以諸雜博易者並行軍法
二十二日壬子駕在青城御批付徐秉哲打毬畢便還
金銀並限來日交納軍前盡絶開封府捕斬百姓李
寳等一十七人籖首令衆四壁軍民見聖駕未回上下
疑懼妄造言語傳播不一有乞請軍器以備緩急者官
司不許往往結集私造復慮其生事乃捕造語言鼓衆
者一十七人戮扵市李寳其首也寳善角觝都人號為
小關索各以長鎗籖其首令弹壓往來四壁令衆吴
革乞至軍前計議不報上在敵寨未回吴革請扵樞密
孫傳張叔夜欲因事至軍前計議叔夜問曰計安出曰
革所論者三一車駕還内二金人歸國三革死遂留革
劄子繳奏言革有两朝萬世乂安之策願至軍前口陳
之不報
二十三日癸丑駕在青城又御批付徐秉哲御批曰朕
扵土床之上睡者凡二十餘日矣不敢憚勞凡有所須
卿等且竭力應付四壁又置場買銀以鉟銷秤盤折耗
比元數少五十萬两欲足之也開封府榜令元開質庫
者仍舊開庫官司慮細民轉易不行也乃揭榜曉示令
在京開質庫者須管仍舊開庫如不開許人告賞錢五
十貫自城䧟之初質庫皆閉至是亦無遵從者增置
糶粟米場賣柴炭埸圍城日久餓死者相屬扵道監國
皇太子令旨增置糶粟米場賣柴炭場每人粟不過五
升薪不過五十以市價比之少十分之一二故赴場糴
買者士庶相雜集英殿修撰陜西五路經略使知永
興軍范致虛率兵勤王至陜州克潼關封氏編年曰先
是范致虛在長安措置兵馬守禦丙午年和河東汾潞
石隰而南皆無故致虛作守河計以河東置諸度外河
西㳂流堡壘相望招幕諸色人借補官資僧道技術如
趙宗印張孝慶等皆補募屬統制官者莫知其數或
献守河之計且設砲棚千斤碓鹿角冐索如兒戲者甚
多致虛素不曉邊方兵革事往往取献陳者利便按文
施設軍民與州縣不勝其擾已撰散金歌效子房散楚
歌使人刊板於金人寨旁及張掛州縣是時敵勢強盛
諸將聞風而畏多逗留不進且有相率以降者敵乃驅
其男婦老幼而去歌意蓋擊動北去軍民毋為敵用而
望其盡力于朝廷故有北人半是南朝民食禄南朝
終為君失意暫時辭漢主彷徨不忍痛思親云又以
詩與運使桑景詢云參旗井鉞出西秦紏合諸侯付老
臣風引旆旌趨魏闕雪晴宇宙滅天塵寒威等郤邊人
懼炎運方隆廟略神已見旄頭墜天外乞身當喜及今
春宗印者汾州孝義縣人本姓趙落髮為僧作萬化長
老遭亂欲避地因過河中府題詩扵佛刹曰七十勞生
西復東鄉關在望念飄蓬大遼半歲九分盡全晉一年
千里空周召已亡無善政蔡童雖死有餘風華隂乞食
商山去岩谷幽尋四老翁安撫使席益見之遣人追因
與語大竒之薦與致虛致虛謬不知兵見宗印談兵口
舌以為竒士乃令還俗用便宜累借中散大夫直龍圖
閣為節制參議竒兵軍止以統制王偉萬李道峰宋戡
等並聽節制宗印請築長城起潼關迄龍門雖致虛行
移峻急而上下皆不以為是築城及肩應命而已宗印
以僧為一軍謂之尊勝隊以行童為一軍謂之靜勝隊
而河東僧行多竄名軍中亦有補官者致虛會五路兵
欲勤王赴援京師屯軍華隂有京城東壁統制韋知幾
者破城時得出奔過致虛杜常夏俶告以京城已䧟常
俶以知幾見致虛致虚謂常俶摇撼軍情乃曰京城豈
有可䧟之理因問知幾知幾紿言知幾本是勤王兵不
曾到京城而兵已潰但聞京城守禦如故致虛以知幾
告諭扵諸軍以明京城守禦平安執杜常夏俶曰向來
使杜常勤王之師應援京城遂聽潰兵虛言中途而反
夏俶保護陵原不能守爾等二人更相倡和縱兵劫掠
驅虜婦女輙敢入關脱或京城失守臣子聞之即當奔
之共死爭忍觀望奔潰所過焚毁理合誅滅免爾家小
遂激令二人扵帳前號令榜其所由兵將聞之莫不驚
悚軍民大振有自京城奔走至者言京城已䧟軍心皆
不安致虛與宗印議進兵致虛由陸路先令宗印以舟
師趨西京正月致虛中軍至陜州先是金人犯京師即
以兵五萬守潼關扼西兵故兵不得進諸軍日與金人
接戰攻奪潼關自正月至是凡十餘戰方得潼關士卒
死傷甚衆宗印至三門進亦累獲小捷致虚乃授宗印
河東制置使節次發兵軍容整肅出潼關唐衆家集
曰先是宣和七年知永興軍帥臣范致虛提六路兵勤
王留連不進公時知同州三移書責之第一書曰伏見
金人侵逼都城戒嚴百五十餘日矣臣子區區憂國之
心以日為歲當食而歎中夜而起痛哭流涕無所容身
憤懣之氣填塞胸次戇愚妄發不識忌諱殫千一之慮
冐再三之凟誠不忍箝口結舌碌碌自同扵衆人以負
國士之知且失王臣之節用是剖心而重有陳焉自改
歲以來屢因便遣使之說欲知朝廷旨意窺測金人状
據險屯以圖大計議論迂闊文字曖昧不能激𤼵機慮
遂致兵家之竒計流為書生之常談某不才不敏之罪
也痛其咎悔夫復何言今若懲前言之不伸視後患而
不自言是負知己也是負國家也是欺天下也今日之
事可為朝廷慮者三可為關中慮者五鞏洛榛梗畿甸
馹騷和議之謀既乖廹脇之勢愈甚君父宵旰之憂誰
與戡難宗社磐石之基誰與圖存此可為朝廷慮者一
也都城之中兵民無慮數百萬圍閉日久廩薪日欠人
既艱食誰有闘志此可為朝廷慮者二也中都以秦兵
為牙爪者不足恃而所以為根本者莫能固矣此可為
朝廷慮者三也十日逓場之潰方且招集十四日尹陽
之北繼以奔逃誅之則不可勝誅招之則未必為用不招
又恐聚而為寇此可為關中慮者一也潼關之險雖為
可恃而禁谷亦方可軌黃河之津雖有守禦而藍田自
可越關其他諸谷已為通達此可為關中慮者二也諸
司錢粮剗刷殆盡庫藏為之一虛頻年調發殆無虛日
民力為之困弊掊而取之則為國歛怨取之有限則必
乏軍此可為關中慮者三也兵之馳逐恃馬以為命兵
之精銳恃噐甲以為衞此日大軍既潰馬之失者十凡
五六噐甲之失者十凡八九一旦選彍騎則馬不適士
治堅甲利兵則噐不適用以此禦敵安能為雋此可為
關中慮者四也陜西五路控制西夏以扞關中比聞夏
人侵掠鄜延近界攻圍環慶諸塞為金人鷹犬之用使
中國人有腹背之患此可為關中慮者五也據山河百
二之險自古號天府之國保關中所以衞京師脫若關
中有警則所以為朝廷憂者又不可勝言也經略左丞
忠義一節勤勞百倍所以為國家計者至矣盡矣然軍
中之事誰為諮謀麾下之將誰可倚仗今且竭心思苦
筋骸朝夕從事扵帷幄之間恐智有所困神有所不及
而變有不可勝應矣自古戡大難定大事者必有戮力
之人相與扶持乃能有濟莫若合諸使者及摠管帥臣
相與訂議以圖上策檄蜀師及川陜西路使之輸財用
輦軍噐市戰馬以資關中守禦之備合秦蜀以衛王室
庶幾可圖再造之基贊中興之業孰不聞風而悅心慕
義而影從者哉况夫主憂臣辱主辱臣死遭此多難乃
臣子見危致命之時必有慷慨陳義以徇國家之急者
要恃我公為主盟爾某辱知遇之厚屢陳瞽言比論守
要害以妨不虞治後軍以張聲勢已蒙施行是終不以
其愚而拒絶之也某敢不效愚衷冀經綸之萬一乎盡言
以招過某不敢辭也惟善人能受盡言非公其孰能當
之不宣第二書疊辱鈞誨謹當佩服河右之舉俟蒲中
定日前詣次輙有愚見事關體國冐昧言之今日勤王
之師欲圖再舉已失事機和戎之議專使薦至共聞詔
旨藩臣固不當便文有司豈可抗命况親屈帝尊就見
二帥有宗社再安生靈全活恩深德厚之語其謀議已
定矣若舉忿兵臨勍敵未為萬全之策深慮京師以孤
城開關延敵欲二聖鸞輿不驚九廟筍&KR1206;不移佇俟退師
再圖基業今若抗和議之使必欲鏖戰金若悔盟肆其
毒心别生奸計則上害宗社下害都人其祸豈小哉鈞
意若以此詔為非眞即當遣使奏禀若是詔書豈可不
承前日殺包修武今殺董宣贊非獨不受命並與使者
而戮之此陜之封人大誤國事不可不治也前嘗懇懇
上禀乞差官管伴使命前來根問因依以辨眞實若以
為疑自合奏禀以審朝廷的意因而窺測敵情不虞再
三之凟疊貢千一之慮政恐傷害生人廢格詔命老師
飬寇為患滋深今一舉而戮二使則招祸甚矣自城下
興師以來將帥無謀屢戰屢北誤國至此慟哭流涕不
忍言之然強聒不已者非惑扵流言而為喋喋也誠恐
抗詔出師結怨連祸已誤宗廟社稷之大計也為今之
計以勁兵守殽函之險遣使禀朝廷之命且治殺使之
罪以伐金人之謀堅壁休兵徐為之計捨此之圖其祸
有不可勝言矣幕中固多英才麾下必有良將誰肯為
此言者其愚戇徇國不識忌諱其言不利扵今必驗扵
後大望左丞大資審聽而深思之古人有云以國士待
我我以國士報之某敢行焉第三書竊惟經略左丞先
生統師入援以安社稷忠義之心天實臨之然沿路將
兵臨敵潰散聞之痛心繼以流涕尋遣人招集逐旋發
遣日夜深思恐金人乘間别肆奸計累具劄子申陳防
守利便已蒙施行強聒不已齋沐裁書具呈可為朝廷
慮者三為關中慮者五欲走人贄於鈞座然心之精誠
事之機密口不能宣書不能盡繕寫鍼封未敢遣行(下漏)
(字五行)所不為送白馬寺造車盖欲輦載而歸又聞四月
初盡過河清扵今月十三日宵遁歸州具言事状以此
參驗信其不誣但金人恃強廹脅求城下之盟必貪厚
賂要重質而歸今雖有渡河之期須以勁竒殿後未審
諸路之師如何盡𤼵間道入援最為上策前嘗具陳未
審鈞旆戒行入援遂勤王否前此遣𤼵勤王兵馬及紏
合入援之意須先遣人具奏庶幾朝廷知忠藎之意如
洛陽使若已具禀或留或遣更乞審處其餘非紙筆所
能究者託張倅面覆此某區區欲報知己之意非敢誕
謾以欺世也亦非矯激以自欺也伏乞察胸中之誠而
深亮之
二十四日甲寅駕在青城借資軍人月粮米大元帥
府以知濱州董誼知隸州趙某各統本部兵屯扵單州
武經大夫知濱州董誼自將二千人到襲慶府朝散大
夫知隸州趙某自將二千人到東阿縣大元帥命單州
駐劄
二十五日乙卯駕在青城大雪極寒城中多寒識者以
為隂殺之氣而然金人求索諸色人金銀求索御前祗
候方脉醫人教坊樂人内侍官四十五人露臺祗候妓
女千人蔡京童貫王黼梁師成等家歌舞及宫女數百
人先是權貴家舞伎内人侍上即位後皆散出民間令
開封府勒牙婆媒人追尋又要御前後苑作文思院上
下界明堂所修内司軍器監工匠廣固撘材兵三千餘
人做腰帶帽子打造金銀係筆和墨雕刻圖畫工匠三
百餘家雜劇說話弄影戲小說嘌唱弄傀儡打金斗彈
箏琵琶吹笙等藝人一百五十餘家令開封府押赴軍
前開封府軍前爭持文牒亂取人口攘奪財物自城中
赴軍前者皆先破碎其家計然後扶老携幼竭室以行
親戚故舊泣涕叙别離相送而去哭泣之聲徧於里巷
如此者日日不絶
二十六日丙辰駕在青城何㮚自軍前回傳話入城糴
米以濟百姓何㮚自軍前回傳詔云朕見兩元帥議事
事畢還内天寒民困無煩扵雪中候駕以受凍餒已令
廣置糶場米賣柴以濟饑貧朕負百姓出涕無從百姓
聞之無不感泣頒詔之後就相國寺定力院興國寺置
四場糶米許人糶三升每升六十二文民始蘇矣然官
司措置少法強者受利而小民惠少乃榜絶軍人不得
入場男女分日由是稍均金人來索什物儀仗等宣
和錄曰自帝蒙塵金人舘扵齋宫夜擊柝還巡二將既
不許見日遣蕭慶須索城中物脇帝傳旨取之從正月
初十日以後節次取皇帝南郊法駕之屬是日尚書省
奉軍前聖旨令取五輅副輅鹵簿儀仗皇后以下車輅
鹵簿儀仗皇太后諸王以下車輅鹵簿儀仗百官車輅
儀仗納噐法物禮經禮圖大學軒架樂舞樂舜文二琴
女媧笙孔子冠圖䜟竹簡古畫教坊樂噐樂書樂章祭
噐明堂布政圖閏月體式八寳九鼎元圭鎮圭大噐合
臺渾天儀銅人刻漏古噐秘閣三舘書籍監本印板古
聖賢圖像明堂辟廱圖皇城宫闕圖四京圖大宋百司
并天下州府職貢令宋人文集隂陽醫之書(如元白并元祐諸名)
(人文尤愛慕)諸科醫工百七十人教坊樂工四百人金玉雜
役諸工(如消碾染刷繡碁畫針線木漆帽帶皮鉄之類)課命卜祝司天臺官六
尚局撘材修内司廣固諸寺諸軍曹司並許以家屬行
日下津搬赴南薰門朝天門交割不得住滯又取内人
街坊女子弟童人及權貴戚里家細人指名要童貫蔡
京家秪候凡千餘人自選端麗者府尹悉捕倡優内夫
人等莫知其數押赴教坊鈐擇開封府尹四壁官主之
俟採擇里巷為之一空上皇所出内人雖已嫁者亦徑
取以往告報下如鵝鴨趨湯火開封府捉事小火下搜
捉免一人至千緡或願入小火下之家充其婢妾者至
開封府皆蓬頭垢面不食作羸病状覬得免而開封府
尹徐秉哲自置釵粉冠插鮮衣令膏沐粉黛盛飾畢滿
車送軍中父母夫妻抱持而哭觀者莫不歔欷隕涕皆
内侍鄧珪之謀也初内侍承宣使鄧珪傳宣河北為金
所得降之用事軍中教令呼索至是又請珪家屬及官
吏士人僧道醫卜千餘人并珍寳雜色藥材等皆以萬
數秘帑百司所有至此殆盡凡人間有用之物京師蓄
儲取之畢足如奉使及河外守臣親屬取以往嘗須冠
子一色萬餘頂他皆稱是又取書錄及所藏古噐又取
車輅冠冕及女童六百人教坊樂工數百人鴻臚卿康
執權少卿元當可寺丞鄧肅押道釋經印板校書郎劉
才卲傳宿國子監主簿葉將博士熊彦詩上官悟等五
人押書印板并舘中圖籍往營中交割鴻臚寺丞趙子
砥燕雲錄曰金人既破京城金帛子女象馬寳貝盡為
攘奪燕人乃說尼堪曰今日破國而掠取太甚天下後
世所譏於是又取圖籍文書與其&KR0866;板偕行其所欲不
在是也當時下鴻臚寺取經板一千七百片是時子砥
為寺丞使之管押隨行
三朝北盟會編卷七十七
