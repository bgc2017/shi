三朝北盟會編卷九十四
宋徐夢莘撰
靖康中帙
起靖康二年四月十五日甲戌盡二十日己卯
十五日甲戌兵馬大元帥府劄子金人邀請二帝北去
當府已星夜措置邀迎外契勘金人先於三月初七日
抑逼宰相張邦昌僭稱偽號今來邦昌已歸寳退避所
有三月八日已後稱中旨事並不得施行差到官不許
放上如闕官即開具狀申以憑差官填闕施行兼自今
後凡有公事並須申稟當府與决如有姦詐偽冐可疑
文字並不得施行繳連供申大元帥府以顔岐充大元
帥府參議康周望為王府記室李綱傳檄京師檄云
與湖南安撫郭三益等會合荆南勤王之師旬日得精
兵十萬見起發前來勤王開封府散榜曉諭趙子崧
勸進第二狀子崧十二十四皆具稟情迫言切上凟王
聽必蒙賜察子崧再三思之大王尚未離濟必欲謙遜
持重則姦詭之計一日萬變不可少失機會兼兩歲用
兵人情只思安定若萬一變生何可禦也二帝危辱正
坐謀者不臧依違失斷玩視幾變一旦禍發四顧不知
所出今大王處多故之際天心順助逆人自歸以大軍
壓之故未敢變若稍遲疑是天與不取也伏望大王深
以社稷為念俯采芻蕘之言速賜進府至京城一舉而
定某日决可到城恐城中以計誘致却散大軍未敢委
兵趨行府況奔走勸進皆希功幸賞無特操之士某實
恥之專以大兵壓城以待鸞旂不勝祈懇誠切之至
孫覿為宰執等乞大元帥聽政狀右某伏聞金人深入
侵逼郊畿太上皇帝皇帝陛下二聖蒙塵賊臣僭號中
外臣子罔不痛心元帥大王德望在人勲業盛大躬總戎
律王室所憑方今道路不通威令阻隔百姓歸命兆民
係心大王伏望傳令四方總决庶務上體二聖屬望之
意下答黎庶歸仰之情指揮將臣征伐仇讐收復京邑
奉迎乘輿某等情迫于中憂憤所激謹具狀令修武郎
王倚保義郎趙子昱奔詣行府申聞某等不勝惶懼激
切虔祈懇禱之至
十六日乙亥差路允迪范宗尹使副請車駕進發并差
内侍省御藥扶持官閣門皇城司帶衛士班道供帳御
府御輦逍遥子及下禮部太常討論車駕至京奉迎禮
儀南外宗正事勸進第二狀具位右某近率宗室并
行省官吏朝奉大夫權應天少尹叔近等具狀被告乞
兵馬大元帥大王權聽國政事續奉答所請難議施行
某等竊以敵深入之後道路隔絶于今半年而二聖播
遷宗社無守恭惟大王至親且賢功盖天下羣心所歸
實在今日倘蒙俯從衆言以安宗社少紓中外憂憤之
情則訓民簡兵邀迎可期若徒欲履正守節而不思祖
宗創業之艱難非海内所望于大王也某等迫切之誠
寔不能已謹具狀披告兵馬大元帥大王伏乞王慈早
賜允許施行謹狀批答禮備大經存而可考國有常典
實不敢渝属王室之艱難當元帥之寄委金人侵逼神
器至危惟早墜之是思雖省愆而何補薦聞誠懇祗益
兢慙念父兄方冐於燕塵不遑寧處顧臣子輙從于國
事豈所當然知國璽之來辭已藏于守者覬鑾輿之復
誓必遂于忠心所請難議施行靖康二年四月十六日
十七日丙子南外宗正事勸進第三狀具位右某近率
宗室叔近等兩具狀乞兵馬大元帥大王權聽國事復
奉答語所請難議施行者某等竊以國家幅員萬里承
平百年尊君親上之義遠邇無二伏自敵再深入四方
不聞詔令今者凡六易月彼既講和將謂京師人人延
跂以聆德音今二聖既行京邑空虚道路相傳莫不撫
心號泣誓必邀迎然宗廟社稷不可一日不享臣民萬
物不可一日不治政教號令不可一日不行於天下凡
此若非大王誰可為者大王為太上皇之子皇帝之弟
則親孰親於大王王于大邦兼臨兩鎮而以大元帥之
重統天下之兵則貴孰貴于大王聰明仁信温恭勤儉
風動海内而忠孝特立亘古所未嘗有則德孰盛于大
王克敵制勝慮無遺策敵熖雖熾畏威而不敢邇則功
孰高于大王為人子為人弟為人臣而鑾輿蒙塵警蹕
滋遠神器蕩然人人憂疑則今日之於大王億兆同辭
請大王權聽國事乃天人之心大王尚可辭乎大王俯
順衆情則國家之綱紀復正德澤復流政事復修刑威
復振内可以防未萌之姦外可以羈不制之敵奉迎二
聖可以如天之志矣時不可違機不可失宗社再安在
此一舉惟大王深察而孰慮之則天下幸甚某等不勝
傒望激切俟命之至謹三具狀披告伏乞王慈早賜允
許施行謹狀批答國步艱難金人侵伐鑾輿播越詔令
不下無所稟承遐邇之心翕然見属謂天下之權必正
於一故連日之請乃至再三雖輿情難以輒違而孝心
有所不忍方將徧覽所上詳熟以思俟入京城躬謁宗
廟若鑾輿未還即撫定民庶權聽國事宜體兹意無復
重陳開封府揭榜曉示种察文狀開封府揭榜云傳
到京兆府安撫使劄子據從議郎秦鳳路經略使司准
備將領第一副將本路竒兵勤王种深狀申契勘淮秦
鳳路都總管司劄子及西道都總管司牒差統制秦鳳
路竒兵軍兵前去勤王深伏念在熙秦守官幾二十年
漢番人情委是諳熟今據回紇國大木瓜心及諸國首
領等為金人侵犯南朝官家阿爺木瓜心等情願自備
人馬衣甲口食前去厮殺共約三十萬人馬及其咀咀
國亦使忽令族首領結通温來傳送言語要自夏國出
來皆由河東前去會問撥遣去訖契勘前項諸首領亦
為在熙秦累年管當茶場日近相見人情遠邇大叚習
熟今來逐人為見深乞前去勤王各自情願自備甲馬
口食隨深前去委是赤心忠義兼人馬驍銳強壯深已
指揮各人首領統押分數路前去破敵及已差發得力
使臣多賫金帛前去激賞上項首領令取便路兼程起
發行前來京師會合伏乞指揮施行小貼子契勘深一
行軍馬經過縣鎮民居往往以錢粮犒賞父老多稱前
後所過軍馬無此整肅人人皆願隨深前去勤王亦乞
照會施行胡舜陟劄子乞下詔播告四方臣伏見都
城圍閉以來號令不及於四方凡半年有餘矣民間因
破城之後將士踰城而出者劫掠州縣自守一方京西
河北為之大擾又外路聞二聖北轅皆謂中國無主深
慮姦雄竊發有害吾民今已遣使奉迎康王即位當有
大霑膏澤天下則變亂自消然臣見尚書省劄子排辦
儀衛置造輿輦尚未了畢旬日之間外有變故安可不
慮今陛下臨朝聽政臣愚以謂宜先下詔播告四方使
天下曉然知中國有主康王即位有破亂臣賊子之心
以慰海隅元元之望實宗廟之福不然臣恐詔書稽
緩變故横生四海干戈糜沸雲擾都城孤立為患非
輕取進止趙子崧繳李健所得尚書省劄子狀
據戶部員外郎李健等申到太康縣侯所申文字報事
須議指揮右勘會金人大軍四月初二日起發前去次
日即遣武義大夫同恩李興潘謹燾三人同往京東路州
探問元帥大王行府所至密行具覆去後初五日續遣
閤門宣贊舍人蔣師愈承務郎程選同王府内知蔡琳
等賫手劄文字前去初七日又差吏部侍郎謝克家當
軍頭引見司韋淵直秘閣吳何賫玉寳詣行在初十日
差尚書左丞馮澥尚書右丞李回充奉迎使副賫文武
百僚張邦昌以下勸進表章并元祐皇后手書前去兼
今月初一日為奉迎康王未至恭請元祐皇后垂簾聽
政以俟復辟于十一日吉辰皇后入居禁中就内東門
殿垂簾聽政三省樞密院官日赴奏事兼大元帥康王
行府康王已差到使臣黃永錫同恩等於本月十四日
又賫回三省密院奏狀乞早整鑾輅衛清宫闕訖右劄
付戶部李郎中等照會靖康二年四月十五日押今月
十六日午時據李健等備申到十五日尚書省劄子取
到真本繳申在前右子崧等節次具狀劄申乞早定大
計號令四方事失機會悔不可言今來又據李健所得
尚書劄子稱初十日已差右丞馮澥等充奉迎使副賫
文武百寮張邦昌已下勸進表章并元祐皇后手書前
去契勘京師事體既反正唯望大王入主社稷以安生
靈遲疑未發事久變生不可不慮或聞議者以謂京師
已經殘破不可復入止欲即位軍中便圖遷徙某愚慮
深為未便今禍變非常姦偽未戢欲致中興當謹舉措
理宜先入京師謁宗廟覲母后明正誅賞降霈四方若
京師果不可都自可徐議所向今逡廵猶豫日復一日
深恐有誤大計兼母后雖已稱制未肯使出號令四方
之遠不知僭偽反正之因士民憂疑姦宄窺伺若更遲
留旦暮之間必致别召禍亂伏望詳酌前後所申斷以
不疑早賜聽納以慰天人之望小子子崧等前申乞移
軍南京當時敵騎未退事勢與今日不同訪聞趙野范
訥不戢其下縱令擄掠發掘丘墓人心胥怨又兩軍時
有忿爭萬一行府入南京趙范二軍必趋帳下恐有郭
汜李傕之變伏乞王慈開納徑還京城早定大計以副
人望范瓊除龍神位四廂都指揮使京城四壁都巡檢
使范瓊進加軍職以京城圍閉彈壓之功也汪長源亦
除閤門宣贊舍人管幹軍頭引見司使臣各傳一官
十八日丁丑開封府揭榜曉示副元帥公文開封府揭
榜曉示准兵馬副元帥公文當府統率軍兵奉大元帥
康王指揮會合分遣諸處人馬追襲掩截金人仍令隨
事便宜措置自承康王劄子星夜間道速走使臣等徧
督河北河東路諸州軍府將合心併力占據要害斷絶
橋梁把隘圍擊救迎二聖與諸王皇族并后妃期還宫
闕與三軍將校臣子死節誓報國恩亦先下大名府路
催諸處人馬將士隨渡徑過與西路人馬相約掩擊去
訖契勘自去年十一月後金人登城按甲而假唱和議
使四方勤王之師坐待近畿詭詐百出使四方蹤跡不
悟致使二帝出郊乃輦載金帛罄竭帑藏以遂欲又邀
擁鑾輿及皇族子孫后妃已下踰河北去及至啟得外
方覺知四方痛切忠憤呼天號訴日月慘色豈金人禍
我中國及上累君父竊惟大宋一統天下祖宗功德滋
休太平自古莫比本緣姦臣誤國階怨生隙流毒貽患
是至今日以天下之大宗社之重上天眷佑宋垂億萬
年其必有大頼公卿將帥一心保護廟朝安存士庶以
此又見大宋之恩德甚深未有窮也今大元帥康王忠
孝友愛出自天性總兵於外親擐甲胄冐犯風雨欲戡
定國難輯寧方夏會諸勤王之兵何啻百萬前此守和
信盟以俟敵退王為生靈每戒輕動暨國家一落敵計
蒼天奈何自康王聞此泪盡繼血雖草木無知亦皆悲
慟左右開勉莫聞便欲躍馬自奪手格敵人以雪父兄
之恥見不住進發人馬嚴督忠義士數路合擊雖封王
建節皆許充賞期于力救駕回以慰中外故未能歸期
于瞻望闕庭欵謁宗廟與本朝父老軍民僧道相見伏想
輿情日久顧望必興念祖宗積累之厚遽遭禍變作孽
致二帝遷播惟康王為社稷宗廟之頼竚成大功禔福
天下當所駐兵距都城已近須至公移慰撫都人者
元祐皇后遣馮澥李回賫書來勸進左丞李回右丞馮
澥至濟以元祐皇后聖旨賫書勸進曰吾以薄德罹此
多難雖救時敢愛于髮膚而昧道若臨於淵冰顧邦基
之所頼繄神器之有歸比遣使軺上馳書牘盖上天之
眷顧實四海之傾心諒惟撥亂之姿已定興王之業方
長嬴之届序宜祉福之具膺竚來御于法宫以誕揚于
丕號羣情攸属遐想增懷故兹書示想宜知悉
十九日戊寅御封太常少卿汪藻撰書送御史臺看詳
如得允當仰申三省施行當日胡舜陟等奉凖御封降
到手書看詳極為允當伏乞早賜施行百官比三百表
勸進詔張徵措置排辦行在所至程頓事務有旨奉先
普安兩院皇子帝姬&KR1148;堂為金人發掘速差官繕治
宗室叔尚即青城置招募救駕義兵所又分遣使揭黃
旗入城召募應募者多游惰之人大元帥府擺布駐
劄人馬議定以庚寅起發濟州是日幕府劄下宣總司
於宛事駐劄趙子崧于東明駐劄宗澤所部領一行并
權邦彦閭丘陞姚鵬等人馬分擺於長垣韋城衛南華
駐劄防托候大元帥人馬𧺫發仰至二十四日次第前
進至拱州南京以來次第下寨其餘孔彦威劉浩丁順
張換王徹等並别聽指揮東道副總管朱勝非領兵
來衛進謁於濟州日歷曰先是勝非權知南京邦昌書
差使臣賫一書至勝非勝非送使臣下獄以邦昌書繳
申大元帥府隨即以兵來衛王見而嘉其忠
二十日己卯趙子崧第三狀勸進子崧恭奉四月十四
日王旨令諸頭項人兵不得亂近傍城門驚動人民等
事子崧自發前軍即以如此約速令來遵從嚴命在行
戒諭諸軍甚戢近城及城内百姓悉皆按堵無虞但都
人士庶未知大王還闕之期日夕焚香泣望子崧竊謂
大體一正防秋甚近合措置事不少今内外束手日復
一日坐以廢事甚可畏也又況賊盜充斥人民失所日
俟恩霈庶幾安業且使四方萬里之遠咸知神器有主
人皆退聽伏望大王俯徇羣情仰慰二聖付託之意戒
有司整飭鑾輿即日還闕或狩南都亟下德音大宥羣
生天下幸甚倘或遲疑變生不測子崧亦不知税駕之
所矣唐突王聽死有餘罪小帖子訪聞荆南真州海州
嚴州黃州蔡光之間有大賊而嚴州尤猖獗惟大霈一
出則不勞兵革自然消弭伏乞深賜體察先遣觀察
使臣黃永錫回使臣成忠即黃永錫先奉兵馬大元帥
康王丙寅手書詣張邦昌觀變還具言邦昌遣謝克家
來歸玉璽太母垂簾遣馮澥李回奉詔書前來勸進邦
昌已還東府京師見將大元帥檄書雕印出賣内外𫝊
報軍民驩呼以望迎立康王王曰宗廟社稷幸弗毁滅
不榖願蹈節死義以雪大耻爾豈敢偃然而當大事耶
五軍將士呈稟取二十一日擺拽人馬護衙入南京
兵馬大元帥府契勘二十日五軍將士保衛兵馬大元
帥康王入南京今將頭項人馬擺拽下項辛彦宗依舊
充先鋒統制丁順充先綘副統制祁超依舊充前軍副
制王徹充前軍副統制張瓊依舊充左軍統制孔彦威
充左軍副統制張俊依舊充中軍統制劉浩充右軍副
統制花實依舊充後軍統制張換充後軍副統制收後
楊惟忠依舊都統制右具呈禀奉王旨依此下行
三朝北盟會編卷九十四
