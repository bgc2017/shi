三朝北盟會編卷十
宋徐夢莘撰
政宣上帙
起宣和四年九月二十七日癸未盡十月二十日
乙巳
二十七日癸未遼國蕭后遣使納欵奉表稱臣封氏
編年曰蕭后聞常勝軍降甚懼召番漢百官議曰大金
人馬已入奉聖州今又易州高鳳涿州郭藥師歸宋國
步艱難宗社將傾今欲與卿等議其去就两國孰可倚
者苟可托國吾將從之納欵臣屬亦無恨也若使天錫
有嗣斷不干預只今事議去就或謂金人方強宜附大
宋百年信誓可依后曰二說皆可取遂遣永昌使蕭永
乾文閣待制韓昉使本朝同中書門下平章事張言尚
書都官員外郎張僅使金國皆奉表稱臣蕭后表曰
遼國太后妾蕭氏言蓋聞溟海納汙繄衆流而畢會太
陽舒照豈爝火以猶飛方天下之大同故聖人之有作
拊心悼往飲泣陳辭伏念妾先世乘唐晉之季年割燕
雲之外地暨逢聖運已受齊盟義篤一家誓傳百䙫孰
謂天心改卜國步多艱先王遇板蕩之餘勵興復之志
始虛推戴奄致淪殂爰屬惸婺俾續禴祀常欲引干戈
而自衛與社稷而皆亡伏念生靈重罹塗炭與其䧟執
迷之咎曷勖為奉上之勤伏遇皇帝陛下四海宅心兆
人為命敷文德以柔遠奮武怒以訓時必將拯救黎元
混一區宇仰承嚴命敢稽歸欵之誠庶保餘年猶荷永
綏之惠今差永昌宫使蕭容乾文閣直學士韓昉等詣
闕奉表陳奏以聞臣妾蕭氏誠惶誠恐頓首頓首謹言
德興元年九月初十日遼國太后臣妾蕭氏上表
二十九日乙酉取易州先是二十二日劉光世得宣司
檄令應易州即遣别將馮宣慶以精騎五百夜趨易州
僧明贊遠迓王師具言已占據易州訖高鳳與宣慶等
共守回申都統司二十六日童貫移檄楊可世與劉光
世合軍兵共撫易州下淶水扶溝赴涿州與大軍會禀
延慶節制且戒體國輯睦無得以私害公延慶可世有
素隙忌媢略同可世部安肅兵駐軍孤山與光世合發
檄書復又互爭高下氣相尚不服叱咄軍中譸張有異
論參謀宇文虛中與監軍鄧珪平之命分營凢三日至
易州至二十九日副都統何灌日中持使節至易州城
外太師高鳳少卿王悰領軍民僧道萬人莫不感悅鑼
鼔香花迎勞王師是日入城撫定官民閱諸府庫封
氏編年曰西路統制劉光世與契丹迎戰於易州之南
古燕城光世稍却易州人趙秉淵殺城中契丹疲軍州
人大悅於是遣人迎王師納欵衛尉少卿王琮以城降
涿易兩州皆下百官詣紫宸殿稱賀拜郭藥師等官有
差郭藥師恩州觀察使依舊知涿州軍州事張令徽左
武大夫洮州防禦使劉舜臣武功大夫泰州防禦使甄
五臣武翼大夫懷州刺史趙鶴夀右武大夫(闕)州刺史
龔詵趙拱韓璧並朝請朝散大夫直秘閣餘將校各有
差令趙鶴夀齎告勅並犒物回令於十月一日與藥師
等來易州與大兵會燕京所管三十餘處連鄉兵五十
餘萬悉應王師以常勝軍八千易州義兵五千並隸劉
延慶前軍為鄉導仍自涿州屯泊於雄州郭藥師者渤
海之鐵州人也善戰遼以為禆將領常勝軍常勝軍本
謂之怨軍遼人始以征伐女真為女真所敗多殺其父
兄乃立是軍使之報怨女真故謂之怨軍然怨軍初未
嘗報怨每女真兵入則怨軍從以為亂女真退則因而
復服常以為苦天祚與羣下謀殺怨軍除其患故其中
郭藥師等反殺其首領而降都統蕭幹遂拜金吾大將
軍俾守涿州屢以勝我及九大王死蕭后立藥師知燕中
勢將亡遂决策首以涿州來降則常勝軍實反覆之徒
然燕中號健鬭者也其副曰張令徽其下又有四將號
彪官每彪五百人則常勝軍本二千人本朝收復之後
因增至二萬其後又增號五萬實燕人之先以城降者
故朝廷寵異之
十月一日丙戌郭藥師來易州是日郭藥師等以數騎
來易州參副都統何灌犒勞訖俾赴宣撫司公參趙
良嗣與烏舍等赴金人軍前燕雲奉使錄曰奉御筆
處分由濟南德博度黃河過邢洺取井陘路至代州朝
谷寨先是大金國主阿固達已親領兵甲數萬初欲趨
中京道中聞契丹主聚兵于五國崖急領兵襲之八月
十二日戰於狗泊之地生擒契丹都統偽駙馬蕭規天
祚引數騎脫身遁去及夏國引兵數萬襲天德軍女真
都元帥遣其禆將尼楚赫羅索貝勒統兵七千與夏人
逆戰於阿磨下水夏人敗走是時秋霖積潦山水適至
河暴漲人馬溺死者不知其數金人已再殺敗契丹又
戰敗夏國兵驕氣銳所至殺戮無算其下大畏之因秋
成遂來傍邊阿固達屯奉聖州之東尼堪烏舍屯應州
之南尼楚赫羅索屯洪州之西牧馬休兵請議於朝廷
茆齋自叙曰是年八月宣司回軍至河間府上委劉延
慶都統陜西大兵力謀復燕僕時隨宣司在河間竊聞
延慶與幕府議持重不可進兵使女真軍馬先入居庸
關收下燕京然後多以歲幣贖之此為萬全僕以謂若
使女真入關後必輕侮中國為患甚大用兵務在神速
遂條論利害上宣司言不許入關其利有(闕)許入關其
害有七中書省經撫房劄子王黼當筆將樞密院應于
邊路務軍事盡錄所置經撫房施行樞密院不得預差
馬擴充奉使大金國國使副使前去濟南府已來等候
國信使趙良嗣同取登州海路前去奉使仍充送伴大
金國通議使副金人緣赫嚕大廸烏之回疑我有謀又
自以已不報師期一面進兵取大遼中京據山後地土
聞南朝委童貫舉三路大兵趨燕地遂遣圖克坦烏舍
高慶裔等來使以修好為名且以窺覘吾也至青州承
御筆據代州奏探報阿固達已到奉聖州在雲中府之
東乃唐新州契丹改作奉聖州仰趙良嗣馬擴送伴使
人取代州路過界前去奉使阿固達蓋聞我軍入燕境
已數交鋒慮我自取燕而已不得歲入故親來以决機
會僕因詢良嗣今次朝廷所遣奉使欲議何事良嗣出
國書副本及御筆事目云若本朝馬軍乘勝已入燕京
更不請大金人馬過關如或未曾即請大金軍馬進於
燕城之北本朝軍馬進於燕城之南依元約夾攻之僕
抵掌大驚謂良嗣曰金人方自以不報師恐王師定燕
之後守把關口彼不得歲入金幣故遣使通議一則接
續和議以邀歲幣二則使來窺我動作趨向幸而彼未
知吾种師道楊可世白溝小衂童宣撫氣沮而退在我
則當領彼來和之意固執前約姑與之言曰南朝自聞
貴朝舉兵便發大兵相應夾攻蓋昨來送赫嚕等還乃
所以待回船來報師期不敢疑貴朝爽約但只猜度恐
舟船海中阻風或别失悞故不待報來遂急舉兵於元
約夾攻之說彼此别無違處既以此意答之仍亦以此
作國書須一面催督宣司進兵刻期下燕以振中國之
威平燕而和女真用絶日後輕侮之患可也何得自示
懦弱盡露腹心傾身倚以為助全藉彼兵直許之入關
如此則大事去矣日後窺肆侵凌之患其禍豈易量也
良嗣愕然曰今宣司已退遁兵力不支自非藉彼之力
助之後以金帛誘之何以得燕某曰龍圖既知我軍力
不能取何不明白奏上畫與女真使自取之急修我邊
偹守白溝舊界保吾故疆豈可含糊苟目前小利不防
久遠之患愛指失掌此某不敢預也是時某父亦同行
遂以與良嗣辯論事白父謂某曰與金人共事當先立
威以振服之於後可保無患今宣司已退阻又豈可以
吾之腹心盡露與敵國及女真豈可以情輸之乎既如
此論議後必誤國汝宜速奏論之若不從即乞罷無阿
隨誤大計僕於是密畫利害論女真不可使入關要當
進兵先取燕京則金人自服邊境可定乞罷使臣事自
將步騎萬人趨不虞之地入燕平定五關以杜女真窺
覘之患
五日庚寅郭藥師等至宣撫司郭藥師是日至宣司公
參待罪云藥師僻遠燕人猥守一郡久伏堯化歸向莫
緣近聆王師已届疆場謹率同屬請命於宣司童貫令
僚佐撫勞有差御筆改燕京為燕山府燕京古之幽
州武王克商封召公奭於燕以燕然山得名漢置涿郡
唐武德元年改燕州天寶元年改幽州舊號廣陽郡有
永清節度使燕京改為燕山府
八日癸巳都統劉延慶與郭藥師等出雄州入新城趨
涿易路
九日甲午遼人蕭容韓昉至雄州蕭容韓昉至雄州童
貫蔡攸以軍禮見之貫攸以其所上表不納土止納欵
稱臣麾而去之斥容昉曰非納土不受昉笑曰納欵即
納土也其部落多未易圖朝廷當思两全無貽後日之
悔又曰好隣舍朝廷蹙踏了不知彼惡鄰舍也必悔之
貫以蕭后表即日飛奏留蕭容韓昉於雄州令管待别
聽朝廷指揮御筆涿易八州並賜名山前九屬縣下
項燕山府一十三縣析津宛平都市昌平良鄉武清安
次永清玉河香河漷隂涿州四縣范陽歸義周安新城
檀州二縣密雲行唐平州三縣盧龍古城馬城易州三
縣易水陜容城容州一縣柳川順州一縣懷柔薊州三
縣漁陽三河玉田景州城縣賜名威塞盧龍縣賜名盧
城石城縣賜名臨州除燕山府已賜名外涿州賜名涿
水郡威行軍節度使檀州賜名横山郡鎮海軍節度平
州賜名海陽郡撫寧軍節度易州賜名遂武郡防禦營
州賜名平盧郡防禦順州賜名順興郡團練薊州賜名
廣川郡團練景州賜名深川郡軍事
十三日戊戌蕭后表至上御紫宸殿受賀太宰王黼等
率百官奉表稱賀表曰制軍命將用申中夏之威取亂
侮亡遂復全燕之地盛超振古喜溢綿區臣聞舜肇十
二州始别冀都之壤周建八百國首疏召奭之封當天
津析木之交實上谷廣陽之勝形勢有金湯之險膏腴
號陸海之饒石晉不綱契丹始大割土地而失山河之險
長驕縱而定父子之稱民胥怨咨天乃震怒藝祖立
極思與物而更新文考御邦益留神而經始於昭熙旦
丕顯燕謀帝命式于九圍無遠弗届王者大乎一統有
開必先天方授我以故疆敵自竄身於窮漠允資聖算
爰舉師干俾收塗炭之餘四協雲霓之望虎臣矯矯王
旅嘽嘽長驅出塞者百萬有奇分道並進者東西相屬
敵軍效順拔戎壘以來歸偽后祈哀即轅門而納欵豈
特昆夷維其喙矣是謂燕民悦則取之雨露涵濡盡率
土普天之廣山川表裏無此疆爾界之殊恭惟皇帝陛
下性偹堯仁智兼湯勇誕敷文德同四海之車書肅將
天威辟三王之境土凡此濯征之策仰繄獨斷之神料
纖悉於九重契幾微於萬里人神效職天地合符亟臻
復古之勲仰快在天之憤受端圍之獻方陳希闊之儀
增輿地之圖更闡文明之化臣等叨聮輔弼初乏贊襄
宅朔方曰幽都獲預觀於偉蹟至岱宗覲羣后願遂告
於成功臣無任云云詔答之詔曰朕纂丕圖日新庶政
思加大信式協萬邦每敦鄰國之懽用遵帶礪之約豈
意蕃族自叛宗盟命帥出師巡邊偹寇天戈壓境之未
久土宇來附者無餘偽后知幾遣使露封而納欵燕民
效順束身請命以來歸將盡復燕雲之故疆聊共成祖
考之昔志君臣有慶中外交懽成此膚功頼子良弼丕
揚偉績寔係佳謀據覽賀章舉開欣快聖旨送畫秘省
賜新復州縣曲赦詔曰朕膺天駿命(闕)之師夜寐
夙興惟祖宗之是紹頼帝敷佑中外敉寧遠暨海隅罔
不率俾乃眷燕雲之境寔我舊封五季不綱陷于蕃族
屬者遼主失道自絶於天怨結兵興勢以瓦解唯予克
相上帝寵綏兆民爰命六師大申弔伐惟爾民有衆懷
德惟素霈然率籲羣心奔走來歸莫之能遏王師無戰
而先志是承四海永清惟朕心以懌興念兹土久困暴
昏上下相凌人用無告典刑屏棄罪及無辜崇奸賊賢
痡毒猶在以寬代虐帝命唯新應收復及已歸附州縣
見禁罪人除抗拒王命及謀為不順外餘罪無大小並
放見停廢文武官將校公吏人並許所在自陳當議盡
行甄收隨材任使流配人並放還逃亡及為盜賊者並
釋罪令歸業惟爾百官體兹德意奉承罔怠以稱朕惻
隱之誠庶一方亟蒙休澤故兹新札詔示咸使聞知
又手詔蠲除科率詔應自前無名科率抑配及積奸弊
政一切煩苛之令勅諸州一一具聞當悉行蠲罷不必
待報者宣撫司除之積久税賦若公私子錢皆免人戶
委州縣長吏招誘以歸加意存撫貧乏餓民並以官粟
賑給無令失所掠獲人口者各尋付其家違者重寘典刑
又手詔甄擢賢才詔見在官耆俊若有公卿士大夫已
議褒擢外有懷材抱藝湮沉下僚或素為鄉里所重未被
試用者勅宣撫及州縣長吏詢採以聞當不次擢用其
以忠直得罪北主或為權倖排斥或為以詿誤抵罪者
並以名聞咸當甄擢永用為勸
十九日甲辰都統制劉延慶何灌郭藥師等統大兵出
雄州入新城縣劉光世楊可世出安肅軍入易州會于
涿州先是劉延慶等至涿州撫定軍民次淶水縣縣令
負弩前驅作樂致禮令可世守涿州延慶以可世所部
兵少更付中軍及熙河環慶兵二萬營左軍俾楊惟中
副可世延慶統諸道兵與常勝軍暨趙詡兵無慮五十
萬鼓鼙振天地自古出師之盛未有甚于此者自卯至
酉至良鄉縣瀘溝河前部報曰臨河與四軍蕭幹達實
林牙敵鋒相接矣時敵兵不滿二萬憑河排布未究虚
寔延慶令五軍下營開濠挖塹以偹敵出兵抗敵曛晚
各憩勝負相償
二十日乙巳劉光世等復與蕭對壘是日日將晏敵鼓
譟攻我戰於料石岡三撾而還
三朝北盟會編卷十
