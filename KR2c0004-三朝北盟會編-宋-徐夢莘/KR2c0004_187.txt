三朝北盟會編卷一百八十七
宋徐夢莘撰
炎興下帙
起紹興八年十一月二十六日戊申盡二十九日
辛亥
二十六日戊申樞密副使王庶奏乞免簽書和議文字
王庶與講和異議金使張通古等將到國門庶乃奏劄
乞免簽和議文字曰臣識性蒙昏計慮闊疎待罪樞庭
略無稱效間者金使之來大臣簽議或和或戰所主不
同臣忠憤所激輒爾妄發不量彼己之勢不察時事之
宜屢奏封章力請謝絶專圖恢復謂敵情不可以仁恩
馴服王倫之往必至稽滯今聞奏報已還近境和議可
決臣謀不逮遠知昧通方使具位效官猶恐瘝曠况當
本兵之重曷以稱任臣之失職罪不容誅伏望睿慈速
賜命黜以正無知誤國者之罰陛下未欲遽置閒散止
宜處之外服以備緩急或以適此執政闕員未便斥出
即乞特降處分遇有和議文字許免簽書庶逃前後反
覆有失立朝之節滯固不移粗安顓愚之性臣區區悃
愊非敢飾詞深慮緘默有傷國體是日親降御筆不許
辭免簽書議行遣事庶再具奏曰臣聞昔楚王有吳
人之難使由于城麇復命而不知高厚大小子西怒曰
不能則辭對曰固辭不能子使余也王遇盜于雲中余受
其戈此余所能也脾洩之事余所不能也臣然後知古
人以忠事君者其才之能與不能未嘗敢以一毫欺人
故於艱難禍亂之際各以其能自效而國家可安也臣
生於陜西其風氣漸染耳目所聞者莫非兵事禍亂以
來嘗欲以氣吞強敵則所謂講和者非臣之所能也非
其所能而強使之則恐誤國家之大計故臣願陛下惟
責臣以修戎兵不以講和之事命臣則緩急之際可以
枝吾縱使金人知陛下命臣以此則奸謀不得肆而和
好易成雖曰治戎兵其寔促使和也又况臣賦性愚鹵
嘗云金人不可和今若預此是臣身為大臣自為二三
何取也唐渾瑊馬燧李晟將之忠賢古所未有德宗能
用之吐蕃君臣大懼尚結贊謀曰唐之名將恃此三人
不去之必為吾患於是甘辭厚幣以申勤懇朝廷然之
會盟於平凉李晟以言不可信罷渾瑊以被劫罷馬燧
以為所賣罷果如其計而無一人留者願陛下察臣孤
忠特留聖念天下幸甚貼黃契勘臣前次所上章疏及
與王倫議論寔有妨嫌陛下亦嘗洞照底裏今若不自
陳禀則又如趙鼎劉大中輩首鼠兩端於陛下國家何
益兼臣備數樞庭自合辭職不合辭事伏乞睿慈除臣
一近邊州郡願效尺寸以盡臣節施廷臣為殿中侍
御史勾龍如淵除御史中丞不數日監察御史施廷臣
抗章力贊和議秦檜念如淵之言當擇人為臺官使盡
擊去不附和議者故除如淵中丞又除廷臣侍御史除
目既頒縉紳駭愕道路以目莫敢異辭又有寺丞莫將
上疏附會和議驟除起居舍人沈該亦因附會由冗散
而召對中外沸騰兵部侍郎張燾曰吾世受國恩身忝
法從不可自同于衆當念以死争之乃上疏極論其非
曰臣仰惟陛下聖孝天至痛梓宫之未還念兩宫之未
復不憚于屈己與金人議和夙夜焦勞誠心懇切皇皇
汲汲惟恐後時特以衆論未同故未欲輕屈耳幸而日
者上自朝廷下逮百執事之臣小大一心無復異議朝
夕進退從容獻納庶幾天聽為回卒不至屈此宗社之
福也彼施廷臣乃復迎合輒敢抗章力贊此議姑為一
身進取之資不恤君父屈辱之恥覈實定罪殆不容誅
乃由察官超擢柱史御史府朝廷綱紀之地而陛下耳
目之司也前日勾龍如淵以附會此議而得中丞衆議
固已嗤鄙之矣今廷臣又以此而躋横榻一臺之中長
貳皆然既同鄉曲又同腹心惟相附會變亂是非豈不
紊國家之紀綱蔽陛下之耳目乎衆議沸騰方且切齒
而沈該者又以此議由冗散而召對莫將者又以此議
由寺丞而擢右史如淵廷臣庸人也初無所長但知觀
望而將則奸人該則賍吏考其平日奚所不為陛下奈
何使此曺斷國論乎今既拂衆情敢犯公議熒惑聖聽
惑移聖心力圖顯官如取如擕臣恐徼倖之徒皆有覬
覦之心乘時射利布列要塗倡和邪謀終危社稷此臣
所以痛憤不能自已也夫自六察而陟臺端超躐甚矣
至以寺丞而擢記注則自祖宗以來未之有也除目既
頒縉紳駭愕道路以目莫敢一言是此等輩氣熖皆已
能箝人之口矣一時小人緣類偕來羽翼既成何所不
至詩曰憂心悄悄愠于羣小孔子曰小人成羣斯可愠
矣今如淵廷臣莫將輩漸已成羣豈國之福哉伏望睿
照斷然而改特加斥逐庶幾稍杜羣枉之門天下幸甚
至於議和則王倫寔為謀主彼往來敵中至再四矣陛
下所倚為心腹而信之如蓍龜者也今其為言自已二
三事之端倪蓋亦可見更望陛下仰念祖宗付託之重
俯念億兆愛戴之誠貴愛此身毋輕自屈但務雪恥但
思復讐加禮其使加資遣發諭以必得事實之意告以
國人皆曰不可之狀使彼悔禍果出誠心惟我所欲盡
歸于我然後徐議所以報之之禮似未晚也如其變詐
將復誘我以虛辭則是包蔵終不可測便當勵將士保
疆場自治自強以聽天命以俟天時天時既至何為不
成何求不得伏願陛下少思而已所謂自強之策豈有
甚高難行之論特患陛下不為而已君臣上下協力一
心定為規模一新庶政安往而不得志哉矧我將士寖
皆可用比之往年氣已數倍萬一未能進取以之自守
蓋有餘矣釋此不為而甘心卑辱之事臣竊惑之仰惟
陛下犯冐艱難危苦之中保有國祚一紀于兹矣其所
恃者不在人心乎自朝廷有屈己之議上下皆已解體
倘遂成屈己之事則上下必至離心人心既離何以立
國伏願陛下戒之重之臣世受國恩身參法從不敢自
同衆人是用輒敢進言夫言而犯雷霆之怒罪固當死
不能救止而使陛下受屈辱之恥罪亦當死干冐天威
俯伏俟命所有施廷臣莫將除命更取自聖旨指揮
二十九日辛亥史館校勘范如珪貽秦檜書責其和議
書曰史館校勘范如珪日者獲以職事侍鈞座于史院
幸聞緒餘之論謂先儒訓釋春秋不務空言皆可見諸
行事如圭竊以為先儒有可行之學而未必得其位相
公既有其學又得其位矣而施設注措乃若與經旨相
戾者心寔疑之不敢默默禮經有曰父母之讐不與共
戴天寢苫枕土誓死以報魯莊公父弑于齊又為齊主
昏同狩于禚連兵合黨伐衛圍郕及盟于蔇納公子糾
其忘君背天絶滅人之大倫如此魯國臣子則而象之
於是公子牙之弑成于前慶父無君之心動于後圉人
犖卜齮之刃交侵于黨氏武闈之間而子般閔公皆不
得其死仲尼為此懼故大書特書以著其罪惡萬世臣
子之大戒不亦深切著明矣乎徽宗皇帝顯肅皇后崩
于沙漠去春凶問既至主上攀號躃踊哀動天地四海
之内若喪考妣相公身拜元樞不于此時建白大義乘
六軍痛憤之情與之縞素揮戈北向以問金人困我兩
宫之罪顧遣一王倫者卑辭厚幣以請梓宫甚矣謀之
顛錯也春秋之法讐不復賊不討則不書葬葬者臣子
之事不書葬以為無臣子也夫人之痛莫甚于不得其
死君親不得其死而不復讐不討敵使神靈含冤抱恨
于地下而不伸雖得梓宫而葬之於臣子之心能安否
乎古之人有命將出師誓滅鯨鯢以迎梓宫者矣雖其
力小勢窮不能有濟而名正言順亦可以無愧于天下
後世未聞發帑遣使祈哀請命以求梓宫於敵人之手
者也金人用是知我無復讐之心可以肆為玩侮仍示
欲和之意使倫歸報交使往來至于再至于三其謀益
深言益甘我之信彼益虔禮益恭墮其計中不自知覺
雖三尺童于皆為朝廷危之倫之言曰金人欲以梓宫
母后淵聖皇帝中原境土悉歸于我審如是豈惟足以
解吾君終身之憂哉乃天下臣子之所大願也然自王
者迹熄五伯而下鮮不以詐力相傾今乃欲以信義之
道望於強隣寧有此理且諱日之報與不報在彼無毫
厘利害至不難從之事也我之懇請屢矣而寂無聞焉
於其至易者尚不我從則其他可知矣春秋之於中國
書名爵而秦楚則以號外而賤之也王者欲一乎天下
曷為外而賤之以為秦楚雖強其心必異不得不峻外
内之限别貴賤之分以防不測之患於未然也凡中國
諸侯與秦楚盟會者春秋必謹志而深譏之其法嚴矣
金人自海上結盟借助于我以滅契丹契丹既滅遂入
汴都其不可信一也既為城下之盟講解而退矣曾不
旋踵復圍太原其不可信二也自時厥後和使項背相
望而侵我之兵無歲不有其不可信三也既破京城乃
始斂兵議和誘我二帝出郊劫之而去其不可信四也
劉豫其所立也事之無所不至一旦執之如探囊取物
其不可信五也彼之包蔵奸詭不可測度如此何為一
旦與我如是之厚哉或者謂金主初立尼堪已死親族
離叛契丹復振方務自保畏我加兵故欲釋憾解仇以
免南顧之慮豈其然乎自劉豫既廢之後我益畏縮遠
屏未嘗敢向北方發一矢彼何憚于我哉是其深謀長
計欲不費一鏃而坐收混一之功耳聞其使稱詔諭挾
冊命而來要主上以下拜之禮果有之乎其無也果可
從乎其不可從也反面事讐匹夫猶不肯為忍以堂堂
之宋君臣相率而拜不共戴天之人哉主上哀疚在躬
孝友天至必曰吾為梓宫屈為皇太后屈為淵聖皇帝
屈何不可之有使子弟之情獲伸于一日志願足矣遑
恤其他相公何不以必然之理開陳于咫尺之前乎誠
使一旦拜受金人之詔冊則將行金人之命令頒金人
之正朔普天之下莫非金人之土率土之濱莫非金人
之臣我家君臣上下雖欲求措身之所且不可得徽宗
顯肅之梓宫無地可葬母后淵聖之輦輅無家可歸矣
無乃違主上聖孝之心失相公大忠之節乎昔漢高祖
責數項羽兵不少解卒能免太公于爼上晉大夫征繕
以輔孺子使惡我者懼卒能歸惠公于強秦此古人已
試之明騐也相公不用此策以慰我主上孝悌之念奈
何欲誤主上舉祖宗二百年之天下委而棄之哉今所
以委曲順從敵意不敢少有違忤者惟恐其不歸梓宫
母后淵聖而加兵于我耳曾不知一正君臣之分則號
令生殺皆出于其手設若擁梓宫母后淵聖于大江之
外下一紙詔召吾君相以下來迎于境我若從之立有
禍變如其不從彼將責我曰吾歸而父母之喪歸而親
歸而兄有大造于國而乃違我之命不肯來迎是不孝
于父母不恭于兄不忠于我也聲罪來攻將何以待之
事至如此則前日所以順從其意者非特未有分毫之
益適足以致莫大之禍和好既敗雖兵不用其可得乎
為和之說者必曰今雖講和而邊備寔未嘗弛必無意
外之患如圭觀之朝廷以議和故謂謀臣猛將可以折
衝禦侮者皆無所用或斥逐而遠之或迸之於嶠廣之
外又將包羞忍恥甘心屈辱以沮喪士氣而離其心殆
若歸馬放牛示天下不復用兵者而謂之不弛邊備是
内欺其心上欺人主下欺億兆之衆也主上南面而君
天下十有二年矣其即位也由天下臣民推戴所迫不
得已而從之至于今日天下軍民豈肯聽吾君北面而
為仇敵之臣哉主上以思念君父母兄之故不憚于屈
己天下軍民以愛君之故不肯聽主上之辱身用此拒
敵不為無辭若其舉兵而來適足以激怒吾衆我以大
義明詔天下率勵瘡痍之餘共雪父母之辱乃不可失
之機會也忠義之動孰不奮發中外貔貅之士數十萬
衆懷憤怒不平之氣思一吐之積有年所惟君相用之
如何耳昔申胥一身乃能存椘椘雖三戶足以亡秦遂氏
四家盡殱齊戍田單孤壘一戰而復濟上七十餘城惟
其誠心懇切以氣直決勝負耳況金人兵勢縦強中國
雖敗亡之餘亦未至如即墨遂人之弱詎可甘心降敵
而無自強之志相公若必欲拂天下之情贊成主上受
此屈辱有如奸雄因衆心之憤擁數十萬衆仗大義以
問相公之罪則將何辭以對且如靖康以來為金人之
所屠戮者非將士之父兄則其子弟幸得脱身于鋒鏑
恨不得金人之間因而報之今相公反愛信之如天属
之戚萬口籍籍扼腕忿怒莫不歸罪于相公亦知之乎
相公嘗自謂我欲濟國事死且不避寧避怨謗相公之
心則忠矣使殺身而尊于君固志士仁人之所願為也
若犯衆怒陷吾君于不義政恐不惟怨謗而已將喪身
及國毒流天下遺臭萬世苟非至愚無知自暴自棄天
奪其魄心風發狂者孰肯為此靖康時有老卒郭京者
自言有異術能行道用兵使敵人莫覺宰相何㮚信以
為然使為大將募京城市井浮滑之徒部分教習謂之
竒兵城中之人皆知京不可用惟淵聖與㮚傾心委任
不以為疑方其引兵出城也君臣猶延頸以望成功及
既敗而走然後悔之已無及矣今倫之妄何以異京願
相公鑒覆車之轍早悟而改圖之無至事敗頓足拊髀
悔恨于不可奈何之時也如圭聞金使為接伴官范同
所難頗已恭順不敢過索禮數人皆以為善如圭私憂
過計竊謂其既以詔諭為名豈但肯已哉深恐一旦到
朝乘君臣上下震慴危懼之際張皇事勢以恐喝朝廷
我或倉惶錯愕不暇顧從金人之言照前日侍從臺諫
之臣所議既上不知以屈為慮遂為之屈則大事去矣
不可不早定計也書曰三人占則從二人之言今以為
可者有幾以為不可者有幾相公何不啟主上遍觀而
熟計之人心惟虛一而静如止水與鑑乃能明燭物理
毫髮無遺苟有所偏主則雖泰山在前而且不見相公
豈可執一己之私意而忽深思焉則是非利害判若黑
白矣若曰主上聖意堅確臣下莫之能回此非所望于
相公也春秋之法王朝公卿書爵而宰咺渠伯糾皆書
名者以其承王命而賵諸侯之妾聘弑逆之人故貶之
也當不義而不知其不可不智知其不可而不言不忠
言不聽而不去阿䛕患失惟命是從以誤君父則將焉
用彼相矣此張華所以見責于張林而不能荅也相公
立乎人之朝謀人之邦國而欲使萬乘之主辱身于不
共戴天之讐較諸咺糾罪孰輕重聖人復起難乎免于
誅絶矣昔堯舜與羣臣謀謨廟堂之上曰都曰俞曰吁
曰咈可否相濟不專尚同故能相與致夫巍巍之功孔
子曰人之言曰予無樂乎為君惟其言而莫予違也如
其善而莫之違也不亦善乎如不善而莫之違也不幾
乎一言而喪邦乎比來議論鯁直不肯詭隨者往往聽
其去而柔媚謟䛕之人相公平日所疾者乃或號召豈
相公厭惡正直覺今是而昨非乎將使吾君惟以莫違
予言為樂雖知其足以喪邦亦莫之恤也可不為痛心
哉傳曰婺不䘏緯而憂宗周之隕懼將及也今日存亡
危急之秋死生禍福上下所同誰不可言者而當路巨
公乃或謂士大夫各有司存不當輒議朝廷事是拒人
于千里之外而自塗其耳目也摘埴冥行將入於罟獲
陷阱之中而莫之知矣靖康之間相公不畏其死發一
忠言高名大節輝映千古卓然如泰山北斗天下仰望
若不可企及如圭舅氏胡文定公每訓子弟舉相公為
標準相公亦以道義相知生則援之于朝與謀國政殁
則發揚幽光被哀榮之典施及不肖之甥亦蒙收錄且
辱與進欵賜教載恩眷厚今兹濫從諸儒備僚属之末
誠不忍相公壊前日之名節受天下怨怒禍集厥躬而
併及于國家也與其雷同衆人竊議於後孰若獻區區
之忠於執事者庶幾兼聰聽于萬一哉恕其狂直而用
其言惟相公之命怒其僭而加之罪亦惟命不勝皇恐
之至
三朝北盟會編卷一百八十七
