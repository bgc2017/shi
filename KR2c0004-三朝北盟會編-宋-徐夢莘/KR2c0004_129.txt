三朝北盟會編卷一百二十九
宋徐夢莘撰
炎興下帙
起建炎三年五月九日丙戌盡六月七日甲寅
五月九日丙戌改江寧府為建康府詔曰建康之地
古稱名都既前人創業之方又仁祖興王之國本繇大
邸光膺寳圖載惟藩屏之名實符建啟之兆蓋天人之
久属况形勢之具存興邦正議於宏規繼體不失於舊
物其令父老再覩漢官之儀亦冀士夫無作楚囚之泣
江寧府可改為建康其節鎮之號如故張浚往撫諭
淮南
四日己丑薛慶知樞密院事張浚罷知樞密院事為提
舉杭州洞霄宫張浚以樞密之職往淮南撫諸賊至
高郵軍薛慶郊迎入城見浚之貌慶曰豈有如此樞密
耶遂執之朝廷聞之乃罷浚知樞密院事為提舉杭州
洞霄宫浚隨行有陜西兵多遭殺者慶逼浚之所齎官
告三千道而館之初薛慶之執浚也屢欲殺之其黨王
存勸止之曰真偽未可知恐殺真樞密則異日欲歸朝
廷其可得耶慶然之浚遂得歸復為樞密院事行状
曰盗薛慶嘯聚淮甸兵至數萬附者日衆公以密邇行
闕一有滋蔓為患不細且聞慶等無所係属欲歸公麾
下請往示大信以招撫之渡江而靳賽等率兵降遂趨
高郵入慶壘從行者不及百戸出黃榜示以朝廷恩義
慶感服再拜始公入賊壘外間不聞公信浮言胥動頥
浩等遽罷公樞管及聞公訖事還即日趣公歸且詔就
職京西北路總管翟興及楊進戰於汝州魯山縣殺
進楊進入河南府固守於鳴臯山之北山翟興及其
子琮屢擾却之使無寧息至是不安其巢穴遂棄輜重
趍南路興分衆邀擊於汝州之魯山縣賊以精銳迎興
於婆婆店酣戰久之進死於陳中其衆皆潰興之軍初
為藥箭羣𤼵併中進及所乘馬皆斃進之衆以為徒黨
自殺之自是賊之餘衆復立劉可為首翟興克河南
府翟興既敗楊進遂平京西南北兩路收復河南府
由是躬率將吏至永安軍朝謁諸陵將士至陵所皆泣
下感愴不已翟興保奏李興功特補武義郎兼閣門
宣贊舍人李興孟州王屋人世為農業體幹魁桀有
勇力寡言語尚信義二帝北狩興以保扞鄉里聚衆萬
餘元帥府統制官常元以為義兵統領車駕南渡陷沒
興往來懷衞間攻劫敵寨斷絶糧道於牛心寺竹林河
等處京西北路置制使翟興遣吏人以書幣迎之遂聽
翟興節制知河南府長水及破楊進興保奏特補武義
郎兼閣門祇候京城留守杜充及郭仲荀藺整吕勍
奏陳乞還闕張用等侵京西王善擾淮西楊進已死京
畿稍寧靜充等乃上表請上還闕不從劉洪道為京
東路經略安撫制置使上以京東隔在一隅劉洪道
在青州屢騰奏牘方倚洪道經理京東乃除京東經略
安撫制置使併命宫儀知濟南府召閻臯赴行在仍賜
詔戒諭密州李逵等使之報國賜戒諭李逵宫儀張
成等勅書勅李逵等朕惟金國憑陵山東震擾保此
數州之地皆由諸將之功爾等夙著忠誠各應委任宜
互傾於肝腑以同奬於朝廷速底成功是為報國
八日癸巳詔從官條具利害詔從官條具利害侍從
有獻幸蜀為長策者上籌之未決御史中丞張守上疏
曰東南為國家根本之地陛下既遠適則奸雄必生窺
伺之心將士陜西人往往勸為此行以蜀近關陜可圖
西歸此不過將士自為計耳非謂陛下興國家計也併
陳其害有十翼日至殿廬謂諫議大夫滕康曰幸蜀之
事吾曺以死争之入見上力言其不可上曰卿言正與
朕意合此決難行其議遂寝翟汝文亦有疏請幸荆南
其言亦不用
六月一日戊申朔李成圍楚州
六月癸丑誅苗傅劉正彦於建康府先是四月上復
位以苗傅劉正彦為淮南西路制置使副遣之任勤王
兵將至傅正彦夜引兵開湧金門而去羣臣乞急遣兵
捕詔世忠為江浙制置使將兵討傅先誅王世修吴湛
以世修本預傅謀湛附賊故也傅至衢州江山縣禆將張
翊斬鈞甫柔吉將兵降於周望韓世忠追傅等及於建
州浦城縣漁陽驛與賊遇傅將兵居溪南正彦將兵居
溪北約相策應世忠親率兵力戰正彦軍少卻世忠乘
勝追擊正彦兵大敗正彦墜馬世忠生擒之傅棄軍遁
去墮水不死衆失傅所在苗翊收其兵千六百餘人走
歛川縣遼人劉晏隷傅麾下統赤心隊世忠追及之晏
謂其部曲吾豈從逆黨反者邪韓制置既來吾事濟矣
遂率衆歸世忠禆將池江擒苗翊張逵收其餘兵三千
餘人走建陽喬仲福王德趙士成共追之盡降其衆苗
傅變姓名為商人建陽走至一村落中投村舍詹氏欲
更衣而去詹氏主識傅遂擒之送於世忠世忠并正彦
檻送行在並凌遲處斬於建康市將就刑正彦瞠目而
罵傅曰苗傅汝真匹夫不用我之言遂至於此苗翊苗
竬並臠磔於市
七日甲寅黃潛善責授寧遠軍節度副使永州安置汪
伯彦責授江州團練副使英州安置左司諫袁植上言
前宰相黃潛善汪伯彦國之奸賊也其罪不在王黼蔡
攸之下黼攸乘天下治安之久伺人主倦勤之隙持祿
保位不顧後患創開邊隙貽禍宗社淵聖皇帝雖戮之
而不能顯正典刑天下至今為恨潛善伯彦當天下喪
亂之後正人主憂勞之時天步如履冰國勢如累卵存
亡之機繫於一相方且怙寵擅權蔽賢嫉能導䛕者親
忠直者疎苞苴者進潔廉者退附已者立登要路忤已
者致之死地道路側目不言敢怒縉紳憤怒而相不恤
閭里愁歎而相不知致敵國肆為謗讟事不忍聞外起
逆臣敢行不軌民不堪命自登相府曾未踰年三分天
下幾失其二自河之南迄於東京由陜之右迄於淮甸
生靈塗炭州縣坵墟臣以謂潛善伯彦之罪不在王黼
蔡攸之下也陛下縱釋而不誅奈宗廟社稷何奈天下
百姓何李綱陷陛下於失信結怨於金人兵連禍結未
有休息之期陛下特竄之海外天下不議至潛善伯彦
姑置之善地所以動人心將士解體國勢愈危陛下倉
皇東度之際恨不膾大臣心肝以居近密為之營救也
臣愚伏望陛下静默深思念前日有播遷之苦致逆臣
生背逆之心采用臣言斷自淵衷命有司檻至行在斬
於都市庶幾威權自立人心自附外折敵情内消奸萌
可以鼓士氣可以崇國體中興之功在此一舉遂責授
潛善寧遠軍節度副使永州安置伯彦江州團練副使
英州安置林泉野記曰黃潛善字懋和登進士第宣
和間宰相王黼喜之累加除擢靖康間知河間府兼高
陽路安撫使大金入京詔河北諸州起兵勤王潛善依
違逗遛不行及聞京師已破方領兵一萬赴康王於東
平府王令駐軍於興仁府以張換等十軍皆聽節制潛
善怯懦無進兵勤王之意及大金自宛亭來攻乃遣張
換丁順孟世寧擊之射中龍虎郎君墮馬而去康王已
聞二帝播遷加潛善天下兵馬副元帥王到應天府加
潛善徽猷閣學士及即位除中書侍郎以其兄潛後為
戶部侍郎數月除潛善尚書右僕射御營使潛善固位
怯敵與汪伯彦及諸内侍相結略無為國濟民之意恢
復中原之心上幸揚州放散四方勤王之兵潰為盗賊
占親兵一千自衞不用能賢惟薦朋黨王黼門人如盧
益輩多用為八座侍從陳東歐陽徹上疏乞留李綱即
斬之以吴給張閣之言為諱善交通關節賄賂公行京
東日為大金所侵直至淮上潛善恬不為慮二年加尚
書左僕射許景衡乞車駕駐江寧以備大金不測之侵
潛善力沮抑之宗澤以收復兩河迎請二帝為急潛善
大惡之專為諂佞固寵之計三年金人已廹上欲南渡
潛善伯彦尚苦留之上更不問率百餘騎徑渡潤州僅
以身免軍民百萬皆為大金殺掠遂陷中原百姓聞潛
善之名無不毁罵上至杭州御史中丞張澂言潛善伯
彦大罪二十罷為觀文殿學士知江寧府後又言其罪
改觀文殿學士提舉南京鴻慶宫又再言其罪改觀文
殿學士俄又言士民皆怨憤遂責授秘書少監分司西
京後司諫袁直再言其罪責授寧遠軍節度副使永州
安置汪伯彦字廷俊徽州祁門縣人也王本為祁門令
招伯彦為門客故秦檜皆居伯彦席下崇寧二年登進
士第梁子美知大名府伯彦為司理參軍子美甚善之
累遷中散大夫靖康元年進河北防邊十策擢直龍圖
閣知相州伯彦兼主管真定府路安撫使公事及康王
出使於大金過宿州伯彦言大金已南渡勸未可北行
遣劉浩以兵三千迎入相州俄除兵馬副元帥雖略招
兵而怯懦無謀無勤王之念常勸謀往東南自保而已
加伯彦天下兵馬副元帥建炎初除同知樞密院事俄
除遷知樞密院事潛善結内侍以固權陳東歐陽徹被
誅略無一言諫止吴給張誾邵其章皆以忠諫伯彦忌
而竄之宗澤屢乞親征迎請二帝伯彦沮之大學生魏
祐上書言其與黃潛善共為奸邪乞早逐之伯彦占親
兵一千衞其家略無為國濟民之心梁子美親族皆薦
為美官王黼之客盧益已為尚書伯彦薦潛善為同知
樞密院大金攻陜西五路京東京西諸州多殘破伯彦
恬然不恤許景衡乞早渡江寧府伯彦立排沮之建炎
二年除尚書右僕射與潛善相結阿䛕順旨特固祿位
而已大金已逼掦州不遣兵拒戰上欲渡江又與潛善
留止次日車駕百官單騎徑渡鎮江而六軍百姓多為
大金誅擄天下咎其邪佞疎謬聞其名則罔不切齒罵
詈御史中丞張澂言其大罪二十罷為觀文殿大學士
知洪州後再言其罪降為觀文殿學士俄又言之士民
亦憤心未厭以正議大夫秘書少監分司南京永州居
住後司監袁植再言其罪責授江州團練副使英州安
置裴淵以其衆至行在隷於韓世忠初裴淵以收
復秦州之功状聞於朝得旨許赴行在既至悉𤼵隷韓
世忠軍張浚江淮荆湖川陜宣撫處置使便宜黜陟
賜關陜官吏等詔詔曰朕嗣承天統遭時多艱夙
夜以思未知攸濟正賴中外有位悉力自效共拯傾危
今遣知樞密院事張某喻密旨黜陟之典得以便宜施
行卿等其念祖宗積累之勤勉人臣忠義之節以身徇
國無貽名教之羞同德一心共建隆興之業當有茂賞
以答殊勲杜充為宣武軍節度使朝廷除杜充為
宣武軍猶未知楊進死乃加進任正觀察使范瓊率
兵至行在送大理寺賜死范瓊軍於洪州苗傅劉正
彦之變除慶遠軍節度使湖北路制置使瓊以兵會合
不從及上復辟遣使宣諭至是方來朝臣僚交言其罪
樞密院計議官劉子羽乞誅瓊以戒暴亂吕頥浩張浚
議定必殺之乃召赴都堂命劉光世入瓊寨撫定其兵
送瓊大理寺賜死猶不伏獄吏以刀自闕坌插入呌疼
一時死其弟并三子皆流嶺南張浚行状曰御營平寇
將軍范瓊來赴行在瓊自靖康圍城與金人通及京城
破逼脅后妃及淵聖太子宗室入金國及乘亂剽略亂
左右張邦昌為之從衞罪状非一至是聞二凶伏誅始
自豫章擁衆入朝既陛對恃其衆盛悖傲無禮多所邀
求且乞貸傅正彦逆黨左言等臣僚奏大略云瓊大逆
不道罪冠三千之辟呼吸羣凶布在列郡以待竊發若
不乘時顯戮則國法不正且他日必有王機蘇峻之患
臣任樞管之寄今者被命奉使川陜行有日矣乃心踟
蹰若不盡言乞伸典憲死目不瞑上深然之公獨與權
樞密院檢詳文字劉子羽密謀夜召子羽及選密院謹
飭吏數輩作文書劄榜皆備鎻吏於府中翼早公赴都
堂召瓊議事瓊從兵溢塗巷意象自若坐定公數瓊罪
愕怡命縳瓊送大理寺子羽已將榜於省門外親以聖
旨撫勞瓊衆曰聖旨罪止瓊餘皆御前軍也無所豫頓
刃應喏瓊論死兵隷神武軍姓氏錄叛逆傳曰范瓊
字寳臣開封人也自卒伍補官宣和末河北京東羣盗
起命瓊往招張仙崔知李寳蔡進等有功金人圍京城
瓊與李寳等來勤王屢與大金戰皆身先士卒數破之
由是顯名大金退命瓊軍河北招羣盗劉浩等數戰破
之加觀察使賜第一區金人再圍京師瓊為京城四壁
都巡使淵聖出郊大金使瓊取太上及鄭皇后太子諸
貴妃等瓊仗劍逼請出城詣金人寨百姓邀駕者瓊皆
斬之金人又命京城再立異姓揭榜於市勸諭之及欲
立張邦昌統制吴革欲擁軍民併與金人死戰以奪二
帝瓊又與左言以兵攻革執而誅之殺數百人於金水
門外而邦昌立矣般甲杖欲候金人退師往撫諸路不
伏者建炎初至應天府加定武軍承宣使御營使司同
都統往襄陽討李孝忠瓊至屢與李孝忠戰敗績會諸
路兵皆至與孝忠大戰臨陳殺之其將張世立孝忠弟
孝義降於喬仲福瓊至運道遇羣賊孫仲等與戰皆滅
之加天武奉日四廂都指揮使同主管侍步軍司移軍
真州後除瓊御前平寇前將軍領王剛王彦等軍駐京
師三年羣盗劉忠據海州懷仁縣遣統制張仙崔智慕
進徐靖等擊之忠詐仙等入忠寨撫之忠伏兵起擊仙
等皆殺之降其兵瓊屢與忠戰皆敗績羞恨而已回軍
夀春府軍士與夀春府兵作争遂相殺争出劫其城殺
其知府鄧紹密聞苗傅劉正彦之變瓊在洪州傅除慶
遠軍節度使湖北路制置使瓊與傅書問往來不時進
兵張浚十一檄令會合勤王瓊終不進上反正遣使宣
諭方來臣僚累言其罪張浚杜充議除之召赴都堂命
劉光世入瓊寨撫定其兵送瓊大理寺賜死猶大呼不
伏罪其弟并三子皆流廣南籍其家財劉光世招降
韓雋韓雋為苗傅第四將傅敗雋以所部人馬走至
湖口渡江至蘄州知州王甡與州縣盡棄城閃避雋檢
視軍資及諸庫州倉錢絹米麥皆盈滿雋悉自封鎻之
出榜止不得秋毫擾於民間不得攘取倉庫次日便行
欲往京畿尋楊進殺之至光州仙居縣界值王善張用
遮路兼聞楊進已死會劉光世駐軍江州遣人招安雋
雋乃受之光世令蘄州知州王甡及州縣官已復入城
治事甡率州縣迎見雋叙話甚懽雋自此更名世清號
為小韓
三朝北盟會編卷一百二十九
