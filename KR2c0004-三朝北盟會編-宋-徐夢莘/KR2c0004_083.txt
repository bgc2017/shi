三朝北盟會編卷八十三
宋徐夢莘撰
靖康中帙
起靖康二年二月二十一日辛巳盡三月初六日
丙申
二十一日辛巳大元帥宿任城縣大元帥早發中都晚
宿任城是夕北兵仍懷懼敵不樂南去縦横置椅桌於
大街以限阻往來將發火謀亂張俊刺知巡寨得賊斬
首以徇是夜諸營警嚴皆不敢寐金人移文催發宗
室南班官金人移文宗室南班官等須管二十五日前
觧發盡絶不許漏落一人開封府委官使臣小火下散
行搜索大街小巷無不周徧如捕盜賊每得宗室及家
屬悉被拘監饑飽不問以待遣發出城
二十二日壬午大元帥宿山口鎮大元帥早發任城晚
宿山口鎮耿南仲汪伯彦耿延禧董耕耘高世則方侍
食有濟南府鎮趙不羣所部民兵告軍民人謀放火作
亂係同火出首王密遣張俊擒捕到首謀者訊之無異
號令凌遲處斬餘皆不問厚賜告人金帛犒以酒食自
此作亂者方息
二十三日癸未大元帥至濟州王早發山口鎮申刻至
濟州京東西路提點刑獄李端弼高士瞳守臣張存通
判李迨及士庶出郊以迎王入城歡聲夹路中興記
曰二十三日至濟州是時元帥軍濟州自黃而南分布
勤王之師宗澤屯澶州以拒敵之在衞南韋城者閭丘
陞屯濮州以拒敵之在臨濮南華者黃潜善在曹州以
拒敵之在考城者趙野范訥在南京以禦敵之在寧陵
襄邑者向子諲在宿趙子崧在野陳何志同在許皆圍
京師未得進或勸約諸道同日大進兵戈鏖戰决勝負
於一日或以為敵在城上外逼之則下而入有不可言
者又惑於曹輔張澂之說未敢前金人取太學錄黃
豐楊愿黃豐楊愿皆舉人學錄近試選每占高等金人
忽移文取之或疑謂是前所發進士三十人中有仇者
言其姓名乞取赴軍前二人皆託疾竟得免行
二十四日甲申金人殺禮部尚書梅執禮侍郎程振陳
知質給事中安扶鞭御史胡唐老等四人遺史曰金
人移文督責金銀極為峻切官司驚懼莫知所措迨晚
乃追四壁提舉根括金銀官梅執禮等四人及催促金
銀官黎確等四人並赴軍前尼堪震怒拂膺作色叱責
已而命執提舉官四人於監軍處殺之於是執禮振知
質扶皆被害復令籖首令衆棄屍於南薰門下又命執
催促金銀官胡唐老胡舜陟黎確等四人各鞭背五十
放還唐老遂死確等號泣過市自是人心憂懼謂殺侍
從捶臺諫疑啓亂之端定在朝暮持兵器巡警者又復
如初自丙寅以後金人使命入城者漸漸徑造宮闕如
詣私室折花飲酒自相娱樂或乘醉插花滿頭聫韉而
行旁若無人觀者無不切齒先是車駕未還百姓皇恐
以為金銀不足各隨其家所有而出復得萬金納去敵
求索不已須待元數滿足又令戶部尚書梅執禮主東
壁開封府尹程振主南壁禮部侍郎安扶主西壁工部
侍郎陳知質主北壁便搜索百姓所藏金帛皆親至其
家發掘凢十餘日梅執禮謂程振等曰金人講和已定
但以金銀邀車駕金人若須元數銅鐡亦恐不足尼堪
豈不知此事不如結罪状申絶塞其所請於是四人共
結罪状言金銀並以搜括更無銖兩如後不同甘依軍
法以申軍前軍前復索金銀官司稱己申去稱無有金
人以為居民藏匿不肯盡數送納因醫官内官樂官三
等人於元帥處下狀稱本家有窖藏金銀乞下開封府
依歸尼堪謂三人曰只汝三人敢藏金銀三人復稱在
京權貴豪富人家各有窖藏不曾獻納又内侍等有說
尼堪者曰今城中百姓乏食家家急欲得米試令開場
以米麥出糶許以金銀博易便可見其有無之實尼堪
從之下令開封府開場糶米又以官錢高價收買置十
數場金每兩三十五貫銀每兩五貫五百文金每兩博
米四斗銀每兩博米一斗時百姓固藏金銀後見金人
無去意城中糧乏惟憂饑死又争以易米麥初城破軍
民詐為金人劫取金銀者至是争持以易有貧民兵卒
以十餘錠金易數石麥者尼堪等愈疑多有藏匿持以
責府尹官吏曰公言無有博易何多官吏不能為之對
遂殺執禮等四人又斬其首許其家以金銀收贖或云
敵欲盡城中物乃因藍訢等復取金銀過軍前責執禮
等以實故害之僉言曰或謂金人所殺四人者之緣
由欲結兵以救二聖曾與王時雍議事不從時雍以聞
金人欲正名其罪恐動衆心故以金銀事殺之若為金
銀事自有四壁根括執禮為副留守非其職也宣和
錄曰金人搬運器物自陽武九十里黃河入北清州徑
趨金國二帥左右姬侍各數百秀曼光嚴紫幘青袍金
束帶為飾將亦不下十人壁中珍寳山積求取無厭内
使權貴鬻爵納賂各歸於敵猶以為未足遣使督責旁
午四壁以從官臺官各一人提舉催促府中差官巡門
提轄四壁又添官十員措置收買仍令諸倉以米豆換
之再納金七萬五千五百八十兩銀一百一十四萬五
千三百兩表段四萬八千四百疋又遣使人提舉官以
金帛遲延監欲勒赴軍前嘗曰京城總七百萬除無力
下戶寧不出金銀一錠耶明日金使來勒留守大尹提
舉人供状銀五百納足完數二十五日金使趙少監傅
監軍指揮請入人提舉官赴南薰門受約束人皆重其
出相謂曰吾儕倘出門必留營中不返矣或曰受朝廷
文字催促才五日今三日而所納之數比前一月反倍
之復何罪可留正猶預敵又遣蕭將軍促之不得已遂
行既出門監軍金牙郎君者倨坐呵責不容辯梅執禮
等四人皆擊死仍斬之弃其尸門下令其家以金銀贖
侍御史胡舜陟殿中侍御史胡唐老監察御史姚舜明
王候各杖百餘幾死乃下令曰根括官已正典刑金銀
或尚不足當縱兵自索
二十五日乙酉大風埃不可行以官序科金銀表段金
人以金銀數少科定在京官員執政官金二百兩銀二
千兩表段五百疋侍從官金一百兩銀三百兩表段一
百胥以次及選人校尉盡科定數目令日下送納如遲
全家押赴軍前人心恐懼
二十六日丙戍夜白氣貫斗
二十七日丁亥大元帥府措置印賣鹽鈔大元帥駐於
濟州慮經費不給隨軍使梁揚祖建白京城圍閉鹽法
不通私商公行國之利源徒成虛設乞權宜此類在京
𣙜貨務法措置印造給賣東北鹽鈔許客人入納見錢
買鈔引前去兩路鹽場請領鹽貨候金人退京師城開
日住罷從之尋委揚祖總領措置局印造鈔引節次分
給濟濮州廣濟軍興仁東平濟南府沿流州軍自是公
私稱便軍須供億遂有羨餘而斂不及民金人令百
官勸進張邦昌唐恪飲藥卒或云服腦子或云服大
黃而死唐恪字欽叟紹聖畢漸榜登第靖康元年再拜
天官除同知樞密院事進中書侍郎八月拜少宰附耿
南仲排李綱尃主和議嘗建白謂金人秋高馬肥必再
來乞駕幸長安為綱所阻遂乞祠侍御史胡舜陟上疏
言其奸罷相除太乙宮使至是飲藥而薨汴都記曰
朝廷以唐恪為相恪俗吏昏懦無能軍民且欲擊之馮
澥對曰且陛下取曹司為宰相事將奈何恪尃務交締
内侍通濟為姦臨事喪機士大夫或以竒謀秘計獻於
恪恪厲聲曰此時見措置士亦自沮不復言二月半間
先喪其夫人恪遂服大黃作腹病以死是時金人正取
之恪以前宰相恐不免故自裁朝野簽言曰金人初
六日變議十三日羣集議于尚書省議推戴張邦昌金
人有榜百官觀之有泣涕者恪大慟一年少郎君斥恪
曰公為丞相不能為朝廷計事以至今日况朝中皆亡
國之大夫也平時鬻賣官爵習蔡京不法所為猶厚顔
赴議舉異姓實負國家哭之何益
三十日庚寅吴幵莫儔來報云邦昌來日入城以觀人
情仍令幵儔語城内人萬一有疎虞即一城盡為血池
更不他擇矣於是治尚書令廳及西府以待之
三月一日辛夘朔太宰張邦昌入南薰門遺史曰金
人告報城中欲遣張邦昌入城御史臺檢准故例宰相
入城百姓合迓於門徑行曉諭文武百官於未時前詣
南薰門迓少宰公相如期而集者凢數千人士庶往觀
者又數萬人范瓊江長源諸統制官等領兵分列左右
自州橋至門下森布如織申刻邦昌入門百官班迎於
道城外以鐡騎護送及門而返交割與范有說諭在京
諸軍民曰交割取一箇活張相公致他死後便是恁懣
不肯推戴故殺了他也即入憩於幕次與從官語移時
入居尚書省令廳令從官卿監郎官十員晝夜宿直續
增作五員掌管事務并使臣十五員祗應三衙門官亦
同宿守敵令勸進集議於尚書省令所榜留守司今月
一日元帥府津送到太宰入城已具軍民推戴文状申
軍前去訖今來合取指揮右曉示各令知悉僉言曰
初邦昌在燕自正月間金人令同蕭王等至京城下方
百姓推戴時邦昌皆不知也尼堪斡里雅布令王芮持推
戴文字示邦昌讀前後文畢大驚曰趙氏無罪遽蒙廢
滅邦昌所不敢聞必欲立邦昌請繼以死二帥令王芮
召邦昌邦昌曰元與蕭王曹駙馬奉使每元帥召即三
人俱行不可獨往芮強之以行至二帥前二帥說推戴
意邦昌堅避如是者半日二帥知邦昌不可強乃詭言
曰大金皇帝有詔令立宋之太子以公為相善為輔佐
毋使敗盟請公入城邦昌入門修帽凉衫以扇障面呼
喝如宰相儀徑詣尚書省下馬百官拜階下邦昌答拜
金人有旨如三日不伏推戴先戮大臣次盡殺軍民百
官父老哭告拜邦昌令即權宜之計救取一城老小王
時雍徐秉哲呂好問曰大金欲册立太宰三日不立將
夷宗廟殺生靈邦昌謂時雍等曰諸公怕死乃掇送邦
昌雖督責而歸焉可免禍身為大臣豈簒逆耶有死而
已時雍等強之邦昌引刀自裁衆奪之遂議申推戴文
字至金國軍前靖康小錄曰邦昌初顧義且堅避久
之百官有進言於邦昌相公宜從權他日相公為伊尹
為王莽皆在相公邦昌乃勉從之曰邦昌以九族保此
一城人又欲以刀繩自裁或曰相公城外不死今欲死
塗炭一城耶遂已
二日壬辰金人文字來限三日立邦昌不立下城盡行
殺戮都人震恐差事務官是日差給事中馬夀隆中
書舍人李熙靖左諫議大夫洪芻兵部尚書呂好問工
部侍郎何昌言軍器監王紹吏部員外郎王及之禮部
員外郎董逌戶部員外郎李犍工部員外郎李士觀刑
部員外郎呂勤倉部員外郎曾慥光禄少卿黃堂傳作
郎顔博文充事務官
三日癸巳金使來促勸進取推戴状告報官員僧道百
姓軍人耆老等盡赴廳立班推戴邦昌衆人泣勸再三
從之留守司遂以推戴文狀申軍前大金元帥府劄文武
百官軍民僧道耆老吏部王尚書等申今來軍民等悉
願推戴張太宰緣京城無主日久伏望早賜遣備禮儀
施行者故今日遣翰林學士承旨吳幵等入城盖因此
事請文武百官軍民耆老僧道吏部王尚書等照會施
行發運判官向子諲遣李植赴大元帥府獻錢糧助
軍用發運判官向子諲遣泗州進士李植賫金帛赴大
元帥府以本錢糧之在濟州者悉獻帥府以助軍用王
喜奏植承直郎
四日甲午留守司榜今月三日吳承旨莫内翰自軍前
歸准大金元帥府台令今已差官初七日行册命之禮
右仰軍民耆老僧道等各令知悉
五日乙未尚書吏部榜准都省禮房帖子仰東上閤門
火急告報文臣選郎以上武臣承信郎以上并致仕尋
醫侍養官於受册日須管盡數要到如稍有漏落必定
作施行不得住滯勘會今月七日受册並合赴文德殿
立班須至曉示右出榜各令悉委
六日丙申閤門儀制榜今月七日僧道父老於尚書省
令所下立俟太宰上馬導引至右掖門先退太宰至文
德殿門外下馬仍詣殿東朵殿幄次更衣文武百官諸
軍將校文臣選郎武臣承信郎已上於殿下東西兩間
面北併設儀仗於殿下排立皇帝望大金國闕褥位於
殿下少立俟册寳入門至位皇帝降階褥位望大金國
闕拜訖俟册寳至褥位讀册設寳皇帝跪受訖再拜陞
殿即坐文武百官等七拜訖起居稱賀五拜訖退右曉
示各令知委又東上閤門榜文臣選郎以上武臣承信
郎以上并致仕尋醫侍養官於受册日並合赴文德殿
立班侍從官並宿令所以待行事
三朝北盟會編卷八十三
