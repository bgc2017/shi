三朝北盟會編卷一百三十
宋徐夢莘撰
炎興下帙
起建炎三年六月十六日癸丑盡八月
十六日癸亥下罪已詔譴詔曰朕纂承大統二年於兹
天監未回國勢滋削邇者季夏之日常隂示譴當爐而
寒變不虚生實由菲德今朕歴陳過失眀告庶邦爰自
建炎之初大敵始去臣民勸進思戴舊恩便合糾率羣
心力圖恢復直造京都號令四方而乃退避苟安遲回
不決滋亂長寇以迄於今此則朕昧經邦之遠圖其失
一也維揚駐蹕主援中夏不能指授將帥保固疆陲西
自關陜東踰兖鄆爰及唐鄧悉為戰區加以斥堠不眀
備禦無素敵師深入直抵淮甸倉卒之間匹馬南渡至
使衣冠陷沒井邑邱墟老稚啼號遺骸枕藉此則朕昧
戡亂之大略其失二也潰散軍兵避寇黎庶既無主帥
又乏資糧本以邀求漸成剽奪暴露風雨隱匿山林寝
終夕而靡遑日偷生而可愍想亦厭為暴露思作平人
特以誠意未通彼此猜阻使我良家子弟被不令之名
報國兒郎懷自疑之計此則朕無安人之德其失三也
既達餘杭辟師在外逆苗傅等潛懷異志乘我中虚擅
殺樞臣稱兵魏闕逼脅上下顛倒乾坤所賴在外大臣
抗疏輸忠提兵入衞將帥協濟國步再安社稷之危幾
如累卵此朕失馭臣之柄其失四也朕之四失姑舉大
綱至如直言之士啣憤未攄死事之家遺孤未錄朝綱
尚紊軍律不嚴兵無殺敵之心士亡死節之誼京東兩
路旱蝗相繼斗粟萬錢粟麥雖成反資敵廩加以軍期
津𤼵力役繁興遠邇嗷嗷民不堪命疆宇之内悉知吾
人怙亂阻兵更相屠戮殺氣薰為疾疫善良轉為敵讐
皆自朕不能撫䘏軍民以至於此為人父母慙德良多
尚賴九廟神靈遺澤未冺萬邦臣子懷舊一心宗社未
移歷數無改今朕深自修省悔過責躬一食之間惟二
聖是念一席之上惟四方是憂逆耳忠言欽而必受寬
民良法信而必行放斥宫嬪減損服御捐不急之務罷
冗食之官積粟訓兵圖復舊貫庶漸平於多釁獲迎奉
於兩宫惸惸此心未知攸濟惟爾股肱輔弼暨於在庭
同䘏朕躬㒺自暇逸愛日圖治庶幾小康惟爾爪牙將
臣奮激忠勇併力齊心捍禦邦家懋建勲名攘却強敵
惟爾監司郡守撫循疲瘵安習流亡合勢連衡以銷外
侮惟爾羣黎百姓念祖宗覆育之恩懷父母鄉邦之戀
各堅忠義同衛王家嗚呼天雖遠誠意既孚則如影響
之隨民雖遠人心既洽則如堂奥之近爾有疾痛朕聞
其嚬呻爾有憂勞朕同其焦灼尚慮有衆未悉朕志特
頒詔書諄諭再三行在令尚書省出榜朝堂在外令監
司郡守行下告諭無有遠邇咸知朕悔過之意庶幾上
下協德中外一心銷弭烖異𨗳迎善氣嘉與四海同臻
綏靖顧不美歟又詔令侍從臺諫條具闕失御史中
丞張守上疏疏曰陛下罪已之詔數下矣而天未悔禍
實有所未至爾倘能應天以實不以文則安知譴告警
懼非誘掖陛下以啟中興之業乎先是守為殿中侍御
史日常進修德之說前後凡三上疏曰願陛下處宫室
之安則思二聖母后蒙犯霜露之凄也享膳羞之奉則
思二聖母后不給饔飱之慘也服輕煖之衣則思二聖
母后窮邊絶域之寒苦也握予奪之柄則思二聖母后
語言動作受制於人也享嬪御之適則思二聖母后誰
為之使令也對臣下之朝則思二聖母后誰為之尊禮
也要如舜之兢兢業業如湯之慄慄危懼如大禹之菲
惡如文武之勤憂聖心不倦盛德日隆而神天不為之
助順者萬萬無是理也漢王吉有云俯仰屈伸以利行
進退趨止以實下吐故納新以歛藏專心積精以通神
此言可以行也漢枚乘有云出輿入輦命曰蹷痿之機
洞房清宫命曰寒熱之媒皓齒蛾眉命曰伐性之斧甘
脆肥濃命曰腐腸之藥此言可以戒也至是守復再及
之且曰天時人事至此極矣陛下覩今日之勢與去年
孰愈而朝廷之措置施設蓋與前日未始異也俟其如
今春維掦之變而後言之則雖斥逐大臣無救於禍漢
制災異策免三公御史大夫蕭望之謂月無光咎在臣
等宣帝以為意輕丞相天變之來宰相預任其責併論
時相有勤王之師而左其略論其才能受一職而有餘
論其解識幹萬機為不足算計見效曾不及於前日臣
以謂不若更擇文武全材海内推服公願以為相者親
擢而並用之又上疏曰陛下災異詢訪闕失獻言者不
為少矣願奬諭或就加褒推一二以示畏天罪已之責
上皆嘉納之
二十八日乙亥杜充淮南京東宣撫處置副使權
知磁州蘇珪叛附於金人初知磁州宗澤既勤王而
去也以州事交與路分鈐轄李侃金人圍磁州有禁軍
有民兵民兵甚衆禁軍恐其勢盛將校郭進乃作亂有
書表司趙正隆者宗澤常以為中軍將正隆與進謀遂
殺侃及在州官以通判趙子節為知州又同知蘇珪者
素得軍民情亦不被殺金人圍城急對壘城坐守以困
磁州城中皆知不可於是楊再興等作亂殺子節而進
等請珪曰有三事能從我則方可為知州衆曰試言之
珪曰我欲率軍民奪路歸京師見宗元帥如何時澤已
死城中猶未知也衆曰不可又問吾與爾等力戰如何
衆曰不可珪曰盍開門乎衆有相從意皆不應珪乃與
衆下城倒旗幟呼曰磁州開門投拜金人以索墜至城
下且折箭為誓曰不殺人進等猶入先縱剽掠然後投
拜乃曰可俟來日開門諸吏覺之促珪下釣橋已下諸
軍乃散去由是開門官吏僧道迎金人以入翼日有米
麵入城其價頓減數十倍磁州武安縣始下其縣城乃
宣和間知縣陳耕所築用以拒張迪等羣寇者也詔
皇太后皇太子六宫赴江表詔防秋令官吏家属從
便詔曰朕膺九五之尊當百六之會内則紀綱墮壊
未有振舉之方外則強敵侵陵未有禦攘之策頃者退
保淮甸暫駐維揚而輔弼無先見之幾將帥失間探之
實迺禁居民之迴避頗咈輿情憚於日下之小勞馴致
大禍敵之奄至王室阽危皆朕德之不眀致生靈之重
困雖創懲而㒺怠念哀痛以何追今者廹近防秋理當
夙戒朕已命杜充提重兵為淮南京東西宣撫處置副
使力保諸路又於七月下旬恭請隆祐太后津遣皇太
子六宫及宫室近属迎奉神主前去江表百司庶府非
與軍旅之事者並令從行朕與二三謀臣帷幄宿將士
庶軍人戮力同心以備寇敵進援中原念社稷之與存
冒鋒鏑而敢避誓有一死以保羣生爾民爾兵不無室
家之累鄉邦之懷雖去危就安事不可忽應官員百姓
欲遣家属南去者官司不得禁止仍令沿路州縣優與
存䘏無致失所見留官吏兵將義當體國不可輒離官
守所有家属亦聽從便所至去處聽逐路寺觀空閒房
舍宿泊不得邀截攔阻咨爾卿士大夫軍民人等勿謂
朕躬有罪而㤀宗祖涵養之恩勿謂國步方艱而忘父
兄忠義之計來堅厥志共濟丕圖遺史曰維揚之役
遭殺戮者不可以萬計上思而憫之時將防秋乃降是
詔遺史曰是時始措置防江之策十有六條令刑部
鏤板起居郎張守疏其失有五且曰機事尚神密而鏤
板頒行非也又上疏敵師近在東平防秋近有旬月而
經畫措置未見端緒大臣在政事堂日困文書賓客之
冗願令置常事以思所以備禦朝夕講究以次施為朝
論是之置御前五軍别置御營使司五軍統制初
以辛正宗為御營使統制陳思恭為御營使司後軍統
制張浚韓世忠不服乃改御營使司五軍為御前五軍
别置御營使司五軍統制以陳思古顔孝恭等為之
王&KR0645;為靳賽所敗先是朝廷以靳賽為淮東路總管
屯於揚州已而復叛朝廷先遣王&KR0645;充招撫使與賽遇
於興化&KR0645;軍不整為賽所乘大敗制書金鼓印文盡為
賽所得&KR0645;僅以身得免朱勝非落職提舉亳州明道
宫張澂以資政殿學士知洪州詔曰朱勝非顔岐張
澂路允迪當軸處中荷國重任而不能身衞社稷式遏
凶邪方逆臣亂常之日恣其凌肆以紊機衡危而不持
顛而不扶孔子以為焉用彼相昔馮道歴事數代嘗為
宰輔措身安寵以免於時坐視廢君易主如同行路而
歐陽修以為臣如此愧斷臂之婦人朕方力致中興總
覈名實雖藏疾納汙務從寬大而國之綱紀當辨忠邪
今二凶就誅典刑斯正勝非之徒盍議其罰勝非遂落
職宫觀張澂以資學知洪州先是張守為御史中丞首
論朱勝非等不能思患預防致賊猖獗至是二賊已伏
誅乃正勝非等罪鄂勒歡逹蘭棟摩屯濱州尼堪自
揚州歸至東平差濟南叛臣劉豫制東平府兼制河南
諸州郡
七月九日乙酉閻臯宫儀棄維州閻臯歸於朝廷金
人復侵京東其勢甚盛劉洪道及宫儀閻臯棄維州約
宫儀建寨閻臯攻秬米寨洪道攻青州臯率其衆欲往
登州經由萊州之境張成知之遣人截路邀之臯大敗
衆皆潰散臯以二十餘人至登州茶山奪王員外船過
海歸於朝廷宫儀洪道率衆出東門過白浪河下寨安
泊老小儀率衆復入維州大肆剽掠然後出張建寨(缺)
不克遂犯密州恐儀再入安邱遂盡焚安邱及沿路居
民儀乃屯於密州南盤石河去州八十里洪道攻青州
入之得偽知州向大猷并獲大猷所出文榜大猷不知
也存留大猷於軍州中張成以萊州叛附於金人
成起身軍卒據有萊州遣人詣行闕進天申節禮物金
銀賜詔奬諭朕惟東萊隔絶於兵久不為郡乃以誕彌
之日遠輸貢篚之珍自非誠悃之確然安得馳奔而至
此載觀來奏嘉歎久之成既敗閻臯之衆而金人漸入
萊州境遂以萊州降金潰軍郭仲威據淮陽軍郭
仲威初與李成皆在淄州金人舉兵侵京東仲威與成
皆離淄州成往宿泗州仲威往淮陽軍時淮陽無守將
唯二將校自權知通仲威屯於城下初許與百姓通買
賣既而遂圍其城而攻之仲威之衆僅五六百而已乃
取下邳八鄉之民雜於軍中凡攻四月破其城大肆劫
掠盡取其強壮充軍是時維掦楚州金人皆已北歸仲
威遂趨楚州翟興攻敗王俊克汝州王俊聚衆據
汝翟興欲親至城下招之使降既入其境俊則塞井夷
竈以困興興大怒既而城下俊令其黨矢石俱𤼵興曰
吾以好意來而王俊敢爾命將士攻之指顧之間已有
登城者俊引其衆遁歸繖蓋山興乃按轡入城秋毫無
犯百姓皆安堵休士三日復率兵至繖蓋山分布將士
出戰賊援兵衆興躍馬馳&KR0691;而出曰賊識我乎翟總領
也因彎弓射之賊皆遁之
十八日甲午潰軍馬友與張用曺成李宏分軍張用
等屯於□山一帶度夏刈民麥而食皆盡擄掠無所得
乃會議欲復往京東友請以本部兵沿淮巡綽且留此
用知其有相離之意遂許之友乃以本部兵數萬去為
七軍甲午曺成李宏與用寇光州境内沿淮劄木寨為
久駐之計
二十一日丁酉張浚領劉錫趙哲王彦等兵往川陜
初王彦在員州養疾維揚之亂因渡江至浙西苗劉之
亂以彦為御營統制彦曰梟䲭逆子行即誅鋤乃欲汚
我耶即稱疾辭免時隆祐皇太后稱制降旨不允彦因
佯狂乞休致上復辟嘉彦忠義不撓差知洮州主管沿
邊同安撫司公事未赴張浚以江浙荆湖川陜宣撫處
置使奏為前軍統制官太子少傅王綯請置使以分浚
之權不許是日𤼵建康杜充除同知樞密院事制
曰精神折千里之外莫大先聲之振文武作萬邦之寧
允賴全德之良朕憂未濟之難思得非常之佐永懷人
傑久去朝廷輟兹鎻鑰之嚴付以樞機之重具官某剛
眀不撓沈鷙有謀徇國忘家得烈丈夫之勇臨機料敵
有古名將之風比守兩京備更百戰華夏聞名而禠氣
兵民趨死而一心與其統方面而保國家孰若委腹心
而還廊廟庶仲尼既用齊人悉反於侵疆隨會來歸晉
國永無於羣盗副予虚佇時乃之休賜杜充辭免不
允詔詔曰惟今日之事在於審觀機會先立規模度
吾足以勝彼與吾足以守此者而已以卿資兼知勇識
洞古今兹予付爾以本兵之任此孟子所謂國人皆曰
賢然後命之者也豈朕私意哉奚乃累章過形控避朕
言不再勿復重陳賜杜充第二辭免不允批答朕遭世
多艱臨川望濟求賢靡𫉬當饋興嗟以卿負天下之竒
才眀古今之大略兩京之績四海所聞兹擢預於幾微
庶稍寬於憂顧朕志定於召卿之始卿謀期於弼朕之
成衆論皆然屢辭奚益所請宜不允杜充留守京城
以絶糧遂赴行在既至除同知樞密院事
二十六日壬寅隆祐皇太后迎宗廟省部百官赴洪州
諸路公事皆赴洪州與决詔曰朕属時多艱涉道未
濟念邊隅之震擾慨國制之搶攘將兼總萬幾則軍旅
之政在所先欲專意五兵則邦家之事不可廢蓋文武
一道固無任用之殊而軍國異容宜簡經常之務必有
救弊之策以為戡亂之方今則隨時變通隨事參酌合
三省樞密之任總百官庶務之繁爰命而臣俾行厥職
若征伐財用之大計與賞罰選任之至權悉属行營具
關朕聽既獲親於戎律亦無廢於邦經庶振大威稍平
多壘朕已躬請隆祐皇太后率六宫往江表其行在有
司非預軍旅之事悉俾從行仍命李邴權知三省樞密
院滕康權同知三省樞密院從衞前去應軍旅錢糓差
除等事咸總於行宫其常程有格法事務及四方刑獄
奏案吏部注受差遣整會功賞舉避之數並隷洪州三
省樞密院播告中外咸使聞知李邴滕康制曰朕眷留
近甸規復中原載惟南國之奧區宜處東朝之嚴衞乃
今巡㢸恭邑遐征既轉留鑰之權仍總行臺之政具官
某剛眀而沈邃篤實而裕和謀謨為至治之基議論得
大臣之體延登未久已聞魏相之有聲委任雖艱所賴
姚崇之知變兹當安危之會尤須倚重之才孰副予求
莫如汝器是用輟從四近之列遣率百司之行朝長樂
之宫以日承於温凊分周公之陜其身任於安危稍戢
干戈即還廊廟賜李邴不允詔朕方排難而解紛未暇
宅中而圖大乃眷重江之阻實宜慈壼之居爰輟輔臣
往司行省以卿負古人之學有當世之才比擢預於政
機坐收還於威柄詳觀底藴尤見典刑兹權中外之宜
實付安危之寄是為分陜咸謂得人奚未喻於至懷尚
力辭於成命往圖經濟用釋頋憂
八月劉光世駐軍江州初王德受韓世忠節制以追
苗傅劉正彦也世忠喜德之勇鷙欲使歸其麾下乃使
心腹健將陳彦章圖之德與彦章適會於信州同謁郡
將彦章進揖德頗倨彦章不平之拔刀刺德不中德奪
刀殺章就知州請授德詣闕聽旨送郴州編管次長沙
詔趣德還適會世忠屯九江奏留德復統故部潰軍
劉文舜屯於舒州劉文舜率衆犯舒州通判權知州
事鄭嚴濠州人也遣人致書以禮待之文舜喜遂秋毫
不擾嚴申朝廷朝廷命以官并賜袍帶鞍馬文舜一行
皆喜文舜用事人王德仁字德一亦授通直郎王庶
罷節制六路軍馬王庶失延安府自陳待罪至是命
下遂罷歸田里慶帥王&KR0645;代領節制使
三朝北盟會編卷一百三十
