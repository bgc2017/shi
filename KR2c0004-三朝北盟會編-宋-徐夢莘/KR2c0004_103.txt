三朝北盟會編卷一百三
宋徐夢莘撰
炎興下帙
起建炎元年五月五日甲午盡十四日癸夘
五月甲午内除麻制資政大學士大中大夫領開封府
李綱除正議大夫尚書右僕射中書侍郎制曰門下
稽古建官莫先於論相用人惟已尤貴於得賢將宏濟
於多艱益眷圖於舊德巨川之待舟楫兹惟暨於同心
元首之賴服肱盖相湏而成體帝賚良弼國有賢臣肆
延登於宰司用敷告於列位資政殿大學士大中大夫
領開封職司隴西縣開國伯食邑八百戶實食封一百
戶李綱器宏而道遠學高而德方才兼文武之全識洞
聖賢之藴蚤紆宸睠寖踐華塗歴事上皇献言有同於
藥石被遇淵聖告猷不貳於幾衡神明扶其精神天下
想其風采頃暫釋於樞筦弛總尹於上京久留遐方殊
拂輿望顧予𦕈質𫉬纂丕圖整王綱於既壊之餘張國
勢於中微之際宜得碩輔共濟遠圖是用擢居右揆之
崇兼侍西臺之峻廼錫侯爵進陟文階御以爰田陪之
圭賦併昭異數式勸具僚於乎周室中興山甫明庶邦
之若否唐朝再造子儀任一代之安危朕欲經營四方
汝為朕欲訓飭百工汝率惟長策遠算可以弭難惟竭
誠愛日可以圖功其尚弼予一人亦有辭於永世可特
授正義大夫尚書右僕射中書侍郎進封隴西郡開國
侯加食邑七百戶食實封三百戶主者施行朱勝非
除中書舍人翊戴記曰靖康元年冬金人再攻京師勝
非為右司員外郎被命使軍來往計事及張邦昌倡和
議質金營乃請勝非行勝非中道上疏論邦昌懷奸不
忠必致誤國和議不可恃劫質不可信請大為將來戰
守之防又沿路得邦昌榜檄語涉怨望且挾敵勢逼脅
郡縣湏索無厭委以上聞臨出彊得旨召還時朝廷議
建四道都副總管八帥分制諸路以衛王室除東道副
都總管倍道之南都才到三日都總管胡直孺提兵勤
王竭本道錢榖甲兵以自隨所餘羸卒僅三百人而食
才支旬日強豪富室先已逃避既而金破直孺之師於
㐮邑執直孺以寇應天敵攻南門矢石如雨以大車載
芻藁縱火逼城闉敵將躍馬來望指呼其間公命伏弩
於要地伺之遂為效用邵曇者射中敵將目墜馬而死
敵勢遂卻經月不近南門乃增陴浚湟益修守偹躬擐
甲胄與士卒同飲食夜宿城樓者凡數月徒步廵督率
一周匝雖雨雪泥淖未嘗肩輿敵柵城西北隅攻圍計
百出度宜應之敵不敢攻邦昌既僣窃遍為書抵諸路
帥守一日敵騎送其使至城下集官吏發緘訖械其使
乃繳書元帥府敵既不能犯南京遂安大元帥進兵濟
州既日趋謁諸臣僚未有至者乃首建大議曰今二聖
北狩天人之心属在殿下宜以時正位號係天下望且
曰南都藝祖皇帝興王之地宗社神靈使敵不能䧟以
為大王受命之基請亟幸之以圖大計遂幸南京登極
上即位之五日故有是命楊惟忠加殿前都指揮使
建武軍節度使楊惟忠西番部落也從童貫有功靖康
中為高陽關路兵馬副管元帥府在東平也惟忠來
以為都統制及黃潜善張換高公輸卒彦宗王激皆領
兵令惟忠總之上即位加殿前都指揮使建武軍節度
使
六月乙未詣鴻慶宫恭謝馬忠除龍神衛四廂都指
揮使河北統制張換加通侍大夫忻州觀察使河北制
置使皆以兵出河北制曰朕惟兩河之民更百戰之役
田野三時之務所至一空祖宗十世之遺厥存亡幾
肆夙宵之軫念如冰淵之交懷孰知拊循經遠之謀我
有梟俊折衝之士馬忠幾能先物勇不顧身胄出名家得
山西氣俗之厚任使邊塞知漠北封圻之詳昨逢多壘
之艱屢立干城之績雖曾進秩未殚所長爰升統制之
崇加俾使權之重料百城之丁壯總以五符提兩路之
精彊蒐其軍實兼收羣力克展壯猷上以迎二聖之還
下以正四封之守任吾之責時乃之休命馬忠將所
部人兵五千人號一萬人前去河北恩冀州以北取路
過河趍河間府雄州以來追襲金人又命張換將所部
人兵五千人號一萬人前去與馬忠接濟相為聲援
七日丙申薛廣張瓊以兵出河北命薛廣將所部人
兵三千人號六千人前去自内黃縣過河會命河北山
寨義兵一萬人收復磁相等州又命張瓊將所部人兵
三千人號六千人前去自開德府西渡會合水寨義兵
一萬人與廣接濟相為聲援劄下陜西諸路帥臣招
集人馬聚積粮斛以待朝廷遣使前去措置恢復又剳
西京翟興團結本處義兵保護陵寢
八日丁酉吕好問除尚書右丞制曰富貴不足觧憂方
極慕親之念孝悌施於有政莫先同德之求朕以眇躬
嗣承大統遭家不造凜若淵冰雖三軍舉同左袒之心
而二聖未返北轅之役棠棣之華韡韡敢忘原隰之求
大隧之樂融融有待封人之荐具官某儒術之茂闇然
實章信厚之資老而彌篤徧陪甘泉法從之列實自靖
康搃攬之初從容片言綽有回天之力險夷一致益堅
衛上之忠肆圖邦命之新進搃文昌之轄倚老成於典
刑之重登世臣於故國之遺朕之股肱誼同休戚其念
兩宫戴天之義體予一人側席之思倘能遣侯公而說
之必有御趙王而歸者亶惟乃辟是佑則於永世有辭
秦湛回天錄曰宣和七年金人違盟約結連契丹燕
人入塞朝廷方講和好不以為虞事至非意故南至京
師种師道宿將諳練兵事而大畏懼不能聽從既而用
兵失策繼失太原時兵部尚書吕好問以諫官趋召吕
公上言十三年造作此禍今患難已至此全在諸路帥
臣協力共濟豈可猶用前日恩倖及貴近親舊尚因貨
賂任使之人欲乞選擇改易又諸路諸州湏令各為之
所兵食可以自立萬一秋冬之間金人再動不致悮事
及召回劉韐等并河北民兵自真定至邢相傍太行山
置大寨以偹衝突及應援沿邊諸州今冬金人再至指
揮盡於四路諸所起勤王兵又乞於諸路已起人内選
擇堪用之人就粮於尉氏咸平陳留東明四處若敵騎
越河則以四邑之兵列寨如連珠或五十里或三十里
則置一寨以護都城使敵衆不能遽犯亦通四方音信
又言防河湏用宿將若外戚宰相親舊及省院使人之
属皆不可用又言防河之兵暴露日久慮其困乏不能
對敵今沿河皆設堡障又言太行山在懷澤之間最為
要害乞别委宿將專守險隘雖大軍進退自不相干宰
執堅不從至是言今召諸處兵已不及在京見有二十
餘萬乞十六萬人於城外立寨以護城壁宰相亦不從
金人兵至都城之外蠟詔康王為兵馬大元帥金人攻
城甚急鼓噪之聲震動端門之前都城失守御筆夜召
公許戎服冐雪而騎兩快行親從介而持刀以先邁上
欲幸㐮鄧羣臣多藏匿獨吕公與宰相何㮚及同知樞
密院孫公𫝊入侍既而不果行上幸敵營曉命吕公入
城撫慰軍民上既至敵營金人請遣使止諸路勤王兵
呂公見宰執曰京城圍閉之久諸處都無入援之人若
更遣使降詔止絶則悞國益甚宰執曰二帥堅要如此
呂公曰可緩其辭則忠義之人自曉矣所遣使人湏當
慎擇庶不敗國家大事宰執曰公何等語耶呂公曰某
所見如此不敢不盡深恐後悔耳宰執曰自家在它重
圍中如何却得鬪氣呂公曰四方若有忠義之人統兵
雲集窃恐金人亦有顧忌上再幸敵營命吕公等入城
撫諭翰林承旨吳幵入内都知李石賫尼堪斡里雅布廢
趙氏立異姓文字來及請太上皇帝親王等於是執政
官及内侍從官集内東門皆號哭吕公曰自敵圍京城
張叔夜來援其後數日天下帥守無一人至我孤彼強
致有此禍計無所出但當率衆懇告耳若其不從上皇
出城亦未遲也李石出上手札吕公曰此乃不得已而
書也夜半不能决吕公曰諸公不取某言何也遂拂䄂
出女真令吳开莫儔促立異姓繼聞皇城司集議立張
邦昌吕公於是密使廸功郎蔡安中門下省錄事張師
聰訪康王大元帥府親戚得韋淵蒋時師愈魏飬并潘
夫人給使孫卞郭貴等求大元帥所在及作蠟書偹陳
内外之事吕公凡謀事並夜間中庭不聞人聲處方敢
說話及寫文書等與人謀議並使其子夜間雪中布衣
芒履𫝊達意旨及定議吕公亦伺雪夜間自往及見外
戚婦女等要約其實止一親吏随行雖門前使令皆不
知也吕公與監察御史吳綸馬伸張所文林郎吳結閤
門宣贊舍人吳革日夜密謀迎立興復有勸吕公託疾
吕公云今日實是某盡節之時將來事了閒退譬如人
家遭火湏看烟塵去救若遠坐看着焚燒都不管或有
人救滅便來争功焼盡時一齊散去則何用世臣也上
請者或於尚書省中謂上為廢帝公怒形於色曰聖人
全德天下歸往何嘗廢乎其人曰盍稱靖康皇帝乎公
曰亦非也君父位號豈可擅改一坐聳服公密令做造
祖宗神主易廟中所列而藏之以虞敵取公以已俸錢
一月建靖康聖節道場於景德寺寳勝永慶院時公權
領門下省但書尚書銜仍舊諸公誚之公曰受命於上
不可易也有請改年號者公立争之有移文必去年號
公不能止但自行文字必稱靖康二年邦昌欲出别二
帥公曰萬一二帥要留人防衛相公何以處之邦昌答
云無此公曰不可不預為之偹今若留人在城裏令居
民不聊生若在城外四方道路斷絶設若使他恣縱相
公敢治他否邦昌曰此說是也尼堪果存留鐵騎五千
邦昌力辭次日又使高慶裔王苪來說留人防衛等事
公曰南北异道恐北人不諳水土或不能依南朝法則
却致驚擾慶裔曰留一貝勒在此處置可也公曰貝勒
貴人豈敢煩他况南地夏熱或有疾病則南朝負罪深
也慶裔曰甚好况只在河北急要南人飛一騎來說即
時遣去應副是日金人軍行公曰過一日已晩脱城外
推尊策立則奈何邦昌曰彭寵之事安保其無荀彧所
謂愛人以德也或謂公曰若金人回戈公豈能遏他不
若且更待一年半歲則上下稳便公曰金人糾合諸番
皆厚𫉬金玉女子而去必無回戈之理若有回戈之事
某固不可遏但道理如此倘罹於禍則是死宗廟社稷
也處死有名萬一京城軍有變吾軰為他戕殺死則得
不好雖懷忠義之心何處告愬四月八日公之子自陳
州至濟州行在謁大元帥大元帥曰尊公先有帛書來令
左右閤子中書袋内取出以示公之子故其後特降親
禮稱呂某昨邦昌僣號之初即募人賫帛書具道京城
内外之事金人甫退又遣人勸進臣僚所不知付尚書
省行下照會至南京故有是命黃潜善兼御營使汪
伯彦御營副使范訥京城留守郡溥京城副留守放散
諸路兵多有散而為盗賊者
十日己亥路允廸為京城撫諭使耿延禧為京諭副使
上曰京城士庶自金人退師人情未安差官撫諭黃潜
善對欲差路允廸耿延禧上之信臣可遣至京師故有
是命大元帥府局幕府官僚五軍將佐應扈衛過河
至應天府軍兵並與等苐推恩批荅許份乞幸揚州状
奉勅許份申仍與衆熟議皆以為揚州之地控帶江淮
城壁新修乞決定至計即日御衆治兵廣陵事具悉海
淮故區下控南服統臨一道實自本朝卿以侍從之近
臣膺藩宣之重寄志在王室深惟國步之難利究公家
繼上時廵之請屬方勤於北顧難遽議於東遷言念忠
誠不忘嘉嘆所請宜不允故詔示想宜知悉先是知
揚州許份於四月末間有状申大元帥府乞駐師揚州
状曰恭惟國家祖宗功德澤被天下上皇臨御二十六
年遜位嗣主繼膺丕業克勤克儉至德罔愆伏自即位
以來未嘗暇逸再歲金人深入一旦事出非常二聖播
遷萬方憤懣凡在臣子如失父母痛心疾首無地措身
重托大王獨留於外天意人事理實有歸份等謂神器
難以久曠輿論豈宜屢抑伏望大王决定至計早登天
位以副二聖顧託之意安億兆願戴之心且以京師新
破北顧可慮渾鄆二郡與敵為鄰南京雖號興王之邦
而金騎屢至亦非息師之所唯揚州號古都會前江後
淮險固可恃四方水陸此得其中加之合郡僚吏下至
閭里細民延望維日為歲份等誠願大王俯就人欲駐
蹕於兹誕頒詔條綏靖寰宇又况地距河朔不甚為遠
可以時遣候問二聖興居治兵飬士圖迎鑾駕若乃繕
治宫室百司與夫儲蓄軍民粮餉之事份等悉力可以
畢集份等恨以職守不𫉬躬詣王庭但仰瞻激切拳拳
之至金人攻瀛州
十四日癸夘詔罷天申節上夀朕承祖宗遺澤𫉬居士
民之上求所以扶持危顛未知攸濟念二聖之鑾輿在
遠萬民失業將士暴露百官有司靡所底寧夙夜痛悼
幾廢寝食倘可以復二聖而保生靈朕不愛身敢自豐
殖重國禍况以眇躬之故聞樂飲酒以自樂為乎非惟
深拂朕志實增感於朕心所有將來天申節百官上夀
常禮可罷當體朕意毋復有請姚平仲召赴行在制
曰漢室偹邊復魏尚雲中之守秦人禦晉赦孟明殽澠
之奔與其選衆而收新進之材孰若弃瑕而責老成之
效具官某禀資沉鷙事上朴忠昨緣外侮之侵嘗卑中
權之任乃事戎昭之果靡遵廟勝之謀坐此逾年隐於
亡命肆朕纂圖之始時求敵愾之良議者皆言汝為可
用執干戈以衛社稷方急壮猷聽鼔鼙而思將臣宜頒
异數爰復州團之秩俾趋嶽狩之朝庶分北顧之憂尚
捄東隅之失勉圖而績以副朕懷可復吉州團練使所
在出榜召赴行在
三朝北盟會編卷一百三
