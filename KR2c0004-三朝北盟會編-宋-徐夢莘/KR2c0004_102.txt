三朝北盟會編卷一百二
宋徐夢莘撰
炎興下帙
起建炎元年五月一日庚寅盡五日甲午
中興記曰初命滕康草赦文或詆斥圍城士大夫有憤
怒意上命耿延禧改定以進且云圍城士大夫一切不
問衆服上有大度真寬仁聖主矣朱勝非南都翊戴
記曰上幸南京登極非建言受命中興宜築壇行禮北
望二聖寅受寳册乃即帝位因治壇於府東偏五月朔
上登壇受寳改元建炎請以中興受命名壇載於登極
典詔可之遺史曰初上在相州也閏月十四日夜夢
淵聖令盡觧所服袍帶而以自所服者賜之望日上語
延禧世則羣臣不敢對先是太上皇帝將禪位觧所服
排方玉帶賜淵聖既上出使河北淵聖又觧以贐行上
在河北懷衛諸州申状皆為靖王或為康王或以紀年
之號兩當之至是始悟靖之為文立十二月也盖淵聖
立十二月而上建大元帥府遂即帝位也黃潜善中
書侍郎汪伯彦同知樞院事即日押付都堂治事黃
潜善制曰中書政事之本一新萬化之原賢者邦家之
基茂建百王之典朕紹膺鴻緒綏御庶邦炎正中微國
步孔棘興衰撥亂坐收三傑之功舍爵策勲進陟五臣
之位具官某器識沉毅而足以任天下之重學問淵博
而足以識古今之全蚤服采於禁塗寖宣勞於外屏邊
烽侵犯都邑震驚纏氛祲於九重接蕃戎於萬里立轅
門而左袒倡義旅以南征間關百難獨見松栢後凋之
操險夷一致遂成桑榆不負之勲是用蔽於僉言擢升
右省式慰沃心之望聿新大政之元爾惟丕命其承廸
以先王之典予其克邁乃訓永奠烝民之生益𢡟遠猷
以對休命汪伯彦制曰朕惟列聖儲休千齡累洽軍
政隳壊將帥惰驕強敵長驅京邑震擾博延羣臣之議
人莫與能檄召天下之兵士無鬪志卒罹變故幾至阽
危肆疇佐命之功共濟經邦之業具官某學貫千載知
出萬夫沉謀有先物之幾居簡得鎮時之望參華延閣
出綂藩符屬時訪落之謀實預扶衰之義肇開幕府爰
整師干豐邑故人莫重蕭曹之冠雲臺諸將獨高寇鄧
之勲是用順考僉言蔽自朕志擢司兵柄進貳機庭幹
兹心膂之憂實頼股肱之舊勝殘去殺期臻奠枕之安
保大定功共享銷兵之福往承茂渥永底丕平遺史
曰中興之初黃潜善汪伯彦首為執政智者必知二人
無進攻之志矣
二日辛夘上靖康皇帝徽號為孝慈淵聖皇帝内劄勅内外
文武臣僚等朕比以乘輿播越宗廟阽危廹於師言勉
紹大業居軫晨昏之變載深手足之懷恭惟靖康皇帝
聰明憲天節儉由性子育加於庶彙色飬逮於兩宫金
人内侵四郊多壘乃遣单車之使欲邀龍德之歡代親
而行即日命駕繼以編戸困於金繒復再屈於敵營欲
為民而請命沉幾淵識外晦内明時方艱虞聖以遵飬
溥率萬邦之望徯瞻八駿之歸雖道妙無名豈形容之
可及惟德施㒺極顧遵奉之敢忘爰舉徽稱用昭盛烈
靖康皇帝宜上尊號曰孝慈淵聖皇帝乃令所司擇日
奉上册寳應合行典禮禮官即速討論以聞遺史曰
初淵聖即位以四月十三日誕辰為萬夀節大酺天下
臣民詔到四方州郡有挾符䜟之說妄以私意猜度指
為不吉迨金師深入淵聖播遷若為先兆焉元祐
皇后為元祐太后御剳勅内外文武臣僚等朕惟德盛
者報必隆屬尊者禮宜偹古之彛訓國有故常元祐皇
后制行徽柔宅心虚静蚤儷極於永泰久慕道於瑶華
庚辰並后之文已嘗誕告丙午復號之旨未及布宣比
者敵騎内侵都城失守方二聖之遷播屬百辟之抗言
還御宫闈暫臨庶務洞逹機事之變深惟宗社之安踵
遣使軺敦諭至意建此纉圖之日亟頒國政之書叙惟其功
舉協於義是用參稽衆志奉上尊稱冀茂對於休辰以
永綏於夀祉元祐皇后册為元祐太后仍令所司擇日
奉上册寳應合典禮禮官疾速討論以聞元帥府限十
日給局詔責李邦彦等詔曰作事貴於謀始自古不
能去信苟乖此道亂所由興李邦彦等皆靖康主和議
之臣或料敵失宜自成懦弱之勢或過聽誤事復忘偹
禦之方用起兵端以誤國計孝慈淵聖皇帝勤政宵旰
庶圖治安謀臣既未能慎初武服固難於善後興言及
此罰其可迯其李邦彦等吳敏蔡𢡟李税宇文虚中鄭
望之李鄴已下三省别行竄責播告中外咸使聞知
詔修國史詔曰朕遭家禍二聖播遷单孑一身義不得
死三事大夫羣黎百姓戴宋惟舊用歸屬於眇躬朕欲
身先士卒北首赴難咸曰宗廟之重不可一日乏祀且
將攝行國政竢時復辟則又曰天下之大不可三月無
君遜避無從百辟復至盖祖宗德澤在人固若膠漆天
其或者崇降咎災以警懼我宋是用思憲祖宗之舊仰
承天意庶或悔過以輯寧我家賚及赤子嗚呼惟孝弟
可以動天惟憂勤可以成務惟恭儉可以冨民惟兢業
可以保國惟大公可以悦人惟至仁可以安衆惟来讜
論屏側言可以達聰惟近正人遠寵倖可以成德惟守
大信可以規遠圖惟有常德可以立武事不弛不擾始
終如一夙夜惕勵式禳不祥庶幾降鍳俾復父母兄弟
宗族朕將視舊章不以手筆廢朝不以内侍典兵權容
受直言雖有失當不加以罪謹聽斷除苛撓抑未作去
浮靡斥聲樂之奉絶游獵之荒非奉典禮尚方無餙綉
繪非急繕治大匠無營土木非軍功無異賞非戎偹無
僝工弗利於衆非衣服飲食皆可廢有宜於國雖赴湯
蹈火皆可為斷之必行無或有二尚慮諸臣狃於故習
有以祥瑞奏聞褒頌功德浸於道諛諱隐過尤務在蒙
蔽大臣蔽賢有舉非實臺諫懷慝有言非公凡此之屬
必殺毋赦朕臨御之始德意未孚於上下用伸播告以
敷朕心兹言不食咸聽毋忽大元帥府一應行將佐
官吏卒伍自河北京東扈衛有勞較優劣等第來上當
與推賞諸路勤王之兵皆至行在諸路勤王兵至行
在於是王德初撥隸劉光世為右軍將官郭京走至
㐮陽統制官張思政會兵擒而殺之初郭京至自京城
奔走沿路稱撒豆為兵撒草為馬假幻惑衆取兵二月
至㐮陽有三千餘下寨於海子頭京居於洞山寺欲册
立宗室為帝置使錢盖西京總管王㐮及統制張思政
等止之不從會有自京城逃遁來者具說京以妖術誤
國京城不守思政乘間會諸頭兵襲京囚之至是欲以
京赴行在半途為李孝忠所襲思政就轎以搶刺殺之
三日壬辰以張邦昌為太傅同安郡王五日一赴都堂
參議事汪伯彦建炎時政記曰是日早朝上謂黃潜善
汪伯彦曰何以處邦昌潜善曰邦昌僣稱名號罪在不
貸為金人所逼脅念其不得已而從權金人既退專遣
謹燾奏書繼遣謝克家歸寳璽又迎請隆祐太后歸於
宫闈退居東府駿奔來朝惟陛下睿斷處分如何上曰
朕嘗與邦昌同奉使軍前小心畏慎不幸逢此禍變雖
不能死以盡節然遭變行權緣此宗廟不隳社稷不壊
一城生靈獲全肝腦金人纔退齎書赴朔歸寳來朝朕
既貸其初欲馭以王爵異時金人有詞使邦昌以實具
書報之曰舉國之人不忘趙氏彼師不旋踵而天下勤
王之兵皆左袒歸宋故邦昌恐懼不待問罪幸保首領
而反籍於朕使金人知天人之歸出于自然卿等以謂
如何潜善伯彦同對臣等謹奉以施行故有是命命
黃潜善等募忠信能專對之士奉使金國除作國書外
命張邦昌更作金人書草遣使人以行宗澤徽猷閣
待制知㐮陽府耿延禧董耘高世則宫觀兼侍讀黃潜
善戸部侍郎梁陽祖徽猷閣待制淮南江浙荆湖制置
發運使兼提領措置茶塩楊淵王起之秦百祥並除郎
官趙子崧延康殿學士知鎮江府
五日甲午耿南仲請老除觀文殿學士提舉杭州洞霄
宫遺史曰先是上在濟州羣臣勸進議已定耿南仲奏
臣老拙幸得遭遇竭盡愚直唯靖康行遣蔡京廷臣多
翼蔽之終雖貶出然蔡氏所引實繁有徒必不利臣父
子乞賜全保上曰國家今日之事吾最痛心其次門下
侍郎父子耳使天下無事吾得居藩衍宅事父兄門下
侍郎安享爵禄豈不為美今日不得已吾即繼大位豈
不能保全一舊師傅乎師傅吾師𫝊也且老矣月以數
百千飬一前朝老師傅直易耳人言毁譽何足信至是
南仲告老乃除觀文殿學士提舉杭州洞霄宫奉聖旨
耿南仲為孝慈淵聖皇帝勸講官十有五年同朕在外
歷艱難險阻又踰半載今以年老乞罷機政所請見今
恩數人從可特令依舊餘人不得援例分劉浩丁順
孔彦威王善等軍上命劉浩丁順孔彦威王善各以所
部人分為三等軍人為一等百姓強壮無業可歸願充
刺軍者為一等老小怯弱不堪出戰人為一等仰各具
見在人數將上二等撥入五軍收管三等給公㩀放令
逐人歸業除劉浩遥郡防禦使大名府鈐轄丁順遥郡
防禦使滄州鈐轄王善人數少與轉秉義郎差濮州雷
澤縣尉所有逐項下使臣人兵功賞仰各具保明状申
奏等第速與推恩傅亮勤王人兵依劉浩等例分為三
等亮除直袐閣通判滑州趙子崧荐對改通判濟南府
上韋賢妃尊號為宣和皇后御劄敕内外文武臣僚
等報德莫尚乎隆名謹化必先乎廣孝兹古今之通誼
乃邦國之彛章韋賢妃聰明惠和淑柔淵懿育於慶閥
嫓我親闈象服是宜淑則偹於四教彤管有煒徽音冠
於六宫誕毓𦕈身嗣紹大統念慈顔之在遠尚阻奉於
晨昏顧領典之有稽宜亟崇於位號是用參稽衆志爰
舉丕稱肆張母道之尊歸安天下之飬宜上尊號宣和
皇后夫人邢氏為皇后制曰乾坤定位而萬物育日
月逓照而四時行序人物之大端慶必衍於婦順得天
下之内助治莫尚乎家齊朕嗣守慶基肇臨寰㝢茂建
長秋之號爰稽前代之文誕告外朝式孚羣聽嘉國夫人
邢氏洵美且異淑慎無違系出華宗夙啟射屏之慶質
全碩媛載著俔天之歌居自勅以箴圖動常資於保傅
來嬪朱邸增輝皇家屬蘭馭之在行顧椒塗之虚次載
念纘圖之始有懷内助之賢翟茀以朝竚來歸於京邑
佩玉之儺將表正於宫庭登進名位之崇昭示風化之
首於乎塗山翊夏克相神禹之功莘國興周久資太姒
之德庶並受福禄以永格和平尚慎乃躬期恊朕志可
立為皇后宣和皇后邢皇后在圍城中皆遭金人遣
請隨二帝北狩遥册立也詔李綱赴行在勅李綱卿
被遇兩朝延登四輔出專將鉞宣威久去於周行總治
王畿申命已頒於召節屬朕纉承之始遭時變故之餘
經體贊元必頼股肱之舊弼折衝厭難兼資廊廟之訏
謨蔽自予衷誕敷廷號俾發揚於賢業以寅亮於天功
式遄其歸虚心以待已除卿尚書右僕射兼中書侍郎
詔書到日卿可疾速發來赴闕先是靖康圍城中以
資政殿大學士大中大夫領開封府事召李綱率湖南
義兵倍道前進至江寧府遇周德作亂使人招安撫定
以周德赴勤王為名支散犒設悉委會羣賊於轉運司
既而次第執去斬之周德聶旺皆凌遲處斬江寧府乃
定時已聞京師失守欲赴大元帥府行次准備聞二帝
北狩知上即位於南京先遣人馳行在上疏論議和之
非
三朝北盟會編卷一百二
