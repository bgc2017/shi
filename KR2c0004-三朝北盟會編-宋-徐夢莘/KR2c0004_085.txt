三朝北盟會編卷八十五
宋徐夢莘撰
靖康中帙
起靖康二年三月十日庚子盡十六日丙午
十日庚子中書舍人李通還舊職權戸部尚書胡直孺
免權職金人攻興仁府濮州
十一日辛丑張邦昌宴金人於禁苑范致虚兵潰於千
秋地場致虚遁走遺史曰范致虚在陜州也前軍出
武關由鄧州新興渑池之間屯於千秋地場為河南尹
高世由告急於尼堪亦會金人將欲回軍羅索貝勒自
佐陽直衝之王師不備遂棄輜重而奔死者幾半致虚
恐懼而遁編年曰范右丞前軍屯於千秋鎮先是金
人聞范右丞統勤王師二十萬前來尼堪謂將曰我聞
范致虚一儒者爾不觧用兵可明斥堠使三千人破之
必矣至是果為金人所敗諸路兵大潰唯鄜延帥張深
與劉先世自汝州路趨京東路去范致虚掠潰兵復走入
關興仁府統制官張換敗金人於興仁府閭邱陞敗金
人於濮州孔彥威敗金人於開德府編年曰初十日
金人一頭項自宛亭前來至興仁府城五里劄寨辛丑
金人向城進兵黃潜善遣統制官張換部領軍兵占據
地利迎敵遣丁順孟世寧分作左右翼設伏掩殺射中
金人旗頭龍虎郎君落馬即時擡舁引兵退去又一頭
項入濮州城下閭邱陞遣人馬出城迎敵金人退去辛
丑又見陣各有殺傷是夜五更拔寨退去又一頭項自
衛南入開德府金人以其衆列護城隄外宗澤先令統
制孔彥威占兵劄寨交兵至申時間金人退去辛丑復
來見陣澤又遣權邦彥下冀州與彥威併力掩擊是夜
三更金人拔寨退去
十二日壬寅張邦昌手詔偽楚錄曰予以寡陋近廹
大國俾救斯民于兵火而諸公横見推逼不容自裁忍
死以理國事豈其心哉顧德弗類實難稱塞出令之初
有司乃以聖旨行下載循昧陋殊震危衷夫聖孔子不
居則予豈敢自今與三省樞密院議定處分及内外官
司面承得旨事稱面旨内降及批出文字稱中旨遣官
傳喻所司宣旨洪惟非常之變適遭會於斯時尚冀有
永之圖訖敉寕于區夏庶幾多士共識此懷金人曉
諭諸路版契勘宋之道君少主皇后妃以下並已北
遷應文武百官僧道耆老軍民共議荐舉堪為人主者
一人却准文武百僚僧道耆老軍民同知樞密院事孫
傳等狀乞自元帥府推擇賢人永為屏藩又乞於軍前
選立太宰張相公以治國事者行府會騐本官乃去年
同康王為質者也既許尋舊好之後竊弄精兵夜犯寨
營官兵接戰即時破滅以其敗盟遂臨京城將臨進攻
本官哀泣曰身為宰執出質軍前而不意犯於不虞罪
當萬死然主上年少莅事日淺蓋緣奸臣所誤且乞緩
其攻擊因遣使語之少主趨迎使人泣而謝罪及至和
成乃復從軍北行以北州縣或有不降每欲進擊必自
求哀往往有可愍之意及重兵再舉又乞遣使理會雖
威之鋒刃不避也欲引而南進曰豈有大臣躬親出質不
能戢兵以致交惡而同敵人忍觀其伐主也頭可斷身
不可去破城之後驛召而語至及廢國之際號泣擗踊
涕泗交流告乞再造既不見容或以腦觸柱或以首投
地幾至自絶乃知忠孝剛毅出於其倫忽聞推戴果得
此人然恐難奪其志洎在京百官差到翰林學士承旨
吳幵翰林學士莫儔齎狀勸請曰聞建邦立都必立君
長制國御俗允頼仁賢恭以大金皇帝道合三光化包
九有矜從諸夏俾建列藩翰契勘雖不許存立趙氏既
擇賢人以主兹土則於國民為亦已深矣伏惟太宰相
公名高今古學通天人位冠冡司身兼衆美碩德偉望
蚤羽儀於百工嘉謀赤心久勤勞於三事敢望以蒼生
為憂而不以細行自飭以機政為慮而不以固避自嫌
上體大金擇立存撫之意下副國人推戴為主之望及
别有狀申行府今文武百僚僧道耆老軍民人共請太
宰以治國事竊恐别有辭避伏望元帥府更賜書請本官早
從輿望尋請知樞密院事漢軍都統制劉侍中彦宗禮部
侍郎劉思應奉御前文字高慶裔同詣具導其由勃然
奮怒曰國雖破在臣子之分豈容聞此由以先防備不
獲自絶然而閉目掩耳背立偃蹇終不為聽但罵文武
百僚曰以諸公畏於兵威置我于賊亂之罪寧甘心死
於此不可活矣彼以耻後世篡奪之名也然行府以軍
國務重不可久曠尋保申奏今降到寳册禮以璽紱册
命為皇帝以授斯民國號大楚都於金陵自黃河以外
除夏國新界疆場仍舊世輔王室永作藩臣其間志氣
屹然不動雖多方勉諭以事在已然雖死無濟何如就
册用救生靈猶不飲食幾至滅性遂擁廹入城乃有在
京官僚僧道耆老等共集力請於天會五年三月初七
日方受册命諸路軍民各令知悉邦昌與二帥書乞
親詣致謝書曰大楚皇帝邦昌謹致書於國相元帥皇
子元帥今月七日伏奉皇帝聖旨特降樞府加臣封册
退省庸陋之姿何以對揚休命前此固嘗死避終不獲
辭載惟選授之初盡出薦揚之賜尋因還使附致感悰
願亟拜於光儀庶少申於謝禮未聞台令殊震危衷遂
遣從官具數懃懇重蒙鈞諭仰識眷存然而淹日未前撫
躬無措恐有失於稽緩實深積於兢惶伏望恩慈早容
趨詣俟承報示徑伏軍門拳拳之誠併留面叙不宣謹
白二帥答曰具位謹致書于大楚皇帝闕下向承明詔
擇立賢人爰及士庶之謀已諒英聰之德具聞天闕優
降册書禮命恭行羣情胥悦未遑伸于慶祝不圖辱
於華緘幸容先導微悰繼陪高論今差崇禄大夫兵
部尚書高慶裔彰武軍節度使李士遷充慶賀使副
有少禮物具諸别幅專奉書陳賀不宣謹白别幅衣
着一百二十叚馬四疋金人委開封府再敷配金銀
表叚遺史曰金人移文督責金銀表叚元數十分未
足一分仰開封府在京坊巷見在人戸等敷配限三日
納足以不伏之人全家押赴軍前先是城陷之初金人
索在京戶口數時開封府尹張大其事報七百萬戸尼堪
詢之李若水亦以此對金人見京城戸口之衆意欲七
百萬戶盡行敷配所得不可勝計故令將坊巷人口等
第敷配開封府奉行莫敢論辨乃以見在隨高下配定
欲敷元數故雖細民下戸亦不下金三十鋌銀二百鋌
表叚五百疋家至戸到揭榜門首督責令日下送納京
城士庶雖知所配無規然事出於衆但相與戲謔而已
云借使變甑釜為金銀化屋宇為表叚亦豈能如數督
索甚急小民應之如不聞官司亦無如之何宗澤以
戰車趨京師遇金人于南華敗績澤微服走統領王孝
忠中箭身死知博州孫振為亂兵所殺遺史曰初劉
浩在相州得戰車法剏造五兩試之不可運業已造成
浩謂磁州宗澤好作為輕聽信及告假往磁以戰車紿
曰是車造一百五十兩每一兩以二十五人守車二十
五人為左角二十五人為右角二十五人為前拒共四
隊凡一車用一百人車一百五十兩共用一萬五千人
願與直閣為先鋒收復真定具畫車陣並所用人數陣
隊為圖以獻澤喜之問浩所欲浩言所闕者衲襖耳聞
磁州甚多請隨意之所欲數副澤資給之而去澤遂以
浩所圖車陣稱見造成車一百五十兩已募到民兵一
萬五千人結成車隊謀欲收復真定奏聞降付朝廷壯
之取旨除澤秘閣修撰河北民兵總管初實無一人一
車也及元帥府分遣澤往開德駐劄乃用浩車制旋治
之澤以開德城下之戰金人敗去謂金甚易與耳壬寅領
兵推戰車追襲欲徑入京城下觧圍至衛南之北逢見
金人伏兵接戰金人佯敗向東趨南華縣澤追至南華
遇金人兩頭掩擊官軍大敗戰車大而難運推駕之者
苦之一旦遇倉卒皆委而走澤變易衣服滚隨敗軍隊
中夜奔走得脱先鋒王孝忠中箭墜馬死知博州孫振
領兵至中路聞澤敗績親兵懼與金人接戰且懷鄉土
遂殺振乃取軍實散而北歸金人取戰車盡載軍實而
去中興記曰宗澤權邦彦同在澶淵約同與深州守
臣姚鵬同入鵬未進兵澤邦彦自南華入遇敵騎卒至
西將王孝忠死澤邦彦更士卒白布袗草履夜走姚
鵬軍澤所製戰車五百兩使兵棄車走車為敵所得以
載城下所獲金銀歸北中孫傳之父守博州將兵屯濮
州受澤節制是役墜馬死後建炎初河北寇皆澤麾下
潰卒也
十三日癸夘令卲溥同所差郎官四員管南薰門下交
納物色吕好問且權領門下省職事工部侍郎何昌言
改名善言避邦昌名也鮮于可朱震致仕
十四日甲辰邦昌遣使書於軍前懇免征催金銀偽
楚錄曰書曰比以昌膺縟禮願展謝悰雖歷貢于忱辭
終未親于台表退增感悚豈易敷陳載惟草昧之初實
軫阽危之慮民志未定顧未有以得其心事緒實繁念
將何以息其動前朝昨奉台令取索金銀表叚以充犒
軍伏自入城以來講究民間虚實乃聞罄竭悉以傾輸
嗣位之初朝夕祗畏戒諭官吏㒺敢弗虔仰荷大恩本
不論報雖割肌體豈足能酬然念斯民困弊已甚當圍
城窘急之久有比屋餓莩之多顧撫養則無資以厚其
生欲賑給則乏粮以續其命而催科正急刎縊相尋若
閱日稍淹則所存無幾非仁何以守位非民何以守邦
坐觀轉壑之憂不啻履冰之懼與其跼天蹐地莫救于
黎元孰若歸命投誠仰祈於大造伏望察其懇迫賜以
矜容特寬冒昧之誅誕布蠲除之惠則始終之德遂全
億兆扵死亡報稱之心敢悼一身之靡潰期於沒齒以
荅隆恩不報宗澤遺書范訥趙野責其退屯遺史
曰范訥為河北河東宣撫趙野為北道總管皆退屯南
京宗澤遺書與訥曰太傅是朝廷重望大臣凡所舉措
為天下輕重為四方軌則今以河北河東宣撫乃擁兵
自衛紆廻退縮駐剳南京是耶不知太傅晝思夜度謂
人臣子果如是耶若以周旋無非合於義理伏乞指揮
開扵道路濟以粮斛令江淮以南州軍皆得自進勤王
去京城二三里剳寨示金人以天下歸嚮激切之意庶
敵懲戒無有後難不勝幸甚又與野書曰京城圍閉日
久君父注望四方應援想不啻飢渴也資政北道大總
管乃將大兵自衛紆廻曲折走南京駐剳蔽遮江淮之
人俾不能進前固護王室則朝廷何頼扵屏翰伏望早
賜指揮進發前去京城二三程剳寨示金人以天下人
心歸嚮軍民怨切願瞻天表之意庶幾金人畏恐下城
遁去末由參侍不勝拳拳憤悱激切之至
十五日乙巳邦昌往青城見二酋致謝邦昌是日出軍
前見二元帥致謝既至迎接殿下相揖以升致賓主之
禮酒三行面議七事如不毁宗廟趙氏陵寝減金帛
數存留樓櫓俟江寧府修繕畢日遷都之類皆允邦
昌令百官庶務依舊修飭職事偽楚錄曰邦昌令
百官庶務依舊修飭職事國子祭酒學官等奉行
不敢懈怠曉諭諸生湏管置課册假歷簿書等又
報鎻院補填及私試諸生無有應命者
十六日丙午趙子崧申大元帥府剳子子崧近具狀
申禀乞早下嚴令約束諸將定日赴闕本府遣四頭項
已扵初八日復扶溝十一日復太康見今審度今月十
六日忽收到快行節級趙進所說青州之事供具稍涉
虚妄甘當處斬文狀其言皆臣下所不忍言痛徹五内
殞絶無所既不敢謄申行府又不敢默默云二聖二后
二叔諸王卿相自正月十日皆出并家屬至敵砦恐旦
夕北去萬一渡河則不得復回又云三月六七日有偽
立者似是向來與大王同使金之人而南京闕報汴水
初八日忽滿皆可疑者惟望大王力振軍勢遣師要擊
河上迎請兩宫再安宗社問罪僣逆不可猶豫猶豫之
間變故生矣國之存亡在此一舉若有獻議擁兵南渡
似未可聽大王麾下盡是西北人孰肯渡江渡江之後
中原豈可復取莫如四近舉兵要擊先遣問罪僣逆最
為上策子崧此州危如累卵萬一偽檄有死而已半年
城守粗著微效今敵幸去若僣偽見攻勢不俱生伏
望大王憐憫同姓係累而去所存無幾如某輩粗有知
識荷國厚恩必能用效蓋今日臣下往往擇利非大王
力宣國威則二百年基業將如何哉告大王更審問探
若果如此勢不可緩仍乞多與疑書以壊契丹燕雲從
敵之心多收此曹以為我用則轉禍為福狂瞽僣易死
有餘罪子崧不勝泣血哀鳴之至
三朝北盟會編卷八十五
