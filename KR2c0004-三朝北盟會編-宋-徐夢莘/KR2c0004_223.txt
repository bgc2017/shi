三朝北盟會編卷二百二十三
宋徐夢莘撰
炎興下帙
起紹興二十六年十月十八日丙戌盡其日
紹興二十六年十月十八日丙戌尚書右僕射万俟卨
上皇太后回鑾事實皇太后回鑾事實序曰臣聞聖
人之理天下也必以至德要道為先唯其體純孝之性
于自然謹欽愛之誠而不匱烝烝翼翼造次靡違則上
可以格于神明下可以刑于海㝢天之丕應也如形聲
之相隨也事有至難也若符契之必合瑞慶大來光映
史冊矣恭惟皇帝陛下比姚虞之盡善盡美邁湯后之
克寬克仁爰自即位以來慨念慈闈夐有封疆之阻未
明而興當食以歎履至尊之祚有萬乘之貴而未嘗一
日以為歡也大謀長算時出宸慮講信修睦斷以不疑
不憚謙辭厚幣之勞以冀承顔問膳之樂聘使交馳閱
十六載矣至于恭上冊寳以伸南陔之思宏建殿宇以
崇長樂之奉自惟鑾輿器用之屬與左右供奉之人前
期趣辦罔不畢具然後申遣信臣益加勤請天唘隣國
之意悉如聖心騩馭旋歸丕受四海九州之養閎休茂
烈焜燿今古載籍所傳未之有也繄聖孝之至格于神
明上帝溥臨默垂孚祐克濟登兹於皇懿哉顧念太史
之官以論譔為職國有大慶所當備書矧嘗下明詔俾
之緒藳而因仍積歲曠弗置員紬繹之功蔑如莫著臣
屬奉訓言典司事領遂與修撰臣允忠等博求本末趣
就編摩累月之間修章粗立凡宣諭大臣之聖語堅明
和好之遠圖肇正鴻名導迎翟輅典章之盛容衛之美
褒榮之及三世顯寵之被一同歲時用度之凡目姻族
資蔭之等差下逮參裁禮制之官服勞閨閣之吏增秩
受賜各以類陳而前後臣僚揄揚抃蹈之辭亦無不具
載起自建炎丁未迎請之初訖于紹興壬戌還御慈寧
之始以年月次之分為十冊稽探事實略已詳盡輒諏
日拜章塵于御府昔鄭國城穎之詩固非全美而唐室
元和之頌或有飾詞比之聖朝誠不可並世而語唯是
張官置局徒費廪食而潤色非工不可以仰副隆指進
退慚惕若無所容然竊謂慈寧上壽及此良月宗社保
磐石之安陛下擁如川之福怡色愉聲奉承太母冬温
夏凊彌億萬年喜氣溢于九重歡謠洽于四海表則是
書推之陛下孝治之孚以廸今日之懿自我作古貽之
方來甚盛德之舉不其偉歟臣等區區草木之微得托
名篇秩附天地以不朽實千載一時之榮遇惟陛下矜
其淺陋而賜採擇焉臣不勝幸甚紹興二十六年冬十
月十八日左宣奉大夫守尚書右僕射同中書門下平
章事兼提舉實錄院詳定一司勅令陽武郡開國侯食
邑一千九百戸食實封七百戸臣万俟卨謹序
建炎元年五月一日上即位于南京實宣和皇后從狩
之年也聖心懷思遣使不絶于道至紹興之六年凡十
載間無慮數十輩自七年正月二十五日何薛還安問
踵至三月九日車駕幸建康十一日行殿内殿進呈吏
部尚書孫近等奏奉旨講究宣和皇后合行推崇典禮
宣和皇后尊號曰皇太后詔曰推立愛之道蓋本于事
親昭欽養之誠莫先于隆禮爰正母儀之位以形孝治
之風宣和皇后静順承天柔明育德夙擁慶美是生渺
冲隂教表于六宫美化行乎四海閔予小子逢此日罹
迺骨肉之至親偕父兄而時邁十年地阻懷陟岵凱風
之思萬里使還奉上皇寧德之諱興言痛慘增慕劬勞
顧家難以何堪惟母慈之是恃念從狩襄城之野遠播
徽音將迎還長樂之宫永依善訓屬當在久亟議推崇
日用三牲期致天下之養母臨萬㝢且極域中之尊延
望慈闈恭加宣和皇后宜尊為皇太后仍令所司擇日
奉上冊寳應合行典禮令禮官討論以聞王倫等還越
四日有旨復以倫為徽猷閣學士借龍圖閣學士樞密
都承旨再使高公繪以左武大夫借拱衞大夫忠州防
禦使副之
紹興八年正月十四日臣鼎奏曰士大夫多言中原有
可圖之勢宜便進兵恐他時不便議論謂朝廷失此機
會乞召請大將更問以此事上曰不須恤此今日事勢
須當議和兩宫與皇太后皆未還若不與和則無可還
之理尚書省言大金軍前差福州管内觀察使太原府
少尹河東北路置制都總管烏陵思謀中散大夫太常
少卿騎都尉石慶克前來奉使詔吏部員外郎范同借
太常少卿充接伴使武功大夫高州刺史帶御器械劉
光遠借吉州團練使副之吏部侍郎魏矼充館伴使右
武大夫榮州防禦使知閤門事兼客省四方館使藍公
佐借慶遠軍承宣使副之二十五日三省進呈金使將
入略差官接伴館伴上曰管待之理宜稍優厚若事有
商量早遂休兵免使赤子肝腦塗地此朕之本意也詔
太常少卿吴表臣借左中大夫吏部郎中充館伴使王
倫往來就館議事接伴使范同等申金使已到常州上
曰太后春秋已高朕晨夕思念欲早相見所以不憚屈
已冀和議之成者為此樞密使秦檜曰陛下不憚屈己
講和隣國此為人君之孝也羣臣見人主卑屈懷不憤
之心此人臣之忠也君臣之用心仝得之矣上曰雖然
如此有備無患縦使和議已成亦不可弛兵備臣鼎曰
假使金人與我河南之地亦須嚴備江南參知政事劉
大中曰和與戰自不相妨若專事和好而忘戰守則堕
敵計中矣後殿引見大金人使烏陵思謀石慶等見上
首令王倫傳諭思謀等問太后淵聖聖體安畢良久思
謀奏云三十年舊人别無孝順只望和議早成上令王
倫引思謀慶令稍近前去御座咫尺復令諭思謀曰既
是舊人望留意以王倫為端明學士同簽書樞密院事
仍賜同進士出身充迎請使藍公佐宣州觀察使借保
信軍節度使提舉萬壽觀副使上曰行在所便當營建
宫殿以候太后之還宰等進表上皇太后宮殿名臣檜
等言德之大者必盡方物之報以稱其禮孝之至者必
得四表之心以寧其親天祚文武之隆世基妊姒之聖
仰模大紫前考異宮宜昭揭于鴻名以荅揚于流澤竊
以東朝置衛長存長樂之宏規中禁承顔近著寧慈之
茂實皆以體皇居于宸妙據社勢于神靈廣一人欽愛
之風極萬世尊榮之奉載新令典久屬聖時恭惟皇帝
陛下達孝通于神明要道形于海宇恢復大業對越祖
宗在上之靈仰慕小心躬蹈帝王高世之行人與能而
樂戴天復命以中興上惟履武之祥實唘生商之慶方
且致天下之養用寅奉于母儀成路寢之安示日嚴于
子道臣等率籲衆志懇請一嗣敢稽合于前聞願崇施
于遠號叶情文而並舉煥典冊以增華輦道中通朝夕
燕兩宮之樂佩環入覲時節奉萬年之觴永垂裕于無
疆益儲休于有羡伏請建皇太后宮殿以慈寧為名謹
奉表以聞禮部太常寺言奉上皇太后冊寳冊文曰嗣
皇帝臣某謹稽首拜言曰臣聞自昔受命而帝者基德
發祥必推本其所自出瑞乙生商履武造周聲之雅頌
薦之郊廟以章神物錫符之休以開萬葉紹統之慶於
皇盛炳其不可誣己天祚聖母系隆我家誕毓菲冲嗣
守大器永為劬躬詒翼委祉于我一人俾克祗德御以
奉宗廟輯寧四方用宏濟于艱難澤厚流光與覆載而
並德將竭四海之奉美萬物之報無足稱者粤若稽盛
節尊鴻名參天貳地以崇施于罔極率籲衆志訢合一
詞懇懇惓惓不勝大願謹遣太傅秦檜奉玉冊金寳上
尊號曰皇太后恭惟皇太后柔閑淵懿體備坤順清静
淡泊用合道冲自天生德而保阿之訓不勤動容中禮
而珮珩之度可則佑我文考假于有家有葛覃恭儉之
風有卷耳憂勤之志章明隆教叶内治之助峻避私恩
抑外家之寵至于德隆行尊淑聞濬發九嬪師之六宮
化之天下誦之上帝臨之有赫厥靈集大命于渺躬予
末小子懼德弗類無以荅揚宏休惟順天經叙民彛通
神明美教化實本于孝夙夜業業盡欽愛以事親期于
上下明察合三才之義中外和平得萬國之歡蓋庶幾
焉嗚呼禮莫嚴于報本唯聖人為能與天地參孝莫
大于尊親唯天子為能以天下養予小子非曰能之惟
我聖母莫盛之禮惟稱秩叙膺受典冊導迎休命還御
慈寧母儀家邦于萬斯年受福無疆博厚持載燕及羣
生予小子其永有依賴宰臣賀表曰稽考典章備嚴冊
寳望祥雲而遠想曷伸欽愛之誠御蘭殿以親臨幸上追
崇之禮慶事躬行于禁掖驩聲自洽于寰區臣等誠懽
誠忭稽首頓首恭惟皇太后殿下輔佐宸闈訓齊壼則
吉夢夙占于日照真人果應于虹流屬值艱難久暌温
凊度龍沙而修聘迎鸞輅以言還鴻名推講于前期物
采畢陳于今日組璣珮玉螭劍範金被繅籍之英華壘
篆章而精密東朝端受增重坤儀彤管有光久符基化
惟慈顔之悦豫知聖孝之昭孚臣等仰贊中興榮觀聖
旨彌文具備已儀禮于曲台列辟交欣喜趨朝于長樂
謹奉表稱賀以聞詔端明殿學士簽書樞密院事何鑄
充大金報謝使曹勛以密州觀察使副之召勛至内殿
委以祈請事宜宣諭曰汝若見金主第云父母眷屬久
蒙安存恩德所極至深至厚然歴時已久霜露之感在
人子何以安處亡者未有葬藏之期存者已過桑榆之
景兄弟聚族所存無幾今荷基纉緒上逢每歲時節風
雨晴晦常北首流涕若于此時蒙大國垂憐使父兄子
母如初則此恩皆知所自傳之子孫千萬世所不忘豈
不美乎若只令居上國一老年人爾在本國所係甚重
爾以此意盡言之當有相應至是何鑄抵金國見金主
于春水開先殿勛具陳上所宣諭及祈請之辭金主惻
然是晚耶律昭文楊仲修到館傳詔云早來使人上殿
所請宜允仍出回書相示有還太母之詔尚書省奏大
金已差副使扈送皇太后一行前來詔魏良臣充接伴
使藍公佐副之禮部太常寺言奉迎皇太后還宮實為
大慶合拜表稱賀表曰伏以瞻望慈闈喜言旋于北道
肅迎彩仗護就養于東朝臣誠懽誠忭稽首頓首恭惟
皇太后殿下位尊母儀德隆坤載六騩在御將承長樂
之顔四海均驩永被思齊之化謹遣左中大夫參知政
事同提舉詳定一同勅令來迎扈從禮儀使王次翁捧
表恭迎以聞詔令今月二十一日詣臨平鎮奉迎車駕
至臨平鎮奉迎皇太后皇帝入幄朝見宰臣文武百官
班幄外起居上初見慈容情深感極淚溼龍綃軍衛懽
呼聲震天地父老童稚攜持夾道擁觀以手加額咸歎
曰不圖復見聖神母子之重懽如此也二十三日車駕
還自臨平鎮皇太后還慈寧殿宰臣文武百官表曰萬
里回鑾慶母儀之正位九重視膳知子道之攸行運屬
昌辰光超往牒臣等誠懽誠忭稽首頓首恭惟皇太后
殿下篤生上聖克濟多艱惟事有至難在小人而則恐
然誠無不動宜上帝之是依爰禆壽康歸安福祉用薄
擊鮮而釃酒蓋將含飴以弄孫臣等略繆佐王孝資錫
類昔望殊方之信遙阻山河今趨長樂之朝喜傳鍾鼔
謹奉表稱賀以聞又表曰東朝旋軫式偕萬國之懽南
面承顔斯表一人之慶惟時盛事允軼前聞臣誠懽誠
忭稽首頓首恭惟皇帝陛下光紹丕圖再恢中㝢神武
蓋本不殺天下無以解憂良由聖德之孚坐致天心之
祐眷兹來復固異鄭伯之如初曾是艱難遠陋漢唐之
不見大欲既得衆美俱歸臣等幸際昌期繆聫榮序早
知薄后之長者實興漢家願係文母之徽音更延周歷
謹奉表稱賀以聞臣僚上言竊惟皇太后北征淹留沙
漠者十有六年尚賴陛下聖明虚心屈己上天悔禍和
好克成歸我太后此誠國家莫大之慶社稷無疆之福
乞令詞臣作為歌詩勒之金石奏之郊廟揚厲之偉績
垂之無窮獻皇太后回鑾賦頌千餘人内文理可采者
幾四百人詔推恩有差而大理正吴㮚頌為之冠其辭
曰皇帝踐祚十有六載歲在壬戌金人遣使奉皇太后
以歸仲秋丙寅龍輿及疆越戊辰事聞于上乃備法駕
嚴仗衛奉迎于東朝宸心喜極見諸天表戴髮含齒之
流踴躍抃舞罔不交賀和氣歡聲洋溢蒼旻嬪嬙賀于
宮宰衡庶尹賀于朝商賈工技賀于肆黃童白叟賀于
野咸以手加額曰於戲盛哉開闢以來所未有也仰惟
太母北征歴時兹久遐瞻沙漠如隔霄漢一旦敵人悔
禍寅奉以還吾皇帝得以周全左右侍膳長樂奉千歲
之觴盡天下之養俾虞舜之孝思獲舒周文之問安獲
展奉承宗廟社稷萬世無休一人兆姓孰非莫大之慶
也臣仰觀主上握乾符恢皇綱遭時中微有如綿帙宸
心祗懼克肖天德仁蘇羣黎風清六合迎親之思不忘
宵旰而晝夜思慮幾年于兹孝悌之至通于神明格天
以道動敵以誠曰戰曰和隨機而應先加以威幾破敵
人之胆終守以信潜消敵人之詐雖明魏絳和戎之利
然其來侵也必摧其鋒深鄙漢皇無親之言故其尋盟
也必從其請此無他孝足以格穹昊誠足以動隣國聖
心先定惟斷以成用是龍馭南歸歡動宮掖瑞慶大來
殊尤卓絶臣竊謂隆古帝王有盛德事必見于歌詩下
至有唐肅宗清奸臣且有元結之頌憲宗平淮且有柳
宗元之雅使一時豐功偉績照映萬世赫赫如前日事
以今大慶較諸重輕固已萬萬疇昔其可無文字以述
盛美事一介妄庸固不能髣髴日月末光然覩慶事寧
敢緘默謹洗心滌慮為之頌曰於皇睿明運符中興綿
于肅清乾夷坤寧孝思兢兢交三聖靈惟我文母遠征
朔土蒼旻眷顧顯持隂護爰居爰處儲降祉祜睿明紹
休匪豫匪遊人謀鬼謀迎親是求夜靡安席晝靡安几
宸心竊至迎親是議皇帝曰咨命爾輔臣朕有大計儲
思唯親輔臣稽首對揚聖志惟斷乃成願破羣議皇穹
隆赫鑒兹至德風行萬國聳動蠻貊誕揚天聲四征弗
克敵人震驚稽顙尋盟遣使旁午願旋鑾輅稽考曠古
且未曾覩帝曰休哉大慶鼎來喧傳九垓疾如驚雷廼
嚴法駕廼飾次舍千輿萬馬出疆以迓文毋在遠雷剥
日舒六龍駕輦陟巘嵩呼濟彼洪流天星翼舟微波聿
收瑞氣横秋文毋遄臨千官則儀歡聲戴馳霆震風飛
鑾車至止幅&KR0695;咸喜丕照盛美實天所唘有漢高祖安
忍無親與言分羹實忝前聞有唐德宗求之莫獲莫享
天心實有慚德惟我皇上聖孝絶倫念兹在兹虞舜周
文韙哉鴻休卓絶殊尤二聖重歡億萬斯秋究觀自
昔發揮偉績有頌有詩以詔無極睠兹日月寧容圖繪
小臣獻頌樂府是配上深喜之詔進臣一等制曰朕惟
王道隆而頌聲作蓋將告諸神明而無媿豈徒中外相
應以義理之文而為觀美哉漢宣雖興協律之事至王
褒侈辭亦莫敢當也其賢于武帝遠矣比者東朝旋軫
爾援大喜而獻焉材藻甚巨麗朕取法漢宣則虚美薰
心固在所畏特喜爾能得思齊(闕)推本(闕)進一官勉行
所學
三朝北盟會編卷二百二十三
