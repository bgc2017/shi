三朝北盟會編卷一百六十七
宋徐夢莘撰
炎興下帙
起紹興五年閏二月乙巳朔盡五月
閏二月一日乙巳詔戒飭羣臣朕惟先王之時小大之
臣咸懷忠良故能竭誠體國畢力公正時有舉措丕應
傒志用以經理國家無往而不濟朕甚慕之間者總師
前路大敵内侵此宜臣子恐懼自竭不忘夙夜而乃奉
命不虔偷情自若顧于國家若秦人視越人肥瘠委質
而仕當如是乎朕念狃于舊俗乃薄其過失先訓告而
後刑罰古之道也而今而後其共砥礪式悛爾心慕事
主之匪躬思為臣之大戒務盡忠赤以公滅私庶天下
之務靡不畢舉敢有弗共自干憲章令出惟行必罰毋
悔可令刑部鏤板遍牒行下仰監司守貳縣令太守出
榜於治所曉諭施行折彦質為兵部侍郎兼樞密都
承旨楊政為涇原路安撫使楊政字直大懷德軍人
起身寒微貌甚陋時人號為楊尅毯初為統制官下虞
候每統制飲宴政不喫其餘食衆虞候勸之曰此物極
好何不食之政曰我所請者倉米方為極好食之可常
而有味安用此為此非當食之物且不可為常識者器
重之既貴得其故妻相待如初公論稱美以龍神位四
廂都指揮使武康軍承宣使為涇原路安撫使野史曰
楊政懷德軍人為吳玠統制官從玠敗金人于和尚原
仙人關有功累遷龍神衛四廂都指揮使武康軍承宣
使五年除涇原路安撫使九年除熙河路經略使十年除
利州路安撫使知興元府金䧟陜西政走四川加侍衛
親軍馬步都虞候武當軍節度使遣統制邵俊敗金人
于隴州汧陽縣牧牛嶺十三年來朝加檢校少保歸鎮
二十一年進太尉二十六年授開府儀同三司二十七
年薨年六十程昌禹知江州江西沿海制置使程昌
禹以右朝散大夫徽猷閣待制知江州江西沿江制置
使王琰主管侍衛馬軍司王琰至行在主管侍衛馬
軍司以其軍隸韓世忠未幾罷為提舉江州太平觀
陳琳叛王德追至無為軍生擒以歸陳琳者張琦之禆
將也勇力過人屯于蕪湖縣劫張琦以衆奔偽齊王德
追至無為軍境上獲之以歸
四月太廟神主至自温州韓世忠進軍楚州賜韓世
忠詔覽奏欲依舊留屯淮甸誓與敵人决於一戰已悉
朕廹於彊敵越在海隅每慨然有恢復中原之志顧以
頻年事力未振而欎欎如此自去冬敵人深入卿首挫
其鋒鼓我六師逐廹其衆既致潜師引遁而卿復率兵
移屯淮甸進取之師特此為甚朕甚嘉之前日恐老小或
有未便委卿相度今得所奏益見忠誠雖古名將殆無
以過使朕悚然興歎以謂有臣如此禍難不足平也古
人有言閫外之事將軍制之今既營屯安便控制得宜
卿可施置自便勿復拘執至於軍餉等事已令三省施
行方此酷暑將士良勞行飭使人賫賜夏藥撫問卿並
宜知之岳飛進軍鼎州張俊以都督收楊么先遣岳
飛軍于鼎州吳錫軍于橋口俊即欲進兵或說俊曰不
可追而勝則捕一漁人耳如有不勝則都督為諸將輕
矣俊曰奈何或曰不如先張聲言諸軍人馬各已差人
犒設矣唯岳制直之軍當躬入其軍中是以犒設而進
也或不勝猶有說焉俊從之未幾以輔逵代吳錫俊駐
潭州
五月孟庾知樞密院事朱勝非免喪除觀文殿大學
士提舉臨安府洞霄宫中書舍人胡寅上疏論當復
讐不當講和胡寅為中書舍人適遇朝廷議遣何蘇等
使於金國祈請和好寅謂當修政事不宜與讐講和乃
上疏極論其事乞不講和好揮戈北向蹀血金廷用復
讐怨曰臣竊聞遣使人云中已有定議臣愚陋蒙陛下
擢寘從辨職在獻納雖小事未當猶合上聞况遣使體
大縱不預初議苟心有所未安豈敢緘默輒行論奏伏
望陛下留神省察昔孔子作春秋以示萬世人君(闕)
之術無不偹載而其大要則在父子君臣之義而已魯
桓公為齊所不共戴天之讐而莊公者乃桓公之子也
非特不能為父雪恥又與齊通好元年為齊主王姬四
年及齊狩于禚五年會齊同伐衛八年及齊同圍郕九
年及齊盟于蔇是年為齊殺子糾仲尼惡之備書于策
以著其釋怨通和之罪豈非為後世永鑒乎金人者驚
動陵寢戕毁宗廟劫質二帝塗炭祖宗之民乃陛下之
讐也頃者誤國之臣自知其才術不足以戡定禍亂而
又貪慕富貴是故譸張為幻遣使求和以苟延歲月九
年于此其效何如彼之一身叨爵竊位而去曾何足道
而于陛下聖德國家大計虧喪多矣所幸陛下智勇日
躋灼然獨見於邪言久惑之後奉將天討罪狀劉豫再
安國步漸圖恢復天下忠臣義士聞風興起各欲自效
以佐丕烈譬如人行萬里登車出門又如枝梧厦屋初
正基柱存亡治亂實係此時今乃蹈庸臣覆轍踐已失
之謀犯孔子之戒循魯莊之事忘復讐之義陳自辱之
辭臣竊為陛下不取也或謂不少有貶屈其如二帝何
臣應之曰自建炎丁未至紹興甲寅以來卑辭厚禮以
問安迎請為名而遣使者不知幾人矣知二帝所在者
誰歟見二帝之面者誰歟得金人之要領者誰歟因講
和而能息敵兵者誰歟臣但見丙午而後通和之使歸
未息肩而黃河長淮大江相次失險矣臣但聞去年冬
使者還言敵人帖服國勢奠安形于章奏傳播遠近曾未
數月而劉豫稱兵犯順矣金人者知中國所重在二帝
知中國所畏在劫質知中國所懼在用兵則常示欲和
之意平吾所恨而中國坐受此餌既久而後悟也天下
以為自是改圖必矣何為復出此謬計耶苟曰姑為是
爾豈有修書稱臣厚費金帛而成就一姑為之事也苟
曰以二帝之故不得不然則前效可攷矣况歲月益久
敵情益驕必無可通之理也臣嘗思之陛下與金人絶
則臣下無所得而人主為義舉若通和則利歸臣下而
人主受其惡故凡願奉使通和者皆身謀非國計也陛
下可不據孔子之論而决此策乎自王安石廢黜春秋
天下學士不知尊向一旦亂臣賊子接迹于四海遭逢
陛下為信此書孔子之志將伸于今日臣願陛下攷筆
削之意斷當今之事只行一二大者則美名必輝映千
古矣當今之事莫大于邊境之亂也欲紓此怨必殄此
讐而不用講和之事賢方畢集民富國治揮戈北向躪
金人之庭然後復讐之義得而人子之職舉臣等駑下
伸眉吐氣食息世間亦預榮矣苟為不然以中國萬民
之君而稱臣于讐敵則宰輔而下皆其陪臣也借使金
人欣然講解以一將軍數萬衆駐兵泗水之上欲陛下
面相結約㰱血而退不知陛下何以待之則又欲變置
吾之大臣分部吾之兵將割吾之土地而取其租賦有
一于此其能從之則無以立國不從則隳敗和好將何
據而可臣實戅昧思之不通是以略具古義凂瀆聰聽
惟陛下試加採擇或合聖意即以世讐當復無可通之
義明降指揮寢罷奉使之命刻印銷印俄頃之間初無
害日月之明適足彰陛下之無我也免累聖德誤國大
謀不勝區區納忠之至貼黃臣契勘自金人跳梁以來
天下之論或以謂必講和議或以謂必須用兵二說謬
擾無一定之論伏覩自建炎元年至今前後所遣使命
若宇文虚中王倫朱弁郭允廸魏可行崔縱洪皓龔璹
張邵前後祈請非不切至近又遣潘致堯高公繪韓肖
胄劉松年章誼孫近魏良臣王繪相繼入國竊料金人
回書必無果决之言决有信從之語殆欲欵我耳伏望
聖明深賜洞察祈請十年略無顯效議和决不可成則
臣言或可以備收錄取進止五月十三日三省同奉聖
旨中書舍人胡寅論事辭旨剴切深得獻納論思之體
可令學士院降詔奬諭寅具奏謝曰臣奏論使事尋蒙
宰執召至都堂面傳聖諭以為論議剴切得論思獻納
之體乃令學士院降詔奬諭者狂言上瀆方懼罪戾天
高聽卑遽蒙開納襄勉以勸臣下臣榮耀增激愚衷(中)
(謝)臣聞天下有至公之心有正直之論違正論拂公心
以行其邪說雖當悟及事已敗壊世已陵遲然後悔之
則無及已姑以近事明之方王安石得志託大有為之
說大有為之說者孟子之言也豈不美哉當時元勲舊
德皆言祖宗舊法不可變改安石斥之為流俗而其說
盛行自今觀之其所謂有為者乃所以召亂其所謂流
俗者皆賢才也使祖宗灼知于司馬光辭樞密副使之
時而退王安石罷新法則尚有崇觀之亂乎及蔡京秉
政託繼志述事之說繼志述事孔子之言也豈不美哉
當時忠臣義士皆以新法害民當遵元祐蔡京斥之為謗
訕而其說盛行自今觀之其所謂繼志述事乃所以遂
其私意其所謗訕者此忠言也使上皇灼知于陳瓘論
列之時而退蔡京復元祐則尚有宣靖之禍乎天下之
理一是一非出於是則入非出於非則入是理不並立
人無兩存此人才邪正之所由分而國家治亂之所由
判自古如此豈惟今哉金人深入以來和戰兩議肇於
孝慈在位之日兩議不决馴致北狩自今觀之敵人之
不可與和亦易見也而和議之說不息非特通和金人
又欲通和劉豫和之一字實懷二心以國與人亦不恤
豈不過甚矣哉原其所本起於耿南仲昌言之正猶王
安石大有為之論蔡京繼志述事之說而尊主庇民疾
仇殄惡不欲和者亦猶司馬光不以王安石為然陳瓘
不以蔡京為是八年於此此正論不勝監觀前事識者
憂之尚頼陛下險阻備嘗灼知情偽於和議輩皆已試
用了無加效此策不足中興斷自宸衷舍非從是嚴降
詔旨罪狀反賊聲罪致討一振國威豈於金人尚肯通
使臣禀性素愚誤以文字上簡聖知擢置綸闈仍使獻
納適覩何蘚之事深恐和說復行國論頃危士氣沮喪
所繫不細遂具陳奏陛下憲天聰明灼見忠志曲賜褒
論以來衆言使天下忠義之士皆知陛下雪恥復仇之
意用賢才修政事厲兵選將駸駸北向以為迎二帝之
實大計一定邪說不行中興可期宗社之福豈獨微臣
忝竊恩詔以為今日美談而已哉恭惟奎壁之光下照
蔀屋謨訓之懿遠播寰區顧臣何人仰承大賜臣敢不
益堅志罄謀猷庶殫毫髮之勞用答乾坤之施
三朝北盟會編卷一百六十七
