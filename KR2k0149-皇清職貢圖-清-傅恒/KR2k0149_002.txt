皇清職貢圖卷二
西藏所屬衛藏阿爾喀木諸番民
西藏所屬衛藏阿爾喀木諸番婦
西藏所屬布嚕克巴番人
西藏所屬布嚕克巴番婦
西藏所屬穆安巴番人
西藏所屬穆安巴番婦
西藏巴哷喀木等處番人
西藏巴哷喀木等處番婦
西藏密尼雅克番人
西藏密尼雅克番婦
魯康布札番人
魯康布札番婦
伊犂等處台吉
伊犂等處台吉婦
伊犂等處宰桑
伊犂等處宰桑婦
伊犂等處民人
伊犂等處民人婦
伊犂塔勒奇察罕烏蘇等處回人
伊犂塔勒奇察罕烏蘇等處回人婦
哈薩克頭目
哈薩克頭目婦
哈薩克民人
哈薩克民人婦
布嚕特頭目
布嚕特頭目婦
布嚕特民人
布嚕特民人婦
烏什庫車阿克蘇等城回目
烏什庫車阿克蘇等城回目婦
烏什庫車阿克蘇等處回人
烏什庫車阿克蘇等處回人婦
拔達克山回目
拔達克山回目婦
拔達克山回民
拔達克山回民婦
安集延回目
安集延回目婦
安集延回民
安集延回民婦
安西廳哈密回民
安西廳哈密回民婦
肅州金塔寺魯克察克等族回民
肅州金塔寺魯克察克等族回婦
西藏古西南徼外諸羌戎地唐宋為吐蕃部落
今皆皈依達賴喇嘛我
朝命大臣駐守之其地有四曰衛曰藏曰阿爾曰
喀木共轄城六十餘番民男戴高頂紅纓氊帽
穿長領褐衣項掛素珠女披髮垂肩亦有辮髮
者或時戴紅氊凉帽富家則多綴珠璣以相炫
耀衣外短内長以五色褐布為之能織番錦毛
罽足皆履革鞮其賦税俱進之達賴喇嘛
布嚕克巴部落在藏地之西南本西梵國所屬
西藏郡王頗羅鼐始招服之今每歲遣人赴藏
恭請
聖安其男子披髮裹以白布如巾幘然著長領褐衣肩
披白單手持素珠婦女盤髮後垂加以素冠著
紅衣外繫花褐長裙肩披青單項垂珠石纓絡
圍繞至背其俗知崇佛唪經然皆紅教也
穆安巴部落本亦西梵國所屬因與布嚕克巴
番人接壤常赴藏地其男子披髮頂覆紅牛毛
毶毶四垂褐衣革鞮肩披黃單女披髮約以金
篐綴珠鈿褐衣跣足亦有著革鞮者
巴哷喀木部落在藏地之東所屬有裏塘巴塘
查穆鐸等處其男子戴白氊銳頂帽上插鳥羽
三枝著紅褐長領衣皂襪朱履胸佩護心小鏡
時負番錦等物赴蔵貿易婦女盤髻戴紅綠布
冠額綴珠鈿領圍繡巾肩披紅單衣用各色褐
布外繫緣邊褐裙束以錦帶跣足不履亦有著
革鞮者多皈依紅教
密尼雅克番人在打箭爐口外居蔵地之東亦
多皈依紅教男戴圓頂氊盔著窄袖綿甲背負
鐵板脛裹行縢赤足不履出入必佩利刃彎弓
挾矢以射獵為事婦女披髮後垂蒙以青帛綴
珠為飾耳戴大環繫青絲三綹著三截緣邊褐
衣五色花袖而肩背間交縈青紅帛布亦雜綴
以珠石蓋川省苖蠻種類也
魯康布札部落在藏地之西南數千里荒野蠢
頑不知佛教男婦冬衣獸皮夏衣樹葉時捕諸
毒蟲以充食其人亦無赴藏者
伊犂即古屈里地也舊為厄魯特部落所屬有
二十一處乾隆二十年
我師平定遂隸版圖其人專事遊牧冬就燠夏就
涼居無定處山多積雪得雨消融足資灌溉或
招回人耕種有黍麥榖數種産瓜與葡萄而桃
李梨杏亦皆有之其頭目謂之台吉戴紅纓高
頂平邊氊帽左耳飾以珠環錦衣錦帶腰插小
刀佩椀巾穿紅牛革鞮其婦辮髮雙垂約以紅
帛綴珠兩耳珠環衣以錦繡其冠履俱與台吉
同
伊犂等處台吉之下各置宰桑以轄民人部落
職有大小以所轄之遠近為差男戴紅纓高頂
捲邊皮帽左耳亦飾珠環衣長領衣或以錦繡
或以紵絲氆氌腰插小刀佩椀巾穿紅牛革鞮
其婦人服飾亦俱與台吉之婦相似蓋亦無甚
區别也
伊犂民人以遊牧為事耕鑿咸仰食於回人男
帶黃頂白羊皮帽左耳飾以銅環著無面羊皮
衣腰繫布帶穿黃黑革鞮婦辮髮雙垂兩耳俱
貫銅環其冠服革鞮亦與男子同
伊犂貿易回人族姓不一住伊犂之塔勒竒察罕
烏蘇等處與諸厄魯特貿易又有阿克素庫車
葉爾竒木喀什噶爾呼騰等五種回人各居城
堡以耕牧為生乾隆二十年平定伊犂其回人
阿迪斯伯克烏素卜等輸誠向化赴
熱河朝覲
賜賚遣歸男戴紅頂貂帽著金絲織錦衣束錦帶穿
嵌花革鞮回婦辮髮雙垂約以紅帛綴珠為飾
其冠服則與男子相同能織番錦俗稱回子錦
每錦一端可易馬十餘匹或羊數十隻
哈薩克在準噶爾西北即漢大宛也有東西二
部自古未通中國乾隆二十二年東哈薩克之
阿布賴阿布爾班必特西哈薩克之阿必里斯
等先後率衆歸誠各遣其子姪赴京瞻仰並進
獻馬匹遂隸版圖其俗以遊牧為生亦知耕種
頭目等戴紅白方高頂皮邊帽衣長袖錦衣絲
縧革鞮婦人辮髮雙垂耳貫珠環錦鑲長袖衣
冠履與男子同其民人男婦則多氊帽褐衣而
已
布嚕特在準噶爾西南亦回種也有左右二部
乾隆二十三年左布嚕特之嗎母特庫里右布
嚕特之哈拉博托等率其部落先後歸誠各遣
使進京瞻仰遂隸版圖其俗以耕牧為生男戴
長頂高沿帽約以白縧四道衣長領錦衣腰繫
紅帶足履紅革鞮婦人辮髮雙垂耳貫珠環衣
鑲邊長袖錦衣冠履亦同男子
烏什庫車阿克蘇等城回人西域回部也又有
互闐五城即古于闐國其回目謂之和卓木各
城有伯克以轄之乾隆二十三年烏什城霍集
斯伯克遣子莫雜帕爾來京瞻仰頭裹錦巾頂
插金條如花葉狀行則瑲然有聲錦衣錦帶履
花革鞮蓋回俗貴者之服飾也婦人辮髮雙垂
耳貫珠環錦鑲衣花革鞮至回民男婦則小白
帽褐衣大約與吐魯番相似地有城郭村落室
廬土産五榖瓜菓男勤耕作女知織紝牲畜駝
馬牛羊皆有之
拔達克山在喀什噶爾之西二千餘里蓋西域回
部之稍大者乾隆二十四年秋大兵追擒逆回
兩和卓木至其地其酋素爾坦沙協力堵截執
殺兩和卓木獻馘軍門輸誠内屬遣使赴京瞻
仰貢獻狗馬槍械等物其附近之坡羅爾等城
回人亦俱聞風向化男女服食大約與喀什噶
爾等城回俗相同其言語謂之帕爾西話
安集延城在喀什噶爾西北千餘里其地與布
嚕特接壤各部回人多有往彼貿易者乾隆二
十四年秋大兵平定喀什噶爾其目厄爾得尼
伯克遂納欵歸誠其人以貿易耕種為業言語
服食大概亦與喀什噶爾等城回俗相同
哈密回民即唐時回紇苗裔明置哈密衛嗣服
屬於準噶爾
本朝定鼎回長奉貢襲封至康熙年間西路用兵
為設駐防武臣屹為重鎮其人男戴紅頂黑簷
帽衣長領齊袖衣婦人披髮四垂戴瓜皮小帽
衣用各色褐布飲食風俗俱同内地回民歲貢
哈密瓜等物其瓜州五堡回民則係雍正年間
投誠安插者服飾與哈密同
魯克察克皮禪二族回民俱吐魯番部落亦唐時
回紇苗裔也
本朝雍正四年投誠内附安插於肅州之金塔寺
威魯堡給田耕種以資生計男子戴綠頂皮帽
衣褐布長領衣婦人髮垂兩綹戴紅帽斜插沙
雞翎衣用紅綠等色布足靴以布帶縱横繫之
其飲食風俗亦同内地回民
皇清職貢圖卷二
