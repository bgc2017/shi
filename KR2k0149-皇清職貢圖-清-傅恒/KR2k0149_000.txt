乾隆十六年六月初一日大學士忠勇公(臣)傅恒
奉
上諭我朝統一區宇内外苗夷輸誠向化其衣冠狀貌
各有不同著沿邊各督撫於所屬苗猺黎獞以及外
夷番衆仿其服飾繪圖送軍機處彙齊呈覽以昭王
會之盛各該督撫於接壤處俟公務往來乘便圖寫
不必特派專員可於奏事之便傳諭知之欽此
御製題皇清職貢圖詩
累洽重熙四海春
皇清職貢萬方均書文車軌誰能外方趾圓顱莫不親
那許防風仍後至早聞干吕已咸賓塗山玉帛千秋述
商室共球百禄臻詎是索疆恢此日亦惟
謨烈賴
前人唐家右相堪依例畫院名流命寫真西鰈東鶼覲
王會南蠻北狄秉元辰丹青非為誇聲教保泰承庥慎
拊循
乾隆辛巳秋日
恭和詩
(臣)劉統勲恭和
梯航環望
帝京春翊戴遥歡
聖澤均端為
王猷昭赫濯盡教海宇識
尊親充庭玉帛三重陛殊製冠裳九列賓揚
烈覲
光功德溥遠來近悦後先臻竒厖共訝新增部安樂渾
忘異地人名未耳聞身已到形因目睹繪偏真
江河别派歸溟渤星宿周天共北辰職貢圖成
奎藻詠萬斯年永典章循
(臣)梁詩正恭和
覃敷
帝澤煦如春按牒欣看列貢均豈有昄章分内外早
知拜舞並尊親飛車久已通重譯覘律咸來備
九賓鞮寄東西殊俗紀共球大小萬邦臻階前
干羽恢
先烈域外梯航奉
聖人掌隸職方疆索廓編成王會畫圖真恰同盖地
陳西母合並周天拱北辰指點
皇風遐鬯處千秋綏遠識遵循
(臣)劉綸恭和
一家中外奉
王春舊隸新藩式
化均貢道夏書規自狹職方周制屬尤親冠裳異用
俾從朔臣僕同稱敢備賓九埜昧荒伊古限
萬年清晏我
朝臻名簽别部通臚句字譯旁行彙舌人物土陳風
資考
治披圖系說取存真寅承
開國徠庭日快覩
恢疆輯瑞辰賡
詠恰宜隨
凱奏星軺里鼓記堪循
(臣)金德瑛恭和
藻采新橅萬彙春披來
聖澤邇遐均明堂日月
恩威溥屬國梯航翼戴親犬馬有情知戀
主雁鴻依候似來賓
皇風景應蕃釐集王會歡從
夀域臻敢附凌烟聯劍珮欣隨舞獸覲
天人書中舊闕傳聞異班外新增面目真比物鑄形
存鼎鼐
膺圖作繪麗星辰永蔵冊府超前古覆載無私
帝率循
(臣)薰邦達恭和
無邊大地沐陽春底貢
彤庭辨土均八表車書同暨訖萬方玉帛共尊親明
駝毳帳開蔥嶺細馬金韉織罽賓折箠自看咸
率俾浮航寧敢憚遄臻虞階干羽承
前烈禹甸璆琳致遠人玉府駢羅琛賮盛緹囊省識畫
圖真雨風和會凝
皇極星宿周環拱
北辰斧藻丹黃宣立本圖披王會更重循
(臣)裘曰修恭和
職貢圖開六合春東西南朔服維均淘金撈玉
方輿異海誌山經覩記親心似露葵知所向身
隨陽鴈遠來賓唐虞以上初無紀秦漢而還未
克臻地或不毛咸我土類雖非種亦吾人寧妨
舊俗衣冠陋但被仁風面目真貳負詎能殊甲
子支祈早已付庚辰丹青册府垂彪炳世世蒙
庥永率循
(臣)于敏中恭和
王會圖登四表春獻琛奉朔凛惟均
定功誕播同風盛歸極羣懷就
日親奚啻旅獒西底貢還看候鴈北來賓漠裘蒙帕
心咸讋闐玉宛駒跡並臻卭筰翾依
干羽陛溟瀛鱗集卉皮人博陵漫詡場能擅司馬應
慙傳失真輿地志兼踰戊巳勲臣
贊共紀庚辰
天章式示
詒謀遠文軌從今奕葉循
(臣)介福恭和
鴻圖式廓一家春亥步遥瞻道里均露犬紈牛歸
職貢雕題漆齒識
尊親漢庭漫說通烏弋唐室徒誇服罽賓寳玉河干
乘月現名駒海外籋雲臻虬鬚酷肖
咨名手
鳳藻高翔仰
至人歸極永傳
今有赫鑿空始信古非真三階景運
三朝慶萬國歡心
萬夀辰武偃文修彰格被漸摩
聖化日循循
(臣)觀保恭和
帝澤能回絶漠春歸仁欣隸職方均共球大小懷柔
遠
雲日光華覆被親寳獻玉河咸輯瑞
威宣月竁悉來賓占風測水何堪擬航海梯山莫不
臻五服葵傾遵土訓四門鱗集
詔行人載稽烏譯狼歌廣爰寫文衣革履真繪事傳
神輝
册府版章式廓辨星辰自兹絡繹趨王會按籍憑
將粉本循
(臣)王際華恭和
六幕羣霑我澤春丹青寰宇邇遐均瞻雲豈憚
重研會縮地從教萬里親籍按皇輿恢亥步圖
開昧谷接寅賓南夷象賂頻求獻青海龍媒况
畢臻寧為旅獒登異物偶緣孔鳥紀方人明堂
作繪還依古花面添毫却肖真彌望風邱都入
畫未分星夜共朝辰充庭寫像邀
鴻藻格被
勲高仰
舜循
(臣)錢汝誠恭和
紹庥
聖緒澤如春規外飱
恩效貢均鱗集氊茸元日會象來琛賮百蠻親典儀
菉幣臚方物畫史圖形備遠賓寳玉名駒魚貫
列雕題緩耳鴈行臻凥連欵塞編都護體薦迎
門委舌人盤礴丹青毛髮動經營縑素服裳真
拓疆方喜逾西極受吏同趨拱北辰直軼周書
唐粉本永垂
隆軌萬年循
(臣)錢維誠恭和
風調六幕徧生春屬國來同道里均如日方中
咸覆冒光天之下共尊親黃支烏弋通千候丹
穴空桐列九賓
累葉重熙增式廓諸蕃徯應恰駢臻分明繁露爻閭會
指點雕題闟耳人僕鑒衣冠描欲肖兜離言語
譯偏真朝宗直擬川歸海環向遥同星拱辰拓
土况今踰二萬
威行捐毒與休循
(臣)竇光鼐恭和
我
皇底治澤如春綿宇
聲名職貢均
謨烈自承
三聖遠車書共識一家親為依故事圖王會正喜新疆
徠國賓置尉列郵皆綺錯制駝駕象盡雲臻扶
桑東影無分土弱水西流有度人海色嶽形全
欲似雕題深目各成真珍同盖地輝元圃象法
周天拱北辰保業底須君奭訓
敷言作極萬年循
(臣)蔣檙恭和
騐風入貢世如春四海梯航
帝澤均
德播外方皆面内
威加疏屬亦來親千屯麥熟輸都護九府流泉逮罽
賓自
昔幅員原式廓於
今琛賮更咸臻明都聲暨寒門域日際光臨月竁人
吚嗢展時聽稍辨䫜顤列處寫全真豈誇右相
昌唐蹟直邁成周會洛辰永共球圖昭世寳
宸章炳煥億年循
皇清職貢圖地理類三(都會郡縣之屬)
提要
(臣)等謹案
皇清職貢圖九卷乾隆十六年奉
勅撰以朝鮮以下諸外藩為首其餘諸藩諸蠻各
以所隸之省為次會
聖武遠揚勘定西域拓地二萬餘里河源月&KR1208;之
外梯航鱗集琛賮旅来乃增繪伊犁哈薩克
布魯特烏什巴達克山安集延諸部兵為三
百餘種分圖系說共為七卷告成于乾隆二
十二年迨乾隆二十八年以後愛烏罕霍罕
啟齊玉蘇烏爾根齊諸部咸奉表入覲土爾
扈特全部自俄羅斯来歸雲南整欠景海諸
土目又相繼内附乃廣為續圖一卷每圖各
繪其男女之狀及其諸部長屬衆衣冠之别
凡性情習俗服食好尚㒺不具載考南史載
梁武帝使裴子野撰方國使圖廣述懷来之
盛自荒服至海表凡二十國張彦遠歷代名
畫記載梁元帝有職貢圖史繩祖學齋佔畢
引李公麟云元帝鎮荆州作職貢圖狀其形
而識其土俗凡三十餘國其為數較今所繪
不及十分之一至山海經所載諸國多出虚
撰槩不足憑漢書西域傳以下史家所述多
出傳聞核以道里山川亦往往失實又不及
今之所繪或奉贄貢篚親覩其人或仗鉞乘
軺實經其地允攝提合雒以来所未覩之隆
軌然伏讀
御題長律方以
保泰承庥殷殷咨儆此
景命所以重申
天聲所以益播也自今以往占風騐海而至者當
又不知其凡幾珥筆之臣且翹佇新圖之更
續矣乾隆四十三年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
