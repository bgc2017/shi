皇清職貢圖卷八
貴陽大定等處花苗(以下貴州省)
貴陽大定等處花苗婦
銅仁府屬紅苗
銅仁府屬紅苗婦
黎平古州等處黑苗
黎平古州等處黑苗婦
貴定龍里等處白苗
貴定龍里等處白苗婦
修文鎮寧等處青苗
修文鎮寧等處青苗婦
貴筑龍里等處東苗
貴筑龍里等處東苗婦
平越清平等處西苗
平越清平等處西苗婦
永豐州等處儂苗
永豐州等處儂苗婦
平越黃平等處夭苗
平越黃平等處夭苗婦
貴筑修文等處蔡家苗
貴筑修文等處蔡家苗婦
貴陽府屬宋家苗
貴陽府屬宋家苗婦
清平縣九股苗
清平縣九股苗婦
廣順大定等處龍家苗
廣順大定等處龍家苗婦
普定永寧等處馬鐙龍家苗
普定永寧等處馬鐙龍家苗婦
貴定縣平伐苗
貴定縣平伐苗婦
貴陽安順等處補籠苗
貴陽安順等處補籠苗婦
貴陽安順等處狆家苗
貴陽安順等處狆家苗婦
定番州谷藺苗
定番州谷藺苗婦
黎平府羅漢苗
黎平府羅漢苗婦
都勻平越等處紫薑苗
都勻平越等處紫薑苗婦
遵義龍泉等處楊保苗
遵義龍泉等處楊保苗婦
都勻黎平等處𦍕獷苗
都勻黎平等處𦍕獷苗婦
廣順州克孟牯羊苗
廣順州克孟牯羊苗婦
大定府威寧州猓玀
大定府威寧州猓玀婦
大定府威寧州黑猓玀
大定府威寧州黑猓玀婦
大定安順等處白猓玀
大定安順等處白猓玀婦
貴州等處犵狫
貴州等處犵狫婦
餘慶施秉等處水犵狫
餘慶施秉等處水犵狫婦
貴定縣剪髮犵狫
貴定縣剪髮犵狫婦
平越黔西等處打牙犵狫
平越黔西等處打牙犵狫婦
平遠州披袍犵狫
平遠州披袍犵狫婦
平遠州鍋圈犵狫
平遠州鍋圈犵狫婦
鎮遠施秉等處犵兜
鎮遠施秉等處犵兜婦
貴定黔西等處木狫
貴定黔西等處木狫婦
荔波縣&KR2829;𦍕狑狪猺獞
荔波縣&KR2829;𦍕狑狪猺獞婦
定番州八番
定番州八番婦
大定府屬六額子
大定府屬六額子婦
普安州屬僰人
普安州屬僰人婦
下游各屬峒人
下游各屬峒人婦
貴定縣猺人
貴定縣猺人婦
廣順貴筑等處土人
廣順貴筑等處土人婦
貴定都勻等處蠻人
貴定都勻等處蠻人婦
花苗本西南夷亦苗之一種向無土司自明時
隸之貴陽大定遵義等府民苗雜居與編戶一
體輸糧有大頭小花之稱衣以蠟繪花於布而
染之既染去蠟則花紋似錦衣無襟袵挈領自
首以貫於身男以青布裹頭女以馬尾雜髮編
髻大如斗攏以木梳俗以六月為歲首每歲孟
春擇平地為月場男吹蘆笙女搖鈴盤旋歌舞
謂之跳月相悅則共處生子乃歸夫家其性戅
而畏法
銅仁府屬紅苗元及明初分置長官司以領之
萬歷間銅仁大萬二土司改土歸流設銅仁縣
治
本朝雍正八年平松桃紅苗復移駐同知以資彈
壓仍領省溪等八土司歲徵苗糧八十餘石其
在坡東坡西者地連黔楚蜀三省山深箐密俱
係生苗向頗劫掠為患自𠞰撫後亦俱斂戢矣
苗有石麻田龍等姓衣用自織斑絲男椎髻約
以紅帛女戴紫笠短衣絳裙緣以錦垂帶如佩
其俗五月寅日夫婦各宿鍵戶禁語以避虎倀
性悍好鬭婦勸乃解
黎平等處黑苗宋時設古州八萬軍民總管府
以鎮撫之明洪武初諸洞來朝分置十四長官
司後於其地設黎平府治而古州八寨丹江一
帶向居化外
本朝雍正七八年間開闢苗疆仍留古州等土司
化誨管轄認納苗賦至十三年豁免其人衣短
尚黑女綰長簪垂大環衣裙緣以色錦皆跣足
陟巉巖捷如猿猱頗勤耕織寒無重衣夜無卧
具食惟糯稻炊熟以手摶食藏肉甕中以腐臭
為佳女嫁三日仍還母家向壻索頭錢不與則
另嫁以臘月辰日為歲首每週一紀以牡牛祭
神謂之喫牯臟
白苗亦西南夷之一種其族類不可考歴代並
無土司管轄明時始列版圖貴定龍里黔西等
縣皆有之民苗雜居一體輸賦男科頭赤足婦
盤髻長簪衣尚白短僅及膝歲以牯牛祀祖惟
主祭者衣青先期擇牡者與各寨牛合鬭勝即
為吉跳月之習與花苗同性戅厲轉徙不恒
青苗亦西南夷之一種向無土司管轄修文鎮
寧黔西等縣皆有之明代始列版籍與民人雜
居一體計田輸稅其人衣尚青出入必佩刀攜
弩婦人以青布蒙首綴以珠石短衣短裙性雖
悍而知畏法不敢為盜在平遠者名箐苗不善
治田惟種荍麥稊稗衣蔴衣皆自織男未婚者
剪腦後髮娶乃蓄之
貴筑龍里等處東苗元時設貴筑等長官司轄
之明初改土歸流置貴筑清平等縣
本朝康熙年間復設龍里縣仍領羊腸大小谷龍
三土司其人有族無姓以花巾束髮衣衫短不
及膝婦人多服花布帔肩繫細褶短裙中秋日
以牡牛祀祖集親屬延巫師循序而呼鬼之名
竟晝夜乃已春獵獲禽必以祭跳月與花苗同
畏見官長事有不平聽鄉老決之急公服役比
於良民
西苗之名所以别乎東苗也在平越清平等處
唐時為金筑安撫司所屬明洪武時改為揚義
長官司有謝馬何羅雷盧等姓衣尚青性質實
畏法少爭訟俗以十月收穫後每寨出牡牛三
五隻延善歌祝者著氊衣大帽履革靴前導男
婦悉青衣綵帶吹笙蹈舞隨之歴三晝夜乃殺
牛以祀名曰祭白號除夕置酒呼老幼姓名謂
之叫魂
儂苗本廣西泗城土府所屬
本朝雍正五年改土歸流以其地設永豐州分隸
黔省蓋即廣西西隆州土人之類也其男子俱
薙髮衣服與漢人同婦人短衣長裙首蒙青花
巾勤於耕織歲輸苗賦頗遵禮法
夭苗多姬姓相傳為周後向無土司管轄明時
隸平越黃平等府州民苗雜居一體計田輸賦
衣尚青左衽女工紡織善染以十一月為歲首
其性柔順勤儉安貧近亦讀書應試其居陳蒙
爛土夭壩者緝木葉為衣繫以短裙婚姻以野
合而成尚沿陋習
蔡家苗本春秋蔡人之裔蔡為楚子蠶食俘其
民而放之南徼遂流為夷向無土司管轄明時
隸貴筑修文清平清鎮威寧大定平遠等州縣
民苗雜居一體計田輸賦男子以氊為衣婦人
髻高尺許用長簪挽之短衣長裙翁婦不通言
頗異苗俗
宋家苗本春秋宋人之裔其先亦為楚子所俘
流為南夷向無土司管轄明時隸貴陽府民苗
雜居一體計田輸賦男子帽而長襟婦人笄而
短襟女嫁時夫家遣人往迎母家率衆箠楚之
謂之奪袍頗通漢語勤耕織知禮法有讀書入
泮者
清平縣屬凱里地方之九股苗本南夷種後漢
諸葛亮南征悉𠞰除之僅存九人其後蔓延遂
名九股先屬播州之安寧安撫司
本朝康熙四十一年改土歸流隸清平縣男女習
俗服食與黑苗同而性尤剽悍以鎧甲為常服
自膝以下用鐵片纏裹左執木牌右持標桿口
銜利刃捷走如飛又善造強弩能貫重鎧雍正
十年出肆劫掠經官兵𠞰撫遂搜繳兵甲建城
安汛同於内地
龍家苗宋時為烏撒部在廣順者明初設安撫
司以轄之後於其地置廣順州在大定平遠者
元明俱授其酋為宣慰使
本朝康熙三年改土歸流置大定平遠二府州民
苗一體計田輸賦男束髮不冠女螺髻上指若
狗耳狀故亦有狗耳之名衣綴五色藥珠貧則
以薏苡代之春日立竿於野男女遶竿擇配謂
之跳鬼竿女得所悅則奔之其親黨以牛馬贖
回始通媒妁善入水捕魚如獺然
馬鐙龍家苗在普定永寧等處元明時屬西堡
等六長官司管轄置普定衛永寧州領之
本朝改衛為縣革西堡寧谷二土司餘仍分領如
故其人多張劉趙姓衣尚白男子束髮婦人以
緇布製冠若馬鐙然故以為名性淳樸勤耕作
急公輸稅與良民埒
平伐苖在貴定縣明初置新添衛領平伐等六
長官司後又設貴定縣
本朝康熙雍正年間裁衛併縣革去丹平把平二
土司仍留平伐等四土司男子披草衣女繫長
裙婚姻及享賓皆屠狗性喜鬭出入必持鎗棒
近皆馴服力田輸稅與齊民一體
補籠苗五代時楚王馬殷率邕管柳州兵討雨
江溪口至黔留戍其後遂流為夷散處於貴陽安
順南籠平越都勻等處宋時為普里于矢等部
元明以後各置土司分轄先後設貴陽等府治
本朝雍正年間改土歸流以南籠廳為南籠府井
仍領各土司苗人衣尚青以帕束首女青布蒙
髻長裙細摺多至二十餘幅歲首男女相聚擊
銅鼓吹蘆笙唱歌為樂畜蟲名金蠶以毒藥染
箭鏃出入恒持強弩利刃睚眦必報近皆寧戢
與齊民一體輸賦其子弟有讀書識字者
狆家苗亦五代戍兵之後貴陽安順南籠平越
都勻等五郡皆有之其部落沿革均與補籠苗
同蓋别以氏族稱之者服飾亦俱相似每歲孟
春編五色布為小毬男女跳舞視所歡擲之奔
者不禁聘用牛視妍醜為多寡有至三五十頭
者祭尚枯魚歲時擊銅鼓或掘地得之即以為
諸葛所遺富者重價以購其輸賦亦與齊民一
體
谷藺苗在定番州明時始設州治以程番等十
七長官司屬之
本朝康熙雍正年間先後革去太華等三長官司
改土歸流仍領程番等十四長官司男女皆
短衣男性剽悍善擊刺出入必持鎗弩諸苗皆
畏之近頗寧戢婦以青布蒙髻勤織紡其布最
為細密有谷藺布之名人多爭購每歲認納苗
賦三十餘兩
羅漢苗在黎平府屬其部落沿革俱與黑苗相
同苗有不留髭鬚而謂之羅漢者故即以此為
名蓋同類而異稱也衣尚黑男未室則插羽於
首遠者為生苗短衣挾弓弩性悍喜鬭婦人散
髮綰插木梳數日必以水沃之以金銀作連環
飾耳衣以雙帶結背長裩短裙或止繫長裙垂
繡帶一幅曰衣尾能養蠶織錦歲輸苗賦一百
餘兩
紫薑苗都勻平越黃平清平丹江皆有之在都
勻平越黃平清平者舊設丹平等長官司
本朝康熙雍正年間先後改土歸流仍領邦水等
土司在丹江者明以前係化外生苗雍正八年
新闢苗疆置丹江通判駐之其人衣尚黑色男
女俱椎髻纏以黑布男子肩披鐵鎧佩刀負鎗
輕生好鬭得仇人輒生啖其肉以十一月為歲
首至期閉戶持忌七日而後啟惟平越黃平諸
苗近頗向化能通漢語亦有讀書應試者田賦
亦與民一體輸納
楊保苗係播州楊氏之裔在遵義者元時為播
州安撫司明初授為宣慰司尋改遵義府治本
隸四川
本朝雍正五年始改隸黔省在龍泉者元時屬思
州安撫司明永樂間分置龍泉坪長官司後改
為縣仍設土縣丞等官
本朝康熙初改土歸流其人衣尚青以青布蒙首婦
綰髻向前衣短衣繫細摺長裙緣以錦繡與民
雜處婚姻葬祭頗同漢人惟性怯而狡官追攝多
不肯即出田賦亦與民一體輸納
𦍕獷苗都勻黎平黃平龍泉龍里石阡施秉餘
慶等處皆有之元明時與補籠羅漢紫薑楊保
等苗同一土司管轄其部落沿革亦同蓋亦諸
苗中之同類而異名者其苗種最繁衣尚青婦
椎髻以藍布纏之繫絲錦細摺裙其俗荆壁不
塗桑戶不扃出入以泥封之男子訃口而耕女
子度身而織暇則以漁獵為事婚葬與漢人同
在黎平者認納田賦餘亦與民一體計田輸稅
克孟牯羊苗蓋亦苗之一種在廣順州深山中
明時與龍家等苗同屬金筑安撫司後改建州
治遂隸版圖苗人懸崖鑿竅而居構竹梯上下
高者百仞男青衣椎髻女盤髻短裙耕不挽犁
以錢鏄發土耰而不耘婚以躧笙而偶生子至
免乳始納聘財應輸田糧與民一體完納
猓玀在威寧州之水西蜀漢時有濟火者從諸
葛亮破孟獲有功封羅甸國王其後為安氏元
明内附授宣慰使
本朝康熙初改土歸流置咸寧州治領偏橋正副
二長官司仍以安氏世襲其正妻曰耐德嗣子
如幼不能主事耐德即為女官男青布纏頭短
衣大袖女辮髮亦纏以青布銀花貼額耳垂大
環拽長裙三十餘幅性悍喜鬭俗尚鬼又名羅
鬼有黑白二種别有文字曰鬼字夷民一體輸
稅土産馬
黑猓玀在威寧州水西等處即係猓玀同類宋
時為烏撒部元明屬水西宣慰使其人深目黝
鼻長軀黑面薙髭而留髯以青布纏頭衣尚黑
短衫大袖女繫細摺長裙其性愚而重信喜畜
馬好馳騁習鎗弩以射獵為事歸流以來夷民
一體計田輸賦
白猓玀與黑猓玀同類又名白蠻惟黑為大姓
白為下姓不與通婚大定安順永寧普定等處
皆有之在大定者宋時與黑猓玀並為烏撒部
其沿革亦同在安順者宋時為普里部明初始
置安順府治在永寧普定者明時各設長官司
本朝康熙初改土歸流仍以土司轄之男女衣尚
白纏頭亦俱以白布飲食無盤盂置物三足釡
中男女聚而啖之居普定者為阿和以販茶為業
應輸糧賦悉按期完納
犵狫係西南夷黔中所在多有之向無土司明
始歸流分隸各州縣其種類亦不一男女以幅
布圍腰旁無襞積謂之桶裙花布曰花犵狫紅
布曰紅犵狫各為一族不通婚姻屋宇去地數
尺架以巨木上覆杉葉如羊柵謂之羊樓與民
雜處一體計田輸賦
水犵狫亦係西南夷在餘慶施秉鎮遠等處元
及明初分設各土司管轄後改土歸流增置郡
縣仍領土司其人善捕魚雖隆冬亦能入淵故
以為名性淳謹勤耕作風俗與民間相似男子
衣服亦與民無異惟婦人喜服細摺錦邊裙猶
沿苗俗民夷雜處一體計田輸賦
剪髮犵狫亦苗人中之一種在貴定縣明時與
平伐諸苗同領於土司
本朝雍正五年亦同時改土歸流男女挽髻於頂
蓄髮寸許四垂長則剪之故名剪髮犵狫習俗
鄙儉勤于耕織輸賦同齊民
打牙犵狫在平越黔西等處元明時並屬於土
司
本朝康熙初改土歸流男藍布纏頭披牛毛氅衣
女織青羊皮為長桶裙緣以層錦將嫁必先折
其二齒恐妨夫家所謂鑿齒之民也又剪前髮
而披後髮取齊眉之意習俗鄙儉力田輸稅頗
知畏法
披袍犵狫亦苗夷之一類宋時並為烏撒蠻部
元明亦俱領於土司
本朝康熙初置平遠州流官遂隸版圖俗衣短衣
外披無袖袍前短後長故謂之披袍犵狫女衣
領間綴海巴纍纍以為飾裙以五色羊皮織成
性淳謹勤耕作時操爐具鑄犁鋤以為生
鍋圈犵狫亦在平遠州與披袍犵狫同類而異
名俗嗜酒惰於耕作男以葛織斜文為衣婦以
青布束髮如鍋圈状短衣長裙病則延鬼師用
虎頭一具縈以色絲置箕内禱之
犵兜亦犵狫之一類鎮遠施秉黃平等處皆有
之與𦍕獷諸苗雜處其部落沿革亦同好居高
坡不為藩籬性嗜酒時佩刀弩入山以捕獵為
事計田輸稅同於齊民
木狫與剪髮犵狫同領於平伐等土司其部落
沿革並同於平伐諸苗蓋以族類而異其稱者
男以青布纏首女偏髻短衣裙僅覆膝娶婦異
寢生子後乃同室孟冬縛草龍插五色紙旗以
祀鬼其在都勻清平者風俗服食俱類漢人有
讀書為諸生者
荔波縣夷人有&KR2829;𦍕狑狪猺獞六種雜居並為
一體元時同屬南丹安撫司明初改土歸流置
荔波縣隸廣西省
本朝雍正十年改隸黔省其衣服言語嗜好相同
歲時祀槃瓠雜魚肉酒飯男女連袂而舞相悅
者負之而去遂婚媾焉
八番者以元時有程番龍番方番金石番盧番
羅番韋番洪番等八長官司故以為名散處於
定番州地方其部落沿革與定番州之谷藺苗
同男女衣服類漢人女勞男逸日出而耕暮歸
而織刳木作臼曰碓塘臨炊始取稻舂之以寅
午日為市以十月望日為歲首宴會擊長腰鼓
為樂與編民一體輸賦
六額子在大定府屬宋時與龍家苗及猓玀同
為烏撒部歴代沿革亦同風俗與龍家苗相似
其人有黑白二種則又類於猓玀男子首綰尖
髻婦人衣至足自歸流以來耕田輸賦與齊民
無異
僰人在唐為于矢部元屬普安安撫司明置普
安州仍以土州同領之
本朝康熙四十一年改土歸流男女皆披氊衣垢
不沐浴以六月二十四日為歲首朔望日不乞
火性淳好佛持誦梵呪凡猓玀犵狫狆家苗言
語有不通者常以僰人傳之
峒人亦西南夷之一種散處下游各屬山谷中
向未設有土司明時始隸郡縣冬採茅花裝衣
以禦寒飲食避鹽醬性多忌夫婦出入必偶能
織峒錦
猺人其種類與楚粤諸猺同雍正二年自粤西
遷至歸貴定縣之平伐土司管轄居無常所多
擇溪水邊男女衣尚青長不過膝歲時祀槃瓠
為祖勤耕種頗知醫暇則入山採藥有書名榜
簿皆圓印篆文其義不可解珍為秘寳
廣順貴筑貴定等處東西龍家平伐補籠狆家
諸苗以類聚處土人蓋亦苗之一類也男子以
貿易為生婦人則勤於耕作每種植時田歌互
答清越可聽歲首迎山魈以一人戎服假面衆
吹笙擊鼓以導之蓋亦古大儺之意其起居服
食俱有華風計畝而稅同於編戶
蠻人為西南蠻夷之裔舊亦與諸苗同隸於平
伐等土司歸流以來歲輸正供齊於編氓男子
披蓑衣婦人繫花裙俗以十月朔為大節必殺
牛祭鬼性喜漁獵恒佩刀弩貴定都勻等處皆
有之又石阡有冉家蠻者俗類相同
皇清職貢圖卷八
