皇清職貢圖卷九
愛烏罕回人
愛烏罕回婦
霍罕回人
霍罕回婦
啟齊玉蘇部努喇麗所屬回人
啟齊玉蘇部努喇麗所屬回婦
啟齊玉蘇部巴圖爾所屬回人
啟齊玉蘇部巴圖爾所屬回婦
烏爾根齊部哈雅布所屬回人
烏爾根齊部哈雅布所屬回婦
土爾扈特台吉
土爾扈特台吉婦
土爾扈特宰桑
土爾扈特宰桑婦
土爾扈特民人
土爾扈特民人婦
整欠頭目先邁岩第
景海頭目先綱洪
乾隆二十八年癸未愛烏罕汗遣使奉表入貢其霍罕
及西哈薩克啟齊玉蘇烏爾根齊諸部皆伻來牽駒以
獻考愛烏罕距拔達克山尚三月餘程重四譯始達餘
亦去伊犁葉爾羌諸城數千里纏頭旃罽之飾為前圖
所未備因敕補繢幀末以誌遠服昭來許御識
愛烏罕極西回部也自拔達克山西南行須三
月程可到其地有哈布爾嗎沙特愷達哈爾三
大城其汗愛哈莫特沙居愷達哈爾城四面環
山中皆沃土俗以耕種為業屬人築室散居不
計戶籍丁口戰用鳥鎗刀槊不習弓矢在回部
中故稱強盛近復兼并鄰部温都斯坦部落益
大乾隆二十七年十二月愛哈莫特沙欽仰
威德遣使和卓密爾漢馬恭進金紙表文重四譯方
至其人狀貌脩偉用花帛纏頭褐衣長領外曳
錦緣敞衣部内婦人亦花帛纏頭飾以珠翹耳
環綴珠纍纍覆肩衣緣邊錦衣勤於織袵地産
良馬其所貢馬四匹皆高七尺長八尺
霍罕在拔達克山東北三千里常至葉爾羌喀
什噶爾以羊馬貿易乾隆二十四年大兵抵拔
達克山其頭目額爾得尼伯克遣使赴軍營恭
請
聖安三十七年遣使入貢男子褐衣皮帽婦人用花
布纏頭飾以珠翹花褐長衣束以錦帨其地有
城郭屋宇亦以遊牧為業
啟齊玉蘇部努喇麗為西哈薩克别部在伊犁
之西北二千餘里以游牧為業因大兵平定回
部後時以羊馬至伊犁貿易乾隆二十七年其
頭目努喇麗遣使入貢男子褐衣皮帽婦人花
帛纏頭亦有戴小白帽者風俗與東哈薩克同
啟齊玉蘇部巴圖爾亦西哈薩克别部均以游
牧貿易為業頭目巴圖爾於乾隆二十七年遣
使入貢風俗服飾亦與東哈薩克同
烏爾根齊部哈雅布亦西哈薩克别部其游牧
與啟齊玉蘇相近距伊犁亦約二千餘里時與
鄰部回人同至伊犁等處貿易乾隆二十七年
其頭目哈雅布遣使入貢風俗服飾悉與啟齊
玉蘇同
土爾扈特台吉渥巴錫與策伯克多爾濟舍楞等聚謀
棄其舊居俄羅斯之額濟勒游牧率屬歸順既允所請
命掄其長朝謁至伊綿峪入覲各賜冠服鞍馬俾隨圍
仍攜之山莊宴賚封爵有差自此四衛拉特無不隸我
臣僕而其舊俗繒罽衣冠與凖噶爾他部不類並敕增
繪以廣前圖所未及乾隆辛夘季秋月御識
土爾扈特舊為凖噶爾四衛拉特之一其先世
和鄂爾勒克汗與綽羅斯巴圖魯渾台吉不睦
遂徙入俄羅斯額濟勒地五傳而至敦嚕布喇
什汗乾隆二十一年曾遣使入貢三十六年其
子渥巴錫與合族台吉謀挈全部十萬餘衆歸
順既入覲
封賞有差於伊犁附近擇地分居其俗重黃教事游
牧台吉紅纓平頂深簷冠衣長袖錦衣絲縧革
鞮婦人辮髮雙垂耳貫珠環冠紅纓高頂衣鞮
與男子同其宰桑紅纓高頂帽衣錦衣束帶人
民則素帽褐衣而已
雲南邊外整欠土目召教景海土目刁别於乾隆三十
四年抒誠内附請修職貢念其地在僻遠命六年一貢
用示優恤今年冬其頭目賫象牙犀角來獻令預朝正
班末因繪其服飾附於圖後乾隆乙未嘉平月御識
整欠居九龍江邊外距普洱府約千餘里産象
牙犀角所屬大猛養等十數寨統大頭目十六
先邁岩第其一也被紅褐錦衣革鞮不冠以紅
帕抺首婦女衣飾與□夷相仿
景海亦居九龍江邊外距整欠又數百里所統
大小頭目二十餘先綱洪其頭目之大者物産
服飾與整欠同
皇清職貢圖卷九
