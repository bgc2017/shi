吳郡圖經續記後序
昔揚子雲嘗有言仲尼多愛愛義也子長多愛愛竒也
予嘗患之今記述類多博收汎採譬猶廣㕓夫肆百物
羣品雜然陳列於前而無所别異此記述者之公患也
辭曹朱伯原少以文學第進士退居吳郡博覽載籍多
所見聞因為圖經續記以補闕遺觀其論戶口則繼之
以教陳風俗則終之以節至於辯幼玉之怨正語兒之
妄紀譚生之譏其論議深切著明皆要之禮義與夫牧
守之賢人物之美事為之善凡前言往行有足稱者莫
不褒嘉歎異重復演說信乎所謂君子於言無苟者予
每至伯原隠居愛其林圃臺沼逍遥自樂及得斯記觀
之然後又愛其趣識志尚灑然有異於人使逢辰彙征
則其所攄發豈易量哉惜其遺逸沉晦而獨見於斯記
故為書其後以待知伯原者元祐元年四月十五日臨
卭常安民書
余家自伯父皇考洎諸父奉王大母大母來居于蘇著
籍此州者五十年矣今帶城橋儒學坊為吾家牓也横
山之寳華華山之博士塢吾家三世之所葬也余雖少
長于蘇而山川城邑津梁園觀往往未知其所由來嘗
以問樂圃先生先生出所為圖經續記以示我曰此一
覽盡之矣退而觀之數千百載之廢興千數百里之風
土燦然如指諸掌嗚呼何其備哉先生之書三卷若干
條而所包括者古今圖籍不可勝數雖浮圖万士之書
小說俚諺之言可以證古而傳久者亦畢取而並錄先
生豈欲矜淹博而耀華藻哉舉昔時牧守之賢冀來者
之相承也道前世人物之盛冀後生之自力也溝瀆條
浚水之方倉庾記裕民之術論風俗之習尚夸戸口之
蕃息遂及於教化禮樂之大務於是見先生之志素在
於天下也豈可徒以方域輿地之書視之哉先生未冠
而擢第英聲振於士林不幸以末疾卧家不得建其志
於斯民然而潛心古道篤意著述其所撰次成帙如是
書者非一竊嘗探測其淵源而妄論其規制以為黃鍾
大吕不足以比其清陽阿激楚不足以方其妙齊紈蜀
錦不足以埒其華崑玉南金不足以儷其美長江巨河
不足以況其遠輕車駿馬不足以侔其逸意者左丘非
失明國語不成虞卿非窮困陽秋不作一何發揮之妍
麗也不然天將激先生以鳴斯文是以困阨之耶雖然
先生之疾損矣無害其可以亨舉於天衢也昔者劉向
非大發天禄石渠之藏不能盡論分野之風物賈躭非
博詢遐&KR1101;絶域之衆不能悉知華夷之道里先生之才
不歉於二子特處非其所而巳與其陳四境之形勝孰
若使志四海之封畿與其論千里之事物孰若使綜萬
方之利害況史觀經始品藻才難當筆削之任者非先
生而誰可哉伏讀終篇感先生之未遇輒書卷末庶幾
萬一有儆於朝廷今日當為官而擇人者元祐七年十
二月朔大雲編戶林虙序
袐書省正字樞密院編修朱公伯原嘗為前太守晏公
作吴郡圖經續記三卷既成而晏公罷去遂藏于家其
後太守章公雖求其本以置郡府而見之者尚鮮也元
符改元安上以不才濫綰倅符到郡之後周覽城邑顧
曕山川竊欲究古興替盛衰之迹而舊經事簡文繁考
證多闕方欲博訪舊聞稍加增綴而得此書於公之子
耜讀之終卷惜其可傳而未傳也於是不敢自秘偶以
承乏郡事俾鏤版于公庫以示久遠若乃著述之本意
則詳於自序而攄辭之博贍措意之深遠則又詳於常
林二君之後序矣兹不重見姑誌其刊鏤之歲月云越
明年歲在庚辰八月望日朝請郎通判蘇州權管軍州
事祝安上
自庚辰八月權州祝君鏤版題䟦之後距今紹興甲寅
實三十五年佑被命假守時兵火之餘圖籍散亡秉筆
凝滯觸事面牆每賢士大夫相過必以諮訪未幾前湖
州通判陳能十自青龍泛舟擕此書相訪開卷欣躍
因授學官孫衛補葺校勘復為成書以傳異日職方氏
纘脩中興新書當亦有取於斯則樂圃先生之志不泯
矣紹興四年六月初十日漣水孫佑書
