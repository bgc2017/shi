吳郡圖經續記地理類三(都會郡縣之屬)
提要
(臣)等謹案吳郡圖經續記三卷宋朱長文撰
長文字伯原蘇州人官祕書省正字樞密院
編修書成於元豐七年上卷分封域城邑戶
口坊市物産風俗門名學校州宅南園倉務
海道亭館牧守人物十五門中卷分橋梁祠
廟宫觀寺院山水六門下卷分治水往迹園
第冢墓碑碣事志雜錄七門首有長文自序
一篇末有後序四篇一為元祐元年常安民
作一為元祐七年林虙作一為元符二年祝
安上作一為紹興四年孫祐作州郡志書五
代以前無聞北宋以來無古於是記者矣長
文自序稱古今文章别為吳門總集書中亦
屢言其文見總集今其書已不傳是記蓋亦
幸而僅存者也乾隆四十五年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
方志之學先儒所重故朱贛風俗之條顧野王輿地之
記賈躭十道之錄稱於前史蓋聖賢不出戶知天下矧
居是邦而可懵於古今哉按唐六典職方氏掌天下之
地圖凡地圖命郡府三年一造與版籍偕上省聖朝因
之有閏年之制蓋城邑有遷改政事有損益戶口有登
降不可以不察也吳為古郡其圖志相傳固久自大中
祥符中詔修圖經每州命官編輯而上其詳略蓋繫乎
其人而諸公刊修者立類例据所錄而刪撮之也夫舉
天下之經而修定之其文不得不簡故陳迹異聞難於
具載由祥符至今逾七十年矣其傳聞近事未有紀述也
元豐初朝請大夫臨淄晏公出守是邦公乃故相國元
獻公之子好古博學世濟其美嘗顧敝廬語長文曰吳
中遺事與古今文章湮落不收今欲綴緝而吾所善練
定以謂唯子能為之也長文自念屏迹陋巷未嘗出庭
戶於求訪為艱而練君道晏公意屢見趣勉於是參考
載籍采摭舊聞作圖經續記三卷凡圖經巳備者不錄
素所未知則闕如也會晏公罷郡乃藏于家今太守朝
議大夫武寧章公治郡三年以政最被命再任比因臨
長文所居謂曰聞子嘗為圖經續記矣予願觀焉于是
稍加潤飾繕寫以獻寘諸郡府用備諮閱固可以質凝
滯根利病資議論不為虚語也方聖上睿謨神烈聲教
光被海隅出日罔不率俾廣地開境增為郡縣倘或申
命方州更定圖籍則此書庶幾有取也事有缺略猶當
刊補其古今文章别為吳門總集云元豐七年九月十
五日州民前許州司戶參軍朱長文上
