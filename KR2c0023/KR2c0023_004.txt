欽定四庫全書
東征集卷四
廣州府知府藍鼎元撰
論臺鎮不可移澎書
臘月望後三日連接憲翰五函及馬守備安遊擊口述
鈞諭俱令某暫駐臺灣不可遽爾班師竊惟此時臺中
大定署鎮黃總兵足資彈壓以某越俎久淹自顧亦覺
無謂况廷議已令臺鎮移澎易來副將是一總兵處此
尚嫌其多而某又為蛇足獨留不去竟似貪戀雞肋殊
堪羞慚裁營減兵之說臺人聞知頗有囂囂偶語者某
告以部議未足為定必待督撫提臣遵依具奏方可施
行兹承憲檄減兵及裁回將弁名數某尚秘不宣露望
早晩或有變更若果臺鎮移澎則海疆危若累卵憲臺
亦欲確遵部議耶部臣不識海外地理情形憑臆妄斷
看得澎湖太重意以前此癸亥平臺止在澎湖戰勝便
爾歸降今夏澎湖未失故臺郡七日可復是以澎湖一
區為可控制全臺乃有此議不知臺之視澎猶太倉外
一粒耳澎湖不過水面一撮沙堆山不能長樹木地不
能生米粟人民不足資捍禦形勝不足為依據一草一
木皆需臺厦若一二月舟楫不通則不待戰自斃矣臺
灣沃野千里山海形勢皆非尋常其地大于福建一省
論理尚當添兵易總兵而設提督五營方足彈壓乃兵
不增而反減又欲調離其帥于二三百里之海中而以
副將處之乎臺灣總兵果易以副將則水陸相去咫尺
兩副將豈能相下南北二路參將止去副將一階豈能
俯聽調遣各人自大不相統屬萬一有事呼應莫靈貽
悞封疆誰任其咎以郭子儀九節度之師而不立元帥
統攝尚且師徒潰散况今日耶澎湖至臺雖不過二三
百里順風揚帆一日可到若天時不清颱颶連綿浹旬
累月莫能飛渡臺中百凡機宜鞭長不及以澎湖總兵
控制臺灣猶執牛尾一毛欲制全牛雖有孟賁烏獲之
力總無所用今在廷臣工莫有敢出一言為
皇上東南半壁封疆之計何異欲棄臺灣乎臺灣一去
則泉漳先為糜爛而閩浙江廣四省俱各寢食不寧山
左遼陽皆有邊患某庸愚無識以為此土萬萬不可委
去特恨位卑人微處不可言之地想憲臺與中丞吕公
提軍姚公必有一番議論為社稷蒼生回天指日或會
疏入
告或密摺婉商造萬世無疆之福非某所敢饒舌也若
遵部議而行必悞封疆彼時九卿豈肯平分其咎某杞
人妄憂中心如焚非特為桑梓身家之慮惟望恕其狂
瞽且賜明示解惑焉
覆將弁矜功觖望書
伏承憲檄以提標前營遊擊林秀澎湖協右營守備林
亮及千總胡廣等三人並怙功自矜心懷觖望每有不
平之色時出怨誹之言令某當衆嚴加申飭此自憲臺
教誨盛心激勵裁抑以玉於成遵即傳集將弁宣布飭
檄俾皆退然自歛無再伐善施勞致干咎戾惟是三人
情性不同謙肆各别有宜略加優容不必一槩督責者
林秀觖望所不能免但彼在軍頗為出力即如大穆降
追賊將弁有未勇往者秀遽以軍令驅之且申文請斬
遊擊齊元輔以肅軍紀則其目中不有同列也久矣後
見南北二路參將員缺俱畀他人不能無怨誹不平之
氣然此
國家驍將也其舉動雖不循規矩而膽略可嘉有事疆
場不惜軀命似當于驪黃牝牡之外别立一格待之如
馭惡馬不可使之踶齧又當勿吝每食盡穀一石以稱
其量此日誡諭裁抑使彼降心下氣如背負芒倘遇副
參員缺不妨破格題遷俾喜過望恩威並濟未有不愧
感交集者也林亮平臺先登論功第一固人人而知之
不待其自矜表白但某所敬亮者尤在保守澎湖為功
之大當朱一貴作亂之初臺灣報陷澎協將弁議棄澎
湖各遣家屬登舟亮以一末弁排衆議仗劍奮呼遂固
疆圉不特義勇冠三軍其于臣節亦皎然星日矣鹿耳
先登安平先登西港先登未嘗自鳴得意至于入府之
日諸將或貪小利封人舖屋獨亮部伍肅然不動民間
一草一木今臺平已經逾載諸將紛紛遷轉副參遊都
纍纍若若獨亮依然守備在厰督修戰船盡心竭力如
治家私無一毫怨誹不平之氣庶幾當于古賢將中求
之區區遊擊一官尚兩載不可得所當亟懇憲臺計功
錄用以服軍前將士之心者也胡廣雖千總末弁然鹿
耳門奮勇奪險實從林亮先登乘勝攻克安平大戰鯤
身收復府治勞績顯著加以人材魁偉氣度亦異僅處
偏禆之任尚未足稱其才况令久屈末弁至今弗獲寸
進不平怨誹亦屬常情惟在憲臺急加擢用將感激圖
報之弗遑而亦何觖望之有總之三人雖有純疵之分
俱皆
國家良將林亮林秀英勇無敵胡廣技能亦屬出衆而
亮更有巧思製造魯公車子母礟不推自行戰船精妙
弗可思議又加之以賢德洵卓卓不可及也三人所就
俱不可量風聞之語亦難盡信惟執事稍加優容焉
論舊兵停餉撤回内地書
舊兵收回效力已經半載有餘搜捕操防並無失伍忽
承憲檄以二千餘名糜餉不貲且其昔日在臺皆失封
疆之士不能效死靦為賊民宜一切革去名糧逐回内
地見今冬餉即為停止某竊思之此輩從前失地損威
辱
國罪不勝誅業蒙憲恩寬大檄令于王師進討之時奔
投大軍歸正效力是以前後收伍有此二千餘人自閏
六月領給糧餉至今隨征南北入山搜捕奮勇前驅已
忘其為前此失守之士矣今追論前過在彼自無可辭
但以從前憲檄為欺己于心亦微不服賊醜跳梁全臺
俱陷文武員弁紛紛竄逸遊擊周應龍張彥賢等四五
十員或逃或匿從賊失節俱皆靦然軍前效力未聞市
曹之上正法一人獨責舊兵以不能效死恐彼將嘵嘵
有詞也昔日勿為收伍彼自垂頭去矣收伍之後依然
官兵月給餉糧養家贍口今一旦盡為革除失其生計
仰事俯育將何所資怨望積于中飢寒廹于外欲保其
不為盜賊蓋戛戛乎難之頃奉部檄總兵官移駐澎湖
裁去臺灣水陸兩中營減兵二千士庶囂囂懼亂復作
一二無賴布散流言正在安戢釋疑焦心勞思之不暇
豈容復益以二千餘名之舊兵革糧怨憤攘臂一呼無
賴子弟皆起而為盜賊非綏靖邊疆之道也某幸荷知
已言聽計從事關
國家不敢因循召變謹封還憲檄乞執事再為熟思可
否念其還伍已久效力半載仍聽在營操防出自格外
弘恩倘萬不得已欲去其籍亦須姑遲一兩月檄令内
地各營班兵來臺換回彼在此間則有二千餘人及其
換回内地分散八府一州每營不過二三十人然後徐
飛一紙裁革名粮此在執事掌握中耳何必張皇急遽
驚動海疆之聽聞乎勿謂蚩蚩其勢可畏束縛窮蹙禍
起目前不知執事以為何如也
論征臺壯丁停餉歸農書
伏承憲檄以征臺壯丁千餘人不在經制兵額之内月
糜糧餉無處開銷今地方事定可即停止月糧諭令回
籍務農無許留滯臺灣或致生事竊思此曹召募之初
原許給與名糧造入兵籍俾出死力以建功名上功題
薦特用中功輪補把總餘皆編為經制如例拔擢隊目
是以壯丁感激奮勇前驅凡有戰陣所向無敵今地方
事定正論功行賞之秋酌酒相慶顒望功加部劄者不
知凡幾一旦停止月糧令回農畆將無視為空中霹靂
可驚可愕之事乎滿腔熱血所望功名捐軀命冒鋒鏑
膏塗原野而弗顧豈其志在一兵奈何併一兵而革之
怨憤之氣上干天和嗟嘆之聲心傷行路如之何其可
也小人無知嘵嘵有詞謂事急欺我以出征事平束我
于高閣昔許我官今吝我糧人而無信不知其可鳥盡
弓藏復見今日某惟有啞然憮然實不知將何以對之
君子不可失信于民况煌煌憲諭墨瀋未乾豈可遽自
食言授小輩以口實灰軍前將士之心塞將來得人死
力之路竊謂執事當必不然耳海外反側之地人衆至
千不可不為提防使千餘人俛首遵命覓舟配載亦已
駭人耳目萬一掉臂弗依勢難中止懾以兵威遂成變
亂此曹昔在内地原皆亡命之徒所以招致軍前實為
潛消伏莽非僅欲得其死力出征以來一人當十十人
當百倘今激變皆為勁敵豈能以一鼔盡殲之哉某謂
此千餘人萬不可棄棄此強兵實為可惜况負失信之
名自處艱難之地似不如仍留在伍汰内地各營老弱
以補之為
國家儲有用之精卒為營伍收得人之實效一舉數美
望執事勿吝轉圜焉情詞急迫唐突尊威伏惟收回原
檄俯賜中止恕罪恕罪
請班師書
臺灣已經大定軍士久役思歸班師之期再不容緩臘
月十四日守備葉應龍到臺詢知粤省姚提軍改調厦
門不勝手額既有金門黃總兵署理臺鎮足資彈壓新
提軍又慶得人東南鞏於磐石矣此時山際廓清南路
阿猴林北路大武瓏中路羅漢門等處所有窟窠俱已
搜尋焚山烈澤寮棚燬盡匪類逃散湮滅無蹤雖王忠
劉富生二人未獲亦已狼狽顛連無地逃生旦暮就縛
此後或有妄報訛言執事亦不必聽之矣此間莠民固
多而捕風生事獻諛要功之輩更復不少一紙入報雷
厲霆飛非賊而加以賊名無故移人之村落驚疑四起
家家自危此召亂之道也某在此間尚不自量恃蒙執
事之愛每封還憲檄為民請命皆荷仁恩寬大終賜曲
從是以地方諸凡相安不覺若某行後誰復肯專擅任
過以攖大憲之逆鱗依文行文或至擾動不可收拾敢
期執事將前後密差在臺採訪弁員悉為撤回一切地
方事宜惟臺道府縣是問彼職司民社擔負在肩治亂
安危事關切己未必皆視隔膜不如差弁之盡心且平
日讀書明理閱歴世務未必俱皆暗昧不如差弁之聰
明某不學無術竊謂鷹犬止可以獵狐兔不宜他有所
用勿論此輩把持不定利欲薰心所言未必皆實即使
矢念不欺難保其不為人欺惟執事加之意焉新提軍
歲内可至某當躬趨赴厦交代兵符不便久留臺中致
滋物議請飭在厦舳艫星速來臺配載班師曷勝望切
覆軍前將弁可當大任書
曩承密札從征將弁可當提鎮之任者令具甄别高下
臚列薦知不勝惶悚夫人非久于相聚安敢遽定其生
平况功名有數原不必盡皆稱量朝編卒伍暮擁節旄
李廣難封馮唐易老誰雌誰雄亦似難以一言斷也况
某淺陋粗疎素未有知人之明偏見測度恐未必中但
以憲諭諄諄不得不據臆妄談惟執事權衡斟酌焉水
師提標前營遊擊林秀南澳鎮左營守備吕瑞麟皆剛
愎傲上有好大飛揚之氣然胆略並優勇敢出羣實
國家之驍將也秀矜誇瑞麟沈鷙秀不拘細謹瑞麟凛
于操持弗擁節旄二人俱弗肯已但瑞麟似較遠大耳
閩安協左營遊擊朱文小心謹慎雖剛毅不足可當一
面藩籬之寄汀州鎮左營遊擊王紹緒整飭營伍有輕
裘緩帶之風福寧鎮右營遊擊郭祺老成練達海壇鎮
左營遊擊謝希賢簡易果敢雖不無鹵莽之處要自瑕
不掩瑜撫標左營遊擊邊士偉曉暢軍務金門鎮右營
遊擊薄有成質直嚴肅陸路提標右營守備康陵壯猷
嚴厚漳浦營守備蘇明良謙和謹飭烽火營守備蔡勇
雄偉樸實興化協左營守備劉永貴剛勁端嚴諸人氣
度似與偏禆稍别皆太平之良帥也澎湖協右營守備
林亮平臺首功且有抗守澎湖之大節人品將略在軍
前諸將以上提鎮之任靡所不宜將軍標右營遊擊魏
天錫海壇鎮右營守備魏大猷係同胞兄弟皆奇諳水
性能頂盔束甲游海面又能赤身入海底潛行一二百
里如安平鎮至臺灣府水程五十里大猷天錫入海中
潛行頃刻即至同安營守備葉應龍銅筋鐵骨刀棍不
能傷以石擊其頭石反碎三人皆奇傑卓犖非尋常將
弁可比畀以封疆誰曰過分但魏天錫已病恐不及待
節鉞耳千總董方胡廣李郡林君卿皆將帥才董方好
大矜功恐未免為人所嫉胡廣勇銳英發李郡厚重精
明殊不可量林君卿果敢質實罔憚勤勞四人皆志切
上進不願以偏禆自擬雖見居下弁勃勃有封疆之氣
未可以名位微末少之其餘諸將所見未真不敢強解
大扺英才尚多昂昂千里嘐嘐志氣自以為武苴頗牧
欲取斗大繫肘後固人人如一轍也或才雖庸而福則
厚器不足而遇有餘天下事非可以意見測度亦在用
之而已用然後知長短惟執事權衡斟酌焉不揣冒昧
憑臆臚列執事秘勿示人免衆人怨謗口舌則幸甚
請寬楊姓株連書
伏讀憲檄林亨等一案飭捕南北餘孽及調遣水師兵
丁策應具見去疾務盡苦衷但中間有于溝尾楊地方
督責楊姓窩藏叛逆着落究出楊來將楊族俱遷内地
原籍安置等語則職等竊有欲參末議者溝尾楊非他
即溝尾庄楊旭等一族是也楊旭楊石楊雄聚族倡義
誘擒賊首朱一貴翁飛虎張阿三王玉全等方蒙賞賚
又欲擢用數人補授弁職此族豈肯復萌異志窩頓楊
來設使楊來未死亦必在内山深處彼平居作賊害人
况云竿首藁街豈敢復出優游里社此等奇貨誰能忘
情欲洩忿者已多欲獻功者亦復不少而溝尾庄去諸
羅邑治二十里當孔道之衝楊來母妹尚不敢安其居
逃匿他所正月中旬正遍處緝拿楊來母妹之日而謂
來安坐家中與陳法相見招集為匪莫過而問有是理
乎賊口鴟簧此類甚多雖不敢不信為真以密為訪緝
亦不可遽信為真以輕滋擾累從來亂賊激夥皆用此
計必誣指良民飛殃煽禍使黑白混淆無地逃生今日
風傳欲拿某處明日風傳欲𠞰某村人心惶惑厭畏官
府因有鋌而走險墜其奸謀此之不可不慮也溝尾庄
楊姓數百人聚居已久室家婦子相安耕鑿今以莫須
有之楊來之故遂令闔族遷徙棄而田疇舍而廬舍是
無罪有功之民流離失所于堯天舜日之下作賊亦死
不作賊亦死鳥窮則搏獸窮則鬭勢必臨以兵威將此
數百人盡行誅滅而後可已竊恐誅滅此庄他庄又懼
誅滅以訛傳訛將安所届刻下三林竹仔脚兩案大盜
未能悉數擒獲埔姜林水沙連大湖臺灣山後諸說正
在傳疑未能徹底廓清鎮静密訪則以次就縛如捕雞
豚發擿過急則驚疑四起必生他變職等受恩深厚不
敢不竭狂瞽之言惟祈垂諒採納以安全臺人心禆益
非淺鮮耳職雖庸駑然於地方之事日夜廢寢忘餐並
無寧刻深山窮谷開闢以來人跡不到之地尚欲以番
通番深入搜求冀得擒獲逸賊淨盡根株况在郊關之
内通衢大道之中苟真有窩匿楊來及王忠等類之處
斷無敢掩耳閉目聽其安然自在致費憲心遠慮之理
伏惟察照俯賜中止地方幸甚
論哨船兵丁換班書
臺澎水師換班之兵自當悉數遣發不使私留一人
諭旨當遵憲令亦不敢違也但哨船中舵繚斗椗各兵則
有不可更易者蓋闔船性命關係數人之手而臺澎洋
面横截兩重潮流迅急島澚叢雜暗礁淺沙處處險惡
與内地迥然不同非二十分熟悉諳練夫寧易以駕駛
哉内地所來換班之兵雖曉水務畢竟礁脈生疎不可
倚賴而習熟可賴之舵工水手則内地水師各營俱欲
留以自用誰肯舍已讓人縱令換班于遠勢必以疎劣
嘗試苟且塞責以
朝廷戰艦官兵供斯人美錦學製之具希圖徼倖于萬
一蓋亦危矣幸得苟安無事以庶幾港道漸熟瞬息三
年瓜期又至終不能長有此人不幸而中流風烈操縱
失宜頃刻之間不在浙之東廣之南則扶桑天外一往
不可復返即使收入臺港礁線相迎不知趨避衝磕一
聲奮飛無翼以
朝廷戰艦官兵斷送于換班舵繚之手是良法美意適
以傾人性命斯亦
當宁所惻然傷心不忍聽聞者也夫事有經權法有通
變與其悔之於後何如慎之於初執事經濟宏深忠誠
為國不識尚有轉圜之機可於此中略為籌畫否上則
繕疏入
告次則設法酌留依阿隱忍坐觀其敝諒高明必不出
此惟執事留意焉
覆呂撫軍論生番書
望後二日接讀教言惓惓地方心焉識之臺中奸宄變
幻百出雖厚集儼臨尚恐不足鎮壓邪心若移鎮澎島
往來巡視謂可安靖地方則仰賴
聖天子威靈士民福命外此全無可恃之處也生番殺
人臺中常事此輩雖有人形全無人理穿林飛箐如鳥
獸猿猴撫之不能𠞰之不忍則亦末如之何矣惟有于
出没要隘必經之途遊巡設伏大張砲火虚示吾威使
彼畏懼而不敢出耳然此皆由于地廣人稀不闢不聚
之故非因侵擾而然蓋生番所行之處必林木叢茂荆
榛蕪穢可以藏身遇田園平埔則縮首而返不敢走過
其殺人割截首級烹剝去皮肉飾髑髏以金誇耀其衆
衆遂推為雄長野性固然與民人墾畆採樵生釁全無
干涉亦無熟番仇殺推諉生番之事某已准提軍咨移
特遣前營林遊擊帶兵百人前往會同營縣設法防閑
或可稍為斂戢究未有長策也然則將何以治之曰以
殺止殺以番和番征之使畏撫之使順闢其土而聚我
民焉害將自息久之生番化熟又久之為戸口貢賦之
區矣但畫界避番之議方起此說且存而勿論可也
請行保甲責成鄕長書
臺疆遼闊已極臺民不馴特甚皆内地作奸犯科逋逃
萃止豺心鼠性隨處欲張邇者北路地方竊劫頻聞涓
涓之勢漸不可長苦防汛照管不周真有顧此遺彼之
患兼班兵自遠新來良匪情形路徑要害皆生疎弗能
熟悉延建汀邵福興福寧兵丁音語不同不能細偵密
訪如枘鑿方員之不相入即有二千協防尚不足供措
置况又有掣回之憂茫茫千里星星塘汎勿論移鎮澎
湖必致覆餗即駐臺亦難高枕而卧也某夙夜兢兢惟
恐有辜
朝廷付託之重負知已培植之恩實切悚惶所望二三
賢能文職振奮精神以實心行保甲之實政家家戸戸
自為清革使盜賊無自而生聯絡聲援守望相助如常
山之蛇擊首則尾應擊尾則首應使盜賊無托足之地
雖不設立官兵亦何不可但今保甲之法久已視為具
文虛應故事莫肯實心料理而署事各官又皆有五日
京兆推諉後人之意真末如之何也團練鄕兵亦是靖
盜一法憲臺以其亂後強悍成性欲仁漸義摩納之禮
讓之中誠為移風易俗要道但今盜賊衆多不可不先
為剔刮鄙人愚見以為作賊可以欺官不可欺民能避
巡兵不能避鄕里莫若因其勢而防範之就各縣各鄕
僉舉一幹練勤謹有身家顧惜廉恥之人使為鄕長就
其所轄數鄕家喻戸曉聯守望相助之心給之遊兵以
供奔走使令之役如有一家被盜則前後左右各家齊
出救援堵截各處要口務必協力擒獲又設大鄕總一
二人統轄各鄕長督率稽查專其責成鄕長有生事擾
民縱容奸匪緝捕不力救護不齊等弊大鄕總稽察報
查如有失察一體同罪是雖無鄕兵之名而衆志成城
不啻有鄕兵之實今擬臺灣中路設鄕長六名南路鳳
山設鄕長八名每縣各立大鄕總一名統轄之北路諸
羅設鄕長十二名立大鄕總二名分轄之每鄕長一名
准給養遊兵四名大鄕總一名給外委千把總銜劄以
榮其身准養遊兵十名其遊兵名糧每月銀一兩米三
斗就官庄内支給以為贍養之資計三縣遊兵一百四
十四名每月支銀一百四十四兩米四十三石二斗三
縣鄕長共二十六名大鄕總四名應給養廉多少憲臺
酌量定奪伊等工食既皆仰給于官則與官兵一例文
武均行約束調遣無敢不從凡地方有竊劫盜賊就各
鄕長跟要限期緝獲解官究處初限不獲拘遊兵比責
再限不獲鄕長罰月糧工食戴罪圖功三限不獲拘鄕
長正身重懲大鄕總記大過一次凡盜賊不能緝獲至
三次者鄕長責革大鄕總追銷外委職牌以示懲勸雖
月糧似覺傷重但為地方之利自不得顧惜小費欲行
節省則每名每月銀七錢五錢亦可米三斗不易也無
月糧則彼將生事擾民以為食非徒無益為害更大且
天下亦無枵腹而為人辦事之理必有資其養廉方可
責以清操大鄕總能幹練辦公勤謹三年無過犯有綏
靖地方實蹟量行擢用以示鼓勵某庸陋無知總為地
方念切
廷議既不肯添兵不得已而思以人治人之道任用得
人便可不勞而理不知憲臺以為何如也
請權行團練書
凡事有經有權似當隨時變通難膠一定曩讀憲檄安
輯地方事宜有團練鄕勇在臺地萬不可行宜興保甲
之法以鄕約義學柔和其心性此誠移風易俗要道某
拳拳服膺日勸文職實力作興之矣但臺民錮蔽已深
犯亂成習一時未能悉化每有亡命之徒時作死灰復
燃之想邇者林亨李咸陳法等倡亂于南顔烟招誘山
際餘孽鼓煽于北雖經次第就擒奸謀潰敗搜捕山窩
掃清逋藪不意三林地方復有焚汛奪舟之變隨遣舟
師出洋多方追緝復發陸兵前往三林協防以壯聲勢
乃初九夜竹仔脚地方復有賊殺塘兵之事據守備劉
錫報稱風聞奸匪百人旗幟甚多又諸羅令稟摺稱賊
夥在八槳溪小溪洲拜旗而行搶殺塘汛某一面調遣
官兵圍搜堵截勦捕一面差人密訪則竹仔脚塘人烟
聚集左右共數百家去歲杜君英過此尚須向民假道
決非小賊所敢輕造之區而汛塘左右店舖布疋貨物
並無搶奪一件亦無戕傷一人獨殺兵丁可疑殊甚旗
幟多人之說止據本庄如此傳聞詢之他社皆云未見
此可知賊不在遠也果有聚衆拜旗搶殺塘汛則放肆
披猖非同小可此等作何聚集從何而來鄕民豈無知
覺並不先事首報及戕塘兵亦無庄鄰救護即曰夤夜
衆寡不敵獨不可尾追蹤跡窺伺去處以報官兵擒捕
此可知人心渙散之故也夫作賊難欺鄕里况嘯聚殺
人是何等事所以不敢首報不敢救護者皆畏獲戾盜
賊暮夜尋仇或如塘兵見殺或以茅舍供賊人之一炬
是以坐視恣行莫懷守望相助之心未經約束團練勢
孤心怯之故也臺地二千餘里即如去歲憲議添設營
汛尚虞地廣兵單有鞭長不及馬腹之患乃兵不增而
反減營不增而反裁較之未亂之先單弱更甚可不為
寒心乎今郡治雖有協防兵二千人足供調遣然計南
路下淡水岡山分去四百有奇北路下加冬半線又分
去四百近者遊擊林秀都司閻威署把總林時葉張天
寶陳雲奇先後帶兵協防北路又分去六百有奇在郡
所存防兵及裁營候補之衆不過千人經制各營又多
分守汛地存營無幾府治關係重大未可遂云兵力有
餘也某不敏以為當今之時宜急訓練鄕壯聯絡村社
以補兵防之所不周家家戸戶無事皆農有事皆兵使
盜賊無容身之地所謂急則治其標不可須臾緩者也
星星之火或致燎原勿謂無傷其禍將長此時添兵不
可增營不可坐觀其敝後悔何及鄙人不識時務權為
擅專會商道府檄縣暫行聯絡鄕壯之法以固人心早
晩逸賊盡獲地方大定即為撤去仍行鄕約化導設義
學以教誨之不知憲臺以為何如重洋遠隔請示維艱
總為奠安疆圉起見許我罪我均罔敢辭
東征集卷四
