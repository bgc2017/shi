欽定四庫全書
東征集卷一
廣州府知府藍鼎元撰
上滿制府論臺灣寇變書
臺灣僻處海外狃於治安久矣朱一貴突爾跳梁戕害
官兵竊踞郡縣雖曰猖獗之極其實不難平也無賴子
弟偶爾烏合尚未知戰守紀律為何事當即命將出師
星夜進討如捄焚拯溺勿容稍緩彼不意官兵猝至必
將手足忙亂倉皇散走渠魁大憝自可聚而殲旃此迅
雷不及掩耳之道也若俟奏報請
旨而後發兵動逾數月賊胆必大規模漸立謀士漸出
羽翮漸成則燎原之火正須大費撲滅耳控制臺灣惟
厦門最為扼吭形勝所在便于指揮執事在省隔遠莫
如疾驅南下駐劄厦門督師進剿籌畫糧餉諸凡機宜
呼應便捷且内地莠民不無乘虛鼔煽或謀嘯聚搖惑
人心若棨戟一臨則羣疑自息執事曠世鴻才必有奇
謀上計滅此朝食非鄙人所能窺測惟是飬軍千日用
在一朝
國家不吝爵禄施及下材未有毫毛小效補報萬一敢
以此疆彼界之殊非在職守之内袖手縮頸晏坐而旁
觀哉願執事假某水陸萬軍舳艫三四百艘請乘長風
破千里浪為執事一鼔平之
與制府論進兵中路書
伏承憲檄令某統兵向南路打狗港攻入臺灣當即繕
治舟師刻期進發緣打狗港水淺難淤戰艦繒艍槩無
所用須盡易舢板頭&KR0008;子小船乃可入也登岸旱田百
餘里夾道蔗林處處可容伏兵非焚燒剗平未便輕進
臺民以蔗為生糖貨之利上資江浙一旦火成焦灰半
歲勤動不得以養其家口於心竊有未安况當寇賊蹂
躙之餘撫摩噢咻尚恐稍緩不應復有此一摧殘某非
敢以婦人之仁阻撓軍國大計但軍國大計不在於斯
則摧殘無益為可惜也鄙見以為宜聚兵中路直攻鹿
耳門鹿耳一收則安平唾手可得賊失所恃郡治無城
豈能長守不過三五日間可翦滅耳用兵之道知彼知
已與能軍者戰則宜攻其瑕討罪捕賊如逐鳥獸宜堂
堂正正直擣中堅譬諸擊蛇先碎厥首其他復何能為
乎鹿耳門暗礁天險昔立六竿標旗指示途徑南標紅
旗北標皂旗賊已盡收標旗屯兵砲臺扼守港道意我
軍不能飛越正可於此出奇制勝仍令善水者以長木
没入海中插標而行擊敗砲臺屯兵即可長驅直入恢
復之計止在瞬息惟執事急裁度之苟利
國家勿厭狂瞽望速示下以便遵行
與施提軍論止殺書
賊衆至三十萬此曹可勝誅哉勿論挺而拒敵即使安
坐偃卧引頸受戮我軍萬六千人以一人斬二十級亦
不勝其煩也彼亦天地父母之所生不幸與賊共處此
土耳畏死脅從知非本願或挂名賊黨以保身家其心
豈不願見太平重為
朝廷之赤子一旦大軍登岸渙散歸農簞壺迎師皆所
必至惟慮崑岡炎火不容悔罪歸誠此則出于萬不得
已者矣多殺生靈其實無益諒亦仁人君子之所不忍
聞乎以某愚見止殱渠魁數人餘反側皆令自新勿有
所問則人人有生之樂無死之心可不血刃平也某已
大書文告先散其黨惟執事許之勿疑
檄臺灣民人
檄告臺灣民人土賊朱一貴作亂傷害官兵竊據郡邑
汝等托居肘下坐受摧殘無罪無辜化為醜類深可憐
憫本鎮總統大兵會同水師提督施尅期𠞰滅為汝等
蕩滌邪穢共享太平非有立意殺戮苛求於百姓之心
汝其自安無畏臺灣海外窮島野番木魅蟲蛇鹿豕之
所居往時島彝海寇踞為窟穴我
皇上登之版圖冠裳而富庶之四十年來強教悦安深
仁厚澤淪洽肌髓汝等父老子弟莫不含哺鼔腹幸生
太平朱一貴内地莠民為鄕閭所不齒遁逃海外鑽充
隸役又以犯科責革流落草地飼鴨為生至愚至賤之
夫謂可與圖大事乎附和倡亂之徒皆椎埋屠狗盜牛
攘雞等輩以及堡長甲頭管事各衙門吏胥班役曾有
正人豪傑才俊與於其間乎由來亂臣賊子皆膺顯戮
雖強如莽卓狡如孫盧無不駢首就誅沈淵滅族况此
小盜賤役智能不及中人輙敢公然造孽欲作夜郎于
海外冀腰領之苟全無是理也浙閩總督覺羅滿躬親
駐厦督師討賊移檄浙江廣東三省會𠞰旦暮即至水
師提督施親率大兵見在澎湖尅日進發本鎮總統萬
軍前驅清港縛雞豚於籠中臠鼠雀於鼎鑊至則屠之
何難之有惟念汝等賢愚不一或有抗節草澤志切同
仇或不得已畏死脅從非出本願若使崑岡炎火無分
玉石誠恐有乖
朝廷好生之德且非本鎮靖亂救民之心為此不追既
往咸與維新凡汝士庶番黎莫非
天朝赤子嚮風慕義悔罪歸誠回生良策刻不容緩大
兵登岸之日家家戸外書大清良民者即為良民一槩
不許妄殺有能糾集鄉壯殺賊來歸即為義民將旌其
功以示鼔勵廢弁舊兵有立功破賊率衆來迎並略前
愆敘績超擢凡擒朱一貴者受上賞擒賊目者次之獻
郡邑者受上賞獻營壘者次之惟拒敵者殺無赦倒戈
退避革面為農皆許之汝等試思一隅小醜萬萬不能
與
國家抗衡前此鄭氏盤踞數十年經歴三世人才衆多
兵精糧足尚且一朝殄滅今諸草寇又非鄭氏之比天
兵一到如雷如霆無得執迷不悟自取糜軀此檄
六月丙午大捷攻克鹿耳門收復安平露布
盖聞金屋瑤臺非穿窬可負而走重洋天險豈醜類可
奄為巢惟海國之臺灣乃王家之屏翰地則龍蟠虎踞
屹立扶桑𤾉谷之間門開鹿耳鯤身遙扼呂宋荷蘭之
吭我
皇神武遠邁軒虞日月照臨遐荒暨訖既已披荆斬棘
消魑魅而入版圖亦且教稼明倫化蒼黔而躋文物四
十載噢咻生息億萬年含哺鼓歌朱一貴以飼鴨鄙夫
狡焉倡亂杜君英以傭工客子肆其狂謀遂合兩地賊
兵膽造滔天罪孽周應龍赤山之敗苗景龍南路之禽
豕突狼奔蹂躙郊郭於是鎮協血戰盡瘁以殉封疆將
弁捐軀懷忠以報社稷全郡陷沒生靈遭殃爾乃沐猴
而冠欲倣人家拜跪登場作戲妄擬海外王公據我倉
厫開我府庫居我官廨朘我人民草木為之怒號山川
於焉失色本鎮奉檄討賊總統水陸萬軍遵制府之機
籌合提軍之調度六月癸卯自澎進兵丙午黎明咸集
鹿耳先鋒林亮董方忠勇冠乎三軍雄威溢於六艘直
驅精銳大戰洶濤本鎮親率參將王萬化林政遊擊邊
士偉朱文等八十餘員統領官兵指揮舸艦並趨進港
賈勇爭先巨砲雷轟震疊而山崩地坼輕舟鷙擊奮揚
而瓦解灰飛白刃雜以火攻烏合因而獸散賴
皇上威靈波臣效順潮水漲高八尺好風利自西來連
䑸並前礁石無犯遂奪天險攻克鹿耳門林亮董方首
先登岸奪取砲臺焚賊營汛伊時日方及午乘勝進攻
安平遊擊林秀薄有成氣吞勁敵守備魏大猷葉應龍
目無堅壘命同前鋒先驅擊賊蠢爾鄭定瑞尚逞螳臂
以當車衂矣蘇天威欲藉豚威而咋虎我軍鼙鼓動地
旌旗蔽空林亮董方復先登岸本鎮親率王萬化林政
邊士偉朱文謝希賢魏天錫郭祺王紹緒胡璟范國斗
齊元輔鄭耀祖金作礪李祖呂瑞麟洪平康陵劉永貴
蘇明良等各官兵如熊如羆如飛如翰寶刀怒舞賊血
濺紅平沙鎗砲連環僵屍填滿水涘飄乎狂風掃秋葉
快哉烈焰燔蜂窠遂登安平鎮城豎立大軍旗幟安平
百姓簞壺迎師載道歡呼復見天日本鎮詢問疾苦嘉
與維新嚴飭弁兵秋毫無犯一日三捷猛氣上騰層霄
二險連收脚跟已踏實地從兹城壘可據進戰退守皆
安港道得通兵糧來往均便旦日圍𠞰立見削平滅楊
么於洞庭尸裘甫於東市移山壓卵閫内不煩再舉之
師覆海漂煨軍中共慶膚功之奏謹大書露布告中外
聞知
鯤身西港連戰大捷遂克府治露布
惟丙午之大捷收鹿耳與安平戰艦蝟泊於臺江弁兵
雲屯乎城闕立營設砲分扼要害之衝稱戈比干共震
嘽焞之盛詰朝丁未水師提督施樓船進安平港時維
已刻一貴遣羣賊列陣來四鯤身本鎮躬督大軍左右
迎敵闞如虓虎氣吞賊魄八千矯若游龍威懾臺黎百
萬林邊王鄭諸將犁陸直攻朱林魏呂各員盪舟夾擊
追奔逐北至七鯤身涉水行沙遂掃瀨口翌日分遣將
校沿江撑駕小船運載硝磺雜裝茅葦乘西南之風烈
用諸葛之火攻火箭火龍空中飛舞賊䑸賊艘觸處焚
燒己酉黎明賊衆數萬冒死決戰直犯安平植木盾於
牛車聯成陣勢繪青旗以黑蟒誇詡精鋒我師威武奮
揚左翼右翼一人可以當千大砲連環齊發陸軍水軍
三矢仍看餘二屍填巨港京觀等于雞籠戈倒沙灘棄
甲齊于龜佛自是賊人破膽不敢再出鯤身守險拒江
待吾師老本鎮分兵西港暗渡竿寮遇賊七千餘人大
戰於蘇厝甲俄而近村四出敵衆漸增雜&KR1320;荆榛彌漫
數萬前鋒軍林亮魏大猷等用命争先左右軍林政邊
士偉等奮力衝殺胡璟等以奇兵繞賊陣後首尾夾攻
呂瑞麟以遊兵突出竹林横截賊陣本鎮悉驅精銳自
將中軍鎗砲震天鼔鼙動地大敗賊衆獸散土崩俘馘
斬傷不可勝計癸丑揮兵南下沿途廓清凡遇兇頑輙
行𠞰滅乃敗之於木柵仔復敗之於蔦松溪朱一貴捨
命奔逃率其黨顛連北去本鎮先復臺灣府榜諭安民
掃肅
萬夀亭收捕逸賊先是水師提督施傳令將弁尅日攻
府林秀王良駿等從七鯤身瀨口進兵朱文謝希賢等
從塗墼埕大井頭殺入並於本日巳刻與本鎮會兵府
治臺灣百姓復見太平感激涕零咸呼
萬歲寇亂五十餘日恢復無須浹旬士庶民番仍為
朝廷之赤子山川土宇依舊
皇家之版圖智武之滅偪陽方斯迅速新建之平寧逆
尚訝濡遲皆賴
皇上神威將士效力提軍調度制府運籌是以克奏膚
功不勞而定夫豈本鎮薄劣所能及兹南北路賊營已
空明朝遣吏士收復二邑朱一貴亡命村落即日令卒
徒縛送檻車中外永清官民胥慶特申露布飛馳以聞
擒賊首朱一貴等遂平南北二路露布
惟辛丑六月二十有三日本鎮總統官兵克復臺灣大
張文告與民更新為殉難將帥討賊復仇梟磔元兇招
徠市肆宥罪恤傷詢問疾苦乃會同水師提督施遣兵
追𠞰逸賊分攻南北二路以林秀薄有成郭祺齊元輔
范國斗胡璟李祖劉得紫鄭文祥劉永貴董方林君卿
游全興等帶領官兵窮追朱一貴諸賊以王萬化林政
邊士偉魏天錫攻取南路營鳳山縣以朱文謝希賢呂
瑞麟洪平閻威攻取北路營諸羅縣以景慧收復笨港
林亮魏大猷率舟師北上平定沿海一帶地方指揮已
定刻日遄征犀甲熊旗耀若長虹四出金戈鐵馬閃如
怒瀑齊飛越五日戊午林秀諸軍遇賊于大穆降追奔
逐北炎火之爇飛蓬斬將搴旂豪鷹之攫爰兔賊遺車
馬器械堆積如山餘黨潰散歸降十去其九朱一貴走
灣裏溪我軍追至茅港尾鐵線橋收復鹽水港一貴夜
遁下加冬絶食月眉潭狼狽星散不及千人乃有義民
王仁和楊石密受本鎮外委守備銜劄與楊旭楊雄倡
率溝尾等六庄鄕壯計謀擒賊閏月七日丙寅楊旭楊
雄誘賊至溝尾庄是夜雞鳴火炮震天金鼔動地六庄
鄕壯喊殺攻圍遂擒賊首朱一貴及其黨王玉全翁飛
虎張阿山縛置牛車馳解軍前五十日自大夜郎王囚
首叩階除之石卅萬衆偽稱國公府拽頸雜羊豕之羣
餘孽雖奔天網不漏梟楊來於大排竹竿首級于十字
街林曹林騫林璉鄭惟晃張看張岳等咸向我軍面縛
乞降復擒吳外李勇陳印陳正達盧朱等皆繫長纓以
為俘馘渠魁黨羽無不械送就誅脅從爪牙一盡烟消
靡孑王萬化諸軍至南路擒斬賊目鄭定瑞顏子京等
收復鳳山縣安撫下淡水各處庄社民番南路五百里
地方悉皆恢復蕩平朱文等諸軍至北路擒斬賊目萬
和尚等收復諸羅縣安撫哆囉嘓斗六門各處庄社民
番景慧引兵至笨港林亮魏大猷以舟師來會遵海上
下掃除賊藪招輯流亡而援淡遊擊張駥守備李燕劉
錫千總李郡淡水營守備陳策等引兵南下半線謝希
賢引兵北上與張駥等會合北路千餘里地方盡皆恢
復蕩平掃逆寇于一朝根株悉拔奏膚功于旬日山海
敉寧從兹鹿耳鯤身永鞏東南之鎖鑰雞籠沙馬長固
陬澨之藩籬咸知盜賊不可為即竊州踞縣終當横分
腰領犯亂不可作雖道寡稱孤畢竟坐受誅夷起普天
忠愛之心寒千秋叛逆之膽桓桓熊虎厥有微勞忻忭
曷勝馳聞敢後
檄外委守備陳章撫擒逸賊
南路惡賊陳福夀劉國基薛菊王忠等聞我師克復臺
郡望風遁逃至今未獲當日附和倡亂此曹實為渠魁
偽稱國公虔劉郡邑復率賊徒數萬攻掠下淡水客庄
幸我義民制梃禦敵斬殲萬計而元兇未禽天網尚漏
今遁入深山勢窮力蹙偷生無路該弁其往緝之傀儡
内山多生番賊不敢進大抵在九姜阿猴林左右不然
則大崑麓以下極遠不過郎嬌遣諜蹤跡無不得者按
其滔天罪逆雖竿首尚有餘辜但國恩寬大統賜矜憐
若即就撫諒原其罪此亦諸賊改邪歸正起死肉骨之
日也該弁密偵所在宣布
皇仁許以不死併所有餘黨俱來投生倘尚執迷不悟
或擒或誅總為該弁勲績本鎮並懸爵賞以待勉之
檄南路營進兵阿猴林
漏下三鼔接訪事差弁密報阿猴林有賊數百人在彼
豎旗作孽係偽國公江國論為首旗幟飄揚林木間發
兵𠞰捕不可易也郡城出師招搖耳目且相去百數十
里自必聞風先遁徒勞無益江國論賊中狡猾凡事虚
張計自打猫蹂躙客庄(打猫諸羅縣村社名)不過一二千賊聲言
數萬地方驚惶被殺客民七八百人我師入府北路居
民欲食其肉賊黨散盡國論逃竄入山從行不過百人
顛崖墜谷餒斃坑澗不知凡幾距今兩月糧食全無投
生靡路乃狼狽扶擕潛由大武壠羅漢門而趨阿猴林
冀南路人不知底裏或可於此謀食苟延旦夕之命安
所得數百人而附之然君子小心雖微不忽明知其無
數十人不可不作數百人之備該營相去不遠可即遣
中軍守備帶兵二百名捲旆疾趨直搗阿猴林將山中
所有逸賊盡行殲滅江國論鄭元長二名實為渠魁或
被鎗砲傷斃則截其首級來報倘山中闃其無人止係
虚張聲勢不可便即回營且陽退而隂繞間道以待遣
人偵左近山谷峒窩必有三五人或十數人則江國論
己在其中急擒勿失以吾所料不過如此該將弁神而
明之相機度勢搜尋𠞰捕或奔投我師求撫乞命亦與
偕來本鎮但欲綏靖地方原未嘗立意嗜殺也該營進
兵以速為要尅限本日亥時出師明日辰時務到阿猴
林不許違悞時刻違者軍法治罪此檄
東征集卷一
