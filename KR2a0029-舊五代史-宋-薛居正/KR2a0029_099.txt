舊五代史卷四十九
宋門下侍郎參知政事監修國史薛居正等撰
唐書第二十五
后妃列傳一
武皇帝貞簡皇后曹氏莊宗之母也太原人以良家子
嬪于武皇姿質閒麗性謙退而明辨雅為秦國夫人所
重常從容謂武皇曰妾觀曹姬非常婦人王其厚待之
武皇多内寵乾寧初平燕薊得李匡儔妻張氏姿色絶
代嬖幸無雙時姬侍盈室罕得進御唯太后恩顧不衰
武皇性嚴急左右有過必峻于譴罰無敢言者唯太后
從容救解卽為解顔及莊宗載誕體貌竒傑武皇異而
憐之太后益寵貴諸夫人咸出其下后亦恭勤内助左
右稱之武皇薨莊宗嗣晉王位時李克寧李存顥謀變
人情危懼太后召監軍張承業指莊宗謂之曰先人把
臂授公此兒如聞外謀欲孤付託公等但置予母子有
地毋令乞食于沛幸矣承業因誅存顥克寧以清内難
莊宗善音律喜伶人謔浪太后嘗提耳誨之天祐七年
鎮定求援莊宗促命治兵太后曰予齒漸衰兒但不墜
先人之業為幸矣何事櫛風沐雨離我晨昏莊宗曰禀
先王遺旨須滅仇讐山東之事機不可失及發太后餞
于汾橋悲不自勝莊宗平定趙魏駐于鄴城每一歲之
内馳駕歸寧者數四民士服其仁孝太后初封晉國夫
人莊宗卽位命宰臣盧損奉册書上皇太后尊號其年
平定河南西幸洛陽令皇弟存渥皇子繼岌就太原迎
奉莊宗親至懷州迎歸長壽宫太后素與劉太妃善分
訣之後悒然不樂俄聞太妃寝疾尚醫中使問訊結徹
既而謂莊宗曰吾與太妃恩如伯仲彼經年抱疾但見
吾面差足慰心吾暫至晉陽旬朔與之俱来莊宗曰時
方暑毒山路﨑嶇無煩往復可令存渥輩迎侍太妃乃
止及凶問至太后慟哭累旬由是不豫尋崩于長壽宫
同光三年冬十月上謚曰貞簡皇太后葬于壽安陵
太妃劉氏武皇之正室也(案劉太妃傳原本闕佚攷北夢瑣言云晉王李克用妻劉)
(夫人常隨軍行至于軍機多所宏益先是汴州上源驛有變晉王憤恨欲四軍攻之夫人曰公為國討賊而以)
(杯酒私忿必若攻城即曲在于我不如回師自有朝廷可以論列于是班退天復中周德威為汴軍所敗三軍)
(潰散汴軍乘我晉王危懼與李存信議欲出保雲州夫人曰存信本北方牧羊兒也焉知成敗王常笑王行瑜)
(棄城失勢被人屠割今復欲效之何也王頃歲避難塞外幾遭陷害頼遇朝廷多事方得復歸今一旦出城便)
(有不測之變焉能遠及晉王止行居數日亾散之士復集軍城安定夫人之力也五代會要云同光元年四月)
(册為皇太妃歐陽史云莊宗即位册尊曹氏為皇太后而以嫡母劉氏為皇太妃太妃往謝太后太后有慚色)
(太妃曰願吾兒享國無窮使吾獲没于地以從先君幸矣復何言哉莊宗滅梁入洛使人迎太后歸洛居長壽)
(宫而太妃獨留晉陽同光三年五月太妃薨)
魏國夫人陳氏襄州人本昭宗之宫嬪也乾寧二年武
皇奉詔討王行瑜駐軍于渭北昭宗降朱書御札出陳
氏及内妓四人以賜武皇陳氏素知書有才貎武皇深
加寵重及光化之後時事多艱武皇常獨居深念嬪媵
鮮得侍謁唯陳氏得召見陳氏性既靜退不以寵侍自
侈武皇常呼為阿媎及武皇大漸之際陳氏侍醫藥垂
泣言妾為王執掃除之役十有四年矣王萬一不幸妾
將何託既不能以身為殉願落髮為尼為王讀一藏佛
經以報平昔武皇為之流泣及武皇薨陳氏果落髮持
經法名智願後居于洛陽佛寺莊宗賜號建法大師天
成中明宗幸其院改賜圓惠大師晉天福中卒於太原
追諡光國大師塔以惠寂為名也
莊宗神閔敬皇后劉氏(案劉后𫝊原本闕佚攷北夢瑣言云莊宗劉皇后魏州成安人)
(家世寒微太祖攻魏州取成安得后時年五六歲歸晉陽宫為太后侍者教吹笙及笄姿色絶衆聲伎亦所長)
(太后賜莊宗為韓國夫人侍者後誕皇子繼岌寵待日隆他日成安人劉叟詣鄴宫見上稱夫人之父有内臣)
(劉建豐認之即昔日黃鬚丈人后之父也劉氏方與嫡夫人爭寵皆以門族誇尚劉氏耻為寒家白莊宗曰妾)
(去鄉之時妾父死于亂兵是時環屍而哭妾固無父是何田舍翁詐偽及此乃于宫門笞之其實后即叟之長)
(女也莊宗好俳優宫中暇日自負蓍囊藥篋令繼岌相隨以后父劉叟以醫卜為業也后方晝眠及造其卧内)
(自稱劉衙推訪女后大恚笞繼岌然為太后不禮復以韓夫人居正無以發明大臣希旨請册劉氏為皇后議)
(者以后出于寒賤好興利聚財初在鄴宫令人設法稗販所鬻樵蘇菓茹亦以皇后為名正位之後凡貢奉先)
(入後宫惟寫佛經施尼師他無所賜闕下諸軍困乏以至妻子餓殍宰相請出内庫俵給后將出粧具銀盆兩)
(口皇子滿喜等三人令鬻以贍軍一旦作亂亡國滅族與夫褒姒妲己無己也先是莊宗自為俳優名曰李天)
(下雜于塗粉優雜之間時為諸優扑抶摑搭竟為嚚婦恩伶之傾玷有國者得不以為前鑒劉后以囊盛金合)
(犀帶四欲于太原造寺為尼沿路復通皇弟存渥同簀而寝明宗聞其穢即令自殺攷歐陽史作禆將袁建豐)
(得后納之晉宫而北夢瑣言作内臣劉建豐亦傳聞之異辭也)
淑妃韓氏莊宗正室(案韓淑妃傳原本闕佚攷五代會要云同光二年十二月册以宰臣)
(豆盧革韋說為册使出應天門登輅車鹵簿鼓吹前導至永福門降車入右銀臺門至淑妃宫受册于内文武)
(百官立班稱賀)
德妃伊氏莊宗次室(案伊德妃傳原本闕佚攷北夢瑣言云莊宗皇帝嫡夫人韓氏後為)
(淑妃伊氏為德妃又言夫人夏氏後嫁李贊華所謂東丹王即按巴堅長子性酷毒侍婢微過即以刀刲火灼)
(夏氏少長宫掖不忍其凶求離婚歸河陽節度使夏魯竒家後為尼也歐陽史家人傳明宗立悉放莊宗時宫)
(人虢國夫人夏氏歸夏魯竒家後嫁李贊華與北夢瑣言微異遼史又以夏氏為莊宗皇后疑誤又案五代)
(會要莊宗朝内職又有昭義侯氏封汧國夫人昭媛白氏封沂國夫人出使美宣鄧氏封魏國夫人御正楚真)
(張氏封涼國夫人司簿德美周氏封宋國夫人侍真吴氏封延陵郡夫人懿才王氏封太原郡夫人咸一韓氏)
(封昌黎郡夫人瑶芳張氏封清河郡夫人懿德王氏封瑯琊郡夫人宣一馬氏封扶風郡夫人並同光二年十)
(一月勅)
明宗昭懿皇后夏氏生秦王從榮及閔帝同光初后以
疾崩明帝即位追封為晉國夫人長興中明宗以秦宋
二王位望既隆因思從貴之義乃下制曰故晉國夫人
夏氏素推仁德久睦宗親嘗施内助之方不見中興之
盛予當御極子並為王有鵲巢之高無翬衣之貴貞魂
永逝懿範常存考本朝之文沿追册之制將慰懷于九
族冀叶慶于四星宜追册為皇后兼定懿號既而有司
上諡曰昭懿
和武顯皇后曹氏(案曹后傳原本闕佚攷五代會要云天成三年正月册為淑妃長興元年)
(正月十四日册為皇后應順元年正月册為皇太后至清泰三年閏十一月隨末帝崩于後樓晉高祖使人護)
(葬至天福五年正月二十八日追册曰和武顯皇后)
宣憲皇后魏氏(案魏后𫝊原本闕佚據通鑑考異引唐廢帝實錄云宣憲皇后魏氏鎮州平山)
(人中和末明宗徇地山東留戍平山得魏后又云明宗為裨將性闊達不能治生曹后亦疎于畫略生計所資)
(惟宣憲而已五代會要云初封魯國太夫人清泰二年二月中書門下奏臣聞漢昭帝承祚御歷奉尊諡于雲)
(陽魏明帝繼體守文思外家于甄舘而皆追從徽號祔饗廟庭克隆敬本之文式叶愛親之道臣等又覽國史)
(竊見玄宗皇帝母曰昭成皇后竇氏代宗皇帝母曰章敬太后吳氏始嬪朱邸俄閟玄宫鴻圖既屬于明君尊)
(號咸追于聖母伏以魯國夫人發祥沙麓貽慶河洲三后最賢周母允成于天統四妃有子唐宫先啟于帝基)
(仰惟當宁之情彌軫寒泉之思久虚殷薦慮損皇猷臣等謹上尊諡曰宣憲皇太后請依昭成皇太后故事擇)
(日備禮册命又臣等伏聞先太后舊陵永祔先祠則都下難崇别廟既追尊諡合剏閟宫按漢朝故事園寝不)
(在王幾或就寝所便立寝祠今商量上諡後權立同廟以申告献配祀之禮請俟他年從之據歐陽史云議建)
(陵寢而太康石敬瑭反乃于京師河南府東立寢宫年又案五代會要所載明宗時内職德妃王氏天成三)
(正月册立長興二年四月進號淑妃應順元年正月十三日册為太妃至周廣順元年四月追諡賢妃昭儀王)
(氏封齊國夫人昭容葛氏封周國夫人昭媛劉氏封趙國夫人孫氏封楚國夫人御正張氏封曹國夫人司寶)
(郭氏封魏國夫人司贊于氏封鄭國夫人尚服王氏封衛國夫人司記崔氏封蔡國夫人司膳翟氏封滕國夫)
(人司醖吳氏封莒國夫人婕妤高氏封渤海郡夫人美人沈氏封太原郡夫人順御朱氏封吳郡夫人司飾聊)
(氏封潁川郡夫人司衣劉氏封彭城郡夫人司藥孟氏封成陽郡夫人梳篦張氏封清河郡夫人司服王氏封)
(太原郡夫人櫛篦𫝊氏封潁川郡夫人知客張氏賜號尚書故江氏追封濟陽郡夫人以上皆長興三年九月)
(勅其名號皆中書門下按六典内職仿而行之内人李氏封隴西縣君崔氏封清河縣君李氏封成紀縣君田)
(氏封成陽縣君白氏封南陽縣君並長興四年二月勅前代内職皆無封君之禮此一時之制)
閔帝哀皇后孔氏(案孔后傳原本闕佚據通鑑云孔循隂遣人結王德妃求納其女德妃請)
(娶循女為從厚妃帝許之庚寅皇子從厚納孔循女為妃五代會要云初封魯國夫人應順元年四月為末帝)
(所害晉天福五年正月二十八日追諡為哀皇后)
末帝劉皇后應州人也天成中封為沛國夫人清泰初
百官三上表請立中宫遂立為皇后后性強戾末帝甚
憚之故其弟延皓自鳳翔牙校環歲之間歷樞密使出
為鄴都留守皆由后内政之力也及延皓為張令昭所
逐執政請行朝典后力制之止從罷免而已晉高祖入
洛后與末帝俱就燔焉
史臣曰三代之興亡雖由于帝皇亦繫於妃后故夏之
興也以塗山及其亡也以妺喜商之興也以簡狄及其
亡也以妲己周之興也以文母及其亡也以褒氏觀夫
貞簡之為人也雖未偕于前代亦無虧于懿範而劉后
以牝雞之晨皇業斯墜則與夫三代之興亡同矣餘無
進賢輔佐之德又何足道哉(案五代史無外戚傳據五代會要武皇長女瓊華長)
(公主降孟知祥同光二年十二月封第二女瑶英長公主降張延釗同光三年二月封明宗長女永寧公主降)
(晉高祖第十三女興平公主降趙延壽天成三年四月封至長興四年九月改封齊國公主至清泰三年二月)
(進封燕國長公主第十四女壽安公主長興四年六月封第十五女永樂公主長興四年六月封今攷會要所)
(載亦多舛互如瓊華公主十國春秋諸書作太祖弟克譲之女會要以為武皇長女此傳聞之異辭也莊宗女)
(義寧公主降宋廷浩廷浩仕至房州刺史晉初為汜水關使張從賓之叛戰死見東都事略及宋史又王禹偁)
(小畜集有宋渥神道碑云母義寧公主天福中晉祖以嘗事莊宗有舊君之禮每貴主入見聽其不拜時兵戎)
(方熾經費不充惟公主之家賜予甚原盡而復取亦無倦色一日晉祖從容謂貴主曰朕于主家無所愛惜但)
(朝廷多事府庫甚虚主所知矣今輦轂之下桂王為憂可命渥分司西京以豐就養因厚遣之且勅留司具晨)
(昏伏臘之用至于醯醢率有備焉會要不載莊宗女幾人是其闕略也惟明宗諸女記之稍詳然攷薛史趙延)
(夀傳其娶明宗小女為繼室歐陽史亦云耶律德光為延壽娶從益妺是為永安公主而會要不載則其闕漏)
(者亦多矣)
舊五代史卷四十九
