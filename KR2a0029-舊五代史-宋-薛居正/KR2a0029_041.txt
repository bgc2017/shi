舊五代史卷二十
宋門下侍郎參知政事監修國史薛居正等撰
梁書第二十
列𫝊十
謝瞳字子明福州人唐咸通末舉進士因畱長安三歲
不中第廣明初黃巢陷長安遂投跡于太祖洎居門下
未嘗一日不在左右及太祖據同州遂署右職其年秋
太祖與河中交戰再不利連上章請兵于巢僞右軍都
尉孟楷抑而不進瞳揣太祖有澤福意乃進說曰黃家
以數十萬之師値唐朝久安人不習戰因利乘便遂下
兩京然始竊僞號任用已失其所今將軍勇冠三軍力
戰于外而孟楷專務壅蔽奏章不達下爲庸才所制無
獨斷之明破亡之兆必矣况土德未厭外兵四集漕運
波注日以收復爲名惟將軍察之太祖曰我意素决爾
又如是復何疑哉翼日遂定策戮僞監軍使悉衆歸順
于河中王重榮表瞳爲檢校屯田員外郎賜緋令奉表
于蜀唐僖宗大悦召入顧問錫賚甚厚以功授朝散大
夫太子率更令賜紫爲陵州刺史治郡一歲改檢校右
散騎常侍通刺史在任四考頗有政績秋罷詣蜀行在
太祖遣人迎之龍紀二年至東京勞賚彌厚賜第墅各
一區錢千緡表爲亳州團練使兼太清宫副使加檢校
工部尚書是年冬太祖征淮南過郡因求侍府幕表爲
宣義軍節度副使充兩使畱後瞳在滑十三年部内增
戶約五萬益兵數千人累遷至大中大夫檢校右僕射
卒于滑開平初追贈司徒
司馬鄴字表仁其先河内温人也祖德璋仕唐爲杞王
傅父諲左武衛大將軍鄴資蔭出身頗知書累官至大
列唐天復初韓建用爲同州節度畱後昭宗之幸鳳翔
也太祖引兵入關前鋒至左馮翊鄴持印鑰迎謁道左
太祖以兵圍華州命入城招諭韓建建果出降及大軍
在岐下遣奏事于昭宗再入復出又使于金州說其帥
馮行襲俾堅攀附後歷宣武天平等軍從事開平元年
拜右武衛上將軍三年使于兩浙時淮路不通乘驛者
迂迴萬里陸行則出荆襄潭桂入嶺自番禺泛海至閩
中達于杭越復命則備舟楫出東海至于登萊而揚州
諸步多賊船過者不敢循岸必高帆遠引海中謂之入
陽以故多損敗鄴在海逾年漂至躭羅國一行俱溺後
詔贈司徒
劉捍開封人父行仙宣武軍大將捍少爲牙職太祖初
鎮夷門以捍聰敏擢副典客唐中和四年夏太祖以朱
珍爲淄州刺史令收兵于淄青間命捍監其兵路逄大
敵皆破之入博昌獲精兵三萬以歸四月合大軍敗蔡
賊秦宗賢數萬衆于汴西文德元年十一月蔡將申叢
折宗權足納欵于太祖使捍奏其事加兼御史大夫光
化三年六月太祖北伐鎮定至常山而王鎔危懾送欵
于太祖命捍入璧門傳諭時兩軍未整守門者戈戟千
匝捍馳騎而入竟達其命又移師以攻中山至懷德驛
大破定人五萬衆王處直乞降捍復單馬入州安撫而
迴太祖迎昭宗于岐下以捍爲親軍指揮天復三年正
旦宋文通令客將郭啓竒使于太祖命捍復命昭宗聞
其至卽召見詢東兵之事仍以錦服銀鞍勒馬賜之翼
日授光禄大夫檢校司空登州刺史昭宗還京改常州
刺史賜號迎鑾毅勇功臣四月太祖伐王師範于青州
改左右長直都指揮使天祐三年正月授宋州刺史四
月加檢校司徒太祖授禪授左龍虎統軍兼元從親軍
馬步都虞候及上黨纏兵太祖親往廵撫以捍爲御營
使大軍次昂車斥候來告蕃戎逼澤州命捍以兵千人
赴之并軍遂遁車駕還京授捍侍衛親軍都指揮使晉
人侵晉州從幸陜迴加檢校太保及從駕幸河中詔追
王重師赴行在以捍爲雍州節度觀察畱後纔踰月劉
知俊據同州反潛使人以厚利啗捍將校遂爲部下所
執送于知俊知俊縶捍歸于鳳翔爲李茂貞所害開平
四年贈太傅末帝卽位又贈太尉捍便習賓贊善于將
迎自司賓局及征討四出必預其間雖無决戰争鋒之
績而承命奔走敷揚命令勤幹涖職以至崇顯焉
王敬蕘潁州汝隂人世爲郡武吏唐乾符初敬蕘爲本
州都知兵馬使中和初寇難益熾郡守庸怯不能自固
敬蕘遂代之監郡俄眞拜刺史加檢校右散騎常侍時
州境荒饑大寇繼至黃巢數十萬衆寨于州南敬蕘極
力抗禦逾旬而退俄又宗權之衆凌暴益甚合圍攻壁
皆力屈而去蔡賊復遣將刁君務以萬衆來逼敬蕘列
陣當之身先馳突殺敵甚多由是竟全郡壘遠近歸附
及淮人不恭太祖屢以軍南渡路由州境敬蕘悉心供
億太祖甚嘉之乾寧二年署爲㳂淮上下都指揮使四
年冬龐師古敗于清口敗軍逃歸者甚衆路出于潁時
雨雪連旬軍士凍餒敬蕘自淮燎薪相屬于道郡中設
糜糗餅餌以待之全活者甚衆由是表知武寧軍節度
徐宿觀察畱後數月眞拜武寧軍節度使天復二年入
爲右龍武統軍天祐三年轉左衛上將軍開平元年八
月以疾致仕尋卒于其第敬蕘魁傑沈勇多力善戰所
用槍矢皆以純鐵鍜就槍重三十餘斤摧鋒突陣率以
此勝雖非太祖舊臣而遠輸懇欵保境合兵以輔興王
之運有足稱者
高劭字子將淮南節度使騈之從子也父泰黔中觀察
使唐僖宗避敵在蜀駢鎮淮南爲都統兼諸道鹽鐵使
兵賦在已朝廷優假之以故劭幸而早官年十四遙領
華州刺史光啓中以駢命逼晉公王鐸于鄭俄而州陷
于蔡劭爲賊所得使人守之戒四門曰無出高大夫劭
伺守者稍惰佯爲乞食者過危垣取殍者衣坌身易服
得佗兒抱之行出東郊門人以爲丐者不之止及稍遠
棄所抱兒疾趨至中牟遂達于汴太祖以客禮遇之尋
表爲亳州團練副使知州事又數年辟爲宣武軍節度
判官在幕下頗以氣直自許後監鄭州事復權知徐州
畱後唐昭宗之鳳翔太祖迎奉未出劭有疑謀遂令赴
華州詣丞相府以議其事行至高陵爲盗所害
馬嗣勲濠州鍾離縣人世爲軍吏嗣勲有口辯習武藝
初爲州客將唐景福元年三月太祖以壽州刺史江儒
反下蔡鎮使李立率兵攻濠梁刺史張遂俾嗣勲持州
印籍戶口以歸于太祖乾寧二年三月楊行密復攻濠
州張遂遣嗣勲求援于太祖俄而郡陷嗣勲無所歸卽
署爲元從押牙副典客頗稱任使光化元年三月太祖
令往光州說刺史劉存背淮賊以向國又從李彦威復
黃州及武昌縣獲刺史瞿章俄復使光州持幣馬以賜
劉存會淮賊急攻光州存與嗣勲率兵大戰敗而走之
又遣使于蜀及歸得其助軍貲實甚多天復中太祖迎
昭宗于岐下軍至華之西闉使嗣勲入見韓建卽時同
出迎謁及羅紹威將殺牙軍遣使告于太祖求爲外援
時安陽公主初卒于魏太祖乃遣嗣勲率長直官千人
實兵仗于槖中肩舁以入于魏聲言來致祭會葬牙軍
不之覺天祐三年正月十六日夜嗣勲與紹威親軍同
攻牙軍至曙盡殪之嗣勲重傷旬日而卒開平中累贈
太保
張存敬譙郡人也性剛直有膽勇臨危無所畏憚唐中
和中從太祖赴汴以其折節頗見親昵授爲右騎都將
從討巢蔡凡歴百戰多于危慼之間顯有竒略由是頻
立殊效光啓中李罕之會晉軍圍張宗奭于盟津太祖
遣丁會葛從周存敬同往馳救存敬引騎軍先犯敵將
諸軍翼之敵騎大敗乃解河橋之圍大順三年爲諸軍
都虞侯佐霍存董大軍收宿州以功奏加檢校兵部尚
書太祖東征徐兖存敬屢有俘斬之功凡受指顧皆與
機會矢石所及必以身先太祖尤加優異以爲行營都
指揮使檢校右僕射乾寧三年充武寧軍畱後行潁州
刺史光化二年夏四月幽滄侵凌魏郡復以存敬爲都
指揮使三年大舉與葛從周連統諸軍攻浮陽樹數十
柵圍劉守文累月時幽州劉仁恭舉兵來援存敬潛軍
擊之于乾寧軍南老鴉堤是日燕人大敗斬首五萬級
生擒馬愼交已下一百餘人獲馬萬蹄其年秋九月引
軍收鎮州存敬勒衆涉滹沲河師人鼓行而進逄鎮之
遊兵數千因逐之直入鎮之壅門收鞍馬牛駞萬計翼
日鎮人納質而旋尋爲宋州刺史踰年甚有能政復擁
衆伐薊門數旬間連下瀛莫祁景四州擒俘不可勝紀
自懷德驛與中山兵接戰枕屍數十里中山開壁請降
天復元年春太祖以河中節度使王珂與太原結親憑
恃驕恣命存敬統大軍討之即日收絳州擒刺史陶建
釗降晉州刺史張漢瑜二郡平進圍河中王珂請降太
祖嘉之乃以存敬爲護國軍畱後未幾檢校司空尋移
宋州刺史將之任所寢疾踰旬卒于河中太祖聞之痛
惜移晷開平初追贈太保乾化三年又追贈太傅子仁
愿晉天福中仕至大理
寇彦卿字俊臣大梁人也祖琯父裔皆宣武軍牙校太
祖鎮汴以彦卿將家子擢在左右弱冠選爲通贊官太
祖爲元帥補元帥府押牙充四鎮通贊官行首兼右長
直都指揮使累奏授檢校司徒領洺州刺史羅紹威將
殺牙軍遣使告于太祖太祖命彦卿使于魏密與紹威
謀之竟成其事彦卿之力也彦卿身長八尺隆凖方面
語音如鐘善騎射好書史復善伺太祖之旨凡所作爲
動皆云合太祖每言曰敬翔劉捍寇彦卿蓋爲我而生
其見重如此太祖有所乘烏馬號一丈烏嘗以賜彦卿
天復中太祖迎昭宗于鳳翔累與岐軍對陣時彦卿爲
諸道馬步軍都排陣使嘗躬擐甲胄乘其所賜烏馬馳
騁于陣前太祖目之曰眞神王也昭宗還京賜迎鑾毅
勇功臣改邢州刺史尋遷亳州團練使(案通鑑開平二年帝從吳越王)
(錢鏐之請以亳州團練使寇彦卿爲東南面行營都指揮使使擊淮南十一月彦卿帥衆一千襲霍丘爲土豪)
(朱景所敗又攻廬壽二州皆不勝淮南遣滁州刺史李儼拒之九國志朱景傳梁祖聞景名命寇彦卿率勁騎)
(三千襲霍丘圖取景且諭梁祖之意令降景率其徒戰于丘墟林澤中射死者無數彦卿兵折力殫而去)太
祖受禪爲華州節度使加檢校太保歲餘入爲左金吾
衛大將軍充街使一日過天津橋有老人悞衝其騶道
者排之落橋而斃爲御史所彈太祖不得已責授左衛
中郎將不數月除相州防禦使依前行營諸軍排陣使
未幾授河陽節度使加檢校太傅及太祖遇弑彦卿追
感舊恩圖御容以奠之每因對客言及先朝舊事卽涕
泗交流末帝嗣位遥領興元節度使東南面行營都招
討使以拒淮寇尋改右金吾衛上將軍貞明初授鄧州
節度使會淮人圍安陸彦卿奉詔領兵解圍大破淮賊
而迴四年卒于鎮時年五十七詔贈侍中彦卿貞幹明
敏善事人主然怙寵作威多忌好殺雖顯立功名而猶
爲識者之所鄙焉
史臣曰(案原本有闕文)存敬有提鼓之勞彦卿遇攀鱗之會俱
爲藩后亦其宜哉
舊五代史卷二十
