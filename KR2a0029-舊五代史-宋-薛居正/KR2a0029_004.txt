舊五代史卷一攷證
梁太祖紀一九月帝遂與左右定計斬偽監軍使嚴實
降於重榮案舊唐書僖宗紀朱温之降繫八月與
是書異新唐書及通鑑俱繫九月與是書同疑舊唐
書誤又嚴實原本訛作嚴貴今據歐陽史及通鑑
改正
乃詔授帝左金吾衛大將軍充河中行營副招討使
案歐陽史云王鐸承制拜温金吾衛大將軍河中行
營招討副使與是書謂僖宗招授者異攷舊唐書及
通鑑則王鐸承制所拜乃華同節度在僖宗詔授以
前歐陽史以詔授為王鐸承制當是删并之誤
仍賜名全忠案是書及舊唐書通鑑皆作僖宗賜名
惟鑑戒錄云朱太祖統四鎮除中令日名温與崔相
國連搆大事崔每奏太祖忠赤遷之關東國無患矣
昭宗遽敇太祖改名全忠議者謂全字人王也又在
忠心甚不可也上方悔焉其說與諸史異蓋𫝊聞之
不同爾
三年三月僖宗制授帝宣武軍節度使三月舊唐書
作五月
帝與許州田從異諸軍同收瓦子寨案瓦子寨原本
訛作瓦子寨攷通鑑注云黃巢撤民居以為寨屋謂
之瓦子寨則于字形近刊訛耳今改正
三月庚辰僖宗降制就封帝為沛郡王案全忠之王
舊唐書繫光唘元年三月據是書則元年惟增食邑
至二年三月乃進封也歐陽史從是書
十一月滑州節度使安師儒以怠于軍政為部下所殺
案舊唐書云十月壬子朔滑州軍亂逐其帥安師
儒師儒奔汴朱全忠殺之歐陽史同新唐書云十月
朱全忠陷滑州執義成軍節度使安師儒通鑑同據
是書則師儒自為部下所殺與諸書互異又十一月
新舊唐書俱作十月
庚午賊將盧瑭領萬餘人于圃田北萬勝戍案通鑑
攷異云長歷四月甲辰朔無庚午薛史誤今改舊唐
書光啟三年四月正作甲辰朔以日數計之庚午乃
四月二十七日也據此乃通鑑攷異之誤耳
乃就加帝檢校太尉兼領淮南節度使案全忠兼領
淮南舊唐書作光啓三年十一月歐陽史作十二月
通鑑作閏十一月據是書則在九月以前與諸書異
又是書下文作閏十二月通鑑作閏十一月未詳孰
是
九月亳州禆將謝殷逐刺史宋兖九月新唐書及通
鑑俱作六月
鄆州朱瑄瑄歐陽史作宣
是時李璠郭言行至淮上為徐戎所扼不克進而還
案歐陽史云璠之揚州行密不納據通鑑云李璠至
泗州時溥以兵襲之郭言力戰得免而還是李璠未
嘗至揚州也當以是書為得其實
二月丙戌僖宗制以帝為蔡州四面行營都統案全
忠為四面行營都統新唐書及通鑑作正月癸亥舊
唐書作五月與是書異
會蔡人趙德諲舉漢南之地以歸於朝廷案德諲之
降新舊唐書及通鑑俱繫五月與是書同歐陽史叙
其事于正月疑有舛誤
二月蔡將申叢遣使來告縳宗權於帳下案宗權之
執舊唐書作文德元年十二月新唐書作十一月歐
陽史作正月與是書作龍紀元年二月者互異未詳
孰是
三月又加帝檢校太尉兼中書令進封東平王案全
忠進封舊唐書繫四月與是書異
十月壬午筠遂降宿州平案宿州之下舊唐書繫十
一月新唐書歐陽史通鑑俱與是書同
十一月丁未曹州禆將郭紹賓殺刺史郭饒舉郡來降
案新唐書十一月已未曹州禆將郭銖殺其刺史郭
詞叛附全忠通鑑同與是書異
遂領兵於村落間案領字攷文義應是頓字之譌今
改
次于魚山魚山歐陽史作漁山攷通鑑亦作魚山今
仍其舊
盡奪其餉於高吳高吳通鑑作高梧攷是書前後俱
作高吳今仍其舊
是時太原遣將史儼兒李承嗣以萬騎馳入于鄆案
史儼兒通鑑作史儼攷舊唐書初兖鄆求援于太原
克用令蕃將史完府何懷寳等以千騎赴之不言赴
鄆為何時據此書下文云八月獲蕃將史完府十月
擒何懷寳然則四月馳入鄆者當是史完府何懷寳
非史儼兒李承嗣也參攷是書唐武皇紀及李承嗣
傳承嗣等入鄆定在二年之冬此紀似有舛誤通鑑
并采梁唐帝紀亦未詳攷
朱瑄脱身遁去案朱瑄之敗通鑑繫九月辛未與是
書繫八月異歐陽史從是書
十月帝駐單于鄆齊州刺史朱瓊遣使請降十月新
唐書昭宗紀作十一月
及蕃將何懷寶等萬餘人以襲曹州何懷寳通鑑作
薛懷寳攷舊唐書亦作何懷寳今仍之
十二月葛從周領兵復伐兖案通鑑云全忠去兖留
葛從周將兵守之與是書異又是書葛從周𫝊乃十
月事
辛卯營于濟水之次案胡三省云漢以後無濟水此
濟水蓋即鄆城清河水也
是時珙弟珂實為蒲帥珂原本訛琦今據新唐書王
重榮𫝊改正
九月帝以兖鄆既平將士雄勇遂大舉南征案舊唐
書昭宗紀師古渡淮在十月而清口之敗在十一月
是書繫于九月蓋因南征之議實始于九月遂牽連
書之亦未暇細詳月日耳歐陽史改作九月攻淮南
則清口之役乃因雨雪而敗有九國志可攷斷非九
月事也
舊五伐史卷一攷證
