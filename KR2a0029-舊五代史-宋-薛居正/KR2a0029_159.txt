舊五代史卷七十九攷證
晉書高祖紀五五月丙戌安州節度使李金全叛詔
新授安州節度使馬全節以洛汴汝鄭單宋陳蔡曹
濮十州之兵討之案五代春秋五月李金全叛附
于吳馬全節帥師討安州吳人救安州全節敗吳師
克安州金全奔吳六月放吳俘還歐陽史作五月李
金全叛六月克安州馬令南唐書作六月安州節度
使李金全來降遣鄂州屯營使李承裕帥師迎之紀
月互異
執其僞都監杜光鄴僞都監馬令南唐書作監軍通
事舍人
尋遣使押光鄴等太子太師致仕范延光卒于河陽廢
朝二日案歐陽史作西京畱守楊光遠殺太子太
師范延光考本傳延光本爲楊光遠推墮溺水死爲
之輟朝諱之也於桐墟渡淮桐墟原本作桐廬据
通鑑注引九域志云宿州蘄縣有桐墟鎮自桐墟而
南至渦口則濟淮矣今改正
丁卯案歐陽史作九月丁卯原本疑有脱字
𤼵并鎮忻代四州山谷吐渾令還舊地案晉逐吐谷
渾在天福六年通鑑與是書同考天福六年即遼會
同四年也遼史作會同三年晉以并鎮忻代之吐谷
渾來歸與是書異
甲戌北京遣牙將劉從以吐渾大首領白承福念龐里
赫連功德來朝案通鑑四月辛巳北京畱守李德
珫遣牙校以吐谷渾酋長白承福入朝是書作五月
甲戌與通鑑異歐陽史從是書
鎮州節度使安重榮執契丹使伊喇案遼史作二月
晉安重榮執使者伊喇是書作六月先後互異
實里舊作舍利今改伊喇舊作拽刺今改
舊五代史卷七十九攷證
