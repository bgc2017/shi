舊五代史卷二十七攷證
唐莊宗紀一及武皇之討王行瑜帝時年十一案歐陽
史從是書作十一吳縝纂誤據徐無黨注莊宗年四
十三逆推之當以甲辰年生乾寧二年破王行瑜時
當云年十二今考五代會要莊宗以光啟元年生年
四十二北夢瑣言載莊宗獻王行瑜捷年十一與薛
歐二史俱同徐注作年四十三誤
汴將氏叔琮康懷英案懷英本名懷貞後因避梁末
帝諱始改名懷英是書前後統作懷英今仍其舊
周德威宿兵于亂柳亂柳原本作亂楊攷歐陽史作
亂柳胡三省通鑑注云亂柳在潞州屯留縣界今改
正
以并汾九州歸附于梁案并汾九州通鑑作河東九
州胡三省注云河東領并遼沁汾石忻代嵐憲九州
附識于此
承業曰臣受命先王案先王原本作先帝攷晉王嗣
位之初武皇尚未追稱為帝今改正
二月壬戌壬戌原本作丙戌今據通鑑改正
至潞州北黃碾下營黃碾原本作黃&KR0008;通鑑作黃碾
胡三省注云黃碾村在潞州潞城縣今改正
初唐龍紀元年帝纔五歲案歐陽史克用破孟方立
于邢州還軍上黨置酒三垂岡時莊宗在側方五歲
攷克用邢州之役在文德元年今以莊宗生年計之
當從是書作龍紀元年
周德威乘勝攻澤州刺史王班登城拒守案通鑑攷
異引莊宗列𫝊云李存璋進攻澤州刺史王班棄城
而去與是書異
德威乃退保隰州案通鑑作周德威等聞梁帝將至
乙未退保隰州是德威之退師因梁祖之親至也是
書不載
距柏鄉五里五里原本作七里今據歐陽史及通鑑
改正
梁軍以五百人争橋競案通鑑作梁軍横亘數里競前
奪橋鎮定步兵禦之勢不能支與此微異
率親軍屯白馬坡白馬坡通鑑作白馬阪
並六鎮書六鎮原本作大鎮今據通鑑改正
十一月辛丑燕人侵易定案通鑑作戊申燕主守光
將兵二萬寇易定是書作辛丑與通鑑異
舊五代史卷二十七攷證
