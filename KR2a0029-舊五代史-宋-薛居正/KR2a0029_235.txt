舊五代史卷一百十八
宋門下侍郎參知政事監修國史薛居正等撰
周書第九
世宗紀五
顯德五年春正月癸未朔帝在楚州城下從臣詣行宫
稱賀(隆平集馬仁瑀傳世宗征淮南登楚州永寒飛樓距城百步城卒詬罵左右射莫能及召仁瑀至應)
(弦而斃)乙酉䧏同州為郡右驍衛將軍王環卒丙戌右龍
武將軍王漢璋奏攻海州戍子詔諸道幕職州縣官竝
以三周年為考限閏月不在其内州府不得差攝官贊
正官云已丑詔侍衛馬軍都指揮使韓令坤權知楊州
軍府事庚寅發楚州管内丁壯開鸛河以通運路乙已
帝親攻楚州時今上在楚州城北晝夜不解甲胃親冒
矢石麾兵以登城丙午拔之斬偽守將張彦卿等六軍
大掠城内軍民死者萬餘人廬舍焚之殆盡(陸游南唐書張彦卿)
(傳云保大末周世宗南侵彦卿為楚州防禦使周師銳甚旬日間海泰州静海軍皆破元宗亦命焚東都官寺)
(民廬從其民渡江世宗親御旗鼓攻楚州自城以外皆已下發州民濬老鸛可遣齊雲戰艦數百自淮入江勢)
(如震烈焰彦卿獨不為動及梯衝臨城鑿城為河窟室實柴而焚之城皆摧圮遂陷彦卿猶結陣城内誓死奮)
(擊謂之巷鬭日暮轉至州廨長短兵皆盡彦卿猶取繩床摶戰及兵馬都監鄭昭業等千餘人皆死之無一人)
(生降者周兵死者亦甚衆世宗怒盡屠城中居民焚其室廬然得彦卿子光祐不殺也又趙鼎臣竹隱畸士集)
(云當城中之危也彦卿方與諸將立城上因泣諫以周唐強弱勢不足以相支又城危甚而外無一人援恐旦)
(夕徒死無益勸彦卿趣降彦卿頷之因顧諸將指曰視彼諸將方回顧彦卿則抽劔斷其子首擲諸地慷慨泣)
(謂諸將曰此彦卿子勸彦卿䧏周彦卿受李家厚恩誼不䧏此城吾死所也諸軍欲降任䧏第勿勸我勸我者)
(同此子矣于是諸將愕昭亦泣莫敢言降)二月甲寅偽命天長軍使易贇以
城歸順戊午車駕發楚州南巡丁夘駐蹕于廣陵詔發
揚州部内丁夫萬餘人城揚州帝以揚州焚盪之後居
民南渡遂于故城内就東南别築新壘戊辰遣使祭故
淮南節度使楊行密故昇府節度使徐温等墓癸酉幸
揚子渡觀大江乙亥黃州刺史司超奏破淮賊三千人
擒偽舒州刺史施仁望丙子隰州奏河東賊軍逃遁時劉
鈞聞帝南征發兵圍隰州巡檢使李謙溥以州兵拒之
而退(東都事略楊廷璋傳隰州闕守乃請監軍李謙溥至隰并人來圍其城或請速救之廷璋曰賊遽至)
(必未攻城乃募死士百餘人潛諭謙溥相應夜銜枚擊之并人大漬逐北數十里又李謙溥傳云隰州闕守謙)
(溥攝州事至則濬城隍嚴兵備未旬日而并人至方盛暑謙溥服絺綌揮羽扇引二小吏登城徐步并人望之)
(勒兵不敢動)三月壬午朔幸泰州丁亥復幸廣陵辛卯幸迎
鑾江口遣右武衛大將軍李繼勲率舟師至島以觀寇
癸已帝臨江望見賊船數十艘命今上帥戰棹以追之
賊軍退去今上直抵南岸焚其營栅而逥甲午以右武
衛大將軍李繼勲為左領軍上將軍乙未殿前都虞侯
慕容延釗奏大破賊軍于東㳍州丙申江李景遣其臣
臣兵部侍郎陳覺奉表陳情兼貢羅縠紬絹三千匹乳
茶三千斤及香藥犀象等覺至行在覩樓船戰棹已泊
于江岸以為自天而降愕然大駭丁酉荆南高保融奏
本道舟師已至鄂州戊戌兩浙錢俶奏差發戰棹四百
艘水軍萬七千人已泊江岸請師期已亥今上率水軍
破賊船百餘隻于瓜步是日李景遣其臣劉承遇奉表
以廬舒蘄黃等四州來獻且請以江為界帝報曰皇帝
恭問江南國主使人至省奏請分割舒廬蘄黃等州畫
江為界者頃逢多事莫通玉帛之歡適自近年遂搆干
戈之役兩地之交兵未息蒸民之受弊斯多一昨再辱
使人重尋前意將敦久要須盡縷陳今者承遇爰來封
函復至請割州郡仍定封疆猥形信誓之辭備認始終
之意旣能如是又復何求邊陲頓静于煙塵師旅便還
于京闕永言欣慰深切誠懷其常潤一路及沿江兵棹
今已指揮抽退兼兩浙荆南湖南水陸兵士各令罷兵
其廬黃蘄三路將士亦遣抽拔近内候彼中起揭逐處
將員及軍都家口丁畢秪請差人勾喚在彼將校割州
城云淮南平凡得州十四縣六十戶二十二萬六千五
百七十四先是李景以江南危蹙謀欲傳位于世子使
附庸于我故遣陳覺上表陳叙至是帝以既許其通好
乃降書以答之曰别覩來章備形縟旨叙此日傳讓之
意述向來高尚之懷仍以數歲已還交兵不息備論追
悔之亊無非尅責之辭雖古人有引咎責躬因災致懼
亦無以過此也况君血氣方剛春秋甚富為一方之英
主得百姓之歡心卽今南北才通疆埸甫定是玉帛交
馳之始乃干戈載戢之初豈可高謝君臨輕辭世務與
其慕希夷之道曷若行康濟之心重念天災流行分野
常亊前代賢哲所不能逃苟盛德之日新則景福之彌
遠勉修政理勿倦經論保高義于初終垂遠圖于家國
流芳貽慶不亦美乎庚子詔曰比者以近年貢舉頗是
因循頻詔有司精加試練所冀去畱無濫優劣昭然昨
據貢院奏今年新及第進士等所試文字或有否臧爰
命辭臣再今考覆庶涇渭之不雜免玉石之相參其劉
坦戰貽慶李頌徐緯張覲等詩賦稍優宜放及第王汾
據其文辭亦未精當念以頃曾剥落將與成名熊若谷
陳保衡皆是遠人深可嗟念亦放及第郭峻趙保雍楊
丹安玄度張昉董咸則杜思道等未甚苦辛竝從退黜
更宜修進以俟將來知貢舉右諫議大夫劉濤選士不
當有失用心責授右贊善大夫俾今省過以戒當官先
是濤于東京放牓後引新及第進士劉坦已下一十五
人赴行在帝命翰林學士李昉覆試故有是命壬寅復
幸揚州改廬州軍額為保信軍甲辰以右龍武統軍趙
贊為廬州節度使以殿前都虞候慕容延釗為淮南節
度使兼殿前副指揮使遣鹽城監使申屠諤齎書及御
馬一十匹金銀銜全散馬四十匹羊千口賜江南李景
諤先為王師所俘故遣之丙午江南李景遣所署宰相
馮延巳獻犒軍銀十萬兩絹十萬匹錢十萬貫茶五十
萬斤米麥二十萬石庚戌詔故淮南節度使楊行密故
昇府節度使徐温各給守冢戶應江南臣寮有先代墳
墓在江北者委所在長吏差人檢校辛亥李景遣所署
臨汝郡公徐遼進買宴錢二百萬并遣伶官五十人與
遼俱來獻壽觴夏四月癸丑宴從臣及江南進奉使馮
延已等于行宫徐遼代李景捧壽觴以獻進金酒器御
衣犀帶金銀錦綺鞍馬等乙卯車駕發揚州還京丙辰
太常博士權知宿州軍州亊趙礪除名坐推劾弛慢也
先是翰林醫官馬道玄進狀訢壽州界被賊殺却男獲
正賦見在宿州本州不為勘斷帝大怒遣端明殿學士
竇儀乘馹往按之及獄成坐族死者二十四人儀奉辭
之日帝旨甚峻故儀之用刑傷于深刻戊午以前延州
畱後李彦頵為滄州畱後庚申新太廟成遷五廟神主
入于其室壬申至自淮南癸酉命宣徽北院使昝居潤
判開封府事甲戌澶州節度使張永德準詔赴北邊以
契丹犯境故也丁丑兩浙奏四月十九日杭州火廬舍
府署焚燒殆盡五月辛已朔上御崇元殿受朝伏衛如
式詔侍衛諸軍及諸道將士各賜等第優給應行營將
士殁于王事者各與贈官親的子孫竝量才錄用傷夷
殘廢者别賜救接淮南諸州及徐宿宋毫陳穎許蔡等
州所欠去年秋夏税物竝與除放云丙戌命端明殿學
士竇儀判河南府兼知西畱守亊辛卯以襄州節度使
安審琦為青州節度使以許州節度使韓通為宋州節
度使依前兼侍衛馬步都虞侯以宋州節度使向訓為
襄州節度使以今上為忠武軍節度使依前殿前都指
揮使淮南之役今上之功居最是命之降雖云酬勲止
于移鎮而已賞典太輕物議不以為允癸已以左武衛
上將軍武行德為鄜州節度使以右神武統軍宋延渥
為滑州節度使(小畜集宋延渥神道碑云五月授義成軍節度使其制略曰長驅下瀨之師若)
(涉無人之境除凶戡難爾旣立夫殊庸礪岳盟河予豈忌于豐報南燕舊邦北闕伊邇河壖作翰遥臨白馬之)
(忘穰下統戎卽鎮卧龍之地)以前同州留後王暉為相州留後乙未
立東京羅城諸門名額東二門曰寅賓延春南三門曰
朱明景風畏景西二門曰迎秋肅政北三門曰玄德長
景愛景辛丑幸懷信驛乙已詔在朝文資官各再舉堪
為幕職令錄一人戊申以襄州節度使向訓兼西南面
水陸𤼵運招討使已酉以太府卿馮延魯充江南國信
使以衛尉少卿鍾謨為副賜李景御衣玉帶錦綺羅糓
帛共十萬匹金器千兩銀器萬兩御馬五匹金玉鞍轡
全散馬百匹羊三百匹賜江南世子李弘冀器幣鞍馬
等别賜李景書曰皇帝恭問江南國主煮海之利在彼
海濱屬彊壌之初分慮供食之有闕江左諸軍素號繁
饒然川澤之間舊無斤鹵之地曾承素旨常在所懷願
願均收積之餘以助軍旅之用已下三司逐年支撥供
軍食鹽三十萬石又賜李景今年歴日一軸六月庚午
命中書舍人竇儼參定雅樂辛未放先俘獲江南兵士
四千七百人歸本國壬申有司奏御膳料上批曰朕之
常膳今後減半餘人依舊癸酉禘于太廟乙亥兵部尚
書張昭等撰太祖實祿三十卷成上之賜噐帛有差丁
丑以中書舍人張正為工部侍郎充江北諸州水陸轉
運使成寅詔諫議太夫宜依舊為正五品上仍班在給
事中之下秋七月癸未以右散騎常侍高防為戶部侍
郎以左驍衛上將軍李洪信為右龍武統軍以左領軍
上將軍李繼勲為右羽林統軍以工部尚書田敏為太
子少保以刑部侍郎裴巽為尚書左丞以左武衞上將
軍蒒懷譲為太子太師以右羽林大將軍李萼為右千
牛衛上將軍自敏已下皆致仕丙戌中書門下新進冊
定大周刑統奉刺班行天下丁亥賜諸道節度使刺史
均田圖各一面唐同州刺史元稹在郡日奏均戶民租
賦帝因覽其文集而善之乃寫其辭為圖以賜藩郡時
帝將均定天下賦税故先以此圖徧賜之(五代會要載原詔云朕以)
(寰宇雖安蒸民未泰當乙夜觀書之際較前賢阜俗之方近覽元稹長慶集見在同州時所上均田表較當時)
(之利病曲盡其情俾一境之生靈咸受其賜傳于方冊可得披尋因令製素成圖直書其事庶王公觀覽觸目)
(驚心利國便民無亂條制背經合道盡繫變通但要適宜所冀濟務翳乃勛舊共庇黎元今賜元稹所奏均田)
(圖一面至可領也)閏月壬子廢衍州為定平縣廢武州為潘原
縣壬戌河決河隂縣溺死者四十二人辛丑幸新授青
州節度使安審琦第癸酉邢州留後陳思讓奏破河東
賊軍千餘人于西山下斬首五百級八月庚辰延州奏
溠溪水漲壞州城溺死者百餘人已丑太子太師致仕
宋彦筠卒辛丑江南李景上表乞降詔書不允九月丁
已以大府卿馮延魯為刑部侍郎以衛尉少卿鍾謨為
給事中竝放歸江南時延魯鍾謨自江南復命李景復
奏欲傳位于其世子弘冀帝亦以書答之甲子賜江南
羊萬口馬三百匹槖駞三十頭賜兩浙錢俶羊五千口
馬二百匹槖駞二十頭乙丑賜宰臣樞密使及近臣宴
于玉津圍已已占城國王釋利因德漫遣使貢方物壬
子天清節羣臣詣廣德殿上夀江南進奉使商崇義代
李景捧夀觴以獻(宋類苑云湯悦父殷舉唐末有才名本名崇義建隆初避宜祖諱改姓湯)
(初在吳為舍人受詔撰掦州孝先寺碑世宗親往駐驛此寺讀其文賞歎及畫江議定後主遣悦入貢世宗為)
(之加禮自淮上用兵凡書詔多悦之作特為典贍切于事情世宗每覽江南文字形于嗟嘆當時沈遇馬士瓦)
(等皆不稱職復用陶榖李防于舍人其後用扈載率由此也)冬十月已卯以戶部侍
郎高防為西南面水陸轉運使將用師于巴卭故也(宋史)
(高防傳世宗謀伐蜀以防為西南面水陸轉運制置使屢發芻糧赴鳳州為征討之備)丙戌邠州
李暉移鎮鳳翔戊子幸迎春苑已丑太常卿司徒詡以
本官致仕壬辰帝狩于近郊癸已前相州節度使王饒
卒甲午左監門上將軍許文縝右千牛上將軍邊鎬衛
尉卿周延搆竝歸江南乙未詔淮南諸州鄉軍竝放歸
農丁酉遣左散騎常侍艾穎等均定河南六十州税賦
(五代會要載賜諸道均田詔曰朕以干戈旣弭寰海漸寕言念地征罕臻藝極須竝行均定所冀永適重輕卿)
(受任方隅深窮治本必須副寡昧平分之意察鄉閭治弊之原明示條章用分寄任竚令集事允屬推公今差)
(使臣往彼檢括餘從别勅)十一月丁未朔詔翰林學士竇儼集文學
之士撰集大周通禮大周正樂從儼之奏也幸亥日南
至帝御崇元殿受朝賀仗衛如式已未昭義李筠奏破
遼州長清砦獲偽命磁州刺史李再興甲子帝狩于近
郊十二月丁丑朔朗州奏醴陵縣三仙觀山中舊有
田二萬頃久為山石閉塞今年七月十七日夜暴雷劈
開其路復通已卯楚州兵馬都監武懷恩棄市坐擅殺
䧏軍四人也丙戌詔重定諸道州府幕職令錄佐官料
錢其州縣官俸戶宜停已丑楚州防禦使張順賜死坐
在任隠落㩁税錢五十萬官絲綿二千兩也壬辰詔兩
京及五府少尹司參軍各省一員六曹判司内秖直戶
法二曹餘及諸州觀察支使兩番判官竝省甲子帝狩
于近郊乙未鄧州劉重進移鎮邠州滑州宋延渥移鎮
鄧州以前河中節度使王仁鎬為邢州節度使以邢州
留後陳恩譲為滑州留後已亥詔翰林學士今後逐日
起居當直者仍赴晚朝是月江南李景殺其臣偽太傅
中書令宋齊丘偽兵部侍郎陳覺偽鎮南軍節度副使
李徵古等初帝之南征也吳人大懼覺與徵古皆齊丘
門人因進說于景請委國事于齊丘景繇是銜之及吳
人遣鍾謨李德明奉表至行在帝尋遣德明復命于金
陵德明因說李景請割江北之地求和于我而陳覺李
徵古等以德明為賣國請戮之景遂殺德明及江南内
附帝放鍾謨南歸謨本德明之黨也因譖齊丘等故齊
丘等得罪放齊丘歸九華山覺等貶官尋竝害之景旣
誅齊丘等令鍾謨到闕具言其事故書
舊五代史卷一百十八
