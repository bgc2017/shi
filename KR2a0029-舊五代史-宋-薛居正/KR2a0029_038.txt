舊五代史卷十八攷證
梁列傳八張文蔚傳父裼裼原本作錫今据舊唐書
改正
薛貽矩傳在位綿五載案歐陽史梁本紀貽矩開平元
年同平章事至乾化二年薨計居相位六年歐陽史
唐六臣傳貽為梁相五年卒尚仍是書之訛
張策傳父同仕唐至容管經略使父同唐摭言作父
同文歐陽史與是書合今仍之
自屏郊藪一無千進意案唐摭言趙少師崇凝主文
策求就貢籍崇凝庭譴之北夢瑣言載崇凝之辭曰
張策衣冠子弟無故出家不能參禪訪道抗跡塵外
乃于御簾前進詩希望恩澤是書謂張策無仕進意
與摭言諸書異
杜曉傳祖審權仕唐位至宰相審權原本作省權今
據新舊唐改正
沉跡自廢者將十餘載案吳縝歐陽史纂誤云據新
唐書宰相表杜讓能賜死至崔胤領鹽鐡前後止七
年歐陽史作十餘年誤蓋歐陽史沿是書之誤
以鋪席祭其先人鋪席原本作補席今據歐陽史改
正
敬翔傳因金巒坡以為門名金巒歐陽史通鑑俱作
金鸞五代會要從是書今仍之
從嘉名也案原本脱名字今從職官志增入
宿于車坊車坊原本作中坊今據歐陽史及通鑑改正
李振傳劉中尉命其姪希貞來計大事希貞原本作
希直今據通鑑改正
又遣供奉官李奉本案原本脱奉本二字今據本傳
增入
舊相張濬亦來謂太祖曰同中官則事易濟案舊唐
書昭宗紀崔胤與張濬告難于全忠濬傳亦云濬致
書諸藩請圖匡復是書作張濬黨于季述為梁祖所
拒與唐書異
舊五代史卷十八考證
