舊五代史卷九十一攷證
晉列傳六房知温傳及末帝即位知温憂甚案歐陽
史作愍帝出奔知温乘間有窺覦之意與是書微異
建立傳以太子少保致仕案通鑑作以太傅致仕
歐陽史從是書
康福傳靈武兵馬留後韓潯韓潯通鑑歐陽史俱作
韓洙弟澄
福鎮靈武凡三歲每歲大稔倉儲盈羡有馬千駟因為
人所譛安重誨曰累據使臣所言康福大有寳貨必
負朝廷案靈武受代康福領節度在天成四年次
年為長興元年安重誨討蜀二年賜死是康福之任
靈武甫匝歲而重誨已去朝再期而賜死矣此傳云
福鎮靈武凡三歲每歲大稔重誨奏其必負朝廷疑
有舛誤歐陽史仍是書之舊
安彦威傳彦威入司禁衛遥領鎮州節度使案歐陽
史作遷捧聖指揮使領寧國軍指揮使
李周傳案是書莊宗紀作李周明宗紀作李敬周盖
本名敬周入晉後避諱去敬字是書雜采諸書未及
改歸畫一通鑑與是書同
張從訓傳為少帝娶從訓長女為妃案宋史張從恩
傳晉祖鎮河東為少帝娶從恩女今攷五代會要及
是書本紀俱作從訓疑宋史係傳聞之訛
舊五代史卷九十一攷證
