舊五代史卷四十二
宋門下侍郎參知政事監修國史薛居正等撰
唐書第十八
明宗紀八
長興二年春正月庚申朔帝御明堂殿受朝賀仗衛如
儀乙丑詔曰故天策上將軍守太師尚書令楚國王馬
殷品位俱高封崇已極無官可贈宜賜諡及神道碑文
仍以王禮葬壬申契丹東丹王托雲自渤海國率衆到
闕帝慰勞久之錫賚加等百寮稱賀丙子以沙州節度
使曹義金兼中書令丁丑東丹王托雲進本國印三紐
庚辰以靜江軍節度使馬賓卒廢朝贈尚書令丙戌荆
南節度使高從誨落起復加兼中書令二月已丑朔以
宋州節度使趙延夀為左武衛上將軍充宣徽北院使
癸巳詔貢院舊例夜試進士今後晝試排門齊入即日
試畢丁酉幸至德宫又幸安元信東丹王托雲之第辛
丑以鴻臚卿致仕賈馥卒廢朝以樞密院使守太尉兼
中書令安重誨為檢校太師兼中書令充河中節度使
進封沂國公已酉以右威衛上將軍陳皋為洋州節度
使詔諸府少尹上任以二十五日為限諸州刺史諸道
行軍司馬副使兩使判官以下賓職團練軍事判官推
官府縣官等並以三十日為限幕職隨府者不在此例
癸丑邠州節度使李敬周移鎮徐州詔禁天下開發無
主墳墓三月辛酉詔渤海國人皇王托雲宜賜姓東丹
名慕華仍授檢校太保東安都護兖懷化軍節使瑞鎮
等州觀察等使其從慕華歸國部校各授懷化歸德將
軍中郎將先于定州擒獲蕃將特里衮宜賜姓狄名懷
惠扎古宜賜姓列名知恩並授檢校右散騎常侍錫里
扎拉宜賜姓原名知感裕勒古宜賜姓服名懷造奚王
副使格斯齊宜賜姓乙名懷宥三人並授檢校太子賓
客甲子以前鴻臚卿王瓊為太僕卿丙寅以皇子從珂
為右衛大將軍從珂自河中失守歸清化里第至是安
重誨出鎮河中帝召見泣而謂之曰如重誨意爾安得
更相見耶因有是命壬申以滄州節度使孔循卒廢朝
乙亥以西京留守權知興元軍府事王思同為山南西
道節度使充西面行營馬步軍都虞侯庚辰以少府監
聶延祚為殿中監以前雲州節度使楊漢章為安州節
度使乙酉太師致仕錢鏐復授天下兵馬都元帥尚父
吳越國王以其子兩浙節度使元瓘等上表首罪故有
是命丁亥以太常卿李愚為中書侍郎平章事集賢殿
大學士夏四月辛卯制德妃王氏進位淑妃詔錢鏐依
舊賜不名誅内官安希倫以其受安重誨密指今于内
中伺帝起居故也丁酉幸會節園宴羣臣因幸河南府
詔罷州縣官到任後率斂為地圖又禁人毁廢所在碑
碣戊戌詔今年四月禘饗太廟故昭義節度使李嗣昭
故幽州節度使周德威故汴州節度使符存審並配饗
莊宗廟庭己亥以前徐州節度使張虔釗為鳳翔節度
使癸卯以汴州節度副使藥縱之為戶部侍郎前宗正
卿李諧為將作監甲辰以宣徽北院使左衛上將軍趙
延夀為檢校太傅行禮部尚書充樞密使乙巳潞州節
度使劉仲殷移鎮秦州帝幸龍門佛寺祈雨己酉天雄
軍節度使石敬瑭兼六軍諸衛副使辛亥以前鳳翔節
度使朱弘昭為左武衛上將軍充宣徽南院使壬子以
兵部尚書盧質為河陽節度使甲寅以遂州節度使夏
魯竒没于王事廢朝詔曰久愆時雨深疚于心宜委諸
州府長吏親問刑獄省察冤濫見禁囚徒除死罪外並
放五月戊午朔帝御文明殿受朝庚申以三司使行工
部尚書張延朗為兖州節度使辛酉詔近聞百執事等
或親居内職或貴列廷臣或宣逹君恩或勾當公事經
由列鎮干撓諸侯指射職員安排親昵或潜示旨意或
顯發書題自今後一切止絶有所犯者發薦人貶官求
薦人流配如逐處長吏自循人情只仰被替人詣闕上
訢長吏罰兩月俸發薦人更加一等被替人却令依舊
甲子都官郎中知制誥崔梲上言請搜訪宣宗已來野
史以備編修從之丁卯詔諸州府城郭内依舊禁麴其
麴官中自造減舊價之半貨賣應田畝上所徵麴錢並
放鄉村人戶一任私造時甚便之戊辰中書奏應朝臣
丁憂者望加頒賚從之丁丑以祕書監劉岳為太常卿
己卯以武德使孟漢瓊為右衛大將軍知内侍省充宣
徽北院使辛巳以前相州刺史孟鵠為左驍衛大將軍
充三司使甲申以權知朗州軍州事守永州刺史馬希
範為洪州節度使檢校太傅以權知桂州軍府事富州
刺史馬希彝為鄂州節度使檢校司徒乙酉以左金吾
大將軍薄文為晉州留後鴻臚卿柳膺將齋郎文書賣
與同姓人柳居則伏罪大理寺斷當大辟緣經赦減死
追奪見任官終身不齒詔應見任前資守選官等所有
本朝及梁朝出身歷任告身並仰送納委所在磨勘換
給公憑只以中興已來官告及近受文書叙理其諸色
蔭補子孫如非虚假不計庶嫡並宜叙錄如實無子孫
别立人繼嗣已補得身名者只許叙蔭一人其不合叙
使文書限百日内焚毁須絶此後更敢將合焚文書參
選求仕其所犯之人並𫝊者並當極法應合得資蔭出
身人並須依格依令施行閏月庚寅制河中節度使檢
校太師兼中書令安重誨可太子太師致仕是日重誨
男崇緒等潜歸河中以右散騎常侍張文寳為兵部侍
郎䕫州節度使安崇阮棄城歸闕待罪于閤門詔釋之
時董璋寇峽内諸州崇阮望風遁走壬辰陜州節度使
李從璋移鎮河中癸丑升盧州為昭順軍甲午以衡州
刺史姚彦章為昭順軍節度使丁酉安重誨奏男崇贊
崇緒等到州臣已拘送赴闕崇緒至陜州詔令下獄已
亥詔安重誨宜削奪在身官爵並妻阿張男崇贊崇緒
等並賜死其餘親不問壬寅以尚書左丞崔居儉為工
部尚書以吏部侍郎王權為尚書左丞丙午以隨駕馬
軍都指揮使宣州節度使安從進為陜州節度使丁未
以前中書舍人楊凝式為左散騎常侍戊申以右龍武
統軍王景戡為新州節度使已酉以右領軍上將軍李
肅為左金吾大將軍壬子以隨駕步軍都指揮使藥彦
稠為邠州節度使癸丑以邠州節度使劉行琮卒廢朝
贈太傅詔有司及天下州縣于律令格式六典中錄本
局公事書于廳壁令其遵行六月丁巳朔復置明法科
同開元禮乙丑以皇子左衛大將軍從珂依前檢校太
傅加同平章事行京兆尹充西京留守庚午以邠州節
度使張温為右龍武統軍甲戌以魏徵八代孫韶為安
定縣主簿乙亥以鎮州節度使宋王從厚為興唐尹以
石敬瑭為河陽天雄軍節度使以天雄軍節度使石敬
班為河陽節度使依前六軍諸衛副使丙子詔諸道觀
察使均補苗税將有力人戶出剰田苗補貧下不迨頃
畝有嗣者排改檢括自今年起為定額乙卯定州節度
使李從敏移鎮州節度使盧質為滄州節度使庚辰皇
孫太子舍人重美授司勲員外郎重真已下六人並授
同正將軍及檢校官壬午以前秦州節度使李德珫為
定州節度使兼北面行營副招討使太原地震詔天下
州府斷獄先于案牘之上坐所該律令格式及新勅然
後區分乙酉以前黔州節度使楊漢賓為羽林統軍詔
止絶諸射係省店宅莊園秋七月庚寅以權侍衛馬軍
都指揮使登州刺史張從實為夀州節度使兼侍衛步
軍都指揮使壬辰福建王延鈞上言當境廟七所乞封
王號勅如諸史𫝊有名宜封為閩越富義王其餘任自
于境内祭享乙未詔諸道奏薦州縣官使相先許一年
薦三人今許薦五人不帶使相先許薦二人今許薦三
人直屬京防禦團練使先許薦一人今許薦二人詔應
州縣官内有曾在朝行及曾佐幕府罷任後準前資朝
官賓從别處分其帶省銜并内供奉裏行及諸已出選
門者或降授令錄罷任後並依出選門例處分便與除
官更不在赴常調州縣官其間書得十六考者準格叙
加朝散階亦準出選門例處分三司奏先許百姓造麴
不來官場收買伏恐課額不逮請復已前麴法鄉戶與
在城條法一例指揮仍據已造到麴納官量支還麥本
從之甲辰前晉州節度使朱漢賓授太子少保致仕庚
戌大理正劇可久責授登州司戶刑部員外郎裴選責
責授衛尉寺丞刑部侍郎李光序判大理卿事任贊各
降一官罰一季俸坐斷罪失入也八月丙寅詔天下州
府商税務並委逐處差人依省司年額勾當納官以故
鎮州節度使趙王王鎔男昭晦為朝議大夫司農少卿
賜紫金魚袋繼絶也辛丑升虔州為昭信軍癸亥以太
常少卿盧文紀為秘書監以祕書監馬縞為太子賓客
左監門上將軍羅周敬為右領軍上將軍前懷州刺史
婁繼英為監門上將軍乙丑詔大理寺官員等宜同臺
省官例升進法直官比禮直官任使仍于諸道贓罰錢
内每月支錢一百貫文賜刑部大理兩司其刑部于所
賜錢三分與一分丙寅以武平軍節度使馬希振依前
檢校太尉兼侍中充虔州昭信軍節度使詔百官職吏
應選授外官者考滿日並委本州申奏追還本司依舊
職行公事已已太傅致仕王建立太子少保致仕朱漢
賓皆上章求歸鄉里詔内外致仕官凡要出入不在拘
束之限辛未以翰林學士兵部侍郎劉昫守本官充端
明殿學士以左拾遺直樞密院李崧充樞密直學士壬
申以左龍武統軍李承約為潞州節度使癸酉詔文武
百官五日内殿起居仍舊其輸次轉對若有封事許非
時上表朔望入閤待制候對一依舊制乙亥翰林學士
工部侍郎竇夢徵卒丁丑以前西京副留守梁文矩為
兵部尚書已卯詔不得薦銀青階為州縣官壬午詔應
有朝臣藩侯郡守凡欲營葬未曾封贈許追封贈禮部
尚書致仕李德休卒九月丙戌以前兖州節度使符彦
超為左龍武統軍已亥懷化軍節度使東丹慕華賜姓
李名贊華改封隴西縣開國公應有先配諸軍契丹並
賜姓名詔天下營田務只許耕無主荒田各召浮客不
得留占屬縣編戶辛丑樞密使檢校太傅刑部尚書范
延光加同平章事使如故壬寅以中書舍人封翹為禮
部侍郎禮部侍郎盧澹為戶部侍郎癸卯許州節度使
李從温移鎮河東詔天下州縣官不得與部内富民于
公廳同坐辛亥詔五坊見在鷹隼之類並可就山林解
放今後不許進獻冬十月戊午以前北京留守太原尹
馮贇為許州節度使辛酉左補闕李詳上疏以北京地
震多日請遣使臣往被慰撫察問疾苦祭祀山川從之
先是太原留後密奏無敢言者及詳有是奏帝甚嘉之
改賜章服丙寅詔應在朝臣寮藩侯郡守準例合得追
贈者新授命後便于所司投狀旋與施行封妻蔭子準
格合得者亦與施行外官曾任朝班據在朝品秩格例
合得封贈叙封者並與施行其補蔭據資蔭合得者先
受官者先與收補後受官者據月日次第施行從之十
一月甲申朔日有蝕之己丑日南至帝御文明殿受賀
丁酉以翰林學士起居郎張礪為兵部員外郎知制誥
充職以汝州防禦使張希崇為靈州兩使留後庚子以
左威衛上將軍華温琪為華州節度使福建節度使王
延鈞奏誅建州節度使王延禀及其子繼雄壬寅詔今
後諸道兩使判官罷任一年與比擬書記支使防禦團
練判官二年推巡軍事判官並三年後與比擬仍每遇
除授量與改轉官資或階勲職次云以御史中丞劉贊
為刑部侍郎以鳳州節度使孫岳充西面閤道使壬子
鄆州奏黃河暴漲漂溺四千餘戶癸丑以給事中崔衍
為御史中丞十二月甲寅朔詔開鐵禁許百姓自鑄農
器什器之屬于夏秋田畝上每畝輸農器錢一錢五分
乙卯畋于西郊丁已以彰武軍節度使劉訓卒庚朝庚
午以前利州節度使康思立為陜州節度使秦州地震
丁丑詔司司所過西川兵士家屬常令瞻給
舊五代史卷四十二
