舊五代史卷三十三
宋門下侍郎參知政事監修國史薛居正等撰
唐書第九
莊宗紀七
同光三年秋七月丁酉以久雨詔河南府依法祈晴滑
州上言黃河決壬寅皇太后崩于長壽宫帝執喪于内
出遺令以示于外癸夘帝于長壽宫成服百官于長夀
宫幕次成服後于殿前立班奉慰乙巳宰臣上表請聽
政不允表再上勅旨宜廢朝七日丁未弘文館上言請
依六典改弘文館為崇文館從之時樞密使郭崇韜亡
父名弘豆盧革希崇韜指奏而改之(五代會要同光三年勅云崇文館比)
(與弘文館並置今請改稱頗恊舊典蓋豆盧革曲為之說也)洛水泛漲壞天津橋以
舟濟渡日有覆溺者己酉宰臣百官上表請聽政又請
復常膳表凡三上以刑部尚書李琪充大行皇太后山
陵禮儀使河南尹張全義充山陵橋道排頓使孔謙充
監護使壬子河陽陜州上言河溢岸以禮部尚書王正
言為戶部尚書以御史中丞崔恊為禮部尚書以刑部
侍郎史館修撰判館事崔居儉為御史中丞以尚書左
丞歸藹為刑部侍郎陜州上言河漲二丈二尺壞浮橋
入城門居人有溺死者乙夘汴州上言汴水泛漲恐漂
没城池于州城東西權開壕口引水入古河澤潞上言
自今月一日雨至十九日未止戊午以刑部尚書判太
常卿兼判吏部尚書銓事李琪為吏部尚書依前判太
常卿以兵部侍郎集賢殿學士判院事盧文紀為吏部
侍郎以給事中李光序為尚書右丞許州滑州奏大水
八月壬戌詔諸司人吏不許諸處奏薦如有勞績只許
本司奏聞詔有司吳越王印宜以黃金鑄成其文曰吳
越國王之印丁夘帝釋服百官奉慰于長夀宫戊辰客
省使李嚴使蜀迴初帝令往市蜀中珍玩蜀法嚴峻不
許竒貨東出其許市者謂之入草物嚴不獲珍貨歸而
奏之帝大怒曰物歸中夏者命之曰入草王衍寧免為
入草之人耶由是伐蜀之意銳矣庚辰幸夀安山陵作
所鄴都大水御河泛溢癸未河南縣令羅貫長流崖州
尋委河南府決痛杖一頓處死坐部内橋道不修故也
及死人皆冤之甲申山陵禮儀使奏山陵封城之内先
有丘墳合令子孫改卜舊例給其所費無子孫者官為
瘞藏如是五品以上官所司仍以禮致祭從之鳳翔奏
大水己酉中書門下上言據禮儀使狀凖故事太常少
卿定大行太后諡議太常卿署定訖告天地宗廟伏準
禮文賤不得誄貴子不得爵母后必諡于廟者受成于
祖宗今大行太后諡請太常卿署定後集百官連署諡
狀訖讀于太廟太祖皇帝室然後差丞郎一人撰册文
别定日命太尉上諡册于西宫靈座同日差官告天地
太微宫宗廟如常告之儀從之青州大水蝗己丑以襄
州留後李紹珙為襄州節度使以邠州留後董璋為邠
州節度使九月辛夘朔河陽奏黃河漲一丈五尺癸巳
中書上言大行皇太后諡議合讀于太廟太祖室其日
集兩省御史臺五品以上尚書省四品已上諸司三品
已上官于太廟序立從之鎮州衛州奏水入城壞廬舍
乙未制封第三子鄴都留守興聖宫使檢校太尉同平
章事判六軍諸衛事繼岌為魏王幸夀安陵庚子襄州
奏漢江漲溢漂溺廬舍是日命大舉伐蜀詔曰朕夙荷
丕基乍平偽室非不欲寵綏四海恊和萬邦庶正朔以
遐同俾人倫之有序其或地居陬裔位極驕奢殊乖事
大之規但藴偷安之計則必徵諸典訓振以皇威爰興
伐罪之師冀遏亂常之黨蠢兹蜀主世負唐恩間者父
總藩宣任居統制屬朱温東離汴水致昭皇西幸岐陽
不務扶持反懷顧望盜據劍南之土宇全虧閫外之忳
誠先皇帝早在并門將興霸業彼既會馳書幣此亦復
展謝儀後又特發使人專持聘禮彼則更不迴一介之
使答咫尺之書星歲俄移歡盟頓阻朕頃遵遺訓嗣統
列藩追昔日之來誠繼先皇之舊好累馳信幣皆絶酬
還背惠食言棄同即異今觀孽䜿紹據山河委閹宦以
持權憑阻脩而僭號早者曾上秦王緘札張皇蜀地聲
塵形侮黷之言辭謗親賢之勲德昨朕風驅銳旅電掃
兇渠復已墜之宗祧纘中興之歷數捷音旋報復命仍
稽使來而尚抗書題情動而先誇險固加以宋光葆輒
陳狂計别啟姦謀將欲北顧秦川東窺荆渚人而無禮
罪莫大焉昨客省使李嚴奉使銅梁近歸金闕凡于奏
對備述端由其宋光嗣相見之時于坐上便有言說先
問契丹強弱次數秦王是非度此包藏可見情狀加以
疏遠忠直朋比姦雄内則縱恣輕華競貪寵位外則滋
彰法令蠧耗生靈既德力以不量在神祗之共憤今命
興聖宫使魏王繼岌充西川四面行營都統命侍中樞
密使郭崇韜充西川東北面行營都招討制置等使荆
南節度使高季興充西川東南面行營都招討使鳳翔
節度使李曮充供軍轉運應接等使同州節度使李令
德充行營招討副使陜府節度使李紹琛充行營蕃漢
馬步軍都排陣斬斫使西京留守張筠充西川管内安
撫應接使華州節度使毛璋充行營左廂馬步都虞侯
邠州節度使董璋充行營右廂馬步都虞候客省使李
嚴充西川管内招撫使總領闕下諸軍兼四面諸道馬
步兵士取九月十八日進發凡爾中外宜體朕懷辛丑
授魏王繼岌諸道行營都統餘如故繼岌既授都統之
命以梁漢顒充中軍馬步都虞候兼馬步軍都指揮使
張廷藴為中軍步軍都指揮使牛景章充中軍左廂馬
軍都指揮使沈斌充中軍右廂馬軍都指揮使卓瓌充
中軍左廂步軍都指揮使王贄充中軍右廂步軍都指
揮使供奉官李從襲充中軍馬步軍都監高品李廷安
吕知柔充魏王衙通謁詔工部尚書任圜翰林學士李
愚參魏王軍事丁未夕徧天隂雲北方有聲如雷野雉
皆鳴俗所謂天狗落戊申魏王繼岌樞密使侍中郭崇
韜進發西征太子少師致仕薛廷珪卒贈右僕射甲寅
幸夀安陵司天上言自七月三日大雨至九月十八日
後方晴三辰行度不見丁巳幸尖山射鴈冬十月庚申
朔宰臣及文武三品以上官赴長壽宫上大行皇太后
諡曰貞簡皇太后辛酉幸甘泉遂幸壽安陵壬戌魏王
繼岌率師至鳳翔先遣使馳檄以諭蜀部丁邜奉皇太
后尊諡寶册赴西宫靈座宰臣豆盧革攝太尉讀册文
吏部尚書李琪讀寶文百官素服班於長壽宫門外奉
慰淮南楊溥遣使進慰禮己巳中書上言貞簡太后陵
請以坤陵為名從之初卜山陵帝欲祔于代州武皇陵
奏議天子以四海為家不當分其南北乃于壽安縣界
别卜是陵(五代會要載中書門下奏議云人君以四海為家不當分其南北洛陽是帝王之宅四時)
(朝拜禮須便近不能遠幸代州今漢朝諸陵皆近秦雍國朝陵寢布列京畿後魏文帝自代遷洛之後園陵皆)
(在河南兼勅功之家不許北葬今魏氏諸陵尚在京畿祔葬代州理未為允從之)丙子以前翰
林學士戶部侍郎馮道依前本官充職戊寅西征之師
入大散關(九國志趙庭隠傳云自入敵境即禁兵士焚廬舍剽財物蜀人德之)偽命鳳州
節度使王承捷故鎮屯駐指揮使唐景思次第迎降得兵
一萬二千軍儲四十萬又下三泉得軍儲三十餘萬自
是師無匱乏軍聲大振辛巳偽興州刺使王承鑒成
州刺史王承朴棄城遁去康延孝大破蜀軍于三泉時
王衍將幸秦州以其軍五萬屯于利州聞我師至遣步
騎三萬逆戰于三泉延孝與李嚴以勁騎三千擊之蜀
軍大敗斬首五千級餘衆奔潰王衍聞敗自利州奔歸
成都斷吉柏津浮梁而去丁亥文武百官上表以貞簡
皇太后靈駕發引請車駕不至山陵所戊子葬貞簡太
后于坤陵己丑魏王繼岌至興州偽東川節度使宋光
葆以梓綿劒龍普五州來降武定軍使王承肇以達蓬
璧三州來降興元節度使王宗威以梁開通渠麟五州
來降階州刺史王承岳納符印請命秦州節度使王承
休棄城自扶州路奔于西川(太平廣記引王氏見聞記云王承休握銳兵於天水)
(兵刃不舉既知東軍入蜀遂擁麾下之師及婦女孩幼萬餘口金銀繒帛於西蕃買路歸蜀沿路為西蕃擄奪)
(凍餓相踐而死迨至蜀存者百餘人唯與田宗汭等脱身而至魏王使人問之曰親握重兵何得不戰曰畏大)
(王神武不敢當其鋒曰何不早降曰蓋緣王師不入封部無門納欵曰初入蕃部幾許人曰萬餘口今存者幾)
(何曰纔及百數魏王曰汝可償萬人之命遂斬之)十一月庚寅朔帝幸壽安號
慟于坤陵戊戌以振武節度使朱守殷為兖州節度使
徐州鄴都上言十月二十五日夜地大震康延孝至利
州修吉柏津浮梁偽昭武軍節度使林思諤來降辛丑
魏王過利州帝賜王衍詔諭以禍福甲辰魏王至劍州
偽武信軍節度使王宗壽以遂合渝瀘忠五州來降丁
未高麗國遣使貢方物康延孝李嚴至漢州王衍遣人
送牛酒請降李嚴遂先入成都戊申祔貞簡皇太后神
主于太廟己酉魏王至綿州王衍遣使上牋歸命庚戌
皇弟鄆州節度使存霸滑州節度使存渥左金吾大將
軍晉州節度使存乂邢州節度使存紀並授起復雲麾
將軍右金吾大將軍同正荆南節度使高季興奏收復
歸䕫忠等州辛亥魏王至德陽偽六軍使王宗弼報王
衍舉家遷于西宅宗弼權稱西川兵馬留後又報偽樞
密使宋光嗣景潤澄宣徽使李周輅歐陽晃同有異謀
惑亂蜀主已梟斬訖(九國志王宗弼𫝊唐師䧟鳳州衍遣三招討屯三泉以拒唐師未戰)
(三招討俱遁走因令宗弼守綿谷而誅三招討宗弼遂與三招討同送欵于魏王乃還成都斬宋光嗣等函首)
(送于魏王遷衍及母妻于西宫)壬子王衍遣使上表請降癸丑以吳越
國馬步統軍使檢校太傅錢元球為檢校太尉守侍中
充靜海軍節度使乙夘魏王至西川城北丙辰蜀主王
衍出降語在衍傳丁巳大軍入成都法令嚴峻市不易
肆自興師凡七十五日蜀平得兵士三萬兵仗七十萬
糧三百五十三萬錢一百九十二萬貫金銀共二十二
萬兩珠玉犀象二萬紋錦綾羅五十萬得節度州十郡
六十四縣二百四十九己丑禮儀使奏貞簡皇太后升
祔禮畢一應宗廟伎樂及諸祀並請仍舊從之十二月
壬戌以前雲州節度使李存敬為同州節度使以同
州節度使檢校太保同平章事李令德為遂州節度使以
邠州節度使檢校太保董璋為劒南東川節度副大使知
節度事以華州節度使毛璋為邠州節度使以左金吾大
將軍史敬鎔為華州節度使丁夘以武寧軍節度副使李
紹文為兖州觀察留後庚午宴諸王武臣于長春殿始用
樂丙子以北京副留守事太原尹孟知祥為檢校太傅同
平章事成都尹劒南西川節度副大使知節度事西山
八國雲南都招撫等使以戶部尚書王正言為檢校吏
部尚書守興唐尹充鄴都副留守以鄴都副留守興唐
尹張憲檢校吏部尚書太原尹充北京副留守知留守
事己夘以臘辰狩于白沙皇后皇子宫人畢從庚辰次
伊闕辛巳次潭泊壬午次龕澗癸未還宫是時大雪苦
寒吏士有凍踣于路者伊汝之民飢乏尤甚衛兵所至
責其供餉既不能給因壞其什器撤其廬舍而焚之甚
于剽刧縣吏畏恐竄避于山谷間甲申出御札示中書
門下以今歲水災異常所在人戶流徙以避徵賦關市
之征抽納繁碎宜令宰臣商量條奏丙辰第三姑宋氏
封義寧大長公主長姊孟氏封瓊華長公主第十一妹
張氏封瑤英長公主閏十二月甲午賜中書門下詔曰
朕聞古先哲王臨御天下上則以無偏無黨為至治次
則以足食足兵為遠謀湎惟前修誠可師範朕纂承鳳
歷嗣守鴻圖三載于兹萬機是總非不知五兵未弭兆
庶多艱蓋頼卿等寅亮居懷康濟為務冀盡數輿之理
洞詢盍徹之規今則潛按方區備聆謠俗或力役罕均
其勞逸或賦租莫辨于後先但以督促為名煩苛不已
被甲胄者何嘗充給趨朝省者轉困支持州閭之貨殖
全疎天地之災祥屢應以至星辰越度旱澇不時農桑
失業于丘園道殣相望于郊野生靈及此寢食寧遑豈
非朕德政未孚焦勞自拙者耶朕昨親援毫翰軫念瘡
痍一則詢爾謀猷一則表予宵旰未披來奏轉撓于懷
敢不翼翼罪躬乾乾軫慮咨爾四岳弼予一人何不舉
賢才禆寡昧百辟之内羣后之間莫不有盡忠者被掩
其能抱器者艱陳其力或草澤有遺逸之士山林多屈
滯之人爾所不知吾將安訪卿等位尊調鼎名顯代天
既逢不諱之朝何恡由衷之說當宜歷告中外急訪英
髦應在仕及前資文武官已下至草澤之士有濟國治
民除姦革弊者並宜各獻封章朕當選擇施行其近宣
御札亦告諭内外體朕意焉是時兩河大水戶口流亡
者十四五都下供饋不充軍士乏食乃有鬻子去妻老
弱採拾于野殍踣于行路者州郡飛輓旋給京師租庸
使孔謙日于上東門外佇望其來算而給之加以所在
泥潦輦運艱難愁嘆之聲盈于道路四方地震天象乖
越帝深憂之問所司濟贍之術孔謙比以吏進故無保
邦濟民之要務唯以急刻賦歛為事樞密承旨段徊奏
曰臣見本朝時或遇歲時災歉國費不足天子將求經
濟之要則内出朱書御札以訪宰臣請陛下依此故事
行之即命學士草詞帝親札以訪宰臣非帝憂民之實
也時宰相豆盧革等依阿徇旨竟無所陳但云陛下威
德冠天下今西蜀平定珍寶甚多可以給軍水旱作
沴天之常道不足以貽聖憂中官李紹宏奏曰俟魏
王旋軍之後若兵額漸多饋輓難給請且幸汴州以
便漕輓時羣臣獻議者亦多大較詞理迂闊不中時
病唯吏部尚書李琪引古田租之法從權救弊之道
上疏言之帝優詔以奬之丁酉詔偽蜀私署官員等惟
名與器不可假人况是遐僻偏方僭竊偽署因時亂而
濫稱名位歸國體而悉合削除但恐當本朝屯否之時
有歷代簮纓之士既陷彼土遂授偽官又慮有曾受本
朝渥恩當時已居班秩須為升降不可通同應偽署官
至太師太傅及三少并太尉司徒司空侍中中書令左
右僕射已上並宜降至六尚書臨時更約偽署高抵為
六行次第階至開府特進金紫者宜令文班降至朝散
大夫武班降至銀青爵偽署將相已下與開國男餘並
不得更稱封爵其有功臣者削去(五代會要云其有功臣名號並宜削去)
如是偽署節鎮伐罪之初率先向化及立功效者宜委
繼岌崇韜臨時奬任其刺史但許稱使君不得更有檢
校官其偽署班行正四品已上酌此降黜五品已下如
不曾經本朝授官若材智有聞即許于府縣中量材任
使如無材智可錄止是蜀地土人並宜放歸田里如是
西班有稱統軍上將軍者若是本朝功臣子孫及將相
之嗣並據人材高下與諸衛小將軍府率中郎將次第
授任如己小將軍已下據人材堪任使者宜委西川節
度使衙前補押衙不堪任使者亦宜放歸田里應已前
降官除軍前量事迹任使外餘並稱前銜候朝廷續據
才行任使庚子彰武保大等節度使高萬興卒甲辰淮
南楊溥遣使朝貢乙巳以晉州節度使李存乂為鄜州
節度使以相州刺史李存確為晉州節度使丙子兩省
諫官上疏請車駕不巡幸汴州凡三上章乃允庚戌魏
王繼岌奏遣秦州副使徐藹賫書招諭南詔蠻又奏點
到兩川馬九千五百三十匹(清異錄莊宗滅梁平蜀志頗自逸命蜀匠織十幅無)
(縫錦為被材被成賜名六合被)辛亥制皇第二弟存霸可封永王第三
弟存美可封邕王第四弟存渥可封申王第五弟存乂
可封睦王第六弟存確可封通王第七弟存紀可封雅
王是歲日旁有背氣凡十三
舊五代史卷三十三
