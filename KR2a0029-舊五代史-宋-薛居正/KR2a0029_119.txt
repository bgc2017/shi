舊五代史卷五十九
宋門下侍郎參知政事監修國史薛居正等撰
唐書第三十五
列𫝊十一
丁會字道隠夀州夀春人父季會幼放蕩縱横不治農
産恒隨哀挽者學紼謳尤嗜其聲既長遇亂合雄兒為
盜有志功名黃巢渡淮會從梁祖為部曲梁祖鎮汴會
歷都押衙自梁祖誅宗權併時溥屠朱瑄走朱瑾會恒
以兵從多立竒功文德中表授懷州刺史歷滑州留後
河陽節度使檢校司徒自河陽以疾致政於洛陽梁祖
季年猜忌故將功大者多遭族滅會隂有避禍之志稱
疾者累年天復元年梁祖菴有河中晉絳乃起會為昭
義節度使昭宗幸洛陽加同平章事其年昭宗遇弑哀
問至會三軍縞素流涕久之時梁祖親討劉守文於滄
州駐軍於長蘆三年十二月王師攻會居旬日會以潞
州歸於武皇(北夢瑣言梁祖雄猜疑忌功臣忽謂敬翔曰吾夢丁會在前祗侯吾將乘馬欲出圉)
(人以馬就臺忽為丁會跨之以出時夢中怒叱喝數聲因驚覺甚惡之是月丁會舉潞州軍民歸於河東矣)
引見會泣曰臣非不能守潞但以汴王簒弱唐祚猜嫌
舊將臣雖蒙保薦之恩而不忍相從今所謂吐盜父之
食以見王也武皇納之賜甲第於太原位在諸將上五
年汴將李思安圍潞州以會為都招討使檢校太尉莊
宗嗣王位與會決謀破汴軍於夾城七年十一月卒於
太原莊宗即位追贈太師有子七人知沆為梁祖所誅
餘皆歷内職
閻寶字瓊美鄆州人父佐海州刺史寶少事朱瑾為牙
將瑾之失守於兖也寶與瑾將胡規康懷英歸汴梁皆
擢任之自梁祖陳師河朔争霸關西寶與葛從周丁會
賀德倫李思安各為大將統兵四出所至立功歷洺隨
宿鄭四州刺史天佑六年梁祖以寶為邢洺節度使檢
校太傅莊宗定魏博十三年攻相衛洺磁下之寶獨保
邢州城孤援絶八月寶以邢州降莊宗嘉之進位檢校
太尉同平章事遙領天平軍節度使東南面招討等使
待以賓禮位在諸將上每有謀畫與之參決契丹之寇
幽州周德威危急寶與李存審從明宗擊契丹於幽州
州西北解圍而還胡柳之役諸軍逗撓汴軍登無石山
其勢甚盛莊宗望之畏其不敵且欲保營寶進曰王深
入敵境偏師不利王彦章騎軍巳入濮州山下唯列步
兵向晩皆有歸志我盡銳擊之敗走必矣今若引退必
為所乘我軍未集更聞賊勝即不戰而自潰也凡決勝
料情情勢巳得斷在不疑今王之成敗在此一戰若不
決勝設使餘衆渡河河朔非王有也王其勉之莊宗聞
之聳聽曰微公幾失計即引騎大譟奮矟登山大敗汴
人十八年張文禮殺王鎔叛寶帥師進討八月收趙州
進渡滹水擒賊黨張友順以獻九月進逼真定結營西
南隅掘塹柵以環之決大悲寺漕渠以浸其郛十九年
正月契丹三十萬乘援鎮州前鋒至新樂衆心憂之寶
見莊宗指陳方略軍情乃安敵退加檢校侍中三月城
中饑王處瑾之衆出城求食寶縱其出伏兵截擊之饑
賊大至諸軍未集為賊所乘寶乃收軍退保趙州因慙
憤成疾疽發背而卒時年六十同光初追贈太師晉天
福中追封太原郡王有子八人宏倫宏儒皆位至郡守
符習趙州昭慶縣人少從軍事節度使王鎔積功至列
校自莊宗經略河朔與鎔連衡常令習率師從莊宗征
討鎔為張文禮所害時習在德勝寨文禮上書請習等
歸鎮習雨泣訢於莊宗曰臣本趙人家世事王氏故使
嘗授臣一劍俾臣平蕩兇寇自聞變故徒懷冤憤欲以
自剄無益於營魂且文禮乃幽滄叛將趙王知人不盡
過意任使致被反噬臣雖不武願在霸府血戰而死不
能委身於兇首莊宗曰爾既懷舊君之愛可復仇乎吾
當助爾習等舉身投地號痛感激謝曰王必以故使而
輔翼之勞雪其冤恥臣不敢期師旅為助但悉本軍可
以誅其逆䜿莊宗即令閻寳史建瑭助習討文禮乃以
習為成德軍兵馬留後及文禮誅將正授節鉞習不敢
當其任辭曰臣緣故使未葬又無嗣息臣合服斬縗候
臣禮制畢聽命及莊宗兼領鎮州乃割相衛二州置義
寧軍以習為節度使習奏曰魏博六州見係霸府不宜
遽有割隸但授臣河南一鎮臣自攻取乃授天平軍節
度東南面招討使習有器度性忠壯自莊宗十年沿河
戰守習常以本軍從心無顧望諸將服其為人同光初
以習為邢州節度明年移鎮青州四年二月趙在禮盜
據魏州習受詔以淄青之師進討至則會軍亂習乃退
軍渡河明宗自鄴赴洛遣使召之習不時而至既至謁
眀宗於胙縣霍彦威謂習曰主上所知者十人公在其
四何猶豫乎習乃從眀宗入汴眀宗即位加兼侍中令
歸本鎮屬青州守將王公儼拒命復授習天平軍節度
使四年移汴州節度使(宋史顔衎𫝊天成中為鄒平令符習初鎮天平習武臣之廉慎)
(者以書告屬邑毋聚斂為獻賀衎未領書以故規行之尋為吏所訟習遽召衎笞之幕客軍吏咸以為辱及正)
(人習甚悔焉即表為觀察判官且塞前事)安重誨素不悦習會汴人言習厚
賦民錢以代納藁及納軍租多收加耗由是罷歸京師
(通鑑習自恃宿將議論多抗安重誨故重誨求其過奏之)授太子太師致仕求歸故
里許之乃歸昭慶縣眀宗以其子令謙為趙州刺史習
飛揚痛飲周遊田里不集朋徒不過郡邑如此累年中
風而卒贈太師子蒙嗣位至禮部侍郎
烏震冀州信都人也少孤自勤於鄉校弱冠從軍初為
鎮州隊長以功漸升部將與符習從征於河上頗得士
心聞張文禮弑王鎔志復主讎震泣請行兵及恒陽文
禮執其母妻洎兒女十口誘之不迴攻城日急文禮忿
之咸割鼻斷腕不絶其膚放至軍門觀者皆不忍正視
震一痛而止憤激奮命身先矢石鎮州平以功授震深
趙二州刺史其性純質以清直御下在河北獨有政聲
移易州刺史兼南北面水陸轉運招撫等使契丹犯塞
漁陽路梗震率師運糧三入薊門擢為河北道副招討
遙領宣州節度使代房知温軍於盧臺及至軍會戍兵
龍晊所部鄴都奉節等軍數千人作亂未及交印而遇
害眀宗聞之廢朝一日詔贈太傅震略涉書史尤嗜左
氏𫝊好為詩善筆札凡郵亭佛寺多有留題之迹及其
遇禍燕趙之士皆歎惜之
王瓚故河中節度使重盈之諸子也天復初梁祖既平
河中追念王氏舊恩辟瓚為賓佐梁祖即位歷諸衛大
將軍兖華兩鎮節度使開封尹貞明五年代賀瓌統軍
駐於河上時李存審築壘於德勝渡秋八月瓚率汴軍
五萬自黎陽渡河將掩擊魏州眀宗出師拒之瓚至頓
邱而旋於楊村夾河築壘架浮航自滑饋運相繼瓚嚴
於軍法令行禁止然幾略應變則非所長十一月瓚率
其衆觀兵於戚城明宗以前鋒擊之復獲將李立十二
月邏騎報汴之饋糧千計沿河而下可掩而取之莊宗
遣徒兵五千設伏以待之使騎軍循河南岸西上俘獲
饋役數千瓚結陣河曲以待王師既而兵合一戰敗之
瓚衆走保南城瓚以小舟北渡僅免是日獲馬千餘匹
俘斬萬級王師乘勝徇地曹濮梁主以瓚失律令戴思
遠代還及王師襲汴時瓊為開封府尹梁主聞王師將
至自登建國門樓日夜垂泣時持國寶謂瓚曰吾終保
有此者繫卿耳令瓚閱市人散徒登城為備洎明宗至
封邱門瓚開門迎降翼日莊宗御玄德殿瓚與百官待
罪及進幣馬詔釋之仍令收梁主屍備槥櫝權厝于佛
寺漆首函送於郊社居數日段凝上疏奏梁朝掌事權
者趙巖等並助成虐政結怨於人聖政惟新宜誅首惡
以謝天下於是張漢傑張漢融張漢倫張希逸趙縠朱
珪等並族誅家財籍没瓚聞諸族當法憂悸失次每出
則與妻子訣别郭崇韜遣人慰譬之詔授宣武軍節度
副使知府事檢校太傅如故(歐陽史瓚伏地請死莊宗勞而起之曰朕與卿家世)
(婚姻然人臣各為主耳復何罪耶因以為開封尹遷宣武軍節度使)瓚心憂疑成疾十二
月卒贈太子太師瓚雖為治嚴肅而慘酷有家世風自
歷守藩鎮頗能除盜而明不能照下及尹政京邑委政
於愛壻牙將幸廷蔚曲法納賄因緣為奸初汴人駐軍
於河上軍計不足瓚請率汴之富戶出助軍錢賦取不
均人靡控訢至有雉經者又有富室致賂幸而免率者
及明宗即位素知廷蔚之奸乃勒歸田里然瓚能優禮
搢紳抑挫豪猾故當時士流皆稱仰焉
袁象先宋州下邑人也自稱唐中宗朝中書令南陽郡
王恕巳之後曾祖進朝成都少尹梁以象先貴累贈左
僕射祖忠義忠武軍節度判官累贈司空父敬初太府
卿累贈司徒駙馬都尉敬初娶梁祖之妹初封沛郡太
君開平中追封長公主貞明中追封萬安大長公主象
先即梁祖之甥也性寬厚不忤於物幼遇亂慨然有憂
時之意象先嘗射一水中鳥不中箭落水中下貫雙鯉見
者異之梁祖鎮夷門象先起家授銀青光禄大夫檢校
太子賓客兼御史中丞景福元年自檢校左省常侍遷
檢校工部尚書充元從馬軍指揮使兼左静邊都指揮
使乾寧五年再遷檢校右僕射左領軍衛將軍同正充
宣武軍内外馬步軍都指揮使光化二年權知宿州軍
州事天復元年表授刺史充本州團練使橋鎮遏都知
兵馬使會淮寇大至圍迪州城象先殫力禦備時援兵
未至頗懷憂沮一日登北城憩息樓堞之上怳然若寤
夢人告曰我陳璠也嘗板築是城舊第猶在今為軍舍
可為我立廟即助公隂兵象先納之翼日淮寇急攻其
壘梯䡴角進是日州城幾陷頃之有大風雨居民望見
城上兵甲無算寇不敢進即時退去象先方信神鬼之
助乃為之立祠至令里人禱祝不輟三年權知洺州軍
州事天祐三年授陳州刺史檢校司空是歲陳州大水
民饑有物生於野形類蒲萄其實可食貧民賴焉梁開
平二年授左英武軍使再遷左神武右羽林統軍三年
轉右衛上將軍封汝南縣男四年權知宋州留後到任
五月改天平軍兩使留後時鄆境再饑戶民流散象先
即開倉賑恤蒙賴者甚衆五年梁祖北征以象先為鎮
定東西行營都招討應接副使進封開國伯領兵攻蓚
縣不克而還俄奉旨自鄆赴闕鄆人遮留毁石橋而不
得進乃自他門而逸尋授左龍武統軍兼得衛親軍都
指揮使乾化三年與魏博節度使楊師厚合謀誅朱友
珪於洛陽梁末帝即位以功授檢校太保同平章事遙
領洪州節度使行開封尹判在京馬步諸軍進封開國
公四年授青州節度使加檢校太傅未幾移鎮宋州加
檢校太尉象先在宋凡十年初梁祖領四鎮權兵十萬
威震天下關東藩守皆其將吏方面補授由其保薦四
方輿金輦壁駿奔結轍納賂於其庭如是者十餘年寖
成風俗藩侯牧守下逮羣吏罕有廉白者率皆掊斂剥
下以事權門象先恃甥舅之勢所至藩府侵刻誅求尤
甚以此家財巨萬莊宗初定河南象先率先入覲輦珍
幣數十萬遍賂權貴及劉皇后伶官巷伯居旬日内外
翕然稱之初梁將未復官資者凡上章奏姓名而巳郭
崇韜奏曰河南征鎮將吏昭洗之後未有新官每上表
章但書名姓未頒綸制必負憂疑即日復以象先為宋
亳耀輝穎節度使依前檢校太尉平章事仍賜姓名紹
安尋令歸鎮明年以郊禮象先復來朝是時制改宋州
宣武軍為歸德軍因侍宴莊宗謂象先曰歸德之名無
乃著題否象先拜謝而退即命歸鎮其年夏以疾卒於
理所年六十一冊贈太師周廣順中贈中書令追封是
國公象先二子長曰正辭歴衢雄二州刺史次曰&KR0034;周
顯德中終於滄州節度使
張温字德潤魏州魏縣人也始仕梁祖為步直小將改
崇明都校貞明初蔣殷以徐州叛從劉鄩討平之改左
右捉生都指揮使莊宗伐邢臺獲之用為永清都歷校
武州刺史山後八軍都將從莊宗襲契丹於幽州收新州
歷銀槍效義都指揮使再任武州刺史同光初契丹陷
媯儒檀順平薊六州武州獨全改授蔚州刺史天成初
歷振武昭武留後尋授利州節度使入為右衛上將軍
無幾授洋州節度使右龍武統軍改雲州節制清泰初
屯兵鴈門逐契丹出塞移鎮晉州嬰疾而卒詔贈太尉
李紹文鄆州人本姓張名從楚少事朱瑄為帳下瑄敗
歸於梁祖為四鎮牙校累典諸軍天祐八年從王景仁
戰敗於柏鄉紹文與别將曹儒收殘衆退保相州王師
之攻魏州也紹文率衆自黎陽渡河一時汴人大恐河
無舟楫紹文懼為王師所逼乃剽黎陽臨河内黃至魏
州歸於莊宗莊宗嘉納之賜姓名分其兩將三千人為
左右匡霸軍旅仍令紹文曹儒分將之從周德威討劉
守光進檢校司空移將匡衛軍十二年授博州刺史預
破劉鄩於故元城歴貝隰代三郡刺史領天雄軍馬步
副都將屯於德勝從閻寶討張文禮為馬步軍都虞候
明宗收鄆州以紹文為右都押牙馬步軍都將從破王
彦章於中都同光中歷徐滑二鎮副使知府事三年從
郭崇韜討西川為洋州節度留後領鎮江軍節度天成
初為武信軍節度使尋卒於鎮
史臣曰昔丁會之事梁祖也功既隆矣禍將及矣挺身
北首故亦宜然食人之禄豈合如是哉閻寶再降於
人夫何足貴焉符習雪故主之沈冤享通侯之貴位乃
趙之竒士也烏震不憫其親仁斯鮮矣雖慕樂羊之跡
豈事文侯之宜瓚洎象先而下皆降將也又何足以譏
焉
舊五代史卷五十九
