舊五代史卷五十三攷證
唐列傳五李存信傳存信本姓張案梁紀作張汚落
蓋本名汚落賜名存信
李存孝傳位至將帥案歐陽史作位至將相吳縝纂
誤云存孝本傳止為邢州留後未嘗為平章事何故
云位至將相耶
李存進傳父佺世吏單于案九國志孫漢韶傳云祖
昉嵐州刺史父存進振武軍節度使據是書存進父
名佺未嘗為刺史與九國志異
李存賢傳李存賢字子良本姓王名賢許州人祖啟忠
父惲案九國志李奉虔傳奉虔太原人本姓王
氏祖欽唐隰州刺史父存賢佐唐武皇累著功賜姓
李氏攷是書作許州人又作父惲不載其官爵與九
國志異
十八年河中朱友謙來求援案吳縝纂誤據梁末帝
紀及莊宗本紀當作十七年
汴軍退案歐陽史作擊走梁兵吳縝纂誤云朱友謙
符存審劉鄩傳載鄩討反謙存審救之而鄩敗其事
始末甚明無存賢擊走梁兵之事况大將自是存審
安得隱其姓而存賢獨有功乎今攷是書止作汴軍
退不言存賢擊退較歐陽史為得其實
即日授特進檢校太保充幽州盧龍節度使案九國
志梁人攻上黨莊宗親率大軍以援之存賢先登䧟
敵以功授盧龍軍節度使與是書異
存賢勝得蔚州刺史按存賢為蔚州刺史在天祐五
年蓋因角觝而得郡也歐陽史作與爾一鎮以為盧
龍節度使與是書異
按巴堅舊作阿保機今改
舊五代史卷五十三攷證
