舊五代史卷一百三考證
漢隠帝紀下鳳翔行營都部署趙暉奏前月二十四日
收復鳳翔案歐陽史作正月趙暉克鳳翔據是書
則收復鳳翔在二年十二月非三年春事也歐陽史
盖誤以告捷之月為收復之月耳五代春秋作十二
月收復鳳翔誅王景崇為得其實
澶州刺史李洪義案宋史洪義本名洪威避周太祖
諱改護聖左讓都指揮使郭崇案東都事略郭崇初
名
崇威避周太祖諱止稱崇
庚辰至滑州節度使宋延渥開迎降案歐陽史作庚
辰義成軍節度使宋延渥叛附於郭威與是書同通
鑑作辛巳與是書異
郭允明知事不濟乃剚刃於帝而崩案通鑑攷異引
劉恕曰允明帝所親信何由弑逆蓋郭威兵殺事成
之日諱之因允明自殺而歸罪耳
已丑太后誥曰案原本作乙丑與五代春秋同今從
通鑑改作已丑
舊五代史卷一百三攷證
