舊五代史卷一百四十一
宋門下侍郎参知政事監修國史薛居正等撰
志三
五行志
昔武王克商以箕子歸作洪範其九疇之錫一日五行
所以紀休咎之徵窮天人之際故後之修史者咸有其
說焉蓋欲使後代帝王見災變而自省責躬修德崇仁
補過則禍消而福至此大略也今故按五代之紀編記
五行之災沴追為此志以示將來其于京房之舊說劉
向之緒言則前史叙之詳矣此不復引以爲證焉
水淹風雨
梁開平四年十月梁宋輝亳水詔令本州開倉賑貸十
一月大風下詔曰自朔至今異風未息宜命祈禱
唐同光二月七月汴州雍丘縣大雨風拔樹傷稼曹州
大水平地三尺八月江南大雨溢漫流入鄆州界十一
月中書門下奏今年秋天下州府多有水災百姓所納
秋税請特放加耗從之三年六月至九月大雨江河
崩决壞民田七月洛水泛漲壞天津橋漂近河廬舍艤
舟為度覆没者日有之鄴都奏御河漲于石灰窯口開
故河道以分水勢鞏縣河堤破壞厫倉八月勅如聞天
津橋未通往來百官以舟船濟渡因兹傾覆兼培泥塗
自今文武百官三日一趨朝宰臣每日中書視事
四年正月勅自京已來(案此句疑有脱誤)幅圜千里水潦為沴
流亡漸多宜自今年三日後避正殿減常膳撤樂省費
以答天譴應去年經水災處鄉村有不給及逃移人戶
夏秋兩税及諸折科委逐處長吏切加檢點並與放免
仍一年内不得雜差遣應在京及諸縣有停貯斛㪷並
令減價出糶以濟公私如不遵守仰具聞奏長興元
年夏鄜州上言大水入城居人溺死二年六月壬戌
汴州上言大雨震文宣廟講堂十一月壬子鄆州上言
黃河暴漲漂溺四千餘戶二年四月棣州上言水壞
其城是月已已鄆州上言黃河水溢岸闊三十里東流
五月丁亥申州大水平地深七尺是月戊申襄州上言
漢水入城壞民廬舍又壞均州乳郭水深三尺居民登
山避水仍畫圖以進是月甲子洛水溢廬民廬舍
三年七月諸州大水宋亳穎尤甚宰臣奏曰今秋宋州
管界水災最盛人戶流亡粟價暴貴臣等商量請于本
州倉出斛㪷依時出糶以救貧民從之是月奏州大水
溺死窯谷内民民三十六人夔州赤甲山崩大水漂溺
居人清泰元年九月連雨害稼詔曰久雨不止禮有
所禳禜都城門三日不止乃祈山川告宗廟社稷宜令
太子賓客李延範等禜諸城門太常卿李懌等告宗廟
廟稷
晉天福初高祖將建義于太原城中數處井泉暴溢
四年七月西京大水伊洛瀍澗皆溢壞天津橋八月河
決博平甘陵大水六年九月河決于滑州一概東流
居民登丘塜為水所隔詔所在發舟檝以救之兗州濮
州界皆為水所漂溺命鴻臚少卿魏玭將作少監郭廷
讓右領軍衞將軍安濬右驍衞將軍田峻于滑濮澶鄆
四州檢河水所害稼并撫問遭水百姓兗州又奏河水
東流闊七十里至七年三月命宋州節度使安彦威率
丁夫塞之河平建碑立廟于河決之所開運元年六
月黃河洛河泛溢堤堰鄭州原武滎澤縣界河決
周廣順二年七月暴風雨京師水深二尺壞牆屋不可
勝計諸州皆奏大雨所在河渠泛溢害稼
三年六月諸州大水襄州漢城漲溢入城城内水深五
尺倉庫漂盡居人溺者甚衆
地震
唐同光二年十一月鎮州地震三年十一月二十五
日夜魏博徐宿地大震三成三年七月鄭地震
長興二年六月太原地震自二十五日子時至二十七
日申時二十餘度左補闕李詳上疏曰臣聞天地之道
以簡易示人鬼神之情以禍福為務王者祥瑞至而不
喜災異見而輒驚罔不寅畏上玄思答天譴臣聞北京
地震日數稍多臣曾覧國書伏見高宗時晉州地震上
謂羣臣曰豈朕政教之不明使晉州地震耶侍中張行
成奏曰天陽也地隂也天陽君象地隂臣象君宜轉動
臣宜安静今晉州地震彌旬不休將恐女謁使事臣下
隂謀且晉州是陞下本封今地震焉尤彰其應伏願深
思遠慮以杜未萌又開元中秦州地震尋差官宣慰兼
降使致祭山川所損之家委量事安置奏聞伏惟陛下
中興唐祚起自晉陽地數震于帝鄉理合思于天誡况
聖明御宇于今六年歲稔時康人安俗阜臣慮天意恐
陛下忘創業艱難之時有功成矜滿之意伏望特委親信
兼選勲賢且往北京慰安密令巡問黎民之疾苦嚴山
川之祭祀然後鑒前朝得喪之本採歴代聖哲之規崇
不諱之風罷不急之務明宗深嘉之錫以三品章服十
一月雄武軍士上言洛陽地震三年八月秦州地大
震漢乾祐二年四月丁丑幽定滄營深貝等州地震
幽定尤甚
周廣順三年十月魏邢洺等州地大數日凡十餘度魏
州尤甚
蟲魚禽獸
梁龍德末許州進綠毛龜宫中造室以畜之命之曰龜
堂識者以為不祥之言
唐天祐十八年二月張文禮叛于鎮州時野水變其色
如血游魚多死浮于水上識者知其必敗十九年定
州王處直卒先是處直自為德政碑建樓于衙城内言
有龍見或覩之其狀乃黃么蜥蜴也處直以為神異造
龍牀以安之又城東麥田中有羣鵲數百平地為巢處
直以為已德所感識者竊論曰蟲蛇隂物比藏山澤今
據屋室人不得而有也南方為火火主禮禮之壞則魚
蟲失性以交推之上失其道不安于位之兆也果為其
子都所廢應順元年閏正月丙寅辰時唐閔帝幸至
德宫初出興教門有飛鳶自空而落死于御前是日大
風晦冥清泰元年十月辛未已時有雉金色自南飛
入中書止于政事堂之上吏驅之不去良久又北飛是
日民家得之二年鄴西李固鎮有大鼠與蛇鬭于橋
下鬭及日之中蛇不勝而死三年三月戊午有蛇鼠
鬭于洛陽師子門外而鼠殺蛇夏四月戊子熊入市形
如人博人又一熊自老君廟南走向城會車駕幸近郊
從官射之而斃
漢乾祐三年正月有狐出明德樓獲之比常狐毛長腹
别有二足
周廣順三年六月河北諸州旬日内無烏既而聚澤潞
之間山谷中集于林木壓樹枝皆折是年人疾疫死者
甚衆至顯德元年河東劉崇為周師所敗伏尸流血故
先萌其兆顯德元年三月潞州高平縣有鵲巢于縣
之南南平地巢中七八鶵
蝗
梁開平元年六月許陳汝蔡穎五州蝝生有野禽羣飛
蔽空食之皆盡
唐同光三年九月鎮州奏飛害稼
晉天福七年四月山東河南關西諸郡蝗害稼至八年
四月天下諸州飛蝗害田食草木葉皆盡詔州縣長吏
捕蝗華州節度使楊彦詢雍州節度使趙瑩命百姓捕
蝗一斗以祿粟一斗賞之時蝗旱相繼人民流移飢者
盈路關西餓殍尤甚死者十七八朝廷以軍食不充分
命使臣諸道括粟麥晉祚自兹衰矣
漢乾祐元年七月青鄆兖齊漢沂密邢曹皆言蝝生開
封府奏陽武雍丘襄邑等縣蝗開封尹侯益遣人以酒
肴致祭尋為鸜鵒食之皆盡勑禁羅弋鸜鵒以其有吞
蝗之異也二年五月博州奏有蝝生化為蝶飛去宋
州奏蝗一夕抱草而死差官祭之
火
唐天成四年十一月汝州火燒羽林軍營五百餘間先
是司天奏熒惑入羽林飭京師為火備至是果應
長興二年四月辛丑汴州封禪寺門扉上欻然火起延
燒是月是月魏州奏歴陽大先是下詔于諸道令為火
備至是騐之三年十二月壬戌懷州軍營内三處火
光自起人至即滅並不焚燒舍宇明宗謂侍臣曰火妖
乎侍臣曰恐妖人造作宜審詰之
晉天福三月十一月襄州奏火燒居民千餘家九年
春左龍武統軍皇甫遇從少帝禦契丹于鄆州北將戰
之(夕)有火光熒熒然生于草牙之上
周顯德五年四月吳越王錢俶奏十日夜杭州火焚燒
府署殆盡世宗命中使賫詔撫問
草木石冰
梁開平三年春正月潞州軍前李思安進壺關縣庶穰
鄉村人因伐樹倒自分為兩片内有六字皆如左書曰
天十四載石進乃圖其狀以進梁祖異之命示百官莫
有詳其義者及晉高祖即位人以為雖有圖姓計其甲
子則二十有九年矣識者曰天字取四字中兩畫加之
于傍則丙字也四字去中間兩畫加十字則申字也晉
祖即位之年乃丙申也
唐天祐五年長柳巷田家有僵桃樹經年舊坎猶在其
仆木一朝屹然而起行數十步復于舊坎其家駭異倉
皇散走議者以漢昭帝時上林仆木起生枝時蟲蠧成
文而宣帝興今木理成文仆而重起乃莊宗中興之兆
也同光元年冬十二月辛卯亳州大清宫道士上言
玄元黃帝殿前枯檜再生一枝畫圖以進清泰末年
末帝先人墳側古佛刹中石像忽然搖動不已觀者咸
訝焉
晉開元元年七月一日少帝御明德門宣赦改元是日
遇大雷雨門内有井亭亭有石盆有走水槽槽有龍首
其夕悉飄行數十里而龍首斷焉識者曰石國姓也此
兆非祥石氏其遷乎其絶乎二年正月汴州封丘門
外壕水東北隅水上有文若大樹花葉芬敷之狀相連
數十株宛若圖畫傾都觀之識者曰唐景福中盧彦威
浮陽壕水有樹文亦如此時有高尼辭郡人曰此地當
有兵難至光化中其郡果為燕帥劉仁恭所陷三年
九月大水大原葭蘆茂盛最上一葉如旗狀皆南指十
二月已丑雨木冰是月戊戌霜霧大降草木皆如冰
漢乾祐元年八月李守貞叛于河中境内蘆葉皆若旗
旒之狀
周廣順三年春樞密使王峻遙鎮青州有司制旄節以
備迎授前夕其節有聲主者曰昔後唐長興中安重誨
授河中其節亦有聲斯亦木之妖也
舊五代史卷一百四十一
