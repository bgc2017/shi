戰國策卷第一
東周(凡二十二章)
秦與師臨周章秦攻宜陽章
東周與西周戰章東周欲爲稻章
昭獻在陽翟章秦假道於周章
楚攻雍氏章周最謂吕禮章
周相吕倉章温人之周章
或爲周最章石行秦章
蘇厲爲周最章謂周最曰章
爲周最謂魏王章趙取周之祭地章
杜赫欲重景翠章周共太子死章
三國隘秦章昌他亡西周章
昭翦與東周惡章嚴氏爲賊章
戰國策卷第二
西周(凡十七章)
薛公以齊章秦攻魏將犀武章
秦令樗里疾章雍氏之役章
周君之秦章蘇厲謂周君章
楚兵在山南章楚謂道於二周章
司寇布章秦召周君章
犀武敗於伊闕章韓魏易地章
秦欲攻周章宫他謂周君章
謂齊王曰章三國攻秦反章
犀武敗周章
戰國策卷第三
秦一(凡十三章)
魏鞅亡魏入秦章蘇秦始將連横章
秦惠王謂寒泉子章冷向謂秦王章
張儀說秦王章張儀欲假秦兵章
司馬錯與張儀章張儀之殘樗里章
張儀欲以漢中章楚攻魏張儀謂秦章
田莘之爲陳軫章張儀又惡陳軫章
陳軫去楚之秦章
戰國策卷第四
秦二(凡十六章)
齊助楚攻秦章楚絶齊章
秦惠王死章義渠君之魏章
醫扁鵲章秦武王謂甘茂章
宜陽之後馮章謂章甘茂攻宜陽章
宜陽未得章宜陽之役楚畔秦章
秦王謂甘茂章甘茂亡秦且之齊章
甘茂相秦章甘茂約秦章
陘山之事章秦宜太后章
戰國策卷第五
秦三(凡十七章)
薛公為魏謂魏冉章秦客卿造章
魏謂魏冉章謂魏冉曰楚破秦章
謂穣侯曰章謂魏冉曰和不成章
五國罷成睪章范子因王稽章
范雎至章應侯謂昭王章
秦攻韓圍陘章應侯曰鄭人章
天下之士章謂應侯曰君禽馬服章
應侯失韓之汝南章秦攻邯鄲十七月章
蔡澤見逐章
戰國策卷第六
秦四(凡十章)
秦取楚漢中章薛公入魏而出齊女章
三國攻秦入函谷章秦昭王謂左右章(元連上為一章)
楚魏戰於陘山章楚使者景鯉在秦章
楚王使景鯉如秦章秦王欲見頓弱章
頃㐮王二十年章或為六國說秦王章
戰國策卷第七
秦五(凡八章)
謂秦曰臣竊惑章秦王與中期章
獻則謂公孫消章樓&KR3362;約秦魏章
僕陽人吕不韋章文信侯欲攻趙章
文信侯出走章四國爲一章
戰國策卷第八
齊一(凡十七章)
楚威王戰勝於徐州章齊將封田嬰於薛章
靖郭君將成薛章靖郭君謂齊王章
靖郭君善齊豹辨章邯鄲之難趙求救章
南梁之難韓氏請章成侯鄒忌爲齊相章
田忌爲齊將章田忌亡齊而之楚章
鄒忌事宣王章鄒忌脩八尺章
秦假道韓魏章楚將伐齊魯親之章
秦伐魏陳軫合三晉章蘇秦爲趙合從說齊章
張儀為秦連横說齊章
戰國策卷第九
齊二(凡八章)
韓齊為與國章張儀事秦惠王章
犀首以梁為齊戰章昭陽為楚伐魏章
秦攻趙趙令樓緩章權之難齊燕戰章
秦攻趙長平齊楚救章或謂齊王曰周韓章
戰國策卷第十
齊三(凡十一章)
楚王死太子在齊章齊王夫人死章
孟嘗君將入秦章孟嘗君在薛章
孟嘗君奉夏侯章章孟嘗君讌坐章
孟嘗君舍人章孟嘗有舍人章
孟嘗君出行國章淳于髠一日章
齊欲伐魏淳于髠謂齊王章
戰國策卷第十一
齊四(凡十一章)
齊人有馮諼章孟嘗君為從章
魯仲連謂孟嘗君章孟嘗君逐於齊章
齊宣王見顔斶章先生王斗章
齊王使使者問趙章齊人見田駢章
管燕得罪章蘇秦自燕之齊章
蘇秦謂齊王曰章
戰國策卷第十二
齊五(一章)
蘇秦說齊閔王章
戰國策卷第十三
齊六(凡九章)
齊負郭之民章王孫賈年十五章
燕攻齊取七十餘城章燕攻齊齊破章
貂勃常惡田單章田單將攻狄章
濮上之事章齊王建入朝章
齊以淖君之亂章
戰國策卷第十四
楚一(凡二十章)
齊楚搆難章五國約秦以伐齊章
荆宣王問群臣章昭奚恤與彭城君章
邯鄲之難昭奚恤謂楚章江尹欲惡昭奚恤章
江乙欲惡昭奚恤章江乙說於安陵君章
江乙為魏使於楚章郢人有獄章
城渾出周章韓公叔有齊魏章
魏氏惡昭奚恤章江乙惡昭奚恤章
楚杜赫說楚王章楚王問於范環章
蘇秦為趙合從說楚章張儀為秦破從連横章
張儀相秦謂昭雎章威王問於莫敖章
戰國策卷第十五
楚二(凡九章)
魏相翟強死章齊秦約攻楚章
術視伐楚章四國伐楚章
楚懷王拘張儀章楚王將出張子章
秦敗楚漢中章楚㐮王為太子之時章
女阿謂蘇子章
戰國策卷第十六
楚三(凡十章)
蘇子謂楚王曰章蘇秦之楚三日乃得見章
楚王逐張儀於魏章張儀之楚貧章
楚王令昭㫿之秦章張儀逐惠施於魏章
五國伐秦魏欲和章陳軫告楚之魏章
秦伐宜陽楚王謂陳軫章唐且見春申君章
戰國策卷第十七
楚四(凡十三章)
或謂楚王曰章魏王遺楚王美人章
楚王后死未立后章莊辛謂楚㐮王章
齊明說卓滑章或謂黃齊章
長沙之難章有獻不死之藥章
客說春申君章天下合從章
汗明見春申君章楚考烈王無子章
虞卿謂春申君章
戰國策卷第十八
趙一(凡十七章)
知伯從韓魏兵章知伯帥趙韓魏章
張孟談既固趙宗章晉畢陽之孫章
魏文侯借道章秦韓圍梁燕趙救章
腹擊為室章蘇秦說李兊章
趙收天下且以伐齊章齊攻宋奉陽君不欲章
秦王謂公子他章蘇秦為趙王使於秦章
甘茂為秦約魏章謂皮相國章
或謂皮相國章趙王封孟嘗君以武城章
謂趙王曰三晉合章
戰國策卷第十九
趙二(凡七章)
蘇秦從燕之趙章秦攻趙蘇子爲謂秦章
張儀為秦連横說趙章武靈王平晝章
王立周紹為傅章趙燕後胡服章
王破原陽章
戰國策卷第二十
趙三(凡二十三章)
趙惠文王三十年章趙使机郝之秦章
齊破燕趙欲存章秦攻趙藺離石祁拔章
富丁欲以趙合章魏因富丁章
魏使人因平原君章平原君請馮忌章
平原君謂平陽君章秦攻趙於長平章
秦攻趙平原君使人章秦趙戰於長平章
秦圍趙之邯鄲章說張相國章
鄭同北見趙王章建信君貴於趙章
衛靈公章或謂建信君章
苦城常謂建信章希寫見建信章
魏魀謂建信章秦攻趙鼓鐸之音章
齊人李伯見孝成王章
戰國策卷第二十一
趙四(凡十九章)
爲齊獻書趙王章齊欲攻宋秦令起賈章
齊將攻宋而秦楚禁章五國伐秦無功罷於成皐章
樓緩將使伏事章虞卿請趙王章
燕封宋人榮蚠章三國攻秦趙攻中山章
趙使趙莊合從章翟章從梁來章
馮忌爲廬陵君章馮忌請見趙王章
客見趙王曰章秦攻魏取寧邑章
趙使姚賈約韓魏章魏敗楚於陘山章
秦召春平侯章趙太后新用事章
秦使王翦章
戰國策卷第二十二
魏一(凡二十七章)
知伯索地於魏章樂羊爲魏將章
西門豹爲鄴令章文侯與虞人期章
魏文侯與田子方章魏武侯與諸大夫章
魏公叔痤爲魏將章魏公叔痤病章
蘇子爲趙合從說魏章張儀爲秦連橫說魏章
齊魏約而伐楚章蘇秦拘於魏章
陳軫爲秦使於齊章張儀惡陳軫於魏章
張儀欲窮陳軫章張儀走之魏章
張儀欲以魏合於秦韓章張子儀以秦相魏章
張儀欲幷相秦魏章魏王將相張儀章
楚許魏六城章張儀告公仲章
徐州之役犀首謂梁章秦敗東周與魏戰章
齊王將見燕趙楚章魏令公孫衍請和於秦章
公孫衍爲魏將章
戰國策卷第二十三
魏二(凡十七章)
犀首田眄欲得齊魏章犀首見梁君章
蘇代爲田需說章史舉非犀首章
楚王攻梁南章魏惠王死章
五國伐秦無功而還章魏文子田需周宵章
魏王令惠施之楚章魏惠王起境内衆章
齊魏戰於馬陵章惠施為韓魏交章
田需貴於魏王章秦召魏相信安君章
秦楚攻魏圍皮氏章龐葱與太子章
梁王魏嬰觴諸侯章
戰國策卷第二十四
魏三(凡十章)
秦約趙而伐魏章芒卯謂秦王章
秦敗魏於華走芒卯章秦敗魏於華魏王且入朝章
華軍之戰魏不勝章齊欲伐魏魏使人章
秦將伐魏魏王聞之章魏將與秦攻韓朱巳章
華陽君約魏魏王將封其子章
秦使趙攻魏魏謂趙王章
戰國策卷第二十五
魏四(凡二十七章)
獻書秦王曰章八年謂魏王曰章
魏王問張旄章客謂司馬食其章
魏秦伐楚魏王不欲章穣侯攻大梁章
白珪謂新城君章秦攻韓之管章
秦趙搆難而戰章長平之役平都君說章
樓梧約秦魏章芮宋欲絶秦趙章
為魏謂楚王曰章(連上為一)管鼻之令翟強章
成陽君欲以韓魏聽章秦拔寧邑魏王令人章
秦罷邯鄲攻魏章魏王欲攻邯鄲章
周肖謂宫他章周最善齊章
周最入齊秦王怒章秦魏為與國齊楚約章
信陵君殺晉鄙章魏攻管而不下章
魏王與龍陽君章秦攻魏急或謂魏王章
秦王使人謂安陵君章
戰國策卷第二十六
韓一(凡二十四章)
三晉已破知氏章成午從趙來章
魏之圍邯鄲章申子請仕章
蘇秦爲楚合從說韓章張儀為秦連橫說韓章
張儀謂齊王曰章楚昭獻相韓章
秦攻陘韓使人章五國約而攻秦楚王爲章
鄭彊載八百金章鄭彊之走張儀章
宜陽之役楊逹謂章秦圍宜陽游騰謂章
公仲以宜陽之故章秦韓戰于濁澤章
顔率見公仲章韓公仲謂向壽章
或謂公仲曰聽者章韓公仲相齊楚之交善章
王曰向也子曰章或謂魏王王儆章
觀鞅謂春申章公仲數不信於諸侯章
戰國策卷第二十七
韓二(凡二十一章)
楚圍雍氏五月章楚圍雍氏韓令冷向章
公仲爲韓魏易地章錡宣之教韓王章
㐮陵之役畢長謂章公叔使馮君於秦章
謂公叔曰公欲得章謂公叔曰乘舟章
齊令周最使鄭立章
韓公叔與幾瑟爭國鄭彊爲楚章
韓公叔與幾瑟爭國中庶子彊章
齊明謂公叔曰章公叔將殺幾瑟也章
公叔且殺幾瑟也章謂新城君曰章
胡衍之出幾瑟章幾瑟亡之楚章
冷向謂韓咎章楚令景鯉入韓章
史疾爲韓使楚章韓傀相韓章
戰國策卷第二十八
韓三(凡二十四章)
或謂韓公仲曰章或謂公仲曰今有一舉章
韓人攻宋秦王大怒章或謂韓王曰秦王欲章
謂鄭王曰昭釐侯章東孟之會章(今連上為一)
韓陽役於三川章秦大國也章
張丑之合齊楚講章或謂韓相國曰人之章
公仲使韓珉之秦章韓相公仲珉使韓侈章
客卿為韓謂秦王章(舊三章為一)
韓珉相齊章或謂山陽君曰章
趙魏攻華陽韓謁急章秦招楚而伐齊章
韓氏逐向晉章張登謂費緤章
安邑之御史章魏王爲九里之盟章
建信君輕韓熙章叚産謂新城君章
叚干越人謂新城君章
戰國策卷第二十九
燕一(凡十五章)
蘇秦將爲從北說燕章奉陽君李兊章
權之難燕再戰章燕文公時章
人有惡蘇秦於燕王章張儀爲秦破從連横章
宫他為燕使魏章蘇秦死其弟蘇代章
燕王噲旣立章初蘇秦弟厲章
蘇代過魏章(舊三章相連鮑以後二章為一姚本第三章别提作行恐當自是一章)
燕昭王收破燕章齊伐宋宋急章
蘇代謂燕昭王曰章燕王謂蘇代曰章
戰國策卷第三十
燕二(凡十四章)
秦召燕王章蘇代為奉陽君章
奉陽君告朱讙章蘇代為燕說齊章
蘇代自齊使人謂燕章蘇代自齊獻書於燕章
陳翠合齊燕章燕昭王且與天下伐齊章
燕饑趙將伐之章昌國君樂毅章
或獻書燕王章客謂燕王曰章
趙且伐燕蘇代為燕章齊魏爭燕章
戰國策卷第三十一
燕三(凡五章)
齊韓魏共攻燕章張丑為質於燕章
燕王喜使栗腹章秦并趙北向迎燕章
燕太子丹質於秦章
戰國策卷第三十二
宋衛(凡十四章)
齊攻宋宋使臧子章公輸般為楚設機章
犀首伐黃章梁王伐邯鄲章
謂大尹曰章宋與楚為兄弟章
宋康王之時章智伯欲伐衛章
智伯欲襲衛章秦攻衛之蒲章
衛使客事魏章衛嗣君病章
衛嗣君時胥靡章衛人迎新婦章
戰國策卷第三十三
中山(凡十章)
魏文侯欲殘中山章犀首立五王章
中山與燕趙為王章司馬喜使趙章
司馬喜三相中山章隂姬與江姬爭爲后章
主父欲伐中山章中山君饗都士大夫章
樂羊爲魏將攻中山章昭王旣息民章
緫四百八十六章
鮑彪變亂古文學者喜尚新異幾亡其舊今以
元本卷第章次列于目錄著于篇首庶幾得據
以有考云吳師道識
校正凡例
一鮑更易策文元次殽亂欲從舊本則不見駁
正之意已著目錄于前今據其本䟽辨凡注
之謬誤者抹之辨正則以正曰著之未明而
改定者亦從此例闕遺及他有發明者以補
曰著之
一鮑所改及加字并抹除字復存之或與一本
合而可通者從之而注其下他本字異義通
者以一本著之
一大事記與鮑說有當見或與今說有相發者
則見之不悉引
一地名等類大事記多取史記索隱正義說今
止稱各書或欲著大事記說則稱大事記前
見者不復出云見前見某策
一此書字多通借不可徧舉今於首一字著其
說後止注其字其可兼通者不注凡音切擇
難暁與易混者釋之或附章末
戰國策西周卷第一
縉雲鮑彪校注
東陽吳師道重校
西周(漢志河南洛陽榖城平隂偃師鞏維氏皆周地也正曰按大事記周貞定王二十八)
(年考王初立封其弟揭於河南是爲河南桓公河南即郟鄏武王迁九鼎周公營以爲都是爲)
(王城洛陽周公所營下都以迁頑民是爲成周平王東迁定都王城王子朝之亂敬王徙都成)
(周至是考王以王城故地封桓公焉平王東迁之後所謂西周者豐鄗也東周者東都也威烈)
(王以後所謂西周者河南也東周者洛陽也何以稱河南爲西周自洛陽下都視王城則在西)
(也何以稱洛陽爲東周自河南王城視下都則在東也河南桓公卒子威公立威公卒子惠公)
(立考王十五年河南惠公復自封其少子班於鞏以奉王號東周没亦謚惠是時東西周雖未)
(分治河南惠公旣號奉王者爲東周亦必自号西周矣顯王二年趙與韓分周爲二於是東西)
安王(威烈王子此類並以事見紀表世家新出正曰東西周雖分王實在上策以東)
(西周稱决不當係之王鮑以西周即王故此係以安王赧王而東周係以惠公彼西周桓)
(威惠武等公著在史冊獨不見乎安王烈王實都東周而可係之西周乎按策中周君皆)
(指東西二君故多穪主君其稱王者則附以見章鮑止以嚴氏爲賊一條)
(遂出安王不知乃烈王時事又誤也鮑用意雖勤傅會舛謬者多並見各章)
嚴氏爲賊(嚴仲殺韓相傀列侯三年書殺俠累是也殺人不以道曰賊於此爲五年正曰韓策)
(陽堅此作竪字有訛索隱曰紀年韓山堅賊其君哀侯韓山堅即韓嚴非嚴遂使聶政殺俠累事也)
(說見上及韓策)而陽竪與焉(鴻烈人間訓注竪小使也韓策名堅)道周(出亡過周)
周君留之十四日載以乘車駟馬而遣之(乘四馬也一車)
(駕四馬所謂駟馬車)韓使人讓周(讓譙責也然則此時周之令已不行於諸侯矣正曰)
(此東周君也策文明曰小國)周君患之客謂周君正語之曰(使以)
(留之之情告之𥙷曰一本客謂周君曰正語之正猶直也)寡人(孤寡不榖王侯之稱)知嚴
氏之為賊而陽堅與之故留之十四日以待命也
(待韓之命)小國不足(衍亦字)亦(補曰疑在不字上一本無)以容賊君之
使又不至是以遣之也(元在東周策時周未分也彪謂客之辯雖足以文周)
(而周君实為天下逋逃主所謂欲盖而彰者何以示天下乎正曰考其時則烈王五年王都東周若)
(以王都為尊則舊卷首東周是矣)
赧王(周紀慎靚王子歲丁未立徙都西周西京鎬京也宋忠曰卒謚西周武公正曰)
(西周不當係之王前巳論之西周桓威惠武等公東周惠公昭文君雖見史傳然年世不)
(明事實難附鮑所附赧王諸章㩀史亦有可考者然無考者悉強附焉係王旣非不復深)
(論鎬京大謬按周紀西周君犇秦周君王赧卒宋忠曰云云正義曰非也西周公即)
(西周武公王赧即周王也周君與王赧此年俱卒通鑑書赧王入秦大事記謂當從之史)
(衍周君二字又楚世家楚欲圖周周赧王使武公則武公為臣明矣豈可合為一人乎)
周共太子死(周紀云西周武公之共太子死正曰策元在東周鮑㩀周紀改此恐有誤而下)
(注周紀之文以存疑)有五庶子皆愛之而無適立也(適猶定也故與)
(莫反正曰適專主也)司馬翦(司馬楚卿疑即昭翦)謂楚王(懷)曰何不封
公子咎(周君別子)而為之請太子(請於周使立為太子)左成(楚人正曰)
(此類當因舊注凡有明徵者可定其生地不可考而仕國可見者則當曰某國臣正義注此正作楚)
(臣高注亦多作臣後放此)謂司馬翦曰周君不聽是公之智困
(困不通也)而交絶於周也不如謂周君曰孰欲立也微
告翦翦令楚王資之以地(封之以為之資)公若欲為太子
(此左成告翦之辭為皆去音猶助也)因令人謂相國御展子(楚相之御姓展)
廧夫空(廧嗇字同小臣也空其名)曰王類欲令若為之(王楚王類猶似)
(若汝也言楚王之意然)此徤士也(此亦左成喻翦之言徤猶悍也正曰此亦成作翦語)
(語展子者)居中(國中)不便於相國(二士居中與國事以其悍故相國不之便若出)
(而使周則不居中用事相國之所欲也故以此說之相國必從)相國令之為太子
(此策周紀有元在東周正曰見上補曰共恭同適丁歷反咎音皐)
謂齊王(凡言謂言爲而不人失之也猶言或為或謂王閔王正曰周最屢見東西周策謂周最曰)
(仇赫之相宋云云事在赧王十七年周最於齊王厚也而逐之聽祝弗相吕禮云云禮之相在赧王)
(二十九年此則正當齊閔之世周紀赧王四十五年周君之秦客謂周最以應為太后飬地五十八)
(年有周聚以收斉則正當頃襄王之世相距凡四十年不可定為閔王時也按葉西周兩章皆云最)
(為太子而東周又出最名無曰太子云者疑或自是二人然無所考)曰王何不以地
齎周最(齎持遺也最周之庶子凡周皆周之族正曰鮑意此即上章事而上有五庶子之文)
(爾無明據)以為太子也齊王令司馬悍(齊人)以賂進周最
於周(進猶薦)左尚(齊人)謂司馬悍曰周不聽是公之智
困而交絶於周也公不如謂周君曰何欲置(置猶立)
令人微告悍悍(補曰一本悍請令)令王進之以地左尚以
此得事(以教悍得齊王意故委任之疑此即上章楚王楚人補曰最史作聚索隠云最古聚)
(字說文同趙策顔最史亦作顔聚)
司寇布(司寇周官布其名)爲周最謂周君曰君使人告齊王
以周最不肯爲太子也(閔王善最欲其爲太子以賂進之最時讓立周以最)
(不肯立告齊正曰閔王說見前章此並無㩀)臣爲君不取也函冶氏(冶銷)
(鐵也函盖其姓補曰剡川姚氏云函姓冶官名因以爲號)爲齊太公(田和也始代吕氏爲)
(齊侯)買良劔公不知善歸其劒而責之金(歸還之也責取也金)
(買劔之金)越人請買之千金折而不賣(折折劒正曰高注云雖千金猶)
(未盡其本價故折其錢而不賣則折作折闕義若作斷折則於下文不通)將死(函冶氏將死)
而屬其子(屬囑同集韻託辭)曰必無(無以告人)獨知(自知其良正曰二語)
(因高注愚意必無獨知當作一句言凡有售必使衆知其良不可獨知也)今君之使最
爲太子(周雖以最不肯立告齊猶欲立之特未定耳)獨知之契也(契約也當)
(兩知之今則獨補曰禮記右契注一書兩札同而别之)天下未有信之者也
臣恐齊王之謂(元作爲)爲(補曰策爲謂通借此當作謂)君實立果
(亦周子)而讓之於最(讓飾說也)以嫁之於齊(嫁猶賣也言欺齊)君
爲多巧(巧猶詐)最爲多詐(心欲之而言不肯)君何不買信貨
哉(可信之貨非獨知也)奉飬無有愛於最也(愛猶吝)使天下見
之(然則立最信矣從周紀皆當爲楚王正曰使衆見之而信最之當立從周紀改楚非正曰爲周)
(爲君爲齊之爲去声)
秦令樗里疾(秦惠王弟其居在渭南隂鄉樗里故號樗里子後相武王)以車百乘
入周周君迎之以卒(百人爲卒)甚敬楚王怒(懷王)讓周以
其重秦客(謂疾)游騰(周人正曰高注作臣)謂楚王曰昔智伯(晉卿)
(智襄子之孫瑶)欲伐厹由(夷國屬臨淮漢志由作猶又九域圖并州有仇猶城引此正曰)
(高注狄國括地志云并州盂縣外城俗名原仇山史樗里傳作仇猶韓子仇繇吕春秋劉外紀夙繇)
(高注或作仇首漢志臨淮乃泗之漣水羅氏路史謂非智伯所伐者厹音求字又作叴㕤)遺之
大鐘載以廣車(欲開道也)因隨入以兵厹由卒亡無備
故也(受其鐘不防以兵)桓公伐蔡也(僖二年蔡姬沈舟盪公公怒歸之未絶也)
(蔡嫁之故伐之蔡蔡叔度所封屬汝南後徙沛下蔡)號言伐楚(號声言也以伐楚號衆)
其實襲蔡(無鐘鼓曰襲正曰此據左氏說陸氏纂例掩其不備曰襲)今秦虎狼
之國也(喻其貪殘)兼有吞周之意使樗里疾以車百乘
入周周君懼焉以蔡厹由惑之(以二國爲惑𥙷曰一本戒之注以二)
(國為戒也)故使長兵在前(戈矛之屬)強弩在後名曰衛疾(衛行)
(列為護也)而實囚之(𥙷曰一本下有也字)周君豈能無愛國哉恐
一日之亡國(恐秦亡之)而憂大王(為楚王憂)楚王乃悅(樗里傳有)
雍氏之役(周紀注陽翟有雍氏城韓記注赧王三年十五年楚再圍雍氏此十五年也)韓
徵甲與粟於周(徵猶索)周君患之告蘇代(秦之弟洛陽人)蘇
代曰何患焉代能為君令韓不徵甲與粟於周又
能為君得高都(屬上黨正曰水經云伊水逕邥郵亭又北逕高都杜預云河南新城)
(有邥郵亭括地志云高都故城在洛州伊闕縣北京相璠云非在上黨者)周君大悅曰
子苟能寡人請以國聽(以國事從之)蘇代遂往見韓相
國公仲(元作中下同韓公族)中(正曰古仲字省補曰索隱云公仲侈裴駰云相國秦官韓)
(亦有諸國倣秦也)曰公不聞楚計乎昭應(楚將也昭屈景皆楚之族姓後)
(有不重注)謂楚王(懷王)曰韓氏罷於兵(罷疲同勞也)倉廪空(並榖)
(所入)無以守城吾攻之以飢(因其飢攻之𥙷曰一本收之)不過一
月必拔之(得城曰拔如拔物然)今圍雍氏五月不能拔是楚
病也(病猶困)楚王始不信昭應之計矣今公乃徵甲
與(元作及)及(正曰史作與及義自通毋煩改字)粟於周此告楚病也
(猶以飢疲告之)昭應聞此必勸楚王益兵守雍氏雍氏必
拔公仲中曰善然吾使者巳行矣代曰公何不以
高都與周公仲中怒曰吾無徵甲與粟於周亦巳
多矣何爲與高都代曰與之高都則周必折而入
於韓(折猶屈入猶歸)秦聞之必大怒而焚周之節(節符信也行者)
(所執焚之者不通周也周官通逹於天下必有節無節則不逹)不通其使是公以
敝高都得完周也何不與也公仲中曰善不徵甲
與粟於周而與高都楚卒不拔雍氏而去(紀有而略周君)
(爲東周補曰正義雍於恭反)
薛公(靖郭君田嬰之子孟嘗君田文也襲其父封薛薛屬魯國)以齊爲韓魏攻楚
(楚懷二十六年齊韓魏攻楚此十二年也)又與韓魏攻秦(齊閔二十六年爲轉魏攻)
(秦此十七年也正曰此據史按通鑑大事記赧王二年當閔王元年此當作十六年)而藉兵
乞食於西周(藉猶借)韓慶(凡韓皆韓人其在周去韓仕周也凡非本國人皆自)
(其國來仕者也)爲西周謂薛公曰君以齊爲韓魏攻楚九
年取宛葉以北(二縣屬南陽九字誤當云六或五補曰宛於袁反鄧州縣葉舒涉反)
(汝州縣)爲強韓魏(爲猶代補曰一本而取宛葉以北以強韓魏)今又攻秦
以益之(益其強)韓魏南無楚憂西無秦患則地廣而
益重齊必輕矣夫本末更盛(更猶迭)虚實有時(言不可常)
竊爲君危之(並言齊薛今雖善韓魏後或爲患)君不如令敝邑(周也)
隂合爲秦(隂猶私)而君無攻(但出兵臨秦不用攻也)又無藉兵
乞食(勿示秦以弱)君臨函谷(臨言以兵至其地函谷關名在弘農補曰正義云陜)
(州桃林縣西南有洪溜澗古函谷也今屬靈寳縣)而無攻令敝邑以君之
情(心所欲也)謂秦王(昭㐮)曰薛公必不(𥙷不字補曰史此下有不字是)破
秦以張韓魏(張去音大之也)所以進兵者欲王令楚割東
國以與齊(楚之東地即楚策下東國云)而(元作也)也(補曰史作而)秦王
出楚王(懷)以爲和(楚懷三十年張儀誘楚王會秦秦留之此十六年也)君令
敝邑以此惠秦(秦得無攻周之力也)秦得無攻(元作破)破而以
楚之東國自免也必欲之楚王出必德齊(齊出之齊之恩)
(也)齊得東國而益強而薛世世無患秦不大弱(無三)
(國之兵故)而處之三晉之西(趙魏韓本晉三卿分晉而君之故曰三晉)三晉
必重齊(秦居晉西不弱而善齊三晉畏秦故齊重)薛公曰善因令韓慶
入秦而使三國無攻秦而使不藉兵乞食於周(孟嘗)
(傳有今按楚記三國攻楚秦救之引去與此言取宛葉小駮正曰大事記穎濱蘇氏云秦昭王欺楚)
(懷王要之割地諸候孰視無敢一言問秦者惟田文怨秦借楚爲名與韓魏伐秦自山東難秦未有)
(若此其壯者也惜其聽蘇代之計臨函谷而無攻以求楚東國而名義索然以盡由此觀之秦惟不)
(遇桓文之君故横行而莫之制世豈有以大義而屈於不義者哉爲強爲和之爲如字餘去聲)
三國攻秦反(反猶還)西周恐魏之藉道也(藉亦借)爲西周
謂魏王(哀正曰此據史按通鑑大事記顯王三十五年乃魏惠王後元年愼靚王三年當魏)
(襄元年說見魏策此當作襄事在二十一年)曰楚宋不利秦之聽(元作德)
德三國也(聽猶順從三國近楚宋秦聽之則強而害楚宋故不利也正曰三國不攻秦而)
(觧故秦德之秦德之則和而不利於楚宋)彼且攻王之聚(楚宋攻魏之廩庫正曰邑)
(落曰聚如&KR1222;狐聚陽人聚之類)以利(元作到)到(補曰一本作利)秦(若為秦報魏王)魏王
懼令軍設舍速東(舍軍次也魏東还必道周周必賓之故恐今速東則無賓之之)
(費矣)
韓魏易地(韓策書此在楚圍雍氏後)西周弗利樊餘(周人正曰高注作臣補曰)
(姚云餘下曾有為周字)謂楚王(懷)曰周必亡矣韓魏之易地
韓得二縣魏亡二縣(易地則魏亦有得而獨言亡者亡多於得也)所以
爲之者(魏雖多亡然且為之)盡包二周(東西)多於二縣九鼎存
焉(漢志武王迁九鼎于郟鄏郟鄏屬河南為東周正曰說見前)且魏有南陽鄭
地三川(河内修武注晉始啓南陽是也京兆山陽皆有鄭河南有新鄭此在楚魏之間新鄭)
(也河南郡注秦三川郡也周紀三川震注洷渭洛補曰杜注在晉山南河北故曰南陽鄭本在西都)
(畿内咸林武公得虢檜之地乃徙其封是為新鄭咸林今華州鄭縣新鄭今鄭州正曰三川河洛伊)
(張儀所謂天下朝市秦武王所謂車通以闚周室者也秦拔成臯滎陽初置三川郡)而包二
周則楚方城之外危(南陽郡注葉公邑號方城補曰正義云方城山在葉縣西)
韓兼兩上黨(漢并州郡甘茂傳注遠韓近趙故言兩此韓所得也今按東策周最再說)
(金投秦策藍田陘山三章所言則上黨亦屬魏)以臨趙即趙羊腸以上危
(上黨壷關有羊腸坂高注趙險塞山形屈折如羊腸此皆以折近之國強故危)故易成之
日楚趙皆輕楚王恐因趙兵以止易(補曰一本因趙以止易也)
秦攻魏將犀武軍於伊闕(唐志爲縣属河南注北有伊闕故關此役秦昭十四)
(年此二十二年補曰正義云水經注禹䟽龍門以通水兩山相對若闕故謂之伊闕今洛南猶謂之)
(龍門也諸本犀作&KR1608;當正)進兵而攻周爲周最謂李兊(趙司寇)曰
君不如禁秦之攻周(禁猶止)趙之上計莫如令秦魏
復戰(趙魏隣也魏有秦兵則趙無事)今秦攻周而得之(得猶勝正曰得其土)
(地人民也)則衆必多傷矣秦欲持(元作待)待(補曰字有訛)周之
得(持猶保)必不攻魏(恐重傷)秦若攻周而不得前有勝
魏之勞後有攻周之敗又必不攻魏今君禁之而
秦未與魏講也(講和觧也補曰史甘茂傳索隱云鄒氏講讀曰媾又曰漢史媾講兩)
(字常雜愚按搆構購亦然今凡為和觧之義者定讀從媾為交結之義者字當從才後放此)
而全趙令其止必不敢不聽是君却秦而定周也
(却猶退)秦去周必復攻魏魏不能支(支猶拒)必因君而
講(與秦和也)則君重矣(凡言重皆制人而不制於人者也)若魏不講而
疾支之是君存周而戰秦魏也重亦盡在趙
犀武敗於伊闕周君之魏求救(白起既敗魏遂進攻周周以魏怨之故往)
(求救補曰大事記秦怒東周助韓魏故攻之按策文當作西周)魏王(昭)以上黨之
急辭之(意者有趙或韓兵也正曰趙兵無考周韓魏共伐秦此時韓魏必和)周君反
見梁囿(陳留浚儀注魏惠王自安邑徙大梁有林池曰囿正曰囿者蕃育鳥獸之所)而
樂之也綦毋恢(周人正曰高注作臣)謂周君曰温囿不下此
(温屬河内言其樂不在梁下)而又近(近周)臣能爲君取之反見魏
王王曰周君怨寡人乎對曰不怨且誰怨乎臣爲
王有患也周君謀主也(猶為天子故正曰韓世家使公孫喜率周魏伐秦敗)
(伊闕緣是故稱謀主比周君也)而設以國爲王扞秦(設施陳扞衞也)而王
無之扞也(無為周扞者)臣見其必以國事秦也秦悉塞
外之兵與周之衆以攻南陽而兩上黨絶矣(言趙韓援)
(魏之路絶正曰是時魏上黨被兵若周秦攻南陽則魏又當禦其攻而上黨必絶後云上黨無患言)
(得併力於此也)魏王曰然則柰何綦母恢曰周君形不好
小利(形猶勢也小利謂温囿國小多憂其勢宜不得游觀)事秦而好小利(有秦)
(助則無國患乃得游觀)今王許戌三萬人(戍守邊也許為周扞秦)與温
囿周君得以爲辭於父兄百姓(云得戌卒之援)而私(元作利)
利(𥙷曰姚云錢本作私按作利字則與上恊)温囿以爲樂(得戌公也得囿私也)必
不合於秦臣嘗聞温囿之利計歲八十金(魏人貢其上之)
(數)周君得温囿其以事王者歲百二十金(周許魏之數)
是上黨無患(周善事魏則趙韓必不如兵)而&KR1151;四十金(&KR1151;有餘賈利也)
魏王因使孟卯(鴻烈汎論注齊人即芒卯)致温囿於周君(致送也)
而許之戍(彪謂周君非賢君也秦兵在境而樂於囿其志荒矣恢雖能得囿非君子所以)
(事其君者也補曰為辭為樂之為如字餘去声)
犀武敗周使周足(周相)之秦或謂周足曰何不謂周君
曰臣之秦秦周之交必惡(皆美惡之惡正曰左傳周鄭交惡杜注两相疾)
(惡據此則皆當烏故反)主君之臣(主君稱周君)又秦重(秦之所重)而欲
相者(欲得相周)且惡臣於秦(此人欲代足相周故敗其使事此二國所以必惡)
而臣不能為使矣臣願免而行(免己之相以順欲者)君因相
之彼得相不惡周於秦矣君重秦(此下或人復說足也)故使
相往行而免是(元作且)且輕秦也公必不免(雖以免自請勢)
(不可免也)公言是而行交善於秦是公之事成(元作成)成
事(𥙷曰恐當作事成)也交惡於秦不善於公者(𥙷者字)且誅
矣(意其惡足於秦也)
蘇厲(亦秦之弟)謂周君曰敗韓魏殺犀武攻趙取藺離石
祁者(藺交離石屬西河祁屬太原補曰此注大事記取)皆白起(秦將武安君)是
攻用兵(攻功字言善巧也正曰攻工字通借)又有天命也(得天之助)今攻
梁(魏都)梁必破破則周危君不若止之謂白起曰楚
有飬由基者(楚共王將)善射去柳葉者百步而射之百
發百中(發發矢)左右皆曰善有一人過曰善射可教
射也矣(意欲其息)飬由基曰人皆善(善善我)子乃曰可教
射子何不代我射之也客曰我不能教子支左屈
右(支去竹之支也盖取其直左右臂正曰列女傳云左手如拒右手如附枝右手發之左手不知)
(此射之道也)夫射柳葉者百發百中而不以善息(百中善也)
(此時宜息)少焉氣力倦弓撥矢鉤(元作拘今從史)拘(撥弓反也鉤矢鋒屈也補)
(曰姚本作鉤拘有鉤音古或通)一發不中前功盡矣(盡猶滅)今公破
韓魏殺犀武而北攻趙取藺離石祁者公也公之
功甚多今公又以秦兵出塞過兩周踐韓而以攻
梁(踐履也偤過)一攻而不得前功盡滅公不若稱病不
出也(周紀三十四年有補曰射之射柳之射食亦反)
楚兵在山南(山吳岳屬扶風禮所謂岳山也正曰岍山秦地非此所指高注在周之山南)
伍(元作吾下同)吾(補曰吾字訛當作伍)得(楚將也高注吾作五)將爲楚王(頃㐮)
屬怨於周(屬連也猶結)或謂周君曰不如令太子將軍
正(周太子也將去音軍正猶卒正軍之率也正曰此謂將軍而正迎也史穣苴傳軍正無注)迎
伍吾得於境而君自郊迎令天下皆知軍之重伍
吾得也因泄之楚曰(微漏其言使楚知之)周君所以事伍吾
得者器必名曰謀楚(此以間得於楚言與得之器其欵識云然)王必求
之(楚王)而伍吾得無效也(效猶致也得實未嘗得器故無以效)王必罪
之(以其欺也彪謂此謀雖不出於正而免國於難可也正曰鮑以此爲尊周繆矣)
楚請道於兩周之間(以假道請)以臨韓魏周君患之蘇子
(元作秦)秦(秦字季子洛陽人其死時東西周未分此當為代若厲諸如此處不一正曰東西周說見前)
(史不曰蘇秦東周洛陽人乎)謂周君曰除道属之於河(除去穢也夏紀)
(注河出金城積石盖道行兩周之間使楚所假連及之正曰河東過洛汭在鞏縣東洛邑北望有河)
韓魏必惡之(惡楚)齊秦恐楚之取九鼎也(道廣可以出鼎)必
救韓魏而攻楚楚不能守方城之外安能道二周
之間若四國弗惡(齊秦韓魏)君雖不欲與也(與之道正曰謂鼎也)
楚必將自取之矣
秦召周君周君難往(意不欲往)或爲周君謂魏王(安釐正曰無考)
(周紀作韓王)曰秦召周君將以使攻魏之南陽王何不
出兵於河南(河南洛陽也時未爲郡言河之南耳正曰河南即西周郟鄏考王封弟河)
(南其名久矣)周君聞之將以爲辭於秦而不往(以魏兵在境爲)
(言)周君不入秦秦必不敢越河(越度也)而攻南陽
周君之秦謂周最曰(最時從王)不如譽秦王之孝也(秦昭)因
以原爲太后飬地(齊記注河内沁水有原城后昭王母宣太后也供飬之地湯沐)
(邑也補曰原姚本作應史同徐注穎川父城縣應鄕)秦王太后必喜是公有
秦也(有言得其意)交善(周秦之交)周君必以爲公功交惡勸
周君入秦者必有罪矣(紀四十五年有)
秦欲攻周周最謂秦王(昭)曰爲國之計者不攻周攻
周實不足以利國而聲畏天下(聲猶名也周天子也今見攻故天下)
(畏秦正曰畏猶惡也周地狹不足以利國而有攻天子之惡名見畏惡於天下與司馬錯說同意)
天下以聲畏秦必東合於齊兵敝於周(攻雖勝不無傷失)
而合天下於齊則秦孤而不王矣是天下欲罷秦
(罷疲同下同)故勸王攻周秦與天下俱罷(天下合齊而與秦戰戰則)
(必疲)則令不横行於周矣(横行無畏忌也紀有)
宫他(周人正曰高注作臣)謂周君曰宛恃秦而輕晉(宛屬南陽故申伯國)
(南陽三晉時屬韓韓釐五年秦拔我宛盖宛亡在春秋之晉三晉分晉乃屬韓也)秦飢而
宛亡(此下皆恃遠輕近而亡秦飢不暇救宛故晉滅之其亡不經見)鄭恃魏而輕
韓魏攻秦而鄭亡(鄭河南新鄭鄭君乙二十一年韓哀侯滅之)邾莒亡
於齊(魯鄉縣故邾也邾曹姓國二十九世楚滅之莒屬城陽國故盈姓國三十世楚滅之蓋恃)
(齊也)陳蔡亡於楚(陳舜後漢淮陽國楚惠王十年滅陳四十二年滅蔡皆不見所恃盖)
(即恃楚不備之也)此皆恃援國而輕近敵也(援引也故有助意)今
君恃韓魏而輕秦國恐傷矣君不如使周最(元作早)早
(𥙷曰姚本正作最)隂合於趙以備秦則不毀
戰國策西周卷第一
