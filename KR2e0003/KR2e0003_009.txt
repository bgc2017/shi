戰國策燕卷第九
縉雲虎校註
東陽吳師道重校
燕(東有漁陽右北平遼西遼東西有上谷代郡鴈門南有涿郡之易容城范陽北有新城故)
(安涿縣良卿新昌及勃海之安而樂浪玄菟亦屬焉)
文公(桓公子元年顯王八年庚申)
奉陽君(衍李兊二字)李兊甚不取於蘇秦(傳亦云正曰奉陽君李兊者通)
(封邑姓名言之也蘇秦當作蘇代因蘇秦稱奉陽君不說之語而訛也此策有蘇代爲奉陽君說燕)
(於趙以伐齊奉陽君不聽乃入齊即奉陽君不取蘇秦之事也李兊因爲蘇秦云云此李兊二字誤)
(羡也大事記以此章備載於蘇秦說燕與趙合從之下又㩀古史謂肅侯時奉陽君公子成實未亡)
(削去捐舘之語愚嘗辨蘇秦所稱奉陽君必别爲一人奉陽君實李兊非公子成也且此章知决爲)
(蘇代者其言曰燕弱國也東不如齊西不如趙又曰燕亡國之餘此言正之噲之役昭王未破齊之)
(時也文公㩀全燕之盛何得若此言哉史遷謂世言蘇秦事多異異時事有類者皆附之秦則此類)
(也)蘇秦在燕李兊因爲蘇秦謂奉陽君曰齊燕離
則趙重齊燕合則趙輕今君之齊(謂以燕合齊)非趙之
利也臣竊爲君不取也奉陽君曰何吾合燕於齊
(問何以言然)對曰夫制於燕者蘇子也(言其制燕)而燕弱國
也東不如齊西不如趙豈能東無齊西無趙哉而
君甚不善蘇秦蘇秦能抱弱燕而孤於天下哉是
驅燕而使合於齊也且燕亡國之餘也(惠公六年大夫誅其)
(姬而惠公奔斉斉晉入之至而卒正曰史年表燕惠公欲殺公卿立幸臣公卿誅幸臣公恐出奔斉)
(此事在周景王六年至燕文公二十八年蘇秦說燕之歲爲二百有五年不應遠舉此事此必斉破)
(燕昭王既立之時也以此言知非蘇秦約從時亊說亦見趙策)其以權立(權謂外與貴也)
以重外以事貴(並謂斉晉正曰以權立者謂燕破亡之餘太子平以權宜立其勢微)
(弱必重外必亊貴外與貴謂他國斉趙之屬也)故爲君計善蘇秦則取之
(取言與之交)不善亦取之以疑燕齊(斉不善蘇子蘇子在燕而趙人取之)
(則斉疑燕合趙而外已齊疑燕燕亦不能信斉矣)燕齊疑則趙重矣齊王
(宣正曰湣)疑蘇秦則君多資(疑其合燕於楚)奉陽君曰善乃使
使與蘇秦結交(正曰此策非文公時)
蘇秦將爲從(此二十八年)北說燕文侯曰燕東有朝鮮(屬樂)
(浪𥙷曰朝鮮箕子所封今高麗國索隱云音潮仙)遼東(并州郡)北有林胡樓
煩(𥙷曰見趙策)西有雲中九原(屬五原𥙷曰正義云雲中郡城在林榆縣東北)
(九原郡城在林榆縣西界二郡皆在勝州)南有呼沲易水(出涿故安補曰呼沲見前)
(正義云易水源出易縣西谷中之東東南流與滹沱河合水經易水出涿郡故安縣鄕西山大事)
(記引比二條)地方二千里帶甲數十萬車七百乘騎六
千匹粟支二年南有碣石鴈門之饒(并州郡𥙷曰正義云碣石)
(山在平州燕東南鴈門山在代燕西南)北有棗栗之利民雖不田作
棗栗之實足食扵民矣此所謂天府也夫安樂無
事不見覆軍殺將之憂無過燕矣夫王知其所以
然乎夫燕之所以不犯寇被兵者以趙之爲蔽於
其南也秦趙五戰(𥙷曰設辭也)秦再勝而趙三勝秦趙
相敝而王以全燕制其後此燕之所以不犯難也
且夫秦之攻燕也踰雲中九原過代上谷彌地踵
道(彌猶亘踵猶繋正曰踵足後也徐曰猶言繼踵也)數千里雖得燕城秦
計固不能守也秦之不能害燕亦明矣今趙之攻
燕也發號出令不至十日而數十萬之衆軍於東
垣矣(垣謂城正曰正義云東垣趙之東邑在恒州真定縣南故常山城)度呼沲涉
易水不至四五日而距國都矣故曰秦之攻燕也
戰於千里之外趙之攻燕也戰於百里之内夫不
憂百里之患而重千里之外計無過於此者是故
願大王與趙從親天下爲一則國必無患矣燕王曰
寡人國小西迫強秦促近齊趙(𥙷曰一本南近齊魏)齊趙強
國(𥙷曰一本有也字)今主君幸教詔之合從以安燕敬以
國從於是齎蘇秦車馬金帛以至趙(傳在說諸國之初)
權之難(與齊戰也)燕再戰不勝趙弗救噲子(文公孫子噲)謂文
公曰不如以地請合於齊趙必救我若不吾救不
得不事(燕齊合則趙輕雖不救我後必事我)文公曰善令郭任以地
請講於齊趙聞之遂出兵救燕(齊策此役言及魏冉知爲文公末年)
(𥙷曰大事記從鮑說)
易王(文公子元年顯王三十七年己丑)
燕文公時秦惠王以其女爲燕太子婦(文二十年正曰史二十八)
(年)文公卒易王立齊宣王因燕喪攻之取十城武
安君蘇秦爲燕說齊王再拜而賀因仰而弔(𥙷曰索隠)
(曰當時慶弔應有其辭史不錄耳)齊王按戈而却曰(却秦使退)此一何
慶弔相隨之速也對曰人之飢所以不食烏喙者
(本草烏頭一名云)以爲雖偷充腹而與死同患也今燕雖
弱小強秦之少婿也王利其十城而深與強秦爲
仇今使弱燕爲鴈行而強秦制其後以招天下之
精兵(此言秦兵爲天下精)此食烏喙之類也齊王曰然則柰
何乎對曰聖人之制事也轉禍而爲福因敗而爲
功故桓公負婦人而名益尊(齊桓公也好内而霸正曰齊伐宋章蘇代)
(曰智者之舉事也轉禍而爲福因敗而成功齊人紫敗素也而賈十倍正義引韓子云齊桓公好服)
(紫一國盡服紫當時十素不得一紫取惡素帛染爲紫其賈十倍按二章所稱文意正同盖紫者婦)
(人之服紫敗素得厚利所謂名益尊也)韓獻開罪而交愈固(宣十二年楚伐)
(鄭許之平晉救之荀桓子欲還彘子不可韓獻子謂桓子彘子以偏師䧟子罪大矣不如進也戰于)
(邲晉敗績成十三年獻子將下軍孟獻子曰晉師乘和必有大功十六年戰于鄢陵楚敗績)此
皆轉禍而爲福因敗而爲功者也王能聽臣莫如
歸燕之十城卑辭以謝秦秦知王以已之故歸燕
城也秦必德王燕無故而得十城燕亦德王是棄
強仇而立厚交也且夫燕秦之俱事齊則大王號
令天下皆從是王以虚辭附秦而以十城取天下
也此霸王之業(衍矣字)矣所謂轉禍爲福因敗成功
者也齊王大說乃歸燕城以金千斤謝其後頓首
塗中(塗泥也自卑之甚)願爲兄弟而請罪於秦(傳有)
人有惡蘇秦於燕王者曰武安君天下不信人也王
以萬乘下之尊之於廷示天下與小人群也武安
君從齊來而燕王不館也謂燕王曰臣東周之鄙
人也見足下(初見時)身無咫尺之功而足下迎臣於
郊顯臣於廷今臣爲足下使利得十城功存危燕
足下不聽臣者人必有言臣不信傷臣於王者且
臣之不信是足下之福也使臣信如尾生廉如伯
夷孝如曾參三者天下之高行也而以事足下可
乎(𥙷曰姚本作不可乎)燕王曰可曰有此臣亦不事足下矣
(衍蘇秦曰三字)蘇秦曰且夫孝如曾參義不離親一夕宿
於外足下安得使之之齊廉如伯夷不取素飱(詩註)
(素空也)汙武王之義而不臣辭孤竹之君(爾雅孤竹四荒中北)
(國漢屬遼西令支)餓而死於首陽之山(伯夷傳註在蒲坂華山之北河曲之)
(中)廉如此者何肯步行數千里而事弱燕之危主
乎信如尾生期而不来(傳言與女子期)抱梁柱而死信至
如此何肯揚燕秦之威於齊而取大功乎哉(補曰燕秦)
(秦字疑衍)且夫信行者所以自爲也非所以爲人也皆
自覆之術(覆猶芘護也自護其名)非進取之道也且夫三王
代興五霸迭盛皆不自覆也君以自覆爲可乎則
齊不益於營丘(即北海營陵太公所封)足下不踰(衍楚字)楚(正曰)
(此正以燕楚相逹言之)境不窺於邊城之外且臣有老母於
周離老母而事足下去自覆之術而謀進取之道
臣之趣固不與足下合者足下皆自覆之君也僕
者進取之臣也所謂以忠信得罪於君者也燕王
曰夫忠信何得罪之有也對曰足下不知也臣鄰
家有遠爲吏者其妻私人其夫且歸其私之者憂
之其妻曰公勿憂也吾巳爲藥酒以待之矣後二
日夫至妻使妾奉巵酒進之妾知其爲藥酒也進
之則殺主父言之則逐主母乃陽僵棄酒主父大
怒而笞之(笞擊也)妾之棄酒上以活主父下以存主
毋也(𥙷曰陽僵覆酒事亦見列女傳云周室大夫妻一本故妾一僵而棄酒上以云云)忠
至如此然不免於笞此以忠信得罪者也臣之事
適不幸而有類妾之棄酒也且臣之事足下亢義
益國(亢高極也言高其義)今乃得罪臣恐天下後事足下者
莫敢自必也且臣之說齊曾不欺之也使(衍之字)之
說齊者莫如臣之言也雖堯舜之智不敢取也(言無)
(成功者雖聖智不足取也按秦傳有而略𥙷曰此與後章蘇代謂燕昭王章同惟中一段彼言燕欲)
(伐齊事爲異記者或有差互不可考也人言秦不信故秦言己之不信乃足下之福如尾生亦無益)
(謂守行義不成功名者之不足貴也又曰僕所謂以忠信得罪則又以信自待公爲反覆以誑時君)
(而莫有詰之者也)
王噲(易王子元年慎靚王元年辛丑)
蘇秦死其弟蘇代欲繼之乃北見燕王噲曰臣東周
之鄙人也竊聞王義甚高甚順鄙人不敏竊釋鋤
耨而于大王至於邯鄲所聞於邯鄲者又高於所
聞東周臣竊負其志乃至燕廷觀王之群臣下吏
大王天下之眀主也(觀其臣知其主)王曰子之所謂天下
之眀主者何如者也對曰臣聞之眀主者務聞其
過不欲聞其善臣請謁王之過夫齊趙者王之仇
讎也楚魏者王之援國也今王奉仇讎以伐援國
非所以利燕也王自慮此則計過無以諫者非忠
臣也王曰寡人之於齊趙也非所敢欲伐也(言雖知其)
(讎以其強故奉之不敢伐)曰夫無謀人之心而令人疑之殆有
謀人之心而令人知之拙謀未發而聞於外則危
今臣聞王居處不安食飲不甘思齊報齊(因喪見伐之怨)
(正曰說誤見後)身自削甲札(札牒也甲之革緣如之正曰札木簡牃之簿者甲用革如)
(之左成十六年養由基蹲甲而射之徹七札焉注言能陥堅札側滑反)妻自組甲絣
(絣綿也治之爲組以穿札正曰景帝詔纂組註組今綬絲絛也韻書以繩直物曰絣此謂編組穿甲)
(之繩也絣悲萌反鮑因莊子洴澼絖之文生義不知彼字與此不同)曰有大數矣(𥙷曰)
(一本身自削甲札曰有大數矣與下文同大事記引此姚本同)有之乎王曰子聞
之寡人不敢隠也我有深怨積怒於齊而欲報之
二年矣(自即位至是正曰二年字必誤)齊者我讎國也故寡人之
所欲報也直患國敝力不足矣子能以燕報齊寡
人奉國而委之於子矣對曰凡天下之戰國七而
燕處弱焉獨戰則不能有所附則無不重南附楚
則楚重西附秦則秦重中附韓魏則韓魏重且苟
所附之國重此必使王重矣今夫齊王(閔)長主也
(𥙷曰司馬貞云年長也或謂齊強故稱長主)而自用也(不如燕之附人正曰自侍其強)
(也)南攻楚五年稸積散(稸字積)西困秦三年(爲秦所困正曰)
(秦爲齊困)民憔悴士罷敝(罷音疲)北與燕戰覆三軍獲二
將(史並不書)而又以其餘兵南面西舉(𥙷曰姚本而舉)五千乘
之勁宋(舉宋在齊閔二十八年燕昭王二十六年此時未舉也而下十一章亦言齊以宋地)
(封涇陽盖宋策齊宣也所拔五城正曰此言舉五千乘之宋非僅得其城邑而巳盖在滅宋之後明)
(矣下章包十二諸侯即史所謂泗上諸侯鄒魯之君皆稱臣者)而包十二諸侯此
其君之欲得也(得其欲)其民力竭也安猶取哉(言齊不可)
(復攻取)且臣聞之數戰則民勞久師則兵敝(師兼不戰言之)
王曰吾聞齊有清濟濁河可以爲固有長城鉅防
足以爲塞(補曰清濟以下說見秦策)誠有之乎對曰天時不與
雖有清濟濁河何足以爲固民力窮敝雖有長城
鉅防何足以爲塞且異日也濟西不役(不役者養兵以備敵)
所以備趙也河北不師所以備燕也(補曰濟西齊州以西也河)
(北謂滄景等州在漯河之北者正義云)今濟西河北盡以役矣封内
敝矣夫驕主必不好計而亡國之臣貪於財王誠
能母愛寵子母弟以爲質寳珠玉帛以事其左右
彼且德燕而輕亡宋(輕者易爲之然則前言舉未亡也)則齊可亡
巳王曰吾終以子(補𥙷曰一本有子字姚同)受命於天矣曰内
寇不與(寇猶亂與猶和)外敵不可拒(言不能制内則不可以拒外)王自
治其外(謂謀敵齊)臣自報其内(謂亂於内𥙷曰爲燕間齊敝其内也)此乃
亡之之勢也(彪謂燕昭之舉實自代發之正曰大事記云戰國策載蘇代說燕之辭誤)
(以爲噲使噲能有志如是豈至覆國乎論其世考其事皆說昭王之辭也按史記誤同)
蘇代爲燕說齊未見齊王(閔)先說淳于髠曰人有賣
駿馬者比三旦(比猶連)立市人莫之知往見伯樂曰
臣有駿馬欲賣之比三旦立於市人莫與言子還
而視之去而顧之(顧反視補曰還當音旋義同)臣請獻一朝之
費(元作賈)賈(補曰疑費字)伯樂乃還而視之去而顧之一
旦而馬價十倍今臣(衍之字補曰一本無姚同)之欲以駿馬見
於王(馬自諭也)莫爲臣先後者(爲之助也)足下有意爲臣伯
樂乎臣請獻白璧一雙黃金千鎰以爲馬食(自喻爲馬)
(則此所獻馬之食也正曰獻此以爲馬之食)淳于髠曰謹聞命矣乃入
言之王而見之齊王大說蘇子
陳翠合齊燕將令燕王之弟爲質於齊(代傳說王噲已乃使一子)
(質齊正曰鮑因此指爲王噲事然史云一子質齊而此云燕王之弟則不合矣其時未可定)燕
王許諾太后聞之大怒曰陳公不能爲人之國則
亦已矣焉有離人子毋者老婦欲得志焉(以殺辱之爲快)
陳翠欲見太后王曰太后方怒子子其待之陳翠
曰無害也遂入見太后曰何臞也(臞少肉)太后曰頼
得先王鴈䳱之餘食不宜臞者(𥙷曰姚本無者字)臞者憂
公子之且爲質於齊也陳翠曰人主之愛子也不
如布衣之甚也非徒不愛子也又不愛丈夫子獨
甚太后曰何也對曰太后嫁女諸侯奉以千金齎
地百里以爲人之終也(嫁則女之事畢矣封亦公子之終也)今王願
封公子百官持職(持猶守也封無功者争之職也)群臣效忠曰公
子無功不當封今王之以公子爲質也且以爲公
子功也(𥙷曰一本且以爲公子功而封之也姚同)而太后弗聽臣是以
知人主之不愛丈夫子獨甚也且太后與王幸而
在故公子貴太后千秋之後王棄國家而太子即
位公子賤於布衣故非及太后與王封公子則公
子終身不封矣太后曰老婦不知長者之計乃命
公子乘車制衣爲行具(𥙷曰此與觸讋諫趙威后同戰國所載事多如此然)
(觸讋言尤婉切所以人多稱之)
或獻書燕王燕(𥙷曰一本無此燕字姚同)王而不能自恃(弱國必得援)
不惡卑名以事強事強可以令國安長久萬世之
善計也(𥙷)以事強而不可以爲萬世則不如合弱
將奈何合弱而不能如一(以不一爲無如之何)此臣之所以
爲山東苦也比目之魚(爾雅東方有比目魚不比不行謂之鰈)不相
得則不能行故古人稱之以其合兩而如一也今
山東合弱而不能如一是山東之智不如魚也又
譬如車士之引車也三人不能行索二人五人而
車因行矣今山東三國弱(蓋韓魏趙也)而不能敵秦索
二國因能勝秦矣然而山東不知相索者智故不
如車士矣胡與越人言語不相知志意不相通同
舟而凌波至其相救助如一也今山東之相與也
如同舟而濟秦之兵至不能相救助如一智又不
如胡越之人矣三物者(物猶事)人之所能爲也山東
主(補曰一本主上有之字)遂不悟此臣之所爲山東苦也願
大王之熟慮之也山東相合之主者不惡(補)卑名
之國者可長存(言山東欲存惟不羞自卑者可也)之卒者(之猶其也卒猝)
(同𥙷曰疑當以三者字句不然卒者下有缺文)出士以戍韓梁之西邊此
燕之上計也不急爲此國必危矣王必大憂今韓
梁趙三國巳合矣秦見三晉之堅也必南伐楚趙
見奏之伐楚也必攻燕(𥙷曰一本必北攻姚同)物固有勢異
而患同者秦之伐韓故中山亡(秦不暇救故趙亡之正曰秦非助中)
(山者𥙷曰一本之伐作久伐下句同姚並同〇按趙策蘇厲曰楚人久伐而中山亡魏策曰中山恃)
(齊魏以輕趙齊魏伐楚而趙亡中山大事記謂楚與魏連兵中山失助而亡史稱主父與齊燕共滅)
(中山則齊非中山與國也愚謂中山近魏二國相善信矣趙與齊燕滅中山乃年表惠文四年所書)
(巳與世家差一年且趙之有事中山久矣自武靈十九年胡服以來攻城略城無歲無之何至此而)
(始今齊燕滅之邪而秦韓齊魏伐楚敗唐昧重丘當武靈二十五年是年趙年表書攻中山通鑑綱)
(目書中山君奔齊齊策稱中山君臣於齊盖四國伐楚而趙不與趙得以攻中山而亡之其君遂出)
(奔也史所載與策合者莫明於此中山君且奔齊則與齊共滅之言未可㩀秦韓齊魏共伐楚則所)
(謂楚魏連兵非此年齊策曰齊燕戰而趙氏兼中山則史記之言有誤大事記或未察也今燕策又)
(謂秦伐韓故中山亡則韓亦助中山者是年秦伐韓取穰豈其事歟愚嘗因此策與齊策陳軫合三)
(晉事同而辨中山非至惠文三年始亡特迁其王爾以此數策觀之尤信)今秦之伐楚
燕必亡(趙亡之)臣竊爲王計不如以兵南合三晉約
戍韓梁之西邊山東不能堅爲此此必皆亡燕果
以兵南合三晉也(此三年與楚三晉攻秦彪謂此三物喻從之精者也故雖子噲)
(庸主亦能感動惜乎言猶在耳而諸侯之心巳變矣此豈非天亡之哉正曰此章當是昭王時說見)
(齊策秦伐魏章下)
燕王噲旣立蘇秦死於齊蘇秦之在燕也與其相子
之爲婚而蘇代與子之交及蘇秦死而齊閔(元作宣下)
(並同)宣(正曰通鑑大事記赧王二年齊湣王元年齊伐燕子之子噲死在赧王元年正宣王時事)
(策與孟子合甚明辯見秦策)王復用蘇代燕噲三年與楚三晉
攻秦不勝而還子之相燕貴重主斷蘇代爲齊使
於燕燕王問之曰齊(衍宣字)宣王何如對曰必不霸
燕王曰何也對曰不信其臣蘇代欲以激燕王以
厚任子之也於是燕王大信子之子之因遺蘇代
百金聽其所使鹿毛壽(鹿盖鉅鹿夀之所居補曰徐廣云一作曆毛甘陵縣)
(本名厝索隱云春秋後語亦作曆韓子作潘壽)謂燕王曰不如以國讓
子之人謂堯賢者以其讓天下於許由由必不受
有讓天下之名實不失天下今王以國讓相子之
子之必不敢受是王與堯同行也燕王因舉國屬
子之(屬猶付與)子之大重或曰禹授益而以啓人爲吏
(以啓臣爲益吏)及老而以啓爲不足任天下傳之益也啓
與友黨(𥙷曰姚本支黨)攻益而奪之天下是禹名傳天下
於益也(𥙷曰一本無也字)其實令啓自取之今王言屬國
子之而吏無非太子人者是名屬子之而太子用
事王因收印自三百里石吏而效之子之(補曰大事記以)
(石計禄始見于此)子之南面行王事而噲老(以老自休)不聽政
顧爲臣國事皆决子之子之三年燕國大亂百姓
恫怨將軍市被太子平謀將攻子之儲子(見離婁下正曰)
(何以知即此人)謂齊閔宣王因而仆之破燕必矣王因令
人謂太子平曰寡人聞太子之義將廢私而立公
飭君臣之義(飭戒也猶正)正父子之位寡人之國小不
足先後(𥙷曰正義云先後並去聲)雖然則唯太子所以令之太
子因數黨聚衆將軍市被圍公宫攻子之不克將
軍市被及百姓乃反攻太子平將軍市被死以殉
國搆難數月死者數萬衆燕人恫怨(元作)恐(𥙷曰姚作怨)
百姓離意孟軻謂齊閔宣王曰今伐燕此文武之
時不可失也(𥙷曰此當時所謂孟子勸斉伐燕者也使無孟子之書則人將此言之信)
(乎要之聖賢决無是事也推此則凡後世之誣罔聖賢而無徵者可知)王因令章子
將五都之兵(都大邑𥙷曰索隠云五都即斉也臨淄是五都之一)以因北地
之衆(斉之北近燕)以伐燕士卒不戰城門不閉燕王噲
死齊大勝燕子之亡二年而燕人立太(元作公)公(𥙷曰)
(當作太史有)子平是爲燕昭王(記三年有彪謂王噲七國之愚主也惑蘇代之)
(淺說貪尭之名惡禹之實自令身死國破盖無足筭齊閔所以請太子者近於興滅繼絶矣而天下)
(不以其言信其心盖名實者天下之公器也豈可以虚稱矯舉而得哉故齊閔之勝適足以動天下)
(之兵而速臨淄之敗也正曰大事記云之噲安知所謂尭舜者㦲彼子之之徒借是名以篡國子噲)
(特爲說客所愚耳方子之未得國也則說以尭譲許由由不受有譲天下之名實不失天下噲於是)
(乎以燕讓及子之既得國也則又說以禹不如尭薦益而以啓人爲吏已而攻益奪其國噲於是乎)
(收三百石吏以上而效之其愚至此尚足論乎後世因此遂有不可慕虚名受實禍之論是論肆行)
(則利禄之外無非虚名妨吾利禄者無非實禍人紀滅矣此君子之所懼也欲不惑者其唯知實理)
(乎)
初蘇秦弟厲因燕質子而求見齊王(閔)齊王怨蘇秦
(秦爲燕謀齊故)欲囚厲燕質子爲謝乃已遂委質為臣燕
相子之與蘇代婚而欲得燕權乃使蘇代侍(元作持)
持(補曰史作侍)質子於齊齊使代報燕燕王噲問曰齊
王其霸乎曰不能曰何也曰不信其臣於是燕王
專任子之巳而譲位燕大亂齊伐燕殺王噲子之
燕立昭王而蘇代厲遂不敢入燕皆終歸齊齊善
待之蘇代過魏魏爲燕執代齊使人謂魏王(哀正曰㐮)
曰齊請以宋封涇陽君秦不受秦非不利有齊而
得宋地也不信齊王與蘇子也今齊魏不和如此
其甚則齊不欺秦(秦所以不信齊疑其合魏也)秦信齊齊秦合
涇陽有宋地非魏之利也故王不如東蘇子(使歸齊)
秦必疑而不信蘇子矣(疑其合齊魏)齊秦不合天下無
變(五國無秦之兵)伐齊之形成矣(時齊魏相惡故云)於是出蘇代
代(𥙷𥙷曰史復有代字)之宋宋善待之(𥙷曰此策自蘇代過魏以下又見魏策疑)
(自爲一章而複出姚本别提行)
昭王(噲子𥙷曰名平元年赧王四年庚戍)
張儀爲秦破從連横謂燕王曰(𥙷曰儀說在昭元年)大王之所
親莫如趙昔趙王(元作王㐮子也)王(正曰魏策稱㐮子謂㐮王即此類)以
其姊爲代王妻欲并代約與代王遇於勾注之塞
(𥙷曰勾注見趙策)乃令工人作爲金斗長其尾(𥙷曰索隐云凡方者)
(爲斗若安長柄則名枓尾即斗之柄其形若刃者是也按韻書斗枓音同索隱皆云主)令之
可以擊人與代王飲而隂告厨人曰即酒酣樂進
熱歠(飲也)即因反斗擊之於是酒酣樂進取熱歠厨
人進斟羹(斟注也𥙷曰即酒酣樂請進熱歠句於是酒酣樂進取熱歠句正曰索隱云熱)
(而啜之是羹也斟謂羹汁故名汁日斟)因反斗而擊代王殺之王腦
塗地(塗猶汚𥙷曰一本反斗而擊之代王腦塗地正義云反斗倒柄擊也)其姊聞之
摩笄以自刺也(笄簮也)故至今有摩笄之山天下莫
不聞(𥙷曰正義云摩笄山在蔚州飛狐縣東北百五十里〇事亦見趙世家大事記元王元年)
(晉趙無恤滅代解題代北狄之别也其國在今蔚州史記誤以簡子卒在貞定王十一年十二年滅)
(代今從外紀古文又云㐮子夏屋之役見史記行如虎狼盖生於兼并無親之國而承簡子貪暴之)
(規遂以爲臨大利決大計非用仁義之所也)夫趙王(武靈)之狼戾無親(暴矣)
(如狼)大王之所明見知也且以趙王爲可親邪趙興
兵而攻燕再圍燕都而劫大王(趙燕記皆不書)大王割十
城乃却以謝趙王巳入朝黽池(𥙷曰一本今趙王姚同)效河
間以事秦今大王不事秦(𥙷曰一本此句無今字姚同)秦下甲
雲中九原驅趙而攻燕則易水長城非王之有也
(濟北盧注云東至海盖亦距燕云正曰易水見前章正義云長城在易州界)且今時趙
之於秦猶郡縣也不敢妄興師以征伐今大王事
秦秦王(昭)必喜而趙不敢妄動矣是西有強秦之
援而南無齊趙之患是故願大王之熟計之也燕
王曰寡人蠻夷僻處雖大男子裁如嬰兒(𥙷曰裁史註音)
(在僅也)言不足以求正謀不足以决事今上客幸而
教之請奉社稷西面而事秦獻常山之尾(𥙷曰尾猶末也)
(恒山之東)五城(傳有在楚韓齊趙後彪謂燕昭賢智主也非儀此說能震動且人之性禀有父)
(子不相肖者自襄至武靈七八傳矣而欲以其狼戾無親例之人豈信之哉然而燕昭之聽之也卑)
(甚盖拊摩新附之民勢未可以有事又諸國從之者衆故為卑辭以紓其國是儀之横有天幸也加)
(之數年收集繕治有其緒則若云者固昭王之所乘而棄者史言蘇代復重燕燕使約從如初此昭)
(王之素所蓄積也)
宫他為燕使魏魏不聽留之數月客謂魏王(哀正曰無考)
曰不聽燕使何也曰以其亂也對曰湯之伐桀欲
其亂也故大亂者可得其地小亂者可得其寳今
燕客之言曰(客即他)事苟可聽雖盡寳地猶為之也
王何為不見(𥙷曰西周等策有宫他未知即此人否事苟可聽云云語燕客之言以)
(利誘王使見之也)魏王說因見燕客而遣之(彪謂是客也以鄰國為壑)
(者也彼惡知所謂天下為度者乎)
燕昭王收破燕後即位卑身厚幣以招賢者欲將(𥙷曰)
(一本此有以字姚同)報讎故往見郭隗(𥙷曰五罪友)先生曰齊因
孤國之亂而襲破燕孤極知燕小力(補曰一本此有少字姚同)
不足以報然得賢士與共國以雪先王之耻孤之
碩也(記有此文)敢問以國報讎者奈何郭隗先生對曰
帝者與師處王者與友處覇者與臣處亡國與役
處(役僕役)詘指而事之(屈柱也正曰屈也猶言折節)北面而受學
則百已者至先趨而後息(先彼而趨後之而息)先問而後嘿
則十巳者至人趨則若巳者至(補曰一本人趍已趍是姚同)馮
几㩀杖(馮㩀也)眄視指使則厮(補曰音斯)役之人至若恣
睢奮擊(睢仰目正曰恣睢暴戾也後荀或傳註暴怒貌睢香萃反唐史音雖)呴藉叱
咄(呴呵藉踐也當從足集韻咄呵也正曰呴呼俱呼具二反咄都活反下言叱咄上有呴字爲復)
(呴藉義亦不類當是跔藉見韓策釋爲跳躍此謂跳躍蹈藉也)則徒隷之人至矣
此古服道致士之法也(服猶事事有道者)王誠博選國中
之賢者而朝其門下天下聞王朝其賢臣天下之
士必趨於燕矣昭王曰寡人將誰朝而可郭隗先
生曰臣聞古之君人有以千金求千里馬者三年
不能得㳙人(謁者也正曰楚世家㳙人見國語韋昭云今之中㳙漢書顔注中㳙官名)
(居中而㳙㓗也如淳云主通書謁出入命也)言於君曰請求之君遣之
三月得千里馬馬已死買其首五百金反以報君
君大怒曰所求者生馬安事死馬而捐五百金㳙
人對曰死馬且買之五百金况生馬乎天下必以
王爲能市馬馬今至矣於是不能期年千里馬之
至者三(記無之)今王誠欲致士先從隗始隗且見事
况賢於隗者乎豈遠千里哉於是昭王爲隗築宫
而師之樂毅自魏往鄒衍自齊往劇辛自趙往士
爭湊燕燕王弔死問生與百姓同其甘苦二十八
年國殷冨士卒樂佚輕戰於是遂以樂毅爲上將
軍與秦楚三晉合謀以伐齊齊兵敗閔王出走於
外燕兵獨追北入至臨淄盡取齊寳燒其宫室宗
廟齊城之不下者唯獨莒即墨(記同彪謂燕昭郭隗皆三代人也欲)
(爲國雪耻君臣問對無他言專欲得賢士而事之此無競惟人之誼也欲無與得乎哉臣役之對天)
(下之格言市馬之喻萬世之美談太史公獨何爲削之亦異於孔氏删修之法矣正曰立國用賢固)
(三代之道未可即以爲三代之人太史公固爲疎略然孔氏删修之法則不係此𥙷曰大事記觧題)
(引國策說苑云云今按說苑文小異鴞冠子博選篇亦用隗言此則柳宗元所謂僞書取以充入者)
(也)客謂燕王曰齊南破楚西屈秦用韓魏之兵燕
趙之衆猶鞭筴也(御諸國如馬)使齊北面伐燕即雖五
燕弗能當王何不隂出使(密遣使者)散游士頓齊兵(頓勞)
(敝之也)敝其衆使世世無患燕王曰假寡人五年寡
人得其志矣蘇子曰請假王十年燕王說奉蘇子
車十五乘(𥙷曰姚本五十乘是)南使於齊謂齊王(閔)曰齊南
破楚西屈秦用韓魏之兵燕趙之衆猶鞭筴也臣
聞當世之舉王(與起之王𥙷曰舉字恐因下誤衍)必誅暴正亂舉
無道(五旬舉之之舉)攻不義今宋王(君偃)射天笞地鑄諸侯
之象使侍屏匽(屏厠也當作并匽路厠𥙷曰周礼宮人爲井匽注井漏井所以受水)
(療鄭司農云匽路厠也鑄諸侯之象即後章秦王所謂宋王無道爲木人以象寡人射其面者)展
其臂彈其鼻此天下之無道不義而王不伐王名
終不成(𥙷曰大事記云齊之伐宋也蘇代實啓之引策曰今宋王無道云云)且夫宋
中國膏腴之地鄰民之所處也(齊民鄰宋者處之)與其得
百里於燕不如得十里於宋伐之名則義實則利
王何爲弗爲齊王曰善遂興兵伐宋三覆宋宋遂
舉燕王聞之絶交於齊率天下之兵以伐齊大戰
一小戰再頓齊國成其名故曰因其強而強之乃
可折也因其廣而廣之乃可缺也(彪謂聽言亦難矣蘇子所以告)
(齊王天下之正誼也齊用之不旋踵而招天下之兵故有事於天下者不可以人之言求後已而已)
(已無罪而後可以誅人之罪已無釁而後可以乘人之釁正曰宋固可伐矣齊之伐宋猶孟子所謂以燕伐燕)
(不行仁政動天下之兵者也蘇代曰王不伐王名終不成伐之名則義實則利此豈天下之正誼哉)
齊伐宋(此二十七年)宋急蘇代乃遺燕昭王書曰夫列在
萬乘而寄質於齊(寄猶委也一說如質子寄寓)名卑而權輕奉
(元作秦)秦(𥙷曰史作奉萬乘助齊)齊助之伐宋民勞而實費破
宋殘楚淮北(楚之淮北宋鄰也宋破則此地&KR0714;𥙷曰此已取淮此明矣下文又曰必反)
(宋地而歸楚之淮北)肥大齊(肥亦大也)讎強而國弱也此三者皆
國之大敗也而足下行之將欲以除害取信於齊
也(宋者齊之害)而齊未加信於足下而忌燕也愈甚矣
然則足下之事齊也失所爲矣夫民勞而實費又
無尺寸之功破宋肥讎而世負其禍矣(負猶荷)足下
以宋加淮北強萬乘之國也(宋五千乘國也又加之淮北則萬乘而強)
而齊并之是益一齊也北夷(齊之北國正曰索隱云北夷謂山北狄附)
(齊者正義云齊桓公伐山戎)方七百里加之以魯衛(言齊因舉宋且并此)
(數國)此所謂強萬乘之國也而齊并之是益二齊也
夫一齊之強而燕猶不能支也今乃以三齊臨燕
其禍必大矣雖然臣聞智者之舉事也轉禍而爲
福因敗而成功者也齊人紫敗素也(敗猶惡也素白繒染爲紫)
而賈十倍越王勾踐棲於會稽而後殘吳霸天下
此皆轉禍而爲福因敗而爲功者也今王若欲轉
禍而爲福因敗而爲功乎則莫如遥霸齊而厚尊
之使之盟於周室(背秦而受使齊主盟補曰一本使使盟於)盡焚天下
之秦符約曰夫上計破秦其次長賓客秦秦挾賓
客以待破(挾如挾長之挾秦挾賓客本欲并天下而反見破故必患正曰姚本長賓之秦)
(更長賓之秦挾賓以待破史文爲是按魏策有此文法賓即擯二客字因賓字誤衍)秦王(昭)
必患之秦五世以結諸侯今爲齊下秦王之志苟
得窮齊不憚以一國都爲功(將割以賂與國)然而王何不
使布衣之人以窮齊之說說秦謂秦王曰燕趙破
宋肥齊尊齊而爲之下者燕趙非利之也弗利而
勢爲之者何也以不信秦王也今王何不使可以
信者接收燕趙令涇陽君若高陵君(二君秦所重天下信之)
先於燕趙秦有變(謂背二國)因以爲質則燕趙信秦矣
秦爲西帝趙爲中帝燕爲北帝立爲三帝而令諸
侯韓魏不聽則秦伐之齊不聽則燕趙伐之天下
孰敢不聽天下服聽因驅韓魏以攻齊曰必反宋
地而歸楚之淮北夫反宋地而歸楚之淮北燕趙
之所同利也並立三帝燕趙之所同願也夫實得
所利名得所願則燕趙之棄齊也猶釋敝躧(革履也當)
(作蹝正曰躧所綺反說文舞履也徐云謂足根不正納履也引漢志邯鄲女跕躧字與蹝屣通)今
王之不收燕趙則齊霸必成矣諸侯戴齊而王獨
弗從也是國伐也(秦受齊伐)諸侯戴齊而王從之是名
卑也王不收燕趙名卑而國危王收燕趙名尊而
國寧夫去尊寧而就卑危智者不爲也秦王聞若
說也必如刺心(言其切巳正曰心痛如刺)然(𥙷曰然字句可)則王何不
務使智士以若此言說秦秦伐齊必矣夫取秦上
交也伐齊正利也尊上交務正利聖王之事也燕
昭王善其書曰先人嘗有德蘇氏(資秦合從)子之之亂
而蘇氏去燕燕欲報讎仇於齊非蘇氏莫可乃召
蘇氏(王噲策言魏出之之宋宋善待之今在宋也正曰按此策文盖齊巳滅宋取楚淮北之後)
(勸之尊齊擯秦而說秦以伐齊非將伐宋時事也策云蘇代過魏魏爲燕執之齊使人說魏出代代)
(之宋宋善待之史遂以此策首語接其下且史紀代事前後固多誤如舉五千乘云云以爲說子噲)
(之類代爲燕間齊歡之伐宋見於策者可考矣是宋未滅時代已至燕豈至此時尚留宋而爲之說)
(燕哉此策不能無舛而史尤失之也)復善待之與謀伐齊竟破齊閔
王出走(代傳有)
蘇代謂燕昭王曰今有人於此孝如曾參孝已信如
尾生高廉如鮑焦史鰌(衛卿子魚)兼此三行以事王奚
如王曰如是足矣對曰足下以爲足則臣不事足
下矣臣且處無爲之事歸耕乎周之上地耕而食
之織而衣之王曰何故也對曰孝如曾參孝已則
不過養其親耳信如尾生高則不過不欺人耳廉
如鮑焦史鰌則不過不竊人之財耳今臣爲進取
者也臣以爲廉不與身俱逹(不苟取故多窮)義不與生俱
立仁義者自完之道也非進取之術也王曰自憂
不足乎(憂亦完也不完則憂故曰完又曰憂)對曰以自憂爲足則秦
不出殽塞齊不出營丘楚不出䟽章(地缺)三王代位
五伯改政皆以不自憂故也若自憂而足則臣亦
周之負籠耳(籠竹器)何爲煩大王之廷邪(煩冤也)昔者
楚取章武(屬渤海)諸侯北面而朝秦取西山諸侯西
面而朝曩者使燕母去周室之上(去猶失也上上地燕盖嘗攻得)
(而不取也正曰此句未詳恐註非)則諸侯不爲别駕而朝矣(言同軌而)
(朝燕與朝秦楚同)臣聞之善爲事者先量其國之大小而
揆其兵之強弱(揆度也)故功可成而名可立也不能
爲事者不先量其國之大小不揆其兵之強弱故
功不可成而名不可立也今主有東嚮伐齊之心
而愚臣知之王曰子何以知之對曰矜戟砥劔(矜矛)
(柄戟盖爲矜施戟砥柔石所以礪也)登丘東嚮而歎是以愚臣知之
今夫烏獲舉千鈞之重行年八十而求扶持故齊
雖強國也西勞於宋南罷於楚則齊軍可敗而河
間可取燕王曰善吾請拜子爲上卿奉子車百乘
子以此爲寡人東游於齊(爲燕間齊)何如對曰足下以
愛之故與(𥙷曰與平聲姚本下復有則字)何不與愛子與諸舅叔
父負床之孫(負言背倚床立未能行也)不得(此屬皆不得不處與車)而乃
以與無能之臣何也王之論臣何如人哉今臣之
所以事足下者忠信也恐以忠信之故見罪於左
右王曰安有爲人臣盡其力竭其能而得罪者乎
對曰臣請爲王譬昔周之上地嘗有之其丈夫宦
三年不歸其妻愛人其所愛者曰子之丈夫來則
且奈何乎其妻曰勿憂也吾巳爲藥酒而待其來
矣已而其丈夫果來於是因令其妾酌藥酒而進
之其妾知之半道而立慮曰吾以此飲吾主父則
殺吾主父以此事告吾主父則逐吾主母與殺吾
主(𥙷補曰此宜有主字)父逐吾主母者寧佯躓而覆之(躓跲也)
於是因佯僵而仆之其妻曰爲子之遠行來之故
爲美酒今妾奉而仆之其丈夫不知縳其妾而笞
之故妾所以笞者忠信也今臣爲足下使於齊恐
忠信不諭於左右也臣聞之曰萬乘之主不制於
人臣十乘之家不制於衆人匹夫徒步之士不制
於妻妾而又况於當時之賢主乎臣請行矣願足
下之無制於群臣也(補曰此策說見前蘇秦章)
燕王謂蘇代曰寡人甚不喜訑者言也(㳘州謂欺曰訑補曰訑徒)
(案反或作誕)蘇代對曰周地賤媒爲其兩譽也之男家曰
女美之女家曰男美然而周之俗不自爲取妻且
夫處女無媒老且不嫁舍媒而自衒敝而不售(敝猶)
(敗無成事也)順而無敗售而不敝者唯媒而巳矣且事
非權不立非勢不成夫使人坐受成事者唯訑者
耳王曰善矣(彪謂訑亦君所惡而實不可廢古者使功使過使智使愚盖用人可也處)
(巳則否正曰利誕謾之人以爲用此不正之論也使過之道不類使愚使貪使勇亦謂御得其道耳)
(非此之謂也)
蘇代謂(元作爲)爲奉陽君(此亦其後襲稱正曰說見趙策)說燕於趙以
伐齊奉陽君不聽乃入齊(代入)惡趙令齊絶於趙齊
已絶於趙因之燕謂昭王曰韓爲謂臣曰人告奉
陽君曰使齊不信趙者蘇子也令齊王(閔)召蜀子
(齊將正曰無考)使不伐宋者(𥙷)蘇子也與齊王謀遁取秦
以謀趙者(遁逃去也言避秦兵取言與之合正曰即此策下文所云臣以爲不若逃而去)
(之以韓魏循自齊而爲之取秦深結趙以勤之)蘇子也令齊守趙之質子
以甲者又蘇子也請告子以請齊(告子名不害代請之使爲巳請)
(齊正曰無㩀妄引韓爲謂代舉或人告奉陽君之言請者或人之請爲趙言於齊也)果以守
趙之質子以甲(果者必欲告子如是)吾必守子以甲(言告子不聽則)
(然正曰謂告子齊果守趙質子以甲則吾將守子以甲)其言惡矣雖然王勿
患也(人所告奉陽之言於代爲惡燕王善代必患之故代告王以無患爲其亂齊趙所以利燕)
臣故知入齊之有趙累也(言趙惡代)出爲之以成所欲
(出者奮不顧也言知其有累而奮爲之欲謂利燕)臣死而齊大惡於趙臣
猶生也今齊趙絶可大紛巳(紛亂也)持臣非張孟談
也(持猶使𥙷曰持字疑特)使臣也如張孟談也齊趙必有爲
智伯者矣奉陽君告朱讙與趙足曰(代稱奉陽之言然二皆趙)
(人)齊王使公玉曰(齊人姓名正曰一本公王按字書三畫中近上者于方反三畫)
(勻者虞欲反隷始如點以别王字新序有公玉丹史公玉帶則公玉姓也此疑有缺誤)命說
(奉陽名𥙷曰說即兊之訛說見趙策)曰必不反韓珉今召之矣(言故反前)
(下類此)必不任蘇子以事今封而相之必(元作令)令不
合燕今以燕爲上交吾所恃者順也(公玉父名正曰無考鮑因)
(下言有甚於其父遂云爾按趙策齊欲攻宋章以三晉劫秦使順也甘之恐即此人)今其言
變有甚於其父順始與蘇子爲讎見之如(元作知)知
無厲(𥙷曰無害也)今賢之兩之(兩謂封與相正曰賢之謂以代爲賢两之謂與)
(之並處)已矣吾無齊矣(並述奉陽之言)奉陽君之怒甚矣(此代)
(自言)如齊王(衍王字)王(𥙷曰衍字)之不信趙而小人奉陽君
也(待之爲小人)因是而倍之(音背言燕宜然正曰言齊因是倍趙)不以今
時大紛之解而復合則後不可奈何也故齊趙之
合苟可循也(循言順燕)死不足以爲臣患(代本以二國之合必不順)
(燕今乃合而順之故有死逃之罪正曰言二國之合必害於燕苟順而無害國之利也故已之死逃)
(榮辱皆不足論)逃不足以爲耻爲諸侯不足以爲臣榮被
髮自漆爲厲不足以爲臣辱(𥙷曰厲史音頼見秦策死不足以爲臣患)
(及堯舜之賢而死兩節與秦策苑睢說同)然而臣有患也臣死而齊趙
不循惡交分於臣也(燕以二國可因而代不欲則三國皆惡代矣然二國卒不)
(可因則代之惡皆有所分交猶皆)而後相效(交後人見其不可因而效巳)是臣
之患也(患其後時)若臣死而必相攻也(齊趙相攻)臣必勉之
而求死焉堯舜之賢而死禹湯之智而死孟賁之
勇而死烏獲之力而死生之物固有不死者乎在
必然之物(死者人之必然)以成所欲王何疑焉臣以(𥙷曰一本)
(此有爲字)不若逃而去之(詐以罪逃去)臣以韓魏循自齊(言逃)
(燕則自韓魏順行至齊)而爲之取秦(言勁齊以怒趙)深結趙以勤之
(此勁趙以怒齊也結亦以韓魏趙自燕結之勤猶厚)知是則近於相攻也臣
雖爲之不𥙷累燕(正曰臣雖爲之累燕下文引奉陽君之言而釋之曰臣雖爲之)
(不累燕)奉陽君告朱讙曰(亦代稱之)蘇子怒於燕王之不
以吾故(以用也吾指奉陽)弗子相(子謂讙正曰子謂代)又不子卿也
(𥙷曰一本不予相又不予卿也予亦爲蘇子自予也)殆無燕矣其疑至於此
(燕王善代而奉陽謂其怒燕者疑也)故臣雖爲之不累燕(疑代怒燕故代雖爲)
(燕紛二國二國不怨燕也)又不欲王(欲猶須也言其自相攻不須燕)伊尹再逃
桀而之湯(𥙷曰一本此句上有再逃湯而之桀六字姚本同)果與鳴條之
戰而以湯爲天子伍子胥逃楚而之吳果與柏(元作)
(伯)伯(正曰古字通古今人表栢虎栢益柏樂之類)舉之戰而報其父之
讎今臣逃而紛齊趙始可著於春秋且舉大事孰
不逃桓公之難管仲逃於魯陽虎之難孔子逃於
衛(定八年陽虎作難十四年孔子乃適衛不如此所云)張儀逃於楚(傳不書正曰即)
(儀至楚之事)白圭逃於秦(未詳)望諸相中山也(此與樂毅同號)使
趙趙劫之求地望諸攻關而出外孫之難(未詳)薛公
釋載(不乘車也)逃出於關(齊湣二十五年田文入秦秦因欲殺之因秦幸姬得出馳)
(去變姓名出關)三晉稱以爲好(𥙷𥙷曰士上恐有缺字)士(太史公曰好客自喜)
故舉大事逃不足以爲辱矣卒絶齊於趙趙合於
燕以攻齊敗之(𥙷曰此策文多未詳註多未安)
燕昭王且與天下伐齊而有齊人仕於燕者昭王召
而謂之曰寡人且與天下伐齊旦暮出令矣子必
争之争之而不聽子因去而之齊寡人有時復合
(預言不勝與齊合𥙷曰一本復合和也)且以因子而事齊當此之時
也燕齊不兩立然而常獨欲有復收之之志若此
也(收猶合不兩立則不可復合而不能無合之之志彪謂此少年狡獪之行小人患失之類而燕)
(聊爲之此其所以不王也補曰當此以下紀述者之辭)
齊魏争燕齊謂燕王曰吾得趙矣魏亦謂燕王曰吾
得趙矣燕無以决之而未有適(𥙷曰音的)予也蘇代謂
燕相曰臣聞辭卑而幣重者失天下者也辭倨而
幣薄者得天下者也今魏之辭倨而幣薄燕因合
於魏魏(𥙷𥙷曰姚本有此字)得燕(元作趙)趙(正曰魏曰得趙燕因合於魏而得趙)
(也)齊遂北矣(魏昭十二年與秦趙韓燕伐齊敗之燕獨入臨淄此二十八年)
蘇代自齊使人謂燕昭王曰臣閒(元作聞間猶頃也)聞(𥙷曰當作)
(間正曰間去声致隙曰正曰隔也)離齊趙齊趙巳孤矣王何不出
兵以攻齊臣請爲王弱之燕乃伐齊攻晉(疑兵也實合魏)
(而陽攻以疑齊正曰晉地名下文云晉下可見)令人(代令之)謂閔王曰燕之
攻齊也欲以復振故地也(振舉也盖欲復王噲所失)燕兵在晉
而不進則是兵弱而計疑也王何不令蘇子將而
應燕乎夫以蘇子之賢將而應弱燕燕破必矣燕
破則趙不敢不聽是王破燕而服趙也閔王曰善
乃謂蘇子曰燕兵在晉今寡人發兵應之願子爲
寡人爲之將對曰臣之於兵何足以當之王其改
舉(别用他將)王使臣也是敗王之兵而以臣遺燕也戰
不勝不可振也(振救也)王曰行寡人知子矣蘇子遂
將而與燕人戰於晉下(晉之下地)齊軍敗燕得甲首二
萬人蘇子以其餘兵以守陽城而報於閔王曰王
過舉令臣應燕今軍敗亡二萬人臣有斧質之罪
請自歸於吏以戮閔王曰此寡人之過也子無以
爲罪明曰又使燕攻陽城及狸(燕地也趙悼襄九年攻燕取狸陽城)
(正曰據此策則燕取之於齊者也大事記引正義云燕無狸陽疑字誤當作漁陽按此文兩云陽城)
(及狸則正義說亦未可據)又使人謂閔王曰日者齊不勝於晉
下此非兵之過齊不幸而燕有天幸也今燕又攻
陽城及狸是以天幸自爲功也王復使蘇子應之
蘇子先敗王之兵其後必務以勝報王矣王曰善
乃復使蘇子蘇子固辭王不聽遂將與燕戰於陽
城燕人大勝得首三萬齊君臣不親百姓離心燕
因使樂毅大起兵伐齊破之(彪謂蘇代之於燕齊皆嘗隙而復善其情)
(禮均也而獨爲燕圖齊之深何哉昭王賢也雖然糜爛人之民人以行其說而奉其所賢仁者不爲)
(也獨不念嘗委質於齊乎𥙷曰蘇代傾詐不義一至於此其罪浮於張儀矣)
蘇代自齊獻書於燕王曰臣之行也固知將有口事
(言人譛之)故獻御書而行(獻侍御者以書)曰臣貴於齊燕大夫
將不信臣臣賤將輕臣臣用將多望於臣(望猶責)齊
有不善(謂惡燕)將歸罪於臣天下不攻齊將曰善爲
齊謀天下攻齊將與齊兼貿(元作鄮)貿(𥙷曰貿當作買互易也字)
(增邑訛)臣(貿猶賣)臣之所重處重留(元作卯)卯(正曰一本卯作卵姚)
(同據此則重當平聲重卵猶言累卵謂巳處危也上文恐多重字)也(重猶難也留謂處於齊爲)
(難)王謂臣曰吾必不聽衆口與䜛言吾信汝也猶
列眉也(言無可疑𥙷曰列眉未詳一本猶剗&KR4407;者也姚同龍龕手鑑&KR4407;古剗字愚謂即刈字)
(也剗刈者斬斷果决之意)上可以得用於齊次可以得信於下
苟無死女無不爲也以女自信可也(以猶由)與之言
曰(王與之)去燕之齊可也期(元作其)其(𥙷曰當作期字通借)於成
事而已臣受令以任齊(得任於齊正曰以斉為任)及五年斉數
出兵未嘗謀燕齊趙之交一合一離燕(衍王字)王(正曰)
(一本不與齊謀趙則與趙謀齊疑王即不字之訛)與齊謀趙則與趙謀齊
(燕與斉謀趙實欲離齊於趙代因與趙謀斉以成燕之謀正曰見上)齊之信燕也至
於虚北地(虚言不設備斉北近燕)行其兵(以北兵伐他國)今王信田
伐與參去疾之言(三人䜛代者)且攻齊使齊犬馬而不
言燕(且辭也犬馬言已賤斉如之又不泄燕之謀𥙷曰一本犬馬駹姚同字書無字恐即賤)
今王又使慶(燕臣名)令臣曰吾欲用所善王苟欲用
所善王欲用之(𥙷曰姚本王苟欲用之無中間五字文義為勝)則臣請爲
王事之王欲醳臣(醳釋同見鄒忌說琴𥙷曰魏世家如耳云以秦醳衛張儀傳醳)
(之索隠云古釋字)專(元作剸)剸(𥙷曰專字訛)任所善則臣請歸醳
事臣苟得見則盈願(彪謂為人間者均有此六患非燕昭之明代其危哉功成)
(矣猶不能爲此尾況他人乎代之謀斉亦異乎豫譲之於趙矣彼哉彼哉𥙷曰此策盖代在斉而或)
(有疑之於王者故代以書自白文多未詳燕昭即位志復斉讎非一日矣楽毅以趙亂適衛至燕在)
(十七年之後又十年始合五國以破斉方其患斉之強志未逞也蘇代之徒為之間齊離趙之交激)
(秦之怒勸之以伐宋驕其兵而罷其師齊卒以亡代有力焉而世不數何也盖毅之為燕約結信義)
(服人卒用此以勝何假乎代之為哉代之傾詐反覆效用於燕亦昭王之賢明有以御之非倚以成)
(功也)
秦石燕王燕王欲往蘇代約燕王(約猶止)曰楚得枳(屬巴)
(郡)而國亡(皆謂失地秦昭卄七八九年連拔楚郡)齊得宋而國亡(即此)
(二十八年入臨淄三十二年下七十城)齊楚不得以有枳宋事秦者
何也是則有功者秦之深讎也(言此以見克齊者秦之所惡也)秦
取天下非行義也暴也秦之行暴正告天下告楚
曰(𥙷曰姚本秦之行暴於天下正告楚曰)蜀地之甲輕舟浮於汶(汶江)
(水出岷山𥙷曰汶眉貧反即岷)乘夏水(江夏註沔水自江别至南郡華容為夏水正曰索隱)
(云夏音暇謂夏潦之水盛漲時也下文乘夏水兩出可見)而下江五日而至郢
漢中之甲輕舟出於巴乘夏水下漢(𥙷曰一本而下姚同)四
日而至五渚(史註在洞庭正曰今詳本文下漢而至五渚則五渚乃漢水下流洞庭在)
(江之南非其地也)寡人積甲宛東下隨(屬南陽)智者不及謀
勇者不及怒寡人如射隼矣(隼祝鳩喻易也正曰射隼見易解卦正義)
(云隼今之鶻也)王乃待天下之攻函谷不亦遠乎楚王爲
是之故十七年事秦秦正告韓曰我起乎少曲(韓地)
(范睢傳伐韓少曲𥙷曰本文少曲高平正義云相近高平在懷州河陽縣西北)一日而斷
太行(𥙷曰正義云太行山羊腸坂道比過韓上黨也)我起乎宜陽而觸平
陽(𥙷曰宜陽見前平陽即近武遂韓墳墓所在者)二日而莫不盡繇我(繇由)
(同正曰索隱云繇音摇摇動也我屬下句)離兩周而觸鄭五日而國舉
韓氏以爲然故事秦秦正告魏曰我舉安邑塞女
戟韓氏太原卷(不通此四處正曰安邑女戟見前太原在河東時屬趙卷見魏策正)
(義云卷猶㡭絶軌免反太原當爲太行盖曰秦舉魏之安邑塞魏之女戟則韓氏太行斷絶也按趙)
(策秦舉安邑而塞女戟韓氏太原絶正義以卷爲絶據此)下軹(元作枳)枳(𥙷曰姚本我下)
(按枳道即河内軹軹枳字通)道道南陽封冀(道道所由也後志河東皮氏有冀亭)
(註引此𥙷曰南陽即修武封封陵杜預云在蒲州)兼包兩周乘夏水浮輕
舟強弩在前銛戟在後决滎口(滎澤之口補曰索隱曰滎澤口與今)
(汴河口通其水深可以灌大梁公子無忌亦云然大事記灌大梁之策戰國以來人皆知之秦卒用)
(此策)魏無大梁决白馬之口魏無濟陽决宿胥之口
(徐註紀年日敖山塞集胥口)魏無虚頓丘(𥙷曰大事記云水經註河水舊在白馬縣)
(南泱通濟陽黃溝白馬本衛之曹邑今滑州縣史作外黃濟陽大事記作黃濟陽說又見秦策宿胥)
(虚頓丘並見秦魏策)陸攻則擊河内水攻則滅大梁魏以爲
然故事秦秦欲攻安邑恐齊據之則以宋委於齊
曰宋王無道爲木人以象(𥙷曰一本作寫盖古象字作爲訛也)寡人
射其面寡人地絶兵遠不能攻也王苟能破宋有
之寡人如自得之巳得安邑塞女戟因以破宋爲
齊罪秦欲攻韓(元作齊)齊恐天下救之則以齊委於
天下曰齊人(𥙷曰一本人作王姚同)四與寡人約四欺寡人
必率天下以攻寡人者三(必言攻之决)有齊無秦無齊
有秦必伐之必亡之巳得宜陽少曲致藺離(𥙷)石
(𥙷曰藺離石見前據文恐有離字姚註石字三本同作君詳此當缺)因以破齊爲天
下罪秦欲攻魏重楚(恐楚擊其後)則以南陽委於楚(𥙷曰)
(鄧之南陽)曰寡人固與韓且絶矣殘均陵(地缺正曰正義云均州故)
(城在隨州西南盖均陵也)塞黽隘(𥙷曰見楚策)苟利於楚寡人如自
有之魏棄與國而合於秦因以塞黽隘爲楚罪兵
困於林中(𥙷曰見魏策)重燕趙以膠東委於燕(膠東國故齊國)
(項紀註即墨也)以濟西委於趙巳得講於魏質(元作至)至(𥙷曰)
(索隱云當作質)公子延(秦子正曰魏子)因犀首攻趙(𥙷曰一本首下有屬行而)
(三字史姚同索隱曰謂連兵相屬也行胡郎反)兵傷於離石遇敗於馬陵
而重魏則以葉蔡委於魏(𥙷曰馬陵葉蔡並見前史離石作譙石馬陵作)
(陽馬索隱云並趙地名)已得講於趙則劫魏魏不爲割因則
使太后穰侯爲和贏則兼欺舅與母(贏謂勝舅謂穰侯)適
燕者曰以膠東(適謫同𥙷曰適即上所謂因以爲罪者)適趙者曰以
濟西適魏者曰以葉蔡適楚者曰以塞鄳阨適齊
者曰以宋必令其言如循環(𥙷曰言其無窮不可致詰也)用兵
如刺蜚(集韻蟲名喻易也補曰蜚匪微反又上去二音一本刺繡姚註云錢本添入蜚字)
母不能知(補曰一本知作制姚同)舅不能約龍賈之戰(魏襄五年)
(秦拔我龍賈軍𥙷曰此據世家年表在二年大事記從年表云魏惠王後二年)岸門之戰
封陵之戰(魏哀十六年秦敗我封陵忠岸亭在穎韓註記岸門封陵亭名然則封陵亦屬)
(穎川正曰哀當作襄封陵見封冀註補曰岸門之戰赧王元年當韓宣惠王十九年)高商之
戰(史不書)趙莊之戰(趙肅侯十三年趙莊與秦戰死河西)秦之所殺三
晉之民數百萬今其生者皆死秦之孤也(𥙷曰死於秦者)
(之孤)西河之外上雒之地三川晉國之禍三晉之半
(言上三地被禍居晉國之半正曰西河上雒魏地三川韓地言秦巳得三晉之半也)秦禍如
此其大而燕趙之秦者(𥙷曰之下恐有缺字)皆以爭事秦說
其主此臣之所大患燕昭王不行蘇代復重於燕
燕反約從親如蘇秦時或從或否而天下由此宗
蘇氏之從約代厲皆以壽死名顯諸侯(代傳有在伐齊事後)
(彪謂秦之所以正告諸侯及其用詐皆愚弄之也而諸侯莫省獨一燕昭知之然亦不久死矣彪故)
(曰秦横之成天幸也𥙷曰文甚明快)
燕饑趙將伐之楚使將軍之燕過魏見趙恢趙恢曰
使除患無至(除之使不至)易於救患伍子胥宫之竒不
用(此除患者)燭之武(僖三十年晉秦圍鄭佚之狐言於鄭伯曰國危矣若使燭之武見秦)
(君師必退之武見秦伯曰鄭知亡矣而有益於君敢以煩執事越國以鄙遠君知其難也焉用亡鄭)
(以倍鄰鄰之厚君之薄也秦伯說乃還)張孟談(皆救患者)受大賞是故謀
者皆從事於除患之遺者(謂救患者補曰一本遺作道下無者字姚同義)
(是)而無(元作先)先(𥙷曰上疑有缺文)使除患無至者今與(𥙷曰)
(一本作予姚同)以百金送公也(公謂楚使)不如以言公聽吾言
而說趙王(惠文)曰昔者吳伐齊爲其饑也伐齊未必
勝也而弱越乘其敝以覇今王之伐燕也亦爲其
饑也伐之未必勝而強秦將以兵乘(元作承)承(正曰此書)
(乘承通後昌國君章有)王之西是使弱趙居強吳之處而使
強秦處弱越之所以覇也願王之熟計之也使者
乃以說趙王趙王大說乃止燕昭王聞之乃封之
以地(封恢也恢盖趙之仕魏而爲燕者爲燕亦所以爲魏也正曰無據)
趙且伐燕蘇代爲燕謂惠王(趙惠文)曰今者臣來過易
水蚌方出曝(蚌蠯)而鷸啄其肉(鷸知天將雨鳥)蚌合而箝
其喙(箝籋也)鷸曰今日不雨明日不雨即有死蚌蚌
亦謂鷸曰今日不出明日不出即有死鷸兩者不
肯相舍漁者得而并擒之(補曰姚註謠語諺語皆叶後語必見死蚌脯即)
(多一字藝文類棗引云蚌將爲脯即見蚌脯此則叶韻然不聞蚌鷸得雨則解也陸農師讀雨作兩)
(兩謂闢口恐别有據愚按韻補蚌叶彼五反鷸知將兩兩即解去尔〇一本箝作相字通鷸音聿亦)
(有術音)今趙且伐燕燕趙久相攻以敝大衆臣恐強
秦之爲漁父也願王熟計之也惠王曰善乃止(正曰)
(燕惠武成皆與趙惠王相及此策時不可考)
惠王(昭王子元年赧王三十七年癸未)
昌國君樂毅爲燕昭王合五國之兵(傳云并護趙楚韓魏燕之兵𥙷)
(曰正義云故昌城在淄州淄川縣東北)而攻齊下七十餘城盡郡縣
之以屬燕王城未下(聊莒即墨𥙷曰毅傳唯莒即墨未下燕世家云耶莒即墨)
(未下盖因燕將守聊城不下之事而誤說見齊策)而燕昭王死惠王即位
用齊人反間疑樂毅而使騎劫代之將樂毅奔趙
趙封以爲望諸君(補曰史趙封毅於觀津号望諸君索隱云望諸澤名在齊盖趙)
(有之故號焉)齊曰單詐騎劫卒敗燕軍復收七十餘城
以復齊燕王悔懼趙用樂毅乘(元作承)承(正曰說見上)燕
之敝以伐燕燕王乃使人讓樂毅且謝之曰先王
舉國而委將軍將軍爲燕破齊報先王之讎天下
莫不振動寡人豈敢一日而忘將軍之功哉會先
王棄群臣寡人新即位左右誤寡人寡人之使騎
劫代將軍爲將軍久暴露於外(暴曝同)故召將軍且
休計事將軍過聽以與寡人有隙(元作郄隙不合也)郄遂
捐燕而歸趙將軍自爲計則可矣而亦何以報先
王之所以遇將軍之意乎(補曰自先王舉國止此一節恐當在後章燕王)
(書寡人不侫云云之上餘說見彼章)望諸君乃使人獻書報燕王曰
臣不佞不能奉承先王之教以順左右之心恐抵
斧質之罪以傷先王之明而又害於足下之義(無罪)
(而殺毅非義也)故遁逃奔趙自負以不肖之罪(負言荷罪在身)故
不敢爲辭說今王使使者數之罪臣恐侍御者之
不察先王之所以畜幸臣之理(畜養也幸親愛之)而又不
白於臣之所以事先王之心(白猶明)故敢以書對臣
聞賢聖之君不以禄私其親功多者授之不以官
隨其愛能當者處之故察能而授官者成功之君
也論行而結交者立名之士也臣以所學者觀之
先王之舉錯有高世之心故假節於魏王(時諸侯不通出)
(關則以節假之故上言毅自魏往見王正曰毅傳毅爲魏昭王使燕燕王以客禮待之毅辭譲遂委)
(質爲臣正義云假魏節使燕)而以身得察於燕(𥙷曰毅傳趙人因少丘之亂適)
(魏至燕故大事記附見於燕昭王十七年)先王過舉擢之乎賓客之中
而立之乎群臣之上不謀於父兄而使臣爲亞卿
(亞次也)臣自以爲奉令承教可以幸無罪矣故受命
而不辭先王命之曰我有積怨深怒於齊不量輕
弱而欲以齊爲事臣對曰天齊覇國之餘教而驟
勝之遺事也閑於兵甲習於戰攻王若欲攻之則
必舉天下而圖之舉天下而圖之莫徑(元作勁)勁(補曰本作)
徑於結趙矣且又淮北宋地楚魏之所同願也(楚欲)
(得淮北魏欲得宋時皆屬齊)趙若許(許燕)約楚趙宋盡力(宋雖已舉其遺)
(民怨之補曰一本約楚魏宋盡力姚同史云趙若許而約四國攻之其文爲明)四國攻之
齊可大破也先王曰善臣乃口受令具符節南使
臣於趙顧反命(回顧而反言其速)起兵隨而攻齊以天之
道先王之靈河北之地隨先王舉而有之於濟上
濟上之軍奉令擊齊大勝之輕卒銳兵長驅至國
齊王(閔)逃遁走莒僅㕥身免珠玉財寳車甲珍器
盡收入燕(補曰此數語毅罪状也)大吕陳於元英(大吕律均元英燕樂)
(名正曰索隠云大吕齊鍾名元英燕宫殿名)故鼎反乎曆室(故鼎齊所得燕鼎凡)
(鼎以占休咎故歸之律曆之室正曰曆史作磨周禮遂師抱磨音歴又史表磨侯漢表作曆古字通)
(用說見秦策正義引括地志云元英曆室燕二宫名在幽州薊縣西四里寕臺之下高誘云燕噲亂)
(齊伐燕殺噲得鼎今反歸古鼎今註本無)齊器設於寕臺(燕臺)薊丘(之植竹田)
(薊幽州國植旗職之屬)植於汶篁(汶水出泰山萊蕪原日篁言燕以齊爲塞正曰索隠)
(云薊丘燕所都言燕薊丘之所植植齊王汶上之竹徐註謂燕之疆界移扵齊之汶水非此之謂此)
(言燕薊丘之所植移植扵汶上之竹田索隱云亦然樓助集古今文以毅書爲首有策問云夷門之)
(植植爲燕雲盖用毅語也愚謂左氏以太宫之椽歸爲盧門之椽句法正同補曰一本汶皇)
自五伯以来功未有及先王者也先王以為順于
其志(補曰一本以為愜于志)以臣為不頓命(頓猶墜)故裂地而
封之(補曰謂封昌國君也)使之得比乎小國諸侯臣不佞自
以為奉令承教可以幸無罪矣故受命而弗辭臣
聞賢明之君功立而不廢故著於春秋蚤知之士
(蚤知先見也)名成而不毁故稱於後世若先王之報怨
雪耻夷萬乘之強國收八百歲之蓄積(通太公數之)及
至棄群臣之日遺令詔後嗣之餘義執政任事之
臣所以能循法令順庶孽者(新立之君皆患庶孽之亂昭王然預順之)
施及萌隷(萌氓同)皆可以教於後世臣聞善作者不
必善成善始者不必善終昔者伍子胥說聽乎闔
閭故吳王遠迹至於郢夫差弗是也(石然子胥之說)賜之
鴟夷而浮之江(鴟夷榼名馬革爲其形以歛骸骨正曰史乃取子胥尸盛以鴟夷革)
(應劭云取馬革爲鴟夷榼形)故吳王夫差不悮先論之可以立
功故沉子胥而弗悔子胥不蚤見主之不同量故
入江而不改(補曰史不化索隱云言子胥怨恨故雖投江而神不化猶爲波濤之神也)
夫免身全功以明先王之迹者臣之上計也離毁
辱之非(離䴡也猶遭正曰離罹通遭也)墮先王之名者臣之所大
恐也臨不測之罪以幸爲利者義之所不敢出也
臣聞古之君子交絶不出惡聲(𥙷曰正義曰不說已長而談彼短)
忠臣之去也不㓗其名(毁其君而自㓗)臣雖不佞乎(補曰一本)
(無乎字盖衍)數奉教於君子矣恐侍御者之親左右之
說而不察䟽遠之行也故敢以書報惟君之留意
焉(傳有補曰大事記延平陳氏曰楽毅之下斉也止侵略寬賦歛除暴令脩舊政求逸民顯而禮)
(之祀桓公管仲於郊表賢者之閭封王蠋之墓凢可以悅其民者無不爲之此孟子所以教齊者齊)
(王不能用之於兼而楽毅能用之於齊吕子讀書記曰樂毅伐齊云云曰若不遂乘之待彼悔前)
(之非改過恤下而撫其民則難慮也推此言則世之論毅者豈其然乎朱子曰樂毅亦戰國之士)
(何嘗是王者之師又曰毅初合秦魏之師又因人怨湣王之暴故一舉下齊七十餘城湣王死人心)
(之怒巳觧恐三國分功故急遣之以燕之力亦止於此况田單忠義死節堅守二城自不可攻非不)
(𣣔取盖力不能尔毅在當時亦恣意虜掠正孟子所謂毀其宗廟遷其重噐者尔愚謂楽毅之伐)
(齊取寳噐燒宮室見於田齊燕世家毅傳國策皆然徵以毅之自言盖不誣矣陳氏首以止侵掠爲)
(美似未察其實也斉以燕伐燕燕以斉伐斉孟子所以教斉王者毅實違之是尚爲能用之乎雖有)
(寬賦除暴反政禮賢數端不足以揜其罪也故愚著朱子說併記吕子他日之論以見其不滿於毅)
(如此而取陳氏者特一時之見未爲定論也)
張丑爲質於燕(正曰丑見齊韓魏中山等策與楚威王田嬰公仲張儀相涉恐非惠王之)
(世)燕王𣣔殺之走且出境境吏得丑丑曰燕王所
爲將殺我者人有言我有寳珠也王𣣔得之今我
巳亡之矣而燕王不我信今子且致我我且言子
之奪我珠而吞之燕王必當殺子刳子腹(刳判也)及
(補曰姚本作反)子之腸矣夫𣣔得之君不可說以利吾要
且死子腸亦且寸絶境吏恐而赦之(補曰韓非子記子胥語楚)
(邊候同此)
王喜(惠王曾孫元年赧王五十三年丁未)
燕王喜使栗腹以百金爲趙孝成王壽酒三日反報
曰趙民其壯者皆死於長平其孤未壯可伐也王
乃召昌國君樂間(毅子補曰史毅奔趙後燕王復以其子樂間爲昌國君索隠云)
(間纪閑反)而問曰何如對曰趙四逹之國也其民皆習
於兵不可與戰王曰吾以倍攻之可乎曰不可曰
以三可乎曰不可王大怒左右皆以爲趙可伐遽
起六十萬以攻趙令栗腹以四十萬攻鄗使慶秦
(補曰史作卿秦一本標後語作慶奉)以二十萬攻代趙使廉頗以八
萬遇栗腹於鄗使樂乘(毅之族)以五萬遇慶秦於代
燕人大敗樂間入趙(燕記元年有正曰史在王喜四年餘說見下)燕王
以書且謝焉曰寡人不佞不能奉順君意故君捐
國而去則寡人之不肖明矣敢端其願(端猶專也願欲復用)
(之)而君不肯聽故使使者陳愚意君試論之語曰
仁不輕絶智不輕怨君之於先王也世之所明知
也寡人望有非則君掩盖之(有非而蔽覆之王喜所望也)不虞
君之明罪之也(虞猶圖)望有過則君教誨之不虞君
之明棄之也且寡人之罪國人莫不知天下莫不
聞君微出明怨(言間雖無出之趙以明有怨於我人亦知之)以棄寡人
寡人必有罪矣雖然恐君之未盡厚也諺曰厚者
不毀人以自益也仁者不危人以要名(𥙷曰此當有也字姚)
(本作以訛)故掩人之邪者厚人之行也救人之過者仁
者之道也世有掩寡人之邪救寡人之過非君孰
(元作恐)恐(𥙷曰字有誤一本心所姚同)望之今君厚受位於先王
以成尊輕棄寡人以快心則掩邪救過難得於君
矣且世有薄而故厚施(世雖薄我我反厚施之)行有失而故
惠用(行與我不合反惠愛任用之正曰有過失當弃反順用之)今使寡人任不
肖之罪(任猶負)而君有失厚之累於爲君擇之也(擇其)
(所處)無所取之國之有封疆(補曰一本此有猶字姚同)家之有垣
墻所以合好掩惡也(補曰惡如字)室不能相和出語鄰
家未爲通計也怨惡未見而明棄之未爲盡厚也
寡人雖不肖乎未如殷紂之亂也君雖不得意乎
未如商容箕子之累也然則不内盖寡人(盖一作盡)而
明怨於外恐其適足以傷於高而薄於行也非然
也苟可以明君之義成君之高雖任惡名(所謂任不肖之)
(罪)不難受也本欲以爲明寡人之薄而君不得厚
揚寡人之辱而君不得榮此一舉而兩失也義者
不虧人以自益况傷人以自損乎君無以寡人不
肖累往事之美昔者柳下惠吏於魯三黜而不去
或謂之曰可以去柳下惠曰苟與人之異惡往而
不黜乎猶且黜乎寧於故國爾(補曰此論語所記便不及)柳下
惠不以三黜自累故前業不忘不以去爲心故遠
近無議今寡人之罪國人未知而議寡人者徧天
下語曰論不脩心(凡有脩者先必有失而善論者不然𥙷曰修字必有誤)議
不累物仁不輕絶智不簡功(簡與附反猶棄也)簡棄大功
者輟也(輟止也)輕絶厚利者怨也輟而棄之怨而累
之宜在遠者(疎遠之臣可尔)不望之乎君也今以寡人無
罪君豈怨之乎願君捐怨追惟先王復以教寡人
意君曰(意度其然)余且慝心(待之以不善之心)以成而過不顧
先王以明而惡使寡人進不得脩功退不得改過
君之所揣也(言間量我此)唯君圖之此寡人之愚意也
敬以書謁之樂間乘怨不用其計二人卒留趙不
報(彪謂過而不改然後爲過燕王喜過在於愎諫伐趙其於間未見其有可絶之處而能悔如此)
(禮不云乎其嗟也可去其謝也可食何間絶之深也抑其書辭條逹明麗婉乎孰復天下之偉文也)
(正曰責其出奔以明怨薄巳而揚過悔文懲創之意少未見其果可以釋憾而反國也補曰新序以)
(此爲燕惠王遺樂毅書考之毅荅惠王書云今足下使人數之以罪而史所載惠王讓毅無數罪之)
(語前章燕王使人讓毅且謝之曰云云當是此章之首盖錯簡也且策以此爲樂間荅書而未云間)
(乘怨不用其計於乘何與史趙世家孝成王十五年廉頗破殺栗腹虜卿秦楽間則是間爲將而被)
(虜燕世家則云奔趙又趙孝成王十六年廉頗圍燕以楽乘爲武襄君二十一年孝成王卒廉頗將)
(攻繁陽取之使楽乘代之頗攻乘乘走據策史所記多舛故知此書非楽間事而新序之說爲是云)
秦并趙北向迎燕(并合也迎以兵迎之)燕王聞之使人賀秦王
(始皇)使者過趙趙王(悼襄)繋之使者曰秦趙爲一而天
下服矣燕(元作兹)兹(補曰恐燕字訛)之所以受命於趙者爲
秦也(言燕先時服趙者以秦與趙合)今臣使秦而趙繫之是秦趙
有隙秦趙有隙(補曰一本並作郄姚同)天下必不服而燕不
受命矣且臣之使秦無妨於趙之伐燕也趙王以
爲然而遣之使者見秦王曰燕王竊聞秦并趙燕
王使使者賀千金秦王曰夫燕無道吾使趙有之
子何賀使者曰臣聞全趙之時南隣爲秦北下曲
陽爲燕(下曲陽属鉅鹿)趙廣三百里而與秦相距五十餘
年矣所以不能反勝秦者(反猶報也言數為秦敗不能報而勝之)國
小而地無所取今王使趙北并燕(此并謂兼有之)燕趙同
力必不復受命(補)於秦矣臣竊爲王患之秦王以
爲然起兵而救燕(趙悼㐮九年攻燕取狸陽城兵未罷秦攻鄴拔之此十九年)
燕太子丹質於秦亡歸見秦且滅六國兵已臨易水
恐其禍至太子丹患之謂其太傅鞠武曰(𥙷曰一本鞠作)
(鞠下同索隱云音麴又如字)燕秦不兩立願太傅幸而圖之武
對曰秦地遍天下威脅韓魏趙氏則易水以北未
有所定也奈何以見陵之怨(傳言丹質秦秦遇之不善)欲批其
逆鱗哉(批白結切擊也說難龍可擾而騎也然喉下有逆鱗徑尺人有嬰之則必殺人人王)
(亦有補曰一本批作非姚云曾錢作此字)太子曰然則何由太傅曰請
入圖之(請太子入息已乃圖之)居之有間樊將軍亡秦之燕
太子客之(補曰姚本容之)太傅鞠武諫曰不可夫秦王(始皇)
之暴而積怨於燕(怨其亡歸)足爲寒心(補曰凡人寒甚則心戰恐懼亦)
(戰)又况聞樊將軍之在乎是謂(元作以)以(補曰史作謂然以義)
(亦通)委肉當餓虎之蹊(蹊徑也)禍必不振矣(振救也)雖有
管晏不能爲之謀也願太子急遣樊將軍入匈奴
以滅口請西約三晉南連齊楚北講於單于然後
乃可圖也太子丹曰太傅之計曠日彌久心惽然
恐不能須臾(言巳憂思昏瞀且死須臾不可侍)且非獨於此也夫
樊將軍困窮於天下歸身於丹丹終不迫於強秦
而棄所哀憐之交置之匈奴是丹命固卒之時也
(知禍且至而猶爲之自疑命止於此)願太傅更慮之鞠武曰燕有田
光先生者其智深而慮沉(沉猶深補曰一本其智深其勇沉史姚同)可
與之謀也太子曰願因太傳交於田先生可乎鞠
武曰敬諾出見田光道太子(衍曰字)曰願圖國事於
先生田光曰敬奉教乃造焉太子跪而逢迎却行
爲道(不敢背之)跪而拂席田先生坐定左右無人太子
避席而請曰燕秦不兩立願先生留意也田光曰
臣聞騏驥盛壯之時一日而馳千里至其衰也駑
馬先之今太子聞光壮盛之時不知吾精已消亡
矣雖然光不敢以乏國事也(不令太子所圖有闕)所善荆軻
可使也太子曰願因先生得(衍願字)願交荆軻可乎
田光曰敬諾則起趨出(𥙷曰一本即趨出姚本即起)太子送之
至門戒曰丹所報先生所言者國大事也願先生
勿泄也田光俛而笑曰諾(補曰正義曰俛音俯按俛即俯字漢書眺錯傳)
(俛仰韓信俛出東方朔俛啄顔註即俯)僂行見荆軻(僂致敬貌礼一命而僂)曰
光與子相善燕國莫不知今太子聞光壯盛之時
不知吾形巳不逮也幸而教之曰燕秦不兩立願
先生留意也光竊不自外(言不自疎於軻)言足下於太子
願足下過太子於宫荆軻曰謹奉教田光曰光聞
長者爲行(𥙷曰一本長者之行)不使人疑之今太子約光曰
所言者國大事也願先生勿泄也是太子疑光也
夫爲行而使人疑之非節俠士也(荀悅曰立氣勢作威福結私交)
(以立強於世者謂之俠)欲自殺以激荆軻(言其死非爲泄欲厲勉軻使死之耳)
曰願足下急過太子言光巳死明不言也遂自剄
而死軻見太子言田光已死致光之言(𥙷曰一本此四字作)
(明不言也姚同史同今本)太子再拜而跪膝下行(以膝行不立行故言下)
流涕有頃而後言曰丹所請田先生不言者欲以
成大事之謀今田先生以死明不泄言豈丹之心
哉荆軻坐定太子避席頓首曰田先生不知丹不
肖使得至前願有所道此天之所以哀燕而不棄
其孤也(𥙷曰索隱云無父曰孤時燕王尚在或記者失辭戓諸侯嫡子亦僣稱孤也又劉向)
(曰燕王真之太子)今秦有貪利之心而欲不可足也非盡
天下之地臣海内之王者(補曰荀子註引策作牢天下之田)其意
不饜今秦已虜韓王(秦十七年虜王安)盡納其地又舉兵
南伐楚北臨趙王翦數十萬之衆距漳鄴而李信
出太原雲中趙不(𥙷曰一本此有能字)支秦必入臣入臣則
禍至燕燕小弱數困於兵今計舉國不足以當秦
諸侯服秦莫敢合從丹之私計愚以爲誠得天下
之勇士使於秦闚以重利(闚言示之以利使之見而欲也)秦王貪
其贄必得所願矣誠得劫秦王使悉反諸侯之侵
地若曹沫之與齊桓公則大善矣則不可因而刺
殺之彼大將擅兵於外而内有大亂則君臣相疑
以其間諸侯得合從其償(補曰一本此有破字姚同)秦必矣
此丹之上願不知所以委命(委棄性命猶言不知死所)唯荆卿
留意焉久之荆軻曰此國之大事也臣駑下恐不
足任使太子前頓首固請無讓然後許諾於是尊
荆軻爲上卿舍上舍太子日造門下供太牢具異
物間進車騎美女恣荆軻所欲以順適其意久之
荆卿未有行意秦將王翦破趙虜趙王遷(十九年)盡
收其地進兵北略地至燕南界(略經略之)太子丹恐懼
乃請荆卿曰秦兵旦暮渡易水則雖欲長侍足下
豈可得哉荆卿曰微太子言臣願得謁之今行而
無信則秦未可親也夫(衍今字)今樊將軍秦王購之
金千斤邑萬家誠得樊將軍首與燕督亢之地圖
(後志涿郡方城縣有督亭註引此𥙷曰正義云督亢坡在幽州范陽縣東南今固安縣南有督亢陌)
(幽州南界劉向别錄云督亢膏腴之地盖欲獻之故畫圖)獻秦王秦王必說見
臣臣乃得有以報太子太子曰樊將軍以窮困來
歸丹丹不忍以己之私而傷長者之意願足下更
慮之荆軻知太子不忍乃遂私見樊於期(將軍名)曰
秦之遇將軍可謂深矣父母宗族皆爲戮没今聞
購將軍之首金千斤邑萬家將奈何樊將軍仰天
太息流涕曰吾每念常痛於骨髓顧計不知所出
耳軻曰今有一言可以解燕國之患而報將軍之
仇者何如樊於期乃前曰奈何(補曰一本爲之奈何姚同)軻曰
願得將軍之首以獻秦王秦王必喜而善見臣臣
左手把其袖右手揕其&KR0909;(揕刺也知鴆反𥙷曰揕一作抗故他本連有二)
(字下文同索隱云抗拒也義非)然則將軍之仇報而燕國見陵之
耻除矣將軍豈有意乎樊於期偏袒扼腕而進曰
此臣之日夜切齒腐心(腐者痛之極𥙷曰勇者奮厲必以左手扼右腕也切)
(齒前見一本拊心)乃今得聞教遂自刎(刎斷也)太子聞之馳
往伏屍而哭極哀旣已無可奈何乃遂盛樊於期
之首函封之於是太子預求天下之利匕首得趙
人徐夫人匕首(𥙷曰索隱云徐姓夫人名男子也)取之百金使工
以藥淬之(淬當從火堅刀刃也若淬則滅火器爾正曰淬焠通取内反說文徐云淬劍燒)
(而入水也此謂以毒藥染鍔而淬之也後語註云以藥水鋻匕首為淬鋻古電反)以試人
血濡縷(沾濡衣之一縷)人無不立死者乃爲裝(衍具也)道荆
軻燕國有勇士秦武陽年十三殺人人不敢牾(元作)
(悟)悟(正曰悟忤通姚作忤說見魏策)視(牾逆也)乃令秦武陽爲副荆
軻有所待欲與俱其人居遠未來而爲留待頃之
未發太子遲之疑其改悔乃復請之曰日已盡矣
荆卿豈無意哉丹請先遣秦武陽荆軻怒叱太子
曰今日往而不反者竪子也今提一匕首入不測
之強秦僕所以留者待吾客與俱今太子遲之請
辭决矣遂發太子賓客知其事者皆白衣冠以送
之至易水上旣祖(祖行祭𥙷曰詩毛傳祖而舍軷飲酒於其側曰餞䟽軷謂祭道)
(路之神封土爲山象伏牲其上旣祭處者餞之飲畢乘車轢之而去)取道高漸離擊
筑荆軻和而歌爲變徵之聲(地形訓云变徵爲商盖悲音𥙷曰應劭云)
(筑似琴而大頭安絃以竹擊之故名按劉子云荊軻如秦宋意擊筑文選高漸離擊筑荆軻歌宋如)
(意和之)士皆垂淚涕泣又前而爲歌曰風蕭蕭兮易
水寒壯士一去兮不復還復爲羽聲(其音怒)忼慷(壯士)
(不得志也𥙷曰一本慷慨羽聲朱子楚辭後語作羽聲慷慨)士皆瞋目髮盡上
衝冠於是荆軻遂就車而去終已不顧旣至秦持
千金之資幣物厚遺秦王寵臣中庶子蒙嘉(𥙷曰中庶)
(子說見前新序鄒陽書作蒙恬盖誤後語蒙類註云蒙恬弟也)嘉爲先言於秦王
曰燕王誠振怖大王之威(振震同下同)不敢興兵以逆
軍吏(𥙷曰一本以拒大王)願舉國爲内臣比諸侯之列給貢
職如郡縣而得奉守先王之宗廟恐懼不敢自陳
謹斬樊於期頭及獻燕督亢之地圖凾封燕王拜
送于庭使使以聞大王唯大王命之秦王聞之大
喜乃朝服設九賓(禮大小行人以九儀掌賓客之禮正曰大事記相女奉璧入秦)
(秦王斉五日後乃設九賓禮於庭註引正義韋昭云九賓則周禮九儀也劉伯莊云九賓者周王之)
(備禮天子臨軒九服同會秦趙安得九賓但亦陳設車輅文物爾不得以周禮九賓義爲釋愚按漢)
(書大行設九賓恐即秦儀也)見燕使者咸陽宫(𥙷曰門中記云孝公都咸陽今)
(渭城是山南水北曰陽其地在渭水之北九嵕諸山南故曰咸陽自始皇至胡亥皆都此)荆
軻奉樊於期之頭函而秦武陽奉地圖匣以次進
至陛(升高陛也)秦武陽色變振恐群臣怪之荆軻顧笑
武陽(顧武陽而笑)前爲謝曰北蠻夷之鄙人未嘗見天
子故振慴(慴懼也)願大王少假借之使得畢使於前
秦王謂軻起取武陽所持圖軻旣取圖奉之秦王
發圖圖窮而匕首見因左手把秦王之䄂而右手
持匕首揕之未至身秦王驚自引而起䄂絶拔劒
劒長撡其室(撡把持也與操同晉人多然扣室剱鞘𥙷曰索隱云古者帶劒上長拔之)
(不出室欲王推之於背令前短易拔故云王負劒)時惶急(惶恐也堅在室牢也)劒堅
故不可立拔荆軻逐秦王秦王環柱而走群臣驚
愕(愕相遇驚也)卒起不意(卒猝同下同)盡失其度而秦法群
臣侍殿上者不得持尺寸之兵諸郎中執兵皆陳
於殿下非有詔不得上方急時不及召下兵以故
荆軻逐秦王而卒惶急無以擊軻而乃以手共搏
之(搏擊也)是時侍醫夏無且以其所奉藥囊提荆軻
(提趙也𥙷曰且即于反提姪帝反史提文帝提吴太子語同此)秦王方環柱走卒
惶急不知所為左右乃曰王負劒王負劒遂拔以
擊荆軻斷其左股荆軻廢乃引其匕首以提(衍擿字本)
(註字也)擿(𥙷曰姚本無擿字史無提字二字即上揕抗並存之類索隱云擿與擲古字同持益)
(反亦提義)秦王不中中柱秦王復擊軻軻被八創軻自
知事不就倚柱而笑箕踞以罵(踞坐展两足如箕𥙷曰既斷左股何)
(云展两足)曰事所以不成者乃欲以生劫之必得約契
(復地之契)以報太子也左右既前斬荆軻秦王目眩良
久已而論功賞群臣及當坐者(罪所當坐)各有差而賜
夏無且黃金二百鎰曰無且愛我乃以藥囊提荆
軻也於是秦大怒燕益發兵詣趙詔王翦軍以伐
燕十月而拔燕蘇城(並此二十九年)燕王喜太子丹等皆
率其精兵東保於遼東秦將李信追擊燕王王急
用代王嘉計殺太子丹欲獻之秦秦復進兵攻之
五歲而卒滅燕國(秦二十七年此三十三年)而虜燕王喜秦兼
天下其後荆軻客高漸離以擊筑見秦皇帝而以
筑擊秦皇帝為燕報仇不中而死(刺客傳有彪謂太子丹不忍一)
(朝之憤輕亡其國其謀悖矣夫以二夫行劫刺於大國出於倉卒不意或幸以中而欲從容質責使)
(悉反侵地取契以歸此豈持匕首之所可持鞠武初謀似矣太子不用不能力争妾婦之明也數士)
(之死燕國之亡皆武實為之荊軻之事甚似曹劌其所不可者劌發憤於一朝而軻畜謀於積歲且)
(白衣祖送者係路其不漏露而先敗抑已幸矣軻不足道也厥後留侯亦䄂推竊發此其人豈愚哉)
(盖積志仇秦不知所不可使其不逢漢帝則亦死以為期不能一日而忘秦也豫子高漸離張留侯)
(三人者皆孝子忠臣至一之行也唯軻於此則無處焉𥙷曰胡氏謂秦皇狙詐之智虎狼之威千騎)
(萬乘之衆揮椎奮擊旣無覺者大索天下又不能得良非獨免併免力士其智略之妙固巳視吕政)
(如罝中兔何敗獲之憂鮑以三人並論愚謂三人報仇之志則同以智略言之則異胡說當矣〇朱)
(子曰軻匹夫之勇其事無足言然於此可以見秦政之無道燕丹之淺謀而天下之勢已至於此雖)
(聖賢復生亦未知其何以安之也)
凡三十一章
戰國策燕卷第九
