靖康要錄卷二
二月一日皇帝御明堂頒朔詔聶山充發運使措置
軍興粮草應江淮荆浙福建諸路軍政兵器並令措置
以聞或有差撥並聽聶山節制敢有稽違盡行軍法
二日宣撫司都統制姚平仲率步騎萬人劫金寨不克
而奔
三日李綱罷尚書右丞親征行營司种師道罷宣撫使
牛發罷親征行營使司發運使聶山添差領開封尹
依舊戶部尚書
四日金人求上母弟為質乃以駙馬都尉曺晟使其軍
晟尚榮德帝姬與上同生故遣之避金主名改晟曰實
兵部員外即臧瑀職方員外郎秦檜充割地使
五日手詔士庶伏闕上書願見李綱种師道朕深諒爾
等忠義已令綱師道傳旨撫諭若更有乘時恃衆亂行
毆打内侍令綱師道以軍法從事便令退散如後去之
人當行軍法御批李綱依舊右丞提舉京城四壁應
舊行營兵馬孟鉞上言臣近乞召用朱夢說范宗尹事
已蒙俞允天下幸甚臣更懷廹切之誠望賜采納臣聞
太常少卿李綱推孤忠自許之誠首决天下之大事蒙
陛下處以股肱之任雖愚懵無知之人亦皆鼓舞欣忭
况忠直有識之士哉今日忽聞李綱緣用兵少挫已蒙
加罪以常情論之固當如此以大事論之則臣别有愚
見夫李綱起自孤寒奮不顧身施骨鯁藥石之論當披
堅執銳之敵可謂忠孝之極人所難能也然一人之才
安能盡千萬人所長諸葛蕭管之亞匹也猶有治戎為
長竒謀為短之說然先主不以其竒謀為短而不用也
惟在人君因所長而任之耳陛下若謂李綱短於用兵
令罷行營使則已若更奪右丞之職民心定不安也非
特民心不安又恐天下知李綱緣忠正大用以微罪重
責使賢良之士畏懼而不敢言壅遏之弊自此始矣臣
竊為陛下痛惜之伏乞始終保全令依舊裁决大事專
一進退人才庶少禆陛下重光之明仍候朱夢說范宗
尹到闕亦行大用奉聖旨依奏太學生陳東等伏闕
上書臣聞任賢勿貳去讒勿疑者社稷之主也奮不顧
身死生以之者社稷之臣也妬賢嫉善妨功害能者社
稷之賊也恭惟陛下聰明英睿獨智旁燭賢邪之分宸
衷判然天下戴以為社稷之主而在廷之臣奮勇不顧
以身任天下之重者李綱是也所謂社稷之臣也其庸
&KR0861;不才妬嫉賢能動為身謀不恤國計者李邦彦白時
中張邦昌趙野王孝廸蔡懋李梲之徒是也所謂社稷
之賊也陛下斷然不疑拔綱於卿監之中不一二日任
為執政中外相慶知陛下能任賢矣斥時中而不用知
陛下能去邪矣然綱任而未專時中斥而未去復相邦
彦又相邦昌其餘又皆擢用何陛下之任賢猶未能勿
貳去邪猶未能勿疑乎又復罷李綱職事臣等驚惑莫
知所以此必邦彦擠陥盖綱起自庶官獨任大事邦彦
等嫉若仇讐恐其成功臣等聞綱比决大策用兵偶有
些小不利邦彦等遂得乘間投隙歸罪於綱然一勝一
敗兵家常勢小勝固未足以為善小挫亦豈足以為辱
况示怯示強竒謀秘計豈可遽以此傾任事之臣臣等
竊聞邦彦時中日夜勸陛下他幸兹豈為陛下計蓋時中
邦彦等初見事有警急已差除親黨旋領外任遣家屬
隨之遠去豈有身為大臣不能以一家死社稷之難其
意只欲倉卒之際各自逃遁以保妻孥自諸大臣一鼓
而唱之百官有司羣起而和之遂令京師一城閧然騷
動弗安其居至聞羣臣勸陛下他幸則中外洶洶不能
自保當時若非綱為陛下建言則乘輿播越在外宗廟
社稷已為丘墟百姓生靈已遭荼毒但聞陛下將有棄
宗廟之名何從復有天下賴陛下聰明不惑羣議斷自
聖志特從綱請中外聞之雖愚夫愚婦莫不以手加額
仰嘆聖德之盛綱之力豈曰小補之哉是宜邦彦等譛
謗忌嫉無所不至臣等竊見邦彦等事太上皇帝享高
爵厚祿為日最久坐視天下之弊未嘗發一言以圖補
報至如王黼童貫蔡攸共興北師天下皆知其不可上
皇决之羣臣維鄭居中力争此事不可輕舉而王安中
力贊王黼以遂其事邦彦非不與聞此議而略不加可
否於其間其實亦皆隂助王黼以貽今日之禍使上皇
痛自罪抑避位而去陛下新即寳位遽有變亂之虞慄
慄危懼不遑宵旰邦彦並當引已歸咎自求貶放以謝
君父而乃當此國家危急之際尚敢偃蹇自若持祿固
位坐妨賢路而復忌嫉賢能害國家大計蓋邦彦首唱
請和之議又請割地挫辱國勢今欲必遂前非以逋罪
咎幸綱小失因緣阻毁陛下若聽其言斥綱不用社稷
存亡事未可知若謂金人真願請和則既和之後何故
尚敢攻我京城縱兵四掠屠我畿内乍臣乍叛變詐百
出竊知今日困弊不可支吾聞陛下信任李綱自知計
窮力竭請和之意必更激切而邦彦等乃得藉口以沮
成謀遂致李綱罷廢罷命一傳士大夫失色兵民駭動
至於流涕相弔咸謂不日為敵擒矣則是陛下罷廢李
綱非特墮邦彦計中又墮敵計中矣聞朝廷又欲增與
驢馬等物無乃借寇兵而資盗粮乎又聞邦彦尚執前
議必欲割地與之曾不念祖宗土地得之甚艱又况河
北實朝廷之根本而三關四鎮實河朔之根本若棄三
關四鎮是棄河北若棄河北則朝廷能復都大梁乎能
更都洛陽乎且如太原一郡凡經藝祖太宗兩朝親征
僅乃得之祖宗所以必取之者蓋以此地控扼西北下
瞰長安纔數百里今若棄太原則長安重城千里日在
其睥睨中朝廷又安能往都乎此祖宗所以特重兩河
之地自真宗仁宗以来北敵蓋嘗有割地之請當時朝
廷寕屈已增幣以塞其欲至於土地一寸不肯與之聖
聖相守咸念祖宗艱難之功惜國家要害之地不忍棄
也今陛下即政之始邦彦等便欲棄祖宗境土不知待
陛下作何等主耶不知割太原中山河間十有餘郡之
後邦彦等能使金人不復敗盟否竊恐口血未乾已引
兵南向矣自太原至長安既不可都必將遷而之金陵
則是江以北非朝廷有况金陵正慮童貫蔡攸朱勔等
往生變亂雖欲遷而都焉又未可得陛下將於何地而
奠宗廟耶又况保州乃祖宗陵寝所在一旦陷於北敵
必遭暴露國祚長短所係非輕邦彦等忍棄之耶其意
不過欲紓目前之急不為國家長久之計又不過欲沮
李綱成謀以快私憤亦恐李綱成功之後自知前議之
失罪有所歸故併力沮之期於必勝想邦彦日在陛下
左右每一言及李綱用兵之事必故作驚怖之狀争為
危廹之言以恐陛下欲陛下必聽其計以害李綱自綱
遭遇不次拔擢邦彦自知必不能安身朝廷之上乃薦
引私黨以塞陛下進用李綱之路而王孝廸者又是邦
彦姻家必與羣奸力排以助邦彦而在臺諫者亦多邦
彦等黨前日邦彦請召國子監長貳相見累日乃聞祭
酒謝克家除諫臣司業孫覿除侍御史臣等在學備見
此事衆心不平豈有天子欲用耳目之官而宰相大臣
前期召見以收私恩其意安在想今臺諫之中鮮為陛
下發一言以明李綱之無辜者綱可謂孤立無助臣等
竊謂朝廷之上非特綱為孤立而邦彦等自為身謀不
以腹心事上恐陛下亦成孤立矣可勝寒心天下共知
綱於國家可以大用臣等請為陛下言其一二頃歲京
師大水自宰相大臣及百官争占舟船或結木栰為避
水計是時邦彦等皆在朝廷曾不聞一人為君父備者
又不聞有一人言及灾異者獨綱忼慨為上言之至為
奸臣譛逐數年不用前日邊報初至宰相骨肉盡皆出
獨綱妻孥未嘗遷徙陛下方此當深北頋之憂而左右
大臣無一人為陛下請行者獨綱奮然以身任之綱之
赤心可見矣陛下何忍信朋黨之計而斥正人端士乎
若以綱用兵小挫遂當廢罷則童貫剏開邊隙以貽今
日之禍近又引兵數十萬以事雲中之役幾於匹馬隻
輪無還者朝廷曾不議貫之罪何李綱小挫而加罪乎
若以金人申請和議遂欲罪綱以謝之毋乃中其反間
之術乎若因邦彦等譛謗之故廢斥之毋乃遭其愚弄
乎一進一退在綱為甚輕在朝廷為甚重今日宗廟安
危在此一舉幸陛下急反前命復綱舊職以安中外之
心毋終為異議所沮昔魏文侯令樂羊將兵攻中山當
時異議沮之至有謗書一箧及羊功成而歸文侯出其
書示之羊乃載拜稽首曰此非臣之功主君任臣之功
也唐憲宗時討蔡數不利羣臣爭請罷兵憲宗曰一勝一
敗兵家常勢若兵常勝則古今何惮用兵耶但論帥臣勇
怯兵力強弱措置何如耳渠一敗便沮成計乎於是左
右不能用其間而裴度請身督戰卒破蔡賊史臣有曰
非度破賊之難任度之難也韓愈誦憲宗之功曰凡此
蔡功惟斷乃成憲宗號中興之主正在於此惜其弗克
有終也臣等願陛下遠鑑前代已然之事坐照今日異
議之臣奮發英斷復用李綱以成大功宗社幸甚臣等
為陛下今日計莫若斥邦彦等拔綱而相之想吳敏耿
南仲必肯與李綱共事更願速降詔旨召徐處仁唐恪
等置諸左右而閫外之事盡付种師道使專之内外將
相之臣必肯悉心協力助陛下大有為於天下者矣臣
等學校諸生素與綱無半面之雅而邦彦亦昧平生所
以勸陛下進綱而退邦彦者豈有他哉蓋生靈之命與
社稷存亡在陛下用綱與不用去邦彦與不去耳天下
公論如此臣等豈敢默然陛下若以臣等之言為未足
信試御樓呼召耆老一問之呼軍兵一問之呼道路商
旅一問之試咨有官君子使言之必皆曰綱可用而邦
彦等可去也陛下用舍之際不可不慎臣等布衣之賤
論及宰相罪當萬死干冒天威不勝俯伏待罪之至
資政殿學士宇文虚中知東上閤門事王球奉使斡里
雅布軍先是正月七日何灌奏金人已到城北朝廷且
遣使人出来勞軍恐有商量於是鄭望之借工部侍郎
充奉使大金軍前計議使高世則充副使令縋城而下
見金使吳孝民云皇子郎君到趙州路上截得今上皇
帝即位赦書以手加額云既是上皇禅位無可得争却
與他講和休皇子郎君謂斡里雅布也又云如今南朝来
只似買賣也鄭望之問買賣之說如何孝民云要割大
河為界更要犒軍金帛望之云如此即非買賣却是強
取也遂引孝民入城八日孝民朝見陞殿跪奏今来議
和皇子郎君要一大臣過去李綱前曰臣請行時朝廷
已委綱御營守禦勢難輟行遂差同知樞密院事李梲
與望之往使上謂曰若金人及割地即勿許歲幣增及
三五百萬不妨論及犒軍金銀可許銀三五百萬兩又
命梲押賜金一萬兩及酒果賜斡里雅布出城時日已昏
黑有金人騎兵兩三人不知是使人射箭相及從者
一人死之餘四人亦傷夜至孳生監見斡里雅布斡里雅布
但訝國家違盟如受歸朝官及賜平州張穀殺金人之
詔(事見謀夏錄)如此三五事都不及和議梲云有皇帝賜到
金一萬兩及酒果来令吳孝民交割是夜宿孳生監蕭
三保努耶律忠張愿恭三人来云皇子郎君至中路意
便回只訝南朝不遣使人来求和望之云朝廷已遣給
事中李鄴去不知甚處逢大金人馬更不得消息三保
努云李給事知是上皇遣来皇子郎君道不知他今上
意旨如何望之云主上即位十餘日上皇南幸朝廷倉
卒未及遣使而人馬已及城下三保努云皇子郎君自
入界不見遣使来制脚不定到此間今来和議無慮不
了但南朝多失信須要一親王往大金為質北朝以人
馬到處為界今已到汴京皇子郎君只要以河為界望
之云南朝得北朝地把守不得北朝得南朝地亦恐難
守不若多增歲幣却可商量三保努云說得極是但許
多人馬到来不成教空歸去大金人馬不是南朝健兒
逐月有請受望之云若是講和朝廷須犒勞不知有多
少軍三保努云河東國相二十萬皇子郎君三十萬如
今講和便遣人去止河東軍此事朝廷不要遲疑早了
便益望之云昨日面得處若說及犒軍可許銀三五百
萬兩此數亦不易出也三保努云金人去家有六七千
里動經一二年湏是逐人得兩挺銀一挺金方得望之
云太師開得許大口又似以河為界好難商量九日敵
使韓宣徽云皇子郎君遣人去打城也望之云既是講
和何言打城韓笑云且要耀兵遂見斡里雅布笑云打城
人適已勾回矣又云講和事此自遣人去朝廷理會於
是三保努耶律忠王汭受斡里雅布書一封又一幅不封
與望之同入城不封一幅乃是所須金銀表段數目金
五百萬兩銀五千萬兩牛馬萬匹表段一百萬匹一更
後到殿門又見所進書方知要割三鎮及親王一員候
回日送到河要宰臣一員同往交割地界十日與使人
會殿門幕次奉聖旨令少宰張邦昌往軍前議事俄頃
又令中貴引皇弟康王傳宣云康王請行梲云大金恐
南朝失信故要親王送到河别無他康王正色云國家
有急死亦何避聞者悚然李鄴自磁州路上遇金人同
至城下斡里雅布令隨使人還城中及吕頥浩等數人皆
還十四日邦昌從康王出城赴軍前李鄴高世則賫和
議書送伴蕭三保努等同去二十七日宣召梲與望之
對福寧殿上曰國家無許多金銀禁中却煞有珠玉等
卿等可過去商量以此准折遂往詳議斡里雅布許之二
月一日望之同李梲賫珠玉犀角象牙出城須臾耶律
忠来相見云皇子郎君今来交割訖梲上馬入城是夜
姚平仲劫寨斡里雅布請康王及張邦昌相見帳前劄本
朝旗幟數百面及俘虜到將校數十人再三詰責邦昌
邦昌云必不是朝廷如此恐是四方勤王之師各奮忠
義自相結集故来劫寨斡里雅布云待道是賊来怎生有
許多相公瞞心只可道朝廷不知也是日朝廷遣宇文
虚中到軍前虚中鄭望之相見具道皇子郎君有再和
之意劫寨事只做朝廷不知次日王汭隨虚中入城報
聘汭云皇子郎君道劫寨不干鄭侍郎事教他入城初
种師道以三鎮不可棄城下不可戰在朝廷則堅守和
議之約候姚古来兵勢益盛同共商量軍中自遣使人
往謂三鎮國家邊面所係决不可割若割三鎮則我等
將帥用兵無已時據三鎮賦入所得增作歲幣庶幾和
好久遠如此遣使三兩轉勢須逗留半月重兵密邇彼
不敢遠去計孳生監粮草漸竭勢湏北還俟過河以騎
兵尾襲至真定中山二鎮必不肯下彼腹背受敵可以
得志大臣急於邀功以為迂闊遂用姚平仲平仲古之
養子也嘗從童貫平方臘回京師誇大殺獲魔賊之多
大臣信其說意謂以殺金人如殺魔賊故敗繼而虚中
往来和議遂定
六日手詔朕以不德獲奉宗廟即位累日大金擁兵遂
扺京城于四方賢才未暇遠有號召也永惟國家大政
事已詔三省樞密院盡遵復祖宗法而近世名臣未有
褒錄何以示朕意司馬光范仲淹可贈太師張商英可
贈太保應元祐黨籍元祐學術指揮並不施行布告天
下咸使聞知聖旨比年以来京城拘收拆毁民居甚
衆至民無所安居應苑囿宫觀有可廢以予民者三省
樞密院速條具以聞聖旨宇文虚中除資政殿大學
士簽書樞密院聖旨士庶伏闕上書本出忠義已行
撫定訪聞奸人乘時尚敢聚衆作閙或劫掠財物毆打
平人令開封府三衙只今前去巡警弹壓如遇有此等
人斬訖聞奏如弹壓無功當議黜責德安府進士張
炳太學生雷觀上書論事可嘉並與同進士出身除秘
書正字既而無闕除太學博士范致虚召赴闕許翰
除翰林學士
七日手詔童貫等妄興邊事懷奸蠧國悉皆東下前往
江浙在京如梁師成譚稹李彦已行遠竄所存百餘員
皆小官疎遠之人並不係從来被重任享厚禄者今又
自陳乞依舊制寄資恩數等一遵祖宗之典百姓無知
鼓倡率衆擅行誅戮劫奪財物震驚京闕皆不奠居已
指揮李綱并三衙分頭弹壓捕為首之人悉行軍法爾
等各歸常業毋蹈極刑倘敢結集仰徒中反告支賞錢
一千貫咨爾黎庶仰體朕意蔡懋除資政殿學士知
北京日下前去徐處仁除中書侍郎候替人到赴闕中
書舍人席益除徽猷閣待制知河中府吳开除翰林學
士日下供職聖旨近緣奸人糾唱百姓妄稱内臣謀
叛今仔細推究並無實迹顯是潜行誣執意在攘奪作
過雖已節次捕獲斬戮慮尚結集人衆恐京城遼遠未
暇遍知今廣行告諭皇弟肅王樞少宰張邦昌除太
宰著作佐郎沈晦借給事中使斡里雅布初金人請以越
王代康王為質上以越王叔父不可遣乃遣肅王及駙
馬都尉曺晟以行
八日訪聞輔郡兵馬副統制王蕃置司本在畿内今却
領兵南去㐮陽府又移文州郡稱金人圍閉京城要江
東西湖南北福建廣南陕西等路兵三十萬唐州置司
處交割即今用兵見在北方及京師戒嚴之時不委王
蕃因何南渡漢江去京城八百餘里不知蕃意所在又
蕃止絶州縣不得將錢物入京並令于置司處交割領
管衞護官属日馳百五十里故敢狂悖妄作阻兵自營
實無勤王之意奉聖旨王蕃責授海州團練副使黃州
安置所有見領兵馬令所在州軍拘收責命令吏部差
使臣前去尋覓何㮚除翰林學士許翰除御史中丞
唐重試中書舍人楊時除諫議大夫梅執禮除徽猷閣
待制知鎮江府毛友知杭州並疾速之任翁彦國依舊
發運使高衞副使方孟卿判官盧宗元陸寘並罷聶山
除發運司指揮不行
九日差宇文虚中王球再往大金軍前奉使仍就差迎
康王又差王時雍高世則館伴大金朝辭人使
十日康王歸上喜甚賜予良渥寵以太傅之命王居金
人軍中幾日姚平仲劫寨之夕恬然無所驚及歸都人
大喜争出觀之金人既得三鎮之詔及肅王為質即
不俟金帛數足遣使告辭上賜宴於軍中制曰凡賞
無常雖小臣而必錄因心則友矧介弟之敢忘疇其顯
庸錫以蕃祉涓辰之吉揚命於廷皇弟太保遂安慶源
軍節度使康王構德宇靖深風度凝遠出神明之胄閱
義理以居多依日月之光安譽處而無斁比戎騎之侵
軼致郊圻之驛騷毅然請行奮不圖已有此竒節顧烈
士而或難壓以至誠雖強敵而猶感逮退師而底績遂
擁旆以言歸是用躋帝傅之榮班分州牧之重寄申威
雙鉞進律兩藩以勵羣倫以惇至愛嗚呼原隰裒矣既
見急難之情福祿嫓之宜共安平之樂往膺光寵益介
壽康可特進太傅静江奉寧軍節度使桂州牧鄭州牧
依舊詔罷明堂頒朔布政官簽書樞密院事路允
廸與告和使借右文殿修撰宋彦通参議官借工部侍
郎滕茂實館伴金人王介儒劉思等使尼瑪哈軍是
日金人退師
十一日馮澥除徽猷閣待制兼侍講赴闕
十二日遣王球使河南大金軍前迎接肅王手詔朕
以眇躬託士民之上夙夜祗懼靡敢遑寕比者金人犯
順都城閉關踰月軍民展力捍禦實勞朕知之矣而不
逞之徒輙乘時造端相扇為變内作不靖震驚朕師謗
詈大臣毆擊内侍白晝摽掠乃敢公肆凶殘朕念嗣位
之初首遭艱難德意未孚致汝等抵冐如此朕甚悼焉
播告汝等朕自今庶事並遵用祖宗舊制裁抑内侍不
崇飾恩倖不聽任奸人不輕爵祿不濫賜予不奪爾居
以營宴遊之地不竭爾力以廣無用之費凡蠧國害民
之事一切寢罷務與汝等體息其有奸宄不悛敢復犯
法紊亂我綱紀當重置刑戮必罰無赦咨爾有衆明聽
朕言罷殿中監符寳郎聖旨樞密院在祖宗時參
用勲舊武臣朝廷修整兵備宜擇得軍心武人為簽書
同知庶幾緩急可以荷仗三衙軍政之本祖宗規模宏
遠今悉廢弛宜擇有威望邊將用之以揚厲軍旅种
師道同知樞密院事制曰朕嗣承聖謨獲紹大統適
邊堠之懈弛致郊畿之繹騷荷天之靈俾敵悔禍既遣
使而講好遂以時而退師載惟千里幅員羅屠掠之苦
四方遐遠多調發之勤兵屯嬰守扞之勞編戶傷括輸
之急朕每念此惻然痛心不能保民乃使重困永思厥
咎在予一人是用䟽曠蕩之恩沛汪濊之澤嘉與海内
底於丕平可大赦天下於戲三事大夫羣后庶尹國勢
委靡而不振宜思所以捄治之方黎元愁嘆而無聊宜
思所以撫綏之術保盟固圍節用廣儲庶幾協心共圖
康乂太宰李邦彦奏乞致仕手詔李邦彦任政府累
年屢形憂國愛民之誼以至慎惜名器抑裁冗濫獻納
非一朕在東宫時熟聞嘉譽策立之際備罄忠誠金人
犯闕其所建明惟知利社稷撫軍民為急朕一一施行
衆志未能遍喻乃作弗靖鼔倡流言又與前日異意元
惡之人忽生怨憤實駭予聽已依所乞宫祠播告中外
咸信勿疑
十三日尚書右丞李綱知樞密院事聖旨宰執兼神
霄玉清萬壽宫使副並罷陕西漕臣吳興祖京西劉
民瞻淮南龔端兩浙李弼孺江東曾注並罷
十四日賜簽書樞密院事耿南仲第一區尋詔取祖宗
舊法所降指揮更不施行當自政府始制曰大臣事
道必嚴去就之規明主佑賢務全體貌之志眷時元輔
久執化鈞方引疾以辭榮用䟽恩而渙號起復特進太
宰兼門下侍郎李邦彦毓德偉大秉心曠夷以高文掞
藻於禁林以偉望奮庸於政路遂參夢卜進任台衡丕
叙羣才以大明於國是力裁衆弊曾不顧於身謀迨予
纉紹之初載嘉翊戴之職登之冡宰倚以遠猷方四郊
多壘之虞惟一日萬幾之曠雖稍間於綏定念正賴於
敉寧忽覽奏封力祈謝事諭言屢遣章却復来惟陳義
之甚高遂貪賢而莫獲加班崇於秘殿行使組於殊庭
併衍戶租是昭眷禮於戲進而許國既朕心朕德之咸
知退不忘君尚嘉謀嘉猷之入告往安素履用體至懷
可特授觀文殿大學士太一宫使依前起復特進制
曰朕祗膺聖訓獲紹丕基遵制揚功仰憲祖宗之舊圖
事揆策旁咨弼亮之賢爰得異才俾登宰路告爾朝列
咸聽朕言中大夫知樞密院事吳敏氣和而志剛才通
而識䆳潜心自得學造古人之微秉義不回德全仁者
之勇蚤儀禁槖遂贊武機非堯舜不陳安社稷為悅定
禁中之策實靖我家運堂上之竒遂固吾圉逮鈞衡之
虚次訂公議以咸歸是用升次輔之聫兼以列西臺之
侍陪敦多邑躐進文階併錫寵光用昭眷禮嗚呼慨觀
今日浩若涉川考政刑則本末失倫語財用則上下交
困易於出令而宣布者多還輕於用人而欺誕者得肆
靡仗節以徇義咸僥利以成風國勢頽靡而不張軍律
汰玩而無紀非至公無以懷黨與非持重無以鎮奸萌
卿其畢議而力行朕且虚已而傾竚往欽成命以究永
圖可特授銀青光祿大夫少宰兼中書侍郎簽書樞密
院事耿南仲除尚書右丞同知樞密院事李梲除尚書
右丞李綱言伏奉聖恩除知樞密院事聞命不知所
措竊以鴻樞之長專統兵機宜得魁竒英偉之人以居
其任臣本書生進由庠序雖常以忠義自許妄意事功
而性剛才拙動輙多忤初荷上皇識拔執筆螭拗日侍
清光屬大水暴至士庶奔走争具舟栰無敢言其所以
然者臣謂此非小變上䟽指陳冀得直前論奏當路排
擠流落七載上皇憐而收之使貳奉常永惟大度之私
方圖國士之報去冬因邊吏弛備金人入據全燕肆其
烈焰来犯王略太上皇帝厭萬幾之煩欲授聖子意未
有發臣與少宰吳敏協建大策贊成内禅歲首上皇南
幸淮浙廷臣亦有勸陛下為避兵之計者臣躬述利害
回鑾輿之行為固守之策陛下不以臣卑鄙驟加擢用
自庶僚不五日而預大政仍委以親征行營使事臣感
陛下不世殊遇願殚犬馬之力受任以来夙夜憂勤深
恐勲績不效以負陛下知人之明故簡閱將校率勵士
卒躬冒矢石登城以禦敵晝夜巡警戢奸以安衆間道
移檄河北諸鎮豫為隄防忘食不寢修戰具嚴守備以
俟援師既集欲因利乘便連營逼敵使之進不敢攻退
無所掠勢窮食盡渡河而遁擊其半濟勝可萬全計慮
已定而姚平仲引衆遽出幾敗大事然平仲受節制於
宣撫不關白於行營二月一日夜半平仲之出种師道
猶不知之在微臣實無所預是夜四鼓陛下聞其交鋒
詔臣應接頃刻之間使者三至臣適感寒伏枕力疾承
命出景陽門至班荆館親督將士列布要衝分遣軍馬
解范瓊王師古等圍親以中軍捍拒敵馬射殺金人甚
衆是夜臣陳兵扞禦宿城下明晨復列陣與敵相望臣
所統兵馬士氣百倍欲戰然臣其晩来對不可已而賜
罷恐懼自省莫測其原仰賴陛下至仁至聖灼見愚欵
實無他腸特賜宸翰許之保全慮其空乏加錫兼金未
逾三宿亟垂召見俾還舊物益付京城四壁守禦之事
諭以怨仇讒謗欲持平仲之罪中傷微臣伏惟陛下天
地父母覆載生成之恩不可為量瞻謝之際感淚交集
德隆命輕捐軀曷避惟是都城細民因間殺掠内侍理
資弹壓臣躬稟睿旨即取其最不逞者斬數十人梟首
通衢以靖羣衆重沐聖恩令臣知樞密院竊惟和議既
成金人擁重貲邀名鎮不戰而得所欲臣誠私心痛之
既乖臣本志兼總兵政豈其所宜且祖宗舊法兵符出
於密院而不得統其衆兵衆隸于三衙而不得專其制
今臣既統行營之兵又制樞廷之令攷於舊法未見其
可臣竊謂金人初退四方勤王之師未有所屬中都畿
邑團結保甲之兵未有所處須于旬日之間犒賞條具
以勤王之師盡付制置使姚平仲种師道以團結保甲
還州縣使各安其業内外人心既已敉寧臣當抗章自
陳請避賢路以遠讒謗全陛下始終之恩此心素定有
如皦日今雖未敢亟去而巍冠樞廷非所宜據固當懇
辭得請而後已所有告命未敢祗受奉御寳批降詔不
允日下供職知樞密院事李綱奏諸路勤王之師民
兵等官並與轉一官其民兵到本處合優與犒設從之
十五日監察御史胡舜陟奏臣竊以御史耳目之官以
言事為職故監察御史自唐以至本朝皆論政事擊官
邪與殿中侍御史同元豐紹聖悉著甲令至崇寧間大
臣營私欲其便已遂變祖宗成憲使人君無兼聽之明
而南臺御史始有不言事者名存實亡害治尤甚今多
事之時以開言路為急方陛下隆寬廣問猶下采於芻
蕘况臣等軰忝備臺屬使望清光效愚忠仰禆聖政萬
一不勝幸甚伏望睿旨本臺令增入監察御史言事之
文以復祖宗之制奉聖旨依祖宗法新除少宰吳敏
奏臣伏見二月五日士庶伏闕乞復用李綱仍且留种
師道宣撫聚衆既多遂聲言欲毆擊宰執至撾碎登聞
鼓擅殺内侍十數人賴陛下聖明即刻撫定臣待罪樞
府不能弹壓以靖國又致使軍民因忠義之心成變亂
之禍臣罪甚大不敢逃刑重念艱難乏使之時未敢自
拘司敗臣即時宣奉睿旨令李綱种師道三衙開封以
軍法弹壓今首尾數日元惡就誅從黨黥配罔有佚罰
朝廷刑威稍伸於國人矣李邦彦累乞致仕陛下已降
旨從所請抑臣有區區之見願為陛下陳之昔高歡在
魏見衞士聚黨焚領軍張彛宅朝廷畏其亂不敢治退
遂散家財結死士卒成伯業由此觀之國家不能修政
刑者奸䧺窺伺之資也古語有之曰投鼠忌器况天子
之相乎李邦彦輔佐上皇自前歲以来罷易宰相更革
政事以定山東河北之寇皆邦彦之力頃受命上皇援
立聖明倉卒之際上皇付託以腹心勤勞實多又建遣
李鄴軰使金人軍中終賴其力但邦彦為人畏慎太過
緩於事機而國人不堪圍閉之苦取金帛質親王之辱
至罷李綱示不復用兵則國人不勝其憤遂有此變邦
彦之始末如此異時奸惡如王黼未嘗得此於國人而
邦彦遭此豈非不幸乎臣願陛下下臣章曉諭國人因
使四方知前日為亂之黨已就誅責而邦彦之為人稍
自白於天下然後加恩禮起邦彦惟陛下聖斷奉聖旨
布告中外咸使聞之國子司業黃哲等奏以太學諸
生伏闕上書致令兵民作閙見今待罪奉聖旨朝廷方
開言路通逹下情士人伏闕上書乃是忠義所激學官
何為自疑乃爾待罪可速安職仍暁諭諸生
十六日聖旨内侍特旨令轉出或致仕者並與換官已
轉出者改正仍今後内侍並轉至武功大夫止餘令條
具聞奏
十七日探報金人渡河北去臣僚上言審取舍以辨
是非行賞罰以明好惡明主之先務也竊見蔡京于元
符建中之際包藏既深罪惡未顯有識之士雖知其必
亂天下而嗜進躁妄之徒方且倚以為宗主故右司員
外郎陳瓘嘗為諫官獨能推測其用心而披抉其奸狀
於未著之前詳言極論明若蓍龜至於今日無一不效
故京尤忌畏之此一時言事官得禍最酷諸人既得自
便而瓘獨再貶指定居住州郡流離羈窮終以廢死忠
義之士至今悲之語及瓘者未嘗不為之流涕伏望聖
明優加追贈及官其子孫以為忠義之勸奉聖旨故承
議郎陳瓘贈右諫議大夫仍與一子恩澤制以同知
樞密院事京畿宣撫使种師道為檢校少傅鎮洮軍節
度充中太一宫使少宰吳敏等表以四月十三日為
乾龍節詔所請宜允澤州奏大金國相尼瑪哈兵次
高平縣初尼瑪哈既破忻代觀察使折可求以麟府兵
承宣使劉光世以鄜延兵援河東皆為所敗遂圍太原
攻之月餘不能下而平陽府義軍叛義軍皆童貫張孝
純所招雲中人也分布河上諸郡平日養贍蓄積為之
一空及金人入犯孝純以義軍五萬人守石嶺關先叛
從金人至是諸郡往往殺戮或逐出之而在平陽者破
城叛去攻陷威勝軍遂引金人入南北關陷隆德府遂
攻高平朝廷震懼恐其復渡河而南命統制官郝懷將
兵二萬屯河陽扼太行琅車之險以种師道為河東河
北宣撫使駐滑州以姚古為制置使總兵援太原以种
師中為制置副使總兵援中山河間諸郡
十八日聖旨李邦彦受命上皇輔翊朕躬應恩數等並
依白時中例施行少宰吳敏辭所遷官奉聖旨可通
議大夫就職
十九日聖旨催督王球過河前去大金軍前迎請肅王
以初約至河即回故也聖旨可選用老成忠厚之人
為太學官訓教諸生使自知恥自好學庶不倡導紊亂
朝政詔以右諫議大夫楊時兼國子祭酒初种師道為
宣撫使李綱為親征行營使姚平仲謀劫寨數日行路
皆知之敵先為備二月一日出師以為功在頃刻矣御
營使司屬官方會封丘門草露布忽馳報失利上震驚
於是罷綱解其職俾待命浴室院師道亦罷宣撫以右
丞蔡懋代之復議講和命守城卒戢弓弛砲無得輒傷
金人初五日太學生陳東率數百人伏宣德門下上書
乞留師道與綱已而集軍民數萬人相謂曰非見李右
丞种宣撫復用毋得歸會百官退朝自東華門出至闕
前衆指宰相李邦彦數其罪嫚罵直前欲毆之邦彦疾
驅以免領開封府事聶山舉鞭揖東等曰諸公為此可
謂忠義矣邏者以聞上命閤門索所上書頃之中人傳
旨諸生所上書朕已親覽備悉忠義當便施行其中有
欲散者衆鬨然曰安知非偽耶須見李右丞种宣撫復
用而還於是知樞密院吳敏傳宣曰李綱用兵失利不
得已罷之使金人稍退即令復職猶不退時日已旰矣
百姓乃轝登聞鼔置東華門外撾而壊之山呼動地樞
密耿南仲至諸生曰先生前日為天子傳宣言無不行
今軍民之意堅欲復用李右丞种宣撫幸先生言之南
仲曰當便求對以諸生之意奏上衆慮南仲詐擁其馬
不得歸南仲亦徑入朝繼而開封尹王時雍来謂諸生
曰脅天子可乎胡不退諸生應之曰以忠義脅天子不
愈於以奸侫脅之乎復欲前毆之時雍逸去殿帥王宗
濋謂上曰事已爾亡可奈何當黽勉從之不然且生變
遂遣南仲呼於衆曰已得旨宣李綱矣百姓數千人詣
浴室院迎之帝益恐於是相繼而宣者絡繹不絶内侍
朱拱之先得旨宣綱未到而後發之使先至衆取拱之
臠而磔之即矯制曰殺内臣者無罪又取十餘軰殺之
皆裂其體碎其骨取其肝腸揭之竿首號於衆曰此逆
賊也綱既對即詣行營司而師道亦歸其宅士庶知其
復用也遂散是晩天子下詔曰士庶伏闕上書願見李
綱种師道朕已親覽深諒爾等忠義已令綱師道傳宣
撫諭若更乘時恃衆亂行毆打令綱師道以軍法從事
是夜復聚衆殺内侍而毁其家者數十人明日詔再下
猶不止初七日李梲蔡懋言於上曰太學生率衆伏闕
意在生變不可不治上不之罪也司業黃哲黃唐傳以
不能約束諸生待罪詔答以速安爾職先是諸生聞朝
廷欲治其罪不告而去者大半學官以不告而出用學
規屏之諸生復閧然乞同屏乃亟命楊時兼祭酒召
諸生慰勞之越兩日復令聶山傳旨撫諭焉先是聶山
奏上曰臣前日聞蔡懋李梲諭與太學長貳令屏出伏
闕上書陳東等諸學生聞之莫不憤然一學盡欲拂袖
出學今日又聞梲呼王時雍令根治諸生并伏闕百姓
欲置於法臣聞不勝惶駭仰惟陛下以睿知之資撫臨
萬邦士民以積年不舒之怨憤乘隙相聚殺傷内侍指
罵奸黨盖恃陛下仁聖又能與百姓雪其怨氣而蔡懋
李梲王時雍之徒恨其罵已而李綱驟欲鋤其根株又
梲宣言為前日伏闕之士其間有李綱親舊欲盡行誅
戮臣恐大失士心歸怨陛下也此士民思亂恐無已時
兼士民上書不約而從者千萬人其言皆平時公論乃
陛下所欲急聞而奸臣之所甚惡也豈可不稟上旨敢
令開封府快其私忿臣願陛下作訪聞行下速賜止絶
庶幾忠義之士不死於奸臣之手而忠言讜論日聞於
九重實宗廟社稷之幸胡安國除太常少卿馮澥除
左諫議大夫臣僚上言伏見近差承議郎劉棐起復
知鄧州宣教郎劉㮤起復陕西運判者臣竊惟國朝以
来凡在職以憂去位之人自非事勢去就係天下重輕
邊臣用舍係生靈休戚者未嘗奪情釋服俾越禮制號
稱從權者也比年以来風俗偷薄仕流奔競交權要以
幸取進為人子者無復鞠育劬勞之念至有母死在草
未暇治喪治飭竿牘急遣走卒以圖起復如福建提刑
俞向者在任丁憂夤緣得請候葬畢日許令起復乃更
不復挈喪歸鄉即就任所便營葬地掩其所親如濟州
通判毛孝立者孝行凋零以至於此聞者鄙之今陛下
新即位德教所加將躋天下於純孝之域如起復之例
詎可因而不革况劉棐劉案鄧州陕右並不係邊廷急
切特令寢罷聽其終喪特與除擢庶幾自今以往卧苫
枕塊之人無復弹冠結綬之典不勝幸甚奉聖旨依奏
應州縣官如有似此之人令吏部條具申尚書省
二十日聖旨應文武臣僚曾係朱勔等舉辟及曾受財
物妄相求托展轉舉辟者並仰所屬告首限一季如不
肯說根究罥罣者並追官勒停仍許人告賞錢二千貫
二十三日臣僚上言金人侵犯河北梁方平何灌各統
精兵控扼河津方平敗衂棄河不守灌望風而遁遂致
敵國馮陵畿甸當行軍法其罪維均今灌以重傷死於
牖下而方平未正典刑無所畏惮國威不振士論惜之
陛下方欲法藝祖以武功定禍亂統御將帥使有罪者
必誅當自方平始奉聖旨依軍法戮於都市聖旨金
人侵擾京畿致良民横被殺傷士卒殞身行陣除内中
已開建道場追薦朕食素膳親詣行香并令在京宫觀
僧道各設齋醮懴會仍遣使分就四郊嚴潔致祭
二十五日范致虚差知京兆府任諒差知延安府盧法
原除徽猷閣直學士差知成都府陳邦光差知潭州葉
夢得差知潁昌府陸藻差知應天府范致虚赴闕陳邦
光引對指揮更不施行張叔夜差知東平府觀文殿大
學士白時中差知壽春府資政殿學士王孝迪差知廬
州給事中王雲侍衛親軍馬軍都指揮使曹曚使斡喇
布軍太一宫使种師道除河南河東路宣撫使保靖軍
節度使姚古為制置使某軍承宣使种師中為制置副
使領兵赴趙州
二十六日侍御史孫覿等言伏見金人深入三輔震擾
陛下總攬之初坐席未煖分遣使臣捐棄金幣以為和
戎之計中外之憤痛心疾首以為構怨連禍之人未即
誅殛無以謝天下臣等謹按太師蔡京四任宰相前後
二十年挟繼志述事之名建蠧國害民之政而祖宗法
度變移幾盡托豐亨豫大之說倡為窮奢極侈之風而
公私積蓄掃蕩無餘立御筆之限以隂壊封駁之法置
曲學之科以杜塞諫諍之路汲引羣小充滿要途禁錮
忠良悉為朋黨交通&KR0591;御竊弄威柄鬻賣官爵貨賂公
行盜用庫金奸贓狼藉閨門混濁父子詬争厮役官為
横行媵妾封至大國欺君罔上挟數任情書傳所記老
奸巨惡未有如京比者太上皇屢因人言灼見奸狀凡
四罷免而近幸小人相與唇齒恐失所憑依營護擁蔽
既去復用而京偃然自如羽翼已成根株盤互不可動
搖凶熖益肆覆出為惡倡導邊隙挑發兵端連起大獄
報復睚眦怨氣充塞上干隂陽水旱連年赤地千里盜
賊滿野白骨如山人心擕離上下觧體於是敵人乘間
鼓行而南如入無人之境矣陛下赫然奮朝綱貶斥用
事者王黼等大正典刑如京之惡豈可獨貸况京在政
和中首建平燕之議招納燕人李良嗣以為謀主又欲
以妖人王仔息服錦袍鐡幘為大將計議已定會仔息
抵罪伏誅而大臣固争請待他日之釁王黼當國循襲
初議與京子攸决意成之京之悮國固不容誅而構造
邊患父子相為終始與黼均為罪首公議藉藉不平未
可以但已矣且京被遇三朝父子祖孫為三公者二人
親執政者三人登禁從者亡慮十數名園甲第僣擬宫
省袍帶之寵下逮童稚犬吠非主尚懷糟糠之恩頋京
所蒙何以論報不圖邊遽上聞而京盡室數百軰治舟
楫挟輕賫一夕遁去君父惸然坐圍城中無一人有同
患難之意掉尾不頋曾犬豕之不如原其用心如此使
京尚在相位安知其不開關賣國如馮道軰乎宰相非
其人果為天下害遂使中國空虚敵人侵侮無所不至
而京又善為奸害嫁怨飾非獨使上皇負謗於天下衆
論不容尤在於此伏望陛下睿斷勅使追還早賜竄殛
稍正京父子悞國滔天之罪以慰宗廟社稷之靈一洗
上皇晻昧之謗少舒四海生民忿懣戚戚不平之氣不
勝幸甚取進止孫覿等又言竊惟幽薊之役用事大
臣敗累朝不渝之盟構三邊無窮之禍以成朝廷今日
之大患故中外之論咸謂蔡京子攸王黼童貫均犯大
惡當正典刑以謝天下而投荒之罰獨加於黼此羣心
所以未厭而臣亦不得而已也臣近者嘗聞言事之臣
具疏渠魁蔡京之罪乞賜竄殛今不復重陳仰瀆睿聽
敢以貫攸之罪試舉其略為陛下言之貫出自閹尹喜
為禍亂攸憑藉世祿濟以奸回平日懷諼迷國壊法亂
常竊弄權柄擅作威福固已不勝誅矣方王師之北伐
也貫為宣撫使攸實副之提數十萬之師挫於殘破之
敵淹留彌年卒買空城乃以恢定故疆冒受非常之寵
貫以太師封兩國公攸遂入總樞廷矣此貫攸之罪同
也蕭后納欵北使韓昉見貫攸於軍中卑詞祈哀願捐
歲幣以復舊好此安危之機也乃叱昉使去昉大呼於
廷告以必敗今數州之地悉非我有而國計民力從而匱
竭矣此又貫攸之罪同也當蔡京專政貫則興結邊隙
首引趙良嗣用之本朝迨乎金人結好攸則招納叛亡
反覆賣國構怨結禍使敵人因以藉口此又貫攸之罪
同也前年秋貫以重兵屯太原欲收雲中之地卒無尺
寸之功反以剪除寇攘枉道河朔而歸又慮衆人之議
已也公肆誕謾凡第賞者千百人貫遂封廣陽郡王而
攸亦進太保封燕國公此又貫攸之罪同也去年冬貫
復出太原金人犯塞貫實縱之攸見邊報警急貫則遁
逃以還謾不經意玩兵縱敵一至於此此又貫攸之罪
同也迨陛下踐阼之初敵人長驅震驚都邑貫攸一旦
擕持金帛舳臚相銜盡室遠去使聖主獨處圍城中曾
無同國休戚之意此又貫攸之罪同也臣願陛下奮揚
威斷察其悞國罔上之罪天下之所共棄早正典刑以
為萬世賊臣之戒孫覿等又言臣等伏見比歲以来閹
人用事竊弄國柄典掌機密挑發兵端構成邊患於是
金人以數萬騎直抵京闕宗社之危殆若綴旒陛下赫
然竄斥大臣王黼等以謝天下而衆議不厭以為首難
之人實始童貫臣等按貫之罪雖擢髮不足以贖之而
誤國之大者尚可數也貫自陕西用兵前後二十年專
以欺君罔上為術虚立城寨妄奏邊捷以為已功汲引
羣小易置將吏以植私黨交通問遺鬻賣官爵超躐除
授紊亂常制有自選調不由薦舉而輙改京官有自行
伍不用資格而遽升防團者有放廢田里不應甄叙而
擢登侍從者奸贓小人争相慕悦侵漁百姓盗取官錢
苞苴公行門戶如市金帛寳玉充積如山私家所藏多
於府庫此貫之罪一也戰士之徒冒犯矢石傷者有金
帛之賜死者有褒贈之恩自貫用事一切廢革戰傷之
士秋毫無所得而歿者又誣以逃亡之罪乾沒軍賞悉
充私藏比至師還庖人廐卒守舍掃除之隸冒功奏賞
有馴致節鉞者貫之罪二也貫又擇取陕西勁卒刺為
親兵號曰勝捷方征伐之際他兵躬行陣之勞班師之
後親兵冒無功之賞貫之罪三也自貫為將帥每出内
帑金帛以濟軍須奄為已有而嚴立軍期取償於州縣
頭會箕斂民不堪命貪贓不法凶焰勃然臺諫之臣一
言議已中以危法使天下之人不敢言而敢怒貫之罪
四也方臘作亂攻陷城邑東南大震貫將兵討之御衆
無法縱為貪暴悉斬良民以效首級于是民死於天兵
者十有五六貫之罪五也貫在政和中納燕人趙良嗣
以為謀主始建平燕之議經營十年中國空虚招納叛
亡充斥州縣卒致生靈塗炭貫之罪六也且貫以刑餘
之人身為三公職在樞省攘貪不已遂至王爵在昔勲
德所不敢居本朝故事亦未嘗有而凶愎桀驁長惡不
悛怙權擅命拜免大臣氣焰煽赫威震天下産怨召亂
浸成國難陛下親政之始大明誅賞以勸四方如貫具
此六罪何所逃於覆載之間伏望正滔天之罪以為亂
臣賊子之戒天下幸甚奉聖旨太師魯國公致仕蔡京
責授中奉大夫守秘書監分司南京致仕河南府居住
太師廣陽郡王童貫責授左衞上將軍追廣陽郡王徐
豫國公致仕池州居住太保領樞密院蔡攸降授大中
大夫提舉亳州明道宫任便居住制曰九變而賞罰可
言必待是非之審四罪而天下咸服盖繇黜陟之公邦
有常刑朕何敢已蔡京親逢聖世被遇三朝四任宰衡
始終二紀迹其行事殊咈師瞻假繼志述事之名為蠧
國害民之政託豐亨豫大之說肆窮奢極侈之風祖宗
典章變更幾盡公私儲積掃蕩無餘引邪佞于要途陷
忠良於黨籍園第僣踰於宫省子孫皆列於禁嚴交通
&KR0591;御而奸弊縱横漁奪下民而忿氣充塞毒既流於中
國禍終嫁於上皇况在政和實倡平燕之議既聞邊遽
卒先聚族以逃雖汝計之甚安頋國家而何賴士庶伏
闕臺諫交章公論既喧顧法不可朕尚念弼諧之舊特
優終始之恩俾長蘭臺往分留務曲全體貌仍許退休
勉服寬恩毋忘循省可責授前件制曰任隆將相功必
在于去邪位極公王義莫先於體國倘辜大用宜置嚴
科童貫夙侍宫闈亟膺重任付以兵柄時為信臣護諸
將垂二十年論戰功無尺寸效惟事誕謾之術實乖撫
御之宜紀律不嚴賞罰失當盡壊軍戎之政令肆紊朝
廷之紀綱家室奄有其金繒軍須取償于州縣將士為
之解體吏民無不興嗟頃敗累朝不渝之盟首構三邊
無窮之禍號復故地實守空城再為太原之行又唱雲
中之議師徒暴露讟怨並興馴致敵人輕視中國遂震
驚于都邑軫危懼于夙宵生此厲階誰執其咎議者皆
不汝置朕心安得而私猶念股肱曲全體貌姑奪廣陽
之封爵尚予環尹之崇階俾即退休保其終始體於寬
典毋怠欽承可特授前件制曰位居台輔必資補衮之
功職領樞廷尤賴折衝之略儻乖成績宜觧政機蔡攸
擢自貴游初無學術早被聖神之眷亟登廊廟之隆不
思直道以事君乃復邀功而誤國頃將虎旅同撫燕彊
殊乏遠謀大開邊釁既不能保盟於舊好又不能制勝
於萬全遂以重兵挫於殘敵至傾國幣僅得空城納叛
亡以啟戎心肆欺誕而忘國事逮金人之深入問邊備
則茫然勿為守禦之圖惟事遁逃之計構怨連禍逞其
一已之私疾首痛心生此厲階之梗議者皆不汝置朕
恩安得而私尚屈典刑曲全體貌其觧本兵之柄仍鐫
論道之官畀四品之文階領真祠於善地體予寬典毋
怠欽承可責授前件御史中丞許翰言伏見保和殿
大學士孟昌齡延康殿學士孟揚龍圖直學士孟揆父
子相繼領水衡職二十年過惡山積妄談隄防之功多
張梢椿之數窮竭民力聚斂金錢藉以為資結交權要
内侍王仍為心腹奥主超取名位不知紀極察其才識
僅齒奴隸而父視政府子冠從班殃民辱國孰不憤惋
夫河橋歲一造舟京西之民猶惮其役而昌齡首建三
山之策回大河之勢頓取百年浮橋之費僅為數歲行
路之觀漂沒生靈無慮萬計近輔郡縣蕭然殘破所辟
官吏計金叙績遷官進秩自為朝廷富商大賈争注名
牒身不在公遙分爵賞每一興役無數濫賞省部御史
莫得鈎考陛下方將澄清朝著不先誅竄昌齡父子無
以昭示天下伏望籍其奸贓以正典刑奉聖旨孟昌齡
孟揚孟揆並落職昌齡與在外宫觀放謝辭孟揚依舊
權領都水監孟揆候措置橋船了日取旨既而許翰復
言昌齡等父子世濟其奸根據朝廷事連宫禁盗大河
之調度以副私藏浚民生之脂膏以易官爵為國結怨
俾天降殃今幸暴其惡釋勿深誅尚使領職則是既得
盜蹠辱以蒲鞭而還之東陵也何足以懲之昌齡為銀
青光禄大夫揚與揆亦皆光禄大夫秩在翰林承旨學
士之上雖云禠職猶不褫也陛下亦何愛於羣醜而
不施行之奉聖旨孟昌齡與中奉大夫孟揚孟揆與中
奉大夫餘官並追奪御史中丞許翰奏言伏見王師
既行廟算未定此疑事也古今盖未有以疑事成功者
故朝廷之意惑則將帥之心不一將帥之志分則士卒
之氣不銳斷而必行鬼神避之此精誠之力也陛下欲
斷今日之議當究為和為戰卒當如何而已矣其中小
小利鈍非大計之所係也昔漢高帝蜀先主皆號聰明
神武為一代之英雄考其用兵敗北無數然其志氣挫
而愈勵抑而更揚者大計已定於中斯其所以為英雄
者也陛下决和議則臣欲陛下取太史公史記虞卿傳
覽其反覆此往古之鑑也方今若失三鎮二十州之地
則天下之勢已斷西北無河東則陕不可守無河朔則
汴不可都計不過謀渡江南臣考永嘉渡江能為東晉
者乃王導謝安英賢相繼扶危救傾僅能立國而中原
丘墟遂陷外國使世無王導謝安之才或有而不見施
用則東晉割據猶恐未易為也借使能為東晉宗廟可
復立也社稷可復建也若盜陵寝取一抔土則將若之
何言而至此可為流涕陛下永念方来之艱則今日雖
復騷動天下猶不得已何者擇禍莫若輕也或者以為
太祖即位未有江南晉蜀而卒能混一區宇臣以為不
侔矣太祖生長兵間非若陛下繼體守文建隆將士百
戰精銳非若方今將不素飬兵不素練也敵在掌握縱
而不取使益張大若之何以太祖為言故凡守和議者
以國與人者也陛下欲决戰則臣之所陳可戰者五已
具前奏矣今使敵不釋憾則渡河之師當戰戰則必有
漕運之役有應援之兵有拒據之要皆當素治不計小
節但責成功而後將帥志一士卒氣奮三鎮之守有死
無二若我將以疑遣師以苟行則精銳已亡何以取勝
凡今為和議者苟取目前之無事則又未可必也臣聞
西北之民人人相語曰吾屬若陷異域則必南向作賊
死且為中原鬼使三鎮之衆發憤怨懟人為寇攘非小
變也故姑息目前亦未易得况又方来之患亦未知税
駕歟自古用兵必有異議成王之時周公東征民獻有
十夫予翼而已其他罔不反曰艱大晉武與杜預議取
江南大臣賈充等皆力争之獨一張華贊定大計唐憲
宗用武元衡裴度謀討淮西盜殺宰相朝廷震恐請罷
裴度以安諸鎮憲宗大怒討蔡益急唐之威令自是復
振周世宗初即位北漢引契丹入寇河東世宗自將禦
之宰相馮道固争不得周之功烈自是遂興書曰惟克
果斷乃罔後艱陛下所以疑者度衆人必以姚平仲前
日之敗自持其說臣近問种師道平仲所以不利者師
道為臣言刦寨之法不用大兵當少擾之使自蹂籍而
後可乘又地勢横入河中渡兵橋隘此利誘使出戰不
利以兵入寇也臣以是知師道有謀故前日之敗失在
不用老將而用驍勇不恃謀將而恃詞說非兵不可用
也昔石晉開運之變契丹始入敗不窮追近冬復大来
遂陷都城國朝景德契丹入寇澶淵之役亦不窮追而
與和親夫開運景德驅逐之策同而成敗之效異者何
也開運之時中國方弱而示之以畏故復来景德之間
中國正強而受之以和故遂定今議者不鑒開運縱敵
之患而欲為景德之寬大則可謂不知時矣陛下何不
試使議割地者身任數年敵不復入則臣知議者必將
難之夫為國不保數年而欲定萬世之策必不然矣乞
下臣章使有定議取進止三省密院同奉御筆安危之
事甚大三省密院議定取長策付諸將
二十七日鄭望之罷戶部侍郎依前提舉亳州明道宫
二十九日監察御史胡舜陟言伏見朝廷於此擾攘之
際不吝恩寵以勸有功用十餘大臣悉擢以不次如路
允迪已為八座矣緩急備用豈敢辭難而猶以樞密寵
其行李鄴鄭望之軰皆由下位躐躋法從沈晦奉使官
其白身爵賞可謂至厚矣然今日威令未振舊習猶存
士多自謀莫肯為用人皆玩法莫知可畏蓋由刑罰廢
也如兵興以王蕃為京畿輔郡兵馬制置使而蕃乃逃
唐鄧間矯令竊權以召四方之兵使金榖不得至京師
人臣之罪莫大於此今止於安置黃州而已宇文虚中
王雲為童貫參謀實啟邊患及聞寇至輒先遁歸既不
即加罪且以虚中為資政殿大學士京畿宣諭使而虚
中不肯就職逃宿亳間此於律當誅也今乃處樞府蒙
重任雲募兵京城已逃香山今猶列從班略不知恥以
至擅離職任者自侍從至寺監數十人無奉公守職之
義而有幸災捐君之惡至今未聞竄黜且如蕃等不誅
離任者不竄萬一復有緩急而人習知其然又豈有一
士之可用一官之守節者哉欲望檢會前後臣僚所論
宇文虛中王雲王蕃罪狀及御史臺奏勘擅離職任姓名
即賜施行天下幸甚聖旨工部郎官趙考功葉宏中
主客杜從古刑部柯𤾉比部胡邃並與外任差遣唐仲
除秘閣修撰與郡李梲舉南京鴻慶宫鄭望之李鄴李
邦獻白彦暉蔡脩蔡術蔡行蔡鞗蔡䘘蔡仍蔡衕蔡衎
等並與外任宫觀聖旨祖宗政事内太宗時三司上
言通事舍人焦守節監𣙜場院課利增羨當推賞典太
宗曰一通事舍人遷官當為閤門副使若以財利羨餘
而進此職則守邊宣力之臣曷以為勸遂薄其賞祖宗
慎惜武爵筦庫有功之吏尚不肯以閤門副使與之所
以為邊臣之勸者甚厚朝廷近来輕用爵賞自蔡京童
貫敗壊祖宗舊制故干求之人援以為例其源泛濫遂
不可塞今臣僚之家給使之人及諸官司人吏有為正
使横行遙郡者不可勝計童僕皂隸享高爵厚祿有邊
鄙用命之人終身不能得者武夫聞之莫不動心觧體
應臣僚及后妃戚里之家使臣及官司局務人吏其官
並不得過秉義郎令三省樞密院下吏部取索限五日
供具以見今官職高下分為四等換授從義秉義為一
等忠訓忠翊為一等成忠保義為一等承節承信為一
等雖别因功賞轉授而元係給使人吏者並依此施行
臣僚上言契勘遙郡正任恩數班著相去甚遠凡自
遙郡遷正任者自合從刺史次第轉行今有自遙郡與
落階官而授正任者便直超轉本等正官雖承宣使亦
便轉行是皆奸巧希進務欲躐取欲乞今後遙郡承宣
使若有功勞應除正任者並只除正任刺史庶幾員選
不至猥多奉聖旨依奏
三十日觀文殿大學士中太一宫使李邦彦言臣以包
羞衆怨之危跡而復蹈人臣不知去就之機以樸學鮮
謀之微生而取累朝廷進退大臣之體故終以罷相留
京師為未安豈獨人言之可畏乞檢會前奏俾臣持餘
服以歸候從吉日在外宫祠臣之死生實係鴻造隕涕
投誠甘俟斧鉞奉聖旨依奏聖旨今後侍從官雖非
職事特許言事詔曰朕惟秦晉之邦襟帶華夏習俗
忠義物産阜繁昔我祖宗守以德澤愛養兵力蓄藏兵
威漢蕃之人咸獲休息後以邊臣生事屢構干戈俘馘
無辜之民焚刈安居之族仇怨交復恩威並傷轉輸支
移空竭根本士卒衣廩給與不時迨夏國恭命以講和
上皇厭兵而偃武咸望少愒以永太平而䛕佞之徒蒙
蔽成俗宣撫司勞弊將士歲月相尋應奉官裒斂竒珍
錙銖必盡材木蔽河渭而下珠玉漏權倖之家此皆暗
奪軍儲侵損漕計極邊缺糴買之本則科配遂及於蕃
部道路多攙先之綱則衣絹腐積於郵亭泉貨屢更號
令失信田疇廢業商旅不通計臣循默而取容將帥熟
視而不問養成大患重困吾民致使戰守之兵不免凍
餒之苦重以拓地燕壌失信遼人多納叛亡遂構釁隙
痛百年之盟誓翻為怨仇誘兩界之生靈習成反覆况
復朘削軍士之廩養濟歸附之民蠧耗公私布滿郡縣
朕初嗣大歷恭聞訓言開諭再三俾從改革但以親政
數日之近正當都邑戒嚴之時不免召兵以為應援中
外勞擾滋甚於前夙夜靡遑言發隕涕朕今側身以答
天戒屈已以講隣驩傾府庫自貶損以退城下之兵减
膳服躬菲薄以訓羣臣之儉裁省禄秩攘剔弊端倘有
利於軍民誠不愛於膚髮考縉紳士庶之論黜生事貪
功之臣罷掊克之吏以安人情增糴賣之本以寬民力
惟汝邊帥更思遠圖或戍守有歲月之勞理當優恤及
法度非人情所願事可更張悉聽條陳無有回隱念爾
忠義奮身之士當朕艱難纉服之時或乘障以扞邊陲
或應詔而赴國難奔走道路冒犯兵鋒否德難堪痛在
朕體若上天悔禍敵人䧏心尚須協濟之功庶有康寧
之日咨爾有衆體予至懷可令陕西河東路帥司監司
逐州軍出榜暁諭少宰吳敏等表請御正殿復常膳
三表從之
靖康要錄卷二
