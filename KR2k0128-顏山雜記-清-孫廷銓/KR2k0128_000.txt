顔山雜記地理類八(雜記之屬)
提要
(臣)等謹案顔山雜記四卷
國朝孫廷銓撰廷銓字伯度又字枚先號沚亭
益都人前明崇禎庚辰進士入
國朝以薦授河南府推官擢吏部主事歴官内
秘書院大學士諡文定益都有顔神鎮形勢
險阸明代嘗建城郭設官以治之廷銓世居
其地康熙丙午廷銓以大學士予告在籍因
蒐輯舊聞作為此書分山谷水泉城市官署
鄉校逸民孝義風土歲時長城考靈泉廟災
祥物變物産物異遺文諸目敘次簡核而造
語務求雋異王士禎居易錄稱田雯黔書七
十六篇有似爾雅者有似考工記者有似公
榖檀弓者有似越絶書者故相孫文定公廷
銓作顔山雜記山蠶琉璃窰器煤井鐵冶等
文筆竒陗亦如此云云今考琉璃窰器煤井
鐵冶俱此書所載其山蠶一條則在廷銓南
征記略中士禎蓋偶然誤記又士禎香祖筆
記引此書所載鳳皇嶺玉皇宫石刻宋太祖
太宗真宗御押與周密癸辛雜識所載不同
云並載以備參考案癸辛雜識為明代重刊
此石為宋代原刻木板易訛當以碑本為據
士禎兩存亦非也惟香祖筆記又據黃瓚雪
洲集議礦盜一疏謂顔神設官之議起于瓚
而駁此書正德十二年巡按黃某奏請之說
為非是則誠廷銓考核之疎矣乾隆四十六
年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
序
孝水之為鄉於縣最僻遠而山川清麗民風樸愿城之
者王先生元美記之者李先生于鱗于鱗之文頗竒偉
而地與事皆不甚切實蓋李生平與王最深其為文特欲
侈大之已耳固未嘗身至其地而詳考其父老子弟也
然王公之城孝水也襟阜帶溪向背得所高岫霞蒸清
泉脈錯自是百年以來民生日繁人文日興變亂之後
巋然獨完其功豈可忘哉李所為文蓋於王為不誣而
於孝鄉則少疎矣城東秋谷魏别駕祠有馮文敏鍾司
空二公碑文亦雅健可喜其於風土交涉頗狹予少年
稍知讀書每悵然有感夫境地必待人而顯而人之文
辭非工弗傳故勝區名作常患不相值若幸得之而言
之失真考之不詳亦猶之乎不相值而已相國沚亭孫公
往與予共硯席亦懷此歎今垂三十年矣兹公以謝病
暫歸里居多暇因成顔山雜記四卷寄以示予予讀之
簡而有法潔而多姿上追考工爾雅下亦不失應劭酈
道元其文之工足以傳遠而其實則父老子弟所終日
耳而目之里巷誦說無異物無異辭也昔云元氣之融
結為山川而山川之竒莫不有所鍾以自見孝水之受
名舊矣自王先生城之又且百餘年傳記所載碑版所
垂非不衆多也而工且信者不假於異邦之人而卒出
於公則吾孝鄉之山川誠亦靈矣哉趙進美題
序
余幼讀書談鄉里事嘗有二疑一龍圖范老本吳人嘗
守青州青州至今傳范井固也何顔城僻在深山乃亦
有范泉將無影響又陳仲子者既隱處於陵皇甫謐高
士傳及劉孝標世說新語注又有適楚見聘之文且賴
妻言而止以仲子窮餓又動與妻俱意楚國遠矣安從
得車糧資此遠舉後讀宋史乃知仲淹少長於長山及
舉進士第一猶名朱說舊讀書長白山而此泉亦其寄
蹟非宦蹟也又讀春秋傳魯成公九年而楚入渠丘後
竟滅莒又滅魯直與齊接今顔山上古長城乃齊楚之
防塞去於陵百里耳當仲子世魯雖未滅意楚人狡焉
啟疆逼齊已甚即遠不過二三百里耳因歎人不讀書
見聞寡陋以視天下事固鮮不影響者也甲辰冬余病
罷官兀兀歸卧以山居少累遲之越歲目漸能視腕漸
能書屬長夏無事兼所居近山松下多風亦不甚暑聊
疏鄉里間事以遣懷或一日間日三數日輙得一條手
自錄之數月遂成卷帙因題曰顔山雜記以示友人蒙
曰是當為顔城作志余曰志家文繁而不殺蓋細大畢
舉皆須有義例兹余所記特里巷細言紀近不能及遠
矧嚮者諸鄉先輩郡有志邑有志志邑而鄉舉矣安用
枝指為曰然則不失為荆楚歲時記華陽人物志耶余
曰彼子虚三都之舊俶詭瑰麗筆不勝書兹顔城三里
山郭耳競為其書恐亦不得也沚園灌長識
