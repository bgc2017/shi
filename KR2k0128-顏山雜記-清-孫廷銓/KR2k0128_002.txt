顔山雜記卷二
秘書院大學士孫廷銓撰
鄉校
聞之先正之言曰先王之興文治非獨長養賢能以隂
消天下之跋扈而去其怒也故五尺之童入塾知敬杯
酒之聚無禮必譁庠序之教顧不重哉及其敝也士氣
浮薄莠言日進使秦人遷怒於詩書而一炬盡之又厲
禁焉卒之民氣飛揚教猱升木其禍旋自中之乃更速
於游談而詩書固至今存也故禮教雖薄勝於無禮學
術雖敝善於無學何也璆然充盛者甲兵之色也温文
遜志者俎豆之容也今試與建羽旄擐甲胄千夫决拾
鼓角而起雖仁者於此奮焉有殺人之心矣試與列絃
歌陳詩史講席在前更老在右雖勇者於此油然有安
禮之志矣若是者何也勢固使然雖其衰敝勿可廢也
鎮之學宫莫詳其始宋元嘗設山長以主守之蓋僅矣
明嘉靖間通判羅賢增修式廓自是春秋釋菜品式備
具諸士皆從禮俗寖昌文學興起世有顯者矣
按石馬村古佛院元世祖至元二十五年碑刻是
益都縣顔神教諭鄭琥書恐即當時山長也今廟
中明碑乃云此廟之設創于元統三年元統是順
帝最初年號豈學官已設于元初而學宫顧遲于
元末耶且元統紀號止歷二年嗣即復襲世祖故
號改元至元又並無元統三年也其說訛誤不足
徵今不載
趙汝弼字(闕)嘉靖癸夘鄉科
趙敬簡號龍泉嘉靖丙午鄉試第(闕)名鞏昌府通判
趙敬賓字玉臺敬簡弟嘉靖戊午鄉科宿遷知縣
李時華字還青萬歷癸酉鄉科
趙爾待字需齋敬簡子萬歷癸酉鄉試第四名金華府
推官
李時輝字惟青時華弟萬歷戊子鄉科己丑進士西安
府推官兵部主事復降大同府推官邑人通政曹璜
有傳秃翁李贄焚書有答李惟青書
欒行言字訥菴萬歷乙酉鄉科霍丘知縣
劉若虚字惺源萬歷辛夘鄉科
張曉字明衡萬歷庚子鄉試第二名丁未進士兵部尚
書總督宣大
趙振業字塈垣萬歷戊午鄉科天啟乙丑進士御史巡
漕江南督學江南副使晉階參政
王弘化字懷麓萬歷戊午鄉科茶陵知州
張聯軫字朗生曉子天啟甲子鄉試第三名
孫景昌字羲侣崇禎癸酉鄉科庚辰進士南昌知縣有
傳在别集
劉龍光字昆禄崇禎丙子鄉試第四名丁丑進士行人
趙進美字韞退振業子崇禎丙子解元時年十七歲庚
辰進士給事中參政
孫廷銓字伯度崇禎己夘鄉科庚辰進士大學士
孫廷鐸字道宣崇禎壬午鄉科
趙班璽字受介爾待曾孫順治乙酉鄉試第四名丙戌
進士御史巡按四川山西
張聯箕字即公曉子聯軫弟順治戊子鄉科乙未進士
鄉寧知縣
張之翰字平侯暁孫順治辛夘鄉試第二名時年十六
歲
李融和字介昭順治庚子鄉科
吕維檊字仲英康熙癸夘鄉科丁未進士
按益都縣孝婦鄉編戶二十一社鎮城附郭八社耳
右所集錄悉附郭人外如列卿記所載王讓字宗禮
幼有孝行嘗廬墓致湧泉之應洪武末由鄉薦授國
子學錄永樂中簡侍皇太孫讀書讓在講筵首陳堯
舜之道惟在孝弟人主躬行孝弟則天下感化不勞
而治每談經必端凝拱立敷宣明暢太孫敬而愛之
時同事之臣陳山張瑛以順旨被寵戴綸林長懋則
強諫不少詭隨惟讓謙默寡言每進規諷亦委曲切
中事情太孫斂容聽之及扈從北行常被召見適甘
泉教諭張昱東阿教諭韓岫永年教諭劉順皆被簡
擢為國子博士侍皇太孫讀書讓雖先進以官序折
節下之意恬如也洪熙初太孫正位東宫進左春坊
庶子未幾東宫即位是為宣宗以傅導功陞讓吏部
右侍郎綸等皆居其次時同官黃宗載負才尚氣讓
每懷退遜遂交好日密在部二年因浙江秋租負欠
積多命讓督理未幾卒時七十四讓言若不出口而
持身素履人所不及洊歴榮顯恭儉若布衣時為上
簡注未嘗矜耀忠亮清介始終如一孝鄉八陡社人
也又郡志列鄭光溥號一山嘉靖丁酉以選貢舉北
京解元戊戌進士除行人歴陞山西提學僉事贍通
五經先行後藝西士向風孝鄉原泉社人也翟鳳翀
字凌玄萬歷甲辰進士知任丘擢御史以中涓漸作
威福主權慮有旁落抗疏指斥吕貴冉登等且曰陛
下一切政令批發雖曰親裁獨斷實非公聽並觀大
臣造膝無從小臣叫閽不應所當前而善為逢迎者
皆宦寺也參嗔喜而居其會巧隂陽以行其私相引
相煽轉伺轉工請乞差遣之命至不逾時而用人行
政偏以閡隔釀叢脞之階折檻批鱗之士或傅重辟
而元惡大憝反以夤緣生出脱之路營惑屢售浸假
遂開如吕貴冉登凌應登之事旬日間迭見告矣天
高難問長此安窮臣憂其終故怖其始後至天啟間
卒如其言遂退居不出及魏璫敗起兵部侍郎天津
巡撫孝鄉西河社人也皆以村居稍遠未敢叙列餘
尚多人悉如此例
灌長氏曰余自童丱時常遊鄉校見堂下喬木皆大于
車輪後學徒不戒失火延燒而泮池銀杏扶疎交蔭猶
至今存思人愛樹繫人已深況近聖人之居乎學宫之
側故有郵亭歲久摧敝鞠為茂草别駕葉君先登取其
廢地闢為講堂以益學宫欲與諸士讀書講藝其中其
事未就遽已罷去而亦非其罪也惜哉
逸民
夫風俗之盛豈不關教化哉彼匹夫一節之行固不出
於鄉閭而詩咏徧德書稱從欲動關主極若此者以醇
龐近古一以見教化之行一以見王澤之久苟其隱約
而型世小人之澤固亦猶夫君子也彼汝南先賢益部
耆舊去古人已遠讀其書猶想見其時況三五之際乎
孝鄉僻陋在山中而隆萬以前風俗龐固賢行高致時
在諸生布衣間於今亦少微矣夫公慚卿卿慚長自昔
歎之觀世者寧無惄於中乎聊論次其傳志嚮往焉
李封公寶字魯峯少以力聞長更折節教諸子以儒學
顯而自隱居藥籠間人慕其樂易所居輙倍售同業
皆不及又卜别業孝水之濱種植竹樹蓄琴酒狎漁
樵以自娛子時輝舉進士有學行實為孝鄉之倡魯
峯嘗有句手香丸藥後心靜理琴餘又題竹詩主人
愛竹比琅玕幾度栽培幾度看今已枝枝成大節直
將斫作釣鼇竿聞之其孫篤云
張南野先生名堯封先世稱白馬張氏先生移家傍學
宫自幼習於禮容俎豆被服造次必於儒者教四子
皆為莊士家法醇謹不得輕是非人物即對門生後
進詞色温温其言若訥其行若俯不敢以齒德加人
至人有急難空乏望門投止則解衣推食若將不及
臨行贈餞即家無有常假貸與之叔子明衡公既貴
乃折劵焉
趙貢士祜自號玉沙性簡淡讀書深默甚有檢裁父應
時嘗以貢士為蘭陽主簿家故淡薄祜又躭讀不措
意生産愈益貧落或至齋時已過妻孥尚懸釡以待
有不堪者輙顧笑曰姑徐徐無妨我讀也居常晏坐
一室冬夏不謝衣冠萭步徐行意閒閒既無惰容亦
無窘步以此人未或窺其際焉晩好青鳥之言雖已
策名閉戶不仕追摹伏讀著地理紫囊書若干卷寒
夜手錄凡三易藁而成邑人兵部尚書邢玠為序而
傳之世多有其書兹不論
欒翁誥余鄉布衣也幼穎俊喜讀書更能強記人有試
之者窺翁一覽之書謬摘一二事以為談柄翁即揭
其本末源源不竭顧性端慤不趨時閒居肆志竟絶
意於功名登山臨水搖膝吟咏以此自樂萬歷丙申
歲忽思壯遊遂度鴈門登五臺翺翔關塞時疆吏漸
已惰窳每遇風物蕭條銅鐎夜起輙興歎咤賦物流
連以攄其磊砢落拓之氣迨歸積詩滿册置巾箱中
六十年無知之者其孫珽偶檢廢簏得之乃付梓余
弟保安令廷錫為論定之余讀集中如宸居工靜攝
宰府喜相傾地利猥云盡天階敢謂平此雖庶人之
議實當時實錄藥言而惜乎君相之不聞也間錄如
左
金雀屏
金雀非凡鳥如何數更多三春飛不去終日戀青柯
似有諷意
五臺山
勢聳天原近雲連禪院孤雪山迎客凍寒月照僧疎
石影虛空住溪聲𣑽誦無禪那真妙相不數輞川圖
奉和撫軍魏公與劉靜老飲于部署
秋色看將盡歸圖尚未成不嫌杯酒淡重與故人傾
近塞寒常早憂時氣未平鴈門如潁上應奏德星明
塞上稀知已夫君有素心自公時一過追往意何深
月落燈為續秋涼杯可任白頭人已倦多事未投簮
和鴈門晩眺
絶塞溪聲不斷流空山落木報高秋邊庭火息征人
喜邸閣寒生旅客愁千里孤臣懷北闕數行歸鴈過
南樓天涯知己誰同在不擬人間說壯遊
曾大父柳溪公諱延壽故處士也家世朴魯曾大父獨
信嚮儒術小子六歲就塾師于孝感里舍時侍曾大
父起居每見鄰父三數老翁來就曾大父笑言數數
有所稱說或復相太息又時探篋發籌筴共布算事
竟還納封之間治壺榼攜與俱去小子方蒙昧意不
辨也曾大父先故有石田悉已付兩大父所居惟堂
一寢一餘屋八九間僕婢才給灑掃晨起檢料畢即
還視罏座工人罏座者余家自洪武垜籍所領内官
監青簾世業也維國家營建郊壇饗殿則執治其櫺
扉簾幌之事而鱗次之琉璃晶映上徹罘罳義取乎
青象穹蒼答玄貺也隸籍内廷班匠事焉故世執之
也過是則復退簷下其前鄰父笑言啞啞矣一日小
子顧見所居堂楣梁間有蒙茸塵封者以問諸父曰
彼卷然者何也曰文軸也盍張焉曰敝矣敝則曷用
藏之曰昔我翁有高義為鄉里盛推有贈言焉誼不
可廢也其高義奈何曰昔高苑南鄙人有販硝于我
里者既得貲納槖裝矣俄而過市而逸其驢以喪其
槖突入乎吾家我翁發之見爛然貲也緘縢以待徐
招其人而還之寶則其寶也而驢腹加果矣其人慕
此高義歸治贈言返頌謝焉至今猶曰孫如竹者其
人也我翁以謂人苟有一善未嘗不重于鄉將以教
示吾曹故雖敝不可廢也曾大父儀容豐頎廣顙疎
眉鬑鬑有鬚然畢皤矣年及杖置鳩杖一然不時杖
也小子稍益大以身為杖曾大父杖焉時杖杖時杖
小子負劒辟咡匍匐奉履綦以足受之意欣欣色煦
煦也時及弟鍾更迭互進小子進所得果餌必令分
遺弟弟進亦令以遺小子且撫之曰我教若兩祖力
學垂四十年鄉里謂且置我輿上日可期也今不能
辦馬耶命也夫吾老矣時小子漸有心知感其言乃
憶諸父老簷下共語時數數稱說者乃謂孫氏敦龐
好禮能事詩書行大其世且說書史道故舊為娛樂
也其太息者憂時念亂謂兒曹行見此也其探筴布
算還復納之者相與醵金為賙給寡乏婚葬資出入
服息必歸其餘簿錄之也其壺榼俱去者為人排難
解紛或里中有報賽當往為祭酒也是皆老而無倦
矣曾大父善歗歌歡至而歌樂也融融每以歲七月
初度置酒北堂兩大父洗斝奉觴諸父薦盤飱小子
輩授几布席曾大父顧而樂之賓至離席降阼階攝
齊從事拜獻即席金奏作鼓一再行無算爵賓主雝
雝成禮而退賓乃顧曰樂哉衣冠之會四世一堂歌
斯咏斯聚族於斯自里中諸大姓未有此也以是熙
熙為八十年太平人物卒後十五年子孫遂以次顯
李布衣時白字嘿菴為人爽朗善談吐嘗遊公卿間意
邁往不屑山水禽魚襟琅琅也性好詞令兼善丹竈
頗量情惜福不以侈汰為豪每閉戶丹成出以示人
不過銖兩取足以給壺餐具雞黍而已曰吾福薄不
敢以多財賈禍也余嘗讀嘿菴詞令二卷音調每有
未叶然當其意得瀟灑閒曠如鶴唳霜臯鳩啼春晝
如月圓月缺一時霎不識江山也折倒的有形骸没
話說百年身千年調誰是豪傑天生下李侈奢輕財
那管燈明滅世不學假惺惺心似鐵他怎知酒杯寒
再斟重熱休笑俺酒泉竭氣分折吟成愛向楓林寫
醉懶從他竹徑欹閒情只共沙鷗說澹人營業衷腸
話說的來寧貼假做真到底成冤孽隨邪事從來不
徹閙炒炒苦調甜急忙忙悲攪樂亂紛紛巧弄拙你
看我紅梅綠竹堂白酒黃雞社但逢場耍些杜甫曲
江春浩然驢背雪庾亮樓頭月風光到處閒何必逢
佳節休等待人情問者知那日覺醒來急回頭晩了
也
孫志武字景烈本江都人少年避仇來孝水樂此土遂
土著為人瀟爽喜讀書善談議潑墨作梅竹皆疎挺
有生氣既入庠為益都諸生教授生徒來者日衆乃
於屋後起小亭子棐几竹榻怪石花藥即事為工有
籬菊悠然之意每晨興升講席諸生長幼各以班處
危坐横經抗聲講義四座悄然稍倦輙掩卷說他事
及古今人物雜以笑謔聽者粲然為之解頥破顔殆
忘其煩乃整襟復講以此人人自得如對友朋之樂
學日進而不自知其故也既罷退入竹亭散髮偃仰
具香茗客至則讌談終日諸生即有疑難轉相教說
人盡其意亦不復數數進溷先生也後徙居顔泉東
墅年已八十尚日夕勤勵引燭鈔書纖纖作細字或
步&KR1231;顔泉之上吟風弄月以歸不知老之將至焉
翟徵君良字玉華弱冠聰悟有思理從父宦遊武昌嬰
弱疾劇甚會遇明醫數月得差從此刻意方書窮治
冥緬如是七年轉得綂緒既盡發古人之奥府又能
以意參互用之及歸為諸生方治博士家言而其好
方書日益甚鄉里友朋或病者時一投藥試之並輙
間可已而小試小效大試大效不復能自避閟輪蹄
童叟日集門庭所活人不可量數矣順治戊子徵
書下撫軍撫軍下郡縣守令到門勸為之駕趣乘傳
詣京師既至館于光禄署酒醴餼牽大官朝夕供
張甚厚又數召入禁門皆適以他故中休未得輙
賜燕見會有心害其能居數月罷去年七十餘歎
曰醫小道也後生不敏或束書不讀或復讀之不能
通其意將以救人之為適足殺人者蓋多多矣乃綜
輯舊聞辨其同異摘其謬誤著其機要其未發者間
以己意疏演並論次之著書數編曰脈訣彙編經絡
彙編藥性對搭本草古方講意痘科編余嘗為刊行
之嘗有病家患閉秘者延醫數輩來皆不效乃迎翁
至按其前方曰我知之矣乃取提氣一藥倍投之諸
醫皆相顧笑翁曰第觀之方就食藥熟以進食未既
主人報曰可矣一座盡驚乃謝曰此病氣不下行也
我輩力下之猶不得令反提其氣而效若是此何理
也翁曰諸君獨不見含水葫蘆乎滿而不瀉者止有
一孔氣不得通故也今吾上通其氣而下自行此自
常理顧諸君不察耳衆乃服其生平持論通亮如此
附孝義三人
冷茂才日升龍州扶櫬記曰先君諱植元字養冲性好
遊東涉高句麗西窮哈密山川風土人物歴歴可指
掌談也又數遊嶺南己夘歲攜仲子日晟而南兵火
翺翔滄桑代謝長往異域生死昧如己廿餘年矣己
丑歲洋舶飄入浙東風傳多中華人不孝隨督學翟
于園先生以往歴訪年餘罔有蹤迹乃歸又數歲適
韞退趙先生擢嶺西大參不孝間關俱往遇鄉里喬
君際㝢將客遊粤西不孝忽心動長跽泣涕託之訪
求意亦不敢知也會韞退先生將齎捧入賀于京苦
無所依往返閱歲輙與俱北再至端州而喬君自粤
西來微聞先君旅櫬消息似在龍州不孝乞韞退先
生移文左江道且具扁舟相送端州至龍州五千餘
里溯牂牁而上灘險凡三百七十有竒其最者如蒼
梧之長洲滚龍南平之崆巄銅鼓潯州之龍門虎跳
南寧之火燄烏蠻太平之羊尾魚影波勢怒號危石
側立舟蟻貫其中稍失尺寸立成虀粉雖長年篙師
至此無不惴惴色變呼籲神明以求須臾之濟路出
石門日亭午舟子牽挽間虎出叢薄搏一人而去其
舟與人虎相牽絆幾俱廢柁師斧斷之得免至鹿村
大風壞舟進退無策仰天而號忽有乘風揚帆而來
者急呼求救至則豫章劉基臣韞退先生端州幕中
所晤客也握手相慰遂附之同舟過横州永淳其地
多盜艇日夜行劫往來裹足及達南寧則左江道已
去任窘甚謀之基臣即以嶺西之移陳情于南寧太
守虞公慨然移書于思明府郡丞左右之蓋以土屬
皆所統轄也再逾壺城則無復中華人矣男婦形狀
侏&KR0867;語言文字不通無可奈何適遇廬陵彭翔如者
際㝢疇昔交也往來于此歲月滋久深得彼中風俗
語言際㝢嘗以先君之事寄託之恰自明江下䭾棉
不期而遇信宿商略俱返龍州際㝢之于先人計至
矣又有鹺客王姓者傳不孝仲弟晟寄寓遷隆地近
分茅嶺即古銅柱界也岐路彷徨艤宿不眠中夜嗚
咽鄰舟有廉君石玉者聞之問故遂贈言削牘與其
朋好明江任玉書加意區畫其人任俠諸土司所信
服也又有同鄉許君鳳山德平人避地于此哀不孝
事毅然佐之同往明江思明當事因玉書護導甚備
遷隆去思明又二百餘里中道阻水風雨驟至昏如
深夜人不相見幾于飄沒既至晉會司官情極悃窽
且曰予龍州甥也總角時往來外家見有客傾倒座
上予戲其旁舉座盛稱之曰此冷先生也今丰度尚
可記憶若有子客寓于予峒屬予必知之因聚各鄉
榔頭詢查僉曰未有始知䭾棉鹺客之傳多訛闕矣
于是乘舟順流急還明江復因玉書集明江之耆艾
問之有那利蔡鄭二客年皆髦矣舊客龍州嘗與先
君邂逅近以避亂徙居聞不孝之請扶杖偕往由此
之龍州路經滑石灘適與葬師譚先生遇蔡叟曰事
有緒矣譚即太翁忘形交也要與俱至甫停舟鄭叟
引不孝至北門交帶橋遙指曰太翁佳城當在此中
矣太翁客此時與土官出遊周覽指點歎賞後聞舉
以相贈某依稀記之及至其處荒茅鬱森無跡可辨
不但不孝泣血計窮二叟亦徬徨無措乃逐屋切訊
冀一遇之越二日市人嚴世隆者見不孝驚顧相訊
知其故歎曰小子君弟之友也太翁之葬予以力助
焉地不在北而在東生前形容若何疾病若何棺木
若何墓形若何土色若何葬後交趾内犯土人奔竄
君弟抱病不知所終不孝亟起再拜同至東郊大江
之左土地祠之右墓封若斧形不類土司之圓而銳
也墓内土色以鍬取視亦如其言遂憑葬師譚先生
於四月初六日啟攅三日之内所需悉具移柩之辰
大雨如注不孝默祝曰雨若此何以舉事意者先靈
不欲歸骸故鄉耶移刻忽大霽啟棺一如嚴言且殉
衣顔色尚未損平日家居所常服也維時土官督備
及與先人不孝一面之識者咸弔奠如禮為不孝加
額嗟乎不孝之罪重矣阻絶廿餘年萬里窮裔遂克
奉遺櫬以歸實先君之靈式憑之至若先生長者二
三親知周旋翊掖不遺餘力甚至天涯未謀面殊服
異俗之人翕爾同情不孝何脩蒙此不孝膚陋無文
不諳紀述然仁人君子之用心不敢冺也謹摭始末
書其槩云
灌長氏曰觀生之貌殆文弱士也而意思深篤不忘其
親初其往也鄉里悲其意而疑其事豈不以道險且遠
歴時之久茫茫萬里在蠻荒中措手何從哉乃艱難百
折而其事卒濟觀其成也蓋有天幸焉抑可謂難也已
矣余讀其傳不忍没也有子若此雖遠遊可矣
趙春盛籠水人父謨使酒無賴失其祖資好鬭鄉里畏
之春盛甫冠即隸賊曹為健兒家貧不能治弓矢器
具但以膂力時侮其同輩庚辰冬大饑萊蕪新泰間
揭竿日起使者檄交下責賊曹不擒賊舊制賊曹本
郡外兼制四邑各以健兒數十人赴賊曹習指揮後
邑長率輕賊曹索餉多不應健兒無食往往亡去時
賊曹主者為隴西李君别駕年已老得檄無措亟率
騎數人步數人馳詣新泰合淄川騎五十人新泰土
兵四百人别駕喜曰可破賊矣趣往新泰令與健兒
長世竒諫不聽會使檄又下不亟往且得罪辛巳正
月初六日出新泰四十里卒與賊遇賊約數千皆盤
長矛往來呼躍亟發砲擊之中數人不却俄而四面
驟至衆潰騎者皆馳别駕老不能馳遂墮春盛為步
卒力戰已出圍返顧别駕墮復還攜之走未一里賊
愈衆不能去道傍有短牆扶别駕上自與賊鬭刺十
餘人死賊環攻之中數十創兩臂不能舉乃仆而死
别駕亦遇害趙進美曰己夘春濟南陷萊蕪新泰
盜羣起事定率悔解去賊曹天雄董君至萊蕪徐牖
其魁斬之事平旋中考功法庚辰賊初合不過數十
騎餘皆荷鋤夫耳若以兩郡兵殱之易易也乃相望
不前而力驅數百鄉農與之戰豈遂以此為可勝抑
猶冀賊之悔而自解耶濟則斥于文法不濟則身殉
之又何賊曹之不幸乎春盛為予族弟年甫二十一
而能力敵以死其長然則謂世無其人不可也竭閭
閻以供戰士久矣一夫之烈豈足輕重而卒不多聞
何哉(此傳見清止閣集)
許經歴尚忠者初不識字十餘歲給事人家每見童子
誦讀常竊聽之又好問時以手畫地作字數歲粗暁
大意好闊談所如輙不合曰此不知我輙去之後事
御史任公濬為書史初任巡按中州流氛大擾因病
解歸越歲復起督師河南闖賊去來窺汴已三歲矣
乃簡徒以行尚忠與焉前至長垣其軍中車騎材官
持文書迎者皆至夜宿傳舍忽城中大噪城下賊適
至舍中人悉起應之則前車騎材官盡賊也已入傳
舍劫任以行從者皆散走尚忠獨從至順德不降俱
被縛去欲兵之尚忠在後呼曰死則死矣相公心放
正者不可亂任被創悶絶復蘇賊乃緩之俱囚窄室
中守者入夜少怠尚忠從中抽椽發屋欲縱主人去
賊覺之未得行後持至京師賊敗乃俱歸順治中尚
忠以倉場從事年勞選授瓊州府經歴安撫山峒黎
人又有勞效得其風俗要領以歸自記履歴道其事
甚詳殊可聽
風土歲時
蟋蟀在堂好樂無荒昭唐俗之儉坎其擊缶宛丘之道
知陳國之亡老人嬉戲纔如嬰兒識漢道之昌市有醉
人以為上瑞兆李祚之替然則觀風問俗察其民氣雖
甚細事亦得失之林治亂之跡也昔子貢觀于蜡而譏
一國之人皆若狂孔子曰百日之蜡一日之澤賜也非
爾所知也夫里閈之情通乎伏臘誰能違衆離俗自託
于上古之世哉抑長慮却顧固不可不懷良士之思也
聊述風土見人情焉
立春日迎春于秋谷觴于范泉
元夜以琉璃碗燈薦佛並散門庭又集峩嶺下作三日
酺
十六日女兒相將作小姑戲
二月二日家家庭内以豆萁灰作廩圈謂宜五穀又作
符置門上禁䖝蝎也
十五日上塚添土令高次日展謁
寒食作水漿推飯經夏不餲日以凉水沃之却暑病解
劬勞
清明飯牛益一乾糒田家語曰打千罵萬清明一飯
女兒家作鞦韆戲
三月十五日四月十八日七月三日集顔文姜靈泉廟
酬香愿四方畢至也
端午插艾葉以雄黃塗耳却䖝害也絲縷如故
六月六日炒小麥作麫和蜜食之謂却熱除泄疾
春雨杏花秋山紅葉處處登高無須重九
秋七月設祭顔娘墳並及翁姑其祝詞是顔娘語官為
攝事綠情而設推孝之至此禮天下無也
八月朔日未出取花上露洗眼謂去風熱益清明又濡
墨點小兒腹疾猶雪白花紅靧面作華容也
十月一日既滌場芻茭在野取之不問主人
巫鼓樂神十一月大盛
臘八作粥投諸果餌食之
匠人作屋雖復廣堂高樓只一敷仰瓦不須重合歲久
不漏他處效之輙漏也
民間娶婦輙以甓一雙置門上
娶婦納幣女家輙以筳箸納酒尊中謂十停九住作吉
祥也
喪家裝老不用綾紽綢縀止取絹綿謂綿者綿綿絹者
眷也猶綣綣也
執喪孤子無婦或無子婦主内治者間以治喪日省禮
成合謂共更父母之喪同事異室于禮為權而傳曰
縗麻非所以接弁冕也
喪者相弔楮錠太豐雖貧家動損數百錢此禮恐難繼
也
喪家競作佛事道釋竟御箏絃或曰此亦天樂須有楞
嚴經曰辟如琴瑟箜篌琵琶雖有妙音若無妙指終
不能發故天王帝釋執持不廢也此雖微言終成戲
論
大家治喪邀人作棚場結為樓閣雕牆高者二三丈皆
以布帛雜采為之照耀山谷此太侈不可久也
春秋丁祭無官分獻諸生攝之
主人召客席終遙見粉湯則客起爭門按范致明岳陽
風土記湖湘間賓客燕集供魚清羹則衆皆退如中
州之水飯也
四月蠶熟槲葉長皆取葉裹粟米麫山花作角食
八九月拾橡栗作粉食
顔山雜記卷二
