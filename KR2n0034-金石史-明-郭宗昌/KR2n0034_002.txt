金石史卷二
明郭宗昌撰
唐大雅集王右軍書吳將軍碑
此碑破碎已無碑形余手摹其文止餘一二十字文已
不可讀尚存弘福寺僧大雅集右軍書為大將軍吳文
立又有開元九年字若神鬼呵護並姓名年代無一殘
闕亦奇矣碑字極類聖教序第大雅懷仁已分人天何
能較優劣耶此石萬歷間王文學堯惠遊其西安府隍
中見之亟語郡守移置頖宮余聞吾家有道碑遭一儒
生布氊其下嘯賞良久一夕失所在跡之無蹤今刻惡
道匿跡訖無傳之者與城土灰何異堯惠自我得之不
私諸己使右軍遺跡亡而復存賢矣哉
唐九成宮醴泉銘
趙子固謂率更化度醴泉為楷法第一余謂唐楷第一
耳顧化度已毁醴泉非舊先正奉八十年前於先外祖
確山公請得一本百年前物也公姓東氏閥閱甲關中
圖籍之癖即斷墨殘楮珍笥不棄故古碑版最富余志
學之年即酷好之萬歷間託趙常吉鑒定&KR0724;潢差稱善
本鋒鎩猶存剥蝕儉瘦於意未盡後過渭南宗伯元象
先生出示一本云朱汝脩物也余一見擊節咤異宗伯
舉酒謂余朱趙賞鑒收藏聲溢都門每過輒出共賞皆
拍案絶叫天下第一本也汝脩物故遺書散亡以三十
千得之舍人子偶坐客謬指剝蝕宗伯輒以大白浮之
余生平所見數十本皆出此本下昔人云記書每似憶
良朋余於法書亦云往來胸臆二十年間頗得數本别
有識最後得此本僅闕十四字壯偉瓌奇頓還舊觀精
韌界縷猶存真北宋物也昔人所稱草裏驚蛇雲間電
發森森若武庫矛戟者釐然可見視宗伯本不啻奕奕
過之矣憶昔子函著石墨鑴華見一善本便鼔掌絶叫
四座色飛一日語余曾見一善本竟入淛中輒為扼腕
垂二十年始獲此本恨不能聚諸公一堂舉酒拍案絶
叫也客或嘲余寧渠昭陵蘭亭敬仁像贊篤好乃爾因
解曰余不云乎唐楷第一耳又當趣大白浮之客皆大
噱
又
人知信本變晉法不知用筆結體多從古隸中出故小
歐陽遂作批法雖今隸之變亦家學有自觀宋搨醴泉
銘首行如宮字左點作竪筆正鋒一畫而微轉便有韻
度是漢分法也今撫搨日久碑字漸減細瘦失真遂成
一點筆意了不可尋故古搨足尚也
唐道因禪師碑
古跡吾不得而見之矣今之摸搨失真又了無足觀惟
有古碑版耳率更碑版尚有數種而蘭臺止存一道因
法師碑蘭臺父子齊名號大小歐陽率更楷法源出古
隸故骨氣洞達結體獨異居唐楷書第一小歐陽早孤
購求父書不惜重貲力學不倦能窺源本故輒作批法
家學相承非剏造也
唐贈太師魯國孔宣公碑
此爲唐高宗封泰山還過曲阜祀孔子贈太師所立碑
也敕崔行功撰孫師範書時天下大權胥歸中宮天子
拱手中外謂之二聖是非真能尊孔子者行功纂述雖
頗博雅詳縟有乖厥體善乎太史公之贊孔子也曰高
山仰止景行行止雖不得至然心切向往之自天子王
侯中國言六藝者折衷孔子可謂至聖矣師範隸書瘦
硬而方削寡情是魏以後法非漢法也反不如開元後
之風流藴藉也
唐述聖頌
碑在華陰西岳廟一道院余每過輒徘徊其下爲達奚
珣撰序呂向撰頌并書是頌其玄宗所建華岳碑也今
碑已燬尚存塊石巋然如山頌稱其光洞納不可復見
至云嶷若斷山真成碑䜟又云羣神離立負其下彷彿
猶存尚餘兩字徑數寸甚竒偉飛動恍如龍翔鳳舞昔
向曾以美人賦諫幾死張說爲請即拜補闕賜銀章朱
紱不可謂不遇也建碑時帝侈心既萌且謂岳神來迎
頌不可以諷何也碑字結體類登善聖教骨氣少孫峭
爽過之所以不及耳評者謂歐鍾相雜既不類筆端流
潤而微傷挑反謂筋骨乾枯又何也
唐華岳精享碑
此刻之後周碑陰者蘇頲承玄宗命禱雨有應而建也
主簿咸廙撰御史劉升書何其當開元間隸體絶無豐
艷妖冶之習猶存古意耶第得漢支不得體得漢象不
得意即起漢人於九原能不鼔掌李休光名額俱粗野
可笑
唐褚書同州倅廳聖教序
同州禇書聖教序記與慈恩大小略同而同州饒骨慈
恩饒韻如出兩手而同州又有墜石驚電之勢後云龍
朔三年癸亥六月二十三日建大唐褚遂良書在同州
倅廳復不稱臣又與慈恩異公永徽元年庚戌出爲同
州刺史三年還朝六年貶潭州顯慶二年貶愛州三年
戊午卒於貶所至龍朔癸亥卒已六年矣安得復以書
事豈二碑皆非手書上石公没同人不勝故鄉之思復
摹刻官所實紀所建歲月初不計其存亡其兩地字跡
不同者摹手異耳昔人臨蘭亭出歐陽率更故楷法勝
出褚河南故行法勝此必習褚者摹慈恩習歐者摹同
州故各自具一氣骨風韻也雖愧具眼竊憶張湯窮鼠
何渠踰此元美先生於此致疑恨不能起九原而語之
唐褚書鴈塔聖教序記
禇河南楷書聖教序記關中有二種一在同州倅廳一
在長安慈恩寺在慈恩者序記自爲二碑嵌鴈塔門東
西兩旁致令辟甚精余嘗手摹其文筆法如輕雲纖阿
若無若有所謂瑤臺青瑣窗暎春林嬋娟美女不勝羅
綺信然序後云永徽四年癸丑十二月十日建尚書右
僕射上柱國河南郡開國公臣褚遂良書此自同州召
還後筆稱臣者以御製文非奉敕書也
唐王淸源忠嗣碑
清源碑元載撰王縉書清源不獨忠勇敢戰其策石堡
料祿山皆深謀早見非一將之識也獨爲林甫所惡陰
使誣告明皇不察論死非哥舒翰以官爵贖罪幾至不
免然猶貶死史稱工於謀國拙於身圖其然哉元載淸
源女夫也其筆力庸冗固爾不言林甫排陷何也縉書
法蒼老雖藏鋒斂態而復開宋人率直門戸史稱忠嗣
華州鄭人碑稱華隂人碑竪州城西三十里赤水道南
又南高原即其塜也余猶及布毡其下頗極穹窿追琢
之妙非今人可及側刻水獸尤竒異怪偉益令人遠想
唐人畫跡不覺色飛萬歷間渭南崔令君邦亮忽移置
城縣之西道北不知何故
唐少林寺碑
此碑上方刻太宗爲秦王時征王世充移寺主及軍民
檄也首玄宗八分書七大字謂太宗文皇帝御書以文
皇天授即無論羽書交馳無暇手楷今觀其用筆懁佻
凡近既不類文皇筆且世民二字獨大而又行草一見
便奇偉不羣真如李密見秦王時狀始知檄必出記室
而秦王自書名耳不然何獨别作行草與檄字不類耶
豈玄宗欲昭先跡偶誤羣臣墨墨訖無正之乎檄文下
方即少林寺碑崔㴶撰並書王元美謂懿公少負文筆
號霹靂手此㴶父琰之事琰之爲同州司戸參軍甚少
不主曹務刺史李崇義内輕之積案數百讓使趣斷琰
之命吏連紙進筆爲省决一日都盡與奪當理詞筆勁
妙崇義驚曰子何自晦成我過耶由是名動一州號霹
靂手子㴶仕至吏部尚書曾諫止造玉真金仙觀當時
稱長於敷陳碑復繁蕪書頗得褚河南之勁俊而無窅
暎春林之致
唐嵩陽觀碑
嵩陽觀碑是徐浩分書李林甫述其道士孫太冲爲明
皇煉丹至九轉而作頌者也在昔如秦皇漢武皆希心
仙術然徐市三千畏誅不歸文成五利終至大戮而明
皇尚爲太冲起觀立碑終始不悟當由林甫奸佞蠱之
耳林甫不足言侍中分法簡穆不墮明皇豐艷之習是
當以筆諫而復爲書碑亦遇之不幸也評者謂子敬元
常異代同友孔氏升堂得門窺牖過矣
唐段行琛碑
唐段行琛字行琛忠烈秀實父也行琛卒於天寳九載
碑建於大歷十四年已越三十年矣時忠烈四鎮北庭
涇原鄭潁諸州節度使開府儀同三司御史大夫張掖
郡王故始立石光昭其考張增書碑李同系篆額不著
撰文姓名似亦太草草矣碑在汧陽忠烈故里尚完好
可讀碑稱夫人樂平狄氏下夀初登先時永逝門子祥
穎仲子秀成季子同穎則忠烈同母兄弟四人可補史
傳之闕增書疎縱不入格歐虞風軌掃地矣唐書行楷
八分皆遠超六代惟此碑隤然自放則近啟宋元矣
唐周公祠靈泉碑
鳳翔府岐山縣鳳棲鄉周公祠舊有泉水久竭大中間
泉忽躍出崔觀察珙奏狀亦水旱恒事耳宣宗手詔褒
嘉猶見下霽而史尚以無復仁恩察察爲明短之今世
何可得也碑勒奏及手詔謝表筆氣蕭散有褚河南意
後書年月及銜復似柳如出兩手
唐景龍觀鐘銘
景龍觀唐中宗所起睿宗復爲煉銅鑄鐘而銘之中宗
是醒寐不知昏曉者睿以臨淄幸登天位當清濁二儀
再世牝晨淫薉天地不思反政而復察東宮幾成太平
之亂亦是側耳不聞雷霆者何事鐘耶今在西安鐘樓
余曾手摹其文睿宗御製銘書復古雅拙樸在唐以上
是楷法兼篆分者惜姓名未著其源出自興和年李仲
璇修孔子廟碑劑之以雅故勝余收金石文數百種除
彝器欵識惟此爲金耳
唐柳尚書公綽武侯祠碑
諸葛武侯祠記裴晉公度柳尚書公綽在武相元衡幕
中時撰書公綽於公權兄也米元章評其勝弟然無復
蘊藉風流雖極揮洒視誠懸擫密雅致不及與老顚糾
糾雄傑格力知有合也然柳正米偏又唐宋之别也碑
尚完好如新豈忠武之靈鬼神呵護耶惜碑不能寫其
遊龍神變莫測之妙而卒復歸之正昔人謂忠武如龍
無可比擬余謂惟太史公文右軍書似之恨不得爲之
碑寫其神變令觀者稱快也
唐碧落碑
絳州碧落碑尚書故實謂陳惟玉書高祖子韓王元嘉
四男爲先妃所製洛中紀異錄謂李諶爲母房太妃追
薦像成忽二道士來自謂天下能篆撰者李聽所爲則
扄戸三日乃開化二白鴿飛去篆文宛然像背矣王元
美謂此雖誕妄然李陽冰覽之七日而不忍去習之十
二年不成其妙如此豈惟玉輩小子所辯乎識之以俟
知者余謂篆書三代尚矣下訖秦絶矣世傳三代遺跡
皆屬贗作獨岐陽石古文彝器欵識爲真卽字畫不必
盡識而古雅無前望而可辯此碑獨以怪異奥人以不
可解所以有扄戸化鴿之說而點畫形像結體命意雜
亂不理其高處不能遠追上古下者已墮近代惡趣如
村學究教小兒角險凡俗可厭定爲惟玉輩書無疑唐
人於八分尚不能造極况古篆乎後人懾於傳聞之異
眩然莫辨遂不敢輕加評駁不知李陽冰之慕習非爲
盲瞽定屬謬傳曷足據爲斷案耶釋文雖非至者反不
失唐人氣格但作字潦倒未稱此石無足深論獨恨不
能起元美於九原而與之上下其議爲之惘惘今天尊
像字不存乃是别刻之石以應搨者元美本正是别刻
碑名碧落李肇謂碧落觀也李漢謂終於碧落字今其
文完善可讀非終於碧落而開元間始改名龍興寺初
實名碧落觀也則肇說有據
唐代國公主碑
代國長公主睿宗第四女也名華字花婉以開元二十
二年六月二十九日薨下嫁鄭萬鈞碑稱摴蒲奕碁盡
得微妙箜篌阮咸隔簾隨手有若天授雖述其心靈聰
敏實乖詩人無非之儀唐主多驕恣罔終良有以也碑
字極得褚河南楷法因見唐代宏文之治源本流發非
如今世杜撰可笑也
唐涼國公主碑
涼國碑爲玄宗分書蘇頲撰書法遒逸勻適少遜孝經
總脫盡六朝之習者公主睿宗第六女名㝹字華莊元
美謂碑爲華莊史作花莊而不言名子函石墨鐫華直
以字爲名二公似俱未見其碑也余當從叔兄至奉先
遊唐諸陵犯暑造極羣山北峙萬峯連亘一目無際竟
不辯何者爲陵也歸而得數碑此石卧草間字跡完好
如新於時恨楮墨不具後遣工搨得已爲土人擊仆損
半恐一經採訪官使或搨不勝誅求故也公主初封仙
源嫁薛稷子伯陽坐父稷流嶺表自稷復改今封復嫁
溫彥博曾孫㬢碑自不得不諱伯陽而史不當逸㬢也
唐實際寺隆闡禪師懷惲碑
懷惲南陽人姓張氏唐高宗見夢辟至親授朱紱不受
敕祝髮西明寺永昌元年敕徵主實際寺今碑置西安
府學都玄敬謂碑無書撰人姓名王元美謂僧懷惲撰
書今碑云弟子思莊敬想淸徽勒兹玄琰大足元年十
月二十二日神遷春秋六十有二神龍元年敕贈隆闡
大法師天寳二年癸未建碑則二公俱似未竟讀其碑
也蓋緣碑首有懷惲及書四字元美遂誤耳余攷京兆
府章敬寺又有懷惲者諡大覺禪師泉州同安人謝姓
元和初憲宗召居上寺元和十二年十二月二十二日
示滅建塔灞水曰大寳相塔碑所謂懷惲書者豈卽大
覺耶何以又稱及書耶按天寳癸未至元和十二年丁
酉已七十五年卽大覺滿百歲計至天寳建碑之年纔
二十五歲豈自以生晚故云及書幾幸及之耶書復老
健不類少年且大覺以宗旨著而不以書名有謂惲名
後人增刻者余手摹其文絶無痕迹可辯不知何也書
復勁駿倣聖教無一筆不似而評者又謂婉媚纏繞無
晉人之致皆所未解
唐圭峰禪師碑
圭峯禪師碑裴公美休撰并書柳誠懸篆柳書名噪一
時視公美固在鴈行裴博綜教相通徹祖心手書藏經
五百函序諸疏論固是宰官禪那其父中明肅越州觀
察使又建龍興大佛殿先是越州沙門曇彥同許詢造
塔未就詢亡彥師可一百二十歲猶存岳陽王將撫越
彥曰元度來也時詢亡已三十餘年弟子疑其耄忽岳
陽果至以誌公密示先造彥彥遥召曰許元度來何暮
昔日浮圖今如故岳陽曰弟子蕭詧何呼許元度彥曰
未達宿命拉入室席地以三昧力加被岳陽忽悟前身
造塔事宛若目前因重新二塔衆以殿事請彥曰吾緣
力未至二百年後以待非衣刻石記之及裴至期應不
爽遂爲建塔觀此則裴公再世皈依宿因故碑能爲其
家言復無精詣何也
唐不空禪師碑
不空梵名阿目佉䟦折羅華言不空金剛止行二名略
也碑爲嚴郢撰徐浩楷書浩字季海越州人肅宗召授
中書舍人官至太子少師帝喜其書法寵絶一時其父
嶠之善書以法授浩論者謂如怒猊抉石渴驥奔泉袁
昂又謂如南岡士大夫徒尚風範不免寒乞今觀碑字
饒骨力而乏規度不堪與王謝門中子弟周旋謂近大
令結體甚莊重而復謂寒乞何也不空得總持門靈異
甚多故不獨伏泉澄海數事如値大旱京兆尹蕭昕請
致雨空呪畫龍投曲江白龍尺許振鱗出水亘天昕鞭
馬疾驅奔及十步暴雨驟至比至永崇里已决渠矣玄
宗嘗召述士羅公遠同至便殿校功力殿石瑩滑師借
遠如意遽激窣羅再三取之不得上起不空曰三郎勿
取此影耳因舉手示羅如意又西蕃宼西涼詔不空入
誦仁王密語神兵見於殿庭西涼果奏東北雲霧中見
神兵鼔噪蕃部有金色鼠皆咋絶弓弦城幻幻光明王
怒睨蕃師大奔帝敕諸道城樓置天王像此其始也又
邙山有蛇頭若丘陵見不空乞度遂欲陷河雒快所居
不空授戒說法且曰昔以瞋深受此苦報今復忿恨吾
力何及當思吾言此身自捨旬月遂死澗中不空多秘
密法當時甚著碑荒落不稱余所見尚多遺忘故少爲
筆削附載於此
唐玄秘塔碑
玄秘塔爲大達法師建在長樂南原今移西安府學裴
休撰柳公權書公美固是宰官禪那文於禪理無能闡
發獨述其寵遇人主傾動貴衆何也誠懸書雖與歐虞
禇顏并稱猶在鴈行而米元章評書自負具眼紕漏顚
倒一似無目者其云歐如新瘥病人顏色憔悴舉動辛
苦虞如學術休糧道士神淸體疲禇如熟戰御馬舉動
隨意别有驕色顏如項羽按劍樊噲排突硬弩欲張鐵
柱特立昂然有不可犯之色柳如深山得道士修養已
成神氣清健無一塵俗嗚呼此何異囈語耶余謂柳如
趙王敦劍垂冠曼胡之纓短後之衣瞋目而語難顏如
龍泉太阿登高臨深巍巍翼翼褚如公孫盛年舞劍器
波瀾蔚跂玉貌錦衣歐虞法圓法方則固是諸侯之劍
也若夫見影不見光其在晉法乎
唐大智禪師碑
史惟則書雖濃郁而縝密暢適筋骨不乏所以肉不病
肥書述稱古今折衷大小應變甚合律以漢法又當别
論槩以此棄之則所謂思如泉而吐鳳筆似海以吞鯨
者又何處生活嚴挺之文亦序述有體
唐楚金禪師碑
余嘗與人論詩有右高華左沉實者余曰否否何渠以
天漢廢洪河第所辨者格耳一不入格即墮惡趣此論
可通於書吳通微楚金禪師碑輕圓婉暢有類高華試
以平原倔強較之當復取此又所不解豈快士偶快快
筆耶
藏真律公帖
素師藏真律公三帖是宋游師雄刻之關中者故極工
無復遺恨其書飛動遒逸天真爛然比之聖母多筋少
肉故勝孫虔禮云偶然欲書一合也此豈亦偶然落筆
者耶或謂遊絲連綿筆非也所謂遊絲筆者都無輕重
斷續離合折旋之妙若意斷而筆連雖右軍絕少大令
往往不乏安得概以遊絲病之似非
宋綘州夫子廟碑
綘州夫子廟記集王逸少書搨刻手俱精雅視懷仁集
聖教序雖相絕千里然猶不失邯鄲之步第中忽雜以
一二草書杜撰不入格宋人傖父之態居然畢露矣豈
其欲踞右軍上耶宋人多不自量往往乃爾
唐李元諒懋功昭德碑
李元諒本安息安氏少養宦官駱奉先冒姓駱名元光
鷙敢有謀會朱泚之亂能鎮定華州華人感之於其將
移鎮隴右行軍司馬董叔經請之天子立碑而張濛撰
述作頌所謂昭德懋功皆實錄也韓秀弼分書勁駿瘦
雅不减擇木當兵戈雲擾碑復琢磨精工窿然巋然不
爲苟就亦足占中興之兆元光以功封武康郡王諡莊
威李元諒賜姓名也萬歷初碑卧廢署草間人多薉其
上永昌石公元麟來守華州移置郡衙
金石史卷二
