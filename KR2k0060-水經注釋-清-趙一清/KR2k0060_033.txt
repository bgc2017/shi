欽定四庫全書
水經注釋卷三十三
仁和趙一清撰
江水一
岷山(全氏曰按元和郡縣志汶山即岷山荀子江出汶山是也漢志作㟭則增加之文宋祁曰岷當作㟭
誤矣說文作□从山敯聲)在蜀郡氐道縣(一清按漢志隴西郡氐道縣禹貢養水所出蜀郡湔
氐道禹貢㟭山在西徼外江水所出續志同二縣名稱久巳各著所出之水又異自蜀漢號湔氐道曰氐道晉
改曰升遷於是始相混淆□水經雖有魏晉間人續增不應江水鉅篇首條遂屬之後來好事者徒以酈注舉
蜀漢之制以釋經不學之徒因并經而改之非其義矣)大江所出東南過其縣北
岷山即瀆山也水曰瀆水矣又謂之汶阜山在徼外
江水所導也益州記曰大江泉源即今所聞始發羊
膊嶺下緣崖散漫小水百數殆未濫觴矣東南下百
餘里至白馬嶺而歴天彭闕亦謂之為天彭谷也秦
昭王以李冰為蜀守冰見氐道縣有天彭山兩山相
對其形如闕謂之天彭門亦曰天彭闕江水自此已
上至微弱所謂發源濫觴者也漢元延中岷山崩壅
江水三日不流揚雄反離騷云自岷山投諸江流以
弔屈原名曰反騷也江水自天彭闕東逕汶關而歴
氐道縣北漢武帝元封四年分蜀郡北部置汶山郡
以統之(全氏曰按漢武帝元鼎六年以冉駹地置汶山郡地節三年廢屬蜀郡北部非元封四年)
縣本秦始皇置後為昇遷縣也益州記曰自白馬嶺
回行二十餘里至龍涸(一清按龍涸亦曰龍鶴華陽國志云蜀時以汶山險要自
汶江龍鶴冉駹白馬匡明皆置戌守即龍涸也周天和元年置龍涸郡元和志云故城在翼州衛山縣北
十一里城之北境舊為土谷渾所居故曰防渾城盖亦氐羌别種之名號也又曰龍鵠通鑑齊紀永明三
年仇池鎮將穆亮帥騎三萬軍于龍鵠是也鵠鶴字通又曰龍格晉紀義熙四年桓謙至成都譙縱疑之
置于龍格胡三省曰即今成都府廣都縣龍瓜灘之地)又八十里至西陵縣(沈氏
曰西陵是蚕陵之誤)又南下六十里至石鏡又六十餘里而至
北部始百許步又西百二十餘里至汶山故郡(全氏曰晉
移汶山郡治于綿虒故以漢治為故郡)乃廣二百餘步又西南百八十
里至溼坂江稍大矣故其精則井絡纏曜江漢昞靈
河圖括地象曰岷山之精上為井絡(一清按蜀志秦宓𫝊裴松之註
引河圖括地象作上為東井絡至左思蜀都賦乃省裁東字)帝以會昌神以建福
故書曰岷山導江泉流深遠盛為四瀆之首廣雅曰
江貢也風俗通曰出珍物可貢獻釋名曰江共也小
水流入其中所公共也(一清按漢志蜀郡下云有小江入并行九百八十里)東
北百四十里曰崍山中江所出東注于大江崍山卭
崍山也在漢嘉嚴道縣一曰新道山南有九折坂夏
則凝冰冬則毒寒王子陽按轡處也平恒言是中江
所出矣郭景純江賦曰流二江於崌崍又東百五十
里曰崌山北江所出東注於大江山海經曰崌山江
水出焉東注大江其中多怪蛇(一清按明楊慎欲據此以當禹貢揚州之
三江真可謂癡人說夢者也)江水又逕汶江道(一清按漢志蜀郡汶江不曰道至續
志始加道字縣有蠻夷謂之道或今本漢書脱道字當以續志水經注補之)汶出徼外岷
山西玉輪坂下而南行又東逕其縣而東注於大江
故蘇代告楚曰蜀地之甲浮船於汶乘夏水而下江
五日而至郢謂是水也又有湔水入焉水出綿道(一清
按班志蜀郡之綿虒續志謂之綿虒道今云綿道似落虒字)亦曰綿虒縣之玉壘
山吕忱云一曰半浣水也下注江(一清按漢志蜀郡綿虒玉壘山湔水
所出東南至江陽入江過郡三行千八百九十里)江水又東别為沱開明之
所鑿也郭景純所謂玉壘作東别之標者也(一清按漢志蜀
郡汶江縣江沱在西南東入江)縣即汶山郡治劉備之所置也(全氏曰按
宣帝地節中廢江山郡蜀先主復置之治汶江道晉志以為靈帝立劉昭補註郡國志曰安帝延光三年
復也)渡江有笮橋縣有桃關漢武帝祠江水又歴都安
縣李冰作大堰於此堰閼江作塴塴有左右口謂之
湔塴江入郫江檢江以行舟益州記曰江至都安堰
其右檢其左其正流遂東郫江之右也因山頽水坐
致竹木以溉諸郡又羊摩江灌江西於玉女房下作
三石人於白沙郵郵在堰官上立水中刻要江神水
竭不至足盛不没腰是以蜀人旱則藉以為溉雨則
不遏其流故記曰水旱從人不知饑饉沃野千里世
號陸海謂之天府也俗謂之都安之堰亦曰湔堰又
謂金堤左思蜀都賦曰西踰金堤者也諸葛亮北征
以此堰農本國之所資以征丁千二百人主護之有
堰官益州刺史皇甫晏至都安屯觀坂從事何旅曰
今所安營地名觀坂自上觀下反上之象其徵不詳
不從果為牙門張宏所殺江水又逕臨卭縣王莽之
監卭也縣有火井鹽水昏夜之時光興上照江水又
逕江原縣王莽更名卭原也&KR1514;江水出焉江水又東
北逕郫縣下縣民有姚精者為叛夷所殺掠其二女
二女見夢其兄當以明日自沈江中喪後日當至可
伺候之果如所夢得二女之尸於水郡縣表異焉江
水又東逕成都縣縣以漢武帝元鼎二年立縣有二
江雙流郡下故揚子雲蜀都賦曰兩江珥其前者也
風俗通曰秦昭王使李冰為蜀守開成都兩江溉田
萬頃(一清按漢志郫縣下云禹貢江沱在西東入大江顧祖禹曰世或以成都内江外江為沱水夫
二江為李冰所引非禹貢之沱也宛溪之說誠然且梁荆之沱有三蜀郡之汶江也郫也南郡之枝江也
汶江枝江倛無禹貢字而郫獨有之何哉史記河渠書蜀守冰鑿離碓避沫水之害穿二江成都之中注
引任豫益州記云二江者郫江流江也常璩華陽國志曰李冰壅江作塴穿郫江檢江别支流雙過郡下
檢江即流江冰穿一江而為二則冰以前無支流可知何得以郫江為沱耶胡朏明則主郫江云推尋事
理李冰所穿之二江一是流江乃冰所創造一是郫江即禹貢之沱時必淤淺冰復從而濬之遂并數為
二江夫既云二江皆冰所穿則何以獨指檢江為冰之創始而郫江僅加疏濬耶此欲謟附班志郫縣下
禹貢二字而不覺言之出于胸臆不可從也)江神歲取童女二人為婦冰
以女與神為婚徑至神祠勸神酒酒杯恒澹澹冰厲
聲以責之因忽不見良久有兩牛鬭于江岸傍有閒
冰還流汗謂官屬曰吾鬭大極當相助也南向腰中
正白者我綬也主簿刺殺北面者江神遂死蜀人慕
其氣决凡壯健者因名冰兒也秦惠王二十七年遣
張儀與司馬錯等滅蜀遂置蜀郡焉王莽改之曰導
江也儀築成都以象咸陽晉太康中蜀郡為王國更
為成都内史益州刺史治地理風俗記曰華陽黑水
惟梁州漢武帝元朔二年改梁州曰益州以新啟犍
為䍧牁越嶲州之疆壤益廣故稱益云初治廣漢之
雒縣後乃徙此故李固與弟圄書曰固今年五十七
鬢髮已白所為容身而遊滿腹而去周觀天下獨未
見益州耳昔嚴夫子常言經有五涉其四州有九遊
其八欲類此子矣初張儀築城取土處去城十里因
以養魚今萬頃池是也城北又有龍隄池城東有千
秋池西有柳池西北有天井池津流徑通冬夏不竭
西南兩江有七橋直西門郫江沖里橋(一清按華陽國志作沖治
橋此云沖里是唐時寫本避高宗諱耳章懷後漢注亦作沖里橋可証也)西南石牛門曰
市橋吳漢入蜀自廣都令輕騎先往焚之橋下謂之
石犀淵李冰昔作石犀五頭以厭水精穿石犀渠於
南江命之曰犀牛里後轉犀牛二頭在府中一頭在
市橋一頭沈之於淵也大城南門曰江橋橋南曰萬
里橋西上曰夷里橋下曰筰橋南岸道東有文學始
文翁為蜀守立講堂作石室於南城永初後學堂遇
火後守更增二石室後州奪郡學移夷里(一清按講堂一名周
公禮殿)道西故錦官也言錦工織錦則濯之江流而錦
至鮮明濯以佗江則錦色弱矣遂命之為錦里也蜀
有迴澓水江神嘗溺殺人文翁為守祠之勸酒不盡
拔劍擊之遂不為害江水東逕廣都縣漢武帝元朔
二年置王莽之就都亭也李冰識察水脈穿縣鹽井
江西有望穿原(一清按劉昭補註郡國志引任豫益州記作望川源)鑿山渡水
結諸陂池故盛養生之饒即南江也又從沖里橋北
折曰長昇橋城北十里曰升僊橋有送客觀司馬相
如將入長安題其門曰不乘高車駟馬不過汝下也
後入卭蜀果如志焉李冰沿水造橋上應七宿故世
祖謂吳漢曰安軍宜在七橋連星間(一清按華陽國志曰安軍宜在
七星間全祖望曰自沖里橋至長昇橋為七橋華陽圖志曰郫江上西有永平橋城北十里有昇僊橋此
二橋不在七星之列今注失去一句寰宇記云萬里橋亦名篤泉橋橋之南有篤泉也此橋因費禕使吳
諸葛祖嘆得名然則非李冰之舊矣又云笮橋亦名夷里橋而下又有竺橋即夷里橋之目笮橋以竹索
為名竺橋以汶江一名竺橋水受氏注故分而為二也又曰江橋亦名安樂橋七星橋之一篤泉橋星橋
之二市橋星橋之五而此外無聞焉楊慎四川總志曰考七橋西南石牛門曰市橋下石犀所潛淵中也
城南曰江橋南渡流江曰萬里橋西上曰夷里橋曰笮橋曰長昇橋郫江上西有永平橋及城北十里又
有昇僊橋不知所謂七橋者竟何所指今存者市橋笮橋萬里橋昇僊橋餘俱無所考矣)漢自廣
都乘勝進逼成都與其副劉尚南北相望夾江為營
浮橋相對公孫述使謝豊揚軍市橋出漢後襲破漢
墜馬落水緣馬尾得出入壁命將夜潛渡江就向擊
豊斬之於是水之隂江北則左對繁田文翁又穿湔
㳛以溉灌繁田一千七百頃湔水又東絶綿洛逕五
城界至廣都北岸南入於江謂之五城水口斯為北
江(一清按山堂雜論曰外江内江之名前後凡三見大江為外水涪水為内水此不易者也湔水入洛
為外江流江入江為内江此自成都府言之也郫江對大江而言則大江為南江郫為北江對流江而言
則流江又為外江郫江為内江此自成都一城言之也流江實兼内外之稱各因所指立名似相雜而實
不相溷也)江水又東至南安為璧玉津故左思云東越玉
津也
又東南過犍為武陽縣青衣水沬水從西南來合而注
之
縣故大夜郎國漢武帝開道置以為縣太初四年益
州刺史任安城武陽建元六年置郡王莽更名西順
縣曰戢成光武謂之士大夫郡有&KR1514;江入焉水出江
原縣首受大江東南流至武陽縣注於江(禹貢錐指曰江原縣
&KR1514;水近世謂之大皂江者岷江之正流而班氏以為首受江故鄭康成云沱之類)縣下注上
舊有大橋廣一里半謂之安漢橋水盛歲壞民苦治
功後太守李巖鑿天社山尋江通道此橋遂廢縣有
赤水下注江建安二十九年有黃龍見此水九日方
去此縣藉江為大堰開六水門用灌郡下北山昔者
王喬所升之山也江水又與文井江會李冰所導也
自莋道與蒙谿分水至蜀郡臨卭縣與布僕水合(全氏
曰漢志蜀郡臨卭縣僕千水東至武陽入江過郡二行五百一十里而是注云布僕水未知孰是)水
出徼外成都西沈黎郡漢武帝元封四年以蜀郡西
部卭莋理旄牛道天漢四年置都尉主外羌(一清按范史莋
都夷𫝊云元鼎六年以為沈黎郡至天漢四年并蜀為西部置兩都尉一居旄牛主徼外夷一居青衣主
漢民華陽國志同而前書紀志及續志皆無之亦見青衣水注之)在卭來山表自蜀
西度卭莋其至險有弄棟八渡之難楊毋閣路之阻
水從縣西布僕來分為二流一水逕其道又東逕臨
卭縣入文井水文井水又東逕江原縣縣濱文井江
江上有長隄隄跨四十里有朱亭亭南有青城山山
上有嘉穀山下有蹲鴟即芋也所謂下有蹲鴟至老
不飢卓氏之所以樂遠徙也文井江又東至武陽縣
天社山下入江其一水南逕越嶲卭都縣西東南至
雲南郡之蜻蛉縣入於僕郡本雲川地也蜀建興三
年置僕水又南逕永昌郡邪龍縣而與貪水合水出
蜻蛉縣上承蜻蛉水逕葉榆縣又東南至邪龍入於
僕(一清按漢志益州郡葉榆縣貪水首受蜻蛉南至邪龍入僕行五百里)僕水又逕寧
州建寧郡州故庲降都督屯故南人謂之屯下劉禪
建興三年分益州郡置歷雙柏縣即水入焉水出秦
臧縣牛蘭山南流至雙柏縣東注僕水(一清按漢志益州郡秦臧
縣牛蘭山即水所出南至雙柏入僕行八百二十里)僕水又東至來唯縣入勞
水(一清按漢志越嶲郡蜻蛉縣僕水徼外東南至來唯入勞過郡二行千八百八十里過郡二謂越嶲
益州也此别是一僕水非臨卭之僕千水也亦見温水注)水出徼外東逕其縣與
僕水合東至交州交趾郡麊泠縣南流入於海(一清按漢
志益州郡來唯縣勞水出徼外東至糜伶入南海過郡三行三千五百六十里)江水自武陽
東至彭亡聚昔岑彭與吳漢&KR1140;江水入蜀軍次是地
知而惡之會日暮不移遂為刺客所害謂之平模水
亦曰外水此地有彭冢言彭祖冢焉江水又東南逕
南安縣西有熊耳峽連山競險接嶺争高漢和平中
山崩地震江水逆流(全氏曰續漢書五行志和平元年廣漢梓潼山崩非此山)懸
溉有灘名壘坻亦曰鹽溉李冰所平也縣治青衣江
會衿帶二水矣即蜀王開明故治也來敏本蜀論曰
荆人鄨令(一清按寰宇記引周地圖記作鄨靈)死其尸隨水上荆人求
之不得鄨令至汶山下復生起見望帝望帝者杜宇
也從天下女子朱利(全氏曰按華陽國志是朱提女子利)自江源出為
宇妻遂王於蜀號曰望帝望帝立以為相時巫山峽
而蜀水不流帝使鄨令鑿巫峽通水蜀得陸處望帝
自以德不若遂以國禪號曰開明縣南有峨眉山有
蒙水即大渡水也水發蒙谿東南流與渽水合水出
徼外逕汶江道吕忱曰渽水出蜀許慎以為涐水也
從水我聲(一清按漢志蜀郡青衣縣禹貢蒙山谿大渡水東南至南安入渽汶江縣渽水出徼
外南至南安東入江過郡三行三千四十里師古曰音哉渽乃涐之誤即禹貢之和夷也和涐入大渡然
涐水源長以正之)南至南安入大渡水(禹貢錐指曰班固謂大渡入涐道元謂涐
入大渡然涐水源長當以漢志為正)大渡水又東入江故山海經曰蒙
水出漢陽西入江灄陽西(全氏曰按此三字不可曉郭注亦無說)
又東南過僰道縣北若水淹水合從西來注之又東渚
水北流注之
縣本僰人居之地理風俗記曰夷中最仁有人道故
字從人秦紀謂僰僮之富者也其邑高后六年城之
漢武帝感相如之言使縣令南通僰道費功無成唐
蒙南入斬之乃鑿石開閣以通南中迄于建寧二千
餘里山道廣丈餘深三四尺其鏨鑿之迹猶存王莽
更曰僰治也山多猶猢似猴而短足好遊巖樹一騰
百步或三百丈順往倒返乘空若飛縣有蜀王兵蘭
其神作大難江中崖峻岨險不可穿鑿李冰乃積薪
燒之故其處懸巖猶有赤白元黃五色照水焉魚從
僰來至此而止言畏崖嶼不更上也(一清按寰宇記戎州僰道縣有
伏犀灘引水經注云昔有黃牛從僰溪出而上此崖乃化為石是名伏犀灘今本無之)益部耆
舊傳曰張貞妻黃氏女也名帛貞乘船覆没求尸不
得帛至沒處灘頭仰天而嘆遂自沉淵積十四日帛
持貞手於灘下出時人為說曰符有先絡僰道有張
帛者也江水又與符黑水合水出寧州南廣郡南廣
縣縣故犍為之屬縣也漢武帝太初元年置劉禪延
熙中分以為郡(一清按宋書州郡志朱提太守劉氏分揵為立南廣太守晉武帝分朱提
立又云南廣令晉太康地志屬朱提晉書地理志無南廣郡王遜傳云分朱提為南廣郡武帝疑是成帝
之誤方輿紀要云蜀志後主延熙中立南廣郡以常竺為太守晉廢此事不見陳壽書盖蜀中志乘耳然
以是注觀之似是蜀置西晉廢而東晉復立也)導源汾關山北流有大涉水
注之水出南廣縣北流注符黑水又北逕僰道入江
謂之南廣口(一清按漢志犍為郡南廣縣汾關山符黑水所出
北至僰道入江又有大涉水北至符入江過郡三行八百四十里)渚水則未聞也
又東過江陽縣南洛水從三危山東過廣魏洛縣南東
南注之
洛水出洛縣漳山亦言出梓潼縣柏山山海經曰三
危在敦煌南與岷山相接山南帶黑水又山海經不
言洛水所導經曰出三危山所未詳常璩云李冰道
洛通山水流發暴口逕什邡縣漢高帝六年封雍齒
為侯國王莽更名曰美信也洛水又南逕洛縣故城
南廣漢郡治也漢高帝之為漢王也發巴渝之士北
定三秦六年乃分巴蜀置廣漢郡於乘鄉(一清按下文注云縣
有沈鄉續志云廣漢有沈水即涪水注所謂沈水出廣漢縣下入涪水者也亦作繩鄉華陽國志云廣漢
郡本治繩鄉永初一年移治涪後治雒城也盖乘沈繩字同音假借用耳)王莽之就都縣
曰吾雒也漢安帝永初二年移治涪城後治洛縣先
是洛縣城南每隂雨常有哭聲聞於府中積數十年
沛國陳寵為守以亂世多死亡暴骸不葬故也乃悉
收葬之哭聲遂絶劉備自將攻洛龐士元中流矢死
於此益州舊以蜀郡廣漢犍為為三蜀土地沃美人
士雋又一州稱望縣有沈鄉去江七里姜士遊之所
居詩至孝母好飲江水嗜魚膾常以雞鳴遡流汲江
子坐取水溺死婦恐姑知稱詩遊學冬夏衣服實投
諸江流(一清按後漢書稱廣漢姜詩妻龐其子後因遠汲溺死妻恐姑知哀傷不敢言而托以行
學不在又云永平三年察孝廉拜郎中尋除江陽令卒于官注云子坐取水溺死則死者詩之子何以人
云婦恐姑知稱詩遊學乎文義實為乖□矣)於是至孝上通泂泉潛出其
舍側而有江之甘焉詩有田濱江澤鹵泉流所溉盡
為沃野又湧泉之中旦旦常出鯉魚一雙以膳焉可
謂孝悌發於方寸徽美著於無窮者也洛水又南逕
新都縣蜀有三都謂成都廣都此其一焉與綿水合
水西出綿竹縣又與湔水合(一清按漢志廣漢郡雒縣章山雒水所出南至
新都谷入湔)亦謂之郫江也又言是涪水吕忱曰一曰湔
然此二水俱與洛會矣又逕犍為牛鞞縣為牛鞞水
昔羅尚乘牛鞞水東征李雄謂此水也縣以漢武帝
元封二年置(一清按方輿紀要云郫江在成都府城南十里大江之支流也亦曰汶江自灌
縣分流經郫縣歴府西折而南又東合於流江亦謂之内江任豫益州記郫江為内江流江為外江是也
晉永寧元年李特據廣漢進攻益州刺史羅尚于成都尚屢敗乃阻長圍緣郫水作營連延七百里載記
尚緣水作營自都安至犍為七百里盖自郫江南達大江緣水為險也既而特潛渡江擊尚水上軍皆散
走蜀郡太守徐儉遂以少城降特入據之或據水經注以綿水為尚所阻之郫江誤矣)又東逕
資中縣又逕漢安縣謂之綿水也自上諸縣咸以灌
溉故語曰綿洛為没沃也綿水至江陽縣方山下入
江(一清按漢志漢中郡綿竹縣紫岩山綿水所出東至新都北入雒)謂之綿水口亦
曰中水江陽縣枕帶雙流據江洛會也(沈氏曰漢志綿水入洛洛
水入湔湔水入江盖以湔為主也故曰湔水東南至江陽入江水經注以洛為主洛水合綿水綿水合湔
江故以江陽為江洛之會前言湔水自廣都北岸入江特其支流耳)漢景帝六年封趙
相蘇嘉為侯國(全氏曰小司馬云縣在東海按地理志東海無江陽也又徐廣曰蘇一作
藉索隱曰漢表作蘇息)江中有大闕小闕焉季秋之月則黃鱗
魚死漚也(朱氏謀㙔箋曰黃鱗以下字有譌誤按華陽國志云江中有大闕小闕季春黃龍堆
没闕即平)昔世祖微時過江陽縣有一子望氣者言江陽
有貴兒象王莽求之而撩煞之後世祖怨為子立祠
於縣謫其民罰布數世揚雄琴清英曰尹吉甫子伯
竒至孝後母譖之自投江中衣苔帶藻忽夢見水僊
賜其美藥惟養親揚聲悲歌船人聞之而學之吉甫
聞船人之聲疑似伯竒援琴作子安之操江水逕漢
安縣北縣雖迫山川土地特美蠶桑魚鹽家有焉江
陽郡治也故犍為岐江都尉建安十八年劉璋立江
水東逕樊石灘又逕大附灘頻歴二險也
又東過符縣北邪(全氏曰按邪字下有脱文孫汝澄曰漢志有邪龍縣竊謂江水不得入益
州界而復過符關是不知地理之言也且注但詳符縣之建置以是知經之不及他縣也)東南鰼部
水從符關東北注之
縣故巴夷之地也漢武帝建元六年以唐蒙為中郎
將從萬人出巴符關者也漢武帝元鼎二年立(全氏曰按
元鼎二年本華陽國志據漢史亦當是建元六年且是立犍為郡今注無郡名而云立何哉)王莽
之符信矣縣治安樂水會水源南通寧州平夷郡鄨
縣北逕安樂縣界之東又逕符縣下北入江縣長趙
祉遣吏先尼和以永建元年十一月詣巴郡没死成
濡(一清按范史常志作湍)灘子賢求喪不得女絡年二十五歲
有二子五歲以還至二年二月十五日尚不得喪絡
乃乘小船至父没處哀哭自沈見夢告賢曰至二十
一日與父俱出至日父子果浮出江上郡縣上言為
之立碑以旌誠孝也其鰼部之水所未聞矣或是水
之殊目非所究也
又東北至巴郡江州縣東強水涪水漢水白水宕渠水
五水合南流注之
強水即羌水也宕渠水即潛水渝水矣巴水出晉昌
郡宣漢縣巴嶺山郡隸梁州晉太康中立治漢中(一清
按宋志云魏元帝景元四年平蜀復立梁州治漢中南鄭晉志云秦始三年分益州立梁州于漢中又云
桓温平蜀之後以巴漢流人立晉昌郡此文似有錯繆)縣南去郡八百餘里故
屬巴渠西南流歴巴中逕巴郡故城南李嚴所築大
城北西南入江庾仲雍所謂江州縣對二水口右則
涪内水左則蜀外水即是水也江州縣故巴子之都
也春秋桓公九年巴子使韓服告楚請與鄧好是也
及七國稱王巴亦王焉秦惠王遣張儀等救苴侯於
巴儀貪巴苴之富因執其王以歸而置巴郡焉巴治
江州(一清按此言秦立巴郡故治江州而漢之巴郡亦即治焉故下文復云)漢獻帝初
平元年分巴為三郡於江州則永寧郡治也至建安
六年劉璋納蹇允之訟復為巴郡(全氏曰按善長言三巴建置皆本常
璩而不知其誤也華陽國志曰初平元年征東中郎將趙韙建議白劉璋分巴韙欲得巴舊名取墊江以
上為巴郡治安漢以江州至臨江為永寧郡以朐忍至魚復為固陵郡而用龐羲為巴郡建安六年璋以
蹇允訟争巴名乃改永寧為巴郡以固陵為巴東而改龐羲為巴西足為三巴考初平元年劉璋尚未嗣
位趙韙亦未為征東其誤一也韙欲得巴舊名而乃以予龐羲其誤二也建安五年羲已屯閬中則是固
陵太守非巴也其誤三也不知趙韙但分巴為二至蹇允訟後始分為三譙周巴記曰初平六年趙韙分
巴為二韙欲得巴舊名故郡以墊江為冶而割安漢以下為永寧郡建安六年以蹇允訟分巴為三以永
寧為巴東閬中為巴西墊江為巴郡是乃三巴分置之次第也但初平僅四年無六年是則譙氏之誤再
考劉璋嗣位以趙韙為征東乃興平元年正分巴之歲也誤以為初平亦酈氏之疎也建安六年趙韙誅
故再分巴諸家皆未細覈其歲時耳又曺氏亦嘗分三巴劉璋之末巴郡入于張魯故璋雖有巴郡太守嚴
顏屯江州似僅保一城而巳魯降曺氏巴郡亦隨之而入建安二十年分其地為三以夷帥朴胡為巴東
杜護為巴西任約為巴郡旋為先主所并故史志不詳)以嚴顔為守顔見先主
入蜀嘆曰獨坐窮山放虎自衛此即拊心處巴郡漢
世治江州巴水北北府城是也後乃徙南城劉備初
以江夏費觀為太守領江州都督後都護李嚴更城
周一十六里造蒼龍白虎門求以五郡為巴州治丞
相諸葛亮不許竟不果(全氏曰按嚴欲于城後穿山引汶江入巴以亮召竟不果
此事善長注盖失記之)地勢側嶮皆重屋累居數有火害又不
相容結舫水居者五百餘家承二江之會夏水增盛
壞散顛没死者無數縣有官橘官荔枝園夏至則熟
二千石常設厨膳命士大夫共會樹下食之縣北有
稻田出御米也縣下又有清水穴巴人以此水為粉
則皜曜鮮芳貢粉京師因名粉水故世謂之為江州
墮林粉粉水亦謂之為粒水矣江之北岸有塗山南
有夏禹廟塗君祠廟銘存焉常璩庾仲雍並言禹娶
於此余按羣書咸言禹娶在壽春當塗不於此也
又東至枳縣西延江水從牂柯郡北流西屈注之
江水東逕陽關巴子梁江之兩岸猶有梁處巴之三
關斯為一也延熙中蜀車騎將軍鄧芝為江州都督
治此江水又東右逕黃葛峽山高嶮全無人居江水
又左逕明月峽東至梨鄉歴雞鳴峽江之南岸有枳
縣治華陽記曰枳縣在巴郡江州東四百里治涪陵
水會庾仲雍所謂有别江出武陵者也水乃延江之
枝津分水北注逕涪陵入江故亦云涪陵水也其水
南導武陵郡昔司馬錯泝舟此水取楚黔中地延熙
中鄧芝伐徐巨射元猨於是縣猨自拔矢卷木葉塞
射創芝嘆曰傷物之生吾其死矣江水又東逕涪陵
故郡北後乃并巴郡遂罷省江水又東逕文陽灘灘
險難上江水又東逕漢平(一清按晉書地理志梁州涪陵郡漢平縣云是蜀置
是注與下二百餘里不相連屬盖有脱失矣)二百餘里左自涪陵東出百
餘里而届于黃石東為銅柱灘又逕東望峽東歴平
都峽對豊民州舊巴子别都也華陽記曰巴子雖都
江州又治平都即此處也有平都縣為巴郡之隸邑
矣縣有天師治兼建佛寺甚清靈縣有市肆四日一
會江水又逕虎鬚灘灘水廣大夏斷行旅江水又東
逕臨江縣南王莽之監江縣也華陽記曰縣在枳東
四百里東接朐忍縣有鹽官自縣北入鹽井谿有鹽
井營戶沿注谿水江水又東得黃華水口江浦也左
逕石城南庾仲雍曰臨江至石城黃華口一百里又
東至平州州上多居民又東逕壤塗而歴和灘(一清按方
輿紀要云自忠州水程東行九十里至曺溪驛又六十里至瀼塗驛名勝志云瀼塗驛在萬縣南六十里
江中有石似胡人名曰胡灘杜少陵詩不是怕胡灘者是矣瀼壤形似和胡音聯故也)又東逕
界壇是地巴東之西界益州之東境故得是名也
又東過魚復縣南夷水出焉
江水又東右得將龜谿口(趙氏彦衛雲麓漫抄曰江水東注凡水經言左者皆
北岸右者皆南岸)華陽記曰朐忍縣出靈龜咸熙元年獻龜
於相府言出自此谿也(全氏曰按漢志朐忍縣容毋水所出即此谿也)江水
又東會南北集渠二谿水出涪陵縣界謂之于陽谿
(一清按蜀志後主𫝊建興八年魏延破魏雍州刺史郭淮于陽谿又魏延傳云使延西入羌中魏後將軍
費瑶雍州刺史郭淮與延戰于陽谿延大破淮等據傳文于字為義不屬陽谿豈道元誤截耶)北流
逕巴東郡之南浦僑縣西谿夾側鹽井二口相去各
數十步以木為桶徑五尺修煑不絶谿水北流注於
江謂之南集渠口亦曰于陽谿口北水出新浦縣北高
梁山分谿南流逕其縣西又南一百里入朐忍縣南
入於江謂之北集渠口别名班口又曰分水口朐忍
尉治此江水又東右逕汜谿口盖江汜決入也江水
又東逕石龍水至於博陽二村之間有磐石廣四百
丈長六里而復(全氏曰先宗伯公云長六里而復者猶言長六里有竒也)殆於岨
塞江川夏没冬出基互通渚人東逕羊腸虎臂灘楊
亮為益州至此舟覆懲其波瀾蜀人至今猶名之為
使君灘江水又東彭水注之水出巴渠羣獠中東南
流逕漢豐縣東清水注之水導源出西北巴渠縣東
北巴嶺南獠中即巴渠水也西南流至其縣又西入
峽檀井谿水出焉又西過山至漢豐縣東而西注彭
谿謂之清水口彭谿水又逕朐忍縣西六十里南流
注於江謂之彭谿口(一清按漢志巴郡閬中縣彭道將池在南彭道漁池在西南其
即彭水與巴漢志云閬中有彭池大澤寰宇記閬州閬中縣下引四夷述云州東南池東西二里南北約
五里州城西南十里有郭池周約五十畆二志與漢志相符彭道將池方輿紀要亦謂之南池在保寧府
城南云自漢以來堰大斗小斗之水溉田里人賴之唐時堰壞遂成平陸)江水又東右逕
朐忍縣故城南常璩曰縣有巴東郡西二百九十里
縣治故城跨其山阪南臨大江江之南岸有方山山
形方峭枕側江濆江水又東逕瞿巫灘即下瞿灘也
又謂之博望灘左則湯溪水注之水源出縣北六百
餘里上庸界南流歷其縣翼帶鹽井一百所巴川資
以自給粒大者方寸中央隆起形如張傘故因名之
曰傘子鹽有不成者形亦必方異於常鹽矣王隱晉
書地道記曰入湯口四十三里有石煑以為鹽石大
者如升小者如拳煑之水竭鹽成盖蜀火井之倫水
火相得乃佳矣湯谿下與檀谿水合上承巴渠水巴
渠南歴檀井谿之檀井水下入湯水湯水又南入於
江名曰湯口江水又逕東陽灘江上有破石故亦通
謂之破石灘苟延光没處也常璩曰水道有東陽下
瞿數灘山有大小石城勢靈壽木及橘圃也故地理
志曰縣有橘官有民市(全氏曰此三字乃善長所自云非引班志也是篇上下多
記市集)江水又逕魚復縣之故陵舊郡治故陵谿西二
里故陵村谿即永谷也地多木瓜樹有子大如甒白
黃實甚芬香爾雅之所謂楙也江水又東為落牛灘
逕故陵北江側有六大墳庾仲雍曰楚都丹陽所葬
亦猶枳之巴陵矣故以故陵為名也有魚復尉戍此
江之左岸有巴鄉村村人善釀故俗稱巴鄉清郡出
名酒村側有谿谿中多靈壽木中有魚其頭似羊豐
肉少骨美於餘魚谿水㐲流逕平頭山内通南浦故
縣陂湖其地平曠有湖澤中有菱芡鯽雁不異外江
凡此等物皆入峽所無地密惡蠻不可輕至江水又
東右逕夜清而東歴朝道口有縣治治下有市十日
一會江水又東左逕新市里南常璩曰巴舊立市於
江上今新市里是也江水又東右合陽元水口水出
高陽縣西南高陽山東東北流逕其縣南東北流丙
水注之水發縣東南柏枝山山下有丙穴穴方數丈
中有嘉魚常以春末遊渚冬初入穴抑亦褒漢丙穴
之類也其水北流入高陽谿谿水又東北流注於江
謂之陽元水口江水又東逕南鄉峽東逕永安宫南
劉備終於此諸葛亮受遺處也其間平地可二十許
里江山迥闊入峽所無城周十餘里背山面江頽墉
四毁荆棘成林左右民居多墾其中江水又東逕諸
葛亮圖壘南石磧平曠望兼川陸有亮所造八陣圖
東跨故壘皆纍細石為之自壘西去聚石八行行間
相去二丈因曰八陣既成自今行師庶不覆敗皆圖
兵勢行藏之權自後深識者所不能了今夏水漂蕩
歲月消損高處可二三尺下處磨滅殆盡江水又東
逕赤岬城西是公孫述所造因山據勢周迴七里一
百四十步東高二百丈西北高一千丈南連基白帝
山甚高大不生樹木其石悉赤土人云如人袒胛故
謂之赤岬山淮南子曰徬徨於山岬之旁注曰岬山
脅也郭仲産曰斯名將因此而興矣江水又東逕魚
復縣故城南故魚國也春秋左傳文公十六年庸與
羣蠻叛楚莊王伐之七遇皆北唯禆鯈魚人遂之是
也地理志江關都尉治公孫述名之為白帝取其王
巴蜀(一清按是句文義有脱誤元和志云白帝山州城所據初公孫述據蜀殿前井有白龍出自稱
白帝因更魚復城為白帝城龍出殿中事見後漢書述本傳盖取此瑞以王巴蜀)章武二年
劉備為吳所破改白帝為永安巴東郡治也漢獻帝
初平元年分巴為三郡(全氏曰初平當作興平三郡當作二郡)以魚復
為故陵郡蹇允訴劉璋改為巴東郡治白帝山城周
迴二百八十步北緣馬嶺接赤岬山其間平處南北
相去八十五丈東西七十大又東傍東瀼谿(全氏曰按入蜀
記曰土人謂山間之流通江者曰瀼東瀼谿即東屯也公孫述所墾田又有西瀼水見寰宇記與大襄水
而三)即以為隍西南臨大江闚之眩目唯馬嶺小差逶
迤猶斬山為路羊腸數四然後得上益州刺史鮑陋
鎮此為譙道福所圍城裡無泉乃南開水門鑿石為
函道上施木天公直下至江中有似猨臂相牽引汲
然後得水水門之西江中有孤石為淫預石冬出水
二十餘丈夏則没亦有裁出處矣縣有夷谿即很山
清江也經所謂夷水出焉江水又東逕廣谿峽斯乃
三峽之首也其間三十里頽巖倚木厥勢殆交北岸
山上有神淵淵北有白鹽崖高可千餘丈俯臨神淵
土人見其高白故因名之天旱燃木崖上推其灰燼
下穢淵中尋即降雨常璩曰縣有山澤水神旱時鳴
鼓請雨則必應嘉澤蜀都賦所謂應鳴鼓而興雨也
峽中有瞿塘黃龍二灘夏水迴澓沿泝所忌瞿塘灘
上有神廟尤至靈騐刺史二千石逕過皆不得鳴角
伐鼓商旅上水恐觸石有聲乃以布裹篙足今則不
能耳猶饗薦不輟此峽多猨猨不生北岸非惟一處
或有取之放著北山中初不聞聲將同狢獸渡汶而
不生矣其峽盖自昔禹鑿以通江郭景純所謂巴東
之峽夏后疏鑿者也
又東出江關入南郡界
江水自關東逕弱關扞關扞關廩君浮夷水所置也
弱關在建平秭歸界昔巴楚數相攻伐藉險置關以
相防扞秦兼天下置立南郡自巫東上皆其域也
水經注釋卷三十三
