欽定四庫全書
水經注釋卷十
仁和趙一清撰
濁漳水清漳水(補)滏水(補)洺水
濁漳水出上黨長子縣西發鳩山
漳水出鹿谷山與發鳩連麓而在南淮南子謂之發
苞山故異名互見也左則陽泉水注之右則散盖水
入焉三源同出一山但以南北為别耳
東過其縣南
又東堯水自西山東北流逕堯廟北又東逕長子縣
故城南周史辛甲所封邑也春秋襄公十八年晉人
執衛行人石賈於長子即是縣也秦置上黨郡治此
也其水東北流入漳水漳水東會于梁水梁水南出
梁山北流逕長子縣故城南竹書紀年曰梁惠成王
十二年鄭取屯留尚子湼尚子即長子之異名也梁
水又北入漳水
屈從縣東北流
陶水南出陶鄕北流逕長子城東西轉逕其城北東
注于漳水
又東過壺關縣北
漳水東逕屯留縣南又屈逕其城東東北流有絳水
注之絳水西出榖遠縣東之發鳩谷又有一水西出
榖遠縣為濫水也東逕屯留縣故城南故留吁國也
潞氏之屬春秋襄公十八年晉人執孫蒯於純留是
也其水東北流入于漳故桑欽云絳水出屯留西南
東入漳(禹貢錐指曰宋張垍云降水即濁漳也字或作絳地理志上黨郡屯留縣下云桑欽言絳
水出西南東入海酈道元引此文作入漳一清按後鉅鹿縣下引地理志信都國信都縣下班固原文云
入海則此漳字明是道元所改也觀其自相詰難知之以絳水為入漳絳瀆為入海然絳瀆自是漳水一
時之徙流非禹貢之絳水盖班志之誤道元未敢頌言之)漳水又東涷水注之水
西出發鳩山東逕余吾縣故城南漢光武建武六年
封景丹子尚為侯國涷水又東逕屯留縣故城北竹
書紀年梁惠成王元年韓共侯趙成侯遷晉桓公于
屯留史記趙肅侯奪晉君端氏而徙居之此矣其水
又東流注于漳故許愼曰水出𤼵鳩山入河從水東
聲也漳水又東北逕壺關縣故城西又屈逕其城北
故黎國也有黎亭縣有壺口關故曰壺關矣吕后元
年立孝惠後宫子武為侯國漢有壺關三老公乘興
(巵林曰漢書戾太子𫝊作壺關三老茂顔師古曰荀悦漢紀作令狐茂今漢紀無而白帖引上黨郡記曰
漢史稱壺關三老令狐茂然漢武故事曰壺關三老鄭茂上書未知誰信又漢書王尊傳有湖三老公乘
興上書訟王尊治京兆功效善長以茂為興大誤一清按王伯厚曰今漢紀脱令狐茂三字又御覧引上
黨郡記令狐徵君隐城東山中疑即茂也)上書訟衛太子即邑人也縣在
屯留東不得先壺關而後屯留也漳水歴鹿臺山與
銅鞮水合水出銅鞮縣西北石磴山(一清按太平寰宇記銅鞮縣下
引水經注云銅鞮水出覆釡山經襄垣縣道又石梯山下引水經注云銅鞮縣有石梯山高一千九百尺
今本無之魏書地形志鄕郡銅鞮縣有銅鞮城石梯水東行入漳然則銅鞮水即石梯水而石梯山亦疑
即石磴山也)東流與專池水合水出八特山東北流入銅
鞮水銅鞮水又東南逕女(一清按下有脱文)諫水西北出好
松山(一清按太平寰宇記上黨縣有八諫水引水經云諫水源出上黨縣西魏書地形志上黨郡寄
氏縣有八禮泉上黨谷即八諫水也)東南流北則葦池水與公主水合
而右注之南則榆交水與皇后水合而左入焉亂流
東南注于銅鞮水銅鞮水東逕李憙墓前有碑碑石
破碎故李氏以太和元年立之其水又東逕故城北
城在山阜之上下臨岫壑東西北三面岨袤二里世
謂之斷梁城即故縣之上虒亭也銅鞮水東東逕銅
鞮縣故城北城在水南山中晉大夫羊舌赤銅鞮伯
華之邑也漢高祖破韓王信於此縣也銅鞮水又東
南流逕傾城西即縣之下虒聚也地理志曰縣有上
虒亭下虒聚者也銅鞮水又南逕胡邑西又東屈逕
其城南又東逕襄垣縣入于漳漳水又東北流逕襄
垣縣故城南王莽之上黨亭
又東北過屯留縣南潞縣北
縣故赤翟潞子國也其相酆舒有㑺才而不以茂德
晉伯宗數其五罪使荀林父滅之闞駰曰有潞水為
冀州浸即漳水也余按燕書王猛與慕容評相遇於
潞川也評鄣固山泉鬻水與軍入絹匹水二石無佗
大川可以為浸所有巨浪長湍唯漳水耳故世人亦
謂濁漳為潞水矣縣北對故臺壁漳水逕其南本潞
子所立也世名之為臺壁也慕容垂伐慕容永於長
子軍次潞川永率精兵拒戰阻河自固垂陣臺壁一
戰破之即是處也漳水於是左合黃須水口水出臺
壁西張諱巗下世𫝊巗赤則土離兵害故惡其變化
無常恒以石粉汚之令白是以俗目之為張諱巗其
水南流逕臺壁西又南入于漳漳水又東北歴望夫
山山之南有石人竚於山上狀有懷於雲表因以名
焉有湼水西出覆甑山而東流與西湯溪水合水出
湼縣西山湯谷五泉俱會謂之五會之泉交東南流
謂之西湯水又東南流注湼水又東逕湼氏縣故城
南縣氏湼水也東與白鷄水合水出縣之西山東逕
其縣北東南流入湼水又湼水東南武鄕水會焉水
源出武鄕山西南逕武鄕縣故城西而南得清谷口
水源出東北長山清谷西南與鞸鞳白壁二水合南
入武鄕水又南得黃水口黃水三源同注一壑東南
流與隐窒水合水源西北出隐室山東南注黃水又
東入武鄕水武鄕水又東南注于湼水湼水又東南
流注于漳水漳水又東逕磻陽城北倉谷水入焉水
出林慮縣之倉谷溪東北逕魯般門西闕昂藏石壁
霞舉左右結石修防崇基仍存北逕偏橋東即林慮
之嶠嶺抱犢固也石磴西陛陟踵修上五里餘崿路
中斷四五丈中以木為偏槁劣得通行亦言故有偏
橋之名矣自上猶須攀蘿捫葛方乃自臻山頂即庾
衮眩墜處也倉谷溪水北合白木溪溪水出壺關縣
東白木川東逕百畆城北盖同仇池百頃之稱矣又
東逕林慮縣之石門谷又注于倉溪水倉溪水又北
逕磻陽城東而北流注于漳水漳水又東逕葛公亭
北而東去矣
又東過武安縣南
漳水於縣東清漳水自涉縣東南來流注之世謂決
入之所為交漳口也(全氏曰按地理志則是濁漳入清漳清漳入河不如酈言杜君
卿曰清漳今為濁漳所奪李弘憲曰清不勝濁故也)
又東出山過鄴縣西
漳水又東逕三戶峡為三戶津張晏曰三戶地名也
在梁期西南孟康曰津峽名也在鄴西四十里(一清按裴
駰史記集觧引張說梁期作梁淇引孟說四十里作三十里詳見下)又東汙水注之水
出武安縣山東南流逕汙城北昔項羽與蒲將軍英
布濟自三戶破章邯于是水汙水東注于漳水漳水
又東逕武城南世謂之梁期城梁期在鄴北俗亦謂
之兩期城皆為非也司馬彪郡國志曰鄴縣有武城
武城即期城矣(一清按梁期城在鄴北而三戶津在鄴西漳水先逕武城而後梁期武城
一名期城與梁期地望相近善長故以俗𫝊為非矣)漳水又東北逕西門豹祠
前祠東側有碑隐起為字祠堂東頭石柱勒銘曰趙
建武中所修也魏文帝述征賦曰羡西門之嘉迹忽
遥睇其靈宇漳水右與枝水合(全氏曰漢志魏郡武始縣漳水東至邯鄲
入漳指此水也然漳水入漳其說不甚分明當如張晏所云漳水之别注云枝水盖本之晏也)其水
上承漳水於邯會西而東别與邯水合水發源邯山
東北逕邯會縣故城西北注漳水故曰邯會也張晏
曰漳水之别自城西南與邯山之水會今城旁猶有
溝渠存焉漢武帝元朔二年封趙敬肅王子劉仁為
侯國其水又東北入于漳昔魏文侯以西門豹為鄴
令也引漳以溉鄴民頼其用其後至魏襄王以史起
為鄴令又堰漳水以灌鄴田咸成沃壤百姓歌之魏
武王又堨漳水廻流東注號天井堰二十里中作十
二墱墱相去三百步令互相灌注一源分為十二流
皆懸水門陸氏鄴中記云水所溉之處名曰晏陂澤
故左思之賦魏都也謂墱流十二同源異口者也魏
武之攻鄴也引漳水以圍之獻帝春秋曰司空鄴城
圍周四十里初淺而狭如或可越審配不出争利望
而笑之司空一夜增修廣深二丈引漳水以注之遂
拔鄴本齊桓公所置也故管子曰築五鹿中牟鄴以
衛諸夏也後屬晉魏文侯七年始封此地故曰魏也
(一清按左𫝊閔公元年晉侯賜畢萬魏以為大夫卜偃曰魏大名也史記魏世家晉獻帝之十六年也文
侯都是桓子之孫盖畢萬之後索隐曰系本桓子生文侯斯其𫝊云孺子&KR1506;是魏駒之子與此系代亦不
同也今注云文侯始封此地獨不記詩之魏風乎盖誤證也)漢高帝十二年置魏
郡治鄴縣王莽更名魏城後分魏郡置東西部都尉
故曰三魏魏武又以郡國之舊引漳流自城西東入
逕銅雀臺下伏流入城東注謂之長明溝也渠水又
南逕止車門下魏武封於鄴為北宮宫有文昌殿溝
水南北夾道枝流引灌所在通溉東出石竇堰下注
之洹水故魏武登臺賦曰引長明灌街里謂此渠也
石氏於文昌故殿處造東西太武二殿於濟北榖城
之山採文石為基一基下五百武直宿衛屈柱趺瓦
悉鑄銅為之金漆圖飾焉又徙長安洛陽銅人置諸
宫前以華國也城之西北有三臺皆因城為之基巍
然崇舉其高若山建安十五年魏武所起平垣略盡
春秋古地云葵邱地名今鄴西三臺是也謂臺已平
或更有見意所未詳中曰銅雀臺高十丈有屋百餘
間臺成命諸子登之並使為賦陳思王下筆成章美
捷當時亦魏武望奉常王叔治之處也昔嚴才與其
屬攻掖門脩聞變車馬未至便將官屬步至宫門太
祖在銅雀臺望見之曰彼來者必王叔治也相國鍾
繇曰舊京城有變九卿各居其府卿何來也脩曰食
其祿焉避其難居府雖舊非赴難之義時人以為美
談矣其後石虎更增二丈立一屋連棟接榱彌覆其
上盤廻隔之名曰命子窟又於屋上起五層樓高十
五丈去地二十七丈又作銅雀於樓嶺舒翼若飛南
則金虎臺高八丈有屋一百九間北曰冰井臺亦高
八丈有屋一百四十間上有冰室室有數井井深十
五丈藏冰及石墨焉石墨可書又然之難盡亦謂之
石炭又有粟窖及盬窖以偹不虞今窖上猶有石銘
存焉左思魏都賦曰三臺列峙而崢嶸者也城有七
門南曰鳳陽門中曰中陽門次曰廣陽門東曰建春
門北曰廣德門次曰廐門西曰金明門一曰白門鳳
陽門三臺洞開高三十五丈石氏作層觀架其置銅
鳳頭高一丈六尺東城上石氏立東明觀觀上加金
博山謂之鏘天北城上有齊斗樓超出羣榭孤高特
立其城東西七里南北五里餙表以磚百步一樓凡
諸宫殿門臺隅雉皆加觀榭層甍反宇飛檐拂雲圖
以丹青色以輕素當其全盛之時去鄴六七十里遠
望苕亭巍若仙居魏因漢祚復都洛陽以譙為先人
本國許昌為漢之所居長安為西京之遺跡鄴為王
業之本基故號五都也今相州刺史及魏郡治漳水
自西門豹祠北逕趙閱馬臺西基高五丈列觀其上
石虎每講武於其下升觀以望之虎自於臺上放鳴
鏑之矢以為軍騎出入之節矣漳水又北逕祭陌西
戰國之世俗巫為河伯取婦祭於此陌魏文侯時西
門豹為鄴令約諸三老曰為河伯取婦幸來告知吾
欲送女皆曰諾至時三老廷掾賦斂百姓取錢百萬
巫覡行里中有好女者呪當為河伯婦以錢三萬聘
女沐浴脂粉如嫁狀豹往會之三老巫掾與民咸集
赴觀巫嫗年七十從十女弟子豹呼婦視之以為非
妙令巫嫗入報河伯投巫于河中有頃曰何久也又
令三弟子及三老入白並投於河豹磬折曰三老不
來奈何復欲使廷掾豪長趣之皆叩頭流血乞不為
河伯取婦滛祀雖斷地留祭陌之稱焉又慕容儁投
石虎尸處也田融以為紫陌也趙建武十一年造紫
陌浮橋於水上為佛圖澄先造生墓於紫陌建武十
五年卒十二月葬焉即此處也漳水又(一清按鄴中記曰鄴城西
三里桑梓苑有宫臨漳水又下疑落南字)對趙氏臨漳宫宫在桑梓苑多
桑木故苑有其名三月三日及始蠶之月虎帥皇后
及夫人採桑於此今地有遺桑墉無尺雉矣漳水又
北濫水入焉漳水又東逕梁期城南地理風俗記曰
鄴北五十里有梁期城故縣也(一清按史記項籍本紀注引張晏說作梁
淇索隐曰淇當作湛晉八王故事云王浚伐鄴前至梁湛盖梁湛在鄴西四十里闞駰十三州志云鄴北
五十里梁期城故縣也盖本之應劭)漢武帝元鼎五年封任破胡為侯
國晉惠帝永興元年驃騎王浚遣烏丸渴末逕至梁
期侯騎到鄴成都王穎遣將軍石超討末為末所敗
於此又逕平陽城北竹書紀年曰梁惠成王元年鄴
師敗邯鄲之師于平陽者也司馬彪郡國志曰鄴有
平陽城即此地也
又東過列人縣南
漳水又東右逕斥邱縣北即裴縣故城南王莽更名
之為列治也竹書紀年曰梁惠成王八年惠成王伐
邯鄲取列人者也於縣右合白渠故瀆白渠水出魏
郡安武縣欽口山東南流逕邯鄲縣南又東與拘澗
水合水導源武始東山入白渠北俗猶謂是水為拘
河也白渠水又東又有牛首水入焉水出邯鄲縣西
堵山東流分為二水洪湍䨇逝澄映兩川漢景帝時
六國悖逆命曲周侯酈寄攻趙圍邯鄲相捍七日(漢書
趙幽王友酈商二𫝊俱作七月此文誤也)引牛首拘水灌城城壊王自殺
其水東入邯鄲城逕温明殿南漢世祖擒王郎幸邯
鄲晝卧處也其水又東逕叢臺南六國時趙王之臺
也郡國志曰邯鄲有叢臺故劉劭趙都賦曰結雲閣
於南宇立叢臺於少陽者也今遺基舊墉尚在其水
又東歴邯鄲阜張晏所謂邯山在東城下者也曰單
盡也城郭從邑故加邑邯鄲之名盖指此以立稱矣
故趙郡治也長沙耆舊𫝊稱桓楷為趙郡太守嘗有
遺囊粟於路者行人掛囊粟於樹莫敢取之即於是
處也其水又東流出城又合成一川也又東澄而為
渚沁水(全氏曰顧景范曰今城南五里有渚河城西半里有沁河合流為西河盖是二水名)東
南流注拘澗水(漢志魏郡武始拘澗水東北至邯鄲入白渠)又東入白渠
(漢志趙國邯鄲縣堵山牛首水所出東入白渠)又東故瀆出焉一水東為澤
渚曲梁縣之雞澤也國語所謂雞邱矣東北通澄湖
白渠故瀆南出所在枝分右出即邯溝也歴邯溝縣
故城東盖因溝以氏縣也地理風俗記曰即裴城西
北二十里有邯溝城故縣也又東逕肥鄕縣故城北
竹書紀年曰梁惠成王八年伐邯鄲取肥者也晉書
地道記曰太康中立以隸廣平也渠道交徑互相纏
縻與白渠同歸逕列人右會漳津今無水地理志曰
白渠東至列人入漳是也
又東北過斥漳縣南
應劭曰其國斥鹵故曰斥漳漢獻帝建安十八年魏
太祖鑿渠引漳水東入清洹以通河漕名曰利漕渠
漳津故瀆水舊斷溪東北出涓流濗注而已尚書所
謂覃懷底績至于衡漳者也孔安國曰衡横也言漳
水横流也又東北逕平恩縣故城西應劭曰縣故館
陶之别鄕漢宣帝元康三年置以封后父許伯為侯
國(一清按許伯封已見淇水篇館陶縣下注此複出是地節三年)王莽更曰延平也
又東北過曲周縣東又東北過鉅鹿縣東
衡漳故瀆東北逕南曲縣故城西地理志廣平有南
曲縣應劭曰平恩縣北四十里有南曲亭故縣也又
逕曲周縣故城東地理志曰漢武帝建元四年置王
莽更名直周余按史記大將軍酈商以高祖六年封
曲周縣為侯國又考漢書同(全氏曰五字注中注)是知曲周舊
縣非始孝武盖商(孫氏潛曰盖商下有缺文下文注云冀州人在縣市補履數十年云
云是列仙傳嘯父事非酈商也)冀州人在縣市補履數十年人竒其
不老求其術而不能得也衡漳又北逕巨橋柢閣西
舊有大梁衡水故有巨橋之稱昔武王伐紂發巨橋
之粟以賑殷之饑民服虔曰巨橋倉名許慎曰鉅鹿
水之大橋也今臨側水湄左右方一二里中狀若邱
墟盖遺囤故窖處也衡水又北逕鉅鹿縣故城東應
劭曰鹿者林之大者也尚書曰堯將禪舜納之大麓
之野烈風雷雨不迷致之以昭華之玉而縣取目焉
(一清按此是緯書)路温舒縣之東里人父為里監門使温舒
牧羊澤中取蒲牒用寫書即此澤也鉅鹿郡治秦始
皇二十五年滅趙以為鉅鹿郡漢景帝中元年為廣
平郡武帝征和三年以封趙敬肅王子為廣平侯國
(一清按漢志鉅鹿郡秦置又廣平國武帝征和二年置為平于國宣帝五鳳二年復故莽曰富昌盖郡國
並列不得如酈所言又沈氏曰敬肅王子偃以征和二年立為平于王即廣平也然是王國非侯國善長
又誤)世祖中興更為鉅鹿也(一清按續志鉅鹿郡劉昭補注云建武十三年省廣
平國以其縣屬非更廣平為鉅鹿也或曰為乃屬字之誤)鄭元注尚書引地說云
大河東北流過絳水千里至大陸為地腹如志之言
大陸在鉅鹿(一清按漢志鉅鹿郡鉅鹿縣下云禹貢大鹿澤在北與康成說同)地理
志曰水在安平信都(全氏曰此地理志非班志安帝改信都曰安平則是安帝以後
之書一清按全說是孔穎達尚書正義曰地理志云降水在信都案班固漢書以襄國為信都云云則知
此地理志非班志明矣然漢志信都國信都縣下云禹貢絳水亦入海而趙國襄國下不及降水孔氏之
云未知所指桑欽亦有地理志上黨郡屯留下引桑欽言或是也)鉅鹿與信都相去
不容此數也水土之名變易世失其處見降水則以
為絳水故依而廢讀或作絳字非也今河内共北山
淇水共水出焉東至魏郡黎陽入河近所謂降水也
降讀當如郕降于齊師之降盖周時國于此地者惡
言降故改云共耳又今河所從去大陸遠矣館陶北
屯氏河其故道與余按鄭元據尚書有東過洛汭至
于大伾北過降水至于大陸推次言之故以淇水為
降水共城為降城所未詳也稽之羣書共縣本共和
之故國是有共名不因惡降而更稱禹著山經淇出
沮洳澳衛詩列目又遠當非改絳革為今號但是水
導源共北山元欲因成降義故以淇水為降水耳即
如元引地說黎陽鉅鹿非千里之逕直信都於大陸
者也唯屯氏北出館陶事近之矣按地理志云絳水
發源屯留下亂漳津是乃與漳俱得通稱故水流間
關所在著目信都復見絳名而東入于海尋其川脈
無他殊瀆而衡漳舊道與屯相亂乃書有過降之文
地說與(一清按與字誤)千里之誌即之途致與書相隣河之
過降當應此矣下至大陸不異經說自寗迄于鉅鹿
出于東北皆為大陸語之纏絡厥勢𦕈矣九河既播
八枝代絶遺迹故稱往往時存故鬲般列于東北徒
駭瀆聯漳絳同逆之狀粗分陂障之會猶在案經考
瀆自安故目矣(禹貢錐指曰冀州疏曰春秋魏獻子田于大陸焚焉還卒于寗杜氏嫌鉅
鹿絶遠以為汲郡修武縣吳澤也寗即修武然此二澤相去甚遠所以得為大陸者以爾雅廣平曰陸但
廣而平者則名大陸故異所而同名焉此說允當修武今獲嘉縣縣西北有吴澤陂其旁近地即大陸也
水經濁漳注曰鄭元注尚書引地說云大河東北流過絳水千里至太陸為地腹今淇水東至黎陽入河
近所謂降水盖以淇口應北過降水之文也道元疑之曰黎陽鉅鹿非千里之逕是矣而其下亦云自寗
迄於鉅鹿出于東北皆為大陸則以南北兩大陸聫為一地以應千里之數何其無定見也信如酈言則
淇口在黎陽西南距修武二百餘里河之所經當先大陸而後降水矣鄭說亦豈可通乎又曰正義曰地
理志降水在信都縣漢以襄國為信都在大陸之西或降水發源在此下尾至今之信都故得先過降水
乃至大陸鄭以降讀為下江反聲轉為共河内共縣淇水出焉東至魏郡黎陽縣入河此近降水周時國
于此地者惡言降故謂之共此鄭胸臆不可從也按襄國今為邢臺縣界絶無降源孔說非是酈注濁漳
引鄭元尚書注言降水字不當作絳是也而讀降為郕降于齊師之降以淇水為降水共城為降城則繆
一清按道元極辨康成降水共城之失未嘗附和雷同東樵規之似未允當惜河水篇注脱去釋禹貢北
過降水之文大致不明啟人疑惑耳)漳水又歴經縣故城西水有故津
謂之薄落津(一清按續志安平國經西有漳水津名薄落津地理志無經縣鉅鹿郡堂陽縣
下云嘗分為涇縣涇即經盖前漢已置是縣旋廢而後漢復置之又方輿紀要趙州寧晉縣有楊氏廢縣
云周禮職方冀州藪曰楊紆水經注楊紆即大陸澤或曰古有楊城澤流紆廻城下因曰楊紆漢置楊氏
縣治焉又云胡盧河在縣東南二十里即禹貢之大陸澤吕氏春秋九藪趙之大陸其一也酈道元以為
即楊紆藪亦謂之薄落水亦謂之廣阿澤其上流即漳水也自順德府南和任縣達隆平而東北滙大小
羣川以注于縣境而趙州西境及滹沱河以南諸水亦悉東南流至縣境滙為大澤每至夏秋之交霖潦
為患則漳水滹沱南北交注泛濫甚廣東注深冀及阜城獻縣以東至交河縣而合于滹沱丁度曰胡盧
河横漳之别名也冀北之大川胡盧河其最矣宛溪去今未遠所引水經注今本無之盖從他書採錄耳
漢志冀州藪曰楊紆師古曰爾雅曰秦有楊紆而此以為冀州未詳其義及所在也楊紆爾雅作楊陓郭
璞注曰今在扶風沂縣西邢昺疏曰周禮雍州澤藪曰弦蒲即此楊陓盖相承之繆也道元河水注云高
誘以為楊紆秦藪非也楊紆不屬雍州則當屬冀方矣足正羣說之失也吕氏春秋云秦之陽華或者以
陽華為陽陓乎然禹貢曰九澤既陂爾雅乃有十藪周秦同域周有焦穫秦有楊紆是多一澤矣吕覧淮
南仍作九藪或以洲言或以國言雖各不同要是九而非十)昔袁本初還自易京
上已届此率其賓從(後漢書袁紹𫝊作賓徒)禊飲於斯津矣衡
漳又逕沙丘臺東紂所成也在鉅鹿故城東北七十
里趙武靈王與秦始皇並死於此矣又逕銅馬祠東
漢光武廟更始三年秋光武追銅馬於館陶大破之
遂降之賊不自安世祖令其歸營乃輕騎行其壘賊
乃相謂曰蕭王推赤心置人腹中安得不投死乎遂
將降人分配諸將衆數十萬人故關西號世祖曰銅
馬帝也祠取名焉廟側有碑述河内修武縣張導字
景明以建和三年為鉅鹿太守(一清按建和漢和帝年號張景明為袁紹
說冀州牧韓馥讓位事在獻帝初平二年相距四十餘年不應如是之久建和字誤當作建安魏書臧洪
𫝊云洪荅陳琳書曰昔張景明親登壇喢血奉辭奔走卒使韓牧讓節主人得地然後但以拜章朝主賜
爵獲𫝊之故旋時之閒不蒙觀過之貸而受夷滅之禍則景明作郡宜在建安初年而亦為紹所殺)漳
津汎濫土不稼穡導披按地圖與丞彭參掾馬道嵩
等原其逆順揆其表裏修防排通以正水路功績有
成民用嘉頼題云漳河神壇碑而俗老耆儒猶揭斯
廟為銅馬劉神寺是碑頃因震裂餘半不可復識矣
又逕南宫縣故城西漢惠帝元年(沈氏曰是高后六年)以封張
越人子買為侯國王莽之序中(一清按漢志作序下隋人諱忠故改之也
一清按全氏曰此下有脱文愚謂非也此處無脱誤列葭水漢志注于南和南和在經縣之西南乃其上
游也長蘆水水經注始見于列人列人合肥鄕由肥鄕而曲周而廣宗廣宗漢經縣而南宫而堂陽以達
于信都至下博列葭水注之在今深川之域長蘆水至經縣為薄落津續志鉅鹿郡廮陶有薄落亭可知
其水亦注寧晉泊中矣據道元注薄落津有長蘆滛水之稱至堂陽乃變列葭之名若此云列葭水出焉
下又云列葭水注之于義豈可通乎近代復以衡漳為胡蘆河宋史河渠志云胡盧河源于西山西山即
今廣平順德二府以西之山在漢為鉅鹿郡廣平國地葭水至深川合于胡盧河而長蘆本有薄落之稱
故後世變呼為胡盧漢志有列葭無長蘆固知長蘆之即絳水)其水與湡醴通為衡
津(一清按太平寰宇記邢州龍岡縣下云湡水一名澧水俗謂之百泉水出縣東平地以其導源總納
衆泉合成一川故也亦謂之鴛鴦水魏都賦所云鴛鴦交合當作交谷劉良曰鴛鴦水在南和縣西交谷
水在鄴南又南和縣下引水經注云北有和城縣故此云鴛鴦之水在縣北五里水經注云南和西官冶
東有便水一名鴛鴦水又沙河縣下云沙河即湡水也水經云湡水出趙國襄國按胡三省通鑑注引水
經此句下東過沙河縣五字宋白曰沙河即湡水也漢志趙國襄國渠水所出東北至任入䆮又有蓼水
馮水皆東至朝平入湡師古曰湡音藕又音牛吼反說文湡水出趙國襄國之西山東北入䆮渠水字誤
䆮即漳也列子牛缺下之邯鄲運塩于藕河之中即湡水也又龍岡縣下云蓼水一名達活水水經云蓼
水出襄國西石井岡岡上有井大如車輪按朱氏弁曲洧舊聞云去鉅鹿郡西北一舍有泉水經名達活
源流深長廣輪數百步享其利又内邱縣下引水經云中邱有蓬鵲之山按全氏曰漢志常山郡中邱縣
蓬山長谷諸水所出東至張邑入濁說文亦云水出中邱蓬山長谷即蓬鵲之山也諸水是渚水之誤入
濁是入湡之誤内邱有渚水亦名礪水張縣後省入任縣其地一名曰渚陽城城在渚水之陽也晉書叚
疾陸眷攻石勒屯渚陽即此又龍岡縣下引水經云鵲山有穴出雲母其西有龍騰溪鶴渡嶺按太平御
覧引水經注曰石勒時大旱沙門佛圖澄于石井岡掘得死龍長尺餘漬之以水良久乃蘇咒而祭之龍
騰而上天即雨降因名龍岡凡此諸所引文今本皆無之)又有長蘆滛水之名絳
水之稱矣今漳水既斷絳水非復纏絡矣又北絳瀆
出焉今無水故漳東南逕九門城南又東南逕南宫
城北又東南逕繚城縣故城北十三州志曰經縣東
五十里有繚城故縣也左逕安城南故信都之安城
鄕也更始二年和成太守邳彤(全氏曰按後漢書光武帝紀王莽和戎卒
正邳彤亦舉郡降注引東觀記曰王莽分鉅鹿為和戎郡卒正職如太守邳彤𫝊亦作成字注又引東觀
記為證太守之稱善長之率筆耳)與上會信都南安城鄕上大悦即
此處也故瀆又東北逕辟陽亭漢高帝六年封審食
其為侯國(一清按漢書張陳王周𫝊云辟陽近溜川疑非趙地審食其封邑當是沭水篇之辟
陽城城陽頃王子節侯壯亦封辟土侯是也)王莽之樂信也地理風俗記
曰廣川西南六十里有辟陽亭故縣也絳瀆又北逕
信都城東散入澤渚西至于信都城東連于廣川縣
之張甲故瀆同歸于海故地理志曰禹貢絳水在信
都東入于海也(禹貢錐指曰漢志雜採古記故漳絳二水並存實一川也漳絳本入河及
河徙之後漳絳循河故道而下故道元云水流間關所在著稱信都復見絳名而東入于海也然漢志信
都之絳水則又有别志云故章河在北東入海禹貢絳水亦入海盖縣北故漳即禹河之故道而絳水出
其南則漳水之徙流酈元之所謂絳瀆者也盖漢時信都之漳水徙從其縣南故地志以此為絳水而目
縣北之瀆曰故漳河其後漳又復北道故水經叙漳水仍自信都縣西東北過下博縣而酈元云絳瀆今
無水唐人遂謂之枯洚通典云清河郡經城縣界有枯降渠北入信都郡界是也此渠乃漳水一時之徙
流漢志以為禹貢之絳水大繆而杜佑據以分冀兖之界自後說經者動稱枯洚以證導河之所過皆班
固禹貢二字誤之也)
又北過堂陽縣西
衡水自堰分為二水其一水北出經縣故城西世祖
自信都以四千人先攻堂陽降水者也水上有梁謂
之旅津渡商旅所濟故也其右水東北注出石門門
石崩褫餘基殆在謂之長蘆水盖變列葭之名也(太平
寰宇記滄州清池縣下引水經云長蘆水出列人縣以其水旁多蘆葦故名今本無之一清按太平寰宇
記邢州南和縣下云列家水在縣西南十里下至狼溝河今邢臺沙河南和之界有東西狼河即百泉三
支流下流入澧亦謂之小澧河即注上云其水與湡澧通為衡津者也其史所云與漢志合是沙邱堰以
下後人又有長蘆之稱而道元下文仍以列四葭之名歸之)長蘆水東逕堂陽
縣故城南應劭曰縣在堂水之陽榖梁𫝊曰水北為陽
也今於縣故城南更無别水唯是水東出可以當之
斯水盖包堂水之兼稱矣長蘆水又東逕九門陂故
縣也(一清按九門陂在漢九門縣陂即縣以受氏九門本趙邑見史記趙世家漢為縣属常山郡後
漢晉因之後魏徙常山郡治此北齊廢自漢迄招䟦朝無省併之事道元云故縣中間必有遷徙而史忘
不之詳也)又東逕扶柳縣故城南世祖建武三十年封寇
恂子損為侯國又東屈北逕信都縣故城西信都郡
治也漢高帝六年置景帝二年為廣川惠王越國(一清
按劉敞曰景帝前二年初封王子彭祖為廣川王都信都四年徙趙國除為信都郡中二年封王子越為
廣川王傳國至王汝陽廢當甘露四年也百官表成帝永始二年有信都太守是廣川國除為郡矣後漢
志劉昭注云安平故信都高帝置又志云景帝增六郡若信都為高帝置則又不及此數疑當云景帝前
二年為廣川國四年為信都郡中二年復為廣川國宣帝甘露四年復故也)王莽更為新
博縣曰新博亭光武自薊至信都是也明帝永平十
五年(一清按漢志作樂安誤也當以續志酈注正之)安帝延光中改曰安平
城内有漢冀州從事安平趙徵碑又有魏冀州刺史
陳留丁紹碑青龍三年立(一清按丁紹見晉書良吏傳在惠帝之末去魏代已
遠寰宇記冀州信都縣下引郡國縣道記亦云信都城内有曹魏冀州刺史陳留丁紹頌德碑青龍三年
立疑别是一人)城南有獻文帝南廵碑其水側城北注又北
逕安陽城東又北逕武陽城東十三州志曰扶柳縣
東北有武陽城故縣也又北為博廣池池多名蟹佳
蝦歲貢王朝以充膳府又北逕下博縣故城東而北
流注于衡水也
又東北過扶柳縣北又東北過信都縣西
扶柳縣故城在信都城西衡水逕其西縣有扶澤澤
中多柳故曰扶柳也(一清按漢志注此是闞駰說)衡水又北逕昌
成縣故城西地理志曰信都有昌成縣漢武帝以封
城陽頃王子劉差為侯國(一清按史表云昌侯劉差索隐曰志屬瑯琊漢表同
而地理志信都國昌成縣下云侯國王子侯表廣川繆王子節侯元以宣帝神爵三年封為昌成侯故而
瑯琊郡昌縣下無之也)闞駰曰昌成本名阜城矣應劭曰堂陽
縣北三十里有昌成故縣也世祖之下堂陽昌成人
劉植率宗親子弟據邑以奉世祖是也又逕西梁縣
故城東地理風俗記曰扶柳縣西北五十里有西梁
城故縣也世以為五梁城盖字狀致繆耳衡漳又東
北逕桃縣故城北漢高祖十二年封劉襄為侯國(一清
按史表云項氏親賜姓)王莽改之曰桓分也合斯洨故瀆斯洨
水首受大白渠大白渠首受綿蔓水上承桃水水出
樂平郡之上艾縣東流世謂之曰桃水東逕靖陽亭
南故關城也又北流逕井陘關下注澤發水(太平寰宇記平
定軍平定縣下云澤發水一名畢發水一名阜漿水一名妬女泉郡國志云子推妹也水經注云澤發水
逕董卓壘東今本無之)亂流東北逕常山蒲吾縣西而桃水出
焉南逕蒲吾縣故城西又東南流逕桑中縣故城北
世謂之石勒城盖趙氏增城之故擅其目又謂高功
城也地理志曰侯國也(一清按漢書王子侯表宣帝地節二年封趙頃王子廣漢
為桑中戴侯)桃水又東南流逕綿蔓縣故城北王莽之綿
延也世祖建武二年封郭况為侯國自下通謂之綿
蔓水綿蔓水又東流逕樂陽縣故城西右合井陘山
水水出井陘山世謂之鹿泉水也東北流屈逕陳餘
壘西俗謂之故壁城昔在楚漢韓信東入餘拒之於
此不納左車之計悉衆西戰信遣竒兵自間道出立
幟於其壘師奔失據遂死泜上其水又屈逕其壘南
又南逕城西東注綿蔓水(全氏曰漢志常山郡元氏縣下云沮水首受中丘窮
泉谷東至堂陽入横河而水經無聞及讀郭氏山經注曰泜水今出中丘窮泉谷乃悟泜水之誤為沮水
也一清按太平寰宇記趙州臨城縣下引水經注云泜水東出房子城西出白土細滑如膏可用濯綿色
奪霜雪光彩鮮潔異于常綿俗以為美談言房子之纊也抑亦如蜀錦之得濯江矣按御覧引此注云故
歲貢其錦以充御用又縣有百暢亭水經注云泜水東逕百暢亭又漢志常山郡房子縣贊皇山石濟水
所出東至癭陶入泜石邑縣井陘山在西洨水所出東南至癭陶入泜寰宇記鎮州石邑縣下云文水一
名童水注水經云汶水出常山郡石邑縣又獲鹿縣下飛龍山引水經注云汶水東逕飛龍山北是井陘
口今又名土門又趙州平棘縣下引水經云汶水又東逕平棘縣南有石橋跨水闊四十步長五十步橋
東有兩碑又石柱下引水經云平棘城南門夾道有兩石柱翼路若闕焉汶水即洨水也洨汶字近致訛
又九域志邢州古跡干言山引水經云泜水又東南逕干言山弼詩云出宿于干飲餞于言是也趙州沃
州城引水經云沃水東至沃州城入于沃湖按魏書地形志鉅鹿郡癭陶縣有沃州城又趙州有平州城
引水經云槐水又逕平山南按地形志趙郡房子縣有平州城寰宇記平棘縣下引水經注云槐水出黃
石山山海經曰泜水東流注于彭水顧景范曰水經以為一名槐水者也又寰宇記趙州高邑縣下引水
經注云漢章帝北廵至高邑亦光武即位于此有石壇壇有圭頭碑即帝所建章懷後漢書注引水經注
曰亭有石壇壇有圭頭碑其隂云常山相狄道馮龍所造壇廟之東枕道有兩石翁仲相對焉凡此引文
今本皆無之)綿蔓水又屈從城南俗名曰臨清城非也地
理志曰侯國矣(一清按王子侯表宣帝地節二年封趙頃王子說為樂陽繆侯)王莽
更之曰暢苖者也東觀漢書曰光武使鄧禹發房子
兵二千人以銚期為偏將軍别攻真定宋子餘賊拔
樂陽禀肥纍者也綿蔓水又東逕烏子堰枝津出焉
(一清按漢志太原郡上艾縣綿蔓水東至蒲吾入滹沱水而注略焉)又東謂之大白渠
地理志所謂首受綿蔓水者也白渠水(全氏曰漳水所入有白渠
有大白渠猶斯洨之與洨不可混也今于常山之大白渠芟去大字則何以别于武安之白渠)又東
南逕關縣故城北地理志曰常山之屬縣也又東為
成郎河水上有大梁謂之成郎橋又東逕宋子縣故
城北又謂之宋子河漢高帝八年封許瘛為侯國王
莽更名宜子昔高漸離擊筑傭工自此入秦又東逕
敬武縣故城北按地理志曰鉅鹿之屬縣也漢元帝
封女敬武公主為湯沐邑闞駰十三州記曰楊氏縣
北四十里有敬武亭故縣也今其城實中小邑耳故
俗名之曰敬武壘即古邑也白渠水又東謂之斯洨
水地理志曰大白渠東南至下曲陽入斯洨河者也
東分為二水枝津右出焉東南流謂之百尺溝又東
南逕和城北世謂之初邱城非也漢高帝十一年封
郎中公孫耳為侯國(全氏曰和城乃王莽所分鉅鹿之支郡見于東觀漢記在下曲
陽一作戎而常山别有和成則公孫耳所封王莽更名鄗為和成亭是也今是注上言敬武下言貰城是
鉅鹿之和成非禾成也注引侯表不已繆乎)又東南逕貰城西漢高帝六
年封吕博為侯國(一清按史表勩齊侯吕徐廣曰吕一作台漢表貰齊侯合𫝊胡害是
侯不姓吕而注云吕博豈字近合𫝊故耶)百尺溝東南散流逕歴鄕東而
南入泜湖東注衡水也斯洨水自枝津東逕貰城北
又東積而為陂謂之陽縻淵淵水左納白渠枝水俗
謂之祗水(朱氏謀㙔箋曰李克家云疑作泜水)水承白渠於藁城縣之
烏子堰又東逕肥纍縣故城南又東逕陳臺南臺甚
寬廣今上(全氏曰下有脱文)陽臺屯居之又東逕新豐城北
按地理志云鉅鹿有新市縣侯國也(一清按王子侯表元帝元鳳五
年以封廣川繆王子康侯吉又功臣表景帝以封趙内史王棄之皆國于此)王莽更之曰
樂市(一清按漢志分注作市樂疑彼文為誤)而無新豐之目所未詳矣
(一清按史記趙世家悼襄王四年龐燰將趙椘魏燕之說師攻秦蕞不拔移攻齊取饒安徐廣曰蕞在新
豐饒安在勃海又云饒属北海安属平原此新豐非咸陽之新豐今藁城縣東北有新豐城隋置新豐縣
属鉅鹿郡盖錄舊名耳蕞地無考漢表書王子侯有前侯信濟北貞王子表云平原師古曰字或作菆側
流反史記建元以來王子侯表前作叢徐廣曰一作散字誤也盖即菆字索隐曰叢音緅則亦以為菆字
矣菆叢皆與叢字相近未審其的)其水又東逕昔陽城南世謂之曰
直陽城非也本鼔聚矣春秋左𫝊昭公十五年晉荀
吳師師伐鮮虞圍鼓三月鼓人請降穆子曰獲一邑
而教民怠將焉用邑邑以賈怠不如完舊賈怠無卒
棄舊不祥鼓人能事其君我亦能事吾君率義不爽
好惡不愆城可獲而民知義所有死命而無二心不
亦可乎鼓人告食竭力盡而後取之克鼔而返不戮
一人以鼔子鳶鞮歸既獻而返之鼓子又叛荀吴略
東陽使師偽糴負甲息于門外襲而滅之以鼓子鳶
鞮歸使涉佗守之者也十三州志曰今其城昔陽亭
是矣京相璠曰白狄之别也下曲陽有鼓聚故鼓子
國也(一清按顧氏炎武日知錄曰水經注一卷昔陽城兩見一在下曲陽一在沾縣誤也方輿紀要
云晉州昔陽亭在州東南應劭曰下曲陽有鼓聚昔陽亭左𫝊昭二十二年鼓叛晉晉荀吳略東陽使師
偽糴者負甲以息于昔陽之門外遂襲克之此鼔子所都之昔陽也又有昔陽城為肥子所都在今山西
樂平縣東南五十里左𫝊昭十二年晉荀吴入昔陽滅肥以肥子緜皋歸杜預曰樂平沾縣東有昔陽城
此肥子所都之昔陽也如紀要之云亦或異地而同名矣)白渠枝水又東逕下曲
陽城北又逕安鄕縣故城南地理志曰侯國也(一清按王
子侯表元帝竟寧元年封趙哀子喜為安鄕孝侯是也)又東逕貰縣入斯洨水
斯洨水又東逕西梁城南又東北逕樂信縣故城南
地理志曰鉅鹿属縣侯國也(一清按王子侯表宣帝神爵三年封廣川繆王
子彊為樂信頃侯)又東入衡水(一清按漢志真定國緜蔓縣斯洨水首受大白渠東至鄡
入河盖即衡水也)衡水又北為袁譚渡盖譚自鄴往還所由
故濟得厥名
又東北過下博縣之西
衡水又北逕鄔縣故城東竹書紀年梁惠成王三十
年秦封衛鞅于鄔改名曰商即此是也故王莽改曰
秦聚也地理風俗記曰縣北有鄔阜盖縣氏之(一清按後
漢書光武帝紀注引竹書紀年云衛鞅封鄡續志鉅鹿郡鄡縣漢志作□師古曰音若么反□字是鄡字
之誤觀班志綿曼縣下分注作鄡可見若衛鞅封邑在宏農之商縣地理志云秦相衛鞅邑也史記秦本
紀孝公二十二年封鞅為列侯號曰商君正義曰商州商洛縣又本𫝊正義曰於商在鄧州内鄕縣東七
里古於邑也然則何得云在鉅鹿之地乎全氏曰蕭該誤音鄡為鄔臧矜又誤音為鄢按鄢是太原之邑
鄡是鉅鹿之邑並属趙秦何由得取其地以封鞅乎王莽以鄡為秦聚固非道元謂莽以鄔為秦聚尤繆
盖析縣之南鄕有鄡亭道通武關見王莽𫝊即鄧奕招降析宰之處正商於之地豈鉅鹿之謂乎通典舊
唐書作&KR1609;寰宇記作鄢亦非)又右逕下博縣故城西王莽改曰閏
博應劭曰太山有博故此加下(章懷後漢書注曰在慱水之下故曰下博)
漢光武自呼沲南出至此失道不知所以遇白衣老
父曰信都為長安守去此八十里世祖赴之任光開
門納焉漢氏中興始基之矣尋求老父不得議者以
為神衡漳又東北歴下博城西逶迤東北注謂之九
崢(一清按寰宇記引信都記云謂之九峥曲即今衡水縣之塩苦二河也)西逕樂鄕故
城南王莽更之曰樂丘也又東引葭水注之(全氏曰漢志廣
平國南和縣列葭水東入㴲說文㴲水出趙國襄國東入湡善長略㴲不叙頼說文尚存其迹耳一清按
漢書武五子燕刺王傳使人祠葭水台水晉灼曰葭音家寰宇記因作列家水也列葭水見漢志水經注
作引葭水竊意引長也葭蘆也坟變引葭為長蘆引之字列字形相似正可與班書參異同耳)
又東北過阜城縣北又東北至昌亭與虖池河會
經叙阜城於下博之下昌亭之上考地非比於事為
同勃海阜城又在東昌之東故知非也(全氏曰據此是後漢安平國之阜城乃前漢信都
國之昌成故注明其非勃海之阜城也而魏書地形志武邑郡阜城下云前漢属
勃海後漢属安平盖合縣而為一非也)漳水又東北逕武邑郡南魏所
置也又東逕武強縣北又東北逕武隧縣故城南按
史記秦破趙將扈輙於武隧斬首十萬即於此處也
王莽更名桓隧矣白馬河注之水上承虖池東逕樂
鄕縣北饒陽縣南(一清按章懷後漢書注曰呼沱河舊在饒陽南至魏太祖曹操因饒
河故瀆決令北注新溝水所以今在饒陽縣北)又東南逕武邑郡北而東入
衡水謂之交津口衡漳又東逕武邑縣故城北王莽
之順桓也晉武帝封子於縣以為王國後分武邑武
隧觀津為武邑郡治此(一清按晉志無武邑郡地形志云武邑郡晉武帝置又云
魏所置注前後兩仍其說宜以此文為正也)衡漳又東北右合張平口故
溝上承武強淵淵之西南側水有武強縣故治故淵
得其名焉東觀漢記曰光武拜王梁為大司空以為
侯國耆宿云邑人有行於途者見一小蛇疑其有靈
持而養之名曰擔生長而吞噬人里中患之遂捕繫
獄擔生負而奔邑淪為湖縣長及吏咸為魚矣今縣
治東北半里許落水淵水又東南結而為湖又謂之
郎君淵耆宿又言縣淪之日其子東奔又䧟於此故
淵得郎君之目矣淵水北通謂之石虎口又東北為
張平澤澤水所泛北決堤口謂之張刀溝北注衡河
謂之張平口亦曰張平溝水溢則南注水泛則輟流
衡漳又逕東昌縣故城北經所昌亭也王莽之田昌
也俗名之曰東相盖相昌聲韻合故致兹誤矣西有
昌城故目是城為東昌矣衡漳又東北左會虖池故
瀆謂之合口(一清按史記正義引水經曰漳水一名大漳水兼有&KR2742;水之目也漢志魏郡武
安縣&KR1051;水東北至東昌入虖沱河過郡五行六百一里師古曰&KR1051;子袵反說文䆮水出魏郡武安東入虖
沱水从水□聲□籀文㑴字即衡漳也又謂之横河)衡漳又東北分為二川當
其水泆處名之曰李聰渙
又東北至樂成陵縣别出北瀆(一清按注云陵字是桓帝所加此亦經文晚出
之證)
衡漳於縣無别出之瀆出縣北者乃虖池别水分虖
池故瀆之所纏絡也衡漳又東分為二水左出為向
氏口瀆水自此決入也衡漳又東逕弓高縣故城北
漢高帝封韓信兄子韓隤當為侯國(沈氏曰漢表是文帝十六年封
信傳是十四年封非高帝黃慎中本作景帝亦非且是信孽子非兄子也)王莽之樂成亭
也(一清按漢志河間國分注莽改樂成為陸信弓高為樂成今本落亭字當以水經注補之)衡漳
又東北右合柏梁溠水上承李聰渙東北為柏梁溠
東逕蒲領縣故城南漢武帝元朔三年封廣川王(一清
按王子侯表是惠帝)子劉嘉為侯國地理風俗記曰修縣西北
八十里有蒲領鄕故縣也(太平寰宇記阜城縣下云故蒲領城水經云今滄州
魯城縣東北六十里漳河西岸又有北蒲領故城盖因漢末黃巾之亂有蒲領人流寓于彼遂立此城今
本無之)又東北會桑社枝津又東北逕弓高城北又東
注衡漳謂之柏梁口衡漳又東北右會桑社溝溝上
承從陂世稱盧達從薄亦謂之訶摩河(一清按此即漢志代郡鹵
城縣下之從河也訶摩當作摩訶梵語謂大為摩訶盖言大河也)東南通清河西北
達衡水春秋雨泛漳澤津渚今觀津城北方二十里
盡為澤藪盖水所鍾也其瀆逕觀津縣故城北樂毅
自燕降趙封之於此邑號望諸君王莽之朔定亭也
又南屈東逕竇氏青山南側隄東出青山即漢文帝
竇后父少翁冡也翁即是縣人(一清按唐書宰相世系表竇建德傳竇后
父安成侯充今誤本水經注作少消寰宇記引隋圖經作后父青舊唐書竇建德傳遣使往灌津祠竇青
之墓青是其名消乃青之誤文而下云民號青山或山以人名受氏也)遭秦之亂漁釣
隐身墜淵而死景帝立后遣使者填以葬父起大墳
於觀津城東南故民號曰青山也又東逕董仲舒廟
南仲舒廣川人也世猶謂之董府君祠春秋禱祭不
輟舊瀆又東逕脩市縣故城北漢宣帝本始四年封
清河綱王子劉寅為侯國王莽更之曰居寧也俗謂
之温城非也地理風俗記曰脩縣西北二十里有脩
市城故縣也又東會從陂陂水南北十里東西六十
步子午潭漲淵而不流亦謂之桑社淵從陂南出夾
隄東派逕脩縣故城北東合清漳漳泛則北注澤盛
則南播津流上下互相逕通從陂北出東北分為二
一川北逕弓高城西而北注柏梁溠一川東逕弓高
城南又東北陽津溝水出焉左瀆北入衡漳謂之陽
津口衡水東逕阜城縣故城北樂成縣故城南河間
郡治地理志曰故趙也漢文帝二年别為國應劭曰
在兩河之間也景帝九年封子德為河間王是為獻
王王莽更名郡曰朔定縣曰陸信禇先生曰漢宣帝
地節三年封大將軍霍光兄子山為侯國也(一清按此是禇
表之繆而道元誤承之者禇先生云樂成侯霍山索隐曰表在平氏志属南陽今按漢表霍山封樂平非
樂成也表云東郡後禇先生又云樂平侯許翁孫而小司馬無說漢表許延壽封樂成侯翁孫疑是延壽
字故表云平氏平氏樂成均属南陽郡南陽之樂成其地無考大約與平氏相近地理志南陽樂成下云
侯國而河間國之樂成無說則非列侯食邑可知苐禇少孫志宣帝世不遠不應參錯乃爾抑或後人𫝊
寫之誤使兩家封邑對換一字道元引之小司馬釋之均未細覈班書耳然班固于霍山樂平封邑下云
東郡地理志東郡清縣師古曰注引應劭曰章帝更名樂平則何以宣帝時即有此封不可曉也互見漯
水篇)漢章帝封子開於此漢桓帝追尊祖父孝王開為
孝穆皇以其邑奉山陵故加陵曰樂成陵也今城中
有故池方八十步舊引衡水北入城注池池北對層
臺基隍荒蕪示存古意也
又東北過成平縣南合清河
衡漳又東逕建成縣故城南按地理志故屬勃海郡
禇先生曰漢宣帝五鳳三年封丞相黃覇為侯國也
(全氏曰按本表曰沛而善長以為勃海)成平縣故城在北漢武帝元朔
三年封河間獻王子劉禮為侯國(一清按索隐曰表在南皮今漢表作
平成侯禮又不云在南皮皆為脱誤也)王莽之澤亭也城南北相直衡
漳又東右會陽津溝水自溝水東逕阜城南地理志
勃海有阜城縣王莽更名吾城者也非經所謂阜城
也建武十五年世祖更封大司馬王梁為侯國陽津
溝水又東北逕建成縣左入衡水謂之陽津口衡漳
又東左會虖池别河故瀆(一清按漢志勃海郡成平縣下云滹沱河民曰徒駭
又河間國樂成縣虖沱别水首受虖沱河東至東光入虖沱河又弓高縣下云滹沱别河首受滹沱河東
至平舒入海代郡鹵城下云虖沱河東至參合入滹沱别按别下脱水字以漢志注并水經驗之可証也)
又東北合清河謂之合口又逕南皮縣之北皮亭而
東北逕浮陽縣西浮水東北注之
又東北過章武縣西又東北過平舒縣南東入海
清漳自章武縣故城西故濊邑也枝瀆出焉謂之濊
水東北逕參戶亭分為二瀆應劭曰平舒縣西南五
十里有參戶亭故縣也世謂之平虜城枝水又東注
謂之蔡伏溝又東積而為淀一水逕亭北又逕東平
舒縣故城南代郡有平舒故加東地理志曰勃海之
屬縣也魏土地記曰章武郡治故世以為章武故城
非也又東北分為二水一水右出為澱一水北注呼
池謂之濊口與清漳亂流而東注于海(一清按漢志則濁漳自鄴
以下皆清漳之流而水經注皆以為濁漳與漢志戾至此忽叙入清漳盖欲應漢志濁漳入清漳清漳入
河之說然不云入河而云入海是又與漢志異今清漳注尾又缺而無以辨之)
清漳水出上黨沾縣西北少山大□谷南過縣西又從
縣南屈
淮南子曰清漳出謁戾山高誘曰山在沾縣今清漳
出沾縣故城東北俗謂之漳山漢分沾縣為樂平郡
治沾縣水出樂平郡沾縣界故晉太康地記曰樂平
縣舊名清漳漢之故名矣其山亦曰鹿谷山水出大
要谷南流逕沾縣故城東不歴其西也又南逕昔陽
城左𫝊昭公十二年晉荀吴偽會齊師者假道於鮮
虞遂人昔陽杜預曰樂平沾縣東有昔陽城者是也
(全氏曰既云偽會齊師則不在樂平沾縣明矣杜既誤注而道元因之一清按昔陽有二此本杜說然其
事則大有可疑者據𫝊是晉荀吴偽會齊師乘其無偹也而入其國都是役也實滅肥𫝊故申之曰晉伐
鮮虞因肥之役也入昔陽是一事滅肥又一事至昭二十二年負甲息于昔陽之門外遂滅鼔此與假途
滅虢事紀相類昔陽非肥國都宜在鉅鹿之下曲陽不應在上黨之沾縣也道元盖襲杜注而不之察耳
頋棟高春秋大事表杜注正譌曰昭十二年𫝊晉荀吴偽會齊師者假道于鮮虞遂入昔陽秋八月壬午
滅肥杜注鮮虞在中山新市縣昔陽肥國都樂平沾縣東有昔陽城又云鉅鹿下曲陽縣西有肥累城高氏曰
漢沾縣屬上黨郡晉屬樂平郡地在太行之東去中山絶遠劉炫駁杜曰齊師當自晉而東行假道鮮虞
遂入昔陽則昔陽在鮮虞之東明矣樂平沾縣在中山新市西南五百餘里何當假道于東北之鮮虞而
反入西南之昔陽也既入昔陽而别言滅肥則肥與昔陽不得為一安得以昔陽為肥國之都昔陽既是
肥都何以復言鉅鹿下曲陽有肥累城謂肥名取于彼乎肥為小國境不必遠豈肥名取鉅鹿之城而建
都于□平之縣也二十二年𫝊云荀吴使師偽糴者負甲以息于昔陽之門外遂襲鼔滅之則昔陽之為
鼓都信矣何以復云肥都是說也孔穎逹嘗反覆辨之意在回護杜氏輾轉支離至末後之說仍依然折
而入于劉盖杜見滅肥之後文繫于昔陽之下遂疑昔陽為肥都而不復記其稱于滅鼓之𫝊今案前後
漢志及水經注所言皆同劉說當從之案高氏此論極為精細肥國都當以杜注鉅鹿下曲陽為是樂平
沾縣之說非也劉炫云肥鼔曲陽鼔都即隋鼓城縣開皇十八年以昔陽縣改置是知昔陽為鼔都非肥
都也肥都在真定府藁城縣西南七里魏收志藁城有肥累城即杜注鉅鹿下曲陽之肥累城也若沾縣
之昔陽乃在今山西平定州樂平縣東五十里俗呼夕陽城相去絶遠矣)其水又南得梁
榆水口水出梁榆城西大嵰山水有二源北水東南
流逕其城東南注于南水南水亦出西山東逕文當
城北又東北逕梁榆城南即閼與故城也秦伐韓閼
與惠文王使趙奢救之奢納許歴之說破秦於閼與
謂此也司馬彪袁山松郡國志並言湼縣有閼與聚
盧諶征艱賦曰訪梁榆之虛郭弔閼與之舊都袁豹
亦云閼與今梁榆城是也漢高帝八年封馮觧敢為
閼氏侯國(全氏曰閼氏非閼與侯表有誤文索隐曰在安定亦非一清按史漢表之閼氏索隐
以為安定盖即地理志安定郡之烏氏縣也續志作烏枝古篆文烏與於相似後人又加一門字馮解散
之封宜在彼全氏以小司馬為非未之審耳)其水右合北水北水又東南
入于清漳清漳又東南與轑水相得轑水出轑河縣
西北轑山南流逕轑河縣故城西南東流至粟城注
于清漳也(初學記儀州下引水經注曰黃嵓水出遼山縣西黃岡下寰宇記遼州遼山縣下引
水經注云清谷口水源出東北長山清谷亦云縣西南黃巖山轑水出也今本無之一清按遼山當作轑
陽河東圖云漢為湼縣地後漢于此置陽阿縣俱屬上黨郡晉改為轑陽縣屬樂平郡後魏太武併入武
鄕明帝改轑陽為遼陽隋初改置遼山縣属并州因縣西北轑山為名注中轑河之名不知何昉遼陽水
從平城縣西北八賦嶺下出名八賦水經遼陽城名遼陽水又東合清漳為漳水也元和志云後漢於此
置轑河縣今續志無之)
東過沙縣西屈從縣南(一清按兩漢志本作沙縣至三國時始有涉名魏書云太祖圍
鄴涉長梁岐以縣降是也)
按地理志云魏郡之屬縣也漳水於此有涉河之稱
盖名因地變也
東至武安縣南黍窖邑入于濁漳(朱氏諱㙔箋曰謝云此下疑脱注)
(補)滏水
山海經北山經曰又北三百里曰神菌之山滏水出
焉而東流注于歐水御覽引水經注滏水發源出石
鼓山南巖下泉源奮涌若滏之揚湯矣其水冬温夏
冷崖上有魏世所立銘水上有祠能興雲雨又東流
注于漳謂之合河又曰水經注云浮圖澄别𫝊曰石
虎時自正月不雨至六月澄日詣滏祠稽首暴露即
日二白龍降于祠下于是雨遍千里劉昭郡國志補
注引水經鄴西北滏水熱故名滏口滏亦合漳之大
川也
(補)洺水
初學記邢州下引水經注曰洺水一名漳水俗名千
步又水經注曰洺水東逕柏暢亭又洺州下引水經
注曰狗山頂上有狗迹今在臨洺縣西又水經注曰
洺水東北逕廣平縣故城東水積于大澤之中為澄
泉南北四十里東西二十里亦謂之黃塘泉寰宇記
磁州武安縣下引水經注云洺水出易陽縣西山洺
州永年縣下云風土記云南易水本名漳水源出三
門山西自肥鄕縣界流入趙地記云六國時此水名
易水埤蒼及水經云洺水之目不知誰改俗謂山之
下地名洺水因經之故曰洺水九域志邢州古跡引
水經云洺水東流逕曲梁城按曲梁城見漳水篇列
人縣注中盖清濁二漳會流于滹池斯有洺水之目
今文絶無此水然蛛絲馬跡猶可尋求也
水經注釋卷十
