欽定四庫全書
水經注釋卷十二
仁和趙一清撰
聖水巨馬水
聖水出上谷(一清按此條經文疑有脱誤方輿紀要房山縣西大房山古碑云幽冀之奥室也山
下有聖水泉西南有伏龍穴一名龍城峪湯泉出焉又有孔水洞在山之東北懸崖千尺石竇如門深不可測
與酈氏注所云略皆彷彿房山縣本漢良鄉范縣二縣地並屬涿郡又兼得廣陽國之薊縣于上谷無與漢上
谷郡治沮陽縣其故城在今保安州東古涿鹿之地濕水注云涿水枝分入匈奴者為涿耶水而是篇注云在
上谷為涿耶水應劭以為出上谷涿鹿縣是巳下文注云聖水南流歴縣西轉即良鄉縣也)
故燕地秦始皇二十三年置上谷郡王隠晉書地道
志曰郡在谷之頭故因以上谷名焉王莽改名朔調
也水在郡之西南聖水谷東南流逕大防嶺之東首
山下有石穴東北洞開高廣四五丈入穴轉更崇深
穴中有水耆舊𫝊言昔有沙門釋惠彌者好精物隠
嘗煹火尋之傍水入穴三里有餘穴分為二一穴珠
小西北出不知趣詣一穴西南出入水經五六日方
還又不測窮深其水夏冷冬温春秋有白魚出穴數
日而返人有採捕食者美珍常味盖亦丙穴嘉魚之
流類也是水東北流入聖水聖水又東逕玉石山謂
之玉石口山多珉玉燕石故以玉石名之其水伏流
里餘潛源東出又東頽波瀉澗一丈有餘屈而南流
也
東過良鄉縣南
聖水南流歴縣西轉又南逕良鄉縣故城西王莽之
廣陽也有防水注之水出縣西北大防山南而東南
流逕羊頭阜下俗謂之羊頭溪其水又東南流至縣
東入聖水聖水又南與樂水合水出縣西北大防山
南東南流歴縣西而東南流注聖水又東逕其縣故
城南又東逕聖聚南盖藉水而懷稱也又東與俠河
合水出良鄉縣西甘泉原東谷東逕西鄉縣故城北
王莽之移風也世謂之都鄉城按地理志涿郡有西
鄉縣而無都鄉城盖世𫝊之非也又東逕良鄉城南
又東北注聖水世謂之挾活河又名之曰非漯之溝
也
又東過長鄉縣北(一清按晉志范陽國有長鄉縣魏志作萇鄉全氏曰當是陽鄉細玩注文
可見)
聖水自涿縣東與桃水合首受淶水於徐城東南良
鄉西分垣水世謂之南涉溝即桃水也東逕逎縣北
又東逕涿縣故城下與涿水合世以為涿水亦謂之
桃水水出涿縣故城西南竒溝東八里大坎下數泉
同發東逕桃仁墟北或曰因水以名墟則是桃水也
或曰終仁之故居非桃仁也(一清按桃仁乃高雲倖臣墟以人得名又傳是
終仁之故居故云非桃仁也今本誤以桃仁為桃水文義遂難通曉)余按地理志桃水
上承淶水此水所發不與志同謂終為是又東北與
樂堆泉合水出堆東東南流注于涿水涿水又東北
逕涿縣故城西流注于桃應劭曰涿郡故燕漢高帝
六年置其南有涿水蓋氏焉闞駰亦言是矣今于涿
城南無水以應之所有惟西南有是水矣應劭又云
涿水出上谷涿鹿縣余按涿水自涿鹿東注㶟水㶟
水東南逕廣陽郡與涿郡分水漢高祖六年分燕置
涿郡涿之為名當受涿水通稱矣故郡縣氏之但物
理潛通所在分發故在上谷為涿耶水山川阻闊並
無沿注之理所在受名者皆是經隠顯相關遥情受
用以此推之事或近矣而非所安也桃水又東逕涿
縣故城北王莽更名垣翰(一清按漢志莽改涿郡曰垣翰而涿縣下無說此當
是垣翰亭落亭字漢志注亦闕此文)晉太始元年改曰范陽郡今郡理
涿縣故城城内東北角有晉康王碑城東有范陽王
司馬虓廟碑桃水又東北與洹水會水上承淶水於
良鄉縣分桃水世謂之北涉溝故應劭曰垣水出良
鄉東逕垣縣故城北史記音義曰河間有武垣縣涿
有垣縣漢景帝中三年封匈奴降王賜為侯國(一清按漢
志垣縣属河東郡武垣縣属涿郡續志河間國武垣故属涿今注所引音義云云豈别有說乎又史表垣
侯賜索隠曰縣名属河東則非涿之武垣可知善長又誤武垣城在河間府西南三十八里去涿甚遠水
道亦無相通之處恐當涿郡又自有垣縣也一統志垣城在涿州北)王莽之垣翰亭矣
世謂之頃城非也又東逕頃(一清按此下有脱文)亦地名也故
有頃上言(一清按三字疑有誤)世名之頃前河又東洛水注之
水上承鳴澤渚渚方一十五里漢武帝元封四年行
幸鳴澤者也服虔曰澤名在逎縣北界即此澤矣西
則獨樹水注之水出逎縣北山東入渚北有甘泉水
注之出良鄉西山東南逕西鄉城西而南注鳴澤渚
又東逕西鄉城南又東逕垣縣而南入垣水垣水又
東逕涿縣北東流注于桃故應劭曰垣水東入桃闞
駰曰至陽鄉注之(漢志涿郡良鄉縣垣水南東至陽鄉入桃一清按南東當作東南)
今按經胍而不能届也桃水東入陽鄉東注聖水(漢志
涿郡涿縣桃水受首淶水分東至安次入河一清按盖由聖水以注于巨馬河也受首當作首受)聖
水又東廣陽水注之水出小廣陽西山東逕廣陽縣
故城北又東福禄水注焉水出西山東南逕廣陽縣
故城南東入廣陽水亂流東南至陽鄉縣右注聖水
聖水又東南逕陽鄉城西不逕其北矣縣故涿之陽
亭也地理風俗志曰涿縣東五十里有陽鄉亭後分
為縣王莽時更名章武即長鄉縣也按太康地記涿
有長鄉而無陽鄉矣聖水又東逕長興(沈氏曰疑是長鄉)城
南又東逕方城縣故城李牧伐燕取方城是也魏封
劉放為侯國聖水又東左會白祀溝溝水出廣陽縣
之婁城東東南流左合婁城水水出平地導源東南
流右注白祀水亂流東南逕常道城西故鄉亭也西
去長鄉城四十里魏少帝璜甘露三年所封也(一清按魏
少帝璜以甘露三年封為常道鄉公甘露是高貴鄕公紀年此句詞意甚晦)又東南入聖
水聖水又東南逕韓城東詩韓奕章曰溥彼韓城燕
師所完王錫韓侯其追其貊奄受北國鄭元曰周封
韓侯居韓城為侯伯言為獫夷所逼稍稍東遷也王
肅曰今涿郡方城縣有韓侯城世謂之寒號城非也
聖水又東南流右會清淀水水發西淀東流注聖水
謂之劉公口也
又東過安次縣南東入于海
聖水又東逕勃海安次縣故城南漢桓帝中平二年
封荆州刺史王敏為侯國(一清按桓帝字誤後漢書靈帝紀中平三年江夏兵
趙慈反殺南陽太守秦頡六月荆州刺史王敏討趙慈斬之盖以有功封也二年亦是三年之誤沈氏校
本摘中平非桓帝紀年盖考之不盡)又東南流注于巨馬河而不逹于
海也
巨馬河出代郡廣昌縣淶山
即淶水也有二源俱發淶山東逕廣昌縣故城南王
莽之廣屏矣魏封樂進為侯國淶水又東北逕西射
魚城東南而東北流又逕東射魚城南又屈逕其城
東竹書紀年曰荀瑶伐中山取窮魚之邱窮射字相
類疑即此城也所未詳矣淶水又逕三女亭西又逕
樓臺北左屬白澗溪水有二源合注一川川石皓然
望同積雪故以物色受名其水又東北流謂之石槽
水伏流地下溢則通津委注謂之白澗口淶水又東
北桑谷水注之水南發桑溪北注淶水淶水又北逕
小黌東又東逕大黌南盖霍原隠居教授處也徐廣
云原隠居廣陽山教授數千人為王俊所害雖千古
世懸猶表二黌之稱既無碑頌竟不知定誰居也淶
水又東北歴紫石溪口與紫水合水北出聖人城北
大互下東南流左會壘砢溪水盖山崩委澗積石淪
隍故溪澗受其名矣水出東北西南流注紫石溪水
紫石溪水又逕聖人城東又東南右會擔車水水出
擔車硎東南流逕聖人城南南流注紫石水又南注
于淶水淶水又東南逕榆城南又屈逕其城東謂之
榆城河淶水又南逕藏刀山下層巖壁立直上干霄
遠望崖側有若積刀鐶鐶相比咸悉西首淶水東逕
徐城北沙溝出焉世謂之沙溝水又東督亢溝出焉
一水東南流即督亢溝也一水西南出即淶水故瀆
矣水盛則長津宏注水耗則通波潛伏重源顯於逎
縣舊則川矣
東過逎縣北
淶水上承故瀆于縣北垂重源再發結為長潭潭廣
百許步長數百步左右翼帶涓流控引自成淵渚長
川漫下一十許步東南流逕逎縣故城東漢景帝中
三年以封匈奴降王隆彊(一清按漢表作陸彊此從史表)為侯國王
莽更名逎屏也謂之巨馬河亦曰渠水也又東南流
袁本初遣别將崔巨業攻固安不下退還公孫瓚追
擊之於巨馬水死者六七千人即此水也又東南逕
范陽縣故城北易水注之(寰宇記易州易縣加夷城下引水經云巨馬水流逕
加夷山即睒子于山中飬無目父母之所也今本無之)
又東南過容城縣北
巨馬水又東酈亭溝水注之水上承督亢溝水於逎
縣東東南流歴紫淵東余六世祖樂浪府君自涿之
先賢鄉爰宅其隂西帶巨川東翼兹水枝流津通纏
絡墟圃匪直田漁之瞻可懷信為遊神之勝處也其
水東南流又名之為酈亭溝其水又西南轉歴大利
亭南入巨馬水又東逕容城縣故城北又東督亢溝
水注之水上承淶水于淶谷引之則長津委注遏之
則微川輟流水德含和變通在我東南流逕逎縣北
又東逕涿縣酈亭樓桑里南即劉備之舊里也又東
逕督亢澤澤苞方城縣縣故屬廣陽後隸于涿郡國
志曰縣有督亢亭孫暢之述畫有督亢地圖言燕太
子丹使荆軻齎入秦秦王殺軻圖亦尋滅地理書上
古聖賢冡地記曰督亢地在涿郡今安陽縣南有督
亢陌幽州南界也風俗通曰沆漭也言乎滛滛漭漭
無厓際也亢澤之無水斥鹵之謂也其水自澤枝分
東逕涿縣故城南又東逕漢侍中盧植墓南又東散
為澤渚督亢澤也北屈滙于桃水督亢水又南謂之
白溝水南逕廣陽亭西而南合枝溝溝水西受巨馬
河東出為枝溝又東注白溝白溝又南入于巨馬河
巨馬河又東南逕益昌縣濩澱水右注之水上承濩
陂於臨鄉縣故城西東南逕臨鄉城南漢封廣陽頃
王子雲為侯國(一清按漢表雲以元帝初元五年封)地理風俗記曰方
城南十里有臨鄉城故鄉也淀水又東南逕益昌縣
故城西南入巨馬水巨馬水東逕益昌縣故城南漢
封廣陽頃王子嬰為侯國(一清按漢表嬰以元帝永光三年封)王莽之
有祑也地理風俗記曰方城縣東八十里有益昌城
故縣也又東八丈溝水注之水出安次縣東北平地
東南逕安次城東東南逕泉州縣故城西又南右合
虖池河枯溝溝自安次西北東逕常道城東安次縣
故城西晉司空劉琨所守以拒石勒也又東南至泉
州縣西南東入八丈溝又南入巨馬河亂流東注也
又東過勃海東平舒縣北東入于海
地理志曰淶水東南至容城入于河即濡水也盖互
以眀會矣巨馬水於平舒城北南入于虖池而同歸
于海也
水經注釋卷十二
