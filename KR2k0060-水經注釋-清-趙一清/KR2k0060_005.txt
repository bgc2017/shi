欽定四庫全書
水經注釋卷五
仁和趙一清撰
河水五漯水
又東至鄧湛水從北來注之
河水又東逕河陽縣故城南春秋經書天王狩于河
陽壬申公朝于王所晉侯執衛侯歸于京師春秋左
𫝊僖公二十八年冬會于温執衛侯是會也晉侯召
襄王以諸侯見且使王狩仲尼曰以臣召君不可以
訓故書曰天王狩于河陽言非其狩地服虔賈逵曰
河陽温也班固漢書地理志司馬彪袁山松(清按通鑑晉
紀吴國内史袁崧胡三省曰袁崧當作袁山松此本晉書列𫝊耳按𫝊袁山松有名無字諸本亦有作崧
者豈山松即崧之字而以字行者也)郡國志晉太康地道記十州志河
陽别縣非温邑也漢高帝六年封陳涓為侯國王莽
之河亭也十三州志曰治河上河孟津河也郭緣生
述征記曰踐土今冶坂城是名異春秋焉非也今河北
見者河陽城故縣也在冶坂西北盖晉之温地故羣
儒有温之論矣魏土地記曰冶坂城舊名漢祖渡城
嶮固南臨孟津河洛陽西北四十二里故鄧鄕矣河
水又逕臨平亭北帝王世紀曰光武葬臨平亭南西
望平隂者也河水又東逕洛陽縣北河之南岸有一
碑北面題云洛陽北界津水二渚分屬之也上舊有
河平侯祠祠前有碑今不知所在郭頒世語曰晉文
王之世大魚見孟津長數百步高五丈頭在南岸尾
在中渚河平侯祠即斯祠也河水又東逕平縣故城
北漢武帝元朔三年封濟北貞王子劉遂為侯國(沈氏
曰漢表作濟北式王子此從史表又史表貞王子十一人其五人漢表以為式王子莫可考也)王莽
之所謂治平矣俗謂之小平也有高祖講武場河北
側岸有二城相對置北中郎府徙諸徒隷府戶并羽
林虎賁領隊防之河水南對首陽山春秋所謂首戴
也夷齊之歌所矣曰登彼西山上有夷齊之廟前有
二碑並是後漢河南尹廣陵陳導洛陽令徐循與處
士平原蘇騰南陽何進等立事見其碑(全氏曰按續漢書五行志
注引蔡邕作夷齊廟碑熹平五年天下大旱禱諸名山處士平陽蘇騰字玄成夢陟首陽有神馬之使在
道明覺而思之以夢陟上聞詔使者登山升祠天尋雨是即善長所云事具其碑也然是平陽非平原攷
洪氏隸釋所引則是平原)又有周公廟魏氏起元武觀於芒垂張
景陽元武觀賦所謂高樓特起竦跱岧嶤直亭亭以
孤立延千里之清飈也朝廷又置冰室於斯阜室内
有冰井春秋左傳曰日在北陸而藏冰常以十二月
採冰於河津之隘峡石之阿北隂之中即邠詩二之
日鑿冰冲冲矣而内於井室所謂納於凌隂者也河
南有鉤陳壘世傳武王伐紂八百諸侯所會處尚書
所謂不期同時也紫微有鉤陳之宿主鬭訟兵陣故
遁甲攻取之法以所攻神與句陳并氣下制所臨之
人則祑禽敵是以壘資其名矣河水至斯有盟津之
目論衡曰武王伐紂升舟陽侯波起疾風逆流武王
操黃鉞而麾之風波畢除中流白魚入于舟燌以告
天與八百諸侯咸同此盟尚書所謂不謀同辭也故
曰孟津亦曰盟津尚書所謂東至于孟津者也又曰
富平津晉陽秋曰杜預造河橋於富平津所謂造舟
為梁也又謂之曰陶河魏尚書僕射杜畿以帝將幸
許試樓船覆於陶河謂此也昔禹治洪水觀於河見
白面長人魚身出曰吾河精也授禹河圖而還於淵
及子朝簒位與敬王戰乃取周之寳玉沈河以祈福
後二日津人得之於河上將賣之則變而為石及敬
王位定得玉者獻之復為玉也河水又東湨水入焉
山海經曰和山上無草木而多瑶碧實惟河之九都
是山也五曲九水出焉合而北流注于河其陽多倉
玉吉神泰逢司之是好居於萯山之陽出入有光吕
氏春秋曰夏后氏孔甲田於東陽萯山遇大風雨迷
惑入于民室皇甫謐帝王世紀以為即東首陽山也
盖是山之殊目矣今於首陽東山無水以應之當是
今古世懸川域改狀矣(全氏曰按魏書地形志曰武德郡温縣有貝水予謂善長
尚未能詳貝水之顛末則地形志所言亦襲舊文書之耳竊疑是溴梁之溴水而誤為浿字盖溴水正流
入河支流入濟適當温原之地善長偶有不照遽引山經之言滑突了之而云無水以應川域改状則不
識浿水之為誤文也)昔帝堯修壇河洛擇良議沈率舜等升於
首山而導河渚有五老遊焉相謂河圖將來告帝以
期知我者重瞳也五老乃翻為流星而升於昴即於
此也又東泲水注焉
又東過鞏縣北
河水於此有五社渡為五社津(一清按章懷後漢書注引水經注曰五社
津一名土社津盖異名也)建武元年朱鮪遣持節使者賈彊討難
將軍蘇茂將三萬人從五社津渡攻温馮異遣校尉
與寇恂合擊之大敗追至河上生擒萬餘人投河而
死者數千人縣北有山臨河謂之崟㟶丘其下有穴
謂之鞏穴言潛通淮浦北逹於河直穴有渚謂之鮪
渚成公子安大河賦曰鱣鯉王鮪暮春來遊周禮春
薦鮪然非時及佗處則無故河自鮪穴已上又兼鮪
稱吕氏春秋稱武王伐紂至鮪水紂使膠鬲候周師
即是處也
洛水從縣西北流注之
洛水於鞏縣東逕洛汭北對琅邪渚入於河謂之洛
口矣自縣西來而北流注河清濁異流皦焉殊别應
㻛靈河賦曰資靈川之遐源出崑崙之神丘涉津洛
之阪泉播九道於中州者也
又東過成臯縣北濟水從北來注之
河水自洛口又東左逕平臯縣南又東逕懷縣南濟
水故道之所入與成臯分河河水又逕黃馬坂北謂
之黃馬關孫登之去楊駿作書與洛水故人處也河
水又東逕旋門坂北今成皋西大坂者也升涉此坂
而東趨成皋也曹大家東征賦曰望河洛之交流看
成皋之旋門者也河水東逕成皋大伾山下爾雅曰
山一成謂之伾許慎吕忱等並以為丘一成也孔安
國以為再成曰伾亦或以為地名非也尚書禹貢曰
過洛汭至大伾者也鄭康成曰地喉也沇出伾際矣
然則大伾在河内修武武德之界泲沇之水與滎播
澤出入自此然則大伾即是山矣(禹貢錐指曰鄭玄云大伾在修武武
德之界張揖云成皋縣山也漢書音義有臣瓉者以為修武武德無此山也成皋縣山又不一成今黎陽
縣山臨河豈不是大岯乎又曰薛士龍曰大岯山許慎說文今黎陽之黎山是其說不始于臣瓉矣今按
岯□二字說文俱無伾字下引詩以車伾伾伾字下云丘再成者與孔傳同並無薛所稱語慎有五經異
義或出其中然宋時此書已忘薛何由見且鄭康成生于慎後張揖三國魏人可見漢魏時未有指黎山
為大伾者寔臣瓉倡之酈元猶不從從瓉自穎逹始此後人勝前人處薛所稱疑是徐鍇說文繋傳語出
楚金誤為叔重耳又云大岯山在汜縣西一里有大澗九曲一名九曲山西去洛口裁四十里非禹貢之
大伾山明甚)伾北即經所謂濟水從北來注之者也今泲
水自温縣入河不於此也所入者奉溝水耳即泲沇
之故瀆矣(禹貢錐指曰濟水於武德入河南直成皋今汜水河陰之界是也其後由温縣入河
則南直鞏縣所謂津渠勢改不與昔同者也今其故道盡陷河中濟水唯從枝津之合湨水者至孟縣東
南入河南直孟津縣其流益短矣由大禹而來濟入河之道凡再變)成皋縣之故城在
伾上縈帶伾阜絶岸峻周高四十許丈城張翕嶮崎
而不平春秋傳曰制巖邑也虢叔死焉即東虢也魯
襄公二年七月晉成公與諸侯會于戚遂成虎牢以
逼鄭求平也盖修故耳穆天子傳曰天子射鳥獵獸
於鄭圃命虞人掠林有虎在於葭中天子將至七萃
之士高奔戎生擒虎而獻之天子命之為柙畜之東
虞(全氏曰按東虞漢志師古注作東虢是也元和志引此文作東隅)是曰虎牢矣然
則虎牢之名自此始也秦以為關漢乃縣之城西北
隅有小城周三里北面列觀臨河苕苕孤上景明中
言之壽春路直茲邑昇眺清遠𫝑盡川陸羇途遊至
有傷深情河水南對玉門昔漢祖與滕公?出濟於
是處也門東對臨河側岸有土穴魏攻北司州刺史
毛德祖於虎牢戰經二百日不尅城惟一井井深四
十丈山勢峻峭不容防捍潛作地道取井余頃因公
至彼故往尋之其穴處猶存河水又東合汜水水南
出浮戲山世謂之曰方山也北流東關水出于嵩渚
之山也泉發于層阜之上一源兩枝分流瀉注世之
石泉水也東流為索水西注為東關水西北流楊蘭
水注之水出非山西北流注於東關水又西北清水
入焉水自東浦西流與東關水合而亂流注于汜汜
水又北右合石城水水出石城山其山複澗重嶺欹
疊若城山頂泉流瀑布懸瀉下有濫泉東流洩注邊
有數十石畦畦有野蔬巖側石窟數口隐跡存焉而
不知誰所經始也又東北流注于汜水汜水下北合
鄤水水西出婁山至冬則煖故世謂之温泉東北流
逕田鄤谷謂之田鄤溪水東流注于汜水汜水又北
逕虎牢城東漢破司馬欣曹咎於是水之上汜水又
北流注于河征艱賦所謂步汜口之芳草弔周襄之
鄙舘者也余按先儒之論周襄所居在潁川㐮城縣
是乃城名非為水目原夫致謬之由俱以汜鄭為名
故也是為爽矣又按郭緣生述征記劉澄之永初記
並言高祖即帝位於是水之陽今不復知舊壇所在
盧湛崔雲亦言是矣余按高皇帝受天命于定陶汜
水又不在此也於是求壇故無髣髴矣河水又東逕
板城北有津謂之板城渚口河水又東逕五龍塢北
臨長河塢有五龍祠應劭云崑崙山廟在河南滎陽
縣疑即此祠所未詳
又東過滎陽縣北蒗蕩渠出焉
大禹塞滎澤開之以通淮泗即經所謂蒗蕩渠也(全氏
曰以滎澤為禹所塞善長之謬極矣一清按禹貢豫州云滎波既豬禹陂水為澤故道元濟水注云大禹
塞其淫水則指既豬而言此言禹塞滎澤辭不達意未為大非惟云開之以通淮泗則指鴻溝為禹迹乃
其謬耳)漢平帝之世河汴決壞未及得修汴渠東侵日
月彌廣水門故處在河中漢眀帝永平十二年議治
汴渠上乃引樂浪人王景問理水形便景陳利害應
對敏捷帝甚善之乃賜山海經河渠書禹貢圖及以
錢帛後作堤發卒數十萬詔景與將作謁者王吳共
築堤防修堨起自滎陽東至千乘海口千有餘里景
乃商度地勢鑿山開澗防遏衝要疏決壅積十里一
水門更相洄注無滲漏之患明年渠成帝親廵行詔
濱河郡國置河堤員吏如西京舊制景由是顯名王
吳及諸從事者皆增秩一等順帝陽嘉中又自汴口
以東緣河積石為堰通古渠口咸曰金堤靈帝建寧
中又增修石門以遏渠口水盛則通注津耗則輟流
(禹貢錐指曰司馬彪不志河渠東漢以後無可考據頼有水經注存其所叙當時見行之河自京城縣長
壽津東逕鐵邱南至東北逕甲下邑北又東北入于海皆東漢以後大河之所行也又曰王景修渠築堤
自滎陽東至千乘海口千餘里則其所治者即東漢以後大河之經流也而史稱汴渠又曰汴渠成始終
皆不言河盖建都洛陽東方之漕全資汴渠故惟此為急河汴分流則運道無患治河所以治汴也自平
帝以後汴流東侵日月益甚建武十年陽武令張汜上言河決積久侵毁濟渠漂數十許縣是其時濟亦
決敗矣莽時河入濟南千乘則侵濟處更多故築堤自滎陽至千乘海口千餘里永平十三年詔曰河汴
分流復其舊迹陶邱以北漸就墳壤十五年景從駕東廵至無塩帝美其功拜河隄使者賜車馬縑錢陶
邱今定陶無塩今東平皆濟水所經之地也二渠既成則東南之漕由汴入河舳艫千里輓輸不絶京師
無匱乏之憂矣又曰武帝疎于討論執北瀆為禹河及哀平之世人始有知禹河之所經者意欲復禹故
道而國事阽危事不可為矣永平上距平帝時僅六十餘歲故道豈遽湮滅而王景治河惟從事汴濟盖
當時所急在運道就其便者為之不暇遠圖耳史稱景鑿山阜截溝澗防遏衝要疏決壅滯十里立一水
門費以百億計財力之充裕若是向使講求禹迹故道而復之則河流歸北汴濟不勞而治功施到今五
代以䧏潰溢横流之禍可以免矣惜乎其見不及此也河雖徙自周定王時而東光以下至章武入海猶
是徒駭之故道至王莽時始改從千乘入海而景遂因之禹迹蕩然無存君子於此有遺憾焉)河水
又東北逕卷之扈亭北春秋左傳曰文公七年晉趙
盾與諸侯盟于扈竹書紀年晉出公十二年河絶於
扈即於是也河水又東逕八激堤北漢安帝永初七
年令謁者太山于岑於石門東積石八所皆如小山
以捍衝波謂之八激堤河水又東逕卷縣北晉椘之
戰晉軍争濟舟中之指可掬椘莊祀河告成而還即
是處也河水又東北逕赤岸固北而東北注之
又東北過武德縣東沁水從西北來注之
河水自武德縣漢獻帝延康元年封曺叡為侯國即
魏明帝也東至酸棗縣西濮水東出焉漢興三十有
九年孝文時河決酸棗東潰金堤大發卒塞之故班
固云文堙棗野武作瓠歌謂斷此口也今無水河水
又東北通謂之延津石勒之襲劉曜途出於此以河
冰泮為神靈之助號是處為靈昌津昔澹臺子羽齎
千金之璧渡河陽侯波起兩蛟挟舟子羽曰吾可以
義求不可以威劫操劍斬蛟蛟死波休乃投璧於河
三投而輙躍出乃毁璧而去示無恡意趙建武中造
浮橋於津上採石為中濟石無大小下輙流去用功
百萬經年不就石虎親閱作工沈璧于河明日璧流
渚上波蕩上岸遂斬匠而還河水又逕東燕縣故城
北石濟水自北來注之河水於是有棘津之名亦謂
之石濟津故南津也春秋僖公二十八年晉將伐曺
曹在衛東假道于衛衛人不許還自南河即此濟也
河水於是亦有石濟之名晉伐陸渾亦於此渡宋元
嘉中遣輔國將軍蕭斌率寧朔將軍王玄謨北入宣
威將軍垣護之以水軍守石濟即此處也(一清按石濟資治通
鑑作文石津懷帝紀永嘉四年石勒為王瓉所敗退屯文石津胡三省曰據帝紀文石津在河北又據永
嘉六年勒自葛陂北行至東燕使孔萇自文石津潛渡枋頭取向永船則文石津在東燕之東北祊頭之
東南盖濟者津渡之名非四瀆之濟并非常山之石濟也)河水又東淇水入焉又
東逕遮害亭南漢書溝洫志曰在淇水口東十八里
有金隄隄高一丈自淇口東地稍下隄稍高至遮害
亭高四五丈又有宿胥口舊河水北入處也河水又
東右逕滑臺城北(一清按何氏焯曰自滑臺城北至長壽津皆古漯也胡東樵亦以為
然詳見河水又東至東光縣故城西而北與漳水合下)城有三重中小城謂之
滑臺城舊傳滑臺人自修築此城因以名焉城即故
鄭廪延邑也下有延津春秋傳曰孔悝為蒯瞶所逐
載伯姬于平陽行于延津是也(一清按今本左傳哀公十六年載伯姬于
平陽而行及西門無于延津字蓋酈氏所見之書異矣)廩津南故城即衛之平
陽亭也今時人謂此津為延壽津宋元嘉中右將軍
到彦之留建威將軍朱修之守此城魏軍南伐修之
執節不下其母悲憂一旦乳汁驚出母乃號踴告家
人曰吾年老非有乳時今忽如此吾兒必没矣修之
絶援果以其日䧟没城故東郡治續漢書曰延熹九
年濟隂東郡濟北平原河水清襄楷上䟽曰春秋注
記未有河清而今有之易乾鑿度曰上天將降嘉應
河水先清京房易傳曰河水清天下平天垂異地吐
妖民厲疾三者並作而有河清春秋麟不當見而見
孔子書以為異河者諸侯之相清者陽明之徵豈獨
諸侯有窺京師也明年宫車晏駕徵觧瀆侯為漢嗣
是為靈帝建寧四年二月河水又清也
又東北過黎陽縣南
黎侯國也詩式微黎侯寓于衛是也晉灼曰黎山在
其南河水逕其東其山上碑云縣取山之名取水之
陽以為名也王莽之黎蒸也今黎山之東北故城盖
黎陽縣之故城也山在城西城憑山為基東岨於河
故劉楨黎陽山賦曰南蔭黃河左覆金城青壇承祀
高碑頌靈昔慕容元明自鄴率衆南徙滑臺既無舟
楫將保黎陽昏而流澌冰合於夜中濟訖旦而冰泮
燕民謂是處為天橋津東岸有故城嶮帶長河戴延
之謂之逯明壘周二十里言逯明石勒十八騎中之
一城因名焉郭緣生曰城袁紹時築皆非也余按竹
書紀年梁惠成王十一年鄭釐侯使許息來致地平
邱牖戶首垣諸邑及鄭馳道我取枳道與鄭鹿即是
城也今城内有故臺尚謂之鹿鳴臺又謂之鹿鳴城
王元謨自滑臺走鹿鳴者也濟取名焉故亦曰鹿鳴
津又曰白馬濟津之東南有白馬城衛文公東徙渡
河都之故濟取名焉袁紹遣顔良攻東郡太守劉延
於白馬關公為曹公斬良以報效即此處也白馬縣
有韋鄉韋城故津亦有韋津之稱史記所謂下修武
渡韋津者也河水舊於白馬縣南泆通濮濟黃溝故
蘇代說燕曰決白馬之口魏無黃濟陽竹書紀年梁
惠成王十二年楚師出河冰以水長垣之外者也金
隄既建故渠水斷尚謂之白馬瀆故瀆東逕鹿鳴城
南又東北逕白馬縣之凉城北耆舊傳云東郡白馬
縣之神馬亭實中層峙南北二百步東西五十許步
狀邱斬城也自外耕耘墾斫削落平盡正南有躔陛
陟上方軌是由西南側城有神馬寺樹木修整西去
白馬津可二十許里東南距白馬縣故城可五十里
疑即開山圖之所謂白馬山也山下常有白馬羣行
悲鳴則河決馳走則山崩注云山在鄭北故鄭也所
未詳劉澄之云有白馬塞孟達登之長歎可謂於川
土疎妄矣亭上舊置凉城縣治此白馬瀆又東南逕
濮陽縣散入濮水所在決會更相通注以成往復也
河水自津東北逕凉城縣河北有般祠孟氏記云祠
在河中積石為基河水漲盛恒與水齊戴氏西征記
曰今見祠在東岸臨河累石為壁其屋宇容身而已
殊似無靈不如孟氏所記將恐言之過也河水又東
北逕伍子胥廟南祠在北岸頓丘郡界臨側長河廟
前有碑魏青龍三年立河水又東北為長壽津述征
記曰凉城到長壽津六十里
河之故瀆出焉(禹貢錐指曰按水經東漢人所撰凡稱故瀆者皆時已無水戚城以下東光以
上河水不至又無他水行其中孟康所云王莽時空者唯此耳故謂之大河故瀆其自長壽津以西至宿胥口
為東漢見行之河則叙入河水東光以北至章武為清河漳水之所行則叙入清河漳水並不列大河故瀆)
漢書溝洫志曰河之為中國害尤甚故導河自積石
歴龍門釃二渠以引其河一則漯川今所流也一則
北瀆王莽時空故世俗名是瀆為王莽河也(一清按釃史記
河渠書作厮索隐曰漢書作灑史記舊本亦作灑字從水韋昭云疏決為灑字音疏跬反顔師古音山支
反然則釃字近本之誤耳漢書溝洫志注孟康曰釃分也分其流泄其怒也二渠其一出貝丘西南折者
也其一則漯川也河自王莽時遂空唯用漯耳)故瀆東北逕戚城西春秋哀
公二年晉趙鞅率師納衛太子蒯瞶于戚宵迷陽虎
曰右河而南必至焉今頓丘衛國縣西戚亭是也為
衛之河上邑漢高帝十二年封將軍李必為侯國矣
(一清按史記索隐曰戚漢志闕地道記屬東海又曰案灌嬰傳云重泉人李必此云季必誤也然則酈注
所引是漢書列傳而表亦作季必與史表同漢書百官公卿表元狩四年戚侯李信成為太常即必曾孫
又史記灌嬰傳索隐曰姚氏云按漢紀桓帝延熙二年追錄高祖功臣李必後黃門丞李遂為晉陽關内
侯則作李姓者是也又戚是衛邑東海亦有之地理志東海郡戚縣注引鄭氏曰音憂戚故城在山東滕
縣西南五十里本秦縣史記曹參嘗遷為戚令是也此戚在今開州北七里李必封邑當在東海如小司
馬說姚氏察也鄭氏德也)故瀆又逕繁陽縣故城東史記趙將廉
頗伐魏繁陽者也北逕隂安縣故城西漢武帝元朔
五年封衛不疑為侯國故瀆又東北逕昌樂縣故城
東地理志東郡之屬縣也(一清按漢志東郡有樂昌縣後漢省今本作昌樂縣
誤舊唐書地理志以為晉置昌樂而晉志不載魏書地形志昌樂縣太和二十一年分魏置似非漢縣)
漢宣帝封王稚君為侯國(一清按禇表樂昌侯王稚君名武平昌侯王長君弟
也索隐曰表在汝南按地理志汝南無樂昌盖誤證也徐廣曰細陽之池陽鄉也細陽汝南郡之屬縣)
故瀆又東北逕平邑郭西竹書紀年晉烈公四年(沈氏
曰當作二年)趙城平邑五年田公子居思伐邯鄲圍平邑
十年齊田肸及邯鄲韓舉戰于平邑邯鄲之師敗逋
獲韓舉取平邑新城又東北逕元城縣故城西北而
至沙丘堰史記曰魏武侯公子元食邑於此故縣氏
焉(朱氏謀㙔箋曰公子元食邑於此出漢書地理志應劭注非史記也一清按漢志常山郡元氏縣下
師古又引闞駰云趙公子元之封邑故曰元氏史記趙世家惠成王十一年城元氏洪邁容齋隨筆疑之
曰二邑命名不應相似如此竊謂闞駰十二州志之說多本仲瑗或誤以魏為趙師古兩引之非矣)郭
東有五鹿墟墟之左右多䧟城公羊曰襲邑也說曰
襲䧟矣郡國志曰五鹿墟故沙鹿有沙亭周穆王喪
盛姬東征舍於五鹿其女叔㛗屇此思哭是曰女㛗
之丘為沙鹿之異名也春秋左傳僖公十四年沙鹿
崩晉史卜之曰隂為陽雄土火相乘故有沙鹿崩後
六百四十五年宜有聖女興其齊田乎後王翁孺自
濟南徙元城正直其地日月當之王氏為舜後土也
漢火也王禁生政君其母夢見月入懷年十八詔入
太子宫生成帝為元后漢祚道汙四世稱制故曰火
土相乘而為雄也及崩大夫揚雄作誄曰太隂之精
沙鹿之靈作合於漢配元生成者也漢獻帝建安中
袁紹與曹操相襲於官渡紹逼大司農鄭元載病隨
軍屇此而卒郡守已下受業者衰絰赴者千餘人元
注五經讖緯候歴天文經通於世故范曄贊曰孔書
遂明漢章中輟矣(一清按後漢書贊云元定義乖褒修禮缺孔書遂明漢章中輟是卷
曹褒鄭元合傳故章懷注云中輟謂曹褒禮不行也則漢章句何與於康成乎牽連引之實為詞句之累)
縣北有沙丘堰者(禹貢錐指曰水經以王莽河為禹河故以沙丘堰為禹迹推其意似
謂古河本東行禹作此堰以障之使北而九河自此播焉不遵其道是為䧏水唐人云河自貴鄕縣界分
為九道宗此說也然禹河不經元城此堰必非禹所作黃文叔云今澶州臨河有鯀隄自黎陽入北至恩
州清河歴亭皆有之然則䧏水者自元城以北隄堨之水是也盖以堰為鯀所作或曰元城為戰國魏地
北與趙接壤賈讓云隄防之作近起戰國壅防百川各以自利齊與趙魏以河為境趙魏瀕山齊地卑下
作隄遏水使西泛趙魏趙魏亦為隄以防之沙邱堰疑趙所作以障水使不得北而注于齊魏所謂以隣
國為壑者也全氏曰此下有脱文當補尚書北過降水之故道也十字觀下文注云不遵其道曰降是言
降水而濁漳水注中論降水曰館陶北出屯氏河其故道與是明以沙丘堰一帶為降水故竊取其義補
此一句一清按全說是也寰宇記魏州大名縣下云本漢元城縣地水經注云沙丘堰在貴鄉今本無之
則知此處有脱誤通典魏州治貴鄉元城二縣貴鄉有大河故瀆俗曰王莽河魏書地形志司州魏尹貴
鄉縣天平二年分館陶置治趙城上去孝昌三年已九年矣道元所不及知元和志云後魏孝文分元城
置方輿紀要云五代志前燕慕容暐置屬昌樂郡則是先曾置縣旋廢復立于天平二年地形志略前著
後殆為疎矣且道元恪守班固漢志魏郡鄴縣下分注云故大河在東北故大河即大河故瀆今注無鄴
縣是知其缺失多矣東樵不察注文縣北有沙丘堰者與下不遵其道曰降義不連属以意測識不亦誣
乎)不遵其道曰降亦曰潰堰障水也至於大陸北播
為九河(古文尚書疏證曰按水經注河水篇凡五叙至長夀津而止下便乃大河故瀆故瀆皆周
漢以來之新道非禹河故道也然中有至于大陸北播于九河經文及注一叚上不與元城縣沙丘堰相
次下不與沙丘堰南分屯氏河出焉相次分明經注别有及禹河故道者惜不傳耳偶聞于黃子鴻驚曰
某謀水經注三十年從未聞此論參以濁漳水條詳北過洚水是禹河自大伾以下至入海處了了然見
于經注或當日有意互見或後人任意錯簡一清按潛邱既不識縣北有沙丘堰者下有脱文又不悟此
九字是注混作經盖水經一書從無直鈔禹貢經文之例其審諦猶未精于考核爾)風俗通曰
河播也昔禹治洪水播為九河自此始也禹貢兖州
九河既道謂徒駭太史馬頰覆釡胡蘇簡潔勾盤鬲
津也同為逆河鄭元曰下尾合曰逆河言相承受矣
盖所潤下之勢以通河海及齊桓覇世塞廣田居同
為一河故自堰以北館陶癭陶貝丘鬲般廣川信都
東光河間樂成以東城地並存川瀆多亡漢世河決
金堤南北離其害議者常欲求九河故迹而穿之未
知其所是以班固云自兹距漢北亡八枝者也(禹貢錐指
曰許商云徒駭在成平漳水即徒駭古之九河並東北出至章武高城柳縣之東合為逆河入海及周定
王時河徙自東光南皮浮陽絶八枝而北合徒駭漢人指此為逆河是九河之所同故王莽改勃海郡曰
迎河郡南皮縣曰迎河亭而其實非也以意度之徒駭大勢北行亦迤東八枝太史最北宜最短向南則
漸加長鬲津最南最長首受大河當在南宫縣界也要之九河所在後人率多附會馮逡云九河既滅難
明班固云自兹距漢北亡八枝酈道元云城地並存川瀆多亡斯為實錄無俟深求)
河之故瀆自沙丘堰南分屯氏河出焉
河水故瀆東北逕發干縣故城西又屈逕其城北王
莽之所謂戢楯矣漢武帝以大將軍衛青破右賢王
功封其子登為侯國大河故瀆又東逕貝邱縣故城
南應劭曰左氏傳齊襄公田于貝丘是也余按京相
璠杜預並言在博昌即司馬彪郡國志所謂貝中聚
者也應注於此事近違矣大河故瀆又東逕甘陵縣
故城南地理志之所謂厝也王莽改曰厝治者也漢
安帝父孝德皇以太子被廢為王薨於此乃其葬地
尊陵曰甘陵桓帝建和元年改曰甘陵縣亦取名焉
(一清按是注殊欠分曉續漢志清河國劉昭補注云高帝置桓帝建和二年改為甘陵又云甘陵故厝安
帝更名則是安帝更名厝縣為甘陵縣而桓帝改清河國為甘陵國也後漢書清河孝王慶傳亦云梁冀
惡清河名乃改為甘陵於文當云尊陵曰甘陵縣亦取名焉桓帝建和二年改清河國曰甘陵方合)是
周之甘泉市地也陵在瀆北邱墳高巨雖中經發壞
猶若層陵矣世謂之唐侯冡城曰邑城皆非也昔南陽
文叔良以建安中為甘陵丞夜宿水側趙人蘭襄夢
求改葬叔良明循水求棺果於水側得棺半許落水
叔良顧親舊曰若聞人傳此吾必以為不然遂為移
殯醊而去之大河故瀆又東逕艾亭城南又東逕平
晉城南今城中有浮圖五層上有金露盤題云趙建
武八年比釋道龍和上竺浮圖澄樹德勸化興立神
廟浮圖以壞露盤盤尚存煒煒有光明大河故瀆又
東北逕靈縣故城南王莽之播亭也河水於縣别出
為鳴犢河大河故瀆又東逕鄃縣故城東吕后四年
以父嬰功封子佗襲為侯國(一清按史記惠景間侯者年表俞侯嬰子它襲
功用太中大夫侯謂它襲父功為侯耳漢書高惠高后文功臣表俞侯吕佗可知佗只單名酈注連佗襲
為稱盖其誤也)王莽更名之曰善陸大河故瀆又東逕平原
縣故城西而北絶屯氏三瀆北逕繹幕縣故城東北
西流逕平原鬲縣故城西地理志曰鬲津也(一清按漢志云
平當以為鬲津)王莽名之曰河平亭故有窮后羿國也應劭
曰鬲偃姓咎繇後(全氏曰按先贈公曰有鬲氏當是夏之同姓應氏以為偃姓恐非若
以為有窮之國則竟大謬矣)光武建武十三年封建義將軍朱祐
為侯國大河故瀆又北逕修縣故城東又北逕安陵
縣西本修之安陵鄕也地理風俗記曰修縣東四十
里有安陵鄕故縣也又東北至東光縣故城西而北
與漳水合(禹貢錐指曰禹釃二渠自黎陽宿胥口始一北流為大河一東為漯川周定王五年
河徙自宿胥口東行漯川右逕滑臺城又東北逕黎陽縣南又東北逕凉城縣又東北為長壽津河至此
與漯别行而東北入海水經謂之大河故瀆大河故瀆東北逕戚城西至東光縣故城西而北與漳水合
故城在今東光縣東淇水篇云清河自東光縣西南又東北右會大河故瀆濁漳水篇云漳水自阜城縣
故城北又東北逕成平縣南又東北入清河故大河也大河自宿胥口徙流至成平合漳水復歸禹河故
道又東北歴浮陽參戶平舒至章武入海定王五年歲己未下逮王莽始建國三年辛未而北瀆遂空凡
六百七十二歲)一水分大河故瀆北出為屯氏河逕館陶縣
東東北出漢書溝洫志曰自塞宣防河復北決於館
陶縣分為屯氏河廣深與大河等成帝之世河決館
及東郡金隄上使河堤謁者王延世塞之三十六日
河堤成詔以建始五年為河平元年以延世為光禄
大夫是水亦斷屯氏故瀆水之又東北屯氏别河出
焉屯氏别河故瀆又東北逕信成縣張甲河出焉地
理志曰張甲河故瀆(一清按漢志分注無故瀆字盖道元所加)首受屯氏
别河於信成縣者也張甲河故瀆北絶清河於廣宗
縣分為二瀆左瀆逕廣宗縣故城西又北逕建始縣
故城東田融(全氏曰按五代志燕太傅長史田融著題書)云趙武帝十二
年立建興郡治廣宗置建始興德五縣隸焉左瀆又
北逕經城東繚城西又逕南宫縣西北注絳瀆右瀆
又東北逕廣宗縣故城南又東北逕界城亭北又東
北逕長樂郡武彊縣故城東長樂故信都也晉太康
五年改從今名(一清按長樂郡不見晉志地形志云晉改)又東北逕廣川
縣與屯氏河水故道合又東北逕廣川縣故城西又
東逕棘津亭南徐廣曰棘津在廣川司馬彪曰縣北
有棘津城吕尚賣食之困疑在此也劉澄之曰譙郡
酇縣東北有棘津亭故邑也吕尚所困處也余按春
秋左傳伐巢克棘入州來無津字杜預春秋釋地(全氏
曰杭世駿曰杜預書名釋例所謂釋地特其中一種耳當作釋例予謂非也引班書者但云地理志引續
書者或云郡國志莫之非也然則引釋例而但云釋地庸何傷乎)又言棘亭在酇縣
東北亦不云有津字矣而竟不知澄之於何而得是
說然天下以棘為名者多未可咸謂之棘津也又春
秋昭公十七年晉侯使荀吳帥師涉自棘津用牲于
洛遂滅陸渾杜預釋地闕而不書服虔曰棘津猶孟
津也徐廣晉紀又言石勒自葛陂寇河北襲汲人向
冰於枋頭濟自棘棘津在東郡河内之間田融以為
即石濟南津也雖千古茫昧理世元遠遺文逸句容
或可尋沿途隐顯方土可騐司馬遷云吕望東海上
人也老而無遇以釣干周文王又吕望行年五十賣
食棘津七十則屠牛朝歌行年九十身為帝師皇甫
士安云欲隐東海之濱聞文王善養老故入釣于周
今汲水城亦言有吕望隐居處起自東海迄于豐雍
緣其逕趣趙魏為密厝之譙宋事為疎矣(一清按名勝志引水
經注云清河又東北逕棗強縣故城西又東北逕棘津津上有古臺耆舊相傳吕望賣漿臺疑是清水篇
注之逸文又司馬彪郡國志云清河國廣川縣故屬信都有棘津城劉昭補注云太公吕尚困於棘津城
在琅琊海曲非此城也琅琊國西海縣補注引博物記云太公望所出今有東吕鄕又釣于棘津其浦尚
存西海縣即前漢之海曲縣也今莒州日照縣是是真所謂東海者矣道元以劉澄之之說為非今觀昭
注較酈氏為尤密也)張甲故瀆又東北至修縣東會清河十三
州志曰張甲河東北至修縣(一清按漢志作修分注作蓨顔師古曰音條)
入清漳者也屯氏别河又東枝津出焉東逕信成縣
故城南又東逕清陽縣故城南清河郡北魏自清陽
徙置也又東北逕陵鄉南又東北逕東武城縣故城
南又東北逕東陽縣故城南地理志曰王莽更之曰
胥陵矣俗人謂之高黎郭非也應劭曰東武城東北
三十里(一清按淇水篇注引應劭語作西南七十里兩情互異)有陵鄉故縣也
又東散絶無復津逕屯氏别河又東北逕清河郡南
又東北逕清河故城西漢高帝六年封王吸為侯國
(一清按史表清陽侯王吸索隐曰漢表作清河地理志清陽清河郡之屬縣也寰宇記云後漢甘陵國除
復為縣晉省于厝城西南十七里置清河縣魏又移清河縣并清河郡于故厝城中又云清陽漢縣後漢
并入甘陵西晉省甘陵于此置清河郡理清陽縣復漢名今注云漢封王吸為清河侯盖用漢表)地
理風俗志曰甘陵郡東南十七里有清河故城者世
謂之鵲城也(一清按續漢志云甘陵故厝鵲城即厝城之轉音師古曰厝音趨亦及)又
東北逕繹幕縣南分為二瀆屯氏别河北瀆東逕繹
幕縣故城南東絶大河故瀆又東北逕平原縣枝津
北出至安陵縣遂絶屯氏别河北瀆又東北逕重平
縣故城南應劭曰重合縣西南八十里有重平鄉故
縣也又東北逕重合縣故城南又東北逕定縣故城
南漢武帝元朔四年封齊孝王子劉成為侯國(一清按成
史漢表皆作越史表云謚敬漢表云謚敷索隐曰說文云敷讀如躍今說文敷音芳旡切無躍音疑誤也
嘗攷當作敫字中山靖王子有臨樂敫侯光齊太史敫徐廣音躍可證也)地理風俗記曰
饒安縣東南三十里有定鄉城故縣也屯氏别河北
瀆又東入陽信縣今無水又東為咸河東北流逕陽
信縣故城北地理志勃海之屬縣也東注于海屯氏
别河南瀆自平原東絶大河故瀆又逕平原縣故城
北東北枝津右出東北至安悳縣界東會商河屯氏
别河南瀆又東北于平原界又有枝渠右出至安悳
縣遂絶屯氏别河南瀆自平原城北首受大河故瀆
東出亦通謂之篤馬河即地理志所謂平原縣有篤
馬河東北入海行五百六十里者也東北逕安悳縣
故城西又東北逕臨齊城南始東齊未賓大魏築城
以臨之故城得其名也又屈逕其城東故瀆廣四十
步又東北逕重丘縣故城西春秋襄公二十五年秋
同盟于重丘伐齊故也應劭曰安悳縣北五十里有
重丘鄕故縣也又東北逕西平昌縣故城北北海有
平昌縣故加西(一清按漢志有兩平昌縣一屬平原郡一屬瑯琊郡續志北海國平昌侯
國故屬瑯琊而平原郡無之平原郡九縣數之適合是省并也晉志平原國西平縣盖今誤本脫去昌字
地形志安德郡平昌縣下云二漢晉屬平原後漢晉曰西平昌是西平昌之名沿于典午而遂波及于後
漢爾)漢宣帝元康元年封王長君為侯國(沈氏曰漢表是地節四年
善長盖從禇表王長君名無故)故渠川派東入般縣為般河盖亦九
河之一道也漢書稱公孫瓚破黃巾于般河即此瀆
也(一清按當作後漢書又漢志注如淳曰般如面般之般韋昭曰音逋垣反師古曰爾雅說九河云鉤
般郭璞以為水曲如鉤流般桓也然今土俗用如韋之音)又東為白鹿淵水南北
三百步東西千餘步深三丈餘其水冬清而夏濁渟
而不流若夏水洪泛水深五丈方乃通注般瀆焉又
逕般縣故城北王莽更之曰分明也東逕樂陵縣故
城北地理志曰故都尉治伏琛晏謨言平原邑今分
為郡又東北逕陽信縣故城南東北入海屯氏河故
瀆自别河東逕甘陵之信鄉縣故城南地理志曰順
帝更名安平(一清按此是應劭注本云信都國明帝更名樂安安帝改曰安平國馬彪郡國
志安平國故信都延光元年改延光為安帝紀年非順帝也道元誤矣)應劭曰甘陵西
北十七里有信鄉故縣也屯氏故瀆又東逕甘陵縣
故城北逕靈縣北又東北逕鄃縣與鳴犢河故瀆合
上承大河故瀆於靈縣南地理志曰河水自靈縣别
出為鳴犢河者也東北逕靈縣東東入鄃縣而北合
屯氏瀆屯氏瀆兼鳴犢之稱也又東逕鄃縣故城北
東北合大河故瀆謂之靈鳴犢口十三州志曰鳴犢
河東北至脩入屯氏考瀆則不至也(一清按漢志魏郡館陶縣下云
河水别出為屯氏河東北至章武入海過郡四行千五百里者也溝洫志元帝永光五年河決清河靈鳴
犢口而屯氏河遂絶盖屯氏河漢世絶後不復流行頼有水經及酈注猶存故道而别河而南北二瀆而
張甲河亦得附見否則遺迹罔知名稱莫辨如師古所云隋室分祈州縣誤以為毛氏河乃置毛州之失
也)
又東北右過衛縣南又東北過濮陽縣北瓠子河出焉
河水東逕鐡丘南春秋左氏傳哀公二年鄭罕達帥
師救衛郵無恤御簡子衛太子為右登鐡上望見鄭
師衛太子自投車下即此處也京相璠曰鐡丘名也
杜預曰在戚河南之北岸有聶城城戚邑也東城有
子路冢河之西岸有竿城郡國志曰衛縣有竿城者
也河南有龍淵宫武帝元光中河決濮陽汜郡十六
發卒十萬人塞決河起龍淵宫盖武帝起宫於決河
之傍龍淵之側故曰龍淵宫也河水東北流而逕濮
陽縣北為濮陽津故城在南與衛縣分水城北十里
有瓠河口有金隄宣房堰粤在漢世河決金隄涿郡
王尊自益州刺史遷東郡太守(一清按漢書尊自徐州刺史遷東郡太守
非益州也)河水盛溢泛浸瓠子金隄決壞尊躬率民吏投
沈白馬祈水神河伯親執圭璧請身填隄廬居其上
吏民皆走尊立不動而水波齊足而止公私壯其勇
節河水又東北逕衛國縣南東為郭口津(黃氏曰郭口一作國
口全氏曰亦作谷口方輿紀要晉太元十年秦符丕與晉將檀元戰于谷口胡三省注谷口在枋頭西即
此處也漢志河内郡隆慮縣國水東至信成入張甲河過郡三行一千八百四十里凡漢志之水大較皆
見於水經注獨國水不著蛛絲馬跡盖頼此文胡東樵求其詳而不得竞以淇水當之非也漢志淇出共
而國出隆慮淇入大河而國入張甲河源流判然水經以淇出隆慮隆慮與共本屬接壤或是水源之互
見然未可遂以國水當之也東京以後張甲之瀆已枯而國水無所攷見道元亦遂失之使國水即是淇
水則遮害亭上淇已入河矣安得至此又以國口名其津哉)河水又東逕鄄城縣
北故城在河南一十八里王莽之鄄良也沇州舊治
魏武創業始自於此河上之邑最為峻固晉八王故
事曰東海王越治鄄城城無故自壞七十餘丈越惡
之移治濮陽城南有魏使持節征西將軍太尉方城
侯鄧艾廟廟南有艾碑秦建元十二年廣武將軍沇
州刺史關内侯安定彭超立河之南岸有新城宋寕
朔將軍王玄謨前鋒入河所築也北岸有新臺鴻基
層廣高數丈衛宣公所築新臺矣詩齊姜所賦也為
盧關津臺東有小城﨑嶇頽側臺址枕河俗謂之底
閣城疑故關津都尉治也所未詳矣河水又東北逕
范縣之秦亭西春秋經書築臺於秦者也河水又東
北逕委粟津大河之北即東武陽縣也
左會浮水故瀆
故瀆上承大河於頓丘縣而北出東逕繁陽縣故城
南應劭曰縣在繁水之陽張晏曰縣有繁淵(一清按漢志注
張晏曰其界為繁淵)春秋襄公二十年經書公與晉侯齊侯盟
于澶淵杜預曰在頓丘縣南今名繁淵(一清按春秋有兩澶淵襄
二十年盟于澶淵杜預曰澶淵在頓丘縣南今名繁汀此衛地又近戚田二十六年傳云會于澶淵以討
衛疆戚田此衛之澶淵也三十年會于澶淵宋災故許慎說文澶淵水在宋杜預亦云司馬彪郡國志沛
國杼秋故屬梁有澶淵聚則非此繁汀也)澶淵即繁淵也亦謂之浮水焉
昔魏徙大梁趙以中牟易魏故志曰趙南至浮水繁陽
即是瀆也(一清按書叙指南曰水經澶州地名曰龍芻今本無之盖缺失矣)故瀆
東絶大河故瀆東逕五鹿之野晉文公受瑰於野人
即是處矣京相璠曰今衛縣西北三十里有五鹿城
今屬頓丘縣(一清按杜預曰衛地有二五鹿一在元城東一在衛縣西北寰宇記云元城東
為五鹿墟即重耳乞食處此為五鹿城道元合而一之)浮水故瀆又東南逕衛
國邑城北故衛公國也漢光武以封周後也又東逕
衛國縣故城南古斟觀應劭曰夏有觀扈即此城也
(一清按所謂觀扈是五觀漢志之畔觀與有扈同或曰即太康姦子五人王應麟曰五子述大禹之戒以
作歌豈朱均管蔡比水經本之韋氏之說非也全祖望曰夏時有斟觀得無以畔字之形近斟而誤乎)
竹書紀年梁惠成王二年齊田壽率師伐我圍觀觀
降浮水故瀆又東逕河牧城而東北出郡國志曰衛
本觀故國姚姓有河牧城又東北入東武陽縣東入
河
又有漯水出焉
戴延之謂之武水也(一清按困學紀聞曰太史公班孟堅謂禹灑二渠以引其河一
貝邱一漯川李垂導河書曰東為漯川者乃今泉源赤河北出貝邱者乃今王莽故瀆而漢塞宣房所行
二渠盖獨漯川其一則漢決之起觀城入蒲臺所謂武河也武河以漢武帝導河北流而得其名)地
理志曰漯水出東武陽縣(一清按地理志東郡東武陽縣下云禹治漯水無出
字漯始黎陽宿胥口不僅出此也應劭于平原郡漯隂縣注云出東武陽酈盖誤以應說為班志也續志
亦云東武陽濕水出皆與班志異)今漯水上承河水於武陽縣東南
而北逕武陽新城東曹操為東郡所治也引水自東
門石竇北注于堂池池南故基尚存中城内又立一
石臺甚大城西門名冰井門門内曲中冰井猶存門
外有故臺號武陽臺匝臺亦有隅雉遺迹河水又東
逕武陽縣東范縣西而東北流也(一清按禹貢錐指曰河自此與漯别
東北逕東阿茌平等縣至千乘入海此自西漢東以迄後魏漯川之源委宋世河決商胡朝城流絶而舊
迹之存者鮮矣)
又東北過東阿縣北
河水於范縣東北流為倉亭津述征記曰倉亭津在
范縣界去東阿六十里魏土地記曰津在武陽縣東
北七十里津河濟名也河水又歴柯澤春秋左傳襄
公十四年衛孫文子敗八徒於柯澤者也逕東阿縣
故城西而東北出流注河水枝津東出謂之鄧里渠
也
又東北過茌平縣西
河水自鄧里渠東北逕昌鄕亭北逕碻磝城西述征
記曰囂磝津名也自黃河泛舟而渡者皆為津也其
城臨水西南崩于河宋元嘉七年到彦之北入拔之
後失至二十七年以王玄謨為寧朔將軍前鋒入河
平碻磝守之都督劉義恭以沙城不堪守召玄謨令
毁城而還後更城之魏立濟州治此也(朱氏謀㙔箋曰玉海引此
作魏置鎮守名濟州關)河水衝其西南隅又崩于河即故茌平
縣也應劭曰茌山名也縣在山之平陸故曰茌平也
王莽之功崇矣經曰大河在其西鄧里渠歴其東(全氏
曰此盖約舉瓠子河篇經文)即斯邑也昔石勒之隸師懽屯耕於
茌平聞鼓角鞞&KR1919;之聲於是縣也而與聊城分河河
水又與鄧里渠合水上承大河於東阿縣西東逕東
阿縣故城北故衛邑也應仲瑗曰有西故稱東魏封
曹植為侯國(朱氏謀㙔箋曰按魏志曹植自雍邱徙封東阿非侯國也)大城北門
内西側皋上有大井其巨若輪深六七丈歲嘗煑膠
以貢天府本草所謂阿膠也故世俗有阿井之名縣
出佳繒縑故史記云秦昭王服大阿之劍阿縞之衣
也又東北逕臨邑縣與將渠合又北逕茌平縣東臨
邑縣故城西北流入於河河水又東北流逕四瀆津
津西側岸臨河有四瀆祠東對四瀆口河水東分泲
亦曰泲水受河也然滎口水斷石門不通始自是出
東北流逕九里與清水合故泲瀆也自河入泲自泲
入淮自淮達江水徑周通故有四瀆之名也昔趙(一清
按史記孔子世家及家語趙下當有鞅字或簡子二字)殺鳴犢仲尼臨河而歎
自是而返曰丘之不濟命也夫琴操以為孔子臨狄
水而歌云狄水衍兮風揚波船楫顛倒更相加余按
臨濟故狄也是濟所逕得其通稱也(于氏欽齊乘曰朱子韓文考異曰水
經河水至東阿茌平等縣東北流四瀆津灌注之河水東分濟水受河盖滎口水斷石門不通始自是出
與清水合昔趙殺鳴犢孔子臨河而嘆作歌曰狄之水兮風揚波舟檝顛倒更相加歸來歸來胡為期臨
濟故狄也是濟所經得其通稱詳此則是濟水自滎澤之下潛流至此四瀆津口而復出河又東分一支
與之合流以過臨濟而為狄水然此皆齊地在今濟鄆之間史記以為孔子自衛將西見趙簡子則其道
不當出此又不可曉者今姑闕之以俟深於地理者考焉按漢陳留郡平丘縣有臨濟亭故狄也盖濟水
出陶丘北南被孟豬北瀆注巨野亭臨此瀆故曰臨濟春秋時狄人據此因以名焉此水夫子所歌至王
莽時枯竭水經所謂濟枯渠注巨野者也其自巨野至四瀆津與河合流者乃齊之清河水經所謂得其
通稱者是也漢千乘郡别有狄縣安帝更名臨濟唐又别以漢東朝陽縣為臨濟今章丘之臨濟鎮也文
公盖疑于此云)河水又逕楊虚縣之故城東俗猶謂是城曰
陽城矣河水又逕茌平城東城内有故臺世謂之時
平城非也盖茌時音相近耳
又東北過高唐縣東
河水於縣漯水注之水自城東北逕東武陽縣故城
南(一清按此句文義難觧盖高唐漯水與東武陽漯水相承而有别禹貢錐指曰漢志東郡東武陽縣
下云禹治漯水東北至千乘入海又平原郡高唐縣下云桑欽言漯水所出今按禹引河自大伾山西折
而北循大陸東畔入海而漯首受河自黎陽宿胥口始不起東武陽也自周定王五年河徙從宿胥口東
行漯川至長壽津始與漯别其津以西漯水之故道悉為河所占而上游較短矣然河之故瀆不經東武
陽亦不經高唐迨漢成帝建始末河決館陶由東武陽絶漯水而東北至高唐又絶漯水東北至千乘入
海雖嘗塞治而故道猶存王莽始建國三年復決於此莽為元城冡墓計不堤塞明帝永平中王景修之
遂為大河之經流自是委粟津以西漯水之故道又為河所占上游益短矣漯水一出於東武陽再出于
高唐據成帝以後言之耳觀此益知高唐在東武陽之東北漯水既至高唐不得復經東武陽抑或城東
北上脱去凉字盖河漯分流自凉城長夀津始也)應劭曰縣在武水之陽王
莽之武昌也然則漯水亦或武水矣臧洪為東郡太
守治此曹操圍張超於雍邱洪以情義請袁紹救之
不許洪與紹絶紹圍洪城中無食洪呼吏士曰洪於
大義不得不死諸君無事空受此禍衆泣曰何忍舍
明府也男女八千餘人相枕而死洪不屈紹殺洪邑
人陳容為丞謂曰寧與臧洪同日死不與將軍同日
生紹又殺之士為傷歎今城四周紹圍郭猶存水匝
隍壍於城東北合為一瀆東北出郭逕陽平縣之岡
城西郡國志曰陽平縣有岡城亭又逕陽平縣故城
東漢昭帝元年封丞相蔡義為侯國漯水又北絶莘
道城之西北有莘亭春秋桓公十六年衛宣公使伋
使諸齊令盗待于莘伋壽繼殞於此京相璠曰今平
原陽平縣北一十里有故莘亭道阨限蹊要自衛適
齊之道也望新臺於河上感二子於宿齡詩人乘舟
誠可悲矣今縣東有二子廟猶謂之孝祠矣漯水又
東北逕樂平縣故城東縣故清也漢高帝八年封空
中於清(沈氏曰漢表作室中同徐廣云一作窒中索隐曰窒中姓也史表作空中脱同字)宣
帝封許廣漢少弟翁孫于樂平(沈氏曰禇表作樂平班表作樂成屬平氏
與禇表異然則非原之清也一清按此是禇表之繆而道元誤承之者漢表樂成侯許延壽翁孫延壽字
也禇少孫以為樂平樂平是霍山封邑非翁孫也詳具漳水篇吾于此更有一疑地理志東郡清縣師古
注引應劭曰章帝更名樂平夫樂平既始自章帝則何以宣帝時封邑即有此稱且班固于外戚恩澤侯
霍山封邑明注云東郡則又非他處可知此皆事之不可以臆測者至清本屬東郡沈氏云平原亦誤也)
並為侯國王莽之清治矣漢章帝建初中更從今名
也漯水又北逕聊城縣故城西城内有金城周匝有
水南門有馳道絶水南出自外泛舟而行矣東門側
有層臺秀出雲表魯仲連所謂還高唐之兵郤聊城
之衆者也(一清按寰宇記博州聊城縣下云石柱後魏孝文所立為鄴東之表水經曰武水東
流從石柱北是也今本無之盖缺失矣)漯水又東北逕清河縣故城北
地理風俗記曰甘陵故清河清河在南一十七里今
於甘陵縣故城東南無城以擬之直東二十里有艾
亭城東南四十里有此城疑即清河城也後蠻居之
故世稱蠻城也漯水又東北逕文鄉城東南又東北
逕博平縣故城南有層臺秀上王莽改之曰加睦也
右與黃溝同注川澤黃溝承聊城郭水水泛則津注
水耗則輟流自城東北出逕清河城南又東北逕攝
城北春秋所謂聊攝以東也俗稱郭城非也城東西
三里南北二里東西隅有金城城卑下墟郭尚存左
右多墳隴京相璠曰聊城縣東北三十里有故攝城
今此城西去聊城二十五六里許即攝城者也又東
逕文鄉城北又東南逕王城北魏太常七年安平王
鎮平原所築世謂之王城太和二十三年罷鎮立平
原郡治此城也(全氏曰按魏書地形志所謂太平鎮者也但据志則以太和十一年分屬
濟州非二十三年置也盖罷鎮在是年而平原之為郡固久矣)黃溝又東北迤左與
漯水隠覆勢鎮河陸東出於高唐縣大河右迤東注
漯水矣地理志桑欽曰漯水出高唐余按竹書穆天
子傳稱丁邜天子自五鹿東征釣於漯水以祭淑人
是曰祭丘己巳天子東征食馬於漯水之上尋其沿
歴逕趣不得近出高唐也桑氏所言盖津流出次于
所閒也俗以是水上承於河亦謂之源河矣(禹貢錐指曰源
河乃漯之再出者桑欽惟知出此而不知起東武陽則疎矣河既與漯合復分為二漯由漯隂縣故城北
河由平原縣故城東盖自高唐以西至武陽河在南而漯在北自高唐以東至海則漯在南而河在北矣
今禹城縣南有源陽故城唐縣則源河之北故名一清按上條經云又有漯水出焉酈以東武陽隸之而
漢志則引桑欽之語以為漯出高唐後人猶指水經為桑欽作豈其然乎)漯水又東北逕
援(一清按漢志作瑗)縣故城西王莽之東順亭也杜預釋地
曰濟南祝阿縣西北有援城漯水又逕高唐縣故城
東昔齊威王使肸子守高唐趙人不敢漁于河即魯
仲連子謂田巴曰今楚軍南陽趙伐高唐者也春秋
左傳哀公十年趙鞅帥師伐齊取黎及轅毁高唐之
郭杜預曰轅即援也祝阿縣西北有高唐城漯水又
東北逕漯隂縣故城北縣故黎邑也(一清按春秋𫝊注作犂丘)漢
武帝元光三年封匈奴降王昆邪為侯國王莽更名
翼城歴北漯隂城南伏琛謂之漯陽城(一清按是注可與下經注
相參証)南有魏沇州刺史劉岱碑地理風俗記曰平原
漯隂縣今巨漯亭是也漯水又東北逕著縣故城南
(一清按漢志濟南郡著縣師古曰音竹庶反又音直庶反而韋昭誤以蓍龜之蓍字乃音紀咨反失之遠
矣)又東北逕崔氏城北春秋左傳襄公二十七年崔
成請老崔氏者也杜預釋地曰濟南東朝陽縣西北
有崔氏城漯水東北逕東朝陽縣故城南漢高帝六
年(沈氏曰本表是七年)封都尉華寄為侯國地理風俗記曰南
陽有朝陽縣故加東地理志曰王莽之修治也(一清按漢
志濟南郡朝陽縣應劭曰在朝水之陽至續志始加東字後漢書耿弇傳云從南陽橋濟河以渡章懷注
曰朝陽縣名屬濟南郡在朝水之陽城在濟北北有漯河在今濟州臨濟縣東亦見濟水篇注)漯水
又東逕漢徵君伏生墓南碑碣尚存以明經為秦博
士秦坑儒士伏生隐焉漢興教于齊魯之間文帝撰
五經尚書大傳安車徵之年老不行乃使掌故歐陽
生等受尚書於徵君號曰伏生者也漯水又東逕鄒
平縣故城北古鄒侯國舜後姚姓也又東北逕東鄒
城北地理志曰千乘郡有東鄒縣漯水又東北逕建
信縣故城北漢高帝七年封婁敬為侯國應劭曰臨
泲縣西北五十里有建信侯城都尉治故城者也(全氏
曰婁敬以關内侯號建信耳是虚名非實國也故史漢表中俱不列敬封爵而地志亦不稱建信縣為侯
國然應劭載有建信侯城之名則又何居考漢家關内侯之制不得稱國而未嘗不有食邑盖敬所食邑
在建信故以名其城焉)漯水又東北逕千乘縣二城間漢高帝
六年以為千乘郡王莽之建信也章帝建初四年為
王國和帝永元七年改為樂安郡故齊地伏琛曰千
乘城在齊城西北一百五十里隔會水即漯水之别
名也又東北為馬常坈(一清按馬常坈即馬車瀆見溜水注)坈東西八
十里南北三十里亂河枝流而入于海河海之饒兹
焉為最地理風俗記曰漯水東北至千乘入海河盛
則通津委海水耗則微涓絶流書浮于濟漯亦是水
者也(禹貢錐指曰此自西漢末以迄後魏漯川之源委也)
又東北過楊虛縣東商河出焉
地理志曰楊虛平原之隷縣也(一清按漢志平原郡有樓虛無楊虛齊氏
曰樓乃楊之譌當以水經注正之然功臣表元帝封樓虛侯訾順而范史馬武亦封楊虛侯續志無樓虛
并無楊虛似是明章以後所省樓虛楊虛二名並見漢封抑或原是楊虛後改樓虛東京始建旋復故稱
殆乎廢并杳爾無聞如以為誤殆不然矣)漢景帝四年以封齊悼惠王子
將廬為侯國也(一清按景帝漢表皆作文帝又將廬漢表作將閭注從史表)城在
高唐城之西南經次于此是不比也商河首受河水
亦漯水及澤水所潭也淵而不流世謂之清水自此
雖沙漲填塞厥迹尚存歴澤而北俗謂之落里坈逕
張公城西又北重源潛發亦曰小漳河商漳聲相近
故字與讀移耳(一清按元和郡縣志云漢鴻嘉四年河水泛溢河隄都尉許商鑿此河通
海故以商為名禹貢錐指曰商河行大河之南漯水之北故次于四瀆津之下高唐漯水之上緣道元有
不比之紏也)商河又北逕平原縣東又逕安悳縣故城南
又東北逕平昌縣故城南又東逕般縣故城南又東
逕樂陵縣故城南漢宣帝地節四年封侍中史子長
為侯國(全氏曰按禇表史子長名高)商河又東逕朸鄕縣故城南
高后八年封齊悼惠王子劉辟光為侯國也(沈氏曰按本表
是文帝四年封)王莽更之曰張鄉也應劭曰般縣東南六十
里有朸鄕城故縣也沙溝水注之水南出大河之陽
泉源之不合河者二百步其水北流注商河商河又
東北流逕馬嶺城西北南流屈而東注南轉逕城東
城在河曲之中東海王越斬汲桑於是城(全氏曰此語出晉書
然其實是并州乞活之田甄田蘭所斬非越也)商河又東北逕富平縣故城
北地理志曰侯國也王莽曰樂安亭應劭曰明帝更
名闞駰曰厭次縣本富平侯車騎將軍張安世之封
邑非也按漢書昭帝元鳳六年封右將軍張安世為
富平侯薨子延壽嗣國在陳留别邑在魏郡陳留别
邑在魏郡陳留風俗傳曰陳留尉氏縣安陵鄕故富
平縣也是乃安世所食矣歲入租千餘萬延壽自以
身無功德何堪久居先人大國上書請減戶天子以
為有讓徙封平原并食一邑戶口如故而稅減半十
三州志曰明帝永平五年改曰厭次矣按史記高祖
功臣侯者年表高帝六年封元頃為侯國徐廣音義
曰漢書作爰類(全氏曰九字注中注)是知厭次舊名非始明帝
盖復故耳(一清按小司馬云漢志闕盖疎忽之甚耳)縣西有東方朔冡冡
側有祠祠有神驗水側有雲城漢武帝元封四年封
齊孝王子劉信為侯國也(一清按索隐曰志屬瑯琊又史表是元封漢表是元
朔)商河又分為二水南水謂之長藂溝東流傾注於
海(一清按郡國志平原郡鬲縣劉昭補注引魏都賦曰縣有盖節淵豈即長藂溝乎)溝南海
側有蒲臺臺高八丈方二百步三齊略記曰鬲城東
南有蒲臺秦始皇東遊海上於臺下蟠蒲繫馬至今
歲蒲生縈委若有繫狀似水楊可以為箭今東去海
三十里北水世又謂之百薄瀆東北流注于海水矣
(一清按全氏校本於此注下增又東北過高唐縣東經文一條予謂非也上文注云城在高唐城之西南
經次于此是不比也則經文楊虛宜在高唐之前矣而下文大河又東北逕高唐縣故城西當直接前漯
水入海之下緣經之誤文義遂乖隔爾)大河又東北逕高唐縣故城西
春秋左𫝊襄公十九年齊靈公廢太子光而立公子
牙以夙沙衛為少傅齊侯卒崔杼逆光光立殺公子
牙於句瀆之邱衛奔高唐以叛京相璠曰本平原縣
也齊之西鄙也大河逕其西而不出其東經言出東
誤耳大河又北逕張公城臨側河湄魏青州刺史張
(一清按張下失其名魏青州後魏之東青州也魏書地形志東平原郡梁鄒領平原鬲臨濟茌平廣宗高
唐六縣屬齊州不屬青州隋書地理志平原郡平原縣下云後魏置東青州未久而廢史記正義曰德州
平原縣六十里有張公故城水東有津焉俗名張公津恐此平原郡古津也魏書張彛𫝊曾祖幸位青州
刺史祖凖之又為東青州刺史東青州暫置旋廢未必更有一張姓者&KR0681;其土或即是彛之祖未可知也
以彛貴重故稱張公云)治此故世謂之張公城水有津焉名之
曰張公渡河水又北逕平原縣故城東地理風俗記
曰原博平也故曰平原矣縣故平原郡治矣漢高帝
六年置王莽改曰河平也晉灼曰齊西有平原河水
東北過高唐高唐即平原也故經言河水逕高唐縣
東非也按地理志曰高唐漯水所出平原則篤馬河
導焉明平原非高唐大河不得出其東審矣大河右
溢世謂之甘棗溝水側多棗故俗取名焉河盛則委
泛水耗則輟流故瀆又東北歴長隄逕漯隂縣北東
逕著城北東為陂淀淵潭相接世謂之穢野薄河水
又東北逕陽阿縣故城西漢高帝六年封郎中萬訢
為侯國應劭曰漯隂縣東南五十里有陽阿鄕故縣
也(一清按漢志上黨郡有陽阿縣非河水逕流之地平原郡有阿陽縣與漯隂縣相近萬訢史漢表皆
無其姓名表有陽河齊侯其石索隐曰縣名屬上黨是知河字誤也當作陽阿陽阿與阿陽其文互易因
致混淆漢書孝成皇后𫝊云屬陽阿主家師古曰陽阿平原之縣也今俗書阿字為河字又或為河陽皆
後人所妄改耳方輿紀要濟南府臨邑下云著城在縣東南五十里秦縣漢書灌嬰牧著漯隂平原鬲盧
此即著也漯隂城在縣西十里本齊之犂丘邑阿陽城在縣南漢縣屬平原郡後漢省太平寰宇記云阿
陽城在禹城縣南七十里漢魏以下却改為陽阿然則阿陽之在平原審矣酈氏既誤記陽阿為訢封邑
而沁水篇注陽阿縣下又引卞訢為證一事兩隸書成一手隔越不過數卷猶有斯&KR1230;信乎撰述之難也
已又按訢封邑宜為阿陽非上黨之陽阿陽阿齊侯其石封邑也然訢名不見於史漢表則以世本漢書
多脱失是以班固云高祖百四十七人今實數之得百三十三人耳訢亦在失亡之中矣不然道元既記
于此而又筆之沁水篇豈真鑿孔造作耶但此篇作萬訢沁水篇又作卞訢萬古省作万與卞字相似不
妨兩存其疑義耳)
又東北過漯陽縣北
河水自平原左逕安悳城東而北為鹿角津東北逕
般縣樂陵朸鄕厭次縣故城南為厭次河漢安帝永
初二年劇賊畢豪等數百乘船寇平原縣令劉雄門
下小吏所輔浮舟追至厭次津與賊合戰並為賊擒
輔求代雄豪縦雄於此津輔(一清按輔下有脱文范史劉茂𫝊豪縦雄而刺
輔貫心洞背即死道元不應没其大節也)可謂孝盡愛敬義極君臣矣河
水右逕漯隂縣故城北王莽之臣武縣也(一清按此北漯隂也
伏琛之所謂漯陽城者也今本漢書脱去漯陽縣故并王莽所改臣武之名亦失之又臣武孫潛夫校本
作巨武巨字是也前北漯隂注引地理風俗記云今巨漯亭漯水即武水故新莽有巨武之稱)河水
又東北為漯沃津在漯沃縣故城南王莽之延亭者
也地理風俗記曰千乘縣西北五十里有大河河北
有漯沃城故縣也魏改為後部亭今俗遂名之曰右
輔城河水又東逕千乘縣故城北伏琛之所謂千乘
北城者也
又東北過利縣北(一清按漢志齊郡利縣續志樂安國利故屬齊)又東北過
甲下邑濟水從西來注之又東北入于海
河水又東分為二水枝津東逕甲下城南東南歴馬
常坈注濟經言濟水注河非也河水自枝津東北流
逕甲下邑北世謂之倉子城又東北流入于海淮南
子曰九折注於海而流不絶者崑崙之輸也尚書禹
貢曰夾右碣石入于河山海經曰碣石之山繩水出
焉東流注于河河之入海舊在碣石今川流所導非
禹瀆也周定王五年河徙故瀆故班固曰商竭周移
也又以漢武帝元光二年河徙東郡更注勃海是以
漢司空掾王璜(一清按漢書儒林傳琅邪王横平仲𫝊古文尚書溝洫志亦作王横)言
曰往者天嘗連雨東北風海水溢西南出䆮數百里
故張君云(禹貢錐指曰後漢志注禹貢正義並引張氏地理志張氏不知其名豈即所稱張君
耶程大昌以為張揖按隋書經籍志有魏博士張揖撰廣雅二卷而無張氏地理志未審張君是揖否)
碣石在海中盖淪于海水也(禹貢錐指曰按道元卒于魏孝昌二年歲在丙
午下距齊文宣登碣石之歲天保四年癸酉凡二十八年而文宣所登乃在營州前此未聞營州有碣石
疑是時平州之碣石已亡故假營州臨海之一山登之以修故事不然豈有舍此登彼之理自是以後登
碣石者無聞焉妄意推測碣石之亡當在魏齊之世丙午至癸酉二十八年間也)昔燕齊遼
曠分置營州今城届海濱海水北侵城垂淪者半王
璜之言信而有徵碣石入海非無證矣(禹貢錐指曰薛氏曰河入
海處舊在平州石城縣東望碣石其後大風逆河皆漸于海舊道湮矣又曰王横曰往者天嘗連雨東北
風海水溢西南出䆮數百里九河之地已為海所漸矣九河但堙塞耳而横云為海所漸世莫不痛詆之
百詩獨為余言曰九河若作逆河則未為不是余頷之而未有以見其誠然及讀薛氏語始知古人先得
我心又曰九河之地為海所漸王横之言誠誤若程大昌云酈道元亦謂九河淪苞於海則善長實未之
有也按酈氏三言碣石淪于海中而九河不從横說第五卷河水注云自鬲般東光河間樂成以東城地
並存川瀆多亡第十卷漳水注云九河既播八枝代絶遺跡故稱往往時存此與許商鄭康成所言如出
一口而程氏與碣石連舉遂使酈亭負此長冤吁可怪也一清按酈注引王横之言以證碣石淪海而九
河為海之所漸等語㮣從刪削卓見特識得東樵為之闡明善哉言乎薛氏名季宣字士龍永嘉人宋史
儒林傳焦氏經籍志書古文訓十六卷薛季宣撰著)
水經注釋卷五
