欽定四庫全書史部十一
水經注釋地理類四(河渠之屬)
附錄
水經注箋刊誤
提要
(臣)等謹案水經注釋四十卷附錄二卷水經
注箋刊誤十二卷
國朝趙一清撰一清字誠夫仁和人酈道元水
經注𫝊寫舛誤其來已久諸家蔵本互有校
讐而大致不甚相遠歐陽元王禕諸人但稱
經注混淆而己於注文無異詞也近時寧波
全祖望始自稱得先世舊聞謂道元注中有
注本雙行夾寫今混作大字幾不可辨一清
因從其說辨驗文義離析其注中之注以大
字細字分别書之使語不相雜而文仍相屬
攷沈約宋書稱漢鐃歌本大字為詞細字為
聲後人聲詞合寫是以莫辨是𫝊錄混淆古
有是事又如明嘉靖中所刻齊民要術簡端
周書曰神農之時天雨粟云云一條崇禎中
刻孔子家語本姓解中微國名子爵五字間
以注文刻作大字者亦時有之至於巨帙連
篇盈四十卷而全部夾注悉誤寫為正文揆
以事理似乎不近姚宏補注戰國策范成大
作吳郡志並於注中夾注前人嘗舉以為例
而自宋以來未嘗有舉及水經注者祖望所
云先世舊聞不識𫝊於何代載在何書殆出
於以意推求而詭稱授受然倪思作班馬異
同以大字細字連書猝難辨析明許相卿改
為史漢方駕以班馬相同者書於中以馬有
而班無者側注於左以班有而馬無者側注
於右遂使增刪之意開卷釐然而原書仍無
改易最為善變一清此書殆亦類是但使正
文旁義條理分明是亦道元之功臣矣何必
托諸原本效豐坊之故智乎又唐六典注稱
桑欽所引天下之水百三十七江河在焉今
本所刊僅一百一十六水攷崇文總目載水
經注三十五卷蓋宋代已佚其五卷今本乃
後人離析篇帙以合原數此二十一水蓋即
在所佚之中一清證以本注雜採他籍得淦
洺滹沱派滋伊瀍澗洛豐涇汭渠獲洙滁日
南弱黑十八水於㶟水下分㶟餘水又攷驗
本經知清漳水濁漳水小遼水皆原分為二
共得二十九水與六典注原數相符其攷據
訂補亦極精核卷首刊所據以校正者凡四
十本雖其中不免影附誇多(如所稱黃宗羲本原無成書顧
炎武本顧祖禹本□若壉本皆所著書中引用攷辨實無核本又黃儀本稱其書今歸新
城王氏池北書庫攷王士禎沒後池北書庫所藏皆已散佚見趙執信因園集是其子孫
斷無收書之事若士禎存時所收則書歸王氏在康熙辛夘以前一清年齒亦斷不及見
也)然旁引博徵頗為淹貫訂疑辨訛是正良多自官校宋本以外外間諸刻固不能不以是為首矣乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
水經注釋原序
安定君之注水經雖其于禹貢之故道不能一一追溯而漢晉以後原委畢悉尤詳于陂塘堤堰之屬固有用之書也乃以過于嗜竒稱繁引博反失之龐讀者眩焉要其纏絡未嘗不釐然可按也所苦唐以後無完書据崇文搃目則館閣所儲本亦祇三十五卷据元祐無名氏跋則蜀本且祇三十卷是以歐陽兖公尚未見四十卷之著錄及何聖從本幸復其舊然已云篇帙不無
小失而以太平寰宇記諸書校之則逸文之不見于今本者不下數百條說者以為原本當有弱黑涇洛虖沱諸篇而今不可得見矣是豈止小失乎哉然即其所幸存者脱文譌字展轉沿褫蔡正甫所謂蜀板遷就之失令人撫卷茫然難以津造雖有好學如柳大中謝耳伯趙清常朱鬱儀孫潛夫之徒再四讎定不過正其十之三如盤洲石柱之疑而于其大者未之能及也百年以來乃有專門之學顧亭林顧宛溪黃子鴻胡東樵閻百詩
五君子嘅然于正甫補亡之不可得見合羣籍以通之
購舊槧以校之竭精思以審之是書始漸見天日同時
劉繼莊自燕中來亦地學之雄也欲因麗澤之益薈萃
為是書之疏而惜其不果然而諸家所論証或以洮水
為澆水(東樵)或以滎水為灉水(宛溪)或以漯水有二(百詩)或以
礫谿有南北二渠(東樵)或指九江在洞庭而託之許叔重
之說(東樵宛溪)斯其過皆不小甚矣稽古之難也杭有趙君
東潛者谷林徵士之子也藏書數十萬卷甲于東南禀
其家庭之密授讀書從事于根柢之學一時詞章之士
莫能抗手爰有箋釋之作拾遺糾繆旁推交通裒然成
編五君子及繼莊之薪火喜有代興而諸家之毛舉屑
屑者俛首下風安定至是始有功臣而正甫之書雖謂
其不亡可也予家自先司空公先宗伯公先贈公三世
皆于是書有校本故予年二十以後雅有志于是書始
也衣食奔走近者衰病侵尋雙韭山房手校之本更是
迭非卒未得畢業睠懷世學不禁慙赧而東潛奪纛而
登囊括一切猶以余為卑耳之馬不棄其鞅絆豈知羽
毛齒革君之餘也聊舉先世之遺聞以益君則庶幾焉
謝山全祖望序
盈天地之間數物有萬而物莫不始於一說文部叙始
一終亥徐楚金曰一天地之始也一气之化也天一生
水而地六成之五行之次惟水最先此易數與箕疇互
相發也故水浮天而載地元氣之布濩筋脈之流通昔
賢譔述尊之曰經酈氏條分詮之曰注審其遠近之端
詳其小大之勢于是源流之徑趣歸宿之殊區所謂經
水枝水川水者百世悠悠如指諸掌唐六典云天下水
泉三億三萬五十九盖若是之夥也觀夫善長之為人
志氣剛毅故起例謹嚴博覽羣書故馳詞絢發以視江
左諸公習尚浮華競誇雕組殆羞與絳灌為伍矣後之
職志方輿者如李宏憲樂子正王正仲之流莫不掇其
菁英奉為蓍蔡其間缺失五卷始記于崇文總目暨宋
南渡中原文獻或失其傳學士大夫罕言其義雖嘗補
于元刊于明日月寖久譌舛實多南州朱鬱儀中尉起
而箋之疑人之所難疑發人之所未發論者以為三百
年來有數之作余愛之重之㤀其固陋而為之釋釋之
云者所以存朱氏之是兼弼酈亭之違也錄取片長便
成佳證助之張目足為快心若夫箋有繆盭則削而投
之所遺漏則補之别為刊誤不欲羼入卷中惑人視聽
間關歲月始勒成編余因思水之為道也由人之治與
不治耳治之則為利甚溥不治則為患甚鉅而是書又在人
之能讀與否耳善讀者追惟古帝洚水警予之心用致
地平天成之業而况農田水利之興慶流于宗社澤被
于生民關中鄭國之渠秦所以卒兼諸侯也塞下宜禾
之府漢所以遂威絶域也陳協代龍之堰安平沁口之
堨智通在我雲雨由人干戈擾攘之際曷常廢浚遏之
勤乎且夫李冰之平溷崖楊渙之開石牛周君光瀧水
之勲張景明漳河之績載籍書之于今為烈彼杜君卿
之不揆顛末横肆譏平鹵莽滅裂斯已過矣鳴呼八枝
代絶九畫茫茫河身南徙淮不敵黃二渠不釃四瀆或
亡豈天數之使然抑人謀之不臧也若乃絺章繪句躡
影希聲規索枕中之秘竊侈談柄之助風斯愈下吾無
取焉
乾隆十九年仲冬上旬瓊華街散人東潛趙一清述
欽定四庫全書
水經注釋目錄
卷一
河水一(漢書地理志金城郡河關縣積石山在西南羌中河水行塞外東入塞内至章武入
海過郡十六行九千四百里一清按河自章武入海之道水經則叙于濁漳水篇胡朏明以濁漳即
古徒駭河所行河去而漳得擅其流漢人指此為禹河然云過郡六以水經考之河自黎陽以上所
過有金城天水武威安定北地朔方五原雲中定襄雁門西河上郡河東馮翊河内凡十六郡黎陽
以下大河故瀆所經有魏郡東郡清河平原信都勃海又六郡共二十二郡考禹河所過有魏郡廣
平鉅鹿信都勃海而無東郡清河平原是過郡二十一也又自章武東出為逆河逕驪成至絫縣碣石山
又過郡二右北平遼東合計過二十六郡班固云過郡十六殊不可解自禹告成之年下逮周齊桓之世
九河已亡其八後數十歲為定王五年己未當魯宣之七年而河遂東徙凡一千六百餘歲)
卷二
河水二
卷三
河水三
卷四
河水四
卷五
河水五
漯水(漢志東郡東武陽縣禹治漯水東北至千乘入海過郡三行千二十里又平原郡高唐縣
桑欽言漯水所出)
卷六
汾水(漢志太原郡汾陽縣北山汾水所出西南至汾隂入河過郡二行千二百里冀州濅)
澮水(說文澮水出靃山西南入汾)
涑水(續漢書郡國志聞喜邑有涑水一清按漢志莽改河東郡曰兆隊左邑曰兆亭兆即洮洮
水即涑水也)
文水(一清按元和郡縣志太平寰宇記作文谷水以此水出文谷也隨置文水縣因水受氏焉)
原公水(一清按原公水即原過水出原過祠下者也)
洞渦水(魏書地形志太原郡晉陽縣同過水出木瓜嶺一出沾嶺一出大廉山一出原過祠
下五水合故曰同過西南入汾)
晉水(漢志太原郡晉陽縣龍山晉水所出東入汾)
湛水(說文湛水豫章浸一清按章字誤也當作州)
卷七
濟水一(漢志河東郡垣縣禹貢王屋山在東北沇水所出東南至武德入河軼出滎陽北地
中又東至琅槐入海過郡九行千八百四十里)
卷八
濟水二
卷九
清水(漢志魏郡内黃縣清河水出南)
沁水(漢志上黨郡穀遠縣羊頭山世靡谷沁水所出東南至滎陽入河過郡三行九百七十里
師古曰今沁水至懷州武德入河此云滎陽疑轉寫錯悮一清按水經用山經之文故主涅縣)
淇水(漢志河内郡共縣北山淇水所出東至黎陽入河一清按道元以是文載于濁漳水注中
淇水入白溝以入清河而歸于海盖曹公遏之北注故清河口有淇河口之稱也)
蕩水(漢志河内郡蕩隂縣蕩水東至内黃澤)
洹水(說文洹水在齊魯間一清按齊字誤當作晉見本篇注引說文並字林可證)
卷十
濁漳水(漢志上黨郡長子縣鹿谷山濁漳水所出東至鄴入清漳闞駰曰濁漳即潞水為冀
州浸)
清漳水(漢志上黨郡沾縣大黽谷清漳水所出東北至邑成入大河過郡五行千六百八十
里冀州川一清按漢志所云則濁漳自鄴縣以下皆清漳之流也黽當作□即要字邑成是阜成之
訛)
(補)滏水(一清按魏都賦曰北臨漳滏是也)
(補)洺水(一清按說文洺水名初學記引水經注曰洺水一名漳水)
卷十一
易水(漢志涿郡故安縣閻鄉易水所出東至范陽入濡并州寖亦至范陽入淶師古曰言易水
又至范陽入淶也)
滱水(漢志代郡靈丘縣滱河東至文安入大河過郡五行九百四十里并州川)
(補)滹沱水(一清按漢志代郡鹵城縣虖河河東至參合入虖池别過郡九行千三百四十里并
州川從河東至文安入海過郡六行千三百七十里參合是參戶之誤别下落河字河間國弓高縣
虖池别河首受虖池河東至平舒入海是也從河見濁漳水注)
(補)𣲖水(一清按說文𣲖水出雁門葰人戍夫山東北入海初學記引本注𣲖水南流所播為澤俗
名天井淀明實錄太僕少卿何棟言唐滋沙鴨四水由保真定會于河間天津入海唐即滱水滋亦
為大川沙即𣲖河鴨河本名鴉兒河即滹沱之漫流四水相敵𣲖河雖不見漢志當據許氏之書補
之)
(補)滋水(一清按漢志常山郡南行唐縣牛飲山白陸谷滋水所出東至新市入虖池水說文作白
陘谷俗本漢書誤也)
卷十二
聖水(一清按聖水不見漢志其源惟記于古碑而桃水涿水垣水之見于漢志者皆載入篇中)
巨馬水(漢志代郡廣昌縣淶水東南至容城入河過郡三行五百里并州寖)
卷十三
㶟水(漢志雁門郡隂館縣累頭山治水所出東至泉州入海過郡六行千一百里師古曰治音
戈之反燕剌王傳作台字一清按今誤本作濕水依說文校正詳本卷㶟餘水同)
卷十四
㶟餘水(漢志上谷郡軍都縣温餘水東至路南入沽一清按此即温字訛誤之始)
沽水(漢志漁陽郡漁陽縣沽水出塞外東南至泉州入海行七百五十里)
鮑丘水(一清按鮑丘水出自戎方不見漢志而浭水灅水之見于漢志者皆載入篇中)
濡水(漢志漁陽郡白檀縣洫水出北蠻夷師古曰洫音呼鵙反遼西郡肥如縣元水東入濡水
濡水南入海陽一清按洫水道元注引地理志作濡水洫字誤也南入海陽當作南至海陽入海)
遼水(漢志遼東郡望平縣大遼水出塞外南至安市入海行千二百五十里)
小遼水(漢志元莬郡高句麗縣遼山遼水所出西南至遼隊入大遼水)
浿水(漢志樂浪郡浿水縣浿水西至增地入海說文浿水出樂浪鏤方東入海一曰出浿水縣)
卷十五
洛水(漢志宏農郡上洛縣禹貢雒水出冡領山東北至鞏入河過郡二行千七十里豫州川)
伊水(漢志宏農郡盧氏縣熊耳山在東伊水出東北入雒過郡二行四百五十里)
瀍水(漢志河南郡穀成縣禹貢瀍水出朁亭北東南入雒)
澗水(漢志宏農郡新安縣禹貢澗水在東南入雒一清按禹貢伊洛瀍澗既入于河明四水之
相敵也孔穎達正義以為伊瀍澗三水入洛合流入河然所出之源既異水經漾沔自分淮泗各殊
是其例也况澗水下流兼被榖水之稱水經尚不并榖于澗而乃附三水于洛乎禹貢導水明云導
洛自熊耳東會于澗瀍又東會于伊又東北入于河戰國時以河洛伊為三川張儀曰三川周室天
下之市朝也秦以之置郡而周靈王二十二年榖洛鬭說者謂澗水于是始有榖水之稱榖即澗也
觀此則安見三水之弱小于洛而僅僅附見也哉宋林少穎曰據伊瀍澗入于洛而洛入于河禹貢則以四水列言者曾氏曰漢水入江以入海而荆州言江漢朝宗于海與此同意盖其水之大小相
敵也可為先得我心矣三水宜並列于目故詳著焉善乎胡胐明之言曰古時澗水經河南故城西
入洛瀍水經河南故城東入洛故澗水東瀍水西為王城而瀍水東為下都洛誥之文甚明也自周
靈王壅榖水使東出于王城之北則其勢必入于瀍水而合流歴王城之東以南注于洛時二水猶
未經洛陽城也迨東漢建都于此自河南縣東十五里之千金堨引水繞都城南北以通漕而瀍水
始與穀水俱東注矣古時瀍不合澗亦不過洛陽縣南而未至偃師也)
卷十六
榖水(漢志宏農郡黽池縣榖水出穀陽谷東北至榖城入雒)
甘水(續志河南尹河南縣有甘城劉昭補註杜預曰縣西南有甘泉京相璠土地名曰甘水北
入洛)
漆水(漢志右扶風漆縣漆水在縣西說文漆水出右扶風杜陵岐山東入渭一曰入洛)
滻水(說文滻水出京兆藍田入灞地形志京兆郡山北縣苦谷滻水出焉一清按漢志謂之沂
水)
&KR2427;水(漢志北地郡直路縣沮水出東西入洛一清按沮水當依說文作&KR2427;水側加切又說文是
出西東入洛與漢志異)
(補)洛水(漢志北地郡歸德縣洛水出北蠻夷中入河左馮翊□德縣洛水東南入渭一清按周禮
雍州浸曰渭洛孔安國尚書傳雍州曰漆沮之水已從入渭導渭曰漆沮二水名亦曰洛水出馮翊
北說文洛水出左馮翊歸德北夷界中東南入渭歸德屬北地郡許氏誤也然則班志所云入河者
盖由渭以達于河也此與出自熊耳會伊入河之洛截然不同)
卷十七
渭水上(漢志隴西郡首陽縣禹貢鳥鼠同穴山在西南渭水所出東至船司空入河過郡四
行千八百七十里雍州濅)
卷十八
渭水中
卷十九
渭水下
(補)豐水(漢志右扶風鄠縣酆水出東南北過上林入渭一清按禹貢漆沮既從豐水攸同詩大雅
豐水東注維禹之績豐亦入渭之大川也)
(補)涇水(漢志安定郡涇陽縣开頭山在西禹貢涇水所出東南至陽陵入渭過郡三行千六十里
雍州川一清按說文涇水出安定涇陽幵頭山東南入渭雝州之川也)
(補)汭水(漢志右扶風汧縣芮水出西北東入涇雍州川一清按說文汭水相入也師古曰汭在豳)
卷二十
漾水(漢志隴西郡氐道縣禹貢養水所出至武都入漢師古曰字本作漾或作瀁又西縣禹貢
嶓冢山西漢水所出南入廣漢白水東南至江州入江過郡四行二千七百六十里)
丹水(漢志宏農郡丹水縣丹水出上雒冢領山東至析入鈞)
卷二十一
汝水(漢志汝南郡定陵縣高陵山汝水出東南至新蔡入淮過郡四行千三百四十里應劭曰
汝水出弘農入淮一清按潁川郡亦有定陵縣有東不羹城莽曰定城者也續志潁川有定陵而汝
南無之其潁川之定陵云有東不羹劉昭補注引地道記云高陵山汝水所出盖合前書二縣而一
之)
卷二十二
潁水(漢志潁川郡陽城縣陽乾山潁水所出東南至下蔡入淮過郡三行千五百里荆州濅)
洧水(漢志潁川郡陽城縣陽城山洧水所出東南至長平入潁過郡三行五百里)
潩水(漢志河南郡密縣大騩山潩水所出南至臨潁入潁一清按說文潩與職切又有瀷水亦
出河南密縣東入潁音與職切二水字形相近音聲又同似是一水而重出者)
潧水(說文潧水出鄭國詩曰潧與洧方渙渙兮)
渠水(漢志河南郡滎陽縣狼蕩渠首受泲東南至陳入潁過郡四行七百八十里一清按水經
潧水下有渠水即蒗蕩渠實大川也宜著于篇目善乎禹貢錐指之言曰自滎陽引河後遞加疏導
枝津交絡名稱□見使後人目眩心搖今綜其大略以蒗蕩渠為主水經注云渠水自河與濟亂流
東逕滎澤北東南分濟歴中牟縣之圃田澤與陽武分水又東南為官渡水又東至浚儀縣左則故
渠出焉秦始皇二十二年王賁斷故渠引水東南出以灌大梁謂之梁溝世遂目故渠曰隂溝而以
梁溝為蒗蕩渠隂溝東南至大梁城合蒗蕩渠其東導者為汳水至蒙縣為獲水又東至彭城縣入
泗蒗蕩渠自大梁城南南流為鴻溝鴻溝又兼沙水之目沙水東南流至新陽縣為百尺溝注于潁
水此即班固所謂蒗蕩渠首受泲東南至陳入潁者也其一水自百尺溝分出東南流至義城縣西
而南注淮謂之沙汭沙水所出又有睢水渦水睢水自陳留縣首受蒗蕩渠東南流至下相縣入泗
渦水自扶溝縣首受蒗蕩渠東南流至義城縣南而東注淮以上諸渠同源于出河之濟故言鴻溝
者指此為鴻溝言蒗蕩渠者指此為蒗蕩渠言汴水者指此為汴水言浚儀渠者指此為浚儀渠皆
以下流之目追被上源也此外有濟隧上承河水于卷縣北河南流與出河之濟會自于岑造八激
隄而其流遂斷其言至為明晰今隂溝汳睢瓠子諸水皆自為一篇而渠水無稱焉豈酈氏原書如
是乎要為後來之脱誤無疑也)
卷二十三
隂溝水(漢志淮陽國扶溝縣渦水首受狼蕩渠東至向入淮過郡三行千里)
汳水(漢志河南郡滎陽縣卞水在西南說文汳水受陳留浚儀隂溝至蒙為雝水入于泗徐鉉
曰今作汴非是)
獲水(一清按漢志梁國蒙縣獲水首受甾獲渠東北至彭城入泗過郡五行五百五十里一清
按汳水雖亦至梁郡蒙縣為濉水自與出蒙縣北之獲水源流有别今本篇目不具更列之)
卷二十四
睢水(漢志陳留郡浚儀縣睢水首受狼蕩渠水東至取慮入泗過郡四行千三百六十里又沛
郡茫縣應劭曰睢水出焉)
瓠子水(漢志陳留郡封丘縣濮渠水首受泲東北至都關入羊里水過郡三行六百三十里
一清按濮渠即瓠子河)
汶水(漢志泰山郡汶水出萊母西入濟又萊蕪縣原山禹貢汶水出西南入泲汶水桑欽所言
按司馬彪郡國志云萊蕪有原山潘水出劉昭補注杜預曰汶水出然則潘水有異名乎)
卷二十五
泗水(漢志濟隂郡乘氏縣泗水東南至睢陵入淮過郡六行千一百一十里又魯國卞縣泗水
西南至方與入沛過郡三行五百里青州川一清按班固所云若二水者及讀道元注濟水篇云乘
氏無泗水乃菏水方知泗字是菏字之誤然則出卞者是也入沛當作入泲)
沂水(漢志泰山郡盖縣沂水南至下邳入泗過郡五行六百里青州濅說文沂水出東海費東
西入泗一曰沂水出泰山盖青州浸)
洙水(一清按漢志泰山郡盖縣臨樂子山洙水所出西至盖入池道元注以池為泗之誤說文
云出臨樂山無子字世本目缺今補)
卷二十六
沭水(漢志琅琊郡束莞縣術水南至下邳入泗過郡三行七百一十里青州寖師古曰術水即
沭水)
巨洋水(漢志琅琊郡朱虚縣凡山丹水所出東北至夀光入海)
淄水(漢志泰山郡萊蕪縣原山淄水所出東至博昌入泲幽州濅又千乘郡博昌縣時水東北
至鉅定入馬車瀆幽州濅)
汶水(漢志琅琊郡朱虚縣東泰山汶水所出東至安丘入維師古曰前言汶水出萊蕪入濟今
此又言出朱虚入維將桑欽所說有異或者有二汶水乎一清按此即所謂東汶非禹貢之汶也)
濰水(漢志琅琊郡箕縣禹貢濰水北至昌都入海過郡三行五百三十里兖州濅一清按北海
郡有都昌縣昌都字倒互耳)
膠水(漢志琅琊郡邞縣膠水東至平度入海)
卷二十七
沔水上(漢志武都郡沮縣沮水出東狼谷南入沙羡入江過郡五行四千里荆州川一清按
世本沔水分上中下三篇今移下篇接上篇之末省去中篇之目改為上下二篇)
卷二十八
沔水下
卷二十九
潛水(漢志巴郡宕渠縣符特山在西南潛水西南入江不曺水出東北南入灊徐谷說文漢出
為潛)
湍水(漢志宏農郡析縣黃水出黃谷鞠水出析谷俱東至酈入湍水)
汮水(漢志宏農郡盧氏縣熊耳山在東育水南至順陽入沔過郡二行六百里一清按育即汮
也宏農郡丹水縣下作鈞師古曰鈞亦水名也音均)
粉水(太平寰宇記粉水出房陵縣北永林山一清按粉水不見漢志即上粉縣亦莫能定為何
時所置姑以樂史所云補之)
白水(一清按此即漢志所謂蔡陽白水鄉也舂陵之封徙于此)
泚水(漢志南陽郡泚陽縣應劭曰泚水東入蔡一清按泚水今誤本漢書俱作沘當以水經注
正之)
卷三十
淮水(漢志南陽郡平氏縣禹貢桐柏大復山淮水所出東南至淮陵入海過郡四行三千二百
四十里青州川)
卷三十一
滍水(漢志南陽郡魯陽縣魯山滍水所出東北至定陵入汝)
淯水(漢志南陽郡酈縣育水出西北南入漢說文淯水出宏農盧氏山東南入沔或曰出酈山
西)
㶏水(漢志汝南郡㶏強縣應劭曰㶏水出潁川陽城說文㶏水出潁川陽城少室山東入潁)
灈水(漢志汝南郡灈陽縣應劭曰灈水出吳房東入瀙)
瀙水(漢志南陽郡舞隂縣中隂山瀙水所出東至蔡入汝一清按水經是上蔡入汝今本漢書
落上字說文瀙水出南陽中陽山入潁)
潕水(漢志潁川郡舞陽縣應劭曰舞水出南一清按說文潕水出南陽舞隂東入潁今本漢書
出南下落陽字潕隂南陽之屬縣也)
溳水(說文溳水出南陽蔡陽東入夏水)
卷三十二
漻水(一清按漢志無漻水說文漻清深也亦不云是水名)
蘄水(說文江夏有蘄春亭徐鉉曰按說文無蘄字他書亦無此篇下有䓄字注云江夏平春亭
名疑相承誤重出一字渠支切又說文䓄从艸㹞聲江夏平春有䓄亭語斤切一清按江夏有蘄春
縣晉改曰蘄陽是因蘄水得名不知鼎臣何以云爾)
決水(漢志廬江郡雩婁縣決水北至蓼入淮又有灌水亦北至蓼入決過郡二行五百一十里
一清按入淮之淮即灌水非出桐柏之淮水者也)
沘水(漢志廬江郡灊縣沘山沘水所出北至夀春入芍陂)
泄水(說文泄水受九江博安洵波入氐一清按全氏祖望曰洵波當是芍陂之誤又九江不聞
有氐水盖泄水合沘水以入淮而或誤以為入沘水經泚水篇云泄水從南來注之善長糾之曰泚
陽無泄水盖誤引夀春之沘泄耳又因泚訛而為氐)
肥水(漢志九江郡合肥縣應劭曰夏水出父城至此與淮合故曰合肥一清按所謂夏水即漢
志沛郡城父縣之夏肥水也然夏肥與肥隔淮南北仲瑗合而一之誤矣)
施水(一清按施水合肥故縣有合肥之稱水經不溯其所出而曰亦從廣陽鄉東南入湖與全
書義例多所未合)
(補)滁水(一清按說文滁水名唐六典七曰淮南道其大川有滁肥之水巢湖在焉是也)
沮水(漢志漢中郡房陵縣東山沮水所出東至郢入江行七百里)
漳水(漢志南郡臨沮縣禹貢南條荆山在東北漳水所出東至江陵入陽水陽水入沔行六百
里)
夏水(漢志南郡華容縣夏水首受江東入沔行五百里又武都郡武都縣東漢水受氐道水一
名沔過江夏謂之夏水入江又江夏郡注引應劭曰沔水自江别至南郡華容縣為夏水過郡入江
故曰江夏一清按本篇注引仲瑗語與孟堅南郡下分注合是文則又主康成之說自相矛盾道元
故起而糾正之)
羌水(漢志隴西郡羌道縣羌水出塞外南至隂平入白水過郡三行六百里又廣漢郡甸氐道
縣白水出徼外東至葭萌入漢過郡一行九百五十里)
涪水(漢志廣漢郡剛氐道縣涪水出徼外南至墊江入漢過郡二行千六十九里)
梓潼水(漢志廣漢郡梓潼縣五婦山馳水所出南入涪行五百五十里應劭曰潼水所出南
入墊江一清按據經文當作梓潼水)
涔水(一清按漢志漢中郡南鄭縣旱山池水所出東北入漢無涔水其安陽縣鬵谷水出西南
北入漢即涔水也道元載于沔水注中)
卷三十三
江水上(漢志蜀郡湔氐道縣禹貢岷山在西徼外江水所出東南至江都入海過郡七行二
千六百六十里一清按今本漢書誤也宋本是過郡九行七千六百六十里又廬江郡尋陽縣九江
在南皆東合大江禹貢錐指曰今江水所過於漢為蜀郡犍為巴郡南郡長沙江夏豫章廬江丹陽
會稽廣陵凡十郡一國又水經江水東逕宜昌縣之流頭灘注引袁山松曰自蜀至此五千餘里干
寳晉紀云紀陟對司馬昭曰西陵至江都五千七百里宣昌今宜都也在西陵之東誠如所言則江
自岷山至江都入海行萬餘里易祓曰江源自松州交川縣至夷陵凡四千三百三十里自夷陵至
泰州凡三千六百三里江自松潘至泰州行七千九百六十里自泰州至海門又四百里通計八千
三百餘里據此則俗本漢書固非而宋本亦未合也)
卷三十四
江水中
卷三十五
江水下
卷三十六
青衣水(漢志蜀郡青衣縣禹貢蒙山谿大渡水東南至南安入渽一清按道元引此文在江
水篇渽乃涐之誤蒙山谿即青衣水大渡水即沬水也)
桓水(漢志蜀郡桓水出蜀山西南行羌中入南海)
若水(漢志蜀郡旄牛縣若水出徼外南至大莋入繩過郡二行千六百里)
沬水(一清按即漢志蜀郡青衣縣之大渡水也又續志蜀郡屬國漢嘉故青衣劉昭補注引華
陽國志曰有沬水從卭來出岷江又從岷山西來合郡下青衣水入大江)
延江水(一清按延江水不見漢志而牂柯郡龞縣之鼈水犍為郡符縣之温水黚水皆載入
卷中又此下俗本有沅酉水篇目卷中只有經文一句而酉水源流附見沅水注且南方之水無沅
酉之名盖是延江水注尾結語而誤以為經者今注既改正并削其目)
存水(一清按漢志犍為郡&KR1791;䣕縣不云有水而鬱林郡定周縣水首受無歛據道元注似在
&KR1791;䣕為存水在定周為周水也)
温水(漢志牂柯郡鐔封縣温水東至廣鬱入鬱過郡二行五百六十里)
卷三十七
淹水(說文淹水出越嶲徼外東入若水)
葉榆水(漢志益州郡葉榆縣葉榆澤在東)
夷水(漢志南郡巫縣夷水東至夷道入江過郡二行五百四十里)
油水(漢志南郡高成縣洈山洈水所出東入繇繇水南至華容入江過郡二行五百里說文油
水出武陵孱陵西東南入江)
澧水(漢志武陵郡充縣歴山澧水所出東至下雋入沅過郡二行一千二百里一清按據道元
注特其支流入沅耳)
沅水(漢志牂柯郡故且蘭縣沅水東南至益陽入江過郡二行二千五百三十里)
泿水(漢志武陵郡鐔成縣康谷水南入海一清按康谷水豈即泿水乎)
卷三十八
資水(漢志零陵郡都梁縣路山資水所出東北至益陽入沅過郡二行千八百里)
漣水(一清按漣水不見漢志道元所謂資水之别是也)
湘水(漢志零陵郡零陵縣陽海山湘水所出北至酃入江過郡二行二千五百三十里)
灕水(漢志零陵郡零陵縣又有離水東南至廣信入鬱林一清按班固但記灕水于零陵縣下
耳初不云出陽海山也道元不知以為湘灕同源此大繆也灕水乃牂柯江下流至秦史祿始通之
于湘所謂靈渠者也見范成大桂海虞衡志)
溱水(漢志桂陽郡臨武縣秦水東南至湞陽入滙行七百里)
卷三十九
□水(漢志桂陽郡桂陽縣滙水南至四會入鬱林過郡二行九百里一清按滙當依說文作□
云水出桂陽盧聚山□浦為桂水溱水經云過湞陽縣出洭浦關與桂水合南入于海注云溱水又
南注于鬱而入海其言與班固合應劭云含洭洭水所出東北入沅道元起而糾正之說文□浦下
落關字)
□水(說文□水出桂陽南平西入營道从水□聲一清按據水經當云西至營道入湘)
鍾水(一清按鍾水水經有漼水之稱乃俗傳之誤亦即桂水也道元故特起而糾正之)
耒水(漢志桂陽郡郴縣耒山耒水所出西至湘南入湘)
洣水(漢志長沙國茶陵縣泥水西入湘行七百里)
漉水(一清按羅含湘中記曰淥水注湘)
瀏水(一清按羅含湘中記曰瀏水注湘)
㵋水(說文㵋水出豫章艾縣西入湘)
贛水(漢志豫章郡贛縣豫章水出西南入大江又雩都縣湖漢水東至彭澤入江行千九百里
一清按此即道元注所云豫章水右通湖漢水者也)
廬江水(漢志廬江郡廬江出陵陽東南北入江)
卷四十
漸江水(漢志丹陽郡黝縣漸江水出南蠻夷中東入海一清按說文云漸水出丹陽黝南蠻
中東入海又云江水東至會稽山陰為浙江續志會稽郡山陰有浙江劉昭補註引郭璞注山海經
曰江出歙縣玉山)
斤江水(漢志鬱林郡領方縣有斤员水)
日南水(漢志日南郡有小水十六并行三千一百八十里屬交州一清按今卷末有容容諸
水注云右三十水從江已南至日南郡數與班志不合實即是水也當補列于目)
(補)弱水(說文弱水自張掖刪丹西至酒泉合黎餘波入于流沙桑欽所說)
(補)黑水(漢志益州郡滇池縣有黑水祠一清按禹貢山水澤地所在篇有合黎山則弱水所經也
三危山則黑水所經也二水為雍梁之大川水經不應遺之史記索隠尚書正義俱引其書則是二
篇亦在失亡之列致使言禹貢者莫能詳二水之源流惜哉)
禹貢山水澤地所在(一清按卷尾嵩高為中嶽已下至三澨池是釋禹貢山水
澤地所在凡六十今本不具于目似亦缺漏)
欽定四庫全書
