欽定四庫全書
水經注釋卷十八
仁和趙一清撰
渭水中
又東過武功縣北
渭水於縣斜水自南來注之水出縣西南衙領山北
歴斜谷逕五丈原東諸葛亮與步隲書曰僕前軍在
五丈原原在武功西十里餘水出武功縣故亦謂之
武功水也是以諸葛亮表云臣遣虎步監孟琰據武
功水東司馬懿因水長攻琰營臣作竹橋越水射之
橋成馳去其水北流注于渭地理志曰斜水出衙領
北至郿注渭渭水又東逕馬冢北諸葛亮與步隲書
曰馬冢在武功東十餘里有高勢攻之不便是以留
耳渭水又逕武功縣故城北王莽之新光也地理志
曰縣有太壹山古文以為終南杜預以為中南也亦
曰太白山在武功縣南去長安二百里不知其高幾
何俗云武功太白去天三百山下軍行不得鼓角鼓角則
疾風雨至杜彦達曰太白山南連武功山於諸山最
為秀傑冬夏積雪望之皓然山上有谷春祠春櫟陽
人成帝時病死而尸不寒後忽出櫟南門及光門上
而入太白山民為立祠于山嶺春秋來祠中止宿焉
山下有太白祠民所祠也劉曜之世是山崩長安人
劉終於崩所得白玉方一尺有文字曰皇亡皇亡改
趙昌井水竭構五梁咢酉小衰困囂喪嗚呼嗚呼赤
牛奮靷其盡乎時羣臣畢賀中書監劉均進曰此國
滅之象其可賀乎終如其言矣渭水又東温泉水注
之温水出太壹山其水沸涌如湯杜彦達曰可治百
病世清則疾愈世亂則無騐其水下合溪流北注十
三里入渭渭水又東逕斄縣故城南舊邰城也后稷
之封邑矣詩所謂即有邰家室也城東有姜嫄祠城
西南百步有稷祠郿之斄亭也王少林之為郿縣也
路經此亭亭長曰亭凶殺人少林曰仁勝凶邪何鬼
敢忤遂宿中夜聞女子稱冤之聲少林曰可前來理
女子曰無衣不敢進少林投衣與之女子前訴曰妾
夫為涪令之官過宿此亭為亭長所殺少林曰當為
理寢冤勿復害良善也因解衣于地忽然不見明告
亭長遂服其事亭遂清安渭水又東逕雍縣(一清按下有脱
文)雍山(一清按雍山上當云雍水出雍山漢志右扶風武功縣有淮水祠疑是雍水祠之誤寰宇
記鳳翔府天興縣下云雍水在縣北二里源出西北平地而李應祥雍勝略云雍山在鳳翔縣西北三十
里雍水出應劭曰四面積高曰雍以其積高故亦可謂之山也關中地勢多積高如風凉原白鹿原斯類
非一又康海武功縣志云雍原即周原周原在岐山下則雍山殆即岐山之支阜乎)東南流歴
中窂溪世謂之中窂水亦曰冰井水南流逕胡城東
俗名也盖秦惠公之故居所謂祈年宫也孝公又謂
之槖泉宫按地理志曰在雍崔駰曰穆公冢在槖泉
宫祈年觀下劉向曰穆公葬無邱壠處也史記曰穆
公之卒從死者百七十七人良臣子車氏奄息仲行
鍼虎秦人哀之為之賦黃鳥余謂崔駰及皇覽繆志
也惠公孝公並是穆公之後繼世之君矣子孫無由
起宫於祖宗之墳陵矣以是推之知二證之非實也
(雍錄曰据酈此言則是惠公所都雍縣有祈年宫至孝公命為索泉名雖兩出其實一宫也又引崔駰之言
從而辨正其失則是祈年索泉皆在惠公雍都而亦不知何人所建獨漢書曰惠公所起也黃圖祈為蘄
且曰穆公造廟記曰宫在城外而始皇本紀則曰在雍皆以世遠難究其的也一清按史記秦本紀云繆
公卒葬雍裴駰集解引皇覽曰秦穆公冢在槖泉宫祈年觀下皇覽魏志以為文帝命劉劭集魏略以為
王象受詔撰崔駰是漢章帝時人今文止有崔駰之說無皇覽之辭而云知二證之非實蓋有缺失也又
漢志註槖泉宫孝公起祈年宫惠公起是有二宫也程泰之不知引此所未喻矣)而左會左
陽水世名之西水北出左陽谿南流逕岐州城西魏
置岐州刺史治左陽水又南流注于雍水雍水又與
東水合俗名也北出河桃谷南流右會南源世謂之返
眼泉亂流南逕岐州城東而南合雍水州居二水之
中南則兩川之交會也世亦名之為淬空水東流鄧
公泉注之水出鄧艾祠北故名曰鄧公泉數源俱發
於雍縣故城南縣故秦德公所居也晉書地道記以
為西虢地也漢書地理志以為西虢縣(一清按漢志宏農郡陜縣
下云西虢在雍州而無西虢縣之目右扶風虢縣有虢宫秦宣太后起此即所謂西虢也)太康記
曰虢叔之國矣有虢宫平王東遷叔自此之上陽為
南虢矣(何氏曰按杜預云陜縣東南有虢城即是西虢國乃虢仲所封大陽之下陽城蓋其别都
河東宏農地界相接非兩國也榮陽新鄭之虢為虢叔所封在陜縣之南故當年虢仲之北虢亦得西虢
之名若右扶風之虢與周室二虢無與然則善長誤矣方輿紀要云桃虢城在寳鷄縣東五十里古虢君
之支屬也史記秦昭公十年滅小虢即此地矣今有桃虢二城相距十餘里俗為桃虢川)雍有五
畤祠以上祠祀五帝(一清按此注有訛誤地理志云雍有五畤太昊黃帝以下祠三
百三所郊祀志云秦襄公攻戎救周列為諸侯而居西自以為主少昊之神作西畤祀白帝文公東獵汧
渭之間夢黃蛇自天下属地其口止于鄜衍於是作鄜畤用三牲郊祭白帝焉自未作鄜畤雍旁故有吳
陽武畤雍東有好畤皆廢而無祀德公卜居雍雍之諸祀自此興後宣公作密畤于渭南祭青帝靈公於
吳陽作上畤祭黃帝作下畤祭炎帝獻公作畦畤櫟陽而祀白帝高祖立黑帝祠名曰北畤除武畤好畤
非秦所立襄公居西垂宫在隴西則西畤非雍可知文公鄜畤在鄜縣獻公畦畤在櫟陽是又不在雍也
雍之五畤封禪書云惟雍四畤上帝為尊索隠曰雍有五畤而言四者顧氏以為兼下文上帝為五非也
西畤鄜畤皆非雍密畤上畤下畤畦畤是為四并高祖增黑帝而五也小司馬以畦畤當雍四畤之一而
寰宇記鳳翔府天興縣有三畤原引封禪書鄜畤密畤吳陽上畤而云三畤在此原亦謂之周原則反遺
却雍之下畤矣章懷後漢書馮衍傳註亦但引史記曰秦并天下祠雍四畤漢加黑帝謂之五畤而不列
指四畤之目其義終莫能明顧祖禹以為五畤者鄜密吳陽上下北亦非也又按三畤秦畤也五畤漢畤
也此三五之名所由分)昔秦文公田于汧渭之間夢黃蛇自天
屬地其口止于鄜衍以為上帝之神於是作鄜畤祠
白帝秦宣公作密畤於陳倉北坂祀青帝焉靈公又
於吳陽作上畤祀炎帝焉獻公作畦畤祀赤帝焉(一清
按此文與封禪書郊祀志全相乖迕秦宣公作密畤于雍不于陳倉北坂在陳倉北坂者是陳寳祠乃文公
作今以陳寳為鄜畤非矣靈公作吳陽上畤祭黃帝作下畤祭炎帝索隠曰吳陽地名蓋在岳之南上云
雍有故吴陽武畤蓋因武畤又作上下畤以祭黃帝炎帝今云上畤祀炎帝誤也史記櫟陽雨金獻公自
以為得金瑞作畦畤櫟陽而祀白帝漢書云祀上帝字之訛也今云祀赤帝赤即炎也更為繆矣)漢
高帝問云天有五帝今何四也博士莫知其故帝曰
我知之矣待我而五遂立北畤祀黑帝焉應劭曰四
面積高曰雍闞駰曰宜為神明之隩故立羣祀焉又
有鳳臺鳳女祠秦穆公時有蕭史者善吹簫能致白
鵠孔雀穆公女弄玉好之公為作鳳臺以居之積數
十年一旦隨鳳去云雍宫世有簫管之聲焉今臺傾
祠毁不復然矣鄧泉東流注于雍自下雖會他津猶
得通稱故禹貢有雍沮會同之文矣(全氏曰善長誤矣豈可以兖州
之澭沮釋岐西之水道乎)雍水又東逕卲亭南世謂之樹亭川蓋
卲樹聲相近誤耳亭故卲公之采邑也京相璠曰亭
在周城南五十里後漢郡國志曰郿縣有卲亭謂此
也(一清按詩周南召南譜云周召者禹貢雍州岐山之陽地名今屬右扶風美陽縣史記燕召公世家
註譙周云周之支族食采于召謂之召公索隠曰召者畿内采地奭始食邑于召故曰召公或說者以為
文王受命取岐周故墟召地封爵二公故詩有周南召南言皆在岐山之陽故言南也魏書地形志武功
郡美陽縣有卲亭方輿紀要鳳翔府鳳翔縣有召城亦曰召亭是也而郡國志曰郿有邰亭即上斄縣斄
亭也班志云右扶風斄縣周后稷所封師古曰讀與邰同音胎善長誤記邰作卲以君奭之食采證皇祖
之始封舛繆甚矣王伯厚詩地理攷引注云雍水東逕卲亭南黃本亦是卲字朱氏箋皆改作邰字殆又
從而為之辭者耶)雍水又東南流與杜水合水出杜陽山其
水南流謂之杜陽川東南流左會漆水水出杜陽縣
之漆谿謂之漆渠故徐廣曰漆水出杜陽之岐山者
是也漆渠水南流大巒水注之水出西北大道川東
南流入漆即故岐水也淮南子曰岐水出石橋山東
南流相如封禪書曰收龜于岐(朱氏謀㙔箋曰漢書作放龜文潁注曰周
放畜餘龜于池沼之中至漢得之于岐山之傍)漢書音義曰岐水名也謂斯
水矣二川并逝俱為一水南與杜水合俗謂之小横
水亦或名之米流川逕岐山西又屈逕周城南城在
岐山之陽而近西所謂居岐之陽也非直因山致名
亦指水取稱矣又歴周原下北則中水鄉成周聚故
曰有周也(一清按漢志右扶風美陽縣禹貢岐山在西北中水鄉周太王所邑)水北即
岐山矣昔秦盜食穆公馬處也岐水又東逕姜氏城
南為姜水按世本炎帝姜姓帝王世紀曰炎帝神農
氏姜母安登(一清按三皇紀作女登)遊華陽感神而生炎帝長
於姜水合而東逕美陽縣之中亭川水也水發杜陽
縣大嶺側世謂之赤泥峴沿波歴澗俗名大横水也
疑即杜水矣其水東南流東逕杜陽縣故城東西三
百步南北二百步世謂之故縣川又故虢縣有杜陽
山山北有杜陽谷有地穴北入亦不知所極在天柱
山南(寰宇記鳳翔府岐山縣下云岐山亦名天柱山河圖括地象曰岐山在崑崙山東南為地乳上
多白金周之興也鸑鷟鳴于山上時人亦謂此山為鳳凰堆注水經云天柱山有鳳凰祠或云其峯高峻
迥出諸山狀若柱因以為名一清按御覽及程克齋春秋分記並引之今缺失矣)故縣取名
焉亦指是水而攝目矣即王莽之通杜也故地理志
曰縣有杜水(一清按漢志右扶風杜陽縣杜水南入渭詩自杜師古曰大雅綿之詩曰人之
初生自土沮漆齊詩作杜言公劉避狄而來居杜與漆沮之地)又東二坑水注之水
有二源一水出西北與瀆魋水合而東歴五將山又
合鄉谷水水出鄉谿東南流入杜謂之鄉谷川又南
莢水注之(一清按名勝志引注作莫水方輿紀要云莫水亦曰莫谷水寰宇記武功縣下引水
經注云莫谷水逕美陽縣與中亭川水合莢之與莫字形相近)水出好畤縣梁山大
嶺東南逕梁山宫西故地理志曰好畤有梁山宫秦
始皇起水東有好畤縣故城王莽之好邑也世祖建
武二年封建威大將軍耿弇為侯國又南逕美陽縣
之中亭川注雍水謂之中亭水又南逕美陽縣西永
元二年更封鄣雍侯耿秉為侯國(一清按後漢書耿秉傳秉以章和二
年封美陽侯無封鄣雍侯事據前獂道縣注云渭水東北流與彰川合東北至彰縣南永元元年和帝封
耿秉為侯國是秉先嘗封彰侯後更封美陽足補范書之缺此雍字誤)其水又南流注
于渭渭水又東逕郿塢南漢獻帝傳曰董卓發卒築
郿塢高與長安城等積榖為三十年儲自云事成雄
據天下不成守此足以畢老其愚如此渭水又東洛
谷之水出其南山洛谷北流逕長城西魏甘露三年
蜀遣姜維出洛谷圍長城即斯地也
又東芒水從南來流注之
芒水出南山芒谷北流逕玉女房水側山際有石室
世謂之玉女房芒水又北逕盩厔縣之竹圃中分為
二水漢沖帝詔曰翟義作亂於東霍鴻負倚盩厔芒
竹即此也(日知錄幼主謂之沖帝水經注以孺子嬰為沖帝)其水分為二流
一水之東北為枝流一水北流注于渭也
水經注釋卷十八
