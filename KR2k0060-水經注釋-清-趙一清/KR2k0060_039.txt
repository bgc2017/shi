欽定四庫全書
水經注釋卷三十九
仁和趙一清撰
洭水深水鍾水耒水
洣水漉水瀏水㵋水
贛水廬江水
洭水出桂陽縣盧聚(一清按今俗本洭俱作滙誤也說文匯器也从匚淮聲尚書禹貢東
匯澤為彭蠡孔𫝊曰匯迴也釋文曰徐胡罪反韋空為反别無水出桂陽之說又說文□水出桂陽縣盧聚出
□浦關為桂水从水匩聲去王切與水經合予宿疑水經滙水標題與下含洭字義不符觀叔重之書始知後
來𫝊寫之誤班志桂陽縣匯水南至四會入鬱林過郡二行九百里應劭曰桂水所出東北入湘含洭縣應劭
曰洭水所出東北入沅今水經不言滙水所入之處溱水篇云過湞陽縣入洭浦關與桂水合南入于海注云
溱水又南注于鬱而入于海是桂水與溱水俱注于鬱而入海與班志脗合臨武縣下又云秦水東南至湞陽
入滙師古曰匯胡賄反蓋滙與桂音相近而與□形似匯水即桂水亦即洭水道元所謂山海經謂之湟水桂
水其别名者是也洭集韻曰本作□隸省作洭漢書作□今作洭蓋因避宋太祖諱匡缺筆作匡而誤作□耳
溱水注黃本作㳝水亦即□字之訛誤故應劭以桂水釋桂陽洭水釋含洭而不别出匯水最為得解史記南
越𫝊云移檄告横浦陽山湟溪關裴駰集解云徐廣云在桂陽通四會也索隠曰鄒氏劉氏本湟並作涅音年
結反漢書作湟溪音皇又衛青𫝊云出桂陽下湟水姚察曰史記作匯今本有湟涅及滙不同蓋由隨見輒改
故也水經云含匯縣南有匯浦關未知孰是然鄒誕作涅漢書作湟蓋近于古今考水經惟篇首作匯字下含
洭縣洭浦關皆作洭小司馬以漢水湟字為近古得之矣若作滙字去湟音益遠更作涅字尤無所據字經三
寫魯變為魚信矣九域志云開寶四年改含洭縣為含光避太祖諱也可知至宋猶仍洭水之稱匯字之誤審
矣全祖望曰水經作洭與說文合史記作湟與山經合水經又作桂亦與說文合若滙則洭之似而訛猶之涅
則湟之似而譌也而又有作漼水者則桂音之近而譌道元特起而糾之今本漼又轉誤作雞益不足辨矣)
水出桂陽縣西北上驛山盧溪為盧溪水東南流逕
桂陽縣故城謂之洭水地理志曰洭水出桂陽南至
四會是也洭水又東南流出桂陽南至四會是嶠之
溪溪水下流歴峽南出是峽謂之貞女峽峽西岸高
巖名貞女山山下際有石如人形高七尺狀如女子
故名貞女峽古來相傳有數女取螺于此遇風雨畫
晦忽化為石斯誠巨異難以聞信但啓生石中摯呱
空桑抑斯類矣物之變化寧以理求乎溪水又合洭
水洭水又東南入陽山縣右合漣口水源出縣西北
一百二十里石塘村村之流水側有豫章木本逕可
二丈其株根猶存伐之積載而斧跡若新羽族飛翔
不息其傍衆枝飛散遠集鄉亦不測所如唯見一枝
獨在含洭水矣漣水東南流注于洭洭水又東南流
而右與斟水合水導源近出東巖下穴口若井一日
之中十溢十竭信若潮流而注洭水洭水又南逕陽
山縣故城西耆舊傳曰往昔縣長臨縣輒遷擢超級
太史逕觀言城勢使然掘斷連岡流血成川城因傾
陁遂即傾敗閣下大鼓飛上臨武乃之桂陽追號聖
鼓自陽山達乎桂陽之武步驛所至循聖鼔道也其
道如塹迄于鼓城矣洭水又逕陽山縣南縣故含洭
縣之桃鄉孫皓分立為縣也洭水又東南流也
東南過含洭縣
應劭曰洭水東北入沅瓚注漢書沅在武陵去洭遠
又隔湘水不得入沅洭水東南左合翁水水出東北
利山湖湖水廣圓五里潔踰凡水西南流注于洭謂
之翁水口口已下東岸有聖鼓枝即陽山之鼔枝也
横則川側雖衝波所激未嘗移動百鳥翔鳴莫有萃
者船人上下以篙撞者輒有瘧疾洭水又東南左合
陶水水東出堯山山盤紆數百里有赭岩迭起冠以
青林與雲霞亂綵山上有白石英山下有平陵有大
堂基耆舊云堯行宫所陶水西逕縣北右注洭水洭
水又逕含洭縣西王歆之始興記曰縣有白鹿城城
南有白鹿岡咸康中郡民張魴為縣有善政白鹿來
遊故城即岡並即名焉
南出洭浦關為桂水
關在中宿縣洭水出關右合溱水謂之洭口山海經
謂之湟水徐廣曰湟水一名洭水出桂陽通四會亦
曰漼水也漢武帝元鼎元年路博德為伏波將軍征
南越出桂陽下湟水即此水矣桂水其别名也
深水(一清按深說文作□)出桂陽盧聚
吕忱曰深水一名邃水導源盧溪西入營水亂流營
波同注湘津許慎云深水出桂陽南平縣也經書桂
陽者縣也本隸桂陽郡後割屬始興縣有盧溪盧聚
山在南平縣之南九疑山東也
西北過零陵營道縣南又西北過營浦縣南又西北過
泉陵西北七里至燕室邪入于湘
水上有燕室邱亦因為聚名也其下水深不測號曰
龍泉
鍾水出桂陽南平縣部山北過其縣東又東北過宋渚
亭又北過鍾亭與漼水合
部山即部龍之嶠也五嶺之第五嶺也(一清按後漢書吳佑𫝊章
懷注引南康記曰五嶺南康大庾一也桂陽甲騎二也九真都龐三也臨賀萌渚四也始安越嶠五也廣
州記則以為大庾一始安二臨賀三桂陽四而以九真為揭陽合為五嶺是注所言五嶺之次與鄧記合
第考班志九真郡有都龐縣應劭曰龐音龍師古曰音龐而桂陽之部龍乃嶺嶠之名王象之輿地紀勝
曰山之絶頂曰都逢土人語訛曰龐也不知都部字相似龐龍音相連而強以都逢為土音山之絶頂之
說殆因嶺嶠而傅會邪此與九真之都龐縣無涉鄧記誤也當以南平部龍為是)鍾水即嶠
水也庾仲初曰嶠水南入始興漼水(一清按耒水篇引庾說作始興
溱水蓋溱水出洭浦關與桂水合也)注于海北(一清按耒水篇引庾說北字下多一水字)入
桂陽湘水注于江是也漼水即桂水也漼桂聲相近
故字隨讀變經仍其非矣桂水出桂陽縣北界山山
壁高聳三面特峻石泉懸注瀑布而下北逕南平縣
而東北流届鍾亭右會鍾水通為桂水也故應劭曰
桂水出桂陽東北入湘
又北過魏寧縣之東(一清按續志桂陽郡漢寧縣永和元年置吳改曰陽安晉改曰晉寧
宋以後因之無魏寧也此如廣魏魏興之類道元蓋併經而改之)
魏寧故陽安也晉太康元年改曰晉寧縣在桂陽郡
東一百二十里縣南西二面岨帶清溪桂水無出縣
東理蓋縣邑流移今古不同故也
又東北入于湘
耒水出桂陽郴縣南山
耒水發源于汝城縣東烏龍白騎山西北流逕其縣
北西流三十里中有十四瀨各數百步濬流奔急竹
節相次亦為行旅溯步之艱難也又西北逕晉寧縣
北又西左合清溪水口水出縣東黃皮山西南流歴
縣南又西北注于耒水汝城縣在郡東三百里餘山
又在縣東無出南山理也
又北過其縣之西
縣有淥水出縣東俠公山西北流而南屈注于耒謂
之程鄉溪郡置酒官醖于山下名曰程酒獻同酃也
耒水又西黃水注之水出縣西黃岑山山則騎田之
嶠(一清按南康記作甲騎)五嶺之第二嶺也黃水東北流案盛
宏之云衆山水出注于大溪號曰横流溪溪水甚小
冬夏不乾俗亦謂之為貪泉飲者輒冒于財賄同于
廣州石門貪流矣廉介為二千石則不飲之昔吳隠
之挹而不亂貪豈謂能汚其貞乎蓋亦惡其名也劉
澄之謂為一涯溪通四會殊為孟浪而不悉也庾仲
初云嶠水南入始興溱水注海即黃岑水入武溪者
也(一清按黃岑曲紅碑作王禽)北水入桂陽湘水注于大江即是
水也又側千秋水注之水出西南萬歲山山有石室
室中有鍾乳山上悉生靈夀木溪下即千秋水也水
側民居號萬歲村其水下合黃水黃水又東北逕其
縣東右合除泉水水出縣南湘陂村村有圓水廣圓
可二百步一邊暖一邊冷冷處極清綠淺則見石深
則見底暖處水白且濁元素既殊涼暖亦異厥名除
泉其猶江乘之半湯泉也水盛則瀉黃溪水耗則津
徑輟流郴舊縣也桂陽郡治也漢高帝二年分長沙
置地理志桂水所出因以名也(一清按今漢志桂陽郡無此語此是應劭
注在桂陽縣下殆道元誤記也)王莽更名南平縣曰宣風其城項羽
遷義帝所築也縣南有義帝冢内有石虎因呼為白
虎郡東觀漢記曰茨充字子何為桂陽太守民惰懶
少麄履足多剖裂茨教作履今江南知織履皆充之
教也黃溪東有馬嶺山高六百餘丈廣圓四十許里
漢末有郡民蘇躭棲游此山桂陽列僊傳云躭郴縣
人少孤養母至孝言語虚無時人謂之癡常與衆兒
共牧牛更直為帥錄牛無散每至躭為帥牛輒徘徊
左右不逐自還衆兒曰汝直牛何道不走耶躭曰非
汝曹所知即面辭母云受性應僊當違供養涕泗又
說年將大疫死者略半穿一井飲水可得無恙如是
有哭聲甚哀後見躭乘白馬還此山中百姓為立壇
祠民安歲登民因名為馬嶺山(朱氏謀瑋箋云無恙以下有缺文洞神傳
云躭初去時云今年大疫死者略半家中井水飲之無恙果如所言闔門元吉母年百餘歲終鄉人共葬
之聞山上有人哭聲服除乃止神仙𫝊曰躭母既終葬後州東北牛脾山紫雲蓋上有號哭聲知蘇君之
神因見白馬常在嶺上遂改牛脾山為白馬嶺)黃水又北流注于耒水謂之
郴口耒水又西逕華山之隂亦曰華石山孤峯特聳
枕帶雙流東則黃溪耒水之交會也耒水東流沿注
不得北過其縣西也兩岸連山石泉懸溜行者輒徘
徊留念情不極已也
又北過便縣之西
縣故惠帝封長沙王子吳淺為侯國(全氏曰按漢表以為江夏之編
索隠曰縣屬桂陽當從道元為是淺以惠帝元年封)王莽之便屏也縣界有温
泉水在郴縣之西北左右有田數十畆資之以溉常
以十二月下種明年三月榖熟度此水冷不能生苗
温水所溉年可三登其餘波散流入于耒水也
又西北過耒陽縣之東
耒陽舊縣也蓋因水以制名王莽更名南平亭東傍
耒水水東肥南有郡故城縣有溪水東出侯計山其
水清澈冬温夏冷西流謂之肥川川之北有盧塘塘
池八頃其深不測有大魚常至五月輒一奮躍水湧
數丈波襄四陸細魚奔迸隨水登岸不可勝計又云
大魚將欲鼔作諸魚皆浮聚水側注西北逕蔡州州
西即蔡倫故宅傍有蔡子池倫漢黃門順帝之世擣
故魚網為紙用代簡素自其始也
又北過酃縣東
縣有酃湖湖中有洲洲上民居彼人資以給釀酒甚
醇美謂之酃酒歲常貢之湖邊尚有酃縣故城治此
西北去臨承縣一十五里從省隸十三州志曰大别
水南出耒陽縣太山北至酃湖入湖也
北入于湘
耒水西北至臨承縣而右注湘水謂之耒口也
洣水出茶陵縣上鄉西北過其縣西
水出江州安成郡廣興縣太平山西北流逕茶陵縣
之南(名勝志衡州府酃縣下云洣水源出洣泉注水經云泉不常見遇邑政清明年榖豐稔其泉淅
然如米泔瀑湧耆舊相𫝊疾者飲此多愈今本無之一清按今酃縣本漢茶陵縣地名嘉定四年置非漢
之酃縣也)漢武帝元朔四年封長沙定王子節侯訢之邑
也(一清按史表作欣此從漢表師古曰訢與欣同)王莽更名聲鄉矣洣水又
屈而過其縣西北流注也地理志謂之泥水者也
又西北過攸縣南
攸水出東南安成郡安復縣封侯山西北流逕其縣
北縣北帶攸溪蓋即溪以名縣名漢武帝元朔四年
封長沙定王子則為攸輿侯(一清按索隠曰按今長沙有攸縣本名攸輿乎
表在南陽小司馬蓋本之酈注)即地理志所謂攸縣者也攸水又西
南流入茶陵縣入于洣水也
又西北過隂山縣南
縣本陽山縣也縣東北猶有陽山故城即長沙孝王
子宗之邑也(一清按漢表宗以元帝永光二年封)形家言其勢王故塹
山堙谷改曰隂山縣(一清按漢志桂陽郡有陽山縣又有隂山縣皆云侯國至續志
有隂山無陽山蓋東京省併之故應劭曰陽山今隂山也而師古以應說為非殆未詳攷也宋志云隂山
令漢舊縣屬桂陽吳湘東郡有此疑是吳所立沈約所云亦非也孫吳所立是湘東郡而度桂陽之隂山
縣隸之故晉志湘東郡有隂山縣隂山縣未嘗廢省何容復立乎)縣上有容水自侯
曇山下注洣水謂之容口水有大穴容一百石水出
於此因以名焉洣水又西北逕其縣東又西逕歴口
縣有歴水下注洣水謂之歴口洣水又西北與洋湖
水會水出縣西北樂藪罡下洋湖湖去罡七里湖水
下注洣謂之洋湖口洣水東北有峨山縣東北又有
武陽龍尾山並僊者羽化之處上有僊人及龍馬跡
於其處得遺咏雖神栖白雲屬想芳流藉念泉鄉遺
咏在兹覽其餘誦依然息遠匪直邈想霞蹤愛其文
咏可念故端牘抽札以詮其咏其略曰登武陽觀樂
藪峨嶺千蕤洋湖口命蜚螭駕白駒臨天水心踟蹰
千載後不知如蓋勝賞神鄉秀情超拔矣
又西北入于湘
漉水出醴陵縣東漉山西過其縣南
醴陵縣高后四年封長沙相侯越為國縣南臨淥水
水東出安城鄉翁陵山余謂漉淥聲相近後人藉便
以淥為稱雖翁陵名異而即麓是同
屈從縣西西北流至漉浦注入于湘
瀏水出臨湘縣東南瀏陽縣(一清按瀏陽縣本漢臨湘縣地孫吴折置以縣在瀏
水之陽故名據此亦經文晚出之一證全祖望曰三國志周瑜𫝊以下雋漢昌劉陽州陵為奉邑則劉陽自漢
末已有其名雖未為縣而已為邑若作邑字于經為合)西北過其縣東北與澇溪
水合
瀏水出縣東江州豫章縣首禆山(全祖望曰按顧祖禹曰今瀏陽之大
圍山即首禆山其水曰白沙湖分四𣲖一入袁之萬載一入分寧一入岳之中江其一即瀏水予謂據顧
說則經文所言是也善長誤以分寧之水當之不知首禆山不在豫章也)導源西北流逕
其縣南縣憑溪以即名也又西北注于臨湘縣也
西入于湘
㵋水出豫章艾縣
春秋左氏傳曰吳公子慶忌諫夫差不納居于艾是
也王莽更名治翰
西過長沙羅縣西
羅子自枝江徙此世猶謂之為羅侯城也㵋水又西
流積而為陂謂之町湖也
又西至累石山入于湘水
累石山在北亦謂之五木山山方尖如五木狀故俗
人藉以名之山在羅口北㵋水又在羅水南流注于
湘謂之東町口者也
贛水出豫章南壄縣西北過贛縣東
山海經曰贛水出聶都山東北流注于江入彭澤西
也班固稱南壄縣彭水所發東入湖漢水庾仲初謂
大庾嶠水北入豫章注于江者也地理志曰豫章水
出贛縣西南而北入江蓋控引衆流總成一川雖稱
謂有殊言歸一水矣故後漢郡國志曰贛有豫章水
雷次宗云似因此水為其地名雖十川均流而此源
最遠故獨受名焉劉澄之曰縣東南有章水西有貢
水縣治二水之間二字合贛字因以名縣焉是為繆
也劉氏專以字說水而不知遠失其實矣(全氏曰按章貢圖經
曰東江發源于汀州界之新樂山逕雩都而會于章水西江導源于大庾縣之聶都山與貢水合二水合
而為贛則徵之之言未可非也如善長所引山經及庾說但有貢水而無章水恐未足以釋贛水之義也
沈氏曰近世皆以豫章水為章水湖漢水為貢水所歴十八灘之險黃公灘為最即所謂惶恐灘也)豫
章水導源東北流逕南壄縣北贛川石岨水急行難
傾波委注六十餘里又北逕贛縣東縣即南康郡治
晉太康五年分廬江立豫章水右會湖漢水水出雩
都縣導源西北流逕金雞石其石孤竦臨水耆老云
時見金雞出于石上故石取名焉湖漢水又西北逕
贛縣東西入豫章水也
又西北過廬陵縣西
廬陵縣即王莽之桓亭也十三州志稱廬水西出長
沙安復縣武帝元光六年封長沙定王子劉昌為侯
國即王莽之思成也(一清按漢書地理志長沙國安成縣侯國續漢書郡國志無之
蓋省併也吳復置晉太康元年改曰安復王子侯表蒼封是安成非安復也)吳寶鼎中立
以為安成郡東至廬陵入湖漢水也
又東北過石陽縣西
漢和帝永平九年分廬陵立漢獻帝興平二年吳長
沙桓王立廬陵郡治此豫章水又逕其郡南城中有
井其水色半清半黃黃者如灰汁取作飲粥悉皆金
色而甚芬香
又東北過漢平縣南(一清按後漢中平中立漢平縣吳改曰吳平此亦經文晚出之證)
又東北過新淦縣西
牽水西出宜春縣漢武帝元光六年封長沙定王子
劉成為侯國王莽之修曉也牽水又東逕吳平縣舊
漢平也晉太康元年改為吳平矣(一清按宋志吳平侯相吳更名)牽
水又東逕新淦縣即王莽之偶亭而注于豫章水湖
漢及贛並通稱也又淦水出其縣下注于贛水
又北過南昌縣西
旴水出南城縣西北流逕南昌縣南西注贛水又有
濁水注之水出康樂縣故陽樂也(一清按宋志康樂侯相吴孫權黃武
中立曰陽樂晉武帝太康元年更名)濁水又東逕望蔡縣縣因汝南上
蔡民萍居此土晉太康元年改為望蔡縣(一清按劉昭郡國志
補注引豫章記曰上蔡縣中平立此地名上蔡者上蔡民分徙此地立名上蔡然則漢縣本名上蔡也)
濁水又東逕建成縣漢武帝元光(沈氏曰按本表是元朔)四年
封長沙定王子劉拾為侯國王莽更名之曰多聚也
縣出然石異物志曰石色黃白而理疎以水灌之便
熱以鼎著其上炊足以熟置之則冷灌之則熱如此
無窮元康中雷孔章入洛賫石以示張公張公曰此
謂然石于是乃知其名濁水又東至南昌縣東流入
于贛水贛水又歴白社西有徐孺子墓吳嘉禾中太
守長沙徐熙於墓隧種松太守南陽謝景於墓側立
碑永安中太守梁郡夏侯嵩於碑傍立思賢亭松大
合抱亭世修治至今謂之聘君亭也贛水又北歴南
塘塘之東有孺子宅際湖南小州孺子名稚南昌人
高尚不仕太尉黃瓊辟不就桓帝問尚書令陳蕃徐
稚袁閎誰為先後蕃答稱袁生公族不鏤自雕至於
徐稚傑出薄域故宜為先桓帝備禮徵之不至太原
郭林宗有母憂稚往弔之置生芻於廬前而去衆不
知其故林宗曰必孺子也詩云生芻一束其人如玉
吾無德以堪之年七十二卒贛水又逕谷鹿州即蓼
子州也舊作大艑處贛水又北逕南昌縣故城西於
春秋屬楚即令尹子蕩師于豫章者也秦以為廬江
南郡漢高□六年始命灌嬰(一清按下有脫文)以為豫章郡
治此即灌嬰所築也王莽更名縣曰宜善郡曰九江
焉劉歆云湖漢等九水入彭蠡故言九江矣陳蕃為
太守署徐稚為功曹蕃在郡不接賓客唯稚來特設
一榻去則懸之此即懸榻處也建安中更名西安晉
又名為豫章(一清按兩漢及晉豫章郡治南昌晉志豫章郡領豫章縣劉昭郡國志補注引
豫章記曰豫章縣建安立三國吴改曰西安故晉志豫章郡有豫章縣蓋復漢之舊也晉志不言豫章宋
志不記豫章均為脫漏且宋志云豫章太守領豫寧侯相漢獻帝建安中立吳曰要安晉武帝太康元年
更名要安又是西安之誤吳書太史慈𫝊數為寇于艾西安是也城在今武寧縣西二十里前漢為海昏
後漢為建昌縣地去南昌府城三百二十里非郡治也此注言豫章郡治而釋以西安疑庸妄人所填改
觀下彭澤注却甚分明)城之南門曰松陽門門内有樟樹高七
丈五尺大二十五圍枝葉扶疎垂蔭數畆應劭漢官
儀曰豫章樟樹生庭中故以名郡矣此樹嘗中枯逮
晉永嘉中一旦更茂豐蔚如初咸以為中宗之祥也
禮斗威儀曰君政訟平豫樟常為生太興中元皇果
興大業于南故郭景純南郊賦云弊樟擢秀于祖邑
是也以宣王祖為豫章故也贛水北出際西北歴度
支步是晉度支校尉立府處步即水渚也贛水又逕
郡北為津步步有故守賈萌廟萌與安成侯張普争
地為普所害即日靈見津渚故民為立廟焉(全氏曰賈萌事
太平御覽引謝承後漢書謂是討莽而死又引安成記謂争地而死然攷之漢書王莽𫝊則是為莽九江
太守拒漢而死其亦異矣豈同時先後之間有二賈萌又皆為南州牧守耶一清按寰宇記洪州南昌縣
龍沙廟即西漢末太守賈萌也萌與安成侯張普共謀誅王莽普反告莽收萌而殺之時人咸歎故為立
廟祭之事更詳核尤可與班書參異同也)水之西岸有磐石謂之石頭津
步之處也西行二十里曰厭原山疊嶂四周杳䆳有
趣晉隆安末沙門竺曇顯建精舍于山南僧徒自遠
而至者相繼焉西北五六里有洪井飛流懸注其深
無底舊說洪厓先生之井也北五六里有風雨池高
山高瀨激激著樹木霏散遠灑若雨西有鸞岡洪厓
先生乘鸞所憩泊也岡西有鵠嶺云王子喬控鵠所
逕過也有二崖號曰大簫小簫言簫史所游萃處也
雷次宗云此繋風捕影之論據實本所未辯聊記竒
聞以廣井魚之聽矣又按謝莊詩莊嘗游豫章觀井
賦詩言鸞岡四周有水謂之鸞陂似非虚論矣東大
湖十里二百二十六步北與城齊(周氏必大汎舟游山錄云徐孺子亭
在東湖徐宅名見水經又乾道庚寅奏事錄云東湖徐孺子亭洪芻職乘云湖在郡東南周廣五里酈道
元云十里一百二十步寰宇記引雷次宗豫章記曰州城東有大湖北與城齊一清按今文似有脫誤)
南緣迴折至南塘水通章江增減與江水同漢永元
中太守張躬築塘以通南路兼遏北水冬夏不增減
水至清深魚甚肥美每于夏月江水溢塘而過居民
多被水害至宋景平元年太守蔡君西起隄開塘為
水門水甚旱則閉之内多則洩之自是居民少患矣
贛水又東北逕王步步側有城云是孫奮為齊王鎮
此城之渚今謂之王步蓋齊王之渚步也郡東南二
十餘里又有一城號曰齊王城築道相通蓋其離宫
也贛水又北逕南昌左尉廨西漢成帝時九江梅福
為南昌尉居此後福一旦捨妻子去九江𫝊云得僊
(一清按六字注中注)贛水又北逕龍沙西沙甚潔白高峻而陁
有龍形連亘五里中舊俗九月九日升高處也昔有
人於此沙得故冢刻磚題云西去江七里半筮言其
吉卜言其凶而今此冢垂没於水所謂筮短龜長也
贛水又逕椒邱城下建安四年孫策所築也(朱氏謀瑋箋曰
雷次宗豫章記云建安四年孫策破劉勲于潯陽欲謀取豫章太守華歆于郡下流一百四十里臨江築
椒邱城以備之一清按然則椒邱城非策所築其後策駐軍于此以脅華歆遂以名之)贛水又
歴釣圻邸閣下度攴校尉治太尉陶侃移置此也校
尉豫章(全氏曰按校尉失其姓名)因運出(全氏曰出疑作朱)之力于渚次
聚石為州長六十餘丈州裏可容數十舫贛水又北
逕鄡陽縣王莽之豫章縣也餘水注之水東出餘汗
縣王莽名之曰治干也餘水北至鄡陽縣注贛水贛
水又與鄱水合水出鄱陽縣東西逕其縣南武陽鄉
也地有黃金可采(一清按漢志鄱陽縣下云武陽鄉右十餘里有黃金采師古曰采者
謂采取金之處可字是道元率筆誤加)王莽改曰鄉亭孫權以建安十
五年分為鄱陽郡鄱水又西流注于贛又有繚水入
焉其水導源建昌縣漢元帝永光二年分海昏立繚
水東逕新吳縣漢中平中立繚水又逕海昏縣王莽
更名宜生謂之上繚水又謂之海昏江分為二水縣
東津上有亭為濟渡之要其水東北逕昌邑城而東
出豫章大江謂之慨口昔漢昌邑王之封海昏也每
乘流東望輒憤慨而還世因名焉其一水枝分别注
入于脩水也
又北過彭澤縣西
脩水出艾縣南東北逕豫寧縣故西安也晉太康元
年更從今名脩水又東北逕永脩縣漢靈帝中平二
年立脩水又東北注贛水其水總納十川同溱一瀆
俱注于彭蠡也(一清按漢志豫章郡彭蠡縣禹貢彭蠡澤在西廬江郡尋陽縣禹貢九江
在南皆東合為大江九江郡下應劭曰江自廬江尋陽分為九全祖望曰郡國志云贛有豫章水雷次宗
云十川均流此源最遠善長亦云贛水總納十川按漢志豫章郡贛縣下云豫章水出西南北入大江雩
都縣下云湖漢水東至彭澤入江行千九百八十里即注所謂豫章水右會湖漢水者也其十川漢志南
壄縣下云彭水東入湖漢長沙國安成縣下云廬水東至廬陵入湖漢宜春縣下云南水東至新淦入湖
漢新淦縣下應劭曰淦水所出西入湖漢南城縣下云旴水西北至南昌入湖漢建成縣下云蜀水東至
南昌入湖漢餘汗縣下云餘水在北至鄡陽入湖漢鄱陽縣下云鄱水西入湖漢艾縣下云脩水東北至
彭澤入湖漢行六百六十里蓋十川者合湖漢水之經流而為十也湖漢水源流最長次之則脩水今校
之水經鄙水下多繚水則除湖漢水得十川一清按此是漢代之九江而非禹貢之九江禹貢之九江自
當以洞庭為據猶之三江班固地理志所云乃漢時現行之水道而于禹貢亦無與也)
北入于江
大江南贛水總納洪流東西四十里而清潭遠漲綠
波凝淨而會注于江川
廬江水出三天子都北過彭澤縣西北入于江
山海經三天子都一曰天子鄣王彪之廬山賦敘曰
廬山彭澤之山也雖非五嶽之數穹窿嵯峨實峻極
之名山也孫放廬山賦曰尋陽郡南有廬山九江之
鎮也臨彭蠡之澤接平厰之原開山圖曰山四方周
四百餘里疊鄣之巖萬仞懷靈抱異苞諸僊迹豫章
舊志曰廬俗字君孝本姓匡父東野王共鄱陽令吳
芮佐漢定天下而亡漢封俗于鄡陽曰越廬江俗兄
弟七人皆好道術遂寓精爽于宫庭之山故世謂之
廬山漢武帝南巡覩山以為神靈封俗大明公遠法
師廬山記曰殷周之際匡俗先生受道仙人共遊此
山(一清按慧逵廬山記曰匡俗先生受道于仙人則受道仙人本非道號注云共遊此山又實有其人
矣所未喻也)時人謂其所止為神僊之廬因以名山矣又
按周景氏曰廬山匡俗字子孝本東里子出周武王
時生而神靈屢逃徵聘廬于此山時人敬事之俗後
仙化空廬猶存弟子覩室悲哀哭之旦暮事同烏號
世稱廬君故山取號焉斯耳𫝊之談非實證也故豫
章記以廬為姓因廬以氏周氏遠師或記廬墓為辭
假憑虚以託稱二證既違三情互爽按山海經創志
大禹記錄遠矣故海内東經曰廬江出三天子都入
江彭澤西是曰廬江之名山水相依互舉殊稱明不
因匡俗始正是好事君子強引此類用成章句耳又
按張華博物志曹著𫝊其神自云姓徐受封廬山後
吳猛經過山神迎猛猛語曰君王此山近六百年符
命已盡不宜久居非據猛又贈詩云仰矚列仙館俯
察王神宅曠載暢幽懷傾蓋付三益此乃神道之事
亦有換轉理難詳矣吳猛隠山得道者也尋陽記曰
廬山上有三石梁長數十丈廣不盈尺杳然無底吳
猛將弟子登山過此梁見一翁坐桂樹下以玉杯承
甘露漿與猛又至一處見數人為猛設玉膏猛弟子
竊一寶欲以來示世人梁即化如指猛使送寶還手
牽弟子令閉眼相引而過其山川明淨風澤清曠氣
爽節和土沃民逸嘉遯之士繼響窟巖龍潛鳳采之
賢往者忘歸矣秦始皇漢武帝及太史公司馬遷咸
升其巖望九江而眺鍾彭焉(一清按鍾彭謂石鍾山及彭蠡澤也今注無石
鍾山之文而唐時李渤作記尚引水經并酈注其為缺失無疑也寰宇記云南康軍都昌縣本漢彭蠡縣
也石鍾山在縣北二百一十里西枕彭蠡連峯疊嶂壁立峭峻西南北面皆水四時如一白波撼山其聲
若鍾因名之按辨石鍾山記云水經云彭蠡之口有石鍾山酈道元以為下臨深潭微風鼔浪水石相搏
響若洪鍾因受其稱予幽棲者因尋繹東湖沿瀾窮此遂躋崖穿洞訪其遺蹤次于南隅忽遇雙石欹枕
潭際影淪波中詢諸水濱乃曰石鍾也有銅鐵之異焉扣而聆之南音函胡北音清越枹止響騰餘韻徐
歇若非澤滋其山山含其英聮氣凝質發為至靈不然則安能産兹竒石乎乃知山仍石名舊矣如善長
之論則瀕流庶峯皆可以斯名貫之聊刊前繆留遺將來貞元戊寅歲七月八日白鹿先生記白鹿先生
姓李名渤字濬之時隠廬山因所居洞為號後任江州刺史諫議大夫給事中桂管觀察使太和元年八
月七日故吏湖口鎮將吳文幹刻石蘇文忠公又反濬之之說而廣善長之意作石鍾山記曰水經云彭
蠡之口有石鍾山焉酈道元以為下臨深潭微風鼔浪水石相搏聲如洪鍾是說也人常疑之今以鍾罄
置水中雖大風浪不能鳴也而況石乎至唐李渤始訪其遺蹤得雙石于潭上扣而聆之南聲函胡北聲
清越枹止響騰餘韻徐歇自以為得之矣然是說也余尤疑之石之鏗然有聲者所在皆是也而此獨以
鍾名何哉元豐七年六月丁丑余自齊安舟行適臨汝而長子邁將赴饒之德興尉送之湖口因得觀所
謂石鍾者寺僧使小童持斧于亂石間擇其一二扣之椌椌焉余固笑而不信也至莫夜月明獨與邁乘
小舟至絶壁下大石側立千仞如猛獸竒鬼森然欲搏人而山上棲鶻聞人聲亦驚起磔磔雲宵間又有
若老人欬且笑于山谷者或曰此鸛鶴也余方心動欲還而大聲發于水上噌吰如鍾鼓不絶舟人大恐
徐而察之則山下皆石穴罅不知其深淺微波入焉涵澹澎湃而為此也舟迴至兩山間將入港口有大
石當中流可坐百人空中而多竅與風水相吞吐有竅坎鏜&KR1861;之聲與向之噌吰者相應如樂作焉因笑
謂邁曰汝識之乎噌吰者周景王之無射也竅坎鏜&KR1861;者魏獻子之歌鍾也古之人不余欺也事不目見
耳聞而臆斷其有無可乎酈元之所見殆與余同而言之不詳士大夫終不肯以小舟夜泊絶壁之下故
莫能知而漁工水師雖知而不能言此世所以不𫝊也而陋者乃以斧斤考擊而求之自以為得其實余
是以記之蓋歎酈元之簡而笑李渤之陋也劉氏獻廷廣陽雜記曰酈道元所謂石鍾山東坡泊舟于此
作記者乃上石鍾也蓋石鍾山有二曰上石鍾下石鍾意善長每遇山水之靈竒可喜者刻畫若圖畫使
人恍置身其間乃石鍾之佳趣僅𫝊數語不得坡公之記世人固無有能言之者矣)廬山之北
有石門水水出嶺端有雙石高竦其狀若門因有石
門之目焉水導雙石之中懸流飛澍近三百許步下
散漫千步步上望之連天若曳飛練於霄中矣下有
磐石可坐數十人冠軍將軍劉敬宣每登陟焉其水
歴澗逕龍泉精舍南太元中沙門釋慧遠所建也其
水下入江南嶺即彭蠡澤西天子鄣也峯磴險峻人
跡罕及嶺南有大道順山而下有若畫焉傳云匡先
生所通至江道巖上有宫殿故基者三以次而上最
上者極于山峯山下又有神廟號曰宫亭廟故彭湖
亦有宫亭之稱焉余按爾雅云大山曰宫(何氏焯曰爾雅以大
山宫小山為句道元蓋誤一清按爾雅大山宫小山霍疏云宫猶圍繞也謂小山在中大山在外圍繞之
山形若此者名霍非謂大山名宫小山名霍也然卷末禹貢山水澤地所在霍山為南嶽注引爾雅大山
曰宫小山曰霍則彼文仍是莫謂善長真誤讀經也)宫之為名蓋起於此不必
一由三宫也山廟甚神能分風劈流注舟遣使行旅
之人過必敬祀而後得去故曹毗詠云分風為二劈
流為兩昔吳郡太守張公直自守徵還(一清按搜神記云張璞字
公直不知何許人也為吳郡太守)道由廬山子女觀祠婢指女戲妃
像人其妻夜夢致聘怖而遽發明引中流而船不行
合船驚懼曰愛一女而合門受禍也公直不忍遂令
妻下女于江其妻布席水上以其亡兄女代之而船
得進公直方知兄女怒妻曰吾何面目于當世也復
下已女於水中將渡遥見二女于岸側傍有一吏立
曰吾廬君主簿敬君之義悉還二女故干寶書之於
感應焉山東有石鏡照水之所出有一圓石懸崖明
淨照見人影晨光初散則延曜入石豪細必察故名
石鏡焉又有二泉常懸注若白雲帶山廬山記曰白
水在黃龍南即瀑布也水出山腹挂流三四百丈飛
湍林表望若懸素注處悉成巨井其深不測其水下
入江淵廬山之南有上霄石高壁緬然與霄漢連接
秦始皇三十六年嘆斯嶽遠遂記為上霄焉上霄之
南大禹刻石誌其丈尺里數今猶得刻石之號焉湖
中有落星石周迴百餘步高五丈上生竹木傳曰有
星墜此因以名焉又有孤石介立大湖中周迴一里
竦立百丈矗然高峻特為環異上生林木而飛禽罕
集言其上有玉膏可采所未詳也耆舊云昔禹治洪
水至此刻石紀功或言秦始皇所勒然歲月已久莫
能辨之也
水經注釋卷三十九
