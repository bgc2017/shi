欽定四庫全書
水經注釋卷十五
仁和趙一清撰
洛水伊水瀍水澗水
洛水出京兆上洛縣讙舉山
地理志曰洛出冡嶺山山海經曰出上洛西山(一清按此
文在海内東經)又曰讙舉之山洛水出焉(一清按此文在中山經)東與
丹水合水出西北竹山東南流注於洛(金氏曰按丹水不入洛道
元繆也)洛水又東尸水注之水北出尸山南流入洛洛
水又東得乳水水北出良餘山南流注於洛洛水又
東會於龍餘之水山海經曰水出蠱尾之山東流入
洛洛水又東至陽虚山合於元扈之水(一清按山海經曰雒水東
北流注於元扈之水又曰陽虚之山臨於元扈之水道元盖抄變其詞)是也又曰自鹿
蹏之山以至元扈之山凡九山元扈亦山名也而通
與讙舉為九山之次焉故山海經曰此二山者洛間
也是知元扈之水出於元扈之山盖山水兼受其目
矣其水逕於陽虚之下山海經又曰陽虚之山臨於
元扈之水是為洛汭也河圖玉版曰倉頡為帝南廵
登陽虚之山臨於元扈洛汭之水靈龜負書丹甲青
文以授之即於此水也洛水又東歴清池山傍東合
武里水水南出武里山東北流注於洛洛水又東門
水出焉爾雅所謂洛别為波也(全氏曰波元見穀水注道元以門水當之
恐非王伯厚亦云)洛水又東要水入焉水南出三要山東北
逕拒陽城西而東北流入於洛洛水又東與獲水合
水南出獲輿山俗謂之備水也東北逕獲輿川世名
之為郤川東北流注於洛洛水又東逕熊耳山北禹
貢所謂導洛自熊耳博物志曰洛出熊耳盖開其源
者是也(一清按漢志宏農郡上雒縣禹貢雒水出冢嶺山又云熊耳獲輿山在東北此即所謂連
麓而異名也)
東北過盧氏縣南
洛水逕陽渠關北陽渠水南出陽渠山即荀渠山也
其水一源兩分川流半解一水西北流屈而東北入
於洛山海經曰熊耳之山浮豪之水出焉西北流注
於洛疑即是水也荀渠盖熊耳之殊稱若太行之歸
山也故地說曰熊耳之山地門也洛水出其間是亦
總名矣其一水東北逕陽渠城西故關城也其水東
北流注於洛洛水又東逕盧氏縣故城南竹書紀年
晉出公十九年晉韓龐取盧氏城王莽之昌富也有
盧氏川水注之水北出盧氏山東南流逕盧氏城而
東流注於洛水又東翼合三川並出縣之南山東北
注洛開山圖曰盧氏山宜五穀可避水災亦通謂之
石城山山在宜陽山西南千名之山咸處其内陵阜
原隰易以度身者也又有葛蔓谷水自南山流注洛
水洛水又東逕高門城南即宋書所謂後軍外兵龐
季明入盧氏進達高門木城者也洛水東與高門水
合水出北山東南流合洛水枝津水上承洛水東北
流逕石勒城北又東逕高門城北東入高門水亂注
南注洛洛水又東松陽溪水注之水出松陽山北流
注於洛洛水又東逕黃亭南又東合黃亭溪水水出
鵜鶘山山有二峯峻極於天高崖雲舉亢石無階猨
徒喪其捷巧鼯族謝其輕工及其長霄冒顛層霞冠
峯方乃就辨優劣耳故有大小鵜鶘之名矣谿水東
南流歴亭下謂之黃亭谿水又東南入於洛水洛水
又東得荀公溪口水出南山荀公澗即龐季明所入
荀公谷者也其水歴谷東北流注於洛水洛水又東
逕檀山南其山四絶孤峙山上有塢聚俗謂之檀山
塢義熙中劉公西入長安舟師所届次於洛陽命參
軍戴延之與府舍人虞道元即舟溯流窮覽洛川欲
知水軍可至之處延之届此而返竟不達其源也洛
水又東庫谷水注之水自宜陽山南三川並發合為
一谿東北流注於洛洛水又東得鵜鶘水口水北發
鵜鶘澗東南流入於洛洛水又逕僕谷亭北左合北
水水出北山東南流注於洛洛水又東侯谷水出南
山北流入於洛洛水又東逕龍驤城北龍驤將軍王
鎮惡從劉公西入長安陸逕所由故城得其名洛水
又東左合宜陽北山水水自北谿南流注洛洛水又
東廣由澗水注之水出南山由谿北流逕龍驤城東
而北流入於洛洛水又東右得直谷水水出南山北
逕屯城西北流注於洛水也
又東北過蠡城邑之南
城西有塢水出北四里山上原高二十五丈故黽池
縣治南對金門塢水南五里舊宜陽縣治也洛水右
會金門谿水水南出金門山北逕金門塢西北流入
於洛洛水又東合款水水有二源並發兩川逕引謂
之大款水也合而東南入於洛洛水又東黍良谷水
入焉南出金門山開山圖曰山多重固在韓建武二
年強弩偏將軍陳俊(一清按後漢書陳俊傳建武二年秋大司馬吳漢承制拜俊為
強弩大將軍注云偏將軍盖誤也)轉擊金門白馬皆破之即此也而
東北流注於洛洛水又東左合北谿南流入於洛也
又東過陽市邑南又東北過於父邑之南(一清按寰宇記引此作文
邑誤也)
太隂谷水南出太隂谿北流注於洛洛水又東合白
馬谿水出宜陽山澗有大石厥狀似馬故谿澗以物
色受名也谿水又東北流注於洛洛水又東有昌澗
水注之水出西北宜陽山而東南流逕宜陽故郡南
舊陽市邑也故洛陽都典農治此後改為郡其水又
東南注於洛洛水又東逕一合塢南城在川北原上
高二十丈南北東三箱天嶮峭絶惟築西面即為合
固一合之名起於是矣劉曜之將攻河南也晉將軍
魏該奔於此故於父邑也洛水又東合杜陽澗水水
出西北杜陽谿逕一合塢東與槃谷水合亂流東南
入洛洛水又東渠谷水出宜陽縣南女几山東北流
逕雲中塢左上迢逓層峻流煙半垂纓帶山阜故塢
受其名水又東北入洛水臧榮緒晉書稱孫登嘗經
宜陽山作炭人見之與語登不應作炭者覺其精神
非常咸共傳說太祖聞之使阮籍往觀與語亦不應
籍因大嘯登笑曰復作向聲又為嘯求與俱出登不
肯籍因别去登上岸行且嘯如簫韶笙簧之音聲振
山谷籍怪而問作炭人作炭人曰故是向人聲籍更
求之不知所止推問久之乃知姓名余按孫綽之叙
高士傳言在蘇門山又别作登傳孫盛魏春秋亦言
在蘇門山又不列姓名阮嗣宗感之著大人先生論
言吾不知其人既神遊自得不與物交阮氏尚不能
動其英操復不識何人而能得其姓名
又東北過宜陽縣南
洛水之北有熊耳山雙巒競舉狀同熊耳此自别山
不與禹貢導洛自熊耳同也昔漢光武破赤眉樊崇
積甲仗與熊耳平即是山也山際有池池水東南流
水側有一池世謂之黽池矣又東南逕宜陽縣故城
西謂之西度水又東南流入於洛洛水又東逕宜陽
縣故城南秦武王以甘茂為左丞相曰寡人欲通三
川窺周室死不朽矣茂請約魏以攻韓斬首六萬遂
拔宜陽城故韓地也後乃縣之漢哀帝封息夫躬為
侯國(全氏曰本𫝊及表是封宜陵屬杜衍杜衍南陽之屬縣也善長誤以為宜陽)城之西
門赤眉樊崇與盆子及大將等奉璽綬劔璧處世祖
不即見明日陳兵於洛水見盆子等謂盆子丞相徐
宣曰不悔乎宣曰不悔上歎曰卿庸中皦皦鐵中錚
錚也洛水又東與厭染之水合水出縣北傅山大陂
山無草木其水自陂北流屈而東南注世謂之五延
水又東南流逕宜陽縣故城東東南流注於洛洛水
又東南黃中澗水出北阜二源奇發總成一川東流
注於洛洛水又東禄泉水注之其水北出近谿洛水
又東共水入焉水北出長石之山山無草木其西有
谷焉厥名共谷共水出焉南流得尹谿口水出西北
尹谷東南注之其水右與西南左澗水會水東出近
川西流注於共水共水又南與李谷水合水出西北
李谿東南注蓁水蓁水發源蓁谷西南流與李谷水
合而西南流入共水共水世謂之石頭泉而南流注
於洛洛水又東黑澗水南出陸渾西山歴於黑澗西
北入洛洛水又東臨亭川水注之水出西北近溪東
南與長澗水會水出北山南入臨亭水又東南歴九
曲西而南入洛水也
又東北出散關南
洛水東逕九曲南其地十里有坂九曲穆天子傳所
謂天子西征升於九阿此是也洛水又東與豪水會
水出新安縣密山南流歴九曲東而南流入於洛洛
水之側有石墨山山石盡黑可以書疏故以石墨名
山矣洛水又東枝瀆左出焉東出絶惠水又逕清女
冢南冢在北山上耆舊𫝊云斯女清貞秀古跡表來
今矣枝瀆又東逕周山上有周靈王冢皇覽曰周靈
王葬於河南城西南周山上盖以王生而神故諡曰
靈其冢人祠之不絶又東北逕柏亭南皇覽曰周山
在柏亭西北謂斯亭也又東北逕三王陵穀水東北
出焉(一清按此文當與穀水篇註參証)三王或言周景王悼王定王
也魏司徒公崔浩注西征賦云定當為敬子朝作難
西周政弱人荒悼敬二王與景王俱葬於此故世以
三王名陵帝王世紀曰景王葬於翟泉今洛陽太倉
中大冢是也而復傳言在此所未詳矣又悼敬二王
稽諸史𫝊復無葬處今陵東有石碑錄赧王以上世
王名號考之碑記周墓明矣枝瀆東北歴制鄉逕河
南縣王城西歴郟鄏陌杜預釋地曰縣西有郟鄏陌
謂此也枝瀆又北入穀蓋經始周啟瀆久廢不修矣
洛水自枝瀆又東出關惠水右注之世謂之八關水
戴延之西征記謂之八關澤即經所謂散關鄣自南
山横洛水北屬於河皆關塞也即楊僕家僮所築矣
惠水出白石山之陽東南流與瞻水合水東出婁涿
之山而南流入惠水惠水又東南謝水北出瞻諸之
山東南流又有交觸之水北出廆山南流俱合惠水
惠水又南流逕關北城二十里者也其城西岨塞垣
東枕惠水靈帝中平元年以河南尹何進為大將軍
率五營士屯都亭置函谷廣城伊闕大谷還轅旋門
小平津孟津等八關都尉官治此函谷為之首在八
關之限故世人總其統目有八關之名矣其水又南
流入於洛水山海經曰白石之山惠水出其陽而南
流注於洛謂是水也洛水又與虢水會水出林楮(一清
按山海經作扶豬)之山北流注於洛水其南則鹿蹏之山也
世謂之非山其山隂則峻絶百仞陽則原阜隆平甘
水發於東麓北流注於洛水也
又東北過河南縣南
周書稱周公將致政乃作大邑成周於中土南繫於
洛水北因於郟山以為天下之大湊孝經援神契曰
八方之廣周洛為中謂之洛邑竹書紀年晉定公二
十年洛絶於周魏襄王九年洛入成周山水大出南
有甘洛城郡國志所謂甘城也地記曰洛水東北過
五零陪尾北與澗瀍合是二水東入千金渠故瀆存
焉
又東過洛陽縣南伊水從西來注之
洛陽周公所營洛邑也故洛誥曰我卜瀍水東亦惟
洛食其城方七百二十丈南繫於洛水北因於郟山
以為天下之湊方六百里因西方八百里為千里春
秋昭公二十三年晉合諸侯大夫戍成周之城故亦
曰成周也司馬遷自序云太史公留滯周南摯仲治
曰古之周南今之洛陽漢高祖始欲都之感婁敬之
言不日而駕行矣屬光武中興宸居洛邑逮於魏晉
咸兩宅焉故魏略曰漢火行忌水故去其水而加佳
魏為土德土水之牡也水得土而流土得水而柔除
佳加水(一清按師古曰如魚氏說則光武以後改為雒字也)長沙耆舊傳云祝
良字召卿為洛陽令歲時亢旱天子祈雨不得良乃
曝身階庭告誠引罪自晨至午紫雲沓起甘雨登降
人為歌曰天久不雨烝人失所天王自出祝令特苦
精符感應滂沲下雨(全氏曰下有脱文)則縣司及河南尹治
司隸周官也(一清按續漢書百官志曰司隷校尉本注曰孝武初置劉昭補注引荀綽晉百
官表注曰司隷校尉周官也征和中依周置司隷周無司隷豈即司寇乎)漢武帝使領徒
隷董督京畿後世因名司州焉地記曰洛水東入於
中提山間東流會於伊是也昔黃帝之時天大霧三
日帝遊洛水之上見大魚煞五牲以醮之天乃甚雨
七日七夜魚流始得圖書今河圖視萌篇是也昔王
子晉好吹鳳笙招延道士與浮&KR0588;同遊伊洛之浦含
始又受玉雞之瑞於此水亦洛神宓妃之所在也洛
水又東合水南出半石之山北逕合水塢而東北流
注於公路澗但世俗音譌號之曰光禄澗非也上有
袁術固四周絶澗迢逓百仞廣四百里有一水淵而
不流故谿澗即其名也合水北與劉水合水出半石
東山西北流注於劉聚三面臨澗在緱氏西南周畿
内劉子國故謂之劉澗其水西北流注於合水合水
又北流注於洛水也
又東過偃師縣南
洛水東逕計素渚中朝時百國貢計所頓故渚得其
名又東逕偃師故縣南與緱氏分水又東休水自南
注之其水導源少室山西流逕穴山南而北與少室
山水合水出少室北溪西南流注休水休水又左會
南溪水發大穴南山北流入休水休水又西南北屈
潛流地下其故瀆北屈出峽謂之大穴口北歴覆釡
堆東盖以物象受名矣又東届零星塢水流潛通重
源又發緱氏原側開山圖謂之緱氏山也亦云仙者
昇焉言王子晉控鵠斯阜靈王望而不得近舉手謝
而去其家得遺屣俗亦謂之為撫父堆堆上有子晉
祠或言在九山非此世代已遠矣莫能對之劉向列
仙𫝊云世有簫管之聲焉休水又逕延夀城南緱氏
縣治故滑費春秋滑國所都也王莽更名中亭即緱
氏城也城有仙人祠謂之仙人觀休水又西轉北屈
逕其城西水之西南有司空密陵元侯鄭袤廟碑文
缺不可復識又有晉城門校尉昌原恭侯鄭仲林碑
晉皇始(一清按晉武帝改元泰始無皇始之號皇始是秦王苻健魏主珪紀年道元盖誤記也)
六年立休水又北流注於洛水洛水又東逕百谷塢
北戴延之西征記曰塢在川南因高為塢高一十餘
丈劉武王西入長安舟師所堡也洛水又北陽渠水
注之竹書紀年晉襄公六年洛絶於□即此處也洛
水又北逕偃師城東東北歷鄩中水南謂之南鄩亦
曰上鄩也逕訾城西司馬彪所謂訾聚也而鄩水注
之水出北山鄩溪其水南流世謂之温泉水水側有
僵人穴穴中有僵尸戴延之從劉武王西征記曰有
此尸尸今猶在夫物無不化之理䰟無不遷之道而
此尸無神識事同木偶之狀喻其推移未若正形之
速遷矣鄩水又東南於訾城西北東入洛水故京相
璠曰今鞏洛渡北有鄩谷水東入洛謂之下鄩故有
上鄩下鄩之名亦謂之北鄩於是有南鄩北鄩之稱
矣又有鄩城盖周大夫鄩肸之舊邑洛水又東逕訾
城北又東羅水注之水出方山羅川西北流蒲地水
注之水出南蒲阪西北流合羅水謂之長羅川亦曰
羅中也盖肸子鄩羅之宿居故川得其名耳羅水又
西北白馬谿水注之水出崧山北麓逕白馬塢東而
北入羅水西北流白桐澗水注之水出崧麓桐谿北
流逕九山東又北九山谿水入焉水出百稱山東谷
其山孤峯秀出嶕嶢分立仲長統曰昔密有卜城者
身遊九山之上放心不拘之境謂是山也山際有九
山廟廟前有碑云九山顯靈府君者太華之元子陽
九列名號曰九山府君也南據崧岳北帶洛澨晉元
康二年九月太歲庚午(朱氏謀㙔箋曰謝云一作太歲在戌按世譜晉元康二年
太歲在壬子而用歷經推之是年九月乙亥朔無庚午日也)帝遣殿中中郎將關
内侯樊廣緱氏令王與主簿傅演奉宣詔命興立廟
殿焉又有百蟲將軍顯靈碑碑云將軍姓伊氏諱益
字隤敳帝高陽之第二子伯益者也晉元康五年七
月七日順人吳義等建立堂廟永平元年二月二十
日刻石立頌贊示後賢矣(沈氏曰惠帝紀年先永平後元康如何後建廟先立
石若云元魏之永平相去又遠後有永康永寧永興三元皆以永紀莫能定也)其水東北流
入白桐澗又北逕袁公塢東盖公路始固有此也故
有袁公之名矣北流注於羅水羅水又西北逕袁公
塢北又西北逕潘岳父子墓前有碑岳父茈瑯琊太
守碑石破落文字缺敗岳碑題云給事黃門侍郎潘
君之碑碑云君遇孫秀之難闔門受禍故門生感覆
醢以增慟乃樹碑以記事太常潘尼之辭也羅水又
於訾城東北入於洛水也
又東北過鞏縣東又北入於河
洛水又東明樂泉水注之水出南原下五泉並導故
世謂之五道泉即古明谿泉也春秋昭公二十二年
師次於明谿者也洛水又東逕鞏縣故城南東城所
居也本周之畿内鞏伯國也春秋左𫝊所謂尹文公
涉於鞏即於此也洛水又東濁水注之即古湟水也
水出南原京相璠曰訾城北三里有黃亭即此亭也
春秋所謂次於黃者也洛水又東北泂水發南谿石
泉世亦名之為石泉水也京相璠曰鞏東地名坎欿
在泂水東疑即此水也又逕盤川塢東世又名之曰
盤谷水司馬彪郡國志鞏有坎欿聚春秋僖公二十
四年王出及坎欿服虔亦以為鞏東邑名也今考厥
文若狀焉而不能精辨耳晉太康地記晉書地道記
並言在鞏西非也其水又北入洛洛水又東北流入
於河山海經曰洛水成臯西入河是也(一清按山海經曰洛水出
洛西山東北注河入成臯之西道元盖鈔變其詞)謂之洛汭即什谷也故張
儀說秦曰下兵三川塞什谷之口謂此川也史記音
義曰鞏縣有鄩谷水者也黃帝東廵河過洛修壇沉
璧受龍圖於河龜書於洛赤文綠字堯帝又修壇河
洛擇良議沈榮光出河休氣四塞白雲起迴風逝赤
文綠色廣袤九尺負理平上有列星之分七政之度
帝王錄記興亡之數以授之堯又東沉書於日稷赤
光起元龜負書背甲赤文成字遂禪於舜舜又習堯
禮沉書於日稷赤光起元龜負書至於稷下榮光休
至黃龍卷甲舒圖壇畔赤文綠錯以授舜舜以禪禹
殷湯束觀於洛習禮堯壇降璧三沉榮光不起黃魚
雙躍出濟於壇黑烏以浴隨魚亦止化為黑玉赤勒
之書黑龜赤文之題也湯以伐桀故春秋說題辭曰
河以道坤出天苞洛以流川吐地符(全氏曰元文是河以通乾出天
苞洛以流坤吐地符巛古坤字與上文複則知道坤二字是妄人所填寫)王者沉禮焉竹
書記年曰洛伯用與河伯馮夷鬪盖洛水之神也昔
夏太康失政為羿所逐其昆弟五人須於洛汭作五
子之歌於是地矣
伊水出南陽魯陽縣西蔓渠山
山海經曰蔓渠之山伊水出焉淮南子曰伊水出上
魏山地理志曰出熊耳山即麓大同陵巒互别耳伊
水自熊耳東北逕鸞川亭北葌水出葌山北流際其
城東而北入伊水世人謂伊水為鸞水葌水為交水
故名斯川為鸞川也又東為淵潭潭渾若沸亦不測
其深淺也伊水又東北逕東亭城南又屈逕其亭東
東北流者也
東北過郭落山
陽水出陽山陽谿世人謂之大陽谷水亦取名焉東
流入伊水伊水又東北鮮水入焉水出鮮山北流注
於伊伊水又與蠻水合水出盧氏縣之蠻谷東流入
於伊
又東北過陸渾縣南
山海經曰滽滽之水出於釐山南流注於伊水今水
出陸渾縣之西南王母澗澗北山上有王母祠故世
因以名谿東流注於伊水即滽滽之水也伊水歴崖
口山峽也翼崖深高壁立若闕崖上有塢伊水逕其
下歴峽北流即古三塗山也杜預釋地曰山在縣南
闞駰十三州志云山在東南今是山在陸渾故城東
南八十許里春秋昭公四年司馬侯曰四嶽三塗陽
城太室荆山中南九州之險也服虔曰三塗太行轘
轅崤黽非南望也京相璠著春秋土地名亦云山名
也以服氏之言云塗道也準周書南望之文(一清按漢志註
臣瓚引周書度邑篇曰武王問太公曰吾將有夏之居南望過於三塗北瞻望於有河册府元龜引周書
度邑曰武王問太公曰吾將因有夏之居也南望過於三塗北瞻望於清河即道元所稱引者)服言
宜為轘轅大道伊闕皆為非也春秋晉伐陸渾請有
事於三塗知是山名矣有七谷水注之水西出女机
山(一清按女几仙人姓名太霄經云朱中嘗以素書倚酒於女几家几盜寫學其術女几陳市酒婦也
寰宇記陕縣女几山九州要記云富禄縣有女几年八十居陳留沽酒得道後飛昇於此山盖山因人得
名後人加木作机非也富禄即郡國志酒泉郡之福禄地理志曰禄福也)之南七谿山上
有西王母祠東南流注於伊水又北蚤谷水注之水
出女机山之東谷東逕故亭南東流入於伊水伊水
又東北逕伏流嶺東嶺上有崑崙祠民猶祈焉劉澄之
永初記稱陸渾縣西有伏流坂者也今山在縣南崖
口北三十里許西則非也北與温泉水合水出新城
縣之狼睾山西南阜下西南流會於伊水伊水又東
北逕伏睹嶺左納焦澗水水西出鹿髆山東流逕孤
山南其山介立豐上單秀孤峙故世謂之方山即劉
中書澄之所謂縣有孤山者也東歴伏睹嶺南東流
注於伊伊水又東北涓水注之水出陸渾西山即陸
渾都也尋郭文之故居訪胡昭之遺像世去不停莫
識所在其水有二源俱導而東注虢略在陸渾縣西
九十里也司馬彪郡國志曰縣西虢略地春秋所謂
虢略者也北水東流合侯澗水水出西北侯谿東南
流注於涓水涓水又東逕陸渾縣故城北平王東遷
辛有適伊川見有被髮而祭於野者曰不及百年此
其戎乎魯僖公二十二年秦晉遷陸渾之戎於伊川
故縣氏之也涓水東南流左合南水水出西山七谷
亦謂之七谷水阻澗東逝歴其縣南又東南左會北
水亂流左合禪渚渚水上承陸渾縣東禪陂渚在原
上陂方十里佳饒魚葦即山海經所謂南望禪渚禹父
之所化郭景純注云禪一音暖鯀化羽淵而復在此
然已變怪亦無往而不化矣世謂此澤為慎望陂陂
水南流注於涓陽水涓陽水又東南注於伊水昔有
莘氏女采桑於伊川得嬰兒於空桑中言其母孕於
伊水之濱夢神告之曰臼水出而東走母明視而見
臼水出焉告其鄰居而走顧望其邑咸為水矣其母
化為空桑子在其中矣莘女取而獻之命養於庖長
而有賢德殷以為尹曰伊尹也
又東北過新城縣南
馬懷橋長水出新城西山東逕晉使持節征南將軍
宋均碑南均字文平縣人也其碑太始三年十二月
立其水又東流入於伊又有明水出梁縣西狼睾山
俗謂之石澗水也西北流逕楊亮壘南西北合康水
亦出狼睾山東北流逕范塢北與明水合北注西南
流入於伊山海經曰放睾之山明水出焉南流注於
伊水是也伊水又與大戟水會出梁縣西水有二源
北水出廣成澤西南逕楊志塢北與南水合水源南
出廣成澤西流逕陸渾縣南河南十二縣境簿曰廣
成澤在新城縣界黃阜西北流屈而東逕楊志塢南
又北屈逕其塢東又逕塢北同注老倒澗俗謂之老
倒澗水西流入於伊伊水又北逕新城東與吳澗水
會水出縣之西山東流南屈逕其縣故城西又東轉
逕其縣南故蠻子國也縣有鄤聚今名蠻中是也漢
惠帝四年置縣其水又東北流注於伊水伊水又西
北逕當階城西大狂水入焉水東出陽城縣之大&KR2019;
口山海經曰大&KR2019;之山多㻯琈之玉其陽狂水出焉
西南流注於伊水其中多三足龜人食之者無大疾
可以已腫狂水又西逕綸氏縣故城南竹書紀年曰
楚吾得帥師及秦伐鄭圍綸氏者也左與倚薄山水
合水北出倚薄之山南逕黃城西又南逕綸氏縣故
城東而南流注於狂水狂水又西八風谿水注之水
北出八風山南流逕綸氏縣故城西西南流入於狂
水狂水又西得三交水口水有三源各導一谿並出
山南流合舍故世有三交之名也(一清按寰宇記潁陽縣下引水經注
云三交水石上菖蒲一寸九節為藥最妙服久化仙校勘云按水經洛水注有三交水不見石菖蒲事恐
近世水經本有脱遺耳)其水西南流注於狂水狂水又西逕缶
高山北西南與湮水合水出東北湮谷西南流逕武
林亭東北又屈逕其亭南其水又西南逕湮陽亭東
盖藉水以名亭也又東南流入於狂狂水又西逕湮
陽城南又西逕當階城南而西流注於伊伊水又北
土溝水出元望山西東逕元望山南又東逕新城縣
故城北東流注於伊水伊水又北板橋水入焉水出
西山東流入於伊水伊水又北會厭澗水水出西山
東流逕邥垂亭南春秋左𫝊文公十七年秋周甘&KR2228;
敗戎於邥垂者也服虔曰邥垂在高都南杜預釋地
曰河南新城縣北有邥垂亭司馬彪郡國志曰新城
有高都城今亭在城南七里遺基猶在京相璠曰舊
說言邥垂在高都南今上黨有高都縣余謂京論疎
遠未足以證無如虔說之旨密矣其水又東注於伊
水伊水又北逕高都城東徐廣史記音義曰今河南
新城縣有高都城竹書紀年梁惠成王十七年東周
與鄭高都利者也又來需之水出於半石之山西南
流逕斌輪城北西歴芰澗水以其西流又謂之小狂
水也其水又西南逕大石嶺南開山圖所謂大石山
也山下有大石嶺碑河南隠士通明以漢靈帝中平
六年八月戊辰於山堂立碑文字淺鄙殆不可尋魏
文帝獵於此山虎超乘輿孫禮拔劍投虎於是山山
在洛陽南而劉澄之言在洛東北非也山阿有魏明
帝高平陵王隠晉書曰惠帝使校尉陳總仲元詣洛
陽山請雨總盡除小祀惟存大石而祈之七日大雨
即是山也來需之水又西南逕赤眉城南又西至高
都城東西入伊水謂之曲水也
又東北過伊闕中
伊水逕前亭西左𫝊昭公二十二年晉箕遺樂徵右
行詭濟師取前城者也京相璠曰今洛陽西南五十
里伊闕外前亭矣服虔曰前讀為泉周地也伊水又
北入伊闕昔大禹疏以通水兩山相對望之若闕伊
水歴其間北流故謂之伊闕矣春秋之闕塞焉昭公
二十六年趙鞅使女寬守闕塞是也陸機曰洛有四
闕斯其一焉東巖西嶺並鐫石開軒高甍架峯西側
靈巖下泉流東注入於伊水傅毅反都賦曰因龍門
以暢化開伊闕以達聰也闕左壁有石銘云黃初四
年六月二十四日辛巳大出水舉高四丈五尺齊此
已下盖記水之漲減也右壁又有石銘云永康五年
(一清按晉惠帝永康紀元僅一年即改永寧當是元康之誤)河南府君循大禹之
軌部督郵辛曜新城令王琨部監作掾董猗李褒斬
岸開石平通伊闕石文尚存也
又東北至洛陽縣南北入於洛
伊水自闕東北流枝津石出焉東北引溉東會合水
同注公路澗入於洛今無水戰國策曰東周欲為田
西周不下水蘇子見西周君曰今不下水所以富東
周也民皆種他種欲貧之不如下水以病之東周必
復種稻種稻而復奪之是東周受命於君矣西周遂
下水即是水之故渠也伊水又東北枝渠左出焉水
積成湖北流注於洛今無水伊水又東北至洛陽縣
南逕圜丘東大魏郊天之所準漢故事建之後漢書
郊祀志曰建武二年初制郊兆於洛陽城南七里為
圜壇八陛中又為重壇天地位其上皆南向其外壇
上為五帝位其位為壝重營皆紫以像紫宫按禮天
子大裘而冕祭昊天上帝於此今衮冕也壇壝無復
紫矣伊水又東北流注於洛水廣志曰鯢魚聲如小
兒啼有四足形如鱧可以治牛出伊水也司馬遷謂
之人魚故其著史記曰始皇帝之葬也以人魚膏為
燭徐廣曰人魚似鮎而四足即鯢魚也
瀍水出河南穀城縣北山
縣北有潛亭瀍水出其北梓澤中梓澤地名也澤北
對原阜即裴氏墓塋所在碑闕存焉其水歴澤東南
流水西有一原其上平厰古㬱亭之處也即潘安仁
西征賦所謂越街郵者也
東與千金渠合
周書曰我卜瀍水西謂是水也東南流水西南有帛
仲理墓墓前有碑題云真人帛君之表仲理名護益
州巴郡人晉永寧二年十一月立瀍水又東南流注
於穀穀水自千金堨東注謂之千金渠也
又東過洛陽縣南又東過偃師又東入於洛
澗水出新安縣南白石山
山海經曰白石之山惠水出於其陽東南注於洛澗
水出於其隂北流注於穀世謂是山曰廣陽山水曰
赤岸水亦曰石子澗地理志曰澗水出新安縣東南
東入洛是為密矣東北流歴函谷東坂東謂之八特
坂摯仲治三輔決錄注云馬氏兄弟五人共居澗穀
二水之交作五門客因舍以為名今在河南西四十
里以山海經推校里數不殊仲治所記水會尚有故
居處斯則澗水也即周書所謂我卜澗水東言是水
者也
東南入於洛
孔安國曰澗水出黽池山今新安縣西北有一水北
出黽池界東南流逕新安縣而東南流入於穀水安
國所言當斯水也然穀水出黽池下合澗水得其通
稱或亦指之為澗水也並未詳之耳今孝水東十里
有水世謂之慈澗又謂之澗水按山海經則少水也
而非澗水盖習俗之誤耳又按河南有離山水謂之
為澗水水西北出離山東南流注於澗水也又東南
流歴郟山於穀城東而南流注於穀舊與穀水亂流
同南入於洛今穀水東入千金渠澗水與之俱東入
洛矣或以是水並為周公之所相卜也吕忱曰今河
南死水疑其是即此水也然意所未詳故並書存之
耳
水經注釋卷十五
