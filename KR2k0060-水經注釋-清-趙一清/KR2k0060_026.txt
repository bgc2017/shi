欽定四庫全書
水經注釋卷二十六
仁和趙一清撰
沭水巨洋水淄水
汶水濰水膠水
沭水出琅琊東莞縣西北山
大弁山與小泰山連麓而異名也引控衆流積以成
川東南流逕邳鄉南南去縣八十許里城有三面而
不周於南故俗謂之半城沭水又東南流左合峴水
水北出大峴山東南流逕邳鄉東東南流注于沭水
也
東南過其縣東
沭水左與箕山之水合水出東諸城西箕山劉澄之
以為許由之所隠也更為巨謬矣其水西南流注于
沭水也
又東南過莒縣東
地理志曰莒子之國盈姓也少昊後列女傳曰齊人
把梁殖襲莒戰死其妻將赴之道逢齊桓公(朱氏謀㙔箋曰
列女傳作莊公此云桓公字之譌也)公將弔之把梁妻曰如殖死有罪
君何辱命焉如殖無罪有先人之弊廬在下妾不敢
與郊弔公旋車弔諸室妻乃哭於城下七日而城崩
故琴操云殖死妻援琴作歌曰樂莫樂兮新相知
悲莫悲兮生别離哀感皇天城為之隳即是城
也其城三重並悉崇峻唯南開一門内城方十二里
郭周四十許里尸子曰莒君好鬼巫而國亡無知之
難小白奔焉樂&KR1063;攻齊守嶮全國秦始皇縣之漢興
以為城陽國封朱虚侯章治莒王莽之莒陵也光武
合城陽國為琅琊國以封皇子京雅好宫室窮極伎
巧壁帶飾以金銀明帝時(朱氏謀㙔箋曰後漢書是章帝此云明帝字誤)京
不安莒移治開陽矣沭水又南袁公水東出清山尋
坤維而注沭沭水又南潯水注之水出於巨公之山
西南流舊堨以溉渚田東西二十里南北十五里潯
水又西南流入沭沭水又南與葛陂水會水發三柱
山西南流逕辟城南世謂之辟陽城史記建元以來
王子侯者年表曰漢武帝元朔二年封城陽共王子
節侯劉壯為侯國也(全氏曰索隠以為屬東海而善長曰城陽此從史表)其水
於邑積以為陂謂之辟陽湖西南流注于沭水也
又南過陽都縣東入于沂
沭水自陽都縣又南會武陽溝水水東出倉山山上
有故城世謂之監官城非也即古有利城矣漢武帝
元朔四年封城陽共王子劉釘為侯國也(全氏曰
按本表曰東海而善長以為城陽)其城因山為基水導山下西北流謂之武
陽溝又西至即丘縣注於沭沭水又南逕東海郡即
丘縣故春秋之祝丘也桓公五年經書齊侯鄭伯如
紀城祝丘左傳齊鄭朝紀欲襲之漢立為縣王莽更
之曰就信也郡國志曰自東海分屬琅琊闞駰曰即
祝魯之音蓋字承讀變矣沭水又南逕東海厚丘王
莽更之曰祝其亭也分為二瀆西南出今無水世因
謂之枯沭一瀆南逕建陵縣故城東漢景帝八年封
衛綰為侯國(一清按史漢表俱云景帝六年侯注誤也)王莽更之曰付亭
也沭水又南逕建陵山西魏正光中齊王之鎮徐州
也立大堨遏水西流兩瀆之會置城防之曰曲沭戍
自戌流三十里西注沭水舊瀆謂之新渠自厚丘西
南出左會新渠南入淮陽宿豫注泗水地理志所謂
至下邳注泗者也經言於陽都入沂非矣沭水左瀆
自大堰水斷故瀆東南出桑堰水注之水出襄賁縣
泉流東注沭瀆又南左合横溝水水發瀆右東入沭
水故瀆又南暨于堨其水西南逕司吾山東又逕司
吾縣故城西春秋左傳楚執鍾吾于以為司吾縣王
莽更之曰息吾也又西南至宿豫注泗水也沭水故
瀆自下堰東南逕司吾城東又東南歴柤口城中柤
水出於楚之柤地春秋襄公十年經書公與晉及諸
侯會吳于柤京相璠曰宋地今彭城偪陽縣西北有
柤水溝去偪陽八十里東南流逕偪陽縣故城東北
地理志曰故偪陽國也(一清按漢志楚國傅陽縣故偪陽國蓋以傅偪字異故班
固中明之續志亦以為傅陽而劉昭又引左氏傳及杜預註以實之今注直改傅陽作偪陽也)春秋
左傳襄公十年夏四月戊午會于柤晉荀偃士匄請伐
偪陽而封宋向戍焉荀罃曰城小而固勝之不武弗勝
為笑固請丙寅圍之弗克孟氏之臣秦堇父輦重如
役偪陽人啟門諸侯之士門焉縣門發聊人紇抉之
以出門者狄虒彌建大車之輪而蒙之以甲以為櫓
左執之右拔戟以成一隊孟獻子曰詩所謂有力如
虎者也主人縣布堇父登之及堞而絶之墜則又縣
之蘇而復上者三主人辭焉乃退帶其斷以徇於軍
三日諸侯之師久於偪陽請歸智伯怒曰七日不克
爾乎取之以謝罪也荀偃士匃攻之親受矢石遂滅
之以偪陽子歸獻于武宫謂之夷俘偪陽妘姓也漢
以為縣漢武帝元朔三年封齊孝王子劉就為侯國
王莽更之曰輔陽也郡國志曰偪陽有柤水柤水西
南亂于沂而注于沭謂之柤口城得其名矣東南至
胊縣入游注海也
巨洋水出朱虚縣泰山北過其縣西
泰山即東小泰山也巨洋水即國語所謂具水矣袁
宏謂之巨昧王韶之以為巨蔑亦或曰胊瀰皆一水
也而廣其目焉(一清按朐瀰之瀰亦作渳元史王磐𫝊李璮素重磐以禮延致之磐亦樂
青州風土乃買渳河之上題其居曰鹿巷即朐瀰水也)其水北流逕朱虚縣故
城西漢惠帝二年封齊悼惠王子劉章為侯國(一清按史
表章以高后二年封)地理風俗記曰丹山在西南丹水所出東
入海丹水由朱虚丘阜矣故言朱虚城西有長坂遠
峻名為破車峴城東北二十里有丹山世謂之凡山
縣在西南非山也丹凡字相類音從字變也(一清按丹古篆
作凡故與凡相似)丹水有二源各導一山世謂之東丹西丹
水自凡山北流逕劇縣故城東東丹水注之水出方
山山有三水一水即東丹水也北逕縣合西丹水而
亂流又東北出逕渏薄澗北渏水亦出方山流入平
夀縣積而為渚水盛則北注東南流屈而東北流逕
平夀縣故城西而北入丹水謂之魚合口丹水又東
北逕望海臺東東北注海盖亦縣所氏者也(一清按漢志北
海郡平望縣侯國續志無之蓋東京省范史和熹鄧后紀有平望侯劉毅章懷注云平望縣屬北海郡今
青州北海縣西北平望臺是也一名望海臺注無平望之目而云蓋亦縣所氏可為疎鹵矣亦見此篇注
尾)
又北過臨胊縣東
巨洋水自朱虚北入臨胊縣熏冶泉水注之水出西
谿飛泉側瀨於窮坎之下泉谿之上原麓之側有一
祠目之為冶泉祠按廣雅金神謂之清明斯地蓋古
冶官所在故水取稱焉水色澄明而清泠特異淵無
潛石淺鏤沙文中有古壇參相對後人微加功餙以
為嬉遊之處南北邃岸凌空疏木交合先公以太和
中作鎮海岱余總角之年侍節東州至若炎夏火流
間居倦想提琴命友嬉娛永日桂筍尋波輕林委浪
琴歌既洽懽情亦暢是焉棲寄實可憑矜小東有一
湖佳饒鮮筍匪直芳齊芍藥實亦潔並飛鱗其水東
北流入巨洋謂之熏冶泉又逕臨朐縣故城東城伯
氏駢邑也漢武帝元朔二年封菑川懿王子劉奴為
侯國(一清按索隠曰表在東海考漢志東海有朐臨朐屬齊郡東萊亦有之然則未知東海是東萊
之誤抑臨朐乃朐縣之訛也)應劭曰臨胊山名也(一清按朐是山名又是水名縣
名臨朐以城臨側之故耳漢志注引應劭曰臨朐山謂臨側朐山也非以臨朐為山之名也善長誤也)
故縣氏之朐亦水名其城側川臨朐是以王莽用表
厥稱焉(一清按漢志齊郡臨朐縣莽曰監朐此無監朐之名而云莽表厥稱竊所未喻)其城
上下沿水悉是劉武皇北伐廣固營壘所在矣巨洋
水又東北逕委粟山東孤阜秀立形若委粟又東北
洋水注之水西出石膏山西北石澗口東南逕逢山
祠西洋水又東南歴逢山下即石膏山也山麓三成
壁立直上山上有石鼔嗚則年凶郭緣生續述征記曰
逢山在廣固南三十里有祠并石鼓齊地將亂石人
輒打石鼓聲聞數十里洋水歴其隂而東北流世謂
之石溝口然是水下流亦有時通塞及其春夏水泛
川瀾無輟亦或謂之為龍泉水地理志石膏山洋水
所出是也今於此縣唯是瀆當之似符羣證矣洋水
又東北得邳泉口泉源西出平地東流注于巨洋巨
洋水又北會建德水水西發逢山阜而東流入巨洋
水也
又北過劇縣西
巨洋水又東北合康浪水水發縣西南&KR1778;山無事樹
木而員峭孤峙㠝岏分立左思齊都賦曰&KR1778;嶺鎮其
左是也康浪水北流注于巨洋巨洋水又東北逕劇
縣故城西古紀國也春秋莊公四年紀侯不能下齊
以與弟季大去其國違齊難也後改曰劇故魯連子
曰朐劇之人辯者也漢文帝十八年别為菑川國後
并北海(一清按郡國志北海國建武十三年省菑川高密膠東三國以其縣屬但前漢志菑川有
劇北海亦有之此是菑川之劇非北海之劇也)漢武帝元朔二年封菑川懿
王子劉錯為侯國王莽更之曰俞縣也(一清按漢志菑川首劇自
是王國都不應以封王子班固于此縣下但曰莽曰俞而北海之劇註云侯國疑錯所封在北海善長混
而一之非矣菑川國治之劇在夀光縣東南三里亦曰劇南城春秋時紀國地城内有臺俗曰紀臺城者
是北海之劇在昌樂縣西北後漢時此劇廢省而移北海郡治菑川之劇也)城之北側有
故臺臺西有方池晏謨曰西去齊城九十七里耿弇
破張步於臨淄追至巨昧水上僵尸相屬即是水也
巨洋水又東北逕晉龍驟將軍幽州刺史辟閭渾墓
東而東北流墓側有一墳甚高大時人咸謂之為馬
陵而不知誰之丘壟也巨洋水又東北逕益縣故城
東王莽更之曰滌蕩也(一清按今本漢志作探陽亦誤也范史劉盆子𫝊有王莽
探湯侯田況章懷注曰王莽改北海益縣曰探湯是也)晏謨曰南去齊城五十
里司馬宣王伐公孫淵北徙豐人住於此城遂改名
為豐城也又東北積而為潭枝津出焉謂之百尺溝
西北流逕北益都城也漢武帝元朔二年封菑川懿
玉子劉胡為侯國(一清按史漢表作益都侯而漢志北海郡有益縣續志樂安國下云
益侯國故屬北海是也魏書地形志齊郡有益都縣寰宇記云魏于夀光縣南十里益都城置益都縣屬
齊郡宋至後魏並屬齊郡也則益都是三國魏所置治益都城與兩漢之益縣微有分别顧景范曰益都
侯邑後并入益縣未知所據矣又青州府夀光縣下云鉅定城在縣西北八十里漢縣屬齊郡後漢省志
云縣西四十里冇益城漢益縣也縣北二十里有益都城漢武封淄川懿王子胡為侯邑處是知侯邑與
縣治本屬二城益都始為侯邑未立縣之明証也)又西北流而注于巨淀矣
又東北過夀光縣西
巨洋水自巨淀湖東北流逕縣故城西王莽之翼平
亭也漢光武建武二年封更始子鯉為侯國城之西
南水東有孔子石室故廟堂也中有孔子像弟子問
經既無碑誌未詳所立(全氏曰按于欽曰水經之言非也乃是倉頡墓中石室)
巨洋水又東北流堯水注之水出劇縣南角崩山即
故義山也俗人以其山角若崩因為角崩山亦名為
角林山皆世俗音譌也水即蕤水矣地理志曰劇縣
有義山蕤水所出也北逕&KR1778;山東俗亦名之為青水
矣堯水又東北逕東西夀光二城間應劭曰夀光縣
有灌亭杜預曰在縣東南斟灌國也又言斟亭在平
夀縣東南平夀故城在白狼水西今北海郡治水上
承營陵縣之下流東北逕城東西入别畫湖亦曰朕
懷湖湖東西二十里南北三十里東北入海斟亭在
溉水東水出桑犢亭東覆甑山亭故高密郡治世謂
之故郡城山謂之㙮山水曰鹿孟水亦曰戾孟水皆
非也地理志曰桑犢故亭北海之屬縣矣有覆甑山
溉水所出(一清按漢志北海郡桑犢縣覆甑山溉水所出北至都昌之海桑犢本漢縣何云故
亭乎)北逕斟亭西北今曰白狼水按地理志北海有斟
縣京相璠曰故斟尋國禹後西北去灌亭九十里溉
水又北逕寒亭西郡國志曰平夀在斟城東(一清按續志云
平夀有斟城不如酈所云)薛瓚漢書集註云按汲郡古文相居斟
灌東郡灌是也明帝以封周後改曰衛斟尋在河南
非平夀也又云太康居斟尋羿亦居之桀又居之尚
書序曰太康失國兄弟五人徯于洛汭此即太康之
居為近洛也余考瓉所據今河南有尋地衛國有觀
土國語曰啟有五觀謂之姦子五觀盖其名也所處
之邑其名曰觀皇甫謐曰衛地又云夏相徙帝丘依
同姓之諸侯于斟灌斟尋氏即汲冢書云相居斟灌
也既依斟尋明斟尋非一居矣窮后既仗善射簒相
韓浞亦因逢蒙弑羿即其居以生澆因其室而有豷
故春秋襄公四年魏絳曰澆用師滅斟灌及斟尋氏
處澆于過處豷于戈是以五員言于吳子曰過澆殺
斟灌以伐斟尋是也有夏之遺臣曰靡事羿羿之死
也逃于鬲氏今鬲縣也收斟灌斟尋二國之餘燼殺
韓浞而立少康滅之有窮遂亡也是蓋寓其居而生
其稱宅其業而表其邑縱遺文沿褫亭郭有傳未可
以彼有灌目謂此為非捨此尋名而專彼為是以土
推傳應氏之據亦可按矣(全氏曰按吳仁傑曰原二斟故國盖不一處應氏以
為夀光平夀縣按靡奔有鬲以收二國餘燼鬲在平原與北海近則應說是瓚以為在河南與洛汭近則
瓉說亦是然則其歸奈何曰汲冡書有之太康居斟尋羿亦居之太康失邦而奔斟尋斟尋本在河南羿
伐之乃棄國而保平夀所以有二城不然斟尋未滅羿安得而居之相居在東郡之觀而北海亦有灌亭
正類是而後又以淳于縣為故斟灌國其非一地可知乃必欲以畔觀為斟灌至此依違兩可復不盡非
應說亦頗困矣)堯水又東北注巨洋伏琛晏謨並言堯嘗頓
駕於此故受名焉非也地理志曰蕤水自劇東北至
夀光入海沿其徑趣即是水也
又東北入于海
巨洋水又東北逕望海臺西東北流伏琛晏謨並以
為平望亭在平夀縣故城西北八十里古縣又或言
秦始皇升以望海因曰望海臺未詳也按史記漢武
帝元朔二年封菑川懿王子劉賞為侯國又東北注
于海也
淄水出泰山萊蕪縣原山
淄水出縣西南山下世謂之原泉地理志曰原山淄
水所出故經有原山之論矣淮南子曰水出自飴山
盖山别名也東北流逕萊蕪谷屈而西北流逕其縣
故城南從征記曰城在萊蕪谷當路岨絶兩山間道
由南北門漢末有范史雲為萊蕪今言萊蕪在齊非
魯所得引舊說云齊靈公滅萊萊民播流此谷邑落
荒蕪故曰萊蕪禹貢所謂萊夷也夾谷之會齊侯使
萊人以兵刧魯侯宣尼稱夷不亂華是也余按太無
萊柞並山名也郡縣取目焉漢高祖置左傳曰與之
無山及萊柞是也(何氏曰氏𫝊昭公七年辭以無山與之萊柞盖有無之無非山名全
氏曰按以蕪為無善長殆有聞于萊蕪之為萊母而不知其非山也)應劭十三州記曰
泰山萊蕪縣魯之萊柞邑淄水又西北轉逕城西又
東北流與一水合水出縣東南俗謂之家桑谷水從
征記名曰聖水列仙傳曰鹿皮公者淄川人也少為
府小史才巧舉手成器山岑上有神象人不能到小
史白府君請木工斤斧三十人作轉輪造縣閣意思
横生數十日梯道成上其巔作祠屋留止其傍其二
間以自固食芝草飲神泉七十餘年淄水來山下呼
宗族得六十餘人命上山半水出盡漂一郡没者萬
計小史辭遣家室令下山著鹿皮衣升閣而去後百
餘年下賣藥齊市也其水西北流注淄水淄水又北
出山謂之萊蕪口東北流者也
又東北過臨淄縣東
淄水自山東北流逕牛山西又東逕臨淄縣故城南
東得天齊水口水出南郊山下謂之天齊淵五泉並
出南北三百步廣十步山即牛山也左思齊都賦曰
牛嶺鎮其南者也水在齊八祠中齊之為名起於此
矣地理風俗記曰齊所以為齊者即天齊淵名也其
水北流注于淄水又東逕四豪冢北水南山下有四
冢方基員墳咸高七尺東西直列是田氏四王冢也
淄水又東北逕蕩隂里西水東有冢一基三墳東西
八十步是列士公孫接田開疆古冶子之墳也(一清按晏
子作公孫捷樂府解題作田強固野子)晏子惡其勇而無禮投桃以斃
之死葬陽里即此也(一清按陽里亦作隂陽里寰宇記引郡國志云臨淄縣東有隂
陽里是也御覽引此文仍作蕩隂里諸葛亮梁父吟步出齊東門遥望蕩隂里滄浪詩話青州有隂陽里)
淄水又北逕其城東城臨淄水故曰臨淄王莽之齊
陵縣也爾雅曰水出其前左為營丘(一清按爾雅云
水出其前渻丘水出其後沮丘水出其右正丘水出其左營丘善長所引疑有誤下同)武王以其地封
太公望賜之以四履都營丘為齊或以為都營陵史
記周成王封師尚父于營丘束就國道宿行遲萊侯
與之爭營丘逆旅之人曰吾聞時難得而易失客寢
安殆非就封者也太公聞之夜衣而行至營丘陵亦
丘也獻公自營丘徙臨淄余按營陵城南無水唯城
北有一水世謂之白狼水西出丹山俗謂凡山也東
北流由爾雅出前左之文不得以為營丘矣營丘者
山名也詩所謂子之營兮遭我乎峱之間兮作者多
以丘陵號同緣陵又去萊差近咸言太公所封考之
春秋經書諸侯城緣陵左傳曰遷杞也毛詩鄭注並
無營字瓉以為非近之(一清按以營陵為緣陵正是瓉說而道元顧云瓉以為非
近之則瓉别有說而今亡矣又按漢志齊郡臨淄縣分註曰師尚父所封應劭曰齊獻公自營丘徙此臣
瓉曰臨淄即營丘也故晏子曰始爽鳩氏居之達伯陵居之太公居之又曰先君太公築營之丘今齊之
城中有丘即營丘也師古曰瓉說是也又北海郡營陵縣分註曰或曰營丘應劭曰師尚父封于營丘陵
亦丘也臣瓉曰營丘即臨淄也營陵春秋謂之緣陵師古曰臨淄營陵皆舊營丘地余謂獻公徙薄姑都
治臨淄見于史記齊世家應說遂啟後人之疑丑淄水又不逕營陵臣瓉云臨淄即營丘誠誤祇緣孟堅
以臨淄即太公始封師古諂附班氏而以瓉說為是不知瓉上句證臨淄之為營丘下句實營陵之即緣
陵言各有當臨淄營陵皆舊營丘地一語滑突了之然太公始封宜在北海史記云營丘邊萊故萊人與
之爭國寰宇記濰州昌樂縣有古營丘城云本夏商已前故國太公所封之處明其不在臨淄也迨獻公
新造斯邑猶取故稱故臨淄亦有營丘之號而春秋之先把自雍丘僻處東夷魯僖十五年桓公城緣陵
而遷之棄地閒田市恩隣國以收救患分災之美霸者所為大率類是故營陵又有緣陵之目遂為淳于
公之都邑矣不然東樓之裔既非強大焉能與泱泱表海之邦爭此逼處之土乎且瓉所引晏子對景公
之語本在薄姑而移之臨淄故知所傳之妄若夫晏子之對亦見韓詩外傳景公游牛山而泣下晏子曰
古無死者則太公丁公至今猶存吾君方將披萊豆而立畎畝何暇念死乎又寧可以是作太公封臨淄
之據哉又困學紀聞云齊世家胡公始徙都薄姑周夷王之時獻公因徙薄姑都治臨淄時正義曰詩蒸
民云仲山甫徂齊傳曰古者諸侯逼隘則王者遷其邑而定其居盖去薄姑遷于臨淄以為宣王之時始
遷臨淄與世家異毛公在遷之前其言當有據此證尤為精確顧祖禹曰吕氏春秋太公封營丘之渚海
阻山高險固之地其後五世胡公徙薄姑六世獻公徙臨淄盖自東而西也又云顧氏曰班志云臨淄名
營丘此猶晉遷于新田而仍謂之絳楚遷于郡而仍謂之郢盖因臨淄城中有小丘而繫以舊名非即古
營丘也晉載記慕容德如齊登營丘即此地杜氏又謂臨淄後為營陵夫漢志明言齊郡治臨淄北海郡
治營陵豈一城乎此顧氏謂野王杜氏則杜佑也君卿此語原非大繆祇因應劭有云陵亦丘也故以營
丘為營陵不知營丘之號可襲而漢縣之目不可移也若改作臨淄後稱營丘則善矣)今臨淄
城中有丘在小城内周迴三百步高九丈北降丈五
淄水出其前故有營丘之名與爾雅相符城對天齊
淵故城有齊城之稱是以晏子言始爽鳩氏居之逢
伯陵居之太公居之又曰先君太公築營之丘(一清按師
古曰築營之丘言于營丘地築城邑)季札觀風聞齊音曰泱泱乎大風
也哉表東海者其太公乎田巴入齊過淄自鏡郭景
純言齊之營丘淄水逕其南及東也非營陵明矣獻
公之徙其猶晉氏深翼名絳非謂自營陵而之也(全氏
曰孔穎達曰臨淄營邱是一地謂自營丘徙臨淄者應劭之繆當云自薄姑徙臨淄一清按史記齊世家
云哀公同母弟山怨胡公與其黨率營丘人襲殺胡公而自立是為獻公因徙薄姑都治臨菑即臣瓉所
謂博昌有薄姑城者也濟水注云薄姑去齊城六十里漢志又云琅琊姑幕或曰薄姑闞以為成王封太
公非也盖周公滅奄之後以薄姑地益太公之封耳)其外郭即獻公所徙臨淄
城也世謂之虜城言齊湣王伐燕燕王噲死虜其民
寳居郭因以名之秦始皇三十四年滅齊為郡治臨
淄漢高帝六年封子肥於齊為王國王莽更名濟南
也戰國策田單為齊相過淄水有老人涉淄而出不
能行坐沙中單乃解裘於斯水之上也
又東過利縣東
淄水自縣東北流逕東安平城北(禹貢錐指曰應劭曰博昌縣西南三
十里有安平亭故縣也按淄水自利縣東又東北流不得過博昌之西南今臨淄縣東又安平故城若以
為是則當先安平後利縣豈注文偶爾失次耶不然則道元誤引利縣東北當别有東安平城也一清按
漢志甾川國東安平縣師古注引闞駰曰博陵有安平故此加東然則非博昌也所引應劭語見濟水注
安平又是平安之誤博陵後漢質帝置方輿紀要安平城在臨淄縣東十七里本齊邑史記齊世家平公
割齊安平以東為田氏封邑湣王末燕師入齊田單走安平既而齊襄王封田單為安平君漢置本安平
縣屬菑川國後漢改屬北海國安平平安本是二邑皆在利縣西南東安平為淄水所逕平安為濟水所
逕不可混也此文自縣東北流蒙上臨淄而言故以東安平次于其下觀後别出時水東北逕齊利縣故
城北之語可知原無舛誤胡氏乃妄辨之)又東逕巨淀縣故城南征和四
年漢武帝幸東萊臨大海三月耕巨定即此也縣東
南則巨淀湖盖以水受名也淄水又東北逕廣饒縣
故城南漢武帝元鼎中封菑川靖王子劉國為侯國
(一清按王子侯表是元鼎元年封)淄水又東北馬車瀆水注之首受
巨淀淀即濁水所注也吕忱曰濁水一名溷水出廣
縣為山世謂之冶嶺山東北流逕廣固城西城在廣
縣西北四里四周絶澗岨水深隍晉永嘉中東萊人
曹嶷所造也水側山際有王龍口義熙五年劉武帝
伐慕容超于廣固也以藉嶮難攻兵力勞弊河間人
元文說裕云昔趙攻曹嶷望氣者以為繩水帶城非
可攻拔若塞五龍口城當必陷石虎從之嶷請降降
後五日大雨雷電震開後慕容恪之攻段龕十旬不
拔塞口而龕降降後無幾又震開之舊基猶存宜試
修築裕塞之超及城内男女皆悉脚弱病者大半超
遂出奔為晉所擒也然城之所跨實憑地嶮其水可
固城者在此濁水東北流逕堯山東從征記曰廣固
城北三十有堯山祠堯因巡狩登此山後人遂以名
山廟在山之左麓廟像東面華宇修整帝圖嚴飾軒
冕之容穆然山之上頂舊有上祠今也毁廢無復遺
式磐石上尚有人馬之跡徒黃石而已唯刀劍之蹤
逼真矣至于燕鋒代鍔魏鋏齊鋩與今劍莫殊以蜜
模寫知人功所制矣西望胡公陵孫暢之所云青州
刺史傅宏仁言得銅棺隸書處濁水又東北流逕東
陽城北東北流合長沙水水出逢山北阜世謂之陽
水也東北流逕廣縣故城西舊青州刺史治亦曰青
州城陽水又東北流石井水注之水出南山山頂洞
開望若門焉俗謂是山為劈頭山其水北流注井井
際廣城東側三面積石高深一匹有餘長津激浪瀑
布而下澎贔之音驚川聒谷漰渀之勢狀同洪河北
流入陽水余生長東齊極遊其下於中闊絶乃積綿
載後因王事復出海岱郭金紫惠同石井賦詩言意
彌日嬉娛尤慰□心但恨此水時有通塞耳陽水東
逕故七級寺禪房南水北則長廡徧駕迥閣承阿林
之際則繩坐疏班錫鉢開設所謂修修釋子𦕈𦕈禪
棲者也陽水又東逕東陽城東南義熙中晉青州刺
史羊穆之築此以在陽水之陽即謂之東陽城世以
濁水為西陽水故也水流亦有時窮通信為靈矣昔
在宋世是水絶而復流劉晃賦通津焉魏大和中此
水復竭輟流積年先公除州即任未朞是水復通澄
映盈川所謂幽谷枯而更溢窮泉輟而復流矣海岱
之士又頌通津焉平昌龍民孫道相頌曰唯彼繩泉
竭踰三齡祈盡珪璧謁窮斯牲道從隆替降由聖明
耋民河間趙嶷頌云敷化未朞元澤潛施枯源揚瀾
涸川滌陂北海郭欽曰先政輟津我后通洋但頌廣
文煩難以具載陽水又北屈逕漢陽景王劉章廟東
東注于巨洋後人堨斷令北注濁水時人通謂濁水
為陽水故有南陽北陽水之論二水渾流世謂之為
長沙水也亦或通名之為繩水故晏謨伏琛為齊記
並云東陽城既在繩水之陽宜為繩陽城非也世又
謂陽水為洋水余按羣書盛言洋水出臨朐縣而陽
水導源廣縣兩縣雖隣川土不同於是疑焉(于氏欽齊乘云
曾肇南洋橋記曰俗呼洋水有二曰南洋河今橋所在是也曰北洋河距城北二里者是也北洋傳記無
文今出九回山入淄水齊記謂之繩水道元則曰羣書盛言洋水臨朐陽水道源廣縣兩縣雖隣川土不
同於是疑焉然則洋分南北當後魏時己不能知況後世哉今辨之曰羣書盛言出臨朐者此巨洋也漢
志失其源委耳南陽自為長沙水北陽自為濁水導源廣縣者是也曾氏乃因漢志石膏山之洋水而以
陽為洋誤矣長沙水出其西石溝水出其東洋水自出臨朐沂山漢志讀如祥與蜀之洋州同音故水經
稱洋水則有巨洋北洋稱陽水則有南陽北陽四水雖以音同致疑源流可考惜乎曾氏之不察也)濁
水又北逕臧氏臺西又北逕益城西又北流注巨淀
地理志曰廣縣為山濁水所出東北至廣饒入巨淀
巨淀之右又有女水注之水出東安平縣之莵頭山
從征記曰水西有桓公冢甚高大墓方七十餘丈高
四丈員墳圍二十餘丈高七丈餘一墓方七丈二墳
晏謨曰依陵記非葬禮如承世故與其母同墓而異
墳伏琛所不詳也冢東山下女水原有桓公祠侍其
衡奏魏武王所立曰近日路次齊郊瞻望桓公墳壟
在南山之阿請為立祠為塊然之主郭緣生述征記
曰齊桓公冡在齊城南二十里因山為墳大冢東有
女水或云齊桓公女冢在其上故以名水也女水導
川東北流甚有神焉化隆則水生政薄則津竭燕建
平六年水忽暴竭元明惡之寢病而亡燕太上四年
女水又竭慕容超惡之燕祚遂淪女水東北流逕東
安平縣故城南續述征記曰女水至安平城南伏流
一十五里然後更流注北陽水城故酅亭也春秋魯
莊公三年紀季以酅入齊公羊傳曰季者何紀侯弟
也賢其服罪請酅以奉五祀田成子單之故邑也後
以為縣博陵有安平故此加東也世祖建武七年封
菑川王子劉茂為侯國(一清按范史宗室四王傳泗水王歙歙之子曰菑川王終
歙從父弟曰中山王茂建武十三年宗室諸王降爵茂封穰侯是茂于菑川王為從父亦不封東安平也
然光武紀又云以茂為單父侯道元載之泗水注中紀傳互異未知所是)又逕東安平城
東東北逕壟丘東東北入巨淀地理志曰莵頭山女
水所出東北至臨淄入巨淀乂北為馬車瀆北合淄
水又北時繩之水注之時水出齊城西北二十五里
平地出泉即如水也亦謂之源水因水色黑俗又目
之為黑水西北逕黃山東又北歴愚山山東有愚公
冢時水又屈而逕杜山北有愚公谷齊桓公時公隠
于谿鄰有認其駒者公以與之山即杜山之通阜以
其人狀愚故謂之愚公山水有石梁亦謂之石梁水
又有澅水注之水出時水東去臨淄城十八里所謂
澅中也俗以澅水為宿留水西北入于時水孟子去
齊三宿而後出畫故世以此而變水名也(一清按史記惠景間
侯者年表澅清侯朝鮮尼谿相索隠曰澅音獲水名在齊又音乎卦反後漢書耿弇傳云進軍畫中章懷
注云畫中邑名畫音胡麥反故城在今西安城東有畫水故名或作畫則字形之似也盖以孟子三宿于
此後人因以宿留目之方俗之音隨之而變酈道元遊歴三齊熟其風土故云俗以澅水為宿留水盖宿
留反語宜為畫字朱子集註曰或云畫當作晝字也其後悉改而從澅王應麟困學紀聞引水經注云澅
水出時水及黃慎中刊本俱是澅字失古義矣乃毛竒齡作經問必欲強分畫畫為二邑云畫邑在臨淄
西南為孟子所宿之處畫邑在臨淄西北三十里燕封王歜之地以燕從西北至齊當是畫邑孟子從西
南至滕當是畫邑妄生穿鑿故不若酈注之為當也)水南山西有王歜墓昔樂
毅伐齊賢而封之歜不受自縊而死水側有田引水
溉跡尚存時水又西北逕西安縣故城南本渠邱地
齊大夫雝廩之邑矣王莽更之曰東寧時水又西至
石洋堰分為二水謂之石洋口枝津西北至梁鄒入
濟時水又北逕西安城西又北京水系水注之水出
齊城西南世謂之寒泉也東北流直申門西京相璠
杜預並言申門即齊城南面第一門矣為申池昔齊
懿公遊申池邴戎庸職(朱氏謀㙔箋云左傳作邴歜閻職)二人害公
於竹中今池無復髣髴然水側尚有小小竹木以時
遺生也左思齊都賦注申池在海濱齊藪也余按春
秋襄公十八年晉伐齊戊戌伐雍門之荻己亥焚雍
門壬寅焚東北二郭甲辰東侵及沂而不言北掠于
海且晉獻子尚不辭死以逞志何容對仇敵而不徵
暴草木于海隅乎又炎夏火流非遠遊之辰懿公見
弑蓋是白龍魚遯見困近郊矣左氏捨近遺遠考古
非議杜預泛言有推據耳系水傍城北流逕陽門西
水次有故封處所謂齊之稷下也當戰國之時以齊
宣王喜文學遊說之士鄒衍淳于髠田駢接子慎到
之徒七十六人皆賜列第為上大夫不治而論議是
以齊稷下學士復盛且數百十人劉向别錄以稷為
齊城門名也談說之士期會于稷門下故曰稷下也
鄭志曰張逸問書贊云我先師棘下生何時人鄭元
答云齊田氏時善學者所會處也齊人號之棘下生
無常人也余按左傳昭公二十二年莒子如齊盟于
稷門之外漢以叔孫通為博士號稷嗣君史記音義
曰欲以繼蹤齊稷下之風矣然棘下又是魯城内地
名左傳定公八年陽虎刧公伐孟氏入自上東門戰
於南門之内乂戰于棘下者也盖亦儒者之所萃焉
故張逸疑而發問鄭元釋而辨之雖異名兩見大歸
一也(一清按寰宇記棘下齊城内地名稷棘聲相近不得引魯地以釋齊)城内有故臺
有營邱有故景王祠即朱虚侯章廟矣晉起居注云
齊有大蛇長三百步負小蛇長百餘步逕於市中市
人悉觀自北門所入處也北門外東北二百步有齊
相晏嬰冢宅左傳晏子之宅近市景公欲易之而嬰
弗更為誡曰吾生則近市死豈易志乃葬故宅後人
名之曰清節里系水又北逕臨淄城西門北而西流
逕梧宫南昔楚使聘齊齊王饗之梧宫即是宫矣其
地猶名梧臺里臺甚層秀東西一百餘步南北如減
即古梧宫之臺臺東即闕子所謂宋愚人得燕石處
臺西有石社碑碑猶存漢靈帝熹平五年立其題云
梧臺里系水又西逕葵丘北春秋莊公八年襄公使
連稱管至父戍葵丘京相璠曰齊西五十里有葵丘
地若是無戍之(一清按下冇脫字)僖公九年齊桓會諸侯于
葵丘宰孔曰齊侯不務德而勤遠略明葵丘不在齊
也引胡廣汾隂葵丘山陽西北葵城宜在此非也余
原左傳連稱管至父之戍葵丘以瓜時為往還之期
請代弗許將為齊亂故令無寵之妹候公於宫因無
知之絀遂害襄公若出遠無代寧得謀及婦人而為
公室之亂乎是以杜預稽春秋之旨即傳安之注于
臨淄西不得捨近託遠苟成已異於異可殊即義為
負然則葵丘之戍即此地也系水西左迤為潭又西
逕高陽僑郡南魏所立也又西北流注于時時水又
東北流繩水注之水出營城東世謂之漢溱水也西
北流逕營城北漢景帝四年封齊悼惠王子劉信都
為侯國(一清按王子侯表是文帝四年封)繩水又西逕樂安博昌縣
故城南應劭曰昌水出東萊昌陽縣道遠不至取其
嘉名(一清按漢志注引應劭曰昌水出東萊昌陽臣瓚曰從東萊至博昌經歴宿水不得至也取其
嘉名耳師古曰瓚說是今注云云殆合二人之說為一人而昌陽之昌水水經失去東萊一郡之水故無
可考耳)闞駰曰縣處勢平故曰博昌繩水西歴貝丘京
相璠曰博昌縣南近繩水有地名貝丘在齊城西北
四十里春秋莊公八年齊侯田于貝丘見公于彭生
豕立而泣齊侯墜車傷足於是處也繩水又西北入
時水從征記又曰水出臨淄縣北逕樂安博昌南界
西入時水者也自下通謂之為繩也昔晉侯與齊侯
宴齊侯曰有酒如繩指喻此水也時水又屈而東北
逕博昌城北(一清按漢志千乘郡博昌時水北至巨定入馬車瀆俗本作縣字誤也)時
水又東北逕齊利縣故城北又東北逕巨淀縣故城
北又東北逕廣饒縣故城北東北入淄水地理風俗
志曰淄入濡(全氏曰先司空公曰東州無濡水古文濡如通漢志如溪水經作濡溪是也然
則所云濡即耏水一名如故也然淄水支流通濟則由如以逹濟非其經流也)淮南子曰白
公問微言曰若以水投水如何孔子曰淄繩之水合
易牙嘗而知之謂斯水矣
又東北入于海
淄水入馬車瀆亂流東北逕琅槐故城南又東北逕
馬井城北與時繩之水互受通稱故邑流其號又東
北至皮丘坈入于海故晏謨伏琛並言淄繩之水合
于皮丘坈西地理志曰馬車瀆至琅槐入于海也盖
舉縣言也(齊乘云按通志略曰杜預謂淄入汶班固謂淄入濟桑欽謂淄入海考其形勢當以
杜為正豈其然乎諸說惟桑氏為有據宜其以水名家也蔣氏廷錫尚書地理今釋曰禹時淄水入海不
入濟水經注敘述甚明史記河渠書亦云禹治水之後于齊通菑濟之間是二水不通可知蔡氏因漢書
淄水入濟一語云淄水東入濟非是王氏士禎居易錄云鄭夾漈閩人于西北地理水道多不能詳即就
予鄉之水考之淄水杜云出泰山梁父縣西入汶班云出萊蕪原山東至博昌入濟桑欽云出萊蕪原山
東北入海漁仲云考其形勢當以杜言為正按淄水出益都縣顔神鎮東南岳陽山東麓即原山也北逕
馬陵俗名長谷道東北逕牛山折而北漸臨淄城東又東北逕安平故城北又東北逕樂安城東又北至
馬車瀆合時水入海今淄水流經臨淄城南十里沙石迅急東北至樂安境與時水同入海與汶判若秦
越安得有西入汶之理以此推之通志之舛訛多矣一清按淄水入海于氏主水經最合禹迹蔡氏主班
猶未為失鄭氏主杜則誤矣然杜元凱所言别一淄水原非禹貢之淄也夾漈不知而妄主之王氏不察
而強辨之班云入濟即應劭所云入濡也是支流非正𣲖地理志于泰山萊蕪之淄水千乘博昌之時水
皆云幽州浸青之北境即幽之南境盖本于職方也合之瓠河經及濟水注引伏琛齊記與本篇注淄時
二水原有相通之道而以入海為歸漢志水經本無異同也)
汶水出朱虚縣泰山(一清按沂山在青州府臨朐縣南百二十五里周禮職方青州其山
鎮曰沂山一名東泰山史記封禪書公玉帶言黃帝封東泰山禪凡山天子既令設祠具至東泰山山卑小不
稱其費乃令禮官祠之而不封禪隋開皇十四年詔以沂山為東鎮後代因之載在祀典志云山西宗岱嶽東
俯琅琊背負鳳皇嶺東接穆陵關其嶺為百丈崖壁立萬仞形如斧削有飛泉下灑曰瀑布泉瀰水出其西麓
水經巨洋水出朱虚縣泰山酈注云泰山即東小泰山也沂水亦出其西水經沂水出泰山盖縣外山酈注云
鄭元云出沂山亦或云臨樂山是也沭水出其東水經沭水出瑯琊東莞縣西北山酈注云大弁山與小泰山
連麓而異名是也而入濰之汶亦出其上盖齊東境内之水大半出于是表青州之鎮也宜哉)
山上有長城西接岱山東連瑯琊巨海千有餘里盖
田氏之所造也竹書記年梁惠成王二十年齊築防
以為長城竹書又云晉烈公十二年王命韓景子趙
烈子及我師伐齊入長城史記所謂齊威王曰趙侵
我伐長城者也伏琛晏謨並言水出縣東南峿山山
在小泰山東者也
北過其縣東
汶水自縣東北逕郚城北地理風俗記曰朱虚縣東
四十里有郚城亭故縣也又東北逕管寧冢東故晏
謨言柴阜西南有魏獨行君子管寧墓墓前有碑又
東北逕柴阜山北山之東有徵士邴原冢碑誌存焉
汶水又東北逕漢青州刺史孫蒿墓西有碑碣汶水
又東逕安丘縣故城北漢高帝八年封將軍張說為
侯國地理志曰王莽之誅郅也孟康曰今渠丘亭莒
渠丘城是也伏琛晏謨齊記並言亭在渠丘城東北
十里非也城對牟山山之西南有孫賓碩兄弟墓碑
誌並在也
又北過淳于縣西又東北入于濰
故夏后氏之斟灌國也周武王以封淳于公號曰淳
于國春秋桓公六年冬州公如曹傳曰淳于公如曹
度其國危遂不復也其城東北則兩川交會也(一清按漢
志琅琊郡朱虚縣東泰山汶水所出東至安邱入濰師古曰前言汶水出萊蕪入濟今此又言出朱虚入
濰將桑欽所說有異或者有二汶水乎曾彦和曰汶水有二出萊蕪縣原山入濟者徐州之汶也出朱虚
縣泰山入濰者青州之汶也于欽曰按入濟之汶見禹貢論語謂之汶上書傳謂之北汶即今大清河入
濰之汶見漢書入沂之汶見水經齊有三汶清河為大胡渭曰元和志乾封縣界有五文源别而流同五
汶者曰北汶嬴汶柴汶牟汶其一則經流也酈注無嬴汶嬴汶流合牟汶故不言五汶又有水出萊蕪縣
塞子村流合牟汶者近志指為浯汶據漢志琅邪靈門縣有高䂞山浯水所出東北入濰說文云水出靈
門山世謂之浯汶在今莒州界與萊蕪無涉東汶出朱虚縣小泰山北流至淳于縣入濰在今臨朐安邱
界淮南子曰汶出弗其西流入濟高誘云弗其山名在朱虚縣東是即入濰之東汶言入濟者淮南之誤
也)
濰水出琅邪箕縣濰山(日知錄曰濰水出琅邪箕屋山尚書禹貢濰淄其道左傳襄公
十八年晉師東侵及濰是也其字或省水作維或省系作淮又或从心作惟總是一字漢書地理志瑯邪郡朱
虚下箕下作維靈門下横下析泉下作淮上文引禹貢維甾其道又作惟一卷之中異文三見古人之文或省
或借其旁並从鳥隹之隹則一爾後人誤讀為淮沂其又之淮而呼此水為槐河失之矣)
瑯琊山名也越王句踐之故國也句踐并吳欲霸中
國徙都瑯琊秦始皇二十六年滅齊以為郡城即秦
皇之所築也遂登瑯琊大樂之山作層臺於其上謂
之瑯琊臺臺在城東南十里孤立特顯出于衆山上
下周二十里餘傍濱巨海秦皇樂之因留三月乃徙
黔首三萬戸於瑯琊山下復十二年所作臺基二層
層高三丈上級平敞方二百餘步廣五里刊石立碑
紀秦功德臺上有神淵淵至靈焉人汙之則竭齋潔
則通神廟在齊八祠中漢武帝亦嘗登之漢高帝吕
后七年以為王國文帝三年更名為郡(全氏曰于丈當作漢高后
七年以封營陵侯吕澤為王國文帝元年更為郡方合)王莽改曰填夷矣濰水
導源濰山許慎吕忱云濰水出箕屋山淮南子曰濰
水出覆舟山盖廣異名也東北逕箕縣故城西又西
析泉水注之水出析泉縣北松山東南流逕析泉縣
東又東南逕仲固山東北流入于濰地理志曰至箕
縣北入濰者也(一清按漢志瑯琊郡析泉縣析泉水北至莫入淮淮即濰濰出箕縣濰山
莫字是箕字之誤寰宇記引漢志亦作莫云舊地理書並失其所在蓋今莒縣東北分流山之北又云漢
志注云夜頭水經禆南至海輿地志云向水南至海夜頭向水盖異名也地理書皆失其所在今莒縣南
七十里故向城春秋時向邑即禆縣也禆今本漢書作椑說文作稗應劭曰音禆與析泉境相屬樂史所
記足補酈注之遺)濰水又東北逕諸縣故城西春秋文公十
二年季孫行父城諸及鄆傳曰城其下邑也王莽更
名諸并矣濰水又東北涓水注之水出馬耳山山高
百丈上有二石並舉望齊馬耳故世取名焉東去常
山三十里涓水發于其隂北逕婁鄉城東春秋昭公
五年經書夏莒牟夷以牟婁防兹來奔者也又分諸
縣之東為海曲縣故俗人謂此城為東諸城涓水又
北注于濰水
東北過東武縣西
縣因岡為城城周三十里漢高帝六年封郭蒙為侯
國王莽更之曰祥善矣又北左合扶淇之水水出西
南常山東北流注濰晏謨伏琛並以濰水為扶淇之
水以扶淇之水為濰水非也按經脈志濰自箕縣北
逕東武縣西北流合扶淇之水晏謨伏琛云東武城
西北二里濰水者即扶淇之水也濰水又北右合盧
水即久台水也地理志曰水出琅琊横縣故山(一清按漢
志瑯琊横縣下云故山久台水所出東南至東武入淮師古曰台音怡所謂横故山者山本名横山縣因
山以受氏亦曰横耳道元依班志以立文乃曰横縣故山可謂疏鹵矣顧景范曰久當作名漢書誤本後
人承其繆又曰盧水源出盧山北流入濰一名台水近志訛為久台水又曰盧山在諸城縣東南四十五
里以秦博士盧敖𨼆處而名其北即廢横縣也盧水源出于此按周禮職方兖州其浸盧維班固僅志禹
貢維水而盧水無聞師古以為在濟北盧縣而泰山之盧又無盧水也故老友全謝山欲以城陽慮縣之
盧川水當之竊謂不如用此琅邪之台水本出盧山曰盧水東南至東武入濰見于地理志以此當職方
之浸庶為可據也)王莽之令丘也山在東武縣故城東南世
謂之盧山也西北流逕昌縣故城西東北流齊地記
曰東武城東南有盧水水側有勝火木方俗音曰檉
子其木經野火燒死炭不滅故東方朔云不灰之木
者也其水又東北流逕東武縣故城東而西北入濰
地理志久台水出東南逕東武入濰者也尚書所謂
濰淄其道矣
又北過平昌縣東
濰水又北逕石泉縣故城西王莽之養信也地理風
俗記曰平昌縣東南四十里有石泉亭故縣也濰水
又北逕平昌縣故城東荆水注之水出縣南荆山阜
東北流逕平昌縣故城東漢文帝封齊悼惠王肥子
劉永為侯國(一清按永史漢表俱作卭是也即後為膠西王者也又索𨼆曰平原而善長以
為瑯琊地理志平原瑯琊俱有平昌縣平原之平昌下云侯國而瑯琊之平昌則無說續志北海國平昌
下云侯國故屬瑯琊然則小司馬非矣)城之東南角有臺臺下有井與
荆水通物墜於井則取之荆水昔常有龍出入于其
中故世亦謂之龍臺城也荆水又東北流注于濰水
又北浯水注之水出峿山世謂之巨平山也地理志
曰靈門縣有高䂞山與峿一山浯水所出東北入濰
(一清按漢志瑯琊郡靈門縣高䂞山壺山浯水所出東北入淮師古曰䂞即拓字)今是山西
接峿山許慎說文言水出靈門山(一清按說文浯水出瑯琊靈門壺山
山疑脫壺字)世謂之浯汶矣其水東北逕姑幕縣故城東
縣有五色土王者封建諸隨方受之故薄姑之國也
闞駰曰周成王時薄姑與四國作亂周公滅之以封
太公是以地理志曰或言薄姑也王莽曰季睦矣應
劭曰左傳曰薄姑氏國太公封焉薛瓉漢書注云博
昌有薄姑城未知孰是浯水又東北逕平昌縣故城
古堨此水以溢溉田南注荆水浯水又東北流而注
于濰水也
又北過高密縣西
應劭曰縣有密水故有高密之名也然今世所謂百
尺水者盖密水也水有二源西源出弈山亦曰障曰
山山勢高峻隔絶陽曦即此山也晏謨曰山狀障日
也其水東北流東源出五弩山西北流同瀉一壑俗
謂之百尺水古人堨以溉田數十頃北流逕高密縣
西下注濰水自下亦兼通稱焉亂流歴縣西碑産山
西又東北水有故堰舊鑿石堅柱斷濰水廣六十許
步掘東岸激通長渠東北逕高密縣故城南明帝永
平中封鄧震為侯國縣南十里蓄以為塘方二十餘
里古所謂高密之南都也溉田一頃許陂水散流下
注夷安澤濰水自堰北逕高密縣故城西漢文帝十
六年别為膠西國宣平本始元年更為高密國王莽
之章牟也(一清按漢志王莽改高密國之高密縣為章牟而國下無說)濰水又北
昔韓信與楚將龍且夾濰水而陣于此信夜令為萬
餘囊盛沙以遏濰水引軍擊且偽退且追北信決水
水大至且軍半不得渡遂斬龍且於是水水西有礪
阜阜上冇漢司農鄉鄭康成冢石碑猶存又北逕昌
安縣故城東漢明帝永平中封鄧襲為侯國也郡國
志曰漢安帝延光元年復也
又北過淳于縣東
濰水又北左會汶水北逕平城亭西又東北逕密鄉
亭西郡國志曰淳于縣有密鄉地理志皆北海之屬
縣也應劭曰淳于縣東北六十里有平城亭又四十
里有密鄉亭故縣也濰水又東北逕下密縣故城西
城東有密阜地理志曰有三戸祠余按應劭曰密者
水名是有下密之稱俗以名阜非也
又東北過都昌縣東
濰水東北逕逢萌墓萌縣人也少有大節恥給事縣
亭遂浮海至遼東復還在不其山𨼆學明帝安車徵
萌以佯狂免又北逕都昌縣故城東漢高帝六年封
朱軫為侯國北海相孔融為黃巾賊管亥所圍於都
昌也太史慈為融求赦劉備持的突圍其處也
又東北入于海
膠水出黔陬縣膠山北過其縣西
齊記曰膠水出五弩山盖膠山之殊名也北逕祝茲
縣故城東漢武帝元鼎中封膠東康王子延年為侯
國(一清按索𨼆曰案志松茲在廬江亦作祝茲表在瑯琊地理志瑯琊無祝茲縣然小司馬欲以廬江
之域當膠東之封非矣漢表是元封此云元鼎道元誤記也)又逕邞縣故城西地
理志瑯琊之屬縣也漢文帝元年封吕平為侯國(一清
按史記高后紀及惠景間侯者年表吕平以高后元年封扶柳侯非文帝索𨼆曰縣名屬信都亦非瑯琊
邞縣也又平為高后姊長姁子而亦冐姓吕氏者也)膠水又北逕黔陬縣故城
西袁山松郡國志曰縣又介亭地理志曰故介國也
春秋僖公二十九年介葛盧來朝聞牛鳴曰是生三
犧皆用之問之果然晏謨伏琛並云縣有東西二城
相去四十里有膠非水也斯乃柜艾水也水出縣西
南柜艾山即齊記所謂黔父山也東北流逕柜縣故
城西王莽之祓同也世謂之王城又謂水為洋洋水
矣(顧氏祖禹曰蘇林以為根艾水即膠之洋河)又東逕晏伏所謂西黔陬
城西又東入海地理志曰琅邪有柜縣柜艾水出焉
(一清按今本漢志作根艾水)東入海即斯水也膠水北逕晏伏所
謂西黔陬城東今高密郡側有黔陬縣地理志曰膠
水出邞縣王莽更之純德矣疑即是縣所未詳也
又北過夷安縣東
縣故王莽更名之原亭也應劭曰故萊夷維邑也太
史公曰晏平仲萊之夷維之人也漢明帝永平中封
鄧珍為侯國西去濰水四十里膠水又北逕膠陽縣
東晏伏並謂之東亭自亭結路南通夷安地理風俗
記曰淳于縣東南五十里有膠陽亭故縣也又東北
流左會一水世謂之張奴水水發夷安縣東南阜下
西北流歴膠陽縣注于膠水之左東北為澤水渚百
許里謂之夷安潭潭之澤周四十里亦濰水枝津之
所注也膠水又東北逕下密縣故城東又東北逕膠
東縣故城西漢高帝元年别為國(全氏曰按此實項王事也盖分三齊
而以故王曰市國于膠東)景帝封子寄為王國王莽更之郁秩也
今長廣郡治伏琛晏謨言膠水東北迴達于膠東城
北百里流注于海
又北過當利縣西北入于海
縣故王莽更名之東萊亭也又北逕平度縣漢武帝
元朔二年封菑川懿王子劉衍為侯國(一清按漢表作行此從史
表)王莽更名之曰利盧也縣有土山膠水北歴土山
注于海海南土山以北悉鹽□相承修煮不輟北眺
巨海杳冥無極天際兩分白黑方别所謂溟海者也
故地理志曰膠水北至平度入海者也(一清按周禮職方九藪具載水
經而獨缺膎養漢時瑯琊郡長廣縣有萊山萊王祠奚養澤在西秦地圖曰劇清池幽州藪寰宇記云萊
州萊陽縣本漢昌陽縣地故長廣城在縣東五十里有萊王祠奚養澤在西方輿記要云豯養澤其地屬
幽州錄異記萊陽縣東北有蘆塘方八九頃深不可測今涸地近高密故宜附見卷中又幽州之山鎮曰
醫無閭漢志遼東郡無慮縣應劭曰音閭師古曰即所謂醫無閭今在廣寧城西五里也不特此也漢志
東萊郡腄縣之罘山祠居上山聲洋丹水所出丹東北入海聲洋水寰宇記謂之清陽水側近與海畔之
罘山對方輿紀要云清陽水即清洋河在登州府福山縣東十里北注于海聲清音相近黃縣有萊山松
林萊君祠臨朐縣有海水祠師古曰齊郡已有臨朐而東萊又有北縣盖各以所近為名寰宇記漢故城
去海三十里去海神祠約五六里曲成縣參山萬沙陽邱山治水所出南至沂入海全氏曰曲成陽邱山
之治水何以得至沂入海說文云治水出東萊曲成陽邱山南入海不云至沂也此水但當于膠濰之間
入海不應間關二千里歴濟淮二瀆至沂入海自續志晉魏史志及李氏元和樂氏太平王氏元豐諸志
又皆無曲成治水之目則大可疑者竊謂出陽邱山者非治水也乃沽水也左氏傳姑尤以西杜元凱曰
姑大沽水也尤小沽水也魏書地形志東萊郡長廣縣有沽水寰宇記云沽猶即齊界然則漢志所云南
至沂者亦非沂也乃計斤之脫誤耳漢之曲成在今掖縣小沽水出焉其東則黃縣大沽水出焉逕福山
而招遠而萊陽至于平度即墨之間而合流三百餘里自東而南直趨膠州之麻灣口明世議海運口者
之道也故其時嘗有議東引沽河者其入海之處正漢計斤縣地東萊之水未有大于沽河者亦未古于
沽河者次之則清陽水耳漢志說文皆誤以為治水而沽之名𨼆矣此與泰山郡南武陽冠石山之治水
截然不同故分疏之如此按地理志瑯琊郡黔陬故介國也計斤莒子始起此後徙莒有鹽官師古曰即
春秋左氏傳所謂介根也語有輕重東漢廢介根入黔陬又析置葛盧故續志東萊郡下云黔陬侯國故
屬瑯琊有介亭劉昭補注云左傳襄公二十四年伐莒侵介根杜預曰縣東北計基城號介國計基即計
斤也又葛盧有尤涉亭即姑尤之水入海之處全氏以漢志沂為計斤鑿然可據惤縣有百支萊王祠昌
陽應劭曰昌水出師古注引此文于千乘郡博昌縣下不夜縣有成山日祠師古曰齊地記云古有日夜
出見于東萊故萊立此城以不夜為名是皆表表著名卷中一不及之似脫去東萊一郡之水而不可考
矣)
水經注釋卷二十六
