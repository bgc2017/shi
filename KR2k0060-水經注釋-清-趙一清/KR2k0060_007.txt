欽定四庫全書
水經注釋卷七
仁和趙一清撰
濟水一
濟水出河東垣縣東王屋山為沇水
山海經曰王屋之山聫水出焉西北流注于泰澤郭
景純云聫沇聲相近沇即濟也潛行地下至共山南
復出于東丘今原城東北有東丘城孔安國曰泉源
為沇流去為濟春秋說題辭曰濟齊也齊度也貞也
風俗通曰濟出常山房子縣贊皇山廟在東郡臨邑
縣濟齊其度量也余按二濟同名也所出不同鄉源
亦别斯乃應氏之非也(一清按漢書地理志河東郡垣縣禹貢王屋山在東北沇
水所出其山載禹貢導沇水文俱作泲字又常山郡房子縣贊皇山石濟水所出說文云泲沇也東入海
又云□水出常山房子贊皇山東入泜漢人學有師承孟堅地志叔重說文尤精覈謹嚴千古取證應仲
瑗始誤以出常山之濟為四瀆之泲善長非之是矣而猶云二濟同名未免騎墻之見也江南徐鍇撰說
文繋𫝊通釋云漢書房子縣贊皇山濟水所出東至廮陶入泜此非四瀆之濟四瀆之濟古皆作泲今人
多亂之又云泲水今多作濟故與常山濟水相亂此則四瀆之泲楚金辨泲濟二字可謂了了足以證眀
孟堅而羽翼叔重然不云常山石濟而單云常山濟水猶有所蔽乃元吳澄書纂言云導水章所叙冀州
之濟兖州之濟實一水也濟泲二字通用說文因二字而以北濟南濟為二水非也今說文具在何嘗有
南濟北濟之分且全不考水道之源委果于自信輕毁古義厚誣前哲如此唐徐堅初學記云二濟既南
北異岸相去亦踰千里渠雖習尚詞章尚能别白不似草廬解經反致胡亂也)今濟水重源
出温城西北平地水有二源東源出原城東北昔晉
文公伐原以信而原降即此城也俗以濟水重源所
發因復謂之濟源城其水南逕其城東故縣之原鄉
杜預曰沁水縣西北有原城者是也南流與西源合
西源出原城西東流水注之水出西南東北流注于
濟濟水又東逕原城南東合北水亂流東南注分為
二水一水東南流俗謂之為衍水即沇水也衍沇聲
相近𫝊呼失實也濟水又東南逕郗城北而出於温
矣其一水枝津南流注于湨水出原城西北原山勲
掌谷俗謂之為白澗水南逕原城西春秋會于湨梁
謂是水之墳梁也爾雅曰梁莫大于湨梁梁水堤也
湨水又東南逕陽城東與南源合水出陽城南溪陽
亦樊也一曰陽樊國語曰王以陽樊賜晉陽人不服
文公圍之倉葛曰陽有夏之嗣嗣典樊仲之官守焉
君而殘之無乃不可乎公乃出陽人春秋樊氏叛惠
王使虢公伐樊執仲皮歸于京師即此城也其水東
北流與漫流水合水出軹關南東北流又北注于漫
謂之漫流口湨水又東合北水亂流東南左會濟水
枝渠湨水又東逕鍾繇塢北世謂之鍾公壘又東南
塗溝水注之水出軹縣西南山下北流東轉入軹縣
故城中又屈而北流出軹郭漢文帝元年封薄昭為
侯國也又東北流注于湨湨水又東北逕波縣故城
北漢高帝封公上不害為侯國(一清按史表作波侯漢表作汲侯索隠曰
波與汲並縣名属河内盖莫能定也善長從史表書之)湨水又東南流天漿澗
水注之水出軹南睾向城北城在睾上俗謂之韓王
城非也京相璠曰或云今河内軹西有城名向今無
杜元凱春春釋地亦言是矣盖相襲之向故不得以
地名而無城也闞駰十三州志曰軹縣南山西曲有
故向城即周向國也𫝊曰向姜不安于莒而歸者矣
(全氏曰按左𫝊盟向之向在周圻内杜所云軹縣者也姜之向地在莒州善長誤合為一)汲郡竹
書紀年曰鄭侯使韓辰歸晉陽及向二月城陽向更
名陽為河雍向為高平即是城也其水有二源俱導
各出一溪東北流合為一川名曰天漿溪又東北逕
一故城俗謂之冶城水亦曰冶水又東流注于湨湨
水又東南流右會同水水出南原下東北流逕白騎
塢南塢在原上為二谿之會北帶深隍三面岨嶮唯
西版築而已東北流逕安國城西又東北注湨水湨
水東南逕安國城東又南逕毋辟邑西世謂之無比
城亦曰馬髀城皆非也朝廷以居廢太子謂之河陽
庶人也湨水又南注於河也
又東至温縣西北為濟水又東過其縣北
濟水於温城西北與故瀆分南逕温縣故城西周畿
内國司寇蘇忿生之邑也春秋僖公十年狄滅温温
子奔衛周襄王以賜晉文公濟水南歴虢公臺西皇
覧曰温城南有虢公臺基趾尚存濟水南流注于河
郭緣生述征記曰濟出河内温縣注于河盖沿歴之
實証非為謬說也濟水故瀆於温城西北東南出逕
温城北又東逕虢公冢北皇覧曰虢公冢在温縣郭
東濟水南大冢是也濟水當王莽之世川瀆楛竭其
後水流逕通津渠勢改尋梁胍水不與昔同(通典曰詳水經
所作殊為詭誕全無憑據按後漢郡國志濟水王莽末因旱渠塞不復截河南過既順帝時所撰都不詳
悉其餘可知景純注觧又甚疎略又曰按後漢郡國志曰因王莽末旱此渠枯竭濟但入河而已不復截
流而南水經是和帝以後所撰乃云南過滎陽封丘冤句乘氏䓁縣並今縣地一依尚書禹貢舊道斯不
詳之甚酈道元又徔而注之其所纂序及注觧並大紕繆一清按杜氏兩言濟水水經及注之失一在雍
州風俗下一在荆河州河南府濟源縣下然以經為和帝後所撰又云順帝時撰注則云景純又云道元
何無定見也禹貢錐指觧之曰河北之濟因旱而楛旱止則復出河南之濟為濁河所侵空竇盡窒河去
不復能上涌故遂絶自東漢以迄唐初凡行濟瀆者皆河水也而猶目之曰濟是鵲巢而鳩居觚名而圜
實也故杜氏力詆水經以為不可信然滎濟故道猶可因是而得其十之七八則此書不為無補焉黃文
叔云濟水雖絶其瀆猶在雖中間經穿鑿變易或斷㦯續然水之附入於其瀆者猶可尋求緝之以存禹
迹非無理也斯言盖得其平又曰濟濟之水自周以来凢數變初為濟及導滎為川則滎與濟合鴻溝既
開滎瀆為河所亂及滎澤又塞則所行者惟河水矣汴渠不通則鉅野以北所行惟菏汶戴村已築則東
阿以下所行唯山泉溝澤之水其號為濟者襲舊名而已水經所叙瀆同而水異水異故李宏憲云河南
無濟水瀆同故黃文叔云禹迹賴此而猶存言非一端各有所當今與人論濟水苟以為無則羣指七十
二泉大小清河以相難若以為有則又據杜佑之說詆水經不當襲舊名為濟眀道謂與公言如扶醉人
扶得一邊起又倒却一邊真可笑又可憎也古文尚書疏證又為之觧曰濟水當王莽時大旱遂枯絶不
復截河南過者晉初司馬彪之言也雖經枯竭其後水流逕通津渠勢改尋梁胍水不與昔同者後魏酈
道元之言也通典據彪之言以折水經謂濟渠既塞都不詳悉其餘可知余讀郭璞山海經注而嘆恐未
足以服水經之心何則璞固有言矣今濟水自滎陽卷縣東經陳留至濟隂北東北至高平東北經濟南
至樂安博昌縣入海與禹時濟瀆所經河南之道無異盖枯而復通者所謂津渠勢改昔則自虢公臺東
入河出在敖倉之東南今改流自虢公臺西入河出亦非故處與或禹時濟未必分南北此則分而為二
為不同與又潛丘劄記曰黃子鴻篤信水經注者憶初晤碧山堂問曰後漢志温縣濟水出王莽時大旱
遂枯絶是河南無濟今且千六百七十餘年矣何酈道元言之詳且析也子鴻曰新莽時雖枯後復見酈
氏所謂其後水流逕通津渠勢改尋梁胍水不與昔同是也祗緣杜君卿不信水經專憑司馬彪志竊以
為彪不過紀一時之災變耳非謂永不截河南過也君卿云云遂真覺河南無濟疑誤到今尚有宗主其
說者余曰枯而復通既聞命矣敢問除酈注外抑别有徵乎子鴻曰未聞余退而考杜預釋例云濟水自
滎陽卷縣東逕陳留至濟隂北經高平東平至濟北東北經濟南至樂安博昌縣入海郭璞山海經註云
今濟水自滎陽卷縣東經陳留至濟隂北東北至高平東北經濟南至樂安博昌縣入海張湛列子注云
濟水出王屋山為沇水東經温縣為濟水下入黃河十餘里南渡河為滎澤又經濟隂䓁九郡而入海稡
此三說以覆子鴻喜獲所未聞復難余今不見河南有濟畢竟復枯于何代余復考得後漢書王景𫝊濟
渠下章懷注云濟水出今洛州濟源縣西北東流經温縣入河渡河東南入鄭州又東入滑曺鄆濟齊青
等州入海即此渠也王莽末旱因枯涸但入河内而已似不知中有復通之事合以許敬宗對高宗濟水
潛流屢絶是唐以前濟已復枯竭直至今矣又曰有問濟水枯而復通畢竟在何時予曰考王景𫝊曰初
平帝時河汴决壊未及得脩建武十年陽武令張汜上言河決積久日月侵毁濟渠所漂數十許縣逮後
三十五年汴渠成眀帝廵行下詔曰河汴分流復其舊迹陶丘之北漸就壌墳此汴壊而濟亦壊汴治而
濟亦治之徵也又考晉書𫝊祗𫝊武帝時為滎陽太守自魏黃初大水後河濟汎濫鄧艾嘗著濟河論開
石門而通之至是復侵壊祗乃造沈菜堰兖豫無水患郗超𫝊太和中桓温將伐慕容氏引軍自濟入河
超諫曰清水入河無通運理毛穆之𫝊温使穆之鑿鉅野百餘里引汶會于濟此豈竟枯絶者哉大抵王
莽世天災雖甚然皆不遠而復班注云云盖以目騐者言也秪緣司馬彪下語太重若改遂枯絶為曾枯
絶則妙矣潛丘東樵之言眀白如此足以祛君卿之惑其無累于桑酈也眀矣又孔穎逹左𫝊正義曰按
檢水流之道今古或殊杜既考校元由據當時所見載于釋例今一皆依杜雖與水經乖異亦不復根尋
也觀此則亦不以濟水為竟枯絶也)
屈從縣東南流過隤城西又南當鞏縣北南入于河
濟水故潰東南合奉溝水水上承朱溝於野王城西
東南逕陽鄉城北又東南流逕李城西秦攻趙邯鄲
且降𫝊舍吏子李同說平原君勝分家財饗士得敢
死者三千人李同與赴奉軍退軍退同死死封其父
為李侯故徐廣曰河内平臯縣有李城即此城也於
城西南為陂水淹地百許頃蒹葭萑葦生焉號曰李
陂又逕隤城西屈而東北流逕其城北又東逕平臯
城南應劭曰邢侯自襄國徙此當齊桓公時衛人伐
邢邢遷于夷儀其地属晉號曰邢丘以其在河之臯
處勢平夷故曰平臯瓉注漢書云春秋狄人伐邢邢
遷夷儀不至此也今㐮國西有夷儀城去㐮國百餘
里邢是丘名非國也余按春秋宣公六年赤狄伐晉
圍邢丘昔晉侯送女于楚送之邢丘即是此處也非
無城之言(一清按師古亦曰應說非也)竹書紀年曰梁惠成王三
年鄭城邢丘司馬彪後漢郡國志云縣有邢丘故邢
國周公子所封矣漢高帝六年(沈氏曰是七年)封碭郡長項
它為侯國賜姓劉氏武帝以為縣其水又南注于河
也
與河合流又東過成臯縣北又東過滎陽縣北又東北
至礫磎南東出過滎澤北
釋名曰濟濟也源出河北濟河而南也晉地道志曰
濟自大伾入河與河水鬭南泆為滎澤尚書曰滎波
既瀦孔安國曰滎澤波水以成遏瀦闞駰曰滎嶓澤
名也故吕忱曰嶓水在滎陽謂是水也(一清按滎嶓之嶓當作播
禹貢錐指曰滎波既豬史記作播漢書作波閻百詩云馬鄭王本並作播播是澤名不徔山作嶓可知也
又說文潘水名在河南滎陽从水番聲暜官切不謂叔重有此大繆此與闞駰以淵水為澗水正相似也)
昔大禹塞其滛水而於滎陽下引河東南以通淮泗
(禹貢錐指曰河與滎瀆相亂其来已久而滎澤在西漢時依然無恙故班固云濟水軼出滎陽北地中謂
滎澤也至東漢乃塞為平地酈道元云云夫滎澤何以謂之滛水經曰滎波既豬禹方陂之以蓄其水何
以塞之誕妄不足深辨全氏曰以鴻溝為禹迹善長之繆也而張垍等宗之)濟水分河東
南流漢眀帝之世司空伏恭薦樂浪人王景字仲通
好學多藝善能治水顯宗詔與謁者王吳始作浚儀
渠吳用景法水乃不害此即景作所脩故瀆也渠流
東注浚儀故復謂之浚儀渠也眀帝永平十五年東
廵至無鹽帝嘉景功拜河隄謁者漢靈帝建寧四年
於敖城西北壘石為門以遏渠口謂之石門故世亦
謂之石門水門廣十餘丈西去河三里石銘云建寧
四年十一月黃場石也而主吏姓名磨滅不可復識
魏太和中又更修之撤故增新名字淪落無復在者
水北有石門亭戴延之所云新築城城周三百步滎
陽太守所鎮者也水南𢃄三皇山即皇室山亦謂之
為三室山也濟水又東逕西廣武城北郡國志滎陽
縣有廣武城城在山上漢所城也高祖與項羽臨絶
澗對語責羽十罪羽射漢祖中胸處也山下有水北
流入濟世謂之柳泉也濟水又東逕東武武城北楚
項羽城之漢破曺咎羽還廣武為高爼置太公其上
曰下不下吾烹之高祖不聽將害之項伯曰為天下者
不顧家但益怨耳羽徔之今名其壇曰項羽堆夾城
之間有絶澗斷山謂之廣武澗項羽叱婁煩於其上
婁煩精魄喪歸矣濟水又東逕敖山北詩所謂薄狩
于敖者也其山上有城即殷帝仲丁之所遷也皇甫
謐帝王世紀曰仲丁自亳徙囂于河上者也或曰敖
矣秦置倉於其中故亦曰敖倉城也濟水又東合滎
瀆瀆首受河水有石門謂之為滎口石門也而地形
殊卑盖故滎播所導自此始也門南際河有故碑云
惟陽嘉三年二月丁丑使河隄謁者王誨疏逹河川
遂荒庶土云大河衝塞侵齧金隄以竹籠石葦葺土
而為堨壊隤無已功消億萬請以濱河郡徒疏山采
石壘以為障功業既就徭役用息辛未詔書許誨立
功府卿規基經始詔策加命遷在沇州乃簡朱軒授
司馬登令纉茂前緒稱遂休功登以伊洛合注大河
南則緣山東過大伾回流北岸其勢鬱懞濤怒湍急
激疾一有決溢彌原淹野蟻孔之變害起不測盖自
姬氏之所常蹙昔崇鮌所不能治我二宗之所劬勞
於是乃䟦涉躬親經之營之比率百姓議之于臣伐
石三谷水匠致治立激岸側以捍鴻波隨時慶賜說
以勸之川無滯越水土通演役未踰年而功程有畢
斯乃元勲之嘉課上德之宏表也昔禹脩九道書錄
其功后稷躬稼詩列于雅夫不憚勞謙之勤夙興厥
職充國惠民安得湮沒而不章焉故遂刊石記功垂
示於後其辭云云使河隄謁者山陽東緡司馬登字
伯志代東莱曲成王誨字孟堅河内太守宋城向豹
字伯尹丞汝南鄧方字德山懷令劉丞字季意河隄
掾匠等造陳留浚儀邊韶字孝先頌石銘歲遠字多
淪缺其所滅盖闕如也滎瀆又東南流注于泲今無
水次東得宿胥水口水受大河渠側有扈城亭水自
亭東南流注于濟今無水宿胥在河之北不在此也
盖名同耳自西緣帶山隰秦漢以來亦有通否濟水
與河渾濤東注晉太和中桓温北伐將通之不果而
還義熙十三年劉公西征又命寧朔將軍劉遵考仍
此渠而漕之始有激湍東注而終山崩壅塞劉公扵
北十里更鑿故渠通之今則南瀆通津川澗是導耳
濟水於此又兼邲目春秋宣公十三年晉楚之戰楚
軍於邲即是水也音卞(全氏曰二字注中注)京相璠曰在敖北
濟水又東逕滎陽縣北曺太祖與徐榮戰不利曺洪
授馬於此處也濟水又東南礫谿水注之水出滎陽
城西南李澤澤中有水即古馮池也地理志曰滎陽
縣馮池在西南是也東北流歴敖山南春秋晉楚之
戰設伏于敖前謂是也逕虢亭北池水又東北逕滎
陽縣北斷山東北注于濟世謂之礫石澗即經所謂
礫磎矣經云濟出其南非也濟水又東索水注之水
出京縣西南嵩諸山與東關水同源分流即古旃然
水也其水東北流器難之水注之山海經曰少陘之
山器難之水出焉而北流注于侵水(一清按山海經作役水郭璞曰
一作侵)即此水也其水北流逕金亭又北逕京縣故城
西入于旃然之水城故鄭邑也莊公以居弟叚號京
城太叔祭仲曰京城過百雉國之害也(一清按𫝊文是都城此句
是祭仲泛言先王建侯之制故曰都城道元刪去今京不度句直改都城為京城也)城北有壇
山罡趙世家成侯二十年魏獻滎陽因以為壇臺罡
也(沈氏曰史記魏獻滎椽趙因以為檀臺榮椽木材非地也檀臺是屋非岡也善長不知何以有此悮
考檀臺在襄國見于續漢志而滎陽乃韓地後之為滎陽圖經者因造為檀山以相附會益更繆矣)其
水亂流北逕小索亭西京相璠曰京有小索亭世語
以為本索氏兄弟居此故號小索者也又為索水索
水又北逕大柵城東晉滎陽民張卓董邁等遭荒鳩
聚流離堡固名為大柵塢至太平真君年潁州刺史
崔白自虎牢移州治此(全氏曰按太平真君下脫闕年魏書地形志太平真君八
年滎陽省併屬縣則移治或在是年但是豫州非潁州也)又東開廣舊城創制改
築焉太和十七年遷都洛邑省州置郡(全氏曰按胡三省曰太和
十九年罷北豫州置東中府非郡也郡固先州置亦非十七年)索水又屈而西流與
梧桐澗水合水出西南梧桐谷東北流注于索斯水
亦時有通塞而不常流也索水又北屈東逕大索城
南春秋傳曰鄭子皮勞叔向於索氏即此城也晉地
道志所謂京有大索小索亭漢書京索之間也索水
又東逕虢亭南應劭曰滎陽故虢公國也今號亭是
矣司馬彪郡國志曰縣有虢亭俗謂之乎咷城(全氏曰按
乎咷六朝時曰平桃見魏書盖虢脫其半為乎乎又變而為平而咷又轉而為桃也)城内有大
冡名管叔冢或亦謂之為號咷城非也盖號虢字相
類字轉失實也風俗通曰俗說高祖與項羽戰於京
索遁於薄中羽追求之時鳩止鳴其上追之者以為
必無人遂得脫及即位異此鳩故作鳩杖以扶老案
廣志楚鳩一名嘷啁號咷之名盖因鳩以起目焉所
未詳也索水又東北流須水右入焉水近出京城東
北二里榆子溝亦曰柰榆溝也又或謂之為小索水
東北流木蓼溝水注之水上承京城南淵世謂之車
輪淵淵水東北流謂之木蓼溝又東北入于須水須
水又東北流於滎陽城西南北注索索水又東逕滎
陽縣故城南漢王之困滎陽也紀信曰臣詐降楚王
宜間出信乃乘王車出東門稱漢降楚楚軍稱萬歲
震動天地王與數十騎出西門得免楚圍羽見信大
怒遂亨之信冡在城西北三里故蔡伯喈述征賦曰
過漢祖之所隘弔紀信於滎陽其城跨倚岡原居山
之陽王莽立為祈隊偹周六隊之制魏正始三年歲
在甲子被癸丑詔書割河南郡縣自鞏闕以東創建
滎陽郡并戶二萬五千以南鄉筑陽鄉亭侯李勝字
公昭為郡守故原武典農校尉政有遺惠民為立祠
於城北五里號曰李君祠廟前有石蹠蹠上有石的
石的銘具存其略曰百族欣戴咸推厥誠今猶祀禱
焉索水又東逕周苛冢北漢祖之出滎陽也令御史
大夫周苛守之項羽拔滎陽獲苛曰吾以公為上將
軍封三萬戸侯能盡節乎苛瞋目罵羽羽怒亨之索
水又東流北屈西轉北逕滎陽城東而北流注濟水
杜預曰旃然水出滎陽成臯縣東入汳春秋襄公十
八年楚伐鄭右師涉潁次于旃然即是水也濟渠水
斷汳溝唯承此始故云汳受旃然矣亦謂之鴻溝水
盖因漢楚分王指水為斷故也郡國志曰滎陽有鴻
溝水是也盖因城地而變名為川水之異目濟水又
東逕滎澤北故滎水所都也京相璠曰滎澤在滎陽
縣東南與濟隧合濟隧上承河水於卷縣北河南逕
卷縣故城東又南逕衡雍城西春秋左𫝊襄公十一
年諸侯伐鄭西濟於濟隧杜預闕其地而名之水也
京相璠曰鄭地也言濟水(一清按下有脱文)滎澤中北流至
垣雍西與出河之濟會南去新鄭百里斯盖滎播河
濟往復逕通矣出河之濟即隂溝之上源也濟隧絶
焉故世亦或謂其故道為十字溝自于岑造八激隄
於河隂水胍徑斷故瀆難尋又南會于滎澤旃然水
既斷民謂其處為滎澤春秋衛侯及翟人戰於滎澤
而屠懿公宏演報命納肝處也(全氏曰按杜預曰戰處當在河北非此滎
澤也又宣十二年椘潘党逐魏錡及滎澤即此矣)有垂隴城濟瀆出其北春
秋文公三年晉士縠盟于垂隴者也京相璠曰垂隴
鄭地今滎陽東二十里有故垂隴城即此是也世謂
之都尉城盖滎陽典農都尉治故變垂隴之名矣瀆
際又有沙城城左佩濟瀆竹書紀年梁惠成王九年
王會鄭釐侯于巫沙者也瀆際有故城世謂之水城
非也史記秦昭王三十二年魏冉攻魏走芒邜入北
宅即故宅陽城也竹書紀年曰惠成王十三年王及
鄭釐侯盟于巫沙以釋宅賜之圍歸釐于鄭者也竹
書紀年晉出公六年齊鄭伐衛荀瑶城宅陽俗言水
城非矣濟水自澤東出即是始矣王隠曰河決為滎
濟水受焉故有濟堤矣為北濟也濟水又東南逕釐
城東春秋經書公會鄭伯于時來左𫝊所謂釐也京
相璠曰今滎陽縣東四十里有故釐城也濟水又合
黃水黃水發源京縣黃堆山東南流名祝龍泉泉勢
沸湧狀若巨鼎揚湯西南流謂之龍項口世謂之京
水也又屈而北注于濟魚水入焉水出石暗澗東北
流又北與濏濏水合水出西谿東流水上有連理樹
其樹柞櫟也南北對生凌空交合谿水歴二樹之間
東流注于魚水魚水又屈而西北注黃水黃水又北
逕高陽亭東又北至故市縣重泉水注之水出京城
西南少陘山東北流又北流逕高陽亭西東北流注
于黃水又東北逕故市縣故城南漢高帝六年封閻
澤赤為侯國河南之屬縣也黃水又東北至滎澤南
分為二水一水北入滎澤下為船塘俗謂之郟城陂
東西四十里南北二十里竹書穆天子𫝊曰甲寅天
子浮于滎水乃奏廣樂是也一水東北流即黃雀溝
矣穆天子𫝊曰壬寅天子東至于雀梁者也又東北
與靖水枝津合二水之合為黃泉北流注于濟水
又東過陽武縣南
濟水又東南流入陽武縣北歴長城東南流蒗蕩渠
出焉濟水又東北流北濟也逕陽武縣故城南王莽
更名之曰陽桓矣又東為白馬淵淵東西二里南北
一百五十步泉流名為白馬溝又東逕房城北穆天
子𫝊曰天子里圃田之路東至于房疑即斯城也郭
注以為趙郡房子也余謂穆王里鄭圃而郭以趙之
房邑為疆更為非矣濟水又東逕封邱縣南又東逕
大梁城北又東逕倉垣城又東逕小黃縣之故城北
縣有黃亭俛濟又謂之曰黃溝縣故陽武之東黃鄉
也故因水以名縣沛公起兵野戰喪皇妣于黃鄉天
下平定乃使使者以梓宫招魂幽野於是丹蛇自水
濯洗入于梓宫其浴處有遺髮焉故謚曰昭靈夫人
因作寢以寧神也濟水又東逕東昏縣故城北陽武
縣之戸牖鄉矣漢丞相陳平家焉平少為社宰以善
均肉稱今民祠其社平有功於高祖封戸牖侯是後
置東昏縣也王莽改曰東眀矣濟水又東逕濟陽縣
故城南故武父城也城在濟水之陽故以為名王莽
改之曰濟前者也光武生濟陽宫光眀照室即其處
也東觀漢記曰光武以建平元年生於濟陽縣是歲
有嘉禾生一莖九穗大於凡禾縣界大熟因名曰秀
又東過封丘縣北
北小濟也自滎澤東逕滎陽卷縣之武脩亭南春秋
左𫝊成公十年鄭子然盟于脩澤者也鄭地矣杜預
曰卷東有武修亭(一清按方輿紀要原武縣有武修亭或以為修魚也秦紀惠文王後
七年韓魏燕齊率匈奴共攻秦秦使樗里疾與戰於修魚今本左𫝊成十年註作修武修武在河北漢屬
河内郡卷在河南漢屬河南郡則此宜是武修亭而非修武縣板本為誤也故卷城在原武縣北七里)
濟瀆又東逕原武縣故城南春秋之原圃也穆天子
𫝊曰祭父自圃鄭來謁天子夏庚午天子飲于洧上
乃遣祭父如圃鄭是也王莽之原桓矣濟瀆又東逕
陽武縣故城北又東絶長城鄭築也案竹書紀年梁
惠成王十二年龍賈率師築長城于西邊自亥谷以
南鄭所城矣竹書云是梁惠成王十五年築也郡國
志曰長城自卷逕陽武到密者是矣濟瀆又東逕酸
棗縣之烏巢澤澤北有故市亭晉太康地記曰澤在
酸棗之東南昔曺太祖納許攸之策破表紹運處也
濟瀆又東逕封丘縣南燕縣之延鄉也其在春秋為
長丘焉應劭曰左𫝊宋敗狄于長丘獲長狄緣斯是
也漢高帝封翟旴(一清按此處有闕文史漢表衍簡侯翟旴以十一年七月封衍地闕
酈氏以旴封在延鄉未知所據且其事古傳有眀徵矣地理志封丘縣注孟康曰春秋𫝊敗狄于長丘今
翟溝是考封丘縣志云翟溝者因翟母得名母墓在縣西南溝當墓前為津渠所逕陳留風俗𫝊云漢高
祖與項羽戰敗于延鄉有翟母者免其難也又魯國都記云封丘衛地之延鄉漢高祖與項羽戰敗遇翟
母免難之處後以延鄉為封丘縣以封翟母即此地也然則封于延鄉者是翟母非翟旴也又按史漢表
侯功狀云旴以漢王二年為燕令又堅守燕侯豈燕即衍聲音之轉字從而變未可知也)濮水出
焉濟瀆又東逕大梁城之赤亭北而東注
又東過平丘縣南
北濟也縣故衛地也春秋魯昭公十三年諸侯盟于
平丘是也縣有臨濟亭田儋死處也又有曲濟亭皆
臨側濟水
又東過濟陽縣北
北濟也自武父城北闞駰曰在縣西北鄭邑也東逕
濟陽縣故城北圈稱陳留風俗𫝊曰縣故宋地也竹
書紀年梁惠成王三十年城濟陽漢景帝中六年封
梁孝王子眀為濟川王應劭曰濟川今陳留濟陽縣
是也
又東過冤朐(一清按漢志作冤句師古曰音劬)縣南又東過定陶縣南
南濟也濟水自濟陽縣故城南東逕戎城北春秋隠
公二年公會戎于潛杜預曰陳留濟陽縣東南有戎
城是也濟水又東北菏水東出焉濟水又東北逕冤
朐縣故城南吕后元年封楚元王子劉執為侯國(朱氏
謀㙔箋曰按漢表景帝封)王莽之濟平亭也濟水又東逕秦相魏
冉冢南冉秦宣太后弟也代客卿夀燭為相封于穰
益封于陶號曰穰侯富于王室范睢說秦秦王悟其
擅權免相就封出關輜車千乘卒于陶而因葬焉世
謂之安平陵墓南崩碑尚存濟水又東北逕定陶恭
王陵南漢哀帝父也帝即位母丁太后建平二年崩
上曰宜起陵于恭皇之園送葬定陶貴震山東王莽
秉政貶號丁姬開其槨戶火出炎四五丈吏卒以水
沃滅乃得入燒燔槨中器物公卿遣子弟及諸生四
夷十餘萬人操持作具助將作掘平恭王母傅太后
墳及丁姬冢二旬皆平莽又周棘其處以為世戒云
時有羣鷰數千銜土投于丁姬竁中今其墳冢巍然
尚秀隅阿相承列郭數周面開重開南門内夾道有
崩碑二所世尚謂之丁昭儀墓又謂之長隧陵盖所
毁者傅太后陵耳丁姬墳墓事與書違不甚過毁未
必一如史說也墳南魏郡治也世謂之左城亦名之
曰葬城盖恭王之陵寢也濟水又東北逕定陶縣故
城南側城東注也縣故三鬷國也湯追桀伐三鬷即
此周武王封弟叔振鐸之邑故曺國也漢宣帝甘露
二年更濟隂為定陶國王莽之濟平也戰國之世范
蠡既雪會稽之恥乃變姓名寓之於陶為朱公以陶
天下之中諸侯四通貨物之所交易也治産致千金
富好行德子孫修業遂致巨萬故言富者皆曰陶朱
公也
又屈從縣東北流
南濟也又東北右合菏水瀆水上承濟水於濟陽縣
東世謂之五丈溝又東逕陶丘北地理志曰禹貢定
陶西南有陶丘陶丘亭在南(一清按地理志濟隂郡定陶縣禹貢陶丘在西
南陶丘亭今注以禹貢二字冠定陶之上非是又陶丘亭下似今本漢書脱在南二字當以此文補之)
墨子以為釜丘也竹書紀年魏襄王十九年薛侯來
會王于釡丘者也尚書所謂導菏水自陶丘北(一清按尚
書禹貢導沇水下是東出于陶丘北又東至于菏善長所引顛倒之矣)謂此也菏水東
北出於定陶縣北屈左合汜水汜水西分濟瀆東北
逕濟隂郡南爾雅曰濟别為濋吕忱曰水決復入為
汜廣異名也汜水又東合于菏瀆昔漢祖既定天下
即帝位於定陶汜水之陽張晏曰汜水在濟隂界取
其汜愛宏大而潤下也汜水之名於是乎在矣汜水
又東北逕定陶縣南又東北右合黃水枝渠渠上承
黃溝東北合菏而北注濟瀆也
水經注釋卷七
