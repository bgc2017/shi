欽定四庫全書
水經注釋卷九
仁和趙一清撰
清水沁水淇水
蕩水洹水
清水出河内脩武縣之北黑山
黑山在縣北白鹿山東清水所出也上承諸陂散泉
積以成川西南流屈曲瀑布垂巖懸河注壑二十餘
丈雷扑之聲震動山谷左右石壁曾深獸跡不交隍
中散水霧合視不見底南峯北嶺多結禪栖之士東
巖西谷又是刹靈之圖竹柏之懷與神心妙遠仁智
之性共山水效深更為勝處也其水歴澗飛流清泠
洞觀謂之清水矣谿曰瑤谿又曰瑤澗清水又南與
小瑤水合水近出西谿北窮谿東南流注之清水清
水又東南流吳澤陂水注之水上承吳陂於脩武縣
故城西北脩武故寗也亦曰南陽矣馬季長曰晉地
自朝歌以北至中山為東陽朝歌以南至軹為南陽
故應劭地理風俗記云河内殷國也周名之為南陽
又曰晉始啟南陽今南陽城是也秦始皇改曰脩武
徐廣王隠並言始皇改瓚注漢書云案韓非書秦昭
王越趙長平西伐脩武時秦未兼天下脩武之名久
矣余案韓詩外𫝊言武王伐紂勒兵於寗更名寗曰
脩武矣魏獻子田大陸還卒於寗是也漢高帝八年
封都尉魏遫為侯國亦曰大脩武有小故稱大小脩
武在東漢祖與滕公濟自玉門津而宿小脩武者也
大陸即吳澤矣魏土地記曰修武城西北二十里有
吳澤水陂南北二十許里東西三十里西則界溝水
入焉水有二源北水上承河内野王縣東北光溝為
長明溝分枝津東逕雍城南寒泉水注之水出雍城
西北泉流南注逕雍城西春秋僖公二十四年王將
以狄伐鄭富辰諫曰雍文之昭也京相璠曰今河内
出山陽西有故雍城又東南注長明溝溝水又東逕
射犬城北漢大司馬張揚為將楊醜所害眭固殺醜
屯此欲北合袁紹典略曰眭固字白莬或戒固曰將
軍字莬而此邑名犬莵見犬其勢必驚宜急去莬不
從漢興平四年(一清按魏書武帝紀事在建安四年興平改元僅二年酈氏誤記也)魏
太祖斬之於此以魏种為河内太守守之兖州叛太
祖曰唯种不棄孤及走太祖怒曰种不南走越北走
胡不汝置也射犬平禽之公曰難(一清按魏書作唯何氏焯曰此正可
與史參異同耳)其才也釋而用之長明溝水東入石澗東流
蔡溝水入焉水上承州縣北白馬溝東分謂之蔡溝
東會長明溝水又東逕修武縣之吳亭北東入吳陂
水次北有苟泉水入焉水出山陽縣故修武城西南
同源分派裂為二水南為苟泉北則吳凟二凟雙導
俱東入陂山陽縣東北二十五里有陸真阜南有皇
母馬鳴二泉東南合注于吳陂也次陸真阜之東北
得覆釜堆堆南有三泉相去四五里參差合次南注
于陂泉在濁鹿城西建安二十五年魏封漢獻帝為
山陽公濁鹿城即是公所居也陂水之北際澤側有
隤城也春秋隠公十一年王以攢芧隤十二邑與司
寇蘇忿生者也(何氏曰按左𫝊乃是以蘇忿生之田與鄭蘇公武王之司寇注誤記)京
相璠曰河内修武縣北有故隤城實中今世俗謂之
皮垣方四百步實中高八丈際陂北隔水一十五里
俗所謂蘭丘也方二百步西一十里又有一丘際山
世謂之勅丘方五百步形狀相類疑即古攢芧也杜
預曰二邑在修武縣北所未詳也又東長泉水注之
源出白鹿山東南伏流逕一十三里重源濬發於鄧
城西北東南伏流世亦謂之重泉水也又逕七賢祠
東左右筠篁列植冬夏不變貞萋魏步兵校尉陳留
阮籍中散大夫譙國嵇康晉司徒河内山濤司徒瑯
邪王戎黃門郎河内向秀建威參軍沛國劉伶始平
太守阮咸等同居山陽結自得之遊時人號之為竹
林七賢也向子期所謂山陽舊居也後人立廟於其
處廟南又有一泉東南流注于長泉水郭緣生述征
記所云白鹿山東南二十五里有嵇公故居以居時
有遺竹焉蓋謂此也其水又南逕鄧城東名之為鄧
瀆有謂之為白屋水也昔司馬懿征公孫淵還達白
屋即於此也其水又東南流逕隤城北又東南歴澤
注于陂泉水東流謂之八光溝而東流注于清水謂
之長清河而東周永豐塢有丁公泉發于焦泉之右
次東又得焦泉泉發于天門之左天井固右天門山
石自空狀若門焉廣三丈高兩匹深丈餘更無所出
世謂之天門也東五百餘步中有石穴西向裁得容
人平行東南入徑至天井(一清按太平御覽河北天門山引水經注曰俗謂之
百家巖巖可容百家故以為名山有石穴狀如門纔得通人自平地東南入便至天井與此文不同)直
上三匹有餘扳躡而昇至上平東西二百步南北七
百步四面嶮絶無由昇陟矣上有比丘釋僧訓精舍
寺有十餘僧給養難周多出下平有志者居之寺左
右雜樹疎挺有一石泉方丈餘清水湛然常無增減
山居者資以給飲北有石室二口舊是隠者念一之
所今無人矣泉發於北阜南流成溪世謂之焦泉也
次東得魚鮑泉次東得張波泉次東得三淵泉梗河
參連女宿相屬是四川在重門城西並單川南注也
重門城昔齊王芳為司馬師廢之宫於此即魏志所
謂送齊王于河内重門者也城在共縣故城西北二
十里城南有安陽陂次東又得卓水陂次東有北門
陂(一清按北門陂即百門陂也魏書地形志林慮郡共有卓水陂柏門山柏門水南流名太清水金史
地理志衞州蘇門有百門陂蘇門即漢志之共縣隋曰共城金改蘇門今河南衞輝府之輝縣也縣西北
七里有蘇門山亦曰百門山有百門泉左𫝊定公十四年晉人敗鄭師及范氏之師于百泉即百門泉矣
百與北音相近致譌)陂方五百步在共縣故城西漢高帝八年
封玈罷師為共嚴侯國即共和之故國也共伯既歸
帝政逍遙于共山之上山在國北所謂共北山也仙者
孫登之所處袁彦伯竹林七賢𫝊嵇叔夜嘗採藥山
澤遇之于山冬以被髮自覆夏則編草為裳彈一絃
琴而五聲和其水三川南合謂之清川又南逕凡城
東司馬彪袁山松郡國志曰共縣有汎亭周凡伯國
春秋隠公七年經書王使凡伯來聘是也杜預曰汲
郡共縣東南有凡城今在西南其水又西南與前四
水總為一瀆又謂之陶水南流注于清水清水又東
周新豐塢又東注也(一清按太平寰宇記修武縣下引水經注云五里泉在修武鄉
今本無之)
東北過獲嘉縣北
漢書稱越相吕嘉反武帝元鼎六年巡行於汲新中
鄉得吕嘉首因以為獲嘉縣後漢封侍中馮石為侯
國縣故城西有漢桂陽太守趙越墓冡北有碑越字
彦善縣人也累遷桂陽郡五官將尚書僕射遭憂服
闋守河南尹建寧中卒碑東又有一碑碑北有石柱
石牛羊虎俱碎淪毁莫記清水又東周新樂城城在
獲嘉縣故城東北即汲之新中鄉也
又東過汲縣北
縣故汲郡治晉太康中立城西北有石夾水飛湍濬
急也人亦謂之磻溪言太公常釣於此也城東門北
側有太公廟廟前有碑碑云太公望者河内汲人也
縣民故會稽太守杜宣白令崔瑗曰太公本生於汲
舊居猶存君與高國同宗太公載在經𫝊今臨此國
宜正其位以明尊祖之義於是國老王喜廷掾鄭篤
功曹邠勒等咸曰宜之遂立壇祀為之位主城北三
十里有太公泉泉上又有太公廟廟側高林秀水翹
楚競茂相𫝊云太公之故居也晉太康中范陽盧無
忌為汲令立碑于其上(金石錄跋尾曰晉太公碑略云太公望者此縣人大晉受
命四海一統太康二年縣之西偏有盜發冡而得竹策之書藏書之年當秦坑儒之前八十六歲又云其
周志曰文王夢天帝服元&KR1241;以立于令狐之津帝曰昌賜汝望文王再拜稽首太公于後亦再拜稽首文
王夢之夜太公夢之亦然其後文王見太公而詢之曰而名為望乎答曰唯為望文王曰吾如有所於汝
見太公言其年月與其日且盡道其言臣以此得見也文王曰有之有之遂與之歸以為卿士又曰其紀
年曰康王六年齊太公卒參考年數蓋一百一十餘歲按前世所𫝊汲冡諸書獨有紀年穆太子傳師春
等不載所謂周志者不知為何書而杜預左氏𫝊後叙云汲冡書凡七十五卷皆藏秘府預親見之以此
知不時十餘萬言其亡逸見于今者絶少也碑汲縣令盧無忌立後題太康十年三月云)太公避
紂之亂屠隠市朝遯釣魚水何必渭濱然後磻溪苟
愜神心曲渚則可磻溪之名斯無嫌矣清水又東逕
故石梁下梁跨水上橋石崩禠餘基尚存清水又東
與倉水合水出西北方山上方山在衞縣西有倉谷
谷有倉玉珉石故名焉其水東南流潛行地下又東
南復出俗謂之雹水東南歴坶野自朝歌以南南暨
清水土地平衍據臯跨澤悉坶野矣郡國志曰朝歌
縣南有牧野竹書紀年曰周武王率西夷諸侯伐殷
敗之于坶野詩所謂坶野洋洋檀車煌煌者也有殷
大夫比干冡前有石銘題隸云殷大夫比干之墓所
記唯此今已中折不知誰所誌也(曹氏安太師比干錄曰按衞輝府舊
志云殷少師比干墓在汲縣西北一十五里墓前有殷比干墓四字碑年深石斷字畫不全世傳以為孔
子所書今此碑見存竊觀其體勢與周穆王時書吉日癸巳石刻相類其為古筆無疑謹用摹鋟以暴于
世云葉氏奕苞續金石錄曰比干墓碑在汲縣漢隸釋文漢隸字源辨其繆然比干為三古殺身成仁之
第一人而尼父是其族孫為之標識宜也以疑傳疑存之亦無不可洪氏曰大觀中會稽石國佐有此四
字比水經又闕其三字畫清勁乃東漢威靈時人所書收碑如歐趙皆未之見予按今存四字乃隸書决
非宣聖之筆洪說當不繆也一清按漢隸釋文洪文惠公撰集即葉氏所引之文是也亦見隸續漢隸字
源乃宋檇李婁機彦發所纂其言曰水經云朝歌縣南牧野比干冡前有石銘隸云殷大夫比干之墓今
只四字復不完石公弼跋云殷比干墓四字在今衞州比干墓上世𫝊孔子書然隸始于秦非孔子書必
矣字畫勁古當是漢人書又比干錄尚有銅盤銘十六字左林右泉後崗前道萬世之寧兹焉是寳亦是
先聖古文篆曹以寧云唐開元中為耕地者所得至元延祐戊午衞輝府路學正王公悦臨摹汝帖推官
張淑記之汲尹王元恕勒石是則善長所不及知也好古之士安得長存天地間哉)太和中高
祖孝文皇南巡親幸其墳而加弔焉刊石樹碑列于
墓隧矣(金石錄跋尾曰後魏孝文帝弔比干文其首已殘缺惟元載字可識其下云歲御次乎閹
茂望舒會于星紀十有四日日惟甲申抑爾雅云歲在戍曰閹茂又鄭康成注月令仲冬者日月會于星
紀後魏孝文以太和十八年十一月甲申經比干墓親為弔文樹碑而刻之是歲甲戍其說皆合其未嘗
改元而稱元載者孝文以是歲遷都洛陽蓋以遷都之歲言之也又云碑隂畫紀侍從羣臣官爵姓名一
清按是碑文載太師比干錄及衞輝府志文繁不錄德甫所云碑首殘缺惟元載字可識今其碑云惟皇
搆遷中之元載正以宅洛之歲言之也)雹水又東南入于清水又東南
逕合城南故三會亭也以淇清合河故受名焉清水
又屈而南逕屬皇臺東北南注之也
又東入于河
謂之清口即淇河口也蓋互受其名耳地理志曰清
河水出内黃縣南(一清按漢志魏郡内黃縣清河水在南)無清水可來
所有者唯鐘是水耳蓋河徒南注清水瀆移匯流逕
絶餘目尚存故東川有清河之稱相嗣不斷曹公開
白溝遏水北注方復故瀆矣
沁水出上黨涅縣謁戾山
沁水即涅水也或言出糓遠縣羊頭山世靡谷三源
竒注逕瀉一隍又南會三水沿歴出左右近溪參差
翼注之也
南過糓遠縣東又過陭氏縣東
糓遠縣王莽之糓近也沁水又南逕陭氏縣故城東
劉聰以詹事魯繇為冀州治此也沁水又南歴陭氏
關又南與驫驫水合水出東北巨峻山乘高瀉浪觸
石流響世人因聲以納稱西南流注于沁沁水又南
與秦川水合水出巨峻山東帶引衆溪積以成川又
西南逕端氏縣故城東昔韓趙魏分晉遷晉君於端
氏縣即此是也其水南流入于沁水
又南過陽阿縣東
沁水南逕陽阿縣故城西魏土地記曰建興郡治陽
阿縣郡西四十里有沁水南流沁水又南與濩澤水
合水出澤城西白澗嶺下東逕濩澤墨子曰舜漁濩
澤應劭曰澤在縣西北又東逕濩澤縣故城南蓋以
澤氏縣也竹書紀年梁惠成王十九年晉取元武濩
澤者也其冰際城東注又東合清淵水水出其城北
東南逕澤城東又南入于濩澤水濩澤水又東得陽
泉水口水出鹿臺山山上有水淵而不流其水東逕
陽陵城南即陽阿縣之故城也漢高帝七年封卞訢
為侯國(一清按史表作齊哀侯漢表作齊侯其石卞訢封邑當屬平原之阿陽非此陽阿也詳河
水篇注)水歴嶕嶢山東下與黑嶺水合水出西北黑嶺
下即開隥也其水東南流逕北鄉亭下又東南逕陽
陵城東南注陽泉水陽泉水又南注濩澤水又東南
又有上澗水注之水導源西北輔山東逕銅于崖南
歴析城山北山在濩澤禹貢所謂砥柱析城至于王
屋也山甚高峻上平坦下有二泉東濁西清左右不
生草木數十步外多細竹其水自山隂東入濩澤水
濩澤水又東南注于沁水沁水又東南陽阿水左入
焉水北出陽阿川南流逕建興郡西其水又東南流
逕午壁亭東而南入山沿波漱石漰澗八丈環濤轂
轉西南流入于沁水又南五十餘里沿流上下步逕
裁通小竹細筍被于山渚蒙蘢茂密竒為翳薈也
又南出山過沁水縣北
沁水南逕石門世謂之沁口魏土地記曰河内郡野
王縣西七十里有沁水左逕沁水城西附城東南流
也石門是晉安平獻王司馬孚之為魏野王典農中
郎將之所造也案其表云臣孚言臣被明詔興河内
水利臣既到檢行沁水源出銅鞮山屈曲周迴水道
九百里自太行以西王屋以東曾巖高峻天時霖雨
衆谷走水小石漂迸木門朽敗稻田汎濫歲功不成
臣輒案行去堰五里以外方石可得數萬餘枚臣以
為方石為門若天亢旱增堰進水若天霖雨陂澤充
溢則閉石斷水空渠衍澇足以成河雲雨由人經國
之謀暫勞永逸聖王所許願陛下特出臣表勅大司
農府結人工勿使稽延以贊時要臣孚言詔書聽許
於是夾岸累石結以為門用代木門枋故石門舊有
枋口之稱矣溉田頃畝之數間關歲月之功事見門
側石銘矣水西有孔山山上石穴洞開穴内石上有
車轍牛跡耆舊𫝊云自然成著非人功所就也其水
南分為二水一水南出為朱溝水沁水又逕沁水縣
故城北蓋藉水以名縣矣春秋之少水也京相璠曰
晉地矣又云少水今沁水也沁水又東逕沁水亭北
世謂之小沁城沁水東右合小沁水水出北山臺渟
淵南流為臺渟水東南入沁水沁水又東倍澗水注
之北出五行之山南流注于沁水
又東過野王縣北
沁水又東䢴水注之水出太行之阜山即五行之異
名也淮南子曰武王欲築宫于五行之山周公曰五
行嶮固德能覆也内貢迴矣使吾暴亂則伐我難矣
君子以為能持滿高誘云今太行山也在河内野王
縣西北上黨關也詩所謂徒殆野王道傾蓋上黨關
即此山矣其水南流逕䢴城西故䢴國也城南有䢴
臺春秋僖公二十四年王將伐鄭富辰諫曰䢴武之
穆也京相璠曰今野王西北三十里有故䢴城䢴臺
是也今故城當太行南路道出其中漢武帝封李夀
為侯國(一清按漢表是征和二年封)䢴水又東南逕孔子廟東廟
廷有碑魏太和元年孔靈度等以舊宇毁落上求修
復野王令范衆愛河内太守元真刺史咸陽公高允
表聞立碑于廟治中劉明别駕吕次父主簿向班虎
荀靈龜以宣尼大聖非碑頌所稱宜立記焉云仲尼
傷道不行欲北從趙鞅聞殺鳴犢遂旋車而反及其
後也晉人思之於太行嶺南為之立廟蓋往時迴轅
處也余按諸子書及史籍之文並言仲尼臨河而嘆
曰丘之不濟命也夫是非太行迴轅之言也碑云魯
國孔氏官于洛陽因居廟下以奉蒸嘗斯言至矣蓋
孔因遷山下追思聖祖故立廟存饗耳其由劉累遷
魯立堯祠於山矣非謂迴轅於此也䢴水東南逕䢴
亭西京相璠曰又有亭在臺西南三十里今是亭在
䢴城東南七八里蓋京氏之謬耳或更有之余所不
詳其水又南流注于沁沁水東逕野王縣故城北秦
昭王四十四年白起攻太行道絶而韓之野王降始
皇拔魏東地置東郡衞元君自濮陽徙野王即此縣
也漢高帝元年為殷國二年為河内郡王莽之後隊
縣曰平野矣魏懷州刺史治皇都遷洛省州復郡水
北有華嶽廟廟側有攢柏數百根對郭臨川負岡蔭
渚青青彌望竒可翫也懷州刺史頓丘李洪之之所
經構也廟有碑焉是河内郡功曹山陽荀靈龜以和
平四年造天安元年立沁水又東朱溝枝津入焉又
東與丹水合水出上黨高都縣故城東北阜下俗謂
之源源水山海經曰沁水之東有林焉名曰丹林丹
水出焉即斯水矣丹水自原東北流又屈而東注左
會絶水地理志曰高都縣有莞谷丹水所出東南入
絶水是也絶水出泫氏縣西北楊谷故地理志曰楊
谷絶水所出東南流左會長平水水出長平縣西北
小山東南流逕其縣故城(一清按魏書地形志邵郡皇興四年置領萇平縣即
斯縣也)泫氏之長平亭也史記曰秦使左庶長王齕攻
韓取上黨上黨民走趙趙軍長平使廉頗為將後遣
馬服君之子趙括代之秦密使武安君白起攻之括
四十萬衆降起起坑之於此上黨記曰長平城在郡
之南秦壘在城西二軍共食流水澗相去五里秦坑
趙衆收頭顱築臺於壘中因山為臺崔嵬桀起今仍
號之曰白起臺城之左右沿山互隰南北五十許里
東西二十餘里悉秦趙故壘遺壁舊存焉漢武帝元
朔二年以封將軍衞青為侯國(全氏曰衞將軍所封國索隠曰汝南其子
封宜春侯亦在汝南然則非上黨之長平也一清按史記秦始皇本紀五年將軍驁攻魏定酸棗燕虛長
平裴駰曰地理志汝南有長平縣故城在今陳州西六十里)其水東南流注絶水
絶水又東南流逕泫氏縣故城北竹書紀年曰晉烈
公元年趙獻子城泫氏絶水東南與泫水會水導源
縣西北泫谷東流逕一故城南俗謂之都鄉城又東
南逕泫氏縣故城南世祖建武六年封萬普為侯國
而東會絶水亂流東南入高都縣右入丹水(一清按漢志丹
水入泫泫即絶也絶水南至壄王入沁善長分為二水與班固異)上黨記曰長平城
在郡南山中(一清按劉昭郡國志補註引上黨記曰白起城在郡南山中百二十里長平城
即白起城也)丹水出長平北山南流秦坑趙衆流血丹川
由是俗名為丹水斯為不經矣丹水又東南流注于
丹谷即劉越石扶風歌所謂丹水者也(巵林曰劉琨扶風歌曰朝
發廣莫門暮宿丹水山文選李善注引晉宫閣名曰洛陽城廣莫門北向漢書上黨高都縣莞谷丹水所
出也蓋即酈元之說予按上黨去雒千五百里朝發雒城暮宿高都雖有乘風之翼躡景之足不能如是
之疾且其詩曰顧瞻望宫闕寧有天井關頭可睇德陽殿角乎考地志宏農有丹水縣丹水出上雒冡領
山東至析入均者斯為近之耳)晉書地道記曰縣有太行關丹溪為
關之東谷途自此去不復由關矣丹水又逕二石人
北而各在一山角倚相望南為河内北曰上黨二郡
以之分境丹水又東南歴西巖下巖下有大泉湧發
洪流巨輸淵深不測蘋藻冬芹竟川含綠雖嚴辰肅
月燕麥暄萋丹水又南白水注之水出高都縣故城
西所謂長平白水也東南流歴天井關地理志曰高
都縣有天井關蔡邕曰太行山上有天井關在井北
遂因名焉故劉歆遂初賦曰馳太行之嶮峻入天井
之高關太元十五年晉征虜將軍朱序破慕容永於
太行遣軍至白水去長子一百六十里白水又東天
井溪水會焉水出天井關(一清按章懷後漢書注曰太行山上天井關南有天
井泉水三所)北流注白水世謂之北流泉白水又東南流
入丹水謂之白水交丹水又東南出山逕鄈城西城
在山際俗謂之期城非也司馬彪郡國志曰山陽有
鄈城京相璠曰河内山陽西北六十里有鄈城竹書
紀年曰梁惠成王元年趙成侯偃韓懿侯若伐我葵
即此成也丹水又南屈而西轉光溝水出焉丹水又
西逕苑鄉城北南屈東轉逕其城南東南流注于沁
謂之丹口竹書紀年曰晉出公五年井水三日絶不
流幽公九年井水出相反擊即此水也沁水又東光
溝水注之也水首受丹水東南流界溝水出焉又南
入沁水又東南流逕成鄉城北又東逕中都亭南又
合界溝水水上承光溝東南流長明溝水出焉又南
逕中都亭西而南流注于沁水也
又東過周縣北
縣故周也(一清按水經多以州為周如武周泉周之類此是漢志河南郡之州縣而水經以為
周酈故以縣故州也釋之後人併注之州字亦改從周)春秋左𫝊隠公十有一
年周以賜鄭公孫叚六國時韓宣子徙居之(何氏曰此注多
誤文公孫叚事在昭公三年去隠公十一年甚遠韓起又不逮六國時且亦未嘗徙居之全氏曰周以賜
鄭下有脱文蓋州本温地蘇忿生叛王王以賜鄭而鄭不能有也晉啟南陽州入焉趙氏郤氏欒氏逓有
之昭公三年晉以賜鄭公孫叚七年復歸之晉而韓宣子以易原縣于宋樂大心然其後仍屬晉公家宋
行人樂祁之死晉人止其尸于州以求盟是也史記韓宣子晚居州然則宣子雖不逮六國時而未始不
居州也其文不見于左而見于史義門覈之未盡)有白馬溝水注之水首受
馬湖湖一名朱管陂陂上承長明溝湖水東南流逕
金亭西分為二水一水東出為蔡溝一水南流注于
沁也
又東過懷縣之北
韓詩外𫝊曰武王伐紂到邢丘更名邢丘曰懷春秋
時赤翟伐晉圍懷是也王莽以為河内故河内郡治
也舊三河之地矣韋昭曰河南河東河内為三河也
縣北有沁陽城沁水逕其南而東注也
又東過武德縣南又東南至滎陽縣北東入于河
沁水於縣南水積為陂通結數湖有朱溝水注之其
水上承沁水於沁水縣西北自枋口東南流奉溝水
右出焉又東南流右泄為沙溝水也其水又東南於
野王城西枝渠左出焉以周城溉東逕野王城南又
屈逕其城東而北注沁水朱溝自枝渠東南逕州城
南又東逕懷城南又東逕殷城北郭緣生述征記曰
河之北岸河内懷縣有殷城或謂楚漢之際殷王卬
治之非也余按竹書紀年云秦師伐鄭次于懷城殷
即是城也然則殷之為名久矣知非從卬始昔劉聰
以郭默為殷州刺史都督緣河諸軍事治此(全氏曰郭默嘗
附劉曜非劉聰)朱溝水又東南注于湖湖水右納沙溝水水
分朱溝南派東南逕安昌城西漢成帝河平四年封
丞相張禹為侯國(全氏曰張禹所封在汝南地理志汝南郡安昌縣下云侯國外戚恩
澤侯表亦云是汝南方輿紀要安昌城在信陽州西北七十里漢縣屬汝南郡亦見淮水注)今城
之東南有古冢時人謂之張禹墓余按漢書禹河内
軹人徙家蓮勺鴻嘉元年禹以老乞骸自治冡塋起
祠堂於平陵之肥牛亭近延陵奏請之詔為徙亭哀
帝建平二年薨遂葬于彼此則非也沙溝水又東逕
隰城北春秋僖公二十五年取太叔於温殺之於隰
城是也京相璠曰在懷縣西南又逕殷城西東南流
入于陂陂水又直武德縣南至滎陽縣北東南流入
于河先儒亦咸謂是溝為泲渠故班固及闞駰並言
泲水至武德入河蓋泲水枝瀆條分所在布稱亦兼
丹水之目矣
淇水出河内隆慮縣西大號山
山海經曰淇水出沮洳山水出水側頽波漰注衝激
横山山上合下開可減六七十步巨石磥砢交積隍
間傾瀾渀盪勢同雷轉激水散氛曖若霧合又東北
沾水注之水出壺關縣東沾臺下石壁崇高昂藏隠
天泉流發于西北隅與金谷水合金谷即沾臺之西
溪也東北會沾水又東流注于淇淇水又逕南羅川
又歴三羅城北東北與女臺水合水發西北三女臺
下東北流注于淇(漢志上黨即壺關縣下沾水東至朝歌入淇)淇水又東
北逕淇陽川逕石城西北城在原上帶澗抌淇淇水
又東北西流水注之水出東大嶺下西流逕石樓南
在北陵石上練垂桀立亭亭極峻其水西流水也又
東逕馮都壘南世謂之淇陽城在西北三十里淇水
又東出山分為二水水會立石堰遏水以沃白溝左
為菀水右則淇水自元甫城東南逕朝歌縣北竹書
紀年晉定公十八年淇絶于舊衞即此也淇水又東
屈而西轉逕頓丘北故闞駰云頓丘在淇水南又屈
逕頓丘西爾雅曰山一成謂之頓丘釋名謂一頓而
成丘無高下大小之殺也詩所謂送子涉淇至于頓
丘者也魏徙九原西河土軍諸胡置五軍於丘側故
其名亦曰五軍也(一清按魏書地形志有南北吐京郡後徙其民于此墳有吐京之名
土軍五軍蓋吐京之變音)太和(一清按太和下有缺文魏書地形志頓丘郡晉武帝置頓丘縣太和
中併汲郡此必言頓丘郡縣廢置之由故有太和二字太和為魏孝文帝年號朱謀㙔僅知正其錯簡惜
不知指其缺失也)泉源水水有二源一水出朝歌城西北一
出東南老人晨將渡水而沈吟難濟紂問其故左右
曰老者髓不實故畏寒也紂乃於此斮脛而視髓也
其水南流東屈逕朝歌城南晉書地道記曰本沬邑
也詩云爰采唐矣沬之鄉矣殷王武丁始遷居之為
殷都也(一清按禹貢錐指曰殷本紀曰武乙復去亳徙河北此即紂都朝歌也武丁自鄴南復遷
于亳至武乙則又自亳遷于朝歌淇水注引晉書地道記謂武丁遷居沬邑蓋誤以武乙為武丁耳)禹
貢紂都在冀州大陸之野即此矣(一清按此句甚費尋思蓋抄變漢書
地理志而誤者班固于鉅鹿郡鉅鹿縣下云禹貢大陸澤在北紂所作沙丘臺在東北七十里酈氏率筆
書之今尚書具在烏有是耶史記殷本紀武丁立殷復居亳徙河北蓋四世至紂不復再遷河北即朝歌
也杜佑曰衞縣西二十五里有古朝歌城劉朐曰紂所都朝歌城在衞縣西今直隸大名府濬縣河南衞
輝府淇縣交界之地也)有糟丘酒池之事焉有新聲靡樂號邑
朝歌晉灼曰史記樂書紂為朝歌之音朝歌者歌不
時也故墨子聞之惡而迴車不逕其邑論語撰考䜟
曰邑名朝歌顔淵不舍七十弟子掩目宰予獨顧由
蹶墮車宋均曰子路患宰予顧視凶地故以足蹷之
使墮車也今城内有殷鹿臺紂昔自投於火處也竹
書紀年曰武王親禽帝受辛于南單之臺遂分天之
明南單之臺蓋鹿臺之異名也武王以殷之遺民封
紂子武庚于兹邑分其地為三曰弼鄘衞使管叔蔡
叔霍叔輔之為三監叛周討平以封康叔為衞箕子
佯狂自悲故琴操有箕子操逕其父母之邦也不勝
悲作麥秀歌地居河淇之間後乃屬晉戰國時皆屬
于趙男女淫縱有紂之遺風土嶮多寇漢以虞詡為令
朋友以難治致弔詡曰不遇盤根錯節何以别利器
乎又東與左水合謂之馬溝水水出朝歌城北東流
南屈逕其城東又東流與美溝合水出朝歌西北大
嶺下東出逕駱駝谷於中逶迤九十曲故俗有美溝
之目矣歴十二崿崿流相承泉響不斷返水捍注淃
浚深隍隍閒積石千通水穴萬變觀者若思不周賞
情乏圖狀矣其水東逕朝歌城北又東南流注馬溝
水又東南注淇水為肥泉也故衞詩曰我思肥泉兹
之永嘆毛注云同出異歸為肥泉爾雅曰歸異出同
曰肥釋名曰本同出時所浸潤少所歸各枝散而多
似肥者也犍為舍人曰水異出流行合同曰肥今是
水異出同歸矣博物志謂之澳水詩云瞻彼淇澳菉
竹猗猗毛云菉王芻也竹篇竹也漢武帝塞決河斬
淇園之竹木以為用寇恂為河内伐竹淇川治矢百
餘萬以益軍資今通望淇川無復此物唯王芻篇草
不異毛興又言澳隈也鄭亦不以為津源而張司空
專以為水流入于淇非所究也然斯水即詩所謂泉
源之水也故衞詩云泉源在左淇水在右衞女思歸
指以為喻淇水在右蓋舉水所入為左右也(一清按泉源水
入淇即今衞輝府輝縣之衞河也道元詳其水而逸其名)淇水又南歴枋堰舊淇
水口東流逕黎陽縣界南入河地理志曰淇水出共
東至黎陽入河溝洫志曰在遮害亭西一十八里至
淇水口是也漢建安九年魏武王於水口下大枋木
以成堰遏淇水東入白溝以通漕運故時人號其處
為枋頭是以盧諶征艱賦曰後背洪枋巨堰深渠高
隄者也自後遂廢魏熙平中復通之故渠歴枋城北
東出今瀆破故堰其堰悉䥫柱木石參用其故瀆南
逕枋城西又南分為二水一水南注清水水流上下
更相通注河清水盛北入故渠自此始矣一水東流
逕枋城南東與菀口合菀水上承淇水於元甫城西
北自石堰東菀城西屈逕其城南又東南流歴五軍
東北得舊石浢故五水分流世號五穴口今惟通并
為二一水西注淇水謂之天井溝一水逕五軍東分
為蓼溝東入白祀陂又南分東入同山陂溉田七十
餘頃二陂所結即臺隂野矣菀水東南入淇水淇水
右合宿胥故瀆瀆受河於頓丘縣遮害亭東黎山西
北會淇水處立石堰遏水令更東北注魏武開白溝
因宿胥故瀆而加其功也故蘇代曰次宿胥之口魏
無虚頓丘即指是瀆也淇水又東北流謂之白溝逕
雍榆城南春秋襄公二十三年叔孫豹救晉次于雍
榆者也淇水逕其城東東北逕同山東又北逕其城東
東北逕帝嚳冡西世謂之頓丘臺非也皇覽曰帝嚳
冡在東郡濮陽頓丘城南臺隂野中者也又北逕白
祀山東歴廣陽里逕顓頊冡西俗謂之殷王陵非也
帝王世紀曰顓頊葬東郡頓丘城南廣陽里大冢者
是也淇水又北逕頓丘縣故城西古文尚書以為觀
地矣蓋太康弟五君之號曰五觀者也竹書紀年晉
定公三十一年城頓丘皇覽曰頓丘者城門名頓丘
道世謂之殷皆非也蓋因丘而為名故曰頓丘矣淇
水東北逕枉人山東牽城西春秋左𫝊定公十四年
公會齊侯衞侯于牽者也杜預曰黎陽東北有牽城
即此城矣淇水又東北逕石柱岡東北注矣
又東過内黃縣南為白溝
淇水又東北逕并陽城西世謂之辟陽城非也即郡
國志所謂内黃縣有并陽聚者也白溝又北左合蕩
水又東北流逕内黃縣故城南縣右對黃澤郡國志
曰縣有黃澤者也地理風俗記曰陳留有外黃故加
内史記曰趙廉頗伐魏取黃即此縣
屈從縣東北與洹水合
白溝自縣北逕戲陽城東世謂之義陽郭(一清按後漢書光武
帝紀幸内黃大破五校於羛陽降之章懷註云羛陽聚名屬魏郡左𫝊云晉荀盈如齊逆女還卒於戲陽
杜預註云内黃縣北有戲陽城戲與羛同義陽郭當作羛陽聚說文羛字下云墨翟書義从弗魏郡有羛
陽鄉讀若錡則羛與義字可通用也)春秋昭公十年(沈氏曰是九年)晉荀盈如
齊逆女還卒戲陽是也白溝又北逕高城亭又東洹
水從西南來注之又北逕問亭東即魏界也魏縣故
城應劭曰魏武侯之别都也城内有武侯臺王莽之
魏城亭也左與新河合洹水枝流也白溝又東北逕
銅馬城西蓋光武征銅馬所築也故城得其名矣白
溝又東北逕羅勒城東又東北漳水注之謂之利漕
口自下清漳白溝淇河咸得通稱也
又東北過館陶縣北又北過清淵縣西
白溝水又東北逕趙城西又北阿難河出焉蓋魏將
阿難所導(一清按元和志云魏將李阿難)以利衡瀆首有阿難之稱
矣白溝又東北逕空陵城西又北逕喬亭城西東去
館陶縣故城十五里縣即春秋所謂冠氏也魏陽平
郡治也淇水又屈逕其縣北又東北逕平恩縣故城
東地理風俗記曰縣故館陶之别鄉也漢宣帝元康
三年置以封后父許伯為侯國(沈氏曰是地節三年封一清按宣帝地節
四年改明年元為元康廣漢以神爵元年病死無子絶元帝初元元年紹封弟子嘉伯即廣漢也)地
理志王莽之延平縣矣淇水又東過清淵縣故城西
又歴縣之西北為清淵故縣有清淵之名矣(一清按漢志魏
郡清淵縣應劭曰清河在西北)世謂之魚池城非也淇水又東北逕
榆陽城北漢昭帝封太常江德為侯國文穎曰邑在
魏郡清淵(一清按褚表作潦陽小司馬曰表在清河漢表作轑陽侯江喜地理志清河無潦陽
或是魏郡清淵縣又褚表江德以捕淮陽反者公孫勇侯是武帝非昭帝)世謂之清淵城
非
又東北過廣宗縣東為清河
清河東北逕廣宗縣故城南順帝永元五年封皇太
子萬年為王國(沈氏曰范史章八王少子廣宗殤王萬歲以和帝永元五年封注未覈)
田融言趙立建興郡於城内置臨清縣於水東自趙
石始也清河之右有李雲墓雲字行祖甘陵人好學
善隂陽舉孝廉遷白馬令中常侍單超等立掖庭民
女亳氏為后后家封者四人賞賜巨萬雲上書移副
三府曰孔子云帝者諦也今尺一拜用不經御省是
帝欲不諦乎帝怒下獄殺之後冀州刺史賈琮使行
部過祠雲墓刻石表之令石柱尚存俗猶謂之李氏
石柱清河又東北逕界城亭東水上有大梁謂之界
城橋英雄記曰公孫瓚擊青州黃巾賊大破之還屯
廣宗袁本初自往征瓉合戰於界橋南二十里紹將
鞠義破瓚於界城橋斬瓚冀州刺史嚴綱又破瓚殿兵
於橋上即此梁也世謂之鬲城橋蓋𫝊呼失實矣清
河又東北逕信鄉縣故城西地理風俗記曰甘陵西
北十七里有信鄉故縣也清河又東北逕信成縣故
城西應劭曰甘陵西北五十里有信成亭故縣也趙
置水東縣於此城故亦曰水東城清河又東北逕清
陽縣故城西漢高祖置清河郡治此中二年(沈氏曰本表是
三年)景帝封皇子乘為王國王莽之平河也漢光武建
武二年西河鮮于冀為清河太守作公廨未就而亡
後守趙高計功用二百萬五官黃秉功曹劉適言四
百萬錢於是冀乃鬼見白日道從入府與高及秉等
對共計校定為適秉所割匿冀乃書表自理其略言
高貴不尚節(一清按太平廣記引水經作貴尚小節)畝壟之夫而箕踞
遺類研密失機婢妾其信媚世求顯偷竊銀艾鄙辱
天官(一清按太平廣記引水經作偷竊很鄙有辱天官)易譏負乘誠高之謂
臣不勝鬼言謹因千里驛聞付高上之便西北去三
十里車馬皆滅不復見秉等皆伏地物故高以狀聞
詔下還冀西河田宅妻子焉兼為差代以旌(一清按太平廣
記引水經作弭)幽中之訟漢桓帝建和元年(沈氏曰是三年)改清河
為甘陵王國以王妖言徙其年立甘陵郡治此焉
又東北過東武城縣西
清河又東北逕陵鄉西應劭曰東武城西南七十里
有陵鄉故縣也後漢封太僕梁松為侯國故世謂之
梁侯城遂立侯城縣治也清河又東北逕東武城縣
故城西史記趙公子勝號平原君以解邯鄲之功受
封於此定襄有武城故加東矣清河又東北逕復陽
縣故城西漢高祖七年封右司馬陳胥為侯國(一清按陳
胥所封索隠曰是南陽地理志南陽郡復陽縣侯國然清河郡亦有復陽縣一清按方輿紀要復陽城在
棗強縣西南十八里漢縣屬清河郡後漢時省陸澄曰為枯絳水所湮此即陳胥之封邑非南陽之復陽
也南陽之復陽闞駰曰故湖陽之樂鄉元帝元延二年置安得以為陳胥封邑小司馬誤矣)王莽
更名之曰樂歲地理風俗記曰東武城西北三十里
有復陽亭故縣也世名之曰檻城非也清河水又東
北流逕棗彊縣故城西史記建元以來王子侯者年
表云漢武帝元朔二年封廣川惠王子晏為侯國也
應劭地理風俗記曰東武城西北五十里有棗彊城
故縣也
又北過廣川縣東
清河北逕廣川縣故城南闞駰曰縣中有長河為流
故曰廣川也水側有羌壘姚氏之故居也今廣川縣
治清河又東北逕歴縣故城南地理志信都之屬縣
也王莽更名曰歴寧也應劭曰廣川縣西北三十里
有歴城亭故縣也今亭在縣東如北水濟尚謂之為
歴口渡也
又東過脩縣南又東北過東光縣西
清河又東北左與張甲屯綘故瀆合阻深隄高障無
復有水矣又逕脩縣故城南屈逕其城東脩音條(全氏
曰三字注中注)王莽更名之曰脩治郡國志曰故屬信都清
河又東北左與横漳枝津故瀆合又東北逕脩國(一清
按脩是縣名非國名也道元誤矣)故城東漢武帝封周亞夫為侯國
故世謂之北脩城也清河又東北逕邸閣城東城臨
側清河晉脩縣治城内有縣長魯國孔明碑清河又
東至東光縣西南逕胡蘇亭(劉昭郡國志補注曰東光有胡蘇亭胡蘇河之
名見爾雅)者是(一清二字上下有脱誤)世謂之羌城非也又東北右
會大河故瀆又逕東光縣故成西後漢封耿純為侯
國初平二年黃巾三十萬入渤海公孫瓚破之於東
光界追奔是水斬首三萬流血丹水即是水也
又東北過南皮縣西
清河又東北無棣溝出焉東逕南皮縣故城南又東
逕樂亭北地理志之臨樂縣故城也王莽更名樂亭
晉書地道志太康地記樂陵國有新樂縣即此城矣
又東逕新鄉城北即地理志高樂故城也王莽更之
曰為鄉矣無棣溝又東分為二瀆無棣溝又東逕樂
陵郡北又東屈而北出又東轉逕苑鄉縣故城南(一清
按此縣名不見兩漢晉魏史志未詳處所)又東南逕高成縣故城南與枝
瀆合瀆上承無棣溝南逕樂陵郡西又東南逕千童
縣故城東史記建元以來王子侯者年表曰故重也
一作千鐘漢武帝元朔四年封河閒獻王子劉隂為
侯國應劭曰漢靈帝改曰饒安也(一清按史表千鐘侯劉搖一云劉隂
索隠曰一作重漢表作重侯擔在平原地理志有重丘也若渤海之千童别是一縣漢志注應劭曰靈帝
改曰饒安者也道元混而一之)滄州治枝瀆又南東屈東北注無棣
溝無棣溝又東北逕一故城北世謂之功城也又東
北逕鹽山東北入海春秋僖公齊楚之盟於召陵也
管仲曰昔召康公賜我先君太公履北至于無棣蓋
四履之所也京相璠曰舊說無棣在遼西孤竹縣二
說參差未知所定然管仲以責楚無棣在此方之為
近既世𫝊以久且以聞見書之清河又東北逕南皮
縣故城西十三州志曰章武有北皮亭故此曰南皮
也王莽之迎河亭史記惠景侯者年表云漢文帝後
元年中封考文后兄子彭祖侯國(一清按史漢表竇彭祖與竇廣國皆
以景帝後七年封非文帝也又文景改年只稱後元年後二年中元年中二年耳刖亦不當云後元年中
也後元非紀年之號此襲史表而誤者也他處引史有年數者皆據史改正而特存其說于此)漢建
安中魏武擒袁譚於此城也清河又逕北皮城東左
會滹池别瀆謂之口故謂之合城也地理風俗記曰
南皮城北五十里有北皮城也
又東北過浮陽縣西
清河東北浮水故瀆出焉按史記趙之南界有浮水
焉浮水在南而此有浮陽之稱者蓋浮水出入津流
同逆混并清漳二瀆河之舊道浮水故迹又自斯别
是縣有浮陽之名也首受清河於縣界東北逕高成
縣之苑鄉城北又東逕章武縣之故城北漢文帝後
元中(一清按此注誤文說見前)封孝文后弟竇廣國為侯國王莽
更名桓章晉太始中立章武郡治此浮水故瀆又東
逕篋山北魏土地記曰高成東北五十里有篋山長
七里浮瀆又東北逕柳縣故城南漢武帝元朔四年
封齊孝王子劉陽為侯國地理風俗記曰高成縣東
北五十里有柳亭故縣也世謂之辟亭非也浮瀆又
東北逕漢武帝望海臺(一清按統志武帝臺在鹽山縣東北七十里水經浮浮水
所經蓋南臺也下章武縣臺乃是北臺耳)又東注于海應劭曰浮陽浮水
所出入海潮汐往來日再今溝無復有水也清河又
北分為二瀆枝分東出又謂之浮瀆清河又北逕浮
陽縣故城西王莽之浮城也建武十五年更封驍騎
將軍平鄉侯劉歆為侯國浮陽郡治又東北滹沱别
瀆注焉謂之合口也
又東北過濊邑北
濊水出焉
又東北過鄉邑南
清河又東分為二水枝津右出焉東逕漢武帝故臺
北魏土地記曰章武縣東一百里有武帝臺南北有
二臺相去六十里基高六十丈俗云漢武帝東巡海
上所築又東注于海清河又東北逕紵姑邑南俗謂
之新城非也
又東北過窮河邑南
清河又東北逕窮河邑南俗謂之三女城非也東北
至泉周縣北入滹沲水經曰笥溝至泉周縣東南與
清河合者目為清河下邑也又東泉周水出焉
又東北過漂榆邑入于海
清河又東逕漂榆邑故城南俗謂之角飛城趙記云
石勒使王述煑鹽於角飛即城異名矣魏土地記曰
高城縣東北一百里北盡漂榆東臨巨海民咸煑海
水藉鹽為業即此城也清河自是入于海
蕩水出河内蕩隂縣西山東(何氏曰蕩廣韵作蕩从竹)
蕩水出縣西石尚山東流逕其縣故城南縣因水以
取名也晉伐成都王穎敗帝于是水之南盧綝四王
起事曰惠帝征成都王穎戰敗時舉輦司馬八人輦
猶在肩上軍人競就殺舉輦者乘輿頓地帝傷三矢
百僚奔散唯侍中嵇紹扶帝士將兵之帝曰吾吏也
勿害之衆曰受太弟命唯不犯陛下一人耳遂斬之
血汙帝袂將洗之帝曰嵇侍中血勿洗也此則嵇延
祖殞命之所
又東北至内黃縣入于黃澤
羑水出蕩隂西北韓大牛泉地理志曰縣之西山羑
水所出也羑水又東逕韓附壁北又東流逕羑城北
故羑里也史記音義曰牖里在蕩隂縣廣雅牖獄犴
也夏曰夏臺殷曰羑里周曰囹圄皆圜土昔殷紂納
崇侯虎之言囚西伯於此散宜生南宫括見文王乃
演易用明否泰始終之義焉羑城北水積成淵方一
十餘步深一丈餘東至内黃與防水會水出西山馬
頭澗東逕防城北盧諶征艱賦所謂越防者也其水
東南流注于羑水又東歴黃澤入蕩水地理志曰羑
水至内黃入蕩者也蕩水又東與長沙溝水合其水
導源黑山北谷東流逕晉鄙故壘北謂之晉鄙城名
之為魏將城昔魏公子無忌矯奪晉鄙軍於是處故
班叔皮遊居賦曰過蕩隂而弔晉鄙責公子之不臣
者也其水又東謂之宜師溝又東逕蕩隂縣南又東
逕枉人山東北至内黃縣右入蕩水亦謂之黃雀溝
是水秋夏則泛春冬則耗其水又東逕内黃城南陳
留有外黃故稱内也東注白溝
洹水出上黨泫氏縣
水出洹山山在長子縣也
東過隆慮縣北
縣北有隆慮山昔帛仲理之所遊神也縣因山以取
名漢高帝六年封周竈為侯國應劭曰殤帝曰隆故
改從林也縣有黃華水出於神囷之山黃華谷北崖
上高十七里水出木門帶帶即山之第三級也去地
七里縣水東南注壑直瀉巖下狀若雞翹故謂之雞
翹洪蓋亦天台赤城之流也其水東流至谷口潛入
地下東北一十里復出名柳渚渚周四五里是黃華
水重源再發也東流葦泉水注之水出林慮山北澤
中東南流與雙泉合水出魯船門東下流入葦泉水
葦泉水又東南流注黃華水謂之陵陽水又東入于
洹水也(虞氏世南北堂書鈔引水經注曰黃華谷内西洪邊有一洞深數丈去地千餘仞俗謂之
聖人穴太平寰宇記引水經注云黃華谷西北有洞穴謂之聖水窟今本無之)
又東北出山過鄴縣南
洹水出山東逕殷墟北竹書紀年曰盤庚即位自奄
遷于北蒙曰殷昔者項羽與章邯盟於此地矣洹水
又東枝津出焉東北流逕鄴城南謂之新河又東分
為二水北水逕東明觀下昔慕容儁夢石虎齧其臂
寤而惡之購求其尸而莫知之後宫嬖妾言虎葬東
明觀下於是掘焉下度三泉得其棺剖棺出尸尸僵
不腐儁罵之曰死胡安敢夢生天子也使御史中尉
陽約數其罪而鞭之此蓋虎始葬處也又北逕建春
門石梁不高大治石工密舊橋首夾建兩石柱螭矩
趺勒甚佳乘輿南幸以其作制華妙致之平城東側
西闕北對射堂渌水平潭碧林側浦可遊憩矣淇水
際其西逕魏武元武故苑苑舊有元武池以肄舟楫
有魚梁釣臺竹木灌叢今池林絶滅略無遺跡矣其
水西流注于漳南水又東北逕女亭城北又東北逕
高陵城南東合坰溝又東逕鸕鷀陂黃衣水注之北
與台陂水合陂東西三十里南北(一清按下有脱文)注白溝
河溝上承洹水北絶新河北逕高陵城東又北逕斥
丘縣故城西縣西南角有斥丘蓋因丘以氏縣故乾
侯矣春秋經書昭公二十八年公如晉次于乾侯也
漢高帝六年封唐厲為侯國王莽之利丘矣又屈逕
其城北東北流注于白溝洹水自鄴東逕安陽縣故
城北徐廣晉紀曰石遵自李城北入斬張豺于安陽
是也魏土地記曰鄴城南四十里有安陽城城北有
洹水東流者也洹水又東至長樂縣左側白溝出焉
洹水又東逕長樂縣故城南按晉書地理志曰魏郡
有長樂縣也
又東過内黃縣北東入于白溝
洹水逕内黃縣北東流注于白溝世謂之洹水也許
慎說文吕忱字林並云洹水出晉魯之間(一清按俗本說文作
齊魯之間當以此注正之)昔聲伯夢涉洹水或與其瓊瓌而食之
泣而又與瓊瓌盈其懷矣從而歌曰濟洹之水贈我
以瓊瓌歸乎歸乎瓊瓌盈乎懷乎後言之之暮而卒
即是水也
水經注釋卷九
