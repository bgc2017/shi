欽定四庫全書
水經注釋卷二
仁和趙一清撰
河水二
河水(一清按凡經文次篇之首有某水二字皆後人所加盖漢人作經自為一篇豈能逆料酈氏為之注
而先于每卷交割之處增二字以别之哉或酈注既成用二字為提掇則可耳然非經之舊也此卷首列河水
二字謂重源之再見也其義例如此)又南入葱嶺山
河水重源有三非唯二也一源西出身毒之國(禹貢錐指
曰身毒當作捐毒漢書捐毒國王治衍敦谷東至都護治所八百六十一里至疎勒南與葱嶺屬無人民
西上葱嶺則休循也西北至大宛千三百里北與烏孫接先儒以為即身毒非也張騫曰身毒國在大夏
東南可數千里有蜀物去蜀不遠大夏即大月氐所居之地也今捐毒在大月氏之東北西去休循二百
餘里豈身毒乎酈注盖承其誤)葱嶺之上西去休循二百餘里皆故
塞種也南屬葱嶺高千里西河舊事曰葱嶺在敦煌
西八千里其山高大上生葱故曰葱嶺也河源潛發
其嶺分為二水一水西逕休循國南在葱嶺西郭義
恭廣志曰休循國居葱嶺其山多大葱又逕南兜國
北北接休循西南去罽賓國三百四十里河水又西
逕罽賓國北月氏之破塞王南君罽賓治循鮮城土
地平和無所不有金銀珍寳異畜竒物踰于中夏大
國也山&KR1361;有大頭痛小頭痛之山赤土身熱之阪人
畜同然河水又西逕月氏國南治監氏城其俗與安
息同匈奴冒頓單于破月氏殺其王以頭為飲器國
遂分遠過大宛西居大夏為大月氏其餘小衆不能
去者共保南山羌中號小月氏故有大月氏小月氏
之名也又西逕安息國南城臨媯水地方數千里最
大國也有商賈車船行旁國畫革旁行為書記也河
水與蜺羅跂禘水同注雷翥海釋氏西域記曰蜺羅
跂禘出阿耨達山西(句)之北(全氏曰之北猶言如此)逕于闐國
漢書西域𫝊曰于闐以西水皆西流注于西海又西
逕四大塔北釋法顯所謂糺尸羅國漢言截頭也佛
為菩薩時以頭施人故因名國國東有投身餧餓虎
處皆起塔又西逕犍陀衛國北是阿育王子法益所
治邑佛為菩薩時亦於此國以眼施人其處亦起大
塔又有弗樓沙國天帝釋變為牧牛小兒聚土為佛
塔法王因而成大塔所謂四大塔也法顯傳曰國有
佛鉢月氏王大興兵衆來伐此國欲持鉢去置鉢象
上象不能進更作四輪車載鉢八象共牽復不進王
知鉢緣未至於是起塔留鉢供養鉢容二斗雜色而
黑多四際分明厚可二分甚光澤貧人以少華投中
便滿富人以多華供養正復百千萬斛終亦不滿佛
圖調曰佛鉢青玉也受三斗許彼國寳之供養時願
終日香花不滿則如言願一把滿則亦便如言又按
道人竺法維所說佛鉢在大月支國起浮圖高三十
丈七層鉢處第二層金絡絡鏁縣鉢鉢是青石或云
縣鉢虛空須菩提置鉢在金机上佛一足跡與鉢共
在一處國王臣民悉持梵香七寳璧玉供養塔跡佛
牙袈裟頂相舍利悉在弗樓沙國釋氏西域記曰犍
陀越王城西北有鉢吐羅越城佛袈裟王城也東有
寺重復尋川水西北十里有河步羅龍淵佛到淵上
浣衣處浣石尚存其水至安息注雷翥海又曰犍陀
越西西海中有安息國竺芝扶南記曰安息國去私
訶條國二萬里國土臨海上即漢書天竺安息國也
戶近百萬最大國也漢書西域傳又云犁靬條支臨
西海長老傳聞條支有弱水西王母亦未嘗見自條
支乘水西行可百餘日近日所入也或河水所通西
海矣故凉土異物志曰葱嶺之水分流東西西入大
海東為河源禹紀所云崑崙者焉張騫使大宛而窮
河源謂極於此而不達於崑崙者也河水自葱嶺分
源東逕伽舍羅國釋氏西域記曰有國名伽舍羅逝
此國狹小而總萬國之要道無不由城南有水東北
流出羅逝西山山即葱嶺也逕岐沙谷出谷分為二
水一水東流逕無雷國北治盧城其俗與西夜子合
同又東流逕依耐國北去無雷五百四十里俗同子
合又東流逕蒲犂國北治蒲犂谷北去疎勒五百五
十里俗與子合同河水又東逕皮山國北治皮山城
西北去莎車三百八十里(禹貢錐指曰按自罽賓至陀衞皆西流注西海之水
水經乃拙手所作提挈不清賴有酈注為之發明人始知有葱嶺之河東西分流不然則似河水自葱嶺
西行至陀衞而復東行以入葱嶺大惑不解矣一清按水經世傳脱誤兼之經注混淆此篇尤甚一為改
正眼界豁然覺東樵之言猶為唐突前人也)
其一源出于闐國南山北流與葱嶺河合東注蒲昌海
河水又東與于闐河合南源導于闐南山俗謂之仇
摩置自置北流逕于闐國西治西城土多玉石西去
皮山三百八十里東去陽關五千餘里釋法顯自□
夷西南行路中無人民沙行艱難所逕之苦人理莫
比在道一月五日得達于闐其國殷庶民篤信多大
乘學威儀齊整器鉢無聲城南一十五里有利刹寺
中有石鞾石上有足跡彼俗言是辟支佛跡法顯所
不𫝊疑非佛跡也又西北流注于河即經所謂北注
葱嶺河也南河又東逕于闐國北釋氏西域記曰河
水東流三千里至于闐屈東北流者也漢書西域傳
曰于闐已東水皆東流南河又東北逕扜彌國北治
扜彌城西去于闐三百九十里南河又東逕精絶國
北西去扜彌四百六十里南河又東逕且末國北又
東右會阿耨達大水釋氏西域記曰阿耨達山西北
有大水北流注牢蘭海者也其水北流逕且末南山
又北逕且末城西國治且末城西通精絶二千里東
去鄯善七百二十里種五糓其俗略與漢同又曰且
末河東北流逕且末北又流而左會南河會流東逝
通為注賓河注賓河又東逕鄯善國北治伊循城故
樓蘭之地也樓蘭王不恭於漢元鳳四年霍光遣平樂
監傅介子刺殺之更立後王漢又立其前王質子尉
屠耆為王更名其國為鄯善百官祖道横門王自請
天子曰身在漢久恐為前王子所害國有伊循城土
地肥美願遣將屯田積粟令得依威重遂置田以鎮
撫之敦煌索勱字彦義有才略刺史毛奕表行貳師
將軍(全氏曰貳師之官後漢所無且其時刺史秩卑不得表行將軍也何氏曰其事無可考)將
酒泉敦煌兵千人至樓蘭屯田起白屋召鄯善焉耆
龜兹三國兵各千横斷注賓河河斷之日水奮勢激
波凌冒隄勱厲聲曰王尊建節河隄不溢王霸精誠
呼沱不流水德神明古今一也勱躬禱祀水猶未滅
乃列陣被仗鼔譟讙呌且刺且射大戰三日水乃迴
減灌浸沃衍胡人稱神大田三年積粟百萬威服外
國其水東注澤澤在樓蘭國北扜泥城其俗謂之東
故城去陽關千六百里西北去烏壘千七百八十五
里至墨山國千八百六十五里西北去車師千八百
九十里土地沙鹵少田仰糓傍國國出玉多葭葦檉
柳胡桐白草國在東垂當白龍堆乏水草常主發導
負水擔糧迎送漢使(一清按此處有脱文)故彼俗謂是海為牢
蘭海也釋氏西域記曰南河自于闐於東北三千里
至鄯善入牢蘭海者也北河自岐沙東分南河即釋
氏西域記所謂二支北流逕屈茨□夷禪善入牢蘭
海者也北河又東北流分為二水枝流出焉北河自
疎勒逕流南河之北釋氏西域記曰葱嶺以東南北
有山相距千餘里東西六千里河出其中暨于温宿
之南左合枝水上承北河于疎勒之東西北流逕疎
勒國南又東北與疎勒北山水合水出北谿東南流
逕疎勒城下漢書西域𫝊曰南去莎車五百六十里
有市列西當大月氏大宛康居道釋氏西域記曰國
有佛俗牀赤真檀木作之方四尺王於宫中供養漢
永平十八年耿恭以戊己校尉為匈奴左鹿蠡王所
逼恭以此城側澗傍水自金蒲遷居此城匈奴又來
攻之壅絶澗水恭於城中穿井深一十五丈不得水
吏士渴乏笮馬糞汁飲之恭乃仰天歎曰昔貳師拔
佩刀刺山飛泉湧出今漢德神明豈有窮哉整衣服
向井再拜為吏士禱之有頃水泉奔出衆稱萬歲乃
揚水以示之虜以為神遂即引去後車師叛與匈奴
攻恭食盡窮困乃煮鎧弩食其筋革恭與士卒同生
死咸無二心圍恭不能下關寵上書求救建初元年
明帝(一清按建初是章帝年號酈氏誤記也後漢書耿恭𫝊云初關寵上書求救時肅宗新即位則
明帝字為誤無疑)納司徒鮑昱之言遣兵救之至柳中以校
尉關寵分兵入高昌壁攻交河城車師降遣恭軍吏
范羌將兵二千人迎恭遇大雪丈餘僅能至城中夜
聞兵馬大恐羌遥呼曰我范羌也城中皆稱萬歲開
門相持涕泣尚有二十六人衣屨穿决形容枯槁相
依而還北河又東逕莎車國南治莎車城西南去蒲
犂七百四十里漢武帝開西域屯田於此有鐡山出
青玉北河又東逕溫宿國南治溫宿城土地物類與
鄯善同北至烏孫赤谷六百一十里東通姑墨二百
七十里於此枝河右入北河北河又東逕姑墨國南
入姑墨川水注之水導姑墨西北赤沙山東南流逕
姑墨國西治南城南至于闐馬行十五日土出銅鐡
及雌黃其水又東南流右注北波河(一清按北波河謂北循河也章
懷後漢書注曰波傍也音詖又西域傳作陂章懷注曰循河曰陂音波義反史記曰陂山通道)又東
逕龜兹國南又東左合龜兹川水有二源西源出北
大山南釋氏西域記曰屈茨北二百里有山夜則火
光晝日但煙人取此山石炭冶此山鐡恒充三十六
國用故郭義恭廣志曰龜兹能鑄冶其水南流逕赤
沙山釋氏西域記曰國北四十里山上有寺名雀離
大清淨又出山東南流枝水左派焉又東南水流三
分右二水俱東南流注北河又東川水逕龜兹東北
歴赤沙積梨南流枝水右出西南入龜兹城音屈茨
也(全氏曰四字注中注)故延城矣西去姑墨六百七十里川水
又東南流逕于輪臺之東也昔漢武帝初通西域置
校尉屯田于此搜粟都尉桑弘羊奏言故輪臺以東
地廣饒水草可溉田五千頃以上其處溫和田美可
益通溝渠種五糓收獲與中國同時匈奴弱不敢近
西域於是徙莎車相去千餘里即是臺也其水又東南
流右會西川枝水水有二源俱受西川東流逕龜兹
城南合為一水水間有故城盖屯校所守也其水東
南注東川水東川水又東南逕烏壘國南治烏壘城
西去龜兹三百五十里東去玉門陽關二千七百三
十八里與渠犂田官相近土地肥饒於西域為中故
都護治焉漢使持節鄭吉并護北道故號都護都護
之起自吉置也其水又東南注大河大河又東右會
敦薨之水其水出焉耆之北敦薨之山在匈奴之西
烏孫之東山海經曰敦薨之水出焉而西流注于泑
澤出于崐崙之東北隅實惟河源者也二源俱導西
源東流分為二水西南流出於焉耆之西經流焉耆
之野屈而東南流注於敦薨之渚右水東南流又分
為二左右焉耆之國城居四水之中在河水之州治
員渠城西去烏壘四百里南會兩水同注敦薨之浦
東源東南流分為二水但澗瀾䨇引洪湍濬發俱東
南流逕出焉耆之東導于危須國西國治危須城西
去焉耆百里又東南流注于敦薨之藪川流所積潭
水斯漲溢流為海史記曰焉耆近海多魚鳥東北隔
大山與車師接敦薨之水自西海逕尉犂國國治尉
犂城西去都護治所三百里北去焉耆百里其水又
西出沙山鐡關谷又西南流逕連城引注裂以為田
桑弘羊曰臣愚以為連城以西可遣屯田以威西國
即此處也其水又屈而南逕渠犂國西故史記曰西
有大河即斯水也又東南流逕渠犂國治渠犂城西
北去烏壘三百三十里漢武帝通西域屯渠犂即此
處也南與精絶接東北與尉犂接又南流注于河山
海經曰敦薨之水西流注于泑澤盖亂河流自西南
注也河水又東逕墨山國南治墨山城西至尉犂二
百四十里(一清按漢書西域傳作山國云鄯善國西北去都護治所千七百八十五里至山國
千三百六十五里師古曰此國山居故名山國也又云山國去長安七千一百七十里東南與鄯善且末
接師古曰常在山下居不為城治也漢書脱去墨字師古遽以臆解之更不識所居何山所治何城觀酈
注甚是分明可補史傳之缺文正小顔之曲說)河水又東逕注賓城南又東
逕樓蘭城南而東注盖墢田士所屯故城禪國名耳
河水又東注于泑澤即經所謂蒲昌海也水積鄯善
之東北龍城之西南龍城故姜頼之虚胡之大國也
蒲昌海溢盪覆其國城基尚存而至大晨發西門莫
達東門澮其崖岸餘溜風吹稍成龍形西面向海因
名龍城地廣千里皆為鹽而剛堅也行人所逕畜産
皆布氊卧之掘發其下有大鹽方如巨枕以次相累
類霧起雲浮寡見星日少禽多鬼怪西接鄯善東連
三沙為海之北隘矣故蒲昌亦有鹽澤之稱也山海
經曰不周之山臨彼岳崇之山東望泑澤河水之所
潛也其源渾渾泡泡者也東去玉門陽關一千三百
里(全氏曰按郭璞注去玉門陽關三百餘里與漢書西域傳合也)廣袤三百里其水
澄渟冬夏不減其中洄湍電轉為隠淪之脈當其澴
流之上飛禽奮翮於霄中者無不墜於淵波矣即河
水之所潛而出於積石也
又東入塞過敦煌酒泉張掖郡南
河自蒲昌有隠淪之證並閒關入塞之始自此經當
求實致也河水重源又發于西塞之外出于積石之
山山海經曰積石之山其下有石門河水冒以西南
流是山也萬物無不有焉禹貢所謂導河自積石也
山在西羌之中燒當所居也延熹二年西羌燒當犯
塞護羌校尉段熲討之追出塞至積石山斬首而還
司馬彪曰西羌者自析支以西濱於河首左右居也
河水屈而東北流逕於析支之地是為河曲矣應邵
曰禹貢析支屬雍州在河關之西東去河關千餘里
羌人所居謂之河曲羌也東北逕歴敦煌酒泉張掖
南(一清按漢書地理志敦煌郡下云有蒲昌海冥安縣南籍端水出南羌中西北入其澤溉民田應邵
曰冥水出北入其澤龍勒縣氐置水出南羌中東北入澤溉民田效榖縣師古曰本魚澤障也桑欽說孝
武元封六年濟南崔不意為魚澤尉教力田以勤效榖因立為縣名淵泉縣師古曰闞駰曰地多泉水故
以為名廣至縣宜禾都尉治昆侖障酒泉郡應邵曰其水若酒故曰酒泉師古曰舊俗傳云城下有金泉
泉味如酒祿福縣呼蠶水出南羌中東至會水入羌谷會水縣北部都尉治偃泉障東部都尉治東部障
闞駰曰衆水所會故曰會水樂涫縣說文曰涫&KR1594;也酒泉有樂涫又曰涾涫溢也今西河朔方言謂沸溢
為涾涫張掖郡觻得縣千金渠西至樂涫入澤中羌谷水出羌中東北至居延入海過郡二行二千一百
里刪丹縣桑欽以為導弱水自此西至酒泉合黎居延縣居延澤在東北古文以為流沙都尉治此即三
郡之水也)應劭地理風俗記曰敦煌(一清按漢志敦煌郡下注引應劭曰敦大
也煌盛也與酒泉張掖俱是仲瑗之說則此不應獨遺之劉昭郡國志補注敦煌郡下引耆舊記曰國當
乾位地列艮虚水有縣泉之神山有鳴沙之異川無蛇虺澤無兕虎華戎所交一都會也)酒泉其
水甘若酒味故也張掖言張國臂掖以威羌狄說文
曰郡制天子地方千里分為百縣縣有四郡故春秋
傳曰上大夫縣下大夫郡至秦始置三十六郡以監
縣矣從邑君聲釋名曰郡羣也人所羣聚也黃義仲
十三州記曰郡之言君也改公侯之封而言君者至
尊也郡守專權君臣之禮彌崇今郡字君在其左邑
在其右君為元首邑以載民故取名於君謂之郡漢
官曰秦用李斯議分天下為三十六郡凡郡或以列
國陳魯齊吳是也或以舊邑長沙丹陽是也或以山
陵太山山陽是也或以川原西河河東是也或以所
出金城城下得金酒泉泉味如酒豫章樟樹生庭雁
門雁之所育是也或以號令禹合諸侯大計東冶之
山會計國名會稽是也(全氏曰元文大計東冶之山因名會稽是注所引有舛譌
又東冶之名更在會稽之後盖自區冶死始有之仲瑗反以為古地名亦誤也)河逕其南而
纏絡遠矣河水又東自河曲逕西海郡南漢平帝時
王莽秉政欲耀威德以服遠方諷羌獻西海之地置
西海郡而築五縣焉周海亭燧相望莽簒政紛亂郡
亦棄廢(全氏曰按五縣謂修遠監羌興武罕虜順礫也據莽傳居攝二年西羌怨莽奪其地攻走
西海太守程永)河水又東逕允川而歴大榆小榆谷北羌迷
唐鍾存所居也永元五年貫友代聶尚為護羌校尉
攻迷唐斬獲八百餘級收其熟麥數萬斛於逢留河
上築城以盛麥且作大船於河峽作橋渡兵迷唐遂
遠依河曲永元九年迷唐復與鍾存東寇而還十年
謁者王信耿譚西擊迷唐降之詔聽還大小榆谷迷
唐種人(一清按此處似多種人二字後漢書西羌傳云和帝令迷唐將其種人還大小榆谷迷唐
以為漢作河橋兵來無常故地不可復居辭以飢餓不能遠出遂復背叛云云則背叛者止迷唐耳故下
有與羌為讐種人與官兵擊之之文擊之者擊迷唐也豈有種人背叛種人復擊之之事乎其云與羌為
讐據後漢書云迷唐復還賜支河曲初累姐種附漢迷唐怨之遂擊殺其酋豪由是與諸種為讐酈注刪
落不存故難曉耳)以漢造河橋兵來無時故地不可居復叛
居河曲與羌為讐種人與官兵擊之允川去迷唐數
十里營止遣輕兵挑戰因引還迷唐追之至營因戰
迷唐敗走於是西海及大小榆無復聚落隃麋相曹
鳳上言建武以來西戎數犯法常從燒當種起所以
然者以其居大小榆谷土地肥美又近塞内與諸種
相傍南得鍾存以廣其衆北阻大河因以為固又有
西海魚鹽之利緣山濱河以廣田畜故能彊大常雄
諸種今黨援沮壊親屬離叛其餘勝兵不過數百宜
及比時建復西海郡縣規固二榆廣設屯田隔塞羌
胡交關之路殖穀富邊省轉輸之役上拜鳳為金城
西部都尉遂開田二十七部列屯夾河與建威相首
尾後羌反遂罷按段國沙州記吐谷渾於河上作橋
謂之河厲長一百五十步兩岸壘石作基陛節節相
次大木從横更鎮壓兩邊往來相去三丈並大材以
板横次之施鈎欄甚嚴飾橋在清水川東也
又東過隴西河關縣北(全氏曰施廷樞曰水經全用後漢地名不然河關故屬金城郡
也上曲陽之稱中山亦其証因河關之屬隴西而知水經為東京之作義最精審予嘗謂山經亦成于後漢故
其稱河關亦曰隴西也)洮水從東南來流注之(全氏曰道元歴叙河關一帶大河所
會之水而以洮水終之舊本錯誤以注為經于是胡渭疑洮水不應再見反改河關下之經文洮水為澆水以
避之不知河關一帶之水通名洮河非别有所謂澆水也胡氏畢生治水經乃有此謬)
河水又逕沙州北段國曰澆河西南一百七十里有
黃沙沙南北一百二十里東西七十里西極大楊州
望黃沙猶若人委干糒于地都不生草木蕩然黃沙
周迴數百里沙州於是取號焉地理志曰漢宣帝神
爵二年置河關縣(齊氏召南曰今本漢志是文在破羌縣下豈誤移于河關與抑俱有
而一存一脱與全氏曰按道元注于破羌縣亦有此語而所引是應劭說則知此是班固河關之本注而
應劭又再注之于破羌今本漢書于河關下失去元注于破羌下復脱應劭曰三字猶幸是文有可考耳)
盖取河之關塞也風俗通曰百里曰同總名為縣縣
元也首也從系倒首與縣易偏矣言當元靜平徭役
也釋名又曰縣縣也縣於郡矣黃義仲十三州記曰
縣弦也弦以貞直言下體之居鄰民之位不輕其誓
施繩用法不曲如弦弦聲近縣故以取名今縣字在
半也(一清按此句疑有誤)漢高帝六年令天下縣邑城張晏曰
令各自築其城也河水又東北流入西平郡界左合
二川南流入河又東北濟川水注之水西南出濫瀆
東北流入大谷謂之大谷水北逕澆河城西南北流
注于河河水又東逕澆河故城北有二城東西角倚
東北去西平二百二十里宋少帝景平中拜吐谷渾
阿豺(一清按通鑑宋紀作阿柴)為安西將軍澆河公即此城也河
水又東北逕黃川城河水又東逕石城南左合北谷
水昔段熲擊羌於石城投河墜坑而死者八百餘人
即於此也河水又東北逕黃河城南西北去西平二
百一十七里河水又東北逕廣違城北(全氏曰先司空公曰廣違
即廣威音同字異宇文盖取此城以名縣)又合烏頭川水水發遠川引納
支津北逕城東而北流注于河河水又東逕邯川城
南城之左右歴谷有二水(一清按後漢書馬武傳章懷注曰此水分流謂之東
西邯也)導自北山南逕邯亭注于河河水又東臨津谿
水注之水自南山北逕臨津城西而北流注于河河
水又東逕臨津城北白土城南十三州志曰左南津
西六十里有白土城城在大河之北而為緣河濟渡
之處(全氏曰按胡三省曰漢左南津之白土城晉置白土縣屬金城郡其漢上郡之白土縣乃後魏
新平郡之白土縣不可溷也)魏凉州刺史郭淮(何氏曰據三國志淮領雍州非凉州
刺史盖史傳之略)破羌遮塞於白土即此處矣河水又東左
會白土川水水出白土城西北下東南流逕白土城
北又東南注于河河水又東北會兩川右合二水參
差夾岸連襄負嶮相望河北有層山山甚靈秀山峰
之上立石數百丈亭亭桀堅競勢争高遠望嵾嵾若
攢圖之託霄上其下層巖峭舉壁岸無階縣巖之中
多石室焉室中若有積卷矣而世士罕有津逮(何氏曰歸
太僕家鈔本作津造)者因謂之積書巖巖堂之内每時見神人
往還矣盖鴻衣羽裳之士鍊精餌食之夫耳俗人不
悟其仙者乃謂之神鬼彼羌目鬼曰唐述復因名之
為唐述山指其堂密之居謂之唐述窟其懷道宗元
之士皮冠淨髮之徒亦往棲託焉故秦州記曰河峽
崖傍有二窟一曰唐述窟高四十丈西二里有時亮
窟高百丈廣二十丈深三十丈藏古書五笥亮南安
人也(地理今釋積石山在今河州北一百二十里水經注謂之唐述山其西五十里有積石關唐置
積石軍于此山海經云積石山在金城河關縣西南境中杜佑通典云禹施功自積石而東今西平郡龍
支縣界山是也案諸家言積石者多以此為小積石别有大積石去此尚千餘里其說盖本于漢書西域
傳謂河源出于闐北流與葱嶺河合東注蒲昌海潛行地下南出于積石為中國河之文其實禹施功之
始即此積石更無所謂大積石也歐陽忞輿地廣記云班固所載張騫窮河源事乃意度之非實見蒲昌
海與積石通流其言甚正盖河源在吐蕃境漢時吐蕃未通中國武帝以于闐山出玉案古圖書乃名河
所出為崑崙後人遂并積石亦失其實耳至水經并云積石在葱嶺之北則又失之遠矣或譏杜佑主龍
支之積石謂因唐置積石軍于澆河故城而誤考後漢書郡國志隴西郡河關縣積石山在西南又桓帝
紀燒當羌叛段熲追擊于積石注即禹貢導河積石在鄯州龍支縣南是河州積石之名非始于唐矣一
清按此言積石主通典與禹貢錐指異錐指主水經注不以杜佑之言為然)下封有水導
自是山谿水南注河謂之唐述水河水又東逕野亭
南又東流歴研川謂之研川水又東北注于河謂之
野城口河水又東歴鳳林北鳳林山名也五巒俱峙
耆彥云昔有鳳鳥飛遊五峯故山有斯目矣秦州記
曰枹罕原北名鳳林川川中則黃河東流也河水又
東與灕水合水導源塞外羌中故地理志曰其水出
西塞外東北流歴野虜中逕消銅城西又東逕河列
城東考地說無目盖出自戎方矣左右列水水出西
北谿東北流逕列城北又東入灕水城居二水之會
也灕水又北逕可石孤城西西戎之名也又東北右
合黑城谿水水出西北谿下東南流逕黑城南又東
南枝水左出焉又東南入灕水又東北逕榆城東榆
城谿水注之水出素和細越西北山下東南流逕于
細越川夷俗鄉名也又東南出狄周峽東南右合黑
城谿之枝津津水上承谿水東北逕黑城東東北注
之榆谿又東南逕榆城南東北注灕水灕水又東北
逕石門口山高嶮絶對岸若門故峽得厥名矣疑即
臯蘭山門也漢武帝元狩三年驃騎霍去病出隴西
至臯蘭謂是山之關塞也應劭漢書音義曰臯蘭在
隴西白石縣塞外河名也孟康曰山關名也今是山
去河不遠故論者疑目河山之間矣灕水又東北臯
蘭山水自山左右翼注灕水灕水又東白石川水注
之水出縣西北山下東南流枝津東注焉白石川水
又南逕白石城西而注灕水灕水又東逕白石縣故
城南王莽更曰順礫闞駰曰白石縣在狄道西北二
百八十五里灕水逕其北今灕水東南注之而不出
其北也灕水又東逕白石山北(應劭曰白石山在東)羅谿水注
之水出西南山下東入灕水灕水又東左合罕开南
谿水出罕开西東南流逕罕开南(十三州志曰廣大坂在枹罕西北罕
开在焉一清按此句有脱字顧氏祖禹方輿紀要云罕开谷有河州西水經注白石縣東有罕开渡又東
則枹罕故城也盖誤以溪為渡)昔慕容吐谷渾自燕歴隂山西馳而
創居於此灕水又東逕枹罕縣故城南(應劭曰枹罕羌侯邑也十
三州志曰枹罕縣在郡西二百一十里一清按漢志枹罕縣屬金城郡續志屬隴西郡)灕水在
城南門前東過也灕水又東北故城川水注之水有
二原南源出西南山下東北流逕金紐北嶺北又東
北逕一故城南又東北與北水會北源自西南逕故
城北右入南水亂流東北注灕水灕水又東北左合
白石川之枝津水上承白石川東逕白石城北又東
絶罕开谿又東逕枹罕城南又東入灕水灕水又東
北出峽北流注於河地理志曰灕水出白石縣西塞
外東至枹罕入河河水又逕左南城南十三州志曰
石城西一百四十里有左南城者也秦州記曰枹罕
有河夾岸岸廣四十丈義熙中乞佛於此河上作飛
橋橋高五十丈三年乃就地理志曰水出塞外羌中
沙州記曰建初二年嵹城東北三百里有曾城城臨
洮水者也昔羌攻南部都尉於臨洮上遣行車騎將
軍馬防與長水校尉耿恭救之諸羌退聚洮陽即此
城也洮水又東逕共和山南城在四山中洮水又東
逕迷和城北羌名也(一清按魏志鄧艾傳景元三年破姜維于侯和通鑑齊武帝紀
魏主召吐谷渾王伏連籌入朝伏連籌辭疾不至輒修臨洮泥和二城置戍兵守焉胡三省曰泥和即水
經注所謂迷和城洮水逕其南又逕洮陽城東宋白曰洮州臨洮郡城本名泥陽在洮水之北乃吐谷渾
所築南臨洮水極險峻今謂之洪和城共和即洪和也侯和即泥和亦即迷和耳一清按共和山迷和城
蜀漢姜維與魏鄧艾戰于侯和後魏太和十五年吐谷渾王伏連籌修泥和城枹罕鎮將長孫百年攻拔
之四名總為一地音聲之轉耳後魏于此置洪和郡後周于此置美相縣在今陜西洮州衛南)又東
逕甘积亭歴望曲在臨洮西南去龍桑城二百里洮
水又東逕臨洮縣故城北禹治洪水西至洮水之上
見長人受黑玉書於斯水上洮水又東北流屈而逕
索西城西建初二年馬防耿恭從五谿祥&KR3288;(朱氏謀㙔箋曰
一作榏㯼)谷出索西與羌戰破之築索西徙隴西南部都
尉居之亦曰赤水城亦曰臨洮東城也沙州記曰從
東洮至西洮一百二十里者也洮水又屈而北逕龍
桑城西而西北流馬防以建初二年從安故五谿出
龍桑開通舊路者也俗名龍城(一清按龍桑城六朝史亦作桑城通鑑因
之盖省文也不然酈以為俗名龍城豈又有桑城一名乎)洮水又西北逕步和亭
東步和川水注之水出西山下東北流出山逕步和
亭北東北注洮水洮水又北出門峽歴東歴川蕈塏
川水注之水出桑嵐西谿東流歴桑嵐川又東逕蕈
塏川北東入洮水洮水又北歴峽逕偏橋出夷始梁
右合蕈塏川水東南石底横下北歴蕈塏川西北注
洮水洮水又東北逕龍桑城東又北會藍川水水源
出東歴川西北谿南流(一清按此處有脱字)歴川東北流逕藍
川歴水城北(一清按魏書地形志洪和郡藍川縣真君八年置)東入洮水洮
水又北逕外羌城西又北逕和博城東城在山内左
合和博川川水出城西南山下東北逕和博城南東
北注于洮水洮水北逕安故縣故城西地理志曰隴
西之屬縣也十三州志曰縣在郡南四十七里盖延
轉擊狄道安故五谿反羌大破之即此也洮水又北
逕降狄道故城西闞駰曰今曰武始也洮水在城西
北下又北隴水注之即山海經所謂濫水也水出鳥
鼠山西北高城嶺西逕隴底其山崖崩落者聲聞數
百里故揚雄稱響若坻頽是也又西北歴白石山下
地理志曰降狄道東有白石山(一清按狄道稱降渭水篇隴縣亦稱降樂
史太平寰宇記云蘭州狄道縣漢書地理志屬隴西郡惠帝時改為武始郡以狄道為降狄道則是晉時
改稱道元引班志稱降斯其繆耳)濫水又西北逕武階城南又西北
逕降狄道故城東百官表曰縣有蠻夷謂之道有公
主謂之邑(全氏曰按本表曰列侯所食縣曰國皇太后皇后公主所食曰邑有蠻夷曰道今鈔
變割截不可曉)應劭曰反舌左袵不與華同須有譯言乃通
也漢隴西郡治秦昭王二十八年置應劭曰有隴坻
在其東故曰隴西也神仙傳曰封君達隴西人服鍊
水銀年百歲視之如年三十許騎青牛故號青牛道
士王莽更郡縣之名郡曰厭戎縣曰操虜也昔馬援
為隴西太守六年為狄道開渠引水種秔稻而郡中
樂業即此水也濫水又西北流注于洮水右合二水
左會大夏川水水出西山二源合舍而亂流逕金柳
城南(全氏曰金柳亦金紐之轉音魏書地形志大夏縣有金柳城)十三州志曰大
夏縣西有故金柳城去縣四十里本都尉治又東北
逕大夏縣故城南地理志曰王莽之順夏晉書地道
記曰縣有禹廟禹所出也又東北出山注于洮水洮
水又北翼帶三水亂流北入河地理志曰洮水北至
枹罕東入河是也
又東過金城允吾縣北
金城郡治也漢昭帝始元六年置王莽之西海也莽
又更允吾為脩遠縣河水逕其南不在其北西有湟
水出塞外東逕西王母石室石釡西海鹽池北故闞
駰曰其西即湟水之源也地理志曰湟水所出也(一清
按漢志金城郡臨羌縣西北至塞外有西王母石室僊海塩池北則湟水所出東至允吾入河西有須抵
池善長所引似有割截之誤且先引注文而後言臨羌亦未合又僊海疑當作□海僊□字形相近致訛)
湟水又東南流逕龍夷城故西零之地也十三州志
曰城在臨羌新縣西三百一十里王莽納西零之獻
以為西海郡治此城湟水又東南逕卑禾羌海北有
鹽池闞駰曰縣西有卑禾羌海者也(一清按漢志臨羌縣下注引闞
駰曰西有卑和羌即獻王莽地為西海郡者也)世謂之青海東去西平二百
五十里(一清按太平寰宇記甘州張掖縣下云甘峻山一名紺峻山水經注云張水歴紺峻山南
與張掖河合即鮮水也今本無之方輿紀要云西海亦曰僊海酈道元曰古西僊之地也亦曰青海亦曰
卑禾羌海亦曰鮮水海亦曰允吾谷鹽池西海則其總名也在張掖境謂之張掖水)湟水東流
逕湟中城北故小月氏之地也十三州志曰西平張
掖之間大月氏之别小月氏之國范曄後漢書曰湟
中月氏胡者其王為匈奴所殺餘種分散西踰葱嶺
其弱者南入山從羌居止故受小月氏之名也後漢
西羌𫝊曰羌無弋爰劍者秦厲公時以奴隸亡入三
河羌怪為神推以為豪河湟之間多禽獸以射獵為
事遂見敬信依者甚衆(沈氏炳巽曰道元引此文不甚了然爰劍以被焚不死故
羌神之又以教民田畜故羌敬信之不應節去)其曾孫忍因留湟中為湟中
羌也湟水又東右控四水導源四谿東北流注于湟
湟水又東逕赤城北而東入逕戎峽口右合羌水水
出西南山下逕護羌城東故護羌校尉治又東北逕
臨羌城西東北流注于湟湟水又東逕臨羌縣故城
北漢武帝元狩元年以封孫都為侯國(沈氏曰據史漢表乃封臨
蔡非臨羌是元封非元狩全氏曰臨蔡漢表云屬河内當是鄉亭之名也)王莽之監羌也
謂之綏戎城非也湟水又東盧谿水注之水出西南
盧川東北流注于湟水湟水又東逕臨羌新縣故城
南闞駰曰臨羌新縣在郡西百八十里湟水逕城南
也城有東西門西北隅有子城湟水又東右合溜谿
伏溜石杜蠡四川東北流注之左會臨羌谿水水發
新縣西北東北流歴縣北東南入湟水湟水又東龍
駒川水注之水右出西南山下東北流逕龍駒城北
流注于湟水湟水又東長寧州水注之水出松山東
南流逕晉昌城晉昌川水注之長寧水又東南養女
川水注之水發養女北山有二源皆長湍遠發南總
一川逕養女山謂之養女川(一清按太平御覽云彼羌多禱而祈女)闞
駰曰長寧亭北有養女嶺即浩娓之西西平之北山
也亂流出峽南逕長寧亭東城有東西門東北隅有
金城去西平西北四十里十三州志曰六十里遠矣
長寧水又東南與一水合水出西山東南流水南山
上有風伯祠春秋祭之其水東南逕長寧亭南東入
長寧水長寧水又東南流注于湟水湟水又東牛心
川水注之水出西南遠山東北流逕牛心堆東又北
逕西平亭西東北入湟水湟水又逕西平城北東城
即故亭也漢景帝六年封隴西太守北地公孫渾邪
為侯國(沈氏曰據史漢表俱作平曲其子賀傳亦作平曲乃東海之屬縣全氏曰索隠曰漢表在
高城則是渤海非東海也今本無之盖脱失也寰宇記曰在霸州永清縣漢志東海有二平曲縣齊召南
曰縣邑同名者皆異郡故或加東西字以别之東海一郡而平曲二縣同名殊不可曉以莽所改一曰平
端一曰端平推之或者第二平曲是曲平乎道元以為西平盖誤以西為曲耳一清按後漢書萬修傳永
初七年鄧太后詔封修曾豊為曲平亭侯則以第二平曲為曲平非無證也)魏黃初中立
西平郡憑倚故亭增築南西北三城以為郡治湟水
又東逕土樓南樓北倚山原峯高三百尺有若削成
樓下有神祠彫牆故壁存焉闞駰曰西平亭北有土
樓神祠者也今在亭東北五里右則五泉注之泉發
西平亭北雁次相綴東北流至土樓南北入湟水湟
水又東右合葱谷水水有四源各出一谿亂流注于
湟水又東逕東亭北東出漆峽山峽也東流右則漆
谷常谿注之左則甘夷川水入焉湟水又東安夷川
水注之水發遠山西北逕控衆川北屈逕安夷城西
北東入湟水湟水又東逕安夷縣故城城有東西門
去西平亭東七十里闞駰曰四十里湟水又東左合
宜春水水出東北宜春谿西南流至于安夷南入湟
水湟水又東勒且谿水注之水出縣東南勒且谿北
流逕安夷城東而北入湟水湟水有勒且之名疑即
此號也闞駰曰金城河初與浩亹河合又與勒且河
合者也湟水又東左合承流谷水南入右會達扶東
西二谿水參差北注亂流東出六谷山也東流期頓
雞谷二水北流注之又東吐那孤長門兩川南流入
湟水湟水又東逕樂都城南(一清按後漢書馬武傳又戰于洛都谷章懷注
云湟水一名洛都水西自吐谷渾界入在今鄯州湟水縣洛都即洛都也)東流右合來谷
乞斤流二水左會陽非流谿細谷三水東逕破羌縣
故城南應劭曰漢宣帝神爵二年置城省南門十三
州志曰湟水河在南門前東過六谷水自南破羌川
自北左右翼注湟水又東南逕小晉興城北故都尉
治闞駰曰允吾縣西四十里有小晉興城也湟水又
東與閤門河合即浩亹河也水出西塞外東入塞逕
敦煌酒泉張掖南東南逕西平之鮮谷塞尉故城南
又東南與湛水合水有二源西水出白嶺下東源發
于白岸谷合為一川東南流至霧山注閤門河閤門
河又東逕養女北山東南左合南流川水出北山南
流入于閤門河河又東逕浩亹縣故城南王莽改曰
興武矣闞駰曰浩讀閤也故亦曰閤門水兩兼其稱
矣又東流注于湟水故地理志曰浩亹水東至允吾
入湟水(一清按師古曰浩音誥水名也亹者水流峽山岸深若門也今俗呼此水為閤門河盖疾
言之耳)又東逕允吾縣北為鄭伯津與澗水合水出令
居縣西北塞外南流逕其縣故城西漢武帝元鼎二
年置王莽之罕虜也又南逕永登亭西歴黑石谷南
流注鄭伯津湟水又東逕允街縣故城南漢宣帝神
爵二年置王莽之脩遠亭也(一清按漢志無亭字然莽改允吾縣為脩遠則
此宜有亭字以别于郡治今漢書有脱文當以水經注補之)縣有龍泉出允街谷
泉眼之中水文成交龍或試撓破之尋平成龍畜生
將飲者皆畏避而走謂之龍泉下入湟水湟水又東
逕枝陽縣逆水注之水出允吾縣之參街谷東南流
逕街亭城南又東南逕陽非亭北又東南逕廣武城
西故廣武都尉治郭淮破羌治無戴于此處也城之
西南二十許里水西有馬蹏谷漢武帝聞大宛有天
馬遣李廣利伐之始得此馬有角為竒故漢武天馬
之歌曰天馬來兮歴無草逕千里兮巡東道胡馬感
北風之思遂頓羈絶絆驤首而馳晨發京城食時至
敦煌北塞外長鳴而去因名其處曰候馬亭今晉昌
郡南及廣武馬蹏谷盤石上馬跡若踐泥中有自然
之形故其俗號曰天馬逕夷人在邊效刻足有大小
之迹體狀不同視之便别矣水又東逕枝陽縣故城
南東南入于湟水地理志曰逆水出允吾參街谷東
至枝陽入湟(一清按漢志謂之烏亭逆水)湟水又東流注于金城
河即積石之黃河也闞駰曰河至金城縣謂之金城
河隨地為名也釋氏西域記曰牢蘭海東伏流龍沙
堆在屯皇(一清按屯皇即敦煌師古曰敦音屯漢志曰敦煌郡有白龍沙堆)東南四
百里阿步干(一清按通鑑晉紀魏冀州刺史阿薄干胡三省註魏書官氏内入諸姓阿伏干
氏後為阿氏薄伏皆與步音通轉而人又取山之號為姓名也)鮮卑山(一清按三字注中注)東
流至金城為大河出崑崙崑崙即阿耨達山也河水
又東逕石城南謂之石城津闞駰曰在金城西北矣
河水又東南逕金城縣故城北應劭曰初築城得金
故曰金城也漢書集註薛瓉云金者取其堅固也故
墨子有金城湯池之言矣王莽之金屏也世本曰鯀
作城風俗通曰城盛也從土成聲管子曰内之為城
外之為郭郭外之土開池高則溝之命之曰金城十
三州志曰大河在金城北門東流有梁泉注之泉出
縣之南山按耆舊言梁暉字始娥漢大將軍梁冀後
冀誅入羌後其祖父為羌所推為渠帥而居此城土
荒民亂暉將移居枹罕出頓此山為羣羌圍迫無水
暉以所執榆鞭豎地以青羊祈山神泉湧出榆木成
林其水自縣北流注于河也
又東過榆中縣北
昔蒙恬為秦北逐戎人開榆中之地按地理志曰金
城郡之屬縣也故徐廣史記音義曰榆中在金城即
阮嗣宗勸進文所謂榆中以南者也(一清按任氏廣書叙指南曰水
經河州地名曰榆城太平寰宇記河州枹罕縣榆城溪烏頭川在郡東方輿紀要蘭州有榆中城漢縣杜
佑以為即故大小榆谷誤也)
又東過天水北界
菀川水出勇士縣之子城南山東北流歴此成川世
謂之子城川又北逕牧師菀故漢牧菀之地也羌豪
迷吾等萬餘人到襄武首陽平襄勇士至此抄菀馬
焚燒亭驛即此處也又曰菀川水地為龍馬之沃土
故馬援請與田戶中分以自結也有東西二菀城相
去七里西城即乞佛所都也又北入于河也
又北過武威媪圍縣東北
河水逕其界東北流縣西南有泉源東逕其縣南又
東北入河也(全氏曰按胡三省曰秃髮傉檀之拒赫連其臣焦朗勸令從溫圍水北渡疑因
媼圍縣得名譌媼為溫也前此晉馬隆討凉州鮮卑渡溫水則省文也後此拓跋伐沮渠李順謂自溫圉
水至姑臧則又譌圍為圉矣是即道元所謂泉源逕縣南入河者)
又東北過天水勇士縣北
地理志曰滿福也屬國都尉治(一清按漢志勇士縣下云屬國都尉治滿
福似别是一城道元顛倒引之有舛誤也)王莽更名之曰紀德水出縣山
(全氏曰此句有脱文當云有水出縣西後漢書西羌傳趙沖復追羌到建威鸇隂河章懷注曰續漢志建
威作武威鸇隂縣名屬安定後漢屬武威來白曰即水經河水東北過勇士縣處也)世謂之二
十八渡水東北流谿澗縈曲途出其中逕二十八渡
行者勤於溯涉故因名焉北逕其縣而下注河又有
赤曄川水南出赤蒿谷北流逕赤曄川又北逕牛官
川又北逕義城西北北流歴三城川而北流注于河
也
又東北過安定北界麥田山
河水東北流逕安定祖厲縣故城西北漢武帝元鼎
五年幸雍遂踰隴登空同西臨祖厲河而還即于此
也王莽更名之曰鄉禮也李斐曰音頼(一清按五字注中注全氏
曰漢書注李斐云祖厲音嗟頼祖字从衣不从示从示者作阻聲是也)又東北祖厲川
水注之水出祖厲南山北流逕祖厲縣而西北流注
于河河水又東北逕麥田城西又北與麥田泉水合
水出城西北西南流注于河河水又東北逕麥田山
西谷山在安定西北六百四十里河水又東北逕于
黑城北又東北高平川水注之即苦水也水出高平
大隴山苦水谷建武八年世祖征隗囂從高平第一
苦水谷入即是谷也東北流逕高平縣故城東漢武
帝元鼎三年置安定郡治也王莽更名其縣曰鋪睦
西十里有獨阜阜上有故臺臺側有風伯壇故世俗
呼此阜為風堆其水又北龍泉水注之水出縣東北
七里龍泉東北流注高平川川水北出秦長城城在
縣北一十五里又西北流逕東西二太婁故城門北
合一水水有五源咸出隴山西東水發源縣西南二
十六里湫淵淵在四山中(一清按漢志安定郡朝那縣有湫淵祠說文云安定
朝那有湫泉劉昭補註續志云朝那有湫淵方四十里停不流冬夏不增減不生草木)湫水北
流西北出長城北與次水會水出縣西南四十里長
城西山中北流逕魏行宫故殿東又北次水注之水
出縣西南四十里山中北流逕行宫故殿西又北合
次水水出縣西南四十八里東北流又與次水合水
出縣西南六十里酸陽山東北流左會右水總為一
川東逕西太婁北東注苦水段熲為護羌校尉於安
定高平苦水討先零斬首八千級於是水之上苦水
又北與石門水合水有五源東水導源高平縣西八
十里西北流次水注之水出縣西百二十里如州泉
東北流右入東水亂流左會三川參差相得東北同
為一川混濤歴峽峽即隴山之北垂也謂之石門口
水曰石門水在縣西北八十餘里石門之水又東北
注高平川川水又北自延水注之西出自延谿東流
歴峽謂之自延口在縣西北一百里又東北逕延城
南東入高平川川水又北逕廉城東按地理志曰北
地有廉城縣(一清按漢志北地郡廉縣不云廉城縣亦見下卷)闞駰言在富
平自昔匈奴侵漢新秦之土率為狄場故城舊壁盡
從胡目地理淪移不可復識當是世人誤證也川水
又北苦水注之水發縣東北百里山流注高平川川
水又北逕三水縣西肥水注之水出高平縣西北二
百里牽條山西(一清按方輿紀要平凉縣有牽屯之名見北史爾朱天光及賀拔岳傳亦
即地理志之开頭山師古曰开音苦見反又音牽土俗語譌謂之汧屯山杜佑曰笄頭山譌為牽屯山此
云牽條盖異名也)東北流與若勃谿合水有二源總歸一瀆
東北流入肥肥水又東北流違泉水注焉泉流所發
導於若勃谿東東北流入肥肥水又東北出峽注於
高平川水東有山山東有三水縣故城本屬國都尉
治王莽之廣延亭也西南去安定郡三百四十里議
郎張奐為安定屬國都尉治此羌有獻金馬者奐召
主簿張祁入于羌前以酒酹地曰使馬如羊不以入
廏使金如粟不以入懷盡還不受威化大行縣東有
溫泉溫泉東有鹽池故地理志曰縣有鹽官今於城
之東北有故城城北有三泉疑即縣之鹽官也高平
川水又北入于河河水又東北逕眴卷縣故城西地
理志曰河水别出為河溝東至富平北入河河水於
此有上河之名也
水經注釋卷二
