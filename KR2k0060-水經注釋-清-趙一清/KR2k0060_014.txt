欽定四庫全書
水經注釋卷十四
仁和趙一清撰
㶟餘水沽水鮑丘水濡水遼
水小遼水浿水
㶟餘水出上谷居庸關東(朱氏彛尊日下舊聞曰按後漢書王霸為上谷太守陳委
輸可從溫水漕以省陸轉輸之勞事皆施行章懷太子注引水經注本作溫餘水遼史順州有溫榆河金更懷
柔縣為溫陽豈盡無據又昌平多溫泉有流入雙塔河者溫餘之名竊疑因水經注既無善本今人習見坊刻
遂指溫字為濕字之譌正恐類昔人所云以不悖為悖也一清按朱氏之言過矣濕是㶟之訛溫又是濕之訛
自古未聞以濕水為溫水濕餘之名連上篇出漯頭山之濕水以受稱漢昌平舊縣自有溫水見㶟水注中豈
可便以濕餘水當之今本漢志注轉寫成訛後漢因之遼金制度隨地改易此正與隋人誤以屯氏河為毛氏
河置毛州貽笑千古安可惑於後起之文局彼方隅之見盡廢羣籍從我曲說哉方輿紀要云榆水一名濕餘
河或名溫榆河即濕餘之譌也金石文字記云水經濕餘水亦漯字之異文昌平山水記云芹城水出芹城北
南入於沙河水經注芹城水出北山南逕芹城東南注濕餘水以此知沙河之為古濕餘水也𫝊寫之訛或為
溫水後漢書王霸𫝊云云又云溫榆河即昌平之榆河下流為沙河入順義西南謂之西河金人名縣曰溫陽
以此遼史作溫榆河本水經之濕餘河以字相似而訛也觀二顧先生之言則知朱氏以濕為溫非惟不識古
𫝊記之文且不知有㶟水矣可謂不學之甚)
關在沮陽城東南六十里居庸界故關名矣更始使
者入上谷耿況迎之於居庸關即是關也其水導源
關山南流歷故關下谿之東岸有石室三層其戶牖
窗扉悉石也盖古關之候臺矣南則絶谷累石為關
址崇墉峻壁非輕功可舉山岫層深側道褊狭林嶂
邃嶮路才容軌曉禽暮獸寒鳴相和羇官遊子聆之
者莫不傷思矣其水歷山南逕軍都縣界又謂之軍
都關續漢書曰尚書盧植隱上谷軍都山也其水南
流出關謂之下口水流潛㐲十許里是也
又東流過軍都縣南又東流過薊縣北
㶟餘水故瀆東逕軍都縣故城南又東重源潛發積
而為潭謂之㶟餘潭又東流易荆水注之其水導源
西北千蓼泉亦曰丁蓼水東南流逕郁山西謂之易
荆水公孫瓚之敗於鮑丘也走保易荆疑岨此水也
(一清按後漢書公孫瓚𫝊注云前漢易縣屬涿郡續漢書曰屬河間瓚所保易京故城在今幽州歸義縣
南十八里歸義即易縣唐時更名易京城在其南若軍都縣今昌平州二十里有軍都山太行之第八陘
漢立縣於山南居庸關在焉其地古有水名易荆安可以荆京音同而遂以為伯珪所保之地乎或曰易
荆水即南沙河然道元已著易京城於易水篇此重錄之盖愛博之過也)易荆水又東左
合虎眼泉水出平川東南流入易荆水又東南與孤
山之水合水發川左導源孤山東南流入易荆水謂
之塔界水又東逕薊城又東逕昌平縣故城南又謂
之昌平水魏土地記曰薊城東北一百四十里有昌
平城城西有昌平河又東北注㶟餘水㶟餘水又東
南流左合芹城水水出北山南逕芹城又東南流注
㶟餘水㶟餘水又東南流逕安樂縣故城西更始使
謁者韓鴻北徇承制拜吳漢為安樂令即此城也
又北屈東南至狐奴縣西入於沽河
昔彭寵使狐奴令王梁南助光武起兵自是縣矣㶟
餘水於縣西南東入沽河故地理志曰㶟餘水自軍
都縣東至潞南入沽是也
沽河從塞外來
沽河出禦夷鎮西北九十里丹花嶺下東南流大谷
水注之水發鎮北大谷谿西南流逕獨石北界石孤
生不因河而自峙又南九源水注之水導北川左右
翼注八川共成一水故有九源之稱其水南流至獨
石注大谷水大谷水又南逕獨石西又南逕禦夷鎮
城西魏太和中制以捍北狄也又東南尖谷水注之
水源出鎮城東北尖谿西南流逕鎮城東西南流注
大谷水亂流南注沽水又南出夾夾岸有二城世謂
之獨固門以其藉嶮凴固易為依据兼并昇聳疎通
若門故得是名也沽水又南左合乾谿水引北川西
南逕一故亭東又西南注沽水沽水又西南逕赤城
東趙建武年并州刺史王霸為燕所敗退保此城城
在山阜之上下枕深隍谿水之名藉以變稱故河有
赤城之號矣沽水又東南與鵲谷水合水有二源南
即陽樂水也出且居縣地理志曰水出縣東北流逕
大翮山小翮山北歷女祁縣故城南地理志曰東部
都尉治王莽之祁縣也世謂之橫水又謂之陽曲河
(一清按直隸赤城縣水今謂之陽田河又曰樣田河則曲乃田之誤方輿紀要樣田本曰雞田又考資治
通鑑晉紀成帝咸康二年段遼别遣段蘭將步騎數萬屯柳城西回水胡三省曰回水載記作曲水水經
注陽樂水出上谷且居縣東北流逕女祁縣世謂之横水又謂之陽曲水又濡河從塞外來西北逕禦夷
鎮城又東北逕孤山南又東南水流回曲謂之曲水鎮又據載記曲水當在好城北胡氏所引乃兩曲水
其一為陽樂河今宣化府龍門縣之龍門河也一為濡水今灤河兩地懸殊非可混而為一彼曲水文云
濡水又東南水流回曲謂之曲河鎮東北三百里所云鎮即禦夷鎮也此水在禦夷鎮之東北三百里今
胡氏乃誤為曲河鎮耳且此曲水史云柳城西則當在灤州東北界去上谷絶遠引陽樂水之陽曲河當
之尤繆回曲田三字易致混淆而此水今有樣田之名則固不可以曲水實之矣)又東南逕
一故亭又東左與候鹵水合水出西北山東南流逕
候鹵城北城在居庸縣西北二百里故名云候鹵太
和中更名禦夷鎮又東南流注陽樂水陽樂水又東
南傍狼山南山石白色特上亭亭孤立超出羣山之
表又東南逕温泉東泉在山曲之中又逕赤城西屈逕
其城南東南入赤城河(一清按漢志上谷郡且居縣陽樂水出東東入海盖自沽
以達海也)河水又東南右合高峯水水出高峯戍東南城
在山上其水西南流又屈而東南入沽水沽水又西
南流出山逕漁陽縣故城西而南合七度水水出北
山黃頒谷故亦謂之黃頒水東南流注於沽水沽水
又南漁水注之水出縣東南平地泉流西逕漁陽縣
故城南考諸地說則無聞所識釋(朱氏謀㙔箋云謝云識釋疑誤)考
地尋川則有應氏(朱氏謀㙔箋云謝云疑有脱誤)自今城在斯水之
陽有符應說漁陽之名當屬此秦發閭左戍漁陽即
是城也漁水又西南入沽水又南與螺山之水合水
出漁陽城南小山魏土地記曰城南五里有螺山其
水西南入沽水沽水又南逕安樂縣故城東晉書地
道記曰晉封劉禪為公國俗謂之西潞水也
南過漁陽狐奴縣北西南與㶟餘水合為潞河
沽水西南流逕狐奴山西又南逕狐奴縣故城西漁
陽太守張堪於縣開稻田教民植種百姓得以殷富
童謠歌曰桑無附枝麥秀兩歧張君為政樂不可支
視事八年匈奴不敢犯塞沽水又南陽重溝水注之
水出狐奴山南轉逕狐奴城西王莽之所謂舉符也
側城南注右會沽水沽水又南㶟餘水注之沽水又
南左會鮑丘水世所謂東潞也沽水又南逕潞縣為
有潞(一清按此處有誤文)名潞河也魏土地記曰城西三十里
有潞河也
又東南至雍奴縣西入笥溝
㶟水入焉俗謂之合口也又東鮑丘水於縣西北而
東出焉
又東南至泉州縣與清河合東入於海清河者泒河尾
也
沽河又東南逕泉州縣故城東王莽之泉調也沽水
又東南合清河也今無水清淇漳洹滱易淶濡沽虖
池同歸於海故經曰泒河尾也
鮑丘水從塞外來南過漁陽縣東
鮑丘水出禦夷北塞中南流逕九莊嶺東俗謂之大
榆河又南逕鎮東南九十里西密雲戍西(方輿紀要曰禦夷鎮
城在保安右衛西北所謂濡源之地後魏初拓跋禄官分其國為三部一居上谷之北濡源之西自統之
魏主燾始置禦夷鎮於濡源西北為六鎮之一水經注密雲戍在禦夷鎮東南九十里鮑丘水逕其西似
鎮與戍境相近賈躭曰密雲去禦夷鎮幾九百里道元時六鎮已陷没豈𫝊聞之誤與抑紀載之訛與一
清按魏書道元曾持節騎驛與大都督李崇籌宜六鎮改州必親至其地故應詳審且注明云有東密雲
故是城言西則近禦夷鎮者西密雲也非昌平州之密雲縣後魏於此置密雲郡及縣者也)又南
左合道人谿水水導北川南流逕孔山西又歷密雲
戍東左合孟廣&KR1756;水水出&KR1756;下&KR1756;甚嶒峻峨峨冠衆
山之表其水西逕孔山南上有洞穴開明故土俗以
孔山流稱&KR1756;水又西南至密雲戍東西注道人水亂
流西南逕密雲戍城南右會大榆河有東密雲故是
城言西矣大榆河又東南流白楊泉水注之北發白
楊谿望離右注大榆河又東南出峽逕安州舊漁陽
郡之滑鹽縣南左合縣之北谿水水出縣北廣長塹
南太和中掘此以防北狄其水南流逕滑鹽縣故城
東王莽更名匡德也漢明帝改曰鹽田(一清按漢志漁陽郡滑鹽
縣應邵曰明帝更名鹽似脱田字)右承治(何氏曰承與丞通盖鹽官也)世謂之斛
鹽城西北去禦夷鎮二百里南注鮑丘水又南逕傂
奚(一清按漢志作厗奚盖誤字也孟康曰厗音題字或作題)縣故城東王莽之敦
德也鮑丘水又西南逕獷平縣故城東王莽之所謂
平獷也又南右合三城水水出臼里山西逕平獷城
謂之三城水又逕香陘山上悉生槀本香世故名焉
又西逕石窟南窟内寬廣行者依焉窟内有水淵而
不流栖薄者取給焉又西北逕伏凌山南與石門水
合水出伏凌山山高峻巖鄣寒深隂崖積雪凝冰夏
結事同離騷峨峨之詠故世人因以名山也桑谷水
注之是水有桑谷之名盖沿出桑谿故也又西南逕
獷平城東南而右注鮑丘水鮑丘水東南逕漁陽縣
漁陽郡治也秦始皇二十二年置王莽更名通路縣
曰得漁鮑丘水又西南流公孫瓚既害劉虞烏丸思
劉氏之德迎其子和合衆十萬破瓚於是水之上斬
首一萬鮑丘水又西南歷狐奴城東又西南流注於
沽河亂流而南
又南過潞縣西
鮑丘水入潞通得鮑丘之稱矣高梁水注之首受㶟
水於戾陵堰水北有梁山山有燕剌王旦之陵故以
戾陵名堰水自堰枝分東逕梁山南又東北逕劉靖
碑北其碑云魏使持節都督河北道諸軍事征北將
軍建城鄉侯沛國劉靖字文恭登梁山以觀源流相
原隰以度形勢嘉武安之通渠美秦民之殷富乃使
帳下督丁鴻軍士千人以嘉平二年立遏於水導高
梁河造戾陵遏開車箱渠其遏表云高梁河水者出
自并州黃河之别源也(一清按此指桑扎即道元注所謂高梁河首受㶟水於戾
陵堰者也而又以為高梁無上源何耶)長岸峻固直截中流積石籠以
為主遏高一丈東西長三十丈南北廣七十餘步依
北岸立水門門廣四丈立水遏長十丈山水暴發則
乘遏東下平流守常則自門北入灌田歲二千頃凡
所封地百餘萬畝至景元三年辛酉詔書以民食轉
廣陸費不贍遣謁者樊晨更制水門限田千頃刻地
四千三百一十六頃出給郡縣改定田五千九百三
十頃水流乘車箱渠自薊西北逕昌平東盡漁陽潞
縣凡所潤舍四五百里所灌田萬有餘頃高下孔齊
原隰底平疏之斯溉決之斯散導渠口以為濤門灑
滮池以為甘澤施加於當時敷被於後世晉元康四
年君少子驍騎將軍平鄉侯宏受命使持節兼幽州
諸軍事領護烏丸校尉寧朔將軍遏立積三十六載
至五年夏六月洪水暴出毁損四方之三割北岸七
十餘丈上渠車箱所在澷溢追惟前立遏之勲親臨
山川指授規略命司馬關内侯逄惲内外將士二千
人起長岸立石渠修主遏治水門門廣四丈立水遏
五尺興復載利通塞之宜準遵舊制凡用功四萬有
餘焉諸部王侯不召而自至繦負而趨事者盖數千
人詩載經始勿亟易稱民忘其勞斯之謂乎於是二
府文武之士感秦國思鄭渠之績魏人置豹祀之義
乃遐慕仁政追述成功元康五年十月十一日刊石
立表以紀勲烈并記遏制度永為後式焉事見其碑
辭又東南流逕薊縣北又東至潞縣注於鮑丘水又
南逕潞縣故城西王莽之通潞亭也漢光武遣吳漢
耿弇等破銅馬五幡於潞東謂是縣也屈而東南流
逕潞城南世祖拜彭寵為漁陽太守治此寵叛光武
遣游擊將軍鄧隆伐之軍於是水之南光武策其必
敗果為寵所破遺壁故壘存焉鮑丘水又東南入夏
澤澤南紆曲渚一十餘里北佩謙澤眇望無垠也
又南至雍奴縣北屈東入於海
鮑丘水自雍奴縣故城西北舊分笥溝水東出今笥
溝水斷衆川東注混同一瀆東逕其縣北又東與泃
河合水出右北平無終縣西山白楊谷西北流逕平
谷縣屈西南流獨樂水入焉水出北抱犢固南逕平
谷縣故城東後漢建武元年光武遣十二將追大槍
五幡及平谷大破之於是縣也其水南流入於泃泃
水又東左合盤山水水出山上其山峻嶮人跡罕交
去山三十許里望山上水可高二十餘里素湍浩然
頽波歷谿沿流而下自西北轉注於泃水泃水又東
南逕平谷縣故城東南與洳河會水出北山山在傂
奚縣故城東南東南流逕博陸故城北又屈逕其城
東世謂之平陸城非也漢武帝璽書封大司馬霍光
為侯國(沈氏曰漢表是昭帝始元二年封今從光傳)文穎曰博大陸平取
其嘉名而無其縣食邑北海河東(全氏曰是北海之河東城見本注按
外戚恩澤侯表云北海河間東郡師古曰光初封食北海河間後益封又食東郡與本傳註不同)薛
瓚曰按漁陽有博陸城謂此也今在且居山之陽處
平陸之上匝帶川流面據四水文氏所謂無縣有嘉
名也洳水又東南逕平谷縣故城西而東南流注於
泃渠河泃河又南逕紻城東而南合五百溝水水出
七山北東逕平谷縣之紻城南東入於泃河泃河又
東南逕臨泃城北屈而歷其城東側城南出(一清按方輿記
要臨泃城石趙置亦曰臨渠後魏廢唐武德二年置縣貞觀初省)竹書紀年梁惠成
王十六年齊師及燕戰於泃水齊師遁即是水也泃
水又南入鮑丘水又東合泉州渠口故瀆上承虖池
水於泉州縣故以泉州為名北逕泉州縣東又北逕
雍奴縣東西去雍奴故城一百二十里自虖池北入
其下歷水澤一百八十里入鮑丘河謂之泉州口陳
夀魏志曰曹太祖以蹋頓擾邊將征之從泃口鑿渠
逕雍奴泉州以通河海者也今無水鮑丘水又東庚
水注之水出右北平徐無縣北塞中而南流歷徐無
山得黑牛谷水又得沙谷水並西出山東流注庚水
昔田子秦避難居之衆至五千家開山圖曰山出不
灰之木生火之石案注云其木色黑似炭而無葉有
石赤色如丹以二石相磨則火發以然無灰之木可
以終身今則無之其水又逕徐無縣故城東王莽之
北順亭魏土地記曰右北平城東北一百一十里有
徐無城其水又西南與周盧溪水合水出徐無山東
南流注庚水庚水又西南流灅水注之水出右北平
俊靡縣王莽之俊麻也東南流世謂之車軬水又東
南與溫泉水合水出北山溫溪即溫源也養疾者不
能澡其炎漂以其過灼故也魏土地記曰徐無城東
有溫湯即此也其水南流百步便伏流入於地下水
盛則通注灅水又東南逕石門峽山高嶄絶壁立洞
開俗謂之石門口漢中平四年漁陽張純反殺右北
平太守劉政遼東太守陽紘(一清按後漢書靈帝紀作陽終)中平五
年詔中郎將孟溢(一清按靈帝紀作孟益)率公孫瓚討純戰於
石門大破之(日知錄曰後漢書公孫瓚傳中平中張純與烏桓丘力居等入寇瓚追擊戰於
屬國石門大敗之註石門山今營州柳城縣西南本紀但言石門而𫝊言屬國石門明有兩石門水經所
指乃漁陽之石門非遼東屬國之石門當以柳城為是通典柳城有石門山)灅水又東南
流謂之北黃水又屈而為南黃水又西南逕無終山
即帛仲理所合神丹處也又於是山作金五千斤以
救百姓山有陽翁伯玉田在縣西北有陽公壇社即
陽公之故居也搜神記曰雍伯雒陽人至性篤孝父
母終没葬之於無終山山高八十里而上無水雍伯
置飲焉有人就飲與石一斗令種之玉生其田北平
徐氏有女雍伯求之要以白璧一雙媒者致命伯至
玉田求得五雙徐氏妻之遂即家焉(一清按御覽引水經曰翁伯周
末避亂適無終山山前有泉甚清夏常澡浴得玉璧一雙於泉側與今本異)陽氏譜叙言
翁伯是周景王之孫食采陽樊春秋之末爰宅無終
因陽樊而易氏焉愛人博施天祚玉田其碑文云居
於縣北六十里翁同之山後路徙於西山之下陽公
又遷焉而受玉田之賜情不好寳玉田自去今猶謂
之為玉田陽干寳曰於種石處四角作大石柱各一
丈中央一頃之地名曰玉田至今相傳云玉田之揭
起於此矣而今不知所在同之譜叙自去文矣(一清按此
二句文義未詳疑有誤史記貨殖傳云販脂辱處也而雍伯千金索隱曰漢書作翁伯事亦見仙傳拾遺
又孝德傳云魏陽雍河南洛陽人同之譜叙翁同似是陽公之名今薊州城北五里有崆峒山寰宇記崆
峒山一云翁同山山盖以人得名又去文二字或云是云久之訛)藍水注之水出北
山東屈而南流逕無終縣故城東故城無終子國也
春秋襄公四年無終子嘉父使孟樂如晉因魏絳納
虎豹之皮請和諸戎是也故燕地矣秦始皇二十二
年滅燕置右北平郡治此王莽之所謂北順也漢世
李廣為郡出遇伏石謂虎也射之飲羽即此處矣(宋氏
琬曰漢右北平郡治平罡後漢治土垠水經注魏氏土地記曰薊城東北三百里有右北平城薊城今京
師也括地志漁陽郡東南七十里有右北平城當在今薊州玉田縣界此後漢之右北平也若平罡則在
盧龍塞之東北三四百里此前漢之右北平而李廣之所守也射虎石水經注言此石在玉田無終之間
是以後漢之右北平為李廣所治與東越晉陘之說自相矛盾著書之難如此)魏土地記曰
右北平城西北百三十里有無終城(顧氏炎武曰樊噲傳擊陳豨破
得綦毋卯尹潘軍於無終廣昌豈無終之先在雲代之境而後遷於右北平與一清按顧氏之說是也不
然右北平去太原東北二千餘里嘉父安得遠涉而與晉和)其水又南入灅㶟水
又西南入於庚水地理志曰灅水出俊靡縣南至無
終東入庚水庚水世亦謂之為柘水也南逕燕山上
懸巖之側有石鼔去地百餘丈望若數百石囷有石
梁貫之鼔之東南有石人援桴狀同擊勢耆舊言燕
山石鼔鳴則土有兵庚水又南逕北平城而南入鮑
丘水謂之柘口(一清按漢志右北平郡無終縣浭水西至雍奴入海過郡二行六百五十
里師古曰浭音庚即庚水也盖合鮑丘水以入海)鮑丘水又東逕右北平郡
故城南魏土地記曰薊城東北三百里有右北城鮑
丘水又東巨梁水注之水出土垠縣北陳宫山西南
流逕觀雞山謂之觀雞水水東有觀雞寺寺内起大
堂甚高廣可容千僧下悉結石為之上加塗塈基内
疎通枝經脈散基側室外四出㸑火炎勢内流一堂
盡溫盖以此土寒嚴霜氣肅猛出家沙門率皆貧薄
施主慮闕道業故崇斯構是以志道者多栖托焉其
水又西南流右合區落水水出縣北山東南流入巨
梁水巨梁水又西逕故垠縣故城西左會寒渡水水
出縣東北西南流至縣右注梁河梁河又南澗于水
注之水出東北山西南流逕土垠縣故城東西南流
入巨梁水又東南右合五里水水發北平城東北五
里山故世以五里名溝一名田繼泉西流南屈逕北
平城東東南流注巨梁河亂流入於鮑丘水巨梁自
是水之南極虖池西至泉州雍奴東極於海謂之雍
奴藪其澤野有九十九澱枝流條谷往往逕通非唯
梁河鮑丘歸海者也
濡水從塞外來東南過遼西令支縣北(一清按濡水有二禹貢錐指曰
一音人朱切出涿郡故安縣東南流至范陽縣合易水入河春秋昭公七年齊燕盟於濡上即此水一音乃官
切讀若難從塞外來東南流至絫縣碣石山入海即今灤河)
濡水出禦夷鎮東南其水二源雙引夾山西北流出
山合成一川又西北逕禦夷故城東鎮北百四十里
北流左則連泉水注之水出故城東西北流逕故城
南又西北逕渌水池南其水淵而不流其水又西屈
而北流又東逕故城北連結兩池沼謂之連泉浦又
東北注難河難河右則汙水入焉水出東塢南西北
流逕沙野南北人名之曰沙(一清按下有脱字)鎮東北二百
三十里西北入難河濡難聲相近狄俗語譌耳濡水
又北逕沙野西又北逕箕安山東屈而東北流逕沙
野北東北流逕松林山北水北有池潭而不流濡水
又東北流逕孤山南東北流吕泉水注之水出吕泉
塢西東南流屈而東逕塢南東北流三泉水注之其
源三泉雁次合為一水鎮東北四百里東南注吕泉
水吕泉水又東逕孤山北又東北逆流水注之水出
東南導源西流右屈而東北注松林山水會之水出
山南東注逆水亂流東北注濡河濡河又東盤泉入
焉水自西北東南流注濡河濡河又東南水流迴曲
謂之曲河鎮東北三百里又東出峽入安州界東南
流逕漁陽白檀縣故城地理志曰洫水(一清按今本漢書亦作洫
然注不别出洫水是當即濡水矣此六朝以前本之訛誤也)出北蠻夷中漢景帝
詔李廣曰將軍其帥師東轅弭節白檀者也又東南
流右與要水合水出塞外三川並導謂之大要水也
東南流逕要陽縣故城東(魏書地形志密雲郡要陽前漢屬漁陽後漢晉罷後
復屬桃花山方輿紀要要陽廢縣在密雲縣東南六十里漢縣漁陽都尉治此後漢廢後魏復置屬密雲
郡北齊廢魏志縣有桃花山即今桃山在薊州西南盖境相接也一統志要陽廢縣在密雲縣東南漢縣
在今右北口外後魏時僑置於此屬密雲郡北齊省縣志要陽故城在縣東南六十里畿輔通志要陽故
城在密雲縣東北塞外縣志要陽故城在東南六十里)本都尉治王莽更之曰
要術矣要水又東南流逕白檀縣而東南流入於濡
濡水又東南索頭水注之水北流南逕廣陽僑郡西
魏分右北平置今安州治又東南流注於濡水濡水
又東南流武列水入焉其水三川派合西源右為谿
水亦曰西藏水東南流出谿與蟠泉水合泉發州東
十五里東流九十里東注西藏水西藏水又西南流
東藏水注之水出東谿一曰東藏水西南流出谷與
中藏水合水導中谿南流出谷南注東藏水故目其
川曰三藏川水曰三藏水(一清按通鑑晉紀成帝咸康四年燕王皝遣慕容恪
伏精騎七千於密雲山大敗麻秋於三藏盖三藏水所會之口也在今右北口塞外)東藏水
又南右入西藏水亂流右會龍泉水水出東山下淵
深不測其水西南流注於三藏水(三藏水畿輔通志一名三城水在密
雲縣東北其水三川派合曰西藏川東藏川中藏川其合處曰三藏口下流亦入於潮河方輿紀要密雲
縣東北有武列水亦曰三藏川其水三川派合曰西藏川中藏川東藏川其合處曰三藏口晉咸康四年
慕容皝伏兵於此敗趙將麻秋處也水經注要水武列水三藏水並注於濡水濡同灤潮水亦有灤河之
名)三藏水又西南流與龍芻水合西出於龍芻之谿
東流入三藏水又東南流逕武列谿謂之武列水東
南歷右梃下梃在層巒之上有孤石雲舉臨崖危峻
可高百餘仞牧守所逕命選練之士彎張弧矢無能
届其崇標者其水東合流入濡濡水又東南五渡水
注之水北出安樂縣丁原山南流逕其縣故城西本
三會城也其水南入五渡塘於其川也流紆曲溯涉
者頻濟故川塘取名矣又南流注於濡濡水又與高
石水合水東出安樂縣東山西流歷三會城南西入
五渡川下注濡水濡水又東南逕盧龍塞塞道自無
終縣東出渡濡水向林蘭陘東至青陘盧龍之嶮峻
坂縈折故有九峥之名矣燕景昭元璽二年遣將軍
步渾治盧龍塞道㷊山刊石令通方軌刻石嶺上以
記事功其銘尚存而庾杲之(何氏曰庾闡字仲初注誤以為杲之一清按下
文云而仲初言在南非也則又不誤豈以杲之為仲初之名乎)注揚都賦言盧龍山
在平罡城北殊為孟浪遠失事實余按盧龍東越青
陘至凡城二百許里自凡城東北出趣平罡故城可
百八十里向黃龍則五百里故陳夀魏志田疇引軍
出盧龍塞塹土堙谷五百餘里逕白檀歷平罡登白
檀望柳城平罡在盧龍東北遠矣而仲初言在南非
也濡水又東南逕盧龍故城東漢建安十二年魏武
征蹋頓所築也濡水又南黃洛水注之水北出盧龍
山南流入於濡濡水又東南敖水右合焉水出盧龍
塞西南流注濡水又合屈而注左得潤水右會敖水
二水並自盧龍西注濡水又東南流逕令支縣故城
東王莽之令氏亭也秦始皇二十二年分燕置遼西
郡令支隸焉魏土地記曰肥如城西十里有濡水南
流注孤竹城西右合元水也謂之小濡水非也水出
肥如縣東北元溪西南流逕其縣東東屈南轉西迴
逕肥如縣故城南俗又謂之肥如水非也故城肥子
國應劭曰晉滅肥肥子奔燕(全氏曰肥子為晉荀吳所俘不得云奔燕)燕
封於此故曰肥如也漢高帝六年封蔡寅為侯國西
南流右會盧水水出縣東北沮溪南流謂之大沮水
又南左合陽樂水水出東北陽樂溪地理風俗記曰
陽樂故燕地遼西郡治秦始皇二十二年置魏土地
記曰海陽城西南有陽樂城其水又西南入於沮水
謂之陽口沮水又西南小沮水注之水發冷溪世謂
之冷池又南得溫泉水口水出東北溫溪自溪西南
流入於小沮水小沮水又南流與大沮水合而為盧
水也桑欽說盧子之書言晉既滅肥遷其族於盧水
(全氏曰上言燕封肥子此又引桑欽語以為晉遷肥族盧水非晉封域安得遷亡國之人於此)盧水
有二渠號小沮大沮合而入於元水盧水又南與溫
水合水出肥如城北西流注於元水地理志曰盧水
又南入元水元水又西南逕孤竹城北西入濡水故
地理志曰元水東入濡盖自東而注也地理志曰令
支有孤竹城故孤竹國也史記曰孤竹君之二子伯
夷叔齊讓國於此而餓死於首陽漢靈帝時遼西太
守廉翻夢人謂己曰余孤竹君之子伯夷之弟遼海
漂吾棺槨聞君仁善願見藏覆明日視之水上有浮
棺吏嗤笑者皆無疾而死於是改葬之晉書地道志
曰遼西人見遼水有浮棺欲破之語曰我孤竹君子
也汝破我何為因為立祠焉祠在山上城在山側肥
如縣南十二里水之會也
又東南過海陽縣西南入於海
濡水自孤竹城東南逕西鄉北瓠溝水注之水出城
東南流注濡水濡水又逕故城南分為二水北水枝
出世謂之小濡水也東逕樂安亭北東南入海濡水
東南流逕樂安亭南東與新河故瀆合自雍奴縣承
鮑丘水東出謂之鹽關口魏太祖征蹋頓與泃口俱
導也世謂之新河矣陳夀魏志以通河海也新河又
東北絶庚水又東北出逕右北平絶泃渠之水(一清按一
統志引此文作巨梁水是盖庚水在巨梁西北新河絶庚水則今沾河合泃河而名為薊運河者也於是
東絶巨梁水巨梁水今還鄉河也於是而清而灤迤邐東入於海若絶庚水之後更絶泃水則是水反西
出無是理也)又東北逕昌城縣故城北王莽之淑武也至
新河又東分為二水枝瀆東南入海新河自枝渠東
出合封大水謂之交流合水出新安平縣西南流逕
新安平縣故城西地理志遼西之屬縣也又東南流
龍鮮水注之水出縣西北世謂之馬頭水二源俱導
南合一川東流注封大水地理志曰龍鮮水東入封
大水者也亂流南會新河南流入於海地理志曰封
大水於海陽縣南入海新河又東出海陽縣與緩虚
水會水出新安平縣東北世謂之大籠水東南流逕
令支城西西南流與新河合南流入於海地理志曰
緩虚水與封大水皆南入海新河又東與素河會謂
之白水口水出令支縣之藍山南合新河又東南入
海新河又東至九□口枝分南注海新河又東逕海
陽縣故城南漢高祖六年封搖毋餘為侯國(全氏曰按搖毋
餘南粤將豈有嶠外之産而封之遼海者故索隠曰是南越縣志闕是矣)魏土地記曰令
支城南六十里有海陽城者也新河又東與清水會
水出海陽縣東南流逕海陽城東又南合新河又南
流一十許里西入九□口注海新河東絶清水又東
木究水出焉南入海新河又東左迤與北陽孤淀合
右絶新河南注海新河又東會於濡濡水又東南至
絫縣碣石山文穎曰碣石在遼西絫縣王莽之選武
也絫縣并屬臨榆王莽更臨榆為憑德地理志曰大
碣石山在右北平驪成縣西南王莽改曰揭石也(禹貢
錐指曰山有名同而繫之以大小者驪成之山稱大碣石則必有小碣石在盖在絫縣海旁之石矣酈道
元既宗文穎以為碣石在絫縣又引驪成大碣石以証之若以其山為跨二縣之境也者今按濡水從塞
外來東南流逕樂安亭南東與新河故瀆合又東南至絫縣碣石山而南入於海樂安亭者盖即今樂亭
縣東北之樂安故城也絫縣在其南驪成在其西據濡水歷亭南而東又東南至碣石則碣石在亭之東
南與驪成之大碣石相去闊絶安得連為一山郭璞注山海經曰碣石在臨渝或云在驪成盖兩存之愚
謂在臨渝者為是也文穎以建安時正班固之碣石猶王横以新莽時正史遷之禹河也)漢武帝
亦嘗登之以望巨海而勒其石於此今枕海有石如
甬道數十里當山頂有大石如柱形往往而見立於
巨海之中潮水大至則隠及潮波退不動不没不知
深淺世名之曰天橋柱也狀若人造要亦非人力所
就韋昭亦指此為碣石也三齊略記曰始皇於海中
作石橋海神為之竪柱始皇求與相見神曰我形醜
莫圖我形當與帝相見乃入海四十里見海神左右
莫動手工人潛以脚畫其狀神怒曰帝負約速去始
皇轉馬還前脚猶立後脚隨崩僅得登岸畫者溺死
於海衆山之石皆傾注今猶岌岌東趣疑即是也濡
水於此南入海而不逕海陽縣西也盖經誤證耳又
按管子齊桓公二十年征孤竹未至卑耳之谿十里
闟然止瞠然視援弓將射引而未發謂左右曰見前
乎左右對曰不見公曰寡人見長尺而人物具焉冠
右袪衣走馬前豈有人若此乎管仲對曰臣聞登山
之神有俞兒長尺人物具霸王之君興則登山之神
見且走馬前走導也袪衣示前有水右袪衣示從右
方涉也至卑耳之谿有贊水者從左方涉其深及冠
右方涉其深及膝已涉陸濟桓公拜曰仲父之聖至
此寡人之抵罪也久矣今自孤竹南出則巨海矣而
滄海之中山望多矣然卑耳之川若贊谿者亦不知
所在也(一清按史記齊世家云桓公稱曰寡人南伐召陵望熊山北伐山戎離枝孤竹西伐大夏
涉流沙束馬懸車登太行至卑耳山還正義云卑音辟是也索隠曰卑耳山在河東大陽縣方輿紀要卑
耳山在山西平陸縣東桓公西伐登太行卑耳宜在漢之大陽而道元以為谿名記於濡水是因管子之
文相仍書之兩地懸殊未知孰是也又按齊語之桓公懸車束馬踰太行與辟耳之谿抅夏韋昭曰抅夏
辟耳山之谿也豈亦贊谿之異名乎)昔在漢世海水波襄吞食地廣當
同碣石苞淪洪波也
大遼水出塞外衛白平山(一清按山海經海内東經曰遼水出衛皋東郭註云出塞
外衛皋山似合白平二字為一)東南入塞過遼東襄平縣西
遼水亦言出□石山自塞外東流直遼東之望平縣
西王莽之長說也屈而西南流逕襄平縣故城西秦
始皇二十三年滅燕置遼東郡治此漢高帝八年封
紀通為侯國(全氏曰紀通所封之襄平不在遼東索隠曰是臨淮地理志臨淮郡襄平縣侯
國)王莽之昌平也故平州治又東逕遼隧縣故城西
王莽更名之曰順睦也公孫淵遣將軍畢衍拒司馬
懿於遼隧即是處也遼水又南歷縣有小遼水共流
注之也
又東南過房縣西
地理志曰房故遼東之屬縣遼水右會白狼水水出
右北平白狼縣東南逕廣成縣北流西北屈逕廣成
縣故城南王莽之平虜也俗謂之廣都城又西北石
城川水注之水出西南石城山東流逕石城縣故城
南地理志曰右北平有石城縣北屈逕白鹿山西即
白狼山也魏書國志曰遼西單于蹋頓尤強為袁氏
所厚故袁尚歸之數入為害公出盧龍塹山堙谷五
百餘里未至柳城二百里尚與蹋頓將數萬騎逆戰
公登白狼山望柳城卒與虜遇乘其不整縱兵擊之
虜衆大崩斬蹋頓胡漢降者二十萬口英雄記曰曹
操於是擊馬鞍於馬上作十片即於此也博物志曰
魏武於馬上逢獅子使格之殺傷甚衆王乃統率常
從健兒數百人擊之獅子哮呼奮越左右咸驚王忽
見一物從林中出如狸超上王車軛上獅子將至此
獸便跳上獅子頭上獅子即伏不敢起於是遂殺之
得獅子而還未至洛陽四十里洛中雞犬皆無鳴吠
者也其水又東北入廣成縣東注白狼水白狼水北
逕白狼縣故城東王莽更名伏狄白狼水又東方城
川水注之水發源西南山下流北屈逕一故城西世
謂之雀目城東屈逕方城北東入白狼水白狼水又
東北逕昌黎縣故城西地理志曰交黎也東部都尉
治王莽之禽虜也應劭曰今昌黎也(一清按續志無昌黎縣晉志以
為魏置魏書三少帝紀正始五年九月鮮卑内附置遼東屬國立昌黎縣以居之今以仲瑗之言考之則
東京已有是縣旋廢而魏復立之宋琬曰後漢志作昌遼或黎字之誤非也通鑑註昌黎漢交黎縣屬遼
西郡而後漢屬遼東屬國都尉魏立昌黎縣後立昌黎郡章懷後漢書註夫黎縣屬遼東屬國寰宇記扶
黎城在柳城縣東扶黎之名不見史志然必有據也)高平川水注之水出西北
平川東流逕倭城北盖倭地人徙之又東南逕乳樓
城北盖逕戎鄉邑兼夷稱之又東南注白狼水白狼
水又東北自魯水注之水導西北遠山東南注白狼
水白狼山又東北逕龍山西燕慕容皝以柳城之北
龍山之南福地也使裕築龍城改柳城為龍城縣十
二年黑龍白龍見於龍山皝親觀龍去二百步祭以
太牢二龍交首嬉翔解角而去皝說大赦號新宫曰
和龍宫立龍翔祠於山上白狼水又北逕黃龍城東
十三州志曰遼東屬國都尉治昌遼道(一清按續志遼東屬國劉
昭補註曰故邯鄉西部都尉安帝時以為屬國都尉别領六城首曰昌遼故天遼而前志又無天遼之目)
有黃龍亭者也魏營州刺史治魏土地記曰黃龍西
南有白狼河東北流附城東北下即是也又東北濫
真水出西北塞外東南歴重山東南入白狼水白狼
水又東北出東流分為二水右水疑即渝水也地理
志曰渝水首受白狼水(一清按漢志遼西郡臨渝縣渝水首受白狼東入塞外交
黎縣渝水首受塞外南入海道元以為即是一水又右北平郡字縣渝水出東今字縣不知所在文獻通
考貞觀二十一年李勣破高麗於南蘇班師至頗利城渡白狼黃嵓二水皆由䣛以下勣怪二水淺狹問
契丹遼源所在云此二水更行數里合而南流即稱遼水更無遼源可尋也)西南廵山逕
一故城西以為河連城疑是臨渝縣之故城王莽曰
馮德者矣渝水南流東屈與一水會世名之曰㯼倫
水盖戎方之變名矣(一清按通鑑㯼盧城下註引此文方輿紀要㯼盧城在凡城東
城在水傍故曰㯼盧)疑即地理志所謂侯水北入渝者也十三
州志曰侯水南入渝地理志言盖自北而南也又西
南流注於渝渝水又東南逕一故城東俗曰女羅城
又南逕營丘城西營丘在齊而名之於遼燕之間者
盖燕齊遼迥僑分所在(方輿紀要營丘城在營州南五代志慕容廆以宥州流人
置營丘郡治武寕縣後魏郡縣俱廢正光末復置領富平永安二縣高齊時唐契丹重熙初析霸城縣置
營丘縣盖因故郡為名也)其水東南入海地理志曰渝水自塞外
南入海一水東北出塞為白狼水又東南流至房縣
注於遼魏土地記曰白狼水下入遼也
又東過安市縣西南入於海
十三州志曰大遼水自塞外西南至安市入於海
又元菟高句麗縣有遼山小遼水所出
縣故高句麗胡之國也漢武帝元封二年平右渠置
元菟郡於此王莽之下句麗水出遼山西南流逕遼
陽縣與大梁水會水出北塞外西南流注遼水故地
理志曰大梁水西南至遼陽入遼郡國志曰縣故屬
遼東後入元菟其水西南流故謂之為梁水也小遼
水又西南逕襄平縣為淡淵晉永嘉三年涸小遼水
又逕襄平縣入大梁水司馬宣王之平遼東也斬公
孫淵於斯水之上者也
西南至遼隧縣入於大遼水也
浿水出樂浪鏤方縣東南過於臨浿縣(一清按兩漢志晉志魏志隋五
代志俱無臨浿縣未知從何得名此卷中之大可疑者)東入於海
許慎云浿水出鏤方東入海一曰出浿水縣十三州
志曰浿水縣在樂浪東北鏤方縣在郡東盖出其縣
而逕鏤方也(朱氏謀㙔箋曰謝云此下宋本原缺十二字)昔燕人衛滿自
浿水西至朝鮮朝鮮故箕子國也箕子教民以義田
織信厚約以八法而下知禁遂成禮俗戰國時滿乃
王之都王險城地方數千里至其孫右渠漢武帝元
封二年遣樓船將軍楊僕左將軍荀彘討右渠破於
浿水遂滅之若浿水東流無渡浿之理其地今高句
麗之國治余訪蕃使言城在浿水之陽(一清按漢志遼東郡險瀆
縣應劭註曰朝鮮王滿都也依水險故曰險瀆臣瓚曰王險城在樂浪即浿水之東北自是險瀆也)其
水西流逕故樂浪朝鮮縣即樂浪郡治漢武帝置而
西北流故地理志曰浿水而至增地縣入海又漢興
以朝鮮為遠循遼東故塞至浿水為界考之今古於
事差繆盖經誤證也(全氏曰按漢志東方之水不見於水經注者遼西郡新安平縣
夷水東入塞外柳城縣馬首山在西南參柳水北入海狐蘇縣唐就水至徒河入海寰宇記彭盧水即唐
就水後魏輿地圖風土記云水至徒河入海與地平故曰平盧今語訛為彭盧絫縣下官水南入海又有
揭石水賓水皆南入海遼東郡居就縣室偽山室偽水所出北至襄平入梁也番汗縣沛水出塞外西南
入海應劭曰汗水出塞外西南入海沓氏縣應劭曰沓水也師古曰凡言氏者皆謂因之而立名說文云
沓語多沓沓也遼東有沓氏縣徐鉉曰語多沓沓若水之流然則本非水名也或曰非也三國志吳嘉禾
二年謀討公孫淵陸瑁曰杳渚至淵道里尚遠漢沓氏縣西南臨海渚謂之沓渚泛海至遼沓渚其登涉
之所也元菟郡高句麗縣南蘇水西北逕塞外西盖馬縣馬訾水馬訾水近代謂之鴨綠江新唐書云馬
訾水去靺鞨長白山色若鴨綠號鴨綠水隋元萬頃檄文云不知守鴨綠之險高麗報曰謹聞命矣即此
水也西北入鹽難水西南至西安平入海過郡二行一千一百里後漢書東夷傳句驪一名貊耳有别種
依小水為居因名曰小水貊章懷注引魏氏春秋曰遼東郡西安平縣北有小水南流入海樂浪郡含資
縣帶水西至帶方入海吞列縣分黎山列水所出西至黏蟬入海行八百二十里此殆所云有小水四十
八并行三千四十六里者也不特此也武帝紀云元朔元年東夷薉君南閭等降以其地為蒼海郡三年
罷元封三年朝鮮降以其地為樂浪元菟臨屯真番郡臣瓚曰茂陵書臨屯郡治東□縣去長安六千一
百三十八里十五縣真番郡治霅縣去長安七千六百四十里十五縣昭帝紀云始元五年罷真番郡而
臨屯之罷據范氏東夷傳亦在始元五年三郡既廢其地之水亦不復可問矣)
水經注釋卷十四
