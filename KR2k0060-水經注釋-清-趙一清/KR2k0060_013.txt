欽定四庫全書
水經注釋卷十三
仁和趙一清撰
㶟水
㶟水出雁門隂館縣東北過代郡桑乾縣南(一清按㶟水俗本水
經作濕水誤也資治通鑑晉愍帝紀建興元年代公又作新平城于灅水之陽胡身之注云班固地理志右北
平俊靡縣灅水南至無終東入庚師古曰灅力水翻又音郎賄翻酈道元水經注庚水與鮑丘水合俊靡在東
與平城相去甚遠新平城不在此灅水之陽也據魏書道武帝西如馬邑觀灅源則灅水盖出于馬邑而東北
流逕平城之南也酈道元魏人也其注水經叙代都之事宜詳初不言平城有灅水但言濕水逕平城南耳班
志雁門隂舘縣樓煩鄉累頭山治水所出東至泉州入海師古曰漯音力追翻治音弋之翻竊謂水出累頭山
疑當時亦有累水之名師古音從平聲音相近也意道元所謂濕水即灅水也丁度集韵漯㶟灅三字同註云
水出雁門則亦有見於此矣灅類篇音魯水翻盖梅磵既不知㶟水之非灅水又不識濕字之義宜其輾轉支
離反覆而不可通也說文㶟水出雁門隂舘累頭山東入海或曰治水也从水纍聲力追切灅水出右北平俊
靡東南入庚从水壘聲力軌切其言與漢志合此篇之水是㶟水非灅水也而丁度以為㶟灅同出雁門是為
悠謬也至于濕本濟濕之濕音他合翻說文作濕隸改曰為田又省一糸作漯字而濕字反相沿作燥溼之溼
矣㶟水導源累頭山故集韵又同出漯㶟字也漯為㶟之省文然已混于濟漯之漯矣宜别白之)
㶟水出于累頭山一曰治水泉發于山側沿波歴澗
東北流出山逕隂舘縣故城西縣故樓煩鄉也漢景
帝後三年置王莽更名富臧矣(一清按漢志作富代)魏天安三
年齊平徙其民於縣立平齊郡(一清按天安是魏獻文帝年號只得一年
明年秋八月即改為皇興不當云三年也方輿紀要云平齊城在大同府西二十里漢平城縣地宋志泰
始五年魏人徙升城歴城民望于桑乾因立平齊郡以處之泰始五年正皇興之三年也然于天安之號
又不符矣顧氏所引又不見于沈約志事在魏書慕容白曜崔元伯劉休賓房崇吉諸𫝊隋書地理志郡
尋廢故地形志無此郡也)㶟水又東北流左會桑乾水縣西北上
平洪源七輪謂之桑乾泉即溹涫水者也耆老云其
水潛承太原汾陽縣北通燕京山之天池池在山原
之上世謂之天池方八里餘(元和志池週迴八里)其水澄渟鏡
净潭而不流若安定朝那之湫淵也清水流潭皎焉
冲照池中曾無片草及其風籜有淪輙有小鳥翠色
投淵銜出若會稽之耘鳥也其水陽焊不耗隂霖不
濫無能測其淵深也古老相傳言嘗有人乘車於池
側忽遇大風飄之於水有人獲其輪於桑乾泉故知
二水潛流通注矣池東隔阜又有一石池方可五六
十步清深鏡潔不異天池桑乾水自源東南流右會
馬邑川水水出馬邑西川俗謂之磨川矣盖狄語音
譌馬磨聲相近故耳其水東逕馬邑縣故城南干寳
搜神記曰昔秦人築城於武周塞内以備胡城將成
而崩者數矣有馬馳走一地周旋反覆父老異之因
依以築城城乃不崩遂名之為馬邑或以為代之馬
城也(方輿紀要馬城在大同府東北境漢縣属代郡東部都尉治此亦漢元初六年鮮卑寇馬城塞
鄧遵擊破之魏眀帝太和二年鮮卑軻比能圍護烏桓校尉田豫于馬城即此十三州志馬城在高柳東
二百四十里)諸記紛競未識所是漢以斯邑封韓王信後
為匈奴所圍信遂降之王莽更名之曰章昭其水東
流注桑乾水桑乾水又東南流水南有故城東北臨
河又東南右合㶟水亂流枝水南分桑乾水又東左
合武周塞水水出故城東南流出山逕日没城南盖
夕陽西頽戎車所薄之城故也東有日中城城東又
有早起城亦曰食時城在黃瓜阜北曲中其水又東
流右注桑乾水桑乾水又東南逕黃瓜阜曲西又屈
逕其堆南徐廣曰猗盧廢嫡子曰利孫于黃瓜堆者
也(全氏曰道元身為拓䟦臣子其不敢斥言六脩之變眀矣徐廣曰一條疑是後人所加)又東
右合枝津枝津上承桑乾河東南流逕桑乾郡北大
魏因水以立郡受厥稱焉又東北左合夏屋山水水
南出夏屋山之東谿西北流逕故城北所未詳也又
西北入桑乾枝水桑乾枝水又東流長津委浪通結
兩湖東湖西浦淵潭相接水至清深晨鳬夕雁泛濫
其上黛甲素鱗潛躍其下俯仰池潭意深魚鳥所寡
惟良木耳俗謂之南池池北對&KR1261;陶縣之故城南故
曰南池也池水又東北注桑乾水與㶟水並受通稱
矣㶟水又東北逕巨魏亭西盖皇魏天賜三年之所
經建也㶟水又東北逕白狼堆南魏烈祖道武皇帝
於是遇白狼之瑞故斯阜納稱焉阜上有故宫廟樓
榭基雉尚崇每至鷹隼之秋羽獵之日肆閱清野為
昇晀之逸地矣㶟水又東流四十九里東逕巨魏亭
北又東崞川水注之水南出崞山縣故城南(一清按兩漢志
俱作崞縣地形志恒州繁畤郡領縣曰崞山則正道元時新制不得云故城也盖其率筆耳)王莽
之崞張也縣南面元岳右背崞山處二山之中故以
崞張為名矣其水又西出山謂之崞口北流逕繁畤
縣故城東王莽之當要也又北逕巨魏亭又北逕劇
陽縣故城西王莽之善陽也按十三州志曰在隂舘
縣東北一百三里其水又東注于㶟水㶟水又東逕
班氏縣南如渾水注之水出凉城旋鴻縣(一清按魏書地形志
梁成郡䄈鴻縣註云一本作祇鴻與此異文疑是史誤)西南五十餘里東流逕
故城南北俗謂之獨谷孤城水亦即名焉東合旋鴻
池水水出旋鴻縣東山下水積成池北引魚水水出
魚谿南流注池池水吐納川流以成巨沼東西二里
南北四里北對凉川城之南池池方五十里俗名乞
伏袁河雖隔越山阜鳥道不遠雲霞之間常有(朱氏謀㙔
箋云下脱少數字)西南流逕旋鴻縣南右合如渾水(一清按太平寰
宇記雲中縣下引水經注曰雲中銜河水西南合桑乾河水今本無之名勝志引郡國志以為如渾水也)
是總二水之名矣如渾水又東南流逕永固縣縣以
太和中因山堂之目以氏縣也右會羊水水出平城
縣之西苑外武周塞北出東轉逕燕昌城南按燕書
建興十年慕容寳自河西還軍敗於參合死者六萬
人十一年垂衆北至參合見積骸如山設祭弔之死
者父兄皆號泣六軍哀慟垂慚憤嘔血因而寢疾焉
&KR1221;過平城北四十里疾篤築燕昌城而還即此城也
北俗謂之老公城羊水又東注于如渾水亂流逕方
嶺上有文眀太皇太后陵陵之東北有高祖陵二陵
之南有永固堂堂之四周隅雉列榭階欄檻及扉戶
梁壁椽瓦悉文石也檐前四柱採洛陽之八風谷黑
石為之雕鏤隠起以金銀間雲雉有若錦焉堂之内
外四側結兩石趺張青石屏風以文石為緣並隠起
忠孝之容題刻貞順之名廟前鐫石為碑獸碑石至
佳左右列栢四周迷禽闇日院外西側有思遠靈圖
圖之西有齋堂南門表二石闕闕下斬石累結御路
下望靈泉宫池皎若圓鏡矣羊水又東注(一清按五字重文宜
衍)如渾水又南至靈泉池枝津東南注池池東西一
百步南北二百步池渚舊名白楊泉泉上出白楊樹
因以名焉其猶長楊五柞之流稱矣南面舊京北背
方嶺左右山原亭觀繡峙方湖反景若三山之倒水
下如渾又南逕北宫下舊宫人作薄所在(一清按作薄江水篇
注作作部沈約宋書亦作作部均沿習之非據漢書宣帝紀云為娶暴室嗇夫許廣漢女應劭曰暴室宫
人獄也今曰薄室師古曰暴室者掖庭主織作染練之署故謂之暴室取暴曬為名耳或云薄室者薄亦
暴也今俗語亦云薄曬盖暴室織務既多因置獄官主治其罪人故往往云暴室獄耳然本非獄名應說
失之矣此云作薄與穀水篇注薄隸諸徒咸敬之文皆即薄室之薄或又訛作簿字者誤也)如渾
水又南分為二水一水西出南屈入北苑中歴諸池
沼又南逕虎圈東魏太平真君五年成之以牢虎也
季秋之月聖上親御圈上𠡠虎士效力於其下事同
奔戎生制猛獸即詩所謂袒禓暴虎獻于公所也故
魏有捍虎圖也(巵林曰後魏書曰王叡字洛城晉陽人姿貎偉麗文眀太后臨朝叡見幸
為侍中吏部尚書愛寵日隆太和二年高祖及太后率百僚臨虎圈有逸虎登門閣道幾至御坐侍御驚
靡叡執戟禦之虎乃退親任轉重進爵中山王叡薨太后親臨哀慟葬城東高祖登城樓望之立祠都南
又詔褒叡圖其捍虎狀于諸殿高允為讃京師士女造新聲而弦歌之名曰中山樂善長托喻奔戎盖晦
其事微露捍虎亦迂詞也)又逕平城西郭内魏太常七年所城也
城周西郭外有郊天壇壇之東側有郊天碑建興四
年立其水又南屈逕平城縣故城南史記曰高帝先
至平城史記音義曰在雁門即此縣矣王莽之平順
也魏天興二年遷都於此太和十六年破太華安昌
諸殿造太極殿東西堂及朝堂夾建象魏乾元中陽
端門東西二掖門雲龍神虎中華諸門皆飾以觀閣
東堂東接太和殿殿之東階下有一碑太和中立石
是洛陽八風谷之緇石也殿之東北接紫宫寺南對
承賢門門南即皇信堂堂之四周圖古聖忠臣烈士
之容刊題其側是辯章郎彭城張僧逹樂安蔣少遊
于(一清按下有脱文魏書藝術𫝊蔣少遊樂安博昌人慕容白曜之平泉陽見俘于平城充平齊戶後
配雲中為兵性機巧頗能刻畫高祖文眀太后常因密晏謂百官曰本謂少遊作師耳高允老公乃言其
久士驟被引命屑屑禁闥以規矩刻繢為務因此大蒙恩錫後于平城將營太廟太極殿遣少遊乘傳詣
洛凖量魏晉基趾少遊有文藻而不得伸其才用恒以剞劂䋲尺碎劇匆匆徙倚園湖城殿之側識者為
之慨嘆而乃坦而為己任不告疲恥景眀二年卒贈龍驤將軍青州刺史)堂南對白臺臺
甚高廣臺基四周列壁閣道自内而升國之圖籙秘
籍悉積其下臺西是朱眀閣直侍之官出入所由也
其水夾御路南流逕蓬臺西魏神瑞三年又建白樓
樓甚高竦加觀榭於其上表裏飾以石粉□曜建素
赭白綺分故世謂之白樓也後置大鼓於其上晨昏
伐以千椎為城里諸門啟閉之候謂之戒晨鼓也又
南逕皇舅寺西是太師昌黎王馮晉國所造有五層
浮圖其神圖象皆合青石為之加以金銀火齊衆綵
之上煒煒有精光又南逕永寧七級浮圖西其制甚
妙工在寡䨇又南遶出郊郭弱柳蔭街絲楊被浦公
私引裂用周園挽長塘曲池所在布濩故不可得而
論也一水南逕白登山西服虔曰白登臺名也去平
城七里如淳曰平城傍之高城若邱陵矣今平城東
十七里有臺即白登臺也臺對南罡阜即白登山也
故漢書稱上遂至平城上白登者也為匈奴所圍處
孫暢之述畫曰漢高祖被圍七日陳平使能畫作美
女送於冐頓閼氏恐冐頓勝漢其寵必衰說冐頓解
圍於此矣其水又逕寧先宫東獻文帝之為太上皇
也所居故宫矣宫之東次下有兩石柱是石虎鄴城
東門石橋柱也按柱勒趙建武中造以其石作工妙
徙之於此余為尚書祠部與宜都王穆羆同拜北郊
親所經見柱側悉鏤雲炬上作蟠螭甚有形勢信為
工巧去子丹碑則遠矣其水又南逕平城縣故城東
司州代尹治皇都洛陽以為恒州水左有大道壇廟
始光二年少室道士寇謙之所議建也兼諸嶽廟碑
亦多所署立其廟階三成四周欄檻上階之上以木
為員基令干相枝梧以板砌其上欄陛承阿上員制
如眀堂而專室四戶室内有神坐坐右列玉磬皇輿
親降受籙靈壇號曰天師宣揚道式暫重當時壇之
東北舊有静輪宫魏神䴥四年造抑亦栢梁之流也
臺榭高廣超出雲間欲今上延霄客下絶囂浮太平
真君十一年又毁之物不停固白登亦繼禠矣水右
有三層浮圖真容鷲架悉結石也裝制麗質亦盡美
善也東郭外太和中閹人宕昌公鉗耳慶時立祇洹
舍於東睪椽瓦梁棟臺壁櫺陛尊容聖像及床坐軒
帳悉青石也圖制可觀所恨惟列壁合石疎而不密
庭中有祇洹碑碑題大篆非佳耳然京邑帝里佛法
豐盛神圖妙塔桀峙相望法輪東轉兹為上矣其水
自北苑南出歴京城内河干兩湄太和十年累石結
岸夾塘之上雜樹交蔭郭南結兩石橋横水為梁又
南逕耤田及藥圃西眀堂東眀堂上圓下方四周十
二戸九室而不為重隅也室外柱内綺井之下施機
輪飾縹碧仰象天狀畫北道之宿焉盖天也每月隨
斗所建之辰轉應天道此之異古也加靈臺於其上
下則引水為辟雍水側結石為塘事凖古制是太和
中之所經建也如渾水又南與武周川水會水出縣
西南山下二源翼導俱發一山東北流合成一川北
流逕武周縣故城西王莽之桓周也又東北右合黃
水水西出黃阜下東北流聖山之水注焉水出西山
東流注于黃水黃水又東注武周川又東歴故亭北
右合火山西谿水水導源火山西北流山上有火井
南北六七十步廣減尺許源深不見底炎勢上升常
若微雷發響以草㸑之則烟騰火發東方朔神異傳
云南方有火山焉長四十里廣四五里其中皆生不
燼之木晝夜火然暴雨猛風不滅火中有鼠重百斤
毛長二尺餘細如絲色白時時出外以水逐而沃之
則死取其毛績以為布謂之火浣布是山亦其類也
但卉物則不能然其山以火從地中出故亦名熒臺
矣火井東五六尺又東有湯井廣輪與火井相狀熱
勢又同以草内之則不然皆沾濡露結故俗以湯井
為目井東有火井祠以時祀祭焉井北百餘步有東
西谷廣十許步南崖下有風穴厥大容人其深不測
而穴中肅肅常有微風雖三伏盛暑猶須襲裘寒吹
凌人不可暫停而其山出雛烏形類雅烏純黑而姣
好音與之同繢采紺發觜若丹砂性馴良而易附丱
童幼子捕而執之曰赤觜烏亦曰阿雛烏按爾雅純
黑反哺謂之慈烏小而腹下白不反哺者謂之雅烏
白頸而羣飛者謂之燕烏大而白頸者謂之蒼烏爾
雅曰鸒斯卑居也孫炎曰卑居楚烏犍為舍人以為
壁屋說文謂之雅雅楚烏莊子曰雅賈矣馬融亦曰
賈烏者也又按瑞應圖有三足烏赤烏白烏之名而
無記于此烏故書其異耳恒山以北並有此矣其水
又東北流注武周川水武周川水又東南流水側有
石祗洹舍並諸窟室比邱尼所居也其水又東轉逕
靈巖南鑿石開山因崖結搆真容巨壯世法所稀山
堂水殿烟寺相望林淵錦鏡綴目新眺川水又東南
流出山魏土地記曰平城西三十里武周塞口者也
自山口枝渠東出入苑溉諸園池苑有洛陽殿殿北
有宫館一水自枝渠南流東南出火山水注之水發
火山東谿東北流出山山有石炭火之熱同樵炭也
又東注武周川逕平城縣東南流注如渾水又南流
逕班氏縣故城東王莽之班副也(一清按漢志分註引秦地圖書班氏
莽曰班副)闞駰十三州志曰班氏縣在郡西南百里北俗
謂之去留城也如渾水又東南流注于㶟水㶟水又
東北逕平邑縣故城南趙獻侯十三年城平邑地理
志曰屬代王莽所謂平胡也十三州志曰城在高柳
南百八十里北俗謂之醜寅城㶟水又東逕沙陵南
魏金田之地也事同曹武鄴中定矣(一清按鄴中定未詳三國志注
引魏略曰河北始開以王脩為司金中郎將陳黃白異議議不傳而魏武與脩書云初立司金之官又引
遏父陶正桑宏羊為喻續漢書百官志曰本注曰郡國鹽官鐵官本屬司農中興皆屬郡縣迨曹公始制
司金中郎將利權始歸于上矣魏書食貨志云世宗延昌二年秋恒州上言白登山有銀鑛八石得銀七
兩錫三百餘斤其色潔白有踰上品詔置銀官常令採鑄元魏金田之制殆彷曹氏歸權于上之意乎金
田即銀鑛禹貢揚州貢金三品叔治黃白異議盖舍銅而專言金銀之利也)㶟水東逕狋
氏(一清按孟康曰音權精)縣故城北王莽更名之曰狋聚也十
三州志曰縣在高柳南百三十里俗謂之苦刀干城
矣㶟水又東逕道人縣故城南地理志曰王莽之道
仁也地理風俗記曰初築此城有仙人遊其地故因
以為城名矣今城北有淵潭而不注故俗謂之為平
湖也十三州志曰道人城在高柳東八十里所未詳
也㶟水又東逕陽原縣故城南地理志曰代郡之屬
縣也北俗謂之北郍州城㶟水又東流安陽水注之
水出縣東北澤中北俗謂之太拔迴水水自澤東南
流注于㶟水又東逕東安陽縣故城北趙惠文王三
年封長子章為代安陽君此即章封邑(一清按史記章是武靈王
子酈氏誤□也)王莽之竟安也地理風俗記曰五原有西安
陽故此加東也㶟水東逕昌平縣温水注之水出南
墳下三源俱導合而南流東北逕(一清按下有脱文)㶟水㶟
水又東逕昌平縣故城北王莽之長昌也昔牽招為
魏鮮卑校尉屯此(按一統志昌平故城在蔚州北魏太和中置漢昌平縣属上谷郡今
順天府昌州界是也今蔚州乃漢代郡地漢時桑乾為代郡治不應上谷之縣反在其西昌平縣是後魏
所僑置水經注以為即牽招所屯非是地形志平昌郡領昌平縣天平中置而失太和所置郡縣事也)
㶟水又東北逕桑乾縣故城西又屈逕其城北王莽
更名之曰安德也魏土地記曰代城北九十里有桑
乾城城西渡桑乾水去城十里有温湯療疾有騐經
言出南非也盖誤證矣魏任城王彰以建安二十三
年伐烏丸入涿郡逐北遂至桑乾止於此也㶟水又
東流祁夷水注之水出平舒縣東逕平舒縣之故城
南澤中史記趙孝成王十九年以汾門予燕易平舒
徐廣曰平舒在代(按史記趙世家孝成王十九年趙與燕易土以龍兌汾門臨樂與燕燕
以葛武陽平舒與趙正義曰括地志云故葛城又名西河城在瀛州高陽縣西北五十里平舒故城在蔚
州靈邱縣北九十三里夫既知葛城在高陽則武陽平舒必相去不遠先是惠文王二十一年徙漳水武
平西二十七年徙漳水武平南正義曰括地志云武平亭今名渭城在清州文安縣北七十二里是時趙
境東逼故燕以三邑予之易土葛城廢縣今安州治武陽地闕平舒今大城縣也漢曰東平舒属勃海郡
師古曰代郡有平舒故此加東是也徐廣既誤証括地志又因之均為非矣)王莽更名之
曰平葆後漢世祖建武七年封揚武將軍馬成為侯
國其水控引衆泉以成一川魏土地記曰代城西九
十里有平舒城西南五里代水所出東北流言代水
非也祁夷水又東北逕蘭亭南又東北逕石門關北
舊道出中山故關也又東北流水側有故池按魏土
地記曰代城西南三十里有代王魚池池西北有代
王臺東去代城四十里祁夷水又東北得飛狐谷即
廣野君所謂杜飛狐之谷也蘇林據酈公之說言在
上黨即實非也如淳言在代是矣晉建興中劉琨自
代出飛狐口奔於安次即於此道也魏土地記曰代
城南四十里有飛狐關關水西北流逕南舍亭西又
逕句璅亭西西北注祁夷水祁夷水又東北流逕代
城西盧植言初築此城板榦一夜自移于此故代西
南五十里大澤中營城自護結葦為九門於是就以
為治城圓匝而不方周四十七里開九門更名其故
城曰東城趙滅代(一清按此下有缺文)漢封孝文為代王(一清按前
漢代郡治桑乾後漢移治高柳漢志代郡下應劭曰故代國孝文所都非也文帝初封代王都晉陽徙中
都未嘗居代)梅福上事曰代谷者恒山在其東北塞在其
北谷中之地上谷在東代郡在西是其地也王莽更之
曰厭狄亭魏土地記曰城内有二泉一源流出城西
門一源流出城北門二源皆北注代水(一清按代城今蔚州治也
東城今蔚州東二十里之代王城也城内有泉二東西分流與道元說合是此文當在東城之下恐後來
𫝊寫倒錯耳)祁夷水又東北熱水注之水出綾羅澤澤際
有熱水亭其水東北流注祁夷水又東北谷水注之
水出昌平縣故城南又東北入祁夷水祁夷水右會
逆水水導源將城東西北流逕將城北在代城東北
一十五里疑即東代矣而尚𫝊將城之名盧植曰此
城方就而板榦自移(劉昭郡國志補註引干寳搜神記曰代城始築立板幹一旦亡
西南移四五十里於澤中自立結葦為外門因就營築焉故其城周圍三十五丈為九門故城處呼之以
為東城一清按魏書李元護傳叔恤為東代郡太守盖太和遷洛以後以平城為代郡故以漢代郡之代
縣為東代地形志代郡秦置孝昌中䧟天平二年置領平城太平武周永固四縣而無東代郡且後魏時
代郡又属肄州本紀太和十一年肄州之代郡民饑靈徵志神䴥二年白鹿見代郡倒刺山皆故代縣地
而志又缺則知所遺多矣)應劭曰城徙西南去故代五十里故名
代曰東城或傳書倒錯情用疑焉而無以辨之逆水
又西流注于祁夷之水逆之為名以西流故也祁夷
水東北逕青牛淵水自淵注之耆彦云有潛龍出於
兹浦形類青牛焉故淵潭受名矣潭深不測而水周
多蓮藕生焉祁夷水又北逕一故城西西去代城五
十里又疑是代之東城而非所詳也又逕昌平郡東
魏太和中置西南去故城六十里又北連水(一清按黃氏本
作蓮水非)入焉水出雊瞀(一清按孟康曰音句無師古曰雊音工頭反瞀音莫豆反)縣
東西北流逕雊瞀縣故城南又西逕廣昌城南(寰宇記蔚
州飛狐縣下引水經云廣昌縣有古板殿城今本無之一清按北史魏紀眀元帝永興四年八月壬子幸
西宫臨板殿大饗羣臣即是處也)魏土地記曰代南二百里有廣昌
城南通大嶺即此非也十三州記曰平舒城東九十
里有廣平城疑是城也尋其名狀忖理為非又西逕
王莽城南又西到刺山水注之水出到刺山西山甚
層峻未有升其巔者魏土地記曰代城東五十里有
到刺山山上有佳大黃也(一清按寰宇記云出椒大黃)其水北流
逕一故亭東城北有石人故世謂之石人城西北注
連水又北逕當城縣故城西高祖十二年周勃定代
斬陳豨于當城即此處也應劭曰當桓都山作城故
曰當城也又逕故代東而西北流注祁夷水祁夷水
西有隨山山上有神廟謂之女即祠方俗所祠也祁
夷水又北逕桑乾縣故城東而北流注于㶟水地理
志曰祁夷水出平舒縣北至桑乾入㶟是也(全氏曰按鄭康
成注職方誤以嘔夷為祁夷而顔師古從之不知班志已自了然盖嘔夷&KR0740;水也故于&KR0740;河之下大書曰
并州川則其為嘔夷水無疑矣入㶟今本漢書作入沽盖誤字也當作入治)㶟水又東北
逕石山水口水出南山北流逕空侯城東魏土地記
曰代城東北九十里有空侯城者也其水又東北流
注㶟水㶟水又東逕潘縣故城北東合協陽關水水
出協溪魏土地記曰下洛城西南九十里有協陽關
關道西通代郡其水東北流歴笄頭山闞駰曰笄頭
山在潘城南即是山也又北逕潘縣故城左會潘泉
故瀆瀆舊上承潘泉於潘城中或曰舜所都也魏土
地記曰下洛城西南四十里有潘城城西北三里有
歴山山上有虞舜廟十三州記曰廣平城東北一百
一十里有潘縣地理志曰王莽更名樹武其泉從廣
十數步東出城注協陽關水雨盛則通注陽旱則不
流唯洴泉而已關水又東北流注于㶟水又東逕雍
洛城南魏土地記曰下洛城西南二十里有雍洛城
桑乾水在城南東流者也㶟水又東逕下洛(一清按漢志作
下落)縣故城南王莽之下忠也魏燕州廣寗縣廣寗郡
治(一清按地形志無此文盖孝昌後已廢省矣魏書穆罷𫝊太和十六年除燕州刺史鎮廣寗即此)
魏土地記曰去平城五十里城南二百步有堯廟㶟
水又東逕高邑亭北又東逕三臺北㶟水又東逕無
鄉城北地理風俗記曰燕語呼亡為無(一清按亡與無同詩何有
何亡可證也佩觽集河朔謂無曰毛後漢書馮衍傳饑者毛食章懷註云案衍集毛字作無今俗語猶然
者或古亦通乎無鄉以舊俗呼為毛鄉酈故引地理風俗記之文以釋之不然亡無音義並同何須說得
其城在今直隸保安州南)今改宜鄉也(一清按地形志東燕州太和中分恒州東部置孝昌
中䧟天平中領流民置寄治幽州宜都城即宜鄉也)㶟水又東温泉水注之水
上承温泉於橋山下魏土地記曰下洛城東南四十
里有橋山山下有温泉泉上有祭堂雕簷華宇被于
浦上石池吐泉湯湯其下炎凉代序是水灼焉無改
能治百疾是使赴者若流池水北流入于㶟水㶟水
又東左得于延水口水出塞外柔元鎮西長川城南
小山山海經曰梁渠之山無草木多金玉脩水出焉
東南流逕且如縣故城南應劭曰當城西北四十里
有且如城故縣也代稱不拘名號變改校其城郭相
去遠矣地理志曰中部都尉治于延水出縣北塞外
即脩水也脩水又東南逕馬城縣故城北地理志東
部都尉治十三州志曰馬城在高柳東二百四十里
俗謂是水為阿頭阿頭出戎方土俗變名耳又東逕
零丁城南右合延鄉水水出縣西山東逕延陵縣故
城北地理風俗記曰當城西北有延陵鄉故縣也俗
指謂之琦城川又東逕羅亭又東逕馬城北又東注
脩水又東南於大寗郡北右注雁門水山海經曰雁
門之水出于雁門之山雁出其門在高柳北高柳在
代中其山崇巒疊巘霞舉雲高連山隠隠東出遼塞
其水東南流逕高柳縣故城北舊代郡治秦始皇二
十三年虜趙王遷以國為郡王莽之所謂厭狄也(一清
按此是前漢西部都尉治後漢代郡治此)建武十九年世祖封代相堪為
侯國昔牽招斬韓忠於此處(一清按巵林曰魏志牽招傳韓忠之頭非斷子
經之手注誤也又招傳稱遣詣柳城地理志高柳属代郡柳城属遼西相去遠矣善長又誤)城在
平城東南六十七里於代為西北也雁門水又東南
流屈逕一故城背山面澤北俗謂之叱嶮城㕍門水
又東南流屈而東北積而為潭其陂斜長而不方東
北可二十餘里廣一十五里蒹葭叢生焉敦水注之
其水導源西北少咸之山南麓東流逕參合縣故城
南地理風俗記曰道人城北五十里有參合鄉故縣
也敦水又東&KR2200;水注之水出東阜下西北流逕故城
北俗謂之和堆城又北合敦水亂流東北注㕍門水
故山海經曰少咸之山敦水出焉東流注于㕍門之
水郭景純曰水出雁門山謂斯水也雁門水又東北
入陽門山謂之陽門水與神泉水合水出葦壁北水
有靈焉及其密雲不雨暘旱愆期多請禱焉水有二
流世謂之比連泉一水東北逕一故城東世謂之石
虎城而東北流注陽門水又東逕三會亭北又東逕
西伺道城北又東託台谷水注之水上承神泉於葦
壁北東逕陽門山南託台谷謂之託台水汲引泉谿
渾濤東注行者間一十餘渡東逕三會城南又東逕
託台亭北又東北逕馬頭亭北東北注雁門水雁門
水又東逕大寗郡北魏太和中置有脩水注之即山
海經所謂脩水東流注于㕍門水也地理志有于延
水而無雁門脩水之名山海經有雁門之目而無說
于延河(一清按漢志㕍門郡彊隂縣諸聞澤在東北而是澤竟無聞焉)自下亦通謂
之于延水矣水側有桑林故時人亦謂是水為藂桑
河也斯乃北土寡桑至此見之因以名焉于延水又
東逕罡城南按史記蔡澤燕人也謝疾歸相秦號罡
成君疑即澤所邑也(一清按是時秦未并燕地恐悞寰宇記許州許昌縣有剛城燕
人蔡澤封此)世名武罡城于延水又東左與寧川水合水
出西北東南流逕小寗縣故城西東南流注于延水
又東逕小寗縣故城南地理志寗縣也西部都尉治
王莽之博康也魏土地記曰大寗城西二十里有小
寗城昔邑人班(一清按樂史曰或作瑕)丘仲居水側賣藥于寗
百餘年人以為壽後地動宅壊仲與里中數十家皆
死民人取仲尸棄于延水中收其藥賣之仲被裘從
而詰之此人失怖叩頭求哀仲曰不恨汝故使人知
我耳去矣後為夫餘王驛使來寗此方人謂之謫仙
也于延水又東黑城川水注之水有三源出黑土城
西北竒源合注總為一川東南逕黑土城西又東南
流逕大寗縣西而南入延河延河又東逕大寗縣故
城南地理志云廣寧也王莽曰廣康矣魏土地記曰
城在鳴雞山西十里南通大道西逹寧州于延水又
東南逕鳴雞山西魏土地記曰下洛城東北三十里
有延河東流北有鳴雞山史記曰趙㐮子殺代王于
夏屋而并其土襄子迎其姊於代其姊代之夫人也
至此曰代已亡矣吾將何歸乎遂磨笄於山而自殺
代人憐之為立祠焉因名其山為磨笄山每夜有野
雞羣鳴于祠屋上故亦謂之為雞鳴山魏土地記云
代城東南二十五里有馬頭山其側有鍾乳穴趙襄
子既害代王迎姊姊代夫人夫人曰以弟慢夫非仁
也以夫怨弟非義也磨笄自刺而死使者自殺民憐
之為立神屋於山側因名之為磨笄之山未詳孰是
于延水又南逕且居縣故城南王莽之久居也其水
東南流注于㶟水地理志曰于延水東至廣寧入沽
非矣(一清按今本漢書作東至寧入沽誤也地理志上谷郡有寧縣有廣寧縣據是注當作廣寧非
寧也入沽當作入治治即㶟也道元故以為非觀此則六朝時已訛治為沽矣)
又東過涿鹿縣北
涿水出涿鹿山世謂之張公泉又東北流逕涿鹿縣
故城南王莽所謂禠陸也(一清按漢志作抪陸音如抪徧九州之抪)黃帝
與蚩尤戰于涿鹿之野留其民于涿鹿之阿即於是
處也其水又東北與阪泉合其水導源縣之東泉魏
土地記曰下洛城東南六十里有涿鹿城城東一里
有阪泉泉上有黃帝祠晉太康地理記曰阪泉亦地
名也泉水東北流與蚩尤泉會水出蚩尤城城無南
(一清按黃氏本作東)面魏土地記稱涿鹿城東南六里有蚩尤
城泉水淵而不流霖雨併則流注阪泉亂流東北入
涿水涿水又東逕平原郡南魏徙平原之民置此故
立僑郡以統流雜涿水又東北逕祚亭北而東北入
㶟水亦云涿水枝分入匈奴者謂之涿耶水地理潛
顯難以究昭非所知也㶟水又東南左會清夷水亦
謂之滄河也水出長亭南西逕北城村故城北又西
北平鄉川水注之水出平鄉亭西西北流注清夷水
清夷水又西北逕隂莫亭在居庸縣南十里清夷水
又西會牧牛山水魏土地記曰沮陽城東八十里有
牧牛山下有九十九泉即滄河之上源也山在縣東
北三十里山上有道武皇帝廟耆舊云山下亦有百
泉競發有一神牛駮身自山而降下飲泉竭故山得
其名今山下導九十九泉積以成川西南流谷水與
浮圖溝水注之出夷輿縣故城西南王莽以為朔調
亭也其水俱西南流注于滄水又西南右合地裂溝
古老云晉世地裂分此界間成溝壑有小水俗謂之
分界水南流入滄河又西逕居庸縣故城南魏上谷
郡治昔劉虞攻公孫瓚不剋北保此城為瓚所擒有
粟水入焉水出縣下城西枕水又屈逕其縣南南注
滄河又西右與陽溝水合水出縣東北西南流逕居
庸縣故城北西逕大翮小翮山南高巒截雲層陵斷
霧䨇阜共秀競舉羣峰之上郡人王次仲少有異志
年及弱冠變蒼頡舊文為今隸書秦始皇時官務煩
多以次仲所易文簡便於事要竒而召之三徵而輙
不至次仲履真懷道窮數術之美始皇怒其不恭令
檻車送之次仲首發於道化為大鳥出其車外翻飛
而去落二翮於斯山故其峰巒有大翮小翮之名矣
魏土地記曰沮陽城東北六十里有大翮小翮山山
上神名大翮神山屋東有温湯水口其山在縣西北
二十里峯舉四十里上廟則次仲廟也右出温湯療
治萬病泉所發之麓俗謂之土亭山此水炎熱倍甚
諸湯下足便爛人體療疾者要須别引消息用之耳
不待言(一清按下有缺文)大翮山東其水東南流左會陽溝
水亂流南注滄河滄河又左得清夷水口魏土地記
曰牧牛泉西流與清夷水合者也自下二水互受通
稱矣清夷水又西靈泉水注之水出馬蘭西澤中衆
泉瀉溜歸于澤澤水所鍾以成溝瀆瀆水又左與馬
蘭谿水會水導源馬蘭城城北負山勢因阿仍谿民
居所給惟仗此水水南流出城東南入澤水澤水又
南逕靈亭北又屈逕靈亭東次仲落鳥翮於此故是
亭有靈亭之稱矣其水又南流注于清夷水清夷水
又西得泉溝水水導源川南平地北注清夷水清夷
水又西南得桓公泉盖齊桓公霸世北伐山戎過孤
竹西征束馬縣車上卑耳之西極故水受斯名也水
源出沮陽縣東而西北流入清夷水清夷水又西逕
沮陽縣故城北秦始皇上谷郡治此王莽改郡曰朔
調縣曰沮隂闞駰曰涿鹿東北至上谷城六十里魏
土地記曰城北有清夷水西流也其水又屈逕其城
西南流注于㶟水㶟水南至馬陘山謂之落馬洪
又東南出山
㶟水又南入山瀑布飛梁縣河注壑漰湍十許丈謂
之落馬洪抑亦孟門之流也㶟水自南出山謂之清
泉河俗亦謂之曰干水非也㶟水又東南逕良鄉縣
之北界歴梁山南高梁水出焉
過廣陽薊縣北(一清按章懷後漢書注曰薊縣名本字从契从邑見說文許慎曰周封皇帝之
後于&KR2085;从邑契聲讀若薊上谷有&KR2085;縣而薊字下云共也則非地名書傳皆相沿作薊字)
㶟水又東逕廣陽縣故城北謝承後漢書曰世祖與
銚期出薊至廣陽欲南行即此城也謂之小廣陽㶟
水又東北逕薊縣故城南魏土地記曰薊城南七里
有清泉河而不逕其北盖經誤證矣昔周武王封堯
後於薊今城内西北隅有薊邱因邱以名邑也猶魯
之曲阜齊之營邱矣武王封召公之故國也(全氏曰薊與燕
各是一國其後燕并薊耳此承班志之誤)秦始皇二十三年滅燕以為廣
陽郡漢高帝以封盧綰為燕王更曰燕國(顧氏炎武北平古今
記云史記始皇紀三十六郡無廣陽之名當以昭帝置者為定地理志廣陽國高帝燕國昭帝元鳳元年
為廣陽郡是也)王莽改曰廣公縣曰代成(一清按漢志云莽曰廣有縣曰代戎)
城有萬載宫光眀殿(一清按漢書作眀光殿論衡亦曰燕王旦在眀光宫則光眀字
疑誤)東掖門下舊慕容雋立銅馬像處昔慕容廆有駿
馬赭白有竒相逸力至雋光壽元年齒四十九矣而
駿逸不虧雋竒之比鮑氏驄命鑄銅以圖其像親為
銘讃鐫頌其傍像成而馬死矣大城東門内道左有
魏征北將軍建成鄉景侯劉靖碑晉司隸校尉王密
表靖功加於民宜在祀典以元康四年九月二十日
刊石建碑揚于後葉矣㶟水又東與洗馬溝水合水
上承薊水西注大湖湖有二源水俱出縣西北平地
導源流結西湖湖東西二里南北三里蓋燕之舊池
也渌水澄澹川亭望遠亦為遊矚之勝所也湖水東
流為洗馬溝側城南門東注昔銚期奮戟處也其水
又東入㶟水㶟水又東逕燕王陵南陵有伏道西北
出薊城中景眀中造浮圖建刹窮泉掘得此道王府
所禁莫有尋者通城西北大陵而是二(一清按此處有脫文)基
趾磐固猶自高壯竟不知何王陵(一清按魏書地形志燕郡薊有燕昭
王陵燕惠王陵後人遂因此誤以燕剌王旦戾陵當之非戾陵在薊西南此陵在薊東南觀道元所叙高
梁河甚眀金史世宗本紀大定九年二月詔改葬漢二燕王于城東蔡珪𫝊初兩燕王墓舊在中都東城
外海陵廣京城圍基在東城内嘗有盗發其墓大定九年詔改葬于城外俗傳六國時燕王及太子丹之
葬及啟壙其東墓之柩題其端曰燕靈王舊舊古柩字通用乃西漢高祖子劉建葬也其西盖燕康王劉
嘉之葬珪作兩燕王墓辨據葬制名物欵刻甚詳觀此則知地形志之非道元疑而未定可謂有識者矣)
㶟水又東南高梁之水注焉水出薊城西北平地泉
流東注逕燕王陵北又東逕薊城北又東南流魏土
地記曰薊東一十里有高梁之水者其水又東南入
㶟水也
又東至漁陽雍奴縣西入笥溝
漢光武建武二年封潁川太守寇恂為雍奴侯魏遣
張郃樂進圍雍奴即此城矣笥溝沽水之别名也魏
土地記曰清泉河上承桑乾河東流與潞河合㶟水
東入漁陽所在枝分故俗諺曰高梁無上源(一清按高梁水
首受㶟水于戾陵堰見下卷鮑邱水篇)清泉無下尾盖以高梁微涓淺
薄裁足津通憑藉涓流方成川甽清泉至潞所在枝
分更為微津散漫難尋故也
水經注釋卷十三
