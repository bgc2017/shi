欽定四庫全書
水經注釋卷三十四
仁和趙一清撰
江水二
又東過巫縣南鹽水從縣東南流注之
江水又東烏飛水注之水出天門郡漊中縣界北流
逕建平郡沙渠縣南又北流逕巫縣南西北歴山道
三百七十里注於江謂之烏飛口江水又東逕巫縣
故城南縣故楚之巫郡也秦省郡立縣以隸南郡吳
孫休分為建平郡治巫城城緣山為墉周十二里一
百一十步東西北三面皆帶傍深谷南臨大江故謂
之䕫國也江水又東巫溪水注之溪水導源梁州晉
昌郡之宣漢縣東又南逕建平郡秦昌縣南又逕北
井縣西東轉歴其縣北水南有鹽井井在縣北故縣
名北井建平一郡之所資也鹽水下通巫溪溪水是
兼鹽水之稱矣溪水又南屈逕巫縣東縣之東北三
百步有聖泉謂之孔子泉其水飛清石穴潔並高泉
下注溪水溪水又南入於大江江水又東逕巫峽杜
宇所鑿以通江水也郭仲産云按地理志巫山在縣
西南而今縣東有巫山將郡縣居治無恒故也江水
歴峽東逕新崩灘此山漢和帝永元十三年崩晉太
元二年又崩當崩之日水逆流百餘里湧起數十丈
今灘上有石或圓如簞或方似屋若此者甚衆皆崩
崖所隕致怒湍流故謂之新崩灘其頽巖所餘比之
諸嶺尚為竦桀其下十餘里有大巫山非唯三峽所
無乃當抗峯岷峨偕嶺衡疑其翼附羣山並槩青雲
更就霄漢辨其優劣耳神孟涂所處山海經曰夏后
啟之臣曰孟涂是司神于巴巴人訟于孟涂之所其
衣有血者執之是請生居山上在丹山西郭景純云
丹山在丹陽屬巴丹山西即巫山者也又帝女居焉
宋玉所謂天帝之季女名曰瑶姬未行而亡封于巫
山之陽(一清按李善高唐賦注引襄陽耆舊傳曰赤帝女姚姬未行而亡葬于巫山之陽)精
魂為草寔為靈芝所謂巫山之女高唐之岨旦為行
雲暮為行雨朝朝暮暮陽臺之下旦早視之果如其
言故為立廟號朝雲焉其間首尾一百六十里謂之
巫峽盖因山為名也自三峽七百里中兩岸連山略
無闕處重巖疊嶂隱天蔽日自非停午夜分不見曦
月至於夏水襄陵沿泝阻絶或王命急宣有時朝發
白帝暮到江陵其間千二百里雖乘奔御風不似疾
也春冬之時則素湍渌潭迴清倒影絶巘多生檉栢
(一清按御覽引此文作怪栢)懸泉瀑布飛漱其間清榮峻茂良多
趣詣每至晴初霜旦林寒澗肅常有高猿長嘯屬引
凄異空谷傳響哀轉久絶故漁者歌曰巴東三峽巫
峽長猿鳴(一清按寰宇記作清猿)三聲淚沾裳江水又東逕石
門灘灘北岸有山山上合下開洞達東西緣江步路
所由劉備為陸遜所破走逕此門追者甚急備乃燒
鎧斷道孫桓為遜前驅奮不顧命斬上䕫道截其要
徑備踰上越險僅乃得免忿恚而歎曰吾昔至京桓
尚小兒而今迫孤乃至于此遂發憤而薨矣
又東過秭歸縣之南
縣故歸鄉地理志曰歸子國也樂緯曰昔歸典叶聲
律宋忠曰歸即䕫歸鄉盖䕫鄉矣古楚之嫡嗣有熊
摯者以廢疾不立而居于䕫為楚附庸後王命為䕫
子春秋僖公二十六年楚以其不祀滅之者也袁山
松曰屈原有賢姊聞原放逐亦來歸喻令自寬全鄉
人冀其見從因名曰姊歸即離騷所謂女嬃嬋媛以
詈余也縣城東北依山即坂周迴二里高一丈五尺
南臨大江古老相傳謂之劉備城盖備征吳所築也
縣東北數十里有屈原舊田宅雖畦堰瀰漫猶保屈
田之稱也縣北一百六十里有屈原故宅累石為屋
基名其地曰樂平里宅之東北六十里有女嬃廟擣
衣石猶存故宜都記曰秭歸盖楚子熊繹之始國(全氏
曰按既曰熊繹之始國則非熊摯附庸所居矣自相參辰何也)而屈原之鄉里也原
田宅于今具存指謂此也江水又東逕其城北城憑
嶺作固二百一十步夾谿臨谷據山枕江北對丹陽
城城據山跨阜周八里二百八十步東北兩面悉臨
絶澗西帶亭下溪南枕大江嶮峭壁立信天固也楚
子熊繹始封丹陽之所都也地理志以為吳之丹陽
論者云尋吳楚悠隔繿縷荆山無容遠在吳境是為
非也(一清按班志此文在丹陽郡丹陽縣下然觀子革僻處荆山之語則枝江為近酈氏故辭而闢
之)又楚子先王陵墓在其間盖為徵矣江水又東南
逕䕫城南城跨據川阜周迴一里百一十八步西北
背枕深谷東帶鄉口溪南側大江城内西北角有金
城東北角有員土獄西南角有石井口徑五尺熊摯
始治巫城後疾移此盖䕫徙也(全氏曰熊摯不得為熊繹後故封䕫非自
巫徙)春秋左傳僖公二十六年楚令尹子玉滅䕫者也
服虔曰在巫之陽秭歸歸鄉矣江水又東逕歸鄉縣
故城北袁山松曰父老傳言原既流放忽然暫歸鄉
人喜悦因名曰歸鄉抑其山秀水清故出儁異地嶮
流疾故其性亦隘詩云惟岳降神生甫及申信與余
謂袁山松此言可謂因事而立證恐非名縣之本旨
矣縣城南面重嶺北背大江東帶鄉口溪溪源出縣
東南數百里西北入縣逕狗峽西峽崖龕中石隱起
有狗形形狀具足故以狗名峽鄉口溪又西北逕縣
下入江謂之鄉口也江水又東逕信陵縣南臨大江
東傍深溪溪源北發梁州上庸縣界南流逕縣下而
注於大江也
又東過夷陵縣南
江水自建平至東界峽盛宏之謂之空泠峽峽甚高
峻即宜都建平二郡界也其間遠望勢交嶺表有五
六峯參差互出上有竒石如二人像攘袂相對俗傳
兩郡督郵争界於此宜都督郵厥勢小東傾議者以
為不如也江水歷峽東逕宜昌縣之插竈下江之左
岸絶岸壁立數百丈飛鳥所不能棲有一火燼插在
崖間望見可長數丈父老𫝊言昔洪水之時人薄舟
崖側以餘燼插之巖側至今猶存故先後相承謂之
插竈也江水又東逕流頭灘其水並峻激奔瀑魚鼈
所不能游行者常苦之其歌曰灘頭白勃堅相持倏
忽淪没别無期袁山松曰自蜀至此五千餘里下水
五日上水百日也江水又東逕宜昌縣北分夷道很
山所立也縣治江之南岸北枕大江與夷陵對界宜
都記曰渡流頭灘十里便得宜昌縣也江水又東逕
狼尾灘而歴人灘袁山松曰二灘相去二里人灘水
至峻峭南岸有青石夏没冬出其石嶔崟數十步中
悉作人面形或大或小其分明者鬚髮皆具因名曰
人灘也江水又東逕黃牛山下有灘名曰黃牛灘南
岸重嶺疊起最外高崖間有石色如人負刁牽牛人
黑牛黃成就分明既人跡所絶莫得究焉此巖既高
加以江湍紆迴雖途經信宿猶望見此物故行者謠
曰朝發黃牛暮宿黃牛三朝三暮黃牛如故言水路
紆深迴望如一矣江水又東逕西陵峽宜都記曰自
黃牛灘東入西陵界至峽口一百許里山水紆曲而
兩岸高山重嶂非日中夜半不見日月絶壁或千許
丈其石綵色形容多所像類林木高茂略盡冬春猿
鳴至清山谷傳響泠泠不絶所謂三峽此其一也山
松言常聞峽中水疾書記及口傳悉以臨懼相戒曾
無稱有山水之美也及余來踐齎此境既至欣然始
信耳聞之不如親見矣其疊崿秀峯竒構異形固難
以辭叙林木蕭森離離蔚蔚乃在霞氣之表仰矚俯
暎彌習彌佳流連信宿不覺忘返目所履歴未嘗有
也既自欣得此竒觀山水有靈亦當驚知已於千古
矣江水歴禹斷江南峽北有七谷村兩山間有水清
深潭而不流又耆舊傳言昔是大江及禹治水此江
水不足瀉水禹更開今峽口水勢并衝此江遂絶於
今謂之斷江水也江水峽東南流逕故城州州附北
岸州頭曰郭州長二里廣一里上有步闡故城方圓
稱州周迴略滿故城州上城周一里吳西陵督步隲
所築也孫皓鳳皇元年騭息闡復為西陵督據此城
降晉晉遣太𫝊羊祜接援未至為陸抗所䧟也江水
又東逕故城北所謂陸抗城也城即山為墉四面天
險江南岸有山孤秀從江中仰望壁立峻絶袁山松
為郡嘗登之矚望焉故其記云今自山南上至其嶺
嶺容十許人四面望諸山略盡其勢俯臨大江如縈
帶焉視舟如鳬雁矣北對夷陵縣之故城城南臨大
江秦令白起伐楚三戰而燒夷陵者也應劭曰夷山
在西北盖因山以名縣也王莽改曰居利吳黃武元
年更名西陵也後復曰夷陵縣北三十里有石穴名
曰馬穿嘗有白馬出穴食人逐之入穴潛行出漢中
漢中人失馬亦嘗出此穴相去數千里袁山松言江
北多連山登之望江南諸山數十百里莫識其名高
者千仞多竒形異勢自非煙褰雨霽不辨見此遠山
矣余嘗往返十許過正可再見遠峯耳江水又東逕
白鹿巖沿江有峻壁百餘大猨所不能遊有一白鹿
陵峭登崖乘巖而上故世名此巖為白鹿云江水又
東歴荆門虎牙之間荆門在南上合下開闇徹山南
有門像虎牙在此石壁色紅間有白文類牙形並以
物像受名此二山楚之西塞也水勢急峻故郭景純
江賦曰虎牙桀竪以屹崒荆門鬭竦而盤薄圓淵九
迴以懸騰湓流雷呴而電激者也漢建武十一年公
孫述遣其大司徒任滿翼江王田戎將兵萬據嶮為
浮橋横江以絶水路營壘跨山以塞陸道光武遣吳
漢岑彭將六萬人擊荆門漢等率舟師攻之直衝浮
橋因風縱火遂斬滿等矣
又東南過夷道縣北夷水從很山縣南東北注之
夷道縣漢武帝伐西南夷路由北出故曰夷道矣王
莽更名江南桓温父名彛改曰西道魏武臨江分南
郡置臨江郡劉備改曰宜都郡治在縣東四百步故
城吳丞相陸遜所築也為二江之會也(全氏曰按夷水别名清江
其入江也有涇渭之分故曰二江之會)北有湖里淵淵上橘柚蔽野桑
麻闇日西望很山諸嶺重峯疊秀青翠相臨時有丹
霞白雲遊曳其上城東北有望堂地特峻下臨青江
遊矚之名處也縣北有女觀山厥處高顯回眺極目
古老傳言昔有思婦夫官於蜀屢愆秋期登此山絶
望憂感而死山木枯悴鞠為童枯鄉人哀之因名此
山為女觀焉葬之山頂今孤墳尚存矣
又東過枝江縣南沮水從北來注之
江水又東逕上明城北晉太元中苻堅之寇荆州也
刺史桓沖徙渡江南使劉波築之移州治城也其地
夷敞北據大江江沱枝分東入大江縣治州上故以
枝江為稱地理志曰江沱出西南東入江是也其民
古羅徙羅故居宜城西山楚文王又徙之於長沙今
羅縣是矣縣西三里有津鄉津鄉里名也春秋莊公
十九年巴人伐楚楚子禦之大敗於津應劭曰南郡
江陵有津鄉今則無聞矣郭仲産云尋楚禦巴人枝
江是其塗便此津鄉殆即其地也盛宏之曰縣舊治
沮中後移出百里州西去郡一百六十里縣左右有
數十州槃布江中其百里州最為大也中有桑田甘
果映江依州自縣西至上明東及江津其中有九十
九州楚諺云州不百故不出王者桓元有問鼎之志
乃增一州以充百數僭號數旬宗滅身屠及其傾敗
州亦消毁今上在西忽有一州自生沙流迴薄成不
淹時其後未幾龍飛江漢矣(日知錄曰凡引用前人之言必用前文水經注
引盛宏之荆州記所指今上則南宋文帝以宜都王即帝位之事古人不以為嫌)縣東二里
有縣人劉凝之故宅凝之字志安兄盛公高尚不仕
凝之慕老萊嚴子陵之為人立屋江湖非力不食妻
梁州刺史郭詮女亦能安貪宋元嘉中夫妻隱於衡
山終焉不返矣縣東北十里土臺北岸有迤州長十
餘里義熙初烈武王斬桓謙處縣東南二十里富城
州上有道士范儕精廬自言巴東人少遊荆土而多
盤桓縣界惡衣麄食蕭散自得言來事多驗而辭不
可詳人心欲見歘然而對貌言尋求終弗遇也雖逕
跨諸州而舟人未嘗見其濟涉也後東遊廣陵卒于
彼土儕在州無定止處宿憩一小菴而已弟子慕之
於其昔遊共立精舍以存其人縣有陳留王子香廟
頌子香於漢和帝之時出為荆州刺史有惠政天子
徵之道卒枝江亭中常有三白虎出入人間送喪踰
境百姓追美甘棠以永元十八年立廟設祠刻石銘
德號曰枝江白虎王君其子孫至今猶謂之為白虎
王江水又東會沮口楚昭所謂江漢沮漳楚之望也
又南過江陵縣南
縣北有州號曰枚迴州(全氏曰或云枝江所迴繞故亦曰枝迴)江水自
此兩分而為南北江也(禹貢錐指曰袁中道澧遊記曰酈道元注水經于江陵枚
迴州下有南北江之名南江即江水由澧入洞庭者也陵谷變遷今之大江始獨專其澎湃而南江之跡
稍稍湮滅僅為衣帶細流然江水會澧故道猶可考云小修此義最為精覈水經注澧水自石門以西與
導江無涉其南江會澧故道參以近志東入洞庭此道江東至于澧過九江至于東陵之故道也一清按
水經及注則是澧水注江非江會澧所云略有差錯)北江有故鄉州元興之末
桓元西奔毛祐之與參軍費恬射元於此州元子昇
年六歲輒拔去之王韶之云元之初奔也經日不得
食左右進麤粥咽不下昇抱元胸撫之元悲不自勝
至此益州都護馮遷斬元於此州斬昇於江陵矣下
有龍州州東有寵州二州之間世擅多魚矣漁者投
罟歴網往往維絶有潛客泳而視之見水下有兩石
牛嘗為罾害矣故漁者莫不擊浪浮舟鼓柂而去矣
其下謂之邴里州州有高沙湖湖東北有小水通江
名曰曾口江水又東逕鷰尾州北合靈溪水水無泉
源上承散水合成大溪南流注江江溪之會有靈溪
戍背阿面江西帶靈溪故戍得其名矣江水東得馬
牧口江水斷州通會江水又東逕江陵縣故城南禹
貢荆及衡陽惟荆州盖即荆山之稱而制州名矣故
楚也子革曰我先君僻處荆山以供王事遂遷紀郢
今城楚船官地也春秋之渚宫矣秦昭襄王二十九
年使白起拔鄢郢以漢南地而置南郡焉周書曰南
國名也南氏有二臣力鈞勢敵競進争權君弗能制
南氏用分為二南國也按韓嬰叙詩云其地在南郡
南陽之間吕氏春秋所謂禹自塗山巡省南土者也
是郡取名焉後漢景帝以為臨江王榮國王坐侵廟
垣地為宫被徵升車出北門而軸折父老竊流涕曰
吾王不還矣自後北門不開盖由榮非理終也漢景
帝二年改為江陵縣(全氏曰秦置南郡即治江陵高帝元年改郡名曰臨江以封共
敖而本表曰都江臨高帝五年復曰南郡景帝二年又曰臨江郡以邽子榮中二年復為南郡盖郡名有
更易縣名無王改移注非是)莽更名南順縣曰江陸舊城關公所
築公北圍曹仁吕蒙襲而據之公曰此城吾所築不
可攻也乃引而退杜元凱之攻江陵也城上人以瓠
繫狗頸示之元凱病癭故也及城䧟殺城中老小血
流沾足論者以此薄之江陵城地東南傾故緣以金
隄自靈溪始桓温令陳遵造遵善於方功使人打鼓
遠聽之知地勢高下依傍創築略無差矣城西有栖
霞樓俯臨通隍吐納江流城南有馬牧城西倒馬徑
此州始自牧迴下迄於此長七十餘里州上有奉城
故江津長所治舊主度州郡貢於洛陽因謂之奉城
亦曰江津戌也戌南對馬頭岸昔陸抗屯此與羊祜
相對大宏信義談者以為華元子反復見於今矣北
對大岸謂之江津口故州亦取名焉江大自此始也
家語曰江水至江津非方舟避風不可涉也故郭景
純曰濟江津以起漲言其深廣也江水又東逕郢城
南子囊遺言所築城也地理志曰楚别邑故郢矣王
莽以為郢亭城中有趙臺卿冢岐平生自所營也冢
圖賓主之容用存情好叙其宿尚矣江水又東得豫
章口夏水所通也西北有豫章岡盖因岡而得名矣
或言因楚王豫章臺名所未詳也
水經注釋卷三十四
