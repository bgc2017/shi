欽定四庫全書
水經注箋刊誤卷六
仁和趙一清纂
洛水篇
洛水又東戸水注之(卷十五一頁十行)
箋曰謝云戸一作尸一清按八字是注混作經
水北出發尸山(卷十五一頁十一行)
一清按出發二字義複山海經曰尸水出尸山衍發
字
洛水又東得乳水(卷十五一頁十三行)
一清按七字是注混作經
水北出良餘山南南注于洛(卷十五一頁十四行)
一清按下南字重文當作流
洛水又東會于龍餘之水(卷十五一頁十五行)
一清按十字是注混作經
東流入洛水又東至陽虛山(卷十五一頁十六行)
一清按入洛下當重一洛字
山海經曰又陽虛之山(卷十五二頁二行)
一清按曰又二字當倒互
洛水又東門水出焉(卷十五二頁八行)
一清按八字是注混作經
水南出獲興山(卷十五二頁十三行)
一清按興當作輿漢書地理志校正下獲輿川同
洛水又東逕熊耳山北(卷十五二頁十三行)
一清按九字是注混作經
洛水逕陽渠關北(卷十五二頁十六行)
一清按七字是注混作經
陽渠水出南陽渠山(卷十五二頁十七行)
箋曰謝云陽一作隖一清按非也出南二字當倒互
洛水又東逕盧氏縣故城南(卷十五三頁五行)
一清按十一字是注混作經
東南流逕盧氏城東而流注于洛水(卷十五三頁八行)
一清按東而二字當倒互孫潛校正
又東龍翼合三川(卷十五三頁八行)
一清按龍字衍文孫潛校
陵阜原險(卷十五三頁十一行)
一清按險當作隰
洛水東與高門水合(卷十五三頁十五行)
一清按八字是注混作經
洛水又東松楊溪水注之(卷十五三頁十九行)
一清按十字是注混作經楊當作陽方輿紀要云寧
縣西六十里有松陽關極險阨下松陽山同
又東合黃城溪水(卷十五四頁一行)
一清按城當作亭禹貢錐指校
有二峰(卷十五四頁一行)
一清按有上落山字
及其長霄冒顛(卷十五四頁三行)
箋曰顛一作嶺一清按顛字義通
方乃就辨優劣耳(卷十五四頁三行)
箋曰宋本作方可一清按乃字不誤
洛水又東得荀公漢口(卷十五四頁六行)
箋曰孫云漢口當作澗口一清按當作溪口溪與漢
近
命参將戴延之(卷十五四頁十行)
一清按参將當作参軍晉書職官志諸公及開府從
公為持節都督增参軍為六人延之時從宋武帝西
入長安正居此職作西征記也延之名祚見隋書經
籍志
洛水又東庫谷水注之(卷十五四頁十三行)
一清按九字是注混作經
水發北鵜鶘澗(卷十五四頁十五行)
一清按發北二字當倒互
城西隖(卷十五五頁五行)
一清按城西下落有字
有二源(卷十五五頁八行)
一清按有上落水字
黍艮谷水入焉(卷十五五頁十行)
一清按艮禹貢錐指作良
山出多重固(卷十五五頁十行)
一清按出字衍文
洛水又東合杜楊澗水(卷十五六頁四行)
一清按楊禹貢錐指作陽下杜陽溪同
洛水又東渠谷(卷十五六頁七行)
箋曰謝云渠谷上下疑有闕一清按無闕文也六字
是注混作經
在上迢逓層峻(卷十五六頁八行)
一清按在當作左
洛水又東逕宜陽縣故城南(卷十五七頁八行)
一清按十一字是注混作經
洛水又東與厭梁之水合(卷十五七頁十五行)
一清按厭梁山海經作厭染
水出縣北𫝊山(卷十五七頁十六行)
箋曰傳一作𫝊一清按山海經正作傅山朱氏何不
據之改正乎
禄泉注之其水近出北谿(卷十五七頁二十行)
一清按泉下落水字近字與北字當互易下云水東
出近川是其詞例也
東南與湖長澗水會(卷十五八頁九行)
一清按湖字衍文
洛水又東枝瀆左出焉(卷十五八頁十七行)
一清按九字是注混作經
故瀆又東逕周山(卷十五八頁十九行)
一清按故瀆當作枝瀆下同
周山在柏亭西柏(卷十五九頁二行)
一清按西柏當作西北
又東北逕三王陵東北出焉(卷十五九頁三行)
一清按東北出焉上全祖望校增榖水二字
故瀆東北歴制鄉(卷十五九頁十一行)
一清按故瀆當作枝瀆榖水注云洛水枝流入焉是
也
東抗惠水(卷十五十頁二行)
一清按抗當作枕
五營士屯都亭(卷十五十頁三行)
一清按五營上落率字後漢書何進𫝊校補
置函谷關廣城伊闕大谷轘轅旋門平津孟津等八關
都尉治此(卷十五十頁三行四行)
一清按函谷關關字衍文平津上落小字後漢書靈
帝紀校正
郡國志曰所謂甘城也(卷十五十頁十八行)
一清按曰字衍文
因西為千里(卷十五十一頁四行)
一清按因西下落方八百里四字漢書地理志云初
雒邑與宗周通封畿東西長而南北短短長相覆為
千里師古曰宗周鎬京也方八百里八八六十四為
方百里者六十四也雒邑成周也方六百里六六三
十六方百里者三十六二都得百里者方千里也故
詩云邦畿千里
遷自序云(卷十五十一頁六行)
一清按遷上落司馬二字
宸居洛邑(卷十五十一頁八行)
箋曰宸一本作定一清按宸居猶言皇居也改作定
非
祝良字石卿(卷十五十一頁十二行)
一清按石卿黃省曾本作召卿後漢書順帝紀云祝
良為九真太守章懷註曰良字邵卿長沙臨湘人又
龐參𫝊章懷註引謝承書云祝良字召卿長沙人聰
明博學有才幹以廉平見稱也
因名司州焉(卷十五十一頁十七行)
一清按因名上落後世二字全祖望校增
招延與道士浮丘同遊□洛之浦(卷十五十二頁一行)
一清按與字當移在道士之下
西北流于劉聚(卷十五十二頁十行)
一清按流下落注字
又東偃師故縣南(卷十五十二頁十五行)
一清按又東下落逕字
重源又發側緱氏原(卷十五十三頁一行)
一清按側字當移在緱氏原下
控鶴斯阜(卷十五十三頁三行)
一清按鶴孫潛校改鵠
有司空密陵光侯鄭廟碑(卷十五十三頁十行)
一清按鄭下落袤字光當作元晉書校
洛水又北陽渠水注之(卷十五十三頁十五行)
一清按九字是注混作經
水南謂之南鄩中水之南鄩(卷十五十三頁十七行十八行)
一清按中水之南鄩五字重文宜衍
世謂之温水泉(卷十五十三頁二十行)
一清按水泉二字當倒互
水側有重人穴(卷十五十二頁二十行)
箋曰重一作童一清按當作僵渭水注有僵人穴亦
其類也且道元引西征記而又自為之說朱氏豈不
審耶
洛水又東(至)羅水注之(卷十五十四頁九行)
一清按十四字是注混作經
出方山羅川(卷十五十四頁十行)
一清按出上落水字
出南浦陂(卷十五十四頁十行)
一清按浦當作蒲上云蒲池水可證
謂之長川羅(卷十五十四頁十一行)
一清按川羅二字當互易河南郡志云長羅川在鞏
縣西南
白相澗水注之(卷十五十四頁十五行)
一清按白相孫潛校改白桐下同
又北九山東谿水入焉(卷十五十四頁十六行)
一清按東字衍文孫潛校
昔密有卜城者(卷十五十四頁十七行)
一清按城孫潛校改成
又西北逕潘岳子父墓前(卷十五十五頁十四行)
一清按子父二字當倒互
明樂泉注之(卷十五十六頁二行)
一清按泉下落水字
三泉並導(卷十五十六頁二行)
一清按三當作五下云世謂之五道泉可證也
又東北洞水發南谿石泉世亦名之為石泉也(卷十五十六頁
九行)
一清按洞水當作泂水下石泉下落水字
世又名之曰鹽谷水(卷十五十六頁十一行)
一清按鹽谷當作盤谷
亦以為鞏東邑名也(卷十五十六頁十二行)
一清按亦以上落服虔二字黃省曾本校補
洛水又東北流入于河(卷十五十六頁十六行)
一清按九字是注混作經
赤文篆字堯帝又循壇河洛(卷十五十七頁三行)
一清按篆起周宣盖是綠字之誤循當作修路史校
改
什政之度(卷十五十七頁五行)
一清按什當作七
以授之(卷十五十七頁六行)
一清按之下落堯字
舜又習堯祀(卷十五十七頁十行)
一清按祀當作禮下云習禮堯壇
伊水篇
伊水出南陽縣西蔓渠山(卷十五十八頁一行)
一清按當作南陽魯陽縣元和郡縣志引此文作南
陽魯縣盖亦脱陽字漢志南陽郡魯陽縣下云古魯
縣續志云魯陽有魯山劉昭補註引前志曰古魯縣
以相証春秋分記曰在夏為魯縣劉累遷于魯漢為
魯陽是也說者謂地理志伊水出弘農盧氏熊耳山
與水經何以有異不知南陽有三熊耳盧氏之外宜
陽陜俱有之作水經者恐其混而無别乃據山經云
蔓渠之山伊水出焉以立文又恐蔓渠之名不顯人
或疑之故云南陽魯陽縣西也盧氏熊耳山在魯陽
縣之西縣西北九十里有歇馬嶺道出盧氏惟舉此
為名始無游移矣不然淮南子以為伊水出上魏山
而括地志又有出巒山一名悶頓嶺元和志則有出
鸞掌山之别此水經之所以精覈而取校古書之所
以可貴也世本水經注乃云出南陽縣西試思兩漢
南陽郡治宛隋人始廢南陽郡改宛縣曰南陽縣至
今因之在漢魏六朝無有是名也以胡東樵吳任臣
之好辨悉心研究禹貢錐指山海經補註皆不能指
其缺失信乎讀書之難也
水自熊耳東北(卷十五十八頁四行)
一清按水上落伊字
京相璠之著春秋地名亦云(卷十五十九頁四行)
一清按之字衍文春秋下落土字
水出新城縣之狼睾山之西南阜下(卷十五十九頁十二行)
一清按下之字衍文
東流狐山南(卷十五十九頁十五行)
箋曰宋本作孤山一清按東流下落逕字
即陸渾山者也(卷十五十九頁十九行)
一清按山字衍文者當作都全祖望校
縣西號略池(卷十五二十頁五行)
箋曰號當作虢一清按池當作地
春秋所謂東盡于虢略者也(卷十五二十頁五行)
一清按于字衍文何焯校
澗出侯谿(卷十五二十頁六行)
一清按澗當作水出下黃省曾本有西北二字
魯僖公二十二年春晉遷陸渾之戎于伊川(卷十五二十頁九行)
一清按春當作秦左氏𫝊校
祖澗東逝(卷十五二十頁十一行)
一清按祖當作阻
渚水上承陸渾縣東禪渚(卷十五二十頁十二行)
一清按禪渚之渚當作陂
郭景純注云一禪音暖(卷十五二十頁十四行)
箋曰郭景純云禪音填一清按今道元引郭注云禪
一音暖足正世本之誤一禪二字當倒互
而長有賢德(卷十五二十一頁二行)
一清按而長二字當倒互
北汶(卷十五二十一頁十行)
箋曰孫云汶字疑誤一清按孫潛云當作北注
北水出廣城西南西南逕楊志塢北(卷十五二十一頁十三行)
一清按城當作成廣成下落澤字西南二字重文宜
衍
西流陸渾(卷十五二十一頁十四行)
一清按西流下落逕字陸渾下落縣南二字孫潛校
增
河南十二縣簿曰(卷十五二十一頁十五行)
一清按縣下落境字後同
屈而逕楊塢南(卷十五二十一頁十六行)
一清按當作楊志塢落志字
伊水又逕西北當階城西(卷十五二十二頁一行)
一清按逕字當移在西北之下
狂水出焉西南流(卷十五二十二頁四行)
一清按西南流下落注于伊水四字山海經校補
又南逕綸氏故城東(卷十五二十二頁八行)
一清按綸氏下落縣字
南流逕綸氏城西(卷十五二十二頁九行)
一清按綸氏下落縣故二字
水有二源(卷十五二十二頁十行)
一清按二當作三下云故世有三交之名也可證
並出山南流合舍(卷十五二十二頁十一行)
箋曰宋本作並出山南合流衍一舍字一清按非也
於文並出山(句)南流合舍(句)宋本之妄不待言
蓋記水之漲滅也(卷十五二十四頁十四行)
一清按滅當作減
石壁又有石銘云(卷十五二十四頁十四行)
一清按石壁之石當作右
欲食之(卷十五二十五頁二行)
一清按食戰國策作貧
今伊水(卷十五二十五頁七行)
箋曰今當作合一清按今字不誤伊當作無
漢書郊祀志曰(卷十五二十五頁九行)
一清按漢書上落後字
廣志曰(卷十五二十五頁十四行)
箋曰謝云廣志以上疑有脱落一清按無缺文也盖
其書體例如此不得以人魚事與上文義不屬疑之
聲如小兒(卷十五二十五頁十五行)
一清按小兒下爾雅釋魚註有嗁字史記正義同今
補正
形如鱧(卷十五二十五頁十五行)
一清按鱧為鯪鱧也本草陶隠居云鯪鱧形似鱉而
短小又似鯉魚有四足山海經曰蔓渠之山伊水出
焉有獸焉其名曰馬腹其狀如人面虎身其音如嬰
兒是食人此與沔水注中廬疎水之水虎頗相類道
元又以人魚釋之詳見下
司馬遷謂之人魚(卷十五二十五頁十六行)
箋曰山海經厭染之水出傅山之陽南流注于洛其
中多人魚不云伊水豈古今相沿并厭染之水名伊
水乎一清按厭染之水見洛水注朱氏只知人魚字
出厭染之水而不悟伊水亦有馬腹之文也
瀍水篇
其水歴澤東南南(卷十五二十六頁三行)
一清按下南字黃省曾本作流
古舊亭之處也(卷十五二十六頁三行)
一清按舊亭當作朁亭郡國志榖城瀍水出劉昭補
注引博物志曰出潛亭山漢志作朁亭師古曰朁音
潛從水後人所加耳
澗水篇
山海經曰北流注于榖(卷十五二十六頁十七行)
一清按九字衍文
即周書所謂我卜澗水東言水者是也(卷十五二十七頁二行)
箋曰御覽引此無言水二字一清按于文當作言是
水者也孫潛校正
東南流注于離山澗水也(卷十五二十七頁十一行)
一清按離山二字衍文
舊與榖水亂流流同南入于洛(卷十五二十七頁十二行)
箋曰一作同流一清按全祖望曰流字重文宜衍
今河南使水(卷十五二十七頁十五行)
一清按使當作死即死榖也見榖水篇
榖水篇
漢景帝三年初徙萬戸為(卷十六一頁十一行)
一清按漢書地理志渑池縣下云景帝中二年初城
徙萬家為縣初下落城字為下落縣字
榖水處也(卷十六一頁十三行)
一清按榖水下落出字孫潛校增
耆喭曰(卷十六一頁十五行)
一清按喭當作彦
榖水又東逕土崤北(卷十六一頁十九行)
箋曰孫云土字疑誤盖有東西二崤此或作西崤也
一清按非也玉海云吕氏春秋九塞殽其一也左𫝊
晉敗秦師于殽公羊𫝊云殽之嶔巖榖梁傳云殽巖
崟之下春秋正義曰俗呼為土殽石殽其厄道在兩
殽之間土字不誤
所謂二崤也(卷十六一頁二十行)
一清按二當作三胡渭云河水篇云河之右則崤水
注之水出河南盤崤山東北流與石崤水合水出石
崤山山有二陵南陵北陵也又云河水又東千崤之
水注之水南導于千崤之山即所謂三崤山也史記
正義亦曰殽三殽山也在洛州永寧縣西北二十八里
北史崔宏𫝊云三崤地險人多寇刧指謂此也
東西流注于榖(卷十六二頁一行)
一清按西當作南
又東逕于雍谷谿(卷十六二頁六行)
一清按于字衍文
晉水歴側(卷十六二頁七行)
一清按晉當作崤
榖水又逕白超壘南(卷十六二頁十三行)
箋曰白超字誤俱當作白起一清按非也元和郡縣
志云白超故城一名白超壘一名白超塢漢末黃巾
賊起白超築此以自固周書魏玄𫝊除白超防主又
隋韓擒虎嘗為白超防主見其碑文盖南北阻兵常
為戌鎮據此則非秦之白起明矣
故治宫所在(卷十六二頁十七行)
一清按治宫當作冶官下水冶之冶亦誤作治
山海經曰其中多碧(卷十六三頁十六行)
一清按山海經曰四字重文宜衍碧下落綠字今校
補
自下通謂之澗水為榖水之兼稱焉(卷十六三頁十八行)
一清按謂之之字羨文
源出北縣(卷十六四頁三行)
一清按北縣二字當倒互
波水出于其隂(卷十六四頁八行)
箋曰山海經作陂水一清按爾雅釋水云水自洛出
為波今本山海經陂字乃𫝊刻之誤
山海經曰(卷十六四頁九行)
一清按四字重文宜衍
出擅山(卷十六四頁二十行)
一清按擅當作檀檀山見洛水注
又東逕(卷十六五頁七行)
一清按洛水注云枝瀆東北歴制鄉逕河南縣王城
西又北入于榖又東逕下落河南王城西五字
河南城西北(卷十六五頁九行)
一清按河南下落王字
十年定鼎(卷十六五頁十六行)
一清按十當作卜
大水并瀑(卷十六七頁七行)
一清按名勝志引此文作迸瀑
後張方入洛破千金堨公私賴之(卷十六七頁十七行)
一清按全祖望云張方破堨何以反云公私賴之據
晉書李矩傳補京師水碓皆涸永嘉初汝陰太守李
矩汝南太守袁孚修之以利漕運二十七字
北引渠(卷十六八頁六行)
一清按北上落榖水二字全祖望校補
晉惠帝造石渠於水上(卷十六八頁七行)
一清按渠當作梁
到三年三月十五日畢記(卷十六八頁十一行)
一清按記當作訖下并紀之紀是記字
又潘岳西征賦曰(卷十六八頁十三行)
一清按又字衍文
謂之金水(卷十六八頁十五行)
一清按當作金谷水落谷字
北有退門(卷十六九頁十二行)
一清按退門當作䢰門
函北連廡蔭墉北廣榭(卷十六九頁十三行)
一清按函北當作西北連廡下落函字孫潛校正
高視常以避暑(卷十六九頁十四行)
箋曰高視字誤當作高歡一清按非也何焯云道元
生于孝昌二年不及神武時全祖望曰當作高祖即
後魏孝文帝也
故向地也(卷十六九頁十七行)
一清按地當作城
永嘉亂(卷十六九頁十七行)
一清按永嘉下落之字
號曰洛陽壘(卷十六九頁十七行)
一清按曰字衍文名勝志校
江無復髣髴矣(卷十六十頁九行)
箋曰謝云詳上文當作九江或作溪谷一清按何焯
云江可該九不煩增改
歴䟽圃中(卷十六十頁十行)
一清按䟽亦作蔬二字通用
以錙石為口(卷十六十頁十一行)
一清按錙當作緇濕水注云是洛陽八風谷之緇石
也盖黑石也
又瑶華宫南(卷十六十頁十二行)
一清按又下落逕字
入為神居矣(卷十六十頁二十行)
一清按入當作實
池中有魏文帝九花叢(卷十六十一頁一行)
箋曰九花叢當作九華殿洛陽宫殿簿有明光殿式
乾殿九華殿蔬圃殿而魏志云青龍三年還洛陽復
崇華殿改名九龍殿一清按非也程大昌演繁露云
水逕洛陽天淵池中有魏文帝九華樓樓字亦誤據
魏書黃初七年三月築九華臺今校正
池南置魏文帝茅茨堂(卷十六十一頁三行)
一清按置當作直
而楨摳坐磨石不動(卷十六十一頁十三行)
箋曰一作匡坐一清按摳坐摳衣而坐作徒磨石故
其坐若此若匡坐則正坐也何以磨石
此非劉楨也(卷十六十一頁十三行)
箋曰也當作邪一清按閻若璩云唐韻正古也與邪
通用晉書魏舒𫝊有主人婦夜産俄聞有車馬之音
相問曰男也女也今注中多以邪為也
陸機洛記(卷十六十二頁十二行)
箋曰脱一陽字一清按記下又脱一曰字黃省曾本
校
今太倉西南地水名(卷十六十二頁十四行)
一清按地當作池
杜預因其一證必是狄泉(卷十六十二頁十六行)
一清按必是上落謂字狄泉當依篆文作翟泉
不更層墉(卷十六十三頁二行)
一清按層當作增
北對芒阜(卷十六十三頁九行)
箋曰當作邙阜即北邙也一清按北邙之邙亦作芒
晉太安二年成都王穎自鄴舉兵内向帝軍于芒山
以拒之是也下芒壟北芒並如字
連嶺修垣(卷十六十三頁九行)
一清按垣當作亘黃省曾本校
屋南逕建春門(卷十六十三頁十三行)
箋曰謝云宋本作屈而逕建春門一清按南字不誤
盖榖水東出折而南流也
橋之石柱銘云(卷十六十三頁二十行)
一清按石當作右
監椽(卷十六十四頁七行)
一清按椽當作掾
左北平(卷十六十四頁七行)
一清按左當作右
敗此而返(卷十六十四頁九行)
一清按此當作北
嵇叔夜為司馬昭所害處也(卷十六十四頁十一行)
一清按嵇叔夜上名勝志引此文有亦字
後張純堰洛而通漕洛中公私懷贍(卷十六十四頁十八行)
一清按而御覽引此文作以懷全祖望校改穰
故河南十二縣簿云(卷十六十五頁四行)
一清按故字衍文縣下落境字
右宫門也(卷十六十五頁十四行)
一清按右當作古
嘗無毁壊(卷十六十五頁十七行)
一清按嘗全祖望校改曾
猶象而魏之上加復思以易觀矣(卷十六十七頁五行)
箋曰孫云此當作猶象魏之上而加復思以易觀矣
一清按困學紀聞云楊植許由廟碣云堯而許之日
而月之獨孤及仙掌銘云日而月之星而辰之同一
句法楊慎曰唐文粹日而月之星而辰之本莊子尸
而祝之社而稷之語然日月星辰語若出今人其不
見笑也幾希是注象而魏之句本古法非誤文也
渠水又枝分南逕出太尉司徒兩坊間(卷十六十七頁十五行)
一清按逕出二字當倒互
西國有爵離浮圖(卷十六十八頁四行)
箋曰爵一作鬱一清按非也爵離寺見河水注引釋
氏西域記
惟祧廟别無(卷十六十八頁十五行)
一清按别當作則
元王東渡魏社代昌矣(卷十六十八頁十八行)
箋曰王一作皇魏一作晉一清按非也道元生于拓
跋朝是時魏都洛陽記此正以表晉衰魏興之兆安
得云晉社代昌乎元王字亦不作皇例以稱劉裕為
劉武王知之所謂島夷索虜南北競長也
逕太倉南東出陽門(卷十六十九頁十二行)
一清按方輿紀要雒陽城正東曰東中門魏晉以後
曰東陽門東出二字當倒互
榖水逕閶闔而南土山東(卷十六十九頁十三行)
一清按逕當作自閶闔下落門字而南下落逕字黃
省曾本校正
以故門卯出(卷十六十九頁十八行)
一清按卯當作邪
是漢明帝夢見大人(卷十六十九頁十九行)
一清按是孫潛校改昔
華橋漢書曰(卷十六二十頁九行)
一清按隋氏經籍志後漢書十七卷本九十七卷今
殘缺晉少府卿華嶠撰
榖水又南逕西門門(卷十六二十一頁二行)
一清按方輿紀要其南一門曰廣陽門亦曰西陽門
後魏主宏改曰西明門上門字誤當作明
故津陽門也(卷十六二十一頁四行)
一清按方輿紀要又西曰津門以洛水從此而入城
魏晉以後曰津陽門
漂落害者衆(卷十六二十一頁五行)
一清按落字衍文何焯校
津陽城門校(卷十六二十一頁五行)
一清按校下落尉字何焯校補
諫議大夫陳宜(卷十六二十一頁六行)
一清按陳宜當作陳宣寰宇記引後漢書曰建武十
年洛水泛漲諫議大夫陳宣云云是也
北對南陽南宫(卷十六二十一頁十二行)
一清按括地志洛陽故城内有南宫北宮南陽字誤
當作洛陽
故孝廉功曹(卷十六二十二頁八行)
一清按故上落皆倫二字全祖望校補
漢官曰(卷十六二十二頁十三行)
箋曰漢官下宋本有一儀字一清按何焯云不當有
儀字陳振孫書錄解題曰漢官儀一卷後漢軍謀校
尉汝南應劭仲遠撰按唐志有漢官五卷漢官儀十
卷今惟存此一卷載三公官名及名姓州里而已其
全書亡矣道元及見舊籍故宜無舛而猥云宋本此
所以不免為閻百詩馮定遠所誚也
遂堅傳之刻記年月日以名焉(卷十六二十二頁十五行)
箋曰堅當作䜿一清按何焯云堅字不誤傳當作縛
刻記上落因字以後漢書註文選註參校
殷人之左學(卷十六二十三頁一行)
一清按左學下落右學二字以禮記王制校補
嘉平四年(卷十六二十三頁五行)
一清按嘉平當作熹平
光禄大夫彈(卷十六二十三頁六行)
箋曰漢書光禄大夫馬日殫一清按後漢書蔡邕傳
云光禄大夫楊賜諫議大夫馬日殫朱氏所引何疎
繆也
蕪會劇者(卷十六二十三頁十九行)
箋曰宋本作劇務一清按黃省曾本蕪作無言于劇
務則無會也
高堂谿等(卷十六二十四頁十六行)
一清按後漢書作堂谿典此文誤也
陽嘉八年(卷十六二十四頁十一行)
一清按閻若璩云陽嘉止四年八是元字之誤盖作
畢即立碑也下九年亦當是元年
存半毁幾(卷十六二十四頁十六行)
箋曰當作存毁幾半一清按存半毁幾言所存者如
此而毁者凡幾也朱氏以意妄改所未安矣
逕清陽門東(卷十六二十四頁十九行)
一清按清當作青
為治軍所處(卷十六二十五頁十三行十四行)
一清按治當作洛處當作乘名勝志引此文校正
隠淪妄死(卷十六二十五頁十七行)
箋曰宋本作忘死一清按非也妄死謂詐死耳字不
誤
竒制作(卷十六二十六頁三行)
箋曰奇制作未詳玉海引此註無此三字一清按竒
制作謂橋之制作甚竒即上制作甚佳之意豈可以
玉海所引無之而遂疑之
陽渠水又東流逕漢廣野君酈食其廟南(卷十六二十六頁六行)
箋曰逕當作經一清按前後注文俱作逕此等實為
辭費
陽渠又東逕亳殷南(卷十六二十六頁十二行)
一清按陽渠下落水字
晉太康地理記並言四横死于是亭(卷十六二十六頁十五行)
一清按晉太康下落記字地理記當作地道記兼引
二書故曰並言也
將曉出稅駕(卷十六二十七頁三行)
一清按稅駕下黃省曾本有逆旅二字
上有山陽王家墓(卷十六二十七頁四行)
一清按上孫潛校改止
甘水篇
故世人目其所為甘棠焉(卷十六二十七頁十五行)
一清按甘棠黃省曾本作甘掌如華掌鸞掌之類元
和郡縣志河南府壽安縣下云漢宜陽縣地後魏分
新安置甘掌縣是也
夢汁而平(卷十六二十七頁十八行)
箋曰孫云夢汁疑作廣闊一清按全祖望云先司空
本是夷汙二字
今河南河南縣有甘水(卷十六二十八頁五行)
一清按河南縣下落西南二字郡國志河南尹河南
縣有甘城劉昭補註曰杜預曰縣西南有甘泉即此
水也
漆水篇
又東逕漆沮入于洛(卷十六二十八頁十行)
箋曰克家云東逕史記作東過一清按尚書本作東
過不獨史記也且道元注例用逕字以别于經文之
過入于洛當從經文作入于河盖渭水至華隂入河
而洛水則至華隂入渭今云渭入洛其舛甚矣朱氏
顧遺其大而摘其細何也黃省曾本原作河
踰梁上(卷十六二十八頁十二行)
一清按上當作山
自土漆沮(卷十六二十八頁十三行)
一清按依經文當作沮漆
岐川在杜陵埤(卷十六二十八頁二十行)
箋曰孫云杜陵當作杜陽埤宋本作北一清按岐川
字亦誤當作岐山見渭水注
謂之柒渠(卷十六二十九頁一行)
箋曰當作漆一清按古字通用不必改也
漆水出漆縣西北岐山東入渭(卷十六二十九頁二行)
一清按西北下落至字詩地理考引此文校增
今說互出(卷十六二十九頁四行)
箋曰舊本作牙一清按黃省曾本作㸦古文互字若
作牙音其義乖矣
滻水篇
&KR2427;水篇
縣以漢景帝二年置(卷十六二十九頁十七行)
箋曰宋本以字下有溪名二字一清按于文不當有
此二字漢書地理志左馮翊祋祤縣景帝二年置
水出東北而西南逕銅官川(卷十六二十九頁十八行)
一清按出下落縣字而字衍文孫潛校正
西瓠口(卷十六三十頁四行)
一清按西下落邸字史記河渠書校補
渠竝北山(卷十六三十頁五行)
一清按渠上史記河渠書漢書溝洫志皆有為字
溉澤鹵(卷十六三十頁八行)
一清按澤鹵下落之地二字史記河渠書校補
河渠書曰鑿涇水自中山而
一清按而當作西史記云鑿涇水自中山西邸瓠口
為渠道元盖割裂引之
南紀治谷水(卷十六三十頁十六行)
箋曰紀當作絶一清按治當作冶方輿紀要云冶谷
在涇陽縣西北五十餘里亦謂之谷口雲陽宫記曰
冶谷去雲陽八十里山出鐵有冶鑄之利故因名有
水曰冶谷水分渠十二是也
渭此水也(卷十六三十一頁七行)
箋曰一作此渭一清按非也渭當作謂
俗謂是水為渠水也(卷十六三十一頁十一行)
一清按渠水當作柒水
其水又東北流注于洛水矣(卷十六三十二頁二行)
一清按矣黃省曾本作也
水經注箋刊誤卷六
