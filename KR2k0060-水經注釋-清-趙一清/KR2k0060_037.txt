欽定四庫全書
水經注釋卷三十七
仁和趙一清撰
淹水葉榆水夷水油水
澧水沅水泿水
淹水出越嶲遂久縣徼外
吕忱曰淹水一曰復水也
東南至蜻蛉縣
縣有禺同山其山神有金馬碧雞光景儵忽民多見
之漢宣帝遣誎大夫王褒祭之欲致其雞馬褒道病
而卒是不果焉王褒碧雞頌曰敬移金精神馬縹碧
之雞故左太沖蜀都賦曰金馬騁光而絶影碧雞儵
忽而耀儀
又東過姑復縣南東入于若水
淹水逕縣之臨池澤(全氏曰漢志越嶲郡姑復縣臨池澤在南又青蛉縣臨池灊在
北澤之與灊不知何以分也一清按灊即澤也二縣地界以此而分方輿紀要姑復廢縣在四川會川衛
南沈約志雲南有東西二古復縣即漢姑復縣青蛉廢縣在雲南姚州大姚縣北)而東北逕
雲南縣西東北注若水也(一清按劉昭郡國志補注引南中志曰縣西高山相
連有大泉水周旋萬步名馮河)
益州葉榆河出其縣北界屈從縣東北流
縣故滇池葉榆之國也漢武帝元封二年使唐蒙開
之以為益州郡郡有葉榆縣縣西北十里有弔鳥山
衆鳥千百為羣共會鳴呼啁哳每歲七八月至集六
七日則止一歲六至雉雀來弔夜然火而取之其無
嗉不食似特悲者以為義鳥則不取也俗言鳳凰死
于此山故衆鳥來弔因名曰弔鳥縣之東有葉榆澤
葉榆水所鍾而為此川藪也(禹貢錐指曰蔡𫝊述程大昌之論曰樊綽以麗
水為黑水恐其狹小不足為界其所稱西洱河者却與漢志葉榆澤相貫廣處可二十里既足以界别二
州其流又正趨南海又漢滇池即葉榆之地武帝初開滇嶲時其地古有黑水祠夷人不知載籍必不能
附會而綽及道元皆謂此澤以葉榆所漬得名則其水之黑似榆葉積漬所成且其地乃蜀之正西又東
北距宕昌不遠宕昌即三苗種裔與三苗之敘于三危者又為相應莫此之明也而傅同叔非之杏溪之
識遠過九峯矣葉榆本蠻語與中國文義不同安知為榆樹之葉澤以榆葉所漬得名檢酈注無此言盖
亦出樊綽韓汝節云此說尤不通源之黑或由榆葉所漬若流去數千里其色尚不變有是理乎且他處
黑水甚多未聞皆有樹葉落其下也宕昌國唐為宕州地州南至扶州四百一十里北至岷州二百五十
里盖古梁州之北界而程氏云葉榆河在蜀之正西東北距宕昌不遠訃宕昌西南距大理凡三千餘里
而猶謂之不遠豈生不見圖籍乎且葉榆縣在益州郡西七百餘里縣東有葉榆澤其下流雖逕滇池縣
南而未嘗有黑水之稱安得謂其所祠即黑水之源哉一清按葉榆范史滇王哀牢𫝊俱作楪榆章懷注
云楪或作蝶則此水果非因榆葉所漬致黑足以折九峯之妄而拄樊生之口矣樊綽唐咸通中為安南
都護蔡襲從事著蠻書十卷見唐書藝文志)
過不韋縣
縣故九隆哀牢之國也有牢山其先有婦人名沙臺
(朱氏謀㙔箋曰後漢書作沙壹)居于牢山捕魚水中觸沈木若有感
因懷孕產十子後沈木化為龍出水九子驚走小子
不能去背龍而坐龍因拕(朱氏謀㙔箋曰後漢書作䑛)之其母鳥
語謂背為九謂坐為隆因名為九隆及長諸兄遂相
共推九隆為王後牢山下有一夫一婦生十女九隆
皆以為妻遂因孳育皆畫身像龍文衣皆著尾九隆
死世世不與中國通漢建武二十三年王遣兵乘箄
船南下水攻漢鹿茤民鹿茤民弱小將為所擒于是
天大震雷疾雨南風漂起水為逆流波湧二百餘里
箄船沈没溺死數千人後數年復遣六王將萬許人
攻鹿茤鹿茤王與戰殺六王哀牢耆老共埋之其夜
虎掘而食之明旦但見骸骨驚怖引去乃懼耆老謂
其小王曰哀牢犯徼自古有之今此攻鹿茤輒被天
誅中國有受命之王乎何天祐之明也即遣使道越
嶲奏獻求乞内附長保塞徼漢明帝永平十二年置
為永昌郡郡治不韋縣盖秦始皇徙吕不韋子孫于
此故以不韋名縣(沈氏曰常璩云武帝置不韋縣徙南越相吕嘉宗族于此因名不韋
以章其先人之惡非秦徙也)北去葉榆六百里葉榆水不逕其縣
自不韋北注者盧倉禁水耳葉榆水自縣南逕遂久
縣東又逕姑復縣西與淹水合又東南逕永昌邪龍
縣縣以建興三年劉禪分隸雲南于不韋縣為東北
東南出益州界
葉榆水自邪龍縣東南逕秦臧縣南與僕水同注滇
池澤於連然雙柏縣也葉榆水自澤又東北流逕滇
池縣南又東逕同並縣南又東逕漏江縣伏流山下
復出蝮口謂之漏江左思蜀都賦曰漏江洑流潰其
阿汨若湯谷之揚濤沛若濛汜之湧波諸葛亮之平
南中也戰于是水之南葉榆水又逕賁古縣北東與
盤江合盤水出律高縣東南盢町山(一清按漢志注師古曰盢音呼
鶪反町音挺)東逕梁水郡北賁古縣南水廣百餘步深處
十丈甚有瘴氣朱裒之反李恢追至盤江者也建武
十九年伏波將軍馬援上言從麋泠出賁古擊益州
臣所將越駱萬餘人便習戰鬭者二千兵以上弦毒
矢利以數發矢往如雨所中輒死愚以行兵此道最
便盖承藉水利用為神捷也盤水又東逕漢興縣山
溪之中多生卭竹桄榔樹樹出麪而夷人資以自給
故蜀都賦曰卭竹緣嶺又曰麪有桄榔盤水北入葉
榆水諸葛亮入南中戰於盤東是也
入牂柯郡西隨縣北為西隨水又東出進桑關
進桑縣牂柯之南部都尉治也水上有關故曰進桑
關也故馬援言從麋泠水道出進桑王國至益州賁
古縣轉輸通利盖兵車資運所由矣(全氏曰漢志牂柯郡西隨縣麋
水西受徼外東至麋泠入尚龍谿過郡二行千一百六里都夢縣壺水東南至麋泠入尚龍谿過郡二行
千一百六十里益州來唯縣勞水出徼外東至麋泠入南海過郡二行三千五百六十里是皆所云麋泠
水道也而壺水獨無聞)自西隨至交阯崇山接險水路三千里
葉榆水又東南絶温水而東南注于交阯
過交阯麋泠縣北分為五水絡交阯郡中至東界復合
為三水東入海
尚書大𫝊曰堯南撫交阯于禹貢荆州之南垂幽荒
之外故越也周禮南八蠻雕題交阯有不粒食者焉
春秋不見于𫝊不通于華夏在海島人民鳥語秦始
皇開越嶺南立蒼梧南海交阯象郡漢武帝元鼎二
年始并百越啟七郡于是乃置交阯刺史以督領之
初治廣信所以獨不稱州時又建朔方郡已始開北
垂遂辟交阯於南為子孫基阯也(一清按後漢書章懷注引輿地志云
其夷足大指開折兩足並立趾則相交趾與阯同古字通用然則非因武帝置郡而有子孫基阯之說也
此盖襲應劭漢官儀之文)麋泠縣漢武帝元鼎六年開都尉治交
州外域記曰越王令二使者典主交阯九真二郡民
後漢遣伏波將軍路博德討越王路將軍到合浦越
王令二使者齎牛百頭酒千鍾及二郡民戸口簿詣
路將軍乃拜二使者為交阯九真太守主諸雒將主
民如故(全氏曰按交阯長稱西于王見漢書功臣表左將黃同斬之不稱越亦非迎降者晉書地
道記謂南越侯織封羸&KR1454;侯亦非也)交阯郡及州本治於此也州名為
交州後朱䳒雒將子名詩索麋泠雒將女名徵側為
妻(一清按索妻猶言娶婦范史南蠻西南夷𫝊云嫁為朱鳶人詩索妻繆之甚矣)側為人有
膽勇將詩起賊攻破州郡服諸雒將皆屬徵側為王
治麋泠縣得交阯九真二郡民二歲調賦後漢遣伏
波將軍馬援將兵討側詩走入金溪究(全氏曰按金谿范史作禁
谿章懷注引越志作金溪穴一清按穴乃究字之誤)三歲乃得爾時西蜀並遣
兵共討側等悉定郡縣為令長也山多大蛇名曰蚺
蛇長十丈圍七八尺常在樹上伺鹿獸鹿獸過便低
頭繞之有頃鹿死先濡令溼訖便吞頭角骨皆鑚皮
出山夷始見蛇不動時便以大竹籖籖蛇頭至尾殺
而食之以為珍異故楊氏南裔異物志(一清按隋書經籍志交州
異物志一卷楊孚撰)曰髯惟大蛇既洪且長采色駮犖其文錦
章食豕吞鹿腴成養創賓享嘉宴是豆是觴言其養
創之時肪腴甚肥摶之以婦人衣投之則蟠而不起
走便可得也此二水左水東北逕望海縣南建武十
九年馬援征徵側置又東逕龍淵縣北又東合南水
自麋泠縣東逕封溪縣北交州外域記曰交阯昔未
有郡縣之時土地有雒田其田從潮水上下民墾食
其田因名為雒民設雒王雒侯主諸郡縣縣多為雒
將雒將銅印青綬後蜀王子將兵三萬來討雒王雒
侯服諸雒將蜀王子因稱為安陽王後南越王尉他
舉衆攻安陽王安陽王有神人名皋通下輔佐為安
陽王治神弩一張一發殺三百人南越王知不可戰
却軍住武寧縣按晉太康記縣屬交阯(全氏曰九字注中注)南
越遣太子名始降服安陽王稱臣事之安陽王不知
通神人遇之無道通便去語王曰能持此弩王天下
不能持此弩者亡天下通去安陽王有女名曰媚珠
見始端正珠與始交通始問珠令取父弩視之始見
弩便盜以鋸截弩訖便逃歸報南越王南越進兵攻
之安陽王發弩弩折遂敗安陽王下船逕出于海今
平道縣後王宫城見有故處晉太康地記縣屬交阯
(全氏曰九字注中注)南越遂服諸雒將馬援以西南治遠路逕
千里分置斯縣治城郭穿渠通道溉灌以利其民縣
有猩猩獸形若黃狗又狀貆㹠人面頭顔端正善與
人言音聲麗妙如婦人好女對語交言聞之無不酸
楚其肉甘美可以斷穀窮年不厭又東逕浪泊馬援
以其地高自西里進屯此又東逕龍淵縣故城南又
東左合北水建安二十三年(一清按泿水篇注作二十二年)立州之
始蛟龍蟠編于水南北二津故改龍淵以龍編為名
也盧循之寇交州也交州刺史杜慧度率水步晨出
南津以火箭攻之燒其船艦一時潰散循亦中矢赴
水而死于是斬之𫝊首京師慧度以斬循勲封龍編
侯劉欣期交州記曰龍編縣功曹左飛曾化為虎數
月還作吏既言其化亦化無不在牛哀易虎不識厥
兄當其革狀安知其譌變哉其水又東逕曲易縣東
流注于泿鬱經言於郡東界復合為三水此其一也
(全氏曰當作此其二也二水謂南水北水其次一水謂中水合之為三水)其次一水東逕
封谿縣南又西南逕西于縣南又東逕羸&KR1454;縣北又
東逕北帶縣南又東逕稽徐縣涇水注之水出龍編
縣高山東南流入稽徐縣注于中水中水又東逕羸
&KR1454;縣南交州外域記曰縣本交阯郡治也林邑記曰
縣自交阯南行都官塞浦出焉其水自縣東逕安定
縣北帶長江江中有越王所鑄銅船潮水退時人有
見之者其水又東流隔水有泥黎城言阿育王所築
也又東南合南水南水又東北逕九德郡北交州外
域記曰交阯郡界有扶嚴究在郡之北隔渡一江即
是水也江北對交阯朱䳒縣又東逕浦陽縣北又東
逕無切縣北建武十九年九月馬援上言臣謹與交
阯精兵萬二千人與大兵合二萬人船車大小二千
艘自入交阯于今為盛十月援南入九真至無切縣
賊渠降進入餘發渠帥朱伯棄郡亡入深林巨藪犀
象所聚羣牛數千頭時見象數十百為羣援又分兵
入無編縣王莽之九真亭(全氏曰六字注中注)至居風縣帥不
降並斬級數十百九真乃靖其水又東逕勾漏縣縣
帶江水江水對安定縣林邑記所謂外越安定紀粟
者也江中有潛水牛形似水牛上岸鬭角軟還入江
水角堅復出又東與北水合又東注鬱亂流而逝矣
此其三也平撮通稱同歸鬱海故經有入海之文矣
夷水出巴郡魚復縣江
夷水即佷山清江也水色清照十丈分沙蜀人見其
澄清因名清江也(一清按應劭曰夷山在夷陵西南又云夷水出巫東入江然夷水之
源最遠方輿紀要云源出蠻中南流名柘林溪經天池洛浦名黔黎溪南至金洞唐崖入黔江縣名黔江
又云黔江自貴州思州之上費溪發源經五十八節名灘至黔州境分流入黔江縣界為施州江入湖廣
施州衛謂之清江是也水源之遠如此是以善長不記其所出而以佷山清江為限至應劭所云夷山似
因夷水得名大類常璩漾山漾水之殊目不足為據江水篇經云江水又東南過夷道縣北夷水從佷山
縣南東北注之注云夷道縣為二江之會是夷水出江入江而胡朏明云禹循江而南且東以至于巫山
乃不出三峽而並夷水以東且南逾澧水沅水以至于衡山導江云東别為沱又東至于澧則不經三峽
可知又云夷水首出魚復江尾入宜都江行五百餘里是亦荆州之沱也古時自巴入楚避三峽之險皆
由此路史記張儀說楚王曰秦西有巴蜀大船積粟起于汶山浮江以下至楚三千餘里舫船載卒一日
行三百餘里不至十日而拒扞關扞關驚則從境以東盡城守矣黔中巫郡非三峽之有此言舟師自夷
水入楚也楚世家肅王四年蜀伐楚取兹方于是楚為扞關以拒之水經注江水自江關東逕弱關捍關
盖大江出三峽逕弱關江沱出佷山逕捍關劃然兩道儀言浮江以下拒扞關則不徑巫峽明矣夷水受
江處不知何時日就湮塞後漢建武中公孫述遣將田戎等乘枋箄下江關拔夷道夷陵光武命岑彭吳
漢伐之泝江而上則皆取道于三峽而不復由夷水矣盖其時水已淺狹不勝戰艦自後荆梁用師未有
不由峽江者然酈注云河渠裁得通船則後魏時猶存下逮唐初建始之北遂成斷港故章懷注西南夷
𫝊寰宇記明一統志不復知此水出西北奉節之大江而以為西南施州衛之山源然自漢志已不言首
受江未知何故班氏疎略頗多水經注源委詳明而又有張儀之言為證無可疑者禹導江自梁入荆必
浮此水也東樵此言較宛溪為覈然則夷水乃跨有荆梁之沱禹貢所記二州指此已偹紛紛鄆江玉輪
江&KR1514;江枝江皆後起之名耳)昔廩君浮土舟於夷水據扞關而王
巴是以法孝直有言魚復扞關臨江據水實益州禍
福之門夷水又東逕建平沙渠縣縣有巫城南岸臨
水山道五百里其水歴縣東出焉
東南過佷山縣南
夷水自沙渠縣入水流淺狹裁得通船東逕難留城
南城即山也獨立峻絶西面上里餘得石穴把火行
百許步得二大石磧並立穴中相去一丈俗名陰陽
石陰石常溼陽石常燥每水旱不調居民作威儀服
飾往入穴中旱則鞭陰石應時雨多雨則鞭陽石俄
而天晴相承所說往往有效但捉鞭者不夀人頗惡
之故不為也東北面又有石室可容數百人每亂民
入室避賊無可攻理因名難留城也昔巴蠻有五姓
未有君長俱事鬼神乃共擲劍於石穴約能中者奉
以為君巴氏子務相乃中之又令各乘土舟約浮者
當以為君唯務相獨浮因共立之是為廩君乃乘土
舟從夷水下至鹽陽鹽水有神女謂廩君曰此地廣
大魚鹽所出願留共居廩君不許鹽神暮輙來宿旦
化為蟲羣飛蔽日天地晦暝積十餘日廩君因伺便
射殺之天乃開明廩君乘土舟下及夷城夷城石岸
嶮曲其水亦曲廩君望之而嘆山崖為崩廩君登之
上有平石方二丈五尺因立城其傍而居之四姓臣
之死精魂化而為白虎故巴氏以虎飲人血遂以人
祀鹽水即夷水也(全氏曰按江水篇夷水出夷谿鹽水出巫谿今此合為一)又有
鹽石即陽石也盛宏之以是推之疑即廩君所射鹽
神處也將知陰石是對陽石立名矣亊既鴻古難為
明徵夷水又東逕石室在層巖之上石室南向水出
其下懸崖千仞自水上逕望見每有陟山嶺者扳木
側足而行莫知其誰村人駱都小時到此室邊採蜜
見一仙人坐石牀上見都凝矚不轉都還招村人重
往則不復見鄉人今名為仙人室袁山松云都孫息
尚存夷水又東與温泉三水合大溪南北夾岸有温
泉對注夏煖冬熱上常有霧氣痬疾百病浴者多愈
父老𫝊此泉先出鹽于今水有鹽氣夷水有鹽水之
名此亦其一也夷水又東逕佷山縣故城南縣即山
名也孟康曰音恒出藥草恒山今世以銀為音也(全氏
曰孟康曰下十七字注中注)舊武陵之屬縣南一里即清江東注
矣南對長楊溪溪水西南潛穴穴在射堂村東六七
里谷中有石穴清泉濆流三十許步復入穴即長楊
之源也水中有神魚大者二尺小者一尺居民釣魚
先陳所須多少拜而請之拜訖投釣餌得魚過數者
水輙波湧㬥風卒起樹木摧折水側生異花路人欲
摘者皆當先請不得輙取水源東北之風井山迴曲
有異勢穴口大如盆袁山松云夏則風出冬則風入
春秋分則静余往觀之其時四月中去穴數丈須臾
寒慄言至六月中尤不可當往人有冬過者置笠穴
中風吸之經月還步楊溪得其笠則知潜通矣其水
重源顯發北流注于夷水此水清泠甚於大溪縱暑
伏之辰尚無能澡其津流也縣北十餘里有神穴平
居無水時有渴者誠啟請乞輒得水或戲求者水終
不出縣東十許里至平樂村又有石穴出清泉中有
潛龍每至大旱平樂村左近村居輦草穢著穴中龍
怒須臾水出蕩其草穢傍側之田皆得澆灌從平樂
順流五六里東亭村北山甚高峻上合下空空徼東
西廣二丈許高起如屋中有石牀甚整頓傍生野韭
人往乞者神許則風吹别分隨偃而揃不得過越不
偃而揃輒凶往觀者去時特平暨處自然恭肅矣
又東過夷道縣北
夷水又東逕虎灘岸石有虎像故因以名灘也夷水
又東逕釡瀨其石大者如釡小者如刁斗形色亂真
唯實中耳夷水又東北有水注之其源百里與丹水
出西南望州山山形竦峻峰秀甚高東北白巖壁立
西南小演通行登其頂平可有三畆許上有故城城
中有水登城望見一州之境故名望州山俗語訛今
名武鍾山山根東有湧泉成溪即丹水所發也下注
丹水天陰欲雨輙有赤氣故名曰丹水矣丹水又逕
亭下有石穴甚深未嘗測其遠近穴中蝙蝠大者如
烏悉多倒懸元中記曰蝙蝠百歲者倒懸得而服之
使人神仙穴口有泉冬温夏冷(一清按此處有脱文盖言泉水有魚故下
有秋藏春遊之文)秋則入藏春則出遊民至秋闌斷水口得
魚大者長四五尺骨軟肉美異於餘魚丹水又逕其
下積而為淵淵有神龍每旱村人以菵草投淵上流
魚則多死龍怒當時大雨丹水又東北流兩岸石上
有虎跡甚多或深或淺皆悉成就自然咸非人工丹
水又北注于夷水水色清澈與大溪同夷水又東北
逕夷道縣北而東注
東入于江
夷水又逕宜都北東入大江有涇渭之比亦謂之佷
山北溪水所經皆石山略無土岸其水虚映俯視遊
魚如乘空也淺處多五色石冬夏激素飛清傍多茂
木空岫静夜聽之恒有清響百鳥翔禽哀鳴相和巡
頽浪者不覺疲而忘歸矣
油水出武陵孱陵縣西界
縣有白石山油水所出東逕其縣西與洈水合水出
高成縣洈山東逕其縣下東至孱陵縣入油水也
東過其縣北
縣治故城王莽更名孱陸也劉備孫夫人權妹也又
更修之其城背油向澤
又東北入于江
油水自孱陵縣之東北逕公安縣西又北流注于大
江
澧水出武陵充縣西歴山東過其縣南
澧水自縣東逕臨澧零陽二縣故界水之南岸白石
雙立厥狀類人高各三十丈周四十丈古老𫝊言昔
充縣尉與零陽尉共論封境因相傷害化而為石東
標零陽西揭充縣後即其地為臨澧縣之故治臨側
澧水即為縣名晉太康四年置澧水又東茹水注之
水出龍茹山水色清澈漏石分沙莊辛說楚襄王所
謂飲茹溪之流者也茹水東流入澧水
又東過零陽縣之北
澧水東與温泉水會水發北山石穴中長三十丈冬
夏沸湧常若湯焉温水南流注于澧水澧水又東合
零溪水源南出零陽之山歴溪北注澧水(一清按漢志武陵郡
零陽縣應劭曰零水所出東入湘殆即零溪也而道元以為入澧)澧水又東九渡水
注之水南出九渡山山下有溪又以九渡為名山獸
咸飲此水而逕越他津皆不飲之九渡水北逕僊人
樓下傍有石形極方峭世名之為僊樓水自下歴溪
曲折逶迤傾注行者間關每所褰泝山水之號盖亦
因事生焉九渡水又北流注于澧水澧水又東婁水
入焉水源出巴東界東逕天門郡婁中縣北又東逕
零陽縣注于澧水澧水又東逕零陽縣南郡緣零溪
以著稱矣澧水又逕澧陽縣右會渫水水出建平郡
東逕渫陽縣南晉太康中置渫水又左合黃水水出
零陽縣西北連巫山溪出雄黃頗有神異採之常以
冬月祭祀鑿石深數丈方得佳黃故溪水取名焉黃
水北流注于渫水渫水又東注澧水謂之渫口澧水
又東逕澧陽縣南南臨澧水晉太康四年立天門郡
治也吳永安六年武陵郡嵩梁山高峰孤竦素壁千
尋望之苕亭有似香爐其山洞開元朗如門高三百
丈廣二百丈門角上各生一竹倒垂下拂謂之天帚
孫休以為嘉祥分武陵置天門郡澧水又東歴層步
山高秀特立山下有峭澗泉流所發南流注于澧水
又東過作唐縣北
作唐縣後漢分孱陵縣置澧水入縣左合涔水水出
西南天門郡界南流逕涔坪屯屯堨涔水溉田數千
頃(一清按說文涔陽渚在郢中)又東南流注于澧水澧水又東澹
水出焉澧水又南逕故郡城東東轉逕作唐縣南澧
水又東逕南安縣南晉太康元年分孱陵立澹水注
之水上承澧水於作唐縣東逕其縣北又東注于澧
謂之澹口(一清按澹水三國時亦曰誕水吳書黃盖𫝊所謂巴醴由誕者也由即油水誕即澹
水也)王仲宣贈士孫文始詩曰悠悠澹澧者也澧水又
東與赤沙湖水會湖水北通江而南注澧謂之沙口
澧水又東南注于沅水曰澧口盖其枝瀆耳離騷曰
沅有芷兮澧有蘭
又東至長沙下巂縣西北東入于江
澧水流注于洞庭湖俗謂之曰澧江口也
沅水出牂柯且蘭縣(一清按漢志續志皆云故且蘭至晉志始去故字宋志云且蘭令漢
舊縣云故且蘭是也此條經文與按江水篇氐道縣同一例)為旁溝水又東至鐔成
縣為沅水(志云方輿紀要沅江在沅州府西南五里自貴州番界入沅州境又云㵲水在州南四里
又引熊氏曰今辰州之武溪即古舞水沅州之㵲溪盖即沅水之異名耳按諸書皆謂㵲水即沅水是混㵲沅
而一之其說均非不可不辨盖熊氏之以㵲水即沅水者由誤以武溪即潕水且今瀘溪縣志亦祖其說是踵
誤也夫無水之名見于水經注武溪之名亦見于水經注水經注謂武溪源出武山南注于沅後漢書注今辰
州盧浮縣西有武山高可萬仞元和郡縣志亦云盧水在盧溪縣西二百五十里即武溪所出是武溪可名盧
水而按其源流與出自故且蘭東南入沅之無水迥别顧熊氏之為此說或因荆州記五溪有武溪無潕溪故
遂以武溪當潕溪與不知五溪之名出入不一武溪之不能當潕溪猶潕溪之不能當沅溪也惟見于水經注
者為足據耳至于顧氏之言則又泥解水經注何也漢書注言無水首受故且蘭又言沅水出牂柯首受與出
既異文則義固自有别是沅與潕本二水也水經言沅水至鐔成縣為沅水鐔成今黔陽也水經注言無水南
流至無陽故縣無陽故縣今芷江也安得謂無陽即鐔成耶乃或者疑經文有沅水東逕無陽縣句可以證沅
無摠一水之說不知舊本此段經文自沅水出牂柯云云至東至鐔成縣為沅水句止下云東逕無陽縣五字
則注起語也酈道元北魏人其所謂無陽縣者乃晉義熙中徙故鐔成之無陽亦即今黔陽已非漢舊故稱漢
之無陽為故縣以别之且下即云無水出故且蘭南流至無陽故縣者盖謂沅之上流另有一支之水流入于
沅故注文至謂之潕口句下又云沅水東逕無陽縣前有故字而後無故字則五字之非經文可知自朱鬱儀
移作經文且自謂據宋本改正鬱儀號稱博雅其點竄古人不無穿鑿附會顧氏不細繹經注漫以沂始析流
為得解強合為一以誤後人而莫有知其非者尤可怪也)東逕無陽縣(一清按後漢省無陽故不
見于續志晉志作舞陽宋志云太康地志有盖復立也此句之首注有脱文朱謀㙔箋曰舊本作注文據宋本
是經文非是瑭珠沅州府)
無水出故且蘭南流至無陽故縣縣對無水因以氏
縣無水又東南入沅謂之無口(一清按漢志無水首受故且蘭南入沅行
八百九十里)沅水東逕無陽縣南臨運水水源出東南岸
許山西北逕其縣南流注于熊溪熊溪南帶移山(一清
按泿水篇注無陽縣有移溪殆即熊溪也)山本在水北夕中風雨旦而山
移水南故山以移為名盖亦蒼梧郁州東武怪山之
類也熊溪下注沅水沅水又東逕辰陽縣縣有龍溪
水南出于龍嶠之山北流入于沅沅水又東滏水注
之南出扶陽之山北流會于沅沅水又東與序溪合
水出武陵郡義陵縣鄜梁山西北流逕義陵縣王莽
之建平縣也治序溪其城劉備之秭歸馬良出五溪
綏撫蠻夷良率諸蠻所築也(一清按義陵縣後漢廢蜀志先主傳軍次秭歸
武陵五谿蠻夷遣使請兵將軍吳班陳式水軍屯夷陵夾江東西岸先主自秭歸率諸將進軍緣山絶嶺
于夷道猇亭駐營自佷山通道武陵遣侍中馬良安撫五谿蠻夷咸相響應良所築城即故義陵城也之
猶往也)所治序溪最為沃壌良田數百頃特宜稻修作
無廢又西北入于沅(一清按漢志武陵郡義陵縣鄜梁山序水所出西入沅)沅
水又東合柱水水導柱溪北流注沅(一清按序水方輿紀要作溆水
引舊志云今溆浦縣南有雙龍江其水一自縣南百二十里之龍潭發源一自縣東二十里龍灣發源流
經縣南二里之龍堆合流而西入于沅盖即序溪矣注又别名之曰柱溪柱序音同通用故耳)沅水
又東逕辰陽縣南東合辰水水出縣三山谷(一清按漢志武
陵郡辰陽縣三山谷辰水所出南入沅行七百五十里)東南流合獨母水水源
南出龍門山歴獨母溪北入辰水辰水又逕其縣北
舊治在辰水之陽故即名焉楚辭所謂夕宿辰陽者
也王莽更名會亭矣辰水又右會沅水名之為辰溪
口武陵有五溪謂雄溪樠溪無溪酉溪辰溪其一焉
夾溪悉是蠻左所居故謂此蠻為五溪蠻也沅水又
逕沅陵縣西武溪源出武山與酉陽分山水源石上
有盤瓠跡猶存矣盤瓠者高辛氏之畜狗也其毛五
色高辛氏患犬戎之暴乃慕天下有能得犬戎之將
軍吴將軍頭者妻以少女下令之後盤瓠遂銜吳將
軍之首於闕下帝大喜未知所報女聞之以為信不
可違請行乃以配之盤瓠負妻入南山上石室中所
處嶮絶人迹不至帝悲思之遣使不得進經三年生
六男六女盤瓠死因自相夫妻織績木皮染以草實
好五色衣裁置皆有尾其母白帝賜以名山其後滋
蔓號曰蠻夷今武陵郡夷即盤瓠之種落也其狗皮
毛嫡孫世寶錄之武水南流注于沅沅水又東施水
注之水南出施山溪源有陽欺崖崖色純素望同積
雪下有二石室先有人處其間細泉輕流望川競注
故不可得以言也施水北流會于沅沅水又東逕沅
陵縣北漢故頃侯吳陽之邑也(一清按漢表陽以高后元年封)王莽
改曰沅陸縣北枕沅水沅水又東逕縣故治北移縣
治之舊城置都尉府因岡傍阿勢盡川陸臨沅對酉
二川之交會也酉水導源益州巴郡臨江縣故武陵
之充縣酉原山東南流逕無陽故縣南又東逕遷陵
故縣界與西鄉溪合即延江之枝津更始之下流謂
之西鄉溪口酉水又東逕遷陵故城北王莽更名曰
遷陸也酉水東逕酉陽故縣南縣故酉陵也酉水又
東逕沅陵縣北又東南逕潘承明壘西承明討五溪
蠻營軍所築也其城跨山枕谷酉水又南注沅水闞
駰謂之受水其水所決入名曰酉口(一清按漢志武陵郡充縣酉原
山酉水所出南至沅陵入沅行千二百里)沅水又逕竇應明城側應明以
元嘉初伐蠻所築也沅水又東溪水南出茗山山深
迴嶮人獸岨絶溪水北瀉沅川沅水又東與諸魚溪
水合水北出諸魚山山與天門郡之澧陽縣分嶺溪
水合南流會于沅沅水又東夷水入焉水南出夷山
北流注沅夷山東接壺頭山(一清按章懷後漢書注引武陵記曰此山與東
海方壺山相似神仙多所遊集故名壺頭山也)山高一百里廣圓三百里山
下水際有新息侯馬援征武溪蠻停軍處壺頭徑曲
多險其中紆折千灘援就壺頭希效早成道遇瘴毒
終没于此忠以獲謗信可悲矣劉澄之曰沅水自壺
頭枝分三十三渡逕交阯龍編縣東北入海&KR0890;水尋
梁乃非關究但古人許以𫝊疑聊書所聞耳
又東北過臨沅縣南
臨沅縣與沅南縣分水沅南縣西有夷望山孤竦中
流浮嶮四絶昔有蠻民避寇居之故謂之夷望也南
有夷望溪水南出重山遠注沅沅水又東得關下山
東帶關溪瀉注沅潰沅水又東歴臨沅縣西為明月
池白璧灣灣狀半月清潭鏡澈上則風籟空𫝊下則
泉響不斷行者莫不擁檝嬉遊徘徊愛玩沅水又東
歴三石間鼎足均跱秀若削成其側茂竹便娟致可
翫也又東帶綠蘿山頽巖臨水懸蘿釣渚漁詠幽谷
浮響若鐘(朱氏謀㙔箋曰御覽引水經注云綠蘿蒙羃頽巖臨水實釣渚漁詠之勝地其送響
若鐘音信為神仙之所居)沅水又東逕平山西南臨沅水寒松上
蔭清泉下注栖託者不能自絶於其側沅水又東逕
臨沅縣南縣南臨沅水因以為名王莽更之監沅縣
也縣南有晉徵士漢夀人龔元之墓銘太元中車武
子立縣治武陵郡下本楚之黔中郡矣秦昭襄王二
十七年使司馬錯以隴蜀攻楚楚割漢北與秦至三
十年秦又取楚巫黔及江南地以為黔中郡漢高祖
二年割黔中故治為武陵郡王莽更之建平郡也南
對沅南縣後漢建武中所置也縣在沅水之陰因以
沅南為名縣治故城昔馬援討臨鄉所築也沅水又
東歴小灣謂之枉渚渚東里許便得枉人山山西帶
脩溪一百餘里茂竹便娟披溪蔭渚長川逕引遠注
于沅沅水又東入龍陽縣有澹水出漢夀縣西楊山
南流東折逕其縣南縣治索城即索縣之故城也漢
順帝陽嘉中改從今名闞駰以為興水所出東入沅
而是水又東歴諸湖方南注沅亦曰漸水也水所入
之處謂之鼎口(一清按漢志武陵郡索縣漸水東入沅)沅水又東歴龍
陽縣之汜州州長二十里吳丹楊太守李衡植柑于
其上臨死勑其子曰吾州里有木奴千頭不責衣食
歲絹千疋太史公曰江陵千樹橘可當封君此之謂
矣吳末衡柑成歲絹千疋今州上猶有陳根餘枿盖
其遺也(全氏曰胡三省曰汎州乃柑州非橘州湘水篇臨湘縣之橘州乃衡所植也晏公類要曰
湘江四州橘州其一焉張舜民郴行錄橘州東對潭州以是知非汎州也)沅水又東逕龍
陽縣北城臨側沅水沅水又東合夀溪内通大溪口
有木連理根各一岸而陵空交合其水上承諸湖下
注沅水
又東至長沙下巂縣西北入于江(一清按漢志牂柯郡故且蘭縣沅水東南
至益陽入江資水篇經文與班志合則此條不容有參錯且與澧水篇經文相同惟少一東字耳)
沅水下注洞庭湖方會于江
泿水出武陵鐔成縣北界沅水谷
山海經曰禱過之山泿水出焉而南流注于海是也
南至鬱林潭中縣與鄰水合
水出無陽縣縣故鐔成也晉義熙中改從今名俗謂
之移溪溪水南歴潭中注于泿水
又東至蒼梧猛陵縣為鬱溪又東至高要縣為大水
鬱水自鬱林之阿林縣東逕猛陵縣(全氏曰漢按志蒼梧郡猛陵縣
龍山合水所出南至布山入海而善長不志)猛陵縣在廣信之西南王莽
之猛陸也泿水於縣左合鬱溪亂流逕廣信縣地理
志曰蒼梧郡治武帝元鼎六年開王莽之新廣郡縣
曰廣信亭王氏交廣春秋(一清按虞喜志林云太康八年廣州大中正王範上
交廣二州春秋)曰元封五年交州自羸&KR1454;縣移治於此建安
十六年吳遣臨淮步騭為交州刺史將武吏四百人
之交州道路不通蒼梧太守長沙吴巨擁衆五千騭
有疑于巨先使諭巨巨迎之于零陵遂得進州巨既
納騭而後有悔騭以兵少恐不存立巨有都督區景
勇略與巨同士為用騭惡之陰使人請巨巨往告景
勿詣騭騭請不已景又往乃於廳事前中庭俱斬以
首徇衆即此也鬱水又逕高要縣晉書地理志曰縣
東去郡五百里刺史夏避毒徙縣□居也縣有鵠奔
亭廣信蘇施妻始珠鬼訟于交州刺史何敞處事與
釐亭女鬼同王氏交廣春秋曰步騭殺吴巨區景使
嚴舟船合兵二萬下取南海蒼梧人衡毅錢博宿巨
部伍興軍逆騭于蒼梧高要峽口兩軍相逢於是遂
交戰毅與衆投水死者千有餘人(一清按三國志吴書吕岱傳云高涼
賊帥錢博乞降岱因承制以博為高涼西部都尉方輿紀要高涼山在高州府東北九十里本名高梁衡
毅錢博拒步騭于高要峽口毅死博與屬亡于高梁盖即此山是高要峽之戰毅死而博逃其後遂降也
交廣春秋未得其實)
又東至南海番禺縣西分為二其一南入于海
鬱水分泿南注
其一又東過縣東南入于海
泿水東别逕番禺山海經謂之賁禺者也交州治中
合浦姚文式問云何以名為番禺答曰南海郡昔治
在今州城中與番禺縣連接今入城東南偏有水坈
陵城倚其上聞此縣人名之為番山縣名番禺儻謂
番山之禺也漢書所謂浮牂柯下離津同會番禺盖
乘斯水而入越也秦幷天下略定楊越置東南一尉
西北一候開南海以謫徙民至二世時南海尉任囂
召龍川令趙他曰聞陳勝作亂豪傑叛秦吾欲起兵
阻絶新道番禺負嶮可以為國會病綿篤無人與言
故召公來告以大謀囂卒他行南海尉事則拒關門
設守以法誅秦所置吏以其黨為守自立為王高帝
定天下使陸賈就立他為南越王剖符通使至武帝
元鼎五年遣伏波將軍路博德等攻南越王五世九
十二歲而亡以其地為南海蒼梧鬱林合浦交阯九
真日南也建安中吴遣步騭為交州騭到南海見土
地形勢觀尉他舊治處負山帶海博敞渺目高則桑
土下則沃衍林麓鳥獸于何不有海怪魚鼈黿鼉鮮
鰐珍怪異物千種萬類不可勝紀他因岡作臺北面
朝漢圓基千步直峭百丈頂上三畆複道迴環逶迤
曲折朔望升拜名曰朝臺前後刺史郡守遷除新至
未嘗不乘車升履於焉逍遥騭登高遠望覩巨海之
浩茫觀原藪之殷阜乃曰斯誠海島膏腴之地宜為
都邑建安二十二年遷州番禺築立城郭綏和百越
遂用寧集交州治中姚文式問答云朝臺在州城東
北三十里裴淵廣州記曰城北有尉他墓墓後有大
岡謂之馬鞍岡秦時占氣者言南方有天子氣始皇
發民鑿破此岡地中出血今鑿處猶存以狀取目故
岡受厥稱焉王氏交廣春秋曰南越王趙他生有奉
制稱藩之節死有祕奥神密之墓他之葬也因山為
墳其壠塋可謂奢大葬積珍玩吳時遣使發掘其基
求索棺柩鑿山破石費日損力卒無所獲他雖奢僣
慎終厥身乃令後人不知其處有似松喬遷景牧竪
固無所殘矣鄧德明南康記曰昔有盧躭仕州為治
中少棲僊術善解雲飛每夕輒陵虚歸家曉則還州
嘗於元會至朝不及朝列化為白鵠至閤前迴翔欲
下威儀以石擲之得一隻履躭驚還就列内外左右
莫不駭異時步騭為廣州意甚惡之便以狀列聞遂
至誅滅廣州記稱吳平晉滕脩為刺史脩鄉人語脩
鰕鬚長一赤脩以為虚責其人乃至東海取鰕鬚長
四赤(一清按裴松之三國志注引王氏交廣春秋一赤作一丈四赤作一丈四尺)速送示
脩脩始服謝厚為遣其一水南入者鬱川分派逕四
會入海也其一即川東别逕番禺城下漢書所謂浮
牂柯下離津同會番禺盖乘斯水而入于越也(一清按漢
書以下與前文複盖刪削之未盡者)泿水又東逕懷化縣入于海水有
䱜魚裴淵廣州記曰䱜魚長二丈大數圍皮皆鑢物
生子子小隨母覓食驚則還入母腹吴錄地理志曰
䱜魚子朝索食暮入母腹南越志曰暮從臍入旦從
口出腹裏兩洞腸貯水以養子腸容二子兩則四焉
其餘又東至龍川為涅水(全氏曰按師古漢志注引裴氏廣州記曰龍川縣本
博羅縣之東鄉也有龍穿地而出即穴流泉因以為號龍川殆即涅水也)屈北入員水泿
水枝津衍注自番禺東歴增城縣南越志曰縣多鵕
䴊鵕䴊山雞也毛色鮮明五采炫耀利距善鬭世以
家雞鬭之則可擒也又逕博羅西界龍川左思所謂
目龍川而帶坰者也趙他乘此縣而跨據南越矣員
水又東南一千五百里入南海東歴揭陽縣王莽之
南海亭而注于海也
水經注釋卷三十七
