欽定四庫全書
水經注釋卷三
仁和趙一清撰
河水三
河水又北過北地富平縣西
河側有兩山相對水出其間即上河峽也世謂之為
青山峽河水歴峽北注枝分東出(一清按太平寰宇記慶州樂蟠縣馬
嶺山俗名箭筈嶺與青山相連亘有馬嶺坂左右帶川相傳漢之牧地也有水出縣西北注水經云與青
山水合今本無之樂蟠縣漢北地郡富平縣地章懷後漢書注云青山在北地參巒界青山中水所出也
續志北地郡參巒縣故屬安定有青山馬嶺水亦見補附洛水)河水又北逕富平縣
故城西秦置北部都尉治縣城(一清按漢志北地郡富平縣北部都尉治
神泉障云治在障則非縣城矣道元誤也)王莽名郡為威戎縣曰特武建
武中曹鳳字仲理為北地太守政化尤異黃龍應於
九里谷高岡亭角長三尺大十圍稍至十餘丈天子
嘉之賜帛百匹加秩中二千石河水又北逕薄骨律
鎮城城在河渚上赫連果城也桑果餘林仍列州上
但語出戎方不究城名訪諸耆舊咸言故老宿彥言
赫連之世有駿馬死此取馬色以為邑號故目城為
白口騮韻轉之謬遂仍今稱所未詳也(一清按漢志北地郡靈州
縣有河竒菀號非菀師古曰菀謂馬牧也水中有可居者曰州此地在河之州隨水高下未嘗淪沒故號
靈州又曰河竒也二菀皆在北焉方輿紀要漢靈州縣其後赫連夏據其地後魏主燾滅之太延二年置
薄骨律鎮在河渚上孝昌中改置靈州初在河北後于果園所築城為州治駿馬之稱或因漢舊牧菀而
得名也寰宇記薄骨律渠在迴樂縣南六十里溉田一千餘頃迴樂縣即漢富平縣地)河水又
北逕朔方郡宏靜鎮典農城東(一清按太平寰宇記引此注作宏靜縣非
也隋圖經云宏靜縣本漢城居河外三里乃舊傳薄骨律鎮倉城也後魏立宏靜鎮徙關東漢人以充屯
田則縣是周隋之際所置也)世謂之胡城又北逕上河城東世謂
之漢城薛瓚曰上河在西河富平縣即此也馮參為
上河典農都尉所治也(巵林曰漢書馮參為上河農都尉百官表曰農都尉武帝
置後漢百官志武帝時邊郡置農都尉主屯田殖穀建武六年邊郡往往置都尉注引漢官儀曰農都尉
不治民御覽引魏略曰曹公置典農中郎將秩二千石典農都尉秩六百石典農校尉秩比二千石然則
漢官無典字至當塗始更耳水經及注作典農皆非梁統傳光武拜梁騰酒泉典農都尉蔚宗亦誤一清
按續志注農都尉以下無漢官儀一條而御覽所引魏略之文則見于大司農之下作魏志也然愚竊有
疑者裴世期注三國志引先賢行狀云陶謙表陳登為典農校尉則在曹氏之先已有典農之稱矣此與
巵林所引范書可參証也)河水又北逕典農城東俗名之為吕城
皆參所屯以事農甿河水又東北逕廉縣故城東王
莽之西河亭地理志卑移山在西北河水又北與枝
津合水受大河東北逕富平城所在分裂以溉田圃
北流入河今無水爾雅曰澭反入言河決復入者也
河之有澭若漢之有潛也河水又東北逕渾懷障西
地理志曰渾懷都尉治塞外者也(一清按漢志北地郡富平縣渾懷都
尉治塞外渾懷障)太和初三齊平徙歴下民居此遂有歴城
之名矣南去北地三百里河水又東北歴石崖山西
去北地五百里山石之上自然有文盡若獸馬之狀
粲然成著類似圖焉故亦謂之畫石山也
又北過朔方臨戎縣西
河水東北逕三封縣故城東漢武帝元狩三年置十
三州志曰在臨戎縣西一百三十里河水又北逕臨
戎縣故城西漢元朔五年立舊朔方郡治(一清按續志云凡縣
名先書者即所治也此是東漢郡治)王莽之所謂推武也河水又北有
枝渠東出謂之銅口東逕沃壄縣故城南漢武帝元
狩三年立王莽之綏武也枝渠東注以溉田所謂智
通在我矣河水又北屈而為屠申澤南河出焉河水
又北迤西溢於窳渾縣故城東漢武帝元朔二年開
朔方郡以縣為西部都尉治有道自縣西北出雞鹿
塞王莽更郡曰溝搜縣曰極武其水積而為屠申澤
澤東西一百二十里故地理志曰屠申澤在縣東即
是澤也闞駰謂之窳渾澤矣
屈從縣北流
河水又屈而東流為北河東逕高闕南史記趙武靈
王既襲胡服自代並隂山下至高闕為塞山下有長
城長城之際連山刺天其山中斷兩岸雙闕峩然雲
舉望若闕焉即狀表目故有高闕之名也自闕北出
荒中闕口有城跨山結局謂之高闕戍上古迄今常
置重捍以防塞道漢元朔四年衞青將十萬人敗右
賢王於高闕即此處也河水又東逕臨河縣故城北
漢武帝元朔三年封代恭王子劉賢為侯國(全氏曰代共王
子皆封西河此或是西河之臨水縣一清按西河近代宜是也而史漢表俱作臨河)王莽之監
河也漢武帝元朔二年大將軍衞青絶梓嶺梁北河
是也
至河目縣西
河水自臨河縣東逕陽山南漢書注曰陽山在河北
指此山也東流逕石跡阜西是阜破石之文悉有鹿
馬之跡故斯阜納稱焉南屈逕河目縣在北假中地
名也自高闕以東夾山帶河陽山以西皆北假也史
記曰秦使蒙恬將十萬人北擊胡渡河取高闕據陽
山北假中是也北河又南合南河上承西河東逕臨
戎縣故城北又東逕臨河縣南又東逕廣牧縣故城
北有東部都尉治王莽之鹽官也逕流二百許里東
會于河河水又南逕馬隂山西漢書音義曰陽山在
河北隂山在河南謂是山也而即實不在河南史記
音義曰五原安陽縣北有馬隂山今山在縣北言隂
山在河南又傳疑之非也余按南河北河及安陽縣
以南悉沙阜耳無他異山故廣志曰朔方郡北移沙
七所而無山以擬之是義志之僻也隂山在河東南
則可矣河水又東南逕朔方縣故城東北詩所謂城
彼朔方也漢元朔二年大將軍衞青取河南地為朔
方郡使校尉蘇建築朔方城即此也王莽以為武符
者也(一清按寰宇記夏州朔方縣下引水經注曰有濛水合金河而南流初學記引水經注云朔方
郡有濛水紫河今本無之陜西行都司志曰高居誨使于闐記云甘州西五百里至肅州渡金河西百里
出天關是也方輿紀要云紫河在大同府西北塞外杜佑曰勝州榆林縣有金河紫河自馬邑郡善無縣
流入境合金河南流入大河魏道武帝擊劉衞辰自五原金津濟即金河之津)按地理志云
金連鹽澤青鹽澤並在縣南矣又按魏土地記曰縣
有大鹽池其鹽大而青白名曰青鹽又名戎鹽入藥
分漢置典官鹽池去平城宫千二百里在新秦之中
服虔曰新秦地名在北方千里如淳曰長安以北朔
方以南也薛瓚曰秦逐匈奴收河南地徙民以實之
謂之新秦也
屈南過五原西安陽縣南
河水自朔方東轉逕渠搜縣故城北地理志曰朔方
有渠搜縣中部都尉治王莽之溝搜亭(一清按今本漢書落亭字)
也禮三朝記曰北發渠搜南撫交阯此舉北對南禹
貢之所云析支渠搜矣(禹貢錐指曰傅同叔云陸氏曰漢志朔方郡有渠搜縣武
紀云北發渠搜是也以余考之漢朔方之渠搜非此所謂渠搜此亦當是金城以西之戎也後世種落遷
徙故漢有居朔方者若禹時渠搜居朔方則不應浮積石陸說非也按水經河水自朔方東轉逕渠搜縣
故城北注云禮三朝記曰北發渠搜南撫交阯此舉北對南禹貢之所云析支渠搜矣誤始道元而陸氏
因之大戴禮漢武紀並有三朝記語渠搜與交阯對舉則不在朔方可知凉土異物志曰古渠搜國在大
宛北界隋書西域傳曰鏺汗國都葱嶺之西五百餘里古渠搜國也渠搜之在西域明矣)河水又
逕西安陽縣故城南王莽更之曰漳安矣河水東逕
田辟城南地理志曰故西部都尉治也
屈東過九原縣南
河水又東逕成宜縣故城南王莽更曰艾虜也河水
又東逕原亭城南闞駰十三州志曰中部都尉治(一清
按原亭今本漢書作原高疑彼文為誤盖中部治原亭西部治田辟辟與壁同城障之名二語皆孟堅自
註道元不應一引班書一引闞志也似十三州志曰下别有闞語而今缺失矣)河水又東逕
宜梁縣之故城南闞駰曰五原西南六十里今世謂
之石崖城河水又東逕稒陽城南東部都尉治(一清按漢
志此語在五原郡下而稒陽縣下反無之道元注于臨沃縣下重叙河水又東逕稒陽縣故城南一地而
再見豈别是一城耶殆不可曉也)又東逕河隂縣故城北又東逕九
原縣故城南秦始皇置九原郡治此漢武帝元朔二
年更名五原也王莽之獲降郡成平縣矣西北接對
一城盖五原縣之故城也王莽之填河亭也竹書紀
年云魏襄王十七年邯鄲命吏大夫奴遷于九原又
命將軍大夫適子戍吏皆貉服矣其城南面長河北
背連山秦始皇逐匈奴並河以東屬之陶山築亭障
為河上塞徐廣史記音義曰陶山在原北即此山也
(一清按史記始皇紀云西北斥逐匈奴自榆中並河以東屬之隂山以為三十四縣城河上為塞徐廣曰
隂山在五原北蒙恬傳云於是渡河據陽山徐廣曰五原西安陽縣北有隂山隂山在河南陽山在河北
此陶山似是隂山之誤始皇紀云又使蒙恬渡河取高闕陶山北假中道元以隂山不在河南既與史記
之文無碍隂陶字形相似故耳非别有一陶山也劉向七略古文或誤以見為典以陶為隂如此類多)
始皇二十四年(全氏曰史記年表是三十三年)起自臨洮東暨遼海
西並隂山築長城及開南越地晝警夜作民勞怨苦
故楊泉物理論曰秦始皇使蒙恬築長城死者相屬
民歌曰生男慎勿舉生女哺用餔不見長城下尸骸
相支拄其冤痛如此矣蒙恬臨死曰夫起臨洮屬遼
東城塹萬餘里不能不絶地脈此固當死也
又東過臨沃縣南
王莽之振武也河水又東枝津出焉河水又東流石
門水南注之水出石門山地理志曰北出石門障即
此山也西北趣光祿城(一清按漢志五原郡稒陽縣北出石門障得光祿城又西
北得支龍城又西北得頭曼城又西北得虖河城又西北得宿虜城)甘露三年呼韓邪
單于還詔遣長樂衞尉高昌侯董忠車騎都尉韓昌
等將萬六千騎送單于居幕南保光祿徐自為所築
城也故城得其名矣城東北即懷朔鎮城也其水自
障東南流逕臨沃城東東南注于河河水又東逕稒
陽縣故城南王莽之固隂也地理志曰自縣北出石
門障河水決其西南隅又東南枝津注焉水上承大
河於臨沃縣東流七十里北溉田南流二十里注于
河河水又東逕塞泉城南而東注
又東過雲中楨陵縣南又東過沙南縣北從縣東屈南
過沙陵縣西
大河東逕咸陽縣故城南王莽之賁武也河水屈而
西流白渠水注之水出塞外西逕定襄武進縣故城
北西部都尉治王莽更名伐蠻世祖建武中封趙慮
為侯國也白渠水西北逕成樂固北郡國志曰成樂
故屬定襄也魏土地記曰雲中城東八十里有成樂
城今雲中郡治一名石盧城也白渠水又西逕魏雲
中宫南魏土地記曰雲中宫在雲中縣故城東四十
里白渠水又西南逕雲中縣故城南故趙地虞氏記
云趙武侯自五原河曲築長城東至隂山又于河西
造大城一箱崩不就乃改卜隂山河曲而禱焉晝見
羣鵠遊于雲中徘徊經日見大光在其下武侯曰此
為我乎乃即于其處築城今雲中城是也秦始皇十
三年立雲中郡縣曰遠服矣(一清按漢志雲中郡秦置莽曰受降雲中縣莽
曰遠服今注云云有缺失矣)白渠水又西北逕沙陵縣故城南王
莽之希恩縣也其水西注沙陵湖(一清按漢志定襄郡武進縣白渠水
出塞外西至沙陵入河)又有荒干水出塞外南逕鍾山山即隂
山故郎中侯應言于漢曰隂山東西千餘里單于之
苑囿也自孝武出師攘之于漠北匈奴失隂山過之
未嘗不哭謂此山也其水西南逕武臯縣王莽之永
武也又南逕原陽縣故城西又西南與武泉水合其
水東出武泉縣之故城西南縣即王莽之所謂順泉
者也水南流又西屈逕北輿縣故城南按地理志曰
五原有南輿縣王莽之南利也故此加北舊中部都
尉治十三州志曰廣陵有輿故此加北疑太疎遠也
其水又西南入荒干水西南逕白道南谷口有城在
右側帶長城背山面澤謂之白道城自城北出有高
阪謂之白道嶺沿路惟土穴出泉挹之不窮余每讀
琴操見琴慎相和雅歌錄云飲馬長城窟及其扳陟
斯途遠懷古事始知信矣非虚言也(一清按李善文選注引酈善長
水經注曰余至長城其下往往有泉窟可飲馬古詩飲馬長城窟行信不虚也盖櫽括其辭此引書抄變
之例也)顧瞻左右山椒之上有垣若頽基焉沿谿互嶺
東西無極疑趙武靈山之所築也荒干水又西南逕
雲中城北白道中谿水注之水發源武川北塞中其
水南流逕武川鎮城城以景明中築以禦北狄矣其
水西南流歴谷逕魏帝行宫東世謂之阿計頭殿宫
城在白道嶺北阜上其城員角而不方四門列觀城
内惟臺殿而已其水又西南歴中谿出山西南流于
雲中城北南注荒干水荒干水西出塞外懷朔鎮東
北荒中南流逕廣德殿西山下余以太和十八年從
高祖北巡屆于隂山之講武臺臺之東有高祖講武
碑碑文是中書郎高聰之辭也自臺西出南上山山
無樹木惟童阜耳即廣德殿所在也其殿四柱兩厦
堂宇綺井圖畫竒禽異獸之象殿之西北便得焜煌
堂雕楹鏤桷取狀古之温室也其時帝幸龍荒遊鸞
朔北南秦王仇池楊難當捨蕃委誠重譯拜闕陛見
之所也故殿以廣德為名魏太平真君三年刻石樹
碑勤宣時事碑頌云肅清帝道振攝四荒有蠻有戎
自彼氐羌無思不服重譯稽顙恂恂南秦斂斂推亡
峨峨廣德奕奕焜煌侍中司徒東郡公崔浩之辭也
碑隂題宣城公李孝伯尚書盧遐等從臣姓名若新
鏤焉其水歴谷南出隂山西南入荒干水荒干水又
西南注沙陵湖(一清按漢志定襄郡武臯縣荒干水出塞外西至沙陵入河)湖水
西南入于河河水南入楨陵縣西北緣胡山歴沙南
縣東北兩山二縣之間南出余以太和中為尚書郎
從高祖北巡親所逕涉縣在山南王莽之楨陸也北
去雲中城一百二十里縣南六十許里有東西大山
山西枕河河水南流脈水尋經殊乖川去之次似非
關究也
又南過赤城東(全氏曰胡三省云後魏明元帝泰常八年築長城于長川之南起自赤城西至
五原延袤二千餘里即此城也但考登國二年幸赤城三年又幸東赤城疑有兩赤城而今不可考矣一清按
顧景范曰赤城堡在萬全指揮司東北二百里其地相傳蚩尤所居後魏主珪登國二年幸廣甯遂如赤城神
瑞二年復如赤城此東赤城也司治即今宣化府史云幸廣甯遂如赤城其為東赤城無疑東赤城見沽水篇
註河水所逕之赤城在朔州西北)又南過定襄桐過縣西
定襄郡漢高帝六年置王莽之得降也桐過縣王莽
更名椅桐者也河水於二縣之間濟有君子之名(一清
按寰宇記雲州雲中縣下引冀州圖經曰雲中郡南有君子津即大河之津又勝州河濱縣下云本漢沙
南縣地有君子津引水經注云云今注云河水于二縣之間似指雲中之沙南定襄之桐過而言也)昔
漢桓帝十三年西幸榆中東行代地洛陽大賈齎金
貨隨帝後行夜迷失道往投津長曰子封送之渡河
賈人卒死津長埋之其子尋求父喪發塜舉尸資囊
一無所損其子悉以金與之津長不受事聞于帝帝
曰君子也即名其津為君子濟濟在雲中城西南二
百餘里(巵林曰後漢書桓帝再幸函谷一臨雲夢乘輿鹵簿不屆榆中且京雒宅中代畎不為東
地元號屢易紀年不得十三嘉君子之名必非蠡吾之主按魏收書以猗㐌為桓帝幽并之間水草是逐
度沙漠而飲馬據參合以張氊故以榆林為西桑乾為左矣尋厥昆嗣屢遊斯津則桓即猗㐌差無乖爽
但猗㐌統部止十一年此言十三又非佳證且桑氏已著濟名則事在漢桓之先矣一清按十三十一字
畫譌誤君子濟名經注混淆方叔之言義猶未盡敢附窺虎之末以成析酈之功)河水又東
南左合一水水出契吳東山西逕故里南北俗謂之
契吳亭其水又西流注于河河水又南樹頽水注之
(一清按史記周本紀曰吾聞犬戎樹敦韋昭曰樹立也言犬戎立性敦篤也方輿紀要云志云周穆王時
犬戎樹惇居此有城在寧夏衞西周凉州刺史史寧曰樹敦賀真二城吐谷渾之巢穴也魏書地形志朔
州神武郡領殊頽縣今注云樹魏盖語出戎方音之異耳)水出東山西南流右合
中陵川水水出中陵縣西南山下北俗謂之大浴山
其水亦取名焉東北流逕中陵縣故城東北俗謂之
北右突城王莽之遮害也十三州志曰善無縣南七
十五里有中陵縣世祖建武二十五年置(一清按班志已有中
陵縣不應置自光武也司馬彪郡國志云定襄郡中陵故屬雁門以言改隸則可耳)其水又西
北右合一水水出東山北俗謂之貸敢山水又受名
焉其水自西北流注于中陵水又西北流逕善無縣
故城西王莽之隂館也十三州志曰舊定襄郡治地
理志曰雁門郡治其水又西北流右會一水水出東
山下北俗謂之吐文水山又取名焉北流逕鉏亭南
西流逕土壁亭南西出峽左入中陵水水又北分為
二水一水東北流謂之沃水又東逕沃陽縣故城南
北俗謂之可不埿城王莽之敬陽也又東北逕沃陽
城東又東合可不埿水水出縣東南六十里山下西
北流注沃水合流而東逕參合縣南魏因參合陘以
即名也北俗謂之倉鶴陘道出其中亦謂之參合口
陘在縣之西北即燕書所謂太子寳自河西還師參
合三軍奔潰即是處也魏立縣以隸凉城郡也西去
沃陽縣故城二十里縣北十里有都尉城地理志曰
沃陽縣西部都尉治者也北俗謂之阿養城其水又
東合一水水出縣東南六十里山下北俗謂之災豆
渾水西北流注于沃水又東北流注鹽池地理志曰
鹽澤在東北者也今鹽池西南去沃陽故城六十五
里池水澂渟淵而不流東西三十里南北二十里池
北十里即凉城郡治池西有舊治俗謂之凉城也郡
取名焉地理志曰澤有長丞此城即長丞所治也城
西三里有小阜阜下有泉東南流注池北俗謂之大
谷堆此水亦受目焉中陵川水自枝津西北流右合
一水於連嶺北水出沃陽縣東北山下北俗名之烏
伏真山水曰誥升袁河(一清按晉書匈奴右賢王去卑之子曰誥升爰魏書鐡弗
劉虎南單于苗裔左賢王去卑之孫虎父誥升爰一名訓兜誥則此河以人得名爰袁音同通用)西
南流逕沃陽縣左合中陵川亂流西南與一水合北
俗謂之樹頽水水出東山下西南流右合誥升袁水
亂流西南注分為二水左水枝分南出北俗謂之太
羅河右水西逕故城南北俗名之昆新城其水自城
西南流注于河河水又南太羅水注之水源上承樹
頽河南流西轉逕武州縣故城南(一清按禹貢錐指云河水折而南逕
廢東勝州東入塞其東岸則平鹵衛杜佑曰勝州東至黃河四十里北至黃河五里西北至黃河二十里
平鹵衞在山西大同府西少南二百四十里本漢雁門郡之武州縣隋唐以後為朔州地今山西朔州有
武州城亦謂之河套魏收地形志恒州代郡領武周縣)十三州志曰武州縣在
善無城西百五十里北俗謂之太羅城水亦藉稱焉
其水西南流右水注之水導故城西北五十里南流
逕城西北俗名之故槃迴城又南流注太羅河太羅
河又西南流注于河河水又左得湳水口水出西河
郡美稷縣東南流東觀記曰郭伋細侯為并州牧前
在州素有恩德老小相攜道路行部到西河美稷數
百小兒各騎竹馬迎拜伋問兒曹何自遠來曰聞使
君到喜故迎伋謝而發去諸兒復送郭外問使君何
日還伋計日告之及還先期一日念小兒即止野亭
須期至乃往其水又東南流羌人因水以氏之漢沖
帝時羌湳狐奴歸化盖其渠帥也其水俗亦謂之為
遄波水東南流入長城東鹹水出長城西鹹谷東入
湳水又東南渾波水出西北窮谷東南流注于湳水
湳水又東逕西河富昌縣故城南王莽之富城也湳
水又東流謂之湳口左合一水出善無縣故城西南
八十里其水西流歴于吕梁之山而為吕梁洪其山
巖層岫衍澗曲崖深巨石崇竦壁立千仞河流激盪
濤湧波襄雷奔電洩震天動地昔吕梁未闢河出孟
門之上盖大禹所闢以通河也司馬彪曰吕梁在離
石縣西今於縣西歴山尋河並無遏岨至是乃為河
之巨嶮即吕梁矣在離石北以東可二百有餘里也
(一清按閻氏若璩古文尚書疏證曰道元言吕梁之水勢與龍門無異而以為在離石離石明之石州改
名永寧州者是必求其地以實之永寧州東北則今靜樂岢嵐州之地西去黃河約二百里無所謂河流
也土人欲當以河曲縣西南二十五里天橋峽亦有禹鑿之迹天將隂雨激浪如雷幾相似矣而無所謂
千仞巨石又南去離石四百餘里皆與酈注不合當闕疑禹貢錐指曰吕梁即禹貢之梁山龍門之南山
也尸子吕氏春秋淮南子先言龍門次言吕梁其為夏書之梁山無疑)
又南過西河圁陽縣東(全氏曰漢志西河郡有圜陽圜隂二縣師古曰圜字本作圁音
銀縣在圁水之隂因以為名也王莽改為方隂則是當時已誤作圜字矣今有銀州銀水之稱即是舊名猶存
但字變耳然觀善長所見之本却不錯豈後人因王莽有方隂之名而妄改為圜字以實之乎)
西河郡漢武帝元朔四年置王莽改曰歸新圁水出
上郡白土縣圁谷東逕其縣南地理志曰圁水出西
東入河王莽更曰黃土也東至長城與神御水合水
出縣南神御山夾山東出至長城入于圁圁水又東
逕鴻門縣縣故鴻門亭地理風俗記曰圁隂縣西五
十里有鴻門亭天封苑火井廟火從地中出圁水又
東梁水注之水出縣西北梁谷東南流注圁水又東
逕圁隂縣北漢惠帝五年立王莽改曰方隂矣又東
桑谷水注之水出西北桑谿東北流入于圁圁水又
東逕圁隂縣南東流注于河河水又東端水入焉水
西出號山山海經曰其山木多漆㯶其草多芎藭是
多汵石端水出焉而東流注于河河水又南諸次之
水入焉水出上郡諸次山山海經曰諸次之山諸次
之水出焉是山多木無草鳥獸莫居是多象蛇其水
東逕榆林塞世又謂之榆林山即漢書所謂榆谿舊
塞者也自谿西去悉榆柳之藪矣緣歴沙陵屆龜兹
縣西出故謂廣長榆也王恢云樹榆為塞謂此矣蘇
林以為榆中在上郡非也按始皇本紀西北逐匈奴
自榆中並河以東屬之隂山然榆中在金城東五十
許里隂山在朔方東以此推之不得在上郡漢書音
義蘇林為是失也(全氏曰按胡三省曰蘇林之說固未為盡是而道元所謂榆中在金
城東五十許里亦非也衛青取河南地按榆谿舊塞正在唐麟勝二州界其西則接古上郡之境况諸次
水出上郡逕榆林塞入河則榆林在上郡之東明矣諸次水無西流至金城之理夷考其故道元特以金
城郡有榆中縣遂牽合之不知此誤尤甚于蘇林)其水東入長城小榆水合
焉歴澗西北窮谷其源也又東合首積水水西出首
積谿谿東注諸次水又東入于河山海經曰諸次之
水東流注于河即此水也河水又南湯水注之山海
經曰水出上申之山上無草木而多硌石下多榛栝
湯水出焉東流注于河也
又南過離石縣西奢延水注之
水西出奢延縣西南赤沙阜東北流山海經所謂生
水出盂山者也郭景純曰盂或作明(一清按八字注中注又山海經
注無此文也西山經曰又北二百二十里曰盂山郭璞曰音于黃本訛盂作孟有妄男者竊聞孟津之為
盟津孟豬之為盟豬自矜所見為博因改郭注以就之而不知其作偽之不可掩也然則此八字并非酈
注之舊)漢破羌將軍段熲破羌于奢延澤虜走落川落
川在南俗因縣土謂之奢延水又謂之朔方水矣東
北流逕其縣故城南王莽之奢節也赫連龍昇七年
於是水之北黑水之南遣將作大匠梁公叱干阿利
(沈氏曰是年三月赫連改元鳳翔然後以阿利領將作)改築大城名曰統萬城
蒸土加功雉堞雖久崇墉若新并造五兵器銳精利
乃咸百鍊為龍雀大鐶號曰大夏龍雀銘其背曰古
之利器吳楚湛盧大夏龍雀名冠神都可以懷遠可
以柔逋如風靡草威服九區世甚珍之又鑄銅為大
鼔及飛廉翁仲銅駞龍虎皆以黃金飾之列于宫殿
之前則今夏州治也奢延水又東北與温泉合源西
北出沙谿而東南流注奢延水奢延水又東黑水入
焉水出奢延縣黑澗東南歴沙陵注奢延水奢延水
又東合交蘭水水出龜兹縣交蘭谷東南流注奢延
水奢延水又東北流與鏡波水合水源出南邪山南
谷東北流注于奢延水奢延水又東逕膚施縣帝原
水西北出龜兹縣東南流縣因處龜兹降胡著稱又
東南注奢延水又逕膚施縣南秦昭王三年置上郡
治漢高祖并三秦復以為郡王莽以漢馬員為增山
連率歸世祖以為上郡太守司馬彪曰增山者上郡
之别名也(全氏曰朱謀㙔曰漢志西河自有增山縣愚謂班固不書王莽所改上郡之名是脱
文意者莽即以增山名上郡故司馬彪云然今世本缺失當以水經注補之正不碍西河之别有增山縣
也馬員字季主新息侯援之兄也見後漢書本傳及章懷註)東入五龍山地理志
曰縣有五龍山帝原水(一清按漢志上郡膚施縣有五龍山帝原水黃帝祠四所)
自下亦為通稱也歴長城東出于赤翟白翟之中(一清
按赤翟在中山不應在此道元注頗滑突)又有平水出西北平谿東南入
奢延水又東走馬水注之水出西南長城北陽周縣
故城南橋山昔二世賜蒙恬死於此王莽更名上陵
畤山上有黃帝冡故也帝崩惟弓劍存焉故世稱黃
帝仙矣其水東流昔段熲追羌出橋門至走馬水聞
羌在奢延澤即此處也門即橋山之長城門也始皇
令太子扶蘇與蒙恬築長城起自臨洮至于碣石即
是城也其水東北流入長城又東北注奢延水又東
與白羊水合其水出于西南白羊谿巡谿東北注于
奢延水奢延水又東入于河山海經曰生水東流注
于河河水又南陵水注之水出陵川北谿南逕其川
西轉入河河水又南得離石水口水出離石北山南
流逕離石縣故城西史記云秦昭王伐趙取離石者
也漢武帝元朔三年封代共王子劉綰為侯國後漢
西河郡治也其水又南出西轉逕隰城縣故城南漢
武帝元朔三年封代共王子劉忠為侯國王莽之慈
平亭也胡俗語譌尚有干城之稱其水西流注于河
也
又南過中陽縣西
中陽縣故城在東東翼汾水隔越重山不濱于河也
又南過土軍縣西
吐京郡治故城即土軍縣之故城也胡漢譯言皆為
譌變矣其城員長而不方漢高帝十一年以封武侯
宣義為侯國(一清按漢表云謚式此從史表又索隠曰按位次曰信成侯也)縣有龍
泉出城東南道左山下牧龍川川上多産名駒駿同
滇池天馬其水西北流至其城東南土軍水出道左
高山西南注之龍泉水又北屈逕其城東西北入于
河河水又南合契水傍谿東入窮谷其源也又南至
禄谷水口水源東窮此谿也河水又南得大蛇水發
源谿首西流入河河水又南右納辱水山海經曰辱
水出于鳥山其上多桑其下多楮隂多鐡陽多玉其
水東流注于河俗謂之秀延水東流得浣水口傍谿
西轉窮谿便即浣水之源也秀延水又東會于根水
西南谿下根水所發而東北注秀延水又東南露跳
水出西露谿東流又東北入秀延水亂流注于河河
水又南左合信支水水發源東露谿西流入于河河
水又南左會石羊水巡谿東入導源窮谷西流注于
河(一清按漢志西河郡榖羅縣武澤在西北武澤本曰虎澤唐人避諱改之後漢建武二十八年詔南
匈奴居西河美稷之虎澤即此澤也胡三省曰虎澤應在五原曼柏之北在今榆林鎮之東北而是注無
聞焉)
又南過上郡高奴縣東
域谷水東啟荒原西歴長谿西南入于河河水又南
合谿口水出孔山南歴谿西流注于河孔山之上有
穴如車輪三所東西相當相去各二丈許南北直通
故謂之孔山也山在蒲城西南三十餘里河水又右
會區水山海經西次四經之首曰隂山西北百七十
里曰申山其上多榖柞其下多杻橿其陽多金玉區
水出焉而東流注于河世謂之清水清水出上郡東
流入于長城逕老人山下又東北流至老人谷傍水
北出極谿便得水源清水又東得龍尾水口水出北
地神泉障北山龍尾谿東北流注清水又東會三湖
水水出南山三湖谷東北流入清水清水又東逕高
奴縣合豐林水地理志謂之洧水也故言高奴縣有
洧水肥可㸐(一清按俗本漢書落肥字)水上有肥可接取用之博
物志稱酒泉延夀院南山出泉水大如筥注地為溝
水有肥如肉汁取著器中始黃後黑如凝膏然極明
與膏無異膏車及水碓缸甚佳彼方人謂之石漆水
肥亦所在有之非止高奴縣洧水也項羽以封董翳
為翟王居之三秦此其一也漢高祖破以縣之王莽
之利平矣民俗語譌謂之高樓城也豐林川長津瀉
注北流會洧洧水又南奚谷水注之水西出奚川東
南流入洧水又東注于河河水又南逕蒲川石樓山
南逕蒲城東即重耳所奔之處也又南歴蒲子縣故
城西今太魏之汾州治徐廣晉紀稱劉淵自離石南
移蒲子者也闞駰曰蒲城在西北漢武帝置其水南
出得黃盧水口東出歴蒲子城南東北入黃盧谷極
谿便水之源也又南合紫川水水出東北紫川谷西
南合江水江水出江谷西北入紫川水紫川水又西
北入蒲水蒲水出石樓山下又西南入于河河水又
南黑水出定陽縣西山二源竒發同瀉一壑東南流
逕其縣北又東南流右合定水俗謂之白水也水西
出其縣南山定水谷東逕定陽縣故城南應劭曰縣
在定水之陽也定水又東注于黑水亂流東南入于
河
水經注釋卷三
