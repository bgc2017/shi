欽定四庫全書
水經注釋卷三十八
仁和趙一清撰
資水漣水湘水
灕水溱水
資水出零陵都梁縣路山
資水出武陵郡無陽縣界唐糺山盖路山之别名也
謂之大谿水東北逕邵陵郡武岡縣南縣分都梁之
所置也縣左右二岡對峙重岨齊秀間可二里舊𫝊
後漢代五谿蠻蠻保此岡故曰武岡縣即其稱焉大
谿逕建興縣南又逕都梁縣南漢武帝元朔五年以
封長沙定王子敬侯遂之邑也縣西有小山山上有
渟水既清且淺其中悉生蘭草綠葉紫莖芳風藻川
蘭馨馥遠俗謂蘭為都梁山因以為號縣受名焉
東北過夫夷縣
夫水出縣西南零陵縣界少延山東北流逕扶縣南
本零陵之夫夷縣也(一清按沈約志云漢舊縣至晉曰夫夷今云扶者疑是避桓温
諱去夷夫不可為縣名故為扶云)漢武帝元朔五年以封長沙定王
子敬侯義之邑也夫水又東注邵陵水謂之邵陵浦
口水也
又東北過邵陵縣之北(一清按兩漢志昭陵屬長沙孫吴始改曰邵陵此亦經文晚出
之證)
縣治郡下南臨大谿水逕其北謂之邵陵水魏咸熙
二年吴寶鼎元年(一清按魏祚終于咸熙二年乃孫皓甘露元年明年改元寶鼎實晉
武帝泰始二年也)孫皓分零陵北部立邵陵郡於邵陵縣縣
故昭陵也(一清按史記建元以來王子侯表武帝元朔四年封長沙定王子童為洛陵侯索隠
曰表作路陵在南陽夫長沙之子何以封于南陽括地志云即昭陵是也酈氏疑之故不著洛陵漢表作
洛陽今湖南寶慶府東北五里有洛陽山盖以侯封得名即前漢之昭陵縣屬長沙國後漢析置昭陽縣
晉諱昭改曰邵陵邵陽云爾)谿水東得高平水口水出武陵郡沅
陵縣首望山西南流逕高平縣南又東入邵陵縣界
南入于邵水邵水又東會雲泉水水出零陵永昌縣
雲泉山西北流逕邵陽縣南縣故昭陽也雲泉水又
北注邵陵水謂之邵陽水口自下東北出益陽縣其
間逕流山峽名之為茱萸江盖水變名也
又東北過益陽縣北
縣有關公瀨所謂關公灘也南對甘寧故壘昔關公
屯軍水北孫權令魯肅甘寧拒之於是水寧謂肅曰
彼聞吾咳唾之聲不敢渡也渡則成擒矣公夜聞寧
處分曰興霸聲也遂不渡茱萸江又東逕益陽縣北
又謂之資水應劭曰縣在益水之陽今無益水亦或
資水之殊目矣然此縣之左右處處有深潭漁者咸
輕舟委浪謠詠相和羅君章所謂其聲綿邈者也水
南十里有井數百口淺者四五赤或三五丈深者亦
不測其深古老相𫝊昔人以杖撞地輒便成井或云
古人采金沙處莫詳其實也
又東與沅水合於湖中東北入于江也
湖即洞庭湖也所入之處謂之益陽江口
漣水出連道縣西
資水之别水出邵陵縣界南逕連道縣縣故城在湘
鄉縣西一百六十里控引衆流合成一谿東入衡陽
湘鄉縣歴石魚山下多玄石山高八十餘丈廣十里
石色黑而理若雲母開發一重輙有魚形鱗□首尾
宛若刻畫長數寸魚形備足燒之作魚膏腥因以名
之漣水又逕湘鄉縣南臨漣水本屬零陵長沙定王
子昌邑(一清按漢表哀帝建平四年封長沙王子昌為湘鄉侯無定字又長沙定王𫝊元帝初元
三年復立旦弟宗是曰孝王五年薨子魯人嗣王莽時絶哀平之世王乃魯人也昌是魯人之子諸侯王
表魯人以元帝永光二年嗣四十八年薨謚曰繆繆誤)漣水又屈逕其縣東而
入湘南縣也
東北過湘南縣南又東北至臨湘縣西南東入于湘
漣水自湘南縣東流至衡陽湘西縣界入于湘水也
於臨湘縣為西南者矣
湘水出零陵始安縣陽海山
即陽朔山也應劭曰湘出零山盖山之殊名也山在
始安縣北縣故零陵之南部也魏咸熙二年孫皓之
甘露元年(全氏曰七字注中注)立始安郡湘灕同源分為二水
南為灕水北則湘川(一清按善長此言非是詳見灕水篇)東北流羅君
章湘中記曰湘水之出於陽朔則觴為之舟至洞庭
日月若出入於其中也
東北過零陵縣東
越城嶠水南出越城之嶠嶠即五嶺之西嶺也秦置
五嶺之戍是其一焉北至零陵縣下注湘水湘水又
逕零陵縣南又東北逕觀陽縣與觀水合水出臨賀
郡之謝沭縣界西北逕觀陽縣西縣盖即水為名也
又西北流注于湘川謂之觀口也
又東北過洮陽縣東(一清按漢志注如淳曰洮音韜)
洮水出縣西南大山東北逕其縣南即洮水以立稱
矣漢武帝元朔五年封長沙定王子靖侯狗彘(朱氏謀㙔
箋曰按索隠曰表作將燕一清按今本漢書將字作狩)為侯國王莽更名之曰
洮治也其水東流注于湘水
又東北過泉陵縣西
營水出營陽泠道縣南留山(沈氏曰當作營山)西流逕九疑
山下磐基蒼梧之野峰秀數郡之間羅巖九舉各導
一谿岫壑負岨異嶺同勢遊者疑焉故曰九疑山大
舜窆其陽商均葬其陰(全氏曰按胡三省曰太史公云舜南狩崩于蒼梧歸葬于
江南九疑則蒼梧九疑兩地也合而言之者誤也)山南有舜廟前有石碑文
字缺落不可復識自廟仰山極高直上可百餘里古
老相𫝊言未有登其峰者山之東北令道縣界又有
舜廟縣南有舜碑碑是零陵太守徐儉立營水又西
逕營道縣馮水注之水出臨賀郡馮乘縣東北馮岡
其水導源馮谿西北流縣以託名焉馮水帶約衆流
渾成一川謂之北渚歴縣北西至關下關下地名也
是商舟改裝之始馮水又左合萌渚之水水南出于
萌渚之嶠五嶺之第四嶺也其山多錫亦謂之錫方
矣渚水北逕馮乘縣西而北注馮水馮水又逕營道
縣而右會營水營水又西北屈而逕營道縣西王莽
之九疑亭也營水又東北逕營浦縣南營陽郡治也
魏咸熙二年吴孫皓分零陵置在營水之陽故以名
郡矣營水又北都谿水注之水出舂陵縣北二十里
仰山南逕其縣西縣本泠道縣之舂陵鄉盖因舂谿
為名矣漢長沙定王分以為縣武帝元朔五年封王
中子買為舂陵節侯縣故城東又有一城東西相對
各方百步古老相𫝊言漢家舊城漢稱猶存知是節
侯故邑也城東角有一碑文字缺落不可復識東南
三十里尚有節侯廟都谿水又南逕新寧縣東縣東
傍都谿谿水又西逕縣南左與五谿俱會縣有五山
山有一谿五水會于谿門(朱氏謀㙔箋曰初學記引此注作會于縣門)故
曰都谿也都谿水自縣又西北流逕泠道縣北與泠
水合水南出九疑山(一清按應劭以此泠水為出丹陽宛陵縣西北入江而臣瓉非
之師古曰瓉說是泠水見說文即漢志宛陵縣下之清水今謂之清弋江豈可以泠谿目之乎仲瑗誠誤
矣)北流逕其縣西南縣指泠谿以即名王莽之泠陵
縣也泠水又北流注于都谿水又西北入于營水營
水又北流注于營陽峽又北至觀陽縣而出於峽矣
大小二峽之間為沿泝之極艱矣營水又西北逕泉
陵縣西漢武帝元朔五年以封長沙定王子節侯賢
之邑也王莽名之曰漙潤零陵郡治故楚矣漢武帝
元鼎六年分桂陽置太史公曰舜葬九疑實惟零陵
或作零郡(全氏曰四字注中注)郡取名焉王莽之九疑郡也下
邳陳球為零陵太守桂陽賊胡蘭攻零陵激流灌城
球輙於内因地勢反決水淹賊相拒不能下縣有白
土鄉零陵先賢𫝊曰鄭産字景載泉陵人也為白土
嗇夫漢末多事國用不足産子一歲輙出口錢民多
不舉子産乃勅民勿得殺子口錢當自代出産言其
郡縣為表上言錢得除更名白土為更生鄉也晉書
地道志曰縣有香茅氣甚芬香言貢之以縮酒也營
水又北流注于湘水湘水又東北與應水合水出邵
陵縣歴山崕隥嶮岨峻崿萬尋澄淵湛于下應水湧
于上東南流逕應陽縣南晉分觀陽縣立盖即應水
為名也應水又東南流逕有鼻墟南王隠曰應陽縣
本泉陵之北部東五里有鼻墟言象所封也山下有
象廟言甚有靈能興雲雨余所聞也聖人之神曰靈
賢人之精氣為鬼象生不惠死靈何寄乎應水又東
南流而注于湘水湘水又東北得□口水出永昌縣
北羅山東南流逕石鷰山東其山有石紺而狀鷰因
以名山其石或大或小若母子焉及其雷風相薄則
石鷰羣飛頡頏如真鷰矣羅君章云今鷰不必復飛
也其水又東南逕永昌縣南又東流注于湘水又東
北逕祁陽縣南又有餘谿水注之水出西北邵陵郡
邵陵縣東南流注于湘其水揚清汎濁水色兩分湘
水又北與宜谿水合水出湘東郡之新寧縣西南新
平故縣東新寧故新平也衆川瀉浪共成一津西北
流東岸山下有龍穴宜水逕其下天旱則擁水注之
便有雨降宜水又西北注于湘湘水又西北得舂水
口水上承營陽舂陵縣西北潭山(一清按此是吴復立之舂陵縣晉志
曰舂陽屬零陵郡宋志曰舂陵令屬營陽太守)又北逕新寧縣東又西北流
注于湘水也(一清按漢志桂陽郡來陽縣舂山舂水之所出北至酃入湖過郡二行七百八
十里)
又東北過重安縣東又東北過酃縣西承水從東南來
注之
承水出衡陽重安縣西邵陵縣界邪薑山東北流至
重安縣逕舜廟下廟在承水之陰又東合略塘相𫝊
云此塘中有銅神今猶時聞銅聲於水水輙變渌作
銅腥魚為之死(一清按名勝志引此注作飛養魚經曰魚滿三百六十則龍為之長而引
飛出水内鼈則魚不復去則魚飛誠亦有之)承水又東北逕重安縣南漢
長沙頃王子度邑也故零陵之鍾武縣王莽更名曰
鍾桓也武水入焉水出鍾武縣西南表山東流至鍾
武縣故城南而東北流至重安縣注于承水(一清按下有缺
文)至湘東臨承縣北東注于湘謂之承口臨承即故
酃縣也縣即湘東郡治也郡舊治在湘水東故以名
郡魏正元二年吴主孫亮分長沙東部立縣有石鼓
高六赤湘水所逕鼔鳴則土有兵革之事羅君章云
扣之聲聞數十里此鼓今無復聲觀陽縣東有裴巖
其下有石鼔形如覆船扣之清響遠徹其類也湘水
又北歴印石石在衡山縣南湘水右側有磐石或大
或小臨水石悉有跡其方如印纍然行列無文字如
此可二里許因名為印石也湘水又北逕衡山縣東
山在西南有三峰一名紫盖一名容峰(一清按胡渭曰此處有脱
誤盛弘之荆州記云衡山有三峰一名紫盖一名石囷一名芙蓉注少石囷一句)容峰最為
竦傑自遠望之蒼蒼隠天故羅含云望若陣雲非清
霽素朝不見其峰丹水湧其左澧泉流其右山經謂
之岣嶁山為南嶽也山下有舜廟南有祝融冢楚靈
王之世山崩毁其墳得營丘九頭圖禹治洪水用白
馬祭山得金簡玉字之書容峰之東有仙人石室學
者經過往往閒諷誦之音矣衡山東南二面臨映湘
川自長沙至此沿湘七百里中有九向九背故漁者
歌曰帆隨湘轉望衡九面山上有飛泉下注下映青
林直注山下望之若幅練在山矣湘水又東北逕湘
南縣東又歴湘西縣南分湘南置也衡陽郡治魏正
元二年吴孫亮分長沙西部立治湘南(一清按魏正元二年吴五
鳳二年也吴書孫亮𫝊郡以太平二年置則魏甘露二年也)晉太守何承天徙治
湘西矣十三州志曰日華水出桂陽郴縣日華山西
至湘南縣入湘地理志曰郴縣有耒水出耒山西至
湘南入湘湘水又北逕麓山東其山東臨湘川西傍
原隰息心之士多所萃焉
又東北過陰山縣西洣水從東南來注之又北過澧陵
縣西漉水從東南來注之
續漢書五行志曰建安八年長沙醴陵縣有大山常
鳴如牛呴聲積數年後豫章賊攻没縣亭殺掠吏民
因以為侯湘水又北逕建寧縣西傍湘水縣北有空
泠峽(一清按方輿紀要引此文作空靈峽張舜氏郴行錄同寰宇記作空舲峽)驚浪雷奔
濬同三峽湘水又北逕建寧縣故城下晉太始中立
又北過臨湘縣西瀏水從縣西北流注之
縣南有石潭山湘水逕其西山有石室石牀臨對清
流湘水又北逕昭山西山下有旋泉深不可測故言
昭潭無底也亦謂之曰湘州潭湘水又北逕南津城
西西對橘州(全氏曰此即胡三省所指之橘州)或作吉字(全氏曰四字注中注
何氏曰周子充云橘訣律切吉激質切本作兩音北人混而一之故酈道元水經注云橘州或作吉字一
清按吴音亦呼為吉子不惟此也)為南津州尾水西有橘州子戍故
郭尚存湘水又北左會瓦官水口湘浦也又逕船官
西湘州商舟之所次也北對長沙郡郡在水東州城
南舊治在城中後乃移此湘水左逕麓山東上有故
城山北有白露水口湘浦也又右逕臨湘縣故城西
縣治湘水濱臨川側故即名焉王莽改號撫陸故楚
南境之地也秦滅楚立長沙郡即青陽之地也秦始
皇二十六年荆王獻青陽以西(全氏曰按此乃二十六年詔書中語其時
荆亡已三年矣)漢書鄒陽𫝊越水長沙還舟青陽注張晏曰
青陽地名也蘇林曰青陽長沙縣也漢高祖五年以
封吴芮為長沙王是城即芮築也漢景帝二年封唐
姬子發為王都此王莽之鎮蠻郡也於禹貢則荆州
之域晉懷帝以永嘉元年分荆州湘中諸郡立湘州
治此城之内郡廨西有陶侃廟云舊是賈誼宅地中
有一井是誼所鑿極小而深上歛下大其狀似壺傍
有一腳石牀纔容一人坐形流俗相承云誼宿所坐
牀又有大柑樹亦云誼所植也城之西北有故市北
對臨湘縣之新治縣治西北有北津城縣北有吴芮
冢廣踰六十八丈登臨寫目為㕓郭之佳憩也郭頒
世語云魏黃初末吴人發芮冢取木於縣立孫堅廟
見芮尸容貌衣服並如故吴平後預發冢人於夀春
見南蠻校尉吴綱曰君形貌何類長沙王吴芮乎但
君微短耳綱瞿然曰是先祖也自芮卒至冢發四百
年至見綱又四十餘年矣湘水左合誓口又北得石
槨口並湘浦也右合麻溪水口湘浦也湘水又北逕
三石山東山枕側湘川北即三石水口也湘浦也水
北有三石戍戍城為二水之會也湘水又逕瀏口戍
西北對瀏水
又北潙水從西南來注之
潙水出益陽縣馬頭山東逕新陽縣南晉太康元年
改曰新康矣潙水又東入臨湘縣歴潙口戍東南注
湘水湘水又北合斷口又北則下營口湘浦也湘水
左岸有高口水出益陽縣西北逕高口戍南又西北
上鼻水自鼻州上口首受湘西入焉謂之上鼻浦高
水西北與下鼻浦合水自鼻州下口首受湘川西通
高水謂之下鼻口高水又西北右屈為陵子潭東北
流注湘為陵子口湘水自高口戍東又北右會鼻州
左合上鼻口又北右對下鼻口又北得陵子口湘水
右岸銅官浦出焉湘水又北逕銅官山西臨湘水山
土紫色内含雲母故亦謂之雲母山也
又北過羅縣西㵋水從東來流注之
湘水又北逕錫口戍東又北左派謂之錫水西北流
逕錫口戍北又西北流屈而東北注玉水焉水出西
北玉池東南流注于錫浦謂之玉池口錫水又東北
東湖水注之水上承玉池之東湖也南流注于錫謂
之三錫逕水南有三戍又東北注于湘湘水自錫口
北出又得望屯浦湘浦也湘水又北枝津北出謂之
門逕也湘水紆流西北東北合門水謂之門逕口又
北得三谿水口水東承太湖西通湘浦三水之會故
得三谿之目耳又北東會大對水口西接三津逕湘
水又北逕黃陵亭西右合黃陵水口其水上承太湖
湖水西流逕二妃廟南世謂之黃陵廟也言大舜之
陟方也二妃從征溺於湘江神遊洞庭之淵出入瀟
湘之浦瀟者水清深也(一清按說文瀟水名从水蕭聲相邀切又潚水清深从水
肅聲子叔切則瀟是水名故朱子以當洞庭九江之一今注以瀟為水清深盖誤讀說文也又按山海經
曰洞庭之山帝之二女居之是常遊于江淵澧沅之風交于瀟湘之浦是在九江之間出入必以飄風暴
雨楚地記因之云巴陵瀟湘之淵在九江之間道元既本山海經以立文而刪去在九江之間一語殆不
以洞庭為九江也江水注指東陵在廬江亦同此旨)湘中記曰湘川清照五六
丈下見底石如摴蒲矢五色鮮明白沙如霜雪赤崖
若朝霞是納瀟湘之名矣故民為立祠於水側焉荆
州牧劉表刊石立碑樹之於廟以旌不朽之𫝊矣黃
水又西流入于湘謂之黃陵口昔王子山有異才年
二十而得惡夢作夢賦二十一溺死于湘浦即斯川
矣湘水又北逕白沙戍西又北右會東町口㵋水也
湘水又左合決湖口水出西陂東通湘渚湘水又北
汨水注之水東出豫章艾縣桓山西南逕吴昌縣北
與純水合水源出其縣東南純山西北流又東逕其
縣南又北逕其縣故城下縣是吴主孫權立純水又
右會汨水汨水又西逕羅縣北本羅子國也故在襄
陽宜城縣西楚文王移之於此秦立長沙郡因以為
縣謂之羅水汨水又西逕玉笥山羅含湘中記曰屈
潭之左有玉笥山道士遺言此福地也一曰地腳山
汨水又西為屈潭即汨羅淵也屈原懷沙自沈于此
故淵潭以屈為名(一清按說文長沙汨羅淵屈原所沈之水从水冥省聲莫狄切)昔
賈誼史遷皆嘗逕此弭檝江波投弔於淵淵北有屈
原廟廟前有碑又有漢南(一清按南下疑落郡字)太守程堅碑
寄在原廟汨水又西逕汨羅戍南西流注于湘春秋
之羅汭矣世謂之汨羅口湘水又北枝分北出逕汨
羅戍西又北逕壘石山東又北逕壘石戍西謂之苟
導逕矣而北合湘水自汨羅口西北逕壘石山西而
北對青草湖亦或謂之青草山也西對懸城口湘水
又北得九口並湘浦也湘水又東北為青草湖口右
會苟導逕北口與勞口合又北得同拌口皆湘浦右
迤者也
又北過下&KR1471;縣西微水從東來流注之
湘水左會清水口資水也世謂之益陽江湘水左逕
鹿角山東右逕謹亭戍西又北合查浦又北得萬浦
咸湘浦也側湘浦北有萬石戍湘水左則沅水注之
謂之横房口東對微湖世或謂之麋湖也右屬微水
即經所謂微水逕下&KR1471;者也西流注于江謂之麋湖
口也湘水又北逕金浦戍北帶金浦水湖溠也湘水
左則澧水注之世謂之武陵江凡此四水同注洞庭
北會大江名之五渚戰國策曰秦與荆戰大破之取
洞庭五渚也湖水廣圓五百餘里日月若出沒于其
中山海經曰洞庭之山帝之二女居焉沅澧之風交
瀟湘之浦出入多飄風暴雨湖中有君山編山君山
有石穴潛通吴之包山郭景純所謂巴陵地道者也
是山湘君之所遊處故曰君山矣昔秦始皇遭風於
此而問其故博士曰湘君出入則多風秦皇乃赭其
山漢武帝亦登之射蛟於是山東北對編山山多箎
竹兩山相次去數十里迴峙相望孤影若浮湖之右
岸有山世謂之笛烏頭石石北右會翁湖口水上承
翁湖左合洞浦所謂三苗之國左洞庭者也
又北至巴丘山入于江
山在湘水右岸(一清按巴丘山宋人以為禹貢之東陵曾彦和曰巴陵與夷陵相為東西
夷陵亦曰西陵則巴陵為東陵可知又曰沅漸旡辰敘酉湘資醴水皆合洞庭中東入于江是為九江導
江云過九江至于東陵今之巴陵巴陵之上即洞庭也因九水所合遂名九江水經九江在長沙下&KR1471;縣
西北楚地記云巴陵瀟湘之淵在九江之間是也晁以道云洞庭九江也胡渭曰以洞庭為九江始于宋
初胡旦而晁曾從之朱子故主其說而力辨尋陽九江之非然去無澧二水而易以瀟蒸則意有未安澧
水實會南江以東注洞庭安得而不數之盖後人訛旡為元朱子故以為無是水而為之更定不若曾旼
之說為得其實全祖望曰顧景范以宋人洞庭九江謂本許叔重語大繆叔重何曾有此說乃曾旼之書
曰東陵巴陵也許慎曰迤邪行也今江水過洞庭至巴陵西東北邪行以合彭蠡彦和所引許氏祇邪行
一語而顧氏牽連并下文以為皆叔重語曾氏之書今不𫝊猶幸其引入夏僎書解中胡氏亦引入通鑑
注中不然殆難考矣王厚齋云張守節史記正義以巴陵為東陵曾旼盖本于此益可知許慎無此言矣
孔穎達正義曰九江禹前先有其處禹導水過之非别有九江之水其言最為清覈然既名為九則亦必
有其流派故曾晁之說自可從非若尋陽記緣江圖造作烏白嘉靡等名色遂謂之禹迹所可比也胡渭
又曰周禮荆州無九江盖已包在藪澤雲夢之中矣然自是九江之名不著故或稱江南之夢或稱洞庭
五渚或又稱巴丘湖後世既不知洞庭為九江見尋陽江中多沙水相間處遂指其九派為九江而導山
導江之文義皆可通矣太史公不敢言山海經然其中亦有可信者如謂澧沅瀟湘在江之間賴此一語
猶可推尋其有造于禹貢不小也正義又曰鄭玄以此經言過言會者皆是水名言至于者或山或澤故
以澧為陵名孔以為水名今按易祓曰澧陵是小山因水而得名者據此適與東陵之文相對鄭義較孔
為長于是始無礙于澧為九江之一之說也方輿紀要許慎曰九江沅漸潕辰酉漵澧澬湘也漸水在常
德府武陵縣合于沅潕水在沅州城西亦入沅江辰水在辰州府辰陵城東入沅酉水亦在沅陵城西入
沅漵水在辰州府溆浦縣西北流入沅惟澧水出岳州府澧州慈利縣西三十里之歴山東逕華容縣南
而入洞庭湖然則所云九江者惟四江達于洞庭耳余于壬寅春夏之交言涉長沙過岳州登樓遠眺惟
見湖水渺瀰不知紀極湘水東滙下瀉江流正直下&KR1471;之西北禹貢記水不應遺此鉅浸信乎非洞庭不
足以當九江之名也然漢時自有九江在尋陽史記龜筴𫝊云神龜出于江淮之間嘉林之中酈道元以
淮即灌決水注云決水又西北灌水注之其水導源金蘭西北東陵鄉大蘇山即淮水也許慎曰出雩婁
縣俗謂之澮水也褚先生去古未遠必有師承而又因禹貢荆州九江納錫大龜之文遂實其說然尋陽
地屬揚州何以闌入荆域神龜出江灌乃洞庭不聞有此後人欲據此以釋經恐于經義全不合也故尋
陽之九江以之言漢志則可欲以之解禹貢則非矣禹貢導水于導漾下云東滙澤為彭蠡此湖漢九水
漢儒之所謂九江也導河下云又東至于澧過九江至於東陵東迤北會于滙滙即東滙澤為彭蠡之滙
書法互見則九江在其上游是非以洞庭當之不可荆揚二域水道叙次分明彼徒執漢志以疑禹貢紛
紛臆說誠何必然)山有巴陵故城本吴之巴邱邸閤城也晉
太康元年立巴陵縣於此後置建昌郡宋元嘉十六
年立巴陵郡城跨岡嶺濱岨三江巴陵西對長州其
州南□湘浦北届大江故曰三江也三水所會亦或
謂之三江口矣夾山列關謂之射獵又北對養口咸
湘浦也水色青黑東北入于大江有清濁之别謂之
江會也
灕水亦出陽海山
灕水與湘水出一山而分源也湘灕之間陸地廣百
餘步謂之始安嶠嶠即越城嶠也嶠水自嶠之陽南
流注灕名曰始安水故庾仲初之賦揚都云判五嶺
而分流者也灕水又南與潙水合水出西北邵陵縣
界而東南流至零陵縣西南逕越城西建安十六年
交州刺史賴恭自廣信合兵小零陵越城迎步隲即
是地也潙水又東南流注于灕水漢書所謂出零陵
下灕水者也灕水又南合彈丸谿水出于弹丸山山
有湧泉奔流衝激山嵁及谿中有石若丸自然珠圓
狀弹丸矣故山水即名焉騐其山有石竇下深數丈
洞穴深遠莫究其極溪水東流注于灕水灕水又南
逕始興縣南魏元帝咸熙二年吴孫皓分零陵南部
立始興縣(一清按三國志吴書孫皓傳廿露元年以零陵南部為始安郡桂陽南部為始興郡
宋書州郡志廣興公相孫皓分桂陽南部都尉立為始興郡領始興令今注云云盖誤記也且事在甘露
元年十一月是為晉武帝泰始元年去魏咸熙二年差一歲)灕水又南右會洛溪
溪水出永豐縣西北洛溪山東流逕其縣北縣本蒼
梧之北鄉孫皓割以為縣洛溪水又東南逕始安縣
而東注灕水灕水又東南流入熙平縣逕羊瀨山山
臨灕水石間有色類羊又東南逕雞瀨山山帶灕水
石色狀雞故二山以物象受名矣灕水又南得熙平
水口水源出縣東龍山西南流逕其縣南又西與北
鄉谿水合水出縣東北北鄉山西流逕其縣北又西
流南轉逕其縣西縣本始安之扶鄉也孫皓割以為
縣谿水又南注熙平水熙平水又西注于灕水縣南
有朝夕塘水出西南有水從山下注塘一日再增再
減盈縮以時未嘗愆期同於潮水因名此塘為朝夕
塘矣灕水又西逕平樂縣界左合平樂谿口水出臨
賀郡之謝沭縣南歴山西北流逕謝沭縣西南西南
流至平樂縣東南左會謝沭衆谿派流湊合西逕平
樂縣南孫皓割蒼梧之境立以為縣北隸始安谿水
又西南流注於灕水謂之平樂水
南過蒼梧荔浦縣
瀨水出縣西北魯山之東逕其縣西與濡水合水出
永豐縣西北濡山東南逕其縣西又東南流入于荔
浦縣注于瀨豀又注于灕水灕水之上有關(一清按方輿紀
要引注云灕水南逕都利山今本無之)灕水又南左合靈谿水口水出
臨賀富川縣北符靈岡南流逕其縣東又南注于灕
水也(全氏曰灕水一名融水乃䍧柯江之下流分鬱水豚水諸川入于交州復至中國歴三十六灘
而為灕水本無關於湘水其引湘水而通之灕者秦史禄運漕之故水經不知以為湘灕同源此大繆也
范成大桂海虞衡志曰湘水源出陽海山而灕水乃䍧柯江下流南下興安地勢高二水遠不相謀史禄
始作靈渠派湘之流而注之灕使北水南合然則灕水不出陽海其自陽海導湘水使合灕水者皆史禄
之力也善長于湘灕二篇皆言之不詳亦大疏漏也又曰范云作靈渠之法于湘流沙磕中壘石作鏵觜
銳其前逆分湘流為兩激之六十里行渠中以石灕江與俱南渠繞興安界深不數尺廣丈餘六十里置
斗門三十六土人但謂之斗舟入一斗則復閘斗伺水積漸進故能循崖而上建瓴而下千斛之舟亦可
往來治水巧妙無如此渠零渠通鑑作澪渠即注所謂靈溪也又曰按柳開曰湘漓二水之名書記皆無
說淳化元年開自全州移知桂州泝湘水抵分水嶺下復溯漓水知二水至嶺方分所謂相離者也而乃
北水曰湘南水曰漓疑其不當為此漓字當以離傍加水作此灕字又字書古無此灕字酌其理增而今
以為字焉仲塗之言頗為鶻突盖不識水道而妄生異議者也一清按此事見漢書嚴助𫝊云長老言秦
之時嘗使尉屠睢擊越又使監禄鑿渠通道張晏曰監郡御史也名禄又嚴安𫝊云使尉屠睢將樓船之
士攻越使監禄鑿渠運糧渠即靈渠也寰宇記云秦鑿渠在興安縣南二十里本灕水自柘山之陰西北
流至縣西南合零渠五里始分為二水昔秦命御史監禄自零陵鑿至桂林故漢歸義越侯嚴為戈船將
軍出零陵下灕水即此郡國志後漢伏波將軍馬援開湘水為渠六十里穿度南城今城南流者是因秦
舊瀆耳至唐寶歴初渠道崩壊舟楫不通觀察使李渤遂叠石造堤如鏵觜劈分二水每水制石斗門一
使制之在人開閉開灕水則全入于桂江擁桂江則盡歸于湘水又于湘水鑿分水渠三十五步以便行
舟據此則秦渠與零渠為二石湖云激湘入灕永言云開灕入湘二家言稍有不同)
又南至廣信縣入于鬱水
溱水出桂陽臨武縣南繞城西北屈東流
溱水導源縣西南北流逕縣西而北與武谿合山海
經曰肄水出臨武西南注于海入番禺西肄水盖溱
水之别名也武谿水出臨武縣西北桐栢山東南流
右合溱水亂流東南逕臨武縣西謂之武谿縣側臨
谿東因曰臨武縣王莽更名大武也谿水東南流左
會黃岑谿水水出郴縣黃岑山西南流右合武谿武
水又南入重山山名藍豪廣圓五百里悉曲江縣界
崖壁峻岨巖嶺干天交柯雲蔚霾天晦景謂之瀧中
懸湍迴注崩浪震山名之瀧水
東至曲江縣安聶邑東屈西南流
瀧水又南出峽謂之瀧口西岸有任將軍城南海都
尉任囂所築也囂死尉他自龍川始居之東岸有任
將軍廟瀧水又南合泠水水東出泠君山山羣峰之
孤秀也晉太元十八年崩十餘丈於是懸澗瀑挂傾
流注壑頽波所入灌于瀧水瀧水右合林水水出縣
東北洹山王歆之始興記曰林水源裏有石室室前
磐石上行羅十瓮中悉是銀餅采伐遇之不得取取
必迷悶晉太元初民封驅之家僕密竊三餅歸發看
有大蛇螫之而死湘州記曰其夜驅之夢神語曰君
奴不謹盜銀三餅即日顯戮以銀相償覺視則奴死
銀在矣林水自源西流注于瀧水又與雲水合水出
縣北湯泉泉源沸湧浩氣雲浮以腥物投之俄傾即
熟其中時有細赤魚遊之不為灼也西北合瀧水又
有藉水上承滄海水有島嶼焉其水吐納衆流西北
注于瀧水瀧水又南歴靈鷲山山本名虎羣山亦曰
虎市山以虎多暴故也晉義熙中沙門釋僧律葺宇
巖阿猛虎遠迹盖律仁感所致因改曰靈鷲山瀧水
又南逕曲江縣東又言縣昔號曲紅曲紅山名也東
連岡是矣瀧中有碑文曰(一清按瀧中碑是漢桂陽太守周府君功勲銘也其
文曰桂陽太守周府君者徐州下邳人也諱憬字君光軆性惇仁天姿篤厚行興閨門名闕州里舉孝廉
拜尚書侍郎遷汝南固始相遂拜桂陽廼宣魯衛之政□二南之澤政以德綏化猶風騰摭集烝細闕綏
有方進則貞直退則錯枉崇舉濟濟吉土充朝招訓闕蒙開誘六蔽君子道長小人道消信感神祗靈
瑞苻闕嘉□生&KR0715;□奇草像萐莆異根之樹超然連理&KR0715;此闕時邦域惟寧郡又□南海接比商旅所
臻自瀑亭至咢曲紅壹由此水其水源也出於王禽之山山盖隆亐天泉肈沸踊發射其䫟分㳅離
散為十二川彌陵□阻丘阜錯連隅陬□藹末由騁焉爾乃貫山鑚石經揚争怒浮沈潜伏蛇龍蛣
屈澧隆鬱浥千渠萬澮合聚谿澗下迄安聶六瀧作難滿瀨□□泫沄潺湲雖詩稱百川沸騰高岸為谷
深谷為陵盖莫若斯天軌所經惡得已改其下注也若奔車失轡狂牛無縻闕勿㐬忽臚睦不相知及其
上也則羣輩相隨檀柁提闕唱號慷慨沈深不前其成敗也非徒喪寶玩隕珍奇替珠貝㳅象犀也往古
來今變甚終矣於是府君乃思夏后之遺訓闕應龍之畫傷行旅之悲窮哀□人困戹感蜀守冰殄絶犂
魋嘉夫昧用夷易廼命良吏將帥壯夫排穨&KR2923;石投之寥高填下鑿截回曲□水之邪性順導
其經脉斷硍□之電波弱陽侯之凶涌由是小徯乃平直大道允通利抱布貿絲交易面至升涉周旋功
萬於前除昔舉於兹雖非龍門之鴻績亦人君之德宗人嘆於水渚行旅語於陸孔
子曰禹不決江疎河吾其魚矣於是熹平三年歲在攝提仲冬之月曲紅長零陵重安區祉字景賢遵承
典憲宣揚德訓帥禮不越欽仰高山乃與邑子故吏龔臺郭蒼龔雒等命工擊石建碑亐瀧上勒銘公功
傳之萬卉垂示無窮其辭曰乾□剖兮建兩儀剛柔分兮有險夷咨中嶽兮穆崔嵬嘆衡林兮獨傾虧增
陖陗兮甚䧢陭鮌莫涉兮禹不規仰王禽兮又垂峗俯龍洲兮怛以悲岸參天兮無路徯石縱横兮㳅洄
洄波隆隆兮聲若雷或抱貨兮以從利或追恩兮有赴義汜自楫兮有不避闕躬軀兮於元池委性命兮
於芒□寒慄兮不皇計忽隨㳅兮殆㤀歸懿賢后兮發□莢閉不通兮治斯谿蹷臣石兮以浬填開
切□兮導曲機摧六瀧兮弱兮散其波威恕定兮混灡灡息聊啾兮逝兮蛟龍□睦
老唱兮臚人歌名冠卉兮超踰倫今稱闕兮燿㳅沙功斐斐兮鐃海裔君兮君夀不訾周府君開瀧有功
嶺表善長不應無隻語贊揚之注文瀧中有碑文曰下接按地理志云云似有脱誤今從隸釋采錄此碑
而訛缺太甚又據廣東通志略為補正彼所遺佚不可復考矣此碑名下闕字是高字廼宣魯衛之政廼
字是守字屬上讀烝細下闕字是振字招訓闕蒙為招賢訓蒙闕文在訓字上靈瑞符下闕字是應字於
此下闕是之字山盖隆下闕字是崇峻極三字泉肈沸踊是涌字經下闕字是營滿畛激四字於文為經
營滿畛激揚争怒惡得已改其下注也已字下有哉字改字是故字恐非惡得已改言無他道也檀柁提
闕是檀挽提攜其成敗也成字是或字應龍之畫畫字作變化二字寥下闕字是壑夷二字於文為投之
寥壑夷高填下避下闕字是沈字閉不通兮閉或作閔弱下闕字是其勢遏泌汨五字睦老唱兮老或作
夫稱下闕字是揚字餘見諸跋語中附載于篇次集古錄曰桂陽周府君碑按韶州圖經云後漢桂楊太
守周府君廟在樂昌縣西一百一十八里武溪上武溪驚湍激石流數百里昔馬援南征其門人轅寄生
善吹笛援為作歌和之名曰武溪深其辭曰滔滔武溪一何深鳥飛不渡獸不能臨嗟哉武溪何毒淫周
府君開此溪下合湞水桂陽人便之為立廟刻石武水源出郴州臨武縣鸕鷀石南流三百里入桂陽而
桂陽桂水湞水梨溪盧溪曹溪諸水皆與武水合流其俗謂水湍浚為瀧韓退之詩云南下樂昌瀧即此
水也又後本跋尾云國子監直講劉仲章者為余言前為樂昌令因道府君事云名憬問何以見之云碑
刻雖缺尚有識也乃以此碑并陰遺余余初以韓集云昌樂瀧疑其誤乃改從樂昌仲章曰不然縣名樂
昌而瀧名昌樂其舊俗所傳如是韓集不誤也乃知古人傳疑而慎于更改者如此曾氏鞏南豐集曰熙
寧八年余從知韶州王之材求得此本之材又以書來按曲江縣圖經周府君名昕字君光其碑陰曲江
字皆作曲紅而蒼江江夏字亦作紅盖古字通用不可不知劉氏昌詩蘆浦筆記曰漢周府君碑六一先
生凡三四百字跋最後方辨其名憬蔣穎叔作武溪深乃謂名煜且押之韵盖石古剥落以其形似求合
于君光之字故云爾曾南豐顧云從知韶州王之材得此碑書來曰按曲江縣圖紅名昕則并其形似而
不辨何至遽信而以六一為未詳攷耶金石錄曰周府君碑陰題名凡三十一之姓氏具存酈道元水經
注瀧水南逕曲江縣東縣昔號曲紅曲紅山名也而東西兩漢史皆作曲江今據此碑自縣長區祉而下
凡十七人皆書為曲紅則是當時縣名曲紅無可疑者不知兩漢皆作曲江何也隸釋曰右神漢桂陽太
守周府君功勲之紀銘隸額周府君名憬自固始相為桂陽守碑云嘉平三年歲在攝提仲冬之月曲紅
長區祉與邑子故吏建碑于瀧上盖靈帝甲寅年也兹水發源王禽山千渠萬澮下湊六瀧舟楫過之若
奔車失轡狂牛無縻喪寶玩流象犀積有日矣周府君思夏后龍門之績感李永離堆之事排治湍梗人
得利涉故紀其功勲銘辭全逼騷雅有瓠子歌遺意韓退之詩云南下昌樂瀧險惡不可狀者即謂此也
樂史寰宇記云瀧上有太守周昕廟今碑在韶州張九齡廟中其名尚隠隠可辨盖憬字也碑以壅藹為
壅藹犂魋為犂堆小徯路徯皆為蹊又曰周憬碑陰宰曲紅者一人貫曲紅者十六人熊君碑亦同兩漢
皆作曲江諸家地理書皆云水流屈曲故曰曲江唯水經云縣昔號曲紅山之名也前書工女大功皆只
同用紅字未知水經何所據也盤洲之言本于南豐寰宇記梓州射洪縣下引李膺記云婁僂灘東有射
江土人語訛以江為洪則知曲江之為曲紅亦是音同之故熊君碑是漢綏民校尉熊君也碑云除補桂
陽曲紅長故洪氏引以為證佐爾)按地理志曲江舊縣也王莽以為
除虜始興郡治魏元帝咸熙二年孫皓分桂陽南部
立(一清按吴書事在甘露元年是晉武帝泰始元年去魏咸熙二年差一歲)縣東傍瀧谿
號曰北瀧水水左即東谿口也水出始興東江州南
康縣界石閻山西流而與漣水合水出南康縣涼熱
山漣谿山即大庾嶺也五嶺之最東矣故曰東嶠山
斯則改裝之次其下船路名漣谿漣水南流注于東
谿謂之漣口庾仲初謂之大庾嶠水也東谿亦名東
江又曰始興水又西邪階水注之水出縣東南邪階
山水有别源曰巢頭重嶺衿瀧湍奔相屬徂源雙注
合為一川水側有鼻天子城鼻天子所未聞也(朱氏謀㙔
箋曰幽明錄始興有鼻天子冢又有鼻天子城路史謂鼻天子即象也)邪階水又西北
注于東江江水又西逕始興縣南又西入曲江縣邸
水注之水出浮嶽山山躡一處則百餘步動若在水
也因名浮嶽山南流注于東江東江又西與利水合
縣之韶石北山南流逕韶石下其高百仞廣圓五里
兩石對峙相去一里小大略均似雙闕名曰韶石古
老言昔有二仙分而憩之自爾年豐彌歴一紀利水
又南逕靈石下靈石一名逃石高三十丈廣圓五百
丈耆舊𫝊言石本桂林武城縣因夜迅雷之變忽然
遷此彼人來見歎曰石乃逃來因名逃石以其有靈
運徙又曰靈石其傑處臨江壁立霞駮有若繢焉水
名驚瀨𫝊響不絶商舟淹留聆翫不已利水南注東
江東江又西注於北江謂之東江口溱水自此有始
興大庾之名而南入湞陽縣也
過湞陽縣出洭浦關與桂水合
溱水南逕湞陽縣西舊漢縣也王莽之基武矣縣東
有湞石山廣圓三十里挺崿大江之北盤阯長川之
際其陽有石室漁叟所憩昔欲於山北開達郡之路
輙有大蛇斷道不果是以今行者必於石室前汎舟
而濟也溱水又西南歴皋口大尉二山之間是曰湞
陽峽兩岸傑秀壁立虧天昔嘗鑿石架閣令兩岸相
接以拒徐道覆溱水出峽左則湞水注之水出南海
龍川縣西逕湞陽縣南右注溱水故應劭曰湞水西
入溱是也(一清按漢志桂陽郡湞陽縣下應劭曰湞水出南海龍川西入秦道元引之分而為
二上句又不云是應說)溱水又西南洭水入焉山海經所謂湟
水出桂陽西北東南注肄入敦浦西者也溱水又西
南逕中宿縣會一里水其處隘名之為觀岐連山交
枕絶岸壁竦下有神廟背阿曲流壇宇靈肅廟渚攅
石巉巖亂峙中川時水洊至鼓怒沸騰流木淪没必
無出者世人以為河伯下材晉中朝時縣人有使者
至洛事迄將還忽有一人寄其書云吾家在觀岐前
石間懸藤即其處也但扣藤自當有人取之使者謹
依其言果有二人出外取書并延入水府衣不霑濡
言此似不近情然造化之中無所不有穆滿西遊與
河宗論寶以此推之亦為類矣溱水又西南逕中宿
縣南吴孫皓分四會之北鄉立焉
南入于海
溱水又南注于鬱而入于海
水經注釋卷三十八
