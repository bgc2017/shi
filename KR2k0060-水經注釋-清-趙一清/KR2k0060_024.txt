欽定四庫全書
水經注釋卷二十四
仁和趙一清撰
睢水瓠子水汶水
睢水出梁郡鄢縣
睢水出陳留縣西蒗蕩渠東北流地理志曰睢水首
受陳留浚儀蒗蕩水也經言出鄢非矣又東逕高陽
故亭北俗謂之陳留北城非也蘇林曰高陽者陳留
北縣也按在留故鄉聚名也有漢廣野君廟碑延熹
六年十二月雍丘令董生(何氏曰隸釋作董之乃董督之義一清按斯言未安)
仰餘徽於千載遵茂美於絶代命縣人萇照為文用
章不朽之德其略云輟洗分餐諮謀帝猷陳鄭有涿
鹿之功海岱無牧野之戰大康華夏綏靖藜物生民
以來功盛莫崇今故宇無聞而單碑介立矣陳留風
俗傳曰酈氏居於高陽沛公攻陳留縣酈食其有功
封高陽侯(全氏曰按食其生前未嘗封侯是因其子高梁侯疥而誤)有酈峻字文
山官至公府掾大將軍商有功食邑于涿故自陳留
徙涿縣有鉼亭鄉建武二年世祖封王常為侯國也
(一清按王常封山桑侯不聞在陳留也豈由鄉亭進封而史傳失之乎)睢水又東逕雍
丘縣故城北縣舊把國也殷湯周武以封夏后繼禹
之嗣楚滅把秦以為縣圈稱曰縣有五陵之名故以
氏縣矣城内有夏后祠昔在二代享祀不輟秦始皇
圍築其表為大城而以縣焉睢水又東水積成湖俗
謂之白羊陂陂方四十里右則姦梁陂水注之其水
上承陂水東北逕雍邱城北又東分為兩瀆謂之雙
溝俱入白羊陂陂水東合洛架水口水上承汳水謂
之洛架水東南流入于睢水睢水又東逕襄邑縣故
城北又東逕雍丘城北睢水又東逕寧陵縣故城南
故葛伯國也王莽改曰康善矣歴鄢縣北二城南北
相去五十里故經有出鄢之文城東七里水次有單
父令楊彦尚書郎楊禪字文節兄弟二碑漢光和中
立也
又東過睢陽縣南
睢水又東逕横城北春秋左傳昭公二十一年樂大
心豐愆華牼禦華向于横杜預曰梁國睢陽縣南有
横亭今在睢陽縣西南世謂之光城盖光横聲相近
習傳之非也睢水又逕新城北即宋之新城亭也春
秋左傳文公十四年公會宋公陳侯衛侯鄭伯許男
曹伯晉趙盾盟于新城者也睢水又東逕高鄉亭北
又東逕亳城北南亳也即湯所都矣睢水又東逕睢
陽縣故城南周武王封微子啟于宋以嗣殷後為宋
都也(一清按尚書序史記周本紀宋微子世家皆云周公承成王命以封微子于宋注云武王誤也)
昔宋元君夢江使乘輜車被繡衣而謁於元君元君
感衛平之言而求之于泉陽男子余且獻神龜於此
矣秦始皇二十二年以為碭郡漢高祖嘗以沛公為
碣郡長天下既定五年為梁國(全氏曰閻若璩云睢陽是梁都而班志置
之第八其第一縣乃碭也按秦立碭郡則碭縣乃秦之治所及漢改治睢陽孟堅或仍秦地圖之舊而未
及改正耳)文帝十二年封少子武為梁王太后之愛子景
帝寵弟也是以警衛貂侍餙同天子蔵珍積寳多擬
京師招延豪傑士咸歸之長卿之徒免官來遊廣睢
陽城七十里大治宫觀臺苑屏榭勢並皇居其所經
構也役夫流唱必曰睢陽曲創傳由此始也城西門
即寇先鼓琴處也先好釣居睢水傍宋景公問道不
告殺之後十年止此門鼓琴而去宋人家家奉事之
南門曰盧門也春秋華氏居盧門里叛杜預曰盧門
宋城南門也司馬彪郡國志曰睢陽縣有盧門亭城
内有高臺甚秀廣巍然介立超焉獨上謂之蠡臺亦
曰升臺焉當昔全盛之時故與雲霞俱遠矣續述征
記曰迴道似蠡故謂之蠡臺非也余按闕子稱宋景
公使工人為弓九年乃成公曰何其遲也對曰臣不
復見君矣臣之精盡於弓矣獻弓而歸三日而死景
公登虎圈之臺援弓東面而射之矢踰于西霜之山
(朱氏謀㙔箋曰藝文類聚作孟霜之山)集于彭城之東餘勢逸勁猶飲
羽于石梁然則蠡臺即是虎圈臺也盖宋世牢虎所
在矣晉太和中大司馬桓温入河命豫州刺史袁真
開石門鮮卑堅戌此臺真頓甲堅城之下不果而還
蠡臺如西又有一臺俗謂之女郎臺臺之西北城中
有涼馬臺臺東有曲池池北列兩釣臺水周六七百
步蠡臺直東又有一臺世謂之雀臺也城内東西道
北有晉梁王妃王氏陵表並列二碑碑云妃諱粲字
女儀東萊曲城人也齊北海府君之孫司空東武景
侯之季女咸熙元年嬪于司馬氏泰始二年妃于國
太康五年薨營陵于新蒙之(朱氏諱㙔箋云此下疑有脫誤)太康九
年立碑東即梁王之吹臺也臺陛階礎尚在今建追
明寺故宫東即安梁之舊地也廣周五六百步水列
釣臺池東又有一臺世謂之清泠臺北城憑隅又結
一池臺晉灼曰或說平臺在城中東北角亦或言兔
園在平臺側如淳曰平臺離宫所在今城東二十里
有臺寬廣而不甚極高俗謂之平臺余按漢書梁孝
王傳稱王以功親為大國築東苑方三百里廣睢陽
城七十里大治宫室為複道自宫連屬於平臺三十
餘里複道自宫東出楊門之左楊門即睢陽東門也
連屬於平臺則近矣屬之城隅則不能是知平臺不
在城中也梁王與鄒枚司馬相如之徒極游於其上
故齊隨郡王山居序所謂西園多士平臺盛賓鄒馬
之客咸在伐木之歌屢陳是用追芳昔娛神遊千古
故亦一時之盛事謝氏賦雪亦曰梁王不悅遊于兔
園今也歌堂淪宇律管理音孤基塊立無復曩日之
望矣城北五六里便得漢太尉橋元墓冡東有廟即
曺氏孟德親酹處操本微素嘗候于元元曰天下將
亂能安之者其在君乎操感知已後經元墓祭云操
以頑質見納君子士死知己懷此無忘又承約言徂
没之後路有經由不以斗酒隻雞過相沃酹車過三
步腹痛勿怨雖臨時戲言非至親篤好胡肯為此辭
哉悽愴致祭以中宿懷冢列數碑一是漢朝羣儒英
才哲士感橋氏德行之美乃共刊石立碑以示後世
一碑是故吏司徒博陵崔烈廷尉河南吳整等以為
至德在已揚之由人苟不矯述夫何舍焉乃共勒嘉
石昭明芳烈一碑是隴西枹罕北次陌碭守長隲為
為左尉漢陽獂道趙馮孝高以橋公嘗牧涼州感三
綱之義慕將順之節以為公之勲美宜宣舊邦乃樹
碑頌以昭令德光和元年主記掾李友字仲僚作碑
文碑隂有右鼎文建寧三年拜司空又有中鼎文建
寧四年拜司徒又有左鼎文光和元年拜太尉鼎銘
文曰故臣門人相與述公之行咨度體則文德銘于
三鼎武功勒于征鉞書于碑隂以昭光懿又有鉞文
稱是用鏤石假象作兹征鉞軍鼓陳之于東階亦以
昭公之文武之勲焉(隸辨曰按後漢書橋元傳光和六年卒蔡邕集太尉橋公碑有
二俱云光和七年薨水經注謂是碑作于光和元年恐誤也其載鼎銘文云文德銘于三鼎云云乃是蔡
邕橋公碑中語非鼎銘文也邕有東中西鼎三銘見于集中又有黃戊銘所云鉞文稱是用鏤石假象作
兹征鉞亦邕銘中語而謂碑文為李友所作豈後人搜采邕集誤入他人之文耶)廟南列二
石柱柱東有二石羊羊北有二石虎廟前東北有二
石駝駝西北有二石馬皆高大亦不甚雕毁惟廟頽
構粗就遺墉石鼔仍存鉞今不知所在睢水於城之
陽積而為逢洪陂陂之西南有陂又東合明水水上
承城南大池池周千步南流會睢謂之明水絶睢注
渙睢水又東南流歴于竹圃水次綠竹蔭渚菁菁實
望世人言梁王竹園也(太平御覽引水經注曰睢陽有隕石水一名漆溝左傳云
隕石于宋五隕星也故老云此水有時竭涸五石存焉故名隕石水墜處為津今本無之)睢水又
東逕榖熟縣故城北睢水又東蘄水出焉睢水又東
逕栗縣故城北地理志曰侯國也王莽曰成富睢水
又東逕太丘縣故城北地理志曰故敬丘也漢武帝
元朔三年封魯恭王子節侯劉政為侯國(朱氏謀㙔箋曰漢書
王子侯表魯共王子政封瑕丘地理志瑕丘屬山陽郡而敬丘即太丘屬沛郡注似誤引也一清按酈氏
所言未可非也地理志山陽郡瑕丘下不云侯國沛郡敬丘下云侯國侯表中無敬丘侯安知道元所見
之本之不作敬丘乎)漢明帝更從今名列仙傳曰仙人文賓邑
人賣鞾履為業以正月朔日會故嫗于鄉亭西社教
令服食不老即此處矣睢水又東逕芒縣故城北漢
高帝六年封耏跖為侯國王莽之博治也世祖改曰
臨睢城西二里水南有豫州從事皇毓碑殞身州牧
隂君之罪時年二十五臨睢長平與李君二千石承
輪氏夏文則高其行而悼其殞州國咨嗟旌閭表墓
昭序令德式示後人城内有臨淮長左馮翊王君碑
善有治功累遷廣漢屬國都尉吏民思德縣人公府
掾陳盛孫郎中倪定興劉伯鄜等共立石表政以刊
遠績縣北與碭縣分水有碭山芒碭二縣之間山澤
深固多懷神智有仙者涓子主柱並隠碭山得道漢
高祖隠之吕后望氣知之即於是處也京房易候曰
何以知賢人隠師曰視四方常有大雲五色具而不
雨其下賢人隠矣
又東過相縣南屈從城北東流當蕭縣南入于睢(一清按睢
水豈可云入睢乎漢志云睢水東至取慮入泗注云睢水東南流入泗謂之睢口經止蕭縣非也所謂得其一
而亡其二矣獲水經云又東過蕭縣南睢水北流注之此篇經文入于睢之睢盖别水支流所滙而非首受蒗
蕩渠之睢道元故以出入迴環更相通注調停之)
相縣故宋地也秦始皇二十三年以為泗水郡漢高
帝四年改曰沛郡治此漢武帝元狩六年封南越桂
林監居翁為侯國曰相成也(一清按史漢表並作湘成索隠曰在堵陽然則
非沛郡之相)王莽更名之吾符亭也睢水東逕石馬亭亭
西有漢故伏波將軍馬援墓睢水又東逕相縣故城
南宋共公之所都也國府園中猶有伯姬黃堂基當
夜被火左右曰夫人少避伯姬曰婦人之義保𫝊
不具夜不下堂遂遇火而死斯堂即伯姬燌死處也城
西有伯姬冢昔鄭渾為沛郡太守於蕭相二縣興陂
堰民賴其利刻石頌之號曰鄭陂睢水又左合白溝
水水上承梧桐陂陂側有梧桐山陂水西南流逕相
城東而南流注于睢睢盛則北流入于陂陂溢則西
北注于睢出入迴環更相通注故經有入睢之文睢
水又東逕彭城郡之靈璧東東南流漢書項羽敗漢
王于靈璧東即此處也又云(一清按下有脫文)東通榖泗服
虔曰水名也在沛國相界未詳睢水逕榖熟兩分睢
水而為蘄水故二水所在枝分通謂兼稱榖水之名
盖因地變然則榖水即睢水也又云漢軍之敗也睢
水為之不流睢水又東南逕竹縣故城南地理志曰
王莽之篤亭也李竒曰今竹邑縣也睢水又東與滭
湖水合水上承甾丘縣之滭陂南北百餘里東西四
十里東至朝解亭西届彭城甾邱縣之故城東王莽
更名之曰善丘矣其水自陂南系于睢水睢水又東
南八丈故溝水注之水上承蘄水而北會睢水又東
逕符離縣故城北漢武帝元光四年封路博德為侯
國(沈氏曰是元狩四年封又按漢表曰邳离屬朱虚此從史記年表)王莽之符合也
睢水又東逕臨淮郡之取慮縣故城北昔汝南步遊
張少失其母及為縣令遇母于此乃使良馬踟蹰輕
軒罔進顧訪病姬乃其母也誠願宿憑而冥感昭徵
矣睢水又東合烏慈水水出縣西南烏慈渚潭漲東
北流與長直故瀆合瀆舊上承蘄水北流八十五里
注烏慈水烏慈水又東逕取慮縣南又東屈逕其城
東而北流注于睢睢水又東逕睢陵縣故城北漢武
帝元朔元年封江都易王子劉定為侯國(一清按索隠曰表在
淮陵)王莽之睢陸也睢水又東與潼水故瀆會舊上承
僮縣西南僮陂東北流逕僮縣故城北又東北逕睢
陵縣下會睢睢水又東南流逕下相縣故城南高祖
十二年封莊侯泠耳為侯國應劭曰下相水出沛國
相縣故此加下也然則下相又是睢水之别名也(一清
按漢志下相縣應劭曰相水出沛國故加下不名下相水道元誤矣)東南流入于泗謂
之睢口經止蕭縣非也所謂得其一而亡其二矣
瓠子河出東郡濮陽縣北河
縣北十里即瓠河口也尚書禹貢雷夏既澤雝沮會
同爾雅曰水自河出為雝許慎曰雝者河雝水也(一清
按道元敘雷澤甚詳而灉沮甚略殆以不見班志故耶括地志曰雷夏澤在濮州雷澤縣郭外西北灉沮
二水在澤西北平地元和志云去縣十四里則明有其處矣曾彦和則引爾雅水自河出為雝許慎曰河
雝水在宋灉之下流入于睢水睢水其沮水與晁以道亦引河出為灉濟出為濋求之于韻沮有濋音胡
朏明非之以為汳睢皆出豫入徐於兖無涉又云灉沮皆濟水所出而河不與焉故鄭康成欲破周禮職
方兖州其浸盧維為雷雝通典不從以濟陽盧縣自有盧水高密莒縣自有維水胡胐明又非之以周時
徐并于青兖不得越青而東有維濟陽之盧水古不著名周禮多古字□似盧雝似維也且裴駰史記集
解引康成說云雍水沮水相觸而合入此澤中閻百詩曰下一觸字鄭盖以目騐知之惟雷澤之下流未
知何往大抵不南注濟則北注濮濮亦終歸于濟也二水為禹貢著名之水不容不詮要在雷澤之傍者
近是道元注甚鶻突且移而被之岐西之雍沮專門名家之學疏繆若此真卷中一話柄也)暨漢
元光之年河水南泆漂害民居武帝元封二年上使
汲仁郭昌發卒數萬人塞瓠子決河於是上自萬里
沙還臨決河沈白馬玉璧令羣臣將軍以下皆負薪
填決河上悼功之不成乃作歌曰瓠子決兮將奈何
(一清按漢書此下有浩浩湯湯慮殫為河句方叶韻)殫為河兮地不寧功無巳
時兮吾山平吾山平兮巨野溢魚沸鬱兮柏冬日正
道弛兮離常流蛟龍騁兮放遠遊歸舊川兮神哉沛
不封禪兮安知外皇謂河公兮何不仁泛濫不止兮
愁吾人齧桑浮兮淮泗滿久不返兮水唯緩一曰河
湯湯兮激潺湲北渡迴兮迅流難搴長茭兮湛美玉
(一清按漢書此下有河公許兮薪不屬薪不屬兮衛人罪燒蕭條兮噫乎何以禦水屬字與玉字叶)隤
竹林兮楗石菑宣防塞兮萬福來於是卒塞瓠子口
築宫於其上名曰宣房宫故亦謂瓠子堰為宣房堰
而水亦以瓠子受名焉平帝已後未及修理河水東
浸日月彌廣永平十二年顯宗詔樂浪人王景治渠
築堤起自滎陽東至千乘一千餘里景乃防遏衝要
疏決壅積瓠子之水絶而不通唯溝瀆存焉河水舊
東流逕濮陽城東北故衛地帝顓頊之墟昔顓頊自
窮桑徙此號曰商丘或謂之帝丘本陶唐氏火正閼
伯之所居亦夏伯昆吾之都殷之相土又都之故春
秋傳曰閼伯居商丘相土因之是也(全氏曰帝丘豈商丘耶閼伯之
商丘在睢陽非帝丘也王伯厚曰此盖出于帝王世紀之繆一清按寰宇記云衛南縣東北七十里土山
村即古帝丘衛成公遷于此酈氏以商丘當之真屬臆說)衛成公自楚丘還此秦
始皇徙衛君角於野王置東郡治濮陽縣濮水逕其
南故曰濮陽也沛公守濮陽環之以水張晏曰依河
水自固(一清按漢書謂章邯守濮陽耳非沛公也所引張晏註亦抄變其詞元文是張晏曰依河
水以自環繞作壘也)又東逕鹹城南春秋僖公十三年夏會于
鹹杜預曰東郡濮陽縣東南有鹹城者也瓠子故瀆
又東逕桃城南春秋傳曰分曹地自洮盡曹地也(一清
按傳文是分曹地自洮以南東傳于濟)今鄄城西南五十里有桃城或
謂之洮也(一清按方輿紀要桃城亦曰姚城因姚墟而名援神契舜生姚墟應劭曰姚墟與雷
澤相近世稱為姚城是也)瓠瀆又東南逕清丘北春秋宣公十二
年經書楚滅蕭晉人宋衛曹同盟于清丘京相璠曰
在今東郡濮陽縣東南三十里魏東部都尉治
東至濟隂句陽縣為新溝
瓠河故瀆又東逕句陽縣之小成陽城北側瀆帝王
世紀曰堯葬濟隂成陽西北四十里是為榖林墨子
以為堯堂高三尺土階三等北教八狄道死葬蛩山
之隂山海經曰堯葬狄山之陽一名崇山二說各殊
以為成陽近是堯冢也余按小成陽在成陽西北半
里許實中俗喭以為囚堯城士安盖以是為堯冢也
瓠子北有都關縣故城縣有羊里亭瓠河逕其南為
羊里水盖資城地而變名由經有新溝之異稱矣黃
初中賈逵為豫州刺史與諸將征吳于洞浦有功魏
封逵為羊里亭侯邑四百戸即斯亭也俗名之羊子
城非也盖韻近字轉耳又東右會濮水枝津水上承
濮渠東逕鉏丘城南京相璠曰今濮陽城西南十五
里有沮丘城六國時沮楚同音以為楚丘非也又東
逕浚城南西北去濮陽三十五里城側有寒泉岡即
詩所謂爰有寒泉在浚之下世謂之高平渠非也京
相璠曰濮水故道在濮陽南者也又東逕句陽縣西
句瀆出焉濮水枝渠又東北逕句陽縣之小成陽城
東故垂亭西而北入瓠河地理志曰濮水首受濟於
封丘縣東北至都關入羊里水者也又按地理志山
陽郡有都關縣今其城在廩丘城西考地志山陽廩
邱俱屬濟隂則都關無隸山陽理又按地理志郕都
亦是山陽之屬縣矣而京杜考地驗城又並言在廪
丘城南推此而論似地志之誤矣或亦疆理參差所
未詳瓠瀆又東逕垂亭北春秋隠公八年宋公衛侯
遇于犬丘經書垂也京相璠曰今濟句陽縣小成陽
縣小成陽東五里有故垂亭者也
又東北過廪丘縣為濮水
瓠河又左逕雷澤北其澤藪在大成陽縣故城西北
一十餘里昔華胥履大蹟處也其陂東西二十餘里
南北一十五里即舜所漁也澤之東南即成陽縣故
史記曰武王封弟季載于成應劭曰其後乃遷於成
之陽故曰成陽也地理志曰成陽有堯冢靈臺今成
陽城西二里有堯陵陵南一里有堯母慶都陵於城
為西南稱曰靈臺鄉曰崇仁邑號修義皆立廟四周
列水潭而不流水澤通泉泉不耗竭至豐魚筍不敢
採捕前並列數碑栝柏數株檀馬成林二陵南北列
馳道徑通皆以磚砌之尚修整堯陵東城西五十餘
步中山夫人祠堯妃也石壁階墀仍舊南西北三面
長櫟聯蔭扶疏里餘中山夫人祠南有仲山甫冢冢
西有石廟羊虎傾低破碎略盡於城為西南在靈臺
之東北按郭緣生述征記自漢迄晉二千石及丞尉
多刊石述敘堯即位至永嘉三年二千七百二十有
一載記于堯妃祠見漢建寧四年五月(一清按四年當作五年成
陽靈臺碑云建寧五年五月造後漢書靈帝紀以夏五月己巳始改建寧五年為喜平元年故建寧無五
年也造碑時尚未知有改元事故碑題仍稱五年酈以紀元建寧無五年遂作四年豈得其實乎抑或後
人妄更未可知也)成陽令管遵所立碑文云堯陵北仲山甫
墓南二冢間有伍員祠晉大安中立一碑是永興中
建今碑祠並無處所又言堯陵在城南九里中山夫
人祠在城南二里東南六里堯母慶都冢堯陵北二
里有仲山甫墓考地驗狀咸為疏僻盖聞疑書疑耳
(一清按隸釋有濟隂太守孟郁修堯廟碑威宗永康元年又帝堯碑靈帝熹平四年又成陽靈臺碑建寧
五年三碑俱云水經有今本祇有漢建寧四年五月成陽令管遵所立碑即成陽靈臺碑也上二碑無之
盖缺失矣洪氏适曰成陽靈臺碑篆額靈帝建寧五年立與堯廟二碑在成陽皆有隂堯葬慶都于成陽
名曰靈臺上立黃屋為奉祠之所漢綴其祀至亡新而㡭於是廷尉仲定奉請興治郡守審晃縣令管遵
各遣大掾助成之案兩漢地志濟隂成陽有堯冢靈臺不明言靈臺為堯母冢也章帝紀元和二年使使
者祠唐堯於成陽靈臺注引郭緣生述生紀曰成陽有堯陵陵南一里有堯母慶都陵稱曰靈臺据此則
與碑合靈臺冇堯母冢明矣集古錄曰按皇覽云堯冢在濟隂城陽吕氏春秋云堯葬榖林皇甫謐云榖
林即成陽也然自史記地志及水經諸書皆無堯母葬處惟見于此碑盖亦葬成陽也而諸書俗本多為
城陽獨此碑為成陽當以碑為正金石錄跋尾云成陽屬今雷澤歐陽公以為自史記地志及水經諸書
皆無堯母葬處余按班固西漢劉昭東漢書地理志皆曰成陽冇堯冢靈臺而東漢志章帝元和二年東
巡狩將至泰山道使使者奉一太牢祠帝堯于濟隂成陽靈臺與章帝紀所載正同帝紀章懷太子注引
郭緣生述征記云成陽東南冇堯母慶都墓上有祠廟堯母陵俗亦名靈臺文母水經注今成陽城西二
里有堯陵南一里有堯母堯都陵於城為西南稱曰靈臺盖兩漢史所載似以靈臺為堯冢惟此碑與述
征記水經乃直指為堯母冢爾然水經云在成陽西南而述征記云在東南余為淄州同官李蕘雷澤人
云冡正在城西南盖述征記誤路史辨帝堯冡曰堯冢在濟隂成陽堯母靈臺在南歐陽文忠公集古錄
言靈臺碑以為史記地志水經諸書皆無堯母葬處粤稽地志及范曄志水經注言堯陵慶都陵明白若
此惡得云無耶然述征記云在成陽東南今之所識乃在城陽西南四十里榖林則古今疆場相出入有
不同者郭氏所記乃小成陽小成陽在成陽西北五十里隸于河南有山曰成陽榖林在其下小成陽以
山得名乃堯葬母所在有堯冢故名焉文忠跋謂俗本多作城陽獨此碑為成陽夫成陽與城陽正自二
所成陽隸濟隂乃古之成昔成王封母弟于成後遷于成之陽遂曰成陽而城陽乃漢齊悼惠王之子章所食之國今之兖州是矣不得混為一也)雷澤西南十許里有小山孤立
峻上亭亭傑峙謂之歴山山北有小阜南屬迤澤之
東北有陶墟緣生言舜耕陶所在墟阜聯屬濱帶瓠
河也鄭玄曰歴山在河東今有舜井皇甫謐或言今
濟隂歴山是也與雷澤相比余謂鄭玄之言為然故
揚雄河水賦曰登歴觀而遥望兮聊浮游于河之巖
今雷首山西枕大河校之圖緯於事為允士安又云
定陶西南陶丘舜所陶也不言在此緣生為失瓠河
之北即廪丘縣也王隠晉書地道記曰廩丘者春秋
之所謂齊邑矣實表東海者也竹書紀年晉烈公十
一年田悼子卒田布殺其大夫公孫孫公孫會以廩
丘叛于趙田布圍廪丘翟角趙孔屑韓師救廪丘及
田布戰于龍澤田布敗逋是也瓠河與濮水俱東流
經所謂過廩丘為濮水者也縣南瓠北有羊角城春
秋𫝊曰烏餘取晉羊角遂襲我高魚天大雨自竇入
介其庫登其城剋而取之者也京相璠曰衛邑也今
東郡廩丘縣南有羊角城高魚魯邑也今廩丘東北
有故高魚城俗謂之交魚城謂羊角為角逐城皆非
也瓠河又逕陽晉城南史記蘇秦說齊曰過衛陽晉
之道(全氏曰按胡三省曰所謂衛陽晉者以魏境有陽晉故稱衛陽晉以别之史記秦取魏陽晉是
也)徑于亢父之險者也今陽晉城在廩丘城東南一
十餘里與都關為左右者也張儀曰秦下甲攻衛陽
晉大關天下之匃徐廣史記音義云關一作開(一清按此
十一字注中注)東之亢父則其道矣瓠河之北又有郕都城
春秋隠公三年郕侵衛京相璠曰東郡廩丘縣南三
十里有故郕都城地理志曰山縣鄉也(一清按鄉乃縣字之誤)
褚先生曰漢封金安上為侯國王莽更名城榖者也
(一清按褚表金安上封都成侯漢表同索隠曰志屬潁川而地理志無之然金日磾封秺侯秺屬濟隂安
上之封必與日磾附近山陽濟隂又地界相接也)瓠河又東逕黎縣故城南
王莽改曰黎治矣孟康曰今黎陽也薛瓉言按黎陽
在魏郡非此黎陽也(一清按師古註引瓉曰黎陽在魏郡非黎縣也道元盖抄變其
詞)世謂黎侯城昔黎侯陽寓于衛(全氏曰據善長說陽似黎侯名誤矣)
詩所謂胡為乎泥中毛云泥中邑名疑此城也土地
汙下城居小阜魏濮陽郡治也瓠河又東逕秺縣故
城南地理志曰濟隂之屬縣也褚先生曰漢武帝封
金日磾為侯國王莽之萬歲矣世猶謂之為萬歲亭
也瓠河又東逕鄆城南春秋左傳成公十六年公自
沙隨還待于鄆京相璠曰公羊作鄆字今東郡廩丘
縣東八十里有故運城即此城也
又北過東郡范縣東北為濟渠與將渠會
瓠河自運城東北逕范縣與濟濮枝渠合故渠上承
濟瀆於乘氏縣北逕范縣左納瓠瀆故經有濟渠之
稱又北與將渠受河於范縣西北東南逕秦亭南杜
預釋地曰東平范縣西北有秦亭也又東南逕范縣
故城南王莽更名建睦也漢興平中靳允為范令曹
太祖東征陶謙於徐州張邈迎吕布郡縣響應程昱
說允曰君必固范我守東阿田單之功可立即斯邑
也將渠又東會濟渠自下通謂之將渠北逕范城東
俗又謂之趙溝非也
又東北過東阿縣東
瓠河故瀆又東北左合將渠故瀆上承將渠於范縣
東北逕范縣北又東北逕東阿城南而東入瓠河故
瀆又北逕東阿縣故城東春秋經書冬及齊侯盟于
柯左傳曰冬盟于柯始及齊平杜預曰東阿即柯邑
也按國語曹沬挾匕首劫齊桓公返遂邑於此矣(全氏
曰事見公羊非國語)
又東北過臨邑縣西又東平過茌平縣東為鄧里渠
自宣防已下將渠已上無復有水將渠下水首受河
自北為鄧里渠
又東北過祝阿縣為濟渠
河水自四瀆口出會濟水二瀆合而東注于祝阿也
又東北至梁鄒縣西分為二
脈水尋梁鄒濟無二流盖經之誤
其東北者為濟河其東者為時水又東北至濟西濟河
東北入于海時水東至臨淄縣西屈南過太山華縣東
又南至費縣東入于沂
時即耏水也音而(一清按二字注中注)春秋襄公三年齊晉盟
于耏者也京相璠曰今臨淄唯有澅水西北入濟即
地理志之如水矣耏如聲相似然則澅水即耏水也
盖以澅與時合得同稱矣時水自西安城西南分為
二水枝津别出西流德會水注之水出昌國縣黃山
西北流逕昌國縣故城南昔樂毅攻齊有功燕昭王
以是縣封之為昌國君德會水又西北五里泉水注
之水出縣南黃阜北流逕城西北入德會又西北世
謂之滄浪溝又北流注時水地理志曰德會水出昌
國西北至西安入如是也時水又西逕東高宛城中
而西注也俗人遏令側城南注又屈逕其城南史記
漢文帝十五年分齊為膠西王國都高宛徐廣音義
曰樂安有高宛城故俗謂之東高宛也(一清按道元此注是據史
記漢興以來諸侯年表而文帝紀及漢志皆云十六年人史記世家膠西王卬齊悼惠王子以昌平侯文
帝十六年為膠西王十一年與吳楚反漢擊破殺卭地入于漢為膠西郡又五宗世家膠西王端用皇世
子為膠西王立四十七年卒國除為郡而地理志云宣帝本始元年更為高密國首高密縣豈膠西國廢
復置高密國而改治者與巨洋水注又云高密郡治桑犢亭世謂之故郡城地志桑犢北海之屬縣也也後
漢郡縣皆廢故續志無之)其水又北注故瀆又西盖野溝水注之
源導延鄉城東北平地出泉西北逕延鄉城北地理
志曰千乘有延鄉縣世人謂故城為從城延從字相
似讀隨字改所未詳也西北流世謂之盖野溝又西
北流逕高宛縣北注時水時水又西逕西高宛縣故
城南漢高帝六年封丙倩為侯國王莽之常鄉也其
水側城西注京相璠曰今樂安博昌縣南界有時水
西通濟其源上出盤陽北至高苑下有死時中無水
杜預亦云時水於樂安枝流旱則竭涸為春秋之乾
時也左傳莊公九年齊魯戰地魯師敗處也時水西
北至梁鄒城入于濟(全氏曰時水二支一至梁鄒入濟者其流甚短一東行至鉅定
入馬車瀆者其流甚長别見淄水注中道元所以補經也)非濟入時盖時來注濟
若濟分東流明不得以時為名尋時濟更無别流南
延華費之所斯為繆矣
汶水出泰山萊蕪縣原山西南過嬴縣南
萊蕪縣在齊城西南原山又在縣西南六十許里地
理志汶水與淄水俱出原山西南入濟故不得過其
縣南也(一清按經自謂汶水過嬴縣南耳不云過萊蕪縣南也酈之詮詁殆自相伐)從征
記曰汶水出縣西南流又言自入萊蕪國莢路連山
百數里水隍多行石澗中出藥草饒松栢林藿綿濛
崖壁相望或傾岑阻徑或迴巖絶谷清風鳴條山壑
俱響凌高降深兼惴慄之懼危蹊絶徑過懸度之艱未
出谷十餘里有别谷在孤山谷有清泉泉上數丈有
石穴二口容人行入穴丈餘高九尺許廣四五丈言
是昔人居山之處薪㸑烟墨尚存谷中林木緻密行
人尠有能至矣又有少許山田引灌之蹤尚存出谷
有平丘面山傍水土人悉以種麥云此丘不宜殖稷
黍而宜麥齊人相承以殖之意謂麥丘所栖愚公谷
也何其深沉幽翳可以託業怡生如此也余時逕此
為之踟蹰為之屢眷矣余按麥丘愚公在齊不在魯
川谷猶傳其名盖誌者之繆耳汶水又西南逕嬴縣
故城南春秋左傳桓公三年公會齊侯于嬴成婚于
齊也
又東南過奉高縣北
奉高縣漢武帝元封元年立以奉泰山之祀泰山郡
治也縣北有吳季札子墓在汶水南曲中季札之聘
上國也喪子於嬴博之間即此處也從征記曰嬴縣
西六十里有季札兒冢冢圓其高可𨼆也前有石銘
一所漢末奉高令所立無所述敘標誌而已自昔恒
蠲民戶灑掃之今不能然碑石糜碎靡有遺矣唯故
趺存焉
屈從縣西南流
汶出牟縣故城西南阜下俗謂之胡盧堆淮南子曰
汶出弗其高誘曰山名也或斯阜也(一清按高誘曰弗其山名在朱
虚縣東此青州之東汶其水東北流入濰見下二十六卷道元以牟縣胡盧堆當之誤矣)牟縣故
城在東北古牟國也春秋時牟人朝魯故應劭曰魯
附庸也俗謂是水為牟汶也又西南逕奉高縣故城
西西南流注于汶汶水又南右合北汶水水出分水
谿源與中川分水東南流逕泰山東合天門下谿水
水出泰山天門下谷東流古者帝王升封咸憩此水
水上往往有石竅存焉盖古設舍所跨處也馬第伯
書云光武封太山第伯從登山去平地二十里南向
極望無不覩其為高也如視浮雲其峻也石壁窅窱
仰視巖石松樹鬱鬱蒼蒼如在雲中俯視谿谷碌碌
不可見丈尺直上七里天門仰視天門如從穴中視
天矣應劭漢官儀云泰山東南山頂名曰日觀者雞
一鳴時見日始欲出長三丈許故以名焉其水自谿
而東濬波注壑東南流逕龜隂之田龜山在博縣北
一十五里昔夫子傷政道之陵遲故望山而懷操故
琴操有龜山操焉山北即龜隂之田也春秋定公十
年齊人來歸龜隂之田是也又合環水水出泰山南
谿南流歴中階兩廟間從征記曰泰山有下中上三
廟墻闕嚴整廟中栢樹夾兩階大二十餘圍盖漢武
所植也赤眉嘗斫一樹見血而止今斧創猶存門閤
三重樓榭四所三層壇一所高丈餘廣八尺樹前有
大井極香冷異于凡水不知何代所掘不常浚渫而
水旱不減廟中有漢時故樂器及神車木偶皆靡密
巧麗又有石勒建武十三年(一清按建武是石虎年號注誤證)永貴
侯張余上金馬一匹高二尺餘形制甚精中廟及下
廟五里屋宇又崇麗于下廟廟東西夾澗上廟在山
頂即封禪處也其水又屈而東流入于汶水(一清按四字羨
文)又東南流逕南(一清按南字羨文或漢字之誤盖周明堂與漢明堂為二矣)明
堂下漢武帝元封元年封泰山降坐明堂於山之東
北趾武帝以古處嶮狹而不顯也欲治明堂於奉高
傍而未曉其制濟南人公玉滯上黃帝時明堂圖圖
中有一殿四面無壁以茅盖之通水圜宫垣為複道
上有樓從西南入名曰崑崙天子從之入以拜祀上
帝焉於是上令奉高作明堂於汶上如帶圖也右引
水為辟雍處基瀆存焉世謂此水為石汶山海經曰
環水出泰山東流注于江(一清按郭璞曰江一作海此江字固誤海字亦非當
作汶)即此水也環水又左入于汶水汶水又西南流逕
徂徠山西山多松柏詩所謂徂來之松也廣雅曰道
梓松也抱朴子稱玉策記曰千歲之松中有物或如
青牛或如青犬或如人皆夀萬歲又稱天陵有偃盖
之松也所謂樓松也魯連子曰松樅高千仞而無枝
非憂正室之無柱也爾雅曰松葉柏身曰樅鄒山記
曰徂崍山在梁甫奉高博三縣界猶有美松亦曰尤
徠之山也赤眉渠帥樊崇所堡也故崇自號尤徠三
老矣山東有巢父廟山高十里山下有陂水方百許
步三道流注一水東北㳂溪而下屈逕縣南西北流
入于汶一水北流歴澗西流入于汶一水南流逕陽
關亭南春秋襄公十七年逆臧紇自陽關者也又西
流入于汶水也
過博縣西北
汶水南逕博縣故城東春秋哀公十一年會吳伐博
者也(一清按左氏𫝊云為郊戰故公會吳子伐齊五月取博杜預曰博齊邑注所引未備)灌嬰
破田横於城下屈從其城南西流不在西北也汶水
又西南逕龍鄉故城南春秋成公二年齊侯圍龍龍
囚頃公嬖人盧蒲就魁殺而膊諸城上齊侯親鼔取
龍者也漢高帝八年封謁者陳署為侯國汶水又西
南逕亭亭山東黃帝所禪也山有神廟水上有石門
舊分水下溉處也汶水又西南逕陽關故城西本鉅
平縣之陽關亭矣春秋襄公十七年逆臧紇自陽關
者矣(一清按十五字已見上此複矣)陽虎據之以叛伐之虎焚萊門
而奔齊者也汶水又南左會淄水水出泰山梁父縣
東西南流逕莬裘城北(全氏曰此又一淄水杜預所云入汶者也鄭樵誤以為萊
蕪之淄王士禎不知而妄非之)春秋隠公十一年營之公謂羽父曰
吾將歸老焉故郡國志曰梁父有莬裘聚淄水又逕
梁父縣故城南縣北有梁父山開山圖曰泰山在左
亢父在右亢父知生梁甫主死王者封泰山禪梁甫
故縣取名焉淄水又西南逕柴縣故城北地理志曰
泰山之屬縣也世謂之柴汶矣淄水又逕郕縣北漢
高帝六年封董渫為侯國(一清按史表作成侯索隠曰屬涿郡地理志涿郡成
縣侯國)春秋齊師圍郕郕人伐齊飲馬於斯水也昔孔
子行於郕之縣遇榮啟期於是衣鹿裘被髮琴歌三
樂之懽夫子善其能寬矣淄水又西逕陽關城南西
流注於汶水汶水又南逕鉅平縣故城東而西南流
城東有魯道詩所謂魯道有蕩齊子由歸者也今汶
上夾水有文姜臺汶水又西南流詩云汶水滔滔矣
淮南子曰貉渡汶則死天地之性倚伏難尋固不可
以情理窮也(全氏曰按王伯厚云列子釋文史記汶與岷同謂汶江也今江邊人云狐不渡
江然則非東州之汶)汶水又西南逕魯國汶陽縣北王莽之汶
亭也縣北有曲水亭春秋桓公十二年經書公會杞
侯莒子盟于曲池左傳云平杞莒也故杜預曰魯國
汶陽縣北有曲水亭漢章帝元和二年東巡泰山立
行宫於汶陽執金吾耿恭屯城門於汶上基塹存焉
世謂之闕陵城也汶水又西逕汶陽縣故城北西注
(禹貢錐指元和志乾封縣界有五汶源别而流同五汶者曰北汶嬴汶柴汶牟汶其一則經流也按酈注
無嬴汶嬴汶在今萊蕪縣南三十里源出宫山之隂流合牟汶宫山者新甫之别名也山在新泰縣西北
泮水源出泰山分水嶺即北汶州志謂之塹汶在今泰安州南五汶之外有小汶在州東南七十里源出
宫山流逕徂徠山南又西入汶水所謂大汶口也嬴汶合牟汶故酈注不言五汶以小易嬴斯為當矣又
有水出萊蕪縣寨子村流合牟汶者近志指為浯又據漢志瑯琊靈門縣有高䂞山浯水所出東北入濰
說文水出靈門山世謂之浯汶在今莒州界與萊蕪無涉志妄言耳東汶出朱虚縣小泰山北流至淳于
縣入濰在今臨泃安邱縣界淮南子曰汶出弗其流入濟高誘曰弗其山名在朱虚縣東是即入濰之東
汶言入濟者淮南之誤也一清按五汶之名始于郭緣生述征記曰泰山郡水皆名曰汶汶凡冇五曰北
汶嬴汶柴汶浯汶皆源别而流同浯汶遠在瑯琊闌入泰山郡域近志因之而誤東樵正之是矣乃欲以
小汶易嬴汶則非考泰安圖志嬴汶與牟汶合自萊蕪縣東北流逕懸西南至泰安縣東北之故縣鎮與
出仙臺嶺水會名曰大汶亦曰塹汶東樵以北汶為塹汶亦非又西南流與石汶合石汶者環水也又西
南流與北汶合北汶者泮水也濟水篇注云半水出分水谿者是也四汶共流而西南小汶水會之小汶
出新泰縣東北龍堂山西流百二十里入泰安縣東南境至縣西南逕徂徠山南故柴城北而合于大汶
尋其川脉即古柴汶之道柴汶本出梁父縣東西流逕莬裘城又西流逕梁父縣故城又西流逕柴縣故
城又西流郕縣北又西流逕陽闕城而西合于汶水今梁父縣東之上源已絶而下流僅至古柴城即入
于大汶不能至陽關城陽關城更在古柴城之西然小汶之甚遠其吐納衆亦甚夥倘古有是水道元
無容不詳記之此必溝通之以合於柴汶其後水流既盛而柴汶遂為所奪大汶小汶之名皆起于後世
彼以合嬴牟北石四汶故名之曰大此則專合柴汶故名曰小是五汶者又并而為二以出于大汶口西
歴堈城壩又西北歴戴村壩入于大清河即古濟水之故道也盖嬴牟二汶由東達西横水也北石二汶
自南注北直水也柴汶出東北以注西南亦横水也五汶之名不當去嬴以郭記李志皆先記之矣道元
不别出嬴汶者以嬴為汶水發源經流也郭記書中屢引之而此獨不從其說未知何故豈亦以其誤數
浯汶為不足據耶予有五汶考五篇辭多不載)
又西南過蛇丘縣南
汶水又西洸水出焉又西逕蛇丘縣南縣治鑄鄉故
城春秋左傳宣叔娶于鑄是也杜預曰濟北蛇丘縣
所治鑄鄉城者也
又西南過岡縣北
地理志岡故闡也王莽更之曰柔也(一清按地理志本作剛縣故新
莽以柔易稱)應劭曰春秋經書齊人取讙及闡是也杜預
春秋釋地曰闡在剛縣北岡城東有一小亭今岡縣
治俗人又謂之闡亭相璠曰岡縣西四十里有闡亭
未知孰是汶水又西蛇水注之出縣東北泰山西南
流逕汶陽之田齊所侵也自汶之北平暢極目僖公
以賜季友蛇水又西南逕鑄城西左傳所謂蛇淵囿
也故京相璠曰今濟北有蛇丘城城下有水魯囿也
俗謂之濁須水非矣蛇水又西南逕夏暉城南經書
公會齊侯于下讙是也今俗謂夏暉城盖春秋左傳
桓公三年公子翬如齊齊侯送姜氏于下讙非禮也
是也世有夏暉之名矣蛇水又西南入汶汶水又西
溝水注之水出東北馬山西南流逕棘亭南春秋成
公三年書秋叔孫僑如帥師圍棘左傳曰取汶陽之
田棘不服圍之南去汶水八十里又西南逕遂城東
地理志曰蛇丘遂鄉故遂國也春秋莊公十三年齊
滅遂而戍之者也京相璠曰遂在蛇丘東北十里杜
預亦以為然然縣東北無城以擬之今城在蛇丘西
北盖杜預傳疑之非也又西逕下讙城西而入汶水
汶水又西逕春亭北考古無春名唯平陸縣有崇陽
亭然是亭東去剛城四十里推璠所注則符並所未
詳也(一清按推璠所注謂京相璠春秋土地名也是注既不引其書何為濫及乎)
又西南過東平章縣南
地理志曰東平國故梁也景帝中六年别為濟東國
武帝元鼎元年為大河郡宣帝甘露二年為東平國
王莽之有鹽也章縣按世本任姓之國也春秋齊人
降章者也故城在無鹽東北五十里汶水又西南有
泌水注之水出肥成縣東北白原西南流逕肥成縣
故城南樂正子春謂其弟子曰子適齊過肥肥有君
子焉左逕句窳亭北章帝元和二年鳳凰集肥城句
窳亭復其租而巡泰山即是亭也泌水又西南逕富
城縣故城西王莽之成富也其水又西南流注於汶
汶水又西南逕桃鄉縣故城西王莽之鄣亭也世以
此為鄣城非盖因巨新之故目耳
又西南過無鹽縣南又西南過夀張縣北又西南至安
民亭入于濟
汶水自桃鄉四分當其泒别之處謂之四汶口其左
二水雙流西南至鹽縣之郈鄉城南魯叔孫昭伯之
故邑也禍及鬭雞矣(全氏曰郈昭伯以鬭雞啟禍昭伯亡後郈始歸叔孫昭子善長
誤矣)春秋左傳定公十二年叔孫氏墮郈今其城無南
面汶水又西南逕東平陸縣故城北應劭曰古厥國
也今有厥亭汶水又西逕危山南世謂之龍山也漢
書五行志曰哀帝時無鹽危山土自起覆草如馳道
狀又瓠山石轉立晉灼曰漢注作報山(全氏曰八字注中注一清
按漢志北海郡瓠縣師古曰瓠即報字而宣元六王傳瓠山晉灼曰漢注作報山師古曰報山古作瓠字
為其形似瓠耳又通而為狐地理志河東狐讘之狐史漢表俱作瓠徐廣曰音胡索隠曰即狐字可證也)
山脇石一枚轉側起立高九尺六寸傍行一丈廣四
尺東平王雲及后謁曰漢世石立宣帝起之表也自
之石所祭治石象報山立石東倍草并祠之建平三
年息夫躬告之王自殺后謁棄市國除(何氏曰事在宣元六王傳
非五行志也善長誤矣)汶水又西合為一水西南入茂都澱澱
陂水之異名也澱水西南出謂之巨野溝又西南逕
致密城南郡國志曰須昌縣有致密城古中都也即
夫子所宰之邑矣制養生送死之節長幼男女之禮
路不拾遺器不彫偽矣巨野溝又西南入桓公河北
水西出澱謂之巨良水西南逕致密城北西南流注
洪瀆次一汶西逕郈亭北又西至夀張故城東逕為
澤渚初平三年曹公擊黃巾於夀張東鮑信戰死於
此其右一汶西流逕無鹽縣之故城南舊宿國也齊
宣后之故邑所謂無鹽醜女也漢武帝元朔四年封
城陽共王子劉慶為東平侯即此邑也王莽更名之
曰有鹽亭汶水又西逕郈鄉城南地理志所謂無鹽
有郈鄉者也汶水西南流逕夀張縣故城北春秋之
良縣也縣有夀聚漢曰夀良應劭曰世祖叔父名良
故光武改曰夀張也建武十五年世祖封樊宏為侯
國汶水又西南長直溝水注之水出須昌城東北榖
陽山南逕須昌城東又南漆溝水注焉水出無鹽城
東北五里阜山下西逕無鹽縣故城北水側有東平
憲王蒼冢碑闕存焉元和二年章帝幸東平祀以太
牢親拜祠坐賜御劍於陵前其水又西流注長直溝
溝水竒分為二一水西逕須昌城南入濟一水南流
注于汶汶水又西流入濟故淮南子曰汶出弗其西
流合濟高誘云弗其山名在朱虚縣東余按誘說是
東汶非經所謂入濟者也盖其誤證耳
水經注釋卷二十四
