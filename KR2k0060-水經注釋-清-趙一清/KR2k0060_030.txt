欽定四庫全書
水經注釋卷三十
仁和趙一清撰
淮水
淮水出南陽平氏縣胎簪山東北過桐柏山
山海經曰淮出餘山在朝陽東義鄊西尚書導淮自
桐柏地理志曰南陽平氏縣王莽之平善也風俗通
曰南陽平氏縣桐柏大復山在東南淮水所出也淮
均也春秋說題辭曰淮者均其勢也釋名曰淮韋也
韋繞揚州北界東至于海也爾雅曰淮為滸然淮水
與醴水同源俱導西流為醴東流為淮自(一清按下有脫文)
潛流地下三十許里東出桐柏之大復山南謂之陽
口水南即復陽縣也闞駰言復陽縣湖陽之樂鄉也
元帝元延二年置在桐柏大復山之陽故曰復陽也
東觀漢紀曰朱祐少孤歸外家復陽劉氏山南有淮
源廟廟前有碑是南陽郭苞立又二碑並是漢延熹
中守令所造文辭鄙拙殆不可觀(集古錄曰桐柏廟碑磨烕雖不甚而
文字斷續粗可考次盖南陽太守修廟碑也其辭云延熹六年正月乙酉南陽太守中山盧奴君奴下正
闕一字當是其姓其後有頌亦可讀苐不見太守姓名然不著他事惟修廟祀神爾朱氏彛尊曰碑云盧
奴張君特未詳其名碑甚完好疑為後人所重摹一清按其一碑見隸釋第二卷即道元所謂文辭鄙拙
殆不可觀者也)故經云東北過桐柏也淮水又東逕義陽縣
縣南對固成山山有水注流數丈洪濤灌山遂成巨
并謂之石泉水北流注于淮淮水又逕義陽縣故城
南義陽郡治也世謂之白茅城其城圓而不方闞駰
言晉太始中割南陽東鄙之安昌平林平氏義陽四
縣置義陽郡于安昌城又太康記晉書地道記並有
義陽郡以南陽屬縣為名漢武帝元狩四年封北地
都尉衛山為侯國也有九渡水注之水出雞翅山磎
澗瀯委沿遡九渡矣其猶零陽之九渡故亦謂之為
九渡焉於溪之東山有一水發自山椒下數大素湍
直注頽波委壑可數百丈望之若霏幅練矣下注九
渡水九渡水又北流注于淮
東過江夏平春縣北
淮水又東油水注之水出縣西南油溪東北流逕平
春縣故城南漢章帝建初四年封子全為王國淮水
又東逕曲岸北有一土穴徑尺泉流下注沿波三丈
入于油水亂流南屈又東北注于淮淮水又東北逕
成陽縣故城南漢高帝十二年封定侯奚意為侯國
王莽之新利也魏成陽郡治淮水又東北與大木水
合水西出大木山山即晉車騎將軍祖逖自陳留將
家避難所居也其水東逕成陽縣北而東入于淮淮
水又東北流左會湖水傍川西南出窮溪得其源也
淮水又東逕安陽縣故城南江國也嬴姓矣今其地
有江亭春秋文公四年楚人滅江秦伯降服出次日
同盟滅雖不能救敢不矜乎地理志曰漢乃縣之(一清
按今漢志無此文)吕后八年封淮南厲王子劉勃為侯國(朱氏
謀㙔箋曰孫云按史表文帝八年封)王莽之均夏也淮水又東得溮口
水源南出大潰山東北流翼帶三川亂流北注溮水
又北逕賢首山西又北出東南屈逕仁順城南故義
陽郡治分南陽置也晉太始初以封安平獻王孚長
子望本治在石城山上因梁希(一清按希字疑誤)侵逼徙治
此城齊司州刺史馬鮮卑不守魏置郢州也(一清按通鑑梁
天監四年魏人聞蔡道恭卒攻義陽益急上遣寧朔將軍馬仙琕救義陽元英縱兵繫之仙琕大敗而還
蔡靈恩勢窮降于魏魏置郢州于義陽梁書本𫝊天監四年仙琕遷南義陽太守封□洭縣伯仍督司州
諸軍事正指此亊注云馬鮮卑不守𫝊寫之誤也抑南北流丈之訛也又齊字亦誤當作梁)昔常
珍竒自懸瓠遣三千騎援義陽行事龐定光屯于溮
水者也溮水東南流歴金山北山無樹木峻峭層峙
溮水又東逕義陽縣故城北城在山上因倚陵嶺周
廻三里是郡昔所舊治城城南一十五步對門有天
井周一百餘步深一丈東逕鐘武縣故城南本江夏
之屬縣也王莽之當利縣矣又東逕石城山北山甚
高峻史記曰魏攻冥阨音義曰冥阨或言在鄳縣葙
山也按吕氏春秋九塞其一也溮水逕鄳縣故城南
建武中世祖封鄧邯為鄳侯蘇林曰音盲(全氏曰五字注中注)
溮水又東逕七井岡南又東北注于淮淮水又東至
谷口谷水南出鮮金山北流瑟水注之水出西南具
山東北逕光淹城東而北逕青山東羅山西俗謂之
仙居水北流注于谷水谷水東北入于淮
又東過新息縣南
淮水東逕故息城南春秋左𫝊隱公十一年鄭息有
違言息侯伐鄭鄭伯敗之者也淮水又東逕浮光山
北亦曰扶光山即戈陽山也出名玉及黑石堪為碁
其山俯映長淮每有光輝淮水又東逕新息縣故城
南應劭曰息後徙東故加新也王莽之新德也光武
十九年封馬援為侯國外城北門内有新息長賈彪
廟廟前有碑面南又有魏汝南太守程曉碑魏太和
中蠻田益宋效誠立東豫州以益宗為刺史淮水又
東合慎水水出慎陽縣西而東逕慎陽縣故城南
縣取名焉漢高帝十一年封欒說為侯國潁隂劉
陶為縣長政化大行道不拾遺以病去官童謠歌
曰悒然不樂思我劉君何時復來安此下民見思如
此應劭曰慎水所出東北入淮慎水又東流積為燋
陂陂水又東南流為上慎陂又東為中慎陂又東南
為下慎陂皆與鴻郄陂水散流下陂首受淮川左結
鴻陂漢成帝時翟方進奏毁之建武中汝南太守鄧
晨欲修復之知許偉君曉知水脈召與議之偉君言
成帝用方進言毁之尋而夢上天天帝怒曰何故敗
我濯子淵(一清按後漢書許揚𫝊作濯龍淵)是後民失其利時有童
謠曰敗我陂翟子威及子覆(一清按後漢書作反乎覆水經多引異文可並
存也)陂當復明府興復廢業童謠之言將有徵矣遂署
都水掾起塘四百餘里百姓得其利陂水散流下合
慎水而東南逕息城北又東南流入淮謂之慎口淮
水又東與申陂水合水上承申陂於新息縣北東南
流分為二水一水逕深丘西又屈逕其南南派為蓮
湖水南流注于淮淮水又左迆流結兩湖謂之東西
蓮湖矣淮水又東右合壑水水出白沙山東北逕柴
亭西俗謂之柴水又東北流與潭溪水合水發潭谷
東北流右會柴水柴水又東逕黃城西故弋陽縣也
城内有二城西即黃城也柴水又東北入于淮謂之
柴口也淮水又東北申陂枝水注之水首受陂水於
深丘北東逕釣臺南臺在水曲之中臺北有琴臺又
東逕陽亭南東南合淮淮水又東逕淮隂亭北又東
逕白城南楚白公勝之邑也又東北去白亭一十里
淮水又東逕長陵戍南又東青陂水注之分青陂東
瀆東南逕白亭西又南於長陵戍東東南入于淮淮
水又東北合黃水水出黃武山東北流木陵關水注
之(全氏曰按木陵即左𫝊之穆陵南史俱作木)水導源木陵山西北流注
於黃水黃水又東逕晉西陽城南又東逕南光城南
光郡治又東北逕高城南故弦高國也(全氏曰弦高是鄭商安得
有國且非鄭地也將無誤記江黃道柏之姻而妄系以名)又東北逕弋陽郡東有
虞丘郭南有子胥廟黃水又東北入于淮謂之黃口
淮水又東北逕褒信縣故城南而東流注之者也
又東過期思縣北
縣故蔣國周公之後也春秋文公十年楚王田于孟
諸期思公復遂為右司馬楚滅之以為縣(全氏曰道元似以期思公
即蔣君之後而楚滅之誤也是盖楚之縣尹故稱公耳)漢高帝十二年以封賁
赫為侯國城之西北隅有楚相孫叔敖廟廟前有碑
(一清按隸釋楚相孫叔敖碑云楚相孫君諱饒字叔敖本是縣人也六國時期思屬楚碑以漢延熹二年
五月廿八日立及碑隂集古錄云孫叔敖碑云名饒字叔敖而史記不著其名見于他書者亦皆曰叔敖
而已微斯碑後世遂不復知其名饒也洪适曰碑在今光州延熹二年固始令段光為叔敖作廟所立左
氏𫝊蒍敖蒍艾獵杜預皆以為叔敖它書但云孫叔敖此碑獨言其名饒未知何據劉昌詩蘆浦筆記云
楚相孫君碑不見書撰人名字攷史記本𫝊列于循吏之首獨載改幣高梱事為詳而碑則略之埋蛇隂
德僅書于劉向新序屬子云云則在優孟𫝊然其文意皆不同碑謂生于季末仕于靈王則繆矣且莊之
後為共為康為郯敖歴三世凡五十年始為靈安得仕于靈卒後數年而莊復封其子耶六一先生䟦喜
其得叔敖之名兼以集錄二十年求之博且勤乃得之故不暇訂正耳續金石錄云碑文可議者三如云
叔敖為相庶人有曾閔曾孝之行又云繼伍舉子文之統又云仕于靈王卒後數年莊王封之夫叔敖相
楚當魯宣公時曾閔在定哀之際援後贊前猶作文者比擬之病至伍舉後于敖四五十年直云繼其統
何耶况靈王為莊王之曾孫反序在前舛繆極矣彼所云名饒未必有所據也毛竒齡經問曰張燧問淮
安閻氏謂孫叔敖即宣十一年楚之令尹蒍艾獵也艾獵楚公族即蒍賈之子並非處士起家為楚莊所
舉用者此可信與曰孫叔敖自是處士几荀子吕覽史記以及劉向說苑新序列女𫝊皆明載其人趙岐
舊註原是有據史記孫叔敖傳謂叔敖楚之處士虞丘相薦于王而代為楚相未詳為何所人也唯荀子
吕覽皆有孫叔敖為期思之鄙人語考期思本蓼國地即春秋寢丘也漢名寝縣東漢名固始楚子于宣
八年滅□而宣十二年即有孫叔敖之名見于策書則以蓼名期思必蓼滅而後期思之鄙人始得用虞
丘之薦而舉為令尹若云楚公族其誤始于杜預服虔之註左𫝊而孔氏正義不能辨正左𫝊宣十一年
有令尹蒍艾獵城沂事其明年晉楚戰泌又有令尹孫叔敖不欲戰事以為兩年相拒不甚遠而只此令
尹必屬一人而不知隔歲易官在列國多有之左氏既曰令尹孫叔敖不欲又曰若事得捷則孫叔為無
謀矣一稱敖名一稱叔字是必字孫氏叔而敖其名與蒍賈之子明屬兩人乃其所大誤者則以戰邲時
隨武子稱有蒍敖而杜預以為即兼稱也其時蒍敖不在軍楚制有令尹太宰二官令尹極尊太宰極卑
孫叔令尹豈得與蒍敖太宰合作一人也又章懷後漢書註引皇覽曰楚大夫子思冢在當塗縣東山鄊
西去縣四十里子思造芍陂子思似是孫叔敖之字然則非名饒字叔敖矣)淮水又東北
淠水注之水出弋陽縣南垂山西北流歴隂山關逕
二城間舊有賊難軍所頓防西北出山又東北流逕
新城戍東又東北得詔虞水口西北去弋陽虞丘郭
二十五里水出南山東北流逕詔虞亭東而北入淠
水又東北注淮俗曰白鷺水
東過原鹿縣南汝水從西來注之
縣即春秋之鹿上也左𫝊僖公二十一年宋人為鹿
上之盟以求諸侯於楚建武十五年世祖更封侍中
執金吾鄉侯隂識為侯國者也
又東過廬江安豐縣東北决水從北來注之
廬江故淮南也漢文帝十六年别以為國應劭曰故
廬子國也决水自舒蓼北注不於北來也安豐東北
注淮者窮水矣又非決水皆誤耳淮水又東谷水入
焉水上承富水東南流世謂之谷水也東逕原鹿縣
故城北城側水南谷水又東逕富陂縣故城北俗謂
之成閭亭非也地理志曰汝南郡有富陂縣建武二
年世祖改封平鄉侯王霸為富陂侯十三州志曰漢
和帝永元九年分汝隂置多陂塘以溉稻故曰富陂
縣也(沈氏曰漢志續志後漢書本𫝊皆作波波陂字通用)谷水又東於汝隂城
東南注淮淮水又東北左會潤水水首受富陂東南
流為高塘陂又東積而為陂水東注焦陵陂陂水北
出為鮦陂陂水潭漲引瀆北注汝隂四周隍塹下注
潁水焦湖東注謂之潤水逕汝隂縣東逕荆亭北而
東入於淮淮水又東北窮水入焉水出六安國安豐
縣窮谷春秋左𫝊楚救灊司馬沈尹戍與吳師遇于
窮谷者也川流泄注于决水之右北灌安豐之左世
謂之安豐水亦曰窮水音戎並聲相近字隨讀轉(全氏
曰十字注中注)流結為陂謂之窮陂塘堰雖淪猶用不輟陂
水四分農事用康北流注于淮京相璠曰今安豐有
窮水北入淮淮水又東為安豐津水南有城故安豐
都尉治後立霍丘戍淮中有州俗號關州盖津關所
在故斯州納稱焉魏書國志有曰司馬景王征毌丘
儉使鎮東將軍豫州刺史諸葛誕從安豐津先至壽
春儉敗與小弟秀蔵水草中安豐津都尉部民張屬
斬之𫝊首京都即斯津也(一清按漢志六安國有安豐縣莽曰美風又有安風
縣莽曰安風亭盖西京六安國治安風故莽改國曰安風縣曰安風亭也魏收地形志揚州有安豐郡霍
州有安豐郡治步六城方輿紀要安風城在霍丘縣西南三十里郡國志云安風侯國盖後漢以封竇融
之國都也而别有安豐縣三國魏置安豐郡治安風縣晉仍為郡治杜估曰霍丘城北有安風津曹魏安
風都尉理毌丘儉敗走安風津見殺處也或譌風為豐今注云云直是誤文)
又東北至九江壽春縣西沘水洪水(全氏曰洪水當作泄水)合北
流注之又東潁水從西北來流注之
淮水又東左合沘口又東逕中陽亭北為中陽渡水
流淺磧可以厲也淮水又東流與潁口會東南逕蒼
陵城北又東北流逕壽春縣故城西縣即楚考烈王
自陳徙此秦始皇立九江郡治此兼得廬江豫章之
地故以九江名郡漢高帝四年為淮南國孝武元狩
六年復為九江焉文潁曰史記貨殖𫝊曰淮以北沛
陳汝南南郡為西楚彭城以東東海吴廣陵為東楚
衡山九江江南豫章長沙為南楚是為三楚者也(一清
按孟康曰舊名江陵為南楚吴為東楚彭城為西楚師古曰孟說是)淮水又北左合椒
水水上承淮水東北流逕蛇城南又歴其城東亦謂
清水東北流注于淮水謂之清水口者也
又東過壽春縣北肥水從縣東北流注之
淮水于壽陽縣西北肥水從城西北入于淮謂之肥
口淮水又北夏肥水注之(全氏曰漢志沛郡城父縣夏肥水東南至下蔡入淮
此别是一水與九江成德之肥水無與也近志稱肥水曰東肥夏肥水曰西肥)水上承沙水
於城父縣右出東南流逕城父縣故城南王莽之思
善也縣故焦夷之地春秋左𫝊昭公九年楚公子棄
疾遷許于夷實城父矣取州來淮北之田以益之伍
舉授許夷田杜預曰此時改城父為夷故𫝊實之者
也言夷田在濮水西者也然則濮水即沙水之兼稱
得夏肥之通目矣漢桓帝永壽元年封大將軍梁冀
孫桃為侯國者也(沈氏曰是永興二年)夏肥水自縣又東逕思
善縣之故城南漢章帝章和三年分城父立夏肥水
又東為高陂又東為天淙陂(一清按天淙陂潁水注作大漴陂字形相近)
水出分為二流南為夏肥水北為雞陂夏肥水東流
左合雞水水出雞陂東為黃陂又東南流積為茅陂
又東為雞水吕氏春秋曰宋人有取道者其馬不進
投之雞水是也雞水又會夏肥水而亂流東注俱入
于淮淮水又北逕山峽中謂之硤石對岸山上結二
城以防津要西岸山上有馬跡世𫝊淮南王乘馬昇
僊所在也今山之東南石上有大小馬跡一十餘所
仍令存焉淮水又北逕下蔡縣故城東本州來之城
也吴季札始封延陵後邑州來故曰延州來矣春秋
哀公二年蔡成公自新蔡遷于州來(全氏曰是昭侯其子乃成侯也
且蔡亦無稱公者)謂之下蔡也淮之東岸又有一城即下蔡
新城也二城對據翼帶淮濆淮水東逕八公山北山
上有老子廟淮水歴潘城南置潘溪戍戍東側潘溪
吐川納淮更相引注又東逕梁城臨側淮川川左有
湄城淮水左迤為湄湖淮水又右納洛川於西曲陽
縣北水分閻溪北絶横塘又北逕蕭亭東又北鵲甫
溪水入焉水出東鵲甫谷西北流逕鵲甫亭南西北
流注于洛水北逕西曲陽縣故城東王莽之延平亭
也應劭曰縣在淮曲之陽下邳有曲陽故是加西也
(一清按漢志九江郡曲陽縣莽曰延平亭東海郡曲陽縣莽曰從平師古註兩引應劭在淮曲之陽語此
是九江之曲陽續志始加西字東海之曲陽續志改隸下邳魏書地形志彭沛二郡領南陽中陽洛陽三
縣南陽縣有曲陽城是也洛陽即洛澗之陽也)洛澗北歴秦墟下注淮謂之
洛口經所謂淮水逕壽春縣北肥水從縣東北注者
也盖經之繆矣考川定土即實為非是曰洛澗非肥
水也淮水又北逕莫耶山西山南有隂陵縣故城漢
高祖五年項羽自垓下從數百騎夜馳渡淮至隂陵
迷失道左陷大澤漢令騎將灌嬰以五千騎追及之
於斯縣者也按地理志王莽之隂陸也後漢九江郡
治時多虎災百姓苦之南陽宋均(朱氏謀㙔箋曰按謝承書南陽宗資
祖父均知宋當作宗范書作宋均)為守退貪賤進忠良虎悉東渡江
又東過當塗縣北濄水從西北來注之
淮水自莫耶山東北逕馬頭城北魏馬頭郡治也故
當塗縣之故城也吕氏春秋曰禹娶塗山氏女不以
私害公自辛至甲四日復往治水故江淮之俗以辛
壬癸甲為嫁娶日也禹墟在山西南縣即其地也地
理志曰當塗侯國也魏不害以圉守尉捕淮陽反者
公孫勇等漢以封之(一清按漢表當塗侯魏不害以圉守尉捕反者淮陽胡倩侯又
轑陽侯江喜以圉嗇夫捕反者故城父令公孫勇侯俱以征和二年十一月封此從禇表故當以班史為
是江喜禇作江德)王莽更名山聚也淮水又東北濠水注之
(全氏曰此尚未是鍾離之濠水乃元和志所謂西濠者也在懷遠縣界)水出莫耶山之
東北溪溪水西北引瀆逕禹墟北又西流注于淮淮
水又北沙水注之經所謂蒗蕩渠也淮之西有平阿
縣故城王莽之平寧也建武十三年世祖更封耿阜
為侯國郡國志曰平阿縣有當塗山渠出于荆山之
左當塗之右奔流二山之間而揚濤北注之春秋左
𫝊哀公七年大夫對孟孫曰禹會諸侯于塗山執玉
帛者萬國杜預曰塗山在壽春東北非也余按國語
曰吴伐楚隳會稽獲骨焉節專車吴子使來聘且問
之客執骨而問之敢問骨何為大仲尼曰丘聞之昔
禹致羣神于會稽之山防風氏後至禹殺之其骨專
車此為大也盖丘明親承聖旨錄為實証矣又按劉
向說苑辨物王肅之叙孔子廿二世孫孔猛所出先
人書家語並出此事故塗山有會稽之名考校羣書
及方土之目疑非此矣盖周穆之所會矣淮水于荆
山北濄水自南注之又東北逕沛郡義城縣東司馬
彪曰後隸九江也
又東過鍾離縣北
世本曰鍾離嬴姓也應劭曰縣故鍾離子國也楚滅
之以為縣春秋左𫝊所謂吴公子光伐楚拔鍾離者
也王莽之蠶富也濠水出隂陵縣之楊亭北(全氏曰此所謂
東濠者也寰宇記云出鍾離縣南濠塘山二壕相近然東濠為大)小屈有石穴不測
所窮言穴出鍾乳所未詳也濠水東北流逕其縣西
又屈而南轉東逕其城南又北歴其城東逕小城而
北流注于淮淮水又東逕夏丘縣南又東渙水西入
九里注之渙水又東南流逕雝丘縣故城南又東逕
承匡城又東逕襄邑縣故城南故宋之承匡㐮牛之
地(一清按漢志注應劭以陳留㐮邑為春秋之㐮牛師古引圈稱云㐮邑宋地本承匡㐮陵鄊應說誤
也道元盖惑于仲瑗不能别也)宋㐮公之所葬故號㐮陵矣竹書紀
年梁惠成王十七年宋景鼔衛公孫倉會齊師圍我
㐮陵十八年惠成王以韓師敗諸侯師于㐮陵齊侯使
楚景舍來求成公會齊宋之圍即于此也西有承匡
城春秋會于承匡者也秦始皇以承匡卑濕徙縣于
㐮陵更為㐮邑也王莽以為㐮平也漢桓帝建和元
年封梁冀子胡狗(全氏曰按胡狗即梁胤當是其小字)為侯國陳留風
俗𫝊曰縣南有渙水故𫝊曰睢渙之間出文章天子
郊廟御服出焉尚書所謂厥篚織文者也(禹貢錐指曰厥篚織
文䟽云漢世陳留㐮邑縣置服官使制作衣服是兖州綾錦美也按水經注引陳留風俗𫝊云云㐮邑在
豫域不當引兖篚為證䟽承其繆)渙水又東南逕已吾縣故城南义
東逕鄫城北春秋㐮公元年經書晉韓厥帥師伐鄭
魯仲孫蔑會齊曹邾把次于鄫杜預曰陳留㐮邑縣
東南有鄫城渙水又東南逕鄢城北新城南又東南左
合明溝溝水自逢洪陂東南流謂之明溝下入渙水
又逕亳城北帝王世紀曰榖熟為南亳即湯都也十
三州志曰漢武帝分穀熟置春秋莊公十三年宋公
子御說奔于亳者也渙水東逕穀熟城南漢光武建
武二年封更始子歆為侯國又東逕楊亭北春秋左
氏𫝊㐮公十二年楚子囊秦庶長無地伐宋師于楊
梁以報晉之取鄭也京相璠曰宋地矣睢陽東南三
十里有故陽梁城今曰楊亭也俗名之曰緣城非矣
西北去梁國八十里渙水又東逕沛郡之建平縣故
城南漢昭帝元鳳元年封杜延年為侯國王莽之田
平也又東逕酇縣故城南春秋㐮公十年公會諸侯
及齊世子光于&KR2755;今其地&KR2755;聚是也王莽之贊治矣
(一清按漢志沛郡鄼縣莽曰贊治應劭曰音嵯師古曰此縣本為&KR2755;應音是也中古以來借酇字為之耳
讀皆為&KR2755;而莽呼為贊治則此縣亦有贊音索隱以為蕭何所封邑班固泗水亭碑云文昌四友漢有蕭
何序功第一受封于鄼以韵而言似非南陽之鄼又曰何封實在南陽非沛縣也說者引江統徂淮賦以
為證此乃統之疏繆不可考覈耳後說是)渙水又東南逕費亭南漢建和
元年封中常侍沛國曹騰為侯國騰字季興譙人也
永初中定桓帝策封亭侯此城即其所食之邑也渙
水又東逕銍縣故城南昔吳廣之起兵也使葛嬰下
之渙水又東苞水注之水出譙城北白汀陂陂水東
流逕酇縣南又東逕鄲縣故城南漢景帝中元年封
周應為侯國王莽更之曰留城也音多(全氏曰二字注中注沈氏
曰漢書周緤𫝊景帝中元年封緤子應為鄲侯蘇林音多寒反讀如邯鄲之鄲也史記周緤𫝊亦引蘇音
則但曰音多漢志引孟康之音亦曰多丁度遂造為當何反之音以附會之觀是註則六朝本已如是不
始于小顔小司馬也又宋祁曰音留盖承六朝誤本以莽所改之單城為留城之繆若作留音則又添一
疑網轉相迷惑不可窮詰矣)又東逕嵇山北嵇氏故居嵇康本姓
奚會嵇人也先人自會嵇遷于譙之銍縣改為嵇氏
取嵇字之上以為姓盖志本也嵇氏譜曰譙有嵇山
家于其側遂以為氏縣魏黃初中文帝以鄼城父山
桑銍置譙郡故隸譙焉(一清按晉志云魏武分沛立譙郡宋志云魏明帝分立又
引王粲詩以證是建安中立然則武帝是也注以為黃初盖文帝受禪之後建立五都譙亦其一耳)苞
水東流入渙渙水又東南逕蘄縣故城南地理志曰
故□鄊也漢高帝破黥布於此縣舊都尉治王莽之
蘄城也水上有古石梁處遺基尚存渙水又東逕穀
陽縣右會八丈故瀆瀆上承洨水南流注于渙渙水
又東逕穀陽戍南又東南逕穀陽縣故城東北右與
解水會水上承縣西南解塘東北流逕穀陽城南即
穀水也應劭曰城在穀水之陽穀水又東北流注于
渙(全氏曰先大夫贈公曰渙讀如濊胡三省通鑑注引地形志穀陽郡建城縣有濊水丁度曰濊呼外
反一作渙其音同今人呼為澮水即濊水也)渙水又東南逕白石戍南逕
&KR2558;城南洨水注之水首受蘄水於蘄縣東南流逕穀
陽縣八丈故瀆出焉又東合長直故瀆瀆上承蘄水
南會于洨洨水又東南流于洨縣故城北縣有垓下
聚漢高祖破項羽所在也王莽更名其縣曰育城(一清
按漢志注作有成並誤也此是莽改洨縣曰肴城耳師古曰洨音肴是也)應劭曰洨水所
出音絞經之絞也(全氏曰六字注中注)洨水又東南入于淮故
應劭曰洨水南入淮淮水又東至巉石山潼水注之
水首受潼縣西南潼陂縣故臨淮郡之屬縣王莽改
曰成信矣南逕沛國夏丘縣絶蘄逕夏丘縣故城西
王莽改曰歸思也又東南流逕臨潼戍西又東南至
巉石山西南入淮淮山又東逕浮山山北對巉石山
梁氏天監中立堰于二山之間逆天地之心乖民神
之望自然水潰淮矣淮水又東逕徐縣南歴澗水注
之水導徐城西北徐陂陂水南流絶蘄水逕歴澗水
西東南流注于淮淮水又東池水注之水出東城縣
北流逕東城縣故城南漢以數千騎追羽羽帥二十
八騎引東城因四隤山斬將而去即此處也史記孝
惠八年封淮南厲王子劉賜為侯國(朱氏謀㙔箋曰按史記孝文八
年封淮南厲王子劉良為東城侯劉賜為陽周侯)地理志王莽更名之曰武
城也池水又東北流歴二山間東北入于淮謂之池
口也(全氏曰按胡三省曰今招信軍盱眙縣西淮陵城臨池河池河過淮陵城西北入淮謂之池河
口)淮水又東蘄水注之水首受睢水於穀熟城東北
東逕建城縣故城北漢武帝元朔四年封長沙定王
子劉拾為侯國(一清按索隱曰表在豫章道元於贛水篇已引之此誤也)王莽之
多聚也(一清按漢志豫章郡建成縣莽曰多聚道元誤以沛郡之建成當之)蘄水又東
南逕蘄縣縣有大澤鄉陳涉起兵于此煹火為狐鳴
處也南則洨水出焉蘄水又東南北入八丈故瀆又
東南流長直故瀆出焉又東入夏丘縣東絶潼水逕
夏丘縣故城北入東南逕僮縣南又東南流入徐縣
東絶歴澗又東逕大徐縣故城南又東流注于淮淮
水又東歴客山(沈氏曰盱眙山古謂之客山)逕盱眙縣故城西(一清
按西字胡謂本作南)地理志曰都尉治漢武帝元朔元年封江
都易王子劉蒙之(一清案表作劉象之此從漢表)為侯國王莽更名
之曰匡武(一清按漢志作武匡)淮水又東逕廣陵歴淮陽城北
臨泗水岨于二水之間述征記淮陽太守治自後置
戍縣亦有時廢興也
又東北至下邳淮隂縣西泗水從西北來流注之
淮泗之會即角城也左右兩川翼夾二水決入之所
所謂泗口也
又東過淮隂縣北中瀆水出白馬湖東北注之
淮水右岸即淮隂也城西二里有公路浦昔袁術向
九江將東奔袁譚路出斯浦因以為名焉又東逕淮
隂縣故城北城北臨淮水漢高帝六年封韓信為侯
國王莽之嘉信也昔韓信去下鄊而釣于此處也城
東有兩冢西者即漂母冢也周廻數百步高十餘丈
昔漂母食信于淮隂信王下邳盖投金增陵以報母
矣東一陵即信母冢也縣有中瀆水首受江于廣陵
郡之江都縣縣城臨江應劭地理風俗記曰縣為一
都之會故曰江都也縣有江水祠俗謂之伍相廟也
子胥但配食耳歲三祭與五岳同(全氏曰子胥為浙江神今錢唐吴山
祠廟香火甚盛而大江之上杳然不知其亦主風濤之患也觀范史張禹𫝊及章懷注所引水經注逸文
可見故山謙之南徐州記其于廣陵之曲江亦俱以為大江而不專主浙江非盡無說也)舊江水
道也昔吴將伐齊北霸中國自廣陵城東南築䢴城
城下掘深溝謂之韓江亦曰䢴溟溝自江東北通射
陽湖地理志所謂渠水也西北至末口入淮(一清按漢志廣
陵國江都縣渠水首受江北至射陽入湖禹貢錐指曰闘百詩四書釋地曰左𫝊哀九年吴城䢴溝通江
淮杜預明謂于邗江築城穿溝東北通射陽湖西北至未口入淮乃引江達淮與孟子排淮入江不合直
至隋文帝開皇七年丁未開山陽瀆煬帝大業元年丁丑開䢴溝皆自山陽至楊子入江水流與前相反
盖孟子後九百餘歲其言始驗若預為之兆者亦一異事又云漢志江都渠水首受江北至射陽入湖水
經注中瀆水首受江自廣陵至山陽入淮是其水乃自南入北非自北入南也且以邗溝既開言之孟子
云淮注江非誤然班固言渠水入湖而不言入淮頗有分&KR1951;撰水經者乃云淮水過淮隂縣北中瀆水出
白馬湖東北注之酈道元遂以此水直至山陽口入淮而其說牢不可破矣竊疑高郵寳應地勢最卑若
釡底然䢴溝首受江水東北流至射陽湖而止杜預云自射陽西北至末口入淮此不過言由江入淮之
糧道耳路可通淮而水不通淮也水經殆不如地志之確今按江淮自吴闕䢴溝以後水流逕通但與隋
人所開有順逆之分胡氏乃云路可通淮水不通淮語亦有病末口今註疏本作宋口非是)自永
和中江都水斷其水上承歐陽(全氏曰胡三省曰江淮之間地名歐陽見
于史者非一處吴喜使蕭道成留軍歐陽在淮隂界裴䆳拒長孫稚欲營歐陽則在壽春境上蕭正美為
侯景柵歐陽斷援軍在今真州界䢴溝之所承也而會稽郡烏程縣亦有歐陽)引江入埭六
十里至廣陵城楚漢之間為東陽郡高祖六年為荆
國十一年為吴城即吴王濞所築也景帝四年更名
江都武帝元狩三年更曰廣陵王莽更名郡曰江平
縣曰安定城東水上有梁謂之洛橋中瀆水自廣陵
北出武廣湖東陸陽湖西二湖東西相直五里水出
其間下注樊梁湖舊道東北出至博芝射陽二湖西
北出夾耶乃至山陽矣至永和中患湖道多風陳敏
因穿樊梁湖北口下注津湖(一清按魏書蔣濟𫝊作精湖湖左今山陽)逕
渡渡十二里方達北口直至夾耶興寧中復以津湖
多風又自湖之南口沿東岸二十里穿渠入北口自
後行者不復由湖故蔣濟三州論曰(一清按蔣子通作三州論本詩
人淮有三州之義言水淺也)淮湖紆遠水陸異路山陽不通陳敏
穿溝更鑿白馬瀨百里渡湖者也自廣陵出山陽白
馬湖逕山陽城西即射陽縣之故城也應劭曰在射
水之陽漢高祖六年封楚左令尹項纏(一清按師古曰即項伯)
為侯國也王莽更之曰監淮亭世祖建武十五年封
子荆為山陽公治此十七年為王國(一清按方輿紀要淮安府山陽
縣下云漢臨淮郡射陽縣地後漢屬廣陵郡晉義熙中置縣為山陽郡治以境内有山陽津而名又云山
陽瀆在淮安府城東右䢴溝也其入淮處謂之未口後漢書山陽王荆光武帝子初封山陽公進爵為王
後以西羌反徙封廣陵曰廣陵思王也荆封本不在淮南酈氏盖以廣陵地近致誤而不知山陽郡縣之
名起于典午潛丘劄記曰後漢河内郡有山陽縣又山陽郡治昌邑荆封或郡或邑不可定唯其為金鄉
之山陽或河内之山陽方以西羌有警徙居東南廣陵若如今山陽去廣陵三百里耳何取乎其徙封一
清按范史廣陵思王𫝊荆以飛書事顯宗遣其出止河南宫是未嘗就國也時西羌反荆不得志冀天下
有變私迎能星者與之謀議帝聞之乃徙封廣陵遣之國盖荆潛居京邸包蔵禍心是以屏之遠方以絶
其邪謀東京皇子皆封郡王則是金鄊之山陽為是酈氏言之未明遂啓後人之惑爾)城本北
中郎將庾希所鎮中瀆水又東謂之山陽浦又東入
淮謂之山陽口者也
又東兩小水流注之
淮水左逕泗水國南故東海郡也徐廣史記音義曰
泗水國名漢武帝元鼎三年初置都郯四年封常山
憲王子思王商為國(沈氏曰漢志云元鼎四年别為泗水國而表作二年封已自不
合是注又復參差史記漢興以來將相名臣年表商以四年封則志是而表非也又泗水郡無郯縣其都
即淩縣善長亦誤)地理志曰王莽更泗水郡為順水淩縣為
生夌淩水注之水出淩縣東流逕其縣故城東而東
南流注于淮是曰淩口也應劭曰淩水出縣西南入
淮即經之所謂小水者也
又東至廣陵淮浦縣入于海(禹貢錐指曰淮浦漢屬臨淮郡其故城在今淮安府
安東縣西地理志云淮水至淮陵入海註疏本訛為㫿陵唯水經云至淮浦縣入海又曰淮陵故城在今盱眙
縣西八十五里此地距海甚遙淮何得于縣界入海也淮陵乃淮隂之訛又云淮隂去海一百四五十里而志
云淮隂入海者亦猶江都去海甚遠而湔氐道下云江水東南至江都入海不言海陵也全氏曰東樵之言非
也地志以淮水之入海系之淮陵而以淮水所分之游水系之淮浦水經則但言淮浦以游水即淮水也漢志
水經其實一也說者謂盱眙去海尚遠不知淮水至此而止其東即枝分之游水故班固曰淮陵也何得改曰
淮隂乎一清按山海經海内東經淮水出餘山餘山在朝陽東義鄊西入海淮浦北與水經應)
應劭曰淮涯也盖臨側淮濆故受此名淮水出縣故
城東王莽更名之曰淮敬淮水於縣枝分北為游水
歴胊縣與沭合又逕朐山西山側有朐縣故城秦始
皇三十五年於朐縣立石海上以為秦之東門(一清按漢
志云秦始皇立石海上以為東門闕古今註云闕觀也說文云門觀也盖古象魏之制秦皇立石海上状
如宫門之闕也史記始皇紀云立石東海上朐縣界中以為秦東門据此是無闕字)崔琰述初
賦曰倚高艫以周眄兮觀秦門之將將者也東北海
中有大州謂之郁州山海經所謂郁山(一清按今本山海經作郁
州)在海中者也言是山自蒼梧徙此云山上猶有南
方草木今郁州治故崔季珪之叙述初賦言郁州者
故蒼梧之山也心悅而怪之聞其上有僊士石室也
乃往觀焉見一道人獨處休休然不談不對顧非已
及也即其賦所云吾夕濟于郁州者也(一清按寰宇記海東海縣
下引水經注曰朐縣東北海中有大州謂之郁州有道者學徒十人遊于蒼捂欎州之上數百年皆得至
道其山自蒼捂徙至東海之上今猶有南方草木生焉故崔琰述初賦曰郁州者故蒼梧之山也古老𫝊
言此島人皆先是麋家之隸今存牛欄一村舊是麋家莊牧猶拈祭之呼曰麋郎臨祭之日必著犁鞾執
耕鞭又言初娶婦者必先見麋郎否則為祟此等文句今皆缺失矣)□水又北逕東海
利成縣故城之東故利鄉也漢武帝元朔四年封城
陽共王子嬰為侯國王莽更之曰流泉游水又北歴
羽山西地理志曰羽山在祝其縣東南尚書堯時曰
(全氏曰時曰二字當是疇咨之誤)四岳得舜進十六族殛鯀于羽山
是為檮杌與驩兜三苗共工同其罪故世謂之四凶
鯀既死其神化為黃龍(全氏曰按晉語作黃能韋昭注云能似熊宋庠云能乃來
反汲冢晉春秋又作朱羆若黃龍則見于山海經郭注之開筮)入于羽淵是為夏郊
三代祀之故連山易曰有崇伯鯀伏于羽山之野者
是也□水又北逕祝其縣故城西春秋經書夏公會
齊侯于夾谷左𫝊定公十年公及齊平會于祝其實
夾谷也服虔曰地二名王莽更之曰猶亭縣之東有
夾口浦游水左逕瑯琊計斤縣故城之西(一清按計斤縣杜預
謂之計基城樂史云即左𫝊所謂介根城皆音之轉耳)地理志曰莒子始起于
此後徙莒有鹽官故世謂之南莒也游水又東北逕
贛榆縣北東側巨海有秦始皇碑在山上去海一百
五十步潮水至加其上三丈去則三尺所見東北傾
石長一丈八尺廣五尺厚三尺八寸一行一十二字
游水又東北逕紀鄣故城南春秋昭公十九年齊伐
莒莒子奔紀鄣莒之婦人怒莒子之害其夫老而託
紡焉取其纑而夜縋縋絶鼔譟城上人亦譟莒共公
懼啟西門而出齊遂入紀故紀子帛之國穀梁𫝊曰
吾伯姬歸于紀者也杜預曰紀鄣地二名東海贛榆
縣東北有故紀城即此城也游水東北入海舊吴之
燕岱常泛巨海憚其濤險更沿溯是瀆由是出地理
志曰游水自淮浦北入海爾雅曰淮别為滸游水亦
枝稱者也
水經注釋卷三十
