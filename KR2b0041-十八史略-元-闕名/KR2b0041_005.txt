






十八史略卷之五

唐
〔唐高祖神堯皇帝〕姓李氏。名淵。隴西成紀人也。西涼武昭
王暠之後。祖虎仕西魏有功。封隴西公。父昞於周世封唐公。
淵襲爵。隋煬帝以淵爲弘化畱守。御衆寬簡。人多附之。煬帝
以淵相表奇異。名應圖讖忌之。淵懼。縱酒納賂以自晦。天下
盜起。以淵爲山西河東撫慰大使。承制黜陟。討捕羣盜多捷。
突厥寇邊。詔淵擊之。淵次子世民。聰明勇決。識量過人。見隋
室方亂。陰有安天下之志。與晉陽宮監裴寂。晉陽令劉文靜
相結。文靜謂世民曰。今主上南廵。羣盜萬數。當此之際。有眞

主。驅駕而用之。取天下如反掌耳。太原百姓。收拾可得十萬
人。尊公所將兵復數萬。以此乘虛入關。號令天下。不過半年
帝業成矣。世民笑曰。君言正合我意。乃陰部署。而淵不知也。
會淵兵拒突厥不利。恐獲罪。世民乘閒說淵。順民心興義兵。
轉禍爲福。淵大驚曰。汝安得爲此言。吾今執汝吿縣官。世民
徐曰。世民覩天時人事如此。故敢發言。必執吿。不敢辭死。淵
曰。吾豈忍吿。汝愼勿出口。明日復說曰。人皆傳。李氏當應圖
讖。故李金才無故族滅。大人能盡賊。則功高不賞。身益危矣。
惟昨日之言。可以救禍。此萬全策。願勿疑。淵歎曰。吾一夕思
汝言。亦大有理。今日破家亡身亦由汝。化家爲國亦由汝矣。
先是。裴寂私以晉陽宮人侍淵。淵從寂飮。酒酣寂曰。二郞陰

養士馬。欲擧大事。正爲寂以宮人侍公。恐事覺倂誅耳。會煬
帝以淵不能禦寇。遣使者執詣江都。世民與寂等。復說曰。事
已迫矣。宜早定計。且晉陽士馬精强。宮監蓄積巨萬。代王幼
冲。關中豪傑並起。公若鼓行而西。撫而有之。如探囊中物耳。
淵乃召募起兵。遠近赴集。仍遣使借兵於突厥。(【暠之後】世紀。暠生欽。欽生重耳。重)
(耳生煕。煕生天錫。天錫生虎。乃帝祖也。【昞】音丙。【相表】之相去聲。【圖讖】時有李氏將興之語。【大使】之大音駝。【晉陽宮監】掌宮禁。監平聲。【主上】謂煬帝。【萬數】之數上聲。【尊公】)
(謂高祖淵。【過】音戈。【二郞】謂世民。【爲寂】之爲去聲。【倂誅】恐宮人覺其謀。故陰養士馬而不敢泄也。【巨】鉅同。【探】音貪。取也。)世民引兵擊西
河拔之。斬郡丞高德儒。數之曰。汝指野鳥爲鸞。以欺人主。吾
興義兵。正爲誅佞人耳。進兵取霍邑。克臨汾絳郡。下韓城降
馮翊。淵畱兵圍河東。自引兵西。遣世子建成守潼關。世民徇
渭北。關中羣盜悉降於淵。合諸軍圍長安克之。立恭帝。淵爲

大丞相唐王。加九錫。尋受禪。立子建成爲皇太子。世民爲秦
王。元吉爲齊王。(【西河】郡屬山西今汾州。【數】上聲。【野鳥爲鸞】通鑒。隋大業十二年。有二孔雀。自西苑。飛集寶成朝堂前。德儒等奏以爲鸞。於是)
(百官稱賀。詔以德儒擢拜朝散大夫。【正爲】之爲去聲。【霍邑】縣屬霍州。【臨汾】縣屬平陽。【絳郡】今絳州。【韓城】縣屬同州。【降】音項平聲。下同。【元吉】淵第三子。)○隋
東都畱守越王侗。煬帝之孫也。亦爲衆所立。稱帝於洛陽。
(【東都】隋以河南府爲東都。【畱守】官主畱都副國。【侗】音通。【孫】元德太子次子。)○秦主薛擧卒。子仁杲立。○魏
公李密。與隋兵戰。大敗降於唐。○宇文化及。弑其所立主浩。
自稱許帝。○涼王李軌稱帝。○唐秦王世民破秦。秦主薛仁
杲降。送長安斬於市。(右秦薛擧。自隋煬帝大業十三年僭號。至是一世。凡二年而亡。)○李密之將徐
世勣。據密舊境降唐。賜姓李。(【勣】子亦切。○范曰。古者天子建國。賜姓命氏。姓氏所以別其族類之所出也。自三代之)
(衰。稱姓者或以國。或以族。或以地。或以官。子孫各本於其祖。不可改也。漢高祖賜婁敬姓爲劉。鄙陋無𥡴。而唐世人主遂以爲法。以逆族異類爲同宗。然則古之賜姓別之。而後之賜姓)
(者亂之者也。夫惟天親不可以人爲。而强欲同之。豈循理者乎。上瀆其姓。下忘其祖。非先王之制。不可爲後世法也。)○竇建德取河北諸

州。自稱夏王。○李密叛唐。唐人獲而斬之。(【唐人】行軍總管。盛彥師。○右魏李密。自隋大業十)
(三年僭號。後降唐。至是復叛。凡二年而亡。)○夏主竇建德。破宇文化及誅之。(世紀。許宇文化及。自武德)
(元年僭號。至是二年而亡。)○隋主侗立一年。王世充廢之。而自立爲鄭帝。尋
弑侗。○唐遣將襲涼主李軌。執歸殺之。河西平。(【將】安貴興。○右涼李軌。自隋大業)
(十三年僭號。至是凡三年而亡。)○沈法興稱梁王於毗陵。(【沈】音審。【毗陵】郡名。卽延陵。毗音皮。)○李子
通稱吳帝於江都。○杜伏威降唐。○唐秦王世民。擊定陽將
宋金剛破之。定陽可汗劉武周。及金剛。皆走死。(右定陽劉武周。自隋大業十三年僭)
(號。至是凡三年而亡。)○唐秦王世民。督諸軍伐鄭。○吳主李子通襲梁。梁
主沈法興走死。(世紀。梁沈法興自武德二年僭號。凡三年而亡。)○夏王竇建德救鄭。唐秦
王世民。大破擒之。鄭主王世充降。世民至長安。被黃金甲。二
十五將從其後。鐵騎萬匹。甲士三萬。獻俘太廟。斬建德於市。

赦世充。尋使人潛殺之。(右夏竇建德。自隋大業十三年僭號。至是四年而亡。○鄭王世充。自武德二年僭號。至是三年而亡。【二十五)
(將】姓名未詳。【從】去聲。)○竇建德故將劉黑闥。始起兵於漳南。○唐遣將
李靖伐梁。梁主蕭銑降。送長安斬之。(右梁蕭銑。自隋大業十三年據江陵。至是四年而亡。)○杜
伏威擊吳主李子通。執送長安。伏誅。(右吳李子通。自隋大業十一年僭號。至是七年而亡。)○劉
黑闥自稱漢東王。○楚主林士弘卒。其衆遂散。(右楚林士弘。自隋大業十二年僭號)
(至是凡七年而亡。)○漢東將執黑闥降唐。斬之。(【將】諸葛德威。○右漢東劉黑闥。自武德五年僭號。至是二年而亡。)
○唐淮南道行臺僕射輔公祏。反於丹陽。唐將擊斬之。(【輔】姓。【公祏】)
(名。祏音石。【丹陽】縣屬鎭江。【將】李靖。)○慶州都督楊文幹反。遣秦王世民討平之。
(【慶州】屬鞏昌。卽弘化郡。)○突厥入寇。遣秦王世民禦之。遇於豳州。世民帥
騎馳詣虜陣。吿之曰。我秦王也。虜不敢戰。受盟而退。(【帥】音率。)○
唐興七年。僭僞皆亡。天下旣定。是歲初置州縣鄕學。帝親詣

國子學。釋奠于先聖先師。始定官制。頒新律令。(【釋奠】禮。上丁釋菜奠幣所以祭也。【先聖】)
(孔子。【先師】顏囘。【始定官制】通鑒。改大摠官爲大都督府。以太尉司徒司空爲三公。次尙書。門下。中書。祕書。殿中。內侍。爲六省。次御史臺。次太常。至太府。爲九等。次將作監。次國子學。)
(次天策上將府。災左右衞。至左右領衞。爲十四衞。東宮置三師。三少。詹事。及雨坊。三寺。十率府。王公置府佐國官。公主置邑司。並爲京職事官。州縣鎭戍爲外職事官。自開府儀同三司。)
(至將仕郞。二十八階。爲文散官。驃騎大將軍至陪戍副尉。三十一階爲武散官。上柱國至武騎尉。十二等爲勳官。)定均田租庸調法。丁
中之民。給田一頃。篤疾減十之六。寡妻妾減七。皆以十之二
爲世業。八爲口分。每丁歲入租粟二石。調隨土地所宜。綾絹
絁布。歲役二旬。不役則收其傭。日三尺。有事而加役者。旬有
五日免其調。三旬租調俱免。水旱蟲霜。十損四以上免租。損
六以上免調。損七以上課役俱免。民貲業分九等。百戶爲里。
五里爲鄕。四家爲鄰。四鄰爲保。在城邑者爲坊。田野者爲村。
食祿之家。無得與民爭利。工商雜類。無預士伍。男女始生爲

黃。四歲爲小。十六爲中。二十爲丁。六十爲老。歲造計帳。三歲
造戶籍。(【庸】傭同。【調】去聲。下並同。【減十之六】只四十畝。【減七】只三十畝。【十之二】十分爲率。民得其八。官得其二。【世業】世守其業。【口分】之分。音墳去聲。有六)
(口則給田。【調】隨其所宜爲調。【絁】音尸。絲經枲緯曰絁。【三尺】每日收其傭帛三尺。亦隨土地所宜。【旬有】之有。與又通。【免其調】或官中有事。而加役至十五日者。則免收其調。【以)
(上】之上。上聲。下並同。【九等】上上。上中。上下。中上。中中。中下。下上。下中。下下。【預】厠也。【計帳】每歲一改賦稅簿籍。【戶籍】三年一改戶口。簿籍。)○初唐之
起晉陽。皆世民之謀。帝欲以世民爲儲嗣。世民固辭而止。太
子建成。喜酒色遊畋。齊王元吉多過失。而世民功名日盛。建
成乃與元吉。協謀傾世民。曲意諂事諸妃嬪。世民獨不事之。
由是左右皆譽建成元吉。而短世民。(【儲嗣】太子曰儲嗣。【協】合也。【譽】音余。)○武德
九年六月。太白經天。見秦分。建成元吉欲殺世民。秦府僚屬。
勸王行周公之事。力請乃決。於是密奏。兄弟專欲殺臣。似爲
世充建德報讐。明日帥兵伏玄武門。建成元吉入。覺有變欲

還。世民追射建成殺之。尉遲敬德射殺元吉。遂立世民爲太
子。軍國事悉委太子處決。然後聞奏。初東宮官屬魏徵。屢勸
建成除世民。及是世民召徵。責以離閒兄弟。徵擧止自若。對
不屈。世民禮之。王珪亦嘗爲建成謀。皆以爲諫議太夫。帝自
稱爲太上皇帝。詔傳位於太子。是爲太宗文武皇帝。(【分】墳去聲。【太白)
(經天】太白金宿。陰星也。出東當伏東。出西當伏西。過午爲經天。謂晝見午上也。秦分屬未。蓋見午而被於未也。【周公之事】誅兄管叔。【兄弟專欲殺】兄建成弟元吉。【爲世】之爲。【爲)
(建】之爲。並去聲。【帥】音率。【射】音石。【尉遲】姓。尉音鬱。【敬德】名。【處】音杵。【閒】音㵎。○范曰。建成雖無功太子也。太宗雖有功藩王也。太子君之貳。父之統也。而殺之。是無君父也。)
(立子以長不以功。所以重先君之世也。故周公不有天下。弟雖齊聖。不先於兄久矣。論者或以太宗殺建成元吉。比周公誅管蔡。臣竊以爲不然。昔者象日以殺舜爲事。舜爲天子也則)
(封之。管蔡啓商以叛周。周公爲相也則誅之。其迹不同而其道一也。舜知象之將殺己也。故象憂亦憂。象喜亦喜。盡其誠以親愛之而己矣。象得罪於舜。故封之。管蔡流言於國。將危周)
(公以閒王室。得罪於天下。故誅之。非周公誅之。天下之所當誅也。周公豈得而私之哉。後世如有王者。不幸而有害兄之弟如象。則當如舜封之是也。不幸而有亂天下之兄如管蔡。則)
(當如周公誅之是也。舜處其常。周公處其變。此聖人所以同歸于道也。若夫建成元吉。豈得罪於天下者乎。苟非得罪於天下。則殺之者。己之私也。豈周公之心乎。或者又以爲使建成)

(爲天子。又輔之以元吉。則唐必亡。臣曰。古之賢人。守死而不爲不義者。義重於死故也。若必爲子不孝。爲弟不弟。悖天理滅人倫。而有天下。不若亡之愈也。故爲唐史者書曰。秦王世民。)
(殺皇太子建成齊王元吉。立世民爲皇太子。然則太宗之罪著矣。)
〔太宗文武皇帝〕名世民。幼日有書生見之曰。龍鳳之姿。天
日之表。其年幾冠。必能濟世安民。書生去。高祖使人追之。不
見。乃採其語爲名。年十八擧義兵。李密降唐。初見高祖色尙
傲。及見秦王。不敢仰視。退而歎曰。眞英主也。高祖。以秦王功
高。特置天策上將。位在王公上。以秦王爲之。開府置屬。開館
以延文學之士。杜如晦。房玄齡。虞世南。褚亮。姚志廉。李玄道。
蔡允恭。薛元敬。顏相時。蘇勗。于志寧。蘇世長。薛收。李守素。陸
德明。孔穎達。蓋文達。許敬宗。爲文學館學士。分爲三番。更日
直宿。王暇日輒至館中。討論文籍。或至夜分。使閻立本圖像。
褚亮爲贊。號十八學士。士大夫得預其選者。時人謂之登瀛

洲。時府僚多補外。如晦亦出。玄齡曰。餘人不足惜。如晦王佐
才。大王欲經營四方。非如晦不可。王卽奏畱之。使參謀帷幄。
剖決如流。玄齡每入奏事。高祖曰。玄齡爲吾兒謀事。雖隔千
里。如對面語。(【幾】音機。及也。【冠】音貫。【相】去聲。【長】音張上聲。【蓋】音甘入聲。【三番】番遞也。每以六人爲一遞入直。【更】音庚。【圖像】圖畫已上十八人)
(形像。【贊】讚同。稱美曰贊。【預】與同。【登瀛洲】謂如登仙也。【補外】補外職事官。【爲吾】之爲去聲。○鄭曰。漢唐之世。其人臣號爲有知人之明者。莫若蕭何之識韓信。房玄齡之識杜)
(如晦。高帝之至南鄭。而韓信亡去。蕭何追之。反曰。諸將易得。如信國士無雙。大王必欲長王漢中。無所事信。欲爭天下。非信無可與計事者。高帝於是拜爲大將。太宗之在秦邸時。府僚)
(多補外官。玄齡曰。餘人不足惜。如晦王佐才。大王欲經營四方。非如晦不可。太宗於是奏爲)
(府屬。蓋非蕭何之言。則高帝失於韓信。非玄齡之言。則太宗失於如晦矣。)秦王功蓋天下。身幾危。賴玄齡如
晦決策。至是卽位。首放宮女三千餘人。(【幾】音機。)○突厥頡利突
利二可汗。合十餘萬騎入寇。進至渭水便橋之北。上自與房
玄齡等六騎。徑詣渭水上。與頡利隔水語。責以負約。突厥大
驚。皆下馬羅拜。俄而諸軍繼至。旗甲蔽野。頡利懼請盟而退。

○置弘文館。聚四部二十餘萬。選天下文學之士。虞世南等
以本官兼學士。聽朝之隙。引入內殿。講論前言往行。商權政
事。或夜分乃罷。取三品以上子孫。充弘文館學士。(【四部】經書。史書。子書。文集。)
(【論】去聲。【行】去聲。【榷】音角。擧也。較也。【上】上聲。下同。)○有上書請去佞臣者。曰願陽怒以試
之。執理不屈者直臣也。畏威順旨者佞臣也。上曰。吾自爲詐。
何以責臣下之直乎。朕方以至誠治天下。或請重法禁盜。上
曰。當去奢省費。輕徭薄賦。選用廉吏。使民衣食有餘。自不爲
盜。安用重法邪。自是數年之後。路不拾遺。商旅野宿焉。上嘗
曰。君依於國。國依於民。刻民以奉君。猶割肉以充腹。腹飽而
身斃。君富而國亡矣。又嘗謂侍臣曰。聞西域賈胡。得美珠。剖
身而藏之。有諸。曰。有之。曰。吏受賕抵法。與帝王徇奢欲而亡

國者。何以異此胡之可笑邪。魏徵日。昔魯哀公謂孔子曰。人
有好忘者。徙宅而忘其妻。孔子曰。又有甚者。桀紂乃忘其身。
亦猶是也。(【去】上聲。下同。【治】平聲。下同。【斃】音弊。死也。【賈】音古。筌蹄云。胡商。【有諸】不知果有此事否。【賕】音求。臟也。【好】去聲。)○張蘊
古獻大寶箴。有曰。以一人治天下。不以天下奉一人。又曰。壯
九重於內。所居不過容膝。彼昏不知。瑤其臺而璚其室。羅八
珍於前。所食不過適口。惟狂罔念。丘其糟而池其酒。又曰。勿
沒沒而闇。勿察察而明。雖冕旒蔽目。而視於無形。雖黈纊塞
耳。而聽於無聲。上嘉其言。(【大寶箴】聖人之位曰大寶。箴戒辭也。【八珍】周禮膳夫。珍用八物。謂淳熬。淳母。炮豚。炮䍧。擩珍。漬。)
(熬。肝膋也。【沒】一作汶。【闇】暗同。【冕旒】冕十有二旒。天子之服也。漢制度云。冕長尺六寸。廣八寸。前圓後方。其旒皆以五采絲繩。貫五采玉。每旒各十二。垂於冕前後。【黈纊】黈音愉)
(上聲。黈黃色。纊綿也。以黃綿爲圓。用組垂之於冕。當兩耳旁。示不外聽也。)○分天下爲十道。因山川形便。曰
關內。河南。河東。河北。山南。隴右。淮南。江南。劒南。嶺南。○遣將

討梁師都。其下殺之以降。以其地爲夏州。(右梁梁師都。自隋恭帝義寧元年僭號。至是凡十二)
(年而亡。【夏州】屬甘肅。卽朔方。○案世紀。此一節。當在貞觀二年。)○太常祖孝孫。奏唐雅樂。(【祖孝孫】祖姓。孝孫名。○案通)
(鑒。此一節當在二年。)○貞觀二年。又出宮女三千餘人。○故事。軍國大事。
中書舍人。各執所見。雜署其名。謂之五花判事。中書侍郞。中
書令。省審之。給事中。黃門侍郞。駮正之。上謂王珪曰。國家本
置中書門下。以相檢察。卿曹勿雷同也。時珪爲侍中。房玄齡。
杜如晦爲僕射。魏徵守祕書監。參預朝政。玄齡謀事。必曰。非
如晦不能決。及如晦至。卒用玄齡策。蓋玄齡善謀。如晦善斷。
二人同心徇國。故唐世稱賢相推房杜焉。徵嘗吿上曰。願使
臣爲良臣。勿使臣爲忠臣。上曰。忠良異乎。徵曰。稷契皐陶。君
臣恊心。俱享尊榮。所謂良臣。龍逢此干。面折廷爭。身誅國亡。

所謂忠臣。上悅。(【省】音息上聲。【駮】音剝。【中書門下】二省。【雷同】同聲相應曰雷同。【祕書監】官掌祕奧。明史籍。監平聲。【斷】音端去聲。【爭】諍)
(同。)○初突厥旣强。敕勒諸部分散。有薛延陀。囘紇等十五部。
皆居磧北。頡利政亂。薛廷陀囘紇等叛之。加以民大飢。羊馬
多死。奉使者還。及邊帥。皆言突厥可取之狀。詔以李靖爲定
襄道行軍總管。統諸軍討之。靖襲破突厥於陰山。頡利可汗
遁走。唐將擒之以獻。時突利可汗先已入朝。上處突厥降衆。
東自幽州。西至靈州。分突利地爲四州。分頡利地爲六州。左
置定襄都督。右置雲中都督。以統其衆。以突利爲順州都督。
頡利爲右衞大將軍。(【敕勒】其先匈奴。薛延陀囘紇以下十五部。總謂敕勒。紇音賢入聲。十五部。名號未詳。【磧】音淸入聲。砂磧。【陰山】)
(在開平北。東西千餘里。草木茂盛。多禽獸。匈奴依阻其中。漢武克匈奴。置陰山縣。東漢省入。五原。唐天寶元年。復陰山縣。【靈州】屬甘肅。今朔慶軍。【四州】名號未詳。【六州】名號未詳。)
(【順州】屬北平。○案通鑒。此一節以下事實。竝在貞觀四年。○范曰先王之制。戎狄荒服。夷不亂華。所以辨族類別內外焉。孔子美齊桓之功曰。微管仲。吾其被髮左衽矣。聖人之懲戎)

(狄如此。太宗旣滅突厥。而引諸戎雜中國。使殊俗醜類與公卿太夫。雜處於朝廷。苟欲冠帶四夷。以夸示天下。而不知亂華亦甚矣。然則中國幾何不胥而爲夷也。是以唐世有戎狄之)
(亂。豈非太宗之所啓乎。)○林邑遣使入貢。○伊吾來降。置伊西州。(筌蹄。伊州伊吾郡。西)
(州。交河郡也。)○高昌王麴文泰入朝。(【高昌】國在西域。【麴】音穹入聲。姓也。)○先是。四夷君
長詣闕。請帝爲天可汗。上曰。我爲大唐天子。又下行可汗事
乎。羣臣及四夷。皆稱萬歲。自是後璽書賜西北君長。皆稱天
可汗。○貞觀四年。蔡公如晦卒。上語及必流涕。(【蔡公】蔡國。公爵。)○是
歲大有秊。上之初卽位也。常與羣臣語及敎化。曰大亂之後。
其難治乎。魏徵對曰。饑者易爲食。渴者易爲飮。封德彝曰。三
代以還。人漸澆訛。故秦任法律。漢雜霸道。蓋欲化不能。豈能
之而不欲邪。徵曰。五帝三王。不易民而化。湯武皆乘大亂之
後。身致太平。行帝道而帝。行王道而王。顧所行何如耳。上卒

從徵言。元年關中饑。斗米直絹一匹。二年天下蝗。三年大水。
上勤而撫之。未嘗嗟怨。至是天下大稔。米斗三四錢。終歲斷
死刑。纔十九人。東至于海。南及五嶺。皆外戶不閉。行旅不齎
糧。取給於道路焉。上曰。魏徵勸我行仁義。今旣效矣。惜不令
封德彝見之。蓋德彝元年六月死矣。(【有秊】稔曰大有。【澆】音皎平聲。薄也。【易】音亦。【一匹】四丈爲匹。)
(【斷】音端去聲。【十九人】通鑒。二十九人。【五嶺】見前隋煬帝下。)○五年。林邑新羅入貢。(【新羅】國在東夷。【入貢】通鑒。林邑)
(獻五色嬰武。新羅美女三人。魏徵以爲不宜受。上喜。各付使者歸之。)○党項內附。開其地爲十六州。(【党項】西羌別)
(種。党音當去聲。十六州名號未詳。)○七年春宴玄武門。奏七德九功舞。徵欲上偃
武修文。每侍宴。見七德舞。輒俛首不視。七德舞者。秦王破陣
曲也。見九功舞。則諦觀之。王珪罷。徵爲侍中。(【七德】通鑒注。太宗爲秦王時。破劉武周。)
(軍中相與作秦王破陣樂曲。及卽位。宴會必奏之。以百二十八人。被銀甲。執戟而舞。凡三變。每變爲四陣。象擊刺往來。後更名七德舞。七德者。蓋取禁暴。戢兵。保大。定功。安民。和衆。豐財)

(之義也。【九功】通鑒注。唐功成慶善樂。以兒童六十四人。冠進德冠。紫袴褶。長袖。漆髻。屐履而舞。後更號九功舞。九功者。蓋取書九功惟敍之義也。【諦】音帝。審也。)○上
親錄囚徒。見應死者閔之。縱使歸家。期以來秋就死。仍敕天
下死囚皆縱遣。至期來詣京師。至是皆如期。自詣朝堂。上皆
赦之。凡三百九十人。○上奉太上皇。置酒未央宮。上皇命頡
利可汗起舞。馮智戴詠詩。笑曰。胡越一家。古未有也。(【未央宮】在安西。前)
(漢高帝所置。【馮智戴】南蠻酋長。【胡越】胡謂頡利。越謂智戴。)○八年。吐蕃遣使入貢。(【吐蕃】西羌別種。)○九年。
太上皇崩。上皇卽位九年而禪位。至是又九年。○吐谷渾。先
是入寇涼州。以李靖帥諸軍討破之。(【帥】音率。)○十年。吐谷渾遣
子入侍。○治書侍御史權萬紀言。宣饒銀大發。采之歲可得
數百萬。上曰。卿未嘗進一賢才。而專言銀利。昔堯舜。抵璧於
山。投珠於谷。漢之桓靈。乃聚錢爲私藏。卿欲以桓靈俟我耶。

黜之。(【治】平聲。【宣】州屬江東。【饒】州屬江西。【抵】音底。擲也。【藏】音狀。)○定府兵。凡十道。置府六百
三十四。而關內二百六十一。皆隷諸衞及東宮六率。上府兵。
凡千二百人。中府千人。下府八百人。三百人爲團。團有校尉。
五十人爲隊。隊有正。十人爲火。火有長。每人兵甲粮裝各有
數。輸之庫。征行給之。二十爲兵。六十而免。能騎射者爲越騎。
其餘爲步兵。更命統軍別將。爲折衝果毅都尉。每歲季。各折
衝都尉。帥以敎戰。當給馬者。官與直。當宿衞者。番上兵部。以
遠近給番。遠疎近數。皆一月而更。(【定府兵】更定各府兵制。【隷】音麗。屬也。【諸衞】左右羽林。左右龍武。左)
(右神武。【更】音庚。下同。【折衝果毅】通鑒。更命統軍爲折衝都尉。別將爲果毅都尉。【歲季】十二月。【帥】音率。【與直】官與價直。令自買馬。【上】上聲。下同。【番上】更番宿衞。【給番】隨)
(遠近以定番上之制。【近數】之數。音朔。下同。)○十三年。夏旱。詔五品以上言事。魏徵言。陛
下比貞觀初。漸不克終者十條。上深獎歎。(【十條】大略。一言遣使徵求。二言奢肆思用人力。三)

(言縱欲勞人。四言昵小人疎君子。五言貴異物作無益。六言不輕與賢。而易棄人。七言田獵馳騁。八言外官奏事。顏色不接。九言長傲縱欲。無事興兵。十言關中之民徭役勞弊。以上皆)
(言不如貞觀初。)○十四年。上詣國子監。親釋奠。是時大徵天下名儒
爲學官。數幸國子監。使之講論。學生能明一經已上者。皆得
補官。增築學舍千二百閒。增學生滿三千二百六十員。自屯
營飛騎。亦給博士授經。有能通經者。聽得貢擧。於是四方學
者。雲集京師。乃至高麗。百濟。新羅。高昌。吐蕃諸酋長。亦遣子
弟請入國學。升講筵者。至八千餘人。上以師說多門。章句繁
雜。命孔穎達。與諸儒定五經疏。謂之正義。(【國子監】卽大學。【已上】之上上聲。【屯衞飛騎】左)
(右親軍便官。全書注。唐姜行本。爲屯衞將軍。分典飛騎。【百濟】國在東夷。【說】如字。【疏】去聲。)○高昌王麴文泰。先是多
遏絕西域朝貢。及拘畱中國人。以侯君集。爲交河大總管。將
兵擊之。至是滅高昌。以其地爲西州。(【交河】高昌所都。)○十五年。吐

蕃求婚。以文成公主嫁之。○十七年。鄭公魏徵卒。上曰。以銅
爲鏡。可正衣冠。以古爲鏡。可見興替。以人爲鏡。可知得失。徵
沒朕亡一鏡矣。徵葬。上自製碑書石。(【鄭公】鄭國。公爵。【替】音涕。廢也。滅也。【書石】釋名曰。臣子追述君)
(父功。以書于石曰碑。)○圖畫功臣長孫無忌。趙郡王孝恭。杜如晦。魏徵。房
玄齡。高士廉。尉遲敬德。李靖。蕭瑀。段志玄。劉弘基。屈突通。殷
開山。柴紹。長孫順德。張亮。侯君集。張公謹。程知節。虞世南。劉
政會。唐儉。李勣。秦叔寶等。於凌煙閣。(【長】音張上聲。【孝恭】太宗再從兄弟。【屈】如字。○王曰。傅說未遇。)
(而高宗審象以求之。范蠡旣去。而句踐鑄像以訪之。此二者。唯其先後之不同。而其好賢樂善之心則一也。宣帝之麒鱗閣。光武之雲臺。太宗之凌煙閣。其圖繪功臣之意。是亦高宗句)
(踐之意歟。)○太子承乾不才。魏王泰多能有寵。潛有奪嫡之志。侯
君集負功怨望。以承乾暗劣欲乘釁。因勸之反。事覺。廢爲庶
人。君集坐誅。泰亦以險詐不立。立晉王治爲太子。(【泰】太宗第三子。【怨望】通鑒)

(侯君集之破高昌也。私取其珍寶。爲有司所劾。詔下君集獄。後以中書侍郞岑文本上疏得免。詳見貞觀十四年。【治】太宗第九子。)魏徵嘗薦君集。
上始疑徵阿黨。又有言徵自錄前後諫辭。示起居郞褚遂良。
上愈不悅。徵臨終。上面指公主。欲妻其子叔玉。至是停其婚。
踣所立碑。(【嘗薦】案。魏徵嘗薦君集有宰相材。宜委專知諸衞兵馬。【起居郞】國史院官。六典曰。起居郞。掌錄天子之動作法度。以修記事之史。【妻】音砌。【踣】)
(音朋入聲。仆也。)○十八年。上親征高麗。先是高麗泉蓋蘇文弑其君。新
羅又遣使言。百濟與高麗。連兵謀絕新羅入貢之路。乞兵救
援。上遂討之。先如洛陽。(【泉蓋蘇文】高麗君長。或云。泉氏。蓋號。蘇文名也。未詳是否。蓋甘入聲。)○十九年。
上發洛陽至定州。進諸軍。上渡遼水。拔遼東城。降白巖城。攻
安市城。大破其救兵於城下。安市城險兵精。堅守不下。議者
欲拔烏骨城。渡鴨綠水。直取平壤。覆其本根。則餘可不戰而
降。或又謂。親征異於諸將。不可乘危。上以遼左早寒。草枯水

凍。士馬難久畱。且粮將盡。敕班師。是行拔十城。徙戶口七萬。
三大戰。斬首四萬餘級。然戰士死者。幾三千人。戰馬死什七
八。不能成功。深悔之。歎曰。魏徵若在。不使我有此行也。命馳
驛。祠徵以少牢。復立所製碑。(【定州】屬河北。卽中山府。【降】音項平聲。下同。【烏骨城】已上數城。竝在東夷。【鴨綠水】出高)
(麗東北。西入于海。【平壤】城在東夷。高麗所都。【將盡】之將音漿。【班師】還師曰班。【十城】名號未詳。【戶口】通鑒。徙蓋遼巖三州。戶口入中國者七萬人。【幾】音機。【少牢】羊豕也。少)
(去聲。)○二十年。上如靈州。遣李世勣擊薛延陀。破降之。招諭敕
勒諸部。囘紇等十一姓。各遣使歸命。乞置官司。詔曰。朕聊命
偏師。逐擒頡利。始弘廟略。已滅延陀。鐵勒百餘萬戶。請爲州
郡。混元以降。殊未前聞。宜備禮吿廟。仍頒示天下。上爲詩曰。
雪恥酬百王。除兇報千古。刻石於靈州。(【十一姓】譜系未詳。【使】去聲。【鐵勒】西夷別種。【混元】太古)
(也。【降】如字。【吿】音谷。【報千古】昔大王岐山之遷。高帝平城之圍。皆夷狄之恥也。今旣皆得而臣之。猶申報於前王矣。)○二十二年。司空

梁公房玄齡卒。上悲不自勝。玄齡佐上定天下。及終相位三
十二年。號爲賢相。然無迹可尋。上定禍亂。而房杜不言功。王
魏善諫諍。而房杜讓其賢。英衞善將兵。而房杜行其道。理致
太平。善歸人主。爲唐宗臣。(【司空】官。【梁公】梁國。公爵。【勝】音升。【房杜】玄齡。如晦。【王魏】王珪。魏徵。【英衞】英公李勣。衞公)
(李靖。)○二十三年。上有疾。謂太子曰。李世勣才知有餘。然汝與
之無恩。我今黜之。我死。用爲僕射親任之。若徘徊願望。則當
殺之耳。乃左遷疊州都督。受詔不至家而去。(【疊州】屬鞏昌。)○上崩。
在位二十四年。改元者一。曰貞觀。(【貞觀】卽位二年丁亥改元。)上雖以武功
定禍亂。終以文德綏海內。常自以驕侈爲懼。嘗曰。人主惟一
心。攻之者衆。或以勇力。或以辯口。或以諂諛。或以姦詐。或以
嗜欲。輻湊各求自售。人主少懈而受其一。則危亡隨之。此其

所以難也。嘗問侍臣。創業守成孰難。玄齡曰。草昧之初。羣雄
竝起。角力而後臣之。創業難矣。魏徵曰。自古帝王。莫不得之
於艱難。失之於安逸。守成難矣。上曰。玄齡與吾共取天下。出
百死得一生。故知創業之難。徵與吾共安天下。常恐驕奢生
於富貴。禍亂生於所忽。故知守成之難。然創業之難往矣。守
成之難。方與諸公愼之。(【售】音授。自媒曰售。【草昧】草而不齊。昧而不明。言隋末之亂也。【角力】角競勇力。)自知神
采爲臣下所畏。常溫顏接羣臣導人使諫。賞諫者以來之。惟
末年東征之役。褚遂良嘗諫不聽。太子立。是爲高宗皇帝。(【爲】去)
(聲。【東征】東征高麗。)
〔高宗皇帝〕名治。母長孫皇后。承乾廢。長孫無忌。力勸太宗
立治。在東宮七年。太宗嘗作帝範十二篇以賜。曰脩身治國
盡在其中。一旦不諱。更無言矣。至是卽位。長孫無忌褚遂良。

受先帝遺詔輔政。以李勣爲左僕射。尋爲司空。(【皇后】無忌妹。【十二篇】君體。建親。求)
(賢。審官。納諫。去讒。戒盈。崇儉。賞罰。務農。閱武。崇文。【治國】之治去聲。【盡】通鑒作備。)○永徽五年。以太宗才人武氏
爲昭儀。(才人。昭儀皆女官名。○通鑒注。昭儀昭顯其儀。示隆重也。)○六年。上欲廢皇后王氏。立武
昭儀爲后。許敬宗。李義府贊之。褚遂良不可。以問李勣。勣曰。
此陛下家事。何必更問外人。事遂決。(【更】音庚。○范曰。高宗欲廢立。而猶難於顧命大臣。取決於李勣之)
(一言。勣若以爲不可。則武氏必不立矣。勣非惟不諫。又勸成之。孽后之立。無忌遂良之死。唐室中絕。皆勣之由。其禍豈不博哉。太宗以勣爲忠。託以孤幼。而其大節如此。書曰。知人則哲。)
(惟帝其難之信哉。)褚遂良貶。義府參知政事。義府貌若溫恭。與人嬉怡。
而狡險忌克。人謂笑中有刀。柔而害物。謂之李猫。(【貶】黜爲潭州都督。【參知)
(政事】官掌陪貳宰司。參預朝政。【狡險】狡狂也。猾也。【忌】謂畏忌憎惡。【克】謂好勝殘害。左氏傳。今其言多忌克。)○武后以長孫無忌
不助己。深怨之。顯慶四年。削無忌官黔州安置。遂良先一年
卒。至是無忌與初議者柳奭。韓瑗。皆被殺。(【己】音紀。○通鑒。永徽五年由有廢立之志。又畏大)

(臣不從。乃與昭儀幸無忌第。酬飮極歡。拜無忌寵姫子三人爲大夫。仍載金寶繒錦十車。以賜無忌。上因從容言皇后無子。以諷無忌。無忌對以他語。竟不順旨。上及昭儀皆不悅而罷。)
(【黔州】屬川南。今紹慶府。【先】音霰。)○乾封元年。上封泰山。至亳州。尊老君爲太上
玄元皇帝。(【亳州】屬河南。卽譙郡。【老君】卽老子。)○以李勣爲遼東大總管。伐高麗。
○總章元年李勣拔平壤。降其王。高麗悉平。置安東都護府。
○上元元年。帝稱天皇。后稱天后。○初帝以賤妾子忠爲太
子。武后廢之。立后之子弘。弘仁孝。中外屬心。忤后意。鴆之立
其次。曰賢。又以事廢之。而立其次哲。(【屬】音燭。)○上在位改元者
十三。曰永徽。顯慶。龍朔。麟德。乾封。總章。咸亨。上元。儀鳳。永隆。
開耀。永淳。弘道。凡三十四年。而政在中宮者三十年矣。自褚
遂良等死後。羣臣無敢諫者。李善感嘗因事一諫。人以爲鳳
鳴朝陽。上崩。太子哲卽位。是爲中宗皇帝。(【中宮】皇后武氏。【一諫】通鑒。永淳元年。上旣封泰)

(山。欲偏封五嶽。善感諫曰。陛下封泰山。吿太平致羣瑞。與三皇五帝比隆矣。數年菽粟不稔。餓莩相望。四夷交侵。兵車歲駕。陛下宜恭默思道。以禳災譴。乃更廣營宮室。勞役不休。天下)
(莫不失望。臣忝備國家耳目。竊以此爲憂。上優容之。【鳳鳴朝陽】山東曰朝陽。詩。鳳凰鳴矣。于彼高岡。梧桐生矣。于彼朝陽。)
〔中宗皇帝〕初名顯。改名哲。旣卽位。立韋妃爲后。改元曰嗣
聖。明年。武后廢帝爲廬陵王。而立其弟旦。旦擁虛器者七年。
改元曰垂拱。曰永昌。太后廢旦爲皇嗣。而稱帝。是爲則天武
氏。(【廬陵】國在吉安。【虛器】不得有爲。徒尸虛位。【武氏】贊曰。小雅曰。赫赫宗周。襃姒滅之。此周幽王之詩也。是時幽王雖亡。而太子宜臼立。是爲平王。而詩人乃言滅之者。以)
(爲文武之業於是蕩盡。東周雖在。不能復興矣。其曰滅者。甚疾之之辭也。武氏之亂。唐之宗室滅殺殆盡。其賢士大夫。不免者十八九。以太宗之治。其遺德餘烈。在人者未遠。而幾於遂)
(絕。其爲惡。豈一襃姒之比耶。以太宗之明。昧於知子。廢立之際不能自決。卒付昬童。高宗溺愛袵席。不戒履霜之漸。而毒流天下。貽禍邦家。嗚呼父子夫婦之閒。可謂難哉。可不愼哉。)
○則天武氏故荊州都督武士彠之女也。大原人。年十四。太
宗聞其美。召入後宮。以貞觀十一年。爲才人。時天下歌曲名
娬媚娘。已成讖。貞觀末。太白屢晝見。太史占云。女主昌。又傳

祕記。唐三世後。女主武王代有天下。太宗惡之。嘗與羣臣宴。
令各言小名。武衞將軍李君羨。官稱封邑。皆有武字。而小名
五娘。太宗愕曰。何物女子。乃爾健邪。或奏。君羨謀不軌。遂誅
之。密問太史李淳風。對曰。臣仰觀天象。俯察曆數。其人已在
陛下宮中。不過三十年。當王天下。殺唐子孫殆盡。其兆已成
矣。太宗崩。才人年二十四矣。爲尼。高宗幸寺。見之而泣。時王
皇后。與蕭淑妃爭寵。密令長髮。勸高宗納之。旣入。而后與淑
妃皆失寵。武氏年三十二。遂自昭儀爲后。王蕭皆爲所殺。贈
父士彠周國公。尋加贈太原王。高宗苦風眩。不能視百司奏
事。或使皇后決之。后性明敏。涉獵文史。處事皆稱旨。由是委
以政事。權與人主侔。人謂之二聖。在高宗之世。后自殺子弘。

廢子賢。高宗旣崩。子哲卽位。廢爲廬陵王。而立子旦。后臨朝
稱制。立武氏七廟。(【彠】音央入聲。【娬】音武。【晝見】之見音現。【占】音瞻。【令】去聲。下同。【武字】通鑒。左武衞將軍。武連縣公。武安李君羡。【當)
(王】之王去聲。【長】音張上聲。【爲所】之爲去聲。【涉獵】謂若涉水獵獸。歷覽雖多。不專精也。【稱】去聲。【七廟】太祖。三昭。三穆。)英公李敬業起
兵討之。檄曰。一抔之土未乾。六尺之孤安在。又曰。試觀今日
之域中。竟是誰家之天下。太后遣將擊殺之。越王貞又擧兵
匡復。不克而死。太后遂大殺唐宗室。自名曌。稱皇帝。國號周。
以旦爲皇嗣。改姓武。時曌年六十七矣。初寵僧懷義。後寵張
易之。張昌宗。兄弟居中用事。易之五郞。昌宗六郞。佞者曰。人
言六郞似蓮花。吾謂蓮花似六郞耳。曌知人心不服。且內行
不正。畏人議己。盛開吿密之門。用酷吏侯思止。索元禮。周興。
來俊臣。吉頊等。鍛鍊羅織。率以反逆誣人。誅殺不可勝紀。用

此拑制天下。然有權數善用人。賢才亦樂爲之用。徐有功仁
恕執法。曌每屈意從之。將相多得人。魏元忠。婁師德。狄仁傑。
姚元崇。皆名相。宋璟亦顯於朝。師德寬厚淸愼。犯而不校。弟
除代州刺史。師德謂。兄弟榮寵過盛。人所疾也。何以自免。弟
曰。自今人雖唾某面。拭之而已。師德愀然曰。此所以爲吾憂
也。人唾汝面。怒汝也。而拭之。則逆其意而重其怒矣。唾不拭
自乾。當笑而受之耳。師德每薦仁傑。而仁傑每毀師德。曌語
仁傑曰。朕用卿。師德所薦也。仁傑退而歎曰。婁公盛德。我爲
所容久矣。武承嗣三思。營求爲太子。仁傑從容言於曌曰。太
宗櫛風沐雨。親冒鋒鏑以定天下。傳之子孫。太帝以二子託
陛下。今乃欲移之他族。無乃非天意乎。姑姪與母子孰親。陛

下立子。則千秋萬歲後。配食太廟。立姪。則未聞姪爲天子而
祔姑於廟者也。曌稍悟。已而又力勸之。遂自房州召廬陵王
還都。立爲皇太子。以子旦爲相王。仁傑最見信重。好面折廷
爭。曌常屈從。稱爲國老而不名。仁傑卒。曌泣歎。元行沖博學
多通。仁傑重之。行沖多規諫。曰明公之門珍味多矣。請備藥
物之末。仁傑笑曰。吾藥籠中物。何可一日無也。姚元崇等數
十人。皆仁傑所薦。或曰。天下桃李。悉在公門矣。仁傑曰。薦賢
爲國非爲私也。曌嘗問仁傑。欲得一佳士用之。仁傑曰。有張
柬之者。雖老宰相才也。後竟用柬之爲相。曌寢疾甚。柬之與
崔玄暉。敬暉。桓彥範。袁恕己。率羽林將軍李多祚等。擧兵討
內亂。迎太子於東宮。斬關入。斬易之昌宗於廡下。遷曌於上

陽宮。上尊號曰則天大聖皇帝。是冬殂。年八十二。易唐爲周
者十有六年。改元者十。曰天授。如意。長壽。延載。曰萬歲通天。
曰神功。聖曆。久視。大足。長安。(【英國公】英國。公爵。【李敬業】姓名。勣孫。震子。勣死。敬業嗣爵。【一抔之土未乾】高宗之葬未)
(久。乾音干。下同。【六尺之孤安在】子哲旣立而廢。周禮疏云。六尺年十五也。【遣將】李孝逸。【貞】高宗弟。【復】音伏。【曌】音照。【僧懷義】沙門曰僧。梵云僧伽。【行】去聲。下竝同。【索】蘇)
(各切。姓也。【鍛鍊】威虐逼脅。酷烈如爐。鍛音端去聲。【羅織】羅網無辜。織成罪狀。【勝】音升。【拑】脅持。【爲之】【我爲】【爲國】【爲私】之四爲字。竝去聲。【璟】音影。【唾】音他去聲。口液也。)
(【愀】音悄。容色變也。【語】去聲。【武承嗣三思】三去聲。武姓。承嗣名。三思字。則天姪也。【櫛】音臻入聲。梳也。【大帝】高宗。【二子】哲。旦。【祔】音閑。合祭曰祔。【房州】屬河南。【相王】之相)
(去聲。【好】去聲。【爭】諍同。【籠】力董切。竹器。【柬】音簡。【玄暉】暉。通鑒作幃。音偉。【恕己】己音紀。【上陽宮】在東都禁苑之東。接皇城之西北。【上尊】之上上聲。【是冬殂】臨朝凡二十)
(二年。案。通鑒。則天旣殂。遺制去帝號而稱后。【改元者十】案前紀年。當作十四。詳見本文。【萬歲通天】四字年號。○胡曰武氏之禍。古所未有也。張柬之諸人。第知反正廢主。而不能以大)
(義處非常之變。爲唐室討罪人也。武后以太宗才人。蠱惑嗣帝。一罪也。戕殺主母皇后。二罪也。黜中宗。幽而奪之。三罪也。殺君之子二人。四罪也。自立爲帝。五罪也。廢唐宗廟。六罪也。誅)
(鋤宗室殆盡。七罪也。穢德彰聞。八罪也。尊用酷吏。毒痡四海。九罪也。兵旣入宮。當先奉太子復位。卽以武氏至唐太廟。數其九罪。稱高祖太宗之命。廢爲庶人而賜之死。中宗不得與焉。)
(又取武姓王侯嘗用事。肆虐于唐之人者。盡戮之。然後足以慰在天之靈。雪臣民之憤。而天地之常經立矣。惟其不能。是以不旋踵。韋氏肆行。無所忌憚。意可以爲常事也。惜哉。)長

安之五年。帝復位。號唐。帝卽位二月而被廢。居均州者一年。
居房州者十三年。還爲太子者又八年。而後反正。韋氏復爲
皇后。上在房陵。每欲自殺。后每止之。上與私誓。異時幸復見
天日。惟所欲不禁。至是每臨朝。后必施帷幔坐殿上。預聞朝
政。如武氏在高宗之世。上女安樂公主。適武三思之子。三思
以是得入宮禁。通於韋后。后與三思雙陸。而上爲點籌。上遂
與三思圖議政事。張柬之等皆受制。五人皆賜王爵而罷政。
已而遠貶殺之。安樂公主等依勢用事。請謁受賕。降墨敕除
官。斜封付中書。時謂之斜封官。凡數千人。人有上言。皇后淫
亂。上面詰之。其人抗言不撓。中書令宗楚客。矯制撲殺之。上
意怏怏。后及其黨始懼。馬秦客。楊均。皆幸於后。恐事泄。安樂

公主亦欲后臨朝。以己爲皇太女。乃相與謀。於餅餤中進毒。
上復位改元者二。曰神龍。景龍。景龍四年而遇弑。立溫王重
茂。后攝政。相王子隆基。起兵討亂。斬后及安樂公主。幷其黨
皆誅之。廢重茂。奉相王立之。是爲睿宗皇帝。(【復位】之復。【韋氏復】之復。竝音伏。【均州】屬)
(河南。【反正】復帝位。【房陵】郡名。卽房州。【安樂】邑屬環州。【武三思之子】崇訓。【雙陸】擲骰博采。【上爲】之爲去聲。【五人】張柬之。崔玄暉。敬暉。桓彥範。袁恕己。皆前平武氏亂者。○)
(通鑒。神龍元年。武三思與韋后。日夜譖暉等。恃功專權。將不利社稷。因爲畫策。不若封暉等爲王。罷其政事。外不失尊功臣。內實奪之權。上以爲然。以敬暉爲平陽王。彥範爲扶陽王。柬)
(之爲漢東王。恕己爲南陽王。玄暉爲博陵王。罷知政事。二年。又使鄭愔吿暉等。與王同皎嘗坐謀殺三思。廢皇后之事者通謀。貶暉崖州司馬。彥範瀧州司馬。柬之新州司馬。恕己竇州)
(司馬。玄暉白州司馬。是秋。三思陰令人疏皇后穢行。榜於天津橋。請加廢黜。上怒。命覈其事。奏言。敬暉等使人爲之。上乃長流暉於橘州。彥範瀼州。柬之瀧州。恕己環州。玄暉右州。已而)
(三思尋矯制殺之。【墨敕】詔敕。【上言】之上上聲。【撓】屈也。【宗楚客】宗姓。楚客名。【馬秦客】馬姓。秦客名。【己】音紀。【餅餤】餤音淡。麪食。【遇弑】通鑒。中宗在位凡六年。【重茂】中)
(宗第四子。)
〔睿宗皇帝〕名旦。初高宗崩。中宗廢。武氏立旦。爲帝者七年
矣。而廢爲周皇嗣者九年。改封相王者十年。至是復爲帝。立

隆基爲太子。宋璟姚元之爲政。二人協心革弊政。進忠良退
不肖。賞罰盡公。請託不行。紀綱脩擧。當時翕然。貶祝
欽明等。欽明嘗爲八風舞。人曰五經掃地矣。(筌蹄。欽明時爲國子祭酒。因飮宴而舞。轉目搖頭以象八方之風。五)
(經掃地。言爲五經之辱也。)○帝妹太平公主。於誅二張誅韋氏時皆有力。旣
屢立大功勢尊重。上嘗與議政。權傾人主。其門如市。憚太子
英武。欲易之。賴韋安石。宋璟。張說。姚元之等。感悟上意。政事
皆取太子處分。上自復爲帝。改元者二。曰景雲。太極。至是三
年。自稱太上皇。傳位於太子。是爲玄宗明皇帝。(【二張】易之。昌宗。【勢】通鑒作益。【易】)
(音亦。【說】音悅。【處分】處音杵。分音墳去聲。通鑒注。處制也。定也。分所當然也。【景雲太極】案。紀年。又改延和改先天。)
〔玄宗明皇帝〕名隆基。初爲臨淄王。韋氏之亂。陰聚才勇之
士。密謀匡復。太宗初選驍勇爲百騎。武后增爲千騎。隷左右

羽林。中宗謂之萬騎。置使領之。隆基皆厚結其豪傑。卒誅韋
氏奉睿宗。封爲平王。睿宗將建儲嫡。長子成器。以平王有功
力讓之。遂爲太子。尋受禪。(【使】去聲。【將】音漿。【建儲】建立儲太子也。)○開元元年。高
力士爲右監門將軍。知內侍省事。初太宗定制。內侍省不置
三品官。黃衣廩食。守門傳命而已。至是除三品將軍者寖多。
宦官增至三千人。內侍之盛始此。(【內侍】宦官。【不置三品】宦官不得置爲三品官。)○姚崇
爲紫微令。(【姚崇】卽元之。避開元尊號。改名崇。【紫微令】玄宗改中書省曰紫微省。令中書令也。)○二年。以太常不
應倂典俗樂。置左右敎坊。謂之皇帝梨園弟子。(【俗樂】侏優雜伎。【左右敎坊】以中)
(官爲之使。自是不隷太常。【梨園弟子】初隋有法曲。其聲淸而近雅。明皇愛之。選坐部伎子弟三百。敎於梨園。號皇帝梨園弟子。○胡曰。玄宗謂太常不應典倡優雜伎是也。而更置坊)
(監。盛選女工以實之。此則煬帝之爲也。)○焚珠玉錦綉於殿前。(○通鑒。上以風俗奢靡制。乘輿服御。金銀器玩。宜令有司銷毀。)
(以供軍國之用。其珠玉錦綉。焚於殿前。后妃以下。皆毋得服珠玉錦綉。其織成錦綉。聽染爲皁。自今天下。更毋得采珠玉。織錦綉等物。違者杖一百。罷兩京織錦坊。○司馬溫公曰。明皇)

(始欲爲治。能自刻厲節儉如此。晚節猶以奢敗。甚哉奢靡之易以溺人也。詩曰。靡不有初。鮮克有終。可不愼歟。)○作興慶宮。置樓。西
曰花蕚相輝。南曰勤政務本。宋王成器等宅環其側。(【花蕚相輝】蕚花跗)
(承花者也。花蕚相輝。取詩棠棣之華。蕚不韡韡燕飮兄弟之意。以名樓也。)○三年。盧懷愼爲黃門監。懷愼淸
謹儉素。妻子不免饑寒。所居不蔽風雨。姚崇嘗謁吿十餘日。
政事委積。懷愼不能決。崇出。須臾裁決盡。顧謂齊澣曰。我爲
相何如。澣曰。可謂救時之相。懷愼知才不及。每事推崇。時謂
之伴食宰相。(【黃門監】開元元年。改門下省爲黃門省。侍中爲監。【謁吿】請休吿歸。【齊澣】紫微舍人。【知】音智。【推】音退平聲。)○四
年。姚崇罷。宋璟爲黃門監。璟爲相。務擇人。百官各得其職。好
犯顏正諫。上甚敬憚之。璟與姚崇相繼爲政。崇善應變。璟善
守文。志操不同。然協心輔佐。使賦役寬平。刑罰淸省。百姓富
庶。唐世賢相。前稱房杜。後稱姚宋。佗莫得比。二人每進見。上

輒爲之起。去則臨軒送之。(【姚崇罷】通鑒。主書趙誨。爲崇所親信。受賂事覚。鞫問當死。崇復營救。上不悅。會曲赦京城。敕時標)
(誨。各杖一百。流嶺南。崇由是憂懼。請避相位。薦璟自代。【見】音現。【爲之】之爲去聲。)○八年。宋璟罷。(以禁惡錢雜以鉛鐵。而盜鑄者怨嗟而罷。)
○九年。宇文融言。天下戶口逃移。巧僞甚衆。請加檢括。同平
章事源乾曜贊成之。以融爲勸農使。奏置勸農判官十人。分
行天下。競爲刻急。州縣承風勞擾。百姓苦之。○同三品張說。
建議召募壯士。旬日得精兵十三萬。分隷諸衞。更番上下。兵
農之分始此。(【檢括】檢校。括結。使各附籍土著當差。【同平章事】太宗時。僕射李靖以疾辭。詔。疾小瘳。三兩日一至中書門下。平章事。同平章事之名始此。)
(【觀農使】官掌覈田。【同三品】太宗時。李勣以太子詹事同中書門下三品。謂同侍中中書令也。同三品之名始此。【更】音庚。下同。【上下】竝上聲。分次更替。上謂宿衞。下謂歸家。)
○十三年。更命長從宿衞爲彍騎。(彍音霍。彍張弩也。府兵法壞。張說請募兵宿衞。更號彍騎。)○二
十一年。韓休同平章事。休爲人峭直。上或宴遊小過。輒謂左
右曰。韓休知否。言終諫疏已至。左右曰。休爲相。陛下殊瘦於

舊。上歎曰。吾雖瘠。天下肥矣。休罷。張九齡繼之。(【峭直】通鑒注。峭挾也。【休罷】韓休)
(以與蕭嵩不協而罷。)○二十二年。九齡爲中書令。李林甫同三品。林甫柔
佞多狡數。深結宦官及妃嬪家。伺上動靜。無不知之。由是每
奏對。常稱旨。(【狡數】狡猾術數。【稱】去聲。○呂曰。商鞅見孝公。初說以帝。中說以王。終說以霸。期於必售而後已。此世之君子。所以賤其挾術用數也。雖然。)
(鞅之術數。不過雜陳其說。秦孝公自擇而用之。非有大姦大狡之計。以取必於其君也。若林甫。可謂大姦大狡者矣。觀其深結宦官妃嬪。伺上動靜。無不知者。由是每奏稱旨。以至爲相。)
(此則商鞅之所不爲也。而林甫爲之。益可賤也已。)○二十四年。幽州節度使張守珪。執敗軍
將安祿山送京師。張九齡批曰。守珪軍令若行。祿山不宜免
死。上惜其才勇赦之。九齡力爭曰。祿山有反相。不誅必爲後
患。上曰。卿勿以王夷甫識石勒。枉害忠良。竟不誅。祿山本營
州雜胡也。初名阿犖山。母再適安氏。故冒其姓。部落破散逃
來。狡黠爲守珪所愛。又有史窣于者。與祿山同里閈。亦驍勇。

守珪遣入奏事。上賜名思明。(【節度使】官掌備邊撫綏夷狄。太宗詔以宗室勛舊爲之。非有大故。貽厥子孫。無或黜免。【安祿)
(山】案。通鑒。守珪使祿山討奚契丹叛者。祿山恃勇輕進。爲虜所敗。守珪奏請斬之。【爭】諍同。【相】去聲。【王夷甫識石勒】見晉懷帝下。○胡曰。祿山敗軍。其罪應誅。九齡直以爭論。其理)
(自勝。乃言未來之事。斷其後患。是故玄宗拒之。○蘇子曰。祿山有死罪。明皇不能案法行辟。而以王夷甫識石勒爲言。是謂保養姦邪。愎違忠諫。安得爲盛德邪。【營州】屬遼西。【阿犖)
(山】突厥所謂鬭戰神者。犖呂角切。新舊書。阿皆作軋。祿山本姓康。母阿史德。爲覡居突厥中。禱子軋犖山。及生有光。照穹旁。野獸盡鳴。望氣者言其祥。范陽節度使張仁愿。探廬帳欲丑盡)
(殺之。匿而免。母以神所命。遂字軋犖山。【黠】音轄。慧也。【爲守】之爲去聲。【窣】音損入聲。【閈】音汗。里門曰閈。)○千秋節。羣臣皆獻寶
鏡。九齡述前世興廢。爲千秋金鑑錄五卷上之。(【千秋節】玄宗生日。○通鑒。開元十)
(七年。八月癸亥。上以生日宴百官於花萼樓下。丞相表請。以每歲八月五日。爲千秋節。布於天下。咸令宴樂。【上】上聲。)○九齡罷。李林甫
兼中書令。上在位久。漸肆奢欲。林甫遂得專政。(通鑒。初上欲以林甫爲相。問於九齡。)
(對曰。宰相繫國安危。陛下相林甫。臣恐異日爲社稷之憂。上不從。林甫疾之。時上漸奢欲。九齡力爭。上不悅。林甫巧伺上意。日思所以中傷之。至是以所善嚴挺之爲罪人請屬。上以九)
(齡爲阿黨。罷政。事詳見玄宗開元二十四年。)○二十六年。立忠王爲太子。(【忠王】玄宗第三子。)○二
十九年。以安祿山爲營州都督。祿山傾巧善事人。上左右至

平盧。皆厚賂。歸譽之。上益以爲賢。(【平盧】城在漁陽。一說。盧當作虜。漁陽縣有平虜渠。卽其地。未詳是否。)
○天寶元年。以祿山爲平盧節度使。○二年。祿山入朝。○三
年。改年曰載。○以祿山兼范陽節度使。(汾州號爲范陽節度。)○四載。以楊
大眞爲貴妃。故蜀州司戶玄琰女也。爲上子壽王妃十年矣。
上見其美。令自以其意乞爲女官。且爲壽王別娶。而後納之。
遂專寵。(【蜀州】屬四川。今崇慶州。【司戶】官掌佐部。【壽王】名瑁。【令】平聲。【且爲】之爲去聲。)○六載。以祿山兼御
史大夫。祿山請爲楊貴妃兒。九載。賜祿山爵東平郡王。兼河
北道採訪處置使。祿山入朝。楊釗兄弟姊妹。皆往戲水迎之。
釗貴妃之從祖兄也。得出入禁中。先是判度支屢奏。帑藏充
牣。上帥羣臣觀之。由是視金帛如糞土。賞賜無限。賜釗名國
忠。(【處】音杵。【戲】音羲。【從祖兄】同曾祖之兄。從去聲。【度】音堂入聲。【帑藏】金帛舍。帑湯上聲。藏音狀。【牣】音刃。滿也。【帥】音率。)○十載。爲安

祿山起第。窮極華麗。上日遣諸楊與之游。祿山體肥大。上嘗
指其腹曰。此胡腹中何所有。對曰。有赤心耳。祿山入禁中。先
拜貴妃。上問其故。曰。胡人先母而後父。祿山生日。賜予甚厚。
後三日召入。貴妃以錦綉爲大襁褓。使宮人以綵輿舁之。上
聞歡笑。問故。左右以貴妃洗祿兒對。上賜妃浴兒金銀錢。盡
歡而罷。自是出入宮掖。通宵不出。頗有醜聲聞于外。上亦不
疑。又以祿山兼河東節度使。李林甫與祿山語。每揣知其情
先言之。祿山驚服。每見盛冬必汗。謂林甫爲十郞。旣歸范陽。
其下自長安歸。必問十郞何言。得美言則喜。或但云語安太
夫。須好點檢。卽曰。噫嘻我死矣。(【爲安】之爲去聲。【予】與同。【舁】音余。對擧。【語安】之語去聲。下同。【好】如字。【我死)
(矣】因林甫須好點檢之語。而慮得罪以死。)○十一載。李林甫卒。林甫媚事上左右。迎合

上意以固寵。杜絕言路。掩蔽聰明。嘗語諸御史曰。不見立仗
馬乎。一鳴輒斥去。妬賢嫉能。排抑勝己。性陰險。人以爲口有
蜜腹有劍。每夜獨坐偃月堂。有所深思。明日必有誅殺。屢起
大獄。自太子以下皆畏之。在相位十九年。養成天下之亂。而
上不悟。然祿山畏林甫術數。故終其世未敢反。是歲國忠爲
相。言祿山必反。且曰。試召必不來。(【立仗馬】列馬以爲儀仗。【己】音紀。)○十三載。祿
山聞召卽至。上由是不信國忠之言。加祿山左僕射而歸。○
十四載。祿山請以蕃將代漢將。上猶不疑。表請獻馬三千匹。
每匹二人執鞚。二十二將部送河南。上始疑之。遣使止其獻。
祿山踞床不拜。曰馬不獻亦可。十月當詣京師。使還亦無表。
是冬祿山遂反。發所部兵及奚契丹。凡十五萬。發范陽引而

南。步騎精銳。煙塵千里。時承平久。百姓不識兵革。州縣皆望
風瓦解。進陷東京。(【蕃將】胡人爲將。【漢將】漢人爲將。【鞚】音控。馬勒。【奚】匈奴別種。【契丹】東胡種。元魏時自號。契音乞。【瓦解】解音佳上聲。)
(言自解散也。【東京】洛陽。)○平原太守顏眞卿。起兵討賊。上始聞河北從賊。
歎曰。二十四郡。曾無一人義士邪。及眞卿奏至。大喜曰。朕不
識眞卿何狀。乃能如此。(【平原】郡屬山東。今德州。【二十四郡】河北一道領郡二十有四。【曾】音層。不料之辭。○林曰。燕伐齊。齊七十)
(餘城。皆爲燕有。初未聞忠臣義士。有發憤之氣也。及王燭絕肮而死。義不北面於燕。然後齊士靡然從之。七十餘城復爲齊有。蓋天下之人。豈無忠義之心。苟其艱難之際。有一爲唱。則)
(聞風之人。孰不從之者。在天寶末。祿山煽亂。河北二十四郡。莫不失守。及眞卿首唱也。義。而諸郡由是多應。然則唐室中興。雖郭子儀李光弼之功。而其實則眞卿爲之唱也。)○
常山太守顏杲卿。起兵討賊。河北諸郡皆應之。(【杲卿】眞卿從兄。)○十
五載。安祿山僭號稱大燕皇帝。○賊將史思明。陷常山。執顏
杲卿送洛陽。祿山數其反己。杲卿曰。我爲國討賊。恨不斬汝。
何謂反也。臊羯狗。何不速殺我。祿山大怒。縛而咼之。此死罵

不絕口。(【數其反己】祿山有我奏汝爲判官。超至太守之語。【己】音紀。【爲】去聲。【臊】音騷。腥也。【咼】音寡。剔肉至其骨也。【比】音鼻。)○眞源
令張巡。帥吏民哭於玄元皇帝廟。起兵於雍丘討賊。(【眞源】邑屬譙郡。)
(【帥】音率。)○朔方節度使郭子儀。河北節度使李光弼。與賊將史
思明戰。大破之。首復河北數郡。副元帥哥舒翰。與賊戰大敗。
麾下執翰降賊。賊遂入關。上出奔。次于馬嵬。將士飢疲皆憤
怒。殺楊國忠等。及逼上縊殺貴妃。然後發。父老遮道請畱。上
命太子慰撫之。父老擁太子馬。不復得行。使皇孫俶白上。上
曰。天也。使喩太子曰。汝勉之。西北諸胡。吾撫之素厚。汝必得
其力。且宣旨欲傳位。太子至平涼。朔方畱後杜鴻漸。迎入靈
武。請遵馬嵬之命。牋五上。乃許。尊上爲上皇天帝。上在位四
十五年。改元者三。曰先天。開元。天寶。太子立。是爲肅宗皇帝。

(【復】音伏。【哥舒】複姓。【麾下】蕃將火拔。歸仁等。【馬嵬】驛在咸陽西。嵬五灰切。【俶】音充入聲。【畱後】官名。猶畱守也。【靈武】郡名。卽靈州。【馬嵬之命】謂宣旨欲傳位之命。【五上】)
(之上上聲。)
〔肅宗皇帝〕初名璵。改名亨。自忠王爲太子。二十年而遇祿
山之亂。至是卽位。京兆李泌。自幼以才敏聞。上在東宮。嘗與
泌爲布衣交。遣使召之。謁見於靈武。事無大小與之謀。上皇
至成都。遣册寶如靈武。(【璵】音余。【泌】音祕。又音苾。【見】音現。【册寶】玉册傳國寶。)○遣使徵兵於
回紇。○招討節度使房琯。與賊戰于陳濤邪。琯用車戰大敗。
(陳濤邪地在咸陽。邪音耶。)○至德二載。安慶緖殺祿山。祿山自起兵以來目
昏。至是不復見物。又病疽躁暴。欲以嬖妾子代慶緖爲嗣。慶
緖使人弑之。而自立。祿山僭號僅一年餘。(【慶緖】祿山子。【嬖妾子】慶恩。)○上
至鳳翔。回紇遣子葉護。將精兵四千人至。天下兵馬都元帥
廣平王俶。副元帥郭子儀。將朔方等軍。及回紇西域之衆。發

鳳翔至長安擊賊。賊大潰。大軍入西京。俶畱鎭撫三日。引軍
東出至洛陽。與回紇夾擊。賊大敗。遂復東京。安慶緖走保鄴。
(【鳳翔】府屬陝西。卽扶風郡。【葉】音攝。【廣平】郡屬河東。今廣平府。【西京】長安。【復】音伏。【走】音奏。)○
賊將尹子奇陷睢陽。
張巡許遠死之。巡先守雍丘。移軍寧陵。屢破賊。旣而入睢陽。
與遠共守屢卻賊。食盡。或欲棄城。巡遠謀曰。睢陽江淮之保
障。若棄之。賊必長驅。是無江淮也。不如堅守以待救。食茶紙。
盡。遂食馬。馬盡。羅雀掘鼠。雀鼠又盡。巡殺愛妾以食士。四萬
人僅餘四百。終無叛者。賊登城。將士困病不能戰。巡西向再
拜曰。臣力竭矣。生旣無以報陛下。死當爲厲鬼以殺賊。城遂
陷。巡遠被執。南霽雲。雷萬春等。三十六人。皆被殺。(【寧陵】郡屬歸德。【茶紙】筌蹄)
(云。茶與紙。【食士】之食音嗣。【厲】烈也。猛也。【南霽雲雷萬春】皆巡將。○林曰事父母能竭其力。事君能致其身。舜之完廩。捐階而無怨。斯可謂能竭其力。張巡守睢陽。至於殺妾以食)

(士。斯可謂能致其身。)○上皇發蜀郡還西京。○乾元元年。命郭子儀等九
節度。討安慶緖。(【元年】是歲復改載爲年。【九節度】朔方郭子儀。淮西魯靈。興平李渙。滑濮許叔冀。鎭西北庭李嗣業。鄭蔡李廣深。河南崔光遠。河)
(東李光弼。澤路王思禮。)○二年。史思明引兵救慶緖。九節度之兵潰于鄴。
思明殺慶緖。還范陽僭號。(仍稱大燕皇帝。)○李光弼代郭子儀。爲朔
方節度使兵馬元帥。光弼號令嚴整。始至。號令一施。士卒壁
壘。旗幟精明皆變。與史思明戰屢敗之。(【明】通鑒作彩。【敗】音拜。)○上元元
年。太僕卿李輔國。遷上皇於西內。上皇愛興慶宮。自蜀歸卽
居之。多御樓。父老過者。往往瞻拜呼萬歲。上皇常於樓下賜
以酒食。又嘗召將軍郭英乂等。上樓賜宴。輔國言。上皇居興
慶。日與外人交通。陳玄禮高力士謀不利於上。數啓上遷之。
不許。乘上不豫。率衆刦遷。上皇日以不懌。因不茹葷。辟穀。寖

以成疾。(【西內】西苑內。【御樓】天子所臨曰御。【食】音嗣。【乂】音刈。【上樓】之上上聲。【數】音朔。【葷】音薰。禮韻曰。辛菜。世俗云肉食。)○二年。
史朝義殺史思明。思明愛少子而惡朝義。因其敗軍欲斬之。
朝義使人射殺思明。而自立。(【朝義】思明子。【少子】朝淸。【使人】駱悅。【射】音石。○劉曰。夫祿山思明。狡黠有餘矣。叛而僭)
(稱。坐席未暖。而刃及于腹。矢及于臂。縊及于頸。天之報施亦明矣。速矣。不可逭矣。而亂臣賊子。肩相摩。足相躡也。夫豈不鑒往轍乎。)○李光弼爲大
尉。統八道行營。鎭臨淮。(【八道行營】卽前九節度。而光弼代子儀兼朔方節度。故云八道行營。【臨淮】郡屬淮西。今泗州。)○
寶應元年。郭子儀知諸道節度行營。兼興平定國等軍副元
帥。復入朔方。(【興平】屬陝西。今興平縣。【定國】卽馬翊郡。【副元帥】屬上。二十字爲一句。)○上皇崩於西內。
傳位後七年也。壽七十八。○上寢疾。聞上皇登遐。轉劇遂崩。
在位七年。改元者四。曰至德。乾元。上元。寶應。初張皇后與李
輔國相表裡。專權用事。晚更有隙。上疾篤。后召太子謂曰。輔
國久典禁兵。陰謀作亂。不可不誅。太子恐震驚上體不可。輔

國聞其謀。上崩。殺后而後引太子立之。是爲代宗皇帝。(【登遐】天子崩)
(曰登遐。【更】音庚。)
〔代宗皇帝〕初名俶。封廣平王。爲元帥定兩京。封楚王。改成
王。已而爲太子。改名豫。至是卽位。誅李輔國。以雍王适爲天
下兵馬元帥。率諸將及囘紇援兵。討史朝義。大敗之。賊將李
懷仙。斬朝義以降。以賊將張志忠鎭成德軍。賜姓名李寶臣。
薛嵩鎭相衞邢洺貝磁等州。田承嗣鎭魏博德滄瀛等州。李
懷仙鎭盧龍。朝廷厭苦兵革。苟冀無事。因而授之。諸鎭自爲
黨援。河朔敢抗朝命始此。(【兩京】長安。洛陽。【雍】去聲。【敗】音拜。【成德軍】常山號爲成德軍。節度鎭恆趙深定易等州。【相衞)
(邢洺貝磁】六州屬河東。衞今衞輝府。邢音形。今順德府。洺音名。今成州。貝布蓋切。今恩州。磁音玆。【魏】屬河東。卽魏郡。【博】屬山東。今博興。【德】屬山東。【滄】屬河東。【瀛】屬河東。卽河)
(閒。【盧龍】幽州號盧龍。節度鎭幽涿營莫平薊嬀檀等州。【冀】希也。望也。【朔】北也。【諸鎭】)
(通鑒注。自安史之亂。肅宗幸長安。分河北之地。付授叛將。後遂效戰國。肱髀相依。以土地傳子孫。謂之藩鎭。)○廣德元年。吐蕃入寇。

上出奔陝州。吐蕃入長安。闕內副元帥郭子儀擊之。吐蕃遁
去。○二年。流宦者程元振。元振初附李輔國。輔國死。元振專
權。自恣尤甚。忌諸將有大功者。皆欲害之。吐蕃入。元振掩蔽
不以時奏。致上狼狽。中外切齒。至是流溱州。(【切齒】銜怒元振。【溱州】在西南夷。)○
臨淮王李光弼卒。上之幸陝。光弼不至。上撫之加厚。素與子
儀齊名。及在徐州。擁兵不朝。麾下諸大將不復尊畏。光弼愧
恨。成疾而死。○永泰元年。平盧將李懷玉。逐節度使侯希逸。
而自知畱後。詔因而授之。賜名正己。(【自知】自掌其鎭之事。【詔因而授之】因使懷玉爲平盧節度使。後凡)
(領詔。因以領鎭。因授之。皆倣此。)○叛將僕固懷恩。誘囘紇吐蕃入寇。召郭子儀。
屯涇陽。懷恩道死。二虜爭長不睦。子儀遣人說囘紇。欲共擊
吐蕃。先是懷恩欺囘紇。謂子儀已死。使至。囘紇不信曰。郭公

在可得見乎。使還報。子儀與數騎出。使人傳呼曰。令公來。囘
紇大驚。藥葛羅執弓矢立陣前。子儀免冑釋甲而進。諸酋長
相顧曰。是也。皆下馬羅拜。子儀亦下馬。執手與之語。取酒相
與誓約而還。吐蕃聞之夜遁。諸軍與囘紇共追。大破之。(【僕固】覆姓。)
(【懷恩】名。○初爲朔方節度使。曾與李光弼。復東京。平河北。恃功驕騫。遂內樹四帥。外交囘紇而叛。【涇陽】縣屬安西。【二虜】囘紇。吐蕃。【長】音張上聲。下同。【遣人】牙將李光瓚。【使】)
(去聲。下同。【呼】去聲。【令公】子儀時爲中書令。故號曰令公。【藥葛羅】囘紇帥。【冑】音宙。兜鍪。○通鑒。子儀讓曰。汝囘紇。有大功於唐。唐之報汝亦不薄。奈何負約。棄前功結怨仇。背恩)
(德助叛臣。何其愚也。今吾挺身聽汝殺我。藥葛羅曰。懷恩欺我言。天可汗已晏駕。令公亦捐館。天下無主。是以敢來。吾爲懷恩所誤。負公誠深。今請爲公盡力以謝過。遂與師衆攻吐蕃。)
(大破之。)○三年。幽州將朱希彩。殺李懷仙。詔因以希彩領鎭。(【幽州】)
(卽盧龍節度使。李懷仙所鎭。)○大曆五年。誅宦者魚朝恩。朝恩在肅宗時。嘗爲
觀軍容使。軍容之名始此。九節度相州之敗其時也。至廣德
初。爲天下觀軍容宣慰處置使。專總禁兵。勢傾朝野。大曆初。

判國子監。升座講鼎覆餗。以譏宰相。王瑨怒。元載怡然。朝恩
曰。怒者常情。笑者不可測也。朝政有不預者。輒怒曰。天下事
有不由我者邪。上聞之不懌。載乘閒奏其專恣不軌。遂誅之。
(【朝】音潮。【相州之敗】事在肅宗乾元二年。【處】音杵。【鼎覆餗】餗音速。易曰。鼎折足。覆公餗。餗鼎實也。謂居大臣之位。當天下之任。而用非其人。至於覆敗。乃不勝其任可羞愧也。)
(【載】如字。【閒】如字。)○七年。盧龍將殺朱希彩。而以朱泚領鎭。詔因授之。
(【將】孔目官。李懷瑗。【泚】音妻上聲。)○九年。朱泚以弟滔領鎭。而入朝。(【九】案通鑒。當作十。)○十
二年有吿元載圖不軌者。案問賜死。籍其家。胡椒至八百斛。
他物稱是。(【胡椒】味辛。性溫。狀如鼠李。生西戎及南海諸國。可入藥。【斛】十斗曰斛。【稱】去聲。)○以楊綰常袞同平
章事。綰素淸儉。制下。郭子儀方宴。減坐中聲樂五分之四。京
兆尹黎幹。騶從甚盛。卽日省之。止存十騎。綰相三月而卒。上
痛悼之曰。天乎。不欲朕致太平。何奪朕楊綰之速也。(【分】音墳去聲。【從】)

(去聲。【省】音生上聲。○范曰。上之化下。如風之靡草也。楊綰以淸名儉德爲相。而天下從之如此。況人君正己以先海內乎。是以先王必正其心。脩其身。而天下自治。孟子曰。君仁。莫不)
(仁。君義。莫不義。君正。莫不正。一正君而國定矣。此之謂也。)○十四年。田承嗣卒。姪悅代之。○淮西
將李希烈。逐節度使。詔因以鎭授希烈。(【節度使】李忠臣。)○上在位十
八年。改元者三。曰廣德。永泰。大曆。崩。太子立。是爲德宗皇帝。
(【廣德】卽位二年改元。)
〔德宗皇帝〕名适。自雍王爲太子。至是卽位。○常袞以欺罔
貶。崔祐甫同平章事。祐甫欲收時望。未二百日。除官八百人。
上曰。人謗卿所用多涉親故何也。對曰。臣爲陛下擇人。不敢
不愼。非親非故。何以諳其才行而用之。(○案。是時郭子儀朱泚。皆雖以軍功爲相。不預朝政。袞獨居政)
(事。代二人署名。奏貶中書舍人崔祐甫。爲河南少尹。旣貶。二人表言其非罪。上問。卿嚮言可貶。今云非罪何也。二人對初不知。遂貶袞爲朝州刺史。【爲】去聲。下同。【諳】音庵。曉也。【行】)
(去聲。○司馬溫公曰。用人者。無親疎新故之殊。惟賢不肖之爲察。其未必賢也。以親故而取)
(之。固非公也。苟賢矣。以親故而捨之。亦非公矣。夫天下之賢。固非一人所能盡也。若必待素識熟其才行而用之。所遺亦多矣。)○淄靑李正己。畏

上威名。表獻錢三十萬緡。崔祐甫請。遣使慰勞淄靑將士。因
以賜之。正己慚服。天下以爲太平庶幾可望。(【淄】州屬山東。菑川郡。【靑】九州之一。今屬山)
(東。卽北海郡。【勞】去聲。)○上方勵精求治。不次用人。祐甫薦楊炎。自司馬
除爲同平章事。旣而祐甫病不視事。(【不次】不以品次。但以行實。【司馬】官掌佐郡。卽通判也。案。楊炎時爲道)
(州司馬。)○建中元年。始作兩稅法。唐初賦斂之法。有田則有租。
有身則有庸。有戶則有調。玄宗之末。版籍寖壞。至德兵起。所
在賦斂。迫趣取辦。無復常準。下戶不勝困弊。率皆逃徙。至是
楊炎建議。先計州縣每歲所用。及上供之數。而賦於人。量出
以制入。戶無主客。以見居爲簿。人無丁中。以貧富爲差。爲行
商者。在所州縣。稅三十之一。居人之稅。秋夏兩徵之。其租庸
調雜徭悉省。(【兩稅】夏稅。秋稅。【至德】肅宗年號。【趣】音促。【辦】薄見切。【常準】則也。例也。【勝】音升。【所用】官吏俸給。【上供】朝廷供貢。【主客】元居爲)

(爲主。寄居爲客。【見】音現。【差】楚宜切。等也。【在所云云】謂故所賣去處。納稅如賦數也。【雜徭】徭賦也。謂縠絹布帛繒。產所出不一也。)○崔祐甫卒。
○殺忠州刺史劉晏。晏善治財計。自肅宗代宗以來。領戶部。
度支。鑄錢。鹽鐵。轉運等事。以同平章事充使。通漕運斡鹽利。
制百貨之低昂。軍國之用。賴以充足。然久典利權。衆頗疾之。
又與楊炎不相悅。竟貶忠州。人希炎旨。吿晏怨望。上遣人縊
之。(【忠州】屬川南。【治】平聲。【度支】官掌天下租賦物繒歲計所出。而支調之。度音堂入聲。【斡】音腕入聲。運也。【人希炎旨】荊南節度使庾準。符合楊炎之意。)○
二年。成德李寶臣卒。子惟嶽自領軍務。後王武俊斬而代之。
○楊炎盧杞同平章事。炎未幾罷。杞藍面鬼色。有口辯。上悅
之。(【幾】如字。【藍面】藍染草。色靑。)○尙父大尉中書令汾陽忠武王郭子儀卒。
子儀以身爲天下安危者三十年。功蓋天下。而主不疑。位極
人臣。而衆不疾。嘗遣使至魏博。田承嗣西望拜之曰。兹膝不

屈於人久矣。今爲公拜。校中書令。凡二十四考。家人三千人。
八子七壻皆顯。諸孫數十人。每問安不能盡辨。額之而已。年
八十三而終。(【尙父】德宗卽位之初。詔尊郭子儀爲尙父。【爲公】之爲去聲。【二十四考】唐制。一歲終一考功。子儀自肅宗乾元元年拜中書令。至是凡)
(二十四考。【七壻】姓名皆未詳。【額】當作頷。五感切。點頭也。【八十三】通鑒三作五。)○平盧李正己卒。子納自領鎭。
朱滔。田悅。王武俊。李納。先後皆反。○三年。四人皆自稱王。(朱滔)
(稱冀王。田悅稱魏王。王武俊稱趙王。李納稱齊王。仍唐年號。如昔諸侯奉周正朔。有不如約。衆共伐之。滔爲盟主稱孤。武俊。悅。納稱寡人。所居堂曰殿。處分曰令。羣下上書曰牋。妻曰妃。)
(長子曰世子。各以其所治州爲府。置畱守。兼元帥。又置東西曹。視門下中書省。左右內史視侍中中書令。餘官皆倣天朝而易其名。)○李希烈反。○
兩河用兵。府庫不支數月。先括富商錢。增諸道稅。四年。行稅
閒架。除陌錢等法。(【兩河】河南。河北。【括】檢也。○通鑒。韓都賓。陳京建議。貨利皆在富商。請括。每錢出萬緡者。借)
(其餘以供軍。【增諸道稅】淮南)
(節度使陳少游奏。本道稅錢。每千請增一百。乃詔增諸道稅錢。皆如淮南。又鹽一斗價。皆增百錢。【稅閒架】趙贊奏。每屋兩架爲閒。每閒上屋稅錢二千。中稅千。下稅五百。【陌錢法】公)
(私給與及買賣。每緡官畱五十錢給他物。及相貿易者。約錢爲率。○范曰德宗有平一海內之志。而求欲速之功。不務養民。而先用武。軍食不足。則暴征橫斂。以繼之。民愁兵怨。激而成)

(亂。自古不固邦本。而攻戰不息者。必有意外之患。此後王之深戒也。)○李希烈寇襄城。詔發涇原等道兵
救之。涇原節度使姚令言。將兵過京師。犒師惟糲食菜餤。衆
怒作亂入城。上出奔。亂兵奉太尉朱泚爲主。司農卿段秀實
謀誅泚。不克。泚召衆議稱帝。秀實唾其面大罵。以笏擊泚額。
血濺地。泚殺之。遂僭號大秦皇帝。先是有術士桑道茂。言數
年後有離宮之厄。奉天有天子氣。宜高大其城。以備非常。上
從之。至是遂奔奉天。泚犯奉天。李晟率兵赴援。渾瑊擊泚破
之。奉天圍解。李懷光赴難。亦破泚兵。至奉天。欲入白盧杞之
姦。杞隔之。不得入見而行。上表暴杞惡。衆論亦喧騰咎杞。上
不得已遠貶之。(【襄城】縣屬汝州。【涇】州屬陝西。卽安定郡。【原】州屬鞏昌。今鎭原州。【犒】音靠去聲。餉也。【糲】音闌入聲。麤糲。【食】音嗣。【奉天】)
(郡屬陝西今乾州。【晟】音盛。【援】音院。【渾】音魂。姓也。【瑊】音緘。【見】音現。【上表】之上上聲。【遠貶】貶爲新州司馬。)○興元元年。大赦。

陸贄勸上。罪己以謝天下。奉天所下書詔。驕將悍卒。聞之無
不感激揮涕。王武俊田悅李納。上表謝罪。(【己】音紀。【上】上聲。【謝罪】是年王武俊等皆去王號。)
○李希烈僭號大楚皇帝。○置瓊林大盈庫於行宮。陸贄諫
去其榜。(【大盈庫】以貯諸道貢獻之物。【行宮】在奉天。【去】上聲。【榜】木片題署曰榜。)○李懷光反。上奔梁州。
(【反】以赴援有功。而不得見上故反。)○魏博田緖。殺田悅。自領軍府。(【緖】悅姪。)○李晟克
復長安。朱泚走。其將斬之以降。晟露布至行在曰。臣已肅淸
宮禁。祗謁寢園。鐘𥳁不移。廟貌如故。上覽之泣曰。天生李晟。
以爲社稷。非爲朕也。(【復】音伏。【將】梁庭芬。【露布】直書克復之事於帛。建於漆竿。露布不封。以示中外。【爲】去聲下竝同。)○
車駕還長安。○顏眞卿爲李希烈所殺。先是眞卿爲盧杞所
陷。遣奉使希烈所。人言失一元老。爲國家羞。至賊中。畱之。將
二歲。不屈。竟爲賊所縊。(【將】音漿下同。)○貞元元年。盧杞量移。將再

入而卒。(【量】音良。度也。○案。杞先貶新州司馬。至是遇赦。移吉州長史。謂人曰。吾必再入。未幾上果用爲饒州刺史。袁高不可。遂以杞爲澧州別駕。而卒。)○
幽州朱滔卒。○馬燧及諸軍平河中。李懷光縊死。(【河中】府屬山西。卽河東郡。)
○二年。淮西將陳仙奇。殺李希烈以降。吳少誠殺仙奇。朝廷
因以少誠領鎭。○三年。張延賞同平章事。先是吐蕃尙結贊。
據鹽夏州。李晟嘗破其一堡。渾瑊。馬燧各擧兵臨之。懼而請
和。卑辭厚禮。求於馬燧。燧信而請於朝。晟曰。戎狄無信。不如
擊之。延賞與晟有隙。數言和便。遣渾瑊與吐蕃盟於平涼。吐
蕃刦盟。瑊走免。吐蕃畏晟燧瑊。曰去此三人。則唐可圖也。於
是離閒晟。因燧以求盟。欲執瑊以賣燧。使倂得罪。因縱兵直
犯長安。會失瑊而止。(【鹽】州屬甘肅。【堡】音保寨也。【數】音朔。【去】上聲。【賣燧】託燧以求盟。而執瑊則燧必得罪。)○李
泌同平章事。上與泌從容論卽位以來宰相。人言盧杞姦邪。

朕殊不覺。泌曰。此乃所以爲姦邪也。倘覺之。豈有建中之亂
乎。泌有謀略。而好談神仙詭誕。故爲世所輕。爲相未三歲而
卒。(【從】音促平聲。【建中】奔奉天時年號。【爲世】之爲去聲。)○八年。陸贄同平章事。○九年。大尉
中書令西平忠武王李晟卒。○十年。陸贄罷。(坐論裴延齡姦邪之故。罷爲太子賓客。)
○十一年。貶贄忠州別駕。贄自奉天以來。宣力最多。隨事論
諫。剴切百奏。帝追仇盡言。又被譖。故貶。初夏縣陽城以處士
徵。爲諫議大夫。皆想望風采。在職七年而不諫。韓愈作爭臣
論譏之。至是判度支裴延齡譖贄。城率諸諫官。守闕論延齡
姦佞。贄無罪。時朝夕且相延齡。城曰。脫以延齡爲相。當取白
麻壞之。慟哭於庭。遂沮。城左遷國子司業。後又貶道州刺史。
治民如治家。自書其考曰。撫字心勞。催科政拙。考下下。(【剴】音礙平聲。)

(猶切也。【盡言】以前直諫爲讐言之。【夏縣】屬解州。【陽城】陽姓。城名。【爭】諍同。【度】音堂入聲。【譖贄】屬上。十字爲句。【朝】音潮。【脫】小學注。倘若也。【白麻】寫詔敕紙。儒林傳。蔡倫)
(用木膚麻頭弊布爲紙。【壞】音怪。【沮】慈呂切。【國子司業】官掌副貳祭酒通判監事。【道州】屬湖南。【治】平聲。下同。【撫字心勞】字愛也。謂愛養百姓。【考下下】考核實也。謂若考)
(實其功。則當下下也。)○十四年。淮西吳少誠叛。○二十一年。上崩。在位二
十七年。改元者三。曰建中。興元。貞元。初政淸明者二歲。而盧
杞用矣。叛亂相繼。末年姑息而已。太子立。是爲順宗皇帝。
(【建中】卽位二年庚申改元。○胡曰。德宗有斷四海之勢。而鋒銳銷耎。一至於此何也。不知持志之方。爲氣所動也。聖人喜怒在物。而不在己。衆人喜怒在己。而不在物。惟喜怒在物。故)
(登十六相以其賢也。流四兇以其罪也。若持衡。若懸鏡。若用尺。度輕重姸媸長短。我無與焉。是以其德行其威立。而天下服。唯喜怒在己。故忠賢者。則惡之忌之。疎之出之。跋扈者。則畏)
(之下之。撫之綏之。若疲將之悍馬。若慈母之驕子。若守門之大盜。動靜欲惡死生。我不能自立焉。是以其德不流。其威不肅。而天下玩侮之矣。暴其氣而氣衰矣。志不爲主。故宜剛而柔。)
(宜怯而勇。奮然而折乃不當斷者也。惕然懼乃不當懼者也。使其知持志之方。義理是憑。豈)
(有此患乎。)
〔順宗皇帝〕名誦。方爲太子時。有善書者王伾。善棋者王叔
文。俱出入娛侍。因言某可相。某可將。幸異日用之。密結學士

韋執誼。及朝士有名而求速進者。陸淳。呂溫。李景儉。韓曄。韓
泰。陳諫。柳宗元。劉禹錫等。定爲死交。日與游處。蹤跡詭祕。莫
有知其端倪者。德宗崩。太子卽位。先是有風疾失音。五閱月
矣。伾叔文等用事。(【伾】音丕。【處】音杵。【端倪】莊子注。端緖。倪畔也。)○追陸贄陽城赴京。未
至卒。○上在位改元曰永貞。僅八月。自稱太上皇。傳位於太
子。是爲憲宗章武皇帝。
〔憲宗皇帝〕名純。年二十八爲太子監國。尋卽位。貶王伾。王
叔文。伾病死。叔文賜死。其黨皆遠貶。(貶伾開州司馬。叔文渝州司馬。韓泰撫州刺史。韓曄饒州刺史。柳宗)
(元柳州刺史。劉禹錫連州刺史。韋執誼崖州司馬。陳諫台州司馬。餘未有考。)○元和元年。西川節度使劉闢反。
同平章事杜黃裳。薦高崇文討之。(【西川】縣名。卽蜀郡。)○夏州畱後楊惠
琳。拒朝命。詔討之。爲兵馬使所斬。(【爲】去聲。【兵馬使】姓名未詳。)○高崇文克

成都。擒劉闢。送京師斬之。○二年。鎭海節度使李錡反。詔討
之。兵馬使執錡。送京師斬之。(【鎭海】執州號爲鎭海節度。【錡】音奇。【兵馬使】其下張子良。李奉仙。田少卿等。)○
三年。沙陀朱邪盡忠。與其子執宜來降。沙陀勁勇冠諸胡。吐
蕃每戰以爲前鋒。後疑其貳於囘鶻。欲遷之河外。懼而歸唐。
置之靈州。用以征討。皆捷。(【沙陀朱邪盡忠】出西突厥。後自號曰沙陀。朱邪姓。盡忠名。一說。沙陀大磧也。在金莎山南蒲類海)
(之東。【鶻】音魂入聲。本作紇。德宗時。請改曰鶻。鶻鷙鳥也。取其鷹揚之義。)○自杜黃裳以後。相繼爲相者。武
元衡。李吉甫。裴垍。李藩。李絳。皆賢相。垍嘗爲李吉甫疏人才
三十餘。數月用盡。翕然稱爲得人。垍器局峻整。人人不敢干
以私。藩嘗爲給事中。制敕有不可者。卽批之。吏請更連素紙。
藩曰如此則狀也。何名批敕。垍薦之爲相。知無不言。絳鯁直。
吉甫善逢迎。絳每與爭論於上前。上多直絳。時在朝如崔羣

白居易等。皆讜讜直。元和之世。朝廷淸明以此。(【垍】音忌。【疏】去聲。【批之】直於黃)
(紙後。批寫不可。【更】音庚。【素紙】謂別用白紙書之。連粘敕後。【鯁】音梗。【逢迎】君意未萌。而先意導之曰逢迎。【直絳】以絳言爲直。【易】音異。【讜】直也。)○七年。
魏博兵馬使田興。請吏奉貢。詔以爲節度使。遣裴度宣慰。賜
錢百五十萬緡犒其軍。六州百姓。皆給復一年。軍受賜歡聲
如雷。成德兗鄆諸鎭使者見之。相顧失色。歎曰。倔强者果何
益乎。賜興名弘正。(【奉貢】初魏博節度使田季安薨。其子懷諫幼弱。軍政決於家僮。衆皆忿怒。推興爲畱後。興度不免。乃謂衆曰。勿犯副大)
(使。守朝廷法令。申版籍。請官吏然後可。衆曰諾。【六州】魏博節度使所統。州名未詳。【復】音福。【鄆】音韻。州屬山東。卽薛郡。【倔强】不柔服也。)○初彰義節
度使吳少誠死。弟少陽自領軍府。少陽陰養亡命。少陽死。子
元濟自領軍府。縱兵侵掠。及東畿。詔發十六道兵討之。平盧
節度使李師道。請赦元濟。不許。裴度宣慰淮西行營。還言淮
西可決取。上悉以兵事。委同平章事武元衡。師道素養刺客

姦人。客請密往刺元衡。則佗相必爭勸天子罷兵矣。元衡入
朝。賊暗射殺之。又擊度傷首。上怒。討賊愈急。以度同平章事。
上曰。吾倚度一人足破賊。命度兼彰義節度使。充淮西宣慰
招討使。督諸軍進討。唐鄧節度使李愬。先擒賊將丁士良。吳
秀琳。李祐。釋而用之。用祐計。雪夜七十里。引兵入蔡州城。擊
鵝鴨池混軍聲。鷄鳴入據元濟之外宅。元濟登牙城拒戰。已
而就擒。檻送京師斬之。自叛及誅。凡用兵二歲。時元和十二
年也。淮西旣平。上浸驕侈。先是二歲。已用李逢吉同平章事。
至十三年。又用度支使皇甫鎛。鹽鐵使程异進羨餘。有寵。竝
同平章事。朝野駭愕。元和之政非矣。(【彰義】淮西號彰義軍。【亡命】逃亡之人也。【東畿】京畿之東。【十六)
(道】筌蹄所載。抵河東。魏博。邰陽。朔方。義成。陝。益。鳳翔。延慶。宣武。淮南。宣歙。浙西。十二道。所云詳見韓文平淮西碑。【刺】音次。【射】音石。【唐鄧】二州皆屬河南。唐卽豫州。【蔡州】屬河南。)

(卽汝南。【牙城】古者軍行有牙。尊者所在。後人因以所治爲衙。曰牙城者。卽衙城也。【度】音堂入聲。【鎛】音博。【羨餘】賦外之餘物。)○十四年。迎鳳
翔法門寺塔佛指骨至京師。畱禁中三日。歷送諸寺。王公士
民。瞻奉捨施。惟恐不及。侍郞韓愈上表極諫。乞以投之水火。
上大怒。貶潮州刺史。(【施】音試。【上表】之上上聲。【潮州】屬廣東。○案愈表。其略曰。佛者夷狄之一法耳自黃帝以來。禹湯文武。皆享壽)
(考。百姓安樂。當是時未有佛也。漢明帝時。始有佛法。其後亂亡相繼。運祚不長。宋齊梁陳元魏以下。事佛漸謹。年代尤促。惟梁武帝。在位四十八年。前後三捨身爲寺家奴。竟爲侯景所)
(逼。餓死臺城。國亦尋滅。事佛及禍。由此觀之。不足信矣。如其身在奉命來朝。陛下容接。不過宣政一見。禮賓一設。賜衣一襲。衞而出之。不令惑衆。況其身死。枯朽之骨。豈宜入宮。羣臣不)
(言其非。御史不擧其罪。臣實恥之。○通鑒曰。自戰國之世。老莊與儒者爭衡。更相是非。至于士民。莫不尊信。下者畏慕罪福。高者論唯空有。獨愈惡其蠧財惑衆。力排之。其言多矯激大)
(過。惟送文暢師序。最得其要。曰夫鳥俛而啄。仰而四顧。獸深居而簡出。懼物之爲己害也。弱之肉强之食。今吾與文暢。安居而暇食。優游以生死。與禽獸異者。寧可不知所自邪。)
○平盧將執斬李師道。(【將】節度使田弘正下都知兵馬使劉悟。)○裴度罷。(以直言爲皇甫鎛之黨陰)
(擠之。詔度以平章事充河東節度使。)○十五年。上暴崩。上服金丹多躁。左右獲罪有
死者。人人自危。宦者陳弘志弑逆。其黨諱之。但言藥發。在位

十六年。改元者一。曰元和。太子立。是爲穆宗皇帝。(【元和】卽位二年改元。)
〔穆宗皇帝〕名恆。卽位改元曰長慶。四年崩。太子立。是爲敬
宗皇帝。
〔敬宗皇帝〕名湛。卽位荒淫。嬖倖用事。(【湛】徒咸切。)○李德裕獻
丹扆六箴。一曰宵衣。二曰正服。三曰罷獻。四曰納誨。五曰辨
邪。六曰防微。(【扆】於豈切。戶牖閒也。亦曰黼扆。其制如屛風。見書傳。【宵衣】以諷視朝稀晚。【正服】以諷服制乖異。【罷獻】以諷徵求玩好。【納誨】以諷侮)
(棄讜言。【辨邪】以諷信任羣小。【防微】以諷輕出遊幸。)○上遊戲無度。性復褊急。宦官動遭捶
撻。皆怨。夜獵還宮。酒酣爲宦者劉克明所弑。在位三年。改元
者一。曰寶曆。江王立。是爲文宗皇帝。(【褊】音邊上聲。【爲】去聲。【寶曆】卽位二年改元。)
〔文宗皇帝〕名涵。穆宗子也。爲宦者王守澄所立。後改名昂。
太和二年。親策制擧人。宦者益橫。建置天子。在其掌握。權出

人主之右。無人敢言。賢良方正劉蕡。對策極言之。考官皆歎
服。而不敢取。中第者裴休。李郃。杜牧。崔愼由等。二十二人。皆
除官。物論囂然稱屈。郃曰。劉蕡下第。我輩登科。能無顏厚。上
疏乞囘所授官於蕡。不報。(【穆宗子】敬宗弟。【爲】去聲。【策】試也。【制擧】唐取士有三。由學館者曰生徒。申州縣者曰鄕貢。皆)
(升於有司。而竝選之。其天子自詔者曰制擧。所以待非常之才。【橫】去聲。【劉蕡對】蕡時應賢良方正之擧。其策略曰。陛下將杜篡弑之漸。則居正位而近正人。輔相得以專其任。庶職)
(得以守其官。奈何以褻近摠大政。臣恐曹節侯覽復生於今日。又曰。忠賢無腹心之寄。閽寺持廢立之權。先君不得正其終。陛下不得正其始。又曰。陛下何不塞陰邪之路。屛褻狎之臣。)
(制侵陵迫脅之心。復門戶掃除之役。則可以奉典謨。承丕緖矣。又曰。臣非不知言發而禍應。計行而身戮。蓋痛社稷之危。哀生民之困。豈忍姑息時忌。竊一命之寵哉。○范曰。宦官脅制)
(天子。自宰相以下。莫敢言。劉蕡布衣。無一命之寵。而懷忠發憤。極言其禍。可謂直矣。公卿大臣。豈不愧哉。【蕡】音墳。【中】去聲。【物論】衆論也。論去聲。【囂】音敖。【顏厚】羞愧也。【上】上)
(聲。)○太和五年。上與同平章事宋申錫。謀誅宦官。不克。申錫
貶死。(初文宗與申錫謀誅宦官。而以京兆尹王璠泄其謀。王守澄等知之。令人誣吿申錫謀廢立。上信之。遂貶申錫開州司馬。竟卒於貶所。)○九年。
上與李訓鄭注等。謀誅宦官。不克。注本宦者王守澄所引。訓

本名仲言。又爲注所引。得見守澄。守澄薦於上。倜儻尙氣。有
文辭口辯。多權數。上悅之。訓注揣知上意。數以微言動上。上
意其可謀大事。以誠吿之。訓注遂以誅宦官爲己任。訓旣與
注勢位俱盛。頗忌注。託以中外協勢。出注鎭鳳翔。進擢宦者
仇士良。以分王守澄之權。訓同平章事。請除守澄。遣中使鴆
殺之。注始與訓謀至鎭。遣壯士數百入護守澄葬。仍請令內
臣盡送。然後殺之。無遺類。訓心以爲如此。則功專歸注。乃謀
先發。令人奏金吾廳事後石橊有甘露。宰相帥百官拜賀。後
勸上往觀。上令宰相先往視。訓陽言非眞。上顧仇士良。帥諸
宦官往視。士良等旣至。見風吹幕起。執兵者無數。驚走吿變。
訓呼金吾衞士等上殿。僅擊死傷宦者十餘人。知事不濟而

走。士良等命神策兵。殺金吾吏卒。執宰相王涯。賈餗。舒元輿
等。誣以謀反腰斬之。訓之謀惟元輿知之。他相實不知也。自
是天下事。皆決於北司。宰相行文書而已。李訓爲人所殺。傳
首。鄭注亦爲鳳翔監軍宦者所殺。(【爲注】【爲人】【爲鳳】之爲。竝去聲。【數】音朔。【己】音紀。【中使】李好古。【至鎭】)
(鳳翔。【令】去聲。【令人】韓約。【石橊】木名。實可食。【帥】音率。下同。【陽】與佯同。【吿變】吿有變生。【呼】去聲。【上殿】之上上聲。【神策兵】德宗時分左右羽林。爲神策兵。【涯】音宜。【北)
(司】宦官目北司。【李訓爲人所殺】案。是時涯等旣死。訓奔鳳翔。爲𥂕厔將禽殺之。【鳳翔監軍宦者】張仲靑。)○開成三年。司徒中書
令晉公裴度卒。度自憲宗時罷相後。無意世事。治園池。有綠
野堂。子午橋等別墅之勝。與詩人觴詠自娛。穆宗敬宗時。皆
嘗一入輔政。至上之世。亦嘗平章軍國重事。與時浮沉而已。
然四朝將相。威望遠達四夷。四夷見唐使。輒問度安否。以身
繫國家輕重。如郭子儀者二十餘年。(【司徒】【中書令】官名。【晉公】晉國。公爵。【治】平聲。【別墅】在東都。)

(【四朝】憲宗。穆宗。敬宗。文宗。)○五年。上崩。上卽位之初。勵精求治。去奢從儉。中
外翕然。謂太平可冀。然制於宦寺。竟不能有爲。嘗問宰相。何
時太平。牛僧孺答以太平無象。末年嘗問近臣。朕何如周赧
漢獻。對者憮然。上曰。赧獻受制强臣。今朕受制家奴。殆不如
也。在位十五年。改元者二。曰太和。開成。弟穎王立。是爲武宗
皇帝。(【去】上聲。【寺】音嗣。釋名曰。寺嗣也。治事者相嗣續於其內也。【近臣】學士周墀。【家奴】謂宦者。【太和】卽位二年改元。)
〔武宗皇帝〕名瀍。穆宗子也。文宗嘗立敬宗子成美爲太子。
臨崩。欲以成美監國。宦者以爲立不由己。廢之而立瀍爲太
弟。遂殺成美而卽位。後改名炎。以李德裕同平章事。德裕在
穆宗初爲學士。以李宗閔者。嘗對制策。譏切其父吉甫恨之。
構貶宗閔。自是各分朋黨。更相排軋者。垂四十年。在文宗時。

德裕爲侍郞。裴度薦其可爲相。宗閔有宦官之助遂相。惡德
裕逼己而出之。且引牛僧孺竝相。相與排擯德裕之黨。尋以
德裕鎭西川。德裕作籌邊樓。圖蜀地形。南入南詔。西達吐蕃。
日召老於軍旅習邊事者。訪以險易遠近。皆若身歷。練士卒。
葺堡障。以備邊。吐蕃將悉怛謀。以維州來降。維州本漢地。入
兵之路。吐蕃得之。號爲無憂城。德裕極以得此州爲便。牛僧
孺以爲不可納。以城倂叛將歸。吐蕃誅之境上。極慘酷。牛李
之怨。自是愈深。僧孺尋罷。德裕入相。宗閔亦罷。宗閔再相。德
裕又罷。二黨互相擠援。文宗每歎曰。去河北賊易。去朝廷朋
黨難。德裕連被貶黜。及上立。召德裕相之。德裕言於上曰。正
人指邪人爲邪。邪人亦指正人爲耶。在人主辨之。上嘉納。德

裕追論維州事。悉怛謀加襃贈。(【宦者】仇士良。【爲立】【爲不】之爲竝去聲。【己】音紀。下竝同。【吉甫】憲宗元和三)
(年。初試賢良方正。宗閔痛詆常路指陳時政。無所避。吉甫時居相位惡之。泣訴於帝。且言翰林覆策。無所異同。久之不調。遂與爲定。【構閔】穆宗長慶元年。錢徽典貢擧。宗閔時爲中書)
(舍人。而託所親於徽。德裕遂白徽納于丐取士。帝乃貶徽江州刺史。宗閔劍州刺史。【更】音庚。【軋】音晏入聲。傾陷也。【遂相】宗閔先得爲相。【出之】德裕出爲鄭滑節度使。【籌邊樓】)
(在成都州治。【南詔】國在南夷。【召】如字。【訪】問也。【易】音異。【怛】音丹入聲。【維州】屬四川。今威州。○時僧孺居中用事。欲沮德裕功。故返維州及悉怛謀於吐蕃。【尋罷】通鑒。西川)
(監軍王踐言。入知樞密。數言縛送悉怛謀。以快虜絕來降。非計也。文宗悔之。尤僧孺失策。僧孺內不自安。表請罷相。從之。【亦罷】德裕旣相入謝。文宗曰。卿知朝廷有朋黨乎。曰。中朝半)
(爲黨人。文宗曰。衆以給事中楊虞卿爲黨魁。德裕因請出爲刺史。文宗然之。宗閔曰。德裕居外。知黨不如臣之詳。虞卿日見賓客於第。世號行中書。故臣未嘗與美官。德裕質之曰。給事)
(中非美官而何宗閔沮不得對。俄出爲山南西道節度使。【又罷】李訓鄭注用事。疾德裕共訾短之。復召宗閔。乃罷德裕。【擠】音躋。排也。【援】音院。【去】上聲。下同。【襃贈】詔追贈怛謀)
(右衞將軍。)○昭義節度使劉從諫卒。姪稹自領軍府。德裕謂澤潞
事體。與河朔三鎭不同。河朔習亂已久。累朝置之度外。澤潞
近在心腹。若又因而授之。威令不復行於諸鎭矣。上問何以
制之。曰。稹所恃者三鎭。但得鎭魏不與之同。稹無能爲也。遣

重臣諭鎭魏討之。詔曰。澤潞一鎭。與卿事體不同。勿爲子孫
之謀。使存輔車之勢。鎭魏悚息聽命。二鎭兵。與朝廷所遣行
營將王宰石雄。各進討。○河東都將楊弁作亂。逐節度使。遣
中使馬元實。曉諭且覘之。元實受賂還。於衆中大言。相公須
早與之節。自牙門至柳子列十五里。曳地光明甲。若之何取
之。德裕詰之。辭屈。奏。微賊決不可恕。如國力不支。寧捨劉稹。
河東兵出戍者。聞朝廷令客軍取太原。恐妻孥被屠。乃歸擒
弁送京師。斬之。未幾劉稹勢窮蹙。潞人殺稹以降。澤潞平。加
德裕太尉衞國公。貶牛僧孺。爲循州長史。流李宗閔於封州。
(【昭義節度】澤潞號爲昭義節度。【澤潞】潞音路。二州皆屬山西路。卽上黨郡。【三鎭】成德節度王元逵。魏博節度何弘敬。幽州節度張仲武。【累】上聲。【鎭魏】鎭謂成德節度。魏謂魏)
(博節度。【勿爲】之爲去聲。【輔車】輔車輔。詩傳曰。縛杖於輻。以防輔車也。【逐節度使】姓名未詳。【令】去聲。【幾】如字。【潞人】郭誼。【循州】屬廣東。【封州】屬廣東。○文宗時。劉從諫入)

(朝。僧孺宗閔執政。不畱之。加宰相縱去。以成其患。至是旣平。德裕乃言於上而黜之。)○削宦者仇士良官爵。籍沒其
家。先是士良致仕。其黨送歸。士良敎之曰。天子不可令閑。常
宜以奢靡娛之。使無暇及他事。愼勿使之讀書親近儒生。見
前代興亡。心知憂懼。則吾輩疎斥矣。○毀天下佛寺。僧尼勒
歸俗。○會昌六年。上崩。在位七年。改元者一。曰會呂。光王立。
是爲宣宗皇帝。(【會昌】卽位二年改元。)
〔宣宗皇帝〕名怡。憲宗子也。幼號不慧。太和後益自韜匿。文
宗好誘其言以爲笑。武宗豪邁。尤不禮之。名爲光叔。武宗疾
篤。子幼。宦官定策禁中。詔立怡爲皇太叔。更名忱。權句當軍
國事。裁決咸當理。人始知其隱德焉。尋卽位。(【太和】文宗年號。【宦官】馬元贄。【更】音更。【句當】)
(竝去聲。)○李德裕罷。僧孺宗閔等北遷。德裕三貶。至崖州司戶

以死。(【罷】惡其專政日久。【北遷】僧孺自循州遷衡州長史。宗閔自封州遷柳州司馬。故曰北遷。【三貶】初貶東都畱守。再貶潮州司馬。自潮州貶崖州。【崖州】在南海。今瓊州。)
○令狐綯同平章事。先是綯爲學士。上嘗以太宗所選金鏡
錄。授綯使讀之。又書貞觀政要於屛風。每正色拱手而讀。嘗
與學士畢諴論邊事。諴具陳方略。上悅曰。不意頗牧在吾禁
中。卽用爲邊帥。果稱其任。上聰察强記。嘗密令學士韋澳。纂
次州縣境土風物及諸利害。爲一書。號曰處分語。刺史有入
謝而出者。曰上處分本州事驚人。建州刺史入辭。上問建州
去京師幾何。曰。八千里。上曰。卿到彼爲政。朕皆知之。勿謂遠。
此階前則萬里也。令狐綯奏擬李遠杭州刺史。上曰。吾聞遠
詩云。長日惟消一局碁。安能理人。綯曰。詩人託此高興。未必
實然。嘗詔刺史毋得外徙。必令至京面察。綯嘗徙故人爲鄰

州。便道之官。上問之曰。詔命旣行。直廢格不用。宰相可謂有
權。時方寒。綯汗透重裘。上臨朝對羣臣。未嘗有惰容。每宰相
奏事。旁無一人。威嚴不可仰視。奏事畢。忽怡然閑語一刻許。
徐復整容曰。卿輩善爲之。常恐卿輩負朕不得再相見。綯嘗
謂人曰。吾十年秉政。最承恩遇。每延英奏事。未嘗不汗沾衣
也。嘗召學士韋澳。屛左右問之曰。近日內侍權勢如何。對曰。
陛下威斷。非前朝此。上閉目搖首曰。全未。全未。尙畏之在。又
嘗與綯謀。盡誅宦官。恐濫及無辜。綯密奏曰。但有罪勿捨。有
缺勿補。自然消耗至盡。宦者竊見其奏。由是益與朝士相惡。
南北司如水火。(【令狐】之令。去聲。【綯】音桃。【諴】音咸。【頗牧】廉頗李牧。【稱任】稱去聲。通鑒。除諴爲邠寧節度使。招諭党項。皆降。【强】平聲。【令】)
(平聲。【澳】音郁。【處】音杵。【分】音墳去聲。【出者】鄧州刺史薛泓宗。【建州】屬福建。今建寧府。【刺史】于延陵。【階前萬里】謂天下州郡。政俗異同。備在方策。開卷一覽。無所不及。故曰。)

(階前則萬里也。【杭州】屬江浙。【興】去聲。託物興詞曰興。【廢格】格止也。史記義縱傳。廢格沮事。注。謂廢格詔書沮成事也。【重】平聲。【負朕】背恩忘德曰負。【延英】殿名。【屛】音丙。)
(【斷】音端去聲。【惡】音烏去聲。【如水火】謂其相尅而不相生也。)○大中十三年。上崩。在位十四年。改
元者一。長子立。是爲懿宗皇帝。(【大中】卽位二年改元。)
〔懿宗皇帝〕初名溫。封鄆王。以無寵不得爲太子。宣宗崩。宦
者立之。更名漼。(【宦者】王宗實。【更】音庚。【漼】音催上聲。)○浙東賊裘甫起。聲振中原。
觀察使王式討斬之。(【裘】姓也。本姓仇。避讐改作裘。)○九年。徐州賊龐勛起。先
是南詔稱大理皇帝。擧兵入寇。陷播邕交趾。敕徐泗兵戍桂
州。過期不代。遂作亂。勛爲粮料判官。戍卒推以爲主。擁兵北
還。所過剽掠。至徐州。因殺節度使。陷諸郡。招討使康承訓擊
之。以沙陀朱邪赤心爲前鋒。勛敗死。賜赤心姓名李國昌。爲
大同軍節度使。尋又爲振武節度使。(【播】州在南夷。【邕】州屬廣西。【泗】州屬淮西。卽臨淮郡。【桂州】屬廣西。)

(今靜江府。【推】音退平聲。【殺節度使】霍彥曾。【赤心】盡忠孫。執宜子也。【大同軍】今爲府。屬山西。卽雲中郡。【振武】代州。號爲振武節度。)○咸通十四
年。上崩。在位十五年。改元者一。子晉王立。是爲僖宗皇帝。
(【咸通】卽位二年改元。)
〔僖宗皇帝〕名儇。懿宗少子也。年十三。爲宦官所立。自懿宗
以來。奢侈日甚。用兵不息。賦斂愈急。水旱不以實聞。百姓流
殍。無所控訴。所在相聚爲盜。濮州人王仙芝起。曹州冤句人
黃巢應之。巢善騎射。喜任俠。嘗擧進士不第。與仙芝共販私
鹽。至是聚衆攻剽州縣。窮民歸之。數月數萬。仙芝攻陷汝鄭
唐鄧。寇鄂州。陷安州。寇荊南。與招討曾元裕。戰於申州而大
敗。又大敗於黃梅。斬之。黃巢陷鄆沂濮。掠宋汴。南渡陷洪虔
吉饒信。寇宣州。入浙東。爲鎭海節度使高駢所破。遂趍廣南。
陷廣州。出潭州。北渡向襄陽。敗於荊門。復引而南。陷宣州。自

采石渡江。已而渡淮。陷申州。入穎宋徐兗之境。陷東都。引而
西。入潼關。入長安。上出奔蜀。巢僭號大齊皇帝。諸道發兵赴
援。先是沙陀李國昌之子克用。爲兵馬使。戍蔚州。大同軍諸
將謀曰。今天下大亂。朝廷號令不復行於四方。此乃英雄功
名富貴之秋。李振武名聞天下。其子勇冠諸軍。若輔以擧事。
代北不足平也。遣人潛詣蔚州說克用。克用趍雲州取之。河
東招義討之而大敗。克用寇忻代。逼晉陽。已而大爲盧龍兵
所破。蔚朔兵亦討敗其父國昌。父子亡走達旦。朝廷赦其罪。
召其兵討賊。克用將沙陀來。賊憚之曰。鴉軍至矣。連破賊。復
長安。巢焚宮室。而遁至蔡州。節度秦宗權降之。巢趍汴州。克
用等强擊大破之。未幾賊黨斬巢以降。(【爲宦官】爲去聲。宦官劉文浹。【殍】音剽上聲。餓死曰殍。)

(【控】吿也。【濮洲】屬山東。【王仙芝起】通鑒。聚衆數千。起於長垣。【曹】州屬山東。【冤句】句音衢。【販】音翻去聲。賤買貴賣曰販。【數萬】數月之閒。衆至數萬。【汝】州屬河南。【鄂】州屬)
(湖廣。卽江夏郡。【安】州屬四州。【申】州屬河南。今信陽州。【黃梅】縣屬靳州。【沂】音顗平聲。州屬山東。卽琅琊郡。【宋】州屬河南。卽睢陽郡。【汴】州屬河南。今汴梁府。【洪虔吉饒信】五)
(州屬江西。洪卽豫章。虔今贛州府。吉今吉安府。【爲鎭】【爲盧】之爲竝去聲。【駢】音便平聲。【潭】州屬湖廣。卽長沙郡。【穎】州屬河南。【蔚】音鬱。州屬北平。【李振武】李國昌。府爲振武)
(節度使。【其子】克用。【冠】音貫。【雲】州屬北平。【忻】州屬山西。【討敗】之敗音拜。【走】音奏。【達旦】五代史作韃靼。音怛旦。夷狄別種名。克用父子。逃入其地。【鴉軍】軍中號克用爲李)
(鴉兒。以其軍皆服黑也。【復長】之復音伏。【降之】宗權降於黃巢。【幾】如字。【賊黨】巢甥林言。)○克用之至汴州也。朱全忠
襲之。全忠者巢將朱溫也。先爲巢所遣。攻陷同華。尋以華州。
降。賜名全忠。爲宣武節度使。館克用甚恭。克用乘酒頗侵之。
全忠不平。發兵圍驛攻之。克用醉。左右以水沃其面吿之。克
用乃張目援弓起而走。會大雷雨晦冥。扶醉乘電光縋城出。
汴人扼橋。從者力戰得度而免。克用還晉陽。治甲兵。表乞討
全忠。詔和解之。不聽。(【同】州屬陝西。卽馮翊郡。【華】去聲。州屬陝西。【宣武節度使】汴州。號爲宣武節度使。【驛】上原驛在汴州城內。【縋】音)

(墜。繩懸而下。【扼】音厄。把也。【治】平聲。)○上發成都還長安。○秦宗權僭號。○上之
奔蜀也。宦者田令孜實挾之。自以爲功。權自己出。河中王重
榮。前作亂自立。令孜遣朱玫等攻之。重榮求救於克用。克用
方怨朝廷不罪全忠。上言玫等與全忠相表裡。欲共滅臣。引
兵赴河中。京師震恐。令孜刦上奔鳳翔。朱玫追逼不及。立肅
宗玄孫襄王熅爲帝。玫將王行瑜斬玫。熅奔河中。王重榮斬
首送行在。上還長安。上在位十五年。改元者五。曰乾符。廣明。
中和。光啓。文德。日與宦官相處而已。天下大亂。盜賊蠭起。豪
傑因起其閒。互相吞噬。朝廷不能制。上崩。壽王立。是爲昭宗
皇帝。(【孜】音玆。【己】音紀。【王重榮】節度使。作亂自專安邑解縣鹽池。【朱玫】須寧節度使。玫音梅。【上言】之上上聲。【熅】音氲。)
〔昭宗皇帝〕名傑。僖宗之弟也。僖宗大漸。宦者立之爲太弟。

遂卽位。後更名曄。帝明粹有英氣。喜文學。以僖宗威令不振。
朝廷日卑。事恢復前烈之志。踐祚之始。中外忻忻焉。然而內
制於宦寺。外有强鎭。初志竟不遂。(【大漸】筌蹄云。病篤。【宦者】觀軍容使楊復恭。【更】音庚。【曄】案。僖宗臨崩遺)
(制。更傑名般。明年改元龍紀。復更名曄。【復】音伏。○贊曰。唐自穆宗以來八世。而爲宦官所。立者七君。然則唐之衰亡。豈止方鎭之患哉。蓋朝廷天下之本也。人君者朝廷之本也。始卽)
(位人君之本也。其本始不正。欲以正天下。其可得乎。)○越州董昌僭號。昌先據抗州。錢鏐爲兵
馬使。朝廷命昌帥浙東。鏐領杭州。至是昌稱帝於越。詔鏐討
之。(【越州】屬浙東。卽會𥡴郡。【鏐】音畱。【帥】音衰去聲。)○鳳翔李茂貞。華州韓建。邠州王行
瑜。三鎭擧兵犯闕。殺宰相。謀廢立。聞李克用來討乃去。克用
攻邠州斬行瑜。將移兵岐華。貴近恐沙陀太盛止之。克用自
隴西郡王。進爵晉王。引兵還晉陽。(【宰相】韋昭度。李谿。【將】音漿。【岐】岐陽。卽鳳翔府。)○錢鏐
克越州。董昌伏誅。○初李克用屯渭北。李茂貞。韓建憚之。事

朝廷甚恭。克用去。二鎭復驕慢。茂貞擧兵犯闕。上出奔華州。
克用遣援。又聞朱全忠營洛陽迎駕。茂貞與建皆懼。奉上還
長安。先是嘗令諸王將兵巡警。又欲使出四方撫慰藩鎭。南
北司用事者。恐其不利於己。交諫以爲不可。上不得已罷之。
上在華時。宦官劉季述。圍殺諸王十一人。至是季述幽上於
少陽院。而立太子裕。同平章事崔胤說神策將。討誅季述。上
復位。宦官謀去胤。時朱全忠有挾天子。令諸侯之意。胤以書
召之。全忠擧兵來。宦者韓全誨等。刦上如鳳翔。全忠圍之。李
茂貞遂殺全誨等。奉上還長安。全忠以兵驅宦官。盡殺之。其
出使外方者。詔所在誅之。存黃衣幼弱三十人備洒掃。宦官
自文宗已後。廢置在其掌握。至有定策國老。門生天子之號。

及是大被誅殺。(【遣援】遣兵救援。【令】去聲。【己】音紀。【十一人】通。儀。睦。濟。韶。彭。韓。陳。單。延。用。【少陽院】在東內。【神策將】指揮使孫德昭。【復位】之)
(復音伏。【去】上聲。【定策國老門生天子】以其策立天子之功。故稱國老。視天子如試官之視所取人。故曰門生。○司馬溫公曰。夫寺人之官。自三王之世。載於詩禮。所以謹闈闥之禁)
(通內外之言。安可無也。顧人主不當與乏謀議。使有威福耳。東漢之衰。宦者最名驕橫。未有如唐世也。非它。漢不握兵唐握兵也。太宗監前世之弊。深抑宦官。明皇始墮舊章。使高力士)
(省決章奏。進退將相。自此熾矣。及中原板蕩。肅宗收兵靈武。李輔國以東宮舊隷參謀。不復能制。代宗踐祚。仍遵覆轍。遺棄勛庸。更爲叛亂。德宗初立。宦官稍絀。而返忌諸將。以竇文場)
(霍仙鳴爲中尉。典宿衞。自是太阿之柄。落其掌握矣。其後文武宣懿僖昭六帝。皆爲宦官所立。勢益驕橫。根深蔕固。疾成膏盲。不可救藥矣。然則宦官之禍。始於明皇。盛於肅代。成於德)
(宗。極於昭宗。易曰。履霜堅冰至。爲國家者。防微杜漸。可不愼其始哉。)全忠由東平王。進爵梁王還汴。○全
忠威震天下。有篡奪之志。胤懼爲之備。全忠表請除胤。密使
其黨殺之。遂請上遷都東京。促百官東行。驅徙士民。上謂侍
臣曰。鄙語云。紇干山頭凍殺雀。何不飛去生處樂。朕今漂泊
不知竟落何所。泣下沾巾。上至洛陽。李茂貞等移檄。以興復
爲辭。全忠將西討。以上有英氣恐生變。遣人入洛弑之。(【爲之】之爲去)

(聲。【復】音伏。下同。【將】音漿。【遣人】李振。)○上自卽位。非不夢想賢豪。卒不用之。嘗有
朝士鄭綮。好恢諧。多爲歇後詩。嘲時事。上意其有所蘊。手注
班簿以爲相。堂吏走吿不信。已而賀客至。綮搔首曰。歇後鄭
五作宰相。時事可知矣。(【綮】音啓。【歇後詩】作詩爲歇後語。意在言外。【鄭五】綮行。)○上在位十七
年。改元者七。曰龍紀。大順。景福。乾寧。光化。天復。天祐。子立。是
爲哀皇帝。(【龍紀】卽位二年改元。【哀皇帝】廟號景宗。)
〔哀皇帝〕初名祚。昭宗有廢太子裕。已壯。全忠惡之。祚以幼
得立。更名祝。全忠殺裕等九人。皆昭宗子。全忠爲相國加九
錫。帝在位仍稱天祐。不四年禪于梁。尋被弑。唐自高祖至是
二十世。凡二百九十年。(【更】音庚。【九人】名字未詳。○司馬溫公曰。高祖承亡隋之弊。掃除亂略。遂降李密。係建德。禽世充。芟武周。翦)
(黑闥。夷蕭銑。六年之中。海內咸服。何成功之速也。蓋以太宗之爲子也。太宗文武之才。高出前古。拯民水火之中。措之衽席之上。使突厥之渠繫頸闕庭。北海之濱悉爲州縣。三代以還)

(未之有也。高宗沈溺宴安。仁而不武使天后斵喪唐室。屠害宗支。中宗久罹憂辱。備嘗險阻。一旦得志。荒淫不悛。糞土之牆。安可朽也。睿宗鑒前世之禍。立嗣以功。可與權矣。明皇再淸)
(內難。四夷賓服。浸淫乎貞觀之風矣。及天寶以降。自以治定無有後艱。志欲旣滿。侈心乃生。一旦變生所忽。兵起邊隅。乘輿播遷。干戈不息。夫肅宗以國元子收兵靈武。反旆而東。不失)
(舊物。代宗翦除凶醜。使河南北復爲唐臣。其功皆不細矣。然此兩君。武不足以決疑。明不足以燭理。不思經遠之謀。專爲姑息之政。盜賊據州郡者。因爲之牧守。土卒殺主帥者。因授之)
(旌鉞。使强暴縱橫。下陵上替。唐之紀綱。不可復振。肅宗之爲也。德宗南面之初。赫然有撥亂之志。而識度淺闇。親信多非其人。擧措不由其道。故關外之兵未平。而京城之盜先起。困辱)
(奉天。播遷山南。尙賴陸贄。渾瑊盡心輸力。故能誅夷元惡。還奉宗社。逮其晚節。偸懦之政甚矣。順宗不幸嬰疾。委政冢嗣。賢矣。憲宗聰明果決。選任忠良。於是天下之盜。納質效地。𥡴顙)
(入朝。百年之憂一日廓然也。惜其怠於防微。變生肘腋。穆宗援任非材。爲謀不臧。自貽顚覆。文宗受制家臣。雖有好賢之心。文雅之美。不足稱也。武宗英敏特達。享國日淺。功業未究。惜)
(哉。宣宗盡心民事。精勤治道。求諸漢世。其孝宣之流歟懿宗驕奢賊虐。民怨神怒。李氏之亡。於玆決矣。唐自至德以來。近習用權。藩臣跋扈。譬如羸病之人。糜粥養之。猶恐不濟。又況飮)
(之毒洒。其能存哉。及僖昭嗣位。天祿已去。民心已離。漂泊幽辱。寄命諸侯。雖救之其將能乎。)



十八史略卷之五(終)
