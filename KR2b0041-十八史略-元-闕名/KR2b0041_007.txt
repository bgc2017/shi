






十八史略卷之七

宋
〔哲宗皇帝〕名煦。初爲延安郡王。神宗大漸。立爲太子。先是
蔡確遣舍人邢恕。邀高公繪。欲使白太后。言延安冲幼。岐嘉
皆賢王也。公繪懼曰。公欲禍吾家。亟去。恕包藏禍心。反謂太
后與王珪表裏。欲捨延安而立子顥。賴己及章惇蔡確得無
變。且播其說於士大夫閒矣。神宗崩。太子卽位。甫十歲。太皇
太后同聽政。煕寧中。太后已嘗流涕。爲神宗言。安石變法不
便。旣垂簾知天下厭苦日久。首罷東京戶馬。罷京東西路保
馬。罷京東西物貨場。罷諸州鎭寨市易抵當。罷汴河堤岸司
地課。放市易。常平免役息錢。罷在京免行錢。罷提擧保甲錢

粮巡敎等官。罷方田等。皆從中出。大臣不與。(【煦】音吁去聲。【舍人】唐百官志起居舍人。分)
(侍左右。掌獻納四方之書。【太后】神宗母高氏。神宗崩。尊爲太皇太后。【岐嘉】哲宗二兄。【顥】亦哲宗兄。【賴己】之己音紀。【爲神】之爲去聲。【罷抵當】神宗時。聽人賒貸縣官財貨。以田)
(宅或金帛爲抵當。出息十分之二。過期不輸。息外每月更加罰錢百分之二。今罷之。【罷汴云云】罷汴河堤岸司。每歲所收地課。及所放市易常平免役科息錢。【免行錢】先是京師百物)
(有行官司。所須俱以責辨。類有倍折。神宗時。呂嘉問奏。衆行願出免行錢。詔從之。至是罷。【從中出】自太后出。【不與】之與音豫。)○王珪卒。蔡確
韓縝爲左右僕射。章惇知樞密院。司馬光門下侍郞。光居洛
十五年。兒童走卒。皆知司馬君實。神宗升遐。赴闕入臨。衞士
望見。以手加額曰。司馬相公也。爭擁馬首呼曰。公毋歸洛。畱
相天子活百姓。所在數千人聚觀之。光懼歸洛。已而召爲執
政。(【臨】去聲。弔哭也。【呼】去聲。)○河南程顥以是歲卒。顥字伯淳。弟頤字正
叔。兄弟皆從濂溪周惇頤受學。惇頤字茂叔。博學力行。聞道
早。遇事剛果。有古人風。爲政嚴恕。務盡理。以名節自礪。雅有
高趣。牕前草不除。曰與自家意思一般。黃庭堅稱。其人品甚

高。胷中灑落。如光風霽月。有太極圖通書。行于世。顥頤初從
之。首令尋仲尼顏子所樂何事。學成。各以斯文爲己任。顥嘗
言。一命以上。苟存心於愛物。於人必有所濟。煕寧中。以新法
不合去國。神宗嘗使推擇人才。所薦數十人。以表叔張載弟
頤爲首。其死也。文彥博采衆論表其墓。曰明道先生。而弟頤
爲之序曰。周公沒。聖人之道不行。孟子死。聖人之學不傳。道
不行。百世無善治。學不傳。千載無眞儒。無善治。士猶得明失
善治之道。以淑諸人。以傳諸後。無眞儒。天下貿貿焉。莫知所
之。人欲肆而天理滅矣。先生生于千四百年之後。得不傳之
學於遺經。辨異端息邪說。使聖人之道。復明於世。蓋自孟子
之後。一人而已。頤嘗語人。欲知吾之道者。觀此序可矣。(【是歲】元豐八)
(年。【頤】音怡。【濂溪】號。【周惇頤】周姓。惇頤名。【大極圖】形容無極。太極。陰陽。五行之妙。【通書】四十篇。【一命】周禮九命。士一命今第九品也。【上】上聲。【推】音吹。【表叔】外親曰表。)

(【夫】音扶。【貿貿焉】無見貌。【千四百年之後】明道先生去孟子之世。凡千四百年。【語】去聲。)張載字子厚。初無所不學。
後聞二程之言。乃盡棄其學而講焉。有東銘。西銘。正蒙。理窟
等書。行于世。人謂之橫渠先生。(【無所不學】孫吳佛老之類。【二程】明道。伊川。)共城邵雍
字堯夫。居河南。與二程友。雍之學。玩心高明。觀天地變化。陰
陽消長。以達萬物之變。精於物數。推無不中。顥嘗在考試院。
以其數推之。出謂雍曰。堯夫數只是加一倍法。雍歎其聰明。
雍欲以數學傳二程。二程不受。邢恕欲受。雍不許曰。徒長姦
雄。雍有皇極經世書十二卷。擊壤集歌。傳于世。人謂之康節
先生。富弼司馬光等。皆深敬重之。(【共城】縣屬衞州。共音恭。【數】如字。下並同。【推】音吹。下同。【中】去聲。【加一)
(倍法】如太極生兩儀。兩儀生四象。四象生八卦之類。推之無窮。【長】音張上聲。【皇極云云】取大中至正。應變無窮之義。觀物第十卷。觀物外篇二卷。)宋自歐陽
脩以古文倡天下。文章雖大變。而儒者義理之擧。至周程出。
然後大明。雍惇頤載。皆歿於神宗之世。至是顥又歿。惟頤在。

學者宗之。爲伊川先生。(【倡】音唱。導引先也。)○元祐元年。蔡確罷。確與
章惇邢恕相交結。恕往來傳送語言。自謂有定策功。言官王
覿。極言惇確及韓縝張璪朋邪。劉摯朱光庭蘇轍。累數十疏。
論劾。確先黜。以司馬光爲左僕射。時王安石已病。其弟以邸
吏狀示之。安石曰。司馬十二作相矣。悵然久之。議者或謂。三
年無改父道。新法姑稍損其甚者足矣。光慨然爭之曰。先帝
之法。善者雖百世不可變。若安石惠卿等所建。爲天下害。非
先帝本意者。當如救焚拯溺。猶恐不及。況太皇太后。以母改
子。非子改父。衆議乃定。或謂光曰。章惇呂惠卿輩。他日有以
父子之議聞於上。則朋黨之禍作矣。光起立拱手。厲聲曰。天
若祚宋。必無此事。安石每聞朝廷變其法。夷然不以爲意。及
聞罷助役復差役。愕然失聲曰。亦罷至此乎。良久曰。此法終

不可罷。安石與先帝議之。二年乃行。無不曲盡。(【言官】卽諫官。【累】上聲。【先黜】知陳)
(州。【其弟】安國。【十二】光行。【爭】如字。【拯】音蒸上聲亦丞也。【父子之議】言新法乃先帝所立。而子改之。【復】音伏。)○章惇韓縝罷。○
王安石卒。安石在金陵。常獨語福建子恨惠卿也。惠卿叛安
石。惟章惇終始不叛。安石又常曰。新法之行。始終以爲可行
者。曾子宣也。始終以爲不可者。司馬君實也。(【語】如字。【福建子】筌蹄云。惠卿福建人。)
○呂公著右僕射。(以呂公著爲右僕射。下皆倣此。)文彥博軍國重事。程頤崇政
殿說書。蘇軾翰林學士。竄貶呂惠卿鄧綰等。○司馬光爲相。
八閱月而薨。太皇太后哭之慟。上亦感涕不已。贈太師溫國
公。諡文正。光在位。遼人夏人使來。必問光起居。而遼人敕其
邊吏曰。中國相司馬矣。切毋生事開邊隙。及卒京師民罷市。
畫其像。印鬻之。畫工有致富者。及葬。四方來會者。哭之如哭
其親戚。光嘗語晁無咎曰。吾無過人。但平生所爲。未嘗不可

對人言者耳。劉安世問光一言可以終身行之者。光曰。其誠
乎。安世問其所從入曰。自不妄語入。(【使】去聲。【語】去聲。)○蘇軾程頤。同
在經筵。軾喜諧謔。而頤以禮法自持。軾每嘲侮之。光之薨也。
百官方有慶禮。事畢欲往弔。頤不可曰。子於是日哭則不歌。
或曰。不言歌則不哭。軾曰。此枉死市叔孫通。制此禮也。頤怒。
二人遂成隙。門人朱光庭。賈易。爲言官。力攻軾。傅堯俞。王巖
叟。呂陶等。相繼論列。堯俞巖叟右光庭。陶右軾。是時元豐大
臣。退於散地。皆銜怨入骨。陰伺閒隙。諸賢不悟。方自分黨相
攻。有洛黨川黨朔黨。洛黨以頤爲領袖。光庭易爲羽翼。川黨
以軾爲領袖。陶等爲羽翼。朔黨以劉摯。王巖叟。劉安世爲領
袖。而羽翼尤衆。未幾。頤罷不復召。久之軾亦罷。後再入三入。
皆不久而出。(【曰不】之不音否。【枉死市】戲言。通當枉死於市。【門人】受業生曰門人。【易】音異。【論】去聲。【右】與佑通。【元豐】神宗年號。【散】音傘。閒散。)

(【閒】如字。【幾】如字。)○呂公著爲司空同平章軍國事。呂大防范純仁左
右僕射。純仁仲淹子也。公著尋薨。○知漢陽軍吳處厚言。蔡
確謫安州日。作夏中登車蓋亭詩。譏訕臺諫。論確不已。安置
新州。呂大防劉摯范純仁王存等。以爲不宜令過嶺置死地。
純仁曰。此路荊棘八十年矣。奈何開之。吾曹政恐不免耳。爭
之不得。臺諫交章攻純仁黨確。純仁遂罷。劉摯爲右僕射。大
防摯欲引用元豐黨人。以平舊怨。謂之調停。蘇轍等力陳其
不可。摯罷。蘇頌爲右僕射。頌罷。純仁又代之。(【漢陽軍】屬湖廣。【安州】屬湖北。今德安府。)
(【車蓋亭】安州郡治。【譏訕】其詩云。嬌嬌名臣郝甑山。忠言直節上元閒。釣臺蕪沒知何處。歎息思君倚碧灣。蓋唐高宗上元中。以疾欲遜位武后。甑山公郝處俊諫止之。今思之。乃譏)
(臺諫之不能諫。【新州】屬廣東。【過嶺】入廣途經五巓。【荊棘】久無遠貶過嶺。【爭】諍同。【交章】交上章疏。【黨人】神宗末年安石之黨。【調停】和解兩全。)○元祐
八年九月。宣仁聖烈太皇太后崩。臨崩對上謂大防純仁等
曰。老身沒後。必多有調戲官家者。宜勿聽之。公等亦宜早退

令官家別用一番人。呼左右。問。曾賜出社飯否。因曰。公等各
去喫一匙社飯。明年社飯時。思量老身也。后聽政九年。天下
稱爲女中堯舜。不比外家。以擁佑嗣君之故。二子一女皆疎。
以至公御天下。當世賢者畢集于朝。君子之盛。後世以慶曆
元祐並稱焉。承神宗厭兵之後。與民休息。西蕃鬼章爲邊將
擒獻。釋不誅。以招其部屬。夏國自其主秉常卒乾順立。政亂
主幼。屢寇邊。失藩臣禮。皆强臣爲之。以其君民非有罪。不忍
興師討伐。詔諸路嚴兵自備而已。(【呼】去聲。【曾】音層。【不比】私暱曰比。【嗣君】哲宗。【二子】徐王魏王。【一女】)
(封邑未詳。【慶曆】仁宗年號。【元祐】太皇太后聽政年號。【爲邊】之爲去聲。)○上始親政。侍郞楊畏。首叛呂大
防。自謂迹雖元祐。心在煕豐。入對乞召章惇。明年改元紹聖。
大防罷。惇爲右僕射。純仁罷。惇之來也。道遇陳瓘。惇素聞其
名。獨請共載。訪以世務。瓘曰。請以所乘舟爲喻。偏重其可行

乎。或左或右。其偏一也。惇默然。良久曰。司馬光姦耶。所當先
辨。瓘曰。相公誤矣。此猶欲平舟勢。而移左以置右也。果然將
失天下之望。惇旣至。以漸盡復煕豐之法。治元祐人之罪無
虛日。司馬光。呂公著。王巖叟。趙瞻。韓維。孫固。范百祿。胡宗愈。
司馬康等已死者。皆追貶奪贈。呂大防。劉摯。蘇轍。梁燾。范純
仁。劉奉世。韓維。王覿。韓川。孫升。呂陶。范純禮。趙君錫。馬默。顧
臨。范純粹。孔武仲。王欽臣。呂希哲。呂希純。呂希績。姚勔。吳安
詩。王份。張耒。鼂補之。黃庭堅。賈易。程頤。秦觀。朱光庭。孫覺。趙
卨。李之純。杜純。李周。蘇軾。范祖禹。劉安世。鄭俠等。皆連貶竄。
文彥博久致仕。降爲太子太保。罷節鉞。尋薨。皇后孟氏。太皇
太后所選聘也。在中宮五年而廢。章惇蔡卞。請追廢太皇太
后。賴太后向氏。太妃朱氏泣諫。上悟。惇卞堅請施行。上怒曰。

卿等不欲朕入英宗廟庭乎。抵其奏於地。(【首叛呂】畏與大防相反。【煕豐】煕寧元豐安石之)
(政。【將】音漿。【復】音伏。【治】平聲。【奪贈】道論前罪。貶其官爵。奪其封贈。【勔】音免。【份】音彬。【耒】音雷去聲。【罷節鉞】追囘節旄斧鉞。不得爲節度使。【孟氏廢】事見宋鑒紹聖三年。【向)
(氏】神宗后。哲宗母。向音餉。【朱氏】神宗妃。【上悟】宋鑒云。取惇奏。就燭焚之。)○立賢妃劉氏爲后。右正言鄒浩。
乞追停册禮。別選名族。詔浩除名。勒停覊管新州。浩道過其
友田畫。臨別出涕。畫正色曰。使君隱默官京師。遇寒疾不汗。
五日死矣。豈獨嶺海之外能死人哉。願無自沮。士所當爲者
未止此也。(【册禮】册立皇后之禮。【勒停】停罷官職。【過】音戈。【使】如字。)○元符三年。上崩。在位十
五年。改元者三。壽三十五。皇弟立。是爲徽宗皇帝。(【改元者三】元祐。紹聖。元符。)
〔徽宗皇帝〕名佶。神宗第十一子也。初封端王。哲宗崩。欽聖
憲肅皇太后向氏。召宰執議立嗣。后欲立端王。章惇曰。端王
浪子耳。曾布身長。望見端王已在簾下。叱曰。章惇聽太后處
分。王出簾。惇惶恐失措。王卽位。請太后權同處分軍國事。范

純仁等。二十餘人。並收敍。龔夬。陳瓘。鄒浩爲臺諫。(【處】音杵。下同。【分】音墳去聲。)
(下同。【二十餘人】皆章惇得志時貶黜者。【夬】音怪。)○韓忠彥爲右僕射。忠彥琦子也。○文
彥博。司馬光等。三十三人。追復官。(【三十三人】文彥博。王珪。呂大防。劉摯。韓維。梁燾。司馬光。呂公著。孫固。傅堯)
(愈。趙瞻。鄭雍。王巖叟。范祖禹。趙彥君。錢勰。顧臨。趙君錫。李之純。呂大忠。鮮于侁。孔武仲。姚勔。盛陶。趙卨。孫覺。杜純。孔文仲。朱光庭。李周。張茂則。高士英。孫升。亦皆章惇得志時。追貶奪贈)
(者。【復】音伏。)○太后垂簾半年而還政。○章惇罷。尋竄。○韓忠彥。
曾布左右僕射。○貶邢恕。○貶蔡京蔡卞。卞安石婿也。先是
臺諫龔夬。陳瓘。任伯雨等攻卞。罷其執政。京爲翰林承旨。瓘
見其視日不瞬。謂此人必大貴。然以其區區精神。敢抗太陽。
他日得志。必爲天下患。瓘語人曰。射人先射馬。擒賊先擒王。
連疏攻之甚力。京罷。尋又以御史陳次升等言。與卞俱貶。(【任】音)
(壬。【翰林承旨】官名。位在諸學士上。居東第一閣。大誥令。大廢置。丞相密畫。內外密奏。皆專受專對。【瞬】音舜。目動曰瞬。【語】去聲。【射人先云云】杜甫前出塞詩詞。引以喩去惡當去)
(其魁。)○上意專欲紹述煕豐之政。而曾布微有兩存煕豐元祐

之意。故建中靖國初。嘗畧變章惇蔡卞所爲。旣而布迎上旨。
正人任伯雨。江公望。陳瓘等。不容於朝。小人雖各有黨。更迭
出入。意向則同祖安石而已。(【建中靖國】四字年號。【更】音庚。○李氏曰。言紹述煕豐之政者。蓋欲逐元祐之正人爾。正人)
(如任伯雨等。時相曾布憚之。各各斥去。正人旣去。而邪人得以肆行其志。紹聖佞人邢恕章惇復得進用。由王安石曲學偏見。佞人邪黨布滿朝廷。而釀成靖康之禍者。良有以也。)
○遼主弘基殂。號道宗。孫延禧立。號天祚。○女眞阿骨打立。
女眞本名朱里眞。肅愼之遺種。而渤海之別族也。或曰。本姓
拏。辰韓之後。三國志所謂挹婁。元魏所謂勿吉。唐所謂黑水
靺鞨者其地也。有七十二部落。本不相統。自太中祥符以後。
絕不與中國通。有生女眞者。其類猶繁。其酋曰巖版。有孫曰
楊哥太師。遂雄諸部。或曰。楊割之先。新羅人。完顏氏。女眞妻
之以女。生子二人。長曰胡來。傳三人而至楊割。阿骨打其子
也。爲人沈毅有大志。(【阿】音遏。【拏】奴加切。【辰韓】東夷有馬韓。辰韓。辨韓。【元魏】元氏北魏。【靺】音末。【鞨】音曷。【生女眞】大金志。居混)

(同江南者。曰熟女眞。以其服屬契丹也。居江之北者。曰生女眞。亦臣於契丹。【新羅】國在東夷。【妻】音砌。【三人】人當作世。)○建中靖國。一
年而改崇寧。韓忠彥罷。再追奪司馬光等官。籍元祐黨人。(籍記)
(姓名。文彥博等。凡一百一十九人。尋詔。其子孫有官無官。並不許列闕。又詔。宗室不得與其子孫及有服親爲婚姻。)○曾布罷。蔡京爲相。
蔡卞執政。再貶竄元祐人。立姦黨碑。京自崇寧爲僕射。歷大
觀。政和。重和爲大師。嘗暫罷。輒復入。雖罷之日。實執國命其
閒趙梃之。張商英作相。嘗與京異。然在位各不過數月。或一
年而罷。如何執中。鄭居中。劉正夫。余深。雖在相位。或久或淺。
居中亦與京異。常相排。正夫亦小異。然於京之權寵無損也。
京子攸之婦。出入宮禁。攸遂大用。至父子權勢自相軋。上寵
攸而尊京子弟親戚。滿朝皆其父子之黨。京倡邪說。以爲當
豐亨豫大之運。專以奢侈勸上。窮極土木之功。廣京城修大
內。盛築內苑。鑄九鼎。鼎成。以九州水土納鼎中。及奉安北方

寶鼎。忽水漏于外。作大晟樂。作玉淸神霄宮。崇信道士林靈
素。策上爲敎主道君皇帝。作延福宮。作保和殿。作萬歲山。以
朱勔領花石綱。奇花異木怪石。珍禽奇獸。無遠不致。民閒一
花一木之妙。輒令上供。有一花費數千緡。一石費數萬緡者。
二十年閒。山林高深。麋鹿成羣。改名艮嶽。又爲村居野店酒
肆靑帘於其閒。每歲冬至後。卽放燈縱令飮博。謂之先賞元
宵。(【觀】音貫。【重】平聲。【過】音戈。【排】擯也。【軋】輾也。【倡】音唱。【鑄九鼎】宋鑒。魏漢律議制鼎各以奠八方。曰蒼東方曰彤南方。曰晶西方。曰寶北方。曰魁東南。曰阜西南。曰壯)
(西北。曰風東北。凡八。而中曰帝鼎。皆以九州水土納之。【忽水漏】此啓其後北方致亂之兆。【大晟樂】學校祭先聖樂。【神霄宮】初名玉淸和陽宮。卽福寧殿。誕聖之所。後改名神霄宮。)
(【道君皇帝】策立徽宗爲道家敎主。號道君皇帝。【花石綱】舟舡相繼一運爲一綱。【令】去聲。下同。【麋鹿】鹿大曰麋。小曰鹿。【艮嶽】改萬歲山爲艮嶽。【帘】音廉。酒旗。【飮博】飮宴。博奕。)
○時星芒屢見。地震。河決。怪異迭出。率以爲常。京等誣奏甘
露降。祥雲現。飛鶴蔽空。竹生紫花。芝草產于艮嶽。及諸州連
理木。雙花芙蕖芍藥牡丹。至指臘月雷三月雪。皆稱瑞表賀。

(【見】音現。【連理木】異本連榦。【雙花芙蕖】芙蕖蓮也。異首連蒂曰雙花。)○內侍童貫梁師成用事。師成專
務應奉。以蠱上心。勢焰熏灼。竊威福於中。童貫專務開邊。生
事於外。皆與蔡京父子相表裏。○女眞阿骨打。以重和元年
戊戌稱帝。初遼主天祚。刑賞僭濫。荒於禽色。歲索名鷹海東
靑於女眞。女眞與其鄰東北五國戰鬭。乃能獲此禽以獻。不
勝其擾。阿骨打遂叛。攻陷混同江東之寧江州。遼遣將討之
而敗。又起中京上京長春西遼四路兵並進。獨淶流河一路。
深入大敗。三路皆退。女眞悉虜遼東界。熟女眞鐵騎益衆。天
祚親征復大敗。女眞乘勝。幷渤海遼陽五十四州。又度遼西
降五州。阿骨打遂建號。改名旻。國號大金。明年破遼上京。(【禽色】)
(禽獸女色。【海東靑】五國之東接大海。出名鷹。來自海東者謂之海東靑。【五國】與女眞相去千里。五其國名也。【混同江】水出咸平府長白山。下流未詳。【寧江州】在契丹東北隅。【將】)
(海州刺史高仙壽。【中京】在遼陽。今二寧府。【上京】【長春】【西遼】未詳。【淶流河】源流未詳。淶音來。【降】音項平聲。)○高麗來求毉。上

遣二毉往。還奏。實非求毉。乃彼知中國將與女眞圖契丹。謂
苟存契丹。猶足爲中國捍邊。女眞狼虎。不可交。宜早爲之備。
上聞之不樂。(【將】音漿。【爲】去聲。【捍】音汗。)○上嘗微行都市酒肆妓館。正
字曹輔上言。編管彬州。(【上言】之上上聲。【編管】編籍羈管。)○童貫自崇寧閒。
與王韶之子。領兵復湟州。任責措置邊事。已而復鄯州廓州。
貫遂建節爲宣撫。旣得志於西邊。遂謂北邊亦可圖。政和初。
乃自請奉使覘遼國。有燕人馬植者。陳滅燕之策。貫挾以歸。
更姓名趙良嗣。復燕之議遂起。政和末。有漢人泛海來。見言
女眞攻遼事。重和春。乃用蔡京童貫議。遣馬政由海道。至阿
骨打所居阿芝川淶流河。與議共攻遼。阿骨打遂遣使來。宣
和初至京。詔京貫。諭以夾攻取燕之意。差軍校呼慶送其使。
由海道歸國。是歲王黼爲相。力贊攻遼之策。及呼慶復與金

使來。時阿骨打在上京。遂遣良嗣往。約金國取遼中京。本朝
取燕京。歲幣如與遼之數。良嗣曰。燕京一帶。則倂西京是也。
金主亦許之。以札付良嗣。期以女眞兵自平地松林趨古北。
南兵自白溝夾攻。良嗣歸。馬政復與子擴持國書。往訂彼此
兵不得過關。未幾。金使復來。又以國書就付其使。歸國。時淮
南京西河北江南。相繼盜起。山東宋江方就招安。睦寇方臘。
連陷浙郡。中都爲震。童貫甫平方臘。而北事作矣。金人悉師
度遼。趨中京攻陷之。中京者故奚國也。遂引兵至松享關。以
與宋有各不過關之約止。引兵由其西而過。遼主先已引避。
或言。金前鋒將至。遼主震驚。亟奔雲中。入夾山。時燕王淳守
燕。蕭幹立淳爲主。宋童貫蔡攸。帥師東路至白溝。西路至范
村。蕭幹迎戰甚力。宋師敗退。耶律淳死。宋師再擧。遼涿州將

郭藥師。領常勝軍來降。宋兵五十萬。進駐盧溝河。蕭幹拒之。
藥師閒道襲燕。幹還救死鬭。藥師屢敗。僅以身免遁還。盧溝
之師遂潰。貫攸懼無功獲罪。時金主在奉聖州。乃遣客。禱金
主圖之。金主分三道進兵。遂入居庸關。燕降於金。金使來言。
燕京以金兵攻下。其地與宋。租稅當以輸金。宋使趙良嗣往
議之。許歲幣如契丹。舊數外。更以百萬代租稅。而倂求雲中
之地。金人僅以燕京涿易檀順景薊六州來歸。貫攸入燕。燕
之金帛。子女職官民戶。金人席卷而東。所得空城而已。貫攸
歸。以王安中知燕山府。詹度郭藥師同知。(【王韶之子】淳。【復】音伏。下同。【湟】州屬甘肅。【廓】)
(州屬甘肅。【更姓】之更音庚。【復燕議】李氏曰。啓燕雲之役者。初則童貫得志於西邊。遂謂北邊亦可圖。繼而趙良嗣來歸。獻以取燕之策。徽宗如之何不喜。夫豈知天下久安。士不習)
(戰。白溝之敗。爲金人所笑。遼亡而中國之憂始大矣。【漢人】高藥師。【阿芝】之阿烏何切。【遣使】李善慶。【京貫】蔡京童貫。【呼慶】呼姓。慶名。【燕京】卽幽州。【西京】卽大同府。【古北】關)
(在順州北。【白溝】在涿州南。去安肅十五里。亦名巨馬河。宋與遼人分界處。源流未詳。【擴】音廓。【幾】如字。【睦】州屬江浙。今建德府。【爲震】之爲去聲。【松亭】關。在景州北。【將至】之將)

(音漿。【雲中】郡名。卽西京。【燕王淳】遼親王。【帥】音率。【常勝軍】涿州又號曰常勝軍。【盧溝】河在北平。其源出於代。名小黃河。自奉聖州入宛平境。至北平。東流入海。【奉聖】州屬北平。)
(卽新州。【遣客】王瓌。【進兵】粘罕趍南暗口。橽懶駙馬趍北牛口。阿骨打趍居庸關。【居庸】關。在北平府昌平縣西。【景】屬河東。【燕山府】卽燕京。)○有星如
月。徐徐南行而落。光照人物。與月無異。○修神保觀。其神都
人素畏之。傾城男女負土以獻。名曰獻土。又有飾作鬼使催
納土者。上亦微服觀之。後數日旨禁。(【其神】俗謂曰二郞神。【使】去聲。【旨禁】有旨禁納。)○京
師河東陝西地震。宮中殿門搖動。且有聲。蘭州草木沒入。山
下麥苗乃在山上。○金國無城郭宮室。用契丹舊禮。如結綵
山作倡樂。鬭雞擊鞠之戲。與中國同。但於衆樂後。飾舞女數
人。兩手持鏡。類電母。其國茫然。皆茇舍以居。至是方營大屋
數千閒。盡倣中國所爲。(【結綵山】結綵爲山。【倡樂】倡優之樂。【鬭雞】筌蹄。養雞看其鬭。【擊鞠】以革爲之。內實以物。擊打以爲戲。)
(今通謂之毬子。鞠。窮入聲。【茇】音跋。草也。)○兩京河浙路。災異疊見。都城有賣靑菓男
子。孕而誕子。又有豐樂樓酒保朱氏。其妻年四十。忽生髭髯。

長六七寸。宛一男子。詔度爲女道士。(【兩京】京東。京西。【見】音現【髭】音貲。鬚在口上曰髭。)○
河北山東盜起。連歲凶荒。民食楡皮。野菜不給至相食。饑民
並起爲盜。有張仙者。衆十萬。張迪衆五萬。高托山衆三十萬。
自餘二三萬者。不可勝計。○金主稱帝。六年而殂。號太祖大
聖武元皇帝。弟吳乞買立。改名晟。燕山之地。易州西北。乃金
坡關。昌平之西。乃居庸關。順州之北。乃古北關。景州之北。乃
松亭關。平州之東。乃隃關。隃關之東。乃金人來路。凡此數關。
天限蕃漢。得之則燕境可保。然關內之地。平灤營三州。自後
唐爲契丹阿保機所陷。以營灤𨽾平。爲平州路。得燕而不得
平州。則關內之地。蕃漢雜處。而燕爲難保矣。遼張㲄守平州。
金已遣人招㲄。㲄曰。契丹凡八路。今特平州存耳。敢有異志。
旣而乃以平州南附。宋遽納之。趙良嗣力爭。以爲必招金兵。

金人諜知。卽襲平州陷之。得宋詔札。自是。歸曲。累檄取㲄。不
得已命王安中縊之。而函送其首。未幾。金太子斡離不。已由
平州路。將入燕矣。宋方且遣人。密誘天祚來降。以童貫宣撫
兩河燕山路。將迎天祚。金人方退。天祚入陰來山。不可得。至
是領衆南出。遂爲金人所敗。就擒。契丹自阿保機至天祚。九
世而亡。時宣和七年乙巳歲也。是冬。金斡離不粘罕。分道而
南。斡離不陷燕山。郭藥師降之。金兵長驅而進。郭藥師爲前
驅。童貫自太原逃歸。粘罕圍太原。太原帥張孝純歎曰。平時
童太師。作多少威重。乃畏怯如此。身爲大臣。不能死難。何面
目見天下士。孝純以冀景守關。知朔寧府孫翊來救。兵不滿
二千。與金人戰于城下。張孝純曰。賊已在近。不敢開門。觀察
可盡忠報國。翊曰。但恨兵少耳。乃復引戰。金人大沮。再益兵。

力不能敵。翊死焉。無一騎肯降。時王黼先一年已罷。而白時
中。李邦彥並相。皆鄙夫也。金兵來。時中但建出奔之策而已。
上內禪。在位二十六年。改元者六。曰建中靖國。曰崇寧。大觀。
政和。重和。宣和。太子立。是爲欽宗皇帝。(【昌平】縣屬北平。【隃】音俞。【灤】音欒。屬河東。【爲契爲)
(金爲前】之爲並去聲。【處】音杵。【㲄】音角。【八路】名號未詳。【爭】諍同。【詔札】得宋朝所賜手詔。【歸曲】責宋理曲。【累】上聲。【幾】如字。【離不】之不音孛。【將入】之將音漿。下並同。【兩河】)
(河東。河北。【敗】音拜。【就擒】案。金削封天祚爲王。送長白山。築城居之。【九世】遼阿保機自梁均王貞明二年始建元。至是凡二百一十年。【死難】之難去聲。【朔寧府】屬山西。卽朔州。)
(【觀察】唐乾元初。改採訪使。曰觀察處置使。卽今提刑按察使也。孫翊時兼此職。【先】音霰。【內禪】傳位太子。【建中】卽位二年改元。)
〔欽宗皇帝〕名桓。在東宮無失德。蔡京童貫輩。咸憚之。欲動
搖不可。至是卽位太學生陳東等。伏闕上書。乞誅蔡京。童貫。
王黼。梁師成。李彥。朱勔六賊。以謝天下。彥以根括民田破蕩
百姓。結怨於河北京東西三路者也。勔以花石綱所在騷動。
結怨於東南者也。靖康元年。首竄勔彥。尋皆殺之。(【上】上聲。【括田】宋)

(鑒。政和六年。案民契券。而以樂尺打量。其贏則拘入官。而創立租課。謂之公田錢。)○有狐升御榻而坐者。詔毀狐
王廟。(狐王。出處未詳。此一節。案宋鑒。事在徽宗宣和七年秋。讀者詳之。)○上皇奔應天府。(屬河東。卽宋州。)○以
李綱爲行營使。定城守策。○除元祐黨籍。追贈范仲淹司馬
光等官。○白時中罷。李邦彥張邦昌爲相。○春正月。斡離不
抵京師。先是。朝廷遣李鄴求和。斡離不攜鄴以攻京城。不克。
乃遣王汭。與鄴偕來。邦彥等皆主和。惟綱欲戰。上是邦彥之
計。遣鄭望之出使。未至而遇王汭。與俱入見。又遣李梲出使。
梲又與金使偕來。金人需犒師金五百萬兩。銀五千萬兩。牛
馬萬頭。表段百萬匹。割中山河閒太原三鎭地二十餘郡。且
欲宰相親王爲質。遣張邦昌副康王如其營。金國太子與康
王同射。連發三矢。皆中筈。金人謂是將家子。非親王。遣歸。更
請肅王爲質。种師道等諸路勤王兵至。師道奏。京城周囘八

十里。城高數十丈。粟支數年。宜與城內箚寨拒守。俟困擊之。
綱亦奏。金以孤軍深入。如虎投檻。不可與角一旦之力。縱歸
擊之。必勝之計。上然之。而李邦彥吳敏等專主和。議論不一。
致虜有待汝議論定時。我已渡河之譏。未幾。統制官姚平仲。
宵攻金營。不克。上大驚懼。廢行營。罷李綱。以謝金人。太學生
陳東。及都人數萬。伏闕乞復用綱。得旨復右丞。充守禦使。衆
乃散。金使復來。乃以割三鎭詔書。遣使持往。時括在京金。僅
得二十餘萬兩。銀四百餘萬兩。藏蓄已空。金人圍京城。凡三
十三日得割地詔。不俟金幣數足而退。种師道請臨河要擊
之。綱亦以爲。彼兵六萬。而我勤王之師二十餘萬。縱其半渡
而擊之。必勝。邦彥等不從。惟詔三鎭。仍堅守不割。(【使】去聲。下並同。【見】音現。【梲】音)
(柮。【表段】凡衣有表有裏。段幣帛也。【中山】之中音仲。【閒】音㵎。【質】音致。【康王】皇弟構。【中筈】之中去聲。筈音括。箭受弦處曰筈。中筈謂後矢破前矢也。【更】音庚。【肅王】亦皇弟。徽宗)

(第五子。【种師道等】師道。與同鎭陝西路姚平仲。鄜延張俊。韓射中。環慶汪洋馬遷。煕河姚古。秦鳳种師中及折彥質。折可求等。【勤王兵】勸於王事之兵。【俟困】俟其糧乏兵困。【鑑】)
(攏也。圈也。【縱歸】紿以誓言。詐復三鎭。縱其歸國。【幾】如字。【統制官】掌宣撫軍政。【復用】【復右】之復音伏。【三鎭】中山。河閒。大原。【括金】王孝迪議括取在京軍民官吏金銀。【要】)
(音腰。)○京師受圍時。梁師成已誅。至是竄蔡京於儋州。至潭而
死。年八十。蔡攸竄萬安軍。尋有詔。卽所在斬之。童貫亦遠竄。
追斬於南雄。(【儋】音擔。在南海。今南寧府。【萬安軍】在南海。【南雄】府屬廣東。)○李邦彥罷。張邦昌。吳
敏並相。邦昌罷。徐處仁相。處仁敏罷。唐恪相。恪罷。何㮚相。(【㮚】音)
(栗。)○上皇歸京師。數月金兵復至。斡離不由東路陷眞定。長
驅先抵京師。粘罕由西路陷隆德。太原府。汾澤州。平定軍。平
陽府。河南府。河陽府。鄭州。懷州。抵京師。張叔夜等統兵赴闕。
唐恪。耿南仲。專主和議。曰今百姓困匱。養數十萬於城下。何
以給之。乃止各道兵。毋得動。京師自十一月受圍。凡四十日。
有卒郭京者。言能用六甲法。生擒粘罕斡離不。盡令守禦人

下城。獨坐城樓上。以親兵數百自衞。俄頃金人鼓譟而進。京
紿衆曰。須自下城作法。因引餘兵。南遁。虜兵登城者纔四人。
衆皆披靡大潰。上聞城陷。慟哭曰。朕不用种師道言。以至於
此。時師道前一月卒矣。護駕人猶有萬餘。馬亦數千。張叔夜
連戰四日。斬其貴將一人。欲護駕突圍而出。上惑於和議不
定。士卒號哭而散。虜使劉晏。請上出城。都民爭入。臠而食之。
何㮚欲率都民巷戰。聞者爭奮。金人由是斂兵不下。惟以割
地責金幣和議爲辭。以誤戰守之計。侍郞耿南仲力主議和。
上以爲然。遂墮其計。二元帥請與上皇相見。上曰。上皇驚憂
已病。朕當自往。遂如靑城見之。二宿而返。明年春復請上出
郊。續逼出上皇。張叔夜諫曰。今上一出不歸。陛下不可再往。
臣當率勵精兵。護駕以出。縱虜騎追至。臣決死戰。或可僥倖。

若天不祚。死於封疆。不猶生陷於夷狄乎。上皇欲飮藥。爲范
瓊所奪。逼上皇出宮。皇后。太子。親王。帝姫。皇族。前後三千餘
人。悉赴軍前。城中子女。金帛。寶玩。車服。器用。圖書。百物括索。
公私上下俱空。然後宣金主詔書。選立異姓。遂册前太宰張
邦昌爲楚帝。以宋二帝北歸。金人在汴凡七閱月而去。始至。
張叔夜嘗力戰。餘皆主和。以至吳幵。莫儔。王時雍。徐秉哲。范
瓊等。往來逼逐上皇以下出郊。議擧異姓。方上在靑城。逼易
御服。時惟李若水抱持大呼奮罵。金人刀裂其頤。斷其舌而
後梟之。相謂曰。大遼破。死義者十數。今南朝惟李侍郞一人。
然一時憤死者甚衆。金人不知也。吳革結衆。欲刦還二帝。爲
范瓊誘殺。何㮚。孫傅。張叔夜。秦檜。司馬朴。皆爭論乞存立趙
氏。金人驅之從上北行。叔夜不食粟。惟飮湯。過界河死。㮚至

燕亦不食死。當京城危急時。四方勤王之師至者。皆詔止不
進。恐妨和議。訖金人之退。未嘗交兵。上在位不二年國破。改
元曰靖康。弟康王立于南京。是爲高宗皇帝。(【眞定】府屬河北。卽鎭州。【定軍】屬山西。【河)
(陽府】屬山西。【懷州】屬河東。卽河內郡。【六甲法】如甲子。甲寅。甲辰。甲午。甲申。甲戌。遁甲之法。【种師道言】先是。金人之去。師道請要擊之。不從曰異日必爲後患。至是果然。【二元帥】)
(斡離不。粘罕。【靑城】虜營。【爲范】之爲去聲。下同。【帝姫】徽宗政和三年。改公主爲帝姫。【幵】音堅。【往來云云】筌蹄云。往來議事。以至譖擧異姓者。吳幵莫儔也。逼逐上皇以下。出郊者。)
(王時雍徐秉哲也。脅懼都人者。范瓊也。【呼】去聲。【頤】頤顄口傍也。【斷】音端上聲。【十數】之數上聲。【論】去聲。【界河】出霸州。東入于海。【南京】卽應天府。○呂中曰靖康之禍。視石晉)
(無以異。然契丹三入中國。而三敗。契丹竭力攻之。而晉亦竭力禦之。晉力雖疲。而契丹亦弊矣。觀澶州之戰。虜乘風縱火以迫之。而晉軍饑渴之餘乃大呼而求戰。向使如靖康時。則望)
(風而走矣。若非杜威之降。晉不亡也。契丹之敗。晉以百戰。而靖康之取兩河。再渡河迫京師。未嘗有一戰之勞。皆小人之夷狄。終始誤之也。其始也開釁以召禍。後也又欲連和以免禍。)
(靖康之賣國降虜。卽靖康主和之人也。靖康之主和。卽宣和開釁之人也宣和開釁。卽煕寧紹聖用兵之遺孼也。履霜堅冰。其來有漸矣。)
南宋
〔高宗皇帝〕名構。徽宗第九子也。母韋氏。徽宗夢吳越武肅
錢王入室。已而生構。封康王。靖康初。嘗出使斡離不軍。是冬

斡離不再來。奉詔再出使。耿南仲偕行至相州。民遮道請無
往。至磁州。守臣宗澤止之。相州守以蠟書言。金人方遣騎物
色康王所在。乃囘相州。與南仲揭榜。召兵勤王。有詔以康王
爲大元帥。汪伯彥宗澤爲副。領兵入衞。王從伯彥議。出北門
渡河至太名。聞京師陷。澤請進兵向京城。伯彥請王。移兵東
平。措身安地。南仲亦以爲然。遂東去。知河閒府黃潛善。亦領
兵至。進屯濟州。探報二帝北行。張邦昌爲金所立。國號楚。是
日風霾。日有薄暈。百官慘怛。邦昌亦有憂色。惟王時雍范瓊
等。欣然若有所得。(【吳越】國。【武肅】諡。【錢王】錢姓王爵。名鏐。【相州守】汪伯彥。【蠟書】藏書蠟中。【揭】音羯。【東平】府屬山東。卽鄆州。【濟】州)
(屬山東。齎上聲。【探】音貪。【爲金】之爲去聲。【霾】音埋。風而雨土曰霾。【暈】音韻。【怛】音丹入聲。)邦昌在位三十三日。御史
馬紳貽書邦昌。請速行改正易服歸省。遂迎元祐孟太后聽
政。太后迎立康王。詔吿中外有曰。漢家之厄十世。宜光武之

中興。獻公之子九人。惟重耳之尙在。遣使奉表。及以孟后詔
來。邦昌繼至。伏地慟哭請死。使臣自河北竄來。進道君手札。
曰便可卽眞來救父母。王慟哭拜受。遂趍應天府卽位。改元
建炎。以主和誤國。罷竄耿南仲。召李綱爲相。以宗澤知開封
爲畱守。綱至。邊防軍政。略有緖。而潛善伯彥復主和。亟遣祈
請使矣。綱相數十日而罷。潛善伯彥爲相。首誅上書人陳東
歐陽澈。決策幸東南。無復經制兩河之意。是冬車駕遂至揚
州。金人分三道南來。二年春。金人至汴。爲宗澤所敗。澤招撫
羣盜。募四方義士。合百餘萬。糧支半歲。表疏連數十。請上還
汴。潛善忌其成功。從中沮之。憂憤疽發背而歿。臨終無一語
及家事。但連呼過河者三。都人爲之號慟。聞者皆相弔出涕。
(【易】音亦。【孟太后】哲宗后。時六宮有位者皆從二帝。惟孟氏以廢得存。【獻公】晉侯。【使臣】曹勛。【道君】徽宗。【卽眞】諭令卽位。【上書】之上上聲。【上書人陳歐】綱罷相。二人上言。力)

(詆潛善伯彥不可任。李綱不可去。及詆用事者。潛善伯彥奏誅之。【兩河】河南。河北。【南來】粘罕自雲中下太行。將渡河攻河南。斡離不兀朮。自燕山內。渡河攻山東。婁宿撒喝。自同州)
(渡河攻陝西。【爲宗】之爲去聲。下同。【敗】音拜。【呼】去聲。○中興大事記曰。自古未有內外不相應而成功者。有張仲孝友主於內而後吉甫得以專征於外。孔明欲出師於外。則必任)
(褘允於內。建炎之初。綱在內。澤在外。此正天擬二人以開中興之治也。使二人得盡行其志。必能復君父之讐。雪宗廟之恥。伸神人之憤。惜夫綱相則澤之志行。綱去則澤之計沮。蓋汪)
(黃旣用事於中。則澤安能措手於外。旣主幸東南之議。則還京之請雖二十疏而何益。縱使渡河而北。指日成功。亦安能免後患哉。)三年春金人將
至揚州。上得報亟出。二相方會食。堂吏呼曰。駕行矣。乃戎服
南走。囘望揚州。烟焰已漲天矣。呂頤浩張浚。追及上於瓜洲。
得小舟以渡。至鎭江。遂如杭州。罷潛善伯彥。以朱勝非爲相。
御營將苗傅。劉正彥作亂。請上禪位於皇子旉。未三歲。孟太
后聽政。呂頤浩張浚帥師勤王。韓世忠爲前軍。張俊翼之。劉
光世游擊爲殿。勝非說二兇。亟反正。尊孟后爲隆祐皇太后。
勝非罷。呂頤浩爲相。二兇走。世忠追之。皆伏誅。上如建康。以
浚爲川陝宣撫處置使。隆祐太后如南昌。聞兀朮請於粘罕

將犯江浙故也。(【將至】之將。【將犯】之將並音漿。【二相】黃潛善。汪伯彥。【呼】去聲。【瓜洲】渡在揚州。【鎭江】府屬江浙。卽京口。【旉】音孚。【未三歲】旉)
(年未周三歲。【帥】音率。【翼之】助也。【殿】音顚去聲。【說】音稅。【二兇】苗傅劉正彥。【亟反正云云】案宋鑒。勝非又上疏太后。乞高宗還位。嗣君立爲皇太子。詔皆從之。【勝非罷】以不能)
(止二兇之亂。【川陝】四川。陝西。)杜充爲右僕射。守建康。上如杭州。升杭爲臨
安府。自臨安如浙東。金人分兩道。一軍自蘄黃渡江。劉光世
在江州。以爲蘄黃小盜。遣王德拒之於興國軍。始知爲金人。
金人自大冶趍洪撫。建昌。臨江。吉州。追隆祐太后不及。遂陷
袁潭荊南澧州。乃自石首北渡而去。一軍自滁和向江東馬
家渡。濟江陷建康。杜充及守臣皆降於兀朮。通判楊邦又不
從。刺血書裾曰。寧爲趙氏鬼。不作他邦臣。衆擁見兀朮。誘諭
累日。輒叱罵。卒大罵。見殺。兀朮長驅陷杭州。上去已七日。兀
朮進陷越州。四年春。陷明州。時上已次台州章安鎭。金人以
船犯昌國縣。欲追襲上舟。提領海舟張公祐。引大船擊散之。

乃退。囘兵陷秀平江常州。至鎭江。韓世忠邀之。以海舟與戰
數十合。多俘獲。伏卒金山龍王廟。幾獲兀朮。相持於黃天蕩。
兀朮求假道甚恭。不許。欲自建康北歸。不得去。或敎於冶城
西南隅蘆場地鑿大渠。一夕成。次早出舟趍建康。世忠大驚。
尾擊之。一日値無風。海舟不能動。兀朮乃引其舟。出江北去。
疾如飛。以火箭射海舟。世忠軍亂奔還。兀朮乃得北遁。統制
岳飛。邀擊敗之於六合。(【興國軍】屬湖廣。【大冶】縣。屬興國軍。【洪撫】卽臨川郡。興國以下。皆屬江西。【袁】州屬江西。【荊南】或云。)
(卽朗州。【澧】音禮。皆屬湖廣。【石首】縣屬江陵。【滁和】州屬淮西。卽歷陽郡。【馬家渡】在太平。【降】音項平聲。【乂】音刈。【刺】音次。針刺。【擁見】之見音現。【累】上聲。【卒大】之卒音遵入)
(聲。【明州】屬浙東。今慶元府。【台州】屬浙東。【昌國縣】屬慶元。【秀】今嘉興府。【常州】皆屬江浙。【金山】在江中。去鎭江城七里。【幾】音機。【統制岳飛】統制官。岳姓。飛名。【敗】音拜。)
初張浚西行。上命浚三年而後用師。及是撻辣兀朮皆在淮
東。浚聞。兀朮躊躇。必再犯東南。議出師。攻取以分其勢。士大
夫及諸將。皆以爲不可。浚決策。移檄粘罕。問罪。遣吳玠入長

安。金人遂調兀朮。自京西星馳赴陝西。與婁室合。浚合六路
兵至富平。婁室擁兵驟至。鐵騎直擊環慶路趙哲軍。佗路不
援。哲離所部。諸軍退。金遂乘勝而前。浚斬趙哲。諸路兵皆散
去。陝西大震。浚駐軍興州。遣劉子羽訪諸將所在。各引所部
來會。人心粗安。吳玠走保大散關東和尙原。(【辣】音闌入聲。【調】去聲。【婁室】金將。【六路】)
(同州。鄜延環慶。煕河。秦鳳。涇原。【富平】縣屬輝州。【援】音院。【粗】音措上聲。【散】音傘。)○上自海道囘駐越州。呂頤
浩罷。范宗尹爲相。秦檜南歸赴行在。檜在北依撻辣。爲所任
用。撻辣南侵。檜參謀其軍。嘗爲草檄。下山東州郡。挈全家泛
小舟抵漣水軍。自言逃歸。朝士多疑之。檜言如欲天下無事。
須是南自南北自北。乞上致書撻辣以求好。其言皆撻辣意
也。(【爲所】之爲去聲。下並同。【漣水軍】屬淮南。今安東州。【好】去聲。)○是歲劉豫稱帝。豫景州人。於
建炎戊申。以濟南守降金。爲之用。得知東平府。兼節制河南。

粘罕白金主。循邦昌故事立豫。國號大齊。後遷都于汴。粘罕
旣得關中地。悉割以與豫。(【濟】上聲。【降金】豫爲濟南太守。而降於金。)○紹興元年。命
張俊討江淮盜李成。成據江淮六七州。連兵數萬。有席卷東
南之意。尋陷江筠臨江。俊擊其軍復三郡。成遁降齊。(【江筠】今瑞州。【三)
(郡】江州。筠州。臨江。皆屬江西。【復】音伏。下同。)○張浚盡失陝西之地。惟餘階成岷鳳洮
五郡。及鳳翔府之和尙原。隴州之方山原而已。浚退保閬州。
統制曲端有威名。浚先用譖罷其兵柄。安置萬州。西人倚端
爲重。及貶。軍情不悅。至是又送恭州獄殺之。士大夫軍民皆
悵恨。西人益以是非浚。(【五郡】階成。岷洮。屬鞏昌。鳳屬。陝西。【閬】音浪。州屬順江大保寧府。【曲端】曲姓。端名。【萬州】屬川南。【西人】)
(陝西人民。【恭州】屬川南。今重慶府。【非浚】以殺曲端事。而非議張浚。)金人分兩道向蜀。吳玠與弟璘。大敗
之於和尚原。又選將敗之於箭筈關。兩道皆不能入。(【璘】音鄰。【敗】音拜。)
(下同。【箭筈關】所在未詳。)○范宗尹罷。秦檜昌言日。我有二策。可以聳動

天下。遂爲右相。呂頤浩爲左相。○兀朮會諸道及女眞兵。造
浮梁於寶雞縣。渡渭攻和尙原。玠璘三日三十餘戰。大破之。
兀朮中流矢。僅以身免。始自河東歸燕山。(【寶雞縣】屬鳳翔。【中】去聲。)○紹
興二年。上自越州還臨安。言者劾秦檜專主和議沮止恢復
遠圖。檜罷。朱勝非爲右相。(【言者】黃龜年。)○紹興三年春。金撒離曷。
自鳳翔長安。聲言東去。實由商於出漢陰。直趍金商。吳玠急
引兵扼之饒風嶺。金人閒道遶出其後。玠遽還仙人關。金人
遂進陷興元。知府劉子羽退保三泉縣潭毒山。撒離曷食盡。
乃引還。吳璘以無粮拔寨。棄和尙原。金人得之。玠度其必深
入。乃嚴兵以待。兀朮果與撒離曷來。犯仙人關。玠璘與戰七
日。金人不能支。宵遁。玠設伏扼其歸路。又敗之。是擧也。金人
決意入蜀。卒不得志。是歲俊又失洮岷關外。惟存階成秦鳳。

浚召還。尋與劉子羽皆貶竄。俊是行。本欲由關陝取中原。乃
盡喪關陝而歸。賴得玠璘保蜀而已。(【漢陰】縣屬金州。【金商】二州皆屬陝西。【饒風嶺】在金州。【仙人)
(關】在鳳州。【三泉縣】屬大安。【度】音堂入聲。【敗】音拜。下並同。【貶竄】浚福州居住。子羽安置白州。【關陝】關中陝西。)○齊遣李成。攻陷
鄧襄隨郢唐州信陽軍等。岳飛復隨郢。成棄襄陽而遁。(【郢】今安陸府。)
(【信陽軍】卽申州。已上六州。隨郢。屬湖北。餘皆屬河南。【復】音伏。)○呂頤浩朱勝非相繼罷。趙鼎爲右
相。○齊以金兵分道南侵。上詔親征。出如平江。以張俊知樞
密院。先是浚極言。北方旣無西顧憂。必倂力窺東南。上思其
言。遂召之。浚至請。遣岳飛渡江入淮西。以牽制北兵之在淮
東者。從之。上命浚視師江上。將士見浚來。勇氣皆倍。時韓世
忠駐楊州。先已大敗金兵於大儀鎭。擒其將撻也。解元成閔
與戰于承州。十三捷。仇悆孫暉敗之於壽春安豐。王德敗之
於滁州。岳飛遣牛皐等攻之於廬州。撻辣兀朮。知爲世忠所。

扼。江不可渡。引還。齊劉麟劉猊棄輜重遁去。(【皆倍】增二倍也。【大儀鎭】所在未詳。【解】)
(音蟹。姓也。【承州】屬淮東。今高郵府。【仇悆】宋將。仇姓。悆名。悆音豫。【壽春】府屬淮西。卽壽州。【安豐】壽春屬縣。【盧州】屬淮西。【爲世】之爲去聲。【麟】豫子。【猊】音倪。豫姪。)○
紹興五年。上自平江還臨安。趙鼎張浚爲左右相。浚兼都督
諸路軍馬。尋復命浚視師江上。浚至鎭江。召韓世忠。使擧兵
移屯楚州。浚至建康撫張俊軍。至太平州撫劉光世軍。無不
踊躍思奮。以岳飛爲河北京西招討使。(【太平州】屬江東。卽姑孰。)○先是
建炎庚戌中。有武陵人鍾相。起於鼎州。僭號楚。鼎澧潭辰岳
之境。皆盜區。相敗就擒。其徒有楊么者。據洞庭。遂爲劇寇。官
軍陸襲之則入湖。水攻之則登岸。曰。有能害我。除是飛來。浚
謂上流不先去。么爲腹心害。將無以立國。請自行。浚至湖南。
會岳飛兵至。急攻其水寨。幺窮蹙赴水死。遂平。浚自湖南轉由兩
淮。會諸將議防秋。乃入見。(【武陵】縣屬常德。【相】去聲。【鼎州】屬湖廣。今常德府。【澧】音禮。【岳】州屬湖廣。卽巴陵)

(郡。【么】音腰。【去】去聲。【將無】之將音漿。【兩淮】淮東。淮西。【防秋】秋高馬肥。必防外夷侵境。【見】音現。)○
金主晟殂。諡文烈。初
旻與晟約。兄終弟立。而後復歸旻之子。故晟捨己子宗盤。而
立旻長孫曷囉馬。爲諳版孛極烈。儲副位也。曷囉馬。名亶。至
是遂卽位。宗盤與旻之別子及粘罕。皆爭立而不得。粘罕時
已失兵柄。與悟室並相。粘罕絕食縱飮而死。蒙國叛金。蒙在
女眞之北。在唐爲蒙兀部。亦號蒙骨斯。(【復】音伏。【己】音紀。【曷囉馬】金志作曷剌馬。旻子宗峻之)
(子。【儲副位】宋史云。孛極烈猶中國之總管。案金志。旻末年。除諳版孛極烈爲都元帥。又云。金國自來以諳版孛極烈爲儲副。故晟以亶任諳版孛極烈之職。以爲儲副。【蒙國】元朝之)
(興始此。)○紹興六年。張浚復出視師。上自臨安如平江。齊人分
道入寇。初劉豫因粘罕得立。知奉粘罕而已。蔑視他帥。及是
請兵於金。宗盤沮之。聽豫自行。而遣兀朮。提兵黎陽以觀釁。
劉光世時駐廬州。以爲難守。張俊駐泗州。亦請益兵。衆情洶
懼。張浚以書戒俊及光世。有進擊無退保。趙鼎等請上。親書

付浚。欲退師還南保江。浚力爭。以爲可保必勝。一退則大事
去矣。光世已舍廬州而退。浚卽星馳至采石。遣人喩。其衆。若
有一人渡江。卽斬以徇。仍督光世復還廬州。光世不得已。乃
駐兵。遣王德酈瓊。三敗齊兵於霍丘正陽及前羊市。時劉猊
至淮東。阻韓世忠兵不敢進。乃從淮西渡。浚遣張俊統制官
楊沂中。至濠州。與俊合兵。沂中敗猊前鋒。猊引兵欲會劉麟
于合肥而後進。沂中與遇於藕塘合戰。猊大敗。麟聞猊敗。望
風潰去。光世乘勝。追襲亦捷。北方大恐。上曰。克敵之功。皆出
右相。趙鼎遂罷。(【保江】以江爲限自保。【爭】如字。【舍】音捨。【復還】之復音伏。【敗】音拜。下同。【霍丘】縣屬安豐。【前羊市】皆霍丘地。【合肥】縣。屬廬)
(州。)○上皇以五年四月殂。至七年春。凶問始至。壽五十四。二
帝自建炎初。由燕山如中京。古奚國霫郡也。在燕山北千里。
次年又自中京移韓州。在中京東北千五百里。後二年。又自

韓州移五國城。在金國所都東北千里。上皇終焉。(【霫】音習。)○岳
飛爲湖北京西宣撫使。時淮東宣撫使韓世忠。江東宣撫使
張俊。皆久已立功。而飛以列將拔起。世忠俊不平。飛屈己下
之。二人皆不答。及飛破楊么。俊益忌之。於是嫌隙日深。上自
如平江如建康。飛因扈駕以行。入見。疏論恢復。秦檜時爲樞
密副使。主和議。忌飛成功沮之。飛以內艱去。上力起之。劉光
世以言者論其退師幾誤事罷兵柄。張浚以王德統其軍。德
與酈瓊等夷不相下。大譟詣督府訴德。俊乃召德還。爲督府
都統制。而以呂祉爲督府參謀。領其軍。祉簡倨不通將士之
情。聞瓊等反側。密乞罷之。瓊叛。執祉以所部數萬降齊。張浚
遂以言罷。浚之用德與祉。岳飛嘗言其不可。浚不聽。故敗。趙
鼎復相。(【己】音紀。【見】音現。【疏】去聲。【恢復】之復音伏。【艱】丁憂。【幾】音機。【等夷】平等之人。【祉】音恥。)○金人以劉豫不

能立國廢之。齊立八歲而亡。○紹興八年。上自建康還臨安。
秦檜復相。趙鼎罷。詔議講和。自建炎以來。無歲不遣使直願
去尊號。奉其正朔。比於藩臣。金人不從。使者往多拘囚。後數
南侵不利。知江南不可圖。然後遣檜爲閒。至豫廢和議乃決。
金使張通古來。編脩官胡銓上疏。以爲陛下一屈膝。則祖宗
廟社之靈。盡汚夷狄。祖宗之赤子。盡爲左衽。朝廷宰執。皆爲
陪臣。異時豺狼無厭。安知不加我以無禮如劉豫。夫三尺童
子無知。指犬豕而使拜。則怫然怒。堂堂天朝。相率而拜犬豕。
曾無童稚之羞邪。奉使王倫誘致北使。以招諭江南爲名。欲
臣妾我。執政孫近附會秦檜。臣義不與檜等共戴天。乞斬倫
檜近三人頭。竿之藁街。然後覊其使責無禮。與問罪之師。三
軍之士不戰而氣自倍。不然臣有蹈東海而死耳。寧能處小

朝廷求活邪。書上。連貶竄。(【去】上聲。【數】音朔。【閒】音㵎。【上疏】之上上聲。【左衽】衽音任上聲。衣襟也。左衽夷狄之俗。【陪)
(臣】諸侯之臣。【厭】音淹。【如劉豫】劉豫旣立爲帝。而又廢之。【夫】音扶。【怫】音佛。【曾】音層。【妾】音踥。【貶竄】初韶州。次新州。後海南。)○紹興九年。金
人先以陝西河南地歸宋。朝廷遣官。謁陵寢交地界。除汴京
畱守。(【陵寢】歷朝墳寢陵廟。【守畱】復除官。畱守汴京。)○靑㵎城李世輔來歸。世輔之先。累
世爲蕃族都巡檢使。父子雖嘗仕齊。每相泣恨不得歸宋。齊
用世輔知同州。嘗得閒生擒撒離曷。欲歸朝。金兵來追。縱之。
而奔西夏。其父母及二子一孫皆被戮。至是乞兵於夏以復。
旣出則知陝西已還宋。乃部夏兵而來。上慰勞加賜賚。賜名
顯忠。(【靑㵎城】在陝西。今綏德州。【累】上聲。【閒】音㵎。【二子一孫】名皆未詳。【復】音伏。【勞】去聲。)○金國有謀反者。事
連宗盤等。皆坐誅。左副元帥撻辣。實楊割長子。金主亶之大
父行也。自粘罕死。宗戚大臣皆懼。撻辣與悟室。尋亦以謀叛
先後誅。金與宋和。實撻辣主之。撻辣旣死。於是右副元帥兀

朮爲左相。乃密奏於其主。以宋未議歲貢正朔誓表册命。而
撻辣擅許割地。遂渝盟。(【大父行】大父祖也。行輩也。)○紹興十年。金兵分四
道南侵。劉錡大破兀朮於順昌府。檜急啓上召錡還。岳飛敗
之於郾城。幾擒兀朮。飛至朱仙鎭。檜急啓上召飛還。韓世忠
敗金人於淮陽之泇口。兀朮還汴。檢兩河軍與蕃部。以謀再
擧。(【南侵】聶黎守童出山東。撒離曷寇陝右。李成寇河南。孔彥舟等扺東京。【敗】音拜。下並同。【郾城】縣屬許州。【幾】音機。【朱仙鎭】在汴京西南四十五里。【泇】音加。)
○十一年。兀朮陷廬州。侵和州。劉錡楊沂中敗之於槖皐。檜
又啓上亟班師。沂中自瓜州渡返行在。張俊自宣化歸建康。
劉錡自采石歸太平州。罷宣撫司。以其兵隷御前。遇出師時。
臨時取旨。以韓世忠張俊爲樞密使。岳飛副使。飛世忠尋罷。
兀朮以書抵檜曰。爾朝夕以和請。而岳飛方爲河北圖。必殺
飛及可。張俊又構成飛罪。逮赴獄。檜奏誅飛及張憲岳雲。和

議遂諧。歸韋大后及徽宗梓宮於宋。金人不惟盡悔所許陝
西河南地。仍割唐鄧等州入金。盡淮中流爲界。西割商秦之
半。棄和尙方山原。時宣撫使吳玠卒四年矣。胡世將代之。力
以和尙原等地爲不可棄。兀朮必欲之。遂以大散關爲界。于
時金國屢有內叛。宗戚大臣相繼誅夷。且北有蒙兀。自號大
蒙。稱帝改元。連歲用兵。卒不能討。而與之和。南侵又不得逞。
而宋之猛將精兵方日盛。恢復實不難。沮於秦檜。有志之士。
扼腕歎息。兀朮且死。曰南朝軍勢强甚。宜益加和好俟十數
年。南軍衰老。然後圖之。張浚趙鼎皆遠竄。鼎卒於海外。當時
異議之人。貶竄殆盡。無復敢言兵者。(【橐皐】地在巢縣。【宣化】地在康西。【構成飛罪】初虜之入寇。高宗)
(命飛援淮西。就道俊貽書以前途乏糧。飛不爲止。及俊歸朝反言。飛逗畱不進。以粮乏爲辭。沮喪士氣。令万俟卨交章劾飛。【岳雲】飛子。【梓宮】人死于棺曰梓宮。【世將】之將音漿。【大)
(蒙】卽蒙國。又曰蒙古。又曰韃靼。是爲元朝。【恢復】之復音伏。【遠竄】浚連州。鼎興化軍移漳州潮州。)○紹興十九年。金主亶。爲

其下所弑。共立丞相岐王亮。旻之孫也。(【爲】去聲。【孫也】亶從弟。)○紹興二
十年。金主亮。以上京僻在一隅。城燕京徙居之。改燕京析津
府爲大興府。號中都。以中京會寧府爲北京。汴京開封府爲
南京。而舊遼陽府爲東京。大同府爲西京如故。分蕃漢地。爲
十四路。置總管府。○二十五年。秦檜卒。檜秉政十八年。臨終
猶起大獄。欲殺異己者張俊李光胡寅等五十三人。幸檜病
已不能書。得免。(【己】音紀。○劉氏曰。靖康末。檜任中司。以抗議請存趙氏。爲虜執去。天下高之。及歸爲相。力引一時仁賢。如胡安國之徒。布在臺省。)
(士大夫亟稱之。旣而諸執政盡逐。而檜獨畱。韓世忠張浚岳飛。方擅兵權。檜與張俊。密約議和。而以岳歸俊。飛旣誅。世忠亦罷。由是中外大懼。盡歸于檜。非檜親黨。則不得任。忠正之士)
(多避山林。罷兵講和。而使高宗不能成中興之業者。檜之罪。可勝誅哉。)沉該。万俟卨。湯思退。陳康伯。朱倬。
相繼爲相。(【万俟】音墨其。覆姓也。【倬】音卓。)○三十一年。欽宗凶問至。以去年
冬殂於五國城。年六十。○金主亮修汴京。蓋經營南侵幾年
矣。嘗因使來密藏畫工。圖繪臨安山水城市宮室以歸。題詩

其上。有立馬吳山第一峯之句。是秋徙居汴。遂渝盟擧兵。其
母諫。殺之以威衆。兵號百萬。陷淮西諸郡。江淮浙西制置使
劉錡。遣王權迎敵。權逗畱。已而退。還奔采石。報至。中外大震。
有浮海避狄之議。陳康伯不可。命葉義問視師。中書舍人虞
允文。參謀軍事。金人陷揚州趨瓜州。劉錡遣將敗之於皁角
林。有詔令錡還軍。專防江上。金主欲由采石渡。朝廷以李顯
忠代權。而未至。金人舟來。虞允文亟督水軍。海鰍船迎擊死
鬭。金人不能濟。時亮聞有內變。又聞舟師由海道來者。已爲
李寶所焚。而荊鄂諸軍方自上流而下。忿甚。乃囘揚州。召諸
將約。三日必濟。過期盡殺。諸將遂殺亮。方亮之引而南也。渤
海一軍叛去。已擁立葛王褎于遼陽。聞亮死。遂入譙京。追諡
亶爲閔宗。廢亮爲海陵王。諡曰煬。褎晟之孫也。後改名雍。先

是數年。張浚嘗言。金必渝盟。時相湯思退等。大駭以爲狂。至
是浚起判建康。上自臨安如建康。浚迎謁。衞士見其復用。以
手加額。(【逗】音豆。【敗】音拜。【皁角林】在揚州。【令】去聲。【內變】擁立葛王。【爲李】之爲去聲。【褎】音右。)○三十二年。上還
臨安。金使來。遣使報之。復尋和議。夏六月。上內禪。退居德壽
宮。在位三十六年。改元者二。曰建炎。紹興。皇太子立。是爲孝
宗皇帝。
〔孝宗皇帝〕初名伯琮。宗室追封秀王諡安僖子偁之子。太
祖七世孫也。母張氏。夢崔府君擁一羊來曰。以此爲識。高宗
爲康王。出使至磁州。磁人夢。崔府君出迎。張氏以是歲丁未。
生伯琮於秀州。有嘉禾之瑞。小名羊。高宗喪太子旉。命選太
祖之後。得伯琮鞠宮中。賜名瑗。適與崔府君名同。封晉安郡
王。秦檜疾其英明。而不能害也。竟立爲皇子。賜名瑋。封楚王。

紹興末。賜名眘。立爲皇太子。尋詔卽位。尊奉上皇帝。爲光堯壽
聖皇帝。皇后吳氏。爲壽聖太上皇后。(【偁】音稱。時孝宗父已死。追封爲秀王。諡曰安僖。名子偁。【崔)
(府君】神名。【識】音志。【瑗】音院。【眘】音愼。)○以史浩爲右相。張浚樞密使。督師江淮。
遂北伐。浩不與其議。力丐罷。李顯忠出濠州。趨靈壁敗金兵。
邵宏淵出泗州。圍虹縣。降金將。進克宿州。金副元帥紇石烈
志寧。率兵至。顯忠與戰。連日未決。諜報。金人大興河南兵。將
至會。宏淵與顯忠不相能。而顯忠又不犒士。士憤怨。遂潰而
歸。金人亦解去。上銳意恢復。是役不利。乃復議和。陳康伯罷。
湯思退張浚爲左右相。浚仍以都督視師。數月而罷。未幾卒。
浚許國之心。白首不渝。終身不主和議。遺侖付其二子。以不
能復中原。雪國恥。不得祔葬先人之墓。(【不與】之與。音豫。【丐】音蓋。乞也。【靈】壁縣。屬宿州。【敗】音拜。)
(【虹】音降。虹縣屬泗州。【降】音項平聲。【宿州】屬河南。【烈志寧】金帥名。【將至】之將音漿。【恢復】之復。【復中】之復並音伏。【幾】如字。【二子】一名付。又其一未詳。○劉氏曰。魏公之)

(志貫日月。旣有議之者。然早歲晚節。有不可辨者二。力攻李綱。而寧與昌汪黃同朝。一不可曉也。力引秦檜。使至得政。而寧與趙鼎語不相下。二不可曉也。○呂中曰。嘗觀國家自有中原)
(之禍以來終始主戰者浚也。終始主和者檜也。以浚主戰而不免有富平之敗。酈瓊之叛。符離之潰。以檜主和而江左少康二十年。是以當時主議者。寧爲檜而不爲浚。游談者。寧慕檜)
(而不慕浚。無他。檜之所爲。與人之私心合也。然千載而下。言及檜。則人皆思食其肉。以快天地神人之憤。言及浚則人莫不以手加額。效林宗。而慕李膺者矣。以此見忠義者人心之所)
(同。浚之所爲又與人之公心合也。彼富貴利達。飄風過耳而端人正士。英風常存。是浚雖死。而浚之心。未嘗不行於後世也。)○湯思退。密有召
虜議和之迹。言者論罷竄之。道死。康伯復相。和議成。先是國
書。大宋去大字。皇帝去皇字。書用君臣之禮。有再拜等語。金
使至。則起立問金主起居。降坐受書。奉使者自同陪臣。館伴
之屬。皆拜其來使。至是。始稱上爲宋皇帝。止爲叔姪之國。易
歲貢爲歲幣。歲幣減十萬之數。地界如紹興之時。而餘禮往
往竟不能盡改。上終身憤之。其後屢請還河南陵寢地。改受
書禮。金人卒不從。蓋上雖有志復讐。而無能輔其志者。自陳
康伯卒後。洪适。葉顒。魏杞。蔣芾。陳俊卿。虞允文。梁克家。曾懷。

葉衡。史浩。趙雄。王淮。周必大。畱正。相繼爲相。惟俊卿允文並
相時。有經營北方之議。而俊卿持重。卒與允文不合。允文所
爲。人亦議其虛誕。竟不效。如浩尤不主用兵。必大從容廟堂。
善類多所引進。朱熹以淳煕十五年被召。必大作相時也。初
程頤卒於徽宗之世。其徒楊時。在欽宗光堯時。皆被擢。趙鼎
雖不及識頤。而主張其學。惡之者。以楊時爲還魂。鼎爲尊魂。
胡安國爲强魂。其後又有尹焞。見召入經筵。焞蓋頤晚年高
弟也。士大夫名程氏之學曰道學。時好所尙。或冒此名以進。
時好不同。亦多以此名見擠於世。延平李侗受學於楊時之
門人羅從彥。而熹又受學於侗。胡銓嘗薦熹於光堯。熹不至。
乾道以來屢召不起。特旨改秩奉祠。召入館。不就。複爲南康
守。浙東荒。除熹提擧往救之。過闕。嘗一入奏事。至是召對。除

兵部郞。與侍郞林㮚不合。卽奉祠去。數月復召。熹辭。惟進封
事。言天下之大本。與今日之急務。大本在陛下之心。急務則
輔翼太子。選任大臣。振擧綱維。變化風俗。愛養民力。修明軍
政。六者是也。熹之同志有廣漢張栻者。魏忠獻公浚之子。其
學得之胡宏。宏安國子也。栻之言曰。有所爲而爲者利也。無
所爲而爲者義也。學者誦爲名言。稱栻爲南軒先生。有呂祖
謙者。公著之五世。希哲之四世孫也。亦祖程氏之學。學者稱
爲東萊先生。皆先是數年卒矣。惟熹學問老而彌篤。學者共
師宗之。稱爲晦菴先生。四方仰其人。如泰山北斗。南使至北。
金人必問朱先生安在。同時有臨川陸九淵。世號象山先生
者。與熹爭論太極圖說。且謂學有悟入。譏熹從事訓解。意見
頗立異云。(【竄之云云】謫永州。行至信州。而死。【去】上聲下同。【陪臣】宋使。自同諸侯陪臣。【復讐】之復。音伏。【适】音括。【芾】音弗。【畱止】畱姓正名。【焞】音淳。【延)

(平】郡屬福建。今南劍府。【奏事】上書言事。【封事】實封上書。【栻】音敕。【魏忠獻公】魏國忠獻諡公爵。【所爲】之爲去聲。下如字。後倣此。)○上久有與子
之意。會光堯皇帝壽八十二而崩。乃詔內禪。上奉德壽二十
六年。孝養備至。旣升遐。哀慕尤切。以不得日奉几筵。欲退終
喪制。移居重華宮。在位二十八年。金世宗雍。以是歲殂。其嗣
允恭先卒。孫璟立。雍賢明仁恕。號爲北方小堯舜。故金之大
定三十年。與宋之隆興。乾道。淳煕相終始。南北皆得休息。彼
此無可乘之釁。上之齎志。不克大有爲者以此。太子立。是爲
光宗皇帝。(【德壽】光堯宮名。【養】音漾。【重】平聲。【二十八年】改元者三。曰隆興。乾道。淳煕。【璟】音景。【大定】金淳宗年號。【齎】音齊。持也。)
〔光宗皇帝〕名惇。年四十四。自東宮受禪。尊太上皇帝。爲至
尊壽皇聖帝。周必大罷。畱正葛邲。爲左右相。改元曰詔煕。
皇后李氏。大將李道女也。悍而妬。欲亟立太子嘉王爲儲
嗣。因內宴請於壽皇。不許。后不遜。壽皇有怒語。后銜之。乃

造誣罔。謂壽皇有廢立意。致上驚恐得疑疾。及聞後宮有暴死
者。上震懼。疾愈甚。不復過重華宮。近兩載始一至。壽皇彌不懌。
上亦不能視疾。壽皇居重華踰五載。壽六十八而崩。上不能執
喪。一日忽仆於地。中外危懼。太皇太后立嘉王。是爲寧宗皇帝。
(【邲】音弻。【載】上聲。○光宗在位五年。)
〔寧宗皇帝〕名擴。初封嘉王。孝宗崩。光宗疾病。知樞密院事趙
汝愚。密建翼戴之議。知憲聖慈烈吳太皇太后。以宗社爲憂。將
白事。而難其人。有知閤門事韓侂冑者。琦之曾孫。而太皇女弟
之子也。乃因以入白。太皇垂簾。引嘉王入卽位。代執孝宗之喪。
中外危疑者乃定。光宗居壽康宮。後六年而崩壽五十四。上之
爲嘉王也。黃裳爲翊善。講說開導。光宗嘗宣喩曰。嘉王進學。皆
卿之功。裳曰。若欲進德修業。追蹤古先哲王。須尋天下第一人

乃可。問爲誰。以朱熹對。彭龜年繼爲宮僚。因講每及熹說。上傾
心已久。熹在光宗時。守漳州。後守潭州。爲湖南安撫。至上登極。
首被召除待制兼侍講。熹未至。已聞近習用事。御筆指揮皆有
漸。深憂之。畱正罷。汝愚爲相。韓侂冑自負有定策功。希不次之
賞。汝愚不肯驟除。遂怨。汝愚爲政。方務引進善類。裁抑僥倖。小
人滋不悅。相與共排之。朱熹旣至。上疏忤侂冑。在朝甫四十六
日而罷。言者以爲熹有宮祠之命。遠近相弔。天下大老去之。誰
不欲去。若正人盡去。何以爲國。汝愚袖還內批。且諫且拜不聽。
侂冑欲併逐汝愚。而難其名。或敎之曰。彼宗姓。誣以謀危社稷。
則一網盡矣。侂冑然之。汝愚在相位。數月罷。連貶竄。服藥以死。
侂冑用李沐。何澹。劉德秀。胡紘。沈繼相等爲鷹大。搏擊善類無
遺。彭龜年。劉光祖。章穎。葉適。徐誼。沈有開。吳獵。黃由。黃度。鄧馹。

陳傅良。樓鑰。鄭湜。李祥。楊簡。呂祖儉。曾三聘。游仲鴻。項安世。孫
元德。袁燮。陳武。汪逵。范仲黼。黃灝。詹體仁等。貶逐不可勝紀。籍
記黨人姓名。目曰僞學。以朱熹爲首。在籍者數十人。蔡元定坐
熹累道州編管。大學生楊宏中等六人。亦坐上書救黨人編管。
畱正以嘗引用黨人亦黜竄。兪端禮。京鏜。謝深甫。相繼爲相。(【太皇)
(太后】紹煕初。光宗上高宗后呂氏尊號。曰憲聖慈烈太皇太后。【將】音漿。【難】如字。下同。【閤】音甘入聲。【侂】音託。【太皇】吳后。【女弟】妹曰女弟。【代執云云】代光宗爲孝宗承重。【翊善】官掌輔)
(贊善道。【宮僚】王宮僚屬。【傾心】向慕也。【有漸】御筆指揮。漸眤近習。【上疏】之上。【上書】之上並上聲。下同。【言者】游仲鴻。【宮祠之命】奉祠祀于外之命。【內批】上所批罷朱子之敕。【宗姓】宗室)
(同姓。【澹】音淡。【紘】音橫。【搏】音搏。【馹】音日。【湜】音植。【灝】音浩。【勝】音升。【累】去聲。【六人】姓名未詳。○呂中曰。父有天下。傳歸於子。此古今之常也。後世以人臣往往貪天之功。以爲己有。非小人)
(之尤者乎。嘗聞哲廟之立。本宣仁保佑之賜。與諸大臣建請之功。羣憸矯誣。乃以定策歸功蔡確。而上謗宣仁。下累王珪。遂爲元祐大臣不可解之禍。其往轍可鑒矣。我寧考纂承大統。蓋慈)
(福宮定計於內。趙忠定諸臣。效贊於外。侂冑何人。夤緣戚里。蒙蔽朝廷。旣攘奪其功。掩爲己有。猶且附會言章。竄之於必死之地。亦獨何心哉。然則確與侂冑。其罪俱不可勝誅矣。【鏜】音湯。)
○朱熹以慶元庚申卒。時僞學黨禁雖嚴。會葬者亦數千人。呂
祖泰上書。論雪僞學。乞誅侂冑。及其黨蘇師旦。周筠。罷逐陳自

强之徒。召用周必大。不然事將不測。書出。中外大駭。杖一百。不
刺面配欽州。必大亦坐謫降。熹沒踰年。黨禁稍解。諸人或復官
自便。然稍沮變化之餘。風俗已大壞矣。(【將】音漿。【復】音伏。)○謝深甫罷。陳
自强爲相。侂冑以太師平原郡王。平章軍國事。權傾人主。威制
上下。服御擬於乘輿。土木侈於禁苑。諛者至稱爲恩王聖相。或
作詩九章。每章用一錫字。侂胄亦不辭。稔積罪惡。至於生事開
邊而極。先是有蒙古部。興於北方。在金世宗時。已强盛。稱帝。至
璟立。蒙古兵來輒長驅。金始多事。侂冑聞金有此釁。謂中原可
圖。有吳曦者。前蜀帥吳挺之子。璘之孫也。吳氏世職西陲。威行
西蜀。畱其子孫於京。蓋累朝遠慮。曦有異志久。欲歸蜀而不許。
侂冑遣歸數年。蓋欲使由蜀出兵。(【乘輿】天子車駕。乘去聲。【蒙古部】元國舊號。後改號元。【西蜀】舊本作四蜀非。【累】)
(上聲。)○開禧二年丙寅。(是歲元太祖始稱元年。)以伐金詔。吿四方諸路進師。曦

首以關外四州獻金。求封爲蜀王。尋卽稱帝。賴李好義楊巨源。
與安丙密謀。曦僭號踰月而誅。(【四州】階。成。秦。鳳。)○是歲元太祖卽位
於斡難河之源。太祖姓奇渥溫氏。諱鐵木眞。蒙古部人也。其先
世爲蒙古部長。至太祖之父。曰也速該。始併呑諸部落。愈强大。
後追諡曰烈祖神元皇帝。初神元征塔塔兒部。獲其部長鐵木
眞。宣懿后月倫適生太祖。手握凝血。如赤石。神元異之。因以所
獲鐵木眞名之。志武功也。元年。大會諸王羣臣。建九游白旗卽
位。羣臣共上尊號。曰成吉思皇帝。時金章宗泰和六年也。(【長】上聲。)
○丁卯。開僖三年。(元太祖二年。)時北伐諸軍。所向無不潰敗而退。金
人大發兵。連陷蜀漢荊襄兩淮諸郡。東南大震。亟遣使通謝於
金。而侂冑弄兵之意猶未已。中外患之。遂有誅兇之議。皇后楊
氏。知書史通古今。當時侍郞史彌遠建密策。而旨從中出者。皆

后實爲之。一日侂冑入朝。彌遠使殿帥夏震。以兵邀之塗。擁出
玉津園。椎殺之。○先是。元太祖征西夏。拔力吉里塞而還。至是
秋。再征之。○戊辰。嘉定元年。(元太祖三年。)陳自强竄死。蘇師旦處斬。
周筠決配。侂冑函首謝金。和議復成。錢象祖爲相。史彌遠累遷。
與象祖並相。象祖罷。彌遠獨相。(【處】音杵。【決配】杖決徙配。○宋鑒義曰。庶人之讐。釋記禮者。猶可盡五世。矧有天下者乎。齊襄)
(復九世之讐。春秋大之。我宋之於金。不共戴天之讐也。侂冑無謀浪戰。固可罪矣。然乃至於函首乞和何也。當時大學諸生詩曰。鼂錯旣誅終叛漢。於期已入竟兦燕。此但以利害言耳。未嘗)
(以名義言也。○呂中曰和戎國家之不得已也。然必有折其氣。而後可以要其成。眞宗鑾輿親征。達覽授首。是以有紹興之和。嘉定之和。彼欲得權幸之首。則與之。彼欲增歲幣之數。則與之。)
(屈己而料犬羊巧詐。寧無易我之心乎。【累】上聲。)○金章宗璟。在位二十年而殂。無子。立世宗
之別子允濟。於璟爲叔。○己巳。嘉定二年(元太祖四年。)春。元太祖入
河西。屢破西夏兵。夏主李安全納女請和。○庚午。嘉定三年。(元太)
(祖五年。)金謀討元。築烏沙堡。太祖遣將。襲殺其衆。遂略地而東。初
太祖貢歲幣于金。金主使衞王允濟。受貢于靜州。太祖見允濟

不爲禮。允濟怒。歸欲請兵攻之。會金主璟殂。允濟嗣位。有詔至
國。傳言當拜。太祖問金使曰。新君爲誰。曰衞王也。太祖遽南唾
曰。我謂中原皇帝。是天上人做。此等亦爲之耶。何以拜爲。卽策
馬去。金使還言。允濟益怒。欲俟太祖再入貢而害之。太祖知之。
遂與金絕。(【金使】之使去聲。)○辛未。嘉定四年春。(元太祖六年。)元太祖南侵。敗金
兵。襲羣牧監。驅其馬而還。自是連歲攻取金州郡。○癸酉。嘉定
六年。(元太祖八年。)金主衞紹王允濟。在位五年。無歲不受兵。幾不能
支。且失將士心。爲大將所弑。追廢爲東海郡侯。立豐王珣。璟之
兄也。是爲宣宗。太祖分兵三道。並進取燕南山東河北五十餘
郡。(【珣】音荀。)○甲戌。嘉定七年。(元太祖九年。)元太祖駐蹕燕北。金主以岐
國公主。及童男女五百。馬三千兼金帛。以獻乞和。雖見許。度不
能自立於燕。五月遷于汴。畱丞相完顏福興。輔太子守忠居燕。

太祖遣兵圍之。守忠走汴。後一年。而燕京陷。元兵自河東渡河
而南。距汴二十里而去。金人自是地勢益蹙。山東叛之。東阻河。
西阻潼關而已。欲窺宋川蜀淮漢以自廣。遂敗盟來侵。宋以黃
榜募忠義人。進討京東路忠義李全。以歲戊寅。率衆來歸。全本
漣水縣弓手。在開禧乙丑閒。已嘗應募焚其縣矣。(【漣水縣】屬安東州。)○
丁丑。嘉定十年。(元太祖十二年。)元以木華黎爲太師。封國王。率諸軍南征。
克大名府。定益都淄萊等州。(【木華黎】亂剌兒氏。居阿難水東。爲人勇毅。多智略。猿臂善射。挽弓二石强。與博尒木。博尒忽。赤)
(老溫事太祖。俱以忠勇稱。號撥里班曲律。猶華言四傑也。其征戰功多。封魯國王。諡忠義。子宇魯嗣。)○戊寅。嘉定十一年。(元太祖十三年。)
元木華黎。自西京入河東。克太原平陽。及忻代澤潞等州。是歲
伐西夏。圍其王城。夏王李遵頊走西京。○高麗王暾降于元。請
歲貢方物。○己卯。嘉定十二年。(元太祖十四年。)西域殺元使者。太祖親
征。○庚辰。嘉定十三年。(元太祖十五年。)元木華黎徇地至眞定。又徇河

北諸郡。○壬午。嘉定十五年。(元太祖十七年。)元太子拖雷。克西域諸城。
遂與太祖會。秋金主復遣使請和。太祖時在囘鶻國。謂之曰。我
向令汝主。授我河朔地。令汝主。爲河南王。彼此罷兵。汝主不從。
今木華黎已盡取之。乃始來請耶。遂不許。(【使】去聲。)○癸未。嘉定十
六年。(元太祖十八年。)春三月。元太師。魯國王木華黎卒。○五月。元初置
達魯花赤監治郡縣。○金章宗珣。在位十二年而殂。子守緖立。
是爲哀宗。○甲申。嘉定十七年。(元太祖十九年。)元太祖至東印度。駐鐵
門關。有一獸。鹿形馬尾。綠色而一角。能作人言。謂侍衞者曰。汝
主宜早還。太祖以問耶律楚材曰。此獸名角端。能言四方語。好
生而惡殺。此天降符以吿陛下。願承天心。宥此數國人命。太祖
卽日班師。(【惡】去聲。)○自歲丁丑以後。宋與金戰。雖迭有勝敗。然三
邊無歲不被其擾。上在位三十年。改元者四。謙恭仁儉。終始如

一。然慶元。嘉泰。開禧。凡十三年。則侂冑之政。嘉定十七年。則彌
遠之政。壽五十七而崩。彌遠定策立嗣。是爲理宗皇帝。(【三邊】東北西。)
〔理宗皇帝〕初名與莒。宗室追封滎王。諡文恭。希瓐之子。太宗
十世孫也。寧宗子多而不育。鞠宗室子。名詢。立爲太子。薨。初皇
從弟沂靖惠王柄無子。嘗以宗室子。賜名貴和。爲之後。及失太
子詢。遂立貴和爲皇子。賜名竑。封濟國公。竑慧而輕。嘗疾史彌
遠專權。謂異日不可容。彌遠聞而惡之。故陰爲之計。與莒幼不
好弄。羣兒聚嬉。輒獨登高坐不動。長上見者。指以語羣兒曰。汝
曹不效此人。恰一大王相似。羣兒每羅拜其下。遂有趙大王之
號。彌遠物色得之。嘗取應得擧矣。特旨補官。竑旣爲寧宗子。遂
以與莒。爲沂王後。賜名貴誠。除邵州防禦使。寧宗大漸。乃白中
宮。以貴誠爲皇子。改名昀。宣遺詔卽位。進竑濟陽郡王。出判寧

國府。恭聖仁烈楊后。同聽政。事定然後撤簾。(【宗室】是時理宗父已死。追封。爲滎王。諡曰文恭。)
(生名希瓐。【從】去聲。【柄】音丙。【沂】國。【靖惠】諡。【柄】名。【爲之後】繼立也。【竑】音橫。【濟】上聲。【好】去聲。【長】音張上聲。【語】去聲。【邵州】屬湖南。今寶慶府。【中宮】楊后。【昀】音勻。【寧國府】卽宣州。【楊后】)
(寧宗后。)○乙酉。寶慶元年。(元太祖二十年。)時外議籍籍。有謀作亂立竑者。事不
克皆死。李全在楚州。與制置許國相失。殺國。亦以問罪爲辭。擧
兵南向圍楊州。幾陷。(【籍籍】多也。【制置】制置使。【許國】姓名。【幾】音機。)○丙戌。寶慶二年。(元太祖二十一年。)
元太祖伐西夏。取甘肅等州。遂踰沙陀。至黃河九渡。○丁亥。寶
慶三年。(元太祖二十二年。)元滅夏。以夏主李睍歸。○七月。元太祖殂于六
盤山。臨殂謂左右曰。金精兵在潼關。南據連山。北限太河。難以
遽破。莫若假道于宋。宋金世讎。必能許我。則下兵唐鄧。直擣汴
京。汴急必徵兵潼關。然以數萬之衆。千里赴援。人馬疲弊。雖至
弗能戰。破之必矣。言訖而殂。在位二十二年。壽六十六。葬起輦
谷。至元二年冬。追諡曰聖武皇帝。廟號太祖。太祖深沉有大略。

用兵如神。故能滅國四十。其勛績甚衆。史之紀載不備。惜哉。○
太祖旣殂。時皇子窩闊台。畱霍博之地。國事無所屬。皇子拖雷
監國。以俟皇太子至而立之。越二年皇太子始立。是爲太宗。(【屬】音祝。)
○己丑。紹定二年。(元太宗元年。)元太宗名窩闊台。太祖第三子。母曰
光獻皇后弘吉剌氏。是歲夏奔喪。至忽魯班雪不只之地。皇弟
拖雷來見。大會諸王百官。以太祖遺詔卽位。始立朝儀。皇族尊
屬。皆就班以拜。(【見】音現。)○元始置倉廩。立驛傳命。○庚寅。紹定三
年。(元太宗二年。)元遣兵取京兆。七月太宗自將伐金。皇弟拖雷。姪蒙
哥。帥師從。○辛卯。紹定四年。(元太宗三年。)春。趙范趙葵。大敗李全于
楊州城下。時屬上元張燈。全置酒高會于平山堂。城中諜知。夜
遣兵。出其不意刦之。全走陷于濠。爲亂槍所斃。其餘奔走北去。
○二月元太宗克鳳翔。攻洛陽河中諸城下之。五月。元遣使來

假道。宋殺之。(【使】去聲。)○八月。元始立中書省。改從官名。以耶律楚
材。爲中書令。(耶律楚材。字晉卿。遼東丹王突欲八世孫。金尙書右丞履之子也。太祖有一天下之志。嘗訪遼宗室。召楚材謂之曰。遼金世讐。吾爲汝報之矣。楚材)
(對曰。臣祖父以來。嘗北面事之。旣爲臣子。豈敢復懷二心。讐君父乎。太祖重其言。命處左右。以備訪問。楚材博究羣書。天文地理。律歷術數。釋老毉卜。無不知者。夏人常八斤者。以善造弓。見)
(知於太祖。因曰。國家方用武。耶律儒者。何用。楚材曰。治弓尙須用弓匠。爲天下者。豈可不用治天下匠邪。太祖聞之甚喜。日見親用。嘗與西域人占月蝕。西域人曰。某夜月當蝕。楚材曰。不蝕。)
(至其夜果不蝕。楚材嘗言。某夜月當蝕。西域人曰。不蝕。至其夜果然食。太祖以楚材語太宗曰。此人天賜我家爾後軍國庶政。當悉委之。)粘合重山爲左
丞相。(粘合重山金源貴族也。太宗以爲左丞相。凡建官立法。多出耶律楚材。而粘合重山佐成之議。以不殺見稱。封魏國公。諡忠武。)鎭海爲右丞
相。○十二月。元太宗取河中。太弟拖雷。發騎六萬。分兵自西和
州入興元。由金房道襄陽至唐鄧。與金人鏖戰於陽翟。潼藍之
戍亦潰。西兵畢至。合圍於汴。(【鏖】烏高反。【翟】音狄。)○壬辰。紹定五年。(元太宗四年。)
元太宗由白坡渡河次鄭州。攻鈞州克之。遂取商虢嵩汝等十
四年。使速不臺圍金汴京。金主遣其弟訛可入質。太宗還。畱速
不臺守河南。八月。金兵救汴。諸軍與戰敗之。九月。太弟拖雷卒

于師。金主守緖。突圍出。走歸德府。○元再使王檝來議夾攻伐
金。京湖制置使史嵩之以聞。朝臣皆以爲可遂復讎之擧。獨趙
范不喜曰。宣和海上之盟。厥初甚堅。迄以取禍。不可不鑑。帝不
從。詔嵩之報使許之。嵩之乃遣鄒伸之。報謝。且議夾攻汴京。元
人許俟成功。以河南地歸宋。(【檝】音接。)○癸巳。紹定六年。(元太宗五年。)金
主奔歸德。粮絕。乃趨蔡州。其將崔立。以汴京降元。四月。元速不
臺進至靑城。崔立以金太后王氏。皇后徒單氏。荊王從恪等至
軍。速不臺遣送北還。○元以孔子五十世孫元楷襲封衍聖公。
𢿫修孔子廟及渾天儀。○宋丞相史彌遠卒。鄭淸之爲相。史嵩
之爲京湖制帥。在襄陽。南北有夾攻蔡州之約。嵩之遣孟珙。以
兵四萬人。先至圍其東南。元兵圍其西北。(【相】去聲。)○甲午。端平元
年。(元太宗六年。)正月。金主守緖。傳位於宗室子承麟。宋孟珙入蔡州。

元師從之。守緖自經死。函其首送于宋。獲承麟殺之。金自完顏
旻稱帝。至是九世。一百一十七年而兦。○夏四月。獻金俘于太
廟。會淮帥趙范趙葵。乘金人之兦爲恢復計。朝臣多以爲未可。
獨鄭淸之力主其說。帝乃命范移司黃州。刻日進兵。范參議官
丘岳曰。方興之敵。新盟而退。氣盛鋒銳。寧肯捐所得。以與人耶。
我師若往。彼必突至。非惟進退失據。開釁致兵。必自此始。且千
里長驅。以爭空城。得之當勤饋餉。後必悔之。范不聽。史嵩之亦
言。荊襄方爾饑饉。未可興師。杜杲復陳出師之害。范葵故荊湖
制帥趙方之子。習於兵。銳意攻取。募山東忠義。皆響應。伸之未
囘。面宋師出矣。伸之等幾被覊畱於燕。詭辭得與檝俱來。檝曰。
何爲而敗盟也。自是淮漢之閒無寧日矣。不數日。汴人以城附
宋。宋師入汴。卽趍洛。元兵戍洛者無幾。姑避去。宋師入洛。不數

日粮絕。聞元生兵且大至。潰而歸。咎嵩之主和。不肯運粮。致誤
事。○乙未。端平二年。(元太宗七年。)春。元城和林。作萬安宮。遣諸王拔
都太子貴由姪蒙哥。征西域。太子闊端。侵蜀漢。太子曲出及胡
士虎。侵宋。唐吉。征高麗。○丙申。端平三年。(元太祖八年。)元印造交鈔
行之。六月。耶律楚材請。於燕京立編脩所。於平陽立經籍所。編
集經史。召儒生梁陟充長官。以王萬慶趙著。副之。秋。闊端取宋
關外數州。十月。入成都。取秦鞏等四十餘州。○時和議旣不復
諧。蜀遂破陷。荊襄淮甸。無歲不受攻哨。○元以耶律楚材言。始
定天下賦稅。上田每畝稅三升。中田二升半。下田二升。水田一
畝五升。商稅三十分之一。五戶出絲一斤。以給諸王功臣湯沐
之賜。鹽每銀一兩四十斤。永爲定額。朝臣皆謂太輕。耶律楚材
曰。將來必有以利進者。則已爲重矣。○丁酉。嘉煕元年。詔經筵

進講朱熹通鑑綱目。○八月。元試諸路儒士。中選者。除本貫議
事官。得四千三十人。元兵略地至黃州。宋孟珙敗之。(【中】去聲。)○戊
戌。嘉煕二年。(元太宗十年。)先是杜杲卻元人安豐之兵。復破察罕八
十萬兵於廬州。後解儀眞之圍。以功權刑部尙書。復進敷文閣
學士。○呂文德總統兩淮出戰軍馬。進淮西招撫使。文德安豐
人。魁梧勇悍。微時鬻薪城中。趙帥葵道傍見遺屨長尺有咫。驚
訝訪求得之。畱之麾下。後以邊功至顯官。(【使】去聲。【鬻】音育。賣也。【咫】音止。八寸也。)○元
塔思軍至北峽關。宋將汪統制降。先是曲出率張柔等。攻郢州
拔之。至是宋孟珙復取襄陽。○元領中書行省楊惟中。建太極
書院于燕京。延趙復爲師。時濂溪周子之學。未至於河朔。惟中
用師于蜀湖京漢。得名士數十人。始知其道之粹。乃收集伊洛
諸書。載送燕京。及師還。遂建太極書院。及周子祠。以二程張楊

游朱六子配食。由是河朔始知道學。(【楊惟中】弘州人。年二十。奉太宗命。使西域三十除國。宣國威。布政條俾皆籍)
(戶口屬吏。乃歸。惟中爲憲宗世。世祖爲太弟鎭金蓮川。立河南道經略。同於汁梁。奏惟中等爲使。俾屯田唐鄧亳潁諸州。金初滅。以劉福爲河南道總管。福貪鄙殘酷。虐害遺民二十餘年。惟)
(中至召之。聽約束。福不至。復使語之曰。汝不至。吾以軍法從事。福不得巳。盛從衞以見。惟中握大挺擊仆之。數日福死。河南大治。遷川陝宣撫使。有郭千戶者。殺人之夫而取其妻。惟中戮之)
(以徇。關中肅然。【趙復】字仁甫。德安人。太宗時。太子曲出侵宋。俘德安之民。姚樞奉詔卽軍中求儒士。復在俘民中。樞與語大奇之。復以親族俱殘。不欲北行。因與樞訣。樞恐其自死。畱共宿。)
(夜忽失復。樞遽馳尋呼之。見復將投水。樞挽囘。挾之北歸。復乃錄其所記程朱之書。以敎學者。乃北士能通周程張朱之學。皆因復而得。然復竟不仕。學者稱之曰江漢先生。)○庚
子。嘉煕四年。(元太宗十二年。)春。元太子貴由。克西域未下諸部。元敕州
郡。失盜不獲。以官物償之。國初多盜。下令。凡失盜去處。令本路
民戶代償。民苦之多亡命。至是罷徵。又官民貸囘鶻金銀。償之
者歲加倍。謂之羊羔利。往往破家。至以妻子爲質。終不能償。耶
律楚材請悉以官物代還。凡七萬六千錠。仍令。凡假貸歲久。惟
子本相侔而止。著爲令。(【貸】音代。從人來物也。又音特。義同。)○辛丑。淳祐元年。(元太宗十三年。)
宋詔追封周敦頤汝南伯。張載郿伯。程顥河南伯。程頤伊陽伯。

朱熹徽國公。並從祀孔子廟庭。黜王安石從祀。帝謁孔子。遂臨
大學。○十一月。元太宗出獵。殂于鈋鐵𨬟胡蘭。年五十六。葬起
輦谷。後追諡曰英文皇帝。廟號太宗。太宗自寬弘之量。仁恕之
心。量時度物。擧無過事。華夏殷富。庶民樂業。行旅不齎粮。時稱
治平。元自太宗殂後。皇后乃馬眞氏。臨朝稱制凡五年。不立君。
(【鈋鐵𨬟胡蘭】北方地名也。𨬟音孤。【度】音鐸。【樂】音洛。)○甲辰。淳祐四年。先是鄭淸之罷相。喬行簡。
李宗勉等。繼爲政。無所決斷。上思史嵩之之言。自督府入爲相。
雖欲議和。輒爲衆論所沮。嵩之丁父彌遠憂。聞訃數日乃行。詔
起復爲相。言者目爲權姦。力攻之。遂不復相。范鍾。游侶。鄭淸之。
謝方叔。吳潛。董槐。程元鳳。丁大全等。相繼爲相。每歲以防秋爲
常事。(【沮】上聲。止也。)○元中書令。耶律楚材卒。后嘗以儲嗣事問楚材。
對曰。此非外臣所敢知。自有太宗遺詔在。守而行之。社稷之幸

也。后嘗以御寶空紙。付幸臣奧都剌合蠻。令自書塡行之。楚材
奏曰。天下者先帝之天下。朝廷自有憲章。今欲紊之。臣不敢奉
詔。事遂止。復有旨。凡奧都剌合蠻所奏准。令史不爲之書者。斷
其手。楚材曰。軍國之事。先帝悉委老臣。令史何與焉。事若合理。
自當奉行。如不可行。死且不避。況斷手乎。后以其先朝勛舊。曲
加敬憚焉。楚材天資英邁。夐出人表。雖案牘滿前。酬答不失其
宜。正色立朝。不爲勢屈。欲以身徇天下。每陳國家利病。生民休
戚。辭色懇切。太宗嘗曰。汝又欲爲百姓哭耶。楚材每言。興一利
不若除一害。生一事不若減一事。平居不妄言笑。及接士人。溫
恭之容溢于外。莫不感其德焉。(耶律楚材於太宗卽位之初。爲定儀制位。親王察合合曰。王雖兄位則臣也。禮當拜。王拜。則莫)
(敢不拜矣。卽位之日。王率皇族及臣僚拜帳下。元朝尊屬有拜禮自是始。楚材條便宜十八事。言郡宜置長史牧民。萬戶統軍。使勢均。力事以遏驕橫。凡政令便於民者甚衆。太宗悉從之。惟)
(罷獻一事不允。曰彼自願饋獻者。宜聽之。楚材曰。蠹害之端。必由於此。太宗曰。凡卿所奏。無不從者。卿不能從朕一事耶。汴梁將下。大將言。金人抗拒久。師多死傷城下。請屠之。楚材馳入奏)

(曰。得地無民。將焉用之。太宗猶豫未決。楚材又曰。奇巧之工。厚藏之民。皆萃於此。若盡殺。將無所獲。太宗然之。遂詔罪止完顏氏。餘勿問時太宗議裂地賜親王功臣。楚材曰。裂土分民。易生)
(嫌隙。不如多與以金帛。太宗曰。已許奈何。楚材曰。若朝廷直吏。收其貢賦。歲終頒之。使無擅利徵可也。從之。及卒十莅。後有譖之者。言其在相位久。天下貢賦半入其家。皇后命近臣覆之。唯)
(琴阮十餘。及古今書畫。金石遺文數千卷。後封廣寧王。諡文正。二子鉉錢。【紊】音問。亂之也。【與】音預。【邁】音賣。【夐】虛正反。遠也。)○元便宜總帥汪
世顯卒。世顯善兵能將。重儒愛民。勤儉自持。有古名將之風。○
丙午。淳祐六年。(元定宗元年。)元定宗卽位于速蔑禿都。定宗名貴由。
太宗長子也。母曰六皇后乃馬眞氏。初太宗有旨。以皇孫失烈
門爲嗣。及殂。后臨朝稱制者五年。乃議立定宗。○戊申。淳祐八
年。(元定宗三年。)元定宗尸位三年而殂。壽四十三。葬起輦谷。追諡簡
平皇帝。○元自馬眞氏臨朝以來。法制不一。內外離心。定宗旣
殂。皇后海迷失。抱子失烈門垂簾聽政。諸王大臣不服。共議立
太弟蒙哥。後二年。是爲憲宗。卽位。○辛亥。淳祐十一年。(元憲宗元年。)
元憲宗名蒙哥。太祖第四子拖雷之長子。先是諸大臣。欲奉屈

出之子失烈門。久而不決。至是兀良哈歹以太祖諸孫。惟憲宗
謙愼宜立。遂大會于闊帖兀阿蘭之地。而卽位焉。失烈門不服。
憲宗因察諸王有異同者。並覊縻之。取主謀者誅夷之。由是始
定。(【長】上聲。)○余玠大敗元人于興元。○元憲宗命太弟忽必烈。總
治蒙古漢地民戶事。開府于金蓮川。先是姚樞隱居蘇門。以道
自任。太弟召之。樞至。見太弟聰明。才不世出。虛已受言。將大有
爲。乃盡其平日所學。爲書數千言上之。首以二帝三王爲學之
本。爲治之序。與治國平天下之太經。彙爲八目。曰脩身。力學。尊
賢。親親。畏天。愛民。好善。遠佞。次及時政之弊。爲條三十。本末兼
該。細大不遺。太弟太奇其才。動必見詢。(【遠】去聲。【姚樞】字公茂。柳城人。後遷洛陽。自少力學。及得程朱之書。)
(益知自勵。世祖爲蕃王。召置之王府。敷陳時務。必以帝王之道爲言。世祖征大理。樞從行。因中途夜宴。樞言宋太祖。命曹彬取南唐。不殺一人。市不易肆。明日世祖。據鞍呼曰。汝昨言。曹彬不)
(殺一人。吾能爲之。樞馬上賀曰。聖人之心。仁明若此生民之幸。有國之福也。至大理城。命樞裂帛爲旗。書止殺之令。民賴以安。樞之力也。)○元以史天澤

趙璧。爲河南經略使。(【使】去聲。【史天澤】直定人。身長八尺。音如洪鐘。勇力善射。兄天倪爲眞定帥而死。天澤繼其職。太宗以天澤。爲眞定河閒)
(大名東平濟南五路萬戶。攻汴梁歸德蔡州。多戰功。世祖卽位。召問治道。具疏以對。言立省部。以正紀綱。設監司以督諸郡。濡恩澤以安反側。退貪殘以任賢能。頒俸祿以養廉。禁賄賂以防)
(奸。二年拜中書右丞相。所言皆次第行之。三年李壇叛據濟南。遣親王哈必赤討之。繼命天澤往。聞壇入濟南。笑曰。豕突入苙。無能爲也。言於王曰。兵不宜力角。當以歲月斃之乃深溝高壘)
(絕其奔軼。歷四月。城中食盡潰降。生擒壇斬之。或謂壇之變。由諳侯權重。天澤遂奏請。自臣家始。於是史氏子弟。解兵符者十七人。至元十一年。詔天澤。與伯顏。總大軍侵宋。天澤至郢。以疾)
(還襄陽。帝勅尚醫能視。天澤附奏曰。臣大限有終。死不足惜。願天兵渡江。愼勿殺掠。語不及他。以十二年二月卒。年七十四。諡忠武。後贈大師。封鎭陽王。天澤平居。未嘗自矜其能。及臨大節)
(論大事。毅然以天下之事自任。年至四十。始折節讀書。尤熟資治通鑒。立論出人意表。拜相之日。門庭悄然。或勸以權自張。天澤誦唐韋澳之語曰。願相公無權。爵祿刑賞。天子之柄。何以權)
(爲。言者慙服。出入將相五十餘年。上不疑。而下無怨。人以方郭子儀曹彬云。子曰格。樟。棣。杠。杞。椊。楷。彬。皆顯。)○壬子。淳祐十二年。(元憲宗二年。)
元定宗后。及失烈門母。以厭禳事覺。並賜死。謫失烈門。及其黨
於沒脫赤之地。○六月。元憲宗以中州漢地封同姓。太弟於汴
京關中。自擇其一。姚樞曰。南京河徙無常。土薄水淺。瀉鹵生之。
不若關中。厥田上上。古名天府陸海。太弟遂請關中。由是太弟
有關中河南之地。(【瀉鹵】音昔魯。鹹也。)○癸丑。寶祐元年。(元憲宗三年。)四川制

置使余玠卒。以余晦爲四川宣諭使。○元太弟忽必烈。平大理
國。○甲寅。寶祐二年。(元憲宗四年。)時余晦宣撫四川。以私恨誣奏。利
路安撫王惟忠。潛通北境。大理陳大方。承旨鍛成之。惟忠將斬
於市。色不變。謂大方曰。吾死訴於天。旣斬。血逆流而上。未幾大
方入朝。恍惚與惟忠還。遂卒。先是朝廷用彭大雅理蜀。甚有威
名。重築重慶城。余玠遷蜀郡平曠之地。分治險要。如合州治釣
魚山之類。在蜀二十年。民藉以安。至余晦。貪繆罔功。敗失要地。
以和州守劉雄飛。爲四川制置。(【利路】利路。乃今順元州之廣元府。【鍛成】大理卿陳大方。承順余晦旨意。鍛鍊以成其獄。)
(【將】音漿。【上】上聲。【幾】如字。【重】平聲。下同。【重慶】府屬川南。卽恭州。【治】平聲。下同。【合州】屬川南。【藉】慈夜切。【繆】眉幼切。)胡穎每見淫祠卽毀
之。人謂之胡打鬼。經略廣東。廣有僧寺。佛像中有巨蛇。時出享
人祭祀。僧託之題疏。得數千緡。穎至。毀佛擊蛇。其怪遂息。(【淫祠】不載祀)
(典曰淫祠。【經略】爲廣東經略使。)丙辰。寶祐四年。(元憲宗六年。)高麗王細嵯甫。雲南酋

長摩合羅嵯。及素州諸國朝于兵。○元憲宗。欲建城市爲都會
之所。太弟忽必烈言。劉康忠精於天文地理之術。乃命相宅。秉
忠以桓州東灤水北之龍岡爲吉。乃命秉忠。營之。名曰開平府。
三年而畢功。(【相】去聲。【灤】音欒。)丁巳。寶祐五年。(元憲宗七年。)元囘鶻獻水精
盆。珍珠傘。可直銀三萬餘錠。憲宗曰。方今百姓疲弊。所急者錢
耳。朕獨有此何用。卻之。○十月。元兀良哈歹伐安南。屠其城。○
戊午寶祐六年。(元憲宗八年。)二月。安南王傳國於長子光昺。遣使以
方物。獻于元。(【昞】音丙。【使】去聲。)○元討囘囘哈里發平之。九月。憲宗親帥
大軍入蜀。攻苦竹隘。宋守將楊立。張實。死之。是時元人。勢欲順
流東下。一軍自大理國[𠦝斗]服南來。歷邕桂之境以至潭州。一軍
渡江圍鄂州。○罷丁大全。以吳潛爲左相。卽軍中。拜賈似道爲
右相。趙葵樞密策應使。杜庶兩淮制置。夏貴總領舟師。呂文德

等。乘風戰勝。潛以向士璧守潭。適南來二哥元帥。遇宋候騎而
死。潭圍先解。高逵等守鄂。似道駐漢陽。爲鄂援。○己未。開慶元
年。(元憲宗九年。)元憲宗圍合州。遣使招諭守將王堅。堅殺使者。固守
拒之。○七月。元憲宗殂於釣魚山。在位九年。壽五十二。後追諡
曰桓肅皇帝。憲宗剛明雄毅。沈斷寡言。不樂宴飮。不好侈靡。雖
后妃。亦不過制。太宗末年。羣臣擅權。政出多門。至憲宗。凡詔旨
必親起草。更易數四。然後行之。御羣臣。甚嚴。嘗諭曰。汝輩若得
朕獎諭。卽志氣驕逸。災禍未有不隨至者。汝輩其戒之。時太弟
進改鄂州。宋守將張堅守不下。遂死之。(【樂】音洛。【好】去聲。【更】音庚。改也。)○似道自
漢陽至鄂督師。而太弟忽必烈攻城益急。城中死傷者。至萬三
千人。似道大懼。密遣宋京詣元營。請稱臣納幣。太弟不許。會合
州守王堅。遣人走鄂。以憲宗訃。聞于似道。似道再遣宋京往元

營。太弟亦聞阿里不哥欲襲尊號。郝經曰。若彼果稱遺詔。便正
位號。下詔中原。行赦江上。欲歸得乎。願大王以社稷爲念。班師
議和。置輜重。率經騎而歸。直造天都。遣二軍逆大行靈舁。收皇
帝璽。遣使召旭烈阿里不哥諸王。會喪和林。差官諸路。安輯命
王長子眞金。鎭守燕都。示以形勢。則大寶有歸。而社稷安矣。太
弟然之。乃許似道和。且約歲幣之數。遂拔寨而去。畱張傑閻旺。
以偏師候湖南几良哈歹之兵。(【造】去聲。【舁】音余。【使】去聲。)○庚申。景定元年。(元世)
(祖皇帝中統元年。)元世祖名忽必烈。憲宗同母弟也。憲宗旣殂。阿藍荅兒。
渾都海等。謀立世祖弟阿里不哥。憲宗后聞之。遣使馳至鄂。請
速還。春三月。至開平。諸王大臣同勸進。三讓乃卽位。○元兀良
哈歹。會張傑于鄂州。帥師北還。宋賈似道命夏貴。敗其後軍于
新生磯。遂匿其議和稱臣納幣之事。上表言。鄂圍始解。江面肅

淸。宗社危而復安。實萬世無疆之休帝以似道有再造功。下詔
襃美。賞𧶘甚厚。(【磯】音基。)○元阿里不哥。僭號于和林城曲。○五月
十九日。元建元中統。○進中統交鈔。○元世祖自將討阿里不
哥。○元廉希憲大敗西軍于姑臧。斬阿監答兒及渾都海。○元
以梵僧八合思八爲國師。○元遣郝經來尋盟。且徵前日請和
之議。賈似道旣還朝。使其客廖營中。撰福華編。稱頌鄂功。朝廷
不知其求和也。(【朝】音潮。)○元世祖旣立。廉希憲請遣使以息兵講
好。命軍北歸。俾恩威並著。世祖善之。而未得其人。王文統素忌
郝經才德。乃遣經行。或謂經曰。盍以疾辭。經曰。自南比構難。江
淮遺黎。弱者被俘略。壯者死原野。兵連禍結。斯亦久矣。聖上一
視同仁。務通兩國之好。雖以微軀蹈不測之淵。苟能弭兵靖亂。
活百萬生靈於鋒鏑之下。吾學爲有用矣。遂行。王文統陰諷李

璮。侵宋以沮撓之。欲假手以害經。經踰淮。賈似道懼姦謀呈露。
遂以李璮爲辭。拘畱經于眞州之忠勇軍營。驛吏防守。嚴於獄
犴。介佐或不能堪。經語之曰。將命至此。死生進退。聽其在彼。守
節不屈。盡其在我。豈能不忠不義。以辱中州士太夫乎。但公等
不幸。須忍死以待。揆之天時人事。宋祚殆不遠矣。衆感其言。皆
自振勵。(【鏑】音的。【沮】上聲。【撓】音閙平聲。【犴】音岸。【語】去聲。【郝經】字仲常。其先潞州人。後徙順天。世祖卽位。以經爲翰林侍讀學士。使宋吿卽位。賈似道以爲有卻敵功。諱)
(言納歲幣。恐謀泄。乃館經于眞州。經上書于宋帝及其大臣。且請入見。皆不報。驛吏棘垣鑰戶。從人怒而鬭死者數人。居七年。徙經別館。與從者六人。又居九年。伯顏南侵。宋懼。以禮送經歸。)
(似道之謀泄。亦竄死。經歸。世祖錫宴大庭。自副使劉仁傑以下。賞賚有差。秋七月卒。年五十三。爲人尙氣節。爲學思致用。及被畱。撰續漢書。易春秋外傳。文集數百卷。其文豐蔚豪宕。善議論。)
(詩多奇崛。拘宋十六年。從者亦皆通於學。書佐苟宗道。後官至國子祭酒。經子來麟。官至廉訪使。)帝聞有北使。謂宰執曰。北朝
使來。事體當議。似道奏。和出彼謀。豈容一切輕徇。倘以交鄰國
之道來。當令入見。賈似道忌害閫臣。兵退。行打算費用法。欲以
此汚之。向士璧。趙葵。史巖之。杜庶等。皆坐侵盜掩匿。罷官徵償。

而士璧所償尤多。竟安置而死。復拘其妻妾而徵之。猶不能足。
信州謝枋得。以趙葵檄給錢粟。募民兵守禦。枋得曰。不可以累
趙宣撫也。自償萬緡。餘不能辨。乃上書似道有云。千金而募徙
木。將取信於市人二卵而棄干城。豈可聞於鄰國。遂得免徵餘
者。(【使】去聲。【見】音現。)○呂文德制置荊湖知鄂州。○辛酉。景定二年。(元世宗中統二年。)
瀘州守劉𢿫。叛降于元。先是止遷蹕之議者吳潛。盡守城之力
者向士璧。奏斷橋之功者曹世雄。劉整。旣而似道妬功。譖士璧
世雄。皆貶死。𢿫已懼禍。而蜀帥鄭興。復以宿憾遣吏至瀘。打算
軍前錢粮。適北軍壓境。遂叛去。(【瀘州】屬川南。【止遷】止其逃避北兵。)○元命軍中所
俘儒士。聽贖爲民。七月。元初立翰林國史院。○立諸路提擧學
校官。○元諸將敗西軍。阿里不哥北遁。○元封皇子眞金爲燕
王。領中書省事。○壬戌。景定三年。(元世祖中統三年。)呂文德復瀘州。○元

江淮大都督李璮以京東漣海來歸。詔封璮爲齊郡王。復其父
全官爵。○元宰臣王文統。坐與璮通謀伏誅。○元吏天澤圍李
璮于濟南。璮復降于元。元人誅之。○元以董文炳爲山東路經
略使。(【使】去聲。)○元立十路宣慰司。立諸路轉運司。○癸亥。景定四
年。(元世祖中統四年。)二月。元以王德素爲使。劉公諒爲副。致書來。詰其𥡴
畱郝經之故。○三月。元初建太廟。五月。初立樞密院。以太子燕
王眞金守中書令。兼判樞密院事。以開平府爲上都。元以姚樞
爲中書左丞。樞曰。陛下於基業。爲守成。於治道。爲創始。正宜睦
親族以固本。建儲副以重祚。定大臣以當國。開經筵以格心。修
邊備以防虞。蓄粮餉以待歉。立學校以育才。勸農桑以厚生。世
祖納之。○呂文德復瀘州。文德號黑灰團。劉𢿫獻言於元曰。南
人惟恃黑灰團。然可以利誘。乃遣使獻玉帶於文德。求置𣙜場

於襄城外。文德許之。使曰。南人無信。願築土城以護貨物。文德
不許。使者復至。文德請於朝許之。開𣙜場於樊城外。築土牆於
鹿門山。外通互市。內築堡。文德弟呂文煥。知被欺。兩申制置。爲
吏所匿。元人又於白鶴城築第二堡。文煥再申。方達。文德大驚
曰。誤朝廷者我也。卽請自赴援。會病卒。(【復瀘】之復音伏。【榷場】交易之所。榷音角。【襄城外】襄陽城外。【互市】)
(往來交易。【築堡】堡障小城。【制置】文德時爲荊湖制置使。【爲】去聲。)○甲子。景定五年。(元世祖至元元年。)七月。彗星長
十數丈。芒角燭天。自四更從東見。日高方斂。月餘乃不見。楊棟
因指言蚩尤旗。因此遭論去國。(【彗】祚歲切。彗妖星。【東見】之見音現。【不見】之見如字。【蚩尤旗】言彗星。乃蚩尤旗也。)
○八月。元以燕京爲中都大與府。劉秉忠請定都于燕。世祖從
之。○元改元至元。時阿里不哥兵屢敗。至是與諸王玉龍荅失。
罕速帶。音里吉合。及其謀臣不魯花。脫忽思等來歸。詔。諸王皆
太祖之裔。並釋不問。其謀臣不魯花伏誅。○元立諸路行中書

省。○冬十月。上崩。在位四十一年。改元者八。寶慶。紹定。則彌遠
十年之政。端平初元。善類滿朝。有眞德秀魏了翁等。爲執政侍
從人。以比慶曆元祐。自嘉禧以後。至于淳祐。則有嵩之數年之
政。嵩之旣去。自淳祐至賓祐。正人指邪爲邪。邪人指正爲邪。互
爲消長而狼狽。莫如開慶丁大全之政。景定改元。大全與吳潛。
雖人品不同。各以竄死。似道獨相。遂執國政。末年寖有君臣相
猜之跡。未及更變而崩。壽六十一。上臨御以來。終始崇獎周程
張氏。及朱張呂氏諸儒義理之學。故廟號理宗。太子立。是爲度
宗皇帝。(【初元】初年也。【從】去聲。【慶曆】仁宗年號。【元祐】哲宗年號。【周】濂溪先生。【程】明道伊川。【張】橫渠先生。【朱】晦菴先生。【張】南軒先生。【呂】東萊先生。)
〔度宗皇帝〕初名孟𡹘。福王與芮之子。理宗之猶子也。理宗子
多而不育。鞠孟𡹘於宮中。改名孜。又改名禥。立爲皇子。封忠王。
已而建儲。改名壡。歲甲子卽位。時則蒙古部。國號大元。紀元至

元之初也。賈似道專政。進平章軍國重事魏國公。立相以自副。
(【𡹘】音啓。【猶子】姪曰猶子。【祺】音基。【壡】音旋。)○臨安府士人葉李蕭規等。上書詆似道專權。
害民誤國。似道怒。以他事罪竄遠州。(【上書】之上上聲。)○詔馬廷鸞畱夢
炎。兼侍讀。李伯玉。陳宗禮。范東叟。兼侍講。何基徐幾。兼崇政殿
說書。(【何基】金華人。號北山。諡文定。【徐幾】字子與。號進齊。建陽人。)○元以王盤爲翰林學士承旨。○乙
丑。咸淳元年。元以安童爲右丞相。伯顏爲左丞相。以劉秉忠爲
太保。參中書省事。(【安童】木華黎四世孫。年方十三。位在百僚上。阿里不哥之黨于餘人。欲置之法。安童侍側曰。人各爲其主。陛下甫定大難。而以私)
(憾。殺之。何以懷服未降。世祖驚曰。卿年少。何從得老成語。由是深重之。至元二年。爲右相。是年冬。召許衡至。令人省議事。衡以疾辭。安童卽親候之於其館。與語良久。世祖嘗諭衡曰。安童尙)
(幼。未更事。善導之。衡對曰。安童聰敏。且有執守。吿以古人所言。悉能領解。臣不敢不盡心也。【難】去聲。【伯顏】蒙古八鄰部人。初從宗王旭烈元開西域。遣入奏事。世祖奇之曰。非諸侯王臣)
(也。其畱事朕謀事。出廷臣。乃以安童女弟妻之。拜左丞。改右丞。【劉秉忠】字仲晦。少從釋氏。家於邢州。世祖爲王時。從寺主海雲入覲。應對稱旨。遂畱侍左右。秉忠書無不讀。尤深於易及邵)
(氏經世書。天文地理律歷。以至衆伎多通之。嘗上書數千言。皆開國要務。世祖卽位。多施行之。凡征伐。以從行。秉忠在世祖左右。不改舊服。翰林承旨王鶚奏言。秉忠參帷幄密謀。定社稷大)
(計。聖明御極。萬物惟新。而秉忠猶仍埜服。宜正其衣冠。崇以顯秩。世祖卽日拜光祿大夫。位大保。仍詔以學士竇默女妻之。)○丙寅。咸淳二年。(元世)

(祖至元三年。)呂文煥守襄陽。元人自開互市以來。築城置堡。江心起萬
人臺撒星橋。以遏南兵之援。時出師哨掠襄樊城外。兵威漸振。
(【哨】所女反。又所敎反。)○似道建第西湖葛嶺自娛。五日一乘湖船入朝。不
赴堂治事。吏抱文書。就第呈署。他相書紙尾而已。內外諸司。彈
劾薦辟擧削。非關白不敢行。一時正人端士。斥罷殆盡。吏爭納
賂。以求美職。圖爲帥閫監司郡守者。貢獻至不可勝計。趙溍輩
爭獻寶玉。貪風大肆。兵喪于外。匿不以聞。民怨于下。誅責無𥡴。
莫敢言者。(【西湖】在抗州西。【治】平聲。【彈劾】彈劾有罪也。【薦辟】辟除薦擧爲官。【擧削】擧用及削除名籍。【喪】去聲。)○元立制國用
使司。以阿合馬爲使。封世子南木合爲北平王。○賜日本國王
書。○初給官吏俸及職田。○元封太子忽哥赤爲雲南王。○丁
卯。咸淳三年。(元世祖至元四年。)元以史天澤爲左丞相。忽都答兒耶律鑄。
降爲平章政事。伯顏降右丞。廉希憲降左丞。○戊辰。咸淳四年。

(元世祖至元五年。)襄陽受圍。文煥吿急。遣高達范交虎赴援。道不通。二將
亦不用命。○三學士人上書乞調諸道兵。併力救襄。不報。(【三學】文學。武)
(學。宗學。【上】上聲。【調】去聲。)○弓量推排田畝。○葉夢鼎辭位。不允。徑去。○江萬
里馬廷鸞爲相。○元立御史臺。及諸道提刑按察司。行新製蒙
古字。更號僧八合思馬爲帝師。築堡鹿門山。立諸路蒙古字學。
○庚午。咸淳六年。(元世祖至元七年。)江萬里請援兵救襄。議不合罷去。○
上一日問似道曰。襄陽受圍三年。奈何。對曰。北兵已退。陛下得
何人之言。上曰。適有女嬪言之。詰問。誣以佗事賜死。自是無敢
以邊事言者。○似道權傾人主。諛者動以周公輔成王擬之。親
王外戚。宦官近習。皆箝制不敢恣。當世望士。亦引用。登朝爲儀
羽。而服心不在焉。在外監司郡守。亦參用廉介。非其人而得進
者。各有蹊徑。最以吝賞誅貨。失將帥心。劉𢿫降北。獻策取東南。

謂緩取則經營自蜀而下。急則由襄淮直進。時諸將北降。知國
虛實者相繼。似道方以粉飾太平爲事。畧不爲意。(【諛】音余。【箝】音儉平聲。【望士】有名)
(望者。【儀羽】儀表羽翼。【監司】提刑。安撫。轉運。提擧。宋四監司。【吝賞誅貨】如打算費用之類。吝鄙嗇也。謂應賞其功。而慳吝不賞。誅貨謂誅求財貨。【粉飾太平】言天下大亂。而文飾以爲太)
(平。如女子本無顏色。而强以脂粉飾之也。)○元平章政事廉希憲罷。世祖嘗令受帝師戒。
希憲對曰。臣已受孔子戒。世祖曰。汝孔子亦有戒耶。對曰。爲臣
當忠。爲子當孝。是也。有方士。請鍊大丹。敕中書給其所需。希憲
奏曰。前世人主。多爲方士誑惑。堯舜得壽。不假靈于大丹也。世
祖善之。以許衡爲中書左丞。時阿合馬專權。無上蠧國害民。嘗
欲以其子典兵柄。衡曰。國家事權。兵民財三者而已。父位尙書
省。典民典財。而子又典兵太重。世祖曰。卿慮阿合馬反耶。衡對
曰。此反道也。古者姦邪未有不由此者。世祖以衡語語阿合馬。阿合馬
由是怨衡。(【蠹】音妬。【語阿】之語去聲。)○辛未。咸淳七年。(元世祖至元八年。)元劉秉

忠許衡。進所定朝儀。○立司農司。以張文謙爲司農卿。○敎水
軍七萬。造戰艦五千。築環城以逼襄陽。○以許衡爲集賢大學
士國子祭酒。○十月。建國號大元。詔曰。誕膺景命。奄四海。以宅
尊。必有美名。紹百王而紀統。肇從隆古。匪獨我家。且唐之爲言
蕩也。堯以之而著稱。虞之爲言樂也。舜因之而作號。馴致禹興
而湯造。互名夏大以殷中。世降以還。事殊非古。雖乘時而有國。
不以義而制稱。爲秦爲漢者。蓋從初起之地名。曰隋曰唐者。又
卽始封之爵邑。是皆徇百姓見聞之狃習。要一時經制之權宜。
槩以至公。得無少貶。我太祖聖武皇帝。握乾符而起朔土。以神
武而膺帝圖。四振大聲。大恢土宇。輿圖之廣。歷古所無。頃者耆
宿詣廷。奏章伸請謂。旣成於大業。宜早定於鴻名。在古制以當
然。於朕心乎何有。可建國號曰大元。蓋取易經乾元之義。玆大

治流形於庶品。孰名資始之功。予一人底寧爲萬邦。尤切體仁
之要。事從因革。道協天人。於戲稱義而名。固匪爲之溢美。孚休
惟永。尙不負於投艱。嘉與敷天共隆大號。咨爾有衆。體予至懷。
從太保劉秉忠之議也。(【狃】女九反。【於戲】於音烏。戲音乎。【稱義】之稱去聲。)○壬申。咸淳八年。(元世)
(祖至元九年。)葉夢鼎再相。以與似道意不合去。○襄陽陷。先是理宗初
年。襄陽以制臣失撫御。致王旻作亂而陷。謝方叔作相。喩李曾
伯遣將取之。北方亦不苦爭。及劉𢿫策行。重兵圍襄陽。呂文煥
守城六年。扞禦備至。而似道不肯調援。雖粮食未乏。衣裝薪芻。
無所措辨。至撒廬舍爲薪。緝關楮爲衣。援兵不至。遂以城降。爲
元人之用。(【制臣】如制置使之類。【調援】調遣援兵。【關楮】關會之紙也。如今之鈔。楮音櫨上聲。木名。皮可爲紙。【降】音項平聲。下幷同。【爲元】之爲去聲。)○
賈似道累章出督。而陰諷朝廷畱之。卒不行。(【累】上聲。【出督】累上章疏。請出督軍。)○元
併尙書省。封皇子忙哥剌爲安西王。○直學士院文天祥致仕。

初賈似道稱疾乞致仕。以爲要君。似道諷張立志劾罷之。天祥
遂引錢若水例。乞致仕。時年三十七矣。(【要】平聲。)○癸酉。咸淳九年。
(元世祖至元十年。)平地產白毛。如銀線菜。臨安尤多。元侵樊城。守將張漢英。
及都統制范天順。牛富。死之。○元國子祭酒許衡乞罷。許之。衡
居家勤儉。强於自治。公愛兼盡不嚴而𢿫。閏門之內。若朝廷然。
夫婦相待如賓。凡喪葬一遵古制。不用佛老。懷孟之閒化之。旁
舍有僧德公者。年百餘歲。嘗謂其徒曰。老僧苦行百年。亦不能
作佛。徒爲不孝之人。羞見祖宗于地下。但願小僧輩。還俗以壽
汝祖宗之嗣。自是不復度弟子。蓋化之也。○甲戌。咸淳十年。(元世)
(祖十一年。)賈似道丁母憂。隨起復。(【復】音伏。)○陳宜中僉書樞密院。○七
月。上崩。在位十年。改元咸淳。壽三十五。似道立皇子㬎。年四歲。
是爲孝恭懿聖皇帝。(【㬎】音顯。)

〔孝恭懿聖皇帝〕名㬎。皇后全氏出也。太皇太后謝氏臨朝稱
詔改元德祐。○封兄建國公昰爲吉王。徇永國公昺爲信王。(【昰】音)
(是。【昺】音丙。)○元太保劉秉忠卒。秉忠以天下爲己任。知無不言。言無
不聽。其薦人才各稱器。使城開平城燕都。皆秉忠相其地。至是
無疾端坐而卒。世祖聞驚悼。謂羣臣曰。秉忠事朕三十餘年。小
心愼密。其陰陽術數之精。唯朕知之。(【至是】八年秋八月。【劉秉忠】贈大傅封趙國公。諡文貞。秉忠自幼好學。至老不)
(衰。位極人臣。而齋居蔬食。無異平昔。自號藏春散人。有詩文十卷。無子。以弟秉恕子蘭璋爲後。)元命中書平章史天澤。中書左
丞相伯顏。帥諸軍南侵。陛辭。世祖諭之曰。古之善取江南者。唯
曹彬一人。汝能不殺。是吾曹彬也。天澤有疾而還。尋卒。先是世
祖遣毉馳視。天澤附奏曰。臣大限有終。死不足惜。第願天兵渡
江。以殺掠爲戒。言訖而卒。天澤忠亮有大節。出入將相近五十
年。柱石四朝。師表百辟。可謂社稷之臣。其視富貴權勢。斂迹退

避。若將浼之者。故能善始令終。爲開國元臣。(天澤平居。未嘗自矜其能。及臨大節論大事。毅然以)
(天下之重自任。年至四十。始折節讀書。尤熟資治通鑒。其立論出人意表。出入將相五十餘年。上不疑。而下無怨言。人以方郭子儀曹彬云。)○元伯顏丞相。
大會兵于襄樊。九月。以降人劉𢿫。領騎兵出淮泗。呂文煥領舟
師出襄陽。爭先向導。水陸並進。攻沙市新城。都統邊居誼。帥所
部三千人。力戰死之。策應使夏貴力戰。元兵出其不意。兵敗。沿
西南岸縱火。歸廬州。宣撫朱𣚣孫提重兵。不戰歸江陵。(【沙市新城】沙市)
(鎭在江陵城外十里。【帥】音率。【𣚣】音杞。)○鄂州降。○天目山崩。(臨安主山。)○詔天下勤王。○乙
亥。德祐元年。(元世祖至元十二年。)元伯顏畱阿里海牙。以兵四萬守鄂。而與
阿朮率大軍渡江。順流東下。時沿江諸將。多呂氏部曲。望風降
附。○江州降。運使錢眞孫自縊。○劉𢿫自愧出淮無功。憤死無
爲軍城下。(【無爲軍】屬淮西。)○似道都督軍馬。遷延不出。聞兵已下建康。
始率諸軍發行在。迂道而行。數日始達蕪湖。將趨安慶府。牽制

下流之師未至三日。安慶帥范文虎。乃呂氏婿。已降。將士無復
固志。似道許竭轉官資。諸軍詬曰。要官資做甚。己未庚申官資
何在。似道不能答。鳴鑼一聲。退兵于珠金砂。十三萬衆一時潰
散。似道奔入楊州。(【蕪湖】縣屬太平。【將趨】將音漿。【安慶府】屬淮西。卽舒州。【未至三日】似道未至三日之前。【官資】陛轉官品。【己未庚申】蒙哥侵伐)
(之時。亦許官資。竟無其實。)○江西提刑文天祥。募兵勤王。天祥吉州廬陵人也。
丙辰魁進士第。○殿帥韓震。謀刦遷都。陳宜中以計誅之。○池
州破。通守趙昂發將死。與其妻訣。妻曰。卿能爲忠臣。妾顧不能
爲忠臣妻耶。昂發喜具衣冠。與俱縊。明日伯顏入城。見而憐之。
具衣棺葬焉。(【池州】屬江東。【將】音漿。)○建康破。趙淮死之。(【趙淮】葵子。)○京師戒嚴。
朝臣接踵宵遁。(【戒嚴】防戒嚴肅。)○王爚陳宜中等。劾似道不忠不孝之
罪。宜中本受賈恩。至是亟劾賈以自解。(【爚】音藥。)○似道赴貶。鄭虎
臣以父仇監押至漳州。卽厠上拉其胸殺之。(【父仇】似道與虎臣父有仇。)○張世

傑以兵入衞。元兵在境。陳宜中等。惟攻擊賈黨。略無備禦之策。
司馬夢求。監江陵沙市鎭。力戰死。徵諸帥入衞。夏貴。𦚅萬壽。黃
萬石等不至。(【夢求】溫公五世孫。【𦚅】音簪上聲。)○六月庚申朔。日蝕。晦冥。鷄栖于塒。
咫尺不辨人物。自巳至午。明始復。(【蝕】音食。日月虛曰蝕。【塒】音時。鷄宿所。【復】音伏。)○畱夢炎
相。○文天祥將民兵峒丁二萬餘人入衞。與夢炎意不相樂。以
尙書除江浙制置。守吳門。(【峒】音洞。溪峒。【樂】音洛。【吳門】郡名。卽平江府。以尙書之官。而除爲江浙之制置。掌守吳門。)○州
郡連降。元兵距臨安百里。獨松關吿急。時張世傑軍五萬。諸路
勤王兵四十餘萬。天祥與世傑議。兩軍堅守。閩廣全城。王師血
戰。萬一得捷。猶可爲也。世傑大喜議出師。宜中以王師務持重。
降詔沮之。遣使乞和。(【獨松關】在吳江縣。)○詔天祥等罷兵。○潭州陷。時
一軍自湖南圍潭州。守臣李芾戰守屢捷。經八九月城將陷。闔
門死之。(【將】音漿。【李芾】號肯堂。守潭。竭力備禦。凡八九月。出戰屢捷。而元生兵日增。芾不能支。正月城破。芾命積薪樓下。攜家人登樓大宴。積金銀於兩畔。酒半酣。)

(令劊子將金銀去。郤令取刀來。芾令從頭殺人。到尾殺我。闔門皆死。劊子遂四面放火。自刳其腹而死。劊子名沈惠亦可謂烈丈夫者矣。)○丙子。德祐二
年。(元世祖至元十三年。)正月。秀王與睪。奉皇兄益王昰。皇弟廣王昺等航海。
(【航海】浮海避難。)○世傑去朝。○元兵駐高亭山。去都城三十里。○宜中
夜遁。○文天祥右丞相。辭不拜。(除天祥爲右相。而辭不就。)○賈餘慶吳堅相。○
天祥出使軍前。辭氣慷慨。議論不屈。伯顏畱之。○元兵入臨安。
賈餘慶等。奉三宮以降。手詔諭諸路內附。(【三宮】理宗后謝氏。度宗后全氏。與少帝。)○伯
顏遣宰執先赴大都。天祥亦登舟。北行至鎭江。得閒逸去。(【大都】至元)
(九年。改中都曰大都。【逸去】得閒隙而逃逸。)○三宮北遷。宮室駙馬宮人。內侍大學等數千
人。皆在遣中。過眞州。守苗再成奪駕。幾遂不克。(【駙馬】天子壻曰駙馬。【苗再成】守臣。苗姓。再成)
(名。【幾】音機。)○五月。宋帝至上都。降封瀛國公。帝在位二年。改元者一。
曰德祐。(【上都】在燕京北八百里。卽開平府。中統五年。加號曰上都。)○益王廣王由海道至溫州。蘇劉
義。陸秀夫來會。陳宜中張世傑。海舟亦至福州。宣謝太后手詔。

以二王爲天下都副元帥。召諸路忠義。五月朔。陳宜中陸秀夫
張世傑等。共立益王昰爲帝。卽位于福州。是爲端宗皇帝。(【溫州】屬浙)
(東。【元帥】廣王都元帥。益王副元帥。)
〔端宗皇帝〕名昰。孝恭懿聖皇帝兄也。卽位改元景炎。遙上帝
尊號爲孝恭懿聖皇帝。太皇太后爲壽和聖福至仁太皇太后。
皇太后爲仁安皇太后。尊度宗淑妃楊氏。爲皇太后。同聽政。
(【昰】古文是字。)○封廣王昺爲衞王。陳宜中左丞相。張世傑少保。○文天
祥至。除右丞相。以與宜中世傑異意。不肯拜。○九月。天祥開督
南劒州。募兵得敷千。遂復邵武軍。冬十月。天祥帥師次于汀州。
興化軍通判張日中等來會。時贛寇猖獗。血江閩廣之路。日中
等聞天祥開督勤王。遂各起兵來應。天祥遣趙時賞。張日中。趙
孟濴。將一軍趨贛。以取寧都。遣吳浚將一軍取雩都。劉洙。蕭明

哲。陳子敬。皆自江西起兵來會。(【張日中】建昌軍南城人。橫渠先生十三世孫。【雩】音于。)○鄒㵯與
元人戰于寧都。敗績。武崗敎授羅開禮。起兵復水豐縣。亦死。天
祥爲製服哭焉。○十一月。元阿剌罕董文炳入建寧府。遂侵福
州。宜中世傑。奉帝及衞王楊太后等航海。由潮州至廣州。趍富
陽。遷謝女峽。○丁丑。景炎二年。(元世祖至元十四年。)阿剌罕入汀州。文天祥
奔漳州。謀入衞。道阻不通。往來江廣閒。戰有勝負。○吳浚降于
元。因趍漳。說天祥降。天祥責以大義誅之。○三月。文天祥復梅
州。○四月。天祥復興國縣。○五月。張世傑復潮州。○天祥自梅
州出江西。遂復會昌縣。與趙時賞張日中之兵。皆會之。○元中
書政事廉希憲卒。希憲在江陵。遠近向化。及有疾召還。民皆垂
涕擁送。建祠繪像以嗣之。卒。世祖歎曰。無復有決大事如廉希
憲者矣。伯顏亦曰。廉公宰相中眞宰相。男子中眞男子。世以爲

名言。○六月。天祥敗元人于雩都。遂次于興國縣。秋七月。使張
日中趙時賞等。帥師復吉贛諸縣。遂圍贛州。○張世傑囘師。由
潮州圍泉州。不克。○帝舟遷于潮州之淺灣。○元李恆遣兵援
贛。而自將襲天祥于興國。天祥不意恆猝至。乃引兵走。卽鄒㵯
于永豐。㵯兵先潰。恆窮追天祥。天祥至方石嶺。恆及之。鞏信拒
戰。箭被體而死。天祥至空阬。恆又及之。張日中奮力戰。元兵少
卻。恆麾鐵騎橫擊之。日中身被十餘創。猶手刃十餘騎而死。兵
盡潰。天祥妻歐陽氏。男佛生環生。及二女皆見執。趙時賞坐肩
輿後。元人問爲誰。時賞曰。我姓文。衆以爲天祥禽之。天祥由是
得挺身。與其長子道生。及杜滸鄒㵯。乘騎逸去。遂奔循州。散兵
頗集。乃屯于南巓。幕僚客將皆被執。時賞至隆興。奮罵不屈。臨
刑劉洙頗自辨。時賞叱曰。死耳。何必然。於是將佐幕屬。被執者

皆死。而天祥妻子家屬。送于燕。二子死于道。○廣州陷。○十一
月。元劉深以舟師襲淺灣。張世傑戰不利。奉帝舟走秀山。陳宜
中之占城求兵。遂不復還。十二月。帝再遷于幷隩。颶風作。帝有
疾。元劉深復以舟師來襲幷隩。執兪如珪。帝舟遷于謝女峽。
(【占】音瞻。【隩】音郁。)○戊寅。景炎三年。(元世祖至元十五年。)張世傑遣師討雷山。不克。○
三月。文天祥會兵次于麗江浦。○元以張弘範爲都元帥。李恆
副之。帥師人閩廣。○帝舟遷于䃃州。夏四月。帝崩于䃃州。陸秀
夫立衞王爲帝。是爲帝昺。(【䃃】音罔。)
〔帝昺〕端宗皇帝弟也。名昺。卽位改元祥興。皇太后楊氏同聽
政。先是羣臣多欲散去。陸秀夫曰。度宗皇帝一子尙在。將焉置
之。古人有以一旅一成中興者。今百官有司皆具。士卒數萬。天
若未欲絕宋。此豈不可爲國耶。乃與衆共立帝。年八歲矣。適有

黃龍見海中。遂改祥興。而升䃃州爲翔龍縣。以陸秀夫爲左丞
相。兼樞密使。時播越海濱。庶事疎略。每時節朝會。獨秀夫。儼然
正笏立。如治朝。或在行中。悽然泣下。以朝衣拭淚。衣盡濕。左右
無不悲慟者。及拜首相。與張世傑共秉政。外籌軍旅。內調工役。
凡出其手。雖忽遽流離中。猶日書大學章句以勸講。(【見】音現。【遽】音巨。)○
六月。帝舟遷于新會之厓山。○有大星。南流墜海中。小星千餘
隨之。聲如雷。數刻乃止。○天祥聞帝卽位。上表自劾敗于江西
之罪。乞入朝不許。而加少保。封信國公。會軍中大疫。士卒多死。
天祥子道生復亡。家屬俱盡。○元以許衡爲集賢大學士。兼領
太史院事。○文天祥屯潮陽。鄒㵯劉子俊皆集師會之。遂討盜
陳懿劉興于潮。興死。懿遁。道張弘範兵濟潮陽。天祥力不支。帥
其麾下走海豐。張弘正追之。天祥方飯五坡嶺。弘正兵突至。衆

不及戰皆頓首伏草莽。天祥被執。呑腦子不死。鄒㵯自剄。劉子
俊自詭爲天祥。冀可免天祥。及執天祥至。各爭眞僞。遂烹子俊。
而執天祥見弘範。左右命之拜。天祥不屈弘範釋其縛。以客禮
見之。天祥固請死。弘範不許。或謂弘範曰。敵人之相不可測也。
不宜近之。弘範曰。彼忠義也。保無他。求族屬被俘者悉還之。處
舟中以自從。(【處】上聲。)○葬端宗于厓山。○元阿里海牙。自海南還師
上都。○己卯。祥興二年。(元世祖至元十六年。)正月。元張弘範兵至厓山。張世
傑力戰禦之。弘範無如之何。時世傑有甥韓在元師中。弘範三
使韓至宋師招世傑。世傑不從。曰吾知降生且富貴。但義不可
移耳。因歷數古忠臣以答之。弘範乃命文天祥。爲書招世傑。天
祥曰。吾不能扞父母。乃敎人叛父母。可乎。固命之。天祥遂書所
過零丁洋詩與之。其末有云。人生自古誰無死。畱取丹心照汗

靑。弘範笑而置之。弘範復遣人語厓山士民曰。汝陳丞相已去。
文丞相已執。汝欲何爲。士民亦無叛者。弘範又以舟師據海口。
宋師樵汲道絕。兵士茹乾糧。十餘日而大渴。乃下掬海水飮之。
水鹹。飮卽嘔泄。兵士大困。世傑帥蘇劉義。方興等。旦夕大戰。元
李恆自廣州以師會攻。弘範命恆守厓山北面。(【數】上聲。【零丁洋詩】上六句。辛苦遭逢起)
(一經。干戈落落四周星。山河破碎水漂絮。身世浮沈風打萍。皇恐灘邊說皇恐。零丁洋裏歎零丁。【語】去聲。)○二月。戊寅朔。世傑將陳
寶。叛降于元。己卯。都統張達夜襲元師。敗還。元人進薄世傑之
舟。甲申。弘範四分其軍。自將一軍。相去里許。令諸將曰。宋舟西
艤厓山。潮至必東遁。急攻之勿令得去。聞吾樂作乃戰。違令者
斬。先麾北面一軍。乘早潮而戰。世傑敗之。李恆等順潮退師。午
潮上。元師樂作。宋師以爲且懈。不設備。弘範以舟師犯其前。南
師繼之。宋師南北受敵。兵士皆疲。不能復戰。俄有一舟檣旗仆。

諸舟之檣旗皆仆。世傑知事去。乃抽精兵入中軍。諸軍大潰。元
師薄宋中軍。會日暮。風雨昏霧四塞。咫尺不辨。世傑乃與蘇劉
義斷維。以十六舟奪港而去。陸秀夫走帝舟。帝舟大。且諸舟環
結。度不得出走。乃先驅其妻子入海。卽負帝同溺焉。帝崩。後宮
諸臣從死者甚衆。越七日。屍浮海上者十餘萬人。因得帝屍及
詔書之寶。已而世傑復還厓山收兵。遇楊太后。欲奉以求趙氏
後而復立之。楊太后始聞帝崩。摭膺大慟曰。我忍死艱關至此
者。正爲趙氏一塊肉耳。今無望矣。遂赴海死。世傑葬之海濱。世
傑將趨安南。至平章山下。遇颶風大作。舟人欲艤岸。世傑曰。無
以爲也。焚香仰天呼曰。我爲趙氏亦已至矣。一君兦復立一君。
今又兦。我未死者。庶幾敵兵退。別立趙氏以存祀耳。今若此。豈
天意耶。若天不欲我復存趙祀。則大風覆吾舟。舟遂覆。世傑溺

焉。宋亡。(【爲趙】之爲幷去聲。)○厓山旣破。元張弘範等。置酒大會。謂文天祥
曰。國亡。丞相忠孝盡矣。能改心。以事宋者事今。不失爲宰相也。
天祥泫然出涕曰。國兦不能救。爲人臣者。死有餘罪。況敗逃其
死而貳其心乎。弘範義之。遣送于燕京。道經吉州。痛恨不食。八
日猶生。乃復食。十月。天祥至燕。不屈繫獄。勵操愈堅。○宋之故
臣。亦有由嶺海走安南者。安南自其國王李乾德卒於紹興。子
陽煥立。陽煥卒。子天祚立。天祚卒於淳煕。子龍翰立。龍翰卒於
嘉定。子昊旵立。世奉宋正朔。當龍翰時。有閩人陳京。入其國得
政。爲國壻京子承。再世執其國柄。及昊旵時。承奪其國。傳子威
晃。理宗受其貢而封之。威晃傳子日照。宋兦乃改名日煊。奉貢
于元。初邵雍與客語及國祚。取晉出帝紀示之。靖康驗矣。至德
祐益驗。陳摶亦嘗有一汴二杭。三閩四廣之說。宋果至閩廣而

盡。自太祖建隆。至欽宗靖康。一百六十七年。自高宗建炎。至祥
興。又一百五十三年。(【走】音奏。【紹興】高宗年號。【淳煕】孝宗年號。【翰】舊本作朝非。【嘉定】寧宗年號。【旵】丑感切。【邵雍】康節先生。【出帝】五代晉)
(出帝爲契丹所執。【靖康】徽宗被執之年。【德祐】少帝被執之年。【陳摶】希夷先生。【自太祖云云】自太祖至欽宗凡九世。自高宗至帝昺凡九世。)
右宋自太祖建隆元年庚申。至帝昺祥興己卯。凡三百二
十年而亡。




十八史畧卷之七(終)
