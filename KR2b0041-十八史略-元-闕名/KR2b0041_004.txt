






十八史略卷之四

東晉
〔中宗元皇帝〕名睿。瑯琊王伷之孫也。宣帝懿生伷。伷生覲。
或曰。睿母實與瑯琊小吏牛金通而生睿。嗣覲爲王。於惠懷
爲再從兄弟。懷帝時。睿爲安東將軍。都督揚州諸軍。鎭建業。
睿以王導爲謀主。每事咨焉。睿名論素輕。吳人初不附。導勸
用諸名勝。顧榮賀循紀瞻等爲掾屬。撫綏新舊。江東歸心焉。
後又得亮庾卞壼等百餘人。謂之百六掾。桓彝避亂過江。見
睿微弱憂之。旣而見導。退謂周顗曰。江左有管夷吾。吾無憂
矣。諸名士遊宴新亭。顗中坐而歎曰。風景不殊。擧目有江河
之異。因相視流涕。導曰。當勠力王室。共復神州。何至作楚囚

對泣邪。愍帝以睿爲左丞相。洛陽祖逖少有大志。嘗與劉琨
同寢。中夜聞鷄聲。蹴琨起曰。此非惡聲也。因起舞。及是南渡。
請兵於睿。睿素無北伐之志。以逖爲豫州刺史。與兵千人。不
給鎧杖。逖渡江。中流擊楫而誓曰。祖逖不能淸中原。而復濟
者。有如此江。愍帝又以睿爲丞相。都督中外諸軍事。長安陷。
睿出師露次。移檄北征。實不行。羣臣勸卽晉王位。明年遂卽
皇帝位。(【睿】音銳。【伷】音宙。【睿母】夏侯氏。見氏族。【再從兄弟】同曾祖。從去聲。【名論】名譽議論。【名勝】有名望者。【掾屬】屬音蜀。通鑒。榮爲軍司。循爲內史。瞻)
(爲軍祭酒。【綏】音雖。安也。【壼】音坤上聲。【百六掾】言辟官屬百有六人。故曰百六。【顗】魚豈切。【江左】江東也。【管夷吾】喩導。【共復】之復音伏。【神州】中國。【逖】音汀入聲。【琨】音)
(昆。【蹴】子六切。蹋也。【豫州】九州之一。案全書。今河南唐州。乃其舊治。未詳是否。【鎧】音凱。甲也。【仗】音長去聲。器也。【楫】音接。棹也。【露次】野宿曰露次。○林曰。三代得天下以仁。失)
(天下以不仁。天下之亡。必有不仁之過。然後失之。漢元成哀平之際。外戚擅權。主柄下移。遂爲新室所篡。光武奮然起於隴畝。復天下如反掌。何則西漢之君。無不仁之過及於民故也。)
(及東漢桓靈之主。起黨錮之獄。以害天下。則已陷不仁之過矣。由是黃巾賊起。董卓繼之。而曹操遂以篡漢。雖有蜀昭烈諸葛孔明。强欲復之。而天下莫從之者。蓋漢之亡。已陷不仁之)
(過也。西晉之世。蓋亦光武之世。故祖逖以謂晉室之亂。非上無德下怨叛也。由宗室爭權。遂使夷狄乘隙。今誠能命將出師以復中原。郡國豪傑。必有望風響應者矣。惜乎元帝。素無北)

(伐之心。雄武之略不足。此所以卒不能經營中原也。)○太尉劉琨死。初琨與祖逖齊名。琨謂人
曰。常恐祖生先吾著鞭。懷愍時爲幷州刺史。琨出軍。長史叛
降石勒。幽州刺史段匹磾。時在薊城。遣人邀琨。琨率衆奔薊。
與匹磾歃血同盟。翼戴晉室。有欲襲取薊者。遣書請琨爲內
應。書爲邏騎所獲。而琨實不知也。竟爲匹磾所縊。(【著】音張入聲。【幷州】屬)
(山西。卽太原府。幷比盈切。【長史】姓名未詳。【磾】音低。【書爲】之爲去聲。下同。【邏騎】游兵曰邏。音羅去聲。騎音忌。)○漢主劉聰卒。子
粲立。其臣靳準弑而代之。石勒討準。劉曜自立。封勒爲趙公。
曜疑。勒自稱趙王。曜亦改號爲趙。勒爲後趙。(【靳】音斤去聲。姓也。)○略
陽臨渭氐酋蒲洪。驍勇多權略。羣氐畏服之。劉聰嘗拜爲將
軍。不受。在懷帝世。自稱略陽公。至是降于趙主曜。(【略陽】縣屬沔州。【酋】音)
(就平聲。長也。【蒲洪】蒲姓。洪名。)○晉豫州刺史祖逖卒。初逖取譙城。進屯雍丘。
後趙鎭戍。歸逖者甚衆。逖與將士同甘苦。勸課農桑。撫納新

附。帝以戴淵爲將軍。來督諸軍事。逖以己剪荊棘收河南地。
而淵雍容一旦來統之。意甚怏怏。又聞王敦與朝廷構隙。將
有內難。知大功不遂。感激發病卒。豫州士女若喪父母。(【雍丘】縣屬)
(汴梁。【己】音紀。【構隙】事見下文。【將有】之將音漿。【遂】成也。【喪】平聲。)○鮮卑慕容廆。先是嘗遣使于晉。
受帝命。爲平州刺史。至是以爲平州牧遼東公。(【使】去聲。【平州】屬河東。今)
(平陽府。)○初拓䟦祿官死。猗盧總攝三部。劉琨與猗盧。結爲兄
弟。懷帝時。表爲大單于。封代公。帥部落。自雲中入雁門。琨與
以陘北之地。由是益盛。嘗爲琨援。大敗劉曜之兵於晉陽。猗
盧城成樂爲北都。平城爲南都。愍帝進猗盧爵爲王。置官屬。
食代常山二郡。猗盧愛少子。欲立爲嗣。而出其長子六脩。使
六脩拜其弟。不從而去。大怒討之。兵敗而遇弑。猗㐌之子普
根。討滅六脩而自立。尋卒。國人立猗盧弟之子鬱律。至是猗

㐌之妻殺鬱律。而立其子賀傉。鬱律子什翼犍。在襁褓。母匿
之袴下。得不殺。(【帥】音率。【雁門】郡名卽代州。【井陘】縣屬威州。陘下丁反。【敗】音拜。【屬】音蜀。【常山】屬河北。今眞定府。【出】黜同。【傉】音農入聲。)
(【什】音十。【襁褓】音姜保。織縷爲之。以約小兒於背者。【袴下】袴讀如跨。)○晉荊州刺史王敦反。初帝之始
鎭江東也。敦與從弟導。同心翼戴。推心任之。敦總征討。導專
機政。羣從子弟。布列顯要。時人語曰。王與馬。共天下。敦先領
揚州刺史。都督征討諸軍。進爲鎭東大將軍。都督江揚荊湘
交廣六州諸軍事。江州刺史。尋領荊州。恃功驕恣。帝畏惡之。
乃引劉隗刁協爲腹心。稍抑損王氏權。導亦漸見疎外。敦參
軍錢鳳等凶狡。知敦有異志。陰爲畫策。至是敦遂擧兵武昌。
以誅劉隗刁協爲名。隗協勸帝盡誅王氏。帝不許。導率宗族。
每旦詣臺待罪。周顗將入。導呼之曰。伯仁。以百口累卿。顗不
顧。入見帝。言導忠誠。申救甚至。帝納其言。顗醉而出。導又呼。

顗不與言。顧左右曰。今年殺諸賊奴。取金印如斗大繫肘後。
旣出。又上表明導無罪。導不知恨之。帝召見導。導𥡴首曰。亂
臣賊子。何代無之。不意今者近出臣族。帝跣而執其手曰。茂
弘。方寄卿以百里之命。以爲前鋒大都督。敦至石頭城據之。
曰。吾不復得爲盛德事矣。協隗等分道出戰。大敗而還。帝令
百官詣石頭見敦。敦殺周顗。導不救。後料檢中書故事。見顗
表。執之流涕曰。吾雖不殺伯仁。伯仁由我而死。幽冥之閒。負
此良友。敦不朝而去。還武昌。(【從】去聲。下同。【推】音吹。【王與馬】司馬晉姓。【江】屬江西。今九江府。【湘】屬湖南。卽長)
(沙郡。【交】在南粤。卽交趾。【廣】屬廣東。【惡】音烏去聲。【刁】音凋。姓也。【狡】音絞。猾也。【陰爲】之爲去聲。【臺】御史之府曰臺。【將入】之將音漿。【呼】去聲。下同。【伯仁】顗字。【累卿】)
(一家百口。託在救解。【見】音現。下同。【肘】音晝上聲。臂節也。【上】上聲。【茂弘】導字。【百里之命】釋見朱子論語集註。【吾不復云云】謂難掩無君之跡也。【令】去聲。【冥】音銘。暗也。○)
(胡曰。王敦之視元帝。甚輕何也。正猶項羽謂懷王吾家所立耳。加以西晉諸侯。動輒興兵。敦目擊習熟以爲常事也。使敦囘悖逆之心。立忠義之節。以其資力。有事中原。與祖逖之徒。掎)
(角進取。必可克復舊物。迎帝北歸。巍巍之功。孰得與並。不此之慮。乃甘心爲叛。其亦不善擇術矣。且有君而侮脅之。我獨無臣子將佐部曲乎。以我事君訓彼事我。不亦殆乎。)帝

憂憤成疾而崩。在位六年。改元者三。曰建武。大興。永昌。太子
立。是爲肅宗明皇帝。
〔肅宗明皇帝〕名紹。幼而聰慧。嘗有使者從長安來。元帝問
紹曰。長安近歟。日近。紹曰。長安近。但聞人從長安來。不聞人
從日邊來。元帝奇其對。一日與羣臣語及之。復以問紹。紹曰。
日近。元帝愕然曰。何異閒者之言邪。紹曰。擧頭見日。不見長
安。元帝益奇之。及長仁孝。喜文辭善武藝。好賢禮士。受規諫。
與庾亮溫嶠等。爲布衣之交。敦在石頭。以其有勇略。欲誣以
不孝而廢之。賴嶠等衆論沮其謀。至是卽位。敦謀篡位。移屯
姑熟。自領揚州牧。(【愕】音鄂。驚貌。【閒】音㵎。往日也。【嶠】音喬去聲。【沮】慈呂切。止也。【姑熟】郡屬江東。今太平府。)○以
王導爲司徒。加大都督。督諸軍討敦。敦復反。發兵而病。使郭
璞筮之。璞曰。明公起事。禍必不久。敦大怒曰卿壽幾何。璞曰。

命盡今日日中。敦斬之。帝自出覘敦軍。敦晝夢日環其營。驚
悟曰。黃鬚鮮卑兒來邪。帝母鮮卑出也。亟遣人追之。不及。帝
帥諸軍。出屯南皇堂。夜募壯士。渡水掩敦兄王含軍。大破之。
敦聞含敗曰。我兄老婢耳。門戶衰世事去矣。因作勢起欲自
行。困乏復臥。尋卒。敦黨悉平。發敦屍斬之。有司奏罪王氏兄
弟。詔曰。司徒導以大義滅親。將十世宥之。悉無所問。(【璞】音朴。【覘】世廉)
(切。窺也。【鮮卑出也】帝母荀氏燕人。故帝類外氏而黃鬚。出之爲言生也。【帥】音率。【南皇堂】在江寧縣北。【乏】匱也。【十世宥】春秋傳曰。社稷之固也。將十世宥之。宥音右。寬也。)
○以陶侃都督荊湘等州諸軍事。侃少孤貧。孝廉范逵過之。
侃母湛氏。截髮賣爲酒食。逵薦侃。遂知名。初爲荊州都督劉
弘所用。討義陽叛蠻張昌。又討破江東叛將陳敏。又擊破湘
州劇賊杜弢。自江夏太守。爲荊州刺史。王敦疾之。左遷廣州
刺史。侃在州。朝運百甓於齋外。暮運於齋內。人問其故。答曰。

吾方致力中原。故習勞耳。至是復鎭荊州。士女相慶。侃性聰
敏恭勤。嘗曰。大禹聖人。乃惜寸陰。衆人當惜分陰。取諸參佐
酒器蒱博具。悉投於江曰。樗蒱者牧豬奴戲耳。嘗造船。籍竹
頭木屑而掌之。後正會雪霽地濕。以木屑布地。及後有征蜀
之師。得侃竹頭。作釘裝船。其綜理微密類此。(【侃】音看上聲。【逵】音葵。【孝廉】逵初擧)
(孝廉。故以稱之。【湛】徒咸切。【截】音前入聲。斷也。【食】音嗣。【初爲】之爲去聲。【義陽】郡屬河南。今信陽州。【劇】音檠入聲。强也。【弢】音叨。【江夏】郡名。卽武昌。【左遷】通鑒注。左手足)
(不如右强。左遷者貶下也。【甓】音並入聲。瓶也。【分陰】一離一合之閒。【樗蒱】賭具。或曰。卽雙陸也。樗音佇平聲。蒱音蒲。【籍】簿籍册也。以記其數也。【正】當作至。【霽】晴也。【釘】音丁。)
○帝崩。在位三年。改元者一。曰太寧。太子立。是爲顯宗成皇
帝。
〔顯宗成皇帝〕名衍。母庾氏。五歲卽位。司徒導。與帝舅中書
令庾亮輔政。太后臨朝。○歷陽內史蘇峻反。峻前守臨淮。於
王敦再犯闕時。入衞有功。威望漸著。及在歷陽。卒銳器精。志

輕朝廷。招納亡命。庾亮修石頭城以備之。建請徵峻。爲大司
農。峻擧兵陷姑孰。尙書令卞壼督軍。與峻力戰死。二子隨之。
亦赴敵死。母撫其屍曰。父爲忠臣。子爲孝子。何恨。庾亮出奔。
峻兵犯闕。陶侃溫嶠。入討峻斬之。(【歷陽】郡。屬淮西。今和州。【臨淮】府。屬淮東。【著】音豬去聲。顯也。)
○後趙主石勒。大破趙兵。獲趙主劉曜。曜與勒連攻戰。互勝
負。曜攻後趙金墉城。勒自將救之。大戰于洛陽。趙兵大潰。曜
醉墮馬。爲勒獲。歸殺之。前趙亡。(【金墉城】在洛陽西北。【爲】去聲。【前趙亡】右趙劉淵自惠帝永興元年僭號。爲)
(漢爲趙。至是四世。合三十七年。)○晉驃騎將軍溫嶠卒。嶠初爲劉琨所遣。使江
東。母不欲。嶠絕裾而去。旣至不復得歸北。終身以爲恨。嶠盡
心晉室。敦峻之平。皆嶠力。(【初爲】之爲去聲。【敦峻】王敦。蘇峻。)○後趙石勒稱天
王。尋稱帝。嘗大饗羣臣。問曰。朕可方古何主。或曰。過於漢高。
勒笑曰。人豈不自知。卿言太過。若遇高帝。當北面事之。與韓

彭比肩耳。若遇光武。當並驅中原。未知鹿死誰手。大丈夫行
事。當礌礌落落。如日月皎然。終不效曹孟德司馬仲達。欺人
孤兒寡婦。狐媚以取天下也。(【韓彭】韓信。彭越。【比】並也。【礌】音雷上聲。【曹孟德】魏太祖。【司馬仲達】晉宣帝。○胡)
(曰。石季龍謂人豈不自知。信矣。而未知知人之不易也。光武之於漢高。猶武王之於文王也。勒謂遇漢高卽與韓彭比肩。遇光武則當並驅中原。是以光武爲韓彭之流。豈知光武者哉。)
(漢高開四百年基業。身後之慮。付之平勃王陵。危而扶。顚而持。迄以大安。石勒肉未及冷。妻子已不自保。徐光乃謂。神武謀略。過於漢高。主有侈心。臣進䛕說。其不能長世也。宜哉。)
勒雖不學。好使人讀書而聽之。時以其意論得失。聞者悅服。
嘗聽讀漢書。至酈食其勸立六國後。驚曰。此法當失。何以遂
得天下。及聞張良諫。乃曰。賴有此耳。後遣使修好于晉。晉焚
其幣。勒卒。子弘立。(【好】去聲。下同。【漢書】班固所著。【使】去聲。)○晉大尉陶侃卒。侃都
督八州。威名赫然。或謂。侃嘗夢生八翼上天門。至八重折左
翼而下。力能跋扈。每思折翼之夢。輒自制。在軍四十一年。明
毅善斷。人不能欺。自南陵至白帝數千里。路不拾遺。(【八州】筌蹄。明)

(帝時。督荊湘雍梁。成帝時。督交廣荊江。【赫然】明盛貌。【上】上聲。【重】平聲。【折】音舌。【斷】音端去聲。【南陵】郡屬江東。今寧國府。【白帝】城在夔州。)○後趙
石虎。殺其主弘。而自立爲趙天王。殺勒種無遺。(【種】上聲。)○成
改國號曰漢。李雄以兄子班爲太子。雄卒。班立。雄子越。殺班
而立其弟期。期忌雄弟漢王壽威名。使出屯于外。壽還襲。弑
期而自立。○代王什翼犍立。先是代王賀傉卒。弟紇那嗣。紇
那出奔。鬱律子翳槐立。紇那復還。翳槐奔趙。趙納翳槐于代。
翳槐臨卒。命諸大人。立弟什翼犍。自猗盧死。國多內難。部落
離散。什翼犍雄勇有智略。能修祖業。始制百官。號令明白。政
事淸簡。百姓安之。於是東自濊貊。西及破落那。南距陰山。北
盡沙漠。率皆歸服。有衆數十萬人。拓跋氏自是愈大。(【大人】筌蹄云。)
(卽長也。【難】去聲。【濊貊】高麗種。地在朝鮮東。【破落那】大宛之後。在疏勒西北。【陰山】縣。屬開平。)○晉丞相王導卒。初帝
卽位沖幼。每見導必拜。旣冠猶然。委政於導。導以門地。王述

爲掾。述未知名。人謂之痴。旣見問江東米價。述張目不答。導
曰。王掾不痴。導每發言。一坐莫不贊歎。述正色曰。人非堯舜。
何得每事盡善。導改容謝之。導性寬厚。所委任諸將。多不奉
法大臣患之。庾亮欲起兵廢導。或勸導密備。導曰。吾與元規。
休戚是同。元規若來。吾便角巾歸第。復何懼哉。亮雖居外鎭。
而遙執朝權。據上流擁强兵。趨勢者多歸之。導內不能平。嘗
遇西風塵起。擧扇自蔽。徐曰。元規塵汚人。導簡素寡欲。善因
事就功。雖無日用之益。而歲計有餘。輔相三世。倉無儲穀。衣
不重帛。(【冠】音貫。【門地】門閥。地位。【辟】音璧。下同。【旣見】之見音現。【元規】亮字。【汚】音烏去聲。穢也。【歲計有餘】以每日治劾論之。似無益。以每歲治劾計)
(之。則有餘。【三世】元。明。成。【儲】積也。【重】平聲。)○晉司空庾亮卒。初蘇峻之亂。亮激之也。
峻平。亮泥首謝罪。求外鎭自效。後都督江荊等州諸軍事。辟
殷浩參軍。浩與褚裒。皆識度淸遠。善談老易。擅名江東。而浩

尤爲風流所宗。亮欲開復中原。上疏請律大衆移鎭石城。遣
諸軍羅布江沔。爲伐趙之規。蔡謨曰。不能以大江禦蘇峻。安
能以沔水禦石虎。乃詔亮不聽移鎭。至是卒于武昌。(【泥首】筌蹄云。)
(囚首也。【褚】音豬上聲。【裒】音剖平聲。【老易】老子。周易。【尤爲】之爲。去聲。【復】音伏。【上】上聲。【石城】在沔陽。【沔】音免。漢上流曰沔。)○晉封慕容
皝爲燕王。自皝父爲遼東公。立皝爲世子。雄毅多權略。喜經
術。廆卒。皝立。其下勸稱王。皝使請于晉。遂封之。(【使】去聲。)○帝
在位十八年。頗有勤儉之德。改元者二。曰咸和。咸康。崩。二子
丕奕在襁褓。帝母弟瑯琊王立。是爲康皇帝。(【母弟】同母弟。)
〔康皇帝〕名嶽。成帝臨崩以嶽爲嗣。遂卽位。○都督荊江等
州軍事庾翼。爲人慷慨。喜功名。不尙浮華。殷浩才名冠世。翼
弗之重。曰此輩宜束之高閣。俟天下太平。徐議其任耳。時人
擬浩管葛。伺其出處。以卜興亡。曰淵源不出。當如蒼生何。翼

請浩爲司馬。不應。翼以王夷甫嘲之。瑯琊內史桓溫。豪爽有
風槩。翼嘗薦之曰。英雄之才。宜委以方召之任。至是翼以滅
胡取蜀爲己任。欲悉衆北伐。移鎭襄陽。詔翼都督征討諸軍。
翼以溫爲前鋒督。(【翼】亮弟。【冠】音貫。【管葛】以浩有管仲諸葛亮之才。【伺】音四。候也。【處】音杵。【淵源】浩字。【王夷甫】衍字也。【嘲】陟)
(交切。譏浩。但能如王衍淸談耳。【方召】方叔召伯。召音邵。【己】音紀。)○漢主李壽卒。子勢立。○帝在位
三年。崩。改元者一。曰建元。太子立。是爲孝宗穆皇帝。(【建元】卽位二)
(年改元。)
〔孝宗穆皇帝〕名聃。三歲卽位。會𥡴王昱輔政。○庾翼卒。以
桓溫都督荊梁等州軍事。翼初表其子領荊州。何充曰。荊楚
國之西門。豈可以白面少年當之。桓溫英略過人。西任無出
溫者。丹陽尹劉惔。知溫有不臣之志。謂昱曰。溫不可使居形
勝地。昱不聽。竟以溫代翼。(【西任】西夏之任。【丹陽】郡名。卽建業。又曰建康。【惔】音談。)○漢主李

勢。驕淫不恤國事。桓溫帥師伐漢。拜表卽行。進至成都。勢降。
送建康。漢亡。(【帥】音率。【降】音項平聲。【漢亡】右漢李雄自惠帝永興元年僭號。爲成爲漢。至是五世。合四十四年。)○燕王
慕容皝卒。子雋立。○趙天王石虎稱帝。尋。卒。子世立。其兄遵
弑之而自立。趙亂。晉征討都督褚裒。表請伐趙。朝野以爲中
原指期可復。蔡謨獨以爲莫若度德量力。經營分表。恐憂及
朝廷。裒遣將。果敗沒。(【復】音伏。【度】音堂入聲。【分表】筌蹄云。分限之外也。)○趙蒲洪遣使降
晉。洪事趙累世。至是石閔言於趙主遵曰。蒲洪人傑也。今鎭
關中。恐秦雍非。國家有。遵罷洪都督。洪怒歸枋頭。遂通于晉。
(【累】上聲。【石閔】虎養子。【雍】去聲。【枋頭】通鑒注。曹操於淇水下大枋木。以遏淇水。東入白溝。以通漕運。因號其處曰枋頭。筌蹄云。在汲都郡。今衞輝府也。)○涼
州張重華。自稱涼王。初惠帝之世。張軌爲涼州刺史。威著西
土。懷帝陷沒。軌遣兵助愍帝於長安。帝以軌爲涼州牧西平
公。軌卒。子寔立。寔爲妖賊所殺。弟茂立。趙主劉曜擊茂。茂降

趙。茂卒。寔之子駿立。茂臨終語駿。必奉晉。不可失。駿雖復臣
於後趙石勒恥之。成帝時假道於蜀。以通晉。駿卒。子重華立。
晉遣使仍拜西平公。重華自爲王。(【重】平聲。【著】音豬去聲。【爲妖】之爲去聲。【語】去聲。【使】去聲。下同。)
○後趙石鑑。弑其主遵而自立。石閔又幽鑑殺之。而自立。改
國號曰魏。殺虎三十八孫。盡滅石氏。(【三十八孫】名字未詳。【滅石氏】右後趙石勒。自成帝咸和)
(三年僭號。至是六世。合二十二年。)閔姓冉。爲石氏所養。至是復其姓。後爲燕所破。
執而殺之。(【爲】去聲。下並同。【復】音伏。)○蒲洪自稱三秦王。改姓苻。洪先擒
趙將麻秋。不殺而用其言。因宴爲秋所鴆。子健斬秋。代領洪
衆。健入長安。自稱秦天王。已而稱帝。(【三秦王】以其地乃秦降將三人所封之域。【改姓苻】以讖文)
(有草付應王之說。遂改姓符。)○燕王雋稱帝。○趙姚襄歸晉。而復叛。襄父弋
仲。南安赤亭羌酋也。懷帝末。戎夏襁負隨之者數萬。自稱扶
風公。其後服於前趙劉曜。又事後趙石勒石虎。虎甚重之。以

爲冠軍大將軍。虎死趙亂。至冉閔滅趙。弋仲遣使降晉。弋仲
卒。襄率其衆來晉。詔襄屯譙城。後屯歷陽。揚豫州都督殷浩。
在壽春。惡襄强盛。遣將襲之。爲襄所斬。先是朝廷聞中原大
亂。復謀進取。浩受任。連年北伐無功。至是率諸軍再擧。襄伏
甲邀之。浩至山桑。襄縱擊。浩大敗走。(【南安】卽屬鞏昌。今鞏昌府。【赤亭】水出源道縣東山赤谷。西流)
(逕源道城北。南入于渭。【冠】音貫。【爲襄】之爲去聲。【山桑】筌蹄云。魏郡邑。)○涼張重華卒。子曜靈立。其下
廢之而立張祚。(重華弟。)○晉桓溫。因殷浩之敗。請廢浩免爲
庶人。朝廷初以浩抗溫。浩廢。自此內外大權。一歸溫矣。浩雖
愁怨。不形辭色。嘗書空作咄咄怪事字。久之郗超勸溫。處浩
令僕。以書吿之。浩欣然。答書慮有誤。開閉十數。竟達空函。溫
大怒遂絕。卒於謫所。(【書空】望空書寫。【咄】音敦入聲。呵也。【郗】音痴。【處】音杵。【令僕】以浩爲尙書令僕射之職。【數】上聲。【竟)
(達空函】終以空函答之。【謫】貶降曰謫。)○桓溫帥師伐秦。大敗秦。兵于藍田。轉戰至

灞上。秦主苻健。閉長安小城自守。三輔皆來降。溫撫諭居民
使安堵。民爭持牛酒迎勞。男女夾路觀之。耆老有垂泣者。曰
不圖今日復覩官軍。北海王猛字景略。倜儻有大志。隱居華
陰。聞溫入關。被褐謁之。捫虱而談當世之務。旁若無人。溫異
之。問猛曰。吾奉命除殘賤。而三秦豪傑未有至者。何也。猛曰。
公不遠數千里。深入敵境。今長安咫尺。而不度灞水。百姓未
知公心。所以不至。溫默然無以應。溫與秦兵戰于白鹿原。不
利。秦人淸野。溫軍乏食。欲與猛俱還。猛不就。(【敗】音拜。【藍田】縣屬安西。【降】平聲。)
(【勞】去聲。【倜儻】倜音汀入聲。儻音湯上聲。卓異不覊也。【華陰】縣屬華州。華去聲。【捫】音門。【虱】音瑟。【咫】音紙。八寸曰咫。【灞水】出京兆藍田縣北入于渭。【白鹿原】在永興縣。)
○秦主健卒。子生立。○涼張祚淫虐。被弑。子玄靚立。○姚襄
降于燕。北據許昌。又攻洛陽。桓溫督諸軍討襄。進至河上。與
寮屬登平乘樓。北望中原歎曰。使神州陸沉百年。王夷甫諸

人。不得不任其責。至伊水。襄戰連敗而走。溫屯金墉。謁諸陵。
置鎭戍而還。襄將西圖關中。秦遣兵。拒擊斬襄。襄弟萇。以衆
降秦。(【陸沉】猶乾沒也。【伊水】出商州上洛縣熊耳山。至洛陽入洛。【諸陵】西晉墳墓。【將】音漿。【萇】音長。)○秦苻堅弑其
君生。自立爲秦天王。有薦王猛於堅者。一見如舊。自謂如玄
德之於孔明。一歲中五遷官。擧異才修廢職。課農桑恤困窮。
秦民大悅。(【苻竪】生叔雄子。)○燕主慕容雋卒。子暐立。(【暐】音葦。)○晉
桓溫以謝安爲征西司馬。安少有重名。前後徵辟皆不就。士
大夫相謂曰。安石不出。如蒼生何。年四十餘乃出。(【少】去聲。【辟】音璧。)
(【安石】安字。)○帝在位十七年。崩。改元者二。曰永和。升平。無嗣。成帝
子瑯琊王立。是爲哀皇帝。
〔哀皇帝〕名丕。卽位二年而寢疾。又一年而崩。改元者二。曰
隆和。興寧。弟瑯琊王立。是爲帝奕。

〔帝奕〕名奕。成帝之幼子也。旣卽位。以會𥡴王昱爲丞相。○
桓溫自哀帝時。爲大司馬。都督中外諸軍事。錄尙書事。加揚
州牧。移鎭姑孰。以郗超爲參軍。王珣爲主薄。人語曰。髯參軍。
短主簿。能令公喜。能令公怒。○燕人攻陷洛陽。戍將死之。溫
帥師伐燕。戰于枋頭。大敗而還。○燕慕容垂旣擊破晉軍。威
名日盛。燕王忌之。垂奔秦。○秦王猛督諸軍伐燕。遂圍鄴。秦
主苻堅入鄴。執燕主慕容暐。以歸。(右前燕慕容皝。自成帝咸康三年。奉命爲王。及雋僭號。至是三世。合三十)
(四年。)○晉桓溫。陰蓄不臣之志。嘗撫枕歎曰。男子不能流芳百
世。亦當遺臭萬年。欲先立功。還受九錫。及枋頭之敗。威名頓
挫。郗超勸溫。行伊霍之事。以立大威權。溫遂入朝。白太后廢
帝。在位六年。改元者一。曰太和。會𥡴王立。是爲簡文皇帝。
(【遺】音惟。【挫】音佐。摧也。【伊霍之事】伊尹放大甲。霍光廢昌邑。)

〔簡文皇帝〕名昱。元帝子也。淸虛寡欲。尤善玄言。桓溫迎卽
位。九閱月而不豫。急召桓溫。入輔。如諸葛武侯。王丞相故事。
溫望帝臨終禪位。否卽居攝。不副所望。時謝安王坦之在朝。
溫疑坦之安沮其事。心甚銜之。帝在位改元者一。曰咸安。太
子立。是爲烈宗孝武皇帝。(【不豫】病不快也。【故事】孔明王導。輔立嗣君。【坦】音灘上聲。【銜】猶恨也。)
〔烈宗孝武皇帝〕名昌明。年十歲卽位。(【昌明】通鑒注。諱曜。字昌明。)○桓溫
來朝。詔謝安王坦之。迎于新亭。都下洶洶。云欲誅王謝。因移
晉祚。坦之甚懼。安神色不變。溫旣至。百官拜于道側。溫大陳
兵衞。延見朝士。坦之流汗沾衣。倒執手板。安從容就席。謂溫
曰。安聞。諸侯有道。守在四鄰。明公何須壁後置人邪。溫笑曰。
正自不能不爾。遂命撤之。與安笑語移日。郗超臥帳中聽其
言。風動帳開。安笑曰。郗生可謂入幕之賓矣。溫有疾還姑孰。

疾篤。諷求九錫。安坦之故緩其事。尋卒。(【洶淘】通鑒作恟懼也。【陳】如字。【見】音現。【手板】笏也。)
(【從】從來。【撤】音徹。去也。)○秦丞相王猛卒。秦主堅哭之曰。天不欲使吾
平一六合邪。何奪吾景略之速也。猛臨終謂堅曰。晉雖僻處
江南。然正朔相承。上下安和。臣沒之後。願勿以晉爲圖。鮮卑
西羌。我之仇敵。終爲人患。宜漸除之。以安社稷。(【六合】上下四方。【處】音杵。【正】)
(音征。【鮮卑】慕容氏。【西羌】姚氏。)○涼降于秦。先是。張玄靚之叔父天錫。殺玄靚
而自立。天錫荒于酒色。政亂。秦伐之。兵至姑臧。天錫面縛出。
送長安。(【姑臧】縣屬永昌。○右前涼張軌自愍帝建興二年僭號。至是九世。合七十六年。)○代王拓跋什翼犍
世子寔早卒。繼嗣未定。庶長子遂殺其諸弟。併殺什翼犍。會
秦兵擊代。部衆逃潰。國中大亂。秦主苻堅分代爲二部。自河
以東。屬代南部大人劉庫仁。自河以西。屬匈奴劉衞辰。使統
其衆。代世子寔之子珪。尙幼。母賀氏以珪。走依賀訥。已而依

庫仁。庫仁奉珪恩勤。不以廢興易意。(【遂】名也。【走】音奏。【訥】奴骨切。【易】音亦。)○晉
以秦人强盛爲憂。詔求良將可鎭禦北方者。謝安以兄子玄
應詔。郗超歎之曰。安之明。乃能違衆擧親。玄才不負所擧。吾
嘗見其使才。雖屐履閒。未嘗不得其任。玄鎭廣陵。得劉牢之
等爲參軍。戰無不捷。號北府兵。敵人畏之。(【使】去聲。【屐】音檠入聲。)○秦
遣兵分道寇晉。陷諸郡。執襄陽刺史朱序以歸。已而議大擧。
或謂晉有長江之險。堅曰。以吾之衆。投鞭於江。可斷其流。時
中外皆諫。惟慕容垂姚萇。欲乘其釁。勸之南伐。堅遂發長安
戍卒六十餘萬。騎二十七萬。晉以謝石爲征討大都督。謝玄
爲前鋒都督。督衆八萬拒之。劉牢之帥精兵五千趨洛㵎。直
渡水。擊秦前鋒梁成斬之。石等水陸繼進。堅登壽陽城望見。
晉兵部陣嚴整。又望見八公山草木。皆以爲晉兵。憮然有懼

色。秦兵逼肥水而陣。玄使人謂曰。移陣小卻。使我兵得渡。以
決勝負。可乎。堅欲聽晉兵。半渡蹙之。麾兵使卻。秦兵退。不可
復止。朱序在陣後呼曰。秦兵敗矣。遂潰。玄等乘勝追擊。秦兵
大敗。走者聞風聲鶴唳。皆以爲晉兵至。堅狼狽還長安。(【襄陽】)
(府屬河南。卽南陽郡。【帥】音率。【洛㵎】水出河南府新安縣白石山。東南入洛。【壽陽】郡屬淮西。今安豐府。【八公山】在壽春北。【憮】音武。失意貌。【肥水】出信陽軍丙方山。東北入淮。)
(【蹙】子六切。迫也。【呼】去聲。)○慕容垂叛秦。起於河內。自稱燕王。○姚萇叛
秦。起於北地。自稱秦王。是爲後秦。(【北地】郡屬陝西今輝州。)○慕容沖叛
秦。起兵平陽。稱帝。是爲西燕。攻長安。秦主苻堅出奔。後秦主
萇。執而弑之。(○司馬温公曰論者皆以爲秦堅之亡。由不殺慕容垂姚萇故也。愚獨以爲不然。許劭謂。魏武帝。治世之能臣。亂世之姦雄。使堅治國無)
(失道。則垂萇皆秦之能臣也。焉能爲亂哉。堅之所以亡。由驟勝而驕故也。魏文侯問李克吳之所以亡。曰。數戰數勝。曰。數戰數勝國之福也。何故亡。曰。數戰則民疲。數勝則主驕。以驕主)
(御疲民。未有不亡。者也。秦堅似之矣。)○晉太保謝安卒。安文雅過王導。有德量。方秦
寇至。朝野震動。安夷然圍碁賭墅。捷書至。安方與客碁。覽畢

寘坐側。無喜色。碁罷。客問之。徐曰。小兒輩已遂破賊。客去。安
入戶。喜甚。不覺屐齒折。其矯情鎭物如此。(【量】音亮。【墅】神與切。田廬曰墅。時以之爲注。)
(【寘】置同。【屐齒折】喜極而躍。故屐齒折。)○秦主苻堅之子丕。稱帝于晉陽。○拓跋珪
復立爲代王。先是。劉庫仁爲其下所殺。弟頭眷代領其衆。庫
仁之子顯。殺頭眷而自立。又欲殺珪。珪奔賀蘭部。依其舅。諸
部大人。推珪爲主。遂即王位。徙居盛樂。後改稱魏。(【爲】去聲。【賀蘭】狄)
(別種名。【推】音退平聲。【樂】音洛。)○燕王垂稱帝于中山。(【中】音仲。)○西燕人弑其
主沖立段隨。又殺隨立慕容忠。又殺忠立慕容永。永擊秦主
苻丕。丕敗南走。爲晉將軍邀擊殺之。慕容永稱帝於長子。
(【爲】去聲。【將軍】馬該。【長子】縣屬潞州。長音張上聲。)○秦疏族苻登。稱帝於南安。(【疏】音疎。)○後
秦姚萇。先是已入長安稱帝。苻登引兵數與後秦戰。互有勝
負。(【數】音朔。)○後秦主姚萇卒。子興立。擊登殺之。(右前秦苻健自穆帝永和七年)

(僭號。至是六主。合四十四年。)○燕主垂擊西燕拔長子。殺西燕主永。○燕主
垂卒。子寶立。○自苻堅之敗。中原大亂。其大者。慕容氏姚氏。
迭擧大號。其乘時而起。如秦故臣呂光。據涼州稱涼天王。鮮
卑乞伏國仁。據隴右稱西秦王。國仁卒。弟乾歸繼之。後又有
鮮卑禿髮烏孤。起河西。號南涼。(【乞伏】氏。【國仁】名。【禿髮】氏。禿音通入聲。【烏孤】名。)○晉自
敗秦以後。江左無事。會𥡴王道子爲政。帝嗜酒流連而已。長
星見。帝擧酒向之曰。長星勸汝一杯酒。世豈有萬年天子邪。
(【敗】音拜。【道子】孝武弟。【長星】妖星。其芒長也。【見】音現。)○張貴人年三十。寵冠後宮。醉中戲之
曰。汝以年亦當廢矣。貴人使婢蒙其面。而弑之。在位十五年。
改元者二。曰寧康。太元。太子立。是爲安皇帝。(【冠】音貫。【蒙】奄也。【寧康】卽位二年改元。)
〔安皇帝〕名德宗。幼不慧。口不能言。寒暑飢飽不辨。飮食寢
興。皆非己出。旣卽位。會𥡴王以太傅輔政。(【己】音紀。)○魏王拓跋

珪。連歲攻燕。進圍中山。燕主慕容寶出奔。後爲其下所弑。
(【爲】去聲。下同。)○燕慕容祥稱帝。慕容麟襲殺祥而自立。魏王珪破
麟走之。麟奔慕容德。爲德所殺。德往據廣固。後稱帝。是爲南
燕。(【德】垂弟。【廣固】城在兗州。)○燕慕容盛。稱帝於龍城。是爲北燕。(【龍城】未詳所在。)
(【北燕】更稱後燕。)○魏王珪稱帝。都平城。○涼段業稱涼王。據張掖。是
爲北涼。○晉會𥡴王道子。專以政事委世子元顯。晉政亂。東
土囂然。妖賊孫恩。因民心騷動。自海嶋出作亂。劉裕因討恩
有功而起。(【囂】音敖。【裕】音喩。)○北涼沮渠蒙遜。弑段業而自立。蒙遜
匈奴之種也。後遷姑臧。(【沮渠】氏。沮子魚切。【蒙遜】名。【種】上聲。)○涼王呂光卒。子
紹立。庶兄纂弑而代之。呂超又弑纂。而立其兄隆。隆後降秦。
而涼亡。(【纂】音鑽上聲。【涼亡】右後涼呂光。自孝武帝太元十三年僭號。至是四世。合十八年。)○隴西李暠據燉煌。
是爲西涼。後徙酒泉。(【隴西】郡名。卽南安。【暠】音藁。)○柔然起於漠北。奪高車

之地而居之。呑併諸部。士馬繁盛。雄於北方。其地西至焉耆。
東接朝鮮。南臨大漠。旁小國皆覊屬。與魏爲敵。(【柔然】初木骨閭。逃罪廣漢。至)
(子車鹿會。始有部衆。號柔然。【高車】亦狄種。【焉耆】音烟其。國在西域。【朝鮮】音潮仙。【大漠】代北之地。【覊屬】覊縻也。屬音燭。)○晉盜孫恩。數
爲劉裕等所敗。赴海死。其黨盧循徐道覆復起。(【數音】朔。【爲】去聲。【敗】音拜。)
○晉桓玄反。初玄嗣父溫爲南郡公。負其才地。以雄豪自處。
嘗守義興。歎曰。父爲九州伯。兒爲五湖長。棄官歸國。後爲江
州刺史。尋都督荊江等八州軍事。據江陵。至是擧兵入建康。
殺元顯又殺道子。玄爲相國封楚王。加九錫。已而迫帝禪位。
劉裕起兵於京口。討玄。與玄兵戰。大破之。玄出走。斬首於江
陵。帝復位。劉裕鎭京口。(【南郡】卽江陵。【才地】才能。門地。【處】音杵。【義興】縣屬常州。【五湖】在烏程縣界。周禮注。湖方五百里)
(故曰五湖。【長】音張上聲。【八州軍事】筌蹄云。先都督荊湘雍秦梁益寧。又固求江州。遂督八州。【京口】郡屬江浙。今鎭江府。【走】音奏。【復】音伏。)○秦赫連
勃勃。叛秦據朔方。自稱大夏天王。勃勃故匈奴劉衞辰之子

也。(【赫連】氏。【勃勃】名。冒頓二十一世孫也。)○晉伐南燕。先是。南燕主慕容德卒。兄
子超立。侵略晉邊。劉裕抗表伐之。(【抗】手擧曰抗。)○北燕爲其臣馮
跋所滅。先是。北燕主盛。爲其下所殺。叔父煕立。䟦得罪於煕。
弑之而立煕之養子高雲。未幾。又弑雲而自立。(【爲】去聲。下並同。【幾】如字。)
(【北燕】右後燕慕容垂。自孝武太元八年僭號。至是五世。合二十七年。)○魏主殺人之夫而納其妻。與之
生子紹。兇狠無賴。殺珪。齊王嗣殺紹而立。珪諡道武皇帝。廟
號烈祖。(【其妻】賀太后妹。【狠】音痕上聲。戾也。【無賴】不顧生業。不畏法律。【嗣】道武長子。)○晉劉裕拔廣固。執
慕容超。送建康斬之。南燕亡。(右南燕慕容德。自安帝隆安二年僭號。至是二世。合十三年。)○盧循
乘劉裕北伐。出自番禺。直下襲建康。劉裕被徵急還。諸軍力
戰。循乃退。裕追破之。循走交州。爲刺史所敗。斬首送建康。
(【番禺】音幡愚。郡名。卽廣州。【走】音奏。【刺史】杜慧度。【敗】音拜。)○西秦乞伏韓歸。爲其下所弑。子熾
盤立。○西秦襲滅南涼。先是。南涼主禿髮烏孤卒。弟利鹿弧

立。卒。弟傉檀立。至是爲乞伏熾盤所襲。以傉檀歸殺之。南涼
亡。(右南涼禿髮烏孤。自安帝隆安元年僭號。至是三世。合十八年。)○後秦主姚興卒。子泓立。晉大尉
劉裕伐之。發彭城。由洛陽。道武關潼關入長安。泓敗出降。送
建康斬之。後秦亡。(【泓】烏弘切。【潼關】在華陰縣。【後秦亡】右後秦姚萇。自孝武太元九年僭號。至是三世。合二十四年。)○夏
主勃勃。聞裕伐秦曰。裕必取關中。然不能久畱。若以子弟諸
將守之。吾取之如拾芥耳。至是三秦父老。聞裕將還。詣門流
涕曰。殘民不霑王化。於今百年。始覩衣冠人人相賀。公捨此
欲何之乎。裕還彭城。勃勃陷長安稱帝。歸統萬。(【將還】之將音漿。【統萬】城在)
(夏州。勃勃都也。)○晉以裕爲相國宋公。加九錫。裕以讖云昌明之後
尙有二帝。乃使人縊晉帝弑之。帝在位二十三年。改元者二。
曰隆安。義煕。義煕元年至十四年。則劉裕爲政之日也。弟瑯
琊王立。是爲恭皇帝。(【使人】王韶之。【隆安】卽位二年改元。)

〔恭皇帝〕名德文。卽位之明年。劉裕進爵爲宋王。自彭城移
鎭壽陽。又明年裕還建康。帝在位改元者一。曰元煕。禪位于
裕。已而被弑。東晉自元皇帝。至是凡十一世。一百四年。西晉
東晉。通一百五十六年而亡。(○司馬溫公曰。晉室既衰。中原雲擾。戎狄腥羶之氣。薰于華岱。宮闕蕪沒。陵廟隳焚。元帝
(以宗室疎屬。遯居江表。天下士民。有思晉室者。皆裹糧而歸之。於荊楊之閒。子孫相承。不絕如綫。獨明帝英武。克淸大憝。不幸享國不永。自餘孱弱孤危。外陵內叛。寄命於虎狼之口。幾)
(遇呑食者數矣。卒能保其位號。宗廟血食。百有餘年。何哉。有王導卞壼溫嶠陶侃謝安謝玄爲之臣也。羣賢既沒。而道子元顯之徒輔之。敗亡不亦宜乎。)
南北朝
南朝。自晉以傳之宋。宋傳之齊。齊傳梁。梁傳陳。北朝。自
諸國併於魏。魏後分爲西魏東魏。東魏傳北齊。西魏傳
後周。後周併北齊而傳之隋。隋滅陳。然後南北混爲一。
今以南爲提頭。而附北於其閒。(【隋】音隨。)
宋

〔宋高祖武皇帝〕姓劉氏。名裕。彭城人也。相傳爲漢楚元王
交之後。裕生而母死。父僑居京口。將棄之。從母救而乳之。及
長勇健有大志。僅識字。小字寄奴。嘗行遇大虵。擊傷之。後至
其所。見有羣兒擣藥。裕問何爲。答曰。吾王爲劉寄奴所傷。裕
曰。何不殺之。兒曰。寄奴王者。不死。裕叱之。卽散不見。初參劉
牢之軍事。嘗遣覘賊。遇賊數千人。裕奮長刀獨驅之。衆軍因
乘勢。進擊大破之。裕由是知名。其後爲將相二十餘年。誅桓
玄。平孫恩盧循。滅南燕後秦。卒受晉禪。(【交之後】世紀。交十六世生靖。靖生翹。翹生裕。【僑居】寓)
(居曰僑。【將棄】之將音漿。【從母】母姊妹也。從去聲。【僅】纔也。【虵】蛇同。【爲劉】之爲去聲。)○西涼李暠卒。諡曰武昭
王。子歆立。數年至是爲北涼沮渠蒙遜誘。與戰殺之。西涼亡。
(【歆】世紀。作欲。【爲】去聲。【西涼亡】右西涼李暠自晉安帝隆安三年僭號。至是二世。合二十二年。)○宋主在位三年。改元者
一。曰永初。殂。太子立。是爲廢帝滎陽王。(亦曰廢帝。)

〔廢帝滎陽王〕名義符。年十七卽位。居喪無禮。遊戲無度。○
魏主嗣殂。諡明元皇帝。廟號太宗。子燾立。(【燾】音導。)○宋主在
位三年。改元者一。曰景平。徐羨之傅亮謝晦。廢而弑之。宜都
王立。是爲太宗文皇帝。(【宜都】邑屬峽州。)
〔文皇帝〕名義隆。素有令望。少帝廢。迎入卽位。(【義隆】武帝第三子。)○
夏主勃勃殂。子昌立。○晉徵士陶潛卒。潛字淵明。潯陽人。侃
之曾孫也。少有高趣。嘗爲彭澤令。八十日郡督郵至。吏曰。應
束帶見之。潛歎曰。我豈能爲五斗米。折腰向鄕里小兒。卽日
解印綬去。賦歸去來辭。著五柳先生傳。徵不就。自以先世爲
晉臣。自宋高祖王業漸隆。不復肯仕。至是終世。號靖節先生。
(【晉徵士】書晉徵士者。以其不屈節於宋也。【潯陽】郡名。卽江州。【彭澤】縣屬九江。【應】音膺。當也。【爲五】之爲去聲。【五斗米】筌蹄云。月俸。【折】如字。曲也。【箸】音豬去聲。【五柳先)
(生】潛自號。【傳】去聲。)○魏數與夏戰。至是執其主昌以歸。(【數】音朔。)○夏赫

連定。稱帝於平涼。(府屬鞏昌。卽右北平。)○西秦主乞伏熾盤卒。子暮木
立。○北燕馮䟦殂。弟弘立。○夏主定擊西秦。以暮木歸。殺之。
西秦亡。(右西秦乞伏國仁。自晉孝武帝太元十七年僭號。至是四世。合四十七年。)定又擊北涼欲奪其地。
吐谷渾襲其軍。執定送魏。夏亡。吐谷渾者。慕容氏之別種也。
(【谷】音欲。【渾】音魂。【夏亡】右夏赫連勃勃。自晉安帝義煕四年僭號。至是三世。合二十四年。)○北涼沮渠蒙遜卒。子牧
犍立。○宋謝靈運以罪誅。靈運好爲山澤之遊。從者數百人。
伐木開徑。百姓驚擾。或表其有異志。爲臨川內史。有司糾之。
被收。靈運興兵逃逸。作詩曰。韓亡子房奮。秦帝魯連恥。追討
擒之。徙廣州。已而棄市。(【從】去聲。【臨川】郡屬江西。今撫州府。【子房奮】事見二卷。【魯連恥】初戰國欲尊秦爲帝號。魯仲連恥之。)
○魏伐燕。馮弘奔高麗。而被殺。燕亡。(【高麗】國在遼東。麗音离。【燕亡】右北燕馮跋。自晉安帝義煕六年)
(僭號。至是二世。合二十八年。)○魏伐涼。姑臧潰。牧犍降。後被殺。北涼亡。(右北涼沮渠蒙)
(遜。自晉安帝隆安五年僭號。至是二世。合三十四年。)○魏殺其司徒崔浩。浩自明元時。已爲謀

臣。輒有功。信道士寇謙之。勸魏主崇奉。立天師道場。而最惡
佛法。誅沙門。毀佛像佛書。魏主命浩修國史。書先世事。皆詳
實。刊石立之衢路。北人忿恚。譖浩暴揚國惡。魏帝大怒。遂案
誅之。夷其族。(【最惡】之惡音烏去聲。【沙門】僧也。袁宏曰。沙門。漢言息也。蓋息意去欲。而歸于無爲。【刊】音看平聲。刻也。)○宋魏
連年互相侵伐。王玄謨勸宋大擧。沉慶之諫曰。畊當問奴。織
當問婢。今欲伐國。奈何與白面書生謀之。宋竟遣玄謨出師。
取碻磝。進圍滑臺。先是。魏主聞宋取河南。怒曰。我生髮未燥。
已聞河南是我地。今天時尙熱。姑斂戍北歸。俟河冰合。以鐵
騎蹂之。至冬。魏主自將渡河。衆號百萬。鞞鼓之聲震天地。玄
謨懼走。魏人追擊。玄謨敗走。魏帝引兵南下。直至瓜步。聲言
欲渡江。建康震懼。民皆荷擔而立。宋主登石頭城。北望歎曰。
檀道濟若在。豈使胡馬至此。道濟立功前朝。老於用兵。先是

以讒被收。目光如炬。脫幘投地曰。乃壞汝萬里長城。旣誅。魏
人聞之喜曰。吳子輩不足復憚。至是長驅。無能禦者。宋人或
欲斬玄謨。沉慶之止之曰。佛狸威震天下。控弦百萬。豈玄謨
所能當。殺戰將以自弱。非計也。魏師還。殺掠不可勝計。丁壯
者斬截。嬰兒貫槊上盤舞。所過赤地。春燕歸巢於林木。自宋
主卽位。二十八年閒。號爲小康。至是兵革之後。邑里蕭條元
嘉之政衰矣。(【碻磝】城在濟州。碻音考平聲。磝音敖。【滑臺】筌蹄云。卽滑州。屬河東。【姑】且也。【蹂】音柔上聲。踐也。【鞞】音弊平聲。騎上鼓。釋名。鞞裨)
(也。裨助鼓節也。【瓜步】山在眞州。【荷擔而立】待逃竄也。荷上聲。【檀道濟】前司空江州刺史。劉湛譖而殺之。【萬里長城】道濟自喩。【吳子輩】建康吳地。故曰吳子。【佛狸】魏帝別號。【控】)
(引也。【勝】音升。【槊】矟同。通俗文曰。矛丈八尺曰矟。【盤】讀作半平聲。【赤地】焚掠盡也。【春燕歸巢云云】無屋可巢。【康】安也。)○魏中常侍宗
愛。譖東宮官屬。多坐誅死。太子晃以憂卒。魏主追悼不已。愛
懼弑主。後諡曰太武皇帝。廟號世祖。晃之子濬立。討愛誅之。
(【東宮】太子府曰東宮。)○宋太子劭。巫蠱呪詛。事覺。宋主擬廢之。劭弑主

而自立。主在位三十年。改元者一。曰元嘉。武陵王擧兵誅劭。
王立。是爲世祖孝武皇帝。(【呪詛】詛音祖去聲。通鑒。初劭多過失。數爲上所詰責。遂與吳興巫嚴道育。共爲巫蠱。琢玉爲)
(上形像。埋於含章殿前。陳慶乃具以白上。上驚卽收劭。得劭呪詛巫蠱之書。)
〔孝武皇帝〕名駿。卽位十二年殂。改元者二。曰孝建。曰大明。
太子立。是爲廢帝。(【駿】文帝第二子。【孝建】卽位二年改元。)
〔廢帝〕名子業。卽位居喪。傲惰無戚容。孝武疎忌骨肉。多誅
殺。至是尤甚。○魏帝濬殂。諡曰文成皇帝。廟號高宗。初太武
經營四方。國頗虛耗。文成嗣以鎭靜。懷集中外。人心復安。子
弘立。○宋主畏忌諸父湘東王等。幽於殿內捶曳。無復人理。
恣爲不道。中外騷然。宋人弑之。在位二年。改元者一。曰景和。
湘東王立。是爲太宗明皇帝。(【景和】卽位二年改元。)
〔明皇帝〕名彧。卽位八年殂。改元者一。曰泰始。自帝之初。蕭

道成將兵。征討有功。尋鎭淮陰。收養豪俊。賓客始盛。已而爲
南兗州刺史。至是褚淵薦爲右衞將軍。與顧命大臣。共掌機
事。太子立。是爲後廢帝。(【彧】文帝第十一子。【南兗州】宋改揚州廣陵。爲南兗州。【顧命】承遺命。輔嗣君曰顧命。【廢帝】通鑒。稱)
(蒼梧王。)
〔後廢帝〕名昱。明帝無子。昱實嬖人李道兒之子也。明帝子
之。殺諸王十五六人。惟恐昱之不立。十歲卽位。桂陽王休範
擧兵反。攻建康。蕭道成擊斬之。道成爲中領軍。(通鑒。初上寢疾。以太子幼弱深忌諸)
(弟。休祐休仁休若等皆賜死。諸弟俱盡。惟休範以人才凡劣。不爲所忌得全。【桂陽】國在連州。)○先是魏獻文帝弘。傳位於
太子宏。自稱太上皇帝。以宏幼。仍總萬機。太上聰睿夙成。剛
毅有斷。而好黃老浮屠之學。故常有遺世之意。其母馮太后
有所幸李奕。爲太上所誅。馮太后怒。遂弑之而稱制。(【斷】音端去聲。)
(【浮屠】袁宏漢記曰。佛也。【爲】去聲。)宋主驕恣嗜殺。中外憂惶。蕭道成與袁粲褚淵。

謀廢立。粲不可。淵贊之。遂弑之。在位六年。改元者一。曰元徽。
安成王立。是爲順皇帝。(【元徽】卽位二年改元。)
〔順皇帝〕名準。桂陽王休範子也。明帝子之。至是卽位。○宋
袁粲謀誅蕭道成。褚淵以其謀吿道成。粲父子俱被殺於石
頭城。百姓哀之曰。可憐石頭城。寧爲袁粲死。不作褚淵生。沉
攸之亦擧兵江陵。討道成。軍潰。走而縊死。道成爲相國齊公。
加九錫。已而進爵爲王。宋主在位三年。改元者一。曰昇明。禪
于齊。泣而彈指曰。願後身世世。勿復生天王家。齊弑之而滅
其族。自宋高祖。至是八世。凡五十九年而亡。(【寧爲】之爲如字。○司馬温公曰。晉氏渡)
(江以來。君弱臣强。禍亂相繼。至于元興。而桓氏篡位。高祖首唱大義。起於草萊之閒。奮臂一呼。凶黨瓦解。遂奉迎乘輿。再興王室。厥功已不細矣。旣而治兵誓衆。經營四方。揚旗東征。廣)
(固橫潰。卷甲南趨。盧循殄滅。偏師西上。譙縱授首。銳卒北驅。姚泓面縛。汛掃伊洛。修奉園陵。震驚旃裘之心。發舒華夏之氣。南國之盛。未有過於斯時者也。然區宇未一。躋於天位。委)
(棄秦雍。以資寇敵。大功不成。惜哉。文帝勤於爲治。子惠庶民。足爲承平之良主。而不量力。橫挑强胡。使師徒殲於河南。代馬飮於江津。及其末路。狐疑未決。卒成于禍。豈非文有餘。而武不)

(足邪。夫以孝武之驕淫。明帝之猜忌。得保首領以沒于牖下幸矣。其何後嗣之有。)
齊
〔齊太祖高皇帝〕姓蕭氏。名道成。蘭陵人也。相傳爲漢相國
何之後。(世紀。何生則。則生彪。彪生章。章生仰。仰生皓。皓生望之。望之生育。育生紹。紹生閑。閑生闡。闡生冰。冰生苞。苞生周。周生蟜。蟜生逵。逵生休。休生豹。豹生裔。)
(裔生整。整生雋。雋生樂子。樂子生承之。承之生道成。)深沈有大量。博學能文。肩有赤誌。如日月
狀。宋時在軍中久。民閒或言其有異相。宋疑之。而不能殺也。
竟代宋。性淸儉。每曰。使我治天下十年。當使黃金同土價。在
位四年殂。改元者一。曰建元。太子立。是爲世祖武皇帝。(【誌】與痣)
(通。【異相】筌蹄。龍顙鐘聲。鱗文徧體。【治】平聲。)
〔武皇帝〕名賾。卽位十一年殂。改元者一。曰永明。太子長懋
已卒。太孫立。是爲廢帝鬱林王。(【賾】士革切。【長】音張上聲。【鬱林】卽屬廣西。今郁林州。)
〔廢帝鬱林王〕名昭業。卽位一年。改元曰隆昌。西昌侯鸞弑
之。新安王立。是爲廢帝海陵王。(【新安】郡屬江東。今徽州府。【海陵】郡屬淮東。今恭州。)

〔廢帝海陵王〕名昭文。爲鸞所立。改元延興。鸞自爲宣城王。
帝卽位未四月。廢而弑之。宣城王自立。是爲高宗明皇帝。
(【昭文】鬱林王弟。【爲鸞】之爲去聲。【宣城】郡名。卽南陵。)
〔明皇帝〕名鸞。高帝之兄子也。高帝愛之過於己子。而武帝
之太子長懋最惡之。及得志。殺高武子孫無遺類。卽位五年
殂。改元者二。曰建武。永泰。太子立。是爲廢帝東昏侯。(【兄】始安貞王。)
(【己】音紀。【高武】高帝武帝。)
〔廢帝東昏侯〕名寶卷。自在東宮。不好學。嬉戲無度。旣卽位。
不接朝士。惟親信嬖倖。屢誅大臣。○魏主宏殂。在位二十七
年。仁孝恭儉。制禮作樂。蔚然有太平之風。禁胡服胡語。改姓
元氏。遷都洛陽。爲魏盛德之主。諡曰孝文皇帝。廟號高祖。太
子恪立。(【七】當作八。【元氏】詔曰。魏之先出於黃帝。以土德王。夫土者黃中之色。萬物之元也。宜改姓元氏。)○齊主昏淫狂
恣。所幸潘妃。以金爲蓮花。帖地上。使步之。曰此步步生蓮花

也。左右用事。賊虐日甚。太尉陳顯達。先擧兵襲建康。敗死。將
軍崔慧景。受命出討叛州。還兵逼建康。時南豫州刺史蕭懿。
將兵在近。齊主急召入援。慧景敗死。以懿爲尙書。懿弟南雍
州刺史衍。使人勸懿。行伊霍故事。不爾亟還歷陽。懿不能用。
竟賜死。衍起兵襄陽。引而東圍建康。齊人弑主而迎衍。主在
位三年。改元者一。曰永元。時南康王先已自立。是爲和皇帝。
(【帖】與貼通。【南豫州】齊改歷陽。爲南豫州。【南雍州】梁於襄陽。置南雍州。雍去聲。【南康】府屬江西。)
〔和皇帝〕名寶融。東昏末。寶融起兵於江陵。已而稱帝。改元
曰中興。未及東歸。齊太后稱制。以蕭衍爲相國。封梁公。加九
錫。尋進爵爲王。齊主至姑孰。詔禪于梁。卽位僅一年。被弑。齊
自高帝至是七世。凡二十三年而亡。(【寶融】明帝第八子。【一年】永元三年三月。卽位改元。次年四)
(月禪位。)

梁
〔梁高祖武皇帝〕姓蕭氏。名衍。齊之疎族也。母張氏。見菖蒲
生花。旁人皆不見。呑之。已而生衍。英達有文學。東昏初。衍鎭
襄陽。知齊將亂。乃密修武備。聚驍勇以萬數。伐材沈檀溪。積
茆。如岡阜。兄懿死。衍建牙集衆。出檀溪竹木裝艦。葺之以茆。
事皆立辨。兵起一年餘。遂入建康。受禪卽帝位。(案。世紀。梁與齊同出蕭何二十世孫)
(整。整生鎋。鎋生嗣子。嗣子生道賜。道賜生順之。順之生衍。【將亂】之將。音漿。【數】上聲。【沈】去聲。【檀溪】在襄陽城西。【岡阜】山脊曰岡。土山曰阜。【建牙】牙門旗竿。【葺】音侵入聲。補也。)
(修也。)○魏主恪殂。諡曰宣武皇帝。廟號世宗。子詡立。甫六歲。母
胡氏稱制。及魏主旣長。好遊騁。不親視朝。而胡后方淫亂。魏
政始亂。將軍張彝之子仲瑀。上封事排抑武人。喧謗盈路。立
榜大巷。尅期會集屠其家。彝父子不以爲意。至是羽林虎賁
近千人。相率至尙書省。詬罵以瓦石擊省門。上下懾懼。不敢

禁討。遂至彝第焚其舍。曳彝父子。敺擊投火中。仲瑀重傷走
免。彝死。遠近震骸。胡后收其凶强八人斬之。餘不復治。大赦
以安之。懷朔鎭函使高歡。至洛陽。見張彝之死。還家傾貲以
結客。或問其故。歡曰。宿衞相率焚大臣之第。朝廷懼而不問。
爲政如此。事可知矣。財物豈可常守邪。歡自先世坐法徙北
邊。遂習鮮卑之俗。沉深有大志。與侯景等相友善。以任俠雄
鄕里。(【甫】方也。【長】音張上聲。【上封事】實封言事。上上聲。【虎賁】賁音奔。勇也。若虎賁獸。言其勇也。【詬】音吼去聲。怒也。【懾】之涉切。【八人】姓名未詳。【治】平)
(聲。【懷朔鎭】卽朔州。魏曰懷朔鎭。尋改爲朔州。又更爲雲州。屬山西。【使】去聲。【高歡】初歡之祖謐。坐法徙懷朔鎭。世居北邊。歡娶婁氏。有馬給鎭。遂爲函使。)○魏
胡太后臨朝以來。嬖倖用事。政事縱弛。盜賊蠭起。封疆日蹙。
魏主詡寖長。太后自知所爲不謹。務爲壅蔽。母子嫌隙日深。
時六州大都督秀容酋長爾朱榮兵强。高歡見榮。卽勸擧兵。
淸帝側。會魏主殂。胡太后鴆之也。後諡曰孝明皇帝。爾朱榮

擧兵。立孝文之姪長樂王子攸。沉胡后于河。封榮太原王。還
晉陽。北海王顥奔梁。梁立之。遣將送入洛陽。子攸出奔。爾朱
榮渡河來救。顥走死。子攸歸。加榮天柱大將軍。榮蓄不臣之
志。魏主陰謀誅榮。榮入。手刺之。爾朱世隆與爾朱兆。立宗室
長廣王曄。入洛陽。子攸遇弑。後諡曰孝莊皇帝。世隆又以曄
疎遠廢之。立孝文之姪廣陵王恭。高歡起兵誅爾朱氏。入洛
陽。廢恭而立孝文之孫平陽王脩。脩弑恭。後諡曰節閔皇帝。
高歡爲太丞相。建府於晉陽居之。魏主畏歡。謀伐晉陽。歡擁
兵來。魏主奔長安。依關西大都督宇文泰。以泰爲大丞相。歡
追魏主。不及。遂立淸河王世子善見於洛陽。遷于鄴。魏自道
武至是十二世。一百四十九年。而分爲東魏西魏。(【長】音張上聲。下同。【爾)
(朱榮】爾朱姓。榮名。時都督幷肆益廣恒雲六州。幷爲秀容部落之長。秀容縣屬忻州。【樂】音洛。【子攸】彭城王勰子。【沈】去聲。【顥】魏宗室子。【天柱】天文。柱三公位。一曰。天三台六)

(星也。【手刺】魏帝手刺殺榮。【爾朱兆】榮弟。【曄】太武玄孫。【恭】廣陵王脩子。【脩】廣平王懷子。【奔長安】世號西魏始此。【淸河王】孝文帝子。【遷于鄴】世號東魏始此。)○
先是熒惑入南斗。梁主曰。熒惑入南斗。天子下殿走。乃跣下
殿禳之。及聞脩出奔。慙曰。虜亦應天象邪。脩至長安。踰半年
又與泰有隙。泰鴆之。後諡曰孝武皇帝。孝武旣遇弑。泰立南
陽王寶炬。歡與泰連年相攻戰。互有勝負。歡卒。遺言囑其子
澄曰。侯景有飛揚䟦扈之志。非汝所能御。堪敵景者。惟慕容
紹宗。景果以河南降西魏。未幾復附于梁。梁封景爲河南王。
景使至梁。梁羣臣皆不欲納。梁主亦自謂。我國家如金甌。無
一傷缺。恐納景因以生事。惟朱异力勸納之。東魏遣慕容紹
宗擊景。景敗南走。襲梁壽春。據之請命。梁就以爲南豫州牧。
旣而東魏求成於梁。意欲得景。景恨梁通東魏。遂反於壽陽。
引兵南渡。圍建康。梁主自卽位以來。江左久無事。惟崇佛法。

屢捨身佛寺。上下化之。及景逼臺城。援兵至者。爲景所敗。梁
主遣人與景盟。以爲大丞相。臺城受圍五月而陷。景入見。引
就三公位。梁主神色不變。謂景曰。卿在軍中久。毋及爲勞。景
不敢仰視。流汗不能對。景退謂人曰。吾常跨鞍對陣。矢石交
下。了無怖心。今見蕭公。使人自慴。豈非天威難犯。吾不可以
復見此人。梁主爲景所制。飮膳亦被裁損。憂憤成疾。口苦索
蜜不得。再曰荷荷遂殂。在位四十八年。改元者七。曰天監。普
通。大通。中大通。大同。中大同。太淸。壽八十六。先是。太子統。仁
明孝儉。好學有文。在東宮三十年而終。梁主舍嫡孫而立別
子。至是卽位。是爲太宗簡文皇帝。(【寶矩】孝文帝孫。京兆王愉子也。【幾】如字。【景使】之使去聲。【甌】)
(椀小者曰甌。【异】音異。【南豫州牧】時以壽春爲南豫州。【爲景】之爲去聲。下同。【敗】音拜。【見】音現。【毋】無同。【慴】之涉切。懼也。【荷荷】筌蹄。去聲。猶云呵呵。責怒聲。【中大通】三字)
(年號。中大同同。【舍】音捨。)

〔簡文皇帝〕名綱。在東宮十八年。而後遇侯景之亂。旣立。受
制於景而已。湘東王繹鎭江陵。自稱假黃鉞大都督。中外諸
軍。承制。岳陽王詧。昭明太子統之第三子也。鎭襄陽。與繹相
攻。詧遣使降于西魏。以求援。(【綱】武帝第三子。【承制】讀屬上句。【詧】音察。【統】武帝太子。諡曰昭明。【使】去聲。)
○東魏大將軍渤海王澄。先是爲其下所殺。弟洋爲丞相。封
齊王。逼東魏主禪位。尋弑之。諡曰孝靜皇帝。東魏建國一十
七年而亡。(【渤海王澄】高歡子。前武帝太淸三年。爲膳奴蘭京所弑。【爲其】之爲去聲。【齊主洋受禪】世號北齊始此。)○西魏立
梁蕭詧爲梁王。○西魏主寶炬殂。諡曰文皇帝。太子欽立。○
侯景自立爲漢王。廢梁主弑之。尸位不及三年。改元者一。曰
大寶。景立豫章王棟。已而篡位。先是。始興太守陳霸先。起兵
討景。湘東王遣王僧辯討景。景篡數月。而爲僧辯霸先所敗。
亡走吳。欲入海。爲其下所斬。送尸建康。傳首江陵。截其手足

送於北齊。湘東王立。是爲元皇帝。(【尸位】尸如祭祀之尸。謂梁帝雖居其位。而不爲其事。猶尸主也。【棟】昭)
(明太子長孫。【始興】郡屬廣東。今韶州府。【爲僧】之爲去聲。下同。【敗】音拜。【走】音奏。【其下】羊鵾。【傳首紅陵】時湘東王鎭此。傳音專去聲。【送於北齊】以景初叛東魏。而北齊受)
(東魏禪也。)
〔元皇帝〕名繹。一目眇。性殘忍。卽位于江陵。自侯景之亂。州
郡太半入西魏。蜀亦爲魏有。梁自巴陵以下至建康。以長江
爲限。(【眇】音渺。說文云。一目小也。【爲魏】之爲去聲。【巴陵】郡屬湖廣。今岳州府。)○突厥攻柔然。北齊擊突
厥遷柔然。是時柔然衰。突厥始强大。(【突厥】古匈奴北部。)○西魏宇文
泰。廢其主欽。而立其弟廓。欽遇弑。(【郭】文帝第四子。)○西魏遣柱國
于謹。伐梁入江陵。梁主焚古今圖書十四萬卷。歎曰。文武之
道今夜盡矣。乃出降。或問。何意焚書。曰。讀書萬卷。猶有今日。
尋被殺。在位三年。改元者一。曰承聖。(【柱國】官名。輔弼之臣。國之棟梁。故曰柱國。)○
西魏取襄陽。徙梁王詧于江陵。使稱帝。屯兵守之。是爲後梁。

臣于西魏。王僧辯陳霸先。奉晉安王。稱制于建康。貞陽侯淵
明。先是爲北齊所獲。至是以兵納之。王僧辯奉歸建康稱帝。
陳霸先殺僧辯。廢淵明立晉安王。是爲敬皇帝。(【淵明】梁宗室子。南史作蕭淵)
(明。【爲北】之爲去聲。)
〔敬皇帝〕名方智。元帝子也。年十三卽位。陳霸先爲丞相。○
西魏太師大冢宰安定公宇文泰卒。世子覺嗣。年十五。宇文
護輔之。未幾。以覺爲周公。(【護】覺從兄。【幾】如字。)○西魏主廓禪于周。
廓遇弑。後諡曰恭皇帝。西魏建國四世。二十四年而亡。覺稱
周天王。性剛果。惡護之專。護弑之。後諡曰孝閔皇帝。立泰之
長子毓。(【周】世號後周。【惡】音烏去聲。【毓】音育。)○梁丞相陳霸先。爲相國。封陳公。
加九錫。尋進爵爲王。梁主改元者二。曰紹泰。曰太平。尸位未
三年而禪于陳。尋遇弑。梁自高祖武帝。至是四世。凡五十六

年而亡。
陳(漢陳寔之後。)
〔陳高祖武皇帝〕姓陳。名霸先。吳興人也。梁武帝大同中。爲
廣州參軍。廣有亂。討平之。以功爲將軍。尋爲交州司馬。西江
都護。高要太守。督七郡諸軍。屢平寇亂。侯景陷臺城。霸先時
守始興。結郡中豪傑。起兵討景。先取江州爲州刺史。引兵會
諸軍。卒以平景。遂爲將相於梁。以至受禪。卽位三年殂。改元
者一。曰永定。子二人。昌。頊。皆以江陵陷時。沒入長安。臨川王
立。是爲世祖文皇帝。(【吳興】郡屬江浙。今湖州府。【高要】郡屬廣東。今肇慶府。【七郡】名目未詳。【卒】音遵入聲。【沒】籍沒。)
〔文皇帝〕名蒨。武帝之兄子也。在武帝平梁亂時。已有功。至
是卽位。(【蒨】音千去聲。【兄】昭烈王。)○周王毓稱帝。○北齊主洋。盡滅元氏
之族。洋殂。諡曰文宣皇帝。(【元】魏姓。○北齊主殂。太子殷立。)○周宇文護憚周

帝明敏有識量。進毒弑之。諡曰明皇帝。毓弟邕立。○北齊文
宣帝之母弟。常山王演。廢其主殷而自立。尋弑殷。演立一年
而殂。諡曰孝昭皇帝。母弟長廣王湛。又廢演子百年而自立。
後殺百年。(【百年】名也。)○後梁主詧殂。太子巋立。(【巋】音窺。)○北齊主
湛。傳位於太子緯。自稱太上皇帝。○陳主起自囏難。知民疾
苦。性明察儉勤。在位八年殂。改元者二。曰天嘉。曰天康。太子
立。是爲廢帝臨海王。(【天嘉】卽位二年改元。【臨海】郡屬浙東。今台州府。)
〔廢帝臨海王〕名伯宗。在位三年。改元者一。曰灮大。爲安成
王頊所廢。(【灮大】卽位二年改元。【炎】古光字。【爲】去聲。【頊】武帝兄。昭烈王第二子。文帝弟也。)○北齊上皇湛殂。
諡曰武成皇帝。○陳安成王自立。是爲高宗宣皇帝。
〔宣皇帝〕名頊。初陷入長安。文帝時。周人送頊還陳。至是卽
位。○周主邕誅宇文護。始親政。○北齊後主緯。多嬖寵。政亂。

周伐齊入鄴。執緯歸殺之。夷其族。北齊建國五世。三十年而
亡。(【五】當作六。通鑒注北。齊祚修六主。謂文宣帝洋。廢帝殷。孝昭帝演。武成帝湛。後主緯。幼主恒中。【北齊亡】案。紀年。北齊起自庚午。終于丁酉。建國凡二十八年。)
○周王邕。深沉有遠識。政事嚴明。稱爲賢主。滅齊一年而殂。
壽三十六。諡曰武皇帝。太子贇立。立皇后楊氏。后父隋公楊
堅用事。爲上柱國大司馬。贇自爲太子時。好昵近小人。立未
一年。傳位於子闡。自稱天元皇帝。驕侈彌甚。未一年而殂。諡
曰宣皇帝。楊堅自爲大丞相。進相國隋王。加九錫。未幾。周主
闡禪位于隋。尋被弑。隋主盡滅宇文氏之族。周自稱帝。至是
五世。二十五年而亡。(【贇】於倫切。【闡】音徹上聲。【幾】如字。)○陳主在位十四年。
改元者一。曰大建。殂。太子立。是爲後主長城公煬公。(【煬】音漾。)
〔後主長城煬公〕名叔寶。自爲太子。與詹事江摠。爲長夜之
飮。卽位未幾。起臨春結綺望仙閣。各高數十丈。連延數十閒。

皆以沉檀爲之。金玉珠翠爲之飾。珠簾寶帳。服玩瑰麗。近古
未有。其下積石爲山。引水爲池。雜植花卉。陳主居臨春閣。貴
妃張麗華居結綺。龔孔二貴嬪居望仙。複道往來。江摠爲宰
輔。不親政事。日與孔範等文士。侍宴後庭。謂之狎客。使諸貴
嬪與客唱和。其曲有玉樹後庭花等。君臣酣歌。自夕達旦。宦
官近習。內外連結。宗戚縱橫。貨賂公行。孔範與貴嬪結爲兄
弟。範自謂文武才能。擧朝莫及。將帥微有過失。卽奪兵權。由
是文武解體。以至覆滅。(【詹事】官掌肅事東宮。【幾】如字。【沉檀】沉香檀香。【瑰】音傀平聲。美也。【卉】音輝上聲。草摠名。【貴妃)
(貴嬪】皆婦官名。嬪音頻。【和】去聲。【縱橫】通鑒注云。放縱而恣橫也。【解體】言乖離也。)○後梁主巋殂。太子琮立。隋
主廢而滅之。自詧稱帝於江陵。臣於西魏周隋。所統數郡而
已。凡三十三年而亡。(【稱帝】凡二世。)○隋以晉王廣爲元帥。帥師伐
陳。楊素。韓擒虎。賀若弼。分道而出。高熲爲元帥長史。問薛道

衡。江東可克乎。對曰。克之。郭璞言。江東分王三百年。與中國
合。此數將周。陳主聞有隋兵。謂近臣曰。王氣在此。彼何爲者。
孔範曰。長江天塹。豈能飛渡。臣每患官卑。虜若渡江。定作大
尉公矣。陳主以爲然。奏伎縱酒。賦詩不輟。賀若弼自廣漢濟
江。韓擒虎自橫江。宵濟采石。守者皆醉。擒虎遂自新林進。直
入朱雀門。陳主自投景陽井中。軍人窺井。將下石。乃叫。以繩
引之。與張麗華孔貴嬪。同束而上。俘以歸。後主在位七年。改
元者二。曰至德。曰禎明。陳自高祖武帝。至是五世。凡二十二
年而亡。(【廣】隋文帝第二子。【帥師】之帥。音率。【賀若】覆姓。若音惹。【王】去聲。下同。【將】音漿。下同。【伎】與妓通。女樂也。【橫江】采石對岸。【采石】山在太平。【新)
(林】浦在建康。【上】上聲。【俘】音孚。軍所獲曰俘。○司馬溫公曰。武帝與王僧辯。同事梁室。誅夷侯景。乘時伺隙。以詐力取國。然率羸獘之衆。當强齊乘勝之勢。卒成大功。奄有江南。斯)
(亦難矣。文帝恭勤政事。足爲良主。孝宣乘齊之衰而啓土。逢周之興而喪師。豈非不恃內而恃外邪。以陳國區區。不能居天下五分之一。栗栗危懼。不能保其社稷。況後主荒淫無度。以)
(趣之。納身眢井。不亦宜乎。)

隋
〔隋高祖文皇帝〕姓楊氏。名堅。弘農人也。相傳爲東漢太尉
震之後。父忠仕魏及周。以功封隋公。堅襲爵。堅生而有異。宅
旁有尼寺。一尼抱歸自鞠之。一日尼出。付其母自抱。角出鱗
起。母大驚墜之地。尼心動。亟還見之曰。驚我兒。致令晚得天
下。及長相表奇異。周人嘗吿武帝。普六茹堅有反相。堅聞之
深自晦匿。女爲周宣帝后。周靜帝立。堅以太后父秉政。遂移
周祚。卽位九年。平陳天下爲一。開皇二十年。廢太子勇爲庶
人。初帝使勇參決政事。時有損益。勇性寬厚。率意無矯飾。帝
性節儉。勇服用侈。恩寵始衰。勇多內寵。妃無寵死。而多庶子。
獨孤皇后深惡之。晉王廣彌自矯飾。爲奪嫡計。后贊帝廢勇。
而立廣爲太子。(【震之後】世紀。震四世孫曰孕。孕生渠。渠生鉉。鉉生元壽。元壽生惠假。惠假生烈。烈生禎。禎生忠。乃帝父也。【有異】紫氣充庭。)

(有文在手。曰王。【尼】女僧曰尼。【鞠】養也。【相】去聲。下同。【周人】王軌。【普六茹】三字姓。本姓楊。魏恭帝時。賜此姓也。【庶子】庶母子。【獨孤】覆姓。)○龍門
王通。詣闕獻太平十二策。帝不能用。罷歸。敎授於河汾之閒。
弟子自遠至者甚衆。(【龍門】縣屬河中。卽夏陽也。【王通】王姓。通名。後門人私諡曰文中子。【十二策】條目未詳。【汾】音墳。水出太原府)
(晉陽山西南入河。)○仁壽四年。帝不豫。召太子。入居殿中。太子預擬帝
不諱後事。爲書問僕射楊素。得報。宮人誤送帝所。帝覽之大
恚。帝所寵陳夫人出更衣。爲太子所逼。拒之得免。帝怪其神
色有異問故。夫人泫然曰。太子無禮。帝恚扺床曰。畜生。何足
付大事。獨孤誤我。將召故太子勇。廣聞之。令右庶子張衡入
侍疾。因弑帝。遣人縊殺勇。帝性嚴重。勤於政事。令行禁止。雖
嗇於財。賞功不吝。愛養百姓。勸課農桑。輕徭薄賦。自奉儉薄。
天下化之。受禪之初。民戶不滿四百萬。末年踰八百萬。然自
以詐力得天下。猜忌苛察。信受讒言。功臣故舊。無終始保全

者。在位二十四年。改元者二。曰開皇。仁壽。太子立。是爲煬皇
帝。(【不諱後事】崩後之事。【更】音庚。【爲太】之爲去聲。【泫然】流涕貌。泫音玄上聲。【扺】音紙。【將】音漿。【右庶子】東宮官名。有左右中三等。【嗇】音色。𢗞也。【不吝】賞有功則)
(不吝惜。【猜】音采平聲。疑也。)
〔煬皇帝〕名廣。開皇末立爲太子。是日天下地震。卽位首營
洛陽顯仁宮。發江嶺奇材異石。又求海內嘉木異草。珍禽奇
獸。以實苑囿。又開通濟渠。自長安西苑。引穀洛水。達于河。引
河入汴。引汴入泗。以達于淮。又發民。開邗溝入江。旁築御道。
樹以柳。自長安至江都。置離宮四十餘所。遣人往江南。造龍
舟及雜船數萬艘。以備遊幸之用。西苑周二百里。其內爲海。
周十餘里。爲蓬萊方丈瀛洲諸山。高百餘尺。臺觀宮殿。羅絡
山上。海北有渠。縈紆注海。緣渠作十六院。門皆臨渠。窮極華
麗。宮樹凋落。剪綵爲花葉綴之。沼內亦剪綵爲荷芰菱芡。色

渝則易新者。好以月夜。從宮女數千。騎遊西苑。作淸夜遊曲。
馬上奏之。(【江嶺】通鑒。大江以南五嶺以北。師古曰。嶺者西自衡山之南窮于海。一山之限耳。標名則有五焉。大慶。始安。臨賀。桂陽。揭陽也。【汴】音卞。水出延)
(州陽城縣蒗蕩渠。至下邳會泗水入淮。【邗】音寒。水在廣陵。【江都】縣屬揚州。【離宮】往來遊幸曰離宮。【觀】音貫。樓觀。釋名曰。觀者於上觀望也。【紆】音迂。【芰】音奇去聲。菱別名。)
(【芡】音欠。雞頭也。【渝】音兪。變也。【易】音亦。【從】去聲。)○後又開永濟渠。引沁水。南達于河。北
通涿郡。又營汾陽宮。又穿江南河。自京口至餘杭八百里。
(【沁】音浸去聲。水出沁州。歷晉絳澤三州。南入于河。【汾陽宮】在汾州北。【餘杭】縣屬杭州。)○置洛口倉於鞏東南原
上。城周二十餘里。穿三千窖。置興洛倉於洛陽北。城周十里。
穿三百窖。窖皆容八千石。帝或如洛陽。或如江都。或北巡至
楡林金河。或如五原。巡長城。或巡河右。營造巡遊無虛歲。
(【鞏】音拱。縣屬河南。【石】斗十爲石。【楡林】縣屬雲中。【金河】縣屬雲州。)徵天下鷹師。至者萬餘人。徵天下
散樂。諸蕃來朝。陳百戲於端門。執絲竹者萬八千人。終月而
罷。費巨萬。歲以爲常。(【散】音𠎃。【蕃】音翻。夷狄曰蕃。【端門】君之正門曰端門。【絲竹】絃曰絲。管曰竹。【巨】鉅同。)○徵

高麗王入朝。不至。大業七年。帝自將擊高麗。徵天下兵會涿
郡。敕河南淮南江南。造戎車五萬乘。供載衣甲等。發河南河
北民夫供軍須。江淮以南民夫。船運黎陽及洛口諸倉米。舳
艫千里。往還常數十萬人。晝夜不絕。死者相枕。天下騷動。百
姓窮困。始相聚爲盜。(【乘】去聲。【軍須】供給軍中所須。【黎陽】縣屬𤀹州。【舳艫】音逐盧。船後曰舳。舟前曰艫。【枕】去聲。)○
漳南竇建德兵起。(【漳】水名。案。書傳其源有二。一出上黨治縣大黽谷。名爲淸漳。一出上黨長子縣鹿谷山。名爲濁漳。酈道元謂之衡水。東)
(至鄴合淸漳。東北至阜城入河。)○帝所徵四方兵。皆集涿郡。一百一十三萬。餽
運者倍之。首尾亙千餘里。帝至遼東。攻城不克。諸軍大敗而
還。明年再徵兵。自將擊之。(【亙】古鄧切。竟也。)○楚公楊玄感。見朝政
日紊。潛謀作亂。至是督運黎陽遂反。帝引軍還。遣將擊之。玄
感自洛陽。引兵趨潼關。兵敗走死。帝又如涿郡。伐高麗。高麗
遣使請降。帝還長安。已而如洛陽。如汾陽。如江都。巡遊仍無

虛歲。(【紊】音問。亂也。)○蒲山公李密兵起。密少有才略。志氣雄遠。
輕財好士。嘗乘黃牛。以漢書掛牛角讀之。楚公楊素遇而奇
之。由是與素子玄感游。初從玄感起兵。玄感敗。密變姓名亡
匿。時人皆云。楊氏將滅。李氏將興。又有民謠。歌曰。桃李子。皇
后走揚州。宛轉花園裏。勿浪語。誰道許。謂桃李子者。逃亡李
氏子也。莫浪語誰道許者。密也。密遂與羣盜翟讓等起。攻滎
陽下之。建牙統所部西行。說下諸城大獲。(【蒲山】未詳所在。【乘】如字。【將】音漿。下同。)
○鄱陽賊帥林士弘。稱楚帝。據江南。(【鄱】音婆。縣屬饒州。)○杜伏威據
歷陽。○竇建德稱長樂王。○馬邑校尉劉武周。朔方郞將梁
師都。各據郡起兵。○李密據興洛倉。略取河南諸郡。稱魏公。
○突厥立劉武周。爲定陽可汗。取樓煩定襄雁門諸郡。(【可汗】音克)
(寒。北方君長之號。【樓煩】屬山西。今嵐州。)○梁師都取雕陰弘化延安等郡。自稱梁帝。

(【雕陰】屬陝西。卽上郡。【弘化】屬鞏昌。今慶陽府。【延安】屬陝西。今延州府。)○金城校尉薛擧。起兵隴西。自
稱西秦霸王。○武威司馬李軌。起兵河西。自稱涼王。○薛擧
自稱秦帝。徙據天水。○蕭銑起兵巴陵。自稱梁王。(【銑】音先上聲。後梁宣帝)
(曾孫。)○唐公李淵。起兵太原。克諸郡入長安。時隋大業十二年。
帝在江都。淵遙尊爲太上皇。而立代王。是爲恭皇帝。
〔恭皇帝〕名侑。煬帝之孫也。年十三爲李淵所立。改大業十
三年爲義寧。淵爲大丞相。封唐王。煬帝在江都。淫虐日甚。酒
巵不離口。見中原已亂。無心北歸。從駕多關中人。思歸遂謀
叛。以許公宇文化及爲主。夜引兵入宮。縊殺煬帝。宗室無少
長皆死。惟存秦王浩立之。而自爲大丞相。擁衆而西。(【煬帝之孫】元德)
(太子幼子。【爲李】之爲去聲。【離】音利。【許公宇文化及】許國。公爵。宇文姓。化及名。後周族也。【浩】煬帝弟。重後子也。)○梁蕭銑稱帝於
江陵。○隋帝侑。卽位半年禪于唐。隋自高祖至是三世。凡三

十七年而亡。(【七】當作八。○司馬溫公曰。文帝之於周室。非有功德素洽於人。直以天元暴崩。嗣君幼弱。姦臣矯命。徼幸得之。然明敏儉約。勤於政治。)
(隨才任官。信賞必罰。故能取江南三百年之國。易於反掌。使天下復爲一統。百姓繁庶。衣食豐衍。突厥。室韋。靺羯。林邑。高昌。女眞之屬。莫不入貢。雖兩漢全盛之時。不能過也。向使後嗣)
(僅得中材之主。以守之。十世之內未易亡也。煬帝以悖逆詐謀。坐承富强之業。志驕氣溢。慨然慕秦皇漢武之爲人。窮奢極欲。兵連四夷。政煩賦重。盜賊蠭起。而巡遊不息。以樂陷憂。惡)
(聞直言。自喜雍蔽。噫是道也。雖禹湯文武之子孫。未或不亡。況隋無積善之基乎。)

十八史略卷之四(終)
