馬政紀卷十
明楊時喬撰
政例十
政例者前今條例事宜行于戶種俵寄買兊之間者也
會典兩太僕寺志本諸司職掌馬政條例所載洪武榜
例有議和買補騍駒孳牧文冊官點期限丁粮則例諸
欵又有管轄祀典印俵比較禁約蠲恤諸欵今此紀管
轄祀典如舊而凡議和買補騍駒皆在印俵比較禁約
蠲恤四欵之内皆列于各欵不别為紀顧其間前者日
革後者日異或亦時勢所趨致然乃革者紀之所以明
祖制異者俟之所以示今法亦皆相時考勢者所欲覽
鏡者也紀政例十
管轄
太僕寺
會典太僕寺總管卿一員分管少卿舊設二員一員巡
視京營及各邊騎操馬匹一員提督順天河間保定三
府所属寄牧馬匹俱領勑一年更替正德七年添設一
員收兊馬匹及會同科道兵部委官秤收馬價丁粒各
營樁朋銀兩隆慶三年題准少卿一員仍提督京邊馬
政二員分管東西二路各兼寄牧孳牧騐烙巡騐之事
俱領勑不更替萬歷九年裁革一員十一年復舊凡分
管寺丞舊設十二員以九員分管順天保定真定河間
永平大名濟南兖州東昌九府一員管順德廣平二府
一員管開封衛輝彰德三府各馬匹一員管京衛孳牧
騎操馬匹弘治十八年裁革四員正德九年添設一員
專管寄飬馬匹嘉靖八年裁革三員以寄飬馬匹令該
管地方官帶管其六員一員分管順天順德廣平三府
并京衛孳牧騎操馬匹一員分管真定保定二府一員
分管大名永平二府一員分管河間及濟南府一員分
管兖州東昌二府一員分管開封衛輝彰德三府俱三
年更代每歲二八月出巡照依兵部馬政事例逐一興
舉歲終比較遇更代之年具所行事蹟造冊繳部查照
其山東等都司所属衛所各從本司委官提督遇有解
到孳生馬匹照例發属寄飬隆慶三年題准定為三員
以一員提督庫藏兼辦理京邊二員協理東西二路萬
歷九年裁革一員尋復舊少卿勑内兼載寺丞職名遇
少卿缺則寺丞暫攝行事
管轄地方北直隸順天(五州二十二縣今去昌平)金吾左等衛(共計四十)
(六衛)保定(三州十七縣)順德(九縣)真定(五州二十六縣惟阜平不属)廣平(九縣)永
平(一州五縣)河間(二州十六縣)大名(一州十縣)河間等衛(四十六衛所)濟南
(四州二十五縣惟歴城不属)兖州(四州二十一縣泗水曲阜不属)東昌(三州十五縣)開封
(陳州項城陽武封丘沈丘蘭陽儀封七州縣)彰德(磁州安陽湯隂臨漳一州三縣)歸德(考城一縣)
東路分管寄養馬順天(大興順義平谷懷柔密雲三河薊州玉田遵化豐潤寶坻永清)
(武清文安大城)河間(任丘静海青縣)種馬保定(祁州清苑滿城安肅唐縣博野深澤蠡縣安州)
(束鹿高陽完縣慶都)河間(滄州獻縣鹽山交河)永平(灤州盧龍)真定(真定井徑獲鹿靈夀藁城)
(無極行唐冀州南宫棗強武邑晉州武強趙州高邑隆平寧晉深州)廣平(肥鄉雞澤廣平成安)大名
(大名南樂魏縣青豐内黃濬縣滑縣東明長垣)濟南(齊河濟陽陵縣商河德平武定)兖州(滕縣嶧縣)
(城武鉅野汶上費縣折色無馬)東昌(莘縣茌平冠縣丘縣高唐恩縣夏津武城濮州范縣朝城觀城)開
封(陽州陽武封丘蘭陽儀封項城沈丘)彰德(安陽臨漳)衛輝(汲縣新鄕獲嘉淇縣輝縣胙城)歸
德(考城)南馬應天(江浦六合)廬州(六安無為合肥舒城巢縣廬江霍山)鳳陽(夀州潁州)
(宿州亳州定遠懷遠霍丘太和虹縣靈壁天長五河潁上蒙城)
西路分管寄養馬順天(宛平通州涿州良鄉固安房山漷縣保定東安霸州香河昌平)
(今革)河間(景州河間阜城東光肅寧吳橋南皮慶雲寧津故城興濟)種馬保定(易州新城定興)
(容城新安淶水)永平(遷安昌黎樂亭撫寧)真定(定州新樂臨城贊皇饒陽元氏曲陽衡水平山欒城)
(新河安平)廣平(永年邯鄲曲州清河)大名(開州元城)廣德(建平)濟南(泰安長山德州平原)
(禹城長清肥城蒲臺利津鄒平齊東青城新城濱州陽信霑化樂陵臨邑淄州海豐新泰莱蕪)兖州(濟寧)
(東阿沂州魚臺定陶鄆城夀張金鄉寧陽郯城單縣鄒縣東平曹州陽榖曹縣滋陽郯城嘉祥)東昌(聊城)
(棠邑館陶博平臨清)彰德(磁州湯隂)南馬應天(上元江寧句濬溧陽潥水高淳)廬州(滁州)
(全椒來安和州本州含山)寧國(南陵)鎮江(丹徒丹陽金壇)太平(當塗蕪湖繁昌徐州本州蕭縣)
(碭山豐縣)揚州(高郵泰州興化寶應儀真如臯江都通州泰興)淮安(海州邳州山陽桃源安東睢寧)
(宿遷清河沭陽贛榆鹽城)順德(邢臺沙河南和廣宗鉅鹿唐山内丘平鄉任縣)鳳陽(泗州鳳陽臨淮)
(盱眙)
南京太僕寺
南京太僕寺額設卿一員少卿三員嘉靖間減一員隆
慶二年又減一員今二員寺丞洪武初四員弘治十八年
減二員存二員每歲分管江南北淮東西俱三年交代
督各府通判縣佐貳管隆慶二年祇存一員同少卿共
二員分管各八府地方其各事宜悉與太僕同
管轄地方南直隸應天(八縣)鎮江(三縣全)寧國(南陵一縣)太平(三縣)
(全)廣德州(建平一縣)鳳陽(十八州縣)淮安(三州九縣全)揚州(二州六縣海門不属)
廬州(二州五縣英山不属)滁州(二縣併衛)和州(一縣)徐州(四縣全滁州衛)
分管少卿管(應太寧鎮淮滁和等處)寺丞管(鳳揚徐州等處)
(太僕志曰會典馬政太僕寺專理而統于兵部即此則專統各有攸司而事權亦各有所在天順元年太)
(僕寺卿程信按故事理營衛馬三營將官訴太僕寺苛急請隸兵部信言高皇帝諭馬政勿令人知今隸)
(兵部馬登耗臣等不得聞即有警馬不給請無以責太僕上是其言令如舊制以後遵行凡于馬政兵部)
(統之或劄行本寺或本寺呈兵部而其登耗則本寺專理其後則大不然矣革議種馬兩次皆係首輔兵)
(部主行本寺皆不得預惟行各府州縣者仍係本寺移文似非專理之舊矣則夫于專統之間俾事權各)
(有所在而于緩急得以相承並濟詩謂率由舊章不愆不忘是不可不為之遵守者也)
祀典
國初建廟祭先牧馬祖馬社馬步司馬凡五神位(周禮春祭)
(馬祖夏祭先牧秋祭馬社冬祭馬步馬祖天駟也房為龍馬又周禮夏禁原蠶天文辰為馬精龍與馬同氣古)
(之聖人非通天地萬物之理其孰能與於此是以制祭祀而國家受福百物皆昌也祭以剛日用少牢皆於大)
(澤具隋志及唐開元儀祝皆曰天子遣某官某昭告云余觀秦趙史記自益為朕虞佐舜調馴鳥獸其後費昌)
(仲衍世為御有功列為諸侯而造父幸於周穆王得驥温驪驊驑騄耳之駟獻之穆王穆王使造父御西巡見)
(西王母樂之忘歸而徐偃王反造父御穆王日馳千里以歸造父由此封于趙城其後奄父為宣王御而非子)
(以善養馬孝王封之犬丘豈以栢翳為虞而子孫世世善御能息馬哉上古聖賢皆神靈通于萬物不可以後)
(世測度也穆王造父之事竒矣夫社祀以勾龍稷祀以棄若造父非子豈今所謂先牧耶太僕秦官主奉車又)
(掌馬事意秦制蓋有所本抑周禮軼而不備不然何前世御者皆能善馬也太僕職兼奉車與馬其出於古非)
(秦官明矣)
太僕寺
永樂初建于通州四十里鄭村壩上奉成祖命建馬神
廟後寺署徙京其廟祀如舊處歲二月二十二日八月
二十二日本寺具疏欽遣少卿一員行禮(祀品本寺取馬價銀一十)
(四兩發通州寶坻密雲順義武清三河霸州懷柔玉田固安遵化東安薊州豐潤房山文安平谷大城輪年辦)
(祭週而復始大興宛平良鄉繁衝香河永清漷縣簡小昌平裁革皆不預令通州壩上諸房御馬監掌之以)
(擠乳)
南京太僕寺
洪武初定于滁州本寺卿唐元亨請建馬神廟于本寺
西隅祭日同本寺官行禮(祀品係滁州全椒來安輪辦洪武二年築壇于後湖先)
(是詔禮官考定其儀曰周官以四時分祭馬祖先牧馬社馬步先牧始養馬者其人未聞馬社始乘馬者世本)
(曰相馬之神曰兹者恭建為民祈歲之典於大高玄殿仰冀玄貺裕國足民疆圉靖謐家邦和泰謹卜今日上)
(吉行禮特用遣官祭告伏惟鑒知謹告維嘉靖二十二年歲次癸夘八月癸酉朔二十七日己亥欽命遣太僕)
(寺卿毛渠致祭于先牧之神曰惟神職司羣牧克濟兵資邊圉寧謐厥功是著今者祈報上玄特用遣官致祭)
(謹告維嘉靖二十三年歲次甲辰三月己亥朔十六日甲寅又命遣太僕寺卿毛渠致祭于馬祖先牧之神等)
(神曰胙月之吉朕為民食大祈天地兹念邊騎擾我生靈載啓保民靖敵之典於雷霆洪應之殿特此祭告神)
(其宣力助化以贊朕誠謹告)
印俵
種馬起俵差官印烙其後專委本寺同印馬御史此
皆種馬時事若印烙解俵在州縣者印烙營衛在本
寺及會同科道兵部司属者此皆今日見行者
凡印馬差官(舊例兵部請旨點差公侯伯或附馬一員本部委官一員景泰間革去侯伯等官差)
(御史二員同兩京太僕寺分管寺丞印俵天順初復差公侯伯及御馬監内官一員成化初革去内官侯伯每)
(歲九月中請旨差御史二員同該管寺丞分行印俵九嘉靖二年議准自三年為始遵照成化初年事例於)
(月終奏差御史請勑分投前去各該地方公同分管寺丞查點種馬遇有倒失即令馬戶買補作踐致死者照)
(例追賠各年拖欠備用馬匹逐一查追批迴催督完解其各府州縣管馬官員内有盡心職業馬政修舉者一)
(體旌奬貪懦不職謟悅上官營求别委荒廢本職應提問者提問應參奏者𠫭奏每遇三年之期仍照常請印)
(點烙待後種馬蕃盛足勾原額備用馬匹不致拖欠照舊停止近例併差御史一員印馬以上今種馬變賣)
(印烙不行)
凡印烙馬駒(自洪武初年孳生備用騎操折易并進納馬匹俱印烙以防姦弊其孳生及賠納馬)
(駒應交俵者印訖差官照依地方日期將空聞增出人丁俵散領養造冊具奏各處印中備用馬匹徑解兵部)
(發太僕寺交納以憑俵散戶洪武舊例江南馬每年三月初一日赴南京牧馬千所印俵江北馬每年三月)
(十五日赴南京太僕寺印俵凡孳生駒用云字小印俵散作種用大印結軍騎操者再用云字印正統四年)
(奏准應天鳳陽等處孳生賠補馬駒南京太僕寺官同南京兵部委官及御史分投印俵九年奏准鎮江府)
(所属於本府太平寧國府廣德州所属於太平府印俵成化十六年令凡馬非經官印騐者不收弘治四)
(年奏准凡印烙馬匹民馬照舊印左給軍則印右如京營邊關馬無右印即係盜買民間官馬追究問罪九)
(年令孳生駒齒少力強而不及四尺長以上者亦聽印俵以上印烙種馬今種馬即革)
凡解俵馬以百匹為率退三十匹以上者恭問(自弘治六年兵)
(部題該太僕寺卿彭禮等奏本部會同英國公張懋等議得以後每年差去御史會同寺丞印烙將孳生兒騍)
(駒堪種者照例印烙其多餘騍駒并不堪兒駒不必印烙令其變賣每匹價銀二兩以上每遇取起備用馬匹)
(如見在之數揀選不敷收買好馬起解各處分管寺丞照例三年將所属種馬選騐一次如兒馬老病不能拏)
(馬騍馬漂沙等項不能揣其駒者責令照例變賣銀兩起解撥與存留堪以作種兒騍駒領養補數如駒不足)
(就將變賣銀買補奉旨是兵部為修舉寄養馬政事隆慶二年御史謝廷傑奏准擬查驗果係十年以上瘸瞎)
(瘦損不堪者准其變賣仍照舊例借兊一二次者追銀十兩三四次者追銀八兩未經借兊者追補大馬合式)
(方許印烙仍定立限期嚴催完報其餘堪兊并堪養之馬責令馬戶用心餧養備用不許捏稱傷損一槩變賣)
(致生姦弊俵以上皆種馬解時事)
凡印馬字樣(自洪武中孳生駒用云字小印俵散作種者用大印給軍騎操者再用云字印嘉)
(靖三十五年議准寄養馬印官字五軍等營印五字樞字機字巡字捕字隆慶五年寄養馬印寄字錦衣衛)
(勇士營四衞營印衣字士字四字)
凡免印馬匹(自成化二十一年奏准買補備用馬免其用印止令起解以備選擇弘治六年令)
(孳生兒駒看驗不堪及驘駒多餘者俱免印烙從其變賣以充買補備用之數)
凡印烙贓罰馬匹(自萬歷二年應罰馬匹刑部追銀送部責馬仍送驗印給軍)
凡起解俵買補馬齒數官尺(舊例制奉欽定齒歲六八歲以上三歲以下為率)
(隆慶元年又題將原降官尺再行公平較勘鑄造鉄尺每府降發行令依式鑄造凡所属州縣各結以後驗馬)
(尺寸以此為凖四尺以上者為上等三尺九寸者為中等三尺八寸者為下等三尺七寸者不准近日事例七)
(寸者如果臕壯無鞍花瘸病者姑准量行印收冊内即填註上中下等第聽本官分别等第類𠫭如齒尺與冊)
(開不同即將承批官吏醫獸馬戶送問馬匹駁回另補近日京師買補馬亦照此齒數尺數議價)
凡印解俵馬(自萬歷九年徵銀買俵各州縣自印起解即封原印隨馬送寺轉分管少卿查驗如)
(式驗收印烙發寄養地方如不合式或道跋遠涉餧養不及仍限日再驗如果或不合式即發回另行買解即)
(以此定各官賢否舉劾差來官吏即行賞罰務求合式庶免遺累寄養人戶)
凡查驗寄養馬匹(舊例每年終二路少卿出巡分管地方查驗原發印烙過寄養馬分别等)
(第仍查年久者齒老不堪調兊者酌處州縣用心餧養者薦舉不然者𠫭劾兵部咨吏部記過議處令將不堪)
(者攅糟餧養以候次年查驗如驗堪兊者即薦舉隂其舊所論紀過仍一體陞擢馬戶賞罰亦同兊後空戶另)
(行發寄不得州縣官頻行借點閘為名科斂擾民買以上萬歷二十三年該本寺題議照得舊例州縣官俵)
(官四十上𠫭治四十下戒飭寄養官兊四分上𠫭治二分下戒飭近來令買俵漸少多者至百匹少數十匹未)
(有至四十上下者寄養者亦然每于前例不足則是法不許𠫭論也況屢該題覆舉劾祗據馬政不必及他今)
(兩路少卿見行然歲終始舉未必有益于馬惟本寺卿裴應章奉欽依不時𠫭論又唐堯欽題兵部覆議不時)
(𠫭奏于起俵馬官不行用心揀選任其瘸小不堪聽憑積販包攬者于寄養官不行加意查驗致瘠損倒死數)
(多或買補不追或任馬戶以小馬抵換原發大馬或以生作死私賣重價希圖輕價買補者通計其馬數以分)
(數為率三分上罰俸五分上住俸候下次查驗臕壯買補總至八分上為請開俸本部仍咨吏部將馬政修舉)
(者行取推用示勸廢弛者附過劣處示懲各州縣佐貳首領有科尅馬戶事實跡者聽該寺提問隨奉欽依這)
(馬政事宜既議停當依擬著實舉行又如管馬通判該近少卿施等題兵部覆奉欽依與州縣一體舉劾兩路)
(所属不妨會同至解官解戶獸醫等凡俵寄堪養者即賞取庫銀勸之不堪者罰即懲之此皆當亟行然此乃)
(兩路行于州縣者州縣統于府知府等官舊時得決責況舉劾乎近舉劾例廢各府或有玩視怠事者惟南太)
(僕寺仍舊例自今合無申明如例第歲終行之似于太數惟知府官于三年考滿日申請本寺卿照舊例查其)
(任内錢粮無碍即薦奏給由如拖欠不許給且劾請該部查處乃以綱統紀馬政因飭常變其濟此東西二)
(路見行者)
凡驗印烙倒死馬匹(各衛所每有倒死馬匹呈部寺行分管少卿行營查追各營追完赴)
(寺交納仍造循環文簿按季呈報少卿每月朔各把總官具馬匹不致顧覓䭾載結狀赴堂投遞邊衛各營堡)
(按季造馬匹收除及樁銀完欠數目赴寺投遞此係京營印烙事例皆見行者)
凡歲終印烙營衛馬匹(五軍營勇士營)(神樞營四衛營)(神機營巡捕營)
(以上各營俱本寺提督京營少卿會同科道印烙查𠫭錦衣衛張家灣旗手衛以上俱本寺提督京)
(營少卿會同兵部印烙查𠫭年奠靖所烙通州營以上止領馬時用印終不印)
凡印烙新買馬匹(每年三大營買馬六百匹兵部劄行本寺動支庫貯馬價銀兩該營將官)
(赴寺領銀隨關京營堂徑自會同巡視科道兵部車駕司公同召買當日給軍騎操以上皆京營少卿見行)
(者)
凡京營巡視馬匹(該本寺題巡視京營巡視邊關一欵前議者以邊方騎操馬匹不甚惜倒)
(死不行賠償鎮巡大臣闊略文法把總等官乾沒貨利府庫有限邊方請求無限屢議照舊以卿寺巡視隆)
(慶四年奏專勑如宣大各城堡并居庸密雲古北永平山海等處官軍馬匹例該巡歷照原擬依期前去逐一)
(點閘官軍敢有玩法不遵怠事作弊等項即便指實參究又題聲息事寧日即將陣失馬匹覈實開報本部以)
(後討馬查明方許補給以革混冒如有抗違不遵聽從實𠫭究隆慶二年題准薊昌宣府各鎮將騎操馬立)
(循環文簿送提督少卿倒換稽查每年終聽少卿點閘一次宣府永平山海等懸遠聽行各兵備道就近點閘)
(有倒失數多者該將領聽其𠫭究近時始廢或謂各將官不奉令兵備官不可委不能行又秋防後京營多務)
(不暇行先臣謂鎮巡結之以恩太僕裁之以法並行安有不能行者其或秋後不暇于冬末次春或每二年一)
(行又查照京營各衛官會典嘉靖間令提督卿丞每年印烙完日將各把總軍題𠫭近惟科道會行本寺未)
(舉以上總乞勑下該部申飭及照舊巡視題參乃法行首善可以御遠隨該兵部議覆具後)
比較
會典太僕志載國初比較止于孳牧馬駒以倒失虧
欠行罰其後各府寄養京邊騎操之馬皆有稽查事
悉領于太僕法例滋備矣今孳牧種馬既革僅寄養
京邊騎操諸務猶舊亦多損益不一備紀之
凡比較孳牧馬匹(按洪武榜例五凡倒失者從民議和或一縣或三羣長輳價買補三歲)
(以上八歲以下高四尺以上堪中馬匹還管凡官聽候驗印作數違錯及遲延者一體追駒凡馬官吏時)
(常下鄉提督看驗馬匹要見定駒若干顯駒若干明白附寫印信文簿以俟太僕寺出巡比較正月止六月報)
(定駒七月止十月報顯駒十一月止十二月報重駒但是新羣蓋者即作定駒凡季報為實在春季三月二)
(十四五夏季五月二十四五秋季九月二十四五冬季十二月二十四五徑送太僕寺類繳其有生質竒異與)
(種馬不同者明白申報算凡比較點馬文簿要開原領孳生兒騍馬數分豁該駒者若干不該算駒者若干)
(生者及未生者若干原馬齒色及所生駒毛色逐一開報凡倒失種馬虧欠馬駒俱在年終完備如是不完)
(府州縣正佐首領官吏决杖二十管馬官吏加倍痛治凡管馬官有闒茸貪汚害民者分管寺丞及所在)
(掌印官開奏以除民害親凡府州縣置立印信羣蓋文簿與管馬官吏收掌躬提調逐日蓋過次數定駒日)
(期明白與各騍馬格眼内逐日仍填寫以憑稽考比較令羣長各一體置立羣蓋簿附寫比較每年正月二月)
(三月趁時羣蓋定駒騍馬生駒七日後即著兒馬羣蓋仍將生駒并買補日期亦於簿内附寫明白夏天炎熱)
(呼月須用天氣晴明凊晨晚天涼候羣蓋若蓋過三正次却停歇三五日再用兒馬羣蓋若果騍馬行踢不受)
(的係定駒仍五日一次用兒馬照試如果不受的係定駒其騍馬先須喫草後方可飲水不許餧蕎麥稭黍穰)
(雜糧及淘米泔并一應汚水餧飲落駒不便永凡補領或孳生三歲騍馬駒照例每兩年納駒一匹為定例)
(若虧欠馬駒務要買補相應馬駒還官照依原搭配騾馬依時月務要加料餧養三歲兒駒羣盖騾馬不得定)
(駒即用大兒馬羣蓋)
凡比較俵寄各馬(自嘉靖二年議准各府州縣官置立循環文簿二扇用印鈐記循簿開寫)
(春秋月分環簿開寫夏冬月分各馬匹毛齒馬頭姓名仍備開臕損有無倒死買補若干一留本府一發州縣)
(循去環來按季查考管馬通判出巡吊取州縣簿分管寺丞出巡吊取府簿查對點視其在各府并太僕寺簿)
(籍用太僕寺印鈐循去環來按季查考三年印烙改造一次六年議准府州縣掌印官原有提調責任裁減)
(衙門亦係兼管馬政管馬官員職專管馬不許别項差委各該分管寺丞每年終將各府管馬官并州縣正官)
(及管馬官員從公考察開具賢否揭帖呈部轉送吏部施行十年奏准各州縣管馬官員於起俵之時備將)
(經管種馬備用馬并折色及草場子粒己未徵完馬戶見在逃移數目造冊赴太僕寺查比管馬通判於年終)
(掣總之日備將各州縣馬匹錢糧等項如前造冊并將各管馬官員公同掌印官填註考語親齎送寺本寺掌)
(印官參酌停當填註賢否送兵部轉送吏部查考數萬歷二十三年題議種馬已革今循環簿惟報買俵目)
(而已祗合于春秋二運日各州縣交付解馬官吏賫至查比為便其餘一切空文俱行裁革又題准管馬通)
(判照例歲終親自掣批其有兩運銀馬俱完許秋運完日即准掣至三年考滿吏部行文兵部轉本寺查明無)
(碍始准給由知府三年給由照舊例申報無碍方准徑送)
凡比較孳牧馬匹(自成化二年奏准管馬官三年任内孳生不虧者稱職額外生者量加旌)
(擢不及額至百匹者降用分管寺丞以所属騍額虧增遞為黜陟七年奏准府州縣掌印首領官在内馬匹)
(虧欠孳養不增者掌九年不准給由措置完日與管馬官一體降用衛所印官馬數不完一體比較太僕)
(卿牟俸等奏要令各該掌印官員管理馬政考滿照例一體稽考又許本寺與分管寺丞比較本部仍行吏部)
(事凡遇各該養馬府州縣掌印官考滿照依錢糧軍伍例送部稽考任内馬政有無虧欠增減其馬不足者)
(如係三年六年暫准給由酌量馬數仍令回任措置馬數完日照依興舉馬政事例與管馬官一體降黜及照)
(各該分管寺丞職專督理馬政今後考滿到于吏部務要照依本部查出馬數多寡以憑考覆黜陟奉旨是掌)
(印并管馬官虧欠馬數照例九年不准給由督弘治元年題准司府州縣掌印正官務要司督府府州州督)
(縣俱令管馬官員著實興舉馬政如管馬官有故俱令掌印正官帶管違者或批收不完聽兩京太僕寺堂上)
(分管官員比較𠫭究如年終倒死種馬虧欠馬駒各將府州縣正官并管馬官吏決打一次若有灾傷等項仍)
(令比較縱不決打亦要取招其三年六年府州縣掌印并管馬官暫准照依見行事例給由其應考覈衙門考)
(語不宜虚譽過情候到吏部之日仍送本查同方准復職追補馬匹若是九年不准給由發回原任追馬完日)
(令其起送僕弘治二年奏准每二年差太僕寺少卿二員南京太寺少卿一員分往北直隸河南山東南直)
(隸地方比較該納馬駒每歲終分管寺丞具管馬官賢否呈部六年之内馬匹無虧者量加旌擢如或虧損數)
(多照例黜罷兵部題該主事等官湯冕等奏議得今後每遇二年例該科駒之際本部先期議奏請勑三道太)
(僕寺差少卿二員一往北直隸一往河南山東南京太僕寺亦差少卿一員前去該管所属通將馬駒查算督)
(令如法孳牧虧欠者俵限賠補本部尚書馬等奏奉旨准議行孳生餘駒聽民自用弘治六年兵部題為應)
(詔陳言馬政事該太僕寺卿彭禮等題本部會同英國公張樊等議得管馬官員兩考之内種馬倒失如買補)
(不完不許給由騍馬二年照例著實騍駒一匹以十分為率生駒不及八分者就將管馬官員提問如律分管)
(寺丞本部𠫭奏提問虧欠之數即時追補不許拖延一九年奏准府州縣買補馬匹不及五分者正官住俸)
(月不及四分者兩月不及三分者三月京縣不拘多寡止住一月其管馬官不及五分者全住)
凡比較寄養馬匹(自弘治三年奏准順天府所属寄養馬匹專差太僕寺少卿一員比較)
(正德十三年奏准差少卿一員比較寄養馬匹如有倒失照京營騎操馬匹事例限三箇月以裏報官賠償如)
(年終不完五分以上者將州縣掌印管馬官及各府管馬通判住俸追補隆慶元年議准寄養馬匹罰治例)
(輕定擬分數匹數罰俸降級倒失者馬少州縣至三十匹中等州縣至四十匹馬多州縣至五十匹以上瘦損)
(者馬少州縣至四十匹中等州縣至六十匹馬多州縣至八十匹以上各掌印官降一級調用各府通計倒失)
(至三百匹瘦損至六百匹以上管馬通判降一級掌印官奏聞區處三年議准每年防秋調兊之後計馬數)
(多寡以一百匹為率三十匹不堪者降級加至五十匹以上者降調四年議准各該州縣以後寄養馬匹倒)
(失變賣者各照議定限期走失者限三箇月變賣者限六箇月倒失者限一年俱各補完如積至三十匹不補)
(者住俸四十匹者罰俸五十匹者降級)
凡比較衛所馬匹(自永樂三年令衛所孳牧騎操馬匹每三年一次造冊管馬官齎執赴京)
(比較與成化七年奏准衛所掌印官馬數不完許分管寺丞兵部委官一體比較弘治四年奏准衛所騎)
(操馬免比較其有孳牧去處照例每三年委官赴部比較凡虧欠埋没違限等項𠫭奏提問)
凡比較京邊騎操馬匹(騎成化二年奏准京營及各邊操馬匹專差太僕寺少卿一)
(員無太僕寺去處從巡撫并分巡官比較如有倒失限三月以裏督令賠償十三年奏准各營各邊每年四)
(月十月二次將原領事故買補馬匹數目具奏以憑比較弘治九年奏准各營馬買補三分不完者把總等)
(官住俸一月四分以上兩月五分以上三月坐營官通計三分不完者住俸一月五分以上兩月嘉靖十二)
(年議准存操巡捕并錦衣旗手等衛馬匹一年以百匹為率倒失十匹以上送問七匹以上罰治不及數者免)
(究全無者量加犒賞原管數少而倒失不多及全無者不在此限十七年議准各營凡遇各軍倒失馬匹從)
(實開報領馬年月黏連原領票帖赴司告理俟年終比對兊馬文冊果領十年以上倒死者把總官員免𠫭十)
(年以下者仍以百匹為率二十匹以上把總官送問十五匹以上罰治不及數者免究仍行太僕寺少卿詣營)
(點驗舊印糢糊者許令重印不必一槩盡烙致有傷損四十二年議准專委兵部司官一員管理倒失馬匹)
(仍聽巡視科道兼管查驗倒失馬數年終一體查𠫭每四十三年議准京營巡捕勇士四衛等管騎操馬匹)
(年終巡視京營科道官查將倒失馬數遵照本年定例分别題𠫭後又令各官倒死馬數雖多原管馬數實少)
(者免降級止罰俸提督少卿于每年印烙馬完日將臨印不到馬匹并查有拐逃隠匿等項各把總官軍題參)
(為又議准京邊倒失馬匹以一百匹為率倒失五匹者上等免䆒十匹至十五匹為二等千把總罰俸兩月)
(副參遊守等官罰俸一月二十五匹者為三等千把總降一級副參遊守等官罰俸三月三十匹以上者為下)
(等千把總降二級副參遊守等官罰俸半年仍查追完椿銀八分以上方准開俸總兵官以一千為率倒死一)
(百匹為上等免究一百至一百五十匹者為二等罰俸一月二百五十匹者為三等罰俸三月三百匹以上者)
(為下等罰俸半年亦查追完樁銀八分以上方准開俸隆慶二年題准薊昌宣府各鎮將騎操馬匹置立循)
(環文簿送太僕寺提督馬政少卿倒換稽查每年終聽少卿點閘一次宣府永平山海等處地方懸遠聽行各)
(兵備道就近點閘有倒失數多者該管將領聽其參究)
凡起解南馬(自成化二年奏准南直隸起解備用馬有矮小不甚及不足數者每匹徵銀十兩解)
(部發貯太僕寺以備收買俵二十一年奏准南備用馬從各府州縣徑解北京交如有拖欠及補完之數仍)
(行南太僕寺照查行)
凡管解官員(自嘉靖元年奏准歲派備用馬本色折色俱管官依限解部發寺驗俵寄養貯庫支)
(用不許差吏及改差土官義民人等管押以致中途作弊若違限年終類參州縣掌印管馬官俱提問罸俸以)
(後議准四十匹以上差官二十匹以下差吏限四十三年題准各府管馬通判每年九月給領總批十月終)
(親赴部查比候該府馬匹銀兩解俵完日方許掣批回府如違例不行總部及改差代解者參究題問隆慶)
(二年題准各違限違例每歲終太僕寺呈部查究行各該巡按御史提問奏報不許延至隔年其不赴掣總通)
(判及吏役遲慢等項該寺徑行查處春萬歷三年題准各州縣起折色馬價徵解府庫照依秋二運原限選)
(委州縣佐貳類總解部發寺交納年終該府通判赴部掣總查比)
凡比較京府馬政(自成化十四年奏准比較馬政兩京府尹府丞聽納米贖罪各府知府查)
(參)
附各邊
凡查比苑僕馬政(自弘治四年奏准遼東陜西苑馬寺孳牧馬匹每三年一差官點閱其各)
(行太僕寺苑馬寺於内府關領精微文簿將騎操孳牧馬匹逐一填寫繳部送内府交收嘉靖十五年議准)
(陜西山西遼東行太僕寺每年春秋二季點視官軍騎操馬匹如遇倒失照例追收樁朋銀兩買補仍將倒死)
(馬并追完銀兩買補數目造冊奏繳送部查考如該寺分管官員不行按季點視以致追補數少聽撫按指名)
(具奏本部年終類參罰治仍咨吏部候朝覲年考察黜退三十一年題准陜西苑馬寺令巡苶御史督理各)
(監苑倒失馬匹虧欠馬駒將寺卿丞并監苑各官查參陜西巡茶一年一次遼東巡撫都御史三年一次各題)
(參到部覆行原參衙門照例提問罰俸又隆慶元年議准陜西各院馬如孳生虧欠五分倒失多過一分者)
(照買補例分等罰俸提問其孳生多而虧欠少者雖未買補亦酌量免罰孳生少而倒失虧欠多者雖已買補)
(仍加究治寺監官吏亦准通算究治)
禁約
國初禁約嚴明信行故馬政舉其後日更月改馴至
于玩愒而舊政廢矣今合前後紀此其中有見今可
行者則亦在擇取而舉勿失乎初意則善矣
凡差委管馬官員(按洪武榜例各衛所府州縣管馬官員職專提調馬匹不許管署衛所府)
(州縣事務及别項差委許弘治十四年奏准凡司府州縣并分巡分守官並不差委管馬官員如違聽巡按)
(御史及分管寺丞糾舉應提問者提問應參奏者參奏撫按官亦要一體遵依毋擅差委凡奏准凡軍衛有)
(司大小官員但有作弊虧欠馬匹及非理抗拒者聽本寺并分管寺丞遵照太祖高皇帝旨應舉問者舉問應)
(參奏者指實具奏定奪依正德二年題准養馬府州縣正官推調不理馬政俱錢糧軍伍例不准考滿司督)
(府府督州州督縣各令管馬官著實舉行管馬官有故則掌印正官帶管違者聽兩京太僕寺堂上分管官參)
(究)
凡養種馬(府州縣官一年四次太僕寺一年二次點視病瘦量為懲治倒失者立限賠償病瘦倒失)
(十匹以上管馬官查提究問管嘉靖三十年南京太僕寺少卿雷禮奏准各府州縣馬官員多有貪饕恣肆)
(科索無厭以致豪強賣馬及羣頭侵尅今後務要奉公守法體國恤民中間貪婪無忌者許被害之人赴太僕)
(寺陳告以憑參提究問有修舉馬政賢能昭著者聽撫按官遵例舉薦以待擢用該寺仍於每歲終將各該官)
(員職名開造揭帖填註賢否考語送部轉送吏部以憑黜陟)
凡私用官馬(自宣德四年欽奉旨舊制官馬專一喂養操練以偹征戰不許閒時帶鞍騎坐往來)
(馳逐亦不許䭾載物件兩人共騎并婦人騎坐但是損傷倒死的都追罰近體知官軍人等不守法度往往將)
(官馬䭾載糧食煤炭并䭾私鹽等物貨賣甚至賃借與人騎坐䭾脚等項并不愛惜以致傷損倒死的多今後)
(敢有故違號令的巡綽官同錦衣衛著人拏送兵部就追罰馬一匹入官并將犯人送法司問罪弘治三年)
(兵部題事該英國公張懋等會議節該欽奉勅諭馬匹亦須時常點視臕息不許私占騎用及撥與人騎坐其)
(坐營管操内外官并把總以下官敢有不遵號令馬匹私占騎用及撥與人騎坐者五品以下降一級五品以)
(上降二級俱仍發邊方立功禁例甚嚴但各官玩法不知遵守合無今後坐營把總等官但有私將馬匹撥與)
(人騎坐或令聽候者聽巡馬給事中等官指實具奏拿送法司問罪照奉勅諭内事理降級其借馬之人一體)
(問罪照例追罰馬匹仍飭兵部出榜禁約本部尚書馬等題奉旨准擬將騎操馬賃借弘治九年兵部題為)
(修内政以鎮外夷事該兵部辦事進士范兆祥奏要禁約官兵人等將官馬顧賃取錢本部議得今後有將騎)
(操馬匹私借與人及顧賃得財許諸人連人馬拿獲在外送所在官司在内送本部并巡城御史參送法司問)
(罪常人照依見行事例罰馬顧馬之人係官者改調外仕所行各營提督内外大臣重加禁約本部尚書馬等)
(題奉旨是)
凡借迎送跟隨馬(自成化六年欽奉旨各營官馬專一喂飬操練以備征戰近來有等管軍)
(官員阿附勢要將那官軍騎操馬匹撥送與人或跟隨朝參或迎送往來或假以聽事并職字名目占騎或終)
(日在把總等官門首俟候致令喂養不時傷損倒死負官累本軍賠補今後敢有違的許給事中御史并錦衣衛)
(校五城兵馬連人拏送法司問罪照例追罰馬匹入官仍將原討撥官員參奏究治弘治二年太僕寺卿王)
(霽奏准移各處官員借用寄養孳牧馬匹迎接使客等項照軍民借馬匹事例斟酌每借馬二匹罰一匹五匹)
(者罰二匹其官員追完日方許復職管事匹三年奏准管軍内外官私占官馬及借撥與人者五以下降一)
(級以上降二級俱發邊衛立功借者一體論罪所九年給事中韓佑奏准令各該分管寺丞時常親詣属州)
(縣將所養馬匹用心看驗及密切訪察中間果有仍前借撥官馬迎送積至瘦損倒失州縣五十匹府二百匹)
(以上者指實參奏將借馬官員各降一級其民間私自䭾載或借人騎坐及官司借用二匹或四五匹者仍照)
(例問罪罰馬都弘治十年兵部題為違例騎死官馬事該巡撫寧夏御史張禎叔奏稱寧夏靈川千戶所百)
(戶馬玉擅將官馬騎坐圍獵以致倒死要行禁約本部議得今後除傳報聲息并幹辦緊急公務外敢有擅將)
(官馬騎幹私事及䭾載貨物逐獵禽獸或撥送與人者五匹以下罰馬一匹以上罰馬二匹十匹以上罰馬三)
(匹就給與無馬官軍領養騎操若致走傷倒死者五匹以下降一級六匹以上降二級馬各抵數追賠還官仍)
(各革見任帶俸差操不許管事其鎮守副參監鎗等官擅自分付撥馬與人有違前例者奏請定集罰馬犯人)
(數目有無俱年終奏知兜攬馬匹奏准凡官軍將所領官馬耕田走遞䭾載物件或兩人共騎或婦人騎坐者)
(依宣德四年禁例問罪俱罰馬一匹若顧與人騎坐等項枷號半個月及借與人各彼此罰馬一匹凡在京坐)
(營管操内外官并把總以下官若將馬匹私占騎用及撥與人騎坐者五匹以下降一級以上降二級其各邊)
(分守守備把總管隊等官將騎操并驛傳走遞官馬撥與人騎坐及私用伺候等項亦照前例問擬嘉靖二)
(十三年議准有將官馬顧借騎䭾者照例追問仍將追罰馬匹每匹折銀十兩送太僕寺交納以備買馬之用)
(又議准京營管操把總官占馬及送馬與人騎坐除照例降一級外其有勢要求迫者亦照例治罪)
凡擅調官馬(自嘉靖二年奏准在外各該衙門未經奏准輒於所属擅調寄養孳牧馬匹者比私)
(借官畜産律私自借用或轉與人及借之者各笞五十追顧工賃錢入官若計顧賃錢重者坐贓論加一等倒)
(失者比毁失官物坐罪違者許太僕寺執奏兵部參究治罪嘉靖二十年該御史謝汝儀題今後擅調寄養)
(孳牧馬匹者比照私借官畜産律條私自借用或轉借與人及借者各笞五十驗日追顧賃錢入官若計顧賃)
(者坐贓論加一等倒失者比毁失官物坐贓追賠該有馬州縣督令應役里甲各買馬匹答應上司使客往來)
(差使不許擅動種兒騍馬違者照本部前項題准并弘治年間借撥官馬降級事例施行奉聖旨是准議行)
凡盜賣官馬(自宣德四年令追罰馬二匹知情和買牙保鄰人各罰馬一匹宰殺及偷賣官驘者)
(亦如之首告者於犯人名下追鈔五千貫充賞凡巡馬官每三月一换弘治十三年奏准養馬人戶盜賣官)
(馬至三匹以上者問擬盜官畜産罪名發附近衛所充軍其盜賣寄養馬者亦如之知情和買者民發擺站軍)
(發邊方瞭哨産嘉靖二年奏准盜賣騎操官馬及照例罰馬人犯儘變賣買馬還官如果貧難免其追罰軍)
(調邊衛民發附近衛所永遠充軍遇赦不宥其各營把總地方守備等官遇前操軍盜賣和馬官馬三匹以上)
(者降一級五匹以上者罪止降二級)
凡借點馬匹(自宣德九年令兵部官同御史給事中點視征操馬匹借點及借與者共追馬一匹)
(馬無見在及隠漏不報者查追仍勘其冒支草料加倍追納)
凡下班馬匹(自宣德七年令外衛官軍原領騎操馬匹下班之日不許帶回成化元年令下班)
(官軍應兊馬匹而私自騎回者罰馬一匹馬官軍領騎餧養若有擅騎回衛者問罪罰馬一匹解兵部給操其)
(原領馬匹倒失者追賠與成化元年例同)
凡起解馬匹(自天順二年令官軍人等強奪起解馬匹者問罪罰馬一匹仍枷號一箇月成化)
(十年奏准各處解馬赴京有兜攬價值將老病攙雜驗印者俱問罪發邊衛充軍其起解馬除例應折納外有)
(齎價赴京通同收買者問罪經弘治十三年奏准凡司府州縣起解備用馬匹各要由分管太僕寺寺丞等)
(官驗中起解若有馬販交通官吏醫獸人等兜攬作弊者問罪枷號一箇月發邊衛充軍再犯累犯者枷號一)
(箇月發極邊衛分充軍同嘉靖二十年題准各該解馬人員不赴部寺投文通馬販醫獸人等旋買馬匹作)
(弊者聽部寺及該城御史密切訪挐送問用大枷枷號一箇月發極邊衛分永遠充軍)
凡中賣馬匹(自弘治五年奏准各邊軍民將不堪馬匹設計中賣及管軍官以私馬俵與軍士多)
(支官價者官軍調邊衛帶俸食糧民及餘丁附近充軍通同作弊者枷號一箇月發落几又奏准大同三路)
(官旗舍人軍民人等將不堪馬匹通同光棍引赴内外官處及管軍頭目收買種馬該令伴當人等出名情嘱)
(各守備等官俵與軍士通同醫獸作弊多支官銀者俱問罪官旗軍人調别處極邊衛所帶俸食糧差操民并)
(舍餘人等俱發附近充軍引領光棍并作弊醫獸及詭名伴當人等各枷號一箇月發落干礙内外官員奏請)
(提問吏正德十六年奏准有倚勢兜攬嘱託賣馬及通同官醫獸人等作弊估價瞞官害民者俱百斤大枷)
(枷號一箇月滿日官軍俱調極邊衛所差操舍餘人等俱發邊衛充軍官吏醫獸人等一體重治于内外勢要)
(人員指實奏治)
凡尅減草料(自成化四年令官軍勇力私賣官給草料以致馬匹瘦死者巡綽官緝挐并買主送)
(問貫弘治三年奏准把總等官尅減官馬草料者計贓滿發邊衛立功滿日就彼帶俸盜賣者發瞭哨買至)
(料豆十石以上者充軍盜十四年奏准官軍關支馬料委官一員管領若縱容賣者發邊衛立功滿日就彼)
(帶俸買者問罪畢日枷號一箇月發落)
凡交納通同(自正德十二年該御史周鵷奏本部覆查得前項禁例不為不嚴但該寺醫獸人等)
(多係積年久慣之徒百計千方瞞官作弊本以一馬今日關節未通則稱老病不堪以致退出明日關節已通)
(則稱齒少無病以致騐中又有姦滑馬戶齎價赴京交通醫販人等收買騎傷攛臕鑚渠鞭花不堪馬匹朦朧)
(驗俵該寺官又不用心看騐嚴行禁治以致前弊益滋合無行令該寺掌印官如遇解到備用馬匹即便查照)
(據原來文冊逐一親自看騐務要齒尺相應蹄腿周正臕壯好馬方與印俵若是毛齒尺寸不同顯有抵換情)
(弊及揀退數多具由呈部以憑參究其揀退馬匹查照先年事例就於騌下用退字小印以杜姦弊)
總例
(萬歷二十二年四月内該兵部覆題該寺楊為欽遵明旨條議馬銀日俱空匱財用所當議處懇乞聖裁勅下)
(該部預計永圖以保治安等事該題内所列欵其一議買俵而俵之議有五曰起俵解俵收俵印俵發俵其次)
(議寄養而養之議有六曰領養餧養點養賠養賣養額養其次議兊軍而兊之議有五曰取兊借兊交兊添兊)
(偹兊又其次行于俵寄兊之間其議有十曰買補請討牧地蠲貸存留查覈查納巡視舉劾事權又其次議財)
(用流行有三曰發帑欵市法馬各一節除法馬移咨工部議覆外為照國家之設馬政也始行種牧以備征操)
(繼間折徵以儲芻餉斯二者之關乎軍國非細故也故一切俵養收兊之法本部挈其要太僕職其詳凡先後)
(諸臣所條議及本部所題請欽遵申飭不啻再三謂于馬政可无遺慮而不虞法紀以因循起弊人心以玩愒)
(生奸美意漸湮冏政斯墜誠有如該寺之所指陳者蓋邇年東征西𠞰餉資浩繁馬匹之寄養者調兊幾空馬)
(價之貯蔵者請發殆盡國有大䘲正此其時倘事有大役必憂不繼臣等方懷長慮却頋之忱寺臣乃竭圖事)
(撥策之誼誠謀國之忠猷深有裨于馬政者也所據俵寄兊三欵十六議又行于俵寄兊之間者十議及財用)
(二議諸議之内除節經題覆見在遵行應為申飭者不敢再議外其有侑事酙酌因時制宜足以救弊補偏裨)
(於時政者應如所議見之施行其有事關要當為酌議者如議借兊一節各州縣寄養馬匹專備京邊調兊向)
(未有以别向借給近因倭叛交訌征𠞰旁午遂致紛紛奏借且以萬計及至交還則一二僅存毛齒亦異臣等)
(謂師旅事重苛責為難姑聽之而實憂之也今寺臣特為條議亟應移咨各鎮督撫諸臣將已兊領馬匹加意)
(愛養毋致損壊以備緩急如有别項軍情務自悉心區處不得藉口借兊及不由寺臣自行兊散仍將借兊過)
(馬匹從實開報本部以便查覆如議請討一節該寺馬價專備京邊市馬之需自難别項支用頃自東西告驚)
(餉費浩繁而誼切同舟事期共濟于是有以戶七兵三資戶部者有以打造兵船資工部者又有以五萬餘兩)
(暫留淮揚者及薊遼各鎮海地方請增請補歲無虚日遂致寺帑為空額費已不能支例外再難繼借應咨戶)
(工二部及各鎮督撫諸臣務遵屢題旨殫智分猷多方曲處毋仍援例請借有虧惟正之供如議查覈一節歲)
(將備用馬匹本折二色俱管馬通判等官依期解納不許濫委官解明例昭然乃邇來各有司官以事久玩生)
(任意差遣以致積年棍猾包攬乾沒或匿于家或耗于途欺隠推延至有二三年不赴掣總批者長奸壊法莫)
(此為甚亟應申飭各該地方官務遵成例責令管馬官親身押解依限掣批該寺不時查催敢有仍前怠玩即)
(呈兵部從重參處仍移咨南京兵部太僕寺一體遵行如議查納一節太僕寺收放馬價草料子粒銀兩每月)
(定以八日為期此欽限也乃後以偶有他故不盡依期遂致迂延逾時久稽交納前項銀兩非耗于旅食則付)
(之穿窬虛費甘賠往往而是應劄太僕寺凡遇前期務會各官不拘多寡依時收兊不得以他故如廢妨議巡)
(視一節各邊鎮騎操馬匹皆出冏寺而巡視點閘原有專責少卿每年周巡宣大薊昌等處之勅此法似不可)
(廢但查少卿出巡久已不行在薊昌惟聽巡關在宣大惟聽巡按每年終就近查點舉劾甚為省便今若復議)
(少卿巡歴點閘不惟邊關遼闊巡歷難周亦且地方多事恐滋勞費仍應遵照見行事規毋容紛更如議舉劾)
(一節俵寄馬匹舊係府佐官管理而東西二路少卿年終巡視查其臕壯瘦損倒失多寡知府以下分别參治)
(立法甚嚴近緣事隸正官遂以多務相妨槩不點驗法弛馬耗咎將誰歸應行該寺諸臣各將該管馬有司嚴)
(加查覈果有馬政不脩損倒特甚者自知府以下不時參處倘有未甚通候年終類參至于知府考滿必申呈)
(該寺查其任内馬匹錢粮有無拖欠方准給由不得徇情致隳法紀其欵市一節應行各鎮督撫諸臣申飭監)
(市互市文武各官凡有賞賫貿易止以貨幣充用不得多用銀鉄既經寺臣條議前來相應酌議覆題奉欽依)
(依議施行)
馬政紀卷十
