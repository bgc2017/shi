十六國春秋卷十四
魏崔鴻撰
西秦錄
乞伏國仁
乞伏國仁隴西鮮卑人其先自漢北南出太隂山五世
有祐鄰者晉太始初率戶五萬遷居高平川鄰卒子結
權立遷於牽屯結權卒子利那立利那卒弟祁埿立祁
埿卒利那子述延立遷於苑川述延卒祁埿子傉太寒
立石勒之滅劉曜也懼而遷於麥田元孤山太寒卒子
司繁立秦始皇中遷於度堅山建元七年秦將王綂來
代繁率騎三萬拒綂於苑川綂潛襲度堅山部民五萬
餘落悉降於綂司繁乃詣綂歸降苻堅拜南單于留之
長安後以為鎮西將軍鎮勇士川甚有威惠之稱司繁
卒國仁即位聞堅征晉奔敗國仁牧衆至十餘萬又聞
堅為姚萇所殺於是自稱大都督大將軍大單于領秦
河二州牧改秦建元二十一年為建義元年置武陵苑
川等十一郡築勇士都城以都之三年苻登遣使拜仁
大將軍苑川王四年六月薨偽諡曰烈王廟號烈祖
乞伏乾歸
乞伏乾歸國仁弟雄武有度略仁薨羣寮以仁子公府
幼稚乃立乾歸為將軍大單于河南王大赦改四年為
初元年立邊氏為后以南川侯出連乞都為丞相九月
遷於金城二年正月苻登遣使拜為大將軍金城王六
年立子熾盤為太子七年登遣使授左丞相河南王假
黃鉞加九錫之禮十月氐王楊定步騎四萬來伐乾歸
勒衆而進大敗定軍斬定及首級萬有七千於是盡有
隴西之地十二月僭稱秦王大赦八年吕光來伐歸乃
稱蕃遣子勃勃為質既而悔之十三年秦征西大將軍
姚碩德率衆來伐入自南安峽歸次於隴西以拒碩德
興潛師繼發乾歸聞兵將至率輕騎數千侯興俄與中
軍相失為興追騎所逼戰敗遁歸苑川乃率騎數百馳
上允吾秃髮利鹿孤逆歸之於晉興乾歸將叛謀泄懼
為利鹿孤所害謂其子熾盤曰姚興將盛吾將歸之今
送汝兄弟及汝母為質於是送熾盤兄弟於西平乾歸
遂奔長安姚興大悅拜持節都督河南詣軍事河州刺
史歸義侯十四年遣乾歸還鎮苑川盡以部民配之十
八年正月乾歸至長安十九年五月苑川地震裂正月
又朝長安二十年姚興慮乾歸終為四州之思留拜上
客尚書以其子熾盤為西夷校尉行河州刺史二十一
年熾盤以長安亂將始乃招結諸部築城於嵻琪山以
據之更始元年乾歸隨姚興如平流熾盤攻抱罕尅之
遂遣使來告乾歸乾歸奔還苑川遂如抱罕留熾盤鎮
之乾歸將衆二萬遷於度堅山諸將勸稱王七月僭補
秦王大赦改年置百官公卿以下皆復本位四年五月
乾歸畋於五雞山有梟集於其手乾歸惡之六月為兄
子公府所殺公府出奔熾盤遷於抱罕遣弟廣武將軍
智逹追擒公府於嵻㟍山南轘裂之八月葬乾歸於抱
罕陵仍偽諡武元王廟號高祖
乞伏熾盤
乞伏熾盤乾歸長子乾歸薨自稱大將軍河南王改元
為永康元年以尚書令翟勒為相國封拜各有差二年
熾盤討吐谷渾别綂旁行長柳川掘達於渴渾川大破
之俘獲男女二萬二千五年正月有五色雲起於南山
盤大悅謂羣拒曰吾今年應有所定王業成矣於是繕
甲整兵以伺四方之隙五月聞傉檀西征率步騎二萬
襲樂都傉檀降遂并南凉兵強地廣十月僭即秦王位
置百官立妻秃髮氏為王后四年熾盤子元基自長安
逃歸拜尚書左僕射建弘元年立第二子慕末為太子
領撫軍大將軍都督諸大軍事改元赦熾盤寢疾顧命太
子慕未乃薨於外寢六月葬武平陵諡文昭王廟號太
祖
乞伏慕末
乞伏慕末字安石熾盤之第二子幼而好學有文才建
弘元年立為太子熾盤薨僭即秦王位大赦改年為承
弘元年二月立萬載為太子三年九月部民多叛慕末
焚城邑毁寳器率戶五千東如封為赫連定所拒遂圍
安南十一月魏遣尚書庫結率騎五千迎慕末衛軍吉
毗固諫以為不宜遂下令止之庫結引還四年赫連定
遣其叔北平公韋代率衆一萬攻南安城内大饑人相
食𫝊侍中乞伏延祚吏部尚書乞伏跋跋踰城奔末乃
銜璧出降送於上邽及宗族五百餘人悉為赫連所誅
自國仁建義元年乙酉歲至辛未四十七年
十六國春秋卷十四
