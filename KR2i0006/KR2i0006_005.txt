十六國春秋卷五
魏崔鴻撰
後秦錄
姚弋仲
姚弋仲南安赤亭羌人也其先有虞氏之苗裔昔夏禹
封舜少子于西戎世為羌長其後燒當雄于洮罕之間
當七世孫填虞虞九世孫遷郍率種人内附漢朝嘉
之假冠軍將軍羌校尉歸順王處之于赤亭郍玄孫柯
為魏征西將軍綏戎校尉西羌都督柯生弋仲少而聰
猛英果雄毅永嘉之亂戎夏襁負隨之者數萬自稱雍
州刺史護羌校尉扶風公劉曜以弋仲為平西將軍石
虎廢石弘自立弋仲稱疾不賀虎累召之乃赴太寧元
年拜侍中征西大將軍石祗尊號于襄國以仲為右丞
相石祗為劉顯所弑仲乃與燕連和有子四十二人常
誡諸子曰我死之後汝歸晉家竭盡臣節乃使使降晉
晉永和七年拜仲使持節六夷大都督督江淮諸軍事
儀同三司大單于封高陵郡公八年薨時年七十三後
仲薨柩為苻生所得生以王禮葬之于天水萇稱尊號
追謚景元皇帝廟號始祖陵曰高陵
姚襄
姚襄字景國弋仲第五子雄武多才藝能明察善撫納
士民愛敬主咸請為嗣仲以襄非適不許石祗僭號以
襄為使持節驃騎將軍護烏丸校蔚晉遣使拜襄持節
平北將軍并州刺史即丘縣公弋仲薨率戶八萬南至
滎陽晉處襄于譙城遣王弟為任單騎渡淮見豫州刺
史謝尚一面交欵便若平生揚州刺史殷浩憚其威名
遣謝方討襄逆擊破之鼓行濟淮屯于旴𣅿朝廷大震
襄方軌引北自稱大將軍大單于據許昌自許遂攻洛
陽踰月不尅晉征西大將軍桓温自江陵伐襄温至伊
水襄徹圍之為温所敗襄奔還洛陽率數千騎奔于北
山百姓隨襄者四千餘戶襄尋從北山將圍關中進屯
杏城將輔國將軍姚蘭略地鄜城苻生遣苻飛龍拒戰
率衆西引與苻堅戰于三原為堅所弑時年二十七萇
僭尊號追諡魏武王
姚萇
姚萇字子茂弋仲之第二十四子少聰哲多權略不修
行業兄襄為苻堅所弑萇率諸弟降于苻生堅以萇為
揚武將軍步兵校尉潞州之戰累有殊功遷左衛將軍
累授幽州刺史苻堅伐晉以萇為龍驤將軍督益梁二
州諸軍事謂萇曰朕本以龍驤建業龍驤之號未曾假
人令特以相授山南之事一以委卿堅左將軍竇衝進
曰王者無戲言此將不祥之徵也堅默然白雀元年慕
容泓起兵叛堅堅遣子叡討之以萇為司馬既而為泓
所敗叡死之萇遣參軍姜恊謝罪堅怒弑之萇懼奔于
渭北歸者五萬餘家咸推萇為盟主自稱大將軍大單
于萬年秦王大赦改元稱制行事二年六月慕容冲入
長安司隸崔翼尚書趙遷等數百人來奔萇聞苻堅在
五將山遣驍騎吴忠率騎圍之萇自故縣如新平吴忠
執堅送之萇將求禪代堅不許慕容冲遣率騎大將軍
尚書令高蓋求戰于新平大破蓋率麾下數千人求降
建初元年僭即皇帝位于長安大赦改年國號大秦改
長安為常安追尊考弋仲為景元皇帝妣曰德皇后子
興為皇太子秋七月萇如安定二年徙秦州三萬戶于
安定八月以太子興鎮長安四年十月立社稷于長安
六年大敗苻登于長安七年三月萇寢疾遣鎮東姚欣
德守長安召太子興詣行在所八年十月萇如長安至
于新支堡疾篤輿疾而進十二月至長安召太尉姚旻
僕射尹緯等受遺詔輔政萇曰吾氣力轉微將下能復
臨天下卿等善相吾子謂興曰有毁此諸人者慎勿受
之撫骨肉以仁接大臣以禮待物以信遇民以恩四者
既備吾無恨矣庚子薨于永安宫年六十四諡武昭皇
帝葬原陵廟號太祖
姚興
姚興字子略萇之少子萇薨秘不發喪皇初元年乃發
喪行服即位于槐里大赦改元七年如徑楊與苻登徙
隂密三萬戶于長安二年以叔父緒為晉王征西將軍
碩德為隴西王弟崇為齊公顯為常山公三年以緒為
并冀二州牧鎮蒲坂四年二月遣齊公崇伐洛陽弘始
元年九月大赦改元冬十月尅洛陽以東平紹為都督
山東諸軍事豫州牧鎮洛陽四年五月遣大將軍隴西
王碩德率步騎六萬伐吕隆於涼州先是吐蕃傉(内没切)
擅據西平沮渠蒙遜張掖李嵩據燉煌各制方城共相
侵伐碩德從金城濟河直趣廣武逕蒼松至隆城下隆
遣弟輔國超龍驤邈等率衆拒碩德碩德大破之生
擒邈傉檀蒙孫李嵩等各修表奉獻九月隆奉表請降
與答報嘉美以隆為鎮西將軍凉州刺史建康公十一
月鳩摩羅什至長安七年正月興如逍遥園引諸沙門
聽什說佛經九年以太子泓錄尚書事燕王慕容超遣
使稱蕃十年與魏通和貢馬千匹十一年蜀譙縱遣使
稱蕃十六年五月興寢疾於内太子泓以兵屯東華門
侍疾于諮議堂尚書廣平公弼潛謀為亂招集數千人
持兵於第興疾損升前殿百官咸會征虜劉羌泣曰陛
下寢疾數旬奈何忽有斯事興曰朕過庭無訓使諸子
不穆愧于四海興以弼文武兼才未忍致法免其尚書
令以公就第興怒乃收弼囚之十二月興疾甚遣收廣
平公弼弟中甲杖納之武庫於是弼黨率甲士攻端門
殿中上將軍歛曼高(一作嵬)勒兵拒戰不得人遂燒端門
興力疾臨前殿賜弼死丁未薨于殿年五十三謚文桓
皇帝廟號高祖墓曰偶陵
姚泓
姚泓字元子興長子也孝友寬和而無經世之用又多
疾病興將以為嗣而疑焉久之乃立為太子泓嘗受經
博士淳于岐岐病泓親省疾拜于牀下自是公侯見師
𫝊皆拜焉興如平涼留泓總後事馮翊人劉厥聚衆據
萬年以叛泓遣鎮軍彭白狼率東宫禁兵討之斬厥赦
其餘黨興薨泓即位大赦改元為永和元年廬於諮議
堂既葬乃親庶政内外百寮增位一級今文武各盡直
言勿有所諱仇池公楊盛攻陷祁山遂逼秦川泓遣姚
平救之盛引退姚嵩與平追盛及于竹領姚讚率隴西
太守姚秦都略陽太守王煥以禁兵赴之讚為盛所敗
秦都王煥皆戰死讚至秦州退還仇池先是天水冀縣
石鼓鳴聲聞數百里野雞皆雊秦州地震者三十二殷
殷有聲者八山崩舍壊咸以為不祥及嵩將出羣僚固
諫不聽識者以為秦州泓之故鄉將滅之徵也赫連勃
勃功陷隂密執秦州刺史姚軍都坑將士五千餘人進
兵侵雍遂據抄掠郿城姚紹及征虜尹昭鎮軍姚洽等
率步騎五萬討之戰于馬鞍坂勃勃兵敗走還秦而晉
相劉裕總大軍伐泓次于彭城遣檀道濟王鎮惡入自
淮肥攻漆丘項城沈林子自汴入河攻倉垣泓將王苟
生以漆丘降鎮惡除州刺史姚掌以項城降道濟晉師
遂入潁口所至多降服姚紹聞晉師之至也馳還長安
言於泓曰晉師已過許昌豫州安定孤遠卒難救衛宜
遷諸鎮戶内寶京畿可得精兵十萬足以横行天下&KR1421;
使二寇交侵無能為也如其不爾晉侵豫州勃勃寇安
定者將若之何吏部郎懿横又以齊公姚恢有忠勲於
國家未有殊賞今致之死地安定人人自危恐必生變
宜徵還朝廷以慰其心泓並不從晉師至城皋征南姚
洸時鎮洛陽部將趙玄說洸曰今寇逼已深百姓駭懼
衆寡勢殊難以應敵宜攝諸戍兵士固守金墉以待京
師之援不可出戰如戰不捷大事去矣金墉既固師無
損敗吴寇終不敢越金墉而西困之於堅城之下可以
坐制其弊洸用姚禹閻恢之譖卒遣玄出戰會陽城城
皋滎陽虎牢諸城悉皆降於道濟玄戰敗死於百谷道
濟進至洛陽洸懼出降泓母弟懿嶮薄用其司馬孫暢
謀欲襲長安誅姚紹廢泓而自立遂舉兵僭號傳檄州
郡時征北姚恢亦率安定鎮戶三萬八千焚燒室宇以
車為方陣自北雍州趨長安自稱大都督建義大將軍
移檄欲除君側之惡軍勢甚盛泓見内外離叛晉師漸
逼歲旦朝羣臣于前殿悽然流涕羣臣皆泣姚紹率輕
騎先赴難姚讚亦率諸軍還長安遂擊弑恢及其三子
泓乃進紹太宰大將軍大都督中外諸軍事假黃鉞改
封魯公率武衛姚鸞等距晉師于潼關道濟固壘不戰
紹遣左長史姚洽等屯于河北欲絶道濟租輸為沈林子
所敗衆皆没焉紹忿恚發病嘔血而死泓遣使乞師于
魏魏遣司徒南平公拔拔等進據河内為泓聲援劉裕
次于陜城泓使姚裕率步騎八千距之泓躬將大衆繼
發裕為沈田子所敗泓退次于灞上姚讚距晉師于關
西姚難屯于香城時大霖雨渭水汛溢王鎮惡水陸兼
進追及姚難泓自灞上還軍次于石橋以援之晉師進
據鄭城泓使姚裕尚書龐統屯兵宫中姚洗屯于澧西
尚書姚白瓜徙四軍雜戶入長安姚丕守渭橋胡翼度
屯石積姚讚屯灞東泓軍于逍遥園鎮惡夾謂進兵破
姚丕于渭橋泓自赴之逼水地狹因丕之敗遂相見而
退姚諶姚烈姚寶等皆死于陣泓單馬還宫鎮惡入自
平朔門泓與姚裕數百騎出奔于石橋讚聞泓敗召將
士告之皆以戈擊地攘袂大哭胡翼度弃衆奔晉讚夜
率諸軍會泓于石橋晉師已固諸門讚軍不得入衆皆
驚散泓計無所出謀欲降晉其子佛念年十二謂泓曰
陛下今雖降晉劉裕待人無禮終必不全願自我决憮
然不答遂登宫牆自投而死平原公璞并州刺史尹昭以
蒲坂降晉東平讚率宗室子弟百餘人亦降于裕裕盡
殺之九月裕至長安送泓于建康市而戮之時年三十建
康百里之内草木燋死自姚萇白崔元年歲在甲申至
于是歲在丙辰三十有三歲
十六國春秋卷五
