十六國春秋卷三
魏崔鴻撰
前燕錄
慕容廆
慕容廆字奕落環昌黎棘城人昔高辛氏遊於海濱留
少子厭越以君北夷世居遼左號曰東胡秦漢之際為
匈奴所敗分保解卑山因復以為號曾祖莫護跋魏初
率其諸部入居遼西從司馬宣王討公孫淵有功拜率
義王始建國於棘城之北見燕代少年多冠步搖跋意
甚好之遂歛髮襲冠諸部因呼之為步搖其後音訛遂
為慕容焉祖木延左賢王從毌丘儉征高麗有功加號
大都督又涉歸以全柳城之勲進拜單于遷邑遼東於
是漸變土風自云慕二儀之德繼三光之容遂以慕容
為姓廆身長八尺有大度晉安北將軍張華一見竒之
謂曰君後必為命世之器匡難濟時者也涉卒弟耐立
將謀殺廆廆亡潜於遼東徐郁家太康元年國人殺耐
迎廆立之太康十年又遷于徒河之青山元康四年定
都大棘城所謂紫蒙之邑也永嘉六年王浚承制以廆
為散騎常侍冠軍將軍前鋒大都督大單于皆讓不授
擢舉賢才官方授仕魯國孔慕宿德清望請為賓友平
原劉讃儒學該通引為東庠祭酒其世子皝率國胄受
業焉大興四年晉遣謁者拜廆使持節督幽平東夷諸
軍事車騎將軍平州牧封遼東郡公丹書鉄劵承制海
東咸和元年加侍中位特進八年夏五月薨于文德殿
年六十五葬于青山晉遣使者贈車騎大將軍開府儀
同三司謚襄公皝為燕王追謚武宣王雋稱尊武宣帝
廟號高祖
慕容皝
慕容皝字元真廆第二子小字萬年長七尺八寸雄毅
善權略博學多材藝晉建武元年振武將軍永昌初拜
左賢王太寕末拜平北將軍朝鮮公咸和八年六月即
遼東公位行平州刺史督攝部内九年八月晉遣謁者
拜皝鎮軍大將軍平州刺史大單于遼東公承制一如
廆故事七年七月立子雋為世子四年以左司馬封奕
為長史九月奕等以皝任重位輕宜稱燕王於是上議
十月僣即燕王位于文德殿大赦境内改備羣司以封
奕為相國追尊先公為武宣王先妣為王后起文昌殿
出入警蹕立夫人段氏為王后世子雋為太子是歲棘
城黑石谷有大石自立而行八年七月晉使鴻臚郭忱
持節拜皝侍中大都督河北諸軍事大將軍燕王其餘
官皆如故封諸功臣百餘人九月遷都龍城十二年四
月有黑龍一白龍一見于龍山皝率羣寮觀之去龍二
百步祭以太牢二龍交首嬉翔解角而去皝大悦赥境
内號新宫曰和龍立龍翔佛寺于山皝雅好文籍親造
太上章以代急就又著典誡十五篇並以教胄子十四
年皝親臨東庠考試學生其通經秀異者擢充近侍十
月饗羣僚于承乾殿右長史宋諺性貪賜布百疋令自
負而歸以愧其心十五年八月皝因見白兔馳射之馬
倒被傷輦而還宫引太子雋嘱以後事謂曰今中原未
平方建大事委賢任哲此其時也恪智勇無濟力堪任
重汝其委之以成吾志九月薨于承乾殿年五十二冬
十二月葬龍山諡文明王雋稱尊追尊曰文明皇帝廟號
太祖陵曰龍平
慕容雋
慕容雋字宣英皝第二子小字賀賴跋十三月而生有
神光之異身長八尺一寸善為文雅好辭賦至於器物
車室皆著讃以為勸戒皝之八年晉遣使者拜皝燕王
以雋為安北將軍東夷校尉十一年進拜使持節鎮東
將軍皝薨即燕王位赦其境内依春秋列國故事稱元
年正月開趙魏大亂乃嚴兵將為進取之計七月晉使
謁者陳沈拜雋都督河北諸軍事幽冀并平四州牧大
將軍燕王承制封拜一如廆皝故事元璽元年正月司
南車成雋大悅告于皝廟四月遣輔國恪相國奕討冉
閔戰于魏昌廉臺閔師大敗擒送之關大將軍蔣幹輔
閔子智固守鄴城遣輔弼評等帥騎一萬以討之鄴北
郡縣悉降輔國奕等一百一十人勸珍尊號令曰非常
之事匪寡德所宜聞也八月尅節輔弼評等送閔后董
氏太子智太尉申鍾并乘輿服物及六璽送于中山𫝊
國璽蔣幹先以送晉雋欲神其事葉言歷運在已乃詐
云得之賜閔妻號奉璽君封冉智為海濱侯以輔弼評
為司州刺史鎮鄴十月輔國恪等五百五人奉皇帝璽
十一日僣即皇帝位于正陽前殿大赦改年時晉遣使
詣雋謂之曰還白汝天子我承人乏為中國所推已為
帝矣庚午書曰追崇祖考古人之令典尊武宣王為高
祖武宣皇帝文明王為太祖文明皇帝二年正月立后
可足渾氏為皇后升平元年正月復立中山王暐為皇
太子赦其境内改年曰光夀初廆有駿馬曰赭白有竒
相逸力石虎之伐棘城皝將出避難欲乘之馬悲鳴蹄
齧人莫能近皝曰此馬見異先朝孤嘗仗之濟難今不
欲出者蓋先君之旨也乃止虎尋奔退皝益竒之至是
年四十九歲而駿逸不虧雋比之鮑氏驄命鑄銅以圖
其像親為銘讃雋勒其旁置之薊城東掖門是像成而
馬死十一月自薊遷鄴三月入鄴宫大赦繕殿宫復銅
雀臺以吳王垂為東夷校尉平州刺史鎮遼東二年三
月常山寺大樹自拔根出得璧二十七圭七十三光色
精竒有異常雋以為岳神之命遣尚書郎段勤以太牢
祀之五月遼西獲黑鬼三年三月雋夜夢石虎齧其臋
寤而惡之命發其墓剖棺出屍踏而罵之曰死人安敢
夢生天子遣御史中尉楊約數其殘酷之罪鞭而投之
漳水十二月雋寢疾謂大司馬恪曰吾患惙然恐不濟
修短命也復何所恨但二寇未除景茂冲幼慮其未堪
家國多難吾欲遠追宋宣以社稷属汝恪曰太子雖幼
天縦聰聖必能勝殘去暴不可以亂正統雋怒曰兄弟
之間豈虚飾乎恪曰陛下若以臣堪荷天下之任者寧
不能輔少主也雋曰若汝行周公之事吾復何憂四年
正月雋薨子應福前殿年五十三偽諡景昭皇帝廟號
烈祖葬龍陵雋雅好文籍性嚴重未曾以慢臨朝雖閒
居宴處亦無懈怠之色
慕容暐
慕容暐字景茂雋之第三子元璽三年封中山王尋立
為皇太子光夀四年僣即帝位大赦改元建熙元年以
太原王恪為太宰錄尚書行周公事專百揆上庸王評
為太傅贊朝政司空陽騖為太保王垂為河南大都督
十州諸軍事兖州牧鎮梁國四年正月暐南郊十月太
尉奕迎神于和龍初暐委政太宰恪專受經于博士勸
助教尚鋒秘書郎杜銓並以明經講論左右至是通諸
經祀孔子于東堂以勸為國子祭酒鋒國子博士銓散
騎侍郎其執經侍講皆有拜授八年太宰恪卒九年十
二月有神降于葉自稱相女有聲與人相接數日而去
十年四月立貴妃可朱渾氏為皇后六月晉大司馬桓
温率衆五萬來代遂至枋頭吳王垂大敗斬獲三萬餘
級温奔還淮南垂既敗温威德彌振太傅評大不平之
太后遂與評謀殺垂十二月垂出奔秦十一年六月秦
輔國將軍王猛鎮南將軍楊安率衆六萬來代以太傅
評下邳王厲等帥精兵三十萬拒秦師于潞州川郡盜
賊大起鄴中怪異非常十月評及猛戰于潞州評師敗
績單騎遁還猛乘勝追奔長驅至鄴十月苻堅帥衆會
猛來攻拔鄴城外亂散騎侍郎徐蔚等率扶餘高句麗
及上黨質民子弟五百人夜開城門引納秦師暐與太
傅評左衛將軍孟高等數十騎出奔昌黎堅遣將軍郭
慶帥騎五千追之及暐于高陽秦將巨武執暐將縛之
暐曰汝何小人而敢縛天子武曰我梁山巨武受詔縛
賊何謂天子耶執暐送鄴堅問其奔狀暐曰狐死首丘
欲歸死于先人陵墓耳堅哀而釋之令還宫率文武出
降堅入鄴宫昇正陽殿徙暐及王公已下并諸鮮卑四
萬餘戶于長安封暐新興郡侯邑五千戶尋拜尚書堅
征臺城為平南將軍别部都督淮南之敗隨堅還長安
既而吳王垂攻苻丕于鄴中山王冲起兵關中暐謀殺
堅事發為堅所誅年三十五歲僣稱尊號偽諡幽皇帝
十六國春秋卷三
