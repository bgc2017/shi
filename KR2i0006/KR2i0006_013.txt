十六國春秋卷十三
魏崔鴻撰
南燕錄
慕容德
慕容德字玄明皝之少子皝每對諸宫人言婦人姙娠夢日
入懷必生天子公孫夫人方姙夢日入臍中獨喜而不敢言
晉咸康二年晝寢生德左右以告方寢而起皝曰此兒易
生似鄭莊公長必有大德遂以德為名年十二而皝薨哀毁
過禮年十八長八尺三寸額上有日角偃月重文元璽初封
梁公建熙初進號安北將軍封范陽王入為魏尹秦滅燕徙
於長安秦伐涼德請征自效後為張掖太守苻堅伐晉垂請
德為副堅敗德乃隨垂如鄴垂稱燕王復封范陽王建興元
年為司隸校尉八年司徒垂臨薨謂太子寳曰鄴是舊都宜
委范陽王永康元年以德鎮鄴及寶失中山自龍城奔鄴以
德為丞相領冀州牧承制南夏德兄子麟自義臺來奔因說
德曰中山既没魏必乘勝攻鄴雖糧儲素積而城大難
固且人情沮動不可以戰及魏軍未至擁衆南渡就魯
陽王和據滑臺而聚兵積榖伺隙而動計之上也魏雖
拔中山勢不久留不過驅掠而返人不樂從理自生變
然後振威以援之魏則内外受敵使戀舊之士有所依
憑廣開恩信招集遺黎可一舉而取之先是慕容和亦
勸德南徙於是許之隆安元年正月德率戶四萬三千
車二萬七千乘自鄴徙滑臺黎陽魏軍垂至三軍危懼
欲堡據黎陽昏曰流澌冰合是夜濟訖冰亦尋消德大
悦改黎陽津為天子津德入滑臺趙王麟等九十八人
上言今中土傾陷龍都蕭條趙魏遺黎鵠企澤臯伏願
仰承俯順以承宗廟謹上皇帝尊號德許之令曰假順
來議且以燕元故事統符行帝制奏詔而已改永康三
年為元年大赦殊死已下置百官封進有差寶自龍城
南奔至黎陽城西數里伏於河西遣中黃門趙思告北
地王鍾曰上以去二月得丞相表即自南征叚速骨作
逆於一連今失據來此呼丞相奏迎鍾馳使白狀寶遣
思之後見採樵者知德稱帝懼而北奔初苻登既滅登
弟廣率所部二千來降拜冠軍處之乞活堡至是復叛
稱秦王德留撫軍曾陽王和守滑臺德率衆攻廣斬之
和長史季辨殺和以滑臺降魏德曰苻廣雖平撫軍失
據進有強敵退無所托計將安出尚書潘聰曰滑臺四
通八逹非帝王之居青齊沃壤號曰東秦地方二千里
戶餘十萬四塞之固可謂用武之國德猶預未决於是
遣牙門蘇撫問沙門朗公報曰山西絶俗之士不應預
聞朝議但有待之累非有託無以立陛下今來即朗之
檀越破覽潘尚書之議可謂興邦之術矣撫又問以年
世朗以周易筮之曰燕衰庚戌撫曰幾何曰年則一統
世則及子撫曰何其促乎朗曰卦兆然也豈關人哉撫
不敢言德大悦三月德引師而南五月次薛城八月入
廣因即皇帝位於南郊大赦改元為建平元年又曰漢
宣憫吏民犯諱故改名朕今增一傋字以為復名庶開
臣子避諱之路於是叙賞有差新舊咸悦十月太極端
門並就以公工張剛為材官將軍上方令二年十月徐
州刺史潘聰青州刺史鞠仲來朝讌於延賢堂酒酣德
笑謂羣臣曰朕雖寡薄恭已南面在上不驕夕惕於位
可稱自古何等王也仲曰陛下中興之聖后少康光武
之儔也顧命左右賜仲帛千匹仲疑多陳讓德曰卿知
調朕朕不知戲卿乎卿飾對非實故亦虚言相賞賞不
謬如何足謝也韓範進曰臣聞天子無戲言忠臣無妄
對今日之論可謂君臣俱失德大悦賜範絹五十匹三
年三月德如齊城登營丘望見晏嬰塜顧左右曰禮大
夫不通城葬平仲古之一賢人逹者而生安近市死葬
近城豈有意乎青州秀才晏謨對曰孔子稱臣先人平
仲賢矣豈不知高其梁豐其禮蓋政在家門故儉以矯
世存居湫隘卒豈擇地而葬乎所以不遠門者猶冀悟
平生意也德悦之三月以太牢祀漢城陽景王廟遂北
登社首山東望鼎足因目牛山問謨以齊之山川賢哲
故事謨歷對詳辨畫地成圖德深嘉之拜尚書郎五年
二月夜地震在棲之雞皆驚攪飛散三月德疾動經旬
幾於不振會前尚書右丞曹默自冀州來奔以白酒解
之乃瘳以默為御史中丞封永熙侯五年正月兄子超
自秦還九月汝水竭十一月得疾篤夢皝曰汝既無子
何不早立超為太子不爾惡人生心戊午引見羣臣於
東陽殿議立超為太子俄而震起百寮驚越德亦不安
還宫疾甚呼段后公主及超申以後事執超手曰德若
至曉更見公卿顧託以汝死無所恨數目視公主欲有
所言竟遂不能段后大言今召中書作詔立超可乎脩德開
目頷之是夕薨於顯安宫年七十為十餘棺夜分出四
門潜瘞山谷莫知其屍所在虚葬於東陽陵諡献武皇
帝廟號世宗在位五年
慕容超
慕容超字祖明德兄北海王納之子秦滅燕以納為廣
武太守數歲去官與母公孫太妃就弟德家於張掖德
從苻堅南征留金刀辭母而去及垂起兵山東張掖太
守武昌誅納及德之諸子公孫太妃以老不合刑納妻
段氏以懷姙未决執於郡獄獄掾呼延平德之故吏也
將公孫及段氏逃於羌中而生超焉公孫氏臨卒授超
金刀曰聞汝伯已興於鄴都吾朽病將沒相見理絶汝
脱得東歸可以此刀還汝叔也後因吕隆歸秦徙凉州
民於長安超因而東歸母謂超曰母子得全濟者呼延
氏之力也惠而不報天不祐人乎今雖死吾欲為汝納
其女以答厚惠於是納之超至長安徉狂行乞由是往
來無禁濟隂人宗正謙善卜相西至長安賣於路超行
而遇之因就謙相謙竒其姿貌超乃内斷於心不告母
妻辭母詣霸上乃與謙俱歸至諸關禁自稱張伏生二
十日逹梁父建平六年四月至廣固呈以金刀且宣祖
母臨終之言德撫之號慟超身長八尺腰九圍姿器魁
傑有𩔖於德德愛之名之曰超封北海王拜侍中驃騎
大將軍司隸校尉開府置佐十一年立為太子己未僣
即皇帝位太赦改建平六年為太上元年三年七月遣
中書令韓範聘秦姚興許還超母妻八月奉使兼員外
散騎常侍韋宗還聘贈以千金超復遣右僕射張華給
事中宗正元聘奉送太樂伎一百二十人姚興大悦還
超母妻十月華發長安宗正元馳先反命超悦遣征虜
公孫五樓率騎二千迎於境上超親率六宫迎於馬耳
關四年正月大赦尊父北海穆王為穆皇帝母段氏為
皇太后居長樂宫妻呼延氏為皇后五年二月晉相劉
裕率衆來伐三月晉師渡河超聞晉軍之盛自率衆四
萬拒戰大敗奔還廣固徙郭内民入保小城晉攻陷大
城長圍列守超請為藩臣以大峴為界裕不許六年正
月超登天門朝羣臣於城上殺馬以饗將士文武皆有
遷授二月尚書悦夀開門納晉師超出奔為晉師所執
送建康市斬之時年二十六殺鮮卑王公以下三千餘
人以男女萬餘口為軍賞始建平元年歲在己亥僣號
居齊王為劉裕所滅在己酉年二十一年
十六國春秋卷十三
