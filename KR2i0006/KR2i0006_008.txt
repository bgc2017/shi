十六國春秋卷八
魏崔鴻撰
西凉錄
李暠
李暠字玄盛隴西狄道人也漢前將軍廣十六世孫廣
子侍中敢之後李氏世為西州著姓祖父弇前凉武衛
將軍天水郡太守安世亭侯父昶字中堅幼有令名世
子侍講年十八卒暠昶之遺腹子少而好學沈敏有器
度後凉龍飛二年建康太守段業自稱凉州牧號神璽
元年拜暠效榖令二年燉煌索仙等以暠温毅有惠政
推暠為燉煌太守段業復暠鎮西將軍領護西夷校尉
庚子元年十一月晉昌太守唐瑶移檄六郡推暠為大
軍凉公領秦凉二州牧大赦改年追尊祖弇凉公父昶
凉簡公以瑶為征東將軍二年正月于南門起靜恭堂
以議朝政圖讃自古聖帝明王忠臣孝子烈士貞女親
為序頌以作鑒戒五年正月立泮宫增高門學生四百
人四月燉煌有葛緣木而生作黃鳥之形世子譚卒九
月立第二子歆為世子正月大赦改年為建初元年三
月讌于曲水命羣寮賦詩暠親為之叙文寫諸葛亮訓
厲以戒諸子十三年正月寢疾顧命長史宗繇曰吾終
之後嗣子猶卿子也善相輔導二月薨于恭德殿年六
十葬建世陵諡昭武王廟號太祖初暠為羣雄所推定
千里之地謂張氏之業不足成河西十郡歲月而一既
而傉檀入姑臧蒙遜基宇稍廣於是慨然著述志賦初
河右不生楸槐張駿之世取秦隴植之皆死至是而酒
泉言西北有槐生焉乃作槐樹賦又作婦辛氏誄自餘
賦數十篇
李歆
李歆字士業暠第二子暠薨左長史宋繇等上為大將
軍凉公領凉州牧護羌校尉大赦改年為嘉興元年七
月歆聞蒙遜南伐西秦中外戒嚴將攻張掖尹太后以
為不可宋繇亦諫歆怒不從遂率步騎三萬東伐次于
都瀆澗蒙遜自浩亹來戰于懷城歆敗在右勸還歆曰
吾違太后明誨遠取敗辱不殺此胡復何面目以見母
也勒衆復戰敗于蓼泉為遜所殺歆弟驍騎將軍翻擊
虜將軍豫等西奔燉煌蒙遜遂入酒泉翻及燉煌太守
恂興諸子等棄燉煌奔于北山郡人朱承張弘等以恂
在郡有惠密信招恂恂率千騎入于燉煌朱承張弘等
推恂為凉州刺史遜率衆二萬攻恂宋承等開門出降
恂自殺恂暠之第六子也遜復翻子寳徙于姑臧歲餘
北奔伊吾後二十餘年至魏太平三年寳至伊吾率流
人反虜騎南襲燉煌據之遣使降魏魏以寳為使持節
侍中都督西郵諸軍事鎮西大將軍開府儀同三司領
護戎校尉沙州牧燉煌公承制玉門以西寳寬雅有度
量甚著威惠于西土在燉煌三年徙并州刺史薨諡宣
公自暠元年歲在庚子至為蒙遜所滅二十一年
十六國春秋卷八
