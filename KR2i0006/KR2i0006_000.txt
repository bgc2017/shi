十六國春秋載記𩔖
提要
(臣)等謹案十六國春秋十六卷舊本亦題魏
崔鴻撰載何鏜漢魏叢書中其出在屠喬孫
本之前而亦莫詳其所自十六國各為一錄
惟列僭偽之主五十八人其諸臣皆不為立
𫝊全為載記之體其非一百二卷之舊已不
待言證以晉書載記大致互相出入而不以
晉宋紀年與史通所說迥異豈好事者摭𩔖
書之語以晉書載記排比之成此偽本耶然
考崇文總目有十六國春秋略二卷不著撰
人名氏司馬光通鑑考異所引諸書亦有十
六國春秋鈔之名則或屬後人節錄鴻書亦
未可定也屠氏所刻百卷之本既為依託此
本亦疑以𫝊疑未能遽廢姑並存之以備參
考焉乾隆四十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
