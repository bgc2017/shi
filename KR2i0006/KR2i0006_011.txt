十六國春秋卷十一
魏崔鴻撰
後燕錄
慕容垂
慕容垂字道明皝第五子小字阿六敦母蘭淑儀垂少
有器度長七尺七寸手垂過膝皝甚寵之常曰此兒闊
達好竒終能破人家或能成人家故名霸字道業因墮
馬傷前二齒慕容儁即王位因改名缺外以慕郤缺為
名内惡而改之尋以䜟記之文去夬以垂為名及儁僭
稱尊號封吴王建熙十年以車騎大將軍敗桓温于枋
頭威名大震太傅上庸王評深忌之垂遂出奔秦苻堅
聞垂至大悅郊迎執手禮之甚重王猛惡垂雄略勸堅
殺之堅不從以為冠軍將軍封賓都侯歷京兆尹苻堅
敗于淮南垂軍獨全堅以千餘騎奔之世子寶言于垂
曰國家傾喪皇綱廢弛當隆中興之業建少康之功宜
恭承皇天之意因而取之垂曰彼悉心投命若何害之
乃以兵屬堅垂至澠池言于堅曰王師不利北境之民
或因此輕重請奉詔輯寧朔裔且龍鄴舊都陵廟所在
乞過展拜以申罔極堅許之權翼諫曰垂爪牙名將今
之韓白且世豪東夏志不為人下頓以避禍歸誠非慕
德而至也恐冠軍之號不飽其志列地百里未滿其心
且垂猶鷹也饑則附人飽便高颺遇風塵之會必有凌
霄之志堅曰卿言是也但朕已許之匹夫猶重信況萬
乘之主乎翼曰陛下重小信而輕忽社稷臣見往不見
其還關東之變垂其首乎自涼馬臺結草筏而渡至安
陽修箋于長樂公丕垂至館之于鄴西會苻暉告丁零
翟斌聚衆四千謀逼洛陽丕于是配垂兵三千遺廣武
將軍苻飛龍率氐騎一千為垂之副丕戒飛龍曰垂為
三軍之統卿為垂謀之主苻暉告急簡書捐尋垂方圖
飛龍停河内不進悉誅氐兵命左右殺飛龍濟河焚橋
衆三萬至洛陽苻暉閉關門拒守不與交通翟斌率衆
會垂勸稱尊號垂曰新興侯國之正統孤之君也若以
諸軍之力得平關東當以大義喻秦奉迎反正誣上自
尊非孤心也乃自稱大將軍燕王承制行事翟斌為建
義將軍封河南王弟德為范陽王衆至二十萬濟自石
門長驅攻鄴元年正月朝羣僚于清陽宫以暐在長安
依晉愍帝在平陽中宗稱王改年建武故事改秦建元
為燕元元年立太子寶為燕太子攻拔鄴都丕固守中
城垂漸而圍之于魏郡肥鄉築新興以置輜重進師攻
鄴開其西奔之路二年三月丕棄鄴奔并州以魯陽王
和為南中郎將鎮鄴十三年垂定都中山建興元年正
月羣僚勸垂正尊號辛卯僭即皇帝位于南郊大赦改
元建興立子寶為皇太子十年五月太子寶率衆八萬
伐魏范陽王德為之後繼魏聞寶將至徒于河西寶臨
河不敢濟引師還次于參合俄而魏軍大至三軍奔潰
寶與德等數千騎奔免十一年三月垂大衆出參合太
子寶出天門垂至參合見積骸如山設祭弔之死者父
兄各皆號哭軍哀慟垂慙憤嘔血因而寢疾築燕昌城
而還寶等至雲中聞垂疾皆引歸及垂子平城夏四月
薨于上谷之俎陽年七十二諡武成皇帝廟號世祖
慕容寶
慕容寶字道祐垂第四子元璽四年生于信都少輕果
無志操好人從已段后諫垂曰太子資質雍容柔而不
斷非濟世之雄遼西高陽陛下嗣之賢者宜擇一樹之
垂不納謂曰汝謂我為晉獻公乎建興十一年四月僭
即皇帝位大赦改元為永康元年寶遣將軍趙王麟逼
段后曰常謂主上不能嗣守大統今竟不能宜早自裁
以全段氏后怒曰汝兄弟上逼殺母豈復能保守社稷
吾豈惜死念國滅不久遂自殺八月立妃段氏為皇后
濮陽公榮為皇太子二年正月魏使修和寶不許二月
魏攻中山其夜尚書慕容皓謀殺寶立趙王麟寶與太
子榮等萬騎就清河會于薊以開封公慕容詳守中山
五月中山饑麟出據新市魏師戰于義臺敗績南奔魏
入中山寶遣御史中丞兼鴻臚魯遂持節受司空范陽
王德丞相冀州牧丞制南夏封公封侯牧守三年二月
寶發龍城以撫軍慕容騰為前軍步騎三萬將南伐次
于乙連長上段速骨宋赤眉因民之憚遠役殺司空樂
浪王宙衆既幸亂投仗奔走寶馳還龍城又與長樂王
盛等南奔尚書蘭汗殺速骨等十餘人奉太子榮承制
大赦遣迎寶還于薊寶欲北還盛等咸以汗忠欵虛實
未明宜就范陽王德寶從之乃自薊而南四月寶至鄴
中遣民固請留之寶不從南至黎陽城西聞范陽王德
稱制懼而退乃還龍城次于廣都蘭汗又遣左將軍蘇
超寶具申欵誠忠節無差寶于是命發汗遣弟難率五
百騎迎寶至龍城汗引寶入于外邸殺之年四十四殺
太子榮及王公卿士百餘人汗自稱大將軍大單于昌
黎王年號青龍七月長樂公盛襲誅汗盛即位偽諡寶
惠愍皇帝廟號烈祖
慕容盛
慕容盛字道運寶之庶長子秦建元十年生於長安二
十年苻堅誅慕容氏盛東奔既至垂問以西事畫地圖
垂笑謂之曰昔魏武撫明帝之首遂乃侯之祖之愛孫
有由來矣于是封長樂公建興六年領北中郎鎮薊進
爵為王及寶為蘭汗所殺盛馳訃哀因潛結大衆謀討
難及汗等斬之建平元年七月告成宗廟大赦改元青
龍謙揖自卑不稱尊號以長樂王稱制諸王貶爵為公
東陽公慕容根等九十八人上尊號盛不許十月根等
又請盛許之丙子僭即皇帝位正月朝羣臣于承乾殿
大赦改建平元年為長樂元年二年正月大赦盛去皇
帝之號稱庶民天王三年八月右將軍慕容國謀率禁
兵襲盛前將軍段機等因衆心阻動潛于禁中鼓譟大
呼盛聞變率左右出戰衆皆披潰俄有一賊從闇中擊
傷足遂取輦昇前殿召叔公河間公熙囑以後事熙未
至而薨年二十九偽諡昭武皇帝廟號中宗
慕容熙
慕容熙字道文一名長生垂之少子燕元二年生于長
生建興八年封河間王永康初隨寶奔龍城拜司隸校
尉長樂元年遷僕射中外都督領昌黎尹盛薨僭即皇
帝位大赦改長樂三年為光始元年二年正月熙引見
州郡耆舊子言問以民間疾苦司隸部民劉瓚對問稱
旨拜帶方太守是春大治宫室至四月立苻貴人為昭
儀五月築龍騰苑廣十里餘役徒二萬起景雲山于苑
内又起逍遥宫甘露殿連房數百觀閣相交鑿天河渠
引水入宫又為苻昭儀鑿曲光海青涼池季夏暑熱士
卒不得休息渴死者大半四年二月昭儀苻氏卒立苻
貴嬪為皇后九月苻后遊畋熙從之北登白鹿山東過
青嶺南臨滄海冬十一月乃還百姓苦之士卒為狼虎
所害及凍死者五千餘人五年十月擬鄴之鳳陽作弘
光門累級三層建始元年正月大赦天下三月太史丞
梁延年夢月化為五白龍夢中占之曰月臣也龍君也
月化為龍當有臣為君寤而告人曰國符其將盡乎是
月苻后起太華殿高承光一倍負土於北門土與榖同
價典軍杜静載棺指闕上書諫大怒斬之后嘗季夏思
凍魚鱠冬須生地黃皆下有司切責不得加以大辟四
月苻后崩熙悲號躃踊若喪考妣擁其尸而撫之曰體
已就冷命遂斷矣于是僵仆絶息久而乃蘇服斬縗食
粥百僚于宫内設立哭臨使有司按校哭者有淚以為
忠孝無淚則加罪羣臣震懼莫不含辛以為淚高陽王
妃張氏熙之嫂也美姿容熙欲以為殉乃毁其襚鞾中
有弊氈遂賜死三女叩頭求哀熙弗許營陵周輪數里
下涸三泉内圖畫尚書八座之像熙曰善為之朕將隨
后入此陵轜車高大毁北門而出中衛將軍馮䟦左衛
將軍張興先皆坐事亡奔以熙政之虐也與䟦從兄萬
泥等三十二人結盟推夕陽公慕容雲為主發尚方徒
五千人分屯四門入宫授甲閉門拒守中黃門趙洛生
奔告熙熙曰此鼠盜耳勝還當誅之乃收髮貫甲馳還
赴難夜至龍城攻北門不尅遂入龍騰苑左右潰散熙
微服逃于林中為人執送雲等殺之年三十二葬衡平
陵諡曰昭文皇帝
慕容雲
慕容雲字子雨寶之養子祖父高和句麗之支庶自云
高陽氏之苗裔故以高為氏寶之為太子雲以武藝給
事東宫永康初拜侍御郎以疾去官及熙葬后馮䟦詣
之告以大謀雲懼䟦等強之四月即天王位復姓高氏
大赦改建始元年為正始元年國仍號大燕以馮䟦為
侍中都督中外諸軍錄尚書事武邑公慕容歸為遼東
公立燕之宗社三年冬十月雲臨東堂幸臣離班桃仁
懷劍執紙而入稱有所啟抽劍擊雲雲以几拒班桃仁
進而殺之立馮䟦為主即位偽諡為忠懿皇帝始垂以
丙戌之歲建號中山至馮䟦之歲歲在己酉二十四年
十六國春秋卷十一
