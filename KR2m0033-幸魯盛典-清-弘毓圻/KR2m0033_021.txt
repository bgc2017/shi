欽定四庫全書
幸魯盛典卷二十一
扈從
聖駕釋奠闕里兼
幸孔林恭紀百韻
太子太傅保和殿大學士兼禮部尚書(臣)王熙
帝德開堯舜王風懋禹湯淵源歸夫子統緒屬
今皇百代心符契千秋道頡頏
臨雍隆典禮講學肅冠裳寤寐親賢哲甄陶徧黨庠
覃敷文教遠赫濯武功張參贊通三極含弘暨
八荒醴泉流浩浩膏露降瀼瀼圃已遊麟鳳郊
真絶虎狼會朝班玉瑞垂拱握珠囊泰運占方
永乾行本自強學惟明體用理必晰毫芒地衍
龜龍數天騰奎壁光鏡圖歸掌握山海盡梯航
中澤無鴻鴈平疇裕積倉照臨儼有赫咻噢視
如傷效順徵河岳隨時若雨暘蠲租仁自遠解
網澤何長風動羣從欲陽和立起僵貞符逢甲
子元會際陶唐九月宜秋狩豳風正築場康衢
馳
鳳輦飛騎躍
龍驤先問齊吳俗旋臨鄒魯鄉省耕歌夏后時邁歷
周疆泰岱遙重接龜蒙近可望青丘曾毖祀絳
節更迴翔親聖觀車履嚴師樹表坊物章存掌
故考核俾精詳集議咨宗伯先期遣奉常樂教
曲阜習衣自辟雍將
宸斷超前古尊崇極帝王遵塗經費邑覽勝憩林塘杖
履如親炙川原未渺茫漣漪昭大道臨眺煥
宸章肆覲隨
行在恭迎側路旁上公深儼恪萬姓競歡康列幕周
環衞齋宫敞
御床分曹儀制備序事駿奔忙曉漏籌初唱宵衣夜未
央紅雲紛繚繞黃屋獨高昂
玉趾行中道金貂翼兩廂升階容漆漆承祭氣洋洋
彩碧輝廊廡丹青畫棟梁巍峩聫象緯陟降見
羹牆我
后惟恭默千官共濟蹌祝辭親致奠綴兆儼成行栒簴
懸鐘鼓形鹽間豆觴塤篪兼鳳管琴瑟竝笙簧
燭影明於晝爐煙細不颺迎神先奏曲奠帛早
承筐此日芹為菜當年食必薑牲牷羅鼎實酒
醴挹神漿雕繪陳筵几薌萁進稻粱具籩盛棗
栗秉籥舞篬筤醢鹿常為脯槀魚欲勝魴諸賢
洵紹統
啓聖實開祥殷祀欣同舉褒崇可共當精誠交冥漠
明德薦馨香祖烈須揚大孫謀貴用臧承前誰
接武考業孰盈緗爰歷奎文閣來登詩禮堂談
經詳格致闡易辨陰陽
天語何諄篤家聲在熾昌存心宜勿替敦行有餘慶劍
佩容猶昨琴書澤未亡循牆心自切懷古意難
忘行教圖傳賜雲雷制本商額題師表燦蓋拂
廟庭黃有地壇名杏無枝檜似鋼靈根關氣運
天賦重琳瑯古石苔斑駁唐槐肄遠揚摩碑知米芾聞
教憶陳亢複壁藏皆出寒泉汲獨嘗登堂思慨
慕拜墓益齋莊樹撫欃檀老花搴文草芳叢蓍
符易數竒木植諸方華表寧歸鶴端門定集凰
禽蟲咸感格荆棘絶披猖瀆伏流穿濟山紆翠
帶防儒風興奕世大義重三綱博物知萍實先
幾辨土羊轍常環海内道自任行藏彬郁從周
禮裁成抑魯狂筆真嚴斧鉞歌豈棄滄浪漢祀
恒相襲秦灰總不妨賞心時至止撫景越相徉
增域餘千畝題詩爛七襄
賜書篇鄭重頒錦色輝煌爵秩
恩加厚松筠操比霜一門邀
寵錫四野樂倉箱漢代嗤分肉齊侯陋發棠覲光欣藹
藹受福詠穰穰廣運原無外高深豈易量旦明
嚴對越扈從愧劻勷瞻仰兹何幸趍承恐未遑
有懷時抑抑待
命實惶惶夙凛心如水還期道勝剛誕登今在望灑掃
志初償書已先呈洛星看早聚房小臣慚獻頌
拜手慶元良
恭紀
幸魯盛典五十韻
文華殿大學士兼吏部尚書加一級(臣)宋德宜
天縱膺圖籙
皇猷秉憲章欽安侔古帝道德邁前王己契精微統還
登詩禮堂琴書貽典則几杖遡津梁遂省詞臣
奏爰收給事囊
龍旂指魯甸
鳳輦出東方日觀岧嶤甚天齊控馭長升公稽具典
建嶽鎮非常漢檢埋何處秦碑蹟己荒惟聞小
天下兼亦望餘杭泗境平如掌泉林水似湯循
環川上意親切
聖人鄉
行殿衣裳肅齋宫劍珮忙香煙分御鼎玉帛貯承筐
奔走東家裔趨蹌贊禮郎明禋蠲秬鬯干羽叶
笙簧
展拜申殊敬鳴謙蹈允臧
天顔惟穆穆侍從更煌煌
講幄陳書卷談經晉秀良繫辭宣秘奥大學闡微茫
孰許圜橋聽惟𫝊循吏當可知邀獨賞動念切
如傷縫掖誰能畫音容儼不忘吳生推妙手顧
凱亦專場寓目𫝊家器旁觀韞匱藏尊罍刻犧
象斑駁富珩璜壁甃千尋井金絲萬仞牆杏壇
猶歷歷檜樹轉蒼蒼師表新題額松筠復建坊
恩波誠浩浩
膏露正瀼瀼古宅殊東第佳林異北邙墓門羅瑞草
洙水接銀潢止輦勤瞻仰升階布肅將壺傾三
島露杯酹五雲漿木亦稱端楷蓍能貢吉祥林
坰光秀發榛莽色飛揚豈繫家行慶端由運際
昌
牓懸垂日月
詩咏勒珪璋賦已揮柔翰碑仍寫硬黃
君師齊建極性道獨提綱上相欣隨輦新銜竊望洋蹕
應臨斗分家本住吳閶風景寧殊昨鄉關遠不
妨荷留密勿地暫隔
御爐香桑梓沾膏雨枌榆喜頡頏禮曾觀太學官昔
備東廂釋奠榮膠序臯比列上庠後先原嫓美
聞見協重光
巍煥難為述
高深未可量東巡擬有頌簪筆幾徬徨
上幸闕里釋奠恭紀
戶部尚書管兵部尚書事(臣)梁清標
元后敷文治貞符啓泰年光華凝景慶聲教匝垓埏理
契軒圖始心參姒範先執中
皇建極合撰
聖希天絶學留洙泗餘音被管絃累朝陳俎豆六代備
宫縣遺澤涵終古
宸修叶自然
駕從丹陛發
詔有紫泥𫝊特舉巡方禮
親臨釋奠筵風雷環梐枑雲日絢山川戒事多齊稷齋
居致吉蠲舞人張羽葆肉吏薦珍籩酒泛三重
酎香浮百和煙羹牆神貺接
綸綍國恩偏别貯
金莖瑵頻頒
玉府錢殊榮流後裔曠典及前賢講席垂
清問圜橋領秘詮紱麟徵舊蹟鬛馬展新阡汛掃皆除
賦陪敦更錫田八荒同律度萬彙入陶甄
睿藻星辰麗
鴻章琬琰鐫
鑾輿欣出震
龍德喜乘乾海岱高深竝君師道法全名言誠不易徒
此測蠡淵
再紀二律
六龍初駕五雲車一路山靈望
翠華洙泗歘來
天子氣圖書重啓聖人家雍容法從關星緯爛漫
奎章絢海霞
詔下蠲租歌舞處
九霄春雨徧桑麻
其二
泰運忻逢肇上元
時巡環衛儼雲屯
皇猷一代崇經術道統千秋屬
至尊琴瑟錯陳天上曲師儒賚予
聖朝恩振興文教高今古海岱光生禮樂門
大駕幸闕里頌(有序)
戶部尚書(臣)陳廷敬
康熙歲甲子
皇帝臨位二十有三年海㝢寧和黔黎輯乂仁聲布流
旁暢域外肅肅雍雍咸稱
聖意於時三事大夫颺言曰昔者刻玉遊河披圖巡雒
襄野之駕塗山之會皆能焜燿簡籍垂於方來
仰惟
皇上當位作聖首出建極君師之統千禩一時乃猶屈
巳求賢虚懷訪道廣厦細㫋之上誦吟冊書潛
神討研宵旦不輟勤踰儒素遐稽統緒嚮往孔
子思致殊禮肇盛典者久矣今兹萬國既同文
化懋興宜遂以時宣省風教展義魯邦下塞衆
望
皇上凝睿思延廷問久之迺
詔曰事
先師禮重且嚴惟兹二三輔弼暨廷臣之嫺於制者
采擇古誼以聞又
詔曰汝廷敬實惟予舊講臣其與議所宜行(臣)從諸臣
後議具上
皇帝曰俞朕慕聖道敬因東巡狩詣
先師宅里其毋重煩吾民供億於是肆
赦軫農放稅己責弘敷愷澤於天下然後乃歷吉日
協靈辰野廬警路宫正設蹕
玉輿曉升
帷殿夕御前驅朱旗屬車日羽以臨乎岱宗是時未
臻乎闕里也飛旆淮江觀民設教月屆黃鐘旋
軫南陸聿來
聖居覽觀林廟圖書器物之盛嚴恭將事樂奏禮行
光景肸蠁聖歆如答(臣)廷敬向以儒學猥蒙擢
任又特被
勅旨議禮恭睹禮成不勝歡忭震躍伏而思曰前代之
崇禮者可紀矣太牢特祀肇自西京褒成祼將
爰及東漢貞觀定朝會之儀開元錫文宣之號
器物之賜渥於廣順陪位之班詔始祥符至和
加衍聖之稱承安世曲阜之令皆名為崇儒重
道而備物致誠忘勢而希至德惟我
皇上為列辟稱首(臣)以淺識窺較萬世師表之稱則與
乾坤同其悠久也六經表章之澤則與日月竝
其光華也留
鳳蓋於戟門車服禮器所未備也頒
龍章於鄉校普天率土所共瞻也矞矞皇皇莫與京矣
(臣)謹拜手稽首而獻頌曰
惟聖體道生民拔萃德踰位兮惟
帝則聖統壹萬類位斯配兮
龍飛於天周覽八極嘉鳳德兮聖作物覩垂祀萬億視
魯國兮
帝開明堂于羹于牆坐則見兮
帝會方岳東西南朔來殷薦兮
鑾車戾止鏘鏘穆穆金絲肅兮
駐蹕古亭雲霞委屬清泉澓兮上公稽首籩豆奔走
昭世守兮暨四姓後博士童耉
恩滂厚兮
賜所過租歌騰于塗惠我人兮惟
帝福我我神其妥戴
大君兮萃萃髦士百爾濟濟頌聲起兮於赫
帝功與天比崇無終窮兮
聖駕幸魯恭頌四十韻
禮部尚書(臣)張士甄
道際中天盛文成麗日竒
法宫勤丙夜宣室凜晨曦玉鏡心同朗珠囊手自披
笙簧揚六籍黼黻煥重離綱紀千官飭梯航萬
國馳鳳麟遊德囿龍馬告昌期共識君師合誰
言政教岐爰因方岳覲恭
詣
聖人祠城郭鳴
鸞動山川簇仗移諸生環豹尾博士擁臯比俎豆彤
軒列簫韶翠琯宜以尊還下拜為享更多儀堯
禹鬚眉接顔曾劍珮隨巍巍存魯殿肅肅覩商
彝五老迎庭集雙螭繞室欹壁疑藏竹冊堂隠
聽金絲黃玉低書案紅雲傍講帷考鐘兼伐鼓
習禮及陳詩嶽嶽羣摧角忻忻竝解頤
恩頒四子後澤被五經司不盡高山仰來過泗水涯長
春留奕葉復旦喜今兹甫柏遥扶
輦泉林近繞旗尋行築室處想像夢楹時履舄看猶
見衣冠儼在斯龍蛇盤斷碣鳥雀避靈枝異植
傳梁木殊名辨雒蓍蹕亭聊憩息
睿藻已淋漓玉版凌雲起金聲擲地垂
典謨真寶訓鶱翥見神姿詎數唐宗贊還超漢代碑碧
雞徒遣使青鳥漫銜辭正學懸星日遺書重鼎
鼒道風環海暢心月普天窺書載都俞盛易𫝊
謙德撝始知元運世應有
帝為師河洛浮丹甲階墀産赤芝六符平似砥五緯合
如規間氣鍾鳬嶧真儒起洛伊小臣遲扈從獻
頌效傾葵
恭紀
駕幸闕里詩
經筵講官吏部尚書(臣)熊賜履
尼山秉教鐸千秋斯道彰懸象揭中天微言復
光昌表章賴哲辟載籍紀前芳漢高修牢享唐
宗薦衮裳褒崇竝祠祀宋制備膠庠豈無右文
主沾沾循舊章至理鮮孚契儀節徒鋪張我
皇天縦聖淵默接羲黃
宸衷太極涵舒卷叶隂陽以兹隆化理一一邁前王甲
子貞元會薄海慶平康肇舉東巡典禮秩崇珪
璋
帝心尤重道
法駕賁宫牆虔修釋菜禮鈞奏何洋洋儒生講席開
尊俎倍輝煌萬世真師表
親題御墨香
天章揮藻翰貞碣亦琳瑯爰逮四氏裔
恩澤施無疆隆禮兼異數宣布示周行六宇盡歡呼斯
文日月光愚臣慙謭陋叨隨
太液傍值兹鉅典成拜手事賡颺
聖駕臨幸闕里釋奠
先師恭紀
經筵講官刑部尚書(臣)張玉書
康熙二十有三年歲在甲子玉書承乏為禮部
侍郎會
朝廷稽古省方將有事於
闕里謹從廷臣後蒐討舊文參預末議比及冬十一
月
乘輿自南旋軫渡淮入兖遂歷泉林抵曲阜詣
先師廟堂降節致虔禮明樂備復詣
孔林臨墓再拜遠近瞻仰莫不欣歎時玉書方屏伏
堊廬未及恭與陪扈迄丁夘夏以刑部尚書奉
命入京師從沂水紆道肅謁
聖廟迺獲聞
車駕臨幸隆儀異數之詳因得備觀
留賜曲蓋及
御書廟額與
御製詩賦贊記之文
天章雲藻照耀宇宙載籍以來所未有也敬賦長句三
十韻以志盛典
子律新調景德昌干戈載戢惠風翔
宸鑾已陟天門迥時邁還經魯甸傍七萃旌麾臨
闕里八神警蹕匝平鄉班聯朱紫圜橋盛羽葆丹青
夾陛長肅穆升階嚴北面拜稽當殿直中央(詔)
(定行三跪九叩禮)衮旒佩飾彤帷啓(唐開元中追崇孔子以衮冕之服始)
(用王者禮樂)河海儀形斗曜彰(乾封中祝文天縱攸高蘊河海而標狀)
犧象器存三代制(漢元和中留犧象尊祭器)宫軒樂具兩楹
藏渟泓渫井深涵澤(井在詩禮堂後)嶻&KR1110;奎文爛吐芒
(奎文閣在廟南)杏繞古壇濡雨露(杏壇在殿廷前)檜標孤幹老
冰霜(孔子手植檜高三丈有竒圍四尺在杏壇左側燬于金貞祐茁于元至元自明弘治)
(中復燬又歷二百年不枯不榮其幹如鐵御製古檜賦勒石檜前)雲盤石棟龍
鬐起(大成殿九間殿前盤龍石柱)日射觚稜鳥翼張掌故追
探陳典物心傳默契見羹牆崢嶸舊宅金絲壁
(金絲堂係魯壁遺址)清切譚經詩禮堂(講筵設于詩禮堂)勉孝勸
忠宣諭渥賚衣加秩荷恩瀼(御講筵畢宣制勗勉忠孝是日)
(賜衍聖公以下裘服有差孔氏子孫進講者授以官)鸞鈴更指塋林路(祀廟)
(禮成即幸孔林)豹尾徐穿栝柏行洙泗合流川效瑞(水經)
(注洙泗二水交于魯城東北)尼防拱峙阜呈祥(曲阜城東門曰尼防聳翠)
上尊展酹低徊久(駕於墓前酹酒復行再拜禮)
玉趾從容顧問詳(駕周覽孔林詳問樹木及林址)木辨土宜森異種
(樹多不知名皆當時弟子各以其地所宜移植林内)蓍鍾靈秀鬱竒香(命)
(衍聖公採蓍草進覽)棲巢遠避禽知敬(孔林内鳥不結巢)叢棘潛
除草自芳(後漢初闕里荆棘自闢)守衞典祠增卒史(漢卒史碑)
(一名百戶碑衍聖公奏今百戶乞由朝選詔從所請)陪敦拓地永烝嘗
(拓林地一十一頃有竒悉除額稅)
詔留曲蓋輝車服(留曲柄繖於廟廷)詠叶宫聲戛徵商(御製五言律)
(詩一首)寶額大書懸禹畫(萬世師表四大字)穹碑矗立煥
堯章(御製碑文竝書碑高一丈八尺廣六尺五寸重七萬觔立於金聲門右)特崇
元聖親藩薦(遣恭親王祭遺周公廟即魯太廟址)備錄先儒奕
葉光(周程張朱四子裔先後俱授博士)盛事允應垂琬琰賡歌
豈直徧膠庠微臣近幄嘗趨講末學觀瀾但望
洋真等醯雞窺鳳德儻容樗朽向秋陽緬思縹
筆窮終始(孔子感曾子孝行以縹筆作孝經)獨抱韋編究否臧
董教每慙耕讓畔祥刑仍藉禮為防欣開殷后
三驅網(下詔大赦)共贊虞廷五色裳所過賜租人樂
愷(經過地方俱免丁銀)有年多黍戶豐穰上元歷紀中天
運帝道休明被八荒
東巡雅十三章
都察院左都御史(臣)徐元文
上帝靈鑒貺我
皇清我
皇秉聖
三后遹成克諴九區交畼六英美我
皇度翼翼明明
維歲甲子冬日載融
皇時省方屆于大東
鑾輅雷野芝旍翳空清濟漸車靈嶽望風
峩峩靈嶽表鎮曰岱馳走百神苞并萬態陋彼
升封虞柴是配
登覽雲物鬱何靄靄洪河泱漭長江蕩潏
龍艦星移及吳之域惠彼小民湛我
皇德還
御六虬衮服是即
陪尾之陽四源交瀉水哉水哉不舍晝夜
皇過川上神契元化瞻望闕里僕臣趣駕
麟蹤既邈鳳德何長教澤弘衍翊我
聖皇萬乘至止
夫子之鄉章縫迎路簪黻升堂
於赫
夫子濯濯厥靈肅將苾芬祀事孔明鬱鬯龍勺象彝
犧尊八音克諧羣后駿奔
寢宫䡾䡾
夫子所憩
皇陟于庭探索琴佩芳颺猗蘭青浮鐵檜見於羹牆其
容有睟
防阜之林百頃交隂異國珍産蔚為同岑文楷
輪囷以杖以樽擥其叢蓍穆哉
皇心
穆哉
皇心更
御雕几爰
命毓圻秩爾孫子肆列組筵進講以次遺經再展
皇心燕喜
皇錫毓圻錦衣貂裘庭列曲蓋以饗春秋毓圻稽首
天子萬壽
皇詔毓圻保艾爾後
東野支封禽父是宗錫之冠帶以康周公兩聖
作師文其在兹敦儒闡道千載一時
惟星則煌惟雲則爛
聖藻光輝輝于天漢懋建有極登道之岸昭示萬邦如
日斯旦
皇帝幸闕里恭紀十章
經筵講官吏部左侍郎兼翰林院學士(臣)李天馥
我
皇臨御二紀攸歷治洽澤敷禮昌樂輯函夏無塵薄海
有謐邁彼厥初致兹峻極纘古省方乃眷東國
貞元會符令轉娵訾日月載陽蠲戊練時
警蹕初清期門佽飛
黃麾甫戒華毦競馳爰遵爰軷業業騤騤
允猶翕河溯洙達泗龜鳬峩峩鬱蓊藴異緩馭
六龍憑矚百雉道德藪區絃歌闤闠杏壇在瞻
皇情嘉慰
略分崇道殊禮維虔有嚴有翼周折中旋萬舞
九成韶濩雲咸陳盈博碩儐殫豆籩彼漢太牢
何以稱焉
有秩者堂檜實蟠止有蔚者林楷實繁止鐘鼓
載考應和鸞止荆棘攸除啓班蘭止泮奐優游
威儀閑止
乃灑
宸翰鳳翥龍驤乃攄
睿藻霞蒸雲翔辭原六經義度百王歡溢聖裔慶洽聯
行作鎮金絲奕禩維彰
皇帝曰咨咨爾嗣公勿替厥緒永藩于東
弘恩用錫溉暨乃宗爰逮三氏儷惠比隆羣拜稽首敬
承下風
維兹嗣公克欽
休命
御序碑豐鴻文軸瑩集典成書採風作詠發造化微得
天地正事絶來賢道光往聖
豈曰家乘允屬
國維弘館肇開羣彦景隨匪徒隨之乃掞摛之匪徒
誌之乃讐釐之
宸章在望我
君我師
錦帙告成
聖製王綸包含宏大溥洽深仁治統以極道統以真羣
蒙式昭四表澤臻億萬斯年振古如新
聖駕臨幸闕里恭頌四首
戶部左侍郎(臣)蔣弘道
千秋文教訖遐荒俎豆前陳闕里堂道繼唐虞
真統緒星躔奎壁大文章
鑾輿順動歌時邁玉鬯
親承肅祼將四海望風欣曠典
皇猷聖澤兩無疆
其二
璇榜
親題麗景開龍文鳳藻掞天才君師道合隆千古雅頌
聲𫝊動九垓魯殿金絲寧寂寞鎬京雲漢重昭
回更留芝蓋𫝊
溫詔歲歲常如
警蹕來
其三
欲隆師道
詔崇褒
聖敬奚辭九拜勞孤竹管吹鸞舞應兩山樽舉嶽雲高
横經入侍依
宸幄錫爵推恩逮譽髦臣庶歡呼騰廟廡灌壇遥和有
松濤
其四
真接聞知千載前右文
景運竝中天
凝旒素切羹牆慕配祀今瞻繪塑全位屬師臣門列戟
祭從侯爵樂軒懸何緣鉅典逢
昭代如際麟符吐瑞年
聖駕幸魯祭
至聖先師恭紀八律
禮部左侍郎兼翰林院學士(臣)王澤弘
帝纂三皇統儒遵百世師後先原一揆授受若同時
特命汾陽駕遥臨闕里祠
聖君巡幸日萬世仰弘規
其二
漢祖經過後祥符設奠餘徒聞飛鳳詔無復駐
鑾輿道合神如接誠通禮不虚一心符往聖會
見出圖書
其三
停輅懷先範摳衣入聖門
帝心惟執敬師道自常尊六代絃歌在千秋俎豆存聞
知如覿面效法豈空言
其四
魯地留遺墓欽崇亘古今尼防迴嶂遠洙泗合
流深露浥叢蓍潤雲含古檜隂攀條
摛睿藻如見聖人心
其五
不獨壇名杏兼看草是文四時潛受氣五色爛
披雲
聖主垂清問遐陬播異聞應嗤大同殿三秀頌紛紛
其六
宸翰昭雲表
先師萬古崇鳳鶱迴映日龍跳直拏空篆刻頒
天闕章縫仰泮宫早知海内外文治樂同風
其七
啓聖推隆典姬公溯道源三王兼盛業六學纘
微言北極崇時享東蒙等大藩還聞四氏裔簪
紱盡承
恩
其八
天縱遙相接心𫝊久不忘一時興禮樂六合向
膠庠
帝德河山著
宸章日月光臣工懽際會拜手慶垂裳
幸魯盛典卷二十一
