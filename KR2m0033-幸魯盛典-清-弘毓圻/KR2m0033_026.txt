欽定四庫全書
幸魯盛典卷二十六
聖駕臨幸闕里恭紀
日講官起居注翰林院修撰(臣)陸肯堂
升中日觀下星衢
輦道風清
睿覽紆不獨方行周海岱須知演孔得真圖
其二
揚葭伐鼔泗源迴五色仙雲夾仗開魯國三千
圭竇士一時歡沸屬車來
其三
金絲堂近魯王宫五鳳遺甎嵌壁東
玉趾升階陳祝冊杏壇進爵恰當中
其四
犧象山尊自漢時軒懸翟舞奏清詩太牢祠魯
尋常事釋奠曾無九拜儀
其五
上公奉席儼橋衡詩禮堂前講義呈此日雍容
陪勸誦親聆
天語誨諸生
其六
檜樹靈根不作芽琳瑯金石淨苔花
聖心飲水尋真樂愛向庭隂汲井華
其七
曲莖
御蓋引旌旟日射曈曨樹影疎
特勅中涓留魯殿萬年長護素王車
其八
大庭遺庫墓門通瓴甋壇前楷木風縱是前朝
曾駐驆不聞拓地至千弓
其九
賜衣賜爵襲恩殊更
賜今年一縣租博士特官元聖後褒崇盛禮百王無
其十
因懷禮殿念黌居銀牓高懸暎紫虚不是東巡
親御魯如何寰海降
天書
其十一
燕山白石白於霜琢就交龍額更長載入檀車
來闕里一時奎壁盡騰光
其十二
書成盛典貯三雍百世長應掌秩宗却笑祥符
晏元獻僅將靈貺頌東封
幸魯盛典告成恭紀
翰林院編修(臣)楊大鶴
道統在今
皇淵源洙泗長同符千載契盛典一時彰為訪尼山蹟
言登闕里堂
六飛森警蹕百辟效趨蹌拂路朱旗燦迎鑾碧草芳曙暉
法駕整暮靄幔城張憩息泉林側摩挲檜樹旁衣
冠欽肅肅廟貌鬱蒼蒼禮器猶陳設麟書詎
渺茫升歌新樂府殷薦舊烝嘗仍聽金絲響
還昭爼豆香儼如親色笑寧止慕羹牆德意
原孚感標題重表揚龍鸞飛夭矯金玉韻鏗
鏘苖裔承恩澤儒臣獻頌颺膠宫增氣色汗
簡有輝光未備趨承列深慚侍從行威儀餘
想象歌誦實徬徨共仰文明治欣逢景運昌
普天瞻
聖化鴻冊布輝煌
皇帝幸魯恭頌四首
翰林院修撰(臣)沈廷文
中天瞻
舜日
法駕杏壇過扈
蹕千官擁鳴鑾六馭和旌旗連岱色洙泗接天波遊
豫非無事羹牆思實多
其二
羽葆臨青甸松隂夾道馳壁餘絲竹奏碑没漢
唐詞聖學昭前代文明紀盛時東風猶有頌况
復禮
先師
其三
駐蹕非行樂崇文世所稀笙鏞陳古樂車服識遺徽
束帛紛丹素鸞刀啓腯肥禮優來肅拜從祀有
光輝
其四
大德垂天壤鴻儀感
帝王
睿才新石碣
天語煥宫牆既錫元公嗣還題亞聖堂
盛朝無軼事鉅典備煌煌
恭紀
聖駕東巡幸闕里詩
翰林院編修(臣)沈三曾
葭琯陽回大地春為勤
清問重時巡岱宗雲起隨
龍馭闕里風清駐
玉輪南國謳歌虞后盛東家禮樂素王親歡呼父老
傾齊魯快覩隆儀在此辰
其二
尼山衣履煥千秋前代希逢法駕留九拜禮成
宫廟肅兩楹舞就辟雍求銀鈎迥照
天題切黃&KR1259;長懸
御氣流不似漢宫虚致敬儒林異數更無儔
其三
衮冕親臨詩禮堂經書敷講最精詳誰知
萬乘衣冠會宛見三千弟子行竹簡韋編陳
御座流泉蒼檜入
宸章顯揚文教須臾事已識風行遍四方
其四
葱鬱依然堂斧存還紆
玉輅訪秋原林禽喜逐鸞聲語蓍草靈因瑞氣繁欲
廣道基重拓地不收仁粟共沾恩總將聖域培
來厚長與
皇圖萬古尊
聖駕幸闕里頌(有序)
翰林院編修(臣)張廷瓚
(臣)聞在天垂曜三垣聯奎壁之輝惟聖崇文百
代衍疇圖之緒道法即為治法原合政教以同
條傳政實本傳心亦統君師而竝建粤若鴻荒
肇歷羲軒初啓文明側陋凝符堯舜先傳精一
典章象數爛雲漢於穹蒼禮樂車書播風聲於
時夏迨幽平而降五霸之世如冬自孔子篤生
萬古之天不夜文謨武烈納戶牖以同歸帝德
王功入甄陶而共貫譬彼流分四凟朝宗滙滄
海之波曜走雙九懸象麗中天之景斯文大矣
備道弘焉是以三千弟子仰泗水而傾心歷代
帝王望尼山而展祀太牢特享漢功成逐鹿之
年王爵加封唐運啓躍龍之日巍峩衮冕竟同
帝座之衣冠峻極庭軒恍若天家之陛闕元音
備六代之樂北面修再拜之文自古已然於今
為烈欽惟我
皇上超軒軼昊咸五登三秉聰明首出之資彌勤宵旰
當人文化成之日益事詩書
玉几横經璀璨列丙丁之部
瑤軒側席琳瑯光甲乙之科祥烟深護西崑麗景常
依東壁聽紫禁漏聲未歇已見垂衣盻綺疏月
影全移猶催傳燭厥中允執淵源上接唐虞大
義精探圖數直窺河洛三綱八目攬修齊治平
之全功兩地參天包易簡清寧之元化用能握
乾綱而造物宇内咸春秉離照以膺圖域中無
外風雷應候日月升華澤馬飛鑣山輿結轍仁
聲肆訖遠通蟠木之鄉義問丕昭直達扶桑之
域其稽古也如彼其成化也如此乃猶遐想儒
宗緬懷先覺念彼堯封禹甸八荒皆
天子之家况兹魯境齊疆千里即聖人之宅孕星鈐於
東土錫麟紱於西郊車服圖書瞻德容之未遠
琴尊鐘鼔覩法物之常存赫靈爽於古今壁内
猶聞絲竹萃氤氲於天地階前不產蒿萊斯誠
海宇之名區抑亦人倫之師表雖辟雍戾止已
聞京師首善之規然闕里親承益溥四海同文
之化矧觀風問俗察吏省方採晳陽之舊歌晞
榮光之新躅猶足使青圻赤縣傍
鸞馭以言情白叟黃童望
龍顔而拜手豈非達聰明目一道同風者哉於是肆播
德音誕敷
明詔解澤傳來天上巽風降自雲中陟巘降原振薄海
懷柔之烈翕河喬嶽慰敷天裒對之心乃以康
熙甲子歲秋九月二十四日丁亥六戎宵警七
校晨羅銀箭初收金鍐乃出雨師效職先清紫
陌之塵天老呈祥直上觚稜之日飛蒼螭而戒
道環羽騎以扶輈轂轉聲騰走雷霆於地上旗
開影直翔鸞鳳於天邊晴郊宵敞帷宫暮山欲
曙廣野晨開
帳殿寒谷生春閭閻為之聚觀黎庶因而加額黃龍
青雀臨吳會以耀江干葆羽翠華登泰山而小
天下飈飛電掣岳轉川迴望溟渤以長驅睇防
隂而東指於十一月旬有七日戊寅至於曲阜
致祭
先師禮也爾時青羽司音初陽屆節天開翠色結淑
氣以中停日耀彤精協神光而上燭攬風雲之
明瑟暖律如吹撫景物之澄鮮堅冰立散宗伯
先詳故實祠官預肅章程玉戚朱干遠移太常
之樂舞山罍象勺祗修歴代之宗彝簪裾蹌濟
於橋門鴛鷺趨承於廣殿越翼日己卯雞人始
唱燎火爭輝
大輅旋移齋宫早降
帝顔肅穆麗晨景以照華旒
天表雍容曳清風而鳴蒼玉握文履度如見當年鳳峙
龍蹲不違咫尺牽牲贊祝嚴登降於三巡獻帛
陳樽肅威儀於九拜鼔協逢逢之節薪昭晳晳
之輝揚登歌而響遏寒雲凝肆夏而聲飄碧落
振鈞天之雅奏符聖德之大成煌煌乎僾僾乎
與玉振金聲酬答一堂之内珠庭日角授受千
載之間矣既而禮交樂備列辟方騰躍以揚休
席啓筵開
天子更傳宣而講義
輦過奎文之閣
裳垂詩禮之堂龍雯則焜耀瑶階雞舌則縈旋芝檢
魚鱗在列燦黼黻於千官雁序西陳集冠裳於
五氏探聖言之秘奥啓沃攸資紹家學之源流
對揚有本新民明德總王道之津梁天尊地卑
湛六經之膏液精心闡述理晰毫芒正色敷陳
聲諧金石符昭素之講乾卦五位飛龍同頤正
之進禹謨七旬舞羽涓埃罄竭欣邀
天聽之卑綸綍温文更荷
王言之重勖哉多士稽古何榮勉矣羣工面牆其戒斯
可謂下收葑菲廣育菁莪尊師之道全崇文之
事備矣于是周覽廣庭徧觀古蹟架丹梯而插
漢爛若神扶攢畫栱以窺天巍如嶽立華璫凝
璧掛明月於崇朝密網連珠綴奔星於長晝緇
帷晨啓恍聞四壁絃歌絳帳宵懸快覩兩楹俎
豆儀形筦爾儼泰山梁木之容列侍誾如備沂
水春風之致斑剝光騰几上周鼎商彝璘珣影
峙階前唐碑漢篆槎枒古檜標鐵幹以無枝披
拂高槐傍石峯而垂葉偃龍傳溜響清洙水橋
邊圜玉裁基色映杏花壇上凡此往蹟曩規之
具在皆為
宸遊睿照之咸周更慶殊榮丕昭崇敬兔豪飛灑擅懸
針倒薤之竒璇牓
親題備鐵畫銀鈎之勢
帝歌再作包大道於斯言
天藻維彰壯長城於五字碑凌贔屭渺海嶽之崇深字
勒岣嶁掩日星之光耀撤龍斿以示敬曲莖成
形留芝蓋以明尊中黃表色虹梁懸處疑雲影
之將低藻井垂來若蓮華之欲落以視彼開元
揮翰栖栖發麟鳳之歌廣順迴鑾屑屑給金銀
之器豈不懸絶宵壤度越逕庭也哉若夫山川
奔會栝栢蒼深孔林匪遙松楸斯在過從陋巷
金輿徐動街衢出自北門
仙旆平陵城闥指峯巒之曲互眺原野之扶輿疊嶂
遙開枕岱宗於北絡長襟遠映環滄海於東流
式瞻幽宅千年致敬遺封三尺醪傾琥珀再陳
林坰之尊褥籍氍毹又下墓門之拜昔年蓍楷
遠從列國移來此日根荄親荷
九重摘下石馬屹立若瞻
天仗以長嘶翠草何知亦繞
御衣而欲舞斯又榮生幽壤光照重泉者矣至於大澤
汪洋隆恩優渥土田載錫永充享祀之粢盛國
賦新蠲留作耕桑之儲積增常員於博士慶流
凡蔣之封沛異數於上公寵邁褒成之爵鷹揚
武弁復置專官鴻漸諸生竝參華選頒來緗帙
撲芳馥於行間賜出豐貂滿陽和於袖底綾分
鶴頂堪嗤鮫室之綃綿織鈿窠若散平陵之彩
猗歟盛哉始稽入廟終逮回驂史不勝書美無
弗備一十四君之釋菜輝煌遠遜
熙朝二千餘載之傳燈契合正逢今日(臣)廷瓚十年
史職兩世詞曹握簡木天敢望夔龍之武吹藜
芸閣竟窮游夏之辭欲由是道以升堂不得其
門而入室昌期幸際
鉅典欣瞻雖曳珮垂紳未厠駿奔之列而窺天測海
竊申雀躍之心珥筆懷慙染毫難已謹拜手稽
首而獻頌曰
惟
皇天授濬哲文明厚符地載健比乾行萬方作覩百度
惟貞義林書圃禮耨仁耕席起金華筵羅錦帙
法禹寳隂師湯銘日抉奥天根探微理窟朝斯
夕斯罔或遐逸
聖學彌廣
聖化彌神車書同軌天下歸仁戶牖八極管鑰九垠悉
内悉外歡和以賓時維甲子歲功方畢遠駕
六龍言遵廣術納賈陳詩協時正律雲行雨施魯邦
駐蹕
駐驆維何昌平之鄉鳬繹峩峩洙泗湯湯
帝曰欽哉夫子宫牆敢不祇肅蠲饎以將元酒東陳芳
薪西樹嘉籩廣豆和羹秬黍考我鯨鐘伐我鼉
鼔堂哉皇哉雲門大武講堂翼翼
鸞聲載臨香浮銅鶴霞擁華簪瑤函秘笈孔傳羲經
敬抒一得仰贊
高深頌發
天章牓輝
宸翰錯落珠璣奔趨神腕虎卧龍跳鏤琰䥴琬煥乎大
文卿雲糺縵天光下濟湛露上浮命官錫爵省
賦輕繇聖裔聖胄後舞前謳歡呼稽顙無疆惟
休於鑠兹行風聲洋溢瓊檢勿祈銀繩詎飾吏
不呵譏民無供億藝極陳常品物咸秩旌迴
丹地令布
彤墀迎陽履泰受福承禧於萬斯年垂拱無為惟師
惟
帝惟
帝惟師
恭頌
聖駕幸闕里詩四首
翰林院編修(臣)沈朝初
御蹕六龍清宫牆曲阜城尊師欽
帝則崇道協輿情殷奠兩楹肅夔章八佾成欲知數千
載
聖聖繼精誠
其二
蒼檜歲三千故壇敷
講筵昔人如可作
天語早相宣道在虞廷重經由魯壁傳祗今環聽者章
甫盛翩然
其三
曲蓋飛黃彩山樽繡綠㾗由來三代物
賜出九重門肅肅瑤階静巍巍藻殿尊悉經輸府帑薄
海識
殊恩
其四
駐蹕已云久
迴鑾未即還會心原默契道統况真傳過墓撫文楷觀
瀾問古川總令昭萬禩琬琰有新䥴
駕幸闕里賦(有序)
翰林院編修(臣)曹鑑倫
歲在甲子
皇上巡省東方
躬幸曲阜登闕里之堂潔齋致祭鬱鬯苾芬對越
先聖推恩四氏盡誠備物盛事矞皇(臣)謹按史傳所
載自昔帝王崇儒重道之典代固有之其間禮
數歴世相仍未臻極盛而流傳簡冊已足昭煥
千秋况我
皇上道接大成心契絶德淵源洙泗教育羣倫以致太
和翔洽海宇昇平道一風同民物諴阜所以欽
崇孔子者既用其道以成堯舜之治矣而又
親行釋奠典禮特加夐越前規豈非自孔子來千百年
所未嘗有者哉臣備員珥筆之末竊幸躬逢
盛事自惟學殖淺鄙詞章蕪陋無能發揮
鴻業賡頌
皇猷輒操短管敬自纂述未窺一二不勝悚惕隕越之
至謹拜手稽首而獻賦曰
猗寶祚之弘開膺上天之篤祜拱芝壐於萬年
軼蘿圖於三五揚大烈與耿光纘鴻庥於
列祖玉衡正而泰階平
聖人作而萬物覩於是握金鏡挈珠囊修六府育百昌
運乾紐而行天不息載坤維而應地無疆溯循
蜚與疏仡邁潙汭於陶唐旰食宵衣而
一人垂拱綏柔懷遠而萬國梯航躋億兆於仁壽昭七
政之輝光爾乃朗鏡萬機精研六籍登道岸而
從容擴禮園而朝夕見往聖於羹牆揖前修於
几席總玉振與金聲厪遙情於親炙緬維
宣聖為萬世師啓吾道之一貫信斯文之在兹赤雀
啣符寄經綸於木鐸斑麟吐紱定禮樂於緇帷
彼夫太牢祭於東魯立廟始於西京太師晉三
公之秩宣王致南面之榮孔宜襲文宣之爵仁
愿易衍聖之名藝祖葺祠宇以繪像仁宗設膠
庠以延英皇慶以大成進號嘉靖以木主致誠
稽崇儒與重道揭史冊而昭明然而成轍相沿
弘規有待首建極於中和固折衷之斯在
天子徇齊合德清明在躬發靈文於委宛訪至道於崆
峒統聖智之條理獨仰止於時中雖歲時之釋
奠肅俎豆於雍宫睠車服與禮器常企慕於
宸衷乃舉時巡諏吉旦衞羽林飭緹幔驅七萃而無聲
振六飛而如翰則有望舒擁轂豐隆扶輪畢雨
先驅而灑道箕風前導而清塵會岳牧以問俗
省耕歛以勤民父老謳歌於擊壤士女踊躍而
吹豳沐
皇恩之浩蕩聆
天語之春温遂觀汶濟之清漣跂龜蒙之崒嵂瞻聖林
之楷模仰尼山之傑出杏壇迢遞迎舜日之光
華檜紐參差捧堯雲之瑞矞導義路與禮門夐
登堂而入室爰叶金奏備佾舞撞黃鐘和大呂
牽牲贊采執瓘薦羞神歌清而上達爟火徹而
旁烰壁裏之金絲雷動雲間之彝鼎霞浮奠三
爵於堂上肅九拜於殿頭挹
皇躬之謙敬肇異數於千秋斯時也聚五經之博士集
四姓之小侯莫不效趨蹌駿奔走應嵩呼而戴
德賡洛誦而揚休玉帛既焚豆籩既撤小大稽
首禮儀中節
天子顧瞻堂廡褒崇志切舉生民之未有將一辭以昭
揭爾乃匣啓琉璃之硯筆移瑇瑁之床恍龍螭
之飛動儼鸞鳳之迥翔蓋聖人為萬世之師表
實維四字足罄其揄揚璀璨璇題熒煌銀牓傍
日月以齊懸干奎壁而直上增異彩於宫牆亘
竒觀於天壤甫灑藻以揚輝復摛詞而振響開
渾噩之元音曠古今其莫兩乃復擴土田於世
澤增散秩於冠裳曲蓋寵先師之軾
御書榮壽母之坊貞珉綠字&KR1174;嶁神章元公錫後子姓
揚芳巍乎至德永示輝煌(臣)幸際昌明之運濫
厠校書之職惟目覩而神怡輒抃舞而手額恭
撰短章聊鳴悦懌是猶生虞代者稽首而和景
星慶雲遊堯衢者含哺而歌出作入息云爾頌
曰
帝德巍巍齊一揆兮登山觀海臨泗水兮蜺旌羽葆儼
戾止兮登堂三獻肅拜跪兮瑤椷金薤奎藻灑
兮諸生習禮元首喜兮講席横經百工起兮祖
述憲章振前軌兮日光月華今莫比兮彤庭珥
筆照青史兮億萬斯年綏厥祉兮
聖駕東巡恭紀
翰林院編修(臣)趙執信
聖澤霑濡會
天王巡幸時岱雲迎
警蹕海日近旌旗
萬乘殷雷合千官委珮隨龜鳬爭嚮導洙泗照威儀望
秩齊虞典追崇陋漢規定知百川會真覺衆山
宸翰羣靈護豐碑奕祀垂
簡書方拜手敬繼侍臣詩(使時臣方奉山西)
幸魯盛典卷二十六
