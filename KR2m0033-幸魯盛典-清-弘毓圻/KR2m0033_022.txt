欽定四庫全書
幸魯盛典卷二十二
聖駕幸闕里頌(有序)
經筵講官禮部右侍郎兼翰林院學士(臣)徐乾學
(臣)聞禮樂之祀百世不絶道藝之宗萬䙫永守
泗水松楸之地殿接靈光稷門絲竹之堂里通
歸德玉弩載驚而後俎豆攸崇金書遞出以還
牲牢無闕我
皇上以神聖之姿致雍熙之治兩階樂正簫韶昭秉歷
之符三禮秩宗珪璧有成功之瑞山川協應日
月光華用徵肆覲之儀遂行時巡之舉於時星
紀司歷陽灰動管矞雲不散榮光竟天駐蹕之
亭翼如講樹之壇既掃
行宫停輦致享靈祠舊宅捫碑式瞻古殿徘徊乎萬
仞陟降於兩楹三獻告終六樂具舉智源湓涌
文檜蘢葱集四氏以加
恩進諸生而講藝爰揮
睿藻丕煥
宸章懸針垂露之書綴玉編珠之句雲霞標舉星日昭
垂加以錦綺紫裘綠函朱額
恩施至渥
賜賚有差至乃撤羽蓋之九斿留諸
殿寢損太倉之萬廩捐彼田租肅將公旦之祠徧秩
羣賢之祀事有曠而特舉典無鉅而不修且夫
褒揚至道洪業也崇禮先師上儀也
萬乘屈尊盛節也四方觀化極治也於以嫓軌蹟於羲
農臻憲度於韶夏含齒戴髮滭浡乎禮樂之中
反踵貫胷匝洽乎詩書之澤榮號顯名遐不懿
哉(臣)乾學忝竊庸虚叨逢景烈違史談從岱之
願效吉甫頌周之情謹拜手稽首而獻頌曰
防隂祥發泗水源分天垂黃玉神降丹文荒塗
典籍漆室邱墳誰開雺霿實揭星雲大野窮麟
幽宫走兔堂閟金絲坑銷竹素燼滅江陵波沈
底柱五厄頻遭六經非故非無顯德亦有乾封
祥符駐蹕建武臨雍三犧備具六樂舂容治非
極軌禮故殊逢道以人弘聖由天授於鑠
熙朝洪惟我
后驪栗扶輪羲軒把䄂樂御德車禮耕仁耨羹牆至道
夢寐微言登山卑垤觀海知源時
臨經席屢
幸橋門
皇情紆眷
聖意逾敦總攬前規旁參故禮議合容臺斷由
綈几推策仲冬披圖甲子秩於岱宗旋
臨闕里葳蕤豹尾颯沓龍斿千乘欱野萬騎斷流山
寒樹直天闊雲稠言停
翠蓋涖止華輈檜徑晨除杏壇夙設璧水鱗紋玉階
肪截趨蹌五氏森羅十哲祝史詞敶司筵籩潔
爰觀綴兆乃奏和寧循牆彌肅薦豆維馨昔讀
其書今陟其庭淵源一氣登假無形俯仰松楸
徘徊榱桷展敬封塋還披講幄孝先便便充宗
嶽嶽同異相參精微互駁煌煌
典誥爛爛
奎章銀鈎飛動玉軸琳瑯鳳觀虎卧鵲顧鸞翔輝流翠
栱麗溢縹緗惟茲羽葆實陳鹵簿
顧謂司儀留諸
殿廡有纊皆挾有粟斯雨
恩先四姓膏流萬戶大禮備矣
皇曰旋歸雲迴黼帳風捲朱旂瞻言繡壤昔有衮衣蘋
蘩
遣告靈爽斯依欽我
聖德巍乎鬱律義峰造天智源盪日登三為四襲六而
七小臣作頌摛諸石室
恭和
聖製甲子冬至幸闕里詩
禮部左侍郎(臣)嚴我斯
詔下巡東土光生闕里堂右文崇禮樂訪道見羹牆遺
韻金絲遠清風檜柏長顧瞻
宸意肅香繞衮龍裳
聖駕幸魯恭紀二十韻
兵部左侍郎(臣)張可前
貞元時適會河洛畫重開
聖德由天亶文思出
睿才聲明昭宇宙濊澤暢埏垓庶草蕃蕪起歌風康阜
回爰
勤繞日駕特詣望雲臺氣恊三靈集
恩昭萬象迴
龍旂高泰岱豹尾起風雷為道尊非屈隆師禮益培
杏壇真肅穆魯殿更徘徊樂奏雲門舞尊傳漢
代罍生儒環聽覩裔屬共趨陪濟濟橋門盛雍
雍講席恢經從
三殿賜篇自五雲裁奎壁聯東序蛟螭矗上臺賡颺
金檢秘捧護赤虹來遺宅施
黃幄深林掃碧苔榮真逾宋蹕光欲滌秦灰曠典人
咸仰儒風道已該愈知宗孔孟孰敢望伊萊幸
値唐虞際摛毫愧乏才
大駕幸魯恭紀
禮部右侍郎兼翰林院侍讀學士(臣)王颺昌
漢帝尊師日軒皇問道年榮光洙水上佳氣稷
門前祀典千秋盛宫縣六代全
鸞回東岱後地接魯宫偏釋奠新停
蹕横經舊講筵香登山果熟馨薦澗毛鮮湛露流彛
鼎文明列豆籩楷枯蒼蘚坼檜老鐡鱗卷宗廟
宫牆富邱陵日月懸神明來陟降
帝意愼周旋拜手音容接齋心禮數虔兩楹同肅穆萬
舞共蹁躚宅兆無荆棘堂基有管絃深林羣鳥
避遺壁古書傳
鳳旆明朝旭龍斿動遠天
宸章紛藻繢
御墨吐風烟遺愛官宗子推
恩賜墓田微言非有諦妙契已忘詮
至治通三極同文徧八埏崇儒邁今古史館待斯編
大駕幸闕里賦(有序)
兵部右侍郎(臣)張英
皇帝御極二十有三載重熙累洽區宇乂安文德覃敷
聲教四訖乃稽古時邁肇事岱宗謁祠闕里典
禮崇重恩澤優深臣庶懽欣遠邇嘉歎夫元和
盛年咸平昌世僅奏六代之樂修再拜之文猶
垂式簡編流輝今古詎有遠
御六龍親屈
萬乘展隆儀於稽拜施殊敬於儒先
聖德顯隆如今日者焉洵足以超軼往牒焜燿前紀也
(臣)幸際昌期得瞻鉅典雖固陋謭劣不足以發
揮鴻藻然珥筆承明職茲紀載頌揚休媺敢曠
司存謹拜手稽首而獻賦曰
於爍惟
皇繼序纂光本仁祖義昭憲考章奠玉衡於神軸握金
鏡於天閶調四氣以通正龡八風而恊祥於是
西踰細柳東跨扶桑交河北徼比景南鄉靡不
丹梯走傳碧海浮航輸琛太府隸名職方耀幽
遐以日月襲鱗介而衣裳越萬里以入贄重九
譯而來王是以化洽太和道隆邃古納九垠之
管籥總堪輿之扄戶參天地之清寧儷貞明之
作覩文軌合而謠俗同跂喙恬而草木廡軼埃
壒而苞混茫駕羲軒而凌三五
天子乃高拱垂裳中央運斗容與義林優游書牖探珠
淵之祕筌陟玉山之高阜德蕩蕩以無名治熙
熙而何有既則冲然永念穆然深思曰儀象肇
啓道法昭垂寖明寖熾惟君惟師羣聖一揆六
經同歸王澤下竭頌聲式微孕星鈐於上瑞錫
麟紱於昌期毓龍蹲之至德挺鳳峙之殊姿集
大成於千古開絶學於來茲溯平鄉之懿躅景
闕里之崇規庶幾哉聞見可接羹牆在斯舉時
巡之墜典秩釋奠之隆儀爾乃乘大輅控金鍐
牽翠羽捎文虹屬車按節繁吹鳴筩七萃鱗附
千官景從馳道則五里十里旌門則一重再重
集於泗水之上幸於尼山之宫斯時也清羽司
音初陽應律葭管煙飛芸房露茁氣不慄以時
寒序將周而朔易撫景物之澄鮮攬風雲之明
瑟旌旂捲而廣野回春
帳殿開而暮山凝色遂乃肇舉吉祀肅將精禋春卿
贊采祠官眡牲朱火西藴元酒東陳嘉籩廣豆
豐粢潔盛振羽籥之六舞合咸英之九成薦祝
號之明信導神紘之降迎穆穆
宸容廱廱天縡殊禮展謁隆文錫賚覿靈爽之長存儼
哲人之如在感神契以潛孚體道眞而昭對洋
洋乎僾僾乎與珠庭月角授受於千載之間玉
節金鏗酬答於一堂之内也威儀告竣禮度有
嚴登堂入奥規周矩還瞻聖里之屼峍憩廣庭
之静便布兩楹以翼聳峙雙闕以星懸藉杏壇
之修蔭挹璧池之素漣偃息於道德之府溯泳
於圖書之淵於是芝蓋重葩龍斿曲柄貴儗一
人尊侔萬乘述素王之嘉贊發五言之
睿詠海嶽遜其高深星雲並其輝映斯則
聖天子藴道之淳風崇儒之殊敬也簪纓陪位衿佩圜
橋長裾霧會仙組雲彯始横經以讐問旋拊石
而吹匏誦遺言於姬孔沐雅化於唐姚禮讓之
容咸近光於黎獻豈弟之澤庶作人於譽髦斯
則
聖天子風聲之四訖文治之丕昭也曲阜名區魯原舊
聚陪敦土田復除繇賦增講肄之常員沛匪頒
之異數推恩則徧及師儒錫爵則旁流支庶五
經博士不遺凡蔣之封九命上公奚啻褒成之
胙斯則
聖天子崇德之盛心興賢之弘務也於是采甸侯衛公
卿大夫期門式道執戟荷殳文學掌故之士垂
髫戴白之徒縱觀典禮蹌濟天衢涵濡化澤屬
厭道腴既雀躍而抃舞亦鳬藻而歡愉萬人一
口聲滿公車惟我
后之東巡修百王之令式答珍貺於三靈聽衢謠於百
室却瓊檢以勿祈屏銀繩而詎飾騶從清嚴儀
文簡質吏不譏訶民無供億恊時正律埒虞氏
之省方納賈陳詩儷姬王之述職既陟山以裒
對還翕河而問俗採晳陽之舊歌睎榮光之新
燭朝宗滙江漢之波玉帛奉塗山之籙非漢日
之搴茭乃堯年之刻玉若乃慶惠殷流湛
恩四周給租賜帛省刑釋囚虚衷
清問博延廣諏如天光之下霽亦露濃之上浮始汪濊
於五土旋奫淪於九州今又茂明至道導揚正
學虎炳龍章金追玉琢浴我以詩書弘我以禮
樂盛德登閎大猷輝卓幎六合而被英蕤鼓八
紘而排氛濁誠振古之隆規開天之偉略也
天子方且回輿京室倚佩軒墀道岸先陟德契自持庀
政考業基命勅幾辨色以臨
黼扆視夜而啓彤帷定仁義中正之極稽因革損益
之宜不解冰淵之念彌勤鞀鐸之思所以泰階
順軌乾筴迎禧上理隆洽茂化雍熙治方侔於
砥屬俗已進於循蜚四海夀康恬於鶉居之代
萬年鼎祚鞏於鰲極之儀
陪祀
聖廟奉
命分獻述聖恭紀二十韻
經筵講官工部右侍郎兼翰林院學士(臣)孫在豐
清時崇聖學大禮肅明禋龍衮
天顔穆雞彛禮器陳
翠華臨杏席燎火徹蕭辰典並郊壇重恩從杞宋均
奎文宣祝史
御手薦溪蘋馥馥香吹霧輝輝燭耀銀灌先聞鬱鬯樂
盡奏韶鈞瞻仰眞無極趨陪敢不寅
聖朝多異數分獻
命儒臣拜聽臚傳唱儀從秩典新緬維麟紱裔直紹鯉
庭親弓冶成家語鳶魚味道眞他年私淑士此
日祼將人一貫傳猶在中階道不湮罇彜昭往
代琬琰列貞珉蝌蚪先秦碣絃歌舊魯民寳書
貽複壁霜檜歴千春道統川無息王風地少垠
羹牆知黽勉干籥豈逡巡徹俎隨
鸞輅紅霞映
紫宸
駕幸闕里扈從恭紀
工部右侍郎兼翰林院學士(臣)孫在豐
玉輅南巡海岳還崆峒問道在尼山朱琴瑤瑟傳
天語古檜靈蓍識
聖顔禮器齊陳雙廡下麟書獨出五雲間自慙章句微
臣職手抱遺經綴鷺班
皇上駕幸闕里恭紀四律
總督倉場戶部右侍郎(臣)張集
昌平遺蹟想音徽歸德門前
玉輦飛陟降羹牆承道統馨香俎豆肅
天威細詢禮器留黃蓋高揭䄡帷識衮衣齊說
至尊親灑翰夜瞻奎壁倍光輝
其二
侍從千官肅祼將杏壇碑下拜分行禮同肆覲
追虞夏事異登封陋漢唐孝弟承先煩
寳訓松筠表節爛
奎章尼山絶業今重振文教從茲沛萬方
其三
臨雍釋菜史曾誇闕里難逢駐
翠華堂敞金絲時進講水環洙泗早停車楷林共識千
年樹文草親攀五色花尚有永和書法在獨存
遺澤聖人家
其四
奎文閣下立移時歴代尊崇百世師眞覺風雲
流灌莽長懸象緯照壇墀紋呈蝌蚪庭留檜瑞
叶河圖墓有蓍無限穹碑標綠字豈如
御筆獨題詩
聖駕幸闕里林廟恭紀二首
兵部督捕侍郎(臣)趙士麟
泗水鍾靈萬世師攝衣再拜儼彤墀親承
鳳輦回鑾處轉憶麟書吐玉時列代明禋留劒佩兩
楹釋奠肅威儀當年弟子親封樹古榦喬柯覆
墓碑
其二
禮器衣冠尚可稽鬱葱佳氣此攀躋北連泰嶽
朝宗遠東對防山望眼迷雲鎖長林知是瑞鳥
巢别樹不聞啼
六龍巡幸親瞻仰百尺穹碑灑翰題
幸魯恭紀
經筵講官刑部尚書(臣)王士禎
徂徠松下路五色遶龍雲階近停雕輦堂深護
寳熏
天心歸
至聖
宸藻映斯文明水尊彜泛祥烟玉帛焚冠裳千國擁韶
濩八音聞絶業尋秦漢微言貫典墳土田宏錫
予草木解歡欣東魯鵷行末傾葵戴
聖君
皇帝釋奠於闕里頌(有序)
内閣學士兼禮部侍郎(臣)彭孫遹
(臣)聞三才懋建作極者惟皇六位時成亶聰者
惟后故有禮樂刑政以為宰世之權有中正仁
義以為綏猷之準自河洛苞符以後暨帝皇禪
繼之年莫不兼作君師總司治教龍章觀象即
開道法之宗鳳扆當陽迭啓見聞之緒皇皇乎
郁郁乎斯無得而喻也周德既衰典章攸斁夏
正歸藏之學溯二代而無徵緝熙執競之心歴
數傳而寖晦於是玉麟授簡洩天瑞於素王珠
緯儲精吐靈徵於元聖秉覺民之木鐸握定世
之珍符繫易象而作春秋刪詩書而正禮樂王
事備天德明軌則咸昭彜倫式叙蓋九皇之軌
躅獨萃平鄉七聖之源流同歸泗水矣兩楹告
夢諸子雜興正學衰微羣言淆亂非無英君誼
辟恢大業於方新學士大夫探微言於將墜而
道風猶鬱治化未醇然則代閱千年緒分百氏
而欲六五帝四三王闡虬圖攬鳳德使景星慶
靄暉麗於中天玉節金聲鏗鍧於終古自非
聖人而在
天子之位其道無由也
皇帝纂述丕基撫定方域聰明睿智質亶於生知文武
聖神德全乎廣運天策内攄而八紘風動威弧
外指而六合雲行黼幄澄懷則
宸鏡徹圖書之藴彤泥發檢則
奎章摛日月之華緼瑟而恊氣同流垂裳而兆人自理
大猷升矣皇風穆焉然後憑軾南巡結旌東邁
躬臨闕里謁祀尼山詘
萬乘之尊修嚴師之敬威儀允秩典禮有加
睿藻鋪宣大文炳煜襃衣博帶之士踴躍而趨風瞻雲
就日之民咨嗟而觀化(臣)以謭劣備職禁林遘
會休明宜有宣述茲又欽承
諭旨校對
幸魯盛典一書竊以為
皇帝德化嫓於唐虞道統承於洙泗以聖合聖以心契
心鴻章鉅典洵簡冊所希聞而古今之僅覯也
敬拜手稽首而獻頌曰
璇樞啓泰瓊筴迎長三階有謐七曜重光丹蓂
集陛紫菌生房道洽政治洪惟
聖皇上繪下絺左干右羽薈萃禮園翺翔書府衢室採
風明堂稽古萬彙順成百昌蕃廡至仁普濩淳
化庬鴻受球冀北鳴
鸞兖東泛瀛絜廣踐嶽侔崇謁祠
宣聖展禮滋共乃戒乃儐乃洗乃盥廣樂在懸黃流
在瓚薦號几筵登歌絃管俎豆之容愉愉衎衎
越若邃古儀象初垂以治以教作君作師羲軒
首出勲華代推禹湯文武羣聖同規嶽嶽尼山
洋洋泗水祖述先型憲章往軌斯理未冺百世
以俟道統攸歸在今
天子河珍剖韞洛寶開鍵道貺静契德符動宣光闡經
術寵賁儒先聲漸教被民陶物甄貞觀者天貞
明者日炳炳
皇猷巍巍
聖德臣厠禁廬丹鉛是職稽首頌颺式示無極
皇帝親祠闕里雅一篇(有引)
内閣學士兼禮部侍郎(臣)李振裕
岱宗尊聖也
皇上文德武烈震揚域外海隅晏安民有禮樂絃誦之
習蒸蒸嚮風迺循覽謠俗還過闕里以太牢祀
孔子禮儀致敬賚予有加詠歌其事而作詩以賦也
其一
岱宗巖巖遐邇具瞻登封受命
上帝是監維嶽降神篤生
尼父大道昭明炳焉終古
其二
於
皇時清繼天立極累洽重熙與民休息苞蘖既除干戈
永戢偃武修文風行四國
其三
歲維甲子歴起上元
翠華南指旌軒雲屯肆覲東后百辟駿奔頫臨日觀旁
矚天門
其四
泰山之陽曲阜之宅
萬乘回鑾里門是式奕奕本支恭迎
清蹕下輦升堂祀典攸秩
其五
軒縣輳矣樂具奏矣尊罍既陳饗禮侑矣俎孔
碩矣
天子獻之豆孔庶矣
天子薦之
其六
祝史有辭我
皇黼藻曰萬世師揭此顯號華蓋九斿于飾于廟姬公
孟子亦越奠告
其七
皇曰噫嘻相予肆祀濟濟臣工莘莘胄子布席横經披
陳奥旨圜橋肅聽
睟容有喜
其八
皇陟泉林厥流孔滮
皇撫檜文厥枝孔虬憩之植之曰惟
尼父
皇心愉愉爰紀爰賦
其九
帝恩優渥零露瀼瀼流根潤葉受祉無疆匪曰賚之孔
氏之光斯文丕顯邦家之慶
其十
泗水湯湯孔林蒼蒼文草靈蓍
輦路之旁樵蘇有禁舊不踰頃今也廓之數兼常等
其十一
奎畫有煒垂象神宫取彼琬琰是琢是礱豐碑百尺崒
嵂大東歴年億萬與岱比崇
其十二
維山有岱維天有漢
皇德是峻
帝文是煥大道彰矣治化翔矣日月星辰慶重光矣
幸魯盛典卷二十二
