欽定四庫全書
幸魯盛典卷三十
聖駕幸闕里恭紀
翰林院編修(臣)陳遷鶴
鳳輦東臨泗水濱千年禮樂應時新未誇我武功堪
獻祗為斯文道在人統際上元
皇甲子秩隆泰岱
帝初春靈臺太史占星象喜報奎婁映
紫宸
其二
數仞宫牆
御幄披登歌列俎展隆儀遙知楹奠宗予日絶勝牢
祠過魯時逸興深微存活水
天文爛漫賁枯枝
皇朝典禮光前古正合麟凰啓
聖期
聖駕幸闕里頌(有序)
翰林院編修(臣)李殿邦
皇上大聖馭宇承
祖宗累葉休烈嗣丕丕歷服海内冠帶之民徼外荒裔之
族咸共覆載
盛德大業光被宇宙方之三五不是過也仰惟
皇上生徇齊長敦敏當
冲齡踐祚時即懋
聖學誦宣聖所修述刪贊書緝熙罔間作聖之基肇於
此矣廿餘年來無宵旦寒燠樂此不倦剖析太極
洞徹先後天理數日尋孔顔所樂何事五經四書
有講義矣諸史丹鉛通鑑有斷矣鑒古有輯覽淵
鑒有裒錄矣方輿有志會典有書矣法戒典訓有
紀矣勝國史有成帙矣煌煌
聖製昭日星而爛雲漢自古文章之盛道德之華曷以
加焉先是逆藩跋扈
天怒赫然取渠魁殱滅之
廟算無遺策數稔之間中外晏如韜弓矢而舞干羽制
禮作樂所在聞弦誦聲於是倣古巡狩禮也康
熙二十三年歲在甲子一元復始
皇上東巡問民疾苦
駐蹕孔里
幸至聖先師廟庭備牢醴奏鈞天
九拜行釋奠禮為道屈也旋
命諸生進講經義旁求四氏裔爵賞之仍
謁孔林觀石壇撫端木所築廬低徊流連心焉若契
乃發
聖藴煥
天章題萬世師表懸之復製賦成詩異藻繽紛與玉書
經傳後先掩映一時從官皆欣喜忭躍信斯道
有光而東國人士父老扶杖來觀者環橋門肩
相摩擊也踰年又
御製孔廟碑文表彰聖緒垂之貞珉自開闢以來崇儒
重道莫有若斯盛者昔漢高帝過魯以太牢祀
孔子明帝臨雍拜五更三老宋藝祖贊孔顔當
時後世猶豔稱之而況我
皇上聰明天縱合符比德惟聖知聖者乎頌聲之洋溢
誠不能自己也夫生當
堯舜之世親沐雅化而不能扢揚
聖治恥莫大焉且備員詞林操觚染翰亦(臣)職分也謹
拜手稽首而為之頌曰
鳬嶧崇嶐洙泗長道繼衰周誕素王易贊書删
詩禮彰春秋之作振王綱孝經論語講學詳七
十二賢列門牆聖人之後達者昌車服禮器何
輝煌誦法折衷歴漢唐閱宋逮明至
今皇膺圖臨馭訖八荒沐仁浴義民和康澹然淳悶物
相忘卿雲醴泉降衆祥閼逢困敦歲豐穰
東巡先登闕里堂寧神稽拜和且莊六佾軒縣盛鏗
鏘講經博士弟子行爵賚聖裔有餘慶
聖心洪闡為文章元氣作軸運隂陽雕龍繡虎刻宫商
堯典舜典乃可方撫摩古檜攄琳瑯楷幹蓍莖
氣芬芳精光布濩昌平鄉如圖如洛尼山傍
屈躬崇道叙彝常排老驅釋立大防斯道中天日月
光凡有氣血靡不蘉羣工百爾矢賡颺千禩萬
祀永無疆
聖駕幸魯恭紀二十韻
翰林院編脩(臣)甯世簪
平成時際泰封濬
德成乾道在尊師表居看近聖賢龜蒙雲靉靆洙泗水
潺湲
帝運圖疇契
臨雍玉帛虔豹竿風動處鳳吹日華邊石闕儀容備
宫牆典祀專室琴存太古庭檜識長年星炯藏
書内龍翔駐蹕前肅瞻烟漠漠静聽鼓鼘鼘鷺
序登歌秩鴛行率舞聯
翠華留曲蓋
宸翰燦宫箋夏鼎商盤篆黃琮蒼璧鐫銀鈎題處濕珠
牓看來鮮六藝笙簧奏諸經鼓吹宣禮皆從敬
始樂總為和縣衍道探河洛微言闡澗瀍文明
宣宛委造化合璣璿棫樸菁莪地卿雲湛露天
纂修垂盛事歌頌載新篇徒沐
恩如海慚無筆似椽
聖駕幸闕里頌(有序)
翰林院檢討(臣)金德嘉
欽惟我
皇上運啓文思道隆濬哲禹疇羲畫先後同符武烈文
謨經緯共貫覆載所極雲漢為章是以
巡狩岱宗瞻言闕里
六龍靄集霞葳蕤以建旂萬象景從雲縹緲而張蓋贊
牲采之班者瀕海之域千里受鬯鹵之賜者生
民以來一人陟降肅雍金石絲竹之奏宫庭璀
燦春秋易象之書抃舞杏壇濟濟簪纓之博士
嵩呼閣道亭亭帶礪之上公是日天宇融和
皇情豫悅用羹牆二帝之心遙通祖述以範圍百代之
學遐契儒宗猗歟煌哉休兹盛矣昔漢高過魯
祀以太牢唐帝崇儒加之王爵猶且焜耀簡編
傳聞奕禩若乃放勲光被煥乎堯文六藝表章
爛然魯壁於斯為盛莫之與京(臣)恩叨侍從喜
切瞻依典禮維新宫牆自古文在兹而未艾道
歴久而彌光增益
高深懋剛健粹精之學緝熙
上理開蕩平正直之途徽猷冠乎古今典則垂於天
壤而珥筆固陋紀述未遑非所以昭盛美揚景
風也(臣)謹拜手稽首獻頌曰
皇帝御極德洋化溥雨潤日暄敷天率土東西朔南同
文壹矩欵關獻琛重譯致語車闐槐市肩摩石
鼓
帝坐明堂曰若稽古巡省方嶽時邁東魯巍巍岱宗漭
沆歙吐鍾祥毓靈洙泗之滸二儀絪緼三辰樞
紐水精素王篤生亶厚唐虞夏商遠宗近守贊
修刪定除榛薙腐六經昭垂地維天柱業邁伊
周道同堯禹秩秩廟庭恢恢壇宇
鑾輅式臨隆儀肇舉備漢牲牢兼唐佾舞肅肅雝雝
登降拜俯大哉乾元
龍飛九五寤寐宫牆寅恭簋簠顧瞻左右彬彬廊廡鏗
鏘融諧笙磬柷敔聖道中天日正當午魯壁横
經博士訓詁明目達聰翕受俯取如天覆露鴻
鱗纖羽如地持載澤珠山瑀容若太倉罔遺區
釡沛若洪河勿擇溆浦四姓苗裔章縫珪組磅
礴沾溉便蕃賚予
尚方芝蓋留廕廟戸傳示來兹與球共伍亹亹
御製羲圖範譜煌煌
宸翰龍翔鳳翥垂諸金石閎亭鉅礎日星照臨海嶽涵
負
皇帝聖神寰㝢安堵百神懷柔呈符貢祜湛恩汪濊誕
被陵藪蠲所過租老嬉穉哺自古在昔屬車行
部刻玉河漘披圖洛渚
皇帝曰咨予臨天下欽若昊天為生民主重道崇儒修
文偃武冶鑄八荒甄陶九有
皇帝建極天錫純嘏文明廣運與天齊壽小臣魯鈍備
員藝圃槖筆敶詩敢告册府
聖駕幸魯恭紀二十四韻
翰林院檢討(臣)潘麒生
至德體天地斯文冠後先累朝尊莫並
當代禮尤全翠嶂迴
金輅朱旗繞玉泉軒裳擁道左
衮冕拜階前降
輦趨函丈登歌列豆籩千秋隆保傅九叩獨齋虔
臨幸寧常數精誠儼事天環橋觀聽集侍講奥微宣鈎
履垂周製尊罍紀漢年遺容欽仰止陵墓倍依
然檜老含春露槐疎拂樹烟叢蓍何鬱鬱文草
自芉芉覽物今猶古游心往復還
睿思川上湧
宸翰杏壇懸旭耀光璀燦雲鋪勢蜿蜒租蠲民盡復典
曠舉無偏夙願東周切崇祠上相專報功惟尚
德翼聖賴諸賢默識開心學聞知得妙詮宋儒
貽蔭遠孔祀受
恩綿共戴
皇仁大羣沾教澤鮮
君師洵合撰精一果心傳幸紀新元會不書舊簡編清
時逢
聖泰珥筆獻詩篇
聖駕臨幸闕里恭紀二十韻
翰林院檢討(臣)吳苑
龍旂翔斗北
鳳輦駕山東海嶽千年會車書萬國同卿雲環
帳殿爽籟發
行宫日觀層霄外尼山灝氣中杏壇花爛漫闕里樹
青葱鵷鷺森多士貂蟬萃上公
臨雍儀並肅釋奠禮尤崇入室瞻遺器圜橋展
聖躬宫牆還穆穆琴瑟尚渢渢古物逢
皇覽方言達
帝聰縹囊晨燦綠椽燭夜增紅講易三陽泰賡歌二典
隆經帷當玉藻藝圃映璇穹
大賚章縫洽
殊恩組綬蒙堯文輝魯壁舜樂鼓齊風洙泗
宸章潤林亭
御碣礱河圖呈景運雅頌奏神功精一心源接修和治
理融康衢聞擊壤閣道聽呼嵩簪筆詞臣職
颺言贊化工
幸魯紀盛詩
翰林院檢討(臣)王思軾
萬禩尼山地千秋泗水鄉卿雲迎
玉輦甘露湧瓊漿盛典
皇心肅時巡
帝馭良珪璋呈禮殿俎豆烈烝嘗陟降威儀穆尊崇道
德彰陵開旂日月廟展珮鏗鏘檜影暉羲畫麟
書映舜裳杏壇紅燭繞魯壁赤龍翔矗日垂
華蓋淩霄翥
鳳章陳牲歌律吕釋奠悟羹牆雅樂虞韶舞官儀漢奉
常上公殊
寵錫四姓澟趨蹌
賚予駢蕃出簪裾次第行横經同璧水鼓篋儼膠庠
稽古桓榮貴承家戴聖長羽林窺汗簡虎旅襲
縹囊敷教陳三極同文徧八荒道原通覆載治
欲躋軒皇協氣橋門外和風
輦路傍小臣恭獻頌槖筆侍明光
皇上駕幸闕里恭紀四首
翰林院檢討(臣)孫勷
重道多傳
涖辟雍杏壇幾見禮儒宗浮雲淨現千山月深夜長
鳴萬石鐘崇號僅聞唐代册豐碑徒記漢時封
今朝
玉輦遙臨處應看靈蓍吐錦茸
其二
萬仞宫牆啓秘扃
宸儀肅穆拜中庭影搖碧落霓旌燦瑞滿黃圖檜樹青
玉韻五言歌鳳德珠光四顆壓鵝經欣瞻
君道兼師道多士圜橋藉寵靈
其三
釋奠初成化澤長庭前草木遍含香風雲環拱
嚴
天仗舄履星陳集講堂資格不須詢聖裔歡呼齊慶仰
龍光卿雲此日凝華蓋五色氤氲覆苑牆
其四
岱嶽名山奠大東昌平韋布配崇穹地盤兖鎮
寰區小道問尼山迹象空纔向天門淩碧漢旋
來闕里肅高風虛慚珥筆隨文苑奏賦甘泉愧
未工
駕幸闕里恭紀
翰林院檢討(臣)梅之珩
寰宇崇文治精微契
聖衷尼山宗脈在泗水溯源通
警蹕巡齊甸
鳴鑾戾魯宫拜瞻勞
萬乘奔走肅羣工釋奠蘋蘩潔明禋俎豆豐標題揮
御藻講義啓
宸聰後嗣承
恩遍儒林服教同詩書增氣色鐘鼓發鴻蒙太極乾坤
剖天經日月中漢牢慚不腆唐祀豈加崇扶杖
咸觀禮端圭盡省躬麟蹤堪再覓鳳德豈終窮
肆祀儀初畢
巡遊意轉融檜枝當砌古杏蘂拂壇紅
輦過荆榛闢旗翻鳥蹟空壁書尋故址絇履問遺風
製賦鏗金石鐫碑起瞶聾衆星旋共北千𣲖總朝東
今古心常合
君師道並隆普天敷化雨奚事訪崆峒
聖駕幸魯恭頌
翰林院檢討(臣)劉坤
仙仗臨鄹邑瑤籩晉孔墀青雲迎
輦轂蒼玉轉階螭事紀春王筆遊同夏禹詩
鴻文圭璧重
寳翰日星垂直邁唐宗句還淩漢代碑萬年銘自此三
統盛於兹鉅典寧無述儒臣各有司
臨雍聊作頌慚媿乏新詞
恭頌
聖駕幸魯詩八首
翰林院檢討(臣)王之樞
治叶軒虞古天迴甲子初萬方同禮樂異俗統車書
道與乾俱健
心還谷共虚永懷先聖烈時仰素王居
其二
詔舉東巡狩千官羽衛環紫雲連泰嶽
翠輦指尼山鳳吹靈光側鸞翔泗水灣諸生齊拜舞
咫尺覲
龍顔
其三
釋奠崇
殊典齋誠式祼將盛儀光俎豆雅樂備宫商靉靆金猊
篆氤氲
繡衮香豐融通肸蠁九拜荷
天王
其四
雉尾雲開扇
金輿度孔林碑荒蒼蘚合橋迥綠波沉尋脈離兼巽
封阡古亘今探蓍還撫楷百世景行心
其五
曷罄羹牆意
天章煥陸離吟驅風雅上文萃典謨竒綴墨雲凝牓濡
毫露浥碑心源應默契惟
帝更兼師
其六
戟門留
紫蓋
御氣動儒宫儀鳳來丹穴華芝挹閬風乍添車服數
還傍冕旒崇一代看殊禮云誰萬古同
其七
爐烟裊
帝座几席講帷陳書啓東家舊經談博士新源流歸至
道雨露暢
皇仁
賜錦還加秩恩霑聖裔頻
其八
金從
中禁賜舊宅轉巍然棟起寒侵斗簷飛迥入天風雲
雕桷護丹壁綺疏穿
聖主崇儒意遙遙軼後先
皇帝駕幸闕里親祀
孔子恭頌
翰林院編修(臣)查嗣韓
皇帝萬年治邁虞唐泰階如砥端拱垂裳緬惟
先師澤流無疆匪遐伊邇鄒魯之鄉乃
命巡狩來觀廟堂
乘輿曉出千里輝煌
龍斿耀旭班劍攢霜嶽川煥彩卉木依光既至闕里
親詣宫牆屈
萬乘尊盥薦親將安安穆穆瞻拜肅莊爰敷
聖藻遂麗
宸章偃波垂露書軼蒼皇工乃礲石卓立中央碑鐫珉
玟鼇負螭翔榮光燭天上貫文昌崇飾廟貌釦
砌雕梁位置從祀濟濟廡廊寢林萬樹古檜蒼
蒼撫兹槎枒
賦就琳瑯祀典既畢乃坐玉床廣布
恩綸次第宣揚曰孔氏後世守烝嘗秀畀官爵樸賚帛
粻曰周元聖祠宇久荒治法道法賴厥匡襄遣
肅祀事祀事孔彰曰顔曾思入室珪璋
賜爵賜復用俾弗忘曰亞聖功嫓禹迴狂
賜文賜書齊至聖行曰宋諸儒周程朱張文林龜鑑
道圃麟凰則篤其裔綫續微茫盛禮既備寰宇
告祥卿雲藹藹甘露瀼瀼普天率土驚喜相望
粤自元明前溯歴王亦或崇儒禮樂未遑亦云
典學僅拾粃糠未有
今日膏澤汪洋
曠典殊數中外胥慶奕禩垂裕化浹遐方既付史臣
銘之太常小臣珥筆敬效賡颺
聖駕臨幸闕里釋奠禮成隨謁
孔林恭紀二十韻
翰林院編修(臣)王奕清
帝舉時巡典禮嚴禋祀成事天勤翠葆崇道轉霓旌候
值緹灰動春從
輦轂生郊原欣有色仗衛肅無聲門禁傳來
旨市人喜不驚質明修肸蠁入廟潔粢盛登降逾前代
賡歌備兩楹奉璋終灌鬯擁席更談經往蹟頻
垂問古壇屢繞行
法書留碣表
御蓋錫宗祊
輦指東郊路林瞻北郭塋兒童齊抃舞草木盡忻榮拜
跪儀重展醴&KR1997;酌更盈低徊吾道意顧盼哲人
情
錫賚蕃孫子謨謀勉國楨
予官推舊裔
賜復及編氓紹述須齊聖感孚惟至誠臣民沾解澤德
位仰離明雲日添晴朗風光解送迎小臣慚獻
頌
帝德本難名
幸魯盛典卷三十
