欽定四庫全書
幸魯盛典卷三十三
纂修
幸魯盛典詩(并序)
翰林院編修(臣)文岱
(臣)聞崇儒重道迺治世之弘規釋奠臨雍為帝
王之盛業溯自羲軒而下洎乎書誥以還心傳
如一俟後聖而不疑斯文在兹推孔子為尤盛
廟崇曲阜恒慨思夫玉振金聲禮用太牢爰致
祭於尼山泗水漢室之特典猶存宋代之親臨
足紀自古而然於今為烈欽惟我
皇上御歷之二十有三年東巡幸魯也議禮至隆敷文
益遠
輦駐奎文之閣見若羹牆步登闕里之堂肅兹拜獻
既仰瞻乎至聖復旁及於四賢發道德之幽光
不惟犧象雲雷之末闡性天之竒奥亦觀禮器
車服之陳畫棟雕甍光同雲日唐鐫漢篆勢若
蛟螭於焉一時寄覽四字加褒翰墨流芬何異
銀鈎鐵畫錦箋耀彩恍如綠字赤文自一世及
萬世傳之勿替以身表作師表沿及無疆榱桷
騰輝還留翠蓋簷楹掞藻兼歴講堂覽懷英之
篆往蹟可稽閱杏壇之碑石刻宛在千尋古檜
賦成雲漢之華丈六靈蓍式表孔陵之異固世
守之得以常綿而輸將之可以勿事者也更若
昌平勝地孔里故居患堂廡之摧頽出儲胥而
丹雘竹苞松茂規模備美於當年鳥革翬飛氣
象增榮於昔日或持絳節以飄颻盡玉葉金枝
之秀或捧丹書而璀璨皆左輔右弼之賢廟貌
日新文明大啓推恩廣矣錄其苗裔遞及周程
張朱立制昭然表乃前賢奚獨顔曾思孟是以
纂兹盛典肇自乙丑之年告厥成書迄於辛巳
之歲彙為卷帙揚此
聖謨昭日星河嶽於行間前賢堯後賢舜不啻與二帝
為三振金石鐘鏞於字裏禮知政樂知德自可
等百王而上臣颺贊莫由舞蹈靡已敬成十律
用賡九歌
其一
聖主修時邁鴻儀定秩宗道尊孔氏學典茂漢皇風翠
蓋臨洙水嵩呼震魯宫斯文千載賁曉色正曈
曨
其二
步自奎文閣言登闕里堂斝行儀肅肅文告頌
洋洋蹌濟皆鵷鷺笙歌繞鳳凰一時恩意普前
後仰
龍光
其三
詩禮堂貽久當陽御講筵修齊揚祖訓彖象闡
羲傳瑞映龍文麗祥分鳳藻妍大寮欣侍從
天語更煌然
其四
舊得傳真像今還籠碧紗式瞻道貌古深憶講
壇華紫氣臨朝旭文光燦晚霞
至尊親拂拭奕禩重褒嘉
其五
往蹟知咸在因觀犧象餘神傳道子畫贊出米
顛書
御覽崇朝徧
皇情此日舒表揚四字後掞藻滿庭除
其六
黃蓋方崇廟佳城復薦巵榮分廬外楷靈動墓
前蓍至道古不冺斯文今在兹弘膏綿世澤隨
處沐恩施
其七
廟貌雖崇煥簷楹賴鼎新采山親
御蹕分帑出
楓宸日耀丹黃色雲開殿廡春几筵瞻拜處長此重明
禋
其八
神功開朔漠銜
命紀豐碑耀武包戈甲崇儒尚鼓吹雙鈎金管出聯搨
赤文貽檜影遙分彩光同日月垂
其九
德意何周溥
絲綸次第開魯鄒崇廟祀濂洛廣滋培寳翰榮三錫鴻
文重八垓承
恩巍闕下元首咏康哉
其十
盛事欣初遇還憑歌叙留一編昭史册萬載炳
皇猷拜舞欽堯典文明啓禹疇頌颺靡有罄天地與同
流
幸魯盛典十六韻
翰林院檢討(臣)阿爾賽
廣運
同文治昭回
至德敷
學隆
皇極建道在素王扶岱嶽尊河洛尼山滙泗洙
九重頒典册百世仰師儒鄒魯沿三代絃歌被一隅
翠華勤拜訪闕里煥規模詩禮觀瞻肅金絲氣象都講
經隆聖學讀易應乾符入室臯夔相升堂游夏
徒
天章飛玉屑
御墨散金鋪博士褒嘉數文宣禮遇殊
詔留芝蓋出
恩與杏壇俱拓地加增壙蠲糧等復租靈蓍堪揲卦古
楷亦成圖紀頌紛珠玉賡颺協典謨大成如可
作一德
主臣孚
恭紀
聖駕幸魯盛典四律
翰林院庶吉士(臣)高其偉
隆儀肇舉出承明闕里欣看
綵仗迎奎壁星高環
翠輦松楸路迥駐霓旌風和宛宛華鐘動日麗遙遙玉
磬鳴
師表萬年殷薦盛頌揚莫罄魯諸生
其二
犧象雲雷列上台翠微深處講筵開祥煙散彩
盤旋護
鹵簿飄香拜獻來碑峙千尋文燦爛牆推萬仞日昭
回龍翔鳳翥璇題永先後同欽
大聖才
其三
萬國昇平樂凱旋歌功
聖廟湛恩偏琅函特並兼金賜文綺還同華衮傳電
鉞親揮欽
武德圜橋沛澤仰
堯天杏壇式薦馨香日繡繖留輝耀豆籩
其四
帝子遙臨精意通函香肅穆鳳城東神馳泗水音容
近道奉尼山禮秩崇恍聽金絲傳古壁頻瞻俎
豆敞齋宫心源會得羣賢接恩遇忻沾此日同
幸魯盛典恭紀二十韻
翰林院庶吉士(臣)耿古德
盛典東巡舉寰區頌我
皇斯文昭炳煜吾道藉光昌奥義探洙泗隆儀邁漢唐
鳴鑾停闕里
駐輦過平鄉魯壁尋遺宅緇帷訪講堂音容留往蹟
草木覩餘芳恍若羹牆接彌生俎豆光
御爐煙縹緲仙樂韻鏘洋
萬乘躬為屈千秋德倍彰
宸章垂典誥
睿製叶笙簧已覺雲霞麗還流翰墨香
金書丹碧煥
綠字鳳鸞翔
天語從容問臣詞仔細詳推恩皆子姓陪列盡冠裳優
厚原田賜綿延帶礪長
龍顔瞻有喜
聖澤溥無疆懽悅盈陬澨聲名遍校庠崇儒推
哲后典學茂前王棫樸人文盛詩書士氣揚所欣逢景
運六合慶時康
幸魯盛典告成恭紀二十韻
翰林院庶吉士(臣)伊太
東幸恩膏溥西清紀載詳禮因
天子議道賴
聖人昌居仰尼山近源承泗水長文明開魯國儒術得
周行
翠輦乘時動朱旗映日颺
迴翔瞻入室
誠恪儼循牆牲幣陳重席蘋蘩薦
御香爵隆三獻禮樂奏九成章器用頒
天府工歌叶太常百司陪俎豆四氏效趨蹌鉅典何
巍煥高文更矞皇
龍章垂碧落
鳳藻麗穹蒼葺宇
絲綸重題碑翰墨光喬林看檜楷古壁聽笙簧講藝微
言晰推
恩異數彰貂裘蒙
寵賚
羽葆覩輝煌
駐蹕留餘眷編蒲志不忘石渠勤筆札金匱永珍藏
頌祝盈閭里都俞在
廟堂中天文運盛泰岱共無疆
幸魯恭紀十二韻
翰林院庶吉士(臣)楊萬程
帝教隆儒術
時巡肅禮門鳳麟輝聖域奎壁印心源陳俎馨香遠升
堂律度温欽崇留寳蓋幬覆象乾元治接唐虞
統躬持道德籓檜林開
輦路蓍草獻仙根美奂流丹雘飛甍耀紫垣仁耕優錫
土天爵重褒言
睿藻金聲戛穹碑玉篆存蕩平昭協贊樂育履安敦體
極三才備儀超百代尊文光淩泰岱景運叶羲
軒
幸魯盛典恭紀二十四韻
翰林院庶吉士(臣)阿進泰
皇巡超萬古
聖祀肅千秋泰岱飛
鸞輅宫牆降冕旒上辛崇俎豆二月覲諸侯闕里青
旂繞東山紫氣浮太常馳綵幣胄子挾鳴球典
視唐宗盛儀從漢代優雍雍百官富肅肅兩楹
鏤步輦瞻雲峻齋宫望殿幽升堂
親九拜入廟獻三酬講席奎文敞經聲魯壁蒐
宸章輝玉牓
御藻勒銀鈎後殿
龍車轉前林
鳳羽遊異蓍仙露入神草瑞雲收手檜天題咏香泉
味冥搜蠲租眉耉渥頒爵耳孫周博士添經術
旗門護檟楸貂裘頻賜賚黃蓋命藏留北闕迴
輿日西山匠石鎪穹碑標曲阜大册煥神州
特遣虞衡使還將棟宇修朱提
頒内府丹桷煥雲樓重道書無匹尊師史莫儔江山
宣禮樂河嶽仰懷柔恭頌
神堯德長同泗水流
幸魯恭紀十二韻
翰林院庶吉士(臣)董泰
春滿尼山路
天臨曲阜城愛民勤省問重道啓文明泰岱祥雲遶東
蒙瑞靄迎古書求彖繫大樂訪咸英珪璧傳先
蹟宫牆愜
聖情緇帷來
鳳蓋
翠輦駐鸞聲曲有潛魚聽圖因寳馬呈杏壇增氣象
泗水毓華菁
玉牓垂三殿
金題壯兩楹大臣監匠石
帝子上粢盛至治隆師範
綸言闡道精小臣恭紀載稽古樂光榮
幸魯盛典恭紀二十四韻
翰林院庶吉士王士錀
天閶開鼎命岱嶽拱
乾陽峻德彰巍煥崇文著矞煌薪傳抽錦祕斗極燦
龍章道統苞前喆心源印素王
禁扃凝眷眷鑾輅動鏘鏘
蹕駐東山迥恩流泗水長鳥迎仙仗轉草傍翠華香
特典明禋懋
皇儀秩祀莊靁尊親涖鬯雲幣覿升堂裊裊縈香篆輝
輝麗燭光笙鏞盈碧宇
綸綍肆圭璋爰啓琉璃匣平移玳瑁牀一言昭闡繹四
字罄揄揚璀璨璇題耀飛騰奎壁翔土田恢嗣
續散秩益冠裳曲蓋先師軾
宸書壽母坊蠲租敷浩蕩
賜帑湛汪洋魯道閎新碣周行暨遠疆元公推錫後子
姓復揚芳典禮超前漢規模陋盛唐史臣難贊
頌文治樂賡颺怯劘賈生壘恭循考父牆瞻霄
忻異數依日愛非常幸際休明代傾葵奉
聖皇
幸魯恭紀二十四韻
翰林院庶吉士(臣)才住
閶闔垂衣日寰區擊壤時東巡依舜典時邁咏
周詩
鸞輅乘春發霓旌拂曙馳岱宗瞻峻極魯殿訪陳基
爰
幸宣尼宅先臨闕里祠省牲新薦享釋奠舊威儀玉
帛陳庭實笙竽奏樂詞祥熏飄柱栱明燎映罘
罳興俯將
宸敬尊崇仰帝師心源誠默契道統繼聞知
鴻筆題銀牓龍光照玉墀片辭該已盡萬世語非私
挺幹孤生檜叢莖瑞應蓍上公膺
寵錫舉族被榮施賜酺歡心洽蠲租惠澤隨金錢中
禁出文綺尚方貽
召對諸生俊恩加好爵縻廟堂留曲蓋壽母表華榱
已荷
皇慈極重看
睿藻披千言揮韻賦五字麗穹碑重道能如此斯文儼
在兹史官詳紀載簡册待昭垂愧少班張筆難
將雅頌為右文成
聖治何幸遇昌期
敬讀
御製
御書孔子廟前後碑文恭紀二章(有序)
兵科掌印給事中加一級(臣)宋駿業
羲畫乾坤堯傳精一由來上哲定有文章我
皇上以仁聖之姿建中和之極學扶正脈道協素王
入廟
幸林隆規鉅典既旋
鸞輅即灑
龍章玉振金聲聿著大成之頌禮明樂備并嘉元聖之
功蓋因孔以及周如遡源而竟委自昔未有曠
代罕行乃因殿宇之漸欹復動
宸衷之眷顧
命官庀治
發帑鳩工歲逾一周功方告竣循牆拾級磷磷雁齒
之階丹雘塈茨燦燦魚鱗之瓦典型非遠廟貌
聿新式昭景仰之規再
製重修之碣幸依禁近臣得預觀乃選石於藍田遂鐫
文於闕里摹勒告竣搨本進
呈拜手載觀珍踰綠字爰入
内府之帖同編
祕笈之藏筆陣雲横難擬釵痕於鋒穎墨池波濺細
求戈法於毫端久垂畫一之模永示正心之法
昔漢家誼辟妙有歌詩唐代英君神推飛白未
有
文因重道
義起崇儒宣義藴於性天寄楷模於翰墨璣衡在手
變化入神臣奉職省垣兼較金石欣逢
盛典敢後揄揚坐井觀天以蠡測海豈陳梗槩曷罄
形容
聖學淵源契大成尚然勤止溯先正花迎
鑾輅臨東甸風遞絃歌入魯城三殿禮陳蠲俎豆五
雲章煥散瑤瓊
天書親捧登金石蚉負何當被寵榮
其二
殿宇穹窿倚日開
宸遊瞻仰幾徘徊冬官新遣鳩工去
帝子親銜
鳳詔來再煥
絲綸驚異數兩經較閱媿非才豐碑交映垂謨誥萬世
鈞陶入化裁
聖駕幸曲阜釋奠
先師恭頌
戶科給事中(臣)趙吉士
沙界平成天地功布衣參贊帝王同賢賢函丈
神猶宅
聖聖傳心
輦向東典舉千秋儀鄭重林開五色氣葱蘢几筵應
見臨章甫禮數從容沐化風
其二
冬仲東
巡綵仗雄欣傳
駕幸聖人宫泰山不改巖巖象
王者猶瞻皥皥風設几
山龍增肅穆升堂絲竹侑豐融牲牢自古多殷薦羽
蓋尤標禮數崇
幸魯盛典卷三十三
