欽定四庫全書
幸魯盛典卷十九
康熙二十五年丙寅四月
命以宋儒周惇頤後為世襲五經博士
左僉都御史姚締虞
題為
聖心重道方殷先賢表彰未盡亟請
勅議褒恤以昭
盛治之曠典事(臣)惟我
皇上德盛化神治隆道備崇重
先師之典禮錄恤周公之子孫
恩綸屢沛炳若日星猗歟盛哉真千載一時矣乃有以
一人而當理學絶續之關躬繼往開來之任上
接孔孟下啓程朱厥功甚鉅而表揚未及若不
及今陳請徒令世遠人湮(臣)請得為
皇上陳之(臣)按道學之傳孔孟而後荀楊之徒不精不
詳洎乎五季昏昧已極宋儒道州周惇頤出直
接孟氏之傳太極圖說闡河洛之精微易理通
書闢天人之秘蘊潛修默契闇極而章洛人程
珦遣二子顥頤受學焉皆能唱鳴道學以大發
有宋一代之盛故朱熹之序惇頤曰世所謂二
程先生者其原蓋自先生發之也可謂不忘所
自矣(臣)又按宋嘉定十三年諡惇頤為元公其
辭曰先生博學力行會道有元脈絡貫通上接
乎洙泗條理精密下逮乎河洛以元錫名庶幾
百世之下知孟氏之後明聖者必自濂溪始淳
祐元年追封汝南伯元延祐六年加封道國公
明正統元年葺理惇頤祠墓優免子孫差役景
泰六年查道州周惇頤嫡長子孫一人周冕授
翰林院五經博士世襲撥給墓田至明季而遂
失其傳矣竊念先有惇頤然後有程朱今二氏
世襲勿替而惇頤子孫淪落祠地荒圯揆之典
章不無掛漏幸逢我
皇上崇儒重道理學修明(臣)請
勅廷臣集議詳考惇頤當理學絶續之際啓程朱道脈
之傳即行楚撫查其子孫果否曾世授五經博
士
特賜洪恩酌加恤錄不惟慰先儒於地下亦可以勵百
世之人心矣奉
旨九卿詹事科道會議具奏
禮部等衙門
題前事(臣)等議得查順治十二年禮部
題明將朱文公十五代嫡孫朱邦相之子煌承襲博
士又查康熙九年據河撫郎廷相
題請禮部
題覆將程顥程頤之後裔程宗昌程延祀准襲五經
博士各在案周惇頤上接孔孟下啓程朱其後
裔亦應照程朱之例准給博士之職以彰
皇上闡明理學之盛典俟
命下之日行文該撫詳查周惇頤嫡派并取各結及周
氏之宗譜一併移送到日由禮部查明將應授
之人具
題准授世襲五經博士可也奉
旨依議
附錄周惇頤字茂叔號濓溪道州人輔成之
子累官至廣東轉運判官提點刑獄以洗冤澤
物為已務尋因疾求知南康軍為學不由師傳
默契道體所著有通書太極圖說嘉定十三年
賜諡曰元公淳祐元年封汝南伯從祀孔子廟
庭
(臣)按宋儒黃幹曰道之正統待人而後傳自周
以來任傳道之責者不過數人而能使斯道之
較著者一二人止耳由孔子而後曾子子思繼
其微至孟子而始著由孟子而後周程張子繼
其絶至朱子而始著則濓溪處絶續之交能肩
荷斯道開闢肇端以待來者誠理學之功臣宋
儒之領䄂也我
皇上聰明時憲道積於躬
秉一中而允執
集千聖之大成亦既參天兩地窮神知化矣在昔
先師鈎河摘洛以啓苞符之秘而惇頤太極通書闡
揚穾奥復乃曲暢旁通
皇上萬幾之暇緝熙亶心統貫於三古四聖之微言而
博採於有宋諸儒之緒論伏見往者嘗
親書太極圖說以賜廷臣蓋惇頤之書久矣有當於
聖心夫是以加恩後人而錫之世爵也越一年而張載
之後亦授官自是濓洛關閩之子孫皆食其舊
德而其源流倫叙釐然秩然矣
康熙二十六年丁卯五月
命以宋儒張載後為世襲五經博士
戶科給事中汪晉徵
題為
聖心重道日隆先賢表彰有待仰祈
勅議褒錄以全一代之鴻規以重百世之大典事切(臣)
於本月二十二日隨九卿齊集内閣仰瞻我
皇上御撰
至聖先師孔子廟碑
親灑宸翰(臣)口誦心維其文則日星雲漢其詞則訓誥
典謨其書則銀鈎鐵畫玉粹珠圓洵足籠罩古
今蘊含造化以孔子而得此至文實聖道之大
幸(臣)等生際唐虞之世得覩光華復旦之章尤
(臣)等之大幸也總由我
皇上天縱聖明於堯舜孔孟之傳實有心得故尊崇之
典有加無己切思自孔孟以後道學之緒至宋
周程張朱而始著此四姓五人者名號並懸於
天壤之間學問皆徹乎性天之始以故祀典均
昭藝林咸頌乃程朱二氏固己久置世襲博士
即周惇頤復蒙我
皇上允憲(臣)姚締虞之請錄其子孫亦為博士是四姓
五人同功一體而四人者俱承雨露世襲勿替
獨張載一人子孫淪落褒恤未加按張載係陜
西鳳翔府郿縣人學者稱為横渠先生其所著
正蒙西銘諸書闡往聖之精微為後學之津筏
程顥曰西銘之言極純無雜秦漢以來學者所
未到其推重如此且見我
皇上頒賜先賢書院學達性天匾額周程張朱邵五人
均屬一例則知
聖心藻鑑原無二視伏乞
勅廷臣集議即行秦撫查其子孫
特賜洪恩使得與周程朱三氏一體恤錄則萬年理學
之所尊崇即萬世人心之所振起矣奉
旨九卿詹事科道會議具奏
禮部等衙門
題前事該(臣)等會議得戶科掌印給事中汪晉徵疏
稱
皇上天縱聖明於堯舜孔孟之傳實有心得故尊崇之
典有加無己自孔孟以後道學之統至宋周程
張朱而始著此五人者名號並懸於天壤之間
學問皆接乎性天之始以故祀典均昭乃程朱
二氏固己久置世襲博士其周惇頤子孫亦為
博士獨張載一人子孫淪落褒恤未加其所著
正蒙西銘闡往聖之精微為後學之津筏
皇上頒賜先賢書院學達性天匾額周程朱張邵五人
均屬一例其子孫與周程朱三氏一體恤錄等
語查順治十一年八月内據江南布政使司呈
請朱熹子孫朱煌承襲博士等因禮部具題授
為世襲五經博士康熙九年五月内禮部題覆
臺臣條奏程顥程頤子孫程宗昌程延祀授為
世襲五經博士康熙二十四年四月内九卿詹
事科道會議都察院左僉都御史姚締虞條奏
周惇頤後周嘉耀擢為世襲五經博士俱在案
張載關中大儒與濓洛並重相應將張載子孫
亦照周程例授為博士俟
命下之日行文該撫詳查張載嫡派并取各結及張氏
宗譜移覆到日由禮部查明應授之人具
題准給世襲五經博士可也奉
旨依議
附錄張載字子厚長安人舉進士為祁州司
法歷渭州僉判召為崇文殿校書同知太常禮
院為人志氣不羣初喜談兵及釋老書反而求
之六經既見二程子盡棄異學而學焉神宗立
詔問治道以漸復三代為對與執政不合告歸
危坐一室潛心精思教人以禮關西之士翕然
宗之所著有東銘西銘正蒙擴聖賢所未發嘉
定十三年賜諡曰明公淳祐初封郿伯從祀孔
子廟庭
(臣)按宋代理學啓於濓溪盛於二程而横渠起
於關中羽翼而倡和之游酢至稱其學成德盛
比諸孟子非阿所好也觀其言曰為天地立心
為生民立極為前賢繼絶學為萬世開太平此
其任道之勇救民之切與孟子亦何以異耶周
程朱氏皆得世職以奉烝嘗而張氏缺焉莫問
幸遇我
皇上崇禮
至聖推及於聖賢先儒而橫渠之後始得與諸儒裔
一體邀千古未舉之典待
聖明而乃備焉此則振起文教之大用匪但儒門生色
而己也
康熙二十九年庚午二月
命宋儒朱熹閩派嫡孫朱瀠復襲翰林院五經博士
福建巡撫張仲舉
題為懇賜轉請
題襲以沐
聖恩以昭盛典事該(臣)竊見宋儒朱熹述聖學之淵源
綜諸儒之精奥傳註同符於刪定正誠昭示於
來兹其有禆於世道人心者甚鉅是以歷來祀
典備極敦崇爰錄後裔俾之廕襲蓋功既獨隆
報宜世享乃考其裔派熹祖籍係江南徽州府
之婺源自父松歷官閩土遂家於閩熹以理學
振起實在閩中長子塾之後世居閩之建安次
子埜之後于元至元中詔回婺源祖籍故有閩
徽二派之分查閩派熹之九世孫名梴者明景
泰六年詔為五經博士世襲主祀其徽派至熹
十一世孫名墅者明嘉靖二年亦以五經博士
主婺源祖祀此熹裔原有廕襲博士二員而閩
派之錄廕居先七傳至之儁廕襲則明天啓間
事也迨至
本朝定鼎閩派未邀
恩命續有朱瀠呈稱係熹十八世嫡孫伊父金鉉早亡
伊祖之儁曾於順治九年具呈建安縣由府轉
送請給文赴部年老病殂維時瀠尚幼稚遂致
稽延今籲請襲等情并稱徽郡子孫業蒙廕襲
之語緣司府縣疊加駁覆始為轉詳(臣)行司確
覆始則據族鄰紳士之僉結再考誌乘記載之
世系復移咨江南查徽派廕襲原委今查福建
通誌四十二卷自梴至之儁于順治九年呈請
給文赴京有府存印冊可據再准江省咨覆徽
派今襲職朱坤呈明閩派之原襲廕可據與誌
載圖結及司詳情節相符是朱瀠實為閩派應
襲之人而前此之稽遲似有由也伏惟我
皇上神聖首出重道崇儒邇歲以來
駕幸闕里
頒額學宫旁及耑祀書院悉蒙
宸翰表彰而元聖周公暨宋儒周惇頤諸後裔并邀世
職之錄此皆前代所未行而
皇上行之右文之盛超軼百王真千載一時也(臣)思
皇上既行前代所未行(臣)何敢以己行中缺之典因其
稽久冺不上
聞況徽派業蒙廕襲而閩地紫陽書院亦荷
欽頒匾額是熹裔之有閩派久在
皇上睿鑒之中必不令其主祀子孫獨遺
恩澤之外伏乞
勅查舊典熹裔原有博士之例仰邀
俞允俾朱濚得叨承襲不獨熹之祀典增輝而益昭
聖世崇儒之盛矣除圖結送部外(臣)謹會同閩浙督(臣)
興永朝合詞具
題伏乞
勅部議覆施行康熙二十九年正月二十四日奉
旨該部議奏欽此欽遵該(臣)等議得宋儒朱熹祖籍徽
州之婺源以父松官于閩遂居閩之建安熹長
子塾之後世居建安守熹之墓次子埜之後還
居婺源守熹祖墓故熹之裔有閩徽二派明實
錄開載景泰六年以塾之後梴為五經博士主
建安祀嘉靖二年照建安例以埜之後墅為五
經博士主婺源祀原有博士二員我
朝順治十二年部覆准朱煌襲五經博士于婺源縣奉
祀在案今據福建巡撫張仲舉會同總督興永
朝題稱有建安原襲博士朱之儁于順治九年
曾起文赴部因病旋卒而其子金鉉又經早亡
時其孫瀠尚在幼稚致稽請襲至康熙十九年
瀠始具呈申請疊經移查駁覆誌乘宗圖悉相
符合朱瀠實係閩派應襲之人等語仰惟
皇上崇奬先儒廣勵正學以朱熹有功經傳特于徽閩
二處各賜
御書匾額褒崇之典踰於往代熹十八世嫡孫瀠既經
該督撫查明具題應准承襲五經博士以奉建
安祀事恭候
命下(臣)部轉行吏部察例給劄可也(臣)等未敢擅便謹
題請
旨康熙二十九年二月初七日題本月十一日奉
旨依議
附錄朱熹字元晦一字仲晦徽州婺源人少
依父友劉子羽寓建之崇安徙建陽殁即葬焉
登第五十年仕於外僅九考立朝僅四十日官
至煥章閣待制奉祠諡曰文追封徽國公初父
松病亟屬熹於胡憲劉勉之及子羽熹皆從之
游延平李侗嘗學於羅從素熹罷同安主簿歸
不遠數百里徒步往從之其為學大抵主敬以
立其本窮理以致其知反躬以踐其實而敬又
貫乎三者之間所以成始而成終也嘗謂聖賢
道統之傳散在方策聖經之旨不明而道統之
傳始晦於是竭其精力以研窮聖賢之經訓所
著有易本義啓蒙蓍卦考誤詩集傳大學中庸
章句或問論語孟子集註太極圖通書西銘解
楚辭集註辨證韓文考異所編次有論孟集議
孟子指要中庸輯略孝經小學書通鑑綱目宋
名臣言行錄家禮近思錄河南程氏遺書伊洛
淵源錄又有儀禮經傳通解未脱藁亦在學宫
平生為文一百卷生徒問答八十卷别錄十卷
淳祐元年理宗視學手詔以張周二程及熹從
祀孔子廟黃幹曰道之正統待人而後傳自周
以來任傳道之責者不過數人而能使斯道章
章較著者一二人而止耳由孔子而後曾子子
思繼其微至孟子而始著由孟子而後周程張
子繼其絶至熹而始著識者以為知言
(臣)按朱熹集宋代諸儒之大成上繼孔孟不傳
之道統其所撰集皆足以羽翼聖經闡明正學
有大醇而無小疵魏了翁稱其功不在孟子下
信矣自宋理宗時即己追封從祀而遺墓在閩
其長子塾之裔世守焉明景泰時得博士世職
在徽派博士之先承襲至之儁而明祚忽諸迨
八閩道通之儁將請
朝命未行而卒嫡子早世孤孫方乳遂以奉祠生主鬯
書院且四十年赴訴大吏莫為陳請幸遇吾
皇上親祭
闕里
頒賜
御書學達性天匾于紫陽書院儒裔朱瀠始備陳顛末
撫(臣)再四查覈據以請
命此皆仰沐
皇上崇儒右文之德化始能觀感奮興舉此曠典而先
儒子孫復得叨
命服之榮以奉其祠墓九曲巖壑增榮益觀直與尼防
鄒嶧同沐
恩光遥相輝映猗歟盛哉
康熙三十九年庚辰五月
命先賢閔子裔閔衍籀端木子裔端木謙俱世襲翰林
院五經博士
先賢閔損六十四世奉祀嫡孫閔煌謹
奏為援例陳情乞
賜襲封以光祀典以廣
皇仁事竊見崇儒固昭於歷代尊聖莫隆於我
朝孔顔曾孟以及先賢仲子先儒朱子後裔久膺世襲
爵秩我
朝復錄先儒程子後裔
聖駕至魯錄元聖周公後裔近又錄先儒周子張子後
裔真所謂不朽之盛事而萬古為昭者也俯念
(臣)祖閔損緣係魯人為聖門高弟德並顔淵有
以紹千古之心學孝嫓曾子足以扶萬世之名
教且其辭費留介介之節侍側傳誾誾之容載
在魯論班班可考是以稱為大賢從祀聖殿居
十哲之首壇為諸賢之領袖歷代皆有公衮之
褒
聖朝尤重釋奠之典(臣)忝係嫡裔世居東魯承掌宗譜
歲赴歷城廟墓躬承祭祀奈貧窶難堪孝思莫
展因思聖廟四配以及先賢仲子並先儒後裔
皆受翰博之職長為俎豆之光而(臣)祖德冠聖
門位首羣賢尚以布衣承祀几筵無色此所為
日望
九重而冀
恩榮之下逮也前二十三年冬
駕幸聖林(臣)同十哲諸賢後裔跪進表章又於二十八
年春
聖駕南巡(臣)復為瀆奏皆未得蒙
御覽今幸
天顔再覩千載竒逢(臣)不揣愚賤匐匍陳情伏惟
聖上德冠古今孝治天下懇乞
天恩軫念先賢功德
特賜世廕以承俎豆(臣)敬
君孝祖之忱於焉得盡
皇上崇儒重道之典於兹益彰矣(臣)草茅下賤不諳
朝儀冒瀆
天顔悚懼待罪伏乞
鑒宥施行為此具本並家譜恭進上奏請
旨
先經禮部
題為乞彰功德
俯賜襲封以光祀典以廣
皇仁事據先賢端木子嫡裔奉祀生員端木謙奏前事
奉
旨交與吏部欽此該(臣)等議得據先賢端木子嫡裔奉
祀生員端木謙奏稱伏見歷代崇儒之盛我
朝重道之隆每於先聖先賢後裔
賜予恩禮有加無己(臣)祖端木賜負資穎異功德特著
不惟不等乎孟仲而且不及乎程朱伏乞
特賜爵秩照仲氏子孫程朱後裔一體承襲博士以奉
祭祀等語又據先賢端木賜裔孫奉祀生員端
木植
奏稱(臣)祖端木賜字子貢聰明特達不亞曾仲羽翼
道德遠過程朱子孫未沾一命之榮伏乞
皇上俯念先賢功德
勅部照依仲由程朱之例亦
賜恩廕以奉烝嘗以光俎豆等語查康熙十三年五月
内衍聖公孔毓圻
奏請子張子嫡裔顓孫好賢援仲氏例請襲五經博
士一疏(臣)部議覆内開聖門弟子内歷代俱定
有等第授為博士其奏請顓孫好賢授為博士
之處應無庸議等因在案查歷代聖門弟子内
閔損冉雍卜商冉耕宰予冉求言偃顓孫師俱
與端木賜在十哲之列伊等之後亦未曾授為
博士之處此端木謙端木植奏請照仲子裔孫
例承襲博士之處應無庸議可也奉
旨依議至是先賢端木賜七十代嫡孫奉祀生員(臣)端
木謙謹
奏為援例陳情乞
賜襲封以崇先賢以廣
皇仁事竊惟道統之傳自孔子而下先賢有四配十哲
以傳其統先儒有周程張朱以闡其緒此誠有
功於天下後世者也歷代莫不尊崇孔顔曾孟
之子孫或封於唐或封於宋或封於元明皆賜
以世爵主奉烝嘗可謂隆矣然數十朝而霑恩
者止有四氏若仲由朱熹之後裔則襲封於我
朝定鼎之初程顥程頤之子孫則承廕於
皇上御極之始且
駕幸闕里於
至聖孔子則祭以太牢
賜以金帛
御書萬世師表以尊之於元聖周公則封其主祀之人
大其棲神之所撥給祀田戶人以崇之繼此而
邀
恩者則又有周惇頤之苗裔張横渠之後嗣兼有陪祀
恩貢
錫予恩禮有加無已是崇儒重道誠為前代之所未
有而後世之所莫加者也(臣)係先賢端木賜嫡
孫前
駕幸孔林(臣)在廬墓堂叩接
聖駕得覲
天顔仰承
顧問復蒙
洪恩准(臣)奏章誠千古之罕覯人世之竒逢也(臣)草茅
下士當此隆遇雖捐糜頂踵猶不能仰報
高厚于萬一何敢復瀆
天聽但念(臣)祖在聖門道傳一貫學聞性天承前聖之
統緒開後世之心學至于表章聖冶有立道綏
動數語可謂傳聖人之心法兼得聖人之治法
矣在十哲中而諸賢未能或之先也即後世周
程張朱或亦莫之及也況三年廬墓實聖門之
孝子說楚兵迎解陳蔡之重圍其於聖人功匪
小矣而後裔未獲邀一命之榮是前既不能比
於四配後復不克同於五儒即十哲之中更不
得並于子路此千百年未舉之曠典正留以待
今日者也恭遇我
皇上修明典禮表章先哲實(臣)之幸也但
九閽遠於萬里草野難達
楓宸今幸
聖駕南巡見
鑾輿之遥臨遂生平之仰望謹修短表匐匍接
駕伏乞
聖裁俯念先賢之功德照依仲由子孫周程張朱例一
體恤錄雖(臣)一家之私榮實天下萬世之同慶
道統丕顯
聖德增輝(臣)愚蒙寒賤不諳
朝儀冒瀆
天顔悚息待罪伏乞
恩宥施行為此具本跪捧以
聞並端木誌譜恭呈
御覽
山東巡撫王咨為前事准禮部咨稱該禮部等
衙門會覆山東巡撫王題前事内開該(臣)等會
議得先經禮部議覆閔煌端木謙請給博士之
處毋庸議具題奉
旨九卿詹事科道會議具奏欽此該(臣)等議覆恭遇
皇上崇儒重道之時兩賢後裔似應授與官職以彰曠
典但其後裔歷世久遠是否嫡派亦未可定應
行文該撫會同衍聖公確查嫡派將應授之人
保送到日再議等因具題奉
旨依議欽此欽遵隨行文山東巡撫衍聖公去後隨據
該撫咨稱閔煌端木謙寄籍濟寧各止五世況
直隸江南河南皆有宗派東省不便遽為保送
前來禮部復行文該撫會同衍聖公確查保送
去後今據該撫疏稱原叩
閽之端木謙實係端木子嫡裔其閔子嫡裔閔煌又稱
伊兄子閔衍籀係長房嫡子閔衍籀應膺廕典
閔煌出具甘結等語既經該撫會同衍聖公確
查將端木謙閔衍籀保題前來相應將端木謙
閔衍籀准授為五經博士世襲俟
命下之日禮部轉咨吏部照例給劄其端木謙閔衍籀
之宗譜併通族甘結印結仍行文該撫會同衍
聖公照例送部可也等因康熙三十九年正月
二十四日題本月二十六日奉
旨依議欽此欽遵到部相應行文山東巡撫可也等因
呈堂奉批行送司擬合就行為此合咨前去遵
照
旨内事理欽奉施行等因到部院案行到司蒙此隨行
兖州府轉行查取去後今據該府申據濟寧州
申稱遵即轉行端木謙閔衍籀知照外復移濬
縣取到端木謙通族甘結濬縣印結并將取到
閔衍籀通族甘結加具卑州印結同二氏宗譜
一併具文申送等情到府據此擬合轉送等情
到司據此該本司布政使劉暟查得奉院案准
禮部咨開端木謙閔衍籀准授為五經博士世
襲仍取端木謙閔衍籀宗譜並通族印甘各結
會同衍聖公照例送部等因當即檄行兖州府
查取去後今據該府申送端木謙閔衍籀二氏
宗譜并通族印甘各結前來相應呈祈本部院
俯賜會同衍聖公照例咨送禮部可也等情到
部院據此擬合咨送為此會同衍聖公合咨貴
部煩請查照施行
禮部咨同前事祠祭清吏司案呈禮科抄出該
禮部等衙門會覆山東巡撫王國昌題前事内
開該(臣)等會議得先經禮部議覆閔煌端木謙
請給博士之處毋庸議具題奉
旨九卿詹事科道會議具奏欽此該(臣)等議覆恭遇
皇上崇儒重道之時兩賢後裔似應授與官職以彰曠
典但其後裔歷世久遠是否嫡派亦未可定應
行文該撫會同衍聖公確查嫡派應授之人保
送到日再議等因具題奉
旨依議欽此欽遵隨行文山東巡撫衍聖公去後隨據
該撫咨稱閔煌端木謙寄籍濟寧各止五世況
直隸江南河南皆有宗派東省不便遽為保送
前來禮部復行文該撫會同衍聖公確查保送
去後今據該疏稱原叩
閽之端木謙實係端木子嫡裔其閔子嫡裔閔煌又稱
伊兄子閔衍籀係長房嫡子閔衍籀應膺廕典
閔煌出具甘結等語既經該撫會同衍聖公確
查將端木謙閔衍籀保題前來相應將端木謙
閔衍籀准授為五經博士世襲俟
命下之日禮部轉咨吏部照例給劄其端木謙閔衍籀
之宗譜併通族甘結印結仍行文該撫會同衍
聖公照例送部可也等因康熙三十九年五月
二十四日題本月二十六日奉
旨依議欽此欽遵到部相應移咨衍聖公遵照
旨内事理欽奉施行
(臣)按四科之目著於漢儒十哲之稱見於北魏
後世躋顔于于四配而以有若補之其見於孟
子之書者或云具體而微或云善言德行或云
有聖人之一體或云似聖人或云智足以知聖
人皆篤論也顧歷代以來雖膺封爵之榮享堂
上之祭而未有錄其後裔者唯仲子之後得襲
世職于明末相傳至今而諸賢皆僅以諸生奉
祠殊未稱
朝廷尊崇之意今我
皇上因親祀
孔子而廣及先賢子騫子貢乃得與子路一體邀
恩澤及苗裔俎豆增光何其盛也且竊溯
幸魯迄今己十有六年而
皇上推恩
先聖之心久而彌勤若斯豈萬古所能幾及哉
康熙四十一年壬午二月
命以先儒邵雍後裔邵文學為世襲五經博士
掌江南道監察御史杜之昂謹
題為先賢闡明聖學懇祈
一視同仁以溥
皇恩以光史冊事欽惟我
皇上崇儒重道講學右文先聖先賢無不留心表揚曾
有
御書匾額學達性天四字
頒賜周惇頤程顥程頤張載朱熹邵雍六子煌煌
宸翰奎璧生光其榮一也是邵雍内聖外王之學與五
子同功已在
聖明洞鑒之中(臣)一介迂儒何能翼贊
高深然仰體
聖心崇祀先賢表揚聖學有加無已凡先賢子孫均沐
隆恩如周程張朱俱有博士以主其祀而邵雍獨無博
士以及其後(臣)因不辭冒昧敢為邵雍博士之
請惟
恩出
聖裁或可與五子
一視同仁
勅部確查邵雍正支嫡派以承祀典邵雍有靈感
恩無既垂之史册光昭千古矣如果(臣)言不謬伏乞
勅部議覆施行康熙四十年五月二十八日奉
旨該部議奏
禮部
題為先賢闡明聖學懇祈
一視同仁以溥
皇恩以光史冊事禮科抄出掌江南道事河南道監察
御史杜之昂
題前事奉
旨該部議奏欽此該(臣)等議得河南道監察御史杜之
昂疏稱欽惟我
皇上崇儒重道講學右文先聖先賢無不留心表揚曾
有
御書匾額學達性天四字
頒賜周惇頤程顥程頤張載朱熹邵雍六子煌煌
宸翰奎璧生光是雍内聖外王之學與五子同功已在
聖明洞鑒之中周程張朱子孫俱有世襲博士以主其
祀而邵雍獨無博士以及其後
恩出
聖裁或可與五子
一視同仁
勅部確查邵雍正支嫡派以承祀典等語查順治十二
年八月内據江南布政使呈送朱熹子孫朱煌
承襲博士(臣)部題覆授為五經博士康熙二十
九年二月内(臣)部題覆福建巡撫張仲舉疏請
朱熹子孫朱瀠授為世襲五經博士康熙九年
五月内(臣)部題覆臺(臣)傅世舟條奏程顥程頤
子孫程宗昌程延祀授為世襲五經博士康熙
二十四年四月内九卿詹事科道會議都察院
左僉都御史姚締虞條奏周敦頤子孫周嘉耀
授為世襲五經博士康熙二十七年九月九卿
詹事科道會議戶科掌印給事中汪晉徵條奏
張載子孫張守先授為世襲五經博士俱各在
案(臣)等恭惟我
皇上治隆今古
學貫天人上接堯舜之心傳遠承孔孟之道統凡屬後
裔悉叨
聖世隆恩今御史杜之昂條奏周惇頤程顥程頤張載
朱熹邵雍俱蒙
御賜匾額是邵雍内聖外王之學與五子同功已在
聖明洞鑒之中等語相應如其所請一體授與博士以
彰曠代之
殊恩萬年之盛典但其後裔歷世久遠無憑稽考俟
命下之日行文該撫確查嫡派將應授之人保送到日
再議可也六月十八日奉
旨依議
巡撫河南兵部右侍郎兼都察院右副都御史
(臣)徐潮
題為先儒闡明聖學等事該(臣)看得宋儒邵雍闡明
道學有功名教臺臣杜之昂條
奏比例周程張朱世襲承祀部覆行(臣)將邵雍嫡派
應授之人宗圖宗譜印甘各結具題行據布政
使李成林詳稱查明邵雍嫡派二十八代孫邵
養醇於明崇禎六年授為博士明末寇亂養醇
故後劄付無存養醇之子邵國璋係邵雍二十
九代孫但年逾七旬難習禮儀今國璋之子邵
文學係應授之人取具圖譜各結前來請
旨施行奉
旨該部知道
禮部
題為先賢闡明聖學懇祈
一視同仁以溥
皇仁以光史册事禮科抄出河撫徐潮
題前事奉
旨該部知道欽此該(臣)等議得先經(臣)部題覆御史杜
之昂為先賢邵雍之後請襲博士一疏令行該
撫確查嫡派將應授之人保送到日再議等因
具
題奉
旨依議欽此隨行文河南巡撫去後今准該撫徐潮疏
稱查明崇禎六年邵雍嫡派二十八代孫邵養
醇曾授為博士明末寇亂劄付無存邵養醇之
子邵國璋係邵雍二十九代長門嫡孫但年逾
七旬難習禮儀今邵國璋之子邵文學乃邵雍
三十代長門嫡孫係應授之人取具宗圖譜印
甘各結保
題前來相應將邵文學准授為世襲五經博士俟
命下之日(臣)部轉咨吏部照例給劄可也康熙四十一
年二月初五日奉
旨依議
附錄邵雍字堯夫其先范陽人父古徙衡漳
又徙共城雍年三十遊河南葬其親於伊水上
遂為河南人事北海李之才受河圖洛書伏羲
八卦六十四卦圖象探賾索隱妙悟神契衍先
天之旨著書十餘萬言事親盡孝歲時耕稼僅
給飲食名其居為安樂窩司馬光兄事之嘉祐
中詔求遺逸王拱辰以雍應詔授將作主簿復
補潁州團練推官皆固辭卒年六十七贈秘書
省著作郎元祐中賜諡康節咸淳三年追封汝
南伯從祀孔子廟廡
(臣)按邵雍居河南時程顥與之議論終日歎曰
堯夫内聖外王之學也程頤銘其墓曰雍之道
純一不雜就其所至可謂安且成矣朱熹贊之
曰天挺人豪英邁蓋世駕風鞭霆歷覽無際手
揮月窟足躡天根閒中今古醉裏乾坤其為程
朱推重如此宜我
皇上學達性天之賜以六子並稱詎非千古帝王卓識
歟兹
可臺(臣)請
允禮(臣)議
特賜其後裔世襲五經博士與周程張朱之後一體襲
職此真
聖明浩蕩之恩曠古未有之典昔雍精河洛理數遇事
前知嘗與歐陽棐道其立身本末且曰足下其
無忘鄙人於異日雍卒留守韓維請諡於朝棐
時為博士作諡議恍憶當時之言落筆如其自
序則雍必有以逆知數百年後有
大聖人出德位兼隆榮其後裔吾
皇上道契先天德符至理豈偶然哉從此海内蒸蒸咸
思昌明聖學興起百世之下吾
皇上壽世作人之化洵非百王所能幾及矣
幸魯盛典卷十九
