欽定四庫全書
幸魯盛典卷六
禮部官奏請
皇上御講筵
上由奎文閣東入承聖門步升詩禮堂
御幄升座鴻臚寺卿移成格少卿何璽引大學士明珠
王熙吏部尚書伊桑阿禮部尚書介山工部尚
書薩穆哈内閣學士麻爾圖席爾達翰林院掌
院學士常書孫在豐内閣侍讀學士徐廷璽翰
林院侍講學士朱瑪泰高士奇都察院左副都
御史孫果國子監祭酒阿禮瑚太僕寺少卿楊
舒光祿寺少卿胡什圖鴻臚寺少卿西安吏科
掌印給事中費揚古陜西道御史喇占山東巡
撫張鵬等各官於左翼排立衍聖公孔毓圻引
翰林院世襲五經博士孔毓埏顏懋衡曾貞豫
孟貞仁仲秉貞原任五經博士孔毓瑛口北道
孔興洪曲阜知縣孔興認候選通判孔興謨孔
興詢候選蔭生孔興滋候選知縣孔興言顏光
昌候選州同孔貞垣孔尚鈺顔紹徽顏文豹仲
應甲仲承烈候選州判孔衍釨孔興運仲纘緒
候補教諭孔尚銑候選訓導孔貞鑑孔尚琯孔
興珩孔興侗孔貞耿孔衍璽孔尚讓孟弘偉四
氏學學錄孔尚侃尼山書院學錄孔毓璽洙泗
書院學錄孔貞爝舉人孔興璉孔毓德孔興瑄
孔興祥顏光是顏光斆教習貢生曾聞進貢生
顏光岳顏伯珣曾聞迪講書舉人孔尚鉝監生
孔尚任等各官於右翼排立司道府縣官俱候
於門外班既定
上諭兖州府知府張鵬翮為官清正亦准聽講遂傳入
列於巡撫之下鴻臚寺鳴贊唱贊衍聖公孔毓
圻率五氏職員等行三跪九叩頭禮畢鳴贊唱
講書孔尚任孔尚鉝由西階上行一跪三叩頭
禮於講案西偏立孔尚任先至講案前北面對
御陳書進講大學聖經首節畢退孔尚鉝進講易經繫
辭首節畢退下階歸右翼班次
先是禮部
題請講書禮儀前期陳設桌案將講章
勅諭安設
皇上致祭
先師孔子禮畢部堂官二員導引
皇上御更衣所少歇講書處大學士以下京堂科道等
官以上巡撫以下道員以上於左翼排列衍聖
公五氏有職及講書人員於右翼排列畢禮部
堂官奏詣講書所導引官引
皇上詣講書所
皇上升御座畢鴻臚寺鳴贊唱贊衍聖公五氏有職及
講書人員行三跪九叩頭禮畢鳴贊唱講書講
書人員由西邊至講案前行一跪三叩頭禮畢
講書講畢退就原立處鴻臚寺堂官於東邊向
西跪奏請宣
勅諭鳴贊唱衍聖公五氏有職及講書人員俱跪宣
勅諭大臣就案捧
勅論於東邊向西宣
勅諭畢衍聖公五氏有職及講書人員就於跪處行三
叩頭禮興復行二跪六叩頭禮畢鴻臚寺官引
出大門外排立禮部堂官奏禮畢
皇上還行宫衍聖公五氏有職俱跪送候過爲此
題知康熙二十三年十一月十八日題本日奉
旨依議
禮部尚書介山說與禪岱口奏
皇上祀孔廟畢講書宜在孔廟大成門東詩禮堂内講
書康熙二十三年十一月十七日啓奏本日奉
旨依議
孔尚任進講大學聖經首節大學之道在明明
德在親民在止於至善講義曰此一章書是言
脩已治人内聖外王之要道乃大學一書之綱
領此一節又聖經一篇之綱領也孔子意謂大
人綂天下國家以立極其爲學之道有三一在
明明德德者命於天而賦於人至虚至靈具衆
理而應萬事本明者也但爲氣稟物欲所拘蔽
則明者有時而昏然其本體之明未嘗或息必
因其善端之𤼵而遂明之以復其初此大學之
所以立體也一在親民德者人人所同得大人
既自明其德矣又必推以及人鼓舞振作使凡
具是德者皆有以去其舊染之汚而嘉與維新
此大學之所以致用也一在止於至善明德新
民皆有至當不易之則則純乎天理而毫無人
欲所謂至善也大人於己之德必無一理之不
明於民之德必無一人之不新皆造於至善之
域而主適不遷此大學之所以體聖功而該王
道也孔子發明宗旨溯千聖之心傳開百王之
治綂其綱領條目燦然畢具心法治法悉備於
此欽惟
皇上
睿謨炳照
聖學緝熙
精一遠溯唐虞
性道親承洙泗
翠華時邁懽騰萬姓之心
玉軸宏開義暢六經之旨固已誕敷文德垂裕丕圖
矣(臣)愚伏願
天保升恒
日躋豫泰彌綸無外羣瞻四表之光法則於昭永耀
千秋之鏡則
盛業同參天地而
大猷允越皇王矣
孔尚鉝進講易經繫辭首節天尊地卑乾坤定
矣卑高以陳貴賤位矣動静有常剛柔斷矣方
以類聚物以羣分吉凶生矣在天成象在地成
形變化見矣講義曰此一節書是孔子從有易
之後原未有易之先見天地有自然之易也孔
子意謂易之有乾坤而乾坤之有貴賤剛柔吉
凶變化豈自易始哉天以陽處上地以隂處下
一尊一卑有健順之理而乾坤已定於此矣自
是地與萬物之卑者陳於下天與萬物之高者
陳於上而卦爻之上者貴下者賤已位列於此
矣天與萬物之陽者性常主動地與萬物之隂
者性常主静而卦爻之陽爲剛陰為柔已剖斷
於此矣人心一念向善而衆善咸集一念向惡
而衆惡皆歸以類聚也人事善與善交而不入
於惡惡與惡交而不與於善以羣分也聚分而
善則吉應之聚分而惡則凶應之而吉凶之理
已生於此矣在天而日月星辰有成象在地而
山川動植有成形而易中之隂變為陽陽化為
陰者已見於此矣造物自然之易如此蓋六十
四卦止一乾坤乾坤止一易簡之理有親有功
可久可大皆從此出此易所以與天地凖也欽
惟
皇上
至德體乾
聖功開泰
省方觀民以敷治
教思容保以求寧固已廣運無方極效天法地之量
太平有象弘開物成務之圖矣(臣)愚伏願
得一以貞
兼三而運
法天時御大化雲行而雨施率土承流至治日晅而
風動則中和洋溢宇宙而位育參兩乾坤矣
謹錄
世祖章皇帝順治九年
幸學釋奠禮畢升彝倫堂
諭講書官坐滿漢祭酒在書案東滿漢司業在書案西
各就案叩頭坐滿漢祭酒講易經滿漢司業講
書經四品以下内院官執事官五經博士學官
諸監生俱在行禮處排立聽講
皇上龍飛康熙八年
幸學講書俱照順治九年儀注
附錄漢明帝永平十五年三月東巡至魯詣
孔子宅祀畢親御講堂命皇太子諸王說經
章帝元和二年三月過魯詣闕里命儒生講論
晉元帝大興二年皇太子講論語通釋奠太學
穆帝升平元年帝講孝經通釋奠如故事
唐貞觀十四年釋奠於國子學詔祭酒孔穎達
講孝經畢穎達上釋奠頌有詔褒美二十年
詔皇太子於國學釋奠既而就講司業講孝經
忠孝之義許敬宗上四言詩以美其事開元
七年命皇太子齒胄子學謁先聖詔右散騎常
侍褚無量講孝經禮記文王世子篇宋太宗
端拱元年八月車駕幸國子監謁文宣王禮畢
升輦將出西門顧講坐左右博士李覺方聚徒
講書上即召覺令對御講曰陛下六飛在御臣
何敢輒升高坐上因降輦令有司張帝幕設别
坐召覺講周易之泰卦從臣皆列坐覺乃述天
地感通君臣相應之旨上甚喜賜帛百疋至道
三年御書六經以賜之元祐六年十月謁孔
子廟禮成幸太學詔博士皆升堂坐諸生兩廡
下命國子祭酒講無逸終篇明洪武十五年
建廟學成上躬臨廟酌獻乃幸學學官率諸生
進拜堂下博士執經祭酒講經畢頒勅諭太學
生徒永樂四年三月上謁廟禮畢駕幸太學
賜祭酒司業坐講文武三品以上及翰林儒臣
皆賜坐聽講
鴻臚寺官奏請宣
勅諭衍聖公孔毓圻率五氏有職及講書人員俱跪大
學士王熙宣
聖諭諭衍聖公孔毓圻等曰
至聖之道與日月並行與天地同運萬世帝王咸所
師法下逮公卿士庶罔不率由爾等遠承
聖澤世守家傳務期型仁講義履中蹈和存忠恕以
立心敦孝弟以修行斯須弗去以奉先訓以稱朕懷
爾等其祇遵毋替特諭衍聖公孔毓圻率五氏子孫
叩頭謝
恩
附錄宋眞宗幸廟立殿之西召孔氏子孫撫
諭明洪武元年十一月十四日祭酒孔克堅
詔對謹身殿上曰老秀才近前來你多少年紀
也對曰五十三歲上曰我看你是有福快活的
人不委付公事勾當你常常寫書與你的孩兒
我看他姿質也温厚是成家的人你祖宗畱下
三綱五常垂憲萬世的好法度你家裏不讀書
是不守你祖宗法度如何終你老也常寫書教
訓者休怠惰了於我朝代裏你家裏再出個好
人可不好是月二十日孔克堅於謹身殿西頭
廊房下奏曲阜進表的回去臣將主上十四日
誡諭的聖旨備細寫將去了上曰道與他少喫
酒多讀書洪武元年仍封孔子五十六代孫
孔希學爲襲封衍聖公制曰古之聖人自羲農
至於文武法天治民明並日月德化之盛莫有
加焉然皆隨時制宜世有因革至於孔子雖不
得其位會前聖之道而通之以垂教萬世爲帝
者師其孫子思又能傳述而明言之以極其盛
有國家者求其綂緒尊其爵號蓋所以崇德而
報功也歷代以來膺襲封者或不能繩其祖武
朕甚憫焉當臨御之初訪其世襲者得其五十
六代孫孔希學大宗是紹爰行典禮以致褒崇
爾其勤敏以進學恭儉以成德庶幾領袖世儒
益展聖道之用於當世以副朕之至意豈不偉
歟洪武六年八月二十七日上御端門百官
早朝上召衍聖公孔希學問曰爾年幾何對曰
臣今年三十有九上曰今去爾祖孔子歷年幾
何對曰僅二千年上曰年代雖遠而人尊敬如
一日者何也惟爾祖明綱常興禮樂正彝倫所
以為帝者師為常人教傳至萬世其道不可廢
也且爾祖無所不學無所不通故得爲聖人如
問禮於老聃學琴於師襄之類此謂學無常師
非特如此楚王渡江得一物其大如斗其赤如
日其甜如蜜衆皆不知遣使問於爾祖爾祖曰
此萍實也問何以知之爾祖曰昔吾聞諸童謠
云童子之言爾祖尚記之不忘况道德之奥者
乎今爾爲襲封爵至上公不爲不榮矣此非爾
祖之遺蔭歟朕以爾孔子之裔不欲於流内銓
注以政事煩爾正爲保全爾家也爾若不讀書
辜朕意矣且人生年自八歲至弱冠多昏蒙未
開不肯向學自冠至壯年有室血氣正盛百為
營營亦無暇好學爾年近四十志慮漸凝定見
識漸老成正好讀聖人之書親近名師良友蚤
夜講明道義必期有成學成之後四方之人知
爾之能俱來執經問難且曰此無媿孔氏子孫
豈不美歟然四體之動乃德之符步履進退亦
必用安詳不可欹斜飛舞久久習熟遂爲端人
正士朕今婉曲教爾爾其自繹還家亦以此教
子孫可也勉之哉勉之哉洪武十年中書省
官傳旨孔襲封教他每年來走一遭洪武十
二年諭衍聖公孔希學曰卿家昭明歷代不朽
富貴永張天地間乃由陰隲之重云何以其明
彝倫攸叙之精微表萬世綱常於不泯也故若
如卿當思祖道可動人天朕聞卿來朝已勅中
書下禮部使所用如意未知給否雖從行者務
要懽心故兹勅諭諭衍聖公孔希學曰昔卿
之祖能明綱常以植世教其功大矣哉故其後
世子孫相承凡有天下者莫不優禮今卿每歲
來朝不避嚴凍可謂篤於君臣之大義而不咈
於祖訓者矣已勅中書下禮部賜卿日用故兹
勅諭
(臣)按自古帝王幸宅臨雍儲貳入學齒胄講經
說書見於前史者唯漢永平元和晉大興升平
唐貞觀開元宋端拱元祐明洪武永樂數朝而
已恭遇我
世祖章皇帝順治九年暨我
皇上康熙八年乃復舉行焉然永平之說經者皇太子
諸王也元和之講論者儒生也大興以皇大子
講論語通而釋奠升平以帝講孝經通而釋奠
非因釋奠而講故不著講者何人也貞觀十四
年之講孝經者祭酒二十年之講孝經者司業
開元之講孝經禮記者右散騎常侍褚無量端
拱之講周易泰卦者博士李覺元祐之講無逸
者國子祭酒自明洪武以後幸學講書率命祭
酒司業矣元和之幸闕里孔僖實從孔氏男子
會者六十三人而未聞命講貞觀之命孔穎達
講孝經乃因穎達適官祭酒而非以其爲孔氏
也自古及今未有命孔氏子孫進講者
皇上特恩異數選孔氏子孫充講書官而且
聖諭煌煌勉以弗墜先訓所以鼓勵造就之者又如此
其至仰見我
皇上重道崇儒之心推及苖裔度越曩代直接心傳于
先聖而極光榮於聖族矣
鴻臚寺官引各官出俟於東毓粹門外候送
駕禮部官奏禮畢請
皇上還行宫
上諭大學士明珠王熙等曰孔尚任等陳書講說克副
朕懷著不拘定例額外議用又
諭朕初至闕里祀典既成意欲徧覽
先聖遺蹟著衍聖公孔毓圻山東巡撫張鵬口北道
孔興洪講書官孔尚任孔尚鉝引
駕於是
駕由承聖門出復入大成門
附錄水經注云洙泗二水交於魯城東北闕
里背洙泗牆南北一百二十步東西六十步四
門各有石閫北門去洙水百步後漢初闕里荆
棘自闢從講堂至九里鮑永爲相因脩饗以誅
魯賊彭豐又云孔廟即夫子之故宅也宅大
一頃所居之堂後世以為廟廟屋三間夫子在
西面東向顔母在中間南面夫人隔東一間東
向獻帝時廟遇火燒之魏黃初二年文帝令郡
國脩起孔子舊廟廟有夫子像列二弟子執卷
立侍穆穆有詢仰之容漢魏以來廟列七碑二
碑無字栝栢猶茂闕里志今至聖先師廟在
縣城中央中為正殿九間宋徽宗崇寧元年詔
殿名大成殿牓御書也先聖南面四配十哲分
侍左右後為寢殿七間祀夫人亓官氏寢殿之
東為祠三間西向以祀伯魚寢殿之西爲祠三
間東向以祀子思又後爲聖蹟殿壁上皆石刻
也正殿之前爲杏壇即講堂遺址漢明帝御此
說經壇左右為兩廡東西皆五十間祀先賢先
儒壇前為宋眞宗御贊殿今廢但存御贊刻石
十有二碑又前為大成門門凡五間旁有掖門
左曰金聲右曰玉振大成門之外有唐宋金元
碑各覆以亭碑亭之左爲居仁門又左爲毓粹
門碑亭之右為由義門又右為觀德門碑亭之
前為奎文閣閣凡五間亦謂之藏書樓東西列
明御製碑亭樓之左右各爲掖門三間掖門東
爲衍聖公齋戒所掖門西為有司齋戒所樓前
爲門五間漢唐古碑在焉門之前爲大中門三
間門牓宋仁宗御書大中門之前有門三間故
金之舊制也三門之前爲石橋三以跨璧水橋
之前復為大門五間門圓洞如城門制東西各
為一坊曰德侔天地道冠古今其前有石坊曰
太和元氣前爲櫺星門東西大道也左右各竪
下馬牌金章宗明昌二年立南有石坊鐫金聲
玉振四字坊與城南門相直門上鐫萬仞宮牆
四字廟之西偏爲啓聖公廟廟前爲金絲堂三
間以貯樂懸宋時建五賢堂於此弘治間改建
也堂前爲啓聖門廟之東偏為家廟五間孔氏
子孫私廟也家廟之前為詩禮堂五間宋眞宗
曾駐蹕於此既而去鴟吻使為齋室堂前為承
聖門四隅爲樓如王公之制廟左為衍聖公第
第前為闕里坊古闕里也自漢建寧四年魯相
史晨修廣宅廟歷魏晉南北朝唐宋改築維新
必加爽塏金貞祐之亂廟貌盡燬皇統大定間
制乃大備元至元丁夘大德戊戌至正已夘凡
三修焉明洪武永樂再修焉成化十八年始廣
十楹之制弘治十二年灾奉詔大作新之為費
一十五萬有奇越五年新廟成遣大學士李東
陽祭告嘉隆以後代有修葺前後各有碑記
(臣)按聖廟由魯哀公十七年始立其從凡有隳
廢必官爲繕修漢魏以降亦代有增飾孝建褒
述視諸侯之禮開元册命同王者之制名數既
備廟貌斯弘矣若乃展采東巡悼荒蕪於燕寢
觀風廣魯加恢廓於儒宫則乾封之詔遐慕猶
存天僖之勅特賜斯紀則又於歲修常典之外
而以崇峻爲廣厲者矣自時厥後一厄於金之
貞祐而鼎新於元之大德再灾於弘治之己未
而落成於弘治之甲子今之廟制則猶是弘治
所重建者也由二百年以後溯二千年以前讀
列代御府之文覽遣告穹碑之記南面之坐正
於唐宗大成之額錫於宋帝門戟二十有四政
和之所命也黌舍四百餘楹明昌之所拓也以
至碧瓦丹櫺之璀璨蛟龍蟠螭之鏤錯廟門下
馬之碑城南待幸之路致飾盡美踵事增華歲
月已遥規模未改我
皇上停輿兹土親祀禮成
躬舉玉趾周歷廊廡徘徊路寢儼對越之思致羹牆之
慕於大成承聖諸門出而復入者三此即峒山
問道渭水求師軌轍斯遐流連罕覯自非夙契
道妙親接心傳奚以俯詘
宸嚴徧承階墄有如斯也自有斯廟以來曾未嘗降
至尊以周覽眄庭廡而永日由是
御蓋
天章之錫穹碑
聖製之文超軼百王增高萬仞誠與道德而常新竝乾
坤而永大矣
幸魯盛典卷六
