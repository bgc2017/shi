欽定四庫全書
幸魯盛典卷十二
聖駕發曲阜晚
駐蹕於兖州府之西關
諭大學士明珠曰周公古大聖人制禮作樂垂示萬世
今廟在曲阜應行致祭此係重大典禮爾衙門會同
禮部翰林院詳議來奏各該衙門議得道統之傳上
自堯舜逮於周孔我
皇上備堯舜之德明周孔之道
躬祀闕里復
命致祭周公廟庭禮儀隆盛洵為萬世章程應令該衙
門即撰祭文遣官致祭
上曰致祭周公禮宜隆重其遣恭親王長寧及禮部尚
書介山偕往以見朕尊崇先聖之意
十九日庚辰
駕至汶上縣
駐蹕李家庄是日
命和碩恭親王長寧禮部尚書介山往曲阜周公廟致
祭
御製祭元聖周公文(文載第一卷)
附錄孔廟東北三里許有周公廟蓋魯太廟
故基宋眞宗大中祥符二年十月勅中書門
下曰方嶽盛儀克脩於封諡古先茂烈允尚於
追甄周公昔在宗周蔚為上聖營鼎邑之宅王
制建中秘金縢之書忠規蓋世誥東征而法正
輔南面以道尊創禮樂之懿文配日月之久照
姬誦所倚宣尼式瞻煥乎舊章垂之千載今以
詳求古典昭報元休陟降告成撫巡問俗弭節
岱宗之域鳴鑾少皥之墟逖覽遺風緬懷前哲
始公胙土實惟是邦故其嗣君得用王祭而祠
宇未構闕孰甚焉特議褒崇以申旌顯盛德不
冺載欽可久之賢列爵有加爰晉通王之號式
宣殊禮永耀鴻徽可追封為文憲王於曲阜縣
建廟春秋委本縣致祭
(臣)按周公以元聖成文武之德易象之演上繼
羲文官禮之垂範圍萬世治綂集三王之盛道
綂開尼山之先其廟而祀之宜也唐顯慶以前
與夫子竝祀學宫開元以後别祀配享武王而
追封建廟則自宋之大中祥符始相傳其地即
魯之太廟以地勢度之理或然也歲久傾圯祀
事漸缺祼薦僅屬其雲仍俎豆幾委於草莽歴
有歲年罔或計及
皇上深宫宵旰勵精政治與兼三施四仰思坐待之勤
有默契潛通焉者過少皥之墟攬大庭之庫瞻
言啓宇眷念碩膚
特命親王精意致享
宸章雲爛輝映几筵樂備禮隆度越前軌數千年廢墜
之典一旦得
聖天子修舉之豈非亘古未有之盛事哉
康熙二十四年乙丑二月
命以周公後東野沛然為世襲五經博士
禮部
題為籲
恩求錄乞
賜襲封以培聖脈以補缺典事據周公七十三代嫡孫
奉祀生員東野沛然
奏前事奉
旨交與吏部欽此該(臣)等議得據周公嫡孫奉祀生員
東野沛然
奏稱切惟堯舜禹湯文武之道傳之周公自周公而
傳之孔子至於顔曾孟仲得聖道之傳皆有世
襲博士以優其後宋儒程朱有表章聖道之功
子孫亦得以博士世其官(臣)祖周公以元聖之
德制作經緯固與孔子竝列久矣而今祠宇頹
壞拜謁寂寥主鬯僅一青衿祭田不及百畆不
惟不能竝尊於孔子而且不得比備於顔曾孟
仲之班倘蒙
垂念周公傳道之功斟酌於顔曾孟仲之間稍加優
隆等語查得會典内開載周公於歴代帝王廟
配享凡係配享前代帝王功臣後裔竝無承襲
博士之例且查東野沛然所
奏東野誌内至東野沛然已經七十三代以上歷代
竝無議有承襲之處相應將東野沛然
奏請照顔子等先賢承襲之處無庸議奉
旨周公承接道綂繼往開來功德昭著其子孫應否給
與職銜著九卿詹事科道會同確議具奏
禮部等衙門
題前事(臣)等議得仰惟
皇上
道兼君師
德隆今古嫓唐虞之勲業接周孔之心傳治定功成
禮明樂備創垂無前之盛烈肇舉未有之隆規
周公兼三王而施四事承武烈而顯文謨其後
裔古來雖無給有官職恭遇我
皇上崇文重道之時周公後裔應授官職撥給祀田修
葺廟宇以彰
皇上之殊恩曠典俟
命下之日行文該撫詳查周公嫡𣲖取具各結併東墅
氏宗譜送到之日禮部查明將應授之人
題請授為世襲五經博士祀田照顔子祀田例由戶
部撥給廟宇交與該撫設法修理可也奉
旨依議
附錄漢東野環撰東野氏世系曰昔吾先祖
后稷姬姓諱棄始封於邰后稷生不窋失其官
守不窋生鞠陶鞠陶生公劉克脩先業往遷於
豳公劉生慶節慶節生皇僕皇僕生差弗差弗
生毁隃毁隃生公非公非生高圉高圉生亞圉
亞圉生公叔祖類公叔祖類生太王徙都於岐
太王生王季王季生文王作邑於豐文王生周
公受封於魯周公生伯禽襲封至國伯禽生魚
受東野田一成以自養魚生宗世居東野因以
為姓宗傳至質計一十八世矣時當戰國遭楚
滅魯幸而天意不絶惟質得存以免禍自竄東
吳至秦末而還魯於是懼其綿遠失其眞傳特
命環考訂譜牒編為世系俾本宗支庶秩然不
紊為後世子孫者奚可不知所重耶
(臣)按東野環所撰東野譜序推本周家始封迄
於文武周公世次秩然又誌載祥符間眞宗適
魯祀孔子以東野氏數世同居詔旌其門閭方
是時帝勅中書門下追封周公為文憲王令曲
阜建廟祀之仍令有司備儀禮擇日冊命若東
野氏得以公裔沾一命備祠官恩至便也而竟
絶不聞豈非前代之缺略耶我
皇上幸魯親祀
先師而東野以三千年後之餘裔得以邀纂組之榮
循世祿之例
恩出非常典斯鉅矣
康熙二十四年乙丑八月
詔增廣孔林地一十一頃有奇免其税糧
衍聖公(臣)孔毓圻
奏為遵
旨奏明增擴林地事(臣)祖賜塋在曲阜縣城北即古魯
城北泗上也子孫例得祔葬林内(臣)查孔林原
額地一十八頃俱係歷朝賜地相沿至今狹隘
殊甚恭遇
皇上鑾輿親臨林内俯軫情形(臣)面奉
恩旨准
賜增擴仰見我
皇上優䘏聖林澤及綿遠(臣)闔族人等世世銜感但林
以外除南一面近城無可增廓其東西北三面
為地不等有(臣)祭田在内者亦有(臣)自置之地
現在行糧者亦有民間之地參錯在内者除(臣)
地自應併入林内其民間之地恭候
皇上俞旨允行(臣)願自備價值會同地方有司酌照時
價交易置買俟陸續置買之後容(臣)彙齊造冊
及所擴林地一併
奏請
欽賜豁糧可也奉
旨該部議奏
戶部
題前事該(臣)等查得衍聖公孔毓圻疏稱等因前來
查
先師孔林地一十八頃亦為不少但孔毓圻面奉
恩旨准
賜增擴相應行令該撫將孔林之地一面增擴幾大
此增擴内有民地若干之處確議具題到日再
議可也奉
旨依議
戶部
題前事該(臣)等議得該撫張鵬疏稱孔林東西北三
面酌量增擴地一百五十五丈七尺共一十一
頃一十四畆九分零内除孔毓圻自置地一頃
一十畝零不議價外孔氏竝百姓地一十頃四
畝零每畝價銀二兩一錢五分共價銀二千一
百五十八兩八錢零孔毓圻自照數給價至於
應徵銀米每年共該徵銀二十四兩五錢零共
該徵米二石五斗零相應聲明聽候部議等因
前來查增擴林地一案既經該撫酌量增地一
十一頃一十四畝零俱係孔毓圻給價置買無
容議每年應徵銀二十四兩零米二石五斗零
相應豁除可也奉
旨依議
附錄明洪武間衍聖公孔希學增廣林田記
曰曲阜祖林鬱然在魯城龍門北繚以周垣代
禁樵採蓋將二千年於兹矣嗣續繁衍祔葬纍
纍而東西形勢漸狹方議規斥以廣其地邑人
居文約等聞其有是舉僉言曰凡吾徒日用之
間父父子子夫夫婦婦懽然有恩粲然有文而
能弗畔道者寧可不知其所自耶願以各家世
業廣袤若干畝永為來雲甫竁之所核其地五
十大畝入林内永樂間孔諤創建林圍牆記
曰祖林一區周迫居民烟㸑千家樵青採綠薪
乾槱腐日不絶蹟雖申之以禁戒然難於防虞
曲阜世尹孔克中捐已貲萬緡傳集耆老乘此
農隙創建圍牆以孟冬朔旦起工至其日邑之
父老各率子弟千餘人悉荷版鍤聖公亦以廟
丁百餘人來會日不彌旬千堵皆興於是檢族
屬驗佃力復得堅薪千餘車併工聚力刻日以
完崇禎間衍聖公孔胤植重修林垣碑記曰
塋自春秋以至於今幾歷三千之歲族屬蕃暢
林垣浩大歲月經久不無頹廢思更新之而獨
力難肩此任賴諸宗人共襄其事陶瓦甓勤垣
墉一時百堵俱興煥然新矣
(臣)按宋鴻臚卿孔宗翰狀云夫子墳林今一千
六百餘年子孫皆葬其間周圍十餘里可見宋
時規制已大但歷朝增廣與孔氏子孫所自恢
擴者家乘略而不書以至於今狹隘滋甚自非
我
皇上親幸俯軫情形
特頒渙號而欲式廓往古之封上損
國稅下易民田不亦難乎前代加意林廟輒增置守
戶命有司禁樵牧以時修飭而止若其中廣狹
從未有過而問者
皇上敦崇
先聖而念及其子孫
澤逮於泉壤衍聖公(臣)孔毓圻猶逡巡未敢陳乞而
皇上親發德音准其增擴蠲其常賦所廣地一十一頃
有竒較之於舊又十之六七矣蓋三千年以來
未逢此
曠典七十世以上未沐此
殊恩雖滄溟峻極無以喻其崇深圓象方儀難以形其
高厚者矣
山東巡撫張鵬疏請停止開濬渠河
詔從之
山東巡撫張鵬
題為欽奉
上諭事據布政司呈稱蒙撫院張案驗康熙二十三年
十一月十八日
上親祭
至聖先師孔子行禮畢該衍聖公孔毓圻等奏稱聖
廟前有橋池中無水曲阜城外有泉可以開通
引入城内廟前池中奉
諭准其開濬入城交與該撫遵行欽此等因到院案行
到司蒙此久經檄行曲阜縣欽遵開通去後又
蒙撫院案驗康熙二十五年五月初四日准衍
聖公咨據曲阜縣世職知縣孔尚愉呈詳前事
詳稱據闔縣紳衿耆老孔衍埥孔衍標等呈為
開河工大難就民房拆毁宜籌懇申酌奪以重
地方以祈善後事呈稱恭照
聖廟渠河引泉灌注奉有
成命欽遵在案現延堪輿踏勘形勢雖稱風水無礙方
向但按水道由城外文獻泉開濬入城以注廟
河復由廟西出水以滙入沂河開濬數里之遥
城内居民房屋當其衝者勢必拆毁且城當高
阜泉在下窪激使上流大費工力而尤可慮者
一當霪雨連綿山水暴漲之際泉流横溢入城
勢所必至則目前既有蕩析之苦日後能無泛
濫之虞地勢民居俱有未便伏乞俯順輿情轉
申撫院為民請命則地方有善後之圖而民生
戴安全之德矣據此該曲阜縣世職知縣孔尚
愉看得櫺星門内渠河向來乾涸於康熙二十
三年
聖駕臨幸闕里釋奠
先師
駐蹕渠旁衍聖公孔毓圻等擬欲嫓美圜橋泮水之隆
因有導泉入河之對荷蒙
俞旨允行實為萬世光榮宫牆曠典卑職履任以後叠
奉檄催日在相度形勢酌議興工今據紳衿耆
老等具呈前來職復核水源自城東文獻泉入
城自城入廟河自河又西流以滙於沂開鑿數
里之遥雖據堪輿元氏縣生員平章等謂無礙
方向但民居稠密關廂廬舍當由衝掘者不下
數百餘家一旦盡令折毁老幼失所棲止無地
情實可矜且城在高阜泉在下窪引之上流大
費工力使當霪雨水漲勢必横溢入城誠為可
慮事關城社民生卑職身任地方之責鑒此輿
情敢不鰓鰓過計隨於本月具詳各憲去後蒙
撫院批據詳有礙民舍仰即就近會商妥確詳
報繳又蒙布政司批仰侯移明衍聖公咨覆到
日轉詳撫院批奪繳各等因批行到職蒙此合
具詳本府裁酌轉咨等情到府據此查得此案
於康熙二十三年十一月内恭遇
聖駕臨幸闕里釋奠
先師
駐蹕渠邊親承
天語垂問渠水因而啓
奏開濬城外文獻泉可以入渠奉
旨准行欽遵在案本府踴躍從事延請堪輿相度形勢
至再至三務求有禆祖廟無害地方庶為不負
聖恩而形家議論不一所以斟酌踏勘多費時日今擬
引城外文獻泉由東而入另鑿水門一座開濬
入城迤西而行引入渠内又自渠内西流出水
以歸注沂河無礙方向業經檄行該縣報明院
司今該縣據闔邑紳衿耆老人等具呈稱目前
有礙民房久後恐慮水患等情本府又延老成
堪輿復勘形勢城内街道窄狹而民居稠密當
水道之衝房屋必須拆毁且開濬水道延袤數
里虧額之地稅無從辦納民間之車轂難以行
走此闔邑人民所以有切膚之籲也至稱當霪
雨連綿之際水勢暴漲惟恐横溢入城此雖該
縣過慮及此但為地方城社起見自應詳慎本
府既經覆核伏念
聖天子堯舜在上重道與愛民之心時厪
聖念中為臣子者敢不仰體但因有礙地方而請停開
濬本府即有負
聖恩若果毁折民房諸所不便不為酌議萬全又非仰
體
皇上堯舜之心以為心也擬合移咨等因到院案行到
司該本司布政使黃元驥查看得曲阜縣開濬
文獻泉水導之入城引注聖廟池中原係衍聖
公奏准已奉有
俞旨欽遵在案本司日事督催聿觀厥成今蒙院准衍
聖公咨據闔邑紳衿耆老之呈請停開濬既經
衍聖公覆核以
聖天子重道與愛民之心無二今據咨有拆毁民房後
來霪雨水溢不無意外之虞酌議萬全仰體
皇上愛民之心不欲以私廢公斟酌於利害輕重之中
請停前來皆為地方城社永遠所關似應允行
題請以聽部覆遵行者也等因呈詳到(臣)該(臣)看得
曲阜縣城外泉水開通入城一案原係衍聖公
孔毓圻奏奉
上諭允行到(臣臣)隨檄布政司遵行去後今據布政使
黃元驥詳稱衍聖公移據闔邑紳衿耆老人等
公呈僉稱若開引文獻泉水由城外入城以注
廟河復由廟西出沂經過城内街道窄狹居民
稠密當水道之衝房屋必須折毁且城外延袤
數里有虧額内民地稅無從辦更慮往來車轂
難以行走且城高泉下大費工力尤慮霪雨水
漲横溢入城有關城社民生經衍聖公咨(臣)覆
核仰體
皇上愛民之心不敢以私廢公請停開濬既據布政司
呈詳前來理合具題伏乞
皇上睿鑒
勅部議覆施行奉
旨該部議奏
工部
題前事查該撫既稱闔邑紳衿耆老人等俱稱若開
泉水必致房屋拆毁有虧民地車轂難行衍聖
公孔毓圻亦仰體
皇上愛民之心不欲以私廢公請停開濬等語應如所
題可也奉
旨依議
(臣)按辟廱泮宫皆取諸水以為名者也圓則為
辟半之為泮以止觀聽者於水南非僅溝而環
之也班固之詩曰乃流辟雍辟雍湯湯聖皇涖
止造舟為梁辟雍得有舟梁蓋非一勺而已金
宣宗於洛立宣尼廟尚書省委襲封衍聖公董
其役未幾告成命導蔡水以圜其廟其取於水
之有源審矣闕里之南溪為魯泮宫故址亦可
舟可梁水落之際未之竭也我
皇上駐蹕橋門從容諮訪有考於古辟泮之制業奉
俞旨許鑿文獻之泉以通廟渠矣迺魯城形勢連岡紆
迴故名曲阜城高泉下難於疏導郭外四山環
匝水潦灌河奔泉引之入城為慮不細所勘開
濬之路應毁居人廬舍不下數十百家
皇上重地方即所以重林廟崇
聖道正所以衛民生
俯察情形即回
成命於兹益見
聖聽之轉圜
睿謨之周至焉
幸魯盛典卷十二
