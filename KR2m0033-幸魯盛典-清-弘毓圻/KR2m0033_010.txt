欽定四庫全書
幸魯盛典卷十
聖駕出承聖門大學士王熙宣
諭曰
聖駕即日幸孔林仍著衍聖公孔毓圻及口北道孔興
洪講書官孔尚鉝孔尚任引
駕於是
上由毓粹門出
御涼輦鹵簿前導經襲封第門
上謂衍聖公孔毓圻曰此爾家耶爾可進去恐人多擁
擠毓圻叩謝
駕遂東過鼓樓北從陋巷街出曲阜城北門萬姓喜見
天顏夾道懽呼有周公後裔東野沛然扶掖其父東野
雲鵬匍匐道左上疏請得以世官奉先廟如四
氏
上曰周公姬姓爾疏稱東野何也沛然奏曰昔伯禽之
季子魚食采於東野因以爲姓
上問周公廟何在沛然奏曰東望高阜松柏鬱然者即
魯公世廟也
上問曰此老人誰也沛然奏曰(臣)父東野雲鵬年七十
有五特來瞻仰
天顔
上曰爾族衆幾何沛然奏曰族人不及百丁
上覽奏訖付侍衞交部即議前行一里至聖林門
命從臣皆下馬又半里入觀樓門衍聖公孔毓圻等跪
迎道左
上顧笑曰爾等已先到此耶毓圻奏曰(臣)等從間道先
來伺候
駕至洙水橋即
命降輦毓圻奏曰此去
先師墓尚遠又引
駕前至墓門
上降輦步入詣
先師墓前北面跪大學士明珠捧金椀酒
上三酹酒畢行三叩頭禮恭親王及諸大臣衍聖公孔
毓圻等皆陪位行禮
附錄先聖林在今縣城北二里許背泗面洙
林門直縣北門夾道檜樹林地圍徑數里繚以
周垣林中無荆棘鳥巢古木千章多有莫能名
者禮記檀弓孔子之喪有自燕來觀者舍於
子夏氏子夏曰聖人之葬人與人之葬聖人也
子何觀焉昔者夫子言之曰吾見封之若堂者
矣見若坊者矣見若覆夏屋者矣見若斧者矣
從若斧者焉馬鬛封之謂也今一日而三斬版
而已封尚行夫子之志乎哉史記孔子葬魯
城北泗上弟子心喪三年相訣而去子貢廬於
塚上凡六年弟子及魯人從而家者百餘室魯
世世相傳以歲時奉祀孔子王充論衡曰孔
子當泗水而葬泗水爲之卻流皇覽曰孔子
冢去魯城一里冢塋百畝冢南北廣十步東西
廣十三步高一丈二寸如鳥卵馬鬛今增周圍
五十步高一丈五尺塋中不生荆棘刺人草樹
以百數皆遠方弟子各持鄉土異種所植惟楷
木爲多餘則柞枌雒離女貞五味毚檀之木也
先聖沒弟子於冢前以瓴甓爲壇方六尺至
漢永壽元年魯相韓勑易之以石方三尺縱橫
各七石上刻出錢人姓名今猶隱隱可見墓前
一室東向相傳子貢廬墓處也外有壖垣環之
墓之東南爲享殿三間殿前翁仲二左執笏右
帶劍石麟石虎四華表二漢永壽元年魯相韓
勑建殿之前有門三間門之左爲思堂壁上石
刻唐宋時物也有宋眞宗駐蹕亭門之前爲洙
水水上有橋橋東有輦路路南爲觀樓樓在周
垣之上魯故北城也樓南爲林坊扁曰宣聖林
坊之前爲大石坊五洞鑴萬古長春四字萬歷
二十二年建孔聖全書曰孔子葬魯城北公
西赤爲識注云識音誌後世墓誌之祖伯魚
墓在先聖墓東稍南相去僅數步墓前有碑鑴
泗水侯墓孔子商人蓋尚右也子思子墓在
先聖墓南相去數十步墓前有碑鑴沂國𫐠聖
公墓漢桓帝永壽三年魯相韓勑脩孔子墓
復民吳仲初等若干家給掃除靈帝建寧二
年魯相史晨置夫子守冢吏四人宋文帝元
嘉十九年詔曰昔之賢哲及一介之善猶或衞
其土壠禁其芻牧況尼父德表生民功被百代
而墳塋荒蕪荆棘弗剪可蠲墓側數戸以掌灑
掃并栽種松栢六百株後魏孝文帝太和十
九年幸魯城命兖州起圍栽柏脩飭墳壠唐
明皇開元十三年給近墓五戸灑掃懿宗咸通
四年給灑掃五十戸周太祖廣順二年幸林
拜奠勅所屬以時脩葺墓所祠宇宋眞宗大
中祥符元年帝拜文宣王墓給近便十戸以奉
塋域眞宗幸孔林以林木擁道降輿乘馬以
後馳道遂名輦路皆甃以石兖州府誌曰洙
水出泰山蓋縣臨樂山西南流於卞城西泗水
亂流至魯縣東北分爲二水西北流至孔里又
南經瑕邱城東而南入石門又西南經平陽縣
又南洸水注之洸水出東平上受汶水於岡縣
西闡亭西南流經盛鄉城又南經寧陽縣城西
又東南流注於洙水按瑕邱石門今府城東金
口壩也明世宗嘉靖二年御史陳鳳梧重脩
洙水橋創建洙水石坊三架
(臣)按魯哀公葬孔子於魯城北泗上即所居之
堂立廟歷代致祭咸在廟庭罕有幸林者唯周
太祖詣林再拜勅禁樵採宋眞宗親降鑾輿興
嗟展敬寂寥千祀遐哉尚矣雖松楸動色猶存
馳道之碑而典冊靡徵莫悉當時之禮
皇上釋奠告成勾陳式道撫故封於馬鬛愾遺表於龍
蹲降
輦徐行備爵登拜
聖心致慤
聖容有嚴頓使幽壤一抔酹沃
上尊之醖清洙一曲周環七萃之屯宜乎臣庶師儒之
感頌詠歌不能自己也
上瞻仰墓碑問墓上是何草木衍聖公孔毓圻奏曰孔
林草木皆當年羣弟子各自其國徙植種類繁
多不能悉辨其最著楷木蓍草二種
上問楷木何所用之毓圻奏曰楷木可爲杖又可爲棋
其萌可爲蔬又可爲茶其癭可爲瓢其子榨油
可爲膏燭
附錄墓碑書大成至聖文宣王墓永嘉黃養
正書楷木縱橫有紋可爲手板及杖宋濂楷
杖銘云托根兮孔林有紋橫橫兮如玉如金千
載寂寥兮孰白爾扶持之心又銘曰生孔林承
聖澤文庚庚光繹繹扶顚持危資爾德楷木
一名文木唯孔林及南海有之
上又問有蓍草否取來朕看衍聖公孔毓圻自墓側取
蓍草一莖進呈
御覽
上曰大衍之數五十其用四十有九蓍草一叢五十莖
者以筮方驗今果有否毓圻奏曰林中雖多蓍草其
叢生五十莖者謂之瑞草不能常有今蒙
鑾輿經過瑞草必生有則(臣)即馳進
附錄洪範五行曰蓍之爲言耆也百年一本
生百莖此草木之壽亦知吉凶者聖人以問鬼
神逸禮曰天子之蓍九尺諸侯七尺士三尺
淮南子曰上有叢蓍下有伏龜說文曰蓍
蒿屬也生千歲三百莖可以爲卜策蓍草唯
産伏羲陵及孔子墓乃靈
上由聖墓西偏至先賢端木賜廬墓處有奉祀生端木
植端木謙跪廬外上疏請得比四氏以博士侍
祠
上問子貢後人何以在此衍聖公孔毓圻奏曰委係端
木嫡支今奉此處香火
上覽奏畢手付侍衞
附錄廬墓處在聖墓西南後人建堂其上
上過宋眞宗駐蹕亭徘徊良久
命侍衞登高遠眺
(臣)按眞宗駐蹕亭在聖墓東南相傳眞宗奠謁
畢坐此地宣兩府及兩制賜茶見墓傍古碑命
詞臣拂蘚辨認此其處也我
皇上躬親至此徘徊憑眺既而衍聖公孔毓圻請建
皇上駐蹕亭以紀隆遇今建於古亭之南雖
聖德峻極不藉土木之崇閎
神功巍煥不假雕鏤之飾美而氣象崢嶸俯窺前製丹
青炳蔚遠蓋舊觀矣
上見樹上蔓草
親摘一葉問此草何名衍聖公孔毓圻奏曰此名文草
冬夏不凋根葉花實具五色五味
附錄文草生聖墓上蔓生柔細如絡石葉出
似十字冬夏不凋深秋結子纍纍五色具五味
得五行之正也
上至楷亭衍聖公孔毓圻奏曰此端木賜手植楷木枯
而不朽後人建亭其傍
附錄古楷在聖林東南享殿後高四丈五尺
圍一丈枯而不朽水經注孔子既葬弟子異國
各持其土所宜植於墓前此蓋子貢植也
上又問有蓍草生地上者可更覓一觀衍聖公孔毓圻
遂引
駕至楷亭之西岡隴崎嶇榛莽深密披叢指奏曰此即
蓍草
上親摘一莖玩其枝幹又採子盈掬辨其氣味曰細嗅
之亦有異香
上遂親採三株付近侍攜歸又問此大樹爲何木毓圻
奏曰此皆橡樹
上笑曰本名槲樹乃木傍加斗斛之斛
上瞻眺過午出享殿至階下南面立衍聖公孔毓圻等
叩頭奏謝大學士明珠王熙等跪奏曰
先師孔子道大德隆為萬世師為百王法然猶有其
德而無位我
皇上德位兼隆
心契聖學
躬備至道作
君作
師以立人極是以尊聖重道典禮隆備度越前古凡
歷代帝王幸闕里者其儀文之盛皆未有如
我
皇上者也(臣)等遭逢
聖明備員扈從不勝欣忭掌院學士孫在豐侍讀學士
高士奇等跪奏曰
至聖之道昭垂萬世而振興文教實賴
一人
皇上躬詣闕里盛舉儀章正以宣揚
聖化烝育羣生凡有血氣莫不感發誠海内嚮風之
自億載太平之基不獨孔氏子孫感沐
皇恩已也衍聖公孔毓圻等跪奏曰從來臨幸之君但
詣廟庭若幸林則秖有宋眞宗已爲古來希覯
之事
皇上祀廟之後
臨御林坰酹酒親拜周覽良久咨訪陳蹟愛及草木仰
見
體道之誠尊
聖之至海隅日出無不感慕興起以副
文明之化不獨(臣)等忝爲聖裔感戴
高厚之無涯也
上觀亭前石儀翁仲華表角端文豹
附錄自林門折而西渡洙水橋有石坊其北
即墓門三間門内列石儀華表二角端二文豹
二又名金光獸翁仲二左執笏右帶劍石鼎一
皆宋時造宋宣和五年立石儀碑曰孔子舊墓
無石儀有司請於朝命工鑴造已成委林外汚
泥中一日通判襲慶府王衣衍聖公孔端友與
廟宅族人同議揆日卜地立於宣聖墳前實雅
奉朝廷尊師重道之意也
上於墓門竚立東望問是何所衍聖公孔毓圻奏曰(臣)
家春秋祭掃族姓燕會之所名曰思堂
上入思堂問壁上有何名碑衍聖公孔毓圻奏曰皆宋
元題名
上周覽訖在堂中南向坐問曰此林周圍幾許衍聖公
孔毓圻奏曰共地十八頃今二千餘年族人日
繁袝葬無所
上曰何不開擴毓圻奏曰
皇上垂問及此
聖恩高厚遠逮(臣)家百世子孫但林外皆版籍民田欲
擴不能尚望
皇上特恩賜給
上曰即具本來毓圻等叩頭謝
恩
上步出思堂升輦出林門即西𤼵幸兖州府衍聖公孔
毓圻等跪送道左是日申刻
命内務府大臣偕禮部尚書介山等於詩禮堂頒
賜
賜衍聖公孔毓圻五經博士孔毓埏顏懋衡等及曲阜
縣知縣孔興認
日講四書易經書經解義各一部
賜衍聖公孔毓圻狐腋蟒服一領黑貂掛一領表裏各
五疋
賜五經博士孔毓埏等曲阜縣知縣孔興認及四氏子
孫在仕籍者蟒服有差
賜孔氏子孫進士舉人貢生袍服有差
賜孔氏子孫監生生員白金各五兩
賜曲阜縣康熙二十四年地丁銀盡行蠲免
先是内閣等衙門
題爲欽奉
上諭事(臣)等伏惟
皇上典學右文崇儒重道紹唐虞之治綂接洙泗之心
傳
車駕東巡
躬詣闕里致祭
先師祀禮告成所有應行事宜及頒
賜衍聖公等儀物
命(臣)等集議者謹議得歷代帝王致祀闕里或親製贊
文及四配十哲命宰相等分撰贊詞勒石廟中
或賜書籍銀幣器皿或牓書御筆或加恩孔氏
子孫不等我
皇上至德在躬尊崇
先聖
睿學緝熙
天章炳煥所有
日講四書易經書經解義應行頒
賜衍聖公曲阜縣知縣及四氏博士等並恭請
御製
先師孔子贊勒碑廟庭或
宸翰刻石或
賜衍聖公
御書至於加
恩賜物出自
聖裁非(臣)等所敢擅議奉
旨日講四書易經書經解義著翰林院預備賫往賜給
朕所製
先師孔子贊勒石廟中及朕所書字刻石竝賜與衍
聖公書字俱在内頒發其應作何賞賚之處爾等定
議具奏欽此欽遵仰見我
皇上文治誕敷
聖澤弘被
躬行至道學契
先師
寵臨禮義之邦
恩及聖賢之胄光生簡冊喜溢簪紳今(臣)等議得衍
聖公擬
賜狐腋蟒袍一件貂掛一件表裏各五疋曲阜縣知縣
五經博士孔氏及四氏子孫名列仕籍者擬
賜羊皮蟒袍各一件蟒綿掛各一件孔氏子孫進士舉
人貢生擬
賜鑲領袖綿緞袍各一件綿緞掛各一件孔氏子孫監
生生員擬
賜銀各五兩曲阜闔縣康熙二十四年地丁銀兩擬
賜恩免(臣)等未敢擅便謹題請
旨奉
旨依議
附錄漢高祖自淮南還過魯謁孔廟封九代
孫孔騰爲奉聖君光武東巡詣孔子舊宅賜
酒肉章帝大會孔氏男子年二十以上者六
十三人令以儒者巾服見賜孔氏男女錢帛畱
祭器於廟安帝幸闕里命孔氏宗族榮以衣
冠悉會賚帛有差唐高宗詣孔子廟免孔氏
子孫賦役明皇詣孔子宅詔孔氏子孫並免
賦役周太祖至闕里詔畱所獻銀酒器及爐
於廟中訪孔子四十三代孫孔仁玉爲曲阜令
宋眞宗謁先聖廟詔文宣公伯叔兄弟子姪
及孔氏家族長者並許陪位以御香一盒竝銀
爐祭器皆畱於廟賜其家錢三十萬帛三百疋
大學士明珠王熙等奏曰(臣)等叨隨
法駕屢奉
綸音仰惟我
皇上纘承洪緒綂御萬方
聖德誕敷遠至邇安興禮樂明教化允釐庶績表章六
經至治再見唐虞心傳上接洙泗固已
躬備至德丕揚聖教兹者
臨幸闕里尊尚
先師
萬乘之尊特行九拜禮牲牢樂舞隆舉儀章謁林奠爵
拜跪致敬周覽廟庭車服禮器緬然長想牓書
御筆懸額殿中
聖製詩章
寵錫宗胄撤
鑾儀曲蓋畱置殿庭永光俎豆進生徒於詩禮堂講
說經書宣傳
天語煌煌訓誡頒
賜講筵經書解義及袍服文綺白金蠲復曲阜租徭
曠典殊恩超軼前古漢高之祀太牢明皇經鄒魯賦詩
宋眞宗製贊詞畱祭器雖傳爲盛事禮猶闕略
孰有如今日者哉(臣)等恭逢鉅典不勝踴躍慶
幸之至
孔子六十七代孫太子少師襲封衍聖公(臣)孔
毓圻等康熙二十三年十一月十八日恭遇
聖駕臨幸闕里釋奠
先師(臣)等四氏子孫赴廟陪祀觀禮
恩賚備至謹奉
表稱
謝者(臣)等誠惶誠恐稽首頓首上言伏以
聲教誕敷虞廷勤省方之駕
文明震耀漢世隆幸宅之儀
玉輅臨而洙水流光
鑾輿降而尼山煥彩曠典幸逢顓蒙罕覯兹蓋伏遇
皇帝陛下
執中布度
得一含眞
文武聖神協車書於海澨
寬仁哲惠沛雨露於寰區一綂隆無外之規猶
軫民瘼而巡草野萬國仰
同文之治彌尊至道以
御宫牆循過魯詣宅之蹟舉太牢親祀之儀五色彩雲
雙鳳夾爐香而旋繞九天瑞靄六龍護
衮冕以親承隆儀肇舉肅瞻北面之崇雅樂初聞頒習
太常之奏髦士奉璋以景從野老扶藜而觀化
一十四君之駐蹕無此顯懿二千餘載之弘規
始爲峻極(臣)等質慚樗櫟學愧箕裘恭迎
法駕於層霄歡呼相慶親近
天顏於咫尺悚惕靡寧膺
御賜之殊榮率賢裔而沾被
聖恩優渥感戴無涯伏願
念典愈勤
宏文日煥
親接羹牆道脈奚止禮樂三千聿開奎璧光華永奠河
山百二四海傾誠祝地久天長之福萬邦拭目
仰王馳帝驟之勲(臣)等無任瞻
天仰
聖激切屏營之至謹奉
表稱
謝以
聞
幸魯盛典卷十
