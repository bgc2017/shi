欽定四庫全書
幸魯盛典卷二十五
聖駕幸魯恭紀十律(有序)
左春坊左中允兼翰林院編修(臣)李柟
皇帝御極之二十三年海宇清晏雨暘時若文德覃敷
聲教四訖於是勤
法駕幸魯郊祀
先師孔子再移
蹕展墓
親灑宸翰勒碑顏額製檜賦及詩以垂訓來兹傳示無
極
賜東野之爵䘏先儒之裔下至陪祀諸臣無不仰沾
聖澤異數隆文具載
盛典(臣)職忝詞苑伏見
皇帝崇儒重道稽古好文書契未有宜作為歌詩導揚
美善不敢以淺陋不文為辭謹臚叙前事撰五
言詩十章以竊附於虞書𢋫載歌之義其詞曰
明倫三代重視學百王同幾見移
仙仗親來祀魯官雍雍瞻拜肅穆穆悃誠通
輦路歡聲徹
今皇禮數崇
其二
九儀方告備展墓復停
鑾文楷干霄直長松倚壑寒風來聽絲竹日落想衣
冠曲蓋留
恩寵從今重禮官
其三
銘功還勒石贔屭講堂前
御筆蛟彲舞
高文日月懸硬黃存楷法飛白見真傳十字延陵碣輝
光相後先
其四
高楣
親署額揮灑動乾坤一覩
天章麗羣知師表尊寒光凝璧沼壯采眩橋門萬世儀
型立微言更討論
其五
老檜聳千尺當時手自栽經寒不改操歷久見
竒材聖道真如此
王言實大哉良辰披卷讀雲漢互昭回
其六
至聖羹牆見題詩志景行微言探玉簡條理應
金聲游夏何由贊臯夔孰敢𢋫寧惟風雅事五
字得長城
其七
官禮元公定貽謀百代遵明堂圖自在東野澤
將湮
天子思功德書生列縉紳魯源誇父老重見繡裳新
其八
一中遙授受異代見傳心統系存濂洛危微自
古今守先家學遠啓後
國恩深四姓齊肩日長聽絃誦音
其九
升堂羣執事拜舞覲
天容奠斝兩行肅循牆三命恭何當
頒爵賞取次到章縫濟濟欣相告新沾雨露濃
其十
學竝尼山峙
恩隨泗水流非成書一代何以法千秋藝苑傳歌咏儒
林備纂修
興朝典禮在什襲儼共球
大駕幸闕里頌(并序)
右春坊右中允兼翰林院編修(臣)胡會恩
(臣)聞德藝之宗均為樂祖道法之萃彙於
素王百辟藉其師資二儀耀其符采是以昌平誕降
瑞應端門曲阜既遷名仍鄹里城北藏經之壁
序立鐘鏞泗濱臥斧之封壇存瓴甓鴻號頻加
於累代隆文有待於
聖朝我
皇上乾德時乘泰符躬叶霛臺偃伯武庫韜戈西序東
膠夙聞憲乞名山顯位亟望升中顧乃典陋金
泥文芟玉簡歲維星紀律轉黃鐘既輯瑞以陳
風聿
省方而正俗
駐鑾輿於兖土羅
法從於孔林用修釋奠之儀丕振右文之治舞陳八
佾綴兆咸齊樂奏三終俎殽畢備祼將展恪肅
拜加崇於是
臨絲竹之堂進褒成之裔繹微言於魯論闡奥旨於
羲爻周覽塋林徘徊廟寢象環綦組儼覿衣冠
文檜靈蓍如親手澤
宸章遄灑
奎畫旋昭鸞軒鳳翥之煒煌玉振金聲之條理固已光
懸日月色映球圖矣若乃上公紫綺之
頒榮分藻火四氏清華之秩寵溢簪裾由兹掃闢榛
蕪宏開聖域昭回雲漢屹峙豐碑沛蠲租置戶
之仁舉衛道崇儒之事此皆
皇上心源獨契先後同符統緒相承古今特立之盛軌
也小臣弇鄙備職禁林敬播頌聲以昭曠典頌
曰維
皇受命藝極陳常武功用戢文德乃彰納民軌物養士
膠庠覃我
聖化敷我
王章廣厲學宫以弘儒術六經煌煌功歸刪述是集大
成教思洋溢
帝曰欽哉奉兹表帥爰修肆覲駕言徂東樂御德車肅
肅雍雍百爾執事莫不率從宫牆峩峩孔子舊
宅有鬱者塋徠松甫柏禮器攸存儒風大闢
天步式臨攬厥勝只載拜展謁必恭敬只洋洋聖澤惟
游泳只升堂入室美莫罄只豆豋在列金石在
懸儀型載仰有縱自天侑以玉爵肄以朱絃兩
楹既奠式禮莫愆迺陟講堂講堂翼翼迺周官
庭宫庭殖殖迺汲甘泉迺撫嘉植草木向榮山
川潤色有斐
天章藻耀高翔有輝
寶翰金薤琳琅為典為則于羹于牆欽兹道德世祀彌
長迺官聖孫迺錄賢系載弁俅俅以繩以繼羽
葆繽紛以光廟祭文綺豐貂以
錫哲嗣廓聖之緒惟
帝之功鉅典昌明闕里之宫皇哉
湛恩昭哉禮容尼山大宗永紹厥封前有周公後有孟
子竝勒碑銘以綏仰止
帝紘皇綱載揚休美於萬斯年垂光信史
皇帝幸闕里釋奠恭紀
右春坊右中允兼翰林院編修(臣)李澄中
前年甲子十月時
皇帝問俗先尊師諸侯朝會泰嶽畢
翠華更指泗水湄左亳右社兩觀出層城曲阜何逶
迤登堂禮器制度古山罍玉豆兼鼎彝麾旛首
尾雜綵繪應鼗響答笙管吹翩翩翟籥自萬舞
猗那歌頌無參差我
皇盥獻肅再拜微風不動揚靈旗於昭
至聖儼陟降馨香明德遙相追杏壇卓立懷英字書
藏魯壁聞金絲老檜依稀記手植風霜駁蝕苔
蘚皮旋紋屈蟠金鐵骨蒼鱗怒茁虬龍枝更遵
輦路謁
聖墓石壇一望形纍纍千章喬木絶鳥雀楷旁剰有
藂生蓍真宗東封駐蹕處至今亭子留遺規
宸章高揭懸日月十行仰睹爾雅辭詩律賦記妙風格
天葩燦爛雲霞垂鳳蓋
賜出表異數
御額題作干年基廟中玉節寒旖旎檐前金薤春葳蕤
鬼神歲歲共呵護屏除木魅奔妖螭世官博士
逮四子元公遺愛分諸姬
聖朝名器豈濫與要為吾道存綱維漢帝太牢誌過魯
貞觀釋奠弘唐治豈若吾
皇闡精一修明經傳文在兹幸逢盛典愧揚厲恭頌辟
雍明堂詩
大駕南巡賦
日講官起居注右春坊右中允兼翰林院編修(臣)徐嘉炎
粤我
皇清之總三才而襲氣母兮歷
三聖而冠百王惟
聖主之首出乎庶物兮鼔槖籥而播隂陽當甲子青龍
之元會兮赫景命而召禎祥誕五德之純精兮
開萬禩而煇煌耕獵道德而為苑囿兮馳騁仁
義以為津梁光無幽而不燭兮澤無往而不彰
紹盤羲而代嬗兮孕苞符而統混茫旣四海之
寧壹兮乃兆人之如傷作雷雨之解而在宥兮
象風地之觀而
省方爾乃建霓旌張鳳旆雲䍐日斿虹幢羽蓋萬騎
繽紛千乘繁會乃先沛膏雨於垓埏集羣生於
覆載倣天乙之弛羅儀鎬京之大賚蠲南國之
倉箱望東州而賑貸推恩數於羣臣賓化育於
無外於時背秋涉冬寒氣始升焦溪漸涸湯谷
將凝水澤之腹旣堅不周之風斯興木脱葉而
童童草解節而稜稜吾
皇於是駕雲龍之飛輅張秋隼之華旟飾軍容於七萃
申武衞於三驅隆隆記里之鼓轔轔相風之車
散轡於漁陽之野校戎於龍&KR1280;之墟則有屏翳
清塵望舒懸象飭馳道之離宫闢修途之榛莽
有䡾䡾之攀躋非昈昈之弘敞眷北顧而逶迤
憑南雲而下上值三農之休暇惟六龍之是望
極九有之神功爰告成於岱宗嗤齊桓之望瑞
陋漢武之乾封為民儲祉秩叙惇庸望天孫而
至止仰日觀而雍容爰祗誠而徒步乃獨致夫
虔恭
乘輿屏其勿御腰褭却而罔從懸崖垂二分之足絶
壁俯萬尋之松似捫參以歷井若凌虚而御風
羾天門而排閶闔經千樹而瞰三宮腁胝均勤
乎大禹焦勞重見乎神農時則衞士嚴裝從臣
啓路釐室儆晨齋宫戒暮慶成乎答天之禮敷
告乎勤民之故神人允協其休和臣氓式遵夫
矩度鵾車東振闒戟南翔渡沂洸而行邁涉汶
泗而飛揚巡河濱而周歴思潄水之溝防玩璿
珠於漆澤屯楗石於宣房招河伯以效靈顧海
若而望洋南際䢴溝北始汜光嗟泛濫之愁人
致汚萊之卒荒經營乎潰決之陂疆理乎横流
之場必鑿海而歸墟斯我田之既臧何水衡之
足惜為當救此一方駕艅艎之乘舟杭一葦而
南浮任長風之破浪亦沿波而泝游蕩日青龍
之艦排雲飛燕之樓組練耀昆明之浦帆檣聯
彭蠡之洲牙旂桂楫赤舳銀鈎涵泳則羣山遙
指溯洄則百川競流盡乾坤於一瞬坼吳楚而
為漚緬六代之繁華經千年之建業瞻虎踞於
名都指牛頭為天闕隘紫蓋之偏安狹金車於
季葉睠故國之山陵乃追揚其謨烈稽運會之
始終嘉唐虞之盛節致隆儀於軼代戢軍氓之
剪伐斯無前之至德實靡有之軌轍惟經綸天
下之大經迺曠世同符而莫越南眺吳會清嘉
之宇俗號秀民地非沃土攬轉運之京坻恤煩
疲之廩庾襟茂苑於具區帶横塘於江浦遡泰
伯於千秋起言游於三古稽山在望胥濤驚眼
勤望幸於黟江佇况榮而宛轉念
兩宫之暫離遂
六龍之旋返植梧鳳於岡陵斮修蛇於墳衍馳延屬之
紆途陟峛崺之峻坂灑
宸章於妙高登浮玉而遐覽黃童襁負以待澤黎庶謳
吟而送遠觀乎人文久道化成景終古之教澤
過闕里而式憑大猷是經先民是程尊元公而
開元聖由素王以及素臣仰
帝師而下拜志重道以弘文晰欃檀雒離之木辨雞
彜龍勺之銘翠古檜之菁葱撫楷模之輪囷湯
湯乎洙泗之流屹屹乎防阜之城結山河之兩
戒鍾地脈於百靈於是世胄謁禮諸生肅興倣
累朝之賓監榮先聖之雲仍制既隆於紹嘉恩
更亶乎褒成盛三雍之上儀崇百代之休稱是
日也
天子考五經之統紀思六藝之折衷爰披圖而誌績論
報德而酬庸籩豆舞佾之繁銀鏤琬琰之隆是
未足以光天德贊聖功乃留曲蓋之凝嚴軼葩
瑵之巃嵸屬祗寅乎禋祀紛肸蠁而豐融廣鍚
類之孝思弘論說之儒風歴漢元以迄今兹誰
尊聖之克同爰乃
迴駕旋軫飛軨整旆鳳轡玲瓏麟毫棽麗張廣樂於
洞庭舞咸池於北冀千鈞之虡力洪萬石之鐘
音備賦忠厚於行葦歌太平於既醉千疆靁赴
萬里星奔東熿滄海西燿玉門奠斗辰於皇極
布星宿於崑崙日南則威加窮髮漠北則武震
烏孫重舌緩耳之國雕題黑齒之氓莫不來王
而慕義稽首而稱臣
皇帝猶願時雍之速屆俾風動之遄臻乃下
明詔勵羣臣崇學校飭儒紳道德文章濟濟振振遐陬
密壤過化存神是以敷天之下率土之濱含文
抱質履素懷真歌風舞雅蹈德詠仁沐浴乎詩
書之澤翺翔乎禮樂之英郊畿父老迓望
屬車千官紛會雁列鳬趨懷銀黃及璽紱佩玉虎與
金魚頌省耕省斂之舉上豐年大有之書猗歟
盛哉皇帝王三嬗之運唐虞夏遞降之餘我
皇之至德亘萬古而難踰頌曰
煌煌
聖祖創惟艱兮洎我
章皇開八埏兮
皇帝聖德宏先業兮既覲文光揚武烈兮三孽既殄毒
痡除兮海不揚波同車書兮殊方貢琛入質子
兮震疊懷柔百神慰兮思我烝民際太平兮或
虞幽隱壅上聞兮
省方陳風觀我生兮登岱祈天志憂勤兮經綸參贊
遵先聖兮道一風同克永命兮有虞五載廵狩
徧兮亦越姬周十二年兮我
皇法古純不已兮時邁其邦昊天子兮小臣獻頌介景
福兮
聖子神孫永天禄兮
聖駕臨幸闕里恭紀(集選詩)
左春坊左贊善兼翰林院檢討(臣)周清原
我
皇秉至德(沈約)時泰玉階平(任昉)川嶽徧懷柔(顔延之)
民思歌被聲(顔延之)肅肅宵駕動(陸機)凛凛天
氣清(曹攄)青霞雜桂旗(沈約)朱軒耀金城(張協)
冠珮相追隨(江淹)駕言遠徂征(陸機)崇山鬱嵯
峩(陸雲)
禮登竚
睿情(江淹)
其二
岱山饒靈異(范雲)天路安可窮(曹植)白雲隨
玉趾(沈約)皓月鑒丹宫顔(延之)晨策尋絶壁(謝靈運)平
明登雲峯(謝眺)下臨千仞谷(司馬彪)仰聆大壑
灇(謝靈運)兼燭八紘内(劉楨)托慕九霄中(沈約)
萬象咸光昭(謝靈運)玉宇來清風(劉楨)
其三
日觀臨東溟(顔延之)高盻渺四海(左思)襟帶盡
巖巒(徐悱)崇雲臨岸駭(陸機)碑版誰聞傳(謝靈)
(運)苕苕歴千載(謝靈運)點翰詠新賞(江淹)上天
垂光彩(魏文帝)迢遞起朱樓(謝眺)
天子命上宰(棗據)揚鑾戾
行宮(謝瞻)翠山方靄靄(江淹)
其四
欽聖若旦暮(謝靈運)言論凖宣尼(左思)回軒
駐輕蓋(鮑照)嘉樹下成蹊(阮籍)叢林森如束(張協)樛
枝聳復低(謝眺)徘徊墟墓間(潘岳)顔閔相與期
(阮籍)肅肅廣殿隂(江淹)濟濟映光儀(曹攄)德禮
既普洽(顔延之)
命駕起旋歸(阮籍)
聖駕幸闕里恭頌(有序)
國子監司業(臣)彭定求
(臣)聞作君兼統於作師道法實該夫治法微言
刪述功在六經大義昭垂理歸一貫洙泗開百
王之範春秋立萬世之宗我
皇上丹扆凝神細旃味道履仁蹈義優游純粹之林盡
性達天函藴精微之府固己
淵衷夙契
至德宏昭矣兹值海㝢之昇平當
璇宫之清燕時巡方舉望秩初修瞻魯甸以來遊訪
孔庭而涖止登山觀海式親俎豆之容入室升
堂益慰羹牆之慕禮加崇於
先聖
恩遍及於後昆懿典備焉休風尚矣爰徵載籍代有成
規建武停鑾迄貽譏於䜟緯祥符駐輦終獲誚
於天書展謁雖隆闡揚未覩惟我
皇上折衷禮樂制備憲章游覽圖疇功兼述作稽古却
東封之典尊師修北面之儀心法相承直紹源
流於千載音容如覯儼然授受於一堂則傚惟
殷步趨罔間所謂臻其閫奥且以證厥津梁也
矧復抉
天章之麗揚
宸翰之輝凡屬殊榮尤稱僅事從此定百家之軌轍道
炳中天擴九有之風聲化成率土允矣斯文之
慶誠哉大道之光弇陋小儒遭逢斯盛識同窺
管何能仰贊
高深職在濡毫竊效詠歌化澤乃拜手稽首而作頌
曰
景歷貞元會
乘輿到杏壇
省方先海甸返旆自江干統接尼山武源尋泗水瀾
麟郊屯羽騎鷺序整纓鞶駐蹕亭凝紫繚垣旭
繪丹晴沙荆避路密蔭檜凌寒吐玉留朱紱樅
金降
翠鑾奎門迎劍珮享殿集衣冠望氣祥雲擁升馨瑞
露漙牲牢踰漢祀纁幣肅祠官鐸擬周雝振絲
聽魯壁彈表章師道重妥侑
帝心安遠軼崆峒駕真同岱嶽觀摛詞舒
睿藻叶律和猗蘭翰采霏瓊貝文漪簇綺紈行間疑舞
鳳筆底訝回鸞華蓋膺
殊錫神斿喜共看傳綸
天賁寵賜爵
主恩寬盛典青編紀穹碑綠字刊小臣司爼豆歌誦託
毫端
幸魯頌(有序)
日講官起居注翰林院編修(臣)勵杜訥
康熙甲子冬十一月
皇帝命法駕詣闕里釋奠
先師禮肅九拜甚曠典也既進弟子員講書畢徧觀
車服禮器撫嘉植閱豐碑愾然遐慕彌切景行
爰
御書牓額作賦咏詩
奎畫天章之盛振古如兹洵為剏見雲漢昭回廟堂增
重已復謁林展拜游覽久之乃撤
仗前曲柄&KR1259;留於廟庭
賜賚聖裔以下章服幣帛有差進講者二人授以官
異數深恩皆往代所未有是舉也不惟東魯之父老諸
生歡聲雷動凡在列羣工薄海横經之士仰見
聖天子篤學右文崇儒重道如此其懃拳懇摰也相率
感奮濯磨蒸蒸向風而宣聖之統緒更極昌明
已寧秪典禮煒煌昭垂奕世哉敬拜手稽首而
作頌曰
羲畫肇開弘宣至道歴禩哲人執貞藴寶王迹
晦冥幾委蔓草崛起尼山瀾迴既倒彝訓修明
功逾軒昊燄虐嬴秦簧鼓佛老詩禮之堂鼓鐘
孰考在昔誼辟間枉鸞旌信道未篤祇循其名
洪維
至聖首出立極天錫亶聰古訓是式亹亹就將乾行不
息洞徹性天闡揚精一寤寐儒宗儼臨魯邑祭
菜升歌心儀至德
宸翰充庭輝炳星日圜橋駿奔湛恩洋溢洙泗增流杏
壇起色𬗟維隆古以君作師厥統既分我
皇一之外王内聖包舉弘規登三咸五參贊兩儀遙遙
百世文其在兹小臣載筆恭紀昌時
聖駕幸闕里頌(有序)
日講官起居注翰林院編修(臣)顧藻
蓋聞河圖發苞符之秘太極函闔闢之原畫啓
羲皇筴推軒后神堯之欽明峻德帝舜之濬哲
重華夏鼎商盤文謨武烈靡不綜該一貫於以
統攝萬幾至若集帝與王而大成會性與學而
立教恢中天之運則日月相昭垂億萬之傳則
乾坤以位實由
宣聖夫子至道斯存焉而自漢唐以還英主亦懋崇
儒之蹟宋元而降太常僅申釋菜之文黌宫之
頖壁藻采雖華闕里之庭階蘚㾗或剝洪惟我
皇上性本天知文思天縱聿昭英武海寰悉慶平成右
尚鴻文山澨胥歸胞與致垂衣之治既老安而
少懷陳典學之規更中和而位育挈千聖百王
之緒總滙神明抉五經六藝之微咸歸陶鑄誠
聖敬日躋而王風丕著矣乃猶羹牆屬望所紹述乎心
師以至劍履遺蹤必步趨乎聖域爰
命觀禮式叶健行陟曲阜之故堂
鸞旂戾止布杏壇之廣席
鳳蓋遲留大禮尊師
命舞干而合樂中心為道
躬致拜以薦歆當年之車服禮器宛挹遺徽此日之易
象春秋大宣精義
詔諸生以鼔篋進博士而横經講席前敷識聖謨之浩
大圜橋聽集喜
天語之炳烺于焉
駐蹕孔林
停輿川上源泉混若千百載不啻親承古道依然前
後聖總靡殊指用灑
天章特標
宸采詔羣倫之師表留終古之碑題玉振金聲數仞之
宫牆愈臻輪奐天經地義萬年之俎豆益著光
華斯固生民含戴以來曠典特殊之盛者也(臣)
幸遭
神聖親際休明敢持蠡測之愚聊紀斑窺之實謹拜手
稽首而獻頌曰
貞元會啓景運遐昌顯謨駿烈毓祉凝祥握乾
御坤於致垂裳道統惟聖建極惟
皇敦敏徇齊藴隆函翕堯安舜協厥中允執干聖淵源
兼綜竝立廣運惟神文敷武輯
聖學日懋
聖心日恭乃咨典禮乃訪秩宗蠲吉諏時
省方於東既望于岱覃御六龍霓旌葳蕤虹旄旖旎
詣于杏壇遵于闕里奕奕防山悠悠泗水拱翠含清
呈竒效美端門戾止
降輅肅趨敬躋聖室歆格用孚既盥既薦奠瓚既俱
雞彝龍勺琮壁盤盂四氏贊幣博士迎牲奏以
金石合以韶韺天開日舒欣豫
皇情默契靈泉憑弔佳城還
御講堂陳經闡義鼓吹三墳笙簧六藝聖謨洋洋發
幽啓秘載沛
殊恩大被世裔羹牆在念猶未釋然
龍章親製壽彼貞珉掞藻宣華炳炳麟麟奎光璧采榮
燭高旻呼嵩旋繞歡洽神人於爍我
皇維清熙緝作君作師上律下襲
聖德神功參三屹立小臣颺言拜稽悚慄
皇帝釋奠於闕里詩(有序)
日講官起居注翰林院修撰(臣)蔡升元
蓋聞羲畫禹疇遠開道統洙源泗水直接心傳
唯聖人為百世之師若
孔子則生民未有運丁百六身固戹於當時業授三
千道實亨於奕禩是以漢高過魯祭用太牢孔
吉紹殷封延苖裔越考延光之歲祀徧諸賢載
稽廣順之年分頒御器開元則詩裁五字至道
則書布六經列戟八雙詔增門外御香一合留
置廟中然而史載尊師唯遣羣工攝事代誇重
道止聞再拜登堂惟我
皇上紹精一之傳建中和之極
聖本天縱尚集笙墳珠典之竒
德協大成還羅甲觀酉山之秘輯車書於四表同軌同
文訖聲教於萬方是行是訓爾迺一元開泰
六御乘乾當歲在於閼逢正日躔夫析木
翠華南指河嶽效靈
鸞馭東回海天徧德乃於
省方巡岳之日獨勵崇儒講學之風謂前此景道岸
於千尋久矣瞻尼望魯今且見宫牆於數仞豈
徒釋菜臨雍於是
駐輦升堂宫懸非舊陳牲獻爵俎豆維新屈
萬乘之尊師臣者帝折
九重之節為道而卑秩典既成講堂斯
御啓圖書於魯壁聖經可佐治平集觀聽於圜橋周
易實參理數既乃流觀䆳宇遐矚高墳源遠流
長井華不改本深木茂檜幹依然特賁
天章森成
奎畫五言賦就吟來寶玉琳瑯八體書工望去慶雲糺
縵且也華芝繡&KR1259;
賜撤仗前曲蓋流蘇香飄座右家蒙爵賞羣依
天子之光邑免租庸共沐
聖人之澤擴幽宫之邊幅永斷樵蘇設守廟之官司常
供灑掃肇弘模於不世軼隆古而無前陋彼曩
規徒借觀兵而登曲阜遠踰方策豈因封岱以
過稷門至治馨香斯文佑啓洎乎
回鑾告止端拱凝神
聽政餘閒齊居思道濡帝鴻之硯文搆豐碑揮秋兔
之毫書懸芝牓鸞停鵠峙縱横於
駐蹕亭邊綠字赤文焜燿於杏壇門外唯
君道克光師道斯
王言允叶聖言况乎祀秩元公遞及於顔曾思孟
恩推
至聖不遺夫濂洛關閩休哉道洽化成允矣禮明樂
備臣智同測蠡技比雕蟲
豹尾隨車有懷扈從
螭頭載筆願效𢋫歌敬獻巴詞敢揚盛事
岱郊成禮不封巒問俗江淮雨露寬東望泮林
連矍相南來車騎
勅祠官衢通五父循牆入
詔許諸生夾道看知是
王心恒主敬稷門乍到便停鑾
其二
判架軒懸設兩隅
親紆玉趾杏壇趨千秋重器元和在
九拜新儀廣順殊禮殿
奎章先後䧏講堂經術治平須更留曲瑵分
仙仗盛事從稽舊典無
其三
洙水橋迴輦路存大庭雲物接松門欃檀樹底
林無刺瓴甋祠前鳥不喧井税新蠲今歲賦墓
田重拓舊時原自封黃玉千年後未見優崇若
至尊
其四
銀牓高題萬世師更礲燕石輦豐碑儒林還錄
周公後祀典兼修孟子祠檜樹清芬敷
睿藻川流今古契心期微時螭陛簪毫侍喜覩書成道
統垂
幸魯盛典卷二十五
