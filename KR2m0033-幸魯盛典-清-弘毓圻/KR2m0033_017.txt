欽定四庫全書
幸魯盛典卷十七
衍聖公孔毓圻率五經博士孔毓埏等恭迎
皇子於德州叩請
聖安請
皇太后安
皇太子安及請
皇子安畢
皇子賜坐賜茶毓圻等叩謝訖即馳歸侯於曲阜十
一月初三日壬寅
皇子至兖州府衍聖公孔毓圻率五經博士孔毓埏
等族屬各員五氏子孫迎於境本日
皇子抵曲阜縣城南安營先遣官分守曲阜縣城門
不許隨從人員入城騷擾毓圻等赴
皇子行營恭於
皇上欽頒祝文香帛前行三跪九叩頭禮畢又於
皇子前行二跪六叩頭禮
皇子賜衍聖公孔毓圻及五經博士孔毓埏太常寺
博士孔毓琮國子監博士孔尚任等飲茶畢毓
圻啓進家藏書畫家刻書籍及土産牲隻果蔬
奉
皇子諭止收闕里誌書三部蓍草三束初四日癸卯
皇子在行營齋戒禮部太常寺官奉請
欽頒祝文香帛虔供於奎文閣上初五日甲辰
皇子在行營齋戒傳衍聖公孔毓圻博士孔毓埏孔
毓琮孔尚任等至行營
賜茶是日衍聖公孔毓圻率族屬各官會同禮部太
常寺官飭禮器演樂舞視濯具省牲牢拂拭陳
設咸遵舊典又設
皇子拜位於露臺之中又設
皇三子獻帛爵位於
神座前以候行禮初六日乙巳辰時
皇子皆蟒袍補服詣
聖廟行告祭禮至櫺星門下馬禮部侍郎席爾逹内
務府郎中皂保引導入過奎文閣由大成門東
偏門入至大成殿前贊引官贊盥手
皇子俱盥手畢贊引官引至階上行禮處站立典儀
官唱樂舞生就位執事者各司其事唱畢贊引
官贊就位
皇三子及
皇四子
皇八子各就位站立典儀官唱迎神唱樂官唱迎神
樂奏咸平之曲唱畢奏樂樂畢贊引官贊跪叩
興
皇子俱行三跪九叩頭禮陪祀各官俱行三跪九叩
頭禮立典儀官唱奠帛爵行初獻禮唱畢捧香
帛爵各官俱恭捧就前向
神位站立唱樂官唱初獻樂奏寧平之曲唱畢奏樂
贊引官贊陞壇引
皇三子從東旁門入將至香案前司香官在香案左
邊跪贊引官贊跪
皇三子跪贊上香
皇三子接香盒往上拱舉仍逓與司香官
皇三子復立將柱香拱舉插爐内又將塊香三次拱
舉上畢捧帛跪贊引官贊跪
皇三子跪行一叩頭禮站立贊引官贊獻帛
皇三子將帛捧舉立獻贊引官引
皇三子至獻爵桌邊捧爵官跪贊引官贊獻爵
皇三子接爵拱舉立獻於案中間畢行一跪一叩頭
禮贊引官贊詣讀祝位引
皇三子詣讀祝位讀祝官至祝文桌前行一跪三叩
頭禮畢將祝文捧起就前站立樂止贊引官贊
跪
皇三子跪讀祝官陪祀各官俱跪贊引官贊讀祝讀
祝官讀
御製祝文(文載第一卷)讀祝畢捧舉祝文至獻帛案前
跪安盛帛匣内行一跪三叩頭禮退奏樂聽贊
引官贊時
皇三子行三叩頭禮陪祀各官俱行三叩頭禮畢站
立贊引官贊復位引
皇三子復位站立樂畢典儀官唱行亞獻禮唱畢捧
爵官捧爵就前向
神位站立唱樂官唱亞獻樂奏安平之曲唱畢奏樂
贊引官贊陞壇引
皇三子從東旁門入將至爵案前捧爵官跪贊引官
贊跪
皇三子行一跪一叩頭禮贊引官贊獻爵
皇三子接舉立獻於左邊畢行一跪一叩頭禮贊引
官贊復位引
皇三子復位站立樂畢典儀官唱行終獻禮捧爵就
前過
神位向上站立唱樂官唱終獻樂奏景平之曲唱畢
奏樂贊引官引
皇三子從東邊門入過
神位至右邊將至爵案前捧爵官跪贊引官贊跪
皇三子行一跪一叩頭禮贊引官贊獻爵
皇三子接爵舉立獻於右邊畢行一跪一叩頭禮贊
引官贊復位引
皇三子復位站立樂畢典儀官唱徹饌唱樂官唱徹
饌樂奏咸平之曲唱畢奏樂樂畢典儀官唱送
神樂奏咸平之曲唱畢奏樂贊引官贊跪叩興
皇三子行三跪九叩頭禮陪祀各官俱行三跪九叩
頭禮禮畢立樂畢典儀官唱捧祝帛饌官恭詣
燎位唱畢捧祝帛香饌各官就前捧祝帛官行
一跪三叩頭禮捧香饌官跪不叩起香饌各依
序恭捧由中門出
皇三子退就西邊站立祝帛饌香過畢復位站立焚
祝帛時贊引官贊禮畢
皇子皆退出是日贊引官則贊禮郎法山吳逹禪捧
爵帛官兼司拜褥則贊禮郎傅爾特太常寺博
士𫝊和禮張韜禮生司罇罍樂舞生奏樂用本
廟樂器樂章并冠服陪祭
皇四子
皇八子拜於階上公福善額駙尚之隆副都綂吳逹
禪
御前納爾泰
御前侍衛三十餘員禮部侍郎席爾達兵部侍郎朱都
納内務府郎中皂保工部郎中阿爾粺戶部員
外郎登德禮部員外郎晉布等及山東巡撫桑
格東兖道涂銓提學道朱雯運使李興祖兖州
府知府祖允圖衍聖公孔毓圻五經博士孔毓
埏太常寺博士孔毓琮國子監博士孔尚任等
率五氏有頂帶官生皆拜於殿門之外祭畢
皇子就東齋房更衣復入
聖廟閱視工程内務府郎中皂保前導至大成殿
至聖神座前
皇子俱行三跪九叩頭禮畢前後閱視良久乃出本
日詣
孔林𫝊
諭曰
先師墓道不宜馳騁從官俱於林門外下馬
皇子至洙水橋下馬步行詣
先師墓前行三跪九叩頭禮禮部侍郎席爾逹捧爵
皇子三酹酒行三叩頭禮諸大臣及衍聖公孔毓圻
等陪位行禮禮畢衍聖公孔毓圻啓曰伏覩前
代修葺廟庭經費多出諸有司制度或仍其故
舊未有
特發帑金十萬丹艧煥然聿新如今日者也前代告成
釋奠不過遣大臣行禮而已從未有
皇子親行百僚陪位禮明樂備萬姓聳觀如今日者
也伏惟
皇子行路風霜鞍馬勞頓願攀留一日少憩而行
皇子諭云未奉
父皇旨意不敢稽留遂行即日
皇子至寧陽南驛下營衍聖公孔毓圻率五經博士
孔毓埏太常寺博士孔毓琮國子監博士孔尚
任等送至南驛
皇子賜坐賜茶
諭云初八日仲冬上丁
聖廟祀事重大爾等速回祭
廟不必遠送孔毓圻等叩謝馳歸初八日祭畢衍聖
公孔毓圻親赴
闕廷具疏謝
恩
孔子六十七代孫太子少師襲封衍聖公(臣)孔
毓圻謹
奏為恭謝
天恩事康熙三十二年十月蒙
皇上以闕里
聖廟新成
特遣
皇子祭告恭賫
御頒祝文香帛于十一月初三日至闕里(臣)恭率五氏
官員及諸生人等迎于境上齋戒三日於初六
日辰時致祭于
聖廟(臣)率五經博士(臣)孔毓埏等曲阜縣知縣(臣)孔
興認等咸列陪位禮成謹望
闕叩頭謝
恩訖(臣)欽惟我
皇上
神靈天亶
智勇性成
日御講筵契詩書易禮春秋之奥
躬親庶政接堯舜禹湯文武之傳
德施遍于寰區既風移而俗易聲教訖于四海更近
悅而遠來
詔裁五色雲中垂萬年之金石
制定九重天上煥數仞之宮牆慶溢臣民歡騰裔嗣乃
聖心益隆俎豆而
寵光遂賁几筵當兹廟貌之維新爰舉
盛朝之曠典
特遣
皇子祭告
絲綸煥發于彤庭香帛遠頒乎闕里
皇子肅膺祀事祼獻加虔升降從容欣覩素嫻之大
禮始終恭恪共欽精白之淵衷維時風清雲朗
日麗星輝于金聲玉振之餘獲人豫神歡之慶
凡夫幽明交感莫非誠敬所孚快兹贊幣之追
隨愜彼圜橋之觀望(臣)竊惟歷代修廟工成祭
告或遣禮官或遣大臣從未有崇儒重道
皇子代祭如
今日者也仰惟
遣告之隆儀實屬振古之異數(臣)遭逢盛事歡躍難名
感戴
天恩涓埃莫報伏願
金甌永固頌昇平于億萬年
玉燭常調卜昌熾以千百世為此具本跪捧親賫詣
闕恭
謝謹具奏
聞康熙三十二年十一月初六日題十二月初五日奉
旨覽卿奏謝知道了該部知道
(臣)按古者有釁廟之禮謂作廟初成則升屋刲
牲以釁之所謂血祭也不行久矣左傳下管新
宮注新宮逸詩篇名謂文王初作豐而考之或
曰宮室既成而飲酒以落之謂之考然春秋書
考仲子之宮是廟亦有考蓋室成而落焉與廟
成而祭焉皆可謂之考故唐顧况補新宮詩亦
以為新廟成而考之然則廟成告祭其來也尚
矣所以妥神靈而昭誠信也至於
聖廟告成必行釋奠然行事者不過主鬯之孫分符
之吏明孝宗以建修
孔子廟成特遣大學士李東陽行祭告之禮即已當
時侈為盛事後世傳為美談矣我
皇上特發帑金鼎新修建旅楹松桷皆被
寵光恩至渥矣當大工既成循例籲
恩部臣請照
文廟
𫝊心殿之例開列大臣恭候
欽點而
皇上乃
特命
皇子親行祭告
御製祝文
内頒香帛備極隆重及祭之日執事有恪禮度克嫻
對越之間恍聞肸蠁振古未見剏自
聖朝圜橋觀聽者不啻數萬人咸仰
皇上尊師之至
皇子將
命之恭益使
聖廟增光儒風振起唐哉皇哉非
大聖人其孰能行之至若
皇子經臨先期
傳諭自備日用不擾民間亦皆仰體
皇上愛民至意使燕齊千餘里之民不知有供億之煩
費而但頌典禮之矞皇且自慶其幸生
堯舜之世焉
幸魯盛典卷十七
