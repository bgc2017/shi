欽定四庫全書
幸魯盛典卷二十
康熙二十四年乙丑四月衍聖公孔毓圻疏請
纂修
幸魯盛典并請
御製古檜賦勒石檜樹間
詔從之
衍聖公(臣)孔毓圻
奏為請
旨纂修
幸魯盛典以昭垂道統敷示臣民事(臣)聞帝王膺圖御
宇以體元出治則為君極聖賢致知力行以繼
往開來則為道統自古迄今君極與道統合而
為一者必至聖而後克全伏遇
皇上
哲謀天亶
敦敏夙成
知則生知聰明首出庶物
行則安行律度協於中和猶復
修來時敏念典愈勤
鑒百王之治法
闡千聖之微言堯舜禹湯文武周孔之道至我
皇上而統會焉上有至聖之君則下有王者之民(臣)竊
見
巡蹕所至區宇縱觀羣黎覲迎歡呼徯應千里攀援即
古帝遊幸康衢僅一擊壤之儔耳而今則處處
皆康衢人人為擊壤
皇上之德盛化神實高於古聖遠矣至如
臨幸闕里典制超越蓋惟
皇上躬任道統親接羹牆以是創制矞皇敦崇
先聖而(臣)見四方人士來登闕里者瞻仰
宸章
御蓋焜燿廟庭無不致敬忭舞導揚又必問(臣)以釋奠
之儀文進講之大義與夫拜颺之次第
賚予之優渥務必細詢(臣)應對且日不暇給(臣)因思
聖主隆規自炳於
起居之注而尼山道統不可無紀盛之書(臣)愚特籲
聖恩容(臣)裒輯
典章臚陳儀制
皇上顧問之天語羣僚奏對之昌言(臣)族受
恩之始末扈從入廟之班聫一一恭紀纂成
幸魯盛典一書以昭示臣民使共獲快覩在(臣)家則傳
之子孫與論語家語諸書同垂天壤矣如蒙
鑒允(臣)即於廟庭設局纂修仍請
勅下部衙門將一應
臨幸闕里事宜
聖製
聖諭告文祝文禮樂儀制講章以及扈從入廟陪祀執
事諸臣名爵各行頒發到(臣)以便彙齊纂入俟
刊刻成書另疏恭呈
御覽則寰宇獲覩顯懿之盛而尼山永垂鉅典之書矣
抑(臣)更有請者(臣)兹趨賀
萬壽甫入都門聞有
御製古檜賦(臣)不勝懽躍即購求抄本薰沐恭誦仰見
我
皇上
聖學淵宏
龍章浩瀚妙體裁之獨至闡義藴於靡遺(臣)伏念自手
植檜樹以來二千餘歲幸邀
天顔之顧盻復荷
睿藻之褒揚(臣)不揣冒昧敢請
聖製勒石檜樹間垂之永久以為萬代觀瞻伏乞
皇上鴻慈俯允奉
旨該部議奏
禮部
題前事該(臣)等議得衍聖公孔毓圻疏稱
皇上臨幸闕里典制超越特籲
聖恩容(臣)裒輯典章臚陳儀制
皇上顧問之天語羣僚奏對之昌言(臣)族受
恩之始末扈從入廟之班聫一一恭紀
幸魯盛典一書即於廟庭設局纂修仍
勅下該衙門將一應
臨幸闕里事宜
聖製
聖諭告文祝文禮樂儀制講章以及扈從入廟陪祀執
事諸臣名爵各行頒發以便彙輯等語(臣)等仰
惟我
皇上崇尚師儒修明理學
車駕躬臨闕里特崇報典屢沛
恩光而且
宸翰輝煌
天章藻麗規模遠邁於前王彝訓永垂於萬世應如衍
聖公孔毓圻所請纂修
幸魯盛典一書永垂萬世相應將
皇上東巡
聖製
聖諭告文祝文並顧問
天語臣僚奏對
臨幸闕里事宜禮樂儀制講章啓奏等事以及扈從王
等内大臣侍衛各部院大臣官員入廟陪祀執
事諸臣名爵(臣)部行文各部院詳查明白開列
俱移送(臣)部其纂修
幸魯盛典一書永垂萬世應將各部院移送禮制事宜
彙送翰林院其應行纂修典禮各項詳定明白
移送(臣)部轉送衍聖公孔毓圻纂修進呈
御覽又疏稱
御製古檜賦請勒碑檜樹間垂之永久以為萬代觀瞻
等語相應亦如所請
勅下翰林院將古檜賦抄錄移送(臣)部亦轉發衍聖公
孔毓圻令其勒碑檜樹間可也奉
旨依議
十二月衍聖公孔毓圻疏舉進士金居敬等纂
修
幸魯盛典
上可其奏
勅部咨取金居敬俞兆曾叢克敬孫致彌葉湜沙汝洛
章緯曹晃赴闕里
聖廟纂修
衍聖公(臣)孔毓圻
奏為纂修仰奉
俞綸編輯理難草率恭請
頒發禮制事宜咨取應用人員以光盛典事切該(臣)
恭遇我
皇上崇儒重道加恩
先師前軼百王後光萬禩先經(臣)請
旨纂修
幸魯盛典以昭垂道統敷示臣民事具奏奉
旨該部議奏隨經禮部議覆内稱相應將
皇上東巡
聖製
聖諭告文祝文併顧問
天語臣僚奏對
臨幸闕里事宜禮樂儀制講章啓奏等事以及扈從王
等内大臣侍衛各部院大臣等員入廟陪祀執
事諸臣名爵行文各部院詳查開明移送(臣)部
彙送翰林院其應行典禮各項詳定明白移送
(臣)部轉送衍聖公孔毓圻纂修進呈
御覽奉
旨依議欽遵在案伏念
皇上文治之隆亘古未有年來海外之國皆求遣子入
監讀書今(臣)所請纂修
幸魯盛典之書告成之日外則宣示遐方内則昭垂後
世皆仰
皇上之崇正道尊
先師奕禩永奉典則之貽四海競切觀光之慕所係
誠非淺鮮也所有禮制事宜等各項前經部議
俟翰林院詳定明白移部轉發到(臣)計詞臣必
已搜輯考核詳備無遺請
勅部院迅速頒發以便遵
旨開館纂修但(臣)自惟學問固陋尠見寡聞若使獨任
操觚未免掛一漏萬況所裒集者我
皇上之文章乃古今莫大之文章所恭紀者我
皇上之事功乃古今莫大之事功若草率從事(臣)則何
敢今纂修盛典一書必須才學鴻贍之人共勷
厥事方能揚㩁愉快而諸臣之現任供職者(臣)
未敢借才(臣)擬身總其綱及(臣)胞弟翰林院五
經博士(臣)孔毓埏為副外(臣)訪得江南蘇州府
長洲縣乙丑科進士金居敬浙江嘉興府嘉善
縣儒學增廣生員曹晃嘉興府海鹽縣乙丑科
進士俞兆曾江南蘇州府嘉定縣戊午科舉人
孫致彌蘇州府崑山縣辛酉科順天鄉試副榜
貢生葉湜江寧府江寧縣丁巳科舉人叢克敬
山東登州府萊陽縣候選京職沙汝洛浙江杭
州府富陽縣候選知縣章緯此數人者皆人品
純粹學問優長堪任纂修之役恭請
俞旨
勅部咨取到(臣)至於校閱收掌謄錄各有攸司書成之
日一並列名進呈
御覽其間儻有未備典禮亦容(臣)次第咨部查取務求
明備以光盛典奉
旨該部知道
禮部
題前事該(臣)等會議得衍聖公孔毓圻疏稱纂修
幸魯盛典一書(臣)自惟學問固陋尠見寡聞若使獨任
操觚未免掛一漏萬必須才學鴻贍之人共勷
厥事方能揚㩁愉快而見任供職者未敢借才
(臣)擬身總其綱翰林院五經博士孔毓埏為副
外今訪得江南進士金居敬浙江生員曹晃浙
江進士俞兆曾江南舉人孫致彌江南貢生葉
湜江南舉人叢克敬山東候選京職沙汝洛浙
江杭州府富陽縣候選知縣章緯此數人者皆
人品純粹學問優長堪任纂修之役恭請
俞旨勅部咨取到臣等語應照衍聖公孔毓圻所題將
進士金居敬等移咨該督撫速催前赴衍聖公
處纂修可也奉
旨依議
康熙二十五年丙寅七月
上命頒降
御製文及
幸魯典禮於
聖廟纂修館八月初一日衍聖公孔毓圻同翰林院
五經博士孔毓埏纂修進士金居敬俞兆曾舉
人叢克敬孫致彌副榜貢生葉湜候選小京職
沙汝洛候選知縣章緯增廣生員曹晃等於金
絲堂開館纂修
幸魯盛典
禮部咨為移送事儀制清吏司案呈奉本部送
准翰林院咨稱先經本衙門進呈過
幸魯典禮二本於康熙二十五年七月初四日侍讀學
士高士竒口傳此書
御覽已完發與衍聖公孔毓圻併
御製文章七篇一併發出應移送貴部轉發
幸魯典禮二本
御製文章七篇移送衍聖公可也
衍聖公(臣)孔毓圻
題為
御製天章既煥臣僚撰述宜裒謹報明開讀開館日期
再請
俞旨事(臣)於康熙二十五年八月初一日接准禮部咨
稱准翰林院咨稱先經本衙門進呈過
幸魯典禮於康熙二十五年七月初四日侍讀學士高
士竒口傳此書
御覽己完發與衍聖公孔毓圻併
御製文章七篇一併發出應移送轉發等因咨行到(臣)
(臣)即於本日在(臣)衙門恭設香案率領纂修各
員併(臣)屬官員族人等望
闕叩頭行禮當即開讀
聖製(臣)謹親捧安奉
宸翰閣内隨率纂修各員敬於
聖廟金絲堂開館訖(臣)伏讀
聖製文明煥彩
睿藻揚華言言闡道紹述千聖之精微字字傳心糠粃
百家之論說(臣)稽往古歷代帝王凡孔廟碑記
祝詞俱出廷臣撰述未聞寶翰親揮若唐宗幸
宅之詩宋帝東臨之贊章宗一詠明祖一詩雖
洋洋聖謨千秋永寶而寥寥篇什體製未弘從
未有
親灑宸翰高文大篇如我
皇上之文同日月之麗天並行不息若源泉之湧地萬
派爭流渾涵義類陶鑄古今廟記溯章述之功
能序贊備始終之條理乃至泉林檜樹亦攄昭
曠之觀孟廟姬祠並著發皇之大夐乎莫尚至
矣難名愧(臣)知識淺陋猶夫窺天測海豈能識
其萬一惟日與纂修諸臣恭誦體會形之抃舞
抑(臣)更有請者自古都俞吁咈之朝必載賡歌
颺拜之盛(臣)伏見
聖駕巡幸扈從諸臣既有應
制之作班聫之上亦多恭頌之詞記頌詩賦體製不同
皆以賡揚盛美黼黻休明即(臣)等愚昧亦思有
所撰述以紀希遘之典(臣)擬彙輯編為藝文一
卷附之集後上採卷阿魚藻以誌喜起之休風
旁及夏諺衢謠益見
右文之盛治伏乞
勅下該衙門凡臣僚一應篇什許其於歲内各自繕寫
郵寄到(臣)容(臣)編輯成書一體進呈
御覽伏候
皇上睿鑒奉
旨該部知道
禮部
題前事該(臣)等議得衍聖公孔毓圻疏稱伏見
聖駕巡幸扈從諸臣既有應
制之作班聫之上亦多恭頌之詞皆以賡揚盛美黼黻
休明即(臣)等愚昧亦思有所撰述以記希遘之
典(臣)擬彙輯編為藝文一卷附之集後等因前
來(臣)等伏覩我
皇上濬哲生知文明應運
臨幸闕里釋奠
先師典禮矞皇聲名洋溢揮灑
宸翰麗煥星雲昭揭
天章高懸霄漢開讀則圜橋觀聽加恩而泮璧增輝成
一代之弘規垂千秋之僅事逖稽往籍爰溯曩
徽唐虞之君臣賡唱成周之雅頌矢音以及炎
漢柏梁初唐應制咸存撰製並有和歌於以黼
黻休明發揚嘉美況乎恭逢
聖世欣覩
熙朝崇儒重道鑠古振今凡屬臣僚無不樂為宣贊相
應如衍聖公所請凡扈從部院諸臣及在廷臣
僚其有著為文辭鋪揚鴻鉅者無論詩賦頌記
俱限於一月内繕寫交與翰林院由翰林院裁
訂送(臣)部轉發其衍聖公孔毓圻等有作亦聽
采錄務擇其淵粹有禆風雅者為藝文一類附
之卷内非特益孔庭家乘之榮實以徵
聖代文治之盛如此則我
皇上尊崇至聖之意奕禩光昭而臣子頌揚踊躍之情
亦得以稍抒萬一矣奉
旨依議
康熙二十七年戊辰四月
幸魯盛典草稿告成計書一十八卷衍聖公孔毓圻具
疏進呈
御覽恭請
御製序文
上命禮部翰林院會議議上
制曰可仍以原書發館遵
旨詳加增改
衍聖公(臣)孔毓圻
奏為恭呈
幸魯盛典仰祈
睿鑒
欽定以隆重典事竊惟創非常之典制必在極盛之昌
時集道統之大成端賴綏猷之元后(臣)考闕里
行幸漢高而後一十四君雖載史書從無專錄
典未鉅也伏惟我
皇上
體膺上聖
道協時中深考於承天治人之故惟斯道之能弘博
綜於前言往行之中以古聖為可法
念典時敏既親載籍以觀摩
文教誕敷復示尊崇為則傚乃於甲子之冬時邁
東巡之駕江淮旋
蹕洙泗停輿毖祀爰修隆儀肇舉陟降在庭儼若羹牆
之接徘徊廟寢恭聞
金玉之音禮樂煥越於百王
恩典普沾於陪祀
宸章寶翰
芝蓋貞珉叠
賜屢頒有加靡己集廟庭之典謨未有富於
天章之巍煥也溯幸宅之典禮未有加於
今日之弘鉅也復蒙
皇上俯俞(臣)請纂修
幸魯盛典一書(臣)隨舉金居敬等
題薦纂修至於校閱收掌謄錄之司(臣)前疏内
題明於書成之日一體列名隨將校閱張拱樞等咨
報吏部註册在案自康熙二十五年八月初一
日
題報開館(臣)統率各員敬謹慎重纂成書稿一十八
卷恭呈
睿覽伏念(臣)等學識淺陋其間裒輯恐有未當微(臣)凛
凛於心特籲
聖恩宥其愚昧
俯賜裁定並請
御製序文仍行頒發到(臣)容(臣)遵奉鏤板進呈
御覽即頒行天下庶普天率土咸仰
尊師重道之崇閎桑戶蓬樞共瞻
聖製宸篇之浩博其纂修等員幸際
聖朝得逢曠典應否邀
恩議叙出自
皇上洪恩非(臣)所敢仰冀也奉
旨這本内事情著禮部翰林院會同確議具奏幸魯盛
典併發
禮部
題前事該(臣)等會議得衍聖公孔毓圻疏稱纂修
幸魯盛典一書自康熙二十五年八月初一日開館纂
成一十八卷恭呈
睿覽
俯賜裁定並請
御製序文仍行頒發到(臣)容(臣)遵奉鏤版進呈
御覽即頒行天下其纂修等員幸際
聖朝得逢曠典應否邀
恩議叙出自
皇上洪恩等語(臣)等仰見我
皇上崇儒重道邁古軼今
典禮遠駕乎百王
制作永垂於萬世
宸章睿藻煥若日星
芝蓋貞珉昭於雲漢兹
鉅典已成
鴻篇告竣相應
俯允所請
寵錫序文鏤刻頒布斯一代之弘章允著而千秋之正
學增輝矣至書内批簽共三十二條應令遵照
改正詩文所載尚少亦今增入其纂修八員應
賞給表裏各一疋於該部移取可也康熙二十
七年十月二十六日題本月二十八日奉
旨依議
康熙四十年辛巳三月衍聖公孔毓圻恭呈修
成
幸魯盛典稿本四十卷
孔子六十七代孫太子少師襲封衍聖公(臣)孔
毓圻
題為恭進
幸魯盛典稿本仰祈
欽定頒發以隆重典事竊(臣)恭遇我
皇上欽崇
聖學
臨幸闕里
親祭
廟林
典禮至隆
恩澤至厚皆亘古之所未聞洵足度越百王輝映億
禩先經(臣)於康熙二十四年四月間具疏請纂
修
幸魯盛典一書昭示天下萬世蒙
恩俞允(臣)隨舉進士金居敬俞兆曾舉人叢克敬孫致
彌副榜貢生葉湜候補小京職沙汝洛候選知
縣章緯增廣生員曹晃等同任纂修之役亦蒙
恩准咨取到(臣)於二十五年八月擇
聖廟之金絲堂開館纂修至康熙三十七年告成計
正文一十四卷頌揚詩文四卷共計一十八卷
進呈
御覽恭荷
皇上寵錫序文并發原書内奉
欽定批簽三十二條令(臣)遵照改正詩文所載尚少亦
令增入(臣)謹叩頭謝
恩同(臣)弟五經博士(臣)毓埏及纂修諸臣等敬謹詳慎
遵奉
御批一一改正并遴選詩文增入外復蒙
皇上特發帑金修建
祖廟壯麗堅固遠邁前規工成之日又蒙
特恩命
皇子行祭告禮又蒙
御製碑文
御筆親書
命官率
内府供奉名手鈎勒摹搨進
呈又蒙以
御書墨蹟
賜(臣)珍藏
天恩優渥有加無已皆
廟庭從來未有之
異數而人(臣)不敢冀望之
殊恩也抃舞之餘屏營彌切謹同纂修諸臣備載入書
修完正文二十卷詩文二十卷共計四十卷裝
潢成帙(臣)謹親捧恭
進外伏念
聖德崇隆
皇恩浩蕩(臣)等經生之筆豈能測量
天地之廣大摹寫
日月之光華訛纇必多疎蕪不免伏冀
聖恩垂矜庸陋曲賜涵容其中有應改應刪之處(臣)現
帶纂修官原任翰林院庶吉士(臣)孫致彌在京
候
旨即令致彌欽遵刪改賫回曲阜(臣)當虔奉刊刻刷印
進
呈頒行天下俾六合之内萬世而遥共仰我
皇上尊師重道卓冠古今而文教益振正學彌隆矣至
於纂修諸臣朝夕編摩無間寒暑皆因感荷
天恩力圖報效不敢偷安(臣)得藉以成書報
命皆
皇上聖恩所賜也(臣)原舉纂修官八人今僅存孫致彌
叢克敬二人在館一十六年辦事最久近叢克
敬又以抱病回籍其孫致彌曾蒙
召對久在
皇上睿照之中(臣)與共事多年見其學問淹通為人勤
慎(臣)仰體
皇上愛惜人材至意敢為據實奏
聞儻蒙
皇上格外叙錄則又出自
高天厚地之特恩非(臣)之所敢希望也伏祈
聖鑒勅部議覆施行康熙四十年四月初二日題本月
初五日奉
旨該部知道
(臣)謹按
聖門紀載之書見於歷代經籍之志者有孔志闕里
祖庭記東家雜記孔子世家譜孔氏編年孔氏
實錄孔聖圖譜孔氏全書聖門通考聖門人物
志闕里志孔子弟子傳贊孔庭纂要孔聖全書
孔庭僉載諸書篇目殊夥纂輯相沿然非子孫
之追述先型即儒生之推尊至聖握鉛懷槧多
在芸窗襞紙濡毫率由蔀屋且也盈箱累篋惟
傳闕里之遺文紀事纂言莫載朝家之大典猶
且垂諸藝苑播在儒林未有
天章
宸翰親揮灑於寶跗
帝典
王謨頒記注於玉署采兼葑菲奉
德音以求才堂啓金絲沐
天恩而開局
聖朝之謨烈乃增光於魯壁之旁下士之編摩得仰塵
於
厦㫋之側如(臣)等今日之受
恩過望沐
寵逾涯者也欽惟我
皇上德邁羲軒
功高姚姒
心符聖道隆
恩禮於
先師
手握化機啓文明於寰宇
特紀
熙朝之盛事聿垂萬世之芳模(臣)等猥以菲材濫厠載
筆非不思鋪陳
盛烈揚扢
鴻猷而一蠡不足測溟涬之深尺管不足量圓穹之大
凡歷十六年之久始成四十卷之書幸得載
聖德之矞皇庶可掩蕪詞之弇鄙所冀仰邀
睿鑒裁自
淵衷一經筆削於
九重彌增光焰於萬丈則文河學海皆沐
恩波經笥書囊咸沾
聖澤縹緗輝映時見星雲日月之光華琰琬流傳永匹
虞夏商周之制作矣
禮部
題前事該(臣)等議得衍聖公孔毓圻奏稱恭遇
皇上臨幸闕里
親祭廟林典禮至隆
恩澤至厚先經(臣)于康熙二十四年疏請纂修
幸魯盛典一書康熙三十七年告成呈覽恭荷
皇上寵錫序文併
欽定批簽三十二條今(臣)遵照改正詩文所載尚少亦
令增入(臣)謹同纂修諸臣遵奉
御批改正併遴選詩文增入外復蒙
皇上念
祖廟隳敝發帑金修建又命
皇子祭告又蒙
御製碑文
御筆親書謹備載入書修完四十卷謹親捧恭
進外其中有應改應刪之處(臣)現帶纂修官原任翰
林院庶吉士(臣)孫致彌在京候
旨欽遵
御批刪改虔奉刊刷進呈頒行天下等語(臣)等恭惟我
皇上治紹唐虞道隆洙泗
躬詣闕里
親祭廟林重道崇儒從古未有應如衍聖公所請將
幸魯盛典一書恭候
皇上刪改刊刻進呈頒行天下垂之萬世又稱(臣)原舉
纂修官八人今僅存孫致彌叢克敬二人在館
一十六年辦事最久近叢克敬又以抱病回籍
其孫致彌(臣)與共事多年見其學問淹通為人
勤慎倘蒙格外叙錄則又出自
高天厚地之特恩等語查議叙官員事隸吏部其孫致
彌議叙之處俟
命下之日交與吏部可也本月二十二日題二十四日
奉
旨依議
吏部
題前事該(臣)等議得禮部咨稱衍聖公孔毓圻疏稱
(臣)原舉纂修
幸魯盛典原任翰林院庶吉士孫致彌在館一十六年
辦事最久學問淹通為人勤慎倘蒙格外叙錄
則又出自
高天厚地之特恩相應將孫致彌議叙之處俟吏部議
等因具題奉
旨依議欽此欽遵移咨前來恭惟
皇上道崇先聖
功邁百王
省方觀民
過魯講學既
親祠祭
重煥宫牆
御筆天章
光昭星日
深恩厚澤
慶衍裔孫風教宏施寰海普被今衍聖公孔毓圻因
皇上幸魯盛典告成疏稱纂修官孫致彌在館一十六
年辦事最久學問淹通為人勤慎題請格外叙
錄相應將原任翰林院庶吉士孫致彌准其原
官用可也(臣)等未敢擅便謹題請
旨五月二十三日題二十五日奉
旨依議
幸魯盛典卷二十
