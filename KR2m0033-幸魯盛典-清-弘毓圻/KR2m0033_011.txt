欽定四庫全書
幸魯盛典卷十一
衍聖公(臣)孔毓圻謹
奏爲恭謝
天恩高厚逾涯事(臣)於本年十一月十八日恭遇
皇上臨幸闕里釋奠
先師(臣)按史冊及闕里誌自宋真宗臨幸以後曠典
久虚懿軌難再我
皇上降
萬乘之尊而儼然
親臨鉅禮隆儀出於創舉
御&KR1259;
御書
賜懸廟庭自古以前尊師重道之君未有如此之顯懿
昭爍者也而(臣)何幸遇之祀典既竣(臣)侍
皇上周閱宮牆稽詢舊蹟仰見
天顏嘉悦容(臣)次第奏對撫恤顧復至再至三眞如家
人父子之誼即古都俞之朝君恤其臣亦未必
有如此之深至也而(臣)又何以當之荷蒙
聖諭訓誡令(臣)祗承
祖德以克副
聖訓又
寵(臣)以
聖製詩篇
睿藻奎章如日星之昭回雲漢之炳耀(臣)敢不時刻奉
持如日覲
天顏
聖恩無已頒
賜講義諸書與蟒袍貂裘加
賜(臣)身及五氏子孫伏念
聖恩隆重優渥(臣)等生生世世感戴不忘非陳謝之所
可罄也爲此具本恭
謝奉
旨覽卿奏謝知道了該部知道
(臣)按從來幸宅俱承恩賚或賜酒肉錢帛或畱
香爐祭器陪位一見於宋世賦役僅免其子孫
未聞優渥并乎數者浩蕩均乎一邑也乃若臨
雍典制鈔錠衣冠溥及四氏者始於明之孝宗
然綵緞表裏聽自裁造非出上方制度自
世祖章皇帝釋奠太學
賜先(臣)蟒袍貂帽博士族人
賜袍帽白金賚予已踰舊制洎我
皇上臨雍循例有加兹遇
臨幸釋奠祀事告成
大澤攸降(臣)毓圻既受貂裘之
錫有職俱邀蟒服之榮
御筆爰勒貞珉經義復頒祕本朱提白鏹徧逮膠庠夏
税秋糧全邀蠲貸隆施殊賞稠疊溥徧豈特幸
宅之典所莫兼實乃臨雍之恩所鮮遘爲聖人
之鄉之民亦相與式歌且舞况爲其後嗣者宜
何如感激也哉
上駐蹕兖州府是日申刻於
行宮
御書節並松筠坊額
賜衍聖公孔毓圻祖母陶氏
先是衍聖公孔毓圻
奏爲上籲
聖恩題賜
御書表揚母壽事(臣)聞立身始於事親顯親在於揚名
伏念(臣)祖母
誥封一品夫人陶氏作配(臣)祖克相厥家勤儉温和潔
蠲蘋藻
國恩優渥延及三世(臣)蒙
皇上勅命守祀祖庭年甫成童一事未諳實賴(臣)祖母
及(臣)母
誥封一品夫人呂氏提攜護持以至於今今(臣)祖母年
齊七十恭遇
皇上東巡臨幸(臣)里(臣)祖母及(臣)踴躍歡呼共爲慶幸
豈非千載適逢曠世罕覯(臣)之微忱欲恭籲
聖恩
欽賜御書題字表揚母壽(臣)自行建坊以光
皇上孝治錫類之仁以慰(臣)顯親揚名之至願則(臣)生
生世世啣感
天恩於無疆矣奉
旨朕今既來闕里這所奏俱准行該部知道
衍聖公(臣)孔毓圻
奏爲恭謝
天恩事(臣)於本年十一月十八日伏蒙
皇上頒賜
御書賜(臣)祖母陶氏節壽坊額節並松筠四大字(臣)謹
祗領於
行宫叩頭謝
恩隨於十二月初一日親捧至(臣)第(臣)率族屬人等恭
設香案望
闕叩頭隨捧至(臣)宅内中堂(臣)侍(臣)祖母陶氏(臣)母吕
氏及(臣)妻葉氏恭設香案望
闕叩頭祗受訖(臣)惟立身之義在於顯親揚名然自古
迄今從未有邀天書睿藻以榮其親者恭遇
我
皇上純孝性成錫類廣愛
特俯俞(臣)請立賜
龍章題奬節壽
丹詔擎來焜耀日星之彩
黃封賁處輝煌蓬藋之門(臣)祖母及闔家族屬老幼歡
呼踴躍慶出非常即普天之下見(臣)獲受
異數殊恩無不驚羡感激動其忠孝之心(臣)何以仰
答
高厚惟日侍(臣)祖母叩祝
皇上萬壽無疆以抒(臣)感慕之誠而已爲此具本恭
謝奉
旨覧卿奏謝知道了該部知道
(臣)按歷代賢君誼辟推恩臣下多手詔褒美飛
白章草往復報可唐太宗好右軍書御府臨本
輒以賜人宋仁宗以各種御書賜聖廟明宣宗
出御製猗蘭操招隱詩賜廷臣史冊往往傳爲
盛事若夫閨幃之德上徹主知彤管之芳邀榮
宸翰則自古迄今未之前聞我
皇上永言孝思弘於錫類廣敬博愛推於采蘩嘉其家
壼之能循法度喻以松筠之晚節貞恒大書坊
額旌厥徽音維
天澤之高深實爲人倫之勸勵矣若乃寸管之中四時
之氣皆備尺幅之上萬有之象胥涵則昔人所
謂乾坤之容日月之光難以繪畫是豈百王所
能彷彿亦非觀者所得名言也
衍聖公(臣)孔毓圻謹
奏爲恭進摹石
御書
聖製仰祈
睿鑒事竊(臣)恭遇
皇上臨幸
賜(臣)
聖製闕里詩一軸
經天緯地之弘文
鳳翥龍騫之鉅筆(臣)榮被畢生光輝蓬室當即恭捧
卷軸安於(臣)第廳事時刻敬奉隨於(臣)第之東
建造
宸翰閣一座已經起工俟工完之日捧安閣上以慶(臣)
遭際之
寵榮以永(臣)子孫百世之瞻仰今先購良工鈎勒副本
鑴石豎碑於詩禮堂内以便四方人士之快覩
皇上御筆結撰渾成如天球拱璧斗轉星回豈臨摹所
能彷彿(臣)實滋懼今將鑴就
御書摹搨恭進伏祈
皇上睿覽鑒宥又蒙
賜廟庭牓額萬世師表四大字已經鏤匾懸設大成殿
正中一面仍在勒石尚未竣工俟刻成摹搨另
疏恭進又蒙
賜(臣)祖母陶氏節並松筠坊額安於(臣)内宅堂中(臣)闔
家恭奉擬建立石坊於(臣)第之西南在古闕里
坊之北以肅萬䙫之觀瞻其林内
皇上駐蹕之所擬建
駐蹕亭一座俱經擇吉起工至廟中蒙
欽畱御&KR1259;(臣)謹製&KR1259;橱一座安設殿内每逢丁祭之期
遴員捧張以昭
皇上尊師重道鉅典相應一併
奏明奉
旨該部知道摹搨畱覽
康熙二十三年甲子十一月
命以孔尚任孔尚鉝為國子監博士
吏部
題爲欽奉
上諭事康熙二十三年十一月十八日奉
上諭舉人孔尚鉝監生孔尚任既經講書應給官職著
交與吏部議奏欽此欽遵查定例内舉人會試三科
不中式情願就教職者以州學正縣教諭用如
五科不中式者揀選以知縣用監生期滿之日
考試以州同州判縣丞等缺挨次錄用等語該
(臣)等議得恭遇
皇上法駕時巡
躬詣闕里致祭
先師孔子廟大禮告成
命講經義闡揚聖教振起儒宗誠曠古之希逢爲
盛朝之鉅典而舉人孔尚鉝監生孔尚任陳書講說
克副
聖衷應將伊等不拘定例俱從優額外授爲國子監博
士查定例内例監未經保舉者不准陞轉正途
今監生孔尚任因講繹聖經既不拘定例即從
優陞授國子監博士陞轉時應停其保舉照常
陞轉可也奉
旨依議
(臣)按紀載幸魯錄用孔氏者於後魏文帝太和
元年詔拜孔氏四人顏氏二人官是也於宋眞
宗大中祥符元年錄孔氏近族進士孔渭同三
傳出身習進士延佑習學究延渥延魯延齡並
同學究出身是也别代幸魯無聞我
皇上特用監生孔尚任舉人孔尚鉝爲國子監博士使
聖裔得備員成均而陞轉復停其保舉以優異
之
恩至渥也乙丑禮闈尚任尚鉝俱入外簾辦事時孔氏
舉子例迴避不與試以臺臣洪之傑言
詔以後孔氏博士不必開列入簾以便計偕之入試者
仰見我
皇上於孔氏人材尤加意焉
康熙二十四年乙丑六月
詔議叙
聖廟陪祀人員以五氏生員孔衍溥等十五人送監
讀書口北道孔興洪以應陞之缺先行陞用候
選廕生孔興滋通判孔興謨等知縣孔興言等
州同孔貞垣等州判孔衍釪等教諭孔尚銑等
以應選之缺先用舉人孔毓德等以應得知縣
之缺先用貢生顏光岳等監生孔尚琨等以考
職之日先用五經博士孔毓埏等曲阜知縣孔
興認四氏學教授沙潢學錄孔尚侃等各加一
級
衍聖公(臣)孔毓圻
奏為恭逢
聖駕臨幸典禮重大上籲
特恩以優聖裔以邀
異數事(臣)於本年十一月十八日恭遇
皇上臨幸闕里釋奠
先師隆禮既出非常
殊恩尤為浩蕩(臣)伏按從前臨幸共一十四君未有如
是之顯懿昭爍者我
皇上生知安行接千聖之心傳重道崇儒超百王之懿
軌精微獨契禮數攸崇創制顯庸誠亘古所未
聞奚獨一時之遭際(臣)叨沭
寵榮感戴靡涯何敢再有陳請惟是
鑾輿親幸千載希遘所以(臣)族望澤彌切(臣)特爲籲請
如(臣)族及五氏族屬應否容(臣)選擇學行兼優
者照陪祀例邀
恩准其送監讀書其(臣)族見任及世職官員并候補候
選未經考職舉貢人員在廟陪祀聽講者其異
姓職官監生在廟分獻執事者應否一體邀
恩(臣)從
皇上臨幸曠典起見不敢不備陳舊例仰冀
新恩伏乞
皇上睿鑒奉
旨該部議奏
衍聖公(臣)孔毓圻
奏前事康熙二十四年三月十六日准到部咨開查
康熙八年
皇上幸學陪祀人員俱有加
恩賜袍帽銀兩現任候補官員監生等曾經議敘陞補
今康熙二十三年
皇上東巡
躬詣闕里釋奠
先師崇儒重道誠曠古之希逢實
盛朝之鉅典應將孔氏族屬及五氏族屬照康熙八
年
臨雍陪祀例請
刺下衍聖公選擇學行兼優生員十五名將姓名開列
到部之日送監讀書其孔氏等族陪祀聽講異
姓分獻執事等官並舉貢監生人員亦應照例
俱准加
恩但未經開列職名難以懸議俟
命下之日行令衍聖公將實在陪祀聽講異姓分獻執
事各職名詳查分晰造冊具
題到日再議可也奉
旨依議欽此欽遵備咨到(臣臣)仰惟
皇上臨幸闕里千古罕逢今將(臣)族及五氏族屬並異
姓在廟陪祀聽講分獻執事人員部議查照康
熙八年
皇上臨雍盛典行(臣)將實在各職名詳查分晰造冊具
題(臣)謹遵將實在陪祀聽講分獻執事各職名核造
清冊進呈
御覽並送吏禮二部外(臣)更有請者(臣)查在廟陪祀執
事(臣)屬現任曲阜縣知縣管勾典籍司樂俱係
七品職銜並四氏學教授學錄等官例由(臣)選
擇賢能咨部
題補之員實非世襲可比現與有司一例考成似宜
同其陞轉歷來原有陞轉之例而銓政未載遂
使任職者由壯至老竭蹷供職而陞轉無階今
遇
皇上臨幸闕里典禮隆重既際
昌期又逢
曠典請
勅下該部將曲阜縣知縣及管勾典籍司樂並四氏學
教授學錄等官既在陪祀執事之列應與陪祀
現任各官一體邀
恩應否准照有司一例陞轉則現在者既蒙不次之格
將來者益勉上進之階再查候選候補官員往
例俱得遇缺先補内有應補知縣吕坊之係久
應頂補之員今復遇
皇恩應否准其遇應陞之缺補用凡此等執事人員皆
(臣)遴選以供駿奔合無免其保舉與正途一體
陞轉出自
睿裁以光大典奉
旨該部議奏
吏部
題前事查得康熙八年
皇上幸學將聖賢後裔陪祀各官議敘具
題現任候選候補考職等官俱准先用及四氏學學
錄准加一級各在案今亦照康熙八年例將現
任直隸口北道孔興洪遇應陞之缺先行陞用
候選廕生孔興滋知縣孔興言顏光昌通判孔
興謨孔興詢州同孔貞垣孔尚鈺顏紹徽顏文
豹仲應甲仲承烈州判孔衍釪孔興運仲纘緒
訓導孔貞鑑孔尚琯孔興珩孔興侗孔貞耿孔
衍璽孔尚讓孟弘偉候補教諭孔尚銑等俱應
遇伊等本項應得之缺先用舉人孔興璉孔毓
德孔興瑄孔興祥顏光是顏光斆等亦以伊應
得知縣之缺先用貢生顏光岳孔尚琨孔興濱
孔興謙孔興論孔毓埅孔毓壎孔毓玠孔毓階
顏懋循孟貞佩等俟考定職銜後亦以伊應選
之缺先用至疏稱在廟陪祀執事(臣)屬曲阜縣
知縣及管勾司樂典籍并四氏學教授學錄等
官由(臣)選擇賢能
題授之員實非世職可比既在陪祀之列似宜照現
任有司一例陞轉等語查品級考内衍聖公所
屬官員原無陞轉之處應照康熙八年例將在
廟陪祀聽講世襲官五經博士孔毓埏顏懋衡
曾貞豫孟貞仁仲秉貞學錄孔毓璽孔貞爝執
事官曲阜縣知縣孔興認管勾王自莊司樂王
國光典籍石琚四氏學教授沙潢學錄孔尚侃
等各准其加一級又疏稱異姓執事官内有應
補知縣吕坊之係久應頂補之員今復遇加
恩應否准其遇應陞之缺補用至於分獻執事人員皆
(臣)遴選以供駿奔合無免其保舉與正途一體
陞轉等語查得康熙八年異姓人員並無給賞
議敘之處相應將異姓執事官候選小京職沙
汝洛等照正途一體陞轉加
恩之處均無庸議奉
旨依議
謹錄
世祖章皇帝順治九年
幸學
詔聖賢後裔陪祀生員十五人俱送監讀書仲氏族人
向無陪祀至是一體選入改觀禮刑部員外郎
孔胤樾為禮部員外郎刑部主事孔自洙爲兵
部主事從衍聖公孔興燮之請也
皇上康熙八年
幸學
詔陪祀生員孔興詢等十五人俱送監讀書觀禮中書
舍人顏光敏以應陞主事同知缺先用運同孔
貞來縣丞孔尚義遇缺先用監生孔胤璐俟考
定職銜先用
附錄明世宗幸學詔衍聖公四氏博士陪祀
日選取老成族人五人顏曾孟族人二人至期
陪祀熹宗時詔以生員孔聞範等三人爲恩
生餘二人照恩貢例送監從禮部侍郎署祭酒
事蔡毅中之請也時行人司行人孔聞謤吏部
進士孔聞詩呈請觀禮聞謤授南禮部主事聞
詩授吏科給事中懷宗幸學以生員孔聞俊
等四人准入監餘三人給冠帶行人司孔聞籍
咨請觀禮授主事十四年再幸學始詔四氏族
人亦得一體送監
(臣)按從來臨雍釋奠必推恩孔氏備載往牒至
我
朝而加隆矣伏自
皇上臨雍典制尤盛恩監先止及孔氏今則五氏子孫
彬彬十五人皆得鼓篋而入成均矣觀禮先止
及京官今則外吏及監生皆得觀光而邀先用
矣至
幸魯親祀則非常之
恩無微不逮既
特賜孔尚任孔尚鉝為京官而五氏族屬一命而上得
即陞選者二十四人舉貢而下得即授職者二
十人而加級者不在焉猗歟盛哉爲聖人之後
者其思報稱讀聖人之書者可相勸勉矣
幸魯盛典卷十一
