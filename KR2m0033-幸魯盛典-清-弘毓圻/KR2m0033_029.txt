欽定四庫全書
幸魯盛典卷二十九
幸魯頌(有序)
日講官起居注翰林院編修(臣)陳元龍
歲當甲子會合貞元六㝢昇平八埏底定
皇上睿周四海念切羣生迺於是歲之冬肇舉時巡之
典燔柴肆覲名山增日觀之輝省斂採風蔀屋
散春臺之澤
恩膏斯溥典禮用成
法駕南還星旄北指歴奎婁之野近聖人之居
皇上雅尚崇儒虚懷重道高山儼在仰止惟殷駕言徂
東爰至於魯
鸞旂風動烟嵐繚繞於綢杠
羽蓋香浮草木葳蕤於繡紱面洙負泗素王闡道之
區鳳翥麟遊先聖發祥之地越舍郊而齊宿始
有事於質明入歸德之門閟宫伊邇瞻大成之
廟靈殿巋然
一人肅穆以天行百辟森環而星從禮隆釋菜兩楹供
芹藻之馨樂奏迎神六合備宫懸之曲因師而
屈修降拜於壇墀為道而恭攝衣裳於階陛覩
山河之異彩恍覿音容接堯禹之天姿如親揖
讓於是過燕申之室登詩禮之堂劍佩鳬趨章
縫鱗次臯比獨設具講席之隆儀緗帙初陳發
韋編之大義遂乃傳觀舊蹟歴覽遺蹤硯几斑
稠車琴制古雷尊犧象縱横禮樂之藏漆簡竹
書隱約金絲之奏杏壇遺樹曲欄空文甃之華
檜植餘根左紐作青銅之色觀川波逝尚立空
亭習射圃荒猶留故井
天語諮詢者屢矣
皇情眷戀者久之己而泝沂水之陽問昌平之墓鳥禽
知敬望綵旆而高飛荆棘避訶近雕輪而欲却
樹封四尺見堂斧之崇高昭穆三壇表神靈之
奠麗尋設䄄而展謁更
駐輦以徘徊尋先賢築室之場惟捫古楷問昔后停
車之地更讀殘碑遂迺旋轡郊原
回鑾上序
天顔霽懌
睿藻紛披四韻鏗鏘琢玉追金之句數行璀璨銀鈎鐵
畫之書方誇
宸翰之頒更荷
殊恩之賜曲莖羽葆分仙仗於中階文綺金貂賁温綸
於甲第土田加錫租賦頻蠲辟雍施帳而傳經
譽髦彈冠而結綬
異數均沾乎四氏
隆恩旁及於諸姬且也銀榜高懸
御墨煥虬螭之彩貞珉載勒
天章鐫贔屭之文頡字龍盤羲圖馬負永作中天之旦
彌增秋日之輝信其偉而夐乎盛矣粤稽史籍
代有褒崇不乏美談迄多遺議漢高親祀安事
詩書光武駕臨時崇䜟緯開元有詣宅之祭道
舉貽譏祥符留駐蹕之亭天書獲誚儀文備矣
實效闕焉惟我
皇上徇齊天縱不恃生知遜志敏求惟勤好古研索闡
圖疇之秘表章傳述作之心
聖學精矣琱戈初偃木鐸彌宣返華靡於樸淳却登封
而謙讓操觚童子知斥異端挾册小儒能嗤雜
霸
聖治洽矣寤寐性天依晰仁義陶鑄百王之禮樂紹接
千聖之心源聞見相承後先同揆
聖功懋矣而且日昃不遑望道未見欽聖枉七騶之駕
隆師屈
萬乘之尊仰倣維殷覲宫牆而如遇步趨罔間接薪火
以相傳固已親炙其精微豈特暫窺夫堂奥況
復發
天葩之藻河洛遜其苞符揚奎璧之華星雲資其糺縵
尤足甄謨陶典駕古鑠今洵開闢之鴻庥皇王
之極軌也(臣)菰蘆下走弇陋鄙儒忻
盛典之遭逢光榮莫並壯斯文之炳蔚統緒常新蠡
測管窺竊自愧於濡毫之列衢歌戶頌不敢後
於含氣之儔謹拜手稽首而獻頌曰
於皇我
后建極用中文謨武烈景鑠有融至治烝洽九域既同
匪功是代惟道斯崇其道維何生民之始列聖
相承幾希而已王風寢熄微言中圮天拯頹綱
篤生
夫子奎婁之精海岱之靈迺傳一貫迺定六經身雖
潛晦吾道則明皇王萬世是憲是程
帝念尼山精微之府企懷聖風表厥疆土洙泗一區靈
光終古
駕方東巡爰稅於魯防山匪高誕聖則尊沂水匪深毓
粹則神鸞旂淠淠玉車轔轔百辟咸從瞻望清
塵閟宫巍峩天地同壽我
皇至止言獻其茆登降益虔循牆而走豈曰為恭隆師
惟厚隆禮惟何言登其堂諸生濟濟說經琅琅
咨訪遺蹟故府所藏有服有器有圖有章爰有
靈柯先聖所植摩挲文理緬懷手澤鬱鬱松楸
陟彼林域神風肅然
駐輦憩息典禮既崇恩膏斯被
帝錫上公土田每每繡衣赤舄貂冠文綺洽我宗支遂
及四氏倬彼雲日敷藻自
天煌煌謨訓有光熊然既追既琢琬琰是鐫屹立階墄
炳煥萬年聖道明明長夜方旦我
皇體之秋陽彌燦百家騰躍風雨散渙大義昭揭如濯
江漢惟
皇備道參貳兩儀駕姚軼姒追軒躡羲删述而後統在
聞知此心此理默契者微若火與薪相遇斯接
若水與乳注投斯合入室僾然肸蠁如答端拜
一堂後先合轍雖有象魏不如鼓鐘雖有郵傳
不如德風依仁蹈義四方景從教思用溥文治
彌隆濟水洋洋泰宇嶽嶽俎豆常馨宫牆儼若
化協珠囊道隆木鐸漸被奕禩頌聲是作
聖駕幸闕里賦(并序)
翰林院編修(臣)黃夢麟
恭惟
皇上
德乘乾曜
仁稟地靈
景麗祥雲彩拂軒轅紫蓋
圖開旦日音揮虞舜薰絃丕哉
神聖之姿奥窮六籍允矣
帝王之學道貫一中奠寳籙於清寧垂拱二十三載告
成功於天地度越七十二家五玉時巡四靈應
瑞肆登山而觀海流峙合乎高深洵玉振以金
聲條理集乎終始睠言東國鬱彼尼山草木生
輝紺碧偏迎雉扇關河壯色雲霞故繞
龍驂肅萬姓之觀瞻
天顔有喜揚千秋之俎豆
聖域維新竊聞魯頌聿興史克猶宣其懿晉雍大啓
王廙實逞其辭凡屬侍從之臣率致媚兹之誼
況以
太平聖主
駐警蹕以鏘鏘
一統興朝濟冠裳而穆穆
皇于時邁民用見休
帝庸作歌士知烝教湛恩畢被元氣常調私自媿於臯
賡無能掞藻或託言於李賦敢學抽思小(臣)謹
拜手稽首而獻賦曰
誕
聖歷之當陽方甲子之乘令披輿圖而建中旋斗杓以
齊政泝河洛之淵源灼日月之衡鏡山嶽效其
靈祥海波旭其澄映濮鉛祝栗跨浮爾雅之編
析支扶桑旅合山經之賮自生民來未有斯盛
迺居高而善下每謙尊而愈撝繽左圖與右史
載殷銘與周規拱默思乎至道恭己正乎無為
咨彼
素王之位永維帝者之師麟文降於五老日角參夫
二儀晝萬古之長夜鑄五百之昌期刊禮樂而
垂榘敦詩書而指迷樹四維於寰壤放百家之
支離盼楹階其未遠緬羹牆其在兹爾乃
宣太常
召典謁萬騎從千官列建朱纛之襂纚涖
翠華之峍屼南浮江瀆而百谷朝宗東指云亭而羣
山拱笏父老扶杖以聚觀士民舉手而加額望
我
后其來蘇胥會同之有繹時則黃鐘應律玉琯回陽
龍旂電閃
鳳輦雲翔鞠陵清蹕羲和麗光觀瀾泗水之澳考德
昌平之鄉上公擁其魚佩多士肅其鵷行紛此
臣庶儼若堵牆霽
天和其粹藹煥衮衣而矞皇於是百司虔衆典萃八簋
舒芬四璉濯器犧象陳尊鉶羹染翠牲牢協乎
三犧鬱鬯調於五齊
天子齊宿行宫潔蠲睿志望櫺星而
輦降陟奎文而
趾賁熊羆朱虎踴躍以趨墀風牧常鴻濟蹌而奉幣
道從拾級智崇效天拜絀
九旒禮卑法地聲容選和崇牙設肄兩階干羽抑揚
來鳳之儀九奏韶英振響鈞天之製彩眉圩頂
近即形容鳳峙龍蹲式承車笥貌同寢廟之觀
禮得郊丘之次上儀告徹甲帳停騶嵩呼遶幄
扈從鳴球開
講筵之玉潔朗音節之虹流三綱總其條貫八卦理
其剛柔直探珠於驪海真得窟於冥摉仰
宸聰之注聽覃鋪對之閎休
天子曰都余其思沃聖真神游理軸乃令褒成侍從魯
生前躅旋發
龍行縱舒
天目周數仞之宫牆撫孤幹之竒木文磨屢代之碑器
檢重茵之櫝覩遺像之森嚴竚
皇衷之邃穆趿寢殿之層階涖大成之廣屋齎
宸翰兮輝煌展綈緗兮芬馥師表推尊琬琰蜚縟鳳騰
日下翅豔左盤龍奮雲衢鱗紋右蹙淩蒼史而
上游走鍾王而下伏聳雕甍而壯觀燦崇櫩而
互矚曲蓋懸庭黃離映煜怳魏闕以爭輝渾合
宫其並矗爾迺玉墀迴武贊殿遙臨碣蟠螭而
飛動文撰蚪以晶瑩摩挲曳其奔電討鑒明於
曙星
諏過庭之芳躅
聆經壁之徽型疏璧水而枯潤潄綺井以霞生天函
光而欲笑雲擁幄以如帡遂開寳軸
特賁瑤瓊發宫商之逸響戛金石以成聲
製賦則卿雲爛漫
歌詩則寳鼎崢嶸光耀離竒駕軼禹謨堯典琳琅綵
繢鋪張周頌商銘信超今以邁古喜
君拜而臣賡於是
駕飛虬馳鳴翽曦赫揚旌飛廉吹檜萬姓雲屯五陵
星會洙水停軒墓門郤蓋端手率乎羣公馨毖
虔夫三酹顧楷木而辨羣芳掬冰臺而占五泰
荆芽自剪未勞張伯之除文草辭彫不羨康成
之帶石儀森立邀清盼以留連文豹隱姿迎芳
塵而靉靆爾乃
朱轂輾
鴻恩漫有號斯涣若露方溥解金貂之外潤美粹腋之
中單龍文煥其霞綺寳鏹蔚其星寒既類族以
畀寵復因材而錫鞶家有藏書之賜人沾復賦之寬五
姓則齊暄冬日舉邑則盡載春盤
天子方顧瞻乎矍圃徘徊乎杏壇問石龕於五父記雉
門於兩觀陟高山兮仰止羨逝水兮瀠瀾
特眷言於拭几曾不忍乎
迴鑾懷至人之符夢思姬相之建官臚祀典兮
申命紹承休兮履端蓋惟
先聖崛興後王是則學開三堂訓盡九國薪傳詩禮
之庭富有道德之域是以㪺鬯凜於著存藻冕
修其祗翼饗室聞乎宋儀守戸傳於漢式然或
備物則常鮮質時絀則難舉豐欣逢
聖代祗直堯封正學崇乎四術巨典盛乎三雍奕奕崆
峒之駕雝雝在鎬之鐘指南之車兮絶徼金貝
之譯兮來重疇不列膠宫之子弟襲上庠之雍
容爾惟師尹順成海宇無事戸登滋水之區物
藴華胥之意稽古禮文恢皇
聖制升靈臺而望雲開明堂而坐治聽華封之三多鞏
皇圖於萬禩
幸魯頌(有序)
翰林院編修(臣)張希良
皇上御極之二十三年甲子冬際一元之昌期宇内乂
安聲教肆訖海隅日出之表罔不朝重譯效車
書遣其子弟受學成均當是時文治烝烝聲明
黼黻之盛極史册所未有
天子乃駕六龍巡省東土沉璧九河復禹舊迹告成岱
宗所過飭長吏察風俗之貞淫民生之休戚布
德施惠頌聲作焉尤念聖人百世之師生民以
來
孔子為盛
予一人學其學心其心景行在望而未嘗一造其里於
典缺如爰勤
鑾輅瞻魯邦而戾止焉是日也城郭歡迎山川開霽
天文重麗地軸若回乃屈
九五之尊降
輦入門攝衣下拜樂舞備陳牢醴豐潔旋
御講堂命諸生鼓篋陳書解說大義圜橋觀聽坌若
堵牆己而
移蹕聖林顧瞻松檜經石壇及昔賢築室處僾如見
聞於是
特灑宸翰為萬世師表四大字揭之殿楣繼之以詩歌
天章雲篆巍然煥然禮成加
賜孔氏五經博士二人恩賚各有差越二年復
御製孔廟碑文自為書礲西山之珉輦致杏壇下凡宣
聖泉林遺蹟皆為碣以表之皇哉自古崇儒重
道之典無以加矣(臣)惟書曰天佑下民作之君
作之師大學之教自格物致知誠意正心修身
而推之及於治國平天下内聖外王未有不出
於一者也顧自昔帝王既以身兼君師之任矣
猶不自滿假隆重師儒以助流政教而且以風
天下之人若崆峒之勤蒲衣之拜丹書之受洪
範之訪豈不焜燿史册所屈者在一身而所伸
者在千秋萬世哉後世不知此義故孔子雖聖
而當時君公無能尊顯之惟漢高過魯祀一太
牢詔諸侯王卿相至郡先廟謁而後從政先儒
以為漢氏四百年基業蓋在於此晉唐以下祗
循舊典雖文宣有加諡之册大成有追封之詔
然未有如我
皇上見聖之真味道之切弘文異數度越百王如斯舉
者夫由孔子而上以帝王為師君與師合者也
由孔子而下以匹夫為師君與師分者也道統
遞沿而下其勢必還天生我
皇上以繼二帝三王精一執中之統而合君師之大成
夫豈偶然哉小(臣)遭逢
聖明雖雕朽莫贊而寸草有心謹拜手稽首而獻頌曰
太極絪緼道源始判聖聖相承同條共貫維姬
既東蔓草斯歎不有尼山長夜孰旦删定贊修
日星雲漢位則人臣百王是冠峩峩闕里聖人
所宫講壇肅穆廟貌穹窿漢牢唐奠其典則崇
遙遙間代志趣未同祀柱下宅拜河上公金人
結夢瑤母厪躬學雜二氏有聖莫宗瞻尼望魯
疇來自東於爍我
皇視道如咫堯羹舜牆左圖右史藻斧六經清和萬理
尼山在心猶勤
玉趾柴岱觀河雷行風靡
豹尾黏天
龍旂拂水徂徠猶青鳬嶧乍紫孔思方興魯邦爰底
五老迎
鑾二龍承
旨松檜忽春低枝藉履降
輦入門肅肅以止樂舞備陳牢醴盡侈俎列雲雷尊
排山壘穆穆商彝沉沉周錡濟濟冠裳環階夾
戺再拜升堂為道屈己還看兩楹依依昔時壁
啓靈光堂隱金絲顔曾劍佩堯禹鬚眉麟書鳥
瑞紅杏緇帷甕經漢發硯載隋遺履灰猶焰檜
幹潛滋百靈奔凑莫不獻竒里果何闕文實在
兹毖祀既成講堂爰
御博士横經諸生展疏鵠立鳬趨恭聞
天語充宗奪氣戴憑失據三千莫贊七十非助車服具
陳禮器咸覩橋門隘觀解頤張㰦
皇心未巳載瞻聖林蹕亭縹緲輦路隂森鈎衣鮮棘巢
樹無禽緬彼良木景兹高岑石壇流憩想像益
深治民垂教異代同心白兔起舞赤虹下臨有
楷自昔有廬至今魚躍鳶飛
皇心蚤契
天葩所流遂成巨製猗蘭生香龜山掃翳墨海更開飛
白以繼師表特崇永兹萬世翥鳳翔鸞烟霏露
綴從臣撟舌但有旁睨碧落高標星辰拱衛煌
煌懋典奕奕
恩綸漢置百石宋賜出身以方今日夫豈其倫家宗濂
洛人識關閩帶經脫劒郁郁彬彬珠囊玉鏡洛
貝河鱗天不愛道地不藏珍登世三古綿歷億
春小臣作頌實愧鏤塵
甲子冬日
上躬祀闕里復
親詣孔林恭紀
翰林院編修(臣)汪灝
大道崇
元后斯文重素王三吳迴
御轡千里望宫牆地溯仙源遠雲横泰岱長
翠華明晚照
陛楯動朝霜
蹕駐尼山煥旌臨闕里光明禋虔釋奠瞻拜肅登堂
特勅尊師禮居歆明德香春秋心在望禮樂器還藏
御蓋留
殊錫
宸章示表揚徘徊宫殿外指顧寢園旁撫檜思親植觀
川悟在梁楷林邀盼睞蓍徑被輝煌古井探沉
碧霜松賞鬱蒼
皇情真悅懌
睿藻更飛翔咳唾傾珠玉鏗鏘叶羽商一時成鉅典萬
古振宏綱廟貌幾千載登封惟九皇杏壇常寂
寂泗水自湯湯不有
天章燦誰令聖道彰右文稱上治永卜
帝圖昌
聖駕幸闕里頌(并序)
翰林院編修(臣)徐元正
皇帝御極之二十有三年甲子壽域遐開仁風丕暢民
俗和樂農穀殷昌薄海内外罔不臣順賓贄稽
首來庭文德漸被訖於遐邇巡喬由翕百神懷
柔
皇帝念至治休明衷乎聖道道統之盛生民迄今莫
孔子若神京去曲阜千有餘里緬惟風教薰德若鄰
必秩隆儀修殊典乃可以光四表而型百辟於
時霜野穫雲稼登爰
命鑾輅發自燕郊從官衛士後先肅伍龍旂鳥旟飛揚
晻藹山氓田叟咸得迎覲
清光懽忭率舞於道既詣闕里
皇帝將有事於廟堂望見櫺星門即下輦行衍聖公孔
毓圻等伏地叩頭云
天子禮不當如是固請升輦不許遂步入大成殿瞻
先師像容下拜行釋奠禮豆籩靜嘉罇酒旨潔薦祼
降登即事益虔祀畢
御詩禮堂命聖裔進講稱善
賜官博士
皇帝以聖道至大莫可名言敬題萬世師表四字以垂
示永永
親灑宸翰銀鈎爛然又製五言詩書賜毓圻撤
鹵簿中御蓋俾藏諸廟儼翼嚴尊歴代罕覯仍步出
廟門門外故有井汲水親嘗見羹牆也泮池欲
涸命工疏之樂芹藻也旋
駕更幸聖林祗拜如詣廟時維草則蓍維木則楷離竒
葱蒨撫之掇之留憩彌久會周公裔孫東野沛
然援四氏例請加封爵
制曰可
皇帝於孔氏既崇其先厥後宜賚
特賜衍聖公及博士裘各一襲諸子姓白金各五兩盡
復曲阜一歲田租於是東魯父老覩斯盛者莫
不欣踴歎嗟僉稱
聖天子重道崇師推恩及物曠古未有此治與道偕隆
君與師兼作蓋非孔氏一家之私榮直邦家之慶而史
册之光也毓圻等次第其事編輯
幸魯盛典書成(臣)元正遭逢
聖世父子咸沐
鴻恩並列禁近(臣)父倬又嘗承乏西雝習覩
皇上尊師重道之盛遂不自揣其詞之猥瑣而系之以
頌曰
於爍景運元會維新黃鐘迴律
大輅東巡瞻言泰岱孕靈降神揭揭
宣尼秉道師尊廟貌闕里星拱北辰
止輦升堂
睿容肅温
至尊北面而拜哲人釋奠有恪潔芼蘩蘋璇題藻句皆
探本真
聖克知聖匪直以文遂灑
宸墨爛若星雲詣謁林墓徒御星奔靈蓍葳蕤古楷輪
菌撫兹卉植手澤未湮崇祀弘澤延及後昆蠲
租賜復式道推仁周魯故國姬宗麟振予以世
秋實創厥
恩舉其大者卓於千春士走相告幸遘休明
聖作於上愚敢不承敷於四海至治烝烝式昭盛典萬
禩準繩
幸魯盛典卷二十九
