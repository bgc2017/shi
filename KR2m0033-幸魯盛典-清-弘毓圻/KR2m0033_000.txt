欽定四庫全書史部十三
幸魯盛典政書類二(儀制之屬)
提要
(臣)等謹案
幸魯盛典四十卷
國朝襲封衍聖公孔毓圻等撰進先是康熙二
十三年
聖祖仁皇帝臨幸闕里
親祀
孔廟行九拜之禮
特命留曲柄繖於廟庭復
親製碑文遣官勒石於
孔廟大成門左周公孟子諸廟咸蒙
製文刊石並錄聖賢後裔給世官以奉祠祀鉅典矞
皇薄海忻舞毓圻以
聖天子尊師隆軌超邁古今宜勒為成書垂示来葉
二十四年疏請纂修并舉進士金居敬等八
人司其事得
旨俞允至二十七年成書十八卷奏進蒙
指示應改正者二十八條及臣工詩文尚有應遴選
錄入者
諭毓圻等覆加校定會
詔發帑金重建
廟庭
御製奎章摹鐫樂石尊崇之典視昔彌加毓圻等乃
續事編摩增輯完備凡修成事迹二十卷藝
文二十卷刊刻表
進即此本也洪惟我
聖祖仁皇帝統接羲軒心源洙泗褒崇
聖教典禮優隆為亘古所未有非區區管闚蠡
測所可形容然文物典章毓圻等得諸見聞
頗能臚具伏讀是編
大聖人崇儒重道之至意猶可想見其萬一是固宜
蔵諸金匱以昭示無極者矣乾隆四十三年
十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
欽定四庫全書
御製幸魯盛典序
朕惟自古帝王聲教翔洽風俗茂美莫不由於崇儒重
道典學右文用能發詩書之潤澤宣道德之閫奥推厥
淵源皆本洙泗以故追崇之典歷代相仍或躬詣闕里
脩謁奠之儀潔志肅容盡誠備物其間禮數隨世損益
至於希風服教百代式型異世同揆莫之或二猗歟盛
矣朕臨御以來垂三十載溯危微之統緒念生安之聖
哲恒慮凉薄未克祗承用是夙夜亶心孜孜不倦惟我
至聖先師孔子配天地參陰陽模範百王師表萬禩朕
每研搜至道涵泳六經覺憲章祖述刪定贊脩之功日
星揭而江河流私心嚮往竊有願學之志焉乃者東巡
踰泰岱涉泗沂遂過闕里親行釋奠得瞻廟貎仰聖容
以為德盛功隆欽崇宜極凡厥典禮有加前代又親製
文辭手寫以樹之貞石務用導揚至教風示來兹夫𬗟
懷曩哲繼躅前賢猶思覩其物采接其居處况先師遺
風餘烈久而彌新重以朕之寤寐羹牆僾乎如見及過
杏壇相圃之間山川儼然檜楷如故彷彿金石絃誦之
聲聞於千載而上流連往復不能自己也衍聖公孔毓
圻上疏陳謝且以禮儀隆重非直一家榮遇請脩幸魯
盛典一書朕既可其奏久之書成復請敘言以冠其端
朕萬幾餘晷敦勉弗遑實欲默契先師尊聞行知於以
阜物諴民風同道一庶幾躋世運於唐虞登治術於三
古是書也豈徒使天下後世知朕於先師欽慕無已如
此且愈以見聖人之道覆幬羣倫苞毓萬象即凡車服
禮器之遺皆足令人感發而興起也故賜之序
康熙二十八年四月初二日
幸魯盛典進表
孔子陸拾㭍代孫太子少師襲封衍聖公(臣)孔毓圻
恭承
敕旨編刻
幸魯盛典今已成書奉
表上
進者(臣)毓圻誠惶誠恐稽首頓首
上言伏以
帝德崇儒特舉隆文於闕里
皇仁重道首頒異數乎尼山開局
命官裒洙泗希逢之典超前軼後成古今未有之書宮
墻尊萬世之
師禮制立百王之法敬陳蕆事上冒
宸嚴欽惟
皇帝陛下
聖神廣運
天地同流
履中蹈和體博厚高明之藴
祖堯述舜接危微精一之傳久道化成大猷光被
一人有慶四海同風猶乃崇禮
先師褒揚
聖學值上元之甲子日轉一陽
幸東魯之廟庭星聯五曜四方觀化夾道而瞻
六飛
萬乘詘尊升堂而行九拜獻爵奏太常之樂純乎玉振
金聲迎神讀祝版之辭詎數歌風扢雅
皇心致慤降輦輅而奠林坰
天語如春望羹墻而瞻象設徘徊車服留
御蓋于廟堂想像金絲題
奎章于門額援珠毫而作賦檜樹向榮濡玉硯而製詩
杏壇增色架穹碑于霄漢石採西山鐫
睿藻于櫺星文從北極至若
召諸生于講幄經義昭明
授博士于翰林
聖慈優渥
錫禮樂詩書之額蓬藋焜煌
題松筠節壽之坊鳳鸞飛舞恢宏林地則十一頃有
奇優恤子孫則千萬年無算
許守墳之百戶亦隸夏官合在籍之四司皆霑
朝命
賜書
賜服不但(臣)家
蠲税蠲糧遍於通邑及
念殿寢之隳敝更𤼵
内府之金錢堂廡煥然仍宗廟百官之富碑亭屹若
頒庖羲一畫之文大工既成鴻儀肇舉
特命
皇子昭告鼎新祼獻加虔獲人豫神歡之慶始終卒
度昭禮明樂備之休載勒貞珉復蒙
宸翰對峙之奎文閣後如日東而月西屹立於大成門
前並天長而地久崇師褒聖過分逾涯欃槍掃
而告成工瀚海清而修祭典乃至賢如述聖代
鮮專祠鯨棟虹梁
賜堂基而崇祀春嘗秋禴
允締造以陳祠且使孟廟重新姬祠復葺齊頒
御製並建豐碑仲由閔損之門俱沐旌賢之
典東野端木之胄咸霑尚德之
恩下至濂洛後昆關閩遠裔莫不身膺
命服名歷淸班昔漢高之祀太牢唐皇之經東魯迨
至宋室復遇真宗親製贊辭勅留祭器莫不傳
為盛事加以特書然而典禮未全儀文弗備未
有隆規咸五曠典登三如
今日者也蓋惟同心同理
道大而德隆故兼作君作師
禮優而澤洽雖千載自炳於
起居之注而一時不可無紀盛之書伏蒙
聖恩准(臣)籲請就廟開裒輯之局拜疏薦纂修之員首
炳
宸章臚陳
典制
皇仁臨幸之
俞旨羣工奏對之昌言扈從入廟之班聯(臣)族受
恩之始末一一恭紀事事詳編加以(臣)僚應
制之作卿士頌
聖之詞亦奉
綸言增諸末簡(臣)謹同纂修諸(臣)緝成正文二十卷詩
文二十卷名為
幸魯盛典實則集聖大成恭荷
御筆製序并蒙
欽定批簽一經筆削于
九重彌增光熖于萬丈則又詞苑未叨之異數書局希
遘之
洪慈也竊按
聖門紀載之書多存歷代經籍之志盈箱累篋唯傳
泗水之遺文紀事考言未入朝家之大典孰若
熙朝之盛事聿垂萬代之章程永同帝典王謨並垂千
古將與魯論家語齊炳九垓(臣)謹裝潢成帙齋沐
恭進(臣)性資弇鄙問學空疎守祀祖庭率履恐貽
隕越祗承
休命編摩未敢怠遑雖復暝寫晨書不無挂一漏萬藉
一蠡以測海豈能揚扢
鴻猷握寸管以窺天何足鋪陳
盛烈伏願
顯仁藏用
富有日新
道造逢源之深
德躋極天之峻
文明大啟無庸渭水求師
正學丕昌不向峒山問道則彌綸無外歷久遠而愈
光法制昭垂綿繼承而勿替(臣)無任瞻
天仰
聖激切屏營之至謹
表隨
進以
聞奉
旨覽卿奏幸魯盛典編輯有年兹刊刻告成裝潢來進
知道了該部知道書留覽
康熙五十年三月(臣)孔毓圻謹上表
︵字位過密無法显示︶
幸魯盛典職名
總裁官
太子少師襲封衍聖公(臣)孔毓圻
副總裁官
翰林院五經博士加五級(臣)孔毓埏
纂修官
乙丑科進士授山西大同府靈邱縣知縣(臣)金居敬(江南長洲縣人)
乙丑科進士授直隸大名府元城縣知縣(臣)俞兆曾(浙江海鹽縣人)
勅封翰林院編修丁巳科舉人候補内閣中書舍人(臣)叢克敬(江南江寧縣人)
戊午科舉人戊辰科進士授翰林院庶吉士(臣)孫致彌(江南嘉定縣人)
辛酉科副榜貢生(臣)葉湜(江南崑山縣人)
候選小京職陞貴州都勻府知府(臣)沙汝洛(山東萊陽縣人)
候選知縣(臣)章緯(浙江富陽縣人)
增廣生員(臣)曹晃(浙江嘉善縣人)
校閱官
候選知縣(臣)張拱樞(浙江錢塘縣人)
候選州同(臣)張元煒(江南婁縣人)
收掌官
四氏學學錄(臣)孔尚侃(山東曲阜縣人)
候選典簿授光禄寺典簿(臣)程士璉(江南丹徒縣人)
謄錄官
候選州同(臣)許永(江南常熟縣人)
候選州同授刑部主事河工效勞(臣)程兆彪(江南上海縣人)
候選州同(臣)吳道行(江南婁縣人)
候選縣丞(臣)張廷玟(浙江錢塘縣人)
四氏學教授(臣)沙潢(山東蓬萊縣人)
貢生今考授通判(臣)孔衍溥(山東曲阜縣人)
監生今考授州同(臣)馮暹(浙江仁和縣人)
幸魯盛典凡例
恭惟
聖天子致治太平舉時廵之曠典望秩岱宗觀風吳會
清蹕南還
寵臨闕里禮隆樂備
恩覃澤洽仰見
皇上同揆接統尊師重道非前代帝王所可幾及書之
方策事體重大(臣)等未敢輕易屬藁謹先定凡
例如左
御製詩文為經作則如日星雲漢昭回在上如天球河
圖永為傳寳惟有仰瞻珍襲莫能贊歎頌揚獨
標卷首炳然萬古(一則)
典禮崇隆
恩澤優渥節目繁多年月相間是書彷記事本末之體
事為起訖各自編年庶可一覽暸然仍以大書
為綱而章奏檔案細書為目焉(二則)
是書惟志
幸魯而事有原始義有連及例當備書昔杜預謂左氏
傳或先經以起事或後經以終義敢竊取之以
為凖的首紀
巡幸次及
臨幸廟林典禮次及
加恩聖裔
推恩五氏子孫次及
遣祭元聖
推恩後裔次及開擴林地議通璧水次及
賜碑次及修廟次及
皇子告祭次及再
賜修廟碑文次及
推恩先賢先儒子孫而終之以纂修事宜至於臣僚
頌言皆以送到職銜為序其地方職官及(臣)等
詩文附於末卷(三則)
法駕省方敷天裒對實惟(臣)里倍極光榮億萬斯年流
徽載籍粤自前世元后幸臨正史特標綱要乃
其恩施曲被散見於祖庭廣記孔門僉載等書
討論故事莫有盛於
今日採摭附錄以類相從正如繁星之麗天百川之
歸海云爾(四則)
皇上聖德神功登三咸五峻極於天名言莫罄(臣)等綴
以案語附於本條于以志感激
恩施欣戴遭遇雖復殫思竭慮無能擬諸其形容顧惟
蠡測管窺抑亦略陳其考質踴躍鳬藻不知所
裁(五則)
臣僚恭遇
盛典朝野洋溢頌聲或身親
扈從或出入
禁近喜起賡載述作斐然(臣)與纂修諸(臣)亦不敢以淺
陋自解各攄悃愊裒集衆體彙為一編(六則)
襲封衍聖公(臣)孔毓圻恭紀
