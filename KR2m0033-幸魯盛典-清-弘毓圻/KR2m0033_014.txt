欽定四庫全書
幸魯盛典卷十四
五月二十六日癸卯
命廣儲司員外郎皂保恭賫
御書
聖廟碑文設
御仗黃蓋鼓吹率鴻臚寺序班朱圭赴闕里䥴刻六月
初六日壬子衍聖公孔毓圻率纂修諸臣五經
博士孔毓埏及屬員師生人等兖州府知府祖
允圖率該屬有司奉迎於汶上縣二十二日戊
辰
御書至於闕里於是山東巡撫錢珏布政使黃元驥濟
東道陳俞侯提學道宫夢仁督糧道胡介祉兖
東道李煒鹽運使鮑復昌濟寧道董安國及各
屬文武官員咸赴闕里瞻仰
御筆員外郎皂保令朱圭等即摹
御書勒石
山東巡撫錢珏
題為恭報微(臣)出省日期等事(臣)惟前者
聖駕東巡
親詣闕里尊崇
至聖兹接邸抄奉
旨差廣儲司員外郎皂保賫捧
御製碑文馳到曲阜(臣)隨於康熙二十六年六月初二
日單騎減從前往曲阜瞻仰
龍翰至泉林周孟二廟造碑今(臣)亦親往督令如式置
造理合題報奉
旨該部知道
七月二十四日庚子
御碑告成廣儲司員外郎皂保恭賫摹搨樣本進呈
御覽二十八日甲辰工部筆帖式昂機圖運送綠琉璃
瓦一萬五千至於廟庭
衍聖公(臣)孔毓圻
奏為恭謝
天恩事切蒙
皇上欽賜
聖廟碑石本年二月内工部等衙門會議得大成門
外左廂金聲門之右高明爽塏可以建立碑亭
動支
内帑五百兩差内務府廣儲司員外郎皂保工部都
水司員外郎卞永式督修等因奉
旨依議欽此欽遵隨於二月二十八日礱石蓋亭一體
興工復蒙
皇上命内務府廣儲司員外郎皂保帶領鴻臚寺序班
朱圭前來勒石於五月二十五日豎碑於七月
初十日䥴完訖復蒙
皇上賜到綠琉璃瓦一萬五千於九月二十八日碑亭
俱已完工仰惟
皇上
聖明天縱
學問性成觀風廣魯既肇稱
親祀之儀
眷注尼山復重以
穹碑之錫鑿翠琰於恒嶽秀韞崑岡騰寶氣於端門
瑞符黃玉爰賁
龍章直探星宿竝揮
鳳藻上轢瓊霄
至言浩瀚弘道德之五千
妙楷端嚴本羲疇之一畫發明綱常彝教若布帛菽粟
之竝陳昭示會極臣民化偏黨競絿而遵路千
年祠宇昭
聖撰而重光歷代文章待
宸篇而立極睠兹碑制之隆已逾前古邇者碑亭之建
復費
天心屢頒
内府金錢制其經費仍
勅皇華修建董以成功
特遣名手以臨摹法傳鐘鼎載
命尚方而燒造瓦致瑠瓈跪誦
御書之搨適逢傑構之成重檐複栱輝於大成之門碧
甃丹櫺坐鎮奎文之後遐邇咸觀曩今共仰考
明堂辟雍之制樹弘規於興聖之區即鼔鐘彝
鼎之間敷
寶訓於觀摩之地一夫不役自仰體於
聖衷兩載經營顧猶煩乎
天使軼前王之制作炳煥千秋冠廟寢以巍峩垂休百
代謹以報成恭陳
奏
謝奉
旨覽卿奏謝知道了該部知道
附錄唐高宗乾封元年贈孔子為太師是年
封岱車駕幸闕里駐蹕謁先聖祠廟皇太子弘
上表乞樹碑以彰聖德曰臣聞周師東邁商閭
延降軾之榮漢蹕西旋彝門致抱關之想况泣
麟曾躅歌鳳遥芬被縟禮於昌辰飾殊榮於穹
壤者伏惟陛下資靈統極禀粹登樞乃聖乃神
體陰陽而不宰無為無事均雨露之莫私六符
薦而泰階平百寶臻而天祚永靈臺所以偃伯
延閣由其增絢尚齒尊賢邁鴻名於萬古興亡
繼絶騰峻軌於千齡大矣哉茂實英聲固無得
而稱矣日者封金岱畎會玉梁陰路指沂川途
經闕里回鑾駐蹕式鑑堯禹之姿闢纊凝旒載
想温良之德於是特紆宸渙贈以太師爰命重
臣申其奠醊廟堂卑陋重遣修營褒聖侯德倫
子孫咸蠲賦役臣恩均扈從迹濫撫軍舊烈遺
塵躬陪瞻眺雩壇相圃欣覿前聞又昔歲承恩
齒胄膠塾歷觀軒屏具列門徒想仁孝於顔曾
彌深景慕採風猷於竹帛冀啓顓蒙所以輕敢
陳聞庶加褒贈天慈下濟無隔異時咸登師保
式光泉夜敢以前恩重兹干請竊謂宣尼之廟
重闡規摹桂殿蘭羞永傳終古崇班峻禮式賁
幽埏而翠琰莫題言猷靡暢詢諸故實有所未
周且將聖自天惟幾應物拯人倫於已墜甄禮
樂於既傾祖述勲華三千勵其瞻仰憲章文武
億兆遵其藏用豈可使汾川遺碣獨擅於無慚
峴岫餘文孤標於墮淚伏見前件孔廟營搆畢
功峻業增徽事資刊勒敢希鴻澤令樹一碑但
遼海清平久無徵發山東豐稔時踰恒歲况鄒
魯舊邦儒教所起刊勒之費未足為多許其子
來不日便就乞特矜照遂此愚誠臣識昧恒規
言慚通理塵黷聽覽追增竦戰勅旨依請明
太祖洪武元年二月遣祭酒孔克堅致祭闕里
勅諭曰仲尼之道廣大悠久與天地相竝故後
世有天下者莫不致敬盡禮修其禮事朕今為
天下主期在明教化以行先聖之道今既釋奠
於國學仍遣爾修祀事於闕里爾其敬之成
祖永樂十五年九月御製孔子廟碑文曰道原
於天而畀於聖人聖人者繼天立極而統承乎
斯道者也若伏羲神農黃帝堯舜禹湯文武周
公歷聖相傳一道而已周公没又五百餘年而
生孔子所以繼往聖開來學其功賢於堯舜故
曰自生民以來未有盛於孔子者也夫四時流
行化生萬物而高下散殊咸遂其性者天之道
也孔子參天地贊化育明王道正彝倫使君君
臣臣父父子子夫夫婦婦各得以盡其分與天
道誠無間焉爾故其徒曰夫子之不可及也猶
天之不可階而升也又曰仲尼日月也無得而
踰焉在當時之論如此亘萬世無敢有異辭焉
於乎此孔子之道所以為盛也天下後世之蒙
其澤者實與天地同其久遠矣自孔子没於今
千八百餘年其間道之隆替與時陟降遇大有
為之君克表章之則其政治有足稱者若漢唐
宋致治之君可見矣朕皇考太祖高皇帝天命
聖智為天下君武功告成即興文教大明孔子
之道自京師以達天下竝建廟學徧賜經籍作
養士類儀文之備超乎往昔封孔氏子孫世襲
衍聖公秩視一品世擇一人為曲阜令立學官
以教孔顔孟三氏子孫嘗幸太學釋奠孔子竭
其嚴敬尊崇孔子之道未有如斯之盛者也朕
纘承大統丕法成憲尚惟孔子之道皇考之所
以表章之者若此其可忽乎乃曲阜闕里在焉
道綂之系實由於兹而廟宇歷久漸見墮敝弗
稱瞻仰往命有司撤其舊而新之今年畢工宏
邃壯觀庶稱朕敬仰之意俾凡觀於斯者有所
興起致力於聖賢之學敦其本而去其末將見
天下之士皆有可用之材以贊輔太平悠久之
治以震耀孔子之道朕於是有深望焉遂書勒
碑樹之於廟并系以詩曰巍巍元聖古今之師
垂世立言生民是資天將木鐸以教是畀謂欲
無言示之者至惟天為高惟道與參惟地為厚
惟德與含生民以來實曰未有出類拔萃難乎
先後示則不遠日用攸趨敦敘有彝遵於聖模
仰惟皇考聖道實崇禮樂治平身底厥功曰予
祗述詎敢或懈聖緒丕承儀憲永賴巖巖泰山
魯邦所瞻新廟奕奕飭祀有嚴鼓鐘喤喤璆磬
戞擊八音相宣聖情怡懌作我士類世有才賢
佐我大明於萬斯年成化四年御製重修孔
子廟碑曰朕惟孔子之道天下不可一日無焉
何也有孔子之道則綱常正而倫理明萬物各
得其所矣不然則異端横起邪說紛作綱常何
自而正倫理何自而明天下萬物又豈能各得
其所哉是以生民之休戚係焉國家之治亂關
焉有天下者誠不可一日無孔子之道也蓋孔
子之道即堯舜禹湯文武之道載於六經者是
也孔子則從而明之以詔後世耳故曰天將以
夫子為木鐸使天不生孔子則堯舜禹湯文武
之道後世何從而知之將必昏昏冥冥無異於
夢中所謂萬古如長夜也由此觀之則天生孔
子實所以為天地立心為生民立命為往聖繼
絶學為萬世開太平者也其功用之大不但同
乎天地而已噫盛矣哉誠生民以來之所未有
者宜乎弟子形容其聖不一而足至於中庸一
書而發明之無餘藴矣自孔子以後有天下者
無慮十餘代其君雖有賢否智愚之不同孰不
賴孔子之道以為治其尊崇之禮愈久而愈彰
愈遠而愈盛觀於漢魏以來褒贈加封可見矣
迨我祖宗益興學校隆祀典自京師以達於天
下郡邑無處無之而在闕里者尤加之意焉故
太祖高皇帝登極之初即遣官致祭為文以著
其盛而立碑焉太宗文皇帝重修廟宇而一新
之亦為文以紀其實而立碑焉朕嗣位之日躬
詣太學釋奠孔子復因闕里之廟歲久漸敝而
重修之至是畢工有司以聞深慰朕懷嗚呼孔
子之道之在天下如布帛菽粟民生日用不可
暫闕其深仁厚澤所以流被於天下後世者信
無窮也為生民之主者將何以報之哉故新其
廟貌而尊崇之尊崇之者豈徒然哉冀其道之
存焉爾使孔子之道常存而不冺則綱常無不
正倫理無不明而萬物亦無有不得其所者行
將措斯世於雍熙太和之域而無異於唐虞三
代之盛也久安長治之術端在於斯用是為文
勒石樹於廟庭以昭我朝崇儒重道之意焉系
以詩曰天生孔子縱之為聖生知安行仁義中
正師道興起從游三千往聖是繼道綂流傳六
經既明以詔後世三綱五常昭然不替道德高
厚教化無窮人極斯立天地同功生民以來卓
乎獨盛允集大成實天所命有天下者是尊是
崇曰惟聖道曷敢弗宗顧予渺躬承此大業惟
聖之謨於心乃愜用之為治以康兆民聖澤流
被萬世聿新報典之隆尤在闕里廟宇巍巍於
兹重美文諸貞石以光於前木鐸遺響餘千萬
年孝宗弘治十七年重建聖廟大學士李東
陽疏請刻御製碑曰先該山東巡撫徐源奏闕
里孔子廟修建落成續該禮部題請御製碑文
及遣官祭告奉旨是遣李東陽祭告臣竊惟修
建孔廟朝廷重事而御製碑文及遣祭祝文尤
陛下隆師重道之盛心是宜刻之金石以昭示
萬世但本廟僻在一方恐無善寫楷書之人不
能揚勵宸章有辜恩典臣奉將使命事體相關
乞令制勅房中書舍人喬宗賫捧前項御製文
字往彼書寫上石仍乞帶領工部文思院副使
閻傑就彼䥴刻事畢之日即令回京該部通行
照例應付廪給脚力制曰可孝宗御製碑文
曰朕惟古之聖賢功德及天下後世立廟以祀
者多矣然内而京師外而郡邑及其故鄉靡不
有廟自天子至於郡邑長吏通得祀之而致其
嚴且敬則惟孔子為然蓋孔子天縱之聖生當
周季聖賢道否之日而不得其位以行乃歷考
上古以來聖人之君天下者曰堯曰舜曰禹湯
文武已行之迹并其至言要論定為六經以垂
法後世自是凡有天下之君遵之則治違之則
否蓋有不能易者真萬世帝王之師也故自漢
祖過魯之後多為之立廟沿及唐宋英明願治
之君屢作益尊而信之孔子之廟遂徧天下爵
號王公禮視諸侯而加隆焉蓋天理民彝之在
人有不能自冺也我皇祖以至神大聖植綱常
於淪斁之餘武功方戢即遣人詣闕里祀孔子
風示天下規度可謂宏遠矣列聖相傳益嚴祀
事先後一軌暨我皇考憲宗詔增廟之舞佾為
八籩豆十二禮樂盡同於天子褒崇之典至是
蓋無以加我國家百有餘年之太平端有自哉
闕里有廟建自前代規制尤盛弘治己未六月
燬於火朕聞之惕然特勅山東巡撫巡按暨布
政按察司官聚財庀工為之重建越五年甲子
正月工畢巡撫右都御史徐源巡按監察御史
陳璘以其狀來上宏深壯麗視舊規有加朕懷
乃慰既遣内閣輔臣太子太保戶部尚書兼謹
身殿大學士李東陽往告復具顛末為文俾勒
之廟用昭我祖宗以來尊師重道之意并繫之
詩曰聖人之生天豈偶然命之大君俾贊化權
二帝三王君焉克聖繼天立極道形於政大化既
洽至治斯成巍巍蕩蕩渾乎難名周政不綱道
隨時墜孔子聖人而不得位乃稽羣聖乃定六
經萬世之師於焉足徵自漢而下數千餘歲褒
典代加有隆無替於皇我祖居正體元六經是
師卓爾化原列聖相承先後一揆逮及朕躬思
弘前軌廟貌載崇祀事孔禋經言典訓彌謹彌
敦俗化治成日升川至斯道之光允垂萬世
(臣)按自黃初俾侯宗聖刻石始承制書乾封追
贈太師樹碑亦奉勅旨累朝刊勒竝出儒臣撰
述歷宋金元但傳祥符一贊至明永樂成化弘
治遂有御製三碑然而視草率由詞苑揮毫付
之中書豈有
天藻宸翰雙輝交美肇自亘古實惟
今日
皇上德躋極天之峻道造逢原之深既博於文復游於
藝
紫極幾暇
黃屋務閒纂堯湯之典誥追羲昊之圖書孔思周情日
新富有而於廟碑
親撰親書發天地之大文兼古今之至美自有
聖廟以來所未覯也而且鑿名山之翠珉陶上方之
碧瓦既發
内府之金重
遣皇華之使周爰咨度伻來以圖曰止曰時可規可矩
乃經始於寅夏爰落成於卯秋碑既屹立亭斯
穹蓋制作大備如睹赤虹黃玉之文苖裔永存
匪同白馬丹書之誓紫微懸映軼賜札之十行
金薤琳瑯異寫經之三體爾乃翼凌雲之傑構
靈光遜其巋然承應宿之高甍景福慚於竝峙
軒車塞路但有拜瞻鉛槧徒懷無能仰頌者矣
康熙二十六年丁卯五月十五日廣儲司員外
皂保恭齎到
御製
御書周公孟子廟碑文仍同工部都水司員外郎卞永
式監造
先是山東巡撫張
題為曠典一時竝舉孟廟亦應修葺謹一并
題明恭請
龍章以垂不朽事該(臣)准到部咨周公廟宇交與該撫
設法修葺等語(臣)有請者堯舜禹湯文武之
道成於周公集於孔子百餘年後百家爭鳴
聖教幾熄賴一人焉起而正之者實惟孟子
其著書七篇包羅天地揆叙萬類故歷代尊
為亞聖者以其大有功於聖教也(臣)考孟子
廟建自宋景祐四年歷代皆加修葺今則牆
垣倒塌殿宇傾圮棲石像於小屋仆斷碑於
空庭因思
皇上闡明道脈遠紹心傳孔子周公二聖之典禮既崇
則亞聖之廟貌宜肅(臣)等幸際昌時敢不仰體
聖心設法修葺以襄
盛典擬與周公廟一併鳩工但扁額碑記非
御製宸章無以永垂萬世伏冀
皇上親撰頒賜勒之貞珉奕禩取法無窮聖賢光被不
朽奉
旨該部議奏
禮部
題前事仰惟
皇上天縱聖明勤學稽古紹唐虞之道綂闡孔孟之心
傳表章六經垂教萬世崇尚德報功之典弘承
先啓後之模
天章與雲漢同昭
宸翰偕日星竝麗今孟廟既稱修葺允宜
御製扁額碑記永垂不朽俟
命下之日交與翰林院將
御製扁額碑記發出行文該撫製造懸掛刊勒可也奉
旨依議
附錄古鄒城在今縣東南二十五里嶧山之
陽水經注曰嶧周圍二十里高秀特出積石相
臨殆無土壤石間多孔穴洞達相通有如數間
屋甚竒觀也由山而北羣山絡繹直接四基馬
鞍二山而九龍山之旁有大澤曰溪湖袤廣數
里流為白馬湖西南以達於泗水湖之西孟母
泉出焉孟子舊居在此今子孫世居之宋仁
宗景祐四年孔道輔守兖州求孟子墓於四基
山得之始就山建廟泰山孫復記曰龍圖孔公
為東魯之二年公聖人之後以興復斯文為己
任謂諸儒之大有功聖門者莫先於孟子吾當
訪其墓而表之新其祠而祀之以旌其烈於是
符下俾鄒之官吏博求之果於邑之東北三十
里有山曰四基得其墓焉遂去榛莽肇其堂宇
以公孫丑萬章之徒配宋神宗元豐六年封
孟子為鄒國公下制曰自孔子没先王之道不
明發揮微言以紹三聖功歸孟氏萬世所宗厥
惟舊邦實有祠宇追加爵號以示褒崇元豐七
年始以孟子配享孔廟元文宗至順二年九
月加贈孟子為鄒國亞聖公制曰孟子百世之
師也方戰國之縱横異端之充塞不有君子孰
任斯文觀夫七篇之書惓惓乎致君澤民之心
凛凛乎拔本塞源之論黜霸功而崇王道距詖
行而放淫辭可謂有功聖門追配神禹者矣朕
若稽聖學祗服格言乃著新稱以彰渥典於戲
誦詩書而尚友𬗟懷鄒魯之風非仁義則不陳
期㡳唐虞之治英風千載蔚有耿光可加封鄒
國亞聖公宋徽宗宣和四年縣尹朱缶始徙
廟於南門外道左孫傳記略曰孟子葬鄒之四
基山傍塜為廟歲久弗治廟距城三十餘里先
是嘗别營廟於邑之東郭以便禮謁元豐七年
詔更新廟貌而地頗湫隘宣和三年縣令朱缶
謀諸邑人諸生咸謂廟瀕水亟壞不四十年凡
五更修矣若許改卜爽塏之地則願任其事令
許之遂徙廟於邑明孝宗弘治九年修復孟
廟至熹宗天啓二年白蓮聞香妖黨突起盤據
鄒滕者半載孟廟及中庸書院斷機諸祠悉罹
兵燹一切廟廡垣墉無不殘毁賊平兖守孫朝
肅修復之大學士文震孟為之記鄒縣治東
舊有子思講堂相傳思孟授受於此元成宗元
貞間縣尹司居敬以縣東南隅暴書臺處世傳
為孟子故宅因建子思祠於暴書臺東榜曰中
庸精舍堂曰淵源實為書院之始張頿記曰鄒
人相傳孟子故宅在縣東南隅其宅前臨因利
溝南揖文賢岡泗川掩抱好事者築暴書臺其
間則昔日故有廬舍又縣治東隙地舊名子思
講堂謂孟子傳道於此受學故當在魯豈子思
時至鄒耶今千六百餘年邑人猶曰此故宅此
講堂洞洞屬屬如將見之可不因人心所向以
存其蹟乎東陽司居敬來尹兹邑復故宅遺蹟
闢門修垣以表之寄講堂於暴書臺旁名曰中
庸精舍子思子南面孟子西向侍皆章甫元端
危坐儼然昔日授受之容矣司尹既去縣尹
宋彰繼之始建講堂於淵源堂之後曰率性堂
又為學官居室於其左齋舍厨庫翼為東西請
於朝總名為中庸書院時成宗大德六年也
元仁宗延祐二年詔改中庸書院額為子思書
院設山長以司祭祀及教事文宗至順二年
封子思為沂國述聖公明武宗正德元年以
衍聖公次子襲封翰林院五經博士一員奉子
思書院廟事
(臣)按宋神宗元豐六年朝散大夫吏部尚書曾
孝寬上言孟軻氏自古嘗以其書置博士朝廷
亦以其書勸學取士而未有封爵載於祀典章
下禮官禮官言孟子傳聖人之道有功天下後
世今若止加廟額侯爵恐未盡褒崇檢會顔子
封兖國公十哲益封郡公欲乞自朝省詳酌特
封公爵以示褒顯天子從之封鄒國公七年以
孟子配享孔子度宗咸淳三年升曾子子思子
竝配孔子位在孟子上初高孝間洪邁嘗謂孟
子配食與顔子竝而其師子思子思之師曾子
皆在其下於禮儀實為未然至是始以四子竝
配此封爵配饗之原始也元祐間龍圖閣學士
孔道輔守兖州求孟子墓於四基山就墓旁立
廟元豐七年知兖州軍事李梴請曰孟子廟在
鄒鎮東北隅制度極陋下仙源縣勘會有室七
間皆已倒塌請於修文宣王廟剰錢内支錢三
百貫增修孟子廟以稱今來爵命朝議從之考
鄒自熙寧五年地入仙源此時廟猶在墓前至
後復為縣别營廟於邑之東郭而今南門外之
廟則徽宗宣和四年所移置此祠廟更置之本
末也子思子中庸書院與孟母斷機堂則肇造
於元鄒尹司居敬夫鄒魯授受之迹迥不可追
而講堂故址於一千六百餘年之後人咸稱述
弗忘於斯見大道之不冺於人心而守先待後
聞風興起之說驗矣兖守表祠墓於前鄒尹修
書院於後桑梓敬止几杖儼然二賢之功其可
忘乎二千餘年後幸遇我
皇上秉
大聖之制作明斯道之淵源推之孔子之前之後而周
孟二碑同時竝建鄒魯之邦
御碑鼎峙如日月之竝行五星之齊耀風聲所樹已足
振起愚蒙漸被九有矧
錫之敷言發皇震動凡厥庶民靡不是訓是行以近
天子之光者矣
康熙三十五年丙子六月國子監祭酒孫岳頒
司業張豫章疏請
皇上以三次
親征勦滅噶爾丹朔漠永清告捷
聖廟且請紀
聖德神功
御製
御書碑文勒石國學
頒示天下
命禮臣議議上
制曰可
遣大學士張玉書祭告
聖廟翰林院侍讀學士史夔祭告
闕里(文載第一卷)
禮部
題為
聖算無遺
天威遠震凱旋振旅邊徼永清請酌古制告捷學宫事
禮科抄出國子監祭酒孫岳頒司業張豫章題
前事内稱竊惟自古聖帝明王為國計民生謀
久安長治則有負固逆命者必命將出師恭行
天討殱厥醜類以奠安中外然或近在封域之
間非盡遠踰邊庭之界即使躬親靺鞈亦必歲
久成功故漢之武帝唐之太宗未嘗不開疆拓
宇而不能迅奏膚功明之成祖亦屢出塞征討
地猶未遠不寧惟是殷高宗之克鬼方也以三
年周宣王六月興師以伐玁狁亦僅至於太原
而已未有親統大軍出險涉遠不數十日而大
功告成廓清沙漠乂安邊境如我
皇上之神武首出夐邁百王者也我
皇上自御極以來削平三逆掃蕩臺灣南朔東西竝奉
正朔凡戴髮含齒之儔咸思向風而效順乃有
厄魯特噶爾丹者辜恩背德獨自外於聲教狡
謀出没擾亂邊陲逆天虐民罪在不赦
皇上念逆寇一日不靖則邊氓一日不安非速行勦滅
曷由共享太平雖諸王大臣請緩
親征而
睿謀獨斷衆論不撓且軍儲皆出
天庾轉餉數十萬石時
頒賞賚師有餘資總以安四海生靈之命綿
宗社無疆之庥故不憚
六飛遠邁身先士卒而天人叶應自誓師以迄大捷僅
七十日耳從此邊塞不聞金鼓之聲斥&KR1380;永無
烽火之警胥游化日共樂堯天是從來未有之
大仁也師出之日水凍草枯及
御蹕經臨掘地則泉湧牧馬則草肥蓋天時地脈已早
决於
宸算之中非臣下所能測識萬一且分布諸軍為三路
調度規畫竝出
皇上之指授噶爾丹既凛
天威之降臨復聞大軍之四繞釡炊不及餐妻孥不暇
顧棄而宵遁自謂可以兔脱不知
神策秘謨預定於前逆寇西奔
天戈東指諸軍會合環而擊之背水阻山擒斬殆盡餘
黨星散絡繹就降子女牛羊俘獲無算搗其巢
穴沙磧一空是從來未有之大智也巴顔烏喇
黑魯倫河等地最為險遠行間持戟尚憚馳驅
乃
皇上親舉玉趾櫛風沐雨日進一餐勞苦與軍士共之
率數十萬貔貅之衆踰天山渡瀚海如履平地
而走康莊莫不忠義激發驍騰百倍兵刃未接
先已披靡乘勝窮追摧枯拉朽逆寇既就滅亡
塞外諸藩益復畏威懷德是從來未有之大勇
也十五日
午門宣捷二十三日又
午門宣捷跪聽嵩呼誠懽誠忭凡屬臣民舉翹首
皇上回鑾告成功以彰顯烈(臣)等一介腐儒荷蒙
聖恩簡擢不獲負弩執殳效力塞外伏查禮記王制曰
天子出征執有罪反釋奠於學以訊馘告即魯
頌泮水之詩亦曰矯矯虎臣在泮獻馘淑問如
臯陶在泮獻囚是三代時告捷於學也漢唐以
來僅於丹鳳樓前及午門外受俘未有告成於
國學者似於詩禮為未符
皇上建千古未有之功則漢唐未舉行之盛事請自
皇上始之即
聖朝寬仁不必有事於訊馘而專行釋奠之禮昭告
文廟勒石太學原本六經非由臆說不妨與祭告闕
里竝行將見文德武功益光昭史冊於無既矣
(臣)等愚鈍無知遭際
聖明謹據經生之見仰塵
天聽因係條陳事宜字多踰格如果(臣)言可採伏祈
勅部議覆施行康熙三十五年六月二十五日題七月
初四日奉
旨該部議奏欽此欽遵於本月初五日到部該(臣)等議
得國子監祭酒孫岳頒司業張豫章疏稱我
皇上自御極以來削平三逆掃蕩臺灣凡戴髮含齒之
儔咸思向風而效順乃有厄魯特噶爾丹者辜
恩背德逆天虐民罪在不赦
皇上念逆寇一日不靖則邊氓一日不安故不憚
六飛遠邁身先士卒而天人叶應自誓師以迄大捷僅
七十日耳師出之日水凍草枯及
御蹕經臨掘地則泉湧牧馬則草肥蓋天時地脈已早
决于
宸算之中非臣下所能測識萬一噶爾丹釡炊不及餐
妻孥不暇顧棄而宵遁自謂可以兔脱不知
神策秘謨預定於前諸軍會合環而擊之餘黨星散絡
繹就降子女牛羊俘獲無算搗其巢穴沙磧一
空逆寇既就滅亡塞外諸藩益復畏威懷德
午門宣捷跪聽嵩呼誠懽誠忭凡屬臣民舉翹首
皇上回鑾告成功以彰顯烈伏查禮記王制曰天子出
征執有罪反釋奠於學以訊馘告即魯頌泮水
之詩亦曰矯矯虎臣在泮獻馘淑問如臯陶在
泮獻囚是三代時皆告捷於學也
皇上建千古未有之功則漢唐未舉行之盛事請自
皇上始之即
聖朝寬仁不必有事於訊馘而專行釋奠之禮昭告
文廟勒石太學原本六經非由臆說不妨與祭告闕
里竝行將見文德武功益光昭史冊於無既等
因前來查祭告闕里(臣)部以
聖謨廣運等事一疏請
旨俟
命下舉行外其祭酒孫岳頒等所請不必有事訊馘專
行釋奠之禮查康熙八年四月内
皇上親詣太學舉行釋奠在案仰惟我
皇上親綂六師將噶爾丹刻期勦滅武功既盛文德益
彰應
遣大臣一員詣
文廟祭告成功自
皇上徂征以至
回鑾一切
訏謨勝算及將士之踴躍百神之效靈允宜纂集大綱
進呈
御覽勒石國學更將碑文摹搨頒發各直省總督巡撫
轉發各府州縣學俾萬代士子咸知
皇上遠踰瀚海迥出絶域屏去幃幄晝夜躬擐甲胄身
先士卒
聖武神謀殄滅逆寇創此開闢以來未有之盛烈也恭
候
命下虔辦祭品選擇吉日
遣大臣之處由太常寺衙門啓
奏其告祭祭文勒石碑文由翰林院撰擬呈
覽其碑石由工部備辦勒石之處交與國子監刊刻俟
勒成之日摹搨轉送(臣)部頒發直省可也(臣)等
未敢擅便謹題請
旨康熙三十五年七月十五日題三十六年六月初六
日奉
旨依議
附錄詩魯頌泮宫曰矯矯虎臣在泮獻馘淑
問如臯陶在泮獻囚毛公傳曰囚拘也鄭康成
箋云馘取格者之左耳囚所虜獲者僖公既伐
淮而反在泮宫使武臣獻馘又使善獄之吏獻
囚孔穎達正義曰釋詁云馘獲也皇矣傳曰殺
而獻其左耳故云馘所獲者之左耳謂臨陣格
殺之而取其左耳也囚所虜獲者謂生執而係
虜之則所謂執訊者也禮記王制曰天子將
出征類乎上帝宜乎社造乎禰禡於所征之地
受命於祖受成於學出征執有罪反釋奠於學
以訊馘告鄭氏於受成於學註曰定其謀也釋
菜於學二句註曰釋菜奠幣禮先師也訊馘取
生獲斷耳者孔穎達正義曰受成於學者謂在
學謀議兵事好惡可否其謀成定受此成定之
謀於學裏故云受成於學出征執有罪者謂
出師征伐執此有罪之人還反而歸釋菜奠幣
在於學以可言問之訊截左耳之馘告先聖先
師也又曰案周禮宗伯師還獻愷于祖司馬
職云愷樂獻于社此記不云祖及社者文不具
周禮不云獻愷於學者亦文不具
(臣)按猾夏之咨征苖之役見於虞書鬼方之伐
垂於易象玁狁千襄昆夷之喙荆舒之懲撻伐
之績著於雅頌自古聖帝明王盛德大業昭垂
經籍者曷常不以攘外安内為亟亟哉然率由
命將徂征未聞親臨絶域亦且積有歲月然後
克之不過驅之遠遁受其歸欵未聞盡其種類
殄滅無遺者至於獨斷之决料敵之明成功之
速戰必勝攻必取俘其子息殱厥渠魁一勞永
逸而且心切好生恩敷竝育受數百萬之降闢
數萬里之地則自五帝三王以來未有如我
皇上親征之役功最高德最厚者也伏稽釋奠於學以
訊馘告之文載在王制獻囚獻馘魯頌歌之典
綦鉅矣而三代以下未有行之者豈惟古禮久
湮罕能修舉良由後世帝王功烈卑淺不足以
稱此隆儀也幸遇
聖朝剏行此禮詎非超越萬古之盛事哉吾夫子自言
以戰則克而春秋之作尤謹内外之防然則
皇上之天威遠震建此大功與
先聖之心若合符節固有默契焉者匪獨聲靈之赫
濯而已也(臣)等跧伏東魯俯慚儒懦不能執殳
屬鞬效力疆場親見
聖天子廟謨之神妙功業之崇隆苐伏讀諸臣恭賀
大捷之疏懽忭踴躍不能自禁念自
先聖立廟學宫以來數千餘年乃得覯兹
曠典洵屬萬世未有之遭逢且仰見我
皇上文德武功事事皆傳
聖人之心法上邁唐虞三代之隆而
奎章
宸翰亦且與典謨雅頌照耀兩間乾坤俱永矣
幸魯盛典卷十四
