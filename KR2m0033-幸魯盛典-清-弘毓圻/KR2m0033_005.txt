欽定四庫全書
幸魯盛典卷五
十八日己夘昧爽禮部乃至
行宫奏請
皇上詣
先師廟行禮
上御輦設鹵簿文武從官不陪祀者皆補服於
行宫前跪送
駕由曲阜南門入陪祀官皆跪迎於櫺星門外
駕由櫺星門入大中門至同文門於奎文閣前降
輦詣齋宿所
御幄内少憩贊引官内閣學士席(爾達)對引官太常寺
卿葛思泰奉引
上由奎文閣下步入大成門迺由甬道中行至大成殿
各官由東金聲門西玉振門趨而入俟於兩階
之下巡撫張鵬布政使黃元驥按察使吳毓珍
濟東道陳俞侯兖東道李夢庚提學道唐賡堯
運使胡瑾兖州知府張鵬翮衍聖公孔毓圻五
經博士孔毓埏孔毓瑛顏懋衡曾貞豫孟貞仁
仲秉貞直隸口北道孔興洪曲阜縣世職知縣
孔興認四氏學學錄孔尚侃等班在阼階下諸
武臣班在西階下各以序立候隨班行禮
上升大成殿贊引官對引官引
駕至拜褥前站立典儀官唱樂舞生就位執事官各司
其事唱畢贊引官贊就位
皇上就拜褥上站立典儀官唱迎神唱樂官唱迎神樂
奏咸和之曲唱畢樂作無舞其辭曰大哉宣聖
道德尊崇維持王化斯民是宗典祀有常精純
並隆神其來格於昭聖容贊引官贊跪叩興
上及王以下四配十哲兩廡分獻陪祀各官俱行三跪
九叩頭禮立典儀官唱奠帛爵行初獻禮捧帛
爵官就前在
上右邊站立唱樂官唱初獻樂奏寧和之曲唱畢樂作
有舞其辭曰自生民來誰底其盛惟師神明度
越前聖粢帛具成禮容斯稱黍稷非馨惟神之
聽捧帛官以帛捧舉跪贊引官贊獻帛
上立接拱舉授捧帛官捧帛官跪接捧舉至
先師位前奠畢行一跪三叩頭禮退捧爵官以爵捧
舉跪贊引官贊獻爵
上立接拱舉授捧爵官捧爵官跪接捧舉至
先師位前立獻畢退讀祝官至安祝文桌前行一跪
三叩頭禮將祝文捧起樂止贊引官贊跪
上及王以下分獻陪祀各官讀祝官樂舞生俱跪贊引
官贊讀祝讀祝官讀
御製祝文(文載第一卷)讀畢立將祝文捧至
先師位前安於盛帛盒内行一跪三叩頭禮退樂舞
生立奏樂贊引官贊叩興
上及王以下分獻陪祀各官俱行三叩頭禮立四配十
哲兩廡分獻官各依序引至各位前站立捧帛
爵官跪遞分獻官分獻官立接拱舉獻畢各復
位樂畢典儀官唱行亞獻禮捧爵官就前在
上右邊立唱樂官唱亞獻樂奏安和之曲唱畢樂作有
舞其辭曰大哉聖師實天生德作樂以崇時祀
無斁清酤惟馨嘉牲孔碩薦羞神明庶幾昭格
捧爵官以爵捧舉跪贊引官贊獻爵
上立接拱舉授捧爵官捧爵官跪接捧舉至
先師位前立獻於左畢退分獻官照初獻禮獻畢退
樂畢典儀官唱行終獻禮捧爵官就前在
上左邊立唱樂官唱終獻樂奏景和之曲唱畢樂作有
舞其辭曰百王宗師生民物軌瞻之洋洋神其
寧止酌彼金罍惟清且旨登獻惟三於嘻成禮
捧爵官以爵捧舉跪贊引官贊獻爵
上立接拱舉授捧爵官捧爵官跪接捧舉至
先師位前立獻於右畢退分獻官照亞獻禮獻畢退
樂畢樂舞生執旌節引退至兩列站立典儀官
唱徹饌唱樂官唱徹饌樂奏咸和之曲唱畢樂
作無舞其辭曰犧象在前籩豆在列以饗以薦
既芬既潔禮成樂備人和神悦祭則受福率遵
無越樂畢典儀官唱送神唱樂官唱送神樂奏
咸和之曲唱畢樂作無舞其辭曰有嚴學宫四
方來崇恪恭祭祀威儀雝雝歆格惟馨神馭還
復明禋斯畢咸膺百福贊引官贊跪叩興
上及王以下分獻陪祀官俱行三跪九叩頭禮立樂畢
典儀官唱捧祝帛各恭詣燎位唱畢捧祝帛官
至前行一跪三叩頭禮將祝帛捧舉出中門詣
燎位
上向左邊站立俟祝帛過畢
上就位站立焚帛贊引官贊禮畢
上退詣齋宿所凡陪祀親王拜於殿門之外分獻官拜
於杏壇之下獻帛爵乃登殿廡已獻還拜於下
諸文武官各拜於其班次
先是太常寺卿葛思泰於本月十五日與奏事
禪岱轉奏祭孔廟儀注本日奉
旨事關與
先師行禮爾衙門與内閣各部院會議具奏欽此大
學士明珠王熙學士麻爾圖席爾達尚書介山
學士常書孫在豐侍讀學士朱瑪泰副都御史
孫果太常寺卿葛思泰會議得詳看太常寺所
題與
先師孔子行禮之典俱已相符無庸改議等因說與
奏事禪岱轉行口奏本月十七日奉
旨知道了
内閣等衙門
題爲奏
聞事禮部等衙門題前事内開先經(臣)部等衙門題稱
皇上東巡
鑾輿經過闕里孔廟應照彼處祀典致祭等語查康熙
八年
皇上幸學致祭不曾用祝文每年春秋二季遣官致祭
孔廟祝文内不寫
御名止寫遣官之名今
皇上親祭孔廟祝文内亦應不寫
御名等因於本月十五日題本日奉
旨祭祀
先師孔子之禮關係甚大爾部寺與内閣各部院衙
門會同議奏欽此該(臣)等會議得
皇上軫恤生民巡歷地方訪問民俗經過闕里祭祀
先師此實
聖世之鴻典上古從無之隆事但查順治九年
世祖章皇帝幸學致祭康熙八年
皇上幸學致祭時俱照會典不曾用祝文且每年春秋
二季遣官致祭祝文内止寫
皇帝遣某人從無填寫
御名之例令
皇上親祭孔廟祝文内亦應停其填寫
御名十六日内閣大學士明珠王熙學士麻爾圖席爾
達禮部尚書介山翰林院學士常書孫在豐侍
讀學士朱瑪泰副都御史孫果太常寺卿葛思
泰等會議寫摺子與奏事禪岱轉奏本日奉
旨依議
附錄宋眞宗至兖州曲阜縣取十一月初一
日備禮躬謁是日廟内外量設黃麾仗帝詣位
行酌獻禮宰臣親王而下文武百官各立班於
殿庭其文宣公伯叔兄弟子姪及孔氏宗族長
者竝許陪位翼日遣吏部尚書張齊賢以太牢
致祭明年八月詔車駕幸曲阜謁文宣王廟扈
從臣僚於廟内立石刻名車駕謁廟扈從臣
僚并陪祀官靜海朔州等軍節度使檢校太𫝊
同中書門下平章事寧王臣元偓宣德保寧等
軍節度使檢校太𫝊同中書門下平章事舒王
臣元偁平海軍節度使檢校太𫝊同中書門下
平章事廣陵郡王臣元儼鎮安軍節度使檢校
太尉同中書門下平章事駙馬都尉臣石保吉
殿前副都指揮使振武軍節度使檢校太保臣
劉謙武成軍節度使檢校太𫝊駙馬都尉臣魏
咸信武勝軍節度使檢校太𫝊駙馬都尉臣吳
元扆攝太𫝊吏部尚書臣張齊賢攝太常卿太
常少卿臣陳象輿監祭使侍御史臣李虚已攝
光祿卿尚書兵部員外郎直史館臣張復攝監
禮博士祕書丞臣初暐叔梁父獻官祕書丞臣
張檝十哲獻官祕書丞臣涂餗十哲獻官祕書
丞臣蘇國華七十二弟子獻官殿中丞臣陳延
賞七十二弟子獻官殿中丞臣趙遂良七十二
弟子獻官殿中丞臣張延熙左監門衛大將軍
臣德雍右神武軍將軍臣德文右驍衞將軍臣
德存左監門衞大將軍臣惟正右監門衞大將
軍臣惟忠左衞將軍臣惟叙右衞將軍臣惟和
左羽林軍將軍臣惟憲右領軍衞將軍臣允升
左監門衛將軍臣允言右監門衞將軍臣允成
右千牛衞將軍臣允寧右千牛衞將軍臣允貞
右内殿崇班臣守節永州團練使臣德彝四十
四代孫太常寺博士知縣廟事臣勖立石翰林
待詔朝散大夫國子博士司正騎都尉臣裴瑀
奉勅書御書院沈慶潘進王衍慶刻字唐高
宗乾封元年幸曲阜追贈孔子爲太師遣司稼
正卿扶餘隆祝告其文曰皇帝遣司稼正卿扶
餘隆以少牢致祭於先聖孔宣父曰惟神玉鈎
陳貺靈開四時之原金鼐流禎慶傳三命之範
神資越誕授山嶽以騰英天縱攸高蘊河海而
標狀折衷六藝宣剏九流睿乃生知靈非外奬
於是考三古裒一言刊典謨定風什莊敬之容
畢備鐘鼓之音載和父子爰親君臣以穆蕩乎
煥乎樂正雅頌各得其所可不謂至聖矣乎朕
以涼德嗣膺神器式崇祗祀展義云亭感周禮
之尚存悲素王之獨往杼軸洙泗如挹清瀾畱
連舞雩似聞金奏昌門曳練徒有生芻之疑漢
曲移舟非復祥萍之實慨然不已爰贈太師堂
宇卑陋仍命脩造褒聖子孫合門勿事庶能不
遺百代助損益之可知永鑑千年同比肩而爲
友聿陳菲奠用旌無朽梅曙霞梁松春月牖德
音暢而無斁形神忽其將久儻弗殊於生前亦
知榮於身後宋眞宗謁宣聖廟翼日遣吏部
尚書張齊賢致祭其文曰皇帝某遣推誠保德
功臣光祿大夫行禮部尚書上柱國清河郡開
國公食邑一千五百戸食實封八百戸張齊賢
致祭於元聖文宣王曰朕以有事岱宗畢告成
之盛禮緬懷闕里欽設教之素風躬謁奠於嚴
祠特褒崇於懿號仍令舊相載達精誠昭薦吉
蠲用遵典禮以兖國公顏子等配饗仁宗嘉
祐六年賜飛白書殿榜遣官致祭仍䧏祭文其
文曰皇帝遣兖州通判田洵敢昭告於至聖文
宣王曰惟王淵聖難名誠明易稟敷厥雅道大
闡斯文生民以來至德莫二教行萬世儀比三
王闕里之居祠宇惟煥遐瞻牆仞逖迎門扉奮
於飛染之蹤新兹標榜之制命工庀事推策涓
辰敢議形容盍申崇奉仰惟降格遥冀鑒觀
明憲宗成化十三年加崇孔廟籩豆佾舞遣翰
林院學士王獻致祭出御製祝辭其文曰皇帝
遣翰林院學士王獻敢昭告於大成至聖文宣
王曰惟王生知之資天縱之聖道德配於仁義
傚法昭於萬世緬懷功烈宜極褒揚顧冕服之
章數雖隆而祀饗之儀物弗稱爰考彜章參合
輿論增樂舞爲八佾加籩豆爲十二蓋用祭天
饗地之禮樂庶副尊師重道之本意也特遣儒
臣遠詣闕里用申祭告孝宗弘治十七年重
建孔廟落成御製祝文遣内閣輔臣李東陽詣
闕里祭告其文曰皇帝謹遣太子太保戸部尚
書兼謹身殿大學士李東陽致祭於先師大成
至聖文宣王曰惟我先師代天立教禮嚴報祀
四海攸同嶽降在兹廟貌自古頃罹災變實警
予衷爰勅有司命工重建越既五載厥功告成
棟宇畢新器物咸備光昭儒道用妥聖靈特遣
輔臣遠將祭告
(臣)按
聖廟祀典歷代遞有加增至我
皇上而鑒古從宜
疇咨詳愼至再至三凡諸禮樂之修明皆禀
宸衷之裁定然後至隆極盛蔑以加焉蓋祀先聖備四
代之禮樂記曰夏后氏尚明水殷尚醴周尚酒
備酌也有虞氏祭首夏后氏祭心殷祭肝周祭
肺備物也泰有虞氏之尊山罍夏后氏之尊著
殷尊犧象周尊備器也摶拊玉磬戞擊大瑟中
瑟小瑟大琴中琴小琴備樂也元和間於廟作
六代之樂元嘉時司徒吳雄設百石卒史掌禮
器此時廟庭猶存古之禮樂也晉魏以降大率
頒自天子而子孫世守之矣自開元制文宣被
衮冕正南面之坐而後用王者禮樂故唐以後
至今所以祀孔子者皆本於開元禮以增益之
然開元禮無親祀儀但載有皇太子釋奠儀及
州郡有司學官之祭祭孔子爲籩豆十簠簋㽅
鉶俎三七十二弟子為籩豆二簠簋俎一而後
籩豆之數備至明成化加十二籩豆而亦旋設
旋罷於是十籩十豆之數歷代相因按開元禮
用籩豆十則籩減糗食粉食豆減&KR1246;食糝食今
孔子之祭是也用籩豆八則籩減白餅黑餅豆
減脾析豚胉今四配之祭是也用籩豆四籩實
食鹽乾棗栗黃脯豆實芹菹兔醢菁菹魚醢今
兩廡之祭是也周禮小胥掌樂懸之位王宫懸
諸侯軒懸大夫判懸士特懸宫懸四面皆懸如
宮有牆軒懸去其南面以避王也判懸又去其
北面以示其德半於君也特懸又去其西面以
示特立之義也宋齊五代皆設軒懸之樂六佾
之舞唐開元中釋奠用宮架之懸而不詳佾數
之八與六大歷之初脩復盛事仍設宫懸宋設
登歌之樂不用軒架而用判架有歌而無舞非
古人習舞合樂之意元人因之明初協律郎冷
謙考正雅樂并樂舞之制洪武二十六年始定
舞用六佾樂用登歌成化間增八佾嘉靖間復
議改用六佾而闕里仍沿舊制其所用樂章實
宋大晟樂府而元襲之明亦採用之者也祝文
則始於貞觀二十一年至德宗春秋釋奠祝版
御署訖北面致恭後世遣祭用祝文書皇帝謹
遣而親祀無讀祝儀我
皇上之祭也有行古釋奠之禮者有事於先聖先師必
合樂是也有行古幸宅之禮者許孔氏子孫陪
位及說經是也有行今辟雍之禮者酌獻奠帛
及分獻官隨拜於階墀是也有從其鄉之禮者
祭器樂章許從其舊是也若拜行九叩祭用祝
文此幸學典禮之所未有出自
睿裁本於
聖敬以創非常之典仁至而義盡禮周而意洽底於無
可尚尊於莫可加矣祭之日當嚴冬沍寒之際
昧爽向明之初而陽和照燠瑞靄蘢蔥煖律如
吹堅冰立散
聖人所至則天地之氣應之
皇上端肅之容儼乎如有所接也陟降之承洋洋乎如
在其上也聆贊唱於杏壇如登清廟奏雲韶於
路寢恍設鈞天凡厥庶民靡不感激歡欣覲光
恐後而百辟萬騎之雲屯璧水橋門之觀聽禮
既叙矣樂既成矣至矣哉中和之極矞皇之觀
也
(臣)又按漢高親絀萬乘臨幸闕里祀以太牢事
既創見史乃特書東京三帝唐宋兩朝率循有
加曠典時舉然自建武以後其不雜出於登封
下禪明堂五帝之餘者希矣
皇上稽古驗今援據經傳有事泰山告至而已爾乃迴
鑾泗水
駐蹕稷門盛禮隆文必
躬親於酌獻說書講藝復
延訪於儒生
寵光逮其後人
恩數加於前古昭垂簡册不敢邀爲私家之榮仰頌
聖神庶幾可見道揆之一云爾
遣國子監祭酒阿禮瑚祭
啓聖公祠導引太常寺贊禮郎鐵圖對引汶上縣監
生郭璿典儀太常寺八品筆帖式桑格讀祝太
常寺讀祝官雅奇獻帛贊禮生田智德獻爵贊
禮生李敬先李芝芳東從祀分獻曲阜縣候選
知縣呂坊之西從祀分獻曲阜縣候選縣丞郭
懋德照應行儀注行禮
御製祝文(文載第一卷)
先是太常寺
題爲請
旨事
皇上巡歷山東等處經過闕里
鑾輿所到之次日祭祀
先師廟其祭祀
啓聖公應派承祭官一員於十一月十五日將祭酒
阿禮瑚職名寫綠頭牌太常寺卿葛思泰與奏
事禪岱轉奏本日奉
旨遣阿禮瑚行禮
附錄宋眞宗謁廟畢幸叔梁大夫堂封文宣
王父爲齊國公母爲魯國太夫人制曰朕以祗
陟岱宗親巡魯甸永懷先聖之德躬造闕里之
庭奠獻周旋欽崇備至惟降神之所自亦錫命
之有初像設具存名稱斯闕宜加追封遣都官
員外郎王勵精虔祭告元文宗至順三年加
封聖父為啓聖王聖母為啓聖王夫人制曰闕
里有家糸出神靈之胄尼山請禱天啓聖人之
生朕聿觀人文敷求往哲惟孔氏之有作集羣
聖之大成原道綂則堯授舜傳之周文王論世
家則契至湯下逮正考父其明德也遠矣故生
知者出焉有開必先克昌厥後如太極之生天
地如滄海之有本原雲仍既襲於上公之封考
妣宜視夫素王之爵於戲君子之道考而不繆
建而不悖于以惇典而叙倫宗廟之禮愛其所
親敬其所尊于以報功而崇德尚篤其慶以相
斯文齊國公叔梁紇可加封啓聖王魯國太夫
人顏氏可加封啓聖王夫人主者施行明世
宗嘉靖九年從張璁議去封爵仍稱啓聖公令
國子監並天下學宮皆建啓聖祠祀叔梁父而
以顏無繇曾點孔鯉孟孫激配饗程珦朱松蔡
元定從祀神宗朝增周輔成從祀
(臣)按啓聖之封肇於眞宗臨幸自是建祠於殿
之右報本崇始其義大矣明制學宫皆立啓聖
祠定以配饗從祀之數子雖齊聖不先父食以
妥以侑蓋在此矣我
皇上親祀闕里啓聖祠
遣官分祭同時並舉而祝文褒崇
宸章焜燿所以尊
聖人之親者可不謂隆焉
幸魯盛典卷五
