欽定四庫全書
資治通鑑前編卷三
宋金履祥編
夏后氏大禹(史記作帝禹)
丙子元歲春正月夏小正曰(夏小正夏時之書見大戴禮戴德作傳與正文合為
一篇朱子儀禮别出之)春正月啓蟄(愚按今二月始驚蟄而漢始以驚蟄為正月中月令孟春
蟄蟲始振豈古者陽氣特盛啓蟄獨早與國語謂陽癉憤盈土氣震發則蟄蟲之動固宜然啓者始震之謂非
出蟄也)鴈北鄉(月令鴻雁來傳曰雁以北鄉為居生且長焉)雉震呴(震振也呴鳴也書曰
越有呴雉蓋其音云)魚陟負冰(月令魚上冰是也魚冬則氣在腴故降春則氣在背故升負冰者春
冰薄魚既升背若負之也)農緯厥耒(戴氏曰緯束也愚按古者立春先時命農大夫咸勸農用注田
器也)初歲祭耒(祭始為耒耜之人也)始用暢(關澮本作畼舊注音韔按暢木生也訓達作暢
為是戴氏曰暢也者終歲之用祭也愚按古者先立春王將耕籍則鬱人薦鬯王祼鬯鬯之言暢也祭耒而用
鬯也)囿有見韭(韭陽菜春有之見露也)時有俊風(戴氏曰俊者大也大風南風也合冰
必於南風解冰必於南風生必於南風收必於南風故大之也)寒日滌凍塗(日滌凍解而為塗泥
也)田鼠出(戴氏曰嗛鼠也按爾雅疏頰能藏食者)農率均田(率相率也均月令所謂皆
修封疆審端徑遂夏后氏一夫受田五十畆均田所以修其疆畔分其遂畆不相侵越同賴利澤也)獺祭
魚(月令同)鷹則為鳩(月令仲春鷹化為鳩此在正月按月令鷹化在雨水之後漢始以雨水為
二月節蓋因秦之舊故吕不韋以鷹化係之仲春耳)農及雪澤(雪澤猶凍解也及傳所謂汲汲也及
此凍解便往治田農書曰春土長冒陳根可拔耕者急發是也)初服于公田(戴氏曰言先服公田
而後服其私田也愚謂孟子曰詩云雨我公田遂及我私由此觀之雖周亦助也夏小正曰初服于公田由此
觀之雖夏亦助也)采芸(雜禮圖云芸蒿也葉似邪蒿香美可食)鞠則見(戴氏曰星名也按天
文書不見鞠星是時初昏參中則晨見也危室諸星耳古鞠菊通用蓋謂菊始苗故九月曰榮鞠則菊花也)
初昏參中斗柄縣在下(是時初昏則日當在室壁之間與月令不相異也)柳梯
(柳始綻如梯也)梅杏杝桃則華(戴氏曰杝桃山桃也)緹薃(戴氏曰薃莎也緹其實也鄭氏
曰莎草也愚按爾雅薃侯莎其實緹薃即莎又廣雅莎&KR0034;地毛也)鷄桴粥(戴氏曰桴嫗伏也粥養也)
二月往耰黍(耰覆種也耰當作種)襌(戴氏曰單也讀屬上愚謂二月漸暖耰黍者可單衣也)
初俊羔助厥母粥(戴氏曰粥者養也言大羔能食草木而不食於母也)綏多女士
(關本作縘戴氏曰綏安也冠子取婦之時也愚按周禮會男女即此也女有家士有室所以安之也)丁亥
萬用入學(萬舞也此月令所謂上丁命樂正習舞釋菜也二月不必皆有丁亥豈以是月釋菜卜日
以干取丁或以支取亥與)祭鮪(戴氏曰祭不必記記鮪何也鮪之至有時美物也鮪者魚之先至者也而
其至有時謹記其時也按此所謂春獻王鮪者也吕令季春薦鮪)榮堇(郭璞爾雅注曰堇葵葉似柳子
如米汋食之滑者本草唐本注云此菜野生非人所種俗謂之堇菜榮華也)采蘩(爾雅蘩皤蒿即白蒿
也或曰蘩所以生蠶)昆小蟲抵蚳(蚳螘卵也按爾雅注疏螘子在卵者名蚳然此云昆及小蟲之
微大抵皆卵粥也)來降燕乃睇(戴氏曰莫能見其始出也故曰來降睇盼也視可為室者也按
此吕令所謂元鳥至也)剥鱓(大戴禮作&KR0008;曰以為鼓也)有鳴倉庚(黃鸝也)榮芸(芸至
是華也)時有見稊始收(愚按爾雅疏稊一名芙荑稗之草以其穢苗故其始生即收割之)
三月參則伏(至此參初昏而西沒也唐開元歷推夏時季春日在昴十一度去參距星十八度故
曰三月參則伏)攝桑(戴氏曰攝而記之急桑也)萎楊(舊注萎作苑戴氏曰楊則花)䍷羊(戴氏
曰或曰䍷羝也)&KR0034;(音斛)則鳴(爾雅曰&KR0034;夭螻注螻蛄也)頒冰(戴氏曰分冰以授大夫也愚按月令
仲春開冰而夏用三月蘇氏曰古者藏冰發冰以節陽氣之盛夫陽氣之在天地譬猶火之著於物也故常有
以解之十二月陽氣藴伏錮而未發其盛在下則納冰於地中至於二月四陽作蟄蟲起陽始用事則始啓冰
而廟薦之至于四月陽氣畢達隂氣將絶則冰於是大發食肉之禄老病喪浴冰無不及是以冬無愆陽夏無
伏隂春無凄風秋無苦雨雷出不震無災霜雹厲疾不降民無夭札也)采識(戴氏曰識草也愚按識當
作蘵爾雅蘵黃蒢注蘵草葉似酸漿花小而白中心黃江東以作葅食)妾子始蠶(戴氏曰先妾而
後子事有漸也言自卑事之始也)執養宫事(此句連上文言蠶事也)祈麥實越有
小旱(所以祈麥實者恐或有小旱也正月於農事三月於蠶麥言之不厭其詳)田鼠化為鴽
(戴氏曰鴽鷯也)拂桐芭(戴氏曰或曰言桐芭始生貌拂拂然也按吕令桐始華)鳴鳩夏
四月昴則見(是時日在畢觜之間故旦昴則先見)初昏南門正(其時立夏日在井四
度昏角中南門右星入角距西五度其左星入角距東六度故曰四月初昏南門正)鳴札(按爾雅如蟬而
小有文者謂之蚻蟬之小者謂之麥蚻戴氏曰蚻者寧縣也鳴而後知之故先鳴而後蚻)囿有見杏
鳴蜮(戴氏曰屈造之屬)王萯莠(按吕令注當作萯秀王萯即王瓜本草陶注云即今土瓜也萯
房九反)取荼莠(荼苦菜也爾雅疏云苦菜葉似苦苣而細斷之有白汁愚按即今苦蕒也莠當作秀
即吕令苦菜秀)幽(戴傳莠幽為句)越有大旱(此上必有缺文)執陟攻駒(執者離之去母
陟者升之君也攻駒者教之服車)五月參則見(日在井鬼旦則參見)浮游有殷(蜉蝣
也殷衆盛也一名渠略陸云似甲蟲有角大如指長三四寸甲下有翅能飛夏月隂雨時地中出今人燒炙噉
之美如蟬也樊光謂糞中蝎蟲隨隂雨時為之朝生夕死)鴂則鳴(離騷恐&KR0008;鴂之先鳴兮使夫百草為
之不芳蓋五月一隂生則鴂鳴乃百草不芳之候也)時有養日(戴氏曰養長也)乃衣瓜(舊注
作乃衣衣試新衣也)良蜩鳴(按爾雅當作蜋蜩五彩具者也)匽之興五日翕望乃
伏(戴氏曰不知其生之時故曰興伏云者不知其死也)啓灌藍蓼(啓灌者取其汁也藍可以染者
五月取以為澱蓼草名取以為麯)鳩為鷹唐蜩鳴(按爾雅當作螗蜩螗蜩者匽陸璣云螗一
名蝘虭字林虭作嘹愚按良蜩者蟬聲清長者也唐蜩則今嘹也)初昏大火中(心星也今則亢
中矣)種黍菽糜(前二月耰黍當作種黍此種當作耰菽豆也糜赤粱粟今陜西人作&KR1291;是也)煑
梅(戴氏曰為豆實也愚按書曰若作和羹爾惟鹽梅古者飲食之用鹽梅猶今之必用醋也)蓄蘭(為沐
浴及佩也即今澤蘭俗名厭草香可辟邪亦可為藥)頒馬(分夫婦之駒一曰分大夫卿之駒也)六月
初昏斗柄正在上煑桃(以為豆實)鷹始摯(始攫搏也)秋七月莠雚
葦(莠讀為秀)貍子肇肆(戴氏曰肆遂也始遂也或曰肆殺也按字林貍伏獸蓋至此時而始肆也)
湟潦生苹(苹一名蓱大者名頻鄭氏曰水中浮萍江南謂之薸)爽死(未詳戴氏曰爽猶疏也)
萍莠(萍亦有華者即蘋也)漢案戶(漢天河也起箕尾間分兩道其一道貫箕星之邊案戸者直戸
也古者戶皆南向則是時初昏天漢直南也)寒蟬鳴(戴氏曰蝭&KR2557;也按爾雅疏寒蜩也即蜺也一名
寒螿似蟬而小青赤色者也)初昏織女正東鄉(織女三星)時有霖雨(夏小正四
月越有大旱而霖雨在七月莊子亦有秋水時至之說今則霖雨在四五月吕令溽暑在季夏今則存仲夏蓋
古今風氣不同而南北風土亦異凡書傳所載於今不同者於此可以類推)灌荼(荼萑葦之秀也為蔣
禇之也萑未秀為菼葦未秀為蘆大戴禮莠作秀)斗柄縣在下則旦八月剥瓜
玄校(戴氏曰玄黑也校若綠色然婦人未嫁者衣之)剥棗㮚零(棗栗熟也)丹鳥羞白
鳥(戴氏曰丹鳥者謂丹良也白鳥者謂蚊蚋也其謂之鳥者重其養也有翼為鳥羞也者不盡食也按吕令
止曰羣鳥養羞與此不同缺疑當考)辰則伏(大火初昏而沒也)鹿人從(鹿人者古山虞掌獸
之官從從禽也謂始從禽也)鴽為鼠參中則旦(當作參見)九月納火(古者三月
大辰旦見故出火八月辰伏故九月納火)遰鴻鴈(遰音遞去也)主夫出火(夫當作火古者
季春出火所以焚萊於是民之用火於田野者不禁季秋雖内火然而火之用有不可廢者如昆蟲既蟄而以
火田之類於是主火度其用而出之民不得擅其用而不禁也)陟玄鳥蟄(古人重玄鳥當其至而祠
之故其來也書降其去也書陟皆貴之也蟄者玄鳥去則多蟄於島岸間土穴中沈存中筆談嘗載其事)熊
羆豹貉鼬鼪則穴(此周官所謂蟄獸也)榮鞠(吕令鞠有黃華是也)樹麥王始
裘雀入于海為蛤(蚌屬)冬十月豺祭獸(吕令在季冬古人豺祭獸然後田獵
蓋古人於禽獸每有不忍殺之意惟天地肅殺之時豺獸自相食故此時取之以為乾豆賓客之用)初昏
南門見黑鳥浴(戴氏曰鳥也浴者飛乍高乍下也)時有養夜雉入于淮
為蜃(大蛤也)織女正北鄉則旦十有一月王狩(冬獵謂之狩)陳
筋革(弓甲器用之備也)嗇人不從(戴氏曰不從者弗行於時月也)隕麋角(夏至鹿角
解冬至塵角解)十有二月鳴弋(按當作鳶今雪霽霜風之晨則鳶鳴一說鳴弋猶言鳴弦弋者
以生絲繫矢而射謂獵禽也)元駒賁(戴氏曰元駒螘也賁走於地中也愚按螘方言齊魯之間謂之
蚼蟓西南梁益之間謂之玄駒)納卵蒜(戴氏曰卵蒜者本如卵者也納者納之君也愚按納者收藏之)
虞人入梁隕麋角(上文重)
(論語曰顔淵問為邦子曰行夏之時朱子曰夏時謂以斗柄初昏建寅之月為歲首也天開於子地闢於
丑人生於寅故斗柄建此三辰之月皆可以為歲首而三代迭用之夏以寅為人正商以丑為地正周以
子為天正也然時以作事則歲月自當以人為紀故孔子嘗曰吾得夏時焉而說者以為謂夏小正之屬
蓋取其時之正與其令之善而於此又以告顔子也縣子問子思曰顔回問為邦夫子曰行夏之時若
是殷周異政為非乎子思曰夏數得天堯舜之所同也殷周征伐革命以應乎天因改正朔若云天時之
改爾故不相因也夫受禪於人者則襲其統受命於天者則革之以神其事如天道之變然也三統之義
夏得其正故夫子云晉董巴曰昔伏羲始造八卦作三畫以象二十四氣黃帝因之初作調歷歷代十
一更年五千凡有七歷顓帝以今之孟春正月為元其時正月朔旦立春五星會於天歷營室也冰凍始
泮蟄蟲始發雞始三號天日作時地日作昌人日作樂鳥獸萬物莫不應和故顓帝聖人為歷宗也湯作
殷歷弗復以正月朔旦立春為節更以十一月朔旦冬至為元首下至周魯及漢皆從其節據正四時夏
為得天以承堯舜從顓帝故也禮記大戴曰虞夏之歷建正於孟春此之謂也唐大衍歷議曰夏小正
雖頗疎簡失傳乃羲和遺迹何承天循大戴之說復用夏時更以正月夜半合朔雨水為上元進乖夏歷
退非周正故近代推月令小正者皆不與古合開元歷推夏時立春日在營室之末昏東井二度中古歷
以參右肩為距方當南正故小正曰正月初昏斗柄懸在下魁枕參首所以著參中也季春在昴十一度半去參距星十八度故曰)
(三月參則伏立夏日在井四度昏角中南門右星入角距西五度其左星入角距東六度故曰四月初昏南門正昴則見五月節日)
(在輿鬼一度半參去日道最遠以渾儀度之參體始見其肩股猶在濁中房星正中故曰五月參則見初昏大火中八月參中則曙)
(失𫝊也辰伏則參見非中也十月初昏南門見亦失傳也定星方中則南門伏非昏見也)
(履祥按孔子曰我欲觀夏道是故之杞而不足證也吾得夏時焉學者多傳夏小正云小正者其紀候之
書謂之小則固非其大者也豈亦夏時之一端與聖人得之以說夏禮則必有大於此者單子曰夏令曰
九月除道十月成梁其時儆曰收而場功偫而畚梮營室之中土功其始火之初見期於司里然則舉一
端而推所謂夏時者當必有制度教條之詳不可得而聞矣)
即位會諸侯于塗山(塗山在今濠州蘇氏曰有禹會村稽古錄禹即天子位會諸侯于塗
山執玉帛者萬國)
(履祥按玉帛萬國之說本魯諸君子而雜見於傳記朱子王制篇亦取焉夫塗山今濠壽蓋准江之間非中土也禹何以
會萬國於此意者東南之諸侯與古者萬國畢朝于都天子巡狩則其方之諸侯各朝于方岳惟東南諸侯西至衡岳北
至泰岳道里為遠故禹總為塗山之會其後又東南而為會稽之會也塗山萬國之傳或者史傳之侈辭與
大紀曰為銘於簨簴曰告寡人以道者擊鼓以義者擊鐘以事者振鐸以憂者擊磬以獄者揮鞀事見鬻
子又淮南子加詳於此外紀同)
二歲臯陶薨(史記曰帝禹立而舉臯陶薦之且授政焉而臯陶卒封臯陶之後於英六或在許而
后舉益任之政臯陶堯舜已有封此或畢封其支庶路史曰臯陶乃少昊之後四世而庭堅則高陽氏之子
六乃臯陶之後别有舒蓼宣八年始滅初陶漁于雷澤虞帝求㫋以為士師造律執中封于臯為臯陶臯之子
封偃為偃姓又有孫恩成恩成其後世為理以命族至紂時理徵為翼隸申吳伯弗合以死取契和氏逋難伊
虛為李氏其後世為伯陽父管子曰后上掌北方故使為李注李獄官也則李理字通此云理避難為李也)
薦益於天(孟子曰禹薦益於天七年)
(履祥按堯薦舜舜薦禹皆其末年禹即位才一年耳何以即薦益也世稱禹年百歲蓋於是年九十有四
矣然三聖授受事體不同堯之薦舜攝也舜之薦禹總百官也禹之薦益相之也)
三歲考功(吳越春秋曰禹哀民不得已即天子之位三載考功禮記曰禹立三年
百姓以仁遂焉)五歲巡狩(吳越春秋曰五歲政定周行天下東漢書陳蕃傳曰昔禹巡狩蒼梧見
市殺人下車而哭之曰萬方有罪在予一人外紀曰禹見罪人下車問而泣之左右曰罪人不順道君王為
何痛之禹曰堯舜之人皆以堯舜之心為心寡人為君百姓各以其心為心是以痛之)八歲巡江
南戮防風氏崩于會稽(國語曰吳伐越墮會稽獲骨焉節專車吳子使來聘且問之仲
尼曰無以吾命賓發幣於大夫及仲尼仲尼爵之既徹俎而宴客執骨而問曰敢問骨何為大仲尼曰丘聞之
昔禹致羣神于會稽之山羣神謂主山川之君防風氏後至禹殺而戮之其骨節專車此為大矣客曰敢問誰
守為神仲尼曰山川之靈足以紀綱天下者其守為神社稷之守者為公侯皆屬於王者客曰防風何守也仲
尼曰汪芒氏之君也一作注芒守封隅之山者也封隅山在今湖州武康縣為漆姓在虞夏商為汪芒氏於周
為長狄今為大人經世以戮防風氏係初年與國語不合太史公曰禹會諸侯江南計功而崩因葬焉命曰
會稽會稽者會計也越外傳曰禹始也到大越上茅山大會計爵有德封有功更名茅山曰會稽及其王也
巡狩大越見耆老約詩書審銓衡平斗斛因病亡死葬會稽葦椁桐棺穿壙七尺上無瀉泄下無邸水壇高三
尺土階三等延袤一畆又曰越之先君無餘乃禹之世别封於越以守禹冡又見少康紀)
甲申后啓元歲
(履祥按三代以來嗣君皆踰年而稱元與堯舜禹之間不同故胡氏大紀於甲申書元載今從之或曰是
時三年之喪未畢益未有箕山之避啓未膺朝覲訟獄之歸宜未王也何以稱為元年是不然古者稱元
無大意義特以其君天下之始計年耳況益之相禹異於禹之相舜禹之相舜異於舜之攝堯其時異其
事亦不同孟子之俱以薦言者推堯舜禹之心也其俱以避言者推舜禹益之心也當時事迹固自有不
同故胡氏於明年書益歸政就國而不言避是為得之)
二歲益避於箕山之隂(大紀曰伯益歸政就國於箕山之隂也萬章曰人有言至於
禹而德衰不傳於賢而傳於子有諸孟子曰否不然也天與賢則與賢天與子則與子昔者舜薦禹於天十有
七年舜崩三年之喪畢禹避舜之子於陽城天下之民從之若堯崩之後不從堯之子而從舜也禹薦益於天
七年禹崩三年之喪畢益避禹之子於箕山之隂朝覲訟獄者不之益而之啓曰吾君之子也謳歌者不謳歌
益而謳歌啓曰吾君之子也丹朱之不肖舜之子亦不肖舜之相堯禹之相舜也歴年多施澤於民久啓賢能
敬承繼禹之道益之相禹也歴年少施澤於民未久舜禹益相去久遠遠當作近其子之賢不肖皆天也非人
之所能為也莫之為而為者天也莫之致而致者命也匹夫而有天下者德必若舜禹而又有天子薦之者繼
世以有天下天之所廢必若桀紂者也孔子曰唐虞禪夏后殷周繼其義一也越絶書曰夏啓獻犧於益啓
者禹之子益與禹臣於舜舜傳之禹薦益而封之百里禹崩啓立曉知王事達於君臣之義益死之後啓歲善
犧牲以祠之經曰夏啓善犧於益此之謂也)三歲大戰于甘(皇極經世元年伐有扈今按孔
安國謂啓嗣禹位伐有扈之罪唐孔穎達謂禹崩益避箕山之隂天下諸侯歸啓啓遂即天子位史記稱啓立
有扈氏不服故伐之蓋由唐虞受禪相承啓獨繼父以此不服愚按楚辭天問亦謂啓代益作后而卒然離有
扈之&KR1416;集注如史記之說今故係之伯益歸政之後)書甘誓曰大戰于甘乃召六
卿(古者四方有變專責之方伯方伯不能討然後天子親征之天子之兵有征無戰今啓既親率六軍以出
而又書大戰于甘則有扈之怙強稔惡敢與天子抗衡豈特孟子所謂六師移之者書曰大戰蓋所以深著有
扈不臣之罪按甘在京兆鄠縣有甘水甘亭蓋西方諸侯也時夏都安邑在關河之東而有扈在關西之地叛
以天下大勢論之不為小變矣六卿六鄉之卿也按周禮卿大夫每鄉卿一人六鄉六卿平居無事則各掌其
鄉之政教禁令而屬於大司徒有事出征則各率其鄉之一萬二千五百人而屬於大司馬所謂軍將皆卿者
是也意夏制亦如此)王曰嗟六事之人予誓告汝有扈氏威侮五
行怠棄三正(六事之人謂六鄉之卿六卿曰六事猶三公謂之三事也威侮五行者暴殄天物一
說不順五行之理猶所謂狎侮五常也三正舊說天地人之正道)天用勦絶其命今予
惟恭行天之罰左不攻于左汝不恭命右不攻于右汝
不恭命御非其馬之正汝不恭命(左右御皆五伍之長在車者也汝六事之
人也古者車戰之法五人為伍五伍為兩一車甲士三人步卒七十二人則三其兩其甲士三人左主射右主
擊刺中御馬蓋每兩之長也一鄉一軍則一萬二千五百人蓋五百兩也卿一人統之天子六軍則七萬五千
人凡三千兩先王之師左右各攻其事而不以詭遇為功非惟師出以正然左死於射右死於刺甲者死車步
者死列故能為不敗之師此先王之軍法也左右御不職其事皆曰汝不恭命蓋責之卿也天子治軍惟責之
卿卿各督其所部然亦至兩之長而止自兩以下則其長自治之此軍制之分數也)用命賞于祖
弗用命戮于社予則孥戮汝(古者天子巡狩以遷廟主行征伐亦然軍行袚社釁
鼓是則天子出征必載遷廟之主與社主以行也祖左陽也故賞于祖社右隂也故戮于社戮辱也戮非為殺
之凡罪以令衆皆戮也所謂殺而戮之所謂賜死而亡戮辱凡殺而不以令衆不曰戮罪不至殺而令衆亦曰
戮孥戮者戮及其妻子所謂其孥男子入于罪隸女子入于舂稾是也古人罪人不孥而此曰孥戮蓋軍法尚
嚴故誓師之詞云爾師之必用賞罰古今所同也至若左右不踰御必以正此則王者之師而已楚辭天問
曰啓代益作后卒然離蠥向啓惟憂而能拘是達集註曰舊說禹以天下禪益天下去益而歸啓是代益作后
也於是有扈不服啓遂與之大戰于甘故曰離蠥問啓何以能思惟所憂而能伐扈以達拘執之嫌乎)九
歲王崩子太康踐位(王孫滿曰昔夏之方有德也遠方圖物貢金九牧鑄鼎象物百物而
為之備使民知神姦故民入川澤山林不逢不若螭魅罔兩莫能逢之用能協于上下以承天休墨子曰夏
后開命大廉折金山川鑄陶於昆吾作九鼎開即啓也避漢景帝諱作開贊寧要言曰詳其禹鼎不止圖山
川猛鷙之物又每州民戶地理寬狹皆可知也故後語云據九鼎按圖籍注云秦據執得周九鼎自然業次知
九州戶籍圖書也)
(履祥按諸家多謂禹鑄九鼎然於經無所考史亦不言九鼎之始觀方有德之辭似非指禹當從墨子之
說然象物神姦之說滿蓋設辭以神之古之鐘鼎猶今之碑碣皆所以載事也九州圖籍之說近是鑄九
州山川而併及其所産異物則有之矣為其圖籍所以歴代寶之又按傳稱啓有鈞臺之享而書史不言
其年歲鈞臺在河南陽翟嵎水之東南歷大陵西連山亦曰啓筮亭謂啓享諸神於大陵之上或曰陽翟
夏始封之地或曰禹都焉然河南固天下中或者啓即位之後羣后四朝大會同於此與)
癸巳太康元歲尸位(王子卦數元年遇睽)十有九歲畋于洛表羿
拒于河五弟御母以從遂都陽夏書曰太康尸位以逸
豫滅厥德黎民咸貳(禹之德在民深矣今一再傳而太康始為逸豫黎民咸貳見所未見
也蓋自五帝以來聖聖相傳至啓亦賢能敬承太康尸位而即為逸豫生民所未見也故疑而貳焉又自堯舜
禹以來數聖人之於民不啻父母於子其在太康猶父母死而不仁之兄暴棄之則父母之思為何如也民心
本非易叛恃祖宗德澤之厚而不知自反者亦可省於此)乃盤游無度畋于有洛之
表十旬弗反有窮后羿因民弗忍距于河(夏都河北太康遊田無度
逾河之南又自河而逾洛之外又流連十旬而弗反此羿所因以得志也羿者有窮之君世善射亦以世官為
名傳稱后羿自鉏遷于窮石因夏民以代夏政則鉏其始封窮其新國故曰有窮因民弗忍者即傳所謂因夏
民距于河者即所謂代夏政蓋距太康于河不使反國而羿遂據夏舊都以代夏僭稱帝夷羿也)厥弟
五人御其母以從徯于洛之汭五子咸怨述大禹之戒
以作歌(太康在外忘反而羿入都篡國故五子御母避難迹太康所之逾河而南以從之望太康以圖
復國故于洛汭而不至洛表徯而不返哀宗國之顛覆痛社稷之危亡親親之愛不能自遏故述大禹之戒而
為歌也下文五章是其辭說者以五子各為一章然首尾相應或共為之其一其二者歌節也非指五子也)
其一曰皇祖有訓民可近不可下民惟邦本本固邦寧
予視天下愚夫愚婦一能勝予一人三失怨豈在明不
見是圖予臨兆民懍乎若朽索之馭六馬為人上者奈
何不敬(此章述大禹之戒櫽括以為歌下叶戸予叶與圖叶杜馬叶姥一人三失之下似逸一句章末
二語則五子之詞也與皇祖有訓自相叶)其二曰訓有之内作色荒外作禽
荒甘酒嗜音峻宇雕牆有一于此未或不亡(此章亦大禹之訓五
子櫽括其辭而為歌也)其三曰惟彼陶唐有此冀方今失厥道亂
其紀綱乃底滅亡(自陶唐以來皆都河北是為冀州之地今一朝失道而三聖相傳之都衆
大之區遂乃失之為羿所滅以至于亡也按左氏引此章曰惟彼陶唐帥彼天常有此冀方今失其行亂其紀
綱乃滅而亡)其四曰明明我祖萬邦之君有典有則貽厥子
孫關石和鈞王府則有荒墜厥緒覆宗絶祀(有以叶百二十斤為
石大稱也三十斤為鈞小稱也關通和平聖人所以同度量衡以一天下之制也藏在王府後世則之舉此一
端以見典籍規制之備也)其五曰嗚呼曷歸予懷之悲萬姓仇予予
將疇依鬱陶乎予心顔厚有忸怩弗慎厥德雖悔可追
(履祥按五子之歌五章一章言太康之失民也二章言太康之遊田也序所謂盤遊無度也三章哀京都
之不保也四章痛故府舊章之淪喪宗廟社稷之不祀也而五章哀恫以終之夫失國固太康也而簒國
則羿也五子之歌皆怨太康之辭無忿羿之辭者自反也傳曰禹湯罪己其興也勃焉桀紂罪人其亡也
忽焉然則讀五子之歌君子是以知仲康之宜為君而夏之復祀也然太康雖為羿所拒不能濟河而猶
立國於外以傳仲康豈亦因五子之歌而自悔者與)
二十有九歲王崩于陽夏弟仲康立(路史曰太康在位十有九歲失政又
十歲而死)
(履祥按自唐虞以來都于冀州而冀自有牡非天子自治則甸服之地跨河南北也羿距太康于河不得
復反舊都故五子之歌惟哀冀都之亡痛故府舊章之喪當時自河以南尚無恙也汲郡古文稱太康居
斟尋酈道元謂河南有尋地薛氏謂今拱州太康縣漢之陽夏即太康故城而傳亦稱相居帝丘大抵皆
兖豫之境大河東南之地耳然則太康為羿所拒不能濟河而更都南夏以傳仲康迄于后相皆在兖豫
之境古大河之東南羿據冀方之都因夏民以代夏政稱帝夷羿寒浞代之皆在冀州之境大河之北至
浞□相而夏始中斷後四十餘年少康遂復舊物云)
壬戌仲康元歲肇位四海命胤侯掌六師
(履祥按仲康即五子之一也自太康畋于有洛之表而羿距太康于河仲康及其羣弟避有窮之難奉其
母濟河而南徯太康于洛汭太康越在草莽不能返國城于甸服東南而居之至是太康崩而仲康立說
者多稱羿廢太康而立仲康失之矣使羿廢太康而立仲康仲康既立使胤侯為司馬兵柄有歸矣而不
討羿是德羿也不返太康是紾兄也不然權出於羿是仲康為虛位而胤侯為羿黨也若是則胤征之書
孔子奚取焉且傳稱羿代夏政號帝夷羿豈立仲康而為之臣者其不然也明矣仲康繼立於外命胤侯
掌六師其規模舉錯固已有大過人者無幾何時而使胤侯征羲和羲和遐棄厥司旅拒厥邑蓋不共王
職而歸于有窮者是以有徂征之師有殱厥渠魁之命然仲康迄不能移羲和之師而加之羿者或者勢
未可與假之以年安知其不能討羿以羿之強僣而終仲康之世莫敢誰何者以仲康之賢有胤侯之助
也仲康雖立國於外然肇位四海諸侯之尊夏固自若獨羲和以不臣受征然則夫子於書取胤征焉君
子是以知仲康為能自振胤侯之為王室倚重矣)
季秋月朔辰弗集于房(唐大衍歷日度議曰書曰乃季秋月朔辰弗集于房劉炫曰房
所舍之次也集會也會合也不合則日蝕可知或以房為房星知不然者且日之所在正可推而知之君子謹
疑寧當以日在之宿為文近代善歷者推仲康時元月合朔已在房星北矣按古文集與輯義同日月嘉會而
隂陽輯睦則陽不疚乎位以常其明隂亦含章示沖以隠其形若變而相傷則不輯矣房者辰之所次星者所
次之名其揆一也又春秋傳辰在斗柄天策焞焞降婁之初辰尾之末君子言之不以為繆何獨謹疑於房星
哉)
(履祥按虞&KR1184;以季秋日食為仲康元年而唐傅仁均等新歷以為仲康五年癸巳之歲九月庚戌朔日蝕
在房二度夫以歷術求之則魯歷殷歷周歷已自不同憑此却求豈無抵忤故以歷較之經世紀年夏殷
之年盈縮者二十有八歲焉蓋歷家之說有歲差之法久近名殊新歷以五十餘年而差一度虞&KR1184;以百
八十有六年而差一度盈縮之原其大致蓋由於此古者天官氏因時以治歷而後世言天者執歷以求
天執歷以求天者既有差於將來豈無迷於既往哉今從新歷之說則仲康五年歲非癸巳從虞&KR1184;之說
則合于經世之年且&KR1184;之言歷槩有活法焉如論合朔者則朔在會合苟躔次既同何患于頻大日月相
離何患于頻小此類可見雖然此猶以歷言歷不若以經斷歷以經言之則五年之說於經不同而元年
之說於經為合何則經書仲康肇位四海胤侯命掌六師羲和廢厥職酒荒于厥邑胤侯承王命徂征書
肇位以冠其首則徂征是其初即位之年而季秋月朔之變是其初年之秋無疑也以經為正固無假於
歷以歷而論則元年之說為有合於經今從之繫於元年之下)
胤侯承王命征羲和(皇極經世係壬戌又據子王子經世卦數仲康元年訟卦用事所以
其間有日食之變而又有徂征之師與羿争諸侯也)惟仲康肇位四海胤侯命掌
六師羲和廢厥職酒荒于厥邑胤侯承王命徂征(胤侯胤國
之侯入為王大司馬也羲和廢厥職者不共王職酒荒于厥邑者與羿同惡也)告于衆曰嗟予
有衆聖有謨訓明徵定保(明徵定保者即謨訓之辭徵如庶徵之徵謂明天之徵以
定保安之計也此一語以為綱領克謹天戒以下皆明徵定保之事惟時羲和以下皆明徵之反)先王
克謹天戒臣人克有常憲百官修輔厥后惟明明每歲
孟春遒人以木鐸徇于路官師相規工執藝事以諫(工猶
執藝事以諫豈有為天官而日食不以告王)其或不恭邦有常刑(此明先王之制下證
羲和之罪)惟時羲和顛覆厥德沉亂于酒畔官離次俶擾
紀遐棄厥司(此正羲和之罪也)乃季秋月朔辰弗集于房瞽奏
鼓嗇夫馳庶人走羲和尸厥官罔聞知昏迷于天象以
干先王之誅(說見上文古者日有食之伐鼓于社所以攻隂而助陽也其事則樂師掌之樂師瞽
者也故瞽奏鼓嗇夫馳者供救日之役庶人走者為救日之態以見日食之變天子恐懼乎上官民奔走于下
變之甚也而羲和掌歷象之事乃罔聞知不以聞于上也其無天無君甚矣干先王之誅應上文)政典
曰先時者殺無赦不及時者殺無赦(此以下徇師之辭政典者大司馬之
法用之於軍旅者也故先時後時者皆殺無赦所以謹期會一師徒明節制也先時者邀功而亂陣不及時者
失期而怯敵皆用兵之忌也是以兵法於此必嚴無赦之律焉)今予以爾有衆奉將天
罰爾衆士同力王室尚弼予欽承天子威命火炎崑岡
玉石俱焚天吏逸德烈于猛火(此戒其先時之過)殱厥渠魁脅
從罔治舊染汚俗咸與惟新嗚呼威克厥愛允濟愛克
厥威允罔功(此戒其不及時之失)其爾衆士懋戒哉(威克厥愛如公爾忘私奮
不顧身也懋戒以殱魁威克為勉以逸德愛克為戒也或問羲和之罪不過失職耳何勤徂征之師曰王者之
制諸侯三不朝則六師移之畔官離次棄厥司不甚於不朝乎曰沉亂于酒六師移之易爾曷為申明軍律激
勵威武若恐弗勝何也曰羲和畔夏即羿者也意必有聚衆拒命之事焉故下文有脅從罔治之戒也曰使果
畔夏即羿也曷為奉辭伐罪不名其為賊而止於責其不職也曰先王之制官各有職以事一人不供其職即
不臣其君矣而况俶擾天紀為始亂乎曰俶擾天紀之為始亂何也曰自顓帝以來羲氏和氏世其職先王賴
之授時頒正以一天下之視聽久矣一旦有羿入間王室天子保遷南夏而羲和首不為用是使正朔不出于
天子諸侯不禀正朔於王朝夏氏之失統將自是始而區區保邑拒命又其罪之細者耳故胤征之書始述其
法以明其亂紀之罪終嚴其威以破其脅衆之勢也兵法莫整於胤征曰先時者殺無赦不及時者殺無赦也
莫仁於胤征曰殱厥渠魁脅從罔治也莫勇于胤征曰威克厥愛元濟也此武之大經也)甲子三歲
羿滅伯封(伯封后夔之子也左傳所載伯封之事似失之誣路史禹命伯封叔及昭明作衍歷歲紀
甲寅敬授人時則伯封夏之天官仲康征羲和而夷羿滅伯封是與王室争諸侯耳)十有三歲王
崩子相踐位(經世曰相繼立依同姓諸侯斟灌斟鄩氏)
乙亥后相元歲征畎夷二歲征黃夷七歲于夷來賓畎夷來賓
(竹書曰后相即位三年征黃夷七年于夷来賓東漢書曰昔夏后氏太康失國四夷背叛及后相即位乃征畎夷至七年然後来賓)八
歲寒浞殺羿(晉魏莊子曰昔有夏之方衰也后羿自鉏遷於窮石鉏在今澶州衛南縣窮石不知
所在因夏民以代夏政恃其射也不修民事而淫于原獸棄武羅伯困熊髠尨圉四子皆羿之臣而用寒浞寒
浞伯明氏之䜛子弟也寒國北海平夀縣東有寒亭在今濰州伯明后寒棄之夷羿收之夷氏信而使之以為
己相浞行媚于内杜注曰内宫人愚謂羿所以為家衆所殺而浞所以因羿室者其原如此而施賂于外愚弄
其民而虞羿于田樹之詐慝以取其國家外内咸服羿猶不悛將歸自田家衆殺而烹之以食其子其子不忍
食死于窮門殺之于國門愚按羿入據夏仍號有窮故其國門亦謂窮門浞因羿室就其妃妾生澆及豷恃其
讒慝詐偽而不德於民澆論語作奡周虞人之箴曰芒芒禹迹畫為九州經啓九道民有寢廟獸有茂草各
有攸處德用不擾在帝夷羿冒于原獸亡其國恤而思其麀牡武不可重用不恢于夏家獸臣司原敢告僕夫
注曰羿雖有夏家而不能恢大之愚謂虞箴如此是猶惜羿之不能盡取夏也且從其僣而稱之曰帝虞人自
以其官獻箴故止為田獵而發可爾讀者不可以詞害意然君子之言不當如是也逢蒙學射於羿盡羿之
道思天下惟羿為愈己於是殺羿孟子曰是亦羿有罪焉朱子曰夷羿簒賊蒙乃逆儔其事無足論者孟子特
以其取友而言爾天問曰浞娶純狐眩妻爰謀何羿之射革而交吞揆之此行媚于内殺羿因室之事也射
革猶云貫革吞滅揆謀也集注曰言羿之射藝勇力而其衆乃交進而吞謀之乎離騷曰啓九辯與九歌兮
夏康娛以自繼不顧難而圖後兮五子用失乎家衖羿淫游以佚畋兮又好射夫封狐固亂流其尠終兮浞又
貪夫厥冢集注曰婦謂之家言羿因夏衰亂代之為政娛樂田獵不恤民事信任寒浞使為國相羿畋將歸浞
使家衆逢蒙射而殺之貪取其家以為己妻羿以亂得政身即滅亡故曰亂流鮮終也)
(履祥按羿之亡也孟子述其取友之一端左氏述其亂亡之始末而騷之言為盡騷之言曰羿淫遊以佚
畋兮又好射夫封狐固亂流其尠終兮浞又貪夫厥家夫羿簒夏者逆亂之流理固尠終矣况又有遊田
之荒䜛慝之蔽乎然則其前後本末俱足以戒矣)
二十有八歲寒浞使其子澆弑王于帝丘后緡歸于有
仍靡奔有鬲氏(經世以靡奔係此年足以正左氏之誤帝丘今開德府濮陽縣顓帝始居此地
是名帝丘后相因之鬲在今德州平原魏莊子曰浞因羿室生澆及豷恃其讒慝詐偽而不德于民使澆用
師滅斟灌斟鄩二國夏同姓諸侯后相所依處澆于過處豷于戈伍員曰昔有過澆殺斟灌以伐斟鄩滅夏
后相后緡方娠逃出自竇后緡相妃娠懷身也歸于有仍生少康焉按子王子卦數相即位之年世卦得睽終
以弒隕至此世卦得歸妹是以后緡歸有仍少康在外氏者三十餘年汲郡古文曰相居斟灌漢書集注云
今東郡灌是也明帝以封周後改曰衛皇甫謐曰灌衛也愚按帝丘衛地斟灌亦衛地相居帝丘與斟灌相近
而依之非居斟灌也)
癸夘少康元歲相后緡生少康於有仍(自此以後皇極經世缺四十年不書而皇王大紀即以少康生之年
為元蓋少康生則夏統不絶也)甲子二十有二歲少康自有仍奔虞(伍員曰少康為仍牧正惎澆皆戒之惎毒也戒
備也澆使椒求之椒澆臣逃奔有虞為之庖正以除其害虞舜後諸侯也庖正掌膳羞之官賴以得除己害愚
按為仍牧正為之庖正皆少康為之以避禍非一國敢以是官之也虞即今應天府虞城縣虞思於是妻之以
二姚思有虞君也而邑諸綸綸虞邑今應天虞城縣有綸城有田一成有衆一旅方十里為成五百人為旅能
布其德而非其謀以收夏衆橅其官職愚按夏衆者即帝丘二斟之遺民靡收二國之燼亦其助也官職者夏
之士大夫播遷者若遺臣靡之類是也或曰古今言治者莫盛於唐虞三代然考之三代自禹傳啓已有大
戰之變繼而太康失冀相帝弑隕絶四十年而少康始中興季杼之後鮮有可紀商有天下一傳而太甲幾墜
沃丁以後比九世亂河患蕩覆轉徙不常西略不知狄人内侵古公避狄高宗中興又幾何世紂遂亂亡以後
昭王即有南征之禍穆王尤甚幸没祇宫夷衰厲暴宣王中興而非全治幽王又大亂平王東遷而天下無寧
世矣然則語治者必曰三代何也履祥應之曰三代所以盛以其聖王代作其道化禮制有以漸磨人心維持
風俗如是其久與後世不同爾不謂其暴君亂主之咸無也夫以漢視三代光武明章視禹啓文武成康可謂
碔砆之與美玉光武漢法舊防尚未盡復其紀綱天下之具可謂疎矣然以其起自諸生側席幽人而明帝興
學崇教臨雍拜老故其風聲興起二百年間雖庸君繼作宦戚專政而政亂於上俗清於下其民安於耕桑其
士大夫厲於名節其故家遺俗閑於禮法其姦雄之人懼於名義東漢猶然况三代之世聖人代作有井田以
業民生有封建以定民主有道德以正民有禮制以齊民行有詩樂以陶民風有教化以漸民俗制定而不
可以卒摇化深而不可以卒變雖復有太康等比不善繼之君然所謂政亂於上俗清於下者當必十百倍於
東漢矣故三代之亂猶日之有雲隂雨霾而不害其為畫後世之治猶夜之有月星大燧而不救其為夜此古
今之分也)壬午四十歲靡自有鬲氏收二斟之衆滅寒浞立
少康王滅澆于過使季杼滅豷于戈復禹之績(魏莊子曰靡自
有鬲氏收二國之燼以滅浞而立少康少康滅澆于過后杼滅豷于戈有窮由是遂亡靡臯陶之後路史作伯
靡杼少康子也浞因羿室不改有窮之號伍員曰使女艾諜澆女艾太康臣諜候也使季杼誘豷遂滅過戈復
禹之績祀夏配天不失舊物論語南宫适問於孔子曰羿善射奡盪舟俱不得其死子何子句然禹稷躬稼
而有天下夫子不答南宫适出子曰君子哉若人尚德哉若人離騷曰澆身被服強圉兮縱欲而不忍日康
娛而自忘兮厥首用夫顛隕集注曰強圉多力也言浞取羿妻而生澆強梁多力縱放其慾不能自忍也康安
也自上而下曰顛隕墜也言澆既滅殺夏后相安居無憂日作淫樂忘其過惡卒為相子少康所誅大紀論
曰人殺其父子必欲死人辱其君臣必欲報忍死謀報能以天道為定命不觀敵勢而改圖則庶幾焉苟顧其
私内覬大利外畏大難雖有良心日銷月鑠其不忘君父者幾希矣少康靡鬲真人臣子哉志在討賊行吾義
而已非圖富貴者也故受困厄而不渝濱死亡而不怠兢兢業業經營四十年然後克殄元凶祀夏配天不失
舊物嗚呼此真可謂中興者矣故唐虞世南論歷代中興之主以少康為冠噫前王之所為後王之師也可不
鑒哉廣漢張氏曰邵康節經世以寒浞滅相繫於壬寅是歲或癸卯少康生而克復舊物乃在癸未凡四十
有一年方少康在襁褓而夏之臣靡固有滅浞而立之之心經營許久乃遂其志若靡者可謂忠之盛者矣方
寒浞在上澆豷縱横之時少康獨有田一成衆一旅其勢可謂堙微而卒用以興其間圖回謀慮必有大曲折
惜不復傳于後猶幸有左氏傳所載耳要之靡與有鬲氏有仍氏皆佐少康以有為者也若使少康之君臣此
數十年中不忍而欲速則身且不保而况國乎惟其潛也若深淵之靚故其發也如春陽之振動惟其時者也)
方夷來賓(竹書紀年曰少康即位方夷來賓東漢書曰夏后氏太康失德夷人始畔自少康已後
世服王化遂賓於王門獻其樂舞)六十有一歲王崩子季杼踐位少子
無余封於越(吳越春秋曰禹以下六世而得帝少康少康恐禹墓之絶祀乃封其庶子於越號曰
無余隨陵陸而耕種逐禽鹿而給食不設宫室之飾從民所居居於秦餘春秋祠禹墓於會稽)
甲辰后杼元歲五歲征東海伐王壽(竹書紀年曰夏伯杼子東征獲九尾狐路史同)
十有七歲王崩子槐踐位(國語曰杼能帥禹者也夏后氏報焉韋昭注曰能興夏道)
(履祥按自古人主非天資絶異或親歴艱難而能成中興之功者鮮矣少康生長艱危備嘗險阻卒成再造之
功信為中興之主后杼之生遭家未競與其先王共歴艱險方其用師于戈計其年齡弱冠而已英毅之氣蓋
可想見及其即位又能帥禹而行卒為夏家有德之宗夫以禹之明德懋功典則備具使得中主循而守之可
以坐享安靖况以英毅之資帥循其道禹何遠之有惜乎年世堙遠書史失傳後之學者不得盡聞行事之詳為可憾矣)
辛酉后槐元歲三歲東九夷來御甲子四歲二十有六
歲王崩子芒踐位
丁亥后芒元歲以玄圭賓于河(路史註曰見紀年)乃東狩于海
十有八歲王崩子泄踐位
乙巳后泄元歲命東夷命西羌(竹書紀年曰后泄命畎夷白夷赤夷玄夷風夷陽夷后泄在位十六
歲而竹書命六夷在二十一歲未詳路史曰六夷來御於是始加爵命東漢書西羌傳曰太康失國四夷背叛及相即位乃征
畎夷七年然後來賓至于泄始加爵命由是服從桀之亂畎夷入居邠岐之間)十有六歲王崩子不降踐位
辛酉后不降元歲甲子四歲六歲伐九苑五十有九歲王崩
弟扃立
甲申后扃元歲戊子五歲二十有一歲王崩子厪踐位
辛巳后厪元歲二十有一歲土崩不降之子孔甲立
壬寅后孔甲元歲三歲(陶氏古今錄曰夏孔甲八年九月歲次甲辰采牛首山鐵以鑄劒據經世
紀年甲辰孔甲即位之三歲也今陶弘景曰八年豈考於古銘字書難辨誤以為八年與蔡史曰昔有飂叔
安飂古國也叔安其君名有裔子曰董父玄孫之後為裔實甚好龍能求其耆欲以飲食之龍多歸之乃擾畜
龍以服事帝舜帝賜之姓曰董氏曰豢龍封諸鬷川鬷夷氏其後也故帝舜氏世有畜龍及有夏孔甲擾于有
帝帝賜之乘龍河漢各二各有雌雄孔甲不能食而未獲豢龍氏有陶唐氏既衰其後有劉累學擾龍于豢龍
氏以事孔甲能飲食之今滑州有豢龍氏井即劉累畜龍之所夏后嘉之賜氏曰御龍以更豕韋之後龍一雌
死潛醢以食夏后夏后饗之既而使求之懼丙遷于魯縣范氏其後也杜元凱曰今魯陽也按汝州魯山縣有
豢龍城魏獻子曰今何故無之對曰夫物物有其官官修其方方法術朝夕思之一日失職則死及之失官不
食官宿其業其物乃至水官修則龍至若泯棄之物乃坻伏鬱湮不育故有五行之官是謂五官實列受氏姓
封為上公祀為貴神社稷五祀是尊是奉木正曰勾芒火正曰祝融金正曰蓐收水正曰玄冥土正曰后土龍
水物也水官棄矣故龍不生得)甲子二十有三歲戊辰二十有七歲商
主癸生子履(帝王世紀曰主癸之妃扶都見白氣貫月意感而生湯)三十有一歲
王崩子臯踐位(衛彪徯曰孔甲亂夏四世而隕韋昭曰亂禹法也孔甲至桀四世而亡大紀
曰王好事鬼神肆行淫亂作破斧之歌是為東音諸侯化之夏政始衰)
(履祥按傳稱夏后孔甲擾于有帝古今所傳亦謂孔甲有盤盂之戒而國語世紀謂為淫亂之君異乎所
聞矣或曰孔甲人名非夏后孔甲)
(祝氏經世解曰孔甲當星之甲一十二世之終自當有災况其卦為兑但夏之文獻不足無以證之)
癸酉后臯元歲十有一歲王崩子發即位(蹇叔曰崤有二陵焉其南陵夏后臯之墓也)
甲申后發元歲諸夷賓於王門(竹書紀年曰后發即位元年諸夷賓於王門諸夷入舞)
十有九歲王崩子癸踐位(是為桀)
癸夘后癸元歲甲子二十有二歲公劉遷于豳(大紀附少康甲子之
紀今附于此年甲子紀之内路史曰稷生斄蠒一作台蠒即邰字斄蠒生淑均淑均為田祖公劉之去后稷已十餘世矣)
(史記曰舜封后稷於邰别姓姬氏后稷之興在陶唐虞夏之際皆有令德國語曰昔我先王世后稷以服
事虞夏及夏之衰也棄稷弗務我先王不窋用失其官而自竄于戎翟之間程泰之曰慶州夷南三里有不窋
城不敢怠業時序其德纂修其緒修其訓典朝夕恪勤守以惇篤奉以忠信奕世載德不忝前人索隠曰譙
周按國語云世后稷以服事虞夏言世稷官是失其世數也若以不窋親棄之子至文王千餘歲惟十五代實
不合事情按史記契至湯四百餘年而十四世稷至文王千餘年而十五世自夏歴商凡四十三世而稷至文
王止十五世焉歐陽氏容齋洪氏路史羅氏已辨其非今不悉錄史記曰不窋卒子鞠立鞠卒子公劉立路
史同又曰鞠生有文在手曰鞠)大雅曰篤公劉匪居匪康迺埸迺疆迺
積迺倉迺裹餱糧于橐于囊思輯用光弓矢斯張干戈
戚揚爰方啓行(集傳曰舊說召康公以成王將莅政當戒以民事故詠公劉之事以告之曰厚
哉公劉之於民也其在西戎不敢寧居治其田疇實其倉廩既富且強於是裹其餱糧思以輯和其民人而光
顯其國家然後以其弓矢斧鉞之備爰始啓行而遷都於豳焉蓋亦不出其封内也)篤公劉于胥
斯原既庶既繁既順迺宣而無永嘆陟則在巘復降在
原何以舟之維玉及瑶鞸琫容刀(集傳曰言公劉至豳欲相土以居而帶此
劍佩以上下於山原也東萊吕氏曰以如是之佩服而親如是之勞苦斯其所以為厚於民也與)篤公
劉逝彼百泉瞻彼溥原迺陟南岡乃覯于京京師之野
于時處處于時廬旅于時言言于時語語(集傳曰京高丘也師衆也
董氏曰所謂京師者蓋起于此其後世因以所都為京師也此章言營度邑居也自下則往百泉而望廣原自
上則陟南岡而觀于京於是為之居室於是廬其賓旅於是言其所言於是語其所語無不於斯焉)篤公
劉于京斯依蹌蹌濟濟俾筵俾几既登乃依乃造其曹
執豕于牢酌之用匏食之飲之君之宗之(集傳曰此章言宫室既成
而落之既以飲食勞其羣臣而又為之君為之宗焉吕氏曰既饗燕而定經制以整屬其民上則皆統於君下
則各統於宗蓋古者建國立宗其事相須楚執戎蠻子而致邑立宗以誘其遺民即其事也)篤公劉
既溥既長既景迺岡相其隂陽觀其流泉其軍三單度
其隰原徹田為糧度其夕陽豳居允荒(集傳曰徹通也一井之田九百
畆八家皆私百畆同養公田耕則通力而作收則計畆而分也周之徹法自此始其後周公蓋因而修之耳此
言辨土宜以授所徙之民定其軍賦與其税法又度山西之田以廣之而豳人之居於此益大矣)篤公
劉于豳斯館涉渭為亂取厲取鍛止基迺理爰衆爰有
夾其皇澗遡其過澗止旅迺密芮鞫之即(集傳曰此章又總叙其始
終言其始來未定居涉渭取材而成宫室既止基於此矣乃疆理其田野則日益繁庶富足其居有夾澗者有
遡澗者其止居之衆日以益密乃復即芮鞠而居之而豳地日以廣矣漢書婁敬傳曰周之先自后稷堯封
之邰積德累善十餘世公劉避桀居豳程泰之雍錄曰公劉自慶州徙都于邠邠州新平縣即其地也匈奴
傳曰夏道衰公劉失其稷官變于西戎邑于豳顔師古曰今豳州是也開元十三年槩改古文以為今文又特
詔書豳為邠)豳詩曰七月流火九月授衣一之日觱發二之
日栗烈無衣無褐何以卒歲(火大火心星也堯典仲夏火中月令則季夏昏心中
季冬曉心中故周家有火中寒暑乃退之說謂季夏火昏中暑極而退季冬火曉中寒極而退也豳公之時上
距堯未遠歲差未多故七月之昏則亦見火之西下矣一之日謂斗建子一陽之月也不數月而言日以見此
月之日一陽始生即開來歲發生之始矣集𫝊曰周之先公已用此紀候故周有天下遂以為一代之正朔也)
三之日于耜四之日舉趾同我婦子饁彼南畆田畯至
喜(集傳曰此章前節言衣之始後節言身之始二章至五章終前節之意六章至八章終後節之意)七
月流火九月授衣春日載陽有鳴倉庚女執懿筐遵彼
微行爰求柔桑春日遲遲采蘩祁祁女心傷悲殆及公
子同歸(集傳曰是時公子猶娶於國中而貴家大族連姻公室者亦無不力于蠶桑之務故其許嫁之
女預以將及公子同歸而遠其父母為悲也其風俗之厚而上下之情交相忠愛如此)七月流火
八月萑葦蠶月條桑取彼斧斨以伐遠揚猗彼女桑七
月鳴鵙八月載績載玄載黃我朱孔陽為公子裳(八月於萑
葦既成之時即收蓄為來歲治蠶曲薄之具也集傳曰勞於其事而不自愛以奉其上蓋至誠惻怛之意上以
是施下以是報之也)四月莠葽五月鳴蜩八月其穫十月隕蘀一
之日于貉取彼狐狸為公子裘二之日其同載纘武功
言私其豵獻豜于公(爾雅豕一歲為豵三歲為豜私其小者而獻其大者亦愛上之心也)
五月斯螽動股六月莎雞振羽七月在野八月在宇九
月在戶十月蟋蟀入我牀下穹窒熏鼠塞向墐戶嗟我
婦子曰為改歲入此室處(吕氏曰十月而曰改歲三正之通于民俗尚矣周特舉而
迭用之耳集傳曰此見老者之愛也)六月食鬱及薁七月亨葵及菽八月
剥棗十月穫稻為此春酒以介眉夀七月食瓜八月斷
壺九月菽苴採荼薪樗食我農夫(集傳曰自此至卒章皆言農圃飲食祭祀
燕樂以終首章後節之意而此章果酒嘉蔬以供老疾奉賓祭瓜匏苴荼以為常食少長之義豐儉之節也)
九月築場圃十月納禾稼黍稷重穋禾麻菽麥嗟我農
夫我稼既同上入執宫功晝爾于茅宵爾索綯亟其乘
屋其始播百穀(吕氏曰此章終始農事以極憂勤艱難之意)二之日鑿冰沖
沖三之日納于凌隂四之日其蚤獻羔祭韭九月肅霜
十月滌場朋酒斯饗曰殺羔羊躋彼公堂稱彼兕觥萬
夀無疆(張子曰此章見民忠愛其君之意既勤趨其藏冰之役又相戒速畢場功殺羊以獻于公舉酒
而祝其夀也王氏曰仰觀星日霜露之變俯察昆蟲草木之化以知天時以授民事女服事乎内男服事乎
外上以誠愛下下以忠利上父父子子夫夫婦婦養老而慈幼食力而助弱其祭祀也時其燕饗也節此七月
之義也史記曰公劉雖在戎狄之間復修后稷之業務耕種行地宜自漆沮渡渭取材用行者有資居者有
畜積民賴其慶百姓懷之多徙而保歸焉周道之興自此故詩人歌樂思其德)
(履祥按公劉之遷豳也史謂周道之興自此則國語所謂十五王而文始主之者自公劉數之爾不然則
以有德之宗數之猶殷言賢聖之君六七漢言七制之主也大紀以世表計之係之少康甲子之紀而附
以篤公劉之雅今以漢書計之係之夏桀甲子之紀而併附七月之詩焉讀篤公劉之雅可想見公劉度
地建國和輯人民之規焉讀七月之詩可想見豳民因天力本孝慈忠愛之俗焉漢儒舊序以篤公劉為
召康公之所獻以豳七月為周公之所陳意者豳之遺詩與召公獻之以備燕享之樂使成王知立國勤
勞之故周公陳之以為矇工之誦使成王知故國衣食之原故篤公劉列於雅而豳七月自為風蓋自三
聖相授其禮樂聲教之盛漸被四海后稷於此有邰家室子孫皆有令德其後雖當夏道衰微一再轉徙
而修其訓典奕世載德加以公劉之賢生聚再繁邦家再盛故國人敘其建立之規道其風土歌謠之美
吹之管籥和以土鼓周人世守之以為其先公之樂至有天下而亦專官掌之周官籥章之職掌土鼓豳
籥是也土鼓葦籥皆堯之遺音也而豳籥則公劉之遺音也豳籥所歌之詩則豳詩豳雅豳頌也豳詩七
月之詩也豳頌雖不知其的為何詩而篤公劉之篇豈非豳雅之詩與或者顧謂公劉之時夏道將墜國
介戎狄之間計無文物篤公劉七月之詩蓋出周召之筆追述先公之事爾是獨不思夏當三聖之後義
理素明言語素雅其文章為最盛但載籍失傳耳其存者與其雜見傳記者可想見也雖當衰微之後然
流風未泯商道將興篤公劉之詩下視商頌諸作同一蹈厲七月之詩上視五子之歌夏小正之屬與夏
令時儆之辭皆同一文軌也豈至周召之時而後始有如此之文哉且周詩固有追述先公之事者然皆
明著其為後人之辭生民之詩述后稷之事也而終之曰以迄于今綿之詩述古公之事也而係之以文
王之事此皆後人之作也若篤公劉之詩極道岡阜佩服物用里居之詳七月之詩上至天文氣候下至
草木昆蟲其聲音名物圖畫所不能及安有去之七百歲而言情狀物如此之詳若身親見之者又其末
無一語為追述之意吾是以知其決為豳之舊詩也况史氏已明言詩人歌樂思其德乎雖然七月為豳
之舊詩固也何以不居二南之前而居變風之末與曰詩皆采之當世而前世之詩存者不可泯也故豳
七月附于十五國風之後猶商那附于三頌之末也七月既非周公之自作何以係周公諸詩曰豳周公
之采邑也周公食邑於豳岐之間以其為周之舊邑故曰周公然周既為一代有天下之號則周公之詩
不可謂之周而謂之豳焉猶晉而謂之唐衛而謂之邶鄘也豳詩既周公之所陳故凡周公所作與為周
公而作者皆附之然則公劉為雅七月獨不可為雅與曰風雅固各有體矣噫自載籍之不傳後世槩以
先公之事為朴野不文之俗胡不即近世而觀之乎兩漢文物之久而白狼之詩譯於朝李唐詞章樂府
之行而凉州之遍甘伊之聲列于樂况豳俗居雍土之中岐梁之虛而公劉接聞文教流傳之後又當變
戎為華之初為諸夏方新之邦乎故篤公劉七月之詩端為豳公當時之詩無疑也今列二詩於夏紀之
季且述其大意如此於以考見夏商之世而周家之文固有自來矣)
三十有三歲伐蒙山有施氏進妺喜(史蘇曰昔夏桀伐有施有施人以妺
喜女焉韋昭曰有施喜姓之國妺其女也妺喜有寵於是乎與伊尹比而亡夏韋昭曰比比功也伊尹欲亡夏
妹喜為之作禍其功同也愚謂比者同比之比事雖不同同於亡夏也大紀曰自孔甲之後王室政德日衰
諸侯或不朝桀能申鐵鉤索負恃其力不務德而武傷百姓有趙梁者教為無道勸以貪狼伐蒙山有施氏有
施氏進女妺喜桀嬖之所言皆聽為之為瓊室象廊瑶臺玉牀行淫縱樂政事怠廢為肉山脯林酒池可以運
舟一鼓而牛飲者三千人以為戲劇)三十有五歲商主癸薨子履嗣(于湯諡成
號太乙姓子氏)商頌長發之詩曰玄王桓撥受小國是達受大
國是達率履不越遂視既發相土烈烈海外有截(玄王契也
玄者深微之稱王者追尊之號受小國受大國與下文受小球大球辭意同蓋古者諸侯有邦交之好相朝之
禮契之為國其四鄰小大之國無不交朝聘之禮而契之受之德意通達也率履不越其行事守禮度也遂視
既發其觀瞻之者皆感發也至相土則又功烈盛大至於海外諸侯亦一切慕之)帝命不違至
于湯齊湯降不遲聖敬日躋昭假遲遲上帝是祗帝命
式于九圍(集傳曰商之先祖既有明德天命未嘗去之以至于湯湯之生也應期而降適當其時其
聖敬又日躋升以至昭格于天久而不息惟上帝是敬故上帝命之使為法於九州也)受小球大
球為下國綴旒何天之休不競不絿不剛不柔敷政優
優百禄是遒(集傳曰小球大球或曰小國大國所贄之玉也鄭氏曰小球鎮圭尺有二寸大球大
圭三尺也皆天子之所執也下國諸侯也綴猶結也旒旂之垂者也言為天子而為諸侯所係屬如旂之縿為
旒所綴著也)受小共大共為下國駿厖何天之龍敷奏其勇
不震不動不戁不竦百禄是總(集傳曰小共大共駿厖之義未詳或曰小國大
國所共之貢也鄭氏曰共執也猶小球大球也蘇氏曰共珙通合珙之玉也駿大厖厚董氏曰齊詩作駿駹謂
馬也龍寵也敷奏其勇大進其武也愚謂小球大球謂小國大國之贄玉小共大共謂小國大國之供貢也)
武王載旆有虔秉鉞如火烈烈則莫我敢曷(漢書作遏)苞有
三蘖莫遂莫達九有有截韋顧既伐昆吾夏桀(集傳曰武王湯
也虔敬也言恭行天罰也苞本也蘖旁生萌蘖也本則夏桀蘖則韋也顧也昆吾也皆桀之黨也鄭氏曰韋彭
姓顧昆吾己姓言湯既受命載旆秉鉞以征不義桀與三蘖皆莫能遂其惡而天下截然歸商矣初伐韋次伐
顧次伐昆吾乃伐夏桀當是用師之序如此)昔在中葉有震且業允也天子
降于卿士實維阿衡實左右商王(集傳曰昔在豈謂湯之前世中衰時與允
也天子指湯也降言天賜之也卿士伊尹也言至于湯得伊尹而有天下也阿衡伊尹官號也愚按書曰肇
我邦有夏小大戰戰罔不懼于非辜詩曰昔在中葉有震且業則是自湯而上蓋嘗中微矣而湯由七十里起
又為桀所囚卒能伐桀而代之則非勢之強也以德而已朱子曰序以此為大禘之詩蓋祭其祖之所出而
以其祖配也蘇氏曰大禘之祭所及者遠故其詩歴言商之先君又及其卿士伊尹蓋謂與其禘者也商書兹
予大享于先王爾祖其從與享之是禮也豈其起于商之世與今按大禘不及羣廟之主此宜為祫禘之詩然
經無明文不可考矣殷本紀曰契興於唐虞大禹之際功業著于百姓百姓以平契卒子昭明立昭明卒子
相土立相土卒子昌若立昌若卒子曹圉立曹圉卒子冥立冥卒子振立振卒子微立微卒子報丁立報丁卒
子報乙立報乙卒子報丙立報丙卒子主壬立主壬卒子主癸立主癸卒子太乙立是為成湯)湯始居
亳書序曰自契至于成湯八遷(孔氏曰十四世凡八從國都愚按八遷惟昭明
居砥石相土居商丘見於傳餘無所考砥石今陜州砥柱商丘今應天府宋城)湯始居亳從先
王居(孔氏曰契父帝嚳都亳湯自商丘遷焉愚按嚳之說非也唐虞以上無王稱且契非嚳子借使嚳子
不宜謂嚳先王也先王者必指玄王此商人追稱之辭也故大紀曰從先君居以正書序及注之失亳今應天
府之穀熟蓋南亳也)作帝告釐沃(孔氏曰告來居沃土二篇皆亡)戊寅三十有六
歲(商湯元)商湯征葛(據經世張氏紀年然史記載征葛在聘伊尹之前葛今應天府寧陵縣)
(孟子曰惟仁者為能以大事小是故湯事葛朱子曰仁人之心寬洪惻恒而無較計大小強弱之私故小國雖
或不恭而吾所以字之之心自不能已愚謂以是觀之則它日湯之征葛蓋不得已也又曰湯居亳與葛為
鄰穀熟去寧陵八十里葛伯放而不祀湯使人問之曰何為不祀曰無以供犧牲也湯使遺之牛羊葛伯食之
又不以祀湯又使人問之曰何為不祀曰無以供粢盛也湯使亳衆往為之耕老弱饋食愚按遺之牛羊使為
之耕皆以大事小之事也葛伯率其民要其有酒食黍稻者奪之不授者殺之有童子以黍肉餉殺而奪之書
曰葛伯仇餉此之謂也大紀曰葛伯率其民要其有酒肉者奪之畏君命不敢校也有一童子校曰而不能耕
吾為汝耕又奪吾食不亦甚乎葛伯殺之為其殺是童子而征之四海之内皆曰非富天下也為匹夫匹婦復
讎也朱子曰言湯之心非以天下為富而欲得之也湯始征自葛載十一征而無敵於天下東面而征西夷怨
南面而征北狄怨曰奚為後我民之望之若大旱之望雨也歸市者弗止芸者不變誅其君弔其民如時雨降
民大悦書曰徯我后后來其無罰)
(履祥按書序前乎湯誓有帝告釐沃之書有湯征汝鳩汝方之書今皆亡矣史記載湯征之辭而不類蓋
非湯征之舊也孟子引亳衆往耕之事疑出此書而五就湯桀之事意者於鳩方之書得之也其詳不可
得而聞矣)
三十有七歲商湯進伊尹(萬章問曰人有言伊尹以割烹要湯有諸集註曰要求也
按史記伊尹欲行道以致君而無由乃為有莘氏之媵臣負鼎俎以滋味說湯致於王道蓋戰國時有為此說
者愚按有革氏之女為湯妃莘亦作㜪國名也孟子曰否不然伊尹耕于有莘之野而樂堯舜之道焉非其
義也非其道也禄之以天下弗顧也繫馬千駟弗視也非其義也非其道也一介不以與人一介不以取諸人
樂堯舜之道蓋考迹以觀其用察言以求其心有所得而欣慕愛樂之也湯使人以幣聘之囂囂然曰我何以
湯之聘幣為哉我豈若處畎畆之中由是以樂堯舜之道哉湯三使往聘之既而幡然改曰與我處畎畆之中
由是以樂堯舜之道吾豈若使是君為堯舜之君哉吾豈若使是民為堯舜之民哉吾豈若於吾身親見之哉
天之生此民也使先知覺後知使先覺覺後覺也予天民之先覺者也予將以斯道覺斯民也非予覺之而誰
也思天下之民匹夫匹婦有不被堯舜之澤者若已推而内之溝中其自任以天下之重如此故就湯而說之
以伐夏救民說湯以伐夏救民在去亳適夏復歸于亳之後非應聘之初即有是說也吾未聞枉已而正人者
也况辱己以正天下者乎聖人之行不同也或遠或近或去或不去歸潔其身而已矣吾聞其以堯舜之道要
湯未聞以割烹也伊訓曰天誅造攻自牧宫朕載自亳皇甫謐曰伊尹力牧之後吕氏春秋曰居伊水路史
曰堯之後也又曰伊炎帝上世所國今洛之伊陽縣伊川堯之母家伊侯國按堯生於伊故為伊祁氏伊尹恐
其後雜書伊尹生於空桑蓋地名諸說多妄孟子曰伊尹曰何事非君何使非民治亦進亂亦進曰天之生
斯民也使先知覺後知使先覺覺後覺也予天民之先覺者也予將以此道覺此民也思天下之民匹夫匹婦
有不與被堯舜之澤者如已推而内之溝中其自任以天下之重也伊尹聖之任者也又曰五就湯五就桀者
伊尹也龜山楊氏曰伊尹之就湯以三聘之勤也其就桀也湯進之也湯豈有伐桀之意哉其進伊尹以事
之也欲其悔過遷善而已伊尹既就湯則以湯之心為心矣及其終也人歸之天命之不得已而伐之耳若湯
初求伊尹即有伐桀之心而伊尹遂相之以伐桀是以取天下為心也以取天下為心豈聖人之心哉大紀
曰成湯薦伊尹于桀為陳素王及九主之事桀不聽與羣臣沉湎于酒伊尹進諫若曰君王以酒色之微壅天
命而不理失人心而不圖反是為善善則祥集習是為不善不善則殃來君王宜留意焉伊尹自亳凡五適夏
告以堯舜之道桀終不聽按史記伊尹從湯言素王九主之事而劉向别錄載九主名稱甚竒索隠著其義
曰法君謂用法嚴急之君曰勞君謂勤勞天下曰等君謂定等威均禄賞曰授君謂不能自理政歸其臣日專
君謂專己獨斷不任賢臣曰破君謂輕敵致寇國滅君死曰寄君謂人困于下主驕于上離析可待曰固君謂完城郭利甲兵而不
修德曰三歲社君謂年在襁褓而主社稷也胡氏大紀張氏紀年書聘用伊尹之事俱在丁丑湯即諸侯位之年)
(履祥按湯誥曰請罪有夏聿求元聖與之戮力則湯之用伊尹去伐夏無幾年矣書序稱湯始居亳次書
征葛又次書伊尹去就之事則湯之聘尹宜在既征葛之後今附之湯進伊尹之年於以見湯之聘尹非
以為己又以見尹從湯之初五就湯桀不間治亂往來其間以圖救世至桀終不可而去之商相湯而伐
之則孟子所謂聖之任者其氣象可見矣)
四十歲伊尹復歸于亳書序曰伊尹去亳適夏既醜
有夏復歸于亳入自北門乃遇汝鳩汝方新序曰桀作瑶
臺罷民力殫民財為酒池糟隄縱靡靡之樂一鼓而牛飲
者三千人羣臣相持歌曰江水沛沛兮舟檝敗兮我王廢
兮趣歸薄兮薄亦大兮又曰樂兮樂兮四牡蹻兮六轡沃
兮去不善而從善何不樂兮伊尹知天命之至舉觴而告
桀曰君王不聽臣之言亡無日矣桀拍然而作啞然而笑曰
子何妖言吾有天下如天之有日也日有亡乎日亡吾亦亡矣
於是接履而趨遂適湯湯立為相故伊尹去夏入殷殷王而
夏亡(大傳與此大同小異然羣臣去夏歸亳宜有惻怛不得已之意不應歌而去之其辭如此然則此章殆未
可信也古史論曰書稱伊尹去亳適夏既醜有夏復歸于亳蓋伊尹耕于莘野既以處士從湯矣及其適夏
非其私行也湯必與知之其君臣之心以為伐桀以濟斯世不若使伊尹事桀以止其亂雖使夏不亡商不興
無憾也及其不可復輔於是捨而歸爾其後文王事紂亦身為之三公至將囚而殺之然後棄之而西蓋湯之
於桀文王之於紂其不欲遽取之者如此此其所以為湯文王而後世之所不及也)四十有二
歲囚商湯于夏臺已而釋之(大紀曰昔先王之田也開三面而驅之順驅不逐逆
驅則殺所以愛天物不惟務獲而已也是時田者張網四面合圍以殄天物於是成湯出田命去網三面曰欲
左者左欲右者右惟不用命者乃入吾網復古制也漢南諸侯聞之曰湯仁及禽獸而况於人乎賈誼新書及
史記所載與此小異而事理不通今從大紀皆歸心焉一書歸者四十國桀疾其大得諸侯和也召之囚於重
泉夏臺已而釋之史記載諸侯歸在夏臺之後其後湯伐桀遂放焉桀謂人曰吾悔不殺湯於夏臺使至此)
五十有一歲太史令終古出奔商(淮南子曰夏之將亡太史令終古先奔於
商三年而桀乃亡大紀曰桀鑿池為夜宫男女雜處三旬不朝太史終古執其圖法泣諫不聽終古出奔商)
甲午五十有二歲(大紀日桀窮其宗族恥其舊勲輕其賢良棄義聽䜛卿士干辛凌鑠諸侯
左師曹觸龍䜛嫉才智諸侯危其位大夫隠其道舉事戾于天發令逆于時瞿山地裂及泉發徒鑿之通於河
諫者曰洩天氣發地藏天子失道後必有敗殺之耆老或諫又殺之關龍逢進諫曰人君謙恭敬信節用愛人
故天下安而社稷宗廟固今君用財若無窮殺人若不勝民惟恐君之後亡矣人心已去天命不祐盍少悛乎
不聽龍逢立而不去桀殺龍逢大會諸侯于有仍氏有緡氏見王汰侈弗善也引師先歸帥諸侯攻克之愈自
矜肆國人大崩諸侯韋氏顧氏昆吾氏黨桀之惡恣行亂政桀之世犬羣嘷兩日鬭枉矢流衆星殞五星錯行
雨血夏霜水冰地震伊洛竭泰山崩)
資治通鑑前編卷三
