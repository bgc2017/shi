欽定四庫全書
資治通鑑前編卷十五
宋金履祥編
庚寅周靈王元年正月葬簡王(杜氏曰五月而葬速也)鄭師伐宋
鄭成公卒子髠頑嗣(是為僖公)晉師宋師衛甯殖侵鄭晉荀
罃宋華元魯仲孫蔑衛孫林父曹人邾人會于戚晉荀
罃齊崔杼宋華元魯仲孫蔑衛孫林父曹人邾人滕人
薛人小邾人會于戚遂城虎牢(左氏曰鄭人侵宋楚令也鄭成公疾子駟請息
肩于晉公曰楚君以鄭故親集矢于其目非異人任寡人也若背之是棄力與言其誰暱我鄭伯卒于是子罕
當國子駟為政子國為司馬晉師侵鄭諸大夫欲從晉子駟曰官命未改會于戚謀鄭故也孟獻子曰請城虎
牢以偪鄭知武子曰善鄫之會吾子聞崔子之言今不來矣滕薛小邾之不至皆齊故也寡君之憂不唯鄭罃
將復于寡君而請于齊若不得請事將在齊吾子之請諸侯之福也冬復會于戚齊崔武子及滕薛小邾之大
夫皆會遂城虎牢鄭人乃成)二年楚公子嬰齊帥師伐吴吴人伐楚
單子晉侯宋公魯侯衛侯鄭伯莒子邾子齊世子光同
盟于雞澤陳侯使袁僑如會諸侯之大夫及袁僑盟(左氏
曰晉為鄭服故且欲修吴好將合諸侯使士匄告于齊齊侯欲勿許而難為不協乃盟于耏外六月公會單頃
公及諸侯同盟于雞澤晉侯使荀會逆吴子于淮上不至楚子辛為令尹侵欲于小國陳成公使袁僑如會求
成秋諸侯之大夫及陳袁僑盟穀梁氏曰諸侯盟又大夫相與私盟是大夫張也故雞澤之會諸侯始失正
矣陳氏曰以大夫盟袁僑晉侯不欲袁僑詘諸侯也雖然有諸侯在而大夫盟于是始晉悼公為之也諸侯
在焉而大夫自為盟而后大夫專盟矣大夫專盟自宋始)三年陳成公卒子溺嗣(是為
哀公左氏曰楚司馬公子何忌侵陳春猶在繁陽韓獻子患之陳成公卒楚人將伐陳聞喪乃止陳人不聽命
夏楚彭名侵陳)陳人圍頓(左氏曰楚人使頓間陳而侵伐之故陳人圍頓)晉大夫魏絳
盟諸戎(左氏曰無終子嘉父使孟樂如晉因魏莊子納虎豹之皮以請和諸戎晉侯曰戎狄無親而貪
不如伐之魏絳曰諸侯新服陳新來和將觀于我我德則睦否則擕貳勞師于戎而楚伐陳必勿能救是棄陳
也諸華必叛獲戎失華無乃不可乎公曰然則莫如和戎乎對曰和戎有五利焉戎狄薦居貴貨易土土可賈
焉一也邊鄙不聳民狎其野穡人成功二也戎狄事晉四鄰振動諸侯威懷三也以德綏戎師徒不勤甲兵不
頓四也鑒于后羿而用德度遠至邇安五也君其圖之公說使魏絳盟諸戎修民事田以時)四年王
叔陳生如晉晉侯使士魴來京師(左氏曰王使王叔陳生愬戎于晉晉人執
之士魴如京師言王叔之貳于戎也)晉侯宋公魯侯陳侯衛侯鄭伯曹伯
莒子邾子滕子薛伯齊世子光吴人鄫人會于戚(左氏曰吴
子使夀越如晉辭不會于雞澤之故且請聽諸侯之好晉人將為之合諸侯使魯衛先會吴且告會期故孟獻
子孫文子會吴于善道九月盟于戚會吴且命戍陳也)諸侯戍陳楚公子貞帥師
伐陳晉侯宋公魯侯衛侯鄭伯曹伯齊世子光救陳(左氏
曰楚人討陳叛故曰由令尹子辛實侵欲焉乃殺之子囊為令尹范宣子曰我喪陳矣楚人討貳而立子囊必
改行而疾討陳陳近于楚民朝夕急能無往乎有陳非吾事也無之而後可)五年莒人滅鄫
齊侯滅萊六年楚公子貞帥師圍陳晉侯宋公魯侯陳
侯衛侯曹伯莒子邾子會于鄬鄭僖公如會未見諸侯
卒于鄵公子騑實弑之而立其子嘉(是為簡公)陳侯逃歸(左氏
曰楚子囊圍陳會于鄬以救之鄭僖公將會于鄬及鄵子駟使賊夜弑僖公而以瘧疾赴于諸侯簡公生五年
奉而立之明年春鄭羣公子以僖公之死也謀子駟子駟先之殺子狐子熙子俟子丁陳人患楚慶虎慶寅謂
楚人曰吾使公子黃往而執之告陳侯于會曰楚人執公子黃矣君若不來羣臣不忍社稷宗廟懼有二圖陳
侯逃歸公羊氏曰鄭伯髠原如會未見諸侯卒于鄵隠之也弑也不言弑為中國諱也鄭伯將會諸侯于鄬
其大夫諫曰中國不足歸也則不若與楚鄭伯曰不可其大夫曰以中國為義則伐我喪亦中國為彊則不若
楚于是弑之未見諸侯其言如會何致其意也榖梁氏曰鄭伯將會中國其臣欲從楚不勝其臣弑而死其
不言弑不使夷狄之民加乎中國之君也)
(履祥按鄭僖公之卒春秋不以弑書疑獄也獄之疑霸主之不明也明年春鄭羣公子以僖公之死也謀
子駟子駟殺之其冬子駟卒建從楚之策然則弑僖之獄非疑也夫以霸主在焉諸侯皆在焉而鄭僖之
來其卒不明從其瘧疾之赴以是為晉悼諸侯之病也春秋書會于鄬鄭伯髠頑如會未見諸侯卒于鄵
蓋憐鄭伯之志以責于晉悼及諸侯也先王之禮薨于朝會加一等死王事加二等僖公加于人一二等
矣)
七年鄭人侵蔡獲蔡公子燮晉侯鄭伯齊人宋人魯人
衛人邾人會于邢丘(左氏曰鄭子國子耳侵蔡獲司馬公子燮鄭人皆喜唯子産不順曰
小國無文德而有武功禍莫大焉楚人來討能勿從乎從之晉師必至晉楚伐鄭自今鄭國不四五年弗得寧
矣會于邢丘以命朝聘之數使諸侯之大夫聽命季孫宿齊高厚宋向戌衛寗殖邾大夫會之鄭伯獻捷于會
故親聽命)楚公子貞帥師伐鄭(左氏曰楚子囊伐鄭討其侵蔡也子駟子國子耳欲從楚
子孔子蟜子展欲待晉子駟曰周詩有之俟河之清人夀幾何姑從楚以紓吾民晉師至吾又從之犧牲玉帛
待于二境以待彊者而庇民焉子展日小所以事大信也小國無信兵亂日至五會之信今將背之雖楚救我
將安用之親我無成鄙我是欲不可從也不如待晉晉君方明四軍無闕八卿和睦必不棄鄭楚師遼遠糧食
將盡必將速歸完守以老楚杖信以待晉不亦可乎子駟曰謀夫孔多是用不集請從楚騑也受其咎乃及楚
平使王子伯駢告于晉曰君命敝邑修而車賦儆而師徒以討亂略蔡人不從敝邑之人不敢寧處悉索敝賦
以討于蔡獲司馬燮獻于邢丘今楚來討曰女何故稱兵于蔡焚我郊保憑陵我城郭敝邑之衆夫婦男女不
遑啓處以相救也翦焉傾覆無所控告民死亡者非其父兄即其子弟夫人愁痛不知所庇民知窮困而受盟
于楚孤也與其二三臣不能禁止不敢不告知武子使行人子員對之曰君有楚命亦不使一介行李告于寡
君而即安于楚君之所欲也誰敢違君寡君將帥諸侯以見于城下唯君圖之)八年晉侯宋公
魯侯衛侯曹伯莒子邾子滕子薛伯杞伯小邾子齊世
子光伐鄭同盟于戲楚子伐鄭(左氏曰秦景公使乞師于楚將以伐晉楚子許
之子囊曰不可當今吾不能與晉爭晉君類能而使之舉不失選官不易方其卿讓于善其大夫不失守其士競
于教其庶人力于農穡商工皂隸不知遷業韓厥老矣知罃禀焉以為政范匄少于中行偃而上之使佐中軍
韓起少于欒黶而欒黶士魴上之使佐上軍魏絳多功以趙武為賢而為之佐君明臣忠上讓下競當是時也
晉不可敵事之而後可楚子曰吾既許之雖不及晉必將出師師于武城以為秦援秦人侵晉晉飢弗能報也
冬諸侯伐鄭魯齊宋之大夫從荀罃士匄門于鄟門衛曹邾人從荀偃韓起門于師之梁滕薛人從欒黶士魴
門于北門杞郳人從趙武魏絳斬行栗師于汜令于諸侯曰修器備盛餱糧歸老幼居疾于虎牢肆青圍鄭鄭
人恐乃行成中行獻子曰遂圍之以待楚人之救也而與之戰不然無成知武子曰許之盟而還師以敝楚人
吾三分四軍與諸侯之銳以逆來者于我未病楚不能矣猶愈于戰諸侯皆不欲戰乃許鄭成同盟于戲鄭脤
也士莊子為載書曰自今日既盟之後鄭國不唯晉命是聽而或有異志者有如此盟公子騑趙進曰天禍鄭
國使介居二大國之間大國不加德音而亂以要之使其鬼神不獲歆其禋祀其民人不獲享其土利夫婦辛
苦墊隘無所底告自今日既盟之後鄭國而不唯有禮與彊可以庇民者是從而敢有異志者亦如之荀偃曰
改載書公孫舍之曰昭大神要言焉若可改也大國亦可叛也知武子曰我實不德而要人以盟豈禮也哉姑
盟而退修德悉師而來終必獲鄭我之不德民將棄我豈唯鄭若能休和遠人將至何恃于鄭乃盟而還楚子
伐鄭子駟將及楚平子孔子蟜曰與大國盟口血未乾而背之可乎子駟子展曰吾盟固云唯彊是從今楚師
至晉不我救則楚彊矣且要盟無質背之可也乃及楚平楚莊夫人卒楚子未能定鄭而歸晉侯歸謀所以
息民魏絳請施舍輸積聚以貸自公以下苟有積者盡出之國無滯積亦無困人公無禁利亦無貪民祈以幣
更賓以特牲器用不作車服從給行之期年國乃有節三駕而楚不能與爭)
(履祥按秦將伐晉乞師于楚楚子囊言晉之不可敵可謂審矣然而歲有争鄭之師何也蓋助秦則秦彊
而得鄭則楚彊是以雖明于拒秦而昧于爭鄭也于是晉飢不能報秦而亦急于爭鄭蓋報秦不過得志
于西戎而得鄭則可以得志于中國此又晉悼之大略也所以伐鄭而歸急于息民出積亦以飢故爾)
九年晉侯宋公魯侯衛侯曹伯莒子邾子滕子薛伯杞
伯小邾子齊世子光會吴于柤遂滅偪陽(左氏曰會吴子夀夢也晉
荀偃士匄請伐偪陽而封宋向戌荀罃曰城小而固勝之不武弗勝為笑固請圍之弗克偪陽人啓門諸侯之
士門焉縣門發聊人紇抉之以出門者諸侯之師久于偪陽荀偃士匄請于荀罃曰水潦將降懼不能歸請班
師知伯怒曰女既勸君而興諸侯牽帥老夫以至于此而又欲易余罪七日不克必爾乎取之荀偃士匄帥卒
攻偪陽滅之以與向戌辭曰君若猶辱鎮撫宋國而以偪陽光啓寡君羣臣安矣其何貺如之若專賜臣是臣
興諸侯以自封也其何罪大焉敢以死請乃予宋公)楚公子貞鄭公孫輙帥師伐
宋晉侯宋公魯侯衛侯曹伯莒子邾子齊世子光滕子
薛伯杞伯小邾子伐鄭戍鄭虎牢楚公子貞帥師救鄭
(左氏曰楚子囊鄭子耳伐宋圍之門于桐門衛師救宋鄭子展曰必伐衛不然是不與楚也使鄭皇耳侵衛衛
人追之孫蒯獲皇耳于犬丘秋楚子囊鄭子耳伐我西鄙還圍蕭克之九月子耳侵宋北鄙孟獻子曰鄭其有
災乎師競已甚諸侯伐鄭師于牛首初子駟與尉止有爭將禦諸侯之師而黜其車尉止獲又與之爭尉止帥
賊以入晨攻執政于西宫之朝殺子駟子國子耳諸侯之師城虎牢而戍之鄭及晉平楚子囊救鄭諸侯之師
還鄭而南至于陽陵楚師不退知武子欲退曰今我逃楚楚必驕驕則可與戰矣欒黶曰逃楚晉之恥也師遂
進與楚師夾潁而軍子蟜曰諸侯既有成行必不戰矣從之將退不從亦退退楚必圍我猶將退也不如從楚
亦以退之宵涉潁與楚人盟欒黶欲伐鄭師荀罃曰我實不能禦楚又不能庇鄭鄭何罪不如致怨焉而還今
伐其師楚必救之戰而不克為諸侯笑克不可命不如還也師還侵鄭北鄙而歸楚人亦還子王子曰天下
之形勢亘古今猶一也非有人以用之未必不反為亡國之資虎牢之險鄭實有之鄭不能用晉城虎牢而鄭
之勢遂窮犧牲玉帛待于二竟鄭之頑計弗能文也形勢之不可失也如此)以單子為卿士
(左氏曰王叔陳生與伯輿爭政王右伯輿王叔陳生怒而出奔及河王復之殺史狡以說焉不入遂處之晉侯
使士匄平王室王叔與伯輿訟焉王叔之宰與伯輿之大夫瑕禽坐獄于王庭士匄聽之王叔之宰曰篳門閨
竇之人而皆陵其上其難為上矣瑕禽曰昔平王東遷吾七姓從王牲用備具王賴之而賜之騂旄之盟曰世
世無失職若篳門閨竇其能來東底乎且王何賴焉今自王叔之相也政以賄成而刑放于寵官之師旅不勝
其富吾能無篳門閨竇乎唯大國圖之下而無直則何謂正矣范宣子曰天子所右寡君亦右之所左亦左之
使王叔氏與伯輿合要王叔氏不能舉其契王叔奔晉單靖公為卿士以相王室)十年魯作三
軍(左氏曰季武子將作三軍告叔孫穆子曰請為三軍各征其軍穆子曰政將及子子必不能武子固請之
乃盟諸僖閔詛諸五父之衢三分公室而各有其一三子各毁其乘季氏使其乘之人以其役邑入者無征不
入者倍征孟氏使半為臣若子若弟叔孫氏使盡為臣不然不舍)鄭公孫舍之帥師侵
宋晉侯宋公魯侯衛曹伯齊世子光莒子邾子滕子薛
伯小邾子伐鄭同盟于亳城北楚子鄭伯伐宋晉侯宋
公魯侯衛侯曹伯齊世子光莒子邾子滕子薛伯杞伯
小邾子伐鄭會于蕭魚楚人執鄭行人良霄秦人伐晉
(左氏曰鄭人患晉楚之故諸大夫曰不從晉國幾亡楚弱于晉晉不吾疾也晉疾楚將辟之何為而使晉師致
死于我楚弗敢敵而後可固與也子展曰與宋為惡諸侯必至吾從之盟楚師至吾又從之則晉怒甚矣晉能
驟來楚將不能吾乃固與晉大夫說之使疆埸之司惡于宋宋向戌侵鄭大獲夏子展侵宋諸侯伐鄭齊太子
光宋向戌先至門于東門其莫晉荀罃至東侵舊許衛孫林父侵其北鄙六月諸侯會于北林師于向右還次
于瑣圍鄭觀兵于南門鄭人懼乃行成同盟于亳范宣子曰不慎必失諸侯諸侯道敝而無成能無貳乎乃盟
載書曰凡我同盟毋蕰年毋壅利毋保姦無留慝救災患恤禍亂同好惡奬王室或間茲命司慎司盟名山名
川羣神羣祀先王先公七姓十二國之祖明神殛之俾失其民隊命亡氏踣其國家楚子囊乞旅于秦秦右大
夫帥師從楚子將以伐鄭鄭伯逆之丙子伐宋九月諸侯悉師以復伐鄭鄭人使良霄石㚟如楚告將服于晉
曰孤以社稷之故不能懷君君若能以玉帛綏晉不然則武震以攝威之孤之願也楚人執之諸侯之師觀兵
于鄭東門鄭人使王子伯駢行成晉趙武入盟鄭伯鄭子展出盟晉侯會于蕭魚赦鄭囚皆禮而歸之納斥候
楚侵掠晉侯使叔肸告于諸侯鄭人賂晉侯以師悝師觸師蠲廣車軘車淳十五乘甲兵備凡兵車百乘歌鍾
二肆及其鎛磬女樂二八晉侯以樂之半賜魏絳曰子教寡人和諸戎狄以正諸華八年之中九合諸侯如樂
之和無所不諧請與子樂之辭曰夫和戎狄國之福也九合諸侯諸侯無恩君之靈也二三子之勞也臣何力
之有焉抑臣願君安其樂而思其終也夫樂以安德義以處之禮以行之信以守之仁以厲之而後殿邦國同
福禄來遠人所謂樂也書曰居安思危思則有備有備無患敢以此規公曰子之教敢不承命抑微子寡人無
以待戎不能濟河夫賞國之典也子其受之魏絳于是乎始有金石之樂胡氏曰程子曰會于蕭魚鄭又服
而請會也不書鄭會謂其不可信也而晉悼公推至誠以待人信鄭不疑禮其囚而歸焉納斥候禁侵掠遣叔
肸告于諸侯而鄭自此不復背晉者二十四年至哉誠之能感人也而悼公又能謀于魏絳以息民聽于知武
子而不與楚戰故三駕而楚不能與之爭雖城濮之績不越是矣)十有一年吴子夀夢
卒考異(春秋作乘)長子諸樊立(史記曰夀夢有子四人長曰諸樊次曰餘祭次曰餘昧次
曰季札季札賢而夀夢欲立之季札讓不可于是立長子諸樊左氏曰吴子諸樊既除喪將立季札季札曰
有國非吾節也固立之棄其室而耕乃舍之)楚公子貞帥師侵宋(左氏曰報晉之取鄭
也)王使隂里聘后于齊(左氏曰靈王求后于齊齊侯問對于晏桓子桓子對曰先王之
禮辭有之天子求后于諸侯諸侯對曰夫婦所生若而人妾婦之子若而人無女而有姊妹及姑姊妹則曰先
守某公之遺女若而人齊侯許昏王使隂里結之)十有二年晉作三軍(左氏曰荀罃士
魴卒晉侯蒐于綿上以治兵使士匄將中軍辭曰伯游長荀偃將中軍士匄佐之使韓起將上軍辭以趙武又
使欒黶辭曰臣不如韓起起願上趙武君其聽之使趙武將上軍韓起佐之欒黶將下軍魏絳佐之新軍無帥
晉侯難其人使其什吏率其卒乘官屬以從于下軍禮也晉國之民是以大和諸侯遂睦)
(履祥按魯以三分公室而作三軍晉亦以新軍無帥而復三軍非能復古也然以魏絳之能而不以為帥
初使佐新軍至是廢新軍而復佐下軍非特晉悼不以為帥而諸卿譲善亦不及焉又不知其何說也漢
馬謖善謀孔明使為將而卒敗晉悼此舉或者其無孔明之失與)
楚共卒子招立(是為康公)世子出奔吴(左氏曰楚子疾告大夫曰不榖不德少主
社稷生十年而喪先君未及習師保之教訓而應受多福是以不德而亡師于鄢以辱社稷為大夫憂其弘多
矣若以大夫之靈獲保首領以歿于地唯是春秋窀穸之事所以從先君于禰廟者請為靈若厲大夫擇焉莫
對及五命乃許秋楚共卒子囊謀諡大夫曰君有命矣子囊曰君命以共若之何毁之赫赫楚國而君臨之撫
有蠻夷奄征南海以屬諸夏而知其過可不謂共乎請諡之共大夫從之)吴侵楚敗績十有
三年晉士匄齊人宋人魯季孫宿叔老衛人鄭公孫蠆
曹人莒人邾人滕人薛人杞人小邾人會吴于向(左氏曰吴
告敗于晉會于向為吴謀楚故也范宣子數吴之不德也以退吴人執莒公子務婁以其通楚使也將執戎子
駒支范宣子親數諸朝曰來姜戎氏昔秦人迫逐乃祖吾離于瓜州乃祖吾離被苫蓋蒙荆棘以來歸我先君
我先君惠公有不腆之田與女剖分而食之今諸侯之事我寡君不如昔者蓋言語漏洩則職女之由詰朝之
事爾無與焉與將執女對曰昔秦人負恃其衆貪于土地逐我諸戎惠公蠲其大德謂我諸戎是四嶽之裔胄
也毋是翦棄賜我南鄙之田狐狸所居豺狼所嘷我諸戎除翦其荆棘驅其狐狸豺狼以為先君不侵不叛之
臣至于今不貳昔文公與秦伐鄭秦人竊與鄭盟而舍戌焉于是乎有殽之師晉禦其上戎亢其下秦師不復
我諸戎實然譬如捕鹿晉人角之諸戎掎之與晉踣之戎何以不免自是以來晉之百役與我諸戎相繼于時
以從執政猶殽志也豈敢離逷今官之師旅無乃實有所闕以擕諸侯而罪我諸戎我諸戎飲食衣服不與華
同䞇幣不通言語不逹何惡之能為不與于會亦無瞢焉賦青蠅而退宣子辭焉使即事于會成愷悌也陳
氏曰向之會悼德衰矣數吴之不德以退吴人而卒會吴執莒公子務婁以其通楚使也而卒會莒諸侯之大
夫從晉伐秦而悼不自將諸侯之師及涇不濟荀偃欒黶二帥爭而大還晉人謂之遷延之役是故伐秦之役
不書晉侯志晉侯之怠也則諸侯之大夫有不親事于會者矣有伯者之令而大夫不親事于是始悼公為之
也)二月乙未朔日有食之晉荀偃齊人宋人魯叔孫豹
衛北宫括鄭公孫蠆曹人莒人邾人滕人薛人杞人小
邾人伐秦(左氏曰諸侯之大夫從晉侯伐秦報櫟之役也晉侯待于竟使六卿帥諸侯之師以進及
涇不濟叔向見叔孫穆子穆子賦匏有苦葉叔向具舟魯人莒人先濟鄭子蟜見衛北宫懿子曰與人而不固
若社稷何二子見諸侯之師而勸之濟濟涇而次秦人毒涇上流師人多死鄭子蟜帥鄭師以進師皆從之至
于棫林不獲成荀偃令曰雞鳴而駕惟余馬首是瞻欒黶曰晉國之命未是有也余馬首欲東乃歸下軍從之
伯游乃命大還晉人謂之遷延之役欒鍼曰此報櫟之敗也又無功晉之恥也與士鞅馳秦師死焉士鞅反欒
黶謂士匄曰余弟死而子來是而子殺余弟也弗逐余亦將殺之士鞅奔秦秦伯問曰晉大夫其誰先亡對曰
欒氏秦伯曰以其汰乎對曰然欒黶汰虐已甚猶可以免其在盈乎武子之德在民如周人之思召公愛其甘
棠況其子乎黶死盈之善未能及人武子所施沒矣而黶之怨實章將于是乎在秦伯以為知言為之請于晉
而復之師歸自伐秦舍新軍)衛侯出奔齊衛人立公孫剽(左氏曰衛獻公戒孫
文子甯惠子食皆服而朝日旰不召而射鴻于囿二子從之不釋皮冠而與之言二子怒孫文子如戚孫蒯入
使公飲之酒使大師歌巧言之卒章辭師曹請歌之以怒孫子蒯懼告文子文子曰君忌我矣弗先必死并帑于
戚而入見蘧伯玉曰君之暴虐子所知也大懼社稷之傾覆將若之何對曰君制其國臣敢奸之雖奸之庸知
愈乎遂行從近關出公使子蟜子伯子皮與孫子盟于丘宫孫子皆殺之子展奔齊公如鄄使子行于孫子孫
子又殺之公出奔齊孫氏追之敗公徒于阿澤子鮮從公公使祝宗告亡且告無罪定姜曰無神何告若有不
可誣也有罪若何告無舍大臣而與小臣謀一罪也先君有冢卿以為師保而蔑之二罪也余以巾櫛事先君
而暴妾使余三罪也告亡而已無告無罪魯襄公使厚成叔弔于衛大叔儀對曰羣臣不佞得罪于寡君寡君
不以即刑而悼棄之以為君憂君不忘先君之好辱弔羣臣又重恤之敢拜君命之辱重拜大貺厚孫歸復命
語臧武仲曰衛君其必歸乎有大叔儀以守有母弟鱄以出或撫其内或營其外能無歸乎齊人以郲寄衛侯
及其復也以郲糧歸衛人立公孫剽孫林父甯殖相之以聽命于諸侯臧紇如齊唁衛侯與之言虐退而告其
人曰衛侯其不得入矣其言糞土也亡而不變何以復國子展子鮮聞之見臧紇與之言道臧孫說謂其人曰
衛君必入夫二子者或輓之或推之欲無入得乎師曠侍于晉侯晉侯曰衛人出其君不亦甚乎對曰或者其
君實甚良君將賞善而刑淫養民如子蓋之如天容之如地民奉其君愛之如父母仰之如日月敬之如神明
畏之如雷霆其可出乎夫君神之主而民之望也若困民之主匱神乏祀百姓絶望社稷無主將安用之弗去
何為天生民而立之君使司牧之勿使失性有君而為之貳使師保之勿使過度是故天子有公諸侯有卿卿
置側室大夫有貳宗士有朋友庶人工商皂隸牧圉皆有親暱以相輔佐也善則賞之過則匡之患則救之失
則革之自王以下各有父兄子弟以補察其政史為書瞽為詩工誦箴諫大夫規誨士傳言庶人謗商旅于市
百工獻藝故夏書曰道人以木鐸徇于路官師相規工執藝事以諫正月孟春于是乎有之諫失常也天之愛
民甚矣豈其使一人肆于民上以從其淫而棄天地之性必不然矣胡氏曰寗殖將死曰吾得罪于君名在
諸侯之策曰孫林父寗殖出其君諸侯之策則晉乘魯春秋之類是也今春秋書衛侯出奔齊而不曰孫林父
甯殖出其君蓋仲尼筆削不因舊史之文也臣而逐君其罪已明矣人君擅一國之名寵神之主而民之望也
所為見逐無乃肆于民上從其淫虐以失天地之性乎春秋端本清源之書故不書所逐之臣而以自奔為名
所以警乎人君為後世鑒非聖人莫能修之為此類也)楚公子貞帥師伐吴敗績
王使劉子賜齊侯命(左氏曰王使劉定公賜齊侯命曰昔伯舅大公右我先王股肱周室
師保萬民世胙大師以表東海王室之不壊繄伯舅是賴今余命女環兹率舅氏之典纂乃祖考無忝乃舊敬
之哉無廢朕命杜氏曰因昏加褒王室不能命有功)晉士匄宋華閱魯季孫宿衛
孫林父鄭公孫蠆莒人邾人會于戚(左氏曰晉侯問衛故于中行獻子對
曰不如因而定之衛有君矣成之未可以得志而勤諸侯其定衛以待時乎會于戚謀定衛也)十有四
年劉夏逆王后于齊(左氏曰卿不行非禮也)齊侯伐魯圍成(左氏曰范
宣子假羽毛于齊而弗歸齊人始貳齊人圍成貳于晉故也)八月丁巳日有食之邾
人伐魯南鄙晉悼公卒子彪嗣(是為平公左氏曰邾人伐魯南鄙使告于晉晉
將為魯以討邾莒襄十一年十二年莒人伐魯未之討也晉侯有疾乃止冬晉悼公卒遂不克會)十有
五年晉侯宋公魯侯衛侯鄭伯曹伯莒子邾子薛伯杞
伯小邾子會于溴梁大夫盟晉人執莒子邾子以歸(左氏
曰葬晉悼公平公即位羊舌肸為傳張君臣為中軍司馬祁奚韓襄欒盈士鞅為公族大夫虞丘書為乘馬御
改服修官烝于曲沃警守而下會于溴梁會歸侵田以我故執邾宣公莒犂比公且曰通齊楚之使晉侯與諸
侯宴于温高厚逃歸于是諸大夫盟曰同討不庭)鄭伯晉荀偃魯叔老衛甯殖
宋人伐許(左氏曰許男請遷于晉諸侯遂遷許許大夫不可晉人歸諸侯鄭子蟜相鄭伯以從諸侯
之師伐許次于函氏晉荀偃欒黶帥師伐楚以報宋揚梁之役楚公子格帥師及晉師戰于湛阪楚師敗績晉
師遂侵方城之外復伐許而還)齊侯再伐魯北鄙魯叔孫豹如晉(左氏曰穆
叔如晉聘且言齊故晉人曰以寡君之未禘祀與民之未息不然不敢忘穆叔曰以齊人之朝夕釋憾于敝邑
之地是以大請敝邑之急朝不及夕引領西望曰庶幾乎比執事之間恐無及也)十有六年邾
宣公卒華立(是為悼公)宋人伐陳衛石買帥師伐曹齊侯伐
魯北鄙圍桃齊高厚帥師伐魯北鄙圍防邾人伐魯南
鄙(左氏曰衛孫蒯田于曹隧飲馬于重丘毁其瓶重丘人閉門而訽之曰親逐而君爾父為厲是之不憂而
何以田為夏衛石買孫蒯伐曹取重丘曹人愬于晉齊侯伐我北鄙高厚圍臧紇于防聊叔紇臧疇臧賈帥甲
三百宵犯齊師送之而復齊師去之齊人獲臧堅齊侯使夙沙衛唁之且曰無死堅稽首曰拜命之辱抑君之
賜不終姑又使其刑臣禮于士以&KR0891;抉其傷而死邾人伐我南鄙為齊故也)十有七年齊師
伐魯北鄙晉侯宋公魯侯衛侯鄭伯曹伯莒子邾子滕
子薛伯杞伯小邾子同圍齊曹成公卒于師子滕嗣(是為
武公)楚公子午帥師伐鄭(左氏曰晉侯伐齊將濟河中行獻子以朱絲繫玉二㲄而禱曰
齊環怙恃其險負其衆庶棄好背盟陵虐神主曾臣彪將率諸侯以討焉其官臣偃實先後之苟捷有功無作
神羞官臣偃無敢復濟唯爾有神裁之沈玉而濟冬會于魯濟尋溴梁之言同伐齊齊侯禦諸平隂塹防門而
守之廣里諸侯之士門焉齊人多死范宣子告析文子曰吾知子敢匿情乎魯人莒人皆請以車千乘自其鄉
入若入君必失國子家以告公恐晏嬰聞之曰君固無勇而又聞是弗能久矣齊侯登巫山以望晉師晉人使
司馬斥山澤之險雖所不至必旆而疏陳之使乘車者左實右偽以旆先輿曳柴而從之齊侯見之畏其衆也
乃脱歸齊師夜遁師曠告晉侯曰烏烏之聲樂齊師其遁邢伯告中行伯曰有班馬之聲齊師其遁叔向告晉
侯曰城上有烏齊師其遁入平隂遂從齊帥夙沙衛連大車以塞隧而殿殖綽郭最曰子殿國師齊之辱也子
姑先乎乃代之殿衛殺馬于隘以塞道晉州綽及之射殖綽中肩兩矢夾脰皆衿甲面縳坐于中軍之鼓下荀
偃士匄以中軍克京茲魏絳欒盈以下軍克邿趙武韓起以上軍圍盧及秦周伐雍門之荻范鞅門于雍門孟
莊子斬其槆以為公琴焚雍門及西郭南郭劉難士弱率諸侯之師焚申池之竹木焚東郭北郭范鞅門于揚
門州綽門于東閭左驂迫還于門中以枚數闔齊侯駕將走郵棠太子與郭榮扣馬曰師速而疾略也將退矣
君何懼馬且社稷之主不可以輕輕則失衆君必待之將犯之大子抽劒斷鞅乃止東侵及濰南及沂鄭子
孔欲去諸大夫將叛晉而起楚師以去之使告子庚弗許楚子聞之使楊豚尹宜告子庚曰國人謂不榖主社
稷而不出師死不從禮不榖即位于今五年師徒不出人其以不榖為自逸而忘先君之業矣大夫圖之其若
之何子庚歎曰君王其謂午懷安乎吾以利社稷也見使者稽首而對曰諸侯方睦于晉臣請嘗之若可君而
繼之不可收師而退君亦無辱子庚帥師治兵于汾于是子蟜伯有子張從鄭伯伐齊子孔子展子西守二子
知子孔之謀完守入保子孔不敢會楚師楚師伐鄭次于魚陵右師城工棘遂涉潁次于旃然蒍子馮公子格
率銳師侵費滑胥靡獻于雍梁右回梅山侵鄭東北至于蟲牢而反子庚門于純門信于城下而還涉于魚齒
之下甚雨及之楚師多凍役徒幾盡晉人聞有楚師師曠曰不害吾驟歌北風又歌南風南風不競多死聲楚
必無功董叔曰天道多在西北南師不時必無功叔向曰在其君之德也)燕武公卒文公立
十有八年諸侯盟于祝阿晉人執邾子齊靈公卒子光
(是為莊公)晉士匄帥師侵齊至榖聞齊侯卒乃還(左氏曰春諸侯還自
沂上盟于督揚曰大毋侵小執邾悼公以其伐我故遂次于泗上疆我田取邾田自漷水歸之于我晉侯先歸
公享晉六卿于蒲囿賜之三命之服軍尉司馬司空輿尉侯奄皆受一命之服賄荀偃束錦加璧乘馬先吴壽
夢之鼎荀偃卒而視不可含宣子盥而撫之曰事吴敢不如事主猶視欒懷子曰其為未卒事于齊故也乎乃
復撫之曰主苟終所不嗣事于齊者有如河乃暝受含宣子出曰吾淺之為丈夫也季武子如晉拜師歸以所
得于齊之兵作林鍾而銘魯功焉臧武仲謂季孫曰非禮也夫銘天子令德諸侯言時計功大夫稱伐今稱伐
則下等也計功則借人也言時則妨民多矣何以為銘且夫大伐小取其所得以作彛器銘其功烈以示子孫
昭明德而懲無禮也今將借人之力以救其死若之何銘之小國幸于大國而昭所獲焉以怒之亡之道也
齊侯娶于魯曰顔懿姬其姪鬷聲姬生光以為太子諸子仲子戎子戎子嬖仲子生牙屬諸戎子戎子請以為
太子許之仲子曰不可廢常不祥間諸侯難光之立也列于諸侯矣今無故而廢之是專黜諸侯而以難犯不
祥也君必悔之公曰在我而已遂東太子光使高厚傅牙以為太子夙沙衛為少傅齊侯疾崔杼微逆光而立
之光殺戎子尸諸朝非禮也婦人無刑雖有刑不在朝市齊靈公卒莊公即位執公子牙于句瀆之丘以夙沙
衛易已衛奔高唐以叛晉士匄侵齊及榖聞喪而還)王賜鄭大夫公孫蠆大路以
葬(左氏曰鄭公孫蠆卒赴于晉大夫范宣子言于晉侯以其善于伐秦也晉侯請于王王追賜之大路使以
行)鄭殺其大夫公子嘉子産為大夫十有九年晉侯齊
侯宋公魯侯衛侯鄭伯曹伯莒子邾子滕子薛伯杞伯
小邾子盟于澶淵(左氏曰齊成故也)蔡殺其大夫公子燮(左氏曰蔡
公子燮欲以蔡之晉蔡人殺之初蔡文侯欲事晉曰先君與于踐土之盟晉不可棄且兄弟也畏楚不能行而
卒楚人使蔡無常公子燮求從先君以利蔡不能而死)十月丙辰朔日有食之二
十年晉欒盈出奔楚(左氏曰范鞅以其亡怨欒氏欒祁與其老州賓通懷子患之祁懼其
討也愬諸宣子曰盈將為亂以范氏為死桓主而專政矣范鞅為之徵懷子好施士多歸之宣子畏其多士也
信之懷子為下卿宣子使城著而遂逐之秋欒盈出奔楚宣子殺其黨羊舌虎十人囚伯華叔向籍偃祁奚乘
驛而見宣子曰夫謀而鮮過惠訓不倦者叔向有焉社稷之固也猶將十世宥之以勸能者今壹不免其身若
之何其以虎也棄社稷宣子說與之乘以言諸公而免之不見叔向而歸叔向亦不告免焉而朝叔虎美而有
勇力欒懷子嬖之故羊舌氏之族及于難欒盈過于周周西鄙掠之辭于行人曰天子陪臣盈得罪于王之守
臣將逃罪罪重于郊甸無所伏竄敢布其死昔陪臣書能輸力于王室王施惠焉其子黶不能保任其父之勞
大君若不棄書之力亡臣猶有所逃若棄書之力而思黶之罪臣戮餘也將歸死于尉氏不敢還矣敢布四體
唯大君命焉王曰尤而效之其又甚焉使司徒禁掠欒氏者歸所取焉使候出諸轘轅知起中行喜州綽邢蒯
出奔齊皆欒氏之黨也樂王鮒謂范宣子曰盍反州綽邢蒯勇士也宣子曰彼欒氏之勇也余何獲焉王鮒曰
子為彼欒氏乃亦子之勇也)九月庚戌朔日有食之十月庚辰朔日
有食之晉侯齊侯宋公魯侯衛侯鄭伯曹伯莒子邾子
會于商任(左氏曰錮欒氏也)二十有一年晉人徵朝于鄭(左氏曰晉
人徵朝于鄭鄭人使少正公孫僑對曰在晉先君悼公九年我寡君于是即位即位八月而我先大夫子駟從
寡君以朝于執事執事不禮于寡君寡君懼因是行也我二年六月朝于楚晉是以有戲之役楚人猶競而申
禮于敝邑敝邑欲從執事而懼為大尤曰晉其謂我不共有禮是以不敢擕貳于楚我四年三月先大夫子蟜
又從寡君以觀釁于楚晉于是乎有蕭魚之役謂我敝邑邇在晉國譬諸草木吾臭味也而何敢差池楚亦不
競寡君盡其土實重之以宗器以受齊盟遂帥羣臣隨于執事以會歲終貳于楚者子侯石孟歸而討之溴梁
之明年子蟜老矣公孫夏從寡君以朝于君見于嘗酎與執燔焉間二年間君將靖東夏四月又朝以聽事期
不朝之間無歲不聘無役不從以大國政令之無常國家罷病不虞薦至無日不惕豈敢忘職大國若安定之
其朝夕在庭何辱命焉若不恤其患而以為口實其無乃不堪任命而翦為仇譬敝邑是懼其敢忘君命委諸
執事執事實重圖之)晉侯齊侯宋公魯侯衛侯鄭伯曹伯莒子邾
子薛伯杞伯小邾子會于沙隨(左氏曰欒盈自楚適齊晏平仲言于齊侯曰商
任之會受命于晉今納欒氏將安用之小所以事大信也失信不立君其圖之弗聽退告陳文子曰君人執信
臣人執共忠信篤敬上下同之天之道也君自棄也弗能久矣會于沙隨獲錮欒氏也欒盈猶在齊晏子曰禍
將作矣齊將伐晉不可以不懼)鄭大夫公孫黑肱卒(左氏曰鄭公孫黑肱有疾歸邑于公
召室老宗人而使黜官薄祭曰吾聞之生于亂世貴而能貧民無求焉可以後亡敬共事君與二三子生在敬
戎不在富也伯張卒)孔子生(史記世家曰孔子名丘字仲尼其先宋人父叔梁紇母顔氏以魯襄公二
十二年庚戌之歲十一月庚子生孔子于魯昌平鄉陬邑生而圩頂因名曰丘為兒嬉戲常陳俎豆設禮容及
長為委吏料量平為司職吏蓄蕃息本姓解曰孔子殷人之後其先出自黃帝黃帝生玄囂玄囂生蟜極蟜
極生帝嚳生契為帝堯臣始封于商賜姓子是為子姓之祖契生昭明昭明生相士相士生昌若昌若生曹圉
曹圉生冥冥生振振生微微生報丁報丁生報乙報乙生報丙報丙生主壬主壬生主癸生天乙是為成湯夏
桀無道成湯革夏而有天下遂號曰殷成湯生太丁太丁生太甲太甲生太戊太戊生河亶甲河亶甲生祖乙
祖乙生祖辛祖辛生祖丁祖丁生小乙小乙生武丁是為高宗夢賚良弼殷道復興武丁生祖甲祖甲生庚丁
生武乙武乙生太丁太丁生帝乙帝乙生微子啓及帝紂啓帝乙之元子紂之庶兄以畿内諸侯入為王卿士
紂無道微子去之周武王克殷封紂之子武庚于朝歌武王崩而與三叔作難周公相成王東征之乃命微子
為殷後國于宋以奉湯祀其弟曰仲思名衍嗣微子之後號微仲生宋公稽二微雖為宋公而猶以微之號自
終至于稽乃稱公焉宋公生丁公申申生緡公共及襄公熙熙生弗父何及厲公方祀弗父何以下世為宋卿
何生宋父周宋父周生世子勝勝生正考父正考父生孔父嘉宋卿至是五世親盡别為公族始以孔為氏孔
父嘉生木金父木金父生睪夷睪夷生防叔避華氏之禍而奔魯防叔生伯夏伯夏生叔梁紇叔梁紇有九女
無子其妾生孟皮有足疾于是求婚于顔氏顔氏三女其幼曰徵在顔父問三女曰陬大夫父祖為卿士然乃
先聖王之裔今其人身長十尺武力絶倫雖年長性嚴不足為疑三子孰能為之妻三子莫對徵在進曰從父
所制將何問焉父曰即爾能矣遂以妻之生孔子三歲而父叔梁紇卒葬于防)集覽(料量平掌委積之官
為司職吏畜蕃息職讀為樴見周禮與杙同蓋繫養犧牲之所此官即孟子所謂乘田也)質實(公榖二傳
皆謂魯襄公二十一年孔子生而史記獨曰二十二年或春秋用夏正史記如秦法然不可考按襄公二十一
年日再食決非生聖人之年也當從史記)考證(微子啓紂之庶兄也微國名子爵國于宋以奉湯祀宋人
蓋本諸此孔父嘉一曰孔父者生時所賜之號也當是時鄭有孔張衛有孔悝魏有孔達三孔者皆出姬姓
蓋姓同而族異也獨子姓孔氏為孔父嘉其孫奔魯者因居焉今世為魯人云睪夷或曰木金父生祈父即睪
夷也)
(履祥孔子裔出先聖之後孟僖子曰孔丘聖人之後也其祖弗父何以有宋而授厲公孔子將歿亦語子
貢曰丘殷人也則吾夫子為殷湯之後宋之子孫無疑也成湯恩及禽獸而子孫為萬世帝王之師仁者
之後有如是夫今之議者有曰後世之士有一才一德遭逢顯用皆得封贈祖父及有葬祭之錫叔梁紇
篤生大聖而天下文廟春秋二祭咸不得與焉蓋一闕典也宜令郡縣各于文廟之後别立一廟以祀之
因以顔路曾晢孔鯉之徒附享焉則聖賢得以盡其尊親之心而學校明倫之地亦不為無補也愚謂聖
子王祀其父不得血食賢子配享一堂之上其父列坐兩廡之下揆之情理誠有不安順者矣)
二十有二年二月癸酉朔日有食之晉欒盈復入于晉
入于曲沃齊侯伐衛遂伐晉魯叔孫豹帥師救晉次于
雍榆晉人殺欒盈齊侯襲莒(左氏曰晉將嫁女于吴齊侯使析歸父媵之以藩載
欒盈及其士納諸曲沃欒盈夜見胥午而告之對曰不可天之所廢誰能興之子必不免吾非愛死也知不集
也盈曰雖然因子而死吾無悔矣我實不天子無咎焉許諾伏之而觴曲沃人樂作午言曰今也得欒孺子何
如對曰得主而為之死猶不死也皆歎有泣者爵行又言皆曰得主何貳之有盈出徧拜之四月欒盈帥曲沃
之甲因魏獻子以晝入絳樂王鮒侍坐于范宣子或告曰欒氏至矣宣子懼桓子曰奉君以走固宫必無害也
且欒氏多怨子為政欒氏自外子在位其利多矣既有利權又執民柄將何懼焉欒氏所得其唯魏氏乎而可
強取也夫克亂在權子無懈矣公有姻喪王鮒使宣子墨縗冒絰二婦人輦以如公奉公以如固宫范鞅逆魏
舒則成列既乘將逆欒氏矣趨進曰欒氏帥賊以入鞅之父與二三子在君所矣使鞅逆吾子鞅請驂乘持帶
遂超乘右撫劒左援帶命驅之出僕請鞅曰之公宣子逆諸階賂之以曲沃欒氏之力臣曰督戎國人懼之斐
豹隷也著于丹書謂宣子苟焚丹書我殺督戎督戎踰入豹自後擊而殺之范氏之徒在臺後欒氏乘公門宣
子謂鞅曰矢及君屋死之鞅用劒以帥卒欒氏退攝車從之欒樂死欒魴傷欒盈奔曲沃晉人圍之秋齊侯伐
衛先驅申驅曹開御戎晏父戎為右貳廣啓胠大殿自衛伐晉晏平仲曰君恃勇力以伐盟主不濟國之福也
不德而有功憂必及君崔杼諫弗聽崔子曰羣臣若急君于何有文子退曰崔子將死乎謂君甚而又過之齊
侯遂伐晉取朝歌為二隊入孟門登大行張武單于熒庭戍郫邵封少水以報平隂之役乃還趙勝帥東陽之
師追之獲晏氂魯叔孫豹帥師救晉次于雍榆晉人克欒盈于曲沃盡殺欒氏之族黨齊侯還自晉不入遂襲
莒門于且于傷股而退莒人獲杞梁陳氏曰自袁婁以來齊世從晉于是始叛則晉霸之衰而諸侯貳矣晉
之衰諸夏之憂也書救晉則天下益多故矣盟于宋而南北之勢成會于申而淮夷至戰于雞父而吴之敗者
六國于越入吴春秋終焉蓋于是焉始)集覽(先驅前鋒也申驅次車也御戎公車也貳廣公副車也啓
左翼也胠右翼也大殿復車是也)榖洛鬭(國語曰靈王二十二年榖洛鬭將毁王宫王欲壅之大子
晉諫曰不可晉聞古之長民者不墮山不崇藪不防川不竇澤夫山土之聚也藪物之歸也川氣之導也澤水
之鍾也夫天地成而聚于高歸物于下疏為川谷以導其氣陂塘汚庳以鍾其美是故聚不阤崩而物有所歸
氣不沈滯而亦不散越是以民生有財用而死有所葬然後無夭昏札瘥之憂而無飢寒乏匱之患故上下能
相固以待不虞古之聖王惟此之慎今吾執政無乃實有所避而滑夫二川之神使至于爭明以妨王宫王而
飾之無乃不可乎王將防鬭川以飾宮是飾亂而佐鬭也其無乃章禍且遇傷乎自我先王厲宣幽平而貪天
禍至于今未弭我又章之懼長及子孫王室其愈卑乎自后稷以來寧亂及文武成康而僅克安民自后稷之
始基靖民十五王而文始平之十八王而康克安之其難也如是厲始革典十四王矣基德十五而始平基禍
十五其不濟乎吾惟儆懼其何德之修而少光王室以逆天休將焉用飾宫以徼亂也度之天神則非祥也比
之地物則非義也類之民則則非仁也方之時動則非順也上非天刑下非地德中非民則方非時動而作之
者必不節矣作又不節害之道也王卒壅之)二十三年齊人來城郟魯叔孫
豹來賀城(左氏曰齊人城郟穆叔如周聘且賀城王嘉其有禮也賜之大路杜氏曰郟王城也于
是榖洛鬭毁王宫齊叛晉欲求媚于天子故為王城之)鄭伯如晉齊楚交聘晉侯
宋公魯侯衛侯鄭伯曹伯莒子邾子滕子薛伯杞伯小
邾子會于夷儀楚子蔡侯陳侯許男伐鄭(左氏曰范宣子為政諸侯
之幣重鄭伯如晉子産寓書于子西以告宣子曰子為晉國四鄰諸侯不聞令德而聞重幣僑也惑之僑聞君
子長國家者非無賄之患而無令名之難夫諸侯之賄聚于公室則諸侯貳若吾子賴之則晉國貳諸侯貳則
晉國壊晉國貳則子之家壊何沒沒也將焉用賄夫令名德之輿也德國家之基也有基無壊無亦是務乎有
德則樂樂則能久詩云樂只君子邦家之基有令德也夫上帝臨女無貳爾心有令名也夫恕思以明德則令
名載而行之是以遠至邇安毋寧使人謂子子實生我而謂子浚我以生乎象有齒以焚其身賄也宣子說乃
輕幣鄭伯請伐陳齊侯既伐晉而懼欲見楚子楚子使薳啓彊如齊聘且請期齊侯聞將有晉師使陳無宇從
薳啓彊如楚辭且乞師崔杼帥師送之遂伐莒會于夷儀將以伐齊水不克楚子伐鄭以救齊門于東門次于
棘澤諸侯還救鄭晉侯使張骼輔躒致楚師楚子自棘澤還使薳啓彊帥師送陳無宇)七月甲子
朔日有食之既八月癸巳朔日有食之燕文公卒懿公
立二十有四年齊崔杼弑其君莊公立其弟杵臼(是為景公)
晉侯宋公魯侯衛侯鄭伯曹伯莒子邾子滕子薛伯杞
伯小邾子會于夷儀伐齊齊慶封如師諸侯同盟于重
丘鄭公孫舍之帥師入陳衛侯入于夷儀(左氏曰齊崔杼伐我以報
孝伯之師公患之孟公綽曰崔子將有大志不在病我必速歸其來也不寇使民不嚴異于他日齊師徒歸初
崔杼娶齊棠公之妻莊公通焉驟如崔氏以崔子之冠賜人崔子因是又以其間伐晉也曰晉必將報欲弑公
以說于晉而不獲間公鞭侍人賈舉而又近之乃為崔子間公崔子稱疾公問崔子遂從姜氏姜入于室與崔
子自側戶出公拊楹而歌侍人賈舉止衆從者而入閉門甲興公登臺而請弗許請盟弗許請自刃于廟弗許
皆曰君之臣杼疾病不能聽命近于公宫陪臣干掫有淫者不知二命公踰牆又射之中股反墜遂弑之賈舉
八人皆死祝佗父祭于高唐至復命死于崔氏申蒯侍漁者與其宰皆死晏子立于崔氏之門外其人曰死乎
曰獨吾君也乎哉吾死也曰行乎曰吾罪也乎哉吾亡也曰歸乎曰君死安歸君民者豈以陵民社稷是主臣
君者豈為其口實社稷是養故君為社稷死則死之為社稷亡則亡之若為己死而為己亡非其私暱誰敢任
之且人有君而弑之吾焉得死之而焉得亡之將庸何歸門啓而入枕尸股而哭之興三踊而出人謂崔子必
殺之崔子曰民之望也舍之得民崔杼立景公而相之慶封為左相太史書曰崔杼弑其君崔子殺之其弟嗣
書而死者二人其弟又書乃舍之南史氏聞太史盡死執簡以往聞既書矣乃還崔氏側莊公于北郭葬諸士
孫之里四翣不蹕下車七乘不以兵甲晉侯濟自泮會于夷儀伐齊以報朝歌之役齊人以莊公說使隰鉏請
成慶封如師賂晉侯以宗器樂器自六正五吏三十帥三軍之大夫百官之正長師旅及處守者皆有賂晉侯
許之同盟于重丘齊成故也初陳侯會楚子伐鄭當陳隧者井堙木刊鄭人怨之六月鄭子展子産帥車七
百乘伐陳宵突陳城入之陳侯扶其太子偃師奔墓子展命師無入公宫與子産親御諸侯陳侯使司馬桓子
賂以宗器陳侯免擁社使其衆男女别而纍以待于朝子展執縶而見再拜稽首承飲而進獻子美入數俘而
出祝祓社司徒致民司馬致節司空致地及還鄭子産獻捷于晉戎服將事晉人問陳之罪對曰昔虞閼父為
周陶正以服事我先王我先王賴其利器用也與其神明之後也庸以元女大姬配胡公而封諸陳以備三恪
則我周之自出至于今是賴桓公之亂蔡人欲立其出我先君莊公奉五父而立之蔡人殺之我又與蔡人奉
戴厲公至于莊宣皆我之自立夏氏之亂成公播蕩又我之自入君所知也今陳忘周之大德蔑我大惠棄我
姻親介恃楚衆以憑陵我敝邑不可憶逞我是以有往年之告未獲成命則有我東門之役當陳隧者井堙木
刊敝邑大懼不競而恥大姬天誘其衷啓敝邑心陳知其罪授手于我用敢獻功晉人曰何故侵小對曰先王
之命唯罪所在各致其辟且昔天子之地一圻列國一同自是以衰今大國多數圻矣若無侵小何以至焉晉
人曰何故戎服對曰我先君武莊為平桓卿士城濮之役文公布命曰各復舊職命我文公戎服輔王以授楚
捷不敢廢王命故也士莊伯不能詰復于趙文子文子曰其辭順乃授之子西復伐陳陳及鄭平晉侯使逆
衛侯將使與之夷儀崔子止其帑以求五鹿衛獻公入于夷儀)晉使趙武為政(左氏曰趙文子
為政令薄諸侯之幣而重其禮穆叔見之謂穆叔曰自今以往兵其灭弭矣齊崔慶新得政將求善于諸侯武
也知楚令尹若敬行其禮道之以文辭以靖諸侯兵可以弭)吴子遏伐楚門于巢卒
弟餘祭立(左氏曰吴子諸樊伐楚以報舟師之役門于巢巢牛臣曰吴王勇而輕若啓之將親門我
獲射之必殪是君也死疆其少安從之吴子門焉牛臣隠于短墻以射之卒史記曰王諸樊卒有命受弟餘
祭欲傳以次必致國于季札而上以稱先王夀夢之意且嘉季札之義兄弟皆欲致國令以漸至焉季札封于
延陵故號延陵季子)二十有五年衛甯喜弑其君剽衛孫林父入
于戚以叛衛侯衎復歸于衛(左氏曰襄之二十年衛甯惠子疾召悼子曰吾得罪
于君名藏在諸侯之策曰孫林父甯殖出其君君入則掩之若能掩之則吾子也悼子許諾遂卒獻公使與甯
喜言甯喜曰必子鮮在不然必敗公使子鮮辭敬姒強命之對曰君無信臣懼不免敬姒曰以吾故也子鮮以
公命與甯喜言曰苟反政由甯氏祭則寡人喜告蘧伯玉伯玉曰瑗不得聞君之出敢聞其入遂行告右宰榖
榖曰不可獲罪于兩君天下誰畜之悼子曰吾受命于先人不可以貳榖曰請使焉而觀之反曰君淹恤在外
十二年矣而無憂色亦無寬言猶夫人也悼子曰子鮮在榖曰何益多而能亡于我何為悼子曰雖然弗可以
已大叔文子聞之曰甯子視君不如奕棋其何以免乎孫文子在戚孫襄居守甯喜右宰榖伐孫氏不克甯子
出舍于郊伯國死孫氏夜哭國人召甯子復攻孫氏克之殺子叔及太子角孫林父以戚入晉衛侯入大夫逆
于竟者執其手而與之言道逆者自車揖之逆于門者頷之而已使譲大叔文子曰寡人淹恤在外二三子皆
使寡人朝夕聞衛國之言吾子獨不在寡人古人有言曰非所怨勿怨寡人怨矣對曰臣知罪矣臣不佞不能
負羈絏以從扞牧圉臣之罪一也有出者有居者臣不能貳通外内之言以事君臣之罪二也有一罪敢亡其
死乃行從近關出公使止之衛人侵戚東鄙孫氏愬于晉晉戍茅氏殖綽伐茅氏殺晉戍三百人孫蒯追之獲
殖綽復愬于晉)魯侯晉人鄭良霄宋人曹人會于澶淵晉人執
衛甯喜(左氏曰公會晉趙武宋向戌鄭良霄曹人于澶淵以討衛疆戚田取衛西鄙六十以與孫氏于
是衛侯會之晉人執甯喜衛侯如晉執之而囚于士弱氏齊侯鄭伯為衛侯故如晉晉侯兼享之齊侯賦蓼蕭
鄭伯賦緇衣叔向命晉侯拜二君曰寡君敢拜齊君之安我先君之宗祧也敢拜鄭君之不貳也國子使晏平
仲私于叔向曰晉君宣其明德于諸侯恤其患而補其闕正其違而治其煩所以為盟主也今為臣執君若之
何晉侯言衛侯之罪使叔向告二君國子賦轡之柔矣子展賦將仲子兮晉侯許歸衛侯衛侯歸衛姬于晉乃
釋衛侯君子是以知平公之失政也)許靈公卒于楚楚子蔡侯陳侯伐鄭
(左氏曰許靈公如楚請伐鄭曰師不興孤不歸矣卒于楚楚子曰不伐鄭何以求諸侯乃伐鄭鄭人將禦之子
産曰晉楚將平諸侯將和楚子是故昧于一來不如使逞而歸入南里墮其城涉于汜而歸而後葬許靈公)
集覽(許靈公如楚請伐鄭襄十六年晉伐許他國皆大夫往獨鄭伯自行故許恚欲報之)晉侯使
士起入聘(左氏曰晉韓宣子聘于周王使請事對曰晉士起將歸時事于宰旅無他事矣王聞之曰
韓氏其昌阜于晉乎辭不失舊)齊慶封誅崔杼之族專國政考證(左氏在明
年經世在此年左氏曰齊崔杼生成及彊而寡娶東郭姜生明東郭姜以孤入曰棠無咎與東郭偃相崔氏崔
成有疾廢之而立明成請老于崔偃與無咎弗予成與彊告慶封曰夫子唯無咎與偃是從父兄莫得進矣大
恐害夫子慶封以告盧蒲嫳盧蒲嫳曰彼君之讐也天或者將棄彼矣彼實家亂子何病焉崔之薄慶之厚也
他日又告慶封曰苟利夫子必去之難吾助女成彊殺偃無咎于朝崔子怒而出遂見慶封封曰崔慶一也請
為子討之使盧蒲嫳師甲以攻崔氏殺成與彊盡俘其家其妻縊遂滅崔氏嫳復命于崔子且御而歸至則無
歸矣乃縊崔明奔魯慶封當國)二十有六年晉趙武楚屈建魯叔孫豹
蔡公孫歸生衛石惡陳孔奐鄭良霄許人曹人會于宋
諸侯之大夫盟于宋(左氏曰宋向戌善于趙文子又善于令尹子木欲弭諸侯之兵以為
名如晉告趙孟趙孟謀于諸大夫韓宣子曰兵民之殘也財用之蠧小國之大菑也將或弭之雖曰不可必將
許之弗許楚將許之以召諸侯則我失為盟主矣晉人許之如楚楚亦許之如齊陳文子曰晉楚許之我焉得
已且人曰弭兵而我弗許則固貳吾民矣許之告于秦亦許之皆告于小國為會于宋五月甲辰晉趙武至于
宋丙午鄭良霄至六月戊中叔孫豹齊慶封陳須無衛石惡至甲寅晉荀寅至丙辰邾悼公至壬戌楚公子黑
肱先至成言于晉丁卯宋向戌如陳從子木成言于楚戊辰滕成公至子木謂向戌請晉楚之從交相見也庚
午向戌復于趙孟趙孟曰晉楚齊秦匹也晉之不能于齊猶楚之不能于秦也楚君若能使秦君辱于敝邑寡
君敢不固請于齊左師復言于子木子木使驛謁諸楚子楚子曰釋齊秦他國請相見也秋七月戊寅左師至
趙孟及子晳盟以齊言庚辰子木至自陳陳孔奐蔡公孫歸生至曹許之大夫皆至以藩為軍晉楚各處其偏
伯夙謂趙孟曰楚氛甚惡趙孟曰吾左還入于宋若我何辛巳將盟于宋西門之外楚人衷甲伯州犂曰合諸
侯之師以為不信無乃不可乎夫諸侯望信于楚是以來脤不信是棄其所以服諸侯也固請釋甲子木曰晉
楚無信久矣事利而已苟得志焉焉用有信大宰退曰令尹將死矣趙孟患楚喪甲以告叔向叔向曰以信召
人而以僭濟之必莫之與也安能害我且吾因宋以守病則夫能致死與宋致死雖倍楚可也季武子使以公
命謂叔孫曰視邾滕既而齊人請邾宋人請滕皆不與盟叔孫曰邾滕人之私也我列國也何故視之乃盟晉
楚爭先晉人曰晉固為諸侯盟主未有先晉者也楚人曰子言晉楚匹也若晉常先是楚弱也且晉楚狎主諸
侯之盟也久矣豈專在晉叔向曰諸侯歸晉之德非歸其尸盟也子務德無爭先且諸侯盟小國固必有尸盟
者乃先楚人書先晉晉有信也宋公兼享晉楚之大夫趙孟為客子木與之言弗能對使叔向侍言焉子木亦
不能對也乙酉宋公及諸侯之大夫盟于蒙門之外子木問于趙孟曰范武子之德何如對曰夫子之家事治
言于晉國無隠情其祝史陳信于鬼神無愧辭子木歸以語楚子楚子曰尚矣哉能歆神人宜其光輔五君以
為盟主也子木又語楚子曰宜晉之霸也有叔向以佐其卿楚無以當之不可與爭晉荀寅如楚涖盟楚薳罷
如晉涖盟宋左師請賞公與之邑六十以示子罕子罕曰凡小國晉楚所以兵威之畏而後上下慈和慈和而
後能安靖其國家以事大國所以存也無威則驕驕則亂生亂生必滅所以亡也天生五材民並用之廢一不
可誰能去兵兵之設久矣所以威不軌昭文德也聖人以興亂人以廢廢興存亡昏明之術皆兵之由也而子
求去之不亦誣乎以誣道蔽諸侯罪莫大焉縱無大討而又求賞削而投之左師辭邑陳氏曰晉楚初同主
諸夏盟也以諸侯分為晉楚之從而交相見也于是始則是南北二伯也此天下之大變也于溴梁而無君臣
之分于宋而無夷夏之辨昭定哀之春秋將以終于吴越焉爾矣于是晉楚爭先乃先楚人則春秋書先晉何
春秋不以夷狄先中國也自宋以來晉不專主盟矣虢之盟讀舊書加于牲上而已至剸陵而齊主諸侯至臯
鼬則魯及諸侯晉之不足以主夏盟自宋始宋之盟趙孟之偷也)衛殺其大夫甯喜(左氏
曰衛甯喜專公患之公孫免餘請殺之公曰微甯子不及此吾與之言矣事未可知祇成惡名止也對曰臣殺
之君勿與知乃攻甯氏殺甯喜及右宰糓尸諸朝子鮮曰逐我者出納我者死賞罰無章何以沮勸君失其信
而國無刑不亦難乎且鱄實使之遂出奔晉公喪之如税服終身公與免餘邑六十辭使為卿辭曰大叔儀不
貳能贊大事乃使文子為卿)十有一月乙亥朔日有食之(左氏曰辰在申司歴
過矣再失閏矣)二十有七年齊侯陳侯蔡侯北燕伯杞伯胡沈
子白狄朝于晉宋公魯侯陳侯鄭伯許男朝于楚楚康
卒子麇嗣(是為郟敖左氏曰宋之盟故也蔡侯之如晉也鄭伯使游吉如楚及漢楚人還之曰宋之
盟君實親辱今吾子來寡君謂吾子姑還吾將使馹奔問諸晉而以告子大叔曰宋之盟君命將利小國而亦
使安定其社稷鎮撫其民人以禮承天之休此君之憲令而小國之望也寡君是故使吉奉其皮幣以歲之不
易聘于下執事今執事有命曰女何與政令之有必使而君棄而封守䟦涉山川蒙犯霜露以逞君心小國將
君是望敢不唯命是聽無乃非盟載之言以闕君德而執事有不利焉小國是懼不然其何勞之敢憚子大叔
歸復命告子展曰楚子將死矣不修其政德而貪昧于諸侯以逞其願欲久得乎公如楚及漢楚康卒公欲反
叔仲昭伯曰我楚國之為豈為一行人也遂行宋向戌曰我一人之為非為楚也姑歸而息民待其立君而為
之備宋公遂反楚人使魯公親禭乃使巫以桃茢先祓殯楚人悔之楚郟敖即位子圍為令尹鄭行人子羽曰
是謂不宜必代之昌松栢之下其草不殖)王崩太子晉母弟貴踐位(左氏曰王人來
告喪問崩日以甲寅告又曰至于靈王生而有頿王甚神聖無惡于諸侯逸周書曰晉平公使叔譽于周見
太子晉而與之言五稱而五窮逡巡而退不遂歸告公曰太子晉行年十五而臣不能與言君請歸輦就復與
之田若不反及有天下將以為誅師曠曰請使溟臣往師曠見太子先稱曰吾聞王子之語高于泰山夜寢不
寐晝居不安不遠長道願聞須一言王子曰吾聞太師將來吾甚喜既已見子喜而又懼吾年甚少見之而懾
盡忘吾度師矌曰吾聞王子古之君子其成不驕自晉如周行不知勞王子曰古之君子其行至慎委積施門
道路無限百姓悦之柑將而遠遠人來驩視道如尺師曠告善又稱曰古之君子其行可謂由舜而下其孰有
廣德王子曰如舜者天舜盡其所以利天下奉翼遠人皆得己仁此之謂天如禹者聖勞而不居則利天下好
善取與與必度正是之謂聖如文王者其大道仁其小道惠三分天下而有其二敬人無方服事于商既有其
衆而延夫其身此之謂仁如武王者義殺一人而以利天下異姓同姓各得其儀此之謂義師曠告善又稱曰
宣辯名命王侯君公何以為尊何以為尚王子曰人生而丈夫謂之胄子胄子成人能治上官謂之士士率衆
時作謂之伯伯能移善于衆與百姓同謂之公公耐名物與天道俱謂之侯侯耐成羣謂之君君能廣德分任
諸侯而敦信曰予一人善至于四海曰天子達于四荒曰天王四荒皆至無有怨訾乃登為帝師曠罄然又稱
曰温恭敦敏方德不改關物下學以起尚登帝臣乃参天子自古誰已王子曰穆穆虞舜明明赫赫立義治律
萬物皆作分均天財萬民熙熙非舜而誰能師曠躅足曰善哉善哉王子請入敷廣注瑟師曠歌無射曰國誠
寧矣遠人來觀修義經矣好樂無荒乃注瑟于王子王子歌蟜師曠請歸王子賜之乘車四馬曰太師亦善御
之師曠對曰御吾未學也王子曰汝不為夫詩云馬之剛矣轡之柔矣馬亦不剛轡亦不柔志氣麀麀取予不
疑以是御之師曠對曰暝臣無見為人辯也惟耳之恃而耳又寡聞而易窮王子汝將為天下宗乎王子曰太
師何如戲我手自太皥以下至于堯禹未有一姓而再有天下者且吾問汝人之年長短告也師曠對曰汝聲
清汗汝色赤白火色不夀王子曰吾後二年上賓于帝所汝慎無言族將及汝師曠歸未及三年告死者至太
子晉之賢觀于晉壅穀洛可見此篇雖淺陋亦或附會然存之以見其慧而早夭)燕懿公卒子
欵嗣(是為簡公)
資治通鑑前編卷十五
