唐大詔令集卷二十五
宋宋敏求編
妃嬪
册楊恭道女為婕妤文
册崔弘道女為才人文
册蕭鏗女為美人文
册蕭鑠女為美人文
起復上官氏婕妤制
皇帝良姊董氏等貴妃誥
睿宗皇妃豆盧氏等食實封制
趙國夫人一品制
册元妃某氏弟為貴妃文
良姊楊氏等為貴妃詔
册獨孤穎女為貴妃文
許氏等才人制
鄭氏才人制
贈妳婆元氏潁川郡太夫人制
婕妤王氏為淑妃劉氏為賢妃制
吳氏等昭儀制
王氏才人制
册楊恭道女為婕妤文
維貞觀某年月日皇帝遣使某官某持節册命曰於戲
惟爾前魏王府諮議參軍楊恭道第三女門襲鍾鼎訓
彰禮則幽閑表質柔順為心備職後庭實為通典是用
命爾為婕妤往欽哉其光膺徽命可不慎與
册崔弘道女為才人文
維貞觀某年月日皇帝使某官某副使某官某持節册
命曰於戲惟爾兼徐州都督府司馬崔弘道長女門稱
著姓訓有義方婉順為質柔明表行宜升後庭備兹内
職是用命爾為才人往欽哉其光膺徽命可不慎與
册蕭鏗女為美人文
維貞觀年月日(云云)於戲惟蕭鏗第二女幼習禮訓夙
表幽閑曺出鼎族譽聞華閫宜遵舊章授以内職是用
命爾為美人往欽哉其光膺徽命可不慎與
册蕭鑠女為美人文
維貞觀年月日(云云)於戲惟蕭鑠第二女禀訓冠族著
美家聲習禮流譽鏡圖有則宜升後庭允兹令典是用
命爾為美人往欽哉其光膺徽命可不慎與
起復上官氏為婕妤制
門下易著鳴謙禮稱辭貴所以崇讓而退滿推心自得
其道彌光前昭容上官氏相門積善儒宗雅訓文學冠
時柔嘉順則内守恬淡外防奢侈發於少長持以周旋
樂無靡嫚衣必澣濯珠璣不珍墳籍為寳故能誠切一
室功宣兩朝讜議日聞屢援楚筆忠規歲納方輕漢輦
惟此邦媛鬱為宫師遂能德綜十倫孝高百行頃罹創
巨爰命權奪秩茂左嬪思被光寵志齊班女懇陳撝挹
而賢明之業經濟之才素風逾邁清輝益遠不成厥美
將蔽斯言今依表奏以憲圖史可起復婕妤主者施行
(景龍二年十一月二十九日)
皇帝良娣董氏等貴妃誥
關睢之化始於國風貫魚之序著於大易用能輔助王
道叶宣隂教皇帝良娣董氏良姊楊氏良媛武氏等門
襲鍾鼎訓彰禮則器識柔順質性幽閑美譽光於六宫
令範成於四教宜升徽號穆兹朝典董氏可貴妃楊氏
可淑妃武氏可賢妃(延和元年十月)
睿宗貴妃豆盧氏等食實封制
有德者位崇有功者秩厚事本關於國體理無隔於邦
媛故周母有亂臣之名漢嬪有比侯之爵睿宗貴妃豆
盧氏賢妃王氏性質隂禮實毗内政訓行九御譽滿六
宫歲祀雖淹徽音未昧宜啟非常之命特賜湯沐之邑
可各食實封二百戸
趙國夫人一品制
門下問君以禮乃受齊封免主於厄方延漢渥賢妃啟
邑薦古(闕)時趙國夫人義範端肅操履堅正四德聿修
六宫攸仰承恩蘭掖累變葭灰送往事居備盡忠勤之
節利人益國每陳匡贊之規頃屬二䜿搆兇九重起亂
將危宗社謀害聖躬屬申逐烏之誠克勵鷹鸇之志方
效節於松竹宜寵錫於苴茅可一品
册元妃某氏弟為貴妃文
維年月日皇帝若曰易著六位正天下者先齊於家詩
本二南厚人倫者理成於國垂芒耀於帝極符紀粲乎
河圖蠲潔莊齊祗奉織紝膺是典册宜歸淑明咨爾元
妃某氏濬源洪宗靈𣲖茂緒植性懿哲禀姿端柔竭奉
兩宫總理衆御弘古以行已逮下以率入循師傅之嚴
躬勤儉之訓色不恃貴言無矜驕和以能容遜以自牧
致兹蘭馥洽於椒房是宜守四星以居元冠三妃以推
應今遣使某官某副使某持節册命為貴妃爾惟公乃
視聽底於聰明聽靡有偏視靡有惑言違而志必觀其
誠匡順而心必觀其佞婦順之化資汝而彰隂教之端
資汝而正敬之戒之無替成命可不慎與
良姊楊氏等為貴妃詔
詔曰六位時成方祗所以載物四始爰著樛木於焉逮
下故能風化聿定肅雍昭被皇后虔恭粢盛儀刑邦國
詠螽斯而闡業閱關睢而蹈禮邁樊姬而進善踰鄧后
之推賢去歲及兹累陳表疏以為内職未備有虧前代
之禮朕祗奉天命君臨庶邦居紫宸之重若馭朽以秋
駕處黃屋之尊猶履冰於春旭志崇簡約性靡徵求絶
良家之選曠後庭之例寧惟矯正百王亦將垂鏡千祀
皇后所陳甚切理在難辭式順徽音敬依来請良姊楊
氏良姊于氏並家承鍾鼎心標婉淑夙侍儲闈從升天
禁久淹歲月先著恭勤咸擬職上台分榮中壼楊可貴
妃于可淑妃于可德妃良媛陳為昭儀良媛閻為充儀
良媛陸為充容崔氏為修儀
册獨孤穎長女為貴妃文
維大歴三年歲次戊申月日皇帝遣使某官某册命曰
於戲位亞長秋坐論婦道聽天下之内治序人倫之大
端御于家邦式是風化惟爾贈禮部尚書獨孤穎長女
祥會鼎族行高邦媛體仁則厚履禮惟純有冲敏之識
不資姆訓有淑慎之行自成嬪則藴此貞懿灼其芳華
選躬之初奉承先命肅恭之儀克稱尊旨鑾輿北幸侍
從勤誠祗事夀宫備申哀敬能盡其節實同我心久奉
椒塗載揚惠問勤於道藝每鑒圖書動有箴規必脱簪
珥進賢才以輔佐知臣下之勤勞謙讓益勤記功惟最
聲流彤管道洽紫庭克副宫教載修壼職眷求賢淑用
峻等威百辟抗辭六宫歸美宜崇禮册俾舉彝章是用
册曰貴妃往欽哉無或居上而驕無或處貴而逸降情
以逮下誠事以防微潔其粢盛服其澣濯敬循禮節以
率嬪御膺兹嘉命可不慎與
許氏等為美人制
勅許氏尹氏段氏等素稱柔順式禀惠和頗嫻閨壼之
儀早備組紃之訓服勤有素寵秩宜優是嘉内範之良
並命中宫之職許氏可美人尹氏段氏可才人
鄭氏為才人制
勅古者天子設六宫以詔内理是以關睢樂得淑女憂
在進賢將聽雞鳴之詩豈惟魚貫之序鄭氏山東令族
海内良家每師班女之文嘗慕樊姬之德桃姿焜燿蘭
行馨香爰用擇才冀無傷善勉當選進之重無忘平和
之心可才人
贈妳婆元氏潁川郡太夫人制
古者緣情立禮著慈母之制蓋聖人示德無不報之義
而漢宣帝亦追錄掖庭羣侍嘗有阿保之勤以功深淺
並授封賞記於前典歴代是之故妳婆元氏朕在襁褓
頼其撫育推燥就濕慈愛特深可謂仁人厚惠茂德者
矣可贈潁川郡太夫人(大歴八年六月)
婕妤王氏等為淑妃制
門下禮重内朝國有彝制德既備於宫壼位宜峻其等
威婕妤王氏劉氏並體坤順之德循姆師之訓齊莊之
禮淑慎有儀揚懿軌於中闈表柔明於内則惠流宸禁
芳靄椒塗慕辭輦之智弘逮下之德宜極寵數以彰徽
猷必能重正閫儀助修隂教無愧於女史之誡國風之
詩王氏可淑妃劉氏可賢妃仍並令所司擇日備禮册
命主者施行(開成五年二月二十一日)
吳氏等封昭儀制
吳氏可封昭儀張氏可封婕妤晁氏梁氏並可封美人
羅氏史氏並可封才人錢氏可封長城郡夫人曹氏可
封武威郡夫人勅位亞長秋毗於内理必資懿範方被
寵章吳氏等佩服禮經周旋法度有柔婉之行既表於
天資有恭儉之儀可施於嬪則慕班氏之辭輦偉馮媛
之當熊思在進賢義高前史是用列於紫殿冠彼後宫
俾洽彤管之榮式俟金環之慶可依前件(會昌六年五月二十三日)
王氏為才人制
勅王氏性禀惠和行推柔順自備宫闈之選頗彰令淑
之才組紃獻繭館之功圖史服椒庭之訓既嘉懿範爰
錫寵章宜修九御之教以正三星之位可才人
唐大詔令集卷二十五
