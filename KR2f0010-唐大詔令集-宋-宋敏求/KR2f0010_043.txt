唐大詔令集卷五十三
宋宋敏求編
大臣
宰相
出鎮上
陸象先益州大都督府長史制
杜黃裳河中節度平章事制
武元衡西川節度平章事制
李夷簡淮南節度平章事制
裴度河東節度平章事制
韓弘河中節度兼中書令制
李逢吉東川節度使制
牛僧孺武昌節度平章事制
李石荆南節度平章事制
李德裕荆南節度平章事制
白敏中邠寧節度平章事制
崔鉉淮南節度平章事制
出鎮上
陸象先益州大都督府長史制
入而弼政雖佇忠賢出則分憂更資循理中書侍郎同
中書門下平章事三品兖國公陸象先體含清雅識備
貞慤早修學行實允謩明三蜀稱殷一都之會邦寄為
重朝難其選朕光宅四海惠康兆人乃眷所先必自于
遠故端揆載舉藎臣攸屬可益州大都督長史劍南按
察使(開元元年十月)
杜黃裳河中節度同平章事制
昔周之周召出為二伯是以宗公而領方任也鄭之桓
武入作三事是以諸侯而宰邦政也然則荷中外之寵
享崇高之名不有盛德孰膺寵命金紫光禄大夫門下
侍郎中書門下平章事兼弘文館大學士充太微宫使
上柱國南陽郡開國公杜黃裳道惟無方材則不器陋
齷齪之廉謹本誠敬而坦夷澄陂納寬瑞玉凝素夙簡
衆望處于達官論議必通於大經損益咸酌於中制代
所凖的朝之羽儀爰授樞衡俾居左右所緝者墜典所
陳者格言色無面從志不推撓弘兹冒遠之化展彼夷
凶之征將明則然忠利斯在惟股肱之郡有節制之師
兵威外振於太原地形内錯於左輔是用謀帥僉歸碩
人藉台庭之素風執戎鉞以蒞衆示以嚴重廣其封疆
罷平陽之十連復元侯之四履超列鼎足仍参廟謀增
二象之光輝霈一方之膏雨大邦雄屏群侯所瞻爾其
敬哉無替舊績可檢校司空依前同中書門下平章事
兼河中尹充河中晉絳慈隰等州節度支度營田觀察
處置等使散官勲封如故(元和二年正月)
武元衡西川節度同平章事制
地有西蜀國之奥區百濮羣蠻外帀於封域雙流重阻
内固於襟帶形勝所屬統綏惟艱近者剪其凶魁鎮以
勲力實有威惠至于和寧而匪遑寧居累布丹懇激戀
闕之深志將執圭而展儀誰其尸之允在能者乃聽僉
議輟兹台臣大中大夫守門下侍郎同中書門下平章
事弘文館大學士太微宫使兼戶部事上柱國蕭縣開
國伯賜紫金魚袋武元衡器惟弘深行必端敬珪玉不
琢雷風有威夙彰嘉聞亟歴清貫乃司邦憲有遂物之
誠乃踐地官有阜財之績益振公望克諧朕心擢于鼎
司授以大柄謀由外而不伐慎由衷而自彰展代工之
勤弘冒物之化以道則直以心則和丙吉雅通於國體
山甫誠補於衮職朝夕有恪毗予一人眷兹西南憂寄
方切非寬大無以蒞衆非慈惠無以厚生非誠信無以
撫蠻夷非忠賢無以殿邦國故我心膂膺兹重任外分
兵符以副於重往中佩相印不離於具瞻峻秩爰首於
六官崇階遽登於七命且示加等仍䟽大封勉承寵光
無替朕命可銀青光禄大夫檢校吏部尚書兼門下侍
郎同中書門下平章事成都尹充劍南西川節度使營
田觀察處置統近界諸蠻及西山八國雲南等使進封
臨淮郡開國公食邑二千戶(元和二年十月)
李夷簡淮南節度同平章事制
柱石之臣台庭之老積碩望具瞻之德有弼諧寅亮之
功授以土田流邦家之愷悌增其冕服表國器之形容
此朕與將佐大僚示中外之一體也况兵戎重事東南
實繁輟於廟堂以示其大正議大夫守門下侍郎同中
書門下平章事上柱國成紀縣開國侯食邑一千戶賜
紫金魚袋李夷簡出身蒞政䔍志守道素風彰於操履
嚴氣峻於風雷自朕續承丕圖搜拔下位得文華於宗
室升器幹於朝廷而所重者準繩所憂者財賦資倜儻
以振起委強通而演成江漢之仁風載揚岷峨之美化
斯盛既執大憲俄登公台輔予一人凝是庶績忠讜有
遭逢之勇奸邪無侵敗之機謂之股肱實無所忝言念
淮海斯為奥壤走商賈之化財引舟車之艚輓凡所經
理事非一隅控制之難於今尤切是用錫命俾為藩宣
式加師長之名不改平章之務萬邦表率丞相正之可
銀青光禄大夫檢校尚書右僕射同中書門下平章事
兼揚州大都督府長史充淮南節度副大使知節度使
事管内營田觀察處置押新羅渤海兩蕃等使(元和十二年七月)
裴度河東節度同平章事制
忠利於國者效積而事彰器周於物者志遠而任重况
入調鼎鼐出鎮藩垣荷中外之寵榮膺文武之重寄將
允僉望命兹輔臣金紫光禄大夫門下侍郎同中書門
下平章事兼弘文館大學士上柱國晉國公食邑三千
戶裴度量惟弘深道在匡濟大玉藴連城之價長材負
搆厦之姿言必公忠義本正直薦居鈞軸叶贊機謀匪
躬以務其將明憂國不忘於造次當夷兇淮蔡仗節於
師旅之間及殄寇青齊運籌於帷幄之内勤勞靡替弘
益居多績用是嘉撝冲愈懇東夏雄屏實惟晉陽控大
鹵之山川司北門之管籥横制獯虜遠清疆陲是以輟
獻納於沃心撫方隅於注意倚屬攸切勲庸可宣舟楫
常賴其弼予鈇鉞載觀其蒞衆勵山甫之恪德成方叔
之壮猷式副具瞻勉揚休聞務既兼於左揆秩仍踐於
中台爾其戒哉以服嘉命可檢校尚書左僕射兼門下
侍郎同中書門下平章事太原尹北都留守充河東節
度觀察處置等使
韓弘河中節度兼中書令制
門下王者統馭萬㝢緝熙庶績必有文武全器柱石之
臣出壯藩岳入和台鼎使其效彰中外聲播華夷所居
而人心自寕所蒞而軍令自肅允是任者其惟至公開府儀
同三司守司徒兼中書令上柱國許國公食邑三千戶
韓弘受天地凝粹之氣得山川崇深之靈厚其體而壮
其容靈其心而宏其量早洞戎韜之學允膺節制之權
隠然大梁克有成績及功宣盪寇志展匡王懇申戀闕
之誠竟遂來朝之禮位高百辟榮冠一時恩極而愈恭
名光而益勵朕方欲樹以垣翰仗乎忠賢乃眷關河
之守實惟股肱之郡自昔重寄無非元勲是用命以上
公復兹雄鎮於戲頃居東夏父子借分閫之榮今處近
郊伯仲並登壇之貴道苟積於忠實頋何愛於寵章往惟
欽哉副我明命可司徒兼中書令河中尹充河中晉絳
慈隰判節度觀察處置等使散官勲封如故主者施行
李逢吉東川節度使制
蜀門南次梁部東分地東江山境綿賨濮非志懷端重
不可委以察廉非識度弘深不可畀以節制聿求公望
爰自輔臣朝議大夫守門下侍郎同中書門下平章事
輕車都尉賜紫金魚袋李逢吉文以發華行惟居厚忠
懇每形於造膝直方斯見於匪躬自處台席再移星琯
温然德器休有素風觀其動本於仁足以敷王澤考其
守歸於正足以奉師貞乃眷梓潼兹惟奥壌用去將相
之任俾專藩宣之功予欲頒政典於一隅故兼以夏卿
之位予欲布憲章於列郡故假以副使之權爾其節儉
以訓俗澄清以檢吏因土風之剛悍使勇且知方就物
産之殷充則既富而教苟能積實期有遐聞於戲朕與
大臣進退示全其恩禮爾之報國始終宜竭其肺肝身
雖遠于山川心豈忘于夙夜服兹休命汝往戒哉可檢
校兵部尚書使持節梓州諸軍事兼梓州刺史御史大夫充
劍南東道節度副大使知節度事管内度支營田觀察
處置静武軍等使散官勲如故(元和十二年九月)
牛僧孺武昌軍節度同平章事制
門下朕恭承大統屬官平寧方委心輔臣釐齊法度垂
茂績於當代建休風於一時有深畏滿盈雅懷止足體
隂陽迭敘之旨全進退居正之心詞抗不回秉忠難奪
得不處之安郡益以榮名是用建新軍以統武昌佩相
印而專節鉞文武二柄付于全才金紫光禄大夫中
書舍人同中書門下平章事兼集賢殿大學士監修國
史牛僧孺貞方而和俗慎密而坦夷秀乎文華篤於行
實以直策悟憲宗以忠啟奉先朝積有信臣擢于廊廟
法無越制官無及私門無託賓道無偏倚逮兹旬歲亟
聞昌言朕常惕然虚己以聽既終園寝之重克修郊廟
之儀前志彌堅陳懇益固吾方涉學弘濟斯人耒耜戈
矛仁夀鄙夭簡予懷者非爾而誰是用輟中樞圖史之
間開夏口油幢之府典型八座廉問七州往惟欽哉無
替厥服可檢校禮部尚書同中書門下平章事鄂州刺
史武昌軍節度使(寳歷七年七月)
李石荆南節度同平章事制
翼亮之臣寄畀攸重九功未敘則宜立於廟堂百度既
貞則兼制於方岳中外祖送式寵賢才銀青光禄大夫
守中書侍郎同中書門下平章事充集賢殿大學士上
柱國李石元精降祥河岳鍾秀文含大雅學茂全經贍
智通理亂之源達識究古今之變望欎人傑居為國楨
頃者嘉其多能俾調鼎實動必循道知無不為每竭慮
於謀猷思致予於堯舜嘗司轉漕仍摠征財盤錯之難
鋩刃不滯增台耀之光彩揚鳳池之波瀾墜典咸修遠
方畢服夙夜匪懈光我知臣近者情在進賢願辭衮職
誠不易奪朕所難違乃眷荆門東南巨鎮江山重險舟
車要衝此罷節符是遵權便台臣往蒞宜復前規俾登
大將之壇仍持上相之印尹正望府廉規雄藩增榮峻
階無忝我命可金紫光禄大夫中書侍郎同中書門下
平章事兼江陵尹充荆南節度管内觀察處置等使勲
如故(開成三年正月)
李德裕荆南節度平章事制
將相之任中外攸屬入則揚緝熙以正百度出則布威
令以靖一方良以才難委寄咸重爰設齊壇之禮仍合
台席之榮式示酬勞允諧僉望特進守太尉兼門下侍
郎同中書門下平章事充弘文館大學士太清宫使上
柱國衛國公食邑三百戶李德裕嶽瀆間氣鐘磬正音
葆粹孕和本仁叶義道藴賢人之業正謂王者之師詞
鋒莫當學海難測自入膺大社克搆崇墉王猷國經契
合彝矩丙吉罄安邊之術戎寇彌夷張華興伐叛之謀
壺關洞契克荷先朝之旨弼成耆定之功布在冊書輝
映前古而能處劇不懈久次彌勤朕以嗣位之初懋勤
在念宜先碩望以表優恩荆部雄藩地惟四楚摠五都
之要會包七澤之奥區兵賦殷煩居俗甚衆必藉舊德
作鎮尹臨載崇五教之名俾賦十連之貢勉弘化理以
續前勞可檢校司徒同中書門下平章事兼江陵尹充
荆南節度觀察處置等使(會昌六年四月)
白敏中邠寧節度使平章事制
昔孫弘以儒學修身寵兼裂土鄧禹以勲庸著效儀比三
司是内外共規古今所重再揚新命允屬元臣特進守
司徒兼門下侍郎同中書門下平章事充招討山南平夏
党項兵馬都統制置使并南北兩路供軍使兼邠寧節度
使白敏中才智足以贊玄功誠明可以匡大務事君惟
恐不盡守道惟恐不孤而能以無心為待物之心以無
用為當官之用朕君臨之歲首付台衡六更星霜勁節
如一自羌戎犯塞師旅屯邊招懷莫來征伐無状爰用
命爾往其鎮之果能潜移梟獍之心坐絡豺狼之首始自
夏半及于秦正大建功勞克寧烽馹終此誠意非卿而
誰今封部既清是用休爾之討伐馬牛皆散是用罷爾
之統臨不移論道之榮更怙持衡之貴纂乃舊事對予
勤懷可守司空同中書門下平章事邠寧等州節度觀
察使(大中五年十月)
崔鉉淮南節度平章事制
周用周召為楨幹之臣以正天下故入調鼎鼐則弼亮
之道尊出撫方國則蕃宣之功著我有上相天實間生
文武之用高並於昔賢中外之寄允資於碩德爰舉旌
鉞仗于股肱光禄大夫守尚書左僕射兼門下侍郎同
中書門下平章事兼弘文館大學士充太清宫使上柱
國魏郡開國公食邑二千戶崔鉉瑞玉凝姿春林發秀
貞諒植德謙虚葆光冲用既臻于化源達實每弘於理
本擅松柏後凋之色勁節自高含金石希代之音正聲
特異洎發揚令聞輝靄公朝道無緇磷言符體要繼相
如之麗藻夙侍禁林嗣傅說之旁求早膺台席日者歴
居廉鎮常總朝綱令肅方隅風行憲署及膺我寵擢復
司化權每正惟公持平不撓暢緝熙之茂典弘經濟之
明謀功勒旂常道光夷貉勵山甫匡周之操竭子房佐
漢之忠終始一心周旋七年富人斯久偉績彌勤是宜
載圖爾庸優爾恩寵乃睠淮海號為通都控扼實據其
咽喉封部適罹其災患予所注意爾其往哉於戲居則
秉鴻鈞紹阿衡之業動則駕長轂圖方叔之勲苟非全
才孰付重任若撫封之長術阜俗之嘉謀一部之慘舒
三軍之政令我屬良弼則又何規勉登將壇敬佩相印
副是寵寄其惟戒哉可檢校尚書左僕射同中書門下
平章事兼揚州刺史大都督長史充淮南節度副大使
知節度事管内營田觀察處置等使(大中九年八月)
唐大詔令集卷五十三
