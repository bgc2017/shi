唐大詔令集卷六十六
宋宋敏求編
典禮
封禅
答請封禅詔
貞觀十五年封泰山詔
停封泰山詔
貞觀二十年允羣臣請封禪詔
封禪詔
停封禪詔
封禪噐用從文詔
永淳二年停封中岳詔
開元二十三年封泰山詔
斷屠及漁獵採捕詔
處分行事官
乾封玉牒文
開元玉牒文
開元十三年東封赦書
后土
幸汾隂祠后土勑
祠后土賞賜行事官等制
后土赦書
封禪
答請封禪詔
自有隋失道四海横流百王之弊於斯為甚朕提劔鞠
旅首啟戎行翼建興運克成鴻業遂荷慈眷躬承大寳
每日昃思治不敢康寧競懷夕惕用㤀寢興履薄御朽
不足以喻頼三靈顯命百辟同心海外無塵遠方慕義
但流遁永久凋殘未復田疇多曠倉廪猶虛家給人足
尚懷多愧豈可遽追前代取譏虚美所望恂恂濟濟叶
力盡誠匡其不逮致之至道如得雅頌形於金石菽粟
同於水火反樸還淳當如來議(貞觀五年正月)
貞觀十五年封泰山詔
肇有蒸庶樹之司牧載籍所紀風烈猶存至於道洽品
物功成宇縣天睠彰於符瑞人事表於隆平莫不增封
岱宗廣禪梁甫榮鏡六合對越三神前聖所以垂其尊
名後王所以仰其休烈盖由此也自火德既衰三光分
裂金行失御九鼎沉淪諸華競逐彝倫大壞雖周室削
平趙魏隋氏混一文軌而金革之事未戢於封疆雅頌
之音弗聞於朝廟遂使至教闕如淳風莫反齊郊絶𩔖
帝之禮日觀缺升中之儀其已久矣朕丕膺景命嗣修
鴻基承大亂之餘當率土之責負扆興惕納隍在慮上
憑宗社之靈下資士庶之力草昧伊始援干戈以靖亂
區夏既平弘禮樂以緯俗尉侯無警菑畬有年比屋咸
保其歡含氣不違其性殊方異域盡地界而來廷應圖
合牒殫天符而表瑞緬懷載籍詳求諸已豈伊寡德能
致此乎固乃上玄之所叶贊也而羣公卿士百辟庶寮
固陳人祇之意請遵封禪之典推而不居至乎數四文
武之情彌切内外之議日聞請誠繁頻淹歷年載朕繼
迹百王因心萬物上奉蒼昊義在薦功下撫黎元方祈
厚福既廹茲理敢不祗從猥以眇身齊美上代永言夙
志凛乎增惕可以來年二月有事泰山所司宜與公卿
并諸儒士并朝臣有學業者詳定其儀博考聖賢之旨
以允古今之中務盡誠敬稱朕意焉(貞觀十五年四月)
停封泰山詔
自古聖王受天之命建顯號於封禪揚洪名於竹帛者
莫不功濟夷夏道叶人祇然後登泰山之高刊梁甫之
石未有七德靡紀九部寂寥而欲齊聲於聖哲並美於
篆籕者也朕承宗廟之重當區宇之責寅畏三靈憂勤
百姓雖戡剪禍亂定克遐荒而至教猶欝刑典未措勝
殘之化未洽於率土和平之風多慙於往烈是以覧經
籍而自失想壇場而增懼亟寢縉紳之奏屢拒公卿之
請逡巡大典荏苒數載近者百寮庶尹頻繁抗表殷勤
固陳咸以為两儀交泰四夷賓服禮譲興行年豐榖稔
蒼昊呈符於上靈符不可以久替黎獻恊心於下衆欲
不可以固拒朕廹茲羣議敢不敬從欲薦功上玄大報
后土升中之儀已具省方之期有日今太史奏有彗星
出於西方撫躬自省深以戰慄良由功業之被六合猶
有未著德化之覃八表尚多所闕遂使神祗垂祐警戒
昭然朕畏天之威寝興靡措且曠代盛典禮數非一行
途之間勞費不少東夏彫弊多未克復將送儀仗轉運
粮儲雖存節省之儀終煩黎庶之力非惟上虧天意亦
恐下失人心觧而更張抑有故實前以來年二月有事
泰山宜停庶夙夜自修遂其罪已之志勤恤匪懈申以
納隍之情儻蒙靈祗廽睠宗社錫福朝廷同於大道風
俗歸於朴素告成之美更思其宜仍命所司泰山有前
代帝王因封禪立碑及石函之檢𩔖遭離亂被賊毁廢
並修立瘞藏之(貞觀十五年六月)
允羣臣請封禪詔
朕遐觀哲王煥在方册功既成矣咸修禮以升中道既
行焉必奉符而告禪所以發揮天命昭告上靈其有建
顯號以創鴻徽施尊名而騰茂烈者莫不揚輝於鏤玉
絢景於塗金昭昭然麗三辰而並運㴞㴞焉播四溟而
不極朕誠寡德良深景慕曩昔氓俗彫弊國步甫安勉
致隆平日不暇給槐卿守闕請繼美於云亭岳牧叩閽
祈踵武於梁岱自惟菲薄至道未凝抗禮昊穹實惟疑
懼緬尋幼齒運終交喪忘其家以徇天下委其體以濟
寰區翊戴先皇削平諸夏出於萬死首導五横之源不
顧一身光錫兆人之命自越爐炭獲反營魂拔於鬼籙
並登仁壽切惟天地之大德存於施生朕以徑寸之小
心襲於造育䧏斯休泰諒或由茲不然者何能致於此
也遂得池隍象浦苑囿龍沙置一候於鷁林同一文於
鯨水並資天睠賁以咸寧豈朕之微而能及此今茲列
辟卿士洪生碩儒各述靈徵累陳丹欵既廹羣議當事
敬從(貞觀二十年十二月)
封禪詔許景宗
門下朕聞天大地大首播黎元媧皇地皇肇恭玄籙是
知施生為德處崇高而不言亭毒攸資委欽明以司契
洎乎三正迭建五運相遷休烈存乎墳典至道流乎雅
頌歷茲千代咸宅九州逖聽風聲抑可知矣其有仰齊
七政俯會百神祭靈睠於祥符報玄功於昭告莫不罄
情梁甫繼踵云亭對越两儀盡先聖之能事揚歴三統
垂曩哲之尊名懸鏡天衢㒺不由於此也自中陽絶紐
堙赤檢於窮泉官孽紹興阻黃星於天塹永嘉東徙化
金馬以為牛道武南徂飛蒼鵝以登(闕)祚周含岳胤
建三業以巢傾隋拜舜後及二世而舟覆莫不以凶易
亂譬畏迹而横奔以暴代昏同抱薪而止燎咸資攸斁
之道冀及淳化之深各懷巨壑之心規享上靈之佑却
行求進其可得乎由是寂寥千祀無懷之風不嗣冺棄
七經子長之言殆絶遂致成山日觀久闕升中之儀汶
上明堂疇聞𩔖帝之義顧瞻禮樂深有可嗟朕初踐危
機愍斯窮運上同附翼下靡息肩化感天狼虔劉帝㝢
鴻波蕩岳溺横流而㒺訴大浸稽天墊重昏而莫拯惴
惴黔夏各垂餌于鯨鯢籍籍僵屍並縻肌于偰窳上靈
慈惻爰啟朕心景命潜通禀其仁育之性隂符煥發導
以戡剪之功於是負荷休徵援旗鞠旅肅恭儲祉吟雲
躍鱗順朱烏以行誅騫丹鳳而反舉射九鳥而懸日月
區品物以昭陽和煉五石以造乾坤濟崩角以全眉壽
於是上尊先帝凝旒於廟堂躬履兵鋒憂勤於爕輔既
而仰逼威命俯順樂推越自唐侯言膺下武深推幽贊
之重自勖若厲之懷遂至靈貺無涯剪旄頭而䧏錫遊
魂削狂盡窮髮以開疆東苑蟠桃西池昧谷咸覃正朔
並充和氣校凝旒於往代窮今古而罕聞考光宅於前
皇罄紬緗而莫覩方今六合之表擊壤𫝊聲四海之隅
菑畬歲稔含氣者靡乖其性禀命者相賀其生豈朕𦕈
身勤勞所逮諒由高明垂鍳祚此隆平今茲三事大夫百
寮庶尹各述天人之貺請躡封禪之蹤顧惟寡薄推而
不有杜絶羣言至于數四中外之情尤切企佇之望逾
深朕又詳思荷財成於穹昊自古賢哲並歸功於大帝
廹斯至理弗獲固辭展禮上玄寔增慙懼可以貞觀二
十有二載仲春之月式遵故實有事於泰山諸内外臣
僚岳牧卿士既相敦喻將事告成各罄乃心無虧政道
恪居所職務恊時邕所司宜與縉紳先生載筆圓冠之
士詳求典禮裁其折中深加嚴敬稱朕意焉其今年朝
集使宜集洛陽宫應朝集依十五年三月八日勅諸王
並聽來朝其北藩日磧以南大首領赴會仍令天下諸
州搜揚側陋其有學藝優洽文材蔚贍政術甄明才膺
國噐者並宜申送限以來年二月一日揔集泰山庶令
作賦擲金不韞天庭之掞被褐懷玉無溺屠釣之間務
得英竒當加不次主者施行(貞觀二十一年正月)
停封禪詔
門下朕聞探玄賾者先實而後賓體至公者本仁而末
禮名歸於已往哲存而弗務德利於人前聖徇而為急
是用範圍天地權輕重以會時宜取則隂陽適變通以
從衆欲由是古之封禪無奪事機所謂奉天咸資務隙
朕仰窺前志歷選哲王無懷有巢緬逾䋲契之表龜文
鳳紀越在爼豆之先叩寂寞以𫝊疑故可略而言也至
如三元立統百物正名步驟之軌非遥損益之原可挹
雖則堯心廣運局壃域於流沙禹迹遐宣限要荒於碣
石猶且先弘即叙次展玉帛之儀首創賓門方備云亭
之典告成之義㒺弗由茲况朕奄有方輿悃誠該於千
古仰承靈睠䧏福走於百王巨海所環莫非臣妾長河
攸括並入封疆日者夷夏同文禎符狎至謂可鳴鑾日
觀勒牒仙閭許以來春親行告禪而今延陀一姓流竄
西垂控絃千許初歸正朔亡其砂塞之地遊魂戴斗之
鄉一物之微猶警心於夕惕九夷乃陋敢忘懷於施
生新就縶維理湏安置又以朕蚤歲躬勤拯溺至於炎
月㳂北不安公卿庶僚各勤諄請遂有翠微之役非無
板築之勞既而山谷阻深朝宗有礙重披丹懇請建玉
華朕以寸心經綸億兆冒茲隆熱貽朝野之深憂既鑒
乃誠副率土之僉望遂復頻有造興恐致煩勞兼聞河
北數州頗傷淹澇既為民父母思濟黎元順動升中理
無兼遂其介丘大禮宜且權停前追諸王及四方岳牧
并蠻夷酋長令以明年二月會泰山者令並宜停其集
便及選舉人等前令詣洛陽官可依常年集限並赴京
師請為封禪事舉人營造轉營等事以上亦宜並詔停
其玉華宫所立制度前已下詔務從菲薄今乃庶事减
省更令卑陋示免風雨稱朕意焉可分道馳驛散頒天
下主者施行(貞觀二十一年八月)
封禪噐用從文詔
古今典制文質不同至於制度皆隨代革惟祭天地獨
不改章斯乃自處以厚奉天以薄今又封禪之禮即用
玉牒金䋲噐物之間復有瓦樽秸席一時行禮文質頓
乖駁而不備深為未當其封祀降禪壇所設上帝后土
位先設槀秸瓦瓶飃杯等並宜改用茵褥罍爵每事從
文其郊祀亦宜凖此也(麟德二年十月)
停封中嶽詔
朕聞仁者德之本叶亭育之至途禮者道之末乃帝王
之餘事歷選往初詳觀曩躅惻隠以孚其志變通以會
其神朕以虚薄祗膺寳位旰食宵衣懼忝於宗社如傷
如厲佇濟於黎元每以皇基肇開範圍覆載遺思所覃
昭格區宇虔荷靈命常慮下虧鴻業遍刊群岳不足上
報玄功已升聞於日觀思欵謁於天臺志在告成諒非
為已屬今茲豐稔方有事於嵩丘崇累聖之丕績祈兆
人之嘉佑頃者分使出廵存問風俗河南河北尚有十
餘州旱澇加以朔方寇盗時復侵邊關内流民未能復
業一物失所猶甚納隍數郡不寧豈宜備禮前欲以來
年正月封中岳者且停之(永淳二年十一月)
封泰山詔
自古受命而王者曷嘗不封泰山禪梁父答厚德告成
功三代之前率由斯義越自魏晉以䧏迄至周隋帝典
闕而大道隱王綱弛而舊章缺千載寂寥封崇莫嗣物
極而復天祚我唐武文二后應籙受圖洎于高宗重光
累盛承至理登介丘懷百神震六合紹殷周之統接虞
夏之風中宗弘懿鑠之休睿宗穆清粹之道巍巍蕩蕩
無得而稱者也朕昔勘多難禀略先朝虔奉慈旨嗣膺
丕業是用創九廟以申孝敬禮二郊以展嚴禋寳菽粟
於水火捐珠玉於山谷兢兢業業非敢追美前王日愼
一日實以奉遵先訓至於廵狩大禮封禪鴻名顧惟寡
薄未遑時邁十四載于茲矣今五材無眚百穀有年刑
罰不用禮義興行和氣氤氲淳風泊淡蠻夷戎狄殊方
異𩔖重譯而至者日月於闕庭竒獸神禽甘露佳醴窮
祥極瑞者朝夕於林籞王公卿士罄乃誠於中鴻生碩
儒獻其書於外莫不以神祗合契億兆同心斯皆列祖聖
考垂裕餘慶故朕得荷皇天之景祐祖廟之介福敢以
𦕈身而顓其譲是以敬承羣議弘此大猷以光我高祖
之丕圖以紹我太宗之鴻業永言陟配祗感載深可以
開元十三年十一月十日式遵故實有事泰山所司與
公卿諸儒詳擇典禮預為偹具勿廣勞人務存節約以
稱朕意所沿封禪儀注兵馬陪集並皆條奏布告遐邇
(開元十二年十二月)
斷屠及漁獵採捕勅
勅自古明王仁及萬物今助天孳育方欲告成其緣祭
祀及在路供頓犧牲餼牢禮不可闕除此外天下諸州
令並斷屠及漁獵採捕駕回至京任依常式
處分行事官
勅封祀告成為萬姓祈福必資清潔以副朕心其行事
官及齋郎應致祭者宜令御史行牒齋坊勿容疎忽(十一)
(月)
乾封玉牒文
嗣天子治敢告于昊天上帝有隋運極屯危數窮否塞
生靈塗炭鼎祚淪亡高祖仗黃鉞而救黎元錫元龜而
拯沉溺太宗功宏鍊石定區宇於再麾業壮斷鼇飲滄
溟而一息臣忝承餘緒繆延積慶遂得崑山寢燎炎海
韜波雖業茂宗祧實䧏靈穹旻今謹告成東岳歸功上
玄俾大寳克隆鴻基永固凝薰萬姓陶化八紘
開元玉牒文
有唐天子臣隆基敢昭告于昊天上帝天啓李氏運興
土德高祖太宗受命立極高宗升中六合殷盛中宗紹
復繼體不定上帝眷佑錫臣忠武底綏内難推戴聖父
恭承大寳十有三年敬若天意四海晏然封祀大岳謝
成于天子孫百禄蒼生受福
東封赦書
門下朕聞天監惟后后克奉天既合德以受命亦推功
而復始厥初作者七十二君道德洽著時至符出皆用
事於介丘升中於上帝人情之所望果有以塞之皇王
之叙固可得而言也朕接統千載承光五葉惟祖宗之
德在人惟天地之靈作主往有内難幽贊而集大勲間
無外虞守成而纉舊服未嘗不乾乾終日思與公卿大
夫上下叶心聿求至理以弘我列聖其庶幾乎馨香今
九有大寧羣黎樂業時必敬授而不奪物亦順成而無
殀懋建皇極幸致太和洎乃幽遐率皆感被戎狄不至
惟文告而來庭麟鳳已臻將覺悟而在藪以故凡百執
事極言大封顧惟不德初欲勿議伏以先聖儲祉與天
同功荷𫝊慶以在今敢侑神而無報大節斯在朕何譲
焉遂奉遵高祖太宗之業憲章乾封之典時邁東土柴
告岱岳精意上達肸蠁來應宿信行事雲物呈祥登降
之禮斯畢嚴配之儀獲展百神羣望莫不懷柔四方諸
侯莫不來慶斯事天道之介福也邦家之耿光也無窮
之休祉豈獨在予非常之惠澤宜其逮下可大赦天下
自開元十三年十一月十三日昧爽以前大辟罪以下
罪無輕重已發覺未發覺已結正未結正囚繫見徒咸
赦除之惟十惡死罪不在此例流人未達前所放還其
有挾蔵軍噐亡命山澤百日不首復罪如初敢以赦前
事言首者以其罪罪之内外文武官三品以上賜爵一
級四品以下一階邠王守禮寧王憲岐王範薛王業各
與一子三品官公主嗣主縣主郡主各與一子官其應
文武行從官加階之外並賜勲兩轉三衞引駕細引黃
衣長上飛騎彍騎先有武散官加兩階未給武散官各
賜勲兩轉衞士馬主軍戎主幕士掌閑供膳太常及仗
内聲音人行署及蕃官七色并别勅雜色定名行從人
亦賜勲兩轉緣大禮登山供奉侍從行事轝脚等官
三品以上特賜一階仍與一子官四品以下特賜一階
仍賜勲兩轉量與進改其四軍别抽登山宿衞及諸司上
山執當官三品以上賜爵一等與一子出身四品以下加
一階賜勲兩轉亦量進改其白身人及行署蕃官放蕃
選其山下昇壇行事官三品以上加爵一等賜勲一轉
四品以下加一階賜勲一轉選日稍擾諸獻官及宿衞
齋宫將軍率中郎并郎將并兩京留守諸軍節度使并
升壇例諸有職掌押當非昇壇例諸有職人加一階選日優
量其加階應入三品五品人非特賜者並依十一年三月
二十八日勅節限齋郎禮生見任官前資官以上人並
依資量材與處分未出身者放出身皇親别勅承恩陪
位官者亦准此諸州岳牧四府長史朝覲陪位者泛階
之外各賜勲一轉諸方使人及諸州父老宗姓并從家
子孫至岳不得陪位者並賜勲一轉物五段諸州及兖
州道僧至岳見大禮者並賜五段孔子後褒聖侯量才
與處分天下致仕官各依本品賜一季禄并束帛其陪
位者仍賜勲一轉諸蕃侯王酋長来會禮者各賜加一
官至都節級賜其入朝留在邊軍人亦准此其蕃中祇
候衙官刺史縣令並與賜物及袍帶突厥可汗小殺等
諸國王守護塞垣歲月朝貢並賜物付使將往侍老年
百歲以上者板授下州刺史婦人板授郡君年九十以
上板授上州司馬婦人板授縣君年八十以上者板授
縣令並婦人並級量賜束帛其預見大禮侍老各别加
侍丁一人孝子順孫義夫節婦旌表門閭終身勿事行
人之家及鰥寡惸獨并疾病不能自存者委州縣長官
倍加存恤諸軍行有文武散官者加一階白身者
賜爵一轉負欠官物逋懸租調並宜放免其行過
州縣供頓劬勞并帖頓百姓有雜差科並車馬夫
役者并免一年租税兖州免二年租税當頓官人
始末不絶者與中上考仍賜勲一轉朕永為王業
繄賴舊勲元首股肱其猶一體自武德以来功臣
宰輔或名存王室遺嗣沈淪或身無大故銜屈泉
壤直令所司放擇申理唐元元年六月初十日立
功官人往屬艱難能盡忠義今成大禮何日忘之
宜各與一子出身無子者任回與周親之人有司
試策三道等第收奬朕躬陟天門宿齋日觀時屬
嚴冬雪後初變風寒露立祈恩誓欲代人當咎俯
仰之際頓息霜颷奠獻之辰變同韶景誠荷上天
垂佑亦頼靈山吐祥詩云無德不報宜封泰山神
為天齊王禮秩加三公一等宜令所管崇飾廟祠
環山千里宜禁其樵採給近山二十戶復以奉祠
神率土之内賜酺七日任於村坊内宴樂不得率歛
煩勞其節文有未霑及者有司比𩔖奏聞其封祠
有數處行事者從一處叙赦赦書日行五百里主者
施行
后土
幸汾隂祠后土勅
勅王者承事天地以為主郊饗泰尊以通神盖燔
柴太壇定天位也瘞埋太折就隂位也將以昭告靈
祀克崇嚴配爰逮秦漢稽諸祀典甘泉於雍畤后
土於汾隂既遺廟之巍然亦靈光而可燭朕觀風
唐晉望秩山川肅恭神明思致禋敬為人祈福以
輔昇平合此神祗應於嘉德宜以來年正月北廵
狩行幸至汾隂以二月祀后土所司宜准式(開元十年)
(二月)
祀后土賞賜行軍官等制
自古受天之命作神之主崇德祀地盡孝配親存乎
禮經不可闕也朕承累聖之緒仗卿士之力方隅
清謐宇宙乂安北廵并都南轅汾土覽漢武故事
修后土舊祠時為仲春地氣萌動將先政本為民
祈穀齋戒惟寅粢盛惟㓗仲尼曰吾不與祭如不
祭豈非躬盡孝敬以致神祗乎而經始遺壇寳鼎
出地奠兹幣玉榮光塞河將何以幽答神心上應
靈貺朕又懼焉今大禮克舉休允祥洽自天之佑
豈予一人思與百辟同兹嘉慶亞獻邠王守禮終
獻寧王憲各賜七百疋申王撝岐王範薛王業各
賜帛五百疋餘上壇官三品以上賜爵一級四品
以下各加一階應入三品四品見任四品官以上
先授正四品以上階經三十考者六品以上官授
正六品以上階經十六考者令所司勘責奏聽進
止諸㳂大禮有職掌者官賜勲兩轉餘陪位官賜
勲一轉中書門下三品六曹尚書御史大夫食實
封三品以上功臣各與一子官其立功萬騎身亡
歿者雖預創業不見盛時念功思舊情有感惻
並令所司檢勘亦各與一子官改汾隂為寳鼎縣
官同升壇官例賜一階管壇一鄉復給一年其駕
行幸處百姓㳂供頓應須供當者仰置頓使商量
奏聞及制文不該者所司亦比條件聞奏(開元十一年二)
(月)
后土赦書張九齡
門下昔者廵狩所至柴瘞所在盖取誠享以遵告𩔖朕
躬承祖宗之烈獲主神祗之祀夙夜祗畏不敢荒寧故
勤兵朔陲先展義於枌社廻旌睢上遂有事於郊壇王
者父事天母事地則漢氏祈榖未始正名周禮降神乃
為徼福而已朕以天命為重子道為先惟兹精誠在乎
教孝庶蒙福於四海期永康於兆人是以率由舊章恭
敬明祀嚴配之誠既展奠獻之禮又終且春秋之義大
事在祀齋祭之福庶品維祺豈獨在予而有斯慶可大
赦天下自開元二十年十一月二十一日昧爽以前大
辟罪以下罪無輕重已發覺未發覺已結正未結正咸
赦除之官人犯贓及有事被推者本罪雖原不得更令
却上仍别與處分自奉先以來有雜犯流移人并配隸
人各量移近處左降官未經量移未復本資者奏聽進
止天下遭損免州應損戶减一分以上者及供頓州無
出今年地税如巳徵納聽折来年地税逋租懸調貸粮
種子欠負官物在百姓腹内者亦宜准此其不損免州
自開元十七年以前所貸粮種子欠負官物在百姓腹
内者亦宜准此諸州緣供頓差帖助夫亦放其家今年
地税孝子順孫義夫節婦旌表門閭終身勿事諸州侍
老百歲以上賜粟七石九十以上賜粟五石八十以上
賜粟三石所由速付勿淹旬日太原潞府侍老等先已
加恩不在此例亞獻皇太子鴻賜物二千疋終獻慶王
潭賜一千疋邠王守禮寧王憲薛王業各賜物一千疋
忠王浚以下各賜物三百疋夾侍正衣進珪捧珪汝陽
郡王淳等各賜物三百疋皇太子夹侍正衣各賜物一
百五十疋裴光庭蕭嵩弼亮朕躬弘益斯遠不有優
異何殊等倫加階賜爵之外各與一子官無子者任與周
親仍各賜物三百疋二王後各賜物二百疋長公主各
賜物三百疋嗣王郡主縣主各賜二百疋行從文武官
三品以上賜物八十疋四品五品賜物六十疋六品七
品賜物四十疋八品九品賜物二十段升壇官三品以
上特賜一階四品以上各加一階應入三品五品官階
相當不限考數聽得入知頓使及判官修禮儀官撰玉
册官知頓御史等加一級修壇揚州刺史及修壇官各
賜物一百疋其已有升壇職長從一頭處分緣大禮有
職掌官賜勲三轉行從官首末不絶及陪位官各賜勲
兩轉内外文武官三品以上賜爵一等四品以下各加
一階致仕官三品以上賜物七十疋四品五品各五十
疋從蕃客鴻臚安置陪官見大禮者宜賜物五十疋節
級分付南北衙應宿衞齋宫官及左右廂知兵馬虞侯
總管以上及判司别奏兼孔目等官更加勲一轉前資
官選日稍優與處分白身人有資勞者簡選之日優與
處分無資蔭者賜勲兩轉仍各賜物五段兩營弓手六
蕃併行宜各賜勲兩轉物五段仍量折蕃役諸位彍騎
及兵角弓手官馬主掌閑幕士駕供膳主膳習馭工人樂
人雜尹官戶白身有職掌人合行從人等各賜勲一轉
物三段其齋郎既是現任官准壇上壇下有執掌官吏
處分執彈三衞及禮生贊者各减二年勞無勞可减者
簡選日稍優與處分流外行署從者各賜勲一轉有職
掌者各兩轉供頓州刺史同陪位官例始末轉支頓官
各與上下中考蒲州刺史寳鼎縣官同升壇官處分管
壇一鄉百姓給復二年蒲州侍老等准太原潞府例降
一等武德初功臣每有大慶必存追遠業参運始義合
賞延其子孫沈翳無在朝者宜令勘責即與一子官唐
元初立功臣等艱難之際誠效亦深言念其初豈忘終
始其三品以上各賜紫金魚袋有亡歿者優贈一官仍
與一子官已得官者量加優與兩京留守京兆河南尹
四大都督府長史諸軍節度副大使准行從官例處分
諸方通表䟽使人預見大禮准陪位官處分諸道陣亡
人家仰州縣存恤不周濟者量事賑給諸道健兒别勅
行人各賜勲一轉仍令所司勘會團官奏寫告身送付
諸道行人或有身死逋逃猶徵課役累及親鄰即宜審
勘為其除削皇親中有文武才用堪任使者委宗正以
其名上當與奬擢五岳四凟名山大川自古聖帝明王
忠臣輔相各令致祭務其誠㓗赦書有所未該者所司
比𩔖奏聞亡命山澤挾藏軍器百日不首罪復如初敢
以赦前事相告者以其罪罪之率土之内賜酺三日赦
書日行五百里布告遐邇咸使聞知主者施行
唐大詔令集卷六十六
