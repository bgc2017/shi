唐大詔令集卷七十九
宋宋敏求編
典禮
巡幸
幸故宅改為通議宫曲赦京城繫囚制
巡幸岐隴二州曲赦
巡幸并州曲赦
破契丹幸靈州詔
赦行幸諸縣及岐州制
幸東都詔
睿宗令皇帝巡邊詔
行幸東都詔
幸新豐及同州勅
幸東都制
至都大赦天下制
巡幸東都賜賚扈從赦天下制
幸長安制
幸東都詔
將離東都減降囚徒勅
北巡狩制
幸太原府赦境内制
北路幸長安制
南路幸長安制
巡幸東都賜賚從官勅
南路幸西京勅
鑾駕到蜀大赦制
史思明再陷洛陽巡幸東京詔
巡幸
幸故宅改為通議宫曲赦京城繫囚制
朕恭膺大寳克隆景祚永言孝思聿追罔極肇惟自昔
胥宇舊居王道所基積慶攸在桑梓之敬每懷踐歴日
不暇給以迄於玆今既氛祲廓清區夏寧謐時和歲稔
民休俗泰爰擇良辰言遵邑里體同過沛事等歸譙故
老咸臻族姻相會肅恭薦享感慶兼集思俾歡心逮於
衆庶愍兹幽滯有懷寬釋都輦之地宗祊所居作固萬
邦義越等常惟時孟夏方申長育宜順天心宣兹惠澤
可曲赦京城内繫禁囚見徒及被推問應集之人死罪
以下並放免其内有於政切害情理難原者宜降死從
流(武德六年四月)
巡幸岐隴二州曲赦
朕恭膺寳命握圖馭歷屬喪亂之後承凋弊之餘宏宣
德化勵精治道遐邇肅清要荒来服聊因暇務省視民
風遵彼岐梁言臻汧渭百年之老俱稱鼔腹五尺之童
咸欣擊壌睠懷曩昔亟遊此地歲月踰邁以迄於兹周
覽原隰愴然懷舊延問鄉黨僚吏猶存事異宛譙情均
豐沛民和俗阜上下歡洽宜宣愷澤俾同慶幸可特赦
岐隴二州管内自貞觀四年十月一日昧爽以前大辟
以下悉從原宥放免二州戶民無出一年租賦八十以
上鰥寡篤疾及舊任二州雜職佐吏以上賜物各有差
百歲以上就加優恤行經咸陽始平武功二縣見囚禁
徒罪以上各降一等杖罪以下並宜釋放年八十以上
及鰥寡篤疾并武功縣舊主軍師亦加賜物凡此界内
名山大川望秩之禮備加牲幣孝子順孫義夫節婦隨
事褒顯旌表門閭其賜物之有差宜依别勅務從周厚
以稱朕意
巡幸并州曲赦
太原之地興運所階全晉之人義深惟舊自朕恭膺寳
歷二紀於兹何嘗不御扆長懷想崤陵之風雨臨軒遠
感念大麓之雲雷當於此時乃忘身而拯溺實賴同德
並贏粮而樂推役不踰年遂清區域諒由成都之衆謳
訟闡虞帝之功戰牧之&KR1131;歌舞興周王之業仗兹叶力
竟致升平懷彼勤勞何忘晷刻既因垂拱之暇再省創
業之方周歴郊原宛如疇昔訪其父兄已多長謝不見
所識魏后遂以興嗟䘏彼故里漢皇因而式宴前王是
日哀樂交懷在朕深衷義符於此是用具陳廣樂共申
高宴取譬還譙之賞同彼幸代之情仍曲赦并州管内
大辟罪以下繋囚見徒並赦除之常赦所不免者不在
赦例(貞觀二十年正月)
破契丹幸靈州詔
朕形勞育物盡敬承天蠢動不安櫛風而罔倦荒隅未
静救焚而靡息獨運方寸貫徹上玄凝想冕旒布化中
外是知惟天為大合其德者弗違謂地蓋厚體其仁者
光被故能彌綸八極權輿二儀大帝福謙斯其效矣彼
匈奴者與開闢以俱生奄有龍庭共老上而並列僭稱
驕子分天街於𬗋宸仰應旄頭抗大禮於皇極流殃搆
禍數歲稱兵憑陵障塞連年壓境射雕馳騎亟飲㶚川
如豕騰氛頻驚渭汭貽先皇之動衆致黎庶之塗原社
稷為虛軫情何已朕御天下二紀於兹曩者聊命偏師
遂禽頡利今兹始弘廟略已滅延陀麾駕出征未踰郊
甸前駈所轥才掩塞垣長策風行已震金微之表揚威
電發遠踰沙場之外遂使雁山之北無侵單于龍庭之
南大開封域其契苾車心俟斤及鉄勒諸姓迴紇朝禄
俟利發等總統百餘萬戶散處北溟遠使人委身内屬
請同編列並為郡縣引領翹足暴十日而佇油雲延首
求哀沉九泉而請營魄朕當暫幸靈州撫輯歸附弘兹
肆赦加以施行頒惠天隅耀威雲朔收其瀚海盡入提
封觧其紛爭並垂冠帶混元以降殊未前聞無疆之業
永貽来世古人所不能致今既吞之前王所不能屈今
咸滅之斯寔書契所未有古今之壯觀豈朕一人獨能
宣力蓋由上靈儲祉錫以太康宗廟威靈成兹大定即
宜宣禮告於清廟仍以大慶頒示普天俾與黎元同兹
有賴(貞觀二十年八月)
赦行幸諸縣及岐州詔
朕恭膺寳命嗣奉瑤圖居萬乘之尊當四海之貴遐觀
往烈詳求前古每希蹤於哲后常勞心於庶物兢懼弗
寧憂勤若厲屬天下無事區宇有截仰高風於汾射暫
清暑於林泉朕昔在震宫侍遊兹壌山川依舊歲月不
追今既俗阜年和華夷胥悦𬗟懷徽範情兼感慰宜遵
省方之義且順陽和之序曲申惠澤式彰寬宥行幸所
經諸縣及岐州囚徒人犯罪者流降從徒以下並免之
(永徽五年二月)
幸東都詔
咸京天府地狹人繁百役所歸五方胥萃雖獲登秋之
積猶虧洊歲之資睠言於此思蠲徭賦夫以交風奥壌
測景神州職貢所均水陸輻凑今兹豐熟特倍尋常事
貴從宜實惟權道即以来年正月幸東都關内百姓宜
免一年庸調及租并地丁税草其當道諸縣特免一年
劍南隴右諸州每年供進物一二年且停(儀鳳二年十月)
睿宗令皇帝巡邊詔
先王省方所以觀風設教聖人順動所以刑清甿服故
叶時同律虞典之常道喬岳翕河周家之盛德自王風
不競兹禮遂闕兩漢之朝有時于邁三國以降日不暇
給我皇家開元首出卜代重光寰宇大寧車書無外文
祖神宗之德洽於兆人考祥展義之規昭於國典朕祇若
丕構寅奉慶靈夙懷箕嶺之心久遂汾陽之志皇帝天
錫英武神與聰明純孝極於安親大功深於濟代自陟元
后實總朕師時政益明彛倫攸叙而將靖邊甿藩阻悠遐
夷夏殊化或幽隠未申或勞苦未䘏將副來蘇之懷實允
卜征之義加以頃年邊將授任或乖師律以虧軍威不振
皇帝宜順時巡狩親幸邊陲掌圖修考事之儀典樂具陳
詩之禮西洎河塞東踰燕朔望秩名山肆覲羣后休農問
老誓師訓卒其有牧州典郡功施於人仗節擁旄隠若敵
國者當崇進律之賞加以分麾之命若邦政不舉軍令莫
修裒歛細人侵削戰士者明兹典憲肅以天誅然後七萃騰
装六軍按節合符釡山之曲覽軒轅之遺風勒銘單于
之臺踐漢皇之故事使隂山罷祲大漠無塵其供帳所
資儲擬之費皆令有司支備州縣不得勞百姓(先天元年十月)
行幸東都詔
咸洛京師建都惟舊乃睠時邁卜征在斯朕承天纂歴
恭已臨人鼎爼雖甘念疲甿之不足宫室信美傷浮戶
之未安事内攅於千慮心外周於萬方則知帝業初啟
崤函乃金湯之地天下大定河洛為會同之府周公測
景是曰土中為六氣之所交均萬方之来貢引魚鹽於
淮海通秔紵於吳越瞻彼洛汭長無阻饑自中宗入關於
今八載省方之地久而莫修遂使水漕陸輓方春不息
勞人奪農卒歲何望關東嗟怨朕實聞焉思欲寧人而
休轉運舘榖而就敖庾加以暑雨作害災拂秦川歲星
有福祥歸豫野朕情深救弊身豈懷安夷考衆心審聽
輿誦上奉天以為孝下利人以為忠順時而動從衆之
願宜以今年十一月行幸東都凡厥有司式遵乃事至
於行從兵馬供頓貯積務在樽節勿使煩勞考使選人
咸令都集東都宫殿應湏修理量加整葺不得煩人朕
本為人而行非擬勞人自奉所過州縣無費黎元亦不
得輙有差科傍求進獻宣布遐邇知朕意焉(先天二年七月)
幸新豐及同州勅
勅虞之四朝且徧區㝢漢之三輔本同京師善於古者考
於今發乎近者應乎遠若順豫之事缺則紊於王制巡
遊之典備則慮於人勞朕受命膺期勵精設教幸乾坤
幽贊風雨咸若百姓既阜三農已登同穎獻於宗廟穭
穗生於郡國我無大桀寔欣於歲取人有小康未果於
時邁但左翊之地近入黃圖新豐之邑甫鄰青綺山川
宫舘咫尺相望方欲過㶚亭而涉□經沙阜而臨渭見
彼耆耋問其疾苦察長吏之政恤黎甿之冤蓋所以展
義陳詩觀風問俗始自畿甸化於天下宜以今月二十
五日幸長春宫停五日緣頓所湏並令所司支備一事
以上不得擾州縣發日唯量將飛騎行更不湏别遣兵
馬及妄有科喚朕此行之處不得進奉在路有稱冤苦州縣
不能疏决者委御史金吾收狀為進各勉所職副朕意
焉(開元二年九月十一日)
幸東都制
黃門朕聞遂物之宜上則聽其和樂違人之欲下則生
於怨思一物安可不遂萬人安可固違且先王卜征觀
乎風俗大易順動應乎天地由是巡以五載尚徧於人
寰設為兩京况稱於帝宅東幸西顧乃其常也然以行
必清道不為無事至而供帳是則有勞故恤人之隠憂
人不足於今四年矣遂使東土耆老傾心而傒予中朝
公卿屢言以沃朕咸謂國之中洛王者上地均諸侯之
賦當天下之樞陸行漕引方舟繫軑費省萬計利踰十
倍更知夫便於物者非自奉以懷安嗟於人者豈不識
而阻願於是乎見品彙之阜因京坻之餘則無奪農矣
陳太師之言獻史臣之頌則無缺政矣信可以備法駕
乘陽春歸於成周布我時令宜以来年正月五日行幸
東都仍取北路所司准式主者施行(開元四年十二月三日)
至東都大赦天下制
黃門周宅中土秦里上田皆王者之都也時邁觀風載
巡展義皆王者之政也朕嗣守宸極頓移年所冕旒而
視心每周於萬邦車轍所届迹不出於三輔豈懷安以
憚勞若省費而體力然以設京師者不偏于西據奉宗
廟者亦俟於東征安可阻從人之心增傒予之怨是用
闓陽發歲練日簡辰順和氣以應物御惠風以行令永
言告至載叶伻来顧兹菲躬畏此鴻業下輦而有宫室
即舊不加登臺而有山川覽今猶昔森言在目用軫於
懷思弘遠圖俾作寬典不忘師古之義特布惟新之渥
可更大赦天下自開元五年二月三日昧爽以前大辟
以下罪無輕重已發覺未發覺已結正未結正繫囚見
徒常赦所不原者咸赦除之謀反大逆不在赦限(云云)
夫政欲清静詞尚省要間者思致於義未臻其道文書
盈几閣而吏益欺詔命下閭里而人莫諭得非失於牴
牾弊在頓蕪耶簡而易從禁則難犯令式格勅有不便
者先令尚書省集議刑律刊定宜詳閱厥衷合於大體
亡命山澤挾藏軍器百日不首復罪如初敢以赦前事
相告者以其罪罪之赦書日行五百里布告天下稱朕意
焉主者施行
巡幸東都賜賚扈從赦天下制
朕自臨天下未至於洛雖二京出遊蓋惟常典五載来
巡肇於即事念兹扈從特有加恩南北衙應從官三品
以上各賜物四十叚四品三十叚五品二十叚六品七
品十五叚八品九品十叚從飛騎萬騎各賜物五叚馬
家小兒賜物三叚三衛檢校監門直長引駕等發京宿
衛執當不闕者簡日優量其置頓營幕橋道等使並制
官各賜物逓加從官一等仍與中上考緣路刺史上佐
縣令奉承頃事并專知官各准從官例與賜亦與中上
考衛士掌閑幕士等各賜物兩叚大赦天下惟謀反大
逆不在赦限餘並宥之河南府百姓給復一年河北遭
澇及蝗蟲處無出今年租武德貞觀以来勲臣子孫無
名在位更詳求其後奏聞有嘉遁幽棲養高不仕者州
牧各以名薦(開元五年五月)
幸長安制
門下觀俗省方所以愛人治國宗尊廟貎所以事神享
親欽若昔典此惟大義朕祗膺鴻業積念咸秦去歲欲
幸洛京已發成命屬重營天室因將中止誠以其繩則
板功且未即展鈴效駕信弗可違終肆覲於東方恒載馳於西
土流晷不駐通喪永畢象居始成如在增慕朕之前志
日夜匪遑故可以詩陳肅雝禮極禋祀神明之隩時惟
雍州禾稼有年莫若關輔王假用吉后来其蘇寔獲我
心俾從人欲可以今年十月取北路幸長安所司准式
務在節省無得勞費主者施行(開元六年七月六日)
幸東都詔
王者觀俗以賦政考祥以省方必將叶於人和而奉若
天意朕祗守鴻緒用康黎庶思振德以惠物豈勞人以
尊已頃年關輔之地轉輸寔繁重以河塞之役兵戎屢
動千金有費九載未儲懷此勞辛以增旰昃且夫苟利
於物可隨事而變通將適於人故因時以巡幸卜洛萬
方之隩維嵩五岳之中風雨之所交舟車之所會溝通
江漢之漕控引河淇之運利俗阜財於是乎在今欲省
其費務以寔關中即彼敖倉少濟河邑乘歲陽之吉展
遊順之儀豈惟龜筮不違固已詢謀定是叶修五禮更
問百年車輿動而不勞玉帛會而胥悦所謂先天以弘
道因人以為利也宜以明年正月十五日幸東都(開元九年)
(九月九日)
將離東都减降囚徒勅
獻歲肇春陽和感氣且是發生之日寔惟布德之辰朕
將幸秦京言離洛邑既省方以觀俗思弘恩以濟人載
念狴牢又惻襟抱宜敷寬大之恩用敦祝泣之意其都
城内見禁囚徒除身犯十惡及偽造頭首餘雜犯死流等
各减一等徒以下並放河南府遭水百姓前令量事賑
濟如聞未能存活春作方興恐乏粮用宜令王怡檢問
不支濟者更量賑給務使安存(開元十一年正月)
北巡狩制
朕爰自京洛有事省方乘兹發生之和因務豫動之慶
將欲恤鰥獨問耆老陳詩展禮陟幽黜明使滯伏必申
微物咸遂其行幸所至處宜令刺史縣令存問百年老
病鰥寡惸獨及行人家如有单貧不濟不能存活者量
加賑給其侍老仍各賜物三叚見禁囚徒除十惡及身
犯反逆并偽造頭首以外自餘雜犯流死等罪各減一
等徒以下並放免百姓有賢良官人有清白並令中書門
下採訪名聞其貪濁之吏委御史覺察弹奏(開元十一年正月)
幸太原府赦境内制
朕恭承寳位十有餘年荷累聖之昌圖膺三靈之睠命
日慎一日雖休勿休今問俗觀風肆覲羣后陳詩納貢
親問百年雖念勞人事資展禮太原舊國王業所興乃
睠成周西巡豐鎬曰惟嗣漢東至沛鄉皆會彼舊都睠
兹枌社况興王始封之地鴻圖創業之初含育生靈大
造區宇永惟丕搆顧慙貽厥且地稱用武戎役是殷爰
錫懷舊之恩以順發生之澤其太原府境内見禁囚徒
除十惡及偽造頭首餘並赦免預宴官共賜物二千疋
父老及人吏等共賜一萬疋百姓宜給復一年九等戶
給復三年元從家給復五年其家籍見丁終身免征役
侍老八十以上賜物五叚版授上縣令仍賜緋婦人版
授上縣君九十以上賜物七叚版授上州長吏仍賜緋
婦人版授郡君百歲以上賜物十叚版授上州刺史仍
賜紫婦人授郡夫人孝子順孫義夫節婦旌表門閭終
身勿事其有流淪草澤抱德栖遲及武德功臣并舊戚
子孫才堪文武未有官者并委府縣搜揚具以名薦(開元十一)
(年正月)
北路幸長安制
朕粤自鄷鎬省方瀍洛屬九服寧謐四時順成殊徵龐
殷景福紛委遂荷靈睠登於介丘居厥成功允荅休祐
蓋敬天之命不敢以寧也我来於東歲亦數稔而西土
耆老傒予多怨况關輔之地比則有年宜叶卜征之祥
式展時巡之義可以今年閏九月十日取北路幸長安
所司准式緣頓支供一事以上並用當處官物不湏科
歛百姓其逓運及行從官寮等務從减降所在公私不
得輙有進獻宣布遐邇知朕意焉(開元十五年六月)
南路幸長安制
朕君臨區㝢子育黎獻每思勤恤不欲勞煩而鎬京之
地陵寢所在自展義河洛已歴歲年所以式遵卜征有
事時邁抑惟恒典寕敢憚勞將欲西巡元取北路今同
州有暴水浸於邑居載懷憂惕無忘監寐且從南路幸
長安所司准式(開元十五年八月)
巡幸東都賜賚從官勅
出震奮豫本乎觀風省方展義期於利物朕志惟忘已
情期順人爰採謠歌式事廵幸自轉蹕西鎬即宫東周
景暖風恬無凛冽之惨烟和氣淑嘉晏温之色得夫軍
衛衆護靡有郊塞之虞豈非龜筮允臧堪獻卜征之吉
天人叶應傒予王城感是休和良以有慰思弘慶澤從
行在所親王賜物八十疋嗣郡王六十疋一品五十疋
三品四十疋四品三十疋六品二十五疋七品二十疋
八品九品十叚三衛引駕細引飛騎各四叚彍弩手幕
士主膳供膳及諸色白身人等各三叚知頓使知營幕
使各六十疋知頓御史三十疋知驛御史及知頓判官
知營幕官賜各加一等入仗突厥吐蕃使共賜物五百
疋令鴻臚據蕃望高下節給分付供頓州百姓所據緣
頓差科及充夫匠雜役供應等人宜放今年地税自餘
戶等免今年地税之半應定名供頓縣官各與一中上
考(開元十九年十一月)
南路幸西京勅
勅朕所時邁皆順物情頃屬關輔無年遽爾東幸固非
為已將以息人今百榖既成庶務皆省而五陵所奉誠
在京師安可更留周南有闕時薦宜以来年正月七日
取南路幸西京所司准式應緣行幸所湏務從減省所
由明為條例勿使勞煩(開元二十三年十月)
鑾駕到蜀大赦
朕以薄德嗣守神器何嘗不乾乾惕厲勤念蒼生至於
水旱或乖則禱祠請罪邊鄙微擾則齋戒思過聿来四
紀人亦小康蓋祖宗之靈卿大夫之助也是以推心將
相不疑於物而奸臣兇黨負信背恩割剥我黎元暴亂
我函夏皆朕不明之過豈復尤人哉楊國忠厚歛害時
巳肆諸原野安禄山亂常搆禍尚逋其斧鉞朕用巡巴
蜀訓厲師徒命元子北略朔方諸王分守重鎮合其兵
勢以定中原將蕩滌煩苛大革前弊思與億兆約法惟
新上以安宗廟神祗下以寧華夷動植可大赦天下其
天寳十五載八月一日昧爽以前大辟罪以下常赦所
不免者咸赦除之自中興以来有破家者一切與雪流
人一切放還左降官各還舊資内外文武官節級賜階
爵安禄山脅從官有能改過自新背逆歸順並原其罪
優與官賞
史思明再䧟洛陽巡幸東京詔
昔昆夷作患周宣興薄伐之役陳豨稱亂漢祖發親征
之師蓋所以禁暴除兇取威靖難上以保宗社下以拯
黎元古帝先王兹道無替頃者禄山搆逆背義負恩惡
既貫盈尋已殄滅而思明殘寇尚敢延妖聚其蜂蠆之
餘邀我雷霆之伐朕以干戈屢動黎庶未安由是按兵
延誅冀其来格而乃竊兵干紀自取滅亡副元帥光弼
糺率銳徒恭行天罰爰啟絳宫之略克推青犢之師曾
未浹辰大破兇黨此皆穹昊垂祐宗社降靈是以戎律
用貞禍滛斯在如聞蓬艾之下蚊蚋猶虞固當乘破竹
以追奔同燎原而撲滅朕為人父母深念塗炭是用大
整戈矛方申弔伐撫綏河洛以致和平即以今月十七
日幸東京率六軍取路進發(乾元二年九月)
唐大詔令集卷七十九
