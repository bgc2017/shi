唐大詔令集卷四十三
宋宋敏求編
郡縣主
縣主出嫁稱適詔
新都郡主適楊泚制
安樂郡主適楊守文制
新都郡主適盧咸制
義安郡主適裴巽制
封安定郡主制
封新平郡主制
東光縣主事跡入國史詔
封壽昌縣主制
壽昌縣主適崔珍制
封仙源縣主制
封永年縣主制
封華亭縣主制
封安吉縣主制
加襄樂縣主等實封制
封恩王等女為縣主制
郡縣主
縣主出嫁稱適詔
古稱釐降惟屬王姬比聞縣主適人皆云出降娶王女
者亦云尚主濫假名噐甚乖禮經其縣主出嫁宜稱適
取王女者稱娶仍改令文(顯慶二年九月)
新都郡主適楊泚詔
鸞臺皇太子長女新都郡主資靈玉裕比價瑶臺發豔
天庭仰儷星辰之像徽諸禁内夙禀河洲之德惠心明
婉柔範端莊始踰待年之期甫及有行之歲通事舍人
楊泚門擅槐庭地連姻戚箕裘克降才質兼茂可以膺
合姓之典奉御輪之躅摽梅興詠方邀六禮之歡在楚
言歸宜迨三星之夕郡主可出適楊泚
安樂郡主適楊守文制
鸞臺皇太子第八女安樂郡主承規銀牓毓彩銅樓寳
婺連暉瓊娥比豔貞明發於閫訓窈窕齊於國風固巳
儀範不僭柔閑有裕蘋蘩入薦既成四教之德桃李方
春宜用三周之禮可出適符節即弘農楊承烈男守文
新都郡主適盧咸制
鸞臺皇太子第二女新都郡主相王長女壽昌縣主第
二女安興縣主等並毓靈天漢禀訓皇門惠性早成芳
規克茂粉澤四教針縷七篇笄年在時令月有典宜穆
三從之禮式光百兩之迓新都郡主可出適左衛翊盧
成壽昌縣主可出適太子右奉御楊尚一安興縣主可
出適梁王府參軍薛琳所司准式
義安郡主適裴巽制
鸞臺皇太子第二女義安郡主重月降輝發春揚彩四
德淳茂六行恭脩歲在結纓時方納幣均州司倉裴巽
門胄清顯風範昭明既諧委雁之祥宜縟盤螭之禮郡
主可出適巽仍以今月十四日成禮所司准式
封安定郡主制孫逖
門下故惠宣太子第三十女肅雍成性柔婉為容禀訓
女師克嫻嬪則爰占近日用叶初笄申錫美名受封良
邑可封安定郡主主者施行
封新平郡主制孫逖
門下惠宣太子第三十一女柔姿婉訓淑德閑和早習
組紃備詳圖史移天有禮撰日于歸宜增列郡之封允
叶睦親之計可封新平郡主主者施行
東光縣主事跡編入國史詔
故紀王女東光縣主忠性純孝雅操貞烈感興運之方
啟痛亡靈之不追休戚是同悲喜交集發言鯁塞因致
殂謝聞之傷惋震於予懷忠孝之情深可嘉尚宜命史
官編入國史(神龍元年三月)
封壽昌縣主制
鸞臺相王旦長女第三女第四女等毓靈河漢禀訓天
人蕙問清淑蘭儀婉順徽章所披抑有□之封式開湯
沐之邑長女可封壽昌縣主第二女可封淮揚縣主第
四女可封夀光縣主
壽昌縣主適崔珍制
鸞臺相王長女壽昌縣主第五女仙源縣主並禀靈天
漢漸訓王門質耀桃李性分蘭蕙帝孫將降甫及笄年
國人所承允歸時望清廟齋即崔珍太子左奉御薛伯
陽並地襲衣冠躬履名教風猷美茂才藝紛綸飛鳳之
占既合其吉乘龍之背宜膺雙舉夀昌縣主可出適珍
仙源縣主可出適伯陽仍令所司准式例
封仙源縣主制
鸞臺相王第五女資靈桂魄禀訓蘭宫六行昭宣四德
淳備夭桃穠李既挺淑令之姿紅綬青緺宜開湯沐之
邑可封仙源縣主
封永年縣主制
鸞臺某王某第幾女毓芳桂苑發豔淑庭繡袵初笄巳
觀於婉淑瑶筐載弄更表於柔閑韶容將寳婺分暉惠
質與瓊蛾比秀承規蹈禮既漸訓於河洲延賓推恩宜
加榮於湯沐可封永年縣主
封華亭縣主制
黃門司空兼虢州刺史邠王守禮第二女王門誕秀師
氏尚柔婉嫕凝芳閑和順則佇儀膏族俾錫脂田可封
華亭縣主(開元二年九月七日)
封安吉縣主制蘇頲
黃門宋王長女流芳桂邸禀訓梧宫體自閑和成其婉
娩玉笄始茂金燧方嚴爰寵錫於脂粉俾開榮於湯沐
可封安吉縣主主者施行(開元二年十二月二十八日)
加襄樂縣主等實封勅孫逖
勅故惠宣太子女襄樂縣主等德禀賢王名高淑女資
其婉順遘此偏孤念遠之德惟恩是屬宜受賜於湯沐
俾承榮於敦叙可各賜實封一百戶
封恩王等女為縣主制
王者教化本於婚姻由親以及疎自内而形外故詩稱
好合所以成子姓也禮有待年明其必及時也恭惟累
聖之後子孫衆多教於公宫巳知婦順而從人之義重
擇配之才難以茲兢慎久曠嘉禮言念及此惕然興懷
思弘厚恩用叶敦叙恩王等女六人並封縣主仍委中
書門下與宗正卿及吏部尚書侍郎計會於諸親之内
及常選之中精求人門副我誠意(元和六年十二月)
唐大詔令集卷四十三
