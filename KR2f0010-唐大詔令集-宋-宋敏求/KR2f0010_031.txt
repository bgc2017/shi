唐大詔令集卷四十一
宋宋敏求編
公主
封號
封長寧公主等制
封常芬公主等制
封唐昌公主等制
封高都公主等制
封永寧公主制
封臨晉公主制
封平昌公主制
封高陽公主制
封太華公主制
封夀光公主制
封廣寧公主制
封大長公主制
封永陽長公主制
封真寧公主等制
封永昌公主制
封七女公主制
封十二妹等四人長公主制
封太和長公主制
封定安大長公主制
封延慶公主等制
封萬夀公主等制
封盛唐公主制
册文
册信成公主文
册昌樂公主文
册高都公主文
册建平公主文
册永寧公主文
册臨晉公主文
册真陽公主文
册華陽公主文
册益昌公主文
封號
封長寧公主等制
門下紫宿揚輝爰稱婺女絳河分彩是曰天孫柔德所
資乃生淑媛長寧公主等孕靈圓魄禀粹方儀載極幽
閑用光婉順皇基再造景命惟新凡在懿親咸申禮命
肅雍之地未展徽章宜正此銀宫署兹金牓並開湯沐
廣宣朝慶可依前件
封長芬公主等制
黃門諸女皆封先王之制第二女等慶聯霄漢體自穠
華常閱禮於后庭必聞詩於師氏朕撫臨億兆憲章古
昔俾裂山河之賦用酬湯沐之恩可依前件主者施行
(開元三年十二月)
封唐昌公主等制
邦女下嫁義著周經帝子建封制存漢𫝊朕訓導諸子
舊有女師因其婉娩之性進成肅雍之德能鑒圖史頗
知法度今選婚華族待禮筓年宜加璽綬之典俾開湯
沐之賦第四女可封唐昌公主第六女可封常山公主
第八女可封寧親公主各食實封五百戸唐昌公主出
降張垍俱用八月十九日所司詳備禮物式遵故事(開元)
(十六年)
封高都公主等制
門下肅雍之範以成女德湯沐之賜爰著國章第十一女
等生於公宫訓以師氏温惠之性頗有天姿圖史之學
仍聞日就初筓甫及外館將歸宜因待禮之期式備疏
封之典可依前件仍各食實封一千戶主者施行
封永寧公主制
門下自昔帝女必建封邑典章不易等數攸存第十七
女幼而閑和長實徽懿引圖史以自鑒用肅雝而成德
將擇近日言遵下嫁宜承湯沐之賜以備車服之庸可
封永寧公主食實封一千戶主者施行(開元二十一年)
封臨晉公主制
門下湯沐建封古今通典豈獨貴於寵數亦兼崇於美
名第二女性與柔和生知法度率以師氏之訓成其天
然之質有行之禮將及於筓年備物之恩俾開於井賦
可封臨晉公主食實封一千戶(開元二十五年十二月)
封平昌公主制
門下詩美肅雍遠著於風雅禮有封建久存於簡策第
十九女尚柔成德克順由衷禀於天然自有閑和之性
訓以師氏備詳圖史之學宜開湯沐俾叶典章可封平
昌公主食邑一千戶主者施行
封高陽公主制
用嘉成德將及推恩疏封錫號禮典攸在第二十女資
身淑慎禀訓柔明克備肅雍之儀允彰圖史之德而方
營魯館宜啟沁園俾承寵於中闈復增榮於列賦仍食
實封一千戶(開元二十九年)
封太華公主制
肅雝禀德邦化所崇湯沐疏封古訓斯在第二十一女
踐脩閫則素承阿保之嚴砥礪嬪儀率由圖史之範璁
珩既佩柔愿無違蕙問充昭常華自著肇施綵級將具
禮於輜軿載錫粉田俾申榮於井賦可封太華公主食
實封一千戶(天寳四載)
封夀光公主制
肅雍之德教始閨闈湯沐之封榮分爵土第二十二女
二十三女誕膺(闕)發令姿頗(闕)沐宫公之訓遵師氏之
則顧史瞻圖日將月就華宗叶慶方從下嫁之儀盛典
申榮式備開封之制二十二女可封夀光公主二十三
女可封樂成公主仍各食實封一千戶(天寳五載)
封廣寧公主制
睦親之序必備恩榮加命之貴是存優寵順成公主誕
姿中掖習訓公宫惠心有孚淑問斯著夙藴柔閑之操
克彰婉娩之規式閑湯沐雖巳申於築館爰擇井田俾
有光於改邑可封廣寧公主依前實封一千戸(天寳八年)
封大長公主制
門下周室展親繫車服之等漢氏右戚崇湯沐之封永
惟加恩必遵舊典第九妹碧渚開祥絳河疏彩成齋莊
之惠問有明婉之芳徽訓自九重備兹四戒雖肅雍之
詠彤管既彰而穠李之賜粉田猶闕空承金屋之慶式
昭銀牓之寵可封大長公主
封永陽長公主制
皇第十妹可永陽長公主
第十一妹可晉寧長公主
第十三妹可文安長公主
皇女懷陽郡主可漢陽公主
咸寧郡主可晉安公主
信安郡主可東陽公主
清源郡主可陽安公主
武陵郡主可西河公主
晉康郡主可襄陽公主
第十八女可潯陽公主
第二十一女可臨汝公主
第二十二女可思平公主
第二十三女可卲陽公主
門下慶陽之澤允洽於家邦肅雍之德宜正其封邑第
十六女等皆夙禀柔明幼聞懿範𫝊圖史之訓行表中
闈奉蘋蘩之則義昭外館朕嗣膺丕業爰賁寵章宜申
湯沐之封以彰車服之等丕承懿號允副恩榮可依前
件(貞元二年)
封真寧公主等制
門下第二女等皆以柔懿備聞夙訓知中闈内則之義
禀傅姆女史之規禮有待年恩從廣愛徵於舊典俾洽
疏封式分湯沐之榮庶成肅雍之德弘我慶澤被於家
邦可依前件(元和元年八月五日)
封永昌公主制
門下普寧公主天泉滋德崇蘭發彩纂組之華每工於
經目保阿之訓深得於稚年容禮必叶言行無間從容
珩璜之韻婉娩柔嘉之儀而封疏舊邦禮宜改避是擇
美邑再用申恩可封永昌公主主者施行
封七女公主制
門下長女等抱子弄孫之榮貴賤之大情也朕以四海
奉皇太后于南宫問安之時諸女侍側螽斯之慶上慰
慈顔鳲鳩之仁内懷均養雖穠華可尚出閣未期而湯
沐先施分封有據宜加美號以表令儀
封十二妺等四人長公主制白居易
勅古者帝子下嫁必使王公主焉近代或有未筓年而
賜湯沐者亦加公主之號以寵重之第十二妺等先帝
之子也比朕之子宜加等焉故當幼年各封善地咸命
為長公主未及釐降先開邑封所以慰太后慈念之心
表先帝肅雍之訓亦欲使吾孝理之道敦睦之風自骨
肉間以及天下可依前件
封太和長公主制
勅公主之封號也或以善地或以嘉名立愛展親兹惟
舊典第四妺端明成性和順禀教静無違禮故組紃有
常訓動必中節故環珮有常聲歲茂穠華日新淑問乃
眷肅雍之德俾開湯沐之封可依前件(長慶元年三月)
封定安大長公主制
門下我國家制取戎夷推崇恩義示之以大信重之以
和親所以殫聲教於殊鄰割骨肉之深愛累聖弘略載
於國章太和公主擢秀天潢聯華宸極智惟周物識可
洞微乃者回鶻輸誠願求相好穆宗皇帝義難違拒且
務懷柔以鳳樓和淑之姿降龍庭桀驁之俗一朝辭闕
二紀於兹常興去國之悲已絶還鄉之望今可汗自竊
名號来依塞垣朕以渥澤久濡飄零可憫齎以粟帛喻
之旋歸曾無感激之心益肆貪婪之性遂得忠義同力
將帥協謀未揚金鼓之音已潰犬羊之衆遽收貴主出
彼穹廬上以慰太后之深慈下以攄兆人之積憤將修
慶覲坐雪幽冤名節自全歎尚何極笳簫凄悲休傳朔
漠之聲環珮鏗鏘再齒平陽之列是用易其舊邑錫以
嘉名增沁園湯沐之封釋邊地風沙之思舉兹典禮用
表忠勤祗服寵榮永光簡冊可封定安大長公主(會昌三年)
(二月二十五日)
封延慶公主等制
門下車服之制載美周詩湯沐(闕)
等並禀慶絳河流芳彤管穠華懿淑
雅志静專柔順之心叶於禮度肅雍之道慶於言容宜
錫粉田之榮用昭銀牓之貴可依前件(會昌二年十月十日)
封萬夀公主制
長女可封萬夀公主
第二女可封永福公主
第三女可封西華公主
第四女可封廣德公主
第五女可封和義公主
第六女可封饒安公主
門下諸女之封始資漢制疏邑之典今為國章長女等
坤道禀柔條風育德莊敬柔順受粹氣於靈源言容法
度昭穆徽於内則祥降北渚教襲南薰克成天和更承
姆訓雖年方齠齓而體備肅雍用洽私寵俾開井賦可
依前件(會昌六年五月二十三日)
封盛唐公主制
門下展親外館則必待年廣愛中闈宜光啟邑第六女
祥開銀漢秀發金枝孝敬生知柔閑夙禀克奉姆師之
訓每遵詩禮之文法度自持穠華益茂爰申彝典載錫
嘉名俾承湯沐之封式示邦家之慶可封盛唐公主備
禮册命
册文
册信成公主文
維開元二十五年歲次丁丑八月癸夘朔十五日丁巳
皇帝若曰於戲易著于歸詩稱下嫁所以正風化厚人
倫也咨爾信成公主淑慎由衷柔明形外訓以師氏頗
詳環珮之儀脩其婦功更習紘綖之藝日徵先近年及
有行宜錫徽章俾膺茂典今遣使金紫光祿大夫兵部
尚書兼中書令集賢院學士脩國史上柱國晉國公李
林甫副使中大夫守中書侍郎集賢院學士徐安貞持
節禮册爾其光昭閫德弘長國風無怠厥心永綏介福
可不慎歟
册昌樂公主文
維開元二十五年歲次丁丑八月癸夘朔二十九日辛
未皇帝若曰於戲好合之禮以正人倫肅雍之德用成
婦道咨爾昌樂公主生知法度性與和柔亟聞彤管之
言頗識采蘋之事素以為絢既閑於内則梅有其實式
遵於下嫁宜膺册書之命以備車服之榮今遣銀青光
祿大夫工部尚書牛仙客副使黃門侍郎陳希烈持節
禮册爾其欽崇四教承順六姻式是大邦受兹明命可
不慎歟
册高都公主文
維開元二十五年歲次丁丑九月十一日皇帝若曰於
戲古之聖人垂訓作則必正内外之位以明婚姻之禮
咨爾高都公主生於公宫自禀幽閒之性教以師氏更
有徽柔之則能循法度克慎言容魯館于歸沁園將啟
宜膺册命俾叶典章今遣使工部尚書牛仙客副使黃
門侍郎陳希烈持節禮册爾其自下於心增脩厥德式
瞻清懿永固恩榮可不慎歟
册建平公主文
維開元二十五年歲次丁丑九月十一日皇帝若曰於
戲脩五禮者必本於天秩合二姓者將厚於人倫咨爾
建平公主秉質尚柔因心克順默識閫帷之教明徵圖
史之言黼藻四德笙簧六行河洲在詠將叶於好逑湯
沐疏封式昭於備禮今遣使兵部尚書李林甫副使中
書侍郎徐安貞持節禮册爾其受兹光寵慎乃威儀永
保無疆之休且為將來之範可不慎歟
册永寧公主文
維開元二十六年歲次戊寅八月丁酉朔二十二日戊
午皇帝若曰於戲人倫式教以正國風女子有行將成
婦道咨爾永寧公主自幼及長終温且惠引圖書為鏡
鑒用柔和為粉澤許嫁而筓既遵於典禮備物之册宜
承於寵命今遣使金紫光禄大夫兵部尚書兼中書令
集賢院學士修國史上柱國晉國公李林甫副使中大
夫守中書侍郎集賢院學士上柱國徐安貞持節禮册
爾其謙恭自下淑慎為先無忝公宫之教永貽邦媛之
則可不慎歟
册臨晉公主文
維開元二十六年歲次戊寅閏八月丁夘朔十六日壬
午皇帝若曰於戲古之帝子下嫁諸侯所以正婚姻之
懿綱昭肅雍之令德咨爾臨晉公主蹈和成性體順為
心頗協生知之敏更承師氏之訓柔明並著淑慎攸彰
兼四教而不違勤六行而無斁近日云吉嘉禮有期宜
穆彝章載光策命今遣侍中豳國公牛仙客副使黃門
侍郎陳希烈持節禮册爾其克遵法度用廣徽猷發明
閫德垂範於後可不慎歟
册真陽公主文
維開元二十八年歲次庚辰二月戊子朔八日乙未皇
帝若曰於戲肅雍之德崇婦道也河洲之訓厚人倫也
咨爾真陽公主柔順因心幽閒表質雅著閨闈之則能
曕圖史之誠徽章載茂淑範無違禮將及於有行寵宜
循於賦邑今遣使兵部尚書兼侍中牛仙客副使黃門
侍郎陳希烈持節禮册爾其敬慎威儀無致失墜用膺
寵命克保宜家可不慎歟
册華陽公主文
維大歷四年歲次乙酉三月壬申朔五日丙子皇帝若
曰漢家舊制諸女皆封儀服比於藩王膏腴封其井賦
咨爾第某女承徽自遠誕秀增華仁孝才明夙有天資
之慶言容法度成於壼教之慈敏逹知微周旋中節肅
雍是憲婉静流芳雖僅在齠年禮未王於同姓而載揚
淑問德已冠於成人宜錫典章用䟽國邑是用册曰某
公主欽承天命可不慎歟
册益昌公主文薛廷珪
維乾寧元年歲次甲寅十月庚寅朔十四日癸夘皇帝
若曰昔漢頒魯國魏賜常山由鍾愛以分封亦旌賢而
别壤前王茂典歷代成規朕今嗣守不敢失墜咨爾第
七女蘭茝芳猷肅雍懿範坤順之性體於自然天俔之
資禀於隂教不明爾德孰慰我心爰稽舊章俾率彝訓
乃疏湯邑仍錫粉田所以示鳴鳩均養之仁樂螽斯宜
爾之慶夙興夜寐無忘女史之箴下氣怡聲勉習家人
之禮女儀婦道可不慎歟
唐大詔令集卷四十一
