唐大詔令集卷二十八
宋宋敏求編
皇太子
册文
册晉王為皇太子
册代王為皇太子
册平王為皇太子
册郢王為皇太子
册忠王為皇太子
册成王為皇太子
册雍王為皇太子
册廣陵郡王為皇太子
册鄧王為皇太子
册遂王為皇太子
册景王為皇太子
册魯王為皇太子
册德王為皇太子
册文
册晉王為皇太子文
維貞觀十七年歲次甲辰四月某朔日於戲惟爾并州
都督右武侯大將軍晉王治忠肅恭懿宣慈惠和仁孝
出於自然信義備於成德禎祥夙著睿哲日新永言少
陽匕鬯是寄疇咨朝列卿士協從是用命爾為皇太子
往欽哉爾其思王道之艱難遵聖人之烱戒勤修六德
勉行三善無或舉非法度忘恭儉而好驕奢無或理乖
彝倫遠忠良而近邪佞非履道無以彰名非任賢無以
成德爾身為善國家以安爾身為惡天下以殆睦九族
而禮庶僚懷萬邦而憂遐邇兢兢業業無怠無荒克念
爾祖宗以寧我社禝可不慎與
册代王為皇太子文
維永徽七年歲次丁巳正月丙寅朔六日辛未於戲夫
明兩載象道貫三才元良表德業隆千古是以夏啟作
貳光闡高猷姬誦升儲發揮王道詳求典册式瞻匕鬯
固本垂統允歸正緒惟爾代王弘猗蘭毓祉喬桂凝華
岐嶷表於天姿符瑞彰於神授器業宏遠風鑒昭朗踐
嘉義而總深仁捨幼志而標成德爰資玉裕早振金聲
朕虔奉靈圖肅膺丕業仰惟七廟之重思隆萬葉之慶
疇咨列辟欽若前修是用命爾為皇太子往欽哉爾其
祗奉憲章率由軌度盡謙恭於齒胄審方俗於迎郊春
禮冬詩趨庭靡懈三善六德勗志無愆絶驕奢之心納
忠良之諫播徽猷於外宇申敬奉於中闈允睦周親務
殷堯族永隆四術式寧萬𩔖無荒無怠保我宗基可不
慎與
册平王為皇太子文
維唐隆元年歲次庚戌七月庚申朔二十日己巳皇帝若曰
天有丕命集寳位於朕躬所以奉若天道建兹元嗣其明聽
朕言咨爾平王隆基幼而聰允長而寬博有夙成之量
焉夫禮以修外樂以修内者是務於文也春夏學干戈
秋冬學羽籥者是兼於武也繫於百姓聞於天下者是
由於仁也一日三朝嘗藥侍膳者是資於孝也爾有文
武仁孝之德以知父子君臣之道朕甚休之間者賊臣
搆逆窺竊神器則我有唐之祚危若綴旒爾乂寧邦家
忠衛社稷誅其凶惡以之康濟主匕鬯者非爾而誰是
用命爾為皇太子古人有言曰爾身克正罔敢不正人
心罔中惟爾之中昭昭臨下不可不畏慎簡乃僚允廸
端士恭儉惟德遠於憸人則萬邦以貞答揚我四聖之
鴻烈敬之哉
册郢王為皇太子文
維開元三年歲次乙卯正月甲申朔四日丁亥皇帝若
曰於戲書不云乎一人元良萬邦以貞易不云乎黃離
元吉得中道也將以守監從撫主器承祧執經陳東序
之容端冕見南郊之禮本支百世宜哉福祿咨爾郢王
嗣謙忠肅恭懿元良利貞遵在鎬之惠慈禀生譙之祥
應學能知道孝乃因心書及春卿懸推早秀言窮淑譽
遠愧生知當試象之年備成人之敏九玄贊命百姓與
能正位少陽欽惟大典是用命爾為皇太子其在靖恭
爾位聿修厥德詩書禮樂敦說為本父子君臣威儀罔
忒寢門問䜿必視寒暄望遠招賢用資端直使三靈合
契四海係心延我累聖之業積爾重輝之慶必敬必戒
無怠無荒往欽哉可不慎與
册忠王為皇太子文
維開元二十六年歲次戊寅七月戊寅朔二日己卯皇
帝若曰於戲受天命者皇王之業大為國本者儲副之
位崇所以上承宗祧下固黎獻咨爾開府儀同三司單
于大都護河東河北道行軍元帥朔方軍節度大使兼
關内度支營田鹽池押諸藩部落等使上柱國忠王璵
幼而夙成長有宏量佩服仁義周旋禮樂忠孝極於君
親友愛聞於兄弟正以率下謙以持盈識洞於微知周
於物通刑政之大體負文武之殊能果於積德樂於為
善凡此數德嘗試皆能然豈矜知子之明諒曰至公之
義况復仰稽天道俯察人心立長則順天所助也議才
則賢人之望焉是用命爾為皇太子往欽哉爾其敬膺
典策無忘戒慎思創業之多難知守器之為重作貞萬
國允協重明以揚列祖之耿光永貽多嗣之承式可不
慎與
册成王為皇太子文
維乾元元年歲次戊戌十月庚子朔五日甲辰皇帝若
曰於戲自昔聖王咸建儲貳蓋將嗣守神器虔奉宗禋
是以禮經著元貞之德易象載重明之義朕纂服鴻緒
丕承前烈爰升匕鬯之賢是符當璧之命咨爾太尉成
王俶道備文武生資睿哲温文彰於日就孝友禀於天
成往以兇醜亂華干戈集事是能出陪戎駕入奉廟朝
克符丹水之師實剪綠林之盜所謂功定社稷義寧君
親今萬邦以貞三善斯屬宜膺上嗣之典俾踐少陽之
位是用命爾為皇太子以副朕躬爾其思王業之艱難
遵聖人之烱戒非尊賢無以成德非廣孝無以承親遠
斥便佞詢謀正直兢兢業業庶保於大猷然後無忝於
祖宗克寧我邦國往欽哉丕膺景命可不慎與
册雍王為皇太子文潘炎
維廣德二年歲次甲辰三月戊辰朔二日己巳皇帝若
曰昔者哲王必建元子上以奉宗廟下以係生民固本
乃安立長乃順經明者是稱其兩樂善者不止於三資
於君父之間運在神明之側稽古承式肆予命汝天下
兵馬元師尚書令雍王适智崇天錫德茂日新文實志
經武兼講藝性深於孝尤切於問安識藴其明更精於
簡牘奉辭伐叛禀命成師積稔逋誅一戎底定業著於
内功加於時萬方以貞朕志允定是用命爾為皇太子
以踐於儲宫往欽哉無以不副忘其恭無以不會易其
度觀圖書之得失思締搆之艱難夙夜惟寅主兹匕鬯
永懷我高祖太宗之丕命可不慎與
册廣陵郡王為皇太子文
維貞元二十一年歲次乙酉四月庚午朔六日乙亥皇
帝若曰建儲貳者必歸於上嗣固邦本者允屬於元良
咨爾元子廣陵郡王某幼挺岐嶷長標洵淑佩詩禮之
明訓禀忠孝之弘規居常保謙動必循道識達刑政器
含温文愛敬奉於君親仁德聞於兆庶神祗龜筮罔不
協從是用命爾為皇太子於戲惟我列祖之有天下也
功格於上帝祚流於無窮光纘洪緒逮予十葉虔恭寅
畏日慎一日付爾以承祧之重勵爾以主鬯之勤以貞
萬國之心以揚三善之德爾其尊師重傅親賢遠佞非
道勿履非禮勿行對越天地之耿光丕承祖宗之休烈
可不慎與
册鄧王為皇太子文
維元和四年歲次己丑十月癸酉朔十八日庚寅皇帝
若曰於戲昔禹有聖子克承父業故三王代襲以天下
為家我唐受天明命垂二百年欽惟十聖虔嗣寳歷亦
罔敢越子丕知𫝊序相受以及予一人獲奉珪幣事上
帝承宗廟夙夜祗懼不敢荒寧永惟負恩思建儲貳湏
假五載相時一德允屬於爾元子鄧王寧惟爾兩曜分
輝五行總秀體資上哲性被至仁粤在幼冲挺然岐嶷
寬厚之量匪由師訓温文之德禀自生知爰撫藩封式
崇盤石河間之泉懿决策不窮東海之開明視牘能辨
陪享宗祀贊獻郊禋展禮克誠執事惟敬勤供子道左
右朕志旋觀表識宜踐青宫訊於蓍龜靈命不二謀及
卿士人心協同尚膺匕鬯允事監撫是用命爾為皇太
子往欽哉莫尊匪君爾為之臣莫親匪父爾為之子愛
敬誠矣忠孝並焉爾其虛受以下賢齋肅以成德無以
崇廣處已無以怠忽臨人繼明四方作貞萬國永言配
命可不慎與
册遂王為皇太子文
維元和七年歲次壬辰十月丙戌朔十七日壬寅皇帝
若曰於戲建立儲嗣崇嚴國本所以承祧守器所以繼
文統業欽若前訓時惟典常越我祖宗克享天祿奄宅
九有貽慶億齡肆予一人序承丕構纂武烈祖延洪本
支受無疆惟休亦無疆惟恤負荷斯重祗勤若厲永懷
嗣訓當副君臨咨爾遂王恒體乾降靈襲聖生德教深
藴瑟氣叶吹銅早集大成不屑幼志温文得於天縱孝
友因於自然符采昭融器業英遠爰膺錫祉實寄維城
懿河間之不羣慕東平之最樂自頃離明輟曜震位虛
宫地德可尊人神攸屬式稽令典載煥徽章是用册爾
為皇太子往欽哉有國而家有君而父義兼二極重繫
萬邦何好非賢何惡非佞何行非道何敬非刑居上勿
驕從諫勿咈懋昭乃德惟懷永圖用陪貳朕躬以對揚
休命可不慎與
册景王為皇太子文
維長慶二年歲次壬寅十月丁亥朔二十日丙午皇帝
若曰於戲惟辟奉天必建儲位率命上嗣以立人極所
以大一統而貞萬邦也粤我祖宗乃聖乃神繼體垂休
奄宅四海洎予寡昧祗荷丕緒夙夜兢勵深惟永圖用
稽古命嗣以承無疆之慶咨爾元子景王湛粹哲自天
温文在躬夙成厚德勿形幼志爰謀表社克彰孝恭敏
事居敬日新其度是用命爾為皇太子爾其欽哉主善
勿懈由禮勿違勉以入德勤以聚業修志罔怠自誠而
明則可以刑於邦家對於上下用光我烈祖之休命可
不慎與
册魯王為皇太子文
維太和七年歲次癸丑八月甲申朔七日庚寅皇帝若
曰欽若天道君臨萬方必崇上嗣以固邦本所以尊守
器而重承祧也我祖宗受天明命光宅區夏玄光被於
生靈利澤霈於遐荒逮予寡昧繼纘鴻序虔畏寅懼不
克負荷思崇大典用建元良俾膺主鬯之重式叶奉先
之慶咨爾元子魯王永惟哲淑聰明温文粹和風表岐
㠜生知孝敬洎茅苴分社磐石啟藩藴東平樂善之心
慕河間大雅之操天縱宏量日新令猷人神協志蓍龜
獻兆是用命爾為皇太子往惟欽哉修巳有度敬事無
違居必思義動必率禮講道勵學親師尚賢則可以正
耀於前星配德於重海以承列祖以奉粢盛恢弘懿圖
無沗丕命可不慎與
册德王為皇太子文薛庭珪
維乾寧四年歲次丁巳三月癸卯朔十七日巳未皇帝
若曰夫立愛惟明建善則固先王盛躅有國丕圖承祧
仰鏡於前星守器適當乎長子遐瞻載籍𦕈覿洪荒雖
步驟隨時質文異制逮於𫝊序罔不率循國家高視百
王同符三代平一區宇統和人神垂三百年歴十八葉
暨朕寡昧祗荷景靈屬天步艱難岱宗牢落蒸人未乂
舊典爰曠庶尹卿士藩輔元僚思正儲闈式固鴻業咨
爾長子德王裕象叶肯構明啟少陽温文在躬睦友成
性博聞強識無愧於老成學禮讀書庶資乎師訓廼輯
羣議爰咨舊章是用命爾為皇太子嘻毓問承華重輝
望苑永貞萬國明照四方入則有師出則有保無怠三
善往崇四術務親正人誡近邪僻淑慎爾止峻防所岐
勉爾厥猷罔墜丕訓
唐大詔令集卷二十八
