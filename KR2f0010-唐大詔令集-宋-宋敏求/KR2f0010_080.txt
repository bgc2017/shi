唐大詔令集卷一百一
宋宋敏求編
政事
官制下
改太史監為司天臺勅
加散騎常侍員品詔
升中書門下品秋詔
减京畿官員制
停河南淮南等道副元帥制
减京兆尹以下俸錢制
減刺史縣令錄事恭軍詔
處分别駕令錄勅
復先减官員勅
賜常參官錢勅
置上將軍及增諸衛禄秩詔
朝臣薨卒給俸料賻贈詔
罷百官正衙奏事勅
停河南水陸運使等勅
停諸道度支營田使勅
停宰臣監搜詔
條貫兩省臺官導從詔
釐革選人勅
文武官參用詔
官制下
改太史監為司天臺勅
建設邦都必資懸象分别曹署皆應物宜靈臺二星主
觀察雲物天文正位在太微西南今興慶宫上帝庭也
考符之所合置靈臺宜取永寧坊張守珪宅以充司天
臺所司量事修理(乾元元年二月)
加散騎常侍員品詔
朕欲左右有人朝夕進善發自中禁刑於四方獻替於可
否之間論思於密勿之際通天下之志斷天下之疑作而
行之道不遠矣與我共此者唯左右常侍乎散騎之班日
親帷幄切問近對之地文章侍從之臣賢不厭多才不厭
盛寔將助益廣以置官重其任者崇其位勸其善者厚其
禄中書門下省各加置散騎常侍四員其官並為正三品
禄俸之外優給雜料仍委中書門下商量處分必求望寔
以寘周行臣哉鄰哉汝為汝翼慎兹高選副朕意焉
升中書門下品秩詔
春秋以九命作上公而謂之宰則宰臣者三公之職漢
制中書令出納詔命典樞密侍中上殿稱制參議政事
魏晉以還益重其任職有分於公府事不綜於尚書雖
出納啟沃之謀未專宰相之稱所以委遇斯大品秩非崇
至於國朝寔執其政當左輔右弼之寄總代天理物之
名典領百寮陶鎔景化豈可具瞻之地命數不加固當
進以等威副其位望侍中中書令宜升入正二品門下
中書侍郎歷代清貴所掌要重多用此官參於樞務以
地則密以階未峻宜升入正三品式存班制永作典常
其見任官宜依新升官品
减京畿官員制
夫計人而置官度事而賦任因時立制損益在焉吏足
以理人人足以奉吏則官稱其事禄當其秩然後上下
相樂公私不匱昔光武時及魏太和中並减吏員兼郡
邑致理之道此其一隅今連歲戎旅天下凋瘵京師近
甸煩酷尤重比屋流散念之惻然人寡吏多困於供貢
欲其蘇息不可得也設令廉耻守分以奉科條猶有禄
廪之煩役使之弊而况貪猾縱欲動踰典章作威以虐
下厚歛以豐已者乎古者惟置縣大夫一人牧養百姓
奚必貳佐分掌而後理耶且京畿戶口减耗大半職員
如舊何以堪之豈可以重困之人供不急之吏使人不
倦其在變通制事之宜長安萬年各减丞一員尉兩員
昭應减縣丞一員主簿一員尉兩員好畤同官美原各
减丞一員尉一員其所减官據闕便停如無闕簡擇勒
停應得减官委吏部條件處分
停河南淮南等道副元帥制常衮
勅古者分建戎號以張威武必因事而制亦有時而戢
以天下征伐之重方鎮之大宜有總一則以元老撫和
之乃者國家平定之後復理之始與其休息則以諸侯
訓緝之自河之南至於滄海往屬難故久勞師徒連城
之鎮累百授鉞之將十數主其經略委在台臣號令耳
目以之咨禀服柔滅叛罔不肅清今萬里無塵思觧戎
備况分閫之重各任勲賢悉心憂國所統皆理何必更
有所屬適重其煩軍書取决又失要會息人罷鎮誠亦
便之河南淮南西山南東等道副元帥宜停其兵馬宜
充東都留守兵馬張延賞宜權知東都留守事常休明
宜充副留守兼東都鎮守兵馬使
減京兆尹以下俸錢制常衮
勅輦轂之下封畿之内承前戶口五千餘萬京兆禄廪
不過二百石俸錢不過三十貫降至下吏差次可知自
頃艱虞且踰星紀歲有事邊之役人多盡室之行閭井
蕭然百不存一而府縣之俸十倍平時官高者因其使名
數處請受位卑者假以職掌恣加優給致令所典之務移
在他曹雖齊等倫頓異豐薄皆是常税之外重歛而供
侵弊則多因循未改减我軍國之用困其疲耗之人豈
計人置官之意度農制禄之法也四方取則其若是乎
比下詔書務於勤恤將求致理切於澄源遂委中書門
下條錄奏聞朕躬親括巨細精詳覽其名實之狀深歎
過差之極革其既往制在惟新爰據高卑以之均節使
人足以奉職吏足以資家務有不急悉皆除去仍量閒
劇權省官員胥徒厮役亦有蠲减費用既少困窮自安
唯出正租更無徵率其京兆府官及縣官月俸除正斷
外不得輙有增加如判司參軍丞簿尉等有犯科錄事
參軍及縣令如令長及錄事恭軍及少尹有犯坐京尹
畫一之令當在必因勸百之義固非末减各儆於位無
近於刑
誡刺史縣令錄事參軍詔楊炎
勅旨弛張刑政興化阜俗使吏息貪汚之跡下無愁怨
之聲者不惟良二千石亦在郡主簿縣大夫親其教訓
舉其綱目條察善惡惠養困窮方伯得以考其殿最故
漢置刺史臨課郡國周制官刑糾繩邦理其義明矣朕
思舉舊典以清時俗頻詔長吏精擇此官如聞近日猶
有奸濫或未習政事素無令聞因依請託尸曠禄位邪
枉附法愞弱廢官人弊於下怨歸於上閭井減耗賄政
日聞豈所謂建明職守共副憂勤者也又别駕秩位頗
崇若郡守廢闕掌同其任舊制補署或匪其才一不稱
職則多傷害自今以後别駕縣令錄事恭軍有犯贓私
及暗弱老耄疾患不稱所職戶口流散者並委觀察節
度等使與本州刺史計會訪察聞奏與替其犯贓私者
便禁身推問具狀聞奏其疾患者准式觧所職老耄暗
弱及無贓私才不稱職者量資考改與員外官餘官准
前後勅處分其刺史不能覺察仰觀察節度使具刺史
名品聞奏如觀察節度管内不能勾當郎官御史出入
訪察聞奏
處分别駕令錄勅(文同上篇)
復先減官員勅
王者建設庶官允釐九有量戶口之衆寡定都邑之盛
衰制其職員約以名數俾吏足成務而下克奉公其有
弛張必在通濟朕頃緣蕃戎棄信深犯封疆興師備邊
資用日費而黎人困弊難更徵求遂權減天下州縣官
員姑務集事皆由朕不明不德以至於斯近聞新授官
人皆已随牒之任扶老携幼盡室而行俸禄未請歸還
無所嗷嗷道路實疚於懷雖蒸庶之間供應有省而衣
冠之弊流寓無依苟便於時豈憚沿革凡百君子所當
悉知其先減官員並宜仍舊
賜常參官錢勅
百辟卿士實惟股肱頃屬艱虞損家徇節累經寇難靡
不困窮洎復上京薦遭歉歲官俸既薄公田不收外虧
導從之儀内懷凍餒之戚朝列尚爾蒸人何堪軫於深
衷良用愧惻應文武常參官等宜共賜錢七萬貫委度
支據班秩職事及所損職田多少量等級從今至明年
四月以来随月支給凡厥多士宜悉朕懷(貞元年)
置上將軍及增諸衛禄秩詔
左右金吾及十六衛等將軍故事皆擇勲賢出鎮方隅
入居侍衛其左右金吾等衛自天寳艱難以後雖衛兵
廢闕而品秩本高此誠文武勲臣出入遷轉之地宜增
禄秩以示優崇並宜加給料錢及随身幹力粮課等條
件處分以優寵功臣令其充給仍舉故事置武班朝參
其廊下食等亦宜加給其十六衛各置上將軍一人秩
從二品左右金吾上將軍俸料等並同六軍統軍諸衛
上將軍次於統軍支給將求致理必藉兼才文武遞遷
不令隔限自今内外文武闕官於文武班中才望相當
者參叙用仍各依本事於本衛量置衛兵所司即條件
聞奏(貞元年)
朝臣薨卒給俸料賻贈詔
君臣之際義莫重焉每聞薨殂深用惻悼宜厚哀榮之
禮以申終始之恩文武朝臣有薨卒者自今以後其月
俸料宜全給仍更准本官一月俸料以為賻贈若諸司
三品以上官及尚書省四品官仍令有司舉舊令聞奏
弔祭之禮務從優厚用稱朕懷(貞元十年正月)
罷百官正衙奏事勅
朕勵精庶政博求嘉言比者百官正衙奏事至有移時
者公卿庶寮屬當寒暑為弊亦深在於朕意豈謂優禮
自今勿正衙奏事如陳奏者宜詣延英門請對(貞元元年)
停河南水陸運使等勅
朕於百執事羣有司方澄源流以責寔效轉運重務專
委使臣每道有院分督其任今陜洛漕引悉歸中都而
尹守職名尚仍舊貫又諸道都團練使足修武備以靖
一方而别置軍額因加吏禄亦既虚設頗為浮費思去
煩以循本期省事以便人其河南水陸轉運陜府轉運
潤州鎮海軍宣州采石軍越州義勝軍洪州南昌軍福
州静海軍等使額並宜停所收使以下俸料一事以上
各委本道充代百姓闕額兩税仍具數聞奏如聞河南
府兩處比来所給皆是置本息利不破工錢勒便添充
兩處食錢雜給不要徵納庶我愛人之心豈止於惜費
立制之意必在於正名(元和五年)
停諸道度攴營田使勅
事關軍旅並屬節制務繫州縣悉歸廉察二使所領孰
非管轄諸道度支營田承前各别置使自艱虞以後名
制因循方鎮除授之時或有兼帶此職遂令綱目所在
各殊今者務修舊章思一法度去煩就理衆心為宜唯
别勅置營田處置使且令仍舊其忠武鳳翔武寧魏博
山南山東横海邠寧義成河陽等道度支營田使及淮
南度支近已停省其餘諸道並准此處分(元和十三年七月)
停宰臣監搜詔
元首股肱君象臣𩔖義深同體理在坦懷夫任則不疑
疑則不任自魏晉以降參用覇制虚儀搜索因習尚存
朕方推表大信寘人心腹庶使諸侯方岳鼔洽化道夷
貊飛走暢泳性分况吾台宰又何間焉自今以後紫宸
坐朝衆寮既退宰臣復進奏事其監搜宜停(太和年)
條貫兩省臺官導從勅
勅憲官之職在指佞觸邪不在行李自大侍臣之職在
獻可替否不在道途相高並列通班合知名分如宜喧
競亦已再三既招人言甚損朝體其省臺與供奉官同
道聽先後而行遇途任祗揖而過其從人各随本官之
後少相僻避勿信衝突又聞近日以来應合有導從官
手力多者街衢之中行李太過自今以後應有合導從
官行李𫝊呼前後不得過三百步(太和年)
釐革選人勅
朝廷懸爵賞之科設掄材之政言其藻鑒在乎清通况
當求理之時方切任賢之日將宣至化實頼平衡宜於
取捨之間必叶公忠之論如聞羈棲旅食貧苦選人守
數考而方及選期望一官而時希寸禄注唱纔畢旋又
更移多被逗遛莫遂便穏脂膏之地須因有賄而升遷
避之官即是孤寒所受言斯猥弊乃積歲年縱有條流
尋亦隳改况今行在方溥渥恩不欲使嘆惋栖遲吁嗟
屈滯歸乎允當倚在有司宜令中書門下切在條流如
選人寔有考課堪理繁劇者臨時注擬可以甄升繫生
民之惨舒在銓衡之慎擇勿令留滯切速指揮仍將朕
意宣示百寮及吏部三銓并選人等各令知悉(中和四年二月)
文武官參用詔
文武二柄國家大綱東西兩班官職同體咸匡聖運共
列朝廷品秩相對於高卑禄俸皆均於厚薄不論前代
只考本朝太宗皇帝以中外臣寮文武參用或自軍衛
而居臺省亦由衣冠而秉節旄足明於武列文班不合
清濁優劣近代浮薄相尚凌蔑舊章假偃武以修文竟
棄本而逐末雖藍衫魚簡當一見而便許升堂縱拖紫
腰金若非𩔖而無由接席以是顯揚榮辱公别重輕遽
失人心盡隳朝體致其今日寔此之由須議改更漸期
通濟今文武百官自一品以下逐月所有料錢並須均
勻數目多少一般支給兼命使諸道亦依輪次差遣既
就公平必臻交泰叶羣情於天下崇故事於國初凡百
庶官宜體朕意(天祐二年四月)
唐大詔令集卷一百一
