唐大詔令集卷三十二
宋宋敏求編
皇太子
追贈
邵王贈皇太子制
申王贈惠莊太子制
岐王贈惠文太子制
慶王贈靖德太子制
興王贈恭懿太子制
齊王贈懷懿太子制
晉王贈悼懷太子制
册贈
節愍太子諡册文
惠莊太子册文
惠文太子册文
恭懿太子册文
哀册文
懿德太子哀册文
節愍太子哀册文
惠莊太子哀册文
惠文太子哀册文
惠宣太子哀册文
恭懿太子哀册文
昭靖太子哀册文
莊恪太子哀册文
罷祭
停官祭贈太子勅
追贈
邵王贈皇太子制
門下悼往興哀事極於理義餙終追遠禮著於經國故
邵王重潤漸履雲霄分輝日月體謙恭之質藴忠順之
誠愛敬盡於宫闈仁孝聞於區㝢地居長嫡允膺崇樹
天不憗留奄隨運往朕丕膺寳命廼眷承祧瞰朱邸而
無從傃青方而結欷宜加贈典正位元儲可贈皇太子
所司備禮改葬主者施行(神龍元年二月九日)
申王贈惠莊太子制
德盛者必享休名道高者必膺殊典况人倫之重義切
因心天屬之深情殷追遠故司徒申王撝叡哲聰明本
乎天性温恭孝友挺自生知樂善好書清猷邁於兩獻
深仁厚義美化侔於二南可謂具瞻百寮儀型列辟朕
將永康兆庶方自友于天不憗遺奄從薨逝冰惟仁範
哀慟纏綿用表非常之榮少寄天倫之戚可追贈惠莊
太子宜令所司備禮就加册命陪葬橋陵(開元十二年十一月)
岐王贈惠文太子制
褒崇名器所以尊德也光昭典禮所以餙終也况天倫
之愛親親之至乎故太子太𫝊上柱國岐王範特禀聰明
率由孝友好書不倦樂善無忘固已作則列藩儀型百
辟方憑魯衛之政率流雍睦之風豈圖輔德愆期殱良奄
及想同氣而莫遂望驂駕而何追言念平生情深震慟
宜加殊禮之命用寄孔懷之哀可追贈惠文太子所司
備禮就加册命(開元十四年四月)
慶王贈靖德太子制
追終悼往久著於國章考行易名匪私於天屬故司徒
兼太原持節充河東道諸軍節度大使度支營田等使
上柱國慶王保地居長嫡道茂中和爰在幼冲克光撝
挹既著讓賢之美愈聞禮樂之風加之雕琢文藝周旋
禮樂固力行以近仁亦因心而為孝自析珪祚土藩翰
式崇授鉞分符權略斯遠年方在壯未虞夭喪疾瘵不救
憫惜良深宜循加贈之典式寵元儲之位可贈靖德太
子應緣喪葬一事已上宜並官供仍令太子少師韋縚
充監護使京兆尹裴士淹充副(天寳十一年五月)
興王贈恭懿太子制
門下厚禮所以餙終易名所以表行况情鍾天屬寵及
褒封載疇加等之美式備元儲之贈永懷軫念有惻彝
章第十二子故興王佋毓慶璿源分華若木天資仁孝
神假聰明河間聚書幼聞樂善之旨延陵聽樂早得知
音之妙頃以暫嬰沉瘵殆積旬時而資敬益彰穎悟逾
爽愛親之戀言不間於斯須苦訣之辭事先符於夢寐顧
惟至性實切深衷將祚土析珪載崇藩翰聞詩對易爰就
琢磨方冀成立豈期天喪瑶英始茂遽摧落於當春隙
駟俄遷忽沉淪於厚夜興言痛悼憫惜良深宜寵賁於
青宫俾哀榮於窀穸可贈太子諡曰恭懿應緣喪葬所
司准式仍令兼京兆尹劉晏充監護使少尹陶銳為副
主者施行(貞元元年八月)
齊王贈懷懿太子制
夫褒善餙終王者常典况我友于之愛手足之親永言
痛悼之懷用錫元良之命故齊王湊孕靈天宇擢秀本
枝孝敬知於孩提惠懷洽於親愛將固磐石遂分茅社
學探蟻術之精智有象舟之妙好書樂善造次不失其
清規置醴尊師風雨不忘其至敬方期鮐耉以保怡怡
天胡不仁殱我同氣念周宣好愛之分長痛莫追覽魏
文榮樂之言軫懷無巳繇是稽諸前典式展追榮特峻
徽章表恩泉壤雖禮命之儀則爾而天倫之恨何攄遐
想幽魂宜膺寵數可贈懷懿太子仍命有司擇日備禮
追册(開成三年正月)
晉王贈悼懷太子制
王者重統紀尊儲副所以上嚴國本祗叶禮經睦人倫
以正邦典崇丕基而昭彝式其或德契元良思當追命
道雖間於存歿義有表於哀榮仰惟舊章用攄憫志故
開府儀同三司晉王普先帝冢胤間氣夙鍾孝敬發於
岐嶷溫仁形於襁褓翦珪分社光祝策於參墟錫土啟
藩假威尊於上黨朕頃戡内難謬屬與能以王齒在提
嬰事絶推讓方期就傅謂致修齡既因猶子之義俾膺
主鬯之選天不憗遺殱我本枝泣悼永往空餘典禮嗟
樂善而莫報顧十起而何追銜悲長慟此誠無極是用
稽諸前訓申我宿愛布曩懷於兹日告如在於幽靈式
愴虚儀曷瘳深痛可贈悼懷太子仍令有司擇日備禮
追册(大和三年六月)
册贈
節愍太子諡册文
維景雲元年歲次庚戌十月戊寅朔二十九日丙申皇
帝若曰咨爾故皇太子重俊業隆繼體才膺守器故辨
日高視晉儲防年遐吞漢兩撫軍監國皇基攸固齒胄
問安聖圖惟永頃以讒邪浸潤恩禮疎薄外廹伊戾之
謀中啟驪姬之譖彼則兇計斯甚搖動元良爾乃誠心
密運掃除悖德興晉陽之甲以罪荀寅擁漢闕之兵而
誅趙虜嗚呼逆首雖殄餘黨未靖屬投杼生疑亂兵旋
及朕代天理物推亡固存近勦四凶𬗟懷三善言徵備
禮以慰冥魂銀牓山門畫堂泉室三年遂遠上賓之馭
不留千載猶生全節之名長在存著徽烈歿有餘裕志
業若此痛悼良深宜加寵號用旌不朽今册諡爾曰節
愍太子魂而有靈嘉兹茂典嗚呼哀哉
惠莊太子册文
維開元十二年十一月甲申皇帝若曰於戲夫縟禮所
以飾情崇名所以表德義存追遠愛洽因親故司徒申
王撝(闕)極禀靈邦家維翰體孝友以成性用淳和而合
道沛獻受易率以鳴謙河間聚書時其好學加以出為
方伯弘宣六條入登司徒大敷五教天則不憗奄薨於
行留邸無期同輿遂遠興言哀痛震動於厥心夫先王
演親親之恩春秋著加等之義上嗣之位餙終斯在今
遣攝太尉侍中源乾曜持節册贈王為惠莊太子宜率
茂典以永徽猷魂而有靈式昭哀贈嗚呼哀哉
惠文太子册文
維開元十四年四月二十二日皇帝若曰於戲帝室之
斡曷降年不永天倫之戚而因心有加餙以徽章孔懷
之義也咨爾太子太傅上柱國岐王範孝友至性聰逹
多才樂善為詞言行俱敏好學流譽經傳悉通德既訓
於東宫化且行於南國而輔仁或爽倚福無稽奄忽遷
殂震悼何及夫禮以情為體欲增追遠之數行以名而
尊是圖褒德之軌故擇兹茂典崇以上嗣言念逝者用
申友于今遣工部尚書攝太尉盧從愿持節册王為惠
文太子魂而有靈昭是哀贈
恭懿太子册文
維上元元年歲次庚子冬十月戊午朔四日辛酉皇帝
若曰於戲夫睦親加等有國之彛訓悼亡申恩中心之所
切是以增其縟禮漢藩追鸞輅之榮備以徽章魏屏飾
龍旗之贈興言故典感惻良深第十二子故興王佋慶
襲紫庭憑華丹極温良質其性本孝友禀於天成加以
神假聰哲身周藝美故方變樂𦕈音以洞微百家之書
經月而成誦年雖在於髫齔學巳該於典墳自位列三
珪祚班五土綠車爰錫亟承䟽邸之榮青社云封實屬
維城之望豈謂藏舟易往過隙難留顧蘭坂而如昨痛
梧宫之遂掩况幼有至性實由生知心惟愛親歿不忘
孝幽夢克申於告訣至懇能貫於存亡言念淪喪尤深
憫惜是用叶茲純德贈以元儲夫恭者行之先懿者文
之美易名表稱俾永徽猷今遣銀青光祿大夫行中書
侍即同中書門下平章事集賢殿崇文館大學士修國
史上柱國姑臧縣開國伯李揆持節册命為恭懿太子
申予至感賁爾寵光雖倚門之懷永銜酸於碣館而告
柩之禮庶延渥於泉扃魂而有靈昭此哀贈嗚呼哀哉
哀册文
懿德太子哀册文李嶠
維神龍二年歲次景午夏四月甲戌朔二十三日景申
懿德太子粹宫啟自洛邑將陪窆於乾陵禮也廞衣夕
陳俎奠朝設蜃輅俄軫龍旗按節皇帝嗟蟻庭之寢籥
惜鳳渚之韜簧撫萬乘而懷國本綏六姻而悼乾將情
無輟哀禮有加數刻純懿於金版播芳聲於玉牒其詞
曰靈命將興元符是膺皇基茂立帝武丕承祥集畫堂
慶流朱邸棘天延貺桐圭備禮實惟天族載挺人英川
寳岳秀虹暉霓精舞象得玄佩觹聞道刻舟敏遽牽衣
慧早幾神闇體理識宣資心韜鍾律情含蔡蓍曰仁曰
孝非訓非師寬惠深博温良肅祗苞舉六文網羅羣籍
詩接楚彦賦延梁客淮國𫝊騷雲臺對易樂善超羣多
才掩昔乃崇匡衛實屏實藩乃列朝請為鴻為鵷揚聲
北路振彩西園儀表姬戚光輝舜門恭事閫闈歡迎黨
族怡色玉潤温詞蘭馥中外克諧親疎允睦常德有裕
間言無讟榮深出幸寵茂留中婉孌羣辟調繆二宫陪輿澤
厚錫馬恩隆西蜀欽義南山向風禮縟天孫望高元嗣
重海闕象前星虛位方輟須尋行膺主器奄喪門軸俄
摧隙駟嗚呼哀哉鳳下朝陽龍收瞑光瓊田滅彩桂苑
淪芳國軫傾翰朝悲壊梁惟靈徵之寂寂怨天道之茫
茫嗚呼哀哉玄聖登期恩榮下賁爰命典策式昭名諡
匕鬯雖崇粢盛不莅闔壤同戚具寮增欷嗚呼哀哉築
恩臺兮竟不旋還作室兮復何年訪来人兮傷對日瞻
雲鶴兮感昇天惜明離之虛繇悵鳳樂之徒懸懟銀牓
之留月泣銅樓之送煙嗚呼哀哉司兆獻占掌圖辨域
挽鐸初警帷幌既飭引文衛之邐迤度繁笳之悽惻纏永
慕於青府結餘酸於紫極嗚呼哀哉辭交風之近甸出
避雨之層巒望八水而遥集懷三川而顧難菱枯兮夏
旱花落兮春殘林野晦而天無色烟雲愁而景欲寒嗚
呼哀哉稅駕昭塗即宫下土執斧供事揚麾按部藏日
兮山門埋燈於地戶痛平生兮冥漠哀倏忽兮今古視
不見兮聽不聞天無曉兮夜無分同變化兮光隂盡配
陽秋兮蘭菊芬嗚呼哀哉
節愍太子哀册文
維景雲元年十月朔日子節愍太子梓宫自鄠杜粤某
日將陪窆於定陵禮也蜃衛初引鳳仙將遠閱少海而
不流赴窮泉而莫返皇帝懷副君之大義降猶子之深
慈餙忠烈於逝者備哀榮以送之漢幄虚侍周牆肅事
思臺空築幽埏永閟金相兮玉裕揆行兮旌能峻節兮
無冺芳聲兮有恒其詞曰景雲流祉白水貞祥祀及百
代威加萬方勃焉家國赫矣皇王帝子攸降乾男以將
邁德誕靈懷文抱質漢臺占雨秦京近日敏對不羣能
言罕匹藝該百變詞含六律朝霞自舉夜月常遊醴薦
推穆書成重鄒典戎仙衛作牧神州是謂元子光膺孟
侯少陽正位太學知道春誦夏絃尊師敬老榮承圭玉
寵殷瑜珮三善不忘四章旋逮過闕則下入廟斯趨曰
仁與孝終始不渝聖敬日躋溫文歲廣望高周副才優
魏兩用事有倫出言無黨政成中外聲溢天壤邪臣作
蠱匹夫知惋不顧身遊將夷國難忠義期仗猷謀是斷
獲戾宫朝歸魂霄漢白駒過隙蒼蠅止藩水逝西沼霜
凋北園鶴闕誰馭鳩里徒冤瞑目於此傷心詎論嗚呼
哀哉重日淪輝前星墜彩形神溘謝德音如在物是人
非年移運改聖明延鑒徽章有待有待伊何慶逢開闢延鑒
伊何恩隆典册即鳴鳳之岡嶺啟占鳥之隧宅人辭中
壘之桑鳥思平陵之柏地如伊水山連紀市嗟委化於
仙期欲問安於神里五營成列萬國銜酸挽鐸朝喝旌
麾曉寒指牽牛以南渡乘飲龍而北傃顧青舍兮非春
掩玄扉兮大暮昔之来兮銀牓銅樓今之往矣曠野荒
丘冉冉兮辰促蒼蒼兮道悠惟聲華與純懿比金石而
恒留嗚呼哀哉
惠莊太子哀册文張九齡
維開元十二年歲次甲子十一月丁巳朔二十四日庚
辰司徒申王薨於行在所册諡惠莊太子旋殯於寢粤
閏二月二十七日壬午將陪葬於橋陵之栢城禮也黼幕
宵布羽纛宿設西序啟攢南省成列皇帝深天倫之蹙
崇后儲之禮擬容衛於青宫申孔懷於朱邸爰命史氏
於稽令則無俾直言不彰遺德其詞曰昊天有命先后
受之分王子弟藩衛京師克荷成憲罔不肅祗懿哉明
哲誕惟純粹宣慈日聞孝友天至道則脗合跡無自異
性則生知學兼時習易微書遠詩興禮立德必有隣善如
不及貴而能損重固難挹方伯出鎮召南取斯司徒入
掌鄭武其宜義之所在政務克施物留遺愛事著成規西
夏心人東征叶卜韡韡同輦皇圖改服疾遘中路凶傳
左轂寧不慗遺奄鍾斯酷嗚呼哀哉昔在冲妙具惟兄
弟四國並封五王均體遊必連騎居則同邸各承命於
含飴俱受經於置醴既荏苒而云邁屬殷憂於將啟實
定禍於蕭牆遂繼明於雲陛雖隔深宫之衛常洽家人
之體曷徂謝以痛心感平生而流涕嗚呼哀哉爰擇茂
典將崇上嗣表先聖之元良申友于之褒異紛鹵簿以
徒設儼文物而空備彼神儀之如在乃羣悲之所萃周
禮從祔漢塋是陪先遠日而撰吉會同盟以送哀夜漏
盡兮暗室啟庭燎殘兮曉輓催既三接而徐進將一去而
不迴嗚呼哀哉背朱門兮遲遲馳白驥兮騤騤野蒼茫
而助惨風蕭飋而增悲離離兮素蓋寂寂兮畫帷遵舊
途而何有覽陳迹以如疑面都邑於不入侍陵寢兮有期
惟光儀之永閟與昭代而長辭嗚呼哀哉潛清輝於幽
穸昭鴻名於美跡將在皇儲之史豈伊諸侯之册播遺
芬於蘭桂𫝊不朽於金石諒紀言之在茲庶德音之無
斁嗚呼哀哉
惠文太子哀册文蘇頲
維開元十四年太歲景寅四月乙酉朔十九日癸卯太
傅岐王薨於洛册諡惠文太子殯正寢之西階仲夏景
申將祔於橋陵禮也曉隂北清魄月西照列鐸挽以嚴
鼓出軒除而減燎皇帝戚深天倫寵異天人追遣奠於
將遠動哀懷其若新震以貞位文以光諡爰召司存廼
甄遺懿其詞曰重玄之門唐系居尊五色之土岐封效
古瑶圖正位兄一弟二寳萼承庇帝三王四嘗急難兮
特詢以事竟扶翼兮能竭其志其志伊何程才則多武
以之靖文以之和勇超東牟思奪東阿是曰其爾曷云
其他覃訏守成忠肅鍾美克順克比為臣為子河書聚
學沛易窮理毫使露濡賦令雲起出咨岳牧入慎邦紀
魯衛則侔武桓斯擬𫝊於元嗣欽若端士往錫朱旂来
朝紫微家人輯穆藩后增輝甘旨不同而不膳珍華不
供而不衣楚謀或隠梁藉寧遣屬巡岱以封還待升天
而慶歸猗那兮揚名於後於鑠兮循業可久富貴兮於
何不有闇忽兮曾莫之壽嗚呼哀哉宵半分漏革𫝊於
奏天初辨時慮切乎思駿馬連&KR1568;而交使近臣駢命而
挟醫望君王兮何遲遲俯&KR0905;檻兮猶若期至不至兮欵
長辭莫悲兮惟此悲外皆罷輟兮内獨漣洏豈吾季之
在哉崇后儲以諡之孝依喬岳仁本京師莊洎文兮疇
能忍兹靈輴稍發清道徐按整承華之鹵簿憺德陽之
宫觀樹隂隂於國門橋耿耿於天漢盈舊悲以迴復蓄
新哀以聚散煢然嗣王若不勝喪惨天地之何心怨關
心之巳長夫儉之為德謙固其則存殁是膺惠文是徵
存也高臺深池之不競歿也備物重器之不矜嗚呼哀
哉典册之有憑惠文之有稱故奉先皇之松栢成太子
之園陵嗚呼哀哉
惠宣太子哀册文韓休
維開元二十二年歲次甲戍七月庚申朔十日己巳故
司徒薛王薨於洛册諡惠宣太子翌日殯於正寢之西
階粤八月二日庚寅將陪葬於橋陵禮也凉隂戒秋白
露凝夜𫝊哀挽於郊道儼虛容於池榭皇帝痛棣華之
既凋覩蘭坂而增欷撫徹奠以無及恨潛泉之永閟光
於典册昇彼儲嗣爰命史臣颺言其懿其詞曰於昭帝
系濬發玄裔建堯升唐自薛而王粤有成德遂荒東國
大啟土宇聿崇典則夫其秉靈在初廸哲惟濬惇敏秀
鑠淳龐淑慎謀謩以成蹈道而順文英獨越武烈惟振
百辟式曕五帝以訓惟茲大賢克懋天秩為藩為屏是
輔是弼保釐我邦家左右我王室沛獻演易楚元說詩
藝無不綜學罔有遺分以寳玉建其旌旗出弘聲政入
贊雍熙咨爾公族是惟敦睦主曰介弟寵其車服俾侯
於京怡怡弟兄穆以家人之禮崇其藩后之榮曷常不
樂彼同輿却東平之歸奏詢其異政欽北海之能名將
以天倫之愛可以昭於載籍友于之誼可以貫於神明
宜其善有其慶禍無其胎享此眉壽祜其多才胡勿藥
以為疾逮彌旬而成災躬為禱兮靡不至誠以精兮無
不備走羣祀以累祈徵上醫而畢洎蒼黃而晦明未隔
門忽而古今斯異嗚呼哀哉神理無昧人寰巳非想河
洛其猶在望淮仙而不歸悲由中而自切情限禮而相
違悵丙舍之去遠餙承華以增輝嗚呼哀哉靈龜肇吉
服馬先路悼津門之永違遵河橋以直度笳哀洛陽之
道旐靡咸京之樹換憂歡於今昔變風景於新故嗚呼
哀哉夫行以諡尊恩由禮盛申備物以增餙𬗟貞徽而
獨映俾重為善之名以彰有後之慶嗚呼哀哉庭樹槭
以驚秋川波咽而不流歴神臯兮望國寢背華宇兮歸
山丘流塵滿兮虛榭暗綠苔生兮行徑幽惟盛德與鴻
烈亦天長而地悠嗚呼哀哉
恭懿太子哀册文
維上元元年太歲庚子六月己未朔二十六日甲申皇第十二
子持節鳳翔等四州節度觀察大使興王佋薨於中京之内
邸殯於正寢之西階粤八月丁亥册贈皇太子廟號恭
懿冬十有一月庚寅詔葬於長安之高陽原禮也鷰隧
開封龍輼進轍陳祖載而就位嚴塗芻而成列皇帝哀玉
林之閟景憫璿萼而罹霜曕蜃綍而增恩懷㕍池而永傷
考諡惟古褒崇有式爰詔史臣恭宣懿德其詞曰維天祚
唐累葉重光中興景運再紐乾綱本枝建國磐石疏疆克
開聖胤實曰賢王驪源孕彩日幹騰芳深仁廣孝藴藝含
章秀發童年惠彰髫齒蹈禮知方尊賢叶旨對日流辨占
風繼美魯衛後塵間平絶軌寇孽初搆王師未班爰從襁
褓載歷難艱愛備中掖名崇懿藩居常禀訓動不違顔禮
及佩觿朝加分器胙土延渥登壇受帥璇室金箱文經武
緯樂善為寳崇儒是貴濬哲外朗温文内深閱書成誦觀
樂表音五經在口六律諧心才優藝洽絶古超今蛇豕猶
梗寰區未又總慮其真焚香演偈食去葷血心依定慧庶
福邦家俾清凶穢霜露嬰疾聰明害神沉疴始遘彌曠盈
旬正慮無擾發言有倫在膏方亟問膳愈勤雲物告徵星
辰變象楚藥無救秦醫莫仗靈儀杳而上賓徽音邈其長
往違舊邸於青社即幽陵於黃壤鳴呼哀哉魂氣奪兮去
何之精靈在兮孝有思痛君親之永隔託夢寐而來辭延
桂宫而震悼貫椒壼而纏悲旌遺芳於碣館賁新命於儲
闈嗚呼哀哉先遠戒候占龜獻吉指鶉野而西臨背鳳城
而右出天慘慘而若霧山蒼蒼而翳日揚薤挽之哀悽盼
松埏之蕭瑟羅烏伏以禮峻掩黃腸而室密望馳道而長
辭赴幽途而永畢嗚呼哀哉生為寵王兮宸愛所鍾歿追
上嗣兮朝典斯崇昇玉笙於洞府閱銀棨於泉宫金石惟
固兮人生有終簡冊攸記兮德音無窮敢陳詞以篆美庶
永代而承風嗚呼哀哉
昭靖太子哀冊文蕭昕
維大歷八年歲次癸丑正月乙亥朔十七日辛夘開府
儀同三司元帥鄭王薨旋殯於内侍省二十七日甲午
冊諡曰昭靖太子洎十年歲在乙夘十二月庚申朔二
十六日乙酉遷窆於萬年縣細柳之北原乃詔京兆尹
黎幹監護喪事展餙終之儀禮也嗚呼哀哉窮隂肅烈
煞景凝沍蜃輅方巾龍驂在御設庭燎以終夕啟攅途
而即路皇帝悼賢王之不淑念愛子之云亡齊彭殤以
理遣顧形影而神傷錄舊勲於藩邸議新諡於太常睠
承家於匕鬯追嗣位於元良爰命侍臣式纂遺芳其詞
曰維昔啟土膺兹册命錫爵為王建封於鄭梁國寵異
魯邦禮盛明哲在躬温良成性國步艱難遘茲師旅克
生才藝允是文武乃拜元戎俾殱醜虜職思靖亂功期
禦侮守師律以殿邦振威聲而先舉問安内豎視膳寢
門隨肩明兩順色晨昏光輝棣萼友愛鴒原率禮不違
人無間言招賢南楚愛客西園宗子維城王室以藩樂
善未終沉疴斯起羣望並走衆毉咸理有加無瘳蘭銷
玉毁馳光度隙逝川閱水軫皇慈之恒化嗟國人之罷
市嗚呼哀哉疇庸未紀度德則優崇以徽號闡其謀猷
善則可旌禮無不酬吉凶同域神理難求列前星之儲
位招甲觀之靈斿撰日月以有時備塗芻之將命卜竁
從吉辨方居正堇原霜若從阡雪映起寢廟之崇嚴制
園陵之尊盛嗚呼哀哉輼車發軔緹騎前旌祖載奠撤
嘯笳哀鳴挽出離宫路廻直城羽儀以列徒馭不驚越
素滻以東指背東山而北征聯岡走以廻抱遠樹靡而
低傾對驪宫以立表依細柳以開營閟重扄於穸壤悲
執紼於桓楹川杳杳以暝色野稍稍以寒聲仰清芬之
不冺實昭晰於鴻名嗚呼哀哉
莊恪太子哀册文
維大唐開成三年歲次戊午十月乙酉朔十六日庚子
皇子起薨於少陽苑十七日辛丑遷座於大吉殿十一
月乙夘朔二十四日戊寅命册使太子太師兼右僕射
門下侍即國子祭酒平章事鄭覃副使中書侍即平章
事楊嗣復持節册諡曰莊恪十二月乙酉朔十二日景
申葬於驪山之北原莊恪陵禮也玉琯歲窮金壺漏盡
祖奠告撤哀笳將引庭滅燎而月寒路搖旍而風緊皇
帝念主鬯之缺位悼佩觹之夭年銅樓巳閉銀牓徒懸
方追思於對日遽冥寞而賓天典册具舉文物咸備爰
詔侍臣顯揚上嗣其詞曰皇矣帝緒肇基綿古種德尊
道宗文祖武上聖開成天下和平儲祉發祥是先元良
覃訏之初岐嶷用彰藴才游藝玉裕金相既免孩提是
加封殖伊維城於東魯錫介珪於上國辭榮朱邸正位
青宫尊師重保養德含聰畏馳道而不絶問寢門而益
恭招賢警戒齒胄謙冲冀日躋於三善奉天慈於九重
漢明好學既顯於外魏丕能文方循於内美不二於顔
過嘉得三於鯉退焜煇甲觀鏗鏘瑜珮方積善於為山
何反真而游岱嗚呼哀哉憂兢損夀沉疴始遘羣望並
走百靈宜祐吳客之問徒為越人之醫靡救占前星之掩
燿知東朝之降咎天垂象而則然人由巳而何有嗚乎
哀哉税駕承華兮即宫夜臺鳳笙長絶兮蜃輅徐来啟
青門而東出歴元霸而左廻度凋林兮魂斷入曠野兮
心摧水助挽而幽咽雲帶翣而排徊悲佳城之已掩見
新廟之方開嗚呼哀哉授經兮曷期執紼兮增欷九原
作兮何嗟及七日還兮安可希有少海之波逝無西園
之蓋飛商山之羽翼已散望苑之賓客咸歸瑟彼玉簡
閟於泉扉用𫝊信於文字願不冺於音徽嗚呼哀哉
罷祭
停官祭太子勅
勅諸贈太子頃年官為立廟并致享祀雖禮欲歸厚而
情且未安蒸嘗之時子孫不預若專令官祭是以疎間
親遂此為常豈云敬孝其諸贈太子有後者但官為置
廟各令子孫自主祭其祭署及官悉停若無後者宜依
舊(開元二十二年七月)
唐大詔令集卷三十二
