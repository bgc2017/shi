唐大詔令集卷一百二十六
宋宋敏求編
政事
誅戮上
劉洎自盡詔
楊慎矜自盡詔
王鉷自盡詔
李林甫除削官秩詔
處置受賊偽官陳希烈等𠡠
周元幹等死沒制
李岵自盡制
决李少良等制
姜敬初自盡制
劉希䢰自盡制
誅元載自盡𠡠
誅劉晏自盡𠡠
誅劉闢𠡠
誅李錡并男師回勅
誅殺武元衡賊張宴等勅
誅戮上
劉洎自盡詔
詔曰小人在列為蠧則深巨猾當樞懷奸必大侍中檢
校戶部尚書清苑縣開國男劉洎出自閭伍言行罕稱
於國無涓滴之勞在朕匪枌榆之舊但以駈策情久頗
有吏能擢於凡𤨏之間收其鳴吠之用超倫越次使居
常伯紆青襲紫攝職文昌冀有葵藿之情知慙雨露之
澤朕行履小乖和豫凡百在位忠孝纏心每一引見涕
泗交集洎獨容顔自若密圖他志今行御史進狀奏洎
乃與人切議窺窬萬一謀執朝衡自處霍光之地窺弄
兵甲擅總伊尹之權猜忌大臣擬皆夷戮朕親加臨問
初猶不承傍人執證方始具伏此而可恕孰不可容且
皇太子某春秋鼎盛聲溢震方異漢昭之童幼非周成
之襁褓鰕生負圖之望是實無君之心論其此罪合從孥
戮但以夙經任過不忍梟懸宜免家累賜其自盡(貞觀十九)
(年十二月)
楊慎矜自盡詔
左道亂常邦家所禁兇謀逆節天地不容戶部侍郎兼
御史中丞楊慎矜潛蓄回邪率由艱險猥承門緒得齒
朝行爰自卑微謬加超擢寄之帤藏總被均輸不知外
矯清廉内懷貪冒起伏百變以此徇身首鼠萬端恣為
罔上觸途苛刻歸怨國家還俗僧史敬忠兇慝逆徒狂
愚賤品乃妄陳䜟緯别覬異圖密與交通將期委質仍
自以亡國之後克獲攸歸遂妄託災祥窺覦時變用肆惡
悖心在不臣惡跡既彰疑駭咸服戴天履地面目何施
梟首夷宗未云塞責但以務弘大體心在寬刑尚免嚴誅
容其自斃其楊慎矜宜賜自盡其兄少府少監慎餘洛
陽令慎名等不令隨從並為固惡亦宜令自盡其史敬
忠首建逆謀實為臣蠧宜决重杖一百鮮于賁詐稱敬
忠當王附會凶人宜决重杖六十長流范滔妄說妖言
與之昵狎宜决六十長流嶺南臨江郡其上庭耀既為
論傭作終不論告决四十配隸黔中郡楊慎矜叶生前
通事舍人辛景凑别致非𩔖成此禍端宜决四十配流
嶺南晉康郡其義陽郡司馬嗣號王臣雖則不涉凶謀
而與敬忠相識宜觧却官於南賓郡安置其任太府少
卿張瑄素以妄庸專行險詖比緣慎矜薦引驟歴班榮
因此結交潛為黨援况犯贓私情逾難恕宜决六十長
流嶺南臨封郡其威衛執戟天馬監副監万俟承暉妄
畜圖書與慎矜觧說潛相黨附為蠧實深宜决重杖六
十其間廐使殿中監衛衢沗膺重寄宜存公道受慎矜囑
請為承暉奏官謟黷愈彰比周斯在宜貶與遠官應配
流及安置人等所在即差網驛領送其楊慎矜及兄弟
并史敬忠有莊宅等宜並官收其家口男女等並令所
司准法即配流嶺南諸郡其張瑄及万俟承暉鮮于賁
等男女并一房家口亦准此配流嶺南諸郡凡其内外
近親不可尚列班榮及居京轂宜令三司使即括責聞
且臣之事君有死無二匹夫徇義或志亡軀豈有六卿任
兼三獨父子相續俱承重委兄弟不次皆列通班而更
隂圖不軌潛覬異望靜言思此良可歎息除惡務本與
衆共之令在惟行蓋非獲已中外寮庶咸使聞知
王鉷自盡詔
𠡠曰人臣無將有必誅之義王制所禁在難捨之刑銀
青光禄大夫御史大夫兼京兆尹殿中監聞廐使隴右
羣牧監使及天下戶口色役利市和糴方作園苑長春
宫栽接并京畿及關内採訪等王鉷性本凶愎行惟艱
險徒以早膺擢用累踐崇班持憲尹京委重斯大八閑
六尚寵寄惟深殊不知外飾公忠干冐非㩀内懷奸詐
包藏不測任海川狂愚不逞妖惑無良而乃潛與通情
乃希非望及覺彰露使令滅口幸會聞此事跡話於私
庭遽令追掩殞於縣獄邢縡久懷逆謀專搆逆黨其弟
銲始終結約常與交通託云弟職其實由已今神明所殛
凶黨伏辜縱刑且疎欲逃其罰然天地雖廣何所容身
宜賜自盡戶部郎中王銲蓄積梟獍之心包藏狂悖之
計與逆人邢縡久託深交供其資粮同為凶惡自申欵
暱十載於兹所有逆謀咸共謀畫此而不罰其若法何
猶寬除死之典俾從杖刑之責宜於朝堂集衆杖殺
李林甫除削官秩詔
為臣之道二則有辟事君之致將而必誅故左僕射兼
右相吏部尚書上柱國晉國公贈太尉廣陵大都督李
林甫爰因宗室奬以班序建履清貫尤特矯飾鄙誠患
失狡迹多端朕待以勿疑任當殊重恩私踰分崇高至
極乘據樞衡二十餘載豈知外表廣慎内藏兇險籌謀
不軌覬覦非望服此庸細譖害惠良悖德反經師心藴
慝禍福生於喜怒榮辱由其愛憎使縉紳箝口行路側
目滛祀夜禱於神祗厭勝家崇於蠱道遵空養奸實繁
有&KR1131;既畢禬禳旋勦其命阿布斯振降塞上委於綏緝
敢行結交輸竭深夜裏嚴室焚香要之誓信指期撤警
縱以叛離且肆犬羊之羣侵軼我疆場方申犄角之契
圖危我宗社可隠之状所不忍言以親黨薦引咸歸朝班
子息蕃多曾無教誨貪叨納賂倚依成奸䦧墻屬聞敗
官相次作偽滋久晚節頗彰含垢在予猶示弘厰鬼得
銖而溢盡惡布露而難容建從詢鞫事皆昭著殱夷噍
𩔖曷足懲愆鞭斵屍棺未云塞責但以常經使任特寬
恒典其在身官秩並宜追除則卑同凡庶許其殯掩男
前將作監岫率由劣行不承教勖驕恣越度過失彌深
且配流嶺南及黔中延德郡前司儲郎中崿配流蒼梧
郡前太常少卿嶼配流臨封郡仍並除名即網馳驛領
送自餘有官者令所司即勘會亦除名各配流嶺南及
黔中逆惡羣女在室并男未有官者取其情願任隨兄
弟朕念其驅策尚懷仁恕既貸生成之恩赦其殞嗣之
罰仍每房各乞奴婢三两人並與緣身衣服粮食使其
存濟自餘資産一切官收男孫有官者觧却無官者勒
隨父並家口並續逓途流所至彼捉搦勿許東西縱會
恩赦不在量移之限其林甫男女妻等有罪非妄惟其
子壻諫議大夫楊齊宣覩其不善尋有薄心跡異同惡頗
申誠欵並自餘至親應合累者續有處分噫堯謂逹聰
四凶在列周稱盛德三監俶擾知人之美誠愧格言明
罰斯加非無累歎凡任咸自誠焉
處置受賊偽官陳希烈等詔
人臣之節有死無二為國之體將而必誅况乎委質賊
庭宴安逆命耽受寵禄淹延歲月不顧恩義助其效用
此而可宥法將何施逹奚珣等或受任台輔位極人臣
累葉姻聯戚里或歴踐臺閣或職道中外夫以犬馬微
賤之畜猶知戀主龜蛇蠢動之𩔖皆能報恩豈曰人臣
曾無感激有靦面目事於寇讎亂臣賊子何以過也自
逆賊作難傾覆邦家凡在黎元皆含怨憤殺身殉國者
何可勝數此等黔首猶懷國恩豈有列在崇班荷兹禄
位不思君親之分唯與兇逆同心受任於梟獍之間咨
謀於豺虺之軰静言思此情何可矜朕志欲含弘法務
寬貸然凶惡之𩔖自招其咎人神所棄天地不容原其
本心皆合殊死就中情状仍有區分逹奚珣等一十八
人並宜處斬陳希烈等七人並賜自盡前大理卿張均
特宜免死長流合郡
周元幹等死沒制
𠡠大逆不道抵夷族之誅同惡相濟當棄市之法以懲
干紀式按彝章周元幹賊臣之子元惡成性與交階亂
厥罪惟均邵賁敢有包藏恣其悖虐怙侈滅義攘敓矯虔
戮及無辜罪浮於師其周元曜薄羅漢尹元經毛崈彬
李尚林等共肆醜圖且明反状猶捨斧鑕俾全腰領其
劉憲周夀崔勸等同附姦邪俱行扇惑以情斯蠧法當
死沒並依前件朕自君臨萬國思措五刑不虞兇殘有
此冒犯寘以明憲期於止殺凡百卿士知朕意焉
李怙自盡制
𠡠恃衆專殺謂之亂常合族倂命謂之不道按以春秋
宜加重責况自悖人理實生厲階合從棄市之論尚就議
親之减李怙幸以宗屬列於藩任政之不修亂是用長
輕侮法令動搖軍州御史姚奭廵到所部其弟參於佐
理諸將素有猜嫌故加之罪不可無状遂言使者之来
事在不測俾其完聚兵甲變更將守潛䟽其意以搆禍
萌而怙親自點竄詐云奭之遺隊以此疑衆因而合謀
弟兄家黨咸盡淪胥而斃又陷數家勒兵抗威以拒所
統人不堪命一方騷然頃發近信審問按理醜圖既露
奸状甚明示有小懲以從遠斥詢於羣議頗屈常典朕
思以道德在宥天使一代之人登於仁夀之域風化猶
薄正教不明致令長吏專此威暴無罪無辜横分身首
冤氣慘結有傷元和惕然增懷深自咎責期於止殺不
可措刑寬其斧鑕之誅降從盤水之禮宜賜自盡雖不
掩義道在無私而禮有緣情實亦多愧王者之法敢忘
至公凡百卿士宜悉朕意
决李少良等制
勑李少良衛從等兇險悖戾反常逆理恣其讒說將搆
禍階離間君臣矯誣中外醜圖奸状按驗皆明殿中御
史陸班幸任清憲之職仍参儒館之事交結非𩔖包藏
不測豈有周行之列容此一兇亦槩同惡法當均罪並
宜付京兆府痛决一頓朕每以君子小人只同心異德
必先觀行然後察言豈兹譖讟能廽聽斷夫招賢納諫
君之休也獻直盡規臣之節也常亦仄席思理佇聞政
道豈謂奸慝紊兹彝倫湏判忠邪以正刑典凡百有位
宜悉朕意
姜敬初自盡制
𠡠不敬之大在於毁犯園陵自擅之重切於矯誣詔令
有此亂常之道必貽無赦之責姜敬初自以頑劣得參
姻婭錄其先效擢在西臺素無行能已速官謗朕永感
霜露式瞻松柏以其職司俾往底事輙於禁域擅鑿連
岡當衣冠之出遊臨歲月之所建既有犯於神御大不
利於王室其不可固有所專一昨臨遣再三戒𠡠無君
棄命兇蠧尤深書不云乎刑故無小况釋之有陵土之
議申屠致廟垣之誅死未塞責不㤀私眷特緩嚴刑宜
賜自盡史忠烈王臣子等忝從所職敢有挾邪事既同
科法當均罪亦宜賜自盡其家資並收沒其駙馬裴倣
雖不知情合當緣坐宜削官爵拘於私第永清公主亦
隨在宅仍絶朝参使知警懼朕自君臨每思刑措豈圖
戚里干我國章任匪其人有慙所鑒議法難恕撫懷增
傷百辟卿士知朕意焉
劉希䢰自盡制
𠡠合一體者君臣之分持二心者天地同誅搆兹亂階與
衆共棄開府儀同三司行太僕卿兼御史中丞充神策
軍兵馬都虞使淄川郡王劉希䢰幸以微謬榮秩典司
禁戎作我心膂外雖承命内不盡忠泄漏朕言幾危吾
事念常自任使冀以自新分委戎柄授之經略而干冒
貨賂溪壑無厭恣以苛刻師人積怨輙懷顧望潛蓄異
圖假談咎徵上悖天理誘吾忠良之士妄言禍亂之端
惡状已彰情在難恕頼重賢竭力沮發奸兇遂命公卿
兼之法吏再三訊鞫情欵昭然戮市尸朝未云塞責氂
纓盤水尚許歸全特從寬典宜賜自盡朕臨馭萬邦於兹
九稔每以外攘夷狄未戢干戈常亦推食觧衣躬撫將
校義均休戚期保終始神明所知誠契未負禁網疎闊
小過必遺豈虞奸臣有此干紀罪成惡稔以寘嚴科天
下之法不可私也刑其無捨良用撫然文武庶寮宜悉
朕意
誅元載𠡠
任賢去邪懸於常典奬善懲惡急於時政和鼎之寄匪
易其人中書侍郎同中書門下平章事元載性頗奸回
跡非正直寵待踰分早踐鈞衡亮弼之功未能經邦成
務挾邪之志恒以罔上面欺隂託妖巫夜行觧禱遂行
圖非望庶逭典章納受賍私貨鬻官秩凶妻忍害暴子
侵蛑曾不隄防恣其凌虐行僻詞矯心狠貎恭使沉抑
之流無用自逹賞罰差謬罔不由兹頃以君臣之間重
於去就冀其遷善掩而不言曾無悔非彌益凶戾年序
滋遠釁惡貫盈將肅正於朝猷俾神明於憲納宜賜自
盡朕涉道猶淺知人不明理績未彰遺闕斯衆致兹刑
辟憫愧良深黽勉行之務申沮勸凡在中外宜悉朕意
劉宴賜自盡𠡠
亂常干紀罪莫大焉除惡去邪刑其無捨忠州刺史劉
宴性本姦回志惟兇慝頃司邦賦歴踐朝倫割削為功
毒痛黎庶按問贓賄不知紀極朕將崇政本不去憸人
猶是含垢務全大體俾從降黜尚列藩侯黷亂之辜掩
而不問旋乃結聚亡命擅興師徒罔有悛心力行無度
違於人神惡跡彰聞受命連率閱實其罪而蒐乘補卒
遍於鄉閭執銳被堅出乎郊境拒捍朝旨威脅使臣人
之無良一至於此孽由自作法所不容正其典刑以懲
姦蠧宜賜自盡仍令庾准差官勾當處置聞奏
誅劉闢𠡠
劉闢生於士族别蓄梟心驅劫蜀人拒捍王命逞其狂逆
詿誤一州俾我黎元肝腦塗地賊將崔綱等同惡相扇
至死不回咸宜伏辜以正刑典劉闢男超即豺狼醜𩔖
難議生全務盡之刑同𩔖九人並宜處斬
誅李錡并男師回𠡠
李錡幸國宗屬早列方隅德宗藉有土之權委之以泉貨
順宗重維城之寄授之以旌旄恩深兩朝榮溢當代朕恭
承寳祚首命端揆君臣之分益親天地之恩彌渥偽詞三
上懇請入朝推以至誠許其重任曾不知居不疑之地
懷不測之端有梟獍噬食之心恃牛羊項領之力久蓄
亡命敢有亂常謂干戈可得而恃悖言肆口逆状淊天
滅身之辜擢髮難數國有大典與衆棄之為人除害非
朕敢捨致兹用辟終所愧懷李錡并男師回准法處斬
其餘支黨已從别𠡠處分
誅殺武元衡賊張宴等𠡠
𠡠張宴李惠嵩李寓嚴清受命孽臣害我良弼兇虐之
甚古今所無雖奸源不窮而天網難漏擒捕斯獲兵刃
俱存自相證明遂得情實宜從極法以快衆心并康少
賁造端合謀不可異等宜並處斬張公佐李少寕徐良
李胡弟奴高志廵田再興楊日暉李進胡袍直劉憲
生秦詮及李惠嵩妻何馬等並合從坐况属同情宜付
京兆府决痛杖一頓處死蘇表藏畜兵器衒耀軍謀朋
遊悉無頼之徒取受多不軌之物屬當搜索爰得其人
京輦之下豈容此輩宜决杖八十配流費州其妻阿康
奴綠耳等不識隂情難書罪罰趙環等妻何樊阿唐張
宴女二初則不知終然同惡悉京兆府各决二十放其
鎮州進奏趙環并官健及王承宗行官家人魏昇朝等
一十八人並赴京兆府收管待後疏理處分侯倫李莫
雖言已歸本道欲於何處逃刑待搜獲日准例處分張
宴趙環等七人如更有親族並宜搜檢准今年八月𠡠
處分其刀劎器械等並付所由准法處分
唐大詔令集卷一百二十六
