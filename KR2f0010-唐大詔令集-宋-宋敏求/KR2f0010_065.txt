唐大詔令集卷七十五
宋宋敏求編
典禮
太清宫
太清宫行禮官改用朝服并停祝版勅
太清宫改為朝獻薦獻制
廟制
令所司與禮官議宗廟制
令公卿議太原建寢廟詔
增置太廟九室詔
常薦
宗廟薦享别奠樽爵詔
太廟五享令宗子攝事詔
令兩京各日享廟詔
享太廟料外别置牙盤食詔
禘祫不廢常享詔
祧遷
遷獻懿二祖詔
親享
令皇帝親謁太廟誥
明皇即位謁太廟赦
親謁太廟錫賜宗支庶官制
親享九廟制
太清宫
太清宫行禮改用朝服并停祝版勅
勅尊祖奉先必在於崇敬辨儀正禮所貴於緣情伏以
大聖玄元皇帝御氣昇天長生久視體重玄而不測與
元化而無窮真容屢見寳符仍集恭惟玄祐實表常存
比者太清宫行事官皆具冕服爰及奏樂未易舊名并
告獻之時仍陳䇲祝既非事生之禮皆是降神之儀但
真俗殊倫幽明異數理有非便亦在從宜自今以後每
於太清等宫行禮官宜改用朝服兼停祝版其告獻辦
及所奏樂章朕當别自修撰仍令所司具儀注聞奏
太清宫改為朝獻薦獻制
春秋致享用存昭敬祝史陳信必在正辭苟名謂之或
乖於上下而非便經稱崇事易載顒若所以展祗肅明
等威朕欽崇道本嗣守丕業每懷如在之誠敢忘奉先
之旨禮或未達情實匪寧承前有事宗廟皆稱告享兹
乃臨下之辭頗虧尊上之義靜言斯稱殊為未允自今
以後每親告獻太清宫太微宫改為朝獻有司行事為
薦獻親告享宗廟為朝享有司行事為薦享親廵陵為
朝拜有司行事為陵拜應緣諸事告宗廟者改為奏其
郊天后土及祝云敢昭告者並為敢昭薦於戲式崇轉
禮庶表因心宣示中外令知朕意(天寳九年十一月)
宗廟
廟制
令所司與禮官議宗廟制
朕以不造煢煢在疚日月如流皇靈浸遠霜露所感觸
目殞絶宗廟之制有國大典皇運之始且事因循今山
陵有日遷祔非遠宜允舊章永世作則可令所司與禮
官等詳議奏聞(貞觀九年九月)
令公卿議太原建寢廟詔
昔周監二代崇文武之典禮漢紹三王尊高光之功烈
斯固有國之彝訓不刊之令範高祖太武皇帝聰明神
武叡聖徇齊應天順民撥亂反正德侔造化道濟區夏
靖率土之沸騰拯黔首之塗炭一戎大定四海宅心制
治定之禮作功成之樂天地交泰品物咸亨聲教遐播
休徵雜沓蠻夷戎狄之長輻輳藁街麟鳳龜龍之祥光
映圖史然猶日慎一日推而弗居邁遂古之鴻名踰前
王之至治朕以寡昧丕承景業𬗟惟永往攀慕終天思
弘尊親之道庶展罔極之志切惟太原之地肇基王迹
事均豐沛義等宛譙理宜别建寢廟以彰聖德詳觀漢
典抑有成規但先皇遺旨務在儉約虔奉訓誡無忘唘
處宜令禮官與公卿等詳議以聞(貞觀九年十二月)
增置太廟九室詔
朕聞王者乘時以設教因事以制禮沿革以從宜為本
取舍以適會為先損益之道有殊質文之用甚異且夫至
德之謂孝所以通於神明大事之謂祀所以虔於宗廟
國家握紀命歴重光累盛四方由其繼明七代可以觀
德朕嗣守丕業祗奉睿圖聿懷昭事罔不䘏祀嘗覽古
典爰詢廟制遠則殷周事異近則漢晉道殊雖禮文之
不一固敬嚴之無二朕以為立愛自親始教人睦立敬
自長始教人順是知政以道存禮從時變將因宜以創
制豈沿古而限今况恩以降殺而疎廟以遷毁而廢雖
式瞻古訓禮則不違而永言孝思情所未足享嘗則止
豈愛崇而禮備有禱而祭非德盛而流永其祧室宜列為
正室將使親而不盡遠而不祧廟以貎在宗由尊立俾
四時式薦不間於毁主百代靡遷匪惟於始廟所謂變
以合禮動而得中嚴禋之典克崇肅雍之美兹在又兄
弟繼及古有明文今中宗神主猶居别處詳求故實當
宁不安移就正廟用彰大典仍創置九室宜令所司擇
日啟告移造(開元十年六月)
常薦
宗廟薦享别奠樽爵詔
朕以寡德嗣守宗祧雖明發載懷肅恭禋祀踐霜露而
興感奉洗腆以增哀每惟宗廟至敬虔誠祼享而二尊一
奠情有未安思革舊章用崇嚴配管子曰禮者因人之情
緣理而為之節也故三王五帝禮制不同損益隨時期
於通變况罔極之思既展於兹辰終身之慕情深於是
日豈可以因循禮經乖違誠敬自今以後宗廟享爵及
簠簋豋鈃各宜别奠其餘列饌並依常典(乾封元年六月)
太廟五享令宗子攝事詔
宗廟致敬必先於如在神人所依無取於非𩔖深惟至
理用切因心其應緣太廟五享於宗子及嗣王中揀擇
有德望者令攝三公行事異姓官吏不須令攝(開元二十七年)
(二月)
令兩京各日享廟詔
朕肅承宗祀不敢怠遑誠有未安夙夜祗惕頃四時有
事太廟兩京同日告享雖虔卜吉辰但遵上日而義深
如在祀或有乖自今以後宜各别擇吉日告享(天寳三年四月)
享太廟料外置牙盤食詔
勅祭神如在傳諸古訓以多為貴著自禮經膟膋之儀
盖昔賢之尚質甘旨之義亦孝子之盡誠既切因心方
資變禮其自今以後享太廟宜料外每室加常式一牙
盤仍令所司務盡豐潔(天寳五年四月十六日)
禘祫不廢常享詔
禘祫之禮以存序位質文之變蓋取隨時國家系本仙
宗業承聖祚重熙累盛既錫無疆之休合享豋神恩弘
不易之典自今以後每神並於太清宫聖祖前設位序
正上以明陟降之禮欽若玄宫下以盡虔恭之誠無違
正道比来每緣禘祫時享則停事雖適於從宜而禮或
虧於必備以後每緣禘祫其常享無廢又奉先追遠
禮惟昭德崇福展敬義在因心自今以後獻祖宣皇帝
宣莊皇后懿祖光皇帝光懿皇后忌日宜令京城寺觀一
日設齋太祖景皇帝景烈皇后代祖元皇帝元貞皇后
忌日京城三日行道
祧遷
遷獻懿二祖詔
國之大事式在於明禋王者孝享莫重於殷祭所以尊
祖而正昭穆也朕承列聖之休德荷上天之眷命虔奉牲
帛二十有五年永惟宗廟之位禘嘗之序夙夜祗慄不
敢自專是用延訪公卿稽參典禮博考羣議至於再三
敬以令辰奉遷獻祖皇帝神主懿祖皇帝神主祔於德
明興聖皇帝廟太祖景皇帝正東向之位宜令所司備
禮務極嚴重祗肅祀典載深感惕咨爾中外宜悉朕懷
(貞元十九年)
親享
令皇帝謁太廟誥
誥昔重華嗣德格於文祖高密陟后至於神宗蓋所以
敬履端之元申孝享之道皇帝初嗣大寳允膺休命歡
洽人靈慶溢宗社宜躬祗祀典用展肅雍可以今月四
日謁享大廟所司准此(先天元年十月)
明皇即位謁太廟赦
門下繼明嗣德王者所以承天尊祖奉先聖人所以崇
孝故上日之禮著乎重華月朔之祠襲乎受命猗歟作
頌發流濬哲之祥清廟昇歌思表配天之業歴選前載
可得而言我國家首出開元繼文膺統七代觀德至道
洽於生人三后在天世裕光於後嗣太上皇帝道超繫
表功軼帝先名言不測於乾行仁智不知於日用累讓
神器非以黃屋為尊俯膺太室蓋以蒼生屈志黎人於
變淳化期登載懷脱屣疇咨菲薄竭讓德之至天睠弗
回陳拜首之誠沖襟逾邈遂以寡昧祗踐宸居循顧紹
庭載深寅畏爰撰初吉躬展肅雍虔肆獻之儀申大號
之典神保之享斯洽介福之道攸宜億兆同歡人祗同
慶恭承聖訓申兹沛澤可大赦天下
親謁太廟錫賜宗支庶官制
朕聞理莫大於孝所以通神明事莫大於祀所以謁宗
廟顧此薄德獲承丕緒恭虔夙夜弗敢遑寧去歲爰命
有司增營太室尋以匠者功就饗禮斯舉雖是效是則率
由舊章而不躬不親曷盡誠敬粤自河洛旋於京師聿
修齋祭致用蠲潔屬羣方駿奔庶位咸旅祼奠式受感
懷載殷聖靈在天若享精意伊爾王公卿士下逮黎蒸
道存念兹惠乃錫𩔖七廟元皇帝以上三祖枝孫恐有
失官序者宜各與五品京官皇祖妣諸家有子孫今在
選序者量加甄錄擇内外官三品以上有廟者各賜絹
三十疋以修祭服俎豆緣謁廟亞獻邠王守禮終獻宋
王憲各賜三百疋夹侍岐王範薛王業各賜絹二百五
十疋自餘行禮及供奉三品以上賜一百六十疋四品
一百四十疋五品一百二十疋六品一百疋七品八十
疋八品六十疋九品四十疋鹵簿六引官各减一等押
仗官又减一等攝官依本官給有兼充諸使者加一等
兩京文武官并朝集使諸方道表一品七十疋三品六
十疋四品五十疋六品七品四十段九品三十段從者
加一等皇親諸親准品等禮儀置頓營幕使各賜物一
百段副使八十段判官及修定儀注官减三分之二行
所州縣刺史上佐縣令等各准行從官與賜其給賜人
應兩處以上者從一多給唯有廟官之賜聽兼給謁廟
有所修造專當官及當頓官始末不絶者各賜一半上
考知頓州各免一年租及地税傍州緣頓供承者亦准
此行事齋郎及權補充者各賜物十段升階者各賜物
十五段三衛飛騎萬騎并仗内無品人等賜五段十月
正蕃衛士等各賜三段緣道路及置營幕損百姓麥苖
者宜令州縣檢量優還價直餘應得而制書缺載者所
司𩔖例以聞(開元六年十二月)
親享九廟制
崇建宗廟禮之大者聿追孝享德莫至焉今宗以立尊
親無遷序永惟嚴配致用蠲潔棟宇式崇祼奠斯授顧
兹薄德獲承禋祀不躬不親曷展誠敬宜用八月十九
日祗見九室(開元十一年五月)
唐大詔令集卷七十五
