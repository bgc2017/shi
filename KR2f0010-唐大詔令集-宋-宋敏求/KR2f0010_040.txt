唐大詔令集卷五十
宋宋敏求編
大臣
宰相
命相七
鄭朗平章事制
崔慎由平章事制
蕭鄴平章事制
劉琢平章事制
夏侯孜平章事制
杜審權平章事制
夏侯孜平章事制
楊收平章事制
于琮平章事制
王鐸蕭遘平章事制
鄭畋平章事制
韋昭度平章事制
陸扆平章事制
朱朴平章事制
崔胤崔遠平章事制
王摶平章事制
張文蔚平章事制
楊涉平章事制
命相七
鄭朗平章事制
雲因龍興龍非雲無以施膏澤臣由君用君非臣無以
播皇猷信乎際會相須以康天下永言良弼常切寤思
詳求國楨乃獲時傑通議大夫上柱國賜紫金魚袋鄭
朗間代應期禀靈作瑞王室髦彦士林菁英温華凝珪
玉之姿磊落負棟梁之任諫垣蘭省常推讜正之風廉
俗登壇克𢡟撫循之績洎領劇務益見藎忠杜邪徑而
啟公途懲奸吏而絶私託饋軍無闕贍國有經委以憲
綱尤彰直道是宜毗贊大業翊宣景化朕以區區齊晉
取霸諸侯率由三賢協心五臣同德况今四海為宅百
辟盈廷未能寇靖塞陲人歸夀域豈無長策俾及昇平
惕然疚懷莫知攸措肆予命汝往踐台階勉弘濟代之
功罔致曠官之誚善調兵食以備我邊虞慎舉典章以
貞我庶品敬戒於位惟其有終可工部尚書同中書門
下平章事(大中十年正月丁巳)
崔慎由平章事制
朕恭守睿圖勵精理道祗勤萬務靡不經心𬗟思垂拱
以化成莫若得賢而共濟載勞夢卜果獲貞良大中大
夫守尚書戶部侍郎判戶部事上柱國賜紫金魚袋崔
慎由山岳降靈和粹毓德儀標鸞鳳識洞蓍龜文為華
國行冠人表朱絃含清越之奏白玉凝縝密之姿播英
聲於士林彰美望於公器洎擢參内署潤色王猷忠讜
盡規誠明納誨既而廉問南服宣暢皇風盪寇消災人
安政集康一方之疲俗復二職於中臺議論必本於古
今趣尚自歸其雅正淛河之右仍歲艱荒一自鎮臨載
聞惠化俾司征賦益覩公忠固可以升於台階秉我大
柄爰授相印用參樞務於戲天地之道成歲功者隂陽
帝王之基保鴻業者輔相念茲匡贊之大宜竭啟沃之
道必使貞百度以振國經凝庶績以弘理本茂育區夏
統和神人允資魚水之諧克致休明之運永綏厥位無
忝諸臣可守工部侍即同中書門下平章事(大中十年十二月)
蕭鄴平章事制
輔相之任也調隂陽而撫夷夏貞百度而康兆人代天
工為持國之柄殷夢周卜竭誠待賢伊何人哉予獨不
可寘於精懇果得髦傑朝散大夫守尚書兵部侍郎判
度支上柱國彭城縣開國男食邑三百戶賜紫金魚袋
蕭鄴天實佑朕生此令人星辰降祥珪玉含瑞藴通明
經遠之識抱宰制利用之才載居禁垣重參宥密資委既至
忠讜愈聞爰付地征仍司邦計善為均節益茂事功道
惟剛明人無侵撓風望彌峻遐邇具瞻思致昌期必資
俊德是以簡自朕心叶於僉諧擢登中樞持平庶政爾
其體太和而順元氣推至心以序彝倫短長之才罔有
所廢細大之務一以居心扶皇極而作國楨庇蒼生而
遂物性雖堯舜比聖朕豈敢言而夔龍致君爾無多讓
周以冢宰致國用漢任丞相調兵食斯舊典也爾其𢡟
建嘉庸對此崇寵可守本官同中書門下平章事仍判
度支(大中十一年七月)
劉琢平章事制
闡大化以建皇極敷至德以乂黔首百度惟允八荒用
寧倚於輔臣付以邦柄求之夢獵協於蓍龜克諧明謨
允屬僉議稽能必思於廟略疇德佇煥其國經朝議大
夫守尚書戶部侍郎判度支上柱國賜紫金魚袋劉琢
岳彩舒輝鸞姿降靈馭煙霄而六轡齊昇布雲和而九
成合奏行居人表文著國華潤色詞林早參宥密彩筆
既符於夢卜温樹不漏於私言再秉絲綸貳於刑讞振
藻益茂聽詞無冤洎尹正洛師擁旄梁苑咸能變風俗
而求人瘼和號令以肅軍威重委北門輯茲王業既聞
報政果叶予懷是用付以煩難慎司邦計彌月探執繫
時功成已洽咎夔之風宜膺台階之命爾其平章百姓
揚敷五教使羣職必舉四夷率賓杜回邪之迹開讜正
之門大道必寘其沃心忠信無懼於逆耳於戲小大之
政既巳咨之成務且輟於司存均節尚煩於廟筭佩我
明訓服茲休嘉可中書門下平章事依前判度支(大中十二)
(年正月)
夏侯孜平章事制
自古有天下得列聖帝哲王之科者必由良臣以就景
化故君非輔弼無以啟昌期時未清平不得稱賢相契
合交感相須而成苟非其人豈副斯舉朝請大夫尚書
兵部侍郎充諸道鹽鐡轉運使上柱國賜紫金魚袋夏
侯孜禮樂重德簪裾上流才兼神器智可周物藴範時
之行義富經國之文章誠探奥微器抱冲粹早彰清烈
克著令名用當七月匡諫無隠冄歴三獨禮䋲不回廉
風俗而政清提紀綱而望振旋領版籍亦司牢盆推公
秉持息力完緝法得其倫要吏憚其威稜國財可豊官
事具舉是用陟此邦傑付之廟謨既諧朕心且洽僉論
於戲宰輔之臣羣倫共瞻政乖其宜則四海罹弊事叶
其序則萬人以蘇副吾拔擢之恩勵爾爕諧之道朝廷
聳望爾其戒之可中書門下平章事轉運使(大中十二年四月)
杜審權平章事制
天設四序運寒暑而成歲功國有三台仰弼諧以助君
道安危是繫選任攸難况朕涉道未明纂圖方始詳求
英彦思付洪鈞至誠感通果獲良輔翰林學士承旨通
議大夫守尚書兵部侍郎知制誥上柱國賜紫金魚袋
杜審權喬岳望崇澄波量度禀五行之秀氣挺百仞之
貞材虹玉潛輝龍泉藴利文窮騷雅學洞玄儒毛价有
古人之風邴吉得大臣之體自便蕃華貫揚歴清途南宫
擅視草之工西掖茂掌綸之業洎司文柄俾以掄才全
任至公號為得士甘棠廉問衆著謳謠秋卿恤刑事無
枉撓先皇帝因藉其令譽擢處禁林振藻屬詞發揮神
化道一貫於終始器兼適於圓方逮余建統屢承密旨
每多弘益彌見慎修既彰巳試之能宜𢡟殊常之寵是
用委茲大政列在中樞為朝廷之表儀實人臣之極地
爾尚竭乃心力作吾股肱借箸必罄其嘉謨推局罔遺
於善策用無黨之道行惟一之心使爵位功名並光竹
帛垂於不朽副茲寵榮往欽哉可守本官同中書門下平
章事(大中十二年十二月)
夏侯孜平章事制
篙楫克修航艦以之濟海羽翮可厲鵾鴻於是摩天朕
恭已寰瀛勞誠夢獵將以篙楫賢輔羽翮寳臣踵三代
至理之英濟羣生普洽之欲載仗舊德期獲我心劍南
西川節度副大使知節度事管内觀察處置統押近界
諸蠻及西川八國雲南安撫等使光祿大夫檢校尚書
右僕射同中書門下平章事兼成都尹上柱國譙郡開
國公食邑二千戶夏侯孜大昴分精維嵩挺秀擅四海
之賢俊作中朝之表儀禮樂詩書資其懿範温恭孝愛
輔以多才服道而致身含章而底力經國之用貫百川
而不改其清應物之明體萬象而莫窮其照周踐華列
多識舊章郎署諫垣休聲夙振東陽故絳惠愛洽聞洎
甘棠政成天府徵命兼領臺轄之任再居邦憲之尊正
色無私當官必舉總征賦以贍國幹山澤而富人美利
無遺嘉猷益覩積是朝德昇於台司内竭謨明外弘體
理馳咎夔之極摰陋周漢之遐蹤克彰為輔之聲允協
有開之契屬者以西南重鎮邊徼多虞爰賴專征以隆
外閫福星時雨既惠巴庸景化元和須歸鼎鉉是用召
於馹騎待以天工重開集鳳之池再仰問牛之化弼諧
萬務師長庶寮亟付機衡俾康區夏於戲刀非礪不割
魚非水不行為君誠難得時甚易决疑定計吾以爾為
神龜肥國救人吾以爾為上藥盡布四體𢡟堅一心勉
哉勿疑對揚休命可尚書左僕射同中書門下平章事
(咸通三年七月)
楊收平章事制
古先聖哲之御天下也莫不勞於擇賢逸於恭己是以
巖求匪易殷代稱宗畋獲甚難周王膺命肆朕在位天授
正人於言語侍從之間得亮采惠疇之美固亦高邁前
烈垂休當朝敬遵用汝之言爰舉弼予之典雅符不讓
斷自無私翰林承旨朝議大夫尚書兵部侍郎知制誥
上柱國賜紫金魚袋楊收器茂渾金寳欽大玉瑩清冰
於溽暑挺綠桂於嚴霜行過曾顔道兼夷惠文冠一時
而若非游藝學窮千古而似不能言自鴻飛名場鷺振
班列憲署每聞其守法曲臺咸著於推公所蒞有聲歴
試皆可用彰簡要巳洽譽於含香業擅精微遂騰輝於
視草戒慎攸至初終不渝常懷造膝之忠備見沃心之旨
謝安體識王儉才能動為僉論所諧居溢具瞻之望由
是擢於禁苑升以台階俾申匡輔之勤用畀燮和之重
爾其慕伊周之治弘臯益之謨九流既分百辟斯正嘉
猷可舒於前席妙略尚在於止戈式序三才允歸一德
𢡟乃致主副予知臣無使載筆之休獨稱於姚宋也可
守本官同中書門下平章事(咸通三年三月)
于琮平章事制
在天垂象常星既列於三台惟國建官庶政攸賴於四
輔朕每思至理益慕無為苟非正人莫付大柄爰得非
熊之兆乃遵審像之求契予知臣命爾作相銀青光祿
大夫尚書兵部侍郎充諸道鹽鐡轉運使駙馬都尉上
柱國于琮識洞蓍蔡文窮典謨居然國華蔚為人瑞自
策名筮仕淑問益高伏蒲彰正直之名起草著經綸之
績由是道光獨立業擅自強勇退無儔謙光有裕朕早
聞博雅堪備論思擢於南宫置之内署果能恪慎副相
端貞益實多繄賴洎出貳司寇亟居版圖見君子之
盡心表才之果醝府任重爰專之積弊潛聞其日除嘉
庸顯彰於歲計咨爾全美為予誠臣歴試如斯僉諧所
至是宜升於輔相付以燮和惟賢式契於周官𢡟德雅
叶於殷誥且有成計爾其聽焉夫舉直則百度可貞推
公則彝倫攸叙進善孤寒不棄用才滯屈自伸克勉斯
言是為良弼敬承休命往其欽哉可守尚書兵部侍郎
中書門下平章事駙馬都尉(咸通八年七月)
王鐸蕭遘平章事制
門下五帝垂衣本資乎輔弼三王御宇必藉其謀猷誠
聖哲之規章實邦家之軌範然則得其人則天下致理
輕其任則海内多虞興廢之端古今斯在開府儀同三
司行太子少師上柱國晉國公食邑三千戶王鐸台階
降瑞昇位呈祥峻極承天清暉助日保道德而立性因
文章而飾身良玉重貞精金百煉道惟經濟自西號以
安人術本匡時辭東山而為國洎歴揚中外出入班行
栖息鸞臺優游鳳沼榮膺三事冠絶羣寮致君之業彌
深及物之功益著朝散大夫守尚書兵部侍郎判度支
上柱國賜紫金魚袋蕭遘紫庭鍾律玄圃琳瑯韻協金
莖光昭袞蔽自精通藝行履歴清崇逸翰摩雲高蹤絶
地近者臺稱綢職歲計成功霜威已戢其奸邪日用無
虧於饋輓昨以東隅寇盗嘯聚為羣俶擾關防奔衝畿
甸朕廵遊梁冀將復京都欲救生靈必資賢相乃朝廷
碩德社稷誠臣載君之力無窮許國之心益勵是使重
敷五教爰總萬機勿弃前修無忘厚奬乃孤標特立潔
白不渝利可剸犀清能鑒髦輔成乾道兼領冬曹各副
憂勤可安宵旰鐸可門下侍郎兼司徒同中書門下平
章事散官勲賜如故仍令所司擇日備禮册命遘可銀
青光祿大夫守工部侍郎門下平章事仍落下判度支
事主者施行(中和元年正月)
鄭畋平章事制
門下任賢勿貳有國之令圖惟帝念功昔人之善訓朕
遐觀往代每慎厥終其有道濟邦家任巳崇於屏翰忠
存宗社義可貫於神明宜徵帷幄之謀重委廟堂之筭
冀清大難以啟中興開府儀同三司守太子少傅分司
東都上柱國滎陽縣開國侯食邑二千戶鄭畋八柱比
崇三階垂輝繁露演先儒之學高風追大雅之文外標
威鳳之儀内貯函牛之量煥如綸之旨共許才高被貝
錦之詞彌彰道直體茲全德歴試崇資燮贊中樞極致
君之事業鎮臨輔甸標坐樹之威名洎虜犯封畿塵飛
象魏避狄之謀既决微管之賴誠深而能竭預慮之機
用安君父舉從權之計以悞奸兇當代之勲格天比盛
此際咸思義舉盡藴忠謀且聞盟主臧洪登壇有誓將軍
祖逖擊楫忘身致蕃漢之齊驅由懷柔之有術今則不
從人望内斷予衷罷列岳而登三公自金壇而昇玉鉉
魚水之懽盡在君臣之契可知於戲寰宇未清予則仗
綏懷之毗園陵失守予則佇收尅之功次則揚惠化以
拯窮人弘無私而叙羣品山河有誓金石豈渝更候殊
庸以膺極寵可守司空兼門下侍郎同中書門下平章
事充太清宫使弘文館大學士餘如故仍命所司擇日
備禮册命主者施行(中和二年二月)
韋昭度平章事制
門下朕聞先王之命相者調爕隂陽則四時順其序均
和品𩔖則萬物適其宜然後扶危持顛易亂成理俾生
植咸遂邦家充寧故周卜帝師得諸渭水殷夢賢佐求
之傅巖我擇股肱爰獲侍從翰林學士承旨銀青光祿
大夫行尚書兵部侍郎知制誥上柱國韋昭度誠貫金
石行通神明氣含元精識同蓍蔡窮文武施張之道作
棟梁舟楫之資為時間生作我良輔洎昇名俊造歴官
清華鴻翥九霄驥逸千里旋參宥密備著聲猷使我語言
進三代之風使我典則符百王之法當風雨之如晦勵
節敬恭念艱難之在途夙勤晨夜臨難得近臣之體效
忠彰明哲之心是用總以萬機納於百揆作邦之楨秉
國之鈞若魚水之相歡諒雲龍之合應君臣之道今古
攸同於戲竊逆㴞天兵戈散地宫朝未復宗社靡寧爾
宜動察安危居圖匡濟設六竒之秘策發三略之沉機
定元兇於一戎振頽綱於四裔紹貞觀太平之業啟開
元中興之期光贊一人永阜羣庶勉集盛烈克勤公家往
欽哉敬服休命可守本官同中書門下平章事勲賜如
故主者施行(中和元年七月)
陸扆平章事制
門下昔在太宗時則有房杜持國鈞在玄宗時則有姚
宋司政柄降於列聖代濟君臣是知股肱元首之間未
有不相資以成者也况我薦逢難運方計叛臣宜搜間
代之英冀適濟時之用其有懷材已試亮節孔彰俾膺
霖雨之求斯正彝倫之叙式舉茂典吾無所試翰林學
士承旨銀青光祿大夫守尚書左丞知制誥上柱國嘉
興縣開國男食邑三百戸陸扆簡節正音温光瑞玉咸
濩抱降神之韻珪璋挺華國之容包倚相之典墳紹平
原之詞藻爰自高材赴召丹地代言絲綸必本於典謨
獻納巳觀其事業仍歲扈和鑾之狩六年專詔誥之勤
讜正自持門望彌峻况爾伯祖贄昔以才行嘗居禁林
當德宗避敵之秋實廼祖納言之日積其偉節昇於鼎
司書命諫章流在人口是用選自密勿陟之台衡昭於
前光期以後效執我大柄貳茲地官既表殊恩且有丕
訓於戲奸兇尚熾干戈未平生靈流離宗社榛莾爾其
舉墜典正頽綱進賢良遠奸慝勿依違而避事無拱默
以樹恩庶乎艱難有望康濟往踐乃位敬而戒之可尚
書兵部侍郎同中書門下平章事(乾寧三年七月)
朱朴平章事制韓儀
門下夢傅巖而得真相則殷道中興獵渭濱而載獻臣
則周朝致理是知顯諸仁而藏諸用君子但守其沉機
懷其寳而迷其邦大器曷虚其顯位朕自逢多難渴佇英
賢暗禱鬼神明祈日月果得其哲輔契予勤求朝散大
夫守國子毛詩博士上柱國賜紫金魚袋朱朴學業優
深識用精敏久回翔而不振彌貞吉以自多朕知其才
遂召與語理亂立分於言下聞所未聞兵農皆在於彀
中得所未得不覺前席為之改容須委化權用襄昌運
是乃振於庠序陟彼鈞衡自我拔竒寧拘品秩於戲時
風甚薄國步方難兵戈未息於近郊經制日隳於故事
宫闕焚蕩邑里凋虛外則未殄元兇内則未凝庶績整
我綱紀成我雍熙百度羣倫俟爾康濟勉思敬戒以服
寵章可朝散大夫中書門下平章事上柱國賜紫金魚
袋(乾寧二年八月)
崔胤崔遠平章事制
門下擇股肱良臣為社稷大計斯實安危之本必資經
濟之才應星象以調三台平隂陽而調六氣成彼非熊
之兆叶茲審象之求既偶通賢爰申並命扶危匡國致
理功臣新授武定軍節度湖南管内觀察處置等使金
紫光祿大夫檢校禮部尚書同中書門下平章事持節
都督潭州諸軍事兼潭州刺史上柱國清河郡開國侯
食邑一千戶崔胤公台貴冑禮樂名門秉直道以匡時
挺貞觀以華國玉山孤峭迥出千峯冰鏡澄明能涵萬
象翰林學士承旨銀青光祿大夫行尚書兵部侍郎知
制誥上柱國博陵縣開國男食邑三百戸崔遠珪璋藴
德鸞鶴呈姿持偉望以標竒藴神鋒而匿耀朱弦逸韻
既可禮天寳劍雄鋩宜乎折滯或繼應倚注屢執鈞衡
或亟處深嚴嘗司詔誥燮理茂績敏嘿嘉名昭布朝倫
洋溢休稱而體國勵志問牛之美早𫝊戴君盡誠吐鳳之
名夙著宜陟重任詳觀厥能升諸喉舌之司寵以鑪錘
之用專秘殿之圖籍度會府之財征俾操化鈞仍綰邦
職當此艱難之運爰繄輔弼之功噫未復神州尚茲多
壘仍歲有征廵之役兆人懷蘇息之期予心浩然罔知
克濟咨爾良弼共成懿圖勉膺三事之榮恪奉一時之
寵胤可守中書侍郎兼戶部尚書同中書門下平章事
集賢殿大學士判度支遠可守本官同中書門下平章
事判戶部散官勲封並如故(乾寧三年九月)
王摶平章事制韓儀
門下朕聞軒轅得力牧而為五帝首夏禹任臯陶而為
三王祖雖不言而化自契於玄功而端拱仰成實咨於
哲輔况有嘗持大柄久竭訏謨振寅亮於巖廊立惠廸
之軌躅俾仍舊貫再委平衡斷自朕懷用符僉屬扶危
匡國致理功臣新授武勝軍節度浙江東道管内觀察
處置宣撫等使金紫光祿大夫檢校尚書右僕射同中
書門下平章事使持節越州諸軍事越州刺史上柱國
開國公食邑三千戶王摶道潔秋霜文含春彩動不渝
矩立必正方行中孚絶𩔖之貞保大有匪躬之節訥於
言而敏於行深耻名浮竭其力而致其身惟將道勝頃
歲朕察其才智可委鈞衡拔自貳卿升之四輔果能推
誠匡國罄慮憂時敷沃心之嘉猷進苦口之良藥洎汧
岐叛渙京師戒嚴罔懼觸鱗屢陳逆耳且摶以明君待
我故每敢極言我以忠臣任摶亦當加奬納深知盡瘁
永用寘懷自鑾輅省方艱危扈蹕澄心無撓臨事應機
為時而生信非虚語昨以初清鏡水新蕩稽山慎擇周
材以康疲俗是用掇於台鼎俾踐師壇念卿前後奏陳
有犯無隠吾雖不敏深諒至忠静復斯言皆合朕意讜
正之言久而彌芳雖浙右之瘡痍誠思惠養顧岐陽之
妖逆尤藉機籌宜歸班瑞之符却秉代天之筆爾宜内
凝庶績外殄元兇勉精醫國之謀報我知臣之德天官
重位光祿崇階兼以命之用旌寵數服茲休命可不慎
歟可光祿大夫吏部尚書同中書門下平章事功臣勲
封並如故(乾寧三年十月)
張文蔚平章事制
門下古者明王居億兆之上慮弗用乂兢兢業業卜選
夢徵思得全才俾謀共理付之台鉉仰以和平既諧作
礪之求允繼非熊之兆銀青光禄大夫行尚書禮部侍
郎上柱國張文蔚宇量冲穆襟靈坦平而又凌轢清
華騫翔顯重久居内署備著芳猷論事而高議昇平扈從
而志堅尊奬視草著博通之業寡言彰慎密之規朕乃掇
自翰垣委之大柄克盡搜揚之道頗開公正之門是用
列在鼎司咨之袞職爾其研求理道精鍊事機盡當朝
贍國之謀究前代銷兵之術書載伊尹實惟阿衡今倚
任之亦惟若是敬乃於位思其有終可同中書門下平
章事餘並如故(天祐二年三月)
楊涉平章事制
門下持鈞軸以燮隂陽是資至德掌地征而富邦國必
仗通才難虛作礪之求式叶為霖之望金紫光祿大夫
守尚書吏部侍郎上柱國弘農縣開國伯食邑七百戸
楊涉代襲軒裳業通墳典踐履華胄周旋大僚陳太丘
雅尚清貧葛稚川不貪榮祿綽有休問喧在羣言往典
貢闈則文行兼採近司銓管則清濁咸分至必可稱動
皆垂範朕嗣丕祚虔思小康是用授以鈞衡委之征賦
爾其克申藴蓄用副旁求使干戈速偃於四郊玉帛斷
歸於内帑仍司仙殿更重化源勉輔冲人臻於理道可
尚書吏部侍即同中書門下平章事充集賢殿大學士
判戶部事散官勲封並如故(天祐二年二月)
唐大詔令集卷五十
