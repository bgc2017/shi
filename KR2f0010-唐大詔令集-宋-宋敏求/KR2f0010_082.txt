唐大詔令集卷一百三
宋宋敏求編
政事
舉薦下
詔天下搜賢俊制
訪至孝友悌詔
處分舉薦人詔
令常參官舉人詔
搜訪天下賢能勅
搜訪兵術賢才詔
按察上
遣使巡行天下詔
遣十使廵察風俗制
處分朝集使勅八道
舉薦下
詔天下搜賢俊制賈至
朕聞惟理亂在庶官是以先王旁求俊彦思皇多士以
倡九牧阜成兆人頃者奸臣執權專利冒寵惟正直是
醜惟邪佞是能此壅塞賢路罔蔽天聽使忠臣不得進
其謀才士不得展其用廢三載之黜陟寢九德之推擇
多有老於郎署滯於丘園吏稱無人才不給位朕以薄
質嗣守大寳寇戎未殄王業維艱兢兢乾乾日慎一日
緬惟堯舜求賢之意周公吐握之義思欲廣進髦乂輔
寧邦家寔頼公卿大夫弘我視聽易曰方以𩔖聚語曰
舉爾所知凡宰相王臣宜加搜擇其常參官及郡縣長
吏上佐等皆從歴試而踐通榮如各知其密行異能博
學深識才堪濟代術可利人名不彰聞位不充量湮淪
屠釣流落風波者一善可錄便宜公舉遠則封表附驛
近則進狀奏聞勿避親讎無限儕伍其有獨負竒才未
逢知巳即仰投匭并所在陳狀自論長官登時與奏夫
兹薦士非止一舉永為恒典有即登聞昔荀桓子立翟
之功士伯受瓜衍之邑柳下惠賢而不舉臧文仲被竊位
之名春秋書之千載不朽凡百在位可不勉歟宜宣示
中外令知朕意(至德二年四月八日)
訪至孝友悌詔
至和育物大孝安親古之哲王必由斯道朕往在春宫
嘗事先后問安靡闕侍膳無忘及同氣天倫聯華棣萼
居嘗共被食必分甘今皇帝奉而行之未嘗失墜每有
銜命而来戒途將發必肅恭拜跪涕泗交連左右侍臣
罔不感動間者旭日抱戴瑞亦自天白狼之瑞接武薦
臻此皆皇帝聖敬之符孝友之感也故能誕敷德教弘
乎四海信可以光宅寰宇永綏黎元者矣其天下有至
孝友悌行著鄉閭堪旌表者命縣長官採聽聞奏孝子
順孫樂於玄化也(至德二年正月)
處分舉薦人詔
推薦之道必務於至公賞罰之間亦資於不濫其諸色
舉人等須有處分令薦所知寔佇才能用施政理自宜
慎擇以副虛懷古者效官三歲考績善惡既著褒貶斯
存舉之得人必受旌能之賞舉之失選亦加懲過之罰
賞罰之典期於勉行凡百具寮宜知朕意(寳應元年七月)
令常參官舉人詔
勅知人則哲堯舜猶難𩔖能而舉古今常式自頃中原
多故汔求小康州縣屢空守宰多闕攝官承乏者頗無
舉職之能懷才抱器者或有後時之歎朕所以宵衣不
寐側席未遑思弘致理之規冀及大中之道而庶尹卿
士備列朝廷豈無叶贊之心以助旁求之義其内外文
武官如有堪任刺史縣令及出身前資人中堪任判司
丞尉者宜令京常參官各慎擇所知具狀奏聞及諸州
刺史縣令既藉寮屬宜亦准此古者得人受賞速不踰
時增秩賜金有國通典其或任非稱職舉不當事顧多
附下之心亦無不適之罰其所舉人受官後如政事尤
異清白著聞三兩考後仰本道觀察使聞奏其舉主及
所舉人並量加進改如懦弱不舉及暴政處置乖宜并
冒犯贓私等罪論刑當亦連坐宣示中外知朕意焉(寳歴)
(元年九月)
搜訪天下賢能勅
濟國安民兼先得士懷才抱器所切逢時苟獲賢能何
難任使自從近歲頗乏豐年百姓凋殘四方空竭邕交
防戍卭蜀征行租賦罄於東南衣粮耗於西北欲全國
力須整邊防所恨利於國者或迷之而未行害於人者
或遣之而未去天下有洞諳邊事深會兵謀或决勝於
干戈或運籌於帷幄及有苦心吏術深逹政經曾觀已
試之能可致必成之理各仰自見所在長吏先共討論
有可取者發遣赴京量事資送或安貞守道隠遁山林
或勤學知書博通今古並仰所在長吏搜訪聞奏冀有
才者得伸有能者得用凡思報國無若薦賢如得非常
之材必加不次之賞布告天下知朕意焉
搜訪兵術賢才詔
朕每念艱難之本切思拯救之圖治少亂多古猶今也
蓋搜揚之未至非爵賞之不行况自鄉里沽虚物情賈
怨朝市有争先之黨山林多獨往之人彼豈自窮驅而
莫返其有文包經緯道貫儒玄貞遁自肥浮名不染豈
無加等之爵以待非常之流今委使臣遠近徵訪必行
備禮以聳羣方且機貴研深用惟體要運當無事固垂
拱而可待時屬多虞非援竒而不振或有材優將略業
洞兵鈐辨勝負於風雲計短長於主客妙得神𫝊之訣
耻成兒戲之名不俟臨機方期制變或銷聲於屠釣或
屈志於風塵勿媿自媒當期致用至乃旁窺國病動適
時宜深探貨殖之源備得富強之術排於浮議欝彼良
圖又有志擅縱横久潛緇褐材推超異見辱儕流苟全
一藝之工不必萬夫之敵亦有推研歴象校步星辰言
必效於機先術豈疑於億中是資竒器孰曰異端亦在
勤求佇加殊賞噫功名可慕少壯幾何在君親則忠孝
相資於國家則安危同切勿甘流落猶徇晏安並委使
臣勝示訪求長吏津置發遣同心體國無使淹延懸賞
俟能必期升擢朕雖踵艱否亦謂憂勤高祖太宗之在
天固當垂祐社稷生靈之有主夫豈乏賢逹我敷求咨
爾將命勿虚翹矚苟自因循其間儒學優游軍謨弘遠
密陳時務願就制科者已從别勅處分跅弛遺才沉淪
末位不礙文武並須升聞布告天下咸使知悉(光啟五年五月)
按察上
遣使廵行天下詔
昔者明王之御天下也内列公卿允釐庶績外建侯伯
司牧黎元唯其淳化未敷名教或替故有廵狩之典黜
陟幽明存省方俗遐邇遂性情偽無遺時雍之宜率
由此道朕祗膺寳命臨御帝圖禀過庭之義方荷上
玄之嘉祉四荒八表無思不服而夙興夕惕勤躬約
巳日慎一日雖休勿休欲萬國歡心兆民有賴推誠
待物近取諸身實謂羣官受拜咸能自勵乃聞連帥
刺舉或乖共治之寄縣司主吏尚多黷貨之罪有一於
此責在朕躬是用中夜憮然昃景輟食宜遣大使分行
四方申諭朕心延問疾苦觀風俗之得失察政刑之苛
弊耆年舊齒孝悌力田義夫節婦之家疾廢惸嫠之室
須有旌賢賑贍聽以倉庫物賜之若有鴻材異等留滯
末班哲人竒士隠淪屠釣宜精加搜訪進以殊禮務盡
使乎之旨俾若朕親覿焉(貞觀八年正月)
遣十使廵察風俗制
古之御天下者以大寳為公器以崇高為外物仰則乾
符順性命之理俛思坤載成厚博之德將以治成至道
保邦静人用清三徵以齊七政能臻夫此者豈一人之
力哉寔頼羣方共康庶績自季葉淪替偭棄公道官匪
其人教無所習懷才修㓗者則依違以自容通方宏偉
者則放蕩以求利由是淳化日削澆風歲長典章訛弊
甿俗凋殘逶迤陵頽莫能振理朕以薄德丕承寳命夙
夜惟寅憂勞無怠昧旦端冕心被寰瀛日晏罷朝念周
黎庶頃者勵精推擇傍求牧宰冀聞善政惠康乃人虚
已勵勤美化猶怠貪官傲吏屢黷於爰書失職流亡幾
淪於版籍豈刑賞之柄不叶其中將宵旰之誠未孚於
下永言國本良深軫悼古者天子廵狩省方觀俗而錫
鑾備駕或以為煩故分命輶軒博採謠誦以彰善癉惡
激濁揚清散皇明以燭幽揚仁風以被物寔資令德允
屬通才惟懷永圖式鑒成憲宜於左右臺及内外五品
以上官識理通明立性堅白無所詘撓志在澄清者二
十人分為十道廵察使二周年一替以廉按州部俾其
董正羣吏觀撫兆人議獄緩刑扶危拯滯若能抗詞直
筆不憚權豪仁恕為懷黜陟咸當别加奬擢優以名器
如脂韋苟全籧篨戚施高下在心顧望依附者將遷削
屛棄肅以憲章咸竭廼心以副朕意(神龍二年二月)
處分朝集使勅八道蘇頲
勅朝集使等朕自臨萬邦倏已三載何嘗不兢兢業業
勵精政道思欲棄末敦本阜俗安人寰瀛之間日月以
冀所以急於務農不奪人時富而教之庶乎可致夫苛
政甚於猛虎貪人比之強賊頃雖臨遣使臣未能澄正
此弊或刻以害物或擾以妨農或背公向私或全身養
望至使錢榖不入杼軸其空捐瘠相仍流庸莫返且四
方事廣非一人獨化共理之寄非卿而誰卿等至州逓
相勖勵勤恤孤弱勸率耕桑各效清勤無或墮怠(開元三年)
(二月十五日)
又
勅朝集使等朕聞御寰瀛者不可以獨化養黎獻者必
存於共理故專一方親百姓能致循良之術必無愁苦
之聲非牧伯之賢疇能於此所以精求臺閣歴選縉紳
當舉百寮之要以先六刺之重虚想准政用成庶績自
去冬入計者則循名責寔詢事考言雖不無等差終未
有殊異得非歲時或淺風教未洽耶故一切不除各再
臨所典至於敬耆老恤煢弱止姦盜挫豪強人不忍欺
吏不敢犯田疇墾闢獄圄空虚徭賦必平逋逃自復門
杜請謁庭無滯留若是者迺關乎職思可以力致至於
弭災眚集休祥尚德義崇禮樂儒風大長道化滂流耕
夫克譲織婦知節草木不夭昆虫咸遂扇彼淳源登兹
夀域若是者亦弘之在我仁遠乎哉豈惟禄秩就加以
公卿入拜其或靡副朝奬不恭朕言陟既有之黜故宜
及勉旃俞往各勤我班瑞之分命(開元六年二月六日)
又
勅朝集使朕聞天生蒸人溥於四海天有成命孚於萬
邦必内立公卿外建侯伯后非賢罔使賢非后罔事借
耳以廣聽假目以遐覽則諭上旨通下情庶政諧而羣
萌樂矣由是三考黜陟百官會同古昔之訓炳然共
守朕以薄德祇膺寳位受乾坤之顧荷宗廟之靈懍乎
若涉春冰如馭朽索責在司牧所頼分憂曷嘗不想望
賢才馨香至化七年於兹矣咨爾羣岳寔邦之良服勤政
途深佇嘉績豈為吏罕久與人未信何殊尤異絶寂寥
厥聲恭惟永圖當副虚屬孔子曰苟有用我者三年有
成漢宣曰庶人安田里無愁恨之聲者政平訟理也以
為太守數易則下不安誠哉是論矣今之牧守古之諸
侯寵數特加情寄尤切故躬饗廷内則飲食晏樂幣帛
筐篚入至朕前則敷祍以陳命席而對所冀仁且不遠
言之必行以朕憂勞之心託卿勤䘏之助卿等宜慎厥
始成厥終往欽哉祗守爾典操一州之統分六條之察
念兹在兹用光我班瑞之命有賞有罰朕無戲言並即
好去(開元七年三月十一日)
又
勅朕自君臨區域子育黎庶歲年是慎夙夜惟寅而誠
或不孚政猶未洽所在旱澇屢覩章表因饑饉而為理
竭憂勞以養人非夫二千石孰應斯委下戶給之高戶
貸之所須賑恤並先處分至於常賦則著恒典檢據成
損蠲減有條又近日以来中外少事差科調發殆至於
無處馭通融當免於弊不知卿等從州来日百姓間得
以安穏否其閭閻未便勅令有闕具以陳聞副我深寄
時寒涉路並平安好其三兩日尋親識後取曹司進止
(開元七年十月二日)
又
勅朕聞諸禮曰刑禁暴爵舉賢則政均矣好惡著則賢
不肖别矣其道然耶朕以虚薄祗膺景命荷宗社之靈
當億兆之責曷嘗不昃朝晏坐畏天愛人思欲保其和
樂躋於仁夀則與我共理者其惟良二千石乎每計吏
還州與之陛見示其賞罰餞以筐篚亦云命而已矣而
朝集使豫州刺史裴綱分典荆豫為政煩苛頃歲不登
公議蠲復部人有訴便致科繩縣長為言仍遭留繫御
史推按遽以寔聞虐政弊人一至於此朕夙夜乾惕匪
遑寧居尋遣使存問其諸道有損處已量加賑恤水旱
不時寔朕之過惠養失所分刺之由是用黜綱於嶺裔
儆彼羣岳朕於蒼生若保赤子為之均田邑制廬井必
欲其時和年登遠安邇肅託於牧宰代以躬親故歴難
其官誠經國致理之意也夫德惟善政政在養人故土
煩則草木不長水煩則魚鱉不大必也寬恕貴乎清静
諸刺史都督宜問疾苦拯貧窮杜侵漁察冤獄至於賦
役務從减省深刻為事人何以堪私惠苟行法或將墜
理須折衷用存令式其百姓有穏便者随事條奏將親覽
焉欽爾有官各勤為政如風化允穆課績殊尤當擢之
不次旌乃厥美凡百庶邦敬聽朕命(開元八年二月十九日)
又
勅朝集使古者覲羣后比萬國黜幽陟明循政思理罔
或廢也朕以虚薄屬當期運受命穹昊司牧黎元何嘗
不中夜求衣分晝忘食欲其日月所燭霜露所墜不獨
親其親不獨子其子五榖豐殖萬物阜安百姓無事與能
共化於兹八年矣而淳流未還至道猶欝豈朕之不德
邪將吏之不賢耶徭賦或繁耶綱維或紊耶故延入階
陛躬問得失悉如卿所對則朕無憂矣書曰非知之難
行之惟難語曰仁遠乎哉我欲仁斯仁至矣卿等宜祗
典厥職克正其身修於國章允兹朝寄因乎風俗示之
訓誘必也道德齊禮以公滅私田里絶愁歎之聲邦家
聞寬厚之化乃及優賞如或依勢作威倚法以削流亡
未至教令不行加以常罰自餘宜依别勅處分勤恤人
隠以副朕懷並仰好去(開元八年三月十一日)
又
勅朝集使等朕承天丕命子育萬方樹之師長俾敷景
化將以固兹邦本致諸昇平而大道緬然淳風未暢租
賦頗减戶口猶虚水旱相仍耕桑莫贍蓋朕之不德而
吏之無方永言於兹良增歎息往歲河南失稔時屬薦
饑州將貪名不為檢覆致今貧弱萍流外境責在致理
有從貶黜因兹以来率多妄破或式外奏免或捐中加
數至如密州去秋奏澇管戶二萬八千八百不損者兩
戶而已無田商賈之流雷同入數自餘州不損戶即丁
少得損戶即丁多天災流行豈應偏併皆是不度國用
取媚下人曩之刻薄也如彼今之踰濫也如此不副朕
意一至於斯疎怠之愆雖已會赦尸曠之跡豈不多慙
當令所司比類澄汰卿等與朕共理寔惟分憂各勉思
政途以匡不逮其百姓間事物去冬赦書已處分訖若
人有疾苦鄉有姦豪不勤農桑不崇學校並宜敦勸以
正風俗逃亡之戶必藉招携差科之間務令停减如臺
省處事有不穏便於時者具利害聞奏勿復依随以損
百姓卿等至州之日宜一留意綏我庶人並即好去(開元)
(十年正月十一日)
又
勅朝集使等朕臨㝢内子育黎元何嘗不簡易愛人勤
䘏庶政天下至廣不能獨任故樹之方牧資其共理而
淳化未敷至道猶欝庸賦未減戶口且虚水旱相仍倉
儲莫贍無聞慈惠之政未息凋弊之流豈朕之不明而
吏之無術言念於此用惻於懷卿等是行勉思厥政百
姓間有鰥寡&KR1103;獨不能存濟者務令優養游業浮惰不
勤稼穡者特令懲肅敦以學校勸以農桑差科之間務
使平允逃亡之戶兼藉招携令其下人使得蘇息諸州
遭澇之處多是政理無方或堤堰不修或溝渠未洩頻
已處分竟無承禀當被租庸是何檢校至州之日各宜
勸勉應合修塞開導宜預施功若不暫勞何以獲利今
令御史分知訖宜勵所職勿犯常科今考績深者已有
除改資歴淺者更佇良能應還州人已令所司各與賜
物待駕發後三五日别親識並即好去(開元十年二月二十七日)
唐大詔令集卷一百三
