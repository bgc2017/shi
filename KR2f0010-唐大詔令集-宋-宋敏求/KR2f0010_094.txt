唐大詔令集卷一百十五
宋宋敏求編
政事
慰撫上
淮安王神通山東道安撫大使詔
皇太子等巡京城諸縣詔
鄼國公軌等益州道安撫大使詔
張鎮州淮南道安撫詔
存問并州父老詔
遣畢構等慰撫諸道詔
遣楊虚受江東道安撫詔
遣盧絢等諸道宣慰賑給勅
宣慰西京逆官勅
宣慰京城僧道父老勅
安緝京城百姓勅
慰諭朔方將士勅
遣使安撫制
遣鄭叔清江淮宣慰制
遣劉晏宣慰諸道勅
慰撫
淮安王神通山東道安撫大使詔
隋德下衰政荒民散九州輻裂四海瓜分元元無辜困豺狼
之吻悚悚黔首罹兵革之災朕祗膺寳圖救其危墜一
物失所情深納隍今趙魏之人頃承大化海岱之境思
稟朝章然而尚迫寇戎受拘兇暴經途遐阻末由自達
宣風布教必佇循良柔服招携事資明庶右翊衛上將
軍淮安王神通地惟近屬功參運始杖節建旟久當重
寄可山東道安撫大使其山東諸道軍事並受節度下
(武德元年十月)
皇太子等巡京城諸縣詔
隋末道消運屬陽九盗賊蠭起饑饉薦臻四海之民墜
於塗炭是以上天降鑒爰命朕躬綏静黎元克定元醜
府庫倉廪所在開發流冗之民隨加賑撫言念亭育鍳
寐匪忘然年穀不登民多困乏一物失所有甚納隍宜
加存問救其疾苦可令皇太子建成巡京城側近諸縣
秦王巡京城以東左僕射裵寂巡京城以西詣彼閭閻
見其耆老親省風俗廉察吏民乏絶人量加賑恤有如
冤滯並為申理高年疾病就致束帛(武德二年閏二月)
鄼國公軌等益州道安撫大使詔
朕受天明命撫育萬方康俗齊民無忘鑒寐西蜀僻遠
控馭巴夷厥土沃饒山川遐荒往者隋末喪亂寇盗交
侵流寓之民遂相雜撓遊手墮業其類實繁寇攘矯虔
因此而作王業伊邇務從草創牧宰庶僚隨事遷易州
縣分併權宜廢置然而王道未洽民瘼猶存静言思之
夙夜軫念澄原正本義在更張可令秦州揔管鄼國公
軌御史大夫滑國公無逸為益州道安撫大使宣揚朝
典進擢廉平貶黜苛暴申理冤滯忠孝貞節表其門閭
鰥寡孤惸量加贍恤事有便宜並委處分
張鎮州淮南道安撫詔
三楚之地江山遐阻五嶺之表經途遼夐自有隋失馭
盗賊交侵聲教莫邇方隅久絶朕受圖膺運君臨寰宇
率土之濱情均撫字方今函夏肅乂文軌一同尉侯無
虞要荒率職然而江蠡之𣲖或阻寇戎閩禺之鄉未聞
正朔左武侯將軍黃國公張鎮州大將軍合浦縣公陳
知略二方首族早從歴任思展誠效緝寧州里鎮州可
淮南道行軍揔管知略可嶺南道行軍摠管以安撫之
(武德四年八月)
存問并州父老詔
昔隋末喪亂百姓凋殘酷法滛刑役煩賦重農夫釋耒
工女下機徵召百端寇盗蜂起人懷忿怨各不聊生水
火之切未足為喻先朝不忍塗炭思濟黎元朕纂承神
筭奮劒南起與彼境英雄同心叶力不顧軀命以救蒼
生爰自晉陽起兵唱義推鋒接刃櫛風沐雨除凶去暴
以德行仁天下乂安戎車止息九夷八狄莫不来庭以
至於今二十餘載豈予一人所能致此實賴天地之仁
宗廟之福賢人君子為朕股肱文士盡其才智武夫宣
其勇力朕端拱無為庶幾王道然漢高悲歌常思豐沛
晉皇吟詠惟在温原此人之情也况並部之地創業之
基與諸父老首立大事引領北望感慕兼深思與父老
一日叙舊懷之在心所不忘也但海内殷曠萬幾事多
省巡四方未遑圖息父老宜約勒鄉黨教導後生親疎
子弟務從忠孝必使風俗敦厚異於他方副朕此心光
示遠近使旌表門閭榮耀鄉里書名竹帛豈不美歟夏
序甚熱想各平安善自怡養動静聞奏故有此勅想見
朕心(貞觀十五年六月)
遣畢搆等慰撫諸道制
昔者明王之治天下也内有公卿允釐庶績外有侯伯
司牧羣黎猶懼至道不孚淳風或替故有巡狩之典黜
陟幽明行人之官省方察俗用能遐邇清寧情偽無作
於變時雍率其道也朕祗膺嗣德恭守帝圖上禀過庭
之謀下憑庶士之力竭精思理兩載於兹冀逮小康漸
及至化而區宇遐遠風教未同負扆長懷責深在已近
者姦回究切釁起蕭牆宗社降靈應時殱殄今又恭承
聖訓摠統大猷率彼百官齊兹七政恐倉廪不實禮節
未興吏靡息於貧賤人或及於幽枉永言於此明發疚
心今卜征未習遠邁非宜分命輶軒慰撫黎庶畢構等
操履公清識具明允茂績彰於歴試嘉譽滿於周行宜
膺行李載光原隰所至之處申諭朕心並合屏絶浮華
敦崇仁厚務修孝弟勤事農桑耆老鰥惸媍人家口不
自存者咸加恤問舉以言揚唯賢是急若有良材異等
藏器下僚哲人奇士隠淪屠釣審知才行灼然者各以
名聞凡百牧宰洎乎吏人咸知朕心各敬乃事勤則不
匱仁遠乎哉勉以勖之以副朕意(先天二年七月)
遣楊虚受江東道安撫勅蘇頲
勅淮海是稱谿險山川重複水陸殷溱去歲田收稍乖
豐稔念兹人庶頗致饑乏朕為人父母深用惕然近聞
雨澤應節秔稻有望目前之困糊口猶切思從蠲省用
救荒弊宜令給事中楊虚受往江東道安撫存問不急
之務一切除减觀察疾苦量宜處置刑獄冤滯委使詳
理百姓間有偉識異才潜藏鱗羽隠淪屠釣棲遲閭閻
官人内有貪致苟得背公徇私循默自守養望充位者
還日各以名聞所至之州具令宣布求瘼恤隠稱朕意
焉應須判官及典凖例馳驛即發遣(開元二年四月十一日)
遣盧絢等諸道宣慰賑給詔
言念蒼生心必遍於天下自牧多福澤偏潤於京師所
以歴選列城聿求連率豈徒判察將委緝寧朝散大夫
檢校御史中丞關内宣慰賑給使上柱國盧絢等任寄
已深聲實兼茂咸貫通於理道益純固於公心或華髮
不衰或白圭無玷可以軌儀郡國康濟黎元間歲以来
數州失稔頗致流冗能勿殷懷而吏或不畏不仁或不
安不便誠須矯過必仗賢能凡此使車不無殷監比事
掣肘務欲摠權小有舉於毫髮大莫振於綱領本令調
察却致煩苛永言所期豈云自弊今既各膺重寄允謂
通才以蠲疾苦之原當叶大中之義若令行一道利及
萬人朕所設官以俟来者朝之優秩必歸令譽言可復
也宜副朕懷(開元二十二年二月)
宣慰西京逆官勅賈至
勅西京官吏等逆寇搆禍暴犯京邑我國家圖必勝之
勞取萬全之功是以避狄而西外飭師旅遂使卿等奔
竄無所力屈狂寇既閑之以師旅又臨之以兵戈或強
逼駈馳或偽置官爵事不獲已皆是脅從朕深悉焉無
懷反側今天既悔禍宗廟垂靈王師東征雷擊電掃逆
徒勦絶關輔載清卿等代承國恩家𫝊禄位乃祖乃父
為我純臣雖䧟賊中固深憂憤是用惻隠矜憫于懷宜
各自安更勿惶懼朕與人更始豈求錄微瑕哉旬日之
間與卿等相見(至德三年)
宣慰京城僧道父老勅
勅西京緇黃耆夀百姓頃者逆兵暴至侵逼長安王事
西巡修集兵馬遂使卿等䧟於賊首不得奔逃或骨肉
之間枉罹屠害女子之輩多遭虜掠朕每念此流涕痛
心又比来米鹽匱竭人多餓死道殣相望或賊徒逼脅
駈使事窮力屈盡是脅從朕甚閔焉今已京城再復賊
寇殱滅豈獨宗廟之福社稷之靈京師等兆民懇誠感
達天地之所致也方與卿等雪恥辱布維新大棄疵瑕
弘宥罪戾恐未達意或惶恐焉各宜寧居勿懷反側各
令宣諭與卿等不久相見(至德二年)
安緝京城百姓詔
勅京城之人久䧟凶醜亦既平定莫非王臣比屋可封
唐之人闔境皆戴商之舊復以宗廟之器府庫之資散
在閭閻紊煩綱紀主守者闕以供事竊取者冒其常用
所以遣其檢括必使當實如聞小臣失所遂使流言寇
攘資財驚擾士庶官吏不修其法豪強横有縱暴或得
一官物即破人家産或捕一姦吏則傍累親隣仍有不
逞之徒因兹恐嚇大為侵暴百姓冤苦永言哀念良深
嘆息委京兆尹兼御史大夫李峴勾當諸使檢括一切
宜停妄有欺奪宜即推捕奏聞仍牓坊市務令安緝副
朕之意焉(至德三年正月)
慰諭朔方將士勅賈至
勅朔方將士等自寇逆亂常殆涉三載卿等被堅執銳
暴露原野東征西伐未嘗暫寧雪霜風雨之間白刃鳴
鏑之下衆勤至矣朕甚憫焉頃者出并陘收趙地還破
同羅逋虜復入河東故郡累有功績王室賴之昨者清
渠之戰師徒不利亦聞卿等傷夷甚多兵者危事一挫
何損但當勉勵以為後圖神祗助善天地厭禍仗順招
逆無憂不平知卿等所在集兵更加訓練便於再舉思
滅殘徒此忠臣義士感激之深也已令江淮轉運布帛
到日議賞非遙今關中麥秋見將收穫六軍粮備實資
於此逓須相勖勿犯田苗甲杖刀槍已令支送誠宜磨
勵大雪前恥事平之日卿等並封侯金帛珪璋無所愛
惜故令宣慰知朕意焉(至德元年)
遣使安撫制
勅厄運者天之時也理亂者人之政也是以軒轅不能
止蚩尤之患帝舜不能無有苖之征蓋在於人君修刑
德以除之也頃者羯賊凶害當争戰之地則肌骨多斃
於鋒鏑在遐僻之方則杼柚其空於征賦離鄉去邑棄
業亡家契闊凍餒飄颻是逼朕每永念心折涕零是用
嚴奉睿謨恭行天罰躬被甲胄大率戎夷掃清中原誅
斬蛇豕豈朕薄德皆建功業蓋人心竭節于本朝而戮
力于寇難也所以給其優復减其賦税省其聚歛息其
征徭賑其匱乏宥其罪戾空其倉廩捨其逋懸養其傷
痍䘏其死事將使百姓永登仁夀猶慮撫字有闕尚疾苦
之未除於是分遣使臣親訪閭里夫人君高居天位非
可以目遍四海耳周八極必仗賢能以廣視聽頃之使
臣咸未稱職多俯仰經略未盡至公遂令遠人冤不上
逹弊不下去今擇朝端忠貞仁惠之士飲冰乘馹廵撫
四方其有政教煩苛勅令不便妨於耕稼害於𧖟桑徵
損於人無論小大咨爾兆庶必聞原委又有官吏科虐
豪猾侵漁擾於黎甿冒於貨賄上無隠也當悉懲之朕
方以百姓為心蒼生為夀非欲自賢自聖而為理舍暴
惠奸而随人率土之濱宜悉朕意(至德二十年二月)
遣鄭叔清往江淮宣慰制賈至
勅逆旅未平師旅淹歲軍用匱竭常賦莫充所以税畆
於荆吳校練於淮海從權救弊蓋非獲己夫法明則吏
不欺歛均則人不怨輯事無擾繫乎使臣度支員外郎
叔清貞固幹事用節愛人考志視成可歷斯任宜以本
官兼御史充江淮東西道宣撫使(至德二年七月十二日)
遣劉晏宣慰諸道勅
歲之不易征伐繁興河洛蕭然江外尤劇供上都之國
用給諸道之軍須庶務徵求未遑少息火耕水耨夏葛
冬裘充饋運而屢空壹戎衣而不足農人少而轉困編
戶流而卒歸自北之化未淳大東之詞方切君為心也
朕甚痛焉今區宇漸寧凋殘已甚惕然躬已姑務息人
懼惸婺之無告思省方以親問時邁未可日昃增勞載
懷鴻雁之詩用解吾人之愠必資循行以周爰咨諏皇
皇者華以申喻朕志宜令太子賓客兼御史大夫劉晏
往諸道宣慰應百姓有徵科煩重人戶逃亡及水旱所
損不能支濟者並與本道節度使計會蠲削安在遂便
處置訖具狀上奏官吏之政在邦必聞知無不為公道
斯在其租庸使刺史縣令錄事參軍有精於政理賦均
役平州縣之間稱為良吏者具名以奏别有甄異如或
殘忍慢法貪汚賍官有害於人不應時務者具狀以聞
仍與本道節度觀察使計會舉按四海至廣九重至深
思使下情上通常令上旨下逹務於審慎朕之意焉
唐大詔令集卷一百十五
