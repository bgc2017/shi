唐大詔令集卷二十六
宋宋敏求編
追諡
皇太子諡孝敬皇帝詔
寧王諡讓皇帝詔
端德太子諡奉天皇帝詔
齊王諡承天皇帝制
册諡文
册諡孝敬皇帝文
册諡殤皇帝文
册諡讓皇帝文
册諡恭皇后文
册諡承天皇帝文
哀册文
孝敬皇帝哀册文
哀皇后哀册文
讓皇帝哀册文
恭皇后哀册文
奉天皇帝哀册文
承天皇帝哀册文
承天皇后哀册文
追諡
皇太子諡孝敬皇帝詔
朕肅承鴻緒無忘馭朽之懷虔奉聖謨每切臨深之懼
幸穹昊垂祐宗社降靈公卿盡協贊之謨黎庶遂懷生
之望故得乾坤交泰日月休徵垂衣而晏九瀛端拱而
家六合方將迴鑾峒岫體高尚於軒皇脱屣汾川追逸
軌於伊后成功勿處思遵象帝之規守器斯𫝊用申知
子之授皇太子弘生知誕質惟幾毓性肅敬著於三朝
仁孝聞於四海若使負荷宗廟寧濟邦家必能永保昌
圖克延景歷豈謂遽嬰霧露遂至彌留顧惟輝掌之珍
特切鍾心之念庶其痊復以禪鴻名及腠理微和將遜
於位而弘天資仁厚孝心純確既承朕命掩欷不言因
兹感結舊疾增甚億兆攸係方崇下武之基五福無臻
俄遷上賓之駕天性之重追懷哽咽宜申往命加以尊
名夫諡者行之跡也號者事之表也慈惠親愛曰孝死
不忘君曰敬可諡為孝敬皇帝仍遵故典式備徽章布
告遐邇使知朕意(上元二年四月)
寧王諡讓皇帝制
勅能以位讓為吳太伯存則用成其節殁則當表其名
非常之稱旌德斯在故太尉寧王憲誕含粹靈允膺大
雅孝悌之至本乎中誠仁和之深非因外奬率由禮度
雅尚文儒謙以自牧樂於為善比兩獻而有光與二南
而合德自出臨方鎮入配台階逾勵忠勤益聞周慎實
謂永為藩屏以輔邦家曾不憗遺奄焉亡殁友于之痛
震動良深惟王朕之元昆合昇主嗣以朕奉先朝之睿
略定社稷之阽危推而不居請予主鬯又承慈旨焉敢
固違不然者則宸極之尊豈歸於薄德茂行若此易名
是憑自非大號孰副休烈按諡法推功尚德曰讓德性
寬柔曰讓敬追諡曰讓皇帝宜令所司備禮册命(開元二十)
(九年十一月)
靖德太子諡奉天皇帝制
門下聖人立號天下至公膺其美者必歸有德有其德
者或無其位苟徽烈可紀則追崇之典行焉况義貫因
心禮優加等稽夫往策抑有前聞盛業鴻猷久不可替
故靖德太子琮慶鍾霄極親則朕兄性與天通行高時
望宣慈惠和聰明睿哲四科兼綜一以貫之而福壽不
遐既隨往運𬗟惟友愛實軫予心朕昔踐儲宫顧誠非
次於君父之命所不敢違以少長而言豈忘其序每思
懇讓竟莫獲從遽順聖慈守兹寳位安可不申夙志有
闕推恩宜加尊異之名載茂哀榮之典敬用追諡曰奉
天皇帝妃竇氏曰恭應皇后宜委有司即擇日册命更
以禮葬仍令右僕射冕充使監護少府監竇履信為副
主者施行(九年建寅月)
齊王諡承天皇帝制
勅藩屏之諡古無鴻名先朝親親則有殊禮自我立制
垂萬代法嗣位以長天睠在予崇德報功固當升號况
時逢多難首建大册進昌言以啟聖聰告成命以開皇
運易名之儀特異常典故齊王倓承天祚之慶保鴻名
之光降志尊賢高才好學藝文博洽智略宏通斷必知
来謀皆先事識無不達理至逾精廼者寇盜横流鑾輿
南幸先聖以宸扆之戀將侍君親惟王以宗廟之重誓
寧家國克叶朕志載符天時立辨羣議之非同獻五原
之計中興之盛實藉竒功景命不融早從厚穸天倫之
愛震痛良深流涕追封胙於東海頃加表飾未極哀榮
夫以參舊邦再造之勲成天下一家之業而存未峻其
等歿未尊其稱非所以旌徽烈明至公也朕以𦕈身纘
膺大寳不及讓王之禮莫申太弟之嗣所懷靡從追想
逾切非常之命寵錫攸宜敬用追諡曰承天皇帝與興
信公主故第十四女張氏冥婚諡曰恭順皇后有司准
式即擇日冊命加以禮葬(大歷三年五月七日)
册諡文
册諡孝敬皇帝文
維上元二年八月五日皇帝若曰於戲咨夫御圖籙者
至聖荷提衡之業承宗廟者元良膺受命之期渺尋千
古之外縱觀百王之表成功不處高讓之躅惟崇在賢
斯授則哲之風逾遠睠彼勲華鼎祚𫝊於有德洎夫湯
武寳歴歸於孟侯揖前載之宏模成後王之茂範者也
炎精失馭巨猾挺突普天䧟塗炭之危萬姓遭豺狼之
毒我高祖神堯皇帝應天御物撥亂反正斬白蛇而定
天下誓蒼兕而會諸侯底綏萬邦乂寧六合太宗文武
聖皇帝循機綂極出震開階煉彩石而補乾綱拯横流
而恢地絡遠穆近肅時清頌平朕式纘昌基欽承睿緒
幸憑累聖之福高居兆人之上靈符叶贊天命允集是
以昭報先功鏤玉於升中之觀聿崇嚴配禋珪於布政
之宫俗阜歲豐化淳刑措幽明以之郊社夷夏由其乂
安馭朽逾兢寢繩多愧嘗以人之所寳者位雖處位以
思冲心之所存者道希察道而求逸是以載想褰裳虚
襟脱屣凝神不滓宣遊汾水之陽滌慮無為訪道襄城
之野咨爾故皇太子弘克岐克嶷有德有行事親以孝
愛敬極於寢門奉上以忠恭慎形於馳道孝慈不犯惠
以及人載隆三善之規無俟八繁之誡發揮絃誦遜業
之道彌光黼藻温文承祧之望攸重撫軍監國大闡良
圖百揆萬幾佇令居攝庶幾乾坤交泰主鬯之業方新
日月重光繼照之明斯遠頃炎象戒節屬爾沈疴實冀
惟痊釋予重負恩因疾降告以斯懷爾忠懇特深孝情
天至聞言哽咽感絶移時因此彌留奄然長逝伊川可
望泣笙駕之無追瑶嶺難躋痛琴風之永絶循環念往
震悼良深然事欲必行禮雖崇而徒設德惟可尚身已
謝而宜尊加以尊名允符心許是用諡爾為孝敬皇帝
式昭典册俾夫位光一德叶帝載於將来名參四大播
芳聲於奕&KR1124;爾惟明靈若存享兹寳命嗚呼哀哉
册諡殤皇帝文
維開元二年歲次甲寅八月(缺)辰朔日皇帝若曰於戲
咨爾襄王象月降靈自天生派弱不好弄長而勤書衣
冠待明有清河之畏慎狗馬不玩得淮南之恭儉往以
中宗晏駕嗣位登皇制於凶逆是膺虛器懼深禍亂躬
為掃除推位太皇誠靖懇到至公克遂雅懷惟虚宜其受
兹多福享彼遐齡而腠理俄纏膏肓不救感念親懿用
隠悼於厥心夫避德與能𫝊聖永祚承萬方之大福在
三讓之高節周之太伯王則有焉豈可禮均藩臣名齊
列國等昌邑之厭毒同營陽之淪棄者哉是用超於舊
典享以榮號遠推仁慈之心特傷短折之壽可諡為殤
皇帝仍遣某乙持節授册宜膺寵靈式慰泉壤嗚呼哀
哉
册諡讓皇帝文
維開元二十九年歲次辛巳十一月戊申朔二十五日
壬申皇帝若曰於戲古者崇德考行猶謙大名餙終追
遠亦膺徽册况乃元昆之戚天倫之重豈循恒典者哉
咨爾故太尉寧王憲純粹秉靈冲和成量孝友之性發
乎天然仁義之道彰乎日用加以好學不倦樂善有聞
休問揚於間平清猷光於魯衛實謂儀刑邦國保乂藩
維景命不融奄從薨逝興言震慟哀疚纏懷惟王地居
元子合膺主鬯昔朕上禀先訓克清羣兇遂固守撝謙
懇讓儲副然則深仁厚德茂行巳表於生前壹惠尊名
盛禮寧忘於殁後是用諡王為讓皇帝今遣使尚書左
丞裴耀卿副使太常卿韋韜等持節禮册因心之感備
物飾情瞻典策而哀深想棣華而望絶所冀幽穸嘉兹
寵榮嗚呼哀哉
册諡恭皇后文
維開元二十九年歲次辛巳十一月戊申朔二十五日
壬申皇帝若曰於戲尊名備禮所以悲友于也因親襲
號所以申悼往也讓皇帝故妃元氏門承華烈代襲清
猷柔範夙著徽音允穆自伉儷天人能修壼訓克茂詩
箴之教載修圖史之文豈謂福善無徵遽先殂逝天倫
有感追悼兼懷福貴從尊事資餙贈有行梁苑早膺藩
邸之榮將祔壽原允叶椒房之位是用册妃為恭皇后
今遣使尚書左丞相裴耀卿副使韋韜持節禮册章服
式陳典章攸備永惟神格嘉是哀榮
册諡承天皇帝文常衮
維大歴四年歲次巳酉五月甲辰朔十二日乙卯皇帝
遣使某官某乙持節册命曰於戲稽於古典考於諡法
戚藩升號禮或闕文爰自先朝特追尊號蓋以長而教
順豈私親而立制合之殊禮允屬元勲天下至公不可
廢也爾故齊王某慶禀霄極氣陶元和孝彰純行忠表
令德學師申穆文友徐陳答東平之詔尤推達禮辨南
陽之牘可謂知微靜而有謀敏亦能斷往以王室多故
翠華西廵𬗟懷家邦首建大義上戴君父詔開中興會
五原之兵車復四海之疆宇懋此偉烈屈於流運愛深
同氣痛結中腸頃雖褒揚猶未僉允言念經啟之功載
加飾終之數爰革舊典追崇大名是用册王曰承天皇
帝改置園邑從饗清廟贈以黃屋左纛龍旆九旒必備
王者之儀用極送哀之禮庶榮厚穸有愴於懷嗚呼明
靈尚服休命
哀册文
孝敬皇帝哀册文薛元超
維上元二年夏四月己亥皇太子弘薨於合璧宫之綺
雲殿年二十四五月戊申詔追號諡為孝敬皇帝八月
庚寅將遷葬於恭陵有司奏哀册文曰嗚呼赫矣皇綂昭
哉帝謩光膺寳歷大啟瑶圖昌原𬗟鏡隤阯不渝欽惟
妙質誕靈居震若木資芳咸池毓潤韶襟日湛英姿岳
峻裕玉摛華鋪金協韻肇外作翰爰歸養德衢室成規
軒庭禀則聖敬斯踐温文匪忒傍照四方下貞四國虔
誠問寢嗚謙齒胄洞淹儒城横披禮囿璧流揚彩環林
搴秀飛遁来儀鴻生入授率性謂道收縱自天明踰視
牘文冠題鞭裁山聳仞締席開延絶簡時繹精義咸甄
豪飛紫露言控曬泉務殷監撫寄深社稷鮑爼不陳龍
雋在側聰達有裕愉婉兼極瑜珮增輝金華動色乾慈
衍渥廼眷儲皇惟天下之重器將釋負於巖廊竭因心
之孝辭受終之禮蹐厚載以兢魂跼層穹而擥涕沖旨
但聞逾懇神鑒曾不留少微告謝大漸無瘳方劭尊師
之業奄從賓帝之遊嗚呼哀哉大象潛運灰飛緹幕經
霜霣兮文梓寒高飈起兮仙桂落未戢歸巢之燕空對
栖關之鶴嗚呼哀哉玉靈獻兆蜃隧合隂拖儀旌之委
鬱翊羽騎之森沉轢湯渠而迴鶩指豪改以遥臨楚挽驚
而疑斷悲笳咽而復尋蕭索動風雲之氣蒼茫感天地
之心嗚呼哀哉流日黯以西傾奔川淼而東度地擬橋
山之曲(闕)如(闕)陌之路攀宇宙而無追仰容顔以纏慕
嗚呼哀哉瀛區有變天柱終飛懷蒼梧而日遠望白雲
而不歸沉沉隴樹漠漠泉闈竭五音而載筆藹千祀而
騰徽嗚呼哀哉
哀皇后册文宋温璩
維開元六年歲次戊午五月甲午朔三日丙申哀皇后
裴氏梓宫啟自先殯將遷祔於恭陵之山塋禮也皇上
御寰區而翼翼纘洪緒而親親感上仙於周副痛未從
於虞嬪攀鶴駕於終古贈鑾輅而增新時無遠而推吉
物有容而必陳纂芳伸思徵幽寄神載揚清懿之烈爰
屬有司之臣其詞曰月麗雲昇靈叶爽馮&KR1548;鄉茂族
晉邑丕承土厚河廣祥發慶膺公侯必復紱冕攸興良
精兌象室家化國昌胄延和榮門誕德淑問不巳柔順
允塞素里揚英清閨仰則一人元良萬邦大本天作之
合興能烈壼家本楙於漢封地先歸於晉衮主饋旌善
賀酒騰歡承暉養德奉景訪安搖金羽之頻頻結環珮
之珊珊賁日月之光色妙靈象而無端於是含章握文
因此敬微慎獨崇法服於翬組接懿筐於蠶簇覲皇英
而上親祗霄燭而下睦庶無違於信順期有馮於福靈
忽虧光於輪月奄落彩於前星爽仁壽於偕老遘天禍
而期丁瞻神宇之惟漠感靈衣之靡形驚迴風於虛殿
宿衆鳥於空庭顧長御以擥涕甘自殉於山扃制立時
而遽終情循節而恒苦草驕春而繞砌蟲吟秋而入戸
限百刻之不延調六脈其誰補嗚呼哀哉徂謝𬗟其永
久氣節浸以流換感窀穸之幽偏軫皇情以悽歎稽舊
章之典禮崇新命之綸煥齊天地而德合綜神靈而道
貫嗚呼哀哉日吉兮辰良玉珮兮金章命騏校以進駕
翊龍輈而上驤代靈靴於河鼓建參旗於太常號宫女
之噭噭遣使臣之皇皇騰魚軒兮背北渚亂鳳管兮越
南岡當赫㬢之畏日如徒靡之秋光望曾城而不返遵
厚夜而何長嗚呼哀哉神理惟昧萬物同宅人生有終
駟馬過隙訊虞妃於前古聞嬪帝於在昔感伊洛之山
川懷靈仙之影迹彼銷形於天壤云誰同兮金石惟彤
管之芳輝與青史而無斁嗚呼哀哉
讓皇帝哀册文徐安貞
維開元二十九年歲次辛巳十一月戊申朔二十四日
辛未寧王薨於西京之邸第旋殯於正寢之西階翌日
有制册王為讓皇帝蓋景龍歲先帝即位王嫡長將立
為皇太子讓大功於我皇洎薨落讓存有追崇之義粤
若天寳元年夏五月乙巳朔十七日庚申將遷座於惠
陵禮也龜策先遠龍輴此時嗚呼哀哉皇帝遣金紫光
祿大夫守尚書左僕射攝太尉上柱國許平縣開國侯
耀卿奉宵載奠祖筵以申天倫之慽也乃命詞臣序之
典册其詞曰昔真人之述作表高節於讓王太伯聞乎有
周皇昆昭於聖唐古往今来身退業昌沒而不朽揚乎
耿光玄祖錫慶重熙累盛兹冢嗣之謙德迨遺靈而受
命童孺之辰初王壽春開國方大進封於蔡以委親賢是
兼中外奄有於宋復遷於寧正疇庸於地理配明德於
天星或建符節言歸闕廷既睦天愛承歡帝樂東扈温
泉西侍平樂風雅屬和論思辨博晨超北上謁紫殿於
蓬莱夕息南歸對瓊樓於花萼莫匪恩遇周爰咨度坐
而論道實惟三公登太尉兼儀同拜司徒命司空儀刑
作孚宣和國風稽以前事𬗟懷逝者五王同日曜大君
之一龍萬國来朝無梁王之駟馬讓則有之崇名可追
踰周盟之禮會七月之期太史造時遣奠於兹自藩王
之邸第建天子之旌旗度春明而春盡下長樂而長辭
經灞川與渭川慘容衛兮遲遲當苑門之宫觀使吾君
兮望思嗚呼哀哉高寢林間隂堂晝閒代謝今昔神之
往還列昭穆兮斯在奉忠孝於橋山嗚呼哀哉
恭皇后哀册文
維開元二十八年歲次庚辰月朔日寧王妃元氏薨於
西京之第旋窆於某塋天未忘也相次徂落其明歲十
一月二十四日王薨在殯制册為讓皇帝且有後命追
諡妃為恭皇后蓋以王有讓統之實而妃有恭德之美
所以考其行追崇皆聖人天倫篤愛有光於古先者也粤
天寳元年五月乙巳朔十七日庚申將遷祔於惠陵王
薨及葬凡為七月天子之禮也乃命侍臣叙以册書其
詞曰皇矣有熊處乎玄宫衣冠所在祉胤無窮以武而
興復於上中以文始大元氣比崇禮侔周恪慶漸柔風
展我邦媛倫昭有融至靜委和如天克令莫莫中谷夭
夭作詠黃繶導容素沙增映鑒圖閱史隂儀壼政帝寵
元昆妃承累命降家人之禮擬隂安之盛(漢書文紀隂安侯高帝)
鵲橋行化人倫以正或幾望於終古故守冲而益敬祥
開夢兆服媚蘭蓀女延湯邑男受推恩緣車齊軫彩戟
盈門各禀柔訓常貽話言天授戩穀無非(闕)歸賵事
凶毁臺(闕)團月忽蝕朝雲亦霽綵滅(闕)韶陽收華邸第
嗚呼哀哉魯宫未考津門遽哀帝以讓而追諡后從夫
而永陪翬揄暫舉璋瓚誰開用小君之備物怨吾王之
不来嗚呼哀哉娥輪半上唇輅將移追雙旐兮遲遲卷
六衣兮披披青門一别兮不駐素滻既濟兮相隨入松
柏顧遠兮參差司馬門兮壘壘恭后墳兮在斯嗚呼哀
哉
奉天皇帝哀册文王縉
維元年建寅月二十六日故靖德太子諡曰奉天皇帝
妃竇氏諡曰恭應皇后啟自細柳將遷座於新豊望黃
山而入上苑過紫極而出天門傍臨鳳闕雙引龍輼乃
詔左僕射冕祖饋於行宫禮也今上孝悌通於神明追
崇徽諡用達皇情陟岡目送避殿涕盈爰命述者以振
休聲其詞曰昔在高祖文思武德龍戰必勝海飛爭息
威加八荒奄有萬國累業繼聖惟天是則昌運斯應睿
哲乃生爰自弱歲有如老成秤象知小測日言輕率
爾之對略而不行問安内䜿豈獨重明深居邸第亦稱
惟城禮樂不執藝或可遊聯行魯衛虛佇應劉雁鶩非
好神仙不求為善自樂俾躬處休行成於内聲聞於外
性實匪驕迹能用晦朝野多歡兄弟高會上客曳裾閒
園飛蓋仁者當夀天道何昧小山未傾盤石忽碎鳴呼
哀哉天慈罔極寵命猶新前星告位少海遷神黃公誰
客音容自春空悲天牒獨有芳塵正位乎内進賢(闕)
肅肅令妃幽公之子家自漢室代為戚里百兩比肩四
教盈耳不藝珩珮能循沼沚𫝊訓公宫留箴女史旋稱
未亡身誓之死柔質冺焉徽音不巳嗚呼哀哉帝念元
昆人無間言不及讓國於是追尊惟儲出震惟儷居坤
備陳服御更起陵園来九重兮復去動萬乘兮還靜挽
凄楚而凝哀駕迤遲而轉影别青門之早春背素滻之
斜景路巳窮於咫尺時不延於俄頃嗚呼哀哉神輝永
戢軒曜長零穸塏椒閫泉戸彤庭開夀宫兮寂寂虛玉
座兮冥冥賓上帝於窅𦕈陪五后之明靈海為田兮岸
為谷德不朽兮惟馨嗚呼哀哉
承天皇帝哀册文常衮
維大歴三年歲在戊申四月丁未朔六日壬子故齊王
諡曰承天皇帝興信公主季女諡曰恭順皇后初天寳
十五載會有國難王首建大義扈先帝於朔陲以其年
八月薨於行在某年某月追封齊王今上親親念切册
贈大號以大歷三年六月遷座於咸陽銀棨𫝊曙金根
在馭出仙禁兮逶迤泊横橋兮西去乃詔禮儀使工部
尚書祖奠於行宫禮也聖慈友愛痛結天倫爰命作册
授之儒臣其詞曰天祚我唐帝系其昌鴻明皇皇子孫
保光長發其祥倬生賢王英華外揚五色含章聰敏明
粹孝友純至文麗春華神清顥氣所全者德不有其貴
昔在開元錫羡其蕃儲后愛子天皇弄孫勝衣走拜即
啟東藩山委慶賚雲翔渥恩紫殿丹臺兮相屬臨洞音
窅兮沉沉聫日元以金友煒芳萼於瑶林甲觀宴兮承
顔數寢門侍兮鍾愛深既閑詳於占對亦自守於冲退
忘外事之嬰拂服前言之箴誨謂歡娛之末更何艱否
之相會雲雷遘屯關洛揚塵乘輿南幸定議北廵上戴
君父協於天人中興之業實頼經綸如何上玄不假之
年丹誤金鼎樽空玳筵軫於震慟澤漏重泉東負蒼海
錫其土田顧謀始之言博謂飾終之恩薄崇章大號自
我天作錫梁國之旌旗用魯侯之禮樂備物宫庭巍巍
寵靈寳符玉牒照曜青塋仙駕帝儀上升紫冥邦媛之
妹婦道不踰遽辭金屋久門珠襦錫以象服合於鮒隅
嗚呼哀哉出國門兮蒼山轉辭白日兮長安遠驚飈落
於桂宫零落沾於蘭坂建翠鳳兮葳蕤瞻落烏兮遲遲
夀宫閉兮與天畢玉塵深兮無曉時嬪嬙儼兮侍新寢
鳬雁遊兮非故池戢神輝之杳靄結吾君之眷思唯鴻
勲之不冺渺然終古兮同斯
承天皇后哀册文楊炎
維大歴三年歲次戊申四月丁未朔六日壬子故齊王
諡曰承天皇帝妃張氏諡曰恭順皇后天寳末賊臣搆
難王從二聖南幸成都自以武功定策禁中扈先帝於
靈武以是年八月薨於行在今上錄功追遠詔諡鴻名
以大歴三年六月遷座於咸陽禮也雲幡宿懸天鷄切
響建翠鳳以雙引度蒼龍而長往皇帝慟極天倫齊於
閒館望桂嶼之蕭颯撫蘭臺之傷斷爰詔近臣遺音是
纂其詞曰皇圖氛氲麗於天文本支百代聫華千載維
王斯會其祥則大祖武之烈宗文之配令德純粹温恭慈愛
和必有節動而無悔持盈以中明道若昧金玉是式鼓
鍾於外伊昔慶衍維黃握圖天孫載弄甲觀晨趨善問
居講嚴師服儒瓊林秋實寳藻晴敷皇用錫土苴茅剖
符大邦之翰滄海之隅遥分朱邸近植青梧愛鍾嘉惠寵
被宸渥從侍寢門觀風大學禮聞齒讓聽辨聲樂歷運中
否鯨災搆昏帝從避狄聖有昌言王叶羣議天廻乘轅
適於硭碭之野進於閶闔之門雲趨河北電掃中原方
從廟告言守藩垣忽川逝於東海怨夜長於西園鳴呼
哀哉志操見於素履勲名流於天壤成宗禋之有聖悲
歡愛之易喪獨精聚而魂遊奉君親以長往展我邦媛
德容可仰魯館而家齊風是長翟拜三月軿歸百兩豈
鳳吹以有歸而虹銷之無像嗚呼哀哉帝念伊始晬容
生憂傷桂色之幽蠧望山河之林丘觧劍龍而追慟燭
鴻徽以冥搜駕之輅旗服以冕裘儼千官於天衢將合
祔而從周嗚呼哀哉笳鼔宵陳河山曉發地缺北兮聲
遠天空南兮影没入幽隧之穹林伏盤原之宫闕嗚呼
哀哉考至公與至性見為子兮為臣臨難不忘其社稷
感時致思其君親短而非病逝豈同塵惟芳名與盛德
可觀法以求仁嗚呼哀哉
唐大詔令集卷二十六
