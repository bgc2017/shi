唐大詔令集卷六十八
宋宋敏求編
典禮
南郊二
貞觀十七年南郊德音
景龍三年南郊赦
開元十一年南郊赦
天寳六載南郊赦(闕)
天寳十載南郊赦
南郊二
貞觀十七年南郊德音
朕嗣宗祧夙夜寅畏憂勤在於政道撫育遍於含生十
七載於兹矣上玄儲祉貞石表瑞朕式修禋燎躬謝蒼
昊逮於儲兩亦申虔奉朔風既切飛雪載零及登泰壇
六合開朗神祗介福豈獨在予和樂之慶宜備率土可
賜三日酺自漢魏以来或賜牛酒牛之為用耕稼所資多
以宰殺深乖惻隐其男子七十以上量給酒米麵梁州
管内大辟罪以下見禁囚皇太子慮過諸州並遣使人
分往唯十惡不在慮限餘皆量情降宥焉
景龍三年南郊赦
朕聞禘神配祖昊穹著其成命就隂即陽墳典明其大
節故豺獺有祭下不隔於微品犧牲必陳上以光於嚴
配軒皇用事則雍旁五祠漢帝潔齋則城南七里固能
使敬而不黷求而不匱我高祖神堯皇帝開階立極配
永循機太宗文武聖皇帝仗金策而清四方運璇璣而
齊七政高祖天皇大帝與乾坤合其德與日月合其明
則天大聖皇后建補天立極之功受河圖洛書之統五精
歸運四葉重光朕虔順樂推欽承睠命紹宏基於累聖
日慎斯兢執大象於羣生夙興如厲遠人殊俗占風而
集蠻邸美瑞休符繫日而輝史筆故得三邊靜柝五兵銷
刃寰宇大寧人神式序而德慚被物誠謝格天水旱尚
臻政刑猶舛永以憂惕無忘鑒昧然則事天事地莫盛
乎禋祀弗躬弗親孰申乎誠敬朕自臨四海於今六年
幸承祧社之靈未展郊丘之謁方今朔風候律南晷登
辰乘上日而恭饗奉高禋而肅事備殷薦之文行昭報
之禮豈唯光靈所燭俱驗其徵方冀後先不違實受其
福至若五刑之屬十惡為重自頃恩赦罕聞該及朕以
𦕈身膺乎大寳下人不足每切如子之傷上帝所臨敢
逃在予之責閒居三月未弭厥愆静念終朝載增寅畏
侑神伊始與物惟新思崇曠蕩之恩以答高明之貺可
大赦天下繫囚見徒及十惡咸赦除之雜犯流人並放
還京文武官及應禁考使别勅陪位官邊州都督刺史
諸軍大使副使三品以上賜爵一等四品以上加一級
入三品者三品减四考五品减三考聽入外文武有官
賜勲一轉關内諸州無出今年地税令内五品以上各
舉堪任州刺史縣令者天下大酺三日(景龍三年十一月二十二日)
開元十一年南郊赦
門下朕獲主三靈於今一紀聽政中昃每不敢康觀書
乙夜將求諸道頻年巳來每思至理或遠人不率或嗣歲
不登淳朴未還惕厲斯在為人上而慚德奉天明以畏
威故祝史正辭必期於陳信郊丘備禮將俟於昇平今
宗廟降靈克開厥後乾坤交泰保合太和麟鳳龜龍玄
符黃瑞之祉蠻夷戎狄梯山航海之琛莫不日月以聞
道路相屬顧惟不德承茲休運欽若昭報疇咨故實所
以今年獻春恭祀后土季秋吉日追崇九廟採先後於
魯經稽肆𩔖於虞典爰因長至欽謁上玄告受命之元
符昭嚴配之成績大典云備至誠克展諸侯駿奔来於
穆之相百神受職率咸秩之文六變巳陳三獻斯畢蓋
春秋大用莫先乎祀王者盛禮莫重於郊柴燎克終感慶
罔極豈予一人之福亦爾萬邦之賴宜因咸和之際俾
承厚下之澤可大赦天下自開元十一年十一月十六
日昧爽以前罪無輕重巳發覺未發覺巳結正未結正
繫囚見徒大辟罪以下咸赦除之其十惡死罪造偽頭
首劫賊殺財主不在赦例就中仍慮有冤濫者所司
具狀送中書門下盡理詳覆奏聞朕將親覽其有亡命
山澤挟藏軍器百日不首復罪如初敢以赦前事相告
言者以其罪罪之昇壇行事官及供奉官三品以上賜
爵一級四品以下加一階諸獻官並准昇壇例内外文
武官及致仕并前資陪位者賜勲一轉緣大禮有職掌
押當者更加一階齋郎並與出身皇親諸親倍位未出身者
並放選已出身者賜勲一轉親王公主各與一子官三衛
監門黃衣長上飛騎萬騎并仗内雜色人在齋宫宿衛及諸
色有資勞人緣大禮有職掌并流外行署預見大禮者
亦賜勲一轉其充香爐執扇及禮生祝史贊者賜勲外
簡選日優與處分兵士宿衞齋宫并諸色無資勞
緣大禮有職掌及京兆府百姓緣南郊祗應者各免其
家一年雜科差南北衛將軍率中郎將宿衛齋宫者並
同昇壇例其諸軍節度大使及三都留守雖不陪位委
寄既重特宜同昇壇官例百歲老人賜綿帛五段粟五
石縣令至其家存問給付孝子順孫義夫節婦旌表門閭終
身勿事諸州百姓或因逢水旱流寓未安者宜令所司與朝集
使即作賑恤安輯法奏聞其單貧衞士番鎮久次令州府長
官簡擇灼然者放免番役征行人家州縣檢校勿使侵欺
磧西鎮人途路懸遠者特宜賜勲一轉鰥寡惸獨亦令州縣
矜恤使得存濟元置義倉救人不足承前貸百姓糧及種子
未納者並放免不得却徵自古聖帝明王忠臣烈士名山
大川並令所管致祭其已得替官人並轉累未得處分非老弱
疾病猶堪處事者量加收錄使免失職其左貶官非逆人五
服内親及犯贓賄名教者所司勘實奏聞量移近處其官
人有清白政術堪任刺史縣令及抱器懷才不求聞逹者
州長具以名薦宗室中有孝悌才術為衆所知仍在俾任
者委宗正具以名奏君臣一體休戚共焉朕今承天命恭
𫝊大寳蓋憑累祖餘業得一之符亦由羣公舊勲不二之
力永言繄頼其敢忘之自武德以來實封功臣知政宰輔
有身無大故而亡官失封子孫淪屈所由勘實具以狀聞
存者可籌其官榮逝者當錄其胤嗣使幽明同慶知有令
辰亞獻邠王守禮終獻官寧王憲各賜物一千段捧俎申王
撝夹侍岐王範薛王業各賜物七百疋侍中源乾曜中書令
張說兵部尚書同中書門下三品王晙各賜物五百疋正衣
附馬都尉王守一王繇温曦宗正少卿崔澄各賜物三百疋
二王後賜物一百五十疋壇場使京兆尹孟温禮賜物二百
疋修造羽儀使賜物一百疋修撰儀注官五品以上賜物百
疋六品以上賜七十段自餘陪位預宴官一品賜物一百疋
二品三品八十疋四品五品六十疋七品四十疋八品九品
三十疋鴻臚諸蕃等使與見大禮及在本蕃王侯大酋長
同宴會例給賜郡主縣主各賜物八十疋緣大禮數處有
職長者任於一頭從高叙天下州府賜酺三日京城五日
前任所在百姓村坊宴樂不得科率聚斂其有處分未該
者令所司及本使比𩔖奏聞赦書曰行五百里主者施行
天寳十載南郊赦
皇天眷命必順於五行哲后馭時實遵於三統考古之
道何莫由斯朕欽若上玄嗣守丕業察璿衡以齊政念
稼穯以勸人日慎一日四十載於茲矣何嘗不夙夜祗
畏憂勞在懷思康黎元臻夫至理幸以刑理俗阜天成
地平萬方底寧羣物咸遂雖慙大化且謂小康皆至道
儲祉宗社敷佑豈予菲薄而克致焉然則上稽歴象旁
採輿議爰以土位承漢火行是憑大易之辭用紹前王
之烈禎祥累應正閏攸分不改舊章惟新景運屬歲初
吉乘時布和是命展祀崇禋竭誠昭報庶叶發生之序
載覃雨露之澤可大赦天下自天寳十載正月十日昧
爽以前大辟罪以下罪無輕重已發覺未發覺巳結正
未結正繫囚見徒常赦所不免者咸赦除之其左降官
及流移配隸安置罰鎮效力之𩔖並稍量移近處其官
已復資至叙用之日不須為累其流人配隸并一房家
口者所犯人情非切害身巳亡沒家口放還流人及左
降官考滿載滿丁憂服滿者亦准例稍與量移其亡官
失爵放還不齒及諸色放停解考免與替人等非犯贓
唐大詔令集卷六十八
