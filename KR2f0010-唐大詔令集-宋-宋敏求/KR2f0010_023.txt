唐大詔令集卷三十三
宋宋敏求編
諸王
封建
封周王顯制
封申王成義等制
封郯王嗣直郢王嗣謙制
封陕王嗣昇制
改封寧王憲制
封濟王溢等制
廣平王進封楚王制
改封雍王适制
封睦王建等制
封欽王諤等制
封鄧王寧等制
封沔王恂等制
封晉王普制
封魯王永制
封梁王休履等制
封蔣王宗儉制
封棣王惴制
封鄂王潤制
封衛王灌等制
封蘄王緝等制
封棣王祔等制
封景王祕等制
封雅王禎等制
封建
封周王顯制
昔周武垂則汾邑啟維城之固漢文承統睢陽樹磐石
之基所以作鎮邦家克隆景業第七子顯毓粹雲峯分
輝日觀風儀秀舉神識冲和挺玉質而含章振金聲而
發彩夙遵教於詩禮方導德於間平既表岐嶷之姿宜
申珪社之貺可封周王食邑一萬戸(顯慶二年二月)
封申王等制蘇頲
門下古者帝王受命以臨萬國子弟建封用尊五等其
所由来尚矣右衛大將軍衡陽郡王成義等敦詩執禮
本仁祖義名教之樂自得幾深温良之容發於忠孝晨
趨魏闕則望掩軒霞夕賦曹園則思含澄景朕祗奉歴
數旁稽載籍克輔王室所謂通邑大都俾為唐藩故能
帶河礪嶽分膺往命咨爾眷歟可依前件仍各食實封
一千戸(唐隆元年六月二十七日)
封郯王郢王誥
誥昔在姬劉分王子弟用能本枝碩茂算祀遐長皇帝
元子嗣直嗣謙等若木分暉咸池䟽𣲖孝愛成性佩服
天經岐嶷誕靈風儀遐舉奉聞詩之寳訓資樂善之芳
規錫命惟崇巳申綠車之寵登庸在運宜開朱邸之蕃
嗣直可封為郯王嗣謙可封為郢王(先天元年八月)
封陕王誥
誥皇孫之寵禮絶於諸侯帝王之制封殊於列國爰自
前代兹義存焉皇帝第三子嗣昇岐嶷夙成聰明天假
東海夀街之對昔未云竒瑯琊日遠之談今可連𩔖允
宜胙兹茅土光彼磐石永固鴻業式繼維寧可封為陕
王(先天六年九月)
改封寧王制
爰分寳玉載錫綏章必在親賢致之侯甸開府儀同三
司兼涇州刺史上柱國宋王憲儀表碩望忠肅令名藝
總經書才推禮樂列上公之位兼大藩之寵瞻彼行圍
舊稱茅邑敦如北地今邇西都宜考良日之封用弘景
命之及可改封寧王食邑三千戶餘如故(開元七年九月)
封濟王等制
王者之制疇庸展親古之道也廼眷諸子非曰私之第
二十三男溢等藉慶昌源致兹繁祉始自内保漸乎外傅
四方六甲辨志離經可以識君臣之義可以接朝廷之
禮宜建以方社錫之分器肆予有命克慎厥猷其封溢
為濟王沔為信王泚為義王漼為陳王澄為豊王潓為
恒王淀為京王滔為涇王(開元二十一年九月)
廣平王進封楚王制
自寇戎奸宄王師未振瞻言境邑尚聚犬羊廣平王俶
修學好古令德孝恭志安邦家誓雪讐耻爰鞠其旅克
復二京可封楚王食實封二千戶(寳應元年三月)
改封雍王制
錫瑞剖珪義先藩屏籬疆畫野禮叙推恩必因時以命
拜協天性以為輔天下兵馬元帥特進上柱國魯王适
識度明敏執心仁恕智侔對日位偶前星頃以俾侯於
魯兼掌戎車修禮檢身流謙自牧元良有裕忠孝可嘉
且𫝊稱知子之道禮擅内舉之文眷彼龜蒙僻居東夏
乃惟洛雍近接西周宜改邑於京關列維城於上國可
改封雍王食邑一萬戸依前充天下兵馬元帥本官勲
如故(寳應元年八月)
封睦王等制
虞夏之制諸子疏封漢魏以還十連授律是用析珪班瑞
磐石開疆信逋邑之紀綱為中都之屏翰然則旄鉞之寄
惟擇攸難因親之任各膺其命第四子述第五子逾第六
子連韓王迥第八子遘第十三子造第十四子暹第十五子
運第十六子遇第十七子遹第十八子通第十九子逹第
二十子逸等敏茂純懿禀於衷誠温良孝恭形於進對
動皆合義居必有恒可以附衆靖人撫封宣化而總列城之
賦擅分閫之謀允勤公家允輔王室今則均茅社之寵盛
槐庭之儀授鉞登車副兹朝典維城之固爾其懋哉述可
封睦王充嶺南節度支度營田五府經略觀察處置䓁大
使逾可封郴王充渭北鄜坊等州節度大使連可封信王
韓王迥可汴宋等州節度觀察處置等大使遘可封鄜王
造可封忻王充昭義軍節度觀察處置等大使暹可封韶
王運可封嘉王遇可封端王遹可封循王通可封恭王逵
可封原王逸可封雅王仍並可開府儀同三司(大歴十年二月)
封欽王等制
王者之制子弟畢封所以固藩輔而重社稷古今之通
義也第十弟諤等寬簡忠厚生知孝敬行皆由禮志不
違仁樂善本於性情好賢宗於師傅朕承天之序稽古
展親宜舉徽章俾開土宇第十弟諤封欽王第十一弟誠封
珍王男建康郡王渙封郯王改名經洋川郡王沔封均
王改名緯臨海郡王洵封溆王改名縱弘農郡王浼封
莒王改名紵漢東郡王泳封密王改名綱晉陽郡王湜
封郇王改名總高平郡王淑封邵王改名約雲安郡王
滋封宋王改名結宣城郡王淮封集王改名緗德陽郡
王濬封冀王改名絿河東郡王浥封和王改名綺第十
七男絢封衡王十九男纁封會王二十男綰封福王二
十二男紘封撫王二十三男緄封岳王二十四男紳封
袁王二十五男綸封桂王二十七男綽封翼王(貞元二十一年)
(四月)
封鄧王等制
門下昔周室制法備建宗盟漢代垂統畢封子弟其盛
也二南教化首在國風其詳也九國土疆載於侯表朕
嗣守丕業恭惟令圖永言磐石之固宜本介人之重男
平原郡王寧等孝友忠敬温文惠和禀其樂善之姿強
於好古之學君親之教罔敢失墜保傅之言亦惟佩服
由是寡悔至於通方庶可膺兹典章列是藩屏疏爵以
冠於侯伯分茅以錫其山川用明至公且叶前訓男平
原郡王寧可封鄧王同安郡王寬可封涇王延安郡王
宥可封遂王彭城郡王察可封深王高密郡王寰可封
洋王文安王寮可封絳王十男審可封建王宜令所司
擇日備禮册命主者施行(元和元年八月七日)
封沔王等制
門下朕獲承天序欽若前訓用建藩輔以明親賢斯古
先哲王之令典也弟憬等孝友寬厚温文肅敬行有枝
葉道無緇磷踐君子之中庸䆒賢人之義理情惟樂古
志不近名纂間平之令德希曾閔之至行宜分建茅土
衛我邦家叶於展親永固磐石是用舉其成命錫其徽
章第十弟恂可封沔王第十一弟懌可封婺王第十二弟愔可
封茂王第十三弟怡可封光王第十四弟恊可封淄王
第十五弟憺可封衡王第十六弟悦可封澶王長男湛
可封鄂王第二男涵可封江王第五男瀍可封潁王宜
令有司備禮擇日册命主者施行(長慶元年三月)
封晉王制
門下昔周室之興也藩戚並建式資於維城漢氏之興
也皇子畢封用固於磐石斯所以載弘丕緒惟懷永
圖且茂德於本枝遂推恩於後嗣况祗荷眷祜屬當長
賢宜承龍章允膺舊典長男普幼禀異質夙膺嘉祥既
表岐嶷之姿日慕恭良之性朕以寡昧虔奉宗祧庶明
父子之親以及君臣之義命以樂國錫其分圭用敷可
久之基爰叶至公之道可封晉王宜令有司擇日備儀
册命主者施行(寳歴元年十一月)
封魯王制
朕恭承寳位欽若璿衡兢業戒懷懼忝洪搆今皇嗣誕
秀既流慶於天枝白茅啟封宜分王於土宇用崇大典
式固不圖長男永植性端莊禀靈聰哲神氣挺於岐嶷和
粹精於儀形姿範藹然是用嘉慰將奉聞詩之教冀彰
樂善之風俾洽寵恩允膺錫命庶表祥於麟趾爰建社
於龜蒙敬哉戒哉無沗我烈聖之休德可封魯王仍令
有司擇日備禮册命(太和四年正月)
封梁王等制
王者胙土畫疆封建子弟所以承衛帝室藩茂本枝祖
宗成式朕曷敢廢况天付正性夙奉丕訓尊賢好善體
仁由禮是可舉建侯之命膺分社之榮親親賢賢于是乎在
敬宗皇帝第二子休復第三子執中第四子言揚第六
子成美皆氣藴冲和行推敬慎游泳(原闕)
墳素佩服師言
宜開土宇之封用申睦族之典休復可封梁王執中可
封襄王言揚可封杞王成美可封陳王宜令有司擇日
備禮册命(開成二年八月)
封蔣王制
周宅土中藩衛並建漢有天下子弟畢封朕承烈聖之
鴻搆託於兆人之上順考古道用保乂於皇家第二男
宗儉孝友齊莊恭肅明懿蹈師氏之典訓佩古人之格
言動必有程稚不好弄遵道誠資於積習樂善寔本於
生知洪量不矜芳猷自穆是宜光分茅社作我藩翰式
發麟趾之祥欽若犬牙之制爰舉成命錫其寵章可封
蔣王仍命有司備禮册命(開成二年八月)
封棣王制
門下朕聞王者建極子弟胙以茅土將以藩昌磐石深
固本根周漢之隆率由此道及我列聖每用舊章所以
撫安生靈保佑中外朕恭承天序敢紊前規爰加立愛
之恩庶廣推公之義憲宗第十八子惴生則温柔性惟
聰逹神邁氣朗聞禮知方藴積中之粹和資奉上之孝敬
必能副於友愛始終令圖以耀金枝以輔王室是命俾
開朱邸盛建戚藩載啟唐虞之風用崇麟趾之慶於戲
惟茲盛典用别親賢必思繼美二南紹休五等佩維城
之重思外屏之尊無怠無荒服我丕命可封棣王仍令
擇日備禮册命(大中六年十一月)
封鄂王制蔣仰
門下周家受命諸子疏封漢氏造邦二等垂訓式崇藩
屏思固本根逮於國朝必稽典憲太宗創久長之業乃
建親賢列聖遵守成之文廣分土宇朕獲承丕構敢廢
舊章非惟永保於皇基蓋亦無私於天下第六男潤生
而聰敏性則温恭孝敬夙彰誠明自至能服詩書之教
居然禮義之姿雖在幼年勤由義訓周旋知為善之樂
謙和無自伐之心是可以膺犬牙之封厚麟趾之慶授
以茅社錫其桐圭俾爾戚藩以輔王室亦宜維二南之
慶躅習三雍之舊儀敬服斯言用光禮命可封鄂王令
所司備禮册命(大中五年六月)
封衛王灌等制
門下朕聞先王建萬國親諸侯也周漢封藩樹屏我國
家以錫土分茅冲人敢易彝制爰稽典禮式固家邦第
三男灌等生則岐嶷幼而徇齊忠厚實見其天資才識
若符於神授敦詩聞禮不假其師嚴踐義由仁罔勞於
庭訓術通六藝之妙學奥百代之書是宜敷桐葉之策
舉梓材之誥胙以土宇誓以河山我圖爾居以謹王度
無懈其位永孚於休第三男灌可封衛王第四男澭可
封廣王宜令有司擇日備禮册命主者施行(大中十一年六月二)
(十八日)
封蘄王等制
門下朕祗承祖業獲奉寳圖常欲茂枝葉於千齡壯根
本於九族所以建兹茅社分命親賢參酌令儀用垂嘉
稱順宗皇帝第十八子緝憲宗皇帝第二十子情瑶源
挺秀朱邸𫝊芳生於宫壼之中雅得詩書之奥加以温
恭成性孝敬日聞不假保傅之嚴已彰間平之德是宜
疏封大國屏衛本朝錫介圭於明庭固磐石於清廟於
戲謹爾侯度敬我典章無怠無荒往承休命緝可蘄王
情可榮王仍令所司擇日備禮册命(咸通二年十一月)
封棣王虔王沂王遂王制陸扆
門下我國家奄宅中區光啟祖業析珪胙土惟賢與親
故本根茂而枝葉榮王室尊而藩屏壯逮予眇末罔獲
纂承願至道之玄慈鍾列聖之餘慶顧茲胤嗣實謂蕃
昌爰稽典謨用建邦土第三男祤星辰毓粹岳瀆降靈
早彰岐嶷之姿克禀徇齊之慶第五男禊龜龍應瑞鵰
鶚凌空温恭自得於天和穎悟實由於神賦第六男禋
璆琳挺秀鸑鷟呈祥爰當好弄之年雅號夙成之器第
七男緯珠璣耀彩箘簬含貞風神潛茂於端莊質性已
彰於敏惠而皆生知孝敬志樂文儒問安靡曠於晨昏
禀訓每由於詩禮智有刻舟之妙辨多對日之竒是宜
分以白茅錫其朱邸叶犬牙於漢制光麟趾於周詩厭
次名邦境連於齊魯南康奥壤土接於荆吳瑯琊敦儒
素之風遂寧實阜殷之俗咸稱重地各服徽章於戲器
以琢成道由學顯勉禀君親之教敬承友傅之規勿追
平樂之歡無好任城之勇懋建厥德無怠無荒祤可棣
王禊可虔王禋可沂王禕可遂王仍令所司擇日備禮
册命主者施行(乾寧元年十月)
封景王輝王祁王制
門下昔明王臨御之理立德於至道茂緒於惟親朕嗣
守丕圖祗若鴻訓未嘗不稽古建於邦家厲精以奉宗
祖况洎漢而還封册之重抑有前典煥乎彝章當知子
之敢私亦内舉之良媿第八男祕粹和包美謹厚自居
踐禮樂之德文佩詩書之義府第九男祚生而向善夙
賦好謙克明教導之風蔚有端莊之質第十男祺後星
增潤甲觀呈祥妙彰岐嶷之姿雅得聰明之性又並標
嘉器皆禀温文慰沃且多寵數宜舉爰擇重地式崇其
名於戲恭乃修持服諸訓順俾盛磐石之固允膺典禮之
崇勉樹令徽各欽休命祕可封景王祚可封輝王祺可
封祁王(乾寧四年十月)
封雅王瓊王制張元晏
門下成周之建藩翰也本以宗盟大漢之分茅社也先
諸子弟推強幹弱枝之義遵自家刑國之文用能夹輔公
朝尊奬王室朕上承宗廟下撫黎元固安萬邦惠綏羣
品事必在於師古理寧繫於徇私爰舉舊章式於令典
十一男禎忠肅挺志清明在躬孝敬本於生知端粹資
乎神授藴題鞭之妙思纂置醴之前規第十二男祥美
秀呈姿温文毓德體寬雅以成性恃愿恭而立身踵為
善之懿圖繼好學之休譽咸在齠齔克守義方必當益
茂清徽俱為令器是用各分圭瑞並列封疆申以渥恩委
之善地於戲當綺紈之歲膺茅土之榮雁序聯芳犬牙
錫壤爾宜簡以位衆儉而在公善友應徐敬師申白交
修魯衛之政俾取虞芮之風往惟欽哉服我丕謀禎可
封雅王祥可封瓊王仍令所司擇日備禮册命主者施
行(光化元年十一月)
唐大詔令集卷三十三
