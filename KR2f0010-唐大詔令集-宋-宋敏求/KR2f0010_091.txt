唐大詔令集卷一百十二
宋宋敏求編
政事
財利
用舊錢詔
禁鑄造銅器詔
議放私鑄錢詔
禁京城沽酒勑
行乾元重寳錢勑
行重輪錢勑
令百官議罷新錢詔
重稜錢减價行用勑
放邕府金坑勑
放天下𣙜酒勑
減塩價勅
條貫江淮銅鉛勑
條貫錢貨及禁採銀勑
停淄青等道糶鹽勑
財利
用舊錢詔
泉布之興其来自久實古今之要重為公私之寳用年
月既深偽濫斯起所以採乾封之號改鑄新錢静而思
之將為未可高祖掇亂反正爰創軌模太宗立極承天
無所改作今廢舊造新恐乖先旨其開元泉貨宜依舊
施行為萬代之法乾封新鑄之錢令所司貯納更不須
鑄仍令天下置鑪之處並鑄開元通寳錢(乾封二年五月)
禁鑄造銅器詔
古者作錢以通有無之鄉以平小大之價以全服用之
物以濟單貧之資錢之所由急也然絲布財穀四者為
大若本賤末貴則人弃本而務賤故有盗鑄者冒嚴刑
而不悔藏鏹者非倍息而不出今天下泉貨益少布幣
頗輕欲使流通焉可得也且銅者餒不可食寒不可衣
也既不堪於器用又不同於寳物唯以鑄錢使其流布
宜令所在布知鑄錢委按察使申明格文禁斷私賣銅
錫仍禁造銅器所有採銅錫鉛官為市取勿抑其價務
利於人(開元十七年九月)
議放私鑄錢勅張九齡
勅布帛不可以尺寸為交易菽粟不可以抄勺貿有無
故古之為錢以通貨幣蓋人所作非天實生頃者耕織
為資乃稍賤而傷本磨鑄之物却以少而致貴頃雖官
鑄所入無幾約工計本勞費又多公私之間給用不贍
永言其弊豈無變通往者漢文之時已有放錢之令雖
見非於賈誼亦無廢於賢君况古往今来時異事變反
經之義安有定耶終然自拘必無足用且欲不禁私鑄
其理如何公卿百寮詳議可否朕將親覽擇善而從(開元)
(年)
禁京城沽酒勅
為政之本期於節用今農功在務廩食未優如聞京城
之中酒價尤貴但以麴蘖之費有損國儲游惰之徒益
資廢業其京城内沽酒即宜禁斷麥熟之後任依常式
(乾元元年二月)
行乾元重寳錢勅
錢貨之興其来巳久蓋代有㳂革時為重輕周興九府
實啟流泉之利漢造五銖亦弘改鑄之法必令小大兼
適母子相權事有益於公私理宜循於通變但以兵戈
未息帑藏猶虚卜式獻助軍之誠弘羊興富國之筭静
言立法諒在便人御史中丞第五琦奏請改錢以一當
十别為新鑄不廢舊者冀實三官之資用收十倍之利
所謂於人不優從古有經宜聽於諸監别鑄一當十錢
其文曰乾元重寳其開元通寳著亦依舊行用所請採
鑄捉搦處置即條件奏聞(乾元二年七月)
行重輪錢勑
九府陳規百王不易或輕為重蓋取適時以重為輕用
為救弊則有形分龍馬勢寫刀龜子母相㳂變通斯在
今國步猶阻帑藏未充重斂乃人困不堪薄征則軍賦
未足是以頃令改鑄務於濟時自開元行用以來頗亦公
私弘益今可於絳州諸鑪加樣起鑄更增新郭不變舊
文每以一錢用當五十利豐費約實允事宜其錢以二
十斤成貫自餘錢監並聽依舊享兹厚利足以富國人
安俗阜朕復何憂仍令鑄錢使即勾當起鑄新錢或有
奸濫所由奉法何至寬容仰州縣明示錢樣切須捉搦
勿使違越在京官寮比無俸料桂玉之費將何以堪宜
取絳州新錢給冬季俸料即仰所由申請計會支給且
艱難之際家國當同頃者急在軍戎所以久虧禄俸眷
言優恤恒愧於懷今俯及授衣略為賙給庶資時要宜
悉朕懷(乾元二年八月)
令百官議罷新錢詔
泉府之設其来尚矣或因時改作則制有重輕往以金
革是殷邦儲稍闕屬權臣掌賦變法非良遂使貨物相
㳂穀帛騰踊求之輿誦弊實由斯夫易柱調絃政之要
者今欲仍從舊貫漸罷新錢又慮權行轉資艱急如或
猶循所務未塞其源實恐物價虚騰黎人失業静言體
要用藉良圖且兩漢舊規典章沿革必朝廷會議共體
至公蓋明君不獨專法當從衆議庶遵行古之道俾廣
無私之論宜令文武百官九品以上並於尚書省議訖
委中書門下詳擇奏聞(乾元三年三月)
重稜錢減價行用勑
因時立制頃議新錢且欲從權知非經久如聞官鑪之
外私鑄頗多吞併小錢踰濫成弊抵罪雖衆禁奸未絶
况物價益起人心不安事藉變通期於折衷其重稜五
十價錢宜减作三十文行用其開元舊錢宜與乾元錢
並行用仍令京中及畿縣内依此處分諸州待後進止
(上元元年九月)
放邕府金坑勅
𠡠朕聞致理之君克勤於德不貴遠物所寳惟賢故堯
設茅茨禹卑宫室光武捨去寳劒順帝封還大珠朕以
𦕈身獲守丕業仰止前王之德思齊太素之風未嘗緣
情於服翫措手於珠玉庶乎捐金抵璧返朴還淳邕州
所奉金坑誠為潤國語人於利非朕素懷方以不貪為
寳惟德其物豈尚兹難得之貨生其可欲之心耶其金
坑宜委康澤差擇清強官專勾當任貧下百姓採斸不
得令酋豪及官吏影占侵擾聞奏當重科貶俾夫俗臻
富夀人識廉隅副朕意也(大歷十四年七月)
放天下𣙜酒勅
勅朕聞孟子曰國不以利為利以義為利欽若前訓賢
哉是言故務德崇賢理之先也趨本弃末政之興也禹
貢以財賦周禮入其貨賄皆贍國用無奪人業漢接秦
弊時匱費殷置筭緍之科下𣙜酤之令郡國發奸於下
公卿言利於朝賈誼所以云天下之大殘也朕獲奉宗
廟之祀永惟淳風猶聞江淮之間頃緣兵食未足𣙜酒
收利權以救時雖廣儲畜之資實隳商賈之業方敦禮
節漸致和平豈財悖而入與百姓争利者耶其轉運使
下先諸道𣙜酒宜停俾利歸於人化臻知恥仍宣示中
外知朕意焉
减鹽價勅
三代立制山澤不禁天地財利與人共之王道寢微強
霸迭興於是設祈望之守興𣙜筦之法以佐兵賦以寬
地征公私之間猶謂兼濟歴代遵用遂為典常自頃寇
難荐興巳三十載服干櫓者農桑其盡居閭里者杼柚
其空革車方殷軍食屢調人多轉死田卒汙莱乃專煑
海之利以為贍國之術度其所入歲倍田租近者軍費
日增𣙜價日貴至有以穀數斗易鹽一升本末相踰科
條益峻念彼貧匱何能自資五味失和百疾生害以兹
夭斃實用痛傷嗚呼朕丕承列聖之緒遐覽前王之典
既不克静事以息用又不獲弛禁以便人征利滋深疲
甿重困予則不恤其誰省憂應准并峡州𣙜鹽宜令中
書門下及度支商量裁减估價兼釐革利害速具條件
聞奏削去繁刻杜塞姦訛務於利人以稱朕意
條貫江淮銅鉛勅
錢貴物賤傷農害工權其輕重須有通變比者銅鉛無
禁鼓鑄有妨其江淮諸州府收市銅鉛等先已令諸道
知院官勾當緣令初下未盡頒行宜委諸道觀察等使
與知院官切共勾當事畢日仍委鹽鉄使據所得數勘
會聞奏(元和年)
條貫錢貨及禁採銀𠡠
𠡠泉貨之法義在通流若錢有所壅貨當益賤故藏錢
者得乘人之急居貨者必損已之資趨利之徒豈知國
計斯弊未革人將不堪今欲著錢令以出滯藏加鼓鑄
以資流布使商旅知禁農桑獲安義切救人情非欲利
然革之無漸物或相驚已日之孚在乎消息天下商賈
先畜錢者宜委所在長吏分明曉諭令其收市貨物官
中不得輒立程限逼迫商人任其貨易以求便利計周
歲之後此法遍行朕當别立新規設蓄錢之禁所以先
有告示許其方圓意在他時行法不貸朕志久定固無
二言又有銀之山必有銅鑛銅者可資於鼓鑄銀者無
益於貧人適開翫好之端豈救饑寒之患况欲加鑄理
須併功得不權其重輕使務專一其天下自五嶺以北
見採銀坑並宜禁斷恐所在坑戶不免失業委本州府
長吏勸課令其採銅助官中鑄作仍委鹽鉄使即作法
優賞條流聞奏於戲人之求利厥路固殊斯道炳然言
之不惑凡百有位明悉朕懷
停淄青等道糶鹽勅
兵革初寧方資𣙜筦閭閻重困斯可蠲除如聞淄青鄆
三道往年糶鹽價錢近收七十萬貫資費優贍有餘自
鹽鉄使收管巳来軍府頓絶其利遂使經行陣者有停
粮之怨服隴畆者興加税之嗟犯鹽禁者困鞭撻之刑
理生業者乏鹽醬之具雖縣官受利而郡府益空俾人
獲安寧我節用其鹽鉄先於淄青兖鄆等道管内置小
鋪糶鹽巡院納𣙜起今年五月一日已後一切並停仍
各委本道約校比年節度使自收管充軍府逐急用度
及均减管内貧下百姓兩税錢數至年終各具糶鹽所
得錢并均减兩税聞奏(元和年)
唐大詔令集卷一百十二
