唐大詔令集卷一百二十八
宋宋敏求編
蕃夷
綏附
撫鎮夷狄詔
令蕃客國子監觀禮教詔
賜入朝新降蕃酋詔
放諸蕃質子各還本國𠡠
遣牛仙客往關内諸州安輯六州胡𠡠
放不從亂吐蕃使人四人歸國𠡠
放吐蕃使歸國𠡠
命官
葛邏禄葉護開府儀同三司制
回紇葉護司空封忠義王制
温沒斯懷化郡王制
温沒斯歸義軍使制
封立
薛延陀真珠毗伽可汗詔
突厥李斯摩為可汗制
封突厥夫人李氏孫氏等制
黠戞斯為可汗制
議立回鶻可汗制
遣使册回鶻可汗制
綏撫
撫鎮夷狄詔
晝野分疆山川限其内外遐荒絶域刑政殊於函夏是
以昔王御世懷柔遠人義在羈縻無取臣屬渠搜即叙
表夏后之成功越裳重譯羡周邦之長等有隋季世陸續
耀兵萬乘疲於河源三年伐於遼外搆怨連禍力屈貲
殫朕祗膺寳圖鎮撫四極悦近来遠追革前弊要方蕃服
宜與和親其吐蕃渾已修職貢高句麗送遠誠欵契丹
靺鞨咸求内附因而鎮撫允合機宜分命行人就申好
睦静亂息民於是乎在布告天下明知朕意(武德二年二月)
令蕃客國子監觀禮教𠡠
𠡠夫國學者立教之本故觀文可以知道敷文可以成
化庠序爰作皆分澤於神靈車書是同乃範圍於天下
是戎狄納欵日夕歸朝慕我華風敦先儒禮由是執於
干羽常不討而来賓事於爼豆庶既知而往學彼蓬麻
之自植在桑葚之懷音則仁豈遠哉習相近也自今已
後蕃客入朝並引向國子監令觀禮教(開元三年十二月二十二日)
賜入朝新降蕃酋𠡠
𠡠關内河東河西入朝新降蕃酋等曰嘉爾蕃酋慕我
朝化相率歸附載變炎凉而忠懇不渝誠勤則勵深宜
輯乃成洛捍彼方隅使𤇺火無驚障塞咸謐則厚賞崇
班當取富貴朕因此加貸爾實安堵猶衣服盡未充災
患且未息永言於此良用憮然其人春不入朝都督衙
官并箭頭將軍在蕃者已令王晙張說楊敬述等取軍
中庫物各量以賜爾等衣副都落中有疾苦便量給藥
物無令田隴廢業含養失所逓相勉諭以悉朕意(開元八年)
(三月)
放諸蕃質子各還本國𠡠
𠡠我國家統一寰宇歴年滋多九夷同文四隩来暨夫
其襲冠帶奉正朔顒顒然向風而慕化列於天朝編於
屬國者蓋亦衆矣我則潤之以時雨煦之以春陽淳德
以柔之中孚以信之玄風既同祥物玆遂莫不自天壌
窮海域蹶角以請吏執贄而来庭唐皇之德於此為盛
今外蕃侍子久在京師雖威惠之感自遠畢歸而羈旅
之意重遷斯在宜命所司勘會諸蕃充質宿衛子弟等
量放還國契丹及奚近通質子並即停追前令還蕃省
領等幽州且住交替者即放去朕欲鳥獸咸若華夷共
安来則納其朝謁之心去則遂其生育之意含弘之施
德莫厚焉
遣牛仙客往關内諸州安輯六州胡𠡠
勑古之降虜皆置邊郡將遂畜牧之性以示柔懷之德
河曲之北先有六州羣胡編列積百年序往緣康時賓
等輙搆兇黨自取誅夷詿誤蕃落損害良善因兹多隸
令其失業永言戀本寧不懷歸朕每念及昆虫猶慮失
所况於此軰豈忘安輯如聞已有逃在關内諸州及先
招携在靈慶州界者宜委並侍中牛仙客於監夏等州
界内選土地良沃之處都置一州酋量戶多少置縣其
有先所隸州未来者亦放歸各另據簿籍勘會勿容虚
假處置訖聞奏
放不從亂吐蕃四人歸國𠡠
劉闢招誘外蕃用資叛亂西蕃顧盟竟無助逆維使在
其間而義無所失其吐蕃並分敬則送赴本界以其寒
冱涉遠各給衣物粮食發遣(元和年)
放吐蕃使歸國𠡠
朕臨御萬邦推布誠信西戎納欵積有歲時中或虧違
亦常包貸我有殊德寧不是思重譯貢珍道途相繼申
恩示禮曾無闕焉昨日蕃使奉章又至京輦將君長之
命陳和好之誠臨軒召見館餼加厚復以信幣諭之簡
書亦既言旋才及郊甸遽聞蟻聚来犯封陲河曲之間
頗為暴擾背惠棄約斯謂無名公議物情咸請誅絶朕
深惟德化之未被豈慮夷俗之不賓其國失信其使何
罪釋其維縶以遂性示之弘覆以忘懷予衷苟孚庶使
知感其使論矩立藏等并後般来使並宜放歸本國仍
委鳳翔節度使以此意曉諭(元和十四年正月)
命官
葛邏禄葉護開府儀同三司制
葛邏禄葉護特進頓毗特禀英姿擅雄荒服威信馭衆
知終超(闕)以立節竭至誠而向順逆虜布思丘山積釁
天地匪容未就(闕)遂能率引弓之旅佐轉戰之師生
縳兇渠咸𩔖雖不長元惡顧神理之必誅而與我同仇
乃忠勇之斯美疇其民績寵以殊榮可開府儀同三司
金山丕依舊充業護禄俸於北庭給其葉護妻及母並
封為國夫人(天寳十二年九月)
回紇葉護司空封忠惠王
功濟艱難志存邦國萬里絶域一德同心求之古今所
未聞也回紇葉護特禀英姿挺生竒略言必忠信行表
温良才為萬人之敵位列諸酋之長屬凶醜亂常中原
未靖以可汗有兄弟之約與國家興父子之軍奮其智
謀討彼凶逆一鼔作氣百萬摧鋒三旬之間兩軍克定
力拔山岳精貫風雲蒙犯曾不辭其勞急難無以喻其
分固可懸之日月𫝊之子孫豈惟裂土之封誓河之賞
夫位之崇者司空第一名之大者封王最高可司空
仍封忠義王每歲送絹二萬疋至朔方軍宜差使受領
(至德六年十二月)
温沒斯懷化郡王制
昔秋訾獻籌歸忠於大國日逐避禍納欵於眀廷宣帝
加其一心寵之優禮或存故王之印綬或賜歸德之美
名爰舉舊章式從新命回紇温沒斯特倜儻慕義沉雄
有謀駃騠之生勢超千里鷙鳥之擊氣厲九秋屢獻欵
誠布於邊將尋執反虜不遺君親戢其餓殍之&KR1131;曾靡
秋毫之犯旋觀所履大節甚明朕與回紇代結親姻久
敦隣好念其狂亂義在固存莫若撫其酋豪顯其大順
使諸蕃知我招携之禮更逾往昔之恩仍加帶礪之封
俾度爪牙之寄服玆休寵可不敬哉可特進左金吾衛
大將軍員外置同正員仍封懷化郡王(會昌二年五月)
温沒斯歸義軍使制
回鶻代雄絶漢名鎮北番而乃厭金革之強慕朝廷之
禮願襲冠帶思覩漢儀蟬蜕自改於潔清豹變獨慰其
文彩不有英傑孰啓壮圖温斯禀氣隂崧降精斗極生
知忠孝神付莊矜自強之心隠如敵國銳上之器森若
戈矛果能因亂布誠覩機立節深叶懷柔之志不因告
諭之辭昔者取士殊隣秦能致覇將賢異國晉實用材
是宜優以寵光處之權貴崇褒納忠之效顯錫歸美之
名俾建旆於新軍示絶席於諸將勉修以節服我官常
可檢校工部尚書兼左金吾衛大將軍同正充入歸軍
使懷化郡王(會昌二年六月)
封立
薛延陀真珠毗伽可汗詔
天地之德平分於四時帝王之道無偏於萬國故能亭
育黎庶覆燾區夏聲教咸洎於遠方爵命不遺於殊俗
薛延陀真珠毗伽可汗器宇沉毅識具允明夙時見機
早禀正朔忠誠峻節克著於塞外貢獻琛賮不絶於王
府加以訓勖子嗣輯寧種落俱率蕃職咸慕朝風其子
沙躭彌葉護拔酌逹度莫賀咄沒頡利苾並志懷敦確
氣幹強果或心竭忠欸乃心闕庭或遠經朝覲拜首軒
陛言念丹誠良以佳尚宜錫徽號用申褒寵拔酌可錫
葉護可汗仍賜狼頭纛四鼓四頡利苾可汗逹度莫賀
咄葉護賜狼頭纛一鼓二仍令左領將軍梁方師持節
備册命(貞觀十二年九月)
突厥李思摩為可汗制
天地大德覆載極於八荒日月貞明煦照普於萬物是
以哲王撫運聖人垂法經邦立正之道取則於萬化興
亡繼絶之義靡隔於華夷唯彼北戎代居荒塞養畜牧
於天山之外擅勇敢於澣海之濱逮其本葉狂愚嗣位
侵盗之釁禍結於諸華殘暴之風毒被於大漢酋豪異
心部衆離阻革面若相望於道路請命皆慎委於闕庭
朕情切納忠志存懷遠乃命上將拯其將溺元戎才動
倒戈相繼而屠耆歸命單于反接分地之長觧結而來
王引弓之民天落而内附龍城既附狼塞遂空朕愍其
破亡恕其輟釁觧縳焚襯賜以再生收雷回霜宥以寬
政於是選内外之職分珪組以授之擇肥饒之地設州
縣以處之開倉府以䘏其飢寒馳輶軒以問其疾苦恩
同中夏禮均舊臣十載於兹矣受命三靈殫思百姓爰
初薄伐非求闢土之功洎于克定實弘安民之道久存
其亡國反其遺萌尚恐瘡痍未瘳衣食不足今歲以積
年榖屢登種衆增多畜牧蕃息繒絮無乏咸棄其氈裘
菽粟有餘靡資於狡兔使得復其舊庭繼其統緒歸三祠
於沮澤旋十角於盧山使復命(闕)林彌其依風之思重
涉安水遂其向日之歡然而左方既建右地以設必俟
其君長享王自非攣鞮責種醘落忠誠何以宣布朝化
輯寧番服右武侯大將軍化州都督懷化郡王李思摩
器懷沉深識用詳眀早慕皇風肅生丹欵爰寵以賜姓
榮以高爵内典循徼之重外受連帥之任譽光朝右職簡
朕心宜錫以藩號紹其宗祀可乙彌泥孰俟利苾可汗
并賜之鼔纛仍令就其部備禮册命突厥及胡諸州安
置者並令渡河還其舊部俾夫世作藩屛同之帶礪長
保邊塞𫝊諸後昆(貞觀十二年七月)
封突厥可汗夫人吕氏孫氏等制
門下突厥可汗夫人吕氏孫氏等毳幕来賓錦車將命
單于侍子榮已列於漢庭閼氏貴人寵宜加於蠻邸吕
氏可封澣海夫人孫氏可封納歛夫人主者施行(先天二年)
(八月二日)
黠戛斯為可汗制
𠡠我國家光宅四海君臨八荒聲教所覃册命咸被况
乎族稱宗姓地接封疆爰申建立之恩用廣懷來之道
有加常典得不敬之點戛斯國生窮陬之卿禀玄朔之
氣少卿之後胄裔且異於蕃夷大漢之中英傑自雄於
種落日者居於絶徼隔以強隣止馳向化之心莫通事
大之體旋能奮其武勇清彼朔陲萬里歸誠重譯而至
時既富於無外人更在於固存是用時降徽章載明深
懇加其美號錫以丹書貽厥后昆遂荒有北舉兹盛典
章示遠方戒服寵光永孚恩化可册為宗英雄武明誠可
汗命右散騎常侍兼御史中丞季拭持節充册立使所
司擇日備禮册命(會昌五年五月)
議立回鶻可汗詔
朕聞王者立德必本於念功天下歸仁莫先於興滅回
鶻久為與國嘗建民勲累申式配之儀兼展稱蕃之禮
天寳末興兵之際國步未夷憤彼兇妖率其忠勇控弦而至
革車之會增威止戈而歸犀毗之賜甚寵殊庸盛禮煥
烈縑緗是為親隣成其邊衛牧馬遠迹於朔野𤇺火
罷照於甘泉雖去華夷歡若親戚會昌中虜廷喪亂可
汗淪亡狼顧既困於歲牧鼠竊或行於邊州是時奸臣
作軸邊將操戈因樂禍以乘危遂興戎而生事不念救
灾之義盡為助順之攻駈彼離窟為徒隸情懷土自北
南寇之悲跡則亂竄北風之思舊國空瞻其茂草名王
猶困於族人想彼窮荒寧無慨歎朕君臨萬方子育
兆人雨露之所霑濡日月之所照燭欲令自遂必念好
還乃眷朔易之雄况當勲力之後每思報德實用疚懷
所以頓遣詔書俾勤尋訪穹廬莫覩甌脱已平萬騎豈
無其忠臣六角冀存其貴種頗勞寤寐屢閱歲時沙漠
既空井遥猶在近有回鶻来欵朔方帥臣得之送至闕
下又有回鶻隨黠戛斯李兼至朝廷各令象骨徵其要
領音塵可訪詞旨必同願復本邦仍懷化育皆云龐今
為可汗尚寓安西衆悦所附颺宰相以忠事上誓復龍
庭雜虜等以義向風頗側消釋至契素願慰悦甚多俟
其歸還衙帳當議特舉册命今且遺使臣且往慰論况
情深振撫道既切於還来而切濟艱難義豈忘於繼絶
至如待呼韓以殊禮約冐頓以和親止予嘉其来朝亦
或慮其為患今則因此離散追彼功勲立國於狼居稍
聚義於烏合再尋舊好宜舉良圖報告天下咸知朕意
(大中十年二月)
遣使册回鶻可汗詔
夫興滅繼絶有國之懿圖推亡固存先王之令典在春
秋時齊秦列國之諸侯也秦穆尚存於晉嗣齊桓猶繼於
莒土况我國家超邁皇王并包宇宙昔者回鶻可汗在
武德之初始畢效力於太宗在天寳時葉護有功於京
洛乾元至德之際與子儀叶心大破西虜自爾以降聯
為舅甥歲有通和情無詭詐會昌中其國實遇天災莫
能地着盡皆散徙遂至滅亡朕自纂承丕圖常多軫惻
爰命使者將遠撫之訊厥存亡俾求嗣立軺車不至於
靈武蕃使已及於塞垣迨至闕庭深陳血懇可汗已立
諸部賓歸實資神祗之衛乃薄忠勲之力能果克紹叶
纂舊圖頗協人願深契朕志尚恐未為諸蕃所信猶疑
新造之邦是用特命使用遵行册禮於戲布德茂功柔
遠祗邇前代之所以稱禮也使若教民之元后何以勸
善湏布中外咸使聞知表朕中懷不問夷夏可册為温
禄登里羅汨沒密於合俱錄毗伽懷建可汗命檢校秘
書監兼御史中丞王端章持節册使仍令所司擇日備
禮册命(大中十年十二月)
唐大詔令集卷一百二十八
