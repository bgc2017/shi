唐大詔令集卷一百三十
宋宋敏求編
蕃夷
討伐
命皇太子討稽胡詔
討吐谷渾詔
討高昌王麴文泰詔
討高䴡詔
親征高䴡詔
高䴡班師詔
命吕休璟北伐制
命薛納與九姓伐默啜制
命姚崇北伐制
討回鶻制
平亂
破高䴡詔
降高䴡頒示天下詔
破高䴡賜酺詔
收復河湟德音
平党項德音
告廟
破薛延陀告廟詔
平戎告廟𠡠
討伐
命皇太子討稽胡詔
稽胡部𩔖居近北邊習惡之徒未悉從化潛竄山谷竊
懷首鼠寇掠居民侵擾亭候可令皇太子建成總統諸
軍以時致討分命驍勇方軌齊駈跨彌山谷窮其巢穴
元惡大憝即就誅夷駈掠之民復其本業行軍節度期
會進止皆委建成處分(武德四年九月)
討吐谷渾詔
近以吐谷渾恃其遐阻屢擾疆場肆行兇虐種𩔖乖離
爰命將士申兹弔伐有征無戰所向摧殄渠魁竄迹自
貽滅亡朝威遠暢邊亭静謐朕君臨寰宇志在含弘不
欲因彼危亂絶其宗祀乃立伏允之子大寧王慕容順
撫招餘燼守其舊業而順曾不感恩遽懷貳志種落之
内人蓄怨憤遂創文義即加剿絶雖復權立其子所部
又致攪亂竟動干戈各行所欲朕憂勞兆庶無隔夷夏
乃睠西顧良用矜惕若不星言拯救便恐塗勞未已兵
部尚書潞國公侯君集等咸才兼文武寄深内外嘉謀
著於廟堂茂績書於王府必能宣風閫外克定遐夷量
其事機綏撫經略分遣使人明加曉諭如有不遵朝旨
致興異圖即合精銳隨便剪撲盡威懷之道稱朕意焉
討高昌王麴文泰詔
明罰𠡠法聖人垂懲惡之道命將出車王者成定亂之
德故三苖負固虞帝所以興師鬼方不恭殷宗所以薄
伐朕嗣膺景命君臨區夏弘大道於四方推至誠於萬
𩔖憑宗社之靈藉股肱之力億兆獲乂封疆無虞建木
疎林山經靡記之域幽都大夏王會不書之君莫不革面
内欵屈膝請吏襲冠帶於魏闕均貢賦於華壤而高昌麴
文泰猶為不軌敢興異圖事上無忠欵之節御下逞殘
忍之志往經朝謁備加恩禮溪壑難滿曾無報效禽獸
為心遽懷兇狡詔命之嚴禀承之誠既闕王人之重祗
敬之禮亦虧自隋季道消淪喪衣冠之族疆場之人或
寄命諸戎或見拘寇手及中州既定皇風遠肅人懷首
丘途經彼境皆被困繫加之重役忍苦遐外控告無所
又伊吾之右波斯以東職貢不絶商旅相繼探書遭其
寇攘道路由其擁塞又西蕃突厥戰争已久朕愍其亂
離志在安戢乃立頡利姪可汗兄弟庶令克復舊基文
泰反道敗德世安好禍間譁酋豪交亂種落遂使氊裘
之長亟動干戈引弓之人重罹塗炭又焉耆之地與之
隣接文泰疾其盡節輕肆凶威城池有危亡之憂士女
嬰劫掠之酷加以虐用其衆毒被所部官罰無章内外
嗟怨善造宫室勞役日興修營輿輦僭侈無度法令深
刻賦歛繁重舉手動足咸觸網羅畜牧園果悉有征税
衆力既盡人財已竭饑寒總至憤歎盈途比室運甍不
勝苛政故老悲愁思霑王澤朕受命上玄為人父母禁
暴之道無隔内外納隍之慮切於興寢錄其舊勲仍懷
愍憐所以頻遣使人具申朝旨勖以為善之規示以自
新之路庶知感悟無煩師旅而昏迷遂性荒怠不悛貫
盈之釁既稔滅亡之期已及况復文武具僚戎狄君長
請事君長者相屬懷逐雀者比肩宜順夷夏之心以申
弔伐之典討凶渠之多罪拯無辜之倒懸今遣交河道
行軍大總管吏部尚書侯君集副總管兼右屯衞將軍
薛萬鈞副總管左屯衞將軍薛孤吳兒行軍總管武衞
將軍牛進逹董率衆軍弘宣廟略乘驛進路同會虜庭
莫不氣奪風雲精貫日月援枹懷憤拔距争先良將奮
建瓴之威銳卒效如貔之勇冀馬燕犀猶迅雷之震擊
雲梯地道若至神之變化以此制敵事等摧枯以此屠
城易於反掌然朕矜憫之心有懷去殺勝殘之道無忘
好生文泰面縳軍門泥首請罪特弘焚櫬之澤全其將
盡之命自餘臣庶棄惡歸誠並加撫慰各令安堵以明
逆順之理布兹寬大之德如其同惡相濟敢拒王師俟
盡大兵之勢以致上天之罰明加曉諭稱朕意焉(貞觀十三)
(年十二月)
討高䴡詔
行師用兵古之常道取亂侮亡先哲所貴高䴡莫離支
蓋蘇文殺逆其主酷害其臣竊據邊隅肆其蜂蠆朕以
君臣之義何忍若不剪誅遐穢何以懲肅中華今欲廵
幸幽薊問罪遼碣行止之宜務存儉節所過營頓無勞
精飾食惟充饑不湏嘉饍水可涉度者無假造橋路通
行者不勞修理御營非近州縣學生父老等無煩迎謁
隋室淪亡其源可覩良由志略乖於遠圖兵士疲於屢
戰政令失度上下離心德澤不加於匹夫刻薄彌窮於
百姓當此之時也高䴡之主仁愛其民故百姓仰之如
父母煬帝殘暴其下故衆庶視之如仇讎以思亂之軍
擊安樂之卒務其功也不亦難乎何異入水而惡其濡
踐雪而求無跡朕緬懷前載撫躬内省昔受鉞專征提
戈撥亂師有經年之舉食無盈月之儲至於賞罰之信
尚非自决然猶所向風靡前無横陣蕩氛霧於五岳剪
豺狼於九野定海内安蒼生然則行軍用兵皆億兆所
見豈虚言哉及端拱巖廊定策帷扆身處九重之内謀
决萬里之外北殄匃奴種落有若摧枯西滅吐谷渾高
昌易於拾芥包絶漢而為苑跨流沙以為池黃帝不服
之人唐堯不臣之域並皆委質奉貢歸風順轍崇威啟
化之道此亦天下所共聞也况今豐稔多年家給人足
餘粮栖畆積粟紅倉雖足以為兵儲猶恐勞於轉運故
多駈牛羊以充食人無褁粮之費衆有隨身之廪如斯
之事豈不優於曩日加以躬先七卒親决竒謀使攻無所
守戰無拒略言必勝之道蓋有五焉一曰以我大擊其
小二曰我順而討其逆三曰我安而乘其亂四曰以
我逸而敵其勞五曰以我悦而當其怨何憂不克何憂不
摧布告元元勿為疑懼耳(貞觀十八年十月)
親征高䴡詔
觀乎天道鼔雷霆以肅萬物求諸人事陳余革以威四
方雖步驟殊時質文異制其倡攻殺禁暴虐戮干紀討
未賓莫不仗義而申九伐文德昭於率土因時而董三
令武功成於止戈朕祗膺寳歷居臨宇縣憑宗社之靈
藉卿士之力神祗儲祉夷夏宅心故上柱國遼東郡高
麗王高建武夙效丹欵早奉朝化忠義之節克著於嵎夷
職貢之典不愆於王會而其以莫離支蓋蘇文包藏凶
慝招集不逞潛與計謀奄行弑逆冤酷纏於穢貊痛悼
徹於諸華纂彼藩服權其國政法令無章賞罰失所下
凌上替遠怨邇嗟加以好亂滋甚窮兵不息率其羣兇
之徒屢侵新羅之地新羅喪土憂危日深遠請救援行
李相屬朕愍其倒懸之急爰命輶軒之使備陳至理喻
以休兵曾不知改莫遵朝命窺窬亭障首鼠窟穴完聚
更切賦歛尤繁丁壮盡於鋒鏑羸老弊於坂築久廢耕
桑咸罹饑饉生肉表異顯其亡徵雨血為妖彰其數盡
比室愁苦闔境哀惶華髮青衿不勝苛政延頸企踵思
霑王澤昔有苖弗率勞大禹之駕葛伯仇餉動成湯之
師况亂常巨寇紊三綱而肆逆㴞天元惡窮五刑而莫
大者哉朕所以宵分興慮日時忘食討罪之懷既深於
投袂救人之義彌軫於納隍𩔖上帝而戒途詔夏官而
鞠旅可先遣使持節遼東道大行軍總管英國公勣副
總管江夏王道宗士馬如雲長駈遼左奪夷岳之威屠
蛇豕於險瀆成建瓴之勢斬鯨鯢於鏤方行軍總管執
夫思力行軍總管契苾何力等率其種落隨機進討契
丹藩長于句榆溪藩長蘇支燕州刺史李玄正等各率
其衆絶其走伏使持節行軍大總管張亮副總管常何
副總管左難當等舟檝相繼直指平壤新羅王金善德
傾其城邑竭其府藏荷不貲之澤復累業之讎出樂浪
而衞腹心臨沃泹而蕩巢穴百濟王扶餘義慈早著丹
赤深識時機棄歴稔之私交執順動之公義嬴粮蓄積
惟命是從凡此諸軍方里齊舉頓天羅於浦(缺)横地絡
於遼陽朕然後經塗白狼之右親廵玄菟之城執金鼓
而戒六軍載太常而麾八陣使流湯者魚爛掘炭者冰
消誅渠魁於惡稔弔黎庶於崩角其或擁衆立功或間
行自拔宜弘寬大各復農土有勞者當加其賞懷能者
不滯其才如其長惡莫悟迷途遂往斧鉞既下必嬰喪
元之悲玉石一焚徒致噬臍之歎宜宣朕旨咸使聞知
(貞觀十八年十二月)
高麗班師詔
朕聞之聖人慎罰觀兵於再駕明王舉事制勝於三年合
諸侯以討逆既擒而且縱總海内以除殘臨刑而止殺
其故何哉信由上天之德曰生王者之師曰義是以網
開三面干舞七旬豈有恣欲凌威取鯨鯢而竭澤覆巢
探穴罄麛卵以塗原者乎憬彼夷島僻居鯨壑晉皇淹
駕纔克一城隋帝頻師淪兵百萬朕光承寳歷司牧普
天陶化紫宸法兩儀而導俗推心黔首徇方㝢以勞神
纖介不安終宵輟寢蠻陬未乂日旰忘飡是以遠涉天
涯比焦原而未險長驅若木譬平圃以非遥憤角遼陽
躬親節度摐金海表震曜靈威尅其玄菟横山蓋牟磨迷
遼東日巖沙卑陵谷銀山后黃等合一十城凡獲戶六
萬口十有八萬覆其新城駐驛建安三大陣前後斬首
四萬餘級降其大將二大禆將及官人酋帥子弟三千
五百人兵士十萬人並給陳粮放還本土又獲馬牛各
五萬館榖十旬不假運粮之費徒兵累萬咸發兼乘之
歌自夏涉秋係虜相次由燕及雍負戴不絶緬惟湯文取
亂常懷偃伯之心虞夏勝殘實弘光被之美有懷戢武
再造何忘但以賊帥莫離支猶不授首本圖未果志無
旋旆忽屬徼外霜嚴海濱寒沍念兹兆衆便命班師朕
所向必摧上靈之祜也所攻無敵勇夫之力也方且仰
酧玄澤展大禮於郊禋念此勤勞錄摧鋒於將士有勲
者别頒勞命無勲者並加優卹諸渡遼海人應加賞命
及優復者所司宜明條例具狀奏聞朕將親為詳覧以
申後命(貞觀十九年十月)
命吕休璟等北伐制蘇頲
門下朕聞守在四夷蓋安人以和衆加於百姓豈窮兵
而黷武然則日之所出弗俾於化故知天之所討必龔其
罰自默啜虔劉肆暴桀驁反常獨為匪人假命驕子者
有歲時矣雖奉書就邸或遵於聲朔而控弦犯塞已毒
於疆場朕惟務懷柔每在含忍遂使庶邦憤積稽其六
月之師逋寇禍盈窮此百年之運金山道前軍大使特
進賀臘毗伽欽化可汗突騎施守忠名寵外藩志勤中
國兼遣弟古監衛將軍守節長駈沙漠直指金微默啜
舉其種𩔖来相抗拒殪於鋒鏑之下巳若亂麻遠憑於
廟堂之上將同破竹堅昆在右犄角而東並累獻封章請
屠巢穴朕又聞不得已而用者孰若兵機不可得而違
者廼符人事永言取亂宜戒征徂右領軍衛將軍兼檢
校北庭都護卒宋鎮守使安撫十姓吕休璟心堅鉄石
氣横風雷始則知戎之𩔖利得晉卿終而遂虜之功永
邀漢將為金山道行軍大總管北庭副都護郭虔瓘安
處哲等懷才抱器蓄銳俟時慣習軍容備知邊要並可
為副大總管領瀚海北庭碎葉等漢兵及驍勇健兒五
萬騎金山道前軍大使特進賀臘毗伽欽化可汗突騎
施守忠領諸蕃部落兵健兒二十五萬騎相知計會遂
便赴金山道行軍大總管右武衞大將軍攝右臺大夫
同中書門下三品上柱國韓公張仁亶文武將相莫之與
京心腹爪牙是所繫頼當分閫之任受昇壇之律嘗願
親先士卒不令賊遺君父與大總管右兼門衞大將軍
魯受信等將蕃漢兵募健兒或用絶羣飛騎城傍等十
五萬騎赤水軍大使凉州都督司馬逸客外寬内明正
辭直道標慷慨之節曾不顧身藴經營之志期於盡敵
右武衞將軍陳家丘右金吾衛翊府中郎將李玄道副
使左驍衛鹿陵府折衝能昌仁左衛神山府陳義忠等
領當軍及當界蕃漢兵馬募健兒七萬騎豐安軍大使
靈州都督甄蔡副使張趙壁常元寂等領蕃漢兵六萬騎
防禦郡牧大使臨洮軍使甄亶領當軍莫門積石等軍
馬募及秦蘭渭城等州大家子弟總二十萬騎建康軍
使甘州刺史李守徵玉門軍使肅州刺史湯嘉惠墨離
軍使瓜州都督李思明伊吾軍使伊州刺史李脊交等
各領當軍兵馬與突騎施守忠吕休璟等計會共為表
裏莫不運其長策悉心而效六竒接以短兵指掌而論
七縱使天陣齊舉雲罝偹設賈勇於飲酌之夫一以當萬揚
威於汗血之騎左縈右拂威繫黿斬蛟曳牛佩豕必能
力簸窮海聲壓大荒刈谷蠡之庭拔權渠之壘不遑渭
橋之拜巳覩隂山之哭然則持旌節金鼔者所以問不
賓誅首惡而比夫不誡復迷則凶俾存開網之仁預軫焚
岡之歎休璟所湏兵馬甲杖一事已上仍依别𠡠處分
主者施行(景龍四年五月十五日)
命姚崇等北伐制
黃門朕聞上古聖王之致理則教之以戰陣之以兵蓋
威不恭而服不順也故始於禁暴終於偃戈廹斯不得巳
而用之朕以寡昧誕膺鴻業思欲率於動静歸之教化豈
要荒之外棄為匪人而亭育之中視則如子罔不遵我
文軌終其貢賦歲時相望道路抵屬而默啜素稱裂驁鳴
鏑於狼居頃自懷柔獻書於象魏朝廷所以許其通好
議以和親使臣累齎賚繒帛侍子今襲冠帶庶中國無
事長城罷守戢於干戈而銷劍戟者朕之意焉豈謂我
盟不渝爾約斯背伊庭之際遂敢侵軼西北偏隅尚聞嘯聚
雖摧其精銳而困於圍廹此不虞之失朕嘗憐之犬羊
無親不可恃信而輕敵熊貔有勇咸能宣威而制勝朕
由是詢卿士之奏攬英雄之心謀元帥而得佐軍恢遠圖
而舉長策隨時之義其在豫乎兵部尚書兼紫微令監
脩國史上柱國梁國公姚崇天假其才日新厥德禮義
為質居有四科謨猷是光坐知千里以仲山甫之操管
夷吾之能智湧泉而不窮精貫日而逾厲信廟堂之柱
石鼎鼐之鹽梅必能奮爾六竒光我三傑可持節靈武
道行軍大總管内諸軍咸受節度右領軍衛大將軍兼
檢校單于大都護鎮守軍使張知運寬厚沈毅外方内直
威而勇决自攝單于之臺惠則撫循咸仰將軍之樹可中
軍副大總管權檢校原州都督李欽憲家承將相器兼文
武求古人之節臨事不回讀前聖之言好謀而斷可左軍
副大總管檢校左威衛將軍靈州都督吕休璟慣知邊
要久探戎律誠期報國去病安用家為奮不顧身伯昭
不使遺賊可副大總管左騎衞將軍論弓仁古金吾衛
大將軍勿部珣左領軍衞郎將攝本衛將軍張真楷單
于副都護臧懷亮右領軍衛中郎將王海賓前朔州刺
史劉元楷右武衞郎將楊楚客并州定清武果毅元蕭
然等頗牧為用關張其敵懷才倜儻嘗邀百勝之功立志
經營備習九章之訓弓仁及珣並可前鋒總管真楷可
左虞侯總管懷亮可右虞侯總管海賓元楷楚客蕭然
等並可行軍總管太僕少卿田崇壁鄜州刺史韓思復
等強力從政精心在公知無不為利有攸往入敷事典
省閣稱其閑練出綜條察吏人畏其嚴明崇壁可兼行
軍長史思復可兼行軍司馬兵部郎中李休光司勲郎
中張敬中兵部員外郎楊欽明江州别駕李邕等或特
逹珪璋所謂登壇之寳或翩翻書記曾聞及霤之詞可
以光贊出車弘宣入幕並可行軍判官靈武軍兵加滿
十分人舊馬既少宜於内外閑廐抽添馬添滿六萬疋
原夏等州要害處亦量加馬其後軍兵六萬人馬二萬疋
先來點定宜令衞尉卿李延昌左羽林將軍楊敬述等
至冬檢閱且當處團結待後進止其有先鋒破賊斬䤋
摧堅功效灼然者並委軍將使定功賞不湏定以常格
總管以下有損失兵馬不能力戰棄軍逃命者便斬其
有棄軍入賊不能死節者妻子依叛緣坐法凡此和衆
誓於師兵統燕犀冀之雄屯斬蛟擊龜之勇金鼔沸野
旌旗彗雲豈式遏於河塞方震驚於沙漠於是乎單醪
以信之芳餌以賞之戮楊干之僕必行其令持穣苴之兵
不枉其法堅壁清野投石而有餘追奔逐北則掃塵而無
𩔖俾權宜於閫外仍布告於天下暫勞永逸在此行焉
主者施行(開元二年二月二十八日)
命薛訥等與九姓共伐默啜制
黃門朕聞天所與者奉天命而不違人所棄者順人心而
致伐由是古先帝王光宅區縣實仗威武用清荒戍時義
遠矣默啜以叛亡餓隸凶刃遺孽敢迷聲朔獨匪君人
禍皆所居妖不自作舉其巢穴盡其離心瞻我闕庭相
望南面猶竄身於寒苦且寄命於旬時當寇運之已窮
在軒兵而可逐九姓部落等忠誠貫日義烈聞風數其擢
髮之僭成於屈指之計請除驕子累遣使臣摧鋒而願
先駈蓄銳而期後命右羽林軍大將軍朔方道大總管薛
納左衞大將軍安北副大都護郯王府長史平郡公張
知運右羽林軍將軍兼京都督赤水大使楊敬術右驍
衞將軍大武軍大使干仁誓右武衞將軍大使杜賓客
豐州都督西受降城吕休琳東受降城使邵宏左金吾
衞大將軍回紇伏帝匍左衞大將軍渾元忠佐武衞大
將軍以和舒右武將軍兼賀蘭州都督契苾承祖等或
出將入相有經濟之才或敦詩說禮有韜鈐之算或嫖
姚仕漢有遮虜之勲或由余入秦有伐戎之策謀彼元
帥擇於左軍可以授旗遂行推轂而進訥可中道大總
管賓客宏休琳等為副知運可東道大總管弓仁仁誓等
為副敬述可西道大總管伏帝匐元忠和舒承祖等為
副各領馬步五萬人馬九姓計會三軍既整百道齊入
吳鈎楚練照曜隂山之峯冀馬燕犀張皇窮漢之地况彼
寇惡積我師義動知存亡者觀其兆摧枯朽者鮮其力
庶使疆場罷侯從此息人邊鄙不虞因而盡敵布告天
下咸遣知聞主者施行(開元四年正月二日)
討回鶻制
天之所廢難施繼絶之恩人之所棄當用侮亡之道朕
每思前訓豈忘格言回鶻比者自恃強梁久為桀驁凌虐
諸部結怨近鄰紇扢斯潛師彗窮居瓦觧種族盡膏於
原野區落遂至於荆榛今可汗逃走失國竊號自立速
踰沙漠寄命邊隍朕深念傷殘尋加賑䘏每陳表章多詐諛
之詞接我使臣如全盛之日無傷禽哀鳴之意有困獸
猶鬭之心去歲潛入朔州大掠牛馬今春掩襲逼近城
池可汗皆自率兵首為寇盗不耻破敗莫顧姻親河東
節度使劉沔料敵伐謀乘機制勝發胡貉之騎以為前
鋒搴翎侯之旗弋彼在穴短兵鏖於帳下元惡軼於彀
中况乘非六嬴衆纔一旅儲備已竭計日可擒大和公
主居處不同情義久絶懷土多思亟聞黃鵠之歌失位
自傷寧免綠衣之嘆念其羈苦常軫朕心今朕巳於豺
狼再見宫闕上以攄宗廟之宿憤以慰太皇太后之深
慈永言歸寕之樂良用欣感其回鶻既以破滅義在剪除
宜令諸道兵馬使司進討河東立功將士已下優厚賞
給續條流處分應在京外宅及東都修功德回鶻並勒
冠帶各配諸道收管其回鶻及摩尼寺莊宅錢物並委
功德以御史臺及京兆府各差官點檢不得容諸色人
影占犯者並處法錢物納官摩尼寺僧委中書門下條
流奏聞於戲昔漢宣帝值匃奴乖亂推亡固存呼韓單于
携國歸命入朝保塞漢后所以有擁護之恩郅支單于背
叛禮義傷毁威重漢史所以明可誅之罪二虜禍福皆自
致焉四夷百蠻當以為鑒布告中外深體朕懷(會昌三年正月)
平亂
破高麗詔
五兵爰始軒皇戰於阪泉七德攸基唐帝尅於丹浦莫
不降兇剪暴道濟生靈斥土開疆威加四海朕欽承寳
歷削平天下六合之内咸以為家三光所臨義無不照
是環埤之表咸淼淼以航琛垓㝢之中盡顒顒而輦賮
而島夷陪隸虐殺其君毒被朝鮮災罹穢貊幼孤者不
可苛暴忠槩者仰我來蘇朕言念匪人深懷夕愓親御
戎軒躬執金鼔意在以殺止殺仁被於羣生用刑清刑
義戡於不惠廓滔天而調雨露禽猾夏以正封疆用此
佳兵事非獲已仰申天罰遂乃龔行先命行軍大總
管英國公勣行軍總管張儉等率領驍銳元戎啓行北
狄西戎之君咸為將帥奚靈契丹之旅北充甲卒如貔
億計躍馬千羣總管萃遼東之城攻其南面副大總管
江夏郡王道宗第一軍總管號國公張士貴等率五陵
之勁卒董六郡之良家分麾引道攻其西面申命前軍
大將軍夔國公弘基等分絶猛士填其濠塹賊城臨地
險激梁水以環流聳堞陵雲壓頽山而靡懼於是雲
羅四合地道九攻危城倏以復隍湯池俄而失險猶且
柝骸窮壘壁巢幕以偷安轉骨深溝坐積薪而待燎愍
其塗炭申其再造頻加誨誘固執迷途由是猛士衝冠
壮夫挺劍咸頓首於馬前請因機而電掃難違衆議爰
詔許之乃分命諸軍四面雲合朕登高遠矚授其節度
又命檢校太常卿鄂國公敬德領黃門之軍樂奏玄雲
之雅歌將帥聞之增憤士卒由其作氣凍雨初晴驚風
漸急聊命縱火數處潛燃焚其樓雉並為煨燼合城男
子面縳軍門取彼渠魁屬于司敗千載逋寇一朝清蕩
斯並宗廟降靈上玄幽贊忠臣猛將盡節陳謀勁卒勇
夫輕身效命叶同心力成此大功豈朕一人獨能致此
今兹克捷普天同慶宜令頒下咸使聞知(貞觀十九年四月)
降高麗頒示天下詔
上天之道先德而後刑王者之師有征而無戰是以炎
農剪暴夙沙自縳其君玄乙興師有苖不固其險朕勞
神濟物以百姓而為心則天弘化環四海而開宇義非
獲已由是舉兵每蓄哀矜深存宥罪自濟遼水先令告
喻而蓋牟不革其面遼東猶抗其斧既觸天網遂縱兵
鋒未展鷹揚已皆魚爛朕乃鼓行乘勝師次日巖凶徒
相率登陴拒守因山搆壘仰切浮雲縈澗沉隍下臨無
地妖氛蝟聚如憑劍閣之深同惡䲭張若負洞庭之險
乃命行軍大總管英國公勣等統阻堒冠雞之將率擊
鼉斬蛟之士發石甚於星隕樓毁同於山壞朕憫彼
同焚情深惻隠親御八駿責效三軍賊既倒懸方思轉
禍積甲齊於熊耳獲庚方於海陵建十州之旗各復於
桑梓反三韓之士不易於農肆焚櫬錫爵駈馳遼海之
間鑿井耕田編列下辰之野古人有言曰全國為上蓋
斯之謂焉又燕碣土風素多霖霑軒皇遭召霧之師晉后
苦涌水之失自朕出師上靈幽贊旭日澄靄霱雲輟隂
所指未有堅城所向乃無完陣天道人事義等合符窮
穴傾巢庶將非遠宜以大慶頒示普天(貞觀十九年三月)
破高麗賜酺詔
上帝明威鼓雷霆而震曜先王仗順用甲兵而弔伐故
能經綸九野清滌八荒二十七征玄王創其鴻業五十
二載黃運垂其大名騰有國之英猷光列代之通典朕
荷搆乾象大庇羣生池濛汜而□扶桑紐入紘而疆日
域蠢兹皮服敢亂天常但折彼螽肱何俟五丁之力射
其雀目無假萬努之機然以先聖救焚成言如在自惟
巳任是用躬親故知矢石交前非勝巖廊之道介胄為
飾不建旒冕之容若命將以授戈愧奉身而役物親征
而沭雨務形勞以安衆一儀宜鑒所向弗違自涉遼陽
受降之城累築曾未期月獻凱之歌日奏𫝊𤇺告捷異
往昔之照甘泉資敵為糧矯向時之挽紅粟復以今日中
攻其安巾城重圍四布勢同三版之危縣命短辰哀其
守陴之哭高麗偽主掃其境内罄兹驍銳咸登徒軍
爰自平壌長馭影渡有徒十五萬連旗三十里烟火稽
天若黃蛇之吐霧彀騎横野邁赤蟻之為羣朕心計利
其地形屈指籌其破日分命衆將各禀新書臨事設
竒因機制變行軍大總管李勣率總管國公張士貴等
馬步軍十四總管當其西南面又命馬步軍趙國公無
忌率馬步軍二十六總管馳自東谷合其来道抵背扼
喉塞其歸路朕乃潛師偃旆登於北山候彼交鋒於兹
聳轡若處中天之樹俯周官於目前如登大岳之岑觀
魯邦於掌内出其不意凶徒遂擾初為一陣四拒勣軍
及此三分因而大潰流血川溢滄波為之暫丹斬級彌
山髏骨以之成岳蓋由鏑鋒交下玉石同湮雖則可哀
理無兼濟其兵將大耨薩延夀惠真率其餘衆一時輸欵
但高麗國政本二人今總委偽軍隻輪不返大慶允集
益深祗懼可歸美清廟昭告懋功頒示萬邦賜酺三日
(貞觀十九年六月)
收復河湟德音
自昔皇王之有國也何嘗不文以守成武以謀事参謀諸
二柄歸乎太寧朕猥荷丕圖思弘景業憂勤戒惕四載
於兹每念河湟土疆綿亘遐闊天寳中犬戎乘我多難
無力御奸遂縱腥羶不遠京邑事更十葉時近百年進
士試能靡不竭其長策朝廷下議皆亦宜其直詞盡以
不生邊事為本圖宜守舊地為明理荏苒於是收復無
由今者天地儲祥祖宗垂祐左袵輸欵邊壘之降劚耻
逹功所謀乂尅實頼樞衡妙算將帥椎稜副玄元不争
之文絶漢武遠征之悔甌脱頓空於内地斥堠全據於新
封莫大之休指期而就况將士等櫛沭風雨暴露郊原
披荆榛而刁斗夜嚴逐豺狼而穹廬曉破動皆如意古
無與京兆此誠樸宜加寵賞涇源宜賜絹六萬疋靈武
宜賜絹五萬疋鳳翔邠寧宜各賜絹四萬疋並以戶部
産業物充仍待李榮叔明李玭君緒各回戈鎮度支差
脚支送四道立功將士具名銜聞奏當議恩酬其秦威
原三州送七關側近訪聞田土肥沃水草豐美如百姓
能耕墾種蒔五年内不加税賦五年后已量定戶籍使
任為永業其京城有犯事合流役囚徒自今已後一切
配各處收管温池鹽利可贍邊陲委度支制置聞奏鳳
翔邠寧靈武涇原四道長吏能各於鎮守處遣官健耕
墾營田即度支給賜牛粮於每年量得斛㪷多少便充
軍粮亦不限納足數二州七關鎮守官健每人給衣粮
兩分一分依常年例支給一分度支給仍二年一替換
其家口委長吏切加委存官健有莊田戶籍者仰州縣
放免差役秦州至隴州已來道路要置堡栅與秦州應
接李玭與劉臯即便度計聞奏如商旅往來興販貨物
任澤利潤一切聽從關鎮不得邀詰其官健父兄子弟
通𫝊家信開司並亦不得邀詰阻滯如要墾闢種田依
百姓例處分三州七關如少器械長吏量與據所在申
奏除刺史開使後三五月内差人廵檢如有修築部署
課績久深并訓練有序者其刺史開鎮使雖新除官爵
亦更與超昇其官健節級更與優賞山南西道劍南山
川邊界有沒蕃州縣量力收復其兵士委本道差遣如
要錢物接借亦具聞奏三州七關創置成九十且要務
静如有邊寇羌戎潛来博易輙不得容納委刺史切深禁
斷或有投降吐蕃到邊上收取本道令長奏取進止嗚
呼七閑要害三郡膏腴候舘之殘址可尋唐人之遺風
尚在追懷往事良用興嗟夫取不在廣貴保其金湯得
必有時詎計於遲速今則便務修築不進干戈必使足
食足兵有備無患載洽亭育之道永致生靈之安中外
臣寮宜體朕意
平党項德音
冐法干紀豈限於華夷伐罪弔民固資於典訓朕端拱
御宇六年於兹兢兢業業不敢怠忽常恐一物失所羣
心靡寧旰食宵衣思底於道屬者以党羌恣為侵叛尤
苦農桑朕為民父母豈無憫惻雖傷財害物非朕
躬之願而禁暴定功實武經之要是以爰興師旅恭
行天討而兇渠稔惡稽曠歲時師宿既勤物力將屈頼
宗社儲祉中外叶心大搜妖巢盪定關隴誠殚財而凋
力亦暫費而永寧今則軍功以成制置將就息民觧甲
固在及時捨罪緩刑所宜布澤南山党項為惡多年化
諭不悛頗為邊患既興兵士經歲討除拒官軍者悉就
誅擒懼法令者皆復逃竄大開湯網已施去殺之仁遠
並堯時寧限可封之屋今聞殘寇無所依歸皆是王民
豈忘惻憫其南山党項已出山者或聞廹於饑乏猶行
劫奪平夏不容無處居住今委李福丑先遣蕃官安存
招誘令就夏銀界内指一空閑白地居住所有從前掛
涉惡跡者令一切不問惟再犯疆界劫入山林或不從
指揮即召募平夏党項討逐議不容捨如能革心向化
願同平夏即輸誠獻欵跡效分明撫馭之間便同赤子
如有屈事即任於本鎮投告論理仍各令本界遣了事
軍將安存平夏党項素聞為善自旬月已来發使安撫
尤見忠順一如指揮更不猖狂各守生業自兹必令永
載恩信長被華風或聞從前師在多懷貪尅部落好惡
悉被誅求無故殺傷致令怨恨從今已後必當精選清
廉將帥撫馭羌戎明下詔條漸令知悉靈鹽夏州邠寧
鄜坊四道官吏自用兵已来責辦公事亦甚辛勤軍將
皆已得官文吏未酬勞績宜令每道揀選公勤有勞
效官吏具名銜聞奏有官差者與依資轉遷無官差攝
者當與正官仍具差攝年月申奏直湏公當不得轉授
囑托如是將帥親情亦湏具言四道百姓徵歛不時差
役至多疲瘵亦甚或屋宇被賊焚燒至於桑麻亦遭所
伐生業既失湏加安存宜各給復三年其無屋可居無
牛可耕者委長吏量事接借一一奏聞仍湏早設法招
擕速令歸復勿令豪富便占産業為主自用兵已来諸
道應徵發之處所有將健或亡鋒刃或存被瘡痍雖經褒
贈及曾優䘏委本道更加存撫或因廢疾不任在公者
終身不停衣粮如情願廽於與子孫兄弟甥姪者便與
補替應討伐党項諸道在行營將士已頒賞賜使邊上
制置司叙績節級放還仍委本道叙錄其名聞奏當議
甄奬自用兵已来京畿與鄜坊邠寧兩道接界及當路
諸縣差役繁併物力凋殘若無優矜必難存立其今冬
季夏税錢及青苖錢每貫量放三百文其斛㪷量放一
半仍委京兆尹差官仔細磨勘其或雖在鄉村不曾經
供應者不在准例放限仍一一條件等第聞奏如是分
路處就中更校偽倂者重加優䘏必使均平其所放錢
及斛㪷委戶部以實錢支填仍令京兆府各下諸縣散
牓鄉村要路曉示百姓務令知悉用兵已来城鎮曾遭
陷沒官健百姓應被殺傷親戚既無遺骸在野委所在
長吏差人為收檢如法埋瘞仍量事致祭應有增修城
鎮添置堡戍委所在將帥擇其要害絶彼窺覦坊務堅
完令可固守邊上不以兵器作部落博易從前累有制
勅約勒非不丁寧近年因循都不遵守自今已後委所
在開律鎮舖切加捉搦不得輙有透漏其有犯者推勘
得實所在便處極法其所經過州縣關津鎮舖節級痛加
懲責議無容貸其間或情涉隠欺准所犯人處分党項
本是邊甿只合州縣撫馭致令一朝侵叛由於處理乖
方既往不可加刑從今必欲行法自此後邊上逐界皆
已有制置把捉如或更有羌寇侵盗即是將帥依前貪
求當先加罪於本界邊將然後剪逐寇賊通商之法自
古明規但使處流行自然不煩饋運委邊鎮宜切招引
商旅盡使如歸除禁斷兵器外任以他物於部落往来
博易應緣徵兵處士馬皆效勤勞亦已各有賞賜其本
道將帥當續議量加酬奬京畿及鄜坊靈鹽邠寧夏州
等并涇州鳳翔振武天德等道自用兵已来人頻勞苦
今頒德澤湏及曲恩應見禁囚徒據罪逓减一等唯官
典犯枉法贓及賊中持杖劫人雖頒德澤不禁曲恩而
若輩無故殺人等不在此限如有積年逋賦必加徵督
不得者長吏條流聞奏准格律大功已上親父女壻外
甥不許連任自用兵已来諸道郎將及長吏權宜差親
表主持公事兵罷之後理當不然三族内親並不得令
主兵權及充要職如是元本軍先充職長者亦湏具名
聞奏自用兵已来科配百姓事取濟辦多出權宜今既
罷兵諸道節度防禦刺史及旗鎮使等不得更依前妄
有科配仍令各具本管侵害百姓事湏釐革者作條件
聞奏自党項擾亂巳来所在多被攻劫白刃之下必有
孝子順孫義夫節婦事跡有可稱者委所在長吏察訪
優䘏其家仍具名聞奏將加旌異於戲蠻夷華夏雖有
其常規撫馭乖方致煩於薄伐傷夷生靈朕甚愧之是用
覃恩以慰勞瘁布告中外咸使聞知(大歷五年二月)
告廟
破薛延陀告廟詔
朕勞形育物盡敬承天蠢動不安櫛風而罔倦荒隅未
静救焚而靡息獨運方寸貫徹上玄凝想冕旒化行夷
狄是知惟天為大合其德者弗違謂地蓋厚體其仁者
光被故能彌綸八極函蓋兩儀大帝福謙斯其效矣彼
匃奴者與開闢以具生奄有龍庭共上帝而並列僭稱
驕子分天街於紫宸仰應旄頭抗大禮於皇極流殃搆
禍乃於初運凌障犯塞連年壓境射鵰馳騎亟飲渭川
如豕騰氛頻驚洛汭貽先皇之動色被黎庶之塗原社
稷為虞軫情何似自朕御天下二紀於兹曩者聊命偏師
遂擒頡利今兹始弘廟算已滅延陁雖則麾駕出征未
踰郊甸前駈所□纔掩塞垣長策風行已振金徽之表
揚威電發遠讋沙場之外遂使㕍山之北無復單于龍
燭之南大開封域其契苾車苾侯斥及鉄勒諸部落回
紇胡禄俟利發等總統百餘萬戶散處北溟遠遣使人委
身内屬請同編列並為郡縣引領翹足暴十月而仰油
雲延首求哀沉九泉而請營魄朕當暫幸靈州親撫歸
附弘兹肆赦加以施生頒惠天隅懼威雲朔收其瀚海
盡入提封觧其辮髮並垂冠帶混元以降殊未前聞無
疆之業永貽来轍古人所不能致今既吞之前王所不
能屈今咸滅之斯實書契未有古今之壮觀豈朕一人
獨能宣力蓋由上靈儲祉錫以太康宗廟威靈成兹大
定即宜備禮告於清廟仍以大慶頒示普天俾與黎元
同兹有頼(貞觀二年八月)
平戎告廟𠡠
𠡠邊境為患莫甚於林胡朝廷是虞幾煩於將帥車徒
屢出芻粟載勞使燕趙黎民略無寧歲而山戎種落常
為匪人近有野心窮而歸我曾是懷附每所綏柔而不
變梟聲輙為獸搏幽州節度副大使張守珪等乘間電
發表裏奮討積年逋誅一朝剪滅則東北之侵便以廓
清河朔之人差寬征戍皆上憑九廟之略下仗羣帥之
功今其凱旋敢不以獻宜擇吉日告九廟所司准式(開元)
(元年)
唐大詔令集卷一百三十
