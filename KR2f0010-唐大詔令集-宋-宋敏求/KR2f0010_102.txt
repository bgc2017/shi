唐大詔令集卷一百二十三
宋宋敏求編
政事
購募
募擒王世充爵賞詔
購殺武元衡賊𠡠
平亂上
平竇建德赦
平王世充後赦
平輔公祐赦
皇太子建成齊王元吉伏誅大赦
平内難赦
收復西京還京詔
收復京師詔
至德二年以收復二京大赦
平朱泚後車駕還京赦
購募
募擒王世充爵賞詔
世充僭逆苟逼黎元向化之途無由自逹朕惡煩百姓
不欲興戎久厭兵威未窮征討然而縱逆彌甚暴虐不
悛憫彼方隅又遭塗炭賊既粮盡計竭衆叛親離惡稔貫
盈亡徵已見今則分命驍勇步騎齊趨直指洛濱衝其
巢穴招降納附拯救阽危務在安人豈求寳利兵馬所
到有因事立功擒兇制勝者重頒爵命厚加褒賞其金
玉寳藏分賜士卒酬賞之科仍依别格宜明申布咸使
聞知(武德三年七月)
購殺武元衡賊𠡠
朕以不德恭臨萬邦不敢自逸每懷兢惕而兇狡竊發
殱我股肱是用當宁廢朝通宵㤀寐永懷匡輔何痛如
之宜亟搜擒以攄憤毒天下之惡天下共誅念兹臣庶
固同憤激宜令京城及諸道所在同捕逐有能獲賊者
賜錢一萬貫仍與五品官以有官序量加超授如本雖
同謀或曾停止但能糾告當捨其罪仍同此科敢有藏
匿全家誅戮布告遠近使明知之(元和十年六月)
平亂上
平竇建德赦
自隋氏失馭致民流離盗賊交侵區宇離析喋喋黔
首俱被焚溺之災元元無辜並困豺狼之吻朕受天明
命君臨八極克除暴亂大拯氓黎聲教所覃無思不服
唯彼趙魏尚隔朝風建德往因喪亂連羣結黨竊州㩀
邑擅置官僚叛換一隅恣行兇虐朕愍彼河朔久遭塗
炭納隍軫慮無㤀興寢但以凋弊之後惡煩士衆且事
含弘未先討擊然而遊魂放命數貫稔盈驅率犬羊圖
為侵斥與王世充欲相救援輙来舉斧以抗天軍兵威
所臨醜&KR1131;崩潰生擒建德囚致軍門凡厥徒黨皆就虜
獲歴稔逋復一舉廓清蕩滌生民與之更始可赦山東諸
州為建德詿誤者自武德四年五月八日以前皆赦其
罪
平王世充復赦
詔曰天生蒸民樹之司牧光宅區宇撫字黎庶日月照
臨文明於是統極雷雨作解順時所以布化往者隋季
道衰刑政廢缺九服雲擾五岳塵飛率土之民墜於塗
炭瞻天踊地控告無所朕愍彼横流志存拯溺投袂鞠
旅肇建義旗伐暴除殘克寕宇縣靈祗叶贊遐邇樂推
歸運所集祗膺寳位戡剪多難撫輯遺民溥被萬方情
均覆育然而世充方命擾亂周朝建德遊魂虔劉趙魏
虐害良善阻絶朝風古念匪民久罹凶毒滿堂之樂
猶有向隅納隍之歎無忘旦夕是以出車命將伐罪
弔民宗廟威靈卿士效節旌旗所拂醜徒冰泮三凶授
首萬方廓清書軌大同氛祲澄蕩邊侵解柝熢燧無虞
振旅休兵塗歌里忭既九圍寕謐八表乂安思與吏民
厲精更始朕惟寡德政道多違隂陽不調致使亢旱深
思惕懼震悼於懷解網崇恩宜流愷澤可大赦天下自
武德四年七月十二日昧爽以前大辟罪已下已發露
未發露悉從原放自武德二年十二月三十日以前亾
官失爵者量聽叙用天下民庶給復一年其陜鼎函虢
等六州供轉輸之費幽州管内久隔寇戎給復三年
身死王事量加褒贈律令格式且用開皇舊法孝子順
孫義夫節婦所在詳列旌表門閭竒才異行隨状薦舉
高年惸獨量加贍恤
平輔公祐赦
詔曰自有隋失馭盗賊交侵四海羣飛六合雲擾上天
降鍳爰命朕躬戮盡凶災廓清宇縣然而江湖之外水
鄉僻遠向化之民未能自逹逆賊輔公祐搆扇凶醜蟻
聚蜂屯侵虐黎民搖動城邑憫兹塗炭義在弔撫命彼
偏師聊申薄伐沿流而下乘機尅定氛祲清蕩遐邇乂
安文軌大同朝野咸慶今朱明戒序時方長育宜順天
心播兹大惠可大赦天下自武德七年四月一日昧爽
以前大辟罪已下已發露未發露繫囚見徒悉從原免兇
惡劫賊官吏枉法受財主守自盗及常赦所不免流配
已上者並不在赦例亾命山澤收藏軍器百日不首復
罪如初其江州道行軍經塗攸遠非無勞供運轉輸及
從軍役者並宜給復二年從軍内有犯罪除觧官人立
賞勲效者並復官爵仍依本品隨才處分揚越之民新
沾大化見在民戶給復一年其與賊同心共為逆亂者
非被迫脅情状難原者不在赦限
皇太子建成齊王元吉伏誅大赦
朕恭膺寳位臨馭萬方綏育黔首於兹九載欲仁惠之政
逹於天下德義之方孚於宇宙豈謂莫大之釁近發蕭墻
反噬之惡滅於天性皇太子建成戚居嫡長屬當儲貳處
以少陽冀克負荷光昭遠近狎比羣小聽受邪謀蔑棄君
親離阻骨肉密圖彀逆潛為梟獍司徒齊王元吉寄深磐
石任惟翰屛寵樹既厚職任非輕背違天經協同元惡助
成隠慝逓相驅扇醜心逆迹一旦盡彰惟彼二凶罪窮數稔
禍不旋踵自取屠戮念兹醜惡慙恨盈懷今禍難既除氛
祲澄蕩國步夷坦政道惟新思與萬民滌除更始可大赦
天下自武德九年六月四日申時以前罪無輕重已發露
未發露禁囚見徒悉從原免凶逆之事止有二人自餘徒
黨其被詿誤一無所問各從洗蕩其僧尼道士女冠宜依
舊定國朝之事皆受秦王處分
平内難赦
大盜移國朝有賊臣見危受命家多義士朕以凶閔觸
緒靡清奸䜿搆禍傾陷宗社潛圖欲發機兆未萌相王
第三子臨淄郡王某糺合同盟忠勇奮怒志除凶黨保
護邦家逆賊韋温馬秦容葉静能宗楚客紀處納武延
秀趙履温楊均業等密行鴆毒先聖暴崩朕志不圖全
枕戈泣血風雲玄感情計隂通太平公主男衛尉卿薛
宗暕與前同州朝邑縣劉幽求總監鍾紹京日夜共謀
誓誅逆黨凶徒驚恐投竄無所今天衢交泰氛祲廓清
宜由靖難之恩以紀升平之化自唐隆元年六月二十
一日昧爽以前大辟以下常赦所不原者咸赦除之其
逆賊頭首咸以斬决自餘支黨一無所問内外官三品以
上賜爵一級四品以下加一階某諱可封平王實封一
千戶賜帛五千叚鍾紹京可銀青光禄大夫守中書侍
郎潁川開國公食實封一百戶賜物一千叚前同川朝
邑縣尉劉幽求可朝議大夫守中書舍人仍参知機務
中山縣開國男食實封二百戶利人府折衝麻嗣宗可
雲麾將軍行左金吾衛中郎將賜物一千叚
收復西京還京詔
聖人有作&KR1249;矢爰興歴代已来征伐靡廢自逆胡已死
餘孽猶存所統蕃人多以利合亦有因事從便被脅強
從朕誓雪國仇餘無所問中夜痛憤志安蒼生其假息
偷生披城自守鼎魚幕燕何以論慈廣平王及各諸將
分隊夹攻迎軍破敗横屍遍野積甲如山二十里可知
多少其中逼迫同被殺傷言念於兹良深憫悼今兵馬
乘勝便取東京平盧節度兼令契丹五方又收河北天
下之事計日可平緣京城初收要安百姓又掃洒空閴
奉迎上皇以今月十五日還京一應供頓務湏减省事
除愆尤官别優賞宣示百姓令知朕懷(至德二年十月)
收復京師詔
國家出震乘乾立極開統謳歌歷數啟聖於今文物聲
明握圖六合安禄山夷羯賤類頑凶殘孽復以捍邊
有功專制方面同人者貌謂報效恩私異人者心乃包
藏逆亂以為中原無傋干戈可動而毒深流禍變起倉卒
塗炭萬姓興言痛憤朝市之内忽肆凶殘衣冠之中咸
被點汚朕作人父母志雪國仇是用中夜奮發提戈問
罪自靈武聚一旅之衆至鳳翔合百萬之師親總元戎
掃清羣孽出師之日仍下寬令殱厥渠魁餘無所問有
能翻然歸順自縳軍門復其官爵仍加優將士等以大
軍一舉玉石俱焚元惡就誅凶殘並戮僵屍遍野疋馬
不遺今西土罷兵咸以寕輯河洛氛祲一朝剪除廣平
王俶受委元帥能振大聲左僕射子儀决勝無前克成
大業復有回紇葉護及雲南子弟并緒番人馬等皆竭
誠向化助戰賈勇事同破竹昜若摧枯朕入城之日百
姓等咸思戴商復喜覩漢烟雲風景皆是祥光里巷歡
呼唯聞相慶朕早承聖訓嘗讀禮經義切奉先恐不負
荷今復宗廟於函洛迎上皇於巴蜀𨗳鑾輿而反正朝
寢門而問安寰宇載寕朕願畢矣且復人將有生敢當
天地之心必興王在德實憑社稷之祐京城百姓諸道
耆夀百姓比者時榖翔貴新芻不給困窮之極朕嘗繫
心緣初收京城倉庫未積國用稍足豈㤀施惠其諸色
行人因陣敗沒並坊市百姓及諸色番胡召募并本是
元惡凶黨昨因破賊所在潛藏並仰於府縣及御史臺
陳首一切原其罪如有不首被人言告捉獲者並從軍
法其京城内外文武官有受賊補署罄其心腹自祖及
父皆承國恩就逆背順頑志臣節或有守舊官者請俸
料為賊判事者或判事之際中間得替免有攝賊偽官
兼知職掌其中有京官外官及前資白身皆受擢用其
中有隠迹不出故辭疾病色類既廣人類又多宜令御
史臺憲部大理三司據状勘責條件聞奏其有外官充
使及先有職掌并事故及隔絶未赴任在城者亦委三
司勘責奏聞又賊中臺府坊市所由人等比與逆賊追
捕皆是事端損害忠良仍奪財物為蠧尤甚情不可容
宜令崔光遠禁身切推按鞫具状聞奏勿令漏網其内
侍省及左右龍武羽林軍閑廐飛龍諸武官應先合從
駕人等其中臨行潛避遂受賊驅使各並委本司使括
責量情状輕重奏聞其有隠盗倉庫及偷劫逆賊家錢
或受賊寄附與賊貨易與賊請禄料等因此隠沒者並
限𠡠到十日内各於所由陳首其物便凖數送納本處
並還不湏科罪慮以有破用徵納難辛仍捨分放三分
以弘寬待其近日逆人及隔絶人莊宅宜即括責一切
官收又聞人家子女多被侵逼且非本情一切不湏尋
問或與逆賊所居住隣近及作意故往来情非切害一
時之事有殊逆黨宜釋放其有受賊偽度人宜令所司
括責並勒還俗其僧道各改本色所在寺觀勿許居止
今西京無虞三靈通慶可以昭事其事宜在覃恩待上
皇到日當更有處分咨爾有衆知朕意焉(至德二年)
收復兩京大赦
詔曰軒轅有版泉之戰帝堯有丹水之師湯有葛伯不
祀周有獫狁孔棘古之王者奉若天命不敢不治亂常
干紀不得不誅日者逆䜿猖狂敢行稱亂朕嗣守鴻業
欽承睿圖枕戈嘗膽撫劔泣血罔不夙夜若涉春冰頼
天地疾感社稷憑怒上皇丕烈萬國允懷因時致討為
人請命由是義夫奮發回紇籍兵邦圻關輔之士汧隴
河隍之衆沙朔羌戎之騎微盧蠻貊之人萬里雲趨四
方霧合既張我伐咸啟乃心蠢兹蜂蠆之餘尚負螗蜋
之力自京南合戰洛北追奔百萬摧鋒一戎而定昔夏
以有窮之亂克之者四十年漢以新莾之簒復之者六
千日從無歲周未再氛祲廓清風振海而波蕩雪破山
而石裂寰區重開日月增輝此皆三靈叶贊累聖垂祉
豈予小子能集大勲須以先掃宫室奉迎鑾駕紫宸初
正黃屋未歸耆老之顒望則深庭闈之依戀猶積所以
自天之澤必本於承顔作觧之恩尚稽於俟命今六飛
届正萬姓昭蘇義奉君親慶深家國不失舊物與俗惟
新宜弘肆𤯝之典共喜以康之福可大赦天下常赦所
不免者咸赦除之其逆人能自投降率衆欵附及殺獲
逆人具以郡縣軍城降者並加超賞應與安禄山同謀
反逆枝黨及李林甫王鉷楊國忠等一家並不在免限
開元及蜀郡靈武元從功臣有守土沒死王事者並加
優贈各與子孫一人官乘輿幸蜀天步多難人心且搖
無復固志太子太師豳國公韋見素開府儀同三司内
侍監齊國公高力士開府儀同三司右龍武大將軍穎
川郡公陳玄禮開府儀同三司左龍武大將軍田長開
府儀同三司左龍武大將軍張崇俊特進右龍武大將
軍杜休祥等勇不顧死危能致命或竭誠羽翼仰北辰
而環拱或叶契心膂聚東井以全歸疇兹錫祉之永以
誓帶河之義見素加開府儀同三司實封三百戶力士加
實封三百戶玄禮進封秦國公實封三百戶長進封雁
門郡公崇俊進封南陽郡公休祥進封馮翊郡公各實
封二百戶朕恭行天罰誓兵朔野幸以一旅之衆遂成
九有之師言念經綸豈㤀締搆銀青光禄大夫尚書右
僕射裴晃識宇冲深體局貞固輸忠佐命肇契興王加
開府儀同三司封冀國公食封三百戶光禄大夫殿中
監同正員判行軍李輔國志除兇惡忠誠濟危加開府
儀同三司殿中監依前判行軍事封成國公實封五百
戶銀青光禄大夫宗正卿兼工部侍郎李遵義功維成
勲參定國家加特進封鄭國公實封二百戶開府儀同
三司兼鴻臚卿同正員中軍都知兵馬副大使管崇嗣
能訓戎律以佐兵權進封鉅鹿郡公實封三百戶中軍
都虞使特進兼鴻臚卿同正員李鼎加開府儀同三司
進封保定郡公雲麾將軍右衛大將軍右羽林軍宿衛
内供奉王兟加特進太原縣侯仍各實封一百戶自寇
戎姦宄王師未攻瞻言京邑尚聚犬羊廣平王俶脩
學好古令德孝恭志存邦家誓雪仇恥爰鞠其旅元戎
啟行可封為楚王食實封二千戶銀青光禄大夫尚書
左僕射兼武部尚書同中書門下平章事兼靈武大都
督府長史單于安北副大都護持節充朔方節度關内
支度營田鹽池押諸番部落副大使節度事六城水運
朔方管内採訪處置使子儀才光三傑功格十臣克焯
皇威載昌天葉加司徒兼尚書右僕射進封代國公食
實封二千戶平章事已下並如故開府儀同三司兼鴻
臚卿同正朔方右廂兵馬使同節度副使姑臧縣子僕
固懷恩進封豐國公實封三百戶開府儀同三司兼右
金吾衛大將軍同正仍充四正伊西北庭行軍兵馬使
李嗣業履險忘危破敵匡難兼衛尉卿同正封虢國公
食實封二百戶銀青光禄大夫守司徒兼戶部尚書同
中書門下平章事進封冀國公鴻臚卿大原尹北京留
守河東節度副留使薊國公光弼全德挺生英才間出
干城中侮生甲安邊可司空兼兵部尚書同中書門下
平章事進封薊國公食實封八百戶開府儀同三司御
史大夫兼工部尚書持節先招討西京並定武威武興
平等軍兼關内節度河西隴右伊西四鎮行軍兵馬使
王思禮養銳先聲蓄竒後殿可開府儀同三司行工部
尚書兼御史大夫封霍國公實封五百戶光禄大夫太
常卿同正兼御史大夫淮南西道節度採訪使穎川太
守来瑱可開府儀同三司兼御史大夫封穎國公餘如
故特進太僕卿南陽太守兼御史大夫權知㐮陽郡事
金鄉縣公魯靈藴是韜略副兹節度可開府儀同三司
兼御史大夫封祁國公仍各食實封三百戶兼京兆尹
持節充京畿採訪計會招召宣慰處置使崔光遠毁家
成國制命前茅可特進行禮部尚書封鄴國公食實封
三百戶開府儀同三司李光庭慎固封守克敵殊勲進
封范陽郡公食實封二百戶賢非后不享后非賢罔乂社
稷之任必在良臣左相留晉卿忠不忘君才惟濟代弼
成大業保乂王家可特行侍安封韓國公食封五百戶
憲部尚書同中書門下平章事李麟藴德成務含貞軌
物發揮常業潤色皇猷可金紫光禄大夫刑部尚書同
中書門下平章事崔圓允釐庶績康濟艱難一匡天下
大庇生人可特進行中書令趙國公食封五百戶朝散
大夫守中書侍郎同中書門下平章事河南節度採訪
處置使賜紫金魚袋張鎬謀猷惟允網紀立程總兹戎
律懿是謀府封南陽縣公餘如故銀青光禄大夫太子
少師房琯嘗以經術輔𨗳朕躬加金紫光禄大夫清河
郡公銀青光禄大夫守太子少保嗣虢王匡頃以宗支
居守京邑加金紫光禄大夫越國公峘兼總元戎克寧
全蜀可賜金紫光禄大夫戶部尚書銀青光禄大夫守
吏部尚書銀青光禄大夫守禮部尚書李峴饋軍周給
開物成務可光禄大夫行御史大夫兼京兆尹封梁國
公中大夫文部侍郎賜紫金魚袋蘇震供億蒸徒臨事
益辦可銀青光禄大夫行吏部侍郎其赴蜀郡靈武元
從官及在路扈從官三品以上與一子官已下與一子
出身六品已下量與進改功臣將士勲業高者當别有
處分應見任五品已上當别各與本官階其陣亡人令
所在郡縣收骸骨瘞埋具酒食致祭諒與追贈其家給
復三載諸郡縣或隔絶賊境則困於兇殘或犒宴官軍
則弊於賊歛其來載租庸三分放一分其天下百姓應
諸色自徵及欠負官物一切放免宜令中書門下簡使
即分道宣慰往郡縣審問百姓間利害有湏釐革處置
者一一奏聞其園苑内有閒地安閒廐使總監各據所
管地界耕種所收草粟以供軍馬其宫女及狗豹雞雁
之類宜即停减屋宇車輿衣服器用並准或珠玉寳劒
脫金泥織成刻繡之類亦然學官則精選務令講習簡擇郎
官有堪任太守縣令者委京官清資五品已上及郎官
御史開薦其郡縣官有灼然清白理行尤異百姓中孝
悌力田不求聞逹者宜委採訪使聞奏其文經邦國學
究天下博於經史工於詞賦善於著述精於法理軍謀
制勝武藝絶倫並任於所在自舉委郡守銓擇奏聞不
限人數其律令格式未折衷者委中書門下簡擇通明
識事官三两人并法官一切則定近日改百官額及郡
名并官名一切依故事頃以上皇在蜀朕亦居岐蜀郡
宜改南京鳳翔郡為西京西京為中京蜀郡改為成都
府鳳翔郡府尹以下官寮並同三京名號吳山改為吳
岳其祠享官屬並准五岳故事天柱山老君廟改為洛
聖宫京五品以上官上郡太守及見在無官及官卑者
並與五品官父祖先亡歿者贈一人官祖母亡歿亦追
贈邑號忠臣事君有死無貳烈士徇義雖沒猶存其禮
憕盧奕顔杲卿袁履謙許遠張廵張分然蔣倩龐堅等
即與追贈訪其子孫厚其官爵家口深加優賞其内外
文武官有遭逆賊殺害及申赴本朝并逃難山谷其父
子兄弟伯叔等與賊捕捉損害及謀翻成人言語洩漏
因遭賊戮並勘實奏聞當與追贈天下耆老八十以上
版授有差並賜緋魚袋太原遭圍逼給復三年上兵等
郡縣堅壁多時力窮方下絶食尚守情亦可矜宜各給
復三載其好畤奉先两縣進退禦寇徵求復多各給復
三載蜀郡上皇親幸萬乘久居明年租賦且依常式起
後載給復三載良姊張氏脫望氣如歸當能見節可
册為淑妃進封南陽郡王傑為朝趙王新成王僅為彭
王穎王間為兖王第七男侹封涇王第九男傜封襄王
第十男佋封興王第十一男倕封杞王第十三男侗封
定王俶已下所司擇日即行册命雖知子之明慙於往
哲而伏親之義蓋所隨時特盈尊師及儀王以下各賜
全物五百疋諸掌公主各與一子官嗣郡縣主各與一
子六品官皇五等已下及九廟子孫及親等人見任者
並與轉改内外文武官三品已上賜爵一級四品已下
各加一階應紀叙三品五品量加减两考蜀郡鳳翔扈
從官九品已上更賜勲两轉溥天之下賜酺五日主者
施行
平朱泚後車駕還京赦
門下致理之體先德後刑禮義興行故人知耻格教令
明當則俗致和平然後奸匿不萌暴亂不作古先哲后
莫不由斯國家受命百七十載八聖儲慶敷佑下人邁
種寬大之德累蠲苛酷之令蓋仁之所積者厚故澤之
所流者深玆予小子獲主重器暗於治亂之理溺於因
習之安授任不明賞罰無當立法以齊衆而犯命愈甚
興戎以除害而長亂益甚繁賦蓄姦乘釁竊發九廟乏
祀兆人靡依猰㺄肆其吞噬豺狼聚於宫闕歲未云半載
罹播遷仰慙穹昊俯愧臣庶致或霣越苟全𦕈身誠懼
益縱寇讎重辱宗社忍耻誓志庶補前愆頼億兆之心
不忘先德將帥戮力恭行天罰俾予寡昧再膺多祜紉
乾綱於既紊復天柱於將傾言旋鎬京不改舊物宗祧
以序朝享有期責重慶深彌增感歎嗚呼君者所以恤
民也君若失位民將安仰朕既不德致寇興禍使生靈
無告受制兇威苟全性命急何能擇或虧廢名節或貪
冐貨利陷於法網事匪一端䆒其所由自我而致不能
撫之以道乃欲繩之以刑豈所謂恤人罪己之誠含垢
而和之義滌清汙俗咸與更新可大赦天下自興元元年
七月二十二日昧爽以前大辟罪以下已發覺未發覺已
結正未結正繫囚見徒常赦所不原者咸赦除之今年五
月二十八日已前左降官即與量移已經量移未復咨者
更移近處流人及配隸罸鎮效役並即放還亡官失爵放
歸不齒量加收叙未復資者更與進改其黜免人等有素
著行能傍遭譴累特加錄用勿以為負不有忠者誰復社
稷不有勞者誰從巡狩連帥之重所以殿邦禦戎也二千
石之任所以分憂共理也方鎮將校勤奉戎役中外寮吏
恪居官次國有大慶所宜同之内外文武及致仕官三品
以上賜爵一級四品以下賜加一階仍賜勲兩轉司徒兼
中書令晟膺時傑立光輔中興再定皇都一匡天下推恩
之典貽慶無窮宜與一子正官員京官侍中瑊沉䆳忠厚
服勞王家保全危城誅殛大憝嘉乃懋績次於寵章宜與
一子六品正員京官鎮國軍潼門節度使檢校右僕射駱
元光瓌京畿渭南商州節度使檢校右僕射尚可孤邠寧
等州節度使檢校左僕射韓遊環奉天行營諸軍節度使
檢校右僕射戴休顔等咸秉大節著於艱難同勲叶忠翼
我興運各與一子七品正員官諸道節度使及行營都知
兵馬使都虞候興元扈從左右金吾大將軍等各與一子
八品正員官諸道團練觀察處置等使各與一子九品正
員官應諸軍赴上都收復將士俱以純誠奮其勇節連年
帶甲百戰摧鋒有㤀身以效命有滅親以徇義誓平國難
如復私讐竟揚貔武之雄克清梟獍之業策勲行賞𫝊嗣
榮親播乃功名與國終始自去年冬以來未經甄叙者即
與超八資改轉已經甄叙者更與超三資進改三品以上
祖父母父母在先無官封者量授致仕官及邑號亡者並
與追贈四品以下父母在先無官封者亦授致仕官及邑
號亡者與追贈其賞錢即委所司依元赦支給應扈從將
士三品以上賜爵兩級四品以下各加兩階仍並賜勲三
轉其祖父母父母官封追贈及支給賞錢並准收京城將
士例處分應扈從官普恩之外三品已上更賜爵一級四
品以下更加一階若常參官祖父母父母先無官封者量
授致仕官及邑號亡者並與追贈諸州刺史普恩外賜爵
一級諸道進表官陪位者進加一階其奉天定難及元從
功臣宜令本庫軍本使即定名聞奏所司各准元勅優賞
其諸道鎮軍及行營將士三品以上賜爵一級四品以下
加一階仍准今年正月一日制速與甄叙成德淄青魏博
等節度下並諸道運應歸順將士等各藴誠義積著功勞
由朕失於撫綏頃歲暫懷疑阻尋能勵節不替舊勲是資
宴犒俾洽王澤即約額支計各賜錢賞設仍委本道節度
准前後赦速條流甄叙其朔方并諸道應在河中管内并同
州將士等自遠赴難觧其重圍念兹功勞並未酬報雖遭脅
制情有可憐應到行營未經甄叙者並准元赦超五資改轉
其賞錢比收京將士例各給一半委本軍兵馬使速條奏聞
所司即計給付其食實封者配類令其請受應天下諸道州
府將士如有年老及疾患尫弱不任軍旅願歸鄕里者並給
終身優復州縣力如存恤勿令侵擾如無家業可歸者給
田宅使得全濟見危致命先典所尚况忠衛社稷殺身
成功朕於斯人義有加等贈太尉秀實天授貞烈阻兹
姦邪蒼黃之中獨藴神斷將紓國難詭收寇兵兇謀既
隳吾事果濟忠誠奮發手擊渠魁英風凛然振邁千古
宜差官致祭并旌表門閭府縣護其喪事塚葬所要一
切官供仍於墓所立官碑以揚徽烈其所賜實封五百
戶嫡子授正員三品諸子各授正員五品官委中書門
下即准元赦處分應諸道諸軍將士有身亡王事委本
道本使具名銜聞奏即與褒贈仍以在身官爵授其子
孫内外文武官及諸親諸色人等有横遭殺害者各聽
其家及親戚於所司陳牒勘責聞奏亦與追贈如跡著
忠烈衆所明知仍訪其子孫量加優恤尚齒養老王風
之省三代制理未或遺年朕將遵古典以興化本人心
而教孝用優秩賜式慰閭里京兆府耆夀年八十已上並
與板授刺史仍賜八十已上及諸州府迎駕耆夀並與
板授本縣令仍賜緋天下侍老耆夀等亦各與板授本官
如九十已上者州縣長吏歲時躬親省問貧弱不能自
守者重賜粟帛頃屬多難人俗流弊加之以師旅因之
以飢饉賦役繁起農桑失時哀我癉人汔可小息然以
國計猶歉軍資靡充未盡復除良增愧悼應天下建中
四年年終以前所有諸色負欠在百姓腹内者一切放
免百司諸軍諸使舉放利錢今年六月以前百姓欠負
未納者亦並停徵京兆府百姓普恩之外給復一年其
供頓官吏委京兆府類例具名銜聞奏量與優賞古者
計戶以署吏因時而建職此不乏士亦無宂員令田畆
汙莱版籍凋耗齊人編戶托庇官曹貪吏點胥誘為
嚢槖啟姦隳業為害尤甚應京百司色役人及流外等
委御史大夫即與諸司諸使長官審商量㩀見所掌事
之閒劇定額聞奏仍挾名送中書門下務宜减省副朕憂
人以後湏署置並定名先奏仍永為恒式今年正月一
日赦書節目未行者並舉而行之赦書或有不該即此
類條件聞奏敢以赦前事相言告者以其罪罪之亡命
山澤挾藏兵器百日不首復罪如初赦書日行五百里
布告遐邇咸使聞知(興元元年七月二十三日)
唐大詔令集卷一百二十三
