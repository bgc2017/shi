唐大詔令集卷七十四
宋宋敏求編
典禮
藉田
貞觀三年藉田詔
藉田制
停藉田雕餙農器詔
元和五年罷藉田勅
開元二十三年藉田赦書
九宫貴神
親祭九宫壇勅
親祭九宫壇大赦天下勅
嶽瀆山川
封華嶽神為金天王制
册東海神為廣德王文
令盧從愿等祭嶽瀆勅
令嗣鄭王希言分祭五嶽勅
令嗣許王瓘祭東嶽勅
禁驪山樵採勅
雨澤頓降昭報山川勅
令關内諸州長官祭名山大川勅
遣官祭霍山勅
蕭昕等分祭名山大川勅
立終南山祠勅
雜祀
天地宗廟外祭用少牢詔
置夀星壇勅
昇風伯雨師為中祀勅
五人帝祝文勿稱朕詔
親拜風伯雨師祝板詔
條貫祀事勅
藉田
貞觀三年藉田詔
周宣在位巳墜兹禮近代以来彌多所缺朕祗承大寳
憲章典故今將履千畆於近郊復三推於舊制宜令有
司式遵典禮(貞觀三年正月十八日)
藉田制張九齡
門下粢盛所以奉神祗耕籍所以助人力既義率乎下
而敬在其中是為先農存乎大典故周宣不復於古而
虢公致諫漢文能修其制而班史稱美朕自御極以来
動咨故實惟是千畆未展三推匱神困人降災移歲靡
不在此良以憮然今星紀既周土膏將動去農祥而卜
日考帝藉之以時朕其親耕以實御廪宜令禮官博士
詳擇典故有司速即施行
停藉田雕餙農器詔
古之聖王臨御天下莫不務敦本寳儉為先蓋用勤身
率下也屬東耕啟候爰事藉田將欲勸彼蒸人所以執
兹耒耜如聞有司所造農器妄加雕餙殊匪典常紺轅
縹軌固前王之有制務奢尚靡諒偽教之所託静言思
之良用歎息豈朕法堯舜重茅茨之意耶其所造雕餙
者宜停仍令有司依農用常式即别改造庶萬方黎獻知
朕意焉(乾元二年正月)
罷藉田勅
勅朕以東郊藉田禮之重者爰擇吉亥用祀先嗇上以
供粢盛下以勸稼穡式展三推之義敢辭四體之勤亦
既草儀方將肅事再思理本旁采衆詞以江淮水旱之
餘河朔師旅之後宜寬物力以濟蒸元况當三農休息
之時有百司供具之費道途灑掃暴露勤勞惕然在懷
是用中止雖前有成命皆已施行而重煩吾民則無固
必其来年正月十八日藉田禮宜暫停於戲夫聖人無
心以徇百姓朕亦虛已用圖大中苟事未宜則改而求
當凡百卿士期悉予懷(元和五年十一月十九日)
藉田赦書
門下昔者受命為君體元立極未有不謹於禮而能見教
於人朕其庶乎有慙作者方冊存而可舉舊章絶而復尋
自古所行無一而廢將以上乞靈於社稷下蒙福於黎元
朕兹精誠天實降鑒今嗣歲初吉農事將起禮有先於耕
藉義緣奉於粢盛是所嚴共敢不敬事故躬載耒耜親率
公卿以先百姓遂終千畆謂敦本之為爾可布澤之更深
宜有順於發生俾無偏於行惠可大赦天下自開元二十
三年正月十八日昧爽以前大辟罪以下罪無輕重已發
覺未發覺已結正未結正囚繫見徒咸赦除之其犯十惡
死罪不在赦限其餘死罪特宜配流嶺南遠惡處官典犯
贓本犯至死貶與嶺南遠惡左降官至流者亦量貶與遠
官典配諸軍效力計贓至徒仍不得重令却上天下諸州
損免處税地先矜放其非損免處有貧乏未納者並一切
放免代糧種子開元二十一年以前並宜放免京兆河南府
秦州百姓有諸色勾徵及通懸欠負亦宜放免其在官典
及倉督等腹内者不在免限天下色役爰及支用務令
節减並諸色貢賦先令中書門下均融减省宜准前勅
速即條奏捐免州税戶錢米納并七等以上戶租先未
處分五色資錢課未納灼然不辦者並放至蠶麥秋收
以来贖納捐免州迯兵健兒承前訪捉不獲合取藉人
充替自資装送軍程期逼廹頗亦辛苦並放至蠶麥以後發
遣仍令所司預與軍州計會諸州征行人並令州縣存
恤其征行人有父母年七十以上者委本道採訪使檢
責取實牒報本軍即放還本貫軍司據闕募取健兒充
替行人及防丁有身亡者為造棺櫬逓還本鄉諸州應
發防丁去本貫一千里以上比来除正課之外給一丁
充資多不濟辦宜更量與資助兩京城内今年所有諸
雜夫役並宜放免應須使役以諸錢和雇取充農桑是
時不得妨奪州縣官長倍加勸課孝子順孫義夫節婦
旌表門閭鰥寡&KR1103;獨不能自存量加優恤天下侍老百
歲以上版授上州刺史九十以上中州刺史八十以上
上州司馬其七十以上所由仍量給酒肉各令存問亞
獻皇太子鴻賜物二千疋終獻慶王潭賜物一千疋邠
王守禮等各賜物一千疋忠王浚以下各賜物三百疋
夹侍正衣進珪汝陽郡王淳等各賜物二百疋皇太子
夹侍正衣等各賜一百疋裴耀卿等自其翊贊誠有忠
益頒賞以序等數須優宜各與一子官仍各賜物三百
疋二王後各賜物一百疋長公主各與一子官仍各賜
二百疋嗣王郡主縣主各賜物一百五十疋在京文武官
見任及致仕并諸色陪位官一品賜物八十疋二品七
十疋三品六十疋四品五十疋五品四十疋六品三十
疋八品九品二十段節度副大使三都留守京兆尹各
一百疋四大都督府長史諸道採訪使各八十疋諸賜
物應兩給者從一處給其耕官及侍耕官各賜勲兩轉
丞相蕭暠與一子官仍賜物二百疋攝九卿諸侯等各
與一子出身仍賜物一百五十疋侍耕執牛官各賜物
一百二十疋昇壇行事官修禮儀官及判官等更賜一
階應入三品五品官階相當减四考聽入攝司徒信安
郡王禕禮儀官章縚既不叙階禕與一子官賜物二百疋
縚與一子出身賜物一百五十疋其昇壇及兼禮儀兩
兼從一加階應與一子官及出身者若無子聽廻與周
親供奉及押階不昇壇并壇下及助耕執牛官别勅差
中書門下差定人數等泛階合入三品五品階至考未
足者待考足日聽叙非待考者賜勲兩轉未承别賜者各
賜一等知頓使賜物一百疋修壇場長官屯官撰玉册
文官各賜物八十疋書玉册官賜物五十疋管藉田縣令
賜物六十疋在東京文武官朝集使官充十道採訪使并判
官諸道節度使及諸道通表使判官新除五品以上官
未赴任都城畿縣令見在陪位者三品以上轉爵一級
四品以下加一階皇親諸親及九廟子孫不入等陪位
者並外文武官九品以上各賜勲一轉諸蕃入廟及賀正蕃
客應陪位者共賜物五十疋節級分付南北衙門行從宿
衛齋宫及武官押當有職掌并諸色雜職掌并應耕公卿
從官等各賜勲一轉萬騎及飛騎見當上者各賜勲一轉
其宿衛齋宫者加賜物三段伏内防侍諸色從人各賜
物三段彍騎番兵角弓手弩手官馬主見當番及留帖
人掌閑幕士駕士供膳習馭工人樂人見當有上職掌
并庶人應耕者各賜物三段齋郎禮生贊者行事者並
减兩年勞無勞可减者齋郎放出身禮生贊者選日稍
優與處分三衛七色見當番并流外行署及蕃官見上有
職掌者各賜勲一轉河南洛陽縣陪位父老各賜物五段
近壇百姓各免今年雜差科宗廟致享務存豐潔禮經沿
革必本人情籩豆之薦或未能備物服制之紀或有未
通宜令禮官學士詳議具奏朕自臨天下二紀於兹不
敢荒寧日加兢業而災眚未弭黎人未康若有由而然
則在予之責有能直言極諫者具以狀聞每渴賢良無
忘鑒昧頃雖虛佇未副旁求其才有王霸之略學䆒天
人之際知勇堪將帥之選政能當牧宰之舉者五品以
上清官及將軍都督刺史各舉孝悌力田鄉閭推挹者
本州長官勘責有才堪應務者各以名奏致仕官久歷清
資終始著稱年漸衰邁情有可矜量與改職依前致仕
宗子中有才行著聞此尚沉屈者委宗正勘責奏聞唐
元兩營立功官任折衝並改與郎將郎將改與中郎其
亡官失爵量加收叙五岳四瀆名山大川及自古聖帝
明王忠臣良相並宜所在長官以禮致祭赦書有所未
該者所司比𩔖聞奏亡命山澤挟藏軍器百日不首復
罪如初敢以赦前事相告言者以其罪罪之都城内賜
酺三日赦書日行五百里布告遐邇咸使聞知
九宫貴神
親祭九宫壇勅
勅惟神之主必恭禋祀率先之訓義在躬親朕欽若昊
穹子育黎庶思通明靈之德以洽和平之理是修缺典咸
秩無文如在之誠久陳於郊廟懷柔之至亦偏於山川
况九宫所主百神之貴上分天極下統坤維隂騭生靈功
深亭育故式昭新典肇建眀禋將以為人載祈孚祐宜叶
元吉之辰用申大祭之禮可以立春日朕親祭九宫壇
仍令中書門下與禮官等即詳定儀注奏聞(天寳三年十二月)
親祭九宫壇大赦天下制孫逖
門下九宫之祀百代莫修豈日給之不暇將靈享之有
待朕當扆君臨握圖纘業每聽政中昃疇咨讜言觀書
考禮以采故實勵精為理三紀於兹上荷宗廟延祥克
開厥後下頼股肱叶德以致雍熙而麟鳳龜龍近遊郊
藪蠻夷戎狄遠輸賝賮乘時来之休運恢皇建之遠圖
是以圓丘方澤之儀昇中告𩔖之禮無典不舉靡神不
懷恭惟九宫明祀尚缺載深兢惕用建靈壇爰以元辰
親執奠獻叶青春發生之慶祈黔黎啟祐之福今至誠
式展大禮云備瑞景和風神心如荅無疆之福豈獨在
予非常之澤宜覃率土可大赦天下自天寳三年十二
月二十五日昧爽以前大辟罪已下罪無輕重咸赦除
之其十惡死罪造偽頭首謀殺攻劫及官典犯贓不在
免限朕惟善政實在養人作法務從於寬簡任事必量
於齒力比者成童之歲即掛輕徭既冠之年便當正役
憫其勞苦用軫於懷自今以後天下百姓宜以十八以
上為中男二十三以上成丁又任土作貢先標程式或
非所有不免貿遷事既非宜理難經久并應徵課税及
支遣諸色物或期程之間遲違非便並委所司與朝集
使商議取穏便處置奏聞(實錄載赦文云每歲傭調八月徵收農功未畢恐難濟辦自)
(今以後延至九月三十日為限而却無任土而下至此)諸軍行人遠為邊扞修短
之分雖有定期從役而終良深軫念其有臨陣亡殁骸
骨未還本貫令節度使給棺櫬逓歸又防邊禦寇實謂
難勞貧戸單丁固茲存養便令差遣去住難堪自今以
後應差行人家無兼丁不在取限自古聖人皆以孝理
五帝之本百行莫先移於國而為忠事於長而為順永
言要道實在人弘自今以後令天下家藏孝經一本精
勤誦習鄉學之中倍增教授郡縣官吏明申勸課百姓
間有孝行過人鄉閭欽伏者所由長官具見以名薦其
有父母見在别籍異居虧敗名教莫斯為甚特宜禁絶
勿使更然并親殁之後亦不得令有分析郡縣切勒令
在惟行自今以後如有不友不恭傷財破産者宜配磧
西用清風教朕惟熙庶績博訪逸人豈惟振拔滯淹以
期於大用亦欲褒崇高上將敦於薄俗虛佇之懷兼在
於此其有高蹈不仕遁跡丘園遠近知聞未經薦舉者
委所在長官以禮徵送又崇德追遠式閭封墓用旌前
烈以叶大猷自古聖帝明王名臣烈士陵墓有頽毁者
宜令所管量事修葺仍明立標記禁止樵採天下侍老
百歲以上賜帛五段粟三石八十以上帛三段粟二石
仍令郡縣長官存問給付亞獻太子諱賜物二千疋終
獻慶王悰一千疋正衣夹侍各五百疋親王各三百疋
新封建郡王及國公各一百疋賢妃三百疋長公主各
三百疋公主各二百疋嗣郡王各一百疋中書門下三
品竭心翊戴弘益實多各與一子官如已授官量與一
轉内外文武官三品以上賜爵一級四品以下各加一
階一品賜物七十疋三品以下六十疋五品以下賜物
四十疋六品以下二十段諸節度使各賜物一百疋三
京留守及二王後各八十疋採訪使各六十疋諸蕃客
共賜二千疋其唐元功臣締搆之初竭其忠款錄功念
舊情所不忘普恩之外更加一階其身殁者各賜一子
官皇親五等以上及九廟子孫諸親三等以上未有出
身者並放出身其前資者選日稍優與處分見任者更
賜勲兩轉應天下賜酺三日赦書有所未該者所司𩔖
例聞奏宣布中外咸使聞知主者施行
嶽瀆山川
封華嶽神為金天王制蘇頲
門下惟嶽有五太華其一表峻皇居合靈興運朕恭膺
大寳肇業神京至誠所祈神契潛感頃者亂常悖道有
甲兵而竊發仗順誅逆猶風雨之從助永言幽讚寧忘
仰止厥功茂矣報德斯存宜封華嶽神為金天王仍令
龍景觀道士鴻臚卿員外置越國公葉法善備禮告祭
主者施行(先天二年八月二日)
册東海神為廣德王文
維天寳十載歲次辛夘三月甲申朔十七日庚子皇帝
若曰於戲四瀛宅日百谷稱王望祀之禮雖申崇名之
典猶缺惟東海浴日浮天納来弘往善利萬物以宗以
都朕嗣守皇圖式存精享神心允穆每叶休徵今五運
惟新百靈咸秩思崇封建以展虔誠是用封神為廣德
王其光膺典册保乂寰宇永清坤載敷佑邦家可不美
歟惟南海蕩滌炎州包括溟漲涵育庶𩔖以成厥德惟
西海氾濫䟽名清晏表德成兹潤澤奠彼金方惟北海
限蠻阻夷實資坎德含竒藴粹實曰天池其禮如東海
命盧從愿等祭岳瀆勅
勅五嶽視三公之位四瀆當諸侯之秩載於祀典抑為
國章方屬農功頗增旱暵虔誠&KR1131;積神道未孚用申靡
愛之勤冀通能潤之感宜令工部尚書盧從愿祭東嶽
河南尹張敬忠祭中嶽御史中丞兼戶部侍郎宇文融
祭西嶽及西海河瀆太常少卿張九齡祭南嶽及南海
黃門侍郎李暠祭北嶽右庶子何鸞祭東海宗正卿鄭
䌊祭淮瀆少詹事張晤祭江瀆河南少尹李暈祭北海
及濟瀆且潤萬物者莫先乎雨動萬物者莫疾乎風睠
彼靈神爰稱師伯雖有常祀今更陳祈宜令光祿卿孟
温祭風伯右庶子吳兢祭雨師各就壇場務加誠敬但
羞蘋藻不假牲牢應緣奠祭尤宜精潔(開元十四年正月)
令嗣鄭王希言分祭五嶽勅孫逖
勅歲之豐儉固係於常數天之感應實在於精誠頃者
按以隂陽求之推步至於今歲不合有年朕乃齋心妙
聞懇祈玄德靈徵不遠丕應用彰果獲西成頗為豐熟
蓋至道儲祉惠於蒸人亦羣臣叶贊錫以昭假宜令光
祿卿嗣鄭王希言祭東嶽太子詹事嗣許王瓘祭北嶽
太常卿韋縚祭西嶽衛尉卿嗣吳王祗祭南嶽宗正卿
濮陽郡王徹祭北嶽所司即擇日錄奏其四瀆及名山
大川或遠近不同各委所由郡長官便擇吉日致祭務
崇嚴潔以稱朕懷
令嗣許王瓘祭東嶽勅
勅務農勸穯維用於天道人和歲稔實賴於神休頃者
春夏之交稍愆時雨收穫之際復屬秋霖慮害農功每
祈孚祐遂得百神降德庶徵不易先朝禮神以明德恭
事以嚴禋進其位號崇其典策用三代之樂金石必備
盡九州之味籩豆有加俾國之大臣每歲頒祀則執事
而有恪亦莫不寧也朕纂戎八載外寇未平多廢舊章
尚勞戎備巡狩之事有曠於虞書封禪之儀尚慙於漢
史雖命方征收以時致祭而事之不親誠有不達所以
分遣八使禱於羣望各供於事以服官常宜令某官等
分祭名山大川仍勅有司備具禮物敬陳明薦無失正
辭羣望效靈既不為災仍多豐熟幽贊之道普洽於
生人昭報之儀式遵於典禮宜令太子詹事嗣許王
瓘祭東嶽所司郡長官備禮致祭務陳蠲潔以達精
誠
禁驪山樵採詔
勅驪山特秀峯巒俯臨郊甸上分艮位每洩雲而作雨
下出蒙泉亦蕩邪而蠲瘵乃靈仙之攸宅惟邦國之所
瞻可以列於羣望紀在咸秩自今以後宜禁樵採量為
封域稱朕意焉(開元四年正月十九日)
雨澤頻降昭報山川勅
爰自首春有愆時雨朕憂勤祀獻精禱靈祗遂蒙九玄
垂福百神效祉膏澤頻降嘉生繁育睠彼山川能興雲
雨報功享德祀典存焉諸州府所管名山大川宜令當
處長官設祭務盡誠敬以昭典禮(開元十四年六月)
令關内諸州長官祭名山大川勅孫逖
勅朕為人上未嘗自逸每勤於政思致豐年而去冬以
来雨雪微少竊恐春事有害農功是用齋心躬自申禱
神歆允答甘澤遂流豈朕之微誠敢當丕應蓋天之鑒
佑惠及生人詩不云乎無德不報昭賽之義豈可闕如
其關内名山大川及有靈祠宜令所由長官擇日致賽
務令豐厚各盡誠潔以副朕懷
遣官祭霍山勅
三代之初皆有神降鑒其德也天實啟之恭惟王業之
初師及霍邑堅城未下大將阻兵連雨經旬糧儲不給
白衣父老忽詣軍門稱霍山之神謁大唐皇帝云東南
取路八日雨止助帝破敵盡如其言巖巖霍山九州之
鎮興雲致雨功已洽於生人親道輔德力更宣於王室
朕纘承大寳膺受洪休肸蠁之間誠明可接永言幽贊
玆謂有孚惟天命神據我斯意爰宜令禮儀使判官司
封員外即薛頎即往霍山致祭正辭以薦稱朕意焉
蕭昕等分祭名山大川制常衮
勅有天下者祭百神蓋存乎統法也山川出雲而致風
雨列在明祀其来久矣春秋傳曰水旱癘疫之不時於
是乎禜之致其誠信與其忠敬精意以享可通神明保
佑命之不疾而速古之岳瀆秩視公侯以其所生者繁
所濟也廣鎮厚地而不動朝滄海而不洩如是正直長
發其祥百王相承五(闕)
立終南山祠勅
每聞京師舊說以為終南山興雲即必有雨若常晴霽
雖密雲他至竟不沾濡况兹山北面闕庭日當恩顧修其
望祀寵數宜及今聞都無祠宇炭谷湫却在命祀終南山
未備禮秩湫為山屬捨大崇細深所謂闕於興雲致雨
之祀宜令中書門下且差官設奠宣告恩禮便令擇立
廟所迴日以聞仍命有司即時建立(開成二年)
雜祀
天地宗廟外祭用少牢詔
國家草創日不暇給凡厥禮儀鮮能盡備且生人未乂
凋弊實多至於畜産思致蕃息祭祀之本皆以為身窮
民事神有乖正直殺牛不如禴祭明德即是馨香望古
推今祭神一揆其祭圓丘方澤宗廟以外並可止用少
牢舊用者宜用特牲時和年豐然後克循常禮(武德元年十月)
置夀星壇勅
德莫大於生成福莫先於夀考苟有所主得無祝之今
有上封者言仲秋日月會於夀星以為朕生於是月欲
以配社而祭於義不倫且夀星角亢也既為列宿之長
復有福夀之名豈惟朕躬獨享其應其天下萬姓寧不
是懷蓋秦時已有夀星祠亦云舊矣宜令所司特置夀
星壇即以千秋節日修其祀典(開元二十四年十月)
昇風伯雨師為中祀勅孫逖
勅六氣不愆所以成歲百神咸秩必也正名况風伯雨
師濟時育物蕃兹動植溥暢生靈厥有茂功當崇於昭
報謂之小祀頗紊於彝倫去載諸星以為中祀永言比
義固合同昇自今以後其風伯雨師並宜昇入中祀仍
令諸郡各置一壇因春秋祭祀之時同申享祀用刊前
典之謬以致蒼生之福
五人帝祝文勿稱臣詔
郊祀之義本於至誠制禮定名宜從事實五方配帝上
古哲王道濟蒸人禮著明祀論善計功則朕德不𩔖統
天御極則朕位攸同而祝文稱臣以祭既無益誠敬有
黷等威此豈朕禋祀聪明昭格上下之意前京兆府司
錄事參軍高佩上疏其理精詳朕重變舊儀訪於卿士
申明大義是用釋然宜從改正以敦至禮自今以後五
方配帝祝文勿稱臣餘禮如舊
親拜風伯雨師祝版勅
風伯雨師等升為中祀有列祖成命况在風雨實切蒼生
今雖無文朕當屈己再拜以申子育萬姓之意
條貫祀事詔
王者受天地之明命纘祖宗之鴻業所以祗服大事致
誠嚴禋盡其孝敬之心崇其郊祀之禮必在匪懈不忒
粢盛豐潔古今丕訓無易於此朕嗣位十載恭臨萬邦
務三時以厚生睦九族以修教每勵薄德汔兹小康中
宵内懼愧不克稱實天地之睠祐宗社之威靈思欲罄
其精誠奉以昭報豈聿懷之敢望實如在而齊心如聞
近歲有司因循將事不恪牲牷徒具滌濯無聞鼎俎
雖陳禋薦多缺祠官或怠於齋肅胥史有至於喧呶戲
禮凟神莫斯為甚永言重事用惻深衷起今以後太廟
郊社齋郎先事前一日委監察御史仔細點檢如有替
代非正身者當時禁身推問聞奏當重科懲既責躬親
須議優奬其齋郎委中書門下商量與减選應緣祠祭
官下至齋郎及樂人吏等致齋日有博奕飲酒喧呼爭
競者委御史臺紏察聞奏其牲牢准禮循行之際合視
肥瘠之宜近日相承臨時取辦既乖誠敬頗失舊章委
太僕寺准禮令處分如無本色牛羊速具聞奏至於酒
醴醯醢簠簋膳羞各委本司准禮令切加提舉凡有廟
壖所宜肅敬縱云隙地豈廢修崇如有耕墾藝植者亦
仰御史臺紏察聞奏攝祭公卿雖約官品將朕誠敬必
在得人委尚書省差定之時稍加慎選其祭器禮物中
如有欠缺及濫惡須填補改張者委太常宗正光祿太
僕寺少府監諸司速具條疏聞奏仍委中書門下即與
疏理處分於戲禮崇明祀神享至誠上下苟無其心所
為必乖於典由是怵惕用致齋莊咨爾庶工各揚厥職式
遵禮典稱朕意焉(寳歷九年二月)
唐大詔令集卷七十四
