唐大詔令集卷一百十四
宋宋敏求編
政事
祥瑞
諸符瑞申所司詔
不許奏祥瑞詔
令諸道不得奏祥瑞詔
醫方(疾病附)
諸州置醫學博士勅
牓示廣濟方勅
頒廣利方勅
三衛彍騎疾病給食料勅
收瘞
收瘞隋末喪亂骸骨詔
掩暴露骸骨詔
瘞突厥骸骨詔
剗削京觀詔
收葬隋朝征遼軍士骸骨詔
埋瘞暴露骸骨勅
收葬陣亡將士及慰問其家口勅
收瘞京城骸骨詔
禁錮
禁錮隋朝弑逆子孫勅
楊素子孫不得任京官制
雜錄
隋代公卿不預義軍者田宅並勿追收詔
不許言中興勅
改丹水為懷水勅
江王下教
祥瑞
諸符瑞申所司詔
自昔帝王受天明命其有二儀感德百靈錫祉莫不君
臣動色歌頌相趨朕恭承大寳情深夕惕每見表奏符
瑞慙恧增懷且安危在乎人事吉凶繫於政術若時主
昏虐靈貺未能成其美如治道休明咎徵不能致其惡
以此而言未可為恃今後麟鳳龜龍大瑞之類依舊表
奏自外諸瑞宜申所司奏者唯顯瑞物色目及出見處
更不得苟乘虚飾徒致浮詞(貞觀二年九月)
不許奏祥瑞詔
朕以寡昧纉承丕業永思至理所寳惟賢至如嘉禾神
芝奇禽異獸蓋輔化之虚美也所以光武形於詔令春
秋不書祥瑞朕誠薄德思及前人自今已後所有祥瑞
但令依式申報有司不須聞獻其珍禽奇獸亦宜停進
宣示天下知朕意焉
令諸道不得奏祥瑞詔
朕以菲德祗膺大寳深求理本將致時雍以慈惠恭儉
為休徵以人和年豐為上瑞夙夜思省無以過之至於
嘉穎連理之祥飛禽走獸之異出自邦國来獻闕庭虚
推功德非予所尚歲晏奏陳於清廟元正列薦於上朝
探討古今亦無明據恭惟靈聖豈候薦聞事匪經常允
當釐正庶使溥天之下知予務實之心其諸道應有三
等祥瑞並不得更有聞奏亦不要申牒所司其臘饗太
廟薦獻太清宫并元日受朝奏祥瑞儀注宜停
醫方(疾病附)
諸州置醫學博士勅
勅神農嘗草以療人疾岐伯品藥以輔人命朕銓覽古
方永念黎庶或榮衛内擁或寒暑外攻因而不救良可
歎息今遠路僻州醫術全少下人疾苦將何恃賴宜令
天下諸州各置職事醫學博士一員階品同於錄事每
州寫本草及百一集驗方經史同貯其諸州於錄事各
省一員中下州先有一員者省訖仰州補勲散官(開元十一)
(年七月)
牓示廣濟方勅
朕頃者所撰廣濟方救人疾患愛民育物惠彼黎元特
念僻遠之家未能繕寫閭閻之内或有不知儻醫療失
時因至天横性命之際寧忘惻隠宜命郡縣長官就廣
濟方中逐要者於大板上件錄當村坊要路牓示仍委
採訪使勾當無令脱錯(天寳五年八月)
頒廣利方勅
勅立國之道莫重於愛民育物之心期臻於夀域故安
其性命順其節宜使六氣不差百疾不作斯亦救人之
要也朕以聽政之暇思及黎元母慮温濕不時壅欝為
癘或僻遠之俗難備於醫方或貧匱之家有虧於藥石
失於救療遂至傷生言念於兹載深憂軫屬春陽在候
寒暑方交閭里之間頗聞疾患每因服餌尤感予衷遂
閱方書求其簡要並以曾經試用累驗其功及取單方
務於速效當使疾無不差藥必易求不假遠召醫工可
以立救人命因加纂集以便討尋類例相從勒成五卷
名曰貞元集要廣利方宜付所司即頒下州府閭閻之
内咸使聞知
三衛彍騎疾病給食料勅
育物者所貴於從宜養人者必資於遂性况加疾苦豈
忘哀矜内外廊三衛彍騎等如聞因當上染患者番滿
之後既不勝致還鄉又不容在職掌思彼進退無據何
所依投溝壑是憂豈謀朝夕永言及此深軫於懷自今
已後如有此色宜移就三衛厨給食料將養各委左右
金吾將軍存意檢校所須藥物仍與太常計會量事供
擬並差醫人救療其諸門及街鋪職掌人等各委將軍
以當衛諸色殘官等且量事支給其醫藥宜准内外廊
例自餘色當番人等有疢疾者並准此處分其有身死
者各委所由隨事埋瘞當日牒報本貫令家人親族運
致還鄉(天寳三年八月)
收瘞
收瘞隋末喪亂骸骨詔
自隋室不綱政刑荒廢戍役煩重師旅荐興元元無辜
墮於塗炭轉死溝壑暴骨中原室黨淪亡邑居散逸墳
隴靡託營魂無歸朕受命君臨為民父母率土之内情
均亭毒一物失宜寢興軫慮念兹道殣義先弔恤雖復
令已頒下普遣葬埋猶恐吏不存心收瘞未盡宜令州
縣官司所在奉行掩骼埋胔必令周悉使郵亭之次先
復遊魂窀穸之下各安所厝姬文惠化恩及枯骸庶踵
於前此焉非類(武德年)
掩暴露骸骨詔
隋運將盡羣凶鼎沸干戈不息饑饉相仍流血成川暴
骸滿野朕往因軍旅周覽川原每所臨視用傷心慮自
祗膺寳命義切哀矜雖道謝姬文而情深掩骼諸色骸
骨暴露者宜令所在官司收斂埋瘞稱朕意焉(貞觀二年四月)
瘞突厥骸骨詔
突厥種落往逢災癘疾疫饑饉殞喪者多暴骸中野前
後相屬幽魂靡託醪奠無所本官矜悼有懷惻隠宜令
所司於大業長城以南分道巡行但有骸骨之所酒酺
致祭速為埋瘞務令周悉以稱朕意(貞觀四年九月)
剗削京觀詔
甲兵之設事不獲已義在止戈期於去殺季葉馳競恃
力肆威鋒刃之下恣情剪馘血流漂杵方稱厥意屍若
亂麻自以為武露骸封土多崇京觀徒見安忍之心未
弘掩骼之禮静言念此憫歎良深但是諸州有京觀無
問新舊宜悉剗削加土為墳掩蔽枯朽勿令暴露仍以
酒酺致奠焉(貞觀五年二月)
收葬隋朝征遼軍士骸骨勅
詔自隋師渡遼時非天贊從軍士卒骸骨相望遍於原
野良可哀歎掩骸之義仰惟先典其令並收葬之(貞觀十九)
(年四月)
埋瘞暴露骸骨勅
移風易俗主化之大猷掩骼埋胔時令之通典如聞江
左百姓之間或家遭疾疫因此致死皆棄之中野無復
安葬情禮都闕一至於斯習以為常乃成其弊自今已
後宜委郡縣長官嚴加誡約俾其知禁勿使更然其先
未葬者即勒本家收葬如或無親族及行客身亡者仰
所在鄰封相共埋瘞無令暴露庶叶禮經諸道有此同
者亦宜准此(天寳元年三月)
收葬陣亡將士及慰問其家口勅賈至
勅自寇戎猾夏干戈不戢涉三載矣而忠臣義士死王
事者何可勝言兹朕痛悼於厥心若挾瘡痏是用枕戈
寢胄親總六師恃神祗之祐凴宗廟之靈亦冀尅清載
造京邑近者諸軍告捷屢摧賊衆天意人事若將叶符
而戰士陣亡多委溝壑已令收瘞猶慮或遺撫存哀殁
朕之所切宜令節度使與郡縣長官計會悉收骸骨埋
葬致祭仍勘責姓名續行奏聞將褒贈其官爵優恤其
妻子仍伸本道使者郡縣勿差科其家庶乎幽明慰懷
知王師之不得已也(至德二年)
收葬京城骸骨詔
凢在生靈合登仁夀自逢艱阻多致傷殘或寇盗為灾
斃於鋒鏑或歲時不稔道殣相望枯骨轉屍多未埋瘞
朕為人父母良深憫惻將何以示掩骼之禮希葬骨之
仁永念前修豈忘言訓其京城内外應有舊骸骨宜令
京兆府即勾當收拾埋瘞仍令中使與所申計會致祭
(寳應年)
禁錮
禁錮隋朝弑逆子孫詔
宇文化及弟智及司馬德戡裴虔通孟景元禮楊覽唐
奉義牛方裕元敏薛良馬舉元武達李孝本李孝質張
愷許弘仁令狐行達席德方李覆等大業季年咸居列
職或恩結累世任重一時乃包藏凶慝罔思忠義爰在
江都遂行弑逆罪百閻趙釁深梟獍雖事是前代歲月
已久而天下之惡古今同棄宜從重典以勵臣節其子
及孫並宜禁錮勿令齒叙化及既為魁首僣竊名號一
門之内凶惡尤甚但其弟士及不預逆謀雖云昆季僅
免誅戮委贊皇朝勲庸克著彰善癉惡伸有舊章士及
一房不在此例布告天下咸使聞知(貞觀七年正月)
楊素子孫不得任京官勅
隋尚書令楊素昔任前朝早荷殊遇稟凶邪之德懷諂
佞之才惑亂君上離間骨肉搖動冢嫡寧唯掘蠱之禍
誘扇後主卒成請蹯之釁隋室喪亡蓋唯多僻究其萌
兆職此之由生為不忠之人死為不義之鬼身雖幸免
子竟族誅斯則奸逆之謀是其庭訓險薄之行遂成門
風刑戮雖加枝胤仍在豈可復隨近侍齒列朝行朕接
統百王恭臨四海上嘉賢佐下惡賊臣常欲從容於萬
機之餘褒貶於千載之外况年代未遠耳目所存者乎
其楊素及兄弟子孫已下不得令任京官及侍衛(聖歷三年)
(五月)
雜錄
隋代公卿不預義軍者田宅並勿追收詔
隋政不綱行止無度東西馳騁靡歲獲寧遂使父子乖
離室家分拆親老絶晨昏之養嬰孫無撫育之恩人懷
戀本之心家有望鄉之歎朕上膺靈命下字黔黎一物
失宜情深軫悼思俾惠澤逮於鰥寡其隋代公卿以下
爰及民庶身往江都家口在此不預義軍者所有田宅
並勿追收若困窮粮食交絶具錄名簿速加賑贍(武德元年)
(七月)
不許言中興勅
勅朕承天宰物光宅中區嗣祖宗之丕基承聖善之洪
業嚮明冕扆實奉成規往自永淳至於天授姦臣稱亂
鼎運不安則天大聖皇后思顧託之隆審變通之數忘
已濟物從權御宇四海由其率順萬姓所以咸寧唐周
之號暫殊社稷之祚斯永天寳實固所由於兹朕所以
撫璇璣握金鏡事惟繼體義即纉戎豈若文叔之起舂
陵少康之因陶正中興之號理異於兹宜革前非以歸
事實自今已後更不得言中興其天下大唐中興寺觀
宜改為龍興寺觀諸如此例並即令改(神龍三年二月)
改丹水為懷水勅
勅不息惡木忍渴盗泉行道之人避惡名也朕嘗覽上
古記稱秦坑趙卒血流丹峪名其水為丹水者方經此
路懷古惻然邑號獲嘉地稱修武前王故事將有所憑
宜改丹水為懷水改丹水府為懷仁府其鄉里名號亦
仰州長官隨事改易(開元十三年三月)
江王下教
大行皇帝聽斷英明臨下以法將期致理以靖區宇而
奸兇搆禍矯宣遺言不詢羣臣專斷神器寡人義重君
臣毒甚手足乃親率左右護軍中尉心腹近臣及諸職
事官等并左右神策六軍使兼諸軍使及將士并飛龍
將士等搜擿伏慝大擒諸賊或血刃當辜或赴井而斃
其頭首劉克明田務澄王嘉憲石定寬等二十八人並
正刑書罔有漏逸此皆宗社威靈文武協力豈伊菲薄
敢貪天功凡百多士中外藩岳致兹刷憤哀慶當同大
行皇帝正柩於太極殿前率依光陵故事有司條上務
盡誠敬其冢宰司空平章事裴度當攝立功將士節級
各有優賞布告遐邇咸使聞知(寳歴年)
唐大詔令集卷一百十四
