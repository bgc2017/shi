唐大詔令集卷五十六
宋宋敏求編
大臣
宰相
罷免下
李鄘戶部尚書制
王涯兵部尚書制
崔羣湖南觀察使制
令狐楚宣歙池觀察使制
蕭俛右僕射制
崔植刑部尚書制
元稹同州刺史制
裴度右僕射制
宋申錫太子右庶子制
陳夷行左僕射制
杜悰右僕射崔鉉戶部尚書制
鄭朗太子少師制
鄭畋太子少傅分司東都制
裴胤鄂岳觀察使制
崔胤吏部尚書制
裴樞崔遠左右僕射制
罷免下
李鄘戶部尚書制
夫為君者求舊以申其用施恕以遂其情為臣者陳力
以效其能奉身以明其志故在上則終始之道備居下
則進退之義全兹惟休哉用厚恩禮銀青光禄大夫守門
下侍郎同中書門下平章事上柱國江夏縣開國侯食
邑一千戶李鄘居潔履方端明審固有沉毅莊重之質
有堅剛迅敏之心勁節夙表於屯夷利器久彰於中外
朕所以跡其衆善詢及庶工登之台階授以政柄將欲藉
其碩德弘厥壮猷而固辭之誠再疏頗切然猶未允其
請所冀式副予懷迨此旬時勞於夙夜益願頤養堅稱
衰遲宜罷樞軸之殷俾居喉舌之重就閑高秩式示優
崇可守戶部尚書(元和十三年三月)
王涯兵部尚書制
股肱之任與國同體苟或取容於位啓沃無聞將何以
寅亮天工弘宣德化朕嗣膺丕業爰任鈞衡知善必昇
見否而退兹所以推至公於天下也銀青光禄大夫守
中書侍郎同中書門下平章事上柱國清源縣開國男
王涯素以藝文早登華貫參我宥密再處内庭位踐公
台拔於非次誠宜匪躬峻節納誨盡忠而乃因循自持
謙默無補期於進道屢復星霜空勞虚懷未副明奬雖
夙夜之勤久著而具瞻之望何從君臣之大義存終始
宜解職於樞務俾副曹於夏官尚謂優崇勉敬斯任可
行尚書兵部侍郎(元和十三年八月)
崔羣湖南觀察使制
致君之道爰在輔臣發輝政經端理教化其或彝倫未
叙公議不明免其所職我常典也正議大夫守中書侍郎
同中書門下平章事上柱國賜紫金魚袋崔羣根於温
敬發以詞采踐歴臺閣潤色絲綸嘗以敏才列於宥密
考能觀行益表謙勤擢處鈞衡用參大政緝熙之績每
竭其謀猷翊贊之心亦彰於夙夜旰食思理注於話言
善而可行無不虚受而顧問之際謂近於至公詳聽之
間或違於事實將何以同底于道化洽萬方宜罷印於
中樞俾報政於外服優以顯秩爾其勉之可持節都督
潭州諸軍事潭州刺史兼御史大夫湖南都團練觀察
處置等使勲賜如故(元和十四年十一月)
令狐楚宣歙池觀察使制
朕聞為政以德必推誠而任人為君以道必存體以立
國况乎位崇元輔職總庶寮衆方具瞻時以輕重得不
明進退之禮全始終之恩大中大夫守門下侍郎同中
書門下平章事上輕車都尉賜紫金魚袋令狐楚夙擅
懿文累階清貫先朝特加寵命奬擢内庭出擁旌旄入
居鼎鉉朕祗膺寳位注意舊臣方屬奉陵之時委以復
土之務是宜竭心盡慮使下不欺而頗聞工徒之訴累
彰官吏之罪遽有章表固求退閒宜歸相印之權往授
使符之命仍兼榮於司憲俾奉法以惠人勉率乃心表
予洪覆可使持節宣州諸軍事宣州刺史兼御史大夫
宣歙池等州都團練觀察處置使勲賜如故(元和十五年七月)
蕭俛右僕射制
師長庶工總詳六職重任久曠益難其人自非體參股
肱位列鈞鼎能引義以知退爰致禮而加恩則授受之
間何以允兹任也朝議大夫守門下侍郎同中書門下
平章事徐國公賜紫金魚袋蕭俛門承華衮位列清貫
用能周物志在匡時勤内署之論思肅南臺之綱紀朕
自承大序擢處台階推一心獻納之誠贊四方經營之
績及此踰歲累誠懇辭微恙所侵堅請難奪朕憂勤庶
政親委大臣務厚始終以全進退既謝弼諧之任宜加
端揆之崇爾其戒之服我優秩可守尚書右僕射勲賜
如故(長慶元年正月)
崔植刑部尚書制
門下宰相者朕之腹心和合天下在乎鎮静藩服附親
遠方將弘遂物之宜必有更張之道正議大夫守中書
侍郎同中書門下平章事武騎尉賜紫金魚袋崔植往
在先朝頗推廣直馴行惟謹保萬石之風清德不渝繼
四公之業遂昇左掖實著能名駁正之美稱於朝列朕
以孝公太傅代載忠貞擢於相門授以台席顧惟寡昧
奉以丕圖每念為君之難敢忘從諫之義推誠聽納虛
已諮詢庶洽羣心以迎和氣叔敖是期於秉羽汲黯謂
致於寝謀宵分以興日旰忘食昔藩國多事平津譲侯
隂陽未和石慶辭位爾惟謙遜豈常求安稱疾拜章勤亦
至矣雖愒日之年未及而寝冰之意尚堅遂輟樞機用
成美志崇以天秩長於秋官君臣之間朕無所愧可守
刑部尚書散官勲賜如故(長慶三年二月)
元稹同州刺史制
宰相者位列巖廊權參造化内操政柄上代天工朕嗣
守丕圖思與至治每於擢用冀獲雋良為善有聞必資
奬寵罹於愆謗用罷台階通議大夫守尚書工部侍郎
同中書門下平章事上柱國賜紫金魚袋元稹游藝資
身明經筮仕累膺科選益振榮華茂識宏才登名晁董
之列佳辭麗句馳聲謝鮑之間頃在憲臺嘗推舉職比
及遷黜亦以直聞是以擢在周行典斯誥命洎參處密近旋委
台衡宜竭謀猷盡以匡贊而乃不思弘益之道遂纓詿
誤之愆察以衷情雖非為已行兹左道豈曰效忠體涉
異端理宜偕罷朕以君臣之分貴獲始終任使之時亦
獻誠懇每思加膝寧忍墜泉猶弘在宥之心俾列專城
之寄左郡之大三輔推雄控壓關河連屬宫苑勉於政績
副我優恩可使持節同州諸軍事守同州刺史充本州
防禦使長春宫等使散官勲賜如故(長慶二年六月)
裴度右僕射制
朕端已推誠資於輔相求人與衆諒在訏謨所以詢公
卿之言從士庶之望輟任淮海俾居台階舉先朝勲舊
之臣當四海具瞻之位推心委柄期在賢能成效靡孚
余將何望守司空兼門下侍郎同中書門下平章事上
柱國晉國公食邑三千戶裴度器本端誠道惟謇諤挺
筠松之操藴珪玉之姿望著巖廊功書竹帛策勲報爵
寵極人臣朕恭守睿圖推心弼輔聿求俊彦思致雍熙
擢升論道之司再授樞衡之任虚心日矢佇乃嘉猷而
鼎飪未調弛張異制誠宜有犯無隠忠讜必陳使余誠
懷不惑聞聽何容違於造次致有間於笙簧棘木既窮
匪辭焉騐昔漢以隂陽不和冊免丞相今爾訏謨或爽
宜罷台司疇勲績以尚功錄忠勞而念舊俾居右揆非
謂左遷用崇師長之榮勿以優閑自薄可守本官尚書
右僕射散官勲封如故(長慶三年六月)
宋申錫太子右庶子制
君臣之道義切始終股肱之良任存正直苟涉邪枉自
紊憲章既虧恪慎之心難委弼諧之任正議大夫行尚
書右丞同中書門下平章事上柱國賜紫金魚袋宋申
錫學習儒門職參翰苑備我顧問洽兹寵光謂其啓沃
竭忠擢登台鉉而乃踐修不慎日底愆尤知臣之規俾
予增愧欲遏姦回之路宜先勸懲之源豈可猶秉樞機
仍司考轄罷居台席列位龍樓誠謂寬恩周全至體朕
以事状之間慮其冤濫鞫騐之際洎務詳明當竚得情
以復申明可行太子右庶子散官勲封如故(太和五年三月)
陳夷行左僕射制
王者推至公以御天下成庶務以佚羣才况乎寅亮所
資安危攸屬顧是進退實惟矜慎其有績懋致君誠深
知止則豈可不優其恩禮遂以便安上德尊賢於是乎
在銀青光禄大夫守尚書左僕射兼門下侍郎同中書
門下平章事監修國史陳夷行受天正性味道至和雅
量川渟厚德山峙慮必經遠詞皆摭微舒遲見君子之
容端肅得大臣之體文推訓誥學奥泉源膏腴五常枝
葉百行早以精懿列侍禁闈温樹既彰於不言王度每
資於密贊洎踐登衮職左右文宗遇事必陳犯鱗靡懼
標揭令範振揚直聲逮余纂承再諧夢卜輔我以大中
之道弘我以可久之規匡益居多厥庸甚茂近者寒暑
乖候步履或難雖嘉猷屢竭於沃心微恙有妨於造膝
朕雖倚賴方樂優崇而獻疏披誠固懷退譲眷言美志
難議強煩用是輟爕贊於三台專儀刑於百揆庶可資
乎頤養且無替其崇高仍加貴勲式表光寵可守尚書
左僕射仍賜上柱國(會昌二年六月)
杜悰右僕射崔鉉戶部尚書制
君之任臣也進則用其才勞則逸其事况丹青大化佐
佑朕躬謨明之效已彰歲月之勤亦至俾其宴息用保
初終尚書右僕射兼門下侍郎同中書門下平章事杜
悰貞莊有容沉厚多敏早歴内外之任備陳經濟之謀
剛厲馳聲肅恭推美通議大夫守中書侍郎兼戶部尚
書同中書門下平章事充集賢殿大學士上柱國博陵
縣開國子食邑五百戶賜紫金魚袋崔鉉誠明挺操温
粹含章擢自禁垣之中列於台司之上獻替不倦沉研
益光而皆披衮在廷事君弘道方當注意資爾令猷或
趨尚之間時聞朋比黜陟之際迹涉依違朕尊禮大臣
虚襟庶政將務羲唐之化所期伊吕之賢苟曰未諧豈
副僉屬臨軒永念能不憮然宜解職三台列官八座長
揆天臺之右地居戶版之雄勉思令圖服我成命悰可
行尚書右僕射鉉可守戶部尚書(會昌五年四月)
鄭朗太子少師制
相輔之臣賢傑是膺苟或道茂台階功宣時柄洪化方
深於倚汪微疴遽告其退休宜降寵私俾安頤攝庶得
君臣之義實全終始之恩通議大夫守中書侍郎兼禮
部尚書同中書門下平章事監修國史上柱國賜紫金
魚袋鄭朗靈鳳耀儀非熊表德貞厚可以鎮風俗謙恭
可以和神人量合澄波氣凝金璞論議必根於王化文
章雅叶於國經起於卑寮積乃重望自周旋臺閣總領
藩方故事書著於典章仁聲藹流於謠詠頃司邦計國
用以殷逮領憲闈朝綱載肅洎乎克符夢卜遂委鈞衡
理庶政而百度惟貞調元氣而三光增耀而又勤獻納
稍失節宣屢陳謝病之辭待舉優賢之命是用釋兹機
務允乃至誠爾其專一精神輔助藥石將圖有間務在
無營往參六傅之榮仍加貳令之職用為羽翼爰輟股
肱嘉猷永播於事公深睠豈忘於興寝慎爾多福祗膺
恩寵可檢校尚書右僕射兼太子少師(大中十一年十月)
鄭畋太子少傅分司東都制
門下將相之權安危所係注專戎律秉持國鈞謂成靖
亂之謀以著匡時之績方期功就俄以疾辭仍乖撫字
之方且異毗予之道尚居崇秩猶念初心諸軍四面行
營都統鳳翔隴等州節度觀察處置等使開府儀同三
司守司空兼門下侍郎同中書門下平章事鳳翔尹上
柱國滎陽縣開國子食邑二千戶鄭畋藝高冊府譽動
詞林禮樂在躬衣簮奕代虹玉動連城之價朱絃含清
廟之音才無不周識無不綜踐歴既久聞望時稱禁林
傳麗藻之工鳳沼著經綸之業洎凶徒犯順上國罹災
駕當出於全蜀鎮方臨於右輔因時建策遂首興師上
寬焦灼之懷下慰蒸黎之望念其竭節頻降殊恩任三
事之優崇專□之節制許於除授皆俾遵行則朕於施
功之臣可謂無有愛惜而不能傾心養士盡力惜人致
興半菽之嗟竟起多寒之怨既乖撫馭幾誤機權賴仗
義之徒叶心王事舉善暗符於朕意推姦必違於勲庸
尚保傅於承華仍優游於東洛未妨頤養猶示渥恩凡
百庶寮宜體朕意可太子少師分司東都散官勲封如
故仍且於興元管内便將養候疾損日赴任主者施
行
裴胤鄂岳觀察使制
(原闕)
特進行門下侍郎兼兵部尚書同中書門下平章事監
修國史上柱國裴胤秀挺華宗光膺積慶高懸天爵煥
發人文早著令名亟昇清貫自超翔宥密演暢綸言因
成魚水之歡遂委棟梁之任張子房之借筯遽展謨猷
謝安石之圍碁將明氣度繄乃之力毗予化源旋屬寇
犯京師駕惟巡省益表忠貞之節備彰患難之時冒白
刃以脱身激丹誠而報國安危所注中外具瞻道方被
於匡周功已參於微管每寬宵旰用慰憂勤既在輿言
當存國體爰從爕贊待假優崇朕以夏口奥區武昌重
地况今雈蒲尚擾細柳猶勤全資濟物之仁式叶觀風
之政念兹鈞軸付以察廉連數郡之豐盈問兆人之疾苦
即冀烽烟弭息寰宇清寧俾俟侯藩重歸相印往踐乃
位可檢校兵部尚書兼御史大夫充鄂岳州觀察使散
官勲封如故主者施行
崔胤吏部尚書制
門下天地廣運寒暑所以推遷帝王任人理亂係於周
稔故叔敖三相往道堪思胡廣七為前功斯在因詳文
冊爰示徽章扶危匡國致理功臣光禄大夫守中書侍
郎兼吏部尚書同中書門下平章事判度支上柱國清
河郡開國公食邑二千戶崔胤金莖擢用玉燭資和朱
絃含理代之音蒼璧是禮天之器自付政柄累遇時艱
或已去而復還每勤官而蒞事雖矜直道終失中庸朕
昨者初復上京方安庶品且期静理貴保和光而於敷
奏之間獨有去留之說徒妨事體俾長紛争是用輟乃
鈞衡專兹銓鏡亦將示朝廷之典制保君臣之始終更
茂前功永孚於道可守吏部尚書(光化二年正月)
裴樞崔遠左右僕射制
門下入則秉鈞衡而凝庶政出則正冠冕以長百寮式
資夙舊之臣咸謂重難之地銀青光禄大夫守尚書右僕
射兼門下侍郎同中書門下平章事充太清宫使弘文
館大學士延資庫使諸道鹽鐵轉運等使上柱國河東
郡開國侯食邑一千戶裴樞周事歴年慎守三紀再持
國柄屢竭訏謨光禄大夫門下侍郎兼兵部尚書同中
書門下平章事監修國史上柱國博陵郡開國公食邑
二千戶崔遠語默有程得喪無撓中樞薦履盡瘁克彰
俱宣夙夜之勤備罄匡扶之業是用均其勞逸顯爾便
蕃燮調暫輟於劇權師表並資於碩望無虧懿效式使
當仁或增䟽爵之榮更表優賢之禮樞可光禄大夫守
尚書左僕射仍進封開國公加食邑一千戶勲如故遠
可守尚書右僕射散官勲封並如故(天祐二年三月二十五日)
唐大詔令集卷五十六
