唐大詔令集卷八十四
宋宋敏求編
政事
恩宥二
遣使往諸道疏决囚徒勅
以春令减降囚徒勅
以春令减降囚徒德音
原免囚&KR1131;德音
大歷四年大赦
大歷五年大赦
大赦京師三輔制
恩宥二
遣使往諸道疏决囚徒勅
勅朕𬗟稽古訓思致人和爰發由衷之詔旨行順時之
政令孟夏初吉三農在期禮先决於薄刑義必寬於輕
繫既聽其令用軫於懷雖囹圄之間少聞於冒犯澄清
之使素盡於忠公尤慮吏有煩苛人或冤滯是爽和平
之氣殊乖敬授之心其天下見繫囚徒及事發應推身
不禁者即宜差使分往諸道量事疏决及宣布時令除
犯贓賄十惡死罪不赦自犯徒以下特宜放免廽日聞
奏務在欽恤以稱朕懷(開元二十六年四月)
以春令減降囚徒勅
國之用刑兼在於慎恤王者布澤亦在於乘時所以大
易陳規必議於獄周官設教遵於中典朕恭臨寳位憂
念黎元乾乾之心日慎一日况兵戎未息政役尤煩哀
此下人無忘夕惕如聞州縣之内多有纍囚囹圄之間
動淹時序每切納隍之慮常懷觧網之仁属陽春和布
品彙咸逹宜覃在宥之澤俾叶生成之化其天下見禁
囚徒死罪從流流罪以下一切放免其十惡反逆及造
偽頭首強盗刧殺官吏犯賍枉法等害政既甚在法難
容不在此限其諸供司及作曹非切要外並宜减省京
畿諸色和糴一切並停其天下百姓有灼然單貧不存
濟者緣租庸先立限長行每鄉量降十丁尤恐編戶之
中懸磬者衆限數既少或未優矜其寔不支濟者宜令
每鄉量更矜放待資産稍成任依恒式以天下未寧頻
申赦令公私庶務優恤蓋多載覃宥過之恩庶及措刑
之美宣示中外知朕意焉(乾元二年二月)
以春令減降囚徒德音
乘時布澤有國之彝訓議獄緩刑前王之茂典由是洽
其麛卵殷湯宏觧網之仁順彼陽和漢后有錄囚之詔
育物施惠仰惟舊章朕纘服鴻業祗膺寳位日旰忘食
中夜求衣慮一物之失所憂四方之未乂雖身居黃屋
而志在蒼生今寇孽為虞征輸未息尤恐提戈釋耒未
有厚於人時寘棘理梧或慮盈於幽繫屬三陽啟泰萬
物遂生宜覃在宥之澤庶叶惟新之令其天下見禁囚
徒死罪降從流徒以下並宜釋放京城宜令中書門下
即分往府縣御史臺大理寺即親自按問决訖具状聞
奏諸州府各委所由長官准此處分諸色流人及左降
官等所由𩔖例並與量移仍委中書門下覆奏取處分
其先緣安禄山偽署三司有名應在流貶者原情議罪
負國誠深朕已捨其殊死竄於荒徼固當與衆共棄長
為匪人然皆邦家舊臣常掛纓冕使其終沒裔土永匿
慙魂不若貸以殊私俾令效節亦准例處分兼委中書
門下量輕重𩔖例奏取處分比緣竊盗之内干戈脅從
白刅臨頸胡寧忍决所有陷於兇黨苟免者多前後詔
書頻已該及其史思明將士及偽署官屬等有束身歸
順並率衆来降官爵如初一無所問以城邑等降者仍
别加封爵其凶黨之流亦同此例天寔臨照朕無食言
王者設教務農為首今土工方起農事將興敦本勸人
寔惟政要宜令天下刺史縣令各於所部親勸農桑百
姓中有勤勞稼穡積其菽粟或贍於閭里或能益軍儲
委所由長吏具状奏聞當特與甄賞仍令有司苐高下
量酬五品以下官勲其百司及州縣興工力役不急之
務一切並停諸軍兵健應在行營有羸老病疾不任戰
陣者各委節度使速揀擇放還路次州縣量加濟䘏諸
色番役各令所司減省放其營農且寇孽未平軍戎尚備
甿庶之内征賦尤煩朕所以親帥公卿躬行節儉而詔
書屢下蠲免蓋多至國計軍儲取給而已猶欲累加損
抑以惠黔黎宜令中書門下勾當令度支使與諸供司
一切减省應可蠲免每司各條件聞奏當使施行(上元二年)
(正月)
原免囚徒德音
元首之義以人為心外有凋傷内懷惨怛罪歸於已情
見乎辭伯禹深泣辜之仁漢王下哀痛之詔與理同道
惟刑是恤朕志宏覆載運屬艱難思措大刑俾登夀域
風以觧愠時當發生國有舊章已懸書於象魏恩成在
宥宜釋罪於狴牢其天下見禁囚徒罪無輕重一切放
免其官典犯贓法雖難恕特從寬典許以自新宜納贓
放所犯罪左降官等即與量移近處諸色流人及效力
罰鎮人等並即放還其有亡官失爵亦與收叙比来兵
革不息米穀未豐百姓流離至於困弊戰士暴露頗聞
闕乏或有結聚及有違軍令但能改過自效前事捨而
不論艱虞以来多冒刑辟道存善貸屢有德音庶其最
靈咸自改勵宣示中外知朕意焉
大歷四年大赦
勅至理之代先德後刑上歡心以臨下下欣然而奉上
禍亂不作法令何施去聖久遠薄於教化簡書填委獄
訟繁興苛吏舞文冤人致辟思欲刷恥改行厥路無由
豈天地父母慈愛之意也朕主三靈之重託羣后之上
夕惕若厲不敢荒寧内訪卿士外咨方岳日不暇給八
年於兹而大道淳風欝而不振四郊多壘連歲備邊師
旅在外役費尤廣賦與轉輸疲耗吾人困竭無聊窮斯
濫矣下愚闇昧不見刑網戎士在軍未習法令犯禁抵
罪其徒寔繁狴牢之間未詳其事寔吏議不决動淹夫
時序傷沮和氣屢彰咎徵此皆朕之不明教之未至上
失其道而繩下以刑敢不罪已以答災眚且人者君之
支體害之則君有所傷刑者教之輔助失之則人無所
措慮有冤濫惨然憂傷用明慎罰之典俾宏在宥之澤
其天下見禁囚死罪降從流流以下罪釋放其左降官
及流人并移隸等並與量移仍委本司即勘責送名中
書門下奏聽進止如聞州縣官比来率意恣行麤杖不
依格令致殞使斃深可哀傷頻有處分仍聞乖越自今
以後非灼然蠧害者不得輙加非理仍委觀察節度使
嚴加捉搦勿令有犯如違錄名聞奏宣示中外宜悉朕懷
大歷五年大赦
門下惟辟奉天作人父母若天垂戒於上人不安於下
則修德勤政以盡至誠恤刑獄之冤抑痛閭閻之疾苦
招納諫諍旁求賢良允廸前烈率由兹道朕獲承宗廟
之重託於王侯之上夙夜齋慄莫敢荒寧推誠以撫萬邦
屈已以安百姓憂勤之至日慎一日服御之給損之又
損而涉道猶淺燭理不明國經王度多有廢闕加以寇
戎驟犯軍國頻勞賦重人竭因之歲歉田荒業廢逋散
相仍每深怵悼頻有蠲降兼亦簡求良吏以惠矜人去
除奸兇用逹幽枉大變風俗更張刑政冀人和之漸洽
何天𤯝之屢彰固以朕德之寡昧化之衰薄其咎不遠
在予一人亦由郡邑之政未盡條理或貪以害物或擾
以傷農有凌弱暴寡之冤有不均失中之政人無所措
多陷刑辟蓋由教道未至豈忍以文法繩之慘然憂嗟
深自引慝雖靡草麥秋之候方斷薄刑而薰風長養之
時宜寬庶獄大决疎網與之更新其天下見禁囚徒死
罪並降從流流以下並釋放内外文武官及前資官六
品以下并草澤中有碩學專門茂才異等智謀經武諷
諫主文者仰所在州府觀察牧宰精求表薦如所由搜
揚未盡遺免林間者即宜詣闕自舉親當策試量能擢
用朕每覽漢文詔書至陽和之時草木羣生之𩔖皆有
以自樂而吾百姓或阽於死亡而莫之省緬然遐想感
歎增懷哀今之人又甚於昔思有贍恤安其居食觀察
節度使及刺史各宜訓勵所部使奉科條變貪官之節
激廉吏之行其清白明著政理殊尤者具以名聞必加
奬擢若冒於貨賄紊我紀綱糺察勿緩當峻刑憲其官
人犯贓經恩免罪者並宜申報中書門下及所司不得
容其却上自王室多故積有歲時皆我文武之臣中外
戮力今天下既定崇德報功與之剖符𫝊代不絶至於
蒞官述職各宜明慎典刑貽慶子孫永同休戚於戲武
德貞觀之間有若魏徵王珪李靖李勣房玄齡杜如晦
等扶翼大運勤勞王家尊主庇人匪躬致命咸有一德
格於皇天緬然常懷風烈尤在其後嗣沉翳特加優奬
如廟宇荒毁即宜修葺無德不報何日忘之其鰥寡惸
獨老幼貧窮不能自存者委州府縣吏取諸色官物量
事賑給仰招携戶口勸課桑農應所在州府有興功役
處非灼然急切者宜並停之五岳四瀆名山大川神明
所居風雨是主宜委中書門下分使致祭以逹精誠孝
子順孫義夫節婦事跡著者特加旌表頒示中外知朕
意焉
大赦京畿三輔制
門下古者以春季之月布德行惠恤刑振乏朕親執犧
牲玉帛獲奉於上帝神祗九年於兹矣克已思理明不
能燭昆夷未叙王略猶虞歲會三秦之師日有千金之
費悉索幣賦疲於餽軍候甸之間徵求耗竭百榖翔貴
關中小歉窮則斯濫安能懼刑因而成盗多有犯法至
於軍戎之士致使廪賜不充因之逃亡或抵邦憲事非
獲已情亦可察近以露濡之思明發有懷屬禁火之令
節方薦鮪於園寢聖祖敷祐景靈告祥先天後時載荷
嘉貺以隂以雨又助發生固宜順曲成之仁布維新之
命赦罪育物曠然滌除其京兆府及三輔並京城内諸
司諸使見禁犯死罪以下特宜釋放有犯未發覺者罪
無輕重一切放免如妄論告者以其罪罪之其官典犯
贓不在免限頃者魚朝恩夙著功勲委之戎事而徵求黎
庶空竭閭閻加之廣有貿易奪人賄利京城之内擅置
刑獄恣行忍虐幽執無辜部領師人乖於撫馭資粮刻
薄勞役煩苛惡稔釁盈日嬰沉痼念其勲舊許以優閑
令罷其兵權遂其養疾而宗社降鑒明神所殛羸瘵不
起旋至斃亡既往無追一切不問所管將士等同於王事
各效辛勤是朕牙爪自致勲業並宜仍舊勿有憂懼蓋
以朕誠未感物明未知人失於授任而臻此也今則虚
懷引咎親御禁戎必加優寵以表勞績其資聖寺禁人
并追捕勘責等即宜並停然以王畿艱弊矜恤疲人蠲
税罷徭與之休息尚恐流傭罕復貧弱未安益用憂勤
諒資約損京兆府百姓承前應欠官物等委所由勘責
寔百姓腹内者一切放免其在所由腹内者不在免放畿
内官人手力資課及府官充職掌名額稍多有所祗供
不免煩費并諸縣郵逓路次館驛諸色徵科一物以上
並委中書門下與京兆尹即計會取責色目一一商量
條件處置務令減省以息勞費其諸司使廽易一切並
停不急之務亦宜且罷農隙之後然後常式宣示中外
知朕意焉
唐大詔令集卷八十四
