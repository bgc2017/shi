唐大詔令集卷五十二
宋宋敏求編
大臣
宰相
判使(罷判)
杜佑諸道鹽鐵使等制
皇甫鏄罷判度支制
王涯諸道𣙜茶使制
蒋伸罷判戶部制
王鐸戶部制
蕭遘判度支制
蕭遘罷判度支制
孫渥判戶部制
孫渥判度支兼諸道鹽鐵使制
王摶諸道鹽鐵轉運等使制
領鎮
姚崇都檢校諸軍大使制
張說兼知朔方節度使制
李林甫兼河西節度使制
李林甫兼朔方節度使制
王縉侍郎中兼都統制
杜鴻漸東都留守制
王縉兼幽州節度使制
裴度門下侍郎彰義軍節度宣慰等使制
王鐸中書令諸道行營都統權知義成軍節
度使制
鄭畋門下侍郎平章事依前都統制
判使(罷判)
杜佑諸道鹽鐵等使制
周制國用委于冢卿漢調軍食資於相府必由中以制
外則政一而事行所以阜安兆人平均九賦弼成富庶
之教馴致雍熙之化實仗元老佐予經邦銀青光禄大
夫檢校司空同中書門下侍郎平章事充太清宫使上
柱國扶風郡開國公食邑三千戶杜佑體資易直德合
弘大事君以道修已以誠寅亮先朝毗贊盛業秉忠直
之大節備文武之全才保乂朕躬載申啓沃發揮政本
開道化源謨明緝熙三事允理必能綜領經制變而通
之權貨幣之宜成軍國之務外均庶土内贍中邦俾予
一人恭已而理弘敷五典式協于中可檢校司徒充度
支及諸道鹽鐵轉運等使依前同中書門下平章事太
清宫使散官如故
皇甫鏄罷判度支制
門下古者丞相府不按吏蓋以任重體大地親禮崇非
征討之時豈仗貨財之事爰俾出納歸諸有司用嚴台
庭以輔吾道中大夫守門下侍郎同中書門下平章事
判度支皇甫鎛精明絶倫乾健不息藴是器業發為英
華頃以守位聚人必資大計因其能事委以重權運用
之機所以經天下之務重輕之法所以筦天下之財自
淮右不虔東平犯順兵車在野饋食連年而乃庖無折
刃御有濡轡既授明命升之股肱軒裳所瞻崖岸益峻
請謁自絶其風凛然况贍給之餘謀慮畢至平二方之
險阻息再戰之干戈庸非坐籌佐朕而致今則百揆攸
敘萬邦保和宜全相府之重勿領諸司之劇撫夷夏調
隂陽用安元元時乃之職可守門下侍郎依前同中書
門下平章事
王涯諸道𣙜茶使制
門下王者峻其禮秩所以報殊庸崇其職業所以歸碩
望其竭股肱以宣力抱誠明而戴君調四氣以統和天
人貞百度以鎮安夷夏勤彰於山澤德冠於巖廊不舉
寵章曷示褒勸金紫光禄大夫守司空兼門下侍郎同
中書門下平章事充弘文館大學士太清宫使及諸道
鹽鐵轉運等使上柱國代郡開國公食邑二千戶王涯
誠貫金石行通神明氣含元精識洞蓍蔡窮聖賢旨奥
之學擅邦國經緯之文為時而生作予良弼長才推於
精敏雅量得其寬和乃者重升師壇所至必理載踐台
席楙昭休勲當險夷之途貞白無染在風雨之晦操尚
不衰蒞事秉明哲之心臨難有大臣之節執萬機之政
柄統四海之利權處劇而神慮益閑在貴而家法愈儉
憂國盡瘁罄其訏謨爰自累年江淮水旱煮海之利日
用而不虧佐賦之功歲抄而後顯均輸之利相繼牢籠
之資無遺經費有餘時乃之力况邦計之務摠領尤難
付之均節克有饒羡朕今以茶法稍弊理須變更凡斯
重難悉以資委禮當優異式表至公俾進給於三司仍
策勲於八命予皆仰成汝其欽哉往踐厥位可開府儀
同三司充諸道鹽鐵轉運𣙜茶等使餘並如故(太和九年十月)
(三日)
蒋伸罷判戶部制
門下輔弼之任陶鈞為重所以道隂陽而施化相天地
以成功寅亮皇猷藻飾王度苟或嬰以他務兼拘利權
則異乎代天佐理之道矣通議大夫尚書兵部侍郎同
中書門下平章事判戶部事護軍賜紫金魚袋蒋伸紫
微上才清廟雅器潔如寒玉峻若孤峯既高絶俗之姿
能履中和之道秉吉士之操時然後言學君子之儒仁
而且勇洎寵承内旨擢處禁垣嘉言屢沃於朕心密贊
深知其忠懇委版籍益彰器能進台階頗洽公望澄源
以正本循名而責實豈以司存尚煩丞相爰去劇務俾
專緝熙所宜竭爾一心開予四目惟至公而平庶政也
依前兵部侍郎同中書門下平章事散官勲如故(大中十二)
(年三月)
王鐸判戶部制
勅夫足食足兵古之善政也故趙充國以屯田為上策
諸葛亮用祁連作竒謀皆前代伐叛之良規兵家聚衆
之急務也况乎命我元老平彼羣兇必兼財賦之司方
濟軍師之用重兹一舉以保萬全諸道行營都統指揮
收復京城兼租庸等使權知義成軍節度使鄭滑等州
管内觀察等使開府儀同三司守司徒兼中書令判延
資庫使上柱國晉國公食邑三千戶王鐸偉望宏材弘
襟遠慮三登台輔久領樞機蔚為社稷之臣實重巖廊
之器近以京都未克寇孽尚存妙算屢陳忠誠奮發思
登壇以糾合誓建節以掃除朕由是暫輟陶鎔俾專
統制五侯九伯盡列戎行猛將謀臣皆瞻馬首得不分
其國計委以地征收租賦於四方從便宜於萬里軍須
無闕天討必行副予倚注之懷全仗廊廟之力敬承休
命佇策大勲可兼判戶部事餘如故
蕭遘判度支制樂朋龜
門下經費之權雖繫乎理本燮調之任尤重於國鈞誠
不欲參而委之蓋所以仗其能者吾之注意用表推恩
况方軫阽危尚屯兵甲託邦籍於魏相佇竭宏規付軍
食於酇侯必施良術爰從成命俾洽輿詞特進行中書
侍郎兼戶部尚書同中書門下平章事監修國史上柱
國蕭遘業司代天材承構厦懿績繼傳於王府嘉猷允
紹於廟堂衆謂國華雅得韋平之稱時推人瑞諒齊管
樂之名洎辭中殊科辟隨重地班行履歴刀尺精英由右
史以踐南宫自中戎而昇内直久𫝊密命粲組繡於筆
端旋摠憲司定準繩於朝右爾後方調國賦俄屬時難
盡心於造次之時首奔行在秉節於蒼黃之際足騐歲
寒潔身之道既彰許國之誠可監俾其援力乃爾疇庸
遂契風雲尋當鼎鉉可謂佐時之道知無不為奉上之
功久而彌著於今者將平逆寇須䘏王師方懸飛輓之
勞日俟誅夷之計非爾洞達不足以絶奸欺非爾精明
不足以希饒羡所宜䆒其利病計彼盈虚使兵實賦均
家給人足自然凋傷漸復饋餉不虧既無艱食之虞並
表和羔之用惟期竭力佇見沃心勉副具瞻式彰殊渥
可兼判度支餘並如故
蕭遘罷判度支制
門下夫宰相之任本於佐理隂陽節宣風雨允釐百工
康濟萬邦豈可以經費之煩勞弼諧之重比以戎車方
駕國用未充將欲定其凖繩遂兼委於衡軸今則立事
有制成規可遵既陳堅確之誠益尚執持之節宜加懋
寵用爾渥恩特進行中書侍郎兼戶部尚書同中書門
下平章事監修國史上柱國蕭遘功高作礪業茂秉鈞
韵同戛玉之清應作洪鐘之響九流百氏供筆下之波
瀾五色六彰集人間之光彩真為王佐衆號國楨射策
詞高曳裾望重優游華貫黼黻明庭和符律吕之音簉
合鸞皇之影譽洽多士聲振天朝負嚴樂之才華既司
天語將徐庾之事業尤潤帝謨爰執憲綱縉紳自肅及
專邦計饋餉無虧倚注之期朝昏是屬旋以塵侵羽衛
寇犯郊畿保於患難之中不改始終之節首奔行在備
竭忠謀明知管葛之才足副臯䕫之選朕念兹士庶深
軫傷痍授以鹽梅拯其塗炭及摠機務大庇生靈薦賢
之道益光奉上之心尤著籍其繁重稱職綦難果其能
窮利病之源去奸欺之弊事皆條貫法以彰明特進退
譲之誠益重爕調之任爾宜潜施秘略益進昌言激猛
將以弭羣凶布和風而銷戾氣焚巢盪穴促其獻捷之
音定賞策勲乃是銘鐘之日則更加峻秩别示寵章宜
升黃閣之尊式表納言之貴可門下侍郎兼吏部尚書
同中書門下平章事監修國史散官勲如故仍落判度
支
孫偓判戶部制裴庭裕
門下在天成象拱帝座者三台在地稱崇鎮方輿者五
岳我有賢輔立乎大朝叶三台照耀之功契五岳匡扶
之力既凝庶績宜峻徽章正議大夫守中書侍郎同中
書門下平章事上柱國賜金紫魚袋孫偓壁立孤峯渭
清一𣲖早以閨門之行聞於鄉里之間張融高文聚為
玉海孫綽麗賦擲作金聲頗喧驚座之詞華遂整冲天
之羽翰羅張上國顔淵首冠于諸科弓招小山穆生道
優於置醴厥後簮御史筆講博士書從容累踐於南宫
諫諍俄升於左闥蘭香見忌玉冷多猜比騷人湘浦之
行繼賈誼長沙之役朕自知直道召歸掖垣每于敷陳
必盡肺腑因朱雲折檻之對識張華王佐之才断自宸衷爰
立作相彌縫不倦匡益居先操心願革於澆浮進善必先
於行賞搜决沉滯拔用隠淪致我時風自爾而厚張說
當玄宗之代初啟集賢竇參居德宗之朝别分戶部一
則寵九流之墳籍一則萃四海之賦輿式仗英規遂兼
兹領高見楚子之爵貴升鄭衆之階勉殄寇讎以復廟
社可銀青光禄大夫依前中書侍郎同中書門下平章
事充集賢殿大學士兼判戶部事仍封安樂縣開國子
食邑五百戶
孫偓判度支兼諸道鹽鐵使制
門下朕聞天所以運行不息維之者星辰地所以厚載
無疆紀之者海岳故尹說相殷而帝道盛旦奭佐周而
王業昌時之替興良由弼輔朕勵精理道夢卜披賢繼
叶旁求並膺爰立皆號人傑實為國華銀青光禄大夫
守中書侍郎同中書門下平章事充集賢殿大學士判
戶部事上柱國安樂縣開國子食邑五百戶孫偓大昴
分輝維嵩孕秀直如金矢潔若冰壺處諫諍之司言無
畏忌守駁正之任道不依違當官而行遇事必立自擢
居台席兼領地征藴持危扶傾之心負憂國忘家之志
卓爾孤邁超然不羣稽於衆多僉曰名相銀青光禄大
夫行尚書戶部侍郎同中書門下平章事上柱國嘉興
縣開國男食邑三百戶陸扆清廟升歌朱干象舞内健
外順動直静專早踐清華旁流休問既登禁密潤暢皇
猷言有凖繩心無吝悔爰從近侍委以化鈞目無全牛
刃有餘地不斯須而離道不造次以違仁考於羣詞咸
稱良輔而皆道符䕫益業冠蕭曹楷式一時儀刑四海
和松磊落允為大厦之材賜璉晶瑩宛是接神之器今
朕以運丁難否時未洽平賊臣尚恐其跳梁國計靡臻
於豐羡煮海之利多失於舊規量地之征未登於貢式
須分重務屬我名臣冀大振於頽綱俾漸昌於衰歴是
用遷皇極紫微之位總簡書刊集之司兼以利權盡付
全德爾宜振提百度蕩定九圍勉服寵光以綏夷夏偓
可門下侍郎同中書門下平章事監修國史判度支兼
諸道鹽鐵轉運使扆可中書門下平章事中書侍郎充
集賢殿大學士判戶部事散官勲封如故
王摶諸道鹽鐵轉運等使制鄭璘
門下天之四序運造化以成功王者萬幾仗輔弼而興
理豈獨安危斯在實以職任是資所以發于三光凝其
庶績則可以迭升崇秩兼陟總臨况夫國用殷繁財力
未贍允佇開張之術盡繄通變之方屬我名臣遂行寵
渥扶危濟國致理功臣光禄大夫守吏部尚書同中書
門下平章事上柱國瑯琊開國公食邑二千戶王摶地
華簮紱榮盛台階分秀氣於嵩高襲殊祥於淮水秉四
科之全德抱百行之貞規夷玉在懸能發希聲之妙良
金若礪自標大用之能夙振嘉名具揚清貫右掖演如
綸之職左戶貳版籍之司望實既光夢卜斯得見陳平
之知任堪調鼎識元禮之範稱委持衡朕以運屬多難羣經
欲舉便殿每召前席與言山甫之秉小心見稱風雅陽
山之有大體雅重絲綸藹吉上才冠彼前古今以將圖
興復克集事功宜付繁難以表優異是用踐黃樞之峻
級總青簡之刊修特以貨泉資其良畫於戲蕭何掌輓
運之柄在漢為功臣夷吾通輕重之權致齊垂覇業繄
展匡時之道佇成富國之謀勉膺寵靈服我丕訓可門
下侍郎依前兼吏部尚書同中書門下平章事監修國
史充諸道鹽鐵轉運等使功勲如故
領鎮
姚崇都檢校諸軍大使制蘇頲
黃門廟堂之儀不可去兵帷幄之謀在於料敵自非行
有餘力坐而决勝則何以威百蠻而破萬里者也兵部
尚書兼紫微令監修國史上柱國梁國公姚崇朝廷宿
望軍國大才藴平仲之一心舉夷吾於六翮惟此人傑
是稱天賚銀青光禄大夫行黃門侍郎昭文館學士上
柱國中山郡開國公李乂甫用窮精微體自公直貞規
踰于鐵石詞律比于笙簧左曹之美中朝所詠咸能上
答寵眷備陳策略閱武觀兵暗合孫吳頃雖衆和以德
軍全非戰或徵其侍子允詣闕廷或勞我偏禆尚留關
塞行役之苦寝興弗忘師臧謂何豫備斯在佇恢遥護
之略更屬遠安之算崇可檢校諸軍大使乂甫為副主
者施行(開元二年正月二十四日)
張說兼知朔方軍節度使制
朔方之地雍州之城密邇關輔是稱河塞頃者邊塞為
寇擾其居人王師有征戎事斯大戍役之弊邊甿既勤
雖妖醜旣清而政理未洽不有經制曷云昭蘇且和衆
為武者所以詰奸慝摠軍命將者所以訓甲兵匪夫大
賢孰允斯任兵部尚書同中書門下平章事三品燕國
公張說天與明秀自然才傑光備九德弘宣七政爰掌
邦理實為國楨謀而必臧言則無隠寅亮之美用熙帝
載談笑之餘更陳戎略所謂善行樽爼事立封疆宜以
上台之尊遥統中軍之任可持節兼知朔方軍節度大
使餘如故
李林甫兼河西節度使制孫逖
門下天討有罪未可以去兵帝贊良弼是資於决勝金紫
光禄大夫兵部尚書兼中書令持節經略支度營田大
使知節度事集賢院學士修國史上柱國晉國公李林
甫高操命代特秀生人公忠為百度之貞文武成萬邦
之憲自登上相兼委中權克致時和且聞戎捷踰隴之
外已恢帷幄之謀涉河而西更是輔車之勢欲懲猾夏必在夾
攻宜以三事之謨遥制兩軍之律可兼充河西節度經
略支度營田長行轉運九姓等使節度事赤水軍仍判
凉州事餘並如故(開元二十六年五月)
李林甫兼朔方節度使制
經邦道國允屬於才賢保大定功聿求於長策不有兼
領孰彰寵賢開府儀同三司行尚書左僕射右相崇玄
館大學士集賢院學士太清太微宫使修國史上柱國
晉國公李林甫器惟國楨材乃人範文標楷式學䆒精
微啓沃之誠罄嘉猷於造膝清貞之節盡公心於匪躬
自澄於三事式是百辟具瞻惟允茂績居多任總廟堂
既贊雍熙之化智高帷幄更資决勝之謀宜因公輔之
重兼受元戎之寄可兼安北副大都護持節朔方節度
關内支度營田鹽池押諸蕃部落副大使知節度事六
城水運節度管内軍郡採訪處置等使並如故(開元二十四年)
(十一月)
王縉侍中兼都統制
門下天地之德資隂陽以成功帝王之道任將相而興
化聿求左輔命掌元戎必資文武之才用經軍國之務
金紫光禄大夫行黃門侍郎同中書門下平章事兼弘
文館大學士知館事仍充太微太清宫使太原縣開國
伯王縉有高妙之行有弘通之識學該古訓文成國風
夢帝賚予濟川用汝百揆時叙四維克張累陳造膝之言
彌著沃心之道濱海之右自河而南王旅攸同戎車殷
會監于方伯之制利用建侯之師天將息人予有禦侮
鎮漢沔淮肥之地統齊梁魯鄭之軍總制高牙綱紀羣
力弘七伐四征之策成一匡九合之勲式遏外虞底綏
多難將授銅符之律爰咨璅闥之謀往哉汝諧無替朕
命可侍中持節都統河南淮西山南道諸軍節度行營
事仍特進封郡公食邑二千戶餘並如故主者施行(廣德)
(二年八月)
杜鴻漸兼東都留守制楊炎
門下東周以召公相宅西漢以蕭何居守則保釐之寄
多屬輔臣今以廟堂碩老坐而敷政和恒居師用乂厥
服特進行門下侍郎同中書門下平章事山劍副元帥
太清宫使崇玄館大學士上柱國衛國公杜鴻漸誕受
天和陶合一氣德言敬直動於神明定義中興光贊大
業陳三代之禮樂成一朝之制度雄詞奥學洞究天人
以道弼予于兹五載每有大事乃心忠勤至於危難尤
思赴蹈叶和堂上之謩匡濟天下之務出鎮梁益西南
晏然人之具瞻朕所毗倚實仗弘化兼撫東郊宜以二
南之風用增九鼎之重可兼東都留守餘如故主者施
行
王縉兼幽州節度使制楊炎
門下王制以二老分理諸侯則周召之任及乎漢魏以
還多亦軍國兼總絳侯所以參掌武事安石所以外綏
戎政况華夷甫寧金革方偃實在於文武戮力上下同
心則輔弼之臣豈憚勞也金紫光禄大夫門下侍郎同
中書門下平章事持節河南副元帥都統河南淮西山
南東道諸節度行營使兼東都留守王縉體合元和器
藴金璞以才茂邦傑以識通時化叶我期運任當衡石
竭股肱之力開耳目之明陟于艱難致君以道統是經
術麗兹人羣屬江淮海岱之虞總節鉞旌旄之寄鎮禦
方夏撫寧師人含保太和摠宣庶績忠而佐命功比安
劉勤以施下惠同思杜叶藩雄之志建竹帛之勲朝譽
載申啓沃益切二三髦碩同力叶誠俾予端拱以弘至道
乃眷北土古之幽都限夷既雄負海稱固思致于理言
恤其人爰藉台臣弘敷廟算持薊門之麾旆兼遼陽之
鉦鼔俾膺戎重式允時望可兼幽州長史持節充幽州
節度副大使知節度事餘並如故
裴度門下侍郎彰義軍節度宣慰等使制
輔弼之臣軍國是賴興化致治則秉鈞以居取威定功
則專閫而出所以同君臣之體一中外之任焉屬者問
罪汝南致誅淮右蓋欲刷其汚俗弔彼頑人雖挈地求
生者實繁有徒而嬰城執迷者未剪其𩔖何獸困而猶
鬭豈鳥窮之無歸歟由是遥聽鼓鼙更張琴瑟煩我台
席重兹戎㫋朝議大夫守中書侍郎同中書門下平章
事飛騎尉賜紫金魚袋裴度為時降生協朕夢卜精辨
宣力堅明納忠當軸而才謀老成運籌而智略前定司
其樞務備知四方之事付以兵要必得萬人之心由是
禱于上玄揀此吉日帶丞相之印綬所以尊其名賜諸
侯之斧鉞所以重其命爾宜布清問恢壮猷感厲連營
蕩平多壘招懷孤疾撫育夷傷况淮西一軍素效忠節
過海赴難史冊書勲建中初攻破襄陽擒滅崇義比者脅
於凶逆歸命無由每念前勞常思安撫所以内輟佐輔
為之師帥實欲保全慰諭使各得其宜往欽哉無越我
丕訓可門下侍郎同中書門下平章事使持節蔡州諸
軍事蔡州刺史彰義軍節度管内度支營田申光蔡州
觀察處置使仍充淮西宣慰處置使散官勲賜如故
王鐸中書令諸道行營都統權知義成軍節度
使制樂朋龜
門下廟堂之上教化之源康濟萬方彌綸百揆可謂朕
司時之蓍龜不宜斯須暫違顧盼其或屢陳章表備瀝
精誠以大憝未平每痛心而疾首以中都未復嘗瀝膽
以披肝志在摠戎期於弭寇永言許國真是藎臣遂命
更陟韓壇重辭恩眷統六師而雷動屯萬旅以風馳併
集寵命以堅茂績開府儀同三司守司徒兼太子太保
同中書門下平章事充太清宫使弘文館大學士兼延
資庫使上柱國晉國公食邑三千戶王鐸名高嵩華量
等滄溟情田同開心地無滯造次靡忘于忠孝幾微不
捨其規繩静彼波瀾莫分喜愠洎乎昇甲乙綴鵷鸞履
歴清華從容道德盛推器業必為王佐之才盡伏機權
乃是公台之望爾來盤錯果副重難筮短龜長開物成
務同叔敖之為楚相比孔光之輔漢朝出於一時膺是
三命其為寵重夐無等倫朕克荷丕圖内慚凉德致其
郊廟陷於狼狽若墜溝隍如懷水火未嘗一飯之飽一
夕之安宥過責躬臨深履薄遂致玄穹下鑒元老請行
面陳肺腸忠貫天地振朝廷之武力挫妖孽之殘䰟惟
其疾風方知勁草况津臨白馬地壓洪河擁東夏之銳
師視中原之沴氣必期破竹自可覆巢昔元凱之著殊
勲謝安之膺上賞功銘鼎鼐指誓山河遐想芳塵必符
壯志爾宜奪其租賦贍彼甲兵使退無玩寇之虞進有
老成之誡訓齊勇士尅彼都城屠梟獍之軀以為京觀
戮鯨鯢之首用獻宗祧嗚呼寰海流離生人塗炭眷言
繄賴實洞神明是用榮分和嶠之車光佩蕭何之印勉
思注意勿怠厥功可司徒兼中書令充諸道行營都統
兼指揮兵馬收復京城及租庸等使判延資庫事權知
義成軍節度管内觀察處置等使餘如故仍令所司擇
日備禮冊命軍罷後却赴中書主者施行(中和二年正月)
鄭畋門下侍郎平章事依前都統制
門下朕聞天下安注意於相天下危注意於將爾今應
吾内外之委任也朕以塵昏㝢縣血染生靈乘輿播越於
道途巡幸奔馳於巴蜀夙夜思咎寝食不遑期早殄於
羣妖冀速清於國步今則重煩台德再秉鈞衡碧幢不
離於岐山黃閣暫移於隴邸安危倚望中外具瞻諸軍四
面行營都統鳳翔隴等州節度觀察處置等使開府儀同
三司檢校司空同中書門下平章事兼鳳翔尹上柱國
榮陽郡開國侯食邑三十戶鄭畋岳瀆炳靈星辰煥發
雅裁既揚於冰玉冲襟咸契于神明達古今理亂之源
識文武經綸之道作時柱石為國棟梁洎周旋寵榮出
入將相功業每留於史冊懿範允播於縉紳昨鎮于近
藩者(闕)今雖狼心漸革蠆尾將收干戈尚遍于咸
秦蛇豕猶侵于宫闕運雖至此天實賚予况誓掃寇讐
志收社稷藴沉幾而愈勁奮獨斷而不回激喻軍行董
率義旅行韝必中傳檄無凝指呼而方面悦隨慷慨而
懦夫請命風生貔武川湧熊羆期繫頸於逡巡佇舂喉
於旦夕朕且念用兵汧隴駐驆坤維指揮而遠在一隅
請急而動聞踰月于以舉疇庸之典于以圖必勝之謀
在乎盛以軍戎任其陶鑄使統制並遵於麾下訏謨皆在
於彀中將候凱還佇其冊命於戲簮裾禮樂儼然丞相
之風旗幟鼔鼙蔚爾將軍之貴裴度以出征淮蔡敏中
以招討羌戎皆仗以節旄付之樞務期樹功業固不同年
勉圖大勲同酧殊渥位正台階之重官崇水土之榮敬
之哉無忝我重命可守司空兼門下侍郎同中書門下
平章事依前充四面行營都統鳳翔隴等州節度觀察
處置等使兼鳳翔尹散官勲賜如故仍令所司候收復
京後備冊命主者施行
唐大詔令集卷五十二
