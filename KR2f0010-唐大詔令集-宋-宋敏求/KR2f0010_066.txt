唐大詔令集卷七十六
宋宋敏求編
典禮
省侍
元和元年正月輟朝侍膳勅
元和十一年皇太后寢疾權不聽政勅
大中元年積慶皇后寢疾權不聽政勅
大中二年太皇太后寢疾權不聽政勅
咸通六年太皇太后寢疾權不聽政勅
服紀
代宗再行期服詔
義安太后服制勅
陵寢上
營卜
九峻山卜陵詔
充奉
厚奉建陵詔
大行太后山陵修奉事勅
扈從靈駕
太祖允百官表請不親至山陵詔
隨靈駕赴陵所詔
親至和陵勅
答百僚不赴陵勅
省侍
元和元年輟朝侍膳勅
勅朕聞為子之道莫大於寧親順色之方必先於養志
此文王之孝曾氏之心每聆遺風常所景行伏以太上
皇帝怡神閒館追想大庭將以保静延休滌慮寧體初
陽變候舊恙愆和寢食之間有不安節夙夜憂灼豈遑
寧居而内奉庭闈冀承安否嘗藥視膳且不暇於衣冠
一日萬機固有虧於聽覽庶政關决遂闕躬親恐中外
具寮未悉予志起今月十八日以後權不聽政故茲宣
示當體朕懷(正月)
元和十一年皇太后寢疾權不聽政勅
朕聞事親之禮問安雖限於晨昏為子之心就養在勤
於左右斯實虞帝明訓周王遺風朕率而行之不敢有
墜伏以皇太后母臨萬國子惠兆人存神保和養素全
道屬韶陽改候濡露感恩舊恙有加常膳頓减夙夜惶
惕不知所寧今當專奉庭闈躬嘗藥餌脱冠觧帶且無
暇於寢興負扆臨軒安能親於聽斷起今月三日以後
權不聽政故兹宣示宜體朕懷(三月)
大中元年積慶皇太后寢疾權不聽政勅
門下朕聞恭孝之道人倫大經省奉之儀臣節攸重况
發自誠恪稽諸典謨庶叶禮文式遵前憲伏以積慶殿
皇太后坤元降秀皇極居尊道冠母臨訓彰壼職屬時
當濡露感切於孝思氣爽保和恙生於寒暑自春歴夏
有加無瘳焦憂匪遑旦夕增灼豈尚安於聽斷且欲專
於候問恐中外具寮未諒予意起今月十四日以後權
不聽政故兹宣示宜體朕懷(四月)
大中二年太皇太后寢疾權不聽政勅
勅朕聞孝發乎因心服勤於遺體周典著問安之範戴經
存就養之文垂為格言式示達禮惟朕小子敢廢前修
伏以太皇太后母臨六宫子育羣品清淨養性恬和保
神屬時暑小侵違裕不安寢膳未復憂灼靡寧日欲親
於藥餌情豈安於聽斷凡有事務且委司存恐中外具
寮未悉予意起今月二十日以後權不聽政故玆宣示
宜體朕懷(五月)
咸通六年太皇太后寢疾權不聽政勅
門下朕聞孝養之道發於因心誠敬之文著在前典平
居以問安自慰寢疾則省侍宜專太皇太后玉衣兆祥
瑶齊啟聖母儀天下德被寰中春秋既高飲酒微减朕
親自迎奉移居永安期宿恙就平勿藥有喜而精誠未
感良醫無效情方切於焦憂政豈遑於聽斷日須躬問
以冀平和恐中外具寮未諒予意起今月三十日以後
權不聽政故兹宣示宜體朕懷(十一月)
紀服
代宗行再朞服詔
三年之喪天下達禮苟或變革何以教人朕遘此憫凶
攀號罔極公卿固請俾聽朝暮斬焉縗絰痛費心靈豈
可更議公除便移諒闇昨見所司儀注以今月十三日
大祥十五日從吉仰憑遺旨又欲抑予切惟哀荒深謂
未可其百寮並宜以此日釋服朕將此武丁之道成素
冠之詩恭守再周不忍權釋凡厥在位宜悉哀懷(羣臣三表)
(請公除從)
義安太后服制勅
皇帝為義安皇太后制服重輕事
權知禮部侍郎陳商等狀伏觀義安皇太后遺令皇帝
三日而聽政十三日小祥二十五日大祥二十七日
釋服者皇帝遵奉遺旨將欲施行臣等商量事貴得
中禮從順燮伏以宣懿太后常奉太皇太后之令追
尊徽名附配廟室今云議禮合有等差伏請皇帝降
服朞周行以日易月之制十三日釋服其内外臣寮
便以其日除釋至於所奉陵寢制度法物一事以上即
請准舊例無更降授謹具如前公卿等議大行皇太
后喪禮狀
中書門下奏今月十一日大行皇太后遺令十三日
小祥二十五日大祥二十七日除服者伏見陛下以
因心之孝弘博愛之仁輟視萬機形於四海非臣等
愚淺敢窺聖德然酌於羣議恐未得中伏思殷周之
禮年代古遠史傳所記簡而未詳自兩漢以降文籍
大備未有兄弟相友三葉重光如聖朝之禮所以母
后之制罕聞故事考禮經之訓時為大體次之順次
之稱次之宜次之臣等奉太皇太后令已命宣懿太
后升祔禰宫昭配之禮既存令典尊親之義必在正
名皇帝服宜有所降期年之制羣臣隨君而服亦從
降禮其山陵制度及禮儀法物並如太皇后故事一
無所降雖屈巳申情陛下動循於禮法而酌宜定制
羣臣難抑於義心伏希聖明必賜察納謹具如前
勅朕恭承遺令既遵易月之文而公卿庶寮願舉酌中
之典徵引古義發揮舊章閎茲敷陳良用酸惻朕嗣纘
鴻業豈以自私勉副羣情倍深感切所請降服及山陵
制度並依(會昌五年正月十五日)
陵寢上
營卜
九嵕山卜陵詔
夫生者天地之大德夀者修短之常數故生有七尺之
形夀以百齡為限含靈禀氣莫不同焉皆得之於自然
不可以分企也雖復廻天轉日之力盡妙窮神之智生
必有終皆不能免是以禮記云君即位而為椑莊周云勞
我以形息我以死聖人之至鑒通賢之深識著之典誥
貽之話言顯說正詞曾無隠諱末代以来明辟蓋寡靡
不矜黃屋之尊慮白駒之過並多拘忌希慕遐齡謂雲車
易乘曦輪可駐軌同趨並其弊甚矣有隋之季海内横
流豺狠肆暴吞噬黔首邑里凋殘鞠為丘墟朕投袂發
憤情深拯溺扶翼義師用濟塗炭賴蒼昊降鑒股肱宣
力提劍指麾天下大定氛祲清殄區宇平一反澆弊於
淳樸致王道於中和此朕之宿志於斯已畢猶恐身後
之日子子孫孫尚習流俗猶循常禮加四重之櫬伐百
祀之木勞擾百姓崇厚墳陵今預為此制務從儉約於
九嵕之山足容一棺而已積以歲月漸以備之木馬塗
車土桴葦籥事合古典不為世用又佐命功臣義深舟
楫或定謀帷幄或身摧行陣同濟艱危克成鴻業追念
在昔何日忘之使逝者無知咸歸寂寞若塋魂有識還
如疇曩居止相望不亦善乎漢代時使將相陪陵又給
以東園秘器篤送終之義恩意深厚古人之志豈異我
哉自今以後功臣密戚及德業尤著如有薨亡宜賜塋
地一所賜以秘器使窀穸時喪事無闕所司依此營備
稱朕意焉(貞觀十年二月)
充奉
厚奉建陵詔
人子之道存乎色養穹蒼不德鉅創誠深朕觸目哀荒
攀號無計終天永訣先遠有期欲報之心不任罔極務
崇兆宅庶竭哀懷應緣山陵監護鹵簿等事宜令有司
備具厚禮不得節减盡庫之所有成遷厝之大儀公卿
百寮宜悉朕意
大行太后山陵修奉事勅
蓋聞天地至德常存煦育之仁皇王大孝克念述遵之
義朕纂承丕構每務躬行而釁禍相延再罹煢疾大行
太后慈順永遠仙馭莫追遺旨丁寧俾親庶政祗奉號
咽不知所措𬗟懷風樹之感俯追龜筮之期以復土方
興役車未已慮失農桑之候或貽凍餒之憂惻然憫傷
思獲均濟緣山陵所要車牛夫役等除官中自有外並
須和雇仍先折本戸夏税錢訖度支以不折估疋段充
填如本戸所折税錢已盡即所司給付無令損折仍委
山陵使與所司切加勾當不得輙令侵欺(元和十一年三月)
扈從靈駕
太祖允百官表請不親至山陵詔
朕永懷罔極實願匍匐園陵今汝等既以宗社事重固
相敦廹敬依所請倍增號絶
随靈駕赴陵所詔
伏以山靈卜兆追號罔極日月遄流先遠將至且如追
慕之痛感在因心終天之喪思遵達禮来月十一日靈
駕發引朕侍從親赴陵所宜令有司隨事供擬
親至和陵勅
勅朕祗荷丕圖惟仰先訓方追號弓之痛俯臨同軌之
期將展孝思宜親營護皇太后義深鳴鳳情極攀龍亦
欲專奉靈輿躬及園陵寢廟務盡追摧之道用終哀敬
之儀其大行皇帝發引日朕當從皇太后親至陵所宜
令中書門下准此指揮(天祐二年三月)
荅百僚不赴陵詔
朕以痛深創鉅園陵有期冀當復土之辰以慰終天之
報而公卿大臣敷陳典故援引今古以為一日萬機不
可斯須而曠既執禮而愈切難順情而有違深抑荼蓼
之哀懷俯徇股肱之讜議爰因晨省已啟慈順倍極摧
傷勉從来請(天祐二年正月)
唐大詔令集卷七十六
