唐大詔令集卷九十九
宋宋敏求編
政事
建易州縣
置乾封明堂縣制
置鴻宜鼎稷等州縣
却置潼關制
置營州都督府制
改梁州為興元府詔
城鹽州詔
置宥州勅
置行蔡州勅
置遂平縣勅
置孟州勅
分嶺南為東西道勅
降徐州為團練勅
建徐州為感化軍節度勅
升華州為興德府勅
修復故事
諸衛隊仗緋色幡改赤黃色詔
復尚書省故事制
釐革匭函進狀勅
釐革諸留中不出狀勅
建易州縣
置乾封明堂縣制
鸞臺元天著象於紫微厚地區域於赤縣外崇四岳伊
帝闡其宏規旁别九州玄王劭其丕績所以料兹物土
畫野分疆相彼人事觀時濟俗開物成務理則有然高
祖皇帝誕應靈命肇開景業括囊軒頊孕育胥庭太宗
文皇帝大聖登期自天縱哲撲崑崙之猛燎拯滄海之
飛流巍巍蕩蕩無得而名朕以虚薄夙奉瑶圖承累德
之鴻猷履會昌之嘉運中外禔福遠邇乂安仰薦成功
升禋岱巘緬維嚴配祗建合宫感事開元聿光先德
俾我黎獻永頼隆平寧濟之方實資寬簡鑒寐凝想思
致厥塗以為翼翼上京率土攸仰剪華抗堞貫渭流瀾
城闕崇嚴都邑夷敞戶口盈積市獄殷繁東西兩縣官
曹尚少在於撫字事或難周至於詞訟綜理時闕須分
所職各使兼濟其長安縣宜置乾封縣萬年析置明堂
縣並於京城内近南安置其戶口即於兩縣逐便割隸
應須官寮并公廨等一事以上並准長安萬年兩縣各
令所司處分奏聞庶使憂勤之懷獨映於前古建元之
慶長垂於後業(總章元年十一月二十日)
置鴻宜鼎稷等州制
鸞臺朕聞先王疆理天下也莫不料其土宇相其地宜
分五服以應財成宅三川而適通變辨方樹辟協和之
道以隆置郡罷侯經始之圖載遠而區分或異制度罕
同連率法於在鎬牧守議於起沛官稀則政毁地狹則
人勞義在随時期於致理我大周席蘿闡化夢梓登期
通三授玄扈之濱得一昇翠潙之汭維高設險聳危峯
於少室在河稱防導洪波於太史卜兹洛食是曰奥區
物産孔殷形勝斯在朕仰膺睠命俯叶樂推即瀍澗之
基恢鼎革之運珍符寳貺賁發郊藪佳氣榮光昭煥州
澤建明堂而陟配立清廟以嚴禋方闡隆周之業以光
卜年之兆况成王定鼎此則餘基永言朝貢實歸中壤
是霜露之所均當水陸之交會庶齊勞逸無隔遐邇作
制王畿雖憲章於故實緬惟帝邑未折衷於新規宜弘
自我之典式廣来蘇之澤但京兆之地舊號秦中廼睠
編甿最為繁殖一州獨治事多壅滯宜令雍州管内析
置五州其間以雍州以西安置潼關即宜廢省然以千
里之内舊制通畿征賦所出事資廣遠又王侯設險以
固其國若無襟帶何以為守雍州并所析州同州太州
並通入畿内洛州南面北面各置關庶食采之地自分
湯沐之邑棄繻之客更從軒蓋之遊其雍州舊管及同
太等州土狹人稠營種辛苦有情願向神都編貫者宜
聽仍給復三年百姓無田業者任其所欲即各差清強
官押領並許將家口自随便於水次量給舡乘作數次
進發至都分付洛州受領支配安置訖申司錄奏聞朕
聞人惟邦本本固邦寧將以不肅而成既庶而富欲令
率土黔黎咸得遂性勞来安堵人不失業其有諸州人
或先緣饑歲流宕亡歸或父兄去官因循寄住為籍貫
屬恐陷刑名荏苒多時未經首出衛士雜色人等並限
百日内首盡任於神都及畿内懷鄭汴許汝等州附貫
給復一年復滿便依本番上下其官人百姓有情願於
洛懷等七州附貫者亦聽應須交割及發遣受領並委
本貫共新附州分明計會不得因兹隠漏戶口虚蠲賦
役并新析五州三面及雍州以西置關處所司具為條
例務從省便奏聞(天授二年七月九日)
却置潼關制
鸞臺山河作固肇自往圖關梁是修仰惟前典朕情存
大朴志在無外成臯姬險勿用咽喉凾谷秦封觧其衿
帶欲使雁行靡拾鶉居不擾而甿俗澆弊浮惰者多非
所以禁絶末游作限中外事資權變理貴從宜其潼關
便可由舊安置應須修補及官典兵防一事以上所司
速准例處分其神都四面應須置關之處宜令檢校文
昌虞部郎中王玄珪即往檢行詳擇要害務在省功斟
酌古今必令折衷還日具圖樣奏聞(聖歴元年五月十九日)
置營州都督府制
朕聞舞干戚者所以懷荒遠固城池者所以欵戎夷我
國家頃有營州兹為虜障使北戎不敢窺覘東蕃由其
輯睦者久矣自趙&KR1304;失於鎮靜部蕃因此攜離頗有負
塗之暌旋聞改邑之歎高墉填塹故里為墟言念於此
每思開復達奚饒樂郡王李大酺賜婚来朝已納呼韓之
拜契丹松漠郡王李失活遣子入侍彌嘉秺侯之節咸
申懇請朕所難違宜恢遠圖用光舊業其營州都督宜
依舊於柳城安置
改梁州為興元府詔
勅自昔多虞順時而動古公避狄兆永祚於岐下高帝
徙蜀建雄圖於漢中王跡所興子孫是奉覩遷居之遐
阻知致業之艱難矧天下為家不常厥邑王者所至四
方會同崇號設都於是乎在朕遭罹寇難播越梁岷蒸
庶煩於供億武旅勤於扞衛凡百執事各奉厥司人皆
競勸物以豐給嘉乃成績予懷不忘今大憝巳除京邑
甫定將旋法駕展敬園陵眷於是邦復我興運宜其崇
大以示將来古者天子省方則問百年恤百姓以頒慶
賜以懋勲榮用弘布澤之恩式慰来蘇之望宜改梁州
為興元府其署置官資望一切並與京兆河南府同南鄭
縣升為赤縣諸縣並升為畿縣見在州縣官各令終考秩至考滿
日放選依本資處分耆夀與板授五品仍並賜緋先已
賜緋者並賜紫典正等各賜勲五轉百姓除先减放税
錢外更給復一年洋州宜升為望州見任州官亦令終
考秩並諸縣官等各减兩選無選可减者各加三階應
山南西道節度下將士除扈從迎駕已經改官者餘並
即與甄叙宣示有衆明知朕懷(興元元年六月)
城鹽州詔
設險守國易象垂文有備無患先王令典况修復舊制
安固封疆按甲息人必在於此鹽州地當衝要遠介朔
陲東逹銀夏西援靈武密邇延慶保捍王畿乃者城池
失守制備無據千里亭障𤇺燧不接三隅要害役戍甚
勤若非興集師徒繕修壁壘設攻守之具務耕戰之方
則封内多虞諸華屢警由中及外皆靡寧居深惟永圖
豈忘終食顧以薄德至化未孚既不能復前古之封致
四夷之守與其臨事而重擾豈若先備而即安是用思
久遠之謀修五原之壘使邊城有守中夏克寧不有暫
勞孰能永逸宜令左右神策軍及朔方河中綘邠寧慶
兵馬副元帥渾瑊朔方靈鹽豐夏綏銀節度都統杜希
全邠寧節度使張獻甫左神策行營節度使邢君牙夏
綏銀節度使韓潭鄜坊丹延節度使王栖曜振武麟勝
節度使范希朝各於所部簡擇馬步將士合三萬五千
人同赴鹽州左神策將軍兼御史中丞張昌宜充右神
策軍鹽州行營節度使權知鹽州刺史兼御史大夫杜
彦光可鹽州刺史兼御史大夫應所板築及緣修城雜役
等宜共取六千人充其餘將士皆列營布陣戒嚴設備
明加斥堠以警不虞其修城板築功役將士各賜絹布
有差其鹽州防秋將士三年滿與代更加給賜仍委杜
彦光具名聞奏悉與改轉其防遏將士等畢事便合放
歸仍賜布帛有差其諸軍吏士都賜帛七十疋朕情非
為已志在靖人咨爾將相之臣忠良之士輸誠奉國陳
力忘勞勉茂功勲永安疆埸必集兵事實惟衆心各相
率勵以副朕意(貞元九年二月)
置宥州勅
勅天寳中宥州寄理於經略軍寳應以後因循遂廢由
是昆夷屡擾党項靡依蕃部之人撫懷莫及朕方宏遠
略思復舊規宜於經略軍置宥州仍為上州郭下置延
恩縣為上縣屬夏銀綏觀察使(元和九年五月)
置行蔡州勅
淮蔡近郊久隔皇化本殱兇虐在拯生靈况今賊黨携
離相繼效順思俾阽危之俗盡霑收養之恩勞俫招綏
今之所切其新除蔡州刺史楊元卿宜令與李愬商量
計會且於唐州東界選擇要便權置行蔡州如百姓官
健有歸順者便准勅優恤存撫令知國恩必使全活(元和)
(十年三月)
置遂平縣勅
勅文城柵將士百姓等脅汙之中同心效順率此危疑
之俗盡為忠義之人言念乃誠思加奬異爰圖改邑之
制用表移風之美其蔡州行吳房縣宜改為遂平縣仍
於文城柵南新城内置便為上縣權隸唐州(元和十二年四月)
置孟州勅
勅昔馮異之守孟津已建軍號近光弼之保伊洛先據
三城蓋以河有造舟之危山有摧輪之險左右機軸表
裏金湯既當形勝之地實為要害之郡今所置制豈限
常規積萬庾於敖前尤資地利列二矛於河上須壯軍
聲其河隂宜割屬孟州仍改為望縣其河清縣却還河
南府收管縣官等並准前勅處分其東都鎮遏兵馬依
前屬東都防禦使鄭滑汝州防戍兵各一千令敬昕權
揮使平後續有處分(會昌三年十月)
分嶺南為東西道勅
勅嶺南分為五管誠巳多年居常之時同資禦捍有事
之際要别改張邕州西接南蠻深據黃洞投兩江之獷
俗居數道之游民比以委人太輕軍威不振境連内地
不並海南宜分嶺南為東西道節度觀察處置等使以
廣州為嶺南東道邕州為嶺南西道别擇良吏付以節
旄其所管八州俗無耕桑地極邊遠近罹寇擾尤甚凋
殘將盛藩垣宜添州縣宜割桂州管内龔州象州容州
管内藤州巖州並隸嶺南西道收管(咸通三年十月)
降徐州為團練勅
勅徐州本貫支郡先隸東平建中初李洧以畏忌歸降
遂創徐海使額貞元初張建封以威名寵任特貼濠泗
兩州當時緣拒捍淄青犄角光蔡務張形勢廣樹藩垣
自寇孽冰銷區域無事武寧一道翻長亂階曾靡悛心
殆成逋數須為制置以削兇殘徐州宜改為本州團練
使除當州諸縣鎮外别更留兵二千人隸屬兖海節度
使收管濠州本屬淮南節度收管宿州地居埆口路阨
彭門北接睢陽南臨淮甸當漕運之要蓋水陸之衝宜
置全師以臨列郡仍置宿泗等州都團練觀察處置等
使便以宿州為理所王式且充武寧軍節度使兼徐泗
濠宿等州制置使其兵馬除留在徐州外仍令王式與
玄質量其多少分配宿州團練使及泗州兵馬留後濠
州渦口城使下如人數猶多即分隸屬淮南浙西天平
兖海淄青等道逐便收管各給本分衣粮其家一任相
随官中接借發遣令其存濟其割配諸道將士緣皆有
家屬須令装束每人各賜絹兩疋以戶部物充其徐州
諸縣先有鎮堡處亦量要害輕重差配人數守捉武寧
軍大將如素有軍功及營官已至中丞大夫以上者各
具名薦聞别加委用其餘割送兖宿兩道軍前收管如
情願住徐州者亦聽穏便王式玄質一切共為制置待
公事分配總畢必知寧帖無事即令王式與崇憲等自
領兩道兵馬直到汴州分付仲齊及滑州節將各押領
送歸本道王式玄質俟許滑將士歸後既無公事便赴
闕廷别加勞奬其衙内銀刀等將官健有逃匿未捉獲
者若能束身首所在歸役者便一切不問仍准前勅割
配諸道與衣粮并家口任去勅到後一月内不出陳首
者即不在此限餘准詔旨處分(咸通三年八月)
建徐州為感化軍節度勅
勅徐州地當沛野軍本驍雄實為壯國之都固叶建侯
之制况山河素異土俗甚殷豈欲削卑挫其繁盛蓋緣
此稔禍或至亂常罪由已招孽非天作桂林叛卒繼有
逆謀塗炭生靈首尾兩歲殺傷黎庶汚染忠良所不忍
言尋皆翦滅是以卑其鎮額隸彼藩方近屬大兵以来
饑年荐至且聞軍人百姓深耻前非願行舊規却希建
節朕每懷軫念思致雍熙欲示渥恩特議改易既崇軍
府要備供須宣賜宣徽庫内綾絹一十萬疋助其宴犒
必獲周豐累歲用兵甚費國力特與借助功在節量如
初有脅從後成亡命或未還鄉里或逃匿諸州加意招
携各歸本業若稱自樂所止亦可循其私情貴衆士獲
安恐一物失所用期昭泰必在均平典故具存廢興不
昧仍更鎮額盛彼軍威冀覩封疆永保寧謐其徐州都
團練使仍改為感化軍節度徐宿豪等州觀察處置等
使(咸通十一年十一月)
升華州為興德府勅
勅有虞氏之為君始言省狩周襄王之告難乃曰出居
或肆覲於他邦或播遷於近服然則地圖之内車轍所
臨備庶官而取象拱辰入九貢而以時述職是云守宇
皆可建都昔者德祖省方平戎服國昇漢中之列郡同
諸府以正名藩翰之光典章寔重朕越在關輔屢經歲
時苟寬失馭之憂蓋獲視朝之所鎮國軍節度使韓建
始者星馳感憤雪涕奉迎邀天力以来同激人情而共
固以兹駐蹕安𩔖覆盂邑無夜犬之驚野有春耕之樂
今則元龜告吉六馬將還望山河而信是金湯顧宫室
而若無風雨眷言至此我寔懷之俾慰衆心爰遵故事
宜改為興德府其所署官員資望一切與五府同鄭縣
升為次赤諸縣為次畿其將校等並賜華州安駐功臣
(光化元年八月)
修復故事
諸衛隊仗緋色幡改赤黃色詔
三王繼統質文互於相襲五德承運服色遵於必正旗
常改制騂翰異宜所以表軍國之容合聲明之度事之
大者安可因循而已焉國家應樞軸之期清黃鍾之歷
憲章垂範運既屬於惟新旗幟用色義必在於改故頃
者俯納羣議式明統緒故得天人致和風雨時若豈朕
躬菲德克廣睿圖寔累聖弘休允應景運稽古之大既
有昭明文物之資理宜詳正其諸衛應隊仗所用緋色
幡等改為赤黃色庶克遵於通變諒有叶於從宜其諸
節度并營内軍使等亦宜准此(天寳七年七月)
復尚書省故事制
唐虞之際内有百揆庶政惟和至於宗周六卿分職以
倡九牧書曰龍作納言帝命惟允詩云仲山甫王之喉
舌皆尚書之任也雖西漢以二府分理東京以三公總
務至於領錄天下之綱練覈萬事之要邦國善否出納
之由莫不處正於會府也令僕以綜詳朝廷丞即以彌
綸國典法天地而分四叙配星辰而統五行元元本本
於是乎在九卿之職亦中臺之輔助小大之政多所關
决自王室多難一紀於兹東征西伐略無寧歲内外荐
費徵求調發皆廹於國計切於軍期率以權便裁之新
書從事且救當時之急殊非致理之道今外虞既平罔
不率俾天時人事表裏相符宜昭畫一之法大布惟新
之令甄陶化源去末歸本魏晉有度支尚書校計軍國
之用國朝但以郎官署領辦集有餘時艱之後方立使
額參佐既衆簿書轉煩終無弘益又失事體其度支使
及關内河東山南西道劍南東川西川轉運常平鹽鉄
等使宜停儀禮之本職在奉常往年置使因循未改有
乖舊制寔曠司存委太常卿自舉本職其使宜停漢朝
丞相與公卿以下五日一决事帝親斷可否且國之安
危不獨注於將相政之理亂固亦在於庶官尚書侍郎
左右丞及九卿參領要重朕所親倚固當朝夕進見以
之匡益也頃以邊陲未寧日不暇給又省事之務多有
所分簡而無事曠而不接今大舉綱目重頒憲章並宜
詳校所掌明徵典故一一條具面陳損益如非時須有
奏議亦聽詣閣請對當覽其意擇善而從朕受昊天之
成命承累聖之鴻業齋心滌慮夙夜憂營顧以不敏不
明薄於德化致使舊章多廢至理未弘其心媿耻終食
三歎雖詔書屢下以申賑恤而朝典未舉猶深欝悼思
與百辟卿士勵精於理俾國經王道可舉而行各宜承
式以恭爾位(大歴五年三月)
釐革匭函進狀詔
勅匭函所設貴逹下情近省所投文書頗甚煩碎或論
列祖曾功業或進獻自已文章無補國經有紊時政極
言不諱豈假匿名今後如知朝廷得失軍國利害寔負
冤屈有司不為申明者任投匭進狀所由即時引進不
得擁滯餘不在投匭之限宜委匭使准此仍留副本(開成)
(五年四月)
釐革請留中不出狀詔
近因李延齡告李芳回大逆其状請留中不出朕親覽
之際已得其情及令鞫問果辨欺詐比者朝官論人過
失亦請留中且嫉惡除奸人臣明義知其隠慝足得顯
陳深務蓋藏必因嫌恨事不由於直道情乃近於讒邪
危人者得騁私懷罹謗者何從自辨無禆政理適長冤
誣昔漢宣帝時章文必有敢告之字乃下前王令典寔
可遵行宜起今後應有朝官及上封事人進章表論人
罪惡並須證騐明白狀中仍言請付御史臺按問不得
更云請留中不出如軍國要務機事密切者不在此例
推勘後如得事寔必奬奉公苟涉加誣當令返坐如此
則人知畏法事免搆虚各示中外令知朕意(會昌元年六月)
唐大詔令集卷九十九
