唐大詔令集卷六十四
宋宋敏求編
大臣
鐡劵
裴寂等恕死詔
賜護密國王子鐡劵文
賜突騎施黑姓可汗鐡劵文
賜懷化王那俱車鼻施鐡劵文
賜李納王武俊田悦鐡劵文
賜安西管内黃纛官鐡劵文
賜陳敬瑄鐡劵文
賜韓建鐡劵文
附屬籍
安康郡公襲譽聽合譜宗正詔
燕公藝賜姓上籍宗正詔
楚王威賜姓附屬籍詔
高開道賜姓上籍宗正詔
胡大恩賜姓屬宗正詔
許凉武昭王孫綘郡姑臧等四公子隸入宗
正屬籍勅
令李晟家屬籍詔
鐡劵
裴寂等恕死詔
朕自起義晉陽遂登皇極經營天下寔仗羣才尚書令
秦王某尚書右僕射寂或契合元謀或同心運始並蹈
義輕生捐家殉節艱辛備履金石不移論此忠勤理宜
優異官爵之榮抑惟舊典勲賢之議宜有别恩其罪非
叛逆可聽恕一死其太原元謀勲效者宜以名聞(武德元年)
(八月)
賜護密國王子鐡劵文
維天寳元年歲次壬午九月癸邜朔十六日戊午皇帝
若曰咨爾護密國王子頡里匐夫籓扞所寄惟信是從
節義可稱雖遠無隔卿之先代常附國朝通使有恒書
譯相次自卿父繼立近阻強鄰被制兇威有違夙志今
遂能獻誠欵潜託歸懷自非心悟遠圖何克存先意念此誠懇
嘉尚尤深今賜卿丹書鐡劵以旌忠效長表信義永𫝊
子孫日月同明山河齊久可不美與可不慎與
賜突騎施黑姓可汗鐡劵文
維天寳十二年歲次癸己九月已亥朔六日甲辰皇帝
若曰咨爾骨咄禄毗伽突騎施黑姓可汗登里伊羅密
施惟皇建極聲教及於遐荒惟帝念功禮命加於恭順
卿雖擁在沙漠常扞烟塵識進退存亾之端知古今成
敗之數久率蕃部歸化朝廷兼拒兇殘挫其侵軼精貫
白日義光青史績因累著嘉尚良深今授卿持進冊為
突騎可汗重爵貴號以崇其寵丹書鐡劵以表其忠宜
保始終永固誠節山河帶礪福祿長存可不慎與
賜懷化王那俱車鼻施鐡劵文
維天寳十二年歲次癸巳十月戊辰朔十四日辛已皇
帝若曰咨爾故石國順義王勇那俱車鼻施夫柔遠之
道必先文德錄誠之美是加命禮卿之先代累賓朝
化列在藩王卿又能效節輸忠克復居宇扞邊率下循
職修貢信彰夷落義貫幽明言念懇誠良多嘉尚今授
卿特進仍封懷化王并賜丹書鐡劵以表忠赤宜執於
恭順保於終始每資犄角之用永固山河之寵可不美
與
賜李納王武俊田悦等鐡劵文陸贄
維興元元年歲次甲子正月癸酉朔二日甲戍皇帝若
曰咨爾某某嗚呼君者所以撫人失於所撫則叛下者
所以奉上失於所奉為尤各當其理德用不擾若乖其
分亂於是生朕德薄化淺昧於君道㒺自省咎姑務責
人是以徵師徂征連歲靡息惟爾亦以誠志不達反側
於厥衷阻衆興戎結壘拒守豈非上失所撫而下乖所
奉與書曰萬方有罪罪在朕躬我實不德兆人何咎俾
廢其業離其室家䧟於困窮死於鋒刃老疾廢飬孤窮
靡依怨結蒼昊感傷和氣朕為人父母得不愧心晨興
以思夕惕以懷自予嗣位迄今六載天將悔禍朕方覺
悟爾亦知衆心厭亂思所以保安叶於朕懷有若符契
非天地合德人神合謀將止殺好生則何以臻此朕是
以上順天意俯從人心滌爾瑕疵復爾爵位坦然靡阻
君臣如初功書鼎彝名蔵王府子孫代代為國勲臣山
河帶礪𫝊祚無絶朕方布大信承天子人若食其言何
以享國於戲其敬聽朕命用保無疆之休吏部尚書同
中書門下平章事蕭復宣
賜安西管内黃纛官鐡劵文
維貞元二年歲次丙寅八月丁已朔三日已未皇帝若
曰咨爾西鎮節度管内黃姓纛官驃騎大將軍行左金吾衛
大將軍試太常卿頓啜護波支惟乃祖乃父代服聲教
勤勞王家勲書鼎彝名列藩籍爾克紹爾祖先之烈而
重之以忠貞嗣守職官秪若教化率其種落保我疆陲
丹誠向風萬里如近是用稽之令典錫以劵書若金之
堅永承無變子孫繼襲作我藩臣爾其欽承勿替休命
賜陳敬瑄鐡劵文
烹巨鰲者鼎大於滄海斬長鯨者劔倚於青天既立異
勲克膺殊寵李晟免其十死子儀成其九功鏤以金鏞
賜其鐡劵後來繼者豈在他人歲寒知松栢之心國難
見忠貞之節卿五山鎮地一柱擎天氣壓乾坤量&KR0877;宇
宙自居環衛出擁旌幢論清政而冰鏡無光吐赤誠而
朝霞失色手持玉節身鎮錦城扶乾綱而萬國齊心紐
坤維而百蠻遶指三川欽化一境歸仁朕以税駕褒斜
省方卭蜀匐匍而来寧鳳輦駈馳而速建龍宮百辟來
朝萬方入貢夏禹塗山之會未盛於斯漢高沛國之歡
無以過此戮阡能如剪草除秀昇若焚巢不譲武矦之
勲無愧文翁之化海東獻欵雲南披誠九榖豊登三農
茂盛濟贍軍國拯接朝寮内竭家財外罄公帑千官感
惠一國推功今則巨猾奔逃神州克復將歸上國即别
成都致朕身安由卿忠力前封公爵後賜郡王詢於衆
情未惬羣望今賜卿鐡券捨其十死援泰山而立誓指
黃河以為盟山無壊時河無竭日君君臣臣父父子子
永遠貴昌並皆無故(中和三年十月)
賜韓建鐡劵文
朕以前代功臣實重信賞至有刻於鼎鼐紀在旂常垂
帶礪之言保金石之誓勲賢所付宜懋明恩况卿秉謙
蹈和持重守正屬朕前歲廵狩而乃躬親奉迎季孫之
道在事君周勃之心唯安國畢力扈駕衛我出居充奉
行朝更無餘事可謂忠於社稷光映簡書旋以歸復京
都葺修宫闕載宏舊制皆叶規程勝是殊庸實用嘉矚
雖迭增崇數而未足酬功宜申誓劵之文以示旌勲之
典矧夫黃河不竭青山匪窮比此賞延錫于苖裔使卿
永荷禄位長受寵榮對銘鏤以同堅煥聲徽而轉美卿
恕九死子孫恕二死或犯常刑所司不可加責禮命甚
重往惟欽承宜付史館頒示天下(光化元年九月)
附屬籍
安康郡公襲譽聽合譜宗正詔
太僕少卿安康郡公襲譽我之同姓𣲖别枝分惟厥祖
考世敦恭睦襲譽部率宗人恊同義舉立功巴蜀誠節
著聞宜有褒崇用超恒序特聽合譜宗正恩禮之差同
諸服屬(武德元年十月)
燕公藝賜姓上籍宗正詔
昭德以爵前王令範功茂茂賞有道遺訓使持節幽州
總管上柱國燕公藝早悟機權夙展誠節革運之始立
功燕代鎮守邊要馭控遐荒忠績既宣宜加寵昵可賜
姓李氏上籍宗正封燕郡王食五千戸(武德二年九月)
楚王威賜姓附屬籍詔
五等列爵茂績超於恒典四嶽分官連帥總其常賦山
河之賞義在酬庸萬陌之任實資賢哲使持節和州總
管和州刺史東南行臺尚書令上柱國楚王威往因喪
亂糺合徒旅綏静淮濆緝寕江介閭閻安堵吏民率職
遠禀朝化具申忠欵仍請立功掃除多難誠節既表志
識可嘉委以招懷特宜受禮爵命之序式加常秩可使持
節總管江淮以南諸州軍事揚州刺史東南道行臺尚
書令淮南安撫大使上柱國進封王食邑五千戶賜姓
李氏附屬籍(武德三年六月)
高開道賜姓上籍宗正詔
褒德叙功有國彝訓任賢賞善列代通規偽燕王高開
道家本海隅志懷慷慨有隋之末州域彫殘招集徒旅
自保邊塞繕修斥堠捍禦寇戎民吏肅清倉庫完實既
而審達機變遠慕朝風闔境獻誠歸欵内屬請申經略
輯寧代北厥功以茂宜崇褒寵禮命之差用超恒級可
使持節蔚州諸軍事蔚州總管加授上柱國賜姓李氏
上籍宗正封北平郡王食邑五千戶(武德三年九月)
胡大恩賜姓屬籍宗正詔
疇庸旌善哲王彝訓任賢使能有國通典胡大恩往因
隋李夷狄交侵繕甲聚徒輯寧邊境既而阻隔戎境自
保方隅遠慕朝風因機立效催破兇黨亭徼無虞抗疏
闕廷以申誠節忠義克舉宜隆寵命因其所統即加榮秩
可使持節代州諸軍事代州總管加授上柱國封定㐮
郡王食邑五千戶賜姓李氏上屬籍宗正(武德四年正月)
許凉武昭王孫綘郡姑臧等四公子隸入宗正
屬籍勅
勅古之宗盟異姓為後王者設教莫遺其親殿中侍御
史李彦允等奏稱與朕同承凉武昭王後請甄叙者源
流實同系譜猶著雖子孫千億各散於一方而本枝百
代何殊於近屬况有陳請所宜敦叙自今已後凉武昭
王孫寳以下綘都姑臧敦煌武陽等四公子並宜隸入
宗正編諸屬籍以明尊本之道用廣親親之化
令李晟家附屬籍詔
夫能定社稷宏濟生人存不朽之名垂可久之業者必
報以殊常之寵待以親比之恩與國無疆時惟茂典故
奉天定難功臣太尉兼中書令上柱國西平郡王食邑
一千五百戶贈太師李晟閒代哲賢自天忠勇懷濟時
之宏筭抱經武之長才貫以至誠恊于一德嘗遭迍難
之際實著戡定之功鯨鯢既殱宫廟斯復眷茲勲伐則
既褒崇永言天步之夷載懷邦傑之力思加崇於往烈
爰恊比於後昆睦以宗親將予厚意其家宜令編附屬
籍
唐大詔令集卷六十四
