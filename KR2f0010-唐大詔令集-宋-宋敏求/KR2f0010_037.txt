唐大詔令集卷四十七
宋宋敏求編
大臣
宰相
命相四
李逢吉平章事制
王涯平章事制
崔羣平章事制
李鄘平章事制
李夷簡平章事制
皇甫鎛平章事制
程异平章事制
令狐楚平章事制
韓弘中書令制
蕭俛中書令制
段文昌平章事制
崔植平章事制
杜元穎平章事制
王播平章事制
元稹平章事制
裴度平章事制
李逢吉平章事制
命相四
李逢吉平章事制
門下朕觀古先哲王興化致理未嘗不選建良弼熙寧
庶工俾之敷陳大猷左右乃辟者也朝議郎守中書舍
人權知禮部貢舉輕車都尉賜緋魚袋李逢吉疏通而
守於經制質厚而輔以文章貞恒自居和易待物體賢
人之志業茂端士之風規履歴班行發揮事任厥心匪
懈所至有聲自彌綸粉闈駮正𤨏闥且司言於西掖嘗
納訓於東儲誠明一貫聞望旁洽俾司貢士彌著嘉聞
方今外興不得巳之師内有不獲安之俗恒忘食於將
旰每求衣於未明冀清原野之誅用止干戈之役登爾
匡輔代予憂勤爾宜宣至化於吾人告嘉猷於厥后銷
弭氛祲導迎和平事有不舉于中政或未孚於下爾惟
啓沃無乃面從可朝議大夫守門下侍郎平章事賜紫
金魚袋(元和十一年二月)
王涯平章事制
門下上宰參職所以登三台之耀中樞議政在乎遂萬
邦之宜朕獲承鴻休思建皇極冀沃心而納誨恒注意
於求賢通議大夫尚書工部侍郎知制誥翰林學士上
柱國清源縣開國男食邑三百戶賜紫金魚袋王涯動
直静專踐方居易挺歲寒之勁質抱夙夜之端誠言惟
守中慮每經遠屬者禁垣揮翰五字日宣選部持衡九
流風動荐居肘腋之地歴試股肱之才進嘗伏於青蒲
出不洩其温樹牟融得大臣之節毛玠有古人之風詢
廟筭於生知論兵鈐而暗合方今戎車尚駕郊壘猶多
必俟清明以清氛祲是用付以機密陟於崇高爾其發
號令以端其四方陳便宜以寬於百姓行臺閣之故事
弘朝廷之大體秉德以立徇公不回俾予一人垂拱而
理敬聽朕命懋哉可守中書侍郎平章事(元和十一年十二月)
崔羣平章事制
門下成萬方之化通天下之志緝熙帝載昭暢玄猷在
於股肱之臣共凝理本旁求時彦以叙彝倫朝散大夫
尚書戶部侍郎上柱國賜紫金魚袋崔羣精密由道端
莊保和本清明之上才體博厚之重德學貫通儒之業
詞含大雅之風居敬有恒循性能斷自承我密命職參
内廷高文煥發於綸言敏識詳達於國典伏奏無撓直
躬不回勤勞八年始終一致春闈取士必後其浮華地
官理財制能於輕重儉以約已忠惟事君才適而用深
望積而實著風猷巳洽於人聽倚屬方注於朕心乃膺
審像之試以副具瞻之望况奸兇叛逆尚駕戎車未明
求衣思戢干戈爾宜酌古今之要舉刑政之中艱厥位
以代天工陳其謩以明皇極敬玆重命往踐台階可守
中書侍郎同中書門下平章事散官勲賜如故(元和十二年七)
(月)
李鄘平章事制
弼成庶政必屬於長才經制四方是資於碩望况參酌
理本燮和化源苟非傑賢孰允斯任爰立爾德將諧具
瞻淮南節度副大使知節度事管内度支營田觀察處
置等使銀青光祿大夫檢校尚書左僕射兼揚州大都
督長史御史大夫上柱國江夏縣開國侯食邑一千戶
李鄘性惟直方器本弘固冲敏可以成務通明可以質
疑懷匡主之忠規藴經邦之遠略歴居雄鎮累服大僚
臺閣藩方動留成式資為重望綽有餘才必能翼宣鴻
猷導迎和祉是用徵拜陟於黃樞竭爾訏謨司我號令
法期畫一俗俾康寧寅亮庶工屬在良輔爾其勤思至
道以洽太和戒之敬之往踐厥職可守門下侍郎同中
書門下平章事散官勲封如故(元和十二年十月)
李夷簡平章事制
門下致理之道王者由其盡心弼教之功輔臣所以宣
力皇極是建蒼生乃安敷求實難倚任斯重將付大政
必惟僉諧正議大夫守御史大夫上柱國成紀縣開國
侯食邑一千戶賜紫金魚袋李夷簡才稱通明性本嚴
重守以正直傅之文華羽儀朝端冠耀宗籍早司邦憲
爰總地征糺逖無聞於避強經費克均其定制中立不
撓孤標出倫聳善激貪法行令肅自鎮漢上洎臨蜀川
儉德載彰清規一貫山岳比厚風雷有常勵貞峻以理
心竭忠勞而奉上人望汲黯卬歸趙堯俾之持綱萬目
斯舉固可以總參庶務允釐百工燮和隂陽宣發號令
是用申命陟於台階於戲說積爾躬夢協朕志虚已將
求其弘濟鯁言罔懼於咈違道必兼舉位無苟曠膺此
寵權敬哉戒哉可守門下侍郎同中書門下平章事(元和)
(十三年三月)
皇甫鎛平章事制
六符成像所以平泰階九賦克均所以阜羣物爰資宰
臣弘贊謀猷逹其富庶之源以致雍熙之化用輔台德
其允具瞻朝請大夫守尚書戶部侍郎兼御史大夫判
度支上護軍賜紫金魚袋皇甫鎛行惟孤貞性本堅直
秉仁履義守正之方才適變通辭去枝葉藴冲用於靈
府表公器於上林夙懷經濟之謀早在賢良之選累踐
華貫服於大僚端肅有常發揮事任自總邦計貳領地
官屬以徵戎車討平淮寇發軵調食制外自中法無過
差動有成績山甫彰勤恪之效志在奉公夷吾職輕重
之權誠宜佐國是用命爾俾昇台司望以沃心勞乎注
意尚興師旅方殄妖氛翼亮是參經費仍屬爾其悉乃
心力副於簡求物有未遂其宜望有未洽於道罔或安
位必思匪躬酌下土之盛虚中樞之政令光昭厥辟時
乃之休可守尚書戶部侍郎同中書門下平章事依前
判度支(元和十年九月)
程异平章事制
門下昔漢宣帝弘祖宗之業正刑德之本簡求輔相以
致中興朕祗荷丕圖思揚聖緒每懷舟楫以涉巨川俾
人不迷用底於道今獲良弼式允僉諧朝散大夫守衛
尉卿御史大夫充諸道鹽鐡轉運等使賜紫金魚袋程
异厚德外嚴沉機内朗抱精微以致遠本誠明以格物盡瘁
事國誠明在公常探化源雅尚學術揚歴斯久公望藹
然自位列大僚總兹劇務達𣙜酤之利適財賦之方瞻
出納於邦家中績效於官業頃以淮夷未殄師旅在郊
有漕輓之勞兼供億之費言念多事恐傷吾人而异法
能變通道益明著言無伐善動必由衷藴夷難致君之
心見懷道佐時之略况屬饋軍之事尚倚良能載閱前
功宜當大用乃服休命俾參中樞爰表秩於冬官仍兼
綜於舊職膺兹重任用表全才爾宜左右朕躬朝夕啟
沃干戈未戢尤佇廟謀敬聽斯言副我明奬可尚書工
部侍郎同中書門下平章事依前充諸道鹽鐡轉運使
(元和十三年九月)
令狐楚平章事制
門下贊天工而成光濟叶帝力以致昇平非中和禀氣
不能符燮調之道非誠明在躬何以膺弼亮之位况今
積妖巳殄而邊鄙猶虞大化方行而里閈未泰將欲舉
百度甄羣材外經四夷内輯諸夏納之夀域被以仁風
代予之勤其孰克任眷求斯得是用命之河陽三城懷
州節度使朝議郎使持節懷州諸軍事守懷州刺史兼
御史大夫賜紫金魚袋令狐楚根於粹厚著以端明表
山立之莊容洞泉渟之精識文高雄富學茂該通自頃
揮翰掖垣持囊禁署常延造膝屢竭沃心發言必誠臨
事無惑藹是公望居然國楨及剖符近郊兼暢救人之
術仗節分閫尤深馭衆之方可謂器適中外效宣文武
宜展舟楫之用式登鼎鉉之司管於中樞持我大柄於
戲輔翼之任人臣極崇未至而衆議有歸既處而其名
罕副萬務攸託朕何賴焉爾其敬聽此言深思其道行
致君之忠終始勿渝以報國為期夙夜益勵無俾厥后
有慚知臣可朝議大夫守中書侍郎同中書門下平章
事(元和十四年七月)
韓弘中書令制
門下納大忠樹嘉績為臣所以明極節錫殊寵進高秩
有國所以待元臣况乎邦教誕敷王言總會百辟攸憲
四方式瞻永念於懷久虛其位載揚成命僉曰休哉宣
武軍節度使知節度事汴亳潁等州觀察處置等使開
府儀同三司守司徒兼侍中使持節汴州諸軍事汴州
刺史上柱國許國公食邑三千戶韓弘降神挺材積厚
成器中藴深閎之量外標嚴重之姿有匡國濟時之心
推誠不耀有夷兇禁暴之略仗義益彰自作鎮浚郊二十
餘載師徒禀訓而咸肅吏士奉法而愈明俗臻和平人
用庶富威聲之重隐若山崇屬者淮濆濯征命統羣帥
克殄殘孽惟乃有指蹤之功及齊境興妖分師進討遂
梟元惡惟乃有略地之效既聞旋旅俄請執圭深陳魏
闕之誠遠繼韓侯之志朝天有慶湛露方濃又抗表章
固辭戎旅三加敦諭所守彌堅于藩于宣諒切於注意
我弼我輔難違其哀懇式遂良願載兼上司論道之崇
因之以齊七政中樞之長昇之以贊萬務玄袞赤舄備
乎龍光不有其人孰膺斯任於戲出總兵柄入參廟謨
家國之慶盈門君臣之道交泰為我柱石古今曷儔服
而温恭以佐乃辟可依前守司徒兼中書令散官勲封
如故主者施行(元和十四年八月三日)
蕭俛平章事制
廊廟之任萬邦所瞻調一氣之和序五材之用出納王
命發揮帝猷簡求賢能弘我邦本朝議郎守御史中丞
飛騎尉襲徐國公賜緋魚袋蕭俛識通化源道契休運
有戴君峻節之志秉見義匪躬之誠代襲公卿族高軒
冕學貫古今之要詞探雅誥之宗嘗事先朝職居宥密
奏議無撓忠勞益彰洎執憲南臺肅清朝序休望彌洽
直聲日聞朕方臨萬邦思致於理若涉大水浩無津涯將
務簡以安人欲息兵而論道審象而授其代予勤爾其
端志絶私去末學本叙禮樂於邦國施政教於人倫舉其鈞
衡明示天下無俾一德專美於殷爾其敬之奉我成命
可朝散大夫守中書侍郎同中書門下平章事仍賜紫
金魚袋(元和十五年閏正月)
段文昌平章事制
眷於良弼期在濟時必惟才臣乃克成務况端潔剛毅
可以肅具寮敏裕周通可以熙庶績外無飾虛之禮中
有效實之誠簡於朕心乃命以位朝散大夫中書舍人
翰林學士武騎尉賜紫金魚袋段文昌門襲忠勲器包
才傑廣而不雜峻而能温脩詞每掇其菁華所尚者風
格發言必探於指要所貴者變通識古今理亂之原知
遐邇利病之本自掌文翰苑列籍金門出入五年恭勤
一致屬朕初承寳命屢進嘉猷諒我憂惕之懷竭其公
忠之志昨因召見更有咨詢造膝之言注意斯得必能
奉將明之大任申獻替於虛襟爰昇鼎鉉之司冀展舟
楫之用於戲萬務之始九有所瞻將致治平可不兢勵
爾其夙夜惟慮以匡朕躬使四夷咸賓百度惟理阜俗
必蘇其疲瘵審官無鬱其賢能理當詳於機深道當固
於久大自推誠可以化物惟先已可以律人勉哉戒哉
無忝我首命之重可守中書門下平章事(元和十五年閏正月)
崔植平章事制
夫宰相者上調元化以亮天工下熙庶績以輔君德未
有心不直而能叶於道跡不正而能致其君必求斯人
乃命以位朝議郎守御史中丞武騎尉賜紫金魚袋崔
植氣志凝遠風標粹精率性而行潔已以進周歴臺閣
藹然聲猷頃者奸臣未除利權方擅情推刻下其事將
行而植獨能横抗申以駮議朕每嘉望不忘於懷自膺
寳圖俾掌邦憲又能悉心秉執造膝敷陳歸於無私多
所弘益爰擢作相冀能弼予於戲爾先太傅當德宗始
初清明首居相位克固直道於今稱之爾其嗣守家法
無廢朕命可朝散大夫守中書侍即同中書門下平章
事(元和十五年八月)
杜元穎平章事制
門下王者昭宣令德臨視百官必在台臣總其方略况
先朝正奸佞之罪型海内之心既成大勲付朕鴻業思
欲述事繼志偃武興文揚其耿光屬在髦哲朝散大夫
尚書戸部侍郎知制誥翰林學士上柱國建平縣開國
男食邑三百戸賜紫金魚袋杜元穎識禀人秀才為國
華器縝密以含章言清明而體要廉方不雜峻直無徒
洞朗鑒而心運陽秋鼓雄詞而氣幹山岳爰以精粹列
於内庭通賈生理亂之言達管氏政刑之本未至高位
蔚為名臣間者妖孽相延紛亂南北朝夕機命迅如風
霆而翰動若飛神無滯用思職必盡其心力避榮克保其
謙光虔奉綴衣導揚訓命雅就忠貞之志實有安定之
功本於忘身受我以德感激無隠切劘盡規既納誨於
三篇亦陳戒於六事朕常委以大政詢其遠猷研機必
精應變當理布舊章於河朔推大信於昆夷動無不諧
實由密贊全器煇燿淑聲流聞昇於台階允是瞻望於
戲昔爾先祖為唐宰衡惟爾傳臧孫有後之慶秉召公
是似之德纂承舊服協於至公思貽厥之謀率攸行之
道握制羣動衡平衆邪俾人不迷時乃之績可守戸部
侍郎平章事(長慶元年二月)
王播平章事制元稹
門下昔蕭何用新造之漢而能調發子弟完補敗亡使
關東糧餽不絶者以其盡得秦之圖籍而周知其衆寡
也我國家乘十一聖之區宇提億兆姓之生齒而日不
能足食足兵朕甚懵焉得非調隂陽撫夷夏者不欲侵
泉貨之任而主會計校盈虛者不得參邦國之重乎予
將兼之允在能者諸道鹽鐡轉運等使大中大夫守刑
部侍郎騎都尉太原縣開國男賜紫金魚袋王播在德
宗時以對詔入仕踐歴臺閣由御史大夫大京兆尹掌縣
官鹽鐡為春曺尚書乃長邑髳以控蠻蜒盡稱厥職達
於予聞洎詔徵還便殿與語得所未得聞所未聞昭然
發矇幾至前席重委操剸鋩刃益精國有羡財而人不
加賦東師在野物力蕭然不有主張孰能戡濟是用命
爾作相仍以舊務嬰之爾其西備戎羌東定燕冀内實
九府外豊萬人百度羣倫罔不在爾於戲典謨訓誥行
之具存邪正是非知之孔易予惟以不敏不明兹故用
爾為股肱耳目又安能一二戒誨垂之空言爾其勵於
爾心無令人觀聽者論爾於鄉校可守中書侍郎同中
書門下平章事依前充鹽鐡轉運等使散官勲封如故
(長慶元年十月)
元稹平章事制
門下御大器者登俊賢以為輔弼宣大化者擢公忠以
施政教故能成天下之務達天下之情俾三光宣明百
度維貞正我之倚注方得其人天實賚予允副僉望中散
大夫守尚書工部侍郎上柱國賜紫金魚袋元稹珪璋
茂器鸞鳳貞姿文涵六義之微學探百氏之奥剛而有
斷忠不近名勁氣常勵於風霜敏識頗知於今古自恪
居朝序休問再揚不自飾以取容不苟安以廻慮直躬
以處在危若夷卓然見陶鑄之心豁爾見江湖之量間
者司文禁署主朕樞機每因事以立言累披誠而獻計
心惟體國義乃忘身深陳濟物之方雅見經邦之志朕思弘
理本用洽生靈式資康濟之材以暢和平之化於戲爾
率於正則不正者知懼爾進於善則不善者必悛惟直
道可以事君惟至公可以格物秉是數德毗予一人永
孚於休以底於道可守尚書工部侍即同中書門下平
章事散官勲封如故
裴度平章事制
涉大川者操巨艦不畏於洪波搆廣厦者揭宏材乃安
於棟宇朕祗奉神器尊臨萬邦思弼諧輔相之臣致易
簡雍熙之業爰得耆舊委之衡樞冀弘嘉猷以闡玄化
淮南節度大使知節度事管内營田觀察處置等使光
祿大夫守司空同中書門下平章事兼揚州大都督府
長史上柱國晉國公食邑三千戸裴度氣禀宏朗材優
康濟達識高議兼明不渝型儀可以光巖廊度量有以
方海岳操握政柄弛張化權彝倫典謨合若符契昔我
先聖以武略深計中樞密勿委之廟堂四海咸理朕側
席虛心勞懷宵旰禮命元老聞斯格言衷懷洞然雲霧
皆豁是用輟撫淮海舉之台袞換其戎律列自黃扉秩
崇上公望積師長寄爾以周召待爾以蕭曹任爾以埏埴授爾以
鈞衡於戲袵席樽爼之内堂室牖戸之間無俟窺臨可以
觀察不違宴息其爾折衝庶乎隂陽叶和品物昭泰惟
言是納爾舉必從使益稷臯陶爾無慚德垂衣南面我
獲任賢無易由言式遵明命可守司空兼門下侍郎同
平章事散官勲封如故(長慶三年三月)
李逢吉平章事制
朕聞天地洪罏鼓之者槖籥帝王大業成之者股肱堯
舜垂衣禹湯恭己弘道任德為予輔臣則八表清寧萬
邦咸理故伊尹之舉臯陶之升庶績其凝不仁自遠正
議大夫兵部尚書輕車都尉李逢吉大方比量中正持
心真玉無瑕堅金在礪峻節而高山是仰惟誠而止水
可觀剛柔所持吐茹無易往以青宫齒學導我典墳儀
刑式孚蘭&KR0581;馨茂洎昇台席翊奉先朝訏謨審聞獻替
潜達外順招德中深至言温恭聿修終始一貫朕嗣守
丕業思得賢良將俟和羹期於舊老易之襄漢居以南
宫每詢嘉言啟沃惟允今授之相印委以樞衡代天之
工爾在專任於戲發號施令選賢與能申於百辟之上
行於四海之内朝無黨比人絶澆浮黑白粲然淄澠不
溷使巖廊重位揚我清風弘宣大猷以暢王度可守門
下侍郎同中書門下平章事散官勲如故
唐大詔令集卷四十七
