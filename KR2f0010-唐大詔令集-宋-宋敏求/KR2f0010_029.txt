唐大詔令集卷三十九
宋宋敏求編
諸王
降黜
降魏王泰東莱郡王詔
黜梁王忠庶人詔
降永王璘庶人詔
嗣岐王珍免為庶人詔
漳王湊降封巢縣公制
追復
成王千里還舊官制
收葬
譙王重福三品禮葬詔
收葬綘王詔
聽越王歸葬詔
追贈
皇第三子玄霸追封衛王等制
海陵郡王元吉追封巢王制
諡汴哀王璥制
贈恒山愍王承乾荆州大都督制
贈河東郡王瑾太子少師制
榮王故男贈文安郡王制
太子第二男追封縉雲郡王賜名諲制
册贈
册贈渤海王文
降黜
降魏王泰東莱郡王制
詔曰朕聞生育品物莫大於天地愛敬罔極莫重於君
親是故為臣貴乎盡忠虧之者有罰為子在於行孝違
之者必誅大則肆之市朝小則終貽戮辱雍州牧相州
都督左武侯大將軍魏王泰朕之愛子寔所鍾心幼而
聰令頗好文學恩遇極於隆重爵位逾於寵章不思聖
哲之戒自構驕僭之咎惑讒諛之言信離間之說以承
乾雖居長嫡久躔疴恙潛有代宗之望靡遵義方之則
承乾懼其陵奪泰亦日增猜阻爭結朝士競引凶人遂
使文武之官各有託附親戚之内分立朋黨朕志存公
道義在無偏彰厥巨釁兩從廢黜非惟作則四海亦乃
貽範百代可解雍州牧相州都督左武侯大將軍并削
爵土降為東莱郡王尋改封順陽王於均州為封邑制
宅以處之
黜梁王忠庶人詔上官儀
東臺朕儲祉上玄嗣膺景祚獵先聖之經踐至公之道
底罰行賞御物同歸房州刺史梁王忠居庶孽之地在
髫丱之辰柳奭遂良交結無忌頻繁進說勸立東朝朕
以副宫之位宜遵周道苟非其人不可虛立正以宗臣
之寄仰在諸公旦夕勤懇難違其意及正嫡升儲退居
列屏樂善之事紊於賓僚窺怨之詞日盈牀第婦女阿
劉遠有陳告迹其罪狀蓋非一途乃偽作過所入關云
欲出家逃隠又令急使數詣京師覘候兩宫潛問消息
自說妖夢戴通天冠喜形於色以邀非望每召經師祀
龍祈福畫千菩薩願升本位每於晨夕著婦人衣妄有
猜疑云防細作又嗟嘆柳奭稱其為我悼傷韓瑗情發
於詞朕初見此言疑生怨謗故遣御史大夫理及中書
官屬相監推鞫證見非虛然其地則人臣親則人子懷
姦匿怨一至於斯擢髮論罪良非所喻考之大義應從
極罰皇后情在哀矜興言垂涕再三陳請特希全宥朕
戚屬之中頻虧國典緬維前載匪徒兹子屬懷於此猶
深愧嘆特宜屈法降為庶人主者施行
降永王璘庶人詔
詔曰臣子之節君親是奉或志懷干紀當義在滅私蓋
前王所以持法割恩垂涕行戮言念及此歎息彌深頃
以兇孽亂常關畿暫阻朕乘輿南幸遵古公避狄之仁
皇帝受命北征興少康復夏之績猶以藩翰所寄非親
莫可永王璘謂能堪事令鎮江陵庶其克保維城有俾
王室而乃棄分符之任專用鉞之威擅越淮海公行暴
亂違君父之命既自貽殃走蠻貊之邦欲何逃罪據其
兇悖理合誅夷尚以骨肉之間有所未忍皇帝誠深孝
友表請哀矜雖綰綬全體禮可行於曩制而削土勿王
事亦著於前史昔廣州有罪因廢為人常山免誅爰將
徙地是用矜其萬死屈於九刑宜寬伏鑕之命俾黜析
珪之典可悉除爵土降為庶人仍於房陵郡安置所由
郡縣勿許東西朕存訓誘勗之忠孝不虞孱懦遂至昏
迷申此典章彌增媿歎
嗣岐王珍免為庶人制
經國之制貳則有辟為臣之道將則必誅况親則宗秩
義兼家國敢懷逆節自桎嚴刑銀青光祿大夫宗正卿
員外置同正員嗣岐王珍志在傾邪行惟險薄頃以寇
迹未殄軍國多虞因集不逞之徒潛為亂常之計乃欲
遠通叛虜構此兇謀以有上封備聞其狀猶以親屬初
亦致疑遂令推按具自承伏且王者立法百代所遵稽
彼常科罪當殊死以其可諱不忍加刑俾從放黜以申
寬典宜免為庶人仍於溱州安置至彼捉搦勿許東西
其同謀左武衛將軍竇如玢試都水使者崔昌右羽林
軍使劉從諫蔚州長塞鎮將朱融右衛將軍胡列直司
天臺通玄院高抱素右衛率魏兆内侍省内謁者監王
道成等九人特宜斬决試太子洗馬兼知司天臺冬官
正趙非熊陳王府長史陳閑楚州司馬張昂左武衛兵
曹參軍焦自榮前鳳翔府郡縣主簿李岊國子監館進
士張奐等六人特宜决殺駙馬都尉薛履謙同逆謀宜
賜自盡(上元二年四月)
漳王湊降封巢縣公制
王者教先立愛義不遺親豈於同氣之中可致異詞之
間如或慎修不至詿誤有聞搆為厲階犯我邦紀未加
殛竄尚屈彝章漳王湊手足之親磐石是崇位居寵秩
列在戚藩頃多克順之心亦有尚賢之志而滿盈生患
敗覆是圖姦兇會同謀議滋及汚我皇化彰於中外初
駭予衷載驚羣聽尚以未具獄詞猶資審克建侯之命
姑務從寬於戲朕嗣守宗祧敷弘至教自家之訓未立
掩義之私敢忘是用降封有醜朝典凡百多士宜諒朕
懷
追復
成王千里還舊官制
地有二南載懷敦睦罪非七國奄隔休明故左金吾衛
大將軍兼益州都督上柱國成王千里懿親賢德高才
重器強力幹事獨冠等倫保國乂人克成忠義願除凶
醜翻䧟誅夷永言淪沒良深痛悼俾復舊班用加新寵
可還舊官
收葬
譙王重福三品禮葬詔
集州刺史譙王重福幼則兇頑長而險詖幸託體於先
聖嘗通交於巨逆子而不子自絶於天有國有家莫容
於代往者頗不含忍長令幽縶自大行晏駕韋氏臨朝
將肆屠滅尤切防衛洎天有成命集於朕躬永懷猶子
之情庶叶先親之義所宜開置寮屬任隆刺舉冀其悛
改以怙恩榮而詿誤有徒狂狡未息便即私出均州詐
乘驛騎至於都下遂逞其謀先犯屯兵次燒左掖計窮
力屈投河而斃雖人所共棄而邦有常刑我非不慈爾
自招咎且聞其故有惻於懷昔劉長既沒楚英遂殞以
禮收葬抑惟舊章屈法申恩宜仍舊寵可以三品禮葬
收葬絳王詔
叔父絳王為逆賊等援立切窺天位無討賊之意遂使
忠義銜冤及王師擒賊義旅問罪前驅勇氣以致殱殂
朕伏以太皇太后慈仁思以慰解宜令有司量事收葬
申恩討賊刑禮之中示乎四方以明朕意(寳歴二年十二月)
聽越王歸葬詔
越王事迹國史著明枉䧟非辜尋巳洗雪其子珍他事
配流數代漂零不還京國玄真弱女孝節卓然啟護四
喪綿歴萬里况是近族必可加恩行路猶或嗟稱朝廷
固須䘏助屢委宗正等京兆府與訪越王墳墓報知如不
是陪陵任附塋卜葬其葬事仍令京兆府接借必使備
禮葬畢玄真如願住京城便配咸宜觀安置(開成四年六月)
追贈
皇第三子玄霸等追封衛王制
餙終定諡往代通規追遠贈榮前王令典第三子玄霸
幼挺岐嶷早茂珪璋楚哀王智雲結髮仁明勝衣敏惠
冀其成立訓以義方未被趨庭遽同過隙興言夭枉震
悼於懷今王業初隆慶賞伊始既式遵於利建宜稽古
於哀榮玄霸可追封衛王諡曰懷智雲可追封楚王諡
曰哀(武德七年七月)
故海陵郡王元吉追封巢王制
詔曰有虞受終弘肆赦之典隆周革命篤親親之恩海
陵郡王元吉地惟藩翰夙承朝寵䧟於不軌得罪君親
朕嗣膺靈命無忘敦睦同生之重既切於本支在原之
悼實纏於歲月興言泉壤思備寵章可追封巢王諡仍
依舊(貞觀十六年六月)
諡汴哀王璥制
門下緣情制禮聖賢所不忘以諡易名古今之同貫故
右千牛衛大將軍上柱國汴王璥雖在齠齔頗標嶷岐
率以訓典期於老成裂地而封是崇藩屏享年不永俄
從夭折秀而不實有以傷嗟宜遵考行之義以備餙終
之典可諡曰哀
贈恒山愍王承乾荆州大都督等制
門下聖人立言因親以立愛王者垂範追遠以崇德故
伯祖恒山愍王承乾堂伯贈越州都督象再從兄玭等
慶藉大宗連華近屬既稱叔父之國亦云兄弟之政短
長曰命久從於淪没哀榮有典未洽於褒崇宜贈徽章
以弘寵敷承乾可贈荆州大都督象可贈郇國公玭可
懷州刺史
贈河東郡王瑾太子少師制
門下親親以相及先王之道也追遠以歸厚聖人之教
也故金紫光祿大夫太僕卿員外置同正員河東郡王
瑾克嗣克訓是為懿方茂枝葉式崇垣翰推恩有寄
禀命不融興言遊從良深軫悼宜贈師保之位以備哀
榮之典可贈太子少師賻物三百叚米麥三百石
榮王故男贈文安郡王制
禮以餙情恩以悼往詢於前訓則有舊章榮王故男像
粤在幼冲是稱岐嶷習詩書而日就資友悌於自然方
冀成立克開土宇而龜蒙未錫麟族先凋奄爾淪逝良
增傷憫宜加贈於苴茅且兼榮於符竹可贈文安郡王
使持節督武威郡諸軍事應緣喪葬一事已上宜官供
令京兆少尹程若水充使檢校
太子第二男追封縉雲郡王賜名諲制
親親之義於禮斯重傷悼之戚緣情則深太子故第二
男性與聰達體資韶令早服龍樓之訓有光麟趾之風
年始勝衣已彰孝愛方洽弄孫之慶遽悲殤子之魂追
以九命封之二等仍加美稱賁爾徽命可贈揚州大都
督封縉雲郡王食邑三千戸賜名諲(大歴三年七月)
册贈
册贈渤海王文上官儀
維龍朔二年歲次壬戌五月十五日皇帝使大司成彭
陽郡開國侯令狐德棻副使正議大夫行司宰少卿薛
敏恭持節册命曰咨夫存著嘉猷歿膺褒顯所以甄明
景行昭紀勲烈况地居懿戚業茂惟貞用式暢情之禮
實光追寵之義惟爾故金紫光祿大夫原州都督渤海
郡王奉慈器範閑裕風裁淹遠德優時彦望重宗英析
瑞名區早荷推恩之澤分符奥壤累藉宣條之任清白
聞於朝野威惠暴於甿謳固以功著旂常譽光圖史者
矣而夀仁時爽貞徽淹謝永言親懿震悼良深是用贈
王為都督荆陕岳朗四州諸軍事荆州刺史右衛大將
軍餘如故魂而不昧嘉兹榮寵嗚呼哀哉
唐大詔令集卷三十九
