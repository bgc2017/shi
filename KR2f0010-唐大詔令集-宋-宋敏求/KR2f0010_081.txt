唐大詔令集卷一百二
宋宋敏求編
政事
舉薦上
京官及總管刺史舉人詔
採訪孝悌儒術等詔
求訪賢良限来年二月集泰山詔
薦舉賢良詔
搜訪才能詔
河南河北江淮採訪才傑詔
採訪武勇詔
訪習天文歷算勅
訪孝悌德行詔
京文武三品每年各舉所知詔
求猛士詔
訪天下竒才異行制
博採通經史書學兵法詔
文武官及朝集使舉堪將帥詔
諸州舉寔才詔
搜揚懷才隠逸等勅
求訪武士詔
舉薦上
京官及總管刺史舉人詔
擇善任能救民之要術推賢進士奉上之良規自古哲
王弘風闡化設官分職唯才是與然而巖穴幽居草莱
僻陋被褐懷珠無因自逹寔資選衆之舉固藉左右之
容義在搜揚理歸精確是以貢士有適爰致加錫之隆
無益於時必貽貶黜之咎末葉澆偽名寔相乖舉非其
人濫居班秩流品所以未穆庶職於是隳廢朕膺圖馭
宇寧濟兆民思得賢能用清治本招選之道宜革前弊
懲勸之方式加恒典苟有才藝所貴適時潔己登朝無
嫌自進宜令京官五品以上及諸州總管刺史各舉一
人其有志行可錄才用未申亦聽自舉其陳藝能當加
顯擢授以不次賞罰之科並依别格所司頒下詳加援
引務在奬納稱朕意焉(武德五年三月)
採訪孝悌儒術等詔
朕以寡薄嗣守鴻基寔資多士共康庶政虚已側席為
日已久投竿捨築罕值其人自親廵東夏觀省方俗興
言至治夕惕兢懷然則齊趙魏魯禮義自出江淮吳會
英髦斯在山川所感古今寧殊載佇風猷寔勞夢想宜
令河北淮南諸州長官所部之内精加採訪其有孝弟
淳篤兼嫺時務儒術該通可為師範文詞秀美才堪著
述明識治體可委字民并志行修立為鄉閭所推者舉
送洛陽官給𫝊乘優禮發遣當随其器能擢以不次若
有老病不堪入朝者具以名聞庶巖穴靡遺俊乂可致
務盡搜揚之道稱朕意焉(貞觀十一年四月)
求訪賢良限来年二月集泰山詔
朕遐觀前載歴選列辟莫不貴此得人崇兹多士猶股
肱之佐元首譬舟楫之濟巨川若夫搆大厦者採衆材
於山岳善為國者求異人於筦庫是以陶唐有虞揖譲
之聖帝也非元凱不能成茂功商湯姬發革命之明王
也非伊呂無以定禍亂况乎齊桓中人之才器非濬哲
漢武嗣業之主志在驕奢猶頼管仲隰朋之用平津博
陸之輔既為五覇之長亦稱萬代之宗是知得士則昌
失人則亂朕冕旒夙夜虚心政道雖天地效社宗社降
靈區宇晏如俊乂咸事尚恐山林藪澤藏荆隋之寳卜
築屠釣韞蕭張之竒是以躬撫黎庶親觀風俗臨河渭
而佇英傑眺箕潁而懷隠淪亟移日月空勞夢寐而驪
龍莫兆商歌寂寥豈混跡駑駘未逢良樂之顧將毓德
巖穴不追禽向之遊望雲增想其可歎息可令天下諸
州搜揚所部士庶之内或識逹公方學綜今古廉㓗正
直可以經國佐時或孝悌淳篤節義昭顯始終不移可
以敦風勵俗或儒術通明學堪師範或文章秀異才足
著述並宜薦舉具以名聞限来年二月總集泰山庶獨
往之夫不遺於板築藏器之士方升於廊廟務得竒偉
稱朕意焉(貞觀十五年六月)
薦舉賢能詔
朕遐想千載旁覽九流詳求布政之方莫若薦賢之典
是以元凱就列仄微可以立帝功管隰為臣中人可以
成覇業朕緬懷曩烈虚已英竒斷斷之士必升於廊廟
九九之術不棄於閭閻猶恐在隂弗和獨善難奪永言
髦傑無忘鑒寐是以去夏之中爰動翰墨披霧丹腑疇
咨海内尺木既樹思覩游露之羣雲羅宏舉佇降翔庭
之翼而諸州所舉十有一人朕載懷仄席引入内殿借
以温顔密訪政道莫能對揚相顧結舌朕仍以其未覩
闕庭能無戰悚令於内省更以墨對雖搆思彌日終不
逹問旨理既乖違詞亦庸陋豈可飾丹漆於朽質假風
雲於决起者哉宜並放還各從本色其舉主以舉非其
人罪論仍加一等然則今之天下猶古之天下也寧容
仲舒伯起之流偏鍾美於往代彦和廣基之侣獨絶響
於今辰故其見知也則平津與樂安並進其不用也則
敬通與亭伯同悲淮隂所以興言子長所以貽歎因斯
論之良由俊造難進或固栖遲之節牧宰循常未盡搜
揚之道撫事長息彌增憮然今州縣依前薦舉皆集今
冬竒偉必收浮華勿採無使巴人之調濫吹於簫韶魏
邦之珍沉光於漢水務盡報國之義以副欽賢之懷(貞觀)
(十年二月)
搜訪才能詔
高明之天資星辰以麗象博厚之地藉川岳而成形况
帝王體元立極臨馭萬物字養生靈者乎所以致理之
君遠讒佞近忠良屈已以申人故能成其化為亂之主
親不肖疎賢臣虐下以恣情用能成其亂明君遵彼而
興國暗主行此以亡身是以御朽臨冰銘心自戒宵興
旰食側席思賢庶欲博訪丘園採搜英俊弼我王道臻
於大化焉可令天下諸州明揚側陋所部之内不限吏
人其有服道栖仁澄心礪操出片言而標物範備百行
以綜人師質高視於琳瑯人不間於曾閔㓗志於丘園
揚名於里閭或甄明政術曉逹公方禀木鐸於孔門受
金科於鄭相竒謀間發明略可以佐時識鑒精通緯才
堪於幹國或含章傑出命世挺生麗藻遒文馳楚澤而
方駕鈎深覩奥振梁苑以先鳴業擅專門詞成載筆或
辯調春囿談瑩秋天發研幾於一言起飛電於三寸蓄
斯奔箭未遂揚庭並宜推擇咸同舉薦以禮將送具表
狀聞限以今冬並與考使同赴庶擬焚林之舉咸矯翼
於巖廊尺木之階方振鱗於遊霧翹心俊乂稱朕意焉
(貞觀二十一年六月)
河南河北江淮採訪才傑詔
朕受命上玄嗣膺下武每肅恭旒冕延想英竒俯振鷺
而企貞臣仰飛鴻而慕良輔雲臺仄席玉管屢移宣室
整衣金壺亟改寂寥靡覿鑒寐興懷比年雖常進舉遂
無英俊猶恐栖巖穴以韜竒樂丘園而晦影宜令河南
河北江淮以南州縣或緯俗之英聲馳管樂或濟時之
器價逸蕭張學宰帝師材堪諫輔者必當位之不次可
明加採訪務盡才傑州縣以禮發遣(顯慶元年十月)
採訪武勇詔
濟時興國寔佇九功御敵威邊亦資七德朕端拱宣室
思弘景化將欲分憂俊乂共逸巖廊而比貢英竒舉非
勇傑豈稱居安慮危之志處存思亂之心如不旌賁遠
近則爪牙何寄宜令京官五品以上及諸州牧守各舉
所知或勇冠三軍翹關拔山之力智籌百勝緯地經天
之才藴竒策於良平馳功績於衛霍蹤二起於吳白軌
雙李於牧守賞&KR0655;善而萬衆悦罰片惡而一軍懼如有
此色可精加採訪各以奏聞(顯慶二年六月)
訪習天文歷筭詔
南正北正司天地之職羲氏和氏統日月之官蓋所以
幽贊神明發揮歷象經百王而不易涉千古而無替慎
竈疊跡於前甘石比蹤於後莫不仰稽次舍俯察禨祥
克窮盈縮之端備極隂陽之際朕臨御區㝢多歴歲年
睠彼清臺罕聞其妙豈人不逮昔將求之未盡雖天道
難知固以不言示教而時君取戒寧可遐棄厥司宜令
諸州及諸司訪觧占天文及歷筭等人務取有景行審
密者並以禮發遣速送所司勿容隠漏(貞元三年二月)
訪孝悌德行詔
山東江左人物甚衆雖每充賓薦而未盡英髦或孝悌
通神遐邇推敬或德行光裕邦邑崇仰或學綜九流垂
帷覩奥或文高六義下筆成章或備曉八音洞該七曜
或射能穿札力可翹關或丘園秀異志存栖隠或將帥子
孫素稱勇烈委廵撫大使咸加採訪佇申褒奬亦有婆
娑鄉曲負材傲俗為譏議所斥陷於跅弛之流者各宜
選擇具以名聞
京文武三品每年各舉所知詔
京文武職事三品以上官每年各舉所知或材藴廊廟
器均瑚璉體王佐之嘉猷資公輔之宏量或竒謀異筭
决勝千里或投石拔距力冠三軍或蹇諤忠亮志存匡
弼或繩違糾慝不避權豪或威惠仁明堪居牧守之重
或公正廉直足膺令長之任咸宜搜訪具錄封進朕當
詳覽量加奬擢(儀鳳二年十二月)
求猛士詔
朕君臨宇宙司牧黎元普天之下罔不率服蕞爾吐蕃
僻居遐裔吐谷渾是其隣國遂乃奪其土宇往者暫遣
偏裨欲復渾王故地義存拯救事匪稱兵輙肆昏迷潛
相掩襲既無備豫頗喪師徒因兹鴟張每思狼顧除兇
伐叛王者所急前歲將發六軍問其罪戾復以小寇無
勞大舉按甲息兵庶其改過不思惠養更起回邪敢縱
狂惑專為寇盜或攻圍鎮戍或驅抄羊馬烽燧頻舉烟
塵不息候隟乘間倏来忽往比者止令鎮遏未能即事
剪除莫懷寬大之恩遂長包藏之計惡盈禍稔當自覆
滅今欲分命將帥窮其巢穴克清荒服心寄英竒但秦
雍之郊俗稱勁勇汾晉之壌人擅驍雄宜令關西河東
諸州廣求猛士在京者令中書門下於廟堂選試外州
委使人與州縣相知揀有膂力雄果弓馬灼然者咸宜
甄採即以猛士為名(儀鳳二年十二月)
訪天下竒才異行制
朕克纉丕業肇膺景命憲章昔典欽若前王永言政途
庶幾沿革猶恐學校多闕賢俊罕登庠序者風化之本
人倫之先宜令州縣勸導令知禮讓天下有竒才異行
者沉伏不能自逹及官人有能極言時政得失並令本
州具狀封進鄉飲之禮廢日已久宜令諸州每年遵行
鄉飲之禮(唐隆元年七月)
博採通經史書學兵法詔
才生於代必以經邦官得其人故能理物朕恭膺大寳
慎擇庶寮延佇時英無忘終食思欲蕭艾咸採葑菲不
遺而商山幽僻渭濱寂寞夫以貴耳賤目殊通方之論
捨近謀遠非應務之術今四方選集羣才輻凑藻斧伐
柯求之不遠其有能明三經通大義者能綜一史知本
末者通三教宗旨究精微者善六書文字辨聲象者博
雅度曲和六律五音者韜略孫吳識天時人事者暢於
詞氣聰於受領善敷奏吐納者咸令所司博採明試朕
親擇焉(景雲元年十二月)
文武官及朝集使舉堪將帥詔
將帥之任軍國斯重禦侮扞城良才是急頃者武臣多
闕戎政莫修聆鼙鼓以載懷筮熊羆而未遇古今一也
何代無人南仲方叔之儔亦在用人而已宜令文武官
及朝集使五品以上各舉堪將帥者一人明&KR0993;幽仄無
限年位務求寔用以副予懷(先天元年十二月)
諸州舉實才勅
致化之道必於求賢得人之要在於徵實頃雖屢存賁
帛無輟翹車而駿骨空珍真龍罕覯豈才之難遇將舉
或未精且人匪易知取不求備瑰𤦺失於俗譽韜晦嗟
於後時宜其博詢州里明&KR0993;幽仄使筦庫無遺邁軸咸舉
其諸州有抱器懷才不求聞逹者命所在長官訪名奏
聞武勇者具言謀略文學者指陳藝業務求實用以副
予懷(先天二年六月)
搜揚懷才隠逸等勅
勅立政之本惟賢是切朕祗膺天歴殷監遠圖揚於王
庭生此王國朕之所望久矣豈徵辟為事未極於岩藪
而高尚絶塵見遺於草澤將何以舉逸而勸賁然来思
且才之或偏猶器不求備故非臧文之智則尚其言收
曲逆之竒則捐其行過而能改仁遠乎哉天下諸州有
懷才隠逸跅弛不調及失職冤人等事並令諸道檢察
使博訪具以名聞副朕飢渴之懷庶廣搜揚之義(先天二年)
(十一月四日)
求訪武士詔
武設五兵所以安人禁暴臣稱三傑所以戰勝攻取蜀
乃一方之主尚得孔明齊為九合之君斯由管仲况宇
宙至廣人物至多豈乏英賢無聞韜略蓋用與不用知
與不知今邊境未清統遏須將頃林胡暫擾柳城非捷
北虜忽驚西軍莫振罪由失律過在無謀曹劌不言寧
知登軾之效淮隂非薦孰膺推轂之勲長想古今是思
擢用恐雖霑簮紱猶晦迹於下流或藴智謀尚沉名於
大澤不加精訪何以甄收其兩京中都及天下諸州官
人百姓有智合孫吳可以運籌决勝有勇齊賁育可以
斬將搴旗或坐鎮行軍足擬萬人之敵或臨戎却寇堪
為一隊之雄各聽自舉務通其寔仍令州府具以名進
所司速立限期随表赴集朕當親試不次用之其有身
見在諸軍統押者但錄所能奏聞未須赴集(開元九年九月)
唐大詔令集卷一百二
