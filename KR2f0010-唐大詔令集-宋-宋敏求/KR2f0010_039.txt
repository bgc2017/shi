唐大詔令集卷四十九
宋宋敏求編
大臣
宰相
命相六
舒元輿李訓平章事制
鄭覃平章事制
李石平章事制
李固言平章事制
陳夷行平章事制
楊嗣復平章事制
裴度中書令制
崔鄲平章事制
崔珙平章事制
杜悰平章事制
李回平章事制
崔鉉魏扶平章事制
崔龜從平章事制
魏謩平章事制
裴休平章事制
命相六
舒元輿李訓平章事制
出納王命流品衆職覃理化於區夏謹法度於巖廊是
有文可經邦才惟濟代列於百辟之上俾輝三台之光今
我夢勞果獲惟肖爰舉並命以寵非常朝議郎守御史
中丞兼刑部侍郎上柱國賜紫金魚袋舒元輿杞梓長材
金玉正性道懷丙魏詞贍菁英居然不器之能雅蹈中庸
之美自擢領綱紀肅清朝廷碩望允歸於同朝讜言莫匪
乎體國守兵部郎中知制誥充翰林學士賜緋魚袋李
訓軒纓鼎族河嶽間賢德茂臯夔文含雅誥窮易超象
繫之表吐論成邦國之經洎參職内庭發揮王度盛業見
乎造膝明識藹於伏蒲並冲敏執中端粹不倚咸藴莫
磷之志克弘作礪之規珪璋有聲鸞鳳有采朕常法
言高視所寳惟賢方清化源遂得時傑於戲君執象以
端扆臣推公以秉鈞夙夜一心小大同體則和天地序
隂陽臻乎治平吾所寢寤爾宜率匡國之道明理人之
方俾其致君無愧往哲咸陟樞柄佇弘大猷秋官禮闈
莫非寵任祗厥成命往惟欽哉往者朕䆒大易皆訓之
義也尚未終卷政事之暇宜三兩日一度入翰林元輿
可守尚書刑部侍郎同中書門下平章事訓可守尚書
禮部侍郎同中書門下平章事仍賜紫金魚袋(太和九年九月)
鄭覃平章事制歸融
朕嗣守丕圖務弘至理憂勤是切宵旰靡遑所以庶政
萬幾委諸丞相乃者失扵任使妖沴遽生方思正人參
我大柄銀青光禄大夫守尚書右僕射上柱國榮陽郡
開國男食邑二千戶鄭覃天資直氣岳降上才性惟端
莊道本孤峻文含風雅學洞儒玄通古今理亂之源逹
教化損益之要歴踐華貫周旋大僚休聞彰於搢紳政
事滿於臺閣載居講席密勿内庭胷襟洞開肝鬲無隠
嘗奏讜論發言有先見之明每勵貞規勇退守獨立之節
洎擢膺揆務總領庶官堅操不回墜典皆舉盡瘁憂國
竭忠戴君必能毗予一人康濟四海邪正之路既判清
濁之流自分於戲秉茲鈞衡委乃髦碩爾其使萬事得
其序百官得其人用賢罔不精立法罔不慎弼亮刑政
燮和隂陽其聽朕言往踐厥位克紹先德巖廊有光可
守本官同中書門下平章事散官勲封如故(太和九年十一月)
李石平章事制
朕嗣立君位精求至道日慎一日於今十年所期輔佐
之臣為我致理中立匪懈知無不為今得其人果副僉
屬朝議郎尚書戶部侍郎判度支上柱國賜紫金魚袋
李石操履堅貞志業弘茂性合道要識通化源累佐藩
方備聞勲績用司夕拜之任旋加尹正之榮爰委財征
備宣成效是宜擢膺輔弼俾勵政經爾當勤成務之規
率致君之道内貞百度外靖四方參毗宏規課程庶績
盡匪躬之節竭宣力之能大振朝綱兼司國計致億兆
之庶富成方夏之乂安副予知臣勉茂休烈可朝議大
夫守本官同中書門下平章事仍依前判度支勲賜如故
(太和九年十一月)
李固言平章事制
自昔皇王之有天下也君非臣罔以濟其理臣遇君然
後顯其才以調隂陽以承法度雖堯舜不能自聖雖臯
夔不能自賢君臣相須今古同體余之夢卜實有慕焉
檢校兵部尚書兼興元尹御史大夫山南西道節度管
内觀察處置等使李固言禀河洛之上靈孕乾坤之間
氣孤退獨立公忠自持擅菁英之雄文洞旨要之奥學
仁歸信厚動合典謨巖廊正人中外全德官寮夙望殷
乎華夷歴居大僚咸稱厥職乃者擢自輔相委之樞衡
不依違以徇人每精恪以憂國植躬而謇諤彌勵純和而
節操不渝洎仗鉞漢中頒我條詔端嚴以訓齊師律寬
惠以綏撫蒸黎遂用徵還俾副公議召至宣室前席與
言聽其誠詞皆臻理化是宜再參大柄正位黃樞為朝
廷之股肱聳搢紳之耳目康濟四海毗予一人是非罔
及於愛憎任用必分其清濁有犯無隠進思弼違勿忝
我知更光爾道可守門下侍郎同中書門下平章事(開成)
(元年四月)
陳夷行平章事制
王者任賢能所以緝熙庶績舉正直期乎獻可弼違苟
非懋兹大任何以光乎四海翰林學士將仕郎守尚書
工部侍郎知制誥兼太子侍讀上騎都尉賜紫金魚袋
陳夷行元精降靈厚載儲祉聚蓄英粹作時休祥懷道
清貞執德謙茂行高嵩華弘包容之雅量明洞水鏡韜
妍虽於默識貞已滋潔遇物能寬雖墻岸孤峻襟抱夷曠孝友為
修巳之具文學誠潤色之餘衆推全才時號端士頃在
郎署雅有名稱是用擢居禁密俾輔導元良論辨見賢
人之業教諭得名臣之體星琯屢改才術彌彰古稱旁
求於夢卜曷若選之於言行是用付以政柄登於台階任
茲鈞衡之重處以臯夔之秩人所注意予將仰成勉陳
啟沃之術以副具瞻之望可守本官同中書門下平章
事散官勲賜如故(開元二年四月)
楊嗣復李珏平章事制
運行帝載翊贊天工必俟輔臣以宣至化將益秉鈞之
重是資並命之求諸道鹽鐡轉運等使正議大夫守戸
部尚書上柱國弘農郡開國伯食邑七百戶賜紫金魚
袋楊嗣復動必居正言惟在公峻若孤山清猶止水從
政禀詩書之教承家達禮樂之源朝議郎守戶部侍郎
判戶部事上柱國賜紫金魚袋李珏質本温明才惟俊
茂智能周物弘本容非守和有君子之儒可大見賢人
之業咸挺為國傑秀禀元精生必為時寳稱希代便蕃清
秩操履有常調黃鐘而協諧和朱絃而疎越或總戎重鎮
敷惠寧人卒乘有輯睦之功惸嫠著昭蘇之詠洎入司
邦賦爰掌版圖事未展長公望猶鬱是可以宰領樞務用弼
予違叙彝倫而建大中罄訏謨而調元氣乂寧華夏保
合神人宜申補袞之規致我垂衣之理於戲孔明匡鼎
峙之國尚聞魚水之詞夷吾輔霸業之君猶致鴻翼之
論矧予祗荷丕搆雖未克前修造次之間而不忘遵道
宵衣旰食一紀於兹災殄尚生於旱蝗黎元屢困於衣
食中夜静慮若涉大川將求津涯俟爾而濟爾謂是靡
以拂吾心而不行爾謂非靡以徇吾志而苟用開物成
務俾人於得時求賢審官寧我以多士則魚水鴻翼夫
何足言勉副簡求無忝我休命嗣復可守本官同中書
門下平章事依前充諸道鹽鐡使珏可守本官同中書
門下平章事依前判戶部事嗣復勲賜如故珏散官勲
賜如故(開成三年正月)
裴度中書令制
緝熙政柄亮采皇猷弘道德以輔昌圖調隂陽而平經
緯我惟求舊人亦與能正位台階實資元老河東節度
觀察處置等使開府儀同三司守司徒兼中書令太原
尹北都留守上柱國晉國公食邑三千戶實封三百戶
裴度星辰禀秀山岳炳靈文蔚采章量苞江海負經邦
之遠略懷許國之明誠研幾而識洞蓍龜運籌而道光
竹帛風雨一致儀型四朝萬邦所瞻百辟為憲洎揚兵
雁塞建旆龍山謹管籥而戎索烟清壯襟帶而軍牙氣
肅寇絶南牧聲雄北門懿茲殊庸朕所嘉歎是用專授
衡軸俾清化源統和神人茂育區夏夫宰相之任作予
股肱外可以懷柔四夷内可以親附百姓大可以贊亭
毒阜生成小可以激貪廉正雅俗爾有休躅予不重言
至於玉立巖廊風行號令端若植表為時司南開予胸
襟端我視聽實賴人傑代茲天工爰罷麾幢再操舟楫
展乞言之禮豈惟論道之尊佇竭訏謨無虛毗倚可
守司徒兼中書令散官勲封如故(開成三年十二月)
崔鄲平章事制
朕丕承寳圖思臻古理小大之政皆倚輔臣選衆攸難得
人而授中大夫守太常卿上柱國賜紫金魚袋崔鄲天資
正性岳降瓌材慎楊震之四知高臯陶之九德抱負直
質秀發英華動必蹈中和言皆體要聚學每探於精賾馳
騁九流摛文若奏乎笙簧抑揚三代鴻量難挹懿聲自
高乃者入典訓詞出司俊髦能用周密靡混妍媸銓總
以明允為先廉察以澄清為重踐其職任顯有休功秩
宗之選方登公台之論彌欝由是酌其望實付以鈞衡
恢予之規摹廣予之耳目於戲宰相之任弼諧是資予
欲使六氣均調惟爾贊予欲使萬方平乂惟爾成予欲
使臣工得職惟爾諧予欲使斜正不亂惟爾翼言罔慮
於咈耳進無忘於沃心貞觀開元之法度具存房魏姚
宋之規猷盡在咨爾丞相舉而行之可守本官同中書
門下平章事散官勲封如故(開成四年七月)
崔珙平章事制
一日萬幾熙帝載者輔相予違爾弼成台德者股肱天
將瑞時必有人傑况當出震之日實藉濟川之才諸道
鹽鐡轉運等使銀青光祿大夫守刑部尚書上柱國崔
珙應期而生希代之寳量涵海岳明並日月懷倜儻之
竒姿抱英邁之正氣挺質而珪璋比德彯纓而冠蓋盈
門立言每見於經邦行巳諒先於及物早持旄節再踐
郊壇柔獷悍為忠義之心變封疆為禮樂之俗信入人
腹令行軍牙及尹正神州儀刑郡國剛能嫉惡明可照
奸三輔弘取則之風四方禀承流之化泉司筦𣙜益茂
器能精若鑑金利逾淬刃歲以饒羡國用富強懿乃成
功允諧選衆是宜亮采皇極陟降台階調隂陽於至和
濟生靈於將泰四維咸舉百度以貞俾時式庸佐朕為
理夫周以冢宰制國用漢以丞相調兵食猶怙牢盆之
務往居鈞軸之尊后德惟臣良臣惟聖汝其納誨予亦
踐言勉符魚水之資永贊文明之化服茲休命敬之敬
之可守本官同中書門下平章事依前充諸道鹽鐡轉
運等使(開成五年五月)
杜悰平章事制
朕顧惟眇身纘承大構思有以允釐百事表率萬邦進
髦傑於台階庶緝熙於帝載布誠聽問側席眷求爰於
岳牧之中載恊蓍龜之兆乃舉成命以副具瞻淮南節
度副大使知節度事充諸道鹽鐡轉運等使光祿大夫
檢校尚書右僕射杜悰器宇恢弘襟度夷曠學通九經
之要道符百代之源寒松不凋貞玉無玷忠信勵事君
之節勤慎得成務之才任歴殷繁志惟匡益洎臨淮海
兼掌貨泉開張多濟物之功饒羡指助軍之獻既而積
粟應輓儲幣待供師徒無歉食之虞餽給有贏財之備
克就戎事在我元臣是以付以國鈞俾司邦計仍征筦
𣙜之重務藉輸經濟之良能師長百寮亦從舊貫往踐
大位爾其欽哉於戲惟理亂在庶官矧乎輔翼之臣寅
亮代天之化必在參修政本振起皇綱興禮樂以厚人
倫竭謀猷以清氛祲期於啟沃以弼予違無金玉爾音
將孤於虚佇也可檢校尚書右僕射同中書門下平章
事充度支兼諸道鹽鐡轉運等使(會昌四年閏七月甲辰)
李回平章事制
我唐之盛實曰貞觀開元則有若房杜姚宋彌綸大業
雖二祖之克聖亦良弼之是賴朕自膺寳祚於茲六年
未嘗一日不念貞觀開元之至理其命相也敢容易哉
是用藎臣冀臻於道戶部侍郎判戶部事李回風雲玄
感山岳降神蔚為人寳好道天爵心無適莫惟直是從
事不留滯應機輙發靈府可以調元氣宏材可以濟巨
川有君子欲訥之言有賢人可大之業掌綸西掖克潤
王猷簡任南臺是稱邦直每揚清以激濁嘗持正以照
邪凡有敷揚皆稱朕意况副予愛子功機和戎掌彼版
圖時維舉職歴試皆可實獲我心是宜參務中樞啟揚
庶績式光帝載且寵正人敬往欽哉無替休命可中書
侍郎同中書門下平章事充集賢殿大學士依前判戶
部事(會昌五年五月乙丑)
崔鉉魏扶平章事制
潤色王業允俟於良臣丹青帝圖必資於宰輔朕嗣膺
大寳思闡鴻猷永惟化源實屬髦傑所期調六氣以遂
物總萬機而富人夢帝賚予爰立作相正議大夫守御
史大夫崔鉉山河秀氣經緯長才金聲含正始之和玉
立在風塵之表正議大夫行尚書兵部侍郎判戶部事
魏扶天與全德性惟中庸有致遠之宏謀負佐王之盛
業並操身特立抱氣挺生高標旁映於羣倫明議動符
於大雅早登華顯備閱休嘉穆然清明鬱有素望居易
求已秉仁立誠每懷憂國之心益竭徇公之志或早以
精慮升於鼎司深陳造膝之言密勵匪躬之節或嘗以
敏用服於大寮智可洞於機權才復推於練達爰委綱
憲仗名節而立朝亦總地官嘗會計而經國紀綱式叙
征賦益饒陟其休庸付以大柄朕欲宣明號令弘濟生
靈致寰海之乂安復河隍之土宇爾宜從容奏議朝夕
揣摩副華夏之具瞻展舟航之大用敬服明訓式揚茂
勲鉉可中書侍郎同中書門下平章事扶可守本官同
中書門下平章事(太和三年四月)
崔龜從平章事制
丹青神化寅亮天工將寄陶鈞必歸才望故漢中大業
魏邴克贊其謨謀開元盛時姚宋同匡其治理嘗覽前
載𬗟懷斯人寤寐以求夢卜終協適當舉衆不讓知賢
戶部尚書判度支崔龜從道峻嵩華志凌霄漢氣包元
精識邁前哲巖廊符瑞禮樂英華弘通多鑑物之明堅
正抱佐時之術而學窮源委詞涌濤波吐論素勵於公
忠理躬不踰於信厚烈焰方熾珪璋更寒飛霜巳嚴竹
栢猶翠自出入劇職廻翔清途經歴五年恭勤一貫粉
署潔賜衣之操掖垣高白鳳之文澄清宣威節制持重
暨位延舊德再掌地圖任切良材柄耑國用閭閻不困
帑藏有餘邦賦程均節之能軍食表供須之效我有好
爵本邀茂勲况乎國楨宜在人傑是用命汝同心弼予
升於鼎司執此政柄吉甫德全於文武彦回望著於台
衡既諧具瞻實允元輔當酌古訓以恢今猷帖人部喉
舌之雄免計曺經費之務期爾鎮撫式彰顯榮於戲惟
木從䋲載懷藥石之戒惟風偃草冀流霖雨之功與其
順美以昭忠不若盡規而輔德與其嚴刑而就理不若
齊禮以安人佇聞嘉言共底交泰無令伊傅獨美典墳
可戶部尚書同中書門下平章事(大中四年六月)
魏謩平章事制
天不能獨運任寒暑而成歲功君所以稱尊仗股肱而
熙帝載高拱巖廊之上卒成天地之宜故風后登庸軒
圖以穆文終佐理漢業遂昌何莫由斯夫豈相遠爰感
風雲之會果符夢卜之求屬在休期俾升良弼戶部侍
郎判戶部事魏謩膺賢運之間氣蓄王佐之洪材山岳
孤高珪璋特達道德忠信資以修身文章政事乃其餘
力自騰芳詞苑振跡諫垣文宗知臣深加寵遇檢校甚
峻守道不回未至達官蔚為國器星霜屢變流落幾途
秀木摧風燎原見玉汲黯心存乎廊廟望之志在於本
朝朕獲奉寳圖勵精治本盡伸人隠思變時雍佇聞宣
室之言是有夕扉之拜偉其風望委以憲綱正色立朝
不仁自遠貳於卿秩掌我地征吏不敢欺身無伐善彌
見精強之用頗聞流衍之能朕嘗咨以謨猷觀其識略
動中理會慮必輸忠切劘每賴於沃心慷慨不忘於造
膝是宜樹為明表載之休聲俾增輝於三台允僉諧於
四岳於戲調鹽梅之元鼎濟舟楫之巨川上維四方之
安危下繫羣生之舒慘居是任者不其重歟夫激濁揚
清衆自聳善存誠去偽人斯歸厚爾其開張教化之具
導迎隂陽之和使萬物各遂其宜百官得任其體昔爾
先祖為唐輔臣人鏡之名阿衡比德爾尚纂承義訓克
嗣清風勉思貽厥之謀以闡將明之業勿畏嫌而避事
無執謙以自疑永孚於休用觀乃績可守本官同中書
門下平章事(大中五年十月)
裴休平章事制
我國家之稱至理其惟貞觀開元乎雖盛德成於祖宗
而致君存乎輔弼委是丕構付於冲人實資獻臣共荷
洪業俾登玉鉉用振金聲正議大夫守禮部尚書充諸
道鹽鐡轉運等使裴休明堂梁棟清廟瑚璉道崇五美
學綜九流持去邪與善之心藴尊主濟時之術早升甲
乙首冠賢良諫垣馳讜正之名史氏動直言之筆羽儀
著定律吕縉紳仙闈道播於彌綸右掖詞推於潤色三
臨藩郡皆垂良吏之能四貳卿曺益見大臣之體洎乎
司貨泉之重筦山澤之財用適變通法均寬猛大計如
富強之業常規多饒羡之功人無告勞刃有餘地是可
以載光袞職爰陟台階式贊雍熙宜膺夢卜爾其允釐
庶績盛起訏謨涉大川而示吾津涯馭六馬而遺吾銜
策俾臻皇極克嗣前修於戲人代天工予違汝弼悉乃
心力作吾股肱無使阿衡專美於殷家山甫獨稱於周
室勉弘懿德勿忝虛懷可守本官同中書門下平章事
依前充諸道鹽鐡轉運等使(大中六年八月)
唐大詔令集卷四十九
