唐大詔令集卷五十五
宋宋敏求編
大臣
宰相
罷免上
長孫無忌開府儀同三司制
李靖特進制
魏徵特進制
王方慶麟臺監修國史制
姚元之相王府長史制
張說停中書令制
源乾曜停侍中制
裴耀卿張九齡尚書左右丞相制
陳希烈太子太師制
吕諲太子賓客制(闕)
姜公輔太子左庶子制(闕)
李勉太子太師制
盧翰太子賓客制
崔造太子右庶子制
盧邁太子賓客制
趙宗儒太子右庶子制
鄭珣瑜吏部尚書高郢刑部尚書制
鄭餘慶太子賓客制
鄭絪太子賓客制
李藩太子詹事制
權德輿禮部尚書制
韋貫之吏部侍郎制
李絳禮部尚書制
罷免上
長孫無忌開府儀同三司制
昔東漢功臣莫任機揆西京戚里或存退讓故能長守
富貴不懼危殆尚書右僕射齊國公無忌神識清舉風
彩凝映賢戚之望朝野所推比軒禁不虞釁生慮表倉卒
之間厥功以茂自居樞要聲實彌遠然以椒掖之親處
權衡之地深知止足有戒滿盈收袵之請言辭懇切宜
遂其心以勵貪競可解尚書右僕射仍進散位開府儀
同三司(貞觀二年正月)
李靖特進制
高秩厚禮允屬茂勲貴德崇譲用光彝典尚書右僕射
代國公靖器識恢弘風度宏邈早申期遇夙投忠欵宣
力運始效績邊隅南定荆揚北清沙塞皇威遠暢功業
有成及參聞政本職重端副綢繆翌贊勤勞宴績知無
不為歲寒彌厲既懷冲挹以疾固辭表疏懇至情理難
奪煩以吏職有乖養賢宜加優寵申其雅志可特進勲
封如故并賜物一千段尚乘馬兩匹禄賜國官府住及
親事帳内防閣等並依舊給患若少瘳每三兩日至門
下中書平章事患若未除任在第攝養(貞觀八年十二月)
魏徵特進制
留侯名相濟北之志巳高䟽傅人師東都之迹彌遠後
進仰其遺烈前策以為美談諒可以砥節勵行化俗弘
風者也左光禄大夫侍中鄭國公魏徵器識沉敏軌儀
詳整文史優贍學業該通自參贊機衡綢繆帷幄知無
不為心力備盡格言弗隠正議日聞一德載宣四聰斯
達實賴嘉猷用襄治道而深執謙遜志懷冲遠詞誠懇
切良用憮然杼柚于懷屢移氣序而固陳丹欵義在難
違今便申其雅志以成厥美可特進封如故仍知門下
事朝章國典參議得失自徒流以上罪詳事奏聞其禄
賜及國官防閣等並同執事(貞觀十六年冊)
王方慶麟臺監修國史制
鸞臺芸閣秘文蓬山奥府是為國重尤切帝艱銀青光
禄大夫行鳳閣侍郎同鸞臺平章事上柱國石泉縣開國
子王方慶鐘鼎高門簮纓舊德學富今古才優舒向自
參機密亟改寒暄蹇諤之風不忘於獻替謙挹之美屢
陳於衰疾西垣掌事雖藉謨猷東觀屬詞更資通博宜
掇鳳凰之省俾緝麒麟之署可麟臺監仍監修國史勲
賜如故主者施行(聖歴元年八月)
姚元之相王府長史制
忠為令德孝乃天經義著君親道存敬愛其或兼者可
不美歟銀青光禄大夫行鳳閣侍郎兼檢校相王府長
史同鳳閣鸞臺三品姚元之自掖垣趨走廊廟謀猷竭忠
盡誠讜言正議始終無替弘益以多近以母氏衰老情
兼喜懼在休沐之期闕晨昏之禮乞解所職以就閑養
外奏内請志剴詞勤宜遂懇請用敦孝道睠彼藩邸高
選經佐俾從梁苑之遊以致潘園之樂可行相王府長
史一事巳上並同三品(長安四年六月)
張說停中書令制
門下特進行尚書右丞兼中書令燕國公張說往屬艱
難輸誠於履險及兹輔相潤色於告成而不肅細微之
人頗乖周慎之旨朕略小任大念舊錄功且法不欲屈
宜罷中樞之務義亦有在更全端右之榮宜停中書令
仍修國史於宅修撰主者施行
源乾曜停侍中制
尚書右丞相兼侍中源乾曜十載持衡一心自牧台鼎
斯重管綜維繁雖勤力在公而暮年微疾俾司端揆罷
劇中樞宜停侍中其尚書右丞相如故(開元十七年六月)
裴耀卿張九齡尚書左右丞相制
門下爕和隂陽儀刑端揆自非人傑孰副僉諧金紫光
禄大夫侍中弘文館學士上柱國稷山縣開國男裴耀
卿才實國楨望為人範懷匪躬之節竭奉上之心金紫
光禄大夫中書令集賢院學士修國史上柱國始興縣
開國子張九齡器識宏遠文詞博達負經濟之量有謀
猷之能自翼贊台階彝倫有敘直道之心彌固蹇諤之
操逾堅並可以儀型百寮緝熙庶績宜廽掖垣之任俾
列宫師之表耀卿可守尚書右丞相九齡可尚書左丞
相散官勲封如故主者施行(開元十四年十一月)
陳希烈太子太師制
門下輔道元良發明純德朝寄之重莫此為先特進行
左相兼武部尚書集賢殿弘文館學士崇玄館大學士
太清諫曹(以下原闕)
李勉太子太師制陸贄
勅立國之本所繫於元良弘教之方必由於端士非識
精前典德重當時恭敬温文其將安倣吾是以輟台階
之老選宗望之賢輔翼春闈是資教諭光禄大夫檢校
司徒平章事&KR0648;國公李勉忠信孝友直方簡儉達君臣
父子之際知禮樂教化之端虚襟保和清明簡欲求舊
則德茂序親則屬尊師範國儲無易其選可依前檢校
司徒兼太子太師(貞元二年正月十一日)
盧翰太子賓客制陸贄
勅求賢審官以康庶績就閑優秩以處舊臣蓋欲敦始
終之道全進退之禮金紫光禄大夫門下侍郎同中書門
下平章事范陽郡公盧翰頃因多難從我于征以其年
乃老成任推先進方將求舊擢處公衡荏苒迄今再淹
星歲勤勞既著衰疾有加宜徙職於春闈用優賢於暮
齒可太子賓客散官勲封如故(貞元二年正月)
崔造太子右庶子制陸贄
勅宰相之職允釐百工時惟仰成不可廢闕中散大夫
行給事中同平章事上柱國平安縣開國男賜紫金魚袋崔
造頃在掖垣參掌樞務摠領煩重精勤彌深亦既優賢
賜之長告歲聿云暮有加無瘳披誠自陳辭疏三上知
止之道守之甚堅處於休閑遂其頥養可太子右庶子
散官封如故(貞元二年十二月)
盧邁太子賓客制
任重謨猷道存忠諒辭疾之情既懇優賢之義斯崇中
書侍郎平章事盧邁朝序公才操履端敏弼諧庶政夙
夜惟寅恭恪之心每思獻納而支體未適固請優閑累
表陳情懇誠彌切將遂其志予衷耿然爰舉朝章式加
命秩可太子賓客(貞元十三年九月)
趙宗儒太子右庶子制
任人之道必先無私求賢之宜所期適用給事中平章事
趙宗儒早以文學累更職任自居樞近頗歴歲時雖夙
夜勤勞而政理猶欎式移秩序以叶朝經可太子右庶
子(貞元十四年七月)
鄭珣瑜吏部尚書高郢刑部尚書制
朕承天眷命獲主兆人思致雍熙用康區夏布和緝化屬
在輔臣所任適宜實謂通典銀青光禄大夫守吏部尚
書平章事上柱國鄭珣瑜銀青光禄大夫守刑部尚書
平章事上柱國高郢等咸以忠清累更朝列秉彜廉慎
操履貞恒自參輔中樞皆能勵節祗勤庶務夙夜惟寅
歲月滋深纓纏疾恙衮職有闕無以彌縫况錯綜為選
士之本刑法乃生人之命俾從專掌以盡至公宜輟台
司副予所委珣瑜可吏部尚書郢可刑部尚書(永貞元年二月)
鄭餘慶太子賓客制
御大器者本於至公服大寮者歸於衆望故上無虚授
下允具瞻苟異於斯則曠邦理朝請大夫守尚書左丞
同中書門下平章事輕車都尉賜紫金魚袋鄭餘慶常
以懿文累更近侍亦以讜議出佐遐藩恭承宣室之召
再處廟堂之任丞相所請朕無不從勞予虚襟亦既周
月寂寥厥位不聞直聲昔魏相持綱樞機周密左雄匡
政朝廷肅然摠錄之司輕重攸繫苟云不稱亦在量能
俾從調護之班猶示優崇之寵可守太子賓客散官勲
如故(元和元年十二月)
鄭絪太子賓客制
門下王者重輔弼之任明進退之宜見可即升知否則
捨兹朕所以推誠不惑與物無私者也銀青光禄大夫
守門下侍郎同中書門下平章事兼弘文館大學士上
柱國賜陽武縣開國侯鄭絪早以令聞入參禁署永推
勤績出授台司期爾有終匡予不逮歲月滋久謀猷寖
微罔清淨以慎身每因循而保位既乖素履且欎皇猷
宜副羣情罷樞務朕以其久居内職累事先朝恩厚君
臣貴令終始俾就優閑之秩用申寬大之恩可太子賓
客散官勲封如故主者施行(元和四年二月)
李藩太子詹事制
爰立輔臣以熙庶績聿膺其任亦屬難能至於明用舍之
宜全始終之道兹惟大體寧忘予懷中散大夫守門下
侍郎同中書門下平章事兼弘文館大學士上柱國賜
紫金魚袋李藩早以學行聞於縉紳洎升朝端克慎素
履頃者拔於非次列在鈞衡是宜有道以佐時匪躬而
納誨用副明奬越於常倫而授任以來再踰年序夙夜
之勤雖著弼諧之效未孚將何以允至公之求成天下
之務宜輟黃樞之重尚居卿尹之榮爾其勉之式欽優
禮可守太子詹事散官勲賜如故(元和六年二月)
權德輿禮部尚書制
文昌六官宗伯掌禮選授之重自昔攸難非夫台衮之
臣分全於終始縉紳之議素洽於羣倫則無以允是優
崇膺兹名秩正議大夫守禮部尚書同中書門下平章
事上柱國扶風郡開國公權德輿奥學雄詞冲襟曠度
禀中和之氣弘信厚之規夙彰厥猷歷踐清貫乃者逥
翔省閣祗服大僚咸推鎮俗之風遂致濟川之望朕永
惟理本宵旰在懷常期獻納之功深屬輔弼之任爰徵
僉論俾列鼎司勤勞亟涉於歲時謙挹每形于造次是
用委春卿之職輟樞務之殷任事程能庶光會府帥屬
而理汝往欽哉可禮部尚書(元和八年正月)
韋貫之吏部侍郎制
朕恭己臨人勵精思理二三執政猶吾股肱念終始之
罔虧於進退而尤重苟或將命失中輔導不專依違於
懷尚慎斯舉君臣之義豈不弘乎中大夫守中書侍郎
同中書門下平章事上騎都尉賜紫金魚袋韋貫之早
著淑聲夙經顯貫潤以文藻懿其風猷爰膺選衆之舉
式竚弼予之美而自當鈞軸屢變星霜虛襟以聽未聞
至論非啟沃之道有所不行何燮諧之功蔑爾無效欲
抑浮華之路在捐朋黨之私人亦具瞻事將爰副用解
樞機之務俾居衡鏡之職克允斯任宜和厥心可守尚
書吏部侍郎散官勲賜如故
李絳禮部尚書制
門下輔相之任所貴於納忠進退之宜實重於由禮其
有以勞奉國以疾固辭予懷謙讓之風是舉優崇之典
朝議大夫守中書侍郎同中書門下平章事上柱國高
邑縣開國男食邑三百戶賜紫金魚袋李絳端莊秉彜
亮直循道抱凌寒之勁節標肅物之貞規嘗以懿文參
於内署亦以公望貳於地卿竭其智能茂著官業洎擢
居衮職左右朕躬遠慮必陳讜言無隠懷致君之志弘
濟俗之方確然貞操欎有休問而步履嬰疾趨侍為難
披誠上聞稽首求免乃眷毗倚久之未從星霜屢遷忠
懇彌激宗伯秩禮時惟大寮宜從喉舌之班用輟鹽梅
之寄庶因清簡俾遂頤真膺兹寵章敬服爾命可守禮
部尚書散官勲賜如故(元和九年二月)
唐大詔令集卷五十五
