唐大詔令集卷六十二
宋宋敏求編
大臣
冊國公
冊高士廉改封申國公文
冊李勣改封英國公文
冊程知節改封盧國公文
冊侯君集改封陳國公文
冊段志玄改封褒國公文
冊羣臣
冊張允恭鄯州都督文
冊唐臨吏部尚書文
冊段寳玄越州都督文
冊喬師望凉州刺史文
冊閻立本工部尚書文
冊李寬太子詹事文
冊李義府司列太常伯文
冊劉伯英左監門衛大將軍文
冊竇元德司元太常伯文
冊許圉師左相文
冊薛孤吳仁右金吾衛大將軍文
冊許敬宗太子太師文
冊張延師左衞大將軍文
冊國公
册高士廉改封申國公文
維貞觀某年月日甲子皇帝若曰於戲昔周建五等漢
班六條經邦之制既弘載祀之祚惟永是以樊侯申伯
功成藩翰喬卿叔節績宣制舉惟爾特進吏部尚書許
國公高士廉識宇弘正風鑑秀澈地惟姻戚才稱棟幹
雲雷在三運霸圖於艱難龜鼎有歸奉王猷於獻替廊
廟推重縉紳佇德總方牧之寄勝殘播美綜銓衡之職
得人流詠固以聲高多士功書太常桐柏作鎮長淮設
險形勝之地允屬勲賢是用命爾為使持節申州諸軍
事申州刺史改封申國公傳之子孫世為唐輔往欽哉
率循典禮勉固誠節垂裕來葉以保黎庶可不慎歟
冊李勣改封英國公文
維貞觀某年月日甲子皇帝使某官持節冊命曰於戲
列爵者必俟茂勲設官者咸資懿德所以翼贊王室弘
宣帝載惟爾光禄大夫行并州大都督府長史太子左
衛率曹國公李勣識量恢弘風略弘遠忠以奉上信以
立身獻欵西歸弼鄘風美分麾東略虢鄭景從預艱難
於藩邸展經綸而方面南定維揚北清大漠威振殊俗
勲書丹府及入司禁旅出帥藩鎮勞勤表於夙夜績用
成於期月蘄黃之地濱帶江淮鎮捍之重允屬功烈是
用命爾為使持節靳州諸軍事蘄州刺史改封英國公
任重六條地優五等為朕藩屏傳爾子孫往欽哉其祗
膺朝命克固臣節勤恤黎元垂裕後世可不慎歟
冊程知節改封盧國公文
維貞觀某年月日甲子皇帝使某官某副使某官某持
節冊命曰於戲蓋宣條作牧祚土建侯共治長寄藩翰
斯在惟爾左領軍大將軍檢校都督宿國公程知節志
懷銳穎氣幹強果業預艱難效宣行陣入帥禁衛勤誠
著於軒陛出鎮方隅惠化洽於黎俗酬庸有典式隆寵
命是用命爾為使持節朗州諸軍事朗州刺史改封盧
國公傳之子孫長是藩屏往欽哉爾其戎典謨之訓固
臣子之節勤修政道以貽爾後可不慎歟
冊侯君集改封陳國公文
維貞觀某年月日甲子皇帝若曰於戲夫經邦之道必
資長策利建之義式固無窮是以周之列國祚世藩屏
漢之功臣永垂帶礪惟爾兵部尚書潞國公侯君集體
業貞固識量恢凱任切腹心寄深文武草昧惟始奉一
匡於藩朝光華在運典九伐於禮樂入陪禁中出臨閫
外贊嘉謀於樽爼掃逋寇於遐荒誠量歲寒勲勒庸器
宛丘之地實惟舊鎮胙土作牧允屬朝望是用命爾為
使持節陳州諸軍事陳州刺史改封陳國公傳之子孫
世為唐輔往欽哉爾其克固臣節思勖王度夙夜匪懈
無替典則可不慎歟
冊段志玄改封褒國公文
維貞觀某年月日甲子皇帝若曰於戱夫計功裂土量
能分職所以光贊王室康乂黎元惟爾左驍衛大將軍
樊國公段志玄理懷沉毅氣幹強雄蜀漢委質早效忠
欵潁州從戎備盡心力預艱難於藩朝陪戎征於閫外
勤宣階陛功表旌旗方城之地襟帶巴蜀藩翰之重實
俟勲庸是用命爾為使持節荆州諸軍事荆州刺史改
封褒國公傳之子孫世為藩輔往欽哉爾其勉固一心
勖兹六行克勤政術無替彝典可不慎之乎
冊羣臣
冊張允恭鄯州都督文
維顯慶元年歲次丙辰十二月辛夘朔八日戊戌皇帝
若曰夫安邊訓俗有國之先務簡賢任能為政之常典
惟爾蘭州都督安陸縣開國公張允恭器宇詳整識用
通遠夙著勤誠早延恩遇朔方違夐羌戎薦居降節監
撫綏懷攸屬是用命爾為使持節都督鄯蘭河儒廓深
濠七州諸軍事鄯州刺史封如故爾其鎮静幽荒式清
姦宄憺威稜以肅遠明賞罰以垂信無怠庶政率由舊
章光膺寵命可不慎歟
冊唐臨吏部尚書文
維顯慶二年歲次丁巳十月丁亥朔十九日乙巳皇帝
若曰昔虞舜分司元凱膺機揆之任當塗受命盧毓處銓
綜之重故能翊宣景化協贊時雍惟爾度支尚書唐臨
器識沉敏&KR0757;履貞潔譽滿同行效彰官次損益機務爰
著循聲藻鑑流品是資清識是用命爾為吏部尚書爾
其懸衡處物虚心待士求賢審官循名責實祗承朝寵
可不慎歟
冊段寳玄越州都督文
維顯慶三年歲次戊午七月辛己朔十九日己亥皇帝
若曰於戲夫成俗康邦寄深於岳牧宣風闡化任重於
循良惟爾銀青光禄大夫行洛州長史段寳玄體量凝
整理懷貞贍總務仙臺能官著於紀綱分司棘署令德
表於平昃三川之野允敷聲績九江之地爰資鎮撫是
用命爾為使持節都督越台括婺泉建六州諸軍事越
州刺史爾其勤加恤隠勉思為政審之以刑獄馭之以
公平革剽悍之風歸淳質之軌欽兹寵命可不慎與
冊喬師望凉州刺史文
維顯慶三年歲次戊午十月庚辰朔十一日庚寅皇帝
若曰於戲夫恤隠求瘼義重於循良撫衆懷邊允資於
才幹惟爾正議大夫凉州都督駙馬都尉喬師望風情
敏濟志略明遠夙承寵榮早預驅馳仗節秋方功勤克
展分符朔野政利伊肅玉門遠控金城遐阻人兼北狄
地雜西戎刺舉為難式遏斯重是用命爾為使持節八
州諸軍事凉州刺史駙馬都尉如故往欽哉祗膺典冊
勉修爾令德思效爾忠規垂清白之風布平廣之化絶
姦宄於亭障徵訟獄於閭里嗣其和氣之美革彼貪婪
之化光我王度可不慎與
冊閻立本工部尚書文
維顯慶四年歲次己未三月戊寅朔十七日甲午皇帝
若曰職管納官任專機事上非德而不受下非才而不
處咨爾將作大匠上護軍閻立本識局周敏理懷通悟
體忠勤而表性資仁恕以立身而思協多能藝兼衆美
委質運始策名朝列知效光於果職聲猷布於歴紀爰
緝水土之官實諧縉紳之論是用命爾為兼工部尚書
勲官如故往欽哉其敬承休命獻善之規攸屬持平之
務斯在克恭惟允可不慎與
冊李寬太子詹事文
維顯慶四年歲次己未三月戊寅朔二十五日壬寅皇
帝若曰於戲弼諧儲副必俟才英總務宫端允資忠量
故漢朝選德受禮峻於竇卿晉代遴賢升榮歸於謝琰
咨爾金紫光禄大夫懷州刺史上原縣開國侯李寬識
局沉謹理懷詳正勤誠表於内外智效張於文武聲猷
載闡齒秩兼優博望斷裁之規與能僉屬承華弹肅之
寄任賢在斯是用命爾為太子詹事封如故往欽哉其
祗膺茂典勉修乃職景前哲之高蹤垂後昆之令譽對
揚休寵可不慎與
冊李義府司列太常伯文上官儀
皇帝若曰於戲山祗誕况協申甫於昌期河靈屬符埒
蕭張於景運故乃訏謨帝載葳蕤鼎業宣猷華於樽爼
爕政藻於丹青望重九霄道光五政咨爾兼吏部李義
府遠資門德獨秀人靈照赤野而合輝映青田而寫韻
孝睦為本錫𩔖之範彌彰清白為基畏知之迹愈劭金
嬴仞彩辨終豹於書林珠握分光騁鄒龍於筆海柏臺
摛公晏之藻蓬閣開良直之謨勝望挺於何車竒謀表
於韓劍彝倫寄其元穆品鏡任其清通矯翮培風拂雲
霓而高邁聳鱗遊霧排閶闔而上馳行孚朋親聲流簪組
是用命爾為司徒太常伯勲封如故同東西臺三品往
欽哉爾其卑以待物持盈之理斯存慎以節躬數服之
情為重道申規獻義先啟沃祗膺茂躅可不慎與(龍朔二年)
(二月五日)
冊劉伯英左監門衛大將軍文
皇帝若曰閶闔任隆周盧禁切旣忠賢之允著實韜略
之兼優惟爾冠軍大將軍行左驍衛將軍山陽郡開國
公劉伯英志力沉濟襟情爽烈早標竒正之術彌光廵
警之功偃沙巨海(闕)功宣六豹氣壓
三韓折衝之效有聞爪牙之任攸屬式疇徽烈擢衛宸
闈是用命爾為左監門衛大將軍封如故往欽哉爾其
職司無荒朕命不虞之寄可不慎與(龍朔二年)
冊竇元德司元太常伯文上官儀
皇帝若曰於戲總務文昌司會之名尤重升榮建禮内
史之職彌隆自非才氣兼洽聲譽充盛何自式管榮辱
對揚綸綍惟爾大司憲護軍竇玄德門列克章地華合
緒踐中和而立性資乂德以含章禮固騰芳儒彌擅寳
寵謀動於簮紱令範光於廊廟攝官憲府勵俗而挺嘉
猷受委王京匪躬而輸懿績效宣朝任誠著周行申其
寬直之規三攝損益之任是用命爾為兼司元太常伯
勲官如故往欽哉爾其供奉彝倫式昭王度勉爾忠正
之誠無忝恪恭之表納吉之寄可不慎與(龍朔二年十月十一日)
冊許圉師左相文
皇帝若曰於戲王宫用人弼化佇於丹青宅揆代工成
物資於薪槱軼紀龍而遐翥(闕)奉王
劍於副車儼金璫於重席使繁斯在聞望攸歸咨爾左
常侍檢校左廂兼行太子右中護柱國平息縣開國公
許圉師箕峰搆極横渚𣲖源幹業峻其家風象賢益其
門慶神機獨照靈府洞開識宗云箧敏該違珮列榦雲
敷升漢臺而協彩禪亮波偃懸魏帳而均輝習武經文
綢繆於丹扆履忠蹈義周旋於玄墀石室蘭坊彯筆纓
而振迹邇闈綸閣飛若綬而盱衡揚歴郡能執鈞伊寄
是用命爾為左相勲封如故往欽哉爾其爕諧帝載克
固之躅恢融王道式茂如仁之規削茶止奬可椒茹茅
其於上賞纂先烈而騰懿裕後昆而垂則祗膺朝奬可
不慎與(龍朔二年十月七日)
冊薛孤吳仁右金吾大將軍文上官儀
皇帝若曰於戲望重韜鈐藉董戎之戒志齊金石膺禦
武之求用深聞鼙之慮式著銜珠之象惟爾右金吾將
軍朔方郡開國公薛孤吳仁志局開爽貞規久濟日契
絳官之術宜符玉帳之機賈勇三軍著折關之實效誠輸
八陣標斬將之竒功樹績方隅書勲王府出茂於分閫
入隆於文戰騰此師訓既穆朝經錫以徽章聿酧僉議
是用命爾為右金吾衛大將軍封如故往欽哉其勵乃
忠貞恭兹奬飾祗承寵命可不慎與
冊許敬宗太子太師文
皇帝若曰於戲鳳紀龍名茂績光於銘槧礪金鈎玉嘉
庸絢於緹油蓋以協贊帝圖弼成鼎命矧乃望高咸一
超庶尹而馳風道鬱半千冠羣后而宣譽咨爾光禄大
夫行右相許敬宗藉敬生德基賢誕秀謀猷經制識度
英遠培風逸幹業峻於巨臣滅景宏才器隆於王佐詞
源清泌濯色於彫鞏藝苑冲深抽華於繡牒揮汗淚於
丹液矯豐餌於雞栖翊弘詞於青闈彯長纓於鶴籥訪
温樹之緘對譽宵燭而題明盛列輝於西豪茂表功於
東第寵翠泉軒聖掩丹雲固知其可以作訓元儲聳搖
山之回搆喻水善二激伊水之長瀾是用命爾為太子
太師監修國史等並如故同東西臺三品仍知西臺事
往欽哉爾其肫而乘謙思克已而蹈禮恒晨謁金墀事
切於忠謇夜隨銀啓義先於調護靖恭朝列可不慎乎
冊張延師左衛大將軍文
皇帝若曰於戲姬歷初冲是資方郡之列漢圖攸永往
隆南北之軍故鏤鼎垂勲銘常紀效坐樹之名為重聞
鼙之慮實深惟爾左衛大將軍檢校羽林軍上柱國張
延師志局淹凝識度閑雅當風雲之會遇經綸之日執
羈霸府盡忠肅之勤誠聳劍元戎罄旌旄之茂績有六
竒之秘術藴三略之宏規邁遐烈於孫吳掩芳聲於羊
杜酬報之迹紀運頻周光華之典賢才攸屬是用命爾
為鎮軍大將軍行左衛大將軍餘如故往欽哉其敬揚
爾績勉膺朝奬勉爾幹慎之規宣明竒正之法連徽往
彦可不慎與
唐大詔令集卷六十二
