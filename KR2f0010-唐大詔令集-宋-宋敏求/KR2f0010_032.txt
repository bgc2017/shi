唐大詔令集卷四十二
宋宋敏求編
公主
出降
公主王妃不許舅姑父母答拜詔
詳定公主郡縣主出降儀勅
出降册文
册興信公主出降文
册樂成公主出降文
册壽光公主出降文
册平昌公主出降文
册廣寧公主出降文
册晉寧公主出降文
册嘉成公主出降文
加實封
太平公主加實封制
長寧安樂公主加實封制
宣城公主加實封制
鎮國太平公主加實封制
常芬公主食實封制
和蕃
止和蕃公主入朝制(缺)
金城公主降吐蕃制
封永樂公主制(缺)
封燕郡公主制
封東光公主制
封和義公主制
封寧國公主制
和蕃册文
册金城公主文
册交河公主文
册和回紇公主文
册崇徽公主文
遣黜
郜國大長公主别館安置勅
追封
追封華陽公主制
追封玉虛公主制
追封齊國大長公主制
贈故同昌公主衛國公制
諡議
安興公主諡議文
出降
公主王妃不許舅姑父母答拜詔
天地之尊人倫巳極舅姑之敬禮經攸重苟違斯義有
斁彝則如聞公主出降王妃作嬪舅姑父母降禮答拜
此乃子道攸替婦德不脩何以式序家邦儀型列閫自
今以後可明加禁斷使一依禮法若更有以貴加於所
生者令所司隨事糾聞(顯慶二年二月)
詳定公主郡縣主出降儀勅
冠婚之義人倫大經昔唐堯降嬪帝乙歸妹逮於漢氏
同姓主之爰自近古禮教陵替公主郡主法度僭差姻
族闕齒胄之儀舅姑有拜下之禮自家刑國有愧古人
今縣主有行將俟嘉命俾親執棗栗以見舅姑敬遵宗
婦之儀降就家人之禮事資變革以抑浮華宜令禮儀
使與禮官約古今儀禮詳定公主郡縣主出降覿面之
儀以聞
出降册文
册興信公主出降文
維開元二十九年歲次辛巳閏四月辛巳朔十八日戊
戌皇帝若曰於戲先王作則女子有行必開湯沐之封
以成雍肅之美咨爾興信公主自幼及長含和尚柔鑒
圖史而思齊勤組紃而無斁能遵法度克茂幽閑教於
公宫既昭雅訓歸於外館宜穆彝章今遣使吏部尚書
兼中書持節徐安貞持節禮册爾其益自修餙不忘誡
慎俾昭淑問貽永無窮可不慎歟
册樂成公主出降文
維天寳五載歲次庚戍七月辛亥朔二十三日壬申皇
帝若曰於戲三綱以正王化是先二姓之合人倫式叙
下嫁之禮厥惟舊章咨爾樂成公主毓質柔明禀性閑
婉幼彰惠問長有令儀教於公宫頗閱於圖史導以内
則克勤於纂組瓊筓既襲紺綬斯榮方諧卜鳳之期式
叶從人之典今遣特進行尚書右僕射兼左相吏部尚
書晉國公林甫持節册命往欽哉爾其祗率外禮虔恭
中饋順而不違謙而不滿日新其德以正家人可不慎
歟
册夀光公主出降文
維天寳五載歲次庚戌八月辛巳朔十三日癸巳皇帝
若曰於戲家人以正易著乎詞女子有行詩載其義王
化之本婦道攸先咨爾夀光公主敏質柔閑資性純懿
芳衿内穆淑問外宣能遵阿保之訓頗聞詩書之旨習
茲彤史既禀教於中闈襲以瓊笄斯待年於外館龜謀
允叶鸞節方舒率是舊章式茲典禮今遣使光祿大夫
行門下侍郎同中書門下平章事陳希烈副使中大夫
給事中王夀持節禮册往欽哉爾其祗勤敬德斧藻令
儀履順居中以永終譽可不慎歟
册平昌公主出降文
維天寳五載歲次庚戌十二月戊申朔九日丙辰皇帝
若曰於戲婚姻之序人倫為大家道以正王化乃貞咨
爾平昌公主性質閑婉襟靈敏悟柔順外徽和惠内融
公宫道訓備聞勤儉之則女史箴規克慎言容之範頗
聞圖象既習紘綖方脩中饋之儀式從下嫁之禮罽車
遵路卺庋在庭歸爾好仇申旌寵典今遣使特進行尚
書左僕射右相吏部尚書晉國公李林甫副使朝散大
夫守中書舍人李暐持節禮册往欽哉爾其虔脩令德
祗服厥訓循於法度宜爾室家可不慎歟
册廣寧公主出降文
維天寳九載歲次庚寅四月已未朔二十六日甲申皇
帝若曰於戲本於王化正乃人倫始於國風成於婦道
咨爾廣寧公主柔儀明婉淑性和惠端閑外肅敏悟内
昭禀訓公宫法度彰於懿範受教女師言容順於閫德
頗聞圖史能習組紃方遵下嫁之儀式備親迎之禮三
星迨吉百兩于歸申以徽章弘茲寵命今遣使特進行
左相兼兵部尚書崇玄舘大學士集賢院弘文館大學
士上柱國潁川郡開國公陳希烈副使正議大夫給事
中權知刑部侍郎上柱國渭源縣開國男李麟持節禮
册往欽哉爾其祗膺典禮勤脩内則宜爾家室叶於雍
肅可不慎歟
册晉寧公主出降文常袞
維大歷七年歲次壬子七月庚辰朔十六日乙未皇帝
若曰於戲春秋之義下嫁之禮主於同姓送以上卿克
明大倫協用彝典咨爾晉寧公主孝敬閑婉朗然夙成
法度言容資於内訓詞禮是則令淑增華封魯之榮已
開湯沐適齊之美史洽肅雍寵爾有行舉茲成命今遣
使金紫光祿大夫門下侍郎同中書門下平章兼弘文
館大學士知館事充太清宫使上柱國齊國公王(晉)持
節禮册爾其奉公宫之教和邦族之姻載揚夙徽永作
来範敬承明誡可不慎歟
册嘉成公主出降文
維貞元二年歲次乙丑六月甲子朔十二日乙亥皇帝若曰
王者以義睦宗親以禮敦風化義之深實先於友愛禮
之重莫大於婚姻故春秋書築館之儀易象著歸妹之
吉予用是祗考明義率由舊章咨爾嘉成公主特禀生
知秉承光訓行必中則意不違仁柔謙孝友惠和純懿
嘉乃全德時惟成人疏邑啟封命為公主徽章備物禮
實宜之今遣使金紫光祿大夫檢校司徒同中書門下
平章事汧國公勉持節册命於戲戒哉下嫁諸侯諒為
古制肅雍之德見美詩人和可以克家敬可以行已奉
若玆道永孚於休𢡟昭令問無替朕命光膺盛禮可不
慎歟
加實封
太平公主加實封制
鸞臺睦親之序誠有節而難踰褒善之方諒無私而可
洽太平公主延祥紫極禀慶彤闈月至漸宫下金娥而
毓照星分漢渚廻寳婺以凝姿踐素依仁更緝柔閑之
範聞詩踐禮還装婉順之容毓悟發於天機聰敏協於
神授所以特鍾先愛偏荷聖慈動輙承恩言必中旨故
秦臺下鳳禮越於常儀魯館乘龍榮該於美選自蜃軒
既路蛩巖閟寢途遥千里時亢九炎攀從莫由荒號孰
寄公主親承委屬代申悲苦涉履山川念徒行而彌切
奠奉明夕哀獨薦而逾勤宫務畢脩闈容胥備中外咸
允情理兼極朕以某雖有殊效蓋是恒途而凡典樞機
固申奏請豈可以私親之嫌累夫公道之平分宜增湯
沐之榮以表肅雍之譽可加實封
長寧安樂公主加實封制
門下長寧公主安樂公主等金波毓彩寳婺凝輝藴詩
禮於心臺暢柔明於性府肅雍成德婉娩居懷非弄玉
之能方豈修瑶之是美特荷掌中之愛尤鍾膝下之慈
宜錫寵榮再崇湯沐可更加食實封一千戸通前滿二
千戸
宣城公主加實封制
門下敦族睦親事光彝典分形共氣理冠恒倫宣城公
主慶聫霄極榮開邸館柔和應圖婉順為範義歸從子
榮匪求即國難初平朝奬思及宜加井賦式崇優寵可
加實封五百戸
鎮國太平公主加實封制
門下功定宗社者可以高邁等夷事超縑簡者故能永
昭徽烈鎮國太平公主若華分景穠李疏芳以同氣之
親鍾先朝之愛忠孝行巳仁明絶倫才無不周識無不
綜頃夷國難爰戴朕躬忠義動天懇誠貫日氛祲巳廓
每聽鳴謙之詞井田未優復聞辭貴之請朕方至公被
物豈以小節從人宜增土宇更𫝊帶礪可加實封一千
戸
常芬公主食實封制
常芬公主公宫成訓歸妹有儀錫號疏封雖以洽於前
典推恩食邑猶未崇於後命宜書沐賦之榮式昭築館
之義可食實封五百戸用今年九月丁巳出降張去盈
所司詳備禮物式遵故事(開元十九年)
和蕃
金城公主降吐蕃制
聖人布化用百姓為心王者秉仁以八荒無外故能光
宅遐邇財成品物由是隆周理歴恢柔遠之圖強漢乘
時建和親之義斯蓋御㝢長策理邦茂範朕受命上靈
克纂洪業總三才而統極混六合以為家聲教所覃建木
棘林之外提封爰亘弱水流沙之表悠然至道高詠薰
風載戢干戈大張禮樂庶幾前烈克致和平睠彼吐蕃
僻在西服皇運之始早申朝貢太宗文武聖皇帝德侔
覆載情深億兆思偃兵甲遂通姻好數十年間一方清
静自文成公主化往其國因多變革我之邊隅亟興師
旅彼之蕃落頗聞彫弊頃者贊普及祖母可敦酋長等
屢披誠欵積有歲時思托舊親請崇新好金城公主朕
之少女長自宫闈言適遠方豈不鍾念但朕為人父母
志恤黎元始允誠祈更敦和好則邊土寧晏兵役休息
遂割深恩為國大計宜築外館聿膺嘉禮降彼吐蕃贊
普即以今月二十七日朕親自送於郊外(景龍四年正月)
封燕郡公主制
漢圖既采蕃國是親公主嫁烏孫之王良家聘氈裘之
長欽若前志抑有舊章餘姚縣主長女慕容氏柔懿為
德幽閑在性蘭儀載美蕙問增芳公宫之教夙成師氏
之謀可則今林胡請屬析律無外雖柔遠之仁巳私於
上略而由内之德亦質於元女宜光茲寵命睦此蕃服
俾遵下嫁之禮以叶大邦之好可封為燕郡公主出降
與松漠郡王李鬱于(開元十年)
封東光公主制
炎漢盛禮蕃國是和烏孫降公主之親單于聘良家之
子永惟前史率由舊章故成安公主女韋氏六行克昭
四德聿備漸公宫之訓承内則之誡屬林胡請命扞塞
無虞柔遠之恩巳歸於上略采楚之慶載睦於和親宜
正湯沐之封式崇下嫁之禮可封為東光公主出降饒
樂郡王魯蘇
封和義公主制
呼韓来享位列侯王烏孫入和義通姻好懷柔之道古
今攸同寧遠國奉化王驃騎大將軍阿悉爛達于志慕
朝化誓為邊扞漸聲教而有孚勤職貢而無闕誠深内
附禮異殊鄰爰錫嘉偶特申殊渥四從弟前河南府考
城縣令參第四女質禀幽閑性惟純懿承姆師之訓導
實宗黨之光儀固可以保合戎庭克諧邦選宜膺遠好
以寵名蕃可封和義公主出降寧遠國奉化王
封寧國公主制
朕聞古之聖王臨御天下功𢡟受賞道無隔於華夷義
存有孚信必全於終始故能德被寰宇化延殊俗是以
周稱柔遠克著康濟之圖漢結和親式弘長久之策由
来尚矣朕祗若元命永惟稽古内申九命勉膺嗣夏之
期外接百蠻庶廣懷荒之澤頃自兇渠作亂宗社阽危
回紇特表忠誠載懷奉國所以兵踰絶漠力徇中原亟
除青犢之妖實賴烏孫之助而先有情欵固求姻好今
兩京底定百度惟貞奉皇輿而載寧纘鴻業而攸重斯言
可復厥德難忘爰申降主之禮用答勤王之志且骨肉
之愛人情所鍾離遠之懷天屬尤切况將適異域寧忘
軫念但上緣社稷下為黎元遂抑深慈為國大計是用
築茲外館割自中闈將成萬里之婚冀定四方之業以
其誠信所立家國攸寧義以制名式崇寵號宜以幼女
封為寧國公主應緣禮會所司准式其降蕃日仍令堂
弟銀青光祿大夫殿中監郡王瑀充册命英武威遠毗
加可汗使以堂姪正議大夫行右司郎中上柱國上邽
縣公賜紫金魚袋選為副特差重臣開府儀同三司行
尚書左僕射冀國公裴冕送至界首凡百臣庶宜知朕
懷(乾元元年六月)
和蕃册文
册金城公主文沈佺期
景雲二年歲次辛亥(闕)月甲辰朔二十日癸亥皇帝若曰咨爾金
城公主幼而敏惠性實柔明徽藝日新令容天假先帝
承皇祖之寳訓繼文成之舊姻割天性之慈徇安人之
業何蒼生不幸紫宸(闕)代朕勉及丕業兢守大烈永懷
同氣注存遺體靖言河湟無忘鑒寐湯沐之數信命之
勤追平昔而載深於骨肉而加等於戲禮之降殺大繫
於情情之厚薄抑亦在我今猶子屬愛何異所生然叔
父繼恩更思敦睦是用命朝散大夫試司賓少卿護軍
曺國公甘昭充使試詹事丞攝太子贊善大夫沈皓仙
為副持節往册爾為朕長女依舊封金城公主率由嬪
則無替爾儀載光本朝俾乂蕃服可不慎歟
册交河公主文
維開元二十一年歲次庚辰四月丁巳朔十五日辛未
皇帝若曰於戲大邦為好蕃服維寧豈獨元夫亦資良
偶咨爾十姓可汗開府儀同三司濛池都護阿史那□
妻凉國夫人李氏柔懿成性幽閑表儀能脩關睢之德
克奉蘋蘩之禮自祗率輔佐肅恭言容載茂彤箴允諧
内則是以崇寵蕃扞懷柔遠人將適遐荒更榮封邑是
用册爾為交河公主爾其叶化蕃邦竭誠婦道膺玆寵
命可不慎歟
册和回紇公主文
維大歴二年歲次丁未五月巳酉朔十三日辛酉皇帝
若曰帝乙歸妹表於易象魯侯築館列在春秋咨爾第
某女雲漢之姿聫華宸極河洲之德著美公宫整玉笄
於錦車題銀牓於毳幕善脩嬪則載叶蕃情實資輔佐
之功廣我懷柔之道烏孫下嫁巳申飾配之儀紅綬增
榮爰寵疏封之命是用册曰某公主敬承徽禮可不慎
歟
册崇徽公主文常衮
維大歴四年歲次巳酉五月戊辰朔二十四日辛夘皇
帝若曰於戲魯邦外館有小君之儀漢室和親從閼支
之號命公主而疏邑以封煥於徽章抑有前範咨爾第
十女禀秀雲漢增華女宗卓爾洵淑迥然昭異肅雍之
道能中其和縟䴡之功自臻於妙不資姆訓動會禮經
甫及初笄之年眷求和鳳之對用開湯沐方戒油軿我
有親鄰夙稱雄貴分救災患助平寇虞固可申以婚姻厚
其寵渥况有誠請爰從歸配是用封曰崇徽公主出降
回紇可汗册曰可敦割愛公宫嬪於絶域爾其式是閫
則以成婦順服茲嘉命可不慎歟
譴黜
郜國大長公主别館安置勅
妖妄莫甚於巫蠱罪惡莫逾於姦亂迹涉於此刑其捨
諸郜國大長公主藻質天潢不慎其德行違禮法悉匿
回邪信妖孽之虛言求厭勝之非福憫其將老之年從
我議親之典置於别館勿謂無恩其子蕭位不思諫正
手疏祝詞其弟儒偲及異父兄駙馬都尉裴液相與知
情陷於不義蜀州别駕蕭鼎商州豊陽令韋惲前彭州
司馬李萬等謬居清貫輕紊常倫在其門庭多行穢德
忝列衣冠之緒豈宜履舄之交(闕)宜令京
兆府决重杖四十配流賀州裴掖綿州安置蕭佩儒偲
等並配房州安置其蕭位等並馳驛發遣(貞元三年)
追封
追封華陽公主制
周漢之儀湯沐之制車服次於王后容衛榮於戚藩其
淑德竟謝於茂年成禮未主於同姓則加其寵榮舉於
前典是以東漢追平原之封西晉崇宸獻之命故第五
公主天縱柔和性成聰敏爰自辨識秀於人倫仁義切
於哀誠怡順適於師訓先意承旨不待名言省醴適饌
每加豊潔送迎匪憚於寒暑温扇無待於傍人甘去繁
奢樂聞禮教將有詞情必候温顔或遇勞神輙形焦色
周旋六行諷詠七篇霽威怒以拯危承歡愉而進善常
求惠下聚請求賢而髫齔之辰清羸多疾沉綿袵席彌
歴紀年針艾嬰身藥餌在口異在殊常之命實有兼愛
之慈與之名都假以榮號築館之盛乃從受邑之期方遇優
典未彰幼齡已謝追懷既往痛悼滋深方展禮於舊章
稍申哀於備物叶予素志厚爾餙終可追封華陽公主
(大歴九月四月)
追封玉虚公主制
勅因親之愛存則均慈緣情之禮殁而逾厚故某(闕)公主
敏識冲和韶姿婉秀純孝之性自合於天經柔順之心
夙成於閫則動唯中禮言必知徽承夙烈之元風悟道
家之真籙方開魯館甫往有行未啟漢封遽幽長往念
其早夭倍軫哀情用追湯沐之榮載錫靈仙之號可追
封玉虛公主
追封齊國大長公主制
勅荆南節度使觀察處置等銀青光祿大夫檢校兵部
尚書兼江陵尹御史大夫上柱國沂水縣開國子食邑
五百戸王潛母贈晉國大長公主於朕祖宗之姑妹也始
以肅雍之德下教於公侯淑問怡聲禮無違者撫其愛
子有過嚴君不因恩澤以求即每教忠貞以事主使
勤富貴戒勵廉能鬱為勲臣實資聖善徽猷盡在典禮
宜加尚狭平陽之封式廣營丘之地克宣朕命用慰朕
心可贈齊國大長公主
贈同昌公主衛國公主制沈畋
門下死生有命雖著於格言夭横難明豈由於定數每
念肅雍之德載纏悲愴之懷疏土易名用申彝典故同
昌公主生知孝敬天錫聰明桃李凝華芝蘭藴秀克奉
公宫之訓寧煩女史之箴洎結慶秦樓𫝊芳魯館蘋蘩
潔淨環珮鏗鏘不矜帝子之尊盡執家人之禮謂乎積
善享彼修齡驚電逝以霜摧致珠沉而玉折粉田蕪没
金牓凄凉荒沁水之林園寢平陽之簫鼓哀情靡極縟
禮宜加啟衛國之山河擇周公之諡號式崇徽教用慰
營魂可贈衛國公主兼賜諡曰文懿仍令所司擇日册
命主者施行
諡議
安興公主諡議文沈佺期
議曰臣聞表終受名素存考行王姬内範貽教潛流徽
問積中知之在下公主降靈宸極畀慶高禖貞惠日嚴
柔明天縱英姿灼乎髫齔夙智形於襁褓孝為德本資
色以養親禮即敬輿履謙而軌物生成天族長自華宫
珠玉滿堂不忘於澣濯歌鍾成列載玩於圖史恭聞懿
風庶覩嬪則未延百兩奄遘重泉皇帝正位瑶圖追榮
金牓穠華大秀軫餘悼於生前彤管凝芬追令名於没
後謹按周禮諡法容儀恭美曰昭慈仁短折曰懷請諡
曰昭懷公主謹議
唐大詔令集卷四十二
