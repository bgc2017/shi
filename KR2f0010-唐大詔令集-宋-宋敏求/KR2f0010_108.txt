唐大詔令集卷一百二十九
宋宋敏求編
蕃夷
册文
册突厥李思摩為可汗文
册疎勒國王文
册莫賀咄吐屯為順義王文
册突厥苾伽骨吐禄為可汗文
册骨吐禄三姓毗方伽□利發文
册突騎施黑姓可汗文
册回紇為英武威遠可汗文
册新羅王金乾運文
册新羅王太妃文
册新回鶻可汗文
册回鶻可汗加號文
册回鶻彰信可汗文
大中十一年册回鶻可汗文
盟文
扶餘與新羅盟文
與吐蕃會清水盟文
賑䘏
遣使賑䘏撫回鶻制
捨雪
原吐谷渾制
宥吐谷渾詔
洗雪平夏党項德音
册文
册突厥李思摩為可汗文
於戲突厥部衆代居沙漠尤戒纔舉龍城克定三部種
𩔖十角酋渠咸襲冠帶俱為臣妾朕光宅六合亭育萬
品爰降大造存其亡國既復故庭乃樹君長惟爾右武
侯大將軍化州都督懷化郡王李思摩器量眀遠識用
弘通地稱貴種望高賜姓忠孝之節簡於朕心眀智之
材重於蕃落朕是用命爾為乙彌泥孰侯利苾可汗𫝊
之子孫為唐蕃屏上鑒自古下親近代守誠節者咸保
其國人為凶惡者必及於覆敗往欽哉爾其鑒兹往事
祗聽朕言奉國以丹赤為先御下以信義為本勉正爾
身勤䘏爾衆無昵邪佞無遠忠良無自驕奢無逞貪暴
兢兢業業以綏爾疆土可不慎歟(貞觀十三年七月)
册疎勒國王文
維開元十六年歲次戊辰正月戊辰朔十四日辛亥皇帝
若曰萬邦述職無隔華夷五等疏封式固藩屏咨爾疏
勒阿摩支知王事左武衛將軍員外置裴安定誕靈蒲
海禀秀蔥山緼義以立名蹈仁而成德雖日月所照莫
非王土而𤇺燧時驚猶曰虜庭遂能捍彼邊陲歸我聲
教載闡疇庸之義俾弘利建之風今遣大理正攝鴻臚
少卿裔夢松册爾為疏勒王於戲允廸由庚勿替敬典
綏厥戎落永為漢藩往欽哉
册莫賀咄屯為順義王文
維開元二十八年歲次庚辰三月丁亥朔一十二日戊
申皇帝若曰於戲茂秩攸升疏封有命寵榮斯及必在
英賢咨爾石國王莫賀咄吐屯代襲誠節器標果斷盡
忠淳化作捍藩陲頃以蘇禄殘妖尚為邊梗乃能因其
隣國授以良圖候彼疆場相為表裏致令克清邊徼遠
輯殊方實頼心膂載宣勲力静言褒異非爾而誰是用
册爾為順義王爾其敬慎王猷撫寕部衆永保藩輔可
不慎歟
册突厥苾伽骨吐禄為可汗文
維開元二十八年歲次庚辰三月丁亥朔二十六日壬
子皇帝若曰於戲乃瞻隂方代有君長至於膺我盛禮
榮彼殊隣必擇其人謀無虚授咨爾突厥苾伽骨咄禄
可汗氣禀崆峒材雄朔漠見事無惑執心不渝先代以
來結好中國自纘承舊業克維前修遠遣使臣来朝闕
下義之所感情實加焉不有褒稱孰彰忠順是用册爾
為可汗今遣從弟左金吾衛將軍質持節札册往欽哉
可汗其丕承徽章益勵名節永保多福以昭后昆可不
慎歟
册骨吐祿三姓毗方伽頡利發文
維天寳十二載歲次癸巳九月已亥朔六日甲辰皇帝
若曰咨爾骨咄禄伊難如三姓毗方伽頡利發夫崇德
報功帝王之事講信修睦人臣之禮卿久佐藩部備吏
戎落知薦居不可以苟安早賓朝化蕃俗不能自理
遠仗皇威深悟正變之通克知成敗之理豈惟欵塞之
懇常有捍邊之心言志披誠有增嘉歎今授卿左羽林
軍大將軍員外置同正員兼賜册書鉄劵永執蕃禮無
替華風克終令名常保禄位可不慎歟
册突騎施黑姓可汗文
維天寳十二年歲次癸巳九月已亥朔六日甲辰皇帝
若曰咨爾骨咄禄毗伽突騎施黑姓可汗特進登里伊
羅密施立國推姓表賢在忠既效信以推誠亦旌忠而
懋賞卿才略備舉知勇兼資強足抗敵威能率下故得
甲兵孚訓族𩔖懷仁既嚮順以移風亦事大而知禮是
用載加顯秩式崇錫命今授卿特進為突騎施可汗卿
敬勉良圖光昭盛典保我疆場惡我寇讎俾業固山河
福綏種落永私恩寵可不慎歟
册回紇為英武威遠可汗文賈至
維至德二年歲次丁酉十一月某日皇帝若曰夫定禍
亂者曰武建功名者曰義惟武與義是謂明德回紇毗
伽可汗生而英姿邁越前古代濟威赫主祀北天與唐
唇齒累葉姻好安禄山竊弄邊兵暴亂中夏誘脅戎卒
毒蠧黎人而可汗感激義動天地爰命葉護統率銳師
叶贊官軍駈除兇逆或掎其足或角其首一旬之内雍
洛掃清振古已來義莫斯大朕是用式遵典禮封崇
徽號敬册可汗為英武威遠可汗每載賞絹五萬疋於
戲隂陽和而天地泰四時和而萬物阜北土未靖有唐
封而固之中原多難可汗義而助之惠好和洽與日月
永子孫百代克享鴻休欽哉其無替朕命
册新羅王金乾運文常衮
維大歷三年歲次戊申正月朔二十八日皇帝遣其官
某乙持節册命曰於戲建萬國者不獨於中夏嗣一姓
者必求於令德咨爾新羅王金憲英男乾運爰自祖宗
撫有東表克生明懿載茂勲伐采章文物久治華風忠
敬孝恭率由純性用藩君子之國能執外臣之禮夫繼
代之重擇賢而立是用建爾冢社祚于青丘敬其所守
纂其舊服忠以奉上惠以撫下永修東蕃之職無替先
君之命肅膺典禮可不慎歟
册新羅王太妃文
維大歴三年歲在戊申二月景子朔十日皇帝使某官
某乙持節册命於戲于承家嗣作藩輔之臣每加尊稱
蓋春秋之義咨爾新羅王金乾運母素推勲族雅有華
風其德可尚其儀可則鑒於圖史式是禮容儷東方君
子之國處中壼貴人之位事上以敬接下以仁睦我親
隣亦資内助有教子之明訓膺繼代之新命固可以崇
峻徽章光昭盛德是用册曰新羅王太妃脩乃慈範撫
其嗣君永懷前人無改其道欽承典册可不慎歟
册新回鶻可汗文白居易
維長慶元年歲次辛丑四月丙寅朔二十一日丙戍皇
帝若曰唐有天下垂一百載列聖垂拱八荒即叙舟車
之所及日月之所照威綏仁量罔不向化惟此之氣積
厚而靈靈發象生生象豪傑義信武烈代為名王南西
東方亦有君長其雄圖闘智莫之與京國朝已来䆮清
風澤或效功伐或申昏媾同和協比以訖於今今朕不
德繼嗣大統推義布信以初為常矧乎柔遠申恩睦隣
典禮兹惟舊典垂自祖宗虔奉恭行安敢失墜咨爾九
姓回鶻君登里羅羽錄沒密施句主錄毗伽可汗地生
竒特天賜勇智英姿所蒞雄略所加諸戎雜虜愛畏率
服風靡山立清寧一方宜人有土受天百禄時惟代嗣
實来告予曰予一人實降册命是用遣使朝議大夫檢
校左散騎常侍兼少府監御史大夫雲騎尉賜紫金魚
袋裴通副使朝議大夫守少府少監兼御史中丞襲衛
國公食邑三千戶賜紫金魚袋賈璘等持節備物册為
登里羅羽錄沒密施句主錄毗伽可汗於戲善必有隣
德無不答此崇恩禮則彼竭信誠克保大義永藩中夏
昭昭天地實聞斯言
册回鶻可汗加號文
維長慶元年歲次辛丑某月朔某日皇帝若曰北方之
強代有君長作殿玄朔賓於皇唐粤我祖宗錫乃婚媾
五聖六紀二邦一家此無北伐之師彼無南牧之馬兵
匣鋒刃使長子孫叶德保和以至今日咨爾回鶻君登
里羅羽錄沒密施句主錄毗伽可汗義智忠肅武力勇
健天之所授時而後生故東漸海夷西亘山狄惠寧威
制鱗帖草偃聲有聞於天下氣無敵於荒外而能事大
圖遠納忠進賢請仍舊姻誓嗣前好朕惟睦鄰是務柔遠
為心既降和親之命遂申納配之禮禮物大備寵章有
加喜動隂山光增昴宿夫以回鶻雄桀如彼慶榮若此
雖自貴曰天驕子未稱其盛雖自號曰天可汗未稱其
美宜賜加號以大誇將来今遣使某官副使某官某等
持節加信義勇智雄重貴夀天親可汗於戲釐降展親
大德也進册加號大名也宜思大德稱大名懋哉始終
欽若唐之休命
册回鶻彰信可汗文
維太和七年歲次癸丑某月日皇帝若曰王者運神功
以清九有敷至德以柔四夷雖萬國建邦皆有君長而
一時縟禮特厚親隣用昭絶漢之榮式示徽章之貴克
膺盛典允屬雄材咨爾九姓回鶻愛登里羅汨沒密施
合句錄毗伽彰信可汗代濟公忠時推英毅剛明有守
信實不渝總北方勁悍之師慕中華清净之化克紹前
訓實懷遠圖慶叶承家願申永好彼無侵軼此務綏安
兩國咸歡六姻彌重事大之義而志合春秋相向之誠
而皎如日月信使旁午贄幣交馳詞意綢繆禮自恭恪是
嘉誠信宜賜寵光必飾虔受新恩纂乃舊服今遣使寧
遠將軍兼御史大夫上柱國紫金魚袋嗣唐王弘實副
使大夫將作少監兼御史中丞賜紫金魚袋嗣澤王
容等持節備禮為九姓回鶻愛登里羅汨沒密施合句
錄毗伽彰信可汗於戲海内四域惟唐舊封天下一家
與我同軌今兹典布於神明爾其慎固封疆祗守名器
罔墜先烈載揚今猷欽承禮文以作来範
大中十一年册回鶻可汗文
皇帝若曰我國家誕膺天命光澤中土君臨九有包舉
八荒聲教所加册命咸及而况回鶻北方之強代濟之
烈惠行鄰境俗慕華風立國以来嘗效臣節代為甥舅
每歲通和推誠不疑為我與國當會昌之際自屬天灾
人罕粒食上下離散牙帳為靈地多種落所侵國甚委
離之難自登寳祚每軫素懷爰發使臣訪其後嗣軺車
既出蕃使員来咨爾回鶻可汗挺此雄材生於貴族能
收既絶之燼常懷再振之心願嗣天驕載歸地着發使
請命誠辭可哀夫親仁善隣國家之寳興滅繼絶王者
之宜况朕布德滂仁施於海外爾乃堅誠勵節行乎域
中所以公侯子孫道在必復華夏屛衛理宜長存既將
還定舊封式承墜緒克紹崇媾用迓鴻休今遣使臣朝
議郎檢校秘書監兼衛尉少卿御史中丞上柱國賜紫
金魚袋王端章副使臣朝議郎檢校尚書工部郎中兼
國子禮記博士御史賜緋魚李潯持節備禮册命為九
姓回鶻温禄登里羅汨沒密施合俱錄毗伽懷建可汗
爾其服我恩榮膺兹位號勉修前好恢復故疆宜克已
於蹛林長歸心於魏闕無怠爾志永孚於休(大中十年十二月)
盟文
扶餘與新羅盟文
往者百濟先王迷於逆順不敦隣好不睦親姻結托高
麗交通倭國共為殘暴侵削新羅剽邑屠城略無寧歲
天子憫一物之失所憐百姓之無辜頻命行人遣其和
好負險恃遠侮慢天經皇赫斯怒共行弔伐旌旗所指
一戎大定固可瀦宫汚宅作誡来裔塞源拔本垂訓後
昆然懷柔伐叛前王之令典興亡繼絶往哲之通規事
必師古𫝊諸曩册故立前百濟太子司稼正卿扶餘隆為
熊津都督守其祭祀保其桑梓依倚新羅長為與國各
除宿憾結好和親恪承詔命永為藩服仍遣使人右威
衞將軍魯城縣公劉仁願親臨勸諭具宣成旨約之以
婚姻申之以盟誓刑牲㰱血共敦終始分灾䘏患恩若
弟兄祗奉綸言不敢失墜既盟之後共保歲寒若有背
叛不恒二三其德興兵動衆侵犯邊陲明神鑒之百殃
是降子孫不育社稷無守禋祀磨滅罔有遺餘故作金
書鉄劵藏之宗廟子孫萬代無敢或犯神之聽之是饗
是福(麟德二年八月)
與吐蕃會清水盟文
唐有天下恢奄禹跡舟車所至莫不率俾以累聖重光
歴年惟永彰王者之丕業被四海以聲教與吐蕃贊普
代為婚姻固結隣好安危同體甥舅之國將二百年其
間或因小忿棄惠為讎封疆騷然靡有寧歲皇帝踐祚
愍兹黎元俾釋俘囚以歸蕃落蕃國展禮同兹叶和行
人往復累布成命是必詐謀不起兵革不用矣彼猶以
兩國之要求之永久古有結盟今請用之國家務息邊
人外其故地棄利蹈善堅盟從約今國家所守界涇州
西至彈筝峽西口隴州西至清水縣鳳州西至同谷縣
暨劍南西山大渡水東為漢界著國守鎮在蘭渭原會
西使臨洮東至成州抵劔南西界磨些諸蠻大渡水西
南為蕃界其兵馬鎮守之處州縣見有居人彼此兩邊
見屬漢諸蠻以今所分見住處依前為定其黃河以北
從故新泉軍直北至大磧直南至賀蘭山駱駝領為界
中間悉為閑田盟文所不載者蕃有兵馬處蕃守漢有
兵馬處漢守並依見守不得侵越其先未有兵馬處不得
新置并築城堡耕種今二國將相受辭而會齋戒將事告
天地山川之神惟神照臨無得愆墜其盟文藏於宗廟副
在有司二國之成其永保之(建中四年正月)
賑䘏
遣使賑撫回鶻制
自古令王撫寧荒服忠於國者則有繫絶之恩順於道
者則有固存之義所以原其鄉化優以報功回鶻累代
姻親人修臣禮服我聲教保玆信誠嘗以國難識其忠
良嚴霜見其貞松疾風知其勁草永言勲力豈忘予懷
如聞訖扢斯攻兵折衆叛畜産大耗國又薦饑流離轉
徙遠逾沙漠近因大和公主遣使入朝已知新立可汗
寓居塞下告窮請命未有所歸每念艱危載深憫惻今
欲救恤窮困撫慰傷痍使四方知朕不忘舊勲報其大
順昔匃奴乖亂呼韓近塞漢宣帝轉粟賑救權而施宜
故得三代稱藩北邊罷警前王令典可不務乎宜令左
金吾衞大將軍兼御史大夫王會持節充安撫大使宗
正少卿兼御史中丞李師偃充副使專往慰問仍賑米
粟二萬石俾其安輯離散漸就漢南再復舊疆永保恩
好宣示中外宜體朕懷(會昌元年十二月)
捨雪
原吐谷渾制
伐罪弔人前王高義興亡繼絶有國令典吐谷渾擅相
君長竊據疆場虔劉黎庶積惡既稔天亡有徵朕君臨
四海含育萬𩔖一物失所深責在余所以爰命六軍申
兹九伐義存活國情非黷武其子大寧王慕容順隋氏
之甥志懷明悟長自中土早慕華風爰見時機深識逆
順以其父愎諫違衆獨陥迷途遂誅邪臣存兹大計翻
然改轍代父歸罪忠孝之美深有可嘉子能立功足以
補過既往之釁特宜原免然其建國西鄙已歴年代即
從廢絶情所未忍繼其宗祀允歸命胤可封順西平郡
王食邑四千戸仍授趉胡吕烏甘豆可汗所司量遣使
人備禮册命(貞觀九年五月)
宥吐谷渾制
文德懷遠列聖之弘規興亡繼絶至仁之通訓吐谷渾
發迹東胡竄居西域負險自固擅立君長爰在前代通
使中原或為叛臣不恒厥德近者纂步薩體為主老而
智昏迷而忘反志懷首鼠虔劉疆場朕頻命行人殷勤
誘諭不納忠信之言唯行蜂蠆之毒及六軍問罪尚令
申諭遂無懷革以至滅亡其子順困蹙事窮措身無所
委命下吏輿櫬轅門故命觧網釋俘維其宗祀乃懷一
志遵彼覆車曾未浹旬自貽屠戮子燕王諾曷鉢弱不
好弄幼稱通理統纂舊業即逄内難故遣旌節遠申安
撫遂能率其種𩔖同竭欵誠盡落頃巢趨謁使者屈膝
頓顔遵奉朝化請頒正朔願入提封丹誠内發深可嘉
尚宜隆寵章懋兹賞典可封河源郡王食邑四千戸仍
授烏地也拔勒顔可汗即遣使人備禮册命(貞觀十年三月)
洗雪平夏党項德音
平夏南山雖云有異源流風俗本貫不殊我國家累聖
以來許居内地久奉聲教亦立功勞朝廷撫綏常存恩
信近者邊陲之歸制御乖方遂有兇悍之徒不率父兄
之教或侵暴州鎮或攻掠道途告諭㒺悛猖狂頗甚朕
君臨區宇深念黎元凡曰含生皆同赤子但欲為民除
害固非黷武佳兵再覩殺傷深多憫惻是以去年特雪
平夏駈除南山及聞窮困無歸復有懷來之意遂令敏
中李安業分統諸軍先示招携仍加訓練但知非則赦
免不得已則誅鋤王者之師義實在此近得敏中狀申
南山盡願歸降瀝懇輸誠唯思展效請般運糧料乞保
護封閱其奏章深惬朕意昔者或有剽劫必推南山南
山或有寇攘亦指平夏既相非斥互說短長終難辨明
祗益仇怨今則並從洗雪咸許自新但能各務安全逓
相勸勉保其生業絶彼侵踰從前所有僭違自此一切
不問准鹽州深居沙塞土乏農桑軍士衣粮湏通商旅
沿路堡栅事湏修營令委李安業依朝廷制置差兵建
築防守猶恐部落忘懷疑慮仍令李安業駐軍塞門朕
之屈法從人斯為極矣若執迷不返干犯國章後悔難追
唐大詔令集卷一百二十九
