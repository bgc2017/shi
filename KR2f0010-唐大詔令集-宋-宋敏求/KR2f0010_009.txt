唐大詔令集卷九
宋宋敏求編
帝王
冊尊號赦上
開元二十七年冊尊號赦
天寳七載冊尊號赦
天寳八載冊尊號赦
天寳十三載冊尊號赦
乾元元年冊太上皇尊號赦
廣德元年冊尊號赦
冊尊號赦上
開元二十七年冊尊號赦
勑古之執大象建皇極者必籍彝訓而受鴻名所以應
乎天而順乎人也朕嗣守丕業二十七年受命之初既
膺明號尚多祗懼已謂崇高公卿宗子緇黃耆艾披誠
瀝懇詣闕上言僉以為乃聖乃文祖宗大業恭惟纉服
必在欽承顧以休名施於薄德抑而不許凡已十年爰
迨於今又陳八請上迫奉先之義下稽從衆之言將存
至公不可固拒以今日敬依大號曰開元聖文神武皇
帝勉從典冊良增感懼維新之號既不私於朕躬非常
之澤宜普覃於率土可大赦天下自開元二十七年二
月七日牓牒昧爽已前大辟罪已下罪無輕重已發覺
未發覺已結正未結正繫囚見徒常赦所不免者咸赦
除之自開元以來諸色逋負痕累人等咸從洗滌令許
自新所司更不須以此為累其有别勅停官及亡失爵
者放歸不齒之𩔖量加叙恤左遷官及諸色流人並稍
量移近處朕每念黎甿常恐失所求其困乏必在及時
比來諸州或有損處所在賑給例逼春農比及奏報又
淹時月既無救於懸絶亦何成於惠養自今以後每年
至秋收後即宜遣使分道宣慰仍與採訪使及州縣相
知廵檢百姓間或有乏絶不自支濟者應須蠲放及賑
給便量事處置訖奏聞天下百姓宜放今年地稅古者
三載考績黜陟幽明允叶大猷以勸天下比來諸道所
通善狀但優仕進之軰與為調選之資責實循名或乖
古義自今以後諸道使更不須通善狀每至三年朕當
自擇使臣觀察風俗有清白政理著聞者當别擢用宗
廟致敬必先於如在神人所依無取於非族深惟至理
用切因心其應緣太廟五享宜於宗子及嗣郡王中揀
有德望者令攝三公行事其異姓官吏不須令攝其草
澤間有殊才異行文堪經國為衆所推如不求聞逹者
所由州長官以禮徵送皇太子璵男宜並封授官邠王
守禮寧王憲各與一子三品官其内外文武三品以上
賜爵一級四品以下各加一階長公主及嗣郡王各與
一子官郡主縣主各放一子出身二王後及諸方蕃客
宜各賜物諸致仕官量與進改依前致仕天下耆老百
歲已下版授下州刺史婦人版授郡君賜粟五石綿帛
五叚九十已上版授上州司馬婦人版授縣君賜粟三
石綿帛三叚八十以上版授縣令婦人版授鄕君賜粟
兩石綿帛兩叚京城父老等宜共賜物三千叚僧道等
賜物一萬匹天下觀寺每六齋日宜轉讀經典懲惡勸
善以闡大教率土之内賜酺三日
天寳七載冊尊號赦
惟天法道惟后奉天既合德以降符必執象以明本則
上玄眷命有以丕承大寳鴻名斯為公義朕纉宗社之
重揚文武之烈克勤匪懈服道齊心允廸兹猷聿求至
理日慎一日三紀於兹屬區夏太寧靈祗集貺而公卿
宗子耆艾法流僉曰玉芝白魚神日瑞景天之應也敦
信興禮務本崇儒人之應也化洽而風俗休寧氣和而
疵厲不作天啟道運不可讓也上荅元符願增徽號披
誠詣闕累上封章至請逾勤懇詞難奪以今日敬膺典冊
曰開元天寳聖文神武應道皇帝式副人神感懼交集
宜廣恩於善貸俾叶度於維新可大赦天下自天寳七
載五月十三日昧爽已前大辟罪巳下罪無輕重已發
覺未發覺已結正未結正繫囚見徒常赦所不免者咸
赦除之其左降官及流移配隸安置罰鎮效力之𩔖並
稍與量移亡官失爵放歸不齒及諸色被停與替非衰
老疾病者宜所司量加收叙人和年登休運斯屬輕徭
省賦惠政攸先將洽小康必弘厚貸其天下百姓來載
租庸並宜放免及諸色勾徵等亦一切放免自古帝王
建邦受命必敬先代以修舊章周備禮文既存三恪之
位漢從損益惟立二王之後自兹已降且復因循將廣
繼絶之恩式弘復古之道宜於後魏子孫中簡擇諸屬
灼然相承者一人委所司勘實淮酅公介公例定為三
恪陵廟所奉典職維崇事雖更於有司任豈循於恒秩
其宗正卿與太常卿同品其少卿及丞亦宜准此又上
古之君存諸號氏雖事先書契而道著皇王緬懷厥初
寧忘咸秩其三皇以前帝王宜於京城共置一廟仍與
三皇五帝廟相近以時致祭自古受統之主創業之君
皆經濟艱難戡定禍亂雖道謝於往古乃功施於生人
用率典章亦崇禋祀其歷代帝王發跡之處未有祠宇
者宜令所由郡縣置一廟以時享祭仍取當時將相德
業可稱者二人配祭仍並以圖畫立像如先有祠宇未
霑享祭者亦宜准此式閭表墓追賢紀善事有勸於當
時義無隔於異代其忠臣義士孝婦烈女史籍所載德
行彌高者所在亦置一祠宇量事致祭古者鄕有塾黨
有序所以明尊卑之儀正長幼之序風化之道義在於
兹先置鄕學務令敦勸如聞郡縣之間不時訓誘閭巷
之内多虧禮節致使言詞鄙䙝少長相凌有點清猷何
成雅俗自今以後宜令郡縣長官申明條式切加訓導
如有禮儀興行及綱紀不立者委採訪使明為褒貶具
狀聞奏道教之設風俗之源必在弘門以敦風俗須列
四經之科冠九流之首雖及門求道頗有其人而覩奥
窮微罕聞逹者豈專精難就為勸奬未弘天下諸色人
中有通明道德經及南華等四經任於所在自舉各委
長官考試申送其崇玄生出身自今以後每至選日宜減
於常例一選以為留放朕每以道元有屬思竭精誠經
教所存豈忘崇奉且從其道者師其人行其教者尊其
禮晉瑯琊王公府舍人楊真人護軍長史許真人丹陽
上計掾許真人皆道著妙門感通玄闕降高真之跡為
上清之宗後漢張天師教達元和德宗太一正一之道幽
贊生靈梁中散大夫貞白陶先生高尚塵表博逹玄微
綜緝真經𫝊禆後學並令有司審定子孫將有封植以
隆真嗣天師冊為太師貞白冊贈太保其天下有洞宫
山各置天壇祠宇每處度道士五人并取近山三十戶
蠲免租稅差科永供灑掃諸郡有自古得道昇仙之處
雖令醮祭猶慮未周宜每處度道士三人其靈迹殊尤
功應遠大者度三人永修香火其茅山𬗋陽觀取側近
百姓二百戶太平崇元二觀各一百戶並蠲免租稅差
科長充修葺洒掃應天下靈山仙迹並宜禁斷樵採弋
獵如聞山林學道之士每被搜尋且法之防邪本有所
以至於宿宵妖訛亡命聚衆誘陷愚人故令禁斷郡縣
遂一槩迫逐至學道者不得安居自今以後審知清潔
更不得恐動以廢修行其五岳四凟名山大川各令本
郡長官致祭朕刻意真經虔誠至道冀憑玄佑永錫黔
黎每朝禮三清則宵衣忘寢或齋戒一室則蔬食屬厭
不以勤躬為倦務以徇物為心况於宰殺尤加惻隠自
今以後天下每月十齋日不得輙有宰殺聞閭閻之間
例有私社皆殺生命以資宴集仁者之心有所不忍亦
宜禁斷且因親設教式本於人倫自葉流根必逮於榮
養内外文武職事官有五品已上其父祖見在而無官
者各授一官仍聽致仕其祖母見在准母例處分京官
五品已上正員官如父母已殁未有官者亦宜追贈所
司勘會即與處分睦親之義因心不忘前開府儀同三
司竇&KR1939;頃以容納微人頗虧典憲永懷舅氏追感渭陽
宜申國恩再復榮秩可開府儀同三司仍放優閑不須
朝會王澤無私豈殊於中外天瑞有慶頻屬於京輦寬
大之典則已溥覃惠施之恩特申曲被其京城父老宜
各賜物十叚七十以上仍授本縣令其妻版授縣君六
十已上版授本縣丞天下侍老百歲已上版授上郡太
守婦人版授郡君九十巳上版授上郡司馬婦人版授
縣君八十已上版授縣令婦人版授鄕君仍並量賜酒
麺内外見任文武官九品已上宜各賜勲兩轉其京文
武官見在京及致仕並陪位官諸方通表使及月番官
等一品賜物一百匹二品三品並八十匹四品五品五
十匹六品七品三十匹八品九品二十叚兩京留守各
八十匹其節度使採訪使并諸官稱充使未廽並同在
京例賜物貴妃楊氏禀性柔和因心忠孝克恭克慎蹈
禮循詩加以勤志玄宗叶成嚴奉率勵宫掖以廸關睢
宜賜物三千匹嬪御等賜物有差太真觀雖先度人住
持尚少宜更度道士七人太子璵賜物二千匹慶王琮
已下各有差率土之内賜酺三日
天寳八載冊尊號赦
自昔皇王受祚必降於元符天人恊心乃章於大號朕
纉承玄緒虔奉睿圖何嘗不精意真宗勵心庶政幸以
邊隅底定風雨時若人和歲稔且洽於雍熙極瑞殊祥
荐臻於昭應故得玉芝再産秘牒玄通斯皆至道降休
先聖儲祉菲德曷以克當是用祗薦崇名永揚鴻烈而
羣公百辟援義比事誠請不巳固辭不獲以今日敬膺
典冊曰開元天地大寳聖文神武應道皇帝徽章載茂
寅畏增深宜因稽古之典式布維新之澤可大赦天下
自天寳八載閏六月五日昧爽已前大辟罪已下罪無
輕重巳發覺未發覺巳結正未結正繫囚見徒常赦所
不免者咸赦除之朕永惟風俗之本漸冀返樸至於弘
貸之名亦思復古天下百姓丈夫為戶頭者宜各賜爵
一級征鎮之役其來自久雖存素備諒在變通頃者用
兵盖非獲巳今西戎摧殄北敵歸降南蠻東夷咸皆稽
顙亦可謂四海無事萬里廓清減戍息人思弘善貸其
諸軍鎮兵非切要可均減者宜令本道節度與所司商量
處置聞奏其百姓有頻經征鎮者已後差點之次不在
取限高年給侍本屬存養因時定式務廣仁恩其天下
百姓丈夫七十五巳上婦人七十巳上宜各給中男一
人充侍仍任自簡擇至八十已上依常式處分唐虞省刑
畫冠不犯秦漢制法密網唯煩理亂之間得失斯在朕
長想遠古務崇敦樸刑期不濫政叶無為豈惟守於平
邦庶有臻於大道頃者詳諸條目巳從簡易至於結斷
尚慮深刻所貴從寬示其知禁宜令中書門下與刑部
大理法官審更詳定法律之間有所非便者具條目奏
禘祫之禮以存序位質文之變盖取隨時國家系本仙
宗業承聖祖重熙累盛既錫無疆之休合享祭神宜弘
不易之典自今每遇禘祫並於太清宫聖祖前設位序
正上以明陟配之禮欽若玄宗下以盡虔恭之誠無違
至道比來每緣禘祫時享則停事雖通於從宜禮或虧
於必備自今已後每緣禘祫其時享無廢又奉先追遠
禮惟昭德崇福展敬義在因心自今已後獻祖宣皇帝
宣莊皇后忌日宜令京城一日設齋太祖景皇帝景烈皇
后代祖元皇帝元貞皇后忌日京城三日行道玄宗妙
本實備徽言垂範𫝊學時宏至化朕所以發求道之使
遠令搜訪因聽政之餘親加尋閱既刊譌謬爰正簡編
必在闡揚以敦風教今内出一切道經宜令崇玄舘即
繕寫分送諸道採訪使令管内諸郡轉寫其官本便留
採訪郡太一觀持讀聖人垂訓盖先乎道學者崇本必
有其師丈宣王與聖祖同時俱為教首雖考言比德理
在難明而問經序禮跡彰親授思廣在三之義用崇得
一之尊宜於太清太微宫聖祖前更立文宣王像與四
真人列侍左右且道降真符天有成命蔵之於密則取
固名山彰之以𩔖則發祥星洞况靈仙所集宜表殊休
太白山可封為神應公所由四時祭祀其金星洞改為嘉
祥洞所管華陽縣改為真符縣仍於洞所置一祠宇仙
人臺下置一觀兩京并十道於一大郡亦宜各置一觀
仍並以真符玉芝為名每觀度道士七人修持香火戶
部侍郎兼御史中丞王珙以才受委以忠奉上頃命精
求玄論克叶神心宜旌廼誠俾正章綬特與三品其李
渾等四人既親𫝊真誥因獲元符當有甄明用旌福應
宜令中書門下量其所能具狀聞奏當别處分夫九州
之鎮實著禮經三代之典必崇望秩事既屬於報功義
有弘於錫命其九州鎮山除入諸岳外宜並封公仍各
置祠宇如先有祠宇者量更增修以時致祭其五岳四
瀆雖載常祀儲慶發祥當申昭報宜令所在長官各陳
祭禮名山大川亦量事致祭天下侍老並量賜酒麺内
外見任文武官職事官三品已上賜爵一級四品已下
各加一階其京文武官見在居京諸色陪位官通表使
等賜帛有差率土之内賜酺三日
天寳十三載冊尊號赦
王者事天明事地察修身慎行孝德彰矣故風化天下
和睦興焉致敬宗廟祖考來格是則禮莫大於嚴享孝
莫大於揚名有以通於神明有以光於四海朕承真之
道纉聖之業欽若先訓惟懷永圖寳儉寳慈無為而理
自南自北有截來威五教聿興家服仁孝四靈感應物
必純誠百郡公卿萬方夷夏僉奉玄貺徵長發於真源
屢薦鴻名願昭彰於至德封章守闕至于再三加以聖
祖錫符玄中啓廸天心垂裕榮光降臨敢不丕承固執
冲讓乃展因心之義以弘推尊之典虔上冊禮齋肅思
誠入室僾然敢忘於目出戶而聽庶幾有聞揚美諡於
無疆展永懷於罔極典從拜後禮既尊先式副羣心允
成古義以今日敬膺典冊曰開元天地大寳聖文神武證
道孝德皇帝大號載崇祗若增懼宜因布和之時式弘
在宥之澤可大赦天下自天寳十三載二月九日昧爽
已前大辟罪巳下罪無輕重巳發覺未發覺已結正未
結正繫囚見徒常赦所不免者咸赦除之官人犯入已
贓不可更令却上後不須為累其左降官並稍量移
近處其反逆緣坐流配諸色宜與量移其王珙李林甫
柴崇耀阿布思等並寄任非輕包蔵特甚原情議法深
所難容况日月未淹罪坐尤重即從寬宥何以懲肅應
緣親累流配者並不在該及之限左降官承前遭憂皆
不得離任孝行之道所未弘通情禮之間深可哀恤如
有此𩔖宜並放歸仍申省計至服滿之日准法處分自
今以後編入常式其中有非反逆緣坐及情理切害有
父母老年不任相隨無昆弟養者許停官歸侍及有身已
衰老先罹譴責情願停官者委本道採訪簡擇具名牒
中書門下然後放還鰥寡惸獨乏絶者量加賑給三載
黜陟百王令典殿最之迹廉問攸歸欲更别遣使臣慮
有煩擾今歲宜委本道採訪使具官人善惡奏聞以申
勸沮自臨御以來四十餘年棫樸延想寤寐求賢林藪
無遺旌招不絶猶慮昇平巳久學業增多至於徵求或
遺僻陋其博通墳典洞曉玄經清白著聞詞藻宏麗軍
謀出衆武藝絶倫者任於所在自舉仍委郡縣長官精
加詮擇必取才實相副者奏聞朕崇尊先謚霜露增感
於以孝思無忘錫𩔖其内外見任官階俱是三品已上
父未有五品官及無官已亡殁者宜各贈五品及母無
邑號者亦與追贈其見任四品五品清官官階是五品
已上者亡父母先無官號者亦准此追贈且厚其風俗
五教之旨聿興賁於丘園十翼之風斯在其士庶間有
衆推孝悌累代義居高尚確然隠遁巖穴者委採訪使
博聞訪薦其孝義之人已經旌表雍睦無易純至有終
著美鄕閭深可嘉尚各賜勲兩轉以彰德行天下侍老
百歲已上版授本郡太守婦人版授郡夫人各賜綿帛
五叚粟三石八十已上版授縣令婦人版授縣君令各
賜帛兩叚粟兩石太清宫闕聖賢仙居頻降休徵屢貽啟
廸不有優異豈表殊常其本宫道士宜各賜物三十叚
道門威儀王虚貞賜物五十叚陪位大德各賜物二十
叚因心推崇增上美謚惟官統職必在正名今以太常
尊事宗廟安可列署為名禮不逼尊情期逹敬五陵署改
為臺其獻陵臺等五令及丞並昇一階以彰崇奉五岳
四凟及名山大川并靈迹之處先賢祠廟各委郡縣長
官致祭其有陵墓祠宇頽毁者量事修葺亞獻皇太子
賜物一千叚終獻榮王琬賜物五百叚其餘各賜階爵
有差其郡守縣令職在親人必務公勤用康黎庶凡所
推擇皆竭乃誠寵錫之間須甄異等普恩之外太守等
並賜爵一級縣令賜勲兩轉庶期勉勵以表朕心其京
文武官一品賜物一百匹二品八十匹三品七十匹四
品五品五十匹六品七品各三十匹八品九品各二十
匹東京北京留守節度採訪使並京官准𠡠出使未回
者所賜物並同見在例左相陳希烈純粹之道載穆朝
廷文儒之風式瞻師表且叶和時令翊贊昇平柔嘉其
德克壯元老與一子五品官賜物五百匹攝太尉奠瓉
上冊書寳冊讀冊右相楊國忠當朝正色百寮紀綱勵
節遺身三階柱石况發揮孝理潤色鴻猷金玉王度典
禮增緝不有殊等何用為勸宜與一子三品仍與一子
五品官更賜物五百叚左僕射安禄山以貞一之心搃
文武之任出清北落入贊南宫既押登歌又揮寳冊與
一子官賜物四百匹攝太尉張均太清宫祠及修儀注
等使普恩之外又賜物一百匹武德功臣貞觀初宰輔
等緬想忠義感會風雲用集大勲肇興王業其有子孫
零落冠冕陵夷無任官者宜令所司勘責依資與一人
京官唐初功臣績參締構錄勞念舊每寘於懷普恩之
外宜放一子出身如已出身所司依資與一官率土之
内賜酺三日
乾元元年冊太上皇尊號赦
古者父有天下𫝊歸於子子有天下尊歸於父有國所
以繼統立身莫若揚親其義遠矣我太上至道聖
皇天帝惟皇降衷敷佑於上允文允武乃聖乃神道合
乎乾坤德明乎日月粤若增崇九廟廵謁五陵天子之
孝也嚴禋二郊升中東嶽聖人之表也制禮作樂闡學
明刑帝皇之業也勘定多難懷柔百蠻覇王之功也於
是乎為而不宰成而勿居神超象外之光心契合漠之
境釋負于小子俾承於丕構討伐叛逆綏懷四方豈朕
之能皆聖皇之訓也頃者親授寳符載錫美稱顧朕不
德何以克荷君父之命若登於天祖宗之緒恐墜於地
一昨與羣公百僚庶尹衆士圖惟帝載欽若聖謩自古
以來百王垂統文明濬哲孝友寬仁豈有如我開元之
盛也乃稽大典上徽號曰太上至道聖皇天帝累日陳
請不蒙許納至於數四今兹俯從允膺天休克副人望
朕迫嚴旨曲被殊私迎春之初承奉嘉命聖皇所賜曰
光天文武大聖廣孝皇帝名以制義亦為實賓卑不踰
尊是昭物則恭惟聖造何敢當仁初以洪業載昌有虧
公議復以大聖二字深僣皇猷讓非飾詞言必形泣承順顔
色而宸睠不回祗膺寵光乃夕惕增勵今惟新景命禮
洽於尊親誕受徽章敬在於順上發生萬物行慶其時
孚佑兆人緩刑斯在宜弘沛澤以布陽和可大赦天下改
至德三載為乾元元年自二月五日已前大辟已下罪
無輕重常赦所不免者咸赦除之其兩京文武官應三
司先推勘者本罪中逓減一等處分其合放者三司具
條件奏聞自開元以來將相大臣非反逆及犯名教枉
法贓罪者流死許其家人以禮收葬其䧟在賊境為其
殺戮未經追贈者據本官追贈公主及嗣王郡王郡主
縣主等已上親被逆賊殺害者各與子孫一人官使瘞
蔵失骸骨者令招魂葬身殁王事者三品已上各與追
贈仍各與一子官五品已上一子出身六品已下量事
追贈其元從聖皇天帝至成都府之武官五品已上宜
與一子官六品以下超資進改聖皇至成都府後到官
及靈州寧州首末扈從三品已上與一子官五品已上
放一子出身情願廽授周親及近親者亦聽六品已下
量與轉改鳳翔府已歸順前者普恩外加一階車駕出
城後任官?蔵不仕逆賊即與處分開元功臣普恩外
賜爵一級身亡殁者與子孫一人加一階其諸道節度
下將士三品已上與一子官六品已上放一子出身六
品已下量與轉改勲業高者各委本使奏聞諸道留後
將士普恩外賜勲三轉自開元以來宰輔之家不為逆
賊所汚者與子一人官自賊䧟兩京文武常參官及諸
州刺史有絶脰仰藥不事叛人為衆所知者量加優贈
有脱身賊庭妻子被屠戮者委所在勘會聞奏其天下
孝義門各與一子官委採訪使具名聞奏量文武處分
其左降官非反逆緣坐及犯惡逆名教枉法強盜贓如
有親年八十已上及疾患在床枕者不堪扶持更無兄
弟者許其停官終養其流人亦准此自今以後應以毉
術入仕者同明法例處分其天下百姓今年租庸並放
免其百司及府縣諸色雜供各宜減半其雜役非切要
者一切並停其天下州縣有遭逆賊攻擊堅守不下竟
以獲全其官人百姓中有誠效灼然為衆所知者宜令
本道使按驗奏聞據狀迹酬其官賞身亡殁者重加褒
贈有父母存者仍與一官及邑號無父母者與一子官
有一家丁壯盡被屠害者其父母妻子仍令州縣以官
物賑恤并量造屋宇使得安存其州因城䧟被殺戮者
殘毁者委本道使勘責取實各量免其三二年租賦自
寇逆以來有匹夫匹婦節義可稱者並旌表其閭墓其
流亡戶復業者委本道使與刺史勾當賑給並與種子
犂牛仍免三年租賦内外文武官三品以上各賜爵一
級四品以上及四方通表使各加一階五品已下有父
殁者各賜勲兩轉其刺史上佐錄事參軍縣令委中書
門下速於諸色人中精加訪擇補擬判司丞已下宜令
所由先於兩京有潛蔵不事逆賊及故託疾病官中簡
擇資考深才堪者詮注續發遣皇五等已上親及九廟
子孫有才學政理委宗正等簡擇聞薦其有任偽官及
掌兵馬軍將能即來還各還本官仍别優賞其左降官
諸色流移配隸安置罰鎮效力之𩔖亡官失爵解退後
放歸田里及安禄山支黨緣坐不在免限李林甫王鉷
楊國忠等一房去年十二月十五日制後所犯並准前
制處分
廣德元年冊尊號赦
惟高祖太宗敷大德於天下覆載之内湛恩茂育累聖
同道康乂兆人寳位重光深其德澤被服漸漬洽於生
靈者百五十年之間兵不作而刑將措矣自寇虐横厲
山東不開釁起渠魁毒流區宇三軍七萃之士豪傑忠
良之徒制在風波遭其驅劫由是干戈不息狂賊實煩
哀我人斯並罹灾患憫兹有犯無罪萬方朕上戴皇天
下臨黔首奉先聖之成命集一切之大勲元惡既除羣
生思乂是欲鏡清六合綱决八紘庶齊大道之時克復
太平之理至化猶欝兵嚴初解百辟卿士中外重臣並
進昌言請上徽號曰寳應元聖文武孝皇帝朕涉道日
寡慙德良多恐阻樂推之心自增神器之重俯膺典冊
敬受鴻名便欲謁報昊天展事郊廟又以孟秋多稼垂
及西成王畿之間人實勞止輟兹大禮式候玄冬切為
踰年改元之制纉承鴻業敢廢舊章博採羣公之議乃
貞協用之紀其寳應二年改為廣德元年爰屬履端乃
弘肆𤯝救兹湯火俾雲行而雨施滌其瑕穢將玉振而
金聲宜廣更始之恩用明嚮勸之福可大赦天下自廣
德元年七月十一日昧爽已前大辟罪已下罪無輕重
已發覺未發覺已結正未結正見繫囚徒常赦所不免
者咸赦除之左降官即量移近處亡官失爵各與收叙
諸色流人罰鎮效力安置配隸等一切放還其安禄山
史朝義親族應在諸道一切原免並無所問天下所有
諸色結聚羌渾党項等但能悔過自陳各歸生業一切
並捨其罪其中有頭首能勸率並束手來者並加官賞
仍令本道防禦使本管刺史縣令分明曉諭所有到者
各錄奏諸道百姓逋租懸調及一切欠負官物等自寳
應元年十二月三十日已前並放免一戶之中有三丁
放一丁庸調地稅依舊每畆稅二升天下男子宜二十
五成丁五十五入老應徵租稅刺史縣令等據見在戶
徵科其逃亡死絶者不得虚擲隣保河北百姓復三年
應是回紇行營經歷處免今年租稅内外文武三品已
上賜爵一級四品已下加一階各賜勲兩轉天下兵馬
元帥雍王智謀夙成忠孝純至恭行討伐親總元戎撫
外藩以仁訓羣帥以義班師獻捷勲茂武成宜兼尚書
令加實封二千戶廽紇可汗冊為頡咄登密施舍俱緣
英義建功毗伽可汗可敦冊為娑墨光親麗華毗伽可
敦可汗可敦及左右殺内外宰相已下共加實封二萬
戶令御史大夫王翊持節就衙帳禮冊左右殺胡禄都
督並封為王諸部督並封國公河北副元帥懷恩宜兼
太保仍與一子二品官一子四品官并階更加實封五
百戶河南副元帥光弼與一子三品官并階加實封三
百戶幽州節度懷仙與一子三品官并階加實封二百
戶李抱玉郭英乂辛雲京侯希逸田神功孫志直白孝
德令狐彰並各與一子三品官并階加實封二百戶李
寳臣薛嵩田承嗣張獻誠等各與一子五品官并階加
實封二百戶魚朝恩寄崇師律程元振勲高佐命各加
實封二百戶仍與一子五品官并階僕固瑒高彦崇渾
日進李建義李光逸楊崇先李懷光張如岳白元光温
如雅拓䟦澄泌高暉盧欽友成惟良曺楚玉等各與一
子五品官加實封一百戶仍各賜鉄劵以名蔵太廟畫
像於凌煙之閣并寇難已來將相勲業高者其名籍圖
畫亦准此子儀與一子三品官并階加實封二百戶苖
晉卿劉晏裴遵慶元載各與一子四品官并階加實封
一百戶儀王及彭王已下男未有官者並准舊例與官
及封永穆并長樂已下長公主及郡縣主嗣王等各與
一子官皇親五品已上諸親三等已上各與一子出身
二王後各與一子官諸道節度使及立功將士其父見
在無官者依子文武與官已殁者追贈陣亡將士襲父
官爵河南河北有懷材抱器安貞守節素在丘園不仕
為衆所知委所在長官具名聞薦應援偽官等□昭洗
矜才宥過宜有甄拔委所由勘會本官名銜資歷聞奏
量才處分文武正員常參官并諸州刺史父母無官邑
號者宜與致仕官及邑號贈者更與改贈刺史縣令已
後改轉刺史三年為限縣令四年為限員外及攝試官
一切不得釐務諫官每月一上封事無所廽避河北偽
度僧尼道士女冠並與改正度天下刑獄須大理正卿
斷刑部詳覆不得中書門下便即處分諸色人中有孝
悌力田經術通博文詞雅麗政理優長本州各以名薦
唐大詔令集卷九
