唐大詔令集卷六十三
宋宋敏求編
大臣
冊贈
冊贈豆盧欽望司空并州大都督文
冊贈楊再思并州大都督文
冊贈高崇文司徒文
冊贈吳少誠司徒文
冊贈劉總太尉文
冊贈李班司空文
冊贈李茂莊太師文
冊贈韓遵太尉文
冊贈劉崇望司空文
陪陵
賜功臣陪陵地詔
功臣陪陵詔
贈郭子儀太師陪葬建陵制
配享
桓彦範等配享中宗廟庭詔
蘇瓌劉幽求配享睿宗廟庭詔
裴冕李晟段秀實配享肅宗德宗廟庭詔
渾瑊配享德宗廟庭詔
實封
加王琚食實封制
加張暐食實封制
加劉幽求食實封制
加郭虔瓘食實封制
賜李光弼實封一子官制
不許李光弼辭討詔
加田承嗣實封制
賜張自勉實封制
加田神功實封制
加馬燐實封制
分郭子儀實封賜諸子詔
馬燧李臯賜實封制
冊贈
冊贈豆盧欽望司空并州大都督文
維景龍四年歲次庚戍二月(闕)朔二十二日應天神
龍皇帝若曰咨爾故開府儀同三司知軍國重事上柱
國芮國公致仕豆盧欽望朕聞古之哲王必有賢佐其
存也俾乂謂之奮庸其歿也不朽謂之立德可不然與
爾十紀羽儀三朝冠冕專直為&KR0894;非法不言温謙在容
非禮勿履故能揆路斯穆台階以平而韋賢罷歸疏廣
辭退致虚守静方密道樞居常待終竟歸冥錄是用輟
朝增歔撫事愴懷榮以建旗正其服衮今贈司空并州
大都督持節備禮冊命則二儀式奉九原可作冀爾魂
魄嘉夫寵數嗚呼哀哉
冊贈楊再思并州大都督文
維景龍三年歲次已酉九月甲寅朔二十三日丙子應
天神龍皇帝若曰昔孔子云歿魯哀由其作誄晏嬰既
往齊景為之行哭且謂陪臣義猶存此甫懷良相情則
過之咨爾故尚書右僕射同中書門下三品監修國史
上柱國鄭國公楊再思河岳粹靈廟堂神器率由百行
能具九德自弼諧庶績師長羣寮清白所以樹風丹青
所以成化有若巫咸之保乂傅說之欽承故能宣慈惠
和邁迹垂憲而運同過隙悲深撫几興言軫悼載想謨
猷發金縢之舊銘詢葬亳之前訓俾加印綬秩齊於子
真式奉園陵志畢於元凱是用增寵命於端揆茂徽章於
連帥今贈爾并州大都督遣太府少卿韋璿持節備禮
冊命方使五公門閥二臣丘壠魂而有靈懿兹榮贈嗚
呼哀哉
贈高崇文司徒文
維元和四年歲次已丑十月癸丑朔十三日乙丑皇帝
若曰自我有國大諸侯之勲勞者必勒功圖形播於鐘
鼎藏於故府歿則極異等之禮以嘉魂魄使奮乎百代
之上百代之下為臣者莫不興起也咨爾故邠寧慶等
州節度度支營田觀察處置等使充京畿諸軍都統開
府儀同三司檢校司空同中書門下平章事持節邠州
諸軍事兼邠州刺史上柱國南平郡王食邑三千戶高
崇文英姿絶羣雄略神授上通星辰之氣克扶期運之
數少事塞門保寧朔漠千秋之勇常冠軍鋒吳芮之忠
早書竹素頃以并給之下盗臣流毒獸心狼顧誘脅我
人遂拜於齊壇授以蕭斧束馬蓐食先命戒途曾無再
籍之役不用一卒之死生致首惡戮屍天街西南晏清
安堵如故禮加九命秩尊三事貴列東第壌踰徹侯動
盪夷夏煇灼編簡進律還師兼制舊疆扉卧鼓翳解甲
休卒期以無征迨乎三紀暗忽生災夀量中輟維屏之
嘆怛然疚懷故命國子祭酒劉宗經副使司勲郎中李
直方持節冊贈爾為司徒賻禭命數率禮加等式表無
盡之功用申不檢之賞將我痛悼告於幽神
冊贈吳少誠司徒文
維元和四年歲次己丑十二月壬申朔二十七日戊戍
皇帝若曰歿加榮號所以勸人示其爵列之差用彰禮
命之數咨爾故彰義軍節度度支營田申光蔡等州觀
察處置等使光禄大夫檢校司空同中書門下平章事
使持節蔡州諸軍事兼蔡州刺史上柱國濮陽郡王吳
少誠嘗賈拳勇習知戰陣服上將之號令為中書之首
出及鑿門建牙授以封域稜威以行法制峻文以輯賦
輿當先聖之委遇極寵禄之休顯序位列公台之盛茅
土有侯王之尊謂終享遐紀策勲功令夀量斯盡軫於
予衷今遣使權知宗正卿李詞副使起居舍人裴度持
節冊贈爾為司徒於戲守屏之臣注意斯重昭我寵渥
藏於後昆
冊贈劉總太尉文
維長慶元年四月某日皇帝若曰朕聞古有履忠仗順
生而大有為者又有功成身退歿而永不朽者非正氣
令德間生挺出則高名大節孰兼之哉天平軍節度使
檢校司徒兼侍中楚國公劉總降自天和立為人傑得
君於先帝協運於昌時纂戎弓裘守土燕薊迨此一紀
北方晏然有開必先納欵於我沉斷大事奮揚竒謀奉
幽都四封之圖挈盧龍三軍之籍盡獻闕下高謝人間
感動君臣驚激忠義顧妻子若脱屣等富貴如浮雲惟
道是從奉身以退仲連事成而蹈滄海子房名遂而追
赤松賢明所歸古今一致朕方改授兵柄移鎮鄆郊命
作司徒倚為左相期奮乃志將沃朕心而天不憗遺邦
失柱石夫臣戴君如元首則君視臣如股肱股肱或虧何痛
如是兹朕所以輟朝軫念備禮殊恩庸建爾於上公蓋
褒贈之崇重者也嗚呼爾總尚知之乎今遣使某官某
持節冊贈爾為太尉
冊贈李珏司空文杜牧
維大中六年歲次壬申五月丁夘朔十六日壬午皇帝
若曰國有元老道可咨禀天命不助倏然去我宜加褒
命以慰重泉咨爾故淮南節度副大使知節度事管内
營田觀察處置等使金紫光禄大夫檢校尚書右僕射
兼揚州大都督府長史御史大夫上柱國贊皇縣開國
公食邑一千五百戶李珏立德行道繼長增高貴而彌
篤在文宗朝徧歴清近内備顧問嘗摧姦兇外領事權
善提故典爰付魁柄實肖象求鎮撫四夷莫不誠信訓
導百吏皆有程品左官荒服衆疑非罪事君以道知我
其天李固之確論無私周公之金縢終啓自朕統御尊
敬舊老分委戎輅作鎮孟津訓兵令行活人化洽飽聞
聲價渴見風采以大冢宰徵歸朝廷讜直忠貞骨鯁魁
礨凡所陳啟無非理法遂乃裂授東夏表率諸侯能救
飢艱克為康泰初陳微恙請捐重寄馹騎奔問侍醫臨
理旋聞大病却食流涕命也奈何痛悼不及今遣使某
官某副使某官某持節冊贈爾為司空魂而有知鑑兹
誠意嗚呼哀哉
冊贈李茂莊太師文錢珝
維年月日某甲子皇帝若曰忠信之於人也若酒醴之
有麹蘖也智者厚而愚者薄能者寡而知者衆麹蘖厚
而遺味深忠信厚而遺美大存誠所至享福必全生死
既分是非乃定咨爾故山南節度使開府儀同三司檢
校太傅典侍中興元尹李茂莊懷忠信之實以圖其身行
之不迷用則不匱得之善始守之克終故金蝉左貂為
爾之冕昭其官也彤弓玈矢為爾之器昭其錫也而又
帶綬係印曰公曰相位列元帥政在中權馮翊分三輔
之豪成紀接右界之險俾爾出號令爾惟有威俾爾施
教條爾惟有惠威則鮮犯惠則鮮違吾復以漢中控諸
蜀塞耀爾昆弟聯彼封疆易武節以授之擇善地以固
之勸夫忠信是亦庶幾爾尚其當職必修許盟必會更
資共奬且勵率循無使我擇臣心得以示信萬國之川
流靡息一朝之山立遽頽嗟復魂以安歸悼降年之非
永戎昭所賴天奪良多言念舊臣亦不半在兹以悽惻
何必鼓鼙昔人能立武者則太公為師慰爾之行用示
追顯是為有卒無為不瞑今遣某官某等持節冊贈爾
為太師嗚呼爾其聞吾兹命
冊贈韓遵太尉文
維年月日某甲子皇帝若曰爵以充其量禄以報其功
君命之始也贈以昭其數誥以申其悲君命之終也視
朝乃廢厥悼可知咨爾故靈武節度使韓遵緒承三傑
勇抗萬夫用材既適於輪轅赴節有同於金鼓寡言而
信匪怒而剛握善陣之沉機裕撻伐之秘策使之奉祀
亦克象賢提封以寧在政無改絶編戶之子役撫諸戎
之允懷牧馬雖多罔侵吾土射鵰自遠空墮塞垣攬留
黎而安敢渝盟候甌脱而何嘗得氣惟茲宣力是謂良
哉而中權未㐮内寇難遏朔風方勁朝露已晞孰為不
永之年貽我或虧之痛嗚呼富則侯矣貴高相矣揣時
立則節遂終身有涯之生息焉奚恨舉秦官之顯秩表漢
將之殊庸以極朕心庶弘君道今遣某官某等持節冊
爾為太尉雖冠劍之禮且飾丘封俾篆刻之文永光冥漠游
魂在地期爾尚知
冊贈劉崇望司空文
維年月日某甲子皇帝若曰生不能用死而誄之為上
者且愧於心古君子亦云非禮其或嘗居夹輔兼授中
權生也無不用之悲歿也有可追之命展兹異數示彼
諸孤我念大臣庶幾得禮咨爾故特進兵部尚書劉崇
望氣聚之禀直枉自分先哲王於是而觀賢不肖於焉
乃定所以樹為吉德彰在令終論若所為信如斯語始
於家事勵以躬行處昆弟之歡耻聞優劣視僕隸之役
常務寬容避名無取乎白眉掩過每言及爛手周愛䟽屬
惠徧故人位高而惟恐驕矜權至而未嘗擊斷剛亦不
茹怨乃用希是以誠存則安族大能保天非有私於若
惟若有順於天昔者太史秉書冲人嗣訓時乃之任首
冠侍臣罔漏代言以光誕告機平旬歲免應旁求佐理
甚勤念功如在比從蜀道入補夏卿方持嘉謨共熙庶
績一旦奪我心膂病爾膏肓夢兩楹而遽罹明徵偃巨
室而猶疑假寐永言辨色遂絶履聲且臨將葬之期彌
積或虧之痛自朝受策以洎登車往慰逝川俾光坏土
今遣使左諫議大夫憲王博副使倉部郎中温緒持節
冊爾為司空嗚呼吾所申命何若於魯侯之誄屬辭於
若尚知之哉
陪陵
賜功臣陪陵地詔
乾坤合德爰著易簡之功君臣同體克成中和之治遠
取之物若舟楫之濟巨川近取諸身若股肱之戴元首
同心協契存歿以之故諸侯列葬周文創陳其禮大臣
陪陵魏武重申其制去病佐漢還奉茂陵之塋夷吾相
齊終托牛山之墓斯蓋往聖垂範前賢遺則錄曩昔之
宿心篤始終之大義者也皇運之初時逢交泰掃除多
難光啟鴻業謀臣武將競進轅門之前明德異材爭趨
魏闕之下或雷雲伊始功參締搆或光華在旦績著弼
諧及密戚懿親舊勲宿德委質先朝特蒙顧遇者自今
以後身薨之日所司宜賜以基地并給東園秘器事從
優厚庶敦追遠之典以申罔極之懷(貞觀十一年十月)
功臣陪陵詔
周室姬公陪於畢陌漢庭蕭相附彼高陵寵錫墳塋聞
諸上代從窆陵邑信有舊章蓋以懿戚宗臣𩔖同本之
枝榦元功上宰猶在身之股肱哀榮之契實隆終始之
義斯允今宜聿遵故實取譬拱辰庶在鳥耘之地無虧
魚水之道宜令所司於昭陵南左右相封境取地仍即
標誌疆域擬為葬所以賜功臣其父祖陪陵子孫欲來
從葬者亦宜聽許(貞觀二十年八月)
贈郭子儀太師陪葬建陵制
天地以四時成物元首以股肱作輔公台之任鼎足相
承上以調三光下以象五嶽允釐庶績鎮撫四夷體元
和之氣根貞一之德功至大而不伐身處高而更安尚
父比吕望之名維師贈周公之位盛業可久沒而彌光
故太尉兼中書令上柱國汾陽郡王尚父子儀天降人
傑生知王佐訓師如子料敵如神昔天寳多難逆羯作
禍咸秦失險河洛為戎公能翼扶肅宗再造區夏國有
患勞其勘定邊有寇藉其驅除安社稷必在於絳侯定
羌戎無踰於充國絳臺綏四散之衆涇陽降十萬之虜
勲高古今名讋夷狄而勞乎征鎮二紀於兹頃以春秋
既高疆場無事罷彼旌鉞寵在台衡以公柱石四朝藩
翰萬里忠貞懸於日月寵遇冠於人臣尊其元老加以
崇號期夀考之永飬勲賢之德膏肓生疾藥石靡攻人
之云亡梁木斯壊雖賻禮加等輟朝增日悼心流涕曷
可弭忘更議追崇名位斯極尊為尚父官協太師雖爵秩
則同而體望尤重歛以衮冕旌我元臣聖祖園陵所宜
陪葬式墓重文侯之禮象山追去病之勲千載如存九
原可作冊命之禮有司備焉可贈太師陪葬建陵仍令
所司備禮冊命賻絹三千疋布千端米麥三千石
配享
桓彦範等配享中宗廟庭詔
皇輿肇建必有輔佐之人天步艱難爰仗經綸之業故
侍中譙國公桓彦範故中書令兼吏部尚書漢陽郡公
張柬之特進博陵文貞公崔玄暐故中書令南陽郡公
袁恕已等並德惟神降材與運生道協台岳名書䜟緯
寅亮帝載勤勞王家參復禹之嘉謨奉昇唐之景命雖
徂謝既久而勲烈益彰撫彝鼎以念功想旂常而增感
緬遵故實用表徽懿俾列在清廟登於明堂克申從祀
之儀式茂酬庸之典並可配享中宗孝和皇帝廟庭
蘇瓌劉幽求配享睿宗廟庭詔
凡有功者銘書於王之太常祭於大蒸司勲詔之允所
謂酬庸紀勞頒賞旌善藏於天府饗於廟庭臣哉鄰哉
其道光也故尚書左僕射太子少傅贈司空荆州大都
督府長史許文貞公瓌閑邪存誠久迪厥德故尚書右
丞相太子少保彬州刺史徐國公幽求聞義盡節克茂
乃勲並儀型羣工左右厥辟直道罔缺危言愈彰景雲
末年邦國多難愷悌君子服勞王家或親受顧托以安
劉氏或潜圖翼贊願奉唐侯纉乃舊服協於先契交濟
弼亮厥功茂焉俾台小子嗣守文武之業獲奉宗廟之
靈實資元輔是敡末命兹予大享于先王爾其從祀以配我
有唐之休烈並可配享睿宗大聖真皇帝廟庭
裴冕李晟段秀實配享肅宗德宗廟庭詔
朕聞昔之佐制物者咸有大功是惟五官以配五帝自
時厥後有國家者莫不以輔弼之寄社稷之勲登名大
烝陪享清廟苟非茂德孰允盛儀贈太師冕望重巖廊
時為楨幹靈武艱阻首讚經綸宣力股肱平心鼎飪佐
戡定之成業推翼戴之嘉猷贈太師晟識精韜鈐神假
雄武建中寇孽躬踐憂虞垂餌虎狼致威樽爼刷宫廟
之塵穢回日月之光輝贈太尉段秀實氣全剛方節固
金石兇渠悖逆替蹶根萌矯命還師衷刃死决紓阽危於怵
迫挫狂狡之姦謀並材為時生用當運否感雲龍而應變
炳辰象以降靈光復寰區振揚風槩勲庸藏于盟府寵飾
備於前朝光隂不追盛烈如在朕頃因郊祀爰舉典常
俾著茂勲以配殷祭惟咸有一德允屬乎三臣庶昭示
於將来式崇恩於既往冕宜配享肅宗廟庭晟秀實宜
配享德宗廟庭
渾瑊配享德宗廟庭詔
旌勸相先久協念功之義薦羞爰舉聿追配享之儀贈
太師瑊鍾秀誕靈逢時翼聖銘鏤金石帶礪山河績既
著於先朝業宜光於後代俾之從祀用表遺勲宜配享
德宗廟庭
實封
加王琚等食實封制蘇頲
門下古之書甲令銘太常若不撫翼青雲馳光白日未
有君則議賞速為善而知勸臣亦避榮保流謙而益受
莫非君臣之際感通之理然也新除銀青光禄大夫守
戶部尚書崇文館學士趙國公王琚體融純粹鑒激精
微謨猷濟時詞學辨政新除銀青光禄大夫守工部尚
書楚國公姜皎宏才倜儻勝氣清明含章掞發臨事條
解新除銀青光禄大夫殿中監宋國公李令問居惟密
静胄實勲華率禮而和立言以信或受釐則問或捨講
相得非直蕭曹不遠自我之舊故能管樂咸起致我在
斯頃掃羣兇翳賴其力爰升茂寵同辭厥位誠非易奪
義所難違俾增秩於掖垣更回班於殿省仍加井邑以
答元勲琚可行中書侍郎俸禄防閣品子課等一事以
上同三品給加食實封二百戶通前滿五百戶皎可殿
中監仍充内外閑廐使加實封二百戶通前滿七百戶
令問可行殿中少監兼知尚食加實封二百戶通前滿
五百戶散官封學士各如故主者施行(天寳二年七月十八日)
加張暐食實封制
門下䟽爵列土是稱王制大功盛德必建侯封銀青光
禄大夫大理卿張暐守道恭懿飭躬哲誠寅亮邦國實
繁於華爱同君親忠出於孝比者潜申翊戴屢挫兇慝
故以議存謀始防在慮先披荆之效不渝採葛之䜛遂
起粤自荒裔升於王朝追朱佑之前言深啟於天命指
蕭何之舊事獨高於人傑思弘賞典用載盟書惟鄧樂
郡陪京奥壌宜賜於茅社永旌采地可封鄧國公賜實
封三百戶餘如故主者施行(先天二年七月十九日)
加劉幽求食實封制
門下忠而獲戾時所歎息賞以念勤邦之彝典金紫光
禄大夫守尚書左僕射知軍國重事監修國史上柱國
徐國公劉幽求長才偉度博聞強學周百慮以匡社稷
竭一心而在廊廟故能見大義臨大節智可以不俟終
日誠可以格於皇天曩者恭參誅吕疑深從代弘宣王
化保乂朕躬政方議於調鉉謗遂興於胠箧良相非罪
空弔長沙故人有言寧忘曲突自剪元惡旋居左揆利
更稱於狐偃勲莫逮於蕭何兼而有之義固應爾宜加
土宇永傳帶礪可加賜食實封二百戶餘如故主者施
行(先天二年八月十五日)
加郭虔瓘食實封制蘇頲
黃門聞鼓鼙之聲者則思於將帥裂茅土之賜者則念
彼勲庸右羽林軍大將軍兼安西大都護四鎮經略大
使上柱國太原郡開國公郭虔瓘忠壮超倫智謀絶等
决勝千里懷孺子之兵符道通四夷有老臣之戎律往
者鎮于荒裔獨守孤城煮弩而其人益堅引弓而彼衆
不敵故得愛子染鍔名王息戈穹廬掃地而沙漠因以
歸附功則茂矣朕實休之宜誓河山開其井邑可進封
潞國公食邑三千戶仍賜實封二百戶餘並如故主者
施行(開元三年十一月十八日)
賜李光弼實封一子官制
功崇望重加以服章德厚流光延其茂賞爰益苴茅之
典並明幹蠱之才副元帥太尉兼侍中都督河南淮南
淮西山南東諸道節度行營事上柱國臨淮郡王光弼元
勲濟代公輔推賢宣大化之神明總專征之師律自征
移鎮負海距河連帥百城旌旗千里東郊誓衆雅繼魯
侯之功北伐擁旄首稱漢將之略高牙罷設重鼎新調
尤知武庫之深實在雲臺之右疇其真食美以保家僉
議允諧舊章斯舉敬哉有土更載丹書之盟鯉也趨庭
宜升紫綬之寵可加實封二百戶仍與一子官階三品
餘並如故
不許李光弼辭封詔
爵土之封以彰勲德故授之者適當其分使賞在必行而
得之者不譲其餘使人有可繼國之彝憲在乎至公往
者寇逆亂常京師失守太尉兼侍中河南副都元帥知
河南淮西山南東道諸節度行營事上柱國臨淮郡王
光弼首奉師律光佐先朝克弭氛祲底寧宗社自朕纘
承丕績又置大功扶顛履危勤恤于外可謂忠存王室
道濟生人則食邑所加繄惟常典爾因疾故遽有懇辭不
伐茂勲請歸實封覽其章奏用增咽然且福夀之理期
於勿藥井賦之錫傳于無窮豈爾暫以微瘵便思謙退
將使其下者何顔受封用阻深誠盖存大體然撝謙有
素忠義可嘉足以激礪名節光遠退譲宜示中外咸使
知聞
加田承嗣實封制常衮
勅懋榮勲之賞則啟封邑賜真食之命方入田租故采
地以處其子孫書社以尊其侯伯開府儀同三司檢校
尚書左僕射兼魏州大都督府長史御史大夫兼魏博
等州節度觀察處置及管内度支營田等使上柱國鴈
門郡王食實封二百戶田承嗣出自河朔挺兹才器公
忠有素文武是經行惟高簡言必誠信委之腹心實所
親重内列端揆外當藩幹拒河作鎮瀕海撫封貞一以
奉上明恕以臨下謀出韜鈐之外功成戰伐之前專精
牧人盡瘁事國政刑必中都鄙有章訓以農耕之業課其
蠶織之事家給而禮譲攸興氣和而札瘥不作舊章咸
舉厥貢惟殷來東人之職勞首循吏之行理嘉命休績
允兹褒勸食其井賦用協典常可加實封二百戶餘並
如故
賜張自勉實封詔
頃者逆䜿靈耀阻兵大梁淮西都虞候賜太常卿贈揚
州大都督張自勉往觀壘焉奉議正詞無所屈撓賊臣
肆忿斃於鈇鑕朕用憫焉雖錫命之恩已旌窀穸而賞
延之典宜及子孫可追賜實封五十戶(大歴十二年七月)
加田神功實封制常衮
勅土宇昄章以叙其德田租帖食以答元勲故寇鄧兼
四縣之封張陳加萬戶之數開府儀同三司檢校尚書
左僕射使持節汴州諸軍事兼汴州刺史御史大夫充
汴宋等州節度觀察處置等使上柱國信都郡王食實
封五百戶田神功間生河朔性與忠厚嘗秉大節服勞
王家凡所委遇必當要重竭其公私益用親信入居百
揆之右出作四方之屏自河而南戎鎮斯大總兵車之
所會賜斧鉞以專征考禮正刑豐財禁暴敬事節用老
安少懷懋乃丕績肆于時夏服我休命敬兹分土可加
實封一百戶餘並如故
加馬璘實封制
勅大將在外勤勞有功或未進秩必當加賦更書侯社
益茂朝章四鎮北庭行軍兼涇原等州節度使開府儀
同三司檢校工部尚書兼御史大夫上柱國扶風郡王
馬璘以牧人御衆之才膺方叔召父之任理事誥禁以
屏西郊撫和其人爰得衆力智謀濬發忠義偘然武能
用典師在制命紀逖伐畔服柔示懷懲密人之不共執
戎子以數罪務於德禮以濟威刑關右寧謐賴其鎮定
社稷之衛予嘉乃勲厚其田租式寵戎閫可加實封二
百戶餘如故
分郭子儀實封賜諸子詔
故尚父太尉兼中書令汾陽郡王食實封二千戶贈太
師子儀功格上玄道光下土積其善慶垂裕無窮雖嫡
長云殂而支宗斯盛汾陽舊邑蓋有丕承其男前左散
騎常侍駙馬都尉食實封五十戶曖夙禀義方居忠履
孝儷崇銀榜攄美金章繼撫先封允宜聽復曖兄檢校
工部尚書兼太子賓客趙國公晞並弟右金吾將軍祁
國公食實封一百五十戶曙太子左諭德映並有令名
保其先業宜允推恩之典以明延嗣之誠其實封二千
戶宜准式減半餘以分襲曖可襲代國公仍通前襲三
百戶晞可襲二百五十戶曙可襲二百五十戶通前三
百七十五戶暎可襲二百五十戶(貞元)
馬燧李臯賜實封制
勅列位以旌德胙土以報功國有彝章是存褒勸朕以
不德間逢多虞蒲坂有叛亂之臣淮沂有僣逆之帥萬
姓罹害四方靡寧河東保義奉誠軍節度兵馬副元帥
檢校司徒兼侍中馬燧大歷初忠誠奮激躬率士卒討
兹不庭略地如歸功成必克晉絳慈隰靡然向風元兇
勢窮竟就殱滅清我甸服時惟茂勲荆南節度觀察處
置使檢校戶部尚書嗣曹王臯親率全軍抗於強虜晝
夜不息迨於三年謀成必臧師出皆捷復蘄黃之地拔
安陸之城隠其威名保乂江漢並節著於國功存于人
效跡炳然僉議攸屬雖懋官已至而食賦未加疇庸之
科無乃有間宜有寵錫以答殊勲燧可賜實封五百戶
臯可賜實封三百戶
唐大詔令集卷六十三
