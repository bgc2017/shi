唐大詔令集卷六十
宋宋敏求編
大臣
將帥
賞功
隴右河西節度使哥舒翰西平郡王制
郭子儀中書令李光弼侍中制
李光弼太尉中書令制
滑州節度使令狐彰加御史大夫制
褒勞勲臣制
李晟司徒兼中書令制
渾瑊侍中制
高崇文劍南西川節度使制
李愬移鎮加官階爵邑制
田弘正兼侍中制
李光顔特進賜一子官制
王智興等加官爵制
王元逵同中書門下平章事制
貶責
薛訥除名為庶人制
賞功
隴右河西節度使哥舒翰西平郡王制
授鉞登壇所以理兵用武益封命職所以褒德酬庸才
傑者建希代之功績茂者有非常之賞哲王令典無或
踰之開府儀同三司兼鴻臚卿員外置同正員西平郡
王判武部事攝御史大夫持節充隴右河西節度度支
營田長行轉運九姓等副大使知節度事赤水軍使上
柱國凉國公哥舒翰挺生朔陲干城隴外青蛇入笥神
發其祥白武啣珠天資我寳美政以公惠益著深略以
果斷能成頃者戎大包藏禍盈惡稔南援蠻落東窺塞
垣特禀廟謀勵八神於金匱長驅戎境麾三軍於玉堂
决水奔雷固無前敵屠城拔壘靡有孑遺收九曲之舊
疆開千里之沃壤亭障卧鼔既成禁暴之勲屯田饋軍
益以封財之用則議功行賞厚禮酬勞俾吳芮之忠不
獨光於漢魏絳之樂無擅美於晉仍兼望苑之榮繫以
公田之錫可開府儀同三司太子少保封西平郡王加
賜實封二百戶通前滿五百戶賜音聲小兒十人莊園
各一所與一子五品官更與兩子官用旌元帥之勞以
益三軍之氣也餘並如故(天寳十二年七月)
郭子儀中書令李光弼侍中制
朕聞古之哲王成功立極莫不旁求賢佐用康帝道由
是軒登風力所以戡亂保邦漢用蕭曹所以勤王足國
固能上扶王室下濟蒼生為社稷之寳臣資帝王之大
業丕膺鼎位實属斯人司徒兼尚書右僕射同中書門
下平章事兼靈州大都府長史朔方節度使上柱國代
國公子儀道備文武志懷忠亮表弘才而應運申茂績
而經邦司空兼兵部尚書同中書門下平章事太原尹
河東節度使上柱國薊國公李光弼業盛勲賢材優將
相藴權謀而制敵勵誠節以匡時往屬兇醜亂常雲雷
經始咸能外持戎律内翊皇圖披荆棘而有功歴險艱
而無易或分麾東討掃昏祲於兩都或仗節北臨備長
城於萬里並以掃清寇孽任切股肱永維締搆之勲久
著山河之誓今殘妖佇剪介士猶虞將終九伐之功實
藉二南之力是用增其秩序寵以樞衡宜正位於台司
俾克宣於嘉績子儀為中書令光弼為侍中(乾元元年九月)
李光弼太尉中書令制
上公之位寵極人臣中書之本政先綸綍是知應乾成
象用分台鼎之司為國作楨必藉勲賢之業所以漢庭
多難絳侯居太尉之尊晉室未安温嶠掌中書之務至
若任兼公相道濟生靈必俟非常之才用膺莫大之寄司空
兼侍中幽州大都督府長史河北節度度支營田經略
等使副元帥知諸道節度行營上柱國薊國公光弼器
格沉正襟靈䆳遠感風雲之密契藴縱横之大才成經
綸之功足以靖亂懷忠孝之道故能匡國自逆寇搆禍
寰宇未清義勇竭於忠心勲庸著於王室頃者豺狼餘
孽尚藉天討蚊蚋相依仍侵河外是用仗其深略為我
長城有穣苴之法令亞夫之威略遠能挫羣凶之銳全
百勝之師為廟堂之寳臣成軍國之重任雖吉甫作憲
道可經邦而孫吳行兵謀能制敵克壮大業無愧前賢
且官惟其人固難虚授爵以存善抑聞舊章况經綸之
時義參於締搆艱難之際功茂於始終不有殊奬寧彰
厥德是以載酬嘉績俾允具瞻宜進上台之秩仍兼右
弼之寵可太尉兼中書令(乾元二年十二月)
滑州節度使令狐彰加御史大夫制
使持節滑州諸軍事守滑州刺史攝御史大夫充滑衛
相魏德博六州節度使令狐彰義勇無倫忠貞有素艱
危效用終始不渝頃陷賊庭忠誠屢達來持漢節壮志
彌高拔城變六月之師破敵振三軍之氣酬庸議賞須
越等夷今淇澳未寧河朔猶梗廓清醜𩔖實屬元戎宜
列職於中司俾承榮於茂秩登壇受律藉爾良謀獻凱
論功佇聞嘉績可銀青光禄大夫守鴻臚卿使持節滑
州諸軍事兼滑州刺史御史大夫充滑衛相魏德博等
六州節度使(上元二年九月)
褒勞勲臣制常衮
勅方伯連帥能修其職則勞之以璽書載之於正典式是
羣岳歸於至公以勤其職頌聲興矣周禮以孟春之月
懸法布令採詩觀俗亦褒異理行之時也其有惠訓一
方吏之表率朗然明舉固可首之某官某受任藩閫三
年有成清節獨立以身率下化在於言前風行於疆外
遠清西南之氛齊一華夷之俗而憂國如家上下同體
屬關輔連雨去秋非穣以豐財節用之餘資備邊出師
之費雖給馬官渡足食成臯勤王助邊何以加此誠堪
垣翰之寄奉上無私亦將廉吏清風夙夜相勉也寐期
休績至于再三詔書諭懷宣示方鎮
李晟司徒兼中書令制陸贄
勅雲雷搆屯㝢縣興難非山岳降神不生良弼非股肱
協契不集大勲故高宗得傅說中興殷邦宣王任吉甫
重光周道天寳之季寇階二京時則先臣子儀翼戴肅
宗戡定患難再造區宇於今賴之肆予小子獲纘丕構
不克負荷失守宗祧天祚我唐降生忠烈有社稷之臣
曰開府儀同三司檢校尚書左僕射同中書門下平章
事充神策軍節度使鄜坊等州節度觀察處置等使京
畿渭南渭北商華等州兵馬副元帥上柱國合川郡王
李晟沉肅有勇堅明能斷聞難發憤誓師徂征誠激於
衷義形於色自河之南萬里濟師殷然雷奔大盗懾駭
屬王家不造戎師誘姦重兹播遷郊甸震蕩而晟蓄銳
養士深壘固軍以謀吞元兇以義糾羣帥躬擐甲胄率
先啟行布忠信為軍聲恃禮樂為戰器廓清氛沴寧復皇
都宗社載安宇宙斯泰佐予興運時乃茂功德厚者位
崇業盛者報重登以元輔建於上公熙庶績而翼宣九
歌阜兆人而敬敷五教疇其井賦貽厥子孫與國咸休
永播丕烈可守司徒兼中書令仍賜實封一千戶餘並
如故朕還京後所司擇日備禮冊命宣示中外以彰大
勲
渾瑊侍中制
勅王者敦德教以經邦國興武事以定禍亂執是二柄
毗予一人得諸全才康濟大難以忠扶王室以義奉天
討功崇祚土德盛懋官振揚洪休備舉彝典開府儀同
三司檢校尚書左僕射同中書門下平章事兼靈州大
都督府長史充靈鹽銀夏等州節度管内度支營田觀
察處置押蕃等使朔方邠寧振武奉天永平等軍行營
節度副元帥上柱國樓煩郡王渾瑊神降才傑天資忠
厚協力興運為國輔臣往以盗起上京駕急出狩羣凶
怗亂載犯郊畿時乃奮揚威武董制師律深居籌畫奸
慝寝謀當敵指揮士旅增氣危城克固我武用張重以
賊臣蔑恩養寇資亂再罹艱阻越播巴梁時乃并轡載
馳釋羈從邁有見危致命之節有憂國滅私之誠凛然
貞規介若金石縱横藴夷難之略感激陳復國之謀分
摠偏師徑出重險秉大節以示羣帥布寬令以宥脅從
師次遠郊摧兇靡抗軍臨近甸下邑如歸推成功而不
居期盡敵以自效率其全衆揚旆追奔雄威疾馳元惡
授首柔德懷服餘黨歸心掃闢氛昏安復陵寝懋乃嘉
績其惟格天士爕之譲能耿弇之殄寇摠是二美瑊其
有焉是以銘勲旂常垂美竹帛宜守台階之列仍酬井
邑之賦祗膺時命無替厥庸可侍中仍賜實封八百戶
兼官本使副元帥開府勲封如故
高崇文劍南西川節度使制
慶賞刑威所以為國既用鉞以誅有罪則建侯以報有
功懲綱紀於未然勸事君於已著歴考前載斯為大章
劍南東川節度副大使知節度事管内度支營田觀察
處置静戎軍等使開府儀同三司檢校兵部尚書使持
節梓州諸軍事兼梓州刺史御史大夫上柱國渤海郡
王高崇文為時生材經武成器抱厥沉斷確乎堅剛鷙
隼挺凌厲之姿高秋凝肅殺之氣自築壇受命宜社徂
征形義色以即戎瀝忠誠而誓衆康衢以視其重阻怒
心如報於私讐令踰風行勢輟電走殄兇邪於未障完
危壁於將傾然後摠無前之師搏猶鬭之獸仰斷飛鳥
高横戰鋒掩鬼神以用竒越丘陵以制勝生致逆䜿洞
開金城引漢將之旗鼓見蜀川之父老貞以紀律弔其
傷殘兵無亂行市不改肆上清井絡下静岷江銘而篆
之豈有慚德乃眷庸部其惟奥區畢功以除其禍災圖
勞宜享其土地滌蕩汚俗純綏異行觀風勵韓黃之化
按節修方召之任爰自六職俾登三司仍疏大封且賜
實食不踰次以彰殊伐不踰時以示休利敬服嘉命弘
宣壮猷殿兹坤維屏我王室可檢校司空兼成都尹御
史大夫充劍南西川節度副大使知節度事管内度支
營田觀察處置統押近界諸蠻及西山八國兼雲南安
撫等使仍改封南平郡王食邑三千戶并實封三百戶
李愬移鎮加官階爵邑制
伐叛除兇必俟乎竒略進封超位允答於殊庸况四紀
逋誅三州竊據積妖遺育縦逆延災累年徂征一舉坐
致論功既歸於異等議賞豈待於踰時唐隨等州節度
觀察處置等使通議大夫檢校左散騎常侍使持節鄧
州諸軍事兼鄧州刺史御史大夫賜紫金魚袋李愬宗
臣之胤王國克生毅男蓄深温良煦外禮樂戰之器默
識其源詩書義之府洞窺其室雖早昇朝序而未展將
才頃以懸弧滔天宿兵既久方城壓境易帥頗頻永懷
韜略之家必有弓矢之嗣乃執金鼔載持干旄果副眷
求克揚威令緝夷傷之後振法為雄制密邇之間保危
成固推忠孝以感物本信惠而和人一其鬭心制彼死
力乘虚徑襲負雪兼行風驅如合於百人雷震若出於
九地堅城立潰狡䜿生擒遺氓安堵以知歸餘黨釋甲
而請命古之良將其孰過焉己申獻捷之儀當舉策勲
之典爰授名郡俾牧重藩自洛而遥惟㐮為大綿亘楚
服横臨漁津摠八郡以澄清秉三軍之節制式因加地
往繼沉碑特進左揆之尊以崇天秩仍假南臺之長用
峻霜威表以勲階錫之茅土戶封真實門貴延恩給此
寵榮藂於茂烈於戲天鑒非昧不庭者必誅王爵無私
有功者是享揚名繼美惟孝著於家聲鐘鼎山河惟忠
光於國籍凡曰臣子得無企歟可銀青光祿大夫檢校
尚書左僕射使持節㐮州諸軍事守㐮州刺史御史大
夫充山東南道節度管内度支營田㐮鄧唐隨復郢均
房等州觀察處置等使仍賜上柱國封凉國公食邑三
千戶賜實封三百戶與一子正員五品官(元和)
田弘正兼侍中制
古之所謂有功諸侯出征不庭入覲王室既展述職之
義必加錫命之恩彤弓所以表其威玄衮所以榮其服
然後勲烈昭灼寵章榮崇臨於一方示彼四國風雅所
載不其美歟戎思忠臣是有兹命魏博等州節度觀察
處置等使光禄大夫檢校司徒同中書門下平章事兼
魏州大都督府長史上柱國沂國公食邑三十戶田弘
正受天地之正性明君臣之大節才貫文武識探古今
熙百志以立身堅一心而奉主積誠自久遇事乃彰曉
於羣情率以大順遂提六郡之地首革兩河之風及負
海阻兵徵師問罪又能長驅義旅直抵虜城一鼓而兇
徒禠魄再戰而元惡𫝊首永清夙沴功實倬然自秉圭
来朝鳴玉入侍察其器度詢以謀猷每聞匡國之術彌
見致君之道而懇誠戀闕不願守藩朕以將相之權中
外一體苟意有攸往則誠難遽從况彼邦之人皆願其
至師徒久服其訓令黎庶咸思其惠和鎮安之方倚賴
攸切是用命爾式遄其歸且兼八舍之營俾仍五教之
重又實其井賦益以土田褒賞之典勸忠斯在往蒞乃
服厥惟懋哉可檢校司徒兼侍中依前魏州大都督府
長史充魏博等州節度觀察處置等使仍賜食實封三
百戶(元和)
李光顔特進賜一子官制
朕聞有天下者道德仁義以為理城郭濠池以為固故
曰不教民戰是謂棄之有備無患何以應卒此先王敺
攘夷狄保障黎元之大略也五原居宥夏靈慶之中
當蛇豕豺狼之突將搤咽喉之要爰命腹心之臣厥有
成功宜加茂典邠寧慶等州節度觀察處置等使金紫
光禄大夫檢校司空使持節邠州諸軍事邠州刺史兼
御史大夫上柱國武威郡開國侯食邑二千戶食實封
一百戶李光顔氣敵三軍心師百行有卞莊之勇守之
以仁有日磾之誠濟之以武叱咤則風雲廽合筵晏而
樽爼周旋盖文武之全才直古今之良將是以淮蔡之
役百勝功高青齊之師一面居最朕以蕭關尚警馬嶺
猶虞五餌之詐可羞百雉之防爰度先是屬役每難其
人惟爾良能果諧予願程功而不愆於素訖事而不勞
於人比命有司褒乃實力僉曰古諸侯勲德優盛則就
加特進以寵之我國家封植崇重則朝請一子以異之
予嘉乃勲兼用兩者兹謂上賞爾惟欽哉可特進餘如
故仍與一子正員四品常參官(元和)
王智興等加官爵制
王者誅暴亂賞勲勞既正紀綱式頒爵位朕以菲德理
乖勝殘使釁生海盜刑用戎鉞屬者庭凑倚滄州為輔
車以謀專土同捷恃棣州為屏扞遂成阻命實賴英帥
共恢壮猷爰議酬庸式奬宣力武寧軍節度徐泗濠等
州觀察處置等使充滄州行營招撫使光禄大夫守司
徒同中書門下平章事上柱國太原郡開國公食邑二
千戶王智興可特進仍封代國公食邑三千戶餘如故
平盧軍節度使淄青登莱棣等州觀察處置兼押新羅
渤海兩蕃等使銀青光禄大夫檢校尚書右僕射御史
大夫上柱國會稽郡開國公食邑一千五百戶康志睦
可檢校尚書左僕射餘如故太平軍節度鄆曹諸軍事
兼鄆州刺史御史大夫賜紫金魚袋崔弘禮可檢校尚
書右僕射餘如故其棣州城下武寧軍及諸道立功將
士除已甄錄外委智興條䟽聞奏棣州應見在百姓宜
復二年其將士有决戰攻壘奮不顧身中刃被創遂成
廢疾者並賜衣粮終身勿絶其武寧軍及平盧軍浙西
宣歙天平等五處兵馬在棣州城下者並宜放歸本道
於戲並命申威分疆剪寇界大河之南北委藩守以廓
清立績者既以勞旋圖功者方期盡敵勉弘朕策無至
老師共輳輯寧副我勤厲(元和二年十一月)
王元逵同中書門下平章事制李德裕
門下古之命帥必重其名假三事之崇允萬夫之望故
韓信以丞相擊魏樊噲以相國伐燕克成茂勲抑有前
典成德軍節度鎮冀深趙等州觀察處置兼充北面招
討澤潞等使金紫光禄大夫檢校司徒兼鎮州大都督
府長史御史大夫駙馬都尉雲騎尉王元逵生禀忠厚
天資誠信竒正得於心機嚴莊表於師律去病之略無
假孫吳翁歸之才實備文武屬狡童逆命自固奴巢果
能揚義聲以載馳繇直道而先奮鋒逾駭電勢盛疾雷
上據層巒削成煙壘下臨平壌盡見秋毫始殄伏莽之
戎遽收建瓴之險陳兵原野漸扼堯山摧困獸之鬭心碎螳蜋
之怒臂棄身者萬計折首者七人先獻戎俘益彰臣節
則令望王師之陣草木為兵聞吾帥之風椒蘭比德顧
其殘孽豈復稽誅夫賞不踰時速之為貴雖契敷五教已
列三公而禹分兵麾宜佩相印是用命爾升於鼎司於
戲昔吳起有大功者三不為魏相竇嬰破藩國者七未
踐漢台豈非名器之重曷嘗虚授爾其奮揚威武殱厥
渠魁當感激以成功勿遷延而玩寇服兹休命可不敬
哉可檢校司徒同中書門下平章事兼鎮州大都督府
長史依前充成德軍節度鎮冀深趙等州觀察處置兼
充北面招討澤潞等使散官駙馬勲如故主者施行(會昌)
貶責
薛訥除名為庶人制
出師不臧本於喪律責帥歸罪聞於記言薛訥頃者總
戎禦邊建議為首暗於料敵輕於接戰張我王師衂之
寇境偏禆失節乃斯令之不明中軍靡旗則厥謀之不
振况雁門斬級魏尚豈得論功馬邑亡輜王恢必聞議
罪進退之咎典刑攸屬且觀其疇昔頗嘗輸罄每欲資
忠報主見義忘身儻曹沬不死於辱終能自奮秦赦孟
明之敗漢從李廣之贖古嘗有矣朕每懷之特緩嚴科
俾期後效宜放其罪所有官爵並除削(開元二年七月)
唐大詔令集卷六十
