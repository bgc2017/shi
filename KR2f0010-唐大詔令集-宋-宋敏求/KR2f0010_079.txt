唐大詔令集卷一百
宋宋敏求編
政事
官制上
致仕官在見任官上詔
定三品至九品服色詔
置三師詔
釐革伎術官制
擇揀刺史詔
令御史錄奏内外官職事詔
命新除牧守面辭勅
誡百官與供奉人交通制
誡勵御史制
簡京官為都督刺史詔
復置十道按察使勅
誡勵尚書省官勅
洗滌官吏負犯勅
誡勵諸州刺史詔
刺史令久在任詔
京官都督刺史外迭用勅
誡勵吏部兵部禮部掌選知舉官勅
誡勵兵吏部兩司勅
置十道採訪使勅
處分縣令勅二道
處分選人勅
吏部引見縣令勅
官制上
致仕官在見任官上詔
尚齒重舊先王以之垂範還章觧組朝臣於是克終釋
菜合樂之禮東膠西序之制養老之義遺文可覩朕恭
膺大寳憲章故實永言遺事彌切深衷然情存稽古踵
世澆季而策名就列或乖大體至若筋力將盡桑榆且
迫徒竭夙興之勤未悟夜行之罪其有驚心止足行堪
激勵謝事公門收骸閭里能以禮譲固可嘉焉内外文
武羣官年在致仕抗表去職者朝參之班宜在見任官
上(貞觀二年九月)
定三品至九品服色詔
車服以庸昔王令典貴賤有節禮經彝訓末代澆浮采
章訛雜卿士無高卑之序兆庶行僭侈之儀遂使金玉
珠璣靡隔於工賈錦繡綺縠下通於皂隸習俗為常流
遁忘反因循已久莫能懲革朕繼踵百王欽承寳運思
弘典制垂範後昆永鑒前失義存釐改其冠冕制度已
載令文至於尋常服飾未為差等今巳詳定具如别勅
宜即頒下咸使聞知(貞觀四年八月)
置三師詔
朕觀前代明王聖主曷嘗無師傅哉况朕踵百王之末
智不周物其無師傅何以匡朕之不逮詩不云乎不愆
不忘率由舊章宜依古道置三師之位(貞觀六年二月)
釐革伎術官制
量才授職自有條流常秩清班非無差等比来諸色伎
術因營得官及其升遷改從餘任遂使器用紕繆職務
乖違不合禮經事須改轍自今本色出身觧天文者進
轉官不得過太史令音樂者不得過大樂鼔吹署令醫
術者不得過尚藥奉御隂陽卜筮者不得過司膳寺諸
署令(神功元年閏十月)
揀擇刺史制
朕聞彰善癉惡有國之常典糾寬濟猛為政之通規朕
以薄德謬膺明命瞻言賞罰未適時宜致使億兆未安
賢良未進小人未退貪吏未懲亡流者未歸懷冤者未
理倉儲府庫未免其空卿士大夫未任其職在予之責
有愧良深然不能致君於堯舜者亦羣公卿士之所耻
也今當勵精為政革弊創業卿等將何以規補致使咸
亨各以状聞朕當親覽且共理天下者在良二千石宜
令中書門下於外内官内揀擇必取才望兼優公清特
著可以宣風導俗者具以名聞但有司承寬共為苟且
事多愆咎無復紀綱各令本司長官審善惡有才職不
相當限十日進状(景雲元年十一月)
令御史錄奏内外官職事詔
寅亮天功弼諧庶績宰臣之任也彰善癉惡激濁揚清
御史之職也政之理亂寔此由焉朕丕膺鴻緒三年於
兹日旰而食夜分而寢萬乘非樂四海為憂思欲小康
蒸人允答羣望懲勸之詔歲月相仍然耳不聞彈劾之
聲目未觀剛正之舉豈内外吏咸未徇公耶將有司廻
避隠不聞耶每念於此惄焉如疚言而不行責在薄德
知而不奏誰其過歟御史等不樹紀綱合從屏黜但緣
未親處分志在含忍宜許自新以收後效内外文武官
有老弱疾患貪暴侵漁不舉職事材職不相當者三日
内各錄状進外州刺史上佐多不簡擇内外之職出入
須均京官中有才幹堪理人者量與升官有清慎者與
京官(景雲二年十月)
命新除牧守面辭勅
勅自古帝王莫能獨理爰樹侯伯所以分政則今刺史
是已蓋欲亭之毒之納於富夀不夭不札以致和平朕
受天睠命作人父母殷鑒遠圖罔知攸濟頃者都督刺
史惟良是求而寂寞厥聲孰副虚想豈六條察舉未詢
事以考言將三載黜陟不責寔而求當遂令進之則易
吏煩於送迎退之則難人務於苟且豈所謂安孤老長
子孫之意耶漢宣由是興言劉廣為之長歎誠有旨也
今事謀伊始邦政維新俾凝庶績思改前弊自今以後
都督刺史每欲赴任皆引面辭朕當親與疇咨用觀方
略至任之後宜待四考滿随事褒貶與之改轉諸州上
佐五品以上應改轉限亦宜准此夫𩔖其才則適用久
其事則有恒致用執恒未聞不至於理也凡爾在位可
弗勉哉(先天二年七月二十四日)
誡百官與供奉人交通制
勅朕聞事君者必在至公行已者貴於獨立如聞供奉
近侍之軰比日因循廣有招携未能周慎爰與朝列頗相
闒茸苟非親表不合數至門庭多行請託便涉趨附眷
言此弊須革前非宜體朕懷深自戒勵自今以後百官
輙不得與入内供奉人往還
勅勵御史制
勅御史之職邦憲是司先正其身始可行事當須舉直
錯枉不避親讎糾慝繩違務從公正如聞愆過隂自鼓
動不即彈射自樹恩私曾無忌憚仍有請託將何以寄
之鷹隼用屛豺狼如此當官深負所委自今以後不得
更然
簡京官為都督刺史詔
朕聞天為大者孰先於育物最靈者莫甚於愛人故樹
之后王以康兆庶朕緬鑒前烈深惟遠圖懼德之不修
化之未偃寅畏夙夜如臨泉壑然則疇咨命於四岳黜
陟存乎三載既已百姓為心非以一人獨理今之牧守
古稱侯伯賢者任之則循良之迹著不賢者任之則愁
苦之聲作每冀精於所擇委之俞往豈時或頽靡苟且
尚多吏之殊尤寂寥不嗣静言政要朕用憮然間歲水
旱周於郡國倉廪不蓄閭閻薦饑加以出攝頗多冗官
增弊至於處置皆憑刺舉當於京官内簡宏才通識堪
致理興化者量授都督刺史等久在外藩頻有進狀者
量授京官使出入常均永為恒式課最超等必議升遷
循默守常必加黜免昭昭賞罰可不慎歟昔國僑相鄭
以致和平曹參相齊貴於清净清净則不擾不擾則和
平和平則不争不争則知耻愛費而與休息除煩而從
簡易自當農者歸畎畆蠶者勤紡績既富而教乃克有
成道德齊禮不遠斯復庶幾在位弘朕此心焉(開元二年正月)
復置十道按察使制
古者聖王協和萬邦疇咨四岳柔遠能邇明目達聰以
變於人也自朴散醇醨割方四直失於德者格之以禮
失於禮者助之以刑故懼羅網而畏簡書必振其綱而
操其柄庶乎政之要也間歲天下諸州岳牧先充本道按察誠
以今之刺舉昔之連率蓋欲為吏之黜陟以審人之愁苦中
念作姦犯科獲罪相次棄木或尤於拙匠採葑不遺於下
體由是申命有司咸多叙用至於按察暫令休罷夫泉有魚
矣雖見則不祥林有獸焉而為之不採與其存而勿用孰若
狎以玩之俾乂於時復修其銀青光祿大夫政益州大都督
府長史姚雋處置兵馬使上柱國兖國公陸先等早藴宏量
深甄大體清能勵俗仁以維風必將檢馭權豪昭明淑忒宜
興化以樹善佇責成而求當可依前件餘各如故一事以上
並准舊例處分本道所隸之州有偏遠不穏便者仍令所司
量宜分割永為定額訖奏聞主者施行(開元二年閏二月)
誡勵尚書省官勅
尚書禮閣國之政本郎官之選寔藉良才如聞諸司郎
中員外怠於理煩業維養望凡厥案牘每多停擁容縱典
吏仍有貨財欲使四方何以取則事資先令義在能改
宜令當司長官殷勤示語并委左右丞勾當其有與奪
不當及稽滯稍多者各以状聞(開元二年六月)
洗滌官吏負犯制
黃門朕聞顔回知過不無過也蘧瑗知非不無非也孔子
曰過則勿惮改過而能改善莫大焉此則古之賢人所未
能免朕祇膺駿命光闡鴻猷思革頽風以清貪吏作程
者不要於密貴於必行行令者不要於嚴貴以適中比歲
或使者廉按或憲司繩糾未能發明大體頗亦委曲小疵殊
異恢恢之言遂行察察之事一從過誤永點彛倫銓管不許
其棄瑕簿書寧容其刷耻懷才則每歲見斥登用則終身
蔑聞静言思之誠未為得夫學以從政禄以代農不可易業從
政不可紊序永鑒前弊當無廢人改而更張朕之志也官人負
犯經洗滌赦宥者宜並除痕選用量舊資依選例處分諸使
通状事或有枉斷豈無失承前要須却累通状人當始為雪
各懼罪及致有冤人其訴枉屈人任申牒刑部事狀似枉者
為牒本使勘問盡其道理無本使者追本案為其尋究應
雪者本司斷後委左右丞更審詳覆然後牒所由司除痕
幷牒紫微黃門附簿諸處百姓若被勾徵使人貪功既
不納理州縣承勅又不敢放或已輸巳役重被徵收或
先死先逃勒出鄰保欲令貧弱何以安存自今以後有
隠欺須勾者宜勾當年若事連去年者亦通任勾隔年
以去更不在勾限其官典及前官隠贓在腹内者不在
此例布告天下咸使聞知(開元四年四月四日)
誡勵諸州刺史詔
朕聞御寰瀛者不可以乖化養黎獻者必存於從理故
專一方親百姓有愁苦之聲非牧伯之德所以精求臺
閣歴選縉紳常舉百寮之要以光出刾之重虚想佳政
用成庶績自冬入計者則循名責實詢事攷言雖無等
差終未有殊異得非歲時或淺風教未洽耶故一切不
遷各再臨所典至於敬耆老恤煢弱止奸盜伏豪強人
不忍欺吏不敢犯田疇開墾獄圄空虚徭賦必平逋逃
自復門杜請謁庭無滯留若是者迺聞舉職思可以力
致至於弭災𤯝集休祥尚德義崇禮樂儒風大長化道
旁流耕夫克讓織婦知節草木不夭昆蟲咸遂扇彼淳
源登兹夀域若是者亦弘之在我仁遠乎哉豈惟祿秩
就加當以公卿入拜其或靡副朝奬不恭朕言陟既有
之黜故宜及勉旃俞往各勤我之休命(開元五年七月)
刺史令久在任詔
與我共理惟良二千石久於其政然後可化成前代以來頗
多僥倖但因入考即有改轉自今以後非灼然應黜陟者
更無遷易敦此風俗冀革苟且又舊例别駕皆是諸親
頃年以來頗多餘色先授者未能頓已此後自循舊章去冬
有因計入朝不可更令却往過事考了並量材叙用(開元六年二月)
京官都督刺史中外迭用勅
勅刺史古之通侯公卿國之重任百揆時叙必在得賢
萬邦咸寧期於共理郎官出宰抑惟前事方伯登台聞
之往躅頃來朝士出牧例非情願緣沙汰之色或受此
官縱使超資尚多懷耻亦有朝廷勲舊暫鎮外臺却任
京都無辭降屈且希得入衆以為榮為官擇人豈合如
此自今以後諸司清望官闕先於牧守内精擇都督刺
史却向京官中簡授其臺郎以下除改亦於上佐縣令
中通取俾中外迭用賢良靡遺庶績其凝九功惟允即
宜銓擇以副朕懷(開元八年七月)
誡勵吏部兵部禮部掌選知舉官勅孫逖
勅官邪則敗國賞僭則利滛自昔至言政之明誡朕祗
膺大寳豈忘兢惕臨御以来且踰二紀期大道之成化
冀天下之為公凡百卿士豈不協力而選舉之司委任
尤重若名器失序則勸沮何施近者流外銓曹頗多踰
濫有塵清議寔紊彝章胥吏之徒雖則微賤仕進之路
終為厥初必澄源流無雜涇渭不慎於細其傷則多小
既不可不懲大亦不可不誡其吏部兵部禮部掌選知
舉官等各宜飭勵當盡至公必須杜邪枉之門塞請託
之路何止一變仍圖永清且銓綜九流必仗賢俊取諸
賞鑒立斷可知何至淹時致稽團奏開門之後餘甲未
終既滯官曹長前罪過舊選未畢新格復修此乃因循
實為煩弊自今以後吏部選人三月三十日以前團奏
事畢兵部二月内畢其流外銓及武舉專委郎官恐不
詳悉共為取捨適表公憑每至留放之時皆就尚書侍
郎對定既上下檢察庶在得人而覆車尚存殷鑒非遠
法不可廢宜識朕懷
誡勵兵吏部兩司勅
勅設官分職將以奉法禁非實在上下叶心中外一德
共熙庶績用絶姦源如聞百司頗皆寬縱遂令胥吏得
以挾私近者兵部令吏因令推鞫或在選曹增减文狀
雖小人之過則惟其常永言在司官亦為疎略朕今申
之寬宥許以自新庶觀將来冀能效節至如兵吏兩司
是掌衡鏡進趨者非一揆姦巧者亦百端推而言之或
所未免無謂幽昧朕皆察焉宜各盡心靖恭爾位
置十道採訪使勅張九齡
勅歲比不登人或流冗言念菜色朕用疚懷而牧宰是
寄惠養猶缺黎元為本賦歛未均當宁思之良所於邑
且十道為率六察分條周漢以還事有因革帝王之制
義在随時其天下諸道宜依舊逐要便置使令採訪處
置若牧宰無政不能綱理吏人有犯所在侵漁及物土
異宜人情不便差科賦税量事取安朕所責成貴在簡
要其餘常務不可横干其便宜令中書門下即簡擇奏
聞朕將親覽(開元二十二年二月十九日)
處分縣令勅二道張九齡
勅旨語諸縣令等自古致理其在命官今之所切莫如
守宰朕每屬意尤重此官有善者雖遠必升無能者縱
近而廢固已維取才寔非務官資事亦坦然天下所見
而浮競之軰未識朕懷俾其宰邑便為棄地或以煩碎
而不專意或以僻遠而不畏法侵染成俗妨奪為恒嗷
嗷下人於何寄命朕所以寢興軫念思有以濟之故令
吏曹精選才幹卿等各膺推擇用簡朕心若能化績有
成聲寔相副朕必有超擢終不食言如其謂人不知唯
利是視徒速負敗兩喪身名智者所圖應不至是各宜
勉勵以副勤屬(開元年)
又
勅新除河南府密縣令張稷等令長之任黎庶尤切比
嘗選衆未盡得人然而勇進之流乃非其好矯弊之政
豈無所革令既各膺奬用當盡良能周月有成聲謠若
著所列清要唯待才賢既爾有聞不患無位各宜勉勵
以副朕心(開元年)
處分選人勅
勅朕憫兹下人不忘鑒寐庶乎富教寄在牧宰所以推
擇才能親加考覈卿等各膺時用副朕虚求亦既得人
佇聞佳政若能精銳為理聲績有稱即當待以不次信
斯言之可復如其政不能舉行且有遺豈獨敗於厥躬
必將坐於舉主此亦明訓不得不然各宜勉之以成名
節今賜卿少物各宜領取並於朝堂坐食食訖好去(開元)
(年)
吏部引見縣令勅
唐虞致理命以子男周漢建官間以令宰朕稽古前哲
寤寐全才委之銓衡慎擇銅墨至於上敷朝政下安淳
人親其農桑均其力役使惸嫠者視之猶父母俾匱乏
者頼之以安全然後八使𩔖能六條舉最擢以含香粉
署奬以秋簡霜臺是乃立身效官移忠入仕榮家報國
豈不美歟若徇已冒私擾人敗政有懷潤屋無懼害公
豈唯刑網貽憂抑亦名節墮替蓋士君子之不取亦名
教之罪人鴻漸於盤豈不勉哉今卿等將欲赴官朕之
所言提撕之耳所謂聽訟吾猶人也必也使無訟乎况
今之人也與古人不殊今之官也與古官無别則榖璧
銅印其猶昔榮而卓茂魯恭迥然無繼將奬勸之道不
致豈淳朴之風未還撫事君臨載深惕厲今者庶乎卿
等能副此心賞既超倫刑必當法各宜自勉敷我皇猷
無謂蓋高四聰必逹並即於朝堂坐食食訖好去(天寳十三)
(載五月)
唐大詔令集卷一百
