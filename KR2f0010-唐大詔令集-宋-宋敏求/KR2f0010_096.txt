唐大詔令集卷一百十七
宋宋敏求編
政事
慰撫下
宣慰魏博詔
宣慰鎮州詔
宣慰幽州詔
遣使宣撫諸道詔
為將漳王事安撫中外勅
令李踐方充西州宣撫使勅
遣使宣慰諸道詔
命李回宣慰幽鎮等道勅
遣使宣慰安南邕管勅
遣使宣慰徐宿二州勅
安恤天下德音
宣撫東都官吏勅
遣使宣慰蘄黃等州勅
慰撫下
宣慰魏博詔
奉君親竭忠孝人倫之大端也賢智所以盡心賞功勞
𢡟名節國家之急務也皇王所以致理朕嗣服丕業恭
臨萬邦每念政之未孚化有不暨怵惕惟勵載勤於懷
常以為宵質禀靈皆思嚮善亦在甄明撫導推示至誠
樹績必使其先揚罹患必圖其安緝永言及此終食豈
㤀魏博大藩東夏作屏軍戎勇於見義黎庶懷於有仁
自中原始兵革之虞河朔為用武之地抱才器者或思
忠而盡力申節效者果因事而彰明時將大寧斯獲予
志昨者季安薨謝其子幼童姦邪憑依妄肆威福一境
危慄懼致覆亡比屋凋傷疲於杼柚田興仗義奮發剪
去憸人大安方隅屢獻忠懇達三軍奉上之志激千里
望闕之誠誓遵典彝丕變舊俗忠諫指切感於朕心是
用特授旌旄俾靖封略言念將士同德叶謀守正如金
石之堅凌寒挺松柏之操垂令名於不朽示臣節於將
来清風載揚丹欵可鑒嘉尚歎息勞於寢興賞不踰時
式示旌勸其管内百姓等身勞耕稼力竭征徭念切於
懷用當憂憫宜令司封郎中知制誥裴度往魏博宣慰
親諭朕意仍賜錢一百五十萬貫以河隂院諸道合進
内庫綾絹絁等支送充賞給將士及六州縣百姓差科
宜給復一年使之蘇息州縣之中或有殘破偏甚者委
田興逐一便宜處分朕以布澤之時務從人欲好生之
德期洽衆心魏博管内宜赦見禁囚徒其與叶心立功
大將及判官等委田興具名銜聞奏當有甄昇如有父
母在别加優恤當道從前已来官吏將校等或忠義可
嘉而刑戮濫及如有此色委田興條錄聞奏當加贈如
有家口見存宜厚加優卹管内高年者或天寳遺人夙
霑皇化或孤獨廢疾不能自存田興差官存問仍量給
粟帛管内有清勤奉職為衆所知者田興具事疏奏聞
當加進改如身在丘園行義素著或才兼文武名節可
稱亦委田興具名聞奏贈太尉季安姻戚舊臣嘗任將
相飾終之典宜示優崇其葬事委田興差官勾當禮物
之間務從周厚田懷諫在疚之初政出羣小因致軍府
騷然不寧以其幼年不問保善念功惟恐不及䘏人厚
下惟恐不豐庶乎大治雍熙遂櫜弓矢為仁由已其道
信然樹德務滋在乎終始凢百多士宜悉朕懷
宣慰鎮州詔
朕聞帝王之宅定四海子育羣生如天無不覆如日無
不燭其發號施令也如風其行慶布惠也如雨故能上
符天道下感人心朕自嗣守寳圖將欲恢宏王略常懼
化有所未至思有所不周乃睠冀方初喪戎帥念乎三
軍之士洎乎四州之人或懷志積誠而思用莫展或災
荒兵役而望恤何階今則昌運一開忠誠著效王承元
首陳章疏願赴闕庭思父兄之名固君臣之義已加殊
奬别委重藩又念成德軍將士等叶心嚮義丹欵載申
方欲效其器能各宜列於爵秩大將史重歸牛元翼等
已並超授榮寵令更都加厚普示深恩兼以四州貧下
百姓當敷賑贍之惠俾識含育之仁宜令諫議大夫鄭
覃往鎮州宣慰親諭朕意仍共賜錢一百萬貫以内庫
及戶部見在疋段支送充賞給將士兼代四州貧下差
科州縣之中有殘破甚者委弘正量便宜優䘏務令存
濟朕又以王澤所洽大綱方收宥過釋冤與人休泰其
管内見禁囚徒罪無輕重並宜赦免其大將等雖巳頒
賜官爵或慮有遺並判官等宜委弘正具名銜聞奏如
或父母在者别具上聞當加優䘏當道從前巳来官吏
將校等或忠義可嘉而刑戮濫及如有此色亦條錄奏
聞當加追贈如子孫見在厚加優䘏仍具奏聞四州之
内有高年惸獨或承平遺老夙覩皇風或孤獨廢疾不
能自存者差官就問量給粟帛四州之内有奉職清勤
惠及百姓者具事跡聞奏當量加進改如有隠居山谷
退在丘園行義素高名節可尚或才兼文武卓然可奬
者具名荐聞朕以武俊之勲勞光於彝鼎士真之恭恪
繼被節旄承宗感恩亦克立效永言十代之宥俾錫一
門之榮承宗兄弟並巳授官爵如或未盡霑及亦當具
聞奏其承宗葬事亦差官勾當禮物之間務令周厚鳴
呼錄其遺忠延乎後嗣旌其衆善被於一方國有羨財
不恡於䘏隠朝有好爵無愛於賞功庶使八表大同五
兵永戢宣示中外宜體朕懷
宣慰幽州詔
昔我玄宗明皇帝得姚元崇宋璟使之鋪陳大法以和
神人而又益之以張說蘇頲嘉貞九齡之徒皆能始終
彌縫不失紀律四十年間海内滋殖風俗謹朴君臣和
平人無争端卿大夫無以贓罪鞫人於聖代矣况伺察
乎由是網漏吞舟視盗不謹寇羯乘釁㝅為氛妖天下
持兵垂七十載朕顧𦕈末獲承祖宗分不得見四方無
姑息之臣而九有復昇平之境矣上帝念我賚予忠賢
盡獻提封恢纉舊服使遼陽八州之衆重覩開元之儀
者時予侍中總之力也名藩重位予何愛焉劉總已極
上台仍移重鎮兄弟子姪各授官榮大將賓寮亦宜超
擢百姓等給復一年宜賜軍士錢一百萬貫以内庫錢
充仍令宣慰使給事中薛存慶親諭朝旨與節度使丞
相弘靖計會大將判官甄奬未及有父母在者並具名
列上郡縣中有殘破甚者量便宜優䘏平時舊老始見
胡塵重覩朝儀得無悽抃遐想撫其兒稚自此免於兵
鋒言念於兹用加優給管内有高年惸獨或廢疾不能
自存者委弘靖差官就問量給粟帛管内州縣官吏有
奉職清勤惠及百姓委弘靖具事聞奏當與量加進改
燕趙之間古多奇士隗臺如在代不乏賢如有隠山谷
退丘園行義素高名節可尚或才兼文武卓然可奬者
其委弘靖具名薦聞於戲古人云安不忘危魏徵對太
宗以守成之不易兹朕小子亦又何知而鎮冀克和幽
燕復古慄慄夙夜不遑荒寧實惟祖宗之休尚賴股肱
之力咨爾輔弼至於方嶽爾當勉於姚宋之功予無㤀
於天寳之戒宣示中外宜體朕懷
遣使宣撫諸道詔
朕纂承寳位司牧黎元夕惕朝乾期於康乂一夫不獲
實疚於懷如聞淮南等道歉旱頗甚比頻救接尚未底
寧言念流庸豈㤀宵旰又慮災荒之際賦斂以興不有
矜寬能無重困故令宣撫俾克慰安令殿中侍御史盧
貞往浙東浙西道殿中侍御史李行修往江南宣歙等
道安撫其淮南管内減放今年夏税錢二十萬貫文浙
西道七萬貫文浙東道二萬貫文宣歙道一十萬貫文
並委宣撫使與所在長吏計議量管内諸道州縣災歉
重輕於上供及留使州内均減作等級蠲放其應令徵
者亦須優容立限與長吏商量度其分具數條奏其四
道管内州縣刑獄並令疎理以絶冤滯如有枉濫官吏
不能奉法貪冒奇慘令百姓由此不安者察訪以聞仍
審以觀察使已下商量據所在事宜利病務於綏葺苟
有利於人者便施行訖聞奏又訪聞江淮諸道富商大
賈并諸寺觀廣占良田多滯積貯坐求善價莫救貧人
致令閭里之間翔貴轉甚夫裒多益寡著在格言周急
勸分亦惟善政應旱歉處州縣有富商大賈及諸寺觀
貯蓄斛㪷委所在官吏切加曉諭速令減價出糶者如
不出糶即令貸借量取利各立文記至秋熟後勒填還
其商賈及寺觀亦宜安住不得因兹妄有攪擾所有斛
斗縱是鹽商亦令准例出糶所放人戶徵科遠定分數
書時牓州縣令早知委用安其心
為將漳王事安撫中外勅
朕以菲德奉兹丕構雖虔恭修已不敢暇逸而誠亮格
物未能弘敷遂使奸兇懷非覬之端藩戚䧟無君之責
外詿宰臣傍連禁吏怵惕自咎中宵靡寧親臨鞫訊改
寘刑典顧惟大義實愧御家猶慮險狡之徒忿怨相冒
遂至誣引或連非辜載懷惕戒宜諭深旨應緣漳王及
宋申錫被論告事除今月六日已前准勅旨處分并捕
捉王師文一人餘並一切不問宣示中外用體朕懷
令李踐方充西州宣撫使勅
蓋天人之際相應如響祥祲之来各惟厥事乃者兵革
始罷黎庶甫寧而蜀土載罹震驚方務綏輯今又水潦
為沴沉溺實多載省奏章益深軫慮諒以朕澤不逮下
誠無感通五事致咎此方何罪夙夜兢愧憫歎良深宜
令戶部郎中李踐方充西川宣撫使應遭水人戶委與
本道觀察使計會各量税額所漂損多少等第分數蠲
放今年夏秋税錢及租子等如上常平義倉有斛斗處
亦委德裕遵古開倉賑恤更量加優當使得生聚禁察
苛暴存安老疲以副憂屬稱朕意焉
遣使宣慰諸道詔
大河而南幅&KR0695;千里楚澤之北綿亘數州近以水復暴
至隄防潰溢既壊廬舍復損田苗言念黎元罹此災沴
或生業蕩盡或農收索然困餒凋殘豈能自濟是用憂
灼疚於中懷今故遣使臣詳問疾害紓其墊溺之苦申
以勞徕之方勉諭師徒安存孤老將我惠澤冀蘇疲人
宜令給事中盧弘宣往許鄭滑鄆曹濮等道宣慰於戲
朕自君臨勵精求理常恐一物失所每以萬物為心誠
無感通時有災害夙夜愧悼不知所以宣示藩方喻兹
詔命使寬其徭役禁其侵漁多方葺綏俾速完復布告
甿庶知朕意焉
命李回宣慰幽鎮魏等道勅
勅成德魏博皆出甲兵俯臨賊境秋氣巳至攻取是時
元逵弘敬制勝伐謀必有成筭固須命使遠訪嘉猷又
回鶻雖巳遁逃尚存餘燼今朔風始勁寒草具腓猶未
革梟音敢懷狼顧迫於飢窘侵擾邊城仲武久欲蕩除
俾無噍類成其志業壯彼威聲亦在使臣往諭朕意各
宜奮勵早建殊功解甲勞旋免及祁寒之候止戈除患
庶臻仁夀之期咨爾帥臣副予委遇宜令刑部侍郎兼
御史中丞李回充幽州鎮魏等道宣慰使(會昌三年)
遣使宣慰安南邕管勅
勅四海九州莫非吾之赤子念兹遠俗尤用軫懷如聞
日南自郭細為亂之後溪洞頻有不安郎寧去歲已来
屢為南蠻侵軼遠思裔俗載想疲黎有枉莫伸無辜受
戮者多矣想思朝廷之弔問若大旱之望膏澤也是用
特詔執事聿求使臣内外通班文武多士爰擇敏達副
吾選求銀青光禄大夫檢校太子賓客兼右千牛衛大
將軍侍御史上柱國宋涯早列和門夙通軍志公忠有
素文武是經信義彰美於禁營政績茂宣於汧隴吾所
求者爾其人乎昔司馬相如奉漢廷之命通西南夷路
飛檄曉諭不勞師征夜郎牂牁等皆生梗之俗猶能永
奉漢法於今稱之而况安南邕管皆吾藩方雖遠朝廷
咸遵法理爾其將我憫憐之意深訪疾苦之源貧者撫
之富者利之老者安之少者懷之盡爾公廉究兹利病
因宜制變臨事合權能安遠方克致寧謐豈無崇秩以
奬勤勞俾增石室之榮以盛軺車之貴無憚遐役佇立
厥功可守本官兼御史中丞充安南邕管等道宣慰使
(大中十一年四月)
遣使宣慰徐宿二州勅
勅徐宿二州將士百姓等去歲徐州戍卒專擅迴戈殺
戮都頭剽奪器仗當時遠近言論朝廷便欲誅鋤朕以
好生為心懷土可恕不令究詰但任歸還將及本州又
自疑阻復興悖亂遽恣猖狂因辱廉使監軍害我小使
大將邀求符節專撓城池朕再三招懷丁寧慰諭啟自
新之路垂宥過之言奸計逾堅慢辭彌犯塗炭百姓虐
毒四封近年已来劇賊無比爰思止殺乃命興戎稽緩
靈誅殆將周歲然則兇黨之外平人甚多皆被脅從遭
其駈使每聞勝捷倍所歎傷今既底寧專令宣撫申綏
柔之令委使臣除弊利人蠲税節用軍士衣賜俾其計
量種麥是時已令給䘏仍遣臨時裁度唯務便安皆負
周才以展良術軍人百姓罹此横禍災數致然勉於營
生安兹樂土其餘事件並在德音指揮使臣專臨重此
頒述今遣左散騎常侍劉異兵部郎中薛崇宣慰想宜
知悉(咸通十年十月)
安恤天下德音
自累年巳来四方多故雖巳寧謐尚切防虞居安不㤀
於慮危有備可期於無患况海隅封略猶集戎兵天下
租庸半資軍食而又徐泗戰争之地瘡痍僅平江淮灾
沴之鄉流亡未占遂使物力凋耗人情艱危言念蒸黎
良深憫惻朕臨寳位十有四年憂勤無一日之安怵惕
居兆人之上紹先王之遺訓守列聖之丕圖所以未明
求衣分夜方寢静思致理㒺敢怠荒顧臣寮而委以腹
心視寰宇而同於掌握管絃娛樂不勞於萬幾稼穯艱
難每臨於千畆今又物惟豐茂歲獲順成宜弘覆燾之
恩用作生靈之福應諸道州府軍人百姓委所在長吏
各承詔旨切務慰安瘡痛僅平者尤在撫綏流亡未占
者倚深招諭物力凋耗之處速致安全人情艱危之時
無更侵擾遠年逋欠且緩倂徵近日歸還勿更加税勸
農重榖以備饑荒訓卒練兵用防寇盗但躬行儉約政
不煩苛省宴樂則務贍軍須絶餉遺則盡資公用漸使
疲羸蘇息帑藏充盈減朕之憂勤寬朕之怵惕雖臣子
之分必竭其忠誠而君父之心寧忘其誡勵我有爵賞
以訓有勞我有憲令以懲不一凡在方鎮岳牧邑宰僚
佐各揚爾職克副予懷(咸通十四年六月)
宣撫東都官吏勅
勅東都留守王渢河南尹劉充章及分司御史官僚皇
城將吏府縣官僧道耆夀百姓等朕端居上京默念東
洛常恐宗廟不得嚴肅宮闕或至蕭條省寺荒涼井鄽
凋耗府縣有疲羸之苦郊原貽蝗旱之灾雖鑾輅翠華
未期巡幸而臨軒負扆常注憂勤昨者草寇憑凌王師
討伐勤勞車甲綿歴星霜巡環於十二郡間塗炭於數
千里内方聞剪滅又致猖狂王仙芝等縱脅生靈聫攻
縣邑纔收陽翟又破郡城不日復䧟汝州兼擄郡守監
軍使兇黨既盛人心易搖尋聞洛邑震驚都城紛擾舊
相護几筵迴避羣官絜妻子奔逃工商失業以無依黎
庶捨家而竟出朕每聞奏報彌切驚憂心如納隍手若
馭索便罷重陽内宴以示焦怛之懷而宗社降靈神祗
助順尋聞寇盗不敢侵踰吹燎火以南旋却洪波於北
注今則官兵漸集王室頓安公卿可以還舊居閭巷足
得復生業况聞秋田大稔物價稍低雖暫履於艱危必
終成於康濟今差左諫議大夫揚授工部員外郎李巢
專往宣慰凡居長吏官僚等切在條理安存必令減節
征徭均平賦税無使虐吏重困疲人諸道師徒多已屯
集累勅有司官吏不令供餽闕遺亦委使臣勞諭將卒
專俟凱旋之日當行慶賜之恩(乾符三年九月)
遣使宣慰蘄黃等州勅
君后惻隠之心必先於濟物朝廷發生之澤本務於弔
人納隍雖軫於四維滅燎尚延於數月朕每念愁毒良
增震嗟王仙芝尚君長等跡自椎埋結成嘯聚呼澤而
豺狼相應掠地而雞犬無遺是以所寇州城便為荆棘
黔首盡逃於山谷遺骸欲遍於丘墟皆由時平不務於
搆兵歲久遂至於忘戰以至望風喪敗迎刃殱夷縣道
皆空人靈胥怨嘆兇徒之未服念赤子之無辜蓋朕誠
信未能感昭慰曉莫能通達須漸資於完復俾稍慰於
流離爰命腹心往詢疾苦今故遣國子司業李夷遇將
我惠渥䘏彼荒殘拯塗炭之沈淪解瘡痍之呻痛應汝
隨申安蘄黃等州凡經王仙芝尚君長所攻劫處悉加
撫育遍問存亡其有已歸復人戶仰所在州縣各酌量
遭罹重輕減放租税其今年並至来年春季内所有差
役並宜放免其田苗如經軍馬踐踏兼人戶有戰陣死
亡者全與放免其有衣冠士族亂兵横罹殺戮者仰於
屬省錢内量給衣衾搆櫝速與葬送並為設祭慰其營
魂衆暴骨遺骸委在城郭郊野無親故收認者宜作大
塚以瘞之將校常主牙旗新曾加戰折股斷臂解脛陷
胷進不念身誓思報國亡殁者當與褒贈見在者終身
不停衣粮仍令本州縣官吏遇難不撓臨危向公枉陷
兵鋒合嘉名節仰所在錄名奏聞當與追贈其有道路
郵館之所𫝊逓警急之時或驛吏驚奔賊徒焚爇仰宣
慰使量所在物力重為經營冀備追風免妨乘馹其衣
冠將吏軍人百姓遭焚劫甚者委州縣審細檢勘以義
倉斛㪷賑救且令粗濟飢危所在府庫囷倉亦有不經
劫盗或恐奸吏乾没隠欺切仰勘驗虚實分析申奏其
有留州留使錢物皆是十月已秋賦之初須仗循良漸
自收斂節其横費酌彼軍須講於耕戰之餘用濟公私
之急其須添器械更峻城隍猶防烏合之徒重有鯨衝
之勢推我隠憂之意俾觀急病之能况十室之中必有
忠信數郡之内漸復人烟所宜牙佩韋弦重張琴瑟全
由良吏善撫疲人應有緩急之間便宜所切州縣之利
病奏請之未行仰宣慰使與所在刺史縣令細詳事由
逐件聞奏兼期知我萬機之重俟黎元而共安九重之
深願風俗而同泰委是將命以布朕心(乾符四年九月)
唐大詔令集卷一百十七
