唐大詔令集卷四十六
宋宋敏求編
大臣
宰相
命相三
齊抗平章事制
韋執誼平章事制
杜黃裳袁滋平章事制
鄭餘慶平章事制
鄭絪平章事制
武元衡平章事制
李吉甫平章事制
裴垍平章事制
李藩平章事制
權德輿平章事制
李吉甫平章事制
李絳平章事制
武元衡平章事制
張弘靖平章事制
韋貫之平章事制
裴度平章事制
命相三
齊抗平章事制權德輿
勅寅亮天工緝熙王度調隂陽以遂羣品敷教化以統
百官必得其人乃濟於理是咨茂德允式具瞻中散大
夫守太常卿上柱國賜紫金魚袋齊抗植操清貞秉心
諒實精達政理詳明典彝才器可以濟時忠正可以激
俗蒞事惟肅休聲茂聞宜入贊於中樞俾發揮於景化
式是百辟毗予一人可守中書侍郎門下平章事散官
勲賜如故於戲政之得失在於弼諧爾其竭誠啟沃以
廣視聽進規獻納以贊謀猷俾人叶中時乃之績無替朕
命厥惟懋哉(貞元十六年九月)
韋執誼平章事制
門下宰相之職寅亮緝熙導隂陽之和贊天地之化裁
成百揆總領庶官非道契時中識通理本則何以敷暢
皇極阜安羣黎朕以𦕈身嗣守丕業思立人紀以承天
休其代予言允屬良弼朝議大夫守吏部侍郎騎都尉
賜緋魚袋章執誼孝友忠肅自誠而明茂實本於宗師
英華發於事業久參内署動直靜專累踐中臺職修事
舉克有公望冠於羣倫以予冲人恭默思道用是命爾
納誨弼違必能刑四方之風成天下之務祗服乃職厥
惟欽哉可守尚書左丞同中書門下平章事賜紫金魚
袋(永貞元年二月)
杜黃裳袁滋平章事制
輔弼股肱之臣所與共成天工左右邦理者也朕承至
尊之重居羣后之上夙興寅畏不敢康寧思所以統天
人之和彰祖宗之烈以行四方之政以遂萬物之宜敷
求哲人以輔台德銀青光祿大夫守太常卿充禮儀使
上柱國鄭縣開國公杜黃裳弘深易簡資博厚之德朝
議即檢校左散騎常侍兼左金吾衛大將軍充在街使
雲騎尉賜紫金魚袋袁滋冲茂精微體誠明之性咸以
器業閎茂服在大僚祗事先朝克荷休命識達道奥文
為國經可以儀刑具僚參總庶務寅亮天工毗予一人
罔不同心以匡乃辟黃裳可門下侍郎平章事滋可中
書侍郎平章事(永貞元年七月)
鄭餘慶平章事制
有天下者曷常不選賢與能納於輔弼用乂厥辟以和
羣生所以叙彝倫平憲度建用皇極底於雍熙者也朕
祗若大訓圖任舊人疇咨庶工用佐予理朝議大夫左
丞輕車都尉賜紫金魚袋鄭餘慶全器茂學蹈中秉直
易則可久和而不流嘗踐禁闈亦參袞職每盡王臣之
節實彰君子之風服於大僚克有休問洎綜理會府紀
綱羣司率由舊章載叶成憲固可以儀型庶尹寅亮天
工可中書門下侍郎平章事餘並如故(永貞元年八月)
鄭絪平章事制
朝廷者天下之楨幹宰輔者王化之根源朕夙寢晨興
講求為理之本思所以仰承宗廟之重俯叶億兆之心
諧和隂陽茂育區夏以貞百度以叙九疇佐予成功實
賴良弼具瞻之地公望攸歸朝議大夫守中書舍人翰
林學士上柱國賜紫金魚袋鄭絪秉仁廸哲守約居易
懿以文德擇乎中庸體元和之淑姿服大雅之明訓累
登班序休有令聞羽儀周行黼藻王度洎發揮綸翰典
職禁闈以温文雅麗之才居獻納論思之地從容中節
密勿盡規先朝任能委遇斯重恪恭夙夜綿歴歲年誠
節貫於屯夷茂勲參於顧托名書彝鼎心著丹青朕祗
膺睿國誕受明命弘宣大典澤潤鴻猷保乂於一人儀
刑於四國簡於朕志用選厥勞圖任舊人以匡乃辟疇
咨萬國罔不僉同宜膺弼采之求式懋彌綸之績於戲
為君之難存乎舉而不任為臣之患在乎知而不言事
舉其中政脩其本永綏厥位乃時之休可中書侍郎同
中書門下平章事集賢殿大學士散官勲賜如故(永貞元年)
(十二月)
武元衡平章事制
惟人代工與物施化成功者元首輔翼者股肱况國之
號令本於内史政所關决審於黃樞爰發四方用凝庶
績心求同德資以弼予朝議即守尚書戶部侍郎文水
縣開國子賜緋魚袋武元衡挺生偉才克振前緒蹈禮
合樂謙厚端和居暗室而不欺處巖廊而益重文能合
雅道可立程再司石室之圖遂踐春華之署故事可舉
嘉猷日新爰委地征實惟邦本勤於小物弘以大綱一
心不移於吐茹衆務必歸於領會鬱此時里稱為名臣
朕祗奉鴻休懼於負荷居則神明之奥位當億兆之尊
常恐明不燭幽慮不及遠一物未獲萬方在予書不云
乎臣作股肱耳目是命爾處茲弼諧爾其慎將明勉於
規誨必思袞闕無或面從直哉惟清副我明命可朝議
大夫守門下侍郎平章事賜紫金魚袋封如故(元和二年正月)
李吉甫平章事制
門下昔周宣王思弘文武之道則以申甫代天工漢宣
帝思繼祖宗之風則以丙魏執邦柄是以克紹前烈俱
稱中興朕以𦕈身託於人上亦思所以纘列聖之緒致
泰階之平懷柔四夷親附百姓將成莫大之業遂獲非
常之才授之鈞衡俾作舟楫銀青光祿大夫行中書舍
人翰林學士上柱國李吉甫符彩外發清明内融體仁
而温抱義而峻識洞精頥知帝王致理之源學該古今
窮天人相與之際自擢於綸閣列在禁闈鼔三變之文
潤色王度總五才之用參贊廟謨化俗思邁於成康致
君願及於堯舜當注意之所向每罄心而必陳深中不
回獨立無懼經綸常見於道達激切多至於涕零王綱
以張蜀寇斯殄左右密勿實由嘉言降神而生輔朕為
理調三光以序六氣遂物情而熙帝載是為中樞司我
大本命爾俞往其惟勖哉於戲宰輔之任安危所寄百
辟為憲萬邦是瞻與其明察以為公不若嚴重而有制
與其將順於甚美不若匡救於纖違審涇渭以序人倫
理繩墨以正天下交泰之運其若斯乎敬聽朕言以踐
乃職可守中書侍郎同中書門下平章事散官勲如故
主者施行(元和二年正月)
裴垍平章事制
門下朕聞后德惟聖臣德惟良在太宗時實有房杜贊
貞觀之業在玄宗時則有姚宋輔開元之化咸克佐我
烈祖格於皇天朕祗奉丕圖懋繼前烈思欲貞百度和
萬邦建中於人垂拱而理永惟房杜之化寤寐求思至
誠感通上帝眷祐果賚良弼輔予一人正議大夫行尚
書戶部侍郎上柱國賜紫金魚袋裴垍器得天爵文為
國華行有根源言無枝葉忠敬恭順貫之以誠心方潔
貞廉輔之以通識玉立不倚金和有聲洎潤色綸言密
參樞務嚴重得大臣之體温雅秉君子之文每獻納之
時動有直氣當顧訪之際言無隠情遠圖是經大事能
斷匡予不逮時乃之功及領地官且司邦賦會計務劇
出納事殷捉利刃而皆虛委棼絲而必理歴試茲久全
才益彰宜登中樞以允僉望夫宰輔者下執邦柄上代
天工為國蓍龜注人耳目爾尚降乃德以親百姓廣乃
志以序九流匡朕心以清化源從人欲以致和氣予欲
宣力汝為股肱予欲詢謀汝為心膂予違望於汝弼勿
謂不從汝言逆於朕心必求諸道獨立勿懼直躬而行
明聽斯言敬踐厥位嗚呼罔俾房宋專美於前可中書
侍郎同中書門下平章事散官勲賜如故主者施行(元和)
(二年九月)
李藩平章事制
皇王理本繫於輔弼内以熙庶績釐百工外以撫四夷
式羣后三五已降崇替由之朕祗荷丕圖思底於道夙
夜惟厲延登俊賢若涉大川俾作舟楫朝散大夫守給
事中上柱國李藩天鍾粹美氣禀清英信在言前行為
人表藴經邦之識度發自明誠通理道之本根鬱為公
器學探旨奥文以忠貞大玉斯實於東序朱絃可薦於
清廟廣則難挹剛而有容處衆無溷其風標存險常推其
名節累登華署克贊彌綸擢授左曺專聞駁議永惟股
肱之任翼亮是資必求其人豈限常次黃樞選重僉曰
宜之爰舉朝章式副公望於戲爾惟率正邪罔不匿惟
匪躬直誠可以事上惟秉鈞平施可以致和毗予一人
允理王事懋乃嘉績永孚於休可朝議大夫守門下侍
郎同中書門下平章事賜紫金魚袋(元和四年二月)
權德輿平章事制
門下夫宰相之任上以代天工輔佐之宜下以立人極
爰得忠正方膺股肱正議大夫守太常卿上柱國襄武
開國侯賜紫金魚袋權德輿器度端實知識通敏學成
師法文為國華素履常踐於貞方黃中允合於易簡自
出入清列茂著嘉聲名利無屑於中懷風雨不易其常
性驥騄之質常識於遠途鸞鳳之姿宜巢於阿閣期於
至理推之至公寵以春卿掌我樞務輔天地之德俾化
及平民導隂陽之和使物靡疵厲予違汝弼言無面從
君可臣否事已心許用佇弘美式副虛懷可守禮部尚
書門下平章事散官勲封如故(元和五年九月)
李吉甫平章事制
輔弼之重邦家所屬寄深藩翰則外撫諸侯望切股肱
則内熙庶績迭居其任厥惟舊章前淮南節度副大使
知節度事管内支度營田觀察處置等使金紫光祿大
夫檢校兵部尚書侍郎兼中書侍郎同中書門下平章
事揚州大都督府長史上柱國趙國公食邑三千戶李
吉甫弘經遠之才研極深之慮脱略細故洞開中懷文
稽典謨學升堂室洎司我密命言屢表於獨明參於袞職
道每彰於孤直貢其誠節竭以公忠墜典載張彝倫攸
序匡予不逮懷之豈忘曩以淮海大都吳楚雄鎮歲屬
艱食人多愁聲是假全才用康疲俗下流於永利不憚
乎勞心故矗以長(原闕)瀦其天澤變舄鹵為稲梁之壤致
蒸黎有粒食之源吏守成規人無遷志庶富之教既宣
於封内輔相之宜俾及於天下顧兹重務屬於良臣去
其外職之繁專以中樞之任至於别館良史之褒貶内
殿集賢之清秘爰舉舊典式洽新恩無曠厥官往踐乃
位可中書侍即同中書門下平章事兼集賢殿大學士
監修國史散官勲封如故(元和六年正月)
李絳平章事制
門下司重柄者允屬於長才熙大猷者固資於端士朕
纘承鴻緒撫有萬方夙夜祗勤懼遠於道故注意宰輔
勞懷夢想誠以得失之效邦家所繫疇若僉論簡予深
衷必惟其人是舉成命朝議即守尚書戶部侍郎驍騎
尉賜紫金魚袋李絳質秀珪玉文含采章抱器挺生居
貞特立有史魚秉直之操勵山甫匪懈之誠忠孝兩全
學識兼茂清標可以範雅俗正氣可以肅羣倫頃自周
行俾參密命動必以義知無不為謇謇懷匡濟之心孜
孜陳遠大之略言無隠避居則静專貫於終初其道一
致地卿之貳爰委典司理財先示於簡廉利物每懲其
聚歛通經立政器用彌光臺閣之間聿有公望是宜權
衡百度宰理庶工允副具瞻宰我樞務於戲予欲驅人
俗以躋富夀感人心而致和平爾尚修明憲章宣布德
澤必廣大其志無皦察為公恒其道以秉彝裕其體以
臨下各任以職無忘陳平之言苟便於人勿憚蕭何之
請敬茲寵擢其懋戒哉可朝議大夫守中書侍郎同中
書門下平章事勲賜如故主者施行(元和六年十一月)
武元衡平章事制
門下邦國興替將相是資選衆而舉思賢俾乂故有台
臣外撫宣力以靖於四方袞職迭居懋功復凝於庶績
允兹崇踐爰屬上才前劍南西川節度副大使知節度
事管内支度營田觀察處置統押近界諸蕃及西山八
國雲南安撫等使銀青光祿大夫檢校吏部尚書兼門
下侍郎同中書門下平章事成都尹上柱國臨淮郡開
國公食邑二千戶武元衡粹厚端莊簡易常一有誠明
之道以致用有宏茂之略以佐時貞方素得於性術操
尚不愆於風雨加以懿文合雅聚學成師通禮樂刑政
之源達古今通變之要歴登華貫休問穆然洎處鈞衡
中立不倚致君思堯舜之盛修職以丙魏為宗益部大
藩比仗兼濟而能布宣威惠撫蒞蠻髦縣道緝寧疲黎
安息推心而下皆率附正已而人自嚮方臨之累年理
有異等朕以出納王命緝熙帝圖總庶官之職業為百
度之扄鍵惟此重任屬於黃扉分憂遂輟於殿邦具瞻
再歸於碩望爾尚行之以忠正煦之以和平毗予一人
膏澤天下祗膺禮命無替徽猷可守門下侍即同中書
門下平章事兼崇賢館大學士充太清宫使(元和八年三月)
張弘靖平章事制
門下虞以為盛猶咨五臣殷之用興亦賴三后朕勵精
恭巳十載於茲常以國鈞委之公輔務熙庶績敢怠旁
求思欲左右有人在廣股肱之任歴選列辟洎於藩維
冀復賢能俾匡正道今茲所命允屬至懷河中晉絳兹
隰等州節度支營田觀察處置等使正議大夫檢校禮
部尚書兼河中尹御史大夫上柱國高平縣開國子食
邑五百戶賜紫金魚袋張弘靖德禀精微器含冲用温
恭諒實明允克誠素推君子之風雅有大臣之體藴績
稽古之學發揮經緯之文常司朕言動叶謨訓歴踐清
貫具揚淑聲爰統方州再膺節制奉法遵道勤公忘私
人無不懷績用丕茂予欲正百工之理成泰階之平若
臨巨川以重舟楫是用命爾列於中台每念臣隣之規
以貞棟崇之吉少翁積慶嗣德漢廷文子勤身繼匡晉
室爾惟朝夕納誨以翊朕躬是資袞職之勤式重緇衣
之美仍帥司寇之屬俾靖臯陶之刑宜懋厥職往踐於
位可守刑部尚書平章事散官勲封如故(元和九年六月)
韋貫之平章事制
門下弼成大化參叙彝倫克廣元首之明斯服股肱之
任朕所以不自暇逸務求賢能式重舟楫之才以弘經
濟之道疇若予志僉諧乃公中大夫守尚書左丞上輕
車都護賜紫金魚袋韋貫之清明在躬禮樂之器藴珪
璋特逹之德茂廉正博雅之規静而知微動必有守凡
踐列位備聞嘉猷當官而行臨事能斷道可鎮於風俗
望彌積於朝倫是宜和静隂陽紀綱邦國命作心膂列
於台階夫能慮四方揆百事愛利萬物辨論羣才示公
忘私時乃之職而况圖靖藩服繫在廟謀不惟順下以
訓人奉上以宣力因衆功而致用熙衆志以為心朝夕
獻否可之誠經綸底文武之績祗膺厥命勿懈於時可
守尚書右丞平章事散官勲賜如故(元和五年十一月)
裴度平章事制
門下輔相之任重作于股肱經濟之才難注人耳目苟
非慮研物表識洞事先則何以出納中樞平章大政詢
於時論僉曰汝諧朝議即守御史丞兼尚書刑部侍郎
飛騎尉賜紫金魚袋裴度勁直徇道清明秉彝文融菁
華行茂枝葉居然廊廟之器出於領袖之門西掖司言
南臺執憲常陳明略屢告嘉猷實宣力以徇公能外身而
憂國霜雪無改雷風有恒朕欲全觀其能用試於事俾
歴戎閫載馳使軒玉澤渙汗以遐宣軍情密勿而上達將
議抽擢因罹震驚崇道德之藩籬士有致命資忠信之
甲胄兵無容刃人具瞻爾天方賚予昆命於龜爰立作
相爾其展四體堅一心廣其道以用賢厚其風以易俗
五兵未戢爾惟保定武功百姓未康爾惟勤恤人隠臨
事必斷當官而行齊台階於底平補袞職之有闕光膺
慎選其戒之哉可朝議大夫守中書侍郎同中書門下
平章事勲賜如故(元和十年六月)
唐大詔令集卷四十六
