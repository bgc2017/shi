唐大詔令集卷五十一
宋宋敏求編
大臣
宰相
館職
張說等監修國史勅
宋璟蘇頲修國史勅
蕭嵩集賢院學士修國史勅
裴光庭弘文館大學士制
陳希烈監秘書省圖書制
齊抗修國史制
李藩弘文館大學士制
牛僧孺集賢院大學士監修國史制
李固言崇文館大學士等制
魏謩監修國史等制
令狐綯弘文館大學士制
鄭朗監修國史等制
崔慎由監修國史等制
蕭業監修國史等制
夏侯孜集賢殿大學士制
白敏中弘文館大學士制
王鐸弘文館大學士等制
蕭遘監修國史等制
館職
張說等監修國史勅蘇頲
勅古之王者代有史臣以日繫月屬詞比事舉而則書
用存有法事而不法是謂空言蓋褒貶之重慎也自非
經術文雅進德修業出忠入孝匡俗佐時為朕寳臣有
邦良輔者孰可綜覈班紀發揮蒼籀銀青光禄大夫守
中書令上柱國燕國公張說銀青光禄大夫守兵部尚
書同中書門下平章事三品上柱國梁郡開國公姚元
之等並可監修國史餘各如故(先天二年十一月二十二日)
宋璟蘇頲修國史勅
古之良臣實難其人掌邦國之事明勸懲之道是以淑
駿弘簡茂先博物爰自重臣式膺兼領銀青光禄大夫
吏部尚書兼黃門監上柱國廣平郡開國公宋璟明允
篤誠有犯無隠銀青光禄大夫行紫微侍郎黃門平章
上柱國許國公蘇頲忠肅恭懿察微知彰並光我國楨
熙我帝載在公聞山甫之頌抗直有史魚之節王言斯
典曾是獻替君舉必書亦惟褒貶宜崇鼎鉉之任更述
盤盂之篇並可修國史餘如故
蕭嵩集賢院學士修國史勅
明乎國史所以弘闡大猷觀乎人文所以化成天下自
非鈎深學海嚢括詞林盛周公之典謨懸仲尼之日月
何以纂叙鴻業允諧僉能兵部尚書兼中書令蕭嵩自
天生德惟國之楨孝友温仁禀於性與明密忠謹自然
道合禮樂資其黼藻風雅由其發揮足以掌書殿之秘文
紬史策之徽烈論道而講學司論而記言俾垂作範之
規用成不刊之典可兼集賢殿學士知院事兼修國史
裴光庭弘文館大學士制
政理鴻業弘之者大賢文儒盛美典之者茂德自非䕫
龍間出周孔挺生則無以翊贊經綸發揮圖史者矣侍
中兼吏部尚書裴光庭忠公性與禮樂天資為社稷之
臣總喉舌之任儀刑百辟則庶績其凝藻鏡九流則具
瞻惟允進規獻替明謨每竭絶編囊簡成誦不忘固可
以論道之餘闡尊儒之義緯經廟堂之略論思秘館之
文僉曰爾諧期於予理往膺寵命克昭丕績可充弘文
館大學士餘如故
陳希烈監秘書省圖書制
國之載籍政之本源故藏於蓬山緘以芸閣者以為義
府之成謨三五以還皆率兹道也故每加求購冀補遺
逸四部名目悉索而采七略條流兼該頗盡豈若羽陵
之蠧簡汲冢之殘編如聞頃者以來不存勾當或詮次失
序或鈎深涉疎或擅取借人或潜將入已因循斯甚散
失遂多思革前弊允資盛德宜令左相兼武部尚書陳
希烈充監秘書省圖書爰假丹青之餘以著鉛黃之美
則金革侍讀足繼寵於班伯石渠司籍方嗣徽於劉向
至公之選可不務乎
齊抗修國史制
勅天工人代緝熙庶績所以達四方之志遂萬物之情
王猷以穆在乎宰執君舉必書弘厥史職典領著作允
資藎臣中散大夫守中書侍郎同中書門下平章事上
柱國賜紫金魚袋齊抗文合大雅行歸中庸弘道而致
遠含章而樹業稽三王之法志酌千古之獻言積純粹
而外發德輝自明誠而居為國器擢登密勿每竭訏謨
察其忠諒多所弘益以序王道之端辨人事之紀勸懲
教化在於春秋錯綜裁成必歸良直以中樞之餘力得
東觀之全才山甫補闕已彰於匪懈臧文立言佇聞於
不朽修明簡策惟爾之休可兼修國史餘並如故
李藩弘文館大學士制
勅朕思欲恢弘大化登乎治平翔聲教於鬼區煥日月
於黃道士網開而萬㝢垂澤泰階峻而百神受職叶於
夢卜天其賚予朝議大夫守門下侍郎同中書門下平
章事上柱國賜金紫魚袋李藩德宇凝粹神襟超曠量
寬而不入塵滓理當而不留枝葉治古人之道為君子
之儒温然玉容流競斯遠絜矩以居正開誠以納忠起
草野之廢滯通天下之和惠内則褒美良能塞邪枉之
路外則銷鑠災患寧黔首之艱廣予聰明弘益良厚言
念報禮發乎深衷爰加書圃之職用飾賢人之榮寵靈
斯重汝其敬之可兼弘文館大學士餘如故(元和四年三月二十)
(八日)
牛僧孺集賢館大學士監修國史制
門下寅亮天工弼諧庶務弘我一德撫綏萬邦佐予冲
人以底于理時推恩于天下必首自於輔臣是用極其
褒崇增其命數訓正圖書之府裁成義例之條銀青之
階光於七命兹所以賞勞而馭貴也正議大夫守中書
侍郎同中書門下平章事上柱國竒章縣開國子食邑
三百戶賜紫金魚袋牛僧孺大玉不琢喬松挺姿文探
典謨學貫流略自綸閣掌誥會府貳卿聲聞實彰仁德
歸厚先朝因嘉其器業爰命奮庸秉事君之小心藴難
奪之大節往以聖體違豫潜心保和乃能畫一時平守
而不失朕自膺寳歷深仗股肱每申勇退之榮用廣進
賢之路損而招益謙乃彌光實簡朕心克諧僉矚刊魚
魯於往籍垂褒貶於國書勉承新恩無替舊服可除銀
青光禄大夫守中書侍郎同中書門下平章事兼集賢
殿大學士監修國史
李固言崇文館大學士等制
闡至業敷大化實賴於忠賢逐奸慝去黨比必資於正
直非學推間代道茂經邦則安能秉是鈞衡贊予鴻業
朝散大夫守門下侍郎同中書門下平章事上柱國賜
紫金魚袋李固言剛毅自任端嚴不回常懷疾惡之心
每負佐時之業頃者奸雄蔽過黨比相連非爾固言執諫
孰開予意面陳至懇章䟽繼來辨虞卿宗閔之傾邪明
蕭澣李漢之朋附爰付大任益彰器能勵乃公忠副予
委遇朝議大夫守中書侍郎同中書門下平章事上柱
國姑臧縣開國男食邑三百戶賜紫金魚袋賈餗抱忠
與義秉直端誠文包經濟之方學達古今之奥自付以
樞柄咨其謀猷瀝懇盡規夙夜匡補竭傅說之啟沃致
山甫之將明而又舉善推賢孜孜匪懈苟利於國知無
不為惟岳降神邦家永賴於戲貞觀之初共推房杜之
德開元之際又稱姚宋之賢思得其人常勞寤寐但使
固言讜直除四凶以肅清餗推至公披八元以輔弼進
之邦家庶叶斯美是宜榮加書府之職寵兼文館之任
其監綜史氏以潤色大猷仍進崇階用奬忠孝勉服新
命無替前勞固言可銀青光禄大夫崇文館大學士兼
修國史餗可銀青光禄大夫充集賢殿大學士監修國
史餘如故
魏謩監修國史等制
門下大官之崇嚴史閣之要重書殿之清秘近代以來
率命相臣總統其務寵擢遷轉允諧舊規金紫光禄大
夫門下侍郎兼兵部尚書門下平章事監修國史上柱
國彭陽縣開國男食邑三百戶令狐綯上才經邦正德
宰物瑚璉重器宜升清廟之中銀青光禄大夫守中書
侍郎兼禮部尚書同中書門下平章事集賢殿大學士
上柱國魏謩直道事主宏國佐時珪璋瑞姿早登太壇
之上金紫光禄大夫中書侍郎兼戶部尚書同中書門
下平章事上柱國河東縣開國子食邑五百戶裴休忠
力許國清規立朝鸞鳳異儀高舉重霄之外並富有天
爵深於人文早懷匡濟之姿素藴生靈之望洎處台位
畢陳廟謨能肩一心以暢萬務識我憂勤之旨罄其弼
亮之誠邊疆寖寧風雨咸若念此丕績懷于深衷今則
各新寵章迭領重職所宜闡清静玄默之化正褒貶予
奪之業因此嘉命啟吾規詞夫獻忠言則君受益秉公
心則人無怨除吏當則衆職舉下令一則百度美是乃
吾三后前所施為也余尚憂屬重事切磨終始不虧乃
曰良相綯可守本官充太清宫使謩可守本官監修國
史休可守本官充集賢殿大學士散官勲封各如故主
者施行(大中九年七月七日)
令狐綯弘文館大學士制
門下夫茂育羣生動資良弼緝熙庶績表正萬邦非竭
力戴君推誠憂國則何以光膺鼎鉉高步瀛洲十載於
兹四方無事昭文偹德屬自台臣金紫光禄大夫門下
侍郎兼兵部尚書中書門下平章事充太清宫使上柱
國彭陽縣開國男食邑三百戶令狐綯保合太和從容
中道左右王化清夷國風輔相盡天地之宜啓沃見忠
貞之節直氣能斷嘉猷自新納誨之心義形於色於戲
發號出令表率寰區妙運樞機式弘敷錫山甫補衮夷
吾佐時勉極殊勲書於太室朕以虚懷委遇於道始終
佩服斯言敬承嘉命可充弘文館大學士餘並如故主
者施行(大中九年九月三十日)
鄭朗監修國史等制
門下二相股肱與我同體致夷率化致俗清刑致戢干
戈致調風雨垂衣無事良有愧焉安得不資刊削之能
佇討論之妙振揚史職開啟儒風予非敢私並膺此命
通議大夫守中書侍郎兼吏部尚書同中書門下平章
事充集賢殿大學士上柱國賜紫金魚袋鄭朗道苞時
傑性藴天和得中庸之隠微合大雅之明哲大中大夫
守工部侍郎同中書門下平章事上柱國賜紫金魚袋
崔慎由器禀人秀材為國楨達智者之變通有良臣之
規矩皆學窮閫奥文擅精華辨理必造於事機吐詞同
歸於根本松筠挺色莫畏嚴霜鵰鶚凌空自有俊氣况
協贊大政允釐萬方沃心克聞舉直無隠圖是諮效彰
其茂功斯用迭升俾洽嘉命主張懲勸摠領典墳必使
書法彌精動契春秋之旨化成為重豈惟魚魯之文勉
弘大猷罔替朕命朗可監修國史慎由可充集賢殿大
學士餘各如故主者施行(大中十一年三月九日)
崔慎由監修國史等制
門下惟政之艱非賢勿乂用熙庶績實仗羣材頃所以
旰食宵衣勤求機衡之寄咸得時哲副予虚懷大中大
夫守工部尚書同中書門下平章事集賢殿大學士上
柱國賜紫金魚袋崔慎由器識淹通風鑑明秀黃香之
祗勤爾功壺遂之深衷足稱朝散大夫守尚書兵部侍
郎同中書門下平章事判度支上柱國彭城縣開國男
食邑三百戶賜紫金魚袋蕭鄴操履清方詞調凝遠孔光
之慎密早著山甫之將明可嘉而並弘典墳博通理奥
亟更顯重雅有風教允副僉諧當兹鈞軸延謀時務稽
參政途盡心力以經邦弘禮樂而緯俗羣善必舉庶官
乃和可以勒美太常書忠甲令者矣今則三秋式稔四
境無虞乃眷股肱厥有成績至於總史官之微婉備帷
幄之講求繼美臯䕫比良遷董顧兹茂典式示褒優敬
爾在公服我休命慎由可監修國史鄴可充集賢殿學
士餘如故主者施行(大中十一年十月十七日)
蕭鄴監修國史等制
門下康濟生靈必在陶甄之化稽參政事允歸王佐之
才况乎元首股肱義均一體叶心同德予懷所嘉式兼刊綜
之榮用舉褒隆之典朝散大夫守工部尚書同中書門
下平章事充集賢殿大學士上柱國彭城縣開國男食
邑三百戶賜紫金魚袋蕭鄴襟神清肅器鑒精通敷贊
大猷孫弘有慎厚之行朝議大夫尚書戶部侍郎同中
書門下平章事判度支上柱國賜紫金魚袋劉琢業履
清方風標峻整彌綸庶務安國乃任職之臣而皆詞煥
丹青道潤金璧匡衡貢禹經術該明孔光師丹議論寬
博或頃司邦計茂底慎之規或嘗擁節旄著繕完之績
洎膺樞近益暢謨猷每見沃心實諧注意俾厥后為堯
舜納百姓於休和即竭乃誠期於予理子長子駿之職
石渠天禄之書稽合異同成我褒貶儒雅之任迭處攸
宜式表茂勲用榮兼領永綏寵渥往孚于休鄴可監修
國史琢可兼充集賢殿大學士餘各如故主者施行(大中)
(十二年二月十八日)
夏侯孜集賢殿大學士制
門下朕居兆人之上當萬幾之廣戎夷式叙隂陽克調
實賴宗社降靈輔弼宣力臻彼富庶至于洽平既彰大
明益佇化成之妙載頌台席用盛儒林之選朝請大夫
守尚書兵部侍郎同中書門下平章事充諸道鹽鐵轉
運使上柱國賜紫金魚袋夏侯孜材協國楨道稱王佐
以孝友為家行以禮樂為身文黃陂納寬澗松挺節雄
詞擅雅奥學洞微利刃發硎而肯綮無滯代天宰物而
埏埴有餘薰然至和霈若潜潤况精列圖籍煥開禁垣
高列俊髦翔集近署雅歸清重方在總樞廣暢事功顯
揚懿美是宜更一乃志愈專乃衷吐辭雖酌於當今學
正必思於稽古俾密勿之際啓沃之間無忘我以三墳
五典更光丕績永孚于休可充集賢殿大學士餘並如
故主者施行(大中十三年八月)
白敏中弘文館大學士等制
門下朕初承天序方崇政源屬在輔臣兼領重職况仙
宫至嚴專總尤切儒林之盛分列掖垣良史之能必歸
懲勸將欲比肩上古耀美一時克副旁求允膺茂典特
進守司徒兼門下侍郎同中書門下平章事上柱國太
原郡開國公食邑三千戶白敏中氣禀岳靈道洽王佐
致君之志發於深誠銀青光禄大夫守中書侍郎兼刑
部尚書同中書門下平章事充集賢殿大學士上柱國
譙縣開國男食邑三百戶夏侯孜材為國楨望貫人表
濟物之用彰於顯仕金紫光禄大夫守中書侍郎兼工
部尚書同中書門下平章事上護軍樂安縣開國男食
邑三百戶蒋伸識藴生知衆推邦傑徇公之操本乎進
忠並詞峰峭拔高踰列岫學海深奥遠含百川處彼巖
廊付以衡軸動有弘益居然矩儀叶心而和平造膝而
啓沃式諧僉議能弼予違乃知其功信無與讓是用思闡
玄化冀揚清静之規彌在立言更佇刊削之妙資其討
論必以化成為先副我虚襟感佩嘉命敏中可兼充太
清宫使弘文館大學士餘各如故主者施行(大中十四年正月十)
(六日)
王鐸弘文館大學士等制
門下韋絃互佩則情性和文武兼修則事功濟况岩廊
重德柱石賢臣方當弭寇之時正委運籌之略各覃恩
渥用奬勲勞開府儀同三司守門下侍郎兼司徒同中
書門下平章事上柱國晉國公食邑三千戶王鐸太極
儲精華池禀潤文能師古業擅經邦光顯數朝偃仰三
事挺許國忘家之節藴經天緯地之才金紫光禄大夫
守中書侍郎兼禮部尚書同中書門下平章事上柱國
裴徹玉海澄瀾金莖擢秀泉停襟抱岳立標儀道則有
常材惟不器松竹見後彫之操輪輗彰致遠之功銀青
光禄大夫守尚書工部侍郎同中書門下平章事上柱
國蕭遘維嶽降神昴星應瑞琳瑯瑩茂雲日孤高業著
代天澤惟周物偉望而汪洋自遠清規而峻拔難偕並
智比蓍龜祥同麟鳳備彰器業遍踐清華雲霄次第以
登臨臺閣從容而履歴或欎為國老或宛是台臣人無
間言朕所注意自妖兇搆逆巡幸西來皆能問道以潜
奔竟致臨軒而再會益堅臣節仍罄廟謨杜南征注傳
彰閑謝安石圍碁决勝每聞盡瘁尤切圖功更宜講貫
安危錯磨理本用蕭曹之秘略繼房杜之高蹤佇見中
興實資良術再踐大貂之位三居文館之權首鎮元台
備兼衆務或官當喉舌職重陽秋或位正中樞榮兼秘
殿大儀峻秩馭貴崇階式示優恩更申奬勵早清巨孽
俾振皇綱使雲龍魚水之歡永光於竹帛鐸可司徒兼
侍中充太清宫使弘文館大學士兼延資庫使散官勲
封如故徹可特進行門下侍郎兼兵部侍郎同中書門
下平章事監修國史勲封如故遘可光禄大夫行中書
侍郎兼禮部尚書同中書門下平章事充集賢殿大學
士勲封如故主者施行
蕭遘監修國史等制
門下宰相之任調元氣以作輔持大柄以匡君况狂寇
未平戎車尚駕顧我勤勞之意在兹籌畫之功雖循舊
規式加新寵光禄大夫行中書侍郎兼禮部尚書同中
書門下平章事充集賢殿大學士上柱國蕭遘琮璜重
器韶濩正音灑落襟靈品流多士有山甫補衮之功抱
子房借箸之謀銀青光禄大夫行兵部侍郎同中書門
下平章事上柱國韋昭度山岳藴靈星辰耀彩澄澹不
撓端莊自持懇懇常務於爕諧孜孜不忘於贊理而皆
便蕃顯貫履歴清華為宗廟之棟梁作邦家之柱石言
成損益知合蓍龜彌彰及霤之誠盡著匪躬之節每聽
爾嘉話寬我殷憂所宜縱堂上之竒兵彌兹寇孽啓胸
中之利器剪彼妖狂佇見中興之期須兹輔臣之力安
危是注倚仗彌深地官既示其加恩大儀式彰其峻秩
掌東觀陽秋之重總石渠刊校之權茂勲增榮崇階示
貴久處黃閣宜正紫垣庶其廣運籌謀速見平蕩佇丹
青垂美鼎鼐勲高永兹魚水之歡用契雲龍之會承我
茂寵爾其勉之遘特進行中書侍郎兼戶部尚書同中
書門下平章事監修國史勲如故昭度可光禄大夫行
中書侍郎兼禮部尚書同中書門下平章事充集賢殿
大學士上柱國主者施行
唐大詔令集卷五十一
