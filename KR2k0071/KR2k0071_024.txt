吳中水利全書卷二十四明張國維撰
記
自唐歴宋迄元凡興修水利記文並從紀載諸書搜
采編次
唐
劉允文元和塘記(元和二年)
吳之藪曰具區郡之大惟蘇州商為貨居農實邦本錫
貢多品厥田上中土宜在民地利乎水常熟塘按圖
經云南北之路自城而遥百有餘里旁引湖水下通
江潮支連𣲖分近委遐輸左右惟強家大族疇接壤
制動涉千頃年登萬箱豈伊沿泝之功實繇灌溉之
利故名常熟歲無𤯝焉洎貞元以來時屬大旱繇是
填淤薦為塗泥而淪胥怨咨殖物痡矣郡守隴西李
素字人原始覩弊則曰在穿導之遂聞於本道廉使
吏部尚書韓公秉文惟謹施德惠人發令為適觀風
悦隨人無間言言我得從政攝令吳縣主簿李仲芳
稟其成規請事疏鑿於是參井邑之役則經費其力
而長洲當三之一焉縣宰李暵復善供命乃計工量
日候隟庀徒為利涉之宜蔽反壤之害詢蓄洩之勢
增遠近之防人不告勞事為永逸先期而望表繩直
不日而終朝予來塘開地中工畢泉出山澤作氣江
湖發源積為長流實自新浙舟楫鱗集農商景從春
秋有施水旱斯備嗟乎塘之堙鬱也久矣何壅之無
慮而啓之有時非體仁宏多應用高朗曷以越前所
未暇逮今而行其志哉則史之決渠書之滌源以流
其惡潤彼稻田况山川襟帶之廣林鹽沃饒之資規
同九州殷列七縣其提刑底績固良二千石之能惟
李公敏於直方精在損益為信安未半歲而吳郡餘
一年焉政猶風行惠與時至文學備全清慎寡欲通
貸豐財五行因之順下致理之實不其偉歟去歲諸
方搆患而郡邑連陷公敺白徒以捏狂寇挺拔凶黨
修濬城池皇帝聞而嘉之俾金章與紫綬給誥垂美
必將大闡王度紹休朝廷豈惟與民分憂是塘之為
政也使人士以允文在公之宇備詳其事請刻於石
庶詞之可復銘曰瞻彼塘矣昔之所闢物利乘舟土
膏其澤歲有堙塞時㒺疏滌誰為澄流變為廣潟降
是良牧猗歟隴西揆日爰鑿經旬洞開湖水南迤江
源北來旁分溝洫潜蓄風雷政可施利役無勞止力
均二邑功逾百里舟楫攸往田疇所視義實通方智
侔經始浚自高岸豈云隨山人歡在路魚樂于泉伊
此化遠矧夫事宣立石川上維無窮焉自唐迄今通
流如故
宋
章峴華亭縣開顧浦記(慶歷元年)
禾興郡領邑四號繁劇者華亭居其首唐天寶中析吳
郡東境而置焉負海控江土為上腴其魚鹽之饒版
圖之盛視他邑之不若也國朝重馭民之官宰是者
非名通閨籍秩在京寺則未始輕授慶歷辛巳歲夏
六月彭城錢君以九棘丞來吏縣章君再調百里(闕四)
(字)凡積政間有困仍未遑者(闕)思念窮乏顓乎
改為如恐不及直縣西北走六十里趨青龍鎮浦曰
顧會南通漕渠下達松江舟艎去來實為衝要平疇
芳甸傍羅迤邐灌溉之厚民斯頼焉自簳山之陽地
形中阜積淤不決漸與岸等每信潮吐納財及半道
而止者垂三十年康定建元之後愆澤仍歲田無刈
穫傍人其咨捨舟而徒錢君惻然有浚浦便民之志
首建是議明年春山青龍睨江瀾所來圖上其狀遂
以議白府會府公集仙錢侯偃藩之初銳於振舉周
覽風俗憫時菑凶期於順成刻意溝瀆樂聞斯議深
然其請乃籍新江海偶北亭集賢四鄉之民得役夫
三千五百二十人府教以尉孫君專董其役既授成
算乃克濟美庀徒之始患穀高民饑又重發官廩募
邑之大姓洎瀕浦豪右力能捐金錢助庸者量其豐
約疏之於瀆誘言孔丼喜輸叢來凡得錢一百三十
六萬計粟之直頭會而晨敷之繇是揆日戒告標明
部分定幟臚呼荷鍤雲集澤門廢不勉之抶東山賦
忘勞之詩興三月辛酉訖四月己丑始於邑郛終於
江澨增深四尺槩廣八丈無慮役工十萬二千九百
五十畚土平道者不預焉距縣半里舊設堰埭壅其
上流今則仍貫按圖經縣管塘浦大而居其最者五
顧會是其一焉次曰盤龍曰崧塘曰趙屯曰大盈而
崧塘首源與顧會合俱支流股引聚漬民壤錢君又
諭墾田乘農之隙戶出丁壯咸至顧會疏導之其或
歲苦淫雨水沴且作則敗去防庸縱其澶漫自浦而
泄滙於大川若驕陽盛怒蘊隆為虐則瀦渟潮波分
注壃甽繇浦而入潤及千頃夫然則陰陽慘舒之權
歲時豐穰之候可移於人手何水旱之足慮哉爾其
大隄屹起素波盛滿煙霞澄滅乎萬狀奫淪朝夕而
兩至行商力穡者各適其便拿音壤歌而歡騰其間
於是邑民之耄老鼓舞聚而言曰玆浦之堙為吾儕
病久矣曩時字人者雖廉得利害而嗇於經費豈物
有通否必待其人耶今吾寧以和惠浸人髓以鍼石
去民瘼興壞起廢易於轉圜是舉也靡殘乎私㒺耗
於公因民所欲而利之則圖大垂久之制孰愈於是
哉
胡宿晉陵濬渠記(慶歷二年)
常領四邑治吳西境晉陵戶二萬生齒十萬過江來東
列為大縣其土會之法田第九賦第七帛宜絲枲穀
宜秔稻美川澤饒魚鼈太湖底定於其南大江繞出
於其北閒民無事擅漁採之利以生其生有二浸之
大而農不能引以灌迹其所以民非棄之顧上謀之
未及究旅力之不能集爾天時稍或亢縮人心乘以
焦窘慶歷之元高陽許君恢以大理丞治於斯既視
邑事精䘏民隠審江湖之利可以活夫田也乃歎曰
昔西門豹治鄴漳水在鄴旁豹不能用故史記譏之
謂其不足以言智今兹邑南趨湖北倚江據是美利
田其舍諸委而弗謀大懼後世之嗤予也因環按四
封周咨野老乃得申港戚墅竈子三港皆往時溉田
之川中間廢不復治緒餘且在因作圖言狀列於外
計且曰湖水可以灌戚港江水可以灌申竈計司移
官覆視其利信然比得符文報從所請始籲厥衆開
陳以利民飴其言悅以承使不戒而廩食具未幾而
鼛鼔興其集如雲乃畚乃鍤自二年冬十月濬申港
凡三十八里引潮水抵城之西北隅朝夕再至為竈
子港去申港三十里自江口濬之凡四十里並趣縣
之東北不與申港合戚墅港東南去縣二十里自湖
口濬之凡九十里太湖之舟艑至焉三港之溉申港
最博繇大港之側聽民自射其便股引支水分注運
瀆東函等十九小港以釃其利長波之所貫衆渠之
所殺變瘠土成腴壤稽於大浸暢於四支約凡溉田
萬頃計工二十六萬前後凡三月而罷役不加擾衆
靡告勞耒耨者頼焉網罟者依焉明年郡境仍旱渠
田獨稔冐磧鹵生梁稻華穗薿薿清畎泱泱牛羊來
思雞豚萃止野有高廩神有豐豆噫江湖以善利利
萬物不私所利至矣哉從於政者猶夫川也據能濟
之勢操有為之資利足以培害足以剗棄而弗營者
力非有之繇無志於民爾從是而觀高陽君之政其
美志所潛惠化所孚在民博矣後之長此邑者尚監
前良之勤恤百姓之欲嗣而濬之繩而廣之使繼繼
不絶則三港之利衣食兹土庸可竭乎
丘與權至和塘記(至和二年)
吳城東闉距崑山縣七十里俗謂之崑山塘北納陽湖
南吐淞江繇隄防之不立故風波相憑以馳突廢民
田以瀦魚鼈其民病賦入之侵蟊相從以逋徙姦人
緣之以邀劫行旅通鹽賈以自利吏莫能禁父老相
傳自唐至今三百餘年欲有營作而弗克也有宋至
道二年陳令公之守蘇嘗與中貴人按行之邑人朱
珏父子相繼論其事為州縣者亦繼經度之皆以横
絶巨浸費用十數萬緡中議而沮皇祐中發運使許
公建言蘇之田膏腴而地下嘗苦水患乞置官司以
畎洩之請令舒州通判殿中丞王安石先相視焉朝
廷從之王君既至從縣吏拏荒梗浮傾沮訊其鄉人
盡得其利害度長繩短順其故道施之圖繪疏曰請
議如許公朝廷未之行也至和初今太守吕公既下
車問民所愁苦盖有意於疏導矣明年與權為崑山
簿始陳五利一曰便舟楫二曰闢田野三曰復租賦
四曰止盜賊五曰禁姦商其餘所濟非可以勝擬期
約故制役民以興作經費寡而售效速若其不成請
以身塞責既而令錢君復太守嘗念所以興利之計
喜其謀之協從於是列而上聞其副以决於監司乃
誡庸力經遠邇興屯舍宿餱薪既成以授有司郡相
元君實總之粤十月甲午治役先設外防以遏上流
立横埭以限之乃自下流濬而决焉畚鍤所至皆於
平陸其始戒也猖風號霾迅雷以雨乃用牲於神至
癸巳夜半雨息逮明休霽以卒其役人皆以為有相
之者始計月餘盖旬有九日而成深五尺廣六十尺
用民力纔一十五萬六千工費民財若干貫米纔四
千六百八十石為橋梁五十二蒔榆柳五萬七千八
百其貳河植茭蒲芙蕖稱是計其入以為修完節民
之餘治小虞自嚴村至於鰻鱺瀼治新洋江自朱瀝
至於清港治山塘自南山至於東濬諸涇六十四浦
四十四塘六於是陽城諸湖瀼皆通而及江田無洿
瀦民不病涉矣初治河至唯亭得古閘用柏合抱以
為楹盖古渠况今深數尺設閘者以限淞江之潮勢
耳耆舊莫能詳之嗚呼為民者因循而至此乎是役
也自城東走二十里曰任浦崑山縣治其東長洲治
其西以俗名非便於是議請更之曰至和識年號也
建亭曰乙未記歲功也太守嘉其有成謂權實區區
於其間其言必詳命之為記
蔣静江陰重建黃田閘記(政和二年)
暨陽城北一里許有港曰黃田世傳以為楚黃歇開以
溉田北引大江横貫城中南出於郭截蔡涇過□鎮
至五瀉堰凡七十五里距二浙之漕渠而溉田頃以
萬計皆資潮汐為膏腴昔人即港口置上牐以啓北
江之潮又即蔡涇為下牐以節制旁浦之水於是旱
無焦枯之憂霪無漂墊之患比年以來港浸及壤牐
亦破毁大觀戊子徐侯申來守毘陵會命尹徐君充
邑丞于君□踵至會歲事稍登人樂自效得錢三百
萬市材命工以庚寅季冬下上牐之良址於舊基之
北百步為之而成於明年政和改元之正月其版築
剛實規制宏壯反觀舊址若坐嵬阜視培塿焉乃更
濬上下流之積沙去支港之游土復以餘材作新下
牐而闔境之民亡凶歲憂漕輸者亦省率而功倍矣
蔣静江陰河港堰閘記(政和五年)
惟江陰地廣民稠為毘陵五邑之冠壤四高中下而旱
乾水溢比旁縣為鮮嘗竊怪之已而披按地圖大江
横其北太湖處其東南而挹北江之潮汐釃具區之
泛濫為河港以十數港之中又有港焉𣲖而為溝洫
潨而為畎遂若身之血脉失其節宣則病或乘之此
天禧之崔屯田立嘉祐之楊都官士彦所以汲汲於
横河市墩令節蔡港以為下軍政治之先而書諸國
史形於褒詔記之楊蟠之文民到於今稱焉盖導江
水而南彼其最巨者繇黃田港牐距五䣃堰為漕渠
漕渠之東有河曰市墩又其東曰新河新河受令節
港之水市墩承蔡港之下流皆北引大江南滙代洪
港而震澤之餘波暨焉猶或治而不周崔乃西起漕
渠中絶蔡港而東至令節鑿河以貫之於是從衡絡
繹與百瀆相為經緯而田之窪者仰旱者澤瘠者腴
而介於江湖之間暨楊尤為沃野此士彦所以一理
前人之迹而百姓重饗其利也繇楊距今五十餘年
横河故道堙没略辨市墩新河代洪港悉又反壤而
具區之水繇無錫而入者既不得洩北江之潮繇令
節蔡港黃田牐而注者又遏而不逝於是白鹿化成
等十鄉之田頻苦旱澇而比歲六年之間秋賦之捐
者五朝廷信賞必罰於民功尤重以承流宣化之官
然或苟且歲月雖欲獻議而部使者沮不得為而生
財之道裕民之術所以不能仰副朝廷寄委之意者
郡邑外臺之罪也政和甲午縣丞楚通仕執柔患之
乃行視水道謂利害之當興者莫先崔侯之所鑿與
楊守之所嘗盡力者然當創牐馬師唐市二橋之旁
而仍堰邑東門之外以南洩震澤北接大江視二水
之盈虛而為之啓閉則善無以加經畫既定乃度地
計工圖其狀以陳而郡侯部使者遣官覆視久之閱
歲復澇乃始得請遂因農隙且缺食者取資於官時
貸以常平錢穀得夫一萬四千七百六十七延袤深
廣計夫授步二河一港同日皆作丞躬至其所察其
媮惰激賞勸工者而食利之家爭出私錢以佐鍤費
於是市墩新河代洪港環亘七十里所流逶迤兩牐
宏壯其溉民田以頃而數四千六十作始乙未冬十
一月辛巳而畢工十二月庚戍卜以明年三月己巳
將濬横河會知縣事王承奉有來遂相與戮力自邑
之回堰塘出建寅門東至石牌港凡二十三里皆令
之所董繇石牌以達令節凡二十六里則丞之所部
合四十九里之所溉又為田二千三百一十三頃不
逾月工就而東門之堰亦完總三河一港而計之田
之沾其澤者凡六千五百七十三頃有畸而昔之負
載於道路今操筏而運之一夫可以敵百折商販之
趨關市徑且免於江濤而縣征滋以致遠故雖積工
亡慮四十萬而民亦不以多辭散緡料亡慮二萬二
千三百而官不以費嗇乃知令丞此舉不為無補於
公私與夫職為民官而恬不以民為念者不可同日
而語矣始丞之議是役或謂歲方歉民未可以輕擾
而丞以歲歉之患政繇水利之不修苟佚道使民其
將勞而不怨至是邑人果以令丞功利之實相與礱
石以待書余謂十目所視不待記而可知而崔楊偉
績不蕪没而無攷則或在于是乃濡筆而識之俾鑱
石以示遠云
楊炬重開顧會浦記(紹興十五年)
三江東注震澤介其間潦集川溢畎澮皆盈而浙右數
被水患蘇秀湖三州地形益下故為害滋甚紹興甲
子夏大水吳門以東沃壤之區悉為巨浸部使者飭
郡邑詢求故道導源決壅以洩水勢於是監州曹公
以身任責慨然興歎曰吾嘗巡行屬邑講問民瘼亦
既有得於此顧未有以發之也觀雲間之為縣連亘
百里彌望皆陂湖沮澤當春農事方興則桔橰蔽野
必盡力於積水而後能種藝是宜地勢愈卑當有支
渠分導瀦水而納之海乃歴覽川源攷視高下詢諸
父老謀之邑僚得顧會浦自縣之北門至青龍鎮浦
凡六十里南接漕渠而下屬於松江按上流得故閘
基僅存敗木是為旱澇潮水蓄洩之限復得慶歷二
年修河記於縣圃而知兹河興廢之歲月與夫淺深
廣狹之制役徒錢穀之數判然察其惠愛之實有在
於此矣盖歴百有六年浦久不濬而淹塞淤澱行為
平陸遂以狀請於朝籍縣之新江海隅北亭集賢四
鄉食利之民以疏治之官給緡錢而董以縣令簿尉
公首冐風霜率先僚屬興工自十月二十有六日役
三月而河成起青龍浦及於北門分為十部因形勢
上下為級十等北門之外增深三尺而下至鎮浦極
於一丈面横廣五丈有竒底通三丈據上流築兩狹
隄固舊基為閘而新之復于河之東闢治行道建石
梁四十六通諸小涇以分東鄉之渟浸不旬浹水落
土墳繇是自簳山東西民田數千頃昔為魚鼈之藏
皆出為膏腴豈不美哉役工二十萬用糧以石計七
千二百萬錢以緡計二萬五千若其他凡見於前記
者兹不暇錄
許克昌華亭縣開通波大港建張涇堰閘記(乾道)
(二年)
蘇湖常秀四郡經渠數百畎澮數千&KR0890;絡交會旁注側
出更相委輸自松江太湖而注于海而所入之道歲
填閼雨少過涯則泛濫瀰漫決齧隄防浸灌阡陌迺
隆興甲申秋八月淫雨害稼明年大饑上臨朝咨嗟
分遣使者結轍於道發廩賦粟以活餓者會有言蘇
秀勢最下華亭尤近海十八港皆有堰捍潮可一切
決之四湖所瀦水宜為斗門以便節减上覽而異之
亟命兩浙轉運副使姜詵與令丞行視姜侯開明強
濟誠愛果逹既受旨即馳布德意諏訪故老周覽川
野窮源委度高下審逆順取衝要盡得其便利以聞
曰東南海濱之地視諸港反高雖有神禹不能導水
使上也盡開諸堰能挽潮為害閘湖以瀦水可矣將
以決洩而下流猶壅塞無益也今宜濬通波大港以
為建瓴之勢又即張涇堰傍增庳為高築月河置閘
其上謹視水旱以時啓閉則西北積水順流以達于
江東南鹹潮自無從入也上稱善即丐以常平之帑
贍其役且與守臣鄭聞會其事制許焉則相與庀徒
揆日賦材計功纖悉周密費而有節既具以授之縣
令侍其銓侍其亦徤吏也始恊謀終盡力威以柅姦
說以使人一木一石一夫一工必手自賦給不可廋
匿簡程視作弗容苟簡乃濬河自簳山達青龍江口
二十有七里其深可以負千斛之舟因其土治高岸
護青墩傍故水所敗田數萬畝還為膏腴置閘於邑
東南四十有八板板尺有一寸月河之長三千三百
五十有五尺廣長有六尺凡濬河之工萬有一千二
百金工石工木工畚築之工伐取運致之工總其數
槩七倍於浚河糜錢緡九千三百五十四粟石二千
三百有九十始于仲冬之朔凡五十有五日而畢盖
歛未嘗及民而民亦若不知有是役也於是耕夫野
人相與來言曰昔也十日不雨吾倚鋤而待澤十日
而雨吾捧土以增防今四境之人自是知耕歛而已
雨暘惟天可也惟吾君之澤而二三大夫之力吾儕
鄙人也持牛尾抃蹈而歌嗚嗚言語下俚不可聽也
乃為歌五章以遺斯民其詞曰水横流兮無津涯浩
浩洋洋兮誰東之帝不寧兮謀臣來謀臣兮夙夜水
滔滔兮迤而下不摩茭兮但耕稼君王智兮如伯禹
川后雨師兮莫余敢侮且決且溉兮介我稷黍我受
一㕓兮終善且有汝行四方兮曾不足以餬其口盍
歸來兮君王錫汝以萬金之畝帝謂兮三臣錫之福
兮慰汝勤報吾君兮歲後天施我子孫兮彌豐年
章洽乾道治水記(乾道六年)
上即位之六年歲在丙戍詔遣轉運副使姜公詵按視
浙西四郡水利與守臣條具以聞遂以八月次於江
陰知軍事徐公蕆相與硏究利病延見父老審訂其
說曰江陰北臨大江地勢洿下潮汐往來浮沙停淖
港瀆善淤夏秋淫雨浙西數郡百川竝委瀕港七鄉
竝湖三山低卬之田混為一區尋丈而增膚寸而落
十年之間没㲻者一百六十七萬餘畝歲蠲秋苗以
一二萬計公私病焉故申港利港皆宜治蔡涇之牐
西通夏港大江之潮繇之以上下東連漕渠五瀉之
水以因之盈縮摧廢既久亦宜治乃竝銜上奏有旨
以丁亥歲興申港二役己丑歲濬利港輟馬御之資
以充經費越孟春正月鳩徒僝工兩役竝舉軺車隼
旟聯轡於邁撫勉存問衆說忘勞迨仲春二十三日
訖工起三河口以西浙抵江地與毘陵犬牙相錯分
治其在吾境者二十九里深九尺廣六丈下流之廣
幾倍焉用工三十六萬有竒牐之故基距河差遠兩
翼迫蹙波流悍急易以頽壞乃移基竝東直抵漕渠
斥而大之易木以石屹然對峙長各十有三丈四尺
高一丈八尺洪之闊二丈三尺岸之西北滙為過矗
分殺水怒土木鐵石之工萬有九百費錢以緡計者
三萬二千三百有竒米以石計者一萬一千四百有
竒而二利興焉出陂澤為平疇變沮洳為膏壤七鄉
歲入增十餘萬石毘陵諸邑固當倍蓰凡浙西之田
陰獲利者又不知其幾千萬頃也盖自嘉祐六年朝
廷遣都水監簿相視河渠郡守都官郎中楊士彦建
議開導擦柱等六河下及申利二港厥後水利不講
且踰百禩而蔡涇牐壞已二十年矣至是工役洊興
徐公曰動大衆建大利幸聖君矜吾民財用許出於
官而郡止一邑調度不支且奈何重費大農乎再歲
於此擿姦欺汰浮冗銖積寸絫凡得緡錢一十萬非
以備之絶將焉用建閘濬港既以是充且謂利港在
毘陵之利多宜以屬之而江陰所宜增濬漕渠下通
黃田以防汛濫絶壅滯預請於朝儲所贏錢六萬八
千六百緡命郡從事王淙掌之以備他日工役之費
報可聞者太息咸謂上不耗國用下不歛民財是舉
也善之善矣姑叙顛末俾來有攷云
范成大崑山新開塘浦記(乾道元年)
隆興三年淛河以西郡國七大水吳之屬縣五崑山為
甚長老之記以為三江具區占揚州地勢最下是為
東南水之所都其東地益下為崑山又東愈益下海
也故崑山常受三江具區之委以入於海其野甚平
而善於霖潦時至則水多高居必以衡塘從浦疏瀹
四出然後民得汚邪而稼之今歲久弗濬塗泥滿溝
夫地愈益下而&KR0890;絡壅底則其沈濇獨甚於他邑固
宜明年春二月民大饑且疫皆仰哺於官河陽李結
次山適為其邑長思念水利未修則水害亡終窮也
按農田令甲歲荒得殺工直以募役乃飾供上之羡
若勸分所得為之糗糧扉履畚鍤號召前仰哺者一
時麕至濬浦五曰新洋江曰小虞曰茜涇曰下張曰
顧浦濬塘曰郭澤曰七丫曰至和五旬而告休用民
之力役凡十有三萬四千六百有竒糜緡錢萬一千
二百有竒稻麥以鍾計七千七百有竒而官儲不知
公徒無所與焉余時備史官次山使來勾書以為記
余聞其土水患舊矣間者朝議屢欲遣使發官錢用
諸費以從事論議藏有司充屋卒以事大重無敢承
命者次山獨能餓羸之餘嘗試之其績已不可揜後
有來者逢年而有餘力必且思前人之意彷彿其緒
而緝之隨水之變而為之捄將終古無後艱此予之
所以欲書者饑疫之烈也延緣數十縣見大夫錯立
其間左奉食右執飲嗟餓者於路窮日力且弗給方
是時人其敢以從容修廢望其長哉有能賈瀕死者
之餘力以舉是役君子謂之賢勞而黯然無傳僅與
不為者相絶如毛氂耳事固有屈於一時而伸於後
此又余之所以欲書者所謂至和塘者是姑蘇道也
異時舟行則一長亭輒膠則折入其旁湖泖以達於
郡盜區寒荒亡以衛不然遇禍不可勝計今雖暮夜
猶肆行塘中如過舟枕席之上憧憧者身親蒙其利
不可誣餘雖在絶遠僻陋之濱以一至和之親見足
以信其餘之可傳此又余之所以遂書而不辭者是
為記
鄒補之武進縣重開後河記(淳熙闕)
毘陵郡城大抵西仰而東傾漕渠貫其中故水悉東下
獨南水門受荆溪流注之惠明河道舜宜橋竝卧龍
街抵迎秋門釃為二股一自月斜橋以達於金斗橋
一自迎秋水門入經狀元橋略州倉後接於縣橋與
金斗水滙地格勢禁不可前往慶歷中李公餘慶以
國子博士守州始穿顧塘河經大市益引惠明水東
注之漕渠郡人既以漕渠為前河遂指顧塘為後河
以其在互市間故亦曰市河云中稍填淤崇寧元年
太守給事中朱公彦更浚之未幾復罹兵禍夾河民
居蕩為瓦礫悉推納其中又繼居者多冶鐵家子頑
鑛餘滓日月增益故其地轉堅悍繇是河之不濬治
者餘四百甲子間有勇於興作當官不為去官而後
太息者皆是淳熙十三年春太守四明林公實來既
視事輒訪民間利害亟罷行之居復深念常為東南
大州富於文雅顧今風俗不加於舊而文士日遜焉
他日肩籃輿訪井落謂彼顧塘橋于州位為東南勢
為喉襟此殆易所謂㢲東南也文明以止者耶文明
者不可使晦喉襟者不可使壅暇日合里居縉紳士
道之後有出郡人道鄕先生侍郎鄒公浩所為開河
記文歴道余公中霍公端友所以魁天下狀益證前
說道鄕嘗受大學於河南二程夫子之門紹聖中為
御史言宫掖間事眎死如歸寧媚此陰陽拘忌說耶
於是益思所以為經紀之具踰一年浮議搖搖幾為
沮敗者數矣夏六月屬時不雨於濬沼為宜乃蒐卒
之羡斥帑藏之遺餘十月戒事仍令晉陵武進令丞
四戎官護作役不浹旬河復故道袤三百丈闊三十
尺深於舊為尺者五向之晦者日以白向之壅者日
以闢煌煌乎繼慶歷崇寧循吏之懋績其不在兹乎
然君子於是役也見公惠民之德四焉以議論者尚
其決以力役者尚其神以文學者尚其明以舟楫者
尚其利興一役而四德具焉是宜特書大書以無忘
公德郡文學掾三衢鄒補之執筆睨其傍請書之遂
書以為開後河記公名祖洽官為朝奉大夫
鄭霖重修崑山塘記(淳熙六年)
至和塘自郡城東屬於崑山亘七十里北納陽湖南吐
淞江舊名崑山塘至和中調民興役始成故以年名
詳見丘與權所記淳祐中魏峻復修之(以下闕十六字)
天一生水水行乎地中
治之存乎人自排決疏瀹載於書於是五行以陳六
府以修厥後河渠溝洫皆有志所以著因革明利害
非徒紀述而已吳為澤國三江所滙&KR0890;絡貫通為湖
為浦為堰為梁皆順水性之宜以便人之居者行者
自郡婁門至崑山七十二里塘曰至和南吐新洋江
北納陽城湖又有沙湖鰻鱺湖介乎東西之間唯亭
之東二十五里隸崑山四十七里隸長洲支𣲖連亘
澱山湖吳淞江接顧涇黃泗浦以達於海自駟馬橋
至金潼橋乃新洋江陽城湖兩水交擊之會自黃墓
頭至夾潮塘凡七里民竝河而居潮水往來淤泥易
塞考之圖志厥初水勢澎湃瀰漫茫無畔岸行旅病
涉田夫病耕自唐歷本朝至和三百年間接續用力
經營始就水有所歸澤者瀦之淺者濬之岸以通乎
衢堤以捍其衝橋以續其斷塘成名至和紀以年也
然自至和以迄於今又一百三十年雖舊跡尚存奈
何修治之功不加故狐鼠憑恃乘其乾涸攔絶作壩
遇有負載邀阻四出憧憧往來非復由行之舊則不
從新洋江出吳淞江斜塘以至葑門必自明水港鰻
鱺陽城二湖取蠡塘港以達婁門嗚呼艱矣哉颶風
急濤不惟有葬魚腹之憂陰霾蓄盜又有罹紅巾之
懼方泉魏公峻以發運節領郡披閱獄訟莫此為甚
開藩半載周詢民隱審所欲惡知其尤無良害民者
乃遣官吏相度便宜復至和舊矩自界牌東至崑山
駟馬橋凡二十七里計三千四百二十一丈三尺西
至戴墟浦計九百五十四丈又自黃墓頭至夾潮塘
七里計九百三十八丈五尺鑿淺通窒障狂植潰潮
入於真義曹涇兩浦則捍之斷港無壅始於季春而
成於孟夏富民爭出財以助工官無重費不越四旬
而竣事公又慮港汊紛錯盜夫潛影鹽賈借逕以萃
淵藪又於修葺之暇自涇橋至於陸涇港凡三十二
處立柵三層防築堅固禁不踰越共闊一百六十丈
六尺用樁木長短一萬一千七百四十根横攔柵木
五百八十八丈四尺是役也約前後工費出於民者
不計出於官者錢二萬二千二百緡米一百二石有
竒是皆增至和塘之未有興於農時人不為病助以
衆力人不為擾可以想輿情之所共趨不以役我勞
我也昔霖作邑嘉定詣府白事經從數矣目擊其害
慨然欲為厄於位卑而不能為逮今將常平指職所
當為又奪於所急而未暇為偉公之敏於有為而功
成若無所為尤人之所難能者昔主簿丘君與權之
記此塘有五利便舟楫闢田野復租賦止盜賊禁姦
商非虛語也自非有賢侯相望後先果孰任其責邪
以時計之前乎有唐以至至和後乎至和以至於今
人免乎登涉之險其間皆可考而知也夫因利致利
者不可無憂民之憂者未嘗乏豈其歴年之久曾不
見邪庸詎知智及之仁不能守之勇不足以行之天
下事功之不立豈但一塘之利而已哉愧予之未能
幸有如吾志故書之以示來者云
史彌堅重濬歸水澳記(淳熙十六年)
南徐地高卭漕渠貫城中為西津斗門達於海以出納
綱運昔之為渠謀者慮斗門之開而水走下也則為
積水歸水之澳以輔乎渠積水在東歸水在北皆有
閘焉渠滿則閉耗則啓故渠常通流而無淺淤之患
歲久澳廢渠亦告病余至視渠湮塞且盡斗門不開
公私之舟跬步不進率由江陰五瀉而去父老言二
澳不可不復亟按故蹟水為居民膠固盤錯獨歸水
澳而隄防略存澳之西南則轉般倉東北則甘露港
引而環之倉垣因以護倉受者在渠給者在濠以便
綱運之出納引而接之甘露别為斗門以通於江亘
三水為之長壕於是度工改修歸水故閘以通於渠
其食壕則取其土以廣倉垣之北規為廣闊益受灌
輸其達於甘露港者則為上下二閘且慮其不足以
容多舟也視閘之址有陂澤則又通之為秋月之潭
以藏舟焉其下閘之外則濬浦百八十丈客舟浮江
乘便&KR0712;泊以避夫風濤之害
陳伯廣練湖增置斗門䃮函記(淳熙十六年)
自(二字闕)合八十四流布為辰溪自辰溪而為練湖湖又
自别為重湖隄環湖四十里而築高於舊者六尺加
厚四十尺而半殺其上舊疏為斗門者五為石䃮者
三為石函者十有三皆以備蓄洩也今加板於䃮十
有二寸加函之管數倍之而易斗門之柱以石者抵
函之數均用民力二十一萬六千二百九十有七總
為米一萬八千八十一石為錢二千一百三十一萬
四千八百皆有竒而錢出於郡帑者五之三鳩工於
冬之十一月越明年三月朔而畢其役
王應麟毘陵重浚後河記(淳熙二十五年)
毘陵為股肱郡文物彬蔚太守四明史公以儒雅飾吏
事謂郡城之南曰後河實繫斯文氣脉自淳熙間太
守林公疏濬之後積以填閼公昔為尉時講聞利病
甚悉二十五年來守亟欲醻初志乃撙浮費以度工
而民不擾率伍籍以賦役而民不勞濬源釃流無所
壅塞再閱月迄事計功程七千八百有竒費緡八千
五百有竒東西三百餘丈照舊深七尺士民訢勸焉
陸游重修武進奔牛閘記(嘉泰三年)
岷山導江行數千里至廣陵丹陽之間是為南北之衝
皆疏河以通餫餉北為瓜洲閘入淮汴以至河洛南
為京口閘歷吳中以達浙江而京口之東有吕城閘
猶在丹陽境中又東有奔牛閘則隸常州武進縣以
地勢言之自剏為是餫餉河時是三閘已具矣盖無
之則水不能節水不能節則朝溢暮涸安在其為餫
也蘇子瞻常過奔牛六月無水有仰視古堰之歎則
水之枯涸固久地志槩述本末而不能詳也今知軍
州事趙侯善防字若川以諸王孫來為郡未滿歲政
事為畿内最考古以驗今約已以便人裕民以束吏
不以難止不以毁疑不以費懼於是郡之人僉以閘
為請侯慨然是其言會知武進縣丘君夀雋來白事
所陳利病益明侯既以告於轉運使且亟以其役專
畀之丘君於是凡問前後左右受水之地悉伐石於
小河元山為無窮計舊用木者皆易去之凡用工二
萬二千石二千六百錢以緡計者八千米以斛計者
五百皆有竒又為屋以覆閘皆宏傑堅牢自鳩材至
訖役閱三時其成之日盖嘉泰三年八月乙巳也明
年正月丁卯侯移書來請記予謂方朝廷在故都時
實仰東南財賦而吳中又為東南根柢語曰蘇常熟
天下足此閘尤為國用所仰淹速豐耗天下休戚在
焉自天子駐蹕臨安牧貢戒贄四方之賦輸與郵置
往來軍旅征戍商賈貿遷者塗出於此居天下十七
其所繫豈不愈重哉雖然猶未盡見也今天子憂勤
恭儉以撫四海德教洋溢如祖宗時齊魯燕晉秦雍
之地且盡歸版圖則龍舟仗衛復泝淮汴以還故所
百司庶府熊羆貔虎之師翼衛以從戈旗蔽天舳艫
相銜然後知趙侯之功為國長慮遠圖之意不特為
一時便慮而已侯吾甥也請至四五不倦故不得以
衰耄辭
謝原平江府重濬運河記(嘉定十年)
平江郡闉有城四十七里夾以兩河環帶中外涇源港
胍在在流通歴時變遷主聚蕃塞植蘆託處遥遥河
流失其故道雨潦時至逆潏不行上者湫濕下者沮
洳潄嚙之害幾及公庾歲丁丑侍郎趙公出藩於此
曾未踰時州民以開濬涇河為請公於是亟為民條
列其事於部使者乃約經費量公力捐公帑之餘聽
富室之助役以募召用從官給無科犯之擾而有偕
作之樂基事於秋閱月而功以畢矣前後以工計幾
二萬而糜財凡三千餘緡自錦帆涇經始衡從四丈
出跨橋五十有五為河一千一百九十丈有竒淺深
廣狹以丈為率而隨其地勢稍有損益窒者既通淤
者既行源達𣲖流脉絡相貫暵則導清流而繚於中
潦則釃游波而洩於外以利通濟以備農田其功不
既遠哉
李&KR1033;鎮江漕渠記(嘉定十年)
嘉定甲戍仲冬有詔京口漕渠歲久堙閼爰命守臣史
公彌堅總領軍賦錢公仲彪行視疏瀹三公程功計
費列上於朝越明年春賜可乃擇良日分飭王旅會
於渠上畚梮雲興綆鍤麋集統師監督相率勸功自
城南以抵江口為里者九先是居民侵冐臨洿刮腐
輦壤布於近岸一雨驟至旋復淤渠今分積塗泥高
埒邱頭竝渠之家咸歸所浸開空沙澱呈露垠涯層
碕修聳清波演溢閘舊有五乃命更葺跨渠而橋前
後唯六公曰惟城之東歸水有澳以滙積流堙壅既
入復命疏鑿折而西抵通津門回環軍廩東行由甘
露港注之於江復建二閘以時啓閉由南城入抵朱
方門悉甓其岸由城南出達於吕城間石其途挽夫
上下妥視安行以至市溝蠲濁而清東抵黃泥浚淺
而涹小利微害隨力所及以興以除迨及奏功甫一
周旬民不預知官不告勞豈唯輓餉繫此之頼流惡
達壅宜民孔多
蔣惟曉江陰開河記(嘉定十二年)
嘉定己卯春邢侯燾以扈承出守越明年乃濬九里河
以疏游土會水澤腹堅而漕河亦病於膠舟爰即其
所酌從其宜命縣令張君宗燾董其役起自□鎮之
□橋極於青陽之屠墅地以里計者倍十而徭役以
鄉受者纔四而足面之闊為丈者八底則五之深如
其底十之一又自□橋而上逆於朝宗門陸續鳩工
城内外河築頓還舊觀是役也為丁夫九千三百二
十有七始事於仲冬晦歲除而工畢
康舉之招真治記(淳祐十年)
邑去江不及程陂湖溝澮之積自南至者傾入於江江
潮既應則迅瀾流逆於市橋下二水相制移時不能
去可想矣自紹興丁卯至今百餘年來涇浦淤塞至
成委曲僅一線之水既無復開導而陂湖又多包圍
成田故水則下流不能遽泄遂決溢以成淹浸一或
告旱而上流去水愈遠易成乾涸浙西提舉徐誼所
謂昔之中田今為上田昔之下田今為中田昔之草
蕩今為下田是也極於寶慶之水嘉熙之旱無所措
手大為邑民之病然則任斯邑之寄者水利源委盖
不可不熟講云
元
陳膺重修練湖記(大德九年)
練湖之興其來遠矣繇晉及唐迄於今廢而復壞而修
者不可勝紀每一役輒劇勞甚費乃克底于定其最
近而可考者淳熙之役用工人二十有二萬六千三
百九十有七米萬八千八十石錢二千一百三十一
萬四千八百有竒其汗漫狼戾如此雖曰為民興利
除害然妨奪庶務耗蠧財物不已甚乎乃至元三十
一年亦嘗經紀於湖當時蒞事者痛抑浮靡存其大
綱損其糅目工亦不下六千四百餘人糧亦不下五
千石錢稱是然則湖之濟民也雖大而其弊苦民也
亦不細夫以幅員數十里之奥區水自長山犇流而
滙者八十有四𣲖亦可謂一巨浸也而欲使之大旱
不减大澇不溢可溉而田可運而河可使為利而不
可使為害厥惟艱哉牢捍禦以防衝決深濬導以治
填淤多門函以備蓄洩堅木石以俟悠久勞逸均而
趨疾試省勤而集易期限蹙而費省丁徒少而功多
凡此八者倘非儉以體國勤以恤民深知利病者孰
克臻其具美哉大德乙巳春都水監丞行檄相湖中
順大夫鎮江路總管史公實董修役公以名門貴介
春秋富而見地高力量毅而精思到以節用愛人為
根本以至公無私為權衡懲昔大奢酌今便宜作於
仲春之初息於莫春之首環湖上下陵垾巋然厚且
完固斗門石䃮暨諸函竇辰次星列陽開陰闔視舊
制無毫髮遺然計工度財纔及曩時三之一耳適務
民之義蠲抑配之苛嚴而恕暇而整䟦涉揭厲與農
夫野人共辛苦有不勉者至親執鉏鍤訓誘之異乎
子罕之執朴以抶也將成平章政事徹爾公臨視稱
善既畢工父老來言請夀諸石
(失名)吳淞江記(大德九年見名臣事略)
歲甲辰前海道千夫長任仁發以吳淞江故道堙塞使
震澤之水失其就下性為浙西居民害垂二十年上
疏條具利病疏導之法中書省以聞特命平章徹爾
公董其役公乃相其山川形勢之宜高深廣狹之度
工役之數錢穀之費畚鍤之用飲食之需命民索綯
乘屋厚稾桔以防其卑濕為醫藥以防其疾疫時作
輟以防其倦怠上以誠感下下以誠應上民乃歡呼
四集樂於趨事赴功始於太德八年冬十一月望前
二日西自上海縣界吳淞舊江東抵嘉定石橋洪迤
邐入海長三十八里一百八十一步三尺深一丈五
尺闊二十五丈役夫為數一萬五千為工一百六十
五萬一千六百七十有竒至九年二月晦畢工復置
閘竇啓閉以時物無疵厲民無天閼而事竟集
翟思忠復修練湖記(泰定元年)
水在天地間為利甚大利不興害不除民之生奚以遂
陻不通淺不濬水之利奚以興京口漕運迤邐夾岡
勢卭微奔牛吕城閘堰之捍瀉不日矣南去數百里
皆無水源仰給練湖自長山八十四汊流為辰溪瀦
而為湖不有疏鑿則有壅淤不有隄防則有奔衝丹
陽金壇之田袤廣勢下微湖之承滙有年矣若夫春
淫夏亢瀦之洩之此湖得用而河得濟也歲遷月改
淤之澱之此湖必疏而河必濬也隨勢上下中埂一
為湖二函䃮斗門一一有法旱不乾枯澇不渰没湖
水放寸運河注尺其功如何哉郡當南北要衝貢賦
之輸運聘介之往來蠻商蜀賈荆航吳楫泛閩浙上
京師者無虛日至泰定元冬湖河淺塞牽夫頓薾進
不能趨車挽肩輸公私病之浙省平章政事拉哈光
禄暨僚屬僉謀委前都水任少監路總管毛公計工
程適平章政事元布達拉榮禄赴召旋得上聞命行
省參知政事董中奉行臺侍御史和托拉察噶奉親
臨之兼司副使管本巴奉議僉事華善奉議董督之
省鎮撫會立萬戶警巡之凡募五郡夫萬五千二十
二人工六十日郡廢錢六十二萬七百二十緡米萬
八千九百餘石皆出於官由程公壩抵浦河口百二
十里深濬四尺廣上五尺廣下三尺畚壤培岸霖潦
不復灌河底半高置函管五十四一利舟漕一利田
溉於是河流瀰漫大艘小舫悉得通行無膠澁之厄
又役三千人舟千隻工九十日郡廢錢二十七萬緡
米八千一百石以南湖泥茭根植淖不可斸鍤止求
土漕堤埂為斗門一石䃮六石函十有三一備啓閉
一借蓄洩於是湖波㶑灔官漕民田悉得灌溉無旱
澇之虞時泰定甲子春也噫昔漢開南山渠鑿褒斜
道唐門三山門鑿廣運潭今國家舉河之重役民忘
其勞興湖之大利民頼其便是非天休涵濡省臺贊
襄安能奠此大功姑記其實俾來者有所考云
陸文圭江陰濬蔡涇閘記(至順三年)
暨州瀕江受蘇常以北之水鵝鼻灣西折入黃田港出
上閘通五卸堰凡九里一曲第二曲至新橋夏浦之
潮自蔡涇與港横出滙為泥沙閘廢土堙水淤不洩
至順以來暵澇相仍行省謂江陰居湖下游首議挑
浚分委官吏差募人夫由蔡涇北出江口十里一百
五步積壤翻高用力尤艱同知州事萬侯慨然任責
專督下閘以西一千八百五十餘丈用夫一千八百
餘壬申二月起工至三月而竣事
張天英至正石塘記(至正七年)
吳江居具區上游昔吳郡也其地濱太湖故築堤塘以
為保障唐穆宗朝刺史王仲舒為橋以達其道路宋
紹定間提刑吳淵命知縣李椿重修之自版圖入國
朝以民衆陞州又五十餘年矣州長諾海公至州之
明年乃謀諸僚友曰為政莫大於安民安民莫急於
水患繇長橋而南至於平望延袤四五十里風濤衝
激日夜無休時置郵慮危官具修以數則民多蒙其
害予甚欿然將築以厚完之必鎮之巨石然後可對
曰斯塘之為民害也久矣或巨浸颶風小石皆為之
漂蕩官日修治因循塞責朝壘夕傾皆虛其費自省
郡及州之官屬往往有志於斯卒無成議今賢侯為
吾父母有子民心以化其下下之人曷敢不竭忠以
報方今朝廷弛佛者力役使出財以助里胥衆皆義
公之為願盡輸其財以樂成公家事使我子孫將為
無恐矣公大喜知州孫公嗣遠聞之亦喜而贊相曰
嘗聞佛者以善誘人而信從者衆以官府使民民勞
而功半公然之遂招致空山小山清溪獨芳四僧至
堂上議皆稱善命胥三人曰謝珍俞立陸文彪掌其
財用之出入吏二人曰何宗善劉景泰掌其工事材
器之名物而書其數凡日成月要及執事者以聽於
四大士焉明日祭白龍祠下卜人占之曰吉即經始
實至正六年四月也昔公治湖州事知彼官有餘石
乃聞於省府命給與之凡三千餘版於時天無淫雨
水不揚波五穀亦大熟况吏廉而司會計者公無私
四人又篤行其道不避寒暑與百工分其勞市價傭
值均給無少損是以羣公無不盡其心力者總其費
為鈔八千餘錠石之工五萬四千佐其役者倍之塘
基崇文其廣丈四尺有竒其修一千八十丈相其地
勢輒墄水竇以疏横流凡為竇一百三十有六衆皆
驩然曰誠亘古未之見也既訖工復搆室道周曰丁
亥安居有道行者以守置田若干畝歲積其入以為
後人營繕計令不費官不役民農不違時有司不煩
其政田里人不知有隸卒而大事克成以為長久之
利使人人履坦道而躋春臺微明公善政何能致若
是哉七年春二月落成立石門於南浦亭之南鄉表
之曰至正石塘所以識年號從民望也是日公大宴
賓客官屬與百執事百工賞與有差文武賓士咸歌
詩獻酒以為公夀且曰天將成一代之偉績必生一
代之偉人吳江公偉人也上世高昌氏父祖皆社稷
臣公自中書舍人提點資乘庫出治中興郡今為是
州烏乎石塘萬古當與吾侯之名同萬古也咸願刻
石以彰厥美而系之以歌曰震澤之陽兮吳江之州
雍熙之世兮逢此賢侯受天之禄兮憂民之憂視民
如子兮爰始爰謀易險以正固兮周道孔修行道之
人兮㒺弗悅懌民今無患兮繄吾侯之力蛟龍在淵
兮母嚙我石垂千萬歲兮纘禹之績至正七年開城
州判官張天英記
楊維禎都水庸田使司記(至正八年)
天地位而水為之胍絡&KR0890;絡運而天地之功成古者水
病民神禹治之功侔天地代之職水者雖小大不等
其得一日廢耶此周之匠人稻人漢之水衡水司空
之官所繇著而今都水使監之司所繇立也大德初
司置平江曰行都水者泰定年改庸田遷松江以廢
置不常人視為疣舍故棟其署寄署於他所至正元
年重置司平江秩隆三品轄江東浙東西道官與風
紀重臣交調御兼行工部事掾屬亦皆視司臬吏遴
選郡縣守令咸受節制司之權崇勢重視昔有加八
年都水使者遵達納實哩公來謂今聖天子切切焉
以東南租稅之出重在三吳而三吳水國也故署都
水司平江而官吏寄署他所事體弗稱先是請於朝
得給官錢四萬緡仍得撥地郡治西財賦府故基若
干畝於是鳩工庀材經始於是年十月八日不三月
告完中堂宏厰挾室静密幕司曹舍鱗次翼張旁為
繚垣前為崇閎氣勢突兀規模備具吳父老咸扶黎
仰瞻嘖嘖稱贊以為不自意垂白復見是司之新也
既而羣工竣事長貳率僚屬位正新守相與舉酒落
成幕元僚沙君來請於維禎願有以記維禎考中吳
水患自宋李兵部韓殿省郟亶父子經營規畫亦詳
矣其溧陽五堰江陰十四瀆宜興大吳等瀆松江曰
塘曰浦者凡一百三十有二志籍尚可稽也然未若
我朝知力足以興除其利害而德足以消其震盪漂
忽之變也大德間三江湮塞平章徹爾氏濬治功成
民到於今稱之邇者洪河暴決折而西北流天子一
念動坤載遣使沉璧而河復故道吁官都水者上以
聖天子之心為心下以徹爾氏之功為功三吳之民
尚有昏墊而無訴者乎抑相水之職本諸順天之理
世未有順於理而利不興亦未有逆諸理而害能除
者孟子曰禹之行水也行其所無事也行其所無事
者順理也鯀之反事則以方命命者何即理也以水
為職者職與理應雖湯湯可乂不則天下之治水者
皆鯀也可不慎哉左公字廷憲居憲府使雲南岩岩
有風采奮髯之頃奸膽盡落居官視民饑溺猶已是
年十二月除浙東閫帥大使尚公有用字繼賢是年
九月九日於官副使算卓字質卿康公若泰字魯瞻
是年五月除國子監司業僉事觀音努公字國賓是
年十二月除福建憲僉事王公仲溫字輔卿照磨李
嘏字公錫分事董者掾史錢璛奏差蔡琳李報也繫
之辭曰邈哉法象頖玄與黃坎德流長雷雨在上江
河在下吐内陰陽維坎之德惠迪惟吉從逆惟殃帝
憫下土具區芒芒忽焉震湯周官稻人漢司水衡利
修於農(叶)爰設司存保彼東方臬臣之良為天子使
材貞且榦不吳不揚相彼天時以順地理恩肥海邦
水居其壑土反其宅昆蟲蟄藏畊食鑿飲男樂其作
女修其紅(叶)年穀屢登順成八方其蜡悉通(叶)職臣
報功曰我水庸長發農祥(作浪反)
吳中水利全書卷二十四
