吳中水利全書卷二十八明張國維撰
詩歌
江湖泖澤題詠最繁兹但採其有關修濬者考騐人
情備徵典故餘悉置不錄
元
陸仁崑山州築圍辭
築圍辭美郜侯也侯能恤民之勞故民樂於
趨事隄既成田亦增墾潦不為災侯之績也
湖水兮漫漫善嚙我稲田何以禦之築圍必堅湖
水兮漫漶雨潦至兮茫無畔岸何以備之築隄以捍
農之勞兮侯所哀侯之德兮農是懷田增墾兮薙
荒茨隄既成兮潦無菑
徐恒築圍婦
日出鼔逢逢築圍湖水中湖水不可築滔滔勢浮空
妾身無文繡何繇禦蛟龍州有郜長官時時來勸工
長官憐妾意不笞岸上翁妾身願化為精衛銜泥去
填東海水海水竭變桑田公家不用憂租税
馬弓築圍謠
婁東有田皆斥鹵水高田下常愁雨雨多要令禾稼
傷年年修圍起編戸去年修圍誠可悲差到单丁八
歲兒終朝汗流泥没脚長官肯信家無糜今年徵官
勝去年鄉胥不索下圍錢阿兄荷鍤弟持畚郎罷負
輿兒替肩相呼相笑争先後築圍既成無滲溜田中
禾本似車輪不比苗株去年瘦但願秋來禾熟時大
家作酒烹黃雞上堂先為監官壽明年早拜蘇州守
金絅築圍謠
春田未云耕春水已平岸農官曉行水輕舠歴瀰漫
咨詢遍村村父老喜相喚興言具畚鍤築土作堤捍
長圍如長城百頃平如案鳩工不終日見此農有畔
新秧泛晴風剡剡翠光亂登成足供賦囷庾不可筭
焉知頼坊庸勞績乃居半我行崑山野田里悉嗟歎
共言府公賢貳守類王渙為官務寬猛已足見區幹
韋丹既稱唐召父久名漢循良人所罕今古亦同貫
作詩繼塗歌善政不能贊
顧瑛築圍謠
文章别駕劭農日積雨初收水漫圍月出柁樓供晚
飯江深草色上春衣鳴鳩拂羽巢桑隴飛燕捎花傍
石磯綠滿大田民樂業鼕鼕社鼓送將歸
陸麒築圍謠
劭農使者出郊坰雞犬田家總不驚花送綵舟飛撥
穀秧齊綠水過清明尋僧得句題新竹打鼓催車候
晚晴父老豚蹄今有祝秋來穫稻醉承平
楊維楨澱湖
禹畫三江東入海神姑繼禹澱湖開獨鰲贔屭戴山
出三龍聯翩乘女來稽天怪浪俄桑土閱世神牙亦
劫灰我憶舊時松頂月夜深夢接鶴飛回
張之瀚高昌渡
黃浦春風正怒號扁舟一葉渡驚濤諸君來問民間
苦何用潮頭幾丈高
無名氏白茒歌
白茒夫何蚩蚩耰鋤版鍤二十萬盡是吳中一十二
郡良家兒道旁過客問夫事但言將軍有令開江隄
江隄延袤九十里息肩弛擔知何時自從去年秋迄
今猶未歸層冰鑿鑿墮血指北風獵獵吹單衣父母
不得見兒寒妻啼饑邊烽入夜急羽檄流星馳縱勞
里正裹糧食長年苦役家亦隳費伯帥師速如火弱
者已死壮者羸白茒夫良可悲豈無新店獵豈無趙
光竒天關隔下土爾訴那繇知生男信是生女好爾
生不仁逢百罹我謌白茒夫將軍静聽之君不聞晉
陽水沉竈産蛙民弗離又不聞瓠子决天命殆非人
所為水可航山可梯在德不在險先言猶足規承平
之世念未及此况今四海皆瘡痍我願將軍心推德
懷庶黎靖八荒平四夷上書太平旗下立㐮陽碑男
耕女織天下一坐令百姓謌雍熙
貝瓊白茆謌
山東未息馬山西尚揮戈急起州縣兵北開白茆河
海風裂面天雨雪山高水深不見月萬人鑿土如鑿
山河邊死者誰收骨白茆河成如白虹百里直與昆
承通將軍不待驅鬼工平地遂作魚龍宫問誰愛民
如愛子華亭盛侯古莫比昔去今還悲復喜非汝身
為白茆鬼盛之德河之水千古萬年流無已(盛侯名彦忠華)
(亭縣縣丞)
明
夏原吉過澱湖
煙光萬頃拍天浮震澤分來氣勢優寄語蜿蜒波底
物于今還肯負舟不
蒲璧郎官渡
郎官渡口說郎官能使居民奠枕安志在濟川真可
尚功歸導水自來難浸滛積潦通流淨澄徹清光照
眼寒我欲勒銘誇盛德便須刻石樹江干
偶桓郎官渡
郎官渡口樹亭亭曾為郎官繫綵舲疋練瑩連三茆
白聯螺晴漾九峰青風𫝊漁唱來前渚雪壓鷗羣下
别汀老我猶存釣鰲手持竿從此欲浮溟
郎官渡口浪如雷繫䌫沙頭日幾逥拯溺昔聞憂世
志濟川今見出羣材已驅積潦歸滄海還使春風發
朽荄欲刻瓊瑶昭令德不知誰有紀功才
范能郎官渡
郎官渡口聽謳歌盡說郎官德政多山作馬鞍横玉
阜江拖練帶落銀河萬夫疏鑿今重見千古聲名久
不磨從此熙熙民樂業天時地利日相和
蒲璧題少卿墩
少卿墩下告成功排瀹狂流勢已平片石豈能鐫偉
績千年猶得紀芳名𣲖流震澤今重定源比黃河又
一清黎庶欣欣蒙潤澤田間擊壌樂春耕
葉提題少卿墩
少卿墩上望江湄畫舫多來此處維南峙鳳凰山朵
朵東連墩海水瀰瀰五丁端藉神功力萬姓無愁墊
溺時主聖臣良遭際日亘天盤地立丕基
偶桓題少卿墩
少卿墩下水沄沄決浚重看禹績新笠澤西來循古
道海門東去接通津天低極浦鷗鳬晚雨浥芳洲杜
若春又聽滄浪歌孺子解纓好濯属車塵
范能題少卿墩
少卿墩上瞰晴沙沉潦滔滔達海涯國有勲臣勞贊
畫民安生業務桑麻輕風吹浪牙檣動明月浮空白
練斜歸覲九重春正好紅香襯馬入京華
少卿墩號喜新聞遠挹滄江達海門地胍潤分南澱
水山光晴接北崑雲芃芃禾黍高低隴藹藹桑麻遠
近村一自重臣經濟後芳名偉績鎮長存
袁凱沙塗行
西起吳江東海浦茫茫沙塗皆沃土當時此物不歸
官盡飬此地饑民戸紅尖小麥畝二石荻蘆輪囷竟
三尺紛紛赤線何足論瓜芋青秧密如櫛饑民得此
不復饑昔無一物今五衣子孫相仍二十載飽煖得
與平民齊君恩如天不可負君恩能前不能後力微
勢怯官不理一一奄與強家有強家犬馬厭菽粟強
家篋笥盡珠玉君不聞江頭浦邊三萬家秋雨秋風
夜無燭
陳章寄祝主事萃詩
通海易塞海難請君反覆思兩端雨暘愆期致澇乾
此與時政還相干人力回天亦良艱惟是築隄護圩
田此策若舉人心安單舸寡從相周旋東西徧閱陌
與阡佚道使民省笞鞭低者增築令高堅破者被綴
令完全可以蓄洩防未然道元水經有本源守敬議
論非腐酸前元特設水監官仁發姓任號月山此老
水利亦精專今君竒胸萬卷蟠取用不竭如淵泉縱
横曲直珠走盤但厚民力無傷殘眼前活法人所便
古人陳跡亦蹄筌吾君吾相聖且賢將舉廢墜起跛
偏和氣充塞位兩間堯水湯旱非所患側聞西潭過
高軒移時不出吏侯關方且索我詩稿看感君西臺
舊歲寒不惜千里披心肝
姚文灝濬河歌
遠聞新土方希罕盡露黃泥始罷休兩岸馬槽斜見
底中間一線水通流
姚文灝開壩歌
開河容易壩難通我有良方不廢工壩裏掘潭寬似
壩却疏餘土入其中
姚文灝修圩歌
修圩莫修外留得草根在草積土自堅不怕風浪喧
修圩只修内培得脚根大脚大岸自高不怕東風
潮教爾築岸塍築得堅如城莫作浮土堆轉眼都
頽傾教爾分小圩圩小水易除廢田苦不多救得
千家禾
姚文灝相視吟
三江七澤使舟輕看盡長隄及短塍雞犬不驚行李
處魚龍應識棹歌聲
田邊圩埂年年壊江上潮沙日日凝一築永無他患
至但交東作自西成
方豪謁林知府𢡟舉於白茆港舟中獻詩(有序)
白茆港塞吳下連年被災豪令崑山輒念及此
太倉守倪宗正特白我公躬臨相度豪喜其功
必成也敬叩隼旟奉呈拙句
太守欲開白茆港縣官特過清水河(崑山縣東有清水港)人家
盡拆留基址田隴不分躍浪波東陌西村炊突斷南
涯北岸漁火多掩蓬觸目傷心坐老淚寒風兩下沱
水利官去白茆塞白茆港塞全吳荒婁東刺史獻
長策郡上使君臨僻鄉財力眼前嗟有限惠聲日後
被無疆不才寕敢辭迂腐荷鍤先趨芳草場
林𢡟舉和前韻志感
風帆一葉衝寒雨到處逢人問治河肯為亡羊嗟末
路欲憑砥柱障狂波茅簷日午雞聲悄澤國秋聲雁
影多北向青天頻稽首甘霖何日大滂沱
白茆故道年年塞緣野良田處處荒世界却疑魚鳥
窟人家半在水雲鄉六龍下降平分野(歲當六龍治水)五馬
東來問辟疆天意定從人意好萬家禾黍歲登場
倪宗正和前韻上林懋舉
遠馳玉節問民瘼咸謂豐凶係此河患在東吳歌黍
稷誠通南海奠風波共誇邦伯旬宣重敢謂書生議
論多試看往時江漢績安流分處是滂沱
六事狂圖先水利荷蒙採擇在包荒掌中指畫非難
事眼底逃亡半異鄉王事深慙虚歲月農功漸見遍
封疆更憐丁壯忙如許抛却春田習戰場
朱文和前韻謝林懋舉
海濱何事旌旗滿邦伯遥臨相白河冒雨直須窮底
止為公寕肯惜奔波莫言歲歉民財盡還計年豐國
賦多伏願吾皇法往古大開帑藏濟滂沱
良田没水緣河塞粒米如珠歲大荒版籍僅存空有
數逃亡欲盡不成鄉可憐廢宅長新草未識何時復
舊疆枯朽髑髏隨處見翻疑隴畝是沙場
浹歲良田渰横潦而今到處懼天荒銜哀拆屋來城
市垂淚移家别海鄉業在却無人佃種界連那有岸
為疆何如四野歌聲滿策杖還須醉一場
錢仁夫和前韻謝林懋舉
白茆曾費民財力名是開河實塞河下海緩流沙作
梗在田積水雨增波坐令四海公私乏延及三吳潦
暵多勿急近功為遠計請看神禹導滂沱
三時苦雨愁渰没百日乾晴告旱荒無路可從消積
水有冤莫訴苦低鄉募民出力隨償值立長分工各
守疆欲濬河漕須果决莫容觜距得專場
錢承德和前韻謝林懋舉
牧伯衝風冐雨過為民辛苦欲開河遭年饑饉愁黎
庶百里荒凉渺白波天府但需財賦急使君周慮本
根多白茆水道加疏濬始信東南故有沱
郡邑連遭雨降殃高圩低畝盡抛荒民多流竄愁饑
歲草不飄浮驗水鄉澤國喉襟真要害錢糧淵藪此
封疆開河若報功成日我到明秋預築場
倪宗正方豪白茅舟中聯句
入冬風雨癡如春(宗正)傍海泥沙愁殺人太守欲開萬
世利(豪)臺臣應念三吳貧莫辭跋涉探源委(宗正)還向
輿情為討論他日功成崇廟祀(豪)年年血食海東神
方豪過河舍
河舍窄如溝中堪容一舟海沙高比岸蒲草綠成洲
苦積崑山水偏妨農畝秋白茅如舉事先向此中修
倪宗正過河舍和前韻
麥隴淺深溝潮平可泛舟恐加三月雨連没百花洲
禾黍懷他日蘋蕪記早秋欲為農事計次第兩河修
謝琛閱姚文灝水道圖說詩
東南財賦區三吳本竒絶朅來見蕭索貢納歲虧
折天王頼慈仁蠲税縱縲絏一雨近半月經旬没溝
畷播種已失時凶饑更奚揲纍纍行路人揭衣語悲咽
去年水尚在今年勢尤烈觀風愧嚴命對此衷腸熱
封章謹奏聞虚懷還切切南方蒸濕重時雨三邊雪
滴露天地澤轉患何迭迭嘗為田家子農事歴騷屑
下流上不溢此理無分别按行姚公圖細讀圖中說
了然覺有得兹人亦豪怸傷哉數十年人事誠欠缺
西來百源長東逝諸浦竭夏徐疏濬後何人繼其轍
雖有水利官兼管難施設有司惜小費當道結長
舌災成付上天天冤何處雪我欲揮長鋤重把三江
決渺茫平地波一海都收滅栽培表天功當國足周
徹世情忌形迹焉敢上論列
吳中水利全書卷二十八
