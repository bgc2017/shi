吳中水利全書卷十六眀張國維撰
公移
萬歴以後公移多泛濫不經今止採輯其關切事要
者以存証據
明
馮叔吉欵議開浚吳淞江灘詳(萬歷五年)
整飭蘇松常鎮兵備兼理糧儲水利湖廣提刑按察司
按察使馮叔吉為蘇松水利急難開濬懇恩處給錢
糧并陳末議清查灘占田地以資工費事蒙欽差巡
視下江專督水利監察御史林憲牌内開吳江縣長
橋吴家港一帶工程見今興事中間築壩置土及開
濬淺深廣狹多不如法為此行道即便轉行水利王
同知并該縣掌印官隨機相度設法開築修砌務期
功垂永久以利地方等因蒙此為照長橋上至吴家
港下至龐山湖一帶開濬事宜除上方築壩戽水分
叚委官督率等項已有成議見今查照遵奉舉行及
蕩價行縣嚴追無容别議外其運土堆置用石包砌
等項事宜本道督令同知王事聖知縣王一言親詣
相度酌議列款合無請乞詳示備行該縣查照遵行
計開
一橋上三忠祠橋下新堆三高亭積土已多週圍
須用石砌方免雨水坍塌之虞合行王同知即
查該縣餘剰業戶定與丈尺限十日内即行運
石牢砌下用木樁其銷算灘價依民間石價如
三年内倒塌仍令砌造如果堅好者准計名在
簿量免所追蕩價
一長橋下以見木樁為止不必再開查長橋已多
坍壊失今不為修砌將來水勢衝動用力更難
合行該縣即委有心計耆民估計管工亦𣲖餘
剰業戶督令石匠修造限一月内工完但五年
内有塌損原造石匠究罪業戶賠修如速完且
好亦准記名在簿量免應追蕩價
一三忠祠堆土已高而左右運土處少本道會同
府縣官歴覧議扵三忠祠後灣曠處所量留一
截許業戶稍遠者堆土其灣近者仍運在田上
不許就近堆垜
一運河口水口原數太闊扵該縣風水未便士民
欲扵近水口處堆山今已無及本道會同府縣
官熟議將水口量收二十餘丈令水勢逶迤環
向非惟扵該縣風水為宜亦扵龐山湖水口易
受其業戶開土未盡者查明聽候另用
一兩灘無礙新堆處所近橋者則為㕓市美基遠
者亦為膏腴美地許民承佃實為利民合示令
承佃者即先將麻石砌礟不用石築者不許給
佃其石價少而佃數多者仍聽追價助工
一承佃之家先儘墳墓相連次儘房屋田土相連
次儘開方用工最多者外其餘聽從其便俱許
告明如有恃勢強佃者除究罪外罰助石工
一運石以水為便今在河起土搬運稍難查兩邊
俱有水河搬壩亦易或就中先開河心一道引
水通舟俱聽從便徑處諸凡臨時調度以便工
役
一起土須從中起繇遠而近其堆土須量遠近處
分如東岸者挑至西岸則西岸者應挑至空處
毋許就近堆垜致有太近太遠不均之嘆合行
委官日逐稽查不許違阻
一不論土工石工但係如式先完者記名在簿量
免應追蕩價如有抗阻不到或延捱稽工者輕
則府縣官徑自責枷重則押解院道除問罪外
盡追灘畆入官
一吳家港兩岸長橋兩灘及龐山湖兩岸一面堆
土一面責令人夫築實其委官時常調度督率
有不從者責懲以警其餘
馮叔吉款議開浚白茒港案騐(萬歴六年)
整飭蘇松常鎮兵備兼理糧儲水利湖廣提刑按察司
按察使馮叔吉為遵敇開濬水利請給錢糧以便稽
考責成事蒙欽差巡視下江專督水利監察御史林
批該本道呈蒙本院案騐行道查照該部題奉欽依
内事理即將所請白茒塘工費通行查解常熟縣收
貯明立文案聽候興工委官收用未完者嚴行催解
務足原估銀數其覓𣲖人夫及委官督役通議確詳
款報施行定擬春初興事仍令府縣掌印水利官親
詣本塘沿行相度窮究知因曾經巡撫都御史海開
濬未及十年何故淤塞即今開濬設何方法作何區
處方可不&KR0782;務要一勞永逸如應行加開應行阻壩
及建修橋閘等項增减錢糧毋拘原議踏勘估計停
妥併詳定奪一面通呈撫按詳行等因又奉巡撫都
御史胡案騐備奉欽依内事理轉行各該府縣并水
利等官一體欽遵查照施行等因蒙此卷查先為水
利事蒙欽差巡視下江專督水利監察御史林批該
本道呈請勘過常熟縣開濬白茒塘共計土方七萬
七千四百三十方二分一釐九毫每方給工銀二錢
八分該銀二萬一千六百八十兩四錢六分一釐四
毫六絲厰壩竹木該銀二百一十九兩七錢六分五
釐又議於横塘口應建石閘一座估該工料銀三千
二百六十九兩五錢一分一釐共該用銀二萬五千
一百六十九兩七錢三分七釐四毫六絲查有該縣
見在各沙各門地價導河銀二千七百二十四兩六
錢八分四釐二毫崑山縣庫支存開江河工銀一萬
三千五十七兩五分七釐零尚欠銀九千二百餘兩
應將近奉撫院奏留宗人府米折銀八千兩徵觧支
用餘少查將長吳崑山等縣續完灘占地價并該府
導河夫銀通融設處俱觧發常熟縣收候聽用待十
二月興工至扵該縣𣲖編耆役分管監督打壩搭厰
戽水挑濬散給錢糧等項俱候臨期另議呈奪其横
塘建閘俟大工畢日另委建造等因具繇呈詳蒙批
本塘開濬動支工費銀兩如議動支但中間尚未見
𣲖夫緣繇及應否委官督役仍速行查議欵報遵行
間又蒙憲牌内開案據該道造報查核過吳淞江工
費錢糧冊内崑山縣放存在庫工費銀一萬七千二
百九十餘兩留為别項支用已經造冊奏繳外又報
該縣續收灘田地價紙贖等銀六百四十餘兩通皆
議作開濬白茒塘工費支用今據議間本塘工費止
存崑山縣見貯銀一萬三千五十七兩五分七釐詳
報本院看得前項放存銀兩既經該道覆覈在冊存
留河工支用又經本院具奏事理今據前後報數不
同合行查報該道即查崑山縣庫原報存剰河工銀
兩有無别項支用作速詳報以憑題請抵白茒塘工
費等因隨該查得白茒西氿二役皆議今冬興事錢
糧俱當處備崑山縣原貯常州府修河米銀今該府
申請取還而鎮江之銀又先已解回支放叚價存聽
軍餉是崑山縣庫貯除常鎮二府之銀所存者又止
銀八千四百八十三兩九錢矣加以常熟縣原申見
在各沙租地價導河銀二千七百二十四兩六錢八
分四釐蘇州府報徵完奏留宗人府米銀二千四百
七十七兩二錢九分是白茒塘工費通共見在者止
銀一萬三千六百八十五兩八錢零尚欠一萬一千
四百八十三兩二錢繇各府未呈本道轉詳徑爾請
乞以致本道前後數目互異查得蘇州府未完宗人
府禄米原係撫院奏留即使未完相應責令該府輳
補完足難容稱欠鎮江府取回練兵銀兩除支找叚
價外尚有三千六百一十二兩四錢二分未支合容
本道再詳撫院仍借白茒河工支費其常州府修河
米銀應否取回伏候詳示定奪其餘未敷工費仍嚴
催各縣灘田地價銀及見年導河夫銀數至日另詳
今將查過崑山縣錢糧并請還常州府銀兩等因蒙
批白茒河工費本院已照該道原呈將該縣各沙地
價并近題宗人府米折銀及開江支存銀通行題請
給發充費該道速行該府縣通候眀旨將見在者聽
候給發未完者作速徵解毋得違悮常州府西氿之
役該縣既有三千八百兩餘少銀兩即查該府庫見
貯導河銀輳支如再不敷另行申請撫按兩院處發
或請借支鎮江府原取回練兵見存銀兩輳給等因
依蒙備行常州府查照西氿不敷工費另查府縣見
貯導河等銀輳給并行崑山縣將原報在庫支存常
州府修河米折并存剰與續完開江一應錢糧共銀
一萬三千五十七兩零及催蘇州府報完奏留宗人
府米折導河灘地價銀解發常熟縣收候白茒塘工
支用不足銀兩速行徵發去後續據該府申稱冊查
得本府白茒河工銀二萬五千一百六十九兩七錢
三分七釐四毫六絲内除見在常熟縣銀二千七百
二十四兩六錢八分四釐崑山縣銀一萬三千五十
七兩五分七釐二毫宗人府米折銀二千四百七十
七兩二錢九分尚少銀六千九百一十七兩一錢六
釐一毫六絲今本府查得庫貯續完導河夫銀一千
六百七十五兩宗人府銀一百六十五兩二錢四分
三釐長洲縣灘地價銀一百二十二兩六錢六分五
釐共銀一千九百六十二兩九錢八釐實少四千九
百四十七兩七錢九分八釐一毫六絲今查常熟縣
拖欠萬歷四年分宗人府米銀七千八十一兩八錢
四分三釐係奉奏留開濬河工之用合無將該縣欠
納前銀人戶許令自備夫工照方開濬委官丈量算
銀作數以銷名下原欠之銀以近就近實為兩便等
因已批仰王同知再議速報隨據本官呈稱依蒙行
據常熟縣申該知縣留震臣查得萬歷四年分徵欠
宗人府銀間有坍江板荒有戶無追糧先因難徵歷
年議入宗人府銀兩項下作為緩徵餘有熟銀皆係
任陽西北等貧區拖欠委難徵足今看得白茒河工
坐𣲖該年銀四千九百四十七兩七錢一分八釐一
毫六絲扵内原點大戶吳潔淳仲淘沈懋丁卿各名
下原管徵欠共計該銀四百七十四兩相應扣算開
濬夫工之數餘銀四千四百七十三兩七錢一分八
釐一毫六絲容職漸次設處追徵找給大戶作正支
銷等因據此切照白茒河工欠銀四千九百餘兩該
縣原欠宗人府銀扣找今該縣止查有大戶吳潔淳
等該扣銀四百七十四兩餘欠銀四千四百七十三
兩七錢一分八釐七毫六絲漸次設處追徵找給似
應俯從呈乞轉達等因到道為照白茒塘工費原估
該銀二萬五千一百六十九兩七錢三分七釐四毫
六絲前項工費除查有常熟縣原報沙租地價及導
河夫等項共計銀二千七百二十四兩六錢八分四
釐又除題報崑山縣開江支存銀一萬三千五十七
兩五分七釐三毫蘇州府報完奏留宗人府銀二千
四百七十六兩一錢九分又續完宗人府銀一百六
十五兩二錢四分三釐又府庫導河夫銀三千六百
七十五兩長洲縣灘地價銀一百二兩六錢六分五
釐本道又查據吳縣差解戶鍾鉞完解灘田銀七百
三十九兩六錢三分四釐地價銀六十二兩二錢五
分赴道掛號銀解常熟縣交收已上共有見在銀兩
二萬一千二十三兩八錢二分三釐三毫尚支少銀
四千一百四十五兩九錢一分四釐一毫六絲應扵
奏留宗人府銀内徵給今據該府所議前少河工銀
兩就將該縣原欠宗人府米銀扣抵似屬相應查據
該縣大戶吳潔淳等名下拖欠者止有四百七十四
兩合令照依銀數扣抵𣲖方認開實止少河工銀三
千六百七十一兩九錢三分四釐一毫六絲將該縣
民欠宗人府銀六千六百七兩八錢零之内照數設
法追徵找給是以題内該縣之欠米開該縣之河工
官民無詞合候詳示日備行水利王同知該縣留知
縣查照先將見在前項銀兩破土興工再照白茒為
出海巨流海潮與湖水晝夜必兩會處則清濁相值
其流稍停渾泥遂積日復一日故&KR0782;塞易易也今惟
扵初開既開各講求利病俾無驟湮斯永賴矣等因
具詳蒙批白茒塘工費俱如議處行工完冊報繳其
善後之策似亦在年年撩洗耳仍候面酌題覆蒙此
擬合就行為此案仰蘇州府水利官即將見在銀二
萬一千二十餘兩親行查算土方各給耆民一半分
𣲖丈數鑿封唱名給發即督令顧募人夫開濬定限
二月初十日以裏興工候工將半再給三分務限四
十日完工依留二分扵工完騐給深闊俱必如式如
事半工倍各官照例奬薦員役通行重賞苟且遲悞
一體參究拿問今惟初開之時務深而不務闊既開
之後每年以導河銀顧夫撩洗然後可圖永久耳事
完造冊四本呈報轉繳俱勿違悮
馮叔吉開浚白茒港條約(萬歷五年)
欽差整飭蘇松常鎮兵僃兼理糧儲水利湖廣提刑按
察司按察使馮為水利事蒙欽差巡視下江專督水
利監察御史林批該本道呈蒙本院批發本道呈請
開濬常熟縣白茒塘工費緣繇蒙批本塘開濬工費
銀兩如議動支但中間尚未見𣲖夫役緣由及應否
委官督役仍速行查議款報又奉欽差總理糧儲提
督軍務兼巡撫應天等府地方都察院右副都御史
胡批白茒大塘誠水利之最鉅者該道勘議既悉又
貯留錢糧足敷工費仰督同該府水利官該縣掌印
官動支開濬分工稽餉細數開載明白仰即照行又
蒙巡按直隸監察御史胡批吳中水利以白茒塘為
最鉅該道查有各項錢糧開濬俱如議行依蒙備行
該府查照議處不敷工費錢糧另行請詳外及行據
水利同知王事聖公同該縣知縣留震臣會議開濬
興作事宜緣繇到道覆議分叚委官編𣲖耆民募率
挑淺戽水夫役厰壩頓土給值犒賞稽察工程等項
逐款酌妥等因蒙批據所議白茒工役亦悉矣但領
銀一節訪得舊時率多侵費之弊如待工完騐不如
式者方行追還終屬未妥姑令各耆先領一半募夫
候工將半再給三分仍留二分扵工完騐給餘俱如
議行至扵責成在王同知留知縣也該道即行省諭
各官務令用心調度等因蒙此擬合就行為此案仰
蘇州府水利官帖會常熟縣即將見在銀姑令各耆
先領一半募夫候工將半再給三分仍留二分於工
完騐給其餘分叚委官編𣲖耆民募率挑淺戽水夫
役厰壩頓土給直犒賞稽察工程等項俱照各欵事
理著實遵行
計開
一白茒塘自歸莊起至横塘口止長八千七十九
丈積土七萬七千三百方約四十五里許每十
一里餘分為一叚每叚委官一員合委官四員
分叚率督耆民監督夫役據王同知開報常熟
縣縣丞王儼主簿秦湯相吳江縣主簿李三省
吳縣主簿任可賢俱堪委用等因依委每官分
管一叚其催督稽察與各官供給俱照吳淞江
事例遵行
一本塘計長八千七十九丈據留知縣冊報已僉
定有身家耆民五百名分為上中下三等上戶
一百名每名𣲖開二十七丈計二千七百丈中
戶二百名每名𣲖開一十八丈計三千六百丈
下戶二百名每名𣲖開九丈計一千七百七十
九丈其開挑夫役聽其領銀自行雇募等因為
照留知縣賢而且久人戶周知所據上中下耆
民分𣲖已定委可責成依擬行該縣督令耆民
五百名分叚募夫興工毋許推諉其中人戶或
稍有力量者俱聽留知縣隨宜分貼如有偷安
告擾者定行重治
一委官止扵督率耆民止於募夫中間來往巡視
催儹工程則又非委立總耆不可今據王同知
議以每二百丈立一耆民為分管每千丈立一
隂醫省祭等官為總管庶指臂相使等因依擬
即選有心計有調度耆民省祭等官徑自坐委
施行
一軍衞屯田坐落應修圩内及應修河道俱照官
民協同修濬不許坐視
一本塘原議開面闊一十二丈底闊八丈深一丈
二尺共積土方七萬七千四百三十方每方工
食銀二錢八分共銀二萬一千六百八十兩四
錢六分一釐四毫六絲今該縣人夫既僉耆民
僱募則工食銀兩俱該耆民查縣所分丈尺預
先赴縣領三分之一以僱募人夫俟工完一半
又領三分之一以給工食餘俟全完委官騐過
所開工程丈尺闊深如式方行給足其銀俱各
耆民赴縣親領等因為照每方工食二錢八分
價近於廉而各耆民俱係該縣選有身家之人
是亦可托似不當以吳淞之工例論若完而後
給則耆民恐有疑畏而不前者合無將開河銀
兩每方二次各照耆民所定丈尺掌印官逐名
鑿封扵文到日先給一半其開河將半之時再
給一半如開完之後騐有工不如式者必倍追
還官則人心自用命矣再照面闊十二丈底闊
八丈者謂其大略也特河形水勢自有不等必
扵取數恐多非便且開河緊要在深不在闊其
中如有兩岸估勘不足十二丈者聽王同知與
畱知縣親勘明實順勢開導但不許將易開應
開處所致不如式違者重究
一横塘歸莊芝塘應築大壩三座原議工料銀二
百四兩七錢六分五釐據縣已僉耆民分管合
查照應用竹木先給銀收買等因查得築壩工
料先據該縣申請已經批行先自給發外其築
土啓土仍候委官查明折方方行給足
一本塘四十五里每十里用水車二百部共該九
百部據縣議令塘長督同圖長出辦但車有四
人一部者有二人三人一部者大約以三人通
算共約車夫二千七百人每人給米二升限六
日車乾共該米三百二十四石預行該縣將官
銀買辦聽候興工之日查給等因看得開河之
工戽水為先車夫日給米二升亦不可少但恐
人心不齊以致玩愒曠日合責限六日戽完如
出六日之外罰令塘圖自戽不復給米
一本塘四十五里每五里合造官厰一座以便管
工官往來駐劄每一里合搭草厰二座每座可
容五十人為食宿避雨之所據縣令耆民自搭
事畢聽其拆回似屬調停相應依從
一削艸為新增岸為深此開江通弊今本塘所挑
泥土俱要運置十五丈外仍釘樁為界必須綿
亘整齊如圩岸狀庶免淋雨坍頽之患等因查
得挑土成圩在吳淞已有成式相應照行
一督工員役除職官另行外其隂醫耆民有竭力
效勞者相應量給花紅至於夫役中間勤敏者
亦應量行犒賞以示激勸等因照得興大事動
大衆非藉賞罰何以令衆况常熟之民素稱尚
義而耆民俱各有身家相應扵破土之日每耆
民一名各給花紅一副以示優勸其興工以後
但勤敏有效者聽廳縣徑行給賞其怠玩無功
者亦聽重行枷責仍候工完之日分别等次即
給冠帶牌扁亦所不靳也其給賞銀兩徑於開
河銀内支給銷算
一原議横塘口應建石閘一座估該工料銀三千
二百六十九兩五錢一分一釐合行該縣委能
幹官一員選有身家耆民四名先行量給官銀
採辦石料完備候開濬大工畢日興工砌築等
因為照築閘已有成議相應依擬
王一言請浚吳江長橋兩灘詳(萬歷五年)
直隸蘇州府吳江縣為水利事案蒙欽差廵視下江兼
督水利監察御史林憲牌并案騐事理該本縣知縣
王一言備循水道逐一考究查得吳江為太湖肚腹
長橋為太湖咽喉則太湖之通塞視之吳江而吳江
之緊切在扵長橋不待言矣第吳江西通湖州南接
嘉興北達長洲東距松江則洩太湖之水者在吳江
而洩吳江之水者又在吳淞江也其吳江支河如吳
家港三江橋龐山湖夾浦橋等處塞者鑿之使通淺
者撩之使深無容議已獨長橋南北兩灘似當急議
者自宋慶歷以前吳江未建城郭江流無阻後因創
設長橋填築隄岸菱蘆漸長沙泥漸高亦勢所不容
已也惟撩淺有專設督責之必勤斯淤塞之未甚水
患之稍平耳頻年以來天時多旱浮蕩日增惟年之
旱則民不知有浸灌之憂惟蕩之增則民又幸得纖
微之利此昔日之長橋水天一色今日之長橋禾黍
盈疇非盡去南北兩灘之田則太湖之水終去不速
矣又查得嘉湖居吳江上游若長橋不開則水汎濫
於上為嘉湖之害者急為吳江之害者緩若長橋既
開則水源流扵下為嘉湖之利者二為吳江之利者
一兹役也迺欲專責之吳江是以害急而利多者享
其逸害緩而利寡者任其勞此細民之見自便之圖
也孰知其不開之害雖緩亦非無害也既開之利雖
寡亦非無利也安可勒數萬金之費不為經久之謀
惜數百畆之田不為遠大之計哉隨經督同水利縣
丞呂品并塘長畫工算手人等親詣查勘亟宜全濬
東西吳家港長橋南北灘等處逐一丈量挑濬長闊
開深用法積筭通共一十三萬五千一百九十三方
二尺每方挑深照依畫圖内原議尺數算共夫工一
百三十二萬八千五百四十六工一分每工該工食
銀四分通共該銀五萬三千一百四十一兩八錢四
分四釐復據耆民人等告稱欲為小開之說者在今
時則開深以利導之在後日則撩淺以蕩滌之據所
留之地可追銀以佐費省大工之半可計日以奏功
此又一說也又經酌量於前項處所減省丈量積算
止該四萬三千一十方三尺每方挑深照依畫圖内
原議尺數算共工四十萬六千六百三十七工二分
每工該銀四分通共該銀一萬六千二百六十五兩
四錢八分八釐及查丈量得九里石塘谼竇共七十
二竇長短闊狹不等共積四千八百六十五方四尺
每方深三尺共算夫工二萬一千八百九十四工理
應兩傍業戶照田起夫自濬其地如三江等七橋上
通江漕路下通龐山湖港各長短闊狭不等共積土
三萬八千九百七十四方每方深三尺共算夫工一
十七萬五千三百八十三工每工該銀四分共該銀
七千一十五兩三錢二分三山定海等二橋上通江
漕路下接龐山湖出水港淤塞各長短闊狭不等共
積六千三百三方七尺每方深五尺共算夫工六萬
九千三百四十工七分每工該銀四分共該銀二千
七百七十三兩六錢二分八釐已上共銀九千七百
八十八兩九錢四分又并勘三里倉四門外俱淺狭
運船難行約開五十畝共積土方四千三百三十方
深五尺合用夫工四萬七千五百二十工每工該銀
四分共銀一千九百兩八錢各細數明白造冊畫圖
見在擬合備繇請詳
馮叔吉開濬吳淞江詳(萬歷五年)
整飭蘇松常鎮兵僃兼理糧儲水利湖廣提刑按察司
按察使馮叔吉為酌時宜分緩急以便開濬事蒙欽
差巡視下江兼督水利監察御史林批據蘇州府水
利同知王事聖呈稱議開千墩浦一帶條約緣繇除
遵照外本道帶同原委經歷吳懷京等及原經開河
耆民親繇慢水港相度至徐公浦復自徐公浦測水
至慢水港隨宜議處為照原議開江條約乃水涸冬
春之交其工詳扵開土而略扵戽水目今開江事理
乃土動水起之時其工倍扵戽水而半扵開土所謂
冬春水勢不同先後事理各異者夫使五叚之工齊
起則五十里之遥水面闊者踰十丈狹者亦不下七
八丈即當四五尺之水即用三萬五千之夫半以戽
水車豈能辦况兩岸之低者則害菜麥高者則難洩
受而此時役夫凡四萬民將藉口於農作故今日之
法莫若併工所謂併力扵頭叚也頭叚既濬則次叚
之水有所受而工易完繇此而三叚工役亦不出兩
月而就矣蓋齊起則力散而水難洩即夫多而奚為
併工則力專而水不能勝即夫半而功倍此今日開
江之大較也合行照欵覆議伏候裁奪施行
計開
一土方深闊一丈原議工銀四錢毋容增减一節
看得每方深闊一丈者指平地而言也今河身
深淺不等法應折算如開河闊二尺湥二尺必
寬十丈始足湥闊一丈一方之數二尺而上准
此折算繇二尺而二丈二千丈可知也如以二
尺𣲖人夫一名則繇一名而千名萬名亦可推
也如此扣算則不失原議方數而官民易曉矣
一原議四十日完工難以刻期今崑山長洲嘉定
青浦等縣查照縣分以定叚數庶地有叚分而
事有專責一節看得以縣分定叚數者謂原議
五叚齊起而言也今併力先開一叚則宜就一
叚之中又定以小叚大約夫一名先𣲖二尺則
五十夫該𣲖十丈五千夫該𣲖千丈一萬夫該
𣲖二千丈仍以縣分挨𣲖各董以職官以二尺
開完又挨𣲖二尺工完先止先放是為不失照
縣定叚之法而工尤易考
一戽水人夫前議令崐山縣塘長并沿江業戶出
車戽水每夫每日量給米一升未免偏累今除
車輛仍令崐山塘長出辦外其車水人夫就扵
各縣分定叚内責令開方人夫一併車戽量加
工食一節看得此役之興惟戽水為難前議塘
長并得業之家戽水日給米一升扵勢難行扵
事難濟今行崐山縣掌印官示令槩縣三百三
十四里每里出車三輛即起夫五名四名擡至
千墩浦頭叚工所兩行擺列車儘壩止其人夫
戽水日起每名照例日給工食銀二分五釐如
頭叚之水既乾前車即聽擡回二輛豈惟河工
有濟亦與農務不妨通限三日内車齊今查工
但車輛尚少恐難急濟似應發銀千兩分給該
縣塘長督夫包戽頭叚水盡即止盖既發千金
人自用力或可不煩督率耳
一慢水港口千墩浦夏駕瓦浦原議各築壩一座
又十里築腰壩一座今照水勢頗長十里一壩
恐難障捍議四五里增築小壩一座一節看得
十里一壩之外又築一小壩亦謂五叚齊起而
言也今既併力扵千墩浦頭一叚則就頭一叚
之中如可以腰築處所不拘一座二座就便增
築以殺水勢委扵戽水之功有裨若頭一叚已
濬深則二叚之水自可瀉受小壩又不必築矣
其頭叚築壩之費徑將見在木料取用不必拘
定前議以稽工役
一慢水港起至徐公浦止原議十里許分為一叚
每叚委官一員似為不足增委三員庶可底蹟
一節看得各縣已蒙憲委增委簡較等八員主
簿丁楣并委崑山縣縣丞李應春吳縣縣丞熊
配麟嘉定縣主簿陶繼顔金山衞經歴盧大業
鎮海衞經歴吳懷京青浦縣縣丞高良倫八員
併力於頭叚各官用之有餘俱聽王同知細欵
分𣲖隨事委用施行
一委官才幹不同勤惰亦異合各給稽查簿一扇
凡遇支過銀糧分過河叚統過人夫完過河工
逐日登記以憑不時稽查一節看得各官才幹
則天所稟受固不能強其勤勵在人皆可策也
此役已過時矣須在各官上緊督埋又在王同
知以一人一已之事責之勿令分有彼此大工
齊完各官方還乃可耳今併力一叚則里近而
官有餘其中分任責成各給一簿俱行王同知
依擬施行其勤惰顯著不時分别賞戒
一每夫五十名原議搭厰一所一節看得天氣雖
已和暖而風雨不可定期前項搭厰委不可已
今照議先開頭叚則柴米宿歇前後小港可以
用船其無船者每夫五十名給以竹木等項蓋
厰一所即分𣲖以河工一丈俟頭叚已完即往
二叚仍將該厰自行移置如篷蓆損壞官再給
之
一慢水港至千墩浦口委果深通若即於慢水港
處築壩起工則水深難戽合無將千墩浦一帶
先築壩開挑則工程便易一節看得慢水港勢
通潮汐潮時則深丈餘汐時亦湥八九尺許彼
謂緩濬者蓋謂不必濬也即宜以千墩浦近浦
墩處築壩為始而扵浦口就流之處比河身再
為加深則水流自歸工為省約再照徐公港見
今築壩之所與徐公港出口之所約遠數里俱
水深六七尺潮至又加二尺蓋前面之水既至
六七尺則徐公港雖深亦為無益况此處河面
最闊甚難用力今就屈家墳水中有艸處築壩
興工則所省工力惠在青浦矣合無將慢水港
工移至千墩浦徐公港工移至屈家墳似為便
益
一開江原議江面闊二十丈深一丈二尺一節為
大要言非謂尺尺而絜之也河道淺闊亦有自
然之形而官民拘攣遂為執一之法此豈所宜
夫水道在深不在闊如河底有四五尺連潮水
深一丈二尺中流無&KR0782;淺處則萬無阻塞之虞
是江面必二十丈亦無損扵此江明甚也今宜
定以水底必闊五丈水深必帶潮一丈二尺兩
岸修濬以十五丈為主其或水勢往東而東著
老岸水深或水勢往西而西著老岸水深即以
深處為底不必再開止開一岸即不必十五丈
亦可其有水勢漫衍總出二十丈之外尤宜加
濬深闊所謂因勢利導之說也至扵堆土應就
老岸墈上堆進亦不必赴二十丈之外但在老
岸下者定行重責另堆
一原議崑山該夫一萬二千名青浦該夫三千名
嘉定該夫一萬二千一百六十名長洲該夫一
萬四百四十名共三萬五千六百二十名一節
蓋謂各開五叚齊起夫役衆多難以計日今先
併力扵頭叚則水勢不乾夫多亦無下手除青
浦崐山鄰近地方同車用工多寡臨時儘用外
其長洲嘉定二縣即將發去工食銀兩儘募原
數之半定限本月二十日差官押赴工所候算
定原發工食之數即扵工上給銀或計日或計
方工完而止庶為兩便
一原議青浦一百五十里每里僱夫二十名該三
千名一節看得原議河夫三萬五千六百二十
名則青浦尚不足十分之一但查該縣之界不
下十餘里若用崑山之車則一往一返不下七
八十里扵勢非便今議扵屈家墳起量五里築
一壩行青浦縣照崑山縣例起夫儘力車水每
日亦給工食二分五釐如恐人力不齊農作將
興亦准發縣五百兩給散塘長專督人夫包戽
五里之水亁即止其三千人夫仍聽開土每方
照給銀四錢揭示通縣知悉亦所以惠新造之
邑也
施之藩奉委督浚龐山湖詳(萬歷五年)
蘇州府海防同知施之藩為蘇松水利急難開濬懇恩
處給錢糧并陳末議清查灘占田地以資工費事奉
欽差整飭蘇松常鎮兵僃兼理糧儲水利湖廣提刑
按察司按察使馮憲牌仰職即便前詣吴江縣督同
王知縣查勘得龐山湖一叚自運河口起至河口止
共長三百八十丈面闊三十五丈底深者丈餘淺者
開濬六七尺工程已完俱各如式吳家港一叚内自
太湖口至關王廟後止共長一百二十丈河面闊一
十八丈河心原係水深不開東西兩灘開深五尺自
關王廟後起至犁尖嘴壩上共長二百一十六丈河
面闊一十三丈河心深一丈傍深八尺自犁尖嘴起
至沈家莊止共長六百四丈河面闊十丈兩傍深八
尺工程已完俱各如式南灘一叚内近橋一叚河面
闊七十八丈中叚闊八十丈五尺近沈家莊口一叚
闊一十四丈各開深五尺有餘惟東南一方止量湥
四尺五寸應開挑五尺七寸北灘一叚内近橋河面
闊八十八丈中叚闊六十六丈運河邊收狹闊四十
五丈底各深六尺但内有數處挑深復漲尚須再挑
三忠祠基週圍一百一十一丈剝岸砌石將完三高
祠基週圍一百七十丈今縮短十丈剥岸砌石將完
為照吳家港龐山湖三叚河工俱完原築壩基相應
開放以便農船往來但吳家港與南灘河身一統原
無間隔若將河口壩基掘開誠恐湖水湧入直達南
北兩灘而三忠三高剝岸未砌者難以施工已砌者
不免浸灌况南灘一方未深者尚欲加濬北灘數處
新漲者猶未畢功若候南北兩灘工程盡完三高三
忠二祠石岸盡築然後開湖口之壩又恐有妨農業
除龐山湖壩基已令管工巡檢張楠即日掘開外其
吳家港南灘二叚交界處所行令該縣另築一壩然
後將太湖口大壩開掘如此庶為兩全其運河口舊
壩與南灘新壩行令該縣撥夫用心防守毋令附近
居民暮夜潜自盗開俟兩灘開濬完全二祠築砌堅
實申報請明開放兩灘二祠工程著令委官定限十
日内通完毋容遲緩
林應訓頒行治田六事(萬歷五年)
欽差巡按直隸巡視下江兼督水利監察御史林為水
利事今將治田六事刊榜示諭通知
計開
一定式樣以便稽查吳中之田雖有荒熟貴賤之
不同大都低鄉病潦高鄉病旱不出二病而已
病潦者則以修築圩岸為急圩岸既各高厚雖
有水溢自難潰入而渰沒之矣病旱者則以開
濬溝洫為急溝洫既各深通雖旱乾自可引流
而灌注之矣二者不易之論也况開渠者勢必
置土扵圩旁築圩者理當取土於溝内二者又
自有相成之機今後不必差官泛然丈量該府
州縣止分别孰為低鄉當急修圩孰為高鄉當
急開&KR0782;每年府州縣水利官先時議定開築之
法如開溝洫不論舊時䟽通與否其闊即以兩
旁老岸為主其深務以一丈二尺為率若相地
宜應加深闊者聽决不許減少前數挑起之土
務要置在舊隄之内就便護隄庶使雨水不能
淋漓復流於河如附近有低田堪以培高者即
以其培之亦可至扵極高地方不用隄岸而土
無堆放者亦即就靠内一邊攤放蓋高鄉多種
荳棉一時不妨陸種挑得河深則灌溉自利内
中田畆仍自不妨於水種也若惜此尺寸之地
弗令攤土沿河堆積復入河中無水灌溉則内
中田畆悉成枯稿至於築圍岸不論舊時完固
與否其底闊務要一丈其面闊務要六尺其高
如底之數若應高加厚者聽决不許減少前數
如田過五百畆以上者便要從中增築一界岸
一千畆以上者便要從中增築二界岸每界岸
底闊四尺面闊二尺高與外圩平岸之兩傍仍
可栽種荳麥如極低鄉或近湖蕩處難扵取土
者就便分别令民於岸内傍圩之田起土增築
岸外再築子岸一節高止一半如階級之狀岸
上遍插水楊圩外雜植茭蘆以防風浪衝擊取
土之田計其所損量𣲖各田出銀津貼俟後陸
續䈒取河泥填平照舊耕種永無後患是所損
者少而所益者大也若互相吝惜不分界岸即
如今年霪雨連旬洪水一發車救不前全圩無
望矣又有一等低窪田畆嵌坐心腹無從蓄洩
有願開鑿通河運泥增高者聽廢田之價衆戶
均認廢田之税牽攤本圩照此式樣給示遍諭
委官分投區畫每一圩為一圖明白帖說前件
每一圖作二本一送縣備照一付圩甲諭衆俟
至冬十月刻日出示興工各府州縣掌印官責
令水利官不時親行騐視若不如此式者即係
違令輕則責治照式加工重則究問别議罰治
如此則人知所遵家自為力法自不煩而事功
自舉矣
一定夫役以杜騷擾各鄉溝洫圩岸雖有長短廣
狹不齊然不過為一圩之田而設也故田少則
圩必小田多則圩必大而環圩之溝洫因之此
水利此圩之田則當役此圩有田之戶矣各州
縣即令塘長備開某圩週圍若干丈外環溝洫
若干丈圩内之田若干畆某人得業若干畆共
該圍岸若干丈不論官民士庶隨田起役各自
施工如田横闊一丈者築岸一丈橫闊十丈者
築岸十丈開河亦然對河兩家各開其半溝頭
岸側非一家所能辦者計畆出夫衆共協力挨
序編號置簿稽查仍僃載前圖之後興工之日
塘長亦不必沿門催夫徒取索求科𣲖之議先
期五日插標分叚責令圩甲播告各戶某日興
工聽其至期各行照叚如式挑築有不依期及
不如式者呈官枷治若塘長不行檢舉及攤𣲖
不公重行究治警衆若一溝之中兩傍各有圩
田則從中分認毋得推諉違者治罪鄉宦之田
須是田主出食佃戶出力計工給發仍要從厚
毋累窮民
一設圩甲以齊作止塘長之設舉一區而言之也
一區之中各有數圩若不立甲何以統衆而集
事也計當僉舉殷實之家充之但一時僉報諸
弊俱生或圖展脫或營冐充無所不至各州縣
不必僉報即以本圩田多者為之雖其殷實與
否不可知其田既甲扵一圩之中則其人自足
以當一圩之長矣興工之日塘長責令圩長躬
行倡率日出而作日入而息某日起工某日完
工庶幾有所統領而無泛散不齊之弊中有業
戶不聽倡率聽其開名呈治如圩甲不行正身
充當或至别行代頂查出枷號示衆是圩之有
甲也專為本圩修濬而立工完即罷非如里長
有勾攝之苦亦非如塘長有奔走之煩雖一時
倡率不無勞費然利歸其田又非若驅之赴公
家之役者等也中間縱有田産極多者各圩皆
甲同時並舉勢若不暇不知田多者非富室即
宦家也力厚丁多自可分投承應况利害切已
倡率無難稍相體念有不待督促而樂從矣
一嚴省視以責成功訪得常年非不議行修濬而
水利之官多不下鄕乃使各區塘長至州縣報
數或朔望逓結而已如此虚套何益實事今後
興工之日各塘長圩甲務要在圩時時催督開
濬功完未可便行開壩放水俱聽府州縣掌印
官并水利官分投親勘如一圩不完責在圩甲
一區不完責在塘長輕則懲戒重則罰治本院
與該道又不時間出以察之如一州縣有十處
不完責在州縣官一府有二十處不完則府官
又有不得不任其咎矣如此行之三年溝洫可
深圩岸可固穡事既成賦税自裕以後斷定高
鄕河渠兩年一次開濬低鄕圍岸每年一次修
築則民間田畝保無水潦之虞即有湮塌處所
隨時修復為力固易為費固省當不使今日之
難為功也
一禁侵截以通便利訪得各鄕水利原自疏通近
來豪家適已自便於上流要害廣種茭菱稍有
淤墊即謀佃為田所司不察輕付執照亦有居民
貪圖小利竭澤而漁沿流置籪及有挑出田内
泥土增廣田圩堆放竹排木排橫截河港甚有
上鄕全頼湖水灌溉奸猾人戶乃於浦口下流
設堰橫截百般刁難然後放水入内又其甚者
假以報稅起科遂侵為民物瀦水專利以致内
地灌溉無資若不通行嚴禁終為水道之梗今
後各府州縣水利官責令各塘長圩甲凡有侵
截之家即便報出姑令改正免罪至於灘田先
年曾經丈量收入會計册内無礙水道者姑聽
如舊其未經徵糧者盡數報官開除若故違隐
漏本院查出或被告發害及一圩者即罰修一
圩之工害及一區者即罰修一區之工工完另
行擬罪干礙職官定行遵敕參治若塘長圩甲
通同漏隐事發一體究罪决不輕貸庶乎害去
則利可興而細民無失所之嘆矣
一議賞格以寓鼓舞賞以勸勤罰以懲惰二者不
可偏廢今府州縣廵行阡陌稽覈工程於其不
率令者固從而責治之究戒之矣至於塘長圩
甲人䓁率作興事如式如期若不議賞則亦無
以示勸自後府縣仍要設法處置無礙銀兩分
别等第如修濬如法完報獨先者為第一等則
圩甲應賞銀花二枝重六錢仍給匾以旌之如
完報稍後而修濬如法者為第二等圩長應賞
銀花一枝重三錢不必給匾中有工程浩大修
濬如法雖其報完在後仍照一等給賞若塘長
有能督率如期而各圩俱完應賞銀花二枝亦
給匾以旌之若各圩未完者量行給賞此事重
在開濬如法該府水利官臨期親行分别方可
定擬毋致濫給凡有議賞府州縣官一面動支
一面申報亦毋得踰時凡經給匾之家三年之
内若有細過事犯在官仍許訴明姑行議豁如
此庶乎人心有所懲亦有所勸而事功可望其
畢集矣至於承委官員積有勤勞者聽行優奬
如功績卓異自當薦舉若各州縣自本院奉命
以來先經動工修濬者仍要查出除不如式者
更議加工其修濬如法者俱照前例一體給賞
陳王道上水院橫塘橫泖河工揭(萬歷六年)
把總陳王道呈為俯察輿情以興水利以救荒民事奉
本院命前往探量橫塘之淺深與酌計車水工夫之
難易沿途探視因而咨訪土人熟得其情敢偹細陳
之勘得青浦縣有大塘橫貫其東者名曰橫泖自東
門起至北幹山前共長一十八里河身闊約十丈深
處水見六七尺淺者不減五尺兩邊田形極低禾苗
俱先栽插民聞此塘亦在開濬之數皆言此處低鄕
所患者水潦之為災所急者圩岸之為重蒙縣躬行
督率縱橫經緯岸塍俱已修築餘無别慮艴然之意
見於言外自北幹山前以至陸家墳兩邊田地頗高
近河稍見成熟内多蘆蕩河水較亦漸淺通只有四
尺上下其民僉謂此塘為一鄉灌溉之資遇旱不通
舟楫甚樂開濬但因此處田圩廣大内少支河以致
荒棄皆成草萊近塘田禾新插若壩截日久不免枯
槁耳喜此塘之開又悲興工之晚也至於地名樓下
以至張幹山寺直出横塘東口共長一十二里河身
之闊狹不齊而水流如線深者不過三尺淺者只二
尺矣即今雨多水漲舟尚難行况兩岸所植不過花
荳其分叚車水工夫亦甚簡易民情願開急於水火
因得民情之同異如此而竊為斟酌其宜焉則知横
塘之工乃樹藝者之思霖也横泖之工猶行旅者之
厭雨也合無以横泖之役記工秋成橫塘之役刻期
興事然修浚之政不能不動衆而病農若以利害之
大小較之豈因一時之未便而頓忘久大之利耶况
利之所在人必趨之給民工食為民開河興利救荒
一舉兩得法令可以齊民至誠足以動物府佐董事
提調有方縣令親民撫字素著此役雖曰違時然以
諄諄曉諭之明切民知趨事無不樂從其管工員役
能如上海縣主簿某董築寳城海塘二役夙興夜寐
身必先之雖在赤日暴雨之時不離工所故夫役不
得早散民甚感激遂竣其功此又在事者所當知悉
以分本院孜孜汲汲之憂勤可也再照開挑河道勿
以工鉅而致詳勿以工小而致忽必須如浚吳淞白
茒二江分叚作壩逐叚車戽其叚數不必拘定長短
俱於有支河去處分作一叚隨其長短以𣲖車工以
分夫役夜則車戽日則挑掘作速完工以便農作如
短浜不通外河者不可車入積滿以致坍漏妨工近
如瓦浦殷鍳不可無慮也
陳王道上水院太倉州境水利揭(萬歴六年)
把總陳王道考得太倉州水源自吳淞江引太湖之水
從新洋江而來北與至和塘引郡東諸湖之水兩相
會合遶太倉州城之外以入劉家河而入海言其形
勢抱若天虹環如腰帶即堪輿家所謂之員暈是也
言其方位南鹽鐵在巽戚虞涇在丙應岡門在丁北
鹽鐵在亥至和塘從庚而入横貫城中所謂催官得
六秀之水是也形勢環抱以故英才繼發甲第相仍
官禄竣要財賦充腴為東南重鎮然以所轄之地言
之西遠諸湖東濱大海其鄉高阜地接岡身厥土沙
磽田少畎澮是以每遇雨暘愆期澇則洩放無門旱
則灌溉無恃以故民多逐末雖有樹藝亦皆花荳焉
耳今本院興修水利萬姓懽呼引領以動來蘇之望
然其濱海之地每多堙身以致積土如山者皆緣海
潮錯入渾沙填淤屢經開浚而漸積以成若不為區
畫使河水常濁潮沙之淀年浚年加究其所竟寧不
為夾岡之勢乎故民田之灌溉必藉海潮大汛方可
車引蔭養田禾一遇小汛雖有河渠涓滴無入束手
待斃故古人開三十六浦於今常熟太倉境内為沿
海洩放澇水之計固為救災之急務然以三十六浦
論之如三丈福山奚浦許浦白茒七浦楊林吳川鹽
鐵横瀝諸塘之外餘如大錢鐺脚雙鳴鹿鳴六尺東
楊林大舍桃源涇之類雜引潮沙内多淤壅者雖有
形存欲假之以洩放湖水之溢殆非所賴也蓋陽城
昆尚諸湖之水必繇白茒七浦楊林湖川等塘而洩
入於海計其經行之路各七八十里行至近海之處
其涓涓趨赴之勢孰能禦之乃開三十六浦以分洩
焉不於湖口多開以殺其怒乃於海岸多鑿浦港以
分其流所假六浦引湖水以沖滌三十浦之潮沙其
多寡強弱灼然可知若開三十六浦於上流則湖水
併入白茒七浦等塘則湖水強而潮水弱湖水不患
其不洩而六浦日以深今開三十六浦於下流則海
潮亦互入於白茒七浦等塘湖水少而海水多故六
浦不能不&KR0782;而日以塞譬諸白茒七浦等塘之勢井
陘棧道然車不方軌騎不成列之兵也三十六浦之
渾潮平原曠野東衝西突之寇也以井陘棧道之兵
欲制勝於東衝西突之寇豈不難哉為今之計將常
熟之二十四浦如白茒福山三丈奚浦計浦之外太
倉之十二浦七浦湖川楊林經河之外鹽鐵横瀝小
塘子花浦北瀂漕楊家浜漕頭塘顧堙門六尺等浦
緯河之外或為市鎮之通渠或為民運之要道必宜
開濬以利往来餘如張涇洋子涇東楊林茜涇雙鳴
鹿鳴浪港大錢等涇俱著民力開濬之後各扵兩頭
或作土壩或建閘㪷以瀦清水以節渾潮不論大小
潮汛使民田均得以資灌溉而於七浦湖川楊林等
大塘亦無諸浦雜引潮沙以致填淤也即如華亭上
海二縣之西亦有三湖四十八蕩及三泖之水其洩
瀉出海之路止藉一黃浦其東入海之處未聞有三
十六浦之多也更有海塘以為障蔽故無海潮之沖
而河道皆通其鄕支河若非舟楫必繇之道俱於兩
頭作壩瀦水以灌田禾并獲畜魚之利例可見矣此
雖未見一得之愚亦博訪僉同之論惟本院以旁燭
之明而采芻蕘之見造無疆之利以弘久大之謨地
方幸甚斯民幸甚
吳撝謙請立練湖禁令條議(萬歷十三年)
直隸鎮江府為地方利害事准本府知府吳撝謙關前
事所有條議擬合通行詳請
計開(止摘練湖水利一欵)
一練湖上受長山八十四汊之水下通運河周迴
四十餘里分上下二湖界以中埂見有石閘三
座蓋引上湖之水以漸逹之下湖更有石閘三
座石䃮一座則引下湖之水以漸逹之運河又
有函洞一十二處則引上下湖之水以逹之田
間函洞以時啓閉則民間之旱澇無虞閘座以
時啓閉則運道之蓄洩有僃行令該縣水利官
每年湖堤以防衝决著為令其費取春初督修
之湖中魚課不足則以修河米銀益之本府水
利通判不時查閱一應啓閉事宜悉聽經理若
有勢豪侵業撓阻必行法治
許應逵議築海塘呈(萬歷十七年)
專督江南水利湖廣提刑按察司副使許應逵為海水
日漸衝刷地方大可憂虞乞賜採末議築海塘以防
内徙以保民生事照得三吳水利吳淞為中江所繇
入海之路而江身則崑山青浦嘉定上海四縣共之
若關橋迤東至蹌口則專屬之上海蹌口之外是為
黃浦黃浦之外是為大海且黃浦一帶地土西北名
老鸛嘴稍東南則為李家洪相距八九十里其形如
帶固天所以限江海也伏查老鸛嘴與吳淞所城相
對而老鸛嘴稍東舊有墩舖凡二十里直接寳山所
先年抵寳山者陸而行無俟舟楫是此墩舖亦當捍
海之堤以故海水不能直射每折而之西反繇老鸛
嘴以裏吳淞所城下迤邐而入黃浦迂迴九十里水
緩沙停而蹌口日就淤塞夫何邇年修守之策置而
不講使海水日徙而南向所接寳山墩舖固已蕩為
巨浸使寳山孤懸海中而李家洪一線之路不三四
年衝開十餘里即今黃浦之水險迅異常往来苦之
而後来之衝刷者猶未已也今李家洪以東尚存六
十餘里老鸛嘴以西亦餘二三十里若不再加隄防
使黃浦與海合而一也將上海縣治悉付東流而居
民且為魚鼈又其大者詢之居民每云近者海水頗
鹹大異往時蓋往時海水迂迴而入黃浦其來遠其
味淡乃今漸逼蹌口夫安得不鹹然猶未也李家洪
距蹌口尚四十里而遥鹹猶未甚設使李家洪以東
六十里蕩然無餘是使大海長驅深入而苦鹹之水
所在殺稼民何以幸其生矧李家洪一線之路不三
四年而衝十餘里乃今以十里之勢而衝六十里是
旦暮遇之也豈不殆哉奈之何官司憚勞而希速化
也乃浮惰而乏遠圖如此禍機曾不慮及眞猶寝處
積薪火種之上及其未燃而安之言之痛心不寒而
慄今該本職親詣彼中駕扁舟歴海畔逐一查勘李
家洪及老鸛嘴各闊三四里今議各包石三面李家
洪計包十里老鸛嘴計包八里每一百八十丈為一
里共該包石三千二百四十丈石堤之内仍築護堤
土塘底闊三丈頂闊二丈高一丈六尺與石堤平每
丈石塊樁木糯米石灰料價工食共該二十六兩三
錢一分通共土石工料及委官口糧犒賞等項共該
銀八萬五千七百三十八兩四錢但係干錢糧必須
責成正官管理支放庶無侵冒如李家洪逼近上海
老鸛嘴原屬嘉定應令該縣掌印官各將前銀照數
扣貯該庫每十日親齎赴工唱名給散然職又有說
焉好逸惡勞人之常情見利而趨又中人所不免不
爵賞則士不能矢心不優恤則夫不能效力况李家
洪老鸛嘴海中一沙堵耳數十里無人烟驟而望之
凄凉萬状乃令委官率夫乘危蹈險苦心力作為地
方計久遠畫長利也此固人情所難工完必當破格
優處庶以作士氣而勵人心耳以上數者皆繇本職
逐一勘明磨算似扵事體不甚相遠伏乞本院軫念
地方民生重計俯採末議覆加查勘如果職言不謬
亟賜題請施行
許應逵辭兼理糧儲專督水利呈(萬歷十七年)
專督江南水利湖廣提刑按察司副使許應逵為地方
重困事體艱虞懇乞亟賜酌議會題以便遵守以重
民命事照得本職於十一月初三日接得邸報吏部
一本為申飭部規傍及時務少有獻納以效禆補事
覆南京兵部侍郎王議將職陞湖廣布政司右參政
管理糧儲兼按察司僉事仍管水利農務職聞之不
勝驚懼寢食俱廢憂危萬端竊照蘇松等處地方
三四年間非水則旱米價騰踊民不聊生饑饉流離
死者載道念此財賦之區國家根本重地乃今元氣
殆盡父子不相保焉望出賦税以供上今歲蠲賑明
歲改折日復一日其所係國計民生大可憂危原其
故蓋繇水利不講旱澇無僃以罹此咎恐難獨罪天
時也盖東南與西北異彼東南澤國雨水所聚然距
海不遠即雨潦可使會流入海也而又有圍岸以防
泛溢支河以資灌溉今查入海道梗幾為平陸而支
河乾澁圍岸坍塌無怪乎頻歲淹沒粒米不收即客
秋旱魃為虞高者束手無策職閏六月十八日到任
即馳詣海口親廵各鄕酌議具呈隨蒙本院詳允職
遂扵八月十二日築壩興工大挑吳淞江以便䟽洩
然吳中事體其難十倍淮揚淮揚運河以版築為生
乃吳民則枵腹而就食耳殊不習此其難一淮揚夫
頭猶里甲之相屬乃吳民烏合之衆急則聚緩則散
無相約束其難二曠日持久人情所難而吳民浮薄
不耐勞苦其難三初議繇内及外以漸而深使若建
瓴而下而吳民奸詐萬端目所不及便不如式其難
四泥頭侵漁散夫不沾實惠有終日勞苦而不得一
飽者其難五以斯五者足為寒心况投工者嘉定青
浦上海崑山以及紹興蕭山富陽諸暨金山南滙等
所甚至江北海門等處彼皆四方之民視官府若贅
疣職以憲臣日拊循而程督之稍稍用命僅三月餘
挑過吳淞江四十里每雞鳴簡發文移黎明赴工更
餘始歸舟次職豈惡逸好勞與人性殊哉緣此浮惰
之習既難持久而菜色之民豈忍刑威計惟置身畚
鍤庶幾悦以忘勞偶九月初旬職患瘧疾十餘日不
能出起視各工曾無尺寸之功今四十里既桃極深
乃三月卒事非職時時在工孰敢望此又有大可慮
者則客歲亢旱嘉定上海崑山等縣不收甚至十室
九空鷄犬絶響啼饑號寒所不忍聞今饑民投工就
食者五六萬人一時雲集職復推心置腹曲為調停
今視職如父母嗷嗷待哺乃今舍此抽運過淮則不
惟前工不終錢糧徒費即此數萬衆皇皇無主能保
無他變耶况職擬二月初旬而吳淞畢三月初旬而
太倉七浦楊林畢四月初旬而長洲吳江圍岸畢親
身料理刻日計工為地方經畫長利如是則旱澇可
備庶幾有秋今使職舍是而理糧務則此數萬金空
付東流且異日以水利責本職職雖萬死不足贖而
地方重困壯者相聚為盗老弱餓填溝壑反覆思維
眞可痛哭擬合呈請本院俯察微情如果職言不謬
深惟地方重計關係匪輕亟賜題請使容本職得仍
舊銜親督前工為地方請一日之命三吳幸甚本職
幸甚
許應逵開濬吳淞江七浦等河浦工完呈(萬歴十七年)
專督江南水利湖廣提刑按察司副使許應逵為江南
水患不常乞復專官及時修治以奠民生以裨國計
事案奉欽差總理糧儲提督軍務兼巡撫應天等府
地方都察院右副都御史周批該本道呈詳開濬吳
淞江及各州縣榦河圩岸緣繇奉批據呈水道通塞
極為明悉至繇湖入江繇江入海以漸而深則内水
不停外水漫入尤是確論江南水利大興指日可待
其網籪灘蕩梗水道者嚴行禁約阻撓者拿解重治
繳又蒙巡按直隸監察御史李批開據議水道通塞
之源工程緩急之序歴歴如指諸掌而正官散銀尤
得杜弊肻綮仍候會題行繳蒙此遵依扵本年八月
十二日親督蘇州府水利同知傅良言松江府帶管
水利通判郭承緒築壩興工是時農事未畢夫役鮮
少則自安亭起至艾祁止僅九百八十八丈四尺四
寸為第一工行委吳江縣縣丞瞿子磅等分為四叚
除舊四五尺不等今加深七尺本年十月二十日完
工訖自艾祁壩起至黃渡止長一千七百九十八丈
為第二工行委常熟縣主簿吕光迎等分為八叚而
黃渡一帶六七里茭蘆蔓延淤塞河身僅存十分之
三除舊四五尺不等今加深七尺五寸本年十一月
初四日完工訖自黃渡起至章家涇止長三千一百
三十七丈八尺為第三工行委華亭縣主簿應志臣
等分為十一叚内曹家浜歴龍王廟封家浜大半茭
蘆淤沙日積除舊五尺今加深八尺本年十二月二
十二日完工訖自章家涇起至新涇止長五千七百
三十七丈五尺為第四工行委經歴邵棟等分為九
叚内茭蘆居其大半且闊二三十丈者有之河洪僅
存一線實係平地開桃除舊四五尺不等今加深九
尺萬歴十七年四月二十三日完工合亟呈報
許應逵開濬過蘇松常鎮各水利工程數(萬歴十七年)
專督江南水利湖廣提刑按察司副使許應逵為江南
水患不常乞復專官及時修治以奠民生以裨國計
事今將開浚過蘇松常鎮四府各水利工程開列於
後
計開
蘇州府屬
太倉州
七浦塘一道長七千八百三十三丈七尺底闊
四丈不等加深七尺八尺不等
附近東花浦等支河二十道共長一萬九千
四百四十八丈底闊四丈不等今濬深四尺
三尺不等
楊林河一道長九千一百三十二丈六尺五寸
底闊三丈不等加深五尺六尺不等
附近六里塘等支河八道共長五千九百三
十六丈八尺底闊二丈不等今濬深五尺四
尺不等
吳塘一道長一千四百五十丈二尺八寸底闊
三丈加深三尺
附近薛墅門涇等支河三道共長一千三百
九十三丈底闊二丈不等今濬深四尺三尺
不等
顧浦一道長一千八十五丈九尺九寸底闊三
丈加深三尺
附近邵涇等支河五道共長二千零三十九
丈底闊二丈不等今濬深四尺三尺不等
鹽鐵河一道長五千二百七十四丈五尺六寸
底闊三丈加深四尺三尺不等
附近古塘等支河二十二道共長一萬八千
二百七十三丈九尺底闊三丈不等今濬深
四尺三尺不等
湖川塘一道長五千九百七十三丈七尺底闊
三丈加深四尺五尺不等
附近小塘子等支河二十一道共長一萬零
九百四十八丈底闊三丈不等今濬深四尺
三尺不等
路漕河一道長一千五百九十四丈底闊三丈
加深五尺六尺不等
附近錢涇等支河七道共長七千三百二十
五丈底闊二丈不等今濬深四尺三尺不等
新塘河一道長一千三百四十四丈底闊二丈
六尺加深四尺五寸
附近湯涇等支河五道共長一千七百四十
丈底闊一丈八尺不等今濬深三尺二尺不
等
瓦浦一道長六百一十丈底闊三丈加深四尺
附近邵涇等支河三道共長一千二百丈底
闊二丈不等今濬深四尺三尺不等
漕頭塘一道長一千二百九丈五尺底闊二丈
六尺加深三尺五寸
附近瞿通灣等支河五道共長三千九百三
十五丈底闊二丈不等今濬深三尺二尺不
等
大錢涇一道長二千四百八丈底闊三丈加深
四尺
附近閔涇等支河八道共長五千五百六十
三丈底闊一丈五尺加深四尺三尺不等
本州城河一道長一千七百七十六丈底闊二
丈加深三尺
又濬過黃泥漕等各區支河并田間水道共一
百五十三道共長一十一萬一千一百一十
二丈四尺底闊二丈不等今濬深四尺三尺
不等
築過東善空字等水區圩岸五十八條共長四
萬二千八百二十七丈根闊八尺收頂四尺
加高四尺
長洲縣
西太瀆河一道長一千二百丈底闊三丈加深
三尺
附近廟涇等支河五道共長一千七百零二
丈五尺底闊三丈不等今濬深四尺三尺不
等
山塘河一道長三十八丈底闊二丈加深三尺
附近塔影浜等支河三道共長一百六十三
丈底闊三丈不等今濬深四尺三尺不等
安里橋河一道長二百八十八丈底闊三丈不
等加深三尺
附近匠門塘橋等支河三道共長五百三十
七丈底闊一丈五尺不等今濬深三尺不等
尹山鎮河一道長三百五丈底闊二丈加深四
尺三尺不等
附近桃花港等支河四道共長七百六十丈
底闊三丈不等今濬深四尺三尺不等
採蓮涇河一道長三百三十丈底闊一丈五尺
不等加深三尺
附近百丈浦等支河二道共長五百一十丈
底闊三丈不等今浚深四尺三尺不等
丁家港河一道長一千五百八十五丈底闊一
丈五尺加深三尺
附近龍橋浜等支河五道共長一千三百一
十二丈底闊二丈今濬深三尺不等
城内市河共十六條計長四千七百七十丈底
闊三丈二丈不等今濬深四尺三尺不等
築過圩岸陽雲必字等共五百九十一條長三
十九萬五千三百九十五丈三尺根闊八尺
收頂五尺加高六尺
吳縣
興福塘一道長五千一百六十八丈底闊一丈
五尺加深三尺
附近木屐港等支河共一十七道共長二千
八百五十四丈底闊二丈不等今濬深四尺
三尺不等
木瀆塘河長九百九十八丈底闊三丈加深三
尺
附近白塔浜等支河共五道共長一千六百
二十丈底闊三丈不等今濬深四尺三尺不
等
胥口塘一道長六百九十丈底闊三丈加深三
尺
附近鍾塔沙等支河共五道共長一千五百
五十丈底闊三丈不等今濬深四尺三尺不
等
走馬塘一道長一千七百丈底闊一丈五尺加
深三尺
附近老鴉涇等支河共一十道共長二千四
百五十八丈底闊三丈不等今濬深四尺三
尺不等
光福塘一道長五千二百二十丈底闊一丈八
尺加深三尺
附近下沙河等支河共二十道共長三千一
百一十七丈底闊三丈不等今濬深四尺三
尺不等
城市河共一十五條共長四千一百丈五尺底
闊二丈不等今濬深三尺
吳江縣
開過西原無等字圩十字河一百一十三條共
長一萬五千二丈一尺面闊一丈五尺底闊
七尺八尺不等加深七尺六尺不等
凉角等字圩圍岸三十條計二千二十丈八尺
面闊四尺根闊六尺加高四尺五尺不等
官塘一條共長二千八百六十六丈八尺根闊
二丈收頂一丈二尺加高八尺不等
石岸二十八條共長一千八百七十丈八尺根
闊二丈收頂一丈二尺加高八尺
土岸一十五條共長三千六百五十二丈根闊
一丈八尺收頂一丈加高六尺
建造夾浦跨塘平橋一座自水至頂高二丈六
尺
七洞瓜涇橋一座長一十八丈四尺
張墓港口第一第二第三橋共長一十五丈
常熟縣
七浦塘長二千五百五十丈底闊三丈七尺加
深四尺七寸
附近兩界浜等支河共一十七道共長九千
七百丈底闊三丈不等今濬深四尺三尺不
等
福山塘一道長四千二百二十二丈底闊二丈
加深二尺八寸
附近曹家浜等支河共二十道共長一萬一
千四百三十七丈底闊二丈不等今濬深四
尺三尺不等
許浦塘一道長二千二百九十丈底闊三丈加
深四尺二寸
附近橫塘等支河共三道共長三千六百五
十丈五尺底闊一丈五尺今濬深三尺
梅林塘河一道長二千二百二十五丈底闊三
丈加深三尺九寸
附近羅木涇等支河共三道共長二千三百
一十丈底闊一丈五尺今濬深三尺
雲和塘官岸一道長五千一百五十七丈根闊
二丈收頂一丈今加高八尺
修過隨塘大三里等橋梁五座
修築過潭塘腹内圩岸等五條共長一萬四千
五百七十一丈五尺根闊二丈收頂一丈五
尺今加高六尺
浚過城濠共長九百三十丈五尺底闊一丈加
深四尺
又開桃李墓塘等各鄉支河三十九道共長二
萬七千四百六十五丈底闊三丈不等今濬
深四尺
修築過各鄉吳刺史等字圩岸共一百二十四
道共長一十一萬八千四百三十八丈九尺
根闊六尺收頂三尺今加高五尺
修理過橋梁
七星橋一座
讓塘橋一座
崑山縣
鷄鳴塘一道長三千二十六丈底闊二丈五尺
加深四尺
附近古木等支河四道共長四千四百七十
五丈底闊一丈五尺今濬深四尺
朱㫤塘一道長一千一百六十九丈底闊一丈
五尺加深五尺
附近錢涇等支河二道共長一千五百二十
三丈底闊一丈五尺今濬深五尺
漕塘一道長九百二十丈底闊一丈二尺加深
五尺
附近李涇支河一道長二百二十八丈五尺
底闊一丈五尺今濬深四尺五寸
陳涇一道長八百八十丈底闊一丈加深五尺
附近陳浦等支河三道共長一千三百四十
八丈底闊一丈不等今濬深四尺
至和塘一道長七百八十七丈五尺底闊四丈
加深二尺
附近雙航涇等支河三十一道共長八千一
丈底闊二丈不等今濬深四尺三尺不等
千墩浦一道長三千三百九十二丈五尺底闊
四丈加深五尺
附近湓浦等支河一十九道共長一萬六百
九十四丈底闊二丈五尺不等今濬深五尺
遶城外濠河一道長二千六十一丈底闊三丈
加深五尺
附近蔡涇等支河四十一道共長二萬二千
三百三十一丈七尺底闊二丈不等今濬深
四尺
小虞浦一道長一千五百五十丈底闊三丈加
深五尺
附近諸天浦等支河五道共長三千八百三
丈底闊二丈不等今濬深五尺不等
大瓦浦一道長五千四百七十丈五尺底闊三
丈加深五尺
附近蓬温顧昌等支河六道共長二千六百
四十九丈底闊一丈五尺今濬深五尺
大石浦一道長二千二百五十丈底闊三丈加
深五尺
道褐浦一道長三千四百四十四丈底闊四丈
加深五尺
附近郁家涇支河一道長六百一十一丈五
尺底闊二丈五尺今濬深四尺五寸
夏駕河一道長二千四百五十丈底闊三丈加
深五尺
附近陶仁浦等支河二十三道共長一萬五
千九十三丈底闊二丈不等今濬深四尺
徐公浦一道長一千八百三十八丈底闊二丈
加深五尺
附近泗涇等支河四道共長二千九百八丈
底闊一丈五尺不等今濬深五尺
建過吳淞江口閘橋一座
西江橋一座
平橋一座
微微徑口等小橋五十一座
修築過藏字等圩岸共四百七十七條共長二
十九萬七千二百五十一丈五尺面闊四尺
底闊六尺加高二尺
嘉定縣
西練祁河一道長四千九百八十六丈底闊五
丈加深五尺
附近莊浦等支河六道共長四千一百九十
八丈底闊一丈五尺今濬深四尺
東練祁河一道長八千六百三十五丈五尺底
闊三丈加深四尺
附近東斜涇等支河二十道共長一萬四千
十一丈四尺底闊二丈不等今濬深四尺
南橫瀝河一道長六千七百三十七丈二尺五
寸底闊五丈加深六尺
附近公孫涇等支河一十八道共長一萬二
千一百二十八丈底闊二丈不等今濬深四
尺
小婁塘河一道長一千一百五十一丈底闊五
丈濬深八尺
沙浦一道長三千四十九丈底闊二丈五尺濬
深七尺
湄浦一道長二千七百六十五丈底闊三丈加
深八尺
走馬塘一道長二千六百八十六丈七尺一寸
四分底闊三丈五尺加深七尺
附近南槎浦等支河二道共長一千七百七
十丈底闊二丈今濬深三尺
藴草浜一道長三千三百七十四丈四尺底闊
三丈五尺加深七尺
又濬過田間楊樹等支河六十一道共長四萬
三千三百五十一丈底闊二丈不等今濬深
四尺
松江府屬
華亭縣
俞塘河一道長一千八百八丈底闊三丈加深
五尺
附近濯錦港等支河九道共長三千一百九
十四丈底闊一丈六尺不等今濬深四尺三
尺不等
橫瀝河一道長一千九百九十八丈底闊三丈
加深五尺
附近張家港等支河十八道共長七千九百
二十三丈底闊一丈六尺不等今濬深四尺
三尺不等
沙崗河一道長二千一十四丈底闊二丈加深
五尺
附近西沙港等支河五道共二千五百九十
四丈底闊一丈六尺不等今濬深四尺三尺
不等
秀州官塘坍塌水缺長九百八十三丈四尺修
築根闊一丈收頂五尺
秀野橋北市河一道長二百六十丈底闊八丈
加深五尺
西關外市河一道長四百六十丈底闊三丈加
深五尺
建造三洞泖橋一座
三洞跨塘橋一座
牛滑橋一座
白蓮橋一座
又濬過各鄉南蒋涇等支河一百四十一道長
五萬零七百九十七丈五尺底闊二丈不等
今濬深四尺三尺不等
上海縣
都臺浦一道長八千八百四十五丈七尺底闊
三丈加深六尺
附近八竈港等支河八道共長九千五百五
十八丈底闊二丈五尺不等今濬深五尺
横港一道長一萬二千九百七十四丈六尺底
闊一丈五尺加深五尺
附近五竈港等支河七道共長六千六百六
十八丈底闊二丈五尺不等今濬深五尺
走馬塘一道長一千二百一十二丈底闊三丈
加深五尺
附近俞家浜等支河六道共長七千五百七
十四丈底闊一丈五尺不等今濬深五尺
馬家浜一道長二千三百四十四丈底闊二丈
加深三尺
附近吕家溝等支河七道共長七千丈底闊
二丈不等今濬深五尺
沙洪一道長五百三十丈底闊二丈加深四尺
附近張鎮浦等支河九道共長六千九十七
丈底闊二丈不等今濬深五尺
新涇一道長一千二百五十七丈底闊二丈加
深四尺
附近薛家浜等支河八道共長八千八百四
十六丈底闊二丈不等今濬深五尺
華漕一道長一千三百丈底闊二丈加深六尺
附近中沙洪等支河四道共長二千八百六
丈底闊一丈今濬深五尺
莊家涇一道長一千二百丈底闊一丈二尺加
深六尺
附近西謝水浜等支河六道共長三千六百
三十一丈底闊一丈五尺不等今濬深五尺
孫家溝一道長二千一百三十七丈五尺底闊
一丈五尺加深五尺
附近東溝浦等支河三道共長三千七百丈
底闊二丈不等今濬深四尺
周浦塘一道長一千七百六十三丈底闊三丈
加深五尺
附近大蹌塘等支河七道共長六千三百五
十一丈底闊二丈不等今濬深四尺
白蓮涇一道長一千三百八十三丈四尺五寸
底闊二丈加深四尺
附近吕家浜等支河八道共長一萬七千六
百七十五丈底闊二丈不等今濬深五尺
新羅浜一道長一千五百二十九丈二尺底闊
二丈加深三尺
附近上澳塘等支河四道共長三千四百二
十五丈底闊一丈八尺不等今濬深四尺
趙家溝一道長二千一百三十七丈五尺底闊
一丈五尺加深五尺
附近楊家溝等支河二道共長九百三丈底
闊一丈五尺今濬深三尺
建造曹家橋一座
關橋一座
青浦縣
艾祁浦一道長二千一百九十二丈五尺底闊
三丈加深五尺
附近青龍港等支河一十五道共長四千六
百八十丈底闊二丈五尺不等今濬深四尺
三尺不等
横瀝河一道長一千三百五十四丈底闊二丈
加深五尺
附近迮墓涇等支河一十三道共長一萬二
百七十一丈底闊一丈五尺不等今濬深五
尺四尺不等
小趙屯浦一道長一千六百零一丈五尺底闊
三丈加深六尺
附近南洋涇等支河一十五道共長一千八
十七丈底闊三丈不等今濬深五尺
管浦河一道長二千八百九十丈零五尺底闊
二丈加深五尺
附近施浦等支河一十九道共長四千三百
七十八丈底闊一丈不等今濬深四尺
望河涇一道長一百三十丈底闊三丈加深五
尺
鳳溪塘一道長三千七百九十六丈五尺底闊
二丈加深五尺
附近沈涇塘等支河一十七道共長二千九
百七十九丈底闊二丈不等今濬深五尺
金涇一道長一千一百一十八丈底闊一丈二
尺加深四尺
附近六須涇等支河三道共長五百八十六
丈底闊一丈今濬深三尺
澥浦一道長七百八十三丈底闊一丈二尺加
深四尺
附近七千漊支河一道長二百十五丈底闊
一丈加深三尺
常州府屬
武進縣
城内市河九道共長一千八丈底闊二丈加深
三尺
桃花港河一道長六百七十五丈四尺五寸底
闊三丈加深四尺
文亨橋河一道長四百一十六丈五尺底闊六
丈加深五尺
白鶴溪直瀆河一道長二千八十九丈底闊三
丈加深四尺
又濬過各鄉月河等支河共七道長九百八十
九丈底闊三丈今浚深三尺
修築過隆興等圩岸共四十二處共長一萬三
千三百九十丈根闊四尺面闊三尺今加高
三尺
無錫縣
石灰橋河一道長二百四十二丈底闊二丈加
深二尺
附近丁家浜等支河二道共長一百十三丈
底闊一丈五尺今濬深二尺
九里涇西墩河一道長六百丈底闊一丈五尺
加深三尺五寸
伯瀆港口河一道長七丈六尺底闊二丈五尺
加深三尺五寸
伯瀆橋河一道長一千五百九十二丈底闊二
丈加深三尺五寸
附近孫冠浜等支河共七道共長二百七十
九丈五尺底闊六尺不等今濬深三尺
蘇團河一道長六百七十二丈五尺底闊二丈
加深三尺
附近許巷浜等支河共六道共長六百九十
丈底闊八尺七尺不等今濬深二尺
南走馬塘河一道長三千四百一十五丈七尺
五寸底闊二丈加深三尺
江隂縣
舜河一道長一千九百三十二丈五尺有竒底
闊三丈加深三尺五寸
利港一道長四千三百二十丈底闊三丈二尺
加深四尺
青暘運河一道長三千七百五十丈底闊三丈
六尺加深四尺五寸
順塘河一道長二千一十五丈底闊三丈加深
三尺
九里河一道長一千三百四十九丈底闊三丈
加深三尺五寸
北横河一道長六百丈底闊三丈加深三尺五
寸
山塘河一道長一千九百五十六丈底闊三丈
加深三尺
東西雷溝二道長二千三百二十丈底闊三丈
加深三尺
桃花港一道長五千九百五十五丈底闊三丈
四尺加深四尺
蘆埠港一道長二千七百八十二丈底闊三丈
加深三尺
宜興縣
長橋河一道長一百六十五丈底闊五丈加深
三尺
新橋河一道長一百九十六丈底闊三丈加深
五尺
迎恩坊橋河一道長一十七丈八尺底闊三丈
加深五尺
洪巷港河一道長七百五十丈底闊四丈加深
三尺
官瀆河一道長八百丈底闊三丈加深三尺
洋溪瀆河一道長三百丈底闊三丈加深三尺
五寸
河瀆河一道長五百丈底闊三丈加深三尺五
寸
邾瀆河一道長四百三十丈底闊三丈加深三
尺五寸
中凖瀆河一道長二百丈底闊三丈加深三尺
五寸
又濬過各鄉練樹港等支河三十道共長二千
一百七十八丈底闊三丈今濬深二尺
修築過各鄉顧道等圩岸二十六處共長三百
五十九丈面闊五尺根闊八尺今加高三尺
鎮江府屬
丹徒縣
油榨港一道長二千七百五十四丈底闊一丈
加深三尺
魯堰河一道長一千三百丈底闊二丈五尺加
深三尺
附近黃堰澗等支河二道共長五百六十九
丈底闊七尺不等今濬深三尺
青培河一道長一千九百八十丈底闊三丈加
深三尺
附近汊河等支河二道共長五百三十一丈
底闊八尺不等今濬深三尺
長山河一道長八百九十五丈底闊三丈加深
三尺
附近出水溝支河一道長三百十二丈底闊
六尺今濬深二尺
寶堰河一道長一千八百九十九丈底闊三丈
加深四尺
附近茅山港等支河二道共長六百五丈底
闊七尺不等今濬深三尺
桃花港一道長二百五十丈底闊二丈加深三
尺
沙腰河一道長二千五百三十八丈底闊二丈
五尺加深四尺
毛沙港一道長一千八百五十丈底闊二丈加
深三尺
孟家港一道長五百九十丈底闊一丈五尺加
深三尺
朱家港一道長六百一十丈底闊一丈五尺加
深三尺
何家港一道長七百八十丈底闊一丈三尺加
深三尺
蕭家港一道長一千二百丈底闊一丈五尺加
深三尺
李家港一道長八百七十九丈底闊一丈五尺
加深三尺
太平港一道長七百八十丈底闊一丈五尺加
深三尺
東界港一道長一百五十丈底闊二丈加深三
尺
長生港一道長三百九十丈底闊二丈加深三
尺
錢家港一道長七百五十丈底闊二丈加深三
尺
大廟港一道長七百一十丈底闊二丈加深三
尺
雙水洞港一道長三百一十丈底闊二丈五尺
加深三尺
官沙港一道長五百三十丈底闊二丈加深三
尺
減水港一道長六百八十丈底闊二丈加深三
尺
山北港一道長四百五十丈底闊二丈加深三
尺
丹陽縣
吕瀆河一道長二千五百七十四丈底闊二丈
加深三尺
蕭帝河一道長一千七百八十一丈底闊二丈
加深三尺
又濬過馬嘶港支河一道長二千八百八十丈
底闊二丈加深三尺
金壇縣
蔭風河一道長三千七百四丈底闊二丈加深
五尺
上青培河一道長三千七百五丈底闊二丈加
深四尺
建昌圩河一道長三千三百二十八丈底闊二
丈加深四尺
三里岸河一道長三千七百一十五丈底闊二
丈加深四尺
分水尖河一道長三千一百九十二丈底闊二
丈加深四尺
下青培河一道長九百六十丈底闊二丈加深
四尺
又濬過丁角等支河四道共長六千八百八十
六丈底闊二丈不等今濬深五尺
周孔教禁革濬河泥頭牌(萬歷三十六年)
欽差總理糧儲提督軍務兼巡撫應天等府地方都察
院右僉都御史周為督撫地方事照得水利興廢以
僃暵溢蓄洩所關農務綦重要在高鄉各濬溝渠使
之深以禦旱低鄉各修圩岸使之堅以救水惟是役
不離鄉民各自便為善不意一種市棍號曰泥頭慣
與奸胥朋謀蠶食先將各區各圖雜𣲖編役以開泥
頭包攬之門如高鄉塘長𣲖低低鄉塘長𣲖高一時
東西奔走不支無可如何勢不得不致泥頭包攬在
泥頭一攬得銀輒與胥役分受嘻嘻不顧公事間一
剷去岸草增高樣墩自以為開河而河塞如故間一
撈起淤泥略塗岸面自以為築圩而圩壞如故甚至
一墩而今年築明年又築終於不築一溝而今年開
明年又開終於不開總之利歸於奸胥害積於地方
可勝痛恨為此牌仰本道官吏即行該府州縣將各
區圖細造畫冊不拘高鄉低鄉逐項開載本圖附近
某大河某官塘本圖某港某圩岸不問靠塘腹裏一
體分叚應各業戶自照田畆開若干底面深廣若干
逐一具冊一本留府一解院道永不許奸胥撥𣲖動
搖并豪家借用塘長以致紊亂庶包役夫銀永永不
乾沒於塘長不垂涎於積棍如有積棍假泥頭為名
包攬妨工者照例問遣不貸
聶紹昌條上濬築事宜申(萬歷三十七年)
直隸松江府華亭縣為敬陳濬築條規以興水利事案
奉院道明文准本縣知縣聶紹昌關開該職詢訪開
濬河渠并修築圍田一應事宜務期目前成效日後
可循逐一欵列上請仰祈允示遵行
計開
一定每年一役之法如華亭縣有八十區區管數
圖共計六百餘圖區有塘長職在督率該年任
一區之水利圖有該年職在督率細戶任一圖
之水利其法每年輪一人主之八月上役及期
而代此常規也往年之弊㘴在法無畫一或差
或停任意行止或輕或重任意𣲖撥於是奸胥
窟穴其中塘長該年之精神不用之於濬築而
用之布置百姓之脂膏不盡之於河岸而盡之
使費此一大弊也今將各區水利酌其緩急劑
量輕重分為五工每年定役一工週而復始法
既畫一力亦均平巧無幸免拙無獨勞而年年
有實濬之河渠實修之圩岸矣
一定工不出區之法今之神奸利於亂撥塘長者
不獨淆亂𣲖法挪移影射役使不均而名曰槩
縣通融實則丁不着役盖塘長止是一人該年
亦不過數人驅而或東或西無難供命也而塘
長該年所統率之細戶一圖不下百人一區不
下千人小民朝夕營生不離場畆豈能羣數百
千人供役於數十里之外勢不得不搜括囊槖
以就泥頭之包攬惟易畚鍤舂杼而為銀錢粟
米於是百孔千竇從此而出今定為工不出區
之法家家戶戶使可含哺餟而事畚鍤率妻孥
以相舂杼冬春之交農事未興民間工力乃其
所饒且各各自濬其灌溉之河渠而自築其防
禦之隄岸民雖至愚亦當倍奮矣
一定冬月興工之法往年役法混淆則撥𣲖有利
胥役喜於有事需索百端塘長利扵奔走今法
既畫一但有拮据之勞絶無乾沒之竇惟有一
味壓捺多方規避捱過冬春便可漏脱一年議
者云工不出區之法大弊已革而大利未興正
指此也今將一區之内高鄉則計應濬河渠若
干低鄉則計應修塘岸若干長短闊狹逐一丈
明造冊每區繪一總圖并該區圖田畆實數一
覧昭然本縣親令各區圖塘長該年會同本區
圖糧長排年從公酌量先分水利緩急次計工
力多少均勻搭配分為五工如甲巳年應興某
工乙庚年興某工丙辛丁壬戊癸五年為率週
而復始圖冊既定每年舉行限定十月中農功
既畢塘長該年赴縣遵照原編工次投領督工
白牌分工告示并工冊工單督率興工定限三
月中農興之日為止如有冬不領工春不完工
區責塘長圖責該年仍委官親臨督責務完一
年分定工次而後已如塘長該年作弊曠役并
有豪滑故意阻撓致悞一方水利者許令委官
指名申究坐罪則往日之奸棍不復能以虚名
漁利今日之田戶亦不得以偷安廢業矣
一定分叚筭土之法冬月塘長赴縣照分定每年
工冊具認狀領工後随該本縣酌係大工即日
親詣勘叚𣲖工餘則或行水利衙官或委别官
減從親行而勘𣲖之日塘長該年會同該區糧
長該圖排年眼同分叚務在至公盖地勢河身
随步换形若一槩云某河長若干闊若干今應
濬若干其間淺深闊狹難易不同人情必有不
均之嘆工程便無責實之理故勘河之時務盡
其法須駕小舟行河中心用畫准丈竿沿河點
水所測淺深即便冊記兩邊河涯之際各用一
人徒跣而行持竿點水冊記如之又用兩人扵
兩邊岸上拽繩而行以量河面丈尺又用兩人
扵兩涯水際拽繩而行以量河底丈尺其測水
之淺深量河之闊狹看有不同處即便釘樁分
叚逐叚編號他日算工計工全在扵此淺深闊
狹多係相同當論丈數分叚如原議欲令水深
八尺據現在通流水有三尺此處該去土五尺
矣應作一叚算水有二尺之處該去土六尺矣
應另作一叚有水深四尺之處該去土四尺應
另作一叚其闊狹亦如之分叚既明兩岸各釘
一長木橛令深入土中名曰信樁樁上出土二
尺上書原編號數及長短闊狹淺深丈尺仍扵
四旁用土封識不得移動此樁不獨界限分明
亦可認記老岸使興工之後不得增高兩岸以
虚報河身丈尺而他日逐號𣲖工逐叚算工皆
有的據第一緊關工夫只在此時也其丈竿三
根尺寸須要刻定丈繩二條丈尺須用線繫定
又必官府騐准分寸不差方無弊竇惟偏輕偏
重之議絶而人人無不奮之功矣
一定計方𣲖工之法分叚編號既明而逐叚𣲖工
當論土方不論丈尺土方之法每去土四旁上
下各一丈為一方每方計土一千尺該一千六
百挑每方用起工一人名曰一置擔土二人名
曰二挑大凡人夫荷重妙在換肩交擔其力少
息乃可長用如從河底升岸從岸遠堆大約相
去十二三丈該用二人接挑計每日置挑三人
約可去土四百挑計四日積一十二工方可去
土千尺名曰一方而置土之人其力稍省法當
更番以均勞逸照范文正公河工給米法每日
一人給米五升最為中正蓋業戶出食佃戶出
力若給銀錢易扵生弊若僱募民間亦照此例
或半支銀錢即以米價准之每土方一丈用人
十二該工食米六斗如河身廣闊登岸太高堆
土太遠亦據丈尺加增接挑一夫大約一人接
挑可行八九丈若行河底泥淖中或從底登岸
或岸上堆土從卑至高用力甚難其行半之須
一一至地酌量每增路八九丈應增接挑一人
每方該增四工計加工食米二斗遠近加减悉
准此例分叚之後此法既明即萬夫負畚於郊
外一人握算於堂中勤惰不難於立判矣
一定照田均𣲖之法土方折算既明不論優免亦
不論灌溉及與不及查係該區本年工次即將
該區田地一半計畆𣲖方照例算米如本區有
田三萬畆以一萬五千畆應甲年開河之役以
一萬五千畆應乙年開河之役兩年輪轉互為
歇息如一圖十甲則以前五甲開甲歲之河後
五甲開乙歲之河亦互為循環也如官甲囤戶
有田二百畆則甲歲役田百畆乙歲役田百畆
亦當自為循環不致併累所以不論優免者浚
河本以資灌溉備旱澇為己田耕耨之計非公
家力役之比也至於該區田畆則五年輪濬次
第無不周徧更不當論灌溉及與不及况一區
數里之内榦河枝河大小資灌苦樂原是相通
此衆輕易舉之法亦通力合作之意也即有河
道深闊處五年輪濬冊所不及亦不得希圖規
避蓋通流常稔之田尤當效分力協工之義且
十年再勘滄桑不常勞逸均受法始歸一古記
鄉田同井諺稱同區合命揆之理勢應當如此
但塘長該年十年輪當一次督率之日常少歇
息之日常多惟該區田地人夫兩年一役歇息
時少不得過用其力使為可繼大約以每畆出
米二升為止每土方一丈役田三四十畆或五
六十畆如該區本年工小土方數少不妨減去
幾合多則必不可過也如工鉅難完法當先濬
一半餘俟來年其以後工程逓年挨去但該區
一半定與一役河渠自有開濬之期而該區一
歲之内法無再舉以傷民命又若區内有抛荒
田地及逃亡孤苦鰥寡老病果係貧難人戶於
勘工之日許塘長該年對衆揭開果無情弊特
與免𣲖該區不得過數百畆以恤眞正艱窘之
輩
一定督率工力之法當分叚造冊之後逐叚丈尺
暸然目中然後將該區應濬河身共該若干逐
叚折算應挑土方若干次將該區本年應役田
地算該每田幾十畆𣲖開土一方如不係親身
赴工者應給佃戶及做工人夫每方工食該若
干每畆應出米若干逐一算明大書告示張掛
工所塘長該年細算逐叚土方計該若干應𣲖
某圖某甲業戶某某該田地若干應濬若干遵
照告示法則逐一開註工冊送縣覆騐無弊給
與印信遵守然後同該年至河公同輪役五甲
業戶分定夫樁樁上明書土方丈尺及業戶姓
名各人認樁赴工不得躱避其各圖該年又將
本圖應濬夫樁河工一叚填寫工單一紙給與
應役人夫以為計工支米之據每日塘長執官
給白牌督率一區工役該年鳴鑼催趲一圖人
夫俱要常川在河不得少懈至晚該年各就夫
樁將一日濬河人夫填註工單該年又將一日
内該圖濬河人夫總數報之塘長填註工冊以
俟比較自興工日為始每半月為一限至期塘
長該年將冊送縣查比工小赴水利衙查比區
工不及分數責塘長圖工不及分數責該年若
有頑戶抗拒不行赴工又不給與佃戶人夫工
食又或人夫支領工食用力不齊許令塘長該
年禀究一二以警其餘若遇風霾雨雪塘長開
報定以晴天十五日為一限三限完工
一定稽查工程之法凡濬築之役督率全在塘長
該年故半月送册查比而一區之勤惰立見矣
若頑戶最多之處必官府親詣工所查勘比較
人心方有奮勵至如勘河分叚之始及事畢查
工之日大工則印官親行小工則水利衙或委
官代之一一將工冊工單臨河丈量方絶虚報
塞責之弊而稽工之法全以三樁為主初分叚
編號時兩岸相對各釘一橛用土封識名曰信
樁又將木橛三根刻記丈尺二釘兩邊岸底一
釘河心與水面平河本無水者與土平名曰樣
樁若有水者除去河水尺寸若干應將開尺寸
釘入土中無水竟將應開尺寸釘入土中即時
逐叚冊記明白每比限時露竿一尺則去土一
尺矣工完時樣樁原刻尺寸盡露則去土盡如
數矣須河心與兩岸樣樁相同方為合式又用
丈繩於兩岸信樁相向拽平立丈竿於樣樁之
上以量虚河淺深如繩在竿十尺上則虚河深
十尺矣取初勘時造定丈尺查之尺寸不能欺
也其逐叚中或一戶自濬若干或數戶朋濬或
一甲朋濬若干各認工次公同塘長該年丈量
分認釘橛為記名曰夫樁總之三樁者稽工之
凖也冊單竿繩稽工之具也驗老岸量河身查
三樁測竿拽稽工之法也所憑全以原造河冊
為主
一定官助興工之法凡溝渠浜漊田地附之蓄洩
者多如木之有枝也名曰枝河枝河工費輕省
悉資民力無煩官帑而枝河之通流全藉大河
為之源委如枝葉之有本榦也名曰榦河若濬
榦河先將工程計算土方明白造册次將榦河
經過區圖合算輪年應役田畆民力能任幾何
其餘工力須憑官為設處協助方能興工但官
力所開之河亦不必任用泥頭别作分𣲖只就
原分河叚信樁及細分夫樁明算土方丈尺其民
力應開者責令自開其官力協助者即將官帑
銀米照土方丈尺給與各夫仍填註於各夫工
單之上以憑稽查但工單留各夫之手而工冊
留塘長之手若有給散務要眼同對註明白方
准給散若各夫不係田戶佃戶必要親識保認
方准給發恐錢糧入手即便逃躱廢工也若給
散時塘長該年無故阻撓需索及夫親領之後
為之設法侵漁者定以贓究若衙門人役因而
賺取者一體究治
一定照單給米之法官府始終查工全憑原勘河
冊而塘長所司在工冊各夫所執在工單此一
單者計工在此支領工食填註於此限期比較
工畢查驗亦在於此但夫給一紙太覺𤨏屑秪
於逐叚中每一夫樁給單一紙或一戶或朋戸
總以一單論如係田戶本身赴工只照告示𣲖
開河或係閒民做工當依單上原填丈尺照例
支米其每日在河開濬工次該年逐日填註其
支領工食數目業戶註明單上方行給發據此
稽查各無欺隠若佃戶做工人夫領米入手開
土不如式樣許業主呈官驗單清理若佃戶人
等遵依赴工土方無悞而業主抗法不給工食
或故意短少亦許佃戶人等執單呈官追給又
如榦河工程浩大官帑協助錢糧亦明註工單
一體查考
一定要害閘壩之法水利之酌盈濟虚全在乎建
閘置壩宋范文正公言修圍濬河建閘三者如
鼎足缺一不可郟僑亦云漢唐遺法自松江而
東至扵海遵海而北至於揚子江沿江而西至
於江隂一浦一港大者皆有閘小者皆有堰所
以外控江海而内防旱潦也浙東地形高卑不
一今時水利最善無如寧紹以其講扵壩閘之
制今沿海地方不能深濬河渠蓄用山源湖蕩
之水專用江海濁潮淤塞河道為害不小盖海
水挾有浮沙一日兩潮每潮淀沙一箬所以旋
開旋塞且湖水澄清底泥淤腐農夫䈒取壅田
年復一年田愈美而河愈深濁潮灌田沙積田
中田力日薄一遇大雨浮沙渗入禾心苗生漸
槁而所收亦薄利害懸絶吳人亦未之悟也今
議於豊穰之年值河身開深處相度形勢建閘
啓閉或有當築壩堰者其工料之費俱扵該區
田地輪應本年出米濬河數内量取其半餘則
助以官帑此亦美利之當興者
一定勘河省役之法凡勘河之法先令該區畫一
河圩總圖次開榦河枝河幾條然後按圖披冊
逐一丈量通計某河若干丈自某至某面廣若
干底廣若干河深若干分叚填註明白不惟開
濬時可計工力儻有侵占河道致妨水利者亦
可以時清理其該區内有河身深廣通流者載
明冊中無煩工力即一河之身有南叚塞而北
叚通流者亦有南北塞而中叚通流者一一註
明緩濬以省民力但地形水勢變遷不常法當
十年一勘酌量緩急𣲖分工次
耿橘議浚白茒等河浦申(萬歷三十七年)
直隸蘇州府常熟縣為大興水利以足民足國事准本
縣知縣耿橘關開竊照東南民生之困全在賦税而
賦税之所出全在水利蓋瀦泄有法則旱澇無患而
年榖穫登閭閻樂利國賦亦不虧矣計吳中民間田
租之入最上者每畆不過一石乃糧之重者每畆至
三斗七升以外而均徭里甲與漕糧加耗二升實費
之數將及五斗是什五之賦矣以故為吾民者歲豐
僅足輸納而猶有所欠一遇小小水旱輒流散四方
逋負動以數萬計焉嗟嗟賦不可減歲不可必元元
其何以為命則惟有水利大興俾歲時無害為今日
救時之急務矧本縣㘴落江海之交潮汐三面而至
且居蘇常諸府下流諸湖水之北溢者並繇白茒福
山等諸港浦入海其水利之利害視他處為尤鉅而
其經理為尤急也卑職叨任於兹首重國賦催科撫
字之暇即進諸父老講求水利之故凡地形高下之
宜水勢通塞之便䟽瀹决排之方大小緩急之序夫
田力役之規官帑補助之則經營量度之法催督考
驗之術一一條畫如左務抒百姓之訏謀期垂一方
之永利勉竭駑駘躬肩勞瘁數年之後期於有成即
卑職待罪巖邑旦莫斥罷然規畫既具後之賢者繼
緒而營之亦職之大願也若擇其簡易者略加濬築
非不可以奏捷效而博近功第恐今日之壊塞日深
將後來之工程愈難矣如民生何如國計何如職守
何職惴惴然懼矣
計申報開河法
一照田起夫量工給食范文正公有言荒歉之歲
召民為役日以五升因而賑濟蓋老成長慮之
見如此吳民素驕侈傭趁者頗少况挑河非重
其直不應故法莫善於照田起夫量工給銀然
照田起夫亦難言矣說者謂有近水利者遠水
利者不得水利者及田止二十畆以下者分為
四等除十畆以下者免役外餘以三等為伸縮
蓋往年之役如此今竊以為不然全邑之田本
有不藉水而成者但河有枝榦之殊水有大小
之異耳彼榦河引江湖之水而枝河非引榦河
之水者乎田近榦河者稱利矣田近枝河者非
榦河之利乎若必為四等之說則奸戶積書朦
朧作弊上戶挪而為中戶中戶挪而為下戶近
利挪而為遠利遠利挪而為不得利而田少愚
弱之氓反差重役即有控告而堂高簾遠下情
難達官即知矣亦苦扵查算之難將置之而不
問如小民之偏苦何故開河必觀水勢所向應
用某區某圖之民必無論大戶小戶通融驗𣲖
然後於法均於事便於民無擾耳𣲖夫之法先
吊黃冊查明該區該圖坐圩田地總數隨令區
書將業戶一一註明然後通融算𣲖某河應役
田若干畆每田若干畆㘴夫一名田多者領夫
田少者凑補足數名曰協夫其勘眀坍江版荒
田地俱豁免如此不惟奸豪無繇規避愚弱不
致偏苦而貧富適均衆擎易舉矣
一水利不論優免濬河以備旱澇便轉輸也論田
而士夫之田多於小民河成而灌運之利亦多
於小民故同心協力舉地方之大利在士夫尤
勤此念若論士夫而優免之則小民獨受其苦
大室安享其利恐徒滋怨望而事難成昨歲開
濬福山河以此意白之鄉紳鄉紳咸各樂從興
工之日倡率鼓舞工反先於百姓而百姓益蒸
蒸子來爭先趨事恐後賴有成績今後凡濬河
築岸之事必如往規庶勞逸均而上下悦服
一准水面算土方多寡分工次難易開河之法其
說甚難均是河也中間不無淤塞深淺之殊地
形亦有高下凹凸之異而土方之多寡工次之
難易必有判焉不相同者宋臣郟僑云以地面
為丈尺不以水面為丈尺不問高下勻其淺深
欲水之東注必不可得夫物之取平者必期於
水治水而不師乎水非智也須於勘河之時先
行分叚編號算土之法若本河有水即沿河點
水有淺深不同之處差一尺者即另為一叚假
如通河水深一尺而有深二尺者即易叚也深
三尺者又易叚也深四尺者極易叚也深與議
開尺寸等者免挑叚也闊倣此各立樁編號以
記之隨令精算者逐叚計算土方其法每土四
旁上下各一丈為一方每方計土一千尺假如
本河議開面闊五丈底闊三丈水面下開深五
尺每長一丈該土二方又如某叚水深一尺該
穵土方四分實開土一方六分為難工某叚水
深二尺該穵土方八分實開一方二分為易工
三尺四尺五尺倣此闊倣此若本河無水即督
夫先於中心挑一水線深廣各三尺或二尺務
要徹頭徹尾一脉通流却去水面上丈量露出
餘土有厚薄不同之處差一尺者另為一叚假如通
河皆餘土一尺而有餘二尺者即難叚也餘三
尺者又難叚也餘四尺者太難叚也餘五尺者
極難叚也立樁編號算土如前法但此乃計水
上之土而水下應挑之土可一律齊矣然後通
算本河該實開土若干方兩旁得利田若干畆
起夫若干名每夫該土若干方分工定宕第從
土方土少者宕長土多者宕短齊土方不齊丈
尺而後夫役為至均河形為至平也
(附)打水線法
水線至平也而人心不平奸巧百出如三十三
年開福山塘打水線十數日不成管工官皆不
知識既識破其術隨設法五里委一官官各乘
馬一里委一皂皂各飛奔如是往來不停看其
水線不令隂阻乃一日而成奸巧立破何以故
渠功少者扵水線中暗蔵小壩官來則暫决之
過則壩住雖土高無水之地而兩頭蔵壩中間
水不可絶此奸不破高低不明水線為虚何以
知其然也隂壩初决者其水流動不然者其水
靜定也
一分工定宕難易有號矣土方有數矣而夫役之
來道里遠近不同市野食宿異便而土性亦有
緊慢堅散之殊崖岸不無險夷高下之别強者
奸者扵此争利焉倘無術以處之亦非盡善之
道也然此不可為之於河濱宜先為之於堂上
查照區圖遠近自頭至尾算定丈尺捱定工次
要令遠近適中一一明註比工簿内用印發各
千百長照簿竪立夫樁一定不移庶免分争之
擾而亦無作奸之處矣第初時量河最要的確
臨期分宕務秉至公否則吏胥虚報丈尺而實
尅夫價者有矣強梁之徒夫多宕少者亦有矣
大都正官能一親行自無此弊
一堆土法夫役偷安類於近便岸上抛土不思老
岸平坦一遇天雨淋漓此土隨水流入河心倏
挑倏塞徒費錢糧徒勞工力總歸無益必於河
岸平坦之處務令遠挑二十步之外照魚鱗法
層層散堆若懶夫就便亂抛隨時責究或有老
岸高出田上者即挑土岸内相幇以固子岸亦
可其平岸之處不得援為此例倘岸有半圯之
處即宜挑土補塞築成高岸挑土一層堅築一
番層層而上岸必堅牢一舉兩得不可姑置岸
上云待日後挑築事久人玩貽害河道不小也
若田中有漊蕩或原因取土致田深陷者即用
河土填平或岸邊有民房有園亭逼近不便挑
土者即令業戶自備樁笆於房園邊旋遶築岸
亦兩利之道也
一考工法金藻水學曰勤省視者官廉能也或不
省視與無廉能同省視不賞罰與不省視同賞
罰不繼續與不賞罰同愚竊謂廉能矣省視矣
賞罰矣繼續矣而無考驗之法與不廉能不省
視不賞罰不繼續同夫考工之法必先立信樁
樣樁以防其奸偽樣樁者用木橛刻畫尺寸與
應濬尺寸同信樁則一木橛可已法於號叚既
定之後每叚將畫尺木橛釘入河心與水面平
本河無水者與水線之水面平俗所謂水平樁
是也俟開方之後以此橛為準盖橛露一尺則
工滿一尺矣故曰樣樁却將二橛書明號叚直
對樣樁釘入兩岸老土深與岸平名曰信樁此
樁四旁封識老岸數尺不許抛土填壓致難認
記另具直丈竿一條丈䉡一條立竿樣樁之頂
拽䉡信樁之上以量虚河深淺如䉡在竿十尺
上則虚河深十尺矣必十尺以下所有尺寸乃
算實工虚河尺丈藉而藏之夫役認宕時又各
立小樁書某字第幾號某千長下百長某分管
領夫某協夫某應濬長若干名曰夫樁又按仰
月形三闊丈尺之數為横丈竿三條俱畫尺寸
做成木輪車架此三竿每查工之日必携籍持
竿拽䉡駕車而往先稽號樁而知其宕之長短
即據信樁樣樁拽䉡竪竿而得其工之淺深工
完之後沿河推運三竿車而驗其工之闊狹勤
惰在目賞罰必加而後人力齊工不虛耳必信
樁者虞樣樁之上下其手也又虞老岸之偽增
其高也驗老岸驗信樁驗三竿車而後偽無容
矣迨工完之後復打水線以驗之有淤滯處隨
令復濬務求線道通流方可决壩放水其或濬
深水多打水線不便則於放水之後用木鵝沿
河較覈木鵝者用直木一條長與河深平鐵裹
其下端隨濬過尺寸處拴繫長繩兩岸拽之直
立水中循水面而進遇鵝仆處則土高水淺處
也將該管百千長究治仍命澇泥務如原議分
數須木鵝通行無滯然後為完工
一議分管員役諺曰寧管千軍莫管一夫言無紀
律而難御也故督責之法必自下而上繇小及
大工程易起每宕百丈必用百長一名分催千
丈必用千長一名督催然此役須點該區田多
大戶充之蓋大戶必愛惜身家又衆所推服令
此輩各照信地千長立一小旗一大樁百長立
一小樁各書應管丈尺夫數千長催百長百長
催散夫而水利官又專督千百長責任攸分大
小相驅然後印官不時親詣稽查考其工次别
其勤惰量加賞罰即頑猾之民亦不敢不盡其
力矣
(附)用千百長法
千百長非身家才幹兼全者不可照戶田虎鼠
冊點用十得八九然恐法立弊生大戶田花分
而顛小戶於冊首點多及之必先令公正舉報
仍恭之虎鼠田冊始得人而工不難辦矣
一立章程賞罰勤惰以示鼓舞號叚定矣宕分夫
集矣催督有人矣然衆力難齊衆心難一若忠
勤者與偷惰者漫無勸懲將勤轉為惰矣今定
一河工比簿每十日親查一次是為一限假如
本河自水面而下應開深五尺則第一限要見
工二尺為泥浮易取也二限硬泥難起要見工
一尺五寸三限通完深闊如或工大者亦以此
法寬立期限凡比工每百長管百夫就以十夫
為一分千長管十百長就以一百長為一分又
立給賞功單若依限如式開完者即給一單日
後遇有過犯許齎單贖罪其有奸頑惰工者即
查千百長該管十分中一分不及限者責各散
夫二分不及限者並責百長三分不及限者並
責千長庶章程立賞罰明而民自鼓舞莫敢躭
延矣
一榦河甫畢刻期齊濬枝河凡田附榦河者少而
附枝河者多蓋河有枝榦譬之樹焉千百枝皆
附一榦而生是榦為重矣然敷葉開花結子功
在於枝不可忽也彼枝河切近坵圩灌溉之益
所關匪細若濬榦河而不濬枝河則枝河反高
水勢難以逆上而榦河兩旁所及有限枝河所
經之多田反成荒棄即榦河之水又焉用之法
當於榦河半工之時即專官料理枝河責令各
枝河得利業戶俱照田論工一齊並舉仍責成
該枝河千百長催督務要先期料理停妥俟榦
河工完之日先放各枝河水放畢隨於各枝河
口築一小壩俟小壩成然後决大壩而放湖水
其工有次第焉蓋濬榦河時凡榦河水悉决之
枝河而後大工可就濬枝河時凡枝河水悉歸
之榦河而後小工易成况枝河淺榦河深一丈
最易為力若先放湖水則方濬之初水勢必猛
此時枝河不能直入必假車戽勞費鉅矣濬河
者往往於榦河告成之後心懈而疲置枝河於
不問無非曰姑俟異日也而前功廢矣蓋機不
可失而勞不可辭其工之始終胡可弗講也故
開濬榦河應給官銀枝河則可專用民力
計開覈築岸法
一築圍岸原分難易及子岸法有異同老農有言
種田先做岸蓋低田患水以圍岸為存亡也矧
本縣東南一帶極目汪洋十年九澇室家懸磬
棄田而去者過半矣故有田無岸與無田同岸
不高厚與無岸同岸高厚而無子岸與不高厚
同今考修圍之法難易略有三等一等難修水
中突起無基而成又兩水相夾易於浸倒須用
木樁甚則用竹笆又甚則石礟方可成功樁笆
黃石宜佐官帑難委民力民力酌量出工工太
繁者併佐以官帑二等次難平地築基較前稍
易不用樁笆三等易修向有古岸而後稍頽塌
者止費修補之力築法水漲則專增其裏水涸
則兼補其外此二等岸專用民力三等岸脚闊
皆九尺頂闊皆六尺高以一丈為率又須相度
田形以為高卑大抵極低之田務築極高之岸
雖大潦之年而圍無恙田必登乃為築岸有功
耳廣詢父老詳稽水勢能比往昔大潦之水高
出一尺則永無患矣其田之稍高者岸亦不妨
稍卑惟田有高卑而岸能平齊則水利大成矣
子岸者圍岸之輔也較圍岸又卑一二尺蓋慮
外圍水浸易壊故内亦作此以固其防築法與
圍岸同脚而異頂如圍岸頂闊六尺子岸須頂
闊八尺方為堅固其脚基總闊二丈須一齊築
起為妙圍岸一名圩岸又名正岸子岸一名副
岸又俗名㽘塌總之一岸也此岸既成可束水
不得肆其横流之勢而低田可望常稔矣
一戧岸岸外開溝亦分難易圍田無論大小中間
必有稍高稍低之别若不分别彼此各立戧岸
則一隙受水遍圍汪洋將彼此推諉勢必難救
稍高者曰吾禍未甚也將觀望而不之戽稍低
者曰吾𤨏𤨏者奈此浩浩何將畏難而不敢戽
如此則圍岸雖築亦歸無用法於圍内細加區
分某高某低某稍高某稍低某太高某太低隨
其形勢截斷另築小岸以防之蓋大圍如城垣
小戧如院落二者不可缺一萬一水潰外圍纔
及一戧可以力戽即多及數戧亦可以衆力齊
戽乃家自為守人自為戰之法築時要於低田
外邊開溝取土内邊築岸内岸既成外溝亦就
外溝以受高田之水使不内浸内岸以圍低田
之稼俾免外入又為高低兩便之法此岸大略
亦有三等一等難修地勢窪下從水築起雖不
似圍岸之難工力亦頗稱鉅二等次難其地略
低岸亦略卑且平地築起較前稱易三等稍高
之地其岸又卑然俱脚闊五尺頂闊三尺高卑
隨地形為之並著民力自築
一圍外依形連搭築岸圍内隨勢一體開河昔范
文正公奏議謂江南圍田每一圍方數十里中
有河渠外有門閘旱則開閘引江水之利澇則
閉閘拒江水之害旱澇不及為農美利本朝吳
巖之疏有曰治農之官督令田主佃戶各將圍
岸取土修築高闊堅固旱則車水以入澇則車
水以出夫車水出入以救旱澇吳中之田皆有
之但此能禦小小旱澇而不能禦大旱大澇必
建閘開渠如文正之議乃盡水田之制而得水
利之實且一勞而永逸費少而獲多何憚而不
為也今查各圩疆界多係犬牙交錯勢難逐圩
分築况又不必於分築者惟看地形四邊有河
即隨河做岸連搭成圍大者合數十圩數千百
畆共築一圍小者即一圩數十畆自築一圍亦
可但外築圍岸内築戧岸務合規式不得鹵莽
其大小圍内除原有河渠水勢通利及雖無河
渠而田形平稔者照舊外不然者定須相度地
勢割田若干畆而開河渠蓋土之不平而水之
弗便或四面高中心下如仰盂形者或中心高
四面下如覆盆形者或半高半下或高下宛轉
諸不等形者外岸雖成其何以救腹裏之旱澇
故須因形制宜或開十字河或丁字一字月樣
弓樣等河小者一道大者數道於河口要處建
閘一座或數座旱澇有救高下俱熟乃稱美田
又不但為旱澇高下之用而已柴糞草餅借水
通船尤便於搬運云
一築岸務實而取土有法凡築岸下脚不實則上
身不堅務期十倍工夫堅築其底然後漸次累
高加土一層又築一層杵搗其面棍鞭其旁必
錐鋤不入築乃堅實法如岸高一丈其下五尺
分作十次加土每加五寸築一次上五尺仍作
五次加土每加一尺築一次如此用工何患不
實此一勞永逸之計也但低鄉水區不患無堅
築之人而患無可用之土合無先按圩中形勢
果有仰盂覆盆高下不等宜開十字丁字一字
月樣弓樣等河渠者查議的確申明開鑿取土
以築其岸高下旱澇均屬有救計莫善矣田價
衆戶均出遺粮申入緩徵項下候有陞科抵補
不然即查附近有何浜漊淤淺可濬者斬壩戽
水就其中取土築岸岸既得高而河又得深尤
便之便也然潭塘任陽唐市五瞿湖南畢澤諸
極低之區往往田浮水面四繞塘涇又圩叚延
袤大者千頃小者五六十頃中間包絡水蕩數
十百處河脉既多而浜漊又深無撮土可掬求
炊無米坐以待斃可乎不可乎本縣再四思維
此等處須查本地有老版荒田其糧久入緩徵
之數年久無人告墾者查明坵叚丈尺出示聽
民採土築岸又不然查有新荒田與夫九荒一
熟究且必為版荒者與夫年遠廢基遺址不便
耕種者查議的確粮入緩徵項下俱聽民採土
築岸又不然查本地有茭蘆蕩之介止收草利
徵蕩粮者申免其税聽民採土築岸此縱中間
不無捐棄不猶愈於并熟田而渰之而荒而棄
之耶但茭蘆蕩俱占於大姓納百一之税享十
倍之利人所不敢詰官所不能問取之為難然
興大利者無恤小害竊又籌之熟矣又不然令
民於岸裏二丈以外開溝取土其溝寧廣無深
深不過二尺違者有刑夫就岸取土岸高溝深
内外水侵岸旋為土法之所深忌也但離岸遠
則岸址寬而溝水未能即浸溝漕淺則受水少
而填塞後易為力如尤涇岸隆慶初年故事乃
萬萬不得已之計但所取之溝諭令佃戶勻攤
田面之土兼䈒外河之泥一年内務填平滿無
令損岸亦可又查此中低鄉土脉有三色不堪
用者有烏山土有灰蘿土有竪門土烏山土惟
堅硬而質腴種禾茂而多實但凑理疏而透水
以之築岸易高以之障水不密灰蘿土即烏山
之根入田一二尺其色如灰握之不成團浸之
則漫漶無論障水不能即杵之亦不必堅矣竪
門土其性不横而直其脉自於水底貫穿圍岸
雖固水却從田底溢出欲圍而救之無益也此
三者築法必從岸脚先掘成溝深三尺或用潮
泥或取别境白土實之然後以本土築岸其上
方為堅久此等處俱屬第一等難工宜佐以官
帑
(附)魚鱗取土法
田面上四散挑土俗呼為抽田肋高鄉以此法
換土插田挑田肋置於岸邊䈒河泥蓋於田面
而田益熟矣其法方一尺取一鍬四散掘之如
魚鱗相似此法亦可取土築岸但用力多見功
少
一業戶出本佃戶出力自佃窮民惰官為出本宜
岸塍無不修築及到處損壊曷以故詢諸父老
其說有五小民困於工力難繼則苟且目前而
不修大戶之田與小民之田錯壤而處一寸之
瑕並累其百丈之瑜即大戶亦徘徊四顧而不
修又有小民而佃大戶之田以田非已業業者
歲取其税則彼此擔悞而亦不修或業戶肯出
本矣而佃戸心虞其岸成而或為他人更佃即
修亦虚應故事或工費浩大望助於官官又以
錢糧無措厚責於民則公私交諉玩忽因循修
無日矣何怪乎田圩日壊而水旱之災頻罹也
除一等難修之岸另行查議外其二三等易修
者即令業戶各於秋成之後出給工本俾佃戶
出力修築官為省視高厚堅實務如規式若
窮戶自佃己田者查果貧難官給工本開河
工本倣此
(附)守岸法
正岸六尺通人行子岸八尺閒而無用宜種植
其上法惟種藍為最上蓋藍之為物必增土以
培其根愈培愈高種藍三年岸高尺許其有土
名烏山不宜於藍者或種蔴荳或種菜茄蓋利
之所出民必惜之但禁鋤時勿損其岸若正岸
外址令民蒔葑或種菱其上蓋菱與葑其苗皆
可禦浪使岸不受嚙况菱實可鬻葑苗可薪又
其下皆可藏魚利之所出民必愛護岸不期守
而自無虞矣
總計濬築事宜
一查建水閘范文正公有言修圍濬河置閘三者
缺一不可郟僑亦云漢唐遺法自松江而東至
於海遵海而北至於揚子江沿江而西至於江
隂縣界一浦一港大者皆有閘小者皆有堰以
外控江海而内防旱澇也夫所謂遵海沿江而
至於江隂界者半係常熟地方自今考之惟白
茒港口福山港口七浦之斜堰僅有閘蹟其他
多不存何也盖有閘必有守閘之夫寇盗豪強
不利於大閘者十九而江海口地多曠廓守亦
似難且波濤衝蝕水道又有遷徙之患故難存
也然往日閘工費動逾千金銷毀不逾歲月追
論可惜至於圍田之上流涇浜之要口小閘小
堰外抵横流内泄漲溢關係旱澇不淺而工費
亦儉何不為乎所用工費驗田均𣲖如某區某
圖應建閘若干座合用物料銀若干兩得利某
圩某字號田若干畆驗法每畆該銀五釐以下
者民力自為之倘滿一分者官助二釐壩堰同
此
一水利繇湖不繇江本縣地勢東北濱海正北西
北濱江白茒潮水極盛者達於迎春門此海水
也白茒以南若鐺脚港六合港黃浜湖漕石撞
浜皆為海水自白茒抵江隂縣金涇高浦唐浦
駟馬涇吳六涇東瓦浦西瓦浦滸浦千步涇中
沙涇海洋塘野兒漕耿涇崔浦蘆浦福山港萬
家港西洋港陳浦錢巷港奚浦三丈浦黃泗浦
新莊港烏沙港界涇等港數十處皆江水也江
潮最盛者及於城下縣治正西西南正南東南
三面而下東北而注之海注之江者皆湖水也
此常熟水利之大經也夫湖水清灌田田肥其
來也無一息之停江水渾灌田田瘦其来有時
其去有候來之時雖高於湖水而去之時則冺
然矣乃正北西北東北正東一帶小民第知有
江海而不知有湖不思濬深各河取湖水無窮
之利第計略通江口待命於潮水之來當潮之
來也各為小壩以流之朔望汛大水盛則爭取
焉逾期汛小水微則坐而待之曾不思縣南一
帶享湖水之利者無日無夜無時而不可灌其
田也夫江水寧惟利小抑且害大彼其浮沙日
至則河易淤來去衝刷而岸易倒往往濬未幾
而塞隨之矣厥害一江水灌田沙積田内田日
薄一遇大雨浮沙滲入禾心禾日焦枯厥害二
河水澄清底泥淤腐農夫䈒取壅田年復一年
田漸美而河漸深江水浮沙日積於河而不可
取以為用徒淤河耳厥害三况江口通流鹽船
盗艘揚帆出入地方日受其擾厥害四欲求水
利而袪四害宜何如曰沿江大小港浦淤淺者
隨急緩濬之濬時必於港口築壩濬畢而壩不
决則湖水不出而江水不入清濁判於一堤利
害懸於霄壤而此河亦永永無勞再濬矣何也
縣以南凡用湖水者未聞有塞河也此不待大
智而後見也獨無良之民偷壩興謠大為可慮
然此亦論其常耳若大旱之年湖水竭江水盛
大澇之年江水低湖水高不妨决壩以濟之但
濬河每先榦河而後枝河枝河未濬而身高湖
水低不能上濟江潮稍高足以濟之則壩亦不
得留矣福山港小壩正坐此弊吁安得並舉枝
榦而成此悠遠之利乎
一興工止工各定期日凡事預則立不預則廢令
信則從不信則梗矧濬築興大利動大衆可不
慎乎所以預行勘定某河某區圖應開某岸某
區圖應築某區圖應用田若干或某字號某圩
田若干某民力某官帑俱註明各河岸下出示
三月民無異言隨刊成冊再不更改章程既立
衆志皆定不思縮朒然後每年擇其最急者而
為之其法每十月滌場之後下令興工官為省
視至次年三月終東作届期休工則事有緒而
農不妨工易舉矣
一設處錢糧稽本朝呂光洵水利疏云將節年未
完錢糧凡糧解大戶侵欠者督令有司設法清
追略倣范文正公以官糧募饑民修水利之法
就令開濬造冊查考夫舊逋係大戶法本當追
但屢年以起解追之而不應祗以帶徵為故事
今本縣清查舊逋若會計太倉等衛本色軍儲
一欵歴有省存奉帖每石易銀六錢抵作閘夫
等項之用遵行在卷維時倉米已完專徵折色
則所存軍儲設而不徵矣日久日深奸胥得以
侵隠挪移頑戸利以拖延享用甚非法也合無
遵照舊疏斟酌時宜將前省軍儲查明欠戶按
逋𣲖宕不與徵銀專督工力夫復何辭更不然
備詳兌支項下准作本年各役工食乃以見徵
徭銀抵放河工之用一轉移間可應急需亦善
策也
一出放錢糧有說凡興不容己之役即有必不容
己之費定煩設處其在今日庫藏空虚若以濬
築為緩事然水利乃民生粒食之源閭閻戚休
國計盈縮係焉何置而不問或有以不動錢糧
為得策者蓋銷筭查考或於陞遷離任紏纏又
或避嫌瓜李畏縮不前嗚呼小民難於慮始可
與樂成佐以官帑尚且駭而思避若徒以空文
催督彼亦以空文漫應雖慕興修之名終鮮實
故故設處錢糧尤不容己中之至不容己而責
庫吏以足色足數包封責千百長以至公至平
給散禁門皂需索塞書算之弊端清徹見底天
日可矢則事易舉而心無愧銷算查考又何慮
焉
一高區濬河低區築岸各隨民便語云種田先治
岸種地先治溝不易之道也夫享河之利自宜
濬河享岸之利自宜築岸情至順也本縣正西
西北正北東北盡高地而正東東南正南西南
盡低田高低既異風土人情亦殊驅低區之民
而為高鄉濬河驅高鄉之民而為低田築岸是
舟耕牛航也必不可矣况各方相去動逾百里
令裹糧越宿而趨他人不急之役其誰堪之蓋
近有闔縣𣲖夫次第開濬之議又有通點大戶
隨急先舉之說職竊以為不然凡有濬築之事
惟於該區中調設民果不足給之官帑不得混
行𣲖擾以拂人情而搖衆志則水利之常經也
若白茒大工自昔一府通開其動通縣也又不
可以執一論矣
胡士容興築婁江石塘申(萬歷四十二年)
直隸蘇州府長洲縣為興築石塘裕國便民以垂永利
事准本縣知縣胡士容關開竊照三吳向為澤國而
長洲益復低窪所倚為障水蓄水者獨有修築塘岸
一節耳其在鄉各圖疆塍□岸聽民自築外查得婁
門外之東接崑山齊門外之北接常熟葑門外之南
接吳江此又當湖水之衝而為水陸通途之地則尤
其最緊者也然查照婁塘較之葑齊又自不同蓋其
地如釡底東通大海南達沙湖北連陽城巴城諸湖
名曰至和塘而婁江故道為東南諸水入海之尾閭
又係軍民二運糧艘出入各上司飛報舖兵𫝊遞公
文縴夫商賈往來絡繹飛輓必繇之要道則修築更
宜先耳乃每每修築皆不過編籬為&KR1667;插木為樁所
以一遇霪霖洪水泛漲風浪衝决灌田没路民稻病
困徒費徒勞其亦何濟於事乎職蓋反覆躊蹰以為
此非若常崑之石砌决不可耳已經該職督同水利
主簿張稜臨塘勘量自婁門外下縴埠頭起至崑山
縣界止一帶官塘共計長六千六百四十五丈一尺
内除前任知縣韓原善詳支官銀築過陸涇壩西張
涇等處樣塘一百五丈其未築一面單岸石塘六千
五百四十丈一尺合用海塘青石每一丈計一層用
價三錢七分八釐四層該銀一兩五錢一分二釐每
丈樁木大小十根不等價銀三錢七分每丈用灰三
十七斤八兩該銀三分石匠鏨鑿做光築砌打樁每
丈工食銀四錢一分斷樁削尖每丈工食銀八釐計
一丈共銀二兩三錢三分總計該銀一萬五千二百
三十八兩四錢三分三釐又夾水内塘八百八十丈
三尺議用黃砂亂石築砌每丈料工銀一兩二分計
該銀八百九十七兩九錢六釐又查東西龍漊唯亭
涇戚家涇等處水勢極深應添大塘石一層共用石
一百三十丈每丈價銀四錢二分算該銀五十四兩
六錢及查坍壊朱涇憲濟周涇新橋四座共估料工
銀三十六兩三錢四分四項通共該銀一萬六千二
百五十七兩二錢七分九釐查得本縣四十一二兩
年分原編導河夫銀六百兩屬可支用并查東庫見
貯各院道府項下入官還官變易盗贓失風無主堪
動無礙銀九百六十六兩七錢四分六釐五毫餘及
本縣項下贖罪人犯銀兩已收者併將支用辦料鳩
工趁時興舉餘少銀兩俟職再行陸續議處申請濟
用庶蓄水障水有備無患而澤國下田少有所瘳不
但便民之涉而已矣
胡士容興築石塘工完申(萬歷四十三年)
直隸蘇州府長洲縣為興築石塘裕國便民以垂永利
事奉本府帖文該蒙欽差整飭蘇松兵備兼理糧儲
水利湖廣提刑按察司按察使俞憲牌備蒙撫按漕
鹽四院批該本縣申詳築造塘工緣繇前事仰府官
吏即查築造婁門官塘工式所估料價是否實數所
議動導河夫銀及見貯各院道府各項官銀中間恐
有不應動支設或吊取作何抵補其估用工料餘少
之數作何設處一一酌議妥當申報等因備帖到縣
今該本縣知縣胡士容看得前項塘工浩大搜查帑
金僅得十分之一巧婦不能為無米之炊况當此公
私交困之時興是鉅萬非常之舉又不得不多方設
處萃衆毛以成裘蓋既圖興利賴於斯民自不敢恤
一身之勞瘁是以殫精畢慮蒿目嘔心而不遑寧處
也及照原詳各院道入官等項錢糧切思邊海之邦
宜備不虞仍聽貯庫俱不動支外先將導河夫銀與
職所捐俸薪贖鍰共銀八百六十一兩給發辦料行
委主簿張稜選擇誠謹耆民鄒廉鄭大淳俞櫟等董
督於四十二年三月十九日一面興工築造一面勸
諭闔郡士民義助繇是鄕紳先達大學士申時行等
欣工樂助舉人徐洌等監生翁正學等生員盛際等
本縣縣丞汪其俊等商民汪芳張邦簋等一倡百從
共捐助銀三千六百八十四兩九錢七分耆民鄒廉
許策夏奉石等奉公好義願捐已資共助築過青石
塘一千七百九十四丈五尺監生顧緒餘等助築過
青石塘六十丈五尺生員顧維禎等助築過青石塘
八十九丈及蒙撫按兩院并本縣詳罰李廷言等築
過青石塘七百二十二丈橋二座又蒙院道府詳允
發下變易通倭贓貨銀二千兩監生王騰宇銀一千
五百一十兩五錢八分本縣項下罰追胡試等銀一
千二百四十三兩三分三釐通共銀九千二百九十
九兩五錢八分三釐又該本職親詣塘所備細查核
覆估無容冐破其海青石外塘原估照崑山事例今
每丈減去工料銀三錢三分實該銀二兩共給發銀
七千七百四十八兩一錢七分築完青石外塘三千
八百七十四丈一尺又給發銀八百三十二兩六錢
九分七釐共築完黃石内塘二百一十七丈八尺修
造朱涇憲濟周涇新橋四座楊涇蕭涇陸市司馬吳
涇等橋六座洩水平橋二十六條并東西龍漊戚家
涇等處水勢極深處所增添大戶木料等項於本年
十二月二十八日完工訖取有耆民嚴籲顧綵等及
宕戶石匠俞朱芳等領狀包固甘結在卷申報外又
用過興工破土三牲祭禮等項銀三兩六錢七分竪
立過界址石牌城磚砌灰樁木等項工料銀一十一
兩三錢三分俱有付案領狀在卷又查得前項塘工
大舉仰藉諸臺寵靈得以竣事尤宜慎始圖終恐日
後不無水衝坍塌則所宜預為防備者也今查除通
完訖存銀七百三兩七錢一分六釐内聽會同吳縣
吳江見行修築寶帶橋工二百兩外相應於内動支
銀三百兩選委端謹耆碩擇買膏腴常稔之田召佃
管種另立印簿歲收花利積貯專抵修塘之用日後
設或衝頽務令估勘明確動支修築不得别項挪放
以滋侵没伏候詳允日一併勒石永垂不朽餘銀二
百三兩七錢一分六釐聽抵刊刻碑石與夫刷印書
冊及備木扁花紅給賞塘工事内效勞員役等項另
文申報
胡士容置修塘義田申(萬歷四十三年)
直隸蘇州府長洲縣為興築石塘裕國便民以垂永利
事案奉各院道批詳前事該本縣知縣胡士容將塘
工省存銀七百三兩七錢一分六釐内除聽修築寶
帶橋二百兩又聽勒碑刻冊給扁等項銀二百三兩
七錢一分六釐計遵經動支銀三百兩喚令原委督
工誠謹殷實耆民鄒廉鄭大淳俞櫟各領銀一百兩
選買沃腴常稔園字等圩上則田共計一百五十畆
每歲收租除辦税糧外每五十畆應收納租米三十
五石計准銀一十七兩五錢但照官田與民田不同
官佃亦與民佃少異宜較民間稍示寬恤每五十畆
再減租銀二兩五錢止令納租銀一十五兩計一百
五十畆共應取納租銀四十五兩豊年不增凶年不
減歲以為常無容更變庶幾樂佃樂輸而民無逋税
官有實用矣再照義田一節田既屬之官田則租亦
屬之官租其非民間之所得侵逋明矣所慮者在官
府之那借掾胥之乾沒耳抑或度支不足遂旁啓别
門而歲月延淹秪視為故事每見吏弊移人即賢者
不免是不可不為之圖永久之策也蓋職向者區區
之意自婁塘之外尚欲南築葑塘以接松陵北築齊
塘以接海虞而屬以民窮財盡大工不可以一時並
舉故任勞任怨止勉而築此四十五里即復以其餘
銀置田若干歲積錢四十五緡蓋謂日引而月長銖
積而寸絫度十年便足為葑塘之用度二三十年便
足為齊塘之用後有賢者家視其事可不必再借力
於民間矣若夫今日之婁塘賴諸臺之靈百姓之力
亦既堅厚且十年之内自有匠工包修其認狀具在
而何所用官帑為即用之或取之一年足矣豈必歲
歲而用之政惟歲歲不用則租可貯而息亦可長神
而明之存乎其人豈非賢智者他日之事乎哉伏望
詳批嚴諭檄下本縣遵令勒石仍立為冊自今伊始
田畆分圩開註於前租數逐年登記於後凡出納之
數一一必書其非塘工以内即一毫不許動支每遇
歲終驗數貯入併送查盤銀及百兩以上即仍令買
田歲收花利如初倘有奸胥冒破及指稱動支於塘
外别用或虚立修塘名色付取充為公費必吏引侵
欺之律官嚴簠簋之條庶田租水利還相為濟而台
恩憲法永施不窮職今日之任勞任怨任謗猶或可
諒於數十世之後也今將田畆圩號坵叚及佃戶姓
名一併開報擬合申詳
王時和上達民艱請興水利詳(崇禎二年)
直隸蘇州府為民生日蹙重地可憂懇採末議以甦極
困以興永利事准本府知府王時和關前事關開蘇
郡繁華冠天下財賦甲東南不意兆姓顚連析肉見
骨若更狃於故常而不加察視為膜外而不加恤謂
民命何謂國本何職嘗反覆考求其概有四一曰重
賦之困(節去全文)二曰加派之困(節去全文)三曰蠲停無實惠
(節去全文)四曰水利不疏瀹夫蘇田計畆刈穫僅盈儋石
半入公家半存私室此猶以豐稔論也倘有一二分
災則民僅贏其三矣倘有五分災則粟盡歸於官矣
設遇全災則國賦難蠲惟鬻妻孥變廬舍以賠償矣
富者焉得不流離而貧者何計以免死耶然三吳十
歲而九災者非獨上天罹虐困此一方抑人事未修
蓄洩之無備也蓋其地負海襟湖其形如釡具區三
萬六千頃西滙宣歙苕霅荆潤諸水三江淤塞下流
不通有所受而無所歸霪雨不三日而阡陌皆成巨
浸苗稼盡飽魚腹東南澤國何歲無經旬之雨欲無
災也得乎夫三江既入震澤底定載在禹貢開濬之
及時不待智者而後决也邇歲廷臣先後具疏部臣
陳懋德亦曾言之荷聖明垂意而論者似泥於經費
之浩繁然職歴考往年疏導故牘及採詢今時父老
約略所需金錢不過二十萬緡而蘇屬歲供本折幾
三百萬即以災年一分之逋欠即足當此畚鍤之經
營况吳淞白茒諸港一開將垂百年永利而松常諸
府利亦不小我聖主何靳此涓滴不為吳民拯飢溺
耶夫均賦於蘇州均之最急者也治水於吳下治之
最急者也伏乞疏題請旨允行則東南萬姓頂戴皇
恩不獨畎畆有賴貢賦亦常充矣
吳中水利全書卷十六
