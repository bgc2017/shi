吳中水利全書卷十五明張國維撰
公移
公移遍搜故籍自趙宋逮我明之正德凡數百載共
若干篇
宋
劉宰回趙守問開七里河利便劄子
宰等伏凖公劄下問開七里河事其為利甚公而恐妨
民之私其為慮甚遠而恐擾民扵近摹畫已悉而詢
訪下及於邦人此道甚古此意甚厚某等雖至愚極
陋其敢自默竊謂為民旅目前計則但開横塘堰下
至運河口俗號七里河其事小其役省不調丁夫亦
可集事若為綱運計則其事大其役煩非調丁夫不
可其勢必須農隙盖自七里河以至金壇中有兩堰
北曰横塘南曰珥村兩堰之間地勢特高水至不聚
所以置堰制水之平使北不下運河以洩扵江南不
下金壇以洩扵湖其制甚善但河太淺狹又有堰無
閘所以不通綱運今使府欲為綱運計則不但横塘
堰下之河當開自運河口至金壇之荆城凡四十四
里之河亦不容不開河道既開更須於横塘珥村各
置閘兩座以便開閉此其事大役繁當此盛夏豈惟
妨農亦恐屯聚久饑之民日久不散氣息重蒸疫癘
滋起有失大卿子愛斯民之意故曰必須農隙若但
以横塘堰下七里之河淤塞尤甚欲且開通以為民
旅輕舟往來之便則不必調夫不必須隅官只乞委
官到地頭先次募人開掘二三丈見得每丈合用錢
若干米若干却通記此河丈尺分定料次扵來諭三
策中取中間優加日給之說明出榜文每料支錢若
干米若干使民間自相結甲前來應募依料次開掘
官司不問隂晴不計工數止據所關支盡數支還元
料錢米如此則不召自來不賞自勸不出一月足可
了辦但此役斷無功於綱運亦無益於久遠管見如
此更乞於二者之中詳酌施行
黃震申嘉興府修田塍状
平江府吳縣尉權攝嘉興府華亭縣黃震謹申竊見本
縣管下圍田盡在西鄉見今茫茫尚成巨浸未可施
工向後水退各有田主自係已事何待官司監督縱
使官吏到鄉不過扵官河上經行一遭取鄉保責状
一紙而去僻村小港何緣徧及坐守監視恐無此理
縱一處可監其餘凡幾鄉幾圍安得一一而監之古
有田畯之官固可往來阡陌與民無間時異事殊百
姓畏官如虎凡欲利之適以害之今歲荒歉被害最
甚諸司重疊差官簡澇諸鄉都分疃傷旁午耆保以
上迎接不暇吏卒之擾為官者兩耳目尚簡核不及
或所差不得其人則其為擾朝廷又安得而知惟有
省事即事便民除此以外更無他說况田岸之事小
水利之事大田岸之事在民在民者在官不必慮水
利之事在官在官者在民不得為必欲利民使之蒙
福則莫若講求水利之大者竊考本縣圖志南北東
西各有放水之處東以蒲滙通大海西以大盈浦通
吳淞江南至通波塘直至極北亦通吳淞江此華亭
所以常熟自小人妄獻利便將泄水之地塞為沙田
朝廷不知一時聽信可為利所得毫末而華亭一縣
多被渰没公私交病所失甚多今若準舊開濬則百
姓自然利頼其為修田岸也大矣如蒙申請捨田岸
之小而修水利之大幸不勝甚
元
瑪哈穆特集議拯治吴淞江堙塞
江東浙東西道都水庸田使司都水庸田使瑪哈穆特參
詳浙西田土多藉太湖之水灌溉所利甚大若河港
閉塞不能通流湖水稍遇大雨便至泛溢渰没田禾
為害不輕其吳淞江原受太湖澱山湖諸處湖泖上
源急流衝散潮沙自古可敵千浦浙西之水來既有
源去亦有委是以不成水患近歲以來因上源吳江
州一帶橋洪塘岸樁釘壩塞流水艱澁又因沿江水
面并左右澱山湖泖等處權豪種植蘆葦圍裹為田
并邊近江湖河港隘口沙灘滋生茭蘆阻節上源太
湖水勢以致湖水無力不能宣滌潮沙遂將東江沙
泥塞滿江邊雖有江洪水勢不能全復古道今太湖
之水不流扵江而北流入於至和等塘經繇太倉出
劉家等港注入大海并澱山湖之水望東南流扵大
曹港柘澤塘東西横泖泄於新涇并上海浦注江達
海今張桂榮何珍朱文祥所言吳淞江漸成痼疾頗
難救療即今江内郤有水洪通流尤當拯治匱積江
邊之水并每日二潮不致散漫止於江道通流欲得
日潮通利扵平江路總管李通等一同講議理合相
其地宜順其水性分流𣲖泄出江達海庶消湖水泛
溢之患擬將上源吳江州一帶石塘橋洪水洞一百
三十餘處每處展闊作一丈使太湖水勢泄流快便
將太湖東南澱山湖迤東堙塞河道東西横泖等疏
濬深闊以洩澱山湖長泖等水及將平江路崐山州
嘉定州湮塞河道亦行開挑分洩太湖水勢添注劉
家港泄於大海又將各處江湖河港樁壩并圍裹成
田魚籪茭蘆葑稗阻水去處盡行起除禁約諸人不
得似前違犯阻遏水利仍令拘該吳淞江地面平江
路嘉定州松江府上海縣等處將松江通徹海潮河
港勸諭近民於港口築壘土壩安置透水大槽名曰
水竇潮來閉竇阻遏渾沙潮退起竇泄放湖水始得
江道漸有通利之望
毛莊浚築練湖申(至治二年)
鎮江路總管毛莊言練湖淤淺宜依澱山等湖農民取
泥之法用船千艘以五千料為率每船用夫三名以
竹罶撈取淤泥日可取泥三載十船計三十載三月
通計二十七萬載令就近田多上戶驗糧出備船夫
每夫官給米三升鈔一兩如此於民便
馬榮祖修築練湖呈(至治二年)
丹徒縣主簿馬榮祖言上下二湖别無上源正籍高麗
長山八十四汊山水入湖近年湖岸低狹蓄水不及
一尺若依澱山取泥法地利與彼不同徒費工役不
若就湖取泥修築堤埂令高闊即可瀦水灌田合修
埂長四千七百八十二丈計九千五百六十四步下
廣三丈六尺上廣一丈二尺加土不等共一十七萬
五千六百八十尺每工挑土四十尺計用二十五萬
一千八百九十二工并築打一萬八十工共二十六
萬九千八百九十二工每日三千工九十日可辦
江浙行省督治田圍
去歲災傷田禾不收米價湧貴百姓艱食即今春首農
作將興各處田圍合修陂塘岸塍溝渠曉諭農家依
法脩治旱則車水澇則洩之會集行都水監講究得
修濬之際田主出米佃戶出力係官圍田若貧窮不
能修浚者量其所須官為借貸收成之日抵數還官
事有成效勸農官定擬奏聞陞賞失誤者治罪其抛
荒水田多因租額太重無人承佃勸諭當鄉富戶自
備工本修築成圍聽令本戶佃種抛荒官田止約原
租初年免徵次年准半三年後但係民田輸税諸人
不得爭奪俱照庸田司五年圍岸體式修築
江浙行省督開堰河
太湖周廻八百餘里吞吐諸山百川之水連接澱山湖
長泖俱繇六閘而出每閘止闊二丈總計一十二尺
欲洩浩蕩無窮之水豈無滯乎兼以隨潮啟閉一日
之間不過數時去歲至順元年天雨連綿湖泖水漲
其常湖平江嘉興杭州諸處之水積扵下為緣諸港
閉塞閘内不能急洩致將田禾一槩渰没城郭居民
房屋皆成巨浸今歲八月間又值雨水霖霪復行盈
溢推原其繇盖因石閘啟閉有時水勢不能直達下
流故也其烏泥涇閘内舊有河身涇直下流入浦擬
合趁此農隙差倩人夫權將舊河直道從宜開挑以
導宿水歸海否則来春雨水不常官糧田禾必復被
渰小民愈遭疲困深係利害未報間臬司按部下議
從之府復而始報可起工扵次年春二月之十六日
開浚河長五百一十步闊五丈深一丈五尺凡旬有
三浃計庸三萬一千九百六十有竒二三年間水勢
流通厥患胥弭既嬰閘吏惙尸曠積以權開陳乞扵
府從堰如初仍改至元之四年水復為患華亭尹郭
額森布哈承議又克鑿之六年知府楊巴延台復決
潘家浜閘内舊堰直河迄今為利時府人劉廷玉請
於張涇盤車二堰置閘深濬外河導水歸海巴延台
復從之發民疏濬置斗門焉
吳執中言順導水勢略
都水書吏吳執中上状繇漢而唐以迄於宋隄防之具
代不廢弛如曰閘曰壩曰堰曰塘曰修圍曰濬河以
故千有餘年間獲水之利多被水之害少考今三江
所決之水其源甚大繇江東宣徽而来加以天目大
山險潭并西南諸山東注之水鍾扵震澤即今太湖
也其湖綿亘三州六縣周圍六百餘里面闊三萬六
千餘頃導其水而入海止三江爾三江已不得見汪
洋浩蕩之勢止洩扵吳淞之一江吳淞江舊云可敵
千浦今則東自河沙滙西至道褐浦六七十里之間
兩岸漲沙將與岸平其中僅存江洪闊不過二三十
步深亦不過二三尺湖水所至比之舊時萬不及一
雖汪洋之勢見扵上海新涇太倉劉家港通達入海
豈能盡洩浙江諸郡之水略舉其繇今吳江塘岸乃
太湖咽喉之地昔人曾以挽路不便有宜建千橋之
說今積石壅土數十餘里雖下有水洞百餘能洩幾
何况又有東長橋西長橋寳帶等橋植數千柱於水
中及岸之東向於江口則有富豪之侵占於江尾則
有茭蘆之閉塞周圍幾二百里其源亦自吳江分𣲖
積淤成塗漸為富豪圍占致使二百餘里湖面大半
為田澱山之圍田愈廣太湖之流勢愈遲每五六月
之間水湧之時吳江石塘東向之水每低於塘西之
水數寸無怪乎東西之潮沙日盛於一日平江松江
之圍田常困於渰没者患蓋繇乎此為今之計若欲
浙西水勢通流少遇水患必開吳淞之故道復澱山
之舊規庶乎可以有濟然吳淞古江已被潮沙堙漲
役重工多是非人力可及澱山舊河多為豪戶圍裹
成田恐亦未易除毁合無於上海太倉等處相視可
開河港挑濬通流仍踏視吳淞古江應有舊来出水
支港可以容易出海去處盡行疏濬務使支脉貫通
出洩順便開挑之際就令有司於已開河港之上訪
求古蹟安置閘座依時啟閉以抑潮沙或乞設立撩
淺人夫專一看守修理以防向後復淤之患
遵達納實哩集江湖水利
江東浙東西道都水庸田使司都水庸田使遵達納實
哩參詳太湖即古震澤具區周圍五百里受吳中數
郡之水西南湖州諸溪西北宣州諸溪竝下太湖盖
諸山峙於太湖之西地形高阜兼南北東三處江海
之岸亦高而太湖之四外皆高水積其中常若盤盂
之盈滿非藉江湖深利何以通泄設有雨潦則泛濫
四溢環湖低田其能免渰没乎盖環湖皆蘇湖常秀
之良田病於低窪利在泄潦皆沿江傍海諸高田亦
仗湖流奔注衝散潮沙使江湖深利乃可引潮澆灌
繇是言之凡太湖出水口子宜常通不宜略塞也諸
小湖在太湖迤東及北者有昆承湖陽城湖尚湖沙
湖陳湖三山湖蠡湖薛澱湖并諸水泖瀼淹蕩皆能
接泄太湖水注江達海數内澱山湖關係吳淞江注
泄至為切要此湖水自大盈趙屯二浦以瀉吳淞江
既近且便較之諸湖惟澱山湖之東岸北岸與渾潮
相接最近若上源所注不急則潮沙繇此以注湖内
漸成淤澱富豪之家繇淤澱而圍成田地繇是湖之
瀦水益狹又與二浦漸遠而所泄不能快便若非就
湖内圍田上多開河道及時時脩濬二浦并濬近浦
諸溝洫接濟通泄衝滌渾潮則此河淤澱恐不止於
是也吳江長隄又名挽路石塘按單鍔云慶歷二年
因風濤多敗漕舟遂接續築為長隄横截五六十里
雖時有橋梁而流勢不快江海浦港復多沙漲又東
坡云松江沿數十里積石壅土築為挽路建長橋植
千柱於水中漲水之時橋上水長高尺餘江水不快
則海之泥沙隨潮日積而吳中多水患又郏亶云吳
江築為石塘以障東流之勢是致下流淺狹遽漲潮
沙半為平地如長隄如挽路如石塘皆同此處止是
太湖東岸泄水下吳淞江入海第一要處古言交口
立論必是此處不當閉塞昔人扵隄岸多置木橋多
鑿水洞上則通行下則泄水者蓋欲仗其急流奔注
衝敵泥沙免致水患然猶慮橋柱之阻水今人多不
知此意或便扵行路則壩塞河口或墮於廵防則密
置樁橛此又不止於橋柱之阻水也矧以茭荷魚籪
等物障遏妨害農耕必得官司於此處榜示告戒使
之咸知利害可也吳江兩長橋長洲寳帶橋曾議鑿
堍添橋寬展水道於三十年未能深利如寳帶橋南
堍全未通流皆合濬治崐山塘自吳城東闉距崐山
七十里北納陽城湖南吐吳淞江常熟塘自齊門北
至常熟一百餘里可接泄太湖水勢入昆承等湖注
江達海兩塘諸河道各有七十餘條今多壩塞之處
決去壩塞使之有通無塞可也大盈浦趙屯浦注泄
湖水最為切要常宜深闊通利近年以来漸至淤塞
有若平地愚常究其淤塞之因盖為閉塞吳江平望
沿太湖河道口子無太湖急流下澱山湖而澱山湖
東向與潮相接先自積淤潮泥漸為富豪圍占為田
繇是二浦與湖相去遠而注泄遲不能衝滌渾潮即
成淤塞今至元甲午增工開修趙屯浦至今通泄大
盈浦未濬兼浦口不曾整置堰閘隄防潮沙所以復
致漲塞今宜修浚通泄
明
吳㻞濬吳淞行蘇松二府牒(成化七年)
欽差督理蘇松等處水利浙江提刑按察司僉事吳為
興修水利事奉欽差廵撫應天等府都察院右副都
御史畢劄付前事内開該本道呈據蘇州府類繳吳
江嘉定崐山三縣勘到開江圖說前來將江崐二縣
各處淺狹枝分河道另行外後按視嘉定縣將吳淞
江踏勘丈量内地名大盈浦起至艾祁浦其深止五
六尺過東又自蟠龍江起至北溜浜其深止六七尺
隨問彼處鄉民皆言淺塞歲久相應疏濬今照崑山
縣原開本江自夏駕口起至顧浦止二十餘里淺狹
應疏及大盈浦起至北溜浜止深亦不過五六餘尺
緣係通連太湖緊要洩水大江潮汐淤塞以致上源
之水急不能洩旱澇均為民患理應崑山嘉定上海
三縣動支錢糧出夫開濬等因呈詳到院參照據呈
勘量過大盈浦起至艾祁浦等處又蟠龍江起至北
溜浜止俱各淺狹要起崑山嘉定二縣人夫候冬農
隙之時擇日開挑工程浩大其夫給糧食用一節除
行蘇松二府各委官一員前去將前項該挑河道再
行踏量明白候農隙之時起倩附近得利人夫督工
開挑外劄仰本道再行催督委官會勘明白開報施
行等因劄付到道奉此擬合就行為此故牒該府着
落當該官吏即行委官督同上海縣委官及會彼府
縣委官各帶糧耆塘長人等親詣本江將淺狹應挑
去處丈量算計要見共該丈尺若干合用人夫若干
某縣分該某處至某處止若干丈尺共該用夫若干
每夫日給糧米若干期在某月某日興工其開挑闊
視兩岸舊額為則仍須斟酌某處頗高某處稍卑各
該挑深丈尺若干務要處置停當趁農隙之時起倩
相應人夫編立總小甲名目選平昔曾經管挑河道
公勤耆老人等每三百餘步一名分投管督約日興
工併力開挑將完之日府縣委官同沿岸驗看無有
淺狹處遺缺方許開壩散工毋得妄將未完朦朧報
稱先完以致彼深此淺徒勞工力事發定行治罪
吳㻞開挑吳淞江示約(成化七年)
欽差督理蘇松等處水利浙江提刑按察司僉事吳為
興脩水利事照得本道即日督濬吳淞江所有事宜
合行申飭所屬官吏糧塘夫長人等各各遵守毋違
計開
一吳淞江淺塞處應挑地方西自夏駕口起東至
徐公港止通長一萬七千六十一丈共該用夫
六萬八千二百四十五名
一崑山縣西第一叚該五千三百五十三丈七尺
用夫若干嘉定縣中二叚并加多一千丈共該
六千三百五十三丈六尺用夫若干上海縣東
第三叚該五千三百五十三丈七尺用夫若干
其面闊須用一十四丈五尺底闊八丈五尺深
一丈二尺五寸
一每夫一百一十一名編立小甲二十名總甲一
名每小甲一名管夫十名每十名内選勤謹老
實一名着令做飯如有遲悞許管夫人等禀首
懲治合用物料俱令置辦完備應用
一人夫宿歇做飯須得處所如傍近有人家房屋
方便者令其借宿做飯若人家住遠許每一小
甲共撘窩舖一大間衆人宿歇傍作小舍安頓
鍋竈務要墊土高厚用防卑濕合用器皿令各
夫凑辦
一令人量計每三百餘步完為一工選素熟管挑
河道或耆老或糧塘長一名分管每九百步内
仍選義官或耆民一人總管三人撥與在官甲
首一名隨從令其時常往來點閘責治
一人夫數多中間或有奸詐愚頑棄工在逃仰各
縣置枷數面送本府委官收掌如遇在逃人墮
悞工程即拘拏前來決責四十枷號三日疎放
罰補原工府官仍將管工總小甲并該管糧里
通查照依定則責治中間若有受財賣放者究
贓問罪
一人夫做工多係鄉民不知調理倏生疾厲必悞
工程亟須用藥方保無虞各縣推選明理醫生
數人令訓科管領各携帶藥餌若有土工人等
一時感冐疾病即便對症用藥調治
一各縣照依分定地方選平日熟於伏水之人令
其依法打量某處起至某處止其深若干可挑
若干尺寸某處起至某處其淺若干可挑若干
尺寸就立木牌明書其上令小甲各用一十四
丈五寸長繩一條隔河兩岸釘樁拴住使管工
并人工視此為則
一所挑泥土俱令於岸傍量留一丈二尺空地外
邊堆積以便往来廵看亦免日後雨水流滯河
内
一各管工人役每一日早一次將所管挑過深闊
丈尺呈報府縣先查功程多寡府官就行類送
手本開報以憑勸懲
一功完之日府縣委官沿岸逐一驗看通長一樣
深闊無有淺狹遺缺就具不致扶同結状開報
方許開壩散工若或通同作弊查出定治以罪
林智勘報蘇州府屬水利呈
直隸蘇州府儒學教授林智為水利事奉欽差廵撫應
天等府都察院右副都御史牟劄付委職廵視蘇州
一府水利奉此遵依勘得蘇州地形卑下其西南有
太湖上受杭嘉湖天目諸山之水下流吳淞江劉家
港等處東至於海又一𣲖繇白茆福山等港北洩於
揚子江前代設撩淺夫專為導河築堤以防水患近
年以來白茆福山許浦七浦等處潮泥湧淺久不疏
濬及被豪右將尤涇口攔作斜堰向東有新村下射
去處汊港湮塞又被直塘人家占出半河其陽城湖
東河港壩斷以致上流不通稍遇霪雨水無分洩田
盡渰没為今之計莫若委官親詣許浦白茆七浦等
處相度起夫挑開深闊及將斜堰尤涇口并新村直
塘陽城湖壩斷等處照舊開通分殺水勢今浦河水
道舊跡尚存可令尋究開決亦疏通水患之一助也
更於河浦去處仍舊設撩淺夫時常開浚免其差役
冬月遣官廵視遇淺即濬如此則水有所洩庶不為
患不然縱脩圍岸隨脩隨壊徒費無益矣
姚文灝申飭水利事宜條約(弘治七年)
欽差提督浙西水利工部主事姚為興修水利事本職
節該欽奉敕諭專一往來蘇松常鎮及浙江杭嘉湖
七府并蘇州鎮江等處衛所地方提督各該官員修
理湖塘疏通河道開濬溝渠及一應圩岸未經修築
者及時修築各處閘壩未盡修理者隨宜修理合用
木石等料於各該田多有力之家從公勸諭或别為
措置人夫於所在附近軍衛有司相兼起用仍須督
役以時調度有法使蓄洩有備旱澇無虞以為地方
經久之計自揣疎庸尚頼所屬同心恊力所有合用
事宜仰各遵守施行
計開
一不論低田高田俱以十分為率低田以一分為
隄岸高田以一分為溝池則餘九分可以永無
旱澇其五等圩岸田低於水者底闊一丈五尺
田與水平者底闊一丈四尺田高於水一尺者
底闊一丈二尺田高於水二尺者底闊一丈田
高於水三尺者底闊九尺面闊比底各減半高
亦以水為凖外面各離水八尺
一各圖圩岸俱著排年分管若本圖原有十圩則
每甲一圩若不及十圩則將大圩分湊之若十
圩以上則并小圩兼管之分管既定然後立封
牌為誌
一封牌以石為之長五尺闊四方各一尺五寸皆
豎於圩南上二尺五寸四面刻字前云某字圩
後云某縣幾都圖幾甲排年某人左云官民田
若干右云糧若干下二尺五寸培而築之
一應修圩岸該管排年量田高下照依五等岸式
督率圩戶各就田所修築假如田頭闊五丈者
即修岸五丈闊十丈者即修岸十丈或有貧難
并逃絶人戶田頭及溝頭岸則衆共修築其圩
心田戶若有徑塍者自修徑塍無徑塍者與衆
同修逃戶及溝頭岸排年則管修一圖圩岸糧
耆則管修一區圩岸各縣治農官則提督一縣
各府治農官則提督一府若一圖圩岸不修罪
坐排年一區圩岸不修坐罪糧耆等而上之一
縣一府責各有歸或不論田頭闊狹但論有田
多寡照田出人照人分岸使一總修築亦可以
高鄉溝渠糧耆同里老相勘本區該開河渠幾
處某渠為急某渠次之依次併工開濬工程小
者或今年開幾渠明年開幾渠工程大者或今
年開半叚明年開半叚一二年之後無不通之
渠矣
一低鄉有等大圩一遇雨水茫然無收該管人員
務要督率圩戶於其中多作徑塍分為小圩大
約頻渰去處一圩不過三百畆間渰去處一圩
不過五百畆如此則人力易齊水潦易去
一取土修圩所毁田畆衆共䈒泥填補若不可補
議將田挪補其毁田之家有田在本圩多者亦
不必補一圩田外有等坦田往往被災而不敢
作災今後俱要築為圩岸所補田畆一體挪補
其低圩岸内再幇子岸一條高及一半如階級
之状
一圩岸上俱要砌内外車場高低水涸不得因車
水放水輒便掘岸一邊臨湖蕩圩岸外須種茭
蘆以禦風浪其狹河宣洩去處却不許一槩侵
種以遏水勢
一高鄉田畆去水頗遠無從車灌者令田戶於田
内開塘蓄水備旱或滲漏不蓄水者扵他處挑
取黏土和灰築底自然蓄水
一近山高田無水車灌者令得利人戶於山拗田
尾共買地開岸以收蓄泉源及雨水亦可備旱
一開河修圩其間有工役重大非糧耆所能獨管
者須委有才幹義官或本地有行止得業之人
相兼管督
一高鄉河港臨水二三丈間不許人耕種以致浮
土下河止許栽桑等項
一凡緊要洩水河内但係古人建造木橋宣洩快
便不得輒造石橋遏束水勢
一軍衛屯田坐落應修圩内及應開河道俱照民
家恊同修濬不許坐視管屯官一體及時提督
一所屬七府人才淵藪豈無懷抱嘉謀可以興修
水利裨益農田者有司宜用心推訪
徐貫相視水利曉諭(弘治八年)
欽差提督江南水利工部左侍郎兼都察院右僉都御
史徐為欽奉敕諭事照得國家財賦仰給於東南而
直隸之蘇松常浙江之杭嘉湖六府實居其大半數
年以來六府屢被水災圍田渰没廬舍漂沉民既無
以聊生財賦何自而出近者吏科給事中葉紳等具
奏其地衆水入湖入海之處堰壩港瀆年久堙塞故
一遇水潦無從宣洩泛濫為災乞差官相視通行脩
濬旨下工部會議以為可行命本部院前來會同欽
差巡撫右副都御史何看得前項地方連年水患蓋
因各該府縣視為泛常堙塞者不即疏通坍塌者不
即脩築積成今日之患若不大為區處則此患終無
可弭雖興工舉事未免勞民傷財然成大事者不惜
小費圖遠功者不計近勞為此除將合行事宜開坐
通行外劄仰本府著落當該官吏即委府縣正官督
同各該水利官盡心所事毋得畏難務底成績以圖
經久敢有違慢乖方及徇私廢事者定行究治不恕
計開
一仰府縣委官督同水利官各要親歴地方將一
應河港涇瀆等處務要尋訪故跡某處堙塞某
處坍塌或沙泥壅積或被人侵占某處當挑濬
某處當修築約有幾里該用人夫若干物料若
干先行申報以憑區處
一仰府縣速將地里圖志并前代治河事跡可考
者一一呈送以憑參用其倉庫收貯錢糧等項
亦要查出數目先具手冊申報以憑支用
一仰府縣曉諭軍民之家有先因水道壅塞請佃
納糧者有因他人填塞用價置買為業者有將
湖泖瀆口沙漲去處霸占栽種茭蘆養魚覓利
者又有因而造成房屋居住者以致水道不通
渰没田禾皆是官司不能常加點視修治積久
成患文書到日許令陳首聽其改正如有頑愚
豪横不服者輕則挐問重則題參治以重罪
一府縣有殷實之家願出錢糧以助工役者具名
開報以憑奬勵如多至二百兩以上者題給冠
帶榮身免差雜𣲖
伍性濬河築岸牌(弘治八年)
欽差督理蘇松等處水利浙江提刑按察司僉事伍為
興修水利事本道欽奉敕書往来扵嘉湖杭蘇松常
鎮七府所屬地方提督治農并管屯官挑濬河道修
築圩岸隨據地方人民往往為徭役不均差科不法
兼以去年旱傷無收本道按臨去處告開河者不下
數百餘人已經准行整理工少者令該都自行挑濬
工多者令該縣僇力併工其間奸懶無状之民不服
差遣輒赴當道告訴多方阻遏殊不知民食不足繇
乎水利之不興水利之不興繇河港之淤塞今開河
道所以興水利以足民食目今農務將興除已往者
不追究外合行申飭為此仰府官吏即便轉行屬縣
省諭治農官員并耆老人等各盡職掌毋為浮言動
搖庶使水利可興民食可足不然惟有參提問罪而
已
沈經勘報吳江水利呈(弘治十一年)
蘇州府吳江縣委官醫學訓科沈經為公勘量修水利
以蘇民困事奉本縣帖文該奉欽差總理糧儲廵撫
應天等府地方都察院左副都御史佀批該本縣申
詳前事奉批仰縣選官從公勘量造冊具繇詳報繳
奉此帖仰本官查勘坍湖并興修水利呈報以憑轉
詳等因奉此遵依帶同糧塘里書弓手前詣坍湖去
處勘量間看得各都田今昔坍入湖中者有全圩俱
坍有一圩半坍不等俱在水中年坍年告有前勘已
完而糧未豁有前勘已明而未報有前勘未明而尚
勘渾亂其中所據各役指點某處水中原無疆界為
凖難以為據况各糧虚實多寡止據書手冊底亦多
改抺若照各詞勘報不無移虚作實有負委選本職
早夜細思計有四條可以清查并杜後累勘時必從
先查黃冊以究其根復量實田以覈其數勘後通勘
新漲以攤其糧復修圩岸以杜其壊事干重大俱候
本縣裁酌非委官所敢擅便為此備繇欵開上陳如
有可采伏乞轉詳另委施行
計開
一曰先查黃冊以究其根照得人戶田地俱載黃
冊若據冊以查其戶據戶以查其田圩字號則
何圩見存何圩已坍自無𨼆蔽然後將其已坍
者分别曾勘未勘各該多少庶彼不得將未坍
之田捏作已坍已勘之湖捏作未勘其冊籍俱
貯庫中委官安敢查對如蒙允許乞發查明事
畢還庫
二曰量實田以覈其數照得今昔坍湖田在水底
立標水面疆界難明本職思得各戶之田有數
查其黃冊既明即將見在之田丈該多少則知
坍田在水多少矣查其先勘該多少則知今勘
該多少矣庶數得其真無影捏之弊矣實田不
入詞内未敢擅量
三曰通量新漲以攤其糧照得坍湖告勘年積歲
繁以田日攤而糧愈少糧日倍而愈多也虚糧
非經奏請焉得除免切思本縣西有坍湖東有
新漲東漲之土即西坍之田是坍湖者新漲之
原額新漲者坍湖之後身非有二也今坍湖之
民日苦賠糧貧困愈甚新漲之民日享其利國
課不輸利害不均莫此為甚使新漲之田若復
陞科則坍湖之賠終無了日不若就將新漲通
行丈量驗其高低照依民田則例或一升或三
升五升八升盡賦以補坍湖之虛税就入實徵
不待十年造冊而後推收不必上司奏請而後
開豁誠一舉兩得其便矣事干重大非上司特
委府縣正官或佐貳兩員親詣河中丈量酌處
不免強梗弊多伏乞採納轉達萬民仰望
四曰修田圩以杜其壊照得太湖風浪勢如排山
岸遇輒崩日就成浸非人所能禦也又查有等
低灘形如鱉裙風赶浪衝反不坍損因求其故
站岸壁立與浪相抗必傾斜坡不深隨浪相迎
不鬭為今之計不若令各有田之家各於其站
立之處或石塊或瓦屑或煤鐡等灰填滿其處
一如斜坡之式加之泥沙或植茭蘆楊柳等樹
以殺其奔突之勢則其圍塍未必如往年崩塌
之易矣况有水利專官督其工程不甚為難果
得舉行萬民幸甚
方豪勘視昆承湖復治水都御史俞諫揭(正德八年)
直隸蘇州府崑山縣知縣方豪謹禀近者奉府檄領公
命往視昆承陽城二湖今於昆承十日湖之梗槩粗
得之矣試為公言之湖在常熟東南五里亦名昆湖
竊意承當作城陽城巴城皆此城字可以例也後人
訛城為承故有二湖之說爾豪初至湖上遍詢故老
咸云自鮎魚口以西皆湖故址湖去鮎魚口不遠自
不可信因思郡縣二志皆云湖縱横各十八里乃用
二小舟以百步繩互牽之自南至北得步五千四百
有竒古稱三百步為里五千四百步為里十八所謂
縱十八者是已然後自西至東如其法儘其數樹木
以表識之東有黃涇去所表木不及二百六十步閱
其東岸甚老而古意湖之故址在是也登岸瞻視見
一父老問之曰岸之西即田耶曰儂生来第見此岸
岸西皆茭蕩非田也鄙見遂決蓋人之利於湖也始
則植茭蘆以引沙土而享茭蘆之利久而沙土漸積
乃以之為田而享稼穡之利故湖之東為田者舊漲
也田之外為蕩者新漲也先度其新漲之蕩得五千
畆有奇後度其舊漲之田得九千畆有奇其度新漲
也孰弗譊譊然曰吾於某年報賦者也吾得之於某
人且取賦者也豪廉其曰報賦者以他賦影射之也
其曰得之於某人且收賦者其人以他賦影射之欲
其得之甘而且有以分其重賦也衆咸服曰某有罪
某有罪實新漲未嘗賦也今不敢欺矣及又度舊漲
也則據各區所呈之賦而行之得於賦外者則曰遺
漏凡九百畆有奇其所謂已賦者未可信也關之於
縣縣弗答也問之於人人不知也稽之扵冊冊無據
也乃索其中有田者按畆而觀之擇其賦少之戶執
其賦度其田儘其他田若干而以其餘抵兹田則果
已賦矣然亦未可信也何者蘇州之賦有舊額准各
縣而一之也常熟之賦有舊額准各區而一之也各
區之賦有舊額准各圖而一之也各圖之賦有舊額
准各戶而一之也今既報賦於官則圖之額當加矣
圖之額加則區之額縣之額以至於郡之額皆當加
矣如是而後謂之已賦也今人戶圖長以及區長皆
曰已賦不知郡縣之額加乎否也郡縣之額舉無所
加而曰已賦賦之誰也縱於額不加則以之補坍與
荒可也而一有坍與荒則又以槩縣之賦餘補之此
非吏書之埋没必糧長之侵尅雖賦與不賦等爾然
此非昆承一湖然也明公繇一湖以及他湖繇一縣
以及他縣一掃而空之凡有所賦必以補坍與荒是
於水利外興莫大之利也昆湖新舊之漲凡萬餘畆
為仕宦所得者十之九小民所得者十之一若新漲
者非湖之故址何以專於仕宦而弗徧於小民耶及
今不速去之豪恐新漲之外復有漲焉而湖廢矣今
兹富歲傍湖之田尚多災者凶歲可知也湖塞之害
且爾湖廢可勝言耶然欲盡去之亦未易也去其太
甚者爾故豪以舊漲者為無礙而以新漲者為有礙
欲明公酌其緩急而為之也幸甚
方豪勘視陽城湖復治水都御史俞諫揭(正德八年)
直隸蘇州府崑山縣知縣方豪謹禀去年昆湖事畢即
之陽湖適母病告劇不得已而歸三月以来病母稍
瘥乃暫釋縣事繇官瀆入周旋量度凡十八日殆遍
雖有圖册恐弗能詳復准舊為書以獻願公覽焉夫
吳之諸湖自太湖以下陽城為大大則吐納之功多
而疏濬之所宜先者也湖雖一而實分為三自横涇
以西蓮花朵以東夷亭以北陽城村以南界於崑山
長州之間者為東湖東蓮花朵陽城村西有石獅涇
承天莊者為中湖官瀆在其南相城在其北承天莊
在其東邢店港在其西者為西湖中湖為大而東湖
次之西湖又次之人言湖廣七十里以豪計之殆不
止此東湖通於中湖其最要者則蓮花陽城之間次
則孫墓白龍菴之間又次則蓮花朵下營田之間今
唯蓮花朵陽城村之間故道猶在餘皆漲為田蕩凡
五頃有竒而漸成平陸矣中湖通於西湖其最要者
則南□苑塔之間今漲為田蕩者凡二頃而亦成平
陸矣西湖通中湖之水唯官瀆最大今則瀆口亦有
阻矣東湖去官塘止四五里其相通非一涇也近塘
者雖通而近湖者亦多塞矣其他沿湖之漲固皆足
以為礙而東湖玄珠村之北漲凡五頃西湖陸墓塘
之南漲凡三頃又其礙之大者也據豪愚見當先開
孫墓白龍菴之間蓮花朵下營田之間南□茆塔之
間使三湖各自相通次開官瀆口及官塘諸涇使諸
水與湖相通次開玄珠村陸墓塘之大漲次開沿湖
之小漲以其土加岸使岸益高而又年設管湖之役
俾其不時廵邏以防再浸而又月遣水利之官俾其
躬自踏勘以防虚應庶乎水有吐納之地民無旱潦
之憂上裨國賦下足民食而公之功名當與湖而俱
永矣
李充嗣申飭開濬款約(正德十四年)
欽差總理糧儲兼廵撫應天等府地方太子少保工部
尚書兼都察院右副都御史李為督撫地方事照得
本部院特奉敇諭兼督水利除通行外所有委官及
赴工力役軍民人等俱宜上緊齊心恊力催儧工程
各照分定地方開濬早收成功但恐法行弊生奸人
梗化阻滯大工今將合行事宜開列曉示於後
計開
一仰各處水利委官及管工人員俱各自辦蘆蓆
船蓬草苫用心蓋造夫厰務期堅守足備風雨
仍措置稻草鋪墊以便宿歇安設鍋竈使人不
致凍餒
一挑運土泥務離河岸遠去三十丈之外若地方
原有堤埂低窪去處許於堤外安頓挨次平鋪
毋致堆積成岡致雨水淋洗入河日久仍復淤
塞
一管工官開挑深闊俱遵照分理郎中原定丈數
先挑河心一帶禦防雨水以便疏泄其兩傍以
原舊水平取則開濬不許短狹淺少尺寸
一千長人等務要常在工所催督工程但有放肆
遊蕩飲酒賭博妨悞職業者許巡視官訪挐解
院重治在逃人夫徑行該管官司提解枷號示
衆仍追工食銀錢還官每逃一名罰本戶人夫
二名觧赴工頭着役
一各處觧運銀錢柴米等項俱要告報本部院及
欽差官處轉發各委官監收支放不許留難致
生奸弊其間如有無知小人抵換冐濫花銷尅
落許被害之人指實陳告
一勤幹人員奉公守法儧併工完撫來人役久皆
得所樂於效力者重加犒賞案候采訪另行旌
奬推舉擢用其恣肆科擾怠職悞事者定行查
究重治
顔如環分理水利條約(嘉靖元年)
欽差恊理江南水利工部署郎中事員外郎顔為懇乞
添差官員以興水利事當職欽奉敕諭先該巡視浙
江都御史許廷光工科都給事中吳巖等各奏要添
設大臣專管江南水利已命總理糧儲兼巡撫應天
等府地方工部尚書兼都察院右副都御史李不妨
原務兼理前事近該本部院疏題添設官屬恊修水
利巡按御史馬亦題添設官員專一管理准該部覆
議添設郎中二員已經通行去後切惟東南財賦當
天下之半水利實為政之先往者疏濬有法旱澇無
虞後水利衙門革復無常政令不一以致水道湮塞
災害頻仍近該言官論列先敕撫院總理其事復增
置部署假以事權蓋欲大舉以收全功顧以庸劣叨
蒙任使亦惟所屬相與恊心綜理庶幾贊襄有托脩
濬可圖所有合行事宜擬合通行為此案仰本司官
吏抄案呈府轉行所屬掌印水利官各將後開事宜
應議處者即便議處應回報者即便回報務要著實
舉行毋得虛應故事
計開
一各府河道應該修濬者仰各水利官拘集糧塘
里長審令盡數報出除尋常工程各鄉都自能
開濬者督令趁時興工責限併力修完其餘俱
各分投委官或義民老人丈量長短深闊丈尺
計算某處該用幾萬幾千工人夫幾萬各該幾
十日可完某處該用幾千幾百工人夫幾千人
該幾十日可完分别等第如工程最大必須隣
近州縣恊助某處工程次大必須合縣人夫恊
助某處工程稍大必隣近某鄉某都恊助定為
三等本年州縣大役酌量分撥若夫役有限今
冬明春難盡修完即將三等河道議處緩急如
某河幾處所宜急修者俱在今冬所當緩者暫
候下年方修計處停當備造手冊送水利官申
呈定奪
一各處水利官務要親詣所屬嚴督各塘圖長圩
甲人等督率得利人戶將各圩岸併力興工修
築應該增置者即便增置俱要高厚仍自本年
十二月起至次年三月止每月初旬將前月督
率修築過圩岸數目開具申報
一各處江湖泖蕩浦塘涇瀆通洩水利去處多被
大戶強占或朦朧告官起科承佃亦有曾經告
發官斷掘拆仍舊私占阻壊水利仰各府將此
條翻刻告示發所屬州縣市鎮去處張掛曉諭
限一月之内許各出首免其問罪其已起科認
糧者即與開豁不肯自首者仰各糧塘圖長及
被害之人指實呈首以憑拿問并監追積年得
過花利
一各處小民張釘簾籪取魚致水流滯緩壅淤泥
沙妨碍河脉著令盡數撤去違者重治
一河道修濬工程重大應合隣境府州縣鄉都恊
助者查得先年或驗田糧出夫有二十畆起夫
一名之例而富豪𣲖至千百勢不能辦往往阻
令或令十排年出夫有每里三十名六十名之
例而勞力者多非有田之家享利者反無供事
之勞以為欠當議者謂用排年出夫衆輕易舉
但驗糧以出工食或每畆出米若干就於秋糧
會計内帶徵以供夫役工食庶貧民出力而無
褁糧之苦富家出錢以免荷鍤之勞似亦可行
仰各屬掌印官從長計處務俾情法兩盡而經
久可以作急回報定奪
一吳淞江白茆港見議修濬仰各掌印水利官虚
心詢訪務求至當以為一勞永逸之計若果别
有該修大於此者亦必求講而行之其各河道
應該增置閘堰及添設撈淺夫如有借名苛歛
財物者許出錢之人指實陳告以憑問治仍追
贓給賞
一各府委官每五日一次查考各千長總甲工程
分數開具手本呈逓以憑查考其或夫役懶惰
全無工程者呈報查究
一堆土務要在兩岸三十丈之外若兩岸原有高
岡者堆放岡傍之外不許高過扵岡
一仰崑山嘉定上海三縣多備稻草查照各該地
方人夫棚内俱要覆蓋厚密可蔽雨雪鋪墊高
厚可隔寒濕聽候本部驗看仍仰千長嚴督人
夫先將河心開闊七丈直下至底深一丈完備
方纔開挑兩旁斜河庶幾雨雪之時放水河心
可以兩旁施工且無下水做工之患
一大工肇興庶民雲集沿河店舖商人販賣魚肉
酒茶鹽等項俱許兩平交易敢有委官夫隸人
等挾勢減價強買及牙行人等高擡時價貴賣
者許被害之人指實陳告以憑拿問
林文沛水利興革事宜欵示(嘉靖元年)
欽差恊理江南水利工部署郎中事主事林為水利事
照得本部分治常熟等處水利周咨已悉所有應興
應革事宜合行曉諭為此示仰所屬官吏軍民人等
知悉務須遵行如有故違定行參處提究不貸
計開
一太湖為患病在下流不通疏常熟之白茒港梅
李塘福山港耿涇奚浦黃泗浦太倉之七浦湖
川塘楊林塘所以導之也其為太湖患者則練
湖與西滆沙子湖而二湖亦有枝流涇趨入海
者如丹陽之九曲河武進之舊孟子河德勝南
新河澡港新溝江隂之夏港今皆歲久淤塞遂
貽深患為今之計疏太湖下流莫急於開常熟
之梅李塘福山港奚浦耿涇黃泗浦太倉之湖
川塘楊林塘諸河減太湖上流莫急於開丹陽
之九曲河武進之德勝南新河舊孟子河澡港
新溝江隂之夏港諸河仰府州縣治農官各要
查照及時計處興工開濬
一各處河道宣洩入海者俱應置閘白茒病在河
闊泥泛無可施工其餘入江河形闊不過七八
丈上下因而建造一閘或二閘潮至則閉潮退
則啓使渾水不得入而清水蓄積得以洗其閘
外之淤其主灌溉之河地形多是中高兩下非
天雨水無繇積仍須兩頭或置閘或設竇斯可
為利各計所費銀多不過百兩治農官須要親
詣相度逐一估計照詳本部查於導河夫銀内
動支辦料委廉幹官督理剙造有得利居民情
愿出力自造者聽
一蘇州府長洲崑山常熟縣常州府無錫武進縣
各有地形低窪濱連湖蕩之處頻年淹没今各
處水道疏通低窪淹没者俱易退洩各治農官
務要常川遍歴但有圍岸坍盡不能修理者丈
量數目逐一申報候農畢之時拘集得利之家
修築仍查在庫導河夫銀或無礙官錢量支貼
助
一各處圩岸塌坍者圩甲開報得利之家照田出
夫恊同修理泥土就於傍圩田内起取本鄉都
内有義民為衆信服者治農官舉報委之管理
或四五圩或六七圩有功者通行奬勞怠廢者
治之工完府縣治農官取其修築數目造冊以
憑查考其圩内石垾無存者圩甲置補圩大者
分之或作積水漊横亘於中闊約一丈兩頭加
闊用石砌作車口遇潦車救
一白茒既通沙泥隨潮最易淤塞查得舊有鐡掃
帚置之船尾装載如櫓之状待潮落時鐡帚一
齊搖動刮揚沙泥隨潮入海今之治黃河者又
有瓜江龍法仰府縣治農官各查制度剙造督
澇淺人夫常川演習務經久可行以善其後
一河道除白茒吳淞江其餘有專主宣洩者有專
主灌溉者宣洩之河正吞湖流或東或北自趨
入海其勢為縱為經其開挑宜深宜闊太倉之
七浦塘湖川塘楊林塘常熟之梅李塘福山港
黃泗浦奚浦耿涇江隂之角上湖谷瀆港蔡港
夏港蘆阜港武進之舊孟子河德勝南新河澡
港順塘河新溝丹陽之九曲河是也灌溉之河
則入海河之枝流其勢為横為緯其開挑僅使
水能浹洽可備旱乾即止
一為河之患者無如石橋而石橋之洞有圓有方
洞圓者塞河道五分之二洞方者塞河道五分
之三今後除不開水道者不毁其餘但有坍塌
將基址起拆易木為之若坍塌未甚欲行修理
須酌量闊狹原有一洞者或添二洞或三洞務
使水易退洩其原無橋梁富豪勢要之家欲徇
已便妄意添設以致阻礙河道者府縣治農官
緝訪禁治如橋不關泄水不在禁限
一洩水涇港去處有等刁詐之徒往往築壩阻截
非占作魚池則取便往來遂致旱潦成災今後
有此許被害之人指名赴告重治
一各處湖蕩塘浦多有或假護岸而遍種茭蘆或
圍取魚利而張釘簾籪遂成淤淺告佃起科深
為民害仰各水利官嚴加禁治敢有仍前似此
致河淤淺者拿問重治若果濱連江湖泖蕩傾
坍去處方許種植茭蒲其一切堤岸之上每丈
許栽榆柳或桑柘一枝治農官常川查究毋得
虛應故事
一各處河道多被居民立釘樁石閣板蓋房繼以
石砌剥岸占闊之後復又立樁占出又有起造
船舫日漸淤塞以致河道狹隘阻遏水勢仰治
農官通行查勘不礙水勢者姑且停免其新砌
未成與岸合復立樁石者不拘新舊俱令拆卸
抗違者申呈拿問
一各州縣塘長各該掌印官查遠年額數編僉應
多者多應少者少永為定則仍通將該縣人戶
查審但丁糧相應材堪幹辦者如每區應該一
名務要編至四名或五名内將一名應役餘皆
聽缺補用庶里書放富差貧之弊可常革矣
顔如環議開吳淞江呈(嘉靖元年)
欽差恊理江南水利工部署郎中事員外郎顔如環為
水利事該職廵行蘇松等府查吳淞江一帶洪流至
新洋江口夏駕浦口二處交會二處通婁江潮水倒
入江内淀積泥沙又因地勢卑近遂引江水順趨北
下併入婁江以致吳淞江易成淤淺累經開濬不久
復塞或謂此江出海一百餘里累濬累塞而此二處
相去婁江不三十里因而疏濬深闊使此江中水併
入婁江出海似為便易不知此江為三江之一與婁
江各自通洩當夫旱固可合而為一及至水溢則婁
江自洩所受之水不暇又安能併吳淞江之水而皆
洩乎故昔人有言使二江可併為一則神禹先併之
矣何必又有三江此誠不易之論然而先年累次脩
濬樂簡易而畏煩難以致二處淤塞不通而棄此為
可不必用本職詢訪耆老咸謂當於新洋夏駕口各
置一閘冬春常閉夏秋淫澇開之以分洩水勢或旱
乾開之以通引灌溉庶幾江流常通旱澇有備又看
得夏駕口闊一十六丈深止四五尺潮勢亦緩造閘
無難其新洋江口闊四十丈深一丈五尺潮勢頗大
難以作堰但事體重大及費用錢糧數多必須委官
勘議停當方可施行未敢擅便合就呈詳
顔如環分治吳淞江水利工完呈(嘉靖二年)
欽差恊理江南水利工部署郎中顔如環為懇乞添差
官員以興水利事奉欽差總理糧儲兼廵撫應天等
府地方太子少保工部尚書兼都察院右副都御史
李劄付當職分管松江杭州嘉興湖州四府及蘇州
府嘉定一縣其太倉州崑山吳江縣與郎中林文沛
共管依奉親詣吳淞江督同蘇州府掌府事河南布
政使司左參政徐讃松江府知府孔輔等相度得吳
淞江上流自吳江縣長橋起至崑山縣夏駕口止下
流自嘉定縣舊江口起至上海縣黃浦口止俱各通
流無礙惟夏駕口起至龍王廟舊江口止共長六千
三百三十六丈計二十九里俱已淤塞議該開闊一
十八丈深一丈二尺該用人夫四萬三千七十八名
官給工食銀米柴薪等項該銀一萬三千三百九十
五兩九錢米二萬五千三百三十二石二斗夏駕口
造閘估計物料工食共該銀一千五百兩逐一于蘇
州府議處蒙本院行委同知冷宗元等分投督工扵
嘉靖元年正月初七日興工至本年二月二十二日
工完又看得夏駕口新洋口乃吳淞江交會處横引
江水斜趨婁江以致吳淞江水勢小弱不能衝洩潮
泥且二河通引渾潮倒流入江與本江下流正潮日
相抵撞易於淀積遂致淤淺合於二河交會處置造
石閘節制江流使不斜趨阻遏渾潮使不倒流庶幾
此江永無復塞之患備呈本院行令蘇州府估計物
料委官見今夏駕口興工造閘其新洋江口閘案候
冬月再議外又看三湖之水悉繇太湖其上源西北
自宜興荆溪百瀆以入西南自湖州苕霅二溪分流
七十二漊港以入而其下流則自吳江長橋澱山昆
承陽城等湖以入三江而澱山湖則分入趙屯大盈
道褐大石等浦以入吳淞並洩於海頃因水政不舉
前項漊港河泊浦瀆俱久湮塞而吳淞江之塞實因
上流不快所致又經督率開濬節據原委湖州府同
知徐鸞等報開浚過大錢小梅等河并七十二漊港
蘇州府通判孔賢呈報開濬過趙屯大盈道褐等浦
俱吳淞江上流已盡開通及據杭嘉湖蘇州等府并
所屬太倉等州縣各申呈疏濬修築過各枝河港浦
涇浜河道并圩岸等項俱照本院文就令各得利人
戶自備工食修築於嘉靖元年正月俱已完工到職
又躬親巡歴勘驗相同諭令造冊徑自繳報今照本
職該管松杭嘉湖并蘇州府嘉定一縣及太倉崑山
吳江等州縣督修過河道圩岸用過人夫錢糧總數
擬合開具回報
林文沛分治白茒港等處水利工完呈(嘉靖二年)
欽差恊理江南水利工部署郎中事主事林文沛為懇
乞添差官員以興水利事奉欽差總理糧儲兼巡撫
應天等府地方太子少保工部尚書兼都察院右副
都御史李劄付仰本職專管蘇州府屬常熟長洲吳
縣及常州鎮江二府并太倉鎮海鎮江崇明等衛所
蘇州府除嘉定縣該郎中顔如環獨管外更有太倉
州崑山吳江縣係兩相關涉地方各與顔如環督同
蘇州府掌府事河南左參政徐讚常熟縣知縣劉乾
亨等親詣白茒港逐一相度得本河海口至雙廟河
形略存緣海灘漲沙填壅難以用工隨議改就東南
方陸地開挑共起行該府所屬七州縣并崇明沙千
戶所軍民人夫三萬七千七百二十二名分委同知
徐乾等督開平地三千三百五十六丈八尺其雙廟
西至官莊滙河形淺窄幾如平陸又起過蘇松常等
三府太倉鎮海蘇州金山等四衛軍民人夫三萬七
千二百八十八名分委通判傅潮指揮翁仁廣等督
開過六千一百七十七丈又官莊滙河西至常熟縣
東倉河形雖在亦已淺塞仍起常熟縣附近人夫令
備工食官給犒賞共二萬二千九百八十二名分委
縣丞趙經周岐鳳督開過七千六百五十八丈七尺
通計長一萬七千三百九十二丈五尺深始八尺加
至一丈五尺闊始二十八丈加至三十三丈共用銀
二萬九千九百三十五兩一錢米五萬七千九百四
十一石一斗於正德十六年十月初十日興工至嘉
靖元年四月十四日工完為照本河舊防倭屯營巡
檢司應該遷新挑河口備禦又經行府措辦工食銀
八百兩發常熟縣蓋造軍營巡檢司及該縣水利官
衙門倉旁龍王廟共五所亦各完成緣本河潮沙易
湧相應置閘但泥土虛泛輒難輕動除備銀三千六
百九兩三錢收貯蘇州府候秋冬計議興工取用及
勘得尚湖并昆承陽城各湖年久湮塞涇漊係本港
咽喉又經督同該府通判萬奎并治農縣丞趙經等
起常熟長洲崑山三縣得利人夫開過昆承湖口時
涇塘新開洪草鞋浜蘇家洪南北上洲洪中洪周家
洪東西錢港尚湖口朱涇河界涇港陽城湖口雙漕
浜姚黃漕新開河稍廟涇東横涇張莊漊武城涇共
一十九條緣陽城湖水經斜堰枝分七浦塘則白茆
水勢因之少殺又經行委主簿竹嵩起到常熟崑山
二縣得利人夫并動支二縣樁笆銀八十三兩六錢
築完斜堰壩一座仍又備銀一千兩發蘇州府貯庫
聽候本壩造閘支用其宜興縣百瀆受荆溪之水會
太湖亦入白茆港續據常州府通判王嶽呈報久塞
應濬又經行委本官起調宜興縣得利人夫分濬烏
涇等瀆共六十三條會同該府知府王教知縣暢華
王泮縣丞徐璣等起到武進無錫江隂三縣得利人
夫開挑龍蕩桃花九曲龍河城墅河申港利河横河
市河共八條其原蒙劄委獨管蘇州等府常熟等縣
并同郎中顔如環分管太倉州及崑山吳江二縣又
經濬過枝河并前共五百六十二條長三十七萬七
百三十四丈四尺築過官塘圩岸共三千五百八十
一段長一百九十一萬八千七百一十五丈五尺造
過堰壩共九十六座長六百六十丈四尺并橋梁一
座通共人夫三十一萬二千二百九十四名俱扵正
德十六年十一月初六日興工至嘉靖元年五月初
九日工完擬合呈報
蔡乾計處導河夫銀呈(嘉靖四年)
督理浙江等處水利提刑按察司僉事蔡乾為計處導
河夫銀事據直隸蘇常二府太倉武進等州縣各申
繳正德十五年起至嘉靖五年止導河夫銀冊揭并
華亭上海崇明三縣未經𣲖徵緣由到道案照前事
已經通行及該本道巡歴督查去後今據繳到除丹
徒丹陽金壇三縣另行催報外查得各報數目中間
已完者少未完者多支銷者漫無憑據侵欠者不行
清追積習之弊不可枚舉為照前項夫銀專為水利
急缺應用而設故每年於均徭内編僉收銀貯庫以
備不時之需係是屢經議處停當奏准永為定例况
遇工程浩大之際仍許動支别項官銀應用近年以
来各該掌印官員往往視水利為末務空立一騙局
編僉之後不肯依法趁時追納致縱奸徒展轉囊括
以歸私室及至上司查理捏補花戶文冊妄稱小民
拖欠况官吏之更代無常弊源之鼠穴難考以致起
滅詞訟之徒動輒以前項夫銀訐告一人之事乃至
連逮百十人之衆一年之事甚至蔓延十餘年之遠
是本為利民之計而反為殃民之禍因循至此愚民
何罪乃有司不肯設徵收之良法以圖經久可行耳
為今之計合無隔别選委廉幹官員親詣各州縣從
公查審要見已完者見貯支觧那移未完者侵欠停
徵務救下流仰惟詳示而於河道之策必且受實用
而不徒負虛名矣
蔡乾專責農官治水呈(嘉靖四年)
督理浙江等處水利提刑按察司僉事蔡乾為專責任
以興水利事竊惟江南財賦素甲於天下而財賦充
裕實資於水利先年於蘇松七府特命風憲官員提
督之而猶未也又於各府專設治農通判等官分理
良法美意至精至備故膺此職者在不識時務觀之
則不免有閒官之議欲稱此職者雖使俊傑居之亦
恒虞素餐之誚夫何邇年以來各該治農官員往往
差占或便其身為私圖而終年遠出者有之曾不知
本等職業為何物各該府縣掌印官每遇差委之人
朦朧定擬申呈允行不曰已奉某衙門選委則曰不
妨原務帶管習以為常遂成故事獨不思此官未設
之前亦不聞有官少事廢之日致使治農之虚名翻
成害農之蠧政殆有不可勝言者失今不為之計誠
恐上焉有負設官之德意下焉有妨提督之政務况
近奉欽差總理糧儲兼廵撫應天等府地方太子少
保工部尚書兼都察院右副都御史李總理修濬白
茆等港奏添工部郎中二員及工完取回經今已踰
三年本道近日巡歴地方看得前項諸港日見湮塞
其他應修處所在在有之即今秋成農隙方圖相度
次第興工必須治農各官專理庶克濟事若不豫為
呈請嚴加禁諭不惟各屬難以遵奉抑且本道動相
掣肘合無候明示至日通行蘇松等七府并轉行所
屬州縣各掌印官除治農通判等官差委兩京公務
者行文催促作急完事回任外其見委署印及帶管
别事者通行查出申呈原行衙門詳奪改委嚴督各
官在任盡心管理水利今後不拘大小治農官員竝
不許别項差委致妨本等職業中間敢有欺公玩法
任意營求蒙蔽上司及闒茸廢事貪污不職者體訪
得出或被告發一體究問庶幾職業以專人心思奮
而水利或少裨於萬一矣
蔡乾申飭水利須知案驗(嘉靖四年)
欽差督理浙江等處水利提刑按察司僉事蔡為申飭
水利須知事宜事竊惟浙西水利為重莫不皆知奈
所司督理無方使古人遺法蕩無復存其至官稱治
農水鄉之高下莫辨役充塘長圩岸之至到莫分今
若不嚴加點視豈可望水利興修合亟申飭為此仰
抄案回(州縣)著落當該官吏照依案驗内事理即將發
去後開水利須知條款著令各塘長備將該管河道
圩岸等項逐一開寫書装冊内送州縣印鈐面寫水
利須知四字給與齎帶講究候按臨查考今後如遇
枝河淤塞圩岸坍塌即諭得利人戶出夫一年一次
修濬如大河橋閘工程浩大者具申本道酌處施行
各水利官仍留一樣文冊一本披覽俱毋違錯不便
計開
一某都保區圖塘長某人年貎籍貫
一該管大河幾處某河自某處起至某處止共長
若干丈尺水源上從何来下從何往灌溉田若
干橋梁閘若干座有無通潮有無茭蘆有無樹
木
一支河共幾處俱照前開無則不必
一圩岸長短亦照前開
一仍畫圖於各冊之前
朱衮水利興革事宜條約(嘉靖九年)
欽差提督蘇松等處水利工部郎中朱為欽奉敕諭事
照得裕民足國莫先於務農禦災捍患在急於治水
矧江澤之地實財賦之區往者朝廷念旱澇相仍繇
隄防久廢特降璽書復設部署付以列郡又恐軍衛
有司抗違悞事特授參拿之權聞權豪勢要侵占阻
壊尤嚴鋤治之法自顧庸愚仰承欽命雖節行督諭
恐未通知今續得見開合併申示
計開
一國家扵圩岸陂塘橋梁道路俱仰府州縣官常
川勸諭於江南又各設治農官以佐理之但昧
扵治體者正官或忽而不理該職又棄而之他
甚有索取常例啟塘圩之科害濫受詞状縱胥
吏之吹求下鄉督役則民畏其擾入境問農則
事仍久廢似此治農適以病農仰各砥礪興修
毋怠職業
一每區都選有行止者為塘長以圖圩之田多者
為圖長圩甲俱聽塘長調度有等營充之人或
指饋送農官科歛圖圩或假開河築塘賣索夫
役又有市民冐尅全不下鄉勸率止令佃僕應
官其諸糧老雖曾督責慢不恊理仰各奉公守
法勤緊興修待候巡歴訪驗賞罰
一吳田下下使無高圩旱澇何備近年水利漸湮
霪潦難洩財賦虧額軍國失仰良繇政弛而農
惰耳仰治農官遇農少隙隨即興修論田出夫
分叚堅築其圩大難澇者多添徑塍或分作三
四五圩田低易渰者中開十字港或二十字十
字形内外俱窪四面開溝所取之土就便築岸
廢田之税攤𣲖本圩所損少而利澤長此實養
民之要務也
一築圩先量本圩周圍若干丈堅固若千丈坍壊
若干丈内每田十畆或二十畆出夫一名數少
者朋力孤貧者量免各主分段立界插標大段
面闊六尺脚闊倍之如宜高厚相地加增或車
港取泥或高鄉運土從便填築田多之家𣲖出
樁笆或用板坊夾築築畢復移築其餘務令杵
舂堅實圩心若修徑塍圩岸田頭自築修完仍
禁牛馬踐踏
一各屬有應開河道或奏告而未勘或報而未行
或開挑未完而停工或案候而再議未處者官
吏喜扵無事下人憚扵輸勞遂多停閣不舉仰
各治農管屯官備查應開河道每處深通若干
丈淺塞若干丈某處應先某處應後合用人夫
若干或起得利人夫或合𣲖十年里甲明白開
具以憑施行
一開河工程近小者照舊得利之人出力若係重
大或扵圖起夫或計畆徵糧或軍民恊力興工
之時每塘長一名總領若干夫該開若干丈每
夫分定幾尺用竹板標插夫名每塘長幾名委
一屬官或義耆分投監督各立旗號以齊作息
各照面底深闊置竿時常較量修岸栽樹仍禁
種豆麥以致浮土淋河
一吳中田畆大約高者七分病澇低者三分病旱
故每忽扵高田以致抛荒賠糧古人或築壩堰
而蓄水貫通或置斗閘而隨潮啟閉離水遠者
復開溝渠所以防亢旱而利灌溉今皆久廢仰
各治農管屯官相度某處應復舊跡或即估價
興修某處應增新塘或令廢田開掘在民者從
宜督率係官者開報詳處
一各處港浦涇瀆等縱横聮絡通洩江湖有或假
護岸而遍種茭蘆成圍漁利而張釘簾籪久成
淤塞告佃起科又有起造大樣船坊填築出河
剥岸有未改正即便起掘拆除果係瀕連&KR0873;蕩
堤圩傾坍去處方許栽種茭蒲其一切堤岸每
丈栽榆柳桑柘一株俱要大榦深培未種者冬
月補栽
一城市河道本自淺狹居民日將糞土傾撒在河
又造跨河橋棚或出岸水閣致阻絶舟航壅塞
水脉該坊里老總甲歲取常例不行呈舉除將
蘇州府城内外河差官拆卸外仰各軍衛有司
即便省諭犯者一一改正其諸淺塞去處水涸
排門澇洗淤泥暫堆兩岸河通用船運出
一各處橋梁多有坍損漕河要路固宜急修鄉村
渡頭亦不可緩仰經該官各查境内橋梁幾處
應該重建幾處應該修葺從實勘報或委耆民
勸募或於官府措置俱要作急修完其洩水要
道密樁防盜者即為起除至於浮橋擺渡隨敝
修理乃見惠濟
一蘇松常鎮舊徵有導河夫價并茭蘆銀專備募
夫開河衙門裁革之後價亦停止原貯庫者盡
挪别用其嘉興各縣海塘夫銀多被下人侵欺
拖欠除將犯人紙米并原存之數今每半年填
簿倒換查考外仰各屬正官清查那移應還者
原欠本項追補侵欠應追者嚴限各主比完并
各佐貳官但有事干水利詞訟贓罰俱要附開
簿内不許輕擅支動其先年有被各役領銀在
外修理未完開報埋没者許諸人出首
一查得卷内先年首告侵占阻塞官河浜漊及圍
栽河蕩等項多已批發各屬開報或本衙門親
理應該拆卸入官改正者俱經仰照擬施行中
間有罪已決贖而奸弊仍舊人未發落而文案
捏完近多事發查連官吏一體重治外仰各該
官吏不拘新舊事件一一追究下落責取委押
人員重具甘結回報
一各處馬頭有人營充埠頭招集船隻雙幇灣泊
阻礙河道遇有客商雇船主張雇價多取入已
或因官府討船又不挨次得財即放况官府討
船或非盡因公務仰各屬今後選有行止者充
埠頭聽令客商平價雇船不許聚幇取利仍將
各船輪差給與鈐簿填數官若用船如行百里
與米五升以充口食不許科貼
一各處河道被竹木商人多募兇惡水手聮簰横
撑或依牙家門首攤泊聚賣攔阻運河致礙船
隻不能兩過仰各屬巡捕官督令地方總小甲
人等曉諭客商如仍舊故違及地方乘機詐財
容隱者事發一體治罪
一漕河一帶驛逓應付使客先年巡河衙門題有
禁例今後如有違法人員為害河道者仰指實
申呈小則拿治重則參處
一各處閘壩巡司税課等衙門遇船一到或督夫
挨次車放或照例盤抽批驗隨即放行其官吏
夫牌人等敢有詐取客商貨物多方停阻以致
怨流河道者訪出官吏拿治贓罪積年夫役查
例問發
一各巡河港多有死屍暴露川流烏鳶爭食傷和
召沴仰各地方如遇有此即時撈起近城郭者
官為措置棺木收附義塜在鄉落者勸令附近
大戶或棺或蓆收葬荒坵務要深埋以防犬侵
一村落市鎮多有軍人興販私鹽賣與過往船戶
稍不承領逞兇欺害其常鎮交界埠頭大戶每
遇販牛客商因禁踐踏塘岸盡行兜回不容各
船分攬仰巡捕巡司嚴加究治
一各處衛所官軍前來蘇湖等府地方交兑糧米
有等強横旗甲不問民船有無貨物槩行拿捉
或使載糧久不交卸已通行禁約但照錢糧交
兑原有剥船加耗自宜兩平雇覓今後敢有仍
前用強者許被害之人指實陳告
一南北河道中有茭蘆叢生去處網船成羣曉散
夜聚遇船行劫無從挨拿除行屬編號給牌釘
艄嚴禁後若有未盡編給艄牌者仰即時盡數
編給使船各釘牌盜或難容各河泊所尤要嚴
加約束
一水利文冊每遇年終各屬報到興修事績類造
奏繳訪得各屬官吏聞有全不調度而妄報興
修或本無事績而捏虚搪塞據此進呈欺上之
罪誰其任之今後經該官吏各要著實舉行年
終覈實造報毋再輕犯自招罪愆
吕光洵水利工計欵示(嘉靖二十四年)
巡按直隸監察御史吕為興修水利事照得本院目擊
吳中水利不修生民危墊除具題外所有咨訪會計
開濬工程合行刻冊頒布各屬本院屈指瓜期即不
能為爾民宣力亦俾後之君子有所考據未必非高
深之助也如有未當不拘士民明白告我但不許假
公濟私阻撓水利本院三尺具在不爾輕貸
計開
一曰估計土方之則查得先年開濬吳淞江事例
每土四面深闊各一丈曰一方約計二十工每
夫工食銀五錢似為太多今當少加節縮每方
須工食銀四錢十方則該銀四兩積而至扵百
千萬方亦皆如此估計姑以一里較之若面闊
十丈底闊六丈上闊下狹折而算之實該八丈
每方一丈合用人夫一十六工一帶八方則該
人夫一百二十八工一里則該土一千七百二
十八方合用人夫二萬七千六百八十八工動
支工食銀六百八十九兩二錢十里則該土一
萬七千二百八十方合用人夫二十七萬六千
八百八十工動支工食銀六千八百九十二兩
百里則該土一十七萬二千八百方合用人夫
二百七十六萬八千八百工動支工食銀六萬
八千九百二十兩設使其闊倍之則其人夫工
食亦當倍之是為銀一十三萬六千五百四十
兩夫費此之銀以開百里之河其利於兩旁之
田當不下億萬畆若能宣洩不怠則永無旱澇
之虞歲享豐穰之獲而丈量驗𣲖又不可無法
也蓋土之為方凡當河底者必深近河岸者必
淺淺深難於牽折驗𣲖難扵均平則須每方一
帶之中通力合作務令深淺均攤又民之負土
河有闊狹而路之遠近隨之往返之間近者便
而遠者艱難以槩論則須差為等級如河闊十
丈者每方𣲖夫一十六工若闊十五丈者則加
以一工二十丈者則加以二工以次第加大約
以三十丈為率則所加至四工而止設更有闊
於此者亦當如數加之寧使民有餘力毋使土
有餘工可也其或民有勤惰勤者未及限而完
工其應得工食必盡給之而勿減踰限而不完
者非惟不得加必治而去之則惰者不得以亂
羣矣至扵開挑之法則姚工部文灝有歌云遠
堆新土方稀罕盡露黃泥始罷休兩岸馬槽斜
見底中間一線水通流其法不可易也但役夫
自河底負擔而上已極費力而又欲其遠堆不
尤難乎愚意欲每帶兩旁各造水車三乘如方
盤之式駕以四輪大約每乘可載土十擔使二
人挽之則一車可當十夫土去遠而民力省矣
若其工食則比諸役又當少加盖彼寡而此多
其用力不少無勞逸之殊也
二曰召募夫役之方頻年以来三吳旱澇相仍饑
饉洊至小民固極凋瘵大戶亦漸衰微若欲論
田起夫則田多者難於應酬田少者苦扵擾害
若欲挨戶編役則丁富者或能取足家貧者何
以勾補不公不均恐浮議起而阻撓之患生為
今之計莫若倣僱募賑饑之法而行之各府州
縣凡有關係於水利者先令擘畫措置錢糧已
完計費已足然後量河渠之大小定土方之深
闊料灘岸之遠近為夫役之多寡先期明示曉
諭每都各圖限名開報官為雇募假如一圖十
甲每甲報夫二名通圖該夫二十名即以蘇州
合府計之一州七縣為里三千八百七十有六
是為三千八百七十六圖應出夫七萬七千五
百二十名每夫用力一月而罷是為二百三十
二萬五千六百工可開河一百里兩月而罷則
為四百六十五萬一千二百工可開河二百里
三月而罷則為六百九十七萬六千八百工可
開河三百里以此夫工總而合之何大河之足
慮析而散之何幹河之足憂其他小小支河固
餘事耳况又積以歲月繼以宣防尚何江浦淤
塞之患哉其有因貧赴召者則不拘多寡亦於
各該都圖編管或衛所應役軍丁就令千百戶
鈐束與民丁一體差用竝須擇精壮汰老弱每
夫十名或二十名取具各該都圖糧塘里老不
扶甘結一紙又須每名官給竹木小牌一面其
一面填寫某府州縣委官某夫長某部下人夫
某一面填寫本管州縣字樣下用掌印官火烙
花押以便稽考行令各該掌印官并治農官點
齊押赴工所於是就耆塘人等中擇信實強幹
者立為百長千長委才能丞簿典史巡檢大使
或納粟隂陽典膳引禮省祭等官以分督之庶
幾有所統攝而逋逃竄匿之弊可免也然召募
之法各須附近宜令各府州縣將應募夫役銀
兩各該掌印官自行附近雇募所不足者加工
抵補則彼出銀而民免䟦踄之勞此得民而事
有底績之望誠兩便之策也然大衆烏合難保
無虞所頼處置得宜耳必頓次舍置井竈時作
止禁暴虐薪芻並給醫藥有備設有不幸而死
者又必為之葬埋而厚恤其家則百姓樂於趨
赴非惟可以成大功而東南亦可以無饑民矣
然此又特目前制役之法耳若夫經久之計則
必倣前代撈淺開江之制及復姚工部文灝舉
人秦慶請置導河之夫每年扵均徭定撥用其
土著之民專習淘搜之事免其别差著為定令
又須扵沿江沿浦要害之處置為舖舍若運河
之淺舖或募貧民之壮徤者每舖或五人或十
人給以導河夫銀令其以時葺理且視有附近
荒田與之開墾官給耕具種榖使有恒業可居
而守則江浦永無淤塞之患雖或間有興作必
不至繁費如今日之艱難矣或謂役使軍士則
守禦有妨添撥均徭則丁田益重至扵召募貧
民則又倡此一班人役耗此一項錢糧恐難免
無例起例之誚也乃深思之凡諸在官人役惟
民壮之設有損於民無益於官實為冗費其必
量革此輩以供是役乎設或此輩有所不堪則
移其工食銀兩以備别募之費亦庶幾一舉而
兩得矣
三曰給散糧餼之規驅數萬之衆置諸江湖陂澤
之間使腁手胝足勞苦有不可勝言者其工食
可不均不繼乎必須將應用錢糧攅聚一處擇
委廉能府佐一員掌之計河𣲖夫計夫給餉遵
照先年開濬白茒事例每工給銀二分五釐若
凶年穀貴則每工給米一升給銀二分使可足
用其銀米府佐給之丞簿等官丞簿等官給之
千長千長分給百長百長零散各夫或五日或
十日一次關支每遇將散之日豫令丞簿等官
各赴各掌收錢糧官處計夫數之多寡每夫長
給關防號票一張上開夫長某部下原管人夫
若干逃亡疾病若干今查見在若干應該支工
食銀米若干領散各夫長執照臨期憑票關支
關支既訖又須丞簿等官監臨各長隨數分封
以憑府佐不測秤驗先期給與令可豫備薪米
設有尅減插和者嚴加究治計贓賠補其銀每
兩須加耗三分米每石須加耗三升抵補虧折
至扵犒勞下程酒肉魚鹽之類亦照白茆事例
舉行如是則人人沾惠無不均之歎時時足食
無不繼之憂矣
四曰督責考驗之法惡勞好逸人之常情凡百小
小興作苟不為之經理則未有能坐享其成者
矧大興水利則工重役繁管轄難周偷惰影射
之弊有所不免然則督責考驗之法其可以不
詳且嚴哉故前人有謂有廉能不省視與無廉
能同省視不賞罰與不省視同賞罰不繼續與
不賞罰同意正如此切照先年開濬吳淞江事
例每夫一萬名選委精強府佐一員為巡視官
凡夫長所管夫役各令該管丞簿等官用千字
文照數編號簿記每日辰時各夫長照依原分
字號每十名用字一箇如天一起至天十止寫
在面上候巡視官至挨號排立以便查點仍用
水牌一面大書夫長姓名該管人夫若干共幾
字號竪立旗竿一根懸牌其上其旗色百長用
藍千長用黃上寫各長姓名以便趨赴即工之
日與民約信假如每方𣲖夫二名則以八日為
限每方𣲖夫四名則以四日為限積而上之皆
如此限有踰限者則本夫重加鞭箠號令示衆
而百長千長上至丞簿等官亦皆與有責焉非
大寒暑不休息非大風兩不更期又須置立循
環簿二扇紀其隂晴以稽作輟經始之時隨所
開河淺深樹木為的工畢之日量河底闊狹用
滚木一根以索挽之循河而往稍有窒礙即加
究治罰其再行開挑勿給工食決壩之後拔去
的水復以鐡足木鵝浮於水面驗其淺深其制
大河深一丈二尺榦河深一丈枝河深八尺隨
流而下稍遇淺淤必即傾仆於是計其淺淤丈
尺之數於百長千長名下追其工食而丞簿等
官亦計贓以枉法論其有勵精圖效者夫長則
勞以花紅優其禮遇丞簿等官則加以旌奬陞
其品秩則偷惰者無所容而勵精者益勸矣大
抵考驗百夫在百長考驗百長在千長考驗千
長在丞簿等官考驗丞簿等官在府佐而守令
則兼之也如此而水利不大興吾未之信也
五曰催徵會計之條水利為三吳急務計費實興
修大端設使計費不足雖欲興修得乎故召募
不患無人給散不患無制所患者計費不足耳
此催徵會計所以不可無法也嘗考往歲興修
其出銀之法皆臨時取辦艱難百端數年以前
各州縣尚有導河夫銀後皆視為不急之務雖
在官者亦為有司别項支銷而導河夫不復雇
募沿襲既久卒使畫一無法經制失宜是焉足
以興大事修大工也耶今須先事儲財量財制
役凡一應無礙錢糧貯積待用有司不得别項
支銷設有不足則當因時制宜明白開奏或取
諸存留餘米如周文襄國初舊額或折銀觧運
如嘉靖十年恩詔事例則耗贈所減亦當數十
萬矣此所謂經費也
吳中水利全書卷十五
