吳中水利全書卷十八明張國維撰
志
志以徵實在先朝唯尊信史凡有詔令竝系全文之
中在明則蒐拾遺編務存典確而勦襲者不入
宋(志出後代編叙然事則宋也故標以宋元倣此)
托克托等宋史河渠志(一)
開寳間議征江南詔用京西轉運便李符之策發和州
丁夫及鄉兵凡數萬人鑿横江渠於歴陽令符督其
役渠成以通漕運而軍用無闕天禧四年知江隂軍
崔立率民修廢塘浚古港以灌高仰之地竝賜詔奬
焉神宗熙寧元年十月詔杭之長安秀之杉青常之
望亭三堰監護使臣竝以管幹河塘繫銜常同所屬
令佐巡視修固以時啟閉從提舉兩浙開修河渠胡
淮之請也二年三月甲申先是凌民瞻建議廢吕城
堰又即望亭堰置牐而不用及因濬河隳敗古涇函
石牐石䃮河流益阻百姓勞弊至是民瞻等貶降有
差六年五月杭州於潛縣知縣郟亶言蘇州環湖地
卑多水沿海地高多旱故古人治水之迹縱則有浦
横則有塘又有門堰涇瀝而棋布之今總二百六十
餘所欲略循古人之法七里為一縱浦十里為一横
塘又因出土以為隄岸度用夫二十萬水治高田旱
治下澤不過三年蘇之田畢治矣十一月命亶興修
水利然措置乖方民多愁怨僅及一年遂罷兩浙工
役又數月中書檢正沈括復言浙西涇浜淺涸當濬
浙東隄防川瀆湮沒當修請下司農貸緡募役從之
仍命括相度兩浙水利哲宗元祐四年知潤州林希
奏復吕城堰置上下牐以時啓閉其後京口瓜洲犇
牛皆置牐紹聖二年詔武進丹陽丹徒縣界沿河堤
岸及石䃮石木溝竝委令佐檢察修護勸誘食利人
戶修葺任滿稽其勤惰而賞罸之從工部之請也元
符元年正月知潤州王悆建言吕城牐常宜車水入
澳灌注牐身以濟舟若舟沓至而力不給許量差牽
駕兵卒併力為之監官任滿水無走泄者賞水未應
而輒開牐者罸守貳令佐常覺察之詔可二年閏九
月潤州京口常州犇牛澳牐畢工先是兩浙轉運判
官曾孝蘊獻澳牐利害因命孝藴提舉興修仍相度
立啟閉日限之法三年二月詔蘇湖秀州凡開治運
河港浦溝瀆修壘堤岸開置斗門水堰等許役開江
兵卒徽宗崇寧元年十二月置提舉淮浙澳牐司官
一員掌杭州至揚州瓜洲澳牐凡常潤杭秀揚州新
舊等牐通治之崇寧二年初通直郎陳仲方别議濬
吳淞江自大通浦入海計工二百二十二萬七千有
竒為緡錢糧斛十八萬三千六百乞置幹當官十員
朝廷下兩浙監司詳議監司以為可行時又開青龍
江役夫不勝其勞而提舉常平徐確謂三州開江兵
卒千四百人使臣二人請就令護察已開之江遇潮
沙淤澱隨即開淘若他役者以違制論確與監司往
往被賞人以為濫六年三月詔曰昨二浙水災委官
調夫開江而總領無法役人暴露飲食失所疾病死
亡者衆水仍為害未嘗按實究罪反蒙推賞何以厭
塞百姓怨咨乃下本路提刑司體量提刑司言開濬
吴淞青龍江役夫五萬死者千一百六十二人費錢
米十六萬九千三百四十一貫石積水至今未退於
是元相度官轉運副使劉河等皆坐貶降大觀元年
五月中書舍人許光凝奏乞開江濬浦願委本路監
司與諳曉水利者詳究利害詔吴擇仁相度以聞開
江之議復興矣十一月詔曰禹貢三江既導震澤底
定今三江之名既失其所水不趨海故蘇湖被患其
委本路監司選擇能臣檢按古迹循導使之趨下并
相度圩岸以聞於是復詔陳仲方為發運使屬官再
相度蘇州積水二年八月詔常潤歲旱河淺留滯運
船監司督責濬治三年兩浙監司言承詔按古迹導
積水今請開淘吴淞江復置十二牐其餘浦牐溝港
運河之類以次增修若田被水圍勸民自行修治章
下工部工部謂今所具三江或非禹迹又吳淞江散
漫不可開淘泄水遂命諸司再相度以聞四年八月
臣僚言有司以練湖賜茅山道觀緣潤州田多高仰
及運渠夾岡水淺易涸賴湖以濟請别用天荒江漲
沙田賜之仍令提舉常平官考求前人規畫修築從
之十月戶部言乞如兩浙常平司奏專委守令藉古
瀦水之地立隄防之限俾公私毋得侵占凡民田不
近水者略倣周官遂人稻人溝防之制使合衆力而
為之詔可政和元年十月詔蘇湖秀三州治水剏立
圩岸其工費許給越州鑑湖租賦已而升蘇州為平
江府潤州為鎮江府二年七月兵部尚書張閣言臣
昨守杭州聞錢塘江自元豐六年泛溢之後潮汛往
來率無寧歲而比年水勢稍改自海門過赭山即回
薄巖門白石一帶北岸壊民田及鹽亭監地東西三
十餘里南北二十餘里江東距仁和監止及三里北
趨赤岸&KR1877;口二十里運河正出臨平下塘西入蘇秀
若失障禦恐他日數十里膏腴平陸皆潰於江下塘
田廬莫能自保運河中絶有害漕運詔亟修築之四
年八月詔鎮江府傍臨大江無港澳以容舟楫三年
間覆溺五百餘艘聞西有舊河可避風濤歲久湮廢
宜令發運司濬治是年詔曰聞平江三十六浦内自
昔置牐隨潮啟閉歲久湮塞致積水為患其令守臣
莊徽專委戶曹趙霖講究利害導歸江海依舊置牐
於是發運副使應安道言凡港浦非要切者皆可徐
議惟當先開崑山縣界茜涇塘等六所秀之華亭縣
欲竝循古法盡去諸堰各置小斗門常州鎮江府望
亭鎮仍舊置牐八月詔戶曹趙霖相度役興而兩浙
地方擾甚七年四月尚書省言盧宗原濬江慮成騷
擾詔權罷其役趙霖别與差遣重和元年六月詔兩
浙霖雨積水多侵民田平江尤甚繇未濬港浦故也
其復以趙霖為提舉常平措置救護民田賑恤人戶
毋令流移失所八月詔加霖直秘閣宣和元年二月
臣僚言江淮荆漢間荒瘠彌望率古人一畝十鍾之
地其堤閼水門溝澮之跡猶存近絳州民吕平等詣
御史臺訴乞開濬熙寧舊渠以廣浸灌願加税一等
則是近世陂池之利且廢矣何暇復古哉願詔常平
官有興修水利功效明白者亟以名聞特與褒除以
勵能者從之八月提舉專切措置水利農田所奏浙
西諸縣各有陂湖溝港涇浜湖濼自來蓄水灌溉及
通舟檝望令打量官按其地名丈尺四至竝鐫之石
從之三月趙霖坐增修水利不當䧏兩官六月詔曰
趙霖興修水利能募被水艱食之民凡役工二百七
十八萬二千四百有竒開一江一港四浦五十八瀆
俱已見成績進直徽猷閣仍復所䧏兩官宣和二年
九月以真揚等州運河淺澀委陳亨伯措置五年三
月詔吕城至鎮江運河淺澀狹隘監司坐視無所施
設兩浙專委王復淮南專委向子諲同發運使吕淙
措置車水通濟舟運四月又命王仲閎同廉訪劉仲
元漕臣孟庾專一往來措置常潤運河又詔東南六
路諸牐啟閉有時比聞綱舟及命官妄稱專承指揮
抑令非時啟版走泄河水妨滯綱運誤中都歲計其
禁止之五月詔以運河淺涸官吏互執所見州縣莫
知所從其令發運司提舉等官同廉訪使者參訂經
久利便列奏是月臣僚言鎮江府練湖與新豐塘地
里相接八百餘頃灌溉四縣民田又湖水一寸益漕
河一尺其來久矣今堤岸損缺不能貯水乞候農隙
次第補葺詔本路漕臣并本州縣官詳度利害檢計
工料以聞靖康元年三月臣僚奏言東南瀕江枕海
水易泄而多旱歴代皆有陂湖蓄水祥符慶歴間民
始盗陂湖為田後復田為湖近年以來復廢為田雨
則被澇旱則枯涸民久承佃所收租税無計可脱悉
歸御前而漕司之常賦有虧民之失業無算可乞盡
東南廢湖為田者復以為湖庶幾凋瘵之民稍復故
業詔相度利害馳奏以聞八月戶部言命官在任興
修農田水利依元豐賞格千頃以上該第一等轉一
官下至百頃皆等第酬奬紹聖亦如之緣政和續附
常平格千頃增立轉兩官減磨勘三年實為太優詔
依元豐紹聖舊格施行
托克托等宋史河渠志(二)
浙西運河自臨安府北郭務至鎮江江口牐六百四十
一里淳熙七年帝因輔臣奏金使往來事曰運河有
淺狹處可令守臣以漸開濬庶不擾民今十一年冬
臣僚言運河之濬自北關至秀州杉青各有牐堰自
可瀦水惟沿河上塘有小堰數處積久低陷無以防
遏水勢當以時加修治兼沿河下岸涇港極多其水
入長水塘海鹽塘華亭塘繇六里堰下私港散漫悉
入江湖以私港深運河淺也若修固運河下岸一帶
涇港自無走泄又自秀州杉青至平江府盤門在太
湖之際與湖水相連而平江閶門至常州有楓橋滸
墅烏角溪新安溪將軍堰亦各通太湖如遇西風湖
水繇港而入皆不必濬惟無錫五瀉牐損壊累年常
是開堰徹底放舟更江隂軍河港勢低水易走泄若
從舊修築不獨瀦水可以通舟而無錫晉陵間所有
楊湖亦當積水而四傍田畝皆無旱暵之患獨自常
州至丹陽縣地勢高仰雖有奔牛吕城二牐别無湖
港瀦水自丹陽至鎮江地形尤高雖有練湖緣湖水
日淺不能濟遠雨晴未幾便爾乾涸運河之淺狹莫
此為甚所當先濬上以為然至嘉定間臣僚又言國
家駐蹕錢塘綱運糧餉仰給諸道所係不輕水運之
程自大江而下至鎮江則入牐經行運河如履平地
川廣巨艦直扺都城蓋甚便也來年鎮江牐口河道
淤塞不復通舟乞令漕臣同淮東總領及本府守臣
公共措置開撩
托克托等宋史河渠志(三)
潤州水紹興七年兩浙轉運使向子諲奏禁練湖占佃
增置斗門石䃮補隄防乾道七年以臣僚言丹陽練
湖幅員四十里納長山諸水漕渠資之故古語云湖
水寸渠水尺在唐之禁甚嚴盗決者罪比殺人本朝
寢緩其禁以惠民然修築嚴甚春夏多雨之際瀦蓄
盈滿雖秋無雨漕渠或淺但泄湖水一寸則為河一
尺矣兵變以後多廢不治堤岸圯闕不能貯水強家
因而專利耕以為田遂致淤澱歲月既久其害滋廣
望責長吏濬治堙塞立為盗決侵耕之法著為令庶
幾練湖漸復其舊民田獲灌溉之利漕渠無淺涸之
患詔兩浙漕臣沈度專一措置修築慶元五年兩浙
轉運浙西提舉言以鎮江府守臣重修吕城兩牐畢
再造一新牐以固隄防庶為便利從之
托克托等宋史河渠志(四)
常州水隆興二年本州守臣劉唐稽奏開申利二港孟
瀆百瀆至乾道二年以漕臣姜詵等請造蔡涇牐及
開申港上流横石次濬利港以洩水勢六年三月又
命兩浙運副劉敏士浙西提舉芮輝于新涇塘置牐
堰以捍海潮楊家港東開河置牐通行鹽船仍差牐
官一人兵級十五人以時啟閉挑撩五月又以兩浙
轉運司并常州守臣言填築五瀉上下兩牐及修築
牐裏堤岸仍於郭瀆港口舜郎廟側水聚會處築捺
硬壩以防走泄運水委無錫知縣主掌鑰匣遇水深
六尺方許開牐通放客舟淳熙五年以漕臣陳峴言
於十月募工開浚無錫縣以西横林小井及奔牛吕
城一帶地高水淺之處以通漕舟九年知常州章冲
奏疏治本州港牐溪湖詔令相度開濬嘉泰元年守
臣李珏奏濬漕渠以便綱運修建望亭上下二牐固
護水源從之
托克托等宋史河渠志(五)
蘇州水乾道初平江守臣沈度兩浙漕臣陳彌作言疏
濬崑山常熟縣界白茒等十浦約用三百萬餘工其
所開港浦竝通徹大海遇潮則海内細沙隨泛以入
潮退則沙泥沉墜漸致淤塞今依舊招置闕額開江
兵卒次第開濬不數月諸浦可以漸次通徹又用兵
卒駕船遇潮退搖蕩隨之常使沙泥隨潮退露不致
停積實為久利從之淳熙元年詔平江府守臣與許
浦駐劄戚世明同置措開濬許浦三旬訖工
托克托等宋史河渠志(六屬時華亭縣秀州)
秀州水境内有四湖一曰柘湖二曰澱山湖三曰當
湖四曰陳湖東南則柘湖自金山浦小官浦入於海
西南則澱山湖自蘆瀝浦入於海西北則陳湖自大
姚港朱里浦入於吳淞江其南則當湖自月河南浦
口澉浦口亦達於海支港相貫乾道二年守臣孫大
雅奏請於諸港浦分作牐或斗門及張涇堰兩剙築
月河置一牐其兩柱金口基址竝以石為之啟閉以
時民賴其利淳熙十三年兩浙轉運副使張叔獻上
言華亭新涇塘招賢港牐廢毁莫禦鹹潮傷禾乞加
修築上曰此牐須當為之方今邊事寧息惟當以民
事為急民事以農為重朕觀漢文帝詔書多為農而
下今置牐其利久遠不可憚一時之勞十五年以兩
浙路轉運判官吴坰奏請命浙西常平司措置錢穀
勸諭人戶於農隙併力開濬華亭等沿海三十六浦
湮塞決泄水勢為永久利乾道七年秀州守臣丘崈
奏修華亭新涇堰捍禦鹹潮從之尋詔特轉丘崈左
承議郎令所築華亭捍海塘堰趁時栽種蘆葦不許
樵採九年又命華亭縣作監牐官招收土軍五十人
巡邏堤堰專一禁戢將卑薄處時加修捺令知縣縣
尉竝帶主管堰事則上下協心不致廢壊淳熙九年
又命守臣趙善悉發一萬工修治海鹽縣常豐牐
及八十一堰壩務令高牢以固護水勢遇旱可以瀦
積十年以浙西提舉司言命秀州發卒濬治華亭鄉
魚祈塘使接松江太湖之水遇旱即開西牐堰放水
入泖湖為一縣之利
劉蒙松郡水利志(一)
嘉祐三年轉運使沈立開崑山之顧浦五年轉運使王
純臣請令蘇湖常秀修作田塍位位相接以禦風濤
令縣官教誘殖利之戶自作塍岸定其勸課為殿最
六年轉運使李復圭知崑山韓正彦開松江之白鶴
滙如盤龍之法崇寧中郟亶又濬治之皆為民利
劉蒙松郡水利志(二)
紹聖中浙部水溢轉運副使毛漸奏請按錢氏有國時
故事起長安堰至鹽官徹清水浦入海無錫芙蓉湖
武進廟堂港常熟疎涇梅李以入楊子江又開崑山
七鴉下張諸浦東北道吳江開大盈顧會二浦東南
濬柘湖新涇下金山小官浦悉入於海自是水不為
患
劉蒙松郡水利志(三)
政和中提舉常平官興修水利欲涸亭林湖為田盡決
堤堰以泄湖水華亭地勢東南益高西北益卑大抵
自三泖五浦下注松江以入海雖決諸堰湖水不可
泄鹹水竟入為害於是東南四鄉為斥鹵之地民流
徙他郡中間州縣官懼其害復故堤堰獨留新涇塘
以通鹽運海潮晨夕衝突塘口至闊三十餘丈鹹水
延入蘇湖境上(隆興間言者復請決諸堰以姜詵言而止)是歲八月邑人
右正言許克昌力言於朝時丘崈以太傅除知秀州
奉命行視與令堵觀議以新涇塘潮勢湍急運港距
新涇二十里水勢稍緩於是募四縣夫移堰於運港
始九月二十六日終十二月二十七日併築堰外諸
港及運港之兩岸東岸自堰至徐浦塘二十四里十
七丈西岸自堰至柘湖二十三里上闊六尺下闊一
丈五尺高六尺明年正月遣御史蕭之敏按視還奏
詔增崈秩復租九年以招復流民又明年正月遣中
使宣諭守臣張元成增築二月特設監堰官一員土
軍五十人置司顧林亭以防鹽運私發諸堰後堰外
隨潮沙漲牢不可壊二州之田得免鹹潮浸灌之患
崈所築諸堰具列於後
運港大堰闊三十丈深三丈六尺厚二十丈九
寸
鸌涇堰闊一十五丈深三丈五尺
黃姑涇堰闊五丈深一丈五尺
張戀涇堰闊一十二丈深三丈
老兒涇堰闊二丈深一丈
何家涇堰闊一十丈五尺深二丈
善涇堰闊九丈深一丈六尺
徐家涇堰闊九丈深一丈八尺
邵家涇堰闊九丈深一丈八尺
新開涇堰闊九丈深一丈八尺
招賢涇堰闊一十一丈深二丈八尺
管家涇堰闊三丈深一丈四尺
張涇堰闊三丈深一丈
戚家涇堰闊六丈深二丈五尺
丫又涇堰闊五丈深二丈二尺
吳塔涇堰闊一十丈三尺深二丈六尺
蔣家涇堰闊七丈五尺深一丈六尺
竹岡堰縣東六十里
沙岡堰縣東七十里
按徐碩嘉禾志又有防海鹽塘石湖隄塘鹹堰將
軍堰通前凡二十餘所自增築海塘諸堰皆廢今
所存者唯張涇一堰一閘故時港名亦多改易不
可考矣
劉蒙松郡水利志(四)
前進士胡恪開三江五滙夫三江包於太湖五滙三十
六浦四十二灣常曲為之制則水有所歸永不為患
乃詔給簿尉俸隨司門員外郎李公傳相度開修三
江積水後轉運提刑提舉司言開淘吳淞江湮塞去
處自大盈諸浦洩水入海凡用二百二十二萬七千
八百一十五工錢糧一十八萬三千九十八貫石
歸有光嘉祐開江志
吳淞江南岸
張家浜戴家浜青浦
古江南蹌浦上海浦
大盧浦西盧浦新涇
魚浦小許浦盤龍江
儼儻浦周涇西舊涇
赤眼浦華潮浦淮浦
朱墅浦艾祁浦青龍江
浦家江大盈浦梁紇浦
南澥浦直浦趙屯浦
内勲浦石浦道褐浦
金竈浦蕭市浦陸虞浦
千墩浦任浦漳潭浦
同丘浦諸天浦張浦
帆歸浦大直浦少里浦
東齊浦刹力浦吳浦
界浦甪直浦
吳淞江北岸
江灣浦坊浜唐莊浦
東彭越浦西彭越浦趙浦
大場浦桃樹浦下槎浦
中槎浦上槎浦石橋浜
新華浦封家浜李墅浦
上棧浦何浦陸皎浦
東黃渡浦裘浦西黃渡浦
桑浦顧浦安亭港
徐公浦北澥浦大瓦浦
小瓦浦蔣浦三林浦
金城浦顧幕浦木瓜浦
下駕浦天明浦新洋浦
馬仁浦小虞浦大虞浦
良里浦新瀆浦下里浦
黃瀆浦及野浦界浦
曹涇六市浦管簾浦
張浦戴墟浦陸涇
廟涇箭涇青丘浦
索路港
右嘉祐所開新江淞江自湖口來入海兩岸皆浦
形如百足今有見在通流者或填於僅如溝瀆或
沒不復見而地名猶存皆可尋究酈道元水經注
云東南地卑萬流所凑濤湖泛決觸地成川舊瀆
難以悉數酈氏生長北方未嘗親見蓋以意度之
可耳今觀吴淞江兩岸港浦永樂二年夏忠靖掣
崑山嘉定諸塘浦引吴淞江入劉家河於上海濬
范家浜接黃浦而於江之東段初不施工蓋已失
水之勢矣
元
宋濂等元史河渠志(一)
練湖在鎮江元有江南之後豪強之家於湖中築隄圍
田耕種侵占既廣不足受水遂致泛溢世祖末年參
政温都爾奏請依宋例委人提調疏治其侵占者驗
畝加賦至治三年十二月省臣奏請依江浙行省議
合依宋制設夫修濬練湖瀦蓄潦水并疏治運河自
鎮江路至吕城壩長百三十一里計役夫萬五百十
三人六十日可畢又用三千餘人濬滌練湖九十日
可完人日支糧三升中統鈔一兩行省行臺分官監
督所用船物今歲預備來春興工合行事宜依江浙
行省所擬既得旨都省移文江浙行省委參政董中
奉率合屬正官親臨督役於是董中奏言所委前都
水少監崇明州知州任奉政鎮江路總管毛中議等
議練湖運河此非一事宜依澱山諸湖農民取泥之
法用船千艘船三人用竹䈒撈取於泥日可三千載
月計九萬載三月之間通取二十七萬載就用所取
泥增築湖岸自鎮江在城程公壩至常州武進縣吕
城壩河長百三十一里一百四十六步擬開河面闊
五丈底闊三丈深四尺與見有水二尺可積深六尺
所役夫於平江鎮江常州江隂州及建康路所轄溧
陽州田多上戶内差倩若濬湖開河二役竝興卒難
辦集宜趁農隙先開運河工畢就濬練湖省凖所言
與都事王徵事等於泰定元年正月至鎮江丹陽縣
洎各監工官沿湖相視上湖沙岡黃土下湖茭根叢
雜泥亦堅硬不可䈒取又議兩役竝興相離三百餘
里往來監督供給為難願以所督夫一萬三千五百
十二人先開運河期四十七日畢次濬練湖二十日
可完繼有江南行臺侍御史及浙西廉訪司副使俱
至乃議首事運河備文咨稟遂於是月十七日入役
二月十八日省臣奏開濬運河練湖重役也宜依行
省所議仍令便宜從事後各監工官言已分運河作
三壩依元料深闊丈尺開濬至三月四日畢工數内
平江崑山嘉定二州實役二十六日常熟吴江二州
長洲吳二縣實役二十八日餘皆役三十日巳於三
月七日積水行舟又監修練湖官言任奉議指稱元
料增築隄堰及舊有土基共增闊一丈二尺平面至
高底灘脚增築共量斜高二丈五尺依中堰西石䃮
東舊隄臥羊灘修築如舊堤高闊已及所料之上者
遇有崩缺修築令完中堰西石䃮五百婆隄西上增
高土一尺有缺亦補之五百婆隄至馬林橋隄水勢
稍緩不須修治其隄底間有滲漏者窒塞之三月六
日破土九日入役至十一日工畢實役三日歸勘任
少監元料開運河夫萬五百十三人六十日畢濬練
湖夫三千人九十日畢人日支鈔二兩米三升共鈔
萬八千一十四錠二十兩米二萬七千二十一石六
斗實徵夫萬三千五百十二人共役三十三日支鈔
八千六百七十九錠三十六兩糧萬三千十九石五
斗八升比附元料省鈔九千三百三十四錠三十四
兩糧萬四千二石二升其練湖未畢相視地形水勢
再議參政董中奉又言練湖舊有湖兵四十三人添
補五十七名共百人於本路州縣苗糧三石之下二
石之上差充專任修築湖岸設提領二員壕寨一人
司吏三人於有出身人内選用工部議練湖所設提
領人等印信即同湖兵宜咨本省遍行議擬又鎮江
路言運河練湖今已開濬若不設法關防徒勞民力
除關本路達嚕噶齊烏嚕斯哈雅總治其事同知哈
薩知事程郇專管啟閉斗門行省從之
宋濂等元史河渠志(二)
浙西諸山之水受之太湖下為吳淞江東滙澱山湖以
入海而潮汐來往逆湧濁沙上湮河口是以宋時設
置撩洗軍人專管修治元既平宋軍士罷散有司不
以為務勢豪租占為蕩為田州縣不得其人輒行許
凖以致湮塞不通公私俱失其利久矣至治三年江
浙省臣方以為言就委嘉興路治中高朝列湖州路
知事丁將仕同本處正官體究舊曾疏濬通海故道
及新生沙漲礙水處所商度開滌繪圖呈據丁知事
等官按視講究合開濬河道五十五處内常熟州九
處十三段該工百三十二萬一千五百六十二崑山
州十一處九十五里用工二萬七十四日役夫四百
五十六宜於本州有田一頃之上戶内驗田多寡算
量里步均派自備糧赴工疏濬正月上旬興工限六
十日工畢二年一次舉行嘉定州三十五處五百三
十八里該工百二十六萬七千五十九日支糧一升
計米萬二千六百七十石五斗九升日役夫二萬一
千一百一十七六十日工畢工程浩大米糧數多乞
依年例勸率附河有田用水之家自備口糧佃戶傭
力開濬奈本州連年被災今歲尤甚力有不逮宜從
上司區處高治中會集松江府各州縣官按視議合
濬河渠華亭縣九處計五百二十八里該工九百六
十八萬四千八百八十二役夫十六萬一千四百一
十四人日支糧二升計米一十九萬三千六百九十
七石六斗四升上海縣十四處計四百七十一里該
工千二百三十六萬八千五十二日役夫二萬六千
一百三十四人日支糧二升計二十四萬七千三百
六十一石四升六十日工畢官給之糧傭民疏治如
下年豐稔勸率有田之家五十畝出夫一人十畝之
上驗數合出止於本保開濬其權勢之家置立魚籪
并沙塗栽葦者依土出夫其上海嘉定連年旱澇皆
緣河口湮塞旱則無以灌溉澇則不能流洩絫致凶
歉官民俱病至元三十年以後兩經疏闢稍得豐稔
比年又復壅閉勢家愈加租占雖得徵賦實失大利
上海縣歲收官糧一十七萬石民租三萬餘石略舉
似延祐七年災傷五萬八千七百餘石至治元年災
傷四萬九千餘石二年十萬七千餘石水旱連年殆
無虛歲不惟虧欠官糧復有賑貸之費近委官相視
地形講議疏濬其通海大江未易遽治舊有河港聯
絡官民田土之間藉以灌溉者今皆填塞必須疏通
以利耕種欲今有田人戶自為開濬而工役浩繁民
力不能獨成繇是議上海嘉定河港宜令本處所管
軍民站竈僧道諸色有田者以多寡出夫自備糧作
治州縣正官督役其勢豪租占蕩田妨水利者竝與
除闢本處民田稅糧全免一年官租減半今秋收成
下年農隙舉行行省行臺廉訪有司巡鎮外據華亭
縣崑山常熟州河港比上海嘉定緩急不同難為一
體從各處勸農正官督有田之家備糧併工修治若
遽興工隂陽家言癸亥年動土有忌預為咨稟可否
至泰定元年十月十九日右丞相舒瑪爾節等奏江浙
省言吳淞江等處河道壅塞宜為疏滌仍立牐以節
水勢計用四萬餘人今歲十二月為始至正月終六
十日可畢用二萬餘人二年可畢其丁夫於旁郡諸
色戶内均差依練湖例給傭直糧食行省行臺廉訪
司并有司官同提調臣等議此事官民兩便宜從其
請若丁夫有餘止令一年畢命托歡達爾罕諸臣同
提調專委左丞多爾濟巴勒及前都水任少監董役得
旨移文行省凖擬疏治江浙省下各路發夫入役至
二年閏正月四日工畢
宋濂等元史河渠志(三)
太湖為浙西巨浸上受杭湖諸山之水瀦蓄之餘分滙
為澱山湖東流入海世祖末年參政温都爾言澱湖
被人侵占壅塞水勢農田遇潦受患宜令本省官清
治仍設軍夫巡守世祖曰利益美事舉行巳晚其行
之既而平章特爾格言委官相視計用夫十二萬百日
可畢昨奏軍民共役今民丁數多不須調軍世祖曰
有損有益咸令均齊毋自疑惑其均科之至元三十
一年世祖崩成宗即位平章特爾格奏澱山湖宋制設
軍屯守臣等計議應募民夫四千調軍士四千協同
屯守命巴延徹爾暨樞密院議畢聞奏於是樞府言
嘗奏澱山湖在宋時設軍屯守范殿帥朱張輩必知
其故擬與省官集議定併奏有旨從之乃集樞府官
及范殿帥等共議朱張言宋時屯守河道用手號軍
大處千人小處不下三四百隸巡檢司管領范殿帥
言差夫四千非動搖四十萬戶不可若令五千軍屯
守就委萬戶一員提調事成可行臣等亦以為然與
都水巡防萬戶府職名俾隸行院樞府官又言若與
知源委之人詢其詳候至都定議從之
楊維楨澱山湖志
浙西水利歸附後隸行大司農司有曰營田者屬司也
因領四省地方無濟事功而罷至元二十八年江淮
行省燕參政言浙西諸郡之水聚於太湖湖有幾處
入海河道有澱山湖者富豪之家占據為田以致湖
水漲漫損壊田禾繇是都省奏命其左右司郎中都
哩默色相與開挑緣燕昔宿澱湖之山寺寺之主僧
一能詩燕以掃葉命賦一乃搦管遽書云階前掃落
葉明朝落更多惟恐落盡了無奈秋風何燕悦感寤
第疏理其大都焉明年江浙行省請諸都省委前浙
西鹽使實廸促之言水利人潘應武抵論去冬今春
開濬溝浦三百餘處竝無一處通徹僅有邇澱湖之
曹家門百餘丈而已三十年又值霖潦都省復奏命
斷事官圖埒實行院董僉院浙東宣慰使哈喇岱選
知水利人吳伋張桂榮潘應武相視到合修湖泖河
港合置橋梁閘壩九十六處總用夫匠一十三萬可
修一百日了畢都省之張參議者挺議所占湖田是
宋係官田地宋亡之後冨戶據之合收糧米還官為挑
河支用都堂然之故即湖田開新港三條闊約三十
餘丈及濬趙屯大盈二浦活疾湖流而遂輟焉
孫鼎松郡水利志(一)
大德二年春二月中書省奏立浙西都水庸田使司三
品衙門於平江路設置專一修築圍岸疏濬河道務
要田農得濟水道流通圍岸堅固内一事浙西澱山
等湖已有定立官湖界諸人不得似前侵占復為民
害違者庸田司就便追斷又浙西海水晝夜兩潮隨
帶沙泥入港漸成壅遏宋時另設撩清軍人專一撩
洗今仰庸田司於二八月内依時督責如法疏濬毋
致壅遏與民為害據濬治河道修理堤岸閘壩合用
人工如何措置可以常久通行行省便為從長議擬
又浙西官田數多俱係貧難佃戶種納春首缺食無
田主借貸圍岸缺壊又自行修理官司不為存恤以
致逼臨在逃荒廢官田深為未便今後官田佃戶若
委無巳業亦無請討田主貧難下戶止種官田自赴
官倉送納租者管民官司竝不得將此等佃戶差充
里正主首雜當一切催甲等役妨廢農務失誤官租
如違仰庸田司究治又澱山練湖諸人占湖為田歲
納租糧所在官司另行收貯若有合行修濬人工物
料從庸田司募工支用
孫鼎松郡水利志(二)
大德八年夏五月中書省准江浙行省咨任仁發言吳
淞江故道淤塞奏立行都水監仍於平江路設置直
隸中書省及命行省平章徹爾提調疏濬繼䧏詔旨
有云開挑修濬河道閘壩等合用一切物料行省於
官錢内收買應付又浙西苗糧戶内起夫一萬五千
名自備什物每名工役一年免糧一十五石其軍站
除贍役地外依上科着僧道伊囉勒琨達實密不分
常住并權豪官員不以是何投下不納官糧之家以
地五頃著夫一名從行都水監選委廉幹官員起夫
督役其有釐立事功廉能稱職者行都水監具迹舉
明其著夫人戶雜泛差役權用蠲免
孫鼎松郡水利志(三)
大德十年行都水監復開挑吳淞江東西兩處河道起
工於閏正月之三日自上海縣界趙屯浦大盈浦白
鶴江分莊觜樊浦西浜盤龍舊江計長三十七里三
百二十一步數内樊浦為頭一河下接新涇舊江面
闊二十丈餘稍遜而不等俱深一丈五尺休於三月
之二十九日雨輟而實日五十九策夫二百四十五
萬六千四百一十九既又於廟涇以西盤龍以東開
挑出水口子五處并新涇安置木閘二座一至江二
里三百三十九步一至江一里四十七步尋北一座
上源太湖水勢遄急衝倒
孫鼎松郡水利志(四)
至大初江浙行省以連年水旱災傷田禾不收物價湧
貴百姓艱食雖曰天災流行亦因人力不至即今春
首農作將興各處田圍高下不等合修陂塘圍岸溝
渠曉諭農家須要依法修置遇旱車水澆救遇潦洩
水通流會集行都水監官李都水講究得修治之際
田主出糧佃戶出力係官圍田若無總佃貧窮無力
不能修濬者量其所須官為借貸收成日抵數還官
事有成效勸農正官定擬陞賞開奏失誤者治罪其
抛荒積水田土多因租額太重無人承佃勸諭當鄉
富土人戶自備工本修築成圍聽令本戶佃種為主
抛荒官田止納原租初年免徵次惟半而三甫全積
荒則三年後第依民田輸税諸人不得争奪及照到
前庸田司五等圍岸體式以水為平為第一等高七
尺五寸底闊一丈面闊五尺田高一尺為第二等高
六尺五寸㡳闊九尺面闊四尺五寸田高二尺為第
三等高五尺五寸㡳闊八尺面闊四尺田高三尺為
第四等高四尺五寸㡳闊七尺面闊三尺五寸田高
四尺為五等止添備水高三尺㡳闊六尺面闊三尺
若水原落圍岸迫近諸湖去處自願增者聽
孫鼎松郡水利志(五)
泰定元年江浙行省以平江淞江通海河道比年壅塞
軍民官豪勢戶侵占水面插蒔蘆葦復為蕩田以致
水不通流遞年水旱相仍官民虧失大利委官同本
處正官踏視講議到吳淞舊江二道烏泥涇大盈浦
二河合挑洗立閘緣是年方位禁止動土請諸工部
論報云上項河道江浙省已嘗講議修則官無虧糧
民可足食難與其餘土木之工一體停罷繇是中書
奏命行省左丞多爾濟巴勒知水利前都水少監任仁
發督董常州湖州嘉興平江路江隂州與本府不論
是何人戶實有納苗田土一頃五十畝差夫一名計
名四萬有竒每名實支口糧三升中統鈔一兩松江
府官糧廣濟庫撥鈔四萬錠内支放賜仁發銀一錠
襖子二領始於二年十二月初五日以次年正月十
五日訖工舊江二道比大德所開里數三之二深闊
如初大盈浦長二十五里一百六十丈與烏泥涇各
深一丈闊一十五丈仍令講究永不致淤塞良法
孫鼎松郡水利志(六)
泰定三年任仁發等官講議吳淞江等四處河道今已
開通擬合瀦閉附江達海分流支港於平江嘉定州
之趙浦嘉興上海縣之潘家浜烏泥涇三處各置石
閘二座設官管領依時啟閉以遏渾潮使閘内清水
一歸於海衝渲江道深闊渾潮不致傍流入江停淤
去害就利以圖悠久之益中書工部參詳安置石閘
即係都省先已奏准事理宜咨行省更為體勘如委
便益就令已委官員監督置造合用工物夫匠口糧
係官錢糧應付於是分派趙浦閘二座嘉定州成造
潘家浜南閘一座上海縣造北閘一座崇德海鹽州
合造烏泥涇南閘一座嘉興縣造北閘一座華亭縣
造是春庀閱夏成夫匠為工二十六萬四千七百七
十二糜糧七千九百四十三石鈔二萬八百一十六
錠各有竒逮天歷元祀詔謂自立庸田司以來殊無
實效罷而復府焉
孫鼎松郡水利志(七)
至順至元間置閘乖宜旱霪交病旱而閘内耕甿緣閉
潮汐枯灌溉遞鳩錢求勿閉名曰買潮霪而府修牘
請於行省略曰太湖周迴八百餘里吞吐諸山百川
之水連接澱山湖長泖俱繇六閘而出每閘止闊二
丈總計一十二丈閘門欲洩浩蕩無窮之水豈無滯
乎兼以隨潮啓閉一日之間不過數時去歲至順元
年天雨連綿潮泖水漲其常湖平江嘉興杭州諸處
之水積於下為緣諸港閉塞閘内不能急洩致將田
禾一概渰沒城郭居民房屋皆成巨浸今歲八月間
又值雨水霪霖復成盈溢推原其繇蓋因石閘啟閉
有時水勢不能直達下流故也其烏泥涇閘内舊有
河身徑直下流入浦擬合趁此農隙差倩人夫權將
舊河直道從宜開挑以導宿水歸海否則來春雨水
不常官糧必被渰沒小民愈遭疲困深係利害未報
間司臬按部下議從之府復而始報可起工於次年
春二月之十六日開濬河長五百一十步闊五丈深
一丈五尺凡旬有三浹計庸三萬一千九百六十九
二三年間水勢流通厥患胥弭既攖閘吏惙尸曠積
以權開陳乞於府從堰如初仍改至元之四年水復
患華亭尹郭額森布哈承議又克鑿之六年知府楊
巴延台復決潘家浜閘内舊堰直河迄今為利時府
人劉廷玉請於張涇盤車二堰置閘深濬外河導水
歸海巴延台復從之發民疏濬置斗門焉
孫鼎松郡水利志(八)
至正元年中書以江浙行中書左丞相竒徹台開府言
浙西水利廢弛溝港湮塞民受重困宜命都水監官
分治仍令各農事正官帶銜知圍田從御史言復立
都水庸田使司披圖按志討論挑治專任使以責成
功於是立使司復於平江路設置端命工部尚書圖
嚕行省平章政事哲爾諳達南行臺與浙西廉訪司
官各一員選知水利之人相其舊迹必合開挑各處
農事正官結銜知渠堰事聽受使司節制各官既奏
嘉興首會郡堂以商論尚書訏謨大典臿斸隆尚厥
功平章卓見役鉅民疲特略之論遂不合而罷且尚
書憤會失首坐居後第知渠堰官即詣寓館關白以
施比卒攸務無復會焉吴人陸行直者承平章風旨
上書言於有司曰辛巳太歲位在東南浙間丁其方
位修營動土歴家忌之有司謄其言以次達於朝尚
書知之怒繋行直而使請中書規駁論罪之以故報
曰大元疆封浩大無垠寰宇茫茫難擬方位繇是肇
工於是年冬十月撈摝吳淞江北南岸下沙泥濬湀
各閘舊河直道深闊府之西門外漕渠自秀野橋至
跨塘橋一段石湖橋五舍橋二段及張涇風波塘南
俞塘北俞塘鹽鐵塘官紹塘盤龍塘蒲滙塘六磊塘
石浦塘一十處河道若張涇自府南門外太平柵而
至張涇堰長六十三里為夫一十九萬八百四十用
糧四千七百四十七石鈔三千一百六十四錠各有
竒餘咸稱是工甫半華亭長尹以稽而嬰都水使者
笞辱是以晨夜催切遂惟面闊焉然亦底次年之春
二月迄功使者汪僉事萬嘉努也使司至十五年復
罷
孫鼎松郡水利志(九)
至正二年塘式原高一丈面闊一丈㡳二丈今度最高
處惟十四保蔡廟西九尺而已耆畯竝稱云塘外二
里六十步已有古塘二俱被海潮衝坍此塘係大德
五年風潮後所築今四十餘年人馬牛畜踐踏過去
土一尺也及度到修合去處九保餘閏收宿日荒字
圍一十二段十一保福田菴破窑港一十一段十二
保周公墩東來字圍三十六段十四保張家宅西鹽
倉前凌家堰蔡廟西三十段通七十三處共八十九
段長一千五百五丈八尺為八里六十五丈八尺積
土三百二十五萬一百三十二尺為庸三十二萬五
千三十浹月之程日庸一萬八百三十三紐計食鹽
二十七引三十三斤糧五千四百一十六石各有竒
於是繇及平江與嘉興都庸三千人以築作獨平江
發繇而造者二百二十四繼踵行省臺虞以所料浩
大時急難究改議怯薄者添土幇修低窪者增高築
壘自六月辛亥卒戊辰為日一十八庸四萬二百一
十二而輟使司之分綜厥務汪僉事也
歸有光大德開江志
大德八年都水監開江丈尺
吳淞江東南黃浦口起至大盈浦口止一萬五
千一百丈
大盈浦口起至永懷寺東止一千六百丈
永懷寺東起至趙屯浦口止一千五百丈
趙屯浦口起至陸家浜止二千三百五十丈
陸家浜起至千墩浦口新洋江止一千六百丈
通計長二萬二千一百五十丈
廣二十五丈
深一丈五尺
右浙省平章揚珠濟達徹爾以轉粟京師資東南
所輸殆當天下十七而淞江淤塞不通瀰漫浸灌
沮洳害稼遂發卒數萬濬決是江
明
史鑑吳江運河志上(成化十三年南京戶部右侍郎王恕徵取)
吳江縣運河之說有二一從杭州錢塘諸山發源下流
為西湖東出北關門又北逾仁和及嘉興之崇德桐
鄉秀水諸縣至於王江涇而吳江運河起於此河之
西為石塘有橋曰聞店橋内為市約千有餘家蓋秀
水吳江之民雜居焉橋之下衆水走凑東入於河自
南徂北十里而至於市涇又八九里而至於合路折
而西流又一二里而至於黎涇又四里而至於南六
里皆有橋臨塘西南受穆溪之水而入於河溪之源
又出其東南曰睡龍灣相𫝊宋高宗南渡時宿此故
名下有泉騰躍湧上常混混波面也河繇六里橋而
西四五里而至於百星橋又西至於下湖橋折而北
流數百步許為平望鎮居民可三百餘家日集市中
河西有驛名與鎮同是為南塘之水也一源於湖州
之天目山分為苕霅二溪東北流至湖州復合為一
又東流為荻塘經烏程過南潯鎮東一里入吳江縣
界水東北流三里而至於曹村之駟馬橋又五里而
至於蠡思橋又二里而至於楊定橋皆在河陽土塘
上又三里而至於震澤鎮有巡檢司南臨之鎮之居
民二三百家雖室宇連比皆務於耕織而不互市蠡
澤之水自河隂來會焉河之陽有四橋曰新興曰通
泰曰曲橋曰張灣以分泄水勢中為大石橋三皆横
跨河上東曰底定西曰思范其中曰慶源水繇三橋
下東行十里而至於雙楊之村過柳塘之橋而河陽
復有永安衆安斜路三橋又十八里而至於梅堰東
吳西吳二橋在其北而中濟一橋貫其中又十二里
而至於平望鎮諸家六里洩水三橋界其側自曹村
至此五六十里問凡橋在河陽者皆南受河水而北
流入太湖而鶯脰一湖在其隂東納穆溪西通麻溪
南吞爛溪諸水瀦而為澤與運河合流而東有亭臨
之名曰望湖稍東經大通橋又東逾巡檢司道安德
橋下東出市中與南塘之水會為一焉
史鑑運河志中
二塘之水既北合流至通安橋橋甚高大跨踞東西兩
岸水從其下過循石塘北行經長老橋又七里而至
於洪水橋本朝嘗有備倭船自太湖來道此人因呼
為海船闕云又三里而至於盛墩有橋在河西曰裊
腰又六里而至於翁涇橋又四里至於八斥之塘居
民纔二三十家南有橋曰廟涇北有橋曰太浦繇太
浦益北可十里許為白龍橋又一里為徹浦橋又一
里為龔家橋自此河折而西北流又四里即甘泉橋
也下有泉甚深味甚甘色湛湛寒碧唐陸羽嘗品為
第四故又呼為第四橋橋之東有龍神祠邑中水旱
必禱之入我明薦登祀典歲以春秋祭享又北行為
三山定海萬頃仙槎四橋河益折而西又六里而至
於三江橋禹貢所書三江既入而吴越春秋又云范
蠡乘舟出三江之口者疑即其處也蓋太湖之水東
注吴淞而入於海實繇於此太湖西上承宣歙常蘇
湖數州之水汪洋浩瀚不可涯涘故昔人有三萬六
千頃之稱而吳江當其下流茫然澤國古無陸路非
舟不通唐穆宗朝刺史王仲舒始擁土為塘宋祥符
八年知縣李問修之治平五年知縣孫覺絫石為固
紹定五年知縣李椿添石重修元天歷二祀知州孫
伯恭加以巨石至正九年知州諾海又大修焉壘石
築土長二千八十丈廣一丈又四尺高如廣而殺其
四尺又相度水勢鑿竇一百三十又六引水東洩於
河澇則用平上流之勢旱則資以運舟歴歲既久濤
衝水嚙日就傾圯本朝永樂九年通政使趙居任治
水東南始奏修之躬親督視灰石增崇築壘堅密視
舊有加後工部侍郎周忱郡守邢宥雖兩修之不能
復如疇昔之固隨葺隨壊竇有傾者輒隨而湮之加
以沿湖之人多種茭草於而為田而水道日微歲長
月增其害將見甚於今日在上之人誠能不以近且
小者為利圖為久遠之計疏而導之則匪獨吴江一
邑蒙其惠矣
史鑑運河志下
河水自三江橋分為二一從長橋巡檢司關前北流可
一里許入吳淞江折而西流又二里許經顧公廟陳
黃門侍郎顧野王祠也水繇祠右西行至三里橋下
橋為知縣韓槃重建其圯以石犀四壓之一入南津
口西流其地曰江南水經醋坊橋大明橋過河之南
為巡撫行臺河之北為長橋巡檢司又西為太湖廟
中祀太湖之神又西為松陵驛又西為儒學左文廟
右學官宋元以來廢建不一而熙朝正統中侍郎周
忱知府朱勝撤而新之又西為三高祠祠臨雪灘上
中祀越上將軍范蠡晉東曹掾張翰唐右補闕陸龜
蒙而宋參知政事范成大為作記繇雪灘而西是為
長橋橋舊名利往東接江南西接城東長一百三十
丈横截江湖宋慶歷八年知縣李問尉王廷堅新搆
然止用木為之中作亭名垂虹元泰定二年判官張
顯祖始以石易之上翼扶闌如其長下湫水竇六十
有四三年達嚕噶齊諤勒哲於兩堍鎮以四石獅皇明
洪武元年知州孔克中立吴太宰伍員唐中丞張巡
宋鄂王岳飛像於垂虹亭中名曰三忠永樂元年知
縣蔣奎以磗砌橋面成化七年知縣王迪又重修焉
河至橋下播而為三一自垂虹前北流入吴淞江俗
呼為站船路一西流至縣城東循城址北行至三里
倉一繇福民橋西流入東門内過仙里橋察院臨其
陽税課枕其隂又西經縣治前道庶寧橋益西折而
北流繇新橋倉橋環濟農倉逾北門倉而出又折而
東流出永濟橋下經邑厲壇至三里倉前會城東之
水竝趨而東又與關前之水會道三里橋北流入運
河土塘在其左又二里有水自西來曰深港又三里
而會七里港之水北流到長洲縣界中
楊循吉導河夫志略
弘治十年水利主事姚文灝奏設比照江北運河撈淺
及嘉興海塘夫例每年於均徭内定撥工部為覆奏
備行巡撫都御史朱瑄會同本官議行蘇松常鎮四
府將本年均徭除崇明靖江二縣隔截江海不編外
其餘每年每里各僉導河夫一名每名折收工價銀
六兩悉聽提督水利衙門支取就近僱夫開挑河港
行一年矣其次年長洲縣知縣鄭瓘以為一甲編當
人難應辦申請巡撫欲乞兩甲編當一役巡撫因是
劄仰各司減作銀三兩編則照舊不改自弘治十年
起至十三年止四府該徵銀共九萬二千八百二十
五兩零内除人戶拖欠遇例免徵及挑修各處河道
橋梁閘壩支用外本府所屬太倉一州長洲等六縣
見存銀二萬二千八百一十八兩零皆謂江南糧差
繁重兼徵此銀民實不堪往往有致賣鬻子女房屋
以輸者既入於官又不全給公用勢豪之家指以造
橋為名多有求索士民皆言未便是年巡撫都御史
彭禮巡按御史袁經深知其弊欲革之時文灝巳謝
病去易郎中傅潮矣潮亦以為其銀有餘具前後增
減額例呈部要將弘治十四年分每名減作二兩惟
復照舊三兩本部方行本府斟酌減留而撫按衙門
各以民情會同上奏决請停止謂四府所屬州縣每
年挑修河道止是重撥本處附近人民用工不曾全
支導河銀兩僱夫所據前項貯庫銀兩數多設若修
河足以彀用乞自弘治十四年為始停革以甦民困
候見存銀兩支銷盡絶之日遇修河道如果工程浩
大量支府庫無礙官錢僱夫應用該工部覆奏如議
弘治十四年二月十四日本部尚書曾鑑等具題蒙
欽准行下革去
楊循吉濬河志略
弘治四年五年七年本府連遭大水民以匱告工科左
給事中葉紳因上言太湖支派分注六府曰蘇松常
杭嘉湖其水有上下流不同今所至壅塞乞大加濬
治紳又請濬湖水入海要道言尤切激事下工部時
方病東南潦災無策以救亟是其議為覆奏孝宗皇
帝乃以工部左侍郎徐貫兼都察院右僉都御史與
巡撫副都御史何鑑同董厥功於時六府竝遵命旨
一同開濬然役大工殷惟蘇為然時則知府史簡提
督工食以水利通判張旻為管工官以其年十月有
事於白茒是港也在常熟東南輸崑湖承湖陽城湖
而注之海往時水繇是行其闊六十丈長亘九十里
通潮往來吐洩湖泖然張士誠猶設爬沙之夫歲加
疏濬以為常入本朝尚書夏原吉治水時相度地勢
於湖水交會之衝慮恐水獨從七浦入海因作斜堰
障之分其流注於白茒欲俾地方各沾其利一向民
有所賴天順中潮沙日漲罕施疏治港漸狹小其後
又有水之獨出七浦而決壊斜堰者於是水遂改道
更無流波衝洗潮泥而漲沙日甚一日隱然成隄矣
貫等既奉遣至亦以此為開濬所宜先乃以五萬九
千人專事其役東起海口西扺芝塘凡長六千五百
五十五丈相傳開治港面闊五十六丈傍深一丈七
尺而以土積岸之兩傍深又崇明出巨艦相聯内向
爬去壅沙棄於海中俟其活動仍決壩放水衝之一
時因白茒而濬者其上為鮎魚口傳導湖水來派有
新開河龍潭洪白魚洪落星港四支濬之總計六千
四百丈凡用萬七千六百人而尤涇長九里鹽鐵塘
長十八里皆通白茒凡用萬四千九百人其他不因
白茒而别治者七浦與吴江水口而已七浦長四十
里徑通海雖則水行於是而亦時有湮塞凡用萬七
千人吳江水口在長橋外橋長二里有七十二洞其
外滙為大沼廣千畝太湖之咽喉也久為蘆荻所礙
已成淤澱凡用萬六千人三閱月皆以成告蓋以鮎
魚口為白茒上流斜堰為七浦上流而長橋為諸水
上流其在蘇州一府施工如此其分治之法則長橋
及吳家港用吳江夫白茒芝塘用長洲吴嘉定夫斜
堰尤涇鹽鐵用崑山夫鮎魚口白魚洪新開河落星
橋龍潭洪用常熟夫夫每縣皆萬有餘名各自供餉
獨崇明視諸縣最少又在海中故止用其舟決海口
壅沙夫不過千餘仍仰給常熟焉凡一府七縣用人
十二萬有奇粟視其人之數而殺其四分之一其他
公私費耗亦以萬計繇是水道通行歲不告潦田獲
有秋者累年皆以為開濬所致然議者猶謂當時大
役莫如白茒所恨輟事太速未收成效已而岸果崩
圯復為潮沙凝積塞而不通於是常熟縣知縣楊子
器以為港身迂曲水不能洩致使横沙攔截海口施
功為難又看得湖漕上接芝塘其長不過三十里徑
自入海況又河形現存雖則淺狹水亦通流因請於
水利郎中傅潮乞濬之議方行子器被召入而郎中
臧麟來管水事首理故牘銳意修舉乃檄通判陳暐
署縣事同知何宗理視狀皆言本漕視白茒誠為徑
直但緣兩傍各有居民廬墓必須拆卸方可即工然
理實應開而工程浩大計當用夫三萬麟因其利便
以奏詔行巡撫都御史彭禮巡按御史馮允中會勘
應否定奪於時知府林世遠以十六年四月親詣本
處相勘得前項港漕俱自芝塘分流但港曲漕直以
此微有遠近然漕形闊不過三丈深不過數尺設依
此擬開闊十丈兩岸田地各占三丈五尺濬深八尺
所起之土占壓田地尤難預計況有民廬墳塜在上
關係事重不如仍開白茒為便惟海口壅沙則有馬
草洪五里許濬此可為曲避之計及將本港迤西一
帶至白魚洪等處但遇乾淺俱各挑深水行勢達壅
塞自除議上撫按韙其言遂依擬會奏案候施行
楊循吉滸墅便渠志
冬十月歸自廬繇丹陽買舟南下未至滸墅三里許晨
先始旭遥見樹旌而屋者曰噫兹非所謂鈔關者歟
呼謂舟人曰吾欲為若出稅錢誠無難者然必欲需
次而進是不得速達家也吾戚焉吾見彼其貴者舟
可以速越然吾又惡夫無故僕僕而候人則將奈何
舟人曰否有小竇焉吾舟可行也予曰聞又塞之矣
曰啟矣曰是舟信容於竇乎曰然於是舟人鼓枻繇
竇以既濟告為是者蓋昔賴公之遺惠也夫設關所
以稅貨其後無小大舟皆征其病人多矣賴獨不自
利而以為人利其仁矣乎啟之者誰塞之者誰仁不
仁相去懸絶何其遼也書以為為吏者規
楊循吉弘治濬湖川塘志
湖川塘在太倉州城北數里其塘東受海水而尾洩於
金雞諸河傍田藉沃泄者延袤幾百里當未建州塘
屬崑山縣用邑民吴起具奏議嘗事開濬中纔如溝
無幾何輒已漲平弘治十年民吴賢等復言之官撫
臣彭禮及郎中傅潮偕委有司發州夫一萬五千人
崑山縣夫一千六百人濬凡八千五百丈入崑山西
鄙又六百丈費官銀三千二百五十兩有竒
楊循吉弘治濬許浦梅李塘志
許浦塘在常熟縣治東北為諸湖所輸入海之川水口
舊設巡檢司因海潮内蝕已三易地矣浦亦壅塞鮮
通弘治十二年知縣楊子器興工開濬凡長四千三
百二十丈復濬上流梅李六千一百三十丈為工總
三萬三千木石工食之費僅二千緡
朱存理蘇州水利志
本朝洪武九年八月長洲縣民俞守仁等詣縣狀訴蘇
州之東松江之西皆水鄉地形洿下上流之水迅發
雖有劉家港難泄衆流之横潰張氏開白茒港與劉
家港分殺水勢自歸附以來十餘年間竝無水害今
遇霪雨又山水奔注江湖增漲況常熟崑山之民於
白茒四近昆承湖南諸涇及至和塘北港汊盡為堰
壩不使通流曾差官開濬被民隨開隨堰本府遂差
官會同相視淤塞港汊丈量覈實即計工開濬永樂
二年朝廷以蘇松水患為憂命戶部尚書夏原吉疏
治尋遣都察院僉都御史俞士吉齎水利集賜原吉
使講究拯治之法以開既得請遂集民丁開濬自崑
山縣東南下界浦掣吳淞江之水北達婁江二年冬
復挑嘉定縣西顧浦南引吳淞江之水北貫吳塘亦
繇婁江入海又濬常熟白茒港導諸水入楊子江正
統五年六月廷議江南賦稅多取給於蘇州其田卑
下常有渰溺之患宜設法疏濬以利生民命巡撫侍
郎周忱等總其事許以便宜處置忱簡視嘉定吳淞
江直流百里餘東連大海西接太湖而北平坦滋生
草蔓民因開墾成田江水壅塞不能通流乃親往江
上立表於江心督民間挑修崑山縣顧浦自是水得
疏洩正統七年吴中大水繼以初秋颶風時周忱豫
奏量留官糧府一二十萬石縣亦五六萬石賑濟其
年各處低圩岸塍俱被衝坍時水利等官先已被巡
按御史何永芳奏革忱奏取曾經任過辦事官量撥
一二十員准其歴俸年月管修田邊淤塞河道畢日
送回吏部未半事完景泰五年夏大水渰浸田禾經
久不退巡撫侍郎李敏知府汪滸議當開濬白茒等
塘以洩之滸躬往常熟縣相視時久不流濬壅成隄
堰近居耄倪皆臥泣其上以求免言一開濬則堰下
之田亦就浸矣滸不許強之挑濬青墩浦横瀝塘共
五六里以通白茒塘鑿開三堰約三四里引水通鮎
魚口其海口淤塞漫生叢葦仍挑去約千餘畝於是
水得歸海天順二年巡撫副都御史崔恭訪得吳淞
江利病即親詣其地以三年二月督工挑濬分江為
三段崑山縣自夏駕口至白鶴江挑四千六十七丈
上海縣自白鶴江至卞家渡挑四千六十七丈嘉定
縣自卞家渡至莊家涇挑五千五百六十七丈江深
一丈一丈面闊十丈三尺㡳闊四丈出舊江一萬三
千七百一丈成化五年吳縣知縣樊瑾因太湖近胥
口處凡呂山周山東楊梅舍等處人出入必經此若
遇風波屢有覆溺之患准本地民呈議以香山西南
隴阪間舊有河名九曲港者淤塞巳久即起本地人
夫重加開濬共三千八百五十餘丈成化八年奉旨
設僉事於浙江按察司專治蘇松等府水利吳縣知
縣雍泰承檄治採香涇廢堰之傍糧田數千頃遇乾
旱輒槁泰領民尋源得於穹窿山隴阪間蓋繇山腰
法雨泉流出者上為一堰下分二道一道東繇白馬
嶺南疏踰趙墓折而西一道西下三漊環趙墓復遶
而東二流相合近採香涇瀦聚成潭仍躬相地宜甃
砌二百石堰堰各置牐隨水旱而啟閉之三閱月告成
又南勘踏三洋嘴西北入太湖地如牛角然游湖在
其左貢湖在其右風濤剝蝕日就頽圯復發錢市山
石繇馬山西南而東築護堤千餘丈而湖田藉以無
恙矣成化十年正月巡撫副都御史畢亨與知府丘
霽議開吴淞江面闊一十四丈五尺底闊八丈五尺
水深一丈二尺自夏界田起至西莊家港嘉定縣分
挑六千三百五十三丈六尺崑山縣分挑五千三百
五十三丈七尺共長一萬一千七百七丈三尺用夫
四萬六千八百三十弘治四五七年吴中大水上采
廷臣言當疏濬水道命工部侍郎徐貫奉敇諭與從
行主事祝萃會同巡撫都御史何鑑知府史簡尋訪
水道通塞之繇以吴江萬六千人開濬長橋水竇疏
太湖之水以及吳淞江蓋江口被民佃占及叢生葦
荻蔓延數千畝至是墾除之以長洲吳崑山常熟嘉
定等縣十萬五千餘人挑濬白茒港并斜堰七浦塘
共長二萬四千餘丈并東開鹽鐵塘十八里西濬尤
涇七里民夫皆給以口糧計八萬八千二百六十餘
石繇是諸涇首尾皆貫於白茒而水有所歸矣弘治
九年敇差工部主事姚文灝治吴淞水築沙湖堤廣
三丈袤三百六十六丈至後任郎中傅潮克成之
王臬金壇縣水道志
邑之西北境受丁角長山上流諸水自紫陽來一枝分
流并莊涇望仙橋北屬延陵南屬莊城之水至縣北
三十里左墓港入運河一枝東注直里西會茅山桐
山岡脊以東自西陽而下諸水至絞車軸又分為二
流一自東北流經沈瀆歴高湖至縣北八里許濯纓
口入運河河之東復旁出鍾秀聯秀二橋會横堰入
錢資蕩出方洛港入洮湖河之直流則為穿城遶城
二渠出縣南壩流入白龍蕩一自東南流經崑崙而
南西接後溪諸汊之水南則直注周家渡至縣南二
十里許王母觀上下渠入運河東則入後陽下分流
東入白龍蕩滙焉逓迤里許又東通南洲大小橋同
歸方洛港西南境受茅山岡脊以南方山以東丫髻
山以北諸水自薛埠希墟赤岡三汊而下過唐王溪
分注周瀆接龍橋廟下戴圩四渠在縣南四十里紙
錢標上下入運河其自唐王而南則又合丫髻以南
黃金山之水自張橋至縣南四十五里莊店入運河
傍出東注于湖相沿有七港曰新河曰抱村曰大浦
口曰白石瀆曰黃婆港曰清水瀆曰後瀆河之下流
則蜿蜒從西汊入震澤東北境受陳塘中塘堯塘諸
水入錢資東南境受白橋大雲下湯諸水自燕子下
湯港徑入於湖湖之東南入滆湖東汣者則有臧村
柚山埭頭三港焉
劉元和曰按金壇地勢西北為金陵諸山之麓東
南連震澤諸山之尾故水皆發源於西北而歸泄
於東南然山本無泉因雨為源故建昌等圩都圩
等垾近西北西南之山壑者形高勢窪一雨經旬
則水瀑而易渰一旱逾月則渠淺而易涸濬渠修
埂置閘以蓄洩民斯可耕也若邑東之地雖曰平
壙然上隔於運河下瀦於大澤水遠地高澇害為
鮮惟深濬溝塘以備旱則東土之民可免於艱食
矣
高企上海縣水道志(一)
通江諸浦舊圖經以趙屯大盈顧會崧子盤龍為五大
浦五浦之中趙屯大盈二浦尤為至要趙屯大盈皆
直受澱山湖水趙屯迤西為白鶴江大盈迤東為青
龍江先正論湖水下流必繇白鶴滙以達於江又謂
繇青龍江入海今白鶴青龍雖以江名僅同溝澮而
已顧會盤龍從府郭來絶横塘横泖而顧會又名通
波塘崧子又名崧塘二水同流異派顧會崧子西東
為淮浦為艾祁浦朱墅浦華潮浦赤眼浦為華漕為
西舊江為周涇崧子南為北平浦北為鳥塘鳥塘東
為石淄漊盤龍迤東為沙岡塘為小萊浦為許浦為
魚浦郭巷浦為横瀝為新涇為東西上澳為大小蘆
浦為上海浦張家浜馬家浜為東溝西溝為南蹌浦
繇許浦而出為五漕繇郭巷而出為莊家涇繇新涇
而出為蒲滙塘其東即龍華港凡江之南通江塘浦
具於是然五浦之外諸浦之中在勝國時則新涇為
要觀吳執中論順導水勢注江達海僅有上海之新
涇太倉之劉家港也今盤龍以東江以南水唯在蒲
滙龍華二港達於黃浦入海為利耳江以北水亦有
蘆浦有横瀝有徐公浦有黃家港封家浜有楊林浦
南北分流竝入於江會於黃浦東入於海海口為嘉
定縣界有界浜
高企上海縣水道志(二)
浦旁諸水若語兒涇若韓倉港若姚港此為浦北之水
也若千步涇若巨漕若沙竹岡塘若夾溝若横瀝此
一水而貫乎浦之南北也若清水港何涇若蘆溝淡
水瀝若聖堂港鸎竇湖皆二水夾浦若金滙塘其北
南廣福寺在焉此則浦南之水也沙竹横瀝俱南入
華亭堰海北入夫江竹岡之尾即小萊浦横瀝又名
横涇金滙又名江涇塘鸎竇又為鸎脰或以為邢竇
二姓之居名今又訛為櫻桃滙過鸎竇而東有牐港
自新場而西其水口正當浦之折處繇牐港而下若
鹽鐵塘沈莊塘若周浦若三林塘若楊淄港黃淄漊
此為浦東之水也若六道浜若唐子涇若南俞塘北
俞塘若車溝若吴店塘若華涇若烏泥涇若龍華港
若日赤港薛家浜肇嘉浜若方浜若南北侯家浜若
洋涇此為浦西之水也牐港自西而東有义港又東
為大步涇又東為水仙塘通白達口鹽鐵塘世傳吳
越王為此以運鹽鐵宋通判曹泳重濬更為下沙浦
時人唯呼舊名鹽鐵南為都臺浦自牐港北流絶周
浦沈莊三林諸塘通横眠諸港都臺浦北為運鹽河
為鹹塘極東扺捍海塘故有石筍灘有如筍植立沙
中潮至分流名分水港今塘外内徧為團場煎辦鹽
賦所在自一竈以至於九次第港皆名竈港楊淄港
南一曲為小黃浦有稱黃浦為大黃浦者殆以此别
之也楊子港與中新河通黃淄漊與白蓮涇合黃淄
南為中汾涇白蓮東北即馬家浜乃若陸道浜又名
枯樹港與唐子涇皆西貫鸎竇湖其潮汐與湖吞吐
南北俞塘皆自府郭東下溝亦從盤龍分支東流其
起處為六磊塘烏泥涇之西為新村塘皆西通上澳
肢聯股引北流散入龍華以下日赤薛家二浜俱通
肇嘉浜肇嘉浜之口有新洲舊志文翬洲人云即高
昌洲未詳浜水西通周涇陳涇西南出新港方浜西
通柴浜蘆浦出夫江自薛家浜至洋涇皆為縣市唯
黃浦自南而下過三林塘則滙而東為孫家灣又滙
而西為龍華灣又滙而為高昌又滙而為江口浩浩
湯湯直與江水合流於海
王志堅曰松郡各志分疏境水脈絡最詳百道皆
趨江入海則吳淞之當濬豈曰松人有異議哉
沈[啟-口+山]水則碑志
土圭測影玉衡步天制者聖也吴江水則式穀似之不
出戶庭而四郊水勢漲落原隰高卑罔迯目睫伊誰
制也今則淪亡安起伊人而與之論水
横道水則石碑一長七尺有竒樹垂虹橋北之左
(建置無攷)
左石一碑面横七道道為一則以下一則為平水之
衡水在一則則高低田俱無恙過二則極低田渰過
三則稍低田渰過四則下中田渰過五則上中田渰
過六則稍高田渰過七則極高田俱渰如某年水至
某則為災即於本則刻曰某年水至此凡各鄉都年
報水災雖官司未及遠臨踏勘而某等之田被災不
被災者已預知於日報水則之中矣長民者時出垂
虹以驗之俱得其實而虛冒者無所容也
直道水則碑一長七尺有竒樹垂虹亭北之右
右石一碑分上下為二横每横六直每直當一月其
上横六直刻正月至六月下横六直刻七月至十二
月每月三旬月下又為三直直當一旬三季一十八
旬凡一十八直其司之者每旬以水之漲落到某則
報於官其有過則為災者刻之法如前意當時必有
掌水之人較晴量雨體陂經疇時為呈報俾長民者
因為捍患之圖而今不可見矣
按二碑石刻甚明正德五年猶及見之其横第六
道中刻大宋紹熙五年水到此第七道中刻大元
至元二十三年水到此正德五年大水城中街路
皆斷稽其碑刻水到六則與宋紹熙中同則元之
水猶過也今石尚存而宋元字跡與横刻之道盡
鑿無存止有減水則例四字亦非其舊迺於大直
刻正德五年水到此六年水到此既無横道何以
為則且增六年而遺四年謬矣哉失古建置之意
不知伊誰之過也今石猶樹水旁追憶所見識之
亦存羊云
沈[啟-口+山]水蝕志
田蝕於水水之害也流其土以自塞其下流而為梗非
水之貽害乎又稼其税於他田而并未蝕者以稼之
水之為害無有既也昔人謂沙漲一尺太湖水面少
一尺不知田蝕一尺太湖水面增一尺數固未嘗不
調停也一水不蝕數害皆除欲修利者不可不先根
其害
沈[啟-口+山]隄水岸志
按圩岸田塍關係水旱最切高田車水而入也賴其如
筐而承毋令泄也低田車水而出也賴其如垣而捍
母令浸也昔人謂有一尺之隄障一尺之水是也無
此而田蝕於水謂之坍湖水積於田謂之抛荒因成
積荒溝塗之講非禹之所急乎
岸高六尺(以平水為定高下增減)基闊八尺面闊四尺謂之
羊坡岸其内有丈許深者於大岸稍低處植以桑
苧謂之抵水環圩植以茭蘆謂之護岸其遇邊湖
邊蕩甃以石塊謂之攩浪又於圩外一二丈許列
柵作埂植茭樹楊謂之外護今盡廢無遺焉此周
文襄公定制尤詳於二十八九都蓋此最低也每
年縣官於農隙時詣看坍損督塘長圩甲修之後
官不出視民亦不舉迺遂廢焉
沈[啟-口+山]吳江城中水道志
城中河西受南湖并東塘西濠二港之水入西門過永
定橋一名大倉橋直出北門其東洩者三一曰前河
繇西門内南分過新橋西寺前東折過庶寧橋一名
周橋經縣治東有看波橋其水從中河南分過縣治
來會同過仙里橋出東門二曰中河繇利民橋東流
過六子吳興橋又東通利順利亨利橋出東門三曰
後河繇治安橋東流有中河塘水繇駱駝橋南来會
過城隍廟南重慶橋又有城東北一隅洗馬池及二
浜合而南行過惠民橋來會同過太平橋出小東門
與前河後河水合俱出東城河
周永年曰江城水自昔延入西門流東灌北今北
關亦納水反猛於西關蓋城西港隘而西北寬寬
則漫衍至北關逆行南下乃駛東豈亦湖口湧漲
致有變遷耶
歸有光天順開江志
天順四年巡撫都御史崔恭開吳淞江丈尺
大盈浦東至吴淞江巡檢司二萬二千丈
新涇西南蒲滙塘入江四千丈
曹家河平地至新場三萬丈
廣十四丈
深二丈
按夏忠靖公治水不全用力吳淞江者蓋時江水
猶通流也正統六年周文襄公始脩吳淞江立表
江心盡去壅塞天順四年崔都御史恭弘治七年
徐侍郎貫嘉靖元年李尚書充嗣凡三濬迄今四
十餘年不治矣司賦者所當留意也
曹胤儒蘇州府境湖水下流志
蘇州之浸太湖太湖之下流大者三江三江之外通湖
水者不可勝記而摘其巨者列後
一出胥口白洋灣鮎魚口最大
一胥口東出吳縣香山胥山之間胥口東流微
北為木瀆又東為横塘
又東出吳山之南為白洋灣白洋東北屈為石
湖石湖東北為越来溪北流與木瀆合出横
塘東入胥門運河北流過釣橋洪横截運河
口又稍北與北濠山塘水合西流微北與虎
丘山塘水合為射瀆又横出運河為滸墅北
流入無錫縣界中
一自北濠河北行至聖塘灣分流西過錢賣女
橋出虎丘山後入長蕩東為齊門塘
一水自光福東北流過善人橋又東北流與箭
涇之水合過靈巖山南為山塘東入於木瀆
一水自胥口東流北為鮎魚口北入盤門運河
西折而東與胥塘合其屈而東者至分水墩
又東逕長洲縣東南為夾浦諸水南北流入
澹臺湖又東過寳帶橋與運河合
又自澹臺湖寳帶橋間分流入黃天蕩金涇渰
各湖及蕩漾諸水
一水自分水墩南逕吳江縣東南為龐山湖下
流與汾湖接汾湖東流入華亭縣界中
一水自分水墩北流入三白蕩又北受曹龍港
通鶯脰湖與澹臺諸水竝流入吳淞江
又北一派亦自鮎魚口轉入運河逕婁門北屈
出齊門塘又北流為施澤湖施澤之西為漕
湖湖之西隄屬無錫而其浸皆屬長洲湖之
枝流則竝入常熟之雲和塘雲和之西為尚
湖東為昆承湖昆承界常崑之間
昆承之枝流一自梅李塘東北出許浦入於海
一自福山港北稍西入於江一自李墓塘東
趨白茒塘入於海
曹胤儒蘇州府水道志
葑門直南而行歴滅渡橋尹山而有浮橋鎮於水口者
夾浦也乃吳淞江之上流即柳胥浦東通澱湖三泖
西對夾涇港連太湖南扺吳江同里諸湖北接長洲
尹山諸湖
瓦屑涇在滅渡橋北從此涇而南荷花蕩在焉(涇水洪闊)又
東南為黃天蕩(大而深)又過金涇渰西又南行微東過
獨墅湖(湖大而淺)收口為高家店涇(北狹而南闊)涇西為尹山
東南為鑊㡳潭潭之北口高家店在焉舊有壩今趾
存鑊㡳潭直南去為白蜆江東南為十八家村横截
吳淞江而南直南為姚城東南行為大姚又經姚城
市中行(市中河淺)出口為姚城湖又東南為陳湖收口又
為蕭田湖至綦莊東行過太師田(此湖大而淺)東南入小
港又東南入急水港(此港之闊者若湖)過急水港入陳家港
為青浦縣界過澱山湖又過西黿蕩東入金澤塘過
金澤市至金澤寺即頤浩寺四面皆湖漾西黿在西
北雪落漾在西南北行轉東過東青漾東白西陳諸
蕩入連湖蕩俗呼連湖(比各漾頗大)西北連澱山湖東南
連泖湖干山正在其東又東過爛路港此港西北從
澱湖東南入泖正對泖塔東入一港土人名小涇港
又過了路港入小白蕩又入小港名吳箭港入河長
灣過普安橋下又轉而北過六安橋下入朱涇至唐
行有潮入白鶴江出口過吳淞江入顧浦(浦淺而狹水面闊丈)
(有六七浦西岸止五丈)浦南來西下青魚涇又西行轉南入楊
涇南東行三四里轉北而入婁江為太倉南馬頭
震澤在吴江縣西南九十里北濱太湖東通鶯脰西接
南潯南連諸漾凡嘉興以北湖州以東諸水悉會於
此又曰東接平望
爛溪在吳江西南四十八里北接鶯脰湖南扺烏鎮為
蘇嘉湖三府之界諸水所會
白茒之南為七浦七浦西通陽城湖南入崑山縣界中
陽城之東為包湖為傀儡蕩二水與陽城合流而東為
巴城湖其北為鰻鱺湖施澤湖自施澤湖而入為蕭
涇其南為至和塘至和塘西自婁門逕沙湖又東過
新洋江口又東流注於劉家港
至和塘之南為淞江淞江北受陽城湖南通澱山湖諸
水入夏駕浦東北入於劉家港
新洋江南通吳淞江北通至和塘即婁江
三汊港南通吳淞江北接新洋江
劉家港之北為七丫浦西通常熟崑山之諸水東入於
海又云七丫浦入崑山常熟為七浦
七丫浦之南為鹽鐵塘南入嘉定縣界中
太倉婁江之濱南馬頭之東有鹽鐵口逕婁江之南塘
合西東之水皆會蓋鹽鐵絶婁江而自北逕南矣
嘉定之水南北莫大於横瀝東西莫大於練祁練祁之
水自西關出合於顧浦入吳淞江
横瀝貫婁塘之中婁塘在嘉定縣治北十二里横瀝之
水北注劉家河入海俗所謂公塘者是
練祁北折為鹽鐵鹽鐵入劉家港
嘉定縣北絶劉家港南距吳淞江與上海相屬吳淞江
之水皆逕其西南&KR1101;屈從東流入於海
吴江西南斜直太湖枕三江之首崑山在東北為三江
入海要道二邑治水為急
太倉嘉定瀕海多高原苦旱
吳縣多山高仰類太倉嘉定
長洲類吳江
常熟與崑山連者即與吴江崑山等西北竝江東北竝
海者即與太倉嘉定等
曹胤儒松江府境水道志
松江之水不能半於蘇州其名聞者以十數澱山三泖
最大皆西受太湖之水釃而為渠以百數黃浦最大
皆西受澱山三泖之水今諸鄉之水溉田者皆繇此
浦唯東北瀕海岡身之田浦水所不及往往多廢故
開吳淞江為永利
曹胤儒常州府境水道志
常州地勢視蘇松為高北枕大江南控太湖凡水之集
其境内者皆會合漕河竒分而注於江湖
宜興以荆溪兼受數州之水其勢如建瓴也故於荆溪
之下釃為百瀆以殺水勢又開横塘貫其中以引荆
溪水竝注太湖達於吳江入於海而荆溪之所通甚
衆若洑溪章溪周瀆鰕涇慈湖溪湖洑渚童港張渚
諸水竝注於荆溪
荆溪之東曰東氿溪西曰西氿溪上自漂陽合洴浰渰諸
水逕荆溪入東氿繇百瀆入於太湖
東氿溪又北流為東蠡河梅村河又北屈入於宜興之
運河運河北通滆湖滆湖受水多
武進之東自望亭出風波橋入郡界者為漕河
漕河之南曰陽湖曰宋建河又東曰惠明河河之枝流
竝入於漕河
漕河之旁曰䢴溝䢴溝分為二水與後河合流入於漕
河
鳴鳳河東北枕漕河又南通白家溪糴澤河東流注於
滆湖
滆湖在宜興西北武進西南界二邑之間若西蠡湖孟瀆
河青河蠡瀆華渡河黃土瀆佘柯瀆諸水或南或北
竝上通漕河下流注於滆湖蠡湖亦名漕河
永安河在武進之南河之攴流一自西南通漕河一自
無錫漕河東北逕紫溝河入於大江
永安之外為得勝河剰銀河小新河通濟河順塘河陳
墅河伯牙瀆綱頭河河之支流相通屬者竝東北合
流而入於江
灣頭河戚墅港白馬涇諸水竝西北屬漕河東南入宜
興界而入太湖
無錫閘口河在縣北閘口之水東逕蔡家渡分流入於
江隂界中
新河洋尖河嚴埭河又分流與閘河合
芙蓉河五瀉河歐瀆諸水又竝北入江隂界中而注於
江
梁溪水出慧山之陽繚歴山之西南&KR1101;入於太湖又北
與運河合
長廣溪在無錫縣南溪水南流至開化鄉分流出獨山
門入於太湖小五湖自太湖而東逕長廣溪西與大
渲渰合
大小渲渰自梁溪至孤瀆口分為二水南逕青祁渰又
南通小五湖入於太湖小五湖一名五里湖
雙河亦在無錫北河水自錢橋貫直湖港與雙牌港合
西貫直湖入武進之陽湖直湖之水又南入太湖
唐于渰亦在無錫之北南通洪丘渰與太湖相屬又東
北入於蠡湖亦名漕湖與長洲分界
濠湖又西出蠡湖與吳縣烏角溪合流注太湖
閭江在太湖上
獨山門在無錫縣西南十八里錫山山脉西來至此中
斷北與管社山相望號浦嶺門南與充山相對號獨
山門梁溪之水行獨山門之中自雙河口至此入於
湖
望亭漕河東通蠡湖西通太湖
江隂黃田港在江隂之南北引江水横貫邑中南絶蔡
涇逕青暘達於五瀉河者曰漕河
漕河之水分流為長河入繇里涇出新河
新河之西北曰青溪河又東為蔡港其支流竝西南入
於長河
漕河又分流為南北山塘河南逕武進界中入三山港
立埭河崇溝河申港利港竝北通江水南入武進界中
江隂之南曰横河河之水繇黃田港出春暉門東流入
令節港與谷瀆港合谷瀆北引江水南行逕三河口
分為二水又范家港北引江水南行與谷瀆合谷瀆
又東接倪塘河入常熟界中又黃山白沙石牌石頭
雷溝陳蔡諸港竝從大江南流入邑中而達横河
江隂地勢最卑當漕河下流又為衆水入江要道去江
壖可二里竝江土墳起日以廣斥蓋古所云息壤也
然土性輕脆善崩春夏水盛輒敗壊填淤數丈而河
勢又曲渾潮逆上日二度多停淤武進無錫之十四
瀆㪷門又廢即無上流水勢可刮除之故黃田閘九
里河兩涯膏腴之地不可治
曹胤儒鎮江府境水道志
鎮江據三郡上游北負大江地勢中高受水甚少唯南
與漕河通而北達於江
漕河之水流東南順北出於江逆故金壇丹陽有壩堰
以隄塞之使不得東南流又至冬江水縮水跡去江
隄甚遠而水勢又北出順利境内至無所瀦蓄故又
於京口置閘啟閉令不得盡洩於江自是漕河之水
與鎮江境内之水自相吐納
鎮江府城地勢至北益高去太湖遠無所通唯漕渠自
嘉興歴蘇常直北流入於鎮江界中扺京口通江淮耳
然渠自京口逕夾岡勢繚曲皆鑿山為之而瀦水少
故宋時於京口呂城下楗石為渠兩涯置閘以障内
外之水時其鍾泄而又與丹陽之練湖相通
金壇西北則有西洋河上受長山三茅諸山之水繇十
字河以入漕河漕河之東復分流入長蕩河
漕河又直流為穿城遶城二渠繇縣南壩與後陽千南
□河注東墟崑崙二橋合流入白龍蕩出方洛港而
注長蕩湖
金壇西南則有薛埠白㙮張橋三河上受大茅四平牙
髻黃金瓦屋諸山之水繇唐王溪三星河東村諸橋
至三汊河下横塘河竝互流入大浦新瀆荷花等港
以注長蕩湖
金壇東北則有陳塘中塘堯塘諸水入錢資蕩
金壇東南則有白橋大雲下湯諸水自燕子下湯港以
注長蕩湖
金壇之漕河又北行注丹陽之練湖
練湖為丹陽之巨浸湖之支流自斗門閘南流迤東以
入漕河
丹陽漕河自七里橋分流入横塘注珥瀆河珥瀆之上
為珥村鎮河又注珥村之東繇黃連吕莊等橋扺東
南為白鶴溪繇白鶴派分自南而北為丁義瀆繇珥
村之西自左墓達黃土迤南為河口迤北通簡溪簡
溪西受太平河之水東行以達漕河
丹陽漕河又經上下夾岡扺郡城之南乃折而西流枝
分貫於城中北出復合流以入江
丹徒四境諸水則有紀灣崗濫泥洪杜墅湖鄭湖新豐
湖等湖馬林溪馬潭萬頃洋者其勢不能盡達於漕
河然於境内引水溉田為便
曹胤儒蘇常鎮三府入江口志
丹徒縣入江之口三
一繇京口閘出金山為運河
一繇鎮江市南三十里丹徒壩出焦山之東
一繇運河至奔牛而出河莊閘出黃山門
又府城西十八里有下鼻浦北通大江
丹陽縣出江之口二(與丹徒同)
一繇奔牛出孟河之河莊閘
一繇運河出京口閘
又孩兒港之間有龍開河亦可出江
武進縣出江之口二
一繇北門七十里桃花港出江
一繇孟河河莊閘(與丹徒丹陽同)
江隂縣出江之口三
一繇縣北黃田閘
一繇縣北申港
一繇南閘迤西之外港
常熟縣出江之口三
一繇北門直行出福山港
一東北出許浦等港
一西北出三丈等浦港口
以上出楊子江之口凡十
林應訓江南漕渠志
漕渠即運河一名䢴溝隋煬帝大業中所穿也起杭州
候潮門北行經武林從雙橋入崇德縣境經縣治折
北而東過嘉興府城濠又折而迤北會頔塘鶯脰湖
諸水東出平望鎮湖州府運船繇之運河又北經九
里石塘遶吳江縣而北松江運道繇白蜆江西來出
呼鯉涇與運河合入長洲縣界又北經蘇州府城東
與至和塘運河遶北城濠而西相合崑山嘉定太倉
三處漕運繇之蘇城之北為元和塘常熟運船繇之
俱會於永安橋以出楓橋運河繇滸墅關北行入無
錫界經縣治而北扺五瀉河口與江隂運道相會又
西北經常州府城而西為西蠡河與宜興溧陽之運
船相會截白鶴溪折北而為孟瀆河口運舟開時遇
夾岡淺阻或北舟南還京口閉築繇此河出江而渡
接揚州白塔河此江南之間道也運河越孟瀆口而
西行為奔牛閘又十里而為呂城閘呂城之西為珥
瀆河金壇縣運船繇此出會於運河又西北入丹陽
縣境貫城而西北扺夾岡入丹徒縣境舊為夾岡隔
絶江流不通舟楫煬帝鑿夾岡通之今兩崕壁立故
善崩潰經鎮江北出京口閘總為里七百二十有竒
江南運舟繇此渡江入瓜洲閘扺淮而上京師東南
要津也顧其渠本人力開通又城闉關市互夾民居
易於堙礫隆慶中議者欲將歲運冬開避黃淮之險
而北舟南兌且乘秋漲之便號為兩利不知歲當沍
寒川瀆方枯所在虞淺舳艫不銜轉掠行舟且役居
民沿洄助挽蓋水陸兩困矣萬歴六年予疏請大挑
創復閘壩俾水有蓄洩漕乃通利
林應訓天關志
運河總浙直七府漕糧軍民二運舳艫萬艘首尾相接
必出閘外方可起桅停泊江中等風北渡卒遇怒濤
漕舟破壊歲歲有之公私受害者久矣予於萬歷六
年閱視夾岡河工始知繇於丹徒鎮江石橋阻阨故
運船不能起桅出江所致也乃於丹陽以北凡有石
橋俱易木頂改為天關可便抽洩運船一過丹陽距
江百里即竪大桅有風便渡直扺京城設或無風俱
得停泊於運河内地等候順風始免險阻之患雖北
船南還免運進閘之後次第卸桅頗稱便利焉
林應訓閘㪷志
閘之為義押也視水盈縮為節宣也㪷之為義斗也所
以量水出入無過行也故常鎮二府建閘蓄水本欲
以濟運河然回南糧船官民取道恒必繇之以致洩
多蓄少每艱運期今予開瀆以通間道於南疏九曲
鐵猫以分行於北中修練湖堤閘又儲水以兼濟焉
則閘之啟閉有常利兹博矣江隂舊有㪷門積廢已
久今予以其廢者復之圯者修之故高鄉扄㪷以獲
灌溉之資低鄉啟㪷以慎蓄洩之利閘㪷之為義如
此司牧者其毋略諸
歸有光崑山縣全吳鄉濬河志
吳淞江承太湖之水蜿蜒東下三百里入海左右之浦
如百足江自甫里折而北行至崑山全吳鄉東為渚
浦又為帆歸浦斜折而南入於渚浦江復東而浦之
西出者其東為張浦又東為顧仙浦又東為諸天浦
又東為同丘浦又東為新塘皆南入於渚浦若為塘
為漊為涇為浜凡在其間者此光祿署丞孟紹曾規
其鄉所浚之水江東南岸之地也自新塘東則江又
南折非其鄉矣紹曾居家好義歲捐貲以為民興利
至是大旱又捐貲盡浚諸水之在其鄉者當此時邑
民告飢而全吳半鄉獨豐熟其父老咸感之夫三吳
江海之介而群山之水又犇注於其間為大浸所謂
太湖也太湖分迸而出以入於海若以人力溝防疏
導則無不治之田而水旱不能為患害蓋湖水自西
而下而海之潮自東而上清流不能勝濁泥之滓故
水不可一日不浚也嘉靖初朝廷嘗遣大吏来治今
四十年不治矣古之三江其二不可攷今惟吳淞一
江仰接太湖之水古者江狹處猶廣二里今自下駕
以來僅僅如綫而茭蒲葮菼生其中下流入海之蹌
口不復通矣千墩新洋黃浦皆亂流也水道何繇而
順乎故江左右之浦在東者但見止水蘊藻而蘇城
以東秀州以北百里間其田皆不耕吾恐又數年江
日涸而西而湖水益横流東南之民將不食也紹曾
居一鄉能興其鄉之水利則夫受司牧之寄者獨可
以辭其責耶紹曾浚河三十四長二萬七千六百九
十四丈為工四萬九千六百用榖十有三萬九千觔
范濂雲間據目抄水利志
己巳海都憲建議開復吴淞江時民謠有曰若要此河
開除非海龍王來適董其役者蘇州府推官龍宗武
松江府同知黃成樂也吳音黃與王同呼人以為竒
驗第此江為吾松郡水利要道湮沒既久幾成平陸
海公調停允當不煩國帑不費民財計日奏功士民
至今稱頌越二十年當事者以東南水利漸淤特請
簡命憲臣一員司之時許副使應逵出官錢首濬吳
淞江聚工就役溺死疫死者甚衆且吳淞海口名老
鸛觜者俱坍入海中相傳有一大船前後十餘艙約
長數丈浮沒不常人不能攝竟不知何物也自後潮
汐往来迅速且渾濁易積而郡城内外枝河旋開旋
塞民甚苦之
吳中水利全書卷十八
