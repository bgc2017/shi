吳中水利全書卷二明張國維撰
圖(系說)
吳水以震澤為腹三江為腸胃海壖為尾閭兹卷繪
圖首太湖全區而踵之以五邑治湖分界次吳淞次
婁江又次白茆蓋東江塞而并出口於吳淞若白茆
最稱要害僻在東北不可不顯揭之次沿海次沿江
皆辨析港脈吳中諸水唯海容受而江所洩納北西
二境近地渾潮總亦會歸於海云
太湖全圖說
太湖廣三萬六千頃東西凡二百里南北一百二十里
周五百里中有山七十二襟帶蘇湖常三州東南之水
皆滙於此在禹貢曰震澤周禮爾雅竝曰具區左傳曰
笠澤國語史記曰五湖五湖之說又互異張勃吳錄云
周行五百里故名五湖虞翻云東通淞江南通霅溪西
通荆溪北通滆湖東通韭溪故謂之五湖陸龜蒙云太
湖上禀咸池五車之氣一水五名今湖中亦自有五湖
自莫釐山與徐侯山相值者為菱湖莫釐之西與菱湖
通者曰莫湖東逼胥山者曰胥湖長山之東曰游湖長
山北連無錫岸渚者曰貢湖五湖之外别有景湖夫差
山東曰梅梁湖杜圻之西魚查之東曰金鼎湖林屋之
東曰東臯里湖其浸通謂之太湖西納建康常潤宣歙
霅苕諸水皆太湖之源東挾蘇松湖泖塘浦以抵海皆
太湖之委
太湖沿境水口分圖說
太湖周環跨三郡七邑受來源之水俱從宜興之百瀆
長興之二十四瀆烏程之三十六瀆吳江之七十二漊
吐納焉而導湖水以入海者則吳江之長橋葉港曹家
港王家溪港震澤湖雪落港坍闕口直瀆韭溪白龍橋
七里港等吳縣之鮎魚口麫杖港新涇港莫舍漊胥浦
香山港塘橋港烏角溪無錫之新安溪赤城溪洪丘渰
吳塘門獨山門浦嶺門閭江口武進之南䢴溝白射山
河薛堰水路港秦村港下埠港宜興之横塘陽溪大浦
東蠡河塘港皆繇湖入海之口而入吳淞江東流者尤
為緊要勿容湮淤故將沿湖曲折分境各肖方位摹寫
成圖辨别出口之水其流行脈絡首卷内臨湖郡邑分
合圖幅甚詳兹皆略也烏程長興不載以隸浙省而全
書之纂止四郡耳
吳淞江全圖說
吳淞江一名松陵江即禹貢三江之一也跨吳江長洲
崑山青浦嘉定上海六縣横亘二百六十里自垂虹橋
順流東下至尹山再北流至甫里東流至澱湖合北趙
屯浦東顧會浦崧子浦盤龍浦凡五湖而至宋家橋東
南流與黃浦會而遞迤出海自東江廢只此與婁江為
東南水利之大關要今吳淞自崑山以東並湮塞而水
患莫救全書所載首重此江兹不煩贅說
婁江全圖說
婁江一名下江相傳亦禹貢三江之一也自蘇城婁關
而東歴崑山太倉直達劉家港入海凡一百八十里兩
岸港脈如蛇足專受震澤西來諸水或繇陸涇壩沙湖
夷亭真義浦或繇吳淞江界浦或繇小虞浦或繇新洋
江而入謂之南路水或繇官瀆出陽城湖東行至傀儡
巴城等湖蕩出真義十五淹高墟等港而入謂之北路
水今吳淞湮淤而南水汎濫白茆七浦阻塞而北水横
驅夫此婁江一線能盡納東南數郡之水為尾泄乎況
在勝國時開海運萬艘經行朱清力為疏導入我明間
事畚鍤今淺狹處漸亦澁流矣此東南之命脈司水者
亟宜究心又名至和塘此宋丘與權所築北堤起婁關
抵崑山止俗乃襲訛即太倉城中横河猶稱至和塘失
攷甚矣婁江出海東口曰劉家港亦屬無據姑從之
白茆港全圖說
白茆港在蘇郡東北自常熟縣城東南迎春門起至於
海長亘八十里具區水從長洲無錫順流而下如元和
塘如陽城等湖會趨華蕩昆尚二湖者並驅白茆以出
則白茆之關繫殆不亞于吳淞婁江古今人言之甚悉
蓋白茆一港雖僅在常熟轄境而綱維數郡之水利歴
追往時疏導亦協濟興工今湮没占佃木棉旱菽涓流
不通虞邑士庶目擊眉攢而鄰境不察猶秦越視也唯
經國之君子庸心水政叩九閽策當道嘗牘滿公車字
字嘔血試閱斯圖港旁之支脈如鱗如翼洪流不貫不
將仍反内境為壑乎
沿海納潮洩水港浦圖
東吳雖澤國凡瀕海處則皆岡磧而高水勢偃仰不瀉
大禹乃斷岡身為三江以通流出海為縱浦横塘以掣
流入江上下相承水繇中駛罔有散漫繇是田以圩分
圩以字别棋布繩聯縱横相望可為澇備自秦漢患海
溢而築塘為捍從浙境海寧縣而來入直隸境金絲娘
港之東自南迤東皆屬松郡按古之東江久為塘障今
松郡水統會黃浦而趨吳淞唯塘内諸港之迹猶未没
也若蘇郡之獨當東面不僅吳淞江劉家七鴉等港傾
泄為急其他諸涇浦亦當引注以濟旱潦今泥沙填閼
施力維艱司牧者將遂付之浩歎乎
沿江納潮洩水港浦圖說
長江自岷峨發源繇巴入峽經洞庭合彭蠡並達南畿
而涴水淮西諸水悉自西南順趨東北至炭渚高資等
港乃丹徒之輿地兹書之所當敘也江遶鎮之西北二
境常蘇之北境湍流至白茆港以東為江海交會之衝
過此則東海臨焉其圖已見前矣江水亦以消息為潮
汐諸港口雖引納而常主洩洩江之水盡歸海若唯泥
沙易淤時賴疏㵸五代趙宋沿江俱置撩淺即國初亦
重壩閘節宣今止舉通舟大道尚謀修浚之策而農田
水利幾置弗講并白茆要害漸成平陸可歎也亟繪此
圖以俟廟堂之碩畫
吳中水利全書卷二
