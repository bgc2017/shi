海國聞見錄地理類十(外紀之屬)
提要
(臣)等謹案海國聞見錄二卷
國朝陳倫炯撰倫炯字資齋同安人父昂康熙
二十一年從靖海侯施烺平定臺灣烺又自
搜捕餘黨出入東西洋五年叙功授職官至
廣東副都統(案副都統為滿洲額缺陳昂得授是職蓋出特典)倫
炯少從其父熟聞海道形勢及&KR0670;父蔭復由
侍衛歷任澎湖副將臺灣鎮總兵官移廣東
高雷廉江南崇明狼山諸鎮又為浙江寧波
水師提督皆濱海地也故以平生聞見著為
此書上卷記八篇曰天下沿海形勢錄曰東
洋記曰東南洋記曰南洋記曰小西洋記曰
大西洋記曰崑屯記曰南澳氣記下卷圖六
幅曰四海總圖曰沿海全圖曰臺灣圖曰臺
灣後山圖曰澎湖圖曰瓊州圖凡山川之扼
塞道里之遠近沙礁島嶼之夷險風雲氣候
之測騐以及外蕃民風物産一一備書雖卷
帙無多然積父子兩世之閱歷參稽考驗言
必有徵視𠞰傳聞而述新竒據故籍而談形
勢者其事固區以别矣其南澳氣記中稱萬
里長沙者即列子所謂歸墟莊子所謂尾閭
抱朴子所謂沃焦宋史琉球傳所謂落漈但
諸書皆言注之不盈倫炯則推以潮長而此
溜落潮落而此溜長知水自上入仍自下出
其言確切近理足以決千古耳食之疑又史
稱丹落漈者一去不返倫炯則謂乘潮長之
時求出則外高内下反不得出如潮落乘南
風棹船尚可出雍正丙午有閩船落漈者果
如其說得還此語亦前人所未發惟所記七
洲洋帶箭鳥謂由郤和呼鳥插箭為記以𨗳
海船又記暹羅鬼與鄭和鬭法夜建寺塔今
尚在事則蕃俗信鬼有此附會之談倫炯不
為辨正是亦少疎然是書主于記海道不主
于考故實彼國既有此說據而錄之固亦無
妨宏旨耳乾隆四十六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
