欽定四庫全書史部二
資治通鑑前編編年類
提要
(臣)等謹案資治通鑑前編十八卷舉要三卷
宋金履祥撰履祥有尚書表注已著錄案柳
貫作履祥行狀曰司馬文正作資治通鑑繫
年著代秘書丞劉恕作外紀以記前事顧其
志不本於經而信百家之說不足傳信乃用
邵氏皇極經世書胡氏皇王大紀之例損益
折衷一以尚書為主下及詩禮春秋旁採舊
史諸子表年繫事後加訓釋斷自唐堯以下
接於資治通鑑勒為一書既成以授門人許
謙曰二帝三王之盛其微言懿行後王所當
法戰國申韓之術其苛法亂政亦後王所當
戒自周威烈王二十三年以後司馬公既已
論次而春秋以前無編年之書是編固不可
莫之著也云云蓋履祥撰述之意在於引經
據典以矯劉恕外紀之好竒惟履祥師事王
柏柏勇於改經履祥亦好持新說如釋桑土
既蠶引後所謂桑間為証釋封十有二山濬
川謂營州當云其山碣石其川遼水以篤公
劉七月二篇為豳公當時之詩非周公所追
述又以七月為豳詩篤公劉即為豳雅皆不
免於臆斷以春秋書尹氏卒為即與隠公同
歸於魯之鄭大夫尹氏尤為附會至於引尚
書記異於周昭王二十二年書釋氏生則其
徵引羣籍去取失當亦未必遽在恕書上也
然援据頗博其審定羣說亦多與經訓相發
明在講學諸家中猶可謂究心史籍不為游
談者矣履祥自撰後序謂既編年表例須表
題故别為舉要三卷凡所引經傳子史之文
皆作大書惟訓釋及案語則以小字夾注附
綴於後盖依朱子綱目之體而稍變通鑑之
式後來浙江重刻之本則舉要為綱以經傳
子史之文為目而訓釋仍錯出其間已非其
舊又通鑑綱目刊本或以此書為冠題曰通
鑑綱目前編亦後來所改名今仍從原本與
綱目别著於錄以存真焉乾隆四十六年十
二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
通鑑前編前序
朱子曰古史之體可見者書春秋而已春秋編年通紀
以見事之先後書則每事别紀以具事之始末意者當
時史官既以編年紀事至於大事則又採合而别記之
若二典所記上下百有餘年而武城金縢諸篇或更數
月或歴數年其間豈無異事蓋必已具于編年之史而
今不復見矣履祥按竹書紀年載三代以來事迹然詭
誕不經今亦不可盡見史記年表起周共和庚申之歲
以上則無紀焉歴世浸遠其事往往雜見于他書靡適
折衷邵子皇極經世獨紀堯以來起甲辰為編年歴胡
氏皇王大紀亦紀甲辰以下之年廣漢張氏因經世之
年頗附之以事顧胡過于詳而張失之簡今本之以史
子傳紀附之以經翼之以諸家之論且考其繫年之故
解其辭事辨其疑誤如東萊吕氏大事記而不敢盡倣
其例起帝堯元載止周威烈王二十三年接於資治通
鑑名曰通鑑前編昔司馬公編輯通鑑先為長編蓋長
編不嫌于詳而通鑑則取其要也後之君子或有取于
斯焉要刪之以為通鑑前紀是亦區區之所望也峕景
定甲子正月丁丑朔仁山金履祥吉甫序
通鑑前編者仁山先生之所著也先生姓金氏諱履祥
字吉甫婺州蘭溪人自言世本項氏其先項伯入漢以
恩賜姓曰劉暨五季吳越有國避武肅王嫌名從文更
為金氏先生幼知嚮方長而好學天文地形禮樂刑法
田乘兵謀隂陽律歷之書靡不畢究及壯事文憲王先
生柏從登文定何先生基之門講貫愈精造詣益邃何
先生蓋受業於黃文肅公榦文肅公則朱子之高第弟
子也先生嘗一舉進士不利遂絶意進取以布衣游諸
公間率以文義相處當宋季年睹國勢阽危慨然欲以
竒策匡濟為在位所沮議格弗上其語祕不傳然當時
計畫之士咸歎其策不用德祐初以迪功郎召解中褐
入史館編校蓋將漸進用之而國已不可為矣中年以
來遺落世務築居仁山之下顓以講學著書為事訓誘
學者諄諄不倦言論風指皆可誦法先生神勁而清氣
候明潔平居獨處終日儼然至與物接則盍然和懌閨
門之内相敬如賓生平篤於分義有故人子坐事母子
俱繫奚官其後分配為隸子母不相知生死者垂十年
先生傾貲營購卒贖以完其子後貴先生終不自言相
見勞問辛苦而已聞者莫不歎息方從王先生時與同
舍生夜步庭中指謂之曰某星入某次其分野當有某
變已而果然鄆人李某者嘗侍坐於先生言次及其鄉
里先生因歴歴為言其山川風土物産之宜如指諸掌
某大驚服先生之於學其精博類如此所著有尚書表
註論語孟子集註攷證大學章句疏義行於世文集如
千卷藏於家先生嘗謂司馬文正公作資治通鑑秘書
丞劉恕作外紀以記前事顧其志不本於經而信百家
之說是非既謬於聖人此不足以傳信自帝堯以前不
經夫子所定固野而難質夫子因魯史以作春秋始於
魯隠之元實周平王之四十九年也然王朝列國之事
非有玉帛之使則魯史不得而書非聖人筆削之所加
况左氏所記或闕或誣凡若此類皆不得以辟經為辭
迺用邵氏皇極經世歷胡氏皇王大紀之例損益折衷
一以尚書為主下及詩禮春秋旁採舊史諸子表年繫
事復加訓釋斷自唐堯以下接于通鑑之前勒為一書
名曰通鑑前編凡有十八卷舉要三卷既成以授門人
許謙曰二帝三王之盛其徽言懿行宜後王所當法戰
國申商之術其苛法亂政亦後王所當戒自周威烈王
二十三年以後司馬公既已論次而春秋以前迄無編
年之書故是編不可以不著也先生之殁今二十有五
年矣是書雖存世亦莫能知者謙永懷夙昔之話言獨
抱遺編而太息門人御史臺都事汝南郭炯為南臺御
史日嘗欲刊行是書有志而未果今肅政廉訪使平陽
鄭公允中爰始解驂聿崇正學尚論格人章明善道載
閱是編三復嘉歎謂宜立於學官傳之後世迺詢之監
憲左吉公亦克欣贊暨僚列賓佐罔不協從亟命有司
鋟諸文梓共捐秩禄以佐其費厥功告備將表上送官
而命謙為之序謙深惟先生以高明之學負經濟之才
生於季末道不克用暨運啓休明則年既老矣其所著
述間已獲行於世惟是編之作廣博精密凡帝王經世
之大猷聖賢傳道之微旨具在是矣或者得以充延閣
之儲備乙夜之覽庶幾發揮聖學啓沃淵衷禆我國家
稽古之治為生民無窮之澤則先生為不朽矣謙不佞
不足以明先生之心發盛德之藴敢纂錄先生行事之
大略以標諸卷首若夫著作之意則已備於先生所自
序兹不詳述皇元天歷元年十有二月庚子門人金華
許謙謹序
進通鑑前編表
竊臣采錄金華儒士金履祥祥撰次通鑑前編上下卷
舉要三卷官為鋟梓裝褫成上下冊隨表上進者伏以
帝王之制坦然明白幸往聖方冊之具存日月所照莫
不尊親矧昭代車書之盛際欲仰贊緝熙之學願下采
謏聞之言如螢爝謾附於大明而蹄涔何增於鉅海深
懷墾悃祇重震兢(臣)誠惶誠恐稽首頓首竊惟左史
書事右史書言自昔紀載之難備前王為律後王為令歴
代因革之異宜學者將博古以明經史官必表年以始
事惟敬王威烈之會實春秋戰國之交爰有外紀大事
記之書以正史記紀傳等之闕若筆削盡宗乎孔聖則
修纂必始乎陶唐蓋正次王王次春首植綱常之大本
而事繫時時繫年以示述作之弘規本春秋以折衷推
甲辰而正始恥稗官之駮雜黜汲冢之誕誣有臣履祥
當宋景定研精於甕牖繩樞之隟待用於金匱石室之
藏考摭近千餘年彙次為上下卷庶幾三代以降之理
亂若網在綱一元以後之乘除如指諸掌為萬世之龜
鑑表百篇之範模旁及諸書庸伺博識倘遂芻蕘之采不
孤芹曝之忠兹蓋伏遇皇帝陛下歷數在躬文思稽古
宏闡圖書之府廣延帷幄之儒每機務得遂於燕閒而
聖睿猶資於啓沃學於古訓雖寸隂克慎於淵衷欽乃攸
司俾百辟咸遵乎成憲是以發號施令克廣好生之仁
立政任人深得詒謀之道至如庸劣亦被簡知本乏六
轡周原之才欲訪束帛丘園之士冀仰禆於政理以效
報於涓埃蓋問俗莫重於舉賢而著書莫先乎立教俯
賜容光之照少酬繼晷之勞使寒士咸鼔舞於菁莪知
下才不棄捐於棫樸家求遺藁可曾無司馬封禪之書
人誦法言誰知有子雲太玄之易謹表上進以聞臣下
情無任不勝瞻天樂聖激切屏營之至謹言
