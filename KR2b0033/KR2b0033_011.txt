欽定四庫全書
資治通鑑前編卷十一
宋金履祥編
庚子周僖王元年齊侯宋人陳人蔡人邾人會于北杏
(胡氏曰春秋之世以諸侯而主天下會盟之政自北杏始其復宋襄晉文楚莊秦穆交主夏盟跡此而為之者
也桓非受命之霸諸侯自相推戴以為盟主是無君矣故四國稱人以誅始亂正王法也齊侯稱爵其與之乎
上無天子下無方伯有能會諸侯安中國而免民于左衽則雖與之可也誅諸侯者正也與桓公者權也陳
氏曰春秋非主兵皆序爵也于是序齊于宋之上而獨爵齊將子齊以霸也晉文公之簡曰晉侯齊師宋師秦
師皆始霸之辭也自是無特相會者矣)齊人滅遂齊侯會魯侯盟于柯(左氏
曰會于北杏以平宋亂遂人不至齊人滅遂而戌之盟于柯始及齊平也世家曰齊桓公五年伐魯魯將師
敗魯莊公請獻遂邑以平桓公許與魯柯而盟魯將盟曹沬以匕首劫桓公于壇上曰反魯之侵地桓公許之
已而曹沬去匕首北面就臣位桓公後悔欲無與魯地而殺曹沬管仲曰夫許之而倍信殺之愈一小快耳而
棄信于諸侯失天下之援不可于是遂與曹沬三敗所亡地于魯諸侯聞之皆信齊而欲附焉公羊氏曰莊
公將會于桓曹子進曰君之意何如莊公曰寡人之生則不若死矣曹子曰然則君請當其君臣請當其臣莊
公曰諾于是會乎桓莊公升壇曹子手劒而從之管子進曰君何求乎曹子曰城壊壓竟君不圖與管子曰然
則君將何求曹子曰願請汶陽之田管子顧曰君許諾公曰諾曹子請盟桓公下與之盟已盟曹子操劒而去
之要盟可犯而桓公不欺曹子可讐而桓公不怨桓公之信著乎天下自柯之盟始皇極經世曰齊會宋陳
蔡邾之師伐魯三敗之取遂又會魯于柯遂復其侵地曹沬劫盟故也)
(覆祥按左氏于莊公之篇多缺無傳雖有不詳獨晉楚之事雖未見于經而𫝊獨詳焉然終春秋之傳晉
楚事獨詳于諸國蓋其時晉之乘楚之檮杌與魯春秋並行故晉楚之事左氏得以參考備書之齊桓始
霸左氏于其事獨略豈齊之史策有未備耶如北杏之會左氏以為平宋邵氏以為伐魯遂之滅左氏以
為北杏之不至史記以為魯之獻邑邵氏以為取魯之邑柯之盟史記公羊以為曹沬之劫也夫北杏之
會當不止為一事魯亦豈無故而即為柯之盟春秋于齊桓之事凡齊之侵伐皆不書書及書敗而已遂
在濟北必魯之附庸也齊未得魯必有來伐之師伐遂而卒滅之以滅魯也是以魯忍而與齊平為柯之
盟此其事實也故當從邵氏之說然管仲得君之初固常曰南伐以魯為主反其侵地矣至是而始反之
也曹沬之劫不見于左氏而世多稱之今存之以待參考)
二年齊人陳人曹人伐宋(左氏曰宋人背北杏之會胡氏曰諸侯伐宋其稱人者
將卑師少也齊自管仲得政滅譚之後二十年間未嘗遣大夫為主將亦未嘗動大衆出侵伐蓋以制用兵而
賦于民薄矣故能南摧強楚西抑秦晉天下莫能與之争也或以為貶齊稱人誤矣)
(履祥按宋有弑君之亂既已討賊立君矣而北杏之會方且曰平宋亂君又伐之豈齊桓念宋殤之從已
欲立其子而宋人不從也耶此必有攷也)
齊侯使來請師王命單伯會伐宋(左氏曰宋人背北杏之會諸侯伐宋齊請
師于周單伯會之取成于宋而還陳氏曰春秋之初王室猶甚威重也衛之定州吁也陳之妻鄭忽也紀之
求成于齊也皆欲假寵于王齊桓之興亦必請王師而後專伐自霸者之令行諸侯不知有王矣)鄭人
弑其君子儀鄭厲公自櫟入于鄭(左氏曰厲公自櫟侵鄭獲傳瑕與之盟而
赦之傅瑕殺鄭子而納厲公公入遂殺傅瑕)荆入蔡(左氏曰蔡哀侯為莘故䋲息媯以語楚子楚子
如息以食入享遂滅息以息媯歸生堵□及成王焉未言楚子問之對曰吾一婦人而事二夫縱弗能死其又
奚言楚子以蔡侯滅息遂伐蔡秋楚入蔡)單伯會齊侯宋公衛侯鄭伯于鄄
(左氏曰宋服也)
(履祥按單伯三時于外桓公挾之以令諸侯必不止于為宋也是以明年桓公自主鄄之會而齊始霸矣)
(左氏曰齊始霸也)宋人齊人邾人伐郳鄭人侵宋晉曲沃伯稱
滅晉弑其君緡四年宋人齊人衛人伐鄭(左氏曰諸侯為宋伐郳鄭
人間之而侵宋諸侯伐鄭宋故也)荆伐鄭
(履祥按鄭有虎牢之險為中原襟喉故齊晉之霸而常與楚争鄭為是故也先師子王子有曰新鄭之境
前嵩後河右洛左濟虎牢之險天下之所聳目豈不足以屏王室而霸諸侯然春秋被兵之煩未有甚于
鄭者何哉歷十六君無一起人意者不能運地勢之所長反為地勢之所累其國則中原之咽喉也東有
齊北有晉欲霸諸侯其勢不容于捨鄭南有楚西有秦必得鄭而後可霸是所以為天下戰争之的也使
其有英君出于其間内連王室之親外守山川之固挾王命以令諸侯禮樂征伐必自天子出是則東周
之周召也五霸何敢跋扈崛強于後先哉)
齊侯宋公魯侯陳侯衞侯鄭伯許男滑伯滕子同盟于
幽(左氏曰鄭成也公羊氏曰同欲也榖梁氏曰同尊周也陳氏曰諸侯初主盟也自是無特相盟者
矣盟未有言同者于是言同盟以齊桓之初主盟也夫主盟者舉天下而聽于一邦也王者不作舉天下而聽
于一邦古未之有也于是始書曰同盟同衆辭也猶未予以尊主是盟也再盟于幽之後天下知有齊桓而已
矣)王使虢公命曲沃伯以一軍為晉侯(是為武公史記曰曲沃武公
伐晉侯緡滅之盡以其寳器賂獻于周釐王王命曲沃武公為晉君列為諸侯于是盡併晉地而有之曲沃武
公已即位三十七年矣更號曰晉武公始都晉國自桓叔初封曲沃以至武公滅晉也凡六十七歲而卒代晉
為諸侯)秦武公卒弟立(是為德公史記曰葬雍平陽初以人從死)楚滅鄧(左氏
曰初楚文伐申過鄧鄧祈侯曰吾甥也止而享之騅甥聃甥養甥請殺楚子曰亡鄧國者必此人也若不早圖
後君噬臍鄧侯弗從還年楚子伐鄧是年楚復伐鄧滅之吕氏曰鄧之三甥不知國之存亡繫于我之治亂
反謂繫于楚子之死生汲汲然欲殺之忘内而憂外何其疎也環楚而國者如陳蔡鄭許下至江黃道栢之屬
不可一二數也楚不先加兵而唯急于滅鄧者豈非見鄧有可乘之釁乎吾有可乘之釁置而不憂顧以鄰敵
為憂雖楚子可得而殺猶有楚國存焉雖楚國可得而滅猶有諸侯存焉為吾憂者未始有極也當是時強陵
弱衆暴寡之風徧于天下齊人滅譚晉人滅虢書于魯侯之策矣國有釁可乘諸侯將争欲滅之亡鄧豈獨一
楚哉三甥之謀謬戾明矣世猶有迢恨鄧侯不用其言者蓋小人之情咎人而不咎已宜其咎楚而不咎鄧也)
蒍國以晉師伐夷詭諸殺之周公忌父出奔虢(左氏曰初晉武
公伐夷執夷詭諸蒍國請而免之既而弗報故子國作亂謂晉人曰與我伐夷而取其地遂以晉師伐夷殺夷
詭諸周公忌父出奔虢惠王立而復之)邾子克卒瑣立(杜氏左傳釋例曰邾國曹姓周武王
封邾挾為附庸居邾自挾至儀父十二世儀父從齊桓尊王室始進爵稱子儀父兄之字也按唐陸質以儀父
克為二人然前無所据今從左氏)五年王崩太子閬踐位晉武公卒子
詭諸嗣(是為獻公)秦徙居雍(史記曰德公元年初居雍城入鄭宫以犧三百牢祠鄜畤)楚
文卒子囏嗣(是為杜敖按左氏惠王二年楚文卒今從經世)乙巳惠王元年三
月日有食之虢公晉侯來朝(左氏曰虢公晉侯朝王王饗醴命之宥皆賜玉五㲄
馬三匹非禮也王命諸侯名位不同禮亦異數不以禮假人)
(履祥按曲沃賂周而伐晉必虢公實為之請故釐王亦使虢公命之虢公為王卿士不俟旅朝此蓋導晉
也晉之朝王以曲沃始列于諸侯而詭諸又新為諸侯也)
虢公晉侯鄭伯使原伯逆王后于陳(杜氏曰虢晉朝王鄭伯以齊執其卿
故求王為援皆在京師故倡義為王定昏得同姓宗國之禮)
(覆祥按三年之喪自天子達虢晉不能以禮導天子而及其咸在亟為迎婚非禮矣)
秦德公卒子嗣(是為宣公)二年蒍國邊伯詹父子禽祝跪奉
王子頽作亂頽出奔温蘇子奉子頽奔衛衛人燕人入
寇立頽(左氏曰初王姚嬖于莊王生子頽有寵蒍國為之師及惠王即位取蒍國之圃以為圃邊伯之
宫近于王宫王取之王奪子禽祝跪與詹父田收膳夫石速也之秩故蒍國邊伯石速詹父子禽祝跪作亂因
蘇氏秋五大夫奉子頽以伐王不克出奔温蘇子奉子頽以奔衛衛師燕師伐周冬立子頽)
(履祥按蒍國為子頽之即釐王之末以晉師伐夷詭諸周公忌父所為出奔也則其權勢恣横非一日矣
惠王立不能去之而徒復忌父且奪其田此所以養亂也)
齊人宋人陳人伐魯西鄙(春秋莊十有七年齊人執鄭詹鄭詹自齊逃來十有九年
公子結媵陳人之婦于鄄遂及齊侯宋公盟齊人宋人陳人伐我西鄙)蔡哀侯卒子肸嗣
(是為穆侯)三年鄭伯執燕仲父王處于櫟(左氏曰鄭伯和王室不克執燕仲父
杜氏曰南燕伯為伐周故夏鄭伯遂以王歸王處于櫟秋王及鄭伯入于鄔遂入成周取其寳器而還冬王
子頽享五大夫樂及徧舞鄭伯聞之見虢叔曰寡人聞之哀樂失時殃咎必至今王子頽歌舞不倦樂禍也夫
司寇行戮君為之不舉而況敢樂禍乎奸王之位禍孰大焉臨禍忘憂憂必及之盍納王乎公曰寡人之願也)
齊人伐戎
(履祥按是時蒍國立子頽惠王越在鄭鄂王室可謂騷矣齊威方霸而于此反舉伐戎之師于王室若不
聞知霸者之心蓋中立以觀其變也是時齊方惡鄭執其大夫而鄭假寵于惠王故專救周之事以王居
櫟此齊威之所不樂也所以置而不救後七年王使召伯賜齊侯命而後齊始為之伐衛然又取賂而還
霸者設心舉措如此宜孔門之所羞稱也自同盟于幽之後中國無事者十數年矣而獨于周室之亂不
加之意惜哉)
四年虢公鄭伯胥命于弭奉王復歸于王城殺子頽王
與鄭伯虎牢以東(左氏曰春胥命于弭夏同伐王城鄭伯將王自圉門入虢叔自北門入殺
王子頽及五大夫鄭伯享王于闕西辟樂備王與之武公之略自虎牢以東原伯曰鄭伯效尤其亦將有咎)
鄭厲公卒子捷嗣(是為文公)
(履祥按春秋書鄭伯突卒突與怱争國忽正而突不正然突得稱鄭伯卒葬皆書于春秋忽猶稱世子卒
葬皆不書焉忽固自失突蓋終有王室之功也功罪自不相掩然諸侯受國于天子承國于先君苟有天
子之命雖本爭國而立猶正也況有勤王之功乎春秋為諸侯之無王其主假鄭伯突以示褒與)
王巡虢守(左氏曰王巡虢守虢公為王宫于玤王與之酒泉鄭伯之享王也王以后之鞶鑑予之虢
公請器王予之爵鄭伯由是始惡于王冬王歸自虢)五年秦作密畤(史記曰秦作密畤與晉戰
河陽勝之)晉伐驪戎獲姬以歸(史記曰晉獻公五年伐驪戎得驪姬驪姬娣俱愛幸之
莊子曰驪之姬艾封人之子也)陳人殺其公子御寇公子完奔齊(史記曰陳
厲公二年生子敬仲完左氏曰其少也周史有以周易見陳侯者陳侯使筮之遇觀之否曰是謂觀國之光利
用賓于王此其代陳有國乎不在此其在異國非此其身在其子孫光遠而自他有耀者也若其異國必姜姓
也姜太嶽之後也物莫能兩大陳衰此其昌乎史記曰陳宣公後有嬖姬生子款欲立之二十一年乃殺其太
子御寇御寇素愛厲公子完完懼禍及己乃奔齊左氏曰齊侯使敬仲為卿辭曰羈旅之臣幸若獲宥君之惠
也敢辱高位以速官謗使為工正飲桓公酒樂公曰以火繼之辭曰臣卜其晝未卜其夜不敢君子曰酒以成
禮不繼以淫義也以君成禮弗納于淫仁也齊懿氏卜妻敬仲史記其妻占之曰吉是謂鳳凰于飛和鳴鏘鏘
有媯之後將育于姜五世其昌竝于正卿八世之後莫之與京及陳之初亡也魯昭八年陳桓子始大于齊其
後亡也魯哀十七年成子得政)楚熊惲弑其君杜敖而自立(是為成公史記曰
楚杜敖五年欲殺其弟熊惲惲奔隨與隋襲弑杜敖代立是為成)六年祭叔聘于魯(榖梁
氏曰祭叔來聘其不言使何也天子之内臣也不正其外交故不以使也陳氏曰聘未有不稱使者此私相
為好也自魯桓之中年王室無聘魯者莊僖崩葬蓋不見于春秋而莊僖之際諸侯來聘乎盟主乎)楚人
修好于諸侯使人入獻(春秋止書荆人來聘)王賜楚子胙(史記曰成王惲
元年初即位布德施惠結舊好于諸侯使人獻天子天子賜胙曰鎮爾南方夷越之亂無侵中國)
(履祥按春秋之中凡簒弑之人必求列于諸侯之會盟以定其位或賂王室而請命焉楚之不王久矣熊
惲弑其君兄而自立故修好諸侯入獻天子以自文也其後十有五年齊桓賁苞茅之不入則位定之後
跋扈如故可知矣)
曹莊公卒子羈嗣七年魯侯逆姜氏于齊以入使宗婦
覿用幣(左氏曰秋丹桓宫之楹春刻其桷御孫諫曰臣聞之儉德之共也侈惡之大也先君有共德而
君納諸大惡無乃不可乎哀姜至公使宗婦覿用幣御孫曰男贄大者玉帛小者禽鳥以章物也女贄不過榛
栗棗脩以告虔也今男女同贊是無别也男女之别國之大節也而由夫人亂之無乃不可乎)
(履祥按魯莊公不能以禮防閑其母君子猶以為譏況娶者下主乎已上主乎宗廟是可婚齊襄之女乎
莊公于是年三十有七矣制于其母長而不婚必齊女也而後娶文姜薨葬一以小君之禮借曰于母不
敢貶然擇婚可以自制矣而汲汲昏齊不敢少倍慈訓未及除喪而如齊納襄女之幣遇于榖盟于扈皆
為是也莊公于母可謂重如存之感矣獨不思桓公之所以死乎至是將親迎以歸于其心必有礙焉故
特為桓公丹楹刻桷崇飾宫廟以表其不敢忘父之意非以為侈亦非以誇姜也人心天理本不可泯不
能充之顧又絶滅焉噫其不仁甚矣至于使宗婦覿而用幣此則誇媚哀姜也誇媚之則必驕縱之慶父
叔牙之通閔公之弑盖有自來矣)
戎侵曹曹羈出奔陳赤歸于曹郭亡(三傳皆曰郭公左氏缺文二傳謂郭
公赤歸于曹按郭無公爵而經有梁亡之例當作郭亡為是胡氏曰此郭公也義不可曉先儒或以為郭亡
于傳有之齊桓公之郭問父老曰郭何故亡曰以其善善而惡惡也公曰若子之言乃賢君也何至于亡父老
曰郭君善善而能用惡惡不能去所以亡也考其時與事謂之郭亡理或然也)八年衛惠公卒
子赤嗣(是為懿公)六月辛未朔日有食之晉侯盡殺羣公子
(左氏曰晉桓莊之族偪獻公患之士蒍曰去富子則羣公子可謀也已公曰爾試其事士蒍與羣公子謀譛富
子而去之晉士蒍又與羣公子謀使殺游氏之二子士蒍告晉侯曰可矣不過二年君必無患士蒍使羣公子
盡殺游氏之族乃城聚而處之冬晉侯圍聚盡殺羣公子)
(履祥按晉自曲沃桓叔莊伯奪宗故其子孫亦忌宗族之偪聚而殺之桓莊之支無孑遺矣是亦可為世鑒哉)
九年晉始都絳(左氏曰士蒍城絳以深其宫史記曰獻公九年始城絳都之世家有誤今從
年表)虢人侵晉(史記曰晉羣公子既亡奔虢虢以故再伐晉弗克)十有二月癸亥
朔日有食之十年齊侯宋公魯侯陳侯鄭伯同盟于幽
(左氏曰陳鄭服也杜氏曰陳亂而齊納敬仲鄭獲成于楚皆有二心于齊今始服也榖梁氏曰同者有同也
于是而授之諸侯也桓會不致安之也桓盟不日信之也信其信仁其仁衣裳之會十有一未嘗有歃血之盟
也信厚也兵車之會四未嘗有大戰也愛民也)晉伐虢(左氏曰晉侯將伐虢士士蒍曰不可虢公驕若
驟得勝于我必棄其民無衆而後伐之欲禦我誰與夫禮樂慈愛戰所畜也夫民譲事樂和愛親哀喪而後可
用也虢弗畜也亟戰將飢經世曰責内羣公子也)王使召伯廖賜齊侯命(左氏曰且
請伐衛以其立子頽也)十有一年齊人伐衛衛人及齊人戰衛人
敗績(左氏曰齊侯伐衛戰敗衛師數之以王命取賂而還吕氏曰管仲在而齊俟不以王命為重取賂
而還則桓公之所為管仲有不能盡致力者于此事可見矣)
(履祥按此齊侯奉王命以伐衛也而春秋皆稱人以戰齊衛皆無王室也衛侯朔抗莊王而入國其後又
抗惠王以立頽至是雖朔死赤立然未聞其蓋前人之愆也齊侯伐之而不一引咎抗焉以戰此衛之無
王也惠王有子頽之亂固不使一介行李告難于齊而即安于鄭然齊桓方霸天子蒙塵而不一顧省至
是使召伯賜命且命伐衛而桓公不為會諸侯臨之顧微焉以與之戰幸而敗之人不能執衛侯歸于京
師以聽天子之誅赦顧取賂而還如是而伐是兩下相為戰而已故皆人之也)
邾子瑣卒蘧蒢立(是為大公)荆伐鄭(左氏曰楚令尹子元欲蠱文夫人為館于其宫
側而振萬焉夫人閱之泣曰先君以是舞也習戎備也今令尹不尋諸仇讐而于未亡人之側不亦異乎御人
以告子元子元曰婦人不忘襲讐我反忘之子元以車六百乘伐鄭入于桔柣之門子元鬭御彊鬭梧耿之不
比為旆鬭班王孫游王孫喜殿衆車入自純門及逵市縣門不發楚言而出子元曰鄭有人焉諸侯救鄭楚師
夜遁鄭人將奔板丘諜告曰楚幕有烏乃止子元歸自鄭而處王宫又明年申公鬭班殺子元鬭榖於莬為令
尹)齊人宋人魯人救鄭
(履祥按楚以戲典兵齊以微救患此春秋所以狄楚而人齊也陳氏曰救鄭無功何終失鄭也首止之會
鄭伯逃歸為之圍新城盟世子華而鄭少詘桓公卒鄭遂朝于楚諸夏之變于夷鄭為亂階也)
晉侯驪姬子奚齊生使太子申生居曲沃重耳居蒲夷
吾居屈(左氏曰初晉獻公齊姜生秦穆夫人太子申生申生既是世子則齊姜當是元妃左氏所載或
失其傳大戎狐姬生重耳小戎子生夷吾及伐驪戎以驪姬歸生奚齊史記晉獻公十二年生奚齊當是十一
其娣生卓子驪姬嬖欲立其子賂外嬖使言于公曰曲沃君之宗也蒲與二屈君之彊也或曰二當作北宗邑
無主則民不威彊埸無主則啟戎心若使太子主曲沃而重耳夷吾主蒲與屈則可以威民而懼戌晉侯說之
使太子居曲沃重耳居蒲城夷吾居屈羣公子皆鄙唯二姬之子在絳驪姬卒譖羣公子而立奚齊)十有
二年鄭人侵許(事不見于傳許在當時必尚從楚也)十有三年王命虢公
討樊執樊皮歸于京師(左氏曰樊皮叛王王命虢公討樊皮虢公入樊執樊仲皮歸于
京師陳氏曰自齊桓公不以王命討衛而後王師不出向也王室有四方之事雖伐鄭不服救衛無功而執
苪伯立晉侯于是猶討樊仲皮也自討樊仲皮而王命不見于傳記桓公為之也)九月庚午朔
日有食之齊人伐山戎俾燕修貢于王(左氏曰遇于魯濟謀山戎也以
其病燕故也國語曰北伐山戎刜令支斬孤竹而南歸海濱諸侯莫不來朝史記世家曰山戎伐燕燕告
急于齊齊桓公救燕遂伐山戎至于孤竹而還燕莊公遂送桓公入齊境桓公曰非天子諸侯相送不出境吾
不可以無禮于燕于是分溝割燕君所至與燕命燕居復修召公之政納貢于周如成康之時諸侯聞之皆從
齊)
(履祥按齊桓山戎之役諸書多載其深入之跡論者率以為多而春秋人之榖梁氏曰危之也愛齊侯平
山戎也春秋之例凡君師在稱君將卑師衆稱師將卑師少稱人君在焉而稱人則貶也自管仲得政未
嘗命大夫為主將亦未嘗興大衆出侵伐故自魯莊十一年而後凡用兵皆稱人以將卑師少爾伐衛人
之貶也此齊侯亦人之以其深入者將士邀功者之事非霸主攘夷保夏之大略也)
秦宣公卒弟立(是為成公)十有五年魯人殺公子牙而立叔
孫氏魯莊公卒子般嗣慶父弑子般季友奔陳公子慶
父如齊啟立(是為閔公傳曰初公築臺臨黨氏見孟任從之閟以夫人許之割臂盟公生子般
圉人犖自牆外與女子戲子般怒鞭之公曰不如殺之犖有力焉公疾問後于叔牙對曰慶父材魯一生一反
成季曰是將為亂乎使以君命酖僖叔曰飲此則有後于魯國不然死且無後飲之卒立叔孫氏公薨于路寢
子般即位次于黨氏共仲使圉人犖賊子般于黨氏成季奔陳立閔公左氏公羊氏)
(履祥按魯自隠公將予其弟桓而桓公殺之以立卒為文姜所謀見殺于齊其子莊公制于母而忘其父又㛰
于齊哀姜卒與叔牙慶父亂殺般弑閔叔牙慶父皆不良死禍猶未已而叔孫孟孫季孫三家者自是立
其後魯自是分而桓公子孫卒不自相容也不弟不忠不孝之報其禍如此夫)
狄伐邢曹僖公卒子班嗣(是為昭公)十有六年(魯閔公元)齊人救
邢(左氏曰狄人伐邢管敬仲言于齊侯曰戎狄豺狼不可厭也諸夏親䁥不可棄也宴安酖毒不可懷也齊
人救邢)魯侯及齊侯盟于落姑季子歸魯
(履祥按左氏稱閔公哀姜之娣叔姜之子故齊人立之昔者子般之弑季友奔陳公子慶父如齊而閔公
立則齊之立閔公亦豈慶父請之耶閔公立而即為落姑之盟請復季友齊侯使召諸陳公次于郎以待
之則是閔公亦知仗季子之忠防慶父之亂矣而卒戕于慶父惜哉)
晉侯作二軍滅耿霍魏為太子申生城曲沃封趙夙于
耿畢萬于魏(左氏曰晉侯作二軍公將上軍太子申生將下軍趙夙御戎畢萬為右以滅耿滅霍
滅魏還為太子城曲沃賜趙夙耿賜畢萬魏以為大夫士蒍曰太子不得立矣分之都城而位以卿先為之極
又焉得立不如逃之無使罪至為吳太伯不亦可乎猶有令名與其及也且諺曰心苟無瑕何恤乎無家天若
祚太子其無晉乎卜偃曰畢萬之後必大萬盈數也魏大名也以是始賞天啟之矣天子曰兆民諸侯曰萬民
今名之大以從盈數其必有衆)
(履祥按晉獻公方滅耿滅霍滅魏同姓之國而還卒殺其子趙魏之封即種分晉之根天理報應亦微而
速也哉)
十有七年魯慶父弑其君閔公季友以公子申如邾姜
氏慶父皆出奔齊高子盟魯公子申入立(是為僖公)取慶父
于莒殺之而立仲孫氏(左氏曰閔公哀姜之娣叔姜之子也故齊人立之共仲通于哀姜哀姜欲
立之秋八月辛丑共仲使卜齮賊公于武闈成季以僖公適邾共仲奔莒乃入立之以賂求共仲于莒莒人歸
之及密乃縊閔公之死也哀姜與知之故孫于邾齊人取而殺之于夷以其尸歸公羊氏曰齊高子來盟何
以不名喜之正我也莊公死子般弑閔公比三君死曠年無君設以齊取魯曾不興師徒以言而已矣桓公使
高子將南陽之甲立僖公而城魯魯人至今以為美談曰猶望高子也)
(履祥按閔公之立也齊侯使仲孫至魯僖之立也齊侯使高子至魯春秋雖氏仲孫然不如稱高子之美
蓋仲孫之謀不如高子也夫仲孫之于魯非不知慶父之當去也齊侯問所以去之顧曰難不已將自斃
君其待之卒存慶父以亂魯國弑閔公雖魯誅慶父齊殺哀姜不其費力已乎此仲孫所以不及高子也
又按左氏于晉楚之事皆不係春秋之筆削率先經以詳其始末蓋其時晉之乘楚之擣杌與魯春秋
並行此左氏所得參攷致詳也然于魯春秋獨莊閔之篇齊魯之事多闕不詳何耶若莊閔之際雖間因
經解事而前後事情多不具若閔弑季友出夫人慶父何以出奔僖公得入之先後高子來盟之所為皆
無考也)
狄入衛殺懿公衛衆潰濟河立戴公以廬于曹卒齊人
立其弟燬(是為文公左氏曰狄人伐衛衛懿公好鶴鶴有乘軒者將戰國人受甲者皆曰使鶴戰
于熒澤衛師敗績遂滅衛狄人囚史華龍滑與禮孔二人曰我掌其祭不先國不可得乃先之至則告守曰不
可待也夜與國人出狄人衛遂從之又敗諸河宋桓公逆諸河宵濟衛之遺民男女七百有三十人益之以共
滕之民為五千人立戴公以廬于曹許穆夫人賦載馳齊桓公使公子無虧帥車三百乘甲士三千人以伐曹
史記曰自懿公父惠公朔之讒殺太子伋代立至于懿公百姓大臣皆不服嘗欲敗之翟殺懿公也衛人思
復立太子伋之後伋子又死代伋死者夀又無子太子同母弟二人其一曰黔牟嘗代惠公為君八年復去其
二曰昭伯公子頑昭伯黔牟皆已死故立昭伯子申為戴公戴公元年卒齊桓公率諸侯伐翟為衛築楚丘立
戴公弟燬為衛君是為文公初文公為衛之多患也先適齊故齊人入之左氏曰衛文公大布之衣大帛之
冠務材訓農通商惠工敬教勸學授方任能元年革車三十乘季年乃三百乘)秦成公卒弟
任好立(是為穆公)十有八年(魯僖公元)齊師宋師曹師次于聶北
救邢邢遷于夷儀齊師宋師曹師城邢(左氏曰諸侯救邢邢人潰出奔
師師遂逐狄人具邢器用而遷之師無私焉夏邢遷于夷儀諸侯城之救患也凡侯伯救患分災討罪禮也
胡氏曰三國稱師見兵力之有餘也聶北書次譏救邢之不速也春秋伐而書次其次為善救而書次其次為
貶陳氏曰以齊晉之霸也而狄伐邢邢遷于夷儀狄圍衛衛遷于帝丘桓文亦受其咎矣)楚人伐
鄭齊侯宋公魯侯鄭伯曹伯邾人會于檉謀救鄭魯
侯賜季友汶陽之田及費是為季孫氏十有九年諸侯
城楚丘以封衛虞師晉師伐虢滅下陽(左氏曰晉荀息以屈産之乘與
垂棘之璧假道于虞以伐虢虞公許之且許先伐虢宫之奇諫不聽遂起師夏晉里克荀息帥師會虞師伐虢
滅下陽)齊侯宋公江人黃人盟于貫(榖梁氏曰貫之盟管仲曰江黃遠齊而近
楚楚為利之國也若伐而不能救則無以宗諸侯矣桓公不聽遂與之盟)燕莊公卒子嗣(是為
襄公)甲子二十年徐人取舒齊侯宋公江人黃人會于陽
榖(左氏曰謀伐楚也胡氏曰侵蔡次陘之師諸侯皆在江黃獨不與安知其為謀伐楚乎曰兵有聚而為
正亦有分而為奇諸侯之師同次于陘所謂聚而為正也江人黃人各守其地所謂散而為奇也次陘大衆聲
罪致討以震中國之威江人黃人守境按兵以為八國之援此克敵制勝之謀也及盟于召陵執陳濤塗而後
及江黃以伐陳則知侵蔡次陘而二國自為犄角之勢明矣)楚人伐鄭(左氏曰楚人伐鄭鄭伯欲
成孔叔不可曰齊方勤我棄德不祥)二十有一年齊侯宋公魯侯陳侯衛
侯鄭伯許男曹伯侵蔡蔡潰遂伐楚次于陘許穆侯卒
于師楚屈完來盟于師盟于召陵(左氏曰齊侯以諸侯之師侵蔡蔡潰遂伐楚楚子使問師
故管仲對曰昔召康公命我先君太公曰五侯九伯女實征之以夾輔周室爾貢苞茅不入王祭不共無以縮
酒寡人是微昭王南征而不復寡人是問對曰貢之不入罪也敢不共給昭王之不復君其問諸水濱師進次
于陘楚子使屈完如師師退次于召陵齊侯陳諸侯之師與屈完乘而觀之曰豈不榖是為先君之好是繼與
不榖同好如何對曰君惠徼福于敝邑之社稷辱收寡君寡君之願也齊侯曰以此衆戰誰能禦之以此攻城
何城不克對曰君若以德綏諸侯誰敢不服君若以力楚國方城以為城漢水以為池雖衆無所用之屈完及
諸侯盟公羊氏曰楚有王者則後服無王者則先叛夷狄也而亟病中國南夷與北夷交中國不絶若綫桓
公救中國而攘夷狄卒帖荆榖梁氏曰以桓公得志為僅矣)
(履祥按惠王之世北有狄人之患南滅至于邢衛矣南有荆楚之難北伐至于鄭矣所謂南夷與北夷交
而中國不絶若綫也桓公北却狄而南帖荆其有功于諸華可謂大矣然其却狄也緩而帖荆也僅聶北
之次待邢人之奔楚丘之城在二年之後此桓公之緩也若夫楚之為中國患又有什百于狄者吞噬羣
蠻蓋不足道僭王號者數世盡漢陽之諸姬伐蔡滅息比年伐鄭鄭諸夏之襟喉也舍齊桓固未有問罪
焉者然管仲之辭文而不及大桓公之言私而不及德菁茅微物楚所易從昭王舊事楚所可脱也而不敢
及其僣王猾夏之罪以為討其僣猾則楚未易卒服也此管仲之小也桓公知誇先君之好而不及天下之
體知誇攻戰之衆而不及名義之大所以楚人之辭猶未服也僅得屈完之盟姑保不戰之勝齊桓兵車
之會莫盛于召陵而僅僅乃爾曾西所謂功烈之卑孟子所謂小補以聖賢作用觀之是真可謂卑小矣
然以桓公管仲之資言之亦可如是而已矣)
齊人執陳轅濤塗魯及江人黃人伐陳諸侯侵陳陳成
歸轅濤塗(左氏曰陳轅濤塗謂鄭申侯曰出師于陳鄭之間國必甚病若出于東方觀兵于東夷循
海而歸其可也申侯曰善濤塗以告齊侯許之申侯見曰師老矣若出于東方而遇敵懼不可用也若出于陳
鄭之間共其資糧扉屨其可也齊侯說與之虎牢執轅濤塗秋伐陳討不忠也冬叔孫戴伯帥師會諸
侯之師侵陳陳成歸轅濤塗)二十有二年晉侯殺其世子申生(左氏曰閔之二年晉
侯使太子申生伐東山臯落氏里克諫曰太子奉冢祀社稷之粢盛以朝夕視君膳者也君行則守有守則從
從曰撫軍守曰監國古之制也夫帥師專行謀誓軍旅君與國政之所圖也非太子之事也師在制命而已禀
命則不威專命則不孝故君之嗣適不可以帥師君失其官帥師不威將焉用之且臣聞臯落氏將戰君其舍
之公曰寡人有子未知其誰立焉不對而退見太子太子曰吾其廢乎對曰告之以臨民教之以軍旅不共是
懼何故廢乎且子懼不孝無懼弗得立修已而不責人則免于難太子帥師公衣之偏衣佩之金玦狐突御戎
先友為右梁餘子養御罕夷先丹木為右羊舌大夫為尉先友曰衣身之偏握兵之要在此行也子其勉之偏
躬無慝兵要遠災親以無災又何患焉狐突歎曰時事之徵也衣身之章也佩衷之旗也故敬其事則命以始
服其身則衣之純用其衷則佩之度今命以時卒閟其事也衣之尨服遠其躬也佩以金玦棄其衷也服以遠
之時以閟之尨凉冬殺金寒玦離胡可恃也雖欲勉之狄可盡乎梁餘子養曰帥師者受命于廟受賑于社有
常服矣不獲而尨命可知也死而不孝不如逃之罕夷曰尨竒無常金玦不復雖復何為君有心矣先丹木曰
是服也狂夫阻之曰盡敵而反敵可盡乎雖盡敵猶有内讒不如違之狐突欲行羊舌大夫曰不可違命不孝棄
事不忠雖知其寒惡不可取子其死之太子將戰狐突諫曰不可昔辛伯諗周桓公云内寵並后外寵二政嬖
子配適大都耦國亂之本也周公弗從故及于難今亂本成矣立可必乎孝而安民子其圖之與其危身以速
罪也史記曰獻公私謂驪姬曰吾欲廢太子以奚齊代之姬泣曰太子之立諸侯皆已知之而數將兵百
姓附之奈何以賤妾之故廢適立庶徉譽太子而隂令人□惡太子左氏曰姬謂太子曰君夢齊姜必速祭
之太子祭于曲沃歸胙于公公田姬寘諸宫六日公至毒而獻之公祭之地地墳與犬犬斃與小臣小臣亦斃
姬泣曰賊由太子太子奔新城公殺其傳社原款或謂太子子辭君必辯焉太子曰君非姬氏居不安食不飽
我辭姬必有罪君老矣吾又不樂曰子其行乎太子曰君實不察其罪被此名也以出人誰納我縊于新城姬
遂諧二公子曰皆知之重耳奔蒲夷吾奔屈禮記曰晉獻公將殺其世子申生公子重耳謂之曰子盍言子
之志于公乎世子曰不可君安驪姬是我傷公之心也曰然則盍行乎世子曰不可君謂我欲弑君也天下豈
有無父之國哉吾何行如之使人辭于狐突曰申生有罪不念伯氏之言也以至于死申生不敢愛其死雖然
吾君老矣子少國家多難伯氏不出而圖吾君伯氏苟出而圖吾君申生受賜而死再拜稽首乃卒是以為共
世子也)王世子會齊侯宋公魯侯陳侯衛侯鄭伯許男曹
伯于首止諸侯盟于首止鄭伯逃歸不盟(左氏曰甘昭公有寵于惠
后惠后將立之會于首止會王太子鄭謀寧周也杜氏曰惠王以惠后故將廢太子鄭而立王子帶故齊桓帥
諸侯會王太子以定其位諸侯盟王使周公召鄭伯曰吾撫女以從楚輔之以晉可以少安故逃歸不盟孔叔
止之曰國君不可以輕輕則失親病而乞盟所喪多矣弗聽)
(履祥按齊桓公殊會世子不以世子夷于諸侯定王世子也然是會也世子之出必以他故而諸侯會之
耳世子無王命而會諸侯桓公率諸侯會之而世子定春秋美之鄭伯有王命而逃諸侯春秋逃之此齊
桓公之一正天下也周之為父子者定而諸侯之為夷夏者可以辨矣)
晉侯使寺人伐蒲公子重耳奔狄(左氏曰晉獻公使寺人披伐蒲重耳曰君
父之命不校校者吾讐也踰垣而走搜斬其袪遂出奔翟)楚人滅弦弦子奔黃(左氏曰于
是江黃道栢方睦于齊皆弦姻也弦子恃之而不事楚又不設備故亡)九月戊申朔日有
食之虞大夫百里奚奔秦秦始得志于諸侯晉滅虢虢
公醜奔京師遂滅虞執虞公歸其職貢于王(左氏曰晉侯復假道
于虞以伐虢宫之竒諫曰虢虞之表也虢亡虞必從之晉不可啓寇不可翫一之謂甚其可再乎公曰晉吾宗也
豈害我哉對曰太伯虞仲太王之昭也虢仲虢叔王季之徼也為文王卿士勲在王室藏于盟府將虢是滅何
愛于虞且虞能親于桓莊乎其愛之也桓莊之族何罪而以為戮不唯偪乎親以寵偪猶尚害之况以國乎公
曰吾享祀豐潔神必據我對曰鬼神非人實親惟德是依若晉取虞而明德以薦馨香神其吐之乎弗聽許晉
使宫之竒以其族行曰虞不臘矣在此行也晉不更舉矣八月晉侯圉上陽十二月晉滅虢虢公醜奔京師師
還館于虞遂襲虞滅之執虞公及其大夫井伯以媵秦穆姬而脩虞祀且歸其職貢于王孟子曰晉人假道
于虞以伐虢宫之竒諫百里奚不諫知虞公之不可諫而去之秦年已七十矣相秦而顯其君于天下可傳于
後世)二十有三年晉人伐屈公子夷吾奔梁(左氏曰晉侯使賈華伐屈
夷吾不能守盟而行將奔秋郤芮曰後出同走罪也不如之梁梁近秦而幸焉乃之梁)齊侯宋公
魯侯衛侯陳侯曹伯伐鄭圍新城楚人圍許諸侯遂救
許(左氏曰諸侯伐鄭以其逃首止之盟故也圍新密鄭所以不時城也楚子圍許以救鄭諸侯救許乃還)
(履祥按左氏此下叙許男面縳銜璧以見楚子于武城夫諸侯方救許許何為乎降楚且既云降楚明年
又何為與乎洮之盟則左氏此說于經旨事情皆無所于當且所引微子面縳之事又非事實紂之末年
微子已遜于荒武王入殷面縛非其事也左氏於此上誣微子下誣許男蓋兩失之)
二十有四年齊人伐鄭鄭殺其大夫申侯齊侯宋公魯
侯陳世子款鄭世子華盟于甯母(左氏曰齊人伐鄭孔叔言于鄭伯曰諺有
之曰心則不競何憚于病既不能彊又不能弱所以斃也請下齊以救國公曰吾知其所由來矣夏鄭殺申侯
以說于齊秋盟于甯母管仲言於齊侯曰招擕以禮懷遠以德齊侯修禮于諸侯諸侯官受方物鄭伯使太子
華聽命于會言于齊侯曰洩氏孔氏子人氏三族實違君命若君去之以為成我以鄭為内臣君亦無所不利
焉齊侯將許之管仲曰君以禮與信屬諸侯而以姦終之無乃不可乎子父不姦之謂禮守令共時之謂信違
此二者姦莫大焉君若綏之以德加之以訓辭而帥諸侯以討鄭豈敢不懼若總其罪人以臨之鄭有辭矣且
夫合諸侯以崇德也會而列姦何以示後嗣夫諸侯之會其德刑禮義無國不記記姦之位君盟替矣作而不
記非盛德也君其勿許鄭必受盟夫子華既為太子而求介於大國以弱其國亦必不免鄭有叔詹堵叔師叔
三良為政未可間也齊侯辭焉子華由是得罪于鄭)曹昭公卒子襄嗣(是為共公)二十
有五年王崩王人齊侯宋公魯侯衛侯許男曹伯陳世
子款盟于洮鄭伯乞盟太子鄭踐位(左氏曰僖之七年閏月惠王崩襄王
惡大叔之難懼不立不發喪而告難於齊八年春盟于洮謀王室也鄭伯乞盟請服也襄王定位而後發喪
胡氏曰王人下士也内臣之微者莫微子下士外臣之貴者莫貴于方伯公侯今以下士之微序乎方伯公侯
之上外輕内重不亦偏乎春秋之法内臣以私事出朝者直書曰來以私好出聘者不稱其使以私情出計者止
錄其名不以其貴故尊之也以王命行者雖下士之微序乎方伯公侯之上不以賤故輕之也然則班列之
高下不在乎内外特繫乎王命耳聖人之情見矣尊君之義明矣)庚午襄王元年宋桓
公卒子兹父嗣(是為襄公左氏曰宋公疾太子兹父固請曰目夷長且仁君其立之公命子魚
辭曰能以國讓仁孰大焉臣不及也且又不順遂走而退襄公即位以目夷為仁使為左師以聽政于是宋治
故魚氏世為左師)
(履祥按宋故國也得一子魚為政遂足以霸惜其不能盡用子魚所以不遂覇耳)
王使宰周公賜齊侯胙宰周公會齊侯魯侯宋子衛侯
鄭伯許男曹伯于葵丘(傳曰會于葵丘王使宰孔賜齊侯胙曰天子有事于文武使孔
賜伯舅胙齊侯將下拜孔曰且有後命天子使孔曰以伯舅耋老加勞賜一級無下拜桓公召管子而謀管子
對曰為君不君為臣不臣亂之本也桓公懼出曰天威不違顔咫尺小白余敢貪天子之命無下拜恐隕越于
下以遺天子羞敢不下拜下拜登受齊侯盟諸侯于葵丘左氏國語孟子曰葵丘之會諸侯束牲載書而不
㰱血初命曰誅不孝無易樹子無以妾為妻再命曰尊賢育才以彰有德三命曰敬老慈幼無忘賓旅四命曰
士無世官官事無攝取士必得無專殺大夫五命曰無曲防無遏糴無有封而不告曰凡我同盟之人既盟之後
言歸于好傳曰宰孔先歸遇晉侯曰可無會也齊侯不務德而勤遠略故北伐山戎南伐椘西為此會也譬
之如室既鎮其甍矣又何加焉東略之不知西則否矣其在亂乎君務靖亂無勤于行晉侯乃還左氏國語)
(履祥按宰孔後命桓公聞管子之言而後下拜則桓公初心至是蒲矣此孔之所以料其終亂也其詳見
國語而左氏不載又按宰孔之命國語史記皆有弓矢車服九旒之賜皇極經世書賜命為伯此所謂加
賜一級者與然宰孔初命但以賜胙為辭蓋以宗廟為重也孔子朋友之饋雖車馬非祭肉不拜古人禮
意所重蓋如此云)
晉獻公卒奚齊立晉里克殺其君之子奚齊荀息立奚
齊之弟卓里克弑其君卓及其大夫荀息(左氏曰初晉獻公使荀息
傅奚齊公疾召之曰以是藐諸孤辱在大夫其若之何稽首而對曰臣竭其股肱之力加之以忠貞其濟君之
靈也不濟則以死繼之公曰何謂忠貞對曰公家之利知無不為忠也送往事居耦俱無猜貞也及里克將殺
奚齊先告荀息曰三怨將作秦晉輔之子將何如荀息曰將死之里克曰無益也荀息曰吾與先君言矣不可
以貳能欲復言而愛身乎雖無益也將焉辟之且人之欲善誰不如我我欲無貳而能為人已乎冬十月里克
殺奚齊于次書曰殺其君之子未葬也荀息將死之人曰不如立卓子而輔之荀息立公子卓以葬十一月里
克殺公子卓于朝荀息死之)二年狄滅温温子奔衛(左氏曰蘇子叛王即狄又不能
于狄狄人伐之王不救故滅蘇子奔衛)周公忌父王子黨會秦師及齊隰
朋立晉公子夷吾為晉侯(是為惠公傳曰既殺奚齊卓子里克及平鄭使屠岸夷吾
公子重耳於翟曰子盍入乎重耳告舅犯犯曰不可夫堅樹在始始不固本終必槁落父母死為大喪讒在兄
弟為大亂今適當之是故難重耳出見使者曰父生不得供備洒掃之臣死又不敢涖喪以重其罪且辱大夫
敢辭夫固國者在親衆而善鄰在因民而順之苟衆所利鄰國所立大夫其從之重耳不敢違吕甥及郤稱亦
使蒲城午告公子夷吾于梁曰子厚賂秦人以求入吾主子夷吾告冀芮芮曰子勉之國亂民擾大夫無常不
可失也子盍盡國以賂外内無愛虚以求入既入而後圖聚夷吾出見使者再拜稽首許諾吕甥出告大夫盍
請君于秦乎大夫許諾乃使梁由靡告于秦穆公曰天降禍于晉國讒言繁興延及寡君使寡君之紹績昆裔
隠悼播越重以寡君之不禄喪亂並臻以君之靈鬼神降衷罪人克伏其辜羣臣莫敢寧處將待君命君若惠
顧社稷不忘先君之好辱收其逋遷冑裔而建立之以主其祭祀且鎮撫其國家及其民人晉國其誰非君之
羣隸臣也秦穆公許諾乃使公子繋弔公子重耳于翟曰寡君使縶弔公子之憂又重之以喪寡君聞之得國
恒于斯失國恒于斯喪不可久時不可失公子其圖之重耳告舅犯舅犯曰不可喪人無寳仁親以為寳父死
之謂何又因以為利而天下其孰能說之孺子其辭焉重耳出見使者曰君惠弔亡臣重耳又重有命重耳身喪
父死不得與于哭泣之哀以為君憂父死之謂何或敢有他志以辱君義稽顙而不拜哭而起起而不私公子
縶退弔夷吾于梁如弔重耳之命夷吾告冀芮冀芮曰公子勉之□潔不行重賂配德人實有之我以徼幸不
亦可乎夷吾出見使者退而私于公子縶曰中大夫里克與我矣吾命之以汶陽之田百萬平鄭與我矣吾命
之以負葵之田七十萬君苟輔我入掃宗廟定社稷亡人何國之與有君實有郡縣且入河外列城五為君之
東游津梁之上無有難急也黃金四十鎰白玉之珩六雙不敢當公子請納之左右公子縶反致命穆公曰吾
與公子重耳重耳稽顙而不拜則未為後也哭而起則愛父也起而不私則遠利也公子縶曰君之言過矣
君若求置晉君而載之置仁不亦可乎君若求置晉君以成名于天下則不如置不仁以滑其中且可以進退
是故先置夷吾齊隰朋帥師會秦師納晉惠公秦伯謂公孫枝曰夷吾其定乎對曰唯則定國今其言多忌克
難哉公曰忌則多怨又焉能克是吾利也國語禮記左氏)
(履祥按重耳不求入夷吾求入秦穆公雖義重耳之仁而終貪夷吾之賂此公子縶之謀也秦穆天資本
善而輔之者非人一有利心釀晉亂者十五年于此孟子惡有國者之言利其意深哉齊桓公志平晉亂
而置君一唯秦之聽亦不能援立重耳惜哉)
晉殺其大夫里克(左氏曰晉侯將殺里克以說使謂之曰微子則不及此雖然子弑二君與
一大夫為子君者不亦難乎對曰不有廢也君何以興欲加之罪其無辭乎臣聞命矣伏劔而死于是平鄭聘
于秦且謝緩賂故不及)
(履祥按惠公之殺里克以掩奪國之嫌後以防重耳之入里克雖為社稷立賢之計拳拳于重耳然與其
弑二君而成重耳孰若全申生以弭後患因優施一言之誘遂為中立之謀坐視申生之死于前而卒蹈
弑逆之名于後惜哉)
三年王使召武公内史過賜晉侯命(左氏曰晉侯受玉情過歸告王曰晉
侯其無後乎王賜之命而惰于受瑞先自棄也已其何繼之有禮國之幹也敬禮之與也不敬則禮不行禮不
行則上下昏何以長世)王子帶以戎入寇秦晉伐戎晉侯平戎(左氏
曰楊拒泉臯伊雒之戎同伐京師入王城焚東門王子帶召之也秦晉伐戎以救周晉侯平戎于王)四年
三月庚午日有食之楚人滅黃(左氏曰黃人恃諸侯之睦于齊也不共楚職曰
自郢及我九百里焉能害我夏楚滅黃)
(履祥按黃之滅管仲之言卒騐齊桓霸業于是衰矣陳氏曰以陽榖之會貫之盟徒以亡其國焉耳)
王子帶奔齊齊侯使管夷吾入聘(左氏曰王以戎難故討王子帶王子帶奔
齊齊侯使管夷吾平戎于王王以上卿之禮饗之管仲辭曰臣賤有司有天子之二守國高在若節春秋來承
王命何以禮焉陪臣敢辭王曰舅氏余嘉乃勲應乃懿德謂督不忘往踐乃職無逆朕命管仲受下卿之禮而還)
(履祥按五霸桓公為盛而周室戎狄之禍自若王子帶以戎伐周天下之大罪也桓公不能討而平戎于
王豈以受王子帶之奔為此姑息耶桓公身不能容子紏而為王容叔帶固將曲全襄王兄弟之愛未免
卒釀王室異日之禍云)
陳宣公卒子欵嗣(是為共公)五年齊侯使仲孫湫入聘(左氏曰齊
侯使仲孫湫聘于周且言王子帶事畢不與王言歸復命曰未可王怒未怠其十年乎不十年王弗召也)齊
侯宋公魯侯陳侯衛侯鄭伯許男曹伯會于鹹齊侯使
仲孫湫來致諸侯之戍(左氏曰淮夷病杞故且謀王室也為戎難故諸侯戍周齊仲孫
湫致之)六年諸侯城緣陵(左氏曰諸侯城緣陵而遷杞焉不書其人有闕也)蔡穆
侯卒子甲午嗣(是為莊公)七年楚人伐徐齊侯宋公魯侯陳
侯衛侯鄭伯許男曹伯盟于牡丘遂次于匡諸侯之大
夫救徐五月日有食之齊師曹師伐厲宋人伐曹楚人
敗徐于婁林齊大夫管仲卒(管子書曰管仲寝疾桓公往問之曰仲父之疾甚矣
不幸而不起此疾彼政我將安移之管仲未對桓公曰鮑叔之為人何如對曰鮑叔君子也千乘之國不以其
道予之不受也雖然不可以為政其為人也好善而惡惡已甚見一惡終身不忘公曰然則孰可曰隰朋可朋
之為人好上識而下問臣聞之以德予人者謂之仁以財予人者謂之良以善勝人者未有能服人者也以善
養人者未有不服人者也于國有所不知政于家有所不知事必隰朋乎且朋之為人也居其家不忘公門居
公門不忘其家事君不二其心亦不忘其身舉齊國之幣握路家五十室其人不知也大仁也哉其朋乎公又
問曰不幸而失仲父也二三大夫者其猶能以國寧乎管仲曰君請矍已乎鮑叔牙之為人也好直賓胥無之
為人也好善寗戚之為人也能事孫在之為人也善言公曰其四子者其孰能一人之上也寡人并而臣之則其
不以國寧何也曰鮑叔之為人好直而不能以國詘賓胥無之為人也好善而不能以國詘寗戚之為人能事
而不能以足息孫在之為人善言而不能以信默臣聞之消息盈虚與百姓詘信然后能以國寧勿已者朋其
可乎言終喟然嘆曰天之生朋以為夷吾舌也其身死舌焉得生哉史記曰是歲管仲隰朋皆卒管仲病桓
公問曰羣臣誰可相哉管仲曰知臣莫如君公曰易牙如何對曰殺子以適君非人情不可開方如何曰倍親
以適君非人情難近豎刁如何對曰自宫以適君非人情難親管仲死而桓公不用其言近用三子三子專權)
(老泉蘇氏曰管仲相桓公霸諸侯攘戎狄終其身齊國富彊諸侯不叛管仲死豎刁易牙開方用桓公薨于
亂五公子爭立其禍蔓延訖簡公齊無寧歲三子固亂人國者顧其使桓公得用三子者管仲也仲之疾也公問
之相吾以仲且舉天下之賢者以對而其言乃不過曰豎刁易牙開方三子非人情不可近而已仲以為桓公
果能不用三子矣乎桓公聲色不絶乎耳目非三子則無以遂其欲彼其初之所以不用者徒以有仲焉耳一
日無仲則三子者可以彈冠相慶矣仲以為將死之言可以縶桓公之手足耶雖桓公幸而聽仲誅此三人而
其餘者仲能悉數而去之耶因桓公之問舉天下之賢以自代則仲雖死而齊國未為無仲也夫何患三子者
五霸莫盛于桓文文公之才不及桓公其臣又皆不及仲晉襲文公之餘威得為諸侯之盟主百有餘年何者
其君雖不肖而尚有老成人焉桓公之死一亂塗地無惑也彼獨恃一管仲而仲死矣賢者不悲其身之死而
憂其國之衰故必復有賢者而後可以死彼管仲者何以死哉)
(履祥按管仲之死當在是年之春外則救徐而徐敗内則牡丘之盟伐厲之師方行而宋人伐曹西則與
秦共立晉侯而秦伐晉獲其君以歸桓公于此皆末如之何矣)
晉侯及秦伯戰于韓獲晉侯(左氏曰晉侯之入也秦穆姬屬賈君焉且曰盡納羣
公子晉侯烝于賈君又不納羣公子是以穆姬怨之晉侯許賂中大夫既而皆背之賂秦伯以可外列城五東
盡虢略南及華山内及解梁城既而不與晉饑秦輸之粟秦饑晉閉之糴故秦伯伐晉三敗及韓晉侯為慶鄭
曰寇深矣若之何對曰君實深之可若何公曰不孫卜右慶鄭吉不使步掦御戎家僕徒為右乘小駟鄭入也
慶鄭曰古者大事必乘其産生其水土而知其人心安其教訓而服習其道今乘異産及懼而變將與人易弗
聽晉侯逆秦師使韓簡視師復曰師少于我鬭士倍我公曰何故對曰出因其資入用其寵饑食其粟三施而
無報是以來也今又擊之我怠秦奮倍猶未也公曰一夫不可狃况國乎遂使請戰壬戌戰于韓原晉戎馬還
濘而止秦獲晉侯以歸晉大夫及首拔舍從之)王命秦伯釋晉侯(史記曰周天子聞之曰晉
我同姓為請晉君夷吾姊為穆公夫人夫人聞之衰絰跣以太子罃弘與女簡璧登臺而履薪焉穆公曰我得
晉君以為功今天子為請夫人是憂乃與晉君盟許歸之更舍上舍而饋之七牢兼用左氏)晉侯夷
吾自秦歸于晉(左氏曰子桑曰歸之而質其太子必得大成晉未可滅而弑其君祇以成惡且
史佚有言曰無始禍無怙亂無重怒重怒難任陵人不祥乃許晉平晉侯使郤乞告瑕吕飴甥且召之子金教
之言曰朝國人而以君命賞且告之曰孤雖歸辱社稷矣甚卜貳圉也衆皆哭召甥曰君亡之不恤而羣臣是
憂惠之至也將若君何衆曰何為而可對曰征繕以輔孺子衆說晉隂飴甥會秦伯盟于王城秦伯曰晉國和
乎對曰不和小人耻失其君而悼喪其親不憚征繕以立圉也曰必報讐寧事戎狄君子愛其君而知其罪不
憚征繕以待秦命曰必報德有死無二以此不和秦伯曰國謂君何對曰小人慼謂之不免君子恕以為必歸
小人曰我毒秦秦豈歸君君子曰我知罪矣秦必歸君貳而執之服而舍之德莫厚焉刑莫威焉服者懷德貳
者畏刑此一役也秦可以霸納而不定廢而不立以德為怨秦不其然秦伯曰是吾心也十一月晉侯歸史
記曰歸晉君夷吾夷吾獻其河西地使大子圉為質于秦秦妻子圉以宗女)八年隕石于宋
五六鷁退飛遇宋都(左氏曰隕石于宋五隕星也六鷁退飛過宋都風也)狄侵晉
王以戎難告于齊齊侯徵諸侯之師入戍齊侯宋公魯
侯陳侯衛侯鄭伯許男邢侯曹伯會于淮(左氏曰狄侵晉取狐厨受
鐸涉汾及昆都因晉敗也王以戎難告于齊齊徵諸侯而戌周會于淮謀鄫且東略也城鄫役人病有夜登丘
而呼曰齊有亂不果城而還)
(履祥按齊桓尚能伐厲以救徐城鄫以制淮夷豈不能伐戎以救周乎不務德而勤遠略于此見矣)
九年齊人徐人伐英氏(報婁林之役英氏楚與國)齊桓公卒五公
子爭立易牙立無虧世子昭出(左氏曰齊侯之夫人三王姬徐嬴蔡姬皆無子
齊侯好内多内寵内嬖如夫人者六人長衛姬生武孟無虧少衛姬生惠公公子元鄭姬生孝公公子昭葛嬴
生昭公公子潘密姬生懿公公子商人宋華子生公子雍公與管仲屬孝公于宋襄公以為太子雍巫有寵于
衛共姬因寺人貂以薦羞于公亦有寵公許之立武孟管仲卒五公子皆求立冬十月乙亥齊桓公卒易牙入
與寺人貂因内寵以殺羣吏而立公子無虧孝公奔宋十二月乙亥赴辛巳夜殯)十年宋公曹
伯衛人邾人伐齊鄭伯始朝于楚魯人救齊宋師及齊
師戰于甗齊師敗績立公子昭(是為孝公)狄救齊邢人狄人
伐衛(左氏曰宋襄公以諸侯伐齊三月齊人弑無虧齊人將立孝公不勝四公子之徒遂與宋人戰宋敗
齊師于甗立孝公而還八月葬齊桓公邢人狄人伐衛衛侯以國讓父兄子弟及朝衆曰苟能治之燬請從焉
衆不可而後師于訾婁狄師還)
(履祥按齊桓公卒而鄭伯始朝于楚邢狄伐衛矣諸侯之伐齊雖為桓公之故然以霸國而受伐天下之
事固可知矣宋襄狃于伐齊之勝遂有圖霸之心焉說者以邢人狄人伐衛為進狄而救齊果進狄何不于救齊人之而
于伐衛人之耶伐衛則與邢俱人之盟邢則與齊俱人之桓公殁而狄重稱人夷狄之盛也晉文霸而狄復稱狄霸圖之盛也)
十有一年宋人執滕子嬰齊宋公曹人邾人盟于曹南
鄫子會盟于邾邾人執鄫子用之宋人圍曹(左氏曰宋人執膝宣
公夏宋公使邾文公用鄫子于次睢之社欲以屬東夷司馬子魚曰古者六畜不相為用小事不用大牲而况
敢用人乎祭祀以為人也民神之主也用人其誰饗之齊桓公存三亡國以屬諸侯義士猶曰薄德今一會而
虐二國之君又用諸淫昏之鬼將以求霸不亦難乎得死為幸宋人圍曹討不服也子魚言于宋公曰文王聞
崇德亂而伐之軍三旬而不降退修教而復伐之因壘而降詩曰刑于寡妻至于兄弟以御于家邦今君德無
乃猶有所闕而以伐人若之何盍姑内省德乎無闕而後動)
(履祥按齊桓公晚始東略宋襄公蓋繼其志欲以屬東夷首虐滕鄫之君本欲立威不知乃所以失諸侯
也齊桓公假仁義而霸宋襄公假仁義而又不及其屬小國也將假義而失之暴其敵大國也將假仁義
而失之迂宋襄圖覇大槩如此然用鄫子者宋襄之命也而春秋歸罪于邾以邾之役于不義也夫以邾
文公之賢不能自立而怵于震鄰䧟于賣友可惜也已)
衛人伐邢(左氏曰衛人伐邢以報莬圃之役于是衛大旱卜有事于山川不吉寗莊子曰昔周饑克
殷而年豐今邢方無道諸侯無霸天其或者欲使衛討邢乎從之師興而雨)陳人魯人蔡人
楚人鄭人盟于齊(左氏曰陳穆公請修好于諸侯以無忘齊桓之德盟于齊修桓公之好也)
(春秋書會陳人蔡人楚人鄭人盟于齊胡氏曰為此盟者乃公與陳蔡楚鄭之君或其大夫也曷為没公而
人諸侯與其大夫諱是盟也楚人之得與中國會盟自此始矣莊公十年荆敗蔡師始見于經其後入蔡伐鄭
皆以號舉夷狄之也僖公元年改而稱楚經亦書人于是浸強矣然終桓公世皆止書人而不得與中國盟會
者以齊修霸業能制其強故也桓公既没中國無霸鄭伯首朝于楚其後遂為此盟故春秋没公人陳蔡之君
而以鄭列其下蓋深罪之也又二年復盟于鹿上至會干盂遂執宋公以伐宋于是列位陳蔡之上而書爵矣
聖人所以著夷狄之強傷中國之衰也)梁亡(左氏曰梁亡不書其主自取之也初梁伯好土功亟城而
弗處民罷而弗堪則曰某寇將至乃溝公宫曰秦將襲我民懼而潰秦遂取梁公羊氏曰梁亡魚爛而亡也)
(榖梁氏曰梁亡自亡也湎于酒淫于色心昏耳目塞上無正長之治大臣背叛民為寇盗梁亡自亡也如加)
力役焉湎不足道也)十有二年鄭人入滑齊人狄人盟于邢楚人
伐隨(左氏曰衛方病邢隨以漢東諸侯叛楚)十有三年狄侵衛宋人齊人
楚人盟于鹿上(左氏曰宋襄公欲合諸侯臧文仲聞之曰以欲從人則可以人從欲鮮濟宋人
為鹿上之盟以求諸侯于楚楚人許之公子目夷曰小國爭盟禍也)宋公楚子陳侯蔡侯
鄭伯許男曹伯會于盂執宋公以伐宋魯侯會諸侯盟
于薄釋宋公(左氏曰諸侯會宋公于孟子魚曰禍其在此乎君欲已甚其何以堪之于是楚執宋
公以伐宋冬會于薄以釋之子魚曰禍猶未也夫足以懲君公羊氏曰宋公與楚子期以乘車之會公子日
夷諫曰楚夷國也強而無義請君以兵車之會往宋公曰吾與之約自我為之自我墮之不可終以乘車之會
往楚人果伏兵車執宋公以伐宋宋公謂公子目夷曰子歸守國矣國子之國也日夷曰君雖不言國固臣之
國也于是歸設守械楚人謂宋人曰子不與我國吾將殺子君矣宋人曰吾頼社稷之神靈國已有君矣楚人
知雖殺宋公猶不得宋國于是釋宋公公走之衛公子目夷復曰國為君守之迎襄公歸胡氏曰執宋公者
楚子也不言楚子分惡于諸侯也諸侯皆在而蠻夷執其會主莫之敢違其不勇于為義亦甚矣故特列楚人
于陳蔡之上而以同執為文夫以楚之強豈能勝秦五國之衆何弱于趙然澠池之會藺相如一奮其氣威信
敵國秦雖狼虎猶不敢動況以五國之君而不能得志于荆楚乎然宋公欲繼齊桓之烈而與楚會盟豈攘戎狄
尊王室之義乎故人宋公于鹿上之盟而盂之會直書不隠所以深貶之操縱大權自蠻夷出其事已傎矣故
書會盟書釋皆不言楚子榖梁氏謂不與楚專釋是也陳氏曰楚初争長也)十有四年鄭
伯如楚宋公衛侯許男滕子伐鄭秦晉遷陸渾之戎于
伊川(左氏曰初平王之東遷也辛有適伊川見被髮而祭於野者曰不及百年此其戎乎其禮先亾矣是
年秋秦晉遷陸渾之戎于伊川)
(履祥按先王視地畫井而計民授田凡地之可田者既已井授矣其依山阻險高下不一地不可田田不
可井者尚皆虚之用廣樵牧惟夷狄之俗則多依山阻險此所以有九州内之夷狄也然伊洛王畿天地
之中雖曰曠土秦晉豈宜遷陸渾之戎居之秦晉之罪不惟亂華其逼周甚矣自此伊洛之戎世為周患
他日王謂晉人曰先王居檮杭于四裔以禦魑魅故允姓之祖居于瓜州伯父惠公歸自秦而誘以來使
逼我郊甸戎有中國誰之咎也然則秦晉之罪不可勝誅矣)
晉子圉自秦逃歸王召叔帶于齊(左氏曰富辰言于王曰請召大叔詩曰協
比其隣昏姻孔云吾兄弟之不協焉能怨諸侯之不睦王說王子帶自齊復歸于京師王召之也)宋公
及楚人戰于泓宋師敗績(左氏曰鄭伯如楚宋公伐鄭子魚曰所為禍在此矣楚人
伐宋以救鄭宋公將戰大司馬固諫曰天之棄商久矣君將興之弗可赦也已弗聽及楚人戰于泓宋人既成
列楚人未既濟司馬曰彼衆我寡及其未既濟也請擊之公曰不可既濟而未成列又以告公曰未可既陳而
後擊之宋師敗績公傷股門官殱焉國人皆咎公公曰君子不重傷不禽二毛古之為君也不以阻隘也寡人
雖亡國之餘不鼓不成列子魚曰君未知戰勍敵之人隘而不列天贊我也阻而鼓之不亦可乎猶有懼焉且
今之勍者皆吾敵也雖及胡耇獲則取之何有于二毛明恥教踐求殺敵也傷未及死如何勿重若愛重傷則
如勿傷愛其二毛則如服也三軍以利用也金鼓以聲氣也利而用之阻隘可也聲盛致志鼓儳可也鄭文夫
人羊氏姜氏勞楚子于柯澤楚子使師晉示之俘馘君子曰非禮也婦人送迎不出門見兄弟不踰閾戎事不
邇女器楚子入嚮于鄭九獻庭實旅百加籩豆六品饗畢夜出文芋送于軍取鄭二姬以歸叔詹曰楚王其不
没乎為禮卒于無别無别不可謂禮將何以没諸侯是以知其不遂霸也)
(履祥按宋襄求霸之初虐二國之君何其暴也至泓之戰不重傷不禽二毛又何其仁也無他前日氣銳
而今日氣怯爾)
十有五年齊侯伐宋圍緡宋襄公卒子王臣嗣(是為成公左
氏曰齊侯伐宋以討其不與盟于齊也宋襄公卒傷于泓故也)楚人伐陳(左氏曰楚成得臣伐陳討
其貳于宋也遂取焦夷城頓而還子文以為之功使為令尹叔伯曰子若國何對曰吾以靖國也夫有大功而
無貴仕其人能靖者與有幾)王命狄師伐鄭取櫟以狄女隗氏為后
(左氏曰鄭之入滑也滑人聽命師還又即衛鄭人伐滑王使伯服游孫伯如鄭請滑鄭伯怨王之與衛滑也不
聽王命而執二子王怒將以狄伐鄭富辰諫曰不可太上以德撫民其次親親以相及也昔周公弔二叔之不
咸故封建親戚以蕃屏周管蔡郕霍魯衛毛𣆀郜雍曹滕畢原鄷郇文之昭也邗晉應韓武之穆也凡蔣邢茅
胙祭周公之胤也召穆公思周德之不類故糾合宗族于成周曰凡今之人莫如兄弟兄弟䦧于牆外禦其侮
左氏以召穆公作詩曰凡今之人莫如兄弟吕成公謂舉已成之詩而作樂然考國語則曰周文公之詩曰兄
弟閱于墻外禦其侮則左氏文蓋誤其日周之有懿德也猶日莫如兄弟召穆公亦云則是自救其前之誤也
今節其文如此如是則兄弟雖有小忿不廢懿親今天子不忍小忿以棄鄭親其若之何庸勳親親暱近尊賢德
之大者也即聾從昧與頑用嚚姦之大者也棄德崇姦禍之大者也鄭有平惠之勲又有厲宣之親棄嬖寵而
用三良于諸姬為近四德俱矣耳不聽五聲之和為聾目不别五色之章為昧心不則德義之經為頑口不道
忠心之言為嚚狄皆則之四姦具矣周之有懿德也猶曰莫如兄弟故以親屏周召穆公亦云今周德既哀于
是乎又渝周召以從諸姦無乃不可乎王弗聽使頽叔祧子出狄師伐鄭取樂王德狄人將以其女為后富辰
諫曰臣聞之曰報者倦矣施者未厭狄固貪惏王又啟之女德無極婦怨無終狄必為患乂弗聽)晉惠公
卒子圉嗣(是為懷公左氏曰晉大子圉為質于秦逃歸惠公卒圉立命無從亡人期期而不至無
赦狐突之子毛及偃從重耳在秦弗召焉懷公執孤突曰子來則免對曰子之能仕父教之忠古之制也策名
委質貳乃辟也今臣之子名在重耳有年數矣若又召之教之貳也父教子貳何以事君刑之不濫君之明也
臣之願也淫刑以逞誰則無罪臣聞命矣乃殺之卜偃稱疾不出曰周書有之乃大明服已則不明而殺人以
逞不亦難乎民不見德而唯戮是聞其何後之有)十有六年晉公子重耳入于
晉以立(是為文公)晉人殺懷公于高梁(傳曰初晉公子重耳奔狄從者狐偃趙衰
顛吉魏武子司空季子狄人伐廧咎如獲其二女叔隗季隗納諸公子公子取季隗生伯鯈叔劉以叔隗妻趙
衰生盾處狄十二年左氏狐偃曰日吾來此也非以狄為可以成事也奔而易達困而有資休以擇利可以戾矣
戾久將底誰能興之蓄力一紀可以遠矣齊侯長矣管仲没矣謀而無正衷而思始必追擇前言求善以終兹
可以親皆以為善乃行國語遇衛衛文公不禮焉出于五鹿乞食于野人與之塊怒子犯曰天賜也左氏民
以土服必獲此土受而載之國語及齊齊桓公妻之公子安之左氏桓公卒孝公即位諸侯畔齊子犯知齊之不可
以動與從者謀于桑下蠶妾在其上聞之告姜氏殺之而言于公子曰從者將以子行其聞之者吾已除之矣
子必從之自子之行晉無寧歲民無成君天未喪晉無異公子有晉國者非子而誰公子曰吾不動矣姜曰不
然西方之書曰懷與安實疚大事昔管敬仲有言畏威如疾民之上也從懷如流民之下也見懷思畏民之中
也齊國之政敗矣晉之無道久矣從者之謀忠矣時日及矣敗不可處時不可失忠不可棄懷不可從子必速
行公子弗聽國語姜與子犯謀醉而遣之及曹曹共公聞其駢脅浴薄而觀之僖負羈之妻曰晉公之子從者
皆足以相國夫子必反其國反必得志于諸侯得志而誅無禮曹其首也子盍早自貳焉乃饋盤飱置璧焉左
氏負羈言于曹伯弗聽國語及宋宋襄公贈之以馬二十乘及鄭鄭文公亦不禮焉叔詹諫曰臣聞天之所啟
人弗及也晉公子離外之患而天不靖晉國殆將啟之有三士足以上人而從之晉鄭同儕其過子弟固將禮
焉況天之所啟乎弗聽及楚楚子饗之曰公子若反晉國則何以報不榖對曰子女玉帛則君有之羽毛齒革
則君地生焉其波及晉國者君之餘也其何以報君若以君之靈得反晉國晉楚治兵遇于中原其辟君三舍
若不獲命其左執鞭弭右屬櫜鞬以與君周旋子玉請殺之楚子曰晉公子廣而儉文而有禮其從者肅而寬
忠而能力晉侯無親内外惡之吾聞姬姓唐叔之後其後衰者也其將由晉公子乎天將興之誰能廢之違天
必有大咎左氏于是懷公自秦逃歸秦伯召公子于楚楚子厚幣以送公子于秦國語秦伯納女五人懷嬴與焉
他日享之趙衷從公子賦河水公賦六月趙衰曰重耳拜賜君稱所以佐天子者命重耳敢不拜左氏十月惠
公卒十二月秦伯納公子國語濟河圍令狐入桑泉取臼衰懷公奔高梁二月甲午晉師軍于廬柳秦伯使
公子縶如晉師師退軍于郇辛丑狐偃及秦晉之大夫盟于郇壬寅公子入于晉師丙午入于曲沃丁未朝于
武公戊申使殺懷公于高梁左氏國語曰晉人殺懷公于高梁而殺重耳經世曰秦人殺晉懷公入公子
重耳于晉吕郤畏逼將焚公宫而弑晉侯寺人披請見公使辭焉曰蒲城之役君命一宿女即至其後為惠公
來求殺余命女三宿女中宿至雖有君命何其速也夫袪猶在女其行乎對曰臣謂君之入也其知之矣若猶
未也又將及難君命無二除君之惡唯力是視蒲人狄人余何有焉今君即位其無蒲狄乎公見之以難告三
月晉侯潛會秦伯于王城己丑晦公宫火瑕甥卻芮不獲公乃如河上秦伯誘而殺之晉侯逆夫人嬴氏以歸
秦伯送衛于晉三千人實紀綱之濮左氏公屬百官賦職任功棄責薄歛施舍分寡救乏振滯匡困資無輕關
易道通商寬農懋穡勸分省用足財利器明德以厚民性舉善授能官方定物正名育類昭舊族愛親戚明賢良
尊貴寵賞功勞事耇老禮賓旅友故舊胥籍狐箕欒卻柏先羊舌董韓實掌近官諸姬之良掌其中官異姓之
能掌其遠官公食貢大夫食邑士食田庶人食力工商食官皂隸食職官宰食加政平民阜財用不匱)王
使王子虎内史興錫晉侯命(國語曰襄王使大宰文公及内史興錫晉文公命上
卿逆于境晉侯郊勞館諸宗廟饋九牢設庭燎及期命于武宫設桑主布几筵大宰涖之晉侯端委以入内史
贊之三命而後即冕服既畢賓饗贈餞如公命侯伯之禋而加之以宴好内史興歸以告王曰晉不可不善也
其君必霸逆王命敬奉禮義成敬王命順之道也成禮義德之則也則德以道諸侯諸侯必歸之且禮所以觀
忠信仁義也忠所以分也仁所以行也信所以守也義所以節也忠分則均仁行則報信守則固義節則度分
均無怨行報無匱守固不偷節度不攜若民不怨而財不匱令不偷而動不攜其何事不濟中能應外忠也施
德服義仁也守節不淫信也行禮不疚義也臣入晉境四者不失王其善之樹于有禮艾音刈人必豐王從之
使于晉者道相逮也)王廢狄后王子帶以狄入寇王出居鄭(左氏曰大
叔帶通于隗氏王替隗氏頽叔桃子曰我實使狄狄其怨我遂奉大叔以狄師攻王王御士將禦之王曰先后
其謂我何寧使諸侯圖之王遂出及坎欿國人納之秋頽叔桃子奉大叔以狄師伐周大敗周師王出適鄭處
于汜大叔以隗氏居于温鄭伯與孔將鉏石甲父侯宣多省視官具于汜而後聽其私政)王使告難
于諸侯(左氏曰王使來告難曰不榖不德得罪于母之寵子帶鄙在鄭地汜敢告叔父臧文仲對曰天
子蒙塵于外敢不奔問官守王使簡師父告于晉使左鄢父告于秦)宋公如楚(左氏曰宋及楚平宋
成公如楚還入于鄭鄭伯將享之問禮于皇武子對曰宋先代之後也于是為客天子有事膰焉有喪拜焉豐
厚可也鄭伯從之)
資治通鑑前編卷十一
