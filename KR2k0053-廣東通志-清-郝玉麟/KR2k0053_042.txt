廣東通志卷四十二
名宦志省總(五至自省總列傳起忠義傳訖)
總督
國朝佟養甲字陸海奉天人從龍世閥隨貝勒克閩
授兩廣總督奉
命平定百粤順治三年偕提督李成棟統師入潮州先
遣閩衿黃夢麒宣諭威德潮人赴關迎附時羣盜
黃海如劉公顯等各擁衆數萬分據諸縣養甲剿
撫並用盜各歸順由惠入廣撫循難民以次削平
山寇招徠新附四年順德亂民余龍等以巨舶數
百圍廣州養甲水陸邀襲龍敗走七月故指揮楊
可觀等欲以城應賊養甲斬以徇俘其黨三千餘
人時羽書旁午帶甲縱横養甲善於控馭凡糗糧
餼牽之借索者樵蘇蒐獵之蹂藉者約束嚴明民
咸賴焉粤土初平諸司未及銓授養甲妙選幹員
慎簡廉吏劣者置諸法不少寬五年戊子歲饑養
甲捐金平糶存活甚衆是年成棟以肇慶叛脅養
甲不從死之康熙二十三年祀名宦
李棲鳳字瑞吾奉天人為諸生即以天下為已任
由内院副理事官補東昌荆南二道遷湖廣右藩
巡撫安徽所至有政績順治六年平靖兩藩統師
平粤
世祖章皇帝念巡撫重任必得才略兼優威望素著始稱
是職
特簡棲鳳以僉都御史撫粤棲鳳與兩藩先定南韶二
郡揚帆直下廣州遂平棲鳳軍容整肅諸將凜凜
莫敢仰視然剿撫並用動合機宜未嘗一于嚴厲
也撫粤八年杜請托絶饋遺省刑薄斂勞來安集
粤民賴之頻年山海叛服不常兩藩羽檄交馳棲
鳳居中調停隂受和平之福尋加兵部侍郎巡撫
如故順治十一年始開制府以李率泰典軍事而
民瘼政治則資棲鳳為擘畫與制軍相得益彰十
四年考滿加兵部尚書
賜表裏緞有加十五年率泰遷浙閩總督去以棲鳳代
其官時西省潯南兩郡未平東省尚多伏莽棲鳳
受事五月即檄調梧柳高廉各鎮三路進軍恢廓
兩郡東粤積年巨盜如鄧耀黃占三王興楊二蕭
國隆俱相繼就縛各烏蠻土司暨交趾諸郡讋服
歸貢我
國家南顧金甌無缺棲鳳功稱首十七年加太子少
保十八年予告歸卒於家
命官祭之棲鳳在粤十二年粤人思之祀名宦
李率泰字夀籌滿洲人由勲衛仕為刑部侍郎從
大軍定三吳下閩粤威望素著順治十年以兵部
侍郎總督兩廣入境即省廚傳劾貪汚輕徭役西
逆李定國入犯力禦之會靖南將軍兵大破於新
會城下走其衆遂復高雷諸郡先是新會被圍城
中食盡守者人相食徧掠城内婦女率泰力言于
平藩釋者千人民立李公祠擢兵部尚書遷浙閩
總督後卒於閩
王國光奉天人世襲阿思哈尼哈番由戸部侍郎
改都統順治十三年節制兩粤居官廉潔果斷下
車之始革去一切供億時粤歸正未久西逆窺伺
土寇充斥國光嚴於詰盜念粤之致盜者三雄藩
初建少年游食子弟多倚城社父兄亦徇隠之則
為嚴連坐之法又其渠魁借團練為名挾制堡寨
民幸以盜止盜則為嚴保甲之法有司畏盜案滋
蔓聽斷疎縱規避處分而盜益熾則為嚴承審之
法萑苻衰息民俗丕變矣康熙三年海盜蘇利復
叛抗遷界據潮郡
聖祖仁皇帝以國光知兵加鎮海大將軍銜往討平之兵
不血刃鯨鯢授首人擬其功於韓范云崇祀名宦
金光祖滿洲人兩粤寇平制府特資威望
聖祖仁皇帝以光祖從龍舊佐擢任時康熙十二年也
甫下車謁
聖廟嗟典儀簡陋爰訪頖宫舊制增翟籥笙柷之器
習登拜升降之儀於是圜橋改觀髦士蔚起粤自
兩藩駐劄已三十年凡米糓魚鹽芻茭布帛之屬
市儈侵漁利歸王府小民朘削光祖禁之取尤黠
者寘諸法民乃安堵又粤東多商粤西多農泉布
菽粟兩相便也自藩吏肆擾兩江之船遂不往來
光祖聽民自為市糴錢穀流通粤處天末八旗重
鎮皇華使者雲合霧集民疲奔命光祖悉列其弊
請於藩府無藝之徵少息矣康熙二十年滇黔煽
亂命光祖率領大軍進剿光祖聞
命慷慨誓師未幾雲南平紀功司勲其偏禆卒伍寸勞
薄伐亦得議叙以故爭先用命光祖殁士民感其
德請祀名宦
吳興祚號留邨正紅旗人初任江南無錫令康熙
十四年耿逆披猖隨
王師平閩以功署觀察使及臺灣底定遂超遷閩撫康
熙二十一年
特命總制兩粤入境之日相度機宜部署廢藩綠旗官
兵分左右翼左鎮廣州右鎮韶州制軍坐鎮上游
控御全粤得扼要之勢逆藩尚之信以罪誅遺孽
猶擅鹽鐵重利興祚釐剔甦民東安之河頭西趨
高涼直抵瓊州舟車輻輳百貸鱗集奸猾胡從等
據市籍率二十而算一緡興祚杖而逐之潮之廣
濟橋閩粤衝衢歲久圯傾民皆病涉興祚捐白金
四萬兩重葺到今利焉粤錢法壅滯興祚設局鼓
鑄經畫悉協錢乃流通至於招墾荒嚴營汛春秋
耀旅鬭場聲振林木海不揚波苗蠻歸化者幾二
十年智名勇功忠君愛國不愧古名臣矣自崧臺
解組待
命石羊猶躡屐花田泛舟珠海與騷人墨客吟詠唱和
所著有宋元聲律選及史遷句解歸
朝後復出為古北口都統卒于官訃至兩粤之人奔走
聚哭祀名宦
石琳字琅公滿洲正白旗人父某開國元勲封忠
勇伯琳第六子也初由佐領禮部郎中擢山東觀
察使歴任浙藩開府滇楚所在建祠尸祝康熙癸
酉
特簡總督兩廣下車相險阻水陸營堡碁置星布宵壬
屏跡康熙三十五年東粤告饑乞糴于西西人遏
糴琳為通融法爰有泛舟之役復解俸散給糜粥
存活甚衆瀧江羚羊峽當西流之衝暴水潰堤琳
朝服立堤上刑馬沈玉禱於江躬負薪塞堤水即
退康熙辛巳決黎讞于瓊南殱渠魁釋株連民用
大寧壬午猺人肆擾其窟穴八排在萬山之中琳
提師會剿深入其阻蠻烟瘴雨中入腎胃而琳憊
矣琳官粤一十四年分圖甲而錢糧清革私税而
商賈悦恤獄囚而瘐斃鮮嚴海防而盜風息重文
行而士勸學禁鬻女而民興慈流風善政之在人
者蓋百世不諼者也猺人平復輿疾會讞廣州
聖祖仁皇帝命使者齎藥存問琳拜
恩泣不能起登舟歸數日病革遂卒百姓巷哭聲相聞
聖祖遣官致祭粤東西之民相與肖其貌而祀之兄子文
晟撫粤别有傳
郭世隆號常伯奉天人康熙四十二年總督兩廣
廉而仁明而能斷粤人重之世隆念粤地濱海海
防為亟酌其宜汰者順德密邇省會無憂弱總兵
官宜從減酌其宜增者大鵬平海二營海道紆雜
澄海協與南澳對峙甚衝要急須水師宜從益酌
其宜變者達濠海門弁兵宜互易白鴿碙州防守
宜通融
聖祖仁皇帝皆從之其視屬吏也法不少徇然凖情度理
不膠於法瓊州一郡孤懸海外吏抱牘至省往來
踰期以風為解不得則犯險而前多溺世隆矜焉
疏請展限兩月乃甚便之四十三年沿海諸邑被
水世隆急請蠲賑民不患災又粤抵京道遠送囚
例用長解役苦之世隆請視逃人例易短解役免
長途跋涉矣其存心厚而不失之濫馭下嚴而不
失之苛實能無負封疆云
楊琳號玉峰奉天人康熙五十四年由福建提督
遷巡撫初琳歴任開閫察弁員馭卒伍綽有餘地
聖祖仁皇帝遂命巡撫廣東初康熙三年屯糧全徵本色
其離省險遠之區輓運維艱琳疏請改折價三千
四百餘石民甚便之踰二年授總督入
覲奉
聖祖仁皇帝指授方略遂有沿海礟臺之設是役也琳裁
闊狹酌險易新者建之舊者整之共計礟臺城垣
汛地一百二十六處將則有調兵則有增共計三
千九百九十一人首尾相應疎密協宜又上言防
海六事一曰統巡分路二曰戰船宜增三曰哨船
宜均四曰要汛增兵五曰要地設官六曰遠協屬
鎮皆洞切情勢
詔報可其視鹺政多法外施恩開府於粤頗久年亦漸
邁雍正元年
上命琳專督廣東事又一年而卒
孔毓珣號松菴至聖六十七代孫歴官至廣西
巡撫雍正二年
上以毓珣練兵有方遂授廣西總督踰年總制兩廣晉
階大司馬毓珣練達機務轉圜敏妙大政小事各
無凝滯粤素多盜治之者恒失要領盜愈熾毓珣
嚴保甲整斥堠信賞必罰密捕盜魁立寘諸法黨
與震恐悔罪自投者二百四十餘人盜患遂熄又
綜覈全粤山海形勢瞭如指掌兵防營制井井如
畫移香協都司於潭洲設專營守備於從化駐鎮
標遊擊於增城調瓊山縣丞於海口改碣石衛為
同知升連州為直隸諸所措置詳審精密不錯寸
趾粤東春夏兵糈孔亟而粟米之征未逮倉中糓
陳陳相因莫敢擅發毓珣請以倉糓春米給兵秋
成還穀無不稱便猶以肇惠為督臣提臣駐節之
所潮州南澳碣石各鎮協營統計弁兵凡二萬四
千四百六十人非貯穀二萬八千七百餘石灌輸
之不可加以建倉運費非得朱提一萬六千餘兩
籌畫之不可毓珣疏言臣署有無礙銀協此數願
以
皇上之賜贍
皇上之兵
詔嘉許之復區七千金增製各營兜鍪組練干鹵殳鋌
弓矢飛礟之屬軍容整肅壁壘一新焉四年秋偶
患積雨廣肇惠十一邑被水毓珣疏言廣西桂梧
南柳四郡鬱賓兩州貯穀頗多平糶外猶足協濟
請先運三十萬石而東以四萬石貯肇慶以二十
六萬石貯廣州
詔報可而粤東米價遂平他若重圍基而請監司督修
築海塘而禦雷州潮汐鹺政舉而賈人各安其業
洋禁開而梯航相望以来皆績之卓卓可紀者六
年
上命割廣西一省屬雲貴毓珣益得專力廣東矣制粤
以來恭刊
聖主歷年
上諭莊誦尋繹七年秋遷河道總督未幾卒于官
巡撫
董應魁奉天人順治初授良鄉今以賢能課最擢
寳慶太守分守武昌遷山東鹽驛道晉閩臬及廣
西右藩順治十八年以少司寇巡撫廣東下車之
日問疾苦懲積弊招攜懷遠民大安之時粤屢遭
兵燹瘡痍未復值靖藩移鎮閩省家口行糧程督
孔亟急之則槁民緩之則誤軍應魁曰吾不忍粤
民傫瘠溝中亦不忍諉咎於百執事寧以身任厥
愆耳遂鐫級遷江西督糧道尋罷歸粤人建祠于
禪山祀之
王來任字弘宇奉天人康熙四年以副都御史巡
撫廣東時粤地屢經盜寇賦役未減平靖兩藩輕
視民命來任至安集流亡咨詢疾苦踵總督盧崇
峻覆陳六大害一曰夫役二曰民船三曰私抽四
曰採買五曰誣盜六曰擅殺請
命禁革民交相慶親慮囚平反積案囹圄一空微服遊
市閭察有司之淑慝不少徇晝夜巡邏奸宄竊發
即捕獲兵厮横暴即重懲嚴禁略販令關津非驗
符傳毋得闌出粤女培養士氣綏靖邊疆皆由實
心行政未幾以京察自陳免粵人相率詣
闕籲留而來任已病革矣臨終遺疏以復海遷界為言
聖祖仁皇帝許之祀名宦
劉秉權字持衡奉天人從
世祖章皇帝入關授兵部主政遷刑部啓心郎轉僉都御
史擢國史院學士康熙七年巡撫廣東甫視事即
懲貪墨禁加派革供應風紀肅然時方巡海展界
招徠安插男婦十六萬有竒墾田二萬五千餘頃
聖祖仁皇帝優奬之招復竈丁而鹽課足餉請減屯賦而
戍卒安業正己率屬息事寧民務持大體不為苛
細尤崇理學重師儒開省治文明門以延秀氣士
風日盛甲寅秋潮鎮劉進忠叛秉權帥師斬偽將
金統積勞卒於軍訃聞優䘏予廕諡
李士正字毅可奉天人舉明經歷任江西巡撫康
熙二十年逆潘既殄部議廣州各員皆令復還内
城原署撫治則改藩府為之二十一年命士正以
原銜移撫蓋重其選也時藩焰方熄而隸藩之三
旗馬步閒丁尚數千人紛紛臲&KR1142;士正不動聲色
量地畫界分東西以處兵民凡田廬之為藩敓者
店舍之為兵據者一一給還於民刊布寬大之政
二十四條兵民遵守氣象一新已念粤為嶺海巖
疆兵防綦重復與制府提督諸大吏周行海甸相
其要害扼塞之所分汛設戍海氛肅清遂會師搜
捕花山沙潭諸盜犂其巢幕
題請建縣以資控制今花縣所自始也
聖天子東南宵旰之憂稍紓矣士正久任外吏敭歷諳練
所至郡國必觀其形勢衝險隂陽向背於粤則治
文廟建三賢祠改創棘院闢文明門修青雲橋濬東
西池隍水道重新鎮海拱北二樓收斂悍氣粤風
遂醇在粤六載人思其功德俎豆於五仙門外又
崇祀名宦
朱弘祚字徽蔭山東高唐州人順治戊子舉人起
家盱眙令以卓異薦歷任直隸守道
聖祖仁皇帝悉其能於康熙二十七年
命巡撫粤東
陛辭日有言人所不能言為人所不能為之語
聖祖壯之賜白金鞍馬以寵其行出都日單車走庾嶺憫
役夫之苦給以直且立石道左自後役不濫派弘
祚始也既抵任首念粤鹺政漸壞疏陳其弊一清
陋規以勵臣志一禁換埠以靖奸風一定鹽價以
杜横索一專緝捕以免株連語語剴切商民德之
衛所屯田舊税三斗為額頗重戍者多逃亡弘祚
疏請減其額并裁補徵之項弁兵賴焉瓊郡遠居
海外兵燹後澄邁臨高二邑錢糧逋欠至七萬一
千九百兩有竒而高郡之吳川復以流亡失業有
無徵銀四萬二千兩有竒米四千一百石有竒弘
祚皆疏免其累廣州由水道赴惠潮港汊通海商
旅患胠篋蹤跡詭秘莫得渠魁弘祚為文檄城隍
之神密捕之盜皆獲悉繫鋃鐺投諸江盜遂息其
整綱飭紀摘伏除姦皆此類世謂先資之言見於
廷見兩語良不負所學云康熙三十二年擢浙閩總督
崇祀廣東名宦
彭鵬字古愚莆田人舉孝廉官諫垣直聲震天下
康熙四十年出撫粤西政務肅舉旋調粤東屬吏
聞其至惴惴屏息鵬進諸司而訓之曰周官六計
上廉吏不廉雖有小善不足錄也故墨吏即劾無
少徇者性勤敏視事常至日昃退則繙閱官書讞
語目不停覽手不停披夜漏三下未寢率以為常
有以獄上者鵬輒親讞發奸如神掾史伍伯不敢
索一錢會天旱史巫祈禱弗應鵬露頂跣足行赤
日中汗出如注從者以巾拭之不許甘霖大沛粤
人為喜雨詩紀其事其時仲坑開採聚衆幾二十
萬鵬驅散之惠潮隂受其福鵬博學強識條貫經
史熟於國家典故凡有奏疏犂然當利病常愛惜
人材汲引公當經薦剡者
朝廷俱不次擢用其誠足以格
君如此未幾以勤勞卒於任崇祀名宦
石文晟滿洲正白旗人前兩廣總督石琳兄子康
熙二十七年知潮州府事時當海氛初靖文晟壹
意招徠宣揚文教四十三年自滇撫移粤居官廉
潔明練抵任後平差徭禁羨耗除茶蠟舟車之費
擴清夙弊屬吏望風惟謹漕糧改折起自前明洪
武以避風濤之患吏緣為奸穀賤仍勒重價文晟
喟然曰天予豐年所以惠民官反噆之是國之虱
也嚴飭諸司仍收本色冒禁者罪時狼蠻弗靖勢
頗洶洶文晟相機宜擒其副賊蠻遂就撫粤地寧
謐溯石氏兩世開府粤東勲德相繼足垂百世云
未幾遷兩湖總督粤民祀名宦
楊宗仁奉天正白旗人明警廉儁康熙五十八年
巡撫粤東洗剔陋例褫屬吏之貪墨除重充之革
役懲終訟之刁風官師肅軌奸猾潛蹤又知人善
任凡所調拔之員無負厥職前此撫粤者親屬相
隨頗多宗仁僅攜十數人耳粤東山海交錯向行
保甲法日久廢弛宗仁法在必行否則劾其令盜
遂屏息尤加意作人振舉學校庚子鄉試監臨盡
除宿弊凡宗仁所行政事必貫以誠實之心外視
之凛凛不可犯而中含和煦撫粤四載擢湖廣總
督加太子少保登車之日粤童叟泣而攀轅不能
進後三年卒於楚加贈少保
賜諡清端
本朝總督得此易名者數人而已粤人聞其沒咸哀之
請祀名宦子文乾别有傳
楊文乾字元統宗仁子也敏練嚴重有大臣幹局
自少能撥煩治劇初任山東曹州牧擢守東昌遷
陜西榆林道會宗仁總督兩湖
奏以自隨
上加按察使銜令赴楚雍正二年起授河南布政使司
疏豁祥符中牟封邱等縣虚糧豫人德之四年授
廣東巡撫文乾自以三載之内父子秉鉞兹土
君恩父業淬厲以承甫五日即丁父憂會有奪情之
命文乾不敢違墨縗視事時值歲祲文乾告糴四方聚
米實倉減價平糶貧不能市糧者按口賑給奸民
肆梗立寘之法秋東莞博羅等五縣被水文乾方
監試棘闈即疏請蠲賑復出俸金先給災民尤重
農事嚴察基圍高其舊址俾西江之水不溢出為
田患督理海關秋毫不以自潤
上有操守勝人實心辦事整飭官民不避嫌怨之褒服
未闋請假葬親赴京召對
特賜御書整躬率屬匾額六月
命往清理閩逋秉公無隠次年事竣復回粤撫任先是
文乾在閩時聞粤米價騰貴士卒苦饑即發籯金
數千兩有竒遣使齎犒兩營荷戈之士載道歡呼
是年文乾竟以國事勞瘁卒於任遠近悲痛文乾
撫粤三年嚴而濟之以寬所薦拔多至方面大僚
著懋績海洋番舶有失風漂徙皆資以餼廩俾得
還國殁後
朝廷念文乾功因
勅所過地方一體致祭錄次子應琚為戸部員外郎旋
擢河東分守道粤人感文乾遺澤祀名宦
布政使
張仲德奉天人康熙十七年官廣東布政性明決
幹濟抵任後南韶二郡盜起值
王師西下軍興旁午攟載輸將溯流轉輓仲德運籌有
方上不虧賦下不病民盜平招集流亡墾闢荒畝
治民時裁闊狹凡扣尅擾累諸弊盡革除之藩司
為省綰轂錢糧賦稅出入輕重悉為釐定粤俗輕
生爭訟輒服毒草奸徒藉為竒貨仲德廉知其弊
嚴行禁飭刁風乃寢未幾卒於官祀名宦
魯超號謙菴順天籍浙江會稽人也康熙三十一
年官惠潮道督撫奉
命舉廉能官以超名上
特授粵西按察使三十七年擢廣東布政使前後在粤
凡七載潮舊有絶戸虚丁久為民累除豁三千餘
戸康熙甲戌水漲超晝夜築堤以身為捍至今名
魯公堤丁丑歲饑守令議發積貯平糶未敢擅動
超力任之果報可人比之漢汲黯云泊晉粤藩益
厲清操葺嶺南珠江義學穗城扶風書院延宿儒
置都養士彬彬興學矣粤東兵餉例間用錢值錢
滯兵苦虧折強市民物民復苦之超請
題全給白金兵民均賴焉卒於官士民哀之舉祀名
宦潮人專祀於鳳凰臺側
按察使
曹國柄直隸順天人順治七年隨
王師恢粤莅任廣東按察使方正峻潔寬大不苛日給
止粗糲瓜菜一切服用澹如也時方綏定之初壹
意與民休息誥誡屢頒期於無訟錄囚多所平反
粤民愛之
各道
李綺字友三江南人順治三年隨總督佟養甲入
粤任廣東按察司僉事提督學政時值明季兵荒
之後鞠學宫為茂草竄子衿於叢棘綺下車宣揚
皇朝文德多士鼓舞萃集
景運丕新綺與有力焉繼綺督學者張調鼎顧鏞俱江
南人亦有聲
馮偀字英人浙江慈谿人己丑進士順治六年粤
東李成棟叛
世祖章皇帝
特簡偀副使巡視海道會同大帥統師抵粤平南韶等
郡約束軍伍反側子望風投欵及抵廣州與大帥
相度機宜先以一軍取三水從化等縣旋平廣州
傳檄各鄉堡禁掠子女藉廬舍未幾偽陽春伯范
承恩據城叛偀遣人恫喝之承恩惶恐不知所為
偀又密令健兒運城内諸大礟至西關多鼓鈞聲
發礟震天地承恩一時無措黨遂潰而廣州復安
在粤功頗鉅其去也人咸思之祀名宦
林嗣環號鐵崖福建晉江人順治七年由進士分
巡雷瓊一介不取豪強屏跡先是賊首羅成基踞
民田百姓代之輸稅及賊平沒其産稅仍在民累
無已嗣環力請清覈以賊産入籍餘還民瓊向有
派役之例值者苦之嗣環力均偏累未幾内召去
民迺設主侑享於包拯祠
施起元字虹澗福建福清人進士隨平藩南征入
粤順治七年
特授嶺東參議道庚寅莅任時惠州新復哀鴻未集起
元勞來還定下車之日力行十二事曰撫民曰蕩
寇曰安流移曰率屬員曰約軍需曰束吏役曰省
訟牒曰恤刑獄曰除雜耗曰豁夫累曰興人材曰
行鄉約境内以安辛夘攝學政分考惠屬所拔悉
當以憂解任卒於家祀名宦
畢振姬山西人由進士順治十四年歷任廣東按
察司僉事廉潔明敏剛正公平民呼為畢青天任
滿遷轉不攜羊城一物人思其德
李文煌號包闇河南人由進士入翰林轉諫垣順
治十三年出守嶺東道甫下車問民疾苦興利除
害政教大行嶺東多盜文煌恩威互用剿撫兼施
殱樟九凹巨魁招黃沙巢遺黨民賴以寧又修學
宫均夫役禁苛派嚴奸胥養老䘏孤省刑薄斂能
正已率屬苞苴不行至今人思遺愛
吳嵩仞直隸眞定人登進士初任河東守道旋授
饒南分巡時粤東李成棟叛順治十五年
世祖章皇帝策遣兩潘入粤
特授嵩仞廣東分巡驛傳道甫下車督戰艦籌兵餉大
事以集地方蕩平花山界枕番松盜魁王興負固
嵩仞統大師深入叢林密箐剿撫協宜賊黨掃除
遂空其地今所立花山縣治者也粤地濱海水患
屢衝決嵩仞修堤築防遂成沃土兵燹之餘澤宫
鞠草嵩仞修葺學校妙選名儒文教興矣及攝鹺
政釐剔錮弊念粤鹺政之壞多係流商罔恤身家
利析毫末於是禁逐豪儈墾復場竈遴土著富民
執引身處脂膏一絲不染卒之日民咸懷之崇祀
名宦
趙廷標浙江錢塘人康熙十年分巡廣南肇道有
惠政善緝盜盜聞其名輒遁去肇舊有分巡使者
柴薪錢吏籍其贏餘以獻廷標屏不受頒民之煢
弱無告者為政務持大體不事更張明年以丁憂
去後歷楚南秦隴皆有政聲祀名宦
仇昌祚號漪園山西曲沃人由明經任潮州府同
知康熙十二年入
覲回至程鄉值劉進忠叛其黨挾之入郡授以官不屈
詐病臥牀蓐者三年康親王恢潮嘉其不汚偽命
疏授惠州府知府尋擢嶺東守道剔蠧弭盜甚有
卓績
陳肇昌號省齋湖廣黃岡人由戊戌進士令寳雞
報最擢主事遷刑部郎中康熙十七年授廣東督
學時當兵燹後士多流亡肇昌加意招徠秉公甄
拔嶺表藉以起衰復廉士之貧者量為周給所至
申明條約嚴飭學校士習以醇時值軍興旁午例
許入貲肇昌於各學正額外甄拔遺才示勸士鼓
舞焉考成居最還都之日諸生泣送攀轅雍正三
年祀名宦
蔣伊號莘田江南常熟人康熙癸丑進士由庶常
改陜西道御史直言敢諫康熙二十一年補廣東
督糧道參議革陋羨嚴浮派日用薪水皆自辦給
故事吏下縣捧檄促解勢張甚縣不勝擾伊立為
革去又解省米價例浮於時伊平凖諸市而官無
侵漁時逆藩多佔據民舍伊暑不張蓋躬自察勘
民得復還故業兵糧最苦撥支軍歎跋涉吏又持
之伊酌以本地糧給本地兵軍民兩稱便焉康熙
二十二年
聖廟傾圮且藩卒横踞伊出俸錢造軍房八十餘楹
先申制府以戢兵隨鳩衆工以葺
廟兵心安而士氣振其持大體定危機類如此尤加
意文教風厲後進創立穗城書院嶺南義學置膳
田六百餘畝以給四方來學之士月吉課甲乙海
濱鄒魯駸駸盛焉康熙二十四年擢河南督學解
纜日囊槖蕭然士民號泣攀轅及卒粤人設位嶺
南義學哭者甚衆籲祀名宦又公葺穗城書院為
蔣公祠祀之
白璧琛正白旗人廕生由員外郎延建僉事督糧
江西康熙五十一年以卓異擢廣南韶道莅任見
文廟傾圯即加修葺礪廉隅飭官方墨吏望風解組
江灣為奸人逋逃藪環攻殄滅之西山猺相鬭單
騎歷險諭降之歲旱步禱靈雨零嘉禾生皆實政
也六十一年祀名宦
程大畢湖廣孝感人少敏目數行下由博士弟子
員貢成均授典籍轉司務歷戸兵兩部郎中擢河
南汝寧府知府卓有政聲康熙五十二年奉
特旨授兩廣鹽法道粤鹺政積弊多端有盤掣常規有
領繳糜費大畢甫下車悉心釐剔定引七帑三之
例請新舊兼疏由是帑鹽不致雲屯引鹽不致日
滯商賴之州縣以積引不銷新例詿誤者凡五十
四人大畢又請分限十年帶銷
詔曰可得免處分官賴之大畢視鹺時年近七十公餘
手不釋卷恤商之餘尤能造士觀風所拔士皆知
名資給膏火以故科第多出其門下而商民子弟
咸鼓篋向學矣康熙五十七年還里攀轅遮道夜
始得行崇祀名宦
各府
陸元機浙江山隂人順治三年大兵初定粤以
元機行廣州知府事開誠布公遐邇向化丁亥失
獄犯陳知希總督佟養甲疑其故縱命斬之百姓
蜂擁號泣以身翼蔽爭乞代死養甲見民情激切
乃釋縛籍其貲止值數金養甲遂復其官粤民戴
之如慈父(下縣令)
楊交泰江南無為州人順治七年從征入粤知番
禺縣精明廉恕莅任三載人頌神君時夫役浩繁
軍需交迫泰嘗自矢曰交泰年五十無子所不恤
吾民者絶其嗣人咸德之
劉象震字轅星江南霍邱人順治七年冬由歲貢
任新會令單騎赴縣釋奠見啓聖宫毁圯亟新之
入春給牛種於四鄉以勸耕陳涌盜陳德貫踞鄉
作亂請兵擒滅之時大兵剿新化石碑諸寇有
難民數百來歸鳩形鵠面聚泣縣門象震賑䘏俾
得其所癸巳歲饑煮糜平糶婦女老弱計口日給
多所存濟治具延師以教秀民立局擇醫以濟貧
病十一年春擢西安同知已辦裝西逆犯城遂協
力守禦八月圍解乃去仕至泉州知府
李君柱湖廣黃岡人順治七年從征入粤知新安
縣潔已奉公勞心撫字時營兵肆暴守備王守祖
復縱之君柱力爭不得自投劾去上官廉得其實
守祖遂被糾民益感君柱
蘇嵋河南汲縣人順治辛丑進士八年任三水縣
邑當四達之衝車馬供應絡繹嵋力紓之葺黌宫
興義塾催科不擾夏税秋糧各以時辦人甚德之
康熙六十一年祀名宦
田家修字獻之江南鳳陽人順治十年由學博遷
知從化縣邑多流亡盜賊並起家修諭降十餘寨
勸令開墾復為良民編戸口清賦役輕刑簡訟以
蘇殘黎人安其政歷任四載擢西城兵馬指揮
沈蘭字丹穎浙江德清人順治十一年由教職遷
知香山縣中途遇盜無錢賃舟車里胥密以金餽
弗受束胥役戢悍兵輕徭革耗務與民休息每朔
望後一日延紳士於堂講學三年頌聲日起以強
項去職民思之
馬以懋陜西乾州人順治十三年由舉人令新安
兵燹之餘土地荒蕪民苦賦役以懋區别其等催
科無擾稱循吏焉
孫繩字斯百山東臨淄人順治十六年以拔貢令
從化下車詢民疾苦條陳十事上官韙之花山盤
古諸盜流刦近郊請兵剿捕獲賊百餘降其渠魁
謝麗崑等七人散其黨三百餘人賑石磕漢田諸
村流亡日集以治行薦去後民立遺愛碑
楊熚湖廣漢陽人順治己亥進士康熙二年授龍
門令革濫徵修廢墜葺名宦鄉賢祠新譙樓浚城
濠間集諸生課藝年饑設糜粥民咸就食山寇肆
虐率兵深入紅溪李三岡寇逸邑賴以安祀名宦
龍之繩湖廣公安人康熙三年以舉人知新會縣
時再定邊界民頓道途之繩力為賑䘏比視事却
餽遺革耗羨一意與民休息訟牒至庭輒好言勸
慰往往懷牒歸甫三月以疾去百姓送之哭失聲
云
王永名正紅旗人康熙二十二年由例監銓授三
水縣二十四年割南海番禺地置花縣永名適至
遂調補焉地多叢篁鳥道盜賊淵藪永名鑿山堙
谷築城浚隍立學宫設防守招四方流民授廛墾
田以勞卒祀名宦
樊翰河南桐柏人康熙二十五年由舉人任三水
縣性甘澹泊虀鹽晏如催科有法志存撫字嘗曰
正供外悉民脂膏若之何吮民自奉也公餘課
必告曰十先立品毋僕僕謁上官遇水災力請捐
租民咸德之祀名宦
郭遇熙河南新鄉人康熙己未進士二十八年令
從化本孝友治民民師其德葺
文廟立義塾相度形勢滙衆流之吐納矗以浮圖啓
文明也修邑志建倉厫皆節俸為之以最遷刑部
主事祀名宦
徐勍浙江鄞縣人由進士初任陜之三原令政通
人和尋以母老告終養歸服闋康熙二十九年改
授順德令英丰奕奕斷決如流目所經悉識姓名
弗忘受事之初即禁雜派免浮糧絶苞苴清保甲
莅順四年始終勿渝尤精讞獄一日晨起視事有
少年泥首堂下問之曰新會人也年二十五矣婦
翁嫌吾貧不吾室也勍曰汝聘乎曰白金五兩媒
與之勍曰雖然不能越境治盍歸直乎少年以頭
擊柱血被面勍哀之乃縶少年偽若獲盜者牒新
令取盜黨逮其婦翁至則曰吾壻也恨不與婦故
誣我勍曰吾固知若壻之無良也若予五十金吾
為若絶之且曰偕若女來越三日金至女亦至笑
曰五十金中人産也壻不貧矣吾僦舍西郊令完
婚趨具花燈鼓吹去邑傳為佳話他決疑獄皆此
類也東關外長堤十里舊名青雲路上有奎文閣
舊係明知縣倪尚忠所建歲久荒墟勍捐修之旁
植松萬株倣古列樹表道之義重建鐘樓於澤宫
之左遷侍御卒邑人奉祀於青雲閣下雍正三年
祀名宦
高遐昌號菉園河南淇縣人丙辰進士康熙三十
七年令東莞廉明勤肅年饑市米平糶歲不為災
除蠧役清保甲興文學聽斷如流民無冤獄二年
調高州茂名邑多盜遐昌用盜攻盜之法寘功過
牌信賞必罰期年耕熙飲恬夜戸不閉治茂凡六
年兩攝信宜一護郡篆乙夘擢御史茂邑建三賢
祠遐昌實居一康熙五十五年祀名宦
顧嗣協字迂客江南長洲人康熙四十六年由貢
生出宰新會誓神而後入新邑襟山帶海號稱難
治嗣協因俗成化薄賦輕徭清夙弊革濫征民安
其簡間有訟者不羈候日雜鞫之至誠披示民以
不欺明儒陳獻章祠在白沙故里日久頽落嗣協
新之兼鐫其集以粤板字多譌命弟翰林嗣立僱
江南良匠開雕庚寅自崖門歸遘疾不起著有漪
園近草殁後祀名宦
王授位遼東廣寧人正黃旗監生康熙四十三年
授龍門令初謁
文廟仰見傾圮即整修之山發蟄水壞民居授位饑
者食死者棺建義學人知率教練鄉兵人厲義勇
莅任九年陞福建邵武同知祀名宦(下縣佐)
婁君玉直隸京衛人康熙二年蛋賊周玉李榮作
亂民多煽惑幕府檄沙灣茭塘兩巡檢報從逆者
姓名君玉治茭塘以籍上數寥寥上官切責之君
玉曰身可戮民必不可枉也及送囚會鞫凡所株
連力為申辨所保全甚衆在任九年寸蔬斗粟未
嘗取於民卒之日貧無以殮民醵金賻之(下教職)
陳銓興寧人由拔貢為從化教諭舉動端方講明
正學新澤宫備祭器歲饑捐俸金作糜以食餓者
月吉讀法外不至宰室有端士之目康熙五十二
年祀名宦
湛上錫字衮卿河源人由副榜貢生初任順德訓
導厚重端方誨人不倦初至謁
文廟見斷簷破壁亟命修葺又捐資重建青雲閣朔
望宣讀
上諭必屏息悚聽條分縷析以為勸勉待諸生嚴而有
禮知縣何玉度請主義學講席從者數百人成名
纍纍順邑紳士醵金於南關外作湛公書院復置
田以供祀事立石紀功遷潮州潮陽教諭卒於官
雍正二年祀名宦
右廣州府
劉世豸字漢直直隸雄縣舉人康熙二年守韶州
飲冰茹蘖請托不行吏民敬而畏之守韶七年圜
扉生草力行教化捐俸金葺學舍創書院勤行月
課一時掇科稱盛以憂去後二十年郡人思之祀
名宦(下縣令)
郭弘纘字梓參福建漳浦人起家明經從貝勒入
閩有功順治四年知乳源縣乳故巖邑前令死於
兵當軸度非弘纘莫辦遂任之弘纘威重見者憚
怖明布約條反側子乃安未幾山賊雲屯謀攻乳
弘纘詗知預上方略寇至弘纘佯坐城樓痛飲賊
易之未即攻越日援兵至出賊不意徑渡河擊之
旌旗四起城中金鼓震山谷賊驚衆披靡俘斬甚
夥是役也援兵不滿百摧巨寇如拉朽遂成竒功
至於申免逋欠懇革重派皆弘纘實政之及民者
任乳二年槖無餘金後民思之
蔡嘉復陜西西安舉人順治四年知仁化縣開誠
招撫百姓負擔而歸兵戈之餘漸以樂業朞年卒
於任其子鍾台奔喪亦卒櫬不能歸士民葬之水
南塔下
李棟字雲浦湖廣蘄縣人己亥進士康熙三年為
樂昌令留心民瘼廉介自持懲奸宄恤困窮置義
倉建書院遷雅州守
熊維祺湖廣孝感人順治己亥進士康熙七年知
仁化時鹽引遞年報名宦室多竄匿村市為虛維
祺至設法招商以杜報充之害振興學校己酉分
校多知名士卒於官
田從典山西陽城人起家進士康熙三十四年出
宰韶之英德風裁峻整品行醇篤莅任先夕齋宿
城隍祠舊制也從典為文誓神云治囊槖之計而
傾人一家徇喜怒之偏而戕人一命則大庾嶺上
頽石同傾始興江中流波俱逝識者已覘其遠大
之器矣月吉讀法向視為具文從典朔望宣讀
上諭集四鄉之耆老子弟丁寧告戒若扣洪鐘而起聾
瞶人情鼓舞家喻戸曉焉
國朝定鼎後英邑學宫未葺從典曰事有急於此乎鳩
工庀材宫牆壯色又特建近聖齋節俸金買田授
都養設講席考其勤惰人文蔚起英當四達之衝
星軺絡繹羽書旁午賦役不均從典革去陋規俾
無偏累民得休息邑自清遠香爐正陽三峽迤邐
南來連岡複嶂林木窅深不逞之徒盜採銅鉛兼
胠篋探丸從典洞悉其害嚴緝長岡嶺蟒子坪諸
處盜源以清旱魃為災率士庶虔禱踰十步則褒
&KR0596;而前中暍弗顧甘霖立沛康熙丙子丁丑洊饑
民多仳&KR0867;質子以給從典設賑平糶流民德之治
英五年訟牒稀少琴鶴翛然報最去百姓留之不
得官至内閣大學士祀廣州名宦
右韶州府
鄭龍光字韜生浙江平湖人順治己丑成進士次
年任南雄知府時藩帥初克城龍光以廉介見憚
剔奸除蠧扶弱存孤民倚賴之戸内蕭然籠槖無
緘鐍繩牀布被多補綴痕以一童二僕自隨凡客
投謁無所拒至其室見其清素無敢以私請者嘗
履畝省荒過五斗嶺前有虎負嵎衆莫敢進龍光
叱馭驅之曰昔劉昆為治虎北渡河今太守以勸
農入山虎曷為來哉虎果遁去歷任六年藩帥敬
禮旌其潔已愛民御史楊某特疏薦之乙未擢西
寧副使祀名宦
陸世楷字孝山浙江平湖人丙戌拔貢順治十三
年自登州府同知擢南雄守凡所設施酌古凖今
解俸建天峰書院祀張九齡王守仁二先賢置田
以供俎豆諸生肄業其間季試月課親臨不倦歷
任十九載多行惠政巡按趙之麟特疏薦云苦心
調劑衝劇潔已軫恤瘡痍蓋舉其槩云後以憂去
士民至今念之祀名宦(下縣令)
潘名世浙江仁和人順治初年為保昌令愛民如
子律已以廉民負兵債不能償將鬻其妻名世為
償之又嘗出金以贖難婦之被掠者後李成棟檄
民輸布千疋名世力爭成棟怒坐以他事戮於市
臨刑顔色不變籍其貲無長物百姓莫不流涕
白可久陜西膚施人順治十三年以推官改授保
昌知縣性剛介督郵捧檄來張甚可久不少屈值
歲旱饑民室家不保而軍需孔棘可久仰天太息
引疾臥氣鬱死上官聞之驚厚恤其弟俾扶櫬歸
右南雄府
陳應相直隸宛平人順治十一年由貢生知惠州
府秉性剛方而善於撫綏民受無事之福祀名宦
(下府佐)
鄭欽陞河南汝寧人壬辰進士順治十一年任惠
州司李明允折獄洞燭民𨼆委曲開導多所感化
士民愛之
彭繩祖湖廣黃安人順治十四年由貢生為惠州
府同知佐政廉平編審丁口里閭不費一錢遷石
阡知府(下縣令)
沈時江南鳳陽人蓋州衛籍順治四年隨征入粤
授永安令禦寇招降多著勞績為人耿介方正淡
泊自甘嚴禁奸民服斷腸草斷腸草者一葉入口
血潰百竅粤俗茹以陷人者也廉訪蠧胥嚴行釐
剔順治四年秋流寇攻城親冒矢石出竒制勝築
子城以防地隙造雲車以禦衝突閱三月援兵至
圍解城得保全調海陽縣擢潮州知府又擢兵巡
道兼督學政歷廣東海北糧儲驛傳道所至民懷
其德順治十八年入名宦
尹惟日湖廣茶陵州進士順治十二年任和平才
識敏練時九連山寇猖獗岑岡為賊所踞四省會
剿不克惟日以單騎深入招撫賊感泣來歸復條
陳固守機宜請設官駐守岑岡修葺營房兵民安
堵未幾卒於官民置祭田陪祀王守仁祠
陳邦簡江南石埭舉人順治十四年令長寧待士
有禮治民有方催科無苛政而賦自辦以刑罰責
人人皆不怨頑梗者多化而遷善云
潘好讓山東濟寧人由進士康熙二十六年任龍
川縣修邑乘興義塾為政無赫赫聲而民安之嘗
告人曰居官但求無過足矣邑人多服毒誣命居
竒好讓立重禁嚴反坐在任四年以病乞休卒祀
名宦
右惠州府
劉正河南新鄭人拔貢生康熙四年莅任潮州司
李精明果斷庶獄多所平反却苞苴杜請託釐剔
奸弊吏莫敢欺殫心積貯旱澇有備民利賴焉祀
名宦(下縣令)
王岱湖廣湘潭人康熙二十二年由舉人令澄海
清謹自持捐貲積粟備饑邑多曠土岱招徠墾闢
興修水利戢奸禁暴訟牒鮮少工繪事好詩受職
後不復躭之殁後舉祀名宦
右潮州府
張至隆鑲紅旗人康熙三十二年為肇慶府以廉
潔率下僚屬敬畏肅學校勸農桑飭保甲省刑獄
士民頌之郡當牂牁下流歲三四月西流暴漲廬
舍漂溺豐樂長圍一決則受害更烈至隆親駕小
舟於研沙羚峽間躬先負土日夜督率堤以永固
從肇慶新橋而上人煙寥落山路多岐舟人以胡
蔓毒藥為香燃之客皆迷遂啓鐍竊其資名曰夢
香船至隆捕得悉投大江中其患始息黃江厰稅
胥吏多横索至隆悉裁抑之商民立碑記焉祀名
宦(下縣令)
謝廷策字仲若浙江貢生知高要縣時順治七年
冬歸正之初民未寧宇廷策勞來安集撫字有方
又能設法勸諭以辦軍需催科不擾受事數月卒
於官士民痛惜之
侯昌印字充魯江南監生順治十一年為四會令
人民凋敝力為鳩聚恤里役革陋例諮訪利弊因
時立法公暇則進多士而庭教之性恬淡寡營意
氣謙謹士民樂其政而服其教
范祝字五全浙江會稽人順治十八年由拔貢為
陽江令慈惠廉介政尚寬平禮賢愛士振興文教
居三年以憂去囊無餘資父老號泣以送其行
張國城字宗子江南舒城人康熙十三年由進士
授高明令寬厚慈愛視民如子斷事公正不受請
託而加意禮士甫下車遇鄰寇刦□泔村焚殺男
女千餘人國城請兵滅賊弔孤恤傷凡被難鄉民
緩其征蠲其役給發牛種俾無廢業任二年辭職
衆民如失父母攀留不獲至今思之祀名宦
鈕琇字玉樵江南吳江人由選貢初令項城丁憂
康熙三十七年補高明山界連鹿峒皂幕諸峰赤
摩逕尤盜所出入琇以情致諸盜魁傾巢而出者二
十四人請之上官人給免死牌一使守禦贖罪貧
者計口授食卜室居之諸盜相戒毋犯由是邑無
警水界連牂牁每西江漲則基圍易決琇修築維
謹間捐金以助之邑鮮水災尤好奬勵孤寒設義
塾教士課其甲乙士皆振拔祀名宦
右肇慶府
羅麗宸奉天人順治十一年知高州府英敏廉幹
心存撫字嘗屬疾不視事聞堂下呼冤聲即力疾
出問立白其冤自罹兵燹富民苦重役家立破碎
多以賄免麗宸毅然曰弊不可長即以所賄助役
而均其徭有庠生董儼舒為鎮兵所執併其家屬
繫之明倫堂麗宸徒步趨解使去而白之帥時藩
下悍將以客兵駐府白晝攫於市麗宸馳說其將
下令約束民乃安堵與同官論事相齟齬互訐於
大府力求解職百姓攀轅遮道不得去後赴省疾
卒民甚哀之
沈弼字長垣黔之普安人也由拔貢歷任部曹康
熙己夘出守高州高州屢經兵燹地瘠民貧弼加
意拊循治尚安靜不求名譽以誠率屬寮以和協
文武禁副倅擅受訟牒除地方供應陋例添防汛
以靖盜源設行埠以便行旅權化州篆清虛糧甦
逋戸減稅額恤徭民實政嘖嘖人口癸未春奉調
赴省以公務勞瘁致疾卒於陽春士民哀之請祀
名宦(下府佐)
郎熙化奉天人順治十六年為高州通判執法不
撓凡地方賦役陋規悉申請革除驕兵悍卒誣陷
良民覈實即按法雖鎮將求解不聽民恃為長城
施鳴珮江南人順治十六年為高州司理寬而有
制刑政清簡奉勘荒稅自備餱糧毫不擾民巡按
首薦稱為司理白眉旋卒於任
吳存義正黃旗人康熙三十三年任高州府倅清
操自矢凡日用薪蔬與修葺官舍不敢以一銖累
民倅任督捕稽察有方萑苻屏跡歷攝州縣篆則
革重耗汰徭役敬禮賢士遺愛在民祀名宦(下牧令)
王訓山東濟南人順治十二年以歲貢知石城時
城市荒蕪多方招徠哀鴻始集大帥宿兵動多悉
索訓不避權豪調劑有法士民愛之二年卒於官
丘崇文奉天人康熙二年知化州招撫流民復其
邦族加意噢咻之時調兵資糧屝屨甚擾至化而
什減五六崇文之力也
文廟城池及諸祠宇多所營葺州中為之改觀稱良
牧云
秦松如江南無錫監生康熙十九年令吳川招降
土寇冼彪徧給牛種以資墾耕請豁虚丁荒糧修
葺學校訓士以罣誤去民德之祀名宦
李廷樞號澹村江南無錫人康熙辛未進士四十
一年筮仕信宜令正身率物約已裕民革私徵省
差役絶請託杜苞苴每堡置籍予錢千文令鄉正
給下鄉胥役飲食不許擾民民甚德之士安于讀
民安于耕庭鮮訟獄在任甫六月卒於官遠近奔
赴號泣貧無以歸櫬士民賻之立祠致祭康熙四
十三年祀名宦
右高州府
楊模聖江南懷遠人順治八年由進士歷官廉州
知府時土弁縱横閭井荒廢模聖殫力撫綏單騎
往欽靈招降劇寇安輯遺黎自攜蔬米獨飲廉州
水耳在任十年去之日士民泣送模聖下車慰囑
曰氣死勿告狀餓死莫作賊至今傳誦之
孫裔昌山東濟寧州貢生順治十八年知廉州府
興教勸學除蠧戢兵嚴行保甲約束奸頑值遷海
巡邊裔昌謹干掫飭夫役治供具以百姓疾苦告
力求節省事竣民立碑頌德云(下府佐)
李善篤河南人順治十七年由進士任廉州司李
操行端方存心愷悌憫廉土僻遠士學荒廢以振
興文教為己任數與士子講明大義未幾病卒(下縣)
(令)
多弘安號君修直隸阜城人康熙二年由拔貢任
靈山縣時邑甚荒殘居無衙舍器用缺乏弘安處
之晏如徐行招撫捐給牛種流移漸復創學宫繕
官廨葺城垣除盜賊恩威並用靈邑草昧實弘安
開之祀名宦(下教職)
王啓輔號揆延會同人康熙六年以明經司訓靈
山時教職久缺人文荒落學宫初建門廡未就啓
輔成之日進諸生講誦士始知向學為人恬淡寬
和廉介方正不愧人師
右廉州府
陳允中奉天人順治十六年知雷州府廉潔愛民
屏除積弊里中無直月之苦部民無夫役之費康
熙三年平黃明標之難活西山難民數千口次年
妖人陳老子聚衆於時禮嶺捕得誅之散其黨數
百人七年殱陳大旗擒營伍同為亂者以丁艱去
後補雲南武定府知府(下府佐)
周熛陜西臨潼舉人順治十一年由知縣擢雷州
府同知廉敏有才留心民瘼時西寇未平巡按張
純熙委官招撫文武皆縮恧莫敢應熛偕司理趙
永祚單騎入山遂招王翰等出降副將先啓玉縱
兵虐民熛理諭勢禁其威稍戢異績著聞上官疏
薦十五年陞鳳陽知府雷人思之
趙永祚山西人順治十三年由進士為雷州府推
官性剛決執法不阿吏胥無敢舞文以為民害尤
軫恤士子雷郡屢遭兵荒自順治丁亥迄丁酉民
匿山谷絃誦蔑聞四學諸生通計僅百人適巡按
張純熙至郡永祚繪流亡圖以進純熙出榜招徠
續得文義稍通者二百人附學雷郡於是乎始重
弟子員矣招降王翰功見同知周熛傳
董期生浙江山隂人順治十四年由舉人任雷州
司理持法廉平民以不冤時雷郡荒糧未豁吏緣
為奸期生廉置之法積弊乃清及攝廉篆有盜踞
横山行刦期生擒盜魁民稱慶十七年遷汾州同
知累官至淮安太守(下縣令)
鄭惟飇浙江縉雲人由進士於康熙二十二年令
海康仁慈廉潔均里役革耗羨興文教科名日盛
故禮部尚書陳璸其傑出也病卒於官至今俎豆
之
右雷州府
朱之光浙江人順治十二年知瓊州府事撫字有
方刑平政簡居官無赫赫之名而去後常見思祀
名宦
張萬言奉天人康熙二十六年由監生任瓊州知
府潔已愛民三十年鹺使議設瓊商配引如餉瓊
郡環海竈戸皆自煎鬻民甚便之黎人亦資口食
設商則病矣萬言力請議遂革是歲旱發倉賑饑
民懷其惠四十五年祀名宦
賈棠直隸河間人康熙三十七年由歲貢任瓊州
知府正已率屬決訟如流置義田濟孤貧歲饑捐
賑民賴以甦郡治苦低窪除道成梁以便行旅捐
俸修學宫輯郡志任瓊九年百廢具舉擢本省鹽
法道整飭鹺政通商恤民祀名宦
林文英福建侯官人康熙戊辰進士五十四年由
郎署出守瓊州一切陋例捐除殆盡瓊隔海南士
子艱於應試文英當賓興輒捐俸金買舟以濟瓊
士感之俗信鬼惑禨祥親喪怠葬或至數十年文
英痛懲其弊風遂革舉祀名宦(下府佐)
何澄直隸眞定人舉進士順治十一年授瓊州府
節推時當兵燹瘡痍未復澄力以休養為己任藩
府兵驕弁横市中穀帛茭芻之屬強攫之噤莫敢
攖澄抶其悍者民少安峝黎竊發澄領兵進討剿
撫並行黎乃受約束以治行最擢兵科給事中祀
名宦(下牧令)
梅欽江南宣城人初任黃州通判順治十二年知
崖州時用兵後市井蕭條欽勞來撫循流民皆襁
負來歸康熙元年請豁荒米一千四十七石二斗
九升有竒幷請豁軍屯米一千九十八石在任七
年多惠政卒於任
李弘名浙江仁和人順治十二年以舉人任定安
縣廉静慈惠申請豁免荒蕪田糧不肯虛報墾荒
田畝實心愛民後以詿誤去民咸德之立祠祀焉
今入名宦
陶元淳字子師江南常熟人時萟卓然名家康熙
戊辰成進士三十三年令昌化邑濱海土瘠水決
沙淤禾稼鮮登復苦濫役元淳請清丈别荒熟定
規額民困蘇焉昌俗多鬻子元淳榜諭之復召父
老反復勸誠保全甚衆未幾卒於官士民勒石紀
遺愛崇祀名宦
張光祖山東歷城人康熙三十八年知萬州揭先
勞二字於退食齋徵收錢糧立分限程期民不擾
而鮮逋賦萬多陂塘洪口陂深陂為利最大光祖
嚴疏濬潤田數千頃歲凶無憂祀名宦
徐濬正黃旗人康熙五十一年知萬州以恤民為
本萬承兵燹後多横征濫派濬悉革除之修平政
仙河兩橋民涉不病嘗仿行周官十二荒政以備
災旱歲祲民不流亡祀名宦(下教職)
王玉本姓屈番禺人順治辛夘舉人賦性誠慤以
孝友稱戊戌任崖州學正清約自持勤於訓課貧
士以束修為贄皆不受學者重其文行翕然宗之
辛丑計偕卒於京邸
右瓊州府
王鉞號任菴山東諸城人順治己亥進士初授郡
司理奉裁改令於康熙己酉莅西寧居官持平峻
絶請託人不敢干以私每自公退食憑閣著書進
諸生討論經籍風流弘奬人奉為宗考形家言創
隂橋以鎖文昌江邑中文風日振秩滿上官會薦
已奉
命行取以病不赴祀名宦(下教職)
梁晨棟號匪莪高州人順治十八年由貢生任羅
定州學正篤志好學耄年不倦勵品行以興譽髦
却贄幣以䘏寒士捐貲倡建學宫鳩工董役身任
其勞卒於任士人思之
右羅定州
武職
將軍
蟒吉圖滿洲人以任子起家隨征滇黔奪鐵索橋
有功康熙十三年逆藩吳三桂耿精忠相繼叛吉
圖隨鎮南將軍尼某援粤東後隸將軍舒恕戲下
以功擢副都統守肇慶會尚之信叛偽將馬雄圍
肇慶急吉圖潰圍北走江右請援賊簡精騎三千
躡之且偽檄沿途要截吉圖轉戰二千餘里大敗
韶州叛將張星耀經大小七十餘戰踰三月始達
信豐遇賊將王割耳擁兵犯城吉圖以疲卒五百
破其萬衆會將軍舒恕於贑復解南康之圍捷聞
聖祖仁皇帝嘉其忠勇持節委平兩粤佩鎮南大將軍印
將軍舒恕以下俱聽節制十六年七月滇逆遣偽
將馬寳胡國柱等寇韶州簡甲裹糧志在必得吉
圖急自省馳入韶州視北城衝要慮其單薄急築
土城賊晝夜力攻雲梯容百人蔽以黃牛之革吉
圖令持長矛刺之立斃賊踞筆峰山俯瞰城中發
礟擊城屋瓦俱震女牆頽壊守陴者不能立勢頗
急幸土城堅賊卒不得入然後知向增築之力也
賊又築長圍為坐困計而吉圖先遣一軍駐白土
村衛廣州饟道軍糧頗裕賊又乘夜渡江東襲蓮
花嶺以遏援兵而吉圖先飛檄促江寧將軍額楚
赴援適與賊遇賊殊死鬭吉圖出城中兵夾擊之
會督標軍亦至以肇慶兵横擊之賊大敗棄輜重
遁去韶城獲全吉圖之功也後在粤西規畫甚大
破吳逆擒馬孽料敵如神終于粤西民感其德祔
祀伏波將軍廟中吉圖卒之前三日有巨蟒見於
柳州山麓吉圖發一矢中其項而斃次日吉圖項
腫大如斗遂卒人異之
副都統
汪世臣正紅旗廕生襲職三等阿達哈哈番順治
十六年隨將軍明安達禮出師湖北屢著戰功順
治十七年補佐領次年以三等阿達哈哈番駐防
粤之潮州時海寇蘇利犯順世臣率所部師隨鎮
海將軍王安國為犄角勢與賊戰於石井寨親冒
矢石自寅至申鼓聲不絶世臣思以竒兵勝之别
分兵繞出賊營賊遂大潰餘黨猶伏世臣開誠布
公諭以天命順逆賊皆感泣就撫潮郡悉平是役
也世臣所得功牌二等一員三等五等各一員
聖祖仁皇帝以世臣忠勇遂留防潮在任七年回京
陛見康熙三十八年由京口協領補粤東副都統世臣
自以躍馬潮州今復秉鉞全省力圖報效時際昇
平刁斗無警世臣約束士卒時其訓練暇則與賢
士大夫歌詠休明復十有三年康熙五十一年以
老
賜告歸崇祀名宦
提督
許正福建人康熙二十二年授廣東提督初正任
江西提督發耿逆偽劄屢平劇盜恢復郡邑為全
省保障
聖祖仁皇帝嘉之
特加太子少保
賜宣力南疆匾額世襲拜他勒布喇哈番詳江西志傳
中迨開閫廣東海氛消淨封疆寧謐正以忠信慈
惠從容鎮之值歲旱米貴正出金市米以活貧者
鄉民不戒於火延燒千餘間正助之錢入夏暴風
多覆舟正派船拯溺營房漂於水正徧恤之信賞
必罰兵輯民安隂受和平之福不減江右斬將搴
旗功也任一十三年卒粤人哀之康熙三十六年
祀名宦
總兵
黃應傑陜西榆林衛人任惠州總兵官鎮嶺東剿
長寧劇盜民賴以寧順治四年四營巨寇合圍興
寧告急應傑親率精銳晝夜兼程至縣未及安營
即馳三騎衝賊壘賊潰追斬數千級營於城東黃
嶺平定安集有再造之功八年復提兵定亂至興
寧營於邑西赤巷嶺寧人感德建大恩祠祀之
吳六竒號葛如海陽人少讀書倜儻落拓不事家
人産明季投筆從戎委守豐順殱山寇
王師定粤六竒中路迎謁率衆景附
特授掛印總兵官開閫饒平會土寇江龍踞大埔鄭儼
據湯坑六竒悉討平之順治十年潮鎮郝尚久叛
各鎮多從六竒抗不肯附及大兵圍城六竒捐
餉助攻甚力潮城既恢復紀功獨多
特詔褒美
世祖章皇帝賜蟒貂刀馬等物以左都督加太子少保六
竒修府庠明倫堂饒平大埔兩
文廟及鳳城驛太平公館卒贈少師諡順恪
賜祭葬祀鄉賢弟標連州遊擊擢江寧府鎮標中軍參
將長子啓晉順治丁酉舉人次啓豐貴州安籠總
兵次啓鎮協鎮黃崗副將次啓爵另有傳
吳啓爵六竒季子也以正黃旗侍衛奉
命征臺灣克澎湖有功
賜御袍及帽授山西太原總兵父卒授瓊州總兵戢兵
愛民夙嫺籌略康熙二十八年三月陵水熟黎王
國臣等為亂刦掠村民啓爵統兵入喃嘮陶家墜
等峝擒斬三百八十餘人悉奪回被掠者八月生
黎母葵母贊等峝復出犯營汛啓爵率本部立破
母贊殺賊十餘人羣黎慴服皆歸順共撫生黎一
十七村計三百三十五戸啓爵兩次深入黎境具
悉形勢遂自請略定黎地廓清全瓊添設州縣為
久安計未行而止因設水尾太平薄沙寳停并舊
設樂安共五營各據要路分兵駐防為善後計云
祀名宦
副將
江起龍江南徽州人順治十三年任水師參將駐
劄白鴿寨通明港始至營署俱圯無城塹可守起
龍周視白鴿當郡城入海之口為雷州左臂無白
鴿則無雷州乃捐貲立營寨招居民屯聚為墟市
商貨畢集聲勢與雷城相聯絡及康熙三年遷海
寨起龍遂進副將移營海安口兵民帖服五年出洋
捕盜風發舟覆起龍殞焉叠著神異雍正九年
欽定英佑驍騎將軍之神起龍為人仁勇忠直故生著
匪躬之節殁顯利涉之功宜膺大典云(請封詳編年)
參將
陳啓明閩漳浦人官參將署順鎮時前將陳璠擊
海賊敗為所殺賊遂逼邑旁近村攻圍焚刦無所
憚擲雉尾炬焚守汛艦汛艦皆走賊乘勝追至北
門石湖涌登岸恣掠老幼爭趨城城門閉民呼門
大哭自相踐踏多死者啓明三叩帥轅請發兵不
應大言曰食禄為將坐視賊猖狂至此不前死賊
可乎乃擐甲持刀出親兵十餘隨之徑開東門與
賊遇瞋目當先突前奮擊手殺十餘賊當其鋒者
皆碎各散走直追至河下賊跳船遁首尾不能自
顧啓明扼腕曰使得一艦發大砲追之無噍類矣
賊自後膽破不敢近城一戰力也奪回擄口衣物
無算悉還民無匿者民以是德之後奉檄還端民
懇留不可得則鼓吹送至江濱數千人羅拜雨泣
忽麾下中軍劉漢臣引纜截江不聽去問之則以
前官坐逋船械銀未償為鏹不貲民奮前曰無慮
也是在吾儕因擁還城各持鉢科募男子解腰纏
婦人拔簮釧須臾皆滿如其數夜呼劉示之劉乃
大慙謝次日復備禮如前送數十里而别
遊擊
陳培祺號芝田遼東人順治十七年由衢州右營
守備陞欽州城守遊擊鎮守有方能東兵愛民征
鐵山劇寇擒龍門海盜有大功捐俸錢葺
文廟送古銅鼓入明倫堂修復三元閣尊賢下士有
古良將風欽人德之立碑紀其事
陳誥字禹夫福建侯官人康熙二十二年以功加
左都督任欽州營遊擊時亂後兵驕恩威互用謹
斥堠時簡閱紀律森嚴兵戢民懷尤敬禮儒生捐
資修學宫躬親督理有古儒將風在欽十六年擢
廣西永寧參將以病乞休歸至龍川道卒祀名宦
忠義
劉弘祚南昌舉人國初官連平知州順治四年内
管營兵與守城把總賀炳作亂弘祚力禦不克投
南門方井死從死者吏目鄭亮福建人學正葉上
青北直人
蓋一鵾本姓孫陜西富平人起家諸生以武功顯
歷任參將國初率先投誠以原官協守淮陽遷廣
東副將順治五年陞總統水師都督同知總兵官
十一年西寇李定國圍新會一鵾領舟師守江門
會賊艘雲集一鵾鼓衆血戰殁于陣
恩䘏祭葬
吳道岸江南江都人順治七年從平靖兩藩入粤復廣
州敘功委連山令道岸莅任念連民數被兵加意撫循
八年秋七月逆寇馬寳率衆攻城道岸督義兵死守
救援不至力竭城破被執罵賊死之祀名宦
鄔象鼎浙江仁和人舉進士順治七年以參議道
備兵羅定地當西粤之衝象鼎至簡軍實固牧圉
十年六月西寇吳子聖猝犯州城象鼎命守陴者
列柵待援勵僚佐固守寇揮黨數千人斬北門入
象鼎督兵巷戰力竭罵賊死
愼淑仞歸安人知羅定州西寇吳子聖破城與州
同金芳吏目陳炳新各赴連灘溺死芳義烏人炳
新山隂人並入名宦
張令憲字胥游江南無錫人由貢士順治七年從
軍入粤八年任香山時郡邑初定粟米芻茭之供
倍昔令憲屬邑之父老告曰徵輸急矣顧兹殘黎
吾不忍迫也盍完而課罔罹於法民感之壬辰歲
歉賊梁子直等率饑民直抵城下蟻緣而入城破
令憲罵曰吾與城存亡身死分也顧其子曰死親
孝也遂父子遇害事
聞贈太僕卿祀名宦無子兄子達廕補浮梁令
鮑之竒浙江人順治七年以明經知恩平縣縣先
為賊據遂即任於凹頭村之竒屢謀入城五團父
老遮道泣留不聽一日單騎詣之宣布
朝廷威德賑窮賙乏民皆感悅賊憚其得民令其黨何
國佐殺之死之日血漂於地鼠食之皆自斃國佐
忽發狂死
宋登喬籍貫無稽駐防曲江順治四年叛兵簡信
等圍城登喬與參將李美等出戰屢勝後以先登
陣亡
莫之倣字節之陽山人少有志節具敏練才憲府
授外委職銜順治八年西逆馬寶入寇之倣傾貲
助餉悉力守禦城卒完明年秋象寇披猖城已陷
之倣猶率死士巷戰被執賊誘以降不從觸石死
屠洪基浙江嘉興人順治八年令陽山莅任三月
西逆馬寳犯城洪基繕糗糧督義勇登陴固守以
少敵衆賊不能破總兵郭升援至洪基出城夾擊
圍解截其歸路斬獲甚衆招徠難民還定安集次
年九月寳復與黨曹志建等攻陷連山連州進攻
陽山洪基堅守如前賊黨高必正復率步騎萬餘
繼至環城夾攻凡四日夜城陷洪基被執不屈罵
賊死之逾月郭升督兵至覓洪基遺骸得之河南
坪焉洪基為政嚴明慈惠陽民戴如父母兩遭逆
寇致身報國祀名宦
金世爵鑲藍旗舉人順治十四年任合浦縣知縣
時高州總兵祖澤清叛合浦震恐世爵蒐軍實捍
邊疆會滇逆吳三桂遣偽將王某李某帥兵數萬
圍合浦衆寡不敵城陷死難
李成功遼東人順治己丑進士任參將隸潮鎮劉
進忠麾下康熙十三年進忠受閩逆耿精忠偽職
謀叛成功密與續順公標員于國璉謀誅之機洩
被執不屈死焉事
聞贈驃騎將軍同時死義者張善繼于國璉白虎何亮
張善繼直隸彭城衛人康熙丁未科殿試第二名
進士八年任潮州城守時劉進忠謀叛善繼隂與
李成功約討之為所敗以身殉
恩贈參將
于國璉遼東人續順公標下防禦也性忠勇與參
將李成功謀誅叛鎮劉進忠事洩進忠進兵擊之
璉奮登陷陣射進忠中臂力戰三晝夜死之
白虎陜西秦州人署澄海都司值劉進忠之叛虎
不為屈與其子死之事
聞賜銀三百五十兩恤其家
何亮程鄉人澄海協右哨把總隨遷千總康熙十
三年劉逆挾叛不從被殺事
聞䘏之
以上五人俱於康熙二十七年祀名宦
周士英陜西榆林人由行伍授順德鎮標左營守
備陞右營遊擊叛鎮劉進忠亂士英奉檄統兵堵
截於黃岡力戰而死康熙十七年贈官廕子䘏銀
四百兩二十年復給祭葬
李坤字日開鎮平人由行伍康熙八年任平鎮營
千總尋署守備事十三年賊林青袍倡亂平遠坤
進剿斬青袍繼征河婆五指石瓦諸寨屢建竒績
十六年調征西粤巡撫傅某題授總兵官明年冬
與吳逆戰於梧州大捷次日賊麇至復大戰坤馬
蹶陣亡事
聞予諡忠烈子國柱官梧州容縣都司
羅華順德人少任俠從軍總督盧崇峻異之拔充
右營把總調澄海協劉進忠叛脅從不屈死事
聞廕子衛千總䘏其家
劉象亨鎮平人少倜儻自負不事生人産折節讀
書不售棄去仗策謁藩邸與諸將交懽康熙甲寅
鎮將劉進忠據潮叛象亨承檄署守備傾家結死
士起兵解饒平圍師次西山率其屬三百人直取
賊營賊驚遁大軍踵其後列陣柏子橋鼓未成列
賊忽大至我軍亂象亨獨以所部血戰亡於陣從
征逾年功未成而死人咸惜之
黃勝湖廣人康熙十三年西賊煽動總督金光祖
劄授電白營把總二十年冬海寇犯山后港勝領
六哨船衝鋒迎戰遇伏起被殺二十五年遣官祭
之
黃相福建龍溪人少竒警由武衿獻策劄授督標
副將康熙十三年奉檄討高明壠泔賊率先入寨
麾而呼曰登矣旋被執不屈死贈都督僉事錄廕
給䘏
鄧材黃良俱程鄉人隸潮鎮左營材為千總良為
把總居恒氣節相勗康熙十三年劉進忠叛脅之
不從唾曰吾兩人俱烈丈夫恨不食爾肉遂死事
聞錄廕給䘏
劉忠康熙十三年由撫標戰兵補把總守禦南海
龍山殺賊陣亡廕一子䘏白金百兩
張二以千總守龍山與劉忠同戰死廕一子䘏白
金百兩
杜嶠以部劄從征署廉州乾體營遊擊康熙十四
年秋西逆破廉抗節被殺廕子弟一人䘏銀一百
五十兩
侯進學廉州鎮遊擊康熙十六年西逆突犯廉城
抗節不屈遂遇害贈副將䘏銀四百兩遣官致祭
以上四人以文卷燬失籍貫莫稽而煌煌
恩典名姓長留足為盡忠效節之勸矣
王忠孝遼東人藩委阿喇哈章京康熙十四年入
京
聖祖仁皇帝賜參將銜同大兵進廣圍解十七年從征
高凉授參將管呷喇章京事十九年署左翼鎮總
兵官進剿滇南衝鋒破敵身先士卒引兵逼城下
戰於東坡深入陷堅沒於陣贈都督同知䘏銀六
百兩廕一子守備
羅文舉福建永定人開建營千總奉總督金光祖
檄督剿廣西屢立戰功擢梧肇守備康熙十四年
六月賊犯廣西藤縣調援合擊衝鋒陷陣而沒贈
廕予祭給葬銀三百兩
文天夀陜西安塞人由將材授左翼鎮標中軍遊
擊康熙十五年領兵守江門賊孫楷宗誘以叛天
壽叱曰背主不忠吾錚錚丈夫豈鼠輩可脅哉遂
被殺沈屍海中十九年遣官致祭贈廕有加
翟永昌山西人由將材授廣東開建城守備康熙
十五年西逆圍肇慶永昌至高要縣大逕賊猝至
率先摧鋒矢盡被殺贈都司僉書廕子祭葬
朱鴻祚陜西人潮州都司僉書康熙十六年守東
莞石龍鎮軍令明肅後征海寇力戰陣殁優䘏錄
廕仍給口糧護喪歸
蕭萬竒湖廣臨武人康熙十七年授虎門協左軍
都司巡沙亭遇海賊砲箭雨下遂戰死十九年贈
遊擊復子祭葬
岑嗣恪順德人與江西新城王起龍東莞黃德貴
並隸虎門協戲下夙以忠勇相許康熙十九年正
月謝昌入寇并力血戰死各贈廕如例
陳璠京衛人起家武進士授順德鎮標中軍遊擊
康熙十九年海寇謝昌作亂璠率舟師禦賊戰死
予祭葬廕䘏
馮俊新會人籍山東官順德鎮標中營守備謝昌
之亂聞陳璠戰死赴救死之予祭葬廕䘏
高有功山東籍湖廣蘄水人康熙十八年署虎門
協右營都司駐潭州號令嚴肅征剿海寇血戰死
十九年贈廕二十二年給祭葬
林廷燏海陽人由行伍以功授守備隨征吳逆率
兵抵雲南城下弩矢如雨廷燏戰死康熙二十年
贈官廕子二十一年給祭葬
王承業江南廬州人率衆歸誠授副將康熙二十
年征滇逆困於重圍身被數創死贈右都督䘏白
金六百兩
楊廷潮州人瓊鎮左營千總隨征逆賊王之詵力
戰陣亡優恤(瓊州志未紀年分)
按虎頭門有藩委副將張瑜者今祔享瓊山縣
江起龍祠相傳謂康熙十九年戰死但查東莞
縣志中紀康熙十九年海逆謝昌之亂副將張
應科張瑜相繼失守遁守莞城云云又不相符
合豈遁入之後復出戰死歟事無確據未敢立
傳
謹按
國朝新增名宦諸傳俱準名宦祠冊為據有不入祠而
特立傳者惟總督郭世隆楊琳孔毓珣三人至于
忠義一類廣為搜補果有實據雖卑官瑣秩不敢
遺佚餘俱刪葺舊志已見條例
廣東通志卷四十二
