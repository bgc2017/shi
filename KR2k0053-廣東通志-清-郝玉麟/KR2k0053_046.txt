廣東通志卷四十六
人物志(三起自明韶州府至連州訖)
明黃裳字元吉其先興國人洪武中祖仲禮以事戍
曲江因家焉裳讀書過目成誦登正統壬戌進士授
監察御史彈章通暢法司會審疑獄多得情都御史
陳鎰雅重之按兩浙鹽法及蘇常諸郡所至有惠政
周昂曲江人正統中以舉人任寧都知縣持廉秉公
勸農桑興學校時閩賊鄧茂七倡亂郡邑騷動昂修
武備練民兵賊不敢犯秩满士民詣臺乞留擢本府
通判尋改思恩府既去民祠之
鄧光祚字心虞曲江人萬歷己丑進士授當塗令修
利堤坊經理郵傳晉禮部主事歷官文選司郎中朝
參侍班黃門柱史欲攙越之光祚執笏毅然曰吏部
九卿之長部郎科道之先何可越也掌選竣當擢京
卿遽引疾歸歷官十五年遺俸止四十金
華國柱曲江諸生膽略過人崇禎十一年三月楚寇圍
韶州守兵不满百北門將陷國柱率兵民下月城運石
塞門禦之及援至傾家犒士閱六晝夜不懈城賴以完
許士翹曲江人淳謹好義楚寇攻郡城士翹與華國
柱竭力守禦事平倡議輸金鑄無敵大礟陳各門為
善後計(以上曲江)
蘇恭則樂昌人少負母避亂顛沛中甘旨不缺洪武
丁夘舉於鄉授刑曹員外郎明允詳慎遷廣西參政
蠻人多反側恭則寬恤柔服猺獠率從永樂四年新
城侯張輔帥師征交阯浮海運餉恭則督之略無稽
誤時征南將軍韓觀鎮廣西剿柳慶猺賊所至有功
而性躁好殺恭則數諫止之全活甚衆
白思謙樂昌人父玉衡有學行邑里重之思謙承家
學不妄言笑洪武中以貢至京領應天鄉書庚辰授
工部主事永樂四年轉員外郎改都督府經歷三載
復為郎擢廣西參政廉潔知大體十九年擢山西右
布政使奉命賑饑民賴以活宣德三年召入朝擬晉
秩而思謙遽卒貧無以殮孫瑩最知名從子純素仕
大理評事亦有聲
白瑩字潤禧思謙孫登正統戊辰進士官戶科給事
中慨然以言責自任嘗奏土木陣亡諸臣子弟宜徵
入國學讀書又請賜勳臣鄧文進死節臣譚必鄧顒
諡皆報可本邑桑絲紅船久為民病復奏減之瑩喜
建白一時諫垣聯疏多出其手筆削藁不傳
李延大字四餘樂昌人登萬歷壬辰進士任柳州推
官獞寇作亂辨釋良民之株累者補任鎮江革弊贍
民入為工部主事劾權璫馬謙侵冒城工錢糧會天
壇植燈杆内監咸曰非三百金不可延大毅然曰以
臣為之止須百金神宗嘉其才及陞吏部稽勳郎中
有用賢駁正乞封諸疏未幾乞休剏田百畝贍宗族
之貧者又置學田以助公費(以上樂昌)
吳龍翁源歲薦性沉默事母至孝以母老不仕戚友
強之就選歷判潯州居官清白勤於撫字尋乞歸養
杜門謝客卒祀潯州名宦(翁源)
李時秀英德人少舉於鄉永樂中授監察御史劾親
藩不法貶交阯邱縣吏中途召還擢山東按察副使
奉使四川巡視民瘼事竣乞休士林重之
吳其貴字儼五英德人萬歷庚戌進士初授秀水令
清操自持以内艱歸布衣蔬食如寒畯起補邵武縣
簡静廉平擢御史巡視關中臨鞏武洮會有驗功之
役隆冬三日夜馳邊城病卒
賴萬耀字天熙英德人天啓壬戌進士初令樂平調
繁南昌有治劇才親喪廬墓者六年補知永年邑大
治時臨洛有寇輿疾討賊得首功三百餘級累遷南
戶部郎中𣙜税蕪湖分三則奏請報可商民交頌勒
石垂久理蘇松諸郡漕務積勞卒贈光禄寺少卿(以上)
(英德)
右韶州府
陳德文一名瑩中字文石保昌人洪武十九年舉文
學授台州通判居二年左遷枝江令又遷縉雲監税
所至有聲以兵部尚書唐鐸薦拜北平道監察御史
明年擢按察使三十年使西番賽瑪爾堪等國居西
域十二年克舉使職所歷國采訪風俗作為詩歌比
歸進之永樂嘉賞擢僉都御史後修西域志多據其
言八年二月隨征十月旋京以久勞王事進右都御
史賜錦綺十襲名馬二匹及校尉四人護行還鄉省
墓尋復召還十二年三月卒于位贈左都御史賜葬
祭
禢明德字志學保昌人性至孝洪武中以太學生歷
丞分宜龍陽海寧三邑所至皆有政績累遷寧國知
府郡有累年逋賦不督自完後坐累逮至京左遷刑
部主事未幾出判紹興抑強扶弱興利除害士民德
焉後景泰時廣東布政使韓陽行部至雄嘖嘖稱賢
拜遺像祭之今祀寧國名宦
甘友信保昌人家貧力學有志節登洪武乙丑進士
為端州訓導誨諸生從事根本毋尚浮華士習為之
一變在端十八年人仰其德祀於學宫
蕭守中字必常保昌人永樂丁酉舉於鄉授戶部主
事奉命覈鳳陽諸衛軍餉留守司饋百金守中峻拒
之復偕御史鄭嘉巡視京儲歷南京吏刑二部郎中
請託不行人服其公景泰中出守黎平時用兵征討
龍里千戶姜洪誣寨民通苗守中力雪其冤居五年
峒民悦服天順中致仕家居十餘年成化改元進階
亞中大夫卒年八十六副都御史陳濓為之傳
蔡愈濟字汝忠保昌人弱冠中永樂庚子鄉試歷蒼
梧旴𣅿教諭擢監察御史按河南陜西甘肅所至振
飭風紀奸貪屏跡嘗條陳鈔法見諸施行奉命讞獄
南都推情訊鞫多所平反丁内艱奪哀起復尋遷山
西屯田僉事
朱子福字廷錫保昌人積學篤志領鄉薦卒業太學
十年不出戶登永樂辛丑進士知耒陽清慎有為政
平民悦轉行人兩使湖藩不辱命及還卒於通州歷
仕二十八年家無餘資
葉孟昭字文明保昌人永樂癸卯舉於鄉歷潯州臨
江教授性磊落議論英發所為文有思致嘗典試山
東遷魯府左長史屢有規正皆見嘉納藩甚重之屢
乞歸不許比卒王嗟悼賜贈甚厚有集藏於家
王文欽字宗堯保昌人孤貧力學弘治己酉舉於鄉
初授松陽令時劉瑾奸政賄賂公行文欽忤上官罷
歸瑾復坐以事罰米三百石貧不能辦郡守王啓代
輸之家居三十年以詩文自娛年九十卒保昌令徐
雲路重其賢捐貲窆焉
陳惠字汝受保昌人嘉靖中以貢為績溪訓導外嚴
内寬清介有守嘗攝邑半載一錢不入轉曲阜教諭
未赴卒祀績溪名宦
汪一豐字注之保昌人居家孝友由萬歷丁丑歲貢
歷任柳州教授視諸生有實行者奬之家貧者周之
嘗署象州及武定縣皆有政聲上官方登薦剡一豐
輒告歸子桴成進士貤封南陽令乃卒祀柳州名宦
裴唐字肇虞保昌人性孝友穎悟十歲為制藝多奇
語萬歷癸未以貢謁選得安慶訓導兩攝邑事以文
學飾吏治嘗慕子游絃歌已而果補常熟教諭吳人
宗之邑富人有子之喪奉百金乞往弔不可俄轉儋
州學正纂修郡志有體年八十三卒
朱燦然字復齋保昌人家貧力學事繼母孝常讓産
於昆弟鄉黨稱之以萬歷甲申恩貢司鐸桂林諸生
奉為科律總督戴燿延諸幕府校正經史薦擢富川
令造士牧民均有政績
汪桴字隆吉保昌人以萬歷甲辰進士授南陽知縣
有廉能聲秩滿内擢為戶部主事尋改兵部奉命核
廣東鹺政居喪哀毁卒祀鄉賢
羅學伊字覺卿保昌人性孝友親疾衣不解帶兄弟
同㸑無私財崇禎歲貢授武昌通判數轉饟京師兼
督捕皆稱職署江夏縣篆簿書鞅掌綽有風雅督鑄
錢局深禆國計長子起鳳仕至潯州同知(以上保昌)
陳彦暄始興人素驍勇正統間流賊李三奴為亂始
興令韋義署暄為偏校遇賊力鬭追亡陷谷中四面
斗絶暄計無出囑其馬曰我死此汝自馳去馬盤旋
嘶吼負暄躍出谷口賊驚以為神解散馬至家即斃
暄葬之
陳昇字德輝始興人嘉靖初督學魏校以行取士甚
重之以貢為長洲丞會郎中歐陽清督造郊廟瓴甋
昇董役所羨悉歸公帑未幾以部運至京權貴啗以
好官索賄焉昇遂請老起石埭令終不赴乃優以令
秩終於家
譚大初字宗元始興人煥之後十歲為郡諸生督學
魏校奇焉嘉靖戊戌登進士出常跨蹇人笑之弗顧
選工部主事盡疏積弊擢戶科給事中奉使冊封淮
藩餽遺無所受秩滿擢江西副使清屯軍多所開豁
御史孫慎以失額為疑大初曰失額罪小殃民罪大
慎從之理驛傳雖大吏故人無所假借過者多避道
而去時輔臣嚴嵩專柄其親黨屢攫人産有司莫敢
何大初悉麗於法擢廣西參政賑恤水災活十餘萬
人二年引疾解職歸嘉靖丙寅以耆碩召即家拜河
南右參政連擢南京右通政應天府尹穆宗即位晉
工部侍郎遷戶部左侍郎總督倉場貴戚權璫侵冒
民田必躬覈之力薦僉都御史海瑞可當大任累乞
休不許轉南京戶部尚書復以疾辭家不踰中人産
卒年七十五賜祭葬所著有次川存稿八卷遺戒子
孫勿請䘏典勿求墓表論者謂其湼不能緇寵不能
榮進以三讓退以一辭庶幾古大臣風烈云子音以
貢歷上石西州知州所在著惠政有廉介聲孫學顔
廕國子生(以上始興)
右南雄府
關可成歸善人洪武十九年貢入太學有聲拜監察
御史以言事調知寧德縣愛民禮士守己奉公擢湖
廣僉事祀寧德名宦
陳灝歸善人本名魯生以鄉薦至京因奏對洪武奇
之賜今名授工科給事累官福建僉事坐累謫戍興
州永樂初以赦復官用廷臣薦召為浙江道御史謫
鳳翔尉洪熙初復召為左春坊中允一年乞致仕卒
於家灝樸茂醇潔伉直敢言屢謫而不貳其行鄉邦
賢之
郭觀歸善人正統中以鄉薦訓導平南歷監察御史
浙江僉事性整肅事無巨細必親所至姦吏屏跡守
官二十餘載清操不渝士大夫以為儀表
葉應字子唯歸善人嘗獲金於野訪其主而歸之登
成化戊戌進士初授行人遷南京工部員外郎清理
江北諸州課額定節運抽分之格上下便焉為營繕
郎中時有民陳忠者坐逋官銀獄斃已繫其子後鬻
其女應聞代償其逋而釋之出守慶遠未幾乞休應
好讀書老彌篤所著有易卦圖衍太極圖說大學綱
領
姚祥字應龍歸善人成化辛丑進士歷宰新喻沛縣
擢江西道監察御史性明銳所至吏不敢欺沛有負
官租者繋獄累年祥與之期而遣之如約而償惡少
其嘗被酒挾刃擬其父祥曰是大倫攸關立杖殺之
遠近震慴無敢羣飲私鬭者按蜀風力尤著正德初
遷雲南副使劉瑾以深文陷祥謫戍鐵嶺瑾誅復官
道卒
唐勳字汝立歸善人正德戊辰進士知靖江縣平賦
息訟弭盜興學崇墉濬渠政聲赫然改知休寧正德
癸酉饒寇逼城出死力禦之既散復聚勳已報政去
聞之亟還率壯士與賊戰於黃茅奮擊殱之紀功使
上其事徵為河南道御史巡視蘇松鹽屯屢疏留都
倉場屯田及宦戚賜予差遣諸弊武宗多採用焉素
多病乞歸而卒
曾守約字子如歸善人嘉靖己丑進士授行人選江
西道御史巡視十庫刷卷江西後按廣西振紀綱擊
賕吏恣肆者皆按寘于法戊戌山陵大工起武定侯
郭勲總其事羣璫附之守約前以巡視忤勳乃抗疏
交劾言勳諸不法事疏留中擢大理寺右寺丞未幾
以養母乞歸
李鵬舉字起南歸善人父信官江西理問治獄有隂
德鵬舉幼慧從潮陽薛侃講學於豐湖遂究理窟舉
嘉靖丙午鄉試兩上春官不第授餘杭教諭能以師
道自任遷旴𣅿令有叔訟其兄子者久不解鵬舉諭
以倫理反覆剴切各涕泣去通判梧州却督糧歲例
八百金署懷集令設木隸以代勾攝立社學以教猺
童金鵝山諸猺願輸丁為氓已而後令至猺復叛父
老願復借寇於是鵬舉再至念猺反覆思創以威乃
夜犒民兵授以方略翼晨紛然獻馘諸猺自此讋服
又署容縣縣當孔道郵符肅清遷台州同知台有海
壖腴壤祖制以近倭故禁民毋得田而勢家隂踞之
鵬舉按其事論遣如法時御史龐尚鵬按浙精覈吏
治以廉能貪酷立標令人自審所處鵬舉處能處酷
尚鵬曰台州府同知不酷其處能是也未幾遷德府
長史乞歸卒祀鄉賢
葉夢熊字男兆父春芳繼娶石氏生夢熊登嘉靖乙
丑進士知福清吏治尚嚴人不敢犯戊辰拜戶部主
事轉餉關中改山西道御史風采凜然抗疏忤宰執
意謫郃陽丞時順德岑用賓亦以言謫丞宜陽尋卒
夢熊兼程馳至經紀其喪二載移歸德司理尋遷南
戶部主事督鳳陽倉鳳陽舊多額羨夢熊一切裁罷甲
戌轉本部郎中尋擢知贑州府節筦𣙜立程書與十
縣更始月課殿最郡屬肅清贑有劇寇葉楷穴居萬
山中已三世矣有司不能制夢熊白巡撫江一麟當
除一方害議既定密訪故嘗與賊交通者授計召楷
所親任俾離散其黨於是就其地建社學行鄉約立
保甲受約束令子弟有願學者聽于是楷子弟多隸
轅門夢熊召而諭之曰汝家世梗化朝廷待以不死
恩浩蕩矣今執迷不返將搗爾巢爾且歸矣子弟歸
楷號召諸峝起兵分據扼塞兵反從中攻楷楷錯愕
率妻子將千人保馬蹄山而千人亦半受牒倒戈相
向楷知不免與妻子自焚騎士馘獻之斬首三百級
餘黨悉平疏聞詔賜金幣以内艱去服闋補安慶知
府會有弓田之令上下操切以阿首輔張居正巡撫
孫光祐下檄欲幷陂蕩丈之夢熊曰安慶多沮洳秋
冬水涸露土春夏即為魚鱉窟若之何為民厲也光
祐劾其慢奪俸三月壬午擢雲南副使備兵金騰未
赴改浙江巡海副使行部至舟山環視險要嘆曰國
家歲費糧餉厪保境内已乎於是悉召海上漁船各
分界限勒為部伍教技擊繕器械慎守望歲省餉金
之半臺省舉邊才調永平兵備獻謀於督府王一鶚
製輕車重砲疏聞稱旨加左參政兵部紀錄丙戌大
計舉廉能第一賜宴轉山東按察使尋晉右布政己
丑擢左僉都御史巡撫貴州每謂楊應龍必變卒如
所料會關外告急朝議調夢熊巡撫陜西夢熊單車
就道至陜直趨河州簡甲兵治車礟授計總兵尤繼
先迎擊破之辛夘擢副都御史巡撫甘肅造大礟千
計軍威大振壬辰哱拜叛上疏請討六月赴寧夏時
拜衆三萬營羅山夢熊乘間趨靈州與總督魏學曾
會議命驍將麻貴馬孔英帥銳卒千人赴敵用神礟
大破之拜堅壁不出帝以夢熊代學曾賜上方劍督
諸將力戰平之事聞擢右都御史兼兵部左侍郎即
日移鎮還固原以病乞歸加兵部尚書改南京工部
加太子少保進太子太保加廕錦衣衞指揮世襲連
疏乞休不許夢熊嘆曰吾受恩深非致身何以報乎
將就道俄以疾卒於家詔賜祭葬
鄭維新字敬甫歸善人生而穎悟善屬文弱冠舉於
鄉授東平州學正奉母就養勤約如諸生當道奏薦
之召為浙江道監察御史歷官湖廣僉事廣西參議
以廉静稱卒于官嘗著惠大記文獻賴焉
葉春及字化甫歸善人夢熊之從父也少日與夢熊
同遊於庠誓曰吾兩人他日若不爼豆其間非丈夫
矣領嘉靖壬子鄉薦隆慶初授福清教諭未赴伏闕
上書論時政五事其目二十有五纚纚三萬餘言天
下誦之居官嚴毅即監司不能奪其守遷惠安令手
裁教令毁淫祠五百區民訴賦不平輙弓境内田均
之以是忤權貴三載求去會擢守賓州軍民詣闕乞
留不許既而忌者匿賓州檄令不得赴則罪之以逃
春及遂歸羅浮治逃菴而居闢石洞書院置田贍從
遊諸生太常卿艾穆疏薦遺逸乃召守興國未赴轉
同知鄖陽遷戶部郎中筦崇文門税務不少假貸方
繕疏請覈九邊屯田未上而卒春及學行冠絶一時
所為文高古雄偉出入秦漢所著有絅齋集肇慶永
安諸志
楊起元號貞復歸善人少補邑弟子隆慶丁夘言官
疏正文體限字不得踰五百起元素才富剗華敦樸
遂首東粤丁丑登進士改庶吉士己夘授編修丙戌
分校禮闈又奉命冊封崇藩取道旴江就羅汝芳論
學乃大悟性命之宗願請受為弟子進修撰戊子典
試閩省己丑復分校禮闈俱稱得士尋遷國子司業
轉洗馬纂修玉牒充經筵講官上疏崇聖志懋聖學
壬辰復分校禮闈以外艱歸讀禮之暇與諸生講學
不倦服除起國子祭酒以母老上疏詞至&KR0548;切不允
遂將母行未抵京轉南禮部侍郎攝吏禮二尚書事
因災異上疏勸講學仍疏請奉母南還不報竟以内
艱持喪歸廬墓得病卒賜祭葬諡文懿起元居家孝
友立心粹白制行誠篤平時未嘗見喜愠之容其學
以知性為宗不離日用所著有天泉會語論學存笥
稿白沙語錄行於世
張棨字澄復鳳陽都督張通之曾孫通以平海寇黃
蕭養功官前軍都督僉事賜蟒玉授廣東提督駐惠
州歸善遂留家焉棨襲職嫺韜略敦詩書嘉靖四十
一年征潮倭四十五年征賊李亞元隆慶元年征賊
楊子亮萬歷四年征羅旁斬級數百陞都指揮僉事
九年征從化賊斬七十四級陞潮州守備轉福建都
司未任請休卒年九十一長子燧有好義名官終守
備次子燦另有傳
李學一字萬卿歸善人幼穎異弱冠首鄉書隆慶戊
辰成進士選庶吉士未幾以外艱歸時山海多寇兵
民惴惴學一傷之起復授刑科給事中遂上疏言積
寇久為惠患當事掩飾彌縫無為國家計者宜責兩
廣侍郎殷正茂要其成功下兵部覆議正茂聞之甚
恚而給事張楚城御史陳堂復上疏如學一言命正
茂大征果殱羣寇惠人相慶以為功出殷司馬而議
決於李給諫也於是御史楊一桂上言嶺東疆圉遼
闊奸民嘯聚甚易臣以為長樂置府便而以惠之興
寧和平龍川長樂潮之饒平大埔隸焉兵部尚書譚
綸佐其說移檄勘議惠潮皆以為不便學一復力爭
止之内艱服闋補吏科給事中多所建明出為湖廣
參議時首輔張居正家勢熏炙學一絶無所媕阿督
學貴州得士心而湖廣御史承居正意指論其前事
奪一級居正没尋轉廣西副使量移苑馬寺卿卒無
子以從子載蓁為後
車鳴時字宜仲歸善人萬歷丙子鄉薦署文安教諭
旋令政和遷永安州守仁洽風移民依之如父母祀
名宦鄉賢所著有梅花集古詩
陳運字于昌歸善人性孝友博學能文萬歷乙夘舉
孝廉授瀏陽令時中官虐民運卵翼悉脱箠楚民藉
其庇以母艱歸遂不復仕著惠州西湖志瀟湘草坡
雲草行世
黎遵指字是因歸善人萬歷乙夘鄉薦父化淳病廢
每膳必親為舉匕居喪泣血骨立兄象指四十始舉
子患痘瀕危遵指籲天請以己子代司鐸德慶州擢
邵武司李時光澤某生久繋冤獄訊而釋之監司欲
骩法縦巨猾遵指持之力願解綬去其操舍類此江
寇查華十左道惑衆民畏其術不敢捕遵指竟擒之
復釋株連數百人上官薦明允治平第一使攝府篆
築城郭覈軍儲詰奸宄摴蒱私宰之徒皆為斂跡修
復舊堤人號為黎公堤以嚴介忤時掛議去壬午復
以邊材薦用以母老辭旋卒長子融吉順治甲午歲
薦徐聞教諭次同吉康熙丙午舉人著資治通鑑節
要三十卷
陳正蒙字穉開歸善人年十二聰慧絶人登萬歷丙
辰進士令歸化下車禮高年表有德問其利病而興
革之政務宜民絶無少年剛銳之弊未幾卒於官貧
不能殮父廷諤司鐸澄海遣人扶櫬歸父老皆垂泣
送之祀鄉賢名宦
翟紹高字翼明歸善人年二十淹貫性理子史為學
者師化及鄉閭事繼母孝撫異母弟如同産伯兄嗜
酒無度泣諫止之崇禎中應詔舉孝廉嘗讀書山莊
鄰舍兒病疫中夜嘂嘑紹高整衣冠欲往輒聞病者
云公正人無煩公其感格如此季子祖祐登鄉薦世
其家學
駱斌字禄元歸善人精於箕疇太極隂陽二氣之理
事父母以孝聞友愛甚篤一日過解犀橋有叟墮橋
下衆援之亡其金叟窘急復欲自投斌探囊金與之
叟謝而去子鳴雷崇禎己卯鄉薦講學西湖翰林龔
章進士陳芳胄皆出其門好善樂施有父風(以上歸善)
楊頤博羅人永樂三年舉人初知交阯下洪州歷遷
登州守廉明果斷不為權勢所撓其催督勾取不遣
吏卒以木隸捧檄傳行屬邑無違者在郡四年人稱
其政
李亨字嘉會博羅人永樂中舉麟經授博白教諭改
珙縣遷國子監學正博學能文所至勤於講授不廢
述作著有麟經管豹青史節要以便諸生玩習子顒
最著
林厚字萬重博羅人以丁酉鄉薦歷任陽江武隆德
化九江學職凡三十六年久宦益貧其居家動必以
禮鄉人化之
劉奎博羅人永樂九年舉於鄉仕為長泰令有善政
先是境多虎暴自奎視事虎乃去嘉禾一莖三穗邑
人以為瑞滿秩民乞留詔從之增其秩又三年請老
致政
李顒字思誠亨之子正統丙辰進士授戶部主事屢
遷山東布政使天順四年入覲詔吏部簡天下諸司
郡縣官政績卓異者得十人顒與焉賜金織襲衣宴
於禮部尋以憂去服闋起補浙江尋擢工部右侍郎
嘗督築盧溝河天津迤北河口錢塘堤岸事竣乞休
將扺家徑入羅浮吟咏數日後乃歸
潘本愚字克明博羅人景泰二年進士授戶科給事
中改刑科封駁有聲出知興化府時郡内荒旱請減
税十之四及陳民情十二事奏可乃鑿莆東山渠溉
田數百頃郡有無徵之税令里甲償輸愚悉核受産
之家輸之民累以甦以憂去起知漳州僅二歲卒於
官二郡士民相率俎豆之
張鐸字文振博羅人成化五年以監生知閩之南安
縣省冗費均徭賦懲梗法者數輩奸豪屏跡中年請
老歸子津另有傳
曾禄字汝學博羅人以成化進士宰武義邑多虛税
禄因請度田以羨補不足築隅都堰瀆瀦水溉田百
餘頃擒劇賊張念四民獲寧居召為雲南道監察御
史上疏陳條八事曰正心術慎幾微辨邪正戒權倖
任貴臣納忠諫絶女寵明賞罰帝多采納焉出按貴
州閩蜀務存大體不事苛察蜀嘉定峨眉境饒竹木
民利之而官是地者往往假川江之徵以剥民禄曰
食君之禄奪民之利不可長也乃取其尤者罪之自
是無復私賦陞浙江副使卒
張津字廣漢鐸之子成化丁未進士授建陽知縣處
州礦賊吳大兒流刦建陽建陽無城守津訓練兵民
以張形勢賊退即城之歲歉津出公帑乞糴他邑吏
懼譴津曰民方槁死焉避咎遂徧詣鄉聚視民羸虛
丁口多寡量給之又勸富室出貸全活甚衆有李氏
女葬後為妖津令髠其山縦横溝之妖遂絶居憂服
闋除順天大城縣招流逋千有五十戚畹奪河間民
産以人命相枝梧津攝勘竟還之民擢貴州道監察
御史清理江浙屯田軍民皆悦服時命推冢宰津力
薦周經劉大夏可任忤旨下獄以科道申捄得免孝
宗末年嘗條上四事多見采納巡按廣西會征獞賊
隨軍紀功過師無違律者擢知泉州府以忤劉瑾罷
為民瑾誅起知寧波歲大旱齋沐禱龍湫湫水溢涌
溝澮皆盈又奏免郡税十之六倭人貢道由四明久
留不遣民甚恐津乃約束倭人諭以朝廷威德分館
諸寺民無擾累亟上疏遣之市舶中官梁瑤以津收
其舍人及議倭事嘖有煩言津面折之不為屈陞山
東參政未幾拜南京都察院右僉都御史兼管操江
時承平既久戰艦器械朽敝軍士多役私門津一切
釐正之逆知宸濠有異志嚴飭以待故終津之世宸
濠不敢發以平江西桃源諸峝賊增俸一級進左副
都御史巡撫蘇松時百司宿弊猥積津抉摘不能𨼆
中貴家僮有倚勢作奸者立收訊之知江南民俗奢
敝以身為率日取廩五升薪數束餘悉裁免有詔蠲
逋租數十萬工部以歲辦物料非所宜蠲征之如初
津執奏謂朝廷不宜失信於天下又疏言織造内臣
二人歲計供應不貲方今水旱頻仍公私匱乏即守
備内臣可以兼理宜取回新差内官以甦民力又以
國本未定請擇宗室之賢者育之宮中不報湖之孝
豐有陽許二姓為盜三十年負險方命津討平之以
功陞戶部右侍郎兼左僉都御史冒暑行師勞瘁致
疾乞休疏上不允疾困猶日視事不少輟遂卒于任
贈南京戶部尚書遣官諭祭仍令有司治葬事
翟宗魯字一東博羅人少補縣博士弟子動遵古禮
時延慶招提峙泮宮東宗魯上書督學使者魏校毁
之以廣學宮僧赴闕訟使者雜問卒直宗魯校講學
嶺南宗魯為都講後使者歐陽鐸至檄諸博士曰諸
生有行僻而堅言偽而辯者悉以名聞博士徐甲嫉
宗魯列其名宗魯亦自請削籍鐸廉得其情仍令預
試嘉靖辛夘登賢書署宣平教諭丙午聘入蜀闈己
酉遷融縣令緩征輸節財用廣厲學宫聽訟片言立
剖胥吏受成而已久旱露禱雨大澍十二峒猺來寇
宗魯禦諸郊賊牛忽震死懼而退宗魯詣其壘說降
之兩院知其能以司轉饟中道遇賊百艘諜知為翟
融縣亦頓首投戈而退於是宗魯知猺可化乃推選
其子弟稍慧者被以青衿鉦鼓導歸諸猺以為寵相
率歸化兩院嘆曰得一賢令勝百萬師遠矣宗魯事
上盡禮至爭當否則諤諤不撓上官嘗求䂥對曰非
融産也既而以獻程不及逮簿往宗魯謝簿無罪罪
乃在令上官嘿然良久曰且休矣御史朱有孚深齮
齧之然大計羣吏卒署上考既觀乞骸骨歸宗魯剛
毅有守爵禄不入其心自家食至服官藜藿不厭敝
緼不完卒年七十有四
薛克元字耀甫博羅人萬歷元年鄉薦授清遠教諭
擢玉山令輪蹄孔道一意拊循餽客不過算器食以
疏節失上官意調瀘溪百姓柅車轅不得發至瀘闢
學舍平徭賦廣儲偫立津梁百務具舉領縣七載歸
槖蕭然創祠置田撫諸弟孤遺甚周云
韓鳴金字伯聲博羅人萬歷癸酉與兄鳴鳳同舉於
鄉鳴金淹博羣籍有史才初署桐柏教諭著寓桐錄
移瓊州教授纂修郡志遷宣化知縣歲饑民賴以活
會有大吏黷貨者激變交阯直指廉其故於鳴金直
陳所以旋為所中去官民多思之居鄉十年睦族急
公所著有五柳園集
張萱字孟奇博羅人父政熙為陸川嶍峨令有能聲
教子甚嚴萬歷壬午萱與弟萃同舉於鄉選内閣制
敕中書預纂修正史得發秘閣所藏書讀之甫一載
念母告歸滿假母強之還朝轉戶部主事命𣙜滸墅
關迎母就養芟剔關蠧值歲饑以羨金捐賑併修董
公堤大學士王錫爵申時行交稱之進本部郎擢貴
州平越守未任以蜚語中考功法萱欣然歸里非特
遂初亦以奉母也居母喪白頭作孺子泣撫弟孤如
已出繕先人祠墓立仁粟倉以濟族里歲捐數十百
鍾賑饑掩骼外祖寧波同知謝仁清白吏也子姓衰
落鬻其先廬捐金贖還之春秋必致祭其師友工四
體書家藏萬卷著作甚富當道屢薦不起稱為西園
公卒年八十有四祀鄉賢
黃縉博羅人萬歷十四年進士除中書舍人歷吏部
文選司郎中絶請托諤諤自守中貴銜之以會推閣
臣不稱旨盡逐諸曹縉與焉臺省交章爭之不得未
幾卒
韓擢字叔捷博羅人登萬歷丙戌進士除南戶部主
事𣙜税北新關無銖兩之羨歷漳州知府政治寬平
遷四川副使分部川西廉静率屬為臺司所器重會
永寧峝長牝雞弄兵以擢有恩信晉參政改下南川
道單騎檄峝婦奢世統世續數其罪咸帖服事竣告
歸撫按交章力薦終不復出
黃需字惟溥博羅人明經教授從者甚衆所居不蔽
風雨嘗為豪暴所凌破甑釜絶炊煙需弗為忤及長
子流芳成進士就養松江夢天雨粟歸而邑大祲竭
力賑活貤封後角巾野服邑令造廬每謝弗見長子
流芳最著名有傳仲子紹芳為高州司訓秉節端方
人不敢干以私季子元啓孝友著聞八歲伸紙成文
萬歷己酉舉於鄉不事干謁好施予人稱其世德
黃流芳字若瓚需之長子登萬歷己丑進士中貴貸
之金弗受授吉水令賦無羨入文江堤圯捐俸築之
薦循良第一擢松江同知却漕羨二千緡丁父艱歸
補寧國郡丞時太平守欲以厰務相委力辭不就寧
國織造歲幣必先獻機樣流芳白罷之郡故進棃栗
中貴横索流芳第如故額而止擢南戶部員外郎拮
据於水兑馬草場九庫中多冒濫盡汰之署揚州關
皆避羶處冷出守池州時大水拯饑弭亂城東火延
民居望風叩拜火輒返民築迴風閣紀異擢廣西副
使會土司蠶食邊界下檄責之遂歸侵地柳慶間多
劇盜率諸將削平之進參政自握憲至分藩皆以廉
節飭躬文武將吏無敢以餽遺進者會督撫征黎召
兵於蒼梧以議不合罷歸兩臺交章薦不起與吉水
鄒元標善嘗語之曰自安古處恐難諧俗流芳答曰
非欲立異率吾性耳年七十二卒
劉兆元字叔縉博羅人萬歷甲午鄉薦令南平崇儒
修學屏斥陋例凡所興革皆得機宜邑人祀之
曾舜漁字澤卿博羅人萬歷戊戌進士改庶吉士授
山西道監察御史出視河東鹺政時鹽池圯額餉日
縮鳩工修築商集賦充闢育才館以造士以弗事權
貴内計鐫一級調外移疾求歸謫福寧州判起南戶
部主事遷福建參議刷郵政稽伍籍擢廣西副使未
赴而卒江東學湖堤圮舜漁甃石為橋費金千餘緡
曰永濟橋行者便之著春秋正意等書
韓日纘字緒仲博羅人父鳴鳳見孝義傳日纘以萬
歷丁未魁南宫選庶吉士旋丁父憂欒心柴骨服闋
歷官翰林丙辰壬戌兩為同考所拔皆精深之彦補
經筵講官冊封安樂王不受餽遺使還值里中大祲
奸民騷動親往撫諭悉索庾中穀賑之亂始戢陞禮
部右侍郎充兩朝實錄纂修總裁經筵日講時巨璫
魏忠賢竊柄人畏其炎日纘獨自遠拜南禮部尚書
丁母憂歸里居輯邑志置負郭田三百石以給無告
暨士之貧者歲饑則設粥賑之寇起則請兵弭之修
復三堤建文蔚書院與後學商確詩文有終焉之志
壬申復起禮部尚書進講洪範疏釋詳明懷宗大悦
命教習館員纂修實錄館規史職孜孜不懈卒賜祭
葬諡文恪
阮一道字唯仲博羅人萬歷戊午舉人善事繼母授
新興教諭擢樂安令邑無清冊胥吏為奸履畝凖賦
民頌之流寇騷動預治兵械為守備計有賊黨欲為
内應捕而磔之賊知有備遁去然緣此反罣吏議後
祀名宦(以上博羅)
黃鼎臣字爾調永安人少聰慧能文下筆萬言不休
登崇禎戊辰進士任新建縣通曉吏治徵輸訟獄鹺
法馬政積弊悉除兩臺交薦之(永安)
葉逢春字燮鉉海豐人孝友恂謹登萬歷乙卯鄉薦
授騰越州知州政教寬簡陞贛州同知軍民皆以為
賢署府篆八閱月勞心撫字務剔奸弊滿秩歸鄉以
長厚稱
姚參字心翼海豐人弱冠登賢書天啓壬戌成進士
初令歸安創學田備荒政治甚有聲五載奏績遷禮
部主事冊封益藩教習駙馬歷任山東按察使奉敕
監軍永平所至著清名弟敬庚午鄉薦任霍山令亦
有聲
黃世耀字聖圖海豐人登崇禎間賢書令富川多惠
政有平猺功擢五城兵馬司遷工部主事武英殿告
成晉階奉直大夫生平以廉介自矢不受一錢解組
日惟圖書盈篋而已
葉高標字自根海豐吉康人(今請設縣)孝友淳篤登崇禎
戊辰進士授歙縣令時土寇蜂起高標入界有盜魁
來覘即密擒之鄰邑皆賴以安居官廉潔摘發如神
以卓異擢刑科給事中晉禮科都諫會楚寇震驚陵
寢人莫敢入告高標抗疏直陳更指畫守禦計疏留
中海寇劉香迫海豐大吏剿撫未決高標亟貽書當
事謂必移兵海豐嚴為之備及寇平鄉民坐通賊株
連者衆高標痛言大兵之後正須綏輯不宜深求滋
擾尋請命專鎮&KR2063;下固全粤之咽喉絶餘孽之窺伺
有旨敘賚紅毛舶邀通市高標慮挑釁貽害上疏力
言不可狀倡立豐湖館於京師以便計偕謁選者粤
人至今德之奉命清覈戶部直省收支糧餉裁冗賦
七十餘萬清弊餉亦數百萬共事者三易臺臣而高
標始終肩負懷宗知其才將大用會流賊陷雒陽遣
高標慰問宗藩勘飭疆圉冒暑兼程甫抵懷慶五日
而卒河内令王漢屢詢遺言言不及私惟以寇患為
囑訃聞贈太常寺少卿遣官諭祭祀鄉賢
鄭洪猷字彛銘海豐坊廓人(今請設縣)登崇禎戊辰進士
令涇邑撥煩理劇遷刑部主事有明允稱以憂去官
哀毁骨立撫庶弟孤姪無間言著有蘧津類藻諸書
年七十四卒(以上海豐)
巫子肖字孝元龍川人萬歷癸夘舉於鄉初為順德
學博奔母喪盡孝至今稱孝子鄉云遷新喻令鯁直
鐫一級歸以長子三祝累封戶部主事年八十祀鄉
賢
巫三祝字疑始崇禎戊辰進士甫觀政即以桑梓積
弊入告為富順令以平寇功拜金鼎之錫入覲陳言
富順事宜稱旨移任安福擢戶部主事遷員外郎未
幾乞終養歸築彩雲書院於霍山歲時與諸弟奉二
老人觴執鳩杖樂融融也著有蘧園集著察庸言霍
山志父子俱年八十終(以上龍川)
古彦輝長樂人洪武中以歲薦授德化縣簿性敏習
吏事勸課農桑民服其教會溪流暴漲民苦蕩析彦
輝力為之奠厥居以治最擢監察御史巡按江西明
祖性英毅彦輝敢諫不避權貴人咸咋舌卒於官槖
中惟諫草盈篋而已
賴福興長樂人精武事天順六年秋賊首羅劉寧等
攻破興寧縣越旬日乘勝攻長樂不克而退明年春
復攻程鄉時三司率官軍剿捕福興請從師至蛇坑
賊衆逆戰福興奮勇先登斬級百餘師從之破其巢
穴又明年土賊楊輝猖獗官軍至福興復衝鋒陷陣
斬級數十上司屢加賞勞年七十四卒
顔容端長樂人嘉靖癸未進士初令南安次守安吉
州七載不攜家累能搏擊豪強擢戶部員外郎督關
監厰不避權要計算悉如法陞雲南僉事時交阯作
亂容端提兵討平之連破雲夢水井諸寨寇十餘巢
御史會疏薦軍功為天下第一未幾卒於官
顔璉長樂人父繼善為人言動一軌於禮性好施賑
璉幼孤母孀居課讀嘉靖辛酉登賢書教諭灌陽日
進諸生論周程朱張心學後轉興業令政務大體訓
農桑禁巫覡建社學約亭聽讞公平吏畏民懷解組
歸著書訓兒有詩文集
李曰巽字順之長樂人少穎悟博覽以非罪繋獄讀
書不輟太守姚良弼見其文異之立雪其誣越三年
以書經魁鄉薦萬歷十四年令蒼梧捐俸錢增建學
校招諸生誦習其中遷廣信同知有醫士嬖於分巡
使者以事屬曰巽怒辱之其強項多類此未幾遷瀋
府長史以病免(以上長樂)
何瓊字世英興寧人正統八年貢入太學仕金華推
官剛介明察非義不取民立祠祀之
王天與字性之興寧人正德甲戌進士知寧都縣廉
平愛民丁丑從都御史王守仁征横水桶岡浰頭諸
寨屢有功陞俸二級己夘宸濠之變天與以兵從征
冒暑歿於南昌守仁哀哭解衣為殮寧都人立祠祀
焉明年論平賊功詔恤其家
李元鳳興寧人嘉靖丙午舉人丙辰進士忠亮慷慨
尤善談兵嘉靖四十四年流寇猖獗文武大吏每資
其計畫嘗令富川山猺梗化請兵平之以鯁直歸里
隆慶四年興寧隸役鍾遒侯位與僧官惠亮等謀叛
元鳳言於令不悟會郡别駕陳廷觀往潮元鳳密邀
至邑悉擒之微元鳳先發其奸邑幾危矣歲饑賑穀
千石邑有不平輒昌言不諱人多其勇於為義
王淧興寧人以萬歷選貢令平樂時鄰邑昭平逋賦
者煽動獞人淧攝之黥其首惡昭民尸祝之晉養利
州牧轉南寧司馬視邕厰嘗捐俸百餘金償税額攝
本郡太平思明三篆一介不取思明有土司何惇竊
據平莽淧往治之遂歸地請罪家居逢歲饑淧昌言
曰禁穀出境則價自平矣縣欲取田丁穀復諷止之
人尤德焉(以上興寧)
謝廉字子清河源人永樂中以監生令交阯芙蓉縣
剛正自持時縣治草創境内賊起廉提兵入其穴盡
俘之信賞必罰人人盡力以憂去復知樂安縣催科
不擾滿考請老家居後交阯叛諸臣駭竄廉適治圃
聞之歎曰使廉在彼當以身殉國何偷生為揮鋤中
足流血滿地其忠憤如此
陳駿字仲良河源人永樂中以鄉薦歷官柳州知府
時馬平宜山寇起駿甫抵郡寇猝至圍城駿從容榜
投城下示以禍福寇逡巡退去駿知其可撫遂躬歷
各壘開誠諭之皆投戈解去歲饑流移滿野駿倡屬
勸分計口賑之嘗同參將孫琦驗征剿功琦重斬級
駿重生擒琦不謂然既而琦遣卒張鬍覘賊逾期不
返俄獻首功至閱之得鬍琦始悔服
劉康字志寧河源人正統間以貢任高郵州州故衝
劇民疲於奔命康從容涖之凡賦役差遣量事勢輕
重酌道里遠近審民力厚薄諸事稱宜催科不假鞭
朴嘗歲旱徒步百里禱雨輒應後守桂陽亦有惠政
祭酒吳節稱其有君子之德
李燾字若臨河源人四歲授句讀輒求其解登隆慶
戊辰進士授泉州司李廉敏絶倫為忌者所中遷金
華郡丞有謝某隂發人塚累其族七人淹繋莫白燾
至廉得伐塚者立斃杖下七人盡釋遷南職方員外
晉營繕正郎奉敕督修陵寢賞賚如法擢守楚衡遷
長蘆鹺司參知粤西化猺戶為編民三年城門不閉
道不拾遺改楚臬值楚宗骩法奉勅五路會剿賴燾
寢格諸藩帖然晉滇轄闢西路千五百里墾田萬頃
增鹽餉千餘滇僻界緬甸軍民頑梗燾為治七載囹
圄皆空膏潤不染晉都御史歸休改邑城濬濠源七
十里繞墉興學訓俗立關禦暴鄉人感其德卒年八
十二(以上河源)
右惠州府
鄭安字康民海陽人敏悟絶倫弱冠領春秋鄉薦第
一景泰五年進士授監察御史彈劾不避權貴憲宗
朝疏陳八事報可會災異復疏請策免大臣警戒在
位甚剴切尋除陜西副使時有邊警撫臣檄安撫諭
之皆詣軍門請降願歸所掠人畜財物有二族詐降
尋叛安設方略討平之洮河一帶及西北路諸要害
皆令築堡屯兵固守邊境以寧居官二十年敝廬環
堵後以秩滿省覲卒於家
蕭鼎字伯鉉海陽人天順七年進士補虞衡主事專
理遵化鐵治完舊課萬計改戶部主事往董德州軍
儲明出納嚴禁令奸蠧束手歷遷知温州清操愈勵
病歸杜門或短衣長笠行田野間與耕牧伍所居蕭
然疾卒温人思之多至其家醊奠拜墓而去
吳一貫字道夫海陽人成化辛丑進士知上高縣廉
勤集事擢御史巡按浙閩黜貪墨均徭役平漳寇所
至風裁肅然累陞大理少卿嘗奉使經略邊務上安
邊策數萬言皆見採用忤宦官劉瑾謫嵩明州同知
尋遷江西副使有靖寇築城功每見上高吏民如家
人父子轉按察使行部至奉新卒於官立祠祀焉
劉子興字賓之海陽人嘉靖辛丑禮魁授臨海令以
廉平著遷兵部主事歷福建按察使端介勤慎俸薪
外不受一錢轉粤西左轄致政家居清修雅行為朝
士大夫所宗有見湖遺藁
陳一松字宗巖海陽人少孤貧事母孝嘉靖丁未進
士選庶吉士除兵部主事轉員外遷湖廣僉事以忤
直指使乞歸終養母疾衣帶不解者逾年比卒哀毁
居廬補蒼梧僉事甚得民心歷任藩臬擢應天府尹
晉工部左侍郎督修陵寢省費數萬悉歸公帑賚賜
加俸服一級旋乞歸卒于家諭祭葬生平倜儻有大
節不事脂韋亦不刻覈所至有政聲民立祠祀之著
廷尉駁稿玉簡堂集
孫森字灼卿海陽人萬歷庚子舉人歷任滁州知州
值歲饑施賑有法遷台州府同知擢安順知府府自
安奢亂後僅存空城初至僦民舍以居森生聚招徠
民氣漸復擢屯田監軍副使為奸人董其化誣衊巡
按疏糾逮勘總督朱燮元上章雪之復原官里居不
復出卒祀鄉賢
辜朝薦字端敬海陽人少穎慧以恩貢登天啓甲子
賢書崇禎戊辰上春官釋褐除桐城令癸酉分校南
闈李青龔鼎孳咸出其門以卓異考選擢山東道御
史改禮科給事中疏參首輔温體仁旋請假歸省假
滿仍補原職己夘秋督催三楚練餉一百二十餘萬
未四月報竣丁外艱服闋補禮科左給事中以督餉
稱旨賜宴七次癸未會試同考得士二十一人自居
諫垣十年有疏草四卷甲申以禮科都給事督江左
右粤東西四省糧餉承命即行泊聞流賊變痛哭掛
冠歸里乙酉澄寇倡亂決堤海邑盡為澤國里人屢
築屢潰朝薦命其子之潤築之至今東南數都咸食
其利卒年七十妻謝於澄寇逼郡時出鏹二千餘兩
募壯丁死守城獲安全潮人德之子之潤歲貢能紹
其家學
陳廷策字穎夫海陽人弱冠有文名事親撫弟以孝
友聞親没芒鞋竹杖求吉壤曰吾非以親骸為子孫
利但求安先人體魄耳建祖祠置義庄賑貧乏為諸
生三十餘載崇禎五年督學曾化龍以學富行優拔
置明經晩年修西湖山老君巖建文昌祠講明正學
康熙二十三年祀鄉賢(以上海陽)
林興祖潮陽人七歲而孤事母至孝洪武初舉孝廉
授蓬萊簿丁母憂居喪毁瘠服除改邵武府倉大使
歲饑興祖奉府牒晝夜倍程請賑于巡撫巡撫覽牒
未有言興祖曰民命危在旦夕望公若慈母何可緩
也義形於色巡撫許之檄郡發廩所活數萬人郡守
丁原振薦之擢當塗知縣有惠政遷代府長史當塗
民乞留不許皆涕泣去召為工部郎中遷廣西右參
議會安南平改交阯右參議分守盤灘城亡何餘寇
復叛圍城急有先降者三十餘人在城中主帥慮生
變將殺之興祖曰不可已降而殺之何以示信徒以
堅敵心爾寇卒解去在交阯再歲而卒
林遜潮陽人師事蔡希仁受古文尚書居常究心世
務舉洪武乙丑進士授閩縣丞賑饑多所全活入覲
賜敕還請厲禁沿海捕魚疏上優詔褒答焉所著有
尚書經義藏於家
歐陽初潮陽人幼孤家貧母王氏教之力女紅以供
費初亦厲志養母時兩賢之洪武庚午舉鄉試第二
教授泉州秩滿調柳州其教率重器識以故出其門
者多名節士在泉修禮殿及葺朱子祠至今頌義焉
余真潮陽人明習經術洪武二十六年貢入太學累
試異等薦聞特授廣西道監察御史清節厲俗時稱
真御史後以言事觸忌諱謫四川按察知事尋以病
卒
曾牧潮陽人以貢入太學洪武丙子舉於應天歷戶
部員外郎居官以清慎稱
鄭義其先家維揚元初有宣使留居潮遂為潮陽人
美丰儀性警敏嗜學貫通經史至六書星歷皆精研
永樂辛夘鄉試第一壬辰署教北流宣德初擢周府
右長史上詩諷諫周藩及嗣藩立復撰奉藩政要十
五事以進並見採納在列十餘年多輔導功尋上書
乞骸骨不報卒於官所著有右史集
蕭鑾其先漳州人宋禮部郎國梁之後國梁孫詢知
潮陽始家焉鑾少勤學登宣德丁未進士授行人使
甘肅哈密不受饋獻帝嘉其廉擢監察御史遇冤獄
鑾讞出之左都御史王文獨持其議鑾爭之愈厲竟
得白擢廣西提學僉事興學育材尋丁母憂天順己
夘復除湖廣時按察使楊珏謫知黃州與衞鎮撫訐
奏事下所司鑾按問如律珏當謫戍甚銜鑾會鑾以
憂去珏遂誣奏鑾通賄文致已罪逮問無狀得終制
癸未補福建僉事尋擢山西副使有通政張瑄者謫
知霍州刻剝部民百餘人伏闕上章有旨移鑾鞫問
坐削籍為民瑄亦奏鑾陷已力詆之人皆直鑾奏乃
寢居二年上疏乞歸去之日士民遮道泣送晦迹田
野出入簡輿馬人愈敬之時八桂諸生仕潮者皆嚴
事鑾適有以贓隕名者鑾竟泣而杖之論者服其古
道
李齡潮陽人宋延平李侗之後少時嘗從父憲舉之
官莆中過考亭故址願學其學宣德己酉舉於鄉正
統丙辰授賓州學正晉國子學錄尚書胡濙祭酒李
時勉皆才之薦授監察御史督學京輔特晉詹事府
丞入史館景泰丙戌典京闈督學江西以躬行率士
察其孝弟力田者禮之以為諸生式後被蜚語去歸
未逾月卒先是齡嘗講學白鹿書院建二陸講堂置
贍士田士子懷之遂以從祀焉又同邑李若林舉宣
德庚戌進士授刑部主事詳於法律病免家居後輩
多師事之晩年益工詩文謝絶干謁人稱為二李云
陳綱字文舉潮陽人貢入太學成化間議者請倣古
制長吏得仕於鄉綱因得石城令歲饑賑民有惠政
都御史韓雍薦之擢高州通判再遷慶遠同知為人
辨給有治才雍每檄置幕下咨以軍事遇敵輒出入
陣中能得士死力卒於官
姚琛字弘璧潮陽人與從弟璦四世同居琛性嗜學
從許倫受書貢游太學領成化七年京闈第一通判
撫州卻堂食錢及羨金在任九載撫人尸祝之遷順
天治中疏乞歸養以孝聞璦字弘㻸天順壬午鄉薦
授南兵部司務歷武選郎中劾奏中官蔣琮專恣忤
旨逮繋尚書王恕力救之乃免後以勞瘁卒於官族
孫紹字廷述師事琛與璦同舉於鄉成化戊戌進士
累官廣西參議分部右江周詢民俗雖瘴鄉不避時
泗城南丹東蘭那地四州爭襲以千金饋却不受及
解綬州人復以為請迺檄送督府佐軍費歸日行李
蕭然論者謂潮陽三姚以經術節槩世其家
黃用直字宗弼潮陽人少負奇氣讀書通大指先達
見而異之一日蚤起得遺金一槖於道候其人還之
不受謝亦不告以姓名弘治戊午舉於鄉授國子學
正尋出知長沙縣清介禔身為一時長吏最
陳瑞龍字體乾潮陽人少舉於鄉嘉靖庚戌進士授
南京戶部主事轉員外郎董修孝陵九月而工竣出
守興化剖決持平民有䦧牆者反覆開譬令自悔悟
時倭寇警急瑞龍方乘城設備會母卒持喪將歸客
兵乘釁通賊孤城危急父老涕泣請留上官強起之
瑞龍乃募山中射虎者授以方略夜𢷬賊營藥弩俱
發賊大潰棄營遁水兵夾擊之斬首六百餘級生擒
百三十人旋疽發背卒旅櫬既還兩月而城陷
蕭貽朔字次倩潮陽人祖與成翰林院修撰貽朔以
萬歷中通判平陽歷署郡司馬及州縣篆所至有聲
嘗督兵擒賊斬首百級平仄冤獄活四十餘人遷左
州知州捐貲修學禁民火葬治化行於僻壤秩滿乞
歸禦海寇賑災祲家門雍睦鄉黨舉以為法卒年八
十餘順治十六年崇祀(以上潮陽)
吳裕字敬昆揭陽人幼穎悟強記登成化壬辰進士
授戶部主事歷吏部郎中能其職擢右通政以母老
乞歸母卒後改太僕少卿雲中用兵裕時嬰疾猶日
起治馬政竟卒於官賜祭葬
黃勳揭陽人生而穎悟為學崇體要不務章句平居
無戲言雖盛暑必衣冠危坐成化癸夘鄉薦授新淦
教諭以正學為已任六載遷柳州教授見郡守長揖
而已居歲餘謝歸龍山老焉子一道正德辛巳進士
授戶曹奏革漁蠧嘉靖中以議禮出守興化夙夜勤
政又建寧海橋築長城堤百姓為之立祠
王昂字抑之揭陽人成化甲辰進士授永豐令覈詭
籍革巫俗擒宿盜辯民冤修廢舉墜不遺餘力時方
旱為民禱之令童子號曰令有罪民何辜天終不雨
令可屠雨輒應又時大疫延數千家昂親與治禳病
者皆起以治行高第遷太僕丞理馬政窮其利病條
成一疏四千餘言會遘疾卒所遺僅詩文數卷宋史
補數冊
潘文明揭陽人弘治甲子鄉魁選授玉山令有異政
轉漳州通判廉明有聲民無冤濫時重囚越獄戕殺
有司獨相戒勿犯潘府倅罷職居鄉多德讓人咸化
之既老舉一子名應祝以鄉人羣為祝也
鄭一初字朝朔揭陽人兒時以高節自負弘治乙丑
進士筮仕縣令病免居紫陌山閉門静修人有以千
金求為居間曰名義至重鬼神難欺敢饒舌作說客
耶却之後起巡雲南風紀肅如聞王守仁講學往師
事焉歸卒於杭
薛俊字尚哲揭陽人自少端謹不事嬉遊領弘治甲
子鄉薦報至即罹父憂自是終身不聽樂撫兄子愛
而有法終身不析居授連州訓導奉母以養督學器
重之以閩清古田二邑僻陋命俊選其秀皆得人遷
玉山教諭正德丙子玉守仁過玉山俊請為弟子問
行已之要一聞無私之言精心奉持之連典滇楚文
衡至國子學正子宗鎧另有傳
王軾字國瞻揭陽人正德庚午舉於鄉教諭懷達善
訓誨擢蕪湖令值宸濠變起中使奉命往討猝至邑
藩臬以下多畏避軾獨當之芻糗皆備後武宗南巡
巡撫檄諸吏率部民往役會酷暑人多暍死軾齎資
僱役中丞劾之軾解印綬歸民皆刻像祀於家
薛侃字尚謙俊之弟有孝行父病革請嘗其糞正德
丁丑成進士即告歸養母師王守仁於贛辛巳始赴
銓授行人聞母訃隕絶復甦結廬中離山與士子講
習不輟戊子補官疏請定儲詔下廷鞫累日不易詞
觀者歎息竟落職歸羅浮以講學終其身祀鄉賢隆
慶初贈御史其為司正時請以陸九淵陳獻章從祀
禮臣獨取九淵既而獻章亦從祀皆侃先發之所著
有研幾圖質疑諸書
翁萬達字仁夫揭陽人五歲能誦書性峻潔湛思善
謀綽有雄斷登嘉靖丙戌進士授戶部主事筦𣙜河
西奏遏戚畹牟利帝可之庚寅署員外郎督通倉權
貴人闌入漕道俾奪其舟遭謗不怵辛夘署郎中出
賑畿輔癸巳知梧州總帥咸寧候仇鸞恣睢市人苦
之萬達執其健卒寘于法鸞自此銜焉丁酉遷廣西
副使會將討安南督府蔡經首用其條議莫登庸聞
之謀聚毒上流剡竹地中陷馬足數遺邊吏民金錢
陽言方舟襲東土以緩師期萬達乃募敢死士入交
南旬日盡廉得其狀遂下令曰敢與賊通者磔之没
其家能擒賊一人者予百金時龍州憑祥土舍趙楷
李寰韋應皆隂助登庸萬達檄思明土官黃朝用伏
卒擒之軍聲大振移師破斷藤峽擒段公丁繼以兩
軍夾擊諸巢賊犇逸督左軍邀擊斬首數百級餘犇
羅連山檄右軍遶出其背蹙之凡三旬破賊班師作
平峽八議登庸益大恐曰天兵將及我矣論功進一
級賜金帛復獻處置四峝議初四峝介忠州天順五
年以亂故定隸思明其後忠土帥黃賢相私蠶食焉
至是議屬南寧設一撫民通判專治之戍以指揮併
立保甲峒老以和戢其民賢相初猶桀甚及牒下如
期獻地經喜曰翁君神算也庚子秋八月晉浙江右
參政以有事安南奏留佐尚書毛伯温九月三鎮兵
趨集南寧檄萬達分屯龍憑思明礪兵峙餉簡誓漢
土軍以待尋遣指揮王良輔等出關譯諭登庸十一
月登庸詣鎮南關繫組請降遣其兄子文明土目許
三省奉表入朝辭甚哀帝許之登庸請要言同列以
屬萬達萬達正告之曰朝廷待汝以不死宜一心永
奉外藩立書數千餘言督以繩墨登庸跪讀惶恐唯
唯而退壬寅秉臬四川癸夘擢陜西布政使料量藩
禄稱其意無譁甲辰三月晉副都御史巡撫陜西十
二月拜兵部右侍郎總督宣大首劾罷將臣邵永姜
奭貪眊不職軍令肅然秋七月築邊牆二百里却敵
有功晉兵部尚書己酉九月詔入就列在鎮時六賜
金幣加恩廕二子萬達以獨子疏辭不許迺請廕弟
萬程十月奔父喪庚戌詔起之乞終制不許會為仇
鸞所譖遂奪秩尋擢經略紫荆三關奏罷抽民兵省
貲鉅萬以積瘁足疽作懇乞終制從之壬子十月詔
復起兵部尚書道病卒萬達事父與繼母至孝垂老
彌篤居官賚予俸入悉以賙族黨所著有稽愆集平
交紀略總督奏議若干卷追贈太子少保諡襄敏崇
祀鄉賢
黃國卿字君任揭陽人嘉靖甲辰進士授温州理刑
折獄賑饑民命賴之轉戶曹出守吉州督學江西虛
公衡鑒士習丕變尋擢浙江參政卒於官國卿為人
端廉久宦不嬰情生産歸櫬惟圖書數卷而已
鄭旻字世卿揭陽人博聞強記登嘉靖丙辰進士初
授兵部主事歷武選郎中出守大名歸德蠲逋革弊
卓有治聲督學貴州山西所察士百不失一尋擢湖
廣參政是時張居正柄政仕其鄉者疲於奔命旻獨
正身率屬不激不隨百務釐舉庭無滯牘後遷四川
按察使晉貴州左布政察匿田正詭籍豪猾畏之未
期月卒于官所著有裒拙稿峚山談言祀貴州名宦
許有寷揭陽人為邑諸生博學能文歲饑捐賑活人
以萬計宗祠頹廢有寷割産葺之置祭田無缺事焉
子國佐登崇禎辛未進士有寷不色喜修橋路樂施
與至老不倦(以上揭陽)
侯謹度字寅卿程鄉人弱冠中萬歷丁酉鄉魁知南
安縣清勤自矢日用祗故鄉錢遇灾祲公帑耗竭遣
家人鬻産以賑鄰邑有海警悉力扞境寇不敢侵以
賢能薦入覲道卒祀鄉賢
李士淳號二何程鄉人總角能文弱冠中萬歷己酉
解元會歲饑倡捐計偕資散賑崇禎戊辰成進士授
山西翼城令惠民訓士建翔山書院時流寇入晉士
淳計擒巨盜王加印等散其餘黨調繁曲沃邑劇而
治績益多以卓異召入對策授翰林院編修充東宫
講讀癸未分考禮闈入彀者皆海内英俊李自成陷
北都身受慘刑不汚偽命潛遁歸著三柏軒集燕臺
近言素言逸言質疑十則詩藝及古今文範等書行
世創耆英書院以讀法造士修明邑乘徵辟不赴年
八十一卒崇祀鄉賢次子梗崇禎己夘舉人有函秘
軒詩文集
蕭墱字坦卿程鄉人讀書過目成誦弱冠登崇禎癸
酉賢書事親以孝聞處族和交友信有友密寄白金
比没後悉以金子母還其子歲饑行賑者再明末寇
賊充斥奉母避鄉砦重罹兵燹猶購人掩骼埋胔云
康熙二十年祀鄉賢
陳可晰號惕乾程鄉人世承清白喜樸厭華由歲貢
歷任寧波教授倡明正學裁成後進父喪廬墓事嫡
庶二母盡孝邑饑竭所藏助賑戊辰寇薄城相戒毋
犯可晰之里甲申之變號泣而逝年七十有七祀鄉
賢(以上程鄉)
李鳳字符昌饒平人家世以儒行著鳳幼穎敏歷涉
書史皆得其大意洪武初辟授行人持正不阿調福
建長樂令以安養為務吏民翕服搆觀稼亭於明德
堂後以勸民力農再調連江會靖難兵起棄官杜門
不出
盛鳳儀字景瑞饒平人成化乙酉貢授仁化訓導以
賢聞巡撫韓雍禮致幕府時翁源乳源兵叛鳳儀以
計安之令民墾絶戶田以補逋負又上定賦三則民
稱便焉尋轉安溪教諭署縣事拓學地以新殿廡比
乞休生徒留遮數百里後祀於三賢祠
余洪字伯鏇饒平人少游邑校有奇節居鄉以孝義
稱成化丁酉舉於鄉以親老家居十餘年親歿始就
教梧郡擢清流令剛介不避權貴興學校毁淫祠惠
愛著於民民懷思之
周用字舜中饒平人穎悟好學弘治乙丑進士歷知
建昌惠安懲惡旌善興學賑饑政事釐然性仁厚嘗
舟至豐城贖狼兵所掠老嫗還其家尋擢評事以決
獄明允改浙江僉事盡心民務力闢白茅港灌田數
千頃民利之後請老歸布衣草履吟詠自適(以上饒平)
唐伯元字仁卿澄海人萬歷甲戌進士初授萬年令
尋改泰和俱有惠政滿秩晉南京戶部主事兩邑民
並祀之後為郎中進石經大學言官擿其詆斥新學
謫判海州亡何轉保定推官尋擢禮部主事具疏請
端大本語極忠剴辛夘典湖廣試尋晉尚寳丞歷文
選郎中帝方督過銓衡伯元剔除積弊銓曹清肅會
太僕少卿闕太宰以其名上兩疏乞休歸踰年卒年
五十八伯元學本誠意其為文根極理要所著有禮
編易註白沙文編二程類語及詩文集
鄭廷櫆字文灣澄海人天啓甲子舉人内行修飭初
授三水教諭遷國學歷戶部郎中清慎自持為湖廣
驛𫝊道除一切陋例晉福建按察使時有冤獄官民
坐辟者數百人廷櫆為平反閩人頌之晉江南右布
政旋謝事歸居上杭寄情林壑閱七年卒所著有文
灣詩集祀鄉賢
佘良佐字旭韜澄海人補諸生屢困棘闈菽水承歡
温清罔間親没哀毁骨立廬墓終歲族黨皆稱孝云
為文浩浩落落有大家風格舉祀鄉賢以子志正贈
翰林院編修(以上澄海)
右潮州府
梁祖榮高要人洪武中充貢為國子生授武緣知縣
以憂去永樂中改知柘城縣值霖雨彌月教民亟疏
濬邑無水灾民有負租者貧無以償榮捐俸倡之慕
效者衆由是官無負租民無失所卒于官民甚思之
梁軫高要人永樂辛夘鄉薦授福建道監察御史肅
清風紀務持大體改行在山西道巡按直隸有指揮
抵法請鄉人蘇都事餽金硯一明珠五立麾之按楚
劾法司匿贓武臣不法事後為忌者所中謫雲南典
史謝事家居布衣蔬食人以為古之遺直
何經字子常高要人景泰庚午鄉薦任河東運判操
潔政舉遷順天府治中勤於職業𣙜河西務考廉吏
第一卒於官
李魁字士元高要人成化乙未進士為主客郎中議
遠人朝貢宴賞宗伯韙之參議江西正版籍平賦税
簡卒徒而虔南盜賊以息旋罷歸
程文字貫道高要人成化辛丑進士南京禮部主事
以清慎著聲遷儀制郎中丁外艱服除赴補冢宰王
恕素聞其才補南工部行次高郵卒餘干張吉銘其
墓
吳赴字允升高要人弘治中鄉薦知武宣縣有惠政
遷太平府判同知思恩府時土目岑濬為亂畫策扞
禦民賴以安又請于朝蠲租五百餘石民甚德之入
為南京工部員外郎晉郎中加光禄寺少卿致仕居鄉
謹厚分産以贍諸姪進階朝列大夫
潘節字與亨高要人弘治乙夘舉於鄉孝友方正未
嘗私謁郡庭歷融縣桂林教官助教南雍祭酒魯鐸
稱為古君子考最授永州同知為政寬仁明斷上下
敬愛會屬邑東安峝兵亂節往撫輯之以勞卒子庭
榮宣平教諭庭南鄉試第二為鄧州知州却歲例二
千餘金卓有父風
李邦祥字兆卿高要人正德丙子舉人為方伯吳廷
舉所器重司教棲霞勤於講課時給諸生膏火教長
泰亦如之遷國子助教出判南寧值田州兵亂民疲
於征求平賦均徭邑人頌德調長州開江隂河五十
里灌田數百頃秩滿致仕
鄧崇德字子修高要人由正德中鄉薦授沙縣令俗
狡詐難治以德化之作十事諭民廉介自持決疑獄
活一家死罪者三民稱神明未幾卒士民聚哭之
區廷芳字士傑高要人善事繼母嘉靖初魏校督學
嶺南檄諸生有行者講學五羊書院於城之八隅各
置館焉而廷芳主北隅教童子修小學之節是時奸
人因而為市及魏奔喪歸粤中大譁廷芳教北隅獨
不及於禍歐陽鐸繼至乃檄主濓溪書院晩膺歲貢
其子文科亦以是年貢於開建廷芳為永豐訓導羅
城教諭十餘年田不增尺寸焉初魏校問廷芳何為
對曰畏慎蓋其素志也次子肇慶亦以貢教諭番禺
能守其庭訓
李一龍字體元高要人性孝友事祖父繼母惟謹族
黨稱之領嘉靖辛夘鄉薦授石城教諭遷棗陽令棗
陽民獷而疲以興學均徭除奸恤良為務又毁滛祠
崇祀典涖政六年聲績丕著改令宜城士民戴之所
著有盎唫稿
李廷材字柱可高要人萬歷癸丑進士令如臯歲大
饑多方存活掩胔骼千計清丈新漲沙數百頃補漕
糧之缺額以強項調洧川未任卒至今如臯有遺愛
碑(以上高要)
陳迪字保中四會人博學能文篤於孝友登洪武乙
丑進士任陵江縣丞有政聲坐事謫戍遼左以明經
薦為國子助教仁宗在東宫時召入文淵閣同修永
樂大典居館職十餘年有詩文類集藏於家
林賁字光輔四會人永樂乙未進士授陜西道監察
御史歷按三省嚴毅執法不少徇人持服家居杜絶
請託服闋赴補藩臬將祖餞夜解舟去明日追饋竟
不受其清操如此
劉澄字端本四會人家貧力學登天順庚辰進士歷
官戶部郎中主芻粟人莫敢干以私出守興化嘗以
清慎勤自勵蔬食布衣澹如也入覲卒於途
林世遠字思紹四會人幼孤母歐陽訓之博洽經史
長于詞詠登成化辛丑進士歷莆田蕪湖魏縣皆有
聲蹟擢監察御史按雲南貪墨竦慄奸民不敢為暴
諸蠻峝落亦畏威感德出守蘇州禦海寇有勞在任
六年卒
盧宅仁字伯居四會人弘治己未進士授都水主事
管濟寧閘河議修仲家淺諸閘咸底績時劉瑾擅權
有所需同列曲徇宅仁獨不應會瑾敗免禍歷雲南
副使以邊功受賞轉福建按察使善決冤獄丁内艱
起復廣西又以憂去時已有雲南右轄之命以二親
違養遂請致仕
李津字濟之四會人弘治壬戌進士知寧海州時劇
賊劉七流刦將至津夜遣卒四出張疑兵賊遂引去
擢南京刑部員外晉郎中歷守南寧鄖陽興學救荒
俱有成績遷兩淮都轉運使時鹽筴叢穢津摉剔釐
正一裁以法國課倍前而羨餘悉歸於公乃為權貴
所忌罷歸南海吳允正繼之亦以廉介稱每自訟曰
無愧吾鄉濟之否其為人所敬服如此
李蘖字時勵四會人嘉靖乙未進士為德清令政事
精明召拜監察御史風裁諤諤丁父喪歸嘗以田租
八十石為廣寧贍士費士林多之(以上四會)
劉簡新興人洪武丙子鄉薦擢江西道監察御史振
揚風紀彈劾不避權勢
黎常新興人永樂丙戌進士授福建道監察御史按
部有赫赫聲貪穢歛跡軍民悦服
陳鼎字重器新興人性端敏篤志於學登永樂乙未
進士擢監察御史出按雲南江西四川有能名遷知
建昌府賜璽書馳驛之任莅政明斷民不敢欺藩府
官校横暴置之法治廨穿地得金璧珍玩悉封進其
清介如此超拜右副都御史捕蝗河間諸郡有惠愛
改刑部侍郎明慎科條獄無冤滯以剛介聞於朝卒
于官年四十有八賜祭葬妻淑人鄧氏見列女傳
嚴正字守正新興人永樂乙未進士為鄱陽令政績
昭著性剛介不為勢屈忌於内侍遂拂衣歸
梁新新興人通五經而春秋禮記尤精永樂初舉於
鄉三教郡邑兩典文衡有知人鑑
潘游字君遡新興人嘉靖二十五年選貢為龍巖訓
導篤行寡言厭華敦樸慕陳獻章為人巡按蔡夢說
訪之杜門不見(以上新興)
徐鼎字宗器其先自臨海徙廣州父椿攝南恩同知
遂家焉洪武四年鼎以薦舉即授陽江縣教諭赴闕
考騐遷鄠縣令先是鄠縣丞鮮于去偽夫妻繼没遺
幼子女主簿徐昇育之鼎為經紀還家考滿轉燕府
審理副子季永樂間同知紹興才能治劇歷典潯州
武昌松江三郡
劉源陽江人永樂中以貢補應天府推官歷浙江鹽
運副使東昌知府所至多治狀在東昌尤得民心立
祠祀之家居清儉無餘蓄俗好飯僧源每持正論以
抑絶之鄉人信服
劉芳字永錫陽江人穎敏好學登成化戊戌進士授
靖安令邑久頽敝芳至一新之治績煥然民有余紹
祖者冤繫犴獄釋之政暇與生徒講學使交相勸勉
居六載召為戶部主事轉郎中出知南寧府以節用
愛民為本不媚上官子竑弘治乙丑進士知如臯官
至光禄寺丞其鄉書名次及連取甲科皆同其父(以上)
(陽江)
程本字孟中高明人嘉靖間歲貢授廣德州判性慈
每笞人惻然人稱程佛子境内有蝗本出令捕之給
粟如蝗之數三日而盡擒獲賊首守欲分功遂讓之
秩滿歸圖書數卷而已時凃相謫廣德與本同官重
之及相備兵嶺西使人問所欲言邑人欲屠牛奉金
五百為夀本竟不許
區益字叔謙高明人領嘉靖庚子鄉薦授都昌令以
失使者懽改泰順時倭寇躪閩浙泰順倚山無兵備
益乘城守禦盡納郭外居民募壯士乘間襲擊賊乃
遁去上功幕府以索賄抑之遷慶遠同知古田之役
督西路兵有功會以憂去補温州士民喜曰是向挫
島賊者也然以忤當路未久告歸益四仕郡邑民並
尸祝之性孝友學問該博有阮溪草堂集子大樞鄉
薦大相大倫另有傳
羅黃裳字美至高明人與族兄煥章同塾同領嘉靖
己酉鄉薦黃裳登己未進士授吉水令以直道忤權
豪調雲夢值親藩之國供應煩費黃裳以身任之百
姓調帖擢大理評事恤刑江南歷平樂知府晉貴州
副使丐休歸里嘗蓄水築橋以便農旅煥章為縣亦
有聲于時
區大倫字孝先少負氣節舉孝廉同兄大相肄業南
雍海瑞亦客白下甚相契後登萬歷進士宰東明勸
農桑教孝讓歲歉鬻子女者悉設法贖還出税羨買
牛數百以給貧乏入覲策蹇數千里面目黧黑授御
史草疏必焚香告天諫神宗不親郊祀坐奪職歸築
霞圃灌園讀書郡邑不識其面四方從遊者甚衆光
宗即位起光禄丞轉南太常少卿署祭酒翰林院事
恢拓甘泉書院講學留都抑狂進狷以挽頽風熹宗
初進聖學三劄規切時政以大理少卿入侍經筵黨
人側目由太僕卿改南戶部侍郎璫焰方熾復奪職
歸未幾卒于家常曰吾生平惟二事一崇正學一佐
太平而今耄矣無能為也疾革言不及私所著論學
諸書及詩文集傳于世
譚大寧字彦正高明人萬歷乙酉與弟邦傑同鄉舉
每以氣節相砥初為廣西太平司李却土官之餽廉
得其不軌狀白監司縛之合境以安陀陵縣隘而荒
為之撫流移墾磽瘠轉南刑曹官舍止一衣篋不設
扃鐍人皆得啓視之讞獄精明爰書平反悉引情合
律不可更移擢黎平太守未之官而卒
黃邦鎮字迺康高明人才識慷慨崇禎三年歲貢司
訓雷州轉信宜教諭會縣令趙挺遷秩去有西賊數
干犯境邦鎮領兵督戰殺獲紀功薦陞松滋縣(以上高明)
莫如士字子元恩平人以龍驤衞籍領順天鄉薦登
嘉靖丁未進士第歷官監察御史性端直敢言嘗奇
張岳翁萬達有用世才遂疏薦之後俱以功業顯劾
仇鸞不臣鸞甚銜之欲中以危禍會鸞病死如士又
偕臺省諸臣追論之帝震怒命發鸞棺暴屍梟首是
時直聲動海内遷大理丞理冤恤滯人以為有于公
風焉弟如爵如善皆進士為監察御史如善歷官按
察使亦有名
鄭履祥字旋禮恩平人嘉靖間父死於賊履祥奮身
抵賊壘執二魁磔之以告於父閫帥俞大猷聞其勇
招以為義從得功皆歸幕府履祥猨臂善射討璧山
賊自當一隊殺獲甚衆有余百戶者陷於淖幾獲履
祥掀之出終身嚴事之是時縣之清潭角新寧之懷
寧苔村諸賊皆畏履祥不敢肆兵備道李材治兵嶺
西履祥年六十餘矣召見之抵掌談兵猶勃勃也歿
後路人若見其策馬張弧討賊云(以上恩平)
龐尚鴻字少襄都御史尚鵬之弟嘉靖間起家廣寧
貢籍入都即上書政府請發賑授鹽城司訓尋擢英
山令上安邊治河諸疏奉檄治淮河漸次底績值巡
撫巡河議不合移怒於尚鴻謫西安教諭遷上海尉
復佐海忠介瑞濬吳淞江江道復舊甚有功轉崑山
丞疏劾輔臣溺職留中不報遂免歸尚鴻雖屈跡小
官然自策名至解組書奏累上皆匡濟大略時論偉
之
周達仁字兼宇廣寧人崇禎二年歲貢躬行孝友人
多化之著約旨格言諸書行誼端方輿論推重祀鄉
賢(以上廣寕)
李質字文彬德慶人其先自祥符來徙通經有雄略
才兼文武元至正間行省丞東莞何真辟質參軍德
慶民何國賓張宗達為亂真遣質歸募兵二萬餘壁
於龍岡與總管陳文仲防禦質遣兄子伯豫同文仲
討賊平之上至蒼梧象郡下至三山九江皆資其保
障尤好儒雅章縫之士多依之其最知名者江右伯
顔子中茶陵劉三吾建安張智洪武元年二月命征
南將軍廖永忠等下嶺南四月贛州衞指揮使陸仲
亨略地至德慶質封府庫詣轅門納欵與何真入覲
帝慰諭之是年十二月授質奉訓大夫中書省斷事
五年遷中順大夫刑部侍郎進嘉議大夫刑部尚書
山東饑遣質賑之賜以詩進中奉大夫淛江行中書
省參知政事八年致仕居京師復授資政大夫靖江
府右相在任四載而卒所著有樵雲集
王制字宗義德慶人永樂乙未進士授行人執喪盡
禮絶跡公門及起復適有邊事議馬政允協時宜帝
嘉賞之以奉使卒于途
謝澤字商霖德慶人舉正統丁夘鄉試知龍南縣鋤
強植弱民感其德立生祠奉之當道有所求不應遂
歸隠與鄉人講求古禮病革悉焚其券曰毋令子孫
責之也
張瀾字東之德慶人成化丁未進士歷官刑部郎中
清介明慎戚里之訟守正不撓居職十載以病請歸
陳天華德慶人嘉靖初以貢充國子生有氣節時羅
旁猺賊肆毒當事者每假撫以餌之而害日熾乃疏
於朝曰臣州六十四里以寇故減三之一都城晉康
二鄉久為羅旁猺賊所據正德元年賊勢大肆都城
巡檢牟智千戶林熙高謙皆遇害十四年刦封川殺
擄三千人十六年刦金林上容峒殺擄李慶等四百
餘人刦悦城鄉殺孔宗生等千餘人罔議剿捕惟俟
賊退責里正牛酒犒賊而已天華以草野懷廊廟憂
屢條陳禦賊之策督府惡之誣以事發戍而卒尚書
霍韜為之傳(以上德慶)
李信封川人領永樂乙酉鄉薦知交阯屬邑守法奉
公人莫敢欺時交人為亂攻城信率衆堅守交人曰
李公守義愛民勢不可奪遂護之出境一時同宷皆
得免害(封川)
右肇慶府
李學曾字宗魯茂名人弘治壬戌進士知江西進賢
縣有善政歷遷吏科給事中嘗奏事吐語琅琅朝端
悚聽外官入覲多夤緣内補學曾盡指其名劾之聞
者皆悚慄刑部尚書孟鳳自媿不如也獻納時有不
合遂引身去之進賢祀名宦高州祀鄉賢有鶴林遺
稿
李一迪字君哲學曾從子登嘉靖乙丑上第初守彜
陵政聲籍甚州人祀之以失權貴歡移杭郡丞立均
田法擢留曹司𣙜揚關俱以廉著終以不能媚權貴
而歸居鄉謹厚撫孤恤貧常捐囊代族人輸官逋客
有貸二萬緡經商失其資焚券不問更賙之著拙宦
存稿(以上茂名)
黎磐電白人由正德舉人任兩浙鹽運判官時劉瑾
擅權勒索重賄諸鹽吏皆謹事之盤獨謂同知羅欽
曰豺獸之性飽之無饜判雖微秩天子吏也豈能靦
顔喪氣取貂璫懽耶瑾遂中以禍後瑾敗補上思知
州改横州振起文風稱為循吏
吳政電白人少有異才補弟子員以忠信式俗頑者
化之嘗為猺獞所掠詢其姓名皆拜曰吾聞吳秀才
善人也贈以金帛政辭不受而求歸諸被掠者賊從
之其為人所敬服如此(以上電白)
周瑜信宜人洪武中以賢良薦初任光禄寺監事陞
署正嘗語同官曰學莫先於義利之辨而養其心志
養之既定於事隨處可為性至孝自幼失怙顔其官
舍曰望雲以迎母弗至遂疏乞歸薦紳以詩送之商
輅為之序金陵有鍾蕃者年少不能自立撫而教之
後登進士官至巡撫時瑜已葬遣通判祭於墓所云
(信宜)
蔣資化州人洪武甲戌進士官至郎中永樂繼統因
諫觸怒縛資刑禁絶食三日不死謫口外軍尋復上
疏帝嘉其忠召還出為濟寧知州賜參議俸資廉能
簡易教行惠孚當入覲民奏留滿九載歸皆卧轍而
泣
李瑹字廷圭化州人洪武甲戌進士知永嘉縣有治
劇才能燭民隠訟清役均戊寅歲歉富室遏糴瑹曉
以大義使貧民立券以貸俟秋熟償焉郡守趙彦文
以其法行之未幾坐累被收邑民赴京訟冤得復任
歷柳州通判
余表化州人洪武末為德化丞奉職廉慎撫字有方
民咸戴之卒於官知府胡器致祭以旌其廉
梁瑤化州人永樂甲申進士知寧化縣愛民如子不
事苛察數年政事修舉以憂去民泣不忍舍祀名宦
陳珪字禹成化州人父禧正德中舉人仕至通判珪
少年登嘉靖已丑進士歷知甌寧元城德化三縣擢
刑部主事剛方明敏時嚴嵩當國珪絶不私謁嵩嫉
之謫青州推官及嵩敗起南戶部郎敭歷楚閩江浙
官至左布政所在有聲後以忤少保胡宗憲歸御史
扁其門曰藩臬清風著有羅江集
姚岳祥字于定化州人萬歷丁丑進士選庶吉士時
張居正奪情鄒元標抗疏下獄居正命吏守獄門凡
訪元標者書名以報岳祥獨親往慰問吏書其名弗
顧也既而嘆曰權臣當國尚可行吾志耶遂謝病歸
(以上化州)
林廷瓛字公器吳川人受業陳獻章登弘治庚戌進
士知永嘉開拓學宫興起斯文遷建昌同知廉明有
聲以内艱去尋補蘇州禁絶陋例大甦民困子二人
長秉全孝廉次秉性明經(吳川)
李澤石城人永樂丙戌進士歷官郎中以道義為重
不為利禄所誘時中官及權要皆喜逢迎稍疏輒徵
諸色澤曰拙性不能也遂告歸後御史論薦有詔進
秩力辭不赴(石城)
右高州府
劉孔仁合浦人洪武初以孝悌力田舉任河南潁上
令廉勤愛民九載歸休年高德茂鄉人重之
周英字子傑合浦人永樂甲申進士知泰寧縣恤民
禮士政尚寬平去之日民遮道不忍舍
韓珠字子瓊石康人(今合浦)永樂乙酉鄉薦辛夘登進
士歷仕山西右參政為政明恕比歸民留之不得乃
脱鞾立亭以寄去思
沈福字應隆石康人永樂乙未進士擢江西道監察
御史巡按陜西時有布商被殺投屍塘中不可蹤跡
一日福方視事見蛇盤旋昂首若有所訴福曰蛇告
我矣令人隨蛇所之罪人斯得置之法人以為神後
按交阯聲稱尤著交人仕於朝者咸譽之
朱惠字守仁同知瓊之子永樂中由冠帶舉人登第
任江西道監察御史進太僕寺丞居村中去石康十
里解任歸未嘗至城市時盜賊所在刦掠稱惠家人
惠初不知坐罹重法幾無噍類鄉人冤之
包志道字希賢合浦舉人宣德初授交阯新安府經
歷交阯陷調田州以母喪去官正統初知府朱勤薦
陞靈川令所至多善政卒於官
裴衷字秉彛石康人景泰甲戌進士授戶部主事歷
福建左參議剛介不附權勢歸日惟圖書數卷士論
高之
李昺合浦人登景泰間進士歷官戶部主事賦性剛
方不避權貴凡出納度支必會計詳明不假手於胥
吏解組歸治家嚴肅鄉人高其清白
林榮字仲仁合浦人成化戊戌進士官禮科給事中
抗直敢言不避權貴時各省運糧入京中官每多侵
暴榮疏革其弊後使滿剌加國泛海溺焉詔贈禮科
都給事中予祭廕一子祀鄉賢
包羲民字醇夫合浦人成化甲辰進士任繁昌知縣
愷悌得民三載以憂去補涇縣擢廣信府同知政尚
廉平始終一致雅不喜飾廚傳以悦上官故不膺薦
牘未幾卒于任二子廣廉先後舉於鄉
湛鉞廉州人任本衞指揮陞廣東都指揮僉事性英
俊而能下人文武足備弘治十四年夏六月儋州黎
賊符蚺蛇謀殺峝首刻箭傳約圍儋州陷感恩昌化
延及澄邁定安瓊州西界千餘里道路不通九月鉞
領兵渡海及西峯驛聞賊攻臨高城將陷時賊衆兵
寡衆有懼色鉞遽傳令駐軍命士卒舉火作二日糧
詗知賊營所在由間道兼程馳拳藍遶出賊後𢷬其
老營斬首百餘級賊方攻城急聞老營已破遂退而
官軍已扼其歸路鉞曰賊在死地未可迎敵宜闕圍
俟其半出而中擊之取威滅賊在此一舉矣率精銳
衝之賊分為二前後不相顧官軍從之斬首七百餘
級城中鼓譟皆出賊大潰竄匿草野鄉民復擊殺之
生擒賊首符那樹時蚺蛇方攻儋州聞之遁去鉞以
兵二千破賊萬衆瓊方倚重未幾以冒暑雨苦戰疾
作卒於軍瓊郡遠近弔哭失聲建祠臨高東門太平
橋祀之
吳公悦合浦人由歲貢累官至湖廣按察使居官二
十餘載所至興利除弊勞績彰著居鄉長厚其俗化
之廉之以明經顯者惟公悦稱最
鍾振字玉甫合浦人嘉靖壬戌進士知滁州甫六月
以艱歸補廣德再任嘉定所至祠祀之其為政清丈
田禁溺女祀玄宴以禳災投虎頭以祛魃所行皆有
效邑九龍灘水患頗劇振除之有岐麥並蓮靈鵲瑞
竹之異擢守雲南憫滇俗日頽作誥誡以禮義廉恥
為規農桑勤儉為務勲貴如黔寧持法毫不假借以
靖玀&KR0624;功褒錫貤贈歸家手校郡乘巡道張國經賴
以徵獻焉(以上合浦)
梁里許字子仁欽州人洪武甲子鄉薦授吉安府教
授陞國子監丞教育英才克盡厥職四方學者稱之
陳善住欽州人洪武中貢入太學授山西平陽衞經
歷擢宰蒲縣歷任三十餘年妻子不入官舍自號其
居曰鰥巢勞心撫字吏民安之
石孟全欽州人宣德間歲貢任海東知府蒿目巖疆
旋歸至白鱗尾遇大風舟覆死焉有巨鯉負其屍羣
鯉夾之送如洪渡口衣冠面色如生鄉人驚異子孫
迎歸殮葬誓不食鯉一人誤食之目遂盲因以如洪
為魚洪
楊冠欽州人景泰庚午舉人歷官平樂知府以廉能
稱捐俸造欽州文廟祭器既歸絶跡公門為鄉評所
重
章獻中字君用欽州人嘉靖十一年以拔貢任浙江
都司經歷九年上計以清廉為天下第七人擢判大
理府其節益勵主管銀場毫無所染三年以疾卒於
官簡囊不盈一金當道咸賻之
唐鯉欽州人事親以孝聞由歲貢任訓導陞峽江教
諭署邑篆有政聲後遷思明教授攝上石西州事當
道賢其有鎖鑰才値倭寇破欽與思明同知率土兵
千餘禦之所過雞犬不驚居鄉不事干謁惟條陳馬
戶里甲諸夙弊欽人德之(以上欽州)
錢象乾靈山人正德間以歲貢任長泰訓導與諸生
討論精微捐俸修學祀名宦
莫如勤靈山人少勵志苦學嘗於獨立峯險絶處搆
室讀書以繩縋筐取飲食後為太學生嘉靖十二年
賊越城刦縣庫殺百戶邵經如勤方家居請兵躡其
後獲從賊五人訊知首惡嚴景朝所居突入悉擒其
黨送幕府正法以功授平和知縣
石維海靈山人操行端方為鄉里所推嘉靖間由歲
貢授桂林府經歷有撫狼功擢隆安令躬行教化民
皆樂從時有土司爭田因而搆亂維海受檄平之創
新學賑饑民悉出已俸洎歸行李蕭然
邵新字允明嘉靖間以靈山歲貢授上杭丞簡易廉
勤政平民悦未三載遷後軍都督府經歷到任三月
即告休歸絶跡不履公庭周恤鄉閭咸相親睦
王朝輅字以載靈山歲貢生嘉靖中授大理府經歷
三署府州縣篆有治績招復流移釐斥奸弊清田於
鄧川州謝却餽遺民建生祠祀之歷任九載致仕歸
梁夢鼎字道立靈山人名理淵深以壁經名世隆慶
丁夘舉於鄉任華亭教諭操行高潔以躬行心得為
諸生倡徐階陸樹聲交稱之陞大庾令裁抑羨餘百
姓親愛丁母艱歸遂不復仕
梁夢日字繼湖靈山人生而穎悟博綜羣書領萬歷
間鄉薦任安吉州判官政尚寬恕民愛戴之歸家恂
恂里社不以賢知矜人(以上靈山)
右廉州府
黃惟一海康人洪武間舉孝廉任河南道御史端謹
廉介終始不渝致政歸見東溪地堪墾闢奏請興水
利灌溉成田二十餘頃民霑其利
周德成海康人初為泰康大使遞運萊州洪武庚申
以明經薦擢休寧令單車至縣裁割如流邑籍民三
萬餘戶里甲倚吏勢為奸德成悉釐正之有丁蠻兒
故無賴格殺小旗府詢之不伏下其事於德成至則
俛首曰公在余尚何辭它邑中有冤滯者悉付德成
辨白邑故衝四方遊客接軫民疲於役德成懸一車
於縣門遊者皆噤不敢請在任七年事無巨細便民
者畢舉會以他累坐逮民號泣詣闕尋賜還又以軍
務逮至兵部民詣闕如前比得白卒於旅邸百姓舁
其喪葬休寧城南大學士劉三吾為之銘妻蘇氏與
子女貧無以歸民共市田代耕以終其養祀鄉賢
何元煟海康人洪武庚午鄉薦歷太平松江建寧三
府教授善啓迪所至以文學著名兄曄同舉於鄉登
進士為監察御史
林文亨海康人永樂壬午舉鄉試第一登進士歷官
戶部員外郎賦性淳謹自處如寒素鄉閭重之
黃本固海康人永樂甲申進士知馬平縣莅政精敏
性嫉惡劾奏内璫反為所搆削籍還巡按唐舟等疏
其無辜尋起用至省疾作歸卒於家祀鄉賢
張昊海康人領永樂甲午鄉薦授平樂令有惠政民
立祠祀之家居清貧不與豪士聚會俗為一變
李璿海康人永樂庚子鄉薦由教諭累擢監察御史
廉毅有直聲景泰初黃蕭養攻廣州幾陷璿素負才
猷奉命調土兵二萬協同總兵官進討遂誅蕭養賊
平陞江西僉事未幾致政歸杜門謝客囊無剰物惟
喜讀書至老未嘗釋卷以恩例進階參議祀鄉賢
羅紳海康人廉介寡欲由胄監任鬱林知州時蠻賊
肆掠紳協同哨守相機却敵招撫渠魁胡公感等三
千餘人安置陸川諸境賊遂屏息卒於官子章領成
化戊子鄉薦任袁州訓導教養亹亹不倦年五十致
仕歸文行為時所欽太守魏瀚尤加禮所著有宜陽
唱和稿
馮鑑雷州衞人領天順己夘鄉薦選授湖州府通判
首革糧長饋遺甫三月丁父艱歸補永州徵收羨餘
毫無所染踰載聲譽赫然聞母訃歸郡守贐以金比
出境封還之再補黃州病卒鑑負才名居家孝友兄
弟五人兄欽襲千戶弟釗亦積學任向武州同知
林鳳鳴海康人弘治甲子鄉薦三歷教職擢國子助
教與纂實錄敕書褒嘉出判南寧陞道州牧為政興
學校敦孝悌令譽赫然歷官三十餘年清介不汙
馮彬字用先雷州衞人登嘉靖已丑進士知平陽上
海二縣以清白著徵為監察御史出按廣西振揚風
紀撫輯峝獠恩威大著出補松江知府多惠政竟以
狷直罷歸所著有桐岡文集尚書王弘誨序之稱其
端方之操孤特之標云
林思正海康人少孝友苦志力學嘉靖中貢入太學
授閩連江知縣歷任三載政尚廉平時邑多水災生
員楊瑩家溺死六人思正為治棺以葬餘悉捐俸以
瘞之士民頌德以病歸行李蕭然民遮路無不流涕
詹世龍字見卿海康人嘉靖中由選貢授桂林府訓
導庚子領廣西鄉薦署文昌教諭時文昌以魚課米
為諸生廩餼經年莫給世龍請更之至今賴焉擢平
樂令值北陀之反世龍招服之守上思州建城闢路
興學恤民以内艱歸結茅潭津講論心性後學宗之
莫天賦字子翼海康人賦性介直嘉靖壬戌進士除
莆田令治行大振莆人尸祝之擢南京刑部主事晉
郎中出守大理大理民蠻雜處天賦因俗為政民比
之召杜陞右江兵備道歸卒於家祀鄉賢子爾先萬
歷戊子順天舉人公車還屏跡公門孜孜策勵早卒
劉袁芳海康人萬歷辛夘鄉薦知湖廣新寧縣以循
良稱當道疊薦擢紹興同知海塘圯於水親行相視
修築以勞卒紹人思之
梁永年海康人天啓丁夘鄉薦任楚之東安令寬刑
薄賦振作士類以治行稱居家十餘年勤課後學以
孝友訓鄉閭郡邑高其行誼(以上海康)
陳正豫遂溪人永樂乙酉舉人歷官監察御史有廉
潔聲無敢干以私者奏建横山堡遂溪石城咸賴奠
安祀鄉賢
王吉遂溪人由太學生任温州通判陞柳州同知恤
民捍患卓有惠政柳民立生祠事之尋擢延平知府
祀鄉賢
彭腴遂溪人永樂癸夘鄉薦任南安府推官宅心寬
恕有長者風秩滿陞南京刑部員外致仕進階郎中
祀鄉賢
洪彪遂溪人由歲貢任長汀縣丞事上恪謹御下精
明清軍儲絶羨餘民有冰壺秋月之頌兩院交薦因
解糧詿誤里老赴闕乞留允之
洪有成遂溪人行誼端方博覽書史登萬歷甲午副
榜任湯溪訓導轉吳川教諭勤課之外毫無所干巡
按特加旌奬吳川士俎豆之
陳王猷遂溪人由歲貢任南雄府訓導課士有方淡
泊自持諸生中有貧乏者捐俸以濟歸而道卒
洪化龍遂溪諸生性温厚督課子弟有萬石君之風
里黨有緩急不以有無為解崇禎癸未郡縣辟薦優
行子泮洙登順治戊戌進士泮泗歲貢生人以為世
德所詒(以上遂溪)
陳淵徐聞人行誼修潔篤於孝弟元至正間為乾寧
安撫司儒學教授淵辭不就至洪武初搜求人才有
司以淵學行薦淵始出仕官至國子監學錄生平清
修不懈鄉里咸推重其孫元以孝義聞學尚窮理明
初任南海教諭著明朝名臣錄俱祀鄉賢
鄧鑑徐聞人永樂間由胄監歷官侍御史秉公執法
不避權貴彈劾有聲一時憚其風采祀鄉賢
勞文盛徐聞人學行超邁為有司所重初天順六年
縣遷于海安所軍強民弱百姓思復故土文盛乃倡
議于邑令平鋼復還賓樸建石城焉時弘治十有三
年武弁有中傷之者以知幾獲免由歲貢監生官審
理致仕生平好義樂施人銜其德再傳無後士論傷
之
陳文彬徐聞人天性孝友嘉靖甲子廣西鄉榜知隨
州歸俸槖悉均之親族時錦囊兵變賴文彬調劑之
得解
王言徐聞人勇健非常隆慶初海寇登北盆港掠男
婦數十言帶鄉兵追躡悉奪以還斬賊首報縣縣令
旌之署為哨官六年倭復逼城屠戮甚慘言與陳邦
傑禦之邦傑戰死言愈奮厲整率行列用火器連斃
二賊復手刃其一奪其馬而乘之圍遂解城賴以全
當道方錄用遽卒年三十二
鄧桓字子立徐聞人少負奇氣好古文居家孝友析
産加厚於弟鄉有貧者貸不取償應貢入太學業成
乃還逾二十年不就銓人高其致子煥以孝謹聞老
於儒官孫邦基邦髦曾孫宗齡科第蟬聯為徐邑望
族
黃澄徐聞人任瀘溪訓導捐俸濟貧乏擢全州峻却
贄禮生平制行端方不徇時好祀鄉賢
鍾世盛徐聞人性温厚而課督子弟最嚴雖元旦不
令輟業四子各占一經俱成名四任博士清操如一
士類慕之林居恬静好施族黨貧者藉焉與黃澄並
稱
鄧士元字虞臣徐聞人以貢監授漳州司理奉檄剿
倭累戰有功陞本郡丞轉鹽運同知士元居鄉恂恂
不為崖異嘗割田以濟族之貧者且資學校子孫亦
能恪守遺訓
廖一儒徐聞人以明經歷任下邳鳳陽永豐潮郡博
士所至多建樹捐金濟貧民多去思性謙而介每事
持大體子允元茂元能繼其志
鄭時賢徐聞人偕兄時賓後先歲薦任沙縣令明達
政事秉性剛介澹然自持却餽除蠧民甚德之未久
以憂去再補隆安有納賂於食缶者時賢發而罪之
邑中目為神君
鍾震國徐聞人天啓元年選貢崇禎間授婺源丞署
縣事有政聲擢荆州通判以親老歸侍家居周給族
鄰更善排解闔邑欽之(以上徐聞)
右雷州府
張賢瓊山人元至正中陳子瑚亂陷郡城子瑚死其
弟有慶繼之民被荼毒賢倡義兵斬擊偽萬戶袁元
貴及其黨千餘人遂復郡城事聞勞以金幣授安撫
僉事尋立屯田萬戶以賢領之賢沉毅有謀為時名
將洪武元年歸附二年舉賢良以老辭尋卒於家
張善教瓊山人洪武丙子舉於應天授岑溪教諭永
樂初改沙縣學行粹潔以立師道明職業為首務未
踰年士多感化倡義捐資以新文廟父老欣然助之
迄底於成
唐誼方初名遜以字行瓊山人篤學古行以先正自
期元末累辟不就洪武初舉經明行修授郡訓導永
樂三年詣闕乞休許之既歸躬耕畎畝鄉里不能婚
嫁者常待誼方以辦世稱長者
唐舟字汝濟瓊山人少負異才建文壬午鄉試永樂
癸未復試名皆第二甲申舉進士知新建政尚簡易
初無赫赫名久之日著上下稱之或問其故曰古人
謂初入官如處暗室輕動必有觸損久坐自明未幾
徵赴京擢江西僉事南昌守向嘗慢舟及相見慙甚
舟待之加禮衆服其量後謫判衢州折節撫綏尋以
他累戍隆慶衞衢人思之仁宗即位以薦起為監察
御史疏論内侍陷黃本固等數事士論韙之出按浙
江威名益著舟心事光明與人無纖毫畛域敭歷中
外餘三十年所至有冰蘗聲嘗題其門曰雪霜半染
中年髮天地應知暮夜心見者嘆服及歸杜門讀書
家無擔石晏如也年八十二卒子亮隨父任衢州舉
于浙江永樂戊戌登進士除泗州判官改詹事府主
簿仁宗以舊恩賜鈔幣擢寧國府同知
王克義瓊山人永樂丙戌進士授崇仁知縣大臣薦
克義博學宏辭召至增減宋詞科命題試之稱旨授
工部主事尋出為建昌推官所至以廉能稱
薛遠字繼遠世本無為州人祖祥洪武間為工部尚
書獲罪父能坐戍海南衞遂籍焉遠登正統壬戌進
士授戶部主事遷郎中天順改元敘迎復功進本部
右侍郎成化初討兩廣蠻寇遠督餉賊平轉左侍郎
尋晉尚書致仕以薦起為南京兵部尚書逾年歸弘
治壬子以建儲恩進階榮禄大夫年八十二卒遠敏
而好學於禮樂兵刑天官律歷無不涉其要尤熟典
故在戶部最久均節委積内外遠近多寡輕重皆有
法式會計出納胥吏斂手嘗言事繁則官勞民擾事
節則官省民安又曰馭吏嚴刑以懲不若先事而發
善革弊不若無弊可革時稱名言
丘濬字仲深瓊山人祖普業醫喜濟人不責其報宣
德甲寅大饑白骨徧野置義塚瘞之歲時灑以杯酒
糲飯至老不倦濬生有異質書過目成誦日記數千
言六歲矢口為詩歌多警語嘗詠五指山識者知為
國器稍長博觀羣籍年十七始習舉業揮筆數千百
言立就正統甲子首舉於鄉卒業太學祭酒蕭磁深
器之由是名著公卿間景泰甲戌學士商輅主試閱
所為文曰必邱濬也及揭名果然廷試擬弁多士或
謂貌寢寘二甲第一入翰林為庶吉士預修寰宇通
志洗馬李紹見其博洽亟稱之濬自以遐陬新進一
旦名籍都下益求人間秘書讀之尤熟當代典故志
成授編修濬文章雄渾壯麗四方求者相踵然非其
人雖厚幣不顧也天順七年兩廣用兵濬條列事宜
大學士李賢見而上之命下所司舉行憲宗即阼充
經筵講官明年晉侍講預修英宗實錄或謂少保于
謙誅死當著其異謀濬曰己已之變微于公國事不
知所終武臣挾怨誣之安可徇也衆乃止三年實錄
成擢侍講學士十三年續修宋元綱目成晉翰林學
士尋擢國子祭酒十六年晉禮部侍郎仍掌監事撰
大學衍義補百六十卷孝宗立其書適成乃表上之
擢禮部尚書掌詹事府錄其副書梓行之充憲宗實
錄副總裁四年實錄成加太子太保是年冬兼文淵
閣大學士入内閣乃奏請擇衍義補中要務行焉以
寬大啓帝心忠厚變士習人才進退政事因革惟祖
宗舊典是循五年上疏請釐革弊政時百司朝覲吏
部考察以多黜為公濬言唐虞三載考績三考黜陟
今有未半載而黜者徒徇人言未必皆實此非唐虞
之法亦非祖宗之制帝深然之有太醫院官往來濬
家以失職怨冢宰王恕奏訐其短或疑出濬意帝察
其誣待之愈厚七年加少保兼太子太保改戶部尚
書武英殿大學士力辭不許八年卒於官訃聞輟朝
一日賻寳鈔萬貫贈特進太傅諡文莊濬性剛直與
大臣論政必反覆辯難言官論事亦以是非詰之累
歲求歸前後十三疏竟不許初經生以奇怪相高講
學者或過為詭行以徼名濬典試及為祭酒皆痛抑
之嘗論朱子家禮最得崇本敦實之意作朱子學的
二十篇其他述著甚富入仕四十餘年産業僅能卒
歲第宅不逾齊民所得俸賜即充官費絶無贏餘正
德初以孫㽦廕尚寳司丞卒復以曾孫郊襲賜祠額
曰景賢子敦知名
丘敦字一成性簡默初就塾師疑其不慧及濬遭喪
留敦於家敦乃盡讀所貯書對客如木偶不輕出一
語及有司開高雷間故河以便往瓊敦寄父書謂疏
治失宜濬始知其不凡屢趣至京以廕為太學生試
不售遂屏去舉業研究經史百家其學以積思自悟
為主或終日凝然或通夕不寐為文不起草藁落筆
如飛時見佞倖李廣輩將復成化故事作發冢論甲
乙辯獨以示友人蔣冕已而思母得病弘治三年卒
於京邸年止三十一敦生長相門自奉如寒士居常
徒行性剛介少容辭受最謹卒時蔣冕哭之慟序其
書行於世季弟京廕中書倉人性仁愛重義樂施大
征後白骨徧野盡收瘞之會大疫救以良劑活者甚
衆有祖風焉敦孫郊與弟祁友愛腴業悉讓祁祁不
受則曰我以廕有官矣宗黨多其義
林宗哲字執中瓊山人天順壬午舉於鄉知巢縣授
蕭湖河泊官却暮金五百兩巢泛溢病涉解俸造浮
梁禱城隍蝗不入境虎咥人文告山靈虎斃淮安士
民訴父冤輒曰願得巢令訊無憾也子汝常亦鄉舉
知仙遊
馮顒字有孚瓊山人登弘治丙辰進士歷官戶部郎
中巡歷古北口筦九江抽分以能謹著忤劉瑾改湖
廣監察御史顒憤激卒於官世宗賜祭一壇
唐胄字平侯瓊山人幼穎敏博通經史百家弘治壬
戌進士授戶部主事以憂歸值劉瑾竊權遂謝病不
出瑾誅復原職屢疏請罷蘇杭織造内臣又請為宋
死節臣趙與珞追諡立祠尋轉員外郎出為廣西提
學僉事進雲南副使擒横虐土官莽信諭解木邦孟
養二宣慰搆亂政聲大著歷廣西左布政使時宗室
受封賄官吏補支禄米自出幼具題日為始歲費幾
千萬石奏革其弊詔令通行天下擢右副都御史提
督南贛改山東巡撫所至有聲進南京戶部侍郎未
幾轉北京左侍郎安南莫氏搆亂廷議征之胄疏言
不可征者八武定侯郭勛欲以其祖英配享復疏斥
之戊戌夏論明堂享禮忤帝意奪職歸冬復冠帶及
疾篤聞帝奉章聖太后梓宮南祔喜曰此神聖之見
也猶力疾北向叩首胄耿介有器識尤孝於親服食
澹泊足振靡俗為文尚理不事浮華所著有瓊臺志
江閩湖嶺都臺志西洲存稿行於世子穆嘉靖己丑
進士禮部員外郎孫恪以廕授官
陳實字秀卿瓊山人弘治壬戌進士劉瑾用事家食
數年瑾敗起授南京江西道御史時内臣趙蘭採珠
合浦剝民黷貨實劾罷之改北御史出按徽寧諸郡
有權宦強取蕪湖民葦洲為業實論奏還民於是出
為常州知府政務愛民有古循吏風歲大祲發郡倉
不足則出堂食銀數千兩濟之時士習日窳實建道
南書院集諸生講習其中常曰學重養心尤莫先於
辨義利人多銘座右撫按交薦卒於官御史朱實昌
為之奏請䘏典蓋異數也所著有虛菴集
陳大章字昭達瓊山人正德庚午鄉薦司訓漳州遷
安仁教諭擢竹谿令有政聲以終養家居杜門誨子
郡守張子弘雅重之
陳常字時勉瓊山人以孤貧讀書不為記誦夜坐沉
思有所得即燃燭書之觀中庸至廢寢食語人曰中
庸無所不貫吾人終身受用不盡正德癸酉領鄉薦
任化州學正督學魏校歐陽鐸俱重之屬校兩漢書
以憂去補寧州擢知桂平三年罰鍰不入已上官派
貨于屬邑令鬻之常曰夙聞瘠已肥民不聞虐民媚
上竟謝職去士民泣送之舉祀名宦常性嚴恪處屋
漏如對大庭鄭廷鵠稱常篤實務學不近勢利子應
辰資性端謹長於詩文執父喪三年廬墓不懈常市
纊計直所贏追而還之以貢為古田臨川司訓曲成
士類轉代藩教授家居屢空晏如也
曾鵬字元翰瓊山人父英以鄉薦宰茂名清苦愛民
鵬登正德甲戌進士知龍溪兵荒相仍乃緩征薄斂
修學築堤民甚賴之未幾擢刑部主事歷福建副使
辨冤獄如神改貴州都勻兵備旬月平土寇蒙鉞招
降海口賊阿適晉參政未行分守某欲自以為功乃
率衆襲賊全軍覆沒撫臣恐急檄鵬終其事至則單
車入賊壘賊駭曰聞公已遷去今猶在耶鵬為言禍
福遂解兵聽約束未幾以足疾乞休疏三上不許乙
未入覲時武定侯郭勛當國外官多饋遺者鵬曰吾
平生不能委曲今老矣奈何白首改節遂歸海瑞稱
鵬為先輩以為師法
林士元字舜卿瓊山人登正德甲戌進士授行人奉
使冊封唐藩饋金六十鎰卻不受王深器之乙酉擢
南京戶科給事中劾光禄少卿史俊怙勢殺人都御
史汪鋐考察不公并劾罷内外不職者數十人仕路
一清先後陳時務數十疏皆極剴切壬辰擢湖廣副
使備兵衡永江華流民與土戶爭田搆兵連年禍延
諸郡士元單騎往諭爭遂息吏部郎中鄧尚義之弟
挾制守令侵牟里黨按以法轉廣西參政分守蒼梧
戊戌征大藤峽士元督餉紀功有貴勢子弟希報功
次絶不假借捷奏擢浙江按察使未赴以憂歸遂不
起祀桂林名宦晚年家居時或戴笠躬耕鄉人賢之
所著有學思子讀經錄及文集十卷
吳誠字明卿瓊山人性敏嗜學領正德己夘鄉薦初
授柳城教諭督學重之檄統八桂書院修柳城志擢
知龍南釐夙弊釋士人馮堯冤獄流賊為患誠身任
撫諭賊魁謝鉞李鑑皆感泣而去尋討平沙頭賊徐
守沐一方賴之致政家居絶跡城市嘗參酌藍田鄉
約率鄉人月朔舉行當道咸造其廬禮焉所著有鴈
峯集百餘卷誠少孤有姑適舉人李明孀居撫誠比
姑卒誠為服衰三年人兩義之
吳會期字行可瓊山人篤行古道鄉薦後僉事汪鋐
怒黎民悦罰十金為贐會期受而還之民悦登嘉靖
癸未進士授南京戶部主事轉工部郎中營九廟稱
旨嗣修七陵内侍高忠輩營私槖會期不許既告成
省費十之五帝嘉悦進正四品俸服時嚴嵩當國欲
會期附已語同官招之會期作迂愚解嵩嫉之言者
承望意旨論謫於外遂歸立家廟置義田日與親族
相規勸海瑞稱其貌古心實直指陳道基嘗旌其門
廖士衡字平卿瓊山人性剛方動遵矩矱領嘉靖乙
酉鄉薦知德化判南寧所至有政聲致仕家居雅存
古道年八十卒祀德化名宦
余宗梁字景山瓊山人登嘉靖丙戌進士少負奇節
博極羣書知新昌縣賑大祲毁浮屠改建社學諭盜
歸氓擢南京戶部主事轉正郎卒
許益光字可大瓊山人嘉靖戊子舉於鄉孝友天植
讓産于兄捐其妻粧送資賄以嫁兄女計偕逆旅殯
友林儀鳶人多其義知瀏陽縣冰蘖自持以丈勘民
田積勞而卒祀名宦孫暉斗領萬歷壬子鄉薦官至
戶部主事
李應和字仲節瓊山人嘉靖戊子鄉薦授臨海教諭
陞徽州教授尋署府篆賑饑條上數事皆捄時良策
擢南監助教以老乞歸所著有讀書抄木齋集
陳天然字汝中瓊山人嘉靖乙未進士授戶部主事
兩督倉儲監鈔九江以廉節著歷官鎮江知府遇災
旱而洲灘虛税復為民累天然輕徭寬賦民困稍舒
俸入多以周其兄弟故舊性狷介不能俯仰要路遂
謝事歸生平敬慎無可舉刺時稱盛德君子云
鄭廷鵠字元侍瓊山人登嘉靖戊戌進士授工部主
事改工科左給事以地震上四事俱關至計庚戌分
校禮闈有人倫之鑒擢江西督學副使廉公有威杜
絶倖門嘗修白鹿洞志增置書院田尋晉參政以母
老乞歸築室石湖著書自娛累薦不起所著有瓊志
藁易禮春秋說蘭省掖垣學臺石湖集
黃顯字仁叔瓊山人嘉靖辛丑以進士授刑部主事
治獄多所平反抵中貴呂洪贓罪雪總兵沈希儀詿
誤皆不為當軸屈出守撫州罷築千金陂以蘇民困
完逋數萬而刻核不及於屬郡民立祠祀焉以憂歸
補池州池故饒山澤利顯益謹身率下不少徇私狼
兵自湖趨浙所過殘暴顯以智服其帥而厚犒之迄
不為害尋擢湖廣副使時嚴嵩方用事遂乞休歸長
子弘宇字震祥少受學於尚書霍韜年十七舉順天
鄉試登嘉靖乙未進士授戶部主事督運昌平密雲
陳五難三便監税南都出守武昌作政約諭僚屬楚
藩以事餽黃金百兩不受景王歸葬使人以禮諭中
官復下令曰護軍敢譁吾境者執之卒無敢譁者凡
興利革弊恤獄賑饑俱有聲入覲首舉卓異尋擢四
川副使浙江參政以憂歸次子弘憲字賁祥嘉靖乙
夘舉於鄉令南康擒巨寇葉楷以功加五品俸服未
幾以憂歸起補懷集捕魚峝鹿馬諸寇有功
海瑞字汝賢號剛峰瓊山左所人四歲而孤母謝氏
矢志訓之自為諸生時即抱當世之慮嘉靖己酉薦
於鄉計偕伏闕上平黎策癸丑授南平教諭揭申棖
剛者之辨鄉愿忠信廉潔之似古人不見諸侯之守
以廣勵學士其參謁上官執憲綱抗師儒禮督學朱
衡重之檄掌書院遷知淳安深念民瘼節省備至嚴
嵩黨鄢懋卿以都御史經理八省鹺政諸縣盛供帳
至淳安瑞曰邑小民貧不足以奉車從待之簡約且
按其生事者懋卿深銜之會瑞轉判嘉興懋卿嗾御
史袁淳摘以他事改調興國擢戶部主事世宗久不
御朝瑞抗疏直陳凡數千言帝覽之大怒擲其章於
地留中不下踰數月逮下詔獄及世宗崩有提牢主
事攜酒饌入獄以欵瑞瑞飲啖異平時主事曰先生
今日何懽甚也瑞曰諒當伏法欲作飽鬼耳主事曰
非也先生不日出此門矣告其故瑞聞之悉吐酒食
於地放聲號哭達旦閱日詔出之復其官改兵部晉
尚寳丞改大理擢僉都御史巡撫應天豪民墨吏望
風斂戢吳淞江久淤為陸而常熟白茒港河道日堙
瑞疏濬之身乘小舟督畚鍤不朞月告成賑活饑民
數十萬清丈三吳田土豪右受獻者悉令還民於是
權要搆飛語遂解官歸里居十五年前後薦者無慮
十餘疏至謂忠貫日月望重中外萬歷乙酉起為南
僉都御史尋晉南吏部侍郎擢右都御史掌南院議
革諸司冗役冗費極言軍民利病時御史房寰督學
南畿物議沸騰瑞欲糾之寰先疏詆瑞觀政進士諸
夀賢等抗言白瑞俱寢不下瑞亦屢疏乞歸不許丁
亥八月卒於任僉都王用汲入視葛幃敝衣歎息泣
下啓其篋僅十餘金訃聞贈太子少保諡忠介諭祭
葬瑞雖官歷六卿編茅自處環堵蕭然子姓稍有不
戢必鳴之官未嘗假借尚書姜寳謂瑞天下奇男子
志節兼狂狷云所著有備忘集淳安政事稿
陳傅嘉瓊山人孝友樂施以貢赴京殯亡友於途而
資其僕歸司訓詔安捐俸助貧生時倭賊犯城傅嘉
令僕善射者射殺數賊詔安令欲上其功力止之未
幾乞休祀名宦
王汝為字子宣瓊山人賦性剛方記問該洽嘉靖辛
酉鄉薦為貴縣教諭有蘇湖風丙子充貴州鄉試同
考官陞鄱陽令勤恤民隠歸囊如洗性尤友愛厚事
兄嫂捐貲贖弟於難里巷稱之詩文力追古雅有潯
懷集存塾稿撫絃餘韻
陳大有瓊山人家貧篤學領嘉靖甲子鄉薦令常山
革去陋羨涖民有善政至今常山人稱之
王時元字遇春瓊山人嘉靖甲子鄉薦知楚之東安
縣察覈鹽艘剔除陋例遷常德判冰蘗益厲冤獄久
不決者立洗之大饑賑粥存活數千人丁母憂歸不
受一錢歲餘卒所著有四禮集童訓
陳大烈字允成瓊山人隆慶丁夘鄉薦授處州司訓
署慶元龍泉二縣篆一塵不染丁艱起復補訓泉州
擢武邑令陞烏撒同知恬退歸休居家睦於邦族祀
鄉賢
陳應龍字時見瓊山人父嘗犯罪應龍哀鳴願以身
代當事憐釋之家貧舌耕門生楊瑾自海北來受業
卒病死為之殯領萬歷壬午鄉薦判嘉興督理織造
所洗舊例以不逢時罷歸
梁雲龍字會可瓊山人少貧力學登萬歷癸未進士
授武庫司主事戊子典試貴州所取多名士兵部尚
書鄭洛經略臨洮雲龍贊畫建言絶甘凉假道以扼
川海之吭果奏奇捷晉副使治兵井陘旋調天津天
津故京師咽喉時倭侵朝鮮勢甚猖獗有增設邊防
之議雲龍持議以為宜敇將帥固守罷敵臺陷阱諸
費所省數十萬進參政治兵開原功著紀錄調隴右
分守備兵莊浪會土營魯氏横恣不法奪其營務遂
中蜚語以參政聽調遵例候代尚從大司馬經略兩
河松山之役恢復允吾一帶故地三千餘里無何解
任抵家以敘前後邊功復原任進荆南布政使以征
苗功荷褒奬楚藩變起拜湖廣巡撫擘畫楚事遂竟
其獄丙午卒於官贈兵部左侍郎賜祭葬子思泰在
忠烈傳
許子偉字用一瓊山人登萬歷丙戌進士授行人擢
兵戶吏三科給事中創瓊州會館于京師抗顔諫諍
直聲大著以彈劾權貴忤旨謫銅仁府經歷遂歸養
母凡戚里貧乏多所賑給值黎寇猖獗貽書當事請
𠞰之便内使開採科派瓊珠以萬計子偉力言得減
其數置義學於儋耳開敦仁書院於郡中中外疏薦
起用未報卒著有諫垣錄廣易通敦仁編鄉人請祀
于文昌塔以配邱海今祀鄉賢
何其義字乃仕瓊山人萬歷辛丑進士知政和縣剔
蠧釐奸捐俸建學調繁上杭冰蘗自矢杭人尸祝之
丁内艱起復擢戶部主事司太倉革一切浮羨與許
子偉捐貲立瓊南會館以便瓊之赴京者壬子督儲
通州卒於署
王欽瓊山人世籍上舍欽少為諸生剛方尚義善騎
射萬歷二十六年居林居碌二峝黎反欽募兵捐餉
同官軍討平之編隸版圖兩走京師請豁黎浮田税
鄉人至今稱頌之
陳邦正字德興瓊山人少失怙恃依戚黨以成立苦
志篤學峻拒奔女以歲薦訓高凉郡李序嘉其行
誼督學支可大羨其文章官凡六載譽滿藝林
謝應華瓊山人事親甚孝有弟被掠傾産贖之司訓
天台旋諭詔安教授南雄皆有蘇湖遺範食貧課子
龍文發名成業鄉里稱之龍文字喬東登崇禎戊辰
進士知豐城廉潔自持百廢具舉有政聲(以上瓊山)
王贊襄字辰台澄邁人少英悟讀書過目成誦嘉靖
己酉以禮經舉亞元猶未冠也藩臬諸司為加冠禮
隆慶辛未考選中書第一授内閣制敕中書舍人進
青宮十二規使閩特賜璽書褒美擢大理寺右寺副
奉敇貤封陞戶部員外郎以内艱旋里恬養十餘年
著有澄原稿略(澄邁)
王仕衡字秉銓定安人成化丁酉鄉薦遊太學邱濬
器重之弘治間選中書舍人為衡王審理副再陞右
長史旹縣多火葬為立義阡正德間丁内艱起任岷
府修武宗實錄人有不義者以百金求易其名不受
奏革定安驛遞并減文昌災傷田糧致仕家居卒年
八十祀鄉賢
陳茂芳字仲敏定安人少穎悟博學通經史九歲能
文十五歲應舉時以神童目之弱冠中嘉靖壬子鄉
試名節自勵授清豐諭歷知龍巖縣民德之後龍巖
人蔡夢說按瓊思其舊政立坊表曰清朝廉吏祀鄉
賢
王弘誨字紹傳定安人博觀羣書日記千言弱冠登
嘉靖辛酉解元乙丑成進士選庶吉士時海瑞以極
諫忤旨廷杖瀕危極力調護尋改編修充會試同考
官張居正專權作火樹篇春雪歌譏之歷春坊諭德
掌南京翰林院事瓊士每赴雷陽考試有渡海之險
請改海南兵備兼提學考校瓊南十四學諸生人皆
稱便擢國子祭酒敭歷南北翺翔禁林加太子賓客
吏部左侍郎充會試副總裁品藻精核登錄極一時
之選拜南京禮部尚書上疏請建儲御講等六事因
病乞休疏數上得旨回籍復起補職引考滿例致仕
為閭里重望有尚友堂稿南溟奇甸天池草傳世卒
賜葬祭
吳一瀾字惟源定安人力學好古喜成人美手編家
禮以訓俗受學者多髦士長子秉機賢科循吏孫日
耀舉人祀鄉賢(以上定安)
邢宥字克寬文昌人宋知軍夢璜之後正統戊辰以
進士授監察御史景泰初窮治宦官王振黨獄督運
通州糧以實宣府甚有能聲出按福建力排督臣薛
希璉延平鎮東二衞互易之議緩犯禁入海疑獄奏
留八郡赴部匠役築永安等四城及按遼東都御史
寇深以副將焦禮邊功為囑不聽復按河南奏革循
河出潁達南京數十驛風裁震於一時天順庚辰遷
知台州政務寬大甚得衆心居四年兩以按歷舊事
就逮台民數千人詣闕奏留降晉江令踰月擢知蘇
州蘇俗多侈宥率以淳樸成化乙酉大饑宥賑貸有
方存活四十餘萬賦役繁重宥處之裕如逾年薦章
交上難於代者晉秩浙江參政仍留治之又數月超
擢左僉都御史巡撫南畿兼督嘉湖杭糧屯及兩浙
鹽法己丑考察年齒已暮聲名減於治郡時再疏乞
休始得歸宥廉介不少假借外質内朗通達世務詩
文不苟作書法亦遒美可觀家庭孝讓歸槖蕭然所
著有湄邱集
韓俊字克彰文昌人性寬厚有裁制登弘治丙辰進
士為刑部主事遷員外以忤劉瑾歸瑾誅起祠祭員
外遷刑部郎中河南副使以廉能為天下第一後卒
於官
林華字原積文昌人弘治丙辰進士授九江府節推
廉明骾介行取擢南戶部主事命解餉羨餘悉以報
部敕管九江鈔關以羨金貯之九江庫卒於任幾無
以殮
陳表字子仁文昌人性慤行端領嘉靖癸夘鄉薦授
書里中上議兩臺請革長岐賓宰二驛歲減銀七百
兩甚為民便任桂陽知州核侵冒省冗費請止採礦
桂民德之尋遷岷府官遂告休宦歸無異寒素
王懋德字敏中文昌人隆慶戊辰進士授刑部主事
轉工部郎遷金華守歷九江參閩藩皆著卓異聲年
五十一疏乞歸不允遂行至將樂卒遺書報父不受
奠賻父泣而從之祀鄉賢
陳是集字虛期文昌人秉性清介登崇禎辛未進士
親喪哀毁骨立筮仕中書出使蜀粤諸王孫奉金不
受已而復命壬人嫁禍下之獄會赦復官居鄉刺不
入公庭所選有南溟詩集(以上文昌)
黃可久會同人隆慶庚午鄉薦為黔陽令居官循良
處家仁讓捐八百餘金買義田以賑濟饑寒鄉里賴
之勒碑記其事(會同)
韋賢卿字忠與樂會人為人孝友端肅嗜讀書手不
釋卷筮仕嶧令值大祲請蠲逋賦四千餘金招墾荒
田五十餘頃俸入盡以資賑濟再令安溪絶請托巨
室斂跡擢守安寧值滇寇竊發賢卿出竒邀截擒巨
猾李斌黔國不敢庇遷貳平越剿撫平樂二十餘寨
讞决無積案卒之日以二帶易櫬子章玉領崇禎丙
子鄉薦以博洽有聞(樂會)
王佐字汝學臨高人嘗師邱濬博學工文詞弱冠登
正統丁夘鄉薦游太學為祭酒吳節司業閻禹錫所
稱成化初授高州同知時都御史韓雍方征蠻佐獻
策動合機宜雍竒其才改邵武同知屬泰寧盜發僉
事章懋檄佐行縣視賊形勢乃報懋曰賊雖衆初合
未固誘而離之易潰耳急之則必聚而拒我未易旦
夕滅也遂遣人諭降其脅從者賊果散去懋同官有
邀功者譛懋於御史自請捕賊及至賊已平乃械降
者以獻悉戮之懋恥與爭而佐亦絶口不言九載改
臨江府久之致仕佐所至清廉慈愛始終如一質直
自任不能隨時俯仰故浮沉三郡二十餘年不進一
秩公論惜之自少至老手不釋卷雖眊瞶猶使家人
誦而聽之所著有雞肋集經籍目錄略原教編庚申
錄瓊臺外紀其經進呈者則有珠崖錄卒年八十五
(臨高)
董綾字錦堂儋州人少孤力學事兄嫂如父母由選
貢任興化通判改調太平府以開關受賞擢知陸涼
州條陳土官之弊折其奸謀致政居鄉遷建學宮有
功庠序(儋州)
王麗珠萬州人世為峒長至正中陳子瑚陷州城麗
珠率義兵討平之授南寧主簿已而土帥符那達陳
俊甥復與子瑚弟有慶聚衆攻城麗珠再舉義兵剿
捕有功事平晉縣尹統民兵為保障洪武初復討平
王廷金賞賚有加未幾卒
馮宣萬州人問學該博中永樂癸未鄉試官唐藩紀
善風節自持尤善詩賦王雅重之及歸惟圖書數十
卷子謙正統辛酉鄉舉授岑溪教諭轉巴縣所在士
風丕振咸尸祝之
曾瑁字德玉萬州人幼孤篤學年十三為郡庠生家
有債券悉焚之景泰丙子舉於鄉倉大使羅紀坐累
妻適亡託以二女瑁穴門予食比事白酬之一無所
受成化甲辰知永嘉多惠政有母訴子不孝尋自悔
持百金為子贖罪瑁嘆曰父母愛子人心所同遂却
金薄懲而釋之尋以憂歸補懷遠子鎰登第遂致仕
卒年踰七十鎰字時重弘治癸丑進士授南戶部主
事督儲中都及期當代府衞官軍赴部乞留一歲尋
監浙場鹽課商人德焉歷員外郎中歸省卒於家(以上)
(萬州)
鍾芳字仲實崖州人改籍瓊山少育於外親冒姓黃
後始復之正德戊辰進士改庶吉士授編修尋謫寧
國推官遷漳州同知精於吏事有政績入為南京戶
部員外轉吏部郎中遷浙江提學副使崇尚名檢諸
生有放浪不羈者文雖工必懲士風為之一變轉廣
西參政祛桂縣虎暴諭降洛容諸盜討田州叛賊岑
猛平大藤峽蠻寇屢有軍功兩賜金幣進江西布政
使區畫藩禄軍需悉得大體擢南太常寺卿疏奏祭
告禮稱旨晉南兵部侍郎改戶部總督倉場經略邊
儲漕政大舉甲午南都太廟災請修省以回天變語
多剴切遂請致仕家居十餘年名其居曰對齋取對
越之義也有干以私者謝曰吾守志猶嫠婦豈以晚
而改節哉卒贈右都御史賜祭葬芳性簡重寡嗜慾
學博而精為嶺海鉅儒所著有學易疑議春秋集要
皇極經世圖讃古今紀要崖志略及詩文二十卷子
允謙嘉靖己丑進士讓恩廕於兄子鄉人高其義累
官福州知府有惠政後改萊州卒於官(崖州)
右瓊州府
譚夀海瀧水人永樂乙未進士授河南道御史疏乞
改教職除南寧府教授課士以正行為先學文次之
恬淡自守不染流俗人稱為篤行君子
張汝秀字子達瀧水人正德間任澄邁教諭善作士
謹恪和易不事修飾兄汝存以解北運繫獄罄産代
償沒齒無怨言
黃文煜羅定人稟性淳厚萬歷間歲薦任河南鄧州
同知清白自守簡静不擾及致政行李蕭然
黎民望羅定人萬歷間歲薦以孝義著聞司訓饒平
補任邱倡明道學攝景州篆一年多惠政尋陞義寧
令開社學鑿陂圳給籽種撫流移德政著聞特贈所
生如其官遷鎮寧州守有三不要之聲四不忍之譽
致政告歸舉祀鄉賢(以上羅定)
周興西寧人萬歷戊子舉孝廉授寧都令改龍州學
教諭復陞湯溪知縣居官持大體緩催科勤考課行
鄉約禁溺女火葬之俗所至以廉能稱乞歸奉母母
喪哀毁骨立孝謹聞于鄉以夀卒
杜英德慶諸生也嘗師事龐嵩講明禮義時西寧縣
初開以英博通經籍充上舍生萬歷間膺歲薦授肇
慶府訓導擢恩平教諭所至引掖諸生鼓舞不倦以
老歸居家雍睦士多取則焉
歐達勲西寧人萬歷甲午舉人授膠州知州遇旱步
禱輒應州北蝗災禱于神忽有大鳥食蝗殆盡人以
為神居家以孝友稱
倫應祥西寧人萬歷癸夘舉人知萬載縣邑素稱難
治祥勸課息訟民風翕然會大饑請發金以賑民賴
之臺薦擢知蘄州吏胥進陋例應祥秋毫不受復于
江滸建閣衝流造橋以興文運而通往來去之日民
建祠祀之居家儉素分産業以贍諸弟捐俸餘以立
宗祏屢舉鄉飲賓
胡其偉西寧人萬歷乙夘舉人初授甌寧令以卓異
薦陞戶部主事督運軍儲有功擢知九江府居鄉和
厚課子弟以德享上夀
岑永清西寧人天啓間選貢居親喪哀毁骨立躬荷
畚鍤以營葬事人稱其孝所居濱海颶風淫潦浮槥
漂擊水中永清收之悉為改殯操守清介家雖貧有
以腴田請託者謝不受以麟經教子之豹成進士卒
祀鄉賢
岑之豹永清次子少聰穎過人登天啓乙丑進士授
江隂令邑苦糧胥而奸猾者多藉庇勢豪貧民偏累
之豹至先召勢豪問産業幾何倉卒間具對實數即
籍記之奸猾者無所託附頒役乃均兩臺交薦其能
會勢宦子罹法之豹廉得其情索宦子甚急宦自京
遺書為解不聽宦計無所出乃中以他事去之豹怡
然就道歸隠番禺二山間或勸之再仕微笑而不答
與兄之麟弟之鳳極友愛所置饘粥之産悉共之著
麟經秘旨及草堂集(以上西寧)
右羅定州
郭節連州人洪武中舉賢良授中書舍人靖難兵至
棄官不仕從讓皇遯跡滇蜀間生平矜氣節不避艱
險亦程濟之流亞也
麥志德字純仁連州人少勤學有局幹洪武初以孝
弟力田舉尋以謀略見奇拜王府斷事累遷右參軍
洪武十七年擢工部侍郎試本部尚書明年為戶部
侍郎郭桓詿累罹于法或勸其自明志德終不肯
鄧周字文郁連州人以監生歷彭澤令邑多虎害周
謂厥咎在令虔禱于神虎尋引去邑患火周知茅蔀
為累教民治陶易之數年間比屋皆瓦火患遂息
何清字仁甫連州人讀書強記五經悉通景泰丙子
舉于鄉累授都督府經歷擢懷慶知府忤上官調知
太平所至有惠政獨不能與時俯仰人多忌之未老
乞休葛巾野服遊適田圃客至即歡宴竟日非公事
不至州治
李邦義字直之連州人生而穎異體貌魁梧與兄邦
仁俱有文名邦義登嘉靖丙辰進士知上虞有異政
歷戶科都給事中條陳時務指摘奸權風節矯矯歷
太常寺少卿尋晉秩謝病歸卒邦義好面折人過不
和於俗然慷慨質直政令不便者輒白有司更之人
有遺思
馬象乾本姓曾字體良連州人萬歷丁丑進士選庶
吉士典試山西改福建巡按持廉秉公官吏畏之轉
南京學政首拔朱之蕃顧起元後俱掄元復由河南
道擢僉都御史劾東厰張鯨擅權大奸伏罪天下稱
快致仕歸杜門謝客日以圖書自娛卒祀鄉賢有中
秘課程卷(以上連州)
右連州
廣東通志卷四十六
