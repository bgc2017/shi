廣東通志卷十一
山川志(二)
惠州府
歸善縣
山白鶴峰在縣治後高五丈周一里宋蘇軾謫惠居
此峯側有翟夫子舍(事俱詳古蹟)
梌木山在府治後有野吏亭宋陳堯佐建蘇軾記
子西嶺在府城南門外宋博士唐庚謫惠居此
飛鵝嶺在府城南一里勢若飛鵝故惠州名為鵝城
榜山在府城西二里横若列榜(舊志未載今查出)
石埭山在府城西南四里(各舊志七里及八里俱誤)中有水簾泉
激湍而出注豐湖上有張留書院
新村嶺在府城西十里下有横槎水自黃洞而來郡
以此為西障
周逕山在府城南二十里延袤數十里中有腴田其
外岡阜環複崖壁峭立(舊志未載今查出)
黃洞山在府城西三十里下有横槎水出焉
松栢嶺在府城西三十里上多松栢
鼓角山在城南四十五里左右兩峰如鼔角拱抱郡
城淮水經其下(舊志東北一百里誤)
淡水山在府城東南六十里(舊志未載今查出)
歸化山在府城東北一百里梁化社境内即雞籠山
高二百丈周圍一百五十里神溪水出其南梁化水出
其西(縣志又有梁化山其實即此山而梁化乃地名也分作二山者誤)
銀瓶嘴山在府城西一百一十里峰巒聳秀形如瓶
嘴(舊志未載今查出)
九龍山在城東一百二十里昔有譚公修道于此
白雲嶂在府城南一百三十里高百丈周圍七里(舊志)
(高千丈廣一百里誤)重岡複嶺時有白雲繚繞西湖諸山皆起於
此
大星山在奉裁平海所之南海中越海面二十餘里
為小星山
梧桐山在府城西南一百七十里抵新安界聳峙三
峯周匝數十里其頂有天池深不可測多産梧桐異草
(舊志未載今查出)
平海山在城東南二百里
磜頭山在城東北二百里為歸善盡境
水西湖水為郡之勝覽長二里餘繞郡城外之西南
源自横槎合衆山之水滙為豐湖鱷湖明萬歷間建有
六橋西新橋與東新橋相望
東江在府城北白鶴峯下其源自和平興寧二水交
流數百里至邑城北合西江水繞郡城東北出白沙堆
歴博羅東莞入虎頭門海
西江在城西里許其源南自馬頭山沙田西自大鵬
水白馬水東自陽烏潭北自南輋水西自松坑水梁化
水會為西江迴亘一百餘里直繞邑城越東新橋合于
東江
横槎水在府城西三十里黃洞山之下東流入西湖
同湖在府城西六十里源自銀瓶嘴白雲嶂諸山之
水出永平會博羅界之東江
上下淮水在城西九十里源自梧桐山東流至鼓角
山北旋至官橋合於西江
博羅縣
山浮碇岡在城内東北山巔舊有望驪亭
石鼓嶺在城東北二里嶺巔一石如鼓擊之有聲
黃甲峯在城北十里約高五十丈土人以山巖有光
占驗科第
筆架山在城西十里以形似名
象頭山在城東北三十里高大亞於羅浮其綿亘環
邑之半
白水山在城東北三十里高百餘丈一名白水巖北
連象山旁有巨人跡數十謂之佛跡巖山下有湯泉東
熱而西寒
羅浮山在城西北五十里(各舊志三十里誤)即道書十八洞
天之一昔有山浮海而來博於羅山合而為一故曰羅
浮又曰博羅山高三千六百丈周圍三百二十七里嶺
十五峰四百三十二(各舊志峯三十二誤)山嶺曰飛雲頂夜半登
之則見日名見日臺下為阿耨池西曰上界三峰其第
三峰頂有青羊巖羅浮二山相接處有石如梁曰鐵橋
上有天池山之最高處時有白雲封焉人莫能至其上
為明福觀今圯山之半巔曰大石樓相去五里曰小石
樓羅山之陽有白石光瑩如玉名曰瑶石臺左有峰曰
華山其南則聚霞峰香臺峰會真峰下歴㟏岈曰青霞
谷其東南有會仙橋今橋址無存其上玉鵝峰相傳鮑
姑登仙地下接風洞雲洞其西為鉢盂峰東北曰大獅
峰致雲峰兩峰間出曰大旗小旗左峰秀麗曰仙女峰
又玳瑁峰雙髻峰蓬莱峰獅子峰麻姑峰峰下有臺今
圯錦繡峰雞籠峰抛毬峰飛来峰峰之旁麓有梅花村
即趙師雄入夢處羅山中麓曰朱明洞葛洪丹竈在焉
道書謂之第七洞天南為冲虚觀觀中有遺履軒綵雲
軒下為御簡亭今圯西有夜月巖八仙石北有軒轅試
劍石又北名夜樂洞昔人夜聞仙樂於此石洞則因鄺
仙得名觀桃洞則葛洪洗藥之所越里許有蝴蝶洞西
南曰水簾洞又二里許為黃龍洞瀑布千尺下垂如簾
迤而西則為孤青峰又西則花首臺也朱明洞之西為
寳積寺後有卓錫泉北曰伏虎巖通天巖竅穴玲瓏上
望雲漢皆兹山之勝槩也連跨東莞增城二境以編戸
在博羅故系之
水榕溪出象頭山南流至縣西會波羅之水入於南
海
羅陽溪出羅浮山東流入龍川
雲母溪出羅浮山其旁産雲母石
羅漢溪西滙諸水與增江合東滙榕溪龍江合三十
里會波羅之水入於南海
香溪在城西北受羅浮諸山之水而入於江
長寧縣
山君子嶂在城北一里為縣治後屏高約二十餘丈
雲髻嶺在城西二里俗名亞㜑髻山高約千丈廣袤
共計三十里上有石洞中湧清泉為瀑布
玉女峯在城北二里與君子嶂相望
象首山在城東三里下有樟樹鎮三星潭游魚洲
雙鳳山在城南三里兩峰聳秀為一邑之觀
魯鼓山在城南四里嵯峨蜿蜒中多古木(舊志東南四十里誤)
雪峒山在城北六十里高約千丈中有大雪小雪山
春猶積雪折而東南有黃洞山
嶽城山在城東北十里高數百丈峭壁四周若城垣
然中有香爐仙跡相傳宋白玉蟾煉丹於此
雪山在城南三十里高數百丈山絶聳峻頂常積雪
故名
九曲嶺在城西三十里高數百丈勢極峻聳九折而
上
板嶺在城西四十里下有仙塔其基尚存此山為長
寧龍門之界(舊志未載今查出)
七星岡在城東南五十里上有七區澤宛若七星
雞鳴嶺在城西北六十里上有石其形如雞
凉山在城西七十里中有寺為一方勝槩
戈羅山在城東南八十里高約千餘丈銳峰森聳若
戈戟羅列故名
横石嶺在城東南八十里嶺半有清泉一線從石罅
中出汲之不竭
水虎跳潭在城東南七十里澄波瀠洄深莫可測其
中有高唐石石牀丹竈在焉
羅紋水源出西北諸山自黃牛石合松栢下富諸水
由羅紋流至南郊東入于龍江
永安縣
山紫金山在城東北隅環城其上周圍里許高十五
丈為縣枕山學宫在山麓
三殿山在城北二十三里高二百餘丈五峰插天上
有龍鬚草
雞冠嶂在城西二十五里狀若樓臺鼓角東為張八
嶺南去即上瀨嶂
丫髻山在城東三十里其東為紫簾嶂東北為白葉
嶂
東山在城東北四十五里高峻秀拔
雞公嶂在城東北五十里高四百餘丈周四十里
天字嶂在城西五十里上瀨嶂西南高二百餘丈峰
巒高聳羣山若朝拱然(舊志作天子嶂誤)
大魯山在城西六十五里高峭而大民耕其上
觀音山在城西北八十五里其東為柏樹嶂
南嶺在城東南八十里高四百餘丈周百餘里四面
皆高中獨平衍僅一路可通
龍王嶂在城西八十里企壁嶂之西高百餘丈上有
龍湫禱雨輒應
雞石山在城西九十里其巔有石如雞故名左有描
眉峰為邑後障
梅花嶺在雞石山之北五嶺攢聚若梅花焉有巖高
十尋路狹難入入則弘邃高曠遠望無際巖下峭削石
坪五丈古株怪石殊為竒觀嶺上有仙女洗頭盤
羊角嶂在城南九十里高二百餘丈兩岐相對羊角
宛然
山谷嶂在城東九十里上有佛子巖八公巖
琴嶺在山谷嶂之後其狀如琴琴江得名以此
梧桐山在城西北一百里高而銳梧桐生焉
粤王山在城西一百里高二百丈與雞石相望其下
有巖名曰道姑
鳥禽嶂在城南一百里逼鄰歸善縣高數百丈周百
餘里西為犂壁山折而北為南山
水北琴江在城東四十里自紫簾嶂發源由山谷嶂
折四十里入長樂界琴口
南琴江在城東南六十里自羊角山發源沿流由南
嶺後曲折三十里入長樂界琴口與北琴江之水會合
入横流渡
義容江在城西七十里其源出大魯山折而至寬仁
司之前復折而入于東江
神江口在城西北一百一十里其源出雞冠嶂周圍
百折衆水注之經梧桐山之前又折而至江口入于東
江
秋鄉江在城西南一百二十里其源一出縣東一出
縣北衆山環繞萬壑交流百折而經馴雉司之前又折
而至梅花嶺入于江口
海豐縣
山龍山在城東二里山勢蜿蜒如龍隋志名黑龍山
頂有宋人石刻
五坡嶺在城北二里有宋文丞相表忠祠遺像尚存
大雲嶺在城北五里高三百丈周圍五里為邑後保
障
旗頭嶂在城東北一百九十里高千丈綿亘數十餘
里邑之祖山也
望雲嶺在城東北一百三十八里周圍百餘里宋文
天祥駐師于此
五雲峒在城東北二百一十里四山環抱村居錯集
其中
許公嶂在城東北一百四里
新田山在城北九十里崇山大岡北路要地
西山在城東六十里高數百丈狀若蛾眉
九龍山在城東五十里産茶頗佳
法留山在城東二十里上有石室寬數丈唐元和時
僧大顛居之前有放生池(事詳古蹟)
巖前山在城東二十里怪石嵯峨大小千百石有石
巖幽深不可測
田尾洋山在城東南一百二十里卓立澳濱
元武山在城南六十里碣石北門外山不甚高下有
石泉
虎頭山在城東南三十里狀如虎頭因名
梌木嶂在城北三十里多産梌木故名
羅輋山在城東北五十里
大安山在城東七十里唐設陸安縣于山下
白石山在城東南二百里
鷹嘴嶂在城北五十里
犁壁坑在城北七十里山峰壁立若削惟一徑攀援
可上巔有巖可容數人
犀頭山在城東北五十五里狀若犀頭下有小潭土
人號為聖潭
石頭山在城東北三十五里山多巨石
河頭嶺在城北十里山下舊有曲水流觴臺
饅頭山在城東一百三十里峰甚員秀上産竒花
弔旗山在城東一百四十里山狀如旗半枕海上為
邑東輔
圭山在城東一百六十里有石卓立狀若執圭
八萬山在城東九十里
九島山在城東一百里海東諸山發脈於此羣峰聳
銳俗有九十九尖之稱
燈籠山在城東一百里下有塘長里許産紅白荷花
五峰山在城東一百里平衍突起五峰狀如五指下
有環田菴
筆架山在城東八十里三峰卓立形如筆架一名鷹
弔山
神山在城東五十里
雞籠山在城東三十里形如雞籠下有長夀寺
伯公凹在城東五十里
小金籠山在城南一十里山半有泉甘潔稱為聖泉
銀瓶山在城北二十里(舊志三十里誤)高約千丈周圍三十
里時産五色竒花上有二瀑布泉為邑鎮山
大嶂山在城東二十里高七百丈周圍七里為邑前
保障
蓮花山在城北三十里(舊志十八里誤)高千餘丈周圍五十
里列峰如蓮時人擬之九華
雙柱山在城南五十里高七百餘丈周圍七里兩峰
並秀故名
大蹊嶺在城西六十里舊有石亭
楊桃嶺亦名羊蹄嶺在城西七十里高數百丈與大
蹊嶺相連又三十里為鵝埠嶺
大金籠山在城西南八十里與城南小金籠山舊名
大小雞籠宋端宗易今名(縣界止六十里而迂道至山實有八十里各舊志城西百)
(里誤)
水龍津溪在城東一里源自城北蓮花峰從西南會
大液小液水為三江即三溪水至麗江合流入于海
赤岸溪在城東十里其源有二一自激石溪一自堀
龍徑流至清湖合流至小金籠山下會龍津諸水由三
江口入海
大小液水小液在城西二十里發源于馬鞍山大液
在城西三十里發源於小溪山南合流為田心溪東會
龍津諸水至麗江入海
涌口溪在城東八十里一名扁涌湖源黃坭坑流四
十里至虎洲港入海
虎洲港在城東六十里納長山蛟溪涌口諸水入海
下竈湖在城東二十里民居環之水向歪橋流出會
沙塘溪諸水入海
沙塘溪在城東十里
鹿洲溪在城東十里發源旗頭嶂流經大安屯石頭山
下分三派左為東海滘右為沙塘中即此溪也
新開溪在城東二十里
十二湖在城南八十里湖大小一十有二自大樓頭
至滴水村聯亘二十餘里由湖口入于海
鯉魚潭在城南俗名角帶水流經烏坎港入于海
東海滘溪在城東南源出吉康羅溪南流一百五十
里至大安屯又二十里至石頭山下分三派南流為沙
塘溪東南流為鹿洲溪又東流一十餘里為東海滘南
流至烏坎港入于海
甲子門水在城東一百里發源覽表合大陂溪諸水
出寧澳入海其島為甲子欄宋端宗航海駐此海口有
石六十數合甲子因名其津有石十八如人形俗呼十
八學士(事詳古蹟)
鍋底潭在城北八十里中有巨石舟行甚險流經大
安屯會羅溪諸水入海
麗江在城南六十里(舊志五十里誤)一名長沙海口會龍津
大小液諸水入海
鳳湖在城西一百里受鵝埠嶺赤口港諸水西流入
于海
湘東港在奉裁甲子所之右港岸有山直臨大海
海在城南
龍川縣
山東山在城東一里隔江之濱高約百餘丈周圍約
十里其上有東山寺大士閣浴風亭其下有三沙洲諸
勝
案山在城南二里
海珠山在城南隔江二里溪中巨石兀峙若珠故名
誥山在城北三里形如誥軸故名(舊志未載今查出)
白鷴山在城西北五里嶅湖之右一名湖山
龍臺巖在城東北八里(舊志二十里誤)高數十丈周約四里
上有巨石如臺下有石室望之烟樹霏微
白嶺在城北十五里高約五百丈周圍三十里接連
嶅山(舊志未載今查出)
午丁山在城南十五里高三百餘丈周二十里秀插
天表相連丹鳳山(舊志未載今查出)
嶅山在城北二十里高五百餘丈周圍五里(舊志周三十餘)
(里誤)其陽有白雲巖下為白雲洞山半有龍潭飛瀑如練
龍潭寺在山之隂西為天柱峰東為天厨峰皆凌雲特
秀
金魚山在城東南三十里高百丈周三十里望之如
雙魚騰躍山背即長樂界
青龍巖在城東七十里上懸飛泉相傳嘗有龍蟠其
中
玳瑁山在城東八十里連接藍關高百丈周圍數十
里石多黑點狀若玳瑁故名
霍山在城東北一百里高七百丈周圍百里餘前有
碧桃洞靈龜洞上有太乙巖下有石甕泉靈山寺秦初
有高人霍龍居之因名宋時藍喬於此飛昇
鐵龍山在城東北一百二十里高二百餘丈周圍十
餘里近江西安遠境
龍池山在城東北一百四十里高約百餘丈周圍約
五里上有龍湫禱雨多應
水嶅湖在城西北二里嶅山龍潭之水注焉下有潭
如月名秋月潭上有湖光亭
東龍江即東江也會江西安遠水東流合浰溪水環
繞縣前經河源至郡城西入於海
雷江即嶅山所出之水左從白雲巖出右從白雲坑
出皆注嶅湖與大江合因舊縣名雷鄉總名雷江
長樂縣
山東山在城東一里環繞縣城
五華山在城西北一里下有尉陀臺漢高祖遣陸賈
封趙佗為南粤王築臺于此名長樂臺
迎龍山在城東北二里高三百餘丈(舊志未載今查出)
紫金山在城東北二里學宫後山有鹿坑水
瀛山在城西南二里高二百餘丈
塔岡在城東南二里高百餘丈下有浮圖今址尚存
三台山在城北五里高三百餘丈(舊志未載今查出)
董源山在城西北十里高二百餘丈董源水出於此
仙人石在城北十里高二百餘丈(舊志未載今查出)
馬牙山在城北十五里高四百餘丈(舊志未載今查出)
金榜山在城西北二十里高五百丈(舊志未載今查出)
栢洋嶂在城西三十里高數百丈周圍十餘里(舊志未載)
(今查出)
漆木嶂在城西四十里(舊志一百里誤)高千餘丈周圍二十
里
岐嶺在城西五十里高三百餘丈與龍川相連(舊志未載)
(今查出)
玳瑁山在城西五十里高五百餘丈周圍三十里通
龍川縣界
錫坪山在城西五十里高百餘丈周圍四十餘里(舊志)
(未載今查出)
天雲嶺在城西南六十里高百餘丈周圍二十餘里
枕江跨谷常有雲霞出没其上西三十里為金魚嶺屬
龍川縣界
排嶺在城西南六十里高三百餘丈層巒叠嶂環列
如堵
九龍岡在城東南六十里舊邑治在其下
石馬嶂在城西九十里為縣龍之祖(按縣西止六十里之界而此山)
(實在縣之西南但必從西轉南故係之城西各舊志載在縣西一百五十里誤)
嵩螺山在城南九十里高千餘丈北向峰巒聯屬起
于歸善海豐終于潮州蓋此方巨鎮也
天堂山在城東南一百里高數百丈周圍三十里
天柱山在城西南一百餘里高數百丈綿遠峻峭通
揭陽界(舊志未載今查出)
大梧山在城西南盡界高二百餘丈周圍二十里(舊志)
(未載今查出)
水清溪河在城西二十里一發源于龍川一發源于
廣信都竹溪水黃浦水董源水皆合而東流經潮州入
海
興寧縣
山羅嶺在城南七里(舊志二里誤)羅孟郊家於此故名又
十三里為蝴蝶山
神光山在城西南十里(各舊志五里及七里俱誤)高一百六十丈
周圍五里形如展旗宋羅孟郊讀書山下夜見五色光
起因名
翔鳳山在城西一十里竹山之左高四十丈周圍二
里梅山在其傍迤北為獅子巖
黃土嶺在城西十五里高五十丈周圍五里近長樂
境東西之通道也藍關在此上有韓文公廟
貴人峰在城南二十里接連神光山高一百二十丈
周圍三里拱對南門(舊志未載今查出)
合水山在城北三十里高五十丈周圍十里與龍歸
洞水合會于此山之麓故名合水(舊志未載今查出)
筠竹洞在城西三十里高三十丈周圍三里
雞靈山在城東四十里(舊志十五里誤)高三百丈周圍五里
其狀雄峭山之西二十里為和山
寳山在城東北六十里(各舊志城東四十里誤)高三百丈周圍
三十里高凌霄漢勢若樹屏唐常衮除潮州刺史過此
後入相因又名丞相嶺
黃牛嶺在城東北六十一里(各舊志四十里誤)高一百八十
丈周圍一十餘里宋李綱過此有詩
石馬洞在城東北六十里高九十丈周圍十五里有
巨石絶類馬
鐵山嶂在城東北七十里脈連龍絲嶂高四百餘丈
周圍三十里五峰竒峭如筆
龍母嶂在城西北八十里高三百丈周圍九里
龍絲嶂山在城北八十里脈連大望山高三百五十
丈周圍二十里(舊志未載今查出)
大望山在城北九十里亦名大帽山高數百丈為惠
潮二郡諸山之祖東近程鄉北連安遠
水吉湖在城西二十里東流二十里入西河
湯湖在城南二十餘里北流二里入西河
鴈池在城西三十里今湮
蚌湖在城東北四十里舊有老蚌大數尺夜吐光今
無
洗硯池在神光山下宋羅孟郊常建亭讀書於此滌
筆硯久之池水盡黑因名洗硯池其中為翰林堂
通海河在城西北四十里(各舊志七十里及十五里俱誤)亦名西河
會諸水于邑城之西又南折而東合長樂水入程鄉至
潮入于海
連平州
山仙塔山在城南三里高約七十餘丈為州治案山
上有古塔遺址
石人嶂在城東北十里高約千丈有振衣千仞之勢
九峯山在城北十里山水秀麗有魚臺石室上有九
峯菴唐儀鳳三年建今存(舊志未載今查出)
鳳凰嶂在城北十里翩翩霞舉勢若鳴鳳舊名雞公
嶂高約千丈許
聖蹟巖在城東二十里高千餘丈洞口﨑嶇内寬大
可容數百人
巖坡嶺在城西十五里高千餘丈入銀梅路險阻聯
雲俯視萬山
猴子嶺在城東南(舊志東北誤)二十五里高千餘丈險如
猿攀故名
石亞山在城西三十里高約二千餘丈秀插雲端
十二排山在城東三十里(舊志東北十里誤)高約千餘丈
九連大山在城東三十里高二千餘丈珠聯萬山環
通九縣名曰九連(和平縣亦載此山以其界相連也)
通天巖山在城西四十里高千餘丈洞中清虚可擬
四明
華表三峯在城南二十里曰茶山又三里曰豐盤又
七里曰軟坑中峰尤銳利(舊志未載今查出)
戈羅筆山在城南七十里登者窮日方達其巔(舊志未載)
(今查出)
石園山在城東南八十里萬山綿延相傳為福地之
一(舊志未載今查出)
靈山在城東南七十里(舊志未載今查出)
水龍巖潭在城西五十里
密溪在城西四十里自翁源楊梅坪發源環繞州城
右側與麻陂水合直抵河源大江
麻陂水在城東四十里自翁源分水垇起經九峯菴
環繞州城左畔至合水墟會南下通惠水
内管水在城東北四十里源出龍南曲尺巷經中村
古坑由上坪至内管出大席水口與長寧水合入河源
江
銀梅水在城西四十里楊梅坪發源由牛嶺水經蓮
塘英村至南舖通英德縣大河出三水直抵廣州府入
海
忠信水在城東八十里自九連發源經野鴨潭由忠
信司前至夾江與長寧水合入于河
河源縣
山雙鳳山在城南二里高七十丈兩峰聳秀為邑朝
山
燕子石在城南三里挺然高聳下臨澄江舊有燕石
亭為餞送之所
逍遥巖在城南五里高十六丈其西有棲禪寺
古雲山在城東十里高六十丈其上産茶
梧桐山在城東南十里形勢秀拔高百餘丈周圍二
十五里為縣治門戸學宫面之
桂山在城西十五里高約五百丈綿亘約六十里與
梧桐山相望上多桂樹産茶為縣主山
平陵山在城西八十里高三百餘丈周圍三十里接
連博羅山中有滴水巖通海巖高五丈其中空洞不知
其極相傳通海南云
鳳凰嶺在城西高七十丈周圍十六里城北亦有鳳
凰山
五指山在城東一百里高百餘丈接連永安諸山山
半有湖曰燈心湖
東桃嶂在城北一百里孤峰高聳約百餘丈周圍二
十里中有壇場遺址
平石巖在城北一百二十里高五十丈
漂湖巖在城北一百三十里下有小湖其水幽絶(舊志)
(載靈山在城北查此山今割屬連平州矣)
水新豐江自城西北連平水來向東南流入槎江
槎江在縣治前一自邑東北從龍川之龍江而來合
藍溪水至縣治與小江合一自邑西北連平水來繞城
而過者舊名新豐江發源翁源龍南至青龍潭與長寧
水合流南下至邑東北合大江環繞縣治而南其二水
合流之處名為槎江流向歸善博羅出虎頭門入于海
織女池在城東學宫之西深丈餘廣五十丈
□湖即縣治東濠池
藍溪在城東一百三十里金魚山之陽瀧瀨最險折
而東受能溪之水至藍口入于龍江
和平縣
山印山在城南半里高五十餘丈周圍一里與文廟
對峙平圓如印(舊志未載今查出)
東山在城東一里高一百二十仞周圍三里形如竪
旗
紗帽山在城南十里高八十餘丈周圍二里與縣治
對峙(舊志未載今查出)
仙女嶂在城東北二十里高二百餘丈周圍二十里
上有竒石形如仙女
五花嶂在城西北二十里高七百餘仞周圍一百餘
里春夏之間雜花如錦為邑鎮山
驢子嶺在城西南二十五里高七十餘丈周圍二里
觀音嶂在城西南四十里高百丈周圍十里巖洞間
多産觀音竹
紫雲山在城東北六十里高七百丈周圍八十里巖
有丹竈其巔朝夕有紫氣
烏虎山在城東北六十里高二百丈周圍二十里形
勢如虎故名
龍歸巖在城西北六十里高八十丈周圍十五里巖
口廣丈餘深不可測中有流泉入者秉燭而行
蠟燭峰在城北七十里尖峰如燭高五十餘丈周七
里
羊角山在城西北九十里高二百餘丈周圍二十里
九連山在城西北一百里山勢高峻林木薈蔚東連
龍川河源南連博羅增城龍門從化西連乳源翁源北
連江西龍南綿延千里(即連平州九連大山)
鷹弔嶺在城東十里
雪山嶂在城東六十里
科筆山在城西十五里尖秀如筆
排嶷山在城西二十里諸峰叠翠排列如九嶷故名
丫髻山在城西四十里形如雙髻
水鎮水在烏虎山之下源自紫雲峰會龍南安遠諸
水至東水合和平水入龍川
浰溪水在城西八十里其源有二一出自龍南牛岡
一出自九連山東流合湯坊烏虎鎮水南合城南溪水
經龍川入于東江
合水口發源自江西龍南縣之牛岡洞經浰頭八十
里至縣東南十二里會大江入于海
均坑水源出仙女嶂至神前經縣入大江
禮曰司空執度度地居民山川沮澤時四時春秋
傳曰先王疆理天下物土之宜而布其利然則建
邦設邑豈不重乎山川哉我
朝花縣之設以叢山險峻惠州請析縣以大海縈紆兹
於雍正八年疏請現奉部議恭候
俞旨方敢另編
潮州府
海陽縣
山金山在城北高四十丈周圍三里形若覆釡下有
小湖宋祥符中闢建茘枝亭就山諸奇石為獨秀峰鳳
凰曲初陽亭題石岡望賢石伏虎石西暉亭西暉巖隠
石仙遊洞鳳臺諸勝又有鳳山樓回瀾堂今皆圯
韓山亦名筆架山在城東一里高六十五丈周圍五
里唐韓愈嘗遊焉手植橡木二本後人名曰韓木舊有
思韓樓今圯下有韓愈祠祠左有侍郎亭亭左有宋陸
丞相祠左峰之麓有寧波亭
湖山在城西北一里高五十餘丈周圍十里下有湖
唐正元間建觀稼亭宋元祐間又建二亭曰乘風待月
慶元淳熙間復增池橋紹興間建熙春園於西湖山北
今俱圯惟鴈塔石仙人足蹟尚存
莆都山在城東南二里高十餘丈周圍四里四面皆
方頂曰佃基
鳳山在城西北三里高十四丈周圍三里(舊志未載今查出)
東山一名竹篙山在城北三里高四十六丈周圍五
里高聳秀拔
九郎山在城東北十里起伏有九故名
尖峰山在城東北十里左連九郎高百餘丈周圍(缺)
里
圓山在城南十里高六丈周圍五里(舊志未載今查出)
大帽山在城東十五里高五十丈周圍四里其形如
帽故名
楓湖山即楓澤山在城西北十五里高三十丈周圍
八里
海陽山在城北二十里高四十八丈周圍三里南望
大洋晉名縣以此
青麻山在城西南二十里高二十丈周圍四里宜於
植蔴
石甕山在城東三十里高五十丈周圍四里
楊鐵嶺一曰龜頭嶺在城西三十里高一百八十丈
周圍三十二里狀若伏龜北麓突起若龜首南麓有龍
湫清冽四時不竭石色青黑故名
桑浦山在城西南四十里(各舊志七十里誤)高約二百丈周
圍五十五里産茶其北麓多案山巔有塔旁有井秋冬
不竭又有華嚴陽明書院舊址存焉號曰宗山
獅子山在城西南五十里(各舊志七十里誤)高一百八十丈
周圍四十六里以形名上有石巖廣一丈宋嘉定二年
建石浮圖曰獅子塔前有甘露巖相傳有甘露降宋治
平中建甘露寺於巖側
水韓江在城之東源于汀贑梅循諸水會為三河自
大埔縣交界而來合産溪九河鳳水障湖過鳳棲峽經
鱷溪至于江逕老鴉洲流分為三一向三利溪口流入
揭陽界一向新關橋至澄海界一從東南流至澄海界
入于海
三利溪在城西引韓江通濠水過雲梯至楓口入于
海宋始濬以灌三邑之田故名明正統嘉靖間屢疏屢
塞
鳳水在城北發源鳳凰山滙于鱷溪一名鳳凰溪
西湖在湖山之下去城半里周圍二百五十丈宋時
濬焉湖心有亭今圮源發韓江迴流三利溪
東湖在韓山之後去城一里周圍一百八十丈無源
舊有湖山亭清暑水月二觀
意溪舊名惡溪又曰鱷溪在城東五里唐韓愈驅鱷
魚於此韓江其總名也
楓溪在城西十里發源湖山流入三利溪注于鳳塘
達楓口入海
急水門溪在城南二十里東南通韓江兩山夾流中
有巨石矻砥汪瀾
塘湖在城南三十里源發韓江南入于海
障湖在城北七十里産龜又名龜湖源發汀贑流向
韓江(各舊志名官障誤)
潮陽縣
山潯洄嶼在城北海中高六十餘丈周圍十餘里(缺)
嶼在其西草嶼三嶼角嶼泥嶼及放雞山在其東(舊志未載)
(今查出)
東山在城東三里高百丈綿亘六十里接連東南蓮
花諸山山有七星石棲雲石方廣洞望仙橋五雷壇桐
隂亭水簾亭諸勝下有石曰雙旌石張許雙忠廟宋文
丞相大忠祠韓文公祠俱在山麓
龍首山在城北三里高百餘丈周圍十餘里
白牛巖一名闢牛在城東南五里高五十餘丈周圍
里許下有卓錫泉唐大顛禪師居此
神山在城南八里(舊志二十里誤)高一十餘丈周圍二里
西山一名塔山在城南十里高約百丈周圍三十里
下有海潮巖慧照禪師嘗居此
大湖山在城東南十六里高約四丈周圍八里南臨
大海下有龍潭
石龜山在城西南二十里面枕練江高四十餘丈周
圍十里
錢澳山在城東南二十餘里(舊志城東十里誤)高約四十餘
丈周圍五里蓮花山在其阿上有蓮花峰三大字旁即
舊裁海門所
雙髻山一名曾山在城西北二十五里高數百丈綿
亘三十餘里上有寳峰巖
磊口門山在城東北三十里高約五十丈周圍數十
里馬耳石在其外是為洋海之門(舊志未載今查出)
臨崑山在城西北三十里(舊志城西十五里誤)即唐時縣治高
五十餘丈周圍十餘里
招收山在城東北三十五里三面距海高約六十餘
丈綿亘數十里(舊志未載今查出)
達濠山在城東三十五里海中高約百餘丈周圍數
十里建營堡以汛防
鳳山在城北四十五里高約十餘丈周圍約二里(舊志)
(未載今查出)
靈山在城西北五十餘里(舊志城西二十五里誤)高五十餘丈
周圍十餘里下有卓錫泉唐大顛禪師建亭於此有留
衣亭
將軍帽山在城西北六十里高三十餘丈周圍三里
許(舊志未載今查出)
石井山在城北六十五里高約五十餘丈周圍十里
(舊志未載今查出)
麻田山在城北六十五里宋逸士吳復古隠此有遠
遊庵蘇軾為之銘
翠峰巖在城西七十里禱雨多應前三十里有温泉
鐵山在城西迤北八十里高數百丈綿亘六十里縣
治發龍之山通普寧縣界(舊志未載今查出)
南山在城西一百餘里高數百丈綿亘約九十里北
通長樂南通惠來海豐
水舖前水自揭陽發源流向東方至南北砲臺潯洄
約五十里南入於海
西豐水從縣治中出俯視其孔若銀瓶焉
河渡門在城東南海中達濠山横亘其左直趨而北
為磊口門
隆井溪在城南五里許發源南山東入於海
招砂水從徑門出三十里至達濠隔一小河其河水
由東北經東南通河渡門南入海
練江自縣西八十里各山澗水發源東流七十里至
黃隴合東溪諸水又二十五里滙而為江其江廣南北
二十里東西四十里從舊裁海門所入於海
海在城東南北三面
揭陽縣
山紫陌山在城南五里一名筆架山以形得名高十
丈周圍四里(舊志未載今查出)
黃岐山在城北十里高約二百丈周圍五十五里土
色黃故名山頂有石浮圖石湖湖有小泉四時不竭其
東為小有洞天又二巖東為竹岡宋邑人陳希伋讀書
其中有石刻西為松岡
仙橋山在城南十里紫峰之支山也高約一百七十
丈周圍二十里
馬鞍山在城北二十里以形名高約二百丈周圍約
二十里(舊志未載今查出)
雙山在城西二十里(舊志五十里誤)兩峰並峙因名焉高約
五十丈周圍七里
紫峰山在城南二十里西南可通普寧縣界高約一
百八十丈周圍三十里
北山巖在城南二十里有洞甚深䆳中可容數十人
高四十丈周圍二十里
梅岡山在城東北三十里挺拔秀異有梅岡第一山
五大字刻于石高約八十丈周圍十五里
五房山在城北四十里高約四百丈周圍七十里為
縣後屏
龍磜山在城西五十里勢甚峻峭高約六百丈周圍
約六十里雖盛夏凉氣襲人
鄒堂山在城東南五十里高約五十丈周圍三里
茭池山在城東南五十里三峰特起高七十丈周圍
二十里中有深池數十畝(舊志作菱池山在城東一百二十里誤)
貴人山在城西北七十里(舊志一百五十里誤)高約三百丈周
圍四十里聯亘飛泉嶺其雄峻與揭陽嶺同
蘇姑山在城西北七十里雙峰連起有竒石蟠地人
行有聲因名磅磅石高約六十丈(舊志未載今查出)
飛泉嶺在城西北八十里高約八百丈周圍六十里
與貴人山聯峙泉飛空而下若瀑布然朱熹書曰落漢
鳴泉
揭陽山在城西北九十里形勢岧嶤高約六百丈周
圍四十里裴氏廣州記以此為五嶺之一鄧德明南康
記及輿地記又謂不屬五嶺之内
仙徑山在城西一百里脈連三山形如覆盤高約百
丈周圍四十里
桑浦山在城東南一百里崛起海濱形勢崔巍跨揭
陽海陽澄海三縣之地屹然東南巨鎮也高約二百丈
周圍五十五里
雲落山一名瘦牛嶺在城西一百里高約二百丈周
圍三十里
獨山在城西一百四十里高約六百五十丈周圍三
十里南溪源經其下
明山在城西一百五十里高約七百丈周圍四十里
麓有明貺廟半山有石穴正對廟後
巾山在城西一百五十里狀如巾故名高約七百丈
周圍三十里山頂有石巖内鐫巾子山白雲巖三山國
王數大字隋有三神人顯化立廟於此宋藝祖時勅封
三山國王加賜額曰廣靈
水玉滘溪在城中流通南北二溪餘派旋繞縣署瀠
洄泮宫以縣治原為玉滘村故名
南溪在縣南城下發源於海豐長樂分水界流經三
山百折而東過玉滘至浦灣渡共一百六十里會北河
由青嶼入海
北溪在縣北城下發源於長樂分水界流經貴人諸
山通玉滘至浦灣渡共一百四十里會南溪由青嶼入
海
程鄉縣
山梅峰在城西二里昔孝子温禧居此植梅其上因
名高三丈二尺周八十丈今為民居
東巖在城東六里高丈餘廣三丈依巖結庵洞有水
簾石鼓擊之有聲亦名東安巖
西巖在城西七里巖寬三丈高一丈餘宋大慧禪師
謫居於此舊有靈境院馭風臺綠榕橋今皆圮其西有
羅漢觀音蛇山三巖宋劉安世嘗過此有題
百花山在城東十里山勢起伏相連如雉堞與百花
洲相映故名
天子嶺在城北十里高二百丈周十五里(舊志未載今查出)
黃沙嶂在城東南十五里高三百六十丈周六十里
(舊志未載今查出)
聳秀峰在城南二十里高三百五十七丈周一百二
里上有鐵佛庵
香爐峰在城東南二十里高二百九十丈周三十八
里(舊志未載今查出)
雙筆峰在城東南三十里高三百五丈周六十五里
(舊志未載今查出)
四姑山在城北三十里高二百丈周十里(舊志未載今查出)
相公坪在城西北三十里形勢平坦周四里唐丞相
張九齡微時過憩於此因名其地為相公坪
九狼山在城南四十里高三百八十丈周八十五里
九峰錯出故名(舊志未載今查出)
明山仙花嶂在城東南四十里高九百九十丈周三
百里上有招仙觀下有龍潭西麓為大峰山其下西洋
之水出焉
西洋山在城東南四十里峰巒周匝一作西陽山
天馬山在城南六十里高三百丈周七十一里
銅鼓嶂在城東南八十里高九百餘丈周一百四里
與海陽大埔連界(舊志未載今查出)
隂那山在城東八十里高八百丈周二百五十里南
接大埔縣
王夀山在城東(舊志在城南誤)一百二十里高八百九十丈
周二百五里相傳羽客王岐修煉於此亦名仙牛嶺山
腹有寺名曰廣福取閩廣接壤之義
南田石洞在城西南一百二十里外峻内寬峰腰有
醮壇今榛莽湮塞不可復入
龍巖在城東一百四十里高二百九十丈周一百六
里(舊志未載今查出)
水程水環城西南源出義化歴石坑韓莆逶迤二百
餘里歴西郊而南滙梅溪為一
百花洲即程水與梅水相合處周環數百步為邑勝
區元元統間水溢洲潰今復漸長相傳有水五色號四
錦江云
周溪源自平遠縣近邑東四里有周濂溪書院故名
梅溪源出惠州一自長樂永安分水凹一自長樂龍
川分水凹一自平遠長寧分水凹滙於梅溪
西洋溪源自明山繞仙花嶂之麓西流而滙於梅溪
故名
小河一源自武平象洞出鎮平一源自平遠出鎮平
合流出程鄉一百三十里滙梅溪
蓬辣灘程邑之大水口也合程梅平鎮諸水而滙於
松江奔赴於灘與上杭平和大埔之溪滙為三河達潮
而入於海
饒平縣
山天馬山在城南二里高一百餘丈周圍二里為縣
治朝山
尊君山在城北三里一名將軍山高五百丈周十里
狀若執笏故名
望海嶺在城東五里高五百丈周圍四里遠眺海表
(舊志未載今查出)
繡衣嶺在城南八里高一百丈周圍二里(舊志未載今查出)
待詔山在城西南二十里一名百花山高六百丈周
圍三里(舊志未載今查出)
拜龍徑在城西二十里高二百餘丈周圍二里(舊志未載)
(今查出)
桃源山在城西北三十里(舊志十里誤)高百餘丈周圍二
里接連尊君山上有龍潭禱雨多應
九峻山在城西北三十里(舊志二十里誤)高二百丈綿亘四
里頓伏九折至大埔界
白鷴山在城東三十里高一百餘丈周圍三里(舊志未載)
(今查出)
鳳凰山在城西五十里高六百丈綿亘一百餘里與
待詔山相接
鶴山在城南五十里高二百丈周圍三里綿亘至黃
岡(舊志未載今查出)
寳珠山在城東南八十里高二百丈周圍一里許(舊志)
(未載今查出)
蓮花山在城西南九十里一名白石山高七百丈綿
亘至海陽界
黃紫殿山在城南九十里高二百丈周圍三里(舊志未載)
(今查出)
石壁山在城東南九十里(舊志西北一百里誤)高二百丈周圍
四里有飛泉空洞枕山襟海可以遠眺
虎頭山在城南一百里高一百丈周圍二里(舊志未載今查)
(出)
煙樓山在城南一百里海邊高三十丈周圍一里山
巔可望海中三五百里(舊志未載今查出)
棲雲山在城南一百里黃岡驛西南一名大甲高與
蓮花相望(舊志未載今查出)
大幕山在城東一百三十里高二百餘丈周圍二里
(舊志未載今查出)
大尖山在城東一百三十里高二百餘丈周圍二里
象頭山在城東一百四十里高三百餘丈周圍四里
馬頭山在城東一百四十里海堧高五百丈周圍四
里石上有仙人跡(舊志未載今查出)
香爐山在城東一百四十里高三百丈周圍四里有
流水洞鐘乳洞石巖可容數百人(舊志未載今查出)
紅螺山在城東一百四十里大埕柵灣港口高一百
丈周圍三里(舊志未載今查出)
留嶺在城東一百四十里大港上高三百丈周圍三
里地接漳浦南韶界(舊志未載今查出)
南澳山在城東南二百里海中形如筆架周圍三百
里高約二百餘丈近柘林内四澳曰隆曰深曰雲曰青
(隆深二澳屬廣東饒平澄海二縣雲青二澳屬福建詔安縣)
大金門小金門在城東南海島二門四山屹立海中
後枕柘林旁瞰南澳右有大澳井洲為饒平門戸(舊志未載)
(今查出)
水河門溪在城南二里合諸山小澗之水流一百里
至黃岡入海
雙溪在城西五十里從平溪發源流五十里至黃岡
入海(舊志在城西北一百五十里誤)
黃岡溪在城東南一百里合諸小水分為三溪入海
東溪北溪南山溪一源自九峻諸山南流五十里至
縣東兩山對峙為河門一源自桃源諸山南流二十里
經縣北尊君山一源自梅峰東北流二十里經縣南天
馬山皆入於河門
海在城南一百五十里
惠來縣
山虎頭山在城東一里高約五十丈周圍五里昂聳
如虎頭
馬耳山在城北二里高約七十餘丈周圍五里兩石
夾峙狀類馬耳接連五朝山(舊志未載今查出)
赤山在城東南五里(舊志二里誤)平埔突起土色綘赤石
上有仙人履跡山下舊有赤山院
普陀巖山在城西北十里約高十餘丈周圍十里旁
有廢寺舊址相傳唐僧大顛隠此夜聞海潮聲遁去至
今山中茘奴百株其手植也遺一飛來鐘紐絶僅懸其
年月日不可辨
葵嶺山在城北十里高五十餘丈周圍八里積石對
峙邑别名葵陽以此山之鎮其右也
文昌山在城南十五里高約七丈周圍一里孤峰峋
嶙如端笏鵠立
釣鰲山在城西南二十里高十餘丈周圍五里臨江
多巨石
五朝山在城北三十里高約四十丈周圍八里層巒
叠嶂環列如屏縣治枕山(舊志未載今查出)
百花山在城東三十里高約五十丈周圍十餘里山
頂尖峰如玉笋昔四時多産竒花有同株而紅紫異色
者亦名百花林
珍珠簾山在城西北四十里高約百仞周圍二十里
層巒叠巘秀鬱綿緲為縣治發脈之始
旒山在城西四十里(舊志三十里誤)高約四十丈廣延百里
形狀如旒
石烏山在城西北四十里高約四十餘丈周圍十餘
里上有峰矯然並聳如烏
石人山在城西南五十里高丈餘周圍五里上有大
石類人形
金剛髻山在城東六十里(舊志東北七十里誤)高約七十餘丈
周圍三十餘里
黃岡山在城東六十里高二十五丈周圍三十里山
勢巉峻雄踞海隅
磨田山在城西北六十里高約四十丈延袤三十里
上有三峰聳翠謂之三涌若晴空挂雲次日即雨亦名
報雨峰(舊志未載今查出)
水西溪在城西門外發源普陀巖經大阿金竹諸村
環繞至縣引以為濠會至神泉入海
神泉港在城南十五里文昌山之陽諸溪夾抱合流
至港入海
林招渡溪在城西二十五里發源烏石山經黃善橋
東流至神泉入海
龍江溪在城西三十里發源鶯嘴山經鱟溪下葵潭
至河口接梅林洪灘至潦洋同林招渡水流神泉入海
赤沙澳在城東南四十里綿亘海濱二百餘里
産陂溪在城東五十里發源金剛髻山由倉一洋至
靖海港入海
茆洋溪在城東六十里發源黃岡經茆港入練江達
潮陽海門港入海
海在城南二十里
大埔縣
山茶山在縣治後高約五十餘丈周圍二里城垣半
居其巔舊有白蓮洞久廢
天印山在縣北門外南向高約十餘丈周圍未滿一
里
伏虎山在城東一里高一百餘丈周圍三里數峰聯
秀勢如伏虎一名石柱山旁有池號太極池
獅子口山在城西一里高約一百餘丈周圍二里巉
巖夾江狀若獅象昂伏水口為縣襟喉
玉屏山在城北二里高約一百餘丈周圍三里横障
如屏下有山如螺旋曰海螺文
三台山在城西二里連接麻子棟高約一百餘丈周
圍二里
虎頭山在城東南一十五里高約六十餘丈周圍一
里高聳如虎踞多産襍木
大河山在城西二十里高三百餘丈周圍三十餘里
即陽石峰
風波嶂山在城東二十里高約四百餘丈周圍三里
通永定界突起數峰巉出陡絶縣之勝觀
南棟山在城南二十餘里高約一百餘丈周圍二里
前曰積龍山巖谷盤互如龍之交
巍龍山在城西四十里高約一百餘丈周圍一里峰
巒叠翠狀若梯級又號天梯
雙髻山在城南五十里高約二百餘丈周圍三里中
有石室可坐百人唐慚愧禪師曾住此
西山在城南五十里高約三百餘丈周圍五里山脊
石牙叢峭下有石巖一名挂榜山
神煉山在城西五十里高約八十餘丈周圍一里今
名高山寨
錦山在城西南五十里高約一百餘丈周圍二里怪
石巉巖四時襍卉紅紫如錦
文峰山在城南五十餘里高約五百餘丈周圍五里
今名帽山
葵山嶂在城西南六十里高約一百餘丈周圍二里
崑崙山在城西七十里高約數百丈周圍十里連接
隂那山
烏槎山在城西八十里高二百餘丈周圍三里
銅鼓嶂在城西八十里高約數百丈綿亘數十里
郭山嶂在城南八十里高約六十餘丈周圍一里盤
圍如城郭故名
隂那山在城南八十里高約數百丈綿亘二百餘里
五峰連峙狀如火熖又名五指峰
九峻山在城南一百十里高約二百餘丈周圍四里
層巒叠巘﨑嶇九折昔人通鳥道為饒平捷徑
天門嶺在城南一百二十里高約二百餘丈周圍三
里兩峰對峙絶頂一泉其味甘冷
西巖山在城南一百五十里高約一百餘丈周圍三
里中有階垣石牀爐竈山半有泉下注龍潭
按舊志縣東北二百五十里為高昌山下有越王潭
一名綏安溪查埔邑並無高昌山且縣東北止有六
十里之界外即閩省舊志載入界内誤
水小靖溪在城東三十里發源福建永定界由大寧
出縣城右會大河入海
大靖溪在城西南四十里(舊志城東五十里誤)發源福建漳州
界由保安出縣城左會大河入海
三河在城西四十里大河趨於北小河環於西小溪
繞於東統三河水南注由海陽入海
大河在城北六十里發源福建汀州上杭縣入埔邑
由縣城下至三河由海陽入海
小河在城西北八十里發源惠州會長樂程鄉等處
水合流入埔邑蓬辣灘三河由海陽入海
小溪在城西南一百二十里發源福建平和赤石巖
流入大河至三河會流入海
澄海縣
山西山在城西北七里高一十二丈周圍一里
鳳山岡在城西北十里高七十五丈周圍二里
黃子佃山在城北十里高二十二丈周圍二里又名
北殿山
許石山在城西北十里高三十五丈周圍三里接連
水吼山(舊志未載今查出)
小萊蕪山在城東南十里海中一名留子山
觀音山在城北十三里其山幽邃上有書院
三髻山在城北二十里高一百丈周圍四里晉天福
二年建有資福寺
大萊蕪山在城東南二十里海中與小萊蕪對峙一
名雙髻山
獅子山在城東北二十五里(舊志二十里誤)高七十丈周圍
二里接連神山
神山在城北二十五里高八十丈周圍三里接連獅
子山(舊志未載今查出)
仙門山在城北三十里高六十六丈周圍二里(舊志未載)
(今查出)
龍船嶺山在城北三十里高十丈周圍三里
龍船巖山在城西三十里高一百丈周圍三里
南澳山在城東三十里海中係饒平閩省之界(詳見饒平)
侍郎嶼在城東三十里海中接連南澳山係饒平閩
省之界宋陸秀夫之子家於此因名
雞籠山在城西四十里高七十丈周圍四里通揭陽
界
水三川溪在城北發源流三川溪經流出杜王洲溪
入海
玉帶溪在城外周圍七里自潮城發源而下流向杜
王洲溪入海
北港在城北五里自横隴發源流向南洋東湖等處
入海
南港在城南五里自横隴溪發源合西溪一派向上窖
外砂等村入海
大洲港在城北十里自横隴溪東發源流分一派析
而東流入海
横隴溪在城西北三十里自韓江發源東分一派流
向縣治之東至北港入海西分一派流向縣治之南至
南港入海
鮀濟河在城西南四十里自溪東港發源流向舊裁
蓬州所東門外仍由小溪入海
鳴洋在南灣海中聲起若雷東風西雨海人候之
海在城東二十里
普寧縣
山後山在縣署後源自厚嶼蜿蜒而來縣與學分踞
之
崑山在城東半里林木叢蔚巨石或蹲或卧明崇正
間構文昌閣其上今圮
鐵山在城南九里高一百餘丈周圍二十餘里巒阜
峭特若屏其崕石若鐵故名山北屬普寧縣山南屬潮
陽縣接連大坪等山
大坪山在城東一十里高百餘丈周圍十餘里接連
鐵山與平寳等小山通揭陽縣
烏泥山在城東南一十里與黃舉林山雄峙綿亘數
里
洪山在城北十里高約六十丈周圍數里平地突起
上有華嚴寺創于宋毁于明今僅存一椽寺旁有甃池
如井名為甘泉
黃舉林山在城東二十里高十餘丈周圍約五里其
麓即達揭陽孔道
平寳山在城東二十里為邑水口之障高六十餘丈
周圍十餘里通揭陽縣
金山在城西六十里高百餘丈周圍約八十餘里頂
為雙丫山屬揭陽縣地界
水城濠澗水自鐵山發源由城西南小水關趨學宫
前通北關出四十里合揭陽大河
衣帶水在城西南一里源自南渡橋趨城濠繞東北
合于溪
冬瓜嶼水在城西五里發源冬瓜山經北門迤為城
濠過北水關東流四十五里合揭陽大河
平遠縣
山麟石山在城西一里高九十三丈周圍二里餘
鳳山在城南三里舊名鵝山高二百九十五丈周圍
四里高峰聳秀拱照邑治為前屏
尖筆山在城東三里高二百六十二丈周圍四里餘
峙黌宫之東南為文筆峰
頂山在城北三十里(舊志作頂山在城北五十里誤)接連江西長寧
縣界内平遠倚之為屏山多白雲天霽不散
五子石在城東北三十里高一百四十八丈周圍一
里餘石峰矗立地勢盤互通福建武平
鳳頭嶂在城西北三十里高三百四十丈周圍四里
餘又名硿頭江西長寧縣交界
鐵鑛山在城東南四十里高一百五十八丈周圍一
里餘
卓筆山在城南六十里高二百五十一丈周圍四里
餘高出羣峰如卓筆然右有三段嶺
石龍山在城西南七十五里高一百丈周圍一里餘
麓阜巉峭岡脊平衍上有萬斛泉
南臺石在城西南八十里高四百八十丈周圍四里
餘四面壁立中通一徑躋巔平衍可居萬家
水縣前溪發源長軍項山流二十五里至西門沿南
而東紆回至湍下水口共七十里而入鎮平界
壩頭溪發源三段嶺經東石歴壩頭聚水成溪六十
里而至徐溪為鎮平縣界小舟可達於郡
温泉在城東南五十里有水一潭闊三四尺深約尺
許
按舊志誤載綠水湖石窟溪長潭三水係屬鎮平縣
鎮平縣
山桂嶺在縣治北高數十丈周圍六里永鎮樓居其
上舊名蕉嶺為學主山
三台山在城北附郭半里高約二百丈周圍十里三
山圓秀環繞縣治為邑華蓋
章坑筆山在城東北五里高約三百丈周圍二十里
諸峰簇秀形如雙筆
馬鞍嶺在城南五里石窟溪東岸高約八十丈周圍
一十里與神岡對峙為邑之内水口
神岡在城南五里石窟溪西岸高約二十丈周圍三
里與馬鞍嶺對峙為邑之内水口
九曲嶺在城東南一十里高四百丈周圍一十五里
屈曲險峻迥異諸嶺通程鄉縣
楊子殿山在城西北一十里高約二百丈周圍一十
里三山卓立形如筆架通平遠縣
翀天鳳山在城西南一十里高約二百餘丈周圍八
里山勢高聳望之如鳳翀天通平遠縣
羊椆嶂在城東南一十里高約二百五十丈周圍一
十六里山勢層叠狀如樓臺鼓角
燕尾山在城西北一十五里高約三百丈周圍二十
里以形名為平遠鎮平二縣分界
龍鬭山在城南一十五里高約百餘丈周圍五里兩
山對峙勢若龍鬭
杜子嶺在城西一十五里高約一百五十丈周圍二
十里
順嶺在城南一十五里高約九十丈周圍五里山勢
雄峻
石窟洞在城東北一十五里廣五尺深二十丈今塞
(舊志作石室洞誤)
天馬山在城南一十五里(舊志二十里誤)高約一百丈周圍
六里近龍鬭山形勢雄昂狀若天馬
文基山在城北二十里高約二百丈周圍十五里舊
名牛子嵊又名員子山後更今名通武平縣
龍藏嶂在城南二十里高約二百丈周圍一十里峰
巒叠聳勢若龍騰
誥軸山在城南二十里高約二百丈周圍七里形如
誥軸為縣治儒學朝山其右為九子嶺
大峰嶂在城東二十里高約四百丈周圍二十五里
尖峰插漢狀如卓筆山半有湖
鐵山嶂在城西二十五里高三百丈周圍二十里色
若皂染形如寳蓋通平遠縣
西山嶂在城西二十五里高約三百丈周圍二十里
通平遠縣
香爐嶂在城南三十里高約一百八十丈周圍七里
三峰分峙形如香爐時有煙雲出其上故名
獅子嶂在城東三十里高約三百丈周圍二十里通
程鄉縣
大象嶺在城南三十里高約七十丈周圍十五里以
形似名
游曦巖在城東南三十里高一丈五尺深半里有石
鼓石鐘石盂仙人履跡
河林岡在城北三十五里高約三百丈周圍一十二
里通福建武平縣
南山嶂在城南四十里高約三百丈周圍二十里遠
望如雙筆為邑之外水口通程鄉縣
百丈磜在城東四十里以其高百丈故名周圍二十
里通福建武平縣
黃祐筆山在城東北五十里(舊志城東十五里誤)高約二百丈
周圍三十里連程鄉武平界
水石窟溪在城西一里許發源福建武平入於程鄉
河經大埔饒平二縣達潮州府注于海
長潭在城西北二里石窟溪其水四時常綠深不可
測上有仙人橋跡
徐溪在城西二十五里發源平遠縣埧頭入于石窟
溪
横梁溪在城西南三十五里發源平遠縣大柘村與
石窟溪合而南流
綠水湖在城北三十五里淵深莫測與縣西長潭通
清濁相應(事詳古跡)
廣東通志卷十一
