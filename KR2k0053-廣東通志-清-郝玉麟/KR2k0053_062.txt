廣東通志卷六十二
藝文志(四)
文集
國朝
議除藩下苛政疏吳興祚
為備陳粤東民困仰祈速議除豁事竊照粤東一
省之民備受藩逆父子數十年刻剝入骨之害誠
利盡銖錙痛踰湯火有難以繪圖者是以憲臣條
奏民困五欵議為除豁内惟市舶一欵議應如例
收稅其議鹽埠渡稅總店漁課四欵或議令歸地
方官民或議令禁革豪強原為粤民蘇困計也臣
受
皇上特恩深重苟有管見若因避嫌不吐非特仰負
君恩即臣心亦自難俯昧矧既經詳查安敢不補牘備
陳盖粵東自藩下分駐擁有百萬鉅資遍搜厚利
於稍可經營之處莫不密布爪牙心腹横行剔括
以歸私槖又其子孫親戚并翼下官丁亦無不各
自漁獵射利以奪民間之恒業計其所入之利每
年原不止數十萬皆從小民剥膚錐髓而後出是
以藩逆利孔之多有可從而略陳者如鹽埠一項
粵例自來水客收買埠商轉賣悉係本地商民凑
合資本行運所有額課一十四萬一千二百四十
兩有竒盖不知幾千百商民共納此數餘外照本
獲利各商所得原自無多自藩下入粤見鹽為利
藪遂遍令官丁在於各處或強霸鹽田或佔奪鹽
埠充商領引高價市賣惟引多戶少之地不為承
領致課額無出官派民賠比戶受累而藩逆將向
來數千百商民之利全歸一巳每年所得約至一
二十萬而民利已盡誠粤民受困之一也再渡税
一項查廣屬雖有三百八十餘處但貨物過渡每
擔不過分釐是以額稅多者一渡不過二三兩自
藩下在粤遂令兵卒羅踞津口重加税錢又不許
他船分載常至人多載重渡民被溺為害匪淺而
藩逆所得遂已積至累百盈千量其每年渡稅亦
自不下數萬然遠近細民無論負販隻身已無不
被其毒亦粤民受困之一也再總店一項其名原
自藩逆創立查粤例貨物到境有落地一稅載在
全書其餘日用雞豚及蔬果等物從無收稅之例
藩逆使土棍横稱總店之後將不稅之物一槩截
抽且勒加數倍其銅鐵錫木等在散行已納稅者
又加私抽量其所得每年亦不下十餘萬兩而割
民膏脂已至掃地無餘又粤民受困之一也再漁
課一項查舊額通省共銀五千四百二十餘兩自
土寇謝厥扶投藩委管重斂苛徵凡漁戶所資活
口微利一網全收量其所入亦自不下數萬然沿
海生民從而忍飢負痛者已十年於兹又粤東民
困之一也至市舶一款原與民無害自藩棍沈上
達乘禁海之日番舶不至遂勾結亡命私造大船
擅出外洋為市其獲利不貲難以數計然利入奸
宄
國課全無今蒙
皇上明見萬里許聽番舶自來在香山澳與商民陸地
貿易我民既不出洋仍與海禁無碍相應照舊抽
稅以資
國用據該司道會議抽徵陸地唐彝貨物自康熙十
九年十二月起僅得稅銀二十六兩四錢零二十
年正月起至年終止共收銀一萬二千二百餘兩
若將來海寇殄滅諸舶會集二萬有餘之舊額自
仍可照收此項應俟逐年報增另疏
題報者也至鹽埠渡稅總店漁課四項雖尚之信在
日所收私稅的實數目無憑確據大約每年所得
如前數不少然粤民之被横噬飛食者已數十年
今逆臣既誅虐政已滌正萬戶慶獲更生之會凡
尚之信前項私抽稅銀或應酌量加減或應豁免
合聽部議施行但臣伏覩
恩詔内一款凡逆賊盤踞地方横加錢糧稅課該督撫
查明悉行除免則粵東一省向為藩逆久踞所有
横加稅課如鹽埠渡稅總店漁課四項正與相符
是則我
皇上如天之仁已欲加惠殘黎更無庸微臣之贅辭也
伏乞
勅部議覆施行
請設花縣疏李士正
題為花山積盜年久未淨特敬請設治立伍一勞永
逸以奠巖疆事竊照廣省花山一帶地方為番禺
南海三水清遠從化英德增城等縣錯壤交界之
所綿亘五百餘里歷代以來向為藏奸之藪自逆
藩尚之信僣竊以後擅立王庄名色分佈黨徒占
踞田土因有本地奸人憑依而附和之聚為盜賊
刦掠公行莫敢過問當逆藩伏法時幾至交結為
亂後經前撫臣金儁與提督臣侯襲爵遣兵進剿
先已報明但緣此地係深山叠嶂茂箐密林潜藏
叵測歷有年所剿則逃遯而蹤跡難追撫為故事
而間或復合以致根株未能盡淨迄今仍復竊發
據番禺縣里排胡承璉畢衆興等呈開賊首雖已
就擒餘孽仍肆荼毒現今賊夥黃盛和江伯興等
見住車頭墪屋源水柴山等處招集亡命謀作非
為呈懇速調防守生靈攸賴等情又據士民黃士
龍陸其蔭徐觀光畢士進等條陳謂花山地方延
袤其間地各有車頭墪曹峝沙帽嶺屋源水正逕
鍾村沙蜆三扶田黃竹湖塘舖等處率皆萬山重
叠路徑險僻自古及今積賊難除若圖淨盡根株
必須專設縣治佐以師旅於適中之處控制要害
庶為久安等因臣思花山為粤省廣州府之靠山
相距不滿百里而山之西北南三面又為官民商
賈孔道圍繞而行五百餘里數十年來刦掠不時
行旅避之百姓畏之因即會商督臣吳興祚提臣
侯襲爵選委驛鹽道僉事李毓棟帶領廉州府同
知李文獻臣標右營遊擊岳彩鳳帶領效用各官
標營兵丁乘此農隙之時前去萬山之中相度形
勢要害山口或兵百名或五六十名劄駐又通行
環山七縣印捕各官從頭清查編立保甲其中查
有賊盜之徒頑野之輩或緝拿法治或甲長收管
或安插食糧則一時盜賊消弭而地方得以寧謐
但善後久安之策誠如番禺縣士民之條陳必需
專設縣治於適中之地控制要害且其山遼曠深
遠水土肥饒割數縣逋糧之地招山野愚頑之人
建城而守設官而治久安長治之道莫善於此併
設營汛約官兵八百員名以遊擊領之協同彈壓
則道路漸闢荒山漸墾人烟漸多戶口漸增盜賊
自漸息矣且花山逼近省會自此而省會重地可
保無虞周圍沿山大路自此而商賈行旅坦坦周
行可無戒心嶺南一帶長得廓清矣此臣一得之
愚為地方起見如蒙
允行當此軍需殷繁之日錢糧亦不取之公家其城
垣且需土築藉周圍各縣之民力可成其城樓垜
口公室廟貌營房議於本省開照各項捐納事例
一年不煩别措而功可成矣臣謹會同兩廣督臣
吳興祚鎮守廣州等處將軍臣王永譽副都統臣
巴喀拜音逹禮廣東提督臣侯襲爵合詞密
題伏乞
勅下該部查照議覆施行
請立花縣疏王又旦
題為嶺南之積盜甫清善後之良圖宜計即臣見聞
所及上瀆
天聽以佐萬年寧謐之治事切惟粤東地處嶺南峝賊
出没嘯聚無常番禺清遠從化三縣之間悉皆崇
山峻嶺喬木茂林焚刦時聞水陸交困兵來賊遁
兵去賊來𠞰撫無功良非一日兼之孽藩庇護肆
毒更甚我
皇上
天威遠播赫怒削平近來於花山設營防禦百姓始寧
享生全之福臣奉
命典試兹地博採輿情細察民隠知花山雖屬一隅而
路通數省盤互五十八峝鳥道四達為南方最險
之區其中三扶田白鵝逕正逕等數十餘處皆匪
類倡聚之所比時雖各就撫而根株未清誠恐法
久漸弛厝火復然莫若於三縣交界之地設立縣
治得地方官與營將互相彈壓庶蠻性可以漸馴
約略言之其便有三番清從三縣之界賊黨踞巢
而負嵎之徒每每藉盜逋糧今設一縣而前弊除
矣其便一峝中田畆既為賊踞盡屬報荒有一縣
令導化之賣劍買牛田畆日墾
國賦日增其便二營將之守禦以制其力而縣令之
撫字以革其心叵測漸消久而彌固其便三至於
營建城池衙舍諸費該督撫細心設法勸輸不致
有虧正項地方之人昔受剝膚之害未有不忻然
樂趨者臣查康熙二十一年廣撫臣李士正亦曾
以設縣上請部議未允在部臣不過謂置役設官
易滋煩費而不知土拓戶繁實益
朝廷臣於撤棘之後見彼地士民諄諄以一勞永逸之
計相告臣思諮詢地方利害入告我
后臣職分當然所以不敢緘默也伏乞
皇上勅部確議利於民即便於
國南天永弭難化之患矣
連州設立寨城疏石琳
為題明事臣伏查連州所轄油嶺等三大排以及
香爐山大鶯新寨鍋盖山上坪望溪嶺馬頭鬃各
小排連山所轄軍寮等五大排以及雞公背牛路
水八百粟天堂冷水冲龍水尾山猪豹嶺尾寨新
寨大坪魚寨冲六對冲大坪冲水甕尾茅田沖各
小排周圍約計四百餘里俱係崇山峻嶺鳥道羊
腸於中難以建設縣治如連州之油嶺行祥横坑
三排皆距州城約四五十里連山之軍寮排距縣
城二十餘里馬箭排亦距縣城二十餘里火燒坪
排距縣城二十里大掌嶺排距縣城十里八峝排
距縣城約二十里向來就近分管今若割而為一
鞭腹尤長即添設縣令一時未諳猺情不無顧此
失彼計其田地共稅五十三頃二十一畆零官民
夏米一百五十二石二斗零餉銀二百三十八兩
三錢七分零丁口銀一十五兩四錢五分零皆在
全書原額地畆丁口之内如連山五排稅畆據縣
申稱係猺戶買受民間田地與民一例徵輸尤非
猺排境内地土若另設一縣錢糧為數無多不敷
一邑俸工等項之用臣等管見莫若仍歸連州連
山管轄惟請於附近猺排適中地方之三江口建
立寨城安設官兵統率控馭查有廣州府海防督
捕同知劉有成實心任事敷政宜民上年十月隨
師赴連復委兼攝連山縣事稔知猺地續又入排
撫諭熟識猺情以之文兼武備管領把總一員兵
丁一百名為理猺同知駐于三江口不時入排巡
察化導宣講
上諭一十六條使知孝悌禮義恪遵
國法各務本業以杜非為然廣府距連千有餘里該
同知所屬十七州縣海防督捕事務不能兼管請
將連州陽山連山三州縣捕務仍歸該同知就近
管理其番禺東莞龍門增城從化新安花縣七縣
海防督捕議歸廣州理事同知佟銘管理南海順
德香山新會新寧三水清遠七縣海防督捕議歸
廣州通判蔣宗瑜管理緣廣州地方襟山帶海盜
賊易於潜藏俾各員分管以專責成是官不另設
而任使各得其宜矣再查連州原設有連陽一營
額兵六百八十二名遊擊統領分防連州陽山連
山三州縣各處汛守不能兼顧猺排今須三江口
添設一協居中彈壓仍分撥官兵於各排要口之
鐵坑長塘大拱橋等處嚴加防範臣等會商提臣
殷化行將韶協裁去所存官兵改歸三江因韶協
與右翼鎮同駐韶州分防韶屬各縣以及廣屬之
清遠連陽花縣等汛今韶協議裁而該協原防各
汛統歸於右翼鎮標防守查該鎮有貼防花縣汛
兵三百五十三名高灘汛兵二百八十名俱應歸
還鎮標以便派防韶協原管各汛其高灘汛守歸
之連陽營花縣汛守歸之廣州鎮協又查始興營
設有守備一員千總一員把總一員額兵一百七
十五名屬南雄協所轄駐劄始興縣城并分防始
興江口查南雄協駐劄府城止分防保昌縣各汛
則始興營相應裁去官兵歸於三江口新協其始
興汛守統歸於南雄協派防裒益通融均屬妥便
第韶協原設額兵九百二十三名始興營額兵一
百七十五名共兵一千零九十八名今雖改歸三
江不敷防範除左右二翼鎮及廣州協南雄協連
陽營已議添防汛守不派外應於廣東將軍督撫
提鎮各標協營馬步守兵之内均勻派出一千零
二名内將九百零二名歸於新協共合二千之數
其餘一百名歸於同知管束但恐派出各兵未知
猺徑應令各標協營照依所派之數汰除老弱將
名糧移歸新協就於連陽鄉勇中考騐人力強壯
技藝嫻熟者頂補因鄉勇即係該地居民素識排
内情形平時各守村庄防範猺人若募之入伍是
使益加奮勵而汛守倍嚴矣今三江新協既議設
兵二千名應設中軍都司一員守備二員千總四
員把總八員除韶協都司一員守備一員千總二
員把總四員始興營守備一員千總一員把總一
員改歸新協尚應添千總一員把總三員分為左
右二營令新協統率該協仍兼轄連陽營統隸督
提管轄其新協副將員缺查有春江協副將錢嘉
弓馬雖屬平常然能整肅行伍訓練士卒自上年
十一月委署韶協事務防範維嚴且又入排撫諭
深悉猺情以之調補新協副將是屬人地相宜可
收臂指之效矣此副將錢嘉同知劉有成如三年
之中果能交相砥礪潔已奉公興行教化訓練弁
兵地方安堵民猺樂業臣等稽其事實照福建臺
灣之例保
題應否即陞是出
皇上之睿裁也伏乞
勅部議覆施行
請添設汛防疏趙弘燦
題為酌議佈置汛防事竊照廣東韶州府屬地方山
深箐密其中多有礦坑自禁止開採之後不法之
徒每每潜行偷挖或無砂可得或借鐵爐傭工為
名則合夥搶奪由是附近村庄零星散處者恒有
刦掠之事臣屢行地方文武各官嚴加查拿因康
熙四十九年復有礦徒出没臣與撫提二臣會商
委官查勘山場於要緊隘口如青峝等處添設汛
防安兵駐守臣又不時申飭以期寧謐今本年六
月内曲江英德地方據報奸徒聚夥行刦纍纍臣
適在三水縣會審
欽案事竣隨即親往韶郡查勘山場途次英德即在石
門山坑擒獲賊首關鳳生等業經摺
奏外值提臣施世驃亦復到韶會勘各山場原設營
汛及添設青峝等汛亦巳星羅棋布該管將弁果
能實力巡防足以建威消萌毋庸更議惟曲江縣
屬之火燒山層巒叠嶂綿亘數百里此翁源曲江
英德三縣要隘之區應於山後添設千把一員帶
兵一百名在彼駐防又翁源縣屬之龍眼峝深谷
懸崖接連蛇子坑石門等處此即賊首關鳳生等
恃險拒敵被擒之山坑也應於此處設千把一員
帶兵一百名在彼駐防此添兵二百名若於韶州
鎮標抽調誠恐各汛兵單今臣等會議火燒山并
龍眼峝二處添設官兵於臣標及提標五營内各
委撥千把一員帶兵各一百名前往貼防俱係一
年一換以均勞逸如所轄山場仍有賊徒潜匿行
刦失事將該鎮專兼統轄各官照例
題參貼防之千把亦并附參照專汛例處分庶均有
責成而巡防不致懈怠至於應造官兵房屋若責
之地方官恐其派累里民臣與撫提二臣公同捐
資盖造俾官兵得有棲止之所再臣查勘一帶山
場多有爐商開爐煽鐵其招集工丁土著與外來
者相雜其間俱係赤貧無賴之輩爐商隨便容留
來則不查其蹤跡去則任聽其所之是以往往入
於匪類迨追捕急迫則又竄匿鐵爐為藏垢納汚
之地臣親歷其地知其情形因鐵爐課餉攸關未
便停止現飭各該縣將爐内工丁逐一清查如果
來歷明白者爐商出具保結方准容留仍將各工
丁年貌籍貫造冊呈繳文武各衙門存案倘有迯
亡事故俱令報明該縣會同汛弁不時查點如有
年貌數目不符濫留匪類則將爐商治罪其工丁
有回本籍者亦必呈明該縣逓回原籍以免飄流
為匪之弊如此則兵防既密稽察復嚴文武各官
協力同心而盜風庶可寧息矣㐲乞
聖鑒勅部議覆施行
請改設同知巡檢疏孔毓珣
題為改設同知巡檢駐劄要地以資經理以收實效
事該臣看得廣東惠州府海豐一縣山海交錯地
方遼闊其間稽查防範非縣令一員所能兼顧查
縣屬之碣石衛離縣城一百二十餘里駐劄鎮將
兵民襍處河田一汛僻處深山易藏奸匪汕尾地
方亦屬緊要海口漁民衆多向來俱無文員分駐
難資就近稽查經臣檄行司道將碣石衛守備可
否裁汰改設惠州府海防軍民同知一員駐劄碣
石衛城并將該縣南豐平安二驛改為河田汕尾
二巡檢之處確查妥議今據司道等會詳查碣石
為邊海要地兵民繁衆漁船出入必須文職大員
駐劄經理該衛守備止經徵屯糧不理兵民事務
實非必不可少之員應將碣石衛守備裁汰改設
惠州府海防軍民同知一員駐劄碣石衛城照州
縣之例設立民壯五十名專司督緝山海均資稽
查其衛守備原管一十六屯糧米内除梅林雙派
二屯坐落惠來縣屬地方就近歸併惠來縣管轄
其松林黃姜羅輋大安磜峰横隴石坡黃塘賴僧
朋塘上護赤花鄺公半逕共一十四屯即令改設
之同知管轄就近徵收屯米支放碣石鎮標兵糧
一應碣石沿海兵民事務除人命強盜照例仍令
海豐縣知縣印官承審餘令同知就近審理至防
海機宜該同知亦得與總兵官就近商酌再海豐
縣屬之河田汕尾二處俱為山海要地均須文員
稽查緝捕而該縣南豐平安二驛現住縣城俱無
夫馬船隻經管應將南豐平安二驛驛丞裁汰改
設巡檢二員分駐河田汕尾二處要地專司捕務
查緝奸匪并令該同知時加督飭如此佈置實屬
得宜於地方有益再查海豐縣屬東海滘地方尤
為廣闊商民輻輳該地原設有驛丞一員亦無經
管夫馬船隻之責應將東海滘驛驛丞改為東海
滘巡檢俾該地稽查亦有專責又甲子所捷勝所
與碣石衛有犄角之勢應將甲子捷勝二所千總
悉受新設同知兼轄庶呼應得靈事無掣肘以上
共議裁衛守備一員添設同知一員驛丞改設巡
檢二員其同知巡檢胥役應照經制額數添設所
需官俸役食銀兩即將裁汰守備驛丞額編經費
銀兩撥給至南豐平安東海滘三驛驛丞原管發
配徒犯悉歸海豐縣管理新設各員衙署内除東
海滘巡檢向有驛丞衙署可以駐劄毋庸添設惟
河田汕尾二巡檢向無衙署應需添設又碣石衛
守備亦無衙署賃房而居今改設同知亦應另建
衙署所需工料銀兩均請動支正項錢糧建造等
由前來臣等覆查裁汰碣石衛守備添設海防同
知與改設巡檢實於地方有益理合據詳具
題
請改連州為直隸州及廣東理猺同知疏
孔毓珣
題請改專丞牧之責成以重猺疆以裨政治事竊照
廣東廣州府之連州陽山連山三州縣地處府屬
之西北隅界連廣西湖廣二省峻嶺崇山猺人聚
處其連州管轄油嶺等三大排以及香爐山等各
小排連山縣管轄軍寮等五大排以及雞公背等
各小排周圍共四百餘里自康熙四十一年間三
省大兵會剿猺衆歸誠於附近猺排之三江口建
築寨城設立理猺同知移駐副將帶兵彈壓化誨
邇年以來稱為安分但其地鳥道羊腸最為險要
而猺性不馴化導非易必須理猺同知專任猺務
常駐該地不另委署調遣他出又連州改設直隸
將連山陽山二縣就近歸之州轄方為有裨查連
州至廣州府省城計程一千一百三十九里連山
縣至省城一千一百六十四里陽山縣至省城九
百四十四里而自連山縣至連州止七十里陽山
縣至連州止二百里道里遠近不同况廣州一府
統轄一十七州縣首郡政務既屬殷繁又轄相隔
千餘里之州縣不特行查督飭考核盤緝等事俱
難兼顧倘有緊要公務而往返即有數千里之遙
其何以辦理而保無遲悞今臣等議將連州改為
直隸知州即專轄就近之陽山連山二縣凡屬命
盜及一切政治事宜悉照廣東羅定州知州管轄
東安西寧二縣之例該知州徑由司道考核不隸
府屬得以就近考察屬吏督緝盜迯盤查倉庫安
輯猺民而廣州府分去遠隔之三州縣亦得稍就
簡易至理猺同知向例係兼管連陽等三州縣捕
務今連州既改直隸知州其理猺同知應改為廣
東理猺軍民同知徑隸司道考核照舊駐劄三江
口城不時入排巡察化導專理猺人事務如有猺
人盜案則以同知為專管或遇猺人爭訟有涉於
連陽三州縣民人者聽其關會審理其猺戶錢糧
仍聽連州連山縣照舊徵解三州縣民間捕務則
照羅定州之例歸於各該州縣并捕巡官緝拿停
其同知兼管該同知亦不别行署事委遣俾其盡
心專理猺事彈壓稽查於吏治民生均有裨益矣
伏乞
皇上睿鑒勅部議覆施行
請卹忠疏楊文乾
題為欽奉
上諭事該臣看得臨陣捐軀守土授命文武諸臣及偏
裨士卒赤心報國奮不顧身者查明將籍貫事蹟
繕冊具奏一案經陞任撫臣年希堯接准部咨檄
行布按二司轉行查報去後兹據布政司常賚署
按察使司事參政殷邦翰詳稱查文職原任香山
縣知縣張令憲被逆倡亂破城罵賊不屈遇害身
亡原任陽山縣知縣屠洪基西寇攻城死守城陷
不屈被殺原任羅定州兵備道參議鄔象鼎原任
羅定州州牧慎淑仞同知金芳吏目陳炳新俱因
西寇陷城殉難身死武職原任虎門協左營右哨
頭司把總岑嗣恪原任順德鎮標守備馮俊俱因
海賊謝昌飄犯血戰身亡原任潮州鎮標中軍遊
擊李成功原任澄海協右營都司白虎原任澄海
協右營千總何亮皆因原任潮州鎮總兵劉進忠
叛逆殉難身死均係守土授命臨陣捐軀之員應
邀祀典以表精忠臣謹會同兩廣總督臣孔毓珣
合疏具
題伏乞
勅部查議施行
公同議覆疏郝玉麟
題為遵
旨公同議覆事該臣等看得肇慶府新興縣屬之瓮峝
地方離縣治八十里北有裏峝西有磨石峝西北
有三水峝四峝相連萬山層叠盤旋約數百里峝
外山場止與恩平開平陽春東安等縣接壤離新
會開平高明交界之皂幕大山二百六十餘里與
新會縣之厓門大洋相隔四百餘里既屬窵遠復
不連界但地方僻險民居稀少易於藏奸向係臣
標官兵貼防撥臣標前營把總一員帶兵五十名
駐防裏峝之石窩汛撥目兵三十名駐防三水峝
之合水龍逕汛至黎正所奏康熙十八年集師驅
除之事無卷可稽惟康熙六十一年間有賊首張
祖珠等曾於瓮峝等處山場潜聚刦掠為害經前
任督臣楊琳調撥官兵分路搜剿擒獲賊首正法
捕治餘黨地方獲安至峝内地方據肇高廉羅道
副使于其珣等勘稱四峝山谷窄狹所有平土久
經墾熟輸糧即山傍坡斜之地亦皆種植薯芋此
外再無荒土可墾但峝内良民居其七奸民居其
三石窩龍逕兩汛之兵尚少勘得瓮峝之古岡村
居瓮峝適中之地前有平峝可以建汛傍有白花
嶺可以望遠且為入恩平等縣小路之總區易於
把守再查磨石峝現有鄉勇八名瓮峝現有鄉勇
十二名須令各添設六七名與石窩等汛之兵互
相聲援等情臣等查瓮峝地方既無荒土自可毋
庸招墾烟戶既少則設兵不必過多似可毋庸另
增一營駐劄惟瓮峝僻處萬山之中原防石窩龍
逕兩汛駐防官兵僅共八十名實覺兵單巡防稽
察恐致鞭長莫及相應添設一汛以資彈壓但附
近協營汛廣兵單提標相隔遙遠均難抽調臣等
再三籌畫擬於臣標再抽撥千把總一員目兵六
十名貼防瓮峝之古崗村督率巡防其瓮峝磨石
峝雖各現有鄉勇但為數不多瓮峝應酌添六名
磨石峝應酌添八名統與石窩龍逕兩汛官兵互
相犄角彼此聲援遇有失事該千把總照專汛官
一例參處則官弁知儆防範加嚴而奸匪潜消地
方自可永遠寧謐矣臣等公同酌議伏乞
皇上睿鑒勅部議覆施行
請添設巡道疏郝玉麟
題請添設巡道以資兼轄事據廣東布政使王士俊
詳稱竊照設官駐劄之處原期管理地方而地方
緊要之間必須專員控制查粤東肇高廉羅道管
轄肇高廉三府羅定一州駐劄肇慶府雷瓊道管
轄雷瓊二府駐劄瓊州府肇慶密邇省城原不需
道員駐劄因總督移駐肇慶兩司俱在廣州留一
道員聽候批審事件必不可少但自肇慶以至高
州相隔十有餘日由廉州以至肇慶計程更遠幅
&KR0695;遼闊呼吸難通是肇高廉羅道實有不能兼顧
高廉之勢雷州雖為雷瓊道所管轄奈雷州在海
之北瓊州在海之南中隔大洋烟波飄渺風信無
常猝有緊急公文傳逓阻滯是雷瓊道實有不能
兼顧雷州之勢况雷州僻處海濱廉州與交趾接
壤確為粤東要地高州居雷廉二府之中僅有總
兵彈壓兵弁而無敵體之巡道同城共事且離省
途遥往返動以月計該鎮遇有公務一時莫可咨
商深恐勢孤而力不振應請添設巡道一員駐劄
高州府即以高雷廉三府州縣隸其所屬名為高
雷廉道改肇高廉羅道為肇羅道止轄肇慶一府
羅定一州仍駐劄肇慶改雷瓊道為海南道專轄
瓊州如此則海南道鮮海洋間隔之虞肇羅道無
鞭長不及之慮而高雷廉道得居中馭近之宜更
有請者惠潮道駐劄潮州接連閩省山海交錯關
係非輕應與添設之高雷廉道及改設之海南道
俱加以兵備道職銜庶兼轄兵民益足壯監司之
聲望協和文武自能弭盜賊以潜蹤本司為地方
形勢起見理合詳請院臺察核具
題緣由到臣據此該臣看得肇高廉羅一道駐劄肇
慶而控制千里以外之高廉二府雷瓊一道雖止
轄二府而雷州在海之北瓊州在海之南大洋間
隔猝難呼應是此二道員俱有鞭長莫及之虞兹
據布政使王士俊審度地方遠近情形詳請分肇
高廉羅道之高廉二府分雷瓊道之雷州一府添
設巡道一員駐劄於雷廉適中之高州府名為高
雷廉道改肇高廉羅道為肇羅道專轄肇慶一府
羅定一州改雷瓊道為海南道專轄瓊州一府并
請將惠潮道與添設之高雷廉道及改設之海南
道俱加以兵備道職銜庶兼轄兵民協和文武自
能弭盜等由前來臣查高州添設巡道分隸管轄
實屬措置得宜地方有益又惠潮高雷廉海南等
處俱係海疆要地道員有控制之責均應加以兵
備道職銜以樹聲威理合據詳具
題臣謹會同署理廣東巡撫印務戶部右侍郎臣傅
泰合詞具
題伏乞
皇上睿鑒勅部議覆施行
議改營制十三條事宜疏郝玉麟
為謹遵
諭旨會議營制事宜仰祈
睿鑒事竊臣看得粤省營制扼險據要聲勢聯絡相沿
已久原未便輕議紛更是以
和碩怡親王等議將提臣王紹緒原奏更改營制事
宜令臣等再行詳確定議也臣會同署撫臣傅泰
謹按地方形勢審度時宜詳加諮詢悉心籌畫固
不敢急遽紛更以滋事亦不敢因循苟且而塞責
伏查粤東僻處海隅荷蒙
聖朝休養生息近來生聚日繁商賈輻輳倍於往昔其
間營制佈防似宜隨時酌改量為裒益庶緩急得
宜輕重合度邊疆鞏固永享敉寧謹將提臣王紹
緒原奏
和碩怡親王等前議及河道總督臣孔毓珣後議秉
公斟酌分别應行應止併臣等因地相度芻蕘管
見一併具摺覆陳恭候
皇上採擇
一左翼鎮之宜仍駐順德也查提臣王紹緒原奏
請將左翼鎮總兵移駐新會該鎮左營遊擊移
駐新塘右營遊擊移駐胥江經前督臣孔毓珣
議覆稱左翼宜照舊駐劄順德該鎮右營遊擊
宜移駐蘆苞口汛左營遊擊應仍舊駐劄河口
東砲臺汛等因臣等查順德地方逼近省會接
連大洋臣等前經親往順德香山澳門等處查
勘以順德新會相較順德更為緊要左翼總兵
駐劄其地内為省城之保障外為虎門澳門各
緊要海口之應援左右遙制新會新安沿海地
方聲勢聯絡實屬扼要且省城為全粤根本重
地按其形勢省城居中左翼鎮居南右翼鎮居
北左有惠州提標右有肇慶督標四面分佈重
兵昔人建立營制原有深意新會在省城西南
一隅繒艍等船必候潮長始能出入緩急難資
調遣若將左翼鎮總兵移駐新會不但省城南
面空虛且離虎門澳門遙遠難以兼顧似應如
前督臣孔毓珣所議仍舊駐劄順德無庸更張
至該鎮右營遊擊移駐之處臣等因查勘圍基
便道閱看胥江蘆苞口俱濱臨北江大河胥江
居上蘆苞口居下相離不過五里但胥江止面
臨大河前後别無港汊蘆苞口面臨大河左有
支河一汊直抵省城春夏潦長船隻通行匪類
易於出没較之胥江更為險要是右營遊擊亦
應如前督臣孔毓珣所議移駐蘆苞口汛再查
左翼鎮左右二營遊擊從前皆駐廣州新城之
外巡查河道稽察奸匪亦屬緊要今右營遊擊
既議移駐蘆苞口則左營遊擊亦應如督臣孔
所議仍舊駐劄河口東砲臺汛以壯省城之聲
援也
一新會營之宜添設官兵也查左翼鎮雖不宜移
駐新會但新會地方襟山帶海奸宄易於出没
亦屬緊要該營原設遊擊一員守備一員千總
三員把總四員戰守兵共一千一百二十三名
官少兵單不足彈壓不敷分汛是以從前派撥
將軍督撫三標兵共九百餘名前往該縣地方
貼防雖在汛守終屬客寄又不隸新會營管轄
未免呼應不靈查粤省貼防處所甚多然地方
少緩則貼防之兵便足協幇巡緝若新會地方
又非别處可比貼防弁兵恐有疎懈關係實非
淺鮮臣等謹議新會營遊擊應改為參將再添
設守備一員千總一員把總四員目兵六百七
十七名合之原額共足一千八百名分為左右
二營統隸參將管轄又該營所屬之崖門港口
通連大洋甚屬緊要從前建設砲臺二座止撥
千把一員防守殊覺虛單今應將添設之守備
駐防崖門砲臺其餘弁兵相險分佈其將軍督
撫三標原貼防弁兵悉行撤回則責任專而巡
防力矣
一河頭汛之宜添設官兵也查提臣王紹緒原奏
請將將軍督撫提各標兵丁裁抽一千名移駐
河頭汛設立參將守備千把添塘增汛經前督
臣孔毓珣議稱甕峝地方至河頭汛計程一百
三十里甕峝現經
題請添兵防守河頭汛止須酌增弁兵不必另設參
將大營等因臣等查河頭地方為高雷廉瓊四
府衝衢要道商賈往來必由之路地方曠野甕
峝雖設有弁兵路遠兵單勢難兼顧在提臣王
紹緒議設參將安兵一千固屬過多而前督臣
孔毓珣議止酌增弁兵又恐不足彈壓臣等查
河頭原隸羅定協管轄該協原分左右二營向
止額設副將一員都司一員守備二員千總二
員把總四員目兵一千零五十五名原屬汛廣
兵單今應添設都司一員千總一員把總二員
目兵四百名駐劄河頭汛就近兼防甕峝石窩
龍逕各要汛仍歸羅定協統轄與該協原設官
兵通融勻撥分為左右二營其督標原撥貼防
甕峝石窩龍逕各汛弁兵撤回本汛則要地得
有控制矣
一新安營多餘戰馬之宜撥入河頭汛也查提臣
王紹緒原奏以新安營新改水陸兼防多餘馬
兵三十三名請與左翼鎮步兵調換經前督臣
孔毓珣議覆應如所請臣等查左翼鎮標三營
俱係水師調換馬兵不甚適用今現議添設之
河頭汛係屬陸路請將新安營多餘馬兵三十
三名改為步兵裁出戰馬三十三匹撥入河頭
汛目兵騎操則陸汛得有戰馬操防而兵丁亦
可免調換之煩矣
一增城營遊擊之宜改為參將也查提臣王紹緒
原奏請將增城營遊擊改為參將其廣州協屬
之龍門營守備就近歸併增城營管轄併請添
設千把佈防經前督臣孔毓珣議覆龍門營應
改隸增城營就近管轄惟增城營遊擊毋庸改
設參將龍門亦不必添設千把等因臣等查龍
門營原隸廣州協兼轄但相距廣城三百二十
三里其路較遠應改隸增城營就近管轄俾督
飭便易所轄之地既廣則官職亦宜加崇應如
提臣王紹緒原奏將增城營遊擊改為參將其
管轄龍門增城二守備分為左右營照舊防守
以壯聲援千把員弁毋庸添設則營制妥協矣
一化石營之宜酌添弁兵也查提臣王紹緒原奏
請將廉州營抽兵二百名歸入化石營再添設
千把二員將高州鎮貼防龍頭沙砲臺兵丁撤
回經督臣孔毓珣議覆應於廉州營抽兵五十
名歸化石營管轄撥化石營外委一員防守龍
頭沙砲臺將高州鎮標原防之兵撤回毋庸添
設千把等因臣等查化石營管轄化州石城二
州縣額兵二百八十七名實屬汛廣兵單提臣
王紹緒議添兵二百名誠不為多但欲專就廉
州營抽撥尚未妥協盖廉州界連粤西逼近交
阯兵丁不便多抽今應於廉州營酌抽把總一
員目兵九十名再添募目兵三十名共足一百
二十名撥入化石營充額相險佈防至化石營
原隸高州鎮統轄所有該鎮標原貼防龍頭沙
砲臺弁兵應仍照舊貼防以資汛守遇有失事
與專汛弁員一例處分則可杜疎懈之弊亦免
汛廣兵單矣
一靖海神泉二城之宜駐劄水師官兵也查提臣
王紹緒原奏請將惠來營所屬靖海神泉二城
照舊駐劄陸路官兵經前督臣孔毓珣議覆業
將惠來營分防隆江堡之千總一員撥往神泉
駐劄不便更易等因臣等查惠來縣屬之靖海
神泉二城原係惠來營備弁帶兵駐劄分防因
康熙五十六年間改立砲臺前督臣楊琳將海
門營水師備弁移駐二城將惠來營原駐官兵
撤防隆江堡等汛所有砲臺海港歸海門營水
師管轄陸路村庄仍歸惠來營管轄至雍正七
年前督臣孔毓珣以靖海神泉一帶村庄離惠
來營窵遠難以兼顧復撥分防隆江汛千總一
員帶兵前往靖海所城駐防就近巡查陸路村
庄甚屬允協此節應如督臣孔毓珣所議毋庸
更易再查隆江堡汛千總前督臣孔毓珣原撥
往靖海城駐防並非神泉合併聲明
一崖州營遊擊之宜改為參將也查提臣王紹緒
另摺陳奏海疆請駐水師一摺請將瓊州海口
協副將移駐崖州以崖營遊擊調換海口併抽
減龍門協兵二百六十八名歸入崖協經
和碩怡親王等議覆提臣所奏似屬可行令臣等再
行確議而前督臣孔毓珣則議崖營毋庸添兵
換協止令瓊州副將每年巡哨時分撥兵船由
高州而至崖州龍門副將每年巡哨時分撥兵
船由儋州而至崖州等因臣等查得崖州係瓊
郡極南之地面對安南風順帆輕一日可到且
左通東洋諸番羅列實為邊海要區該營額設
遊擊一員守備一員千把六員目兵七百八十
七名哨船三隻不足以建威消萌督臣孔毓珣
所議止令瓊州龍門二協每年分撥兵船會合
哨巡未為嚴密提臣王紹緒原奏調撥官兵船
隻駐防之處誠壯海疆聲勢但海口為全瓊門
戶密邇郡城額設水師副將駐劄彈壓原與雷
郡海安營為犄角之勢不便輕調至龍門逼近
交彜額設水師兵丁亦未便抽撥臣等再三籌
畫莫若將崖州營遊擊改為參將併添設經制
千總一員外委一員目兵一百一十八名哨船
三隻合之原額官兵水陸酌量分配其陸路官
兵專防黎岐水師官兵分為兩班巡查海面仍
令瓊州副將每年撥出兵船由萬州至崖州龍
門副將每年撥出兵船由儋州至崖州會合哨
巡至崖州營向係陸路不諳水師添設弁兵應
於附近瓊州水師協摘調換補則巡防嚴密要
地有備無患矣
一番禺縣屬南村地方之宜移駐官員也查提臣
王紹緒另摺陳奏敬陳海疆末議一摺請將理
猺同知移駐番禺縣屬沙灣地方抽撥虎門協
左營都司同駐經
和碩怡親王等議覆應如所請而前督臣孔毓珣則
議以理猺同知及虎門協左營都司不便移駐
沙灣應撥虎門協原駐市橋之右營都司及番
禺縣縣丞一同移駐茭塘司屬之南村地方等
因臣等謹查番禺縣屬之沙灣茭塘二司地居
濱海素為盜藪防範宜嚴但理猺同知駐劄連
州三江口寨城控制八排管理猺務職任綦重
未便輕議移撤又虎門為省城門戶且洋船出
入之總滙更屬緊要該協副將每年有輪班出
海統巡之任其額設都司二員内右營都司已
駐市橋若再將左營都司移駐沙灣副將出海
統巡則虎門重地竟無大員駐劄彈壓深為未
便况沙灣地方近經布政使王士俊奏准添撥
把總一員帶兵五十名前往駐劄協同巡檢查
緝匪類漸覺稀少惟茭塘司屬之南村地方烟
戶繁庶山路多岐匪類出没較之别村更為頑
梗而與市橋石棋新造各緊要村庄路逕相通
登高瞭望四面可及實為沙茭兩司適中要地
向無官兵駐守其駐市橋都司又專管水汛不
管陸路是以匪徒潜匿緝捕為難似應如前督
臣孔毓珣原議將駐防市橋之虎門協右營都
司移駐南村帶領兵丁一百二十名居中調遣
就近督飭沙茭二司水陸塘汛協力巡防如沙
茭二司地方遇有失事無論水陸俱將該都司
照兼轄官例一併參處其原隨防市橋千把一
員槳船二隻仍令配撥兵丁照舊駐防市橋聽
該都司往來督飭併將番禺縣縣丞一員移往
南村駐劄令其不時督同沙茭二司巡檢宣講
上諭稽查保甲清除奸匪遇有失事亦照專管官例參
處至移駐之都司縣丞責成既重議叙宜優如
果三年之内並無盜案仰懇
聖恩准予保
題陞轉以示奬勵如此分佈責成縣丞察緝於内都
司督防於外文武相資内外嚴密於地方似有
裨益至提臣王紹緒奏請預發庫銀購買戰船
桅木一節業經前督臣孔毓珣具疏
題請奉
旨准行現經動項委員前往閩楚二省購買運回備用
應毋庸再議
一廣州春江二協不宜仍隸鎮轄也查廣州協副
將駐劄省會向因與左翼鎮同城故隸該鎮統
轄又春江協駐劄陽江縣因舊有順德一鎮管
轄地方頗少故歸順德鎮管轄嗣順德鎮裁汰
而左翼鎮移駐順德是以又改歸左翼鎮統轄
但左翼鎮現統轄四協九營地方遼闊難於兼
顧且廣州協與撫臣同城又離惠州提臣不遠
春江協距肇慶亦近遇有緊急軍務督撫提可
以就近指示調遣今二協往來公文考送弁兵
俱由左翼鎮核轉未免徒多轉折反致遲滯應
請將廣州春江二協改照惠州肇慶三江羅定
等協一例即以副將專營不隸總兵統轄不但
行文便捷且考送弁兵亦免紆迴跋涉又廣州
協專管南番二縣村庄稠密汛廣差繁額兵一
千零二十九名不足分防且該協額設都司守
備千把俱分防外汛存城止有副將一員遇有
公務乏員差委今應添設經制千總一員外委
一員駐劄省城聽候調遣并添設目兵一百四
十五名分防所屬要汛再查該協轄屬之三水
營地當孔道差務繁多額兵止一百七十二名
為數太少亦應添兵二十八名合之原額共足
二百名則汛防有賴矣
一馬步戰兵之宜酌改步守也查提臣王紹緒原
奏請將左右二翼鎮及增城營額設戰兵照戰
三守七之例改為守兵扣出餘銀為添設官兵
俸餉經督臣孔毓珣議覆應照例漸次更改臣
等查粤東營制俱有守兵惟左翼鎮標左右二
營右翼鎮標中左右三營及增城營原係昔年
藩下標兵改設是以獨無守糧今照通省營制
自應改戰為守以臻畫一但左右二鎮為省城
前後屏障遇有緩急兩翼捷近檄調每多與别
處營分實有不同若槩照戰三守七之例一體
更改亦未妥協臣等謹議將左右二鎮戰兵俱
改為戰守各半查左翼鎮左右二營原無馬兵
共額設步戰兵一千七百三十六名按照戰守
各半之例應將步糧改設守糧八百六十八名
每年約節省餉銀五千二百零八兩右翼鎮標
中左右三營共額設馬步戰兵二千六百五十
五名查該鎮所轄地方俱係崇山峻嶺額兵不
敷派防是以所屬龍眼峝火燒山二汛從前派
撥督提二標目兵共二百名前往貼防終屬未
便應行撤回又該鎮路當孔道解餉護迯差務
殷繁向例惟右營獨任其役未免偏枯臣等詳
細酌議該鎮標應再添兵三百四十五名合之
原額共足三千之數所添兵丁除撥防龍眼峝
火燒山清遠英德各要汛外餘俱存城嗣後一
應差務三營均派以均勞逸該鎮標按照戰守
各半之例應留馬步戰兵一千五百名應將步
糧改為守糧一千一百五十五名每年約節省
銀六千九百三十兩又增城營額設馬步戰兵
八百八十一名應照通省戰三守七之例將步
糧改設守糧六百一十六名每年約節省銀三
千六百九十六兩再查督標五營與提標五營
額制均係馬二步八但粤東地方非山即海平
衍甚少馬匹不須過多臣等謹議改照馬一步
九之例將多餘馬糧裁改步戰計督標五營共
馬兵九百七十八名今應裁改步戰四百七十
八名每年約節省加餉料乾銀七千零八十三
兩零提標五營馬兵共九百五十四名今應裁
改步戰五百零四名每年約節省加餉料乾銀
七千四百六十七兩零合計通共節省銀三萬
三百八十餘兩除撥支河頭汛新會營崖州營
廣州協現議添設都司一員守備一員千把十
員共該俸乾銀八百七十八兩零并扣留右翼
鎮添募守兵三百四十五名該餉米銀五千九
兩零尚剰節省銀二萬四千四百九十餘兩按
照戰三守七之例約可添募戰守兵共一千五
百名請即將此添募之兵以四百名撥入羅定
協河頭汛以三十名撥入化石營以一百一十
九名撥入崖州營内將一名拔為外委千總以
六百七十七名撥入新會營以一百四十六名
撥入廣州協内將一名拔為外委千總以二十
八名撥入三水營充作現議添兵額數尚餘兵
一百名請將六十四名歸回左翼鎮標左右二
營將三十六名歸回增城營則不必另動餉項
而要汛應添兵數皆得足額至督提兩標議裁
馬糧所遺馬匹俟本標及各鎮協營額馬有倒
斃者報明給領補額以省變價之煩又各兵原
食馬步戰餉相沿已久若一旦驟改實有未便
應俟各兵有老病事故開除者漸次改易或各
兵内有情願先行就改將節省銀兩移撥於其
弟男子姪頂充新添糧缺者亦准先行改補則
兵情允惬益圖報效矣
一香山要地之宜移設官員也查香山協額設副
將一員都司二員守備二員千把十二員專管
香山水陸地方因協屬之前山寨逼近澳門康
熙五十六年間建築寨城撥該協左營都司一
員守備一員經制千總一員外委一員帶兵一
百五十名前往寨城駐防以示控制但前山雖
近澳門究屬蕞爾彈丸居民稀少况離澳門五
里設有關閘已安經制把總一員外委一員目
兵二十六名而前山復駐劄都守千把多員殊
覺繁冗且香山縣城居民稠密兼有倉庫監獄
尤為根本要地該協右營都司已出防潭州存
城止有副將一員右營守備一員一遇出巡或
因公差遣城池重地竟無大員彈壓殊為未便
臣等細加斟酌莫若將該協原撥駐防前山寨
城之左營守備一員調回縣城駐劄俾得就近
料理糧餉軍械操練存城兵馬又香山縣屬之
澳門離縣城一百二十餘里地居濱海漢彜雜
處縣令遠難兼顧雖附近前山關閘設有都司
千把駐守但武員不便管理民事臣等請添設
香山縣縣丞一員駐劄前山寨城就近點查澳
内居民保甲稽查奸匪盤騐船隻則彈壓有官
奸匪自當斂跡矣
一内河水道之宜派撥標兵遊巡也查粤東為邊
疆澤國外洋内港匪類乘船出没飄突靡定較
之陸路更為險要巡防之法不可不密從前外
洋奸匪不一而足自設兵船哨巡以來近年外
洋失事頗少實緣出哨官兵晝夜巡查匪類無
從托足商賈得獲敉寧至内河腹地如省會附
近河面及通衢之蘆苞口汛或刦奪槳船或打
搶行商種種不法盖因内河港汊錯雜該管水
汛雖有一二哨船勢難兼顧而陸汛官兵又苦
無船難於追捕至前督臣楊琳
題定督撫提各標官兵按季派撥巡查河道又未定
有失事處分遊巡官弁未免以事非切已不肯
實力奉行雖有遊巡之名究無查拿實濟今臣
等議得將軍督撫提各標原撥貼防新會甕峝
火燒山等處各汛共兵一千二百餘名今議撤
歸本汛則各兵除操期之外别無差遣汛防之
役竊思兵宜習勞緩急始可適用請將撤回各
標貼防弁兵每標備足哨船十隻各就駐劄處
所配駕遊巡附近河道如將軍標則撥出將備
帶領兵船遊巡廣州府屬之番禺東莞增城一
帶緊要大小河道撫標撥出將備帶領兵船遊
巡廣州府屬之南海順德香山新會廣海寨一
帶緊要大小河道督標撥出將備帶領兵船遊
巡肇慶羅定及廣州府屬之清遠三水一帶緊
要大小河道提標撥出將備帶領兵船遊巡惠
州府屬緊要大小河道遇有失事除將本汛將
備千把照例參處外仍將遊巡官弁一併附參
照貼防官例議處其遊巡官兵每年四季分班
更換以均勞逸如此分路分班梭織遊巡絡繹
不絶約期會哨互相策應於地方實有裨益再
臣等現委惠潮道劉運鮒督同地方官將一切
商漁船隻無論大小俱印烙編號船頭大書某
縣埠甲及船戶姓名字樣俾遊巡官兵一目了
然稽查便易奸匪更難托足至臣等標兵雖生
長海濱然素係陸師於水師實未諳練今議令
輪班遊巡應於附近水師兵内每船酌撥舵水
數人令其教習久之必然熟諳將來設有緊急
無論水陸俱可調遣為用是遊巡一法不但宣
揚威武消弭奸宄且可操練標兵不致虛糜糧
餉再陸路附近緊要地方雖經前督臣楊琳
題定將軍督撫提各標官兵按季派撥遊巡但粤東
每年時値春夏風雨淋漓山水漲發陸路官兵
難於行走且沿途又無公廨營房寄居村庄不
無滋擾是以歷來遊巡每多虛應故事臣等請
於每年自八月初一日起至二月初一日止此
數月天晴水涸官兵易於往來且匪類每多在
於此時出没派撥官兵不時遊巡各令裹糧行
走不許擅動民間一草一木遇有失事亦照貼
防官例參處其餘月分停其撥遣則遊巡俱有
實濟矣
以上一十三條有就提臣王紹緒條奏分别可否
者有臣等愚見所及據實附陳者合計共議添設
縣丞一員都司一員守備一員千把總十員目兵
一千八百四十五名遊擊改參將三員馬兵改步
兵一千一十五名步兵改守兵二千六百三十九
名移駐遊擊一員都司一員守備一員縣丞一員
目兵一百二十名抽調把總一員目兵九十名改
換戰馬三十三匹通共更改營制一十七處其添
設弁兵俸餉即以所改步守兵丁餘溢餉銀陸續
補欵是餉不加增而兵額益廣雖有更改營制移
調換汛亦皆就近撥派官兵無遠涉之煩至於馬
改步戰改守應俟各兵有老病事故開除者漸次
改補或各兵内有情願先行就改者即准以弟男
子姪頂充新募兵丁之數則不致急遽更張其餘
俱按照地方險易通融裒益雖略有更改並無紛
擾於現今佈防控制之法似覺得宜惟是臣等識
見短淺是否可行恭候
聖主睿裁倘蒙
俞允其應需官署兵防哨船以及一切更換管轄分防
遊巡事宜容俟逐一查明分别造冊另行
題請伏乞
皇上睿鑒施行
請免定弓虛稅疏傅泰
題為詳明定弓虛稅以清款項以除積弊事該臣看
得廣東廣州府屬南海縣田地稅畆於萬歷九年
清丈通縣失額田貳千貳百貳拾捌頃陸畆肆分
零將丈實田地按畆加稅以補失額之數名曰定
弓嗣將香山等州縣新墾坦畆陸續陞科移抵至
萬歷四十六年清算除移抵併續割附花縣田地
帶虛之外尚實存虛弓税二千四十二頃六畆一
釐零該銀八千二百七十五兩四錢零自萬歷四
十六年起至雍正六年據香山等十五州縣共報
墾陞科移抵銀陸千九百九十二兩九錢九分二
釐四毫南海本縣歷年陞科自抵銀三十三兩四
錢九分八絲八忽二共已抵銀七千二十六兩四
錢八分二釐四毫八絲八忽更有已報陞未起徵
移抵銀六百九十四兩六錢七分三釐又花縣田
地内有從南海縣割附者亦帶虛弓缺額田一百
五十五頃八十六畆四分一釐九毫該銀六百三
兩四錢七分已經香山等州縣報墾移抵足額此
各移抵銀兩均經歷年
題報在案兹據廣東布政使司布政使王士俊詳稱
以此縣之陞科移抵彼縣之虛糧其中田地不無
奸民藉為隱佔即如香山縣自立有香田南稅名
目有香田而實非南税者遇有爭端皆得假借南
稅支吾是移抵流弊不特兩縣税畆難以稽查即
各縣錢糧亦多混冒不清應請將各州縣陸續移
抵南海虛税銀六千九百九十二兩九錢九分二
釐四毫移抵花縣虛税銀五百三十四兩九錢二
分四釐併未經起徵移抵銀六百九十四兩六錢
七分三釐俱歸各州縣額内徵解其南海縣缺額
税二千四十二頃六畆一釐七毫該缺銀八千二
百七十五兩四錢七分五毫五忽除自抵銀三十
三兩四錢九分八絲八忽尚缺銀八千二百四十
一兩九錢八分四毫一絲七忽花縣缺額稅一百
五十五頃八十六畆四分一釐九毫該缺銀六百
三兩四錢七分除自抵銀六十八兩五錢四分六
釐尚缺銀五百三十四兩九錢二分四釐將此二
縣缺額銀兩現今槩免攤徵内有豪強欺隱者勒
令南花二縣勸諭盡行首出比照别縣報荒報遷
之案漸次增補仍令業戶圖甲長各具甘結如有
扶同隱匿查出一體坐罪并備造實在都圖甲戶
則數税畆册繳核如此則南花二縣不得借移抵
之名以為欺佔之地而香山等十五州縣錢糧亦
無混冒不清之患矣臣覆核無異理合具
題伏乞
皇上睿鑒勅部議覆施行(以上疏)
舊通志序金光祖
國家電掃九區混一六服聲靈四訖薄海從風車書
同文之盛延及九眞日南雕題儋耳龍戶馬人之
族靡不沐浴休明嬉遊光天化日之下於是師保
揆臣搢笏上書請廣修寰宇通志
上可其議部檄至兩廣臣光祖適備員總督聞
命拜手颺言曰猗歟休哉春秋之義大一統書稱聲教
訖于四海朔南暨詩曰于疆于理至于南海唐虞
三代之盛亦何以加焉因下檄兩粤諸司俾如
制從事先諸州邑守令臣開局纂修書成上之郡刺史
刺史臣滙裁而潤色之挈領整綱芟蕪補闕彙送
方伯方伯臣乃大會通都薦紳耆碩校讎編摩紉
千腋以為裘貫斛珠而成珞洋洋乎若百川之歸
海也是役也凡數經寒暑三易藁而東粤通志幾
竣壽梨有日矣値八桂阻兵西省之志尚闕有待
臣督臣也宜合東西二粤成書上之太史故遲回
需企久之頃際
皇靈赫濯削平僣亂邕桂衡湘咸歸正朔粤西一志將
踵事於投戎息馬之餘矣適東志剞劂告成擬先
獻
闕下臣雖仗鉞師中宜有一言弁簡端以備敷奏之末
粵稽南交自羲叔爰宅以來中天文明首開風會
下分荆揚衡廬之氣上鍾牛女翼軫之精俯溟渤
而控梯航帶甌閩而引郴桂洵東南一大都會也
臣昔忝撫西軍隨晉開府崧臺前後在粵十餘載
嶺表山川形勢戶口丁猺則壤賦役風土人物疆
宇阨塞日夜計此至熟嘗惴然内念膺邊陲股肱
重寄思以綏靖海邦令戶口何以繁息賦役何以
均平風土人物何以阜安形勝疆宇何以鞏固兢
兢然惟恐不足憲庶僚而正百度以紆
宵旰南顧憂則吏兹土者其寧敢尸素自逸乎我
皇上誕撫八極日晅雨潤萬國咸寧嶺海珠犀象貝將
偕裳雉旅獒竝輸
天府臣且虎拜上圖以慶咸五登三之烈是書也倣周
禮職方氏而纂圖外史氏而作志志倣九丘圖師
九鼎每篇之中三致意焉在易之觀曰先王以省
方觀民設教虞夏以降不親巡狩方岳則十二州
牧伯率其封内侯服以述職於朝臣等之上是志
也亦猶述職之意云耳
砲臺序楊琳
皇上神聖威武蕩平四海五十餘年猶安愈求安籌及
海防
勅下九卿會議丙申冬琳入
覲謝
恩而承
諮詢并
命與廷臣集議其禁止南洋販載米糧私賣船隻諸條
業已奉
旨頒行遵照惟沿海砲臺議令督撫提鎮會勘具題琳
陛辭就道於孟夏初旬抵任越八日即起程順途先往
香山澳門閱看次至省城會同將軍撫提諸公商
議粤省海道綿長旋繞往回非終歲不能竣事惟
虎門為全省門戶應行會勘餘當分任爰於五月
朔日登舟偕往勘明拜疏分道而行琳由東路馳
往惠潮濱海諸邑琳向為閩省提軍今覩粤中沿
海村落戶足人稠商船絡繹俗鮮廉恥不畏盜賊
之罪名而以盜賊期富貴與閩中沿海惡俗無異
焉雖營制羅佈而出没如常且其奸宄百出將欲
上盜而預報被擄親朋贈餞曾不為恥加之水陸
營汛既得漁船陋規則稽察懈弛以致奸徒通賊
接濟盜糧實乃營汛縱賊殃及商民何以設防扼
要申嚴紀律仰副
宸衷披雨冒暑徧歷島嶼因知歸善縣屬之大星山海
豐縣屬之遮浪澳淺澳東西甘澳牛脚川石獅頭
惠來縣屬之神泉港澳脚溪東靖海所石碑澳赤
澳潮陽縣屬之錢澳廣澳蓮澳悉係一望渺茫並
無山島遮隔然賊船不能久停外洋勢必駛近内
海刦掠商船灣泊取水又新安縣屬之沱濘山潮
陽縣屬之河渡放鷄山澄海縣屬之沙汕頭大萊
蕪饒平縣屬之南澳鎮臘嶼山長山尾鷄母澳環
列海中悉屬内洋係賊船來往必經之路如各扼
險把守豈能飛越舊時明季遺留及
本朝遷界後所築烟墩瞭臺周圍數丈不能駐兵雖
有城堡數處亦在内港非控扼險要琳仰遵
皇上指授於臨海山梁據三面之險相度形勢建立城
堡自八十丈以下二三十丈不等安兵自八十名
以下至三四十名不等城内俱築實心高臺不用
垜口高出城牆垜口之上眼界瞭亮運用砲位三
面應手上設大砲數位建造營房官兵防守復添
馬步塘汛以為接應又達濠一營向設水師守備
並無城郭捍蔽今築城一座以資守禦西自新安
縣屬之沱濘起東至閩省水陸交界止共設砲臺
二十五處城一座分駐官兵一千四百五十餘員
名果能將備稽查弁兵效力晝夜瞭探以高臨下
遇有賊船開砲攻打立成虀粉一臺之設勝於兵
船數十一堡之兵可當勁卒千餘尚何奸徒不望
風生畏敢於海面遊奕哉益服
皇上聖算指示明見萬里無遺也但恐日久生玩弁兵
潛回數人看守虛應故事賊船去來全無知覺砲
位銹爛急時難用空負此舉所關甚巨是當
題明責成提鎮不時稽查無使懈惰督撫每年於正
九兩月南風北風漸起二時捐備火藥砲子委員
演放兩次
題報觸目警心庶可久遠至於惠潮二府沿海居民
以漁為業乃文武兵役人人得而魚肉之販米出
海歷經嚴禁而守口弁兵藉此以作利藪此又多
盜之源歷年錮弊今已嚴示禁絶務在有犯必究
督撫提鎮復擇廉幹弁員來往稽察此弊或熄窮
民既免需索洋盜無人接濟加以砲臺之防範則
奸宄消弭俗易風移惠潮之洋盜絶而全粤之海
面寧琳故於查勘砲臺之際順途編點澳甲查革
陋規飭諭將吏化導漁民以期風清弊絶共享太
平盛治今事竣返轡臚列險要各地商之同事諸
公并附述其槩云(以上序)
修復清遠大廟正陽三峽橋道記李棲鳳
南韶為百粵門戶山川險隘實鎖北方古今名勝
莫兹為甚然有最嶮巇最要衝為輪蹄之所必經
行旅之所必由者則在乎清遠大廟諸峽峽在清
遠者據江上游長十里許西連懷集至若正陽派
出大庾踞韶之翁英類皆層巒絶磵水流湍激徑
道﨑嶇兼以蓁莽滋多豺虎叢穴征帆馬蹟來往
維艱雖曰有道路橋梁幾經蹂躪久淹翳於烽煙
蔓草間不可復問矣至若大廟一峽獅子眠羊盤
踞其中懸崖絶壁古木枯藤勢難攀援非有開山
之祖重闢草昧刈荆榛則清遠大廟一帶終成畏
途欲求履道坦坦歌蕩平之休者烏可得哉雖然
事關重大修復匪易余莅粵日久每為再四低徊
欲動公帑則民困堪憂欲興私藏則薪俸有限兼
以軍務倥偬日夕勞苦雖欲有他圖而未暇也越
辛丑之秋値藩鎮能大發悲願上為
朝廷帶礪之圖下為國家平成之計而擇其可遺大投
艱者有西禪寺實行和尚遂以重任付之復命章
京吳廷桂吳守德范有功王養民等協理厥事不
動公輸不困民力凡諸動費皆出諸藩府資力既
齊興始於壬寅之春而告成於冬山闢以道水接
以梁絶壁飛湍倏焉㤀其險阻猗與休哉其古今
希有功德也實行和尚以為王猷盛大須勒諸石
以垂不朽因索記于予予念粵自開闢以來荷
上威福廓清海宇至今恩澤覃敷歌頌不絶乃復以金
剛全力修復英清峽道令山川間阻蕩然以平上
有功於
朝廷下有禆於萬姓山河帶礪之槩因而增新國家平
成之休遂以復振是何隆猷深澤溢嶺表而徧海
隅者不一而足也哉予目成盛事深慰夙懷遂拜
手而為之記
重修廣州府儒學碑記劉秉權
環粤皆山水也介在荒服自秦始置郡州剖符嗣
後賢哲輩出遂稱名邦予生長三韓距粤萬里曩
者備官侍從搜祕石渠流覽版輿緬焉神往我
國家以文德治天下聲教久敷於遐方予叨承
簡命謬膺節鉞撫兹南服控五嶺之嵯峨襟三江之淜
湃紫海滄漭朱崖奥折向所披圖者今則躬歷矣
美哉山川標險抒竒毓靈挺秀惟其風土擅勝是
以人才蔚興先達名世難以悉數如唐宋之最著
則有張文獻余忠襄崔菊坡其人于明則有知略
之何東官儒雅之丘瓊山經濟之梁文康理學之
陳白沙節氣之海忠介其人昭代以來蒐羅俊
乂接武聯翩迨三十年凡兹彬彬崛起者多文學
之士郭璞所謂南海衣冠之氣方開而未艾亶其
然乎夫端章服者攝其領樹巨蔭者龐其柢會省
固十郡之宗源而黌宫實多士之淵藪廣州郡學
據佳址於靈洲之東左則虎門潮汐層湧而來右
則西樵峰巒叠嶂而峙珠江一水盈盈洄繞于前
白雲諸山嶙嶙亘綿于後志所載禺山者屹居于
宫之中陟巔而望之形勝宛在矣宫之襟對為文
明門向因戒嚴守扄術家者謂氣脉壅窒有關庠
序予與前督軍周公會商於藩府洞啓有日矣但
兹數仞之内自兵燹之後未經修葺以至棟宇將
頽壁垣半圯橋門鞠為茂草泮水率為汚萊有事
兹土者未嘗不躑躅興歎迨夫庚戌秋祭予届齋
期是夕隱几之間恍見先師冠佩雍雍向予告
語焉夙興盥沐展拜傾誠起而循宫諦瞻有動乎
中因首蠲俸金百鎰搆材鳩工良賴在省三司各
道及太守相與協心經畫共勷盛舉爰是整復舊
制廓清故基約椓之舉大興丹艧之施加飾櫺星
有伉戟門將將矣首正殿以崇至聖次兩廡以
妥先賢又次及明倫堂以宏開講藝之地至於啓
聖及名宦鄉賢諸祠在在加修所以追尚淵源而
興起後學也㫄闢西圃肇建一亭顔曰觀德俾濟
濟多士為肄射之所詩云竹苞松茂鳥革翬飛庶
其似之猗歟萬年之爼豆聿新百粤之文風攸繫
將來階此發祥者霞蔚雲蒸麟麟炳炳余撫兹土
亦與有光庶幾仰佐
聖天子右文之治曲江之風度依然不綦盛哉工師告
竣援筆記言壽諸石志垂久云是役也不煩公帑
不勞民力亦不敢苟簡從事其督工之員效力勤
勞者例得並書于左
重建四賢祠碑馬元
君子志在復古則一隅而有天下之功一日而有
百世之量然必折衷於聖人之道始為法而可傳
聖人之道包天地民物於厥心合君相師儒而有
均責及夫得人而任先後同揆固運會所不得而
移升沈顯晦之所不得而間焉者也攷其本末自
堯舜以至孔孟代有其傳迄於宋為極盛而莫不
推濂溪周先生為宗主昔朱子以為上接洙泗之
統下啓河洛之傳良有以也數百年而有陽明王
先生出先生為有明一代名臣而致知主静之說
更大而有本同時則有白沙陳先生高弟冢宰湛
先生舟車往復恒經虞城前太守符公為築甘泉
精舍以禮之其崇重理學如此先是周先生原有
專祠元守郡朞月潔蠲展謁一望平蕪鞠為茂草
盖韶自軍興以來士有輓輸官期補救欲修舉力
有未逮余因毅然捐俸即書院舊址搆堂三楹奉
濂溪先生而以姚江新會增城三先生合祀堂之
後有池有亭别見小記翼以㫄舍繚以周垣既成
曲江令周君韓瑞偕府幕劉肇啓請余一言而礲
石以待則謂濂溪先生擢漕東國荒崖絶島皆緩
視徐按將不僅私于韶姚江風行兩粤萬里而遙
武水蓉山宇下尺土耳新會赴召拜疏歸來未嘗
稍有措施增城雖位致通顯於韶若不相屬顧吾
思之孟子既没異端日起濂溪先生慨然以開創
興復為己任歷數諸儒授受之次未有高焉者即
先生提刑粤中五百餘日在曲江幾一周佑我韶
人良厚姚江與增城倡道京師最相友善而增城
身之所至必立祠以祀其師木本水源由來有自
合而論之濂溪所修明者堯舜以迄孔孟之道而
姚江新會增城所與尊聞行知干城羽翼者濓溪
先生之教也余生也晩上之不能追蹤先覺開導
羣蒙次之不能持銓政以進退人才建旗旄而廓
清海甸退之不能遺榮求志教授生徒乃廿載浮
沈殊慚厥職何所短長自見哉顧不得生四先生
之世親承提命猶幸而官四先生過化存神之地
得私淑四先生之教以協和其民人訓誨其子弟
也推斯意也昔聖昔賢羹牆可質南海北海此理
無歧則奉四先生之教而謂自有生民以來凡表
彰吾道之人共萃於斯可也今而後謁四先生之
祠有洗冤澤物之任曰吾何以為治親師取友者
曰吾何以為學思四先生之遠在千百年而若合
曰吾何以為教而垂諸不朽是余與令之意哉爰
記其事而為銘曰兩儀既判太極混茫誰為剖之
相厥隂陽無形與器知微而彰奕奕元公攬其大
綱天闢菁華道統在是庭草無邊學優則仕司憲
東邦從容和毅以平易心為剛果事孝思不匱南
東遽移獅門虹石可也及期為天下則為百世師
卓哉三賢生不同時炯炯芙蓉白月赤日篤生大
儒有為斯出迅掃百蠻風馳電疾正桂洗兵蓮華
簪筆憶在京國良友一心蘭臺畫省砥礪規箴星
分雲合山高水深緬維淵源異苔同岑飲食居處
奉先生教欣賞晰疑早窺藴奥束帛丘園金門待
詔飄然拂衣不倚權要粲粲符公無曠乃官爰築
精舍適館授餐譬若秉燭照夜漫漫譬若隄防倒
障狂瀾亦閱滄桑淪于原野壊道青燐哀湍日瀉
孰滌煩苛以扶大雅前見古人後見來者謫居萬
里守郡不才顧瞻衡宇登高溯洄隩隅宏啓盡剪
蒿萊闡幽萃渙丹雘梓材峩峩四賢冠裾聚止弓
冶杯棬貽謀燕喜肅將明禋我酒孔旨靈之格思
歡若父子文峰卓立曲江清漣以淨聰明以基聖
賢升堂入室多士勉旃守先待後於萬斯年
巡視澳門記焦祈年
雍正七年冬十二月使者奉
天子命巡視東粤次年四月至嶺南而韶而肇七月而
雷瓊十二月將有事於澳門澳門者故廣州之南
鄙明嘉靖中賜之番彝以為藩籬者也初二日出
永清門登舟南行遥岑遠水明秀逼人兩岸多沙
田潮汐所通也過順德縣元戎鎮之以防海者海
口數處哨樓翼然部曲森森也初六日抵香山縣
裨將守之統於順德鎮者也越日陸行十餘里即
入山口層折登頓盤邊緣嶺俯視絶壑為之凜然
前為平逕山乃萬山之最高者凌風絶頂桃花盛
開遙望瀑布飛流亂雲低壓行人曲折上下如畫
圖然再前為馳馬坡下此則平原曠野無復﨑嶇
初八日至前山寨都司守之所以扼澳彝也二十
里至關閘沙堤一線蜿蜒數里大海迴環夾輔左
右此南北之門戶華彝交界處矣前行至濠鏡澳
彝長率兵來迎彝有黑白鬼二種白貴而黑賤蝟
鬚魋結髮各種種帽三角短衣五色不等扣纍纍
如貫珠咸佩刃鞾拖後齒綳脛上彝長六譯使一
迎使者入穹廬坐以次獻技以鼓節之有問則脱
帽夾肘間以對進澳城入三巴寺彝所崇禮也極
壯麗樓可走馬洋琴錚錚然有太古音閱砲臺層
級而上三面環海淼茫無際老萬山當其南兩澳
當其東西九州當其東南虎門當其(闕)也天清日
朗羅列水面若明鏡之點雲髻而玉盤之浮青螺
也疇昔之歲盜賊出没島嶼不靖今兹風恬波平
梯航萬里商賈不驚盖我
朝之明德遠矣澳北一山浮海中曰青洲與揚子之
金焦相似草木蓊翳有亭榭廊宇土人指為鬼子
園囿云鬼子之居如蜂房蟻垤可容二三萬人此
地向為市舶交易之所自有明來彝人叨為己有
生聚日繁而中原佑客反僦屋而居焉瞻矚之頃
忽大聲震動天地海水為之簸揚則鬼子演放大
銃以為致敬使者也銃十二響凡三匝轟轟如雷
霆不絶使者乃返息公所招彝長來為之宣揚
聖天子威靈
特命撫綏爾等以昭柔遠之意其敬守此土長享太平
譯使前致辭為言彝等久沾
聖化無可報稱願率其醜伍永為外臣乃北面稽首歡
躍而退使者明日遂行是役也往返不過旬日而
山海之觀疆域之固華彝之情識與夫
朝廷之德威皆於使者旌節中得之矣是烏可以不記
恭辦
萬年吉地楠木記王士俊
臣士俊伏讀
大清會典云康熙六年修建
太和殿令四川湖廣江西浙江採辦楠木廣東未與其
内洎康熙二十一年重辦始與豈以廣東山海棼
錯採辦未易故初議未之及耶夫
聖天子舉事
天之所佑百神助之臣下得藉以免隕越之懼此非屬有
僥倖而實荷
天子之庥光者也雍正六年廣東奉辦
皇上萬年吉地楠木臣士俊備官布政使實任其責有
諷士俊者曰此大事且絀於智力抑非藩司任也
盍别委幹吏士俊肅容對曰臣不辭勞古之制也
士俊躬受
高厚寵恩不能效毫末今兹
重典勉效駑駘且仰承
天子鴻禧何慮也隨於七年之秋檄委瓊州守宗思聖
董辦署儋州牧楊城協理踰年夏五陸續運至省
城士俊諦視木之大小長短其長踰部式若干尺
徑視部式若干圍其光奕然其質栗然其氣郁然
中有大者數株似龍形鱗鬛生動如畫文武吏民
見而驚歎以為得未曾有督臣撫臣亦同深觀止
之羨于是臣士俊踴躍歡忭額手而賀曰甚哉
天子之福至廣大也向者木未至省士俊日夕竊慮之
矣夫楠非他木比深山大谷能保必如所求乎能
如所求矣能保鑿山而出不損傷乎不累重乎洋
面至險能保不阻於波濤以風為解乎今乃得之
至便如取攜也轉之至易如戶樞也運之至安如
磐石也更有竒者衆工引木出山邪許艱難忽風
雨疾至山泉迸湧木順流下不費人功猗歟神哉
大易所謂自
天佑之吉无不利實我
皇上之謂也臣士俊何力之有焉士俊又聞晉張華云
楠一名交讓木東枯則西榮西枯則東榮今此所
採但見其榮不見枯何也豈在山待取更相交讓
一旦效靈
聖天子之前不遺餘力自奮尺寸與士俊既有感于兹
木又以驗
聖德之神雖山海棼錯無難也故恭記之
瓊州生黎嚮化記王士俊
海外之郡直廣東者曰瓊州州之境北曰瓊州府
治南曰崖州東曰萬州西曰儋州有山矗於四州
雲霧之中曰五指山山之麓環而居者曰黎漢本
曰俚今謂黎者譌也黎分二種内稱生黎外稱熟
黎皆椎髻跣足弓刀未嘗去手麕儦豕趨棧居蓬
處性喜仇鬭生黎尤頑獷自天地開闢以來未通
聲教未隸版圖者也欽惟
皇上至誠之德薰蒸淪浹幅員之廣振古所無戶口之
繁生民未有其自航浮索引重譯而來叢如矣而
聖衷淵穆恭已垂裳何嘗馳騖而并包之耶雍正七年
十月二十九日恭逢
萬壽聖節州之百官祝釐兆民忭慶忽有數百餘人著
五色吉貝花縵纏首駢肩拜跪譯之乃生黎慕
聖化祝
聖壽者既又數州生黎峝長呈願内屬納賦稅每丁輸
銀二分有竒視齊民例督撫大臣以
聞噫亦盛矣今夫王者之德所以服人之具也而立德
之誠所以服人之心之具也誠者天地生物之實
理上而君師大人下而凡有血氣雕題繡面之徒
一以貫之未有誠動於此而機不應於彼者然則
生黎之歸附可知已矣是故唐宋元明以來生黎
反覆跳盪其有大功可紀者如唐德宗之世嶺南
節度使杜佑平之宋真宗之世四川都巡檢李崇
矩撫之元元統時南寧軍達嚕噶齊特穆實招降
之明洪武時永嘉侯朱亮祖收捕之皆用兵以萬
計積時以歲計然後俘其衆奪其險不亦勞乎况
不旋踵而叛去也無他服之不以德感之不以誠
也我
皇上德超千聖誠貫一心所以慶雲景星上見於
天嘉禾瑞穀下盈於
地太平有象生黎即靳不心服不能也王道無私
國家欲視不一體不忍也踰年恭奉
恩旨念其嚮化之誠憫其無田之苦止收丁銀一分以
伸其誠悃復飭文武大小臣工加意撫綏教養大
哉
王言頒發之日黎人感泣粤人踴躍天下之人無不鼓
舞書曰黎民於變時雍意在斯乎意在斯乎然今
之黎民更出古之黎民之外我
皇上賢於堯舜不益見哉至虞衡志所紀云五指山之
巔水泉香美其人長夀虎豹守險無路可通頗近
神仙迂怪之說無當至誠
聖德臣所弗取也
重修九成臺記黃文煒
昔有虞氏南巡奏樂兹土閱今四千餘載而九成
一臺久而彌新盖帝德廣運有所以淪浹人心者
感慕奮興而不能已此祀典所由起也臺舊名聞
韶自宋靖國初年狄公蘇公更名作銘以來其間
築而圯圯而復修者數矣迨
國朝唐太守因舊制而式廓之搆以層樓周以欄檻
又增築省月之軒而是臺遂為一郡巨觀屈指又
歷四紀風摧雨浥將復有傾圯之患丙午冬文煒
來是邦與寮佐登臺憑眺不特萬家煙景四社書
聲盡入耳目而貂蟬筆峰拱其北芙蓉蓮花鎖其
南諸山旋繞如玉環正武瀠洄若錦帶遠近十景
皆一覽而得之可謂曠如者矣至四時之鳥語蟲
吟各舒天籟水流花放自成文章兼以漁師舟子
擊楫歌呼于化日光天之下即謂鳴球餘韻舞羽
休風猶留于九成臺畔可也韶郡舊有虞帝祠在
皇岡之麓尋毁而虞帝之主屢遷于梵宇神祠春
秋享祀訖無常所因竊病之夫太守之職固以修
舉廢墜為務頃者學校城闉衢路已稍稍就緒况
敬祀皇神為民祈福以助宣我
聖朝雍熙雅化又曷可以怠于是召郡中縉紳議所以
祀帝者僉謂臺名九成誌古遺蹟有虞氏靈爽實
式憑之即是臺以安以祀或者揮薰絃而解民愠
恍惚聲聞于層霄朗月中以庇佑韶人乎文煒曰
然遂捐俸命旅鳩工易其棟梁之朽腐者榱櫨瓦
甓增其殘缺而屏幛壁落之漫漶不鮮者赤白之
今而後崇祀于臺庶乎重華之來享也夫
重修監倉碑記黃文煒
文煒自丙午秋奉
命來粤五載於兹兩握魚符一司鹽筴轍跡所至地多
卑濕凡起居服食調攝偶失宜感鬱蒸之氣輒致
疾病夫偃仰一室興寢自如猶有是慮况拘攣縲
絏者乎故每莅一方於獄囚尤所加意矜恤己酉
陽月文煒復荷
恩綸簡署臬篆膺斯鉅任惟有矢志澄清俾嶺南民安
物阜庶可不負
皇恩無忝職守下車以來酌行庶政罔敢稍懈因思監
獄雖係羈禁罪人之區亦屬棲息囚徒之所苟非
堅固其牆垣潔淨其房舍高燥其地土而使箯輿
桎梏之輩既受捶楚於面鞫庭訊之餘復不能安
處於視息苟延之地縱孽由自作而情實堪憐爰
親詣在省各監勘驗而司監在城之南隅歲久未
修漸就頽敝因捐養廉委南海令劉庶董其役鳩
工庀材區畫周詳甫越月而告竣固已垣宇一新
窪墊無虞矣乃請文煒言以誌歲月文煒曰夫恫
念閭閻而登之袵席仁民之道也宣
上恩德而煦育羣生廉使之事也今
聖天子在上深仁厚澤遍於寰區各憲仰體
洪慈加惠黎庶故今日者
恩深湯網貫索宵空間有一二梗頑自罹于法而
帝德汪洋猶有憫惻
勅修監獄俾免薰蒸沾染此誠
澤及朽株春生江谷矣凡我民人幸生逢
盛世咸宜滌慮洗心遷善遠罪庶幾措五刑而不用
虛囹圄而弗居共遊
堯天舜日之下則文煒推廣
皇仁之意與平日矜恤囚徒之心均得少慰焉耳遂礱
石以記其事
豐裕倉碑記馮元方
皇上御極以來敬天勤民感集和豐率土共稱安飽矣
而猶
念芸生以食為天蠲賑之外未雨綢繆
詔令天下郡縣設立常平社倉飭有司謹出納嚴盤查
核虛實陳陳相因有備無患攷諸往古為民積貯
孰有如今日之周且重乎由是臣民觀感義助樂
輸在在有之而濱海產鹽之地藉晒煮以供行運
者實繁有徒此等丁戶貧乏居多故長蘆兩淮間
亦有捐貯兹於淡水石橋二場建倉買穀同是意
也按粤東雍正四年秋雨水過多收成稍薄而廣
州肇慶二府兵民輻輳戶口殷繁一時米貴除減
價平糶外前督撫籌量發賑隨據在省鹽商趙廷
佐等情願捐銀二萬兩備買穀石止用過銀一萬
兩尚餘其半爾時藩司鹺使僉議以此項出自商
人仍於鹽上計議查得淡水石橋二場產鹽最多
竈丁叢集且僻處邊海穀米稀少請將各商捐賑
餘銀一萬兩以鹽之餘濟穀之乏一準時價採買
穀石建立倉厫分貯淡水石橋二場以備偶逢荒
歉并青黃不接需穀孔亟之時核數借給竈丁陸
續在於支發竈價内扣回秋成買補一應出入責
令該場大使專管運司稽查年底取具場大使實
貯印結運司核明加結轉移藩司彙核送
内部其該大使交代照州縣倉穀例造具冊結接管
如買穀價値或有贏餘儘數添買均貯再或酌量
為建設倉厫之用經督撫兩院於雍正七年二月
十三日具
題七月初四日接
内部咨覆奉
旨依議欽遵行回司道即建淡水場倉於平海平山兩
處石橋之倉建在碣石衛城鳩工庀材漸次告竣
元方因詳請額名勒石夫貯穀以備不虞窮丁不
啻屢豐而既飽勤於晒煮商人行運亦裕如矣名
曰豐裕義取諸此第是舉也已歷數年穀本出於
衆商創議則藩司王公名士俊鹺使黃公名文煒
也入告於
君則大司馬孔公會同少司農傅公也俾此兩場竈戶
永沐
聖世綿綿之德養而予適當其時得樂觀厥成爰原其
始而為之記以表衆善之攸歸云
聖廟祀典碑記吳騫
粤稽古聖君賢相所以移風易俗亮工熙載者莫
不以禮樂為要務是故大禮與天地同節大樂與
天地同和也我
皇上聖乾御極稽古右文東西南朔聲教誕敷乃海晏
而河清復禮明而樂備
特命纂修會典一書昭垂法守而於
文廟祀典尤詳且晰騫備員成均留心考核深望海
内庠序實力奉行及叨守惠陽肅將祀事未敢相
沿積習視為具文以滋隕越如廟中樂器多所缺
略按圖購置陳列靡遺適提軍馮公以雲臺重望
出鎮是邦敦崇文教前此提軍于丁祭時先期展
拜未著成規公届春禴時必于本日致祭見樂器
備而演習尚疎爰相與斟酌延師教習樂舞而樂
始成公又曰樂既備矣而禮更當明廟中位次以
率由會典序列主陪公雖位高秩峻而遜騫居中
自列陪祭時値仲秋明禋薦恪復命屬員巡視橋
門毋許雜沓以肅閟宫虔恭對越儼然
至聖臨在上而質在旁維時度數規模洪纖畢具百
年曠典煥然聿新屬在簮纓縫掖累跡駢肩踴躍
稱慶曰斯固禮樂振興之會而馮公之德讓實克
相與以有成也繼自今兹垂之悠久後之莅此土
者知所証據勿替引之將漸染薰陶永登上理以
仰副
聖天子重道崇儒之至意則大經大法炳若日星惠陽
一隅不且與鄒魯嫓美也哉是為記(以上記)
粤東慶雲頌(有序)王士俊
粤東為南陲奥區五嶺峙焉大海環焉
聖天子深仁厚澤融液周徧上格
天庥風雨節寒暑時惠陽產有嘉禾歲書大有穀價之賤
自古僅見
天子曰俞哉其蠲免雍正四年以前舊欠暨八年分額
賦四十萬兩民情踴躍歡騰又若肅學政而士習
淳給公費而兵氣樂風清俗美而道不拾遺柔遠
能邇而生黎歸服德洋恩普而蛋戶陸居略舉一
年之内大政卓卓如是餘欲悉數之而不能也夫
天與君之一理脗合者誠焉而已
天與民之一氣協應者和焉而已以
帝德之誠下逮于民而民實有所受也則積而為和以
民氣之和上達于
天而
天實有所酬也則顯而為瑞維兹雍正七年十二月二十
二日潮州府揭陽縣辰刻慶雲湧現五色成族捧
日四射中亘嫩黃色一支若鳳尾修羽若龍鱗碎
金萬目瞻仰歡呼轟告猗歟盛哉于是或問于士
俊曰慶雲上瑞也滇省慶雲見節届
萬壽占為
聖祚無疆黔省慶雲見時値平苗占為萬方寧謐東省
慶雲見
闕里文廟上樑占為文運光昭今粤東慶雲見所主
何瑞亦有說以揚㩁乎士俊肅容對曰
天瑞宏大
帝德高深非淺見所窺測也雖然嘗聞之矣天官書云
粤星紀南極南極夀星也星經又云老人星屬丙
丁之位今慶雲見于粤昭
聖壽也猶之滇也詩大雅江漢篇云于疆于理至于南
海邢昺以為南海島彝叢至疆理為難揚雄交州
箴亦云南海之宇聖武是恢今慶雲見于粤來萬
國也猶之黔也易離卦大象傳云大人以繼明照
于四方粤于卦為離南方文明之位故輿地誌云
粤麗海地多虛離中虛也虛則明故其人多智今
慶雲見于粤矢文德也猶之
闕里也况春為歲首今慶雲見于立春節後則合洪
範王省惟歲之旨日為君象今慶雲見于旭日四
㫄則合史記人主占日之義矞矞皇皇澄鮮璀璨
其為
天之感孚
聖德眷注
皇躬豈不彰明較著哉臣士俊有感于至誠響應之捷
太和鼔盪之休謹為之頌頌曰
維
皇緝熙德協于天
帝曰予懷遹昭遹宣何以昭之何以宣之慶雲綿綿
彼海之濱莫不敬兮彼海之外莫不順兮曰我
后聖兮惟其有聖矣是以有慶矣
慶雲駢臻
帝德之誠慶雲孔多萬邦之和粤有慶雲觀乎天文慶
雲粤有
天子萬壽
慶雲三章二章章七句一章章八句
嘉禾頌(有序)王士俊
皇上御極之七年厚德薰蒸太和翔洽天降膏露地出
醴泉孕精液於五行風不鳴條雨不破塊萃嘉祥
於百穀良由
皇上至諴格
天至誠感神故不言符瑞而休徵畢協也維兹九月十六
日粤惠州守臣馮元方呈送河源縣所產嘉禾有
一莖六穗者有一莖五四三穗者共計四十八本
臣士俊備員承宣肅容而諦視之狀則䙰褷猗娜
氣則芬芳郁烈遂不禁色飛氣揚踴躍歡忭恭慶
聖治光昌介兹景福也粤稽宋書云王者德盛則二苗
同秀三苗共穗周德也同本異穗商德也異本同
秀夏德也春秋說題辭云天文以七列精以五嘉
禾莖長五尺五七三十五穗以昭盛德是故周公
以之成書光武以之命名東吳以之號郡振古以
來嘉禾之瑞大矣矧惠州濱海厥土惟塗泥厥賦
下上上錯豈埒於隂陽流泉風雨和會之區乎是
得之尤異瑞也抑稽東觀漢記云延光二年夏六
月九真獻嘉禾九真今瓊州府顧漢儒好竒異疑
多附會豈若今兹惠郡萬姓歡瞻確鑿可據歟夫
羊城有五仙遺穗之跡香山有禾穀夫人之祀粤
固素體
聖天子重農貴粟之至意今嘉禾特為
聖人而出亦見粤俗漸淳而我
國家重熙累洽
皇上治功廣大至于海隅罔不率俾醖釀鴻庥千秋一
見則嘉禾之所關顧不鉅哉臣士俊故殫精竭思
敬效吹豳擊鼓之遺而為之頌頌曰
聖人當陽萬彙遹昌爰產嘉禾嫓美陶唐(堯時嘉禾生七莖連三十)
(五穗)總總其穗作作其芒農夫之慶躋彼公堂維
帝雨露生之育之既滲漉之又霑足之卿雲爛兮函之
盖之黃河清兮沾之溉之麒麟鳳皇豐稻梁兮蓂
莢屈軼同耿光兮
帝受鴻禧居總章兮黛耜耕耤載青陽兮釋奠先農歲
豐穰兮乃獻嘉禾
帝悅康兮維粤之民毋為稂莠莫不良兮維粤之士毋
為荑稗德不爽兮維粤之吏毋懈稼穡民勿能㤀
兮荷
天之寵千秋萬&KR1124;永無疆兮(以上頌)
恭刊王璠
上諭跋
書次皇極其言斂福錫民之義甚詳而其要在示
以蕩平正直之道化其偏陂好惡偏黨反側之私
以馴致於會極歸極之盛因贊其妙曰皇極之敷
言是彝是訓于帝其訓盖以其言切於斯民之日
用實為天下不易之至理範圍天下之大法君之
訓即天之訓也次復就其浹洽之中而叙其感頌
之詞曰凡厥庶民極之敷言是訓是行以近天子
之光曰天子作民父母以為天下王盖以民於皇
極之敷言遵之為訓即奉之為行而風俗丕變可
以近天子道德之光故致感其恩育父母依之元
后戴之所謂天覆地載莫不尊親是始之以建極
者為端化綏猷之本而極之以保極者協一道同
風之治猗歟盛哉何道之隆也恭逢我
皇上誕膺
景運撫綏兆人本至誠至孝之心弘善繼善述之量
兼作君作師之任擴如天如地之仁自
御極以來舉民間耕桑衣食之利水旱蓄儲之節風俗
奢靡蕩侈之漸人心廉恥節義之防旁及於盜賊
刁誣頑梗之禁無一不在
堯咨舜儆之中或渙為
綸音或
敕交與部議尤無一不以堯舜執中之心剖晰於精一
危微之辨而期歸於理義之正情法之平以為致
治諴民之本誠有為古帝王典謨誓誥所不及詳
抑亦漢唐宋明史冊紀載所不及窺者至於蠲賑
動盈億萬膏澤遍及遐荒仁夀聿臻天人協應雖
古稱九功叙而庶績熙夫固何有加於
今日者哉欽惟
綸綍遙頒普天共戴督撫大臣既以敬謹宣行所屬期
於廣布
皇仁凡在監司守牧靡不凛遵唯謹恭為吾民懇切曉
諭期以仰承
德意獨是鄉村僻遠容有示諭未及之區更念中材下
智之民易有積重難返之勢非遍為敷宣時加提
醒將因循玩愒之志無以速其興感奮勵之機是
化導未周訓行無自則臣職之慚也因思虞廷戒
董並用無非以提撕警覺者曲全其勞來輔翼之
功周禮以六詩教民尤期以涵詠陶淑者自得於
日用性情之地今約所廣設
聖諭勤宣觀聽之下民心倍肅於以因勢利導則為機
甚便恭集向來所奉
上諭悉關正德利用厚生之大及為粤省人心風俗之
要者敬鏤成帙先布於學校次及於里塾俾村童
鄉老咸得就識字者朝夕講解聽聞時灌溉於心
目之間而思滌其舊非以遷於至善待於朔朢宣
講仍聽約正値月於
聖諭廣訓講畢之時並為剖解詳明委曲勸導俾知勤
耕守儉即為豐衣足食之源則奢靡賭蕩之習宜
除也敬
天事
神實為迓福承庥之自則恐懼修省之念宜加也士子
為四民之首當思懷刑遠罪為澡德勵行之地期
為
朝廷可用之材切勿以囂凌而自甘於暴棄富民席
豐盈之慶當思周急濟困為好施樂善之人以篤
里隣敦睦之誼切勿以刻薄而自處於慳貪孝節
為風俗之美但道貴中庸無取過烈以傷生廉恥
實仁讓之基義嚴苟得所貴見利而思義鬭毆者
不過一時之忿而傷人擬抵實以自殞其生訐訟
者豈誠難已之争而誣罪尤嚴詎非自取其咎盜
賊為法禁所必誅至累父兄妻子而並坐宜何如
滌慮以湔心保甲為地方而弭盜致因失察以株
連宜何如稽查而舉首至奴僕以身為人役當堅
服役之心如徒恃其兇頑豈能免於悖逆之罪從
此漸生覺悟日就觀摩久之則家各為誦戶各為
絃亦且父戒其子兄勉其弟庶頌
王言者得以共見
王心而遵
王道者於以更遵
王路將以上副
聖天子建極綏猷之治而鼓舞慕義踴躍從風咸得為
會極歸極之民也詎不盛哉臣故拜手稽首而謹
識於後(䟦)
瓊海慶雲賦(有序)王璠
愛敬盡於事親而德教加於百姓此天子之孝也
事天明事地察天地明察而神明彰通於神明光
於四海此孝治天下之明效大騐也我
皇上亶聰作后至孝性成臨御以來德洋恩普諸福之
物可致之祥莫不畢備而敬
天法
祖之心夙夜彌殷是以
天庥滋至申錫無疆自古以來未有垂恩儲祉如
今日之盛者也惟兹雍正八年三月十有八日為
聖祖仁皇帝萬夀聖節之辰璠以職參分巡駐劄瓊南獲
同鎮府於五鼓恭詣
龍亭行慶賀禮時以寅末卯初慶雲輝耀彩徹中天
吏民歡呼咸歌上瑞攷孝經援神契曰王者德至
山陵則景雲見又曰天子孝景雲出游然則景雲
之瑞毋論時日悉為至孝之符而况適當
聖祖萬夀日耶是日也
皇上之追慕無窮四海之謳思無已而
上天賜瑞即在兹辰所以彰
聖祖之盛德表
皇上之純孝俾海外黃童白叟雕題鼻飲之倫鼓舞歡
欣羣稱見所未見而知為
聖天子至孝之徵永識為億萬年太平之度則所謂通
於神明光於四海者夫又何以加兹璠以守土小
臣躬逢嘉瑞謹已繪圖督撫恭疏具
奏但以慶忭既深賡揚倍切用敢不揣膚陋恭以堯
典所載光被四表格于上下為韻而作賦曰
聖皇御宇盛德咸孚兆民率育萬彙昭蘇大化皥皥至
樂于于治隆羲昊德嫓唐虞賡揚莫名其喜起衢
謠難喻其歡呼求諸千聖百王而罕儔夫廣運垂
之億齡萬禩而丕著於典謨致絶無僅有之嘉瑞
萃超前軼後之祥符於是乎德契
天心道隆人極五緯聯珠二曜合璧金芝秀靈蓍殖獻嘉
禾登瑞麥木連株果駢實黃河清汾水闢醴泉湧
甘露滴鳳來儀應丹歷總神聖之休嘉悉駢羅於
史冊至慶雲之呈瑞頻奏報於九域黼黻泰階焜
煌廣陌既已記之於保章宣之於玉策盖我
皇上敬
天勤民撫辰熙績凡昭為巍煥者莫非
聖治之所敷而現瓊海者實惟
聖孝之所格粤以八載之春日躔大梁之次中旬八日
天情篤摰正當
聖祖虹渚之辰爰致
上帝卿雲之瑞三時耀彩萬衆仰視挺幹者一環繞者四
在海濱寥廓之區尤古今罕覯之事於時日吐丹
輪氣升地表巖嶺嶔岑烟霞繚繞霏霏出岫輝輝
映島敷祥光於閶闔呈瑞色於穹昊羣黎仰其照
灼五指顯其黼藻旖旎輪囷氤氲縹緲煥縟彩之
千層吐霞光之萬道爾其為狀也宛似竒葩有如
仙掌或舒或卷若偃若仰乍冉冉而始升遂亭亭
而直上旁羅列布輔弼相嚮玉葉金枝鸞旗鶴氅
紛葩布濩殊難為象仰觀天宇則炳蔚陸離俯瞰
海波則汪洋炯晃爾其為色也金碧璀璨藻火邐
迤五采彰施黃中通理赤若丹砂翠若綠綺聯若
玉珂綴若錦被照燿龍鱗葳蕤鳳尾組織丹青紛
綸朱紫芙渠出水未足比其澄鮮荇藻交横詎得
方斯華美鋪張揚厲錦心之所莫能宣摹寫形容
綵筆之所莫能擬斯盖
皇上之德遍被於出日之區
皇上之孝懋昭於光天之下東西南朔金甌已奠夫八
埏日月星辰玉燭常調夫九野旦明乾惕紹志事
於在天夙夜單心肆懿德於時夏即嶺海之幽遐
皆太和之融冶是故重華協帝歌復旦於虞廷雲
漢作人邁為章於周雅
一人有慶粲一天之光華萬國咸寧應萬年之純嘏小
臣守土獲覩輝煌恭逢上瑞敢矢賡揚謹拜手稽
首而復頌曰維
天眷
聖亶錫嘉祥維
聖承
天
睿藻文章倬彼雲漢燦若七襄郁郁紛紛矞矞皇皇曰
維
聖孝藴為休光太平有象慶衍無疆(賦)
廣東通志卷六十二
