廣東通志卷六十三
藝文志(五)
詩集
國朝
遊白雲山方粲叔
丁未日已長五月正初吉悠然想白雲策杖離蓬蓽佳
氣鬱葱葱真見卿與霱草木各欣榮翠岫亦蓊鬱已無
遊女謌不聞采薇逸澗畔有餘蒲林際閒僧出濂泉百
尺飛鍾乳雲外溢仙子去應還故山留石室我為太平
人名勝日梳櫛
遊七星巖王隼
平原澹朝暉策馬郭北路輕雲停高峰明滅寒烟樹入
林逢老僧指我巖中去盤曲若覆盂石齒如垂縷鳥道
緣秋毫㠌空無尺土造物秘青冥日月未到處把燭連
袂行隂風吹石乳幽谷隱淪棲雲竇精靈聚人生百年
内罕値山川趣既惬探幽情復遇賞心侣但値唐虞時
終慙澤豹霧
寓白鶴峰蘇文忠故居追和原韻
張尚瑗
洪波涌巑岏其隂城所麗邐迤萬家烟俯矚毫末細環
山蒙絡之勢欲挟俱逝倏忽風雨來危闌不可憩旅懷
困蒸暑息肩良得計肅瞻大蘇像摳衣拜階砌循州文
字祖蠻風變椎髻飽飯和陶詩一切看委蜕眇末敢希
蹤朅來饜新荔緬維天人姿謫降偶塵世騎麟遊大荒
鳴鶴矯空際愈愧休明時竟無鼓吹製
大庾嶺王士禎
五嶺界百粤東嶠實大庾西衡北豫章嵯峨此終古黃
屋敢自娛僭僞緣秦楚魋結慕漢德再世除險阻六代
及五季紛紜不足數昨者滇閩亂此嶺煩師旅我來兵
銷後叢薄無豺虎絶頂眺南溟波濤如可覩白雲左右
飛危徑穿一縷回首望中原佳氣溢横浦
韶石王士禎
昔聞韶石竒今覩韶石狀竒峰削凡體斗絶各雄長怪
石走中流牙角怒相向峽逼春湍豪撞舂力頗抗雙闕
屹東西毬門始誰剏其㫄有阿閣靈鳳昔來貺傳聞帝
南巡九成奏崖障后䕫不可作疇與辨真妄飃搖翠龍
駕髣髴鈎陳仗陶唐今復見臨風重瞻仰
南海神祠王士禎
茫茫百粤間衆水歸扶胥下滙波羅江日夜相灌輸嵯
峨兩虎門衛此陽侯居神宫壓滄溟潮汐在階除我駕
萬斛舟乘風但斯須飛廉送旌麾龍伯為前驅百靈何
蜿蜒穹龜與長魚將命肅牲醴來格神所愉振衣浴日
亭遙見三足烏咫尺躡樊桐覽彼天帝都
清遠道中樓儼
天生清遠山綿亘數百里於中藏奸人擾擾不能己有
云築長圍盡殺之乃止不然出竒兵搗巢衆亦弛否則
單騎往諭令歸都鄙但恨無田耕何以資生理况彼桀
驁性出柙類虎兕幸今昇平時目擊耕鑿美
懷馬伏波將軍吳騫
緬懷新息侯慷慨有竒志銅柱勒勳名略定珠崖地蹉
跎遲暮年據鞍示猛鷙爰平五溪蠻馬革志果遂方征
交阯時跕跕飛鳶墜頗憶少游言云何不憚勩所惜功
方成薏苡謗旋至疆場矢匪躬忠正異薄植誰云急流
時勇退以稱智
以上五言古
東臯關忠義廟新鑄大鐘歌梁佩蘭
金精翕赩光氣榮赤熛紅焰分白青南方祝融驅丙丁
紅爐巨扇搖火鈴華鐘萬石鳬氏成銑欒篆帶枚攠并
象如錞于如神鉦躨跜猛簴懸兩楹帝宫齋宿天宇宏
一擊一吼蒲牢聲宣達元氣騰空冥摧慴羣魅朝百靈
維帝在昔征不庭載行處所轟雷霆威揚天轉招搖星
奸雄魄喪不敢聽贅閹狢子心膽傾北南吳魏悉削平
力扶漢鼎贔屭擎旂常日月同勒銘何況殿闕升苾馨
鋃鐺鐵鳳交洪鳴噴薄忠烈通精誠六鰲地軸横三城
迷民無耳無目睛劍輪湯鑊彳亍行忽聞帝座洋洋盈
入微出壯音砰訇警回芒蠢一旦醒曠然天地還澄清
夜樂洞錢以塏
羣仙朝元向夜歸仙樂奏動時張宴靈簫響徹四千里
山神川祇紛謁見大昭小鳴聲嘈嘈拊石擊石總不勞
莊叟枉用說天籟長庚徒自彈琅璈洞中一聽鈞天曲
會見骨青而髓綠谷口兼聞產鳳凰雝雝和鳴三十六
山水清音尚覺孤自然天樂世間無何况后夔成九奏
熙熙皥皥還唐虞
過含洸樓儼
桃花紅李花白兩峰春風如送客此來不是米家船袖
中擬買玲瓏石海嶽古人遺像在仙姿瀟灑如親炙脱
使當時無此來含洸那得留題跡風流照耀荒山中一
聲清磬伴朝夕王程催起布帆張詎敢長躡看山屐
以上七言古
電白縣觀海吳興祚
揚鞭同縱轡咫尺辯滄溟沙向日邊白秋從島外青鯨
鯢今不見樓櫓昔曾經海若知王化年年效百靈
夜宿程鄉道中吳興祚
落日夜蒼茫匆匆束客裝山風吹淡影溪月生微涼犬
吠黃茅肆人過烟樹鄉計程未百里力倦覺途長
梅嶺方元
突兀楚山收初含萬象幽翠微開粤路(闕)物在南州仙
去空壇古猿歸曲洞秋迴看溟海上風(闕)大鵬遊
海幢寺王邦畿
離城呼小艇隔岸過禪林背地山形小當門海氣深鶴
歸雲有夢松去月無心對此清間意寧㤀長者吟
白雲洞曾君棐
不知雲瀑處隔嶺隱輕雷峭壁排天出垂虹捲雨来石
牀荒積蘚瑤草入流杯即此堪遺世山阿多桂材
噴玉巖曾君棐
欲問珠簾僻遙尋鳥道微巖光偏隱客泉響半侵衣石
倒和雲卧烟寒帶葉飛十年塵頓洗忻對羽觴揮
始興江口王士禎
西過始興水湞谿增淥波(湞水合始興水流始大)推篷春日下高
枕粤山多前路逢瀧吏迥風起蜑歌鼻亭不可問亂石
鬱嵯峨
出郭巡視田禾賦得青蔥在望中鄂彌達
萬頃青蔥好望中翠欲流雍雍承上瑞彧彧召
天庥少婦調機坐牧童叩角謳解人同着力莫漫共操舟
登鎮海樓龍為霖
聞道嶺南勝来登第一樓烟雲歸粤秀今古見浮丘何
處尋羊跡空餘望虎頭安期如可接攜手赴滄州
以上五言律
海珠任埈
千頃江光佛界收萍漚一點聚中流圍生青草疑鮫室
煥起丹霞似蜃樓水霧開時幡影繞浪花濺處磬聲浮
還嗟老衲袈裟地戈甲排雲在上頭
丹霞山陸世楷
石梁劍闕斷還連新築雙隄路蜿蜒金界開時天恰半
珠衣覆處地無偏孤峰儼示輪王相九品中分寳座蓮
紺宇珠衣成不日掌光從此與燈傳
春日燕集五層樓吳興祚
移將樽酒對清風更上層樓目欲窮萬里間關長作客
十年辛苦半從戎烟銷叢樹春光碧日落孤城夕照紅
戰鼓不聞峰火息東西早已著邊功
其二
越王臺畔落花前握手登臨憶昔賢得句每從寒夜雨
放懷偶向艷陽天風吹蒲澗雲初散潮湧珠江月正圓
此日座中多意氣揮鞭寧讓祖生先
惠州西湖張尚瑗
周遭郡郭俯清溪迴合江流注北堤浮碧四圍峰遠近
破青雙矗塔高低魚鱗浪蹙傳遷鱷(惠州亦有鱷湖)雁齒橋排
配解犀(惠州東新橋蘇軾解犀帶成之)莫遣中州報尤物馳魂欲向嶺
南迷
登鎮南樓張尚瑗
選勝遨遊盡日間凌雲傑閣瞰潺湲輪囷綠暗迎冬樹
戍削青浮入檻山舊迹牂牁談霸越新勛碑碣頌平蠻
褰帷具美羣公在也著萍蹤倒載還
長夀菴曾君棐
郭外叢林暑亦涼慧燈傳影挂長塘濤聲入樹三幡静
花氣臨階四大香一榻卧能參半偈六時僧自禮空王
行吟竟日無人和閒倚朱闌看鶴翔
題鍜圃蔣伊
垂楊數曲遶幽棲細草新蒲綠未齊滿塢白雲閒秉耒
一畦花雨看扶黎春禽翼矯青霄外午磬聲来古寺西
欲問桃源何處是韓城即有武陵溪
其二
鄭圃風光翠欲浮綠隂深處少驚鷗黎雲夢斷蜂鬚老
柳絮風来燕語柔檻外回塘澄似月簾前疎雨暝如秋
何時得命剡溪棹花底清歌一唱酧
送人入安南梁佩蘭
萬里波濤幾日程海門飛去片帆輕魚龍宫闕浮空上
犀象人家繞樹行寳貨遠通銀豆市艾花春滿竹棚城
日南本是南交地况復彛王識姓名
靈洲梁佩蘭
衣冠自古稱南海今日来登望氣樓天入石門分兩峽
山迴鬱水截中流神魚大宅吞溟渤朱鳥高躔翼女牛
碧落東南渾一片不知河漢隔年秋
登鎮海樓吳文煒
郡閣岧嶤遠思勞闌干一一落層臯烟消絳樹三城小
晴入青天五嶺高秦令霸圖歸正朔粤臺瑞靄望周遭
筵前齊奏昇平樂收盡寒風靖海濤
遊羅浮山潘耒
十年清夢落羅浮乘興聊為萬里遊觀海喜逢雲作市
釣鼇思以月為鈎飛来蝴蝶瑤臺使伐就籠□弱水舟
身屬閒中無繫縛得淹留處且淹留
南海神廟致祭恭紀五首李紱
唐祀時修立夏先龍旂四月到飃翩正逢海宇清和候
来告
天家孝德虔南次祝融神最貴火行熛怒氣方然廟門五
夜星辰爛萬里波澄
御牓懸
候火煌煌夜向闌撞鐘伐鼓肅華班尚方紫降香初烈
南斗朱旗色未殷髦士圭璋趨左右使臣袞繡立中間
天心萬里同昭格肅穆高居凜妙顔
神燈閃閃殿隂隂終獻長嚴對越心升降殿庭三位徧
蜿蛇黼座百靈歆承筐敢賴如天福(粤中儀注有飲福受胙禮)沉幣
親看到海深回聽樂聲催廢徹扶桑紅影正森森
二千年廟事應訛訪舊茫然起感多荒忽仙經傳姓氏
瞇□番鬼望波羅金旛空憶宋皇祐銅鼓猶徵漢伏波
最是此間封樹古木綿烏欖總嵯峨(粤中語云山則羅浮樹則波羅)
弓刀夾道領輶軒俯瞰蒼茫地勢尊鹿步沙連蠻百峒
虎頭門控海諸蕃和平已聽編氓樂赫濯還褫伏莽魂
淫雨烈風天不作越裳長戴
聖人恩
夏日登拱北樓梁無枝
消夏何須賦遠遊輕風吹上郡城樓天遙北闕通諸島
地入南溟截九州簾捲數重山翠出忩開十里海霞收
登臨偶聽銅龍漏一滴疑催萬古秋
登鎮海樓梁澤
鎮海樓高海不波竒觀表裏壯山河天空西北卿雲現
地缺東南王會多花發木棉成卉服鳥鳴布穀種嘉禾
憑欄桴鼓無驚日鬱鬱葱葱釀太和
以上七言律
羊城讌集示僚屬(八韻)吳興祚
蓂莢綿堯歷山河壯禹謨功思垂兩粤夢豈入三吳鳥
倦飛猶力花殘香未殊西園冠盖會南國友朋俱洒翰
珠璣落論文風雨趨籌邊遵廟算取士重冰壺白髮
吾顔改丹心此志孚祖鞭各在手黽勉向同途
以上五言排律
同友登鎮海樓(集古)徐旭旦
五仙樓上五層臺(皇甫曾)此日登臨曙色開(崔曙)古堞朱
霞籠白社(杜韋)新豐綠樹起紅埃(王建)春排北極迎鸞
馭(羅鄴)酒近南山作夀杯(宋之問)堤月橋燈好風景(鄭谷)
霜晨清晝共徘徊(武元衡)千峰花雨疎簾隔(馬懷素)三島靈
禽拂水迴(李紳)太史能知頻奏瑞(李山甫)仙人共許踏歌
回(黃滔)雲中舞鶴白于雪(李端)檻外長江綠似苔(韋莊)
風月無情人别去(李久)江山有待我仍来(薩天錫)知君尚
有凌霄志(曹唐)夾日勳名映上台(朱慶餘)
以上七言排律
紅梅驛王士禎
朝登来鴈亭午過紅梅驛梅落鴈先歸正有天南客
丹竈梁佩蘭
蝴蝶如團扇麻姑裁作衣只餘丹竈在不見紫烟飛
以上五言截句
廣州竹枝詞四首王士禎
潮来濠畔接江波魚藻門邊淨綺羅兩岸畫欄紅照水
蜑船多唱木魚歌
海珠石上柳隂濃隊隊龍舟出浪中一抹斜陽照金碧
齊將孔翠作船篷
梅花已近小春開朱槿紅桃次第催杏李枇杷都上市
玉盤三月有楊梅
佛桑花下小迴廊曲院深深牡蠣牆細爇海沉銀華火
金籠倒掛試收香
始興江口姚孔鋅
棹穿亂石轉清波日暮闌風伏雨過湞水漸通瀧水闊
始興江口落帆多
甘灘漁父詞梁迪
雙槳輕搖網乍收上灘流過下灘流上灘流急下灘緩
急處求魚緩泊舟
蜻蜓艇子水中居歲歲鮮魚賤作蔬四五月間魚更美
黃魚膾罷又鰣魚
遊海珠佘象斗
高臺古木早驚秋入夜漁燈兩岸浮猶是昔年講學地
空留明月印川流
鎮海樓佘象斗
五層傑閣半天開無限山河入望来幾樹高松同繫馬
太平歌舞聚朝臺
望羅浮方曰廣
渺渺仙原不可尋望山不負愛山心何時乞得名山住
四百二峰相對吟
望羅浮何多藝
雨色初晴彩雀飛千崖珠箔照人衣丹青忽現蓬莱閣
澗水桃花路不違
白鶴峰何多學
玉局文章擬孟韓江流石閣瀉奔湍天開海國垂儀範
瞻拜千秋識鳳鸞
峽山寺羅孫燿
晴天鳴鳳雨啼猿誰是攀龍舊子孫山静依然成太古
不妨重與話軒轅
月夜登九成臺陳王猷
溪流一帶女牆隈月白瑤階虞帝臺武水聲中琴瑟拊
皇岡重見鳳凰来
梅嶺許觀光
巨靈雄劈俯層臺鳥道盤空萬壑迴章貢水連江北合
車書天闢日南開
鎮海樓車騰芳
層樓高峙蔚文明冠冕南州控百城人在紫霄峰在地
太平佳氣現蓬瀛
以上七言截句
廣東通志卷六十三
