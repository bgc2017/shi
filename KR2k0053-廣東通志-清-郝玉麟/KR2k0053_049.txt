廣東通志卷四十九
列女志
列女之稱始於劉向范□凡女之表異者咸入焉
顧參以失節之婦不亦龐乎春秋襄公三十年書
宋災伯姬卒重其節雖他國亦書也詩亦春秋之
義也柏舟女而節者也芣苢婦而節者也然則聖
人之情見乎辭矣我
國家風清俗美關睢麟趾精意淪浹二南之化徧於
嶺南不然何閨門之内皆知從壹而終而窮鄉荒
落巾幗寒微目不睹女論語之書口不誦曹大家
之誡懿行竒烈皎然與日月爭光較前史有加耶
蓋觀於夫婦居室而王道之大成著矣謹臚貞節
而孝女才女並列焉志列女
漢初娘(珠崖令女年十三珠崖多珠繼母連為繫臂令卒妻女還漢法内珠入關者死繼母棄之)
(其子九歲收置奩中關吏得珠曰誰當坐者女意母所置遂進曰父不幸母已解棄妾惜而置之奩中母)
(不知也妾當坐母爭曰此珠妾繫臂也妾不忍棄何與於女妾當坐皆痛哭哀動路人吏亦垂淚曰母子)
(若此何忍加罪已而知九歲子所内遂釋之)
右瓊州府
六朝戴氏(南海人名丹戎士陳南妻美而早寡事舅姑恭謹守死不嫁後有求聘者藉軍主命)
(以要之知不得已乃自縊死宋元嘉十六年也廣州刺史陸徽為立貞節坊)
右廣州府
陳孝女(博羅人父曰志卒無後女幼痛父矢志不嫁營葬畢以宅為龍華寺田為寺田大同二年)
(卒廣州刺史蕭譽立祠寺側表曰孝女南漢封為昌福夫人明洪武二十四年稽天下僧田命僧志淨主)
(祀後田歸豪右嘉靖三十七年始復郡人葉春及有記)
右惠州府
冼氏(高涼人其家世為南越首領轄部落十餘萬冼幼賢明曉兵略善撫部衆兄挺恃強侵掠旁郡)
(冼每諫止之於是南海儋州歸附者千餘峒羅州刺史馮融聞其賢為子寶求娶焉寶雖世為州牧而令)
(多不行冼誡約有序人莫敢違侯景反高州刺史李遷仕據大橰日遣使召寶寶欲往冼止之曰刺史無)
(故不當召太守欲邀君共為反耳願勿往以觀其變既而遷任果反冼自將千餘人步擔雜物倡言輸賦)
(至栅下襲擊遷仕大破之遂與陳霸先會於贑石還謂寶曰陳都督非常人也厚資給之及寶卒嶺表大)
(擾冼懷集百越數州晏如陳永定二年其子僕年九歲遣首領入朝拜陽春郡守後廣州刺史歐陽紇謀)
(反召僕至高安誘以為亂僕遣使歸告冼曰吾矢忠兩代豈敢負國遂發兵拒之紇徒潰散僕以母氏功)
(封信都侯轉石龍太守詔使持節册冼為石龍郡太夫人賜繡幰鹵簿如刺史儀至德中僕卒陳已嶺南)
(數郡未有所附共奉之為主號曰聖母隋高祖遣總管韋洸安撫嶺外陳將徐璒以南康拒守洸至嶺下)
(逡巡不敢進初冼以扶南犀杖獻陳主至是晉王廣遣陳主遺之書諭以國亡令其歸化并以犀杖為信)
(冼見杖騐知陳亡集首領慟哭遣其孫暄帥衆迎洸嶺南遂定未幾番禺人王仲宣反圍洸於廣州進兵)
(屯衡嶺冼遣孫暄帥師救洸暄與逆黨陳佛智素善遲畱不進冼怒下暄於獄又遣孫盎討佛智斬之進)
(兵攻破仲宣冼披甲領彀騎巡撫諸州蒼梧以西首領皆歸附焉高祖異之拜盎為高州刺史仍赦暄拜)
(羅州刺史追贈寶高州總管譙國公册冼為譙國夫人仍開幕府置官屬給印章便宜行事降敕書勞慰)
(皇后以首飾及宴服一襲賜之冼並盛於金篋歲陳之廷以示子孫曰余歴事三代不敢二心賜物具存)
(此忠孝之報也汝輩宜盡赤心時番州總管趙訥貪虐諸俚多叛冼上封事言訥罪狀遂致訥於法委冼)
(招慰叛亡乃親載詔書自稱使者歴十餘州諭諸俚獠所至皆服高祖嘉之賜臨振縣湯沐邑一千五百)
(戶贈僕為崖州總管平原郡公仁壽初年八十卒賻物一千段諡誠敬夫人按秦二世末五嶺擾亂高)
(涼有冼氏者具膽智體狀頗異集兵保境及趙佗稱王冼乃齎軍裝物用入境佗大悅與論時政及兵法)
(縱横莫能折乃委治高涼恩威振物鄰郡賴之譙國夫人豈其苗裔耶)
右高州府
唐虞氏(英德虞灣人唐末黃巢寇正陽峽其夫為寨將與賊戰死虞躬擐甲胄率昆弟及鄉兵迎)
(戰賊敗去虞亦死焉鄉人立祠祀之稱寨將夫人祠其後叛兵猺寇為亂官兵禱之輒應或見虞衣紅率)
(兵而來賊輒驚潰後宋嘉定六年封為顯佑夫人十五年加封正順夫人賜廟額曰冥助)
右韶州府
徐氏女(四會人未嫁而夫死歸奉舅姑三年父母欲奪其志遂潜遁正山萟麻芋自給親黨求之)
(莫知所在人以為仙去)
右肇慶府
玉英(符鳳妻亡其姓鳳以罪徙儋州至南海為獠賊所殺脅玉英私之英給曰一婦人安足事衆男)
(子請推一長者賊以為然乃請更衣有頃盛服立舟上罵曰受賊辱不如死遂沉於海中)
右瓊州府
五代莫氏筌(連州周渭妻時州隸長沙馬氏與南漢相持渭為南漢所獲抑首事之後脫身)
(北走時不暇與筌訣二子幼筌家貧年二十餘父母欲嫁之筌泣曰渭非久困者今違難遠適必自奮于)
(是勤女紅以給朝夕二子皆畢婚後渭為御史累遷廣東西路計度轉運使歸訪故里與妻契闊三十年)
(復相見人皆異之朱昂著莫節婦傳紀其事)
右連州
宋劉氏二女(家城西折桂坊母病一女刳肝一女割股奉母母瘳鄉閭感動經略使龔茂良)
(上其事詔旌其門今城西有雙闕遺跡)
鄧六娘(理宗時龍江人夢槐女解首伯瑜女弟性仁孝夢槐既没伯瑜夫妻連喪遺子甫周歲貲)
(産饒裕六娘年十六痛鄧宗將絶日夜涕泣誓撫藐孤終身不字洎兄子長命名履元參廣州路吏履元)
(感姑之德終身敬養今鄧氏宗支繁衍皆六娘遺澤也卒年六十累代祀之私諡曰貞孝)
吳妙靜(龍江吳道遺女紹定初許嫁新會李氏子親迎之夕李覆舟死妙靜誓不再適嘗捐貲建)
(橋資夫冥福今老女橋其遺蹟也上有老女墳學使蔡夢說題曰宋貞女吳氏之墓湛若水為文表之)
周氏(鄉貢士劉元妻宋季為強賊所逼即投瀾石海死後七日屍浮倚石衣裾整然子孫於其地建)
(祠以祀成化元年五代孫衡重飾之以上南海人)
陳圭姐(淳祐間庠生日南女也日南生子東卿及圭姐而夫妻淪亡東鄕亦早卒遺孤洪懋圭姐)
(與嫂經營兩喪拮据盡瘁有求昏者泣語嫂曰陳氏三世惟此一綫我何忍棄寡嫂與孤姪他適耶遂杜)
(門撫孤終身不字享年七十五而卒)
舒氏(進士周景瑜妻生子一濓七十二日景瑜逝族人利其有勒再嫁舒堅守不允事聞經略安撫)
(使雷宜中嘉奬之一濓由漕貢歴禮部侍郎封舒汝南郡夫人以上番禺人)
何氏(鄉貢士漢臣女幼孤十歲喪母適李昌期事舅姑惟謹舅姑有疾禱天求代疾尋愈鄉邑嘉之)
(昌期早世何守節足不踰閾鄰嫗罕覿其面咸淳十年邑令袁夢册為立孝婦坊景炎二年旌表門閭賜)
(束帛元初重建孝節坊)
陳烈婦(李頤妻事舅姑孝謹生子佳孀守教之有成宋季少帝駐蹕碙州陳遣佳應勤王詔臨别)
(訣曰汝宜竭忠事主勿以我為念佳既行陳亦趨廣至黃木灣赴水死佳至崖山得潮郡教授還家拜母)
(不見哀隕莫及因築望至堂于烏沙之陽見者傷之以上東莞人)
李氏(何世忠妻開寶初出粟餉軍封恭人比卒詔有司葬之賜之山田其後裔析居順德增城人)
右廣州府
譚氏(吳琪妻紹興五年嶺南大饑觀音山盜起攻剽鄉落琪挈譚逃避不及被執譚有殊色盜欲妻)
(之譚怒罵曰我良家女安能為賊偶遂遇害曲江人)
張氏(龔自立妻嘉定三年彬寇至張與自立負二子竄匿林莽中為賊所掠張與自立訣曰妾事君)
(五年不幸罹禍二子尚幼幸善撫之乃紿賊曰吾渴欲就飲願暫解縛賊從之遂投江死縣令江武以狀)
(聞於提刑廖德明郡守方信儒創祠祀之復表其墓樂昌人)
右韶州府
謝氏(李科妻紹興五年陷于虔賊欲汚之謝怒罵賊剄之而去)
羅氏李氏(宋末賊至縱火諸婦多為所掠二婦相謂曰吾儕義不受辱一投水死一投火死鄉)
(人義而祀之以上保昌人)
右南雄府
陳氏(李以達妻早寡無子守志不二父母憐之欲奪其志慟哭引刀自誓終身無玷開建人)
右肇慶府
劉氏(孝子王康臣妻貢士顔之女有竒孝詔旌異之靈山人)
右廉州府
李氏(五代間嶺嶠阻聲教以強凌弱李敢勇有謀衆皆信服遂推以為主南漢既平餘黨剽掠皆為)
(李兵所敗一方賴之號寧國夫人至今祀之)
右雷州府
元黎道娘(父瑛鎮卒弟庶方在襁褓道娘以母寡弟幼矢志不字母強之不從元末寇掠邑里)
(扶母挈弟奔山谷間紡績給資母卒哀毁幾絶年八十四卒黎姓世思其德建祠祀之番禺人)
何氏(漕貢進士張一龍妻生一子秉陽甫晬而一龍卒有黃同知者至邑利其貲欲勢取之何衰服)
(攜幼子哭於市截髮𠢐面誓死不辱罄其貲乃免秉陽尋殤育猶子寶大為嗣邑人高之其女弟亦以孝)
(節著人東莞)
趙氏(陳以安妻至正壬辰寇亂夫婦逃避銅鼓村夫死於寇趙匿林中羣寇搜獲之美其色逼以歸)
(趙以箭自刺死)
譚氏(悅之女年十七未適人至正二年寇亂與一嫗逃匿林中為寇掠及潭投水死賊去嫗備述其)
(事越八日女父母得屍于潭中面目如生鄉因名潭曰丫髻潭洪武庚戌建祠潭側祀之扁曰丫髻廟)
何氏(贅同邑蕭積善為壻至正丁酉八月鄉賊陳有德殺積善意奪何遣衆環其居刦致之何度不)
(免乃白父母酌賊衆于堂紿伴者曰吾埋金釵井傍往取為飾伴者信之投井死父母出其屍與夫合葬)
(時嫁積善一載耳時人傷之)
陳氏(李宗長側室宗長生男女四人陳無所出宗長夫婦既卒值元季亂陳收世系契券攜子女傭)
(於鄉人糊口明初稍復業數十百租皆陳掌之無所失子與人博痛哭戒之子亦感悟病將死囑曰殮我)
(布毋紈綺奠我廡下毋子正寢瘞我老孺人墓側毋高我封于我足矣其謹名分辨上下雖殁不苟如此)
(新以上會人)
右廣州府
吳氏(名正秀字人未適至正壬申六月柳寇陷城女被執不受辱赴井死之英德人)
右韶州府
鍾氏(兵馬指揮謝敬昭妻至正間歸敬昭年二十八敬昭亡孀居厲節撫孤子至道長從務副使何)
(真軍溺涇溪鍾憫子死非命婦又少寡生遺腹孫廉鍾撫育之終其身志節皦如河源人)
右惠州府
周氏(朱克彬妻彬早死無子周氏慮獨生無所倚遂死從夫事聞表其閭)
王妙璘(谷榮女賦性沉靜至元間猺賊寇掠被執將犯之璘罵不受辱賊驅之行遂投水死以)
(上海康人)
右雷州府
唐五妹(栢壽女年十八陳子瑚寇乾寧與從妹俱被執至舟中躡其妹曰我必不免於辱縱還何)
(顔立于世乎汝小尚可求生也乃紿賊曰妾家破親亡將何之乞解縛當永以相從賊然之得釋即投江)
(死從妹以小得歸)
蔡九娘(十戶克憲女有姿解書義多勇略年十一喪父擇配越三十不嫁元末寇亂統父兵保障)
(鄉里未幾陳子瑚陷乾寧郡邑九娘固守不下日久力竭泣謝鄉人曰賊帥新得郡城不守而來為我也)
(我死則禍息矣間投入補錦巖避焉子瑚怒縱火巖口熏之竟死巖中其妹適王和年二十二而孀為賊)
(所獲欲犯之不屈亦自縊死焉)
李氏(教授林君用子婦年二十五守孀泰定間省部表其門憲副楊伯徵贈以詩云丹心已化望夫)
(石血指猶存織女機以上瓊山人)
林氏(陳道安妻陳子瑚亂道安陷城中與脅從人吳真慶密謀圖賊真慶懼潛泄其謀賊執道安殺)
(之林潜往負屍瘞焉既畢哭盡哀咽土而死鄉人高其義收瘞於墳側)
韓氏二女(良可女長年十八次十六有色陳子瑚亂母兄皆遇害二女潜奔草莽中至江側長)
(顧妹訣曰家既破寇來且逼汝能遁聽所往吾寧死不可辱次泣曰母兄既亡惟姊是依姊死余將焉往)
(乃攜手同溺於江以上文昌人)
右瓊州府
明萬氏(王受祖妻洪武初官軍討蘇友輕掠萬獻于南海衛指揮盧諸諸愛其才美欲納之萬號泣投)
(衣於火唾罵不輟諸怒刃殺之)
女官黃唯德(洪武二十年選入宫命為司寶永樂初信任益隆宣德七年乞骸骨歸太后命)
(圖及詩賜之其姪女即大學士梁儲母也亦累贈至一品夫人同時有葉女官者番禺人少有淑質通列)
(女傳洪武二十四年聞其孝敬選入宫召其父碧山弟祖道詣闕賜宴俱授錦衣衛鎮撫賚以幣又有王)
(司綵者番禺人永樂二年選入宫為女官時年少權妃方見幸特推同輦之愛固辭曰臣妾婺婦也安敢)
(充下陳哉帝重之從其意司綵有文學能詩蓋宋昭容之流而持操過之所作宫詞至今傳誦其詩云璚)
(花移入未央宫旖旎濃香韻晚風贏得君王畱步輦玉簫嘹喨月明中)
莫氏(邵祖德妻生子康惠未幾寡康惠既長娶梁氏生子智康惠又卒梁與莫皆孀居終身鄉人稱)
(之智後官御史俱以成化十年旌表)
鍾氏(吳貫之妻佛成之女十九嫁吳未十月已姙身貫之病革語曰予死不恨惟二喪未舉汝年少)
(當儷他族縱得一孤又安能保况門戶耶鍾涕泣曰妾安敢二心及卒鍾哀毁如禮營葬三喪既産一子)
(昕紡績自贍内外無間言弘治二年旌表)
邵氏禘廉(許聘郡庠生潘濓濓病瘵父母將悔婚女執不可歲庚午濓領鄉薦赴春官南歸卒)
(於儀真訃至父母將别字女聞竟自經時年二十二)
陳氏(方闉妻奉姑孝敬闉殁時年二十餘生一子大經五歲撫孤成立姑病篤籲天請代姑殁自脫)
(簮珥殯葬之嘉靖十五年旌表其閭卒年七十有五)
倫氏(侍講學士文叙之女廣威將軍騎都尉陶壯妻也壮為三廣公魯次孫世有軍功寧夏之役戰)
(没于陣倫年甫二十潔志孀守朝廷旌之表曰瑤林白璧)
周氏(從化學生蒙天祐妻天祐死周年二十二遺腹生子鑑父母欲改嫁之不從事姑撫幼嘉靖十)
(年事聞御史吳麟遣禮存問十三年御史戴璟具奏旌表)
彭氏(葉珪妻生男純而珪殁時年二十有三誓志守節事姑盡禮嘉靖二十八年旌)
凌氏(聰女年十八適梁希賢踰年生子珩踰月夫亡凌年十九矢志不二奉舅姑至孝珩長為順德)
(掾早亡遺孫源八歲凌垂白撫鞠之部使者以聞旌表卒年九十有五)
何氏(李偉妻事夫兩載生男百日而夫亡何守節食貧事翁存孤鄉里稱賢詔建坊表之)
陸氏(曾觀祐妻年二十一而寡遺孤子甫一歲嘉靖間表其門)
劉氏(適夫李天總兩載生子浩彌月夫卒矢志自守事姑訓子艱苦備嘗及浩長貧不能娶里)
(人歐陽光妻以女未幾浩卒歐陽竭誠盡孝食必先姑喪葬如禮隆慶五年御史楊標上其事詔旌)
(節孝)
譚氏(士人方存業妻生子觀光三月而存業亡悲號欲殉母姑憐而止之且諷改醮泣曰吾久不樂)
(生特念姑與兒耳迨觀光七歲遣就塾先令拜姑微示付託意曰吾今可以遂志矣會有強之再適譚愈)
(感憤中夜就縊萬歷十七年旌)
盧氏(□元道妻適元道三載生子本雍歲餘夫亡年二十二撫孤守節足不踰閾事舅姑以孝敬聞)
(時值凶荒令本雍捐穀賑恤縣以尚義旌之年踰七十萬歷己丑御史蔡夢說以聞表其閭)
關氏(梁紀慶妻紀慶樵于山墮崖死關忍死養姑比姑卒貧不能葬因併火夫柩薪既熾奮身躍入)
(焰中死邑令陳儀旌曰貞烈)
李氏(士人梁棟妻年二十二歲而棟客死時子在襁褓貧無生産惟紡績奉姑育子不出戶外者四)
(十餘年萬歷二十年旌)
龔氏(庠生蔡紀妻男果娶黃氏姑媳皆守節龔遇荒採桑自食畱麥飯飼姑子入墊無以為贄勤紡)
(績以佐之黃歸僅四載而夫亡相依以守姑病脫簪珥調治殁典衣衾備殮萬歷壬午御史梅淳具奏旌)
(表題曰一門雙節)
周妹(世安女許聘區姓未嫁夫死為服三年誓不他適兄弟業農而貧女紡績自食六十年如一日)
(御史蔡夢說具奏旌表匾曰乾坤正氣)
鄒氏(葉宗穆妻年二十夫殞誓不他適男樹勲甫脫襁褓姑年六十貧甚紡績以支垂二十餘年樹)
(勲補弟子員萬歷二十八年學使袁茂英扁以淑節御史李時華表其閭年八十餘卒)
陶氏(百戶范瑛妻瑛死于兵陶撫孤守節子震成立襲先職陶卒布政使陳選行令依禮造謁題曰)
(貞節范安人陶氏之墓)
梁氏(李澤妻歸六年澤殁時年二十四撫孤子承問成立後為忠義衛經歴天啟辛酉姪待問典銓)
(特疏題請部覆准旌行縣建坊卒年七十有七)
湯氏(黃振東妻年二十四生子挺俊百日而夫亡囑令改適湯聞大慟剪髮自誓欲殉姑指其子曰)
(縱不念姑獨不念此乎婦懼傷姑意乃止蓬首垢容諸姒罕覿其面及挺俊成立有子五人湯指曰汝不)
(負未亡人未亡人負而父矣猶哽咽久之四十餘年卒)
方氏(庠生霍若祺妻年二十四若祺卒遺子蒙拯及一女未週歲方毁形截髮以死自誓雖出世家)
(縞衣蔬食日事紡績三十餘年不門戶外天啟二年有詔建坊旌表卒年八十五)
何氏(贈承德郎謝之屏妻貞節端重治家有法年十八歸之屛二十七之屏逝何毁粧茹苦言不逾)
(閾四十年子雲虬己未成進士奏請建坊旌表累贈安人)
何氏(錫有女名妙慧賦性端肅少即持齋蔬食受聘陸家未歸而陸殁慧年十六嚙指自誓不改婚)
(父母不能奪孀居四十年節操彌厲分守道王鼐表其門)
岑二烈女(一名嬋姐刺史昌運女一名二媛文學廷器女俱年十六時流寇焚掠二女恐受辱)
(相抱赴火死)
馮氏(希聘女未生而父先卒其母吳遺腹産女潔白自持女善體母志知大義許婚高日煥未歸而)
(高死女請奔喪守節母與大母難之曰若尚未字非高婦也女泫然曰兒已許人矣為節母女而聘二姓)
(不亦愧乎請以兒往母不能奪勉徇之詣高哭盡哀且請於高父母曰郎君雖未婚今婦歸則郎君非殤)
(也請冠而殮可乎許之隨脫簪珥具棺出所織帛手製衣衾加冠于首躬為含殮一慟幾絶既殯辭歸母)
(家笄而後返事舅姑以孝檢身以禮綦履不踰閫閾人罕有見其面者越八年為夫立嗣一時士大夫作)
(為詩歌序而傳之其後二十餘年舅姑俱殁乃還母家養毋終其身年六十三卒)
勞氏(龐秉綱妻年二十一生一子夫亡毁容守節家貧朝暮莫保恬如也鄰婦有勸再字者勞剉髮)
(嚙指誓曰未亡人不即從夫地下以衛厥孤耳何得以不義陷我遂杜門女紅自給冰操凜守子長受室)
(未幾亦早逝與媳冼氏煢煢相依撫孤成立年七十有一)
羅氏女(許字溶洲陳善昌將及婚而善昌卒羅聞訃奔喪殮殯送葬如禮不出門閾事舅姑温和)
(恭敬蔬食終身年五十一卒)
張氏(劉士斗妻偕士斗之官成都崇禎甲申闖賊破郡士斗罵賊而死張偕其幼子以身殉僕御死)
(者凡二十餘人)
莫氏(霍子衡妾也子衡仕明為太僕卿丙戌赴池水死莫匍匐從之長子應蘭偕婦梁及其女次應)
(荃偕婦徐次應芑偕婦區咸以身殉小婢阿長亦投水死之總督佟養甲表其閭曰闔門死節之家)
李氏(戶部尚書待問女刑部尚書潘濬子廕生仕松妻也性慧有才略崇禎辛巳京師米貴衆兵缺)
(食聚譁駸及戶部待問倉卒訃無所出女見事急挾保母跨栗驑疾趨通州見漕艘三十餘銜尾至歸報)
(其父衆兵始散時年僅十三耳懷宗以軍餉不支敇諸臣助册下戶部女見宫人吳湘繆瓊等皆脫簪珥)
(自效女亦搜括耀首物直精鏐六百金進之年十八歸潘踰五年仕松殁李甘貧教子年八十二卒)
劉氏(總兵都督同知陳鳴佩妻鳴佩鎮守廣西卒於陣劉聞訃絶食七日哀悼而死年二十六歲有)
(詔祭葬贈一品夫人廕子震淋金吾指揮)
花節婦王氏(夫廣州衛舍人病死婦哀慟不欲生甫殯畢即盛服與姻戚隣里訣其日投井)
(死張詡作節婦詞表章之)
劉孝女(名祖滿字蘭雪幼聰穎通女誡嫺吟咏年十四母病瞽劉櫛沐籲天請代夜夢神教以燃)
(指醒即如法自灸昏仆于地母驚抱大哭兩目忽開人以為孝感長適宗伯何維柏孫允衎能執婦道年)
(二十四卒著有梅粧閣集叢桂軒稿詩見嶺南詩選名媛集中以上南海人)
美人屈氏(生有麗質洪武己巳選入宫擢為美人奉侍敬謹恩寵甚厚帝召其父母兄弟詣闕)
(賜宴錫賚有加遣官送歸嶺南)
司綵陳氏(字端正父曰仲裕女貎端莊在乳不啼晬日設物以驗則左取印右取筆以是知其)
(不凡甫能言窺父書指示數字皆不忘至六七齡示以女工過目輒曉就女師聞愛親敬長之言必反復)
(致問孝經内則列女傳戒諸書莫不究心深居閨閫足跡未嘗至中門洪武二十年詔選淑女入宫分司)
(六尚陳與焉善六書曉大義精女工嬪嬙皆師事之二十四年命為司綵賜歸省給禄養閨範嚴肅人罕)
(見其面有候餽皆却之文皇即位以司綵熟知典故召復原職年四十病終于官遣中使護葬)
黨氏(張以民妻年二十九守節永樂元年旌表其門)
趙氏(陳恒慶妻年二十六夫卒撫遺腹孤矢志無二成化六年旌表其門)
陳氏(鍾則補妻司綵女官從女也歸六載生一子夫卒斷髮守節孝敬其姑嘗奉姑避盜别墅姑卒)
(人謂不宜歸殮痛哭不聽自舁尸還人皆服其知禮成化十四年旌表年踰八十卒)
蕭氏(李宗妻生子綱二載而宗卒時年二十八撫孤號泣矢志守節日勤紡績自給綱長領鄉薦蕭)
(孀居三十餘年弘治八年旌表)
鄭氏(黃藎妻歸月餘而藎辛年甫二十三遺腹一子守從一之義節著鄉閭弘治十年旌表)
許氏(明經里劉質妻年二十四而質死兒甫三歲守節不二嘉靖初御史凃相表其門)
張氏(庶吉士冼尚文妻尚文南還塗卒無子張年二十七無玷節嘉靖戊申詔旌其門)
于氏(儒士熊廷翺妻廷翺病劇臨終嘆曰吾没無憾矣獨恨母老子幼妻少耳于泣曰君無憂及廷)
(翺死率禮終喪誓志不嫁事姑育幼親鄰鮮見其面嘉靖辛亥旌表)
陳氏(馮文俊妻年二十一而文俊卒子繼科甫四齡矢志不再偶繼科舉於鄉知建陽縣陳年六十)
(有六嘉靖甲寅詔旌其門)
趙氏(王穗妻穗蚤喪趙撫遺孤道廣守節不渝嘉靖末有司以聞詔旌其門道廣以番禺諸生舉于)
(鄉歴官太守)
徐氏(庠士林參妻週年生子振聲二月而參卒徐願以身殉祖姑張力諭乃止堅節撫孤家且貧而)
(待姑及祖姑孝養彌勤三十餘年如一日當事以聞萬歷四年有詔旌表)
彭烈女(本良家子而貧鬻為人義子婦女姿麗性修潔未伉儷其主欲私之不可即自剄死女父)
(母聞其事於官知縣高瑤罪其主使治葬萬歷中知縣馮渠勒石旌之)
黃氏(蕭宸妻夫蚤喪而窶矢志守節以縫織自贍終其身未嘗與男子相授受萬歷中有司給没官)
(房屋二座與主事馬拯妻陳氏同居孀守詔並旌之)
林氏(岑甲妻岑為富民佃富民見林悅之賂其夫以語林林不答復賂其舅姑將脅之林度不免拒)
(戶自縊死)
何氏(李德崇妻歸歲餘而德崇卒遺孤洪業甫三月德崇死日何哭之絶而復蘇殮畢伏地水漿不)
(入口舅姑詳諭以大義徐感悟乃強起萬歷壬午御史梅淳以聞詔旌之)
郭氏(鍾文賁妻生子懋顔文賁蚤卒郭年十九矢志不二事舅姑孝謹孀居三十四年而卒郡邑以)
(聞學使表曰貞節)
曾氏(歐陽萊妻歸萊二載生子禋朞月而萊卒守節不渝萬歷庚辰詔旌)
趙氏(葉喬妻年十九適喬生子挺雲一歲而喬卒趙甘貧守節孝於其姑萬歷丁亥旌)
崔氏(黎朝進妻朝進以討賊戰死崔聞慟曰夫能盡忠妾獨不勵節耶時年二十餘言不出閾寡居)
(終身)
姚氏(崔啟妻年二十適啟半載而夫卒取夫兄子煥為嗣父欲奪其志遂不事膏沐閉門紡績子長)
(娶婦尋卒又擇姪之子應沂為嗣子其婦姚氏亦守節不渝人稱為一門雙節云)
黎氏(秦帝錫妻年二十歸帝錫事舅姑以孝稱歸七載無子而錫殁黎痛哭悲傷潛竄井中而死夫)
(婦同日殯葬聞者莫不傷之)
陳氏(庠生彭鶴正妻年二十七夫亡守節撫一子有巨商以數千金納其子為壻陳以商非望族辭)
(之或勸之曰與為壻當久享豐厚不勝儉約耶答曰婦應論德不以財終力拒之家雖貧好施與拔釵釧)
(濟人急難無吝色崇禎間以世風澆薄挈其子歸隱鍾山年五十二終)
黎氏(進士謝與思妻未字而與思舉進士奉旨歸娶生子興祚數載與思殁黎稱未亡人撫遺孤事)
(翁姑惟謹紡績教子成立無何興祚卒黎撫弱孫襁褓間凄苦萬狀孫長生子時年八十有竒御史葛徵)
(竒疏請旌表建坊卒年九十一)
曾氏(適郡學生余國璽年二十夫卒子方襁褓親欲奪志曾矢死孀守足不出戶事姑孝接下和治)
(家訓子有禮法戚屬稱之壽九十四崇正十六年巡按御史劉逵旌)
吳氏(孝廉趙公性母居家勤儉教子有方自以紡績佐公性讀書至子夜方息公性登賢書任平南)
(知縣時吳年一百二歲矣公性請終養巡按御史田生金特疏題允并旌表其閭)
謝氏(小字玉華適同邑茶園曹世興世興業儒而貧新婚未幾卒婦誓不改適曹族嘉之議分祠田)
(給以終老或以婦年方韶美為難語之曰蜃灰木楬既具襄曹郎大事可歸寧無奪而志耳婦佯許肩輿)
(至門别諸姒氏多訣語徐入室閉戶以刀自剄未殊諸人驚呼伐板壁入救之亟以左手從斷處探其喉)
(右手引刀再割乃瞑凡二日不仆理其篋則殯殮之衣皆素具遂與世興合葬焉)
周貞姑(東臯女許字屈敏忠甫受聘而敏忠卒女志奔喪東臯峻拒之女俟間不得未幾兩家謬)
(以世姻故不忍割乃以敏忠弟績婚初秘其事女知而喜親迎日私以綵服衷白衣輿歸搴帷而出則裒)
(然一奔喪孝婦也遂大哭呼敏忠名曰藉此來與郎君同穴耳吾豈為亂倫事哉親族駭異因勸兩家聽)
(其守節終身)
陳氏(何大化妻年二十為賊曾一本所執堅不受辱投烈火死)
李氏(庠生洪圖女丙戌城破女恐亂兵汚之自經死同時有仙湖街李氏二女三妾亦相繼經死)
譚氏(鄺曰廣妻曰廣官鄖陽崇禎末流寇攻城曰廣没於陳譚偕其妾李氏女二人俱以身殉鄖民)
(具槥殮之)
陳氏(尚書紹儒女庠生黎彭齡妻歸三載生子方璐而彭齡溺於津陳撫孤守節尋以從兄子壯之)
(難禍及義不受辱遂匿方璐於眢井自赴水死方璐在井三日不食夢神出之長舉於鄉)
陳氏(烏程人番禺縣典史丁有儀妻庚寅城陷抱兒倉皇走避遇賊其夫死於兵乃置兒伏尸大慟)
(且哭且詈兵怒殺之越日所棄兒匍匐尸旁猶吮其乳過者無不淚下錢塘張處仁目擊其事為之立傳)
黃氏(孝廉日寧女庠生郭景相妻庚寅城破景相殉難黃攜女投井死翁陽齡為殯之合葬北門外)
(同時有黃氏者屈一鳴妻事姑至孝兵入披髮赴水死又有樊良佐妻周氏及女媳十餘人投池水死又)
(庠生黎士竒妻樊氏庠生李應春母樊氏皆死之)
盧氏(番禺進士黃鶴仙妻庚寅年盧被亂兵所執衆露刃欲脅以去盧大罵曰吾身為命婦名節所)
(關豈受辱乎遂投水死以上番禺人)
潘氏(梁明妻正統間賊黃蕭養伏誅併殺脅從者明與妻隱草野間軍逼其妻明捍之被殺擄潘去)
(潘紿釋縛投江死年二十四)
何氏(李道妻年二十一生一子標月餘而道歿守節姑温氏頻病何侍藥晝夜不離寝所每焚香祝)
(天祈代温病不起何罄簪珥營葬弘治五年旌)
李氏(吳翹妻年二十三而翹殁子鎮都甫越歲李矢志自守奉舅姑甚謹姑老久病李母子旦夕不)
(離側姑曰願而婦若孫若而母子庶報今日也巡按督學聞之遣官周䘏以貞節表其閭)
周氏(何福餘妻生一子而福餘死周守節不二夫積五喪未舉周竭力殯之孀居四十年旌表族孫)
(應黼妻譚氏亦以節見旌)
張氏(宗達女新會庠生李䕫妻事姑有婦道丁未盜掠禄峒村張被執至大陂逕欲犯之大罵不屈)
(盜怒殺之知縣王交請於督學蔡克廉表其閭)
倫氏(文學梁次掄妻年二十二而寡守節堅正動必循禮鄉黨稱之詔旌其閭)
陳氏(佘昌儒妻年二十四早寡守節不移有司奏聞旌表新會陳獻章題其坊柱曰飛龍舞鳳文明)
(世白日青天節義門)
蘇氏(生員羅昌儒妻昌儒為諸生有望事母以孝聞齎志卒蘇時年二十四矢志不二竭力奉姑其)
(女適陳産二子壻卒女亦守節稱於鄉黨御史郭文周學憲張希舉以貞節表其門)
黎氏(蕭復昇妻年十八歸夫家未一年而復昇客死黎守志不渝年六十終)
左氏(蕭孔妻姑梁卧病一十九年左頃刻不離親除糞穢姑殁慟哭人不忍聞巡按姚虞學使林雲)
(同表其廬曰孝行堂巡按洪垣邑人鍾曉各有詩彰之李孔修序其事)
劉氏(贈文林郎薛茂槐妻茂槐性耽吟咏好遠遊將入太學卒於途遺孤天植甫四齡劉時年二十)
(四聞訃哀痛斷髮矢志孀守事姑色養備至妯娌化其德譲劉為人嚴正坐立無欹倚萬歷四十八年直)
(指使者王命璿疏聞詔旌其閭給坊表之)
蘇氏女(名淑英父曰璿儀許配龍頭梁侯衍子錫鏐行聘半載錫鏐亡蘇聞報慟哭欲奔喪父母)
(力拒之錫鏐之從母為英族姑英乘間隨姑密往梁家拜翁姑逕詣夫靈朝夕坐卧棺側事翁姑一如父)
(母事聞旌表)
歐氏(關元妻歸二載元卒子承憲方半載歐孝養舅姑躬執麻枲以備棺斂撫訓孤子克成立孀居)
(八十二卒知縣王寖大表之)
李氏(黃連何祖雄妻年二十八夫死子功右始生三月李撫孤守志人無間言臨終時適歲饑出遺)
(金數十兩囑功右備賑貧民多賴全活事聞巡撫郭文周督學張希舉扁其堂曰節義徽音)
朱氏(李朝旻妻幼讀書通女誡年十九夫死哀毁骨立矢志靡他無何夫之姊亦孀居依其家十餘)
(年事姊如姑撫甥如子垂老猶誦古之孝節為諸婦訓嘉靖間郡邑人士交舉其行將聞於朝朱止之曰)
(凡有所為而為者名也婦人之道從一而終吾分當然奚用名為聞者高其隱節)
譚氏女(端衷長女幼受聘於佘子將年十八聞夫病故即奔喪先以吉服謁見舅姑次即就喪痛)
(哭從容有禮始終一節竟以哀毁成疾年三十五卒)
梁氏(葛岸人生員陳謀妻行孝於家内外無間言先後潘陳兩侍御給孝行扁旌其閭)
蘇氏(泮浦梁祖鰲妻年二十適夫逾年生子而夫亡蘇矢志孀守年踰七十有八知縣劉大垣以貞)
(懿扁其門御史葛徵竒題旌)
鄺氏女(受梁子驥聘未婚子驥殁女聞訃亟易縞衣奔喪阻於父命痛悼成疾尋取聘物捧膺而)
(絶先語嫂曰移棺往葬梁墓側親從之里人作歌美其事繼有驥從弟子騧聘烏州蘇氏女騧久病權娶)
(歸侍湯藥及騧死淚血交迸亦相繼殁刺史梁繼善表其閭曰雙白)
梁氏二婦(羅氏梁麟妻韓氏麟弟鵬妻梁兄弟行商俱溺於海羅年二十二無子韓年二十痛)
(夫溺竟自沉羅撫其遺孤卒延梁嗣年八十而終人謂嬰臼出於二婦云有司旌曰一門雙節)
甘溪某氏姑婦(其夫遠戌生子甫月餘妻撫之成立既娶三月子謀於婦適戌所代其父)
(歸則以書囑其婦他適婦曰夫能孝以代父妾獨不能節以全夫耶引刀斷一指以示信寡居終身)
陳氏(梁公詔妻早寡崇禎癸未賊刦其鄉陳赴大江死其尸隨流上下人以為神)
譚潔娘(孝廉心得之女許字何濟良之子昺濟良以心得死悔婚昺不能奪潜遣媒誓以終娶潔)
(娘曰天下豈有無翁之婦哉吾求死所而已毋改受李氏聘潔娘遂自縊死)
李氏(年十九適儒士梁夢陽年餘夫故欲從死以家貧雙白在堂身有遺孕而止越月生子矢志養)
(翁姑紡績以給翁殁典衣殯葬慟哭目盲忽夢神療救漸得開明鄉人稱其孝感尋理姑喪哀毁彌篤知)
(縣倪尚忠旌之劉大垣以茹苦流芳扁其門御史葛徵竒題旌建坊優免二丁侍養年八十餘卒)
李氏(姚以詵妻以詵遘難鬱鬱而卒李將身殉妯娌防之嚴一夕整粧潜出飛鳳橋下投水死翼日)
(尸浮面色如生)
舒氏(羅良經妻年二十七夫故奉事舅姑惟謹喪葬悉以身任撫遺孤没齒無間言崇禎間御史柳)
(寅東旌曰節孝)
馮氏(羅昌楚妻年二十五夫卒矢志守節會有家難保育遺孤終能成立年七十有四邑令葉初春)
(旌扁其堂曰慈節)
譚氏女(馬觀鵬聘妻崇禎末觀鵬官江西參將禦流賊死譚聞奔喪守義終身)
李氏(黎弘業母也從弘業官和州崇禎癸未州為流寇張獻忠所陷李自縊死弘業妻楊氏偕其妾)
(及女三人皆以身殉一門就義詔賜旌奬以上順德人)
陳氏(教諭忠女適士人黎叟年二十二孀居恭執婦道鞠遺孤成立洪武甲子年五十九聞於朝賜)
(旌)
蔡氏女(心元女生元大歷間幼聰慧誦女孝經知大義父母許聘陳氏子及親迎颶風覆舟殁女)
(聞泣曰委禽有年矣可更適耶吾父母兄弟淪亡一孤姪生甫四月將誰依遂與嫂梁氏撫孤至永樂庚)
(寅年八十三其裔孫宗啟婦張氏亦以宗啟蚤世撫遺孤而守之卒年九十二當事旌曰百年完節又曰)
(一門貞孝)
盧氏(仁卿女李禮寬妻生子世華年二十六而寡育孤守志克盡婦道人無間言年六十三卒洪武)
(十八年旌)
陳氏(彭誼次子恜妻也恜亡時年二十三遺腹一子奉姑甚謹同門林氏庠生純妻年二十七子方)
(週歲孀居三十年志節愈勵有司扁其門曰一門雙節)
彭氏(游宗裔妻年二十三)吳氏(蔡廷玉妻年二十五)夏侯氏(彭景忠妻年二十五三人)
(皆守節五十餘年左布政司彭韶具題旌表其門)
梁小妹(蜆浦耕氓女生而貞潔嘉靖壬辰賊許折桂掠其村小妹時年十七曳至船奮罵不受汚)
(投海死事平具聞于官表異之)
王氏三女(同産姊妹也嘉靖癸丑劇賊何亞八剽掠海南栅村三人被執皆不受辱曳至水次)
(聯袂投水死)
濮氏(張道南妻生子良心甫晬而夫亡其子多病或勸改適婦泣曰本為守志非為守子向使無子)
(志可易耶竟不能奪姑林病疫人多畏避婦侍藥惟謹姑亡婦獨無恙人以為孝感所致)
袁氏(何操妻生一子週歲而操卒時年二十有六以死自誓及葬臨穴哭泣請虚左穴示無異志有)
(司為書節義扁其堂卒年八十有四)
徐亞長(父曰添男育於徐為義子生亞長四歲而死其妻以亞長還主而别適亞長年至十六猶)
(未許婚主人養子進旺欲強而私之力拒獲免因哭曰聞郎君讀書有寡婦手為人所牽輙引斧斷之吾)
(今女也而身被牽何以生為遂投北洲江而死)
陳細娘(思簡女七歲能誦孝經解大義許字葉公志將婚公志亡女寝卧絶粒父母慰諭之女泣)
(曰兒身已許葉死生葉婦也必歸葉成兒志父母許焉始起食促具衰服歸執夫喪一循禮制事姑孝謹)
(服勞三十年未嘗少懈步不踰壼蔬食終身里婦皆嚴敬之當道旌其門數致粟帛表之)
羅氏(東所女為容縣尹尹思惠側室思惠卒於任羅年二十四無子與正室林共撫孤子璿矢志冰)
(玉廣府教授董應舉贈扁曰小星著節卒年七十八嫡子知縣璿疏請旌表御史王勘題建坊子璿復建)
(節祠祀之為世所美)
陳氏(梁壽妻壽卒時年二十二撫孤守節孀苦五十年嘉靖中有詔旌表)
翟氏(張集行妻集行卒翟年二十四矢志不二子弘略姪弘毅皆襁褓撫育護持備歴艱苦後弘毅)
(貴具疏陳情旌表年九十卒)
吳氏(陳孟吉妻生子賀數月而孟吉卒姑黎媳趙俱少年守節黎年二十吳年二十一趙年二十三)
(御史蔡夢說聞於朝謂其一門夭折三世孀居夫蚤喪而子復亡諸艱備歴上事姑而下蓄婦大節同全)
(詔旌其門)
張氏(適生員梁夢昌生一子數月而夢昌卒張慟絶屢誓死殉姑以撫孤諭之且隂為之防張懼不)
(獲死佯自寬越數日夫虞期晨起為書併衣履焚之遂結束自經張極孝知書能詩每讀古節烈事必為)
(諸女輩解其義生平詩草夫死悉付之燼後搜其笥中得七言詩五首蓋絶筆云)
蔡氏(儒士張僅妻年十七歸張兩載僅故蔡甫十九擗慟哀傷以遺腹故忍死全孤後生一子厚積)
(及翁姑殁鬻簮珥充殯居常紡績自給年七十三巡按劉旌表曰已故儒士張僅妻蔡貞節之門)
鍾氏(參議雲瑞女適祁伋年二十七守節孀居年未衰而髮白邑令張鏜嘉其節以粟帛旌焉聞於)
(朝有詔旌表年八十卒子婦翟氏亦守節)
黃氏女(農家女許字何瓈瓈年二十一以母死哀慟卒黃痛夫殉孝絶粒誓死父母防之乘間自)
(縊死時年十八)
王氏(葉其瑞妻夫家貧操舟為生王惟紡績易食丙申歲大祲其瑞將王鬻諸博羅券成載其舟俱)
(來入門見王羸甚問之不饘粥數日矣其瑞泣語之故且示之金王知議諧計無反理佯喜謂其瑞曰果)
(得此亦足自活吾行矣有身無憂室善自愛其瑞送之行毅然登舟略無惋色及舟發寶潭遂躍入潭中)
(舟人惶遽走報其瑞與其父奔至時屍流無所其瑞從上流哭數聲屍忽躍出去所没處逆流數十步若)
(溯迎者人皆異焉)
張氏(方愫一妻愫一鬻鹽死於寇張聞取遺衣招魂作藳葬出其餘貲還姑與伯哭曰夫死無子生)
(欲何為第我死必葬諸藳衣之側遂自縊)
鄧氏(五城兵馬指揮使堯臣之妾年二十六而堯臣卒撫幼子一麟勤女紅助其誦讀勉之曰汝為)
(孤兒若不早自樹立豈不負我後一麟餼郡諸生經明行修有名當世崇禎間巡按柳寅東具聞旌之從)
(祀貞烈祠)
趙氏(貢生温迪元妻年二十八夫亡柏舟自矢撫孤規畫有方其妾鄭年二十一無子甘同孀守事)
(主母尤恭知縣嚴爾琮具詳疏題旌表)
曹氏女(許適儒士袁孺素未婚而孺素卒曹年始十七即欲奔夫喪父母不能阻素服歸袁哀痛)
(盡禮事翁姑備極孝敬治家克謹足不踰閾鄰里罕見其面崇禎間分守嶺南道王道元旌曰貞烈冰清)
周氏女(麟長女許字謝無逸夫卒奔喪成服枕苫塊三年竟以哀卒)
陳氏(張嘉玉祖母也嘉玉身死陳赴水死嘉玉母黎氏妻彭氏妹石寶相繼自沉彭不死更引刀自)
(斷肢體為尤酷云同時有張氏順娘盧上&KR2462;妻尚行之女尚行以嘉玉故見收女適在父母家不受辱以)
(頭觸石死又有張氏者為林公燮妻難作抱兒赴水死越四日屍浮兒猶在抱見者傷之)
陳氏(江西分宜令李元弼繼室元弼卒陳年二十九子正甫八齡内外釁侮交至欲謀陳去以嚙其)
(産陳以死自誓綱紀拮据難孽卒消撫妾以恩訓子以義崇禎十一年巡按御史葛徵竒疏聞於朝詔旌)
(之從祀貞節祠)
三烈女(曰水南林氏諸生翼龍女也許字陳元耀奔喪執禮守節以終曰周塘黃氏許字張邦俊)
(子壻死奔赴夫家有飛蟲憑身之異曰菉湖陳氏許字葉氏子夫亡偕媒妁歸以節終以上東莞人)
黎氏(歐陽勔妻嘉靖癸亥賊李亞元掠境内黎攜幼子走避至祠前為賊所執紿賊曰吾從若請免)
(吾子即囑其子奔告而父乃出懷中釧金與賊請贖賊驅之急厲聲詬賊賊大怒刃之死祠下有司旌之)
(香山甘氏與夫何慎儀被賊掠赴水死亦見旌)
殷氏女(朝輅女年十六受聘於鍾鍾故訃聞甫至女即默然更衣自盡殁與鍾子同日兩姓之父)
(母以二棺合葬呼其塚為雙燕窩云)
蕭氏(歐陽騰妻嘉靖癸亥李賊之亂為擄蕭義不受辱罵賊遇害)
何氏(庠士譚麟妻年二十一適麟甫四載而麟病亟割肉以療之麟竟卒時方姙七月觸石誓與俱)
(亡姑歐陽氏救甦諭以大義何意乃解踰兩月生一子家貧甚紡績以給子克成立孀守四十餘年壽六)
(十九卒孫煒登進士萬歷三十七年旌以上從化人)
李氏(孫繼宗妻年十八適夫五月而寡誓不改適父母屢奪不從縣令蘇潤民旌曰貞心如玉)
陳氏(巡檢司李太妻弘治間太禦寇死於難陳義不受辱即自縊鄉人立廟祀之晴雨禱之輙應)
葉氏(庠生劉耀妻耀卒誓以死殉竟絶粒死)
徐氏(譚經濟妻經濟溺於河徐躃踴投水衆救之殯夫畢不食死)
胡氏(梁弘道妻早寡有張士英者美其色欲娶之不可其父百計強之服毒而卒)
陳氏(廖翰標妻翰標死丙戌之難陳年甫二十餘攜其孤逃之佛山食澹茹苦晦迹課兒夫忠婦節)
(鄉問樂道之以上龍門人)
蔡三娘(梁家女生而婉淑父母愛之年十六筓而未歸嘉靖元年從父避亂何村為賊所掠蔡解)
(衣私與同難鄰婦黃氏泣曰汝持此歸報我家收我骨吾矢死決矣賊以牛負之行蔡不從哭且罵賊乃)
(縛至窯頭將汚之蔡抗聲罵首觸石流血賊怒殺之僵尸數日面色如尘後黃氏獲釋歸報其家乃收其)
(尸葬之)
李氏(伍聖表妻年二十四而聖表蚤世生一子堅正自守父母諷令再醮氏剪髮自誓孀居四十餘)
(年不變萬歷十二年旌)
李氏(矬峒陳孔器妻年二十四夫故泣血終喪誓不改節父母憐其少而無子勸再醮李不之許繼)
(姑欲奪其志因收世業不為李贍不少怨悔惟藉夫私田三畝度日雖窮困不變志年垂六十内外無間)
(言聞於邑令旌之)
張氏(任養拙妻年三十夫喪子亡斗室蕭條勤紡績自給兩經歲荒每忍饑採蕨自食不乞憐於人)
(孀居四十餘年始終無間)
梁氏(棟女年十六歸葉緒生子長茂甫一歲緒亡時年二十一母勸再適梁不從大哭幾絶自是人)
(不敢勸持節終身以上新寧人)
王氏(適廖寧三年而寧卒無子王年二十四誓死不再適事姑盡孝稱未亡人五十餘年族人擇子)
(繼之天順八年鄉耆舉其事有司以聞)
伍氏(熊睿妻正德二年十二月為盜所擄時婦年二十四繫逼使行坐哭不動且罵且斥賊脅以刃)
(罵聲益疾賊并其所抱二歲女俱殺之聞者流涕)
曹氏(子英女年十七賊刦其鄉匿竹林間賊曳之使出女度不免觸竹而死羣盜臠之)
顧氏(陳雍妻年二十一而雍卒遺姙四月生子嶠母憫其少欲改醮之變色曰節義至重吾忍以一)
(身踐二庭而孤兒父他人乎遂大慟絶而復甦母乃止孀居苦節正德間盜掠其鄉戒其黨曰慎毋驚犯)
(節婦其格強暴如此嘉靖間知縣文章奏旌其門)
盧氏(李薆妻早寡守志終身教育遺孤成立里人状其節行知縣文章奏旌之)
陳氏(生員湯尚志妻生一子而寡有勸再適陳撫其子曰吾許若父結髮而背之他日亦何顔相見)
(地下也竟苦節自勵而終知縣文章奏旌之)
尹氏(仲美女歸於姚肇畬一載夫患痘疹尹憂形於色輟粒食者數日朝夕不離側夫危篤呼其兄)
(嫂託以孤女命尹曰汝年少不宜守尹垂泣自誓先死以從頃之夫病已亟尹大慟數聲密持其孤付女)
(僕以衣一襲酬之囑曰善視吾女幽冥當相報遂自經於寝所次日夫亦逝鄉里聞之流涕知縣盛賚汝)
(表其家)
霍氏(湛淶之妻年二十七孀居守節無玷嚴於訓子郡中縉紳咸賦咏以美之卒年七十有二)
彭氏(大年女適黃遂良二載夫没彭守遺孤父母欲強之改醮誓以節終事聞有司表之)
劉貞女(麻車村人自幼嫺女誡孝事父母不習冶容許字湯矩未婚而矩卒女聞訃哭泣欲絶易)
(服奔喪母不可乃剪髮自誓母不得已聽之遂歸湯撫棺大慟幾死復蘇先拜姑次拜矩靈朝夕哭奠如)
(禮姑家貧遣之還婦曰婦之所以不死者為夫子事吾姑使九泉得瞑目耳若返母家當矢志以報冥冥)
(自是無有敢奪其志者乃悉出簮珥以葬其夫日惟紡績供姑四十年如一日邑令熊劍化謝士章錢忠)
(愛屢旌其門給粟帛贍其家陳世鳳為擇其族子繼之卒年六十六)
張氏(相江舖氏潘海妻年二十有二而寡所鞠一子亦卒孤貧孀守邑令張九修旌其門謝曰節之)
(一字非寡婦所忍聞也其真篤如此有司每春秋頒胙肉以恤之)
湛氏(慶隆舖民黎曰虞妻年二十三而曰虞亡遺孤週歲家貧不給日惟紡績以供厥姑母諷其再)
(適湛抱孤泣曰兒所不死者賴有子耳夫死從子有子不從而更適人乎又三年孤以痘殤湛絶氣失聲)
(是夜亦自縊死)
姚氏(慶隆舖民黎天俊妻年二十四天俊亡無子事姑至孝家貧甚遇年大饑紡績傭米熬粥事姑)
(拾野菜自食父母力逼改適姚泣曰吾矢志不二豈以歲凶而變哉若幸得養姑菽水有繼即饑死以見)
(所天于地下無恨焉及姑卒悉典衣衾葬殮聞者莫不歎惜之)
梁氏(江口村陳喬宇妻蚤孀鞠子崇禎二年流賊掠江口梁被執罵賊不屈至河不肯渡奪賊刀自)
(刎而死)
曾氏(橋頭陳戴之妻負秀質以禮自矜年十七于歸陳為婦三年非奉舅姑未嘗踰閫閾適河龍賊)
(大掠其鄉曾抱孤兒泣走為賊執婦度不免紿賊曰汝執予豈能逃顧余抱兒呱呱泣汝且抱置樓下呼)
(吾姑收之予即從汝去賊喜抱兒望樓而趨曾即密索盜刀暗度賊至姑所收兒無恙遂引刀自刎死)
彭烈婦(湯悌妻年十八歸六月而悌卒彭慟數絶舅姑慰止之既殮七日抱棺而哭不絶聲竟死)
(棺下)
劉氏(陳如金妻歸數月夫亡誓不再適父母欲奪其志遂不食死)
六貞烈(曰湯氏黃燦陽妻曰慎曰志曰愛者皆燦陽弟一初之女曰可再曰蝦者庠生森然之妹)
(也湯孀守與五女同處樓中崇禎戊辰賊黃仲積攻樓將破湯懼為辱同五女墜樓而死邑令方大猷有)
(六貞烈詩記其事同時有黃無隅妻馮氏黃華石妻賴氏皆為賊逼不從被害)
王氏女(如景女受何子經聘未字而子經溺死王奔喪守志事舅姑盡婦道歴三十餘年不懈)
單氏女(庠生彰孜女許字庠生曾齍未歸夫亡守義終身)
聶娘(崇禎庚午為賊所掠戲謂其眉未婉娘從容語曰女醮乃掃眉若欲婉請假我刀刀得自刎番)
(禺黎美周作婉眉歌有云文夫髭髯愧如此半尺垂虬掀不起紫石稜稜婉婉眉翠蛾如鐡真男子以)
(上增城人)
蘇氏(指揮林興妻正統己巳寇黃蕭養攻城四境奔潰援不至興統屬軍於外孤城危急蘇率軍婦)
(衣盔甲乘城拒守身親矢石振威退賊城賴以完)
劉氏(李孟義妻年二十四夫亡不再適年踰六十始終一節萬歷乙酉年旌)
何氏(楊世詵妻年二十三夫冤死家難何艱危矢節不渝縣令聞於當途旌曰艱貞勁節)
陳氏(處士何天祐妻年二十有二夫死子純甫三歲鮮期功之親族貪暴者欲奪其節思危其孤而)
(謀其産陳乃茹荼飲血密弭其患撫孤已長娶婦鍾氏甫一年純甫暴殞婦鍾有孕僅五月於是族之貪)
(暴復集而虎視十倍於前陳以孑身孤婺護姙婦及遺腹生一子甫數歲而婦又死陳保持其孤無何有)
(以毒啗孤者陳覺之得免復結大盜中夜刦之陳抱孤渡河若有神物乘以濟得不死自歲租貲産悉為)
(抄奪陳夜則明燈和淚教孤孫讀書晝則至訟庭辨復産業歴十五年始得復還孤孫世睿以垂髫得補)
(弟子員飄搖稍定巢卵得完後年九十餘曾孫述忠述瓚皆舉孝廉陳猶強健元孫吾騶起家翰林瀝請)
(如例旌表建坊祠祀)
劉二娘(生員噩之女性至孝以女德稱侍父讀書諳理義年十八未筓萬歷己酉四月二夜海賊)
(飄刦攻其廬家人奔潰劉勢蹙不顧身力梯其母踰垣脫避仍回襁負幼妹為賊所執沿途罵賊以刃礪)
(其頸益罵不絶口至石龜頭賊擁之登舟乘間赴水死翼日屍從數十里逆流旋於河之干握拳嚙齒尚)
(作罵賊狀縣令以其事上聞直指使者田生金疏請旌表建祠祀之)
黃氏(秦建義妻諸生考功之仲女賦性柔淑年及笄而建義久病肺兩兄與母以後事為重謀乘病)
(娶及期來迎其母堅不許父語其諸從娣姪微窺意旨以為從違女泣告曰為女不幸永離父母夫豈忍)
(言但身已許人未聞可再醮也由是歸秦恪恭婦道躬侍湯藥無少懈閱四十日建義病將革執黃手訣)
(曰卿猶處女也慎勿固執勉事新人黃以死矢建義乃氣絶執喪哀毁骨立歴數載母欲奪其志數投繯)
(以救得不死家貧考功嘗周給其衣食經理其祀饗年六十三趺坐而逝)
毛氏(庠生何遜道妻孝以事姑戚娌無間言遜道性豪放嗜酒力勸不從卒以傷身病革之夕執毛)
(手曰汝年尚少撫此弱齡其克有終乎毛泣許以死殉遜道殁一慟氣絶姑救獲甦泣諭止之毛凜承姑)
(命朝夕奉事孝謹教子成立三十年未嘗露齒布素終身都人士語孝節者必推毛賢母云卒年五十五)
鄭娟娘(庠生申重女許字韋卓琛卓琛早夭女欲奔喪父峻拒之未幾聞其舅思子成疾而卒女)
(請愈切不得遂闔戶投繯以救而甦父母知其不可奪遂歸韋執喪守節終其身以上香山人)
鄧氏(馬竒生妻竒生早死其姑哭泣曰吾蚤寡恃兒與婦兒死矣吾何以為生婦何以託鄧曰婦即)
(子也於是侍姑孝謹姑甚安之正統己巳盜起鄧奉姑投城姑卒倉皇棺衿悉備晝夜泣動鄉鄰賊平歸)
(葬一不違禮聞者哀而賢之)
何氏(陳滿妻有賢行年二十四滿殁一子亦死何悲哀絶斷年餘有富民遣人議婚姑憐其少而語)
(之曰毋以我為新婦累何泣曰我不即死者以姑老無子孫也此弗願聞朝夕勤麻枲為飲食資日市魚)
(腊奉姑炙餘骨以自食雖宗戚子弟數十餘年不見其面天雨牆壞家故貧不能募工何自運瓦礫砌之)
(清操烈德著於時云)
湯氏夘娘(父應璧陜西乾州判夘娘年二十為鄉人馬時寧妻五閱月而被擄賊將輿之以獻)
(渠魁夘娘泣大罵賊怒殺之時正統己巳也天順癸未冬有龐婦李氏聞流賊巳迫遂自縊死皆烈婦也)
蕭烈女(思敬之女名烏頭娘景泰己巳討叛之後水軍掠女於香山小欖將犯之不可撻以兵刃)
(皆不可舟還至新會東亭驛將鬻之女曰願一死軍怒欲兵之曰聽賣乎無緩我刀女不聽引頸斂髮受)
(刀觀者泣下邑人李彦英謝齊祖為買棺葬於邑西象山成化辛丑知縣丁積修其墓割廢廟田六十餘)
(畝命人歲守祭祀)
蘇氏(平康里張寅妻景泰初賊首周三等倚黃蕭養為亂圍其村掠殺見蘇有色欲妻之蘇罵賊赴)
(水死)
林氏(陳琮妻獻章之母也年二十四孀居貞德孚聞成化十三年旌其門)
蘇氏妙果(事姑有殊孝舅死姑更適又寡而歸蘇曰仍吾姑也具甘旨問起居敬事如舅生前)
(錢帛皆歸之姑事必請命十餘年姑以老病篤不能動蘇侍側晝夜不倦日浣衵衣厠牏者至八九略無)
(蹙容數月餘姑卒既葬猶哀傷不已)
梁氏(母死育於諸母年十九嫁為趙不疆妻二十有一歲不疆死於仇諸母謂之曰將擇勝家為汝)
(圖梁歸哭於室舅姑怒曰服已從吉何以悲亂我也梁吞聲飲泣自是不歸寧者五六年律身甚謹常戒)
(其子務學力勤示以為父復讐意知縣丁積聞之時給胙致激勸云)
鍾氏(庠生陳雍妻二十七歲生一子禘育未及鬌而雍卒鍾哀毁垢面弗飾殯葬如禮二十餘年孀)
(守惟一弘治十年旌廣州指揮程富妻鍾氏以孝節亦同時旌焉)
盧氏(林宗婦宗召織工為布工乘間挑盧盧變色斥之以語宗令白官宗畏工無賴不果盧微聞工)
(將夜劫之遂投江死)
許氏(李伯亨妻嘉靖壬午古兜盜發許被掠一子在抱盜逼以行許奮罵不屈賊怒先殺其子罵益)
(疾遂殺之巡按御史聞而列其名於貞烈坊云)
謝氏(李伯謹妻年二十五作謹卒謝杜門不出能修婦道稱未亡人者六十餘年有司以聞旌其門)
簡氏(唐明妻性端潔採麻郊外為強暴劉惟芳逼姦不從遂遇害事聞兵備僉事李文鳳遣人致祭)
何氏(譚仲孚妻年二十二生子統而孀性孝謹舅死未葬竭力護其喪年踰七十無玷節有司旌之)
湯氏(庠生魯文鑑妻年二十四孀居母憐其無子且少將改醮之湯聞以死誓不至母家數年母知)
(其不可奪乃止嘉靖十一年旌)
方處女(父曰載年二十未適人嘉靖二十七年為流賊所擄出門即罵賊赴池水)
雙節婦(一馮氏鄉民易鶴妻一劉氏鶴弟庠生天準妻嘉靖二十七年十月同為流賊所擄馮有)
(男劉有女幼在襁負私相語曰今當存者子女耳行至倉邊塘紿賊曰吾弱質子女在負如道路何盍緩)
(吾索釋子女賊從之二婦相挽赴水賊以短戈中馮胸立死水中劉抱馮尸俱沉而死事聞撫司褒其門)
曾氏(庠生張思進妻生一子二十三思進卒遺瞽目姑在堂曾之家欲奪其志曾大號不從由是孀)
(守姑八十卒執喪盡禮撫子成立士夫里老聞於縣旌其門曰孝節)
伍氏(楊泮妻嘉靖十六年流賊剽掠憐伍色欲汚之伍大罵遂遇害)
林氏(東老女早寡為狗逕賊掠至河邊迫之渡河林遂釋所負兒於岸赴水死)
林氏(戴彰緒妻年二十二而寡嘉靖丙寅寇亂林負兒奔避賊追之度不能免乃投水死賊掠其子)
(以去)
何氏(張元運妻歸數載生一子元運死決志以殉家人防之嚴一夕乘間夜出自沉於淵)
盛氏(郡庠梁明䕫妻性貞潔年二十五夫死子三歲貧困奉六旬老姑孝謹承歡閱歲兵荒拮据備)
(歴艱苦教子成立秉志堅正數十年如一日聞於縣監司表之)
陳善娘(興伯女有盛色嘉靖甲寅正月海寇掠去女年十六誓不受辱賊刦以威因紿賊曰緩當)
(相從賊聽之遂殁於海後三日其父尋至石觜海得其屍貌如生通判汪應奎嘉其節擇地以葬立祠祀)
(之廣州知府謝彬遣祭旌曰貞烈)
吳氏(湯克寬妻事姑趙得其歡心卒年七十九尚書湛若水表其墓謂有四倫六德教諭林墰表其)
(堂曰節婦)
陸氏(區超妻年十九歸超居七年超病篤曰吾家世業儒能守節全孝吾無憾矣陸泣曰若不如夫)
(子命天地鬼神共鑒之超死毁容勵節孝舅姑和妯娌儲所紡績資構夫祠墓側貞行著聞知縣熊坦御)
(史陳儲秀學使陳愷咸旌之年六十三卒)
麥氏(蘇本妻任福建汀州府明溪驛丞卒於官麥年二十有七無子扶柩歸葬有富人遣媒議婚麥)
(唾斥之自是髮不梳衣不飾專紡績奉姑孝里老聞之知縣羅僑親拜其門表曰清閨白璧)
莫氏(瀧水村李家婦偕姊姒工績紡嘉靖己酉為流賊所掠以兩手堅抱門限罵賊賊怒以刀斫齒)
(舌而死縣具其事聞之巡撫為文遣官祭之表曰貞烈)
李氏(年十九適夫譚天錫二十舉一子二鶴未週歲天錫故外家圖另適堅志不從字子事姑盡道)
(嘉靖四十年伯家遭疫遺伯母余卧病無敢視者李獨提粥日往哺之余獲甦隆慶三年旱李脫簮珥令)
(二鶴糴穀濟鄉人五月而歲大有鄉人以母節子義舉於縣縣褒以節義聯芳壽八十二臨卒囑其子敬)
(慎為人安我九泉之下語畢卒)
蔣氏(歸譚廣恕而寡無子姑憐其少命再適不可以死自誓逾年外家強迫之蒋知其已受聘自經)
(死)
蘇氏(李仲芳妻生一子年二十二而仲芳卒蘇哀毁不食絶而復甦父母憐其少欲令改志蘇以死)
(誓後莫有敢言者知縣張文鳳表曰節婦之門)
陳氏(給諫吾德之姊歸河塘梁允章無子允章病垂革囑曰若幸無他善視吾女屋數椽可為祖祠)
(薄田數畝可為祠祀歲時伏臘得祔食其間吾目瞑矣陳泣曰君脫不起吾何生為兄弟之子獨不可為)
(後乎奈何其祔食哉允章没陳時二十六及祥或以改志勸陳撫膺嘆曰得有為夫後者掃除墓地待盡)
(耳寧犬彘我乎人不敢復言擇弟允謙次子為嗣而夫婦淪沒陳塊然一室勤苦自食乃捐屋為祠置田)
(為祭一如夫囑年七十二卒)
林氏(年十九為儒士莫踰式妻生一子年二十三式故林誓志殉死日夜撫柩痛哭吐血满地父母)
(使二嫗日寬勸使歸治病林怒曰生莫婦死莫鬼耳即收平日綺紈焚之姑陳氏疫病篤無一人敢近林)
(獨身侍側手扶陳終襄事立靈朝夕哀奠跬步不出閾乳母胡氏謾言曰吾已為若許富貴人今汝母允)
(之矣林聞言哭泣嘔血數升死)
李氏(生員黃宗國妻事舅與繼姑甚謹二十三生子文耀兩月宗國卒父母諭之曰守節良難李曰)
(率吾志守吾節何難之有即不事櫛沐事翁姑撫孤子孝節兼致耀長為諸生萬歷八年表曰貞節)
容氏(年十八歸李以麟為繼室以麟卒容年二十三育一女無子或勸改志即斷髮自誓曰山可移)
(心不可移食斷葷羶衣屏繒綵不出寝閾待前室子禮法具備知縣王命璿表其閭)
伍氏(年十七歸李同柏十八生子煦方十日同柏卒伍將殉或勸以姑老子幼乃忍死事姑姑曰有)
(若婦吾子不死矣及姑死伍哀痛傷明孀居八十二年署邑令林裕陽表曰孝慈貞節知縣王命璿旌曰)
(名門孝節督學潘士達奬曰貞節)
何氏(十八歸區夢鷟逾年夫故一子甫三越月何哀慟每欲自經姑諭曰若死誰為鞠子者乃稍自)
(寬慰事姑訓子不與外事親族弟姪不得見其面郡縣俱有旌)
周氏(庠士譚正己妻年二十四孀守得遺腹子長生一子又蚤逝撫孫成立崇禎間縣表其門曰柏)
(操堪儀)
張氏(生員譚則詩妻年二十二孀守縣表其閭曰孝節)
陳氏(張于芳妻歸五載夫喪無子遺一女晨夕哀泣踰月翁復喪貧不能舉喪乃賣所遺屋一間以)
(營葬奉姑守節勤紡績為生二十餘年族人憐其堅苦擇族弟一子入繼陳教育有方里人稱之)
鍾氏(十八歸劉孔沃四載生一子懷實劉故其母以其家貧強之再適鍾斷髮言曰從一而終禮也)
(貧富死生不由命乎自是䌟績奉姑孝養無間言孀居六十年壽八十二卒)
趙氏(楊爾開妻年二十爾開死一子週歲人勸其改適趙矢志不渝荆釵練裙養子持家族黨罕得)
(聞聲見面壽考而終)
謝氏(儒士惟仰女庠生陶應棕側室應棕幼失父母無兄弟妻何氏念夫孑立乃迎謝居二室相睦)
(應棕蚤卒何年二十七子甫及朞謝年二十四無子矢志與何同孀守何泣謂謝曰吾為陶家婦夫死子)
(孤孀吾分也敢累汝乎謝持何大慟誓死不去毁容佐何持閫戶雜諸婢操作四十餘年何六十七卒謝)
(六十三卒督學魏浣初賜額旌奬雙節)
張氏(劉大啟妻天啟中大啟偕之宦浙以勞瘁卒於官無子且囊無一錢張扶櫬南還伶仃孤苦卒)
(以節自全族黨賢之)
崔氏(余國薦母生國薦朞月而寡撫之成立有聲儒林孫玉立成進士)
聶氏(嫁未一歲夫殁告其妹曰吾與汝不幸父母蚤世弟幼弱吾若更適誰其撫字之妹感其義烈)
(亦誓與貞守遂同撫遺孤勤紡績置腴田為聶氏子孫計族人義而祀之設位於祠之左廡郭符甲典試)
(粤中題其額曰節孝流芳以上新會人)
譚氏(王道夫妻嘉靖三十二年山賊流刦譚為所擄渡江紿賊渴甚乞縱飲賊遂釋即併其所負子)
(投水而死聞者咸義之)
李氏(陸敏學妻年二十生子可潔甫十日而夫亡家貧父母欲奪其志李日抱其子泣曰此陸氏一)
(綫命脈也棄孤兒而他適何忍焉悲號不食父母乃止苦節六十年偶得病諸孫環侍李語之曰吾俟而)
(翁忌日行也至日沐浴而逝)
陳氏女(梁印祺聘妻印祺卒於商陳聞變慟哭歸執夫喪父母欲改字之以死自誓歴三十餘年)
(如一日事聞有司旌曰冰操無雙)
郭氏(清塘陸仲南妻仲南卒郭年二十孀守誓不改節奉姑以禮教子有方言動悉關家教年九十)
(五有司旌其門曰節壽並崇)
梁氏(李孟陽妻孟陽業商賈甲戌卒於西粤泗城梁年二十七遺腹舉男聞訃或有以貧諷之者梁)
(指死為誓身任操作十指為劬命男小名曰泗哥志勿忘父終處也每訓子讀書盡孝故泗長而名曰克)
(孝從父志也及卒香山宗伯李孫宸銘其墓謂婦德婦才並茂云)
區氏(冼文潤妻嫁未朞而夫客亡遺腹子逢熙區矢志孀居家貧績紡事姑以孝聞後逢熙用吏階)
(謁選授主簿卒於途遺二孫區辛勤撫恤崇禎間旌其閭卒年七十有二)
陳氏(三江庠生范顔諫妻歸范兩載而寡翁姑繼亡力殯三喪矢志靡他撫子鶴立長遊黌序娶婦)
(衛氏一載鶴立復殁止留遺腹范氏一綫藉陳以存衛賦性貞順亦能繼姑志兩孀苦節邑人舉其事於)
(御史扁旌雙節貞操)
陳氏(年十九歸李時逢踰年時逢卒遺腹兩月生子享遠服闋姑舅憐其少欲嫁之陳不從矢志無)
(二勤紡績謹事姑舅年六十有四有司旌之曰冰清玉潔)
李氏(適梁印治印治入京道卒李年僅二十長子歲餘次子遺腹即矢志不渝事舅姑以孝處妯娌)
(以和閫内蕭然苦節五十餘載崇禎乙亥有司旌之曰閨節維風以上三水人)
謝氏(黃璘妻年十八歲歸璘不一載而寡鞠遺腹子成人詔旌之附省城四牌樓貞烈坊)
朱氏(百戶昌之女舍人李鈺妻年二十二夫亡屬纊時夫囑以他適朱嚙一指以誓守節終身以)
(上清遠人)
利氏二婦(曰陳氏者學正仁妻曰廖氏者仁弟叔彛妻嘉靖元年惠賊剽掠二婦被繫不屈死)
(之)
游梁二女(梁許聘游之兄游許聘徐氏子俱未笄嘉靖壬辰許折桂為亂二女被掠脅之登舟)
(拒罵不絶口同遇害鄉人覓得其尸面色如生葬之石鼓墩題曰雙烈)
二鄭女(一方時登妻一方時爵妻隆慶四年流賊剽掠二婦俱被執賊犯之罵詈駢首受戮事聞)
(有司扁其門曰雙節)
吳氏女(元明女崇禎八年劉香入寇吳隨母避亂南山賊得欲汚之吳忿持石擊賊受刃而死)
林氏(葉麗明婢崇禎庚辰寇亂縛其主將殺以祭旗林奔投賊營泣請身代賊殺之主竟得釋以)
(上新安人)
右廣州府
蘇氏(鄧從禮妻年蘇獨居五十)(八而寡一子原昌亦夭死罕見笑容洪武間旌其門)
趙氏(文郁女指揮張翊妻翊卒趙年二十四無子父母欲改嫁之慟哭不聽堅志守節奉姑四十餘)
(年而終嘉靖十年府同知郭顯文旌奬之)
李氏(鄧朝觀妻嘉靖癸丑七月大羅山賊掠西河驅李欲汚之時李襁子於背紿賊曰勿怖吾兒解)
(縛惟命賊信之竟投水死明日屍負兒浮水上見者莫不揮涕)
蔡娘(廩生郭鶴正妻年二十七夫亡遺腹三月生子魁矢志勵節竭力事姑撫魁成立官廣西鬱林)
(州同知迄今書香相繼)
劉氏(郡學生邱俊妻年十九喪夫遺腹五月忍死以待既而舉一子食貧奉姑備養不缺教子有法)
(及見其孫節孝兩全有司題允建坊)
周氏(年十八歸譚台俊二載生一女甫五月夫亡守志針絍資生舊志載節婦侯氏其祖母也節婦)
(周氏其胞姊節耀四門確有宗範)
黃氏(蕭仕廉妻年十九夫亡奉舅姑事葬盡禮訓孤紹元孤亡撫孫可銓可鑑艱苦備嘗操持益謹)
(年九十而卒院道府縣咸有旌奬題請建坊)
郭氏(光禄署正連城次女歸文學譚煒然有婦德煒然三十未有子郭為置妾三人各育一子長子)
(四歲失母撫之如己出夫喪足跡不履中堂善待衆妾督諸子讀書紡績針指以供之竟享高年子孫衆)
(多)
侯氏(庠生周日中妻年二十二喪夫矢志撫孤應魁享年八十有四守道表其閭)
周氏(禮部儒士趙士忠妻年十九夫亡撫遺腹子鼎臣事祖姑孝養備至年至七十卒)
周氏(庠生譚鮡妻年二十四而寡獨守一女事姑以孝聞垂白完節而終)
蕭氏(庠生鄧洪遇妻年二十喪夫遺腹五月生子于泰守志六十二年儉勤持家撫泰成立孫枝蕃)
(衍)
鄧氏(張珙台妻二十二歲夫故督遺子黌遠讀書有成苦節五十年鄉閭嘉之)
李氏(張啟茂妻年十八孀居撫孤兒苦節三十餘年不移其志以上曲江人)
廖氏(鄧密妻訓導文慶女年十九而寡無子冰霜自持始終如一卒年七十九嘉靖六年太守唐昇)
(嘉其節命邑令祭之仍表其門)
蘇氏(鄧仕順妻邑丞瑄女歸二載仕順客死蘇聞之大慟欲絶族人利其産迫令他適蘇堅持卒不)
(可奪遺腹生子周家苦不給勤女紅供之姑病為嘗糞以驗瘥劇卒年七十七嘉靖末御史潘季馴陳道)
(基並旌之周後舉於鄉為石城令)
廖氏(道凝女張子厚妻嫁甫三日崇禎辛未流寇破城被執抗罵不屈賊怒碎其尸以上樂昌人)
李氏(劉宗載妻年十九歲而宗載卒無子孀居終其身未嘗見齒邑人高之)
譚氏(劉治妻年十九歲喪夫無子清貧守節紡績度日年八十八而終)
黃氏(蒙俸妻年十七歲孀居無子家甚貧節行無玷勤苦自甘卒年六十有七歲)
嚴氏(庠生陳世舉妻年二十二孀居撫四歲孤賢書讀書成諸生知縣李繼晟旌曰節義流芳)
馮氏(劉宗鵬妻年十六適宗鵬奉姑克謹三十歲孀居撫三子績麻度歲鬻釵延師俱遊庠序年七)
(十四卒知縣袁伯睿高其德造廬而弔焉)
李氏(劉宗宰妻宗宰早卒無嗣止育一女李年十九孀居謹肅終其身人無間言)
趙氏(蒙士彦妻嘉靖己未與其姑譚氏俱為賊執賊張旗欲殺姑以祭趙抱姑願以身代義不受辱)
(罵賊而死桂陽鄉進士范永宇永官以辭哭其墓略曰嗟彼豎子流猶難探虎穴豈意裙釵女凜然持大)
(節挺身代老姑厲然拒強敵不愛千金軀寧甘三尺鐵正氣塞乾坤精英貫日月)
劉氏(適紫嶺譚游年二十五而寡撫孤自誓持家勤慎孀居謹肅年八十而終萬歷元年知縣楊廷)
(寀以母貞子孝旌之)
歐氏(年十七適蒙士仰未五載士仰卒無子矢志不二抱節終身)
何氏(貢生羅光庭之母年二十五為未亡人撫八齡子奉六旬姑恭謹有加未嘗一至戶外學使魏)
(浣初採訪旌之)
袁氏(嚴昌裕之母清節凜然知縣楊憲清扁旌之)
劉氏(生員吳驤之妻明末為亂兵掠扶之上馬劉知不免乃從容騎坐行至赤石逕投路旁大塘而)
(死)
劉氏(適蒙士正年十八夫喪劉矢志守節五十二年堅白不渝)
陳氏(年十六適邑庠生劉芳魁未幾夫没遺子鴻試甫七月守節白首不渝子有孫俱邑庠生八旬)
(餘卒化以上仁人)
朱氏(鄧子竒妻子竒卒朱年十九遺腹生子宗貴鄰母鄒氏誘其姑強令適千戶譚悅朱慟哭以死)
(自誓遂杜門守志雖至親不得見姑病三年孝敬備至正德中邑令沈淵上其事督學使者章拯旌之)
利氏(邱民瞻妻夫卒無子利年二十一堅志孀守姑遘惡疾利躬湯藥孝敬不違閭里多其節義)
陳氏(劉純仁妻夫渡水溺死陳奔視欲赴水同死旁人救之姑為曲慰諭乃已陳無子年二十二即)
(誓終守侍姑三十載孝節兩盡邑人稱之)
邱氏(諸生劉諫妻適諫四載無出謂諫曰承祧大事不可少待自捐簪珥為諫卜妾既生子愛之如)
(已出無何諫卒守節無玷始終如御史鄧諫旌其門)
魏氏(鄧應辛妻夫故年二十一撫六月遺孤善事二親自甘勤苦二親殁喪祭盡禮教子業儒壽七)
(十餘御史林禮奬之)
鄺氏(胡錠妻苑季之女年十六歸錠值當役破産厨無宿糧夫亡撫四歲子杜門紡績以養翁姑翁)
(姑既亡拮据喪葬日攜子至墓哭盡哀而返見者無不泣下子稍成擇師教之六十餘年内外無間知縣)
(林文豐與學使者同旌云)
葉氏(九仙人邱鏜妻鏜故葉年二十八孝奉姑舅勤於紡績教子成立御史林禮奬以上乳源人)
伍氏(劉細奴妻家甚貧永樂十一年偕夫傭工一日夫汲水被虎噬去伍徒手逐之曳其夫足虎棄)
(其夫轉噬之夫妻俱死教諭伍聰義而葬之)
邱氏(郭明全妻二十七而寡無子夫弟明玉方五齡躬紡績養之稍長命就外傅為娶婦胡氏生二)
(子明玉亦夭泣謂胡曰吾不忍郭氏之無嗣也昊天幸憗遺此二孤奈何胡感泣竟守節嘉靖中太守鄭)
(驑符錫並加奬賞建雙節坊表之以上翁源人)
楊氏(利時泰妻年二十夫亡無子或諷其改適正色斥之家貧窶以女工自給卒年八十餘嘉靖中)
(督學使者歐陽鐸蔡克廉並遣官祭之表其門曰貞節)
鄧氏(蒋璧妻生男獻忠二歲而璧卒孀居謹肅節孚鄕閭子長娶黃氏生孫斌甫獻忠亦夭母憐黃)
(少諷令再醮堅不從事鄧以孝敬聞萬歷己夘督學孫錝旌其閭曰一門雙節)
羅氏(清溪黃思位妻年二十生子方襁褓崇禎三年賊至被執羅義不受辱誘至塘邊罵賊赴水而)
(死賊心義之置孤於地而去)
蒋氏(清溪羅世良妻世良病篤蒋昕夕籲禱割臂肉和羹而進世良愈時無知者後或詢其事輒諱)
(曰無之并密護其刀痕以為過中之行不欲人見人皆賢之)
鍾氏(適庠生利存初三載而寡年甫十八擇嗣守志四十年如一日)
劉氏(諸生謝造妻善事舅姑茂年夫逝或諷之改適正色謝曰本以植孤勵節窮餓吾甘也長子天)
(禄副榜恩貢筮仕通判劉令次子天職貽之書曰爾須為好官以承先志否則雖禄養吾將吐之解釵贖)
(祀田歸猶子為之娶遇歉歲賑鄰雖髦勤施不倦)
李氏(二十一歲喪夫育二孤守六十年媳李氏生一子而寡僅二十富室欲娶之李曰我甘死食貧)
(願撫此子成人奈何失節其孫媳江氏夫亦早逝一子尚幼父母不能奪勤紡績以養姑鄉閭以一門三)
(節稱之)
劉氏(德岡都謝金妻幼通女誡年二十一而寡生子文昇僅三月父母欲奪其志堅貞自矢既撫孤)
(成立年幾七袠猶以孝經四書日授幼孫邑令學師皆旌之)
鄭氏(范大綱妻善事翁姑産一男振韶而夫亡翁亦尋喪誓不再適事姑尤謹以紡績度日振韶成)
(立鄭享年八十有四鄉黨咸稱其節孝)
范氏(德岡都耆民曾昌妻好行善教子紹聖克振家聲壽百歲郡邑旌焉以上英德人)
右韶州府
謝氏(鄒永太妻幼通女誡年二十適永太生子忠甫十月而夫亡窶甚勤織以供舅姑及舅姑卒鬻)
(廬以殯或憫之勸其改適謝曰我豈不知嫁愈於守乎然他姓鼎食不若鄒氏杯水耳竟不變志學士宋)
(濓為之立傳)
屈氏(汪佺妻年十六歸佺一紀佺卒子有能甫七歲家業蕭條紡績以贍事姑以孝孀居五十餘年)
(成化乙未詔旌其門)
林氏(彭睦妻年十六歸睦甫九載睦卒遺腹生一子家計蕭然杜門紡績以撫孤或為之慮林曰貧)
(止餓死安敢為禽獸行乎自是無敢復言者嘉靖壬辰八十二歲卒知縣廖輊以狀聞詔旌其門)
李氏(汪溢妻年十九歸溢生一子而溢卒家甚貧窶紡績育子母家諷之再醮李堅守節不可奪年)
(六十九卒嘉靖甲午詔旌其門)
周氏(斐文遜妻文遜早卒子應祥甫九齡舅姑衰老周矢志守節養老撫孤艱苦備歴孀居五十餘)
(年享年八十有三嘉靖戊申詔旌之)
戴氏(潯州教授謙孫女邑庠生王應聖妻生子國璋甫期月而夫卒戴年十八守節孝事翁姑逮殁)
(治喪盡禮撫孤成立年七十餘猶諄諄以節義勉其後郡守給扁旌之)
周氏(庠生何泮妻泮早逝周僅二十二奉姑養姪教子元凱成人郡守吳給扁旌之)
汪氏(明經周茂才妻居鄉為流賊所掠賊欲汚之汪厲聲罵賊奪刀自剄死賊磔其屍於野)
張氏(省祭李濬妻年十五適濬濬卒張年僅二十有子成蹊生未一歲張撫成長遣從師勤紡績以)
(資衣食後子孫皆遊泮年六十三遇亂克城死焉時人哀之以上保昌人)
鄧氏(鍾鼎妻天順八年廣西流賊侵境掠鄧欲汚之鄧紿賊曰我有黃金當取以贈賊信然偕至井)
(旁抱幼子投井中死焉後七日出其屍如生人皆異之)
羅氏沈氏(羅為張綸妻沈綸弟絃妻羅年十七沈年二十歸夫家兩年綸絃俱卒俱無子翁姑)
(欲奪其志二婦以死誓竟不能移羅年七十五沈年六十七並無瑕玷嘉靖中詔旌其門曰雙節)
黃超秀(庠生銘女年十五與嫂郭氏年十九同居崇禎辛未流寇攻城二人闔戶自經同時有何)
(氏者袁大和妻城破亦墜井死)
鄧桂姐(貢生黃錫側室崇禎辛未流寇破城被執欲汚之鄧紿以沐浴相從遂入室易服自縊)
邱氏(黃金耀妻辛未流寇肆掠夫妻避難賊追之急揮淚令其夫先去自投塘死)
梁氏(廩生鄧成章妻年十七適鄧越二十八歲時長子必昌甫四歲次必隆甫二歲必顯始生成章)
(隨父貽宦遊廣西疾卒梁聞訃哀不欲生立志堅守善事姑舅義訓三子長子必昌由貢任秀水縣丞梁)
(孀居五十餘年八十一歲而終)
何氏(年二十喪夫守志教育二子楊仕縉仕紳孫栻俱庠貢有名兩臺交奬年九十二卒)
何氏(楊玉琮妻年十八生子名世甫一月夫卒孀居撫孤長為邑廩生壽八十一歲而卒)
黃氏(邑庠生杜詩妻年二十婺居無子撫姪繼美為其後當事給扁奬之壽七十七歲)
何氏(徐學偉妻年二十三學偉卒何苦志淡薄孝節不渝課子翼明入泮兩臺旌奬壽七十餘歲)
何氏(陳萬道妻甫二十歲生子邦郡邦都而夫故遺命何改適攜養二孤何以死誓惟紡績度歲雖)
(鄰婦不得一見課兒讀書邦郡有文名何年九十而終崇禎間邑侯陳于宸扁曰節壽垂芳郡守吳開印)
(扁曰節壽日麗邑令朱常㵗扁曰邁耄貞操)
賴氏(何德高妻年二十二德高死賴矢志終節歴年九十有六操行不改邑今旌曰貞節又曰冰玉)
(節操興以上始人)
右南雄府
李氏(鎮撫吳正妻少寡守志不渝惠州衛上其節宣德四年旌)
侯氏(僉事郭觀妻正統中隨觀訓導平南猺寇刦縣侯與子紹輝俱被掠羣寇方飯褁以授侯侯棄)
(地寇怒矛鏦戧紹輝欲威脅之侯大呼曰賊何不殺我使子母骨肉一處耶遂遇害事聞旌焉)
王氏(劉彦愈妻年十七彦愈死王守志撫遺腹子觀成立成化中知府李叔玉以聞旌其門年八十)
(三卒)
劉氏(鄒某妻年二十餘夫卒翁媪繼亡無子遺夫弟宏尚幼劉守志長育之年八十二卒)
詹氏(指揮劉正妻年十七歸正一年而寡撫遺腹子全孀居六十年閭里無訾議弘治中旌)
石氏(蒋鐸妻鐸世為惠州衛指揮同知石歸未幾而鐸死父母以其少無子令改適石誓死守時蒋)
(宗皆絶家且窶獨與一老婢居息事力作自給削跡關外戚屬罕得覿面堅貞無玷年七十卒)
鄒氏(葉標妻年十九歸標七月而標卒舉遺腹子春芳泣曰夫不死矣時為族豪所逼謀奪寡志將)
(不利於孤有姑與鄒計匿保䘏而存活之事舅姑孝謹教督春芳有成以明經丞古田年六十四卒萬歷)
(丁亥詔表貞節後以孫夢熊官宫保誥贈一品夫人)
黃氏雙節(姑鍾氏婦盧氏鍾年十六歸黃涵一年生男可觀僅七日涵卒鍾矢志靡他撫其孤)
(及長為娶婦盧八年而可觀卒盧無出亦守志不移堅貞無玷邵表雙節)
方氏(巽寮人朱自省妻年十六賊毛老擄之使賊負以去方噬賊背齒肉俱脫賊怒臠斬之)
李氏(河源人葉世儀妻中丞李燾女燾總運長蘆時世儀隨父夢熊兵備永平求婚而許焉李有夙)
(慧幼授孝經列女傳通曉大義長能文章及歸世儀匝一月而世儀病篤李為疏告天請以身代世儀卒)
(李欲殉父母力諭之未即從姑又危其詞曰子死汝在猶吾子汝死我必從之李乃止舅憐其志立從孫)
(紹履為後李撫之若己出教以成立日惟閉簾閣目列女傳不釋手他女侍罕闚其面然竟以憂毁成疾)
(預為詞告舅姑及父母又遺戒嗣子置妝篋中及卒姑發之語皆大義聞者莫不賢之時年二十有五太)
(史楊起元旌之曰貞淑後以子紹履官太常典簿贈孺人)
張氏(曲江文獻之裔女嫁歸善楊文懿未三載而楊逝即絶跡閾外遺腹生兒見曍與前母子六人)
(同勤教育後一子明經五子列黌序孀守七旬卒)
嚴鳳姑(必顯女許配郡庠郭紹儀子于襄紹儀故家貧必顯别字富室母女泣諫不聽將受聘鳳)
(姑聞之理笄更衣潜出投江聘至失鳳姑所在遍覓獲屍於江顔色如生于襄臨江泣奠人高其烈)
盧氏(歲貢信威女嫁夫而寡撫孤紡績急公賦繕祠塋恤貧助葬寡言笑足不踰庭三十餘年)
葉氏(博羅車溥妻歸善春芳女年十八歸溥逾年溥卒子惠生半月耳葉伏屍擗慟誓以身殉父止)
(之曰若即死如遺孤何乃勉不死奉姑撫遺於是惠長且娶矣而夭無嗣葉計吾忍死為未亡人者以此)
(子耳今已矣將死之諸弟復慰之曰姊即死如立後何乃勉不死為之立後逾二年卒)
葉氏(陳夢桃妻春芳女年十八歸夢桃三載夢桃卒生一子兩月耳葉曰吾聞諸吾父夫死不死為)
(存孤也於時舅姑尚存敬執婦道事之及殁送終以禮子既娶而夭有遺腹葉又曰吾聞諸兄弟子死不)
(死為子後也忍死植遺腹後以壽終)
李氏(姚公襄妻歸三月公襄病治藥三百餘日卒痛絶欲殉姑勸以立嗣而止舅姑終葬祭盡禮孀)
(居骨立在母家就醫父母隂欲他擬潜覺涕泣絶飲食三日歸至公襄柩前長吁氣絶人嗟異之以上)
(歸善人)
李氏(陳昇妻年二十四昇卒時遺孤方四月姑憐婦少令再嫁李呼天泣誓屏脂澤孀居五十年弘)
(治中知縣陳道奏旌其閭)
潘氏(諸生張本忠妻歸舉一女無子年二十五本忠卒哀毁骨立或以再適諷之輒震怒誓死守志)
(知縣馬顯明上其事未及旌而卒)
姚烈女(密之女世居公莊峒弘治中寇李志祥剽其鄉女走山谷間寇追至欲汚之女厲聲罵賊)
(投崖死肌體磔裂血漬崖石至今時見光瑩不滅云)
胡氏(黃康積妻年十九歸康積甫三載生一子僅六月而康積没胡誓不改志五十餘年始終一節)
(嘉靖中詔旌其閭)
李氏(周德高妻年二十歸德高生一女嘉靖間河源賊李亞元流劫被擄至元岡欲汚之李紿以汲)
(遂負女赴井死)
譚三烈(諸生光旦之女長已適人仲季皆待字戊辰龍門賊破沙上村擄男婦待贖光旦曰女從)
(若生不如死請戮之賊釋其女以光旦從值官兵救至脫歸明年賊復至光旦挈家樓居長女亦歸寧賊)
(攻樓急女度不免姊妹相率墜樓死賊執光旦後知其女死義而釋之)
李氏(盧守謙妻年二十一守謙死誓不再醮撫孤事姑處身冰潔年七十三當事奬其烈)
胡氏(陳木桓妻年十七歸木桓兩月餘木桓卒胡哀慟自縊以從家人救之至次日密吞衣塞喉而)
(死)
韓氏(張燾妻丁亥兵入城匿複壁中聞殺其母趨出救之請以身代竟觸刃而死兵憐之乃釋其母)
(博以上羅人)
黃五姐(君庸女隆慶元年賊江漢破貴峯寨五姐時年十六與父皆被執計不令父同死紿賊曰)
(予願從幸釋父歸養幼弟賊喜而從之睨旁有刀遂自刎死棄其屍十日不變鄉民廖子信哀而瘞於高)
(車人永安)
林瑩(祖祐女幼許婚黃璟未嫁而璟死瑩持服三年有求婚者瑩聞之痛哭不食以死自誓年七十)
(六卒)
吳氏(陳某妻夫夭死舅姑欲令再適吳堅拒不從久恐不免遂縊死)
彭掌珠(父賢病蠱久莫治掌珠憂惶籲天得竒藥以進賢啜之愈許婚於陳而陳窶甚賢悔欲易)
(之掌珠不可竟歸陳鄉里稱其孝義)
徐亞孫(子明女年二十三未嫁為海寇所掠女義不辱罵賊賊怒遂支解焉)
黃氏(鄭世殷妻年十七歸世殷七月而世殷卒黃欲殉葬舅姑諭止之矢志守節年七十萬歷辛夘)
(旌表)
施氏(年十五許配余學武未歸學武死痛欲奔喪父母難焉後以志堅聽之哀毁幾絶葬日復謀以)
(身殉舅姑正告曰節以克孝為先可使而夫無嗣乎施泣以謝乃立夫兄子起霧時方三歲拮据撫之以)
(愉二老無何霧又夭歴年七十二寡言笑謹坐立冰霜無間屢為有司扁奬)
王氏(孝廉林志學妻歸甫二載夫死子殤決計從夫舅姑慰止之立伯子一桂補邑庠而殤更立又)
(殤苦節彌堅六十餘年人罕見其面)
鄭氏(徐國梓妻年二十七無子國梓死鄭悲哀不絶既殮閉門歎曰夫喪無嗣何以生為遂自縊)
盧氏(鄭世逢妻年二十二夫亡比葬預築雙壙以誓會流賊掠其家盧被執呼天大慟賊不敢辱絶)
(粒數日嘔血而死以上海豐人)
駱氏(陳怡妻年二十寡無子其翁使改適駱以死自誓事翁姑盡孝殁而哀毁盡禮年七十邑令以)
(節孝旌之)
鄭氏(庠生何清妻夫故年二十三子七歲夭奉養老姑足不踰閾姑死哀毁營葬盡禮年七十二終)
(龍和兩邑旌其節)
周氏二女(屯軍周應良女隆慶二年劇賊鄒嘉儒破屯城應良長女名㜑年十八被執慮賊汚)
(散髮厲罵賊刃於市次女名賴真年十六逃鄰余元志家度勢難免解帶縊於僻室鄉人稱雙節焉)
沙氏(諸生陳存業妻歸七年而寡孀守三十餘年步不踰閾珥不飾首撫妾遺孤曲至讓諸叔以腴)
(田葬雙親哀感羣鴉官旌其節)
陳氏(傅天祐妻歸未週歲天祐病陳晨昏侍藥夫死二日自縊殉之院扁奬其貞烈)
黃氏(鄒士第妻時年二十二李峒巢大盜焚刦踰垣走墜鄰園賊追執之遽投井賊復曳出罵賊不)
(屈殺之知縣沈瓚為之殮具禮祭之表其門曰烈光厥祖以其祖价軒為宋朝死節故也以上龍川人)
陳氏(名玉珍張僖妻少純慧知書年十六歸僖四年無子為夫納妾生子未期而夫亡陳年二十三)
(誓與妾食貧鞠孤事舅姑生事死葬克盡禮孀居五十三年卒)
蔣氏(魏實妻年十八適魏三載夫亡姑以其少無嗣令再適泣曰一身二夫行之醜也即斷髮自誓)
(織絍為食三十餘年)
黃氏(古子祥繼室年十八歸子祥三月而子祥卒黃誓不再醮撫前子女如巳出已而二子相繼死)
(遺一女矢志愈厲平居垢容敝衣動遵禮規即姻婭鮮通訊問歴年五十有三鄉閭咸稱其賢)
黃氏(生員顔問仁妻年二十二而寡哀毁骨立以死自誓遺腹生一子未幾而夭黃涕泣曰天不祚)
(顔如此何生之為死而復甦孀居四十年邑令胡彛簡扁旌之)
謝氏(巫信妻歸八月而信病當與訣時即剪髮置信襟中誓以必從及信死絶口不飲食舅姑解之)
(不聽至七日正襟端坐而逝)
李氏(范澄妻年十九夫殁遺腹生一子誓不再醮後子又亡復依兩孫之死靡他年七十九卒)
徐氏(林萬秋妻年二十五夫死遺腹生一子守貧撫孤潔白無瑕年七十卒)
張氏(胡大梁妻年十九生子甫二月夫死屢經寇亂節操愈峻四十餘年典間議焉)
黃氏(諸生孔昭妻年二十四而寡茹荼飲蘖撫二幼孤五十七年堅貞不渝八十一終以上長樂)
(人)
張氏(曾以禮妻年十八以禮殁張誓不更適年七十八終洪武二十八年知縣夏則中以聞詔旌其)
(門)
詹氏(張經妻天順辛巳山寇破縣舉家奔竄盜欲汚之詹罵曰吾良家子豈從汝耶延頸就刃盜殺)
(之)
李宣女(受聘未婚而婿死鄉富子求婚女號泣欲絶父母詰之對曰已受其聘即其婦烏可二願)
(以養親終吾志父母從之年七十三而卒)
張氏(劉琳妻年二十而寡父母舅姑憐其少諷令改志不可斷髮示信曰吾夫知禮克孝不幸先父)
(母死既飲恨地下吾不終養他日何面目見良人日惟紡績以撫二女囚首垢面閴然一室年垂四十二)
(女筓而字仍抱異姓女育之撫摩自適及筓為贅壻年九十六卒貧無殮具親族合力成其葬)
賴氏(黃萬金妻年二十五夫死守志弘治末流賊執而逼之賴紿曰汝解刀即從汝遂奪其刀斫賊)
(賊大怒支解之)
陳氏(羅淵妻名聰年十六歸淵明年夫喪無子誓死守志苦節自甘閨範惟恪年五十一而終)
毛氏(羅亨泰妻年二十七亨泰死無子誓死不二孀居三十餘年始終一節年五十八終與夫之伯)
(淵妻陳氏稱一門雙節云)
陳細姑(陳國璉女許字張善行年十六而善行卒誓不再字獨居一室以終)
張氏(名隆嬌嫁陳姓其姑通外人蕭張知姑不可諫恐汚已請歸寧縊而死事聞詔表貞烈正蕭典)
(刑)
羅嫡金(幼喪父母氏不安其室嫡金長而慙憤一日自火其衣縊而死事聞監司表曰烈女)
郭壽娘(汝盛女未字人羅萬祥白晝踰垣逼姦不從鄰婦解救之壽娘自盡巡按程置碑䜿墓前)
(以表之)
袁氏(劉漸妻年十六歸漸三産不育夫死守志事翁姑以孝聞翁姑喪哀毁祭葬盡禮歸依父母獨)
(處一室足不闚門惟春秋祭掃必上塋號泣慮夫乏祀將紡績累貲建祠置祭田年七十二卒經縣府道)
(詳院旌表人以上興寧)
馮氏(梁兆鵬妻年十三歸兆鵬事姑惟謹兆鵬疾篤湯藥不倦兆鵬卒馮以孤子幼女五人托伯梁)
(遠撫之不食以殉)
卓氏(謝平岡妻生一子夫卒年二十三痛哭不食鄰媪勸曰死固得所其如孤何乃少進食舅姑憐)
(其年少微諷之遂𠢐面毁容以見志撫孤成立有司旌其門曰節壽延祥年九十卒)
張氏(羅辛叔妻年十八歸辛叔甫半載渠賊陳萬肆刦舉家被擄賊欲汚之不從先斷其髮次斷其)
(指堅拒罵賊而死以上連平州人)
葉氏女(彦榮女年十七聘而未嫁為賊所擄行至磨刀石投淵而死越旬日叔彦魁求其屍而出)
(之面猶生見者嗟異名其石曰烈女石河源人)
謝氏(黃佩妻正德中賊張文昌掠鄉謝抱女走賊逼汚不從殺其女極口罵賊并殺之時年十九)
徐嫩妹(昇之女年十六張文昌之亂被執賊美其姿容欲納之不從賊佯殺人以威之女延頸俟)
(刀賊不忍殺多方誘之罵賊益厲遂遇害)
曾氏(徐春芳妻娶僅朞育一女春芳以報父仇死於賊曾自收釵珥遺其姑抱女痛哭而絶夫妻俱)
(稱烈丈夫云以上和平人)
李氏(生員羅大魁妻年十六歸大魁時萬歷癸酉大征山寇大魁憤父死於賊願身餌賊歸語李李)
(力勉之遂入賊巢誘賊出官兵伏擊之大魁陣亡李年十九男琯方二歲茹荼撫孤苦節五十餘年官交)
(旌之)
鄭氏(碣石衛指揮任現奎妻嫁五十日現奎卒矢以身殉家人防守甚嚴乃斷絶飲食數日乘間投)
(井死聞於朝得旌)
卓氏(舉人李棠妻海寇薄甲子城棠被執百計贖之不得卓衣白泣辭家廟抱幼子易棠歸密囑棠)
(赴試目送遠脫遂抱子投水死棠追悼葬其衣帨立祠於通衢之側祀之以上海豐東海滘人今請設)
(縣)
右惠州府
陳氏(余廷瀚妻年二十五廷瀚卒甘貧秉節撫教遺孤金鼎既成立亦卒鼎妻葉年甫二十痛姑少)
(寡夫無後誓死不貳陳年七十二而卒葉蔬食敝衣節操愈堅官表之曰雙節嘉靖十七年詔旌其門)
陳氏(舉人謝㴻妻年二十一㴻卒遺孤良相亦中殞姑蘇在堂不能自給陳為努力周旋姑病癰為)
(䑛癰病目為䑛目姑病隨愈鄉人稱為孝感蘇壽八十終陳居孀五十九年孫婦王亦年幼守節嘉靖二)
(十二年詔旌其門)
蔡氏(伯珪女章漠妻漠出遊道死喪歸婦撫棺慟哭曰君前别時以母囑妾所不奉以終身者有如)
(日自是事姑益恪未幾姑次女死其長壻張元森欲以婦繼婚婦持不可元森夫婦入據婦室婦宿夫柩)
(旁元森乘夜欲犯之婦怒罵反誣婦於姑姑信之婦憂憤成疾夜投河為鄰婦王氏救之以歸慰解至旦)
(鄰婦起如厠婦遂持刀自刎鄰婦亟號救之元森起抱婦時婦目尚未瞑瞪視見元森作勢仆地齧其舌)
(以死年三十鄉里哀之潮人盛端明作章婦行)
潘氏(都諫大賓女適陳諒諒蚤卒無子姑薛以孀節聞而心獨哀憐潘少潘知其意泣曰姑以節終)
(婦獨不能矢死靡他乎薛有心疾不便起卧潘設長板於床前護之積四十餘年不少懈事聞建坊旌曰)
(節孝)
丘氏(嘉靖已未倭破海陽邱歸寧與母及妹皆被掠行至萬里橋倭釋其母驅二女行過橋及半邱)
(度母已遠遂投橋下死妹亦死焉)
吳氏(嘉靖庚申倭陷銀湖執吳氏吳詈哭不止倭怒以刀斷其臂罵愈厲殺之)
閔氏(生員馮兆亨妻嘉靖壬戌倭突至閔被執不肯行倭懼以刃閔仆地不起剸其腹死)
黃氏(父丞爽適生員余衍年衍年病卒黃痛哭不食旬日伺守者懈登樓自縊時年三十)
楊氏(秋溪陳確軒妻年二十四確軒卒自經者屢以救得免奉姑甚謹有欲奪其志者輒以死自誓)
(時海寇遍處擄掠及至陽山寨曰此陳節婦鄉也不入而去一方賴以全活)
余氏(生員張大羽妻年二十而大羽卒遺孤鉞尚在襁褓母欲奪其志余泣曰夫死有幼孤在忍舍)
(之乎會姑病跪進湯藥焚香祝天願以身代鉞長親教之後為嘉興教諭直指兩表其門)
曾氏(李標妻十九歸標事姑孝謹標苦學病死曾年二十有一遺孤方數月矢無二志勤紡績以膳)
(姑鄰遭回禄扶姑出避延燒十數家曾獨得免時謂孝節之感郡縣咸表其門)
盧氏(年二十七而夫朱惠卒遺孤祐甫十月貧約不給盧勤紡績以供姑閭里稱之歲乙巳御史陳)
(儲秀旌其門)
陳氏女(注之女少許王鐸將婚鐸卒女聞訃輒自縊母救免日夜悲泣不已有議婚者父隱之女)
(覺遂減飲食踰月卒)
鄭氏(廩生戴邦玉妻食貧治女工以佐舅氏甚謹隆慶二年海寇林道乾掠南郊鄭時歸寧將還家)
(舟發而寇舟奄至鄭度不免遂襁負其嬰兒投韓江死以上海陽人)
郭氏真順(周伯玉妻幼淑慧受書於其父教諭因旁通經史諸家尤精數學能詩文值元亂避)
(地居村寨衆推立伯玉真順止之曰矜能輕敵者亡勿往曰業已許之奈何對曰第稱疾為公謝之寨衆)
(果來真順曰諸君不知其駑今欲勉從忽呻吟床褥矣請更立賢者衆然而舍之後果殺其所立爭長大)
(亂寨故多農家子專積粟真順獨勸伯玉散之惟日夜索綯人莫喻其意比賊至盡焚諸積聚伯玉遽引)
(索自繫與妻子俱賊謂捕鹵因得從間道去復依溪頭寨居焉會太祖定天下命指揮俞良輔南征寨人)
(向未内附懼誅真順乃作頌俞將軍引一篇遮道上之且言寨人無逆狀良輔覽詩大喜遂釋其寨後伯)
(玉卜築縣西後池偕隱居焉子三彦敬彦作彦器幼時分授三經至夜誦各與百錢置銅盤紀其數雖精)
(誦必期錢盡乃已後皆以儒徵季彦器終朝列大夫真順卒年百二十五歲子孫遵其遺教喪不供佛祭)
(不焚楮云)
莊氏(棲霞令周彦敬之婦有淑質讀書知大義會亂起鄉人將共竄入穴莊獨訝其男女無别有難)
(色彦敬強之莊曰無禮不如死遂引刀自裁彦敬大慟誓不復娶後三日賊大舉破其鄉彦敬終無子如)
(誓言)
王氏(林崇鳳妻墮流賊營中欲犯之且曰不從吾先刃而子王紿曰此幼無知待哺乳焉當入侍俄)
(見傍有嫗得釋隂以子寄之曰為予還夫善視此兒予就死矣遂遇害)
陳氏(吳喜妻有麗質知大義正德十四年賊首曾鈀頭等流劫陳被執賊欲汚之極口叱罵投崖不)
(死脅以刃陳曰吾有死耳刃何足云罵愈厲賊怒至碎頰破胸猶罵不絶口賊去得其屍曠野間猶怒目)
(上視兩手堅持其衣不解見者皆歎息流涕同知林廷模有碑記之)
蕭氏(陳昂妻昂孤子也昂早逝蕭誓節不二越數月祖姑繼殁蕭身持二喪值寇掠其鄉扶母出避)
(遙見賊縱火延燒將至棺所號痛籲天欲以身殉會反風中楹忽墜火滅二柩如故人皆以為節孝所感)
(年六十餘病且死攬鏡歎曰吾今可以無愧矣)
莊氏(蕭福妻年二十而孀以節自矢母憐其早寡隂以許人莊覺之飲泣不勝夜抱夫木主自縊姑)
(聞救乃釋有司疏請旌之)
林氏(生員姚瑢繼室年十八瑢病卒林痛悼幾絶後以貧不能存歸依父母家及瑢柩舉葬林奔臨)
(母迫之還林大慟潛經卧内訃聞姚嘉其節合葬焉)
陳氏女(字方高未婚而高死女欲臨其喪母不可女固請之遂往為立嗣家貧閉戶約守雖至親)
(罕識其面夫既葬不食而死合葬東山道左知縣王訓表其墓以上潮陽人)
陳正姑(永樂間適魏謙家三載矣其母弟庠生陳寄早卒遺腹一孤甫週歲而母又卒陳族利孤)
(産謀乳母危之陳覺涕泣請辭歸撫孤復出貲為謙更娶捐陳遺租五十石為魏舅姑祀田後孤得成立)
(官至長史漸大陳宗祀姑為不祧之祖魏家亦感其義歲並祀焉先後縣令兩表其門題其墓曰正姑)
全氏(林廷明妻年十七能盡婦道值寇起挈家避之俄而賊入囑夫扶母攜幼先竄匿他所全被執)
(欲汚之遂自刎死越四日賊退夫收其屍如生邑宰表其宅曰貞烈)
楊女金惜(海寇魏宗輝為亂金惜逃竄為賊掠於舟義不受辱投水死兵備毛吉立石碑於里)
(以表之)
林氏(給諫薛宗鎧妾宗鎧上封事忤權奸遇害林年甫十八即絶粒欲死以嫡丁氏病篤諸孤在襁)
(褓乃收淚強食扶櫬南歸抵家而嫡殁一門之内夫以君死嫡以夫死未幾姑又死林以纖弱支持茹荼)
(拮据三襄大事守節終身卒年五九萬歷四十二年詔旌忠門竒節)
鄭氏(陳一貢妻年十八歸陳九月而一貢卒鄭誓志終身及葬扶柩至窆所請築一壙以俟免喪素)
(衣練裙終日一室與姑同寢食曾與母同舟值颶風作母欲就岸投宿鄭曰安有[婺-矛+牙]婦而可入人家乎逮)
(遘疾姑欲延醫治之鄭曰婦死無恨特恨事姑不終何以醫為遂卒)
鄭氏(林廉潔妻年二十四廉潔卒無子姑微諭以更節鄭泣曰改事他人非節也父母延歸強諭之)
(亦不從自是不歸寧内外子姓非吉凶不接見有忌日為樂者必切責之年六十一不受賀監司命學官)
(撰壽文旌異之以上揭陽人)
曾氏(夏善女年二十歸姚烈甫三年夫得疾甚篤曾割股為糜進之有瘳既而疾復作尋卒曾哀號)
(水漿不入口者數日殯畢遂自飲藥死)
黃氏(古玉安妻年二十孀居善事舅姑勁操無貳正德間賊首李四仔擄獲欲汚之黃罵曰吾守節)
(有年矣今肯為賊汚耶欲殺則殺大罵不絶聲賊遂殺之七日面如生人以為神殮其屍葬之)
葉氏(生員李尚猷妻年十八而寡為木窖賊所掠欲汚之瞑目大罵遂被殺嘉靖二十六年知縣黃)
(進表其門)
古氏女(許字葉鳳起子某鳳起病卒子亦遘危古往侍湯藥夫自知不起語古曰爾猶處子也古)
(含涕自誓夫卒將自縊救止之一日往視夫墓服毒草而逝家人築壙合葬焉)
李氏(郭大順妻大順亡李有遺腹大順臨終訣曰生男為我撐立門戶生女已矣母誤若芳年李泣)
(曰生男為未亡人生女促赴泉臺耳後舉一女李大哭七日夜拊夫靈而死李素讀書臨終有絶命詞)
張氏(生員葉綱妻孝事舅姑處妯娌和睦夫遘疾焚香叩天求以身代夫卒産遺腹子七月遂不食)
(而死時盛暑家貧衾殮未備七日無變色人以為貞節所感)
葉氏(名妙善古尚質妻性婉娩頗知書年二十九夫卒疏食七年家貧執女紅以事舅姑居常以禮)
(防檢雖父母家亦罕至焉以上程鄉人)
陳氏(生員余瑛妻年二十四寡無嗣而家貧勤儉事姑無怠色夫兄鐫弟碣憐陳尚少不錄泣曰我)
(余家婦也死當同穴請並鐫之後數年夫兄卒亦無嗣陳畢力襄事居常不踰閫閾完舊産以奉蒸嘗)
鄒氏(湯&KR1256;妻歸越月而&KR1256;卒鄒哀毁如禮水漿不入口者三日誓無二志事舅姑以孝孀居十餘年)
(人無間言一日以父疾歸寧舟過鴻溝颶發知不免乃起拜曰此天所以終吾志也時年二十九三日浮)
(屍如生)
陳女(幼許莊家未娶莊卒女誓守節父母使媒妁誘之不從嘗自縊遂不敢奪其志居止常依大母)
(及大母殁女年四十清齋至死不變)
陳女(嘉靖乙夘海寇破其鄉女隨繼母避之出里門母命女回取布絮被執罵賊聲極厲刃挾以出)
(遇墟抱柱不去賊刃之血流至地死柱下)
陳女(生員思鳴女戊午冬倭破南洋思鳴挈妻黃及女避之既而俱被執欲賂以金冀脫其女倭不)
(許竟殺思鳴女抱父屍不肯去倭並殺之同時有黃岡陳懋女年及笄被執欲汚之女不從罵不絶口遂)
(遇害又有生員鄭以興女笄而未字賊未入其家度不免先竄井中死之又有張氏生員洪有執妻也時)
(被倭擄手扳樹不行倭斫其手猶挺身倚樹遂碎其屍以上饒平人)
方氏(年十九適黃統項僅一月而統項卒號哭不絶聲護棺而卧寒暑不廢將葬使人預治二壙柩)
(遷時遂自縊死因停輀三日合葬焉)
李氏(張公宰妻公宰卒李年二十一痛夫篤學不售又無子絶口不食縊於柩側去夫死僅三日)
(以上惠來人)
藍氏(吳欽藩妻夫卒藍陳夫所遺圖書於靈几前哭感戚屬及葬藍攀輀泣曰夫柩往我何依遂扃)
(戶自經家人入救投以酏漿齒噤不受越五日死時年十有九有司為建坊表之)
鄭氏(羅宗達妻為巨寇藍松山所掠義不受辱賊刃其手含血罵賊而死)
饒氏(唐文明妻歸未五載文明卒饒哭絶復甦家貧勤女紅以養姑閨門以内肅如也二子皆以儒)
(顯卒年九十三)
巫女(父曰清年十七未字嘉靖壬戌海賊張璉入寇女被執登舟度不免乃解其珥授親屬使遺其)
(母遂投水死以上大埔人)
黃氏(儒士林東竒妻有志操克嫻婦道嘉靖乙丑秋白哨夜半刦其家黃竄身池中為所得欲汚之)
(遂罵賊死)
陳氏女(許字未嫁嘉靖乙夘海寇夜入其鄉被執以刃夾而行罵賊不絶口賊刃之血流不止昧)
(爽所字夫至哭之鮮血猶從鼻迸出涓涓不絶)
周淑妹(邑庠生大竒女癸丑秋島賊入寇執淑妹堅不從賊怒揮刃斷其臂及面頸凡四創仆地)
(賊以其死也去之竟不死會直指郭某行部聞而大異之旌曰凌霜)
王氏(杜一命妻嘉靖戊辰朱良寶聞其美率黨掠之王自經死賊縛之棄溝中家人購屍貯程洋廟)
(側葬之人以上澄海)
韓氏(王世鼎妻年二十二夫死鍵戶自縊姑嫂救甦勸扶幼子逾月子殤竟不食卒)
李氏(年十六歸生員林日照逾年夫病甚值寇變家人皆避去李獨侍深夜扶出城病加甚夫知李)
(有死志請姑妹囑之曰予有周歲兒從死易存孤難願汝為其難也及卒不食者數日姑妹勉以遺言始)
(進食家偶失火李獨前遷柩臂為焦爛比孤宸補邑弟子員歎曰林祀有托吾事畢矣不食三日卒年三)
(十七萬歷十四年提學楊旌其門曰幽烈宸亦有名諸生間以孝聞以上平遠人)
林氏(年十七適謝德輝三年夫病卒就殮林自縊以殉萬歷四十六年知縣李表其節立碑墓道)
(鎮平人)
右潮州府
陳氏(舉人陸週妻少有女德父槩重其配乃歸於週五載週卒無子陳年二十六日夕號泣誓不易)
(志毁容斂跡終其身焉郡守歐陽恂旌其門後復為傳)
廖氏(陳灝妻灝亡一子繼英方二歲廖矢志守節事繼姑宋甚孝教子成立孀居五十餘年人無間)
(言士大夫多咏歌之分巡僉事汪鋐詩曰寤寐更無歸魯志死生不易保曹心)
龍潔(昌女適楊濱生子和甫兩月濱故潔年二十誓志守節毁容深居勤女紅以養姑鞠子没齒無)
(間郡守歐陽恂旌其門為之傳年八十卒)
龍氏(年十八適梁謐踰年謐卒龍痛哭屢絶服除所親諷其再適龍誓曰妾許夫矣寧忍食言斂迹)
(深居務農紡績翁姑賴焉視夫諸姪如子給其不足夫弟諫坐罪鬻奩田以鬻之年七十卒郡守歐陽恂)
(賻焉邑人嚴逾作節婦傳)
鍾氏(適陳積禄生一子甫六月適浪賊入境執積禄甚急鍾冒刃救夫獲脫賊因執鍾欲犯之鍾據)
(門厲聲曰頭可斷此閾不可越賊怒斷其臂而死年二十有二聞者莫不嗟悼提學副使蔡克廉旌其門)
羅氏(德正女適夫譚佳萬歷三年富霖賊掠村焚屋羅還抱六月兒付夫踰垣先遁羅遂被執度不)
(能免紿賊家有厚資入收之遂赴火死郡人多為詩文弔焉)
梁氏(譚良翰妻年十九萬歷三年被富霖賊執寧死不從賊見其美掖之上馬抗罵投地復掖復投)
(如是者三賊怒殺之刳腹取兒以殉見者無不泣下)
黃氏(嚴茂仁妻二十四而夫亡一子在襁褓一子遺腹絶脂鉛嚴内外雖歲時伏臘親姪難見其面)
(四十餘年節如一日太守鄭一麟署曰青年守節矢志靡他白首全歸所操無二生不遇旌殁宜載史)
梁氏(劉逢妻二十歸劉生子甫七月而逢卒孀居育孤五十餘年其守無玷太守旌其閭)
謝氏(生員梁絅之妻適夫三載生子昌印而絅之亡謝觸棺求死以翁姑勸慰而止未幾翁喪謝勤)
(紡績養姑鞠子昌印幼得疾瀕危有飛鳥投止謝懷兒幸無恙稍長教以義方姑病禱以身代天啟甲子)
(昌印舉鄉薦蓋節孝之報云)
羅秀姑(年十六羅旁賊流刦獲姑見其韶媚爭以馬迎回姑紿曰家有財待取同去遂赴火死邑)
(人黃行著詩輓之云陽九何因阨此年千金一火重堪憐香魂遠逐丹臺上冰節全收血燼邊露草不青)
(春到日赤雲長閃夜來天杜鵑四月聲猶在似戀青山為淚漣)
潘氏(學生程衡妻訓導陳紀召遷文昌教諭寄銀二百於衡音問不聞越五載紀召與衡皆死矣家)
(又犯盜或說因而為利者潘曰利人之有不義敗夫之名不仁寧居以待及紀召幼子思忠至舉而還之)
(封識如故)
馬氏(泗州同知尚絅孫女生三歲許字比鄰林昂絅死馬家浸落貲郎黎氏女奩甚厚林心利之陽)
(以蜚語中馬隂以愛子聘黎馬聞其故繞屋號泣聲震街衢郡司馬黃一中適視學聞之召集多士面質)
(爭唾林面女曰吾豈求嫁乎沐浴更衣縊於密室死之日弔者相望於道司馬為建祠祀之以上高要)
(人)
歐陽氏(林相妻相省父於故城歸至湖口卒歐陽聞之哀慟幾絶誓無他志一子世遠教有義方)
(舅補官上高召世遠往就學有以孤寡言者歐陽曰是宜亟往他日有成庶不冺其父也世遠登進士令)
(莆田蕪湖迎母就養每以嚴刑為戒後贈孺人詔旌其門少傅王鏊為之傳)
梁氏女(年十八未嫁夫繫於獄誓不他適鄉有彭浪甫強捉回家欲奪其節女即奮然持刀自刎)
(通邑憐之凡紳士皆作哀詩知縣賴濓理其冤作詩弔之巡按葛徵竒題請旌之祠於龍華寺左聯其門)
(曰清淚不隨綏水去英魂常傍嶺雲飛)
李氏(周維翰妻少寡撫一子紹謨持身克謹矢志靡他督學道陳璧旌焉以上四會人)
鄧淑人(刑部侍郎陳鼎妻累封淑人正統間流賊寇邑淑人被執至城外賊叱之跪淑人唾曰我)
(命婦也豈屈膝鼠輩耶罵不已賊怒殺之)
蕭秀清(父曰能正德問女被賊擄其父攜金往贖賊私議奪其金不歸其女女聞其謀私謂父曰)
(速懷金歸賊必不我釋寧死不辱父潜去賊攜入山女觸石流血賊怒殺之提學副使蔡克廉旌曰烈女)
伍氏(舉人陳善妻善家素貧及卒無嗣伍母與弟亦窘内外無依人謂必不能存伍乃堅志不貳終)
(身無妄笑及母弟胥亡伍竭所有殮而葬之提學副使蔡克廉旌其門)
簡氏(鄧文和妻善事後姑夫喪簡年二十一遺腹生子則堯簡誓無他志有強其再適者厲聲拒之)
(卒與之絶提學副使蔡克廉旌其門)
陳英(葉萬莊妻夫商溺於海人謂其黨所害陳聞變慘絶忍死孀居密求害夫者十餘年不得所親)
(未喻其意或微諷焉英曰夫殂於非命早夜以不能復讐為恨忍易心耶聞者義而憐之提學副使蔡克)
(廉旌其門)
黎氏(陳所藴妻年二十七夫死孀守事舅姑至孝撫二子勤紡績翁姑卒見里鮮讀書攜子就外家)
(塾邑有孟母之譽有兄子仲勳妻趙氏年二十三寡問節於黎教以柏舟大義守至終身其至性化人如)
(此)
潘氏(葉成體妻年十七于歸十九生子一歲夫喪悲哀毁形惟事翁姑或勸再適以死自誓及子死)
(撫養幼孫壽七十終)
李氏(趙從之妻十八歸夫及朞而寡所生一子清貧苦節守志終身以上新興人)
鄧氏(知縣汪英妻正德中英為邑諸生西山賊攻城執鄧欲汚之鄧不屈罵賊而死年三十四)
楊氏(汪若珩妻年二十而寡家徒四壁遺一子一女所親有諷之他適者正色拒之後子死女亦死)
(雖日絶食毫無見於顔色矢志終身殁無以殮本縣旌之以上陽春人)
陳氏(馮璿妻同知鑑婦也生子琨三歲夫卒陳年二十三誓志守節既而舅姑繼没家業漸落琨長)
(艱苦自持及卒貧無以殮知縣吳煥章助之棺衾提學副使蔡克廉旌其門)
沙氏(羅秀妻生子士毅方三歲秀亡家日貧舅氏數勸改適不從茹苦孀居以終其身提學僉事吳)
(鵬旌焉)
鄭氏(念雲女年甫及笄嘉靖中賊破山砦執而負之女怒嚙其背竟遇害)
杜貞女(庠生拱陽女許婚高天如天如早夭杜奔喪守節事翁姑以孝聞)
麥氏(梁立妻嘉靖中歸寧道遇賊將辱之麥不從罵賊遇害以上陽江人)
何氏(譚世禄妻世禄死於寇惟一子宗琦在襁褓姑憫其少勸改適何泣曰姑寡而無子婦寡而有)
(子舍子而嫁誰其養姑竟不渝節壽九十卒)
嚴門二婦(一何氏升之女適嚴璽生子贊三歲璽故何年二十五一莫氏謙光之女適璽弟素)
(生子貫周歲素亦故莫年二十三二婦俱堅志守節終身無間言進士李士文作雙節傳有詔旌之)
楊氏女(父曰歴女許聘黃氏子未嫁夫亡女聞即沐浴閉戶母入視之已縊死矣事聞有司旌之)
譚氏(蔡朝綱妻朝綱客粤西歸至中途疾作譚往迎之至石橋聞夫死遽投橋下而卒)
譚氏(梁竒會妻竒會病瘵藥罔效家且貧無以辦醫謂人肉可愈譚信以為然割左臂啖之病旋瘳)
(人以為愚誠之感云)
楊氏(縣丞伯潤女譚郖英妻正統己巳之變楊令其夫逃難夫不忍舍乃先飲藥以卒以絶其念夫)
(遂存)
冼氏(嚴挺芳妻挺芳客死冼奔迎於北港遽投水以救而甦歸竟自經死)
梁氏(庠生黎輔妻夫亡無子梁年二十三誓不他適紡績以供舅姑嘉靖三十二年會寧浪賊流刦)
(梁扶姑走伏池側遇賊將拽之梁氏忿厲不從捽賊於池賊怒亂刃殺之)
馮氏三烈(馮麗妻李氏長女年二十次女年十六俱未字鄉人因亂設寨以守嘉靖三十三年)
(會寧浪賊攻寨將破李謂二女曰賊勢熾寨必不完若等可辱於賊乎二女抱母泣曰被辱以求活不若)
(死李即躍身入井二女相繼從之及寨破賊聞怒出三尸支解焉數日家人殮之面如生時稱三烈)
區氏(梁興妻年二十七嘉靖間會寧浪賊掠其鄉姑及姊婦俱被執區泣謂姑老矣且隨去以待贖)
(謂姊歸汝不必死其以身蔽我遂齧縲赴於池賊怒鎗其膊死次日夫贖母母泣曰汝婦死門前池矣出)
(其屍兩目突然如怒)
陸氏(何欽妻欽卒無子陸時年二十二誓志自守四十餘年清白無玷族人高其節伏臘必先膰焉)
梁氏(區盒妻生二子方在襁褓盒亡梁年二十五矢志自勵冰蘖為操事姑久而愈恭教二子皆能)
(成立卒年八十一孫懷素舉孝廉)
區氏(生員嚴養蒙妻濟寧州同知世美女歸三載夫死區年二十矢志靡他食貧六十餘年事舅姑)
(撫幼姪知縣葉成宦旌其門)
何氏(區瑛妻以孝謹稱舅至舉好義何脫簮珥事之不少懈舅亡夫哀毁過禮亦亡何年二十二屢)
(慟絶族有涎其産者諷所親諭再適何泣曰夫死孝吾獨不能死節哉遂自縊妯娌排扉救之獲甦厲蘖)
(茹荼養姑鞠子六十年人無異議)
嚴氏女(節婦楊氏女隆慶辛亥舉家被擄賊欲殺其兄女號泣曰父早喪孀母堅守惟此兄也請)
(身代賊憫不殺欲汚之又曰請釋吾兄還及兄歸堅志不從刳腹而死以上高明人)
朱氏(莫疑妻夫妻相隨至京疑以軍功授錦衣衛冠帶總旗疑亡朱年二十有七矢志撫孤不出閨)
(闥四十餘年教子如善登進士京兆奏旌其門後以子貴封安人)
陳氏(岑統妻隆慶己巳流寇掠邑陳罵賊死之)
梁勝祖(歇馬村惟現女也年十八未適人隆慶三年賊掠村勝祖被執罵賊不肯行賊拽之罵益)
(甚賊大怒亂斬之)
楊氏(諸生鄭倫妻二十二而寡事舅姑撫孤子守節四十餘年有司旌其門以上恩平人)
甄氏二烈(曰周氏甄伯成妻曰梁氏伯成兄子朝璉妻流賊周高山亂二婦被掠不屈周自刎)
(梁赴水死開平人)
彭亞元(智之女適劉英天順間流賊入城時翁夫俱他出姑囑婦曰吾老不能去汝勿畱彭曰姑)
(在婦何之賊至并繫之彭紿賊曰母老且病不能行欲我去必釋母賊從之彭見姑去遠乃以頭觸石流)
(血被面遂投之池賊援之起令更衣罵不絶口賊怒殺之)
陳秋光(父曰英女年十九適庠生鄧世源世源殁陳哀慟幾絶舅姑以陳少且貧恐難以自存俟)
(其服除俾往依外氏既而父母潛欲改適俾歸省夫家陳知之舟至悅城投水死)
羅回(仲寬女年十六歸馮杲四載而杲亡無子家貧不自給專以紡績養姑誓不再適孀居三十七)
(年閨門整肅教諭鄧樸傳其事)
羅妙元(適謝英生一子三歲英死姑欲奪其志妙元誓死靡他守貧養姑年八十卒)
陳妙娘(千戶張鑑妻天順三年流賊入城鑑赴敵死陳年二十四一子甫周歲陳仰天泣曰吾夫)
(不負國吾敢負夫哉孀居撫子人無異議巡按御史丁蘭旌之)
熊佛娘(陳子聰妻生子萬雄僅一歲而子聰殁熊年二十三稱未亡人及萬雄長娶馮康妹僅三)
(載而萬雄亦夭馮年二十一且無子姑婦相抱慟誓共守閨門肅如人稱為雙節)
梁貞娘(父曰上女年十九適諸生徐紹卿二載生一子星甫三月紹卿物故梁矢不再醮甘貧紡)
(績以養其姑孀居四十年卒年六十有一以上德慶州人)
曾氏(夫年十九而亡誓不二嫁父母終難強事翁姑惟謹萬歷十八年旌之封川人)
侯氏(植英和妻年二十四夫亡姑見其少欲令他適自誓不更二夫撫孤成立有司旌之)
葉氏女(許聘邱氏子後邱家以訟落父母别締富室女諫不從於親迎先夕密紉下裳潜出投河)
(而死越日屍浮顔色如生以上開建人)
右肇慶府
某氏(周書妻也景泰丙子書領鄉薦授瓊州訓導挈婦行舟次西江遇寇書潜匿他所婦以為死矣)
(抱其幼子沉於水失其姓郡志亦不載而見於吳匏菴集中採入以昭勁節詩云西江水深浪如屋有婦)
(船頭仰天哭哭聲遶江江水平玉顔一擲鴻毛輕想當汪汪眼雙淚不見良人只見水抱兒語兒兒勿啼)
(妾身不是河伯妻倉皇魚腹期同葬不道良人固無恙良人無恙去作官妾身雖死心則安願身莫化為)
(精衛願夫善射如后羿願身化作金僕姑一時射殺萑苻徒)
歐氏(父曰惠庠生吳瑛妻舉一子璉年二十四而寡家徒四壁訓育遺孤矢志守死雖童稚不容入)
(戶後璉以貢生任漳平縣丞嘉靖十八年旌)
歐氏(吏部郎李執中妻封宜人執中死歐年二十四志潔操堅之死無玷可稱完節)
盧氏(通判鉞之妹年甫十四遇賊被執聞賊有戲言即觸石血流遍體絶口不食賊憐而舍之後適)
(生員張寧年三十三孀居無玷八十二歲卒)
王氏(貢生三華女郡庠黃啟新妻年二十五而寡哀毁幾絶者數既而自勉曰獨不可畱一日之身)
(以竟吾夫未竟之業乎於是育諸子成人俱為名士府縣皆旌其門)
湯氏(年十九適黃堂文三年而堂文卒子方周歲能恤孤奉姑白首無玷)
李氏(貢生應雲之女廩生龍昇之妻素嫻姆訓及字龍昇未幾昇遇害於合江李欲殉無由丁亥為)
(亂兵所執至合江李忿曰吾夫昔遭難於此吾寧殉夫豈受辱耶遂抱其稚子投水死邑人稱之以上)
(茂名人)
王氏女(名世正王祖孫女年十六未字正德十二年猺賊流刦被執欲汚之女呼天以頭觸地流)
(血被面不從衆皆泣下至晚渡江投水而死次日父母得屍顔色如生至今雨夜漁人猶聞哀泣聲)
李氏(神電衛指揮思女適同衛舍人董祐三載祐卒李時年甫十九事祖姑郭氏姑馬氏愈謹一日)
(姑謂曰汝年少無子當勉别圖李堅不從後雷州都司武貴求婚強之竟不可奪至白首清操皭然嘉靖)
(初旌表)
潘氏(電白主簿杲女本衛指揮董廷玉妻廷玉轉潯梧參將潘請畱侍姑姑念玉未子強之行至英)
(德廷玉病卒抱屍痛哭三日始得具棺殮數自縊皆為侍婢力持經旬水漿不入口還至藤江乘諸婢困)
(瘁以散髮自縊於舟中潯守王正吉本郡守歐陽烈咸請奏旌其門)
鄭氏(訓導鄭勉次女年十九歸朱紹周旬日紹周往省中道溺死訃聞鄭屢自縊母姑救解甚力乃)
(自立靈於房日夜號泣曰君死易我死難何不速取以共歸地下一夕潜著嫁時衣以線索自縊婢覺救)
(甦及扶櫬歸朝烏莊地多虎鄭請往母不忍乃與之俱鄭懼禍及母痛哭隨歸母姑防愈謹尋翁以晉秩)
(抵家鄭先以綵衣謁次以孝服涕泗注地見者皆為感泣及紹周將葬決期與共父母善慰之不聽竟自)
(縊詔旌其門)
任氏(其夫庠生逸其姓年二十四而寡一子作霖甫四齡任守節教之長登鄉薦後任遇兵年五十)
(伏劒死)
陳氏(參將范德榮側室隆慶六年倭賊破城陳抱幼子匿複墻中倭搜之出引刀自刎)
李氏(教授一鰲女吳士儀妻年甫十九士儀病屬令善事後人李哭曰此身誓不歴二庭君如不測)
(以死殉耳士儀卒李即自縊家人救之復甦不食不言三日嚙舌血流滿面而死知府吳國倫以詩弔之)
梁氏(訓導希曾女年十七適廩生吳士舉未幾夫卒無子哀毁不食者六日數求死其姑泣諭之乃)
(聽命而守節焉同邑林氏庠生何廷縉妻楊氏庠生劉永忠妻王氏梁貫妻夫死時林年二十六楊年二)
(十二王年十九皆貧無子其節尤苦云)
蔡氏(楊國柱妻于歸兩月夫亡日夜哭不絶聲自縊者數以母救而甦乃陽為不死密製殮服及母)
(歸防稍懈竟縊死)
黃氏(適庠生李彭年以彭年痛父哀毁成疾死乃曰爾為父死我為夫亡遂縊而殉之以上電白)
(人)
丁氏(百戶宋應武妻年二十生男萬松甫數月而武死姑欲嫁之丁以死自誓萬松長亦死丁撫遺)
(孫以全節終)
王氏(麥惠妻年十九適惠及期惠卒子仲堅纔數月翁姑命以他適王慟哭曰生為麥門婦死為麥)
(門鬼敢二心耶及翁殁善奉其姑無異議嘉靖二十七年提學蔡扁以貞節)
王氏(千戶杜元勲妻元勲死王痛哭幾絶遺腹一子名克昌孀守二十餘載縣官王贈之以聯萬歷)
(十二年提學支表其門曰志節堅貞御史蔡旌扁曰節婦以上信宜人)
洪氏(余曰宏妻參政豫女莊靜寡言年二十二孀居無嗣時舅姑已髦復值寇亂艱虞日甚洪斷指)
(自誓終無變志壽逾九十)
陳氏(顔宗瑋妻能順事舅姑年二十三夫死無子堅守無二以紡績易食獨居一室雖三尺童子皆)
(屏跡焉壽九十八)
楊氏(庠生李希覬妻希覬死楊年二十二家貧惟恃女紅以養姑育子又庠生黃廷相妻李氏年二)
(十五夫死無子堅操苦守家有六喪皆李竭力埋葬二婦皆白首全節人俱難之)
李氏(庠生楊世柱母年二十二夫死家貧以薯莨充腹姑病一夜十起没將鬻子以葬族人哀而賻)
(之)
陳氏(庠生董昌期母年十八夫亡昌期甫生三月繼母逼之再醮陳矢不二事姑鞠子節操無改)
陳氏(黃思儉妻方伯珪妹思儉出亡在外血點懸空而下時陳年二十一堅貞守節壽九十五以)
(上化州人)
李氏(林彦翰妻生女玉愛隆慶二年賊刦各鄉婦女被掠李與女不從其汚罵賊賊殺李於其家玉)
(愛被繫出市極力拒賊亦刖足死知府吳國倫為文以祭院表其門)
麥氏(教授璣女年十七適廩生林慎十九而寡遺一子家貧翁姑勸其他適麥斷髮毁容以死自誓)
(後遭寇亂麥冒火救夫棺入河以授姑溺竟全身免難若有神護之者崇禎初有司奏請建坊旌之壽九)
(十二終)
陳氏(庠生林穎秀妻訓導廷誥女年十七歸穎秀二十夫亡傭績以事翁姑一日颶風大作城舍俱)
(頹陳伏夫櫬號泣竟片瓦不損其異如此教子天俊為太學生崇禎四年奏建坊表)
丘長姊(東漢女許聘凌三松未嫁而三松死丘即往守制矢不他適曰生不得與同室死寧不得)
(同穴乎母兄勸諭即自經力救而甦煢煢孑立年五十餘卒)
陳氏(庠生林懋植妻海寇突至陳與翁姑俱被執賊欲殺姑陳求代死曰釋姑先歸則贖金至矣賊)
(乃縱其姑而獲翁及婦迨贖至陳度賊必釋翁畱已乃剪髮付蒼頭以寄其夫遂沉於海時年二十五)
陳氏(年十八適林邦憲二十二而邦憲死撫姪學易為子娶李氏未幾易又死陳與李相依誓死靡)
(他)
吳氏(麥靖之妻生一子甫七月而靖卒吳年十九甘貧課子節操皭然至八十卒)
丘氏(林永秀妻年二十一夫卒遺孩甫及朞慟哭幾絶姑以撫孤強之起既而姑病丘斷指髮以禱)
(海寇焚掠里人盡竄丘念夫未葬死守不忍離幸火未至而賊遁人以為節孝感教子迺照遊泮崇禎六)
(年詔表坊之以上吳川人)
黃氏(全祐妻祐卒黃年十八哀毁不欲生遺腹生一子舅姑父母皆欲奪其志不從矢死甘貧敬事)
(翁姑撫夫諸弟妹婚者嫁者助事惟勤敝衣糲飯自處晏如提學章拯奏旌其門邑紳士有詩文贈之)
陳氏(黃瑀妻二十七而寡又吳氏茂名周于義妻年二十而寡皆養姑育子節操凜然宗黨稱之)
(以上石城人)
右高州府
李蘭香(李清之女指揮張某聘為子婦張後以女貧别議女聞之誓不再適母欲改婚女泣曰烈)
(女豈更二夫吾既見棄於人何顔復事人乎願守所志以終母不我聽則有死耳父更強之女知志不獲)
(仲乃書張子氏姓名置懷中縊而死焉)
陳氏(顧清妻清任賓州訓導卒於官陳哀慟幾絶時年二十五舉遺腹子名行及長娶婦佟氏生一)
(子未幾行亦早喪佟依陳嘗謂佟曰婦道從一而終幸有先人一脈他日續顧氏後死可無恨越十年佟)
(卒陳憤悼而殁御史蘇恩表之)
岑氏(舉人包廉妻名惠聰年十八歸廉甫三載廉就業南京卒岑誓無二志自少至老冰操愈勵嘉)
(靖初御史蘇恩表其閭女早寡亦能守節如其母云)
高桂女(林廷秀妻歸五年而廷秀殁有子三歲及長而子復故高養其遺腹子家甚蕭條紡績度)
(日守志三十九年嘉靖丙午知府何御額其室曰節婦之閭年七十卒)
王氏(指揮張寶妻名蕙著年二十二而寶卒痛哭幾絶既葬屏跡不出房闥訓子輗比長嗣職以平)
(清遠寇功擢都指揮同知時王年六十七矣嘉靖中詔旌其門)
劉氏(年十八為于德妻越九月而于德故劉號慟三年不束笄既終喪舅姑憐其少諷之再適劉仰)
(天大呼以死自誓舅姑没殯埋以禮孀居五十年潔白之操始終不渝)
包氏(名温姨舉人廉之女年十七適王世麟三載而寡子文儲方襁褓包孀居教子孝養舅姑教文)
(儲成立為歲貢生年六十六卒勵節四十年始終無玷嘉靖丙午知府何旌曰貞節)
荀氏(翁天經之側室也未笄歸翁事嫡甚謹嫡卒荀治内政禮嫡之戚屬有加翁死殯葬服除有委)
(贄者荀剪髮堅守誓從地下家人難之謀遷之别業荀詢婢得其故號泣哀毁數日而卒以上合浦人)
倪氏女(年十二許字李時芳未嫁而時芳死有議婚者女輙泣絶飲食父母解之女曰吾命也願)
(勿奪吾志閨範嚴肅人莫覩其面父母殁兄亦繼喪萬依嫂馮氏共守節操益勵年七十五卒葬於望州嶺)
(歷十二年御史汪信臣奏聞旌之)
吕氏(年十六適千戶胡竒勲事繼姑以孝聞待妾子如己子有樛木風年二十六夫死痛哭幾絶姑)
(以遺孤勗之稍解守喪三年如一日外家吉凶事未嘗往來有婢與外人語即屏逐之子宗淮嗣襲亦夭)
(吕過慟得痺疾有議舉其節者吕泣曰此吾本分事幸勿過舉惟俟姑得盡天年吾事畢矣姑死踰年吕)
(死年六十有八以上欽州人)
鄭氏(名蘭縣丞廷獻女正德間適鄧世茂連遭兩喪家貧賴鄭紡績以供年二十七而夫喪父母欲)
(奪其志鄭以死自誓朝夕哭泣竟傷其目年七十二終靈山人)
右廉州府
陳氏(林顯妻歸未幾而顯亡時年二十守志不渝事舅姑以孝聞洪武二十一年旌其閭)
黃氏(鄧九成妻年二十四始歸九成踰年九成死遺腹生一子曰堅節事姑至孝育子俾之成立人)
(無間言洪武二十三年郡守吕智上聞賜旌之)
莊氏(吳金童妻也成化初廣西流賊刦掠鄉邑人民饑饉莊隨夫避難新會寄寓劉銘家傭以自給)
(銘見莊有色欲犯之屢誘不從乃與鄉人梁狗謀殺其夫於海越三日莊遍尋夫見海濱有屍泊岸側手)
(足被縛視之乃夫也即歸攜其女赴水抱夫屍而没時莊年二十有二翼日三屍隨流遶銘門去而復還)
(鄉人感傷驚訝共殯祭之然未知銘殺也後事漸洩有司遂捕銘狗詢實處以極刑審錄員外郎馮俊奏)
(間旌之今新會有莊節婦祠陳獻章題其祠云此里有此墓千年亦不磨世方逐蔡琰吾甚敬曹娥淫盜)
(死殊色良人没逝波江翻練裙帶激烈有遺歌)
朱氏(羅端妻年二十歲生一子而夫亡性寡言日夜惟事紡績不窺外戶者四十餘年成化間郡守)
(黃瑜跡其實以表聞後郡守魏瀚刻石命其子彦卿䜿諸門以褒之)
李氏(僉憲璿女妻於同邑知縣張昊子履生一子未週歲而履卒李年二十五奉其姑誓不再嫁成)
(化初郡罹兵火時輙饑窘李紡績養子成立節操不移輿論嘉之)
饒氏(舉人符㺬妻年二十四而㺬故生一子曰孟䕫誓無他志事姑教子惟謹平生無疾言厲色提)
(學趙瑤旌其門)
馮氏(千戶徐輔妻千戶高女夫故馮年十九遺腹生子四元孀居撫養閨門整肅比子長襲職不墜)
(家聲)
陳氏(吳鑑妻年二十二而鑑故遺腹一子曰威時避寇於城饔飱莫繼每有食必先舅姑而已後之)
(攻苦無二志寇平還家節操靡渝年八十卒)
何氏(廩生陳時雨妻生男治紀甫閱月而夫故時年二十二姑老子弱貧苦無依矢志孀居紡績以)
(給奉姑育子始終靡玷姑殁典衣殯葬按院潘季馴蔡吉連旌其門)
馮氏(通判世華女適生員孫蘭年二十夫死生一子曰繼宗舅鑑以事累家耗業盡馮勤女工以贍)
(舅養備歴艱苦節操益勵舅故葬祭以禮非婚喪大事不出閫門年六十一按院劉會督學陳鳴華俱給)
(扁帛旌之)
何氏(生員吳仕价妻年二十一仕价死哀毁瘠立食貧矢志誓不再醮垂十餘年無間富民黃文寬)
(囑媒謀奪其守誣訟於縣比赴縣門抽刀自刎而死海北南道許孚遠憫其烈旌之)
李氏(吳一䕫妻太學生璘女歸二載而一䕫故李年二十遺腹舉一男啟東誓無他志勤紡績以奉)
(舅姑雖至親罕見其面舅姑亡哀毁骨立典衣殯葬親自築墳觀者無不感泣嘉靖四十三年御史陳督)
(學樊坊表其閭卒年六十有五)
李氏(府學生員黃祖妻年二十一孀居哀毁矢志無貳雖寒暑坐卧不離夫柩育子以至有孫撫之)
(成立始終一節年七十七終)
唐氏(陳一魁妻年二十夫故無子孀居守節哀毁骨立祖姑何姑楊相繼寡居垂老食貧唐紡績以)
(供比兩姑故典衣葬祭如一撫按扁書節孝旌之月給米帛以資其養)
陳氏(典儀吳啟東妻監生廷璋女年十九適啟東越六載而啟東故有子兆元兆亨煢煢在褓陳矢)
(志苦節織紝度日子長雋於庠母教也孝事寡姑及終葬祭以禮三世祖柩典衣鬻珥以殯之始終完節)
(姑李先以節孝旌陳氏繼之御史劉督學陳鳴華供給扁以旌其閭)
曹氏(陳爵妻年十九爵故孀居煢守績紝以度有遺腹子哀撫成立節操至老不渝兩臺扁帛旌之)
顧氏(廕襲指揮孫英妻也年二十一夫喪無子哀毁成疾事舅姑孝謹舅以官贓逮於獄顧罄産并)
(脫簮珥完之廿貧茹淡秉節靡移年六十一終當事扁節孝以旌之)
謝氏(錦囊所千戶方堅妻百戶暉女也年二十四夫陣亡無子家貧守節巡道鄧令月支俸二石以)
(優養之)
林氏(周諮妻生男昌運甫四月而諮故林時年二十二矢志守節翁亡事繼姑盡孝足不越閫外妯)
(娌之間藹如也撫昌運成長且訓勉之昌運事母惟謹列名庠序以冠帶侍養萬歷十八年按院劉給扁)
(帛奬之)
王氏(唐輝妻年二十輝故孀居無子女紡績為生靡他之志久而彌勵萬歷十九年按院旌之歲給)
(粟帛壽七十七終生員唐鑛唐鳳儀其侄也)
林氏(曹璟妻年十七適璟生男正紀年二十二而璟卒林廿貧守節誓死不嫁舅姑卒紡績以殯撫)
(其孤俾成立數十餘年幽貞無玷萬歷二十九年軍門戴燿御史李時華督學袁茂英前後給扁旌之終)
(年八十有二)
陳氏(許廷秀妻生子顯宗甫五月而廷秀亡陳年二十誓不再適事孀姑譚孝謹撫顯宗長娶李氏)
(生孫希孔七歲而顯亡陳又撫希孔長娶宋氏生曾孫上進九歲而希孔又亡陳暮齡與孫婦宋苦志撫)
(上進至長有聲黌序三世伶仃竟昌其祚陳之力也卒年九十府縣屢褒之)
曹氏(泉之女陳奭媳也先是奭娶黃氏生男堯道三歲而奭亡黃氏守節撫堯道聘曹為之配將親)
(迎而堯道卒曹年十八步行至陳家守喪誓不他適養祖事姑勤謹終身如一日姑媳稱雙節監司府縣)
(屢加奬勵)
石氏(鄧大純妻年二十夫亡守志撫遺孤事繼姑晨昏無間崇禎間按院題請建坊以旌)
卓氏(莫二祖母早寡無嗣守節不渝二其繼孫也兩院題建坊表)
林氏(何均妻年二十二均亡輒欲從夫地下親族百計諭之哀毁幾絶卒矢志育遺孤以有成立壽)
(八十五終御史王業浩給扁旌其門以上海康人)
謝氏(教諭陳衡妻衡故時謝年方二十餘誓不再適節操無玷洪武十九年奏旌其門)
賀氏(中和女適張謙年二十五謙故遺腹五閱月舉一子時流賊壓境賀遭窘迫衆勸其改適賀誓)
(不二心孝事舅姑老而愈篤遺腹之子璲娶婦陳年二十六而璲亦故門祚衰零陳孀守與賀無異一門)
(雙節尤為罕覯云)
彭氏(諸生程明德妻明德故時彭年十九歲哀毁骨立居喪以禮事姑陳至孝姑憫其早寡屢勸再)
(適彭屏食以死自誓嘉靖二十八年坊表其閭)
陳氏(張鍾靈妻年十九夫故遺腹生子曰守禮孀居守節至老不渝隆慶戊辰撫按司道給奬壽一)
(百一歲卒巡按嘉其節而助之葬守禮事母以孝聞按院龔給冠帶褒之)
莫氏(生員臧觀義妻年二十一觀義故遺腹子曰自新孀居守節撫孤成立萬歷十五年巡按蔡夢)
(說提學郭子直覈實奬之年七十卒以上遂溪人)
柳氏(魏乞妻年十八猺賊流刦鄉村柳被執賊見其有色以車載歸中途欲犯之柳設言父有銀藏)
(在深井中引至遂投井死羣盜驚駭)
黃氏(鄭浩妻也浩死黃撫遺孤事舅姑盡孝里有豪陳糞者悅其姿強委禽焉黃不可糞乃逮其舅)
(姑於訟黃曰天乎舅姑何罪奸人以吾故而辱逮舅姑惡用生為遂扃戶縊死)
陳氏(監生廖章妻年二十夫喪於京邸陳鞠庶男忠誓不再嫁孝養舅姑鄉人賢之知縣鄭普作詩)
(以奬弘治甲寅巡按熊奏請旌表年六十八終)
黃氏女(生員德炫女許配生員鄧宗昌未字而宗昌故女年十八聞訃至哭欲死以父命不克奔)
(喪乃為之服婦服宗昌母及門慰之女衰絰而見稱未亡人拜泣倒地宗昌母歸女遣人饋問不絶洎宗)
(昌葬日女自縊正宗昌掩土時云鄉人稱其烈事間府道委官祭之)
黃氏(鄭三妻産二男一女夫病篤與夫訣曰君死我必從之及死黃哭三晝夜不輟殮畢辭兄嫂曰)
(所倚者夫也夫死吾何生為善為我撫兒女吾目暝矣言終入室自縊嫂救之無及矣縣令張師蓋率里)
(老祭之聞於監司旌其墓曰貞烈)
鄧氏(廩生陳大賓妻鄧邦基從母弟也嘉靖庚申避賊匿於新倉窟賊搜而出之鄧抱樹曰吾得死)
(所矣驅之行不從刃其左臂厲聲曰吾臂可斷志不可奪賊復刺其胸而死鄉人翟老時被擄目擊其事)
(聞於鄉里有司廉其實旌之扁其門曰貞節大賓徙居錦囊倭寇犯城亦禦敵而死)
黃氏(庠生劉桂妻元聰女年十八適桂性勤儉睦于妯娌逾二年未舉子桂卒於外訃至黃哀泣欲)
(死誓不再適紡績自給宗族憐之督學蔡旌其門曰貞節終年六十七學正黃澄詩以嘉之)
陳氏(庠生馮相妻嘉謨女相少孤刻意於學陳能成其志甘貧處窶夫婦敬待如賓相卒陳年十九)
(有子文煥二歲次文炳遺腹生家貧甚内外難之陳矢志撫孤節操愈堅年四十五卒邑人哀之巡按洪)
(覺山給扁表其家)
陳氏(庠生克昌女年十四歸庠生黃鳳采生一男二女而黃卒孀居撫孤親屬利其産煽患以懼之)
(陳無所倚礪志彌堅紡績拮据迨孤長而家難乃釋卒年六十以上徐聞人)
右雷州府
胡氏(華亭人夫高文貴為海南衛右所吏胡從焉洪武壬戌文貴遘難卒胡年三十焚柩收骨以葬)
(誓死守節教子誼以學業為諸帥守所重楊升嘗為作傳知府王伯正跋之)
程氏(前所鎮撫凱之女有德容頗涉書史洪武癸酉年十八歸同官子賈岳四年而岳病劇屬程曰)
(若少艾善事後人無我念也程曰必不辱君門戶因齧指血灑地誓與同死岳卒程親為含殮畢夜潛沐)
(浴整衣自縊事聞旌之學士解縉傳之)
陳氏(適唐舟之子舟家居澹泊陳奉甘旨未嘗缺姑病危陳晝夜廢寝食焚香祝天刲股和羹以進)
(人無知者姑訝羹美食之至盡病遂愈久之乃覺莫不歎其孝其子繼祖娶同邑教諭馮源女名銀字汝)
(白博通經史奉姑亦刲股療疾論者謂非中正然亦所難云)
畢氏(直隸太湖人年十五嫁南昌衛指揮屠經為側室宣德初經累謫海南衛千戶病劇訣别畢誓)
(同死經許之殮訖乃沐浴更衣堂上辭母痛哭左右不忍視俟衆防稍懈潜入室閉戶自縊死)
張氏(南橋陳普恤妻年二十八寡壽八十餘正統己未旌之)
韓氏(後所王勇妻宏之母年二十九竭節守寡撫孤成立壽八十餘成化丁亥旌表)
韓氏(西廂太學生邱敦妻文昌繼芳女韓年方二十四敦赴京入國學不得歸而卒韓與側室徐氏)
(勵節守寡老而不渝)
莫氏(周宣妻年二十而寡矢志毁容日摘鬢髮漸盡垂老人呼為秃婦正統間縣以上聞)
李氏(吳邦光妻年二十二光赴科途卒李矢志撫孤姑以家貧欲另醮之李乃毁其面貌以堅守節)
吳氏(前所昇女中所生員王鑾妻年二十六寡弘治癸亥旌之)
吳儀姑(俊之妹適舉人李明明卒姑年二十四而寡復歸吳撫孤姪明誠如子教以成名領正德)
(鄉薦姑卒誠服三年)
田氏(前所生員鍾秀妻年二十九寡無子奉親孝為鄉里稱羨正德戊寅郡守為之達上年八十餘)
(卒)
韓氏(陳菊芳妻年十九苦節孀居父母窺其家窘倍與資奩強之改適韓痛哭撫孤自誓父母誘之)
(歸至門而返移居墓場旦夕掃泣垂老無玷鄉薦紳張學顔稱其完節可比柏舟云)
岑氏(指揮王守臣妻蚤喪夫授子秩以學長承父職通詩律有司建坊旌之)
謝氏(庠生海瀚妻年二十八而寡子瑞四歲家復貧謝矢志鞠育日夜與之寢處口授孝經學庸諸)
(書長就外傅少有戲謔必嚴辭正色誨之後瑞領鄉薦官至右都御史以氣節名天下謝之教也府道欲)
(為旌表當路有與瑞左者遂沮其事)
韓氏(謝應昇妻居文昌紡績為生年二十海賊曾一本擄去時抱男乙常在手俄見母陳亦被擄至)
(韓乃紿賊曰若放我子與母歸當即從汝賊依其言韓度母子去遠即罵賊死)
陳氏(知陸川縣張子翼妻隨子翼任嘉靖甲子翼以入覲有猺賊數千刦庫擄陳為質拒官兵且云)
(順我則生逆我則死陳大罵賊賊怒刃而死越三日顔色不變子翼回痛恨無及葬於陸川官為旌之立)
(祠春秋祭祀)
唐氏(庠生陳瑀妻年十七歸陳二十六瑀卒孀居守志郡守周思久旌其門)
陶氏(軍人許撝謙妻隆慶六年倭陷海口陶被獲堅志不辱死)
陶金娘(舜卿女年十六賊陷海口獲女美其色欲汚之唾賊大罵以死自誓竟遇害)
張氏(東廂唐世興妻隆慶六年倭賊攻海口入村時世興父被賊傷世興持掊救父賊砍世興死張)
(年二十七堅志貧孀零丁孤苦四十八年守如一日年七十餘卒人謂夫孝婦節為世罕有)
王氏(生員冼樂沂妻年二十三孀居父母欲奪其志不從孝舅姑撫稚子家貲困乏竭力支持子早)
(喪復鞠遺腹之孫享年八十三當道皆有扁旌之)
張氏(適王伯霖伯霖應辟書未幾卒張年二十九力貧教子有詔旌焉)
高氏(儒士李元良妻生子際春甫朞姑與夫相繼卒高年二十五丁家難顛危乃截髮毁容自矢靡)
(他撫猶子應春一如所生事病翁尤為恪謹歲荒忍饑以供甘旨巡按院沈某奬之年六十終學道戴某)
(題請旌表際春領壬子鄉薦)
陳氏(儒士潘穰妻穰省試卒陳年二十家計蕭條耄翁在堂苦供甘旨撫孤之楫辟纑佐讀成偉器)
(學使明某暨同知凃某理刑高某奬之御史王某周之田賜以米帛)
馮氏(王演武妻年十八夫故無嗣孀守候演弟生次男紹先血養承宗愛切毛裏官奬之扁)
王氏(舉人張玉妻年二十適玉逾六載玉計偕卒于道訃聞王哀毁欲絶柩至朝夕泣奠織紡教子)
(四十年如一日壽六十二卒)
唐氏(海南衛王宗義妻遭繼母庶弟讒妬借棲外家猶勤問視年二十四寡茹荼撫孤屢經家難冰)
(霜勵節題奉旌奬壽七十餘終)
林氏(邑廩生陳鉞妻侍翁姑以孝聞年二十九鉞卒欲殉之或勸曰孤未成立遂苦志孀守課子宗)
(濓宗濬鄉薦宗洙宗泗遊太學人稱賢母)
林氏(增廣生員陳輔妻年二十寡紡績鞠孤遭海寇舉火延至其家林解衣僱人救出夫棺避賊渡)
(河會舟溺奮命援其妹壽七十八終)
林氏(儒士陳鎜妻年二十八寡母憫其困勸以他適林持刀刺臂姑疾焚香禱願減己壽以益親齡)
(教子紹文遊泮成立)
馮氏(生員張希曾妻年二十二希曾亡剪髮入殮誓不再醮苦節自甘立嗣撫孫閑以禮教孀居五)
(十餘載人無間言)
方氏(庠生岑冕妻年十五歸岑甫三載岑故矢志匪他撫子及孫淪亡獨攜二曾孫相依教誨耄年)
(母儀益肅八十七終經奬)
邱氏女(西廂人貢生崢之女性至孝以父無嗣不肯字人隨父任廣西思恩府訓導父没女扶櫬)
(歸瓊至徐聞病卒年三十八官旌之曰女孝垂芳以上瓊山人)
李氏(邱傳妻澄邁易周女文莊濬之母也年二十二而寡矢志無貳天順辛巳旌之後濬官内閣大)
(學士封夫人)
王氏(李傑妻年二十四寡養孤撫子苦節不易成化間督學趙邑令周某撰文表其墓)
王氏(馮郍有妻年二十一嘉靖四十四年海寇猖獗郍有拒敵為賊所殺鄉鄰備棺殮之王奔走哭)
(泣踰時自縊有司給棺殯焉)
李氏(林有原妻萬歷元年海寇犯境李年二十被擄賊欲汚之厲聲奮罵延頸於刃令速殺賊遂殺)
(之)
徐氏(庠生林煌春妻年十九適春甫二載春病危誓以身殉夫故遺金環與母為訣痛泣連日不食)
(自縊死倪守表其門曰貞節可風瓊人歌詩挽之以上澄邁人)
胡氏(方伯濓女年十六歸進士張世衡世衡卒於京邸胡年二十八守節嘉靖壬辰旌世衡子穀妻)
(鍾氏侍郎芳女年二十亦寡嘉靖丁巳旌)
程氏(陳瑛妻年二十喪夫舉遺腹子託乳保撫之慨然曰夫有子矣與其後死而失節不若同穴之)
(為愈也夜自縊卒以上定安人)
何氏(父曰顯弘治戊午歸田瑤僅四月瑤暴卒何遂更衣自縊同穴而葬)
路氏(百戶高亮妻左所千戶舍人琮之女年十九寡孝奉瞽姑得其歡心其女弟為瓊山左所百戶)
(舍人王珏妻年二十一寡誓不再醮終身無玷正德間並以孝節申聞)
林五娘(主事密孫女也年十四僑居瓊山縣舅氏家值舅氏有故舉家出避獨女在室鄰有吳汝)
(安素與舅氏讐且慕女色因導勾者執女挾上馬欲強犯之女自囓臂流血遍身昏墜於地汝安驚懼急)
(囑勾者遂送歸舅氏家夜即縊死隆慶二年立碑樹坊旌之)
林淑温(繼統女年十六受瓊山沈魴聘魴死於途女聞訃即日去櫛盥朝夕哀慟會海寇數百人)
(掠其家見女色挾至海女號哭奮身投水賊急救之知其難犯欲殺女父母以脅之女曰辱吾身及吾父)
(母亦何顔於天地遂碎首流血嚙舌而死賊憐釋其父母令葬女焉事聞直指戴璟立祠建坊旌之)
李七娘(子貴女少失怙恃兄宜春撫之年十六許瓊山黃務有強賊數十夜攻宜春家女被擒義)
(不受辱齧舌求死昏迷仆地賊知烈不可犯解去頃甦謂其兄曰吾被賊所擒不死何為兄及諸親泣解)
(之迄夜自縊死)
朱氏(韓機訓妻年二十寡遺腹生男鉉勤儉撫養長娶婦葉氏生一孫未幾男孫繼殁姑婦相依為)
(命朱逾七十而死家甚貧不能具棺葉貸棺殮晝夜號慟鄉人哀之給銀助葬)
王氏(韓節儉妻通孝經列女傳言行端懿年十七適韓二載而寡無子茹苦事姑居處一室無大故)
(不踰閾外雖親眷不妄接姑殁殮葬如禮父憫其無依迎歸坐卧一榻不移年五十七卒以憂死)
林氏(生員邢文叙妻同學世芳妹年十七適邢逾一年夫卒誓不再醮無子撫姪應麟自甘貧苦孝)
(翁姑首不為飾身不為浴直指李林涂奬之年八十三)
邢氏(黎天注妻夫兄天池負租錢府胥潘六符宗達攝之天池他往見邢色美拘之去邢子方在襁)
(褓付天池妻韓氏曰此去母子無再見期矣晚至東坑村投宿明燈達旦六等不能近至宗達家置諸别)
(室六果來犯邢大痛哭厲聲罵爪胸流血六懼而去夜即縊死五日面色如生鄭廷鵠記之)
吳氏(諸生鍾正氣妻府判應龍女夫亡守志後以家難訟連縣丞梁勗矯逮之吳不受辱投河死三)
(日面色如生事白梁竟去官)
韓氏(雲昺妻年十六寡遺腹一女或憐韓少家貧勸之改適峻拒之堅志孀守事翁姑孝視瞽嫂和)
(撫孤姪慈年九十三終)
華氏(生員王高賓妻舉人廷芳孫女萬歷二年海寇林鳳攻陷所城高賓被執華亦就擒并女年甫)
(十六有色堅不從賊賊怒殺之母子俱被害)
林氏(吳世傑妻年十七歸世傑甫三月而寡父母以家貧強再醮哀泣更衣自縊死翁憫其節移棺)
(與傑合葬)
吳氏(韓文濬妻年十六歸韓海寇許萬載掠境吳與翁俱被執觸石而死賊忿刃其屍未及殮七日)
(如生)
潘氏(廩生韓文源妻年十六歸韓海寇何喬掠境文源死於賊潘市牛酒犒軍追擒四十餘寇以報)
(夫讐茹苦鞠孤紡績奉母里閭稱其節義)
李氏(韓元敏妻年十九孀居堅節事繼姑人無間言直指李林涂旌之以上文昌人)
馮氏(彭裕妻弘治丙辰裕卒馮年二十殯殮畢亦自縊)
楊氏(王標妻標卒楊年二十四父母強之嫁剪髮毁容以誓嘗手撫子曰吾豈惜一死所苟延旦夕)
(者為汝未成立也性嚴毅兄弟妯娌非時不見嘗課讀耕織女工足跡不踰閾外)
王氏(邑廩生曾紹榮妻會同教諭嘉賓女也年十七榮贅未幾嘉賓赴京紹榮以病不能送王母怒)
(不許與王見紹榮忿歸再娶葉氏又娶楊氏父母迫之嫁矢志靡他聞紹榮殁奔喪號泣楊亦連亡遺孤)
(兒撫猶己子州守茅一桂旌其門以上會同人)
王氏(黎邦佐妻邦佐溺死流馬渡王聞逕往其地投河而死知縣劉叔鰲哀之立有旌烈碑記樂)
(會人)
唐氏(王原愷妻知書嫻禮年二十五愷卒唐守節撫孤教子佐以文名世贈宜人)
李氏(許希曾妻被賊擄誓曰婦人血無汚地魂可貫空及寇逼辱抱柱罵曰速殺為幸賊怒殺之)
楊氏(馮[啟-口+山]妻年二十八海寇刦掠楊負幼子遭擄迫犯不從賊殺其子以威之罵賊不屈賊怒遂殺)
(之高以上臨人)
陳氏(庠生林維翰妻嘉靖中維翰應試卒於省陳年十九晝夜哭泣不輟欲以死殉比喪至遂閉門)
(自縊院司旌之)
范氏(林任重妻年二十二夫殁守志隆慶末叛兵陳禄逼城婦女多被繫范奮罵不為所汚遂遇害)
林氏(生員李培春妻知州世清女適培春五載夫亡林年二十二生二女矢志守節有兩弟不能自)
(立林獨持門戶弟以官事傾産林捐田以救延師訓其嗣子并族子姪後俱有成年八十六終)
沈氏(李&KR2414;妻年二十&KR2414;殁孀居奉姑教子成立孫栻登仕籍壽九十終以上儋州人)
張氏(生員孫廣學妻弘治辛酉符蚺蛇亂夫婦被執歸峒賊欲置張他所張正色曰即死吾夫婦同)
(穴何他往耶賊怒出廣學殺之張抱夫屍號哭罵賊不絶口亦被害)
陳氏(百戶榮長女贅本衛前所千戶舍人温瀾為壻弘治間符蚺蛇賊作亂舉兵破屯陳與三男并)
(一女年十三俱被執陳度不免厲聲罵賊曰我名家婦豈受汚犬彘哉奪賊刀先殺其女復自刎後二弟)
(珊玠收瘞其骸骨以上昌化人)
陳氏(紀欽明妻年十七歸欽明越四年夫亡悲哭欲絶母防甚密乘間竟自縊鄉人高其烈為之合)
(葬)
史氏(庠生張鵬翼妻年二十鵬翼遊學卒于粤西訃聞史慟哭屢絶及喪至自縊於棺側官為立祠)
(萬以上州人)
王氏(百戶世恩女生員譚以謨妻年二十夫死苦節撫子道淵補邑庠道淵又亡撫孫正補邑庠正)
(又亡撫曾孫年逾八十鄉請旌之)
王氏(教授真儒女監生秦廷試妻痛其夫死於難竟以身殉事聞有司表曰貞烈)
陳氏(王造龍妻嫁甫及朞夫亡殮畢捐軀自縊以殉以上陵水人)
湯氏(邱鼓子妻邱卒湯哀毁不食罄家所有為殯具葬畢自縊殉之)
張氏(本州遊擊王錫嵩側室也自北直隨錫嵩之任所錫嵩以征黎病殁張痛悼縊死以殉家人覺)
(而救之嚴為之防旬日竟以新妝炫服從容自縊而死知州李如柏誌其墓以傳)
劉氏(庠生伍嶽妻嶽渡海溺劉聞變哀毁數月而卒撫按表其閭)
李氏女(年十八許字訓導馮廷器子馮病卒李誓不再醮奔喪自縊父母憫其志畀與同葬)
王氏(百戶煥之女舍人于楠之妻姑胡氏瞽王事之唯謹楠隨父征黎中矢死王年二十一撫幼男)
(矢志不二後男憲文陞襲千戶壽六十二官旌之以上崖州人)
右瓊州府
何老妹(嚴璋妻一子甫三歲璋卒老妹年二十三守志不移踰七十人無異議嘉靖三十九年巡)
(撫潘季馴粟帛奬之)
譚京娘(年十七適瀧水蔭襲千戶潘爵七月而爵亡遺孕生子斌孀居白首不易其操撫斌成立)
(戎政有聲知州鄧三才兵備道張國經旌其廬賜之粟帛)
朱氏(西寧知縣謀堡女幼隨父任配參將趙千駟子庠生名大竒將一載大竒卒朱守節不移作詩)
(章以弔其夫其九日有云可憐不見三郎面空對茱萸到白頭三郎竒行也尋卒)
張二山(庠生弘次女年十八流賊突入室執刃刦之山厲罵賊賊強拽之出山堅抱門棖不移賊)
(刃之而去人以上羅定州)
詹氏(李漆妻崇禎末漆以總兵官殁於陣詹代領其衆攻復瀧東西州縣以功得參將未幾病卒)
(東安人)
楊氏(參將趙大勲妻大勲任連州破賊陣亡楊聞變哭迎至水口祭畢投江中以救免家人防之迨)
(三虞楊以酒飲諸僕婢夜半瞷衆熟寐乃被命婦服赴水死焉西寧人)
右羅定州
楊氏妙正(邵守琪妻年十九守琪蚤世誓不再適孝養舅姑皆以壽終撫其孤誠領永樂庚子)
(鄉薦有司以事聞旌之)
嚴氏正彦(陳才惠妻年二十一夫亡有遺腹子守節不二年八十有一弘治戊午旌其門)
熊氏淑英(鄧惟明妻嘉靖辛酉冬流賊寇州熊隨妯娌同舟避賊賊執之熊負幼女赴水死)
黎氏淑女(適鄧曰惠數月夫遘疾卒年甫十七矢不再適人諷之曰汝年少且無子何自苦如)
(是黎遂謀諸族人為夫立嗣守之終身萬歷六年郡守張聯奎表其門)
羅氏香正(邑廩生文景妻年二十一而文景卒矢志訓子事姑終身不復歸寧里婦少有見其)
(面者年踰七十知州李教旌其門)
歐氏女(名錦桂父紹裕許配賈繼保繼保疾亡錦桂聞訃易服奔喪自矢守節鄰婦勸之歸即剪)
(髮斷指以示人有司屢旌其門)
鄧氏(隆慶辛未大龍賊為亂掠鄧不屈投水死)
石氏(庠生莫與倫妻與倫家貧力學石紡績以佐與倫蚤逝石年二十二歲子楊甫四齡石撫孤兒)
(或憐其貧勸之改適石泣曰貧窮命也節不可失母子煢孑備嘗艱苦崇禎庚午子楊登賢書孀居五十)
(六載卒年七十有八巡按劉某旌其門)
歐陽桂(年十八未嫁而夫亡孀守至八十五歲而終以上連州人)
劉氏(李聰妻聰卒劉年二十二子甫生三月守節終身嘉靖癸未知縣莊希纘上其事表曰貞節)
(陽山人)
文氏玉正(石鎮紀妻年二十一夫亡遺孤食貧守節萬歷己亥知縣林裕陽上其事副使張邦)
(翰旌之連山人)
右連州
廣東通志卷四十九
