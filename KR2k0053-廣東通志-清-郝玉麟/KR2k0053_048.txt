欽定四庫全書
廣東通志卷四十八
人物志(五起自廣州府列傳至文苑傳訖)
國朝勞翀字景雲南海貢生性孝友邃理學康熙壬戌
授廣寧教諭搆博文約禮二齋覈士之精勤恅愺
者會山寇内攘翀作書詳諭招其子弟投戈講藝
悍氣遂醇擢高州府教授高當兵燹學舍為兵佔
居翀力清之幷葺圯陋恭刊
聖祖仁皇帝訓飭士子文人予一通朝夕講貫責以躬行
士知淬厲知府鄭梁重其學行已繕薦牘適以憂
去不果服闋補韶州一如教廣寧時士皆景附㞚
㞏其間為勒石焉復丁内艱歸時邑有水災傾槖
以賑全活三百餘家再補瓊州海外聞其名慶得
師未幾卒於官祀鄉賢著有他山集遺安堂稿子
仁能世其家任乳源教諭歿有遺愛(南海)
李作楫東莞人順治辛丑進士令漂水勤慎愛民
除浮耗誠雩禱賑饑荒禁淹女皆有實績棘闈分
校所拔多知名士遷太原府同知權介休臨縣多
惠政以最績擢大理知府郡值寇訌瘡痍未起絃
誦久荒作楫正已率屬寬徭役興學校士習民風
蔚然改觀致政家居著有中山治略諸書行世子
繼熙内閣中書繼燕吳江知縣孫國敏唐縣知縣
曹源平樂知縣圻廣甲午舉人祀鄉賢(東莞)
廖觀龍門人順治辛丑進士幼穎敏為諸生有聲
權衡心性之學闡發陳獻章宗旨四方就講幄者
履相錯也事親以孝聞尤樂行善事康熙四年以
病終士論惜之祀鄉賢(龍門)
湯命夔本姓梅新寧人康熙丙午舉人年十四父
沒哀毁骨立見者憐之任新貴令革陋例四十條
民情歡戴旋還授生徒裹承露駕柴轂山水之間
興味蕭然熊姓賂田三百畝有所請托却之卒祀
鄉賢(新寧)
繆志和字子介香山人弱歲能文事父母以李聞
性和厚隣人梁某家貧常周其困梁酗酒以瓦擊
志和子頭流血仆地志和不校梁死仍召其兄子
主喪施棺殮具人稱為長者年荒棄孩載道收養
之死而無告者葬埋之其事母也進膳必傍侍婉
容勸餐已有疾必強顔整衣而坐絶呻吟聲恐貽
母憂也順治辛邜應歲貢奉
詔准恩貢同年有得美官者或勸駕志和第曰母老矣
年七十孺慕彌篤母黎氏一百有三歲祀鄉賢(香山)
白烱中清遠人由諸生貢入成均歷任光禄寺大
官署署丞有能聲髫年時父為賊所害冒險詣賊
巢購櫬而歸
本朝定鼎委修砲臺雉堞有功壬辰承
詔舉孝廉人以為不愧大典云平居最急桑梓凡修學
賑荒施棺周急皆力為之初順治辛丑秦王山開
鐵爐聚衆流刦各鄉殺掠良民多至三千餘口烱
中籲懇當軸撤爐康熙四年遂止之
禢庭芬清遠人居家孝友巡按張問政督學錢朝
鼎先後顔其門康熙元年充甲首督逋糧遇盜死
急公殞身人咸哀之祀鄉賢(以上清遠)
黃士龍花縣人康熙壬子舉人性孝友篤學花邑
先隸番從界多寇盜有貧難被掠者士龍出金贖
之倡議於鄉曰此地嶂密箐深非設縣理之盜終
不止遂陳請建城官從之仕蒼溪令簡賦恤民興
學造士頌聲遍閭里卒於官槖無餘物祀鄉賢(花縣)
右廣州府
何宗昌字穆文保昌人性淳樸好讀書順治辛夘
獲雋授程鄉教諭與諸生論藝課文士習丕振一
切餽遺不受卒之日士林悲思翰林李士淳進士
蕭翺材作文弔之稱無愧色(保昌)
郭凌霄始興歲貢生天性孝友居鄉好善樂施成
梁除道往來便之順治庚寅辛夘連歲告饑多道
殣凌霄施棺掩骸康熙壬午米價貴煑粥兩月溝
中瘠頼以全活者甚衆及司訓南海諄諄奬誨士
慶得師見學宫傾圯解俸金修葺屢指囷散給孤
貧之無告者年七十卒於官從祀鄉賢(始興)
右南雄府
黃易字子參海豐人順治己亥進士令閩之歸化
清操絶俗邑有藩商重利朘民沒人妻女易廉寘
之法諸豪側足遷學宫於龍池書院科名復熾康
熙十三年三山變起易修隍栅為守禦計孤城難
支微服間關求援師繭足走贑復走粤督撫疏其
忠義而易以勞瘁卒于軍奉
旨贈按察司僉事致祭廕一子入監祀鄉賢(海豐)
右惠州府
成子寬海陽人天啓辛酉舉人年十五補邑弟子
員有神童目授蒲江宰擇地建泮宫由是邑有科
第再令博白殲倭賊數千人以最遷思明府同知
有奸人假稱制府中軍招搖恫喝子寬辨其偽捕
寘諸法上官壯之梧州經歷郭青霞從弟移鎮廉
州道經博白為亂兵所殺掠其妻子去子寬贖之
召青霞而歸焉順治己丑起戶部河南司主事旋
乞休卒祀鄉賢
陳衍虞字伯宗海陽人鄉賢廷策之子也少聰敏崇
禎壬午舉於鄉順治己未筮仕番禺學教諭遷廣西
平樂令因其土俗政簡刑清時富川恭城猺賊叛刦
掠至平樂衍虞率鄉勇擊敗之俘賊首十五人廵撫
帥師親剿道出平樂役夫萬人供億不貲居民驚
徙入山衍虞出槖金僱募復懇請七縣協濟駐師
八月凱旋民賴以安引年乞歸士民立碑以志歸
里兩修郡邑志所著詩文甚富卒年九十祀鄉賢
林世榕字可符海陽人性純孝九齡居母喪哀毁
骨立康熙己酉登賢書戊辰當謁選以祖母周年
耄不忍行周歿筮仕得陜西藍田令藍固瘠土世
榕給牛種勸畊邑有劉某兄弟俱未有子以争産
殺其叔爰書一定則闔門絶矣世榕以弟由兄使
兄當坐弟得減死其平反多類此新韓愈祠祔柳
宗元主以其嘗尉藍田也甲申
聖祖仁皇帝西巡世榕協辦
御膳蒙
賜人參東魚解組歸圖書外無長物所著有歸厚錄論
文瓦注草行世子元擴兵馬司副指揮(以上海陽)
李郁字啓文潮陽人通經學里居教授為學者師
建家祠敦族誼鄉里稱為德門於道中得遺金還
之喜賑恤貧窮不望其報端方正直和易近人惡
子見之皆馴服子應甲順治辛丑進士為山東利
津令改内閣中書舍人
姚奪標潮陽人康熙己酉舉於鄉為陜西武功令
澹薄自矢食無兼蔬邑有姚青菜之目歲歉四門
設厰賑粥條理精密上官竒其才方嚮用而奪標
竟以休告矣離武功日童叟遮道送者數百里祀
鄉賢(以上潮陽)
王玉振揭陽歲貢生自少内行修飭學甚富道器
淵深人莫能測授經生徒甚衆講關閩濓洛之學
出其門者先行誼才藝次之然亦多有取青紫去
而玉振猶困諸生垂三十年所得脩脯盡散於故
舊貧乏者人以是多之康熙七年入祀鄉賢
謝如晦揭陽布衣也士大夫慕其行誼争揖如晦
而如晦不肯曳裾性孝友自傷父母早世不及養
遍遊名山擇吉壤負土成墳廬墓其側鄉鄰有鬭
者輙往質焉教率子弟多成立祀鄉賢
謝紹舉字欽鄰太學生原籍揭陽世居郡城南關
少孤事母至孝躬負土葬親性謙和樂施予篤學
不倦尤究心性理諸書試屢蹶閉門課子泊如也
長子簡捷康熙癸丑進士考授中書次子簡撰癸
夘舉人揀選知縣紹舉以子貴益行其德鄉人推
為約正正已勵俗三建祖廟五創祭業以齒德兩
舉鄉飲正賓辛酉逢
覃恩誥封如其子官夀八十一六子俱成名簡捷從
王師定劉進忠之變
特行旌奬文鰲雍正己酉副榜孫藩康熙甲戌進士吏
部郎中汀丙子舉人内閣中書涵邑廩生學院惠
士竒以文行薦人以為積善之報康熙五十九年
崇祀鄉賢(以上揭陽)
謝天慶程鄉人質性醇厚號稱長者常集古今善
惡行事規戒里族事有不平則婉以解釋歲或不
稔則力為勸賑鄉人德之其子輝亮以武功保障
桑梓康熙五年祀鄉賢
陳瀾程鄉人食餼弟子員善事繼母内外無間言
康熙甲寅閩氛熾瀾傾貲捍禦民賴其力以免兵
革性和粹有婁師德風至大義所在屹立不渝族
黨皆稟其教焉康熙四十八年祀鄉賢(以上程鄉)
謝運開饒平人父王表邑庠生苦學嬰病運開晨
夕侍衣不解帶十有三年崇禎庚午秋寇至時父
沒未葬身衛父柩不去寇感釋焉江耀遺金五十
兩運開得而還之順治乙酉海氛告警聚族築堡
鬻田饗士仲子元瀛登順治戊戌進士仕浙之石
門有惠政康熙二年祀鄉賢
陸禧號迎侯饒平人少穎異崇禎壬午舉于鄉順
治初謁選淶水令立保甲革耗羨修學校士蒙其
教民被其澤歷任九載歸槖蕭然建文峰塔饒平
秀氣益聚夀八十一終所著觀花閣留花唫琴言
淶水志(以上饒平)
方應禱惠來人順治丁酉舉人少失怙事孀母孝
素有大志具勇略潮兩遭寇警應禱捍城籌餉疆
圉卒完邑内茅坪真珠簾山木盤鬱為奸人逋逃
藪應禱力籲于官窮治之筮仕南川令輕徭薄賦
民甚德焉致政二十年杜門不出三膺賓筵歿祀
鄉校
謝庭詔惠來人少警悟年十二充膠庠貫串經傳
有聲諸生中康熙癸夘舉於鄉鄉人目之曰真孝
廉先是丁酉閩逆躪潮居民竄匿庭詔負母奔叢
箐間艱險百折僅而獲免筮仕新田飭民風作士
氣政通人和以老病歸童叟走攀轅者指幾脱己
丑羅寇内訌肆虐庭詔毅然曰捍圉濟險鄉大夫
責也輒募義勇撤其圍全活人千餘自謝事後足
未嘗步公府唯邑派蠧興身踵縣治對簿巨憝斯
拔糧遂均迄今人食其賜祀鄉賢
張經惠來人康熙庚戌進士順治乙酉閩寇交訌
惠來被圍者四月城中食盡經首出其家貲餉軍
諸慕義者繼之城賴以存癸夘就省試逆旅拾遺
金二十五餅守其人還之赴選至皖城感疾歸遂
杜門教授子淇丙子舉人孫蝌甲辰恩科舉人
方廣益惠來人由邑庠入太學居子舍盡孝推産
諸弟姪郡守張克嶷旌其門曰孝友垂芳賑粥治
塗瘞骸佈藥日無虚晷郡將李某北轅輙販子女
以歸廣益捐金贖還無德色旣耄猶設教城西人
稱為謙之先生祀鄉賢
唐世元惠來人歲貢生幼有至性母病呼籲動路
人家居教授得濓洛薪傳月吉申條約戢其鄉子
弟多化之由高州訓導遷封川教諭重廉耻黜輕
浮士子沐浴其教澤不衰
方豹惠來人為諸生事親孝兄弟三人五世同居
康熙甲寅劉進忠亂掠豹族子去貧不能贖豹鬻
産贖之老困場屋手不停披座右悉銘古格言學
使翁嵩年榜其廬曰齒德高士康熙庚子呈請入
祀典(以上惠來)
張奕靈大埔人監生少以孝稱家饒於貲不恡施
與修學舍置義田築堡寨成橋梁保厥鄉土既耄
手不釋卷至今尸祝(大埔)
姚士裘字啓傳號宥耆澄海人崇禎癸酉舉於鄉
嚴氣正性不苟然諾順治乙酉賊黃海如陷邑大
肆剽掠獨相戒不入其鄉嘗倡率修築堤防至今
上中下三都田萬餘頃無水災士裘之力也司教
新會肇慶為士模楷遷國子監助教特擢刑部主
事執法明允年七十四卒于官蒙
恩准同四品官馳驛歸葬雍正元年祀鄉賢
楊昌時字純庵澄海人性至孝父母沒哀毁骨立
以不逮禄養舉明經不受職操履端方為鄉里所
重甲辰憫濱海殘黎捐貲築圍全活梓里舉祀于
鄉以子鍾岳貴贈兵部郎中
楊鍾岳澄海人順治辛丑進士甲辰選庶常轉戶
部郎監通州倉復督屯鳳陽釐清夙弊丙午丁憂
歸值遷海之役捐金周急己酉水災居民泛梗復
力濟之起復督學入閩講學明倫士風丕振後歸
卒於家鄉閭仰之
陳復平澄海人少孤哭泣嘔血依孀母膝下出告
入面人與之果餌懷而歸母嘗始食海寇據邑脅
從誓不屈寇怒囚之八日以計脱載木主負母逃
於金砂寨寨破殺其妻蔡氏脅以兵志終不奪甲
辰遷海捐槖中金以賑貧民或難之曰族戚安居
窮不恤也倡修
文廟置祭田以祀先平生行義卓卓可稱終歲貢生
祀鄉賢(以上澄海)
蕭繼上平遠人以明經為封川教諭訓士先行後
文官雖冷好義樂施睦族置義田憐貧焚舊券解
衣推食士之貧者賴焉人懷其德歿祀鄉校
林昌穎平遠人少充弟子員有用世志以貲入太
學授某縣主簿雖局小官未展厥用然能效其職
家居孝友工文章為士林祭酒
姚建安平遠人事母以孝聞敦行樂施鄉里比之
陳實王烈云二子俱知名長子冠隠居不仕門人
私諡文穆先生季子□守杭徽二州所至治行稱
最崇祀鄉賢(以上平遠)
右潮州府
龔應霖四會人康熙丙午舉人嗜學甘貧日與諸
弟戲彩以娛親志教人以横渠主敬為本動中準
繩嘗曰絳帳風流非吾輩事也初任山西寧鄉縣
勸農恤商賦充民足邑舊有虎應霖至而患息民
以劉昆比之創書院設義學興起教化又置善惡
兩簿密識姓名宣讀
上諭日奬善斥惡士民悚然率德改行内擢刑科給事
中轉工科掌印疏請舉人准考中書歷陳學政叢
弊未幾卒於都(四會)
劉啓銘陽春貢生幼失怙事母以孝聞友于兄弟
鄉人扁其堂曰式好言笑不苟客至雖少賤必具
衣冠立鄉塾教小子曰養蒙當擴充其志異日斯
無小就鬻田供祭施槥成梁未仕卒于家(陽春)
甄芑開平人少聰敏篤學居家孝友士林式之順
治丁酉舉於鄉任化州學正設學規勤勸課邑中
流賊猖獗芑請兵親冒矢石勦捕殆盡歲饑捐賑
全活者衆卒于官(開平)
右肇慶府
陳璸字文煥號眉川海康人幼穎異好學為人清
介簡重康熙癸酉登賢書甲戌成進士初授福建
古田縣知縣有能聲調臺灣禁革水丁舊例渡海
貧民感之内遷部曹己丑會試分校稱得人遂授
四川學政不二年調福建臺厦道以閩撫張伯行
薦也臺雖居海外而
皇風遐暢文教日興璸因鼎新學宫建宋儒朱子祠于
學之右示臺以格致誠正之學凡所甄拔蔚有文
采恭刊
聖祖仁皇帝訓飭士子文勤宣
聖諭海外烝烝嚮化矣居五年
命巡撫湖南
廷見日
聖祖目以苦行老僧稱為國家祥瑞
寵賜
御製詩章及貂裘等物
命巡撫福建閩人聞而踴躍璸撫閩官厨惟進瓜菜清
風苦節視前彌勵整綱飭紀吏畏民懷頌聲溢於
道路三年卒於官
聖祖軫惻追授禮部尚書
賜祭葬立碑諡清端廕一子入監讀書其宣力封疆克
致
主恩若此初雷郡之東有洋田萬頃計堤岸一十七處
水閘一十三處俱逼大海鹹潮冲嚙漸多圯傾海
遂二邑民命攸關璸常蒿目及官閩撫遂請築之
聖祖下其議于粤粤臣咸曰可因舉其事堤工鞏固此大
有造于桑梓者也至其孝友性成篤親念故博綜
今古弘奬後學嶺海之賢此為矯矯矣今猶未祀
鄉賢人為憾云(海康)
右雷州府
林運鑑字千史文昌人訓導垐之子舉康熙甲子
鄉薦居父喪哀毁骨立謁選得江西高安縣躬親
勸駕建文昌閣集諸士誦讀置田為膏火資分校
闈中所取皆知名士禁溺女置義塚折獄嚴慎任
七載報最母年老陳情不獲因疾卒于任崇祀名
宦康熙五十四年舉鄉賢(文昌)
王啓宏樂會人髫年遊鄉校試輒冠軍貢名太學
司訓增城陽江兩邑士皆慶得師致篆去居鄉十
七年掃跡城市善解紛平其曲直而彌縫其闕鄉
有鬭者咸恧然曰無使彦方知之輙不終訟力行
善事食其德者恒稱道弗衰(樂會)
右瓊州府
忠烈
譚六經龍門庠生積學篤行嘗誡弟子曰節義文
章禔躬大節不可忽也順治四年山寇破城殺典
史汪熊六經罵賊死之
右廣州府
葉增保昌人雲和令逢焜次子也食餼郡庠事親
至孝順治丙戌冬流寇圍烏逕村逢焜年老為賊
所獲盡以其資與賊且以危言竦賊歸正賊怒欲
殺之適增還家聞父被擒入賊巢求以身代賊不
允遂抱父大哭賊并殺之逢焜門人黃自升以捄
逢焜父子故亦被殺
右南雄府
林爾張字四維惠來人崇禎甲申歲貢生順治初
授天柱知縣遷桂陽知州調靖州靖為滇寇所困
爾張守禦二月不懈城陷不屈死一家殉節十餘
人民立祠祀之
楊州俊字人俊大埔人順治辛夘舉人父開令湘
隂逢流寇難舉家殉節州俊家居聞變哀慟冒險
間關尋父遺骸阻於寇不得癸巳郝尚久之變謂
同年生黃標曰吾等受國恩何論禄仕與否義不
為逆黨所汚遂棄家之廣州時盜賊充斥至鐵江
值賊不屈與黃標同遇害盖父子前後殉節云
李其昌字遜伯程鄉人父成材有善行人謂其後
必昌因名其昌生而魁梧喜孫吳兵法知大義補
武庠順治三年大兵入粤仗策從征以功署平鎮
營守備旋授武昌府再補直隸楊村營遷山右隰
州專防都司康熙十二年以病回籍十三年總兵
劉進忠叛賊黨脅其昌其昌不屈罵賊賊怒掘坎
活埋之并焚殺其家子以猷方十五歲得逃脱籲
官泣請報讐官憐之給自緝檄日夜腐心密伺卒
得賊首祭父墓邑人義之
黃新德海陽人由吏員授廣西梧州府竇家寨巡
檢攝藤縣尉康熙十四年六月值山寇圍攻時藤
縣兵少議棄城遁新德不可泣喻民曰以死守夫
復何辭身先登陴旬日城陷被執罵賊不屈死之
闔家五口同難事聞贈南寧衛經歷
右潮州府
孝義
陳士一新會人讀書明大義行不踰矩親年八十
綵舞兒啼日為親歡一室内樂融融也親歿枕塊
哭泣廬墓三年風木之悲三年如一日鄉人稱之
何士琨字文玉新會人(缺)祥任子孝友和(缺)
刑部江南司郎中林下力
行善事三經歲祲炊粥賑饑兩遭寇亂捐餉協守
總督李率泰題奬之
黃挺賢字純衷南海人賦性醇篤以利濟為心隠
居小橋鄉枕横岡海有大橋圯壊民病涉挺賢修
復之施茗掩骼為善不計貲而深自晦匿故為賢
云
陳崇謙字自牧南海人幼孤八歲能文威儀整肅
母歿時以千金與之家人不知也崇謙殯葬訖即
以公諸兄與兄分産膏腴咸推兄自居屋一椽僅
蔽風雨屋後有冶容挑之不為動增高其牆十七
補邑庠文戰不售年四十即隠居鄉落讀書自娛
蔡涇字元真東莞人順治戊子莞邑大饑涇散米
數千石存活萬家廣州光孝寺頹毁涇重建殿宇
所費萬金又嘗修東莞邑學宫造惠州金斗石橋
人稱長者涇善金針開瞽之術人以醫仙目之
鄧崇弼東莞人性恬淡居家以孝友稱鄉有訟者
咸畏其知尤能恤災為鄉保障順治己丑東江暴
漲福隆堤決民將為魚崇弼率其子光仞孫際亨
傾家槖募衆竭力築堤堤成九十餘鄉恃以無恐
人多其功崇弼未嘗有德色也卒年逾百有奇大
吏以高隠表之
莫士秀字彦升東莞人為郡學生性至孝祖母病
隨母潘氏侍奉祖母不食寝士秀亦不食寝一夕
祖母病甚士秀祝天請以身代恍惚間見有朱衣
人授以丹旦即其處得之隨進而愈人以為孝感
所致父崇勲以髦德恩加冠帶巡按王化澄表其
門士秀居母喪哀毁骨立將窆躬負土傷足流血
暈絶僕負歸半日始甦謂其二子曰葬事畢吾將
從母於地下耳大慟而逝長子雲翹領康熙己酉
鄉薦
右廣州府
胡甲桂翁源人順治十六年父獻忠被賊掠去勒
金贖命甲桂年十三聞父難垂泣辭母願往代父
遂沿途乞食行至長寧縣叩賊營痛哭求以己質
釋父歸辦贖賊從之至冬日大兵進剿賊竟殺甲
桂知縣張翰宸給扁曰髫孝可風
歐士擢字宗武樂昌人康熙戊寅山寇掠樂昌士
擢負七旬母避難備歷險阻戊子湖廣饑乞食樂
昌者盈路母惻然即發已粟賑活甚多有死不能
殮者予以棺人咸德之
右韶州府
龔克孝字錫永歸善人五歲而孤哀毁如成人事
所後父母一如所生撫兄姊之孤不異己子順治
戊子己丑洊饑斗米千錢克孝割己飱以飼甥姪
從兄克修仕漢陽内召道卒克孝匍匐數千里迎
其喪以歸嘗以惠民凋瘵陳之當道夫役得減其
半人多德焉年七十卒祀鄉賢子章解元進士入
翰林
黎應時字時可歸善人祖化中南海教諭攜之任
鄉先生多器之十五補諸生順治辛丑以歲薦當
赴選家居教子淡於仕進早失母遇忌日終身哀
惻事姊如母撫異母弟至友愛閩人王竒僑寓而
貧鬻女於客踰年客將去父女相持泣不忍捨應
時贖而歸之子紹芳庚子舉於鄉
龐維則歸善人性孝父病日夜侍衣不解帶父歿
旦夕哭泣結廬墓下終身每聞哀號知為臯魚之
慘也康熙三十四年祀於鄉校
嚴淑虞永安人性至孝五十年子舍養志承顔無
倦色親歿結廬墓側哀號動人康熙六十年旌表
何以平永安庠生品端行方事父母克盡子道前
後兩喪共廬墓六年哭泣不間寒暑縣令表其門
曰孝行可嘉雍正五年旌
周南長樂人幼孤哀毁骨立母孀居拾橡採薪以
給母歿日一盂粥築室墓傍籍草㷊枯披髮跣足
罕有見其面者年八十終
右惠州府
高廷煥字華湖惠來人崇禎癸酉舉人築舍華山
麓恪恭事母不仕順治乙酉羣盜起廷煥鳩族戚
守堡己丑劇賊羅英嘯聚圍邑四旬援救莫至廷
煥與子弟計曰邑殘破何以家為出家財召募鄉
銳破賊解圍邑人德之卒年七十有二
林鴻冕揭陽諸生性深沉饒勇略明季寇亂以身
為鄉保圉酉戌之交九軍賊破城悉衆數萬環其
鄉固守兩月不下卒以計潰圍出殺賊千餘賊膽
落遁逃國初縣為逆鄭割據累招鴻冕不降鄭計
誘而拘之愈不屈鄉人醵金贖歸終鴻冕之世鄉
無貳志者
許茂繁揭陽人事繼母孝撫兄子慈捐田置義塚
施棺以給鄉之貧者戚友緩急無不立應生平力
學不逢時子登庸成進士宰太原有聲
楊元傑字儲一程鄉人父綵早沒元傑撫三幼弟
教育成材事母孝至耆年不少懈家庭雍肅士林
稱之里有不平必據理剸斷無所阿徇順治三年
山寇攻城元傑易服避匿聞賊私相語曰無害楊
秀才五年邑大饑捐粟倡賑全活甚多時土弁猖
獗悉索良民元傑執正不阿數犯弁忌後弁亦自
悔曰楊家持論正大於彼何尤其嚴氣正性足以
服人如此
謝名選字欽甫潮陽人占籍揭陽為諸生因家焉
九軍賊破城擄其家去母李氏懼賊汚自裁決名
選力救之母諭以逃不可并為賊執而母乘間偕
其妻陳氏妹純玉投繯死矣屍棄城下母經宿蘇
逸去名選不知也恨賊甚哭且詈賊怒支解之其
後賊亦被殺若名選假手然而友人遇名選於普
寧猶慷慨如生也其同祖弟上選繫别營賊以其
兄故憐而釋之上選父亦被掠以身贖歸至今傳
為一門節孝李氏陳氏謝氏另入列女傳
李恒炱程鄉人太學生内行醇謹樂施與赴急難
戚族待而炊者數十家順治七八年間剿逆兵興
公私匱乏恒炱傾囊供頓閩俘纍纍贖而歸之歡
泣之聲沸於道晚年德彌卲鄉人士奉為典型
唐具兆字帶溪惠來人少有至性事母色養備至
倭寇潮擄其母去具兆逕入賊營請以身贖賊刃
擬之不為動賊感其誠相顧嗟嘆稱孝子俱釋以
歸年九十舉賓筵逾百歲至今簮纓不絶
張旭惠來人幼失怙上事祖下事母以孝聞歲大
祲賑䘏鄉里多全活潮瀕海多盜旭率父老子弟
固疆圉以禦之至今過者指其城為張公保障以
夀終
周同俊潮陽庠生有至性邑當土寇肆虐寇至衆
走同俊年九歲父卧病牀褥或以危言怵之曰孺
子行乎同俊守視不忍去父歿躬視含斂哀慟過
人不知其在危城中也康熙乙酉子鳳來發解己
丑成進士改庶常同俊以所
賜建坊金修列祖祠墓士論嘉之祀鄉賢
林坦平遠諸生父元蕃宦海外卒坦扶櫬航海歸
颶風大作舟幾覆逾八晝夜始至浦漵中復值海
寇舟人匿避坦獨拊棺乞哀賊挾以刃則延頸受
曰願以死依父櫬耳賊不忍殺拽之岸抛柩海中
掠舟以去坦㳂海行哭凡二十有七日不絶聲有
來告者往眎之則柩裒然横島上也若有神助坦
急扶歸戚里頗疑之啓而視則髯色如生觀者感
泣以為孝感云
李亞五饒平人父病癰將死或言得生人骨可愈
亞五自截一指磨水以進父病果愈
嚴寅賓平遠人由貢生為化州司訓事親孝居喪
盡禮父母歿鬻産營葬居廬墓次枕塊三年鄉閭
上其事於
朝康熙五十七年旌
右潮州府
甘怡新興人家貧菽水盡歡常遇盜負親以逃盜
憐其孝舍之母病篤籲天請代及歿積毁骨立廬
墓三年父喪亦如之友于兄弟鄉黨稱焉
右肇慶府
林昌運瓊山人以販負養母母符氏病篤失明昌
運晝夜籲天進羹奉母瞽忽開病亦尋愈鄰里異
之
右瓊州府
吳邦憲西寧人少孤事母至孝山寇發邦憲負母
匿下城埇境坑時埇境多虎患自邦憲至虎跡遂
泯母沒居喪盡禮結廬墓側朝夕哀號聲出林薄
聞者憐之其僕某嘗拾遺金以告邦憲邦憲即俟
其人還之
右羅定州
文苑
程可則字周量南海人五歲讀書十歲能文有神
童之目順治辛夘以詩經薦壬辰會試舉禮部第
一以磨勘首義不得與殿試而可則益沉酣經學
庚子春應閣試授内閣撰文中書尋改内秘書院
辛丑賫
詔頒賜山東己酉以戸部主事分校北闈晉本部員外
督理右翼倉務公慎稱職辛亥陞兵部職方郎中
奉
命副往山西勘問總兵趙良棟白其冤癸丑出知桂林
府會檄撤藩部歸京師百務紛挐可則以敏幹稱
尋卒于任可則詩文名世與潁川劉體仁長洲汪
琬新城王士禎齊名所著有海日樓集遥集樓詩
草萍花草
右廣州府
彭鈺字席之遂溪人少登賢書明敏博學為諸生
教授高雷之蔚起者多出其門著作甚富有四書
内說尚書解義讀史鑒法諸書恬静淵默温和簡
易學者稱為巢雲先生
右雷州府
王宗佑樂會人資性穎異博綜經史康熙甲子舉
于鄉丙戌授四川温江令邑苦旱宗佑築江安堰
邑苦澇宗佑浚楊柳渡民飫其利以老乞休鍵戶
讀書光采騰躍所著有觀瀾齋文選歷朝詩鈔略
學者宗之祀鄉賢
右瓊州府(國朝忠烈孝義文苑共三十九人)
謹按
國朝新增人物諸傳俱準鄉賢祠册為據有不入祠而
特立傳者唯雷州陳璸一人餘俱刪葺舊志已見
條例
廣東通志卷四十八
