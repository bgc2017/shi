廣東通志卷九
海防志
聖人繼天立極威德周乎四表海隅日出罔不率俾而
慎固封守之道實有先事豫防之計焉海竟于粤
東地勢尤下號曰天池島綿嶼邈宜重控制爰繪
以圖像編入輿圖復綴輯籌海圖編地圖綜要紀
效新書粤大記各府縣志諸書以補舊志之所不
備者如左志海防
圖像(見輿圖志)
形勢
東路
廣東列郡者十分為三路東路為惠潮二郡與福建連
壤漳舶通番之所必經議者謂潮為嶺東之巨鎮柘林
南澳俱係要區阨吭拊背之防不可一日緩而靖海海
門蓬洲大城諸所又皆跬步海濤所頼以近保三陽遠
衛東嶺者也惠州海豐東南濱海其捷勝平海甲子門
皆係衝險然未知柘林為尤要也柘林乃南粤海道門
戶據三路之上游番舶自福趨廣悉由此入且去水寨
有一日之程柘林安則水寨安矣水寨安則惠潮安矣
是以東路尤宜以柘林為重其外碣石靖海甲子門海
澳雖視柘林稍次而舟師防禦各有汛地之責者奚可
少懈乎
中路
嶺南海濱諸郡左為惠潮右為高雷廉而廣州中處故
於此置省其責亦重矣環郡大洋風濤千里樓船屯哨
勢處中權三四月東南風汛歷考前明所患日本諸島
多自閩趨廣柘林為東路第一關鎖使先會兵守此則
可以遏其衝而不得泊矣其勢必越於中路之屯門鷄
棲佛堂門冷水角老萬山虎頭門等澳而南頭為尤甚
或泊以避潮或據為巢穴使添置兵船預為廵哨則必
不敢泊此矣其勢必歷峽門望門大小横琴山零丁洋
仙女澳九竈山九星洋等處而西而浪白澳為尤甚乃
番船等候接濟之所也使添置兵船預為廵哨則亦不
敢泊此矣其勢必歷厓門寨海門萬斛山碙洲等處而
西而望峒澳為尤甚乃番船停留避風之門戶也使添
置兵船預為廵哨則又不敢泊此矣夫其來不得停泊
去不得接濟則海濱居民皆得安枕而臥矣
西路
議者謂廣東三路雖並稱險阨尤莫甚於東路亦莫便
於東路而中路次之西路高雷廉又次之西路防守之
責可緩也是對日本倭島則然耳三郡逼近占城暹邏
滿刺諸番島嶼森列故高州東連肇廣南憑溟渤神電
所轄一帶海澳若連頭港汾州山兩家灘廣州灣為本
府之南翰雷州突出海中三面環海其遂溪湛州潿州
樂民等四十餘隘固為合衛三道門戶而海安海康黑
石清道并徐聞錦嚢諸所皆以合防海澳者也若廉州
則尤為全廣重輕海北扼塞兩有攸寄視三嶺獨勞焉
西南雄郡如瓊為廉之外戶郡邑封疆無不濱海若白
沙石瓊舘頭文昌海安海康皆西路所當經畫者
衝要(自瓊州樂會縣接安南界起)
海條奥(文昌縣界)舖前港(會同縣界)
神應港(瓊州府界)豐盈浦(瓊州府界)
麻頭浦(臨高縣界)吕灣浦(臨高縣界)
田禾灣(儋州界)峩詐山(昌化所界)
白沙營(感恩縣界)大洞天(崖州界)
小洞天(崖州界)牙郎澳(陵水縣界)
雙洲門(陵水縣界)七十二徑(欽州界)
牙山欽(州界)淡水灣(欽州界)
革木營(靈山縣界)烏雷山(靈山縣界)
青嬰池(廉州府界)楊梅池(廉州府界)
平江池(廉州府界)邵州(永安所界)
泖洲(海安所界)潿洲(錦嚢所界)
調洲(石城千戶所界)獨猪山(石城千戶所界)
碙州(寧川所界)小黃程(寧川所界)
汾洲(寧川所界)青聚山(神電衛界)
羅浮峯(神電衛界)海凌山(雙魚所界)
小獲山(海朗所界)中獲山(陽江所界)
大獲山(新寧縣界)西雄山(新會縣界)
鶚洲山(新會縣界)萬斛山(順德縣界)
上川山(順德縣界)石岐峯(香山縣界)
蛇西山(南海番禺兩縣界)大南常山(南海番禺兩縣界)
烏沙洋(白沙廵司界)九星洋(福安廵司界)
珊瑚洲(東莞縣界)杯渡山(東莞縣界)
合蘭洲(大鵬所界)馬鞍洲(鐡岡驛界)
寧洲山惠(州府界)拮洲山(惠州府界)
記心洋(平海所界)徐娘山(海豐縣界)
大星尖山(捷勝所界)吉頭峯(碣石衛界)
前標峯(甲子門所界)陶娘灣(靖海所界)
靖海&KR1245;(靖海所界)大浮山(海門所界)
玉嶼山(海門所界)小柑山(蓬州所界)
大柑山(大城所界)大京山(饒平縣界)
共計五千里抵福建
謹按海程福建二千里抵浙江浙江二千七百
里抵江南江南一千八百里抵山東山東一千
三百里抵
盛京為鴨綠江朝鮮界海道之紆遠以廣東為最
衛所(今俱議裁存舊制以備參考)
廣州衛
鎮州所
靈山所
永安所
南海衛
東莞所
大鵬所
廣海衛
海朗所
新會所
香山所
潮州衛
靖海所
海門所
蓬州所
大城所
碣石衛
平海所
海豐所
捷勝所
甲子門所
肇慶衛
陽江所
新興所
神電衛
寧川所
雙魚所
陽春所
雷州衛
樂民所
海康所
海安所
錦囊所
百城後所
海南衛
清瀾所
萬州所
南山所
沿海廵檢
廣州府
藥逕(在新會縣治西)潮連(在新會縣治東)
牛肚(在新會縣治西)望高(在新寧縣治西南)
沙村(在新會縣治南)大瓦(在新會縣治東)
三水(在三水縣治南)江浦(在南海縣治西南)
江村(在順德縣治西)都寧(在順德縣治南)
馬寧(在順德縣治南)紫泥(在順德縣治南)
神安(在南海縣治西)黃鼎(在南海縣治西)
香山(在香山縣治西)茭塘(在番禺縣治南)
五斗(口在南海縣治南)沙灣(在番禺縣治南)
鹿步(在番禺縣治東)小黃圃(在香山縣治壮)
福永(在新安縣治西)缺口(在東莞縣治西)
官富(在東莞縣治南)京山(在東莞縣治東壮)
惠州府
内外管(在歸善縣治南)碧甲(在歸善縣治南)
鵝埠(在海豐縣治東)
潮州府
神泉(在惠來縣治東南)葵潭(在惠來縣治西南)
吉安在(潮陽縣治西北)門闢(在潮陽縣治西北)
招寧在(潮陽縣治東)鮀浦(在澄海縣治西)
黃岡(在鐃平縣治東南)
肇慶府
立將(在新興縣治西南)沙崗(在開平縣治東南)
高州府
凌禄(在石城縣治西)赤水(在茂名縣治南)
廉州府
管界(在欽州治西北)長墩(在欽州治西)
西鄉(在靈山縣治東北)如昔(在欽州治西北)
沿海(在欽州治東南)林墟(在靈山縣治南)
高仰(在合浦縣治西南)珠場(在合浦縣治東南)
永平(在府治東北)
雷州府
東場(在徐聞縣治西)寧海(在徐聞縣治東)
湛川(在遂溪縣治東南)清道(在海康縣治西)
瓊州府
舖前(在文昌縣治北)澄邁(在澄邁縣治西北)
博舖(在臨高縣治北)青藍(在文昌縣治東)
抱歲(在崖州治西)安海(在儋州治西南)
通遠(在崖州治西)
經略(海宇昇平安瀾永慶志經略者亦以前人籌畫精當姑識一二也)
嚴洋禁
明都督萬表云向來海上漁船出近洋打魚樵柴無敢
過海通番近因海禁漸弛勾引番船紛然來往海上各
認所主承攬貨物装載或五十艘或百餘艘成羣合黨
分泊各港於沿海之地兼行擾害自後日本暹邏諸國
無處不到又誘帶日本諸島倭借其強悍以為護翼故
洋禁不得不嚴
明通政唐順之云洋禁之嚴有宜查其外出者有宜查
其内伏者其外出者寸板下海嚴為稽察此大較也而
内伏不清則根株未拔宜責令軍衛有司將沿海居民
逐一清查造册在官稽其生理時加約束如有游民廢
業行蹤詭秘來往酧酢殊有可疑許令同里之人赴官
首告即於犯人名下追銀三十兩充賞本犯嚴究情由
從重論治若鄰佑人等知情故匿不先首告罪發之日
减本犯一等治之蓋保甲之法為弭盗之原而海濱多
逋逃藪則尤不容不嚴也
精操演
明參議唐愛云陸兵可精操演海船則以風潮為主有
難於操演者其緊要惟在舵工轉運趨向皆出其手遴
選賞罰非總副參遊之所當注意者乎
又云凡使船必用造船之人則不恡工料而且知愛惜
領兵必用練兵之將則用心訓練而亦相識認故平日
憲職練兵而禦敵付之武將非計也必令將官自練而
兵憲不侵其權不奪其功然後可責其成效
禦海洋
明知府嚴中云海防不設險於海岸而設險於海中山
島此猶論北方邊務者不可但守近邊須遠守於邊墻
之外其見同也昔者余子俊嘗因脩外邊費財甚多其
後邊墻反易壞而難守何也離内地太遠照顧之力自
有所不迨也且如北邊之制每城垜相去六尺一軍守
之積而至於六百丈之遠不過守以千人而已六百丈
之間只此千人如何相策應而禦乎此與水兵哨船出
海太遠聲援不及備禦甚難同一義也
明海道副使譚綸云禦寇海洋使不得登岸策之上也
今之士夫皆主此說其實大海茫茫勦賊甚難蓋賊之
來也必乘風潮之順吾往迎之必逆風逆潮不其難乎
賊之去也亦必乘風潮之順吾同其順而追之愈追愈
遠能必其相及乎即使及矣逆風逆潮不難歸乎况賊
見我舟能必其不遠避乎運舵之間咫尺千里我能必
攻之乎故奸將專以風潮藉口實躱閃焉吾何所據以
查之耶陸戰則不然瞬息取勝勢不兩立將士不能作
弊講海戰不如講陸戰之為善而海戰不得不講者則
固有稽察之道焉
固海岸
明通政唐順之云賊至不能禦之於海則海岸之守為
緊關第二義賊新至饑疲巢穴未成擊之猶易延入内
地縱盡殱之所損多矣然自來沿海戍守莫不以擁城
觀望幸賊空過謂可免罪而不顧内地之有警内地戍
守亦幸賊所不到而不肯策應沿海今却不然宜分定
沿海保護内地内地策應沿海沿海力戰倘有所損宜
坐内地不能策應之罪内地有警沿海幸完宜坐沿海
縱賊之罪又如同是一樣沿海地方賊由此方登岸此
方却不擾累而擾累彼方賊由彼方登岸彼方却不擾
累而擾累此方自來惟坐地方擾累者之罪今却不然
宜并坐賊所從入其沿海文武將吏有能連次鏖戰抵
遏賊鋒阻賊下船不得登岸深入者雖無首級以竒功
論
明鎮撫蔡汝蘭云環海兵船之設其法不為不善其備
不為不周矣然兵船未收全功者必有說焉夫茫茫巨
洋極目無際雖於要害之處聫艦設備而疾風怒濤不
時亦必擇善地而停泊焉豈得揚帆起椗常出洋口而
能盡阻寇船之不入哉但能於大數内打得分數中幾
分耳必欲其盡收全功以為經久不易之圖在於水陸
夾攻盡之矣宜於春汛小汛先期一月將各道兵士督
發各海口要害之處安營操練與兵船相表裏以為防
守萬全之計脱或盗賊潛入海口則水兵星羅於其外
陸兵雲布於其内其將至也擊其困憊既至也擊其先
登既登也擊其無備一鼓成擒可不血刃而收其全功
矣春汛之期不過三月將終四月將半小汛之期不過
九月將終十月將半過此則非風汛所利不必防矣
勤會哨
輿圖綜會云廣福浙三省大海相連地畫有限未可分
界以守也必嚴令各官於連界處會哨如在廣東者上
則哨至南澳等處與福建銅山之兵會福建必哨至浙
江界浙江必哨至江南界江南必哨至山東界山東必
哨至遼東界
謹瞭探
明兵備副使凌雲翼云哨探者兵之耳目也哨探既真
則先事有備如沿海守把官員有警初至不聞知及已
近岸倉皇失措矣今後把總官務要督同各哨官員多
置哨船精選熟知水性之人遠出外洋分頭哨探如有
聲息先來傳報其附近各港官兵一聞警急隨合䑸約
會截擊大洋以獲制勝之功
兵船
廣海船
廣船視福船尤大其堅緻亦遠過之蓋廣船乃鐡力木
所造福船不過松杉之類而已二船在海若相衝擊福
船即碎不能當鐡力之堅也
開浪船
明參將戚繼光云開浪以其頭尖故名喫水三四尺四
槳一櫓其形如飛内可容三五十人不拘風潮順逆者
也
蒼山船
蒼山船首尾皆闊帆櫓兼用風順則揚帆風息則盪槳
其櫓設於船之兩傍腰半以後每傍五枝每枝二跳每
跳二人方櫓之未用也以板閘於跳上常露跳頭於外
其制以板隔為二層下層鎮之以石上一層為戰場中
一層穴梯而下臥榻在焉其張帆下椗皆在戰場之處
船之兩傍俱飾以粉蓋略隘於廣船而闊於沙船者也
用之衝敵頗便而捷
八槳船
八槳船但可供哨探之用不能撞擊
漁船
漁船於諸船中制至小材至簡工至約而其用為至重
何也以之出海每載三人一人執布帆一人執槳一人
執鳥嘴銃布帆輕捷無墊沒之虞易進易退隨波上下
敵舟瞭望所不及也
兩頭船
按大學衍義補有兩頭船之說蓋海運為船甚巨遇風
懼難旋轉兩頭製舵遇東風則西馳遇南風則北馳海
道諸船無逾其利蓋武備不嫌於多慮患不妨於遠也
蜈蚣船
船曰蜈蚣象形也其制始於東南外番專以駕佛郎機
銃銃之重者千斤至小者亦百五十斤其發之烈也雖
木石銅錫犯罔不碎觸罔不焦其逹之迅也雖奔雷掣
電勢莫之疾神莫之追其法流入中國中國因用之諸
凡火攻之具砲箭鎗毬無以加焉
海行甚速而遲者鬭風故也惟蜈蚣船底尖面闊兩傍
列楫數十其行如飛而無傾覆之患除颶風暴作狂風
怒號外有無順逆皆可行矣况海中晝夜兩潮順流鼓
枻一日何嘗不數百里哉
沙船
水戰非鄉兵所慣乃沙民所宜蓋沙民生長海濱習知
水性出入風濤如履平地然所置沙船僅可於各港協
守小洋出哨若欲出赴大洋必須用巨船
沙船能調戧使鬭風然惟便於北洋而不便於南洋北
洋淺南洋深也沙船底平不能破深水之大浪也北洋
有滚塗浪福船蒼山船底尖最畏此浪沙船却不畏此
北洋可抛鐡猫南洋水深惟可下木椗
戰船
廣之蒙衝戰艦勝於閩艚桅上有大小望斗雲棚望斗
者古所謂爵室也居中候望若鳥雀之警示也雲棚者
古所謂飛廬也望斗深廣各數尺中容三四人網以藤
包以牛革衣以絳色布帛旁開一門出入每戰則班首
立其中班首者一舟之性命所繫能倒上船桅於望斗
中以鏢箭四面擊射勢便或銜刀挾盾飛越敵艦斬其
帆檣或同蜑人沒水鑿船而乘間騰躍上船殺敵或抱
敵人入水淹溺之其便捷多此類艦旁有芘籬夾以松
板編以藤蒙以犀兕綿被左右架大砲及火磚灰礶烟
毬之屬尾梢作又竿連棒又有箐竹樓櫓以隱蔽又或
周身皆砲旋轉廻環首尾相為運用其捷莫當此戈船
之最精者也其飄洋者曰白艚烏艚合鐡力大木為之
形如槽然故曰艚首尾又状海鰍白者有兩黑眼烏者
有兩白眼海鰍遠見以為同類不吞噬其載人與貨物
者曰艔製亦如鬭艦上施兵器及砲火飛石灰罌旁布
粤船
粤人善操舟故有鐡船紙人紙船鐡人之語蓋下海風
濤多險其船厚重船底從一木以為梁而艙艎横數木
以為擔有梁擔則骨幹堅強食水可深風濤不能掀簸
任載重大故曰鐡船船既厚重重則惟風濤所運人力
不費小船一人一槳大船兩三人一櫓揚篷而行雖孱
弱亦可利涉故曰紙人篷者船之司命其巨艦篷每當
逆風挂之一横一直而馳名曰扣篷諺所謂廣州大艨
艟使得兩頭風輸一篷嬴一篷也横行曰輸直行曰嬴
篷飄也以蒲席為之亦曰䉶也或以木葉為之曰帆葉
也每艦有二篷風正曰八字八字風在後則正在前則
横故又有後八字風揚篷當中前八字風勾篷西東之
語其或舟子撮唇為吹竹葉聲及鳴金鼓以召風風至
二篷參差如飛鳥展翅左右相當其形亦如八字是皆
鐡船
洋船
洋船底二重皆以鐡力木厚三四尺者為之錮以瀝青
石腦油泥油填以礧石矴以獨鹿木紥以藤篷以㭨索
(缺)椗以鐡力木桫釘以桄榔&KR1217;簩淬釘以蛇皮内膏(缺)
海水鹹爛鐡妨磁石故皆不用鐡物云桅凡三一桅嘗
植二桅以風而植桅長者十四五丈或二三接中皆横
一杆上有望斗容四十餘人又以木為人或升或降遍
置梯繩之間前木照後柁以黑鬼善沒者司之其舶小
者四圍皆密腹中僅留一孔自上而下飄洋時梢公縳
身桅下餘悉在船腹之中凡上舶容人千餘中者數百
皆有舵師歷師然必以羅經指南掌羅經者為一舶司
命毫末分利害焉每舶有羅經三一置神樓一舶尾一
在半桅之間必三鍼相對不爽乃敢行海大魚至以銅
銃擊而退之大魚去而波浪為怪以長劍斬之(其大小詳外番)
(志)
謹按水師以船為主舳艫艨艟前代制各不同今考
大略於此我
朝雙篷艍船繒船趕繒船小白艕哨船等𩔖其制度之
精運用之巧所謂以船為車以楫為馬振揚國威萬
古海氛永靖者也
歷朝海寇附
漢永初三年海賊張伯路等寇掠沿海九郡遣侍御史
龐雄討平之
宋至道間海賊頻年入寇廣南西路轉運使陳堯叟討
擒之
咸淳三年海盗陳明甫等據臨川鎮莞帥馬成旺討平
之
元至正二十五年海賊麥福來等入寇潮州
明洪武二年倭犯惠潮諸州
四年倭寇海晏下川指揮楊景討平之
永樂七年倭陷廉州教授王翰死之
九年倭攻陷昌化千戶王偉死之
十九年倭寇靖海所指揮李珪討擒之
宣德八年倭犯儋州昌化指揮高昇等禦之
成化二年倭寇澄邁百戶項欽死之
弘治四年倭犯陵水
十六年琉球蔡伯烏等入掠東路地方指揮李序捕獲
之
正德十二年倭犯澄邁臨高指揮徐爵討平之
嘉靖十三年海賊許折桂寇瓊雷指揮王守臣討平之
十四年海賊郭老寇大成所執致仕御史蘇信去
三十三年海賊何亞八等引倭入寇提督鮑象賢總兵
蔣傅討平之
三十七年倭犯揭陽入蓬州所官兵擊敗之
三十八年海賊犯揭陽僉事經房寀擊敗之
四十三年倭犯潮州提督吳桂芳總兵俞大猷討平之
隆慶三年把總周雲翔投倭作亂總督張瀚廵撫熊桴
討平之
四年倭寇廣海衛城陷指揮王正等死之
五年倭犯高雷提督殷正茂討平之
萬歷二年倭犯雙魚所提督殷正茂討平之
三年海寇林鳳突入廣澳總兵凌雲翼擊走之
八年廣海瓊廉倭番入寇總督劉堯誨討平之
三十一年倭犯海門參將麻鎮擊走之
四十六年海賊袁進寇揭陽大掠而去
崇正三年海賊犯揭陽知縣馮元飈禦之
七年閩賊劉香流刦潮州官兵擊斬之
十七年閩賊姜世英等寇海陽饒平等縣官兵擊敗之
國朝
順治三年海賊陳斌初引倭入寇
四年海寇蘇成蘇利等攻惠州降之(後復叛大將軍王國光擊斬之)
康熙二年平南王尚可喜勦海寇楊二楊三逐之
十九年海賊楊二寇文昌總兵蔡璋擊走之
謹按廣東三面距海接連島彝風帆迅駛疾如飈
隼自漢以來亦云逖矣當其所過無不摧殘及其
遁也或潛匿林箐或出洋盗船雖爬梳漸滅而沿
海居民不已大困乎我
國家承
天景運包大地以立宅羅九有以為藩海不揚波知中國
有聖人焉此感彼應重譯來王奉正朔執玉帛者
蓋自鴻濛既啟高下既辨以來其内奰外覃未有
若斯之隆者也恭誌海防一卷以彰清晏鴻庥永
永無極云
廣東通志卷九
