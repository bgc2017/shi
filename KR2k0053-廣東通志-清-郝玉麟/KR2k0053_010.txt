廣東通志卷十
山川志
五嶺者地軸也南溟者天池也詩有之于疆于理
至于南海曷嘗不有事山川哉
聖天子恭已垂裳神周海甸二禺百越遥望
神京峙者環向流者朝宗南北相直
天威咫尺焉抑聞之郭璞云靈州佳氣夙盛衣冠然則
王國之生鍾靈川岳以赴風雲其時也夫其地也
夫志山川
廣州府
南海縣
山坡山在城内五仙觀中明洪武初建鐘樓其上内
有穗石洞相傳有五仙人乘五羊至各持穀穗一莖後
化為石因得名(事詳古蹟)
浮丘山在城西一里高可一丈相傳為浮丘丈人得
道之地上有朱明觀宋代建元至元中重修番禺雜記
東有投龍井後為人所濁一旦自塞下有珊瑚井海神
獻珊瑚於此中有挹袖軒
雙女山在城西十五里俗呼鳳山
三山在城南十八里(舊志二十八里誤)三峰並起高三十餘
丈
潯岡在城西二十九里(舊志十九里誤)數十峰相連形如巨
屛高六十餘丈下為沙貝村
石門山在城西北三十里兩山相峙夾石如門高二
十餘丈前有控海樓下有貪泉晉吳隱之酌泉賦詩處
西林山在城西南三十里高二十丈其巔為鳳坑西
二十里有碧玉池長百丈有山純石曰鴉山
王借山在城西南六十里(舊志西北八十里誤)近佛山鎮與紫
洞相望山産石如劍戟然
靈洲山在城西北六十五里俗名小金山高可十餘
丈廣袤二十餘畝其下鬱水經焉上有寳陁院妙高臺
旗峰山在城西一百里形如展旗故名
西樵山在城西南一百二十里高聳千仞勢若游龍
有七十二峰周圍四十里若蓮花擎空上有民居十三
村中峰雄特是為大科峰碧雲紫雲黃雲三峰屛列於
東其南為天峰雙瀑高懸夾瀉雲谷前有九曲溪飛瀑
成水簾為噴玉巖其下玉溪金銀井在焉大科峰西南
為雷壇峰寳峰又有寳林洞寳林之東為九龍洞南為
聚仙峰其巔有聚仙臺上有敬亭拔地四百仞後列五
石曰仙留石瑰竒可觀又大科峰西北為煙霞洞鐵泉
出焉下為錦巖飛瀑與西北諸泉會於廣朗洞又前有
白雲洞大科峰北為石泉洞踰洞而北為小西湖洞西
有寳鴨池東為觀翠巖其前為天湖下為碧玉洞乃西
樵二十四泉之冠
海目山在城西南一百四十里九江海中兩峰並列
如目高二十餘丈其麓多竒石有芳秀亭
三洲山在城西一百七十里一名黃岡聳拔千仞周
圍百餘里峰巒數十其竒者為石閣峰獅子峰將軍峰
有竹子嶺狀如蜈蚣直馳二十餘里亦名蜈蚣嶺嶺東
為大唐坑其山西連高明南接新會與西樵並為邑之
鎮山
水茘枝灣在城西南五里(各舊志城東四十五里誤)南漢昌華園
舊址
柳波涌在城西十里
大通港在城西南二十里南二里為英護浦
沈香浦在城西北二十八里即晉吳隠之投沈香處
拾翠洲在城西南三十里
北江發源南雄正武二水至三水與西江合
西江發源雲南牂牁由邕横潯梧過德慶肇慶出高
峽分為二流東流者至三水與北江合經廣州出虎門
入於海南流者自大蘆峽經三洲西樵間出厓門入於
海
東江發源龍川之北經河源博羅東莞合增江至黃
木灣入於海
南海在城南一百里自古斗村出口即浩淼無際
番禺縣
山番山在城内東南郡學宫後有番山亭
禺山在番山北一里又西北一里有元覽臺臺之西
有粤洲活水源自白雲滙而為池
越秀山在城内正北聳拔二十餘丈上有越王臺故
址即歌舞岡山巔有觀音閣山半有半山亭西有鮑姑
井山之陽有越臺井鑿自尉佗時深百丈泉味甘冷號
玉龍泉又名九眼井
九曜石在城内之九曜坊
蓆帽山在城北里許(舊志四里誤)高二十丈周六里其東
為象山又象山北七里為馬蛟山下有蘭湖
西竺山在城北四里高十丈上有廣果寺
馬鞍山在城北五里(各舊志十里誤)南越志秦始皇時望氣
者言南海有五色氣遂發人鑿此山鑿處形𩔖馬鞍故
名
萬松山在城南十里隔江岸上(各舊志城南二里誤)土阜平坦
其旁為盧循故城上有乾明菴今圮
白雲山在城北十五里(各舊志二十里誤)上多白雲高三百
餘丈盤踞百餘里其下有九龍泉泉之下為大小水簾
洞北一里有鶴舒臺舊志安期生飛昇處鶴舒臺北有
飛霞洞高百仞瀑布飛流又有虎頭巖其前為虎跑泉
去西南一里為玉虹洞其南為聚龍岡滴水巖菖蒲澗
澗旁有蒲澗寺鍊丹井左有菊湖今湮又西南五里為
棲霞山昔景泰禪師卓錫於此一名景泰雲峰中有泰
泉下有泰霞洞從此北去十里為亂石山虎欄在其隂
月溪在其陽又東北二十里為真武山唐建真武堂於
巖外其南七阜佈列為七星岡更有鴻鵠嶺麒麟嶺松
栢嶺佛跡嶺金鵝嶺鳳凰嶺望洲嶺寳象峰俱在城北
與白雲山連亘
赤石岡在城東南十五里(各舊志府治西南五里誤)其色若丹高
十餘丈上有浮圖俗名赤岡塔
大橋山在城北十八里其下有澗狀若巨象垂鼻飲
澗中亦名象坑
石壁山在城西南二十二里(舊志西北誤)竒石迤邐二里
許高五丈餘
博大山在城東北四十里南海界下為銅鼎溪今湮
白鹿岡在城南四十里即青螺嶂高五百丈
冠岡在城東四十里小阜平坦
相對岡在城東南四十里兩岡相峙大江中流
雷峰山在城東南五十里高十丈前為海雲寺
龍峝在城東北五十里高三百餘丈周圍二十餘里
俗呼龍眼峝又曰火羅嶺巨石出泉
抱旗山在城南八十里(舊志西北四十里誤)為郡城案山高二
百餘丈周十餘里勢如抱旗東二里有文筆山
戙旗岡在城東八十里(舊志東南五十里誤)波羅廟之東下為
波羅江高可五六丈全體皆石在水中
獅石山在城東南八十里屹立海旁高一百餘丈周
圍十餘里綿亘四十餘峰亦名礪山山巔有獅子塔為
郡城門戸
青蘿山在城南一百里高五百餘丈與白鹿岡相對
按各舊志郡城東北十五里有堯山今不可考
水珠江在城南五羊驛前石排湧出海中其平如掌
彷彿海上浮珠上有慈渡寺受靈洲之水合鬱水之支
流自石門東南滙於白鵝潭過郡城下東趨虎頭門達
于海
甘溪在白雲山之南中有泛杯池濯足渠避暑亭
鳳水在城東北三十里亂石山之東名為黃陂飛瀑
奔瀉而來勢若鳳舞故名
琵琶洲在城東南三十二里江中高十餘丈上有三
阜形如琵琶明萬歷間於洲上建九級浮圖屹峙海中
名曰海鰲
沙灣水在城西南五十餘里(舊志三十四里誤)由青螺嶂而
來與韋涌之水自東而西南流至虎頭門入於海
波羅江在城東八十里(舊志東南三十里誤)其水來自韶之正
水合湟武二水至三水境鬱水微會之下石門而東過
瀝滘東衢分流于西朗達于蜆江由珠江而會于扶胥
之口黃木之灣是謂波羅江合諸水入于南海江在南
海神廟前廟西有小丘屹立上建浴日亭
順德縣
山鳳山在縣治西高約十五丈周圍七里前曰金榜
城跨之
中山在縣治後高約十餘丈周圍一里(即舊志安東山)
梯雲山在縣治東南高約十六丈周圍一里(即舊志迎暉山)
華蓋山在城南半里高約十三丈周圍二里與拱北
登俊中山梯雲諸山纍若五星亦曰五峰
登俊山在城北半里高約十餘丈周圍二里
拱北山在城北一里高約十餘丈周圍里許中有石
巖一名錦巖石臺亭榭可供宴眺
神步山在城東南四里(舊志城東二里誤)上有三元塔山麓
紆路直抵城東名曰青雲長十里餘中架八橋旁植松
株今無存
太平山在城南八里山頂建塔有堠可望香山東莞
下有周鑑井泉清而冽其旁為鐘鼓山
黃榜山在城西南九里高約三十餘丈周圍七里以
形得名(舊志金榜山訛)
金釵山在城南十三里高約十餘丈周圍四里(舊志未載)
(今查出)
雁塔山在城東南十五里高約二十丈周圍六里
翠竹山在城南十六里上多産竹
星聚山在城西二十八里高約十餘丈周圍二里(舊志)
(未載今查出)
都寧山在城東北三十里高約十三丈周圍三里其
下為龍巖其西為松排嶺又西為獅嶺珠岡桃洞在其
陽羊化石山滴水巖在其北
龍頭山在城西南三十里龍窖之水出焉
美山在城西南三十五里旁有石孔有聲則風雨
龍穴山在城西北四十里高約十餘丈周圍二里其
東為獨岡山
獅子山在城西四十里高約十餘丈周圍三里(舊志未載)
(今查出)
蓬壺山在城西四十里高約十餘丈周圍三里(舊志未載)
(今查出)
鰲峰山在城西南四十里(舊志七十里誤)高約十餘丈周圍
三里又西南為石龍岡白蓮池
蓮花山在城西四十五里高約十餘丈周圍二里狀
若蓮花故名(舊志未載今查出)
星槎山在城西五十里高約十二丈周圍二里(舊志未載)
(今查出)
天湖山在城西五十二里高約三十餘丈周圍八里
上有湖故名
鳳凰山在城西北五十四里高約十餘丈周圍三里
金紫山在城西北五十八里高約二十丈周圍四里
青霞山在城西南七十里高約十二丈周圍二里(舊志)
(未載今查出)
西淋山在城西北八十里三峰疊起
水碧鑑海在城西南一里源於粤江流至縣治其水
環合北三十二里曰三漕海西二十里曰錦鯉海西八
十里曰洪濛海北四十里曰庚流其水向庚而流故名
皆小川也
三漕海在城西北二十里發源南海西樵會於桂林
至疊石海
疊石海在城北二十七里(舊志四十二里誤)發源南海石灣
會三漕海入香山海
仰船海在城西四十里(舊志七十里誤)發源南海九江出三
瀝沙西達新會直入香山海
龍江在龍穴山之陽
甘竹灘在獅子山之前灘石竒聳聲如雷霆江水海
潮相為吞吐邑之巨觀也
東莞縣
山鉢盂山在城内南隅高五丈周圍二里有井其泉
清冽
道家山在城内西南高二丈周里許昔有道人修
煉於此故名上有鳳凰臺(事詳古蹟)
聖賢岡在城東郭為學宫後山
金牛山在城南門外(各舊志城西二里誤)高三丈周半里山勢
岧嶤下瞰海水有亭在絶頂名曰海月竒觀
望牛岡在城東五里高六丈周一里人多牧牛於此
舊建亭其巔
青紫峰在城南十里黃嶺之前高八十丈周五里浥
朝霞則青當夕照則紫山頂有亭
黃嶺在城南十里高一百丈周五里峰巒秀拔草多
黃色迤逶而西作展旗狀俗呼黃旗嶺縣治之主山也
山麓有泉出石罅闊二丈餘深尺許味甘美名曰廉泉
銅嶺在城東十五里高二十丈周三里上有塔
石鼓山在城西南二十里高三十丈周一里餘上有
石如鼓
神山在城東二十里高五丈周一里餘有石狀如神
彭峝山在城西三十里高百丈周十里上有水簾飛
瀑如珠
石船山在城西三十里高二十丈周約二里上有大
白石如船今無
石湧山在城東四十里高十丈周三里水中石如湧
出
深溪山在城東南四十里高十二丈周二里上有瀑
布泉注為潭
飛鵝山在城東南四十里高十二丈周二里流水横
遶狀若飛鵝
大嶺山在城西南四十餘里高五百丈周二十里紫
霞泉在其隂瀑布泉在其陽
虎頭山一名秀山在城西南五十里高五十丈周三
里大海中有大虎小虎二山相峙如虎踞之狀俗呼虎
頭門
武山在城西南五十里高百丈周約七里突起海中
有武勇狀前立虎門寨
海月巖在城西南五十里高十丈周一里上有石井
四時不竭古傳海上風帆影落井中今無
蓮花峰在城南五十里(各舊志東北四里及西南六十里俱誤)高百丈
周十五里九峰峻聳狀如蓮花
曹幕山在城西北八十里林木蓊鬱高十丈周一里
寳山在城東南百餘里舊縣名以此上有潭潭下有
石甕飛瀑注之奔響如雷高六十丈周六里相連為盧
山(舊志入新安誤)
水癸水發源縣治後之壬峰下繞縣東合到涌之水
流合南關之水至北關出
東江自惠州西流經石龍過增城出二䌫口入海
珊瑚洲在城南海中舊傳嘗有漁人網獲珊瑚于此
故名
鼓鎮龍潭在城東二十里前有二石鼓鎮之因名上
有廟
三門海在城西南六十里上有三洲潮自東南來至
此分而為三過此復合隸新安界
雙女湖在城東南七十里(各舊志百里誤)昔有二女溺此每
晴霽則有雙鯉長丈餘出没湖中
織女湖在城東百餘里湖中多支機石故名
虎頭潭在城東一百六十里惠州界山險絶如虎頭
中有田潭居其下
按各舊志有鱷湖在縣西南二百里查縣西南係海
鱷湖無考
從化縣
山石鼓樓山在城東三里高四丈周二里有石穴大
如堂屋水來衝激鏜然有聲故以石鼔名今又名鵝形
嶺
風門山在城西三里高七十丈周圍三十里舊名楓
梅嶺其隂有劉仙巖相傳劉氏女於此上昇其陽有觀
音巖
豸角嶺在城南五里高三千丈周圍二十里為邑之
水口舊有水口塔
圍腦山在城西十里其上有仰天湖又西為三將軍
山三峰屹立又西三十里為蜈蚣山
雲臺山在城北三十里高一百丈周圍六十里山嶺
平衍如臺常有雲氣覆之
獅子嶺在城南三十里高二十丈周圍二十里一首
仰視如獅子嶺旁有小圓岡如毬名獅子毬
雙鳳山在城東南四十里高一百丈周圍百里雙峰
並秀亦名大小鷓鴣山通增城縣界
武臺山在城南四十里兩峰相連
龍潭山在城北四十里高一百餘丈周圍八十里下
有龍湫
百丈帶山在城西北四十里高百丈周一百里有泉
自山巔飛下分為兩道望之如帶下為流杯池可以流
觴
鳳凰嶺在城東五十里雲興則雨其隂有金井泉
猿啼嶺在城東五十里高三十丈周圍二十里山多
猿穴通增城縣界(舊志未載今查出)
水亭山在城東五十里其巔有楊溪洞廣十餘丈有
石徑可至上有石長數十丈夐出如船下覆洞穴有藤
生焉故又名水藤山
北山在城東北五十五里(舊志城北六十里誤)高三百丈周百
里三峰峻拔入於雲漢巔有瀑布下有龍潭
中心山在城東六十里韶峝之東下有曲水前有嶅
頭嶺中有流泉三級下注於溪
青幽山在城南六十里高七十丈周圍五十里樹木
森翳接連雙鳳山(舊志未載今查出)
高雲紫草山在城北七十里山甚高峻望之色澤光
紫如赭霞
黃纛嶂在城北一百里形如展纛故名
五指山在城北一百里(舊志九十里誤)高三百丈周百餘里
五峰相連如指通龍門英德界與北山相連
水犁塘水在城西三里風門山下發源於田心流四
十里繞出豸角嶺與流溪曲江合流出廣城至石門入
海
曲江水在城東南五里發源于韶槩二峝至豸角嶺
與犁塘合流出廣城
湯泉在城東三十三里旁有圓山如毬俗呼熱水池
有硫磺氣
螺江水在城南五十里
合江水水源有三一源于增城之藍糞山一源於中
心山一源于槩峝五十里至白茫潭又五十里至縣前
與流溪合水甚清淺不通舟楫
流溪在城北二百里源于紙峝十八山流繞豸角嶺
抵石門與清遠大溪合入於海
龍門縣
山七星岡在城内平原突起大小相聯若天之七星
鳳凰山在城北五里(舊志西南一里誤)高百丈周八里雙巒
並峙如鳳凰和鳴又似丫髻俗呼丫髻山又名幼女嶺
捲龍山在城東北八里高四十丈周五里近八字山
八字山在城東北十里高百丈周八里
蝴蝶雙山在城東十二里高七十丈周圍七里望之
林巒對峙翩翩若舞(舊志未載今查出)
神仙巖在城東十五里即仙石巖(舊志十里誤)高二十丈
周二里下有空洞石磴天成可坐百人
將軍嶺在城南十五里高二十丈周圍四里(舊志未載今查)
(出)
屏風石在城東十五里屹立平原宛然一方屛障又
東十里為石應山
帽子峰在城東二十里高百丈周圍九里(舊志未載今查出)
麒麟岡在城東二十里高三十丈周圍六里(舊志未載今查)
(出)
油柑嶺在城南二十里高八十丈周圍十里(舊志未載今查)
(出)
和尚巖在城東三十里高二十丈周三里有石菴一
所可坐五十人菴門外有石如醉僧倒卧
雙石山在城南三十里(舊志四十里誤)二石屹立
彭祖嶺在城南三十里昔有彭姓百歲者棲遲其下
因名
仙人洞在城南三十里高五十丈周七里有石牀石
竈石臼石井泉從井出大旱不竭又佛像莊嚴如人工
雕琢(舊志未載今查出)
蓼溪嶂即招賢峰在城南三十里高百仞周圍三十
里上有池曰卧鹿方二丈隆冬水潤不竭
望雲嶺在城南三十三里上多草木下有射臺白雲
覆之九林諸水經焉(各舊志屬增城今析隸龍門)
虎獅山在城西五十里高五十丈周圍十里山形若
虎獅對踞上有飛泉瀉入蛟穴又有路名虎獅徑(各舊志屬)
(增城今析隸龍門)
天嶺山在城南六十里高約千仞周圍十里為一邑
之望
仙女石在城南六十里高六十丈周六里秀拔參天
兩石相拱如人形山腰有石鼓踏之有聲又呼為石鼓
嶺
陳峝山在城西六十里高六十丈周圍十里勢如卓
旗
鐵岡在城西七十里
桂峰山在城北七十里(舊志西北五十里誤)高數十丈周圍七
里山多桂花
聖磜嶺在城南八十里高百丈周圍十二里上有喬
木中有石磴流水九曲注為飛泉百十丈下有深潭不
測歲旱以紅鐵投之則霖雨驟至為一邑勝槩
白牛巖在城北八十里高數十丈周圍十里巖俱白
石望之如堆雪(舊志未載今查出)
童子讀書石在城北八十里石馬山旁有五石宛如
五童子石臺石磴森列平敞(舊志未載今查出)
天柱嶺在城南百里(舊志一百十二里誤)高數十仞周圍十里
上有石牀世傳絶巘有羅隠題蹟
岑曙嶺在城南百里一名岑曙洞高五十丈周十二
里中有西雲會仙二洞飛泉可以流觴
東澗山在城南一百餘里高約六十丈周圍十里
仙歌嶂在城南一百餘里高百丈周圍十二里
藍糞山在城西百餘里高百丈周圍三十里(舊志未載今查)
出
水西林水一名九林抱城而東注合諸溪水迤邐二
百餘里過增江至廣州大江同入于海
白沙水在城東五里源出虎獅山
虎跳潭在城南三十三里潭最深上有兩石相對各
高丈餘虎蹟宛然
路溪水在城東五十里源出鐵坑山
墨湖水在城南六十里源出陳禾峝(舊志未載今查出)
高明水在城西七十里源出流溪山(舊志未載今查出)
鰲溪水在城南百里源出博羅界(舊志未載今查出)
永清水在城南百里源出藍糞山(舊志未載今查出)
新寧縣
山連珠山在城東南三山連峙纍若貫珠一在城内
亦名東山(即舊志連珠岡)
展旗山在城西南潮境側峻絶如旗雄鎮一方
三台山在城北一里為縣主山高百丈周圍一里許
三峰聳秀象若三台西為寳鴨山
石人山在城東北三里高約一百十丈周圍一里石
起山巔卓立如人又名石化山
紫霞山在城西七里又名西華山
文逕山在城東八里
丫髻山在城西九里高五百丈周圍六里狀如丫髻
上有竒石石上有小池四時不竭
寺山即寳國寺之後山山有大石石有仙人跡下有
泉池
玉懷峰在城南二十里下有温泉
孔公嶺在城西二十里狀如卓筆故名
石鼓山在城東三十里上有石擊之如鼓聲
百峰山在城東三十里層巒叠巘不可勝紀故名
斗山在城北三十里孤峰員潔如斗環繞而居者名
為斗洞(舊志未載今查出)
潯洋山在城東北四十里巒峰高聳俯瞰潯江峰上
有石室下有石壁數丈瀑布沿壁而下光濺如珠名為
石澗珠簾
甘蔗山在城南八十里高五百五十丈接連大隆山
上有草味如甘蔗因名
白蕉石山近舊裁廣海衛汪洋水際(舊志未載今查出)
上川下川山在城南大海中上川石山下川土山兩
山對峙(各舊志屬新會今析隸新寧)
大隆山在城西南一百二十里高六百丈周圍二十
里徑路深阻中多猺人居之
鳳凰山在城西南一百五十里
龍溪山在城西南一百六十里
銅鼔山在城東南二百里層崖叠嶂俯瞰大洋風濤
觸石聲如銅鼓其下為銅鼓海
水泥涌河在城南發源百峰山由冲蔞墟順流三十
里至廣海烽火角入于海(舊志未載今查出)
紫霞河在城西發源百峰山順流至龍頭河延亘二
十餘里與開平長沙河會
白廟河在城西接源龍頭河延亘五十里順流至新
會縣(舊志未載今查出)
雷潭在城西一里發源百峰山龍常興于此故名
大金門海在上川山之左流接銅鼓海
小金門海在上川山之右
大牌海在下川山之南
寨門海在城西南二百里
增城縣
山鳳凰山在城内南隅其陽有菊坡亭上有鳳凰臺
鶴峰在城内西隅為學宫主山
龜峰在城内東北隅(舊志城西二里誤)一曰登高峰為縣治
主山
牛牯障山在城北高聳千餘丈周數百里為縣治後
屏
南山在城南二里山頂有塔濱於大江下有巨石是
為釣臺
豸嶺在城南二里當百花增江二水之交與南山對
峙
蕉山嶺在城東五里高三百丈蟠踞二十里多崇巖
怪石東有鳳凰岡峰門岡歐陽嶺皆邑左輔
雲母嶺在城西二十里下有清溪
羅浮山在增城博羅二縣之界舊傳蓬莱一峰浮海
而來與羅山合故名高三千六百丈周圍三百二十七
里(詳惠州博羅縣)
㹸山在城東南二十三里産婆娑羅竹
帽子嶺在城北三十里以形名
白水山在城西四十里高二百丈周圍二十里山巔
有瀑布如白練故名
南樵山在城西北六十里一名南鄉嶺高近千仞周
圍百里層巒叠嶂前瞰大江有蓮花書院
靈山在城北六十里有温泉又有仙女石
古華山在城西六十里形如垂蓮
古散山與古華山相近蓊鬱盤據為縣右輔
烏石岡在城西南七十里山形若鐘其色若墨民居
其下曰烏石村
石龍山在城西北七十里蜿蜒若龍怪石千尺枕於
長溪
鷓鴣峰在城西北七十里(各舊志西南九十里誤)高百丈周數
十里旁一峰差小土人謂之大小鷓鴣亦名雙鳳山連
從化界
金紫峰在城西南八十里多竒異花草朝旭映之其
色若金削芙蓉故名
流防山在城西南九十五里下有防水出焉
景星巖巖洞中有臺閣寳蓋之狀此載各舊志今不
可考
水曲水池在城東二里世傳葛仙煉丹於此二石壁
立下有石墀廣十餘丈瀠紆九折可以泛觴
黿泉在城西青山有神黿帶銅環上此水即澍雨
增江出陳峝山東南流合防水經城東分流東支入
牛潭南支至番禺入海縣之得名以此
别情洲在城西南一百里其地平曠水環之
牛潭在别情洲南十五里世傳晉漁人見金牛常出
水盤石上因名
香山縣
山七星峰七峰在城内俱不甚高一曰仁山縣治建
焉北為慶夀山西為武山城跨其上東南曰豐山僅培
塿耳此四山尚存外有盈山鳳山文山已平於築城時
以其羅列如星環拱縣治為七星峰又城北一里臨海
為笏山
筆架山在城南一里三峰森列若筆架然高五十丈
廣百餘丈接連老安山
大北山在城東一里平遠延綿其西為蓮峰北為鼓
角山
石岐山在城西北一里高十丈廣五十丈四面環田
烽堠在焉明萬歷間建七層浮圖于上又一里海中為
長洲山
金紫岡在城東南十里天霽則雲霞輝映若金紫之
色常有石泉寒冽不竭
湖洲山在城南二十里高七十丈廣百丈孤峭臨海
一名文筆
夀星塘山在城南二十里(舊志五十里誤)高二十丈廣二百
丈塘水數畝山居其隂
三洲山在城東四十里三山並立海中又名大圜山
長江山在城東南四十里其山高聳南接烏巖上有
劉公峰
紫馬嶺在長江山之東嶺有天池産芰荷
貴峰山本名大尖山在城南四十里高二百丈廣五
百丈為縣治前案其南有小尖峰箬葉嶺(舊志未載今查出)
望門山在城東南一百一十里(舊志未載今查出)
北臺山在城南四十里高約八十丈廣百丈東接貴
峰西臨海梅花水在其北
南臺山在城南六十里(各舊志二十里及五十里俱誤)高六十丈廣
百丈與北臺山對峙梅花水在其南有觀音巖
香爐山在城南六十里(舊志二十里誤)峰崖幽峻東介白銀
水西赴海北為南臺至横坑南接嶺山牛耙石下有瀑
布西為沙角徑
浮虚山在城北七十里峙海中隨波上下因名
烏巖山在城東南七十里東抵雲梯西介香爐北為
千秋嶺紅旗峝西北抵相合山至於海嶺崖幽暗人蹟
罕至
飛駝山又名大欖山在城北七十里高六十丈廣百
丈山勢蜿蜒中開屏嶂左為落霞峰下有開元梅花諸
泉
鳳山又名小欖山在城北七十里小海中西為龍眼
都再西為黃梁都皆平衍可居
東洲山在城東七十里潮汐湍激舟不可渡一曰東
洲門其上北海中曰壺頭山與東莞交界(舊志未載今查出)
雲梯山在城東七十里高七十丈廣百丈(舊志未載今查出)
黃楊山在城西南七十里幽深峻極高百丈廣二百
丈其陽有赤坎岡
稜角山在城東南八十里高七十丈廣百丈高潔峻
峭下有龍井泉峰四曰十二嶺峰曰鷹竇峰曰丫髻峰
曰茅灣峰
五桂山在城南八十餘里高八十丈周二百里巖壑
瀑布可與羅浮諸勝相𩔖
金星山亦曰金星門在城南一百里二峰相峙隠若
雙龍中有小嶼如珠
鳳凰山在城東南一百里高七十丈廣四十里其陽
有尖峰石牛諸巖
濠鏡澳山在城東南一百二十里東與東澳山相對
南有十字門潮水環繞西與横琴相對北有青洲山澳
内有三巴寺東西望洋寺(舊志未載今查出)
石甑山在城南一百六十里山有石如甑土人號為
南山
横琴山在城南二百里海中二山相連形如横琴名
大小横琴下有井澳
三竈山在城南三百里烏沙海滙其東林木蔥翠中
有三石如竈故名與横琴相對
水分流海東注於東州門在港口上流北通于廣
石岐海在城西北源自順德縣界過小欖分流海港
口流第一角海至大小横琴出十字門一百二十里
浮虛海源自横逕口來流至東洲門涌口門金星門
九洲洋東澳山老萬山濠鏡澳與十字門水合(舊志未載今查出)
象角頭海在城西二十里源自鋪錦海來流至竹仔
林木洲虎跳門厓門牛角山會通新寧舊裁廣海衛三
百里
九星洋在城東南海中有九島如星即為九星洲山
多石巖石室可坐十餘人其草多芝蘭
澳門亦名濠鏡澳在城東南一百二十里前山寨關
閘之外其地多居番人
零丁洋在城東一百七十里零丁山下隸新安縣
十字門水其源東自東莞虎頭門經黃角東洲門涌
口門金星門九星洲零丁山濠鏡澳来西由海洲古鎮
經三門口南野角大小横琴合濠鏡澳出十字門此外
大海無際(舊志未載今查出)
新會縣
山馬山在縣治東以形名下瞰文溪明洪武間鑿山
東北為城塹山上為鐘樓為大魁閣山側為學宫為陳
白沙祠
象山在縣治西形如蹲象石角嶙峋下瞰江水
黃雲山在城北一里其上時有黃雲故名
圭峰山在城北二里亦名玉臺山上有圭峰閣玉臺
寺松竹蕃盛下有瀑泉
雷電山在城西三里五峰環拱下有九井
大雲山在城西四里形如蟠龍雲旋繞之山麓為龍
興寺
龍山在城西五里上有龍穴東西相望以石投之殷
殷如雷
綠屏山在城北十里周圍八十餘里環繞邑後如屏
障一名綠護屛鳥道險絶山頂平曠民居數十家耕獲
其中
熊子山在城南二十里山凡四在海中曰鼠熊曰馬
鞍熊曰東熊曰長熊熊音那三足鼈也山各有三足故
名上建浮圖山前有鱷洲嚚洲突峙江心
龍護山在城東三十里四面旋繞故名下有龍湫
天臺山在城西南三十里上有天臺寺
蓬萊山在城北三十里上有丹竈丹井
將軍山在城西三十五里向東突起數峰
石逕山在城西南五十里前有笋山
龍蟠嶺在城北五十里上多雲氣
鱷洲山在城東南六十里下有鱷洲海
仙湧山在城南六十里(各舊志西北六十里誤)地名羅坑一夜
風雷平地湧出若峰故名
大鴈山在城北六十里峰巒數十周圍四十里頂有
清潭潭水瀏冽下有飛瀑北五里曰三重頂有泉冬夏
不竭
崑山在城西北六十五里
崙山與崑山並峙人合呼之為崑崙山頂有白龍池
雲生其中即雨
古兜山在城南八十里
湯瓶嘴山在城南八十里以形似名與厓山對峙
厓門山在城南八十一里高四十二丈海中延袤八
十餘里上有慈元殿大忠祠(慈元殿詳古蹟)
曹幕山在城西八十五里黛色如幕又名皂幕山從
西而北通開平高明二縣界
石門崦峒在曹幕山之南高廣横列如城府狀
獅子山在城西南九十里後有石室曰寳光巖深廣
幽雅泉二道出石中如乳冬夏不竭
虎臀山在城南海中
金山在城西一百五十里西北石洞曰金山巖深二
丈廣如之巖頂飛瀑其白如練有盤石可坐數十人
水文溪在城東源出綠護圭峰諸山自北關入城繞
泮宫出東關由縣窖達於海(舊志未載今查出)
肄水南注鬱水東至番禺西分流至縣東為江門陳
獻章所居有碧玉樓楚雲臺濱江有嘉會樓釣魚臺
鬱水在圭峰山北源由粤西經端峽至甘竹分流過
草鞋洲滙于江門(舊志未載今查出)
紫水在城西五里龍山下過分水岡入海相傳宋皇
祐間水色偶變而為紫者旬日人以為瑞故名
天河海在城東四十六里中有草鞋洲與波上下巨
浸不没
鑼鼓潭在城西五十里水石衝激聲如鑼鼓
湯湖在城西南一百十里迤邐長溪中流一帶其熱
如湯上下之流皆冷
外海嘴在虎臀山之左海中
江門海其水有二左逕石觜至虎頭門入於海右逕
縣窖入於熊海
三水縣
山魁岡在城東一里
浮沈石在城東一里江中石上皆龜紋
金帽山在城東北一里俗呼城隍嶺連珠峰為縣鎮
山其下有石塘
白塔岡在城西南一里以形名
崑都山在城東南三里高三十丈周圍四里即古三
水鎮今鎮廢遺址尚存(事詳古蹟)
雲秀山在城東五里一名象岡又東三里為石頂峰
横石嶺在城西五里
將軍嶺與横石並峙高數十仞
龍坡山在城北三十五里一名花山下有地藏寺龍
真堂
大潭山在城北四十里石壁數仞飛瀑如練下瀦二
潭左曰龍湫右曰天生塘
堯山在城西南四十里俗呼大堯山高約百仞(各舊志堯)
(山一曰凌山高出海上非此山也)
盧嶺在城西北四十里界連四會六祖盧能駐錫於
此故名
七星岡在鳴浦水西一里濱於大江
金洲山在城東北五十里周二百丈高五十餘丈其
下鬱水西來會陶洭翁諸水經此南流入海
水西江發源廣西蒼梧由肇慶入縣過崑都山與北
江合一支由省城入海一支由大路峽至新會入海
北江自南雄府保昌縣流入清遠至縣與西江合由
肇慶来者曰西江為一水由清遠來者曰北江為一水
達於省城入海者為一水故名三水
四會水發源西江至青岐分支流達於四會至縣治
合流入江
西南潭在城東十八里商船多泊於此
蘆包水在城北四十里源自正水順流入胥江内分
一小河流為蘆包水春溢冬涸
陶水出堯山西北自洭水歸於三江
鴨浦水在城北四十六里
清遠縣
山筆架山在城北開列如屏障
中宿山在城東十二里
覽岡在城北二十里可以登高遠眺
溱源山在城西二十五里其下溱水出焉山巒複結
下有廟祀溱水神
黃旗山在城南三十里山如屏障
峽山在城東三十里一名中宿峽崇山峻峙中通江
流上有飛來寺即廣慶寺梁普通間建名山勝境為道
書十九福地右有和光洞一名歸猿洞北有金芝巖前
有凝碧灣其水紺碧左有犀牛潭一名金鎖潭又有釣
鯉臺對江山南頂上為幖幡嶺
王子嶺在城南四十里兩峰並聳為學宫朝山一名
雲騰嶺
臨漢峽在城西北五十里兩崖壁立延袤九十里其
陽有大觀亭
帽山在城北六十里
迴岐山在城西南八十里高數十仞延袤數十里其
形迴顧縣治
黃巢磯在城西南九十里唐黃巢兵敗覆舟於此
威整山在城西南一百里其形森聳望之儼然故名
大羅山在城西北一百四十里其脈自陽山而來(各舊)
(志城西二百五十里誤)
觀音山在城東一百五十里高出諸山石室虚厰有
天成大士像
水正水在城東南五里其源出於庾嶺逕正陽峽南
流與湟水合
溱水其源出溱源山南流與湟水合肄水又南而過
縣與正水合注於鬱連逕東南注於洭水
洭水在溱水之東南合湟肄諸水逕東南四十二里
至縣東與正水合
潖江在正水之下合正湟溱肄諸水逕清平龍塘溪
會官岐河而南由胥江而入於海
湯泉在城東九十里有石如鑊泉熱不可浴
新安縣
山文岡山在城東北五里一名尖岡高四十丈周二
百丈陽臺之支山也
南山在城南七里高七十丈周五里秀拱如屏南曰
赤灣(舊志未載今查出)
董公山在城東十里亦陽臺之支山也高八十丈周
一里上有龍潭
馬鄉山在城西二十里
大帽山在城東南二十里山脈來自梧桐高二百丈
延袤百里旁附羣山皆其分支
杯渡山在城南二十里(舊志二百里誤)高二百丈周三十里
相傳宋元嘉中有禪師以杯渡海故名南漢時封為瑞
應山有瑞應巖滴水巖虎跑井杯渡菴二石柱高五丈
相距四十步又有靈渡山高二百丈周圍十五里勢絶
高峻與杯渡山對峙海濱(各舊志入東莞今析隸新安)
陽臺山在城東北三十里高約二百丈横亘五十里
山巔平衍形若几案為邑治後山
桂角山在城南三十里(舊志一百七十里誤)高百八十丈周三
十里山濱於海兩峰尖銳如角其上多桂故名與大帽
山並峙前接觀音山
黃木山在城東三十里高百丈周二里亦名筆架山
像其形也山來自梧桐第八支三峰秀矗如海外三山
可望不可即(舊志未載今查出)
大鐘山在城西北三十五里高七十丈周十里與鳳
凰巖連亘一帶(舊志未載今查出)
柑坑山在城東北四十里高百丈延亘四十里與大
平障夾水並行項背相望(舊志未載今查出)
鳳凰巖在城西四十里麗於大鐘山下舊傳有鳳棲
其内
參里山在城西北四十里坐南拱北方廣五里孝子
黃舒居此故名(各舊志屬東莞今析隸新安)
茅山在城西北五十里高七十丈延袤三里有大茅
小茅兩峰峭秀
梧桐山在城東六十里(舊志四十里誤)為一郡喬嶽有大梧
桐小梧桐兩山珠聯璧合如出一山綿亘六十里多梧
桐異卉頂有天池下有赤水洞山北有白面石巖東南
二十里為黃龍山五十里為龍躍嶺六十里為雙魚嶺
一百二十里為九頓嶺
梅沙尖山山在梧桐第三支高一百丈周二里為新
安秀山之最一峰插天峭麗如筆
太平障山在城東北六十里高百二十丈山形遠望
如障為東莞交界(舊志未載今查出)
石龍山在城西北六十里高七十丈周圍二里巨石
磷磷狀如獅踞虬蟠
馬鞍山在城東八十里與官富山俱出於大帽屏蔽
東洋有障百川之勢(舊志未載今查出)
梅蔚山在城西南一百里前護縣治後障東洋叢生
林木孤懸海中
官富山在城南百餘里(舊志二百里誤)佛堂門内急水門之
東鎮西向東周圍五十里
大奚山在城南百餘里(舊志二百里誤)一名大漁山為急水
佛堂二門之障山有三十六嶼周圍二百里(各舊志屬東莞今析)
(隷新安)
老萬山在大奚山西南周圍過於大奚
大小磨刀山壁立海中周圍一百丈近大奚山
大鵬嶺在城東南一百二十里一名七娘山高八十
丈周二十里脈接羅浮狀如鵬舉通歸善界(各舊志屬東莞今析)
(隸新安)
老大鵬山在城東南大海中大鵬嶺之前(舊志未載今查出)
零丁山在赤灣前海中距城二百里高一百丈周圍
五里四面環海下為零丁洋
水窖水在城東四十里發源於梧桐山西流曰鉗口
河北出曰大沙河二支分流至滘山合流而西曰滘水
經横岡山逶迤四十餘里入於海
三門海在城西北五十里東南海連惠州西南海連
香山皆接大洋浩淼無際
龍穴洲在三門海中洲高一丈方二十里相傳有龍
出没蜃氣蒸為樓臺
合蘭洲在三門海中與龍穴相對上多蘭草有二石
並峙潮至此則合
沙河發源於陽臺山歷大涌白石三十餘里入於海
合連海在城南百餘里中有大奚山
獨鰲洋在城南二百里左為佛堂門右為急水門
花縣
山花山邑北諸山之統名重巒叠嶂綿亘數百里北
通清遠英德東接從化增城縣以此名
百丈嶺在城北四里許高千仞
唐帽嶺在城東南里許舊名紗帽嶺為邑治左輔
石巖塘在城西南里許與唐帽嶺並為邑治右輔
獅子山在城西南五十里以形名
盤古峒在城北二十五里萬山之中林木蓊翳向為
盜藪舊有盤古廟今圮
百步梯在城北十六里萬山之中險仄不可扳躋
丫髻嶺在城西五十里高千仞相傳有仙女往來於
此
瑞雲山在城西南四十里下有隆興古寺旁有潭曰
鐘潭(事詳古蹟)
象嶺在城西十五里其形如象大小不一
蝙蝠巖在城西南五十里
獨秀山在城西南五十里卓峙平疇嶄然聳翠
中洞山在城西南六十五里高百餘仞
烏石巖在城西南六十五里望之如墨外實中虛巔
有仙人壙(事詳古蹟)
水蘇峝水在城東十里流至龍口與正逕水合
正逕水在城西五里西與牛牯屯東與蘇峝水合
牛牯屯水在城西五里發源屋簷水南流與横潭水
合
横潭水在城西南三十五里發源正逕諸溪至把水
與巴由水合
巴由水在城西五十里合三水蘆包水出石門沈香
浦達郡城入海
馬逕水在城西六十五里上接蘆包水下經官窖金
山出鹹魚嘴與巴由水合
韶州府
曲江縣
山筆峰山在城北一里郡主山也高四十餘丈周圍
七里一名帽子峰上有整冠亭鳳來亭今圮(整冠亭詳古蹟)
皇岡山在城北三里高約一百二十丈周圍三十里
端整如屏山頂舊有翠華亭
玉山在城東北五里高十七丈周圍十餘里相傳昔
人得玉璞於此
蓮花峰在城南五里高八十丈延袤二十里狀如蓮
花郡治舊城建於正水東即此山下(事詳古蹟)
貂蟬嶺在城北五里山頂石突起如貂蟬因名
芙蓉山在城西五里高九十餘丈延袤三十餘里舊
多芙蓉故名山半有石室漢末康容煉丹於此上有拱
極亭
越王山在城北六里高二十丈周圍五里俗呼為白
虎山五代時劉鋹之墓在焉今不可考
寳石山在城南十里一名伏虎
紫微洞在城西南十里(舊志西北二十里誤)高五十丈周十里
巖洞軒敞可容數百人宋中書舍人朱翼謫居韶州嘗
遊此
石頭山在城北十三里山石高峻約三十丈周圍八
里下建石頭寺今無考
書堂巖在城東南十五里高十餘丈廣三十丈巖洞
豁然泉清石潔唐張九齡讀書處
靈鷲山在城北二十里(各舊志城西南三十里及城東北四里俱誤)高五
十丈周圍二十里舊多虎一名虎市
浮嶽山在城北二十里後没於五溪水今無跡可尋
桂山在城西四十里為郡之望山方廣百里高千餘
仞碧障丹崖山多桂故名桂水源於此(即舊志桂源山)
韶石山在城北四十里(各舊志八十里誤)其石有三十六名
而韶石雙峙如闕最為竒秀
招隠巖在城西四十里高三十餘丈周七里
馬鞍山在城南四十里上有三石狀如馬鞍
虎榜山在城南四十五里臨江有石高十餘丈闊五
十丈形如張榜又名迴龍山
大峝山在城北五十里高七十丈周二十里有石洞
廣十餘丈
鳳凰山在城西五十里高八十丈周圍四十里脈接
桂山
儀鳳山在城南六十里高三十丈周圍十六里形如
鳳舞與桂山相望
南華山在城南六十里高五十丈周圍三十里溪水
迴環峰巒竒秀上為象嶺形如象
林源山在城北七十里山有銀山石室林水出其下
東流五十里入武水
錢石山在城東八十里高四十餘丈周圍八里三面
壁立上有碎石如錢
髻山在城南九十里高一百十仞延袤一百餘里
水曲江一名湘江以正水武水抱城迴曲而流故名
正水即城東河源出大庾嶺經保昌縣南流至郡城
與武水合又南流入英德縣界迴亘三百里經清遠三
水二縣入海漢征南粤樓船將軍入正水即此武水合
流處明嘉靖中建通天塔
武水即城西河(各舊志在城東誤)源出郴州臨武縣經宜章
南流入樂昌經府治西南與正水合古名虎溪
修仁水在城東二十里源出江西龍南界從保昌下
流與武水合南齊時有三楓亭臨其上(事詳古蹟)
□溪在城南四十里源出寳石山南流二十里與曹
溪水合
桂水在城西北四十里源出桂嶺下流與武水合
曹溪在城東南五十里源出狗耳嶺西流三十里合
正水昔西僧智藥經溪口掬飲香美異之曰此水與西
天之水無異溪源必有勝地開山立石曰後百七十年
當有無上法師在此演法今六祖南華寺是也
盧水在城北六十里迅流合武水甚險又名新潼
零溪在城東七十里源出青化嶺西流合正水
宣溪在城南八十里源出羅坑東流六十里與正水
合
梨溪在城東九十里源出始興縣東坑嶺西流合正
水
目嶺水在城東北一百里有石穴出水黑白分明如
目今無
樂昌縣
山龜山在城南半里環抱縣治學宫横截武水為一
邑關鍵下有古竹院
象山在城南里許下有鄧忠襄祠
鳳凰岡在城西北二里
昌山在城東三里兩山大小相形形如昌字山下有
樂石其石疎理有聲縣因之以名
桂山在城北三里高二十餘丈周圍五里為縣治主
山舊多桂樹故名山下有塘俗呼桂塘寨
神嶺在城東三里上有仙人跡跡中有泉為學宫主
山又一里為獅子嶺十字巖
泐溪嶺在城西北三里(各舊志城西五里誤)高三十餘丈周圍
約五里下有石室即西石巖又名仙人石室左右各有
小巖相通左巖有六祖偃息牀右巖有陸羽題樞室二
字中巖有飛来碑巖外有澗名泐溪水仙經七十二福
地之一也(仙人石室詳古蹟)
塔岡在城南四里岡頂舊有浮圖故名元末塔毁明
嘉靖十八年復建
五指山在城北五里桂山之後聳秀特出其狀若指
滄湖巖在城東七里蓄水深澄若湖故名
七星山在城東九里圓淨聯絡狀如七星高百餘丈
將軍山在城東十里五峰聳立如甲胄士
覽山在靈江東與將軍山相峙四面壁立登之可眺
遠
青雲山在城西十里
周山嶺在城北十五里下有温泉
紫簫洞在城北十五里深闊二丈餘舊産紫竹可為
簫管故名
白雲洞在城北二十里秀麗峭拔上插雲霄
龍山在城南三十里山中有宋進士李巖李渤讀書
草堂
銅鑼嶺在城北三十里高百餘丈周圍十餘里接連
九峰山
白鶴嶺在城南三十里曾有仙鶴止此今鶴跡尚存
靈君山在城東北三十里(各舊志四十五里誤)高數百仞周十
里山頂有池下有湯泉東流五里入靈江水
沿溪山在城北五十里九峰山之南有九嶂高三十
丈周圍約二十里下有溪曰沿溪路通郴州
九峰山在城北五十里高二百餘仞綿亘二十里上
列九峰路通桂陽宜章接連楊古嶺百里外為麒麟山
仙婆巖
監豪山在城西六十里崖嶺峻險三瀧之水經焉
鳳樓山在城南六十里形如樓臺為邑朝山
楊古嶺在城西北八十里高五十餘仞周圍十餘里
路通郴州
蔚嶺在城西北九十里高出雲漢周圍蜿蜒約三十
里上有甘泉
鳳山在城西北百十里與蔚嶺相對其山尖秀形如
翠鳳
水祿溪分泐溪水入官陂
鼓面潭在城西五里深二十餘丈闊半之潭邊一石
如鼓有龍王祠祈雨多應
滄湖在城東南十里周三十五里南通瀧水
榮溪在城南三十里源出乳源界嶺中經石山滙而
為潭
靈溪今名靈江出靈君山甘冽可愛南流三十里合
武水
三瀧水即武水源出湖廣莽山南流三百里入縣西
為三瀧曰新曰腰曰垂皆漢周煜所鑿水石險峻飛湍
激流故名瀧唐韓愈貶潮過此作瀧吏詩遂名韓瀧南
流八十里經府治西南合正水
盧溪水在城西北一百五十里源出郴州南流入武
水相合處甚險即新瀧
仁化縣
山駱駝山在城東一里高約二十丈周圍三里下臨
深潭盤繞縣治
龍山在城北一里高約二十五丈周圍五里脈接廉
石山形如盤龍
雲峰山在城東五里高一百八十丈周圍十里秀峰
特出高聳雲漢(舊志青雲峰在城北七十里誤)
凉傘山在城南十里高二十丈周圍約三里圓如張
蓋與錦石巖相對
書堂巖在城南十里高約四丈周圍約一里
青雲巖在城南十五里高約七十丈周圍十一里高
峰絶頂四山環拱
半山在城南十六里峭壁危立高與錦巖等
丹霞山在城南十七里高一百二十丈周廣二十餘
里重巖絶巘闢為叢林
錦石巖在城南十七里高數十丈石五色間錯如錦
上有大巖深廣若堂殿又有小巖壁上錦文如蜂房點
綴開山建菴自南宋僧法雲始接連丹霞山
獅子巖在城西十七里高約二十丈周圍四里以形
名
廉石山在城北二十里高一百丈周圍約五里邑之
主山也上有石井其泉清冽
五臺山在城西三十里高五十餘丈廣十里上有巖
深闊四丈許巖前有仙跡
吳竹嶺在城西北三十里高約七十丈周圍四里下
有溪亦名吳溪
鵬風山在城西四十里高六十丈周圍十里相傳有
巨鳥止此故名山畔一泉湧出溉田千畝名龍王坑
觀音山在城西四十里有巨石高約二十丈周圍二
里背江面山儼如大士趺坐之象
筆架山在城東五十里高約一百六十丈周圍二十
五里三峰卓立與雲峰山對
白星山在城西南五十里高一百九十丈周圍十五
里舊傳唐武德中有星墜山頂光如曳練
紫嶺在城東北五十里高二十五丈周圍六里山頂
常浮紫氣故名
黃嶺在城西北六十里高二百五十丈周圍十里登
峰遠眺韶石英州皆烟嵐數點
金盞銀瓶山在城北七十里高十二丈周圍約六里
兩山對峙以形名
恩溪嶺在城北一百二十里地接桂陽前為蓮花嶺
其下為恩溪水相連為馬嶺
水會正水在城南一里源出仁化鄉石竅中味甘冽
南流二十五里與恩溪水合舊有會正勝跡坊
康溪在城北十里源出康溪嶺西流五十里合正水
潼陽水在城西三十里源出吳竹嶺東南流一百二
十里合正水
斯溪在城西四十里發源黃嶺水極清冽一塔亘峙
天際與雲龍寺塔表影相望
恩溪在城北七十里源出湖廣桂陽縣界與武水合
(各舊志一百里誤)
夫溪在城東北百里源出南安珠子山經左瀧嶺東
南流一百八十里合正水舊經云吳越時人多征役其
出戍者妻送别於此故名
錦水在錦石巖之陽即長江水其源一出崇義仙人
嶺一出太平山會於長江水口石罅中舊有五色如錦
又稱為錦江流四十里與夫溪水合六十里與恩溪水
合
乳源縣
山雙峰山在城西二里兩峰對峙形如雙鳳高百餘
仞周圍數十里上有雙峰寺
斗門山在城東二里阜如北斗
豐岡嶺在城北三里一名乳嶺脈接雲門山高十餘
仞廣數十餘丈形如睡象縣後主山
鐘乳巖在城北四里形如卧獅穴中有石擊之有聲
出鐘乳粉今無
文秀山在城南五里高二十餘仞周圍約數百丈三
峰尖聳形如筆架正對學宫其下有蜈蚣寨
臘嶺在城西五里高百仞長約二里壁立峭拔夏月
常寒為五嶺之一亦名騎田嶺
石瓜巖在城東七里巖内可容數十人
雲門山在城北十三里(各舊志東北十里誤)高二十仞周圍百
里前接金仙嶂界連曲樂二縣境有雲門寺
風門山在城西十五里兩山夾立中通一逕夏日多
風故名
秀頂山在城北十五里三峰聯峙山頂常有竒雲
泰豐山在城西南十五里高百餘丈綿亘數百里今
名大東山右連九仙巖巾子峰
石城山在城東十五里峙立如城石筍森列亦名石
龍山
碧山在城東南二十五里多産乳石
三峰石山在城東三十里聯絡鼎峙高數十丈綿亘
曲江界今名三王石其下溪流急湍為紫瀧
梯雲嶺在城西五十里高出雲漢升躡如梯路通湖
廣宜章縣石壁殘碑訛不可讀
關春嶺在城西北二百四十里一路通宜章縣一路
通管埠左有梅花洞
水大溪水即縣前水
小溪水源出泰豐山繞流九曲經文秀峰麓合洲頭
水入大江
渣溪在城西二十里源出潺水與洲頭水合
洲頭水源出梯雲嶺下南流經縣治東流八十里至
曲江虎榜山水口入正江
七姑灘水出宜章長寧鄉過溧源堡經七姑灘北合
武陽水東下樂昌
武陽溪源出臨武經宜章入縣過武陽南合七姑灘
北合瀔水入樂昌
瀔溪源出宜章小瀧古臺寺南流入縣界至水口合
武陽溪七姑灘水東下樂昌
翁源縣
山大臘嶺在城南七里高千餘仞周圍百餘里不雪
而寒盛暑如臘故名接連獅子嶺
小臘嶺在城東北八里高五百仞周圍四十里狀如
大臘嶺為縣治主山
太平石山在城西北二十里山石嵯峨下有太平寺
獅子嶺在城東南二十里舊名猿藤逕高五百仞周
圍四十里山骨嶙峋形如獅子為東南要逕
寳山在城北二十五里石山之巔復戴一石其下有
池環繞左右多蓮藕舊有寳山寺
梅巖在城北三十里高約十仞内極深廣以宋進士
梅鼎臣讀書其中得名迤東為桂竹山
水源山在城北三十里峻麗聳拔舊傳山上冬月有
桃
九曲嶺在城北三十里高五十仞周圍三十里盤旋
九曲故名
華蓋山在城北四十里形如華蓋故名下有躭石院
羊逕在城東北五十里兩崖對峙岑水中流崖邊石
逕二十餘里險峻曲折不亞羊腸故名明弘治萬歷間
鑿石為坦道
雞籠山在城西北七十里接連狗耳嶺高三百仞周
圍六十里為入郡孔道石山對峙如筍插天萬樹盤嵐
一巖坦潤
白面石巖在城東南七十里至高峻為諸山冠周圍
七十里許其石擊之有聲巖可容千人春夏時石上流
泉味甚香冽相傳曾有仙煉丹於此今爐竈几榻之𩔖
猶存皆石削成相連為紙山
狗耳嶺在城北七十里(各舊志西北九十里誤)高三百仞周圍
六十里兩峰對峙如狗耳狀迤北為鉛山
玉華山在城東北八十里傍有池塘廣四十畝
九仙山在城東北八十里高二百仞周圍三十里山
頂有池九石環列俗謂九仙壇下有九仙寺
青雲山在城東北百里又名須瀰山綿亘百餘里高
聳秀拔與翁山並峙
翁山一名靈池山在城東一百二十里壁立千仞周
圍四十里接連舊治銀梅地方山頂有靈池池有八泉
曰涌泉温泉香泉甘泉震泉龍泉玉泉乳泉乃翁溪之
源唐張文獻碑所謂八泉會而為池即此舊傳有二仙
翁游息此處因以名縣下為翁溪西南入正江
青龍山在城東北百二十里絶頂有高蓋峰相連為
利山鐵山
桂丫山在城北一百五十里高約十餘仞路通始興
龍南二縣
展旗山在城東北一百七十里高約千仞周圍四十
里以形名
水岑水即羊逕水
横石水在城西南五里合江鎮水下流三十里達於
英德入正江
江鎮水在城西北二十里源出漁溪合岑羅二水會
於正陽
躭石泉在城北三十里源出華蓋山高峰絶頂有巨
石倚空飛泉瀉落珍木幽禽迴非常境唐時有僧杖錫
於此躭玩不舍建寺因名躭石宋余襄磨崖記刻尚存
羅江水在城東北七十五里南折為小瀧合正水
將軍逕水在城東北九十里兩山環遶中為平田廣
野約五十里龍仙峽即其水口
英德縣
山龍山在城北半里高三十餘丈周圍四百八十餘
丈明嘉靖間建書院祀唐介等七賢
南山在城南二里與鳴絃峰相連高九十餘丈周圍
九百五十餘丈梁建果業寺下有衆樂亭宋時建山之
陽為蓮花峰(衆樂亭詳古蹟)
鳴絃峰在南山之北下有薰風亭宋李修記步飛霞
嶺歴棲雲洞攀緣危磴視千里如指掌間
涵暉谷在鳴絃峰下谷有晞陽島飛霞嶺凌煙嶂夢
弼巖及桃花樓雲潛靈三洞唐人元傑有銘刻石(各舊志元)
(傑誤為元結)又有澄光臺翠隂堂寒翠亭今圮涵暉谷書院
宋景德初建
大慶山在城北二里即古英州治西有流杯池
金龍巖在城西三里高數十餘丈上有靈泉
觀州嶺在城東北五里縣治之來山也盤礴蜿蜒登
之可觀一境
龜岡在城東八里當平野突起其形如龜又東十餘
里臨江為望夫岡
金紫山在城北十里高一百一十餘丈周圍千丈石
山聳拔下分支脈左出即今縣治中出則大慶山右出
則綿亘數十峰自西北往南為鳴絃峰及南山壁立江
滸
臯石山在城南一十五里即正陽峽高百餘仞延袤
二十里兩崖對峙一水中流猿鳥莫踰舟楫艱阻峽内
有牯牛石抄子石釣魚臺明嘉靖四年於南山石壁得
宋嘉祐六年開峽山棧道記遂檄民壘石構棧水陸便
之
碧落洞在城南一十五里前高三十餘丈後高二十
餘丈石乳如霓旌羽蓋下通溪流旁有小洞號為雲華
深不可測上為蜕仙臺又二里為通天巖横岡峻嶺石
乳聳峙
太尉山在城西二十二里又西數里為鷲水巖景象
幽絶
英山在城東三十里高三十餘丈周圍一百餘丈産
竒石接連蒲嶺
蒲嶺在城東三十里嶺絶高峻延袤二十餘里接連
英山路通翁源縣界
觀音巖在城東三十五里高四十丈周三百丈上撑
削壁下跨重淵有小洞入深數十步復懸崖而上有觀
音石像
正山在城西北四十里縣之主山也秦末趙佗築萬
人城於此
堯山在城西四十里四面瀑布傾瀉萬丈
香爐峽在城西四十里下通清遠峽
龍頭影山在城北六十里高五十丈周二百五十丈
山勢雄特狀如龍首石多玲瓏下臨大江翠壁蒼崖與
江流相映
白鹿山在城東六十里
觀音山在城南九十里林木隂翳瀑布飛空
潮水巖在城東百里泉出石竇與海潮相應下有古
寺
輪石山在城北一百一十里高一百丈周(缺)一名
彈子磯壁立江滸為江山勝槩
馬鞍山在城東一百一十里又東十里為獨王山
石梯山在城西一百二十里又西去三十里為獅子
山枕陽山境
蛾眉岡在舊含洸縣南高三百餘丈東西望如蛾眉
寳積巖在含洸巖居山半滴泉如瀑布多翠竹修松
石蓮岡在舊含洸縣西一十五里有石似蓮花
苲嶺在城西北一百二十里清泉都見漢書
子貢嶺在洸口相傳子貢入粤過此
水滑溪在城西一里源出旗山南流合於正水
桃溪在城西四十里源出崇山下流合洭水
洭水在城西南四十二里一名洸水下流為羅溪合
正水
桂溪在城西五十里桃溪之西源出五山合于羅溪
瀧頭水在城南五十里發源一自觀音山一自翁山
至獅子口合流入正水兩山夾峙水多激石
清溪在城北六十里環山而瀦澄徹可鑑宋元祐間
建三灣亭
沱水在城南九十七里源出茶山北流合翁水
風水在城北一百里南流合正水入于海
隆水在城東一百二十里源出羊嶺下流與正水合
南雄府
保昌縣
山金馬山在城南二里一名府案山又名赤馬山
天馬山即縣治案山在金馬山左
楊歷巖在城西北二十里山巔方廣百餘丈前後皆
竒峰怪石飛泉瀉空下有三巖旁有祗林寺
巾山在城北三十里郡之主山也其形如巾約高百
餘丈山半有白雲菴
青嶂山在城東南四十里約高百丈嶂如展屏松檜
森蔚瀑布潺湲山半有古寺唐時建
三峯山在城西南四十里(各舊志城西十里誤)高百丈三峰秀
拔亦名筆架峯舊名文秀峯瑞龍峯瑞雲峯
天峯山在城東八十里(各舊志城北誤)其形陡峻凌霄周圍
三里山半有洞名真仙巖
馬鞍山在城東八十里高數十仞以形名
蓮塘山在城東南八十里下有蓮池今湮
威鳳山在巾山東與大庾嶺相連約高八十丈形如
翥鳳
梅花山在城北八十里其山多梅今無
大庾嶺即梅關在城北八十里為五嶺之一漢武帝
擊南粤有裨將庾勝戍此故名蒼巖疊巘壁立峻峭往
来艱於登陟唐張九齡開鑿成路行者便之上有張文
獻祠叱馭樓雲封寺放鉢石傍有白猿洞寺東有霹靂
泉即卓錫泉寺南有福民泉嶺傍二山為小庾嶺嫦娥
嶂
鐘鼓巖在城東北八十五里高三丈周圍二里中有
二石叩之一作鐘聲一作鼔聲
洪崖山在城東九十里崖石平曠上有洪崖菴
龜湖山在城東一百里上有滴水瀦為小湖
五湖山在城西北一百里
仙女巖在城東北一百里杉檜鬱翳泉石潺湲中有
二仙像
龍王巖在城東一百餘里其巖方廣二丈許
羅漢巖在城東一百二十里有井四時清冽
油山在城東一百二十里高數百仞
馮大山在城東南一百五十里高聳寬平可容千人
水凌江在城西源出百丈山下流合昌水至城西合
正水宋天禧中保昌令凌皓建陂其間故名
正水在城南又名保水源出上朔都至城西南合凌
江水環抱郡邑如襟帶
鰱水在城西十里源出凌江其流會於保水
葉陂在城北二十里明洪武三年郡守葉景龍截水
為陂以資灌溉
修仁水在城南三十里源出龍南界下流一百三十
里入正水
五雲瀧在城西南四十里飛流屈折下有龍潭
長圃水在城東北四十里源出梅嶺流合正水
九牛瀧在城南五十里亦名龍罩水下有深潭水自
山巔飛流瀦潭中響應遠近雨久響則晴晴久響則雨
昌水在城北六十里源出信豐界下流經延福蓮溪
二都至何村與正水合又下流四十餘里至城西與凌
江合同入於海
始興縣
山丹鳳山在城北五里高數十丈根盤十里許形如
飛鳳為縣主山
獅石山在城西五里高三十丈廣二里脈自丹鳳山
來其前為球山高數丈餘明萬歷間建塔其上
石泉巖在城西北八里高廣數丈上有飛泉瀑布(舊志)
(未載今查出)
塔嶺在城西十里高三十丈周圍五里脈接天柱峯
為縣水口第二山
玲瓏巖在城南十里一名機山平地突起高可數十
丈廣約數十畝山勢盤鬱巖洞甚多有半月巖天光巖
觀音巖冲虚巖蓮花巖玉柱巖轉身巖獅象巖玉龍巖
通天巖擎天柱杵臼石相思石皆非人工所及
天馬山在城西十五里(舊志里誤)十高三十餘丈廣三里
巍然屹立形如天馬脈接天柱峯
珠龍巖在城東十五里高二十餘丈方廣七丈春夏
瀑布如滴珠垂玉
九鳳山在城西二十里上有天柱峯峭秀竒拔無支
峯屹然撑天
筆架山在城南二十五里高五十丈廣五里脈連白
牛山左三峰竒麗高矗中峰尖聳儼然筆架
謝公山在城南三十里與白牛山對峙視他山為獨
高峯巒聳秀卓然可觀
白牛山在城南三十里高四十餘丈廣三里餘為邑
前障與謝公山連脈山腰有龍池池上有石壇異竹山
下有五峰突屼又名五魁山(舊志分列今查總係一山)
官石巖在城西四十里高七十餘丈廣八里許前有
歇馬祠(舊志未載今查出)
九姑山在城東六十里高五十餘丈廣六里卓然如
筆自梅關分脈下有九姑廟
小武當山舊名南石巖在城東七十里其山巍然峭
壁高數十仞上至半嶺有巖洞廣可一畝
玉山在城南一百里高三十餘丈周圍八里昔有人
獲璞於此
旗岡山在城西南一百里(舊志城東誤)與桂山聯接儼若
旗形
桂山在城西南(各舊志在城北誤)一百里高十餘丈廣二里
舊傳山多桂樹唐張九齡故宅在此今頽
水墨江在城西一里源出翁源縣界舊傳水黑如墨
産佳魚今無跡可尋查即花管灘下流二十里至江口
與正水合
肥水在城西南十五里源自曲江縣雲溪嶺下東北
合斜階水
官石水在城西十五里源出曲江縣界(各舊志俱載源出翁源縣)
(界誤)由黃坑逆流二十五里至塔岡與墨江合
斜階水在城南二十里源出謝公山西流十五里與
官石水合
凉水在城東南五十里(各舊志二十七里誤)源出猺人峝順流
六十里與青化水合
躍溪在城東八十里源出江西龍南縣界順流七十
里至杜安水與正水合
朔水在城東一百里(舊志四十里誤)源出江西龍南縣界流
與青化水合其水朔長而晦消因名(縣界止八十里而水道紆迴實係一)
(百里)
青化水在城南一百五十里(舊志一百六十里誤)源自翁源縣
界下流與朔水合流至墨江
廣東通志卷十
