廣東通志卷六十一
藝文志(三)
詩集
梁
遊羅浮山蕭譽
神哉蓬島合影羅岑南濱溟渤西負桂林龍隈斜峙牛
嶺旁升形高華霍德邁衡岷橫天起巘插雲生襲修崖
蔽景孤峰鳳立所謂耀真仙靈攸集鮑靚栖偃葛洪餌
丹梁盧王佐控鶴軒鸞翠袍挂日朱霞冒冠寶文可佩
冰玉宜餐羣生浮瞬隙電盈輝枝葉禮義黥劓是非無
因獨往山阿采薇吐納沖氣卷服雲衣無他利己骨竦
身跳至人齊物中還藴妙灰心守一形枯道要史吹姬
笙嵇琴阮嘯桃出李傍李生桃側無俟相因李僵桃實
桃李雖榮終無久赩不摧松桂歲寒表色日惟一味安
止容膝神以動疲驕隨滿溢溢滿則敧淳真志畢積想
幽人羨兹正吉敢刻名山勒銘斯實
右四言古
齊
午日詠嶺外風土魏收
麥涼殊未畢蜩鳴早欲聞喧林尚黃鳥浮天已白雲辟
兵書鬼字神印題靈文因想蒼梧郡兹日祀陳君
右五言古
梁
遊羅浮山江淹
紫烟世不覿赤鱗庖所捐白雲炎海外葐蒀起三山蕭
瑟玉池上容裔羅山前欲知清都裏乘此乃登天
右五言古
唐
遊羅浮山李白
桂水分五嶺衡山朝九疑江關杳安西流浪將何之素
色愁明湖秋渚晦寒姿疇昔紫芳意已過黃髮期君王
縱疎散雲壑借巢彜爾去之羅浮我還憩峨眉中闊道
萬里霞月遙相思
前題劉禹錫
海黑天宇曠星辰來逼人人言羅浮上容易見九根漸
高元氣壯汹湧來翼身隂陽迭用事乃俾夜作晨咿喔
天雞鳴扶桑色昕昕赤波千萬里湧出黃金輪
前題司馬退之
不踐名利途始覺塵土腥不味稻粱食始覺塵骨清羅
浮奔走外日月無短明山瘦松亦勁鶴老飛更清逍遙
此中客翠髮皆長生草木多古色雞犬無新聲去矣丹
霄路向曉雲冥冥
初南食貽元十八協律韓愈
鱟實如惠文背眼相負行蠔相黏為山百十各自生蒲
魚尾如蛇口眼不相營蛤即是蝦蟇同實浪異名章舉
馬甲柱鬭以怪自呈其餘數十種莫不可歎驚我來禦
魑魅自宜味南烹調以鹹與酸芼以椒與橙腥臊始發
越咀吞面汗騂惟蛇舊所識實憚口眼獰開籠聽其去
鬱屈尚不平賣爾非我罪不屠豈非情不祈靈珠報幸
無嫌怨并聊歌以記之又以告同行
遊峽山楊衡
隂岸東流水上有微風生素羽漾翠澗碧苔敷丹英重
林宿雨晦遠岫孤霞明飛猿相攀牽白雲亂縱橫有客
泝輕檝閱勝匪羈程逍遙一息間塵土五侯榮搴茗庶
蠲熱潄泉聊析酲寄言絲竹者詎識松風聲
以上五言古
楞伽峽韓愈
江盤峽束春湍豪雷風戰鬭魚龍逃懸流轟轟射水府
一瀉千里翻雲濤橫浪卓龍相搏激渀湃急疾聲怒號
漂船擺石萬瓦裂咫尺性命輕鴻毛
端州紫石歌李賀
端州石工巧如神踏天磨刀割紫雲傭刓抱水含滿脣
暗灑萇弘冷碧痕紗帷晝暖墨花春輕漚漂沫松麝熏
乾膩薄重立脚勻數寸光秋豁日昏圓毫促點聲靜新
孔硯寬頑何足云
以上七言古
扶胥海張九齡
海上生明月天涯共此時人情正遙暮竟夕起相思滅
燭憐光滿披衣覺露滋不堪盈手贈還寢夢佳期
過湞陽峽張九齡
行舟傍越岑窈窕越溪深水闇先秋冷山晴當晝隂重
林間五色對壁聳千尋惜此生遐邇誰知造化心
坡山李羣玉
五仙騎五羊何代降兹鄉澗有堯時韭山餘禹日糧樓
臺籠海色草木發天香浩笑烟波裏浮生興更長
度大庾嶺張祜
萬里南邊客辛勤嶺路遙竹溪逢水弩野店避山魈瘴
海須求藥貪泉莫舉瓢但能堅志義白日甚昭昭
送陸協律之端州賈至
越井人南去湘川水北流江邊數杯酒海外一孤舟嶺
嶠同遷客京華即舊遊春心將别恨萬里共悠悠
以上五言律
畫不如樓劉禹錫
行盡瀟湘萬里餘少逢知己憶吾廬數間茅屋閒臨水
一盞秋燈夜讀書地遠何當隨計吏策成終日詣公車
剡溪若問連州事惟有青山畫不如
崖州道中李德裕
嶺水爭分路轉迷桄榔椰葉暗蠻溪怕衝秋霧巢蛇草
畏落沙蟲避燕泥五月畬田收火米三更津吏報朝雞
不堪回首思鄉處紅槿花中越鳥啼
寄韓潮州愈賈島
此心曾與木蘭舟直到天南潮水頭隔嶺篇章來華嶽
出關書信過瀧流峯懸驛路殘雲斷海浸城根老樹秋
一夕瘴烟風捲盡月明初上浪西樓
送羽人歸羅浮曹唐
風前整頓紫荷巾歸向羅浮好養神石磴倚天行帶月
鐵橋通海入無塵龍蛇出洞閒邀雨犀象眠花不避人
最愛葛洪尋藥處露苗煙蕊滿山春
沖虛觀胡宿
五粒青松護翠苔石門岑寂斷纖埃水浮花片知仙路
風逓鸞聲認笑臺桐井曉寒千乳斂茗園春暖一旗開
馳烟未勒山庭字可是英靈許再來
送軒轅道士歸羅浮李洞
仙山歸隠浪搖青綠髮雙瞳一帙經符帖布帆猿鳥背
鶴煎金鼎鬼神聽洞深頭上覺船過樓靜鼻中聞海腥
此處先生應不住吾君南望謾勞形
韶陽樓許渾
待月江樓捲翠羅玉杯瑤瑟近星河簷前碧樹窮秋密
窗外青山薄暮多鴝鵒未知狂客舞鷓鴣先讓美人歌
使君不惜通宵醉勳業今看馬伏波
登越王臺許渾
月流高岫宿雲開萬里歸心獨上來河畔雪飛揚子宅
海邊花發越王臺瀧分桂嶺魚難過瘴近衡陽鴈却回
鄉信漸稀人易老只應頻向北枝梅
遊西樵山曹松
百花成實未成歸未必歸心與事違但把壺觴資逸詠
盡教風景入清機半川殘霧籠寒樹一道晴蜺雜落暉
遊子馬前芳草合鷓鴣啼歇又南飛
題羅浮軒轅道士遺居皮日休
亂峯四百三十二欲問徵君何處尋紅翠數聲瑤室響
真檀一炷石樓深山都遺負沽來酒樵客容看化後金
從此謁君知不遠求官先有葛洪心
以上七言律
經石門山杜審言
石門千仞斷迸水落遙空道束懸巖外橋攲絶澗中仰
攀人屢息直上騎纔通泥擁奔馳徑雲霾伏獸叢星躔
牛斗北地脈象牙東開塞隨行變高深觸望同江聲連
驟雨日氣抱殘虹未改朱明律先含白露風幽遐殊不
憚險澁諒難窮有異登臨賞徒為造化功
遊峽山張說
流落經荒外逍遙此梵宫雲峰吐日月石壁淡煙虹寶
墖靈山湧懸龕造化功天香涵竹氣虚唄引松風簷牖
飛花入房廊激水通猿鳴知山靜魚躍辨江空靜默將
何貴所貴心鏡同
前題沈佺期
覽徧名山境無如此峽山兩峯支碧漢一水抱清灣松
老龍猶在波澄勢自還煙蘿籠佛座風月伴僧閒騷客
吟無盡良工畫想難奇哉真福地千古鎮人寰
前題宋之問
傳聞峽山好旭日棹前圻雨色搖丹嶂泉聲聒翠微兩
崖天作帶萬壑樹披衣秋橘迎霜序春藤礙日暉映潭
花似錦繞嶺竹成圍寂歷還沙浦葱蘢轉石磯露餘江
未熱風落瘴初稀猿飲排虚上禽驚掠水飛牧童彜唱
合樵女越吟歸良候斯為美邊心自有違誰知望鄉國
惆悵失芳菲
登越王臺宋之問
江上越王臺登高望幾回南溟天外合北尸日邊開地
濕烟全起山晴雨半來冬花掃盧橘夏果摘楊梅跡類
虞翻相人非賈誼才歸心不可見白髮重相催
泛石岐鄭愚
此日攜琴劍飄然事遠遊臺山初罷霧岐海正分流漁
浦颺來笛鴻逵翼去舟鬢愁蒲柳早衣怯芰荷秋未卜
虞翻宅休登王粲樓悠然懷伴侣徒爾賦離憂
以上五言排律
宣溪韓愈
韶州南去接宣溪雲水蒼茫日向西客淚數行元自落
鷓鴣休傍耳邊啼
開元寺韓愈
橋夾水松行百步竹林筦席到僧家暫拳一手支頭卧
還把漁竿下釣沙
望闕亭李德裕
獨上江亭望帝京鳥飛猶是半年程青山也恐人歸去
百匝千遭遶重城
以上七言絶
宋
遊峽山蘇軾
天開清遠峽地轉凝碧灣我來無遲速攝衣步孱顔山
僧本幽獨乞食尚未還雲碓水自舂松門風為關溪泉
解娛客琴筑鳴空山佳人劍翁孫遊戲暫人間忽憶笑
雲侣賦詩留玉環林深不可見霧雨霾髻鬟
巾峯晚眺張栻
我聞路將軍威稜著湟水又聞韓吏部風流遺燕喜徘
徊巾山阿遐想千古意天池多黃埃凴欄頻徙倚
遊曹溪文天祥
此行近千里迷復望西東行行至南華匆匆如夢中佛
化知幾塵患乃與我同有形終歸滅不滅惟真空笑看
曹溪水門前坐松風
以上五言古
遊羅浮山習韶
羅浮山下江天碧琪樹夜寒秋露滴銀河倒瀉斗柄橫
畫舶獨眠看月色聞道山中多羽人藥爐丹竈隨朝曛
截得蘢葱紫玉管碧桃花下吹晴雲桃花落地蒼苔紫
黍珠宫前暮煙起王母雲旗海上來鶴背松風浩如水
嗟予自是放浪徒瑤池青鳥應招呼何當結屋薜蘿上
淨掃朱霞觀玉書
以上七言古
棲霞寺白玉蟾
海岸孤絶處晴河露遠汀潮花人鬢白山色佛頭青夕
照雌黃筆秋烟水墨屏天空杉月影鶴夢幾回醒
海珠蘇軾
朝市日已遠此身良自如三杯軟飽後一枕黑甜餘蒲
澗疎鐘曉黃灣落木初天涯未覺遠處處各樵漁
遊峽山高紳
古寺清江上維舟夕照前山根盤到海墖影直侵天蘿
月空禪石霜鐘落客船秋風懶回首送目入雲烟
遊惠陽西湖陳堯佐
附郭水連山公餘獨往還疎烟漁艇遠斜日寺樓閒繫
馬芭蕉外移舟菡萏間天涯逢此景誰信自開顔
題端州郡齋包拯
清心為治本直道是身謀修榦終成棟精剛不作鈎倉
充燕雀喜草盡兔狐愁往牒有遺訓無貽來者羞
登陽江望海樓胡銓
君恩寬逐客萬里聽歸來未上淩烟閣聊登望海臺山
高翠浪湧潮拓碧天開目斷雲飛處終身愧老萊
遊銅石巖胡銓
是處山皆石他山盡不如固非從地出疑是補天餘下
漏一拳小高淩千仞虚奇花應未見名不下中書
浦口彭延年
浦口村居好柴門鎮不扄晴嵐深染翠寒笋嫩抽青酒
筆驅吟倦林風引睡醒東堂清且泚待創碧蓮亭
以上五言律
南水村盧多遜
珠崖風景水南村山下人家林下門鸚鵡巢時椰結子
鷓鴣啼處竹生孫漁鹽家給無虛市禾黍年登有酒尊
遠客杖藜來往熟却疑身世在桃源
羅浮山古成之
憶昔羅浮海上峯當年曾此寄遺蹤凭欄月色出滄海
攲枕秋聲入古松採藥靜臨幽澗洗寄書閒向白雲封
紅塵一下拘名利不聽人間午夜鐘
水簾洞張鎮孫
岧嶤仙境倚層丘百尺泠泠瀑素流春長嫩莎成繡幕
夜留新月作瓊鈎澗邊雲護千年韭巖底涼生六月秋
欲訪安期何處覓藥爐丹竈且追遊
遊蒲澗蘇軾
優鉢曇華豈有花問師此曲唱誰家已從子美識桃竹
更問安期覓棗瓜宴坐林間時有虎高眠屋後不聞鴉
勝遊自古兼支許為採松肪寄一車
登浴日亭蘇軾
劍氣崢嶸夜插天瑞光明滅到黃灣坐看暘谷浮金暈
遙想錢塘湧雪山已覺蒼涼蘇病骨更煩沆瀣洗衰顔
忽驚馬動行人起飛上千峯紫翠間
重闢西湖林㟽
鏡奩平處小橋西橋外輕鷗掠鏡飛鑿破青雲放山出
撥開碧蘚引湖歸帶煙插柳隂雖瘦趁雨栽荷綠已肥
欲借禽魚祝君壽君恩寬大此情微
峽山飛來寺向敏中
峽山勝地安禪處萬仞危橋壓要津世上豈知名利路
浪中空笑往來人倚門怪石狂遮面入座寒雲碎遶身
日暮西風懶回首滿林幽鳥語聲頻
前題崔與之
萬里星槎海上旋名山今豈得攀緣猿揮孫恪千年夢
日照維摩半夜禪磴長荒苔人跡少崖攅古樹鵲巢懸
江流上溯曹溪水時送鐘聲過洞前
潮陽海岸望海楊萬里
動地驚風起海陬為人吹散兩眉愁身行島北新春後
眼到天南最盡頭衆水更來何處著千峯赴此却回休
客中供給能消底萬里烟波一白鷗
以上七言律
靈洲九曜石程師孟
何人移巨室終日壓寒泉不逐千秋改長如九曜連森
然禹州牧儼若舜官聯春浴多沂水霄占盛潁川舟疑
槎汎到橋訝鵲飛填暗向吹笳後明於秉燭邊風濤撼
莫轉霜霰蝕難穿可繼元章嗜無由靖節眠廢興時自
異終羨爾長年
坡山古成之
元元分古觀南鎮越王城五石空留穗羣仙不記名丹
砂雖久鍊雞犬自長生楹簇鼇頭景門通鶴踁程煙霞
沿砌起花木逐時榮古井涵虚碧疎鐘入竹清荒蕪延
野色寒溜引秋聲丹竈封苔老芝田積雨平風光齊岳
麓音信接蓬瀛願得身從此乘雲到玉京
以上五言排律
曹氏園亭寇準
野靜長原迥亭開夕吹清登臨時一望海樹與雲平
鵠奔亭郭正祥
新江自南來西與端江滙屹然奔鵠亭遺意溢千載
堯山米芾
信矣此山高穹窿遠朝市暑木結蒼隂飛泉落青翠
以上五言絶
遊蒲澗季陵
飛泉一派木千章九節菖蒲澗底香拔宅不留雞犬在
至今無處問仙方
遊峽山郭正祥
舟繞蒼苔轉碧津層層雲水畫屏新分明便是桃源路
底事無花不見人
金鎖潭方信儒
西來畢獸路應迷金鎖何年落此溪不比李侯心似水
歸舟猶擲石門西
遊羅浮山周惇頤
紅塵白日少閒人況有緋魚繫此身獨上羅浮開遠目
浩然心意復吾眞
飛泉嶺朱熹
梯雲石際羊腸遠轉壑飛泉碧玉斜一落風煙春淡薄
數聲雞犬野人家
以上七言絶
元
東山廟林宗山
直氣神如在常為此地靈拓開千仞峻巍鎮一峯青劍
戟依瑤砌龍蛇蟄翠屏愆陽或時作凴仗起雷霆
三洲巖陳曄
三洲巖洞勝名里領東西拂拭濓溪字摩挲玉局題高
明窮賞覽敧仄費攀躋恍若登仙舉歸來興欲迷
以上五言律
飛來寺賈煥
五嶺雲霞簇萬峯峽川風月浩無窮兩山矗起排神劍
一水中流走玉虹古刹飛來仙跡在妖猿化去世緣空
歸舟却遇重陽近林下黃花識退翁
湖光巖曾留遠
天風吹送入閩船來結遊湖未了緣一徑僅容飛鳥過
四山如護老龍眠禪心秋月寒潭外客思孤雲夕照邊
却笑梁谿元不到清吟空抱斷碑傳
以上七言律
越王臺許有壬
問俗來南海休期上越臺際天迷蒼茫拔地起巍崔五
管衣冠府連城錦繡堆勢吞蒲澗遠氣壓海珠摧嶺嶠
橫卷石滄溟瞰一杯人驚塵世隘鳥盡碧天迴霧列番
中國雲摩船上桅黑風鯨浪立紅氣蜃樓開市貨煩重
譯蠻琛盡九垓緬思椎髻子徒困島彜財下瀨纔分節
雕甍又刦灰我行求古蹟天遣度詩材長嘯魚龍駭遄
歸鼓角催遠遊心未已東北是蓬萊
右五言排律
明
遊曹溪周瑯
崎嶇歷山谷窈窕經林丘廣川相縈帶梵境迴以幽金
光蕩松筠鐘磬雲間流苔痕交虎跡墖影沈龍湫依依
示化身鬱鬱祥煙浮撫念得深省榮利非所求安得逐
羣衲從此事焚修
遊羅浮山陳璉
仙山鬱嵯峨千古青未了樓臺起中天鐘磬出林杪奇
花散仙葩五色翔神鳥誰能躡高頂洞覽周八表
前題林挺
神山浮海來上與星辰通司命佐南嶽作鎮滄溟雄雙
樓屼危石鐵橋亘天中巖端潄飛泉瑤臺錯玲瓏靈譎
信超越玉簡閟神功誰其冥寂士來此訪玄風丹砂尚
恍惚仙書未易逢俯拾金芝英仰攀璚樹叢梯雲望出
日扶桑生海東天雞鳴中宵寒波澹溟濛明霞太親人
直接蓬萊宫不恨隔中州走望禮羣公不邇聲利途逋
客絶遊蹤亮哉美吾土長願偃微躬
登越王臺黃佐
精廬展良晤勝地紆玄覽舍輿躡風磴聯袂度雲埯粤
臺一以陟遠翠紛可擥瀟瀟雨初霽冉冉日欲晻川光
溢寥廓野色開黤慘長謠出金石英論照肝膽於言謝
羈束何必理鉛槧沈冥聖所珍傲睨吾豈敢憑林悟榮
悴步壑玩流坎
鶴舒臺黃佐
天池集南翼帝車迴北衡芳草寒未歇潦川憺猶清晏
隂日夕起鬱抱何由平遡風肅徂軫陟雲延友生周遭
度元渚紆徐搴落英晨霞散餘絢倏忽淩虛明虬松移
翠葆虹澗流金聲轅馬何蕭蕭谷鳥亦嚶嚶藴真效龍
蠖撫化忘將迎靈墀一永歎遠壑浩自盈緬惟遼海鶴
載彼瑤臺笙邈矣安期子迺垂千載名
前題黎民表
安期鍊玉液飛步淩紫霄空餘璇臺上千古鬱岧嶤金
床鎖靈穴碧樹敷英翹鸞笙空縹緲鶴馭徒逍遙物化
迹逾勝理愜境自超願弭雲中駕隨君揮碧寥
遊白雲山黎民表
靈嶽奠南溟鵬翼矯而峙上干矚斗樞下盤絶地理修
阪饒莃苓迴蹊蔭楩梓東觀極扶木西窺逼濛汜晨標
頳霞截夜氣白虹起玉樹發葱菁金潭耿清泚平生信
經奇兹山擅巨美圖史謾莫傳倜儻固難紀倘驂飛鸞
翔長揖當途子
遊西樵山趙志臯
赤輪躍東桑褰帷入西麓直矗躡高岑紆迴度幽谷浮
海四茫茫攅峯數六六林翳晝常隂雲深樹如沐碧水
淨烟嵐懸厓倚茅屋老叟解逢迎兒童喜相逐卜築忘
歲年問俗去寒燠朝日下橫江丁丁聞伐木迤邐白雲
窩千尋瀉飛瀑追蹤烏利巖仙人曾辟穀我亦愛樵居
無緣能信宿把酒握同心登眺以舒目
前題歐大任
弱齡誦圖經雅志愛丘壑良朋訂遠遊名山赴幽約杪
秋天宇清始至諧夙諾心邁易躋攀步健輕崟㠋曉行
陟諸峯周覽凌峻削皛皛浮氛斂霏霏寒氣薄霜木聳
巘高風泉灑空落跡絶洞疑扄雲攅岫如幕搴蘿上松
門臨平出烟閣桂叢隠可招暫托幽人樂地遠聲總銷
谷虛神更躍眷言懷昔賢來者視猶昨窅然得天遊何
用躭微爵畢婚非達言從此訪靈岳
遊西樵碧玉洞區必傳
杖策恣遨遊相從在浚谷洞口白雲生天際巖如屋瀑
布掛崖間飛空作碧玉長似江流聲還如烟霧簇幽人
獲其趣仰卧觀不足采彼澗中蒲泛觴石泉曲吹笙應
空山幽響恒相逐狂笑任所之沿流攬秋菊共唱紫芝
歌遙慕綺與甪
遊石室山韓雍
二氣初盪空清勝迥幽絶清濁旣分判崆峒見巖穴初
登覺幽深旁轉更高潔嶙峋起玉柱繚繞垂彩纈寒溜
浮空明巨石羅曲折逢逢擊地鼓洪響不外泄乃知化
工神難與俗儒說丹青筆雖巧誰能寫奇絶良辰羽書
稀聊此一怡悅辱我同心友款留出佳設坐久毛骨寒
恍如在冰雪舉觴初引滿浩歌激壯烈丈夫感知遇圖
報心孔切所愧才德劣弗能紹前哲正誼不謀利臨事
秉大節仰視蒼蒼天此心誓如鐵
前題陳獻章
我行蒼梧野息槳端江湄郊行縱遠眺石室涵晴暉前
哲有題蹟拭目往讀之徘徊東壁下髣髴元公遺今古
一相成光風吹我衣蟲鳴丹竈中葛仙胡不歸圓蟾夜
烱烱蝙蝠秋飛飛願言託高棲行矣無是非
前題楊載鳴
平生丘壑心所歷窮地紀兹巖鬱靈秀混沌窺無始玲
瓏劃朗豁懸綴出瓌詭晻映日月華合沓雲烟靡通天
信有門隕星差可擬撑拄疑神功空閡悟名理歲晏瘴
氛銷山川氣清美旣協賞心緣復遘良朋喜危坐俯虚
無劇談淹景晷流霞滿尊罍元氣隨杖履頽然成夢遊
邂逅洪崖子恍惚持銅章殷勤遺石髓期我閬風岑長
笑謝紛滓覺來牽簪裾徘徊暮山紫
以上五言古
廣州歌孫蕡
廣南富貴天下聞四時風氣長如春長城百雉白雲裏
城下一帶春江水少年行樂隨處佳城南南畔更繁華
朱樓十里映楊柳簾櫳上下開戶牖閩姬粤女顔如花
蠻歌野曲聲咿啞□峩大舶映雲日賈客千家萬家室
春風列屋艷神仙夜月滿江聞管絃良辰吉日天氣好
翡翠明珠照烟島亂鳴鼉鼓競龍舟爭賭金釵鬭百草
遊冶留連忘所歸千門燈火夜相輝遊人過處錦成陣
公子醉時花滿堤扶留葉青蜆灰白盆飣㯽榔邀上客
丹茘枇杷火齊山素馨茉莉天香國别來風物不堪論
寥落秋花對酒樽回首舊遊歌舞地西風斜日澹黃昏
遊西樵噴玉巖歐大任
天泉百道下晴潭淙淙西嶺霾烟嵐跳珠翻雪不知數
獨稱噴玉千丈巖噴玉天泉水源從山上起倏看閃電
來半在青山裏灑流橫激濕行雲濺沫時驚過鳥羣征
飈萬里吹難斷浩月三更影不分初疑白鸞在樹出更
疑寶劍倚天立左潨右射洗青空頽崖快瀉雙石谼幾
見嶔崟下赤日遂令澒洞來寒風曾聞天台之南雁宕
北絶巘飛泉削蒼壁偃蓋低飄萬樹松明霞削映五色
石匡廬九叠屏風張銀河倒挂三石梁香爐鬱葱吐雲
散瀑布夭矯驚龍翔合山廬岳遙相望我昔扁舟恣長
往玉巖之水澄我心歸來福地何蕭爽潄石枕流奚所
營朝餐金液暮赤英仙人招我彩雲裏便御茅龍朝太
清
前題梁柱臣
層巒合沓嵐煙簇玉龍卧斷蒼山隩曉吸滄江百尺瀾
却向巖前濺飛瀑噴沫流珠下翠微千巖錯落散明璣
聲傳石竇逶迤轉白滿寒潭歷亂飛精融液洩氣慘烈
萬古清秋長不竭初疑雲雨暗巫陽轉訝梁園夜飛雪
遙空隠隠半如雷坐令疊嶂無氛埃直窺素練煙中起
却似銀河天際來潨濤洶湧沸絶壑磵戸無風自揮霍
觸石浮雲凍不翻當忩木葉先秋落落葉亭亭亂晚霏
絶憐空翠濕人衣别有清流斷肌骨龍吟石上涓涓出
紛披百道下松風月明幾處翻蕭瑟朅來濯足兹山頭
髣髴如寄匡廬遊水簾石室無溽暑披襟兀坐清煩憂
下看埃&KR1631;一長笑千山日暮斷猿愁
遊西樵山李待問
昔聞西樵之峯七十二巃嵸削天出平地金甌山勢蜿
蜒開盤互其中四十里校書題破青山色留得遊人供
宿醉露氅風瓢結伴行為向層巒曠盈視春當二月花
氣迎拂林低靄如有情丹梯遠接翳門上夾道草色春
風生此山由來嶺外奇不到山中迥不知黃雲孤邐擎
仙掌滄海光涵浴日池上為雲屏玉峙七星浮黛以蔽
虧下為噴玉飛簾千山濺雪而寒漪石梁倒挂明珠璣
素濤飛舞雙白螭中峰遙接天柱眉雷壇火蓋多累垂
雞聲鳴午雲間出桃花流水何參差仰天長嘯振衣立
大科小科如拱揖洞拂蓬萊疊錦張石綻芙蓉空翠濕
相傳烏利鏁金砂銀井留丹覆綘霞又傳紫姑服日華
素煙玉女明三花羣真遙來聚窟宅遂令䆗窱成幽遐
孤懷寂寂松風石搔首臨臯如夙昔夕陽佳色款荆扉
春送香風生兩腋每道銀魚妨賞適草堂猿鶴憐乖隔
勝情空復留塵跡長使山靈笑逋客何時攬浮丘之袖
兮接安期之舄瑤草春深挂蘿席方丘原自足煙霞又
奚事於朝期五岳兮暮馳七澤
遊石室山梁敏
七星何年隕為石壯觀南溟鎮坤極平原散作青蓮花
元氣淪渾護蒼碧巖巒聳峙爭嵯峨杓行直上聯奎壁
洞然一室張虚明高越匡廬幾千尺騰龍躍虎分形勝
勢擁浮嵐轉昕夕峯稜側立磨劍石上割烟霞斷鵬翼
雄觀偉視足奇怪擎天衆柱排雲直蓬萊之山在何許
此境尤為人愛惜苔花叠錦燦石文鍾乳垂珠散膏液
涼蟾清吹颯秋意異草名葩自春色憶從天地開闢初
滄海桑田幾更易巖中神仙何渺茫巖前版築留遺跡
古人遊覽為盛事地靈人傑今猶昔皇華使者乘驄遊
澗谷林巒總光飾臨花傍柳開綺筵拂苔灑墨詩無敵
巖居老人深感激再拜向前訴衷臆乃言巖龍長晏眠
一春霖雨無消息使者奏奉上帝勅呼之起布陽春澤
生民早得服田畝濕衣飽食咸帝錫我生世住靈巖前
歌頌太平昭聖德
峽山飛來寺朱燮元
吳中已覩飛來峯嶺南再陟飛來寺地靈天巧滿八區
河徙山移或有此矗矗千峯兩岸環白虹吐吞山之間
磨角神龍杳莫見斷鎖靈犀不出潭竹蘿朱槿風瑟瑟
更飄暮雨似巫峽官舟毒熱未能揮羨爾雙烏隨老衲
老衲支笻指上方爛然錦石流璚漿勸我一杯撑腸飽
立生羽翮淩空翔吁嗟葛壇堆剰翠和光洞口榴花蔽
世上虚傳跨鶴圖壁間休讀歸猿記
以上七言古
海珠湛若水
孤根分穗石樹影帶城堤泛泛星槎外荒荒日馭西兩
崖烟火斷一笑海雲迷便欲依僧寺終同野鶴棲
石門山陳獻章
白髮非公事扁舟進此門山雲寒不雨江路曲通村匡
世吾何有長途馬不存曉來堪一醉山月照空尊
遊靈洲山倫以諒
爲愛鼇峯勝靈洲閣影蟠東南觀欲盡天地若為寬雲
樹閒清晝江帆亂激湍山川迂歲月風雨又凭欄
前題皇甫渙
憶昔金山寺重來海上遊亂帆飛遠近幽鳥自沈浮兩
岸疎鐘度千村宿雨收東坡臺上望芳草不勝愁
前題倫以訓
江山一梵宇塵外幾仙家日抱黿鼉窟水通星漢槎虛
臺橫碧落細路轉丹霞且莫催留滯中泉好試茶
前題黎民表
荒臺圍樹色孤石纜雲根野水寒侵岸漁舟夜到門霜
風閒共倚沙鳥靜聞喧不寐看山月秋光滿給園
遊西樵雲谷黎民表
何年招隠處綺搆出林端地因霞外僻天到谷中寬石
磴蒼烟濕雲門白雪寒有約重攜手高臨百八盤
題玉池釣臺曾仕鑑
龍池臨釣石初月似勾沈松壑流雲濕花源積翠深觀
魚知自樂馴鶴伴誰吟未是終焉計逃虚有足音
白雲洞李德
峽雲藏絶壁峽水積寒流寶樹籠香閣天花散彩樓梵
音清隠隠鐘韻晩悠悠更有金仙宅飛來最上頭
度大庾嶺何維栢
梅關山色舊蒲石未寒盟古木堪垂釣江門好濯纓片
雲浮世界孤月澹滄溟八極神遊遠悠悠得此生
海珠徐章
盤石臨江上樓臺駕海隅車塵應不到鷗鳥自相呼勢
壓蓬萊島光含合浦珠中流如砥柱潮水幾盈虚
遊西樵山霍與瑕
天晩度山南荒丘歇小驂雨花封短磴烟樹鎖澄潭邃
閣盈新蘚遺書憶舊函昔年庭訓地回首可能堪
海珠孫永思
慈航今利涉始識海珠宫鷲嶺中流出鯨波四望通松
亭籠曙色鐵笛響雲空莫惜相逢飲奇遊屬此中
遊西樵鄒善
蠟屐春來理乘閒陟上方雨餘山色潤風過鳥聲長野
老雲中下巖居世外藏何時重攬秀擊壤共徜徉
海珠李時行
島嶼中流出憑虚結蜃樓浪翻沙際月楓落海門秋照
水禪燈寂棲雲祇樹幽坐看神女見清夜弄珠遊
登越王臺梁有譽
越臺枕郊郭吟眺喜逢秋山向庾關斷江從鬱水流菊
湖荒草没花塢夕陽愁極目雄圖外蒼蒼雲樹浮
遊白雲山區大相
昔聞採藥去過海訪蓬壺尚憶如瓜棗難尋九節蒲泉
聲清澗壑鳥道轉虚無玉舄留秦代飄飄鶴駕徂
白雲洞口號葉春及
洞晚雲隨入巖秋雨自飛莫愁霑野席猶得涴塵衣歲
月吾將老烟霞興不違昔年招隠處叢桂可同歸
遊西樵孫光祖
海上留仙島如從物外遊風迴烟景換溪轉水聲幽澗
石和雲煮山茶帶露收門無催稅吏何處覓丹丘
遊曹溪林如楚
谷暗樹重重人稀見虎蹤引泉僧荷鍤聽鳥客扶笻勾
漏還堪問桃源似可逢莫愁歸路晩明月在西峯
前題袁昌祚
為愛曹溪勝郵亭晚泊船行隨僧錫入坐想佛衣傳樹
色深圍寺山腰細引泉眺遊情不厭翻欲息塵緣
宿峽山陳子壯
束峽行方峻沿江路欲迷水光疑兕伏嶂靜覺猿啼風
觸松根轉星浮石角低從來思設險他日罷征西
以上五言律
遊峽山孫蕡
明日青陽逼歲闌繡衣聊得共躋攀雲鋪鶴背浮金殿
風引猿聲嘯玉環薄宦豈堪重作客故鄉惟有一登山
藤床睡殺梅花月輸與蒲庵老衲閒
遊羅浮孫蕡
四百峯巒江海上飛雲絶頂敞玄都丹砂五色時光現
紫翠中天半有無觀裏松枝常駐鶴山間竹葉盡成符
鐵橋歸去多真賞爛醉仙人白玉壺
遊峽山黃哲
峽束滄江萬壑雷梵王樓閣倚天開山從中宿城邊起
水自連州港上來風葉捲時猿獻玉雨花飛處客登臺
青鞋未訪和光洞奏賦金門亦壯哉
韓瀧金幼孜
重泛仙槎憶舊遊酒酣乘興獨登樓隔溪好鳥啼烟樹
兩岸殘陽送客舟懷古山川關雅興凴高天宇豁凝眸
昌黎勝槩今何在惟有寒瀧東自流
五指山丘濬
五峯如指翠相連撑起炎州半壁天夜盥銀河摘星斗
朝探碧落弄雲烟雨餘玉筍空中現月出明珠掌上懸
豈是巨靈伸一臂遙從海外數中原
粤秀山倫以諒
攀蘿猶覺苧衣單短壑松隂午亦寒孤鳥帶風來郭外
片雲浮雨過江干高低遠樹如烟織濃淡青山入畫看
萬里晴空堪眺望晚來杯酒正交歡
登大科峯方獻夫
晚來偶發登臨興策杖高淩絶頂頭盡見百川歸大海
却疑諸嶺在平丘拂雲天外觀何極選石松根坐不休
一枕借眠誰可共幾回飛夢到羅浮
遊觀翠巖方獻夫
振衣誰上紫雲頭借濯瑤池萬古流蒲菊何心穿石峭
松梅得意倚巖幽層崖翠引千山嶂虛壑空生六月秋
九曲武彜何必問因君閒憶訪方舟
遊靈洲山霍韜
入眼浮漚見此臺嶺南佳勝自天開何人兩屐松根出
千載孤舟夢裏來枕石老龍三月睡高岡鳴鳳幾時回
凴欄吟望情何極近浦吹笙曉棹催
遊羅浮湛若水
聞歌一夜動幽懷直踏飛雲萬丈崖翠靄浮空白日暝
虹橋有路青天來三月二月春之半千山萬山花正開
笑問仙源杳何許雲濤浩浩不堪裁
謁增江祖祠王守仁
海上孤忠歲月深舊壝荒落杳難尋風聲再樹逢賢令
廟貌重新見古心香火十年傷旅寄烝嘗兩地嘆商參
鄰祠父老皆仁里從此增城是故林
鎮海樓何維栢
兀兀層巒控海樓仙城繚繞跨浮丘雲封野寺三千界
風度長空萬里秋極目星河依北斗迴瀾砥柱屹中流
登臨莫謂炎方遠鄒魯年來是此州
遊白雲山何維栢
登臨地迥三城盡紫翠烟深一逕微雲淨九龍依洞出
臺空孤鶴向人飛千山佳氣還依樹萬壑涼飈故拂衣
悵望清秋情不極皓歌回首月斜暉
菩提壇何維相
清齋飯罷暮鐘時墖裏傳燈樹影稀僧在上方秋寂寂
月生東海夜遲遲風旛著相心先動明鏡非臺性自知
却笑黃梅留偈别三更衣鉢使人疑
鎮海樓黎民表
朱甍畫棟逼星河秋色蒼然隠薜蘿地轉青山開越井
天懸綠水下牂牁凴欄漸覺清商冷顧影其如白髮何
烏鴈有懷成悵望浮雲西北晚來多
遊蒲澗黎民表
青林䆗窱絶塵氛一派鈞天下界聞龍去不收千日雨
鶴來還動滿溪雲山瓢祇獻長生酒石室應藏内景文
歸去幔亭何日到緘書先報武陵君
遊浮丘山黎民表
解組南歸問五湖昔遊風月未曾孤閒攜天祿青藜杖
來坐仙人白玉壺碧海蓬萊今不遠丹砂勾漏豈全無
前身恐是浮丘伯勝事重逢蔣大夫
遊石室山黎民表
白玉樓中貯列仙浮來滄海是何年風塵半出忩前地
日月雙懸袖裏天苔雜雨花生坐榻澗含春溜入平田
輕舟欲采芙蓉去觸散芳湖九點烟
鎮海樓梁有譽
丹丘裊裊虚無裏下界遙看紫翠重星斗暮懸溟海樹
烟霞秋斷越山鐘杯前風景非秦代樓外關河盡漢封
搔首白雲應可掇誰騎黃鶴躡仙蹤
遊蒲澗梁有譽
磵道秋生松桂風泉聲飛下綠雲中何時天外招黃鵠
此日巖前看白虹露濕野壇丹井合苔昏荒徑菊湖空
興來負笈歸何處五嶽迢遙路不窮
遊羅浮梁有譽
縹緲丹梯萬仞餘風塵回首列仙居石樓積翠臨滄海
鐵柱龍泉落紫虛鸞鶴凌霞時自度松苓滿地日堪鋤
何當歸訪葛洪去四百峯頭好結廬
東臯李東陽
日日沙頭看鳥飛柴門剛枕釣魚磯鶴鳴驚見海穿月
客笑不知風滿衣鄰舍牆邊呼酒近故人天上寄書稀
從今小隠須稱大新向長安市上歸
鎮海樓孫永思
粤王臺接五層樓極浦名山傍古丘瘴海波濤浮日月
炎江風雨自春秋亂帆歸晚歌相應綠樹含烟翠欲流
莫向危欄聽吹笛武陵離思在南州
遊峽山孫永思
峻閣層欄俯碧流峽山佳勝冠南州烟霞日抱魚龍窟
松桂高含帝子樓石壁題詩空暮鳥飛來風雨定何秋
故山猿鶴盟原舊悵望青雲笑去舟
鎮海樓李時行
縹緲飛樓高接天窗臨星斗望中懸浮空雪浪三江口
映樹晴霞五嶺前草長粤臺連野色花深藥圃暗春烟
倚闌極北頻回首遙指長安在日邊
遊峽山王佐
紫殿金光滿九霄魚龍峽裏駭波濤夜聞風雨空山動
曉見雲霞别殿高靈鵲翺翔棲未定野猿魍魎去還號
昨遊綠鬢今如雪莫怪栽松鶴已巢
遊峽山陳獻章
孤舟昔繫飛來寺白首重來十四秋若有西風吹綵鷁
何如老子坐青牛留情世事終難補得意雲山亦易休
見說夔龍滿朝著九重應許放巢由
舟經西樵陳獻章
青谿落日江濛濛百丈曳過樵嶺東萬里山河秋色裏
滿船笳鼓浪聲中衰顔下照波濤日幽思長吟島嶼風
却望蒼梧在何處東籬今負菊花叢
登浴日亭陳獻章
殘月無光水拍天漁舟數點落前灣赤騰空洞昨宵日
翠展蒼茫何處山顧影未須悲鶴髮負暄可以獻龍顔
誰能手抱陽和去散入千崖萬壑間
前題王漸逵
雲磴霏微紫翠環清秋載酒一凴闌江山對客還如識
風雨欺人故著寒地軸半隨南極盡海潮多趁暮天寬
却從浴日亭邊望絶勝羅浮夜半看
遊峽山周振
兩岸嵐光擁翠岑飛來蘭若在山隂香飄花雨諸天近
路入松蘿一逕深猿送玉環歸野洞僧翻貝葉坐雲林
觀風幾度閒登覽踏破烟霞發浩吟
前題黃光昇
落日維舟訪古臺萬山過雨正春回林間石出侵雲上
檻外江流到海來地迥時聽仙管度心清暗覺寶花開
三千世界本寥廓九萬鵬歸寧用催
前題吳國倫
一線江流萬仞山嵐烟迴合隠禪關佛來自擁青蓮座
猿去空遺碧玉環幽逕薜蘿穿象外上方鐘磬落雲間
波銜片月龍宫吐兩岸芙蓉可盡攀
前題羅洪先
飛來古寺枕江邊鐘鼓微茫樹接烟千點落花寒食雨
數聲啼鳥夕陽天妙高臺上多遺草如意亭中有太玄
我是九霄雲路客豈應疎懶傍魚船
前題趙志臯
天削靈山福地開舒州何代此飛來兩峯高並青霄逼
一瀉中泠碧玉迴釋子西來曾掛錫仙翁南訪舊登臺
行過愧我風塵色日暮諸天首重回
遊浮丘山趙志臯
仙人吹鳳去山中縹緲神丘有路通渤澥已非珊井在
莓苔深掩石壇空移官愧比西湖長策杖欣逢北海翁
遙望九天佳氣鬱扶搖還擬問鴻濛
遊白雲山王弘誨
一上名山石磴懸禪宫高倚翠微巔江波泱莽晴常雨
海霧蒼茫斷復連緱嶺似乘鸞鶴下仙槎真泛斗牛旋
不須方外尋真訣自是人間别有天
遊靈洲山王弘誨
海上青山一柱孤寶陁雲擁巨鼇扶天連瓊島迷吳岫
地控珠江鎮粤都千古衣冠曾表郭百年風韻尚傳蘇
登臨莫問前身事作賦空慚漢大夫
遊羅浮王弘誨
何處神山四百峯丹梯萬仞削芙蓉瑤臺積翠臨暘谷
鐵澗飛泉瀉玉淙丹洞雲深留鶴馭澄潭秋漲蟄蛟龍
七飛擬鍊超塵刦桂父安期信可通
題五指山王弘誨
地盡南溟氣復連五峯如指勢擎天浴光應捧咸池日
染翠疑探太乙烟瑤島露分仙掌湛寶輪花傍佛支懸
寰中諸嶽分羅立誰向鴻濛握化原
前題王世貞
東南欲盡覺天寬矗立高標障海瀾掩日修羅雲外掌
摩空銅柱露中盤削成華嶽峯峯秀寫出郇公朵朵寒
寄語地靈王學士九重今借指南看
遊白雲山陳堂
為問仙蹤事有無尋幽嵓岫亦清都臺空不見千年鶴
磵冷猶懸九節蒲物外江山浮世界雲間丹竈亂蘼蕪
無才正欲從仙隠落日踟蹰聽鷓鴣
登大科峯陳堂
獨上樵峯最上頭大科蕭颯黯然秋望窮南北東西盡
水抱乾坤日月浮劍氣凴陵吞六合歌聲寥廓俯神州
翛然身世雲霄外不數盧敖汗漫遊
同鄭使君七星巖葉春及
青山如戟倚雲霄仙去巖空鶴可招蜃市氣澄金闕出
龍宫雲閟玉書遙風生桂楫時呼酒月冷松門夜聽簫
濟世正憐公等在漫圖生計向漁樵
端州慶雲葉春及
越裳東築受降城回首長鯨蹴浪行非霧遠含崧樹曉
斷虹先報峽山晴風雷一駕黿鼉窟日月雙懸驃騎營
聞道光華歌聖世將因並入管絃聲
登飛來寺葉春及
峽束澄江靜不流深藏紺殿萬峯幽玉環洞杳風生樹
金鎖潭空月滿舟帝子南來山竹裂仙人東去穀亭留
少年彩筆頻經此捧檄重遊笑白頭
第一樓秋興(卽郡城鐘樓年讀書於此)葉春及
萬石樓高切太虚家貧還得此樓居青山入戶寒偏瘦
綠鬢逢秋晚漸疎北郭長楸朝騁馬西隣明月夜吹竽
成都揚子惟清靜門外無人只著書
題觀羅臺葉春及
為愛羅浮四百峯築臺江上看芙蓉青苔坐掃蛟龍動
白髮遊憐鶴鹿從雲起錦屏開絶壁雨晴素練掛疎松
問余石洞幽棲處東望巑岏第幾重
海珠姚光泮
清秋珠海瘴雲空露湛蒹葭夜正中一鑑光懸天上下
萬山晴映水西東岧嶤銀闕涵江樹浩蕩金波漾晚風
載酒臨流人似玉却疑飛度廣寒宫
遊西湖懷蘇文忠魏浣初
玉局文心絶代無天教到處領西湖不緣浪迹頻仙謫
爭得蠻鄉入畫圖秋色斷橋連嶂起寒鴉古木一亭孤
羅浮道士今何在月出山空似可呼
遊西樵郭槃
一望樵湖野水分奇峯嶻嶪絶纖氛巖光半落仙人石
日影全遮玉女雲四月餘寒生几席九天空翠散氤氲
乘風便欲凌飛翰漫向青霄訪道君
遊浮丘山郭棐
春暇相隨訪泬寥五雲樓觀鬱岧嶤虚堂白晝聞天籟
深洞青林濕露標海上丹砂何日就巖前烟樹此相招
閒來我欲跨玄鶴直上仙都度石橋
前題張廷臣
綠樹春穠谷鳥啼仙山映帶曲池西譚玄擬見丹砂就
藉草翻憐玉液攜容與鳬鷖芳渚集參差樓閣暮雲齊
朱明此去蓬瀛近不似桃源路易迷
前題區大相
海上何年大藥成蒼茫島樹近東瀛烟霞似挹浮丘袖
風竹宜調子晉笙仙去壇荒丹井在客來雲起毒龍迎
凴誰共拾金光草十二樓高近在城
遊石室山區大相
磴道紆迴碧霧盤玉虚宫闕上巑岏何來靈氣真人御
不盡長風大壑寒洞口秋隂連薜荔巖前空翠濕琅玕
丹梯裊裊非塵世鴻鴈冥冥愧羽翰
前題區大樞
彩霞飛自赤城標雙棹凌空渡玉橋波上星辰三島接
湖中雲樹十洲遙層巖錦石晴相映小洞桃花晚故飄
共促仙杯駐顔色醉來同聽紫鸞簫
前題王清
神斧何年奪化工倚天鑿破玉芙蓉洞簫夜月來仙鶴
石壁春雷起蟄龍千古未勞金鎖合四時長藉白雲封
酒酣猶覺風生腋疑在蓬萊第一峯
前題田汝成
曾聞宿石當空隕今見靈巖大地開環極只疑霄漢上
乘槎直拂斗牛回盧敖天上鸞騶渺蕭史雲中鳳吹來
坐久恍然塵世迥白榆歷歷望三台
登玉廩峯區大任
獨吹鐵笛一臨霞青玉壇邊散曉鴉洞逼金華羊是石
嶺疑緱氏鶴為車瀑前木客支茶竈雲裏山都問酒家
莫遣移文羞澗壑周顒真欲老天涯
遊鐵泉精舍區大任
巖前舊是子雲家門掩飛泉一道斜石室竟藏高士傳
山園猶種故侯瓜虎看丹竈多年火樹掛詩瓢幾度花
小草尚慚曾出洞至今猿鳥悵烟霞
遊靈洲山吳桂芳
曾依京口望金山海上重逢亦巨觀仙掌高擎凌萬派
滄波東下見孤巒雲移蜃閣中流駐風送潮聲四面寒
勝地登臨春日暮鄉心極目路漫漫
前題郭大治
重謁蘇臺感素秋江山不改舊年遊蕭蕭貝葉連青嶂
漠漠楊花漾碧流紺宇祇應留古跡瓊枝空自老丹丘
不勝仰止高山意赤碧金蓮思亦休
前題葉夢熊
津頭相送意遲遲伐鼓開帆傍醉時别去青山惟有夢
朅來白髮漸成絲穿林細聽風聲滿拄杖頻看島影移
獨怪醒餘天際隔峽雲汀柳轉淒其
前題李開芳
海上驚看小六鼇故人天外賸揮毫蹉跎浪跡慙清境
停望寒江捲夜濤若問前身三島近相思回看七星高
蒼茫莫負靈洲勝笑把山花對濁醪
遊噴玉巖甘學
息履巖頭再振衣千秋回首憶同誰水聲不似當年響
石壁猶存去日詩野老掃苔驚客暮山花催鳥報春遲
未知真隠歸何處斜照闌干半謝時
遊白雲洞譚清海
西樵勝跡朝元洞萬丈丹梯紫翠連濯雨飛虹凌白日
出雲孤劍插青天靈姬玉瑟秋仍響仙客龍宫夜不眠
谷口紅塵車馬度金函玉簡向誰傳
登聚仙臺霍尚守
妬人風雨喜初收千仞危臺夏亦秋芳樹遠分孤嶼色
丹崖晴照大江流欣逢謝傅登臨興笑效盧生汗漫遊
更聽玉簫鳴夜月風流不數武昌樓
遊都嶠山曾仕鑑
洞門春盡紫烟重勾漏西來見此峯赤日空林啼虎豹
青天飛翠濕芙蓉高巖酒滴天花雨哀壑風傳石室鐘
更欲振衣凌絶壁碧桃千樹暮雲封
入羅浮曾仕鑑
去年勾漏過寒食今日羅浮亦暮春滿地松苓何歲月
諸天宫闕自金銀丹砂草碧迷仙令符竹煙深失羽人
惟有豫章祠下月清光長照水粼粼
七星巖曾仕鑑
海上仙山散白榆瑤花如雨墮清都丹梯倒綴藤蘿黑
石室青含日月孤駐舸樓臺觴隠映入天鐘磬韻虛無
蓬萊清淺須臾事一醉同君卧玉壺
遊曹溪劉克正
道在無生悟者稀遲來猶得款禪扉天開寶地出龍象
人自祇園傳鉢衣溪上雲霞常映帶山中蘭若歲芳菲
勞勞塵土多年夢暫向空門學息機
以上七言律
海珠區大任
江遶前朝寺山開故國樓匡床還對月楚客自唫秋葉
落禪房冷鐘鳴旅鴈稠僧逢大小朗地即鳳麟洲酒為
攢眉去言從灌頂酬寂寥師講後幻滅祖燈留旛影閒
霄梵潮聲急溟流袁宏將訪道相約過羅浮
錦石巖楊起元
化邑兹巖勝金仙自幻裁丹青緣半壁珠玉落中台水
帶西來意山當震旦開猿猴蒼木外雞犬白雲隈仙枕
盤牀睡龍聞說法來簷花晴亦雨山鳥倦還回太史藏
書室仙人煉藥臺彩雲飛玉宇佳氣接蓬萊同看烟霞
興慚無丹雘才長歌仍未盡呼酒更傳杯
石門山别友黎正
北接梅關道南連穗石城潮隨滄海落山與白雲平遠
岫呈秋色斜陽弄晚晴僅離三舍影遙見半輪明綠樹
棲霞錦金波漾翠瓊牛羊來草墅烟火起柴荆歸客心
千里行途驛幾程羣英羅偉餞尊酒叙離情風起征帆
急潮平去棹輕鷗飛檣近白山過目留青對景圖堪寫
搜詩句易成瓊臺入烟霧儋耳限蓬瀛惜别思投轄銘
心若斷纓為公歌此曲感激意縱橫
鄭端州邀星巖登高因之泛湖葉春及
作賦三秋客登高九日筵寒螿啼草露雲鴈下江烟洞
窈層城外山浮積水前金箱圖五岳芝闕儼羣仙太守
庭多暇邀賓席屢遷朝登松閣靜夕返桂舟牽簫鼓中
流震樓臺落影懸殊方黃菊節萬頃白鷗天棋拙逢強
敵杯深怯老年鶡冠吾自放鵬路爾俱鶱良吏雙聯璧
酣歌獨扣舷醉非風側帽歸愛月隨鞭何必東籬酌王
弘有酒錢
遊靈洲山梁有譽
東坡不可作遺像見丰標臺接丹丘月門臨滄海潮一
官空白首十載為青苗玉簡芳名紀瑤編綺思饒感時
真笑賈著論每凌晁伊昔金蓮遇何年斷梗飄投珠人
共惜毁璧妬難消舊蹟嗟平漫荒祠更寂寥砌閒衰草
積牖暗暮雲飄懷古難成調思君詎可招丹青猶藹藹
松檜已蕭蕭漁火連江暗禪鐘振壑搖旅懷多感激行
矣寄長謠
以上五言排律
遊西樵山王學曾
高秋結侣泛孤航遙陟西樵共采芳萬仞丹梯雲竇杳
千山紅葉澗聲長凌霄老桂香初藹待月天池夜未央
晨爽杖藜尋幻蹟朝暉倒影聚仙房瑤臺怪石嶙峋現
丹嶠叢霞縹緲光巖列九龍棲燕雀天開雲谷蔭松篁
玉崖瀑落珠簾璨石室雲生古木蒼竈冷久湮仙子舄
砌隂空隠薜蘿牀振衣攀躡大科頂把酒逍遙見日傍
奏技能令天一笑凴虚何異鶴孤翔層巒叠巘如羣垤
赤縣神州布八荒錯落錦巖烟澹蕩崚嶒虹洞翠飛揚
雲泉不減風雷壯曲沼頻傳主客觴孤劍插天凌日月
石橋流水奏笙簧坐來頓覺塵心淨歌罷寧知醉態狂
興盡不妨歸棹促出山聊賦遠遊章
以上七言排律
度大庾嶺汪廣洋
春深長憶出秦關寒擁貂裘馬上還今日入關春更淺
野花紅白草斕斑
坡山湛若水
白蓮池畔訪仙蹤曾聽攢眉夜夜鐘七十年前燈火地
東尋無路白雲封
春草園梁儲
綠徧江南夢不知何人今見畫中詩瑤琴一弄香烟歇
滿眼青青亦自疑
峽山飛來寺海瑞
峽中奇勝擬蓬萊想是當年欲建臺天恐此方窮土木
故令神物特飛來
題西樵山留石劉克治
一片雲根竹徑斜千秋長屬列仙家崢嶸疑是支機石
笙鶴同君醉弄霞
遊靈洲山林烴
孤峯突兀水縈迴艤棹攀巖覽勝來不見當年蘇學士
空留遺跡妙高臺
遊蒲澗王漸逵
九節菖蒲生澗烟人傳此地駐飛仙何當共覓安期跡
數到蓬萊清淺年
江門三首曾仕鑑
廬阜晴開碧玉樓十年三度此維舟伊人何處蒹葭暮
縱有青樽不管愁
迴合青山一水分萬家煙樹接黃雲孤舟酒醒江門月
篴裏梅花盡夜聞
鷺宿沙青江水空楚雲回首月明中長風鼓柁厓門去
萬里滄波興不窮
馬鞍岡董其昌
鞭石何年自海東平岡一踴類行空標形笑取山為馬
不入驪黃牝牡中
望夫石徐渭
海天萬里渺無窮秋草春花插髻紅自送夫君出門去
一生長立月明中
白雲洞梁可瀾
人遊仙洞多迷路惟有仙人路不迷一片白雲開洞口
野人還往小巖谿
以上七言絶
廣東通志卷六十一
