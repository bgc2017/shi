廣東通志卷四十三
謫宦志(流寓附)
仕宦謫籍嶺南尤衆豈非以古荒服地而蠻烟瘴
雨之鄉歟夫君子之事君也賞罰予奪君所命也
東西南北君所使也君有用不用之異而臣無忠
不忠之分所以竄逐之餘鞠躬盡瘁績有不朽仍
歸名宦若乃樹品雖高宿勲亦爛而放廢閒曹徜
徉詩酒賦小雅之巷伯吟屈子之江潭哀而不傷
怨而不怒則編之日謫宦抑亦寓公之類也故以
流寓附焉志謫宦
漢毋將隆字君房蘭陵人累官冀州牧哀帝初以高
第入為京兆尹遷執金吾後帝命中黃門發武庫兵
送董賢等隆執奏收還之帝不悦左遷沛郡都尉遷
南郡太守王莽少時慕與隆交隆不阿附及莽秉政
使大司徒孔光奏隆前為冀州牧治中山馮太后獄
陷無辜免官徙合浦
隂軼新野人曾祖姑麗華為光武皇后緣戚屬世為
卿校恩寵無比軼有女弟和帝時為貴人已立為后
軼常以盛滿為憂十四年后廢徙軼合浦比至郡益
自畏慎常周卹貧乏閉戶涉獵經史恂恂如儒生永
初四年賜歸
吳虞翻字仲翔餘姚人少好學有高氣年十二客有
候其兄者不過翻翻追與書曰僕聞琥珀不取腐芥
磁石不受曲鍼過而不存不亦宜乎客得書竒之由
是見稱為孫策功曹待以交友之禮嘗以所著易注
示孔融答書曰聞延陵之理樂觀吾子之治易乃知
東南之美者不獨會稽之竹箭也孫權時為騎都尉
翻屢犯顔諫諍權不悦翻性疎直數有酒失權積怒
遂徙翻南海雖處罪放而講學不倦門徒嘗數百人
又為老子論語國語訓註皆傳於世翻既放棄嘗曰
自恨疎節骨體不媚犯上獲罪當長没海隅生無可
與語死以青蠅為弔客使天下一人知巳者足以不
恨初山隂丁覽太末徐陵或在縣吏之中或衆所未
識翻一見之便與交善終成顯名在南十餘年年七
十卒歸葬舊墓妻子得還翻子十一人氾最知名嘗
為監軍使以討扶嚴功拜交州刺史封餘姚侯
樓元字承先沛郡人孫皓時為大司農禁中主者舊
用親近人充之皓因人言令有司求俊良以應其選
元從九卿持刀侍衞正身率衆奉法而行每對切直
數忤皓意徙廣州東官令華覈上疏救之皓不聽元
既至廣州訪虞翻舊宅徘徊躑躅哀咽悽愴不能自
勝皓忌元名復徙元及子據付交阯將張奕使以戰
自效隂敕奕殺之據到交阯病卒元孤身隨奕討賊
持刀步涉見奕輒拜奕未忍殺會奕暴卒元殯殮奕
於器中見敕書還便自殺
齊劉祥字顯微莒人仕宋為員外郎自少好文學性
韻剛疎司徒褚淵尚宋公主復為齊佐命功臣入朝
以腰扇障日祥從側過曰作如此舉止羞面見人淵
曰寒士不遜祥曰不能殺袁劉安得免寒士永明初
遷長沙王諮議參軍以罪當誅武帝别遣敕祥曰我
當原卿性命令卿萬里思愆卿若能改革當令卿得
還乃徙廣州亡何病卒
張融字思光吳郡人弱冠解褐為宋新安王子鸞行
參軍出為封溪令路經嶂嶮獠賊執融將殺食之融
神色不動方作洛生咏賊異之而不害也浮海至交
州於海中遇風終無懼色鎮軍將軍顧覬之與融兄
有恩好覬之卒融身負墳土在南與交阯太守卞展
善展於嶺南為人所殺融挺身奔赴往還南海竟返
其喪嘗登越王城别友賦詩而歸後舉秀才對策中
第為殿中郎不就融為人風止詭越坐則危膝行則
曳步翹身仰首見者驚異齊高帝曰此人不可無一
不可有二
范縝字子真舞隂人齊永明中與魏和親簡才士為
行人而縝應選以此知名歴宜都太守後仕梁武帝
而中書令王亮與縝相友善縝嘗譽亮而鄙謝朏忤
旨下廷尉治之免死徙廣州初縝侍竟陵王子良子
良精信釋教而縝盛稱無佛子良問曰君不信因果
世間何得有富貴貧賤縝曰人生譬如樹花同發隨
風而墮有墜茵席者殿下是也有墜溷厠者下官是
也貴賤雖復殊途因果竟在何處子良不能屈縝在
南海累年徵還拜中書郎國子博士
隋房恭懿字慎言洛陽人性深沈有局量達於從政
隋開皇初為德州司馬政為天下最文帝曰恭懿所
在百姓親之不可不賞下詔拜海州刺史博士何安
言恭懿乃尉遲迥黨不當仕進遂配防嶺南未幾徵
還遇患卒洪州
唐崔仁師安喜人貞觀中為侍御史治獄仁恕遷給
事中左遷鴻臚少卿征遼東時以事除名起為中書
舍人檢校刑部侍郎幸翠微宫上清暑賦以諷帝稱
善賜帛五十段二十二年遷中書侍郎參知機務被
遇尤渥會有伏閣訴者仁師不時啟帝大怒流連州
永徽初授簡州刺史卒
張說字道濟洛陽人武后時任鳳閣舍人初魏元忠
為洛州長史張易之奴横暴元忠杖殺之及元忠為
相易之為其弟昌期求雍州刺史復不與因譖元忠
引說為助后親臨問說言臣實未聞俱易之所授耳
后怒流說欽州中宗立乃召還後累官中書令封燕
國公
杜審言字必簡襄陽人擢進士為隰城尉恃才高以
傲世見疾遷洛陽丞貶吉州司戶坐事免官還東都
則天召為著作郎神龍初流峯州嘗寓南海遊白雲
至亂石山賦詩往來交廣久之入為修文館學士卒
贈著作郎審言生子閑閑生甫檢校工部員外郎與
李白齊名時號李杜
沈佺期字雲卿内黃人進士及第由協律郎累除給
事中坐張易之長流驩州後稍遷台州錄事參軍歴
中書舍人卒自魏建安後迄江左詩律屢變至沈約
庾信以音韻相諧附屬對精密及宋之問與佺期又
加靡麗回忌聲病約句準篇如錦繡成文學者宗之
號為沈宋
王無競字仲烈東萊人少有文學初應舉下筆成章
及第解褐授趙州欒城縣尉歴監察御史轉殿中丞
舊例每日更直於殿前正班時宰相宗楚客楊再思
離班偶語無競前曰朝禮至敬公等大臣不宜輕易
以慢恒典楚客等大怒轉無競為太子舍人神龍初
坐詆訶權倖出為蘇州司馬再貶嶺外卒於廣州
韋方質萬年人雲起之孫中宗朝為地官尚書嗣聖
七年武承嗣等用事宰相皆下之方質獨不為禮尋
為周興所搆流死儋州
劉幽求冀人為朝邑尉桓彦範等誅張易之昌宗而
不殺武三思幽求謂彦範曰公等無葬地矣既五王
皆為三思搆死臨淄王入誅韋庶人幽求預參大策
太平公主將為逆幽求與右羽林將軍張暐謀使言
於上圖之暐洩其謀流幽求於封州崔湜諷廣州都
督周利正殺之王晙時為桂州都督道出其所遂留
幽求不遣得免未幾湜誅幽求復執政利正貶邕州
賜死時論快之
郭元振名震以字著魏州人少有大志十六為太學
生十八舉進士累官兵部尚書同中書門下三品睿
宗御承天門諸宰相走伏外省獨元振總兵扈帝封
代國公俄兼御史大夫復為朔方總管未行會明皇
講武驪山既三令帝親鼓之元振遽奏乃止帝怒軍
容不整引坐纛下將斬之劉幽求張說叩馬諫曰元
振有大功雖得罪當宥乃赦死流新州開元元年帝
思舊功起為饒州司馬道病卒贈太子少保
韋子春京兆人以文學為著作郎李白嘗贈之詩有
披雲覩青天捫虱話良圖之句李林甫久柄國咸寧
太守趙奉璋得其𨼆惡二十事將上之林甫諷御史
捕繋奉璋劾其妖言抵死子春坐與奉璋善貶端州
尉
劉長卿字文房河間人以詩名世開元間第進士為
監察御史歴淮西觀察使被吳仲儒誣奏貶潘州南
邑尉會有為之辨者除睦州司馬
王琇貞元中為戶部侍郎判諸道鹽鐵𣙜酒不事横
斂而軍旅獲濟名亞劉晏為韓滉所銜誣其餽米淄
青河中坐貶雷州司戶參軍既至會計倉糧賑救荒
歉民甚德之
凌準字宗一富春人以文學知名順宗朝為翰林學
士尚書都官員外郎坐王伾王叔文黨降連州司馬
元和三年卒於桂陽佛寺
林藴字復夢莆田人通經史嘗就四川節度使辟及
劉闢有異志藴曉以順逆闢礪劍加藴頸不能脅及
闢敗藴名重京師嘗以六事諷宰相李吉甫皆切中
當時極弊元和間為郴州刺史坐罪流儋州卒
鄭餘慶字居業滎陽人擢進士第貞元中拜同平章
事每奏對多傅經義貞元末貶為潮州司馬無遠謫
意尋遷尚書左僕射
柳公權字誠懸華原人博學多才工詩尤擅隸草穆
宗朝嘗以筆諫太和間以翰林學士謫辯州刺史既
至興利除害大有功於民後召還累官學士承旨以
太子太保致仕
栢耆魏州人有從横學急於立功王承宗叛耆以左
拾遺往使動以大義斂手削地聲振一時太和中李
同捷請降耆馳入滄州誅之為諸將所嫉貶循州司
戶參軍
李甘字和鼎隴西人長慶末進士累擢侍御史時鄭注
方嚮用甘曰若白麻出我必裂之坐輕肆貶封州司馬
李德裕字文饒贊皇人為翰林學士詔令典冊多出
其手敬宗時為浙西觀察使獻丹扆六箴文宗徵為
兵部侍郎轉四川節度使至鎮作籌邊樓圖蜀地形
留心邊事蜀人倚以為安吐蕃維州副使悉怛謀來
降德裕遣兵入據其城具奏其状牛僧孺沮之召為
兵部尚書進同平章事時朋黨相傾邪正混淆未幾
出為山南西道節度使自陳願留又為兵部尚書尋
復為鎮海節度使拜門下侍郎同平章事武宗朝德
裕請討澤潞算無遺策功成加太尉賜爵衞國公宣
宗即位以同平章事充荆南節度使執政白敏中乘
上下之怒竭力排之以為太子少保分司尋貶潮州
司馬再貶崖州司戶次年卒懿宗朝拾遺劉業言德
裕父子為相有聲迹功效竄逐以來血屬將盡宜賜
哀憫詔追復官爵贈左僕射
鄭亞字子佐滎陽人元和十五年擢進士第連中三
科聰悟絶倫文章秀發李德裕在翰林深知之出鎮
浙西辟為從事五年德裕罷相鎮渚宫授亞諫議大
夫出為桂管都防禦經略使大中二年德裕再貶潮
州刺史亞亦貶循州刺史卒於官
牛僧孺字思黯安定人幼孤好學工屬文第進士元
和初以賢良方正對策與李宗閔皇甫湜俱第一條
指失政其言骾訐不避當路宰相李吉甫怒泣訴于
帝帝罪有司牛李之仇蓋自此始穆宗長慶初以庫
部郎中知制誥徙御史中丞按治不法内外澄肅賜
金紫服以戶部侍郎同中書門下平章事會昌中罷
相留守東都武宗時累貶循州長史寬和得衆心宣
宗立徙衡汝二州遷為太子少師卒贈太尉諡文簡
李宗閔字損之宗室孫也擢進士大中元年拜同平
章事封㐮武縣侯以朋黨事為李訓等所劾貶潮州
司戶
宋姚鉉字寳臣合肥人太平興國中進士文辭敏麗
尤工書札淳化中直史館應制賦賞花釣魚詩特被
嘉賞賜白金襃奬之歴右司諫兩浙轉運使采唐世
文章分門編類選為百卷名曰文粹鉉雋爽尚氣薛
暎知杭州與之不協密摭其短以聞於上除名貶連
州文學所著文粹慕者建樓貯之卒後其子以書進
詔蔵内府命以一官
王履元符末坐上書貶斥新州後以修武郎副李若
水使金抗節不屈與若水俱死
洪湛昇州上元人咸平中同王欽若知貢舉欽若通
關節于臨津尉任懿後事露帝命邢昺等别鞫之懿
更指湛湛適使陜西還而獄已具削籍流儋州收贓
無有也乃假梁灝金銀器皿輸官竟死貶所人稱其
冤
寇準字平仲下邽人為宋名宰相澶淵之役有大功
王欽若譖之罷知陜州後再入相復為丁謂所阻貶
相州再貶道州司馬居無公署百姓争荷瓦木趨之
不督而成謂又誣準朋黨再貶雷州司戶參軍始入
雷境吏以圖獻準愕然曰吾少時有詩云到海只十
里過山幾萬重乃今日事耳人生得喪豈偶然耶及
丁謂貶崖州道經雷家人欲報讎乃杜門縦酒俟謂
行遠而止仁宗元年九月準卒歸葬西京道出公安
人皆設祭於路折竹植地掛紙錢焚之踰月枯竹盡
生笋衆為立廟後追贈中書令萊國公諡曰忠愍
鄭俠字介夫福清人擢進士高第調光州司法參軍
入監安上門貽書王安石請罷新法不報適大旱九
月遂繪流民圖以上神宗觀圖長嗟翼日詔罷青苗
等法十八事越三日大雨遐邇大悦安石上章求去
吕惠卿鄧綰泣言於帝於是新法一切如故及惠卿
執政俠復論之編管汀州惠卿中以事議致之死帝
曰俠所言非為身謀豈宜深罪惟徙英州英人無貴
賤皆加敬禮争遣子弟從學哲宗立始得歸蘇軾孫
覺奏授泉州教授元符七年再竄於英徽宗立赦還
故官復為蔡京所奪自是不復出宣和初卒
劉安世字器之大名人從學司馬光諮盡心行已之
要光教以立誠且令自不妄語始元祐初為諫議大
夫抗論章惇等數十疏元符元年蔡京治同文館獄
惇因諷之以併陷安世貶少府少監新州别駕安置
英州詔徙梅州惇與蔡卞必欲置之死因使者入海
島殺陳衍諷令過安世脅使自裁使者不忍又擢土
豪為轉運判官令殺之判官承意疾馳將至梅郡守
遣客勸自為計安世色不動對客飲酒談笑自若徐
書數紙付其僕皆經紀同貶當死者之家事也後判
官未至二十里嘔血而斃安世得免亦無喜色投荒
六年累涉瘴鄉氣不少挫蘇軾以為鐵漢宣和六年
復待制卒諡忠定
蘇軾字子瞻眉州人累官禮部尚書兼端明殿翰林
侍讀兩學士出知定州紹聖中忤章惇蔡卞御史論
軾制詞譏斥落職知英州未至貶寧遠軍節度副使
惠州安置初至寓合江樓繼遷嘉祐寺後乃卜築于
白鶴峯居惠幾四年泊然無所芥蔕人無賢愚皆得
其歡心疾病者畀之藥殞斃者納之竁又率衆為東
新西新二橋以濟病涉者惠人愛敬之連貶瓊州别
駕昌化軍安置僦官舍有司不可乃寓城東天慶觀
結桄榔菴以居儋人争運甓畚土助之嘗與幼子過
著書及從父老遊將終身焉凡三載徽宗立始移廉
州後召還卒諡文忠
蘇轍字子由軾弟也累官門下侍郎紹聖初李清臣
鄧潤甫等復用言熙豐事轍上疏論諫哲宗不悦落
職知汝州累謫化州别駕雷州安置移循州嘗著龍
川略志龍川别志徽宗即位徙永州卒諡文定
秦觀字少游一字太虛高郵人少豪雋慷慨溢於文
詞舉進士不第見蘇軾於徐為賦黃樓軾以為屈宋
才又薦之於王安石勉以應舉為親養始登第調定
海主簿蔡州教授元祐初軾以賢良方正薦觀於朝
累官國史院編修官紹興初坐軾黨貶雷州徽宗立
復宣德郎召還後卒於途
劉摯字莘老東光人擢甲科高等校勘館閣哲宗即
位擢侍御史正色彈劾多所貶黜百僚敬憚時人以
比包拯累遷尚書右僕射摯峭直有氣節通達明銳
觸機輒發不為威怵利誘故與邢恕善又間與章惇
接由是言官交章劾之以觀文殿學士罷知軍州紹
聖初再貶光禄卿蘄州居住四年陷邢恕之謗貶鼎
州團練副使新州安置惟一子從家人泣涕願侍不
聽至新州數月以疾卒紹興初贈少師諡忠肅
梁燾字況之須城人舉進士元豐時久旱燾因上書
言新法大為民害元祐中為尚書左丞極言蔡京不
可用改知潁昌府後以司馬光黨黜知鄂州三貶雷
州别駕化州安置徙其子於昭州元符三年竟卒於
化州徽宗即位詔許歸葬錄其子孫
范祖禹成都人忠正無黨紹聖初以龍圖學士知陜
州言者文致其罪連貶永賀賓三州安置化州竟卒
公論惜之
唐坰錢塘人熙寧中為監察御史四年疏論時事章
二十上皆留中坰因百官起居叩陛請對遂宣讀六
十條大要言王安石曾布表裏擅權帝屢目止之坰
辭色自若讀已下殿再拜而退安石諷閣門糾其瀆
亂朝儀貶潮州司馬
鄒浩字志完晉陵人第進士哲宗親擢為右正言有
請以王安石三經試舉人者浩論其不可而止時章
惇用事已廢孟后遂立劉后浩上疏諫坐除名新州
羈管徽宗即位以舊官召浩還朝後又竄昭州高宗
即位贈寳文閣直學士諡曰忠
陳次升字當時僊遊人徽宗時為侍御史極言章惇
曾布蔡京蔡卞之奸崇寧中京卞復用陷以黨事落
職除名編管循州政和中復舊職
唐庚字子西丹稜人善屬文紹聖中舉進士遂入為
博士以張商英薦提舉常平大觀四年商英罷相庚
亦坐貶安置惠州嘗遊羅浮有佛跡湯泉卓錫泉諸
篇後乙卯會赦復官歸蜀道卒
李璆字西美汴人登政和進士除國子博士出知房
州宣和三年廷議取燕璆上疏切諫謫監英州清溪
鎮明年赦還為郎試中書舍人建言忤大臣罷紹興
中累遷徽猷閣直學士四川安撫制置使所著有清
溪集嶺南衞生歌
陳瓘字瑩中南劍州人初授浙東越州判官為守蔡
卞所知瓘察卞心術常不欲近章惇入相引與同載
首言欲斥司馬光奸邪瓘曰果爾當失天下之望惇
不悦徽宗初立以韓忠彦薦為左正言論罷蔡京章
惇擢瓘給事中後投書曾布辨論不合布惡之出知
泰州崇寧元年與龔夬等俱貶袁州又移廉州瓘在
貶所自署其齋曰了齋杜門謝客觀經史百家之書
善者必錄於壁既而合為一冊名曰壁記又著尊堯
集五年遇赦自廉移柳稍復宣德郎京憾未解連歲
貶斥竟卒於楚高宗時追諡忠肅
龔夬瀛州人徽宗時為殿中侍御史極論章惇蔡京
大罪又上疏乞正元祐后冊位號遂削籍編管房州
後徙化州以赦得歸
任伯雨字德翁眉山人徽宗初立伯雨為右正言首
擊章惇繼論蔡卞且將劾曾布布覺之徙度支員外
郎崇寧二年黨事作削籍編管通州尋徙昌化軍安
置時宰猶未厭心用匿名書復逮其子而妻又適死
於淮報至伯雨處之如平時居三年乃釋歸後贈諫
議大夫諡忠敏
李綱字伯紀邵武人徙居無錫政和二年進士累官
太常少卿徽宗時率師勤王高宗即位拜尚書右僕
射兼中書侍郎上十事擬姚崇要說力諍張邦昌僭
逆當誅而贈恤死義諸臣帝從之尋為黃潛善汪伯
彦所沮張浚遂劾綱買馬招軍之罪落綱職居鄂州
復徙萬安軍至瓊浹旬詔移雷州後卒於福州諡忠
定
趙鼎字元鎮聞喜人高宗朝為名宰相因秦檜所構
陷貶清遠軍節度使潮州安置在潮五年杜門謝時
事有問者但引咎而已檜黨詹大方復誣訐之安置
吉陽軍門人故吏不敢通問惟廣西帥張宗元時饋
醪米檜聞之令本軍月具存亡状鼎疾遣人語其子
汾曰檜必欲殺我我死汝曹無患矣自書銘旌云身
騎箕尾歸天上氣作山河壯本朝遂不食死天下聞
而悲之明年詔許歸葬孝宗朝贈太傅追封豐國公
諡忠烈
張浚綿竹人唐丞相九齡弟九臯之後徙蜀紹興乙
丑上疏極論時事秦檜大怒令中丞何若論之以特
進提舉江州太平興國宫連州居住浚在連館濯纓
堂嘗登列秀亭眺覽自適構書院於嘉魚坊後徙永
州尋拜相兼樞密使封魏國公
李光上虞人高宗朝參知政事紹興間秦檜定和議
光斥檜懷奸悞國連謫瓊州安置居八年屢被謠諑
移昌化軍怡然自適年踰八十精力不衰亭臺扁詠
多出其手後三年以郊恩復左朝奉大夫至江州卒
孝宗朝復資政殿學士諡莊簡
楊煒越州人同郡李光執政而金人議和煒移書責
光後為黃巖令詆秦檜悞國除名萬安軍編管同時
有于鵬者岳飛部下參議官秦檜惡之亦除名編管
萬安軍
胡銓字邦衡盧陵人高宗朝樞密院編修疏言和議
之非請斬秦檜王倫孫近遂編管新州紹興十八年
新守張隸訐銓與客唱酬謗訕怨望再謫吉陽軍日
以訓傳經書為事二十五年檜死量移衡州乾道中
為資政殿學士卒諡忠簡
胡寅字明仲登進士秘書省校書郎楊時為祭酒寅
從學焉遷司門員外郎金人議立異姓寅與張浚趙
鼎逃太學中不書名張邦昌僭位棄官歸起為駕部
郎累官禮部侍郎兼侍講嘗草詔追廢王安石配享
行遣章惇蔡卞人皆快之尋引去復上書言天下事
秦檜忌寅坐與李光書落職責授果州團練副使新
州安置尋復其官在謫所著讀史管見十萬言及論
語詳說皆行於世
折彦質字仲古紹興六年趙鼎為相屢薦彦質僉書
樞密院事忤秦檜為所排謫昌化軍至廣州寓開元
萬夀寺鑿井得泉甚美人號折公井至儋與寓士許
廷惠輩效司馬光真率會為鄉約五日一集太守李
行中與焉後移郴二十五年詔復官
曲端字正甫鎮戎人初以父戰没授三班借職歴都
綂制知渭州建炎四年秋兀术窺江淮宣撫張浚議
出師而端欲待訓兵秣馬浚不悦會金人焚邠州遂
罷端兵柄與祠再責海州團練使萬州安置
朱翼字仲新安慶人弱冠入太學三舍登科歴官中
書舍人秦檜惡其不附和議諷言者論其黨趙鼎謫
居韶州十四年始寓延祥寺後於城西南隅得黃氏
廢圃居之名山勝境題詠殆遍所著有湘江集後遷
秘閣修撰
洪皓字光弼樂平人慷慨有經略四方志登政和進
士第為秀州司錄建炎初擢徽猷閣待制假禮部尚
書使金通問金令事劉豫皓峻拒之因流之冷山拘
留十五年不為屈先後使者十三人惟皓與張邵朱
弁生還而皓節尤顯歸除徽猷閣學士提舉萬夀觀
兼權直學士尋忤秦檜出知饒州諫官詹大方李勤
等阿檜意累劾皓責授濠州團練副使安置英州居
九年始復朝奉郎徙袁州至南雄卒後一日檜亦死
帝聞皓卒嗟惜之久之復徽猷閣學士諡忠宣
陳鵬飛字小南永嘉人紹興中進士邃於經學秦檜
子熺常從之遊在禮部時熺為侍郎文書不應令鵬
飛輒批還之熺寖不平鵬飛為崇政殿說書因講春
秋母以子貴言公羊說非是檜怒謫惠州築室於舍
人巷以居吟詠自適卒於惠有羅浮集行於世
韓紃紹興中任澧州推官上書諫和議知州李紹祖
得其副本獻於秦檜以為動搖國是編管循州
鄭剛中字亨仲金華人登進士累遷侍御史使金還
除禮部侍郎出為四川宣撫使治有方略秦檜怒其
專擅遂謫桂陽軍再貶濠州團練使復州安置再徙
封州卒
莫汲湖州人自號月河紹興間為國子監正秦檜惡
其主張善類謫化州郡士之秀多從其學
吳元美福州永福人宣和進士紹興中為福建安撫
司機宜嘗作夏二子傳託蚊蠅以示疾惡世傳誦之
其家有潛光亭商隠堂為奸人鄭偉構害秦檜深惡
之編管容州尋謫南雄而卒
魏安行樂平人大觀中為京西轉運副使梓行程瑀
論語解秦檜疑其議已因編管於欽州
吕祖儉字子約婺州人祖謙之弟受業祖謙寧宗時
以太府丞判台州趙汝愚罷相祖儉上書訴汝愚之
忠并論朱熹彭龜年李祥不當罷斥韓侂胄怒誣其
朋比罔上安置韶州祖儉在謫所讀書窮理賣藥自
給未嘗有愠色尋改吉州遇赦量移高安卒諡曰忠
吕祖泰字泰然祖儉之弟嘉泰元年禁偽學逐趙汝
愚之黨祖泰以布衣上書論汝愚有大勲不當以黨
錮論請亟誅韓侂胄等以防禍患書出中外大駭杖
配欽州編管祖泰自分必死冀以身悟朝廷了無恐
懼既至府尹為好語以誘之曰此舉當有導汝者幸
試言之吾且署汝祖泰笑曰吾固知必死而可受教
於人且與人議之乎尹曰汝病風喪心耶祖泰曰今
之附韓氏得美官者乃病風喪心耳後侂胄誅特授
迪功郎監南岳廟卒
張震發吳人嘉定間謫南雄寓光孝寺見三松蒼翠
偃蹇遂作臺登眺以舒憤鬱未幾以寬恩内徙去
吳潛字毅夫宣州寧國人理宗開慶初拜左丞相賈
似道銜之令侍御史沈炎劾奏遂罷相謫建昌軍徙
潮州尋謫授化州團練使循州安置似道使武人劉
宗申守循移庖饗潜中毒得疾曰吾將逝矣夜必風雷
大作已而果然撰遺表作詩頌端坐而逝
何興道州人理宗朝為朝議大夫直言敢諫遷政府與丁
大全有隙大全譛之謫瓊州
何時撫州樂安人寳祐丙辰文天祥同榜進士以朝奉郎謫
吳州司戶在硇州與元將劉深酣戰海上人皆羨其忠義云
元王仕熙字繼學東平人晉王朝參政雅克特穆爾謀逆
執下獄流吉陽軍郡守聞之先為營居城中及至惡其
完美乃居於城西茅屋曰水北新居㫄西南數十步築
江亭以遊息時事未嘗出諸口深居簡出書詠為娛
恬然不見去國之遠遠近得其文字珍藏之有崖州
八景諸詩後居瓊州冬初許歸田里明年有旨錄用
黃憲昭筠州人至順中累官西臺侍御史以直諫馳
聲朝著後至元三年禁南人不得蓄兵器犯者論死
乃上疏言天生五材誰能去兵苟以南北異視人人
疑懼為變非小忤旨安置廣州行至南雄卒子從簡
入廣留家南海以保障功官至宣慰副使
明薛顯沛縣人始自盱眙來歸洪武撫之甚厚從破
慶陽追王保保戰賀哲宗勇略意氣出諸將上然性
剛忍好殺洪武三年謫居海南仍論功封永成侯第
弗與券分其禄為三一贍富家一贍馬軍一以養其
老母妻子四年冬復召用
世家寳字觀益北庭人洪武初以元賢良官為大理
寺卿讞獄詳明每稱奬之改刑部尚書尋以詿誤發
儋州安置後召還復其官未至卒
趙起潛字淵叔黃巖人洪武初中鄉貢第一人拜監
察御史按部嶺海有聲尋以累謫儋州矢節不改讀
書學古無故不入城中儋人敬之
桑慎字仲修世居常州遷嘉興洪武初任監察御史
稱賢能苦行力學逼近古人廷諍有折檻之風行部
海南奏誅衞使張榮坐不避八議安置瓊州後召還
許元字存仁以字行金華人父謙學於金履祥得朱
子之傳學者稱為白雲先生明洪武至金華訪求其
後召存仁馳驛赴京師一見與語大悦曰何相見之
晚也拜國子學博士晉祭酒啟沃論思最見禮遇自
稽古禮文之事至於人才進退時政弛張無不預議
及修舉廢墜更規設法以教國子條例數十事皆見
施行後以過安置韶州既至韶即張文獻公祠以居
好事者繪為南華謫居圖後遇赦還卒
解縉字大紳吉水人洪武戊辰進士選庶吉士上封
事論時政侃侃萬言以年少受知沈潛詹徽袁泰等
皆忌之改御史復時進直言竟坐深文得罪帝憐其
才召對便殿賜鏹慰之曰汝歸讀書十年復來尋命
縉修正元史踵成宋書刪定禮經凡例皆留中家居
八年以奔高帝喪為有司所論謫河州衞吏建文元
年召入翰林待詔永樂初召縉備顧問累遷侍講學
士與胡儼楊榮等並直文淵閣預機務寵信賞賚有
加進翰林學士兼春坊大學士未幾交阯用兵縉疏
諫成祖不悦遂疎之出為廣西參議經廣東遍遊名
山淹留浹旬嘗至西樵題廖謹讀書處李至剛劾其
怨望恣遊改交阯八年入奏事南都值北征漢庶人
高煦素怨之誣奏下獄卒洪熙元年官其子中書舍
人
黃諫字廷臣蘭州人博學多藝工隸篆行草而尤長
於八分書正綂壬戌進士及第第三人授編修天順
初改尚寳司卿兼侍講出使安南詰迂路定禮儀辨
坐席辭餽□諭請正朔凡為書十一通悉按經史其
王皆不敢違風節凛然交人至今稱之還遷翰林院
學士嘗作金城黃河二賦李賢劉定之輩皆稱羨焉
好品泉自郊畿論之玉泉為第一自京城論之文華
殿東大庖厨井為第一作京師水記每進講退食内
府必多啜厨井水所烹茶忠國公石亨事敗以鄉人
出入其門被劾謫廣州通判至廣每遨遊白雲蒲澗
諸山水亦評廣州泉水以雞爬井為第一更名學士
泉鐫題名勝多作八分書廣人多從之遊後召還卒
於南雄
江朝宗字東之巴縣人景泰辛未進士累官至侍讀
學士與副都御史牟俸連姻俸巡撫遼東太監汪直
以贓罪逮俸因及朝宗朝宗不敢辨竟調廣東鹽課
提舉以文名於一時後入覲遂乞歸
戴冠字仲鶡信陽州人正德戊辰進士初任戶部主
事以國用弗充奏裁冗濫僥倖者怒謫增城縣烏石
驛丞清修自勵簡静以居修葺菊坡祠宇嘗遇滯雨
作詩有鷓鴣聲斷雲猶濕薜荔牆低霧未開之句人
皆憐其苦節知府魏廷楫舊同僚也故抑挫之冠無
違命後起知延平以才堪治繁改蘇州擢山東提學
副使卒
王思字宜學江西泰和人少傅吏部尚書直之曾孫
也正德辛未進士授翰林庶吉士改編修未幾武宗
西幸思請還蹕深宫以懲往轍防外患疏上忤旨謫
三河驛丞奉檄往來潮海所至輒以闡明正學汲引
後進為己任一時善類多從之遊嘉靖改元召復翰
林尋坐議大禮辭過切直下外庭責問而卒
艾璞字德潤南昌人以都御史巡撫蘇松連盛永年
人兩淮運使張瓉北直隸人兩淮運同正德初俱以
忤權璫劉瑾徙瓊州安置
張文明太原人正德辛未進士為御史剛直因江彬
事貶電白縣典史未幾召還為山東道御史
黃國用字子思吉水人由進士任監察御史嘉靖三
年議禮謫蓮塘驛丞僑居高要諸生從之遊執經講
學六年陞州判至按察司僉事
李璋字德芳順天府通州人由進士歴官巡撫都御
史嘉靖初大獄起命張孚敬桂萼方獻夫為三法司
鞫五臺縣納粟指揮張寅非妖人李福達逮原問御
史馬錄及都御史李璋等謫戍而李璋戍雷州過高
要遂寓焉尋於包孝肅祠傍搆小亭吟咏其間又於
城西北隅搆一壺亭環植花草以自娛所著有南戍
稿居十餘年竟卒於端子錞隨侍後舉進士為都察
院都事陳情代戍朝論韙之歴官按察使每遇端人
若鄉曲然
余寬字約中臨海人由進士歴官吏部文選郎中嘉
靖初議禮謫戍僑寓高要有才名學者皆請業焉後
宥歸
王杲汶上人由進士歴官戶部尚書謫戍於雷寓居
高要之崧臺書院子世雍為按察使棄官來省無何
遣歸世雍已束装戀戀未行一夕杲與客奕夜五鼓
遽卒遂扶櫬歸
馮恩江南華亭人進士任監察御史嘉靖壬辰年彗
星見東井恩疏論閣部諸臣而尤指斥右都御史汪
鋐詔下錦衣獄搒掠數千百屢痛而殞都督陸松灌
以良藥乃甦獄上坐恩大辟癸巳秋會審闕下鋐操
筆東南面坐諸囚西面跪恩獨北面列校牽使西恩
厲聲曰吾此膝跪朝廷耳豈為鋐屈邪鋐怒必欲殺
之恩嚢三木挺身出長安門士民聚觀者如堵稱鐵
御史會世宗詔免行刑得不死繫獄三年長子行可
年十四矣屢疏乞以身代母吳氏匍匐擊登聞鼓訟
冤皆不報行可刺臂血書自縛詣闕乞死通政陳經
引以上請世宗憐之命法曹再議刑部尚書聶賢左
都御史王廷相謂恩罪狂妄無死法詔免死戍雷州
士大夫聞者咸舉手相慶太史鄒守益羅洪先程文
德題四德流芳卷贈焉謂君仁臣直母慈子孝也恩
寓高要諸生多從之遊丁酉釋歸穆宗即位奉遺詔
錄忠賢恩年已踰七十即其家拜大理寺丞致仕卒
張&KR1606;泰興人進士嘉靖間以兵部郎中謫饒平尉怡
然自適吟咏不輟且日引諸生講習經史絶無遷謫
意
程文德永康縣人由翰林院編修謫信宜典史至曰
余謫吏也然世讀書興起斯文與有責焉遂遷學宫
建書院凡有益於四境者皆培築焉復以經術誘進
諸生為時所宗慕
沈思孝字純甫嘉興人隆慶戊辰進士為刑部主事
萬歷初思孝與員外郎艾穆争張居正起復觸怒命
杖配穆於潯州思孝於高州迨居正卒始召思孝還
拜尚寳丞晉太常少卿
戴士衡字鎮菴莆田人萬歴己丑進士官吏科給事
中神宗時上疏請建儲忤旨謫廉州既至杜門讀書
布衣蔬食諸士從之談經課藝後赦還卒於家泰昌
立贈光禄少卿
孫如法餘姚人進士萬歴間以刑部主事建言國本
謫尉潮陽家世清華矜尚名節在任恬澹自安後有
羅大綋建昌人亦以國本疏論首揆由禮科給事中
謫尉俱以廉節著聲
流寓(附)
漢胡綱南郡人清高有志節平帝時大司馬辟之值
王莽居攝綱解其衣冠懸府門而去遂亡命交阯隠
於屠肆之間後莽敗乃歸鄉里
袁忠字正甫陳國人曾大父安安子敞孫逢逢弟隗
皆至三公忠性高潔與同郡范滂為友黨錮禍起就
格争受楚毒初平中為沛相乘葦車到官以清亮稱
及天下雲擾忠棄官客會稽上虞一見太守王朗徒
從整飾心嫌之遂稱病自絶董卓既誅李傕郭汜逆
亂忠乃與徐州刺史陶謙糾合豪傑共推車騎將軍
朱儁討賊雖不果行聞者義之後孫策破會稽忠浮
海入粤獻帝都許徵為衞尉未至卒其子孫有居連
州高良者服勤稼穡闢龍腹陂開渠引水灌田五千
餘頃民立廣利廟祀之
桓華字文林沛國人五世祖榮為明帝師封關内侯
父鸞操行有名徵拜議郎華尤好修仕為郡功曹舉
孝廉有道方正茂才三公並辟皆不應初平中更名
嚴避地吳郡久之浮海客交阯往來南海越人化其
節至閭里不争訟後被誣死於合浦
袁徽字慎卿陳郡人父滂純行寡欲不談人短官至
司徒當權寵盛時或以同異致禍滂獨免焉徽少以
德行聞漢末兄渙與徽圖安身之策徽曰古人有言
知幾其神乎見幾而作君子所以元吉也徽將遠迹
山海以求免身建安中徽避難交州司徒辟不至居
蒼梧往來南海與士燮兄弟相善清高儒雅為時所
重
劉熙字成國北海人博覽多識名重州黨建安中薦
辟不就避地交州往來蒼梧南海間授生徒數百人
作釋名二十七篇
三國許靖字文休汝南人與從弟邵俱知名郡察孝
廉除尚書郎典選舉董卓秉政以周瑟為吏部尚書
與靖協議謀進退天下士拜韓馥等為牧守而選靖
御史中丞馥等到官各舉兵誅卓卓怒殺毖靖懼誅
出奔流蕩豫揚吳會間會孫策東渡江復走交州避
之交阯太守士燮厚加敬待靖寓南海頗久後劉璋
招之入蜀拜廣漢太守建安十六年轉任蜀郡昭烈
即位策靖為司徒雖年踰七十愛樂人物誘納後進
清談不倦丞相諸葛亮皆為之拜章武二年卒
程秉字德樞汝南人少明周易詩書復逮事鄭玄避
亂南粤與劉熙考論大義遂博通五經士夑命為長
史孫權聞其名儒以禮徵秉既至拜太子太傅著周
易摘尚書駁論語弼凡三萬餘言傳於世
晉俞益期豫章人性氣剛直不下曲俗客身無所遠
適在南與韓康伯書曰南遊惟㯽榔樹最為可觀但
性不耐霜不得北植不遇長者之目令人恨深嘗對
飛鳥戀土增思寄意謂此鳥其背青其腸赤丹心外
露鳴情未達終日歸飛飛不十千路猶萬里何由歸
哉蓋寓意也益期又嘗記南中品物箋曰交阯稻再
熟而草深故耕種穀薄珠厓則有椰樹子有清漿數
斗懸於長木之端終歲不乾故曰小異又曰馬文淵
立兩銅柱於林邑岸北有遺兵十餘家不反居夀泠
岸南面對銅柱人悉姓馬自相婚姻今有二百戶交
州以其流寓號曰馬流言語飲食尚與華同山川移
易銅柱今復在海中正賴此民以識故處也乃著交
州箋傳於世云
六朝王叔之瑯琊人王鎮之為廣州刺史吏治政譽
著於南土晉宋之際王室多艱叔之與兄伯之共將
家口踰嶺相依及至廣州愛羅浮邱壑之勝嘗登山
賦咏築室於鳳凰洞之南攜子弟讀書其中自稱處
士示無宦情庭植蘭菊作銘曰蘭既春敷菊又秋榮
芳薰百草色豔羣英孰是芳質在幽愈馨朝斯夕斯
願言永貞其志尚類此世遂傳王生得仙至今王子
洞猶存所著集十卷莊子義疏二卷
庾道愍鄢陵人晉司空冰玄孫有孝行頗能屬文少
出孤倅其所生母漂流交州道愍尚在襁褓及長知
之求為廣州綏寧縣佐而南去交州尚遠乃自負擔
冒嶮僅得自達及至交州經年日夜悲泣嘗入村日
暮雨驟乃寄止一家見一嫗負薪外還道愍心動因
訪之乃其母也於是俯伏號泣遠近赴之莫不揮淚
道愍精相手紋知人休咎後仕齊至射聲校尉
謝貞字元正陳郡人幼聰敏絶倫有至性祖母阮氏
先苦風眩每發輒一二日不能飲食貞時年七歲祖
母不食貞亦不食往往如此母王氏授以論語孝經
讀訖便誦八歲嘗為春日閑居詩從舅王筠竒之年
十三善左氏春秋工草隸蟲篆十四丁父艱號頓於
地絶而復甦初貞父藺以憂毁卒家人賓客復憂貞
從父洽族兄暠乃共請華嚴寺長爪禪師為貞說法
仍譬以母當侍養不宜毁滅乃少進饘粥及魏克江
陵及長安貞隨暠避難番禺貞母出家於宣明寺及
陳受禪暠還鄉供養貞母將二十年後為平南王友
掌記室事府長史汝南周確新除都官尚書請貞為
譲表後主覽而竒之及問知貞所作因敇舍人施文
慶曰謝貞在王家未有禄秩可賜米百石以母憂去
職頃之敕起還府累啟固辭敕不許貞哀毁羸瘠終
不能之官舍尋卒遺囑薄板固身覆以草席埋於親
墓之次始終篤孝廣人聞而哀之
袁敬字子恭陳郡人天性純素有風格幼篤學好問
老而無倦仕梁至太子中舍人魏克江陵流寓嶺表
陳武帝受禪敬在廣州依歐陽頠頠卒其子紇據州
將有異志敬累諫不從宣帝即位遣章昭達討紇紇
將敗恨不納敬言朝廷義之徵為太子中庶子歷左
戶都官二尚書太常卿散騎常侍金紫光禄大夫加
特進至德三年卒諡靖德
章華字仲宗吳興人家本農夫至華獨好學與士君
子遊處頗通經史善屬文侯景之亂游嶺南居羅浮
山寺專精習業歐陽頠為廣州刺史署為南海太守
頠子紇敗乃還都除大市令禎明初土書極諫後主
大怒即日斬之
謝嘏字含茂陳郡人風神清雅頗善屬文工書起家
梁秘書郎稍遷太子中庶子出為建安太守侯景之
亂嘏往廣州依蕭勃勃敗仕陳為中書令
蕭引字叔休南蘭陵人齊廣州刺史惠休族子方正
有器度善屬文梁武帝末侯景構亂引曰吾家兩世
守始興遺愛在人此托身處也乃挈宗親奔嶺表時
長沙歐陽頠為東衡州刺史往依焉陳受禪後引始
北還性抗直不事權貴宣帝欲遷用輙為用事者所
裁歴中書侍郎後主即位遷中庶子建康令近幸多
所請屬一切不許從子密為黃門郎勸引少自為計
引曰君子立身自有法度安能為此輩屈就令不平
不過解職耳竟為飛語中傷免官
唐房融河南人聰慧好佛唐武后時以正諫大夫同
平章事長安末嘗主南銓在廣州時值天竺僧般刺
密諦三蔵持楞嚴經梵本浮南海而至融就光孝寺
譯出而筆授之今寺中有筆授軒云神龍元年五月
經成入奏適武后崩融長流欽州徙高州死後僧神
秀入内道場見所奏經本錄傳於世由是楞嚴大顯
遂為佛學之宗
韋月將雍州人神龍初以布衣上書告武三思不臣
之跡反為三思所陷中宗命即加戮時方盛夏給事
中徐堅上表救之謂朱夏在辰天道生長非時行戮
恐傷和氣乃配流嶺表
劉昇彭城人曾祖德威為刑部尚書祖審禮事祖母
及繼母以孝聞仕至工部尚書禦吐蕃於青海敗没
諸子詣闕請入吐蕃贖父次子岐州司兵易從奉詔
而往則昇之父也比至審禮已卒易從晝夜泣血吐
蕃哀之還其屍易從跣足萬里護尸歸葬朝廷嘉之
贈審禮兵部尚書諡曰僖易從後為彭州長史為酷
吏周興所陷將刑百姓荷其仁恩競解衣投地曰為
長史祈福有司平准直十餘萬易從一門仁孝而横
遭冤酷海内痛之昇時年十餘歲配流嶺表後六道
使誅流人昇以言行忠信為南蠻首領所保持僅而
獲免復起為中書舍人弟晸與昇同流亦得不死後
仕至給事中
孟雲卿平昌人家於樊口少好學工於詩高古奥逸
不作常語第進士擢校書郎與杜甫元結最相友善
甫服其稽古南海督府招之雲卿遄行元結作詩送
之以謂赴魑魅鄉必不可往雲卿堅於行至南海從
事軍幕更能諳練久之賦苦雨詩有句云安知浮雲
外日月不運行遂謝事而去
賈直言河朔人代宗時父道冲坐洩禁中事帝怒賜
鴆酒至門直言白中使請自執器以飲父且紿其父
曰當謝四方神祗父方拜伏中使少怠因取鴆代飲
之立死昏迷而踣明日毒潰自左足洞出久之乃蘇
中使具奏帝憐之減父死併直言俱流南海後遇赦
還初直言南行時以妻董氏少乃訣曰生死不可期
吾去汝可亟嫁董氏不答引繩束髮封以帛使直言
署曰非君手不解直言居南海二十年乃還署帛宛
然及湯沐髮墮無餘太和初授綘郡太守自言始飲
鴆酒志在必死岑岑然覺毒沿五内流至肢節其痛
踰於鑚灼摩頂放踵不可名狀既蘇每遇天隂則又
甚焉診其脞及足脛色皆如墨其傍攻出六孔膿液
紫瘀臭敗逆搶人鼻達數十步外唯食啖無減平昔
故僅不死爾
竇存亮長安人為秀才時聞昌黎韓愈心切慕之貞
元十九年愈以言事黜為陽山令存亮裹糧數千里
往從之遊抵陽山事愈甚謹愈罄竭底裹與存亮談
其後存亮亦有文名
梁悦富平人以復父仇殺人韓愈議不許殺人則傷
孝子之心許則人將倚法顓殺乃流悦循州
元集虛河南人少好羣籍仕為協律郎博通三教之
說南遊愛廬山之勝結亭五老峯下攜三子往居焉
自稱山人不復出仕白居易結廬其北旦夕往還甚
愛敬之後從嶺南帥府辟召南遊抵廣州周覽嶺海
名勝韓愈贈之詩柳宗元作序送之
劉言史真定趙州人與李賀同時所作有詩歌十首
嘗遊燕薊王武俊方節制冀方言史造之武俊聞其
詩名頗加敬禮嘗與言史獵於郊野武俊先騎雙鴨
起於蒲稗間一發聫中武俊歡甚言史馬上草射鴨
歌以獻武俊大悦奏請官之詔授棗彊令辭疾不就
世重其高稱為劉棗彊蓋比諸范萊蕪云後辟為司
功掾非其好也乃依遊南海怡情山水有贈北中親
友及王園寺避暑諸詩廣人争傳誦之
楊衡字仲師吳興人初隠廬山工於詩文與符載宋
濟李象齊名有盜其文登第者衡因詣闕亦登第見
其人謝過笑而恕之嘗作詩送孔周之南海謁王尚
書因先容得參幕府久寓嶺南為節度使李復所重
後官至大理評事竟以事忤後帥而去卒於家
李商隠字義山河内人開成二年進士調弘農尉後
遊京師久不調依桂管觀察使鄭亞為判官亞謫循
州刺史商隠從之凡三年亞卒於官乃歸商隠文瑰
邁竒古尤工章奏與温廷筠段成式齊名而商隠尤
著
李羣玉字文山澧州人好學善書工於詩律裴休觀
察湖南厚延致之大中間詣闕上表語頗訐直宰相
崔鉉進其詩三百篇聲譽大著會休入相首薦之云
羣玉放懷幽壑吟詠性情比妍詞於麗則動清律於
風騷冥鴻不歸羽翰自逸霧豹遠跡文采愈竒詔以
處士授弘文館校書郎羣玉東歸遂遊嶺外入廣州
訪五仙遺跡往遊蒲澗復登羅浮皆有題詠
許渾字用晦睦州人以詩名大中三年任監察御史
嘗祗命南海在廣州多所題詠
陳陶字嵩伯劍浦人隠居南昌之西山學通佛老天
文武宣時以歌詩名嚴宇牧豫章以其操行高潔宇
欲貶之百端進以蠱惑計陶殊不動嘗遊廣州得柑
橙歸種即多實令山童賣之没後二種皆不實宋開
寳中人有見之者世傳其得仙云
曹松字夢徵舒州人奉賈島為師累試不偶南遊廣
州山水勝處必流連累日嘗至西樵棲遲久之教其
民焙茶復至盧堠石咨問處士陳陶舊跡人因改石
為南箕臺云松後北還舉進士年七十餘
李郢字楚望長安人博學能詩大中進士屢為藩鎮
從事終於御史唐末避亂嶺表家廣州以詩自適子
興生於南海亦能詩後登甲科唐詩之興始自杜審
言與沈宋倡為律詩而審言之孫甫稱大家其衰也
元白以淺易之辭倡為俗體而郢及許渾李商隠輩
雖欲精琢翻成晚唐至於咸通以後其衰極矣一代
名家始終寓跡多在五嶺三江間他邦所無也
宋張愈字少愚益州人少俊偉有大志遊學四方屢
舉不第寳元初上書言邊事請外使其論甚壯用使
者薦除試秘書省校書郎願以授父忠顯而隠於家
丁内艱鹽酪不入口再朞植所持柳杖於墓忽生枝
葉後合抱六召不應喜奕棋樂山水遇有興雖數千
里輒盡室往遂浮湘沅入九疑觀浙江升羅浮至廣
州登城樓題詩見人至拂其姓名而去
巢谷字元修眉山人舉進士不第去遊秦鳳涇原間
所至友其秀傑蘇軾兄弟在朝貴顯谷浮沈里中未
嘗一見及謫徙士大夫皆諱與之遊平生親友無復
相問者谷獨慨然自眉山欲徒步訪之聞者皆笑其
狂元符元年正月自梅州遺轍書曰我萬里步行見
公今至梅矣不旬日必見死無恨轍驚喜曰此非今
世人古之人也既見握手相泣道平生逾月不厭時
谷年七十有三瘦瘠多病將復見軾於海南轍憫其
老止之曰君意則善自此至儋數千里復當渡海非
老人事也谷曰谷自眎未即死公無止我閱其槖中
無數十錢轍資遣之行至新州遂病卒轍聞哭之失
聲歸其喪
吳大初字象先單父人嘗至廣州求父喪而死曾鞏
為作哀詞
陳顯字德明初為固始人元豐中進士歴戶部尚書
政和二年因召對力言再用蔡京士民失望帝怒貶
知越州遂隠於四明五年召起為宣和殿學士辭不
就靖康之亂避地南海因家焉
陳與義字去非洛陽人政和中登進士累遷符寳郎
謫監陳留酒税金人入汴高宗南遷遂避亂㐮漢轉
湖州踰嶺嶠寓廣州登海山樓題咏而去紹興元年
艤舟過康州與學士耿伯順賦詩先是有龍圖學士
梁端者靖康間亦避地康州遊憩山水亦多賦詩然
不及與義也陳獻章酷好其詩
周勣閩人張浚帥福建辟勣幕官時趙鼎貶潮州道
遇人莫敢相顧勣獨沿徼往明州為挈家寓居福之
外邑其仗義如此坐貶封州
陳好初名豪晉江人曾受學於楊時後在太學與陳
東上書留李綱及東被誅遂變名遊瓊州家於蒼原
子孫今繁盛
留正字仲至永春人清遠節度使從效遠孫也少遊
惠歸善徐敦實以女妻之因家焉應惠州舉登紹興
庚辰進士為南恩州陽江尉淳熙中拜相封魏國公
卒贈太師諡忠宣
陳知柔字體仁永春人紹興十二年進士授台州判
官歴知賀州初與秦檜子熺同榜者多攀援致通顯
知柔獨不附雅好山水有歸志罷賀州歸留惠三年
暇日泛豐湖登白鶴峯追和東坡詩陶寫羅浮風物
殆盡
張栻字敬夫浚之子浚以抗疏貶連州栻從之暇日
登眺有湟州八詠栻穎悟夙成以古聖賢自期仕直
秘閣浚開府治戎栻間以軍事奏孝宗異其對擢左
司員外郎兼侍講召對每以修身務學畏天恤民為
言宰相近習皆憚之遷吏部侍郎知江陵府終右文
殿修撰病且死猶手疏勸帝親君子遠小人信任防
一己之偏好惡公天下之理帝嗟悼不已朱子謂黃
幹曰吾道益孤矣所著論語孟子說太極圖說洙泗
言仁錄諸葛武侯傳經世紀年行於世學者稱為南
軒先生後追封華陽伯從祀孔子廟廷
朱熹字仲晦婺源人稱晦菴先生嘗遊揭陽飛泉嶺
寓鄭進士家覽勝亭書落漢鳴泉四大字揭諸亭復
留詩曰梯雲石磴羊腸遶轉壑飛泉碧玉斜一路風
烟春淡薄數聲雞犬野人家
杜純字孝錫甄城人少有成人之操伯父没官南海
時其孤弱柩不能還純白父請往如期而喪至鄉黨
義之以蔭至權兵部侍郎
秦綱建康人性武健有膽略所為詩文多悲壯慷慨
嘗出邊徼與諸將校遊習知塞上險要復挾輿圖志
遊京都以策干當事無所遇獨與寳謨閣學士劉克
莊善時莆田方信孺使北議和克莊薦綱與俱凡三
至後嘉定中信孺守韶郡綱亦從焉赤水洞賊為亂
信孺募土兵命綱將而討之深入谿峒士卒多亡去
乃揮戈奮前與賊格鬭而死郡人哀之祀於韶之光
孝寺
鄧光薦字中甫廬陵人舉進士宋末攜家避地于閩
景炎元年閫帥趙總卿辟幹官除宣教郎宗正寺簿
與文天祥同勤王贊其計畫元師至自圍中度嶺入
廣廣州陷避地香山縣之黃梅山與其友龔竹卿俱
挈家寓焉是冬遇土賊一家妻子十二口皆焚死光
薦脱夫從至崖山除秘書丞權直學士宋亡投海者
再不得死擒致張弘範前令復衣冠為揖客與文天
祥同舟唱和隨弘範至北館于趙冰壺家教其次子
累乞為黃冠不許後得放還廬陵大德初卒
文應麟吉州人丞相文天祥從孫倜儻尚志節景定
中丞相弟璧守惠州應麟與之偕屢勸璧修城堞建
樓櫓積芻茭糧儲以嚴守備璧易其言及元兵至竟
以城降應麟恥之攜二子起南遯於東莞之東渚遂
家焉今其子孫日蕃為名族
元張景仁寧鄉人世業儒性敏好學日記萬言經史
百家無不關覽元時隠居不仕郡守以文教廢弛士
不知學特聘為諸生師三十餘年多所造就郡使者
檄進之固辭不赴嘗行市上見遺鈔一嚢守之不去
失鈔者至詢其實還之竟不受謝其廉介如此
明康鑑蘄州人父茂才元末結義旅以捍蔽本州官
宣慰使都元帥洪武克金陵解甲歸附累功追封蘄
國公子鐸襲封蘄春侯卒鑑以庶子襲任指揮使十
九年坐事發充雲南金齒衞軍明年召還以風顛廢
職給冠帶起送全家於海南衞今隸籍瓊山之官隆
焉
危止字公定江右人讀書好義明洪武遣常遇春帥
師徇江右止獻策得隸麾下時陳友諒將熊天瑞以
贑兵破韶州遂兼綂之引兵五萬攻廣州未下回贑
止從遇春帥師攻贑五閱月瑞糧盡援絶出降遂進
兵南安遣止踰嶺招諭韶州守將張秉彛南雄守將
孫榮祖各以所部降遇春令指揮王璵守南雄秉彛
仍守韶州止勞來安集士民感悦後授烏程知縣
徐益字咨益豐城人洪武間從父戍瓊博通經史尤
長詩賦為鄉校師尚書薛遠輩皆出其門與王霜筠
楊行素朱四吟等相友善王霜筠有詠史詩行世益
嘗為之校正云
吳均字平仲臨川人朱繼字伯紹莆田人鄭觀字尚
賓三山人俱洪武末寓瓊州從學於趙考古俱擢高
第
楊升字起宗永嘉人洪武間寓瓊三十餘年通春秋
善屬文當路撰述多出其手舉臨高校官後以老謝
政與郡守王伯正善嘗改瓊海方輿志文行冠於一
時年八十八卒
崔永海鹽人母韓氏隨繼父謫海南永徒步求其母
時繼父已没有司以配屬不許歸永號泣請於朝許
之遇風舟覆永入水負母因感疾卒江西省臣以聞
詔賜祭葬給驛舟歸其母永數往返廣海間人皆以
孝子稱之
瞿宏合肥人南京中軍左都督能之孫永樂九年調
發海南衞崖州千戶所安置
莫蓁吳川人少通經傳工詩律賦性耿介永樂初寓
崖之水南村占籍南廂居焉郡守姚瑾酷愛其詩特
見親重下榻禮之
趙貴副千戶其先灤州人永樂十四年調韶州宣德
元年提兵從征倭寇七年從征贑州長河峝正綂八
年哨守鬱林州興業縣歴十有五月民不知有兵迨
歸民遮道泣送貴在營與士卒同甘苦未嘗妄撻一
卒子雄襲天順六年征連州蠻寇獲功陞本所正千
戶因寄籍
張翊指揮同知其先濟寧州人正德元年襲兄張羽
副千戶職二年領哨軍門三年奉征河源有功陞正
千戶六年調征程鄉陞指揮僉事十二年從征廣西
賀縣深入破寨因染瘴疾十三年陞指揮同知命下
而殁逾年矣翊為人善騎射慷慨有膽氣尤能與士
卒分甘苦遇賊輒單騎馳突出入賊陣斬獲居多前
後功次皆所自致惜其不夀且無後云
趙寧指揮同知其先深州人襲父副千戶宣德間内
使取黑虎寧奏罷之又奏准藩府下人奪民屋縦馬
蹂民苗稼長史以下皆獲罪正綂十四年征大庾嶺
寇景泰元年從董都督征黃蕭養於海上擒之陞正
千戶四年征剿新會縣大□鼈塘諸寇有功陞指揮
僉事天順元年查明功次陞指揮同知遂提督南韶
二府後守備陽山四會靈山諸處成化五年引例致
仕子鼐授廣州左衞指揮同知
汪浩指揮同知其先安慶人襲父正千戶景泰中從
征瀧水倒籬坡諸寨又破坎底寇有功陞指揮僉事
天順五年督兵陽山縣白芒峝進剿連州三江石田
諸寇六月復駐陽山教民開築城池以為保障是冬
寇來圍城率其子弟開城與戰俘獲頗多城賴以完
陞指揮同知卒其子寧襲職
李承箕字世卿嘉魚人成化乙酉舉於鄉弘治元年
至新會從陳獻章獻章築楚雲臺居之時與投壺雅
歌甚懽也所為詩文尤清拔吳廷舉延之修順德志
後歸卜築黃公山遂不復出兄大理寺評事承芳亦
謝政同隠弟承勛為吏部尚書有時名
廣東通志卷四十三
