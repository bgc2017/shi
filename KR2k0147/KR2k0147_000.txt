赤雅地理類十(外紀之屬)
提要
(臣)等謹案赤雅三卷明鄺露撰露字湛若南
海人鈕琇觚賸載其為諸生應歲試時題為
文行忠信乃四比立格以真草隸篆四體書
之坐是被斥盖亦放誕之士王士禎池北偶
談又載其少遊金陵客阮大鋮之門嘗為大
鋮作集序大鋮亦為露作集序其人殊不足
重迨
國朝順治初
王師入粤露義不改節竟抱所寳古琴不食而
死士禎詩所謂南海畸人死抱琴者即為露
作其志節乃為世所稱然露托契閹兒所作
嶠雅屢稱大鋮為石巢夫子實貽譏於名教
後雖晩盖僅足自贖固不能與黃淳耀等皦
然日月争光也是書乃露遊廣西之時編歷
岑藍胡侯槃五姓土司因為猺女雲亸孃留
掌書記歸而述所見聞所記山川物産皆詞
藻簡雅序次典核不在范成大桂海虞衡志
下可稱佳本惟中間叙岑氏猺女被服名目
溪峝中必無此綺麗露盖摭古事以文飾之
又敘猩猩一條太不近情敘木客一條既稱
為秦時採木之人何以能作律詩所稱細雨
詩劎閣鈴逾動長門燭更深一聫何以能用
漢唐故事是則附會塗飾不免文士之積習
存而不論可矣乾隆四十三年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
