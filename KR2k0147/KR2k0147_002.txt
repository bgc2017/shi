赤雅卷二眀鄺露撰
山川論略
予窮歴九郡南盡衡山然後知先王建國親侯其道大
也夫先王建國必因山川守遠近辨物色以左右民故
建瓴之勢立臂指之義順勢立而内強義順而外服然
後霸王之業可成也若悉割兩江東包廉欽潯鬱以北
盡乎宜柳之境属之南寕使自為牧鎮則兩江谿峒可
馳尺版而服即用兩江之兵南略交趾優有餘裕矣此
所謂臂指之義也若夫桂林固衡湘地也天文分野上
属翼軫九嶷蒼梧之山形勢是衍首起衡嶽腹盤八桂
而尾逹乎蒼梧湘灕二水分繞其下桂林據其上游若
屋極焉衡永邵道桂柳諸郡綴附廣西並故轄桂昭三
郡其封略固已偉矣此所謂建瓴之勢也况荆湖地遠
行部使者病不能遍衡湘數郡歲調兵食以給廣西猶
之不属之属也予說知属狂僣語曰芻蕘之言眀者擇
焉
山川
崇山
崇山有驩兜故宫四十里即至越裳杉谷起古崇山竹
谿從道眀國來於崇山北二十五里合水敧缺藤竹眀
媚有三十峯夾水直上千餘仞諸仙之窟宅也
石人山
石人山下枕藤水三兩對坐舉指興會丰姿(闕)之不来
方知其為石矣
鬼門關
鬼門關在北流四十里兩峰對峙中成關門諺云鬼門
關十人去九不還日暮黑雲霾合隂風蕭條蒼鼯啼而
鬼鏁合天雞啼而蛇霧開唐宋詩人謫此而死者踵相
接也行數武有一大石甕中有骷骸骨五色腸皆石乳
凝化予大書四字其上曰詩人鮓甕見者毛骨森森黃
魯直人鮓甕中危萬死鬼門關外更千岑沈佺期昔傳
漳江路今到鬼門關此去無人老遷流幾客還
崑崙關
狄武襄上元夜奪崑崙關破儂智高關扼賓㴩兩界水
於此南北分岐嶺險仄皆通諸夷若據崑崙須防間道
粤西入安南三路
一繇憑祥州出鎮南關一日至六淵州一由思明州入
&KR0960;温過摩天嶺一日至思陵州一由龍州入一日至平
西隘
容州三洞天
都嶠太上寳元洞天白石秀落長真洞天勾漏玉關寳
圭洞天
七究
南方山溪間謂之究有西古郎究金山郎究越裳究九
德究南陵究文狼究無勞究金雞究
二壺城
牂柯滙龍融二江過柳州環繞如壺謂之壺城水既北
來還轉向北城則居其腹也所謂江流曲似九逥腸也
太平亦有壺城北曰壺關水形不異但差小耳太平則
五石之匏龍城則長房之壺也
蘭蔴道
自理定西行蘭蔴烏沙峯峰刺天僅容足又極險隘無
間道每過嶺擘天直上至絶頂又懸空而下緜連不窮
聞之飛雲九折尚能服牛乘馬方之蔑如矣
勾漏洞
勾漏洞在地上不煩登涉外厰豁内幽邃暗溪穿貫與
北流水合乘桴而遊水清無底瀠洄詰屈與石争竒仰
見大星烱然審視乃石穿一孔透天光入依依如貫月
槎洞對高崖飛鳥斂翼靈境罕秘夏間荷葉田田若見
荷花歲必大稔
立魚巖
巖在柳城西南數里許山小而銳似魚怒升之狀腹間
有洞石分紅白二色若珊瑚枝架白玉樓
李白岩
巖在藤縣高五十餘丈中多翡翠白猿澤芝芳杜有天
然琹寉下激流水白流夜郎嘗憩於此
何矦山
何矦山在蒼梧堯時有何矦者隱此夏禹時五帝賜樂
器一函拔宅上昇今為太極真人
火山
蒼梧火山傳聞南武趙陀埋神劍於此又云下有寳珠
月星皦潔冷光燭天如峨眉落伽南岳聖燈之狀其在
泰山謂之仙燈羅浮謂之珠燈崇善白雲洞謂之仸燈
隆安火焰泉夏則有光謂之龍燈君山謂之蛟燈予所
見者多不能盡述要之&KR1073;道元云火山似山從地中出
謂之熒燈其說似長對山為冰井寺
銀殿山
銀殿山在昭州恭城與九疑相望山皆白石四隅生白
石笋其高觸天浮雲繞之狀如宫闕對麓曰金芝岩金
堂紫房是其自出
陽朔道上諸峰
陽朔諸峯如笋出地各不相倚三峰九疑析城天柱者
數十里如樓通天如闕刺霄如修竿如高旗如人怒如
馬嚙如陣將合如戰將潰灕江荔水□織其下蛇龜猿
鶴焯燿萬態退之水作青羅帶山為碧玉簮子厚海上
千山似劍鋩秋来處處割愁腸子瞻繫悶豈無羅帶水
割愁還有劍鋩山魯直桂嶺環城如㕍宕蒼山平地忽
嵯峨皆寔錄也
七百里松隂古道
自桂城北至衡湘七百里皆長松夾道秦人置郡時所
植少有摧折歴代必補益之龍拏鳳跱四時風雲月露
任景布怪色色絶倫予行十日抵興安至今梦魂時時
見之
獨秀山
獨秀山狀如黼冕有王公貴人之象顔延之出守讀書
其中有五咏堂西有雪洞乳石最竒下臨月牙池山翠
盡落今入靖江王邸中飛樓舞閣隱出樹杪金碧華蟲
絢爛極矣對之如一幅小李山水圖麗而不俗
叠彩山(西清寳積山附)
桂城北重門夾山東曰叠彩西曰西清狀如石城玉壘
山麓曰夀聖寺寺後有穴自然生風丹陛赫而含凍烏
鳶堕而清暑名曰風洞風洞左折曰叠彩洞竒石堆垜
燦若瓊珉其後則堯山蔽天而下前眺灕水鬭雞白雉
巨象槖駝若䭾經聽法之狀其左一峯曰平越右一峰
曰四望浮雲淹日月長江亘終古水落瀟湘寂寥長邁
北人至此多軫鄉情元常侍搆齊雲亭其上志思也予
旅遊寡情鄉思已絶笑讀亭記謂未必爾有頃見獨秀
山金碧輝煌谿徑歴歴憶去年殘臘與喬生宋玉同凭
一几看小李將軍畫宛然在目作詩寄之朗吟之間不
覺落淚喟然嘆曰古之人不予欺也於是循嶺而下遊
混沌岩明月已舉見蟬鶴千越諸峰石紋横布純為紫
黛真巨靈之鴻彩也徐步過華景洞入巖光亭亭後雉
堞四垂磊砢多石篆西清寳積山聞秦城角聲而返時
夜將半
榕樹門
榕樹門古桂州南門唐時所築上有榕樹一枝兩根苞
躔軌礦跨門而生車馬轔轔皆從樹根而出至正間忽
枯平章唐元公祀之復生
桂林三嶠
臺城之嶠在大庾騎田之嶠在桂陽都龐之嶠在九真
萌渚之嶠在臨賀越城之嶠在始安是嶺有五而桂擅
其三矣按騎田接郴州今名黃岑山或名黃箱山也
其支峯楚粤分界萌渚即桂嶺在冨春北與楚江華
為界水南北分流其山産錫又名錫方在城中者乃西
清寳積山也志載誤越城在湘灕二源間今名分水
嶺
華巖洞
華巖洞在靈川西南二十里高數仞顯敞寡儔香泉縈
繞世傳常有桃花片闊寸許從洞中流出壁上仙人詩
云巖前流水無人渡洞口碧桃花正開東望蓬莱三萬
里等閒歸去等閒來
屛風山
雙巖劃天拔地峭竪外無襍樹彌望皆長松巖中十餘
丈隆起如層臺側有綠石高二丈形如覆鐘水滴乳鳴
嘡嗒不絶躡石磴五十盤出通明門山川城郭歴歴如
指掌其下為壺天觀
秦城
秦始皇發卒戍五嶺地為秦城城北二十里有嚴關鳥
道不可方軌秦取桂林象郡兵勒湘南握其咽喉臨瀜
灕二水間去桂城八十里
寳圭洞
寳圭洞即勾漏正洞石室中玉宸道君及葛真人石像
五季時迎至南海者寳圭在室東秉燭而入見丹灶床
几盤甕碾臼詭形怪狀神摹鬼刻約半里至水涯循梯
而下棹小舠以行波光澄明蒸藹温燠四時無冬春舉
首見金光如長虹亘天表迺石罅透日影而下捨舟躡
梯扳援直上曲登飛棧如瑤階玉埒小石細碎羅列如
杯如斝又如楊梅荔枝充滿垜叠莫可名狀轉仄僅容
跬步直穿太隂洞後出山腹則寳圭之東洞中室曰蟠
桃廣三四百步仰視高處不見其頂西小室洞門外瞩
自然石榻平鋪叠架可眠可踞與東洞對正如兩掖
水月洞
水月東距勾漏三十里骨脉嶔崎至水月則石體愈瘦
峯&KR3232;愈峭西北清澗瀠逥曲折跨野橋渡澗入洞虛眀
爽塏可坐數百人乳溜凝懸清湍互激若海若獻珍眀
珠巨貝錯出於驚濤怒浪中右折秉炬入洞水石益怪
削為芙蓉伸為仙掌渦為盤立為柱爰有神鉦懸如滿
月擊其兩面作雌雄聲石坎通澗以火燭之羣魚皆舞
扳巖鑿空出西南左折一峯峭竪洞在其腹是名天馬
馬蹄踏石入寸許不計其數天馬西行度兩峯抵鈎天
洞洞出山半石廉利不堪正步手援足徙至一小潭越
潭至洞洞枕潭水有石如頽雲垂垂下叩之若考鐘又
有懸磬戞之如哀玉洞下有洞叩之鏜鞳有聲復陟上
洞軒豁敞朗天光入焉其廣可列數筵令人下洞伐鼓
鐘聲滿天地仙仙乎如坐九霄聆鈞天之奏
七星棲霞洞
洞口懸空如碧玉壺匪員匪方如日落波心動盪成質
從洞口入石索懸錦鯉魚掛于雲半左有石樓唐祀玄
元于此乾寧中臨賀令鄭冠卿來遊遇二客飲酒奏樂
與之笛不能聲臨别謂冠卿曰方今四海鬭争羣雄角
立重斂贍兵蓋亦天數王喬許遜之徒皆臨官即升道
果子其勉之出晤負芻曰碧空之樂汝知之乎乃曰華
月華君也跬步失所在後門為元風洞洞内一灣流水
莫知去來上跨石橋中有石蓮鬚瓣畢具齅之微香半
開半落于其中過此非炬不瞩次龍潭次仙人卷衣次
鳴球次鳳翔次石田墩塍歴歴廣二畝許其康莊坦途
者約六七里其險仄不能通人者竅洞庭通九疑靈怪
不可致詰
元巖
南溪之隂枕新泉連幽野田園雞犬疑非人世中有大
石屋俯臨清漪仰弄白日眞竒觀也其中一洞九室西
南曰白龍西北曰元巖夕陽千峯桂水一碧元巖之上
曰丹室白龍之右曰夕室龍洞仙窟仙室又北曰石室
九洞谽砑乳脂凝注一俯一仰如傘如輦如欒櫨支撑
如蓮幕藻井左顧右盼似簾似幃似偃松敧竹似海盪
雲驚中有玉池玄井唐李渤玉池若無水玄井昏不測
山之陽曰劉仙巖
翫珠洞
伏波山東枕灕水盤盂鑽注驪龍穴焉洞名翫珠高數
百丈如層城複道其最竒者有石懸空而下狀若浮柱
去地一線不合聞昔有神人名揭諦者試劍于此下産
玉樹似珊瑚枝而白慶元中朱晞顔獲一小枝價值千
金刻石識之其上有米元章書高宗贊
劉仙巖
巖下有大道觀草穢不治多怪狐門枕松衢謖謖作波
濤聲觀後上巖飛磴嶕嶢苔滑如脂猱步猿扳&KR1328;岸岸
上書太空子隱居處宋李師中筆也中多真人口訣飛
湍界絶斑剥如赤文綠字險不可讀左折有巖曰穿雲
由穿雲入劉仙巖幽石玲瓏螭連蜃結耳目一開夫枕
清漪翫芳芷花猶地植鳥似家禽則劉仙不如九洞横
目四視一一平若水千峯刺天如笋出地又九洞之所
無也傍曰通眀閣懸巖架楹險竪毛髮見一道者隅目
髬髵與之語瞪而顧唉而欷憧憧如鹿麋弗接也袖中
見其指爪鋒攢似来攖人予少避之即凌崖而飛若彈
丸之驚栖鶻耳嘻豈若士汗漫之流與
雉山巖
雉巖枕灕水石磴盤虛上梯禪室右折重巖襲石空翠
濕人而花凌屐中有石穴扄錮不開一云白雉聞經化
人仙去遺蜕在焉中搆小亭顔曰雉巖字形拗拙劉晞
之筆也亭左入右紆逥窄額至青蘿閣環忩竒石簇簇
逼人上浮雙石如大鳥翼若摶扶搖而上者乃所謂雉
巖也
灕山
陽江西注東滙灕水南臯一山形如巨象中流屓贔力
抵狂瀾有北招伏波南引鬭雞白雉索䭾并力行江之
勢鼻中巨孔白如截肪日月東西跳丸其上名曰水月
洞
虞山帝祠
虞山秦松夾道有駕蒼虬翼紫鳳乘龍南廵之勢其制
度外朝内寢配以二妃其儀物圭鬯冠衣劍佩三十有
九助贊幘衣一十有六籩豆簠簋彛鬲洗罇鼎盉爵卣
幡鼓絙瑟七十有七廟後有洞曰韶音洞見招隱山魚
泛烏瀾若握鏡之望方壺也外有巨石西臨黃潭宋之
問詩在焉祠左有南薰亭灕江諸勝目可覽結庾闡温
子升張子夀之文李陽冰之篆趙觀文之隸藻飾帝猷
為諸山之(闕)
龍隱山
龍隱七星去彈丸一水有神龍劈空而去躨□夭矯裂
石百尋緣洞入巖如排高闕題曰龍騰有滴玉泉聽之
琮琤神魂俱爽有巖日月牙濯魄漣漪皦如朗月上有
環翠亭驂鸞閣雨花(闕)靈怪去而遊觀盛舟車凑而雕
鏤繁宋世衣冠填委極矣
堯山
堯山積土礱石高數百里為桂之冠天將雨白雲先兆
昔舜南巡祀堯於此土人因而立祠極其昭格爰有天
田以昭祀典爰有靈鳥應樂則鳴其上為白鹿洞漢書
始安侯國其下東有駮樂山遼山遼即堯駮樂即白鹿
辰山
辰山一名虎山重巖叠起頗類中隱下巖初入昏黑十
餘武見大光明城闕歴歴巖左飛磴百盤乃至中巖乳
石詭怪駭嘆錯愕重經石閣乃至上巖巖上有亭遊目
八表若夾日月而行令人有箕山之志忽見苔蘚中數
行滅沒乃知有宋高士劉晞家焉與桂帥李大異為布
衣交表其巖曰蟄龍云
清秀山
從西清下濠入夾口里許有塘清巖出其上桂山皆孤
峭此獨連湊水上雙巖東西對闢北郭諸山近在塘腋
陽江一水清透巖隙批巖越壑其流汩濦過此水漸緩
山漸深
中隱山
中隱山巖一名仸子巖小溪隔絶如蓬萊清淺涉衣而
渡下巖䆸䆸如巨室中巖束削獨瑩潔無纖埃上巖横
絶霄半白日可中看同返照東林磬聲微妙聞外國聖
僧禪定於此
穿山
鬭雞水口即禪丸入灕水處山形如槖駝竦身昂首與
雉山西對首上有穴南北横自鐫曰空明山宋人胡摫
題日月巖
琴潭山
琴潭山在西郊關外下有空洞洞皆流水觸石成聲如
聞雅奏旁有荔枝巖窅然深秀多竒石宋之問詩荔浦
蘅臯蓋謂此也
遊桂林招隱山小記
自西湖至招隱山二里山光水碧石門劍立矍然若神
物持之西折北牖洞綺忩串玉下則巖水潑墨巨魚金
鬛朱鬐北壁有穴如門出門為金龜潭潭盡芰荷外為
濛溪横五里逕二百步今皆灌為田矣東南轉嶺石林
夾聲至朝陽洞洞口直下二十步有水傍清潭側南望
玉乳如飛燕擁雪南陟飛梯四十級有雙碧玉盤二乳
滴下聲如清漏又九級有白玉盤自然出水可飲十人
予寫張衡四愁其上還自石盤東北上十二級得石堂
乳穗並垂戞之錚錚哀玉自堂北出西入小峽得内洞
東有石室如畫頂上方井華䖝綺藻自洞南下仰瞩洞
崕小樓雙石人如舞閣妖姬搴楯窺客自樓閣斗下次
蛟渠渠跨石梁長三百步非列炬弗進南抵絶壁飛梯
九盤及水是為玄潭下有石閣綴以危檻景落潛囦羣
龍誩吸自石閣還上絶壁四十步得小洞僂行三十步
左右鍾乳朗然映入有穴通嘉蓮洞從洞出六十步有
石室多白蝙蝠又北上得外洞壁下有石其面砥平有
白石琴薦可撫清絃東有便房節梲桁櫨凹樽曲几鬼
工之追琢也北七步臨西(闕)門至夕陽洞深九丈許崖
北有道可以耑車崖南有(闕)可以鏡魚自南北崖下眺
南潛北潛二洞有連理松連理橘偃蓋栢玲瓏鐡榦連
卷怪石香臺梵刹皆從枝葉間出自西洞口去一矢得
南華洞西有石可容數榻東有清泉一矢得白雀洞洞
口隘狹摩臍擦耳側身通人北上山頂盤曲五百步硉
兀竒聳靈石峙于南東松蘿萃于西北(闕)其水自嘉
蓮經白雀歴朝陽傍侵北牖(闕)南華而入于湖又一
派自濛溪源北牖之北出于北山南滙南華而入于湖
其六洞小篆皆唐李渤所書然兹山雖竒著勝在水宋
人灌之為田乾道張徽猷作斗門閘之作復西湖記嘉
靖中復灌為田噫負郭有田而豪傑無奮庸矣
水
三江
灕江一名桂江南注平樂出梧州陽朔而下龍門而上
属平樂府者俗名府江
左江發源交趾經麗江朗寧横貴東出潯州右江自牂
柯入粤逕融柳烏泥西來注之又經象武合左江于潯
合灕于梧而東入于海按地形左宜為右右宜為左
夫粤處南陬之左皆從東(闕)或下灕水遡流送上從遡
流者分左右不從地形分左右也
又南亦有左右江左出廣流右出峨利會于合江鎮入
横州是左江之中又有左右江也重複不易辨予謂出
廣源者古夜郎遯水也古名鬱山右出峨利者古交濛
泓水也古名黔江南寧二江又當從古
牂柯
牂柯繫船杙也頃襄王遣莊蹻伐夜郎至蘭椓船于岸
趨步滅夜郎名之以著竒勣牂柯戨牁皆同
烏泥
烏泥出盤江多伏流或落漈數百丈飛濤走浪十數里
夾沙土混混如黃河
查浦
晉咸元中有靈查來泊灘上黑如純漆堅如瓊玖非皇
娥所乘即張騫之泛浩刦以前物也上有浮查舘唐宋
詞人多題咏
湘水
湘水之出于陽朔則觴為之舟至洞庭則日月若出入
于其中也
靈渠
靈渠自北而南三十二陡由灕通鏡鼓水自東徂西入
永福六陡六陡冬月涸絶不行予過陡時水長月明如
層臺叠壁從天而下
陽塘
漩桂皆山漩桂皆水也灕江陽江彈丸西湖白竹躔城
郭匝日域姑未暇論即城中揭諦梓潼華景西清色色
入品惟陽塘最勝陽塘東西横貫中束以橋東曰杉湖
西曰蓮(闕)征蠻幕府鎮守舊司南北相望演漾各數百
畝臨水人家粉墻朱榭相錯如繡茂林缺處隱見旌旗
西枕城闉陽水入焉予先一日憶吾家花田遊舸有詩
云芙蓉葉爛不還鄉五月玄巖尚怯霜夢見花田看越
女手擎丹荔倚斜陽及遊陽塘風開翠扇水泛紅衣杜
若芳洲不減花田珠海紅渠白蕊不減丹荔素馨紈綺
王孫不減三城俠少詞郎佳句不減水部風流金谷佳
人不減濱海素女至如玉山紫黛金削芙蓉倒蘸冰壺
天光上下則吾家之所無也昔人謂楚南山川造化以
慰夫賢而辱于此者予雖非其人而所慰倍多于人觀
其所慰而天地之情見矣
井泉
犀泉
犀泉出富川縣坎深丈許長四丈横可八尺綠蘿紫藤
蒙結坎上觀者呼之應聲即出須臾盈科
婆娑泉
婆娑泉出思恩縣形如玉臼潔似清水飲者呼之渴消
則止一人千人亦復如是
潄玉泉
潄玉泉出白石洞天每鐘鼓動則踴躍而來聲歇随縮
山泉靈異可與夀州出泉茅山喜客泉撫掌泉無為州
笑泉並入靈品
綠珠井
綠珠井在白州雙角山下有七孔是多刺孔吸此井者
誕女必麗今以巨石塞其一孔女絶麗損一竅綠珠梁
姓石崇為交趾採訪使以珍珠三斛致之善吹笛傳其
弟子宋褘後入宋明帝宫梁氏為白州望族立祠春秋
祭之笛譜猶存予謁祠得借抄覽予說諸父老曰綠珠
不負季倫公等立祠表彰高節宜開復舊井幼女何罪
毋自苦父老然之即日徙石後之佳人倘有識於予言
楊妃井
楊妃井最冷冽飲之美姿容下多香草在容州雲凌里
妃名玉奴别字玉環號太真母葉氏孕十三月而生都
督步署楊康求為女才貌雙絶楊元琰為長史以勢求
之攜至京師選入夀邸時年十四明皇召見賜西王母
服色入宫杜詩西望瑤池降王母蓋諷之云
赤雅卷二
