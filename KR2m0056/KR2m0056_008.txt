營造法式卷八
宋李誡撰
小木作制度三
平棋鬭八藻井
小鬭八藻井拒馬义子
义子鉤闌(重臺鉤闌單鉤闌)
棵籠子井亭子
牌
平棋(其名有三一曰平機二曰平橑三曰平棋闇俗謂之平起其以方椽施素版者謂之平)
造殿内平棋之制於背版之上四邊用桯桯内用貼貼
内留轉道纏難子分布隔截或長或方其中貼絡華文
有十三品一曰盤毬二曰鬭八三曰叠勝四曰瑣子五
曰簇六毬文六曰羅文七曰柿蔕八曰龜背九曰鬭二
十四十曰簇三簇四毬文十一曰六入圜華十二曰簇
六雪華十三曰車釧毬文其華文皆間雜互用(華品或更隨宜)
(用之)或於雲盤華盤内施明鏡或施隠起龍鳳及雕華每
段以長一丈四尺廣五尺五寸為率其名件廣厚若間
架雖長廣更不加減唯盝頂敧斜處其桯量所宜減之
背版長隨間廣其廣隨材合縫計數令足一架之廣
厚六分
桯隨背版四周之廣其廣四寸厚二寸
貼長隨桯四周之内其廣二寸厚同背版
難子并貼華厚同貼每方一尺用華子十六枚(華子先用)
(膠貼候乾剗削令平乃用釘)
凡平棋施之於殿内鋪作算桯方之上其背版後皆施
護縫及楅護縫廣二寸厚六分楅廣三寸五分厚二寸
五分長皆隨其所用
鬭八藻井(其名有三一曰藻井二曰圜泉三曰方井今謂之鬭八藻井)
造鬭八藻井之制共高五尺三寸其下曰方井方八尺
高一尺六寸其中曰八角井徑六尺四寸高二尺二寸
其上曰鬭八徑四尺二寸高一尺五寸於頂心之下施
垂蓮或雕華雲棬皆内安明鏡其名件廣厚皆以每尺
之徑積而為法
方井於算桯方之上施六鋪作下昂重栱(材廣一寸八分厚一)
(寸二分其枓栱等分數制度並準大木作法)四入角每面用補間鋪作五
朵(凡所用枓栱並立施枓槽版枓栱之上用壓厦版八角井同此)
枓槽版長隨方面之廣每面廣一尺則廣一寸七
分厚二分五釐壓厦版長厚同上其廣一寸五分
八角井於方井鋪作之上施隨瓣方抹角勒作八角
(八角之外四角謂之角蟬)於隨瓣方之上施七鋪作上昂重栱(材分)
(等並同方井法)八入角每瓣用補間鋪作一朵
隨瓣方每直徑一尺則長四寸廣四分厚三分
枓槽版長隨瓣廣二寸厚二分五釐
壓厦版長隨瓣斜廣二寸五分厚二分七釐
鬭八於八角井鋪作之上用隨瓣方方上施鬭八陽
馬(陽馬今俗謂之梁抺)陽馬之内施背版貼絡華文
陽馬每鬭八徑一尺則長七寸曲廣一寸五分厚
五分
隨瓣方長隨每瓣之廣其廣五分厚二分五釐
背版長視瓣高廣隨陽馬之内其用貼并難子
並準平棋之法(華子每方一尺用十六枚或二十五枚)
凡藻井施之於殿内照壁屏風之前或殿身内前門之
前平棋之内
小鬭八藻井
造小藻井之制共高二尺二寸其下曰八角井徑四尺
八寸其上曰鬭八高八寸於頂心之下施垂蓮或雕華
雲捲皆内安明鏡其名件廣厚各以每尺之徑及高積
而為法
八角并抹角勒算桯方作八瓣於算桯方之上用普
拍方方上施五鋪作卷頭重栱(材廣六分厚四分其枓栱等分數制度皆)
(準大木作法)枓栱之内用枓槽版上用壓厦版上施版壁
貼絡門窗鉤闌其上又用普拍方方上施五鋪作一
抄一昂重栱上下並八入角每瓣用補間鋪作兩朵
枓槽版每徑一尺則長九寸每高一尺則廣六寸
(以厚八分為定法)
普拍方長同上每高一尺則方三分
隨瓣方每徑一尺則長四寸五分每高一尺則廣
八分厚五分
陽馬每徑一尺則長五寸每高一尺則曲廣一寸
五分厚七分
背版長視瓣高廣隨陽馬之内(以厚五分為定法)其用貼
并難子並準殿内鬭八藻井之法(貼絡華數亦如之)
凡小藻井施之於殿宇副階之内其腰内所用貼絡門
窗鉤闌(鉤闌上施雁翅版)其大小廣厚並隨高下量宜用之
拒馬义子(其名有四一曰梐枑二曰梐拒三曰行馬四曰拒馬义子)
造拒馬义子之制高四尺至六尺如間廣一丈者用二
十一櫺每廣增一尺則加二櫺減亦如之兩邊用馬銜
木上用穿心串下用攏桯連梯廣三尺五寸其卯廣減
桯之半厚三分中留一分其名件廣厚皆以高五尺為
祖隨其大小而加減之
櫺子其首制度有二一曰五瓣雲頭桃瓣二曰素
訛角(义子首于上串上出者每高一尺出二寸四分桃瓣處下留三分)斜長五尺
五寸廣二寸厚一寸二分每高增一尺則長加一
尺一寸廣加二分厚加一分
馬銜木(其首破瓣同櫺減四分)長視高每义子高五尺則廣
四寸半厚二寸半每高增一尺則廣加四分厚加
二分減亦如之
上串長隨間廣其廣五寸五分厚四寸每高增一
尺則廣加三分厚加二分
連梯長同上串廣五寸厚二寸五分每高增一尺
則廣加一寸厚加五分(兩頭者廣厚同長隨下廣)
凡拒馬义子其櫺子自連梯上皆左右隔間分布於上
串内出首交斜相向
义子
造义子之制高二尺至七尺如廣一丈用二十七櫺若
廣增一尺即更加二櫺減亦如之兩壁用馬銜木上下
用串或于下串之下用地栿地霞造其名件廣厚皆以
高五尺為祖隨其大小而加減之
望柱如义子高五尺即長五尺六寸方四寸每高
增一尺則加一尺一寸方加四分減亦如之
櫺子其首制度有三一曰海石榴頭二曰桃瓣雲
頭三曰方直笏頭(义子首于上串上出者每高一尺出一寸五分内桃瓣處下留)
(三分)其身制度有四一曰一混心出單線壓邊線二
曰瓣内單混面上出心線三曰方直出線壓邊線
或壓白四曰方直不出線其長四尺四寸(透下串者長四)
(尺五寸每間三條)廣二寸厚一寸二分每高增一尺則長
加九寸廣加二分厚加一分減亦如之
上下串其制度有三一曰側面上出心線壓邊線
或壓白二曰瓣内單混出線三曰破瓣不出線長
隨間廣其廣三寸厚二寸如高增一尺則廣加三
分厚加二分減亦如之
馬銜木(破瓣同櫺)長隨高(上隨櫺齊下至地栿上)制度隨櫺其廣
三寸五分厚二寸每高增一尺則廣加四分厚加
二分減亦如之
地霞長一尺五寸廣五寸厚一寸二分每高增一
尺則長加三寸廣加一寸厚加二分減亦如之
地栿皆連梯混或側面出線(或不出線)長隨間廣(或出絞頭)
(在外)其廣六寸厚四寸五分每高增一尺則廣加六
分厚加五分減亦如之
凡义子若相連或轉角皆施望柱或栽入地或安于地
栿上或下用衮砧托柱如施于屋柱間之内及壁帳之
間者皆不用望柱
鉤闌(重臺鉤闌單鉤闌其名有八一曰櫺檻二曰軒檻三曰㰍四曰梐牢五曰闌楯六曰)
(柃七曰階檻八曰鉤闌)
造樓閣殿亭鉤闌之制有二一曰重臺鉤闌高四尺至
四尺五寸二曰單鉤闌高三尺至三尺六寸若轉角則
用望柱(或不用望柱即以尋杖絞角如單鉤闌枓子蜀柱者尋杖或合角)其望柱頭破
瓣仰覆蓮(當中用單胡桃子或作海石榴頭)如有慢道即計階之高下
隨其峻勢令斜高與鉤闌身齊(不得令高其地栿之類廣厚準此)其名
件廣厚皆取鉤闌每尺之高(謂自尋杖上至地栿下)積而為法
重臺鉤闌
望柱長視高每高一尺則加二寸方一寸八分
蜀柱長同上(上下出卯在内)廣二寸厚一寸其上方一寸
六分刻為癭項(其項下細處比上減半其下桃心尖留十分之二兩肩各留十分中)
(四釐其上出卯以穿雲栱尋杖其下卯穿地栿)
雲栱長二寸七分廣減長之半廕一分二釐(在尋杖下)
厚八分
地霞(或用花盆亦同)長六寸五分廣一寸五分廕一分五
釐(在束腰下)厚一寸三分
尋杖長隨間方八分(或圜混或四混六混八混造下同)
盆脣木長同上廣一寸八分厚六分
束腰長同上方一寸
上華版長隨蜀柱内其廣一寸九分厚三分(四面各别)
(出卯入池槽各一寸下同)
下華版長厚同上(卯入至蜀柱卯)廣一寸三分五釐
地栿長同尋杖廣一寸八分厚一寸六分
單鉤闌
望柱方二寸(長及加同上法)
蜀柱制度同重臺鉤闌蜀柱法自盆脣木之上雲
栱之下或造胡桃子撮項或作蜻蜓頭或用枓子
蜀柱
雲栱長三寸二分廣一寸六分厚一寸
尋杖長隨間之廣其方一寸
盆脣木長同上廣二寸厚六分
華版長隨蜀柱内其廣三寸四分厚三分(若萬字或鉤片)
(造者每華版廣一尺萬字條桱廣一寸五分厚一寸子桯廣一寸二分五釐鉤片條桱廣二寸厚一)
(寸一分子桯廣一寸五分其間空相去皆比條桱減半子桯之厚皆同條桱)
地栿長同尋杖其廣一寸七分厚一寸
華托柱長隨盆脣木下至地栿上其廣一寸四分
厚七分
凡鉤闌分間布柱令與補間鋪作相應(角柱外一間與階齊其鉤闌之)
(外階頭隨屋大小留三寸至五寸為法)如補間鋪作太密或無補間者量
其遠近隨宜加減如殿前中心作折檻者(今俗謂之龍池)每鉤
闌高一尺于盆脣内廣别加一寸其蜀柱更不出項内
加華托柱
棵籠子
造棵籠子之制高五尺上廣二尺下廣三尺或用四柱
或用六柱或用八柱柱子上下各用榥子脚串版櫺(下用)
(牙子或不用牙子)或雙腰串或下用雙榥子鋜脚版造柱子每
高一尺即首長一寸垂脚空五分柱身四瓣方直或安
子桯或採子桯或破瓣造柱首或作仰覆蓮或單胡桃
子或枓柱桃瓣方直或刻作海石榴其名件廣厚皆以
每尺之高積而為法
柱子長視高每高一尺則方四分四釐如六瓣或
八瓣即廣七分厚五分
上下榥并腰串長隨兩柱内其廣四分厚三分
鋜脚版長同上(下隨榥子之長)其廣五分(以厚六分為定法)
櫺子長六寸六分(卯在内)廣二分四釐(厚同上)
牙子長同鋜脚版(分作二條)廣四分(厚同上)
凡棵籠子其櫺子之首在上榥子内其櫺相去準义子
制度
井亭子
造井亭子之制自下鋜脚至脊共高一丈一尺(鴟尾在外)方
七尺四柱四椽五鋪作一抄一昂材廣一寸二分厚八
分重栱造上用壓厦版出飛檐作九脊結&KR0146;其名件廣
厚皆取每尺之高積而為法
柱長視高每高一尺則方四分
鋜脚長隨深廣其廣七分厚四分(絞頭在外)
額長隨柱内其廣四分五釐厚二分
串長與廣厚並同上
普拍方長廣同上厚一分五釐
枓槽版長同上(減十二)廣六分六釐厚一分四釐
平棋版長隨枓槽版内其廣合版令足(以厚六分為定法)
平棋貼長隨四周之廣其廣二分(厚同上)
楅長隨版之廣其廣同上厚同普拍方
平棋下難子長同平棋版方一分
壓厦版長同鋜脚(每壁加八寸五分)廣六分二釐厚四釐
栿長隨深(加五寸)廣三分五釐厚二分五釐
大角梁長二寸四分廣二分四釐厚一分六釐
子角梁長九分曲廣三分五釐厚同楅
貼生長同壓厦版(加六寸)廣同大角梁厚同枓槽版
脊槫蜀柱長二寸二分(卯在内)廣三分六釐厚同栿
平屋槫蜀柱長八寸五分廣厚同上
脊槫及平屋槫長隨廣其廣三分厚二分二釐
脊串長隨槫其廣二分五釐厚一分六釐
义手長二寸六分廣四分厚二分
山版(每深一尺即長八寸廣一寸五分以厚六分為定法)
上架椽(每深一尺即長三寸七分)曲廣一寸六分厚九釐
下架椽(每深一尺即長四寸五分)曲廣一寸七分厚同上
厦頭下架椽(每廣一尺即長三寸)曲廣一分二釐厚同上
從角椽(長取宜均攤使用)
大連檐長同壓厦版(每面加二尺四寸)廣二分厚一分
前後厦&KR0146;版長隨槫其廣自脊至大連檐(合貼令數足以)
(厚五分為定法每至角長加一尺五寸)
兩頭厦&KR0146;版其長自山版至大連檐(合版令數足厚同上至角)
(加一尺一寸五分)
飛子長九分(尾在内)廣八釐厚六釐(其飛子至角令隨勢上曲)
白版長同大連檐(每壁長加三尺)廣一寸(以厚五分為定法)
壓脊長隨槫廣四分六釐厚三分
垂脊長自脊至壓厦外曲廣五分厚二分五釐
角脊長二寸曲廣四分厚二分五釐
曲闌搏脊(每面長六尺四寸)廣四分厚二分
前後瓦隴條(每深一尺即長八寸五分)方九釐(相去空九釐)
厦頭瓦隴條(每廣一尺即長三寸三分)方同上
搏風版(每深一尺即長四寸三分以厚七分為定法)
瓦口子長隨子角梁内曲廣四分厚亦如之
垂魚(長一尺三寸每長一尺即廣六寸厚同搏風版)
惹草(長一尺每長一尺即廣七寸厚同上)
鴟尾長一寸一分身廣四分厚同壓脊
凡井亭子鋜脚下齊坐於井階之上其枓栱分數及舉
折等並準大木作之制
牌
造殿堂樓閣門亭等牌之制長二尺至八尺其牌首(牌上)
(横出者)牌帶(牌兩旁下垂者)牌舌(牌面下兩帶之内横施者)每廣一尺即上邊
綽四寸向外牌面每長一尺則首帶隨其長外各加長
四寸二分舌加長四分(謂牌長五尺即首長六尺一寸帶長七尺一寸舌長四尺二寸)
(之類尺寸不等依此加減下同)其廣厚皆取牌每尺之長積而為法
牌面每長一尺則廣八寸其下又加一分(令牌面下廣謂)
(牌長五尺即上廣四尺下廣四尺五分之類尺寸不等依此加減下同)
首廣三寸厚四分
帶廣二寸八分厚同上
舌廣二寸厚同上
凡牌面之後四周皆用楅其身内七尺以上者用三楅
四尺以上者用二楅三尺以上者用一楅其楅之廣厚
皆量其所宜而為之
營造法式卷八
