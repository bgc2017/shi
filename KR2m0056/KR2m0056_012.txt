營造法式卷十二
宋李誡撰
彫作制度
混作彫插寫生華
起突卷葉華剔地窪葉華
旋作制度
殿堂等雜用名件照壁版寶牀上名件
佛道帳上名件
鋸作制度
用材植抨墨
就餘材
竹作制度
造笆隔截編道
竹柵護殿檐雀眼網
地面棋文簟障日䈳等簟
竹笍索
彫作制度
混作
彫混作之制有八品
一曰神仙(真人女真金童玉女之類同)二曰飛仙(嬪伽共命鳥之類同)三曰化
生(以上並手執樂器或芝草華果缾盤器物之屬)四曰拂菻(蕃王夷人之類同手内牽拽走)
(獸或執旌旗矛戟之屬)五曰鳳凰(孔雀仙鶴鸚鵡山鷓練鵲錦鷄鴛鴦鵝鴨鳬鴈之類同)
六曰師子(狻猊麒麟天馬海馬羦羊仙鹿熊象之類同)
以上並施之於鉤闌柱頭之上或牌帶四周
(其牌帶之内上施飛仙下用寶牀真人等如係御書兩頰作昇龍並在起突華地之外)
及照壁版之類亦用之
七曰角神(寶藏神之類同)
施之於屋出入轉角大角梁之下及帳坐腰
内之類亦用之
八曰纏柱龍(盤龍坐龍牙魚之類同)
施之於帳及經藏柱之上(或纏寶山)或盤於藻井
之内
凡混作彫刻成形之物令四周皆備其人物及鳳凰之
類或立或坐並於仰覆蓮華或覆瓣蓮華坐上用之
彫插寫生華
彫插寫生華之制有五品
一曰牡丹華二曰芍藥華三曰黃葵華四曰芙蓉華
五曰蓮荷華
以上並施之於栱眼壁之内
凡彫插寫生華先約栱眼壁之高廣量宜分布畫樣隨
其卷舒彫成華葉於寶山之上以華盆安插之
起突卷葉華
彫剔地起突(或透突)卷葉華之制有三品
一曰海石榴華二曰寶牙華三曰寶相華(謂皆卷葉者牡丹華)
(之類同)每一葉之上三卷者為上兩卷者次之一卷者
又次之
以上並施之於梁額(裹貼同)格子門腰版牌帶
鉤闌版雲栱尋杖頭椽頭盤子(如殿閣椽頭盤子或盤起)
(突龍鳳之類)及華版凡貼絡如平棋心中角内若
牙子版之類皆用之或於華内間以龍鳳化
生飛禽走獸等物
凡彫剔地起突華皆於版上壓下四周隠起身内華葉
等彫䤹葉内飜卷令表裏分明剔削枝條須圜混相壓
其華文皆隨版内長廣勻留四邊量宜分布
剔地窪葉華
彫剔地(或透突)窪葉(或平卷葉)葉之制有七品
一曰海石榴華二曰牡丹華(芍藥華寶相華之類卷葉或寫主者並同)三
曰蓮荷華四曰萬歲藤五曰卷頭蕙草(長生草及蠻雲蕙草之類)
(同)六曰蠻雲(胡雲及蕙草雲之類同)
以上所用及華内間龍鳳之類並同上
凡彫剔地窪葉華先於平地隠起華頭及枝條(其枝梗並交起)
(相壓)減壓下四周葉外空地亦有平彫透突(或壓地)諸華者
其所用並同上若就地隨刃彫壓出華文者謂之實彫
施之於雲栱地霞鵝項或义子之首(及义子鋌脚版内)及牙子
版垂魚惹草等皆用之
旋作制度
殿堂等雜用名件
造殿堂屋宇等雜用名件之制
椽頭盤子大小隨椽之徑若椽徑五寸即厚一寸如
徑加一寸則厚加二分減亦如之(加至厚一寸二分止減至厚六分止)
榰角梁寶缾每缾高一尺即肚徑六寸頭長三寸三
分足高二寸(餘作缾身)缾上施仰蓮胡桃子下坐合蓮若
缾高加一寸則肚徑加六分減亦如之或作素寶缾
即肚徑加一寸
蓮華柱頂每徑一寸其高減徑之半
柱頭仰覆蓮華胡桃子(二段或三段造)每徑廣一尺其高同
徑
門上木浮漚每徑一寸即高七分五釐
鉤闌上葱臺釘每高一寸即徑二分釘頭隨徑高七
分
蓋葱臺釘筒子高視釘加一寸每高一寸即徑廣二
分五釐
照壁版寶牀上名件
造殿内照壁版上寶牀等所用名件之制
香鑪徑七寸其高減徑之半
注子共高七寸每高一寸即肚徑七分(兩段造)其項高
徑取高十分中以三分為之
注盌徑六寸每徑一寸則高八分
酒杯徑三寸每徑一寸即高七分(足在内)
杯盤徑五寸每徑一寸即厚二分(足子徑二寸五分每徑一寸即高四)
(分心子並同)
鼓高三寸每高一寸即肚徑七分(兩頭隠出皮厚及釘子)
鼔坐徑三寸五分每徑一寸即高八分(兩段造)
杖鼔長三寸每長一寸鼔大面徑七分小面徑六分
腔口徑五分腔腰徑二分
蓮子徑三寸其高減徑之半
荷葉徑六寸每徑一寸即厚一分
卷荷葉長五寸其卷徑減長之半
披蓮徑二寸八分每徑一寸即高八分
蓮蓓蕾高三寸每高一寸即徑七分
佛道帳上名件
造佛道等帳上所用名件之制
火珠高七寸五分肚徑三寸每肚徑一寸即尖長七
分每火珠高加一寸即肚徑加四分減亦如之
滴當火珠高二寸五分每高一寸即肚徑四分每肚
徑一寸即尖長八分胡桃子下合蓮長七分
瓦頭子每徑一寸其長倍徑之廣若作瓦錢子每徑
一寸即厚三分減亦如之(加至厚六分止減至厚二分止)
寶柱子作仰合蓮華胡桃子寶缾相間通長造長一
尺五寸每長一寸即徑廣八釐如坐内紗忩旁用者
每長一寸即徑廣二分若坐腰車槽内用者每長一
寸即徑廣四分
貼絡門盤每徑一寸其高減徑之半
貼絡浮漚每徑五分即高三分
平棋錢子徑一寸(厚五分為定法)
角鈴(每一朵九件大鈴蓋子簧子各一角内子角鈴共六)
大鈴高二寸每高一寸即肚徑廣八分
蓋子徑同大鈴其高減半
簧子徑及高皆減大鈴之半
子角鈴徑及高皆減簧子之半
圜櫨枓大小隨材分(高二十分徑三十二分)
虛柱蓮華錢子(用五段)上段徑四寸下四段各遞減
二分(厚三分為定法)
虛柱蓮華胎子徑五寸每徑一寸即高六分
鋸作制度
用材植
用材植之制凡材植須先將大方木可以入長大料者
盤截解割次將不可以充極長極廣用者量度合用名
件亦先從名件中就長或就廣解割
抨墨
抨繩墨之制凡大材植須合大面在下然後垂繩取正
抨墨其材植廣而薄者先自側面抨墨務在就材充用
勿令將可以充長大用者截割為細小名件
若所造之物或斜或訛或尖者並結角交解(謂如飛子或顛倒交)
(斜解割可以兩就長用之類)
就餘材
就餘材之制凡用木植内如有餘材可以别用或作版
者其外面多有璺裂須審視名件之長廣量度就璺解
割或可以帶璺用者即那餘材於心内就其厚别用或
作版勿令失料(如璺裂深或不可就者解作臕版)
竹作制度
造笆
造殿堂等屋宇所用竹笆之制每間廣一尺用經一道
(經順椽用若竹徑二寸一分至徑一寸七分者廣一尺用經一道徑一寸五分至一寸者廣八寸用經一道徑)
(八分以下者廣六寸用經一道)每經一道用竹四片緯亦如之(緯横鋪椽上)
殿閣等至散舍如六椽以上所用竹並徑三寸二分至
徑二寸三分若四椽以下者徑一寸二分至徑四分其
竹不以大小並劈作四破用之(如竹徑八分至徑四分者並椎破用之下同)
隔截編道
造隔截壁桯内竹編道之制每壁高五尺分作四格上
下各横用經一道(凡上下貼桯者俗謂之壁齒不以經數多寡皆上下貼桯各用一道下同)
格内横用經三道(共五道)並横經縱緯相交織之(或高少而廣多)
(者則縱經横緯織之)每經一道用竹三片(以竹簽釘之)緯用竹一片若
栱眼壁高二尺以上分作三格(共四道)高一尺五寸以下
者分作兩格(共三道)其壁高五尺以上者所用竹徑三寸
二分至徑二寸五分如不及五尺及栱眼壁屋山内尖
斜壁所用竹徑二寸三分至徑一寸並劈作四破用之
(露籬所用同)
竹柵
造竹柵之制每高一丈分作四格(制度與竹編道同)若高一丈
以上者所用竹徑八分如不及一丈者徑四分(並去梢全用之)
護殿檐雀眼網
造護殿閣檐枓栱及托忩櫺内竹雀眼網之制用渾青
篾每竹一條(以徑一寸二分為率)劈作篾一十二條刮去青廣三
分從心斜起以長篾為經至四邊却折篾入身内以短
篾直行作緯往復織之其雀眼徑一寸(以篾心為則)如於雀
眼内間織人物及龍鳳華雲之類並先於雀眼上描定
隨描道織補施之於殿檐枓栱之外如六鋪作以上即
上下分作兩格隨間之廣分作兩間或三間當縫施
竹貼釘之(竹貼每竹徑一寸二分分作四片其窗櫺内用者同)其上下或用
木貼釘之(其木貼廣二寸厚六分)
地面棋文簟
造殿閣内地面棋文簟之制用渾青篾廣一分至一分
五釐刮去青横以刀刃拖令厚薄勻平次立兩刃於刃
中摘令廣狹一等從心斜起以縱篾為則先擡二篾壓
三篾起四篾又壓三篾然後横下一篾織之(復於起四處擡二篾)
(循環如此)至四邊尋斜取正擡三篾至七篾織水路(水路外摺邊歸)
(篾頭於身内)當心織方勝等或華文龍鳳(並染紅黃篾用之)其竹用
徑二寸五分至徑一寸(障日䈳等簟同)
障日䈳等簟
造障日䈳等所用簟之制以青白篾相雜用廣二分至
四分從下直起以縱篾為則擡三篾壓三篾然後横下
一篾織之(復自擡三處從長篾一條内再起壓三循環如此)若造假棋文並擡
四篾壓四篾横下兩篾織之(復自擡四處當心再擡循環如此)
竹笍索
造綰繫鷹架竹笍索之制每竹一條(竹徑二寸五分至一寸)劈作
一十一片每片揭作二片作五股辮之每股用篾四條
或三條(若純青造用青白篾各二條合青篾在外如青白篾)造成廣一寸五分厚
四分每條長二百尺臨時量度所用長短截之
營造法式卷十二
