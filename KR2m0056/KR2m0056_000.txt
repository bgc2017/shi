營造法式政書類六(考工之屬)
提要
(臣)等謹案營造法式三十四卷宋通直郎試
將作少監李誡奉勅撰初熙寧中勅將作監
官編修營造法式至元祐六年成書紹聖四
年以所修之本祇是料状别無變造制度難
以行用命誡别加撰輯誡乃考究羣書并與
人匠講說分立類例以元符三年奏上之崇
寧二年復請用小字鏤版頒行誡所作總看
詳中稱今編修海行法式總釋總例共二卷
制度十五卷功限十卷料例并工作等共三
卷圖樣六卷目錄一卷總三十六卷計三百
五十七篇内四十九篇係於經史等羣書中
檢尋考究其三百八篇係自來工作相傳經
久可用之法與諸作諳會工匠詳悉講究盖
其書所言雖止藝事而能考証經傳參會衆
說以合於古者飭材庀事之義故陳振孫書
錄觧題以為遠出喻皓木經之上攷陸友仁
硯北襍志載誡所著尚有續山海經十卷古
篆說文十卷續同姓名錄二卷琵琶錄三卷
馬經三卷六博經三卷則誡本博洽之士故
所撰述具有條理惟友仁稱誡字明仲而書
其名作誠字然范氏天一閣影抄宋本及宋
史藝文志文獻通考俱作誡字疑友仁誤也
此本前有誡所奏劄子及進書序各一篇其
第三十一卷當為木作制度圖樣上篇原本
已缺而以看詳一卷錯入其中檢永樂大典
内亦載有此書其所缺二十餘圖並在今據
以補足而仍附看詳於卷末又看詳内稱書
總三十六卷而今本制度一門較原目少二
卷僅三十四卷永樂大典所載不分係卷數
無可參校而核其前後篇目又别無脱漏疑
為後人所併省今亦姑仍其舊云乾隆四十
六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
劄子
編修營造法式所準崇寧二年正月十九日敕通直郎
試將作少監提舉修置外學等李誡劄子奏契勘熙寧
中敕今將作監編修營造法式至元祐六年方成書準
紹聖四年十一月二日敕以元祐營造法式秖是料狀
别無變造用材制度其間工料太寬關防無術三省同
奉聖旨差臣重别編修臣考究經史羣書并勒人匠逐
一講說編修海行營造法式元符三年内成書送所屬
看詳别無未盡未便遂具進呈奉聖旨依續準都省指
揮只錄送在京官司竊緣上件法式係營造制度工限
等關防功料最為要切内外皆合通行臣今欲乞用小
字鏤版依海行敕令頒降取進止正月十八日三省同
奉聖旨依奏
進新修營造法式序
臣聞上棟下宇易為大壯之時正位辨方禮實太平之
典共工命於舜日大匠始於漢朝各有司存案為功緒
况神畿之千里加禁闕之九重内財宫寢之宜外定廟
朝之次蟬聯庶府棋列百司㰇櫨枅柱之相枝規矩準
繩之先治五材並用百堵皆興惟時鳩僝之工遂考翬
飛之室而斵輪之手巧或失真董役之官才非兼技不
知以材而定分乃或倍斗而取長弊積因循法疎檢察
非有治三官之精識豈能新一代之成規温詔下頒成
書入奏空糜歲月無補涓塵恭惟皇帝陛下仁儉生知
睿明天縱淵靜而百姓定綱舉而衆目張官得其人事
為之制丹楹刻桷淫巧既除菲食卑宫淳風斯復乃詔
百工之事更資千慮之愚臣考閱舊章稽參衆智功分
三等第為精粗之差役辨四時用度短長之晷以至木
議剛柔而理無不順土評遠邇而力易以供類例相從
條章具在研精覃思顧述者之非工案牒披圖或將來
之有補通直郎管修盖皇弟外第專一提舉修蓋
班直諸軍營房等編修臣李誡謹昧死上
