營造法式卷三
宋李誡撰
壕寨制度
取正定平
立基築基
城牆
築臨水基
石作制度
造作次序柱礎
角石角柱
殿階基壓闌石(地面石)
殿階螭首殿内鬭八
踏道重臺鉤闌(單鉤闌望柱)
螭子石門砧限
地袱流杯渠(剜鑿流杯壘造流杯)
壇卷輂水窗
水槽子馬臺
井口石(井蓋子)山棚鋜脚石
幡竿頰贔屓鼇座碑
笏頭碣
壕寨制度
取正
取正之制先於基址中央日内置圜版徑一尺三寸六
分當心立表高四寸徑一分畫表景之端記日中最短
之景次施望筒於其上望日星以正四方
望筒長一尺八寸方三寸(用版合造)兩罨頭開圜眼徑五分
筒身當中兩壁用軸安於兩立頰之内其立頰自軸至
地高三尺廣三寸厚二寸晝望以筒指南令日景透北
夜望以筒指北於筒南望令前後兩竅内正見北辰極
星然後各垂繩墜下記望筒兩竅心於地以為南則四
方正
若地勢偏衺既以景表望筒取正四方或有可疑處則
更以水池景表較之其立表高八尺廣八寸厚四寸上
齊(後斜向下三寸)安於池版之上其池版長一丈三尺中廣一
尺於一尺之内隨表之廣刻線兩道一尺之外開水道
環四周廣深各八分用水定平令日景兩邊不出刻線
以池版所指及立表心為南則四方正(安置令立表在南池版在北其)
(景夏至順線長三尺冬至長一丈二尺其立表内向池版處用曲尺較令方正)
定平
定平之制既正四方據其位置於四角各立一表當心
安水平其水平長二尺四寸廣二寸五分高二寸下施
立樁長四尺(安&KR0008;在内)上面横坐水平兩頭各開池方一寸
七分深一寸三分(或中心更開池者方深同)身内開槽子廣深各五
分令水通過於兩頭池子内各用水浮子一枚(用三池者水浮)
(子或亦用三枚)方一寸五分高一寸二分刻上頭令側薄其厚
一分浮於池内望兩頭水浮子之首遥對立表處於表
身内畫記即知地之高下(若槽内如有不可用水處即於樁子當心施墨線一道上)
(垂繩墜下令繩對墨線心則上槽自平與用水同其槽底與墨線兩邊用曲尺較令方正)
凡定柱礎取平須更用真尺較之其真尺長一丈八尺
廣四寸厚二寸五分當心上立表高四尺(廣厚同上)於立表
當心自上至下施墨線一道垂繩墜下令繩對墨線心
則其下地面自平(其真尺身上平處與立表上墨線兩邊亦用曲尺校令方正)
立基
立基之制其高與材五倍(材分在大木作制度内)如東西廣者又
加五分至十分
若殿堂中庭修廣者量其位置隨宜加高所加雖高不
過與材六倍
築基
築基之制每方一尺用土二檐隔層用碎塼瓦及石札
等亦二檐每次布土厚五寸先打六杵(二人相對每窩子内各打三杵)
次打四杵(一人相對每窩子内各打二杵)次打兩杵(二人相對每窩子内各打一杵)以
上並各打平土頭然後碎用杵輾躡令平再攅杵扇撲
重細輾躡每布土厚五寸築實厚三寸每布碎塼瓦及
石札等厚三寸築實厚一寸五分
凡開基址須相視地脉虛實其深不過一丈淺止於五
尺或四尺並用碎塼瓦石札等每土三分内添碎塼瓦
等一分
城
築城之制每高四十尺則厚加高二十尺其上斜收減
高之半若高增一尺則其下厚亦加一尺其上斜收亦
減高之半或高減者亦如之
城基開地深五尺其廣隨城之厚每城身長七尺五寸
栽永定柱(長視城高徑一尺至一尺二寸)夜义木(徑同上其長比上減四尺)各二條
每築高五尺横用絍木一條(長一丈至一丈二尺徑五寸至七寸護門甕城及馬)
(面之類準此)每膊椽長三尺用草葽一條(長五尺徑一寸重四兩)木橛
子一枚(頭徑一寸長一尺)
牆(其名有五一曰牆二曰墉三曰垣四曰㙩五曰壁)
築牆之制每牆厚三尺則高九尺其上斜收比厚減半
若高增三尺則厚加一尺減亦如之
凡露牆每牆高一丈則厚減高之半其上收面之廣比
高五分之一若高增一尺其厚加三寸減亦如之(其用葽橛)
(並準築城制度)
凡抽絍牆高厚同上其上收面之廣比高四分之一若
高增一尺其厚加二寸五分(如在屋下只加二寸剗削並準築城制度)
築臨水基
凡開臨流岸口修築屋基之制開深一丈八尺廣隨屋
間數之廣其外分作兩擺手斜隨馬頭布柴梢令厚一
丈五尺每岸長五尺釘樁一條(長一丈七尺徑五寸至六寸皆可用)梢上
用膠土打築令實(若造橋兩岸馬頭準此)
石作制度
造作次序
造石作次序之制有六一曰打剥(用鏨揭剥高處)二曰粗搏(稀布)
(鏨鑿令深淺齊勻)三曰細漉(密布鏨鑿漸令就平)四曰褊棱(用褊鏨鐫棱角令四邊周)
(正)五曰斫砟(用斧刃斫砟令面平正)六曰磨礲(用砂石水磨去其斫文)其彫
鐫制度有四等一曰剔地起突二曰壓地隠起華三曰
減地平鈒四曰素平(如素平及減地平鈒並斫砟三遍然後磨礲壓地隠起兩遍剔地起突)
(一遍並隨所用抽華文)如減地平鈒磨礲畢先用墨蠟後描華文
鈒造若壓地隠起及剔地起突造畢並用翎刷細砂刷
之令華文之内石色青潤其所造華文制度有十一品
一曰海石榴花二曰寶相華三曰牡丹華四曰蕙草五
曰雲文六曰水浪七曰寶山八曰寶階(以上並通用)九曰鋪
地蓮華十曰仰覆蓮華十一曰寶裝蓮華(以上並施之於柱礎)或
於華文之内間以龍鳳獅獸及化生之類者隨其所宜
分布用之
柱礎(其名有六一曰礎二曰櫍三曰磶四曰填五曰磩六曰磉今謂之石碇)
造柱礎之制其方倍柱之徑(謂柱徑二尺即礎方四尺之類)方一尺四
寸以下者每方一尺厚八寸方三尺以上者厚減方之
半方四尺以上者以厚三尺為率若造覆盆(鋪地蓮華同)每
方一尺覆盆高一寸每覆盆高一寸盆脣厚一分如仰
覆蓮華其高加覆盆一倍如素平及覆盆用減地平鈒
壓地隠起華剔地起突亦有施減地平鈒及壓地隠起
於蓮華瓣上者謂之寶裝蓮華
角石
造角石之制方二尺每方一尺則厚四寸角石之下别
用角柱(廳堂之類或不用)
角柱
造角柱之制其長視階高每長一尺則方四寸柱雖加
長至方一尺六寸止其柱首接角石處合縫令與角石
通平若殿宇階基用塼作叠澀坐者其角柱以長五
尺為率每長一尺則方三寸五分其上下叠澀並隨塼
坐逐層出入制度造内版柱上造剔地起突雲皆隨兩
面轉角
殿階基
造殿階基之制長隨間廣其廣隨間深階頭隨柱心外
階之廣以石段長三尺廣二尺厚六寸四周並叠澁垒
數令高五尺下施土襯石其叠澁每層露棱五寸束腰
露身一尺用隔身版柱柱内平面作起突壺門造
壓闌石(地面石)
造壓闌石之制長三尺廣二尺厚六寸(地面石司)
殿階螭首
造殿階螭首之制施之於殿階對柱及四角隨階斜出
其長七尺每長一尺則廣二寸六分厚一寸七分其長
以十分為率頭長四分身長六分其螭首令舉向上二
分
殿内鬭八
造殿堂内地面心石鬭八之制方一丈二尺勻分作二
十九窠當心施雲棬棬内用單盤或雙盤龍鳳或作水
地飛魚牙魚或作蓮荷等華諸窠内並以諸華間雜其
制作或用壓地隠起華或剔地起突華
踏道
造踏道之制長隨間之廣每階高一尺作二踏每踏厚
五寸廣一尺兩邊副子各廣一尺八寸(厚與第一層象眼同)兩頭
象眼如階高四尺五寸至五尺者三層(第一層與副子平厚五寸第二)
(層厚四寸半第三層厚四寸)高六尺至八尺者五層(第一層厚六寸每一層各遞減)
(一寸)或六層(第一層第二層厚同上第三層以下每一層各遞減半寸)皆以外周為第
一層其内深二寸又為一層(逐層準此)至平地施土襯石其
廣同踏(兩頭安望柱石坐)
重臺鉤闌(單鉤闌望柱)
造鉤闌之制重臺鉤闌每段高四尺長七尺尋杖下用
雲栱癭項次用盆脣中用束腰下施地栿其盆脣之下
束腰之上内作剔地起突華版束腰之下地栿之上亦
如之單鉤闌每段高三尺五寸長六尺上用尋杖中用
盆脣下用地栿其盆脣地栿之内作萬字(或透空或不透空)或
作壓地隠起諸華(如尋杖遠皆於每間當中施單托神或相背雙托神)若施之於
慢道皆隨其拽脚令斜高與正鉤闌身齊其名件廣厚
皆以鉤闌每尺之高積而為法
望柱長視高每高一尺則加三寸(徑一尺作八瓣柱頭上師子高)
(一尺五寸柱下石坐作覆盆蓮華其方倍柱之徑)
蜀柱長同上廣二寸厚一寸其盆脣之上方一寸
六分刻為癭項以承雲栱(其項下細比上減半下留尖高十分之二兩肩)
(各留十分中四釐如單鉤闌即撮項造)
雲栱長二寸七分廣一寸三分五釐厚八分(單鉤闌長)
(三寸二分廣一寸六分厚一寸)
尋杖長隨片廣方八分(單鉤闌方一寸)
盆脣長同上廣一寸八分厚六分(單鉤闌廣二寸)
束腰長同上廣一寸厚九分(及華盆大小華版皆單鉤闌不用)
華盆地霞長六寸五分廣一寸五分厚三分
大華版長隨蜀柱内其廣一寸九分厚同上
小華版長隨華盆内長一寸三分五釐廣一寸五
分厚同上
萬字版長隨蜀柱内其廣三寸四分厚同上(重臺鉤闌)
(不用)
地栿長同尋杖其廣一寸八分厚一寸六分(單鉤闌厚)
(一寸)
凡石鉤闌每段兩邊雲拱蜀柱各作一半令逐段相接
螭子石
造螭子石之制施之於階棱鉤闌蜀柱卯之下其長一
尺廣四寸厚七寸上開方口其廣隨鉤闌卯
門砧限
造門砧之制長三尺五寸每長一尺則廣四寸四分厚
三寸八分
門限長隨間廣(用三段相接)其方二寸(如砧長三尺五寸即方七寸之類)
若階斷砌即卧柣長二尺廣一尺厚六寸(鑿卯口與立柣合角)
(造)其立柣長三尺廣厚同上(側面分心鑿金口一道)如相連一段
造者謂之曲柣
城門心將軍石方直混棱造其長三尺方一尺(上露一尺下栽)
(二尺入地)
止扉石其長二尺方八寸(上露一尺下栽一尺入地)
地栿
造城門石地栿之制先於地面上安土襯石(以長三尺廣二尺厚)
(六寸為率)上面露棱廣五寸下高四寸其上施地栿每段長
五尺廣一尺五寸厚一尺一寸上外棱混二寸混内一
寸鑿眼立排义柱
流杯渠(剜鑿流杯壘造流杯)
造流杯石渠之制方一丈五尺(用方三尺石二十五段造)其石厚一
尺二寸剜鑿渠道廣一尺深九寸(其渠道盤屈或作風字或作國字若用底)
(版壘造則心内施看盤一段長四尺廣三尺五寸外盤渠道石並長三尺廣二尺厚一尺底版長廣同上厚六)
(寸餘並同剜鑿之制)出入水項子石二段各長三尺廣二尺厚一
尺二寸(剜鑿與身内同若壘造則厚一尺其下又用底版石厚六寸)出入水斗子二
枚各方二尺五寸厚一尺二寸其内鑿池方一尺八寸
深一尺(壘造同)
壇
造壇之制共三層高廣以石段層數自土襯上至平面
為高每頭子各露明五寸束腰露一尺格身版柱造作
平面或起突作壺門造(石段裏用塼填後心内用土填築)
卷輂水窗
造卷輂水窗之制用長三尺廣二尺厚六寸石造隨渠
河之廣如單眼卷輂自下兩壁開掘至硬地各用地釘
(木橛也)打築入地(留出&KR0008;卯)上鋪襯石方三路用碎塼瓦打築
空處令與襯石方平方上並二横砌石澁一重澁上隨
岸順砌並二廂壁版鋪壘令與岸平(如騎河者每段用熟鐵鼓卯二枚仍)
(以錫灌如並三以上廂壁版者每二層鋪鐵葉一重)於水窗當心平鋪石地面一
重於上下出入水處側砌線道三重其前密釘擗石樁
二路於兩邊廂壁上相對卷輂(隨渠河之廣取半圜為卷輂棬内圜勢)用
斧刃石鬭卷合又於斧刃石上用繳背一重其背上又
平鋪石段二重兩邊用石隨棬勢補填令平(若雙卷眼造則於渠)
(河心依兩岸用地釘打築二渠之間補填同上)若當河道卷輂其當心平鋪地
面石一重用連二厚六寸石(其縫上用熟鐵鼓卯與廂壁同)及於卷輂
之外上下水隨河岸斜分四擺手亦砌地面令與廂壁
平(擺手内亦砌地面一重亦用熟鐵鼓卯)地面之外側砌線道石三重其
前密釘擗石樁三路
水槽子
造水槽之制長七尺方二尺每廣一尺脣厚二寸每高
一尺底厚二寸五分脣内底上並為槽内廣深
馬臺
造馬臺之制高二尺二寸長三尺八寸廣二尺二寸其
面方外餘一尺八寸下面分作兩踏身内或通素或叠澁
造隨宜彫鐫華文
井口石(并蓋子)
造井口石之制每方二尺五寸則厚一尺心内開鑿井口
徑一尺或素平面或作素覆盆或作起突蓮華瓣造
蓋子徑一尺二寸(下作子口徑同井口)上鑿二竅每竅徑五分(兩竅)
(之間開渠子深五分安訛角鐵手把)
山棚鋜脚石
造山棚鋜脚石之制方二尺厚七寸中心鑿竅方一尺
二寸
幡竿頰
造幡竿頰之制兩頰各長一丈五寸廣二尺厚一尺二
寸(筍在内)下埋四尺五寸其石頰下出筍以穿鋜脚其鋜
脚長四尺廣二尺厚六寸
贔屓鼇坐碑
造贔屓鼇坐碑之制其首為贔屓盤龍下施鼇坐於土
襯之外自坐至首共高一丈八尺其名件廣厚皆以碑
身每尺之長積而為法
碑身每長一尺則廣四寸厚一寸五分(上下有卯隨身棱並)
(破辦)
鼇坐長倍碑身之廣其高四寸四分駝峯廣三分
餘作龜文造
碑首方四寸四分厚一寸八分下為雲盤(每碑廣一尺則)
(高一寸半)上作盤龍六條相交其心内刻出篆額天宫
(其長廣計字數隨宜造)
土襯二段各長六寸廣三寸厚一寸心内刻出鼇
坐版(長五尺廣四尺)外周四側作起突寶山面上作出没
水地
笏頭碣
造笏頭碣之制上為笏首下為方坐共高九尺六寸碑
廣厚並準石碑制度(笏首在内)其坐每碑身高一尺則長(闕)
高二寸坐身之内或作方直或作壘澁隨宜彫鐫華
文
營造法式卷三
