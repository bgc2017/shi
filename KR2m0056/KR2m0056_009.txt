營造法式卷九
宋李誡撰
小木作制度四
佛道帳
造佛道帳之制自坐下龜脚至鴟尾共高二丈九尺内
外攏深一丈二尺五寸上層施天宫樓閣次平坐次腰
檐帳身下安芙蓉瓣叠澀門窗龜脚坐兩面與兩側制
度並同(作五間造)其名件廣厚皆隨逐層每尺之高積而為
法(後鉤闌兩等皆以母寸之高積而為法)
帳坐高四尺五寸長隨殿身之廣其廣隨殿身之深
下用龜脚脚上施車槽槽之上下各用澀一重於上
澀之上又叠子澀三重於上一重之下施坐腰上澀
之上用坐面澀面上安重臺鉤闌高一尺(闌内遍用明金版)
鉤闌之内施寶柱兩重(留外一重為轉道)内壁貼絡門窗其
上設五鋪作卷頭平坐(材廣一寸八分腰檐平坐準此)平坐上又安
重臺鉤闌(並癭項雲栱造)自龜脚上每澀至上鉤闌逐層並
作芙蓉瓣造
龜脚每坐高一尺則長二寸廣七分厚五分
車槽上下澀長隨坐長及深(外每面加二寸)廣二寸厚六
分五釐
車槽長同上(每面減三寸安華版在外)廣一寸厚八分
上子澁兩重(在坐腰上下者)各長同上(減二寸)廣一寸六分
厚二分五釐
下子澀長同坐廣厚並同上
坐腰長同上(每面減八寸)方一寸(安華版在外)
坐面澁長同上廣二寸厚六分五釐
猴面版長同上廣四寸厚六分七釐
明金版長同上(每面減八寸)廣二寸五分厚一分二釐
枓槽版長同上(每面減三尺)廣二寸五分厚二分二釐
壓厦版長同上(每面减一尺)廣二寸四分厚二分二釐
門窗背版長隨枓槽版(減長三寸)廣自普拍方下至明
金版上(以厚六分為定法)
車槽華版長隨車槽廣八分厚三分
坐腰華版長隨坐腰廣一寸厚同上
坐面版長廣並隨猴面版内其厚二分六釐
猴面榥(每坐深一尺則長九寸)方八分(每一瓣用一條)
猴面馬頭榥(每坐深一尺則長一寸四分)方同上(每一瓣用一條)
連梯卧榥(每坐深一尺則長九寸五分)方同上(每一瓣用一條)
連梯馬頭榥(每坐深一尺則長一寸)方同上
長短柱脚方長同車槽澁(每一面減三尺二寸)方一寸
長短榻頭木長隨柱脚方内方八分
長立幌長九寸二分方同上(隨柱脚方榻頭木逐瓣用之)
短立幌長四寸方六分
拽後榥長五寸方同上
穿串透栓長隨榻頭木廣五分厚二分
羅文榥(每坐高一尺則加長四寸)方八分
帳身高一丈二尺五寸長與廣皆隨帳坐量瓣數隨
宜取間其内外皆攏帳柱柱下用鋜脚隔科柱上用
内外側當隔科四面外柱並安歡門帳帶(前一面裹槽柱内亦)
(用)每間用算桯方施平棋鬭八藻井前一面每間兩
頰各用毬文格子門(格子桯四混出雙線用雙腰串腰華版造)門之制度
並準本法兩側及後壁並用難子安版
帳内外槽柱長視帳身之高每高一尺則方四分
虛柱長三寸二分方三分四釐
内外槽上隔科版長隨間架廣一寸二分厚一分
二釐
上隔科仰托榥長同上廣二分八釐厚二分
上隔科内外上下貼長同鋜脚貼廣二分厚八釐
隔科内外上柱子長四分四釐下柱子長三分六
釐其廣厚並同上
裹槽下鋜脚版長隨每間之深廣其廣五分二釐
厚一分二釐
鋜脚仰托榥長同上廣二分八釐厚二分
鋜脚内外貼長同上其廣二分厚八釐
鋜脚内外柱子長三分二釐廣厚同上
内外歡門長隨帳柱之内其廣一寸二分厚一分
二釐
内外帳帶長二寸八分廣二分六釐厚亦如之
兩側及後壁版長視上下仰托榥内廣隨帳柱心
柱内其厚八釐
心柱長同上其廣三分二釐厚二分八釐
頰子長同上廣三分厚二分八釐
腰串長隨帳柱内廣厚同上
難子長同後壁版方八釐
隨間栿長隨帳身之深其方三分六釐
算桯方長隨間之廣其廣三分二釐厚二分四釐
四面搏難子長隨間架方一分二釐
平棋(華文制度並準殿内平棋)
背版長隨方子内廣隨栿心(以厚五分為定法)
桯隨方子四周之内其廣二分厚一分六釐
貼長隨桯四周之内其廣一分二釐(厚同背版)
難子并貼華(厚同貼)每方一尺用貼華二十五枚
或十六枚
鬭八藻井徑三尺二寸共高一尺五寸五鋪作重
栱卷頭造材廣六分其名件並準本法量宜減之
腰檐自櫨枓至脊共高三尺六鋪作一抄兩昂重栱
造柱上施枓槽版與山版(版内又施夾槽版逐縫夾安鑰匙頭版其上順槽安)
(鑰匙頭榥及於鑰匙頭版上通用卧榥榥上栽柱子柱上又施卧榥榥上安上層平坐)鋪作之
上平鋪壓厦版四角用角梁子角梁鋪椽安飛子依
副階舉分結&KR0146;
普拍方長隨四周之廣其廣一寸八分厚六分(絞頭)
(在外)
角梁每高一尺加長四寸廣一寸四分厚八分
丁角梁長五寸其曲廣二寸厚七分
抹角栿長七寸方一寸四分
槫長隨間廣其廣一寸四分厚一寸
曲椽長七寸六分其曲廣一寸厚四分(每補間鋪作一朵用)
(四條)
飛子長四寸(尾在内)方三分(角内隨宜刻曲)
大連檐長同槫(梢間長至角梁每壁加三尺八寸)廣五分厚三分
白版長隨間之廣(每梢間加出角一尺五寸)其廣三寸五分(以厚)
(五分為定法)
夾枓槽版長隨間之深廣其廣四寸四分厚七分
山版長同枓槽版廣四寸二分厚七分
枓槽鑰匙頭版(每深一尺則長四寸)廣厚同枓槽版逐間段
數亦同枓槽版
枓槽壓厦版長同枓槽版(每梢間長加一尺)其廣四寸厚
七分
貼生長隨間之深廣其方七分
枓槽卧榥(每深一尺則長九寸六分五釐)方一寸(每鋪作一朵用二條)
絞鑰匙頭上下順身榥長隨間之廣方一寸
立榥長七寸方一寸(每鋪作一朵用二條)
厦&KR0146;版長隨間之廣深(每梢問加出角一尺二寸五分)其廣九寸
(以厚五分為定法)
搏脊長同上廣一寸五分厚七分
角脊長六寸其曲廣一寸五分厚七分
瓦隴條長九寸(瓦頭在内)方三分五釐
瓦口子長隨間廣(每梢間加出角二尺五寸)其廣三分(以厚五分為定)
(法)
平坐高一尺八寸長與廣皆隨帳身六鋪作卷頭重
栱造四出角於壓厦版上施雁翅版(槽内名件並準腰檐法)上
施單鉤闌高七寸(撮項栱造)
普拍方長隨間之廣(合用在外)其廣一寸二分厚一寸
夾枓槽版長隨間之深廣其廣九寸厚一寸一分
枓槽鑰匙頭版(每深一尺則長四寸)其廣厚同枓槽版(逐間段數)
(亦同)
壓厦版長同枓槽版(每梢間加長一尺五寸)廣九寸五分厚
一寸一分
枓槽卧榥(每深一尺則長九寸六分五釐)方一寸六分(每鋪作一朵用二條)
立榥長九寸方一寸六分(每鋪作一朵用四條)
雁翅版長隨壓厦版其廣二寸五分厚五分
坐面版長隨枓槽内其廣九寸厚五分
天宫樓閣共高七尺二寸深一尺一寸至一尺三寸
出跳及檐並在柱外下層為副階中層為平坐上層
為腰檐檐上為九脊殿結&KR0146;其殿身茶樓(有挾屋者)角樓
並六鋪作單抄重昂(或單栱或重栱)角樓長一瓣半殿身及
茶樓各長三瓣殿挾及龜頭並五鋪作單抄單昂(或單)
(栱或重栱)殿挾長一瓣龜頭長二瓣行廊四鋪作單抄(或單)
(栱或重栱)長二瓣分心(材廣六分)每瓣用補間鋪作兩朵(兩側龜頭)
(等制度並凖此)
中層平坐用六鋪作卷頭造平坐上用單鉤闌高
四寸(枓子蜀柱造)
上層殿樓龜頭之内唯殿身施重檐(重檐謂殿身井副階其高)
(五尺者不用)外其餘制度並準下層之法(其枓槽版及最上結&KR0146;壓)
(脊瓦隴條之類並量宜用之)
帳上所用鉤闌(應用小鉤闌者並通用此制度)
重臺鉤闌(共高八寸至一尺二寸其鉤闌並準樓閣殿亭鉤闌制度下同)其名件
等以鉤闌每尺之高積而為法
望柱長視高(加四寸)每高一尺則方二寸(通身八瓣)
蜀柱長同上廣二寸厚一寸其上方一寸六分
刻為癭項
雲栱長三寸廣一寸五分厚九分
地霞長五寸廣同上厚一寸三分
尋杖長隨間廣方九分
盆脣木長同上廣一寸六分厚六分
束腰長同上廣一寸厚八分
上華版長隨蜀柱内其廣二寸厚四分(四面各别出卯)
(合入池槽下同)
下華版長厚同上(卯入至蜀柱卯)廣一寸五分
地栿長隨望柱内廣一寸八分厚一寸一分上
兩棱連梯混各四分
單鉤闌(高五寸至一尺者並用此法)其名件等以鉤闌每寸之
高積而為法
望柱長視高(加二寸)方一分八釐
蜀柱長同上(制度同重臺鉤闌法)自盆脣木上雲栱下作
撮項胡桃子
雲栱長四分廣二分厚一分
尋杖長隨間之廣方一分
盆脣木長同上廣一分八釐厚八釐
華版長隨蜀柱内廣三分(以厚四分為定法)
地栿長隨望柱内其廣一分五釐厚一分二釐
枓子蜀柱鉤闌(高三寸至五寸者並用此法)其名件等以鉤闌
每寸之高積而為法
蜀柱長視高(卯在内)廣二分四釐厚一分二釐
尋杖長隨間之廣方一分三釐
盆脣木長同上廣二分厚一分二釐
華版長隨蜀柱内其廣三分(以厚三分為定法)
地栿長隨間廣其廣一分五釐厚一分二釐
踏道圜橋子高四尺五寸斜拽長三尺七寸至五尺
五寸面廣五尺下用龜脚上施連梯立旌四周纏難
子合版内用榥兩頰之内逐層安促踏版上隨圜勢
施鉤闌望柱
龜脚每橋子高一尺則長二寸廣六分厚四分
連梯桯其廣一寸厚五分
連梯榥長隨廣其方五分
立柱長視高方七分
攏立柱上榥長與方並同連梯榥
兩頰每高一尺則加六寸曲廣四寸厚五分
促版踏版(每廣一尺則長九寸六分)廣一寸三分(踏版又加三分)厚二
分三釐
踏版榥(每廣一尺則長加八分)方六分
背版長隨柱子内廣視連梯與上榥内(以厚六分為定法)
月版長視兩頰及柱子内廣隨兩頰與連梯内(以厚)
(六分為定法)
上層如用山華蕉葉造者帳身之上更不用結&KR0146;其
壓厦版於撩檐方外出四十分上施混肚方方上用
仰陽版版上安山華蕉葉共高二尺七寸七分其名
件廣厚皆取自普拍方至山華每尺之高積而為法
頂版長隨間廣其廣隨深(以厚七分為定法)
混肚方廣二寸厚八分
仰陽版廣二寸八分厚三分
山華版廣厚同上
仰陽上下貼長同仰陽版其廣六分厚二分四釐
合角貼長五寸六分廣厚同上
柱子長一寸六分廣厚同上
楅長三寸二分廣同上厚四分
凡佛道帳芙蓉瓣每瓣長一尺二寸隨瓣用龜脚(上對鋪作)
結&KR0146;瓦隴條每條相去如隴條之廣(至角隨宜分布)其屋蓋舉
折及枓栱等分數並準大木作制度隨材減之殺䔉瓣
柱及飛子亦如之
營造法式卷九
