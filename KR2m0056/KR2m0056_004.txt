營造法式卷四
宋李誡撰
大木作制度一
材栱
飛昂爵頭
枓總鋪作次序
平坐
材(其名有三一曰章二曰材三曰方桁)
凡構屋之制皆以材為祖材有八等度屋之大小因而
用之
第一等廣九寸厚六寸(以六分為一分)
右殿身九間至十一間則用之(若副階并殿挾屋材分減)
(殿身一等廊屋減挾屋一等餘準此)
第二等廣八寸二分五釐厚五寸五分(以五分五釐為一分)
右殿身五間至七間則用之
第三等廣七寸五分厚五寸(以五分為一分)
右殿身三間至殿五間或堂七間則用之
第四等廣七寸二分厚四寸八分(以四分八釐為一分)
右殿三間廳堂五間則用之
第五等廣六寸六分厚四寸四分(以四分四釐為一分)
右殿小三間廳堂大三間則用之
第六等廣六寸厚四寸(以四分為一分)
右亭榭或小廳堂皆用之
第七等廣五寸二分五釐厚三寸五分(以二分五釐為一分)
右小殿及亭榭等用之
第八等廣四寸五分厚三寸(以三分為一分)
右殿内藻井或小亭榭施鋪作多則用之
栔廣六分厚四分材上加栔者謂之足材(施之栱眼内兩枓之)
(間者謂之闇栔)
各以其材之廣分為十五分以十分為其厚凡屋宇之
高深名物之短長曲直舉折之勢規矩繩墨之宜皆以
所用材之分以為制度焉(凡分寸之分皆如字材分之分音符問切餘準此)
栱(其名有六一曰關二曰槉三曰欂四曰曲枅五曰欒六曰栱)
造栱之制有五
一曰華栱(或謂之抄栱又謂之卷頭亦謂之跳頭)足材栱也(若補間鋪作則用單)
(材)兩卷頭者其長七十二分(若鋪作多者裏跳減長二分七鋪作以上即第)
(二裏外跳各減四分六鋪作以下不減若八鋪作下兩跳偷心則減第三跳令上下跳上交互枓畔相對)
(若平坐出跳杪栱並不減其第一跳於櫨枓口外添令與上跳相應)每頭以四瓣卷殺
每瓣長四分(如裏跳減多不及四瓣者秖用三瓣每瓣長四分)與泥道栱相
交安於櫨枓口内若累鋪作數多或内外俱勻或裏
跳減一鋪至兩鋪其騎槽擔栱皆隨所出之跳加之
每跳之長心不過三十分傳跳雖多不過一百五十
分(若造廳堂裏跳承梁出㭼頭者長更加一跳其㭼頭或謂之壓跳)交角内外皆隨
鋪作之數斜出跳一縫(栱謂之角栱昂謂之角昂)其華栱則以斜
長加之(假如跳頭長五寸則加二寸五釐之類後稱斜長者準此)若丁頭栱其長
三十三分出卯長五分(若只裏跳轉角者謂之蝦須栱用股卯到心以斜長加之)
(若入柱者用雙卯長六分或七分)
二曰泥道栱其長六十二分(若枓口跳及鋪作全用單栱造者只用令栱)
每頭以四瓣卷殺每瓣長三分半與華栱相交安於
櫨枓口内
三曰瓜子栱施之於跳頭若五鋪作以上重栱造即
於令栱内泥道栱外用之(四鋪作以下不用)其長六十二分
每頭以四瓣卷殺每瓣長四分
四曰令栱(或謂之單栱)施之於裏外跳頭之上(外在撩檐方之下内)
(在算桯方之下)與耍頭相交(亦有不用耍頭者)及屋内槫縫之下其
長七十二分每頭以五瓣卷殺每瓣長四分若裏跳
騎栿則用足材
五曰慢栱(或謂之腎栱)施之於泥道瓜子栱之上其長九
十二分每頭以四瓣卷殺每瓣長三分騎栿及至角
則用足材
凡栱之廣厚並如材栱頭上留六分下殺九分其九分
勻分為四大分又從栱頭順身量為四瓣(瓣又謂之胥亦謂之棖或)
(謂之生)各以逐分之首(自下而至上)與逐瓣之末(自内而至外)以直
尺對斜畫定然後斫造(用五瓣及分數不司者準比)栱兩頭及中心
各留坐枓處餘並為栱眼深三分如造足材栱則更加
一栔隠出心枓及栱眼
凡栱至角相交出跳則謂之列栱(其過角栱或角昂處栱眼外長内小自心)
(向外量出一材分又栱頭量一枓底餘並為小眼)
泥道栱與華栱出跳相列
瓜子栱與小栱頭出跳相列(小栱頭從心出其長二十三分以三瓣卷殺每)
(瓣長三分上施散枓若平坐鋪作即不用小栱頭却與華栱頭相列其華栱之上皆累跳至令栱於每跳)
(當心上施耍頭)
慢栱與切几頭相列(切几頭微刻材下作兩卷瓣)如角内足材下
昂造即與華頭子出跳相列(華頭子承昂者在昂制度内)
令栱與瓜子栱出跳相列(乘替木頭或橑檐方頭)
凡開拱口之法華栱於底面開口深五分(角華栱深十分)廣二
十分(包櫨枓耳在内)口上當心兩面各開子廕通栱身各廣十
分(若角華栱連隠枓通開)深一分餘栱(謂泥道栱瓜子栱令栱慢栱也)上開口深
十分廣八分(其騎栿絞昂栿者各隨所用)若角内足材列栱則上下
各開口上開口深十分(連栔)下開口深五分
凡栱至角相連長兩跳者則當心施枓枓底兩面相交
隠出栱頭(如令栱只用四瓣)謂之鴛鴦交手栱(裏跳上栱同)
飛昂(其名有五一曰㰇二曰飛昂三曰英昂四曰斜角五曰下昂)
造昂之制有二
一曰下昂自上一材垂尖向下從枓底心下取直其
長二十三分(其昂身上徹屋内)自枓外斜殺向下留厚二分
昂面中䫜二分令䫜勢圜和(亦有於昂面上隨䫜加一分訛殺至兩棱者謂)
(之琴面昂亦有自枓外斜殺至尖者其昂面平直謂之批竹昂)
凡昂安枓處高下及遠近皆準一跳若從下第
一昂自上一材下出斜垂向下枓口内以華頭
子承之(華頭子自枓口外長九分將昂勢盡處勻分刻作兩卷瓣每瓣長四分)如
至第二昂以上只於枓口内出昂其承昂枓口
及昂身下皆斜開鐙口令上大下小與昂身相
銜
凡昂上坐枓四鋪作五鋪作並歸平六鋪作以
上自五鋪作外昂上枓並再向下二分至五分
如逐跳計心造即於昂身開方斜口深二分兩
面各開子廕深一分
若角昂以斜長加之角昂之上别施由昂(長同角昂)
(廣或加一分至二分所坐枓上安角神若寶藏神或寶瓶)
若昂身於屋内上出皆至下平槫若四鋪作用
插昂即其長斜隨跳頭(插昂又謂之掙昂亦謂之矮昂)
凡昂栓廣四分至五分厚二分若四鋪作即於
第一跳上用之五鋪作至八鋪作並於第二跳
上用之並上徹昂背(自一昂至三昂秖用一栓徹上面昂之背)下入
栱身之半或三分之一
若屋内徹上明造即用挑斡或只挑一枓或挑
一材兩栔(謂一栱上下皆有枓也若不出昂而用挑斡者即騎東闌方下昂桯)如
用平棋即自槫安蜀柱以义昂尾如當柱頭即
以草栿或丁栿壓之
二曰上昂頭向外留六分其昂頭外出昂身斜收向
裏並通過柱心
如五鋪作單抄上用者自櫨枓心出第一跳華
栱心長二十五分第二跳上昂心長二十二分
(其第一跳上枓口内用鞾楔)其平棋方至櫨枓口内共高五
材四栔(其第一跳重栱計心造)
如六鋪作重抄上用者自櫨枓心出第一跳華
栱心長二十七分第二跳華栱心及上昂心共
長二十八分(華栱上用連珠枓其枓口内用鞾楔七鋪作八鋪作同)其平
棋方至櫨枓口内共高六材五栔於兩跳之内
當中施騎科栱
如七鋪作於重抄上用上昂兩重者自櫨枓心
出第一跳華栱心長二十三分第二跳華栱心
長一十五分(華栱上用連珠枓)第三跳上昂心(兩重上昂共此)
(一跳)長三十五分其平棋方至櫨枓口内共高七
材六栔(其騎枓栱與六鋪作同)
如八鋪作於三抄上用上昂兩重者自櫨枓心
出第一跳華栱心長二十六分第二跳第三跳
並華栱心各長一十六分(於第三跳華栱上用連珠枓)第四
跳上昂心(兩重上昂共此一跳)長二十六分其平棋方至
櫨枓口内共高八材七梁(其騎枓栱與七鋪作同)
凡昂之廣厚並如材其下昂施之於外跳或單栱或重
栱或偷心或計心造上昂施之裏跳之上及平坐鋪作
之内昂背斜尖皆至下枓底外昂底於跳頭枓口内出
其枓口外用鞾楔(刻作三卷瓣)
凡騎枓栱宜單用其下跳並偷心造(凡鋪作計心偷心並在總鋪作次序)
(制度之内)
爵頭(其名有四一曰爵頭二曰耍頭三曰胡孫頭四曰&KR2689;䗥頭)
造耍頭之制用足材自枓心出長二十五分自上棱斜
殺向下六分自頭上量五分斜殺向下二分(謂之鵲臺)兩面
留心各斜抹五分下隨尖各斜殺向上二分長五分下
大棱上兩面開龍牙口廣半分斜稍向尖(又謂之錐眼)開口
與華栱同與令栱相交安於齊心枓下
若累鋪作數多皆隨所出之跳加長(若角内用則以斜長加之)於裏
外令栱兩出安之如上下有礙昂處即隨昂勢斜殺
放過昂身或有不出耍頭者皆於裏外令栱之内安到
心股卯(只用單材)
枓(其名有五一曰楶二曰栭三曰櫨四曰㭼五曰枓)
造枓之制有四
一曰櫨枓施之於柱頭其長與廣皆三十二分若施
於角柱之上者方三十六分(如造圜枓則面徑三十六分底徑二十八分)
高二十分上八分為耳中四分為平下八分為敧(今俗)
(謂之溪者非)開口廣十分深八分(出跳則十字開口四耳如不出跳則順身開口)
(兩耳)底四面各殺四分敧䫜一分(如柱頭用圜枓即補間鋪作用訛角枓)
二曰交互枓(亦謂之長開枓)施之于華栱出跳之上(十字開口四耳)
(如施之于替木下者順身開口兩耳)其長十八分廣十六分(若屋内梁栿下用者)
(其長二十四分廣十八分厚十二分半謂之交栿枓於梁栿頭横用之如梁栿項歸一材之厚者只用交)
(互枓如柱大小不等其枓量柱材隨宜加減)
三曰齊心枓(亦謂之華心枓)施之於栱心之上(順身開口兩耳若施之於)
(平坐出頭木之下則十字開口四耳)其長與廣皆十六分(如施之於田昂及内外轉)
(角出跳之上則不用耳謂之平盤枓其高六分)
四曰散枓(亦謂之小枓或謂之順桁枓又謂之騎互枓)施之於栱兩頭(横開)
(口兩耳以廣為面如鋪作偷心則施之於華栱出跳之上)其長十六分廣十四分
凡交互枓齊心枓散枓皆高十分上四分為耳中二分
為平下四分為敧開口皆廣十分深四分底四面各殺
二分敧䫜半分
凡四耳枓於順跳口内前後裏壁各留隔口包耳高二
分厚一分半櫨枓則倍之(角内櫨枓於出角栱口内留隔口包耳其高隨耳抹角内)
(廕入半分)
總鋪作次序
總鋪作次序之制凡鋪作自柱頭上櫨枓口内出一栱
或一昂皆謂之一跳傳至五跳止
出一跳謂之四鋪作(或用華頭子上出一昂)
出兩跳謂之五鋪作(下出一卷頭上施一昂)
出三跳謂之六鋪作(下出一卷頭上施兩昂)
出四跳謂之七鋪作(下出兩卷頭上施兩昂)
出五跳謂之八鋪作(下出兩卷頭上施三昂)
自四鋪作至八鋪作皆於上跳之上横施令栱與耍頭
相交以承撩檐方至角各於角昂之上别施一昂謂之
由昂以坐角神
凡於闌額上坐櫨枓安鋪作者謂之補間鋪作(今俗謂之步間)
(者非)當心間須用補間鋪作兩朵次間及梢間各用一朵
其鋪作分布令遠近皆勻(若逐間皆用雙補間則每間之廣丈尺皆同如只心間用)
(雙補間者假如心間用一丈五尺則次間用一丈之類或間廣不勻即每補間鋪作一朵不得過一尺)
凡鋪作逐跳上(下昂之上亦同)安栱謂之計心若逐跳上不安
栱而再出跳或出昂者謂之偷心(凡出一跳南中謂之出一枝計心謂之轉)
(葉偷心謂之不轉葉其實一也)
凡鋪作逐跳計心每跳令栱上只用素方一重謂之單
栱(索方在泥道栱上者謂之柱頭方在跳上者謂之羅漫方方上斜安遮椽版)即每跳上安
兩材一栔(令栱素方為兩材令栱上枓一為栔)
若每跳瓜子栱上(至撩檐方下用令栱)施慢栱慢栱上用素方謂
之重栱(方上斜施遮椽版)即每跳上安三材兩梁(瓜子栱慢栱素方為三材)
(瓜子栱上枓慢栱上枓為兩栔)
凡鋪作並外跳出昂裏跳及平坐只用卷頭若鋪作數
多裏跳恐太遠即裏跳減一鋪或兩鋪或平棋低即於
平棋方下更加慢栱
凡轉角鋪作須與補間鋪作勿令相犯或梢間近者須
連栱交隠(補間鋪作不可移遠恐間内不勻)或於次角補間近角處從
上減一跳
凡鋪作當柱頭壁栱謂之影栱(又謂之扶壁柣)
如鋪作重栱全計心造則於泥道重栱上施素方(方上)
(斜安遮椽版)
五鋪作一抄一昂若下一抄偷心則泥道重栱上施
素方方上又施令栱栱上施承椽方
單栱七鋪作兩抄兩昂及六鋪作一抄兩昂或兩抄
一昂若下一抄偷心則於櫨枓之上施兩令栱兩素
方(方上平鋪遮椽版)或只於泥道重栱上施素方
單栱八鋪作兩抄三昂若下兩抄偷心則泥道栱上
施素方方上又施重栱素方(方上平鋪遮椽版)
凡樓閣上屋鋪作或減下屋一鋪其副階纏腰鋪作不
得過殿身或減殿身一鋪
平坐(其名有五一曰閣道二曰墱道三曰飛陛四曰平坐五曰鼓坐)
造平坐之制其鋪作減上屋一跳或兩跳其鋪作宜用
重栱及逐跳計心造作
凡平坐鋪作若义柱造即每角用櫨枓一枚其柱根义
於櫨枓之上若纏柱造即每角於柱外普拍方上安櫨
枓三枚(每面互見兩枓於附角枓上各别加鋪作一縫)
凡平坐鋪作下用普拍方厚隨材廣或更加一栔其廣
盡所用方木(若纏柱造即於普拍方裏用柱脚方廣三材厚二材上坐柱脚卯)
凡平坐先自地立柱謂之永定柱柱上安搭頭木木上
安普拍方方上坐枓栱
凡平坐四角生起比角柱減半(生角柱法在柱制度内)
平坐之内逐間下草栿前後安地面方以拘前後鋪作
鋪作之上安鋪版方用一材四周安雁翅版廣加材一
倍厚四分至五分
營造法式卷四
