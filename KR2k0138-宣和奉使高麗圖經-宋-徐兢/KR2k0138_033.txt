宣和奉使高麗圖經卷三十三
宋徐兢撰
舟楫
臣聞風行水上在卦為渙而舟楫之利以濟不通取象
於此後世聖知代作百工加飾故龍文鷁首駕風截浪
一日千里必使横絶江河如履平地非特刳剡之簡而
已也乃若麗人生長海外動涉鯨波固宜以舟楫為先
今觀其制度簡略不甚工緻豈其素安於水而狃狎之
耶抑因陋就簡魯拙而莫之革耶今謹即所見列于圖
巡船
高麗地瀕東海而舟楫之工簡略特甚中安一檣上無
棚屋惟設艣柁而已使者入羣山門有此等巡船千餘
隻皆插旌旗舟人邏卒皆著青衣鳴角擊鐃而來各於
檣之杪建一小旆書曰洪州都巡曰永新都巡曰公州
巡檢曰保寧曰懷仁曰安興曰暨川曰陽城曰慶源皆
有尉司字實捕盜官吏也自入境以迄回程迎至餞行
於羣山島望神舟入洋乃還其國
官船
官船之制上為茅蓋下施戶牖周圍欄檻以横木相貫
挑出為棚面闊於底通身不用板簀唯以矯揉全木使
曲相比釘之前有矴輪上施大檣布帆一十五幅垂下
五分之一則散開而不合縫恐與風勢相拒耳使者入
境自東而來曰接伴曰先排曰管勾曰公厨凡千餘舟
大小相若惟接伴船有陳設幄幕焉
松舫
松舫羣山島船也首尾皆直中為舫屋五間上以茅覆
前後設二小室安榻垂簾中敞二間施錦茵褥最為華
煥惟使副與上節乘之
幕船
幕船之設三島皆有之以待中下節使人也上以青布
為屋下以長竿代柱四阿各以朱繩係之
饋食
使者入境而羣山島紫燕測三州皆遣人饋食持書之
吏紫衣幞頭又其次則烏帽食味十餘品而麪食為(闕六)
(字)器皿多用金銀而雜以青陶盤櫝皆木為之而黑漆
神舟泊不近島必遣介乘舟饋獻於使者故事送三日
若過期風阻未行則饋食不復至也
供水
海水味劇鹹苦不可口凡舟船將過洋必設水櫃廣蓄
甘泉以備食飲蓋洋中不甚憂風而以水之有無為生
死耳華人自西絶洋而來既已累日麗人料其甘泉必
盡故以大瓮載水鼓舟來迎各以茶米酬之
宣和奉使高麗圖經卷三十三
