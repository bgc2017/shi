宣和奉使高麗圖經卷十七
宋徐兢撰
祠宇
臣聞高麗素畏信鬼神拘忌隂陽病不服藥雖父子至
親不相視唯知呪詛厭勝而已前史以謂其俗淫暮夜
輒男女羣聚為倡樂好祠鬼神社稷靈星以十月祭天
大會名曰東盟其國東有穴號襚神亦以十月迎而祭
之自王氏有國以來依山築城於國之南以建子月率
官屬具儀物祠天後受契丹冊與其立世子亦如此行
禮焉其十月東盟之會今則以其月望日具素饌謂之
八關齋禮儀極盛其祖廟在國東門之外唯王初襲封
與三歲一大祭則具專服冕圭親祠之其餘則分遣官
屬歲旦月朔春秋重午皆享祖禰繪其像於府中率僧
徒歌唄晝夜不絶又俗喜浮屠二月望日諸僧寺然燭
極繁侈王與妃嬪皆往觀之國人喧閙道路其神祠在
百里内者四時遣官祠以太牢又三歲一大祭徧其境
内然及期以祀神為名率斂民財聚白金千兩餘物稱
是與其臣屬分之此為可哂也自王居宫室之外唯祠
宇制作頗華諸觀寺唯安和為冠以尊奉宸翰故耳今
取其人使道路所歴與夫齋祠遊覽耳目所及者圖之
其餘不見制度則略而不載
福源觀
福源觀在王府之北大和門内建於政和間前榜曰敷
錫之門次榜曰福源之觀嘗聞殿内繪三清像而混元
皇帝鬚髮皆紺色偶合聖朝圖繪真聖貌像之意亦可
嘉也前此國俗未聞虚静之教今則人人咸知歸仰云
靖國安和寺
安和寺由王府之東北山行三四里漸見林樾清茂數
麓﨑嶇自官道南王輪寺過數十步曲徑縈紆修松夾
道森然如萬戟清流湍激驚奔𠻳石如鳴琴碎玉横溪
為梁隔岸建二亭半蘸灘磧曰(闕二字)曰漣漪相去各數
百步復入深谷中過山門關傍溪行數里入安和之門
次入靖國安和寺寺之額即今太師蔡京書也門之西
有亭榜曰冷泉又少北入紫翠門次入神護門門東廡
有像曰帝釋西廡堂曰香積中建無量夀殿殿之側有
二閣東曰陽和西曰重華自是之後列三門東曰(闕)翰
其後有殿曰能仁殿二額寔今上皇帝所賜御書也中
門曰善法後有善法堂西門曰孝思院後有殿曰彌陀
堂殿之間有兩厦其一以奉觀音又其一以奉藥師東
廡繪祖師像西廡繪地藏王餘以為僧徒居室其西有
齋宫王至其寺則自尋芳門過其位前門曰凝祥北門
曰嚮福中為仁夀殿後為齊雲閣有泉出山之半甘潔
可愛建亭其上亦榜曰安和泉植花草竹木怪石以為
遊息之玩非特土木飾粉之功竊窺中國制度而景物
清麗如在屏障中麗人以奎章睿藻在焉奉之尤嚴也
今使者至彼率三節官屬從吏拜于御書殿下飯僧祈
福日莫歸館實宣和五年七月二日癸丑也
廣通普濟寺
廣通普濟寺在王府之南泰安門内直北百餘步寺額
揭於官道南向中門榜曰神通之門正殿極雄壯過於
王居榜曰羅漢寳殿中置金仙文殊普賢三像旁列羅
漢五百軀儀相高古又圖其像於兩廡焉殿之西為浮
屠五級高逾二百尺後為法堂傍有僧居可容百人相
對有巨鐘聲抑而不揚故事以禮物之餘馬及高麗所
遺使副者凡二疋益以白金二斤為香花菓蔌之供以作佛
事飯僧徒使副不躬往唯遣都轄提以下三節行禮焉
興國寺
興國寺在廣化門之東南道旁前直一溪為梁横跨大
門東(闕十一字)亦甚雄壯庭(闕十二字)餘丈其形上銳遂(闕三字)
以(闕)金塗之上(闕)鳳首銜錦幡餘寺(闕四字)安和者
書云大宋皇帝聖夀萬(闕五字)之意出於誠心宜其被遇
聖朝眷寵懷徠之也
國清寺
國清寺在西郊亭之西相去三里許長廊廣厦喬松怪
石互相映掩景物清秀側有石觀音峭立崖下頃人使
所過道經國清寺門其褐衣僧徒百十輩羣出觀之
王城内外諸寺
興王寺在國城之東南維出長霸門二里許前臨溪流
規模極大其中有元豐間所賜夾紵佛像元符中所賜
藏經兩璧有畫王顒嘗語崇寧使者劉逵等云此文王
翊德山遣使告神宗皇帝模得相國寺本國人得以瞻
仰上感皇恩故至今寳惜也稍西即洪圓寺入長霸門
溪北為崇化寺南為龍華寺後隔一小山有彌陀慈氏
二寺然亦不甚完葺崇教院在會賓門内普濟道日(闕)
善三寺在太安門内鼎足而峙隔官道之北由嵓山又
有奉先彌勒二寺並列稍西即大佛寺也王府之東北
與春宫相距不遠有二寺一曰法王次曰即經由大和
北門入則有龜山玉輪二寺乃適安和寺所由之途也
廣真寺在將作監之東普雲寺在長慶宫之南自崇仁
門出正東即洪護寺又東北出安定門則有歸法靈通
二寺唯順天館之北有小屋數十間榜曰順天寺自人
使至館一月僧徒晝夜歌唄不絶榜云以祈國信使副
一行平善蓋繇衷之信非一時矯偽也又紫燕島有濟
物寺羣山島有資福寺殿與門廡之外亦無堂室其徒
三二人而止爾凡此者以其屋宇隘陋且多故略其圖
而載其名焉
崧山廟
崧山神祠在王府之北自順天館出至兵部直北㳂溪
行過龜山寺福源觀出北昌門行五里許山路﨑嶇喬
松森蔭俯視城中如指諸掌其神本曰高山國人相傳
祥符中契丹侵逼王城神乃夜化松數萬作人語敵疑
有援即引去後封其山為崧以祠奉其神也民有災病
施衣獻良馬以禱之比者使至六月二十六日丁未遣
官致祭祠宇尚遠唯至半山設酒饌望而拜之遵舊典
也
東神祠
東神祠在宣仁門内地稍平廣殿宇卑陋廊廡三十間
荒涼不葺正殿榜曰東神聖母之堂以帟幕蔽之不令
人見神像蓋刻木作女人狀或云乃夫餘妻河神女也
以其生朱蒙為高麗始祖故祠之舊例使者至則遣官
設奠其牲牢酌獻如禮崧山神式
蛤窟龍祠
蛤窟龍祠在(闕)水門上隙小屋數間中有(闕)像舟行水
淺不可近唯舟師輩以小艇迎而祭之頃者使至彼設
祭之明日有一小蛇(闕)色咸謂神化亦猶彭蠡順濟之
顯異也乃知神物無乎不在朝廷威靈所格雖蠻貊之
邦行矣
五龍廟
五龍廟在羣山島客館之西一峯上舊有小室在其後
數步今新制獨有兩楹一室而止正面立壁繪五神像
舟人祠之甚嚴又其西南大林中有小祠人謂崧山神
别廟云
宣和奉使高麗圖經卷十七
