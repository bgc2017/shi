宣和奉使高麗圖經卷二十六
宋徐兢撰
燕禮
臣聞先王燕饗之禮以其爵等而為隆殺之節其酌獻
有數其酬酢有餞本朝講之詳矣師古便今不失先王
之意而高麗之制執爵酌醴膝行而前所以薦賓客乃
有古人之遺風諒其加厚於使華以尊王人施於其國
者未必槩如此也具載于圖以志其向慕中國之意
私覿
王既受詔已王與使副少休于次王位東使副位西贊
者以使副起居狀告于王王遣介復命引接官分左右
引王與使副出立于會慶廷中對揖訖升殿王立于東
楹使副立于西楹各設褥位王與使相向再拜訖各致
躬稍前通問訖復再拜使少退副使立于使位與王對
拜如初禮各復位然後分立于所占之席立于其側上
節官通榜子參都轄提轄以下不拜止躬揖王王亦躬
答之退立于東廊次引中節庭下參四拜王稍躬還揖
訖退立于西廊王與使副就席坐上中節亦然次引下
節并舟人亦庭下六拜坐于門之東西分兩序北面東
上然後酒行其獻酬之禮則見於别篇云
燕飲
燕飲之禮供張帟幕之屬悉皆光麗堂上施(闕二字)西廊
藉以綠席其酒味甘色重不能醉人果蔬豐腆多去皮
核肴饌雖有羊豕而海錯勝之卓面覆以紙取其潔也
器皿多以塗金或以銀而以青陶器為貴獻酬之儀賓
主百拜不敢廢禮自令官國相尚書以上立于殿之東
榮在王之後餘官以文武分東西兩序立于廷中中立
表以著時刻旁列綠衣人搢笏執絳燭籠立于百官之
前復令衛軍各執儀物立于其後麗人奉王甚嚴每
燕飲行禮所立官吏兵衞雖烈日驟雨山立不動亦未
嘗改容其恭肅亦可尚云
獻酬
王與使副既就席坐王遣介告使副曰欲親起酌酒為
勸使者同辭至于再三乃從之各避席起立對揖訖執
亊者以使爵至王前王跪執尊以酌使者膝行而前使
亦跪受爵訖復以爵授執事者各復位坐既定飲訖起
躬身對揖略叙謝意王又親酌副使酒如使之禮使副
既受王獻畢復親酌酒以酢王如初禮酒三行乃如常
儀酒十五行乃中休于次少頃再就坐自使副而下送
襲衣金銀帶各有差酒再十餘行夜分乃罷王送使副
出于殿門外三節人以序行馬歸館
上節席
上節之席西面北上器用塗金禮如使副差殺而王不
親酌唯遣尚書郎或卿監代之先以其禮告于王王可
其言再拜而退乃言於使人曰主遣某官勸上節酒都
轄提轄而下躬身答之初坐再勸晩燕再就(原闕一頁)
引接指使之屬以備使令其後數日使副延館伴官於
所館之樂賓亭用行庖之人而果肴器皿皆御府所給
四筵列寳玩古器法書名畫異香竒茗瑰瑋萬狀精采
奪目麗人莫不驚歎酒闌隨所好恣其所欲取而予之
拜表
使者宣命禮畢乃以書告行欲赴天寧節上夀之意王
遣介致書懇留使者固辭王卜日持書告以拜附表章
至日使副率三節人至王府王迎揖至會慶殿庭中設
案列褥位如受詔之儀王望闕再拜訖搢笏跪執事以
表授王王捧表膝行奉于使使跪受訖以表授副使置
表於引接官然後就席至會罷乃以表匣置采輿中兵
仗迎導前行歸館
門餞
拜表宴罷乃於神鳳門張帟幕設賓主之位王與使副
酌别訖立于席之側先引上節立于前王親酌别酒巨
觥致辭而退次引中節立于阼階下節立于階下勸酒
如上節之禮退出門外候使副上馬三節以次從行歸
館
西郊送行
使副回程是日早發順天館未閒抵西郊亭王遣國相
具酒饌于其中上中節位于東西廊下節位于門外酒
十五行乃罷使副與館伴立馬于門外叙别館伴就上
馬親酌以勸使者飲畢各分袂先是與接送伴官到館
即相别及回程於此復與之相陪以迄羣山島放洋也
宣和奉使高麗圖經卷二十六
