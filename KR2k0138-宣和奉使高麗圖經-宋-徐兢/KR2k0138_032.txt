宣和奉使高麗圖經卷三十二
宋徐兢撰
器皿三
茶爼
土産茶味苦澁不可入口惟貴中國臘茶并龍鳳賜團
自錫賚之外商賈亦通販故邇來頗喜飲茶益治茶具
金花鳥盞翡色小甌銀爐湯鼎皆竊效中國制度凡宴
則烹於廷中覆以銀荷徐步而進候贊者云茶遍乃得
飲未嘗不飲冷茶矣館中以紅俎布列茶具於其中而
以紅紗巾羃之日嘗三供茶而繼之以湯麗人謂湯為
藥每見使人飲盡必喜或不能盡以為慢已必怏怏而
去故常勉強為之啜也
瓦尊
國無&KR2009;米而以秔合麴而成酒色重味烈易醉而速醒
王之所飲曰良醖左庫清法酒亦有二品貯以瓦尊而
以黃絹封之大抵麗人嗜酒而難得佳釀民庶之家所
飲味薄而色濃飲歠自如咸以為美也
藤尊
藤尊乃山島州郡所饋也中亦瓦尊外以藤周纏之舟
中嵲屼相擊不損上有封緘各以州郡印文記之
陶尊
陶器色之青者麗人謂之翡色近年以來制作工巧色
澤尤佳酒尊之狀如瓜上有小蓋而為荷花(闕)鴨之形
復能作盌楪桮甌花瓶湯琖皆竊倣定器制度故略而
不圖以酒尊異於他器特著之
陶爐
狻猊出香亦翡色也上有蹲獸下有仰蓮以承之諸器
惟此物最精絶其餘則越州古秘色汝州新窑器大槩
相類
食罩
公會供饌下承以盤上施青罩唯王與使副加紅黃之
飾所以别精麤也
藤篚
古者幣帛用箱篚今麗俗不廢其篚白藤織成上有錯
文為花木鳥獸之狀裏用紅黃文綾拓之大小相合謂
之一副其直准白金一斤惟王府所用最佳蓋郡邑土
貢餘官民庶者制作草草備禮適用而已
鬻釡
鬻釡蓋烹飪器也以鐵為之其上有蓋腹下三足回旋
之文細如毛髮高八寸闊一尺二寸量容二升五勺
水瓮
水瓮陶器也廣腹斂頸其口差敞高六尺闊四尺五寸
容三石二升館中用銅瓮惟山島海道以舟載水相遺
則用之
草苫
草苫之用猶中國之有布囊也其形如絡結草為之凡
米麯薪炭之屬悉用以盛山行不利車多以騾馬装載
而行
刀筆
刀筆之鞘刻木為之其制三隔其一藏筆其二藏刀刀
形犀利一刀差短散員而下官吏祗應房子親侍皆佩
之
宣和奉使高麗圖經卷三十二
