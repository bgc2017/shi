宣和奉使高麗圖經卷十五
宋徐兢撰
車馬
臣聞有國必有兵而兵以車運車以馬行故古者制國
必視車乘之數差其小大而詩頌稱魯衞之富率以馬
為言高麗雖海國而引重致遠不廢車馬然其土地湫
隘道涂磽确非中華比故輈輪之制轡馭之法亦異云
采輿
采輿三一以奉詔又其一以奉御書前一輿貯大金香
毬其制用五色文羅間結錯以錦繡上為飛鳳四角出
蓮花行則動搖下承以丹漆座四竿各施龍首以控鶴
軍四十人捧之前有二人執仗迎引喝起止甚肅王世
子與國官迎詔望輿於當道拜之
肩輿
肩輿之制略類胡牀藤穿翔鸞花文丹漆間錯塗金為
飾上施錦茵四竿各施采絲結綬自羣山島以迄入城
每出館必以肩輿奉使副以其禮僣不敢乘唯於前仗
中行以為儀式耳
牛車
牛車之設制作率略殊無法度下有二轅輪前轅以牛
駕之每載物於其上必以草繩貫繫方免傾覆況其國
率皆山路行則嵲屼動搖特為禮具而已
王馬
王之所乘馬鞍韉甚華或金或玉皆朝廷所賜也常馭
不施甲惟入關齋并受詔大禮則於馬甲之上復加鞍
轡蒙以繡帕革帶與繁纓皆有鸞聲相應亦甚華煥但
比中國於鞍後復加繡茵亦猶侍從官之有狨坐也
使節馬
高麗去大金不遠故其國多駿馬然圉人不善控馭其
步驟皆自天然不假人力也鞍韉之制唯王所乘以(闕四)
(字)益以金玉飾官大臣以紫羅繡韉以銀為飾餘如契
丹之俗亦無等差初使人既到館十日受詔而所奉鞍
馬略如王制使者以其僣侈固辭再四乃易别馬如國
官所乘者上節所乘降使副禮一等中節又隨等第而
殺之
騎兵馬
騎兵所乘鞍韉極精巧螺鈿為鞍韉鞦轡以栢枝馬瑙
石間錯黃金烏銀為飾兩䪌畫鵝頸與身倍麗人謂之
天鵝鞗革鳴鸞亦有古意
雜載
麗國多山道路坎壈車運不利又無槖駞可以引重而
人所負載甚輕故雜載多用焉其制以二器夾裝横跨
於背應用之物悉置器中絡首鞅胷如乘騎之度前引
後驅其行頗駛云
宣和奉使高麗圖經卷十五
