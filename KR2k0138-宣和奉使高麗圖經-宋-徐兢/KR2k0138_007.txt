宣和奉使高麗圖經卷七
宋徐兢撰
冠服
臣聞高麗之俗斷髮文身雕題交趾高麗自箕子封時
已教以田蠶之利則當有衣冠矣漢史稱其公會衣服
皆錦繡金銀首飾而大加主簿著幘如冠小加著折風
如弁豈依倣商周冠弁之制而然乎唐初稍服五采以
白羅為冠革帶皆金飾逮我中朝歲通信使屢賜襲衣
則漸漬華風被服寵休翕然丕變一遵我宋之制度焉
非徒采服金帶而已也然而官名參差朝衣燕服時有
同異者謹列之作冠服圖
王服
高麗王常服烏紗高帽窄袖緗袍紫羅勒中間繡金碧
其會國官士民則加幞頭束帶祭則冕圭惟中朝人使
至則紫羅公服象笏玉帶拜舞抃蹈極謹臣節或聞平
居燕息之時則皂巾白紵袍與民庶無别也
令官服
高麗建官唐武德間有九等一曰大對盧事樞密使副
同知院奏事等官通許服之
近侍服
近侍之服紫文羅袍御仙金帶仍佩金魚自左右常侍
御史大夫左右丞六尚書翰林學士承旨學士以上及
祗侍國朝使命接伴館伴官悉服之
從官服
從官之服紫文羅袍御仙金帶御史中丞諫官給事侍
郎州牧留守使副閤門執贊六尚直宫都知兵馬四部
護使等與其非泛恩數悉服之王之世子及王之兄弟
亦然
卿監服
卿監之服緋文羅袍紅鞓犀帶仍佩銀魚六寺卿貳省
部丞郎國子儒官祕書典職以上悉服之
朝官服
朝官之服緋文羅袍黑鞓角帶仍佩銀魚司業博士史
館挍書太醫司天兩省錄事以上悉服之其於階官亦
限年數必待遷升而後改易也館伴見中朝人使於館
中則各置二人服緋前導惟不佩魚當是倣本朝朱衣
雙引之制也
庶官服
庶官之服綠衣木笏幞頭烏鞾自進士入官省曹補吏
州縣令尉主簿司宰等悉服之
宣和奉使高麗圖經卷七
