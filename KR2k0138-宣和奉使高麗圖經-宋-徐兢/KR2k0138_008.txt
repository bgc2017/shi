宣和奉使高麗圖經卷八
宋徐兢撰
人物
臣聞東南諸國高麗人材最盛時於國者惟貴臣以族
望相高餘則或由進士選或納資為之與夫世禄吏職
莫不有等故有職有階有勲有賜有撿挍有功臣有諸
衞仰稽本朝官制而以開元禮參之然而名實不稱清
濁混淆徒為虚文耳今使者入境皆擇臣屬通敏者付
以將迎之禮以州牧則有若刑部侍郎知全州吴俊和
禮部侍郎知青州洪若伊戶部侍郎知廣州陳淑以迎
勞餞送則有若銀青光禄大夫吏部侍郎朴昇中開府
儀同三司守太保中書侍郎中書門下平章事金若温
開府儀同三司守太保門下侍郎同中書門下平章事
崔洪宰開府儀同三司守太保門下侍郎兼中書門下
平章事林文友同知樞密院事拓俊京李資德凡此皆
王之近臣也除王府四會之外與之燕飲酹酢衎衎如
也以私覿送遺則有若戶部侍郎梁鱗金惟棟刑部侍
郎林景清工部侍郎盧令琚中侍大夫黃君裳工部郎
中鄭俊左司郎中李之甫殿前承旨林寵臣朝散郎祕
書丞金瑞閣門使金輔臣閣門通事舍人李穎之曹祺
内殿崇班胡仁穎引進使王儀閤門祗候高唐愈敏仲
衡通事舍人李漸梁文矩中衞郎劉及中亮郎彭京忠
訓郎王承成忠郎李俊琦金世安保義郎李俊異承節
郎許宜何景陳彦卿以傳命贊導則有若正議大夫禮
部尚書金富佾通議大夫殿中監鄭覃尚書李璹中亮
大夫知閤門事沈安之中亮大夫閣門副使劉文志閣
門引進使金義元閤門通事舍人沈起王洙金澤李銳
材金純正黃觀李淑陳迪閤門祗候尹仁勇朴承鄭擇
陳偁通事舍人李德升吴子璵卓安皆以才能辨博乃
膺是選爰自相見以迄言旋其相與燕樂遊觀揖遜之
儀文采雍容有足觀者今姑自李資謙而下圖其形者
五人并其族望而為之說
守太師尚書令李資謙
高麗素尚族望而國相多任勲戚自王運娶李氏之後
而俣為世子時亦納李女為妃由是門戶始光顯資謙
之兄資義在前代時已為國相坐事流竄故資謙視覆
車之戒每自修飭俣深信重之使為春宫傅友時楷尚
冲幼資謙擇博學多聞之士八人以導翊之如金端輩
頃自本朝賜第歸國正預選掄壬寅夏四月俣薨諸弟
争立先是顒有五子而俣居長資謙已立楷仲父帶方
公俌意欲奪其位遂與門下侍郎韓繳如樞密使文公
美謀為不軌而禮部尚書李永吏部侍郎鄭克永兵部
侍郎林存等十餘人為内應未及舉而謀泄即擒捕下
吏資謙乃諷王放俌於海島而誅羣惡連逮支黨數百
人故以定亂之功進封太師益加食邑采地位尚書令
資謙風貌凝静儀矩雍容好賢樂善雖秉國政頗知推
尊王氏在諸國中能扶奬王室亦可謂賢臣矣然而信
䜛嗜利治田疇第宅阡陌相連制度侈靡四方饋遺腐
肉常數萬斤他皆稱是國人以此鄙之惜哉
接伴正奉大夫刑部尚書柱國賜紫金魚袋尹
彦植
尹氏素以儒學知名瓘在王俣時為樞府嘗朝貢至中
國而彦植乃其子也世與李氏通昏又與資謙厚善楷
在春宫而彦植亦預引翼之列故楷立而進官崇貴彦
植美風姿人質脩偉宛然有儒者之風不可以高麗忽
之也
同接伴通奉大夫尚書禮部侍郎上護軍賜紫
金魚袋金富軾
金氏世為高麗大族自前史已載其與朴氏族望相埓
故其子孫多以文學進富軾豐貌碩體面黑目露然博
學強識善屬文知古今為其學士所信服無能出其右
者其弟富轍亦有詩譽嘗密訪其兄弟命名之意蓋有
所慕云
館伴金紫光禄大夫守司空同知樞密院事上
柱國金仁揆
金景融王顒世太傅守中書令仁揆即其子也顒父徽
嘗娶金氏女顒於仁揆有元舅之尊韓繳如等叛李資
謙挾王楷以誅羣惡而仁揆與有力焉故進位司空使
居樞府仁揆頎而美髯貌魁秀進止端重(闕)為所擇以
接使華也
同館伴正議大夫守尚書兵部侍郎上護軍賜
紫金魚袋李之美
高麗每中朝人使至必遴擇人才或經朝貢者以為館
伴之美即資謙之子風貌美秀往嘗入覲天闕住館累
月其國事無巨細悉禀之之美處決莫不中禮進趨詳
雅綽有華風每言及朝廷必惓惓有傾葵之意其忠誠
亦可嘉尚云
宣和奉使高麗圖經卷八
