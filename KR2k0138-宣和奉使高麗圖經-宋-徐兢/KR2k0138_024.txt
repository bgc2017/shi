宣和奉使高麗圖經卷二十四
宋徐兢撰
節仗
臣聞春秋之法王人雖微序在諸侯之上蓋尊王命也
然當時周室紀綱圮壊諸侯強大有輕之之心孔子託
空言以為天下後世臣子法尚諄諄如此矧太平盛際
親遣王人遠使外國則彼之尊奉之禮豈敢少懈哉恭
惟宋有天下垂二百年干戈寖偃四裔君長不待詔告
而信順之誠堅若金石蓋自容成氏以來未有太平如
此之盛宜乎諸侯推尊王人而禮文繁縟也比年使命
每至麗國聞其備竭儀物之華兵衞之衆以迓詔書以
導旄節禮甚勤至然是行也適在王俣衣制未終其鼓
吹之類皆執而不作亦可謂知禮也已
初神旗隊
神舟既抵禮成港下矴訖麗人具采舟來迎使者奉詔
書登岸三節步從入碧瀾亭奉安詔書訖退休于所舍
明日質明都轄提轄官對捧詔書入采輿兵仗前導諸
仗之中神旗為先自西郊亭預建于館前候詔書至與
餘仗相接導衞入城旗列十面車載而行每乘十餘人
自是之後受詔拜表則皆設於兵仗前也青衣龍虎軍
鎧甲戈矛幾及萬卒分為兩序夾道而行
次騎兵
神旗之次有錦衣龍虎親衞旗頭一名騎而前驅執小
紅旗其次則領兵上將軍其次則領軍郎將皆騎兵也
持弓矢佩劔飾馬之具皆有鑾聲馳驟甚亟頗自矜耀
次鐃鼓
騎兵之次鳴笳之軍次之鐃鼓之軍又次之每百餘步
鳴笳軍必却行面詔輿而合吹聲止則擊鐃鼓為之節
次千牛衞
鼓角之次即有儀物貫革鐙杖千牛軍衞執之相比而
行
次金吾衞
十牛衞之後金吾仗衞軍次之執黃幡豹尾儀戟華蓋
差閒而行
次百戲
金吾仗衞之後百戲小兒次之服飾之類略同華風
次樂部
歌工樂色亦有三等之服而所持之器閒有小異其行
在小兒隊之後比使者至彼會俣衣制未除故樂部皆
執其器而不作特以奉詔命不敢不設也
次禮物
禮物之匣大小不一其面標題所賜之物名件而皇帝
信寳封之麗人尊奉寵眷乃盛以要舁而罩以黃帕每
乘用控鶴軍四人服紫繡花袍上折脚幞頭其行在樂
部之次
次詔輿
采輿之設繢繡錦綺五色閒錯制作華巧前一輿安大
金爐次奉詔書并祭王俣文次奉御書亦以控鶴軍捧
之拜表歸館則不用其中一輿耳
次充代下節
國朝故事奉使高麗下節皆卒伍比歲稍許命官士人
藝術工技以代其選今使者之行也人人仰體聖上懷
徠之意願為執鞭以觀異域之俗又況陛辭之日面奉
聖語丁寧宣諭人皆感泣而不以海洋之生死為憂也
故有若成忠郎周通承信郎趙溉登仕郎熊樗年尹京
文學江大亨李訓唐浚翰林醫學楊寅進士有若晁正
之徐亨黃大本葉彦資王懌陳興祖陶挺孟徽高伯益
李銳崔世美顧大範金安止王居仁劉緝熙副尉則有
李暉王澤吕漸徐珙徐可言施祐鍾禹功省府寺監胥
吏則有若董琪牛敏年鄭恭陳佐楊大同楊渙劉宗武
孫洵王祐尹公立孫琬曹裕王伯全陳惟溉王道深楊
革張雩桂林范敏求舒障鄒琮志張若朴范寧之朱彦
康劉楶胡允升周郁郯伯成其服紫羅窄衫烏紗帽塗
金雙鹿帶分為兩序從詔輿而行
次宣武下節
宣武下軍明州土兵共五十人服飾與充代不異但褰
裳而行使錦繡彰施耳使者初出都門降賜塗金器皿
從物再出節即供給之人各執于前粲采奪目以示榮
耀于外國焉
次使副
國信使副從詔書入城副(闕)公會皆二馬齊驅其服紫
衣御仙花金帶仍佩金魚高麗伴使騎馬在副使之右
數步相比而行闕使又次之
次上節
上節都轄武翼大夫忠州刺史兼閤門宣贊舍人吴德
休其服紫衣金帶行馬在正使之後提轄朝奉大夫徐
兢緋衣佩魚行馬在闕使之後法籙道官大虚大夫蘂
珠殿校籍黃大中碧虚郎凝神殿挍籍陳應常紫衣青
襈佩金方符書狀官宣教郎滕茂實崔嗣道如提轄官
之服隨船都廵撿吴敞指使兼巡撿路允升路逵傅叔
承許興文管勾舟船王覺民黃處仁葛成仲舒紹弼賈
垣語錄指使劉昭慶武□楊明醫官李安仁郝洙書狀
使臣馬俊明李公亮其服紫衣塗金御仙花帶引接荆
珣孫嗣興服綠各以官序行馬從詔書入城其侍使副
行則戴席帽而執鞭專遣行禮則亦張青蓋彼國自有
伴官相陪多以引進官為之
終中節
中節管勾禮物官承直郎朱明發承信郎婁澤范敀迪
功郎崔嗣仁劉璹將仕郎吳構行遣迪功郎汪忱進
士王處仁占候風雲官承信郎董之邵王元(闕)符禁呪
張洵仁技術郭範司馬瓘使副親隨徐閎張皓李機許
興古親從官王瑾魯蹲宣武十將充代趙祐正名程政
都轄親隨人吏王嘉賓王仔其服幞頭紫窄衣塗金寳
瓶帶其行馬在上節之次
宣和奉使高麗圖經卷二十四
