宣和奉使高麗圖經卷九
宋徐兢撰
儀物一
臣聞諸蠻之國雖有君長其出入則不過以旌&KR0950;十數
自隨與其臣屬略無分辨惟高麗素通朝聘久被漸摩
故其君臣上下動有禮文王之巡行各有儀物神騎前
驅甲士塞途六衞之軍各執其物雖不盡合典禮然而
比之諸蠻粲然可觀此孔子所以欲居而不以為陋也
況箕子之國而為聖朝眷懷之厚者乎今并繪其儀物
如後
盤螭扇
盤螭扇二製以綠羅朱柄金飾中繡單螭蜿蜒屈曲一
角無鱗形實類龍蓋蛟虬之屬也王行則在前衣錦袍
拒風親衞軍執之燕則止于庭中禮畢乃徹
雙螭扇
雙螭扇四采色装飾略同單螭但繡形並列行禮則亦
以親衞軍執之
繡花扇
繡花扇二製以絳羅朱柄金飾中繡牡丹雙花扇之形
制比之螭文其上微窪行禮排立在螭扇之次亦以親
衞軍執之三色之扇各廣二尺高四尺其笴各長一丈
云
羽扇
羽扇四其制(闕三字)羽(闕一字)以為之下以銀飾狀如文(闕一)
(字)花以黃金(闕二字)華采但難於愛護歲月既久則羽毛
(闕一字)落其形上方今當圖其完形如初(闕六字)可考也其
制笴長一丈扇廣一尺五寸高二尺行禮則以金花曲
脚幞頭錦衣親衞軍將執之
曲蓋
曲蓋二其形六角各有流蘇絳羅被飾上為明珠金銀
間錯其柄微曲王之出入不覆其下惟以衞軍執之前
驅數十步以為儀式其制高一丈一尺廣六尺
青蓋
青蓋之制略同中國絳羅為裏廣幅垂下復加黃絲組
綬以為采飾聞常用以紅惟人使至則以青羅罩之蓋
麗久以紅為最貴非國王不得用今此覆蓋亦恭順聖
朝謙避使節之一端耳
宣和奉使高麗圖經卷九
