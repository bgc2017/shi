宣和奉使高麗圖經卷十
宋徐兢撰
儀物二
華蓋
華蓋之制文羅繪繡間錯為之上有六角各出流蘇狀
如佩環五采垂帶相比仍有鸞聲其蓋縱三尺横六尺
長二丈五尺大禮則以金吾仗衞軍執之立於閶闔門
外
黃幡
黃幡之制以文羅為之上繡祥雲其形上銳兩角設流
蘇動搖有聲幡之首尾通長九尺闊一丈五尺竿長一
丈五尺大禮則以與華蓋並列而所執之軍服飾一等
也
豹尾
豹尾之制建於矛上大小不一當是隨其獸之形而取
之迎詔則以千牛衞軍執之在前及門則立於同德昇
平兩問也
金鉞
金鉞之制略同柱斧於竿之杪立一翔鸞行則動搖有
騫騰之勢王行則龍虎親衞軍將一人執之從于後
毬杖
毬杖之制以木刻成褁以白金中有小好貫采綬而垂
之大禮則以散員校尉十人執之立於會慶殿兩階之
下
旂旆
旂旆之制以絳羅為之次第相屬繋於竿上又於其杪
以白羽為之飾自羣山島已見之惟領軍執事者各給
焉蓋藉以指麾之物此衞軍所以旂頭為高品也
宣和奉使高麗圖經卷十
