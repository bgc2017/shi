宣和奉使高麗圖經卷四
宋徐兢撰
門闕
臣聞黃帝堯舜尚象於豫乃設重門擊柝以待暴客後
世聖人又差尊卑而為之等故天子之門曰臯曰庫曰
雉曰應曰路凡五諸侯則去其二焉曰庫曰雉曰路而
已魯為周公後而新作雉門兩觀且不逃春秋之譏況
其他侯乎高麗門闕之制亦頗遵古侯禮雖其屢聘上
國亦頗效顰學步然材之工拙終以朴陋云
宣義門
宣義門即王城之正西門也西為金方於五帝屬義故
以名之其正門二重上有樓觀合為瓮城南北兩偏列
開門相對各有武夫守衞其中門不常開惟王與使者
出入餘悉繇偏門也自碧瀾亭以至西郊乃過此門而
後入館王城之門惟此最大且華蓋為國朝人使設也
外門
王城諸門大率草創惟宣義門以使者出入之所北昌
門為使者回程祠廟之路故極加嚴飾他不逮也自會
賓長霸等門其制略同惟當其中為兩戶無尊卑皆得
出入其城皆無夾柱護以鐵筩上為小廊隨山形高下
而築之自下而望崧山之脊城垣繚繞若蛇虺蜿蜒之
形長霸門通安東府光德門通正州宣仁門通揚金羅
三州崇仁門通日本安定門通慶廣清三州宣祺門通
大金國北昌門通三角山薪炭松子布帛所出之道也
廣化門
廣化門王府之偏門也其方面東而形制略如宣義獨
無瓮城藻飾之工過之亦開三門南偏門榜儀制今四
事北門榜周易乾卦繇辭五字仍有春貼子云雪痕尚
在三雲陛日脚初升五鳳樓百辟稱觴千萬夀衮龍衣
上瑞光浮
昇平門
昇平門即王宫之正南門也上為重樓旁起兩觀三門
並列制益宏大四阿各有銅火珠為飾自門之内左右
分為兩亭皆曰同樂矮牆幾百堵相屬以至神鳳門而
門之制又壯大於昇平矣東曰春德通世子宫西曰太
初通王居備坐又十餘步即閶闔門乃王奉迎詔書之
所也左右兩掖有承天門自是而上山勢稍逼中庭隘
狹去會慶殿門外不過數丈耳昇平神鳳閶闔三門制
度文采大抵相類焉神鳳為冠題牓之字金書朱地有
歐率更之體大抵麗人多法古不敢以臆說己見而妄
為俗體也
同德門
同德左右二門相對其中即昇平門也形制略似殿門
而極高惟無臺觀昌德會賓春宫承休其制與同德不
異特閣門與承天二門差褊爾
殿門
會慶殿門在山之半石梯磴道高可五丈蓋正殿之門
也並列三門中門惟詔書得入王與人使分左右而行
門外列戟二十四枝甲胄之士執其儀衞守衞甚衆特
嚴於他門爾
宣和奉使高麗圖經卷四
