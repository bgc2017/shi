宣和奉使高麗圖經卷十六
宋徐兢撰
官府
臣聞唐虞建官惟百夏商官倍亦克用乂至周而詳天
地四時仰觀俯察以道運之而政事舉矣豈復有文具
而實不應之弊哉高麗之初建官十(闕二字)級襲國語以
為之名不事馴雅自漸皇化設官置(闕二字)放稱謂而涖
職治事尚㳂土風往往文具而實不應然而慕義之志
亦可尚云
省監
官府之設(闕三字)竊取朝廷美名(闕二字)職授官則實不稱
名徒為文具觀美(闕二字)尚書省在(闕二字)門内前有大門
兩廊十餘間中為堂三間即令官治事之所政事之所
自出也自尚書省之西春宫之南前開一門中列三位
中為中書省左曰門下省右曰樞密院即國相平章知
院治事之所禮賓省在乾德殿前之側所以掌四鄰之
賓客入關司在昇平門之東所以掌齋祭之事御史臺
在左同德門内所以張風憲之任翰林院在乾德殿之
西所以處詞學之臣尚乘局以貯車馬軍器監以藏甲
仗以至賓省之典禮儀閣門之職贊導大盈倉實寳貨
之帑右倉即積粟之地凡此皆在王居内城也自廣化
門外言之官道之北則尚書戶部又其東曰工部曰考
功曰大樂局曰良醖局四門並北列而南向各有標名
道之南則兵刑吏三司其門南列而北向又東南數十
步即鑄錢監稍北即將作監也監門千牛金吾三衞在
北門内而金吾稍近東所以典兵衞之禁大市京市二
司在南大街而東西相望所以平關市之政以至管絃
有坊弓箭有司幞頭有所占天有臺凡此皆在外城之
内也又有開城府距城四十里凡民庶婚田鬭訟之事
悉總之
國子監
國子監舊在南會賓門内前有大門榜曰國子監中建
宣聖殿兩廡闢齋舍以處諸生舊制極隘今移在禮賢
坊以學徒滋多所以侈其制耳
倉廩
倉廩之制不施關鑰外為牆垣唯開一門以防盜竊内
城之内舊有三倉今所見者特右倉耳宣義門之外有
倉曰龍門洪州山中有倉曰富用俗傳曰芙容非也大
義倉舊在西門内積米三百萬經回禄悉為燬燼遂移
於長霸門麗人以衆水所會之地可以厭火災耳又有
海鹽常平二倉相去數百步唯富用與右倉不常發以
儲兵革水旱之備其積之狀如圓屋正詩所謂亦有高
廩也下築土基其高數尺織草為苫中積米穀一石積
而致之其高數丈出於墉外上復以草蓋之以蔽風雨
蓋米氣不泄則陳腐今高麗倉廩中雖數歲而米亦新
者以積苫之法略通其氣耳國相每歲給米四百二十
苫致仕半之尚書侍郎而下二百五十苫卿監郎官一
百五十苫南班官四十五苫諸軍衞錄事一十九苫其
武臣視此等而上之與文官相埒内外見任受禄官三
千餘員散官同正無禄給田者又一萬四千餘員其田
皆在外州佃軍耕蒔及時輸納而均給之
府庫
奉先庫在廣化門之東去順天館官道之北前門二間
稍東開門左有一堂其制極高出於牆外右有一樓東
面不施窗牖唯於其柱榜云貯水防火蓋其中所藏乃
奉先王祭器牲牢及國忌給齋料於此以施諸寺焉
藥局
高麗舊俗民病不服藥唯知事鬼神咒詛厭勝為事自
王徽遣使入貢求醫之後人稍知習學而不精通其術
宣和戊戌歲人使至上章乞降醫職以為訓導上可其
奏遂令藍茁等往其國越二年乃還自後通醫者衆乃
於普濟寺之東起藥局建官三等一曰太醫二曰醫學
三曰局生綠衣木笏日蒞其職高麗他貨皆以物交易
唯市藥則間以錢貿焉
囹圄
囹圄之設其墉高峻形如環堵中亦有屋蓋古圜丘之
意也今在官道之南與刑部相對輕罪則付刑部盜及
重罪則付獄繫以縲紲無一人得逸者亦有枷杻之法
然淹延不決有至閱時經歲唯贖金可免凡決杖以一
大木横縛二手於上使之著地而後鞭之笞杖極輕自
百至十隨其輕重而加損唯大逆不孝乃斬次則反縛
髀骨相摩至胸次皮膚折裂乃已亦車裂之類也外郡
不行刑殺悉械送(闕二字)王城每歲八月慮囚俗尚寬仁
死罪多貸而流於山島累赦則以歲月久近量輕重原
之
宣和奉使高麗圖經卷十六
