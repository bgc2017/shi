宣和奉使高麗圖經卷十三
宋徐兢撰
兵器
臣聞范曄書云夷者抵也言仁而好生萬物抵地而生
出故天性柔順所以不若西戎之喜兵也高麗固箕子
八條所教之地然其兵器甚簡而疎豈原其性然耶兵
法曰兵不犀利與徒搏同惟麗人之兵疎簡此所以屢
為匈奴所扼而不能與之挍雖然異俗器械各有所施
不可以不知今具其名物圖之于左
行鼓
行鼓之狀稍類雅樂之搏拊也中腔差長而以銅環飾
之貫以紫帶繫於腰下軍行則在前與金鐃間擊其節
頗緩金鐃之形與中華制度不異故略而不圖
弓矢
弓矢之制形狀簡略如彈弓其身通長五尺而矢不用
竹多以柳條而復短小發射不候引滿舉身送之雖矢
去甚遠而無力殿門守衞仗内騎兵及中撿郎將皆以
虎韔而挾之備不虞也
貫革
貫革之狀略如鞉鼓兩邊皆有皮耳動搖有聲貫於矛
上每隊約二十餘人大禮則以千牛左右仗衞軍執之
鐙杖
鐙杖之設國王受詔則有之止為馬鐙其竿丹漆使者
前驅千牛衞軍數十人執之王行則在前而鐙以塗金
為飾餘制悉以鐵為之
儀戟
戟有二等會慶門中各列十二枚上下以金銅為飾形
制極大迎詔設燕則兵仗中所列者才及六尺許大抵
略同中華而制作大小不等耳
胡笳
胡笳之制上銳下豐其形差短使者初至羣山島廵尉
將迎舟卒服青衣而吹之其聲嗚咽不成曲調惟覺羣
噪如蚊虻之音迎詔則在前行每數十步輙稍却回面
詔輿而吹聲止乃行然後擊鐃鼓為節
獸牌
獸牌之制木體革鞔繪狻猊狀上施五兩而以雉尾蔽
之欲以自障且能刺人而不使之洞見其犀利也然徒
似百戲小兒所執恐不足以禦矢石今高麗兵仗中二
等皆有之特小大之異耳
佩劔
佩劔之飾形長而刃利白金烏犀間錯海沙魚皮以為
鞘旁為環紐貫以采組或以革帶以象玉彘琫珌之屬
亦古之遺制也門衞挍尉中撿郎騎皆佩之
宣和奉使高麗圖經卷十三
