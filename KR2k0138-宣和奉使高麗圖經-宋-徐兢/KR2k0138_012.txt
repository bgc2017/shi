宣和奉使高麗圖經卷十二
宋徐兢撰
仗衞二
千牛左右仗衞軍
千牛左右仗衞軍服緋窄衣首加皮弁黑角束帶腰有
二襜飾以獸文手執小戈上貫一鼓其制如鞉亦有執
畫戟鐙杖豹尾之屬與此服飾皆一等也
神旗軍
神旗軍以皮蒙首上為木鼻狀獸額示服猛也朱衣短
後復加兩襜飾以獸文惟迎詔受禮則陳于前張五方
大神旗載以車軸隨所向安立每車十餘人山路間關
突兀時方大暑汗流浹背比之他儀最為勞耳
龍虎上超軍
龍虎上超軍服青布窄衣文羅頭巾前襟與背皆有團
號其制不一王宫使令咸以龍文餘以盤花悉皆蹙金
雜作間繡制作精巧館中三節位側布列三二人名曰
巡邏實察非常也人使出入則亦給使上節千餘人以
等殺之
龍虎下海軍
龍虎下海軍服青布窄衣黃繡盤雕紅革銅帶執朱柄
檛順天門守衞二十餘人每至館會則列于廷中酒行
則聲喏而退東西兩序交互卷行復出門外
官府門衞挍尉
官府門衞挍尉服紫文羅窄衣展脚幞頭右佩長劔拱
手而立考其所任之職總轄兵階戰陣獲敵首不願賜
銀者以第遷補以留五府守衞諸門自會慶門置左右
親衞將軍外其餘内則廣化外則宣義諸門皆有之至
於寺觀官府時亦用焉然服與人材皆所不逮當是一
時旋置以他名色人充代非一等品秩也
六軍散員旗頭
六軍散員旗頭自紫燕島方見之亦軍中之總領者展
脚幞頭紫文羅窄衣束帶革履手執旗旆仗衞儀物領
軍執事每隊各一人行列進退視以為准正中華人員
之類也
左右衞牽攏軍
左右衞牽攏軍服紫窄衣練鵲文錦絡縫烏紗軟帶布
襦革履以馭衆馬惟使副上節官有之餘皆以龍虎超
軍代之
領軍郎將騎兵
領軍郎將騎兵服飾其等不一凡紫羅戰袍白袴皂履
文羅為巾飾以珠貝者皆麗人也至服青綠緊絲大花
戰袍其袴或以紫或以黃或以皂髠髮而巾制不衺切
附於頂聞是契丹降卒使副會于王府還至奉先庫前
岡阜之上見前驅數十騎鳴鸞馳驟跳梁鞍鐙間輕銳
驍捷意欲耀武島夷僻遠偶有勁卒而急於人知亦可
笑也
領兵上騎將軍
領兵上騎將軍服紫羅窄衣展脚幞頭右帶虎韔左持
弓矢兵仗内列凡百餘人分為兩隊每人使出在前至
廣化門則下馬止而不入歸館則止於順天外門行列
則極齊飾非比郎騎也
宣和奉使高麗圖經卷十二
