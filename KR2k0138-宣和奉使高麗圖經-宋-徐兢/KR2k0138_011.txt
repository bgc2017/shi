宣和奉使高麗圖經卷十一
宋徐兢撰
仗衞一
臣聞高麗王城仗衞比他郡最盛蓋驍勇萃於此當中
朝使至盡出之以示榮覩焉其制民十六以上充軍役
其六軍上衞常留官府餘軍皆給田受業有警則執兵
赴敵任事則執役服勞事已則復歸田畝偶合前古鄉
民之制初高麗在魏晉戶不過三萬至唐高宗下平壌
收其兵乃三千(闕三十三字)
領隊伍
有正步刊有等列為六軍曰龍虎神虎興威金吾千牛
控鶴分為兩衞曰左衞右衞别以三等曰超軍猛軍海
軍無黥墨之制無營屯之居惟給使於公以衣服為别
而已鎧甲上下連屬制如逢掖形狀詭異金花高帽幾
及三尺錦衣青袍緩帶垂袴蓋其國人質侏儒特加高
帽錦采以壯其容耳今繪圖各以名色列之于後
龍虎左右親衞旗頭
龍虎左右親衞旗頭服毬文錦袍塗金束帶展脚幞頭
略類中朝服度持小旗旆以令六軍蓋軍衞之隊長也
惟王府之内衞者二人使者至則置一人於兵仗内乘
馬前導蓋所以侍使人而供給皆輟侍王之人禮至於
此可謂至矣
龍虎左右親衞軍將
龍虎左右親衞軍將亦服毬文錦袍塗金束帶帽頭兩
脚折而上右勢微屈飾以金花王出入則十餘人執羽
扇金鉞以從
神虎左右親衞軍
神虎左右親衞軍服毬文錦袍塗金束帶金花大帽仍
加紫帶繫於頷下如紘纓之屬形製極高望之巍然昔
齊永寧中高麗使至服窮袴冠拒風中書郎王融戲之
曰服之不衷身之災也頭上定是何物荅曰此則古弁
之遺像也今觀高帽之制其拒風之俗今猶然也
興威左右親衞軍
興威左右親衞軍服紅文羅袍以五采團花點襭為飾
金花大帽黑犀束帶王之左右二十餘人出則執螭文
繡花大扇曲蓋扈從前後常服自龍虎神威以下皆以
紫帽無金飾諸衞中惟此一等人質差偉焉
上六軍左右衞將軍
上六軍左右衞將軍被介胄烏革間鐵為之文錦絡縫
使相連屬自腰以下垂十餘帶飭以五采繡花左佩弓
劒拱手鞠躬立於殿門之上惟受詔拜表日會慶殿中
門六人兩偏門各四人屹然山立如土木偶恭肅之容
亦可尚也
上六軍衞中撿郎將
上六軍衞中撿郎將蓋有功於宫禁者以次遷補王所
親信賴以保捍内外常服皆紫衣幞頭惟大禮齋祭受
詔拜表則介胄而出兜鍪不加於首而負於背褁紫文
羅巾飾以珠貝左佩弓劔手執彈弓王行則在前有喧
嘯則控弦不發而為之警人皆肅然飛鳥過則以丸擊
之夜則秉炬而行巡視不惰嘗疑軌彈之義問云取御
史彈劾之義
龍虎中猛軍
龍虎中猛軍服青布窄衣白紵窮袴復加鎧甲惟無覆
膊首不施胄背負而行各執小矛上繫白旗大不盈尺
繪雲為飾迎詔入城受詔拜表則在衆仗之後夾道而
進府會遊觀惟不施甲胄兵仗中獨此軍最衆約三萬
人
金吾仗衞軍
金吾仗衞軍服紫寬袖(闕)圈者幞頭以采上束各隨其
方之色方為一隊隊為一色間繡團花為飭執持幡蓋
儀物立於閶闔門外
控鶴
控鶴軍服紫文羅袍五綵間繡大團花為飾上折脚幞
頭凡數十人以奉詔輿王與人使私覿往來則奉箱篚
宣和奉使高麗圖經卷十一
