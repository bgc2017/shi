宣和奉使高麗圖經卷三十六
宋徐兢撰
海道三
春草苫
春草苫又在跪苫之外舟人呼為外嶼其上皆松檜之
屬望之鬱然夜分風静舟行益鈍
㯽榔焦
㯽榔焦以形似得名大抵海中之焦遠望多作此狀唯
春草苫相近者舟人謂之㯽榔焦夜深潮落舟隨水退
幾復入洋舉舟恐懼亟鳴櫓以助其勢黎明尚在春草
苫四日乙酉天日晴霽風静浪平俯視水色澄碧如鑑
可以見底復有海魚數百其大數丈隨舟往來夷猶鼓
鬛洋洋自適殊不顧有舟楫過也
菩薩苫
是日午後過菩薩苫麗人謂其上曾有顯異因以名之
申後風静隨潮而進
竹島
是日酉後舟至竹島抛泊其山數重林木翠茂其上亦
有居民民亦有長山前有白石焦數百塊大小不等宛
如堆玉使者回程至此適值中秋月出夜静水平明霞
映帶斜光千丈山島林壑舟楫器物盡作金色人人起
舞弄影酌酒吹笛心目欣快不知前有海洋之隔也
苦苫
五日丙戌晴明過苦苫苫距竹島不遠其山相類亦有
居人麗俗謂刺蝟毛為苦苫此苫山林木茂盛而不大
正如蝟毛故以名之是日抛泊此苫麗人拏舟載水來
獻以米謝之東風大作不能前進遂宿焉
羣山島
六日丁亥乘早潮行辰刻至羣山島抛泊其山十二峯
相連環繞如城六舟來迓載戈甲鳴鐃龡角為衞别有
小舟載綠袍吏端笏揖於舟中不通姓字而退云羣山
島注事也繼有譯語官閤門通事舍人沈起來參同接
伴金富軾知全州吴俊和遣使來投遠迎狀使副以禮
受之揖而不拜遣掌儀官相接而已繼遣荅書舟既入
島沿岸乘旗幟列植者百餘人同接伴以書送使副及
三節早食使副牒接伴送國王先狀接伴遣采舫請使
副上羣山亭相見其亭瀕海後倚兩峯相並特高壁立
有數仞門外有公廨十餘間近西小山上有五龍廟資
福寺又西有崧山行宫左右前後居民十數家于後使
副乘松舫至岸三節導從入館接伴郡守趨廷設香案
拜舞望闕拜舞恭問聖體畢分兩阼升堂使副居上以
次對再拜訖少前叙致復再拜就位上中節堂上序立
與接伴揖國俗皆雅揖都轄前致辭再拜次揖郡守如
前禮退就席其位使副俱南向接伴郡守東西相向下
節舟人聲喏于庭上節分坐堂上中節分兩廊下節坐
門之兩廂舟人坐于門外供張極齊肅飲食且豐腆禮
貌恭謹地皆設席蓋其俗如此亦近古也酒十行中節
下節第降殺之初坐接伴親斟以奉使者復醻之酒半
遣人致勸三節皆易大觥禮畢上中節趨揖如初禮使
副登松舫歸所乘大舟
横嶼
横嶼在羣山島之南一山特大亦謂之案苫前後有小
焦數十繞之石脚一洞深可數丈高闊稱之潮至拍水
聲如雷車
宣和奉使高麗圖經卷三十六
