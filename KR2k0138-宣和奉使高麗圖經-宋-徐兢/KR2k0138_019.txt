宣和奉使高麗圖經卷十九
宋徐兢撰
民庶
臣聞高麗地封未廣生齒已衆四民之業以儒為貴故
其國以不知書為恥山林衆多地鮮平曠故耕作之農
不迨工技州郡土産悉歸公上商賈不遠行唯日中則
赴都市各以其所有易其所無熙熙如也然其為人寡
恩好色泛愛重財男女婚娶輕合易離不法典禮良可
哂也今繪其國民庶而以進士冠于篇
進士
遊士之名不一王城之内曰土貢郡邑曰鄉貢萃于國
子監合試幾四百人然後王親試之以詩賦論三題中
格者官之自政和間遣學生金端等入朝蒙恩賜科第
自是取士間以經術時務策較其程試優劣以為高下
故今業儒者尤多蓋有所向慕而然耳其服四帶文羅
巾皂紬為裘黑帶革履預貢則加帽登第則給青蓋僕
馬遨遊城中以為榮觀也
農商
農商之民農無貧富商無遠近其服皆以白紵為袍烏
巾四帶唯以布之精粗為别國官貴人退食私家則亦
服之唯頭巾以兩帶為辨間亦徒行通衢吏民見者避
之
工技
高麗工技至巧其絶藝悉歸于公如幞頭所將作監乃
其所也常服白紵袍皂巾唯執役趨事則官給紫袍亦
聞契丹降卒數萬人其工技十有一擇其精巧者留於
王府比年器服益工第浮偽頗多不復前日純質耳
民長
民長之稱如鄉兵保伍之長也即民中選富足者為之
其聚落大事則赴官府小事則屬之故隨所在細民頗
尊事焉其服文羅為巾皂紬為裘黑角束帶烏革句履
亦與未預貢遊士服飾相似也
舟人
高麗頭巾唯是重文羅一巾之價准米一石細民無貲
可得復恥露頭與罪囚無别故作竹冠以冠之或方或
圓初無定制短褐被體下無袴襦每舟十餘人夜則鳴
榔鼓枻謳歌互答嘵嘵如鵝鶩羣鳴略無聲律情義蓋
其俗然也
宣和奉使高麗圖經卷十九
