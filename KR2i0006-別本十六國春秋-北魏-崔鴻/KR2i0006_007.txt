十六國春秋卷七
魏崔鴻撰
前凉錄
張軌
張軌字士彦安定烏氏人漢常山王耳十七世孫祖烈
魏外黃令父温太官令母隴西辛氏軌少好學明經與
同郡皇甫士安友善拜太子舍人與京兆杜預以聽注
易遣之太康中為尚書郎太子洗馬中庶子遷散騎
常侍征西將軍司馬軌以晉室多難隂圖保據河西追
竇融故事筮之遇泰之觀軌喜曰霸者之兆乃求為凉
州公卿亦舉軌拜凉州刺史課農桑拔賢才置崇文
祭酒徵九郡胄子五百人立學校以教之永興二年拜
西安將軍封樂鄉侯惠帝崩遣長史北宫純司馬纂别
駕隂監奉表京師是歲大城姑臧其城本匈奴所築也
南北七里東西三里地有龍形故名卧龍城永嘉四年
十一月黃龍出于臨羌河發水昇天身長十餘丈五年
帝遣使拜車騎大將軍開府儀同三司策命未至而劉
曜攻陷長安遷晉帝于平陽建興元年晉愍帝即位于
長安遣使者拜軌鎮西大將軍開府儀同三司加侍中
封西平郡公固讓不受三年進拜太尉凉州牧以軌年
老多疾拜子晏行撫軍副凉州刺史五月軌寝疾京子
晏為世子己丑薨于正寝年六十葬建陵册贈侍中太
尉諡武穆張祚僣號追尊武王廟號太宗
張實
張實字安遜軌之世子也學尚明察敬賢愛士晉舉秀
才除尚書郎永嘉元年固辭驍騎將軍請還凉州帝許
之改授議郎西中郎將建興元長史張璽等表實嗣位
十月帝遣使受西中郎將凉州刺史西平公二年十一
月帝將降劉曜進實侍中司空凉州牧三年始知劉曜
逼遷天子平陽大臨三日五年南陽王寳聞愍帝崩自
稱晉王年號建康置百官遣使拜實征西大將軍開府
儀同三司增邑三千戶六年六月京兆人劉弘挾左道
以眩惑百姓密與實左右十餘人謀殺實懷刀入内斬
實于外寝時年五十葬寧陵晉王寳册贈實大司馬凉
州牧實元公張祚僣號追尊曰明王廟號高祖母弟茂
嗣以實子幼嗣茂字成遜實之母弟虚靖好學不以勢
利為心建興元年相國南陽王寳辟從事中郎又薦為
給事黃門侍郎皆不就二年徵為侍中又以疾固辭四
實拜秦州刺史加散騎常侍領雍州皆不受實左司馬
隂元年以實既被害子駿冲幼宜立長君乃推茂為大
都督太尉凉州牧茂不從以平西將軍行都督凉州諸
軍事護羌校尉凉州牧西平公大赦境内九月立實子
駿為世子三年劉曜遣鴻臚拜茂太師凉王四年茂寝
疾執駿手泣曰吾先人以孝友見稱自漢以來世執中
順汝謹守忠節母或失堕薨于正寝年四十八劉曜遣
使贈太宰諡成烈王張祚僣號追尊曰成王廟號太宗
張駿
張駿字公庭實之世子永嘉元年生幼而竒偉十歲能
屬文茂之四年拜使持節大都督大將軍凉州牧西平
公大赦境内劉曜遣使拜大將軍凉州牧元年正月親
耕藉田二月始承晉元帝崩問大臨三日四年十二月
劉曜為賊所擒曜太子毗及劉胤等率衆奔上郢六年二
月石勒稱天王遣使拜駿征西大將軍凉州牧加五錫
之禮八年羣僚勸駿稱凉王置百官駿曰此非人臣
所言敢有此言罪在不赦又請立世子乃立重華為
世子十二月鄯善王元禮獻女妹好號曰美人立賓遐
觀以處之十四年五月雨雪降霜駿避正殿素服命羣
寮極言得失十五年以右長史任處領國子祭酒立辟
雍明堂而行禮焉命西曹掾集閣内外事付索綏以著
凉春秋十一月以世子重華行凉州事十九年四于建
西踰玉石縣九月改玉石縣為金澤縣二十一年始置
百官官號皆擬天朝車服旌旂一如王者酒泉太守馬
岌上言酒泉南山既崑崙之體周穆王見西王母樂而忘
歸即謂此山有石室玉堂珠璣鏤飾煥若神宫禹貢崑
崙在臨江之西即此明矣宜立西王母祠以禆朝廷無
疆之福駿從之二十二年六月薨于正德前殿年四十
晉遣策贈大司馬諡忠成公七月葬大陵張祚僣號追
尊文王廟號世祖
張重華
張重華子泰臨駿第二子寬和懿重沉毅少言駿薨右
長史任處上華為使持節大都督太尉凉州牧護羌校
尉西平公假凉王大赦境内三年九月晉遣使者拜侍
中大都督隴右諸軍事大將軍凉州刺史領護羌校尉
西平公重華以位號未稱怒不受詔羣寮上重華為丞
相凉王雍秦凉三州牧五年重華讌羣竂于閒豫庭
論講經義顧問索綏曰孔子婦誰家女老聃父字為何
四皓既安太子住乎還山乎綏曰孔子婦姓开官氏老
聃父名乾字元果胎刖無耳一目不明孤单年七十二
無妻與隣人益壽氏老女野合懷胎八十年乃生老子
四晧還否臣尚未悉重華曰卿不知乎四晧死于長安
有四晧冢為不還山也七年十月重華寝疾臨春坊遣
左長史馬岌策拜子靈曜為世子大赦境内十一月薨
于平章殿年二十七葬顯陵張祚僣號追諡桓王廟號
世祖
張祚
張祚字太伯駿之長庶子博學雄武有政治之才駿之
二十一年拜延興太守封寧侯重華薨子靈曜嗣七
年十一月右長史趙長等矯稱遺令以祚為使持節都
督中外諸軍事撫軍大將軍輔政十二月趙長等議以
靈曜中幼世難未夷宜立長君廢曜為寧凉侯立祚為
大將軍護羌校尉凉州牧趙長等議僣即王位于謙光
殿大赦改元為和平元年立妻辛氏為皇后子太和為
太子封弟天錫為長寧侯重華少子玄靖為凉武侯
置百官二月尊祖父郊祀天地二年有神降于玄武殿
自稱玄宴與人交語祚曰夜祈之神言語利祚甚信
之征東張瓘遣兵𫝊&KR0702;廢祚還第復立靈曜八月祚收
權弟琚及其子嵩等驍騎將軍宋混兄脩素與祚有隙
大懼祚疑之混西奔招合夷晉衆至萬餘人還向姑臧
祚遣陽秋胡將靈曜于苑拉(音獵)其腰而殺之埋于沙坑
九月宋混次于武始大澤為靈曜發哀閏月混至姑
臧祚登神雀觀張琚張嵩殺祚守卒死者四百餘人斬
西門關納混領軍趙長開宫門以應琚長馳入殿中大
呼稱萬歲祚以長敗賊下觀勞之長奮梁(音朔)刺祚中額
奔入萬秋閣為厨士徐里所殺以庶人禮葬之天賜即
位備禮改葬于愍陵追諡威王封子延堅為金澤候
張玄靖
張玄靖字元安重華少子母郭夫人和平二年宋混張
琚等上玄靖為大將軍凉州牧護羌校尉西平公時年
七歲張瓘至姑臧推玄靖為大將軍凉王自為使持節
都督中外諸軍事尚書令凉州牧張掖郡公四年五月
東苑大冢上忽有灾冬天澤池燃廣袤數丈執法御史
杜逸言于瓘曰此皆變之大者可就禳之瓘徵萬集于
姑臧謀討朱氏混與弟澄及左右壮士楊和等四十餘
騎奔入南門外令諸營曰張瓘得罪被太后詔誅之俄
而衆至二千擁瓘率衆出戰混擊敗之衆悉去瓘自殺
混入見玄靖以混為使持節中外都督諸軍事驃騎大
將軍酒泉郡侯輔政五年六月大旱令諸祈雨之官詠
雲漢詩儒林祭酒索綏曰雲漢陳周宣之美非旱之文
昔神鼎之出漢虞丘不賀今辭與事違恐非致澤之意
也綏字士艾燉煌人父戢為司徒綏家貧好學舉孝
廉為記室祭酒母喪去職後舉秀才著凉春秋五十卷
又作六夷頌符命𫝊十餘篇以著述之功封平樂亭侯
六年宋混卒天錫以使持節都督諸軍輔政八月右將
軍齊南等議以靖多難務須立長君勸天錫自立閏月
天錫遣肅等夜害玄靖時年十四葬平陵諡冲王
張天錫
張天錫字公純嘏駿之少子母曰劉美人玄靖即位一
十八謁于太廟尊母劉氏為太后元年四月秦遣鴻臚
回國拜天錫大將軍凉州牧西平公三年姑臧北山楊
樹生松葉西苑牝鹿生角東苑銅佛生毛延興地震䧟
裂水出天錫避正殿引咎責謝晉遣使拜右關中諸
軍大將軍凉州牧西平公八年郡國火燃于泥中三十所
苻堅復有兼并之規天錫大懼遣從事中郎韓博奉表
于晉人與桓温書尅其年大舉都會上邽十年以世子
懷為使持節鎮西將軍高昌郡公次子大豫為世子豫
母焦氏為左夫人七月大水地震西平五十日中地十
動土樓崩天錫疾美人閻姬薛姬皆自殺二姬因色竝
有殊寵天錫每謂之曰汝二人將何以報我我死之後
豈可更為人妻皆曰尊若不諱妾請效死于前灑掃于
地下無他志十月天錫疾瘳大赦境内追悼二姬葬以
夫人禮十三年五月苻堅遣武衛將軍句長等率衆來
伐天錫遣中衛將軍史景等拒戰赤岸為秦所敗天錫
納左長馬苪之言面縳降秦東徙長安拜歸義侯北部
尚書遷右僕射隨苻堅敗于淮南又昔為員外散騎常
待復本封薨贈鎮西將軍諡悼公張軌以晉永寧九月
辛巳歲牧凉州至天錫敗亡之歲歲在丙午八主七十
六年
十六國春秋卷七
