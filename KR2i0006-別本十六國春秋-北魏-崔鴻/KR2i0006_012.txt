十六國春秋卷十二
魏崔鴻撰
南凉錄
秃髮烏孤
秃髮烏孤河西鮮卑人也八世祖疋孤率其部自塞北遷於
河西孤子壽圖立夀闐卒孫樹機能立壯果多謀略泰
始中殺秦州刺史胡烈於萬斛推敗凉州刺史蘇榆於
金山又殺凉州刺史楊欣於舟嶺盡有凉州之地武帝
為之旰食能死從弟務丸代立丸死孫推斤立斤死子思
復鞬立部衆轉盛遂據凉工鞬卒子烏孤襲位養民務修結
鄰好吕光封烏孤廣武郡公益州牧左賢王太初元年正月改
元自稱大將軍大單于西平生以弟鹿孤為驃騎將軍傉檀為
車騎將軍二年改稱武威王三年正月徙於樂都八月孤因酒
走馬馬倒傷脇笑曰幾使吕光父子大喜俄而患甚顧謂羣臣
曰方難未靖宜立長君言終而薨在王位三年偽諡武王廟號
烈祖
利鹿孤
利鹿孤烏孤弟太初三年八月即位大赦改治西平建
和元年正月大赦改年延耆老訪政二年羣臣固請即
尊號不許九月僣稱河西王三年三月寢疾令曰昔我
諸兄弟傳位非子者蓋以泰伯三讓周道以興故也武
王創踐賓歷垂諸樊之試終能克昌家業者其在車
騎乎吾寢疾恊願是將不濟内外多虞國機務廣其令
車騎經惣百揆以成先王之志薨諡康王葬西平陵
傉檀
傉檀利鹿孤弟也少機警有才略建和三年襲位僣號
凉王遷於樂都改為弘昌元年秦遣使拜車騎將軍廣
武公四年六月秦遣河右諸軍事凉州刺史鎮姑臧七
月讌羣臣於宣德堂仰視而嘆曰古人言作者不居居
者不信信矣前昌松太守孟禕進曰張文王築城苑繕
宗廟構此堂為貽厥之資萬世之業秦師濟河忽然瓦解
此堂之建年垂百載十有二主唯信順可以久安仁義
可以永固願大王勉之檀曰非子無以聞讜言也八月
以鎮南大將軍文支鎮姑臧支遷於樂都雖受制於秦
車服禮制一如王也十一日遷於姑臧嘉平元年十一
月僣即凉王位於南郊大赦改年嘉平置百官立世子
虎臺為太子二年正月以子明德歸南中郎將領昌松
太守歸雋爽聰悟檀甚寵之年始十三命為昌高殿賦
援筆即成影不移漏檀覽而喜之擬之曹子建七年傉
檀議欲征西乙弗孟愷諫曰連年不收上下饑弊南逼
熾盤北道蒙遜今遠征雖尅後患必深傉檀曰孤將略
地鄉無阻衆謂其太子虎臺曰今不種多年内外俱窘
事宜西行以極此弊蒙遜近去不能卒來旦夕所慮唯
在熾盤彼名微衆寡易以討禦吾不過一月自是同旋
汝謹守樂都無使失墜傉檀乃率騎數千西襲乙弗大
破之獲牛馬羊四十餘萬熾盤乘虚來襲旦而城潰安
西樊泥自西平奔告傉檀謂衆曰今樂都為熾盤所陷
鄉等能與吾籍乙弗之資取契汗以贖妻子者是所望
也遂引師而西衆多逃返遣征北段苟進之苟亦不還於
是將士皆散傉檀曰蒙遜熾盤昔皆委質於吾今而歸
之不亦鄙乎四海之廣匹夫無容其身何其痛哉吾老
矣寧見妻子而死遂歸熾盤六月至西平盤遣使郊迎
以上賓之禮歲餘為熾盤所鴆諡景王時年五十一虎
臺亦為熾盤所害少子保周歸魏魏以為張掖王自烏
孤太初元年歲在丁酉至檀薨之歲十有八歲
十六國春秋卷十二
