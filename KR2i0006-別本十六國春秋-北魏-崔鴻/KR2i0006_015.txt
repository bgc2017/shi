十六國春秋卷十五
魏崔鴻撰
北燕錄
馮跋
馮跋字文起長樂信都人其先畢萬之後也子孫食采
馮鄉因以氏焉晉永嘉之亂祖父和避地上黨父安雄
武有器量為慕容永將永滅跋東徙和龍家長谷中跋夜
夢天門開神光赫然燭於庭中永康未拜中衛將軍建
始元年與二弟結謀襲殺慕容熙立高雲為主正始元
年以跋為中外都督開府儀同三司錄尚書事封武邑
公太平元年雲為其幸臣離班桃仁所殺帳下督張秦
李桑誅班及仁羣臣推跋為主僭即天王位大赦令曰
義貴適時不必改作故陳氏代姜不徙齊號即號燕國
改為太平元年追尊祖和為元皇帝父安為宣帝子永
為太子三年七月以太子永領大單于内置四輔七年
建太學以長樂劉軒營丘張熾成周翟崇為博士簡二
千石以下子弟年十五以上教之十四年宿軍地燃一
旬乃滅十七年二月北部人趙壽女既嫁化為男娶妻
而無子跋問諸羣臣曰此何祥尚書左承𫝊權對曰漢
世雌鷄為雄隂變為陽君替臣僭之象卒有婦人專寵
王莽簒位今女為男臣將無君之徵跋曰將何以禳之
權曰桑榖生朝太戊修德而殷道中興熒惑守心宋景
責躬延齡二紀唯修身崇善可以轉禍為福十八年八
月立子翼為太子跋戒之曰吾聞君人以學為本不學
無以立尊敬師傅人倫之始汝其夙夜虔虔欽承明訓
二十二年八月跋寢疾召中書監申秀侍中楊哲於内
寢謂之曰吾患當不濟卿等善相吾子參决萬幾九月
跋疾甚輦而臨軒命太子翼勒兵聽政以備非常宋夫
人規立其子受惡翼聽政謂之曰上疾將瘳奈何便欲
代父臨天下乎翼性仁弱遂還東宫一日三省疾宋夫
人矯絶内外遣閽寺傳問而已翼及大臣皆不得見跋
弟弘於是與壯士數十人裏甲入禁中宿衛皆不戰而
散宋夫人命閉東閣弘家僮庫斗頭勁捷有勇力踰閣
而入至於皇堂射殺御女一人跋驚懼而薨弘遣修城
告曰天降凶禍大行崩背太子不侍疾羣公不奔喪疑
有逆謀圖危社稷吾備太弟之親遂攝夫位以寧國家
百官叩門入者進階二等太子翼率東宫兵出戰敗退
兵皆奔散弘遣使賜死命宗正馮哲黃門盧招典葬事
於東宫葬跋於長谷陵偽諡文成皇帝廟號太祖
馮弘
馮弘字文通跋之季弟高雲簒位拜中領軍封汲郡公
太平元年拜尚書右僕射改封中山公遷尚書令司徒
錄尚書事弘即天王位大興元年正月壬午朔大赦改
年二月立夫人慕容氏為皇后二年正月立少子王仁
為太子六月有鼠集城西盈數里地中西行至水前銜
馬尾後者迭相銜尾而渡識者以為民遷之象七月魏
師來伐神高八月召城邊東營丘城周四郡並降魏九
月魏師還弘徙民四萬餘戶而西三年六月魏永昌王
來伐五年四月遣右衛孫德乞師於宋十二月又遣尚
書楊伊請迎於句麗六年三月端門崩四月魏又遣侍
中建興公虞弼東平公鵝青來攻尅白狼句麗將葛居
孟光率衆數萬随楊伊來迎屯於臨川尚書令郭生因
民之憚遷開門而引魏軍魏軍疑而不赴生遂勒衆攻
弘弘引句麗兵入自東門與生戰於闕下生中流矢卒
句麗軍既入城取武庫甲以給其衆城内美女皆句麗
軍人所掠五月乙卯弘率龍城見戶東徙焚燒宫殿火
一旬不絶令婦人被甲居中楊伊等勒精兵於外而居
光率騎後殿方軌而進前後八十餘里魏兵追至遼水
不擊而還遣使徵弘於句麗後二年為句麗所殺偽諡
昭成皇帝自馮跋太平元年歲在乙酉至弘滅亡之歲
丙子二十八載
十六國春秋卷十五
