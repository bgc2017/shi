十六國春秋卷十
魏崔鴻撰
後涼錄
吕光
吕光字世明洛陽人其先自沛遷洛陽因家焉世為氐
酋父婆樓字廣平佐命前奏官至太尉光以趙建武中
生于枋頭夜有神光之異故名焉年十歲與諸兒童遊
戱邑里為戰陣之法童兒咸推為主而身長八尺四寸
目重瞳子左肘有肉印毅凝沈重寬簡有大量人莫之
知唯王猛異之曰此非常人言之苻堅舉賢良除美陽
令民夷憚愛隣境肅清遷鷹揚將軍以功賜爵關内侯
建元十九年以光為使持節都督西討諸軍事率將軍
羌飛彭晃杜進康隆等率步騎七萬討西域十二月至
龜兹王帛純捍命不降光軍其城南五里為一營深渠
高壘廣設疑兵為木人被甲羅之壘上以為持久之計
二十年五月帛純乃傾國財寶請救于獪胡王遣弟呐
龍侯將馗率騎二十餘萬救之胡便弓馬善矛槊鎧如
連鏁射不可入乃以革索羂策馬擲人多有中者衆甚
憚之姑默宿尉頭等國及諸胡内外七十萬人光遷營
相接陣為勾鏁之法精騎為遊軍彌逢其闕秋七月戰
于城西大敗之帛純迯奔王侯降者三十餘國光入其
城城有三重廣輪與長安城等城中㙮廟千數帛純宫
室壯麗煥若神居胡人奢侈富于生養家有蒲桃酒至
千斛經十年不敗士卒淪没酒贓者相繼諸國貢欵屬
路立帛純弟震為王以安之光撫寧西域威恩甚著秦
以光為使持節散騎常侍都督玉門已西諸軍事安西
將軍西域校尉進封順鄉侯二十一年正月大饗文武
博議進止衆咸請還光從之三月引還以駞二萬餘頭
致外國珍異千餘品駿馬萬餘匹而還九月光入姑臧
自領涼州刺史護西校尉太安元年苻丕以光為車騎
大將軍梁州牧領護西域大都督酒泉公光始聞苻堅
為姚萇所轄奮袂哀怒三軍縞素大臨于城南𫝊檄諸
州期孟冬大舉諡堅為文昭皇帝十月大赦境内改建
元為太安十一月羣竂勸進曰長蛇未殄方掃國難宜
進位元台十二月上光為侍中中外都督隴右諸軍大
將軍梁州牧酒泉公三年八月甘露降逍遥園白鷰翔
于酒泉衆鷰成劉而從之麟嘉元年正月麟見金澤縣
百獸從之于是羣寮奉表請崇進名號二月僭即王位
于南郊大赦改元置官司丞郎以下猶攝州縣事三年
九月大廟新成追尊父為景昭王祖為宣公曾祖為恭
公高祖為敬公龍飛元年五龍見于浩亹羣臣咸賀勸
光稱號六月僭即天王位于南郊大赦改年備置羣司
立世子紹為太子四年九月光寝疾十二月疾甚立太
子紹為天王光自號太上皇帝以子纂為太尉弘為司
徒詔曰吾疾病不濟吾終之後使纂統六軍弘管朝政
汝恭已無為委重二兄庶可以濟今外有強寇民心未
寧汝兄弟輯睦貽厥萬世若内相圖則禍不旋踵纂弘
泣曰不敢有二心薨葬高陵諡武皇帝廟號太祖
吕纂
吕纂字永緒光之長庶子母趙淑媛少便弓馬好書太
安元年至于姑臧光臨薨執手戒之曰汝性麤武深為
吾憂開基既難守成不易善輔永業勿聽讒言光薨紹
祕不發喪纂排閣入哭盡哀而出紹懼以位讓之曰兄
功高年長宜承大統纂曰臣雖長陛下國家之適不可
以私愛而亂大倫驍騎吕超謂紹曰纂臨喪不哀步高
視遠觀其舉止恐成大變宜早除之纂聞超謀遂率壯
士數百踰北城攻廣夏門入自青角門昇謙光殿紹登
紫閣自殺吕超出奔廣武纂遂僣即天王位改龍飛四
年為咸寧元年諡紹隠王纂遊出無慶荒躭酒色常與
左右因醉馳獵于坑澗之閣殿中侍御史王回扣馬諫
不納番采太守吕超擅伐鮮卑思盤思盤訴超于纂纂
召超入朝怒曰卿恃兄弟桓桓欲欺吾也要當殺卿然
後天下可定超頓首曰不敢纂引諸臣宴于内殿吕隆
屢勸纂酒已至昏醉乘步輓車將超等遊于内至琨華
堂東閣超取劍擊纂纂下車擒超超刺纂洞胷奔于宣
德堂將軍魏蓋入斬纂首以徇隆既簒位諡靈帝葬白
石陵
吕隆
吕隆字永基光弟亹之子既殺纂遂僭即王位大赦氐
咸平三年為神鼎元年二月追尊父寶為文皇帝超有
佐命之勲拜為侍中都督中外諸軍事輔國大將軍錄
尚書封安定公二年秦遣鴻臚恒敦拜隆征北大將軍
都督河西諸軍涼州牧建康公三年隆以三涼之逼遣
齎珍寳請迎于秦遣尚書左僕射齊難率步騎四萬來
迎隆率戶一萬隨難東遷既至長安秦以隆為散騎常
侍尚書公如故超為安定太守其後坐與姚興少子廣
川公弼謀反誅自光以乙酉歲據涼州至于是歲歲在
癸卯凡一十九年
十六國春秋卷十
