東城雜記卷下
錢唐厲鶚撰
長明寺
清泰門内長明寺宋開寳四年錢忠懿王建名法燈治
平二年改今名明萬歷問西竺宗工建華嚴閣&KR0869;八十
一卷真經於上請四明李次公麟畫祖堂百像行筆顫
掣衣紋如蓴菜條樹石雲泉勢極飛動錫盋缾笠經函
坐具之屬種種奇古而唐梵相無一同者寺僧至今護
惜之每上元前數日陳設齋供遊人登閣贍禮者踵相
接焉夢梁錄云仲春十五日花朝節崇新門外長明寺
建湼槃會羅列幡幢香花挂名賢書畫設珍異玩具莊
嚴道場觀者紛集此亦南渡之遺風也
貫休十六羅漢始末
城東長明寺向藏有唐高僧貫休畫羅漢十六㡧并出
山大士像一㡧其羅漢題款云信州懷玉山十六羅漢
廣明初於登高和安送十身乾寧初冬孟廿二日於江
陵舟續前十本相去已十六年時景昭禪人自北來見
請當年將歸懷玉西岳僧貫休作字為小篆體其畫法
之奇逸飛動向讀歐陽炯長歌嘆其妙絶如聽經弟子
擬聞聲嗑睡小童如有夢繩牀木屐兩三片線補衲衣
千萬行今始親之也相傳明神宗時慈聖太后以賜紫
栢大師大師坐妖書事於獄中示化此畫歸法嗣某流
傳至杭藏一小菴
本朝嚴侍郎沆盧職方之頤共捐千金購得喜捨寺中
有年矣
世宗皇帝初年勅改西湖行殿為聖因寺制府李敏達
公衞請至聖因永充供養余按宋趙希鵠洞天清錄云
信州懷玉山有畫羅漢郡中每迎請祈雨常有一二身
飛過寺中即此畫也其靈異有如此者
魏德剛
元末魏德剛家東城辟臨安學官受春秋學於應之邵
之邵歿復學於楊廉夫著春秋左氏傳類編凡十二卷
廉夫為之序李宗表曄有懷德剛詩云東青門頭有惠
連五載不見夢相牽得歸茅屋對秋雨與子細說遠遊
篇其為名流所傾企如此惜乎著述無存名亦幾湮滅
矣
東里草堂
元至正間有王維賢者隐居嗜古所交多勝友築東里
草堂於城東張光弼題詩云週遭多是及肩牆馬過猶
知舊草堂苔徑雨晴蝴蝶亂藥欄風㬉牡丹香詩篇未
覺為時重杯酒能留共日長豈是&KR1793;川無作者却同裴
迪賦山莊廣陵成原常廷珪亦留題云平安一橋吾舊
遊君屋乃在橋東頭晩山得月更宜酒春水到門還放
舟太守詩成寫素壁老大興發思滄洲淮南叢桂不得
往撫卷因之生遠愁時原常蓋避地南游與之交云又
題維賢所藏盛子昭雙松繫舟圖云雲門寺前風物幽
布韈青鞵吾昔遊葫蘆盛酒待明月舴艋載琴當上流
長松並立幾千尺狂客一别三千秋何當挂席過湖去
東里草堂姑少留雲門寺在越凡過客之由杭東渡者
必於斷河平安一橋登陸古人詩語無虚設如此湖謂
鏡湖也
芝蘭室圖
元時錢唐高僧古林昌公幼祝髮于寳石山戒律精嚴
智慧明了曾分淨慈之半席晩年築室於城東偏移植
紫藟列樹蘭蓀倚檻則清心濯目憑軒則衣芳佩馨於
是王蒙叔明為芝蘭室圖并作記俞和子中為之書一
時題咏者頗衆蒲菴來復云不著維摩獅子牀芝蘭為
友産清香商巗采到連莖瑞楚畹移來奕葉光春雨苾
芻還並秀暁風簷蔔每同芳也知臭味通元化物我冥
觀與世㤀臨川危素云築室古城曲樹此蘭與芝異芳
間竒石宛有山林姿芝蘭日長茂離披滿前墀綠葉泫
朝露五色含晴暉道人方燕坐境寂神不馳色香了無
取眼鼻忽若遺嗟予老京洛無地結茅茨浩歌望江水
白雲有餘思南屏山人夷簡云不以芝療飢豈用蘭為
佩芝秀蘭自馨植此一室内道人結習盡與物了無礙
白晝敞禪扉羣峯遠相對始豐徐一䕫云草中惟有芝
蘭好不數宜男指佞賢近喜亦從蕭寺種誰云獨許謝
庭專尋常道氣留君子窈窕風姿媚佛天何用旃檀林
下住只將瀟灑度年年白雲峰如蘭云芝蘭百本遶階
墀曄曄瓊英間玉蕤楚畹風光搖綠葉漢宫春雨長銅
池香飄衣袂堪紉佩味入齋厨足療飢謝氏芳華歸寳
石封胡羯末宛同時錢唐白笵云禪扃閉幽寂石室生
清芬奇葩雜芳樹藹然祗園春如何尋丈間迥與人寰
分聲聞已知妄色相元非真願以甘露枝淨洒濁世塵
餘芳倘可即相從問正因京兆宇文公諒云紫芝采為
食幽蘭紉作佩聊復助熏脩庶幾堪傲世一室靜生香
諸塵自融會蒲團禪燕餘經卷了空外嗒然吾我忘誰
云有三際金華宋璲云隠居結蓮社地僻無人聲瑶草
穿階綠幽蘭入夢清吟詩憐楚澤分坐憶南屏色映千
華偈香同九畹英何當風月下相對說無生此圖向曾
錄入汪玉水珊瑚網中
土橋
土橋在新壩之左近慶春水門通外沙河之流湯堯文
煥土橋縱步詩云徑以城隅僻人因靜裏過敲門遥問
竹掃石近侵莎堯文號隣初道人仁和人中隆慶庚午
鄉試官贑州府同知有書名
新壩
慶春水門明時以東郊地僻鹽徒闌入不可禁奉旨久
塞虞司勲淳熙卜居於是門近土橋不通舟因佃為放
生處諸仁者競載魚鱉螺蚌之屬來在藻於牣可千萬
億命也萬歷中賈䜿欲奪會安壩曳木之利揚言慶春
入巽水主大吉賄有司啓水門築壩曰新壩是年司勲
敗官中丞直指兩臺皆中誣去里中自是無富民詳見
司勲巏務山館集
惲夀平詩
惲壽平寓杭日有在東園柬毛稚黃詩云海棠茫茫春
霰斷柳絲綠遍寒江岸細網幽窗竹烟亂山桃海棠落
將半鳥聲過殘雨蘭風細吹案我思在空谷我夢屬雲
漢珩璧只獨照錦衾空宵爛飛花濛濛還坐歎江郎操
筆不在腕石泉水芹泛溪館柳下無人待誰鍛風致俊
逸可以奪昌谷玉溪之席矣
徐茂吳
徐桂字茂吳餘杭人中萬歷丁丑進士授袁州推官守
正不阿失上官指投劾歸僦居杭城之東隅地幽僻擅
池亭竹木之勝多蓄彛鼎書畫日婆娑其中有潔癖客
過者先使人覘冠服鮮楚方與接對人以是怪之與馮
開之屠長卿同榜皆罷官家居扁舟雙履往來吳越間
著有大滌山人集送義公結廬天台云海上栖禪境披
雲訪石橋一缾依澗壑疎磬落山椒華頂經年雪松門
半夜潮預愁支遁去誰與共逍遥朱竹垞前輩錄入明
詩綜格調誠清拔也
雲泉題詠序
元初虎林城東徐文雋字如心扁其書屋曰雲泉紫陽
方萬里回為雲泉題詠序云有天地然後生萬物故易
有乾坤之卦而繼之以六坎之卦以天一生水而潤萬
物者莫潤乎水天地雖生萬物非水則莫生也然則六
坎之卦以屯蒙需次乾坤何也凡有坎之卦皆取象于
水而屯需之卦取象為雲蒙之坎取象為泉又何也天
之始生物也猶上雲下雷而為雨物於是芽茁于冥昧
故曰屯以次乾而坎為雲天地之既生物也猶泉之初
泄于山物於是幼穉而未壯長則不可無所養故曰蒙
以次屯而坎以為泉物屯而亨蒙而養待其成而已故
曰需以次蒙而坎又為雲此天地之屯也天地之蒙也
天地之需也聖賢者出亨物之屯養物之蒙始也無所
不用其力以需夫各正性命之定則終也無所用其力
今之學者亦嘗讀易而知之否乎虎林城東徐如心偕
鄰友童汝舟來謁謂其讀書之室扁曰雲泉老于風騷
者爭賦之予以為斯友也年始二十有七自芽茁幼穉
而壯長者也其亦嘗次序屯蒙需三卦之坎而玩之否
乎聖人所以不曰水而曰雲曰泉何也水之始初為雲
為泉學者不慎其始初聽其流注散漫為渺茫無畔岸
之水可乎何謂經何謂綸何謂果行何謂育德亨已亨
人養已飬人此感彼應姑少需之飲食宴樂而非流連
荒亡之謂也是為雲泉題詠序有文見桐江續集四十
五卷
馬婆巷
元奉化戴帥初戊戌清明杭邸坐雪絶句云思鄉處處
只愁生正好春游又不晴雪是梨花雲是柳馬婆巷口
過清明按巷為宋舊名今俗呼馬坡近東花園為上馬
坡北抵清泰門為下馬坡用之入詩頓饒雅韻
虞長孺僧孺
萬歷中里人虞司勲長孺以文字為佛事碑版疏頌照
耀東城長明蓮居二禪窟貞石猶存其弟僧孺淳貞終
身不娶結廬靈隠寺側名猿狖居役使僅一老僕又建
八角團瓢於每角藏書上有樓可眺遠馮祭酒開之嘗
曰於陵仲子猶餘辟纑之妻僧孺足稱今之逸士矣
城曲茅堂
藍瑛字田叔杭人善畫山水知名於時家東城自號東
臯蝶叟又號東郭老農榜所居曰城曲茅堂子深字謝
青為諸生亦以畫名龔蘅圃翔麟城曲茅堂感舊詩云
他年文酒地腹痛此停軒病葉黃堆徑寒流綠映門斯
人不可作茅屋至今存但有空梁燕諵諵對客喧
胡淯清
胡守乾字淯清臨清人父尚英明神廟末進士官翰苑
以忤魏璫削籍歸思陵立召用至宫詹學士而卒守乾
外家本杭人也母擕之居杭十餘年家益困乏賣卜於
城東市中得百錢輒下簾事吟詠人不知其貴公子也
西湖竹枝云長絲成匹竟難裁傳語渠儂莫見猜春日
未能尋藕去炎天那得見蓮來是亦不失鐵史遺音者
蘭菊草堂
徐子貞元末隠居城東號匏瓜道人洪武初仕為潭府
典寳正所居曰蘭菊草堂天台徐一䕫為之記云錢唐
徐子貞甫廉介有雅操築草堂于城東隅不蒔他物獨
蒔蘭與菊而日循行其間客或見之曰子愛此耶子貞
曰吾愛其與吾性合爾既而大書蘭菊草堂四字而請
予記蓋蘭之為物生于澗谷深絶之地人雖不采而清
芬細馥灑灑然於風露之下有不求媚於人之意焉菊
之為物發于卉木彫落之後時雖揫斂而幽姿雅艷采
采然在風霜之表有不爭妍于時之意焉之二物者有
道之士所不棄也方子貞隠處時人見其戀嫪此二物
不置固曰其性然耳而不知其見于用者何如也及遭
維新之朝盡起天下之遺逸而用之子貞起自草堂得
以才行選為親王官屬趨蹌王庭一以直道自持如蘭
之不求媚于人菊之不爭妍于時為王所禮貌所謂國
有道不變塞焉者蓋如此詩曰惟其有之是以似之豈
不信然子貞之所守可謂不愧蘭菊矣因筆之為記張
光弼為子貞賦匏瓜道人云吾豈匏瓜繫此生道人玩
世以為名百年雨露司榮悴一日江湖見老成濩落情
懷莊子瓠浮沉蹤跡楚王萍壺公借與龍為杖拚著青
鞵到處行
徐鏡非
徐行恕字鏡非茂吳司李之姪也世以易名家中萬歷
癸卯浙江鄉試嘗為德安縣令後與嚴印持張卿子稱
城東三高士詹去矜鍾玉贈之詩云徐公本廉令高擬
陶彭澤早歲擅時名垂老厭兵草晦迹城東隅蕭然半
畝宅茶人夙自署茗椀供朝夕健兒不敢窺閉門無俗
客擾擾市朝間世眼徒青白張子卿過徐鏡非閒坐詩
云朋舊今無幾所忻俱老翁累因遺嗣少閒頼一官窮
每過寒齋雨共聽秋樹風商山多翊贊吾願採薇終
鍾紹京書
鍾紹京書五帝六甲經後有倪雲林跋尾明時藏徐茂
吳齋中近閱沈景倩野獲編云本高瑞南家物後歸徐
司理近聞為徽人厚募簒去直是許高陽女賣嫁蠻酋
不止昭君和戎也
半畝居
半畝居一名孝慈庵近艮山門城東隅順治初里中周
氏子兄弟出家奉母于此中有放生池積水深淨風篁
繞戶人迹罕到真憩寂地也俍亭禪師淨挺夜過半畝
居詩云月色滿城隈一燈懸古屋平郊逗微茫疎星澹
幽獨梵唄雜鐘磬琅琅振林木抱甕此灌園何必異深
谷俯仰輿盖寬閒閒情自足分坐成主賓阿閦及金粟
俍亭為仁和徐繼恩字世臣明季壬午貢生晩薙染於
河渚著有溪流文字
委順齋
元時杭之城東隅有鄭處士號虚原年八十餘研極乎
漆園之旨名其燕處室曰委順齋楊廉夫為之記文見
東維子集多譌脫故不錄
鍾馗圖
鄭虚原家藏鍾馗圖為舊人筆至正甲辰春以贈海虞
曹立立跋云先君昔游錢唐觀此卷於鄭虚原翁處歎
其瓌怪幽眇曲盡鬼物之情狀鄭君欲以相遺先君亦
不之請也後先君歿六年立至杭謁鄭君於棲遯之室
情意款洽撫問存歿不勝惻愴因出此卷歸之且曰而
翁之夙好也吁鄭君護持此卷於兵火艱棘之中以先
君有屬愛之心不以畀人而有所待一旦識余為故人
之子卒能授之其亦庶幾延陵氏脫劍之意乎卷中題
者四人海粟馮子振詩云老馗兀與二鬼肩一鬼勃窣
袋影懸一鬼負劍帽帶旃一鬼頂顱雙角駢老馗之婦
輿蹁躚其荷輿者鬼婢虔抱猫掌握鬼妾妍提其奩具
風袂玄擕枕而從服飾鮮鼠蠍黏綴袴亦然擎擔最緩
行李便鬼之嬰孺盛穿聯囊包槖裹琴能仙瓠壺穹挂
吁可憐揭竿之魅愁攀緣最後甕鬼束縳椽尸而行者
猶能前肌肉消盡骨骼纏物怪種種來無邊神禹鑄鼎
今幾年罔兩在此猶翩翩吁嗟吁嗟問老天不惟詩畫
奇絶而鄭君之友道有足取焉
洪稗畦
洪昉思昇號稗畦居東里之慶春門少負才名尤工院
本南北曲以國子生游都門暇取唐人長恨歌事作長
生殿傳奇一時勾欄競抄習之會
國忌止樂貴人邸第有演此者為言官所劾諸人罷職
昉思逐歸朱檢討錫鬯酬洪昇詩云金臺酒坐劈紅牋
雲散星離又十年海内詩家洪玉父禁中樂府柳屯田
梧桐夜雨詞悽絶苡薏明珠謗偶然白髮相逢豈容易
津頭且纜下河船元人白仁甫有梧桐雨雜劇亦寫雨
淋鈴一曲用事可謂工切昉思後溺於烏鎮王司寇阮
亭挽詩云送爾前溪去栖遲歲月多莵裘終未卜魚腹
恨如何采隠懷苕霅招魂弔汨羅新詞傳樂部猶聽雪
兒歌中年欲卜居武康山中不果所著稗畦詩集清整
有大歷間風格嘗有林月前後入谿花冬夏開之句世
但艷稱其曲子耳
芸隠横舟
城東清泰門宋之崇新門也舊在東河内河流繞城而
轉過東新關達於臨平抵長安堰近城河干宋有船官
廨嘉熙中施樞知言嘗為是職有題廨宇詩云合是清
溪近處居在官却與在家如柳風拂岸時鳴櫓梅月横
窗夜讀書休問舟閒無喚渡須知水到自成渠俸錢已
足供新粒比著簞瓢儘有餘樞自序其集曰丙申冬趨
浙漕舟官戍小廨泊崇新門外傍河依柳髣髴家居刳
剡之餘時作一二解殊自適先正詩云野水無人渡孤
舟盡日横與樞官業偶同遂命曰芸隠横舟藁
潮鳴寺
城東潮鳴寺故為梁貞明中建名歸德院後宋高宗曾
駐蹕聞濤聲賜今名高宗御書蘇詩賜殿前統制劉漢
臣咸淳臨安志云書古詩立石東廡者是也吳伯霖之
鯨以詩為高宗作載之武林梵刹志誤矣李君實六研
齋筆記云武林潮鳴寺有宋思陵賜統制劉漢臣詩野
寺參差落漲痕疎林欹倒出霜根扁舟一棹向何處家
在江南黃葉村此蘇子瞻詩也第二字是水字今改寺
字遂掩而有之思陵博雅斷不如是當由偶在寺中書
之賜劉寺僧欲假以為重改字勒石以侈榮觀耳觀此
則宋時原刻後明時又有改字之刻今寺厄於火并改
字之刻亦亡矣
紅亭醋庫
咸淳臨安志紅亭醋庫在菜市橋東街南面北今名醋
坊巷宋時酒醋皆官庫醖造納緡錢于戶部臨安有醋
庫十二此其一也但今巷在東街北面南與志異耳莊
季裕雞肋編載建炎後俚語云欲得富趕著行在發酒
醋盖宋自王安石設法賣酒并醋亦𣙜之南渡後軍興
百費浩繁遂不能革既禁私造其直必昂遂有因此致
富者矣
迴龍橋
明仁和沈通判懋德儀兩湖麈談云郡城東潮鳴寺門
徑曲臨通衢其東南北三面皆水水之外皆菜畦而寺
獨踞其中竹樹幽茂人跡罕到儼然一山林也詢之僧
云寺舊名歸德南宋高宗駕幸至此聞潮聲而回因易
今名今寺後有小橋曰迴龍即當時旋駕處也按臨安
志菜市橋之西為東青門寺當在城外其迤東十數里
則江塘也故潮聲可聞至於今日則城郭一變與曩者
不類矣沈公為少司寇銳子正德己卯舉於鄉嘉靖中
仕至惠州通判今去沈公又二百餘年此橋尚存跨荒
溝上僅一石杠耳
織成十景圖
杭東城機杼之聲比戶相聞郎仁寳云起於禇河南九
世孫載善織作綾錦今禇家塘通聖土神是也其中一
區供
尚衣之匠花樣有為西湖十景全圖者秀水朱稼翁稻
孫武林恭紀詩云十樣西湖景曾看上畫衣新圖
行殿好試織九張機
蘭芳軒
貝清江瓊蘭芳軒記云永嘉李至剛氏僑居錢唐城東
闢室為游息之所樹蘭其前額曰蘭芳軒間求予作記
按蘭與澤蘭類紫莖赤節葉銳而長古人恒刈而佩之
劉次莊之注已詳而黃太史又以一榦一花為蘭一榦
數花為蕙朱子從而辨之且言今所見者花雖有香而
葉無氣非可刈而佩者然亦不知古人所指何物也由
是觀之天下之物其芳至獨而不變者莫過於蘭而楚
屈原著離騷以見志舉而稱之者不一則原之守比蘭
之芳已故其好修自潔朝夕而不倦也則曰予既滋蘭
之九畹兮又樹蕙之百畝及時俗之好䜛惡直而不能
容也則曰戶服艾以盈要兮謂幽蘭其不可佩夫蘭别
於衆草故不與時俱化而獨芳君子别于小人故不與
俗俱遷而獨立使俱化而俱遷則芳委於臭腐而美淪
于淫僻矣至剛之托乎蘭其亦有原之志哉予聞至剛
盖五峰先生之從子弟早有氣節嘗從武夷杜君清碧
遊二十餘年渡江而北涉黃河覽太華客寄京師落魄
不偶而南歸吳門一時將相皆欲屈而致之幕府至剛
弗屑也然不能不病蘭之弗艾若矣吁蘭之香小夫孺
子能知之至剛能不失其守如蘭芳之不變予知必擢
于等夷而蜚聲天衢也于是乎書按珊瑚網題趙子固
水仙卷云天台李至剛又有李至剛名鋼以字行華亭
人洪武中舉明經試禮部郎中出為河南布政司参議
永樂間仕至禮部尚書解縉沮上立漢庶人高煦至剛
黨高煦以譖縉上震怒逮縉下詔獄死見明閣學記蓋
傾險之流也其僑居錢唐當别是一人
沈柳亭
沈豐垣字遹聲號柳亭仁和人少為諸生學于臨平沈
去矜最工為詞纏綿處似柳屯田清稳處似趙仙源至
不肯上鞦韆為怕東牆近之句雖古人無以過之也嘗
愛東城之幽曠因卜居焉賦一萼紅云近城偶有千竿
修竹正好結吾廬試蓄水成池鉏泥作圃添栽幾種嘉
蔬將怪石圍成曲徑映藥欄深處獨蕭疎蓮子生花蜂
兒釀蜜快意何如最喜繁喧迥絶交情冷落細閱圖書
幾陣風來一番雨過苔痕綠遍階除此際長容高卧更
何勞惆悵憶黃虞睡起閒消茗椀自許清癯
張天生
張文學元字天生武林人居東城一㕓庳隘積書萬卷
朝夕諷覽不輟尤銳于經史之學注名復社年八十餘
卒徐孝廉蘭生之瑞以詩哀之云廣筵雄辨解談經一
代風流屬老成千載龍門徵續史授書誰是禇先生寧
都曾孝廉庭聞畹有懷天生詩云烽烟阻絶故人違回
首楊花夾路飛自是樓船吹畫角知君薜荔掩柴扉六
橋歌舞春風斷三日錢唐潮信稀老大乾坤空炙背亂
藤孤樹雨霏霏歿後著作不存即二詩可以想見其人
矣
張野花
曹藎之舌華錄云武林張卿子有野花詩十首佳極盛
傳一時人目之曰張野花卿子善病嘗數年不出戶面
孔黃瘦人有見之曰是野花張也惜十詩集中不載想
少作耳
靈芝寺
靈芝崇福律寺在城東清泰門内稍南俗稱蠟燭菴吳
伯霖武林梵刹志云唐貞觀間郡人施光慶捨宅建名
實際院元季燬元統間僧妙通重建竟不詳改額靈芝
始末考咸淳臨安志城東無靈芝寺并無實際院但有
寳積院天福七年施光慶捨宅建舊名崇福後改今名
紹興十五年以其地為駞坊象院明夏時正杭州志靈
芝寺本在湧金門外錢王故苑芝生其間捨以為寺故
名靈芝高宗孝宗凡四臨幸有浮碧軒依光堂亦為新
進士會拜題名之所元季燬移建城東合觀二書則寺
即湖上故蹟元統中始徙于廢駞坊象院仍合靈芝崇
福為額而實際乃寶積之訛貞觀乃天福之繆不然豈
有兩施光慶捨宅乎宋大智元照律師字湛然餘杭唐
氏子博究羣宗以律為本嘗著布伽黎杖錫乞食於市
楊次公贊之曰持盋出持盋歸佛心常在四威儀初入
鄽時人不識虚空自有鬼神知居靈芝三十年從游嘗
五百衆政和六年示寂塔全身于寺西北明正統間徵
杭州靈芝寺僧智淳說戒開壇為天下傳戒宗師乙亥
年辭朝沐浴而化上遣禮部趙勖諭祭智淳曰爾夙悟
善緣堅持梵行邇膺榮命為釋宗師方闡法音導人為
善倏爾示寂良可悼嗟靈其如存服茲諭祭自元照以
來為律宗焉郡人陸拒石繁弨募重建靈芝寺疏略云
靈芝寺者乃兩浙之名基錢唐之靈址聿開太平之歲
重興元統之年椒房桂殿翻作禪宫太液昆明俄成寳
筏節菴脩三藏之書純一較五雲之典建章宫裏座是
蓮花華林苑中麈成白玉片蘆北渡半偈以解萬緣一
錫南飛三年而化諸品遂乃横開銀闕高峙瓊樓蕉葉
火珠繚繞露槃之墖陽烏隂兔迴翔方丈之池法鼔雷
鳴天香霧積信可以跨鳳山之仙境軼蓬島之香城者
矣
郎仁寳
郎瑛字仁寳正嘉中仁和諸生與馬浩瀾洪王天碧澄
金玉泉珊王蔭栢一槐相友善居草橋門内景隆觀前
自號草橋子博綜羣書恣意蒐討于進取泊如也有愛
之者曰如後時何瑛曰吾已委身載籍矣尚復與諸少
年齗齗爭甲乙耶因作脾對以見志著七修類藁五十
五卷行於世其中考訂精核間有紕繆然多舊聞逸事
與瞿宗吉歸田詩話徐延之蟫精雋吳樂閒武林紀事
姜叔明蓉塘詩話沈懋德兩湖麈談田子藝留青日札
陳貞亭禪寄續談並稱吾鄉前輩著述之傳世者
姜西溟卜居
慈溪姜西溟宸英績學能古文辭書得晉人筆勢遊長
安名動公卿間曾被薦以上舍生食七品俸與修明史
及一統志康熙丁丑第三人及第入詞館苒苒老矣嘗
與宗人約買錢唐東園屋將告歸遂初焉送項霜田歸
杭州句云我愛東園宅繞池青琅玕主人有成劵卜居
諒非難所願遂隣並非久同盤桓又送湯西厓編修移
居句云一椽如可托凖擬住錢唐其眷眷於東園如此
後以科舉事累斃于貴人牢卜居之約徒成虚語惜哉
瓦子巷
瓦子鈎闌南宋在臨安有二十三處其在城東者新開
門外新門瓦亦名四通館薦橋門瓦在崇新門外章家
橋南菜市瓦在東青門外菜市橋南艮山門瓦艮山門
外瓦舍者謂其來時瓦合出時瓦解之義紹興間殿帥
楊和王因軍士多西北人是以城内外剏立瓦舍招集
伎樂以為軍士暇日嬉遊之地貴家子弟因此破壊尤
甚于汴都也諸伎如賽觀音孟家蟬吳憐兒等以色藝
擅一時家甚華侈唐安安最號富盛又如金賽蘭范都
宜倪都惜潘稱心吕雙雙胡憐憐沈盼盼普安安等皆
以歌曲得名至唐安安理宗曾于元夕召入禁中潘稱
心亦為賈秋壑所狎今遺跡皆不可考獨菜市橋瓦子
巷其名猶存吳君特咏京市舞女玉樓春云茸茸狸帽
遮梅額金蟬羅剪胡衫窄乘肩多看小腰身倦態強隨
閒鼔笛問稱家住城東陌欲買千金應不惜歸來困頓
殢春眠猶夢婆娑斜趁拍今則委巷蕭然知其事者亦
鮮矣
玉玲瓏閣
玉玲瓏宋宣和花綱石也上有字紀歲月蒼潤嵌空扣
之聲如雜珮本包涵所靈隠山莊舊物沈氏用百夫牽
挽之力致之庾園後歸龔侍御翔麟因以名其閣焉侍
御為太常卿佳育子風流淹雅少日喜為樂章出入梅
溪白石諸公太常開藩江左署有瞻園禾中朱檢討彛
尊李徵士良年上舍符沈明府皥日上舍岸登皆在賓
榻酒闌棋罷相與倡和刻浙西六家詞行于時又屬王
山人翬寫瞻園舊雨圖後以貢士起家歷郎署至南臺
未幾罷歸貧甚至舉家食粥未嘗于監司郡邑有所干
請士論高之晩年移家白洋池畔自號田居舊宅已易
主玉玲瓏之名終播于詞人傳之海内矣朱檢討寄侍
御摸魚兒云玉玲瓏閣前松石經過朱夏曾撫主人直
待秋期近金粟滿庭香雨新樂府早和遍薲洲笛譜篔
房句竹垞小住笑我若歸時留君爛醉十日不歸去西
堂冷孔雀應凋翠羽鹿麑高下騰距紅泥亭子方池外
深徑共誰延竚歲既暮想皖口鱘魚又好霑犀筯粉雲
風絮定吹到山樓叢梅凍雀把盞舊吟處
碧鳳堂
靈芝寺舊有碧鳳堂成化癸卯嘉禾姚公綬嘗寓其中
公綬辭官最早以山水翰墨為娱嘗得錢舜舉山居圖
卷後有張貞居仇山村顧玉山鄭明德等諸名勝歌咏
題跋竒愛之行笈必擕以自隨題其後云三日不展卷
何異隔三秋今日一展之頓然銷百憂片紙與隻字古
人尚見收矧茲美圖史契我山居幽林鳥當我啼石瀨
當我流寄傲倚南窗濯足弄扁舟回視五陵内輕肥乃
浮漚吾生寳此卷俯仰盡優游五月廿五日因訪韋菴
廉使假榻于杭靈芝寺之碧鳳堂對雨無聊捉筆書此
雲東逸史記前輩雅尚如此風致猶可想也
陳際叔柴虎臣二處士
陳際叔廷會九歲操管作寇萊公枯竹生筍賦人皆奇
之稍長補錢唐諸生效漢魏六朝人為文與同郡陸麗
京圻鯤庭培交好歲乙酉鯤庭以行人殉國難絶吭于
桐塢引决時留書與際叔别且盡以書籍遺之際叔聞
信奔赴哭之慟為書以報地下美鯤庭之得死所敘已
有母尚在草野不即相從之故詞甚激昂宛惻無何陸
氏竄徙駱村鯤庭配陳夫人延際叔於蕭寺教其子繁
弨學既成乃還其所與書籍其交誼如此柴虎臣紹炳
仁和人御史祥之孫也少為諸生見賞於紹興司李陳
公卧子後棄舉業杜門掃軌以醫自業詩文馴謹中程
度如其為人際叔嘗稱之曰虎臣著作雖侈不為虚辭
濫說可謂質有其文者也兩處士皆家城東偏而虎臣
居尤僻老屋數楹厠於壊垣廢圃間枯桑敗竹三徑荒
寂際叔時過從劇談奮袖低昂擊節起舞雖樵蘇不爨
意氣甚豪也際叔有瞻雲集虎臣有翼望山人集與麗
京及張祖望綱孫毛稚黃先舒沈去矜謙丁飛濤澎吴
錦雯百朋孫宇台治虞景明黃昊稱西泠十子云
項霜田
項溶字霜田居東街少司馬眉山先生景襄之仲子也
少豪蕩及長折節讀書以太學生赴京兆試所交游多
四方名士聲稱藉甚然數竒試屢蹶歸而從酒人游嘗
露頂短衣持蓋障日行市中軀幹偉然性愛滑稽時于
廣座中有所調笑或作為詞曲輒被輕薄子傳述人以
是多畏之睌年竟淪落而卒余于嗣子處覓得其北遊
遺藁一卷今錄三首于此青駞寺云得得蹄聲急前村
燈火微山川非故國塵土上征衣見月人投店聞言犬
出扉昔年曾此宿殘夢尚依稀羊流店云三公寧折臂
一紙是戡吴策馬登前嶺回鞭問僕夫寒烟低遠樹落
日淡平蕪陳迹茫茫處豐碑得在無齊河縣云日晏停
鞭未猶餘半日程圓沙明野渡老屋帶孤城石迸車聲
疾衣沾柳絮輕年年新漲發碧浪比潮平評者以為有
元和大歷間風骨洵不誣也
蓮居
城中精舍最多惟蓮居為勝其地左負郭右亘土橋門
外清流縈帶循六枳之籬而入一往深窈寮舍堂殿如
蜂王國如燕子巢戶牖相向皆極低小古木離立突怒
䨴鬱綠蔭滿階苔痕常如雨過妙香時聞翛然有出塵之
想矣明萬歷時大覺瓏禪師所剏師戒行精整沈嘉則
屠緯真吴伯霖諸名勝皆與之游有一碑虞長孺之文
經竒李長蘅之書瘦硬宋比玉之篆蒼嚴足稱三絶
白雲漫士
元陶煜字明元自號道奥山人又號白雲漫士台州人
以試吏年勞省除杭州東北隅錄事司典史輝和爾人
拜布哈與其妻呼喇珠自昔同艱苦生女已十年一朝為
省宣使乃娶呼圖克女觀音努為小妻貌美貲豐善迎合
至抑正妻正妻不勝憤布哈擲刃以剚弗斃閉一室囚
之及其女日少與食欲俾餓死乃使婢訴主母枉于官
錄事揮使去君曰此婢去三人必俱死于是叩頭白憲
府使得伸理獲全布哈雖遇赦釋免猶坐黜至正壬辰
除歸安縣平反冤獄按抑豪強此類甚多子三人長即
南村先生宗儀也詳見鄭明德僑吳集陶君墓碣中按
元史百官志云凡路府所治置錄事司掌城中戶民之
事中統二年二千戶以上設錄事司候判官各一員二
千戶以下省判官不置至元二十年置達嚕噶齊一員
省司候以判官兼捕盗事典史一員地理志云杭州路
江浙行省所置領縣八州一至元十四年分宋都九廂
為四隅錄事司泰定二年併為左右二錄事司所云東
北隅即左錄事司也
尼居
蕭山毛檢討竒齡志圓尼師抄化齋糧序云東園多尼
居綠塍相接其在民家好佛如洛陽女子上請却髮率
連房以棲而至于故家遺閥官姬貴姝往往自為畦稜
結廬而居於其中志圓尼師中年去家伐茅而編籬獨
以俗姓本沈氏築名沈菴有日矣康熙辛未將勸緣于
城自持化簿膜拜予而請予以序夫閨中躭澹淨自昔
所難况以朱門華屋之子餐金拖繡乃一旦托跡于此
汰其膏而毁其飾猶復以齋薪供粥經營樵粒毋乃太
苦予嘗為家太保題墓門之碑疏所自出歎其舅氏京
兆公為明熹宗朝名臣當時稱杭州甲族以沈為最其
後嗣君輩皆相繼仕宦而第五郎君曾為舉人為蒼梧
令者則尼之夫也世事之如幻也久矣長林高岸已為
陂池即數十年來其間家國之興亡城隍之圮復與夫
閭閻貧富宦游荒落凡夫盛而衰衰而盛者亦復何限
夫虹生電過倏忽變遷海市山樓到眼而沫而當其盛
時炙顔爦手及其衰而悲之乃以解脫之情銷其愛憎
舉凡人世遭逢或忻或戚者而一舉而返之空虚則夫
愛金錢而吝施捨均未達也夫人之可愛者莫如家室
子女之身其所甚愛者尤莫如首髮而以家之盛若此
而棄之身與髮之所甚愛若此而捨之却之由是而思
天下之可愛而不可戀有如是乎况金錢已
毛稚黃洪昉思詩
前輩毛稚黃遊東園詩云暮春天氣佳霽色映庭樹羣
動恣來還予亦信予步東園此城隅扶杖遵微路依依
見原疇稍稍開烟霧井術分疆畦蔬果随所務居人多
淳風力作鮮他慕潟鹵宜周均鉏泥適寒沍婦女多秉
機兒童學馮瓠稍北地轉曠竹木森交互弱藻漫綠流
幽花靜垂露我行不知遠足倦稍休駐風景趣予前竹
橋三四渡吾生困塵埃城邑若犇騖翩翩濁世遊徒為
車馬誤偶適樂郊樂蕭然得其素此民真吾徒此鄉亦
吾故心賞誰與同郊居良可賦行將卜我鄰亂餘頗相
護𬗟懷遇羲皇庶幾在朝暮歸歟望層城東樹挂蟾兔
洪昉思東園詩云故苑景全非閒遊趣不稀鳩貪桑實
醉鼠戀豆根肥日落機絲急風迴梵磬微潮鳴留古寺
輦路草霏霏二作俱能寫景
青門處士
元至正間杭魏一隅自號青門處士楊廉夫為作墓銘
稱處士醇懿靚深恒懼外撓閉置一室中如處女然雖
重客至不得面周親謁請或一見即退平日危坐閱所
蓄書幾萬卷然無他制作味其旨而已其言行可為人
勸者疏以示諸子凡積為若干帙歿後三月而紅巾寇
杭處士之廬與堞舍同燬方諸公孫述黃巢時隠人李
業周樸輩不免其身處士何幸哉按青門即東青門
僧了心
了心宋臨安東城僧也乾道五年撰重建南高峰塔記
云住南高峰塔道人義圓一日疏其重建大略來東城
退居求拙者語以識之老子曰噫余方掩關却掃默據
蒲團體乎明靜如冬枯木如古澗水口邊白醭久矣子
不憚時流之所忌將無汙先佛之塔廟也耶越三數月
圓又來叩請彌篤老子從容合十指爪掌曰諾請從事
於此矣翌日與二士夫過西澗入靈石塢由烟霞嶺得
支徑徜徉而上松篁葱蒨羊腸詰曲行香靄間脚膝疲
甚遂解衣分塊石而坐取棗栗相勞既而努策籐杖獲
小平曠仰視雲根秀拔天骨清癯玉立危層巉巉千仞
吾人駭目動心疑將壓焉圓倒屣笑迎若慰吾慕者也
老子乃肅儀野次拜手稽首獻文字供以塞其望文多
不具載即數語亦蕭散有致
自餘軒
遂安毛鶴舫際可自餘軒說略云自餘軒者予友錢君
章玉顔其室後之東偏以為燕閒偃息之區者也武林
地當孔道民居相屬鱗次櫛比雖達官右族曾不得咫
尺園林可以遊目而憩足惟茲軒僻居城之東隅風土
閒靜清池周四五里襟帶其側每烟月淪漣渺焉無際
如寄跡鏡湖震澤間幾忘此身之在城市位置亭臺一
二絶無排比雕飾曠然如其胸次旁列素垣畫史藍田
叔繪奇石數峰嶔﨑歴落其下間植修篁左右相為掩
映予短於目望之以為真幾欲下拜就視之乃知其墨
戲也因借憩軒中數月不能去
楊琇
女郎楊琇字倩玉家東城之羊市明慧娟靚雅善篇咏
有西湖竹枝云斷橋西去竹間廬不道山孤人亦孤嶺
上梅花知妾是水中萍葉似郎無人皆傳誦之後歸沈
遹聲為妾遹聲浣溪紗云一帶高城蕭寺東遠山映水
入簾空箇人凝立畫屏中衣褶暗藏花露濕領巾斜沁
粉香融怎禁往事意惺忪為倩玉作也盖其初曾慕才
越禮云
莫氏古泉記
高雲閣主人莫雲卿為人任俠好讀書多藏古器舊物
康熙辛亥暮春張祖望綱孫過之出觀古錢百餘作莫
氏古泉記今撮其略於此曰秦半兩錢(大徑寸三分其文八分書曰半)
(兩重十二銖或八銖製自秦始皇帝)漢厭勝錢(長五寸七分闊一寸八分螭龍折其上下如圭有六)
(小孔其體方兩面隠起粟文重三兩半製自漢武帝)新莽刀錢(有柄似刀以黃金錯其文隸書曰一)
(刀直五千製自新莽居攝)貨布錢(長二寸五分廣一寸首長八分有奇上有孔中有直文其下枝足文)
(篆書曰貨布重二十五銖製自新莽天鳳年)大黃布刀(長二寸三分色赤首有孔下枝足文篆書)
(曰大黃布刀製亦新室莽嘗自稱黃虞之後)漢錯刀(長柄似刀柄有環如圈刀文亦有圈或曰漢錯)
(刀)吳大泉五百錢(大徑寸八分文篆書曰大泉五百重十二銖製自孫吳)大泉當
千錢(大徑寸五分文篆書曰大泉當千重十二銖製亦孫氏)宋鵝眼錢(形如鵝眼文隸書曰)
(小泉直百製自宋廢帝)大貨六銖錢(大徑寸文篆書曰大貨六銖六之一字文如又腰其重十)
(當五銖之一製有周郭或曰隋陳時行)北魏太和五銖錢(大徑八分文篆書曰太和五銖)
永安五銖錢(大徑八分篆文曰水安五銖製亦北魏)又有異文者曰大布
五百(背左右有七星劍文上下龜蛇形)萬國錢(面作水波文上一字類梵書三字篆書背文有)
(星官月兔雲鶴龜形)明月錢(外無輪郭篆書曰明月)藕心錢(形四方長二寸面闊三分四稜)
(如藕心首形如秤鎚鼻有孔)飛馬錢(背有飛馬)趙特騎勒(其背有人執槍騎馬形)大
泉五十(背有齊夀二字上下有龜鶴形)左右兪侖(背有飛馬形)上下絶影(背有)
(立馬形)阡萬錢(背無文)面無文者二(其一左右瓶劍形背有日月龜鶴形其一上下)
(有七星龜蛇形)又有天下和平世高通寳天盛元寳漢元通寳
光順通寳金世圓寳洪德通寳洪順通寳畫隆元寳延
寧通寳慶長通寳寬永通寳宋元通寳皇宋通寳大宋
元寳朝鮮通寳(右錢十六皆楷書未及考)又唐開元至元至正凡四
十有一錢(俱正品不具錄)外此永通泉寳(南唐李氏錢)大唐通寳唐
國通寳(南唐元宗錢)乾元重寳(南漢劉龔錢)光天元寳(前蜀王建錢)乾
德元寳(前蜀王衍錢)大世通寳(隋賊劉迦論錢)天慶元寳(契丹主天祚錢)順
天元寳(唐賊史思明銷洛陽銅佛鑄錢)龍鳳通寳(元末小明王韓林兒錢)乾封元
寳(唐高宗五代湖南馬殷同有此號唐製小馬氏製大今式小唐錢也)大安元寳(晉惠帝夏元昊)
(子秉常遼道宗扎拉及金主允濟同有此號)大寳通寳(梁簡文帝南漢劉鋹海外日本同有此號)
皇建元寳(北齊主高演西夏主安全同有此號)
虞宗玫宗瑶
虞宗玫字大赤宗瑶字仲皜俱德園司勲子並有才名
入復社仁和馮倧字儼公社中知名士也貧而不遇無
子病危時屬家人巾車至二虞家為之親治醫藥晝夜
不懈及卒二虞中堂門署喪屏庭設司鼔大赤仲皜跪
拜謝弔客披上古友朋喪服前輩交誼之篤如此仲皜
子黃昊字景明亦能詩在西泠十子之列
竹深亭
城東地腴美多水而宜竹竹色深碧筍稍晩與西溪種
略異洪武中潯陽張羽來儀竹深亭記云杭城之東偏
有地曰戚家園周廣十畝通衢外環限以修垣其中民
舍若干區舍西有大竹數百竿青秀敷腴蓊若深谷煩
囂攸袪忘在闤闠然居人莫知為勝吳興沈君某僦廬
于斯悼衆之遺乃增亭竹間以娛宴休命之曰竹深亭
亭縱一筵衡廣倍之棟宇簡易疏櫺閒靜林園之勝專
于是矣丁未之冬予至自吳門沈君避是亭舍予居之
三月而後去每清風激林驟雨合至飄蕩播洒萬葉交
振鷦鷯鴝鵒之類翔萃其中鳴聲啁啾與天籟合乍大
乍細聽之無窮故吾知是亭于風雨為宜窮隂之夕雪
霰交墜玲瓏蕭條坐聽既久心寒耳凄則就枕而卧中
夜聞折竹聲如裂帛如櫟敔清迅激越出人不意乍寐
復寤旦起視之高者竦峭下者披靡琅玕翠碧化為瑶
林變眩洞射暗牖皆白故吾知是亭於雪為宜烟霏朝
斂黛綠搖翳日光穿漏影布忩上翕忽推移偃仰開合
雖善繪者莫能窮其態投林之翼與暝色皆至流霞倒
影晃搖其顛久而後沒故吾又知此亭於晴為宜凡人
之居有一勝焉猶足以夸况斯亭不出尋丈以極萬變
晦眀朝暮攬之不竭苟無所述誠居者之愧乃記予所
歷俾措之壁間然予又意是亭于夏宜避暑于秋宜玩
月惜予不及其時故無以寫其狀姑闕之以俟來者予
喜此文盡得竹之情狀亟錄之
駱駝橋
夢梁錄云艮山門外法眀寺前曰駱駝橋今橋在城内
法明寺已久廢橋低而小下為溝通東河
東城雜記卷下
