朝鮮志卷上
檀君肇國箕子受封皆都平壤漢置四郡二府自是三
韓瓜分馬韓統五十四國辰卞韓各統十二國厥後新
羅高勾麗百濟三國鼎峙新羅之地東南至海西至智
異山北至漢水高勾麗東至海南至漢西北踰遼河百
濟西南至海東至智異山北至漢新羅滅高勾麗百濟
及其衰也弓裔據鐵原稱後高勾麗甄萱據完山稱後
百濟高麗始祖統合三韓西北以鴨綠為限東北以先
春嶺為界至我康獻王建都漢陽定為八道中曰京畿
西南曰忠清其西抵大海皆古馬韓之域高勾麗百濟
分據其地東南曰慶尚其東南抵大海本辰韓之地南
曰全羅其南抵大海本卞韓之地後為百濟所有西曰
黃海其西抵大海古朝鮮馬韓舊地後為高勾麗所有
唐高宗滅高勾麗不能守其地新羅遂并之及季世為
弓裔所據高麗始祖盡有其地東曰江原其東抵大海
本獩貊之地後為高勾麗所有西北曰平安西抵鴨綠
江北接□羯本朝鮮故地後為高勾麗所有新羅文武
王與唐將李勣攻滅之東北曰咸鏡東抵豆滿江北接
□羯本高勾麗之地八道之中忠清慶尚全羅三道地
廣物衆州郡雄巨最為富庶俗尚詩書人才之出比諸
道倍多平安咸鏡二道境接□羯俗尚弓馬兵卒精彊
京都
北鎮華山有龍蟠虎踞之勢南以漢江為襟帶
左控關嶺右環渤海
景福宫(即王宫)
勤政殿(受朝正殿)
思政殿(在勤政殿北接引士大夫講論治道之所)
康寧殿(在思政殿北)
交泰殿(在康寧殿北)
含元殿(在康寧殿西北)
養心堂(在康寧殿西)
丕顯閣(在思政殿東偏夜引講官論難經史之所)
麟趾堂(在交泰殿東)
紫薇堂(在交泰殿東)
清讌樓(在交泰殿東)
忠順堂(在後苑王常不忘朝廷揭此名堂以寓敬順之誠)
隆文樓(在勤政殿東)
隆武樓(在勤政殿西)
慶會樓(在思政殿西環樓為池池深廣種芙渠中有二島)
欽敬閣(在康寧殿西鑄銅為山高七尺許置閣中内設巧機用玉漏水激之使自輪轉五雲繞日朝夕)
(出没又設司辰武士玉女及十二神之儀每時至武士擊鐘玉女奉時牌而出十二神各於方所輙自起)
(立時盡則玉女還入神亦還伏其運若神莫測其妙山之四面陳豳風四時之景以為候象授時敬天勤)
(民之所)
報漏閣(在慶會樓南設座二層三神在上司時者撞鐘司更者擊鼓司點者扣鉦十二神在下各執辰)
(牌時至自出時盡還入皆刻木為像激水為機不假人力隨時自報不差毫釐為術最妙街中鐘鼓晨昏)
(之節皆以此傳擊)
簡儀臺(在宫城内西北隅築石為臺繚以石欄置簡儀其巔臺西植銅表斵青石為圭圭面刻丈尺寸)
(分乃用影符取日中之影推得二氣盈縮之端又於昌德宫西麓起瞻星臺置小簡儀觀天象察氛祲候)
(雲物通衢之側築臺置仰釡内刻周天度數畫十二神外列方位設衡南北衡腰穿小竅以測日晷使愚)
(民知時早晩)
資善堂(世子引僚屬講讀之所在東宫)
昌德宫(在景福宫東王之别宫)
仁政殿(受朝正殿)
宣政殿(在仁政殿東亦講論治道之所)
匪躬堂(在延英門南)
昌慶宫(在昌德宫東)
明政殿(受朝正殿)
文政殿(在明政殿南)
仁陽殿(在明政殿西)
景春殿(在明政殿北)
通明殿(在景春殿北)
環翠亭(在通明殿北)
倫序亭(在後苑常接王親兄弟諸君之所)
社稷壇(在京城内西)
先農壇(在東郊)
先蠶壇(在東郊)
厲壇(在北郊)
宗廟(在京城内東)
文廟(在成均館明倫堂之南)
慕華舘(在城西郊外館前立迎詔門以寓尊敬朝廷之意)
各司
宗親府(宗室諸君之府)
議政府(總百官平庶政理隂陽經邦國)
忠勲府(諸功臣之府)
儀賓府(尚王女者之府)
敦寧府(王親外戚之府)
義禁府(掌奉教推鞫之事)
吏曹(掌文選勲封考課之政)
戶曹(掌戶口貢賦田粮食貨之政)
禮曹(掌禮樂祭祀宴享朝聘學校科舉之政)
兵曹(掌武選軍務儀衛郵驛兵甲器仗門戶管鑰之政)
刑曹(掌法律詳讞詞訟奴隸之政)
工曹(掌山澤工匠營繕陶冶之政)
漢城府(掌京都口帳市㕓家舍田土回山道路橋梁溝渠逋欠負債鬭毆晝廵檢屍車輛等事)
司憲府(掌論執時政糾察百官正風俗申冤抑禁濫偽等事)
開城府(掌治舊都)
忠翊府(原從功臣之府)
承政院(掌出納王命為任甚重必選堪為宰相者為之由是而陞為六曹參判及二品諸職)
掌隸院(掌奴隸簿籍及决訟之事)
司諫院(掌諫諍論駁之事)
宏文館(掌内府經籍及書筵文翰之任其選最重議政府館閣吏曹共議掄揀然後方許除授更日値)
(宿講劘治道分御膳賜宫醖以寵之)
藝文館(掌制撰辭命)
成均館(掌儒學教誨作成人才之任)
尚瑞院(掌印章符牌節鉞)
春秋館(掌在王左右書言動記特政)
承文院(掌事大咨表文書)
通禮院(掌朝儀排班引接)
奉常寺(掌祭祀議謚等事)
宗簿寺(糾察宗室愆違之任)
校書館(掌印頒經籍及香祝印篆之任)
司饔院(掌供御膳及内府供餉等事)
内醫院(掌和劑御藥)
尚衣院(掌供御衣襨及内府財貨等物)
司僕寺(掌輿馬厩牧之任)
軍器寺(掌造兵器火炮等事)
内資寺(掌内供米糆酒醬油蜜)
内贍寺(掌諸宫殿俱進酒醪)
司䆃寺(掌御廩米糓)
禮賓寺(掌賓客宴享宗宰供饋常監視議政府官飯食進案時親自助舉)
司贍寺(掌造楮貨及貢布等事)
軍資監(凡四所掌軍需儲積都中有二倉漕運所會江上有二倉)
濟用監(掌進獻紬布人参毛皮及綵染織造等事)
繕工監(掌土木營繕)
司宰監(掌魚鹽燒木杻炬)
掌樂院(掌教閱聲律)
觀象監(掌天文地理測候刻漏等事)
典醫監(掌醫藥)
司譯院(掌譯諸方言語)
世子侍講院(掌侍講經史規諷道義)
宗學(掌宗室教誨)
脩城禁火司(掌宫都城脩築宫殿公廨坊里救火)
典設司(掌帳幕排設等事)
豐儲倉(掌米豆草芚紙地等物)
廣興倉(掌百官禄俸工匠軍兵雜務廩給)
典艦司(掌京外舟艦)
典㳙司(掌治宫庭)
社稷署(掌洒掃壇壝)
宗廟署(掌守衛寢廟)
平市署(掌勾檢市㕓平斗斛丈尺低昂物貨)
司醖署(掌酒醖)
義盈庫(掌油蜜黃蠟素物)
長興庫(掌席子油芚紙地)
冰庫(掌藏冰)
掌苑署(掌苑囿花果)
司圃署(掌園圃蔬菜)
養賢庫(掌成均儒生供餉米豆)
典牲署(掌養犧供祭祀)
司畜署(掌飼雜畜供宴享)
造紙署(掌造表箋咨文紙及諸般紙)
惠民署(掌醫藥療民庶疾病)
圖畫署(掌繪畫之事)
典獄署(掌獄囚)
活人署(掌救活都城病人凡病人無歸者官給粥料藥物冬給燎炭夏給冰)
瓦署(掌道瓦磚)
歸厚署(掌棺槨供卿相禮葬者及士大夫賜與民庶貧乏者亦給)
中學(掌訓誨小學之士他學同)
南學
東學
西學
中部(掌管内檢察非法及橋梁道路里門警守家代打量人屍檢騐等事他部同)
東部
南部
西部
北部
中樞府(凡宰相或因病事故解務者授之以示優待)
五衛都總府(掌治五衛軍務)
訓鍊院(掌科試武士習讀武經鍊閱軍陣)
世子翊衛司(掌陪衛東宫)
讀書堂(在東湖幽静處妙遴年少文學有重望者除本職任仕務輪番而往内府書籍隨意探討使之)
(温習涵養以為後日大用地凡鋪設什器紙硯筆墨饌飯酒醴燈燭諸具無一不備每遣中使賜御醖珍)
(膳以示寵異膺此選者時人擬之登蓬瀛)
風俗
崇尚信義篤好儒術禮讓成俗柔謹為風士大夫喪
葬祭禮一依朱文公家禮父母之喪率皆廬墓三年若
有不謹者不齒士列其間或有啜粥終喪不食塩菜或
手自炊㸑以供奠事昏娶必通媒納采不娶同姓
士大夫皆立家廟四時仲朔必享忌日則子孫不食肉
祭其主於寢堂六品以上祭三代七品以下祭二代庶
人只祭考妣若嫡長子無後則衆子衆子無後則妾子
奉祀旁親無後者祔祭嫡妾俱無子者告官立同宗支
子為後士族婦女夫死則守節終身士大夫妻亡者
三年後改娶若因父母之命或年過四十無子者許期
年後改娶每歲王祀先農躬耕籍田以供粢盛王
妃享先蠶養蠶於後苑以率女工每歲季秋王行養
老宴參宴者皆除一級孝子順孫義夫拜餉之王妃宴
婦人於内殿拜餉節婦皆有賜物年百歲以上者歲賜
米堂上官以上年滿七十者功臣父母妻堂上官妻並
月致酒饌二品以上年尊德卲者春秋賜宴謂之老
英會孝友節義烈女隨其行跡或賞職賞物或旌門
復戶清白吏見存者褒奬身殁者子孫亦皆錄用戰亡
人子孫亦存恤錄用宗親大臣之卒舉哀輟朝遣官
弔祭官庀喪事因公在外身死者亦致賻祭宗室雖秩
卑期親以上亦皆弔賻營葬侍講官及臺諫勿論品秩
高卑一皆賻給遭親喪者亦如之設歸厚署備棺槨
以周民間倉卒之需敗常犯贓者婦人再嫁者書名
三司其子孫不齒士類五子登科者之親歲賜米殁
則致祭贈爵中文武科者賜恩榮宴其親存者則令
所在官給酒樂以榮之名曰榮親宴殁則設祭謂之榮
墳中第一名者賜米凡民因貧乏過期未葬者昏嫁
失時者皆給資財饑寒孤獨者與老而無托者亦給衣
料宏文館官員更日直宿王日開講筵宰相臺諫亦
令輪參又有夜對以盡羣下之情官至一品年七十而
係國家輕重者不許致仕賜教書几杖以優之堂上
官實行二品以上職者視其秩追贈三代士大夫及
軍卒父母年七十則一子歸養八十則二子歸養九十
則諸子歸養每歲夏月頒冰於宗親及文武堂上官
堂上官年老在散者活人署病刑獄囚人並給歴代
及本國忠臣孝子烈女所行卓異者裒撰成書名曰三
綱行實譯以方言廣頒中外使婦人小子無不曉解
國中設成均館及設養賢庫常養生員進士五百人景
年居館力學篤行而屢舉不中年滿五十者叙職雖非
生員進士通小學四書一經者亦升補於館東西四坊
各有學舍教卿大夫子弟及凡民俊秀年八歲以上者
閭巷小童不得肄學者設童蒙教誨州郡亦設鄉校
皆倣成均四學之制觀察使巡到其邑師長儒生皆試
講製課勤惰以勸懲春秋釋菜觀察使守令親行之又
大饗儒生成均館儒生每歲春秋議政府六曹諸館
閣堂上官命題製述科次置簿優等者三人直赴文科
覆試成均館升補儒生及四學諸生每年六月定考
官逐日製述或講論通考優等者五十人許赴生員進
士覆試諸道亦然世子逐日問安視膳與師傅賓客
僚屬日三講論凡接師傅時下階迎送每月十五日會
講必設大餉一書講畢則大設宴餉又有賜物新除
授京外堂下官職者參謁於議政府吏曹屬曹毋過十
日立崇義殿以前朝王氏之後主之給廩禄祭田以
奉其祀前代新羅百濟高勾麗王陵官禁田柴歴
代始祖及有功德及民者皆立廟降香祝令所在官春
秋致祭設厲壇於北郊漢城府官每春秋徧祀無主
孤魂州郡亦如之囚人冬月則給鋪席夏月則淨脩
獄中洗灑枷杻使無寒凍熏蒸之患又定醫官備藥物
救之貧不能養獄者官給廪料京外置常平倉榖貴
則增價以貿布榖賤則减價以賣布以濟窮民又置别
倉當春貸民以贍耕種秋償其數以備來歲每年以為
常若値水旱凶歉則在在設賑濟場以救之郡縣每
歲春秋行鄉飲酒禮又京外小民每里立鄉長家出米
布使鄉長掌之春秋設酒共會以申其好謂之講信凡
有疾病患難交相救護若有死喪備棺槨葬需以庇之
曾經三品職及臺諫侍讀官者子孫承蔭每歲正月
試才補官無蔭者之子孫擇其俊秀許三品以上官保
舉吏曹更試經書隨才補闕若不稱職拜罪舉主科
舉每於子午卯酉年為之設三場初場試論義二篇中
場賦表二篇終場策問會試則初場講四書五經能通
者許赴中場試賦表記中二篇終場策問通考取之殿
試則策時務以第高下若遇大慶及王親幸學宫則有
别舉王時時親行釋奠或不時幸學與師儒講論或
横經問難或行大射禮或親策儒生凡中科者殿廷
唱榜御前賜酒賜花與蓋優人呈戱鼓吹前導三日遊
街以榮之若幸學試取即日唱榜者拜賜鞍馬袍笏尤
以為榮聖節及正至王率世子百官行望闕禮每遣使
上表時王率世子百官行焚香四拜禮王親捧表跪授
使者仍下庭鞠躬具黃屋儀仗以出祗送郊外我國赴
京使臣或賫奉勑書回還之時結彩棚迎郊外一如華
使凡進獻禮物王親自檢視宗親年滿十五入宗學
受業每日抽籖講習讀以為課勸禮曹每月考講四
學諸生所讀書京外儒生逐日所讀及其師職姓名
簿錄藏於禮曹每科舉後所訓儒生中及第三人或生
員進士十人以上者加階祭服朝服公服一依華制
每四時八節日及季夏土旺日鑚木改火遺失小
兒漢城府本邑保授願育人官給衣料
古都
開城府本高勾麗東北忽高麗始祖自鐡原徙都廣州
本百濟始祖温祚王右都
右今皆屬京畿
稷山(本慰禮城百濟始祖温祚王高勾麗東明王第三子東明王薨避琉璃王自卒本扶餘南奔開國建)
(都於此)
公州(本百濟熊川郡文周王自北漢山城徙都至聖王移南扶餘)
扶餘縣(本百濟聖王自熊川來都號南扶餘義慈王時新羅金庾信與唐蘇定方攻滅之唐師既去新)
(羅盡得其地)
右今皆屬忠清道
全州(甄萱建都於此稱後百濟)
益山(本馬韓國後朝鮮王箕凖箕子四十一代孫也避衛滿之亂浮海而南至韓地開國仍號馬韓百濟)
(始祖温祚王并之)
濟州(本耽羅國或稱毛羅在全羅南海中)
右今皆屬全羅道
慶州(新羅古都始祖赫居世開國建都)
高靈縣(本大伽倻國自始祖伊珍阿豉王至道說智王凡十六世五百二十年新羅滅之)
金海府(本駕洛國或稱伽倻後改金官國自始祖首露王至仇亥王凡十世四百九十一年仇亥降於)
(新羅)
東萊縣(古萇山國)
義城縣(古召文國)
清道郡(本伊西國)
慶山縣(本□梁國)
尚州(本沙伐國)
開寧縣(本甘文國)
咸昌縣(本古寧伽倻國)
咸安縣(本阿尸良國)
固城縣(本伽倻國并為新羅所取)
右今皆屬慶尚道
江陵府(本獩國漢武帝元封二年遣將討之定為臨屯郡)
三陟府(本女直國降於新羅)
春川府(本貊國)
鐡原府(本高勾麗鐡圓郡弓裔起兵取之自松岳郡來都國號泰封)
右今皆屬江原道
平壤府(本三朝鮮高勾麗之故都唐堯戊辰歲有神人降太伯山檀木下國人立為君都平壤號檀君)
(是為前朝鮮周武王克商封箕子於此是為後朝鮮傳至四十一代孫凖燕人衛滿奪其地都王險城即)
(平壤是為衛滿朝鮮其孫右渠時漢武帝遣將討之以王險為樂浪郡)
龍岡縣(本古黃龍國為高勾麗所并)
成川府(本沸流王松讓故都高勾麗始祖東明王自北扶餘來都卒本川松讓以其國降)
右今皆屬平安道
古跡
面嶽(在京都中高麗肅宗六年命崔思諏尹瓘等相南京之地思諏還言臣等就盧原驛海村龍山等處)
(審視山水不合建都惟三角山面岳之南山形水勢符合古文請于主幹中心壬坐丙向隨形建都從形)
(勢東至大峰南至沙里西至岐峰北至面嶽為界面岳即白岳)
馬岩影殿(在開城府成均館前高麗恭愍王為魯公主大營影殿于此窮極奢麗今有遺址)
九齋學堂(古基在府北松岳山紫霞洞高麗顯宗以後干戈纔息未遑文教文憲公崔冲收召後進)
(教誨不倦學徒坌集遂分九齋曰樂聖大中誠明敬業造道率性進德大和待聘謂之侍中崔公徒凡應)
(舉者必詣徒中學焉及冲殁後凡赴舉者亦皆隸名九齋籍中謂之文憲公徒東方學校之興盖由冲始)
滿月臺(在松岳山下高麗延慶宫正殿前階也遺基尚存)
延福亭(古基在府東大門外山臺岩下高麗毅宗聞城東沙川龍淵寺南有石壁數仞削立臨川曰虎)
(岩流水渟滀樹木蓊蔚命内侍李唐柱等構亭其側名曰延福竒花異草列植四隅以水淺不可舟築堤)
(為湖日泛舟酣晏徹夜不止羣臣皆大醉插花倒載而還或沈醉忘歸衛士甚怨率致難)
歸法寺(古基在府炭峴門外崔冲每歲暑月借此寺之僧房為夏課擇徒中及第學優未官者為教𨗳)
(授以九經三史間或先進來過刻燭賦詩牓其次第唱名以入設小酌童冠列左右奉樽俎進退有儀長)
(幼有序相與酬唱及日暮皆作洛生詠以罷觀者莫不嘉歎)
右畿内
弓樹(在光州南門外枝幹輪囷大數十圍高七十餘尺邑人以發葉早晩占年之豐歉今枯)
崔氏園(在靈岩郡西諺傳新羅人崔氏園中有瓜長尺餘一家頗異之崔氏女潜摘食之歆然有娠彌)
(月生子其父母惡其無人道而生置之竹林居數十日女往視之鳩鷲來覆翼之還告于父母父母往見)
(異之取而養之及長祝髮為僧名道詵入唐傳一行禪師地理之法而還踏山觀水多有神驗後名其地)
(曰鳩林)
毛興穴(在濟州南二里高麗史古記云厥初無人物三神人從地湧出長曰良乙那次曰高乙那三曰)
(夫乙那三人游獵荒僻皮衣肉食一日見紫泥封木函浮至東海濱就而開之内有青衣處女三及諸駒)
(犢五穀種三人以歲次分娶之始播五穀且牧駒犢子孫蕃盛今州鎮山北麓有穴是其地也)
右全羅道
泡母臺(在忠州風流山高數十丈諺傳昔有仙女名薔薇自號泡母常遊其上香滿一洞唐明皇聞之)
(遣道士迎入宫號真完夫人)
天政臺(在扶餘縣北十里許江北絶巘有岩如臺下臨江水諺云百濟時欲拜宰相則書當選者名函)
(封置岩上須臾取看名上有印跡者為相故名或稱政事岩)
釣龍臺(縣北扶蘇山下有一怪石跨于江渚石上有龍攫之跡諺傳蘇定方伐百濟臨江欲渡忽風雨)
(大作以白馬為餌而釣得一龍須臾開霽遂渡師伐之故江曰白馬岩曰釣龍臺)
落花巖(釣龍臺西有巨岩諺傳百濟義慈王為唐兵所敗宫女奔迸登是岩自墮于江故名)
蘇定方碑(在縣西二里唐高宗遣定方與新羅金庾信伐百濟滅之立石紀功)
右忠清道
始林(在慶州府南新羅脱解王夜聞始林樹間有鷄鳴聲遣人視之有金色小櫝掛樹枝白鷄鳴于其下)
(王取櫝開之有小男兒在王喜曰此豈非天遺我令胤乎乃收養之名曰閼智以其出于金櫝故姓金氏)
(因名其林曰鷄林因以為國號)
琴松臺(在府金鰲山頂新羅人王寶高遊樂之處寶高入智異山學琴五十年自製新調三十四曲彈)
(之有玄鶴來舞遂名玄鶴琴又云玄琴世傳寶高得仙道)
鮑石亭(在金鰲山西麓鍊石作鮑魚形故名焉流觴曲水遺跡宛然後百濟甄萱攻燒高欝府逼至郊)
(畿時新羅景哀王與妃嬪宗戚出遊鮑石亭置酒娛樂忽聞兵至倉卒不知所為王與夫人走匿城南離)
(宫從臣伶官宫女皆被陷沒萱縱兵大掠入處王宫令左右索王逼令自盡強辱王妃縱其下亂其嬪妾)
(立王表弟金傳為王)
瞻星臺(在府東南新羅善德王時鍊石築臺上方下圓高十九尺通其中人由中而上下以候天文)
月明巷(在府金城南新羅憲康王遊隺城至開雲浦忽有一人竒形詭服詣王前歌舞讃德從王入京)
(自號處容每月夜歌舞於市竟不知所在時以為神其歌舞處後人名為月明巷因作處容歌處容舞假)
(面以戲)
萬波息笛(新羅神文王時東海中有小山浮來隨波往來王異之泛海入其山上有一竿竹命作笛)
(吹此笛則兵退病愈旱雨雨晴風定波平號萬波息笛歷代傳寶之至孝昭王加號萬萬波波息笛今亡)
玉笛(長尺有九寸其聲清亮俗云東海龍所獻歷代寶之傳至於今)
玉帶(新羅真平王元年有神人降於殿庭謂王曰上帝命我傳賜玉帶王跪受几郊廟大祀皆服之)
井田(在府地新羅時遺基尚存)
上書莊(在金鰲山北高麗始祖之興新羅崔致遠知必受命上書有鷄林黃葉鵠嶺青松之語羅王聞)
(而惡之致遠即帶家隱居伽倻山海印寺終焉其鑑識之明羅人服之乃以其所居名上書莊)
皇龍寺(在府月城東新羅真平王命所司築新宫於月城東黃龍現其地王疑之改為佛寺號曰黃龍)
(有率居者于寺壁畫老松根幹鱗皴枝葉盤屈鳥雀往往望之飛入及到蹭蹬而落歲久色暗寺僧以丹)
(青補之鳥雀不復至)
題詩石(在陜川郡海印寺洞俗云紅流洞洞口有武陸橋渡橋向寺而行五六里許有崔致遠題詩石)
(其詩曰狂噴疊石吼重巒人語難分咫尺間常恐是非聲到耳故教流水盡籠山後人因名其石曰致遠)
(堂)
讀書堂(在郡伽倻山世傳崔致遠隠伽倻山一朝早起出石遺冠屨於林間莫知所歸海印寺僧以其)
(日薦冥禧寫真留讀書堂堂之遺址在寺西)
瓜亭(在東萊縣南高麗鄭叙被譛歸田里乃築亭種瓜撫琴作歌以寓戀君之意詞極悽惋自號瓜亭其)
(歌詞至今傳於樂譜)
右慶尚道
棘城(在黃州南二十五里高麗人防紅巾於此盡為賊所殱累經兵燹白骨暴野天隂雨濕鬼物煩冤薰)
(為厲氣轉相侵染民多夭札國家春秋降香祝致祭其患遂絶)
亐多窟(在海州東三十里其窟圓往二丈餘穴暗人持火乃入至五里許其穴屈曲幽深且有水不得)
(窮源諺傳亐多將軍入此穴達於九月山頂之穴相距百餘里窟内燃火至十餘日則燃氣出於九月山)
(穴)
右黃海道
石竈
石池
石井(俱在江陵寒松亭傍四仙游憩之時茶具也)
酒泉石(在原州酒泉縣南道旁有石狀如半破酒槽者世傳石槽舊在西川邊就而飲者無不足焉邑)
(吏憚於往來欲轉置於縣衆共移之忽大雷震石碎為三一沈於淵一不知所在一即此石也)
右江原道
麒麟窟(在平壤府浮碧樓下東明王養麒麟馬於此後人立石誌之世傳王乘麒麟馬入此窟從地中)
(出朝天石升天其馬跡至今在石上)
井田(在府外城内箕子區畫井田遺跡宛然)
青雲橋
白雲橋(俱在府九梯宫基内束明王時梯也)
右平安道
朝鮮志卷上
