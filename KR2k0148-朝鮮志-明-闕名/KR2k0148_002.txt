朝鮮志卷下
山川
三角山(在京畿楊州之境一名華山一名負兒岳自江原道平康縣之分水嶺連峰疊嶂起伏迤邐西)
(至揚州西南為道峯山又為三角山實京城之鎮山也)
白岳(在京都宫城北)
仁王山(在白岳西)
白雲洞(在仁王山麓)
木覓山(即都城南山一名引慶山唐修撰臯易覓以蜜)
蠶頭峰(又名龍頭峰大明一統志稱龍山在楊花渡東岸即此孤立不甚高然入江心斗斷四望曠闊)
(無礙為勝最絶故著稱焉)
漢江(在木覓山南古稱漢山河新羅時為北瀆載中祀高麗穪沙平渡其源出江陵五臺山至忠州西北)
(與逹川合至原州西與安昌水合至楊根西與龍津合至廣州界為渡迷津為廣津為三田津為豆毛浦)
(至京城南為漢江渡自此而西流為露梁為龍山江又西為西江至衿川北為楊花渡陽川北為孔巖津)
(至交河西與臨津合至通津北為祖江入於海)
龍山江(在都城西南十里慶尚江原忠清京畿上流漕轉皆集於此商船賈舶往來不絶)
西江(在都城西十五里黃海全羅忠清京畿下流漕轉所集之地)
楊花渡(即西江下流)
楮子島(在三田渡西江水岐為二派環島洄伏而出島上松林䓗鬱其中寬平可居石泉湧出最為幽)
(絶)
栗島(在麻酒南蒔藥種栗)
箭郊(在都城東七八里許三面圍山一面帶水平蕪極目水草肥饒官馬放牧之地有亭曰華陽取歸馬)
(華山之義)
右都城近處
冠嶽山(在果川西五里鎮山)
青溪山(在廣州西五十里)
松岳山(開城府鎮山又稱鵠嶺在府北五里)
紫霞洞(在松岳山下洞府幽阻漢水清漣殊為蕭洒)
進鳳山(在府東南内外杜鵑花盛開世稱進鳳山躑躅)
天磨山(在府北諸峰崷崪插天望之凝翠謂之天磨)
聖居山(在府西北黃海道牛峯縣境與天磨山相連一名九龍山又名平那山上有五峯其峯各有小)
(菴稱五聖昔聖骨將軍居扶蘇山右谷一日與同里九人捕鷹會日暮就宿岩竇有虎當竇口大吼十人)
(相謂曰虎欲啗我輩試投冠使見攬者當之遂投之虎攬聖骨冠聖骨出欲與虎鬭虎忽不見而竇崩九)
(人皆不得出聖骨還報平那郡郡人來葬九人先祀山神其神見曰予以寡婦主此山幸遇聖骨將軍欲)
(與為夫婦共理神政請封為此山大王言訖與聖骨俱隱不現郡人因封聖骨為大王立祠祭之以九人)
(同亡改山名曰九龍聖骨之孫寶育出家入智異山修道還居此山之北岬)
大興洞(在天磨聖居兩山之間樹木蓊鬱泉石光潔夏則綠隂蓋地木蓮花開清香滿洞秋則赤楓黃)
(葉倒映水底真佳境也)
朴淵(在天磨聖居兩山之間狀若石瓮窺之正黑有盤石湧出中心曰島巖水赴絶壁怒瀑下垂可十餘)
(丈宛如白虹映空飛雪洒矼霆奔電激聲震天地諺傳昔有朴進士者吹笛淵上龍女感之引以為夫故)
(名朴淵其母來哭墜死下潭遂名姑姆潭淵上有神祠遇旱禱雨輒應高麗文宗嘗遊此登島嵓上忽風)
(雨暴作石震動文宗驚怖時李靈幹扈從作書數龍之罪投於淵龍即出其脊乃杖之淵水為之盡赤)
五鳳峰(在開城府峯下有寺名曰甘露高麗李子淵入元朝登潤州甘露寺愛湖山勝致謂從行三老)
(約曰肅宜審視形勢載胸臆間及還與三老約曰天地間凡有形者無不相似况我國山川清秀其形勢)
(豈無與京口相近者乎汝宜以扁舟短棹無遠不尋當以十年為期三老曰唯凡六涉寒暑始得之於府)
(城西湖潤州甘露寺雖美但營構繪飾之工特勝耳至于天作地生自然之勢殆未及此凡樓閣池臺之)
(制度一倣潤州)
禮成江(在府西三十里高麗朝宋皆於此發船故謂之禮成)
碧瀾渡(在府西三十六里宋史自急水門又三日抵岸有館曰碧瀾亭由此登陸﨑嶇四十餘里乃其)
(國都者是也今稱息波亭)
天寳山(在楊州東二十五里山有檜若寺高麗時西域僧指至到此云山水之形宛同天竺阿蘭陁之)
(寺後僧懶翁始建寺末畢而死其徒覺田等訖工為屋凡二百六十二間棟宇像設宏狀美麗甲於東方)
驪江(即漢江上流在驪州客館北臨江有樓曰清心沿江有長林曰八大藪周十餘里登樓望之如在畫)
(圖中)
龍門山(在楊根郡東三十三里一名彌智山)
月溪遷(在郡西三十里縈紆山腹下臨江水俗稱棧道為遷)
五冠山(在長湍府西三十里山頂有五峰團圓如冠故名高麗人事母至孝居山下去京三十里為養)
(禄仕朝出暮返告面定省不少衰歎其母老作木鷄歌名曰五冠山曲傳于樂譜山下有靈通寺洞府深)
(邃山勢周遭流水漫廻樹木蓊鬱其西樓勝㮣為松都第一)
遮日巖(在五冠山下綿紬洞口有巖石平廣可坐鑿石為窠&KR0875;人言古人張幕立柱處或云仙人所遊)
(或云君王所幸有泉盤回其駛如箭其下為泓泓底皆石羣魚潑刺歷歷可數)
花巖(在五冠山下靈通洞口一名花潭左有翠壁峭立如展畫屏岩隙有躑躅當春亂發紅映水底潭右)
(有小嵓四面如削其上四隅亦有張幕窠臼)
湧巖山(在五冠山東北山與天磨聖居諸山相連絶壁峭立三面如削岩㟼之間有寺名曰洛山惟南)
(面獨開恍如天造寺東有一獨峰高插霄漢上戴盤石曰正瓶臺寺南又有一峯曰香爐峰成化乙酉春)
(夜有聲如雷寺僧皆震怖明日視之則寺後石岡自折移立東門外屹然與兩峰鼎峙)
寶鳳山(在府西二十里檜嶺東山勢如鳳鶱舞故名)
石壁(府東三十里有長湍渡一名頭耆津即臨津上流兩岸青石壁立周遭十里清江瀉其中瑩徹可鑑)
(春花秋楓紅綠倒影乘舟望之宛如仙境)
臨津渡(在府南三十七里其源出咸鏡道安邊府界)
扶蘇山(在豐德郡十五里山有敬天寺有石塔十三層刻十二會相人物聳動形容森爽其制作精巧)
(天下無雙諺傳元脱脱丞相以為願刹晉寧君姜融募元朝工匠造此塔至今有脫脫姜融畫像又寺之)
(東岡産怪石俗謂之沈香石)
孔巖津(一名北浦在陽川有巖立水中有竇因以為名高麗恭愍王時有民兄弟偕行弟得黃金二錠)
(以其一與兄至津同舟而濟弟忽投金于水兄怪而問之荅曰吾平日愛兄篤今而分金忽萌忌兄之心)
(此乃不祥之物不若投諸水而忘之兄曰汝之言誠是矣亦投金於水)
右京畿
屏風山(在清風郡北一里蒼壁削立如屏周遭五六里大川縈迴其下山腰有風穴)
城山(在永春縣南三里山下有石窟高丈餘廣可十餘尺許深入無際涯有水混混而出深可沒膝清冷)
(如冰邑人持炬十柄而入穴猶未竟炬盡而返)
椒水(在清州東其味如椒而冷似冰浴則已疾)
俗離山(在報思縣東九峰突起亦名九峰山新羅時稱俗離岳躋中祀山頂有文藏臺疊石天成贔屭)
(聳空其高不知其幾丈其廣可坐三千人臺上有坎如鑊其中有水混混旱不縮雨不肥分為三派流泝)
(半空一派東流為洛東江一派南流為錦江一派西流而北為逹川入于金遷山下有八橋九遙之號山)
(之南岸紆餘開豁自此至彼望之遙遙疑其地盡而至則又望遙遙如此九轉而乃抵于法住寺故名九)
(遙九遙之中一水回環曲轉每曲有橋總八故名八橋第一橋曰水精橋橋上有飛閣人從閣中行)
黃山(一云天護在連山縣東新羅金庾信將兵與唐蘇定方攻百濟百濟將軍階伯禦羅兵于黃山之野)
(設三營四戰皆勝兵寡力屈而死甄萱從高麗太祖討其子神劒神劒兵敗而降萱憂懣發疽數日卒于)
(黃山佛舍)
白馬江(在扶餘縣西良丹浦及金剡川與公州之錦江合流為此江入林川郡界為古多津)
藏軍洞(在石城縣北洞門曲狹行人見之疑若無洞罙入其内極廣闊可藏萬餘兵世傳唐將蘇定方)
(伐百濟時藏兵于此故因以為號)
元帥山(在燕岐縣南高麗忠烈王十七年哈丹侵軼王請兵于元世祖遣平章薛□干領兵來助王以)
(韓希愈金忻等將三軍偕元兵與丹戰于縣北清州之界正左山下大捷追至公州熊津伏尸三十餘里)
(斬獲不可勝計俗至今呼駐軍之地為元帥山)
温泉(在温陽郡西水熱如沸湯療病有效)
右忠清道
開雲浦(在蔚山郡南新羅憲康王遊崔城至海浦忽雲霧晦冥迷失道禱于海神開霽因名焉)
七點山(在三乂水之間山有七峰如點故名世傳駕洛時旵始仙人所遊之地)
金井山(在東萊縣北山頂有石高可三丈上有井圓十餘尺深七寸許有水常滿旱不竭色如黃金世)
(傳有一金色魚乘五色雲從天而下游泳其中以此名其山)
温井(在縣北其熱可熟鷄子帶病者飲之輒愈新羅時王屢幸于此甃石四隅立銅柱其穴猶存)
内迎山(在清河縣北山有大中小三石鼎列于岩上人稱三動石以手指觸之則微動兩手據撼則不)
(動新羅真平王避甄萱亂于此山)
龍頭山(在寧海府西二十里其頂有井水旱無增減俗傳初山頂有一葦長至天乃鑿井其地水甚清)
(澈邪人照之則變為泥也)
冰山(在義城縣東南四十里大巖下有石穴穴口高三尺廣四尺八寸横入五尺一寸是為風穴又有穴)
(在岩底直下廣一尺深可量處方一尺其下回曲深淺難量立夏後冰始凝極熱則冰堅霪雨則冰釋春)
(秋不寒不熱冬則温氣如春是為冰穴)
鼇山(在清道郡南二里鎮山東有一谷名曰高沙洞天將風雨先期而鳴噴出雲氣雲入洞内則雨雲出)
(洞外則風大鳴則即日有騐小鳴則二三日乃驗)
華山(在義興縣東三十里山麓有風穴廣三尺二寸長二尺八寸風自穴出甚寒夏初必冰)
洛東江(在尚州東三十六里聞慶龍淵及軍威并川諸水至州之東北合于龍宫河豊津南流為洛東)
(江入善山府界自此至入海雖隨地異名而總稱洛東江又稱伽倻津)
恭儉池(在州北二十七里高麗時司錄崔正份因舊址築之堤長八百六十步周一萬六千六百四十)
(七尺民賴灌溉之利池中蓮花盛開香風聞數里菱芡被洲渚縣之士人環池岸置亭榭以遊焉)
鯉埋淵(在善山府東十二里東岸有竒岩岩下有龍穴天旱先燔柴于冷山之頂繼沈虎頭于此或祭)
(龍以禱輒應)
鳥嶺(在聞慶縣西二十七里俗號草岾與豐基竹嶺俱為南道雄關)
龍湫(在鳥嶺下桐華院西北一里有瀑布四面及底皆石其深不可測俗傳龍騰處)
曦陽山(在縣南十五里有古城三面皆石壁古有軍倉洞府深邃泉石絶勝)
串岬遷(在縣南二十二里即龍淵之東崖一名兔遷鑿石為棧道縈紆屈曲幾六七里俗傳高麗始祖)
(南征至此不得路有兔緣崖而走遂開路以行因稱兔遷其北斷峰有石城遺址古之防戍處)
伽倻山(一名牛頭山在陜川郡北高麗始祖將興崔致遠上書有鷄林黃葉鵠嶺青松之語新羅王惡)
(之致遠即帶家隱于伽倻山之海印寺)
吟風瀨
泚筆巖(俱在海印寺洞是地攅峰四峙怒浪噴風聲如陣馬巨石臨溪苔蘚不蝕滑如磨礱可施鉛毫)
(故名皆致遠所遊處致遠即入唐為高駢幕下作檄黃巢書者也)
水落巖(在龍川縣東十三里栗川峴山南溪水流入山腰岩石間作瀑布數十丈分三派直下垂土人)
(以為全羅道將旱則西派竭慶尚道將旱則東派竭忠清道將旱則中派絶流以此占來歲水旱)
右慶尚道
萬景臺(在全州府東南十里高德山北麓有石峯竒秀狀如層雲其上可坐數十人四面林木森鬱石)
(壁如畫西望郡山島北通箕凖城東南負太山氣象千萬)
羣山島(在萬頃縣西海中周六十里迴迂可以藏船凡漕運往來者皆候風于此島中有大塚如君王)
(陵者大明一統志十二峯連絡如城舊有客館曰郡山亭及五龍山廟)
邊山(在扶安縣西二十五里一名瀛洲山峰巒盤回百餘里重叠高峻岩谷深邃宫室丹鉛之材自高麗)
(皆取于此俗傳虎豹見人即避夜行無阻)
無等山(在光州東十五里鎮海一云武珍岳一云瑞石山穹窿高大雄盤五十餘里濟州漢拏山慶尚)
(道南海巨濟等島皆在眼底山西陽崖有石條數十櫛立高可百尺山名瑞石以是也天旱欲雨與久雨)
(欲晴山輒鳴聲聞數十里)
月出山(在靈巖郡南五里諺稱小金剛山)
九井峰(月出山最高頂有岩屹立高可二丈旁有一穴僅容一人從其穴而上其巔可坐二十人其平)
(處有凹而貯水如盆者九號九井峯雖旱不竭諺傳九龍所在)
動石(九井峯下有三石特立層岩之上高可丈餘周可十圍西負山巔東臨絶壁其重雖用千百人不能)
(動搖而一人搖之則欲墜而不墜故亦稱靈石郡之得名以此)
漢拏山(在濟州南二十里鎮山其曰漢拏者以雲漢可拏引也其巔有大池人喧則雲霧咫尺不辨五)
(月雪猶在八月乃襲裘)
明月浦(在州西六十里海口可泊舟)
財巖(在明月浦西五里其形如屋穹窿其上鋪白沙其下有大穴人以炬入其中寬廣可八十步許産石)
(鐘乳其西北有二岩名小夾財俱産石鍾乳其中寬廣亦五十步許)
智異山(在南原府東六十里山勢高大雄據數千里女真白頭山之脈連延至此故又名頭流一名方)
(丈杜詩方丈三韓外註及通鑑輯覽皆云方丈在帶方郡即南原之南者是也新羅為南岳躋中祀環山)
(而居者凡數十州其北則咸陽其東南則晉州其西則南原竒峰峭壁不可勝筭天王峯般若峰最高山)
(腰或有雲雨雷電其上則晴朗諺傳太乙居其上羣仙之所會龍象之所居也東南之山智異金剛最雄)
(大山東有斷俗寺崔致遠讀書處)
青鶴洞(在智異山中路甚隘狹纔通一線人乃曲躬而行經數里許乃得虚曠之境四隅皆良田沃壤)
(宜播植唯青鶴棲息其中故以名焉盖古之遁世者所居頹垣壊塹猶在諺傳崔致遠所遊處)
馬耳山(在鎮安縣南七里有一石山雙峰聳立名曰湧出峰東曰父西曰母相對如削成高可千仞其)
(頂樹木森鬱四面峻絶人不能升惟母峰北崖可升諺傳東峰上有小池西峰頂平闊有泉可避寇天旱)
(禱雨有應新羅稱西多山載小祀我恭定王南幸次山下遣官致祭以形似賜名馬耳山)
右全羅道
急水門(在黃州西三十里海口州及龍岡安岳之水相激處)
葱秀山(在平山府北三十里董侍講越奉使到此作記立碑以刻)
慈悲嶺(在瑞興府西六十里一名岊嶺自平壤通京都舊路也多虎害路遂廢今由棘城路以行)
吾助川(在牛峰縣興義驛南源出聖居山源入楮灘岸上有石迤邐如屏高十丈餘甚竒偉)
龍渾(在遂安郡有巖如口噴出清泉淙淙而流淵淪成深淵冬不冰旱不竭雨亦不溢崖石高起可坐五)
(六人毫髮皆鑑穴轉而阨狀若咽喉莫敢窺其源)
九月山(在文化縣西十里即阿斯逹山一名弓忽一名甑山一名三危世傳檀君初都平壤又移白岳)
(即此山也至周武王封箕子于朝鮮檀君乃移于唐藏京後還隱此山化為神)
白沙汀(在長淵縣西五十八里長七八里廣三四里南有蓮池北有勝仙峰峰頭有莎草三面濱海白)
(沙平鋪隨風流轉堆積成岸地産海棠紅翠相映遊賞者相属)
右黃海道
五臺山(在江陵府西一百四十里東滿月南麒麟西長嶺北象王中智爐五峰環列大小均敵故名之)
于筒水(在五臺山西臺之下有泉湧出即漢水之源)
仙遊潭(在杵城郡南十一里許山麓周遭成谷谷中有潭曰仙遊有小峰斗起半入湖心上有長松數)
(株舊有亭今廢春則躑躅夾巖亂發夏則蓴菜滿潭)
永郎湖(在郡南五十五里周三十餘里汀回渚曲巖石竒怪湖東小峰半入湖心有古亭基是永郎仙)
(徒遊賞之地)
烈山湖(在郡烈山縣東二里有大湖周數十里包跨陵谷比諸湖最大諺傳昔大水包烈山之谷新羅)
(構山麓而舊縣沈在水底天晴波静則牆壁依然可見)
鳴沙(在郡南十八里沿海沙平皓若雪色人馬行則觸之有聲錚錚如金磬響大抵嶺東皆然而杵城高)
(城之間最多海棠間發紅白相映)
浦口山(在高城郡東九里高城浦有岩斗起層叠如階其上可坐百餘人岩北又有一峯皆石東望海)
(中五里許有石拳如列屏峯下有石龍拏虎攫竒怪異常又有二石相對如人偶語石皆白色輝映碧海)
(望之如畫)
三日浦(在郡北七八里外有重峰叠嶂合包而内有三十六峰洞壑清淵松石竒古水中有小島蒼石)
(盤陁其上虬松鋪隂梨花亂開湖水明瑩可鑑非烟火食者所堪至昔四仙遊此而三日不返故得是名)
(水南又有小峯峯有石龕峯之北崖石面有丹書六字曰永郎徒南石行書畫入石風磨雨洗宛然如新)
(世傳永郎仙徒所書)
昭陽江(在春川府北六里源出麒麟之瑞和縣與府之麒麟縣水合流至楊口縣南為草沙里灘又至)
(府東北為青淵為丹淵為狄岩灘為昭陽江)
寒溪山(在麒麟縣東五十里山下有城有川自城中流出即成瀑布而下懸流數百尺望之如白虹垂)
(天自圓通驛而東左右皆大山洞府深邃溪水縱横而渡者三十六樹木如簣上竦雲霄旁無横枝松栢)
(尤高不見其巔又其南峰作絶壁其高千仞竒怪莫狀禽鳥不能飛度其下清泉觸巖成潭盤石平向可)
(坐又東數里洞口甚狹細徑緣崖窾穴唅呀峰巒峭拔如龍拏虎攫如累層臺者無數其形勝甲於嶺西)
金剛山(在淮陽府東一百六十七里山名有五一曰金剛二曰皆骨三曰浧搫四曰楓岳五曰怾怛白)
(頭山南條也自會寧府之亐羅漢峴至甲山東為頭里山永興西北為劍山府之西南為分水嶺西北為)
(鐵嶺通川西南為楸池嶺至長楊之東高城之西為此山自分水嶺至此凡八百三十餘里山凡一萬二)
(千峰巖㟼骨立東臨滄海杉檜參天望如畫圖有日出月出二峯可見日月之出内外山共有百八寺表)
(訓正陽長安摩訶衍普德窟榆岾最為名刹云)
萬瀑洞(在金剛山中百道流泉湧出谷中其狀非一故名谷口有峰曰玉人峯人言青鶴棲其隈有一)
(泓曰觀音潭潭畔石崖蒼苔滑足人皆捉藤蔓乃得過其名曰手巾崖石心有凹如杵&KR0875;諺傳觀音浣帨)
(處至普德窟前飛湍縈石來觸崖窾飛雪噴激晴晝欲暝石底水蔚如翠藍尺數步怒瀑飛珠散雪噴薄)
(而下其大者凡十二層其小者不可勝計故曰萬瀑洞其下曰珠淵又有一石形如龜伏潭中曰龜潭又)
(有一潭深不可測曰火龍潭其上有峰曰獅子岩洞有普德窟鑿絶壁架枝立銅柱于外以構小屋三楹)
(于其上名曰觀音門拘以鐵鎖釘于巖石浮在空中人登則搖中置佛函飾以珠玉外施鐵網以防手摸)
右江原道
龍興江(在永興府東北二里古名横江其源有四一出沸流水一出馬踰嶺一出艾田峴一出陽德縣境)
(居次嶺至庫岩與松魚灘合名横川過龍神堂至鎮静寺西絶壁下名鶬鶊淵下有廣灘中有白石形如)
(白馬以石隱見知水深淺經邑城東北為此江南流入海)
國島(在安邊府東六十里島去岸十里許入自西南隅水際白沙如練其下平地五六畆形若半壁中有)
(屋基人言浮圖者所居也其上山圍若映勢不甚高蔓草覆之又無樹木視之一土坡也舟而少西崖岸)
(稍異其崖石則皆方直櫛比而壁立其岸石則皆平圓排列一面可坐一人然不整齊也行數百步其屋)
(高可數百尺其石白滑方直長短若一皆井井離立每一條其頂各戴一小石若華表柱頭者仰面而視)
(可竦可愕有一小窟撑舟而入漸窄不能容舟視其窟深不可測其左右竦立之石如外面更整齊其上)
(石脚下垂者皆平正如覆棋局若一一鉅而斷之又有一面如圍屏者石與窟無異而崖不甚高其下稍)
(平易其圓石排列者可坐千人遊觀者必憩息于此東南又行數百步崖石稍異作方鐵網盛水磨小圓)
(石長五六十尺人謂鐵網石造物竒怪難以言殫)
磨雲嶺
磨天嶺(俱在端川郡以其高峻勢入雲天故名東北雄關)
白山(在鏡城府西一百十里山勢甚峻至五月雪始消七月復有雪山頂樹木矮小土人亦謂之長白)
白頭山(在會寧府西七八日程山几三層高二百里横亘千里其巔有潭周八百里南流為鴨綠江北)
(流為松花江為混同江東北流為蘇下江為速平江東流為豆滿江大明一統志東流為阿也若河疑指)
(速平江也)
右咸鏡道
錦繡山(在平壤府五里鎮山山下有高麗長樂宫基)
牡丹峰(在錦繡山)
德巖(在大同門外屹然能捍水故府人德之而名)
酒巖(在府東北十里諺傳酒流出巖間遺痕尚在因而得名)
大同江(在府東一里一名浿江又名玉城江其源有二一出寧遠郡加幕洞南流至孟山縣北又折而)
(西流至德川郡界與三灘合而南流至价川郡界為順川江至順川郡界為城岩津至慈山郡界為禹家淵)
(自北而東流至江東郡界為雜派灘一出陽德縣北文音山西南流至城川府界為沸流江又折而南流)
(至江東縣界與雜派灘合流為西津江至府城東北為馬灘至府城東為銀灘又為大同江自此而西流)
(為九津溺水下與平壤江合流至中和縣西為梨津江至龍岡縣東出急水門入海)
白銀灘(在府東北四里)
綾羅島(周十二里在白銀灘北)
鳳德山(在安州東二十里山頂有九層鐵浮屠)
清川江(一名薩水源出妙香山經安州北城下西流三十里與傳川江入海隋宇文述等伐高勾麗師)
(渡薩水去平壤城三十里因山為營因乙支文德詐降還軍至清川江軍半渡文德追擊其後軍殺右屯)
(衛將軍辛世雄隋軍俱潰所謂隋兵百萬化為魚者此也)
堂於嶺(在定州西十五里郭山郡界)
西門嶺(在嘉山郡西二里俗名石門嶺)
鳳頭山(在郡北一里鎮山)
白馬山(在義州南三十里諺傳白龍馬出遊故名)
鴨綠江(在州西北一名馬訾一云清河一曰龍灣西去遼東都司五百六十里其源出於長白山流至)
(州北於赤島東分三派一南流滙為九龍淵名曰鴨綠江水色似鴨頭故名之一西流為西江一從中流)
(名曰小西江至黔同島復合為一至水青梁又分二派一西流與狄江合一南流為大江繞威化島至暗)
(林串西流至彌勒堂復與伏江合為大摠江入于西海朱子曰女真起處有鴨綠江傳云天下有三處大)
(水曰黃河長江鴨綠是也高皇帝詩鴨綠江清界古封強鋤詐息樂時雍逋逃不納千年祚禮義咸修百)
(世功漢代可稽明載冊遼征須考照遺蹤情懷造到天心處水勢無波戍不攻)
龍骨山(一名龍虎山在平安道龍川郡東八里鎮山西臨大海北望鴨綠江江外松骨諸山如在几案)
(之下最為絶勝)
龍岩(在龍川郡西四十五里潮水往來岩上有龍爪痕)
劍山在(宣川郡西二十里峰巒嵳峩如劍䤥故名)
凌漢山(在郭山郡東北七里鎮山大明一統志作熊花山)
妙香山(在寧邊府東一百三十里一名太伯山山之大莫之與比地多貞木冬青仙人舊跡存焉)
博川江(古稱太寧江大明一統志作大定江在博川郡西十五里源出昌城府浮雲山過泰川縣合于)
(安州之老江入于海)
劍鶴山(在成川府東八里鎮山左右絶壁如劍如鶴故名)
檜山(在成川北七十里石壁周三十里中有赤墳平衍巨川横流其下諺稱天作之城可容千兵)
絶骨山(在府西北二里有攅峰十二世謂之巫山十二峰)
沸流江(即卒本川俗稱遊車衣津在成川客館西三十步其源二一出陽德縣吳江山一出孟山縣大)
(母院洞至府北三十里合流歷絶骨山下山底有四石穴水入穴中通流沸騰西出故名沸流江又與慈)
(山郡禹家淵合入于大同江)
狄踰嶺(在江界府南二百六十九里熙川郡界即咸鏡道鏡城府白山西麓西北雄關)
右平安道
樓臺
濟川亭(在都城南十里許前臨漢江後據木覓南對青溪冠岳諸山)
望遠亭(在楊花渡北岸每歲省農及觀水戰處)
樂天亭(在都城東十餘里乃春秋省農閱武之所)
七德亭(在漢江西白沙汀春秋講武處)
狎鷗亭(在豆毛浦南岸上黨府院居韓明澮别墅明澮嘗奉使入中朝請名於翰林學士倪謙謙扁以)
(狎鷗而為之記後復奉使入中朝求詩于縉紳武靖侯趙輔等數十人亭名遂聞于中朝)
淡淡亭(在麻布東岸安平君别墅今廢)
右都城近處
雲錦樓(在水原郡客館東樓前有池深廣夏月芙蕖盛開故名)
清心樓(在驪州客館北俯臨驪江北有八丈藪西有笠岩高可二十餘丈上有松亭樓之東北五里許)
(有神勤寺晨昏鐘磬常開于樓中)
迎賓館(在驪州客館東岸高爽開豁與清心樓相對俱為絶勝)
臨津亭(在坡州臨津南岸)
右京畿
雲錦樓(在江寧府客館北巋然傑特制度竒偉樓南有池深廣蒔以芙蕖池中有島島上種竹)
勵節堂(在府館西北府使趙云仡有惠政邑人立祠祭之俗呼生祠堂)
寒松亭(在府東十五里東臨大海蒼松鬱然亭畔有荼泉石竈石臼即述郎仙徒所遊處)
鏡浦臺(在府東北十五里浦之周二十餘里水净如鏡不淺不深纔没人肩四涯中央如一西岸有峯)
(峯上有臺臺畔有煉藥石&KR0875;浦之東口有板橋曰江門橋橋外有竹島島北有白沙河周五六里許河外)
(蒼海萬里直望日出最為竒勝亦曰鏡湖)
海雲亭(在府鏡湖之南東臨蒼海)
竹西樓(在三陟府客館西絶壁千仞竒岩叢列其上架樓曰竹西下臨五十川川滙為潭水清徹底日)
(光下透遊魚歷歷可數為嶺東絶景)
凌波臺(在府東十里海崖上有石數條立水中高可八九丈其上可坐數十人)
召公臺(在府瓦峴山上觀察使黃喜值歲荒專心賑活民無捐瘠既還京民慕其德而相與就所憩之)
(地累石為臺以寓甘棠之思故名)
秘仙臺(在襄陽府北雙成湖東有峰峭拔上有虬松數株望之如畫上可坐數十人傍有細徑如線)
祥雲亭(在府南傍海有長松連十里蒼翠成隂仰不見白日松間無雜卉惟躑躅盛開爛如紅錦)
月松亭(在平海郡東蒼松萬株白沙如雪松間禽鳥不棲諺傳新羅仙人述郎等遊憩于此)
望洋亭(在郡北東臨大海)
萬景樓(在杵城郡清澗驛東有石峰突起其高數十仞上有虬松數株東構小樓臺下亂石巉岩水清)
(徹底風至驚濤濺石)
茂松臺(在郡明波驛南有峰聳立海澨松林蔽日望之鬱然昔有茂松府院君尹子雲奉使來遊因名)
(焉)
四仙亭(在高城郡北三日浦諺傳四仙來遊故名)
䕺石亭(在通州郡北有數十石柱高可八九丈離立海中石皆六稜如削玉方直平正如中繩墨者凡)
(四處亭在海岸臨䕺石故名諺傳新羅述郎南郎永郎安詳遊賞于此號稱四仙)
凌虚樓(在蔚珍縣館東)
七寶臺(在歙谷北有脩岡迤邐東蟠三面皆大湖湖水瀰漫外有大海小島森列海中者七故名)
孤石亭(在淮陽府岩石竦立東臨淵水新羅真平王高麗忠肅王嘗遊此亭)
錦江亭(在寕越郡錦障江岸繞壁之上東臨錦江南望金鳳淵虹之外有尚德村茅屋疎籬隱映桑柘)
(間南有密積浦樹木葱鬱村烟水氣掩靄霏微望若圖畫)
倚風亭(在旌善郡風穴之旁穴在大隂山岩石間寒氣颼飀其下置冰則經夏不消)
二樂樓(在春川府招陽江岸景致清絶)
清虚樓(在府西石壁削立下有澄潭)
右江原道
倚風樓(在慶州府西壯麗軒豁)
燕子樓(在金海府客館東北跨虎溪結構宏麗南有七點山三乂河一望可了)
涵虚亭(在燕子樓北引虎溪為蓮池亭在池中極其清洒)
將星樓(在原昌府兵馬節度使之營)
撫夷樓(在巨濟縣左絶島中樓在縣西三十里許海岸上)
萬景樓
海晏亭(皆在縣西南水軍節度使之營後據峻嶺前臨大海)
風詠樓(在尚州客館東北壯麗開豁)
大和樓(在蔚山郡西數里有大川南流東折而入海到樓前水尤廣闊翠岩陡斷岩隙有冬柏樹横生)
(側垂花間爛然東望海口雲水接天森茫無際)
掣鼇亭(在郡東南水軍節度使營俯臨大海)
雙碧亭(在梁山郡西城上城下有水水西有竹林水竹交映故名中朝人張清有詩)
澄心亭(在雙碧樓之北下鑑湖水神爽氣清故名)
明遠樓(在永州郡客館東南三面敞豁下有大川南流樓東西皆有堂東曰清涼西曰雙清)
東水樓(在郡西清通驛東南石崖上一水合流于其南境最清幽)
海雲臺(在東萊縣東有山陡入海中若蠶頭夾路數里有冬柏杜椿松杉葱蘢蒼翠四時如一春冬之)
(交冬柏花落深沒馬蹄東南臨大海新羅崔致遠嘗築臺遊賞遺跡尚存)
暎潮樓(在安東府南五里江岸上高麗恭愍王南幸至府登此樓遂乘舟上下仍書額賜之額至今猶)
(在樓上)
觀魚臺(在寧海府東海岸上俯臨大海極目無際風定波恬臺下遊魚歷歷可數故名)
嶺南樓(在密陽府館東山腰倚郭而構三面敞豁登覽曠然下有長江江外有大野野有栗林蒼翠極)
(目江流屈曲蜿蜒而走隱見長林間虹明繡錯殆非人境其勝覽為嶺南第一故名樓東有望湖堂西有)
(臨鏡軒皆極洒落)
秋月軒(在昌寧縣館西地勢高爽三面敞豁軒北有池池中有島)
矗石樓(在晉州客館二里許宏敞軒豁長江在其下衆峰攅于外翠壁邐迤長洲聯亘江之南涯有巨)
(竹千挺形勝景致與密之嶺南相甲乙樓東西皆有之東堂東曰凌虚西曰臨鏡臨鏡之西又有雙清堂凌虚)
(又有清心軒皆極清洒)
學士樓(在咸陽郡客館西偏新羅崔致遠為太守時所建故名)
觀水樓(在三嘉縣客館南十餘步許樓前有水樓之西偏有净襟堂)
光風樓(在安隂縣客館北樓前有江江外有林藪西偏有霽月堂連構景最清絶)
換鵝亭(在山隂縣客館西俯瞰江流連構道士觀縣名山隂故取王右軍事名之)
新安樓(在丹成縣東五里東臨大江江之東偏石崖如懸巉巉可觀)
右慶尚道
快心亭(在全州府城東南數里許沿流而上山斷水洄築石為基作亭其上)
民樂亭(在右阜郡客館西峰上大野微茫一望無際西有海口潮水往來)
培風軒(在興德縣客館西峯上西臨海口東望大野形勝與民樂亭相埓)
憑虚亭(在羅州東峯上倚郭而構眺望曠遠南望月出東望無等西有錦城山又大江横帶於前)
右犀亭(在光州城南二里許二川合流盛夏霖雨恒有水患故用李冰守蜀時故事作石犀以鎮之二)
(水之旁有山稍高如蠶頭構亭其上以石犀名之亭頗高爽開豁)
冬栢亭(在茂長縣北三十里有山陡入海中三面皆水其上冬柏樹葱蘢連五六里為湖南勝地)
碧波亭(在珍島郡東三十里郡在海島中亭當渡口俯臨大洋)
聽潮樓(在康津縣客館南南臨大海潮聲常在樓中故名)
廣寒樓(在南原府城南二里許地勢高平敞豁樓前有長川景致清絶)
龍潭臺(在平昌縣南二里許山麓有竒岩高可百尺南望無等下壓澄潭號曰龍潭臺旁有僧舍)
右全羅道
慶迎樓(在忠州客館東樓下有池深廣夏月芙蕖盛開)
寒碧樓(在清風郡客館東俯臨大江山水之勝最為清絶東有明月亭)
聚遠樓(在公州客館東樓西有池周五六畆種以美蕖池心有島島上有茅亭)
錦江樓(在州北五里錦江南岸當南北往來渡口景致清爽)
宣化樓(在天安郡客館東地勢穹窿眺望曠闊中朝浙東人李明昇有詩)
馭風亭(在保寧縣客館北北據高山南控大野登者如馭冷風故名)
右忠清道
芙蓉堂(在海州客館西有大池芙蕖盛開堂在池中極有清致)
聚遠樓(在延安府客館東據飛鳳山俯卧龍池青草湖金蓮浦在其左右樹林隱暎雲烟變態最為勝)
(處)
廣遠樓(在黃州客館東詔使閏有記前後詔使皆有詩)
右黃海道
七寶亭(在咸興府東軒南池中景致蕭洒)
浩浩亭(在利城縣客館東東望大海前臨平野)
右咸鏡道
乙密臺(在平壤府錦繡山頂平坦敞豁號乙密臺又稱四虚亭)
浮碧樓(在乙密臺永明寺東中朝人張溥諸公皆有詩)
風月樓(在府城中樓下有池深廣種美蕖董侍講越有記)
望遠樓(在大同江東岸)
詠歸樓(在南浦距府城十里夾途左右垂楊拂地)
練光亭(在府東城德岩上唐内翰臯有記)
快哉亭(在大同館北)
百祥樓(在安州北城内)
迎薰樓(在定州客館南舊名定遠董侍講越改以迎薰)
納清亭(在州東四十里唐内翰臯名之史給事道記之)
敵愾亭(在嘉山郡大寧江上)
觀德亭(在龍川郡東二里)
運籌樓(在寧邊府城内)
决勝亭(在府夫伊塔津上)
偃武亭(在獐頂津上)
降仙樓(在成川府客館西俯臨沸流江江之西岸有十二竒峯削立如屏人謂之巫山十二峯景致清)
(絶)
仁風樓(在江界府城西)
右平安道
朝鮮志卷下
