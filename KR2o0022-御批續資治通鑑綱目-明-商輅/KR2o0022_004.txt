凡例
凡提綱分目悉遵朱子凡例
凡事迹悉據正史(謂宋遼金元史及皇明實錄)正史或有闕略異
同參取宋長編元經世大典等書增入訂正或事
有可疑正史不載而傳聞彰著者略述於目之末
以圈隔之或出某人曰以爲别疑以傳疑也
凡得天下有救世之功者每進(綱目於漢唐皆然)宋得天下
頗類唐故開寳八年大書如武德七年例
凡入中原而未一統者不紀元(遼金夏皆不紀倣漢唐例)及金元
得中原然後分注紀年於宋年下(倣晉魏例)
凡外邦得統中國正統未絶猶繫之中國及外邦全
有天下(謂元世祖)中國統絶然後以統繫之其間書法間
亦有異(如中國有稱兵者不書反叛之類)及中國有義兵起卽夷之於
列國(如秦隋之末)
凡未踰年不成君不帝不崩(如元明宗倣春秋王子猛及子野之例)
凡遼金元官名悉從簡略人名更改異同者依其初稱
及其夲史為據
凡諸儒論斷附於目中皆稱姓名其出於正史者止
稱史臣
