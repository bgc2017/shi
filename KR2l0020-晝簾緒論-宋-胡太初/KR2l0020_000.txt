晝簾緒論職官類二(官箴之屬)
提要
(臣)等謹案晝簾緒論一卷宋胡太初撰太初
天台人端平乙未其外舅陶某出宰香溪太
初因論次縣令居官之道凡十五篇以貽之
後十七年為淳祐壬子太初出守處州越明
年復得是稿於其戚陶雲翔遂鋟諸木以授
屬縣其目首曰盡已次曰臨民曰事上曰寮
寀曰御吏曰聽訟曰治獄曰催科曰理財曰
差役曰賑恤曰行刑曰期限曰勢利而終之
以遠嫌條目詳盡區畫分明蓋亦州縣提綱
之類也書中臚列事宜雖多涉宋氏條格與
後來職制不盡相合然其大旨以潔已清心
愛民勤政為急務言之似乎平近而反覆推
闡實無不切中事情世說新語載傅氏有理
縣譜其書不傳牧民者能得是編之意而變
通之則此一卷書亦足以補其缺矣乾隆四
十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
晝簾緒論原序
析圭分爵從政涖民等爾而於治邑獨憚焉鑊湯以喻
其煎熬償債以狀其不得已之意嘻邑非果不可為也
或者材與學未之副也外舅通直天材家學見稱于時
試邑香溪游刃無全牛矣將有行也規規問政若無所
能者豈非以衆所憚不敢易視歟謙訪再三辭不獲命
迺退而冥搜疇昔鯉庭所親見所習聞者條為十有五
篇目曰晝簾緒論以代郊餞之什夫為政本不可以言
語文字傳也而所能言者又特政之糠粃烏用是呶呶
哉昔傅琰父子為令並著能名乃有所謂理縣譜然則
言語文字容可傳也神物啓祕縣譜復出是編幸投之
苦海云端平乙未季夏吉日天台胡太初述
