山東通志卷七
形勝志
皇朝德敷八表化洽萬邦玉帛車書會歸有極山河四
塞之談知不足語於
王道蕩平之世矣然考之周官九州之圖司險是掌山
林川澤之阻雖遐陬率土周悉靡遺况拱翼
畿南千里而近者乎東省岱高五嶽海長百川大河
鉅防左提右控列服形勝之重莫之與厹舊志沿
襲前聞罔提厥要而郡有更置今昔亦未可齊觀
標舉一新期於確當至於象同指臂勢若襟喉約
略數言綱領已具更取前山川志以証之則表裏
徹而要害明守在東方維垣維翰尚其加之意哉
作形勝志
形勝(舊志形勝合於疆域今改列山川之後使覽者瞭如指掌至其裒集紀載彼此雷同今易以新)
(語悉依現在疆域標指要害其所據經傳或分或合綂弁之簡端各郡摘採原志以實之)
濟河惟兗州九河既道雷夏既澤灉沮會同海岱
惟靑州嵎夷既略濰淄其道海岱及淮惟徐州淮
沂其乂蒙羽其藝大野既瀦東原底平(禹貢)正東曰青
州其山鎮曰沂山其澤藪曰望諸其山淮泗其浸沂
沭河東曰兗州其山鎮曰岱山其澤藪曰大野其
川河濟其浸雷灉(灉一作雍按雷灉即雷澤灉水也或作盧維乃字形沿誤攷維水在)
(青州盧乃冀州水也)東北曰幽州其山鎮曰醫無閭其澤藪曰
貕養其川河濟其浸淄時(周禮摘以上九州要)自東河至於
東海千里而遙(禮記王制)長城之陽魯也長城之陰齊也
(管子)泰山之陽則魯其陰則齊帶山負海沃壤千里(史記)
魯有大野齊有海隅(爾雅)魯有弁費齊有渠邱(國語)常山
以南太行左轉渡河濟漸于海為齊趙穀泗以往奄
有龜蒙為梁楚(史記諸侯王表時魯地入楚以上綂論各國)泰山巖巖魯
邦所詹奄有龜蒙遂荒大東保有鳬繹遂荒徐宅
(詩魯頌)蒲姑商奄吾東土也(左傳)亢父之險車不得方軌
騎不得比行百人守險千人不能過也(戰國策)前有淮
水後有岱宗蒙羽之向洙泗之流大野廣土曲阜尼
邱(博物志國以上論魯)東至于海西至于河南至于穆陵北
至于無棣聊攝以東姑尤以西(左傳)南至于陶陰西
至于濟北至于河東至于紀酅(管子)齊南有泰山東有
琅邪西有清河北有渤海此所謂四塞之國也(戰國策)
齊之清濟濁河足以為限長城巨防足以為塞(韓非子)
夫齊東有琅邪即墨之饒南有泰山之固西有濁河
之限北有渤海之利地方二千里持戟百萬懸隔千
里之外齊得十二焉此東秦也(漢書田肯語)營邱有天固
齊負海而縣山(說苑)齊負海之國也(史記)齊國實坤德之
膏腴而神州之奥府(徐幹齊都賦)靑齊沃壤號曰東秦土
方二千戶餘十萬四塞之固負海之饒所謂用武之國
(南燕潘聰語以上論齊國)山東自上世以來為心腹根本之地(宋蘇)
(軾語全省)(論)東接臨淄之饒西阻濟河之限衆泉競𤼵
而滙流於南北各郡分列而達道於東西(嘉靖舊志濟南府)
東盤琅邪西控鉅野北走厥固南馳互鄉(李白任城廳壁記)
(兗州府)宋衛齊魯之衝(地理志)轉輸所經常為南北孔道
且西連相魏居天下之胸腹北走德景當畿輔之咽
喉(戚繼光紀效新書東昌府)東道之䧺號稱富衍(宋地里志)池深灌
南陽之激湍城高障東陽之故堞穆陵諸山九臺十
城星羅碁布而沂濰淄汶清河諸水又從而環繞之
此靑州之䧺麗千古之偉觀也(嘉靖舊志靑州府)北指旅順
為遼碣之襟喉南翼成山控江淮之門戶(紀效新書)憑負
山海利擅魚鹽東有朱高之險西有石門之固(郡志登)
(州府)土疏水闊山高海深(太平寰宇記)内屏靑齊外控遼碣
(紀效新書)羅山亘其東濰水阻其西神峯距其南渤海枕
其北(郡志府萊州)渤海之間一大都會(史記)九河之會五壘
之居(寰宇記)南連淸濟北接滄瀛右控平原左環渤海
所以屏蔽畿甸權衡南北也(紀效新書)俯瞰渤海環抱淸
河四際平曠中區突起古無棣之墟用武之國也(濟南)
(郡志府武定)琅邪古郡海右雄藩介靑齊之遐境跨蒙羽
之名山(金劉文蔚沂州賦)蒼蒙拔其翠沂涑流其淸前則襟
乎淮海後則負乎濟靑(明舒祥賦沂州府)境接靑疇俯瞰獲
麟之渡山開翠屺斜連辨馬之峯(唐駱賓王文)介齊魯之
間為中樞之地襟帶濟河控援魏博舟車四達屹
為要津(紀效新書)岱嶽奠其後汶水經其前溪山峻隘據
東南之勝羣山䧺踞於東北衆水夾流於西南洵
稱五服之尊古藩封之勝地也(舊志合採泰安府)指揮相魏
顧盼汴梁當走集之郊為四戰之地(紀效新書)有歴山靑
邱之盤有雷夏大澤之瀦(舊志合採曹州府)
濟南府
省會之地包岱陰而啓宇仙嶂崢嶸倚海右以提
封名川滵溢兗靑分挽在左右肘腋之間汶衛交瀠
為南北襟喉之地矚堯衢之密邇允堪屏翰
神京觀禹貢之來同洵足綱維列服
歴城縣(附郭)屏歴岫而扆鵲山襟明湖而帶清濟為二
東之冠冕實四塞之奥區
章邱縣(在府東一百一十里)東攬會仙之巍峯北枕女郎之秀
巘淯水直通於濟瀆獺河曲注乎淄門
鄒平縣(在府東北一百八十里)印臺南峙擁長白以嵯峩獺水
西流注小清而蕩漾
淄川縣(在府東南二百三十里)羣山裒阻壯萊谷以重關衆水
瀠洄護般陽之奥壤
長山縣(在府東北二百一十里)山圍長白河繞雙清水泉潔而
土脉自膏岡阜崇而風氣攸萃
新城縣(在府東北二百三十里)鐵山四角拱揖東西烏水清河
映帶左右(四角山名)
齊河縣(在府西五十里)長虹度郭跨濟瀆之淸流膏土連阡
接岱宗之大麓
齊東縣(在府東北一百八十里)控海名區瀕河重鎮齊履則壤
連靑社漢封則城接梁鄒
濟陽縣(在府東北九十里)兩川畱禹迹邑當濟漯之間百里
屬齊疆地駕鄒譚而上
禹城縣(在府西北一百一十里)具邱獨秀于中臯漯水朝宗於
巨壑
臨邑縣(在府西北一百三十里)南臨漯水北繞鈎盤既資潤于
河濱復擅䧺于齊右
長清縣(在府西南四十里)列嶂巍巍引齊防而宗泰岱衆泉
㶁㶁會魯濟以赴滄溟
陵縣(在府西北二百六十里)厭次遺墟膏資廣陸平原舊治
險設重城
德州(在府西北二百八十里)方山東抱衛水西環乃燕齊扼
塞之衝兼水陸會通之道
德平縣(在府北二百里)齊履捍其北鄙鬲津據乎上游
平原縣(在府西北二百五十里)地勢砥平趙邑齊封錯壤河流
帶曲鬲津馬頰交瀠
兗州府
省南三百二十里南抱黃河注以汶泗漷沂之水
北依泰岱翼以尼防鳬繹之山臨漕觀輸輓之勤檣
帆絡繹遵路見置郵之速車馬縱横據五方水陸之
通衢作四國蕃宣之重地
滋陽縣(附郭)瑕邱北亘秀擁嵫山泗澤西流淸涵沂水
禹貢辨方於徐土周盟啓宇於魯邦
曲阜縣(在府東三十里)尼防翼峙洙泗襟瀠都大庭少皥以
承休綂聖域賢關而為烈
寧陽縣(在府北五十里)伏山衍脉於寧山洸水分流于汶水
宛矣龔邱之美洵哉剛邑之䧺
鄒縣(在府東南六十里)九龍連岡以向城白馬滙泉而入
運
泗水縣(在府東九十里)層厓叠嶂徵陪尾之逶迤懸澑洄泉
見泗河之浩瀚
滕縣(在府東南一百四十里)巖岫盤紆援鄒接嶧河湖演漾
導沇通徐非同蕞爾之封雅有蔚然之勝
嶧縣(在府東南二百六十里)山勢爭迴葛嶧流泉競注滄浪
一津儼龍首之渠兩省錯犬牙之壤
金鄉縣(在府西南一百八十里)漕渠左絡大野右環近瞻莎嶺
之舒靑遠攬金山之聳翠
魚臺縣(在府南一百七十里)東接鄒滕扼衝津于漕運西聯曹
單防險汛于河渠
濟寧州(在府西六十里)翼魯郊而控宋野環汶水而帶泗流
舟車臨四達之衢商賈集五都之市
嘉祥縣(在府西一百一十里)倚萌山而結宇滙澹水以歸湖巖
壑幽深井疆膏衍
汶上縣(在府西北九十里)中都平陸封疆介齊魯之間汶水
蜀陂漕運總河湖之會
陽穀縣(在府西二百八十里)穀山隆起壯盟會之高臺汶水紆
流達河漕之要道
壽張縣(在府西二百九十里)黃河舊險半繞梁山漕運通津全
資汶水
東昌府
省西二百四十里遠稽封域右趙邑而左齊疆近
瞰漕流南會通而北永濟舟車鱗集綜八達之衢途
原畛綺分闢千疇之廣土省會藉維垣之固
京畿資作鎮之䧺
聊城縣(附郭)博固名區陽平舊壤武川東注汶水北流
標丹閣以高臨鞏金堤而屹峙
堂邑縣(在府西四十里)長河似帶乃汶頰之襟喉厚土如堂
與冠莘為唇齒
博平縣(在府東四十五里)䧺風控引于攝東險跡盤迴于河
曲
茌平縣(在府東北七十里)泰嶽干霄翼茌山而鍾秀濟流伏
地牽漯水以揚波
莘縣(在府西南九十里)北枕弇山之墳壤屹有巖城西瀠
馬頰之津涯宛同澤國
清平縣(在府北九十里)河渠資潤津渡通漕衝途稱古鎮之
䧺沃壤擅淸陽之美
冠縣(在府西南一百五十里)河流膏潤即唐志之頰津土宇
豐饒本晉國之冠氏
臨清州(在府西北一百二十里)連城依阜百肆堵安兩水交渠
千檣雲集關察五方之客牐通七省之漕
館陶縣(在府西一百八十里)陶邱欝欝趙館攸崇衛水湯湯禹
川既滌
邱縣(在府西一百八十里)疆圻本晉趙之雄川澤兼衛漳之
沃
恩縣(在府東北一百八十里)津亭西接于衛河驛路北連乎
安德本貝州之古郡實博固之名藩
高唐州(在府東一百里)魚邱枕以玉岡馬頰通乎漯水
夏津縣(在府北一百二十里)衛水要津長堤曲如鞶帶鄃城古
壤巨鎮固於苞桑
武城縣(在府北一百八十里)高城即衛水為湟平野以馬營作
鎮本冀州之舊壤分趙國之名疆
靑州府
省東三百五十里大弁南盤振翼而臨徐兗岠嵎
左貫抵掌而控登萊面穆陵十二之層關憑渤海三
千之巨浸緬彼一匡之霸業固藉人豪攬兹四塞之
巖疆實緣地險
益都縣(附郭)雲門劈沂弁之支陽水滙淄瀰之脉既嶔
﨑而憑阻復浩渺以凌滄
臨淄縣(在府西北五十里)大海東環淄澠注脉崇山南拱牛
杜盤基固爽鳩之始封實靑齊之最勝
博興縣(在府北一百二十里)列服分疆奠蒲姑於東土羣川注
海據馬瀆之上游
高苑縣(在府西北一百五十里)苑墻同屏翰之資清渠有襟帶
之衛
樂安縣(在府北九十里)淸河繞注淄水經流三齊府海之奥
區千乘提封之沃野
壽光縣(在府東北七十里)名川絡赴于滄溟廣野連綿于巨
淀畫萬疇而任土列千竈以熬波
昌樂縣(在府東七十里)營城舊壤靑社䧺都孤山樹特立之
觀丹水壯朝宗之勢
臨朐縣(在府東南四十五里)東為沂鎮巍然黃帝之封南至穆
陵屹若太公之履
安邱縣(在府東南二百里)環之牟岞諸山繞以汶濰二水三
恪揚休於杞國數圻增重於齊都
諸城縣(在府東南三百里)馬耳山前層厓障日琅邪臺外巨
海粘天爭雄於魯壘齊城標勝於越都秦邑
博山縣(在府西南一百八十里)原山乃羣嶂之宗瀧水實諸泉
之滙介邱封麓地靈夙號神頭夾谷會臺天險常畱
甕口
登州府
省東北九百四十里羣峯綿邈成山斗立於波中
衆壑委輸大海環周於域外防島備倭之峻堡安不
忘危拱燕衛薊之要區遠能應近雖孤懸之僻郡儼
馮翼之䧺州
蓬萊縣(附郭)神山欝其西南溟渤浩乎東北僊閣勝概
海市竒觀
黃縣(在府西南六十里)羣峯左右環拱萊山兩水東西奔
流渤海
福山縣(在府東一百四十里)□罘傍海射魚靖沃日之濤崱屴
憑城展鳳啓凌雲之秀
棲霞縣(在府東南一百五十里)巖邑面翠屏之嶻嶫濱都臨白
水之淪漣
招遠縣(在府西南一百五十里)温泉與沽水分流霞岫共雲峯
對峙
萊陽縣(在府南二百五十里)西北名山旌旗列隊東南巨浸島
嶼浮空
寧海州(在府東二百二十里)崑嵛拔地聳千尋振幽棲之林壑
溟渤浮天開兩面壯南北之藩籬
文登縣(在府東南三百二十里)鐵槎積翠層霄仰貫斗之形玉
海環滄夾岸控朝宗之勢
海陽縣(在府南二百二十里)鰲山嶫嶫連三駕以摩天昌水溶
溶循五龍而注海
榮成縣(在府東三百八十里)成山標柱問當年召石之䧺溟澥
安瀾試今日涉川之利艨艟有設保障維虔
萊州府
省東七百三十里山為勞澤名峯本大東小東之
巨障水有膠萊故瀆乃南海北海之通津淮子飛檣
百貨遠通吳會下營挂席千艘直抵幽燕在省會為
臂指之聯於輓輸有肘腋之用
掖縣(附郭)面山作阻負海為䧺萊墟式廓于齊封夜
邑夙標於漢縣
平度州(在府南一百里)大澤羣峯之拱峙姑尤二水之迴環
貫地脊於登青判河流於膠掖
濰縣(在府西二百二十里)居白狼丹水之中風泱泱而表海
在塔嶺程符之北雲靄靄以連山
昌邑縣(在府西南一百五十里)虎山鳳阜欝欝環城膠水濰川
溶溶入海車馬會靑萊之道檣帆通遼碣之津
膠州(在府南二百二十里)北瀹膠河達漕艫於燕薊南凌滄
海通商舶於吳閩星羅列堠之嚴壁立長城之險
高密縣(在府西南一百六十里)五龍九穴水澤澄泓礪阜羊山
林巒秀蔚
即墨縣(在府東南二百二十里)勞山埓級于岱宗墨水滙流于
滄海齊封傑壤漢密巖城
武定府
省東北二百七十里南交濟漯襟二水之靈源北
繞鬲盤躡九河之勝跡䧺稱無棣雖然地處一隅險
恃滄溟直是天浮萬里泝雲帆於遼省駕浪遄飛探
星渚於薊門乘流直上
惠民縣(附郭)樂安舊壤寄東國之屏藩無棣名區壯北
門之鎖鑰
青城縣(在府東南九十里)宅清河之沃土控滄海之要津
陽信縣(在府北四十里)棣城翰青野之封信水伏黃河之脉
海豐縣(在府東北六十里)禹瀆東流鈎盤既道齊疆北至無
棣稱雄
樂陵縣(在府西北九十里)三河順軌以環流兩省分圻而繡
錯
商河縣(在府西南九十里)商流南繞馬頰北趨衛齊履以為
垣倚漢堤而作固
濱州(在府東九十里)溯禹功於濟鬲猶存河伯之鄉問管
筴於魚鹽洵屬海王之國
利津縣(在府東一百五十里)蠣浦朝宗濟水達乎千里鐵門鎖
浪滄海長於百川
霑化縣(在府東北七十里)一泓少海表裏齊疆數叠久山縱
横秦壘
蒲臺縣(在府東南一百二十里)關臨廣斥千艘載雪以東來鎮
表清河百雉連雲而北拱
沂州府
省東南六百里西北則千巖競秀列龜蒙雕柘之
峯東南則百谷朝宗會沂沭浚祊之水提衡關隘犄
靑野之名州管鍵驛門控江淮之遠甸齊扼琅邪而
作壘魯毗東鄆以為防
蘭山縣(附郭)沂水環城蘭山作鎮本琅邪之古治郊牧
繁䧺在淮海之名疆土田沃衍
郯城縣(在府南一百一十里)北連魯莒南控海邳河流則沂沭
雙瀠巖壑則虎龍互抱
費縣(在府西一百里)龜蒙自北羣峭圍靑祊涑而東兩川
瀉碧
莒州(在府東北一百八十里)姑幕遺封莒邦故域柘山翠靄
擁箕屋以東來沭水澄波滙葛陂而南注
蒙陰縣(在府北二百二十里)蒙山汶水擅堂阜之勝區白馬紫
荆衛顓臾之固域
沂水縣(在府北二百二十里)沂川巨浸東莞名區重關負大弁
之䧺複嶂扼雕厓之險
日照縣(在府東二百八十里)憑山以絡齊莒遵海而控江淮
泰安府
省南一百八十里岱為五嶽之宗冠諸峯而表鎮汶
有四源之會斂衆水以資漕畫社分坰實靑徐之根
柢設郵置堠乃南朔之樞機自虞巡周狩以來卓哉
靈府在陽魯陰齊之地屹矣長城
泰安縣(附郭)泰山欝確憑玉几于徂徠泮水漣漪結象
環于石汶
肥城縣(在府西九十里)山連廣里倚岱嶽以為防水接靈津
分濟川而作限
新泰縣(在府東一百五十里)新甫高標並挹岱蒙之秀平陽曲
注遙通汶濟之津
萊蕪縣(在府東一百一十里)綜牟嬴之疆索四汶交流藉沂岱
為屏垣千峯夾峙
東平州(在府西一百八十里)岱右之諸峯羅列梁山西峙以分
支濟陰之故瀆伏涵汶水東流而來會巖壑以崢嶸
見偉津途以衝要稱䧺
東阿縣(在府西二百一十里)城頭黃石瞰狼水以巖巖渡口清
河貫魚山而浩浩
平陰縣(在府西一百七十里)石門南峙遙聯大檻之雄濟水西
環近接鉅防之險
曹州府
省西南五百八十里黃河浩涆險騰怒馬之濤大
野&KR1043;溶靈結獲麟之渡總雷澤成陽之奥域欝蔥常
繞穀林伏濟川荷水之長流膏沃遠滋桑土兗豫倚
咽喉之重魯衛推藩翰之隆
荷澤縣(附郭)南山雨國膏流振鐸之封大澤雷陂靈護
神堯之域
單縣(在府東南一百五十里)黃河一曲虹臥長堤單父四郊
星臨平野
城武縣(在府東南一百里)城倚文亭之秀壤聯郜野之腴
鉅野縣(在府東一百四十里)平蕪曠渺史稱魯狩西郊衆水淪
漣書紀禹瀦大野
鄆城縣(在府東北一百二十里)占廩邱之高阜帶灉河之巨流
曹縣(在府東南一百里)黃河澎湃堤鞏大行景阜嵳峩鎮
安磐石
定陶縣(在府東南四十里)陶邱四達昔稱天下之中荷澤平
分今在大河以北
濮州(在府北一百一十里)郊原墳衍溯帝蹟于高陽曹衛名
區稱䧺藩於東郡
范縣(在府西北一百八十里)仲隄北峙邑藉永寧瓠水東趨
河存故險
觀城縣(在府西北一百五十里)馬頰繞乎東南澶淵環其西北
外控燕趙内捍魯齊
朝城縣(在府西北二百里)疏瀹神功探淵源於漯水會朝霸
業尊壇坫於齊臺
山東通志卷七
