山東通志卷三十五之七
藝文志七(贊)
管仲晏嬰傳贊(史記)(漢)司馬遷
太史公曰吾讀管氏牧民山高乘馬輕重九府及晏
子春秋詳哉其言之也既見其著書欲觀其行事故
次其傳至其書世多有之是以不論論其軼事管仲
世所謂賢臣然孔子小之豈以為周道衰微桓公既
賢而不勉之至王乃稱霸哉語曰將順其美匡救其
惡故上下能相親也豈管仲之謂乎方晏子伏莊公
尸哭之成禮然後去豈所謂見義不為無勇者邪至
其諫說犯君之顔此所謂進思盡忠退思補過者哉
假令晏子而在余雖為之執鞭所忻慕焉
孟子傳贊(史記)(漢)司馬遷
太史公曰余讀孟子書至梁惠王問何以利吾國未
嘗不廢書而歎也曰嗟乎利誠亂之始也夫子罕言
利者當防其原也故曰放於利而行多怨自天子至
於庶人好利之弊何以異哉
田單傳贊(史記)(漢)司馬遷
太史公曰兵以正合以竒勝善之者出竒無窮竒正
還相生如環之無端夫始如處女適人開戶後如脱
兔適不及距其田單之謂邪
劉敬叔孫通傳贊(史記)(漢)司馬遷
太史公曰語曰千金之裘非一狐之腋也臺榭之榱
非一木之枝也三代之際非一士之智也信哉高祖
起微細定海内謀計用兵可謂盡之矣然而劉敬脱
輓輅一說建萬世之安智豈可專邪叔孫通希世度
務制禮進退與時變化卒為漢家儒宗大直若詘道
固委蛇蓋謂是乎
公孫弘傳贊(史記)(漢)司馬遷
太史公曰公孫弘行義雖修然亦遇時漢興八十餘
年矣上方鄉文學招俊乂以廣儒墨弘為舉首主父
偃當路諸公皆譽之及名敗身誅士爭言其惡悲夫
太皇太后詔大司徒大司空蓋聞治國之道富民為
始富民之要在於節儉孝經曰安上治民莫善於禮
禮與奢也寧儉昔者管仲相齊桓霸諸侯有九合一
匡之功而仲尼謂之不知禮以其奢泰侈擬於君故
也夏禹卑宫室惡衣服後聖不循由此言之始之盛
也德優矣莫高於儉儉化俗民則尊卑之序得而骨
肉之恩親爭訟之原息斯乃家給人足刑措之本也
歟可不務哉夫三公者百寮之率萬民之表也未有
樹直表而得曲影者也孔子不云乎子率以正孰敢
不正舉善而教不能則勸維漢興以來股肱宰臣身
行儉約輕財重義較然著明未有若效丞相平津侯
公孫弘者也位在丞相而為布被脱粟之飯不過一
肉故人所善賓客皆分奉禄以給之無有所餘誠内
自克約而外從制汲黯詰之乃聞於朝此可謂減於
制度而可施行者也德優則行否則止與内侈泰而
外為詭服以釣虛譽者殊科以病乞骸骨孝武皇帝
即制曰賞有功褒有德善善惡惡君宜知之其省思
慮存精神輔以醫藥賜告治病牛酒羅帛居數月有
瘳視事至元狩二年竟以善終至相位夫知臣莫若
君此其效也弘子度嗣爵後為山陽太守坐法失侯
夫表德章義所以率俗厲化聖王之制不易之道也
其賜引後子孫之次當為後者爵關内侯食邑三百
戶徵詣公車上名尚書朕親臨拜焉
董仲舒傳贊(前漢書)(漢)班固
贊曰劉向稱董仲舒有王佐之才雖伊吕亡以加管
晏之屬伯者之佐殆不及也至向子歆以為伊吕乃
聖人之偶王者不得則不興故顔淵死孔子曰噫天
喪予惟此一人為能當之自宰我子貢子游子夏不
與焉仲舒遭漢承秦滅學之後六經離析下帷發憤
潛心大業令後學者有所統一為羣儒首然考其師
友淵源所漸猶未及乎游夏而曰管晏弗及伊吕不
加過矣至向曾孫龔篤論君子也以歆之言為然
韋賢傳贊(前漢書)(漢)班固
司徒掾班彪曰漢承亡秦絶學之後祖宗之制因時
施宜自元成後學者蕃滋貢禹毁宗廟匡衡改郊兆
何武定三公後皆數復故紛紛不定何者禮文缺微
古今異制各為一家未易可偏定也考觀諸儒之議
劉歆博而篤矣
蕭望之傳贊(前漢書)(漢)班固
贊曰蕭望之歷位將相籍師傅之恩可謂親眤亡間
及至謀泄隙開讒邪搆之卒為便嬖宦豎所圖哀哉
不然望之堂堂折而不撓身為儒宗輔佐之能近古
社稷臣也
鄭康成傳贊(後漢書)(宋)范蔚宗
論曰自秦焚六經聖文埃滅漢興諸儒頗修藝文及
東京學者亦各名家而守文之徒滯固所稟異端紛
紜互相詭激遂令經有數家家有數說章句多者或
乃百餘萬言學徒勞而少功後生疑而莫正康成括
囊大典網羅衆家刪裁繁蕪刊改漏失自是學者略
知所歸王父豫章君每考先儒經訓而長於康成常
以為仲尼之門不能過也及傳授生徒竝顓以鄭氏
家法云
東平王東海王傳贊(後漢書)(宋)范蔚宗
論曰孔子稱貧而無諂富而無驕未若貧而樂富而
好禮者也若東平憲王可謂好禮者也若其辭至戚
去母后豈欲苟立名行而忘親遺義哉盖位疑則隙
生累近則喪大斯蓋明哲之所為歎息嗚呼遠隙以
全忠釋累以成孝夫豈憲王之志哉東海恭王遜而
知廢為吳太伯不亦可乎
孔融傳贊(後漢書)(宋)范蔚宗
論曰昔諫大夫鄭昌有言山有猛獸者黎藿為之不
採是以孔父正色不容弑虐之謀平仲立朝有紓盜
齊之望若夫文舉之高志直情其足以動義概而忤
雄心故使移鼎之迹事隔於人存代終之規啟機於
身後也夫嚴氣正性覆折而已豈有員园委曲可以
丐其生哉懍懍焉皜皜焉其與琨玉秋霜比質可也
諸葛亮傳贊(後漢書)(晉)陳夀
評曰諸葛亮之為相國也撫百姓示儀軌約官職從
權制開誠心布公道盡忠益時者雖仇必賞罹法怠
慢者雖親必罰服罪輸情者雖重必釋游詞巧飾者
雖輕必戮善無微而不賞惡無纖而不貶庶事精鍊
物理其本循名責實虛偽不齒終於邦域之内咸畏
而愛之刑政雖峻而無怨者以其用心平而勸戒明
也可謂識治之良才管蕭之亞匹矣然連年動衆未
能成功蓋應變將略非其所長歟
羊祜傳贊(晉書)唐史臣
史臣曰泰始之際神祇呈貺羊公起平吳之策其見
天地之心焉昔齊有黔夫燕人祭北門之鬼趙有李
牧秦王罷東并之勢桑枝不競瓜潤空慙垂大信於
南服傾吳人於漢渚江衢如砥襁袂同歸而在乎成
功弗居幅巾窮巷落落焉其有風颷者也
王導傳贊(晉書)唐史臣
史臣曰原夫典午發蹤本於陵寡金行撫運無德在
時九土未宅其心四夷已承其弊既而中原蕩覆江
左嗣興兆著元石之圖乖少康之祀夏時無思晉之
士異文叔之興劉輔佐中宗艱哉甚矣茂弘策名枝
屏叶情交好負其才智恃彼江湖思建克復之功用
成翌宣之道於是王敦内侮憑天邑而狼顧蘇峻連
兵指宸居而隼擊實賴元宰固懷匪石之心潛運忠
謨竟剪吞沙之寇丹誠貫日主垂餌以終全貞志陵
霜國綴旒而不滅觀其開設學校存乎沸鼎之中爰
立章程在乎櫛風之際雖則世道多故而規模弘遠
提挈三世終始一心稱為仲父蓋其宜矣
王羲之傳贊(晉書)唐太宗御製
制曰書契之興肇乎中古繩文鳥跡不足可觀末代
去朴歸華舒牋點翰爭相誇尚競其工拙伯英臨池
之妙無復餘蹤師宜懸帳之竒罕有遺跡逮乎鍾王
以降略可言焉鍾雖擅美一時亦為迥絶論其盡善
或有所疑王於布纖濃分疎密霞舒雲卷無所間然
但其體則古而不今字則長而逾制語其大量以此
為瑕獻之雖有父風殊非新巧觀其字勢疎瘦如隆
冬之枯樹覽其筆蹤拘束若嚴家之餓隸其枯樹也
雖槎枿而無屈伸其餓隸也則羈羸而不放縱兼斯
二者故翰墨之病歟子雲近出擅名江表然僅得成
書無丈夫之氣行行若縈春蚓字字如綰秋蛇臥王
蒙於紙中坐徐偃於筆下雖秃千兔之翰聚無一毫
之筋窮萬榖之皮斂無半分之骨以兹播美非其濫
名邪此數子者皆譽過其實所以詳察古今研精篆
素盡善盡美其惟王逸少乎觀其點曳之工裁成之
妙烟霏露結狀若斷而還連鳳翥龍蟠勢如斜而反
正翫之不覺為倦覽之莫識其端心慕手追此人而
已其餘區區之類何足論哉
徐陵傳贊(陳書)(唐)姚思廉
史臣曰徐孝穆挺五行之秀稟天地之靈聰明特逹
籠罩今古及締搆興王遭逢泰運位隆朝宰獻替謀
猷蓋亮直存矣孝克砥身厲行養親逾禮亦參閔之
志歟
馬周傳贊(唐史)(宋)歐陽修
贊曰周之遇太宗顧不異哉由一介草茅言天下事
若素宦於朝明習憲章者非王佐才疇以及兹其自
視與築巖釣渭亦何以異迹夫帝銳於立事而周所
建皆切一時以明佐聖故君宰間不膠漆而固恨相
得晚宜矣然周才不逮傅說吕望使後世未有述焉
惜乎
崔羣傳贊(唐史)(宋)歐陽修
贊曰聖人不畏多難畏無難何哉多難之世人人長
慮而深謀日惕於中猶以為未也曰吾覆亡不暇又
何以安故能舉天下付之興畏之也禍難已平上恬
下嬉施施自如曰賢難得雖無賢尚可治也佞可去
雖存佞不遽亂也視漏弗填忽傾弗支偃然自慰曰
我曷以喪故能舉天下付之亡不畏也常人所畏聖
人易之所不畏聖人難之觀孝明皇帝本中主遭變
可與謀始持成不可與共終崔羣以為相李林甫則
治亂已分其言信哉是扁鵲所以誚桓侯也
孔道輔等傳贊(宋史與鞠詠劉隨曹修古郭勸段少連同贊)
(元)脱脱
論曰古人有言山有猛獸藜霍為之不採當天聖明
道間天子富於春秋母后稱制而内外肅然紀綱具
舉朝政無大闕失奸人不得以自肆者由言路得人
故也是時孔道輔鞠詠劉隨曹修古迭為諫官御史
郭勸段少連繼之皆侃侃正色遇事輙言雖被斥逐
不更其守及帝既親政道輔勸少連復任言責郭后
之廢引議慷慨犯人主責大臣其氣益壯遺風餘烈
天下至今稱之詩所謂邦之司直其庶幾歟
范仲淹純仁傳贊(宋史)(元)脱脱
論曰仲淹初在制中遺宰相書極論天下事他日為
政盡行其言諸葛孔明草廬始見昭烈數語生平事
業備見於是豪傑自知之審類如是乎攷其當朝雖
不能久然先憂後樂之志海内固已信其有弘毅之
噐足任斯責使究其所欲為豈讓古人哉純仁位過
其父而幾有父風元祐建議攻熙豐太急純仁捄蔡
確一事所謂謀國甚遠當世若從其言元祐黨錮之
禍不至若是烈也仲淹謂諸子純仁得其忠純禮得
其静純粹得其略知子莫若父哉
張暐張行簡傳贊(金史)(元)脱脱
贊曰張暐行簡世為禮官世習禮學其為禮也行於
家庭講於朝廷施用於隣國無不中度古者官有世
掌學有專門金諸儒臣惟張氏父子庶幾無愧於古
乎
尼父贊(漢)張超
巖巖孔聖異世稱傑量合乾坤明參日月德被八荒
名充遐外終於獲麟遺歌魯衛
顓頊贊(魏)曹植
昌意之子祖有軒轅始誅九黎水德統天以國為號
風化神宣威暢八極靡不祗虔
帝堯贊(魏)曹植
大德統位父則高辛克平共工萬國同塵調適隂陽
其惠如春巍巍成功配天則神
帝舜贊(魏)曹植
顓頊之族重瞳神聖克協頑瞽應唐涖政除凶舉俊
以齊七政膺歷受禪顯天之命
正考父贊(魏)王粲
恂恂正父應德孔盛身為國卿族則公姓年在耆耋
三葉聞政誰能不迨申兹約敬饘粥予口傴僂受命
名書金鼎祚及後聖
孔子贊(晉)陸機
孔子睿聖配天弘道風扇元流思探神寳明發懷周
興言謨老靈魄有行言觀蒼昊青歌先成丹書有造
尼父贊(晉)孫楚
皇矣尼父聖哲之傑德比天地明齊日月周室凌遲
大道蕪穢禮樂崩阻姦雄罔世乃養門徒廣延俊乂
垂訓列國頌聲魯衛威振夾谷義壓陳蔡德之休明
幽而彌泰超美三代風馳雲邁
孔子贊(晉)湛方生
文王既殁微言將墜邈哉孔子龍見九二闡化繫象
素王洙泗發揮中葉道映周季
顔子贊(晉)夏侯湛
知彰知微體深研幾明象介石量同聖師探賾罔滯
在言靡遺仰諸惟高瞻之攸希
閔子贊(晉)夏侯湛
聖既擬天賢亦希聖蒸蒸子騫立體忠正于禄辭多
事親盡敬勉心景迹擢辭流詠
左丘明贊(晉)夏侯湛
世亂讒勝君子道憂丘明達聖致志春秋微言逃難
旁行不流庶幾斯文希志訓猷
管仲贊(晉)夏侯湛
堂堂管生志存興仁仁道在己唯患無身包辱遠害
思濟彛倫心寄鮑子動成生民
鮑叔贊(晉)夏侯湛
鮑子愔愔式昭德音交繆敬叔二人同心厥芳猶蘭
其堅如金遙遙景迹君子攸欽
魯仲連贊(晉)夏侯湛
峩峩先生有邈其節成仁憂亂抗道自潔隨事抑揚
與時開闔在幽能泰處悶惟悦
魯敬姜贊(晉)左芬
邈矣敬姜含德之英於行則高於理斯明垂訓子宗
厲發竒聲宣尼三歎萬代遺馨
接輿妻贊(晉)左芬
接輿高潔懷道行謠妻亦冰清同味元昭遺俗榮津
志遠神遼
孟母贊(晉)左芬
鄒母善導三徙成教鄰止庠序爼豆是效斷機激子
廣以墳奥聰達知禮敷述聖道
齊把梁妻贊(晉)左芬
遭運不改逢時險屯夫卒莒場郊弔不賓哀崩高城
訴情穹旻遂赴淄川託軀清津
齊義繼母贊(晉)左芬
聖教元化禮貴信誠至哉繼母行合典經不遺宿諾
義割私情表德來矞垂則後生
班婕妤贊(晉)左芬
恂恂班女恭讓謙虛辭輦進賢辯祝理誣形圖丹青
名侔樊虞
任太常贊(晉)孫綽
海岱協靈育此多士峩峩君侯東國之紀金德發耀
英風邵起文齊游夏行儔魯史有邈其聲令聞不已
人亦有言德崇譽高束帛既延旌節仍招儀型朝堂
流風丹霄將振華衮冰渙皇朝上帝靡盬曾不遐齡
衛霍頽鎮哲人其傾邦國殄瘁縉紳喪情仰企高範
永播休聲
夷齊贊(晉)陶潛
二子讓國相隨海隅天人革命絶景窮居採薇高歌
慨想唐虞貞風凌俗爰感懦夫
周公戒伯禽(南北朝)庾信
伯禽居魯鳴玉來朝周公政治為國風謠北山有梓
南山有喬禮容雖備俯仰無驕
師尚父授丹書庾信
尚父一遇周王是親赤雀既下丹書已陳自論秉鉞
長别垂綸獨有磻石留名渭濱
夫子見程生(有傾蓋亭)庾信
程生夫子一遇相知薄言傾蓋桑隂遂移清揚共美
賢聖同羇陳詩難别贈絹傷離
榮啟期三樂(在古成邑)庾信
榮期三樂惟人與年夫子相遇即以為賢性靈造化
風雲自然雅琴雖古獨有鳴弦
延陵季子遇徐君(有掛劍臺)庾信
徐君有禮季子惟賢經過一遇如舊識然人非别後
心許生前長松雖合寳劍猶懸
張良遇黃石公(黃石在榖城縣)庾信
張良取履跽授無辭兵書一卷長者三期昔稱韓相
今為帝師榖城黃石還歸舊祠
朱雲折檻(雲魯人)庾信
上書直諫有忤明君先求斬馬遂請龜文身摧欄檻
義烈風雲應從御史翻賴將軍
王祥叩冰魚躍(祥臨沂人)庾信
王祥之母祥鱗是求冰連釣浦凍塞寒流精誠有感
無假沉鈎二老同膳雙魚共浮
曾子贊(唐)蘇頲
百行之極三才以教聖人叙經曾氏知孝全謂手足
動稱容貌事親事君是則是效
管敬仲贊(唐)蘇頲
小白圖霸尊周服楚聿求仁智扶我此舉叔牙知人
拔管於魯一言而合爰制師旅布命諸侯威行九土
周王南面列國來朝朝服濟河心無動搖復讐匡世
成乎一朝邢歸衛存楚貢包茅懸軍北討山戎遁逃
三歸備職不足累德七子仕楚後人霑臆
管幼安贊(唐)蘇頲
我蠶我衣我耕我食推心而動神佐正直溟波不沉
仗此之力島夷卉服移我淳德衡門棲遲臺佐讓職
時非吾世語不如默
二疏贊(唐)權德輿
静專動植惟乾之德酌用不窮君子中庸矯矯二疏
知微知終功成不居父子清風天子賜金羣公出祖
都門之美焯映千古優游衡門棲息化源日飲醇酎
心閑道尊人或言利利令智昏清行素風可貽子孫
萬物營營吉凶相生環中之樞泊然遺行中林寂寥
幽蘭自榮雖有矰繳不羈冥冥知止不殆古先炯戒
賢哉大夫終始無悔
劉渝公政會贊(唐)吕温
河出崑崙來潤中夏連山合沓横擁其𣲖巨霛勃然
手擘太華決流東注功竝造化粤我聖唐將舉晉陽
帝命是將往拯溺於四方亦既載旆亦既秉鉞強兇
當路拒不得發渝公慷慨感義激節用竒制變大事
立決雷奮電越天衢八逹則莫我敢遏如巨霛破山
河勢始豁赫矣渝公與神齊烈跡如仙掌炯炯不滅
(強兇謂王威高君雅)
李英公勣贊(唐)吕温
横流莫極大亂無象英公傑出應運為將與楚楚霸
與漢漢王天時人事隨我所向長蛇縱蠧東據河洛
婪婪封豕來濟同惡號吼連聲如雷如霆萬里震驚
時維英公諒我大宗斬豕以越取蛇於穴乃定九鼎
乃開明堂奄有大邦金甲同光告成於王皇業用昌
帝命英公北伐獫狁雷鼔殷殷旄頭幾殞掃雲黑山
布庚陽春五原草綠不見南牧島夷來庭天子親征
其鋒惟英莫拒莫抗是震是蕩破東海浪天下既和
解鞍投戈衮服委蛇華髮皤皤終始三朝無玷可磨
二疏圖贊(宋)蘇軾
惟天為健而不干時沈潛剛克以燮和之於赫漢高
以智力王凜然君臣師友道喪孝宣中興以法馭人
殺盡韓楊蓋三良臣先生憐之振袂脱屣使知區區
不足驕士此意莫陳千載於今我觀畫圖涕下沾襟
孔北海贊(併序)(宋)蘇軾
文舉以英偉冠世之資師表海内意所予奪天下從
之此人中龍也而曹操隂賊險狠特鬼蜮之雄者耳
其勢決不兩立非公誅曹則曹害公此理之常而前
史乃謂公負其高氣志在靖難而才疎意廣訖無成
功此蓋當時奴婢小人論公之語公之無成天也使
天未欲亡漢公誅曹若殺狐兔何足道哉世之稱人
豪者才氣各有高卑然皆以臨難不懼談笑就死為
雄操以病亡子孫滿前而咿嚶涕泣留連妾婦分香
賣履區處衣物平生奸偽死見真性世以成敗論人
物故操得在英雄之列而公見謂才疎意廣豈不悲
哉操平生畏劉備而備以公知天下有己為喜天若
祚漢公使備備誅曹無難也予讀公所作楊四公贊
歎曰方操害公復有魯國一男子慨然爭之公庶幾
不死乃作孔北海贊曰晉有羯奴盜賊之靡欺孤如
操又何所恥我書春秋與齊豹齒文舉在天雖亡不
死我宗若人尚友千祀視公如龍視操如鬼
王元之贊(并序)(宋)蘇軾
傳曰不有君子其能國乎予嘗三復斯言未嘗不流
涕太息也如漢汲黯蕭望之李固吳張昭唐魏鄭公
狄仁傑皆以身徇義招之不來麾之不去正色而立
于朝則豺狼狐狸自相吞噬故能消禍於未形救危
於將亡使皆如公孫丞相張禹胡廣雖累千百緩急
豈可望乎故翰林王公元之以雄文直道獨立當世
足以追配此六君子者方是時朝廷清明無大姦慝
然公猶不容於中耿然如秋霜夏日不可狎玩至于
三黜而死儻不幸而處于衆邪之間安危之際則公
之所為必將驚世絶俗使斗筲穿窬之流心破膽裂
豈特如此而已乎始予過蘇州虎丘寺見公之畫像
想其遺風餘烈願為執鞭而不可得其後為徐州而
公之曾孫份為兗州以公墓碑示予乃追為之贊以
附其家傳云
維昔聖賢患莫罕知公遇太宗允也其時帝欲用公
公不少貶三黜窮山一死靡憾咸平以來獨為名臣
一時之屈萬世之信紛紛鄙夫可拜公像何以占之
有泚其顙公能泚之不能已之茫茫九原愛莫起之
管寧贊(宋)蘇轍
序曰余自龍川以歸居潁已十有三年杜門幽居無
以自適稍稍取舊書閱之將求古人而與之友蓋於
三國得一焉曰管幼安蓋幼安少而遭亂渡海居遼
東三十七年而歸結於田廬不應朝命年八十有四
而没功業不加於人而余獨何取焉取其明於知時
而審於處已云爾蓋東漢之衰士大夫以風節相尚其
立志行義賢於西漢然時方大亂其出而應世鮮有
能自全者潁川荀文若以智策輔曹公方其擒吕布
斃袁紹皆談笑而辦其才與張子房比然至九錫之
議卒不能免其身彭城張子布忠亮剛簡事孫氏兄
弟成江東之業然以直不見容力爭公孫淵事君臣
之義幾絶平原華子魚以德量重於曹氏父子致位
三公然曹公之殺伏后子魚將命至破壁出后而害
之汝南許文休以人物臧否聞於世晚入蜀依劉璋
先主將克成都文休逾城出降雖卒以為司徒而蜀
人鄙之此四人者皆一時賢人也然直己者終害於
身而枉己者終喪其德處亂而能全非幼安而誰與
哉舊史言幼安雖老不病著白帽布襦袴布裠宅後
數十步有流水夏暑時策杖臨水盥手足行園囿歲
時祀其先人絮帽布單衣薦饋跪拜成禮余欲使畫
工以意髣髴畫之昔李公麟喜畫有顧陸遺思今公
麟死久矣恨莫能成吾意者姑為之贊曰幼安之賢
無以過人余獨何以為賢賢其明於知時審於處己
以能自全幼安之老歸自海東一畆之宫閉不求通
白帽布裠舞雩而風四時蒸嘗饋典必躬八十有四
蟬蜕而終少非魏人何以命之天之逸民
夫子贊(宋)米芾
孔子孔子大哉孔子孔子以前既無孔子孔子以後
更無孔子孔子孔子大哉孔子
聖檜贊(宋)米芾
煒東皇養白日御元氣昭道一動化機此檜植矯龍
怪挺雄質二千年敵金石紀治亂如一夕百代下蔭
圭璧
臧僖伯贊(明)方孝孺
戡禍彌亂世貴乎兵兵之所加治其既形心術之微
禍亂所自孰能治之諫臣之事在昔魯隠矢魚於棠
其事雖微其志已荒有臣僖伯憂其漸懈昌言正色
以訓以戒天稔其禍聞善不為鍾巫之難實兆於斯
聖之求諫匪曰觀美羣情既宣萬事畢理自以為智
厭棄人言篡弑將行至死不聞諫之不用鮮不忘國
我思若人中古遺直
孟獻子贊(明)方孝孺
世無材智不過於削非有仁人何以為國魯號多士
粲乎有文穆穆獻子其德可尊用侈國貧言利愈密
宣成之間苛政横出夫子是悼勢莫止之昌言在人
後世紀之乘馬之微雞豚不畜富有天下恒患不足
古稱盜臣或以為才我懷夫子莫知我哀
子臧贊(明)方孝孺
恒人於利錙銖必競亦獨何心力讓千乘仁義可樂
名節可尊肯取瓦礫棄遺璵璠簒弑紛紛孰非臣子
先生醜之恐其汚已高不忘世潔不亂倫大鎮社稷
為曹宗臣秦楚有王雄霸中國戰不足稱千載汙辱
去後取此疇能與偕以利易生彼何人哉
子家羈贊(明)方孝孺
魯有盜臣擅國自恣昭公寡謀躁以失位遜齊居晉
淹恤八年惟子家子奉以周旋自有可為謀猷甚遠
拒而不從卒以喪返使用其言動合事機豈其終身
棄國不歸久而彌恭困而無怨義不近名忠不避難
考德千載難乎其全夫子之節允也可傳晉文五臣
世嘉其績彼也以才夫子以德
諸葛武侯贊(明)方孝孺
漢治任法難乎大臣惟忠武公千載一人綜覈萬變
以義而動虎躍龍驤天下震恐極其智能亂不足平
天實厄之大勲無成成敗紛然處之甚暇論其所存
伊吕流亞古學不傳士氣益卑公心不忘百世之師
張詠贊(明)方孝孺
為政匪難患才之卑才優於事乃克有為惟忠定公
萬夫之傑屢剖郡符有聲烈烈威惠所被梁益其尤
坐鎮西南分天子憂時其寬嚴陽舒隂慘談笑指麾
奸強破膽豈惟善政可配古人卓行危言為世名臣
將相無功名隨身逝誰能使民廟祀百世乘鳳騎尾
公神在天嗟彼憸邪敢執公鞭
七忠贊(明)周應治
鐡鉉維物堅剛孰有逾鐡公以系姓豈天植耶見
事風生讞獄電決見器高廟才節昭揭薇垣餉師水
陸不忒城守東藩既破復飭懸板幾中淮陽逐北中
原寒心北平失色詎知天授大内自焚豈不戴天心
戀舊君顧盻難得妻子奚論雖膏鼎鑊忠稱帝閽舊
國有憾故園無家女亦貞義有識共嗟雄才揮霍勁
節孔嘉磨光日星撑持岱華
陳迪有殁而光有生而缺蘭爇芳存玉碎晶裂猗
與少保骯&KR1507;不羣起家辟召通籍詞林惠流海岱威
著南溟文昌八座眷亦殊焉受知國士為殷頑民一
醮靡改九死不臣身同子磔名共日赫氣壮山河血
化萇碧兩水明鏡雙橋落虹有祠峩然騰肅高風媿
彼奸䛕靦顔二天畹陵猶生玉潔蘭荃
胡子昭靖難入繼自其家事事非瞻烏何謂就義
原本皇祖精忠竪幟三十年間雷厲颷淬公性耿介
希古同流獻賦蜀都較史天球麾招莫動淮南寢謀
豈有他腸各為分憂大物既改有力負舟株連繩引
死又何求上酬國恩下謝從遊蜀有專祠各有遺休
丹心皓月萬古清秋
丁志芳泉不歸山雨不上天冰霜隨化金石謝堅
丈夫正氣獨往無前栗烈堅剛有折靡遷公起甲科
委質革朝風高烏府聲著吳橋同時黃練共效賈眺
刻核太至烽燧是挑北平日張境土日蹙一木莫支
嚮師而哭豈不能去鼠竄是恧豈不能臣鴟張其腹
潛遣妻子獨以身留我頭可截我節自遒節俠惠文
氣結蜃樓仁必有後天不謬悠勇足報主智能全嗣
埓彼鴟夷託後齊使龐復為丁忠且蒙謚赫赫御史
智勇具備
高巍惟辯襄節推孝移忠遼州既孝艾母何豐錄
用先朝建白摩空分王諸王眺策賈衷書請罷兵射
燕遺風從戎南潰羇旅于東墨守濟南與鐡同功寧
不如烏胡集于枯臣哉鄰哉艱難是扶豈如弁髦敝
因改圖詬彼管魏自甘溝塗冰心一賦慷慨丈夫高
山可仰青簡不汚
鄭華有蜮景隆殊寵專征金川失守賣主逢迎彼
狡童俊鎮江專城一矢未遺首豎降旌行人散地判
官下陳東平未蒞癯然經生驅車就難天為震驚力
疾戰死力擭瓊瑛螳怒胡益犬吠見貞彼李童子人
面強行孤忠論定仁廟有評誰曰傷勇振古之英
王省秩不必崇禄豈在膴恤緯憂深懷沙心苦秉
鐸雖微風教是主禄焉避難罷士儔伍齊黃之死難
端目紐其他族類皆繇掣肘非公生亂何嫌何咎升
斗君粟抱關君守明倫大呼觸柱碎首烈峻文山清
徹濟瀏祗成個是遑恤死所汨羅首陽同此遐舉
孟母祠贊(明)鄧原忠
古有胎教實謹厥初生焉而長學可緩歟學也者師
古訓是式日就月將允有令德懿惟孟母克教厥子
始而三遷慎厥攸止賢哉子輿孔孫是師師訓惟謹
母言敢違母也惟賢斷機以喻中途輟學曰猶此故
斷機難緒輟學曷成緝之熙之底於光明人誰無母
克教者稀間或有焉孰喻以機父而教子且有未全
矧為母者教何能專有母若孟厥子乃賢有子若孟
母德著焉知言養氣亦克允蹈教明性學治闡王道
人心斯正楊墨斯闢三聖是承允矣宏績著書七篇
垂訓遠而不有賢母曷克若兹峩峩嶧山鍾靈發祥
曰古邾國苖裔其昌斷機有碑曝書有臺肯搆肯堂
期爾後來我矢厥詞銘于堅石世為母者是傚是則
聖賢贊(有碑在歷城縣學)(明)陳鳳梧
伏羲贊於惟神聖繼天立極仰觀俯察卦爻斯畫
始造書契以代結繩開物成務萬古文明
神農贊聖皇繼作與天合德始嘗百草以濟夭札
農有耒耜市有交易澤被生民功垂無極
黃帝贊帝德通變神化宜民垂裳而治上乾下坤
井野分州迎日推筴百庶惟熙萬世作則
帝堯贊欽明揖遜德協萬邦巍乎成功煥乎文章
天地之文日月之光允執厥中道冠百王
帝舜贊重華協帝授受於唐惟精惟一濬哲文明
兩階干羽九韶鳳凰恭已南面萬世綱常
禹王贊文命四敷三聖一心有典有則克儉克勤
成功不伐善言則拜九州攸同萬世永賴
湯王贊勇知天錫聖敬日躋建中於民萬邦惟懷
顧諟明命肇修人紀垂裕後昆道統斯啟
文王贊文德之純於穆不已肅肅雝雝緝熙敬止
後天八卦昭如日星大哉易繫式開太平
武王贊丕顯文謨丕承武烈偃武修文天下大悦
丹書之受洪範之咨百王遺緒一代丕基
周公贊天生元聖道隆德備制禮作樂經天緯地
上承文武下啟孔顔功在萬世位參兩間
孔子贊道冠古今德配天地刪述六經垂憲萬世
統承羲皇源啟洙泗報德報功百王崇祀
顔子贊天稟純粹一元之春精金美玉和風慶雲
博文約禮超入聖門百王治法萬世歸仁
曾子贊守約而博學恕以忠聖門之傳獨得其宗
一貫之旨三省之功格致誠正萬世所崇
子思贊精一之傳誠明之學聖門嫡𣲖斯道有托
發育洋洋鳶飛魚躍慎獨之訓示我先覺
孟子贊哲人既萎亞聖斯作距詖闢邪正論諤諤
堯舜之性仁義之學烈日秋霜泰山喬嶽
山東通志卷三十五之七
