欽定四庫全書
山東通志卷十一之一
闕里志
闕里
聖居也尊聖之典歴代有加至
國朝而大備我
聖祖仁皇帝崇儒恢制我
皇上重道增儀穆穆皇皇超越千古所以然者何歟伏
讀
詔旨帝王之尊
聖尊其道也尊其道貴行其道居行道之任而能擴充
廣大達之政令雖去聖久遠而心源相接欽崇襃顯悉
由中心之誠服而治化日盛聖道斯尊大哉
王言作之君作之師一以貫之矣敬集是編溯淵源考
禮度徵詞章而郁郁乎文竊有以微窺
一人仰止之至意為宫牆重為俎豆光於戲豈易罄諸形
容哉作闕里志
闕里志一(聖蹟)
孔子世家
史記孔子名丘字仲尼其先宋人父叔梁紇母顔氏
以魯襄公二十二年庚戌之歲十一月庚子生孔子
於魯昌平鄉陬邑為兒嬉戲常陳俎豆設禮容及長
為委吏料量平為司職吏畜蕃息適周問禮於老子
既反而弟子益進昭公二十五年甲申孔子年三十
五而昭公奔齊魯亂於是適齊為高昭子家臣以通
乎景公公欲封以尼谿之田晏嬰不可公惑之孔子
遂行反乎魯定公元年壬辰孔子年四十三而季氏
強僭其臣陽虎作亂專政故孔子不仕而退修詩書
禮樂弟子彌衆九年庚子孔子年五十一公山不狃
以費畔季氏召孔子欲往而卒不行定公以孔子為
中都宰一年四方則之遂為司空又為大司寇十年
辛丑相定公會齊侯於夾谷齊人歸魯侵地十二年
癸卯使仲由為季氏宰墮三都收其甲兵孟氏不肯
墮成圍之不克十四年乙巳孔子年五十六攝行相
事誅少正卯與聞國政三月魯國大治齊人歸女樂
以沮之季桓子受之郊又不致膰俎於大夫孔子行
適衞主於子路妻兄顔濁鄒家適陳過匡匡人以為
陽虎而拘之既解還衞主蘧伯玉家見南子去適宋
司馬桓魋欲殺之又去適陳主司城貞子家居三歲
而反於衞靈公不能用晉趙氏家臣佛肸以中牟畔
召孔子孔子欲往亦不果將西見趙簡子至河而反
又主蘧伯玉家靈公問陳不對而行復如陳季桓子
卒遺言謂康子必召孔子其臣止之康子乃召冉求
孔子如蔡及葉楚昭王將以書社地封孔子令尹子
西不可乃止又反乎衞時靈公已卒衞君輙欲得孔
子為政而冉求為季氏將與齊戰有功康子乃召孔
子而孔子歸魯實哀公之十一年丁巳而孔子年六
十八矣然魯終不能用孔子孔子亦不求仕乃叙書
傳禮記刪詩正樂序易彖繫象說卦文言弟子蓋三
千焉身通六藝者七十二人十四年庚申魯西狩獲
麟孔子作春秋明年辛酉子路死於衞十六年壬戌
四月己丑孔子卒年七十三葬魯城北泗上弟子皆
服心喪三年而去惟子貢廬于墓上凡六年
太史公曰詩有之高山仰止景行行止雖不能至然
心嚮往之余讀孔氏書想見其為人適魯觀仲尼廟
堂車服禮器諸生以時習禮其家余低徊留之不能
去云天下君王至于賢人衆矣當時則榮没則已焉
孔子以布衣傳十餘世學者宗之自天子侯王中國
言六藝者折衷於夫子可謂至聖矣(史記孔子世家臚載甚詳而詞)
(多蕪雜至有不可為訓者今從朱子刪本附以太史公論贊庶幾純粹以精焉復博採事蹟作孔子年譜)
(以史記之次第為經而採經傳家語子史之言以為緯略其習見斥其不經有不可以歲月稽者姑缺之)
(所載各條與闕里舊志綱目前編稍異不敢執以為是惟網羅故籍各紀其所信從者而已)
年譜
周靈王二十一年(魯襄公二十二年)庚戌十有一月庚子孔
子生(史記孔子名丘字仲尼其先宋人父叔梁紇母顔氏以魯襄公二十二年庚戌之歲十一月庚)
(子生孔子於魯昌平鄉陬邑無按孔氏成湯之後周武王伐紂封微子啟於宋啟子傳弟衍是為微仲)
(仲傳世及煬公熙熙生弗父何遜國於弟厲公弗父何以下世為宋卿何生宋父周周生世父勝勝生正)
(考父考父生孔父嘉五世親盡别為公族故後以孔為氏焉孔父生木金父木金父生睪夷夷生防叔防)
(叔避華氏之禍奔魯防叔生伯夏伯夏生叔梁紇為陬邑大夫初娶魯施氏無子庶子伯皮以足疾不嗣)
(乃求婚顔氏禱於尼邱得孔子生而首上圩頂因名曰丘初有麟吐玉書於闕里其文曰水精之子繼衰)
(周而為素王至是為聖兆云)
靈王二十二年(襄公二十三年)辛亥孔子年二歲
靈王二十三年(襄公二十四年)壬子孔子年三歲父叔梁紇
卒葬於防(家語孔子三歲而叔梁紇卒葬於防)
靈王二十四年(襄公二十五年)癸丑孔子年四歲
靈王二十五年(襄公二十六年)甲寅孔子年五歲
靈王二十六年(襄公二十七年)乙卯孔子年六歲(史記孔子為兒嬉戲)
(常陳俎豆設禮容)
靈王二十七年(襄公二十八年)丙辰孔子年七歲(弟子顔路生)
景王元年(襄公二十九年)丁巳孔子年八歲
景王二年(襄公三十年)戊午孔子年九歲
景王三年(襄公三十一年)己未孔子年十歲(弟子仲由生)
景王四年(昭公元年)庚申孔子年十一歲
景王五年(昭公二年)辛酉孔子年十二歲(弟子漆雕開生)
景王六年(昭公三年)壬戌孔子年十三歲
景王七年(昭公四年)癸亥孔子年十四歲
景王八年(昭公五年)甲子孔子年十五歲(論語吾十有五而志於學)
景王九年(昭公六年)乙丑孔子年十六歲(弟子閔損生)
景王十年(昭公七年)丙寅孔子年十七歲(史記是歲季武子卒平子嗣立)
景王十一年(昭公八年)丁卯孔子年十八歲
景王十二年(昭公九年)戊辰孔子年十九歲娶宋开官氏
景王十三年(昭公十年)己巳孔子年二十歲仕魯為委吏
子鯉生(史記孔子嘗為委吏料量平魚家語孔子娶於宋之升官氏一歲而生伯魚之生也魯)
(昭公以鯉魚賜孔子榮君之貺故因以名曰鯉而字伯魚)
景王十四年(昭公十一年)庚午孔子年二十一歲為司職
吏(史記孔子嘗為司職吏畜蕃息)
景王十五年(昭公十二年)辛未孔子年二十二歲
景王十六年(昭公十三年)壬申孔子年二十三歲
景王十七年(昭公十四年)癸酉孔子年二十四歲母顔氏
卒合葬於防(禮記孔子既合葬於防曰吾聞之古也墓而不墳今丘也東西南北之人也不)
(可以弗識也於是封之崇四尺)
景王十八年(昭公十五年)甲戌孔子年二十五歲
景王十九年(昭公十六年)乙亥孔子年二十六歲(禮記孔子既祥)
(五日彈琴而不成聲十日而成笙歌)
景王二十年(昭公十七年)丙子孔子年二十七歲秋問官
於郯子(左傳秋郯子來朝公與之宴昭子問焉曰少昊氏烏名官何故也對曰吾祖也我知之昔)
(黃帝氏以雲紀故為雲師而雲名炎帝氏以火紀故為火師而火名共工氏以水紀故為水師而水名大)
(昊氏以龍紀故為龍師而龍名其義一也我高祖少昊摯之立也鳳鳥適至故紀于鳥為鳥師而鳥名鳳)
(鳥氏歴正也玄鳥氏司分者也伯趙氏司至者也青鳥氏司啟者也丹鳥氏司閉者也祝鳩氏司徒也雎)
(鳩氏司馬也鳴鳩氏司空也爽鳩氏司寇也鶻鳩氏司事也五鳩鳩民者也五雉為五工正利器用正度)
(量夷民者也九扈為九農正扈民無淫者也自顓頊氏以來不能紀遠乃紀於近為民師而命以民事則)
(不能故也孔子聞之見于郯子而學之既而告人曰吾聞之天子失官學在四夷猶信家語孔子之郯)
(遭程子於塗傾蓋而語終日甚相親顧謂子路曰取束帛以贈先生子路屑然對曰由聞之士不中門見)
(女嫁無媒君子不以交禮也有間顧謂子路子路又對如初孔子云由詩不云乎有美一人清揚婉兮邂)
(逅相遇適我願兮今程子天下賢士也於斯不贈則終身不能見也小子行之)
景王二十一年(昭公十八年)丁丑孔子年二十八歲
景王二十二年(昭公十九年)戊寅孔子年二十九歲
景王二十三年(昭公二十年)己卯孔子年三十歲自魯適
周問禮於老耼訪樂於萇弘既反而弟子益進是歲
冬齊景公適魯使大夫晏嬰迎孔子而見之(弟子冉雍冉求)
(商瞿梁鱣生禮家語孔子謂南宫敬叔曰吾聞老耼博古知今通樂之原明道德之歸則吾師也今將)
(往矣對曰謹受命遂言于魯君與孔子車一乘馬二匹豎子侍御敬叔與俱至周問禮於老耼訪樂於萇)
(弘歴郊社之所考明堂之則察廟朝之度於是喟然歎曰吾乃知周公之聖與周之所以王也及去老子)
(送之曰吾聞富貴者送人以財仁者送人以言吾雖不能富貴而竊仁者之號請送子以言乎凡當今之)
(士聰明深察而近于死者好譏議人者也博辯弘遠而危其身者好𤼵人之惡者也無以有已為人子者)
(母以惡已為人臣者孔子曰敬奉教曰孔叢子夫子適周見萇弘言終退萇弘語劉文公吾觀仲尼有)
(聖人之表河目而隆顙黃帝之形貌也修肱而龜背長九尺有六寸成湯之容體也然言稱先王躬履謙)
(讓洽聞強記博物不窮抑亦聖人之興者乎劉子曰方今周室衰微而諸侯力争孔丘布衣聖將安施萇)
(弘曰堯舜文武之道或弛而墜禮樂崩喪亦正其統紀而已矣既而夫子聞之曰吾豈敢哉亦好禮樂者)
(也之家語孔子觀乎明堂覩四門墉有堯舜之容桀紂象而各有善惡之狀興廢之誡焉又有周公相)
(成王抱之負斧扆南面以朝諸侯之圖焉孔子徘徊而望之謂從者曰此周之所以盛也夫明鏡所以察)
(形往古所以知今人主不務襲迹于其所以安存而忽怠所以危亡未有異于却步而求及前人也豈不)
(惑哉有又孔子觀周遂入太祖后稷之廟廟堂右階之前金人焉三緘其口而銘其背曰古之慎言人)
(也戒之哉無多言多言多敗無多事多事多患安樂必戒無行所悔勿謂何傷其禍將長勿謂何害其禍)
(將大勿謂何殘其禍將然勿謂不聞神將伺人滔滔不滅炎炎若何涓涓不壅終為江河綿綿不絶或成)
(網羅毫末不扎將尋斧柯誠能慎之福之根也曰是何傷禍之門也強梁者不得其死好勝者必遇其敵)
(盜憎主人民怨其上君子知天下之不可上也故下之知衆人之不可先也故後之温恭慎德使人慕之)
(執雌持下人莫踰之人皆趨彼我猶守此人皆惑之我獨不徙内蔵我智不示人技我雖尊高人弗我害)
(誰能如此江海雖左長於百川以其卑也天道無親而能下人戒之哉孔子既讀斯文也顧謂弟子曰小)
(子識之此言實而中情而信詩云戰戰兢兢如臨深淵如履薄冰行身如此豈以口過患哉史記孔子)
(自周反乎魯弟子稍益進焉曰左傳齊侯田於沛招虞人以弓不進公使執之辭昔我先君之田也旃)
(以招大夫弓以招士皮冠以招虞人臣不見皮冠故不敢進乃舍之仲尼曰守道不如守官史記齊景)
(公與晏嬰狩因入魯景公問孔子曰昔秦穆公國小處僻其霸何也對曰秦國雖小其志大處雖僻行中)
(正身舉五羖爵之大夫起纍紲之中與語三日授之以政以此取之雖王可也其霸小矣景公悦左傳)
(鄭子産有疾謂子太叔曰我死子必為政唯有德者能以寬服民其次莫如猛夫火烈民望而畏之故鮮)
(死焉水懦弱民狎而玩之則多死焉故寬難疾數月而卒太叔為政不忍猛而寬鄭國多盜取人於雈苻)
(之澤太叔悔之曰吾早從夫子不及此興徒兵以攻雈苻之盜盡殺之盜少止仲尼曰善哉政寬則民慢)
(慢則糾之以猛猛則民殘殘則施之以寬寬以濟猛猛以濟寬政是以和詩曰民亦勞止汔可小康惠此)
(中國以綏四方施之以寬也毋從詭隨以謹無良式遏寇虐憯不畏明糾之以猛也柔遠能邇以定我王)
(平之以和也又曰不競不絿不剛不柔布政優優百禄是遒和之至也及子産卒仲尼聞之出涕曰古之)
(遺愛也)
景王二十四年(昭公二十一年)庚辰孔子年三十一歲(弟子顔回)
(高柴巫馬施生)
景王二十五年(昭公二十二年)辛巳孔子年三十二歲(弟子端木)
(賜生)
敬王元年(昭公二十三年)壬午孔子年三十三歲
敬王二年(昭公二十四年)癸未孔子年三十四歲(是歲春孟僖子卒)
(左傳昭公七年九月公至自楚孟僖子病不能相禮乃講學之苟能禮者從之及其將死也召其大夫曰)
(禮人之幹也無禮無以立吾聞將有達者曰孔丘聖人之後也而滅于宋其祖弗父何以有宋而授厲公)
(及正考父佐戴武宣三命滋益共故其鼎銘曰一命而僂再命而傴三命而俯循牆而走亦莫余敢侮饘)
(于是粥于是以餬余口其共也如是臧孫紇有言曰聖人有明德者若不當世其後必有達人今其將在)
(孔丘乎我若獲没必屬說與何忌于夫子使事之而學禮焉以定其位故孟懿子與南宫敬叔師事仲尼)
(仲尼曰能補過者君子也詩曰君子是則是效孟僖子可則效已矣)
敬王三年(昭公二十五年)甲申孔子年三十五歲是歲秋昭
公奔齊魯亂孔子適齊為高昭子家臣以通乎景公
(史記季平子與郈昭伯以鬭雞故得罪魯昭公昭公率師擊平子平子與孟氏叔孫氏三家共攻昭公昭)
(公師敗奔於齊齊處昭公乾侯其後頃之魯亂孔子適齊為高昭子家臣欲以通乎景公與齊大師語樂)
(聞韶音學之三月不知肉味齊人稱之接家語孔子在齊舍於外館景公造焉賓主之辭既而左右白)
(曰周使適至言先王廟災景公復問災何王之廟也孔子曰必釐王之廟公曰何以知之曰釐王變文武之制)
(而作玄黃華麗之飾宫室崇峻輿馬奢侈而弗可振故天殃所以加其廟焉俄頃果報釐王廟災景公驚)
(起再拜曰善哉聖人之智過人遠矣何又孔子在齊齊大旱春飢景公問于孔子曰如之孔子曰凶年)
(則乘駑馬力役不興馳道不修祈以幣王祭祀不懸祀以下牲此賢君自貶以救民之禮也又孔子見)
(齊景公公說焉請置廪邱之邑以為養孔子辭而不受出謂弟子曰吾聞君子當功受賞今吾言於齊君)
(君未之有行而賜吾邑其不知丘也亦甚矣)
敬王四年(昭公二十六年)乙酉孔子年三十六歲居齊
敬王五年(昭公二十七年)丙戌孔子年三十七歲(弟子原憲樊須生)
(左傳昭公二十七年吳使延州來季子聘於上國博檀弓延陵季子適齊於其反也其長子死葬於嬴)
(之間孔子曰延陵季子吳之習於禮者也往而觀其葬焉其坎深不至於泉其斂以時服既葬而封廣輪)
(揜坎其高可隠也既封左袒右還其封且號者三曰骨肉歸復於土命也若䰟氣則無不之也無不之也)
(而遂行孔子曰延陵季子之於禮也其合矣乎)
敬王六年(昭公二十八年)丁亥孔子年三十八歲居齊
敬王七年(昭公二十九年)戊子孔子年三十九歲居齊
敬王八年(昭公三十年)己丑孔子年四十歲(弟子澹臺滅明生)
敬王九年(昭公三十一年)庚寅孔子年四十一歲居齊(弟子秦商)
(陳亢生)
敬王十年(昭公三十二年)辛卯孔子年四十二歲自齊返魯
(是歲魯昭公卒欲史記齊景公復問政孔子曰政在節財景公悦將以尼谿之田封孔子晏嬰不可異)
(日景公止孔子曰奉子以季氏吾不能以季孟之間待之又曰吾老矣弗能用也孔子遂行反乎魯按)
(鄆城縣志尼谿即廩邱)
敬王十一年(定公元年)壬辰孔子年四十三歲在魯(弟子公西)
(赤生)
敬王十二年(定公二年)癸巳孔子年四十四歲在魯(弟子有若)
(生)
敬王十三年(定公三年)甲午孔子年四十五歲在魯(弟子卜商)
(生)
敬王十四年(定公四年)乙未孔子年四十六歲在魯(弟子言偃)
(生)
敬王十五年(定公五年)丙申孔子年四十七歲是歲夏季
平子卒桓子嗣立時季氏強僭其臣陽貨作亂專政
孔子不仕而退脩詩書禮樂弟子彌衆(弟子曾參顔辛生史記)
(季桓子穿井得土缶中若羊問仲尼曰得狗仲尼曰以丘所聞羊也丘聞之木石之怪䕫㒺兩水之怪龍)
(罔象土之怪墳羊聘國語吳伐越墮會稽獲骨焉節專車吳子使來好且問之仲尼曰無以吾命賓𤼵)
(幣於大夫及仲尼仲尼爵之既徹俎而燕客執骨而問曰敢問骨何為大孔子曰丘聞之昔禹致羣臣於)
(會稽之山防風氏後至禹殺而戮之其骨節專車此為大矣客曰敢問誰守為神仲尼曰山川之靈足以)
(紀綱天下者其守為神社稷之守為公侯皆屬於王者客曰防風氏何守也仲尼曰汪芒氏之君也守封)
(嵎之山者也為漆姓在虞夏為防風氏商為汪芒氏于周為長狄今為大人客曰人長之極幾何孔子曰)
(焦僥氏長三尺短之至也長者不過十之數之極也史記桓子嬖臣曰仲梁懷與陽虎有隙陽虎欲逐)
(懷公山不狃止之其秋懷益驕陽虎執懷桓子怒陽虎因囚桓子與盟而釋之陽虎由此益輕季氏季氏)
(亦僭於宫室陪臣執國政是以魯自大夫以下皆僭離於正道故孔子不仕退而修詩書禮樂弟子彌衆)
(至自遠方莫不受業焉)
敬王十六年(定公六年)丁酉孔子年四十八歲在魯
敬王十七年(定公七年)戊戌孔子年四十九歲在魯(弟子顓孫)
(師生)
敬王十八年(定公八年)己亥孔子年五十歲在魯(弟子宓不齊生)
(三史記公山不狃不得意於季氏因陽虎為亂欲廢桓之嫡更立其庶孽陽虎素所善者遂執季桓子)
(桓子詐之得脱)
敬王十九年(定公九年)庚子孔子年五十一歲夏公山弗
狃以費畔季氏召孔子欲往而卒不行定公以孔子
為中都宰一年四方皆則之(弟子顔高冉孺伯虔曹䘏叔仲會生史記公)
(山不狃以費叛季氏使人召孔子孔子循道彌久温温無所試莫能已用欲往而卒不行其後定公以孔)
(子為中都宰一年四方皆則之由中都宰為司空由司空為大司寇家語孔子初仕為中都宰制為養)
(生送死之節長幼異食強弱異任男女别途路無拾遺器不雕偽市不二價為四寸之棺五寸之槨因邱)
(陵為墳不封不樹行之一年而四方之諸侯則焉定公謂孔子曰學子此法以治魯國何如孔子對曰雖)
(天下可平何但魯國而已哉)
敬王二十年(定公十年)辛丑孔子年五十二歲春由中都
宰為司空進為大司寇夏相定公會齊侯于夾谷齊
人歸魯侵地(家語孔子為司空乃别五土之性而物各得其所生之宜咸得厥所先時季氏)
(葬昭公於墓道之南孔子溝而合諸墓焉謂季桓子曰貶君以彰已罪非禮也今合之所以掩夫子之不)
(臣由司空為魯大司寇設法而不用無姦民命韓詩外傳受命者必以其祖命之孔子為魯司寇之曰)
(宋公之子弗甫有孫魯孔丘命爾為司寇孔子曰弗甫敦及厥辟將不堪公曰不妄家語孔子為魯司)
(寇與於蜡既賓事畢乃出遊于觀之上喟然而歎言偃侍曰夫子何歎也孔子曰昔大道之行與三代之)
(英吾未之逮也而有志焉大道之行天下為公選賢與能講信修睦故人不獨親其親不獨子其子老有)
(所終壯有所用矜寡孤疾皆有所養貨惡其棄於地不必蔵於已力惡其不出於身不必為人是以姦謀)
(閉而不興盜竊亂賊不作故外戶而不閉謂之大同今大道既隠天下為家各親其親各子其子貨則為已力)
(則為人大夫世及以為常城郭溝池以為固禹湯文武成王周公由此而選未有不謹於禮禮之所興與天地)
(並如有不由禮而在位者則以為殃言偃復問曰如此乎禮之急也孔子曰夫禮先王所以承天之道以)
(治人之情列于鬼神達于喪祭鄉射冠婚朝聘故聖人以禮示之則天下國家可得以禮正矣又孔子)
(為魯司寇斷獄訟皆進衆議者而問之曰子以為奚若某以為何若皆曰云云如是然後夫子曰當從某)
(子幾是月又孔子為大司寇有父子訟者孔子同狴執之三不别其父請止夫子赦之季孫聞之不說)
(曰司寇欺余曩告余曰國家必先以孝今戮一不孝以教民孝不亦可乎而又赦之何哉冉有以告孔子)
(喟然歎曰嗚呼上失其道而殺其下非禮也不教以孝而聽其獄是殺不辜也三軍大敗不可斬也獄犴)
(不治不可刑也何者上教之不行罪不在民故也夫慢令謹誅賊也徵斂無時暴也不誡責成虐也政無)
(此三者然後刑可即也書云義刑義殺勿庸以即女心惟曰未有順事言必教而後刑也既陳道德以先)
(服之而猶不可尚賢以勸之又不可即廢之又不可而後以威憚之若是三年而百姓正矣其有邪民不)
(從化者然後待之以刑則民皆知罪矣詩云天子是毗俾民不迷是以威厲而不試刑措而不用史記)
(定公十年春及齊平齊大夫言於景公曰魯用孔丘其勢危齊乃使使告魯為好會會于夾谷魯定公且)
(以乘車好往孔子攝相事曰臣聞有文事者必有武備有武事者必有文備古者諸侯出疆必具官以從)
(請具左右司馬於左傳夏公會齊侯於祝其實夾谷孔丘相犂彌言齊侯曰孔丘知禮而無勇若使萊)
(人以兵刦魯侯必得志焉齊侯從之孔丘以公退曰士兵之兩君合好而裔夷之俘以兵亂之非齊君所)
(以命諸侯也裔不謀夏夷不亂華俘不干盟兵不逼好於神為不祥於德為愆義於人為失禮君必不然)
(齊侯聞之遽辟之將盟齊人加於載書曰齊師出境而不以甲車三百乘從我者有如此盟孔子使兹無)
(還揖對曰而不返我汶陽之田吾以共命者亦如之齊侯將享公孔丘謂梁邱據曰齊魯之故吾子何不)
(聞焉事既成矣而又享之是勤執事也且犧象不出門嘉樂不野合饗而既具是棄禮也若其不具用粃)
(稗也用粃稗君辱棄禮名惡子盍圖之夫享所以昭德不昭不如其已也乃不果享史記景公歸而大)
(恐告其羣臣曰魯以君子之道輔其君而子獨以夷狄之道教寡人使得罪于魯君為之奈何有司進對)
(曰君子有過則謝以質小人有過則謝以文君若憚之則謝以實於是齊侯乃歸所侵魯之鄆讙汶陽龜)
(隂之田以謝過)
敬王二十一年(定公十一年)壬寅孔子年五十三歲仕魯
敬王二十二年(定公十二年)癸卯孔子年五十四歲夏使
仲由為季氏宰墮三都收其甲兵叔孫氏墮郈季氏
墮費孟氏不肯墮成圍之不克(弟子公孫龍生公家語孔子言於定曰)
(臣聞家不蔵甲大夫無百雉之城古之制也今三家過制請皆損之左傳仲由為季氏宰將墮三都於)
(是叔孫氏墮郈季氏將墮費公山不狃叔孫輒率費人以襲魯公與三子入于季氏之宫登武子之臺費)
(人攻之弗克入及公側孔子命申句須樂頎下伐之費人北國人追之敗諸姑蔑二子奔齊遂墮費將墮)
(成公斂處父謂孟孫曰墮成齊人必至于北門且成孟氏之保障也無成是無孟氏也子偽不知我將弗)
(墮冬十二月公圍成弗克)
敬王二十三年(定公十三年)甲辰孔子年五十五歲仕魯
敬王二十四年(定公十四年)乙巳孔子年五十六歲攝行
相事誅少正卯與聞國政三月魯國大治齊人歸女
樂季桓子受之三日不朝郊又不致膰於大夫孔子
遂適衞主於顔濁鄒家(史記定公十四年孔子由大司寇攝行相事有喜色門人)
(曰聞君子禍至不懼福至不喜孔子曰有是言也不曰樂其以貴下人乎於是誅魯大夫亂政者少正卯)
(與聞國政三月粥羔豚者弗飾賈男女行者别於塗塗不拾遺四方之客至於邑者不求有司皆予之以)
(歸誅家語孔子為魯司寇攝行相事於是朝政七日而亂政大夫少正卯戮之於兩觀之下尸於朝三)
(日子貢進曰夫少正卯魯之聞人也今夫子為政而始誅之或者為失乎孔子曰居吾語汝天下有大惡)
(者五而盜竊不與焉一曰心逆而險二曰行僻而堅三曰言偽而辯四曰記醜而博五曰順非而澤此五)
(者有一於人則不免君子之誅而少正卯皆兼有之其居處足以掫徒成黨其談說足以飾襃熒衆其強)
(禦足以反是獨立此乃人之奸雄者也不可以不除又初魯之販羊有沈猶氏者常朝飲其羊以詐市)
(人有公慎氏者妻淫不制有慎潰氏者奢侈踰法魯之鬻六畜者飾偽以儲價孔子之為政也則沈猶氏)
(不敢朝飲其羊公慎氏出其妻慎潰氏越境而徙三月則鬻牛馬者不儲價賣羔豚者不加飾男女行者)
(别於途道不拾遺男尚忠信女尚貞順四方客至於邑不求有司皆如歸焉其初國人謗之曰麛裘而鞞)
(投之無戾鞞之麛裘投之無郵既而誦之曰衮衣章甫實獲我有章甫衮衣惠我無私史記齊人聞而)
(懼曰孔子為政必霸霸則吾地近焉我之為先并矣盍致地焉犂鉏曰請先嘗沮之沮之而不可則致地)
(庸遲乎於是選齊國中女子好者八十人皆衣文衣而舞康樂文馬三十駟遺魯君陳女樂文馬於魯城)
(南高門外季桓子微服往觀再三將受乃語魯君為周道游往觀終日怠於政事子路曰夫子可以行矣)
(孔子曰魯今且郊如致膰于大夫則吾猶可以止桓子卒受齊女樂三日不聽政郊又不致膰俎于大夫)
(孔子遂行宿于屯而師已送曰夫子則非罪孔子曰吾歌可夫歌曰彼婦之口可以出走彼婦之謁可以)
(死敗蓋優哉游哉維以卒歲師已返桓子曰孔子亦何言師已以實告桓子喟然歎曰夫子罪我以羣婢)
(也夫山琴操季桓子受女樂孔子欲諫不得退而望魯龜作龜山操以喻季氏若龜山之蔽魯也曰予)
(欲望魯兮龜山蔽之手無斧柯奈龜山何鄒史記孔子去魯遂適衞主於子路妻兄顔濁家)
敬王二十五年(定公十五年)丙午孔子年五十七歲去衞
將適陳過匡匡人以為陽虎而拘之既解還衞主蘧
伯玉家見南子復去衞過曹去曹適宋司馬桓魋欲
殺之去適陳主司城貞子家(史記衞靈公問孔子居魯得禄幾何對曰奉粟)
(六萬衞人亦致粟六萬居頃之或譖孔子於衞靈公靈公使公孫余假一出一入孔子恐獲罪焉居十月)
(去衞將適陳過匡顔刻為僕以其策指之曰昔吾入此由彼缺也匡人聞之以為魯之陽虎陽虎常暴匡)
(人於是遂止孔子孔子狀類陽虎拘焉五日孔子使從者為甯武子臣於衞然後得去家語孔子過匡)
(匡人簡子以甲士圍之子路怒奮戟將與戰孔子止之曰惡有修仁義而不免士俗之惡者乎夫詩書之)
(不講禮樂之不習是丘之過也若以述先王好古法而為咎者則非丘之罪也命也夫由歌予和若子路)
(彈琴而歌孔子和之曲三終匡人解甲而罷靈史記孔子去匡即過蒲月餘返乎衞主蘧伯玉家公夫)
(人有南子者使人謂孔子曰四方之君子不辱欲與寡君為兄弟者必見寡小君寡小君願見孔子辭謝)
(不得已而見之夫人在絺帷中孔子入門北面稽首夫人自帷中再拜環珮玉聲璆然孔子曰吾鄉為弗)
(見見之禮答焉出史記孔子居衞靈公與夫人同車宦者雍渠參乘使孔子為次乘招摇市過之孔子)
(曰吾未見好德如好色者也于是醜之去衞過曹是歲魯定公卒孔子去曹適宋與弟子習禮大樹下宋)
(司馬桓魋欲殺孔子拔其樹孔子去弟子曰可以速矣孔子曰天生德於予桓魋其如予何適鄭遂至陳)
(主於司城貞子家)
敬王二十六年(哀公元年)丁未孔子年五十八歲居陳(史記)
(孔子主司城貞子家歲餘吳王夫差伐陳取三邑而去國語仲尼在陳有隼集于陳侯之庭而死楛矢)
(貫之石砮其長尺有咫陳湣公使人以隼如仲尼之館問之仲尼曰隼之來也遠矣此肅慎氏之矢也昔)
(武王克商通道於九夷八蠻使各以其方賄來貢使無忘職業於是肅慎氏貢楛矢石砮長尺有咫先王)
(欲昭其令德之致遠也以示後人使永監焉故名其括曰肅慎氏之貢矢以分大姬配虞胡公而封諸陳)
(古者分同姓以珍玉展親也分異姓以遠方之職貢使無忘服也故分陳以肅慎氏之貢君若使有司求)
(諸故府其可得也使求得之金櫝如之)
敬王二十七年(哀公二年)戊申孔子年五十九歲去陳過
蒲反於衞衞靈公不用晉趙氏家臣佛肸以中牟畔
召孔子孔子欲往亦不果將西見趙簡子至河而反
又主蘧伯玉家衞靈公問陳不對而行復如陳(史記孔子)
(居陳三歲會晉楚争疆更伐陳及吳侵陳陳常被寇於是去陳過蒲會公叔氏以蒲叛蒲人止孔子弟子)
(有公良孺者以私車五乘從孔子其為人長賢有勇力謂曰吾昔從夫子遇難於匡今又遇難於此命也)
(已吾與夫子再罹難寧鬭而死鬭甚疾蒲人懼謂孔子曰苟毋適衞吾出子與之盟出孔子東門孔子遂)
(適衞子貢曰盟可負耶孔子曰要盟也神不聽衞靈公聞孔子來喜郊迎問曰蒲可伐乎對曰可靈公曰)
(吾大夫以為不可今蒲衞之所以待晉楚也以衞伐之無乃不可乎孔子曰其男子冇死之志婦人有保)
(西河之志吾所伐者不過四五人靈公曰善哉不伐蒲靈公老怠於政不用孔子孔子行佛肸為中牟宰)
(趙簡子攻范中行氏伐中牟佛肸畔使人召孔子孔子欲往不果行史記孔子學鼓琴于師襄子十日)
(不進師襄子曰可以益矣孔子曰丘已習其曲矣未得其數也有間曰已習其數可以益矣孔子曰丘未)
(得其志也有問曰已習其志可以益矣孔子曰丘未得其為人也有間曰有所穆然深思焉有所怡然高)
(望而遠志焉曰丘得其為人黯然而黑頎然而長眼辟如望羊心如王四國非文王其誰能為此也師襄子)
(席再拜曰師蓋云文王操也孔子既不得用於衞將西見趙簡子至于河而聞竇鳴犢舜華之死也臨河)
(而歎曰美哉水洋洋乎丘之不濟此命也夫子貢趨而進曰敢問何謂也孔子曰竇鳴犢舜華晉國之賢)
(大夫也趙簡子未得志之時須此兩人而後從政及其已得志而殺之乃從政丘聞之也刳胎殺夭則麒)
(麟不至其郊竭澤涸魚則蛟龍不合隂陽覆巢毁卵則鳳凰不翔何則君子諱傷其類也夫鳥獸之於不)
(義也尚知避之而況乎丘哉乃還息乎陬鄉作息陬操以哀之而反乎衞入主蘧伯玉家水經註孔子)
(適趙臨河不濟歎而作歌曰狄水衍兮風揚波舟楫顛倒更相加歸來歸來胡為斯孔叢子息鄹操曰)
(周道衰微禮樂陵遲文武既墜吾將安歸周遊天下靡邦可依鳳凰不識珍寳梟鴟眷焉顧之慘然心悲)
(巾車命駕將適唐都黃河洋洋攸攸之魚臨津不濟還轅息鄹傷子道窮哀彼無辜翺翔於衞復我舊廬)
(從吾所好其樂只且之史記他日靈公問兵陳孔子曰俎豆之事則常聞軍旅之事未之學也明日與)
(孔子語見蜚鴻仰視之色不在孔子孔子遂行復如陳夏衞靈公卒立孫輒是為衞出公六月趙鞅内太)
(子蒯瞶於戚)
敬王二十八年(哀公三年)己酉孔子年六十歲居陳是歲
秋季桓子卒康子代立遺言謂康子必召孔子其臣
止之康子乃召冉求(史記哀公三年齊助衞圍戚以太子蒯瞶在故也夏魯桓釐廟)
(燔魯家語孔子在陳陳湣公就之燕遊焉行路之人云司鐸災及宗廟以告孔子子曰所及者其桓僖)
(之廟公曰何以知之子曰禮祖有功而宗有德故不毁其廟焉今桓僖之親盡矣又功德不足以存其廟)
(而魯不毁是以天災加之三日魯使至問焉則桓僖也湣公謂子貢曰吾乃今知聖人之可貴對曰君今)
(知之可矣未若專其道而行其化之善也幾史記秋季桓子病輦而見魯城喟然歎曰昔此國興矣以)
(吾獲罪於孔子故不興也顧謂其嗣康子曰我即死若必相魯相魯必召仲尼後數日桓子卒康子代立)
(已葬欲召仲尼公之魚曰昔吾先君用之不終終為諸侯笑今又用之倘不能終是再為諸侯笑康子曰)
(則誰召而可曰必召冉求於是使使召冉求冉求將行孔子曰魯人召求非小用之將大用之也是日孔)
(子有歸歟之歎子貢知孔子思歸送冉求因誡曰即用以孔子為招云)
敬王二十九年(哀公四年)庚戌孔子年六十一歲自陳遷
於蔡(史記哀公四年孔子自陳遷於蔡)
敬王三十年(哀公五年)辛亥孔子年六十二歲居蔡(是歲秋齊)
(景公卒)
敬王三十一年(哀公六年)壬子孔子年六十三歲自蔡如
葉復返蔡楚子遣使來聘孔子阨於陳蔡之間至楚
楚昭王將以書社地封孔子令尹子西不可乃止又
反乎衞(史記孔子自蔡如葉葉公問政孔子曰政在來遠附邇他日葉公問孔子於子路子路不)
(對孔子去葉反乎蔡三有遇長沮桀溺荷條丈人事史記孔子遷于蔡歲吳伐陳楚救陳軍於城父)
(聞孔子在陳蔡之間楚使人聘孔子孔子將往拜禮陳蔡大夫謀曰孔子賢者所譏刺皆中諸侯之疾今)
(日久留陳蔡之間諸大夫所設行皆非仲尼之意今楚大國也來聘孔子孔子用於楚則陳蔡用事大夫)
(危矣於是乃相與𤼵徒役圍孔子於野不得行絶糧從者病莫能興孔子講誦絃歌不衰孔子知弟子有)
(愠心乃召子路而問焉曰詩云匪兕匪虎率彼曠野吾道非耶吾何為於此子路曰意者吾未仁耶人之)
(不我信也意者吾未智耶人之不我行也孔子曰有是乎由譬使仁者而必信安有伯夷叔齊使智者而)
(必行安有王子比干子路出子貢入見孔子曰賜詩云匪兕匪虎率彼曠野吾道非耶吾何為於此子貢)
(曰夫子之道至大也故天下莫能容夫子夫子盍少貶焉孔子曰賜良農能稼而不能為穡良工能巧而)
(不能為順君子能修其道綱而紀之統而理之而不能為容今爾不修爾道而求為容賜而志不遠矣子)
(貢出顔回入見孔子曰詩云匪兕匪虎率彼曠野吾道非耶吾何為於此顔淵曰夫子之道至大故天下)
(莫能容雖然夫子推而行之不容何病不容然後見君子夫道之不修也是吾醜也夫道既已大修而不)
(用是有國者之醜也不容何病不容然後見君子孔子欣然而笑曰有是哉顔氏之子使爾多財吾為爾)
(宰於是使子貢至楚楚昭王興師迎孔子然後得免昭王將以書社地七百里封孔子楚令尹子西曰王)
(之使使諸侯有如子貢者乎曰無有王之輔相有如顔回者乎曰無有王之將率有如子路者乎曰無有)
(王之官尹有如宰子者乎曰無有且楚之祖封于周號為子男五十里今孔丘述三王之法明周召之業)
(王若用之則楚安得世世堂堂方數千里乎夫文王土在豐武王在鎬百里之君卒王天下今使孔丘得據)
(壤賢弟子為佐非楚之福也昭王乃止其秋楚昭王卒於城父孔子自楚反乎衞按顔子已先一歲卒)
(不應同與斯難考論語在陳絶糧當在哀公二年去衞適陳顔子二十九歲時也附攷)
敬王三十二年(哀公七年)癸丑孔子年六十四歲居衞衞
君輒欲得孔子為政(史記哀公七年吳與魯會繒徵百牢太宰嚭召季康子季康子)
(使子貢往然後得已孔子曰魯衞之政兄弟也是時衞君輒父不得立在外諸侯數以為讓而孔子弟子)
(多仕於衞衞君欲得孔子為政子路曰衞君待子而為政子將奚先子曰必也正名乎)
敬王三十三年(哀公八年)甲寅孔子年六十五歲居衞
敬王三十四年(哀公九年)乙卯孔子年六十六歲居衞(是歲)
(夫人开官氏卒於魯)
敬王三十五年(哀公十年)丙辰孔子年六十七歲居衞(禮記)
(伯魚之母死期而猶哭夫子聞之曰誰與哭者門人曰鯉也夫子曰嘻其甚也伯魚聞之遂除之)
敬王三十六年(哀公十一年)丁巳孔子年六十八歲居衞
是歲春冉求為季氏將與齊戰有功冬季康子召孔
子孔子歸魯然魯終不能用孔子孔子亦不求仕乃
敘書傳禮記刪詩正樂序易彖繫象說卦文言弟子
蓋三千焉身通六藝者七十二人(史記冉有為季氏將師與齊戰於郎)
(克之季康子曰子之於軍旅學之乎性之乎冉有曰學之於孔子季康子曰孔子何如人哉對曰用之有)
(名播之百姓質諸鬼神而無憾求之至于此道雖累千社夫子不利也康子曰我欲召之可乎對曰欲召)
(之則毋以小人間之則可矣衞孔文子將攻太叔問策於仲尼仲尼辭不知退而命載而行曰鳥能擇木)
(木豈能擇鳥乎文子固止之會季康子逐公華公賓公林以幣迎孔子孔子歸魯魯哀公問政對曰政在)
(選臣季康子問政曰舉直錯諸枉則枉者直康子患盜孔子曰苟子之不欲雖賞之不竊左傳季孫欲)
(以田賦使冉有訪諸仲尼仲尼曰丘不識也三𤼵卒曰子為國老待子而行若之何子之不言也仲尼不)
(對而私於冉有曰君子之行也度於禮施取其厚事舉其中斂從其薄如是則以邱亦足矣若不度於禮)
(而貪冒無厭則雖以田賦將又不足且子季孫若欲行而法則周公之典在若欲苟而行又何訪焉弗聽)
(時史記然魯終不能用孔子孔子亦不求仕孔子之周室微而禮樂廢詩書缺追跡三代之禮序書傳)
(上紀唐虞之際下至秦繆編次其事觀夏殷所損益曰後雖百世可知也以一文一質周監二代郁郁乎)
(文哉吾從周故書傳禮記自孔氏孔子語魯太師樂又曰吾自衞反魯然後樂正雅頌各得其所古者詩)
(三千餘篇及至孔子去其重取可施於禮義上采契后稷中述殷周之盛下至幽厲之缺始於衽席故曰)
(關雎之亂以為風始鹿鳴為小雅始文王為大雅始清廟為頌始三百五篇孔子皆絃歌之以求合韶武)
(雅頌之音禮樂自此可得而述以備王道成六藝孔子晚而喜易序彖繫象說卦文言讀易韋編三絶曰)
(假我數年若是我於易則彬彬矣孔子以詩書禮樂教弟子蓋三千焉身通六藝者七十有二人如顔濁)
(鄒之徒頗受業者甚衆之琴操孔子歴聘諸侯諸侯莫能任自衞反魯幽谷中見香蘭獨秀喟然歎曰)
(夫蘭當為王者香今乃與衆草為伍乃止車援琴鼓之自傷不遇於時託辭於幽蘭云習習谷風以隂以)
(雨之子于歸遠送於野何彼蒼天不得其所逍遥九州無所定處時人闇蔽不知賢者年紀逝邁一身將)
(老也孔叢子哀公使以幣如衞迎夫子而卒不能常用故夫子作邱陵之歌曰登彼邱陵峛崺其阪仁)
(道在邇求之若遠遂迷不復自嬰屯蹇喟然迴慮題彼泰山鬱確其高梁甫迴連枳棘充路陟之無緣欲)
(伐無柯患兹蔓延惟以永歎涕霣潺湲)
敬王三十七年(哀公十二年)戊午孔子年六十九歲在魯
(是年子鯉卒氏左傳夏五月昭夫人孟子卒孔子與弔適季氏季不絻成絰而拜冬十二月螽季孫問)
(諸仲尼仲尼曰丘聞之火伏而後蟄者畢今火猶西流司歴過也)
敬王三十八年(哀公十三年)己未孔子年七十歲在魯
敬王三十九年(哀公十四年)庚申孔子年七十一歲春魯
西狩獲麟孔子作春秋是歲夏齊陳恒弑簡公孔子
請魯侯討之三家不可(左傳哀公十四年春西狩於大野叔孫氏之車子鉏商獲)
(麟以為不祥以賜虞人仲尼觀之曰麟也然後取之家語春狩大野叔孫氏車子鉏商獲獸以為不祥)
(使人告孔子曰有麏而角者何也孔子往觀之曰麟也胡為來哉反袂拭面涕泗沾襟曰吾道窮矣乃歌)
(曰唐虞世兮麟鳳遊今非其時來何求麟兮麟兮我心憂史記孔子乃因史記作春秋上自隠公元年)
(下迄哀公十四年凡十有二公據魯親周故殷運之三代約其文辭而指博故吳楚之君自稱王而春秋)
(貶之曰子踐土之會實召周天子而春秋諱之曰天王狩於河陽推此類以繩當世貶損之義後有王者)
(舉而明之春秋之義行則天下亂臣賊子懼焉孔子在位聽訟文辭有可與人共者弗獨有也至於為春)
(秋筆則筆削則削游夏之徒不能贊一辭弟子之受春秋孔子曰後世知丘者以春秋而罪丘者亦以春)
(秋伐左傳齊陳恒弑其君壬於舒州孔丘三日齋而請齊三公曰魯為齊弱久矣子之伐之將若之何)
(對曰陳恒弑其君民之不與者半以魯之衆加齊之半可克也公曰子告季孫孔子辭退而告人曰吾以)
(從大夫之後也故不敢不言)
敬王四十年(哀公十五年)辛酉孔子年七十二歲(是歲子路死於)
(衞之左傳衞太子蒯聵自戚入於衞迫孔悝於厠強盟遂刦以登臺欒寧使告季子季子將入遇子羔)
(將出曰門已閉矣季子曰吾姑至焉子羔曰弗及不踐其難季子曰食焉不避其難子羔遂出子路入及)
(門公孫敢門焉曰無入為也季子曰是公孫也求利焉而逃其難由不然利其禄必救其難有使者出乃)
(入曰太子焉用孔悝雖殺之必或繼之且曰太子無勇若燔臺半必舍孔叔太子聞之懼下石乞孟黶敵)
(子路以戈擊之斷纓子路曰君子死冠不免結纓而死孔子聞衞亂曰柴也其來由也死矣)
敬王四十一年(哀公十六年)壬戌孔子年七十三歲夏四
月己丑孔子卒葬魯城北泗水上弟子皆服心喪三
年而去惟子貢廬于墓上凡六年(禮記孔子早作負手曳杖逍遙于門)
(歌曰泰山其頽乎梁木其壞乎哲人其萎乎既歌而入當戶而坐子貢聞之曰泰山其頽則吾將安仰梁)
(木其壞哲人其萎則吾將安放夫子殆將病也遂趨而入孔子曰賜爾來何遲也夏后氏殯于東階之上)
(則猶在阼也殷人殯於兩楹之間則與賓主夾之也周人殯於西階之上則猶賓之也而丘也殷人也予)
(疇昔之夜夢坐奠於兩楹之間夫明王不作而天下其孰能宗子予殆將死也蓋寢疾七日而殁史記)
(孔子卒哀公誄之曰旻天不弔不憖遺一老俾屏予一人以在位煢煢予在疚嗚呼哀哉尼父無自律)
(禮記孔子之喪門人疑所服子貢曰昔夫子之喪顔淵如喪子而無服喪子路亦然今請喪夫子若喪父)
(而無服襲家語孔子之喪公西赤掌殯葬焉哈以蔬米三貝衣十有一稱加朝服一冠章甫之冠珮象)
(環徑五寸而綨組綬桐棺四寸柏槨五寸飾廧置翣設披周也設崇殷也綢練設旐夏也兼用三代禮所)
(以尊師且備古也葬于魯城北泗水上藏入地不及泉而封為偃斧之形高四尺樹松栢為志焉禮記)
(孔子之喪二三子皆絰而出羣居則絰出則否三史記孔子葬魯城北泗水上弟子皆服心喪三年年)
(心喪畢相訣而去則哭各復盡哀或復留惟子貢廬於冡上凡六年然後去弟子及魯人往從冡而家者)
(百有餘室因命曰孔里)
孔門弟子
史記孔子以詩書禮樂教弟子蓋三千焉身通六藝
者七十有二人孔子曰受業身通者七十七人皆
異能之士也吕氏春秋孔子周流海内再干世主如
齊至衞所見八十餘君委贄為弟子者三千人達徒
七十人七十人者萬乘之主得一用可為師淮南子
孔子弟子七十養徒三千人皆入孝出悌言為文章
行為儀表教之所成也家語衞將軍文子曰吾聞孔
子之施教也先之以詩書而道之以孝悌說之以仁
義觀之以禮樂成之以文德蓋入室升堂者七十有
餘人尚書大傳周文王胥附奔輳先後禦侮謂之四
鄰以免乎羑里之害懿子曰夫子亦有四鄰乎孔子
曰吾有四友焉自吾得回也門人加親是非胥附乎
自吾得賜也遠方之士日至是非奔輳乎自吾得師
也前有光後有輝是非先後乎自吾得由也惡言不
至于門是非禦侮乎尸子仲尼志意不立子路侍儀
服不修公西華侍禮不習子游侍辭不辯宰我侍忘
忽古今顔回侍節小物冉伯牛侍曰吾以六子自勵
也論語摘輔象仲尼素王以顔淵為司徒子路為司
空
(孔門弟子史記載七十七人家語載七十六人古本家語有顔何亦七十七人杜氏通典載八十三人歴)
(大代從祀去取不一謹按代之制廣徵而確覈之於史清會典從祀弟子循前)
(記黜公伯寮取七十六人有史記之所未載者益以家語中之陳亢琴牢縣亶三人通典中之蘧瑗林放)
(二人復躋左丘明一人進牧皮一人於是四配祀二位十一哲祀十位左廡祀三十五位右廡祀三十四)
(位通計八十三人視前代較為明備矣遷史記諸賢僅以論語問答為文學士講習之書無藉臚舉而闕)
(里舊志萃羣說以為小傳時有割截失厥本義此志敘述諸賢姓氏齒貫悉本史記而取家語之互異者)
(並列之言行則博覽羣書擇尤雅者各自為條稍次第其先後而錄之而論孟諸書人所習見者不複陳)
(焉言行不傳者仍其舊略之凡稗官外記詞涉附會而不衷於理者槩不參入後之仰止聖門欲得升堂)
(入室之芳躅者庶有取焉詳諸賢言行)
山東通志卷十一之一
