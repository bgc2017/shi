山東通志卷三十五之一下
藝文志一(五言律詩)
奉和聖製經鄒魯祭孔子應制(唐)張說
孔聖家鄒魯儒風藹典墳龍驂迴舊宅鳳德咏餘芬入
室神如在升堂樂似聞懸知一王法今日待明君
送裴校書從大夫淄川覲省(唐)岑參
尚書東出守愛子向青州一路通關樹孤城近海樓懷
中江橘熟倚處戟門秋更奉輕軒去知君無客愁
與任城許主簿遊南池(池在濟寧州)(唐)杜甫
秋水通溝洫城隅進小船晚凉看洗馬森木亂鳴蟬菱
熟經旬雨蒲荒八月天晨朝降白露遥憶舊青氊
登兗州城樓(時甫父閑為兗州司馬)(唐)杜甫
東郡趨庭日南樓縱目初浮雲連海岱平野入青徐孤
嶂秦碑在荒城魯殿餘從來多古意臨眺獨躊蹰
劉九法曹鄭瑕丘石門宴集(唐)杜甫
秋水清無底蕭然靜客心掾曹乘逸興鞍馬到荒林能
吏逢聯璧華筵直一金晚來横吹好泓下亦龍吟
宿靈巖寺(唐)戴叔倫
馬疲盤道峻投宿入招提雨急山溪漲雲迷嶺樹低凉
風來殿角赤日下天西偃腹虚簷外林空鳥恣啼
官成武主簿作(五首)(宋)王禹偁
釋褐来成武始知為政難每簽逃戸狀羞作字人官冷
砌莓苔徧荒城草木寒宦情銷已矣時夢釣魚灘
釋褐來成武徒勞自感傷位卑松在澗俸薄菜經霜逕
擁寒莎綠門橫古木蒼冠纓塵已滿未敢濯滄浪
釋褐來成武經春自愧多晨炊猶接續時雨未滂沱拂
榻驚巢燕陳書起蟄蛾惠民無政術尸禄竟如何
釋褐來成武閒思應舉時投人天下徧瘦馬雪中騎秋
卷何年中春愁到處隨如今名已遂爭敢話官卑
釋褐來成武携家别故鄉北堂微禄及南畆舊田荒籬
菊飛秋蝶庭莎叫夜螿無人慰孤寂窗月自凄凉
留别長山父老(宋)范仲淹
長白一寒儒榮歸三紀餘百花春滿路二麥雨隨車鼓
吹羅前郡煙霞指舊廬郡人莫相羨教子苦詩書
堯廟(在堯山)(宋)范仲淹
千古如天日巍巍與善功禹終平洚水舜亦致薰風江
海生靈外乾坤揖讓中鄉人不知此簫鼔謝年豐
廣野軒(宋)張之才
城隅荒僻地瀟灑亦清虚雅有林泉樂閒同郊野居小
園春自好幽逕客來疎不學樊遲稼虞卿喜著書
咏新橋驛古槐(宋)文天祥
去歲營船隩今朝館汶陽海空沙漠漠河廣草茫茫家
國哀千古男兒慨四方老槐秋雨暗孤影照琳瑯
過汶河(宋)文天祥
中原方萬里明日是重陽桑棗人家近蓬蒿客路長引
弓虚射鴈失馬為尋獐見說今年早青青麥又秧
東平館(宋)文天祥
憔悴江南客蕭條古鄆州雨聲連五日月色徹中流萬
里山河夢千年宇宙愁欲鞭劉豫骨煙草暗荒丘
𤼵東阿(宋)文天祥
東原深處所時或見人煙秋雨桑麻地春風桃李天趲
程頻問堠怯勇緩加鞭多少飛檣過噫吁是北船
博興風景(元)于欽
霜風收綠錦萬頃水雲秋海氣朝成市山光晚對樓舟
車通北闕圖畫入南洲且食鱸魚美吾盟在白鷗
湖上早春(元)趙孟頫
谿上春無賴清晨坐水亭草芽隨意綠柳眼向人青初
日收濃霧微波亂小星誰歌采蘋曲愁絶不堪聽
濟州(元)貢奎
舊濟知何處新城又作州危橋東去驛高堰北行舟市
襍荆吳客河分兗泗流人煙多似簇聒耳厭喧啾
四知堂(時官堂邑令)(元)張養浩
邑壯憐才弱官微慮患深韋弦千古意冰蘗一生心䄂
有歸來賦囊無暮夜金三年何所得憔悴雪盈簪
我愛雲莊好四首(元)張養浩
我愛雲莊好溪流轉玉虹驚飇荷背白殘照鳥身紅遠
意微茫外真懽放浪中終身能若此甘作灌園翁
我愛雲莊好柴門俗客稀行田蟲撲帽坐樹蟻緣衣雲
水一銅鏡霜林萬錦機東岡陂故在辭聘未全非
我愛雲莊好衡門晝寂然苔香花覆砌石潤竹通泉獨
處蓬為室閒遊杖挂錢白頭鄉社裏未覺媿前賢
我愛雲莊好民風太古淳婦勤絲滿籰兒懶硯凝塵秦
系唐高士張融齊逸人只因疎散久每每忘冠巾
賦得鉅野澤送宋顯夫僉事之南山
(元)余闕
隄上柳沈沈春蒲泛渚禽濟田東闊汶水北流深落
日依中沚浮雲積太隂微茫看不盡渾似别時心
登太白樓(明)劉基
小逕迂行客危樓舍酒星河分洸水碧天倚嶧山青昭
代空文藻斯人竟斷萍登臨無賀老誰與共忘形
過荏平(明)曾棨
地旱空多井林疎遠見樓平山通縣界漯水入河流過
客詢張鎬鄉人說馬周北來多古迹那得更淹留
登岱(明)喬宇
五嶽誰爭長東皇萬物先晦明分日月呼吸變雲烟厚
脈中盤地神功上配天云亭問封禪千古意茫然
百靈朝拱處空籟聽琅璈地據中原勝天臨下界高雲
山雙老眼江海一秋毫欲訪蓬瀛去從誰借六鼇
御帳坪(明)王守仁
危搆雲烟上憑高一望空斷碑存漢字老樹襲秦封路
入天衢畔身當宇宙中短詩殊草草聊以記吾蹤
問鄭生登岱二首(明)李夢陽
昨汝登東岱何峯是絶峯有無丈人石幾許大夫松海
日低波鳥巖雷起窟龍誰言天下小化外亦王封
俯首無齊魯東瞻海似杯斗然一峯上不信萬山開日
抱扶桑躍天横碣石來君看秦政後仍有漢王臺
仰天羅漢洞(益都)(明)陸釴
險絶陂門路悠然雲洞深潭空散餘瀝樹古接層隂白
鹿煙霞侣丹砂歲月心鳴絃坐秋石細和水龍吟
遊千佛山寺二首(明)邊貢
亭午登山寺淹留夕未歸凉風起高樹落葉滿僧衣城
郭寒煙聚樓臺暮景微京華十年客愁絶賞心違
雞鳴春日曉鐘落上方幽樹濕雲猶住山空翠欲流酒
牀隨客去詩草付僧收虛羨岩栖子塵鑣不可留
泛舟北扺華不注夜從陸歸(明)邊貢
浮舟出近郭落日半谿隂水闊蒹葭淨山寒煙霧深壺
觴不盡興絲竹有餘音獨恨黃花少猶煩隔浦尋
遊泉林(明)季本
緣谿尋泗脈杳杳入泉林虎浪常如吼龍津不計深濠
間莊子舄山下伯牙琴徙倚渾忘倦歸來趨夕隂
過任城(明)徐階
汶上孤帆遠任城四望開風流賀監宅寥落謫仙杯樹
色含秋冷泉聲帶雨回金龜復何在慷慨有餘哀
咏胡山中麓(山志作大湖山在章邱)(明)楊慎
中麓何山隠青邱太岳東藏書侔宛委問道即崆峒鸞
鶴煙雲駕烏蟾日月籠相求天路迥惟許谷神通
靈巖(明)陶欽臯
暮入靈巖寺高林帶月華不堪歌四牡終得問三車塔
影秋山淨泉聲石逕斜上方人不到留燭照袈裟
東村即事二首(明)李攀龍
不謂幽棲處還堪抱膝吟火雲千里駐片雨一湖隂暑
逼藤蘿淺凉生栝柏深鮑山終日在知巳媿黃金
夜半忽風雨層樓四面孤雲盤華不注電劃大明湖文
豹連屏隠神龍抱劍呼飛揚天地意垂老見吾徒
神通寺(明)許邦才
百里泰山隂千年號寳林諸天聞說法初地問安心古
殿松聲合長廊月色深夢醒禪榻寂清磬下雲岑
題甕口嶺(即古夾谷)(明)王世貞
千秋此夾谷駐馬意徘徊蒼嶺峯爭向青天線劃開人
疑懸索度水憶建瓶來回首兵車地虛生命世才
過故滕城(明)王世貞
齊楚今何在滕猶舊日名浮雲雙戰地落日一空城野
曠仍堪井山貧自不爭遺編二策在終是魯諸生
大寧寺(在臨清)(明)謝榛
久寄青蓮宇因之問上乘自知閒有味不愧老無能響
徹秋風樹寒生夜雨燈匡牀坐幽寂身似定中僧
過王右軍祠(明)李士允
逸少平生宅維摩幾代宫蘭亭無昔日祇樹但悲風墨
沼寒藤底書臺夕磬中向來塵迹感今古是談空
冶水(明)馮琦
如何滄海上風物似江南亂種王猷竹雙携戴仲柑樓
臺山對立煙雨水相涵欲共黃鸝語孤飛入翠嵐
遊赤澗小園(明)馮琦
雨過雲猶濕煙深徑轉迷乍聞人語響遥隔水聲西岸
抱孤村轉山連遠樹齊持竿聊寄興休擬釣璜谿
石淜(明)馮琦
空谷秋聲急飛流下石巖憑虚飄玉屑滿壑挂冰簾雲
竇長風吼苔花細雨霑盤渦深不測疑有卧龍潛
單父道中有感(明)于慎行
落日名城道荒凉可奈何蒿田人蹟少茅屋水痕多霞
散梁王岫琴殘虙子歌停車問田父含涕說修河
中山寺(寺在蒙隂有石刻白太傅詩)(明)公鼐
梵宇隋唐上浮圖霄漢間吹簫鳴鳳下扶杖卧龍還淡
淡峯如笑嚶嚶鳥亦閒欲尋白傅跡疑是到香山
淄水(明)鍾羽正
朔風何凜冽水結大河隂匹馬三齊道孤鴻萬里心乾
坤生事老霜雪故園深短褐從長夜無勞扣角吟
黃石公祠(東阿)(明)李問
留侯高世士萬戸亦徒封山下祠黃石人間伴赤松椒
漿今寂寞華表漫巃嵸惆悵荒庭側僊翁倘更逢
浣筆泉(濟寧)(明)楊洵
青蓮浣筆處千載尚寒流堤遶孤城晚臺荒煙郭秋龍
蛇波欲動象緯夜仍浮為問鯨飛去何年到十洲
登奎山(日照)(明)丁泰
沙浦山無數從高縱目看一拳稱砥柱千古障狂瀾人
與星相聚天隨海共寬登臨莫長嘯足底有龍蟠
登戊巳山(安平鎮)(明)謝肇淛
龍潭東注後禹力至今存水怪庚辰鎻山形戊巳尊雲
帆千里目桑柘萬家村莫問前朝事孤城有浪痕
趵突泉(國朝)吳偉業
似瀑懸何處飛來絶壑風伏流根窈渺跳沫拂虚空石
破奔泉上雲埋廢井通錯疑人力巧天地桔橰中
題趵突泉兼懷李滄溟二首(國朝)馮溥
白雪樓何在空傳趵突泉一泓珠散彩數尺玉浮烟噴
薄蛟龍怒光瑩日月懸當年餘翰墨憑弔意茫然
王屋山前水潛流過濟南何人思采藻往歲想停驂靈
氣成三竇高風只一龕芙蓉華不注遥對夜深談
汶上道中(國朝)施閏章
半霽春隂好平沙趁馬蹄桃花村逕裏楊柳板橋西薄
霧籠香陌清流繞舊隄如何寒食後不見燕銜泥
登州(國朝)施閏章
郡僻滄洲外城孤絶島邊亂雲時結蜃六月未聞蟬水
氣垂天闊濤聲裂地穿乘槎問牛女消息轉茫然
登大澤西峯至觀音岩宿(平度州)
(國朝)王士禄
西岩尋勝去嘯侣策孤笻橫叠峯千仞盤回路幾重洞
門隂白日磴道偃青松一榻禪燈夜悠然物外蹤
法慶寺閣上望雲門山(國朝)王士禎
祇園有珠閣高出碧林端落日垂平楚青山生暮寒歸
雲天際去遠樹坐中看今夕雲門月無人照戒壇
清明後三日鄒平西郭賦(國朝)王士禎
雨歇西原上鶯花事事妍青山環縣郭白鳥破溪烟墟
落明流外園林霽景前永懷蘭渚客行悵暮春天
泰嶽下作(國朝)王士禎
嶽路清和候氤氲望不稀林園收宿雨石瀨濺人衣班
馬紅亭渡溪禽白練飛買山隨處好終日戀清暉
徂徠懷古二首(國朝)王士禎
徂徠林壑美復愛竹溪清應有雲霞侣幽居遠世情釣
竿想巢父酒態憶長庚寂寞空山道寥寥千載名
當年石守道卜築亦於斯時際昇平日人傳慶歴詩子
孫留伏臘水石映茅茨直道今誰繼凄然汶水湄
留侯祠(東阿)(國朝)王士禎
歲晏穀城頭惟餘碧水流何年紫芝侣共訪赤松遊暮
雪寒山道溪毛過客羞崎嶇滄海志不是為封留
雪中發東阿望魚山懷古(國朝)王士禎
山郭雪蕭蕭魚山望轉遥洛靈悲子建神女降弦超即
事成今古寒巖閉寂寥唯餘清梵在一遣旅魂消
陳思王墓下作(國朝)王士禎
昔誦君王賦微波感洛神今過埋玉地重憶建安人名
豈齊公幹讒寧殺灌均可憐才八斗終古絶音塵
望小洞庭(東平)(國朝)王士禎
當日蘇司業風流此暫經重巖望超忽遠水界空冥積
雪明蠶尾浮雲下洞庭明朝新霽好廻首數峯青
于兹仙人祠(國朝)王士禎
我愛寒山好招尋白兔公還過于兹廟倚徙古祠空碧
水流春澗清猿嘯晚風傳聞駕鸞鶴來往月明中
女郎山(國朝)王士禎
卧輿夢初起遥見女郎山雨過開奩鏡烟消露髻鬟靈
祠空翠裏瑶瑟碧雲間不是崔羅什何因奉玉顔
泛錦秋湖二首(國朝)王士禎
逸興愛秋水孤帆凌暮寒江湖多素侣飄泊任漁竿易
盡郫筒酒難忘楚澤蘭花山青十里落日放篷看
白鷺可憐色翩翩過稻陂荻花經雨落楓響入秋悲信
美真吾土新凉况水湄西勾橋上月應繫故人思
長山登河西閣(國朝)徐夜
小閣臨關隘凭欄此散愁山迴連市落城曲抱河流客
路秋風外人烟古渡頭不堪頻眺望曾是舊齊州
莊子釣臺(濮州)(國朝)胡惟一
濠濮幾陵谷荒臺猶未淪逍遥聊玩世魚我竟誰真秋
月懸鈎影遊絲駐釣緡坐觀徒有羨何處覓天民
泰安道中(國朝)田雯
嶺背行人少秋聲塞鴈隨蓼紅溪轉處山黑雨來時崖
樹懸羊棗村田絡兔絲郵亭十餘里投憩夕陽遲
過郯城(國朝)田雯
野闊青山斷荒城白晝扃夕陽郯子國秃柳問官亭泥
路搖牛鐸風巢落鸛翎可憐眠土銼一老少微星(郁處士年)
(百有九歲)
觀海三首(國朝)毛奇齡
東去觀滄海南行泛百川晨光開白地秋水屬蒼天鼇
徙三山外鵬飛六月前空期羨門子採藥是何年
初日浮孤島洪波蕩九垓南傾從混沌東望見蓬萊蜃
起雲連湧鰍高水大來何當掛席去天畔一邅迴
秋色翻溟渤晨征企混茫乘槎隨漢使鞭石笑秦皇水
氣粘星黑潮流滚日黃大瀛環盡處久已識扶桑
繫馬臺懷古(國朝)吳家禎
霸業當年事登臨剰綠苔鐘聲高閣度梵語法堂來茅
土先公履魚鹽仲父才驊騮多伏櫪誰解識龍媒
七言律詩
題石門張氏隠居(曲阜)(唐)杜甫
春山無伴獨相求伐木丁丁山更幽澗道餘寒歴冰雪
石門斜日到林丘不貪夜識金銀氣遠害朝看麋鹿遊
乘興杳然迷出處對君疑是泛虚舟
石門春暮(石門他處多有以結可切曲阜舊志收之)(唐)錢起
自笑鄙夫多野性貪居數畆半臨湍溪雲襍雨來茅屋
山雀將雛傍藥欄仙籙滿床閒不厭隂符在篋老羞看
更憐童子宜春服花裏尋師到杏壇
題兗州泗河中石牀(李白杜甫皆觴咏於此)
(唐)吳融
一片苔牀水漱痕何人清賞動乾坤謫仙醉後雲為態
野客吟詩月作魂光景不回波自遠風流難問石無心
邇來多少登臨客千載誰將勝事論
題闕里(宋)吕蒙正
南沂西泗繞晴霞北岱東蒙擁翠華萬里冠裳王者會
千年鄒魯聖人家高林蔽日無巢鳥古碣埋雲半吐花
瞻望宫牆空佝僂敢從滄海問津涯
寄題劉詔寺丞檻泉亭(宋)趙抃
泉名從古冠齊丘獨在溪心湧不休深似蜀都分海眼
勢如吳分起潮頭連宵鼓浪搖明月當暑迎風作素秋
亭上主人留我語只將塵事指浮漚
水磨亭次孔宗翰韵(宋)趙抃
兩洋一脈通機磨更引餘波達曲池高柳碧隂無酷暑
小蓮紅老惜芳時臨流共賞休辭醉按轡重來未可期
從此邦人為勝事范君亭榭孔君詩
咏雲門山(益都)(宋)趙抃
十里崢嶸到忽平兀然如覺夢魂醒石通幽室心生白
逕擁寒雲步入青一水下窺疑絶線兩山前列似開屏
重城歸去仍堪喜歲稔人家戸不扄
再登表海亭偶作(宋)趙抃
氣象三齊古得名時登表海最高亭河源一水下青嶂
人物兩城如畫屏邑報有秋期俗阜守慚無術濟民靈
從來獄市并容地且向樽前任醉醒
登蓬萊閣(宋)趙抃
山巔危構倚蓬萊水闊風長此快哉天地涵容百川入
晨昏浮動兩潮來遥思座上遊觀遠愈覺胸中度量開
憶我去年曾望海杭州東向亦樓臺
治平乙巳重九(時官淄州通判)(宋)韓琦
苦厭繁機少適懷欣逢重九啓賓罍招賢敢竝翹才館
樂事難追戱馬臺蘚布亂錢乘雨出鴈排新陣拂雲來
何時得遇樽前菊此日花隨月令開
富公亭(宋)歐陽修
嶻嶭高亭古澗隈偶攜佳客共徘徊席間風起聞天籟
雨後山光入酒杯泉落斷崖舂壑響花藏深崦過春開
麏䴥禽鳥莫驚顧太守不將車馬來
青州書事(宋)歐陽修
年豐千里無夜警吏退一室焚清香青春固非老者事
白日自為閒人長禄厚豈惟慙飽食俸餘仍是買輕裝
君恩天地不違物歸去行歌潁水傍
春晴書事(宋)歐陽修
莫笑青州太守頑三齊人物舊安閒晴明風日家家柳
高下樓臺處處山嘉客但當傾美酒青春終不換朱顔
惟慙未報君恩了昨日盧公衣錦還
裘場看山(宋)歐陽修
為愛南山紫翠峯偶來仍值雪初融自嫌前引朱衣吏
不稱閒行白髮翁向老光隂雙轉轂此身天地一飄蓬
何時麤報君恩了去逐冥冥物外鴻
九仙山(諸城)(宋)蘇軾
風流王謝古仙真暫去空山五百春玉室金堂餘漢士
桃花流水失秦人困眠一榻春凝帳夢遶千巖冷逼身
半夜老僧呼客起雲峯缺處湧冰輪
雪夜書北臺壁(二首)(宋)蘇軾
黃昏猶在雨纖纖夜靜無風勢轉嚴但覺衾禂如潑水
不知庭院已堆鹽五更曉色來書幌半夜寒聲落畫簷
試掃北臺看馬耳未隨埋没有雙尖
城頭初日始飜鴉陌上晴泥已沒車凍合玉樓寒起粟
光搖銀海眩生花遺蝗入地應千尺宿麥連雲有幾家
老病自嗟詩力退空吟冰柱憶劉义
謝人見和前篇(二首)(宋)蘇軾
已分酒杯欺淺懦敢將詩律闘深嚴漁簔句好應須畫
柳絮才高不道鹽敗屨尚存東郭指飛花又舞謫仙簷
書生事業真堪笑忍凍孤吟筆退尖
九陌凄風戰齒牙銀杯逐馬帶隨車也知不作堅牢玉
無奈能開頃刻花得酒強歡愁底事閉門高卧定誰家
臺前日暖君須愛冰下寒魚漸可义
再過密州次韻趙明叔喬禹功(趙名杲卿喬名敘)
(宋)蘇軾
先生依舊廣文貧老守時遭醉尉嗔汝輩何曾堪一笑
吾儕相對復三人黃雞催曉凄凉曲白髮驚秋見在身
一别膠西舊朋友扁舟歸釣五湖春
海上書懷(宋)蘇軾
鬱鬱蒼梧海上山蓬萊萬丈有無間舊聞草木皆仙藥
欲棄妻孥守市闤雅志未成空自歎故人相對若為顔
酒醒却憶兒童事長恨雙鳬去莫攀
登州孫氏松堂(宋)蘇軾
萬松誰種已摐摐半嶺蒼髯映此邦露重珠纓蒙翠蓋
風來石齒碎寒江浮空綠竹橫南閣倒影扶桑射北窗
坐待夕烽傳海嶠重城歸去踏逢逢
軾始於登州海上得白石數升如芡實可作枕聞
梅丈嗜石故以遺其子子明學士子明有詩次
韻(宋)蘇軾
海隅荒怪有誰珍零落珊瑚泣季倫法供坐令微物重
(自註舊有怪石供)色難歸致孝心純只疑薏苡來交趾未信蠙
珠出泗濱願子聚為江夏枕不勞揮扇自寧親
潮中觀月(宋)蘇軾
璃波千頃照神州此夕人間别是秋地與樓臺相上下
天隨星斗共沉浮一塵不向山中住萬象都從物外求
醉吸清華遊碧落更於何處覓瀛洲
趵突泉(宋)曾鞏
一𣲖遥從玉水分晴川都灑歴山塵滋榮冬茹温常早
潤澤春茶味更真已覺路傍行似鑑最憐沙際湧如輪
層城齊魯封疆會况託娥英詫世人
㟙山亭(宋)曾鞏
大亭孤起壓城巔屋角峨峨插紫烟濼水飛綃來野岸
㟙山浮黛入晴天少陵騷雅今誰在東海風流事漫傳
太守自吟還自笑歸時乘月尚留連
大明湖(宋)曾鞏
湖面平隨水面長碧天垂影入清光一川雨露荷花曉
六月蓬瀛几簟凉滄海桴浮成曠蕩名湖槎上更微茫
何須辛苦求人外自有仙鄉在水鄉
登華不注(宋)曾鞏
虎牙千仞立巉巉峻拔遥臨濟水南翠嶺漱峯晴可掇
金輿陳跡久誰探高標特起青雲近壯士三周戰氣酣
丑父遺忠無處問空餘一掬野泉甘
北渚亭(二首)(宋)曾鞏
四楹虛徹地無隣斷送孤高與使君午夜坐臨滄海日
半天吟看泰山雲青徐氣接川原秀嘗碣風連草木薰
莫笑一樽留戀久下階塵土便紛紛
振衣已出塵埃外卷箔更當風雨間泉聲漸落石溝澗
雲氣迥壓金輿山寒河漠漠鳥飛去野路悠悠人自還
耕桑千里正無事况有尊酒聊開顔
水香亭(宋)曾鞏
臨池飛構鬱岧嶤櫺檻無風影自搖羣玉過林抽竹翠
雙虹垂岸下平橋深依美藻魚爭餌清見寒沙水滿橈
莫問荷花開幾曲但知行處異香飄
環碧亭(宋)曾鞏
水心還有拂雲堆日日應須把酒杯楊柳巧含烟景合
芙蓉爭帶露華開城頭山色相圍出眼底波聲四面來
誰信瀛洲未歸去兩川俱得小蓬萊
凝香齋(宋)曾鞏
每覺西齋景最幽不知官事古諸侯一尊風月身無事
千里耕桑歲有秋雲水醒心鳴好鳥玉沙清耳潄寒流
沉煙細細臨黃卷疑在香爐最上頭
靜化堂(宋)曾鞏
修巖巘巘背成隂行盡松篁一徑深好鳥自飛還自下
白雲無事亦無心客來但飲平陽酒衙退嘗攜靖節琴
世路人情方擾擾一遊須抵萬黃金
閱武堂(宋)曾鞏
五朝環治歸皇極萬里車書共太平胡馬不窺光禄塞
漢家嘗隸羽林兵柳間自詫投壺樂案下方安佩犢行
高枕四封無一事腐儒何幸得專城
題靈巖寺(宋)曾鞏
法定禪房臨峭谷辟支靈塔冠層巒軒窗勢聳雲林會
鐘磬聲高鳥道盤白鶴已飛泉自漫青龍無迹洞常寒
更聞雷遠相從樂世道塵囂豈可干
表海亭(宋)曾鞏
表海風流舊所聞青冥飛觀一時新山河十二名空在
簪履三千跡已陳極目烟嵐九霄近滿川樓閣萬家春
由來興廢南柯夢且喜登臨屬後人
登太白樓(宋)劉麟
暇日閒登太白樓樓前洸水漾波流新詩得句揮銀管
美酒當筵泛玉甌村落人家分遠近陂塘魚鳥自沉浮
何當喚起騎&KR1706;客醉倚天風詠不休
謁孔林(金)党懷英
魯國遺蹤墮渺茫獨餘林廟壓城荒梅梁分曙霞棲影
松牖回春月駐光老檜曾霑周雨露斷碑猶是漢文章
不須更問傳家遠泰岱參天汶泗長
題靈巖寺(元)趙文昌
路入藤隂石磴凉馬頭遥認贊公房兜羅天近雲煙濕
婆律風清草木香紅鶴飛來山隠隠玄猿啼處月蒼蒼
窮探自是平生癖拄杖直須到上方
題汶陽王太師彦章廟(元)郝經
不許乾坤屬李唐孤軍直與决存亡大梁僅得延三日
匹馬猶能敵五王誰意人間有馮道幸因身後遇歐陽
千年豹死留名在破塜風雲繞鐵鎗
高唐道中(元)米與誠
野橋西望見高唐城上依稀塔影長方朔古碑埋蔓草
晉文遺廟廢殘陽依依遠樹秋烟斷漠漠平沙故壘荒
笳鼓東來知候吏一聲驚起雁行行
登濮陽北城(元)楊飛卿
層城高絶一攀躋歲杪臨風客思凄燒入馬陵秋草黑
雁橫雷澤暮天低陳臺事往人何在曹國風遥望欲迷
牢落壯懷誰與語疎林殘照亂鴉啼
東方朔廟(元)于欽
甲乙不焚珠璧帳百錢囊粟且婆娑殿前怒擗黃金戟
天上偷將紫玉珂班固有評真率爾揚雄禄隠果如何
漢初除却椎秦手只許先生逸網羅
初到濟南(元)趙孟頫
自嘆生平少宦情龍鐘四十二專城青山歴歴空懷古
流水泠泠虚著名官府簿書何日了田園歸計幾時成
道逢黃髮驚相問只恐斯人是伏生
趵突泉(元)趙孟頫
濼水發源天下無平地湧出白玉壺谷虛久恐元氣泄
歲旱不愁東海枯雲霧潤蒸華不注波濤聲震大明湖
時來泉上濯塵土冰雪滿懷清興孤
勝槩樓(元)趙孟頫
樓下寒泉雪浪驚樓前山色翠屏橫登臨何必須吾土
嘯傲聊因得此生簷外白雲來託宿梁間紫燕語關情
濟南勝槩天下少試倚欄杆眼自明
太白酒樓(元)趙文輝
火冷昆明楝宇新笑談應覺半天聞坐邀采石江頭月
卧看徂徠頂上雲寓意自知非嗜酒傷心誰與共論文
騎&KR1706;一去今何處雲海茫茫澹夕曛
登泰山(元)張養浩
風雲一舉到天關快意人生有此觀萬古齊州煙九點
五更滄海日三竿向來井處方知隘今後巢居亦覺寬
笑拍洪崖詠新作滿空笙鶴下高寒
遊華不注(元)張養浩
蒼烟萬頃插孤岑未許華山冠古今翠仞刺雲天倚劍
白頭歸第日揮金攀援直欲窮危頂歌舞休教阻壯心
星月滿湖歸路晚不妨吟棹碎清隂
趵突泉(元)張養浩
繞欄驚視重徘徊流水緣何自作堆三尺不消平地雪
四時嘗吼半天雷深通滄海愁波盡怒撼秋濤恐岸摧
每過塵懷為瀟灑斜陽欲没未能回
雲莊遣興自和二首(元)張養浩
中年纔過即歸閒好在河汾屋數間病裏檢書多為藥
老來忘世不因山翠翻平野禾抽穎錦委深林筍脱斑
莫恨韶光太相促若非衰莫詎能還
人云五十未宜閒我道彭籛亦夢間五斗折腰慚作縣
一生開口愛談山荒邨未莫門先掩老樹纔秋葉已斑
只恐溪翁厭喧聒隔林遥喚野猿還
遂閒堂獨坐自和三首(元)張養浩
擊鮮釃酒有餘甘種竹移花不是貪世事灰殘心上火
年光絲盡鬢邊藍地環赤縣神州九人共山猿野鶴三
六載丘園凡六召小臣何德聖恩堪
世味寧同酒味甘野情不似宦情貪乘舟遠遁誰如范
拍板高歌每羡藍走狗僅能功第二臥龍竟使國分三
英雄事業無涯苦舉似高人一笑堪
至味何嘗有苦甘大觀初不校廉貪苔垣蝸篆斜行玉
柳岸鸎梭巧織藍飲興平吞雲夢九吟魂高繞華峯三
青編黃髮林泉下此樂惟應我輩堪
題靈巖寺(元)張會宗
人中慧悳居高地天下精藍占好山四絶名標清世上
十方僧聚白雲間二龍珠照看經靜雙鶴泉供洗鉢閒
蚤晚利榮韁鏁脱性通三教叩禪關
登岱(明宋)濓
岧嶤泰嶽拄蒼穹萬壑千巖一逕通象緯平臨青帝觀
靈光長繞碧霞宫凌晨雲幔天門白子夜晴搖海日紅
玉露金莖應咫尺舉頭霄漢思偏雄
登岱(明)方孝孺
振衣千仞思悠悠泰岱於今愜勝遊秦漢舊封懸碧落
乾坤勝槩點浮漚海明日觀三更曉風動天門九夏秋
更上雲端頻極目紫微光電閃吳鈎
早春過靈巖寺宿方丈(明)顧㢲
雞鳴山下靈巖寺丈室虚明絶點埃雲過紺崖龍藏出
雪消隂澗鶴泉來樹頭啼鳥春光早竹裏疎鐘曙色催
珍重老僧偏愛客謾揮如意說三才
周明堂懷古(泰安)(明)畢瑜
黍離詩自咏東周翠輦無因此地遊朝聘不聞來束帛
會盟誰識有諸侯聖賢述作光千古雜霸興亡付一丘
莫向高臺尋舊迹斷碑殘礫不勝愁
望長白山紀懷(明)薛瑄
山迴長白重經過十世懷賢意若何飯粥事空荒古寺
讀書聲歇暗煙蘿中朝德業應難及西夏勲名更不磨
向晚憑誰話憂樂栢臺風靜月明多
遊靈巖寺(明)薛瑄
路入山門景便幽高風不斷石林秋照人霜葉紅於染
拂䄂嵐光翠欲流幾過野橋橫絶澗遥從古刹見高樓
北峯真與天相接更擬攀蘿到上頭
梵宇深沉夜景遲僧房禪榻果幽期竹鳴虛牖風過處
霜落寒巖月上時紙帳燭光團白玉石爐香燼靄青絲
紅塵馬首明朝别只恐山靈解勒移
闕里(明)李東陽
天下衣冠仰聖門舊邦風俗本來敦一方烟火無菴觀
三氏絃歌有子孫城郭已荒遺址在書文半滅古碑存
憑誰更續東遊記歸向中朝次第論
堯陵(濮州)(明)劉忠
萋萋芳草帝堯陵一度春風一度青聖德信同天廣大
文章還發地精霛降神此日寧無薤占氣多年尚有蓂
記取穀林遺蹟在赤龍常繞墓前銘
鄒縣謁孟子廟(明)吳寬
鄒國叢祠古道邊滿林松栢帶蒼烟遠同闕里千年祀
近接宣尼百世傳獨引唐虞談性善力排楊墨絶狂言
功成不讓堙洪水萬古人思命世賢
留題靈巖(明)許彬
古刹幽深有路通四圍山擁繡芙蓉曇花尚逐䭾經虎
靈雨嘗隨聽法龍東澗水流西澗月上方僧定下方鐘
五花新殿凌霄漢畫栱雕甍幾百重
靈山勝跡(寧陽)(明)許彬
巑岏形勝小崑崙北斗天高手可捫一道金繩開汲路
千年石虎護山門漫空法雨曇花落闔殿香風貝葉翻
疑有真人曾掛錫毘盧福地總堪論
沂山(時詔頒香幣禱雨兹山)(明)喬宇
岱嶽西來海向東屹然方鎮一何雄山川自與封疆限
雲雨能收造化功翠巘天空高落雁玉泉垂闊下成虹
明廷憂旱來香幣六事都歸一念中
咏趵突泉(明)王守仁
濼源特起根虛無下有鰲窟連蓬壺絶喜坤靈能爾幻
却愁地脈還時枯驚湍怒湧噴石竇流沬下瀉翻雲湖
月色照衣歸獨晚溪邊瘦影伴人孤
謁庸生廟(明)毛紀
敗屋頽垣帶薜蘿斷碑歲月記宣和而今祭祀鄉人少
伊昔談經弟子多雨砌行蝸留篆字風林啼鳥想絃歌
我來仰止儀型在敬采蘋花酌澗波
東阿王墓二首(明)黃哲
寂寂荒丘汶水濱一間祠屋四無鄰豪華絶代空流水
文藻千秋尚有神暮雨孤村聊駐馬春風芳草幾愁人
櫂歌鎮日喧前渡誰泊蘭舟薦綠蘋
風流獨擅建安才放浪深知帝子哀詞賦何人追勝軌
江山此地自高臺銀宫寂寞空岩閉玉盌荒凉牧䜿開
徙倚寒林天欲暮一聲清角碧山隈
謁黃石公廟(明)黃哲
榆徑深深一草堂松階寂寂半斜陽青山遠近分齊魯
黃石英靈閱漢唐碑斷螭龍荆棘暗壇空鸞鶴檜槐蒼
鄉人要說傳書意故國風雲入渺茫
登岱(明)陳鳳梧
剛風吹上最高層寒氣稜稜骨亦清雲起半空方作雨
天臨絶頂忽開晴松濤坐聽千巖響奎壁行看五夜明
自信兹遊真不偶飄飄雙袖羽翰輕
瀑布泉(明)陳鳳梧
百丈崖高鎻翠烟半空垂下玉龍涎天晴六月常飛雨
風靜三更自奏絃蒼水珮懸雲片片珠簾洞織月娟娟
晚山倒著肩輿下迴首斜陽景更妍
范公泉(明)陳鳳梧
洋溪溪畔一泓清天表先憂後樂情惠政已占醫國手
遺泉猶著活人名薰風亭館來山色綠樹城闉送鳥聲
旋汲甘寒薦新茗滿腔凉思濯塵纓
千佛山(明)陸釴
岱隂烟霧鎻龍宫香閣岧嶤翠巘重狂客偶携青玉杖
高僧長住白雲峯瑶燈萬象懸虛照松磬千巖起暮舂
蓮社風流吾所羨宦途禪榻未從容
范文正公祠(明)陸釴
寺門烟霧藤蘿障丞相祠堂松檜開地湧靈泉千澗落
僧傳香火百年來調羹業著留青史洗墨池空長碧苔
夜靜孤峯明月上鐘聲偏到讀書臺
登華樓山(明)鄒善
千巖萬壑境蕭疎幾日幽尋得自如疊石遥連滄海色
華樓高接太清居仙人洞啟陽生候玉女盆迎日照初
試問同遊蓬島侣可能此地即吾廬
登大澤山(明)鄒善
閒度樓谿瞑色寒相將仙侣躡層巒摩雲頂上饒餐玉
邀月臺邊剰弄丸羣石參差馴虎臥萬松偃蹇老龍蟠
乾坤此地堪留賞歴盡羣峯興未闌
蒙隂山(明)李炯然
仙人飛去向蓬山洞府無人敞不關丹竈尚餘松燄黑
石牀惟有蘚痕斑月明綠樹猿空嘯日暝青山鶴自還
何日得捐冠冕繫此身來伴白雲閒
董子讀書臺(明)王賜
驅車斜日御河濱下馬陵邊草樹春功在六經宗孔孟
力陳三策貫天人廣川世遠丘園舊北斗城高廟貌新
却笑荀揚成底事空將文譽動儒紳
登泰山三首(明)邊貢
岱宗山秀百靈屯壁立烟霄萬古存幽府化機盤地軸
上清真氣接天門霞標日觀青松麗春透龍池碧水温
薄暮振衣峯頂石蓬萊東眺海雲昏
北上天門石未斜罡風吹我度谽谺仙人洞古留丹鼎
玉女祠高護碧霞深澗千年猶凍雪隂崖四月始桃花
秦封漢禪俱寥落細讀穹碑感歲華
玉皇祠畔一凭欄絶頂風高夏亦寒北去塵沙通瀚海
西來天地是長安青雲迥隔三千里白日平臨十八盤
似有飛仙度幽壑鳳笙聲裊珮珊珊
遊千佛寺(明)邊貢
夕陽衰草路登登雨過秋山爽氣層松殿可因參佛理
蘚牆聊為覓詩凭且拚酩酊陪仙侣莫把輪迴叩老僧
北望古城蒼翠裏萬家樓館炊烟凝
遊龍洞山二首(明)邊貢
島路縈迴洞壑深出塵風景愜招尋山圍下界青天迥
日照中岩翠栢森浮世何須論去住病身原不厭登臨
釣磯無恙綸竿整悵望仙潭玉鯉沉
洞門黃葉鎻秋深野客來遊悵古今恍惚漫傳龍跡在
虚明真似佛光臨蒼空日月流元化目盡雲雷起大隂
昏黑下山蘿逕遠殿中龕磬裊餘音
盧山(明)賈璋
盧山勝槩冠東黃幾次登臨興未忘雨過雲岩芝草綠
風生石洞藥苗香高峯塔聳仙蹤古深井龍潛水氣凉
我欲凌雲飛羽翮窮顛一笑海天長
田横島(明)胡以温
如陣愁雲結不開悲風連日度樓來坐臨滄海矚孤島
悵望斜陽酒一杯慷慨當年多壯士蕭條千古歎殊材
英雄失勢尋常事劉漢於今安在哉
登安平譙樓呈韓銀臺(明)殷雲霄
漕渠橫亘三千里南北今看第一樓吳楚征帆天外落
海山佳氣望中收心扶紅日懸霄漢袖拂朱闌捫斗牛
漫俯中流舟楫穏銀臺功業合民謳
新嘉驛題壁(明)羅洪先
小亭深院落清秋賸草寒花對晚愁鳬舄不疑逢故侣
藥欄端得遂重遊恨無石磴移雲武却有溪橋𢃄月流
迢遞故園松菊冷雪霜道路幾時休
登嶧山(明)羅洪先
花宫物色層層見寳地鐘聲遠遠聞滿目碧雲渾傍石
隔林黃鳥半呼羣始皇徒愧孤峯碣秦相空遺小篆文
興盡不妨歸去晚馬頭明月白紛紛
罋口嶺(明)陳沂
萬嶺千山一道分向空盤蹬歴青雲丹楓黃菊爭秋色
白石蒼崖共夕曛長劍倚峯當面立淨琴流水傍車聞
秦關蜀棧無踰此絶險真穿虎豹羣
勞山(明)陳沂
蓬萊之山橫插天大勞小勞青可憐清秋播蕩入滄海
落日縹緲生晴烟眼前此景出人世便可羽化凌飛仙
挹取南溟酌北斗枕石大醉雲峯巔
南天門(明)陳沂
望入天門十二重夐然飛霧半虚空千尋不假鈎梯上
一竅惟容箭括通風氣蕩摩鵬翮外日光搖漾海波中
欲求閶闔無人問但擬彤雲是帝宫
寄題會溪草堂(明)文徵明
會溪溪水正湯湯柳色隂隂覆草堂一曲風煙足魚鳥
百年高潔寄滄浪晴磯自得供垂釣春水還堪著去航
見說主人方許國只應幽興未能忘
飲太白樓(明)徐渭
城上高樓接大河城南池沼遶朱荷千年供奉飛杯地
一夜徐州上水歌露冷秋蛾爭彩燭川長風荻亂金波
客中行樂無逾此前夕中秋何處過
過魯橋(明)吳懋
忽見郵籖報水程客中無限故鄉情雲連翠巘尼山近
雨過平湖汶水清季札南來聊問俗仲連東去欲逃名
難乘吾黨歸與興轉羡遲遲是此行
南旺夜行(明)薛應旂
長安六月東歸客黑馬溝前夜放船楊柳月侵湘竹簟
芰荷風動水晶簾未酬禹穴藏書計却憶匡山種杏田
可奈塵途猶寄跡滄浪空賦濯纓篇
汶上公署(明)王謳
兩鬢如蓬行路難高秋風露宿臺端雲藏畫角青山暮
月轉空城碧樹寒為客數年非樂土舊遊何日是長安
獨留三尺齊門瑟猶自狂歌醉裏彈
濟寧道中(明)金大年
西北風塵擁斷丘旅魂中夜鬱鄉愁漢庭未上孫弘閣
濟水頻經太白樓候鳥翩翩迷遠浦輕帆颯颯帶春流
十年來往青袍在贏得霜華滿鬢秋
宿龍洞與魏使君同賦四首(明)李攀龍
迴壑深林繞梵宫春來吟眺使君同空潭忽散三峯雨
暗穴常吹半夜風人擬二龍精自合詩看五馬步逾工
諸天坐失懸鐙色明月先投入掌中
使君春興滿綈袍綵筆青山對濁醪望去天回雙闕迥
坐來雲盡一峯高蛟龍出入常風雨鴻鵠拚飛自羽毛
愧我淹留逢楚客攀援桂樹咏離騷
削成東壁五雲屏下有龍宫夜不扃斗柄故臨雙甕轉
月明常對一珠亭春回竹葉杯光白天逼蓮花劍氣青
坐久空山仙籟寂新詩獨為故人聽
秀色中峯獨不羣藤蘿二月已紛紛諸天近海金銀氣
雙峽長春錦繡文塔影半空懸落照溪流一曲灑浮雲
縱令洞口龍吟發郢調還須讓使君
與轉運諸公登華不注山絶頂(明)李攀龍
中天紫氣抱香爐複道金輿落帝都二水遥分青嶂合
一峯深注白雲孤岱宗風雨通來往海色樓臺入有無
不是登高能賦客誰堪灑酒向平蕪
神通寺(明)李攀龍
相傳精舍朗公開千載金牛去不迴初地花開藏洞壑
諸天樹杪出樓臺月高清梵西峯落霜盡疎鐘下界來
豈謂投簮能避俗將因臥病白雲隈
青蘿館(明)李攀龍
十畝青蘿别館開使君登眺意悠哉風搖北渚清沙合
烟雜南山岱色來臺敞高秋深染翰庭虚斜日淨杯
西鄰榮叟嘗還往帶索應同薜荔裁
過吳子玉函山草堂(明)李攀龍
玉函山色草堂偏恰有幽人擁膝眠樹杪徑迴千澗合
窗中天盡四峯連綠隂欲滿桑蠶月白首重論竹馬年
就此一樽無不可因君已辦阮家錢
遊龍洞寺(明)李攀龍
壁削芙蓉萬仞丹禪林隠隠畫圖看人間勝地僧多占
洞裏諸天客到難雲傍龍來晴作雨風從澗底暑生寒
年來賸有烟霞癖石畔長松好掛冠
魏使君過宿鮑山山樓分賦(明)李攀龍
層樓風雨一登臨把酒重論十載心楚客豈須題白壁
鮑山猶自見黃金褰帷上國風雲滿伏枕中原日月深
忽憶明光曾共被那知萍梗到於今
白雪樓(明)李攀龍
伏枕空林積雨開旋因起色一登臺大清河抱孤城轉
長白山邀返照迴無那嵇生成懶慢可知陶令賦歸來
何人定解浮雲意片影飄搖落酒杯
泰山四首(明)王世貞
縹緲琳宫接上玄岧嶤飛磴界蒼烟峯迴洞壑紛俱拱
石坼松蘿梟自懸過雨雙龍爭玉峽擘雲孤鷲拄青天
平生故有崢嶸意識爾應從太始前
奔崖瀑落擁晴雷策石驅龍輦道開匹練天縈吳觀出
金泥日射漢封回西盤瓠子河如帶東挂扶桑海一杯
莫向封壇論王氣祇應塵世有仙才
尚憶秦松帝蹕留至今風雨未全收天門倒瀉銀河水
日觀翻懸碧海流路轉千盤迷積氣誰從九點辨齊州
人間處處襄城轍矯首蒼茫迥自愁
壁立芙蓉萬古看削成松檜隠高盤中峯翠壓徂徠色
絶頂青收碣石寒梁甫吟成還自和茂陵書就欲誰干
依微白馬吳閶在欲向秋風問羽翰
雲門山二首(明)王世貞
芙蓉削立郡城西躡蹬攀岩徑欲迷忽有青天通箭括
初疑璧月掛瑶梯雲根半壓千峯小海氣全吞萬堞低
搔首狂歌吾不厭莫驚風雨妬新題
十二齊封自鬱然盪胸秋色鎻層巔危崖日月時雙墮
急雨蛟龍乍一穿鳥道白從杯底落薜衣青入鏡中懸
誇君更有天門在策杖春褰萬壑烟
寄訊蓬萊閣(明)王世懋
遥聞高閣俯蓬壺為問三山定有無雲暖蜃樓高結市
月寒鮫室夜沉珠驚湍檻外星河覆異域尊前島嶼孤
若遇安期應乞棗莫令秦帝石空驅
登泰山(明)徐中行
東嶽崢嶸迥不羣中峯瑞靄更氤氲天門雪盡河流合
日觀春晴海色分風起秦松常似雨氣蒸漢檢欲成雲
千秋霸跡終銷歇猶說相如封禪文
堯陵(濮州)(明)李先芳
穀林山寺古堯陵片石依然尚可憑蓂草映階春寂寂
茅茨蔽屋覆層層雙厓龍掛高松樹孤塔僧然長夜燈
明祀九原歌帝德放勲千載佐祈興
馬陵(明)李先芳
迴合長堤衛水秋滿林黃葉荻颼颼居人近指馬陵道
遺蹟遥傳瓦屋頭昔日孫龐曾决勝只今草木尚含愁
不知七國皆迷地猶自停車弔古丘
莊子釣臺(明)李先芳
漆園為吏早知歸濮上垂綸願不違浦樹千秋依斷岸
汀蒲一曲帶斜暉掉頭往事隨流水曳尾何人問釣磯
獨傍南華臺上望逍遥天外大鵬飛
遊戊巳山(安平鎮)(明)沈翰卿
千迴磴道望嵯峨幾處烟扃長薜蘿野曠虞人獵麋鹿
水深鮫室隠黿鼉盤桓共載春山酒窈窕誰翻子夜歌
盛集文儒鏘玉佩不妨長日駐巖阿
太白樓(明)沈翰卿
縹緲層樓霄漢隈南城山色鏡中開不知仙馭游何處
長擬星辰謫上台林杪鶴巢珠樹遍日邊鯨負海濤來
秦碑魯殿俱銷歇未覺浮名勝酒杯
望嶽二首(明)顧紹芳
震嶽居然五嶽尊中峯忽爾衆峯蹲天含萬象平開闔
海浴雙丸對吐吞終古松蘿清石骨有時巉□暗雲根
秦厓宋障俱陳迹嗚咽幽泉與細論
六龍馳道出雲邊絶頂嵳峩更可憐阿閣迥開羣帝府
晴闌微别九州煙即看嵩華疑無地却借滄溟别有天
漫道蓬萊應咫尺茂陵松栢正凄然
任城道中(明)顧紹芳
秋草依微落照明川原歴歴總關情千家網罟魚成市
兩岸菰蘆水向城白泛鷗羣將棹去青懸樹色帶帆行
雲邊暗指淮徐近十日遥拚盡旅程
登東郡望嶽樓(明)莫如忠
麗譙飛搆倚嶙峋面面虚無迥絶塵忽向望中低岱嶽
始知行處逼星辰傳聞馳道猶餘漢指點巖松不辨秦
齊魯到今青未了題詩誰繼杜陵人
太白樓(明)莫如忠
縹緲層樓霄漢隈南城山色鏡中開不知仙馭遊何處
長擬星辰謫上台林杪鶴巢珠樹徧日邊鯨負海濤來
秦碑魯殿俱銷歇未覺浮名勝酒杯
遊岱麓普照寺(明)邵賢
招提隠隠倚崔巍紺宇周環般若臺斜日短笻山逕曲
石橋流水寺門開浮屠證果真成幻儒道淵源有自來
千載清風仰孫石獨遺堂址向巖隈
登勞山(明)邵賢
坤軸危分鎮巨鰲山如排戟戰方鏖鼔鐘鏜鞳東西院
丹碧參差大小勞石柱華樓闌海出龍巖獅石倚天高
我來無限登臨興點染風烟信綵毫
登岱(明)劉應時
東皇樓閣自天開絳節高懸白玉臺雨向仙人峯外過
雲從玉女峽邊來孤標捧日三千丈閣道凌空十八回
靈奥已看人世隔赤城何處訪蓬萊
題丈人峯(明)劉應時
丈人石上望羣仙吳越周秦指顧間過去青牛追不及
飛來白鶴杳難攀東皇細削芙蓉闕玉女深居虎豹關
咫尺蓬萊天路隔尋仙不遇只空還
登泰山(明)彭夢祖
星幢寳纛鎻烟空縹緲飛梯萬轉通天闊練光為白馬
峯高嵐氣作蒼龍銀河欲迸仙人掌丹竈猶藏玉女宫
聖代不求封禪草相如詞賦笑徒工
過卞里謁仲子祠(明)錢達道
先賢宅里久湮沉誰搆崇祠泗水潯大孝每餘風木恨
孤忠無負結纓心山連鳬繹飛晴翠松近徂徠起夕隂
瞻拜不禁懷古意野花林鳥助長吟
王右軍祠(明)錢達道
右軍舊宅已烟蘿斷碣猶堪辨永和華表最憐人化鶴
黃庭無復客籠鵝晒書臺迥斜陽滿洗墨池荒芳草多
莫謂簿書妨吏隠清風千古接鳴珂
過文登營(明)戚繼光
冉冉䨇幡度海涯曉烟低護野人家誰將春色來殘堞
獨有天風送短笳水落尚存秦代石潮平不見漢時槎
遥知百國微茫外未敢忘危負歲華
汜水(明)鄒魯
陵谷千年已變移漢王壇坫總凌夷成功本自收三傑
屈策原非仗六奇古木昏鴉聲斷續春風宿草色參差
炎劉一代英雄事盡屬沉淪半截碑
登馬谷山(海豐)(明)楊巍
平地巋然出一峰登臨若在碧芙蓉盤河水繞疑奔馬
古洞雲深見蟄龍影落滄溟高氣象路經葭葦少行蹤
老僧已許岩頭住為我先栽萬個松
海嶽樓(明)王汝玉
十二朱欄影半空元龍高臥定誰雄簷楹翠濕蓬山雨
枕簟凉生弱水風物色橫陳詩卷裏雲濤飛動酒杯中
謫仙會有騎鯨便八極神遊路可通
除日登嶧山二首(明)葉向高
崒嵂峯巒切帝居石門坐眺見青徐琅玕拔地千尋起
菡蓞籠烟五色舒平野遥連邾子國荒臺誰辨客卿書
名山不少遊人跡若箇登臨是歲除
五華巖下白雲宫絶巘寒生萬壑風不向秦封窺片石
還從禹貢辨孤桐河流繚繞青天外海氣微茫泰岱東
自是初平鞭不到欲將靈跡問鴻濛
登岱(明)王弘誨
人間信自有丹丘汗漫聊從此地遊玉檢金函空寂寞
琪花瑶草自春秋射牛不用儒生議望馬堪從聖蹟求
一自大觀歸老眼尋常指點徧齊州
雲門山二首(明)馮琦
矯首層巔御遠風晴嵐萬壑散鴻濛乍驚閶闔通天上
遥指河山落掌中九叠雲屏高自掩千秋寳鑑照還空
未論三島神仙窟咫尺人間路不同
萬仞巑岏倚太空洞門深處碧雲叢清秋白日懸孤月
古木蒼崖鎻大風疑有五丁開道路欲從四塞弔英雄
海氛東望頻翹首安攘何人仲父功
謁韓信祠(明)劉應節
仗劍登壇氣獨雄詎知鳥盡却藏弓去留已誤歸蕭相
生死何須恨蒯通故壘浮雲餘戰氣秋原衰艸動悲風
漢皇豈少封侯約自是將軍不賞功
東阿王墓(明)于玭
風流獨擅建安才放浪深知帝子哀詞賦何人追勝軌
江山此地自高臺銀宫寂寞空巖閉玉盌荒凉牧豎開
徙倚寒林天欲暮一聲清角碧山隈
秋日集洪範池(東阿)(明)于玭
洪範池邊夕翠橫開樽坐對石流清高秋寂寞魚龍影
古木蕭條風雨聲日晚樵歌臨渡起夜深漁火隔林明
平生自欲藏名姓一枕滄浪夢不驚
登嶧山(明)楊際會
翠壁蒼厓萬竅通誰將羣玉簇芙蓉昂藏自有神靈護
穿鑿翻疑造化工秦蹟至今縈蔓草禹功終古紀孤桐
最憐往事多興廢邾國荒城夕照中
登香山寺(明)趙邦彦
鷲嶺岧嶤鎻赤扉長松怪石莽因依徑攀日月栴林渺
氣湧金銀慧界稀初地雨醒蕉鹿夢諸天花灑芰荷衣
何顒莫訝躭禪境一入紅塵萬事非
泰山八首(明)于慎行
終古名山奠大東遥瞻雲漢倚穹崇千峯明滅天高下
萬壑晴隂氣鬱葱星土盤回元化轉仙閭繚繞百神通
真遊五嶽何當徧自躡煙蘿上碧空
玉闕朱樓萬仞端六龍輦道倚巑岏懸崖翠磴雲中轉
叠幛紅泉樹杪看海色曈曨三觀曉秋聲蕭瑟五松寒
天門咫尺君應見比似人間路更難
忽出塵寰賦壯遊試從九點辨神州浮雲直上千峯色
落日長懸萬里秋紫塞東臨滄海斷黃河北遶大荒流
秦封漢禪成丘土留與人間不盡愁
倚杖高臨萬玉峯氤氲陸海散芙蓉寒聲半落天中雨
暝色低催澗底鐘金檢誰探秦帝策白雲猶起漢時封
君看十二侯王地能出神宫第幾重
絶頂秋高上帝宫茫茫一氣俯寰中地盤河濟三州盡
天入秦吳萬里空玉闕光連星斗上丹峯影落海門東
亦知真宰多相藉許倚烟霄兩劒雄
萬仞瑶壇冷夕曛斗邊三十六天分仙人洞府懸雙闕
玉女神房切五雲遊客自成梁父歎詞臣不草茂陵文
東皇舊握羣生紀海國河山翼聖君
高峯東望氣雄哉海色遥看萬里開三島春波涵日月
五城仙氣吐樓臺酒邊影吸金銀動杖底雲飛紫翠來
烟水茫茫徐福去至今不見報書迴
上宫夜色冷漫漫月轉層霄十二欄大地山河銀作海
中天樓閣玉為壇虚無靈境簫聲斷縹緲秋光練影寒
仙掌芙蓉看欲近轉從北斗識長安
遊虎窟南洞(明)于慎行
城上青山俯畫樓春來登眺思悠悠香臺雨色千峯暮
曲洞松聲萬壑秋落日遥懸平野樹浮雲忽傍大清流
共知康樂多豪興更見羊何接勝遊
雲翠山天柱峯(明)于慎行
攀蘿直上翠微巔峻削孤峯斗際懸標掛六龍迴白日
勢成一柱倚青天雲窗曉滴丹臺雨鳥道晴飛紫閣烟
岱嶽羣峯如萬馬西來雲氣總相連
重到南天觀追憶許鍊師(明)于慎行
舊向三山訪列真重來不道海成塵峯頭鶴化猶疑夢
洞口猿啼别是春玉觀凄凉花似雨松壇寂寞草為茵
仙家日月還如此人代茫茫可更論
登嶧山(明)朱頤琢
鄒魯名山大嶧雄芙蓉如削插晴空崖邊細草千春碧
澗底寒花五月紅海色憑臨青玉杖僊音不散白雲宫
生來最厭塵寰累何日移家住此中
任城晚眺(明)屠隆
二月任城花氣寒登高携酒倚層欄汀洲送目雲帆亂
隴阪驅車雪色殘商女春衣飄錦帶王孫夜獵鬭銀鞍
多情太白樓前月照入金尊萬頃寬
登光嶽樓(明)屠隆
高閣崔嵬切太虚大荒東去獨踟蹰憑陵白日雕窗合
陡插中天繡柱孤萬里風塵連海岱千家烟火接淮徐
閒呼濁酒供長嘯一帶微茫見舳艫
登蓬萊閣(明)黃克纘
城列千燈錦幛開東風吹客上蓬萊天光海色春相映
叠鼓鳴笳夜急催鰲首三山含霧動潮頭萬馬拍空來
觀兵幸值妖氛息徙倚危欄一舉杯
謁海神廟(明)黃克纘
元氣茫茫接大清乘春一望水雲平雪花浮浪千重起
日色蒸霞四散明海上烽銷旗半偃津頭潮落棹空橫
馨香好答神靈貺莫遣鯨波又震驚
花林疃(益都)(明)鍾羽正
天畔羣山山下村澗溪迴合繞丘樊桃源地暖花連塢
栗里人閒柳覆門萬叠雲霞蒸曉日幾家雞犬傍春原
生平雅有尋芳興小結衡茅此避喧
謁劉先主廟(明)周汝觀
炎鼎東看王氣摧年來帝胄逐塵埃神龍未借風雲便
鞍馬徒驚歲月催睥睨孤城烽火急縱橫列郡鼓&KR0911;哀
劍門猶是偏安業落日中原首重回
詠漢濟陽宫(明)王崇獻
瑞色當年映薜蘿明明天意竟如何可憐漢世衣冠老
爭獻新朝雅頌歌十葉山河歸誼主九天雨露孕嘉禾
一從息馬昆陽後含哺誰知帝力多
九日登女郎山二首(明)高應圯
秋高雲物正霏微一脱風塵一息機露畹幽芳人寂寂
霜林疎影鴈飛飛青山舒嘯驚時變白首躭吟與世違
最是不堪臨眺處孤城搖落暮煙稀
長風萬里接蓬萊勝覽慙非作賦才漫掃晴雲楓亂落
却憐衰草菊初開古今豪客東山屐天地狂生北海杯
縱有葆光能羽化月明空待鶴歸來
介城古跡(明)曹嵩
滄海西來膠水東分茅於此見遺蹤千年擬卜郊圻固
百戰惟餘瓦礫重老樹無花妖鳥集斷碑有刻亂苔封
稔知興廢由人事虚帶清流案碧峰
趵突泉(明)王在晉
大地山河氣鬱蒸瓊漿珠瀑亂飛凌暗嘘靈谷嘗分雨
冷冽西風不見冰石鉢龍涎聲似沸海天鼉鼓急如□
源頭何處通幽漠夜月寒潭水自澄
登日觀峯四首(明)潘之恒
東望岧嶤表岱宗排空秀色削芙蓉銖衣結綬承華蓋
紺殿揚光見燭龍隠几徂徠青不極參雲碣石翠微封
扶搖欲挾滄溟日直躡丹梯第一峯
半嶺鵾鷄午夜鳴中天鸞鶴洞簫聲靈查幾許通銀漢
香案曾參上玉京乍見彩雲青海度每依殘月赤霄行
無煩一一論封禪寂寞雲亭問主盟
河漢昭回閣道通東皇絳節下雲中鈞天初破游仙夢
閶闔高憑少女風夜半陽烏飛海鏡秋分星鳥麗霜宫
曈曈佳氣長安近萬里遥瞻帝日紅
太乙離宫薄絳霄扶桑海日坐相邀銀河欲滅暾將出
金掌先承露未消雲駕六龍瓊島曙風呼萬馬巨靈朝
請看嶽頂蒼凉色遮莫霞城已建標
登泰山八首(明)謝肇淛
獨立蒼茫黯自愁天邊落木正逢秋片雲長自依孤闕
一氣誰能辨九州馬向吳門搖匹練蜃從滄海起層樓
山河指點東南盡咫尺應同萬里遊
叠嶂飛梯斷復連曉烟寒葉轉堪憐龍湫半向蒼藤瀉
鳥道翻從碧落懸敗碣莓苔餘漢字孤松風雨自秦年
尋真不覺仙源遠覓得丹丘息萬緣
山半罡風吹竹冠洞前雲氣濕衣寒珠簾噴雪三千尺
石磴懸空十八盤禹服彈丸天際盡汶河衣帶掌中看
漢家未欲論封禪檜柏森森太乙壇
中天飛閣俯崔嵬吳越諸峯面面開錯落山形皆北拱
微茫海氣自東來秦皇驅石元無字漢代祈靈漫有臺
七十二君多勝事只今斜日照蒼苔
紺殿朱宫敞碧霞樓臺縹緲玉真家鸞驂夜曉三珠樹
羽蓋朝迎七寳車天外金門馴虎豹雲中絳節動龍蛇
朝元歸去瑶池冷落盡冰桃萬樹花
半空星斗落前楹月色霜華千里平四壁烟嵐寒枕簟
幾家燈火隠山城封中白見秋雲起海底紅看夜日生
自分身如王子晉平峯頂上坐吹笙
烟銷路轉翠重重洞裏花源别有峯棧道初開惟傍竹
上方乍遠不聞鐘橋西斷柱從苔蝕石面殘經受水舂
欲向山僧問遺事松關深處野雲封
登臨竟日意悠哉祇恨秋城暮色催回首天邊翠微寺
却驚身自白雲來丹梯杳靄看還失紫府虚無夢復迴
早晚向平婚嫁畢結廬應旁竹林隈
超然臺(明)謝肇淛
一片秋光爽色開况逢仙令共登臺城連平楚天邊去
雲擁羣山海上來濰水尚寒高鳥盡穆陵無恙夜烏哀
尊前欲洒千秋淚往事殘碑伴綠苔
登安平鎮譙樓(明)謝肇淛
高樓遥控九河關海岱微茫指顧間千里飛帆衣帶水
半窗斜日錦屏山孤城粉堞連雲起平楚蒼烟逐鴈還
氛祲坐消波浪息風光贏得獨開顔
登岱(明)高有恒
懸崖怪石逼丹梯幾度尋幽傍水溪盡日嵐光迎過客
半空雲氣俯全齊登臺漢跡知何在極目吳門望轉迷
絶頂崚嶒天咫尺蒼茫只覺萬山低
小東園二首(明)公鼒
桑泉河傍小東流山外茅亭對石樓鴈字低連紅葉雨
砧聲遥送白楊秋誰家刀尺裁明月入望風烟繫暮愁
日似小年門似水若無婚嫁勝浮丘
十年客路總漫漫歸掃松花坐石壇一自文章驚海内
便將名姓老長安閒情雅共秋雲澹往事愁聽暮雨寒
何處砧聲連落木西風人自倚樓看
雲門東麓花林疃(明)劉淵甫
碧水青山何處村百花千樹半柴門山藏柳市無車馬
水隔桃源有子孫問舍地偏為得計尋幽心遠遂忘言
悠然迥出塵囂外垂老猶矜興味存
沽河渡(國朝)法若真
飛虹北望折中流長使蛟龍夜半愁落落青茅遮斷壁
行行白鷺宿橫洲慕容車騎雙沽盡秦帝樓船大海收
直到穆陵三島外書生何事不封侯
秋杪黃山(國朝)法若真
空亭十日得閒閒踏徧沙痕曲水灣黃葉長留鸚鵡谷
白雲不去鳳凰山縱依酒甕愁皆醉新補柴門嬾未關
莫道清秋入夜冷久疎禮數到人間(鸚鵡谷在海東鳳凰山在黃山南)
登岱二首(國朝)施閏章
岱宗萬仞氣蒼蒼杖策層巔盡八荒列岫兒孫爭拱立
諸天旌節鬱相望丹霞白霧分隂霽玉簡金泥入混茫
懷古躊躇搔短髮洗頭池畔挹瓊漿
羣山冉冉下青峯迴合虚無紫氣重日出天門當漢畤
雲深御帳失秦松雙崖石聚驚龍鬭四月桃開集雪封
輦道荒蕪民力盡相如禪草且從容
長白山(國朝)施閏章
雨後明霞冉冉紅浮雲猶裊半山中多年夢想赤松子
何處招尋白兔公列嶂臨城餘磵雪虚巖面海更天風
從來副嶽誇形勝杖策憑陵孰與同
泛錦秋湖二首(國朝)唐夢賚
十載雲湖繫客思秋風短棹尚嫌遲東山小草終何濟
西塞桃花定幾時種樹擬遮紅蓼岸買歌新製竹枝詞
名香清磬無餘事高枕蘭橈信所之
垂老林泉計始成誰能塵市了餘生將營山水為三窟
須護丹鉛當五城廬嶽爭如長白遠瀟湘何似錦秋清
卜居應號黃冠子拚與乾坤一葉輕
石門(曲阜)(國朝)顔光猷
石門山寺白雲深亂雨飛花野火侵法帳空懸蓮葉散
梵鐘不響草蟲吟牛羊歴落千村滿藤桂蒼凉一逕隂
草閣昔年何處是流泉彷彿似鳴琴
宿蒙山頂(國朝)顔光敏
龜蒙遥接太山阿石屋荒臺覆薜蘿斷壑隂森藏暮雨
孤峰屈注轉銀河丁丁樵響穿林早謖謖松濤閉戸多
曉日晴開堪望魯高吟不歎手無柯
神頭山謁李衛公祠次葉文莊韻
(國朝)王士禄
蒼山深抱藥師祠駐馬橫鞭一揖之杖策文皇龍奮日
獻書西嶽蠖蟠時神歸風雨宵聲厲地僻雲嵐晝色遲
我慕人豪遺像在披帷重在拂蛛絲
登蓬萊閣(國朝)丁蕙
畫欄朱棟俯鴻濛四顧茫茫萬象空吐納江河連碧落
盪摩日月沐青銅(青銅二字出蘇子瞻海市詩)方壺路接蛟波外樓
閣嘘成蜃氣中到此塵囂都不染欲乘黃鵠御天風
題趵突泉(國朝)宫夢仁
匹馬三春兩度來蓬飄萍轉羨靈荄明河孤擁天紳瀉
響雪聲連地肺開夜聽龍吟潛窟宅朝疑蜃氣見樓臺
憑軒不盡觀瀾意却浣塵襟坐綠苔
奉和扈從登封應制四首(國朝)毛奇齡
時維肇甲候屬升辰承六幕之清寧廣三台之效
順翠華西指東都望幸多時綵仗將臨夏諺為歡
已久因整協時之駕先酬肆覲之觀鈎陳簡肅無
煩五校蘭錡柴望精禋不事三壇茅脊所過祀名
山笑玉檢探符之陋隨時省方俗斥金泥封事之
繁惟是問俗之貞滛間修五禮就民相慰勞暫遍
羣神聿開千百年未有之恩頓釋七十君歴傳之
妄念兹輸輓築楗石以塞决河攬我提封登高丘
而望遠海謹誦卷阿之什虔賡將享之章才慙應
劭難傳西漢官儀職本蘭臺敢效東封著頌
嵯峨方岳望東廵何幸天門扈近臣磴道曉雲迴海日
石壇秋草遍山春鑾旗翻作中峰電鄗黍祠還上畤神
千載玉泥留檢處今來沾盡屬車塵
幛殿重重倚嶂開山呼相應似鳴雷九旗總向巗邊去
萬乘疑從天半來升氣下窺青檢合禋河西眺白龍迴
盛朝功德真難紀勒石慙無作頌才
東方雄鎮護神京豫日宸遊减禁兵霜繞幔城嚴未啟
花開輦路笑相迎晴看御馬林間度夜聽天鷄海外鳴
九點齊州渾一望可知六宇正澄清
鈎陳羅列動星文佳氣蘢葱繞聖君騎接百靈巖曲稔
龍躔三觀嶺頭分春還个左乘青輅時見封中起白雲
問俗省方千聖事百年父老幾曾聞
過穆陵關(國朝)安䈯
將軍峴口路盤紆東國崇關賜履餘谿谷分流通沭汶
商車夾道走淮徐捐軀戌主靈猶壯失險南燕計果疎
何處寄奴遺壘是廢興千載總成墟
蟠龍山(國朝)安䈯
崇巔傑閣敞朱櫺怪石盤紆鳥道經老柏輪囷枝盡偃
蟄龍鱗甲氣猶腥千巖重複蟠青社秋色微茫接北溟
一水故環雲壑秀那能依此結茅亭
盧山(盧童子修真處)(國朝)李蕃
盧仙曾住此山巔跨鶴飛昇信有緣石洞尚留行道影
清泉猶似煮芝年多因塔上留消息想是松隂有汞鉛
怪煞道人渾不醒亂吹橫笛破蒼烟
登蓬萊閣(國朝)李樹德
海東雄鎮屬蓬萊飛閣何年畫檻開萬里鯨波浮日月
半空蜃氣結樓臺傳烽故壘風吹荻勒字高厓雨漬苔
坐鎮忻逢清晏日遥看重譯駕航來
高苑拜魯仲連墓(國朝)成永健
高風直共海天秋氣壓燕秦動列侯萬騎爭如一矢下
匹夫恥見六王收勲名蟬蜕非游俠故國牛眠認首丘
芳草斜陽獨憑弔油油狄水漾清流
感泰山封禪遺跡(國朝)藍嵒
東廵祀典載經文封禪誰傳七十君松下忽來嬴氏雨
壇間似出漢皇雲禮儀附會紛難定檢字荒唐秘莫聞
臺碣空留遺跡在離離荒草映斜曛
登蓬萊閣(國朝)王苹
高閣蓬萊聞少日今來秋眺鬢蒼浪地雄青社臨孤迥
山古毉閭接混茫鼇背雲浮雙郭外蛟涎漲落十洲旁
天風碧海斜陽在曾對清吟玉局狂
法慶寺(國朝)何世璂
臺角風清意自閒翛然雨雪滿空山十年宰相經行處
方丈維摩定慧間今日無心雲出岫他時飛倦鳥知還
拈花待與豐干約好謂應門莫閉關
青社詩二首(國朝)方正玭
溉田垂釣想遺蹤坐待功名上景鐘幾見隠身非霧豹
難從高臥識人龍鄭公書舍留長艸沂國園林賦矮松
蹈海尚尊天下士宛牆雲護若堂封
高祠羅列十三賢爼豆相沿二百年何事閭閻空斷帶
但憑長吏鑒懷磚主恩先後看陳表大業光昭有答牋
出守多憑台輔重香名清挹范公泉
石臼所觀海(國朝)方正玭
塵揚東海記何年又没桑田納百川艸艸春秋潮有信
茫茫日月眼無邊碁分島嶼烟含翠光燦琉璃碧浸天
元氣包涵通沆瀣憑誰指點揖羣仙
望岱(國朝)峻德
岱宗天半鬱相望萬仞雄峰俯八荒大海雲霞看滅没
中原風雨接蒼茫秦松漢栢知何處(日)觀天門去未遑
會跨赤虬凌紫氣朗吟絶頂呌扶桑
五言排律
春日望海(唐)太宗
披襟眺滄海憑軾翫春芳積流橫地紀疏𣲖引天潢仙
氣凝三嶺和風扇八荒拂潮雲布色穿浪日舒光照岸
化分彩迷雲鴈斷行懷卑運深廣持滿守靈長有形非
易測無原詎可量洪濤經變野翠島屢成桑之罘思漢
帝碣石想秦皇霓裳非本意端拱且圖王
奉和聖製春日望海(唐)楊師道
春山臨渤海征旅輟晨裝迴瞰盧龍塞斜瞻肅慎鄉洪
波迴地軸孤嶼映雲光落日驚濤上浮天駭浪長仙臺
隠螭駕水府汎黿梁碣石朝烟滅之罘歸雁翔北巡非
漢后東幸異秦皇搴旗羽林客跋距少年場鯤擊驅遼
水鵬飛出帶方將舉青丘繳安訪白霓裳
蓬萊鎮(唐)駱賓王
旅客春心斷邊城夜望高野樓疑海氣白鷺似江濤結
綬疲三入承冠泣二毛將飛憐弱羽欲濟乏輕舠賴有
陽春曲窮愁且代勞
靈巖西入石路(唐)劉長卿
山僧候谷口石路拂莓苔深入泉源去遥從樹杪回香
隨青靄散鐘過白雲來野雪空齋掩山風古殿開桂寒
知自發松老問誰栽惆悵甘泉水何人更渡杯
臨邑舍弟書至苦雨寄詩用寬其意
(唐)杜甫
二儀積風雨百谷漏波濤聞道洪河坼遥連滄海高職
司憂悄悄郡國訴嗷嗷舍弟卑棲邑防川領簿曹尺書
前日至版築不時操難假黿鼉力空瞻烏鵲毛燕南吹
畎畆濟北没蓬蒿螺蚌滿近郭蛟螭乘九臯徐關深水
府碣石小秋毫白屋留孤樹青天失萬艘吾衰同泛梗
利涉想蟠桃倚賴天涯釣猶能掣巨鰲
賦得白雲起封中(唐)李正辭
千年泰山頂雲起漢王封不作奇峯狀寧分觸石容為
霖維易得表聖自難逢冉冉排空上依依叠影重素光
非曳練靈貺是從龍豈學無心出東西任所從
孔廟古檜(宋)趙鼎
擢秀真儒宅垂隂數仞牆封培因聖力茂悦得靈長根
踞龍蛇蟄枝延鸑鷟翔勞功施禹稷蔓草薙韓莊偃蹇
明堂榦蕭森岱嶽陽圍欺漢武栢愛掩召公棠日月成
塵劫乾坤屢戰場恩仁感樵牧忠厚及牛羊不有神明
護寧逃翦伐傷歲寒千古色宜並子孫昌
遊靈巖(金)張通古
萬壑千崖裏林開一逕深數年勞想望此日快登臨境
勝情難盡途危力不任樓臺相映抱松栢自蕭森花散
諸天雨燈傳古佛心鶴泉寒漱玉圍地舊鋪金石磴崎
嶇上桃溪窈窕尋淵明能止酒叔夜况携琴所恨無長
假徒勤惜寸隂清宵誰我伴乘興但孤斟
廣固城(益都)(明)陳經
凉漢泬寥清登高俯固城龍岡盤地險雉堞與雲平東
望滄溟會西瞻泰嶽迎四山屛亂立一澗帶相縈十二
侔秦郡膏腴擬漢京封疆仍晉服巡狩尚堯名蔚蔚林
臯接油油禾黍成斷崖蒼蘚合絶壁紫烟橫野鹿驚人
過村鷄出樹鳴川陵五變易冠蓋幾枯榮闤闠夷丘隴
人家半牧耕近尋遐思發極覽壯懷并開口憐浮世無
涯役有生對尊聊慰意撫景媿忘情
題靈巖寺(明)王世貞
見語靈巖勝還驚忽道傍天垂孤刹出地轉萬峰藏橋
石鯨飛動烟嵐鷲渺茫山形界齊魯榜字接隋唐虎坐
俄挐攫虬潛欲奮揚臘留祇樹色春勒寳花香伏水侵
禪坐歸雲護講堂慈篁深歲月忍草足冰霜飽進茵陳
飯酣眠薈蔚房微吟和清磬步屧信迴廊許掾談誰解
陶公醉不妨莫疑車馬客爾亦困津梁
再遊靈巖(明)王世貞
為捨祇園竹名山結願偏登臨怳初地徙倚更諸天不
改芙蓉色微添蘿薜烟松雲移叠嶂花語助鳴泉芒屩
青從引苔衣碧任穿井猶雙鶴浴瀑似片虹懸磬發僧
歸定燈餘客借傳新茶收月供淨㲲割霞眠未叩無生
理聊追有漏緣空聞飛錫杖不見布金田盡劫終成幻
降心邁離禪祇應何所住一鉢付流年
雲門遠眺(明)馮琦
設險推天府憑高望雪宫五丁開混沌一氣破鴻濛地
應虚危起山連泰岱雄摩霄橫作障涔海曲如弓洞口
明殘雨天池飲斷虹矞雲時靉靆怪峽轉巃嵸窈窕神
仙窟崢嶸造化工猿啼秋壑靜月落曉巖空萬樹圍平
楚千峰繞大東鶴聲縹緲外仙樂有無中霸業餘形勝
衣冠想會同乘時欣在德表海是皇風
登雲翠絶頂東望&KR3160;山(明)于慎行
躡屩登丹嶂開尊矚錦岑懸厓分日月衆壑異晴隂鳥
道霞標轉泉流樹杪侵神工圖紫翠大地削崟嶔縹緲
雲生岫霏微霧出林鶴巢旁接漢猿背仰捫參藥鍊丹
爐迥書藏紫洞深依稀瑶草色彷彿玉笙音人代迷陵
谷山形自古今興餘歌爛漫秋至氣蕭森舊紉蘭蓀佩
新抽玳瑁簪登高仍望遠都寄采芝心
登靈巖(明)李化龍
攬秀山全勝探奇客再尋慈雲開覺路佛日上初林淨
域三天曉空門十里隂忘機僧化石種福地生金高閣
看人代方池閱古今鐵衣留幻相巖竇見禪心峯合規
天小臺高貯月深清泉雙鶴舞老檜萬龍吟閴寂消塵
慮清虚愜素襟昄依欣有地慙愧未抽簪
遊聖水峪(明)胡東漸
共有探幽興招尋轡可聯携壺離市井策杖入雲烟谷
口深銜寺山腰細吐泉閴然堪避俗頓爾欲逃禪小院
迴廊外岑樓叠嶂前霜餘酣柿葉風嫋韻松絃倚徙渾
忘倦登臨會有緣指迷先一衲記勝殿羣賢逼側羊腸
外崔嵬鳥道邊橫襟披大地散屐遍諸天歴落千村錯
微茫二木牽斷碑留漢篆巨石剰秦鞭玉宇捫星近珠
宫貯月偏羽花紛白社核酒薦青田魚鉢敲清梵鶴笙
吹晚筵覓詩頻刻燭衍法劇生蓮淨土三乘契塵埃萬
累捐何當纔信宿底事遽言旋車馬催歸思林丘轉黯
然遠公相送處溪溜故涓涓
兗郡息馬地漢夀亭侯祠古松(國朝)高其任
息馬孤松立蒼龍拱殿門天空橫老幹地脉啟靈根頂
曲盤如蓋枝垂覆若盆經霜常有色斂月總無痕向曉
層雲結凌霄浩氣吞英風千載聚勁節萬年存但識劉
為漢焉知曹與孫扶蘇昭聖貌磅礴慰忠魂功在三分
定名留百代尊祠留光魯國景仰共乾坤
五言絶句
陪從祖濟南太守泛鵲山湖三首(唐)李白
初謂鵲山近寧知湖水遥此行殊訪戴自可緩歸橈
湖闊數千頃湖光搖碧山湖西正有月獨送李膺還
水入北湖去舟從南浦回遥看鵲山轉却似送人來
盧山五咏(諸城)(宋)蘇軾
上界足官府飛昇亦何益還在此山中相逢不相識(盧敖)
(洞)
博士雅好飲空山誰與娛莫向驪山去君王不喜儒(飲酒)
(臺)
石室有金丹山神不知秘何必露光芒夜半驚童稚(聖燈)
(巖)
皎皎巖下泉無人還自潔不用比三星清光同一月(三泉)
長安自不遠蜀客苦思歸莫教名障日喚作小峨眉(障日)
(峯)
玉簾泉(元)趙孟頫
飛泉如玉簾直下數千尺新月橫簾鈎遥遥掛空碧
桃花峪(泰安)(元)張志
流水來天洞人間一脉通桃源知不遠浮出落花紅
北渚亭(歴城)(明)李攀龍
窗中采蓮舟落日菱歌起坐見浣紗人紅顔照秋水
丁香灣(歴城)(明)李攀龍
平灣澹不流寒影千峯入斜陽一以照彩翠忽堪拾
桃花嶺(海豐)(明)李攀龍
一度桃花嶺烟霞處處新縱迷源上路猶似武陵人
登泰山(明)楊繼盛
志欲小天下特來登泰山仰觀絶頂上猶有白雲還
五大夫松(明)屠隆
高節栖靈嶽寧汙嬴氏官天風吹不斷濤捲萬峯寒
無字碑(明)鄒德溥
絶巘植空碑古人如有意由來最上乘原不立文字
玉女池(明)龔勉
山池水碧澄照徹芙蓉面玉女時往來彩雲飛片片
茌平懷古四首(國朝)王士禎
經過射書處猶識魯連村桑柘靈祠裏空瞻玉貌存(魯仲)
(連)
玉釵掛臣冠滅燭聞薌澤此際獨留髠僕亦堪一石(淳于)
(髠)
火色鳶肩者相逢徧五都不知曾一箇得似馬周無(馬周)
湖海鬚眉在寧忘社稷讐張公琴酒客能辦殺閭丘(張鎬)
狐駘山(滕縣)(國朝)王士禎
髽弔何年事傳聞此伐邾至今歌小子猶似怨侏儒
諸葛武侯祠(新城)(國朝)王士禎
不見錦官城猶聞蕩隂里蘆荻夕陽中空祠映寒水
鵝鴨城(新城)(國朝)王士禎
傳是慕容城殘荷没碑影復道阿超年金鵝紀元鼎
錦秋亭(新城)(國朝)王士禎
蘇公不可見湖水猶今昨斜日古亭閒水花自開落
長白山(國朝)徐夜
泰岱兹以東雲同山一色中有白鹿仙欲訪不可得
六言絶句
宿甑山(滋陽)(唐)韓翃
山中今夜何人闕下當年近臣青𤨏應須早去白雲何
用相親
别甑山(唐)韓翃
一身趨侍丹墀西路翩翩去時惆悵青山綠水何年更
是來期
冶泉二首(臨胊)(明)馮惟善
對立長松百尺旋栽新竹千竿山月一鈎初上溪風半
夜猶寒
巖際烟光低戸溪邊暝色入樓好月故侵書□清宵不
下簾鈎
夜度泰山(明)王術
山下溪流暗響林間野火遥明雲氣斷時月上霜華聚
處寒生
七言絶句
魯東門泛舟二首(唐)李白
日落沙明天倒開波搖石動水瀠洄輕舟泛月尋溪轉
疑是山隂雪後來
水作青龍盤石隄桃花夾岸魯門西若教月下乘舟去
何啻風流到剡溪
蘭陵客中(嶧縣)(唐)李白
蘭陵美酒鬱金香玉椀盛來琥珀光但使主人能醉客
不知何處是他鄉
不夜城(文登)(唐)獨孤及
凉風臺上三更月不夜城邊萬里沙離别莫言關塞遠
夢魂長在子陵家
送齊山人歸長白山(唐)韓翃
舊事仙人白兔公掉頭歸去又乘風柴門流水依然在
一路寒山萬木中
題宋氏五女舊居(宋氏姊妹五人貞元中同入宫)
(唐)竇常
謝庭風韻婕妤才天縱斯文去不迴一宅柳花今似雪
鄉人擬築望仙臺(即今恩縣之四女樹也一作四女寺詳見古蹟)
海上(唐)李商隠
石橋東望海連天徐福空來不得仙直遣麻姑與搔背
可能留命待桑田
聊城(唐)汪遵
刃血攻聊已越年竟憑儒術罷戈鋋田單漫逞燒牛計
一箭終輸魯仲連
東海(唐)汪遵
東巡玉輦委泉臺徐福樓船尚未回自是祖龍先下世
不關無路到蓬萊
表海亭(益都)(宋)范仲淹
一帶林巒秀復奇每來憑檻即舒眉好山深會詩人意
留得夕陽無限時
遊石子澗二首(益都)(宋)范仲淹
鑿開奇勝翠微間車騎笙歌暮未還彦國才如謝安石
他時即此是東山
飛泉落處滿潭雷一道蒼然石壁開故老相傳應可信
此山雲出雨須來
吕公洞(泰安)(宋)范致冲
朝遊北海暮瀛洲仙珮何年到此遊安得相從問丹訣
春風同醉岳陽樓
竹林寺(泰安)(宋)范致冲
竹林深處有招提靜掩禪關過客稀薝蔔花開春欲暮
冷冷鐘磬白雲低
登華不注望鮑山(宋)曾鞏
雲中一點鮑山青東望能令兩眼明若道人心似矛戟
山中那得叔牙城
離齊州後四首(宋)曾鞏
雲帆十幅順風行卧聽隨船白浪聲好在西湖波上月
酒醒還對紙窗明
文犀剡剡穿林筍翠玉田田出水荷正是西亭銷暑日
却將離恨寄烟波
將家頻向習池遊難放西湖十頃秋從此七橋風與月
夢魂常到木蘭舟
荷氣夜凉生枕席水聲秋醉入簾帷一帆千里空回首
寂寞船窗祇自知
過梁王臺(宋)石延年
梁王力戰輔炎劉百二山河一旦收千古高臺遺舊恨
功名何不效留侯
勞山(名鰲山)(元)丘處機
卓犖鰲山出海隅霏微靈秀滿天衢羣峯削玉幾千仞
亂石穿空一萬株
烟霞洞四首(寧海)(元)丘處機
山雲勃勃擁驚濤海水漫漫浸巨鰲極目下觀千萬里
扶桑依約見蟠桃
白石粼粼繞洞泉蒼松鬱鬱鎻寒烟碧桃花發朱櫻秀
别是人間一洞天
海上羣山培塿多姑餘高峻出陂陀太平直與稽天翠
五岳高標未見過
海曲山阿洞府低蓬壺閬苑海東西仙人玉女時遊集
不許桃源過客迷
東城(元)趙孟頫
野店桃花紅粉姿陌頭楊柳綠烟絲不因送客東城去
過盡春光總不知
堂邑宣化堂退食(元)張養浩
縣齋公退炷鑪熏聊為塵煩一解紛開戸不教香遠去
簟紋浮動半窗雲
鯨背吟詩尾聯以古句(元)宋旡
崖倚波濤頂接空黃鸎遊處樹成叢莫言山上人希住
多少樓臺煙雨中(鸎遊山)
東溟雲氣接蓬萊徐福樓船此際開應是秦皇望消息
採芝何處未歸來(東洋)
積沙成島浸蒼空古祀龍妃石崦東亦有遊人記曾到
昔年今日此門中(沙門島)
萊州洋内浪頻高矴鐵千尋繫不牢傳與海神休恣意
二三升水作波濤(萊州洋)
穆陵關(明)薛瑄
萬山絶頂穆陵關一上山樓五月寒烟樹滿川浮暝色
晚風吹雨濕欄干
膠州道中(明)薛瑄
數點青螺海上山參差樓閣海天寬行臺五月不知暑
只覺侵人海氣寒
汶口(明)喬宇
九峯南望碧嵳峩汶水平添一丈波渡口客來休便過
北溪山雨正滂沱
濟寧(明)殷雲霄
太白樓前春水多南湖春老白蘋波白蘋波上風還雨
欲採芙蓉將奈何
蓬萊閣後四絶(明)王世貞
東望鼉磯插漢高坐來峯嶼小秋毫不知雲霧連波長
漫道任公已釣鰲
高城鐘鼔喚蒼茫海若鎔波浴太陽綺色中天徐散盡
空青一點是扶桑
不盡滄波返照紅千尋霞錦蹙回風中流忽迸真珠起
知是垂天飲白虹
杖底秋風憶舊遊題詩應在閣東頭長令風雨千山合
不逐星辰五夜收
嶧山白雲洞(明)李化龍
萬轉千迴路不平行來足下白雲生白雲散盡人歸去
山自蒼蒼月自明
秦松(明)魏允貞
雨中松幹倚嶙峋不洗東風舊日塵何似桃花含意遠
武陵只戀避秦人
登泰山三首(明)李中行
杖底風生萬壑鐘鬱䓤深處是秦封身游雲際窺三島
日下天門見五松
日躍扶桑大海東黃河南望隔烟籠欲分武帝金莖露
或出仙人掌握中
鈎陳太乙逼清虚無字碑橫白日餘松老苔荒人自古
尚餘豐石即焚書
遊明湖二首(明)李中行
佛山影落鏡湖秋湖上看山翠欲流花外小舟吹笛過
月明香動水雲舟
北極仙祠白玉關燒香女伴鬭雲鬟憑高笑撚荷花
指點湖東看㟙山
歴下(名)泉詠(國朝)晏璧
金線池邊楊柳青泉分石竇曉泠泠東風三月飄香絮
一夜隨波化綠萍(柳絮泉)
杏花開遍柳垂絲柳下清泉漾碧漪莫折柔條留繫馬
綠隂深處聽黃鸝(柳泉)
淺井東邊有冽泉山僧洗鉢是何年泉中流出伊蒲饌
參透三生石上禪(洗鉢泉)
齊城淺井不盈尺一掬能令塵慮消日暮兒童缾汲處
芭蕉葉上雨瀟瀟(淺井泉)
泉脈如懸黍米珠源頭活水世間無洞中恐有驪龍臥
吐出香涎下㟙湖(懸珠泉)
泉如熨斗氣温温龍洞分來第一源欲識坎離交媾意
請參道德五千言(熨斗泉)
百尺深泉石上懸龍歸洞口散晴烟曾從五老觀飛瀑
倒挽銀河落九天(懸泉)
泉名劉氏果何人千載風流憶伯倫天産釀泉清可掬
松花滿泛甕頭春(劉氏泉)
曲阜詞四首(國朝)顔光猷
城郭蕭條三兩家高林喬木有啼鴉仙源舊治何人問
五月空庭落棗花(仙源城)
春暮臺高露未晞桃花飛漲掩荆扉當年童冠隨遊處
惟有空城獨鳥歸(舞雩臺)
踏青城外柳含烟繫馬開尊逵水邊隔望誰家千畆竹
聲搖風雨弄清泉(逵泉)
樓外春溪引逕斜覆堤桃李爛明霞河陽兄弟渾無事
尊酒年年趁落花(龍灣)
漆園城(荷澤)(國朝)陳廷敬
隠吏何人解息機漆園漠漠草霏霏只今夢隔三千載
惟見春來蝴蝶飛
裙帶河(古名女水東海龍女曾隠於此)(國朝)王士禎
龍女波寒夕照餘微風裙帶響瓊琚洞庭社橘凋零盡
誰寄秦川柳毅書
魚山神女祠(王維有魚山神女祠歌)(國朝)王士禎
雲車入洛幾時還松桂凄凉滿舊山歌罷迎神送神曲
山青無際水潺湲
東平思王墓(瓠山)(國朝)王士禎
東平幾驛是咸陽松栢依然指故鄉帝子不須還悵望
漢家陵闕久凄凉
東平憲王墓(峗山)(國朝)王士禎
鄉是人亡萬古悲東平宫殿草離離陵前賜劍知何處
金粟飄零剰斷碑
嶧山即事(國朝)王士禎
雨足烟村事不閒家家驅犢出柴關棗花香徧穠隂合
水碧沙明望嶧山
古於陵城(國朝)徐夜
仲子城邊日向中田家饁畆自西東高原雨脚牛羊外
一徑秋深豆葉風
謁東方祠二首(國朝)田雯
古廟寒烟厭次雲鴉飛黑陣冒斜曛周圍滿樹桃花放
茅屋三間二細君
小院依棲九尺身櫩間布穀雨聲頻村農來賽雞豚社
不是尋君射覆人
山東通志卷三十五之一下
