山東通志卷二十八之四
人物四(順治)(康熙)(雍正)
皇清
本朝人物其已登舊志者無庸更為擬議兹從各府
州縣志中採輯原傳而無奈格於
功令非咨部留祀者不書今就逓年咨請各册摭其事
實而編次之以時為序勿以先後為軒輊也
田玉潤定陶人甫九齡即以孝稱父病十餘年躬侍
湯藥衣不解帶歴久如一日順治初土寇圍城兵食
不繼玉潤出家粟麥以贍之城守得全又捐資以修
文廟黌序為之一新卒後二十年士民公請入鄉賢
祠
孔衍鈺聖裔其祖始遷居汶上順治初補博士主鬯
聖澤書院整廟貌肅明禋禮服禮器秩然有條幼失
怙事母極孝年五十孺慕不少衰鄕黨無不稱之殁
後公為請祀
傅以漸字星巖聊城人順治乙酉舉人丙戌會狀不
數年入相謨謀篤棐吐握至誠自以顯榮太驟盛年
告歸杜門著書深得老氏之學
王與勅新城人博學多聞少年即得時譽順治初年
膺薦貢入成均有司敦廹而與勅以有父年老堅辭
不赴惟日課諸子各因其才盡以所學授之長子士
禄登乙未進士官考功員外郎次士禧邑庠廪貢次
士祐康熙庚戌進士官中書次士禎順治戊戌進士
官刑部尚書簪組之盛萃于一門而與勅視之恬如
也嘗編累世家訓以示子孫忠孝勤儉之外不知其
他累贈資政大夫祀於鄕
朱昌祚字雲門世居高唐州後遷歴城少穎異年甫
十餘歲從軍以北及扈
世祖入關才著中外官宗卿數載
特簡淛江巡撫時浙東西土寇未靖昌祚撫勦悉當機宜
兩浙皆平未幾杭紹台寧等處災荒叠告昌祚䟽請
賑饑浙民賴以全活者數十萬又清查積逋條晰律
例酌定兵餉在任三載旋遷閩督未之任再遷直隸
河南山東總督值母喪請終制不允乃以墨絰視事
剔奸釐弊以䟽諫八旂圈地事逆輔臣意輙置之法
康熙九年
聖祖惻念其冤
特加追䘏官給葬祭謚勤愍蔭一子四品京秩
張鳳翔堂邑人前明萬歷辛丑進士歴官工部尚書
國朝初以謝陞疏薦特起用戶部侍郎奏稱山東瘡夷
初定賦額宜稍寬得減三分之半計八十三萬東人
感之
朱纁字武林單縣人前明大名府知府忠烈公廷
煥次子也忠烈盡節時纁甫九齡每以不及事父為
憾終身哀慕不御羅綺事祖父備極恭謹事孀母備
極色養與兄極友愛八十年翕好無間遇邑中大興
作必竭資以襄民力殁之日鄉人有慟至失聲者
房可壯字海客益都人前明萬歷甲辰進士由中書
擢監察御史䟽魏忠賢詔獄崇禎初起補南銓晉尚
寶太僕光禄等卿遷副都御史引年乞休
國朝順治初以大理卿起用進刑部侍郎奏定律例可
壯刪繁去苛與有力焉年七十餘卒諡曰安恪
張布萊蕪人善讀書以父老丁繁乃焚筆硯應賦
役遇逋賦廹索至鬻男女者布即慷慨代完撫弟極
友愛弟卒視其子女有逾于已所出㛰嫁必先之或
有以倫序告者布曰此無父者也若等父在何憂遲
暮耶歲饑焚千金之劵復捐貲助賑鄉里多稱之為
隠君子焉
仇維楨字羽王益都人前明萬歷己未進士由中書
擢禮科給事中立朝侃侃多所獻替累官兵部尚書
國朝初被
召入都以衰老乞骸骨歸里卒
韓國璽茌平人前明天啓甲子舉人
國朝初授湖廣潛江令甫至任以拂上官罷歸所著有
高士𫝊大學衍義行世
杜之棟郯城人前明天啓甲子舉人順治辛夘山賊
寇郯城之棟罵賊而死
孫肇興字興公莘縣人前明天啓壬戌進士授山陽
令陞主事忤璫論戌
國朝擢天津兵備累遷廣西左藩仕終工部侍郎
孫雲龍字騰霄壽張人幼孤事母備極孝養雖遭饑
饉流離而問視如常甘旨弗缺性尤沉潛理學常曰
讀書不能學聖賢之學而僅識章句能文字末務也
因躬行不怠數十年操履純篤卒為名儒學者多宗
師之卒祀鄉賢
王鰲永字澗溯淄川人故明天啓乙丑進士累官副
都御史巡撫鄖陽進戸部侍郎
世祖章皇帝綏定京師首先迎順以原官招撫山東行至
青州為鄉民趙應元所殺
賜葬地一區廕一子
汪元度臨清人篤于孝友秉性介潔家貧有友懷金
欲贈之察其詞色中不敢出諸子在鄉里遇人搆難
善持平多為罕譬不欲以訐為直卒祀鄉賢
趙振業字塈垣博山人前明天啓乙丑進士知邯鄲
縣有治劇才邑雖衝而政游刃秩滿行取監察御史
出督漕運巡視荆南皆有政績
國朝初以山西督糧道起用肇興水利清核廢藩之産
不遺餘力改廬州兵備使致仕歸
李允徵字徵甫德州人以舉人授故城知縣尋改豐
縣豐邑素稱刁頑允徵杖弊土豪數人刁風頓息入
為南城指揮陞工部主事督清江船厰剔弊釐奸吏
畏而商悦為刊漕使五集陞廣西左江僉事以病致
仕歸尋卒
法寰號怡雲膠州人前明天啓丁夘舉人好讀書
授徒墨水之濱多所裁成
國朝除静海令值歲祲捐俸散賑并勸當事者出粟煮
粥以濟飢民全活無算癸巳秋膠鎮海時行叛時寰
里居罵賊而死併二子爽選皆遇害公舉入鄉賢祠
王勤正諸城人自幼性至孝事親盡禮好施樂善嘗
周人之急濟人之困鄉人愛之卒祀鄉賢
丁允元字長人日照人前明崇禎辛未進士授中書
舍人擢戶科給事中拜疏改日照條鞭邑享其利論
列權相鐫級調外入
國朝知蘇州府時積弊之後允元因事釐正綱紀燦然
陞廬州副使丈民田清欺隱不增虛畆以病百姓屬
邑邪教獄興悉縱株連者後起榆林道以母老不赴
房辰魚臺縣恩貢生學極淵通於五經諸史皆精
研得其要領尤以孝友著聞其他建宗祠修學宫義
所當舉無不竭力為之鄉評嘉許殁舉祀焉
李植利津人前明崇禎甲戌進士授陜西韓城知
縣開渠灌田捐粟賑饑行取監察御史
國朝順治九年巡按河南甫歷河懷二府值撤差尋丁母
憂遂絶意仕進卒于家
張弘範膠州人庠生至性純孝尤篤友于之愛家貧
常授徒遠方以故年踰五旬尚乏嗣妻趙氏為置一
妾色絶麗將就寢詢知妾故有夫緣被重累不得已
自鬻遂危坐逹旦即遣還之州人以此益推重焉卒
祀鄕賢
李化熙字五絃長山人前明崇禎甲戌進士湖州府
推官訊獄慈祥累官總督
國朝以工部侍郎改兵部晉刑部尚書特疏請復朝審
并遣各直省恤刑永著為例
耿章光館陶人由崇禎丁丑進士任山西曲沃縣知
縣至尚寳寺卿以父如杞勤王被陷死于極刑為刺
血明心一䟽代父鳴冤舉朝悼憫追復如杞原官卒
祀鄕賢
趙國佐滋陽人前明崇禎己夘舉人至
國朝順治己亥需次得新野令以蘇民困為己任設施
未竟而卒識者多致悼焉
伊光啓字開雍新城人天性淳樸内行尤謹事繼母
如所生事兄如父兄老無子以長子闢為之後後以
闢貴贈中大夫益自謙抑横逆之来犯而不校遠近
稱為長者夀九十卒
李森先字琳枝掖人前明崇禎庚辰進士
國朝初授監察御史巡按蘇松尋以失出逮獄民焚香
詣闕訟其冤事白復其原官
孫廷銓字枚先博山人明崇禎庚辰進士順治初以
薦授河間推官累陞至吏戶兵三部尚書尋拜秘書
院大學士廷銓司銓政最久以慎名器通淹滯為己
任故倖進之徒多不滿意及入贊綸扉勤修庶政竟
歲未嘗休沐兼以具慶在堂溫凊念切康熙初
予告歸里卒官給葬祭諡文定所著有沚亭詩文集漢
史億歸厚錄顔山雜記等書行世
張端字中柱掖人前明崇禎癸未進士
國朝召用累官至大學士卒諡文安竊攷
國朝召用故明文獻皆登顯要其官至大學而得
賜諡者如德州謝陞乃萬歷丁未進士崇禎時官建極
殿大學士
國朝加柱國太師卒諡清義
賜葬地一區而舊志不載獨於孫張二元老書銜書諡
其故何歟
孫建宗字毓祺歷城人前明崇禎癸未進士入
國初授為祁縣令有惠政累遷至雎陳兵備道革舗行免民
夫招流移去虛糧逃亡歸故土者至二千餘家終太僕寺卿
張彦士定陶人行醇學博事親以孝著稱母殁哀毁
逾禮五晝夜米勺不入口父涕泣勸之始少進食飲
後居父憂亦如之順治初以歲貢司訓黃縣尋陞貴
州赤水衞經歷未任以疾乞歸鍵戶讀書所著有讀
史矕疑十卷小學忠孝行世卒祀於鄕
朱鼎延聊城人前明崇禎癸未進士歴任至工部尚
書陳情終養旋里問寢視膳曲盡子道潛心程朱之
學時以正心誠意持已訓人素甘淡泊雖位至司空
全不經營資産東郡考院傾圯捐金修整至今煥然
卒祀鄕賢
任孔當濟寧人前明進士曾任山西陽曲知縣以丁
艱回里旋值流寇猖獗兗屬多不保而濟寧又多寇
黨孔當捐貲招募躬親堅銳掃除寇氛閤州咸荷更
生後于順治十七年以壽考終公舉祀之
張丕吉字百嶼嘉祥人前明崇禎癸未進士性穎異
讀書嗜古尤工詩賦
國朝順治二年授翰林院編修丙戌即分校禮闈所拔多
名士時翰林院分局纂脩明史同輩每推之曰此非張
百嶼不能辦也未幾以父憂旋里服未闋卒所著有
皇華偶紀行世己丑使南閩作也
周伯逹字洱如莱陽人前明崇禎進士累官山西僉
事
國朝順治初年起巡撫甘肅時羌民尚懷疑懼伯逹宣
布德威未旬日皆歸化尋改江寧巡撫有故帥吳勝
兆叛伯逹星馳擒戮之至其裁汰縴夫清除漕弊抑
客兵之横杜告訐之風三吳之民實賴以休息江右
金聲桓為逆督臣羽檄旁午數日間伯逹措餉三百
萬船八百隻以應視事九月憂勞致疾卒于官
范明徵霑化人歲貢生傅涉經史著作甚富人皆稱
為通經博古之儒
李呈祥霑化人前明崇禎癸未進士授翰林院編修
國朝順治三年任國子監祭酒歷詹事府少詹以建言
謫居奉天八年
赦還里居窮約以教授生徒為俯育之資有旂婦陳氏
欲入空門守志而其主不允呈祥聞之緘歲修為書
屬其主而贖之乃為尼聞者感其義
黃圖安字四維堂邑人前明崇禎丁丑進士入
國朝歷仕至甘肅巡撫清介有聲
周爰訪字延成寧陽人前明崇禎癸未進士入
國朝授翰林乙酉分校北闈丙戌主試荆楚甄拔悉知
名之士士林誇藻鑑者至今傳誦焉陞弘文院編修
卒于京
苑生瑞寧陽人明季生員力敦孝友五世同居因廣
建房舍召族子弟之無力就學者命其訓誨之成就
甚夥殁於康熙三十年鄉人公請祀之
焦毓慶字善餘章丘人順治甲申拔貢授江西永新
令清白自誓會金聲桓為逆毓慶罵賊而死妾劉氏
併僕劉治張乾皆盡死節
王登聯字捷軒茌平人□從入關占籍旗下初授鄭
州知州累官至大理卿折獄定讞多所平反出為保
定巡撫清介無所容物以諫圈地死康熙中
賜葬祭諡慤愍蔭子四品京秩
王荃可字遇符益都人順治丙戌進士由中書考授
監察御史巡按廣西值滇逆寇陷粤省荃可不屈死
之事聞詔贈太僕寺少卿廕䘏如例
周如春字麗陽金鄕人順治初由歲貢知江西星子
縣有吏才為士民所感戴會金逆之變孤城被圍糧
盡乏援而陷如春被害妻妾賓從同殉難者凡二十
一人邑士民為建忠烈祠以祀之
馬國徵字明生博興人順治乙酉舉人任直隸大名
知縣天性純孝居喪三年未嘗見齒居官善於催科
不用鞭朴蒞任三月教化大行至終月無爭訟者卒
祀名宦鄉賢
艾元徵字長人濟陽人順治丙戌進士時父馥以永
明令致仕家居元徵怡怡色養庭對之外絶不問家
人産後以宫僚得任子元徵無所出父曰爾諸弟能
自強從兄元熹吾甚愛之當以其子為後乃任汝霖
元徵官至刑部尚書卒後汝霖官鶴慶知府有清白
聲能克承先志焉
王度字平子泰安人順治丙戌進士性孝友行事
亦敦厚和平由大同令擢刑部主事恤刑江南之安
徽池太四府多所平反全活甚衆累官戸部侍郎以
年老致仕歸居鄕謙謹年八十餘而卒
藍潤字海重即墨人順治丙戌進士自庶吉士歴
陟侍從出為江南上江督學搜拔寒畯士論悅服轉
福建右參政值海寇攻榕城率衆守之城得完又補
廣東左參政招降蘆田横水諸寇尋司臬江南獄多
平反陞湖廣布政使吏議前鞠失守事坐削職歸
寗之鳳字德九寧陽人順治丙戌進士初受工部主
事遷郎中擢知河南府時有流寇遺黨鼓惑兵民約
於正月十六晩襲城之鳳聞之急聚集敢死内丁二
十名選衙丁精壯者三百人伏於城濠二更賊果大
至之鳳即躍馬突出伏兵皆起賊衆驚竄殱厥渠魁
一城以安後歴陞陜西布政使卒于官
李道昌海豐人順治丙戌進士授監察御史仕至大
理寺正卿道昌係遺腹子有至性五六歲時嘗以父
容問母母指示其形狀遂屢夢見其父即起繪之後
竟得其形似巡按河南當流寇殘害民未安堵道昌
力事招徠興利除害餘寇招安者二千餘人流亡得
以復業及任大理心存平恕全活甚衆卒崇祀鄕賢
張四教萊蕪人為諸生時以歲薦讓同舍人高其誼
順治丙戌成進士授山西平陽司理以明允入上考
擢刑部郎視學山右所得士旋發甲榜者二十六人
晉陜西兵備道至則兵戢民安政聲益著其生平訓
子弟讀書則以立身為第一義作家則以早完官稅
為第一義故張氏一門端謹奉法無掛吏議者殁後
公舉入祠
楊宗震字嚴四濟寧人順治丙戌進士授陜西興安
知州招徠安集疆域以寧改任乾州尤多惠政轉江
南驛鹽道時江洋適有寇氛宗震造理戰船晝夜不
怠於民不擾而軍需早備尋以勞卒於官
劉芳聲字茂遠魚臺人順治丙戌進士由主事累官
鞏昌知府招流移勸開墾繕城賑饑美績甚著尋陞
桂林道赴任便道省親適其父病篤將屬纊而芳聲
至其父復甦執手留連越日乃逝人以為純孝之感
服闋補貴州畢節道改平大黔威守道以裁缺歸居
鄉三十餘年設義學施藥餌鄉族多蒙其德子澄亦
好施樂善有父風卒皆祀於鄉
張啓泰字開之長山人順治丙戌進士初知鳳陽縣
歲祲捐粟賑饑全活數千人再任淇縣淇當孔道舊
有運車為累啓泰設法歸驛民咸德之以卓行入為
兵部郎歴官至嶺南道僉事以疾卒於官人共惜之
朱虛字若虚荷澤人順治丙戌進士初知衡水縣
稱循良第一擢監察御史巡視中城力剪強横不避
權貴旋督學秦中至則定試額遴拔寒畯政教一新
會停差改授浙東參議報最擢肅州副使未任以疾
致仕歸笥惟圖書數卷而已居恒讀書嗜古所著有
詩經箋右今疏於園集行世卒於家祀鄉賢
李炌字闇修長山人順治丙戌進士任衢州府推
官聽斷明決郡稱神明時劇盜熊竒方寇掠浙西炌
設法捕之其餘黨又陷台州炌往設防禦賊平歴官
至刑部郎中以疾歸
王天眷濟寧人順治丙戌進士官行人兩次遣封安
南贐遺一無所受分校順天鄕試矢公矢慎所得多
名宿後位司空半載即力請告歸鄉評重之
邵士標濟寧人順治丙戌進士授河間推官審讞獄
囚事多平反擢御史條奏皆切時弊遠近稱焉
李适字長倩壽光人順治丙戌進士知内黃縣尋
調湘隂兩邑俱有循績
張初旭臨朐人順治丙戌進士授湖廣辰州推官經
理寧鄉縣墾荒事有條理却除長沙漕例羡金政聲
卓卓時經略洪承疇疏薦其賢將召試擢用初旭辭
曰士以譽而進必以毁而退吾不為也遂引疾歸
趙尹振號錦曇齊河人性倜儻尚氣節順治丙戌成
進士任阜城知縣勸農課士有治績尋調衡山時闖
賊餘黨突陷湘潭或勸尹振棄城去振不許城陷死
之
陳益修濟寧人順治丙戌進士初任貴池令時大軍
南伐供應浩繁益修調度有方不勞民力旋陞主事
督荆關稅務課裕而商不擾人皆感之
朱長泰德州人順治丙戌進士任江南含山知縣為
政果斷奬善必力除惡務盡三年考成廉敏稱著
李邦彦益都人汶上儒學教諭順治三年土寇陷汶
上邦彦死之
張其抱字仲展高唐人事母至孝嘗焚香告天願以
已年益親壽母卒哀毁盡禮事兄惟謹共㸑終身後
成順治丙戌進士官虞城知縣宦成之後與兄怡怡
朝夕邑人俱賢之
葉承宗字奕繩歴城人性好學讀書必究根柢順治
丙戌成進士授臨川令值贛鎮金聲桓為逆臨川城
陷承宗死之其弟承祧跳城奔告征南譚大將軍譚
竒其才貌兼憫其兄忠義因劄委興安令事平改補
平陽郡丞擢守西安亦多惠政人稱不愧其兄云
楊大觀蓬萊人樂施好義族中子弟貧不能讀書者
皆捐貲引掖之甲申乙酉間歲大饑竭所有以周族
又為白姓贖妻完聚鄕閭稱頌無異詞卒以子貴贈
文林郎
郭震櫆汶上人以廪貢任陵縣訓導旋攝縣篆當土
寇蜂起與紳士登城守禦寇不敢犯居家事母至孝
母病目失明震櫆延醫禱天備極誠感母目復明人
咸異之
張重潤萊陽人以歲貢授河南陳留知縣值兵荒水
患之後竭力招徠躬踐泥淖審水勢以為疏導水不
為灾時匿田之禁方嚴及供兵供驛頗為民累重潤
皆涕泣請寬首崇學校人文振起前明壬午萊陽兵
燹其父母同時殉難重潤哀號匍匐求骸骨於烽火
中棺殮如禮人稱其孝
張爾岐濟陽人順治初貢生淹貫經史遠近學者宗
之性孝友服親喪三年號泣不輟殯葬悉遵古禮與
兩弟分居田廬之美好者皆讓於弟以二弟有殘疾
為代納賦稅三十餘年及易簀時猶遺言囑子代納
以終二弟之身著有蒿菴集儀禮鄭注句讀周易說
略新濟藝文等書卒祀鄉賢弟爾崇亦知名於世著
有尚書通義五卷
馮溥字孔博臨朐人家世貴顯代有名人溥生八
歲受左氏春秋暨秦漢以下古文即能貫串根柢稍
長窮極經史凡天文圖緯及兵書地志罔不博綜順
治丁亥舉進士授翰林院編修屢遷至侍讀學士尋
陞吏部左侍郎時尚書孫廷銓病目右侍郎石申亦
以事注籍凡一切推補溥獨主之一秉至公無所曲
庇康熙初年四大臣秉政議各省遣大臣二人巡察
督撫溥力爭以為不可乃止陞都察院左都御史於
是有申嚴職任暨省刑薄稅等疏未幾遷刑部尚書
辛亥拜大學士有特薦魏象樞成性疏又有發帑備
荒疏在閣二載開誠布公表裏洞逹既不詭隨又不
矯激商略大政或僉謀可用即庶僚不遺若義所不
可雖貴近交口而溥必力爭改正總求有益於國而
中無成心至二十三年溥年七十有四引年乞休抵
里後加太子太傅卒諡文毅
李之芳號鄴園惠民人順治丁亥進士授浙江金華
推官燭奸理枉讞決如神陞刑部主事進郎中清理
積案皆極精敏尋改監察御史巡按山西又巡視兩
浙鹽課凡在臺中十四年忠謀讜議皆關大計所彈
劾不避權要遂超遷左副都御史旋加兵部侍郎總
督浙江軍務其明年耿逆煽動之芳以衢州係全浙
上游且為江淮屛障即日自杭移駐於衢時有異議
者皆置弗聽及耿逆重兵壓境為書以甘言來誘之
芳立斬使焚書誓師出戰以卒四千破彼數萬賊勢
大挫方戰時之芳皆親冐矢石或勸其宜持重母親
蹈不測答曰吾若貪生誰不惜死以此人皆奮力效
用及温台從逆沿海告警而賊將李九玉等又盤踞
仙霞之西以通江右衢以矻然一鎮在衆敵之中或
議棄衢退守之芳獨堅持不可日夜申戰守之備卒
之大軍入閩長驅三關賊指日面縛而全浙無恙者
皆之芳親捍三衢力也自身在行間歴九年乃凱旋
入杭康熙二十一年陞兵部尚書去浙之日士民號
呼如失父母尋轉吏部尚書拜文華殿大學士
予告家居七年而卒諡曰文襄
焦毓瑞字石虹章邱人順治丁亥進士以翰林改授
御史巡視通倉剔除積弊繼視河東鹽政奸商大猾
為民害者一一戢禁之累官少司寇改少司農卒於
官
任克溥字海眉聊城人順治丁亥進士初任南陽府
推官時值兵燹後人民逃竄克溥鋤荆棘刈草萊治
城郭修學宫設義學撫流亡期年之内百廢具舉擢
垣中凡所建白皆裨治理累官至刑部侍郎卒祀鄕
賢
杜漺濱州人順治丁亥進士初除正定府推官隨
總督張存仁平榆園賊所俘獲咸就訊於漺漺錄渠
魁釋脇從凡活數百餘人擢禮科給事中抗疏言黃
河潰決由濱入海淹没民田皆由河員防治不力請
遣大臣行河尋轉河南驛傳鹽法道竭蹶供職事無
鉅細必躬必親後以疾篤乞歸先是在維揚以無子
娶江寧崔氏女為妾既見詢知為士人女遽遣歸復
贈十金以為舟車費人咸欽其厚德云卒祀鄕賢
宋琬字荔裳萊陽人順治丁亥進士授戸部主事
監督江南蕪湖關潔已恤商歲額轉逾於舊遷吏部
稽勲司在司兩月選人無滯抑之歎出為隴西道值
地震後修築城垣瘞屍賑粥生全者無數隨督隴西
學政清慎公明號稱得士歴永平兵備及寧紹台
軍民咸戴其德尋陞四川按察使致仕歸其居家尤
敦孝友虚懷下士樂為薦揚工詩古文詞盛名滿于
天下時稱南施北宋施謂施閏章也殁祀鄉賢
黃敬璣字在之濟寧人順治丁亥進士事繼母甚孝
待繼母弟極其友愛宗族鄉黨俱無間言初授江南
安慶推官廣置學田以贍貧士屬邑山賊竊發敬璣
單騎諭降併曲為撫循人皆感激尋擢監察御史内
陞未補而卒
公家珍字明璧蒙隂人順治初以選拔貢知河南襄
城縣時豫省殘破之餘流氛未靖家珍竭力拊循招
徠復業者甚衆秩滿陞黃州府同知
劉淮城武人以歲貢為濱州學正轉國子監丞剛
方嚴正力倡理學刊覺悔集先正格言以訓學者居
家至孝恤族賑荒多厚德殁後公請祀之
李之莊號雪巖惠民人太學士文襄之弟歲貢生天
性至孝友愛敦篤文襄督兵勦逆之莊奮不顧身募
鄉勇礪器械從事戎行頗多贊助州學傾圯捐貲修
葺復設義學教育單寒三十餘年不廢歲饑輙於通
衢設粥厰以食餓人全活無筭州東南有徒駭河每
衝決淹没田廬倡築堤岸以禦水患閤州賴之卒祀
鄉賢
孫揚聲字静來萊陽人由舉人授鄖陽府推官家素
貧而敦篤族誼每不遺餘力任鄖陽清操愈勵淡泊
甚於家居順治四年山寇猝發郡城失守揚聲獨挺
身拒賊力鬭不支被執慷慨罵賊遂以身殉贈湖廣
按察司僉事廕一子
沈夢鯨蓬萊人由貢生初任順天懷柔知縣陞福建
建寧府同知政教甚著順治四年建寧土寇王祁烏
合逼城下夢鯨與知府高簡拒守兩月鯨率子時宜
時化及家丁沈平等二十二人率本城義勇突出以
戰時賊兵甚夥衆寡懸殊鯨被鳥鎗傷重時化負父
以逃死于僧寺時宜沈平等皆死於兵後督院佟提
兵南下時化誓報父仇投充健卒斬關斫殺多人大
兵乃長驅以平賊衆時化隨扶父柩回籍
伊闢字盧源新城人順治戊子解元乙未成進士
由翰林改御史巡按山西康熙十九年以副都御史
巡撫雲南時值大軍平逆主客兵以數萬計措辦軍
需安慰百姓焦勞成疾竟卒于官
李允徵字遠公曲阜人順治戊子副榜任温州太原
二府通判皆有政聲居家孝鄕人重其德行從游者
不可勝計殁後公舉祀於鄕賢
朱弘祚字徽蔭高唐州人三省總督昌祚之弟舉順
治戊子鄉試選授旴𣅿令以廉勤自飭值歲歉申請
蠲賑復自假貸二千餘金煑糜飼之鄰封就食者常
數萬人訖無流殍以卓異補刑部郎發奸摘伏冤獄
多所開釋出守直隸亦著聲績遂撫兩粤抵南雄首
革庾嶺役夫勒石永禁先是粤東軍興芻茭厞屨之
需征至百萬餘金反浮正供弘祚亟為裁革臨高澄
邁吳川諸邑殘於兵燹邨舍為墟疏請蠲賦以招之
流亡悉復故業上鹽法八疏皆中機宜尋改總督浙
閩飭營伍覈餉械嚴扣尅東南壁壘一時改觀後奉
修南河卒于工所
王清字素修海豐人順治己丑進士官吏部侍郎
務持大體為銓部名臣兩典會試三充讀卷官俱稱
得士在史館譯修經史定條例復舊章年四十三卒
時人惜之
韓理字長公淄川人順治己丑進士授松江府推
官旋視府篆猝有海警理多設方略城賴以安邑人
立石記其功
程際雲平隂人順治戊子拔貢當甲申乙酉時際雲
嘗奉二親避難茌平及城陷倉皇負母涉濠水深滅
頂際雲常若足下有支柱之物既濟而視之前後渡
者皆不免人謂孝感所致康熙元年授順德府通判
融融禄養得天倫之樂尋陞廣西梧州府同知以道
遠不得迎養遂辭以疾父母年皆九十餘歲後服闋
擢補貴州石阡知府卒於任
蘇之中武城人監生天性純孝好善樂施卒祀鄕賢
唐夢賚字濟武淄川人順治己丑進士授翰林檢討
以上疏言事不合例罷歸家居閉戶銳意於詩古文
詞故著述甚富有銅鈔疏禁糴說備邊策皆留心經
濟之書
王鍈字伯和諸城人生而穎異登順治己丑進士
授尸部主事晉本部員外郎乙未出守饒南時饒新
被兵戌卒驕悍多有收良家子女者鍈出囊金畢贖
寧家擢副使尋陞黔臬治獄多所平反土司龍瓚本
不謀叛貪弁襲執為功鍈破械出之曰若貪功而令
我枉法殺人乎晉江南布政使時藩署新設極稱繁
劇鍈慷慨受事切究利弊原委期年卒于官
宋可發膠州人順治己丑進士初令福建將樂縣有
惠政山寇欵服歴臬晉蜀獄無冤抑擢粤東布政告
病歸卒
盧運昌陵縣人順治己丑進士任遠安令多惠政時
有巨寇攻城運昌多方固守城賴以全又請賑饑民
之流遺者全活甚衆
吳衷一嘉祥人順治己丑進士知湖廣漢陽縣設義
渡除行税為楚北循良吏以病乞歸卒祀鄉賢
陳兆鸞濰縣人順治己丑進士仕至河南彰德府知
府正已率屬吏戢民懷有古循良風卒祀鄕賢
王功成博平人順治己丑進士任山西長治縣歴官
至江南驛傳道際三藩之變羽檄如織功成整理舟
車按期接應署按察使事大獄多所平反卒祀鄕賢
陳朱垣寧陽人順治戊子拔貢初授鞏縣知縣遷江
寧府同知旋告歸行李蕭然林居二十餘載足跡未
嘗至縣庭惟訓子弟課耕讀以樂餘年邑令舉飲賓
者再皆不就
朱應麟字石袍單縣人稚齡有至性父病籲天求減
己壽以益父病果瘳誼篤姻族助舉喪者數十計代
完娶者亦十數人而其尤表著者贖榆園賊之擄婦
拒李化鯨之來寇鄕人實賴其德後以子珵封奉政
大夫祀鄉賢
朱克配字堯天寧陽人勇於為義為齊魯知名順治
初土寇蜂起克配練鄉壯每擒敵必身先之鄒滕汶
泰間恃為保障後隨大軍平定江南徐邳諸州皆克
配傳檄而定攝邳州篆授六安參軍署霍山等縣草
竊之輩一聞克配名皆輸誠歸服蕩平之後即投劾
歸里邑人感之公為請祀
田實栗字裕所德州人庠生天性孝友操行端方家
貧授徒一時從遊者皆成端士為諸生三十年未嘗
一至公門鄉黨咸推重之卒祀鄕賢
鮑化龍長山人性至孝慷慨好施舉鄉飲大賓卒祀
鄕賢
李簠日照人性至孝友為諸生時嘗教授生徒語
人曰寒儒處盛明之世無所謂功業也惟陶成一二
人物可以儲國用耳順治辛夘登賢書授蓬萊縣教
諭乙巳遷安東衛教授課士規條一如家塾秩滿陞
江西浮梁知縣蹙然曰吾堪為人師長不能為民父
母也然君言不宿吾勉赴之未期年即稱疾告歸乃
出已貲鑿義井三以便汲施地一區以公貧不能葬
者至今鄕人猶頌德不衰卒後十年公舉入鄕賢祠
張瑞徵萊陽人順治壬辰進士選庶常洊歴宫允出
為汝南道汝南水旱頻仍荆榛滿路瑞徵下車即修
葺城垣捐資賑濟地方漸有生人之樂其折獄明敏
辨冤晰枉尤表表一時光州賊襲商城會勦擒戮瑞
徵之力居多其典試兩浙所拔皆知名寒士至居鄕
訓子孫惟務忠厚戚黨待舉火者甚衆後以壽考卒
于家公舉祀之
劉必顯諸城人順治壬辰進士任戸部主事管八旗
戸口守正不阿監督通州中南倉一切陋規盡行革
除司𣙜蕪湖鈔關嚴禁蠧吏需索商民德之終戶部
員外郎卒祀鄉賢
劉毓桂字宫培壽光人順治壬辰進士授揚州推官
剖決明析平反冤獄發江洋大盜寘舞文吏于法海
寇掠江南潤浦瓜儀皆震毓柱登陴城守指畫方略
寇知有備遁去舉卓異尋以詿誤歸里
田緒宗字彷文德州人順治壬辰進士授浙江麗水
知縣勾稽土田戸口之籍不任胥吏徭賦以清修復
邑西通濟堰障松遂兩溪分支流四十八以灌民田
在任甫五月卒于官民甚惜之
李士模高密人順治壬辰進士初知河南桐柏縣以
才能調直隸盧龍兩邑治政皆稱循卓仕終大理評
事
劉新國陽信人由歲貢授陜西鎮安縣令鬻田産以
自給錙銖不取民間鎮安地瘠民多迯竄百計招徠
一年之内漸次復業有盜嘯聚山林出没為害新國
單騎諭以利害悉倒戈而迎百姓安堵以積勞乞休
卒祀鄕賢
王騭號辰嶽福山人順治乙未進士初授戸部主
事歴轉刑部郎中陞四川松威道時兵氛未靖轉餉
深入險阻兵賴以濟勦撫巴豬等寨恩威並用邊徼
永寧蜀中有採運楠木之役雲棧路險運送甚艱適
代藩司入覲即繕疏奏請免之蜀人至今感頌轉口
北道内陞卿貳出撫江西潔已率屬甫兩月總督浙
閩聞楚中夏孽跳梁移鎮延平居閩浙適中地為犄
角以壯聲援賊尋平陞戸部尚書以年老乞休歸里
八十二歲卒祀鄕賢
王&KR2534;福山人以孝弟好施聞于鄕尤嗜學詩字可
追晉唐風力
孫光祀平隂人順治乙未進士好讀書尚氣節在諫
垣疏凡二十餘所陳皆切要其不下部議而徑行者
亦有之累遷兵部右侍郎歲己未歸田越明年歲大
祲出粟五百石以賑全活無筭至如睦族黨周貧乏
設義學建橋梁懿行班班又其餘事云卒祀鄕賢
李贊元海陽人五歲而孤事母盡孝少貧乏其母檢
舊劵不下千金贊元閱其人亦多中落竟白其母焚
之順治乙未登進士選庶常改授御史巡按三楚值
歲饑即捐資市榖以賑全活無數水灾壊民田廬又
倡捐築堤植柳迄今猶多賴之旋巡視兩淮鹺政潔
躬除弊調劑得宜商灶歡呼凡所施行皆裨鹽政累
陞督捕侍郎條議分别窩逃及誤娶逃人外生之女
當免議刊八條例實造後人之福後簡任樞府告歸
旋逝
黃貞麟字振候即墨人順治乙未進士授鳳陽府推
官時值大獄蝟紛如海寇逆案逮及失出守令逋賦
案逮及諸生百人劫鞘案逮及他郡紳士凡有承審
貞麟皆虚心研訊無辜者多省釋以推官裁缺改令
鹽山擢戸部主事為倉務詿誤歸里卒
王如辰字北野膠州人順治乙未進士初授直隸交
城令交治多山綿延百里積寇盤踞時時攻劫為害
如辰之任七日即設計擒渠魁歸京師正法邑患虎
為文檄之虎逸去擢戸部主事歴郎中出督學廣西
時值兵燹九府學宫大半鞠為茂草乃倡捐建之復
于桂林建華掌書院擇諸郡名士讀書其中所造士
甚衆粤西風氣遂為之一開
曹申吉字錫餘安邱人順治乙未進士由庶常外轉
分守湖廣鄖陽治政循卓而尤長於聽斷督撫交章
薦之&KR2384;歴禮兵二部侍郎酌復舊章多所建白出撫
黔中奏改衛所歸併州邑以一事權招撫生苗編隸
版圖廸以文教不三年而吳逆叛於滇黔帥從賊内
應執申吉不屈舉家被害
張我鼎清平人順治乙未進士任四川鹽亭縣知縣
行取戸部主事分理糧儲出入嚴明吏不敢欺卒祀
鄕賢
王曰高茌平人幼有神童之譽由順治乙未進士授
翰林改給事中在科垣十有七年多所建白而杜門
焚草可謂直而不諒歲癸夘典試江南得兩鼎甲五
尚書三大學士亦可稱得人之盛者所著有槐軒集
行世
王士禎字貽上新城人順治戊戌進士吏部員外士
禄之弟初任揚州司理讞海寇重案全活甚衆以才
名内擢旋由部曹改翰林屢遷至兵部督捕侍郎旋
改戸部持中會計屏絶膏潤及轉右都御史則抑奔
趨崇恬退深得風憲大臣之體士禎詩文氣誼冠冕
士林六十年海内奉為宗匠所著述甚富家刻共三
十二種殁後揚州人祠祀於平山堂與歐陽修蘇軾
共稱三賢云
丁泰字來公日照人順治戊戌進士授陳留令時
楚南未靖師旅往來供應不貲泰一意休養民免驚
擾考績稱最補吏科給事中尋掌工垣前後條議如
嚴漕折清屯逋弛海禁察侵欺無不中窽予假歸里
卒人皆惜之
任玥高密人順治戊戌進士仕至監察御史正色
立朝中外推重嘗巡視長蘆鹽政絲毫不苟凡便益
鄕里之事必請於朝而後行歲己未邑大饑捐穀千
餘石以助賑又出貲千餘金以修學宫邑人至今誦
之
張志禧昌邑人順治戊戌進士任直隸高陽知縣政
治和平旗民不擾擢吏部主事遷本部郎中纂修吏
部會典不浹旬稿脱乙夘請假歸里首捐金倡新學
宫建設義館邑士人咸感戴之卒祀鄕賢
趙增汶上人明翼城令堪之弟增以順治戊戌進
士初授山西安邑知縣再補福建閩縣時閩寇初平
增力求綏輯撫循備至旋擢兵部督捕主事以安静
為務株連之累一蘇後引疾歸里督課子弟甚謹以
壽考終祀鄕賢
劉果字毅卿諸城人戸部員外郎必顯子順治戊
戌進士為太原推官常存矜慎每判一囚必求其生
於萬一未嘗以讞語假人奉裁改河間知縣裁汰陋
規力行保甲吏民畏威懷德授刑部主事會纂修例
律於條例異同多所訂正博核精敏同僚稱重己未
視學江南取士得人文風一變因内艱歸不復起卒
祀鄕賢
蕭惟豫德左衛人順治戊戌進士翰林院侍讀提督
順天學政力拔孤寒夤緣盡絶年甫逾三十即以終
養乞歸
黃運啓昌邑人順治戊戌進士初令浙江新昌縣多
惠政歴陟兵科給事中亮直端謹克稱厥職以疾卒
於官
伊巘新城人順治戊戌進士歴任思南寧國推官
矜慎庶獄以明允著稱有祥刑遺愛錄行世卒祀鄕
賢
楊維喬寧海州人由順治己亥進士選庶常考授監
察御史出為口北道有積棍暴恣久為民害維喬懲
以重法復宥之以情遂皆洗滌成良民尋以親老不
忍暫違力請終養以歸殁後公舉入祠
崔廸吉茌平人順治己亥進士任陜西白水知縣取
與必廉然諾必信鄕黨稱其孝友始終無間
于覺世字赤山新城人順治己亥進士授歸德府推
官以裁缺改知巢縣縣帶山瀕湖號稱難治覺世為
政寬簡間以嚴劑之俗好巫尚鬼覺世捕其首奸風
俗乃改庚戌江北饑巢邑尤甚覺世捐俸錢購米以
食饑者全活數萬人癸丑滇逆發難有巨寇宋某起
安廬間衆數千人攻剽郡邑將據焦湖以應之揚帆
自大江東下覺世知之設伏于南門浮橋身率甲士
邀擊之殲其巨魁安廬之盜遂絶後以禮部郎中視
學廣東其教士先德行而後文藝士翕然化之三年
報最擢布政司參議致仕歸奉繼母甚謹鄕黨稱其
孝焉
孫必振字卧雲諸城人順治己亥進士初任懷慶推
官兑漕小灘鎮免例金二千兩且勒石永戒奉裁改
授陵川知縣陵經兵燹道路阻塞鑿山開道以通行
旅陵人號孫公峪行取為監察御史凡所建白皆切
時政巡鹺兩浙宿弊一清以疾乞歸卒於家祀鄕賢
馬驌字宛斯鄒平人順治己亥進士任淮安司李
平反者三十案即奉裁補靈璧令革陋例除荒糧均
里甲請蠲賑凡便於民者盡行之卒於官
谷資生陵縣人順治己亥進士初任蜀之太平縣時
值兵燹後人多流移資生悉心招徠民始安集補榮
陽極意區畫榮逼近黃河資生築崇墉以防水決至
恊濟軍興悉合機宜擢淮安郡丞未之任而卒
王政陽信人順治己亥進士任直隸唐縣知縣縣
治濱河地畝每為水漲沙壓包累錢糧政親為檢勘
凡實在被傷處所力請題豁又請免每歲狐皮解
費四百餘金請散逓馬於要道州縣以蘇里社喂養
之累又力請廣入學之額功被唐邑不勝枚舉後歸
殁祀鄕賢
何廣汶上人天性至孝年九齡值歲歉親老躬自
拮据負米以供朝夕父殁事母甚謹勵志讀書順治
己亥成進士授江西豐城令明于聽斷剔弊釐奸士
民懾服母殁遂終身不仕
李雲鍾陽信人學躭經史號稱淵博以選拔貢成均
不營仕進務以義方訓子四万就學者亦甚衆皆親
切指示以孝弟忠信為諄諄其推衣解食尤其天性
終身未嘗有吝色殁後祀之於鄕
周治世寧陽人翰林編修爰訪之仲子以歲貢任利
津教諭天性至孝幼年父卒於京時土寇蜂起治世
於千餘里萑苻荆棘中徒跣扶櫬而歸竭力事母四
十年如一日其司鐸利津興起教化士習亦為大振
殁後祀鄕賢
周仔世寧陽人翰林編修爰訪之子父殁於京宦槖
蕭然時年甫十四與兄治世徒跣扶櫬還鄕以儉勤
自力事母備極孝養值歲饑有鬻妻以奉母者仔世
傾已粮以完聚之又篤於友愛兄弟之子多為所成
就以是鄕族重之
蘇金鉉濮州人為諸生時研理一本考亭順治庚子
舉於鄕初司鐸壽光再補靖海衛師範嚴整教士子
必先制行而後文藝遷國學助教與纂修會典督捕
兵部皆有聲稱以親老告歸敦宗睦族廣置義田卒
祀鄕賢
岳峯秀字鎮九汶上人順治辛丑進士初任河南封
邱令擢禮科給事中前後章數十上剴切詳明大臣
皆奬其能監督寳源寳泉兩局因同官素侵侮之遂
引疾不出卒祀鄕賢
孫蕙字樹百淄川人順治辛丑進士授寳應知縣
循卓有聲内擢戸科給事會三方底定之後請蠲陜
西田糧疏劾錄用叛帥謇諤有聲所著有笠山詩選
歴代循良錄安宜治略等書
王久任福山人由貢監任山西文水主簿潔已愛民
委監礦場于處膏時毫無所染人益頌其清正幼事
孀母以孝養孤姪以恩鄕里亦以孝友重之殁後公
舉入祀
李溉之長山人性至孝因父化熙宦于京師溉之善
事祖母承顔伺色得其歡心後仕直隸灤州知州亦
有聲績時人稱其忠孝兩全卒祀鄕賢
趙銳汶上人明翼城令堪之子事母至孝甲申乙
酉間山左土寇縱横銳奉母奔避雖倉卒間甘旨溫
凊未嘗有缺時平能復舊業自以名諸生貢後授萊
州府訓導未任卒士林惜之
李挺生寧海州人由拔貢任威寧府通判告歸與同
胞二弟行止不少間迄老如一日焉州值盜起力佐
都閫為防禦計頻設粥以飼兵民城賴以安賊平後
凡脅從株累者復力為寬解全活甚衆殁後公舉入
祀
董振秀平原人性警敏倜儻有大志明末土寇蜂起
振秀練鄉勇為守禦又值歲饑捐貲施粥活饑民數
萬人由明經通判太平以幹理常補二千石所不逮
姑熟瀕湖稱盜藪振秀乃伏壯士舟中命二三羸弱
者擊棹陽為商賈狀盜望見遽登舟伏甲突出盡擒
之累遷參議尋遷福建副使會建寧兵薄城下累月
振秀力為督守又率死士擊敗之獲粮數萬斛兵民
賴此以濟
賈漢策字洛俊齊東人性端慤長於文章順治拔貢
授興平縣知縣陞淮安府同知卒祀鄕賢
董允貞平原人副使振秀子天資竒穎年十五為郡
諸生嘗從父之官多為贊勷董氏宗族素鮮饒裕允
貞倡為族社醵榖盈千石以供歲時祭祀餘則散族
之貧者大略仿范文正風云
孔貞燦聖裔以孝友稱為四氏學學錄兩胞姪相繼
為曲阜世尹徵燦足跡未嘗一至縣庭其狷介如此
陳祚熙莒州人幼有文名康熙元年登歲薦嘗傾産
修文廟建啓聖祠性最孝友好施予制行端方言笑
不苟卒祀鄕賢
李澍招遠人康熙癸夘舉人官江南靈璧知縣邑
中屢被水荒戸口流竄澍委曲招撫省刑緩徵捐俸
以給牛種並詳免逋賦數萬兩民皆復業靈璧河夫
累民又力為詳懇永免歲省役費六千餘金調補英
山撫育倍至詳免修葺宣樓舡隻民累永除至今德
之尋充南闈同考官勤勞致疾卒於江寧英邑士庶
猶有奔赴哭奠者今祀鄕賢
李元琳陽榖人康熙癸夘恩拔貢生敦族睦黨克敦
任恤之誼初任新城教諭再補肥城修學課士無忝
厥職秩滿陞授福建晉江知縣再任四川長寧知縣
皆卓卓有聲後卒於官
牟作孚棲霞人廪生事親能曲體其志親殁偕昆季
八人奮勉成立家無厚貲好施樂善值歲歉躬訪殘疾
者量給以粟全活實多尤篤於奬勵見善必為勸勉見
人有過必力為阻遏之鄉人頗被其化殁後公舉祀焉
田雯字紫綸德州人康熙甲辰進士初任中書舍
人改戸部員外時滇楚用兵軍需旁午雯請以白糧
附漕艘帶運費不煩而民力省至今著為定例陞工
部郎中提督江南學政江南文氣骳靡雯力崇古學
所取皆雄駿通偉之士風氣為之一振改補湖廣督
粮道内陞光禄卿尋出撫江寧江蘇漕白為天庾
要供是年秋雨積隂米色多變百姓艱于輸納雯特
疏以請民得隨時交兑又以運河至京口一帶地勢
崇高鑿山成河易于坍卸向例冬日挑濬天寒風雪
千夫荷鍤泥淖中艱苦萬狀雯請動司庫大加挑濬
一勞永逸以省歲挑之勞費至今蘇常百姓德之其
他如減湖田之增税免廬課之辦銅前後俱次第允
行調撫貴州時苖狆猖獗粤省方議會勦雯移書制
府謂制苖之法犯則治之否則防之而已若興師動
衆勞民傷財於事無益自是大征之議遂寢丁憂起
補刑部右侍郎尋調戸部出督河工以病告歸卒雯
於史學最深為文渾涵雄健成一家言所著有長河
集薑山先生詩稿
李迥壽光人康熙甲辰進士由中書累官至刑部
侍郎沉静簡默不邀名譽每以哀矜折獄讞出其手
雖九死必獲一生人以行善稱之
王斌先世為楚之龍門人世守大嵩衛指揮遂占
籍焉以武解元中康熙甲辰進士任沂鎮前營遊擊
駐防臺莊臺故漕衝加以比年軍檄交馳兵民兩困
斌力除陋規禁侵暴嚴守禦遂皆安堵黃河決埽總
河素重斌才委其辦理不旬日埽具河塞徐兗不覺
供給之煩而所全活不下百千萬人告歸之日軍民
士商攀轅者百里不絶性孝友親喪水漿不入口者
五日兄弟多早殤撫遺孤皆如已出後卒於家公舉
祀之
李復興字瑩斗濱州人康熙丙午舉人知華亭縣時
松民苦里役逃亡相繼而婁邑尤甚復興乃與孝廉
吳欽章等精思審計立為均田均役法一切年首甲
首不便於民者悉罷之閭閻額手稱快而逃亡者以
次歸民不擾而賦亦以辦公私交利焉松人感德建
祠白龍潭以祀之
安躍拔字文華聊城人康熙丙午武舉效勞兵部初
從征荆州所向有功奉使慈利探賊消息直入巢穴
與賊鏖戰洞庭先士卒憑河奪賊龍纛器械賊望風
奔竄復夜渡精兵于江左分七路以進一呼先登擒
獲無筭遂振旅而還累官至溆州總兵官卒祀鄕賢
董訥平原人副使振秀之孫康熙丁未進士探花
及第累遷翰林院侍讀學士督學順天士風整肅及
遷左都御史益自奮勵正色率屬論議務持大體嘗
清理刑獄多所平反尋以兵部尚書總督兩江兵民
安輯時新屯蠧政訥奏罷之復督漕運設易知小單
剔弊釐奸備極其法由是漕政肅清訥為人峭直沉
雄遇事不以難易回屈歴官中外皆著政績及歸里
也立族社設祭田一遵兩世家法後分修高堰以疾
卒于清河館舍
何覲荷澤人康熙丁未進士官内閣中書舍人至
性純孝年十二以父殉兵難即欲解帶自縊門客李
來賓勸以宗嗣大義且父柩在千里外理宜歸葬乃
號泣扶櫬奉母歸雖干戈搶攘中卒得保全無恙居
母喪哀毁骨立情禮兼盡分校順天乙夘鄕試矢公
矢慎加意搜羅所得皆一時名宿卒祀鄕賢
賽玉紘文登人康熙丁未進士天性純孝事親能先
意承志曲體親心凡諸父兄弟無不謀其温飽完其
室家族中有逋賦多方措置代輸教子成進士自甘
恬退不樂仕進布衣疏食渾厚和平為鄕鄰排難解
紛人皆樂受殁後公舉祀鄕賢
丁時日照人幼與昆季鍵戸潛心經史躬自儉約
以率鄕人嘗修邑乘紀載詳明論議有體成康熙丁
未進士授内閣中書崇祀鄕賢
蘇㢠武城人以貢生授福建建安知縣政簡刑清
邑有巨盜據山肆毒民受其害㢠招募壯士計捕而
殲之民始得安丁母憂服闋補光澤縣卒于官
郭琇字華野即墨人少時勵志清苦讀書深山中
絶壑榛莽四無人迹琇則藴火中宵且泣且讀鹽虀
㸑汲皆手任之康熙庚戌成進士謁選得吳江令賦
煩俗悍琇蒞事七年弊絶風清循聲為東南第一以
薦授監察御史初入臺即有特參河臣之疏江南困
于水患誦公疏人人手額皆以為有更生之望尋陞
僉都有大臣結黨營私疏再進總憲有近臣招搖撞
歲疏一時輦下栗然數月中由郎官五遷至九列尋
以事降調又牽連吳江舊案逮質南中放歸田里自
是跧伏荒鄕人不知其掌憲大僚也己夘起田間以
副都御史總制湖廣一時墨吏望風解綬而琇則益
以鎮静為先滌除煩苛務持大體諸如改折南糧請
減更名田租及奏銷緩征等疏天下受其賜既而疏
辨前誣歸田之志遂決凡五疏乞休乃得請歸里後
盡出俸金周族黨歲饑賑給澤在鄕閭乙未春卒邑
人公舉祀于鄕
趙文煚膠州人行誼醇粹學問淹博康熙庚戌進士
歴官翰林院侍講乙夘典試粤東矢公矢慎所拔多
知名士時人咸服其藻鑑云
耿願魯字公望舘陶人幼穎慧六歲即通經史善詩
工楷書登康熙庚戌進士授翰林院編修癸丑充會
試同考焚香籲天期獲竒士以報國首得韓菼隨狀
元及第一時推為知人後卒于官所著有韋齋集七
卷
賽璋文登縣人丁未進士玉紘子康熙庚戌成進
士父子接武捷南宫謙抑逾甚鄕黨益推重之璋初
授山西廣昌知縣再任臨汾雪冤理枉指不勝屈晉
禮部主事督大通橋運務積弊悉除由是糧艘直逹
京師無復紅朽缺額之慮轉戸部正郎督通惠河道
于霪雨後經營修築商民交受其利尋視學山西絶
苞苴拔寒畯晉之士子作歌頌之後以
恩授奉政大夫卒祀鄉賢
王俟字陶仲長山人康熙庚戌進士由湖廣興國
知州陞雲南曲靖同知靖地苖蠻雜居不時為患俟
單騎入山委曲開導苖民貼服人多以神明稱之舉
卓異陞四川重慶知府
戴名振字竒珍汶上人康熙庚戌進士任浙江縉雲
知縣惠蹟甚著行取除戸部主事未任卒人皆惜之
盧道悦德州人性至孝孺慕之誠四十年如一日後
成康熙庚戌進士任河南偃師縣知縣秩滿致仕歸
里二十餘年未嘗一履公庭年八十七歲卒祀鄕賢
鹿廷瑄福山人康熙庚戌進士幼事親以孝聞母病
癰親為吮䑛任吳橋知縣奔父喪跣足行千餘里哀
毁骨立訓誨兩弟俱成科甲睦族䘏貧尤不倦初任
吳橋即有道不拾遺夜不閉戸之政復宰平江獠蠻
悉化又調承德縣縣為旗民雜處廷瑄殫心調置旗
民兩安後卒于任殁時惟以國事為念一語不及于
私
張維賢嘉祥人以恩貢初任杭州府通判多惠政武
林建祠祀之擢江寧府同知名註廉吏卒祀鄕賢
丁□諸城人幼聰慧有神童之稱長而博學能文
屢躓場屋以明經終性慷慨好施予以是鄕里重之
卒祀鄕賢
張貞字起元安邱人康熙壬子拔貢刻苦好學博
覽羣書遨遊四方時與海内名流揚今𣙜古一時稱
為文章巨手事母孝尤敦内行母以節著貞能克承
母志以光父業己未舉博學鴻詞以母喪不就乙丑
史館缺員以翰林待詔用亦不就退居杞城故園日
以著述為事年七十六卒祀鄕賢所著有杞田集等
書行世
劉方至掖縣人以恩貢授紹興府推官清介有守聽
斷明允署上虞縣事山寇陷城不屈死之
孫愈盛莘縣人由貢生任禹城縣訓導學識過人秉
性端方禹邑歲荒邑令隠匿不報愈盛泣請于上臺
乃申請賑濟饑民賴以全活禹人德之
藍深即墨人恩貢任江南臨淮知縣深有至性邑
令嘗舉其孝行其任臨淮時值海寇來犯京口距邑
僅三舍深練民兵為守禦計寇知有備乃遁又濬鍋
鐵口以通商賈民賴其利賦入不及額輙鬻産賠解
有大盜未獲監司掠治小盜令自誣服屬縣速斃之
以滅口深不忍以人命悦上官卒拒之遂投劾去官
王勖陛萊陽人少孤以孝稱于鄕領康熙壬子鄕薦
後授岳陽知縣愛士䘏民多善政尋司刑曹尤剛正
矢公矢慎以圖報效力疾赴任未幾卒祀鄕賢
高曰聰膠州人康熙癸丑進士以戸部郎中督學閩
中杜苞苴絶請托凡所甄拔強半寒畯知名士而于
先賢後裔塋墓祠宇尤所加意又置學田以贍貧士
事竣日入閩士子莫不攀轅相送焉卒祀鄕賢
范士瑾青城人康熙癸丑進士任廣東陽江縣知縣
性至孝事繼母一如所生卒祀鄕賢
張朝宷字采臣新城人少穎異與兄朝宗弟朝寵以
文章齊名性凝重簡默事親至孝登康熙癸丑進士
授河南偃師知縣時邑私徵甚繁民苦之朝宷下車
悉與革除民困以甦公餘進諸生論文立科條教士
文風乃振後以疾卒于官祀鄕賢
張文芳東阿人博學力行鄕黨稱其孝友嘗捐金以
置學田後患瘋痺長子令儀斷一指和藥療之病遂
愈人謂其行善之報後少子令璜亦以進士官至少
宰
趙瑋平原人幼孤事母以孝聞以明經授萊州府
學訓導招集諸生立月課法拔其尤者廪給之一時
文風蔚起又捐俸備樂器于學宫聘儒童肄習之歴
三月而八音備生平篤學嗜古于諸書無不究悉所
著有聖廟元音及典禮儀禮二卷藏于家
黃繼祖嘉祥人性磊落行端方讀書日千言尤研精
經濟學由貢生知湖廣常寧縣常邑徭民雜處素號
難治繼祖察民隠決疑獄置學田修文廟惠政卓卓
有神君慈母之頌尋以過勞致疾乞歸不獲竟所學
識者咸為惋惜云
高啓元萊陽人初授昌樂教諭陞安陽縣令性至孝
每曲承親志雖一花一石之微必力求而婉致之親
殁葬祭皆必誠必敬自甘淡泊宦囊所有悉以奉于
長兄不復問出入先官教諭去家五百餘里萊陽值
寇凡戚族被焚掠者皆招來冷署與共衣食不足且
稱貸以繼令安陽歸益篤鄕黨而家教肅穆尤可法
四世一堂甲科鵲起啓元訓之愈嚴臨殁之夕精神
不亂人謂其得於理學者深也公舉祀于鄕賢
鄭之文臨清人康熙間任浙江台巡道中軍守備十
三年耿逆煽禍於閩浙沿海多内應台城守馬信執
署道傅夢龥之文救護不克而死
黃文年堂邑人以恩蔭教習考授湖廣酃縣知縣前
任有報墾荒應徵賦千餘金事屬子虚將攤𣲖為民
害文年區畫詳逹竟獲豁免會夏包子猖獗文年嚴
設守衛以計殲渠魁地方以安酃俗生女大半溺死
質當子女過期不贖入為奴婢文年到任俱力禁之
及致仕歸民攀轅遮道七日始得出境卒祀鄕賢
李濤字紫瀾德州人康熙乙夘解元丙辰進士由
庶常出守臨江以賢能著聲擢浙江鹽運使恤竈裕
商會
皇上巡幸浙江
特書惠愛二字以
賜之尋晉粤西藩伯以内艱歸服闋仍補任粤西凡興舉
庶政皆得始終裕如以太常卿内召累官刑部右侍
郎致政歸里卒
孟泰商河人由武進士初授山西盂壽營守備歴
湖廣永定營都司康熙二十七年夏包子為逆委泰
為先鋒戰於金口臨陣當先中砲而死敘贈進一階
李應廌日照人浮梁知縣簠之子由康熙丙辰進士
累官内閣學士禮部侍郎克承父志增廣義田以贍
族里之貧者凡㛰喪皆有定式盖略倣范文正云
蘇俊字用章武城人康熙丙辰進士初授中書舍
人考選兵科給事正色立朝不畏權要致仕回籍閉
門不與戸外事為鄕閭表率卒祀鄕賢
李華之字秀實諸城人康熙丙辰進士由中書歴任
觀察粤東時瓊州峒□猖獗華之單騎往諭□衆釋
戈更為布置營伍使兵□相安海南至今帖然香山
澚門海寇竊發奉檄往勦不兩月而平督撫交薦晉
湖北按察使時黃州守與黃梅令互訐閉城罷市有
以暮夜金獻者華之斥絶之卒白令冤丁内艱起補
黔中值三江苗變華之親按撫定尋陞雲南布政使
絶苞苴禁行税滇人立生祠祀之累官至刑部侍郎
趙之隨字和千長山人康熙丙辰進士授四川石泉
知縣時邑當兵燹之餘戸口逃亡之隨力請于上官
清其冊籍民得樂業退食之暇為諸生講解經藝校
正文體士由是知學奉部咨取授戸部主事旋陞員
外歴官至雲南學政祀鄕賢
史長昆樂陵人康熙丙辰進士性孝友誠篤學復淹
雅鄕黨素重之尋授直隸贊皇縣令安集流民鎮撫
土寇以至興學校平徭賦革陋規毁滛祠善政不勝
枚舉贊邑碑誌頗詳致仕歸卒舉祀於鄕
王楫膠州人樂善好施族黨咸推重之由明經通
判山西大同府革除積弊威惠大行尋遷陜西乾州
知州所在有聲卒祀鄕賢
郭鴻嘉字渭孺單縣人弱冠讀近思錄慨然志于聖
賢母殁遂不復就試潛心理學十餘年豁然貫通凡
執經問難者常履滿戸外訓誨曾不少倦子愚已魁
甲子東省鄕薦猶諄諄提命曰吾望若為聖賢不望
若徒富貴也
張石麟堂邑人由貢生任陜西鳳縣知縣邑當孔道
民苦供億石麟設法辦給不匱不擾卒祀鄕賢
畢世持字公權淄川人讀書過目成誦幼有神童之
譽自童子試以至康熙戊午省元皆未嘗出第二人
文章傳誦海内綽有先正遺矩後以父殁哀毁成疾
卒人共惜之
田需德州人康熙己未進士翰林院編修甲子典
試河南矢公矢慎事竣因病乞歸所著有潞河集涉
江集士服堂集側墊錄諸書卒祀鄕賢
潘應賓濟寧人康熙己未進士任翰林檢討分校禮
闈稱得士與學者談理必析入毫芒其所著作皆見
重於時處家庭事父及繼母極孝馭下極寬性尤躭
恬澹故自侍從告歸惟以山水樹藝為樂殁後公舉
入祠
房嵩字申公東阿人至性純孝撫異母弟嵋備極
友愛康熙己未成進士以母命析箸嵩與嵋不立文
字每屏人私語子弟僮僕輩窺之盖不忍析而相泣
也官中書舍人癸酉典試河南所拔多寒畯知名士
以疾卒於開封官舍
趙作舟海陽縣人康熙己未進士選庶常典試黔中
甄拔時稱藻鑑歴刑曹兢兢民命疏理冤抑甚多後
僉憲楚中益勤慎供職老成諳練消患未萌沅湘間
隂受其福前後歴六任皆清要歸時囊槖蕭然無忝
清白性嗜讀書旁通方略辛丑于賊逼大嵩衛時作
舟家居出錢榖為戌兵饋餉與守土者共謀固圉凡
六閱月危城得安皆其力也殁後請祀
李澄中字漁村諸城人工詩文遠近學者宗之由博
學鴻詞至翰林院侍讀典試滇南秉公持正所得皆
一時名彦及致仕歸里清白自守足跡不入公門遇
有事關國計民生即侃侃而談一以興利除害為念
著有滇南集行日記卧象山詩集艮齋文選諸書行
世卒祀鄕賢
郭文亮汶上人稚齡事父能孝父殁後始補弟子員
以舌耕自給後稍贏餘尤好賙䘏黨族又嘗作三字
箴以垂家訓邑人多矜式之
王者臣東平州人州庠生性孝友行醇篤而好學嗜
古鍵戸搜討履跡不及城市設義學於王村之東安
村之西凡閭黨貧家子弟之秀者悉令就學家非素
豐而樂施予有以窘乏告者悉滿所願以去真人所
難能者卒祀鄕賢
孔尚鍄曲阜世職知縣幼孤事母至孝每病必親嘗
湯藥病不愈不敢入寢居官睦族必先念及鄉里故
人服其公而惠
潘鵬雲樂陵人康熙壬戌進士歴官至直隸知府所
至皆著賢聲致仕歸以忠信坦白待人尤厚於族給
族弟田宅為族姪完姻官順德時為族兄治喪歸櫬
一一盡禮人甚難之素性和平恂謹邑中忽有欲磨
許忠節碑石為他用者則不惜直言力止碑賴永存
殁公舉以祀
趙泰甡膠州人康熙壬戌進士初除浙江金華縣尋擢
湖州府同知居官有治績表彰先賢何王金許正學淵
源書並鄭愍忠文集湮沒數百年重刊以廣其傳至如
修吕成公祠堂復文定公書院建滋蘭書院設四鄉
義學作養人材振興文教皆其善政之卓卓可紀者
潘沂樂陵人由拔貢仕至福建建寧知府潔已率
屬屢著循卓以母老告歸力敦孝友性樂奬掖後進
延師督課族弟十八人皆成名又搆小園于邑西北
具備飲饌燈火資招集遠邇名流會文講業因之成
就者甚衆殁後祀于鄕賢
徐鳴珮單縣人以拔貢授江南鹽城知縣兩月而邑
大治丁母艱服闋補廣東信宜縣後又調補江南
婺源縣婺為朱子故鄕有紫陽綱目書板為兵燹殘
失鳴珮捐貲補刊又為朱子裔孫名坤者請襲博士
尋陞山西保德知州以病乞休
孔尚鉞聖裔康熙甲子舉人任陜西岐山知縣勤于
撫字以清廉著聞歸來宦槖蕭然而敦篤孝友事孀
母處昆弟藹如也鄕評重之
王沛憻諸城人康熙甲子舉人王為邑巨姓族不下
數千丁四十三年邑大饑沛憻倡紳衿認賑之法各
量力自賑其親族鄰里佃戸等請以官賑之米減價
平糶人不知為歉年仕福建漳州同知上官重其才
事無大小必咨詢而後定值海氛既靖時議欲裁水
師兵漳城提督駐劄之所闔營惶惑幾不測沛憻曰
無輕議裁也老弱者汰之彼將奚辭缺伍不補不三
年而事定矣督提竟從其議歴任至廣西布政使五
十八年閭邑中稍旱亟遺書命其子出家粟千石以
助賑糶雍正八年邑又大水沛憻方致仕家居仍倣
行四十三年之法同里亦無不願者前後賑濟災荒
惟諸邑無不給之慮沛憻之力也
劉棨字弢子諸城人戸部員外郎必顯次子康熙
乙丑進士初授長沙令嚴禁棄女惡俗全活甚夥值
有裁兵訛言城内兵譟上官莫措棨敷陳大義開倉
借糧示必無裁意乃定擢寧羌牧修棧道立坊肆延
師講學教民蠶織法後人呼為劉公紬甲申擢平陽
守悉革陋規冰蘗自持尋陞天津道仕終四川布政
使卒于官
汪灝字文漪臨清人康熙乙丑進士授庶常&KR2384;至
講讀出督山西學政絶苞苴謝請託清操勁節遠邇
著聞值
聖祖仁皇帝西巡知其清儉進内閣學士兼禮部侍郎
命兼陜西學政盖從來未有之遇也差竣巡撫河南中州
吏治為之改觀會丁亥秋黃流暴漲灝親督河工晝
夜巡閱以此積勞成疾己丑冬告病歸里未幾卒所
著有倚雲閣詩集
張璽鄒平人康熙乙丑進士任河南新野知縣民
素梗頑璽至任力除豪滑以懲刁風俗漸淳厚民甚
德之
魏琰陽榖人性沉毅嗜學不倦康熙丁夘膺順天
鄕薦官内閣中書舍人以親老乞歸
顔光斆字學山曲阜復聖裔康熙戊辰進士由翰林
出典浙江鄕試得知人譽即授提督學政清操卓識
超絶前後浙人至今猶尸祝之兄光猷癸丑進士光
敏丁未進士皆歴官中外有聲明河間知府印紹孫
也
李斯義字質君長山人康熙戊辰進士由庶常擢御
史在臺中八年振綱飭紀輦轂肅清然秉小心持大
體未嘗以搏擊示丰采歴遷福建巡撫潔已率屬勸
農督餉清囹圄鉏奸猾毁滛祠禁溺女建育嬰堂修
共學書院二年之内種種興除具有成效惜所施未
竟以勞瘁卒于官
李本涵海陽縣人兵部侍郎贊元子康熙戊辰進士
天性孝友事繼母色養二十年無少間兄弟姊妹十
九人共處十餘年未嘗有疾言遽色值萊陽歲饑出
錢榖以賑全活萬餘人衛城傾圯捐金以倡雉堞復
完盖性樂施予如此殁之日實家無長物也卒舉祀
鄕賢
趙裕長山人由庠生仕至郎中賦性醇厚篤于孝
友好急公赴義卒祀鄕賢
石曰琮字宗玉長山人康熙辛未進士授河南新鄭
知縣邑當滇黔楚粤之衝供億旁午琮釐奸剔蠧積
弊一清中州漕米題歸改折舊例發帑采買途遠費
繁民苦轉運因自賫帑金豫糴于小灘水次里民便
之遷寧羌知州尋陞平凉知府卒于官
李振璣字正桓金鄕人康熙辛未進士初任新河再
任贑縣又移宰江南五河縣所治皆有循聲而五河
為最邑苦卑瘠加以淮汛偶漲秋禾輙被水振璣屢
為請賑請蠲不遺餘力亦不以頻仍為嫌民甚感之
後歸里卒
張世瑢鉅野人康熙丙子舉於鄕性孝友年十二居
祖喪即能盡哀盡禮宛如成人家貧每自噉粗糲而
甘旨奉親無少缺與胞弟世城同居三十年了無間
言而疾則親藥餌卒則具喪葬盖備極親愛焉卒祀
鄕賢
袁雲蒸長山人性孝友好行其德老而不倦里閭待
以舉火者常數十家康熙丙子舉鄕飲大賓卒
謝琰福山人嗜讀書重立品生平以孝友敦厚重
于戚黨教子家法尤極嚴慎以此二子諸孫俱成科
甲其子孫亦凛遵家訓不失清白聲卒祀鄕賢
吳汝亮字仲闇霑化人壬午舉人授江南江寧令時
邑漕一石常費至數石由里胥而上皆取盈於漕汝
亮既至並條糧耗羡悉去之時會城頻火動燼數百
家跡之得火者與火具詣審則旗厮也竟置諸法以
疾卒於官所著有徒水釣草半紫樓稿藏於家
李泰字陽復單縣人性純孝十七歲失怙恃哀毁
骨立因推愛其姊及甥飲食衣服以及僮僕田産皆
與已共且析授之尤樂善好施歲饑捐錢粟數千金
存活無算仲子樹目登進士為内閣中書泰躬逢
贈典人以為孝友之報
馬翀漢鄒平人由貢生任雲南羅次知縣性孝友築
華萼樓率諸弟攻苦皆使成立以己産益庶母弟人
稱其賢
張令儀東阿人事親孝父文芳患瘋痺醫藥不效令
儀乃斷一指和藥以進病漸瘳事聞建孝子坊於門
外
路允修字萬備汶上人由恩貢授江南常州通判尋
陞淮安同知絶苞苴勤聽斷留心民莫凡興除不遺
餘力兩郡民甚感之
路允釐汶上人淮安同知允修之弟天性純孝好善
樂施時汶境土寇猖獗皆相戒勿犯路善人家允釐
性朴素惟躭書史後耄年醫學尤精貧病者資以參
芩不少倦年八十有二卒鄕人為之請祀
李斯佺字松客長山人由難蔭初任江南高淳知縣
邑四面環水斯佺修築巨堰民賴以安陞四川茂州
知州地界苗蠻數出焚掠斯佺恩威並用諸蠻相率
請降尋知雲南大理府滇地民承屯賦十倍民糧民
素苦之斯佺請以軍丁視民例起科民咸悦之丁母
憂服闋補福建建寧府旋陞鹽運使卒於官
孟其人陽榖人端方諒直雅好讀書手業一卷盖寒
暑無間也所著有蓼莪咏詩鳴集行世
馮源諸城人由貢生授曲阜縣訓導生而穎異端
方不苟以理學自任卒祀鄕賢
王文炤膠州人性孝友好讀書由選貢初任宛平縣
縣丞尋擢江南松江府通判潔已愛民所至有績郡
人有神明之頌卒於家
李初妍寧海州人由歲貢任青城訓導竭誠教育捐
俸買田以贍士之貧者致仕歸因寧海有代賠文登
錢糧一項久為閤州之累初妍挺身力辨遂得清除
後以壽考終于家公舉入祀
孔衍洪聖裔以恩貢任江南武進令勸農興學均徭
減耗歲小饑自出米煮粥以賑居鄉樂施婚喪資其
力者甚衆卒祀鄕賢
杜履端海豐人拔貢生初授陜西綏德知州值旱蝗
立為殲捕仍授法屬縣務期捕滅且捐俸賑粥申請
免糧合州賴以全活陞正定府同知案無留牘丕振
文風益著勤慎旋以疾致仕卒祀鄉賢
朱綱字子驄歴城人浙閩總督弘祚子自幼從父
宦遊四方講求經世之學以例貢初授兵部主事敡
歴中外所至有聲由豫臬楚藩雍正初年授以滇撫
凡所條奏皆稱
上意調撫福建感懷父績益自刻厲以疾卒於官諡曰
勤恪其弟絳亦以部郎&KR2384;至粤藩同時皆以幹濟稱
何世璂字澹菴新城人少負節氣端方自處不肯隨
世諧俗康熙己丑成進士官檢討處翰苑十餘年無
失言失色雍正元年出典江西鄕試隨視學兩浙未
期年改兩淮鹽運使弊絶風清商民胥悦尋巡撫貴
州招撫獠蠻生苖歸化者萬餘人陞刑部額外侍郎
又以吏部右侍郎總督直隸察吏安民事事實心行
政不辭勞瘁不避嫌怨年六十四卒於官諡曰端簡
孔毓珣字東美至聖裔由恩貢累官廣西按察使晉
四川布政以廉幹為舉朝所交薦隨巡撫廣西核實
常平積榖雍正元年以兵部尚書總督兩廣請撥粤
西倉榖分貯粤東以備賑糶議建各營倉儲倣常平
例春借秋還兵民皆受其賜七年總督河道殫心規
畫不避勞瘁以疾卒於官諡曰温僖
袁景芳字蘭馥長山人内行純篤以孝友著聞由歲
貢授中書&KR2384;歴部郎出守廣西柳州府尋調思恩軍
民府時興隆土苖仇殺多年景芳至剿撫咸宜獠洞
懾服治南有河闊二十餘丈山水暴漲舟行多覆溺
景芳捐貲建長橋以便行李旋陞陜西平慶道慶陽
固原連年荒旱景芳設法賑濟吏無中飽民霑實惠
值丁外艱臺憲留之不可得服闋仍以副使效力軍
前凡一切軍需事無貽誤勞勩成疾告歸歲庚戌邑
中大水比戸艱食景芳興役寓賑里黨藉以存活者
無算後子承糼亦以例貢知柳州府先後嫓美時人
比之鄭文昭云
閻福玉安邱人由行伍初授浙江昌國營守備歴黃
巖鎮標左營遊擊訓練士卒奮勇當先康熙五十一
年巡哨至牛頭門遇賊相持盡日中飛砲而死
賜祭葬贈副總兵廕一子以守備用
滕國祥蓬萊人由行伍出身累陞登州水師遊擊信
賞必罰性極耿介體恤兵卒不啻父之于子以故其
下皆樂為用號稱銳師每出哨望見賊艘必併力以
赴賊多畏遁居民甚賴之康熙五十一年遇賊于鷄
鳴島為賊藥鎗中傷胸臂仍帶創殺賊數十人氣盡
乃仆贈驃騎將軍賜葬廕一子
張世思濟寧人幼極孝友事父母六十年無少懈與
兄共㸑七十餘年性樂奬掖後學鄕之英俊藉其課
訓以成名者甚多至康熙五十四年壽登百有一歲
建坊旌表又三年卒公舉入鄕賢祠
梁心始嘉祥人縣學生事親孝嘗居哀過禮服至五
年墓必百拜人或非之心始曰吾自盡吾心非為人
也先王之禮吾雖過之不猶愈於不及者乎五世一
堂年登百有一歲康熙六十一年建坊旌表
賽枝大文登人雍正初為雲南(缺)令烏蒙苖叛掠
(缺)城枝大死之
魏嘉祚曲阜人事親甚孝同時有鉅野縣民李肅亦
以孝聞俱雍正六年旌表
崔仁益都人親喪廬墓終身不改雍正十二年旌
表按雍正六年以前旌表過廬墓孝子歴城邢起
龍懷世昌長山段彦桂徐萬言齊河馬朝才臨邑賀
倫寧陽張文月司進選單縣蔣台鼎鄆城刁鴻舉臨
朐張嘉賓諸城趙清棲霞楊守節楊守禄蔣應恒掖
縣李栵新泰王節武定州今改惠民縣曹大成陽信
齊煥然樂陵鄭四知蒲臺王天福濮州祁三竒以上
皆廬墓孝子也現在飭遵核實咨請留祀今備志之
以昭不匱云
李黃裳歴城人親病割股和藥以進病遂愈按康
熙二十五年以後旌表過割股孝子歴城錢士賢淄
川沈潤德平馬廷佐鄒縣杜嘉徵冠縣顧良劉思臣
丁聖任臨朐張則久安邱任如春孫五郭培諸城張
顯成姜豹文登董光燦陽信周以孚朱鵬日照張賓
李翹出王顯是皆割股救親之孝子雖不合於典常
而皆蒙
特恩旌表坊碑可據又似無可庸其釐剔者也今備志
之
按山左承洙泗源流修魯齊禮讓人物之盛至道同
歸元明以前夐乎尚矣我
國家培養恩深百年教育嶽靈川媚人傑物華而兹集
所採不過二百五十人其舊志所載者存而不刊事
因乎前善善欲長也至各州縣志中所錄與鄕賢祀
典所仍者宜乎無所區别於其間然而
功令煌煌慎加簡核自雍正四年以至十三年凡陸續
咨部留祀者方可入志外則
賜䘏
賜諡經
廟堂之定議增簡册之餘光其他雖稗野所傳鄕人所
好皆不敢廣收博攬以貽來世之口實也至有已經
入祠(雍正三年定例以前)而尚未咨部及已經咨部而尚未覆
准者八十一人其事跡雖有可稽而不敢遽為論斷
以俟後之作者所謂歴久而彌彰者也濟南一十五
人(章邱胡世藻牛天宿郝竒璋焦日培淄川高珩新城王士禄齊河徐升之齊東張惟養張夢蛟張翼)
(飛濟陽周新邦艾馥臨邑邢王佐長清于茂元董國瓚)兗郡一十六人(滋陽孫元振曲)
(阜黃道寧陳懷真顔伯珧顔伯璟魏肯構毛干霄鄒縣潘重選魚臺劉澄濟寧熊士偉汶上岳崇功路衍)
(淳路衍祐嘉祥馮康世陽穀劉琰孟長人)東郡二人(恩縣李珪武城蘇光奎)青郡九
人(博興路登雲李敬修高苑張紹齡壽光魏琯桑鳳蛟張濟世諸城李鼎梅馮世鞏王銊)登郡
一十三人(文登劉輝吕瑋吕琨元和畢多馨于可均于可託于可寄于鵬翰于應第于性篤海)
(陽趙景星榮成戚崇進)萊郡一十二人(掖縣王信璧王階濰縣郭知遜王廷猷于澤長)
(昌邑黃在中膠州王柱今高密王颺昌即墨藍再茂孫兆禧周效周日燦)沂郡四人(蒙隂李彦)
(儒日照厲瞻李永禧安大觀)泰安一人(東平吕兆璘)曹郡九人(單縣劉天眷李)
(樹目城武祝喻鉅野郭萬侯鄆城李長慶李光陛張洞宸魏希徵范縣孫光祚)則東省所祀
之鄕賢其昭然在人耳目間者約略如此夫擷尼防
之秀色雖草木亦有餘香瞻泰岱之䧺風即培塿盡
皆引領既已列於几筵誰復念其鼎足然而喬梓竝
茂不嫌父食之先華萼聯芳竟似兄終之及以陳常
之
令典夷為褻越之私恩珥筆徬徨惄焉如擣矣要之松
柏自有本性瑾瑜不匿竒光好惡冺而是非自著公
論定而直道斯存大道之行三代之英也其人其文
尚慎旃哉
山東通志卷二十八之四
