欽定四庫全書
山東通志卷十一之四
闕里志四(國朝盛典)
太宗文皇帝崇德元年遣官致祭于
孔子廟以
顔子
曾子
子思子
孟子配享五年定每年二月八月上丁日行釋奠
禮
世祖章皇帝順治二年定
文廟諡號稱為
大成至聖文宣先師孔子二月上丁致祭遣大臣一員
行禮翰林院官二員分獻國子監堂官祭
啟聖公於後殿是後每年二月八月上丁日致祭(如遇有事)
(故次丁日或下丁日)以先賢先儒配祀從祀通行府州縣衞各
學一體遵行其遣官事宜禮部題請(今由太常寺)
賜衍聖公孔(允植)三臺銀印
諭聖門典例期於優渥廟戶專供洒掃三氏佃戶專供祭
祀有司一應雜差不許攀役八年四月遣都察院
副都御史劉(昌)詣闕里祭告
御祭文曰朕惟治統緣道統而益隆作君與作師而竝重
先師孔子無其位而有其德開来繼往歴代帝王未有
不率由之而能治天下者也朕奉
天明命紹纉丕基高山景行每思彰明
師道以光敷至教而祀典未修曷以表敬事之誠登嘉
平之理兹遣專官虔祀闕里儀惟備物誠乃居歆伏惟
格思尚冀鑒享
九年九月二十一日
世祖章皇帝視學釋奠于
孔子先期遣行人司行人王(天眷)召取衍聖公孔(興燮)
及孔顏曾孟仲五博士并族人赴京陪祀觀禮十月
二十日
詔以陪祀生員孔(尚燃)等十五人入監讀書陪祀京官孔
(允樾)孔(自洙)等改轉禮兵二部十三年
欽頒國子監文廟大成樂章十四年議改諡號為
至聖先師孔子通行直省各學
聖祖仁皇帝康熙七年四月遣光禄寺正卿楊(永寧)詣闕
里祭告(祭文同順治八年不複載)八年四月十五日
聖祖仁皇帝視學釋奠于
孔子先期遣官取衍聖公孔(毓圻)及孔顔曾孟仲五經
博士并族人赴京陪祀觀禮八月十五日
詔以陪祀生員孔(興詢)等十五人入監讀書以陪祀京官
顏(光敏)等各加陞錄有差十五年二月遣宗人府
府丞馬(汝驥)詣闕里祭告二十一年遣都察院右
副都御史宋(文運)詣闕里祭告二十三年秋九月
聖祖仁皇帝東巡岱宗遂幸江南十一月還至魯
躬詣闕里致祭
孔子御詩禮堂講書即日幸孔林詣
先師墓行三酹禮謹按
幸魯盛典紀載是年秋九月丁亥
聖祖車駕發自京師衍聖公孔(毓圻)率五經博士孔(毓埏)
等迎
駕至齊河恭請
聖安
諭衍聖公孔(毓圻)歸待於境(毓圻)等遵
旨辭歸
遣太常寺丞張(量馨)鴻臚寺鳴贊鉛(布)齎香帛至闕里飭
執事有司演習禮樂并攜國學所用樂舞袍服以往
十月初七日己亥張(量馨)等至闕里十一月十二日
癸酉
乘輿自南還十六日丁丑
駕至費縣
諭内閣等衙門曰闕里係聖人之地秉禮之鄉朕幸魯地
致祭
先師特闡揚文教鼓舞儒學祀典告成講明經書文義
窮究心傳符合大典應行事宜内閣各部院等衙門會
同議奏議上乃
遣翰林院掌院學士常(書)侍讀學士朱(瑪泰)至曲阜同衍
聖公孔(毓圻)於孔氏子弟内選舉講書二人令撰次
應講經書講義
進呈孔(毓圻)舉監生孔(尚任)舉人孔(尚鉝)應
詔講書
聖祖自費縣至泗水東境經泉林寺
駐蹕觀泉久之乃行
御製泉林記文曰朕被服至道誦法孔子於詩書簡册之
中羹牆載見如聞其言論而接其聲容者匪伊朝夕矣
嘗以不得一登闕里之堂觀其車服禮器山川風物慨
然至聖之音徽每低徊于中而不能自已迺者在廷之
臣咸謂古者天子巡省方岳觀察民俗朕俞其請因念
岱宗在望于邁魯郊夙昔所懷今兹可慰歲之冬月輿
衛北還扺于泗水東境距其縣治五十里陪尾山之陽
衆泉出焉石竇㟏岈清流蕩潏下合沂泗遠波悠然相
傳為子在川上處云旁有古寺厥名泉林坡陁幽曠樹
木茂密雖古今異時陵谷不改去聖人之居如此其近
意者當日杖履所經周覽原泉默契道體喟然發水哉
之歎者其即斯地耶于是停驂弭節瞻眺久之恍乎如
冇所得殆移晷而後去也夫天地無終窮流水之出于
天地者亦無終窮聖人之道川流敦化萬古不息與天
地流水同其無終窮焉其何能已於予懷耶孔子繫易
其言天也曰行健言地也曰無疆孟子之言水也曰盈
科而後進君子之於聖人之道也溯源窮流學水至海
亦若是焉而已矣朕既幸宫牆親覿至止非遙而又喜
泉源勝地聖跡所存而得游歷其處也遂為之記十
七日戊寅
幸曲阜衍聖公孔(毓圻)率博士孔(毓埏)等諸職官及其族
人五氏子孫年十六以上山東巡撫張(鵬)率司道以
下及本處守令屬員登州總兵官林(宗)率沂州協守
都督僉事霍(維鼐)等于東郊跪迎士庶觀者以數萬
計
聖祖駕至城南
行宫
駐蹕是日夜始分禮部太常寺鴻臚寺官會集廟庭庀
其執事比其位次申戒所司省牲幣眡滌濯陳設祭
器祭品展樂懸整舞列張
御幄寘
講筵於詩禮堂令進講者肄習進講儀節其執事官贊引
内閣學士席(爾達)對引太常寺卿葛(思泰)典儀太常
寺讀祝官張(達)唱樂太常寺贊禮郎法(山)讀祝文鴻
臚寺少卿和(西)奉
御拜褥太常寺贊禮郎沙(拜)獻
孔子位帛太常寺典簿穆(察)獻爵太常寺贊禮郎韓(布)
顔子位分獻内閣學士麻(爾圖)導引太常寺寺丞張
(量馨)獻帛欽天監博士三(保)獻爵聖廟司樂王(國光)
曾子位分獻翰林院學士常(書)導引太常寺贊禮郎
華(善)獻帛國子監助教費(揚古)獻爵聖廟典籍石(琚)
子思子位分獻都察院副都御史孫(果)導引太常寺
贊禮郎常(禄)獻帛禮部員外郎郭(世隆)獻爵四氏學
教授沙(潢)孟子位分獻翰林院學士孫(在豐)導引太
常寺七品筆帖式察(爾器)獻帛國子監助教黑(雅圖)
獻爵聖廟管勾王(自莊)東哲閔子等五位分獻内閣
侍讀學士徐(廷璽)導引太常寺七品筆帖式金(泰)獻
帛禮部七品筆帖式朱(魯)獻爵禮部郎中觀(音保)西
哲冉子等五位分獻翰林院侍讀學士朱(瑪泰)導引
太常寺七品筆帖式羅(竒)獻帛禮部七品筆帖式佛
(保)獻爵欽天監筆帖式李(聞)東廡位分獻太僕寺
少卿楊(舒)導引太常寺八品筆帖式碩(塞)獻帛候選
縣丞王(自泰)獻爵候選州同桂(枝茂)西廡位分獻欽
天監正安(泰)導引禮部員外郎哈(爾吉布)獻帛候選
縣丞星(永禄)獻爵曲阜監生張(弘勷)捧舉饌盤數帛
禮部八品筆帖式雅(爾布)盥洗贊禮生趙(承璧)李(榮)
(先)陳設
大成至聖先師位前其器讀祝案一篚一爵并坫三豋
一鉶二簠二簋二籩十豆十俎三罍一虚罇三案一
因其故又罇并案一香罏燭臺并几案二重其品帛
一端檀香一盒大燭二對小燭四對酒三樽牛一羊
一豕一大羹一豋和羹二鉶黍飯一簠稷飯一簠稻
飯一簋粱飯一簋榛一籩菱一籩芡一籩鹿脯一籩
形鹽一籩槀魚一籩棗一籩栗一籩白餅一籩黑餅
一籩韮菹一豆芹菹一豆菁菹一豆笋菹一豆醓醢
一豆鹿醢一豆兔醢一豆魚醢一豆豚胉一豆脾析
一豆
復聖顔子宗聖曾子述聖子思子亞聖孟子位前其
器篚一爵并坫三鉶二簠二簋二籩八豆八俎三香
爐并几一燭臺大小八東西罇并案各一其品帛一
端檀香一盒燭二酒東西各一樽羊一豕一和羹二
鉶黍飯一簠稷飯一簠稻飯一簋粱飯一簋榛一籩
菱一籩芡一籩棗一籩栗一籩鹿脯一籩形鹽一籩
槀魚一籩韭菹一豆菁菹一豆笋菹一豆醢醢一豆
鹿醢一豆兔醢一豆魚醢一豆芹菹一豆各四壇
東哲先賢位五同一壇其器同篚一獻爵并坫三香
爐并几一大燭臺二罇并案一各鉶一簠二籩四豆
四牲盤一各小燭臺二香爐一其品同帛一端大燭
二檀香一盒酒一樽黍飯稷飯各一簠各棗一籩栗
一籩各鹿脯一籩形鹽一籩各菁菹一豆芹菹一豆
各鹿醢一豆兔醢一豆各豕肉一盤小燭一對
西哲先賢位五其器其品如之
東廡先賢先儒位四十七同一壇二位為一筵其器
同篚一獻爵三香盒一大香爐一大燭臺二罇并案
一罍并案一各供爵一牲盤一筵各簠二籩四豆四
小燭臺一香爐一其品同帛一端酒一樽檀香一盒
大燭一對筵各黍飯一簠稷飯一簠栗一籩棗一籩
鹿脯一籩形鹽一籩菁菹一豆芹菹一豆鹿醢一豆
兔醢一豆各豕肉一盤小燭一對
西廡先賢先儒位四十八同一壇二位為一筵其器
其品亦如之
啟聖公位其器篚一爵并坫三鉶二簠二簋二籩十豆
十俎二香盒一香爐并几一燭臺大小六罇罍并案
各一其品帛一端檀香一盒酒一樽燭大小各一對
羊一豕一和羹二鉶黍一簠稷一簠稻一簋粱一簋
榛一籩菱一籩芡一籩棗一籩栗一籩鹿脯一籩槀
魚一籩形鹽一籩白餅一籩黑餅一籩菁菹一豆韭
菹一豆芹菹一豆笋菹一豆醓醢一豆鹿醢一豆魚
醢一豆兔醢一豆豚胉一豆脾析一豆
啟聖東配先賢位二位為一壇其器同篚一獻爵并坫
三罇并案一香爐并几一大燭臺二香盒一各供爵
并坫一鉶二簠二籩四豆四牲盤一小燭臺二其品
同帛一端酒一樽檀香一盒大燭二各和羹一鉶黍
一簠稷一簠栗一籩棗一籩鹿脯一籩形鹽一籩菁
菹一豆芹菹一豆鹿醢一豆兔醢一豆豕肉一盤小
燭一對
啟聖西配先賢位二位為一壇其器其品如之
啟聖東西從祀先儒位二位為一壇其器其品亦如之
凡
先師位獻爵三羹次之大羹居中和羹居其左右黍稷
次之黍左稷右稻粱次之稻左粱右籩之實居左形
鹽槀魚棗栗一行榛菱芡鹿脯一行白餅黑餅一行
豆之實居右韭菹醓醢菁菹鹿醢一行芹菹兔醢笋
菹魚醢一行脾析豚胉一行香燭在其前幣奠于篚
在香燭之前太牢又在其前牛居中羊左豕右牛解
伍體羊豕全體大香爐又在其前左右大燭讀祝案
又在燭之左
四配位減大羹一鉶白餅黑餅二籩脾析豚胉二豆
少牢在其前羊左豕右饌盤在其右香燭在其前東
西各重設小几置香燭奠幣於其上
十哲位各供爵前列和羹一鉶次之黍稷次之黍左
稷右豕肉次之當其中籩之實形鹽栗在黍之左棗
鹿脯在豕肉之左豆之實菁菹芹菹在稷之右鹿醢
兔醢在豕肉之右香燭在其前壇同豕首一當五位
之中重設几奠幣獻爵置香燭饌盤在帛之右
兩廡位各供爵前列筵同黍左稷右次之形鹽栗在
黍之左少次之棗鹿脯又次之菁菹芹菹在稷之右
少次之鹿醢兔醢又次之豕肉二又次之各於其筵
供香燭東西壇同豕首四各重設一几奠帛獻爵置
香燭饌盤在帛之左右
啟聖位視廟祭去大羹用少牢其行列同
啟聖四配位視十哲亦東西各豕首一從祀位視四配
減豕首其行列同
凡酒罇五三在殿之東南隅二在殿之西南隅獻
先師酌東第一罇獻東配酌東第二罇獻西配酌西第
一罇獻東哲酌東第三罇獻西哲酌西第二罇張樂
於露臺之上楹鼔在東南隅編鐘在東偏之南編磬
在西偏之南篴東西各三次面北鳳簫塤篪東西各
一次面北洞簫東西各三次面北瑟東西各二次面
北琴東西各三次面北柷在東北敔在西北田鼓東
西各一在其北東西面麾旛在柷之北西面節一東
西導引進止文舞籥翟三十六舞列在中道之東西
退則立於樂懸之東西樂懸既正俾樂工各執其器
麾旛一人節二人田鼓二人柷敔二人瑟四人琴六
人洞簫六人鳳簫塤篪六人篴六人笙歌十二人編
鐘磬二人楹鼓一人
十八日己夘昧爽禮部乃至
行宮奏請
聖祖詣
先師廟行禮
聖祖御輦設鹵簿文武從官不陪祀者皆補服於
行宮前跪送
駕由曲阜南門入陪祀官皆跪迎於櫺星門外
駕由櫺星門入大中門至同文門於奎文閣前降輦詣齋
宿所
御幄内少憩贊引官内閣學士席(爾達)對引官太常寺卿
葛(思泰)奉引
聖祖由奎文閣下步入大成門迺由甬道中行至大成殿
各官由東金聲門西玉振門趨而入俟於西階之下
諸文臣班在阼階下諸武臣班在西階下各以序立
候隨班行禮
聖祖升大成殿贊引官對引官引
駕至拜褥前站立典儀官唱樂舞生就位執事官各司其
事唱畢贊引官贊就位
聖祖就拜褥上站立典儀官唱迎神唱樂官唱迎神樂奏
咸和之曲(即宋大晟府樂章今改咸平之曲)唱畢樂作無舞贊引官
贊跪叩興
聖祖及王以下四配十哲兩廡分獻陪祀各官俱行三跪
九叩頭禮立典儀官唱奠帛爵行初獻禮捧帛爵官
就前在
聖祖右邊站立唱樂官唱初獻樂奏寧和之曲唱畢樂作
有舞捧帛官以帛捧舉跪贊引官贊獻帛
聖祖立接拱舉授捧帛官跪接捧舉至
先師位前奠畢行一跪三叩頭禮退捧爵官以爵捧舉
跪贊引官贊獻爵
聖祖立接拱舉授捧爵官捧爵官跪接捧舉至
先師位前立獻畢退讀祝官至安祝文桌前行一跪三
叩頭禮將祝文捧起樂止贊引官贊跪
聖祖及王以下分獻陪祀各官讀祝官樂舞生俱跪贊引
官贊讀祝讀祝官讀
御製祝文文曰仰惟
先師德侔元化聖集大成開萬世之文明樹王公之儀
範永言光烈罔不欽崇朕丕御鴻圖緬懷至道憲章往
哲矩矱前模夕惕朝乾覃精思於六籍居今稽古期雅
化於萬方翳惟典訓之功實覩乂安之效兹者巡省方
國至于岱宗瞻望魯郊爰来闕里空堂至止恍聞絲竹
之聲舊寢徘徊喜動宮牆之色車服禮器宛然三代遺
風几杖冊書夐矣千秋盛蹟愾明靈之儼在文治遐昌
肅禋祀以惟虔精忱庶格讀畢立將祝文捧至
先師位前安於盛帛盒内行一跪三叩頭禮退樂舞生
立奏樂贊引官贊叩興
聖祖及王以下分獻陪祀各官俱行一跪三叩頭禮立四
配十哲兩廡分獻官各依序引至各位前站立捧帛
爵官跪遞分獻官分獻官立接拱舉獻畢各復位樂
畢典儀官唱行亞獻禮捧爵官就前在
聖祖右邊立唱樂官唱亞獻樂奏安和之曲唱畢樂作有
舞捧爵官以爵捧舉跪贊引官贊獻爵
聖祖立接拱舉授捧爵官捧爵官跪接捧舉至
先師位前立獻於左畢退分獻官照初獻禮獻畢退樂
畢典儀官唱行終獻禮捧爵官就前在
聖祖左邊立唱樂官唱終獻樂奏景和之曲唱畢樂作有
舞捧爵官以爵捧舉跪贊引官贊獻爵
聖祖立接拱舉授捧爵官捧爵官跪接捧舉至
先師位前立獻於右畢退分獻官照亞獻禮獻畢退樂
畢樂舞生執旌節引退至兩列站立典儀官唱徹饌
唱樂官唱徹饌樂奏咸和之曲唱畢樂作無舞樂畢
典儀官唱送神唱樂官唱送神樂奏咸和之曲唱畢
樂作無舞贊引官贊跪叩興
聖祖及王以下分獻陪祀官俱行三跪九叩頭禮立樂畢
典儀官唱捧祝帛各恭詣燎位唱畢捧祝帛官至前
行一跪三叩頭禮將祝帛捧舉出中門詣燎位
聖祖向左邊站立俟祝帛過畢
聖祖就位站立焚帛贊引官贊禮畢
聖祖退詣齋宿所凡陪祀親王拜於殿門之外分獻官拜
於杏壇之下獻帛爵乃登殿廡已獻還拜於下諸文
武官各拜於其班次
遣國子監祭酒阿(禮瑚)祭
啟聖公祠照應行儀注行禮
御製祝文文曰維公系本神靈生稱瓌偉勇力聞於魯國
皆道德所發皇政事記於鄹邦悉文章所宣著篤生聖
子代為帝師寰宇崇歲祀之儀不先父食古今奉斯文
之統共指家傳兹值東巡特臨曲邑溯二千年之教澤
孰非厚德燕貽垂七十世之孫謀如見神明陟降用修
彝祭之典代以扈從之臣泗水環流知發源之有自防
山聳峙占積慶之無疆牲醴式陳尚其歆格禮部官奏
請
聖祖御講筵
聖祖由奎文閣東入承聖門步升詩禮堂
御幄升座鴻臚寺卿穆(成格)少卿何(璽)引大學士明(珠)王
(熙)等官貳拾員于左翼排立衍聖公孔(毓圻)引翰林
院世襲五經博士孔(毓埏)等及講書舉人孔(尚鉝)監
生孔(尚任)等官肆拾陸員于右翼排立班既定(詔以兖州)
(府知府張鵬翮為官清正傳入聽講)鴻臚寺鳴贊唱贊衍聖公孔(毓圻)
率五氏職員等行三跪九叩頭禮畢鳴贊唱講書孔
(尚任)孔(尚鉝)由西階上行一跪三叩頭禮于講案西
偏立孔(尚任)先至講案前北面對
御陳書進講大學聖經首節畢退孔(尚鉝)進講易經繫辭
首節畢退下階歸右翼班次鴻臚寺官奏請宣
勅諭衍聖公孔(毓圻)率五氏有職及講書人員俱跪大學
士王(熙)宣
聖諭諭衍聖公孔(毓圻)等曰
至聖之道與日月並行與天地同運萬世帝王咸所師
法下逮公卿士庶罔不率由爾等遠承聖澤世守家傳
務期型仁講義履中蹈和存忠恕以立心敦孝弟以修
行斯須弗去以奉先訓以稱朕懷爾等其祇遵毋替特
諭衍聖公孔(毓圻)率五氏子孫叩頭謝
恩鴻臚寺官引各官出俟于東毓粹門外候送
駕禮部官奏禮畢請
駕還行宮
聖祖諭朕初至闕里祀典既成意欲徧覽
先聖遺蹟著衍聖公孔(毓圻)山東巡撫張(鵬)口北道孔
(興洪)講書官孔(尚任)孔(尚鉝)引
駕於是
駕由承聖門出復入大成門登大成殿詣
先師神座前
命侍衛啟帷拂塵肅瞻塑像
顧問衍聖公孔(毓圻)曰此像造於何年(毓圻)奏曰相傳
東魏興和三年兖州刺史李(珽)始塑聖像以次
觀顔子曾子子思子孟子像
觀禮器有犧象雲雷三罇
問何代法物(毓圻)奏曰漢章帝元和二年親祀闕里所
留祭器
觀石刻吳道子畫魯司寇像出殿北扉過寢廟至聖蹟
殿周覽圖畫石刻及憑几像行教小影立像行像諸
石刻
顧問衍聖公孔(毓圻)曰何像最真(毓圻)奏曰惟行教小
影顔子從行者為最真乃當年端木賜傳寫晉顧凱
之重摹者
聖祖為拂拭凝視遂由左階出
聖祖問西偏是何處(毓圻)奏曰前為金絲堂後為
啟聖公叔梁父祠
聖祖斂容駐望久之復南入大成殿北扉至殿前左翼南
向立
召孔氏及五氏子孫有頂帶者皆入跪階上
諭曰至聖之德與天地日月同其高明廣大無可指稱朕
向来研求經義體思至道欲加贊頌莫能名言特書萬
世師表四字懸額殿中非云闡揚
聖教亦以垂示將來隨
命侍衛捧出卷軸展開
御書萬世師表四字衍聖公孔(毓圻)跪接捧安神座前復
命大學士明(珠)宣
諭曰歷代帝王致祀闕里或留金銀器皿朕今親詣行禮
務極尊崇
至聖異於前代所有曲柄黃盖留之廟中以示朕尊
聖之意
諭畢
命以御前常用黃繖留供廟庭四時饗祀陳之五經博士
孔(毓埏)起接恭置殿中衍聖公孔(毓圻)率五氏職官
及陪祀聽講人等叩頭謝羣臣皆呼
萬歲
聖祖出殿至陛上
問大成殿牓(毓圻)奏曰此牓宋徽宗御書飛白字也復
撫視盤螭石柱移時始下階至杏壇(毓圻)奏曰此
先聖講道之所
覽金臣党(懷英)篆杏壇二字碑步下杏壇玩壇前石鐫
龍爐(毓圻)奏曰此金章宗時巧工所製
覽宋臣米(芾)所書檜樹贊碑及宋真宗君臣所製孔子
與七十二弟子贊
聖祖前至大成門左觀
先師手植檜
問此樹未朽何以無枝(毓圻)奏曰自故明弘治十二年
廟燬於火御贊殿大成門俱被焚檜在門殿之間經
火枝葉盡脱孤幹獨存今又二百年矣不枯不榮其
堅如鐵色亦如之俗呼為鐵樹
聖祖命侍衛入欄撫摩良久稱其神異
御製闕里古檜賦序曰孔子手植檜在杏壇之側金貞祐
間無復存矣元至元三十年再茁故處明弘治間又燬
於火今所遺者不枯不榮屹立霜露而秀色獨異撫摩
久之乃作賦曰維槎枒之靈質實鈞化之所鍾標扶輿
之竒特峙先聖之故宮涵元氣以不朽與至道而俱崇
爾其黛幹蒼蒼孤柯濯濯鶴骨初扶霜鱗未作儼茁軋
以方舒類洪荒之忽鑿謝縟采於春華完淳風於太樸
夭矯拂勃星臨露滴枝無取於樛樛葉全稀於摵摵夕
飈度兮弗驚朝旭烘兮如滌伊間氣之潛滋惟神爽之
咸集徘徊延却宛轉斷連蟠屈兮若佾羽之在列聳削
兮若簨虡之待懸則有築以崇封沃以膏壤方以周欄
角以文磉足縮心歔目給神賞蘿煙奪翠松籟失響於
是楷因之而擢穎蓍感之而抽莖爭威蕤於絃誦之里
齊扶疎於禮樂之庭朝菌慚兮一旦大椿讓兮千齡上
泝真宰之功遠契無為之代均雲行兮雨施等乾始兮
坤載疇則出混茫之中而居耳目之外與三才以並植
綿歷禩其長在亦有扶桑海表若木山巔東瀛西極揭
日摩天蹟雖誇於神異植非出於文宣宜瞠乎其後矣
邈無得而稱焉
御製古檜詩詩曰
幹聳朱甍外根蟠碧殿阿竒文成左紐元氣挺孤柯瑞
與龜龍並傳來歲月多徘徊看手澤不共劫灰磨
駕出大成門
問漢碑所在(毓圻)奏曰漢碑在奎文閣前因引
駕過唐碑亭觀唐乾封碑
嘉賞之前至奎文閣(毓圻)奏曰此閣乃藏歷代書籍之
所
皇上頒賜之書皆謹藏其上
駕由奎文閣西偏門出閱永樂弘治碑前至同文門觀門
右漢碑孔(尚任)奏曰此漢元嘉二年魯相乙瑛始置
卒史碑今謂之百戶碑
聖祖問何為百戶碑(尚任)奏曰歷代優崇之典於廟庭設
官四員典籍以教習禮儀司樂以典司樂舞管勾以
經理屯田百戶以守衛廟林謂之禮樂兵農四司
聖祖以次觀漢永夀二年韓勑造禮器碑漢永興二年諸
郡史孔謙碑魏黃初元年宗聖侯孔羨碑又於門左
觀漢建寧二年史晨祀廟碑漢永夀三年韓勑修墓
碑及漢泰山都尉孔宙博陵太守孔彪墓碑
駕自同文門回
閱洪武永樂碑畢復由奎文閣東偏門入
觀宋金元修廟碑行數武
問廟基廣闊何處是先師故宅(毓圻)奏曰
皇上所御講筵之後有魯壁遺址乃先師燕居之所
駕復入承聖門
觀堂前太初石唐槐及銀杏樹由中階升詩禮堂(毓圻)
奏曰此當日夫子獨立伯魚過庭得聞詩禮之處又
於堂後
觀孔宅遺井憑欄歎羨(毓圻)奏曰此(臣)祖當年所飲之
井也
聖祖命汲水嘗之又
問魯壁遺址(毓圻)奏曰昔秦始皇焚詩書(臣)九世祖孔
鮒預藏尚書論語孝經諸書於壁中至漢魯恭王欲
毁(臣)祖故宅以廣其宮聞壁中有金石絲竹之聲發
之得竹簡古文故後世名其堂曰金絲又登詩禮堂
升
御幄孔(毓圻)等出候承聖門外
御製詣闕里詩詩曰鸞輅來東魯先登夫子堂兩楹陳俎
豆萬仞見宫牆道統唐虞接儒風洙泗長入門撫松柏
瞻拜肅冠裳
命大學士王(熙)捧出
賜衍聖公孔(毓圻毓圻)等跪接展讀讀畢咸叩頭謝
恩
聖駕出承聖門大學士王(熙)宣
諭曰
聖駕即日幸孔林仍著衍聖公孔(毓圻)及口北道孔(興洪)
講書官孔(尚鉝)孔(尚任)引
駕於是
駕由毓粹門出
御涼輦鹵簿前導東過鼓樓北從陋巷街出曲阜城北門
前行一里至聖林門
命從臣皆下馬又半里入觀樓門衍聖公孔(毓圻)等跪迎
道左
駕至洙水橋即
命降輦(毓圻)奏曰此去
先師墓尚遠又引
駕前至墓門
聖祖降輦步入詣
先師墓前北面跪大學士明(珠)捧金椀酒
聖祖三酹酒行三叩頭禮恭親王及諸大臣衍聖公孔(毓)
(圻)等皆陪位行禮
聖祖瞻仰墓碑
問墓上是何草木(毓圻)奏曰孔林草木皆當年羣弟子
各自其國徙植種類繁多不能悉辨其最著者楷木
蓍草二種
問楷木何所用之(毓圻)奏曰楷木可為杖又可為棋其
萌可為蔬又可為茶其癭可為瓢其子榨油可為膏
燭又
問有蓍草否取來朕看(毓圻)自墓側取蓍草一莖進呈
御覽
聖祖曰大衍之數五十其用四十有九蓍草一叢五十莖
者以筮方驗今果有否(毓圻)奏曰林中雖多蓍草其叢
生五十莖者謂之瑞草不能常有今
鑾輿經過瑞草必生有則(臣)即馳進
駕由聖墓西偏至先賢端木賜廬墓處過宋真宗駐蹕亭
徘徊良久
命侍衛登高遠眺
聖祖見樹上蔓草親摘一葉
問此草何名(毓圻)奏曰此名文草冬夏不凋根葉花實
具五色五味
駕至楷亭(毓圻)奏曰此端木賜手植楷木枯而不朽又
問有蓍草生地上者可更覓一觀(毓圻)遂引
駕至楷亭之西岡隴﨑嶇蓁莽深密披叢指奏曰此即蓍
草
聖祖親摘一莖玩其枝幹又採子盈掬辨其氣味曰細嗅
之亦有異香
聖祖遂親採三株付近侍攜歸又
問此大樹為何木(毓圻)奏曰此皆橡樹
聖祖曰本槲樹也
駕瞻眺過午出享殿至階下南面立衍聖公孔(毓圻)等叩
頭奏謝
聖祖觀亭前石儀翁仲華表角端文豹復于墓前竚立東
望
問是何所(毓圻)奏曰(臣)家春秋祭掃族姓燕會之所名
曰思堂
聖祖入思堂周覽宋元題名訖在堂中南向坐頃之步出
思堂升
輦出林門即西發
幸兖州衍聖公孔(毓圻)等跪送道左是日申刻
命内務府大臣偕禮部尚書介(山)等於詩禮堂頒
賜衍聖公孔(毓圻)五經博士孔(毓埏)顔(懋衡)等及曲阜縣
知縣孔(興認)
日講四書易經書經解義各一部
賜衍聖公孔(毓圻)狐腋蟒服一領黑貂褂一領表裏各五
疋
賜五經博士孔(毓埏)等曲阜縣知縣孔(興認)及四氏子孫
在仕籍者蟒緞羊裘各一領蟒褂各一領
賜孔氏子孫進士舉人貢生蟒鑲領緞袍各一領緞褂各
一領
賜孔氏子孫監生生員白金各五兩曲阜縣康熙二十四
年地丁銀兩槩行免徵十一月
命以孔(尚任)孔(尚鉝)為國子監博士二十四年二月
詔以
御書萬世師表匾額摹搨
頒發天下學宮六月
詔議叙
聖廟陪祀人員以五氏生員孔(衍溥)等十五人送國子
監讀書是年衍聖公孔(毓圻)疏請纂修
幸魯盛典
詔可其奏(疏舉進士金居敬等八員咨取赴館協纂)又禮臣議覆御史任(玥)請
聖製闕里碑文奉
旨孔子聖集大成道隆德備參兩天地卓冠古今歷代帝
王咸所師法朕研精經籍志切欽崇應勒廟碑朕俱親
行撰文書寫以昭景行尊奉至意二十五年正月
聖祖于西山親選碑材命工採運二月碑成四月自通州
發遵運河而南五月至濟寧碑登於陸十二月車運
至曲阜
詔立碑於
聖廟大成門左是年
詔頒
御製文及
幸魯典禮于
聖廟纂修館二十六年二月建碑亭五月工竣
頒發
御書
孔子廟碑文摹勒上石其文曰朕惟道原於天弘之者
聖自庖犧氏觀圖畫像闡乾坤之祕堯舜理析危微厥
中允執禹親受其傳湯與文武周公遞承其統靡不奉
若天道建極綏猷夐乎尚矣孔子生周之季韋布以老
非若伏羲堯舜之聖焉而帝禹湯文武之聖焉而王周
公之聖焉而相也巋然以師道作則與及門賢哲紹明
絶業教思所及陶成萬世伏羲堯舜禹湯文武周公之
統惟孔子繼續而光大之矣間嘗誦習詩書之所刪述
大易之所演繫春秋之所筆削禮樂之所修明本末一
貫根柢萬有殆與覆載合其德日月並其明四時寒暑
協其序焉故曰仲尼之道一天道也朕敬法至聖景仰
宮牆嚮往之誠弗釋寤寐歲甲子十有一月時邁東魯
躬詣曲阜展修祀事復謁聖墓循撫松栝儀型在望僾
乎至德之親人也朕忝作君啟牖下民深惟夫子師道
所建百王治理備焉舍是而圖郅隆曷所依據哉因勒
文於石彰朕尊崇聖教以承天治民之意系以辭曰
遐哉三五維辟之式於皇尼山師道允植天畀木鐸覺
彼羣生百行以正六籍以明賢邁唐虞聖則河洛綏和
動來文博禮約性天峻極倫教孔彰學昌洙泗統歸素
王炎漢崇儒少牢用饗厥後賢君高山是仰予懷至聖
涖彼東方音徽云邈道德彌光欝欝塋林峩峩祠殿企
慕安窮羹牆如見泰岱匪高東海匪深敬揚懿軌終古
式欽(康熙二十五年二月)
御製
孔子贊詞及顔曾思孟四子贊詞摹搨
頒發直省序曰盖自三才建而天地不居其功一中傳而
聖人代宣其藴有行道之聖得位以綏猷有明道之聖
立言以垂憲此正學所以常明人心所以不泯也粤稽
往緒仰遡前徽堯舜禹湯文武達而在上兼君師之寄
行道之聖人也孔子不得位窮而在下兼刪述之權明
道之聖人也行道者勲業炳於一朝明道者教思周於
百世堯舜文武之後不有孔子則學術紛淆仁義湮塞
斯道之失傳也久矣後之人而欲探二帝三王之心法
以為治國平天下之準其奚所取衷焉然則孔子之為
萬古一人也審矣朕巡省東國謁祀闕里景企滋深敬
摛筆而為之贊曰
清濁有氣剛柔有質聖人參之人極以立行著習察舍
道莫由惟皇建極惟后綏猷作君作師垂統萬古曰惟
堯舜禹湯文武五百餘歲至聖挺生聲金振玉集厥大
成序書刪詩定禮正樂既窮象繫亦嚴筆削上紹往緒
下示來型道不終晦秩然大經百家紛紜殊途異趣日
月無踰羹牆可晤孔子之道惟中與庸此心此理千聖
所同孔子之德仁義中正秉彝之好根本天性庶幾夙
夜勖哉令圖溯源洙泗景躅唐虞載歷庭除式觀禮器
摛毫仰贊心焉遐企百世而上以聖為歸百世而下以
聖為師非師夫子惟師于道統天御世惟道為寶泰山
巖巖東海泱泱牆高萬仞夫子之堂孰窺其藩孰窺其
徑道不遠人克念作聖(康熙二十五年八月)是年秋八月
詔修闕里孔子廟九月
遣内務府郎中皂(保)工部郎中夀(鼐)赴闕里
聖廟估計十二月皂(保)等賷冊覆奏二十九年議准
文廟關係文教凡官兵人民經過者悉令下馬立牌宣
示夏六月復
遣郎中皂(保)同工部郎中阿(爾粺)監修
聖廟三十年夏四月起工三十二年秋八月
聖廟告成(用帑銀八萬六千五百三十七兩有竒)九月
詔遣皇三子至闕里告祭(太常寺禮題定儀注載樂志)十月
皇三子恭賷
御頒祝文香帛抵闕里於十一月初六日辰時詣
聖廟告祭如禮文曰朕惟道統與治統相維作君與作
師並重
先師孔子德由天縦學集大成綜千聖之心傳為萬世
之師表故廟祀久遠垂於無窮朕臨㝢以來立綱陳紀
彰教敷治咸奉至聖為法程凡典禮追崇竭誠致敬自
京師下逮都邑辟雍泮水建廟釋奠罔不修舉況兹闕
里乃
聖人鍾毓之鄉車服禮器於斯藏守曩者東巡展拜之
餘仰觀廟貌多歷年所漸有頽敝深厪于衷用是命官
董理重加修葺棟宇維新以妥
聖靈兹當告成特遣皇子允祉致祭俎豆肅陳恍乎接
至聖之音容以將朕儼恪欽崇之至意陟降在兹尚祈
歆饗祭畢復詣
先師墓前行三跪九叩頭禮三酹酒行三叩頭禮
三十五年夏六月
聖祖仁皇帝三次
親征𠞰滅噶爾丹朔漠永清
特允儒臣之請
御製
御書碑文勒石國學
頒示天下
遣大學士張(玉書)祭告太學
聖廟翰林院侍讀學士史(䕫)祭告闕里
聖廟文曰朕服膺
聖訓殫究遺文凡兹六籍所垂惟以安民為要臨御以
來孜孜圖治綏乂烝生遠邇中外視同一體乃有厄魯
特噶爾丹荒陬狡寇肆虐跳梁擾毒邊方稔惡已極朕
親統六師三臨絶塞弘彰撻伐克奏膚功逆孽就俘兇
渠殄滅遐荒番部罔不歸誠自兹永靖邊塵咸安生業
惟是
至聖先師默相啟佑特遣專官敬申禋祀祇告成功伏
惟昭鑒尚饗三十八年春正月
御製
御書重修闕里
聖廟碑文五月
頒發闕里勒石文曰朕惟大道昭垂堯舜啟中天之盛禹
湯文武紹危微精一之傳治功以成道法斯著至孔子
雖不得位而贊修刪定闡精義於六經祖述憲章會衆
理於一貫為往聖繼絶學為萬世正人心使堯舜禹湯
文武之道燦然丕著於宇宙與天地無終極焉誠哉先
賢所稱自生民以來未有盛於孔子者也往歲甲子朕
巡省東方躬詣闕里登聖人之堂祇將祀事覩其車服
禮器金石絃歌盖徘徊久之不能去焉顧聖廟多歷年
所丹雘改色榱桷漸敧用是惄然於心特發内帑專官
往董其役鳩工庀材重加葺治經始於辛未之夏事竣
於壬申之秋廟貌一新觀瞻以肅盖深惟孔子之道垂
範今古朕願學之志時切於懷每考天人性道之原修
齊治平之要思以遠紹前緒牖迪生民凡所以尊崇褒
顯者靡不隆禮竭誠以將景行仰止至意而況廟庭之
地尤為聖人神明所憑依者哉今者登堂而陳俎豆入
室而習禮儀營構既堅采章彌煥庶幾於朕心深有慰
焉用是特遣皇子允祉敬展禋祀以告落成凡我臣民
瞻仰宫牆倍增嚴翼尚益思敦崇德義砥礪倫常以不
負朕尊師重道之意豈不休歟因勒貞石系以辭曰
麟書啟瑞素王挺生上律下襲玉振金聲範圍百代陶
甄萬類道備中和德參天地立型垂訓師道昭宣象懸
七曜海納百川曩巡東魯臨河登岱峩峩尼山羹牆斯
在虔恭展謁至德是欽宗風溥博教澤閎深洙泗之陽
殿寢翼翼上棟下宇神靈安宅冬官特飭締造維新宏
規大啟肅奉明禋聖人之居永以觀德千載傳心四方
式則四十年春三月衍聖公孔(毓圻)修成
幸魯盛典繕本進
呈
御製序文文曰朕惟自古帝王聲教翔洽風俗茂美莫不
由於崇儒重道典學右文用能發詩書之潤澤宣道德
之閫奥推厥淵源皆本洙泗以故追崇之典歷代相仍
或躬詣闕里修謁奠之儀潔志肅容盡誠備物其間禮
數隨世損益至于希風服教百代式型異世同揆莫之
或二猗歟盛矣朕臨御以來垂三十載溯危微之統緒
念生安之聖哲恒慮涼薄未克祗承用是夙夜亶心孜
孜不倦惟我
至聖先師孔子配天地參陰陽模範百王師表萬禩朕
每研搜至道涵泳六經覺憲章祖述刪定贊修之功日
星揭而江河流私心嚮往竊有願學之志焉乃者東巡
踰泰岱涉泗沂遂過闕里親行釋奠得瞻廟貌仰聖容
以為德盛功隆欽崇宜極凡厥典禮有加前代又親製
文辭手寫以樹之貞石務用導揚至教風示來兹夫緬
懷曩哲繼躅前賢猶思覩其物采接其居處況
先師遺風餘烈久而彌新重以朕之寤寐羹牆僾乎如見
及過杏壇相圃之間山川儼然檜楷如故彷彿金石絃誦
之聲聞於千載而上流連往復不能自已也衍聖公孔毓
圻上疏陳謝且以禮儀隆重非直一家榮遇請修幸魯
盛典一書朕既可其奏久之書成復請叙言以冠其端
朕萬幾餘晷敦勉弗遑實欲默契先師尊聞行知於以
阜物誠民風同道一庶幾躋世運於唐虞登治術於三
古是書也豈徒使天下後世知朕於
先師欽慕無已如此且愈以見聖人之道覆幬羣倫苞
毓萬象即凡車服禮器之遺皆足令人感發而興起也
故賜之序(是序作於康熙二十八年之四月)四十九年
特諭同城大小武職俱照文職一體入
聖廟行禮五十五年題准
欽定樂章皆取平字之義
頒發府州縣儒學春秋丁祭一體唱贊五十八年二月
詔遣禮部侍郎張廷(玉)賷香帛詣闕里祭告文曰仰惟
先師孔子德冠古今道隆參贊作人倫之儀表集羣聖
之大成永仰高山欽崇至教朕仰紹
祖宗纉承大統殫精思於六籍期雅化於萬方矩矱前型
朝乾夕惕兹者
皇妣孝惠仁憲端懿純德順天翼聖章皇后神主升祔
太廟禮成遙深松桷之思爰切羹牆之慕特將牲幣用遣
專官降鑒在兹尚其歆享是年六月
詔遣禮部員外郎舒(瞻)賷頒闕里
聖廟樂器一分(樂器凡一十二具起柷一事有棰併座刷敔一事有刷子併座鐘十六口磬十)
(六口琴六張瑟四張笙六具簫六枝横笛六枝塤二事篪四事排簫二架)
雍正元年正月
詔遣通政使司右通政楊(汝穀)賷香帛詣闕里祭告文
曰仰惟
先師道冠百王教垂萬世自生民而未有集羣聖之大
成朕自沖齡即勤嚮往念
皇考親承道統既先聖後聖之同符暨眇躬仰契心傳知
作君作師之一致兹當嗣位之始宜隆享祀之儀特遣
專官虔申昭告惟冀時和歲稔物阜民安淳風徧洽於
寰區文治永光夫前緒尚其歆格鑒此精誠三月十
五日
詔議追封
孔子先世五代
諭内閣禮部
至聖先師孔子道冠古今德參天地樹百王之模範立
萬世之宗師其為功於天下者至矣而水源木本積厚
流光有開必先克昌厥後則
聖人之祖考宜膺崇厚之褒封所以追遡前徽不忘所
自也粤稽舊制
孔子之父叔梁公於宋真宗時追封啟聖公自宋以後
歷代遵循而叔梁公以上則向來未加封號亦未奉祀
祠庭朕仰體
皇考崇儒重道之盛心敬修崇德報功之典禮意欲追封
五代並享烝嘗用伸景仰之誠庶慰羹牆之慕内閣禮
部可會同確議具奏四月禮臣議奏
孔子先世五代應俱封公爵奉
上諭五倫為百行之本天地君親師人所宜重而天地
君親之義又賴師教以明自古師道無過於
孔子誠首出之盛也我
皇考崇儒重道超軼千古凡尊崇
孔子典禮無不備至朕蒙
皇考教育自幼讀書心切景仰欲再加尊崇更無可增之
處故勅部追封
孔子先世五代今部議封公上考歷代帝王皆有尊崇
之典唐明皇封
孔子為文宣王宋真宗加封至聖文宣王封
聖父叔梁紇為齊國公元加封
孔子為大成至聖文宣王加封齊國公為啟聖王至明
嘉靖時猶以王係臣爵改稱為
至聖先師孔子改啟聖王為啟聖公王公雖俱屬尊稱
朕意以為王爵較尊
孔子五世應否封王之處著諸大臣具奏遵
旨議定自叔梁公以上至木金父公凡五代並追封為
王爵
木金父公為肇聖王
祈父公為裕聖王
防叔公為詒聖王
伯夏公為昌聖王
叔梁公為啟聖王其啟聖祠向係專祀
叔梁公故以啟聖為名今
聖朝異數合祀五代應更名為
崇聖祠追封誥命由内閣撰擬國子監之
崇聖祠改造匾額添設神牌祭器等項交與工部俟造
完之日欽天監擇吉入廟至入廟之日遣大臣一員
至國子監讀文祭告祭文由翰林院撰擬每年春秋
牲牢酒醴籩豆簠簋每
神位前俱照
啟聖王例陳設將追封字樣通行順天府直省府州縣
衛一體遵行至欽奉
上諭二道
頒發國子監勒石
廟庭以光盛典六月
詔頒五王封冊
賜肇聖王冊文曰右文稽古思統緒之相承重道尊
師溯淵源於自遠舉千秋之曠典蘋藻維馨超五等之
崇封絲綸式煥緬惟
先師孔子之五世祖木金父公系本殷朝居從魯國治
維尚質傳樸素之舊風貴而彌恭守謙和之家法積功
累行聿弘毓聖之基貽慶鍾祥遂極生民之盛朕初登
大寶欽想前規欲伸景仰之誠用議顯揚之制特追封
為肇聖王錫之冊命於戲克昌厥後永立人倫之宗有
開必先並膺素王之號服兹嘉命垂示無窮
賜裕聖王冊文曰道高聖域宜推師表之原恩浹儒
宗用廣尊崇之典擬王封而晉秩禮軼古今定鴻號而
加稱榮增洙泗緬維
先師孔子之高祖祈父公系出商宗望隆宋國姓分公
族為孔氏之再傳瑞啟聖人逮宣尼而間出溯淵源於
累葉知德盛而世昌鍾靈秀於一人實教尊而功溥朕
羹牆至聖寤寐前徽思敬禮之加隆必恩綸之及遠特
追封為裕聖王錫之冊命於戲衮衣端冕視躬桓蒲穀
而彌尊春禴秋嘗與鳬繹龜蒙而並久膺兹寵命永荷
鴻休
賜詒聖王冊文曰聖人覺世道有開而必先王者尊
師禮必隆於所自備顯揚之典用煥千秋申嚮往之誠
特超五瑞緬維
先師孔子之曾祖防叔公殷朝賢裔魯國儒宗?德彌
彰守高曾之矩矱詒謀自遠藴詩禮之淵源聿開天縱
之能四科立教爰啟時中之聖一貫傳心朕寶歷初膺
前徽是式溯儀型而景仰加名號以褒崇特追封為詒
聖王錫之冊命於戲俎豆常新峻秩與尼山並峙絲綸
誕賁恩光共洙泗長流永荷崇加昭垂無斁
賜昌聖王冊文曰化民善俗道首賴乎師資積行累
功誼應推夫祖德閱再傳而誕聖垂裕詒謀超五等以
加封創興盛典緬維
先師孔子之祖伯夏公東山毓秀泗水鍾靈生秉禮守
義之邦漸摩既久奉崇信尊賢之訓牖迪尤深集慶在
躬早兆四科之教克昌厥後遂開萬世之蒙朕寶歷初
膺景行彌切推降祥之有自念賢號之宜加特追封為
昌聖王錫之冊命於戲溯尼山之世澤茂績丕昭崇闕
里之家聲斯文益振服兹嘉命永式光榮
賜啟聖王冊文曰達天盡性溯道統之攸傳崇德報
功體孝思之不匱惟誕生夫睿哲遂永樹乎師模用賁
徽章特升峻秩緬維
先師孔子之父叔梁公望重魯邦業傳鄹邑秉姿勇毅
垂史傳之盛名積慶悠長衍家庭之令緒感殊祥於闕
里兆啟素王徵靈應於尼山運鍾至聖粤從前代顯贈
上公兹當纉緒之初更議推恩之典特追封為啟聖王
錫之冊命於戲澤惟裕後聿弘作述之規善則歸親宜
加尊榮之禮儀型如在嘉命是承十一月
詔修太學
諭禮部
孔子道冠古今為萬世師表薄海内外無不俎豆尊崇
國學乃四方表率其制尤重
聖祖仁皇帝臨雍釋奠典禮優隆朕纉承大統景仰先型
羹牆如見念國學為造士之地聖教所被莫先於此恐
歷歲既久有應加修葺之處爾部會同工部詳加閱視
凡文廟殿宇廊廡及講堂學舍務須整齊周備俾廟貌
聿新以申景慕朕將親詣焉二年正月
詔遣内閣學士兼禮部侍郎胡(煦)賷香帛詣闕里祭告
文曰仰惟
先師德參兩大教洽羣倫紹千聖之心傳備百王之大
法朕遙瞻闕里念切景行兹於雍正元年十一月二十
五日恭奉
聖祖合天弘運文武睿哲恭儉寬裕孝敬誠信功德大成
仁皇帝主配享
圜丘禮成特遣專官虔申昭告惟冀永著皇風之沕穆益
昭文治之光華庶鑒精誠尚其歆格二月十七日
詔改幸學為詣學
上諭帝王臨雍大典所以尊師重道為教化之本朕覽
史冊所載多稱幸學而近日奏章儀注相沿未改此臣
下尊君之詞朕心有所未安今釋菜伊邇朕將親詣行
禮以後一應奏章記注稱幸非宜應改為詣字三月
朔日
皇上親詣太學行釋奠禮
御彝倫堂滿漢祭酒以次講大學滿漢司業以次講書
經先期行取衍聖公及五經博士并孔顔曾孟仲族
人到京陪祀觀禮禮畢
賜衍聖公祭酒冠服及陪祀人員錄用賞賚有差是
年六月初九日申時闕里
聖廟災衍聖公孔(傳鐸)疏狀以
聞奉
上諭據奏
先師大成殿以及兩廡俱被火災請出
聖像牌位新建崇聖祠幸得無恙等語朕心警惕不安
朕惟
孔子道高德厚為萬世師表所以維世教立人極者與
天地同其悠久朕臨御以來思極尊崇之典用伸仰止
之忱今闕里
聖廟被災豈朕尊師重道之誠有未至歟朕在諒䦣之
中素服齋居無庸更事減膳撤樂惟謹擬親詣國學
文廟虔申祭奠宣讀告文以展朕跼蹐不安之誠先期
齋戒二日於二十七日不設鹵簿朕隨身素服前往諸
王大臣官員陪祀者亦皆常服從事仍遣官馳赴闕里
祭告以慰神靈幸新建崇聖祠無恙
聖像神牌不致露處朕心稍寧遣工部堂官一員會同
該撫作速計材料工擇日興修務期規制復舊廟貌重
新告成之日朕將親詣行禮該部遵旨速行是月
遣署理工部侍郎馬(臘)至山東會同巡撫陳(世倌)布政
使博(爾多)估計
聖廟工程八月少詹錢(以塏)條奏重修闕里
孔廟應令内外儒臣捐資營建
詔不允行十月山東巡撫陳(世倌)題請闔屬公捐修
理
文廟銀肆萬兩附入動支正帑奏銷
詔不允行十一月署侍郎馬(臘)以廟圖估冊進呈奉
旨撤馬臘回京令巡撫陳世倌經理
廟工委官承辦三年巡撫陳(世倌)奏請
聖廟興工日期
詔於八月十二日巳時興工八月初六日奉
上諭内閣九卿等古有諱名之禮所以昭誠敬致尊崇
也朕臨御以來恐臣民過於拘謹屢降諭旨凡與御名
聲音相同字樣不必迴避近見各省地名以音同而改
易者頗多朕為天下主而四海臣民竭誠盡敬如此況
孔子德高千古道冠百王正彝倫端風化為往聖繼絶
學為萬世開太平自天子以至於庶人皆受師資之益
而直省郡邑之名有
聖諱字在内者今古相沿未改朕心深為不安爾等會
議凡直省地名有同
聖諱者或改讀某音或另易他字至於常用之際於此
字作何迴避一併詳議具奏内閣九卿遵
旨會議凡係姓氏俱加阝為邱字凡係地名皆更易他
字至於書寫常用之際則從古體&KR0588;字奏覆奉
上諭
先師孔子聖諱查毛詩及古文作期音者甚多嗣後除
四書五經外凡遇此字並加阝為邱地名亦不必更易
但加阝旁讀作期音庶乎允協足副朕尊崇
先師至聖之意是年
詔郡縣春秋丁祭增用太牢四年八月上丁釋奠於
先師孔子
皇上親詣
文廟行禮祭畢
諭禮部侍郎三泰太常寺卿孫柱儀注内開獻帛進酒
皆不跪朕今跪獻非誤也若立獻於
先師之前朕心有所不安將此諭衆知之爾衙門可記
檔案以後照此行十月廟工甫舉巡撫陳(世倌)以母
艱去巡撫塞(楞額)繼之四年
御題生民未冇匾額于
聖廟大成殿
頒發直隷各省府州縣衛儒學恭摹製造五年二月
奉
上諭
聖祖仁皇帝萬夀節舊例是日禁止屠宰
至聖先師孔子師表萬世
聖誕之期亦應虔誠致祭朕惟
君師功德恩被億載普天率土尊親之戴永永不忘而於
誕日尤當加謹以展恪恭思慕之忱非以佛誕為比擬
也著内閣九卿會議具奏遵
旨議定每歲三月十八日
聖祖仁皇帝萬夀聖節每歲八月二十七日
至聖先師孔子誕辰恭值此二日内外文武各官以及
軍民人等俱應致齋一日不理刑名禁止屠宰永著
為令是年覆准每歲春秋上丁日致祭
先師孔子大典攸關今省屬惟司道府縣官於丁日行
禮其督撫學政則先期一日於階下行九叩頭禮謂
之祭丙典制所無且行禮前後儀節滌器視牲晉爵
奠斝儀文隆備但行九叩頭禮亦未允協嗣後省會
之區督撫學政於上丁日率司道府州縣各官齊集
致祭學政考試各府即於考試處
聖廟行禮各府州縣守土正印官率領屬員於本處
聖廟行禮毋得苟簡從事俱查照典制遵行七月十
九日
上諭朕惟
孔子以天縦之至聖集羣聖之大成堯舜禹湯文武相
傳之道具於經籍者賴
孔子纂述修明之而魯論一書尤切於人生日用之實
使萬世之倫紀以明萬世之名分以辨萬世之人心以
正風俗以端若無
孔子之教則人將忽於天秩天敘之經昧於民彝物則
之理勢必以小加大以少陵長以賤妨貴尊卑倒置上
下無等干名犯分越禮悖義所謂君不君臣不臣父不
父子不子雖有粟吾得而食諸其為世道人心之害尚
可勝言哉惟有
孔子之教而人道之大經彝倫之至理昭然如日月之
麗天江河之行地歷世愈久其道彌彰統智愚賢不肖
之儔無有能越其範圍者綱維既立而人無踰閑蕩檢
之事在君上尤受其益易曰君子以辨上下定民志禮
運曰禮達而分定使非
孔子立教垂訓則上下何以辨禮制何以達此
孔子所以治萬世之天下而為生民以來所未有也使
為君者不知尊崇
孔子亦何以建極於上而表正萬邦乎第知
孔子之教在明倫紀辨名分正人心端風俗亦知倫紀
既明名分既辨人心既正風俗既端而受其益者之尤
在君上也哉故朕表而出之以見
孔子之道之大而
孔子之功之隆也六年闕里廟工購求木料未至
六月巡撫塞(楞額)
内召入都署巡撫岳(濬)繼之(時由山東布政使署理巡撫印務七年十一月實授)
核工具奏七年正月奉
上諭遣通政使留保前往曲阜督率在工人員盡心竭
力敬謹辦理尅期竣事以慰朕懷又
詔以
聖祖仁皇帝御纂書籍及
皇上御刻諸書
頒賜衍聖公藏之闕里昭示來兹通政使留(保)既至
曲阜會同署巡撫岳(濬)查勘各工次第經理時則委
濟東道副使張(體仁)綜理諸務兖州府知府金(以成)
稽察度支青州府解任同知張(文瑞)萊州府解任同
知張(文炳)兖州府解任通判黃(家柄)泰安州解任知
州王(一䕫)東平州解任知州王(敷賁)鄒縣解任知縣
張(曰璉)滕縣解任知縣馬(兆英)嶧縣解任知縣崔(弘)
(烈)汶上縣解任知縣于(斐)東阿縣解任知縣何(一蜚)
(自張文瑞以下十員特令解任辦工以專責成)曲阜縣現任知縣孔(毓琚)試
用通判廖(開春)試用知縣吳(本涵)邊(汝充)庀材鳩工
分任厥事三月奉
上諭
文廟工程務期巍煥崇閎堅緻壯麗纖悉完備燦然一
新著岳濬留保會同衍聖公詳加相度倘舊制之外有
應行添設者有應加修整者俱著估計奏聞添發帑銀
葺理丹雘總期經理周密毫髮無憾四月
詔盖闕里
大成殿改用黃瓦(廟自明弘治十三年始用綠色琉璃瓦今特改黃瓦由内厰監造運赴曲阜)
通政使留(保)奏請重建
聖祖仁皇帝御書碑亭(時同大成殿燬於火)
詔發帑盖造仍於内府恭檢
御書碑文二道敬謹鈎填進呈
御覽選匠勒石六月通政使留(保)巡撫岳(濬)衍聖公
孔(傳鐸)題准增建樂器庫九間敬貯
聖祖頒賜中和樂器奎文閣左右增建直房以為執事人
員齋宿之所此外應修各工以次補葺閏七月通
政使留(保)備陳
廟制和碩賢怡親王同諸大臣遵
旨會議請
御書大成殿匾額
御製
御書對聯懸之
廟堂昭示萬世又請復設二十四戟於大成門内櫺星
門石坊一座舊鐫宣聖廟請改為
至聖廟奎文閣前之門曰參同詩禮堂前之門曰燕申
請遵
幸魯盛典改參同為同文改燕申為承聖又
聖廟所用祭器係前明之物請
命内府另製大成殿祭器一分鐫勒年號
頒賜廟中再康熙二十三年
聖祖仁皇帝幸魯留曲柄寶盖於
先聖廟為孔氏世守請
皇上特賜新製曲柄寶盖以光儀典章上
詔悉從之仍
勅將殿廡規制以至祭器儀物悉繪圖呈
覽指授修製是年二月十六日
詔遣原任巡撫陳(世倌)協監闕里工程十一月衍聖
公孔(傳鐸)奏請捐貲建立碑亭
上優詔却之是月
大成殿工料具備
詔於十二月二十九日戊戌上梁二十六日丙申慶雲
見於闕里通政使留(保)巡撫岳(濬)並具疏奏
聞十二月十三日大學士張廷(玉)等奏請宣示史館奉
上諭朕平素尊奉
先師至誠至敬雍正二年闕里
文廟不戒於火比時廷臣援明代弘治前事為言而朕
心悚懼不寧引過自責親詣太學
文廟虔申祭告特發帑金命大臣等督工修建凡殿廡
制度規模以至祭器儀物皆令繪圖呈覽朕親為指授
遴選良工庀材興造虔恪之心數年以來無時稍間今
大成殿上梁前二日慶雲現於曲阜卿等歸美朕躬之
詞朕不克當或者
上帝
先師鑒朕悚惕誠敬之心現兹雲物昭示瑞應朕不敢
矜言祥瑞但能功過相抵朕之幸也應擇日躬詣太學
文廟祭告以申感慶之衷一切禮儀著該部速議具奏
朕躬被
先師之福佑普天士子誦法服膺同受
聖人之澤著將明年會試取中額數廣至四百名壬子
科各省鄉試每正額十名加中一名其十名之外有零
數者亦加中一名此朕體奉
先師樂育之盛心特行造就人材之曠典諸士子其各
興文敦行益加勉旃所請宣付史館之處知道了十
四日又奉
上諭據岳濬奏稱十一月二十六日慶雲見於闕里朕
惟
至聖孔子道冠百王功高萬世我
聖祖仁皇帝尊崇敬慕之心至誠至切朕即位以來景仰
先師備修典禮年來遣官興建闕里
文廟依倣帝王宮殿之制規模弘煥視昔有加時時諭
令監督諸臣恪虔將事朕雖未曾親至其地而籌畫指
授寤寐瞻仰之誠無刻不在尼防洙泗間也今於
大成殿上梁前二日廟貌維新之時
天賜慶雲於曲阜或者
上帝
先師鑒朕尊師重道之悃忱昭示瑞應或者天下士子
敦行勵學人材蔚起感格
先師而賜以文明昭著之象朕心實為感慶所奏知道
了八年二月通政使留(保)奏稱
聖廟懸掛匾額請將
聖祖仁皇帝御書萬世師表匾額恭安於殿内天花枋上
皇上御書生民未有匾額安於殿外門枋之上
御書對聯安於殿外正間明柱
御書大成殿竪匾安於殿外重簷之上
詔可其奏四月通政使留(保)巡撫岳(濬)奏稱
聖廟櫺星門石坊以内大門二門向無題額應請
御定嘉名奉
詔大門名為聖時門二門名為弘道門七月大成殿報
竣
詔遣内府塑手摹塑
聖像衮冕服色一如周制所秉玉圭長二尺廣三寸由
内府碾琢頒發像既成通政使留(保)奏稱
孔子生於魯襄公之二十二年庚戌歲己酉月庚子日
以夏正推之係八月二十七日今歲值庚戌
聖像告成請於八月二十七日開光安位禮臣議於是
日陳設祭器香帛留(保)為主祭官原任山東巡撫陳
(世倌)現任山東巡撫岳(濬)率領司道及在工人員為
陪祭官悉照典禮行禮其致祭香帛恭請
皇上特遣翰林官一員賷去奏覆
詔如所請遣翰林院編修開(泰)賷送香帛八月二十
七日黎明
聖像開光安位行禮致祭九月十六日通政使留(保)
等疏奏
聖廟告成敬請編輯成書以昭
盛典大學士公馬(爾賽)等議如所請令其謹錄
皇上前後
頒發
諭旨
御書匾額對聯並所增加殿廡門階之制度俎豆尊罍
之儀式及料估工程動用錢糧自起工以至告竣之
日備悉開造交與衍聖公孔(傳鐸)次第編纂彙輯成
書進呈
御覽
欽定書名刊刻頒布光昭
盛典奉
旨依議十月
詔遣皇五子弘晝淳郡王弘暻詣闕里告祭
聖廟
崇聖祠遣弘暻行禮十一月初三日奉
上諭惟
至聖先師孔子道冠百王功高萬世朕景仰企慕寤寐
弗諼備舉崇奉之儀用申報享之願查世襲官爵歷代
俱有成規而
聖廟執事之員向來未加爵秩所當廣置官僚以光祀
典今欲特設
聖廟執事官三品者二員四品者四員五品者六員七
品者八員八品九品者各十員各按品級給與章服每
逢
聖廟祭祀之時虔肅冠裳駿奔趨事凡此人員著衍聖
公於孔氏子孫内選擇人品端方威儀&KR0570;雅者報部充
補彙奏以聞每年各給俸禄銀二十兩其孔氏子孫内
有情願充補之人或曾經出仕而退休在籍者或身有
職銜而未曾出仕者以及貢監生童等皆可入選若屆
鄉試之期有情願入場者准以監生入場應試朕意如
此著大學士馬爾賽張廷玉蒋廷錫大將軍岳鍾琪總
督高其倬會同該部定議具奏特諭大學士等遵
旨奏覆
允行十二月
皇五子同淳郡王恭賷
御頒祝文香帛至闕里於本月十一日辰時詣
聖廟告祭如禮祝文曰
皇帝遣皇五子弘晝淳郡王弘暻告祭於
先師孔子曰達天盡性樹萬世之師模重道尊經煥千
秋之廟貌肅將嘉祀用告成功仰惟
先師孔子得聖之時由天所縦纂修刪定啟宇宙之文
明祖述憲章綜帝王之統緒升堂入室弘施樂育之恩
學禮誦詩永作義方之榘比高懸之日月亘古莫踰喻
出類之鳳麟生民未有朕奉遺編而欽企儀典務極其
推崇循舊址而鼎新經營必盡其誠敬頒於國帑董以
大臣每繪式以先呈乃按圖而指授楩楠栝栢求大木
於名山簠簋尊罍選良工於内府晶熒黃瓦準制度於
宸居璀璨玉圭儼威容於
聖座懸標題之巨榜灑翰親書建屹峙之豐碑摛文恭
紀工程累歲時申嚴恪之心棟宇弘規益備觀瞻之美
華榱雕柱爭輝講道之壇璆磬金鏞重振大成之殿數
仞之宫牆逾峻兩楹之俎豆虔陳特遣皇五子弘晝等
親詣
几筵敬行祭告於戲卿雲糺縵已開丹雘之祥古檜貞
堅佇望青蒼之色惟祈
鑒格式饗苾馨禮畢復詣
先師墓前行三跪九叩頭禮三酹酒行三叩頭禮淳郡
王分祭
崇聖祠十二月巡撫岳(濬)
題報修建
聖廟正續各工共用帑銀一十五萬七千六百九十六
兩有竒
勅下工部核覆
允銷十二月十一日
御製重修
聖廟碑文
頒𤼵闕里摹勒上石文曰朕惟
上帝垂佑烝民篤生
至聖先師孔子以仁義道德啟迪萬世之人心而三綱
以正五倫以明後之繼天御宇兼君師之任者有所則
效以敷政立教企及乎唐虞三代之隆大矣哉聖人之
道其為福於羣黎也實溥而為益於帝王也更宏宜乎
尊崇之典與天地同其悠久也曲阜廟庭為
孔子里宅毓聖鍾靈之地神爽式憑明禋祇肅廟貌崇
閎由周而來久且加盛我
皇考聖祖仁皇帝德符元化悟徹性天自羲農堯舜禹湯
文武周公之道集成於
孔子者一一體於身心宣為政治聖統在上應運而承
康熙甲子冬巡狩
臨幸闕里謁奠廟林殷禮隆儀漢唐莫及朕躬膺丕緒志
切羹牆即位之初加封
先師五代王爵詣雍釋菜題額歌詩佩德報功之願夙
夜罔釋於懷雍正二年闕里聖廟不戒於火有司奏告
朕悚惕靡寧詣廟致祭旋發帑興修命大臣專董厥役
殿廡規模悉準宮闕製器備物亦令繪圖呈式裁酌協
宜數年來諄諭執事臣寮經營周至纖毫無憾始愜朕
衷七年冬有司具奏
大成殿上梁前二日慶雲見於曲阜合詞稱瑞朕以天
人感應理固不爽而誠敬微忱詎能邀
上帝
先師之垂鑒用是祗將祀事倍增試額俾普天率土被
聖人之德化者同心感慶庶足以廣教澤而答嘉庥而
撫躬警勉恒朝夕凜凜焉朕嘗謂帝王之尊聖尊其道
也尊其道貴行其道居行道之位而能擴充光大達之
政令修齊治平得其要紀綱法度合其宜禮樂文章備
其盛舉凡聖道之未行於當時者悉行於後世雖去聖
久遠而心源相接不啻親授於一堂之上默證於千載
之前如是而欽崇褒顯悉由於中心之誠服而治化日
盛聖道斯尊且夫聖人之道一天道也天以牖民之責
屬之聖人刪定贊修代天宣教彝倫敦叙禮法彰明後
之帝王奉其道以治世師承罔斁資益良多然則尊天
尊聖理原合一今兹之崇禮
至聖正所以欽若
昊天而於修建廟庭之重典有不至誠至敬者哉朕勤求
上理宵旰孜孜冀以仰述
皇考之鴻謨丕揚
先師之厚澤爰敬推上天篤生聖人與聖人承天立教
垂憲奕世之意勒文碑石以昭示臣民於無極而系以
辭曰
天心覺世聖治承天治法道法聖聖相傳三五之隆以道
致治峻德弘昭豐功遠被聞知續統
至聖挺生中天復旦文教昌明經緯三才陶融萬象體
具中和功侔參兩表揚六籍程式五常如會滄海若揭
秋陽惟我
皇考聰明睿智包藴圖書滙宗洙泗德與聖合禮為道崇
升堂容肅過里恩隆緒纘朕躬勤圖紹述至訓煌煌箴
銘宥密惟皇建極惟聖時中古今雖邈心理攸同作帝
王師與天地配開闢一人神靈如在奕奕新廟輝映尼
防金絲在御車服盈堂煥乎天文五雲示慶錫祐者
天承庥者
聖敢云瑞應鑒厥微誠普祈洪貺永福編氓文治光華
日星晶麗木鐸揚聲垂億萬世十二月二十八日奉
上諭皇五子致祭闕里
文廟典禮告成回京奏稱恭謁
孔林周視規制見享堂牆垣間有年久傾圮之處朕尊
崇
先師夙夜罔斁今廟貌已經鼎新林園允宜修葺著欽
天監選員前往會同衍聖公孔傳鐸相度方位宜於何
時營治詳慎定議屆期朕命大臣前赴曲阜令衍聖公
孔傳鐸協同敬謹修理務令崇閎堅固光垂永久以昭
朕尊禮
先師之至意九年五月修理
先聖林園經欽天監相度
奏准於雍正九年七月十五日興工禮部
題請
欽派大臣辦理奉
旨孔林工程仍著修理闕里廟工之陳世倌張體仁等
會同衍聖公孔傳鐸敬謹監修其估計之處著會同該
撫岳(濬)定議具奏巡撫岳(濬)等遵
旨會勘估
覆委原任泰安州知州王(一䕫)原任嶧縣知縣崔(宏)
(烈)現任曲阜縣知縣孔(毓琚)協同修葺屆期興工
八月
頒賜
御書大成殿匾額
御製對聯懸於
聖廟題大成殿聯曰德冠生民遡地闢天開咸尊首出
道隆羣聖統金聲玉振共仰大成題大成門聯曰先覺
先知為萬世倫常立極至誠至聖與兩間功化同流
十年三月巡撫岳(濬)
題請將
孔林享殿三間照闕里寢廟之制用黃瓦鑲砌屋脊以
表儀典奉
詔允行六月二十五日午時慶雲復見於闕里巡撫
岳(濬)具疏以
聞奉
上諭朕素不言祥瑞惟有朝乾夕惕感
上天垂象示儆之恩何敢冀嘉祥之叠錫已屢降諭旨訓
教天下臣民矣但自信生平尊
師重道之心至誠至敬闕里為
聖人之鄉尤切羹牆之慕乃前歲文廟重新慶雲湧現
今者林園工竣復覩嘉祥或者朕誠敬之衷為神明之
所歆格故顯示以象用昭日監在兹之義歟朕感慶之
下倍增虔悚爰諭天下臣民共知之七月初四日
孔林工程告竣復將宋代駐蹕亭明代御碑亭一體修
葺十一年三月巡撫岳(濬)
題報修理
孔林各工共用帑銀二萬五千三百三兩有竒
勅下工部核覆
允銷
國朝配祀賢儒盛典
世祖章皇帝順治元年
詔以聖門典例期於優渥凡先賢先儒崇祀禮儀悉如明
制十二年八月
命以宋儒朱熹後徽派朱煌為世襲五經博士
聖祖仁皇帝康熙九年五月
命以宋儒程顥程頤後程宗昌程延祀為世襲五經博士
(從御史傅作舟之請)二十五年
命以宋儒周敦頤後周嘉耀為世襲五經博士(從左僉都御史姚締)
(虞之請)二十六年五月
御製
御書孟子廟碑文
頒發鐫石立於廟中承聖門之左文曰
自王迹熄於春秋聖人之道或幾於泯滅卒之晦而復
明歷千百世而不敝者恃有孔子也孔子沒百有餘年
浸假及於戰國楊墨塞路禍尤烈於曩時子輿氏起而
闢之於是天下之人始知誦法孔子率由仁義斯道之
有傳至於今賴之是以後世學者如韓愈蘇軾之徒咸
推其功以配大禹而閩洛之儒咸尊為正學之宗傳烏
虖盛已夫洪水之禍止於人身已爾楊墨之禍隠然直
中於人心不有孟子使楊墨濫觴於前釋老推波於後
後之人雖欲從千載之下探尼山之遺緒孰從而求之
因推述厥義刻文於石俾揭於鄒之廟文曰
尼聖既往夐矣音徽後百餘歲聖緒浸微尚異實繁楊
墨競煽䧟溺之禍酷於昏墊惟子輿氏距詖放淫以承
先聖以正人心述舜稱堯私淑孔子正學修明百世以
俟不有是者斯道孰傳宇宙晦霿萬物狂傎我讀其書
曰仁曰義遺澤未湮聞風可企嶽嶽亞聖巖巖泰山功
邁禹稷德參孔顔刻石兹文於祠之下誦烈揚休用告
來者是年
命以宋儒張載後張守先為世襲五經博士(從給事汪晉徵之請)二
十八年
御製
御書顔曾思孟四子贊立石太學摹搨
頒發直省
贊顔子曰
聖道蚤聞天資獨粹約禮博文不遷不貳一善服膺萬
德來萃能化而齊其樂一致禮樂四代治法兼備用行
舍藏王佐之器
贊曾子曰
洙泗之傳魯以得之一貫曰唯聖學在兹明德新民止
善為期格致誠正均平以推至德要道百行所基纉承
統緒修明訓辭
贊子思子曰
於穆天命道之大原靜養動察庸德庸言以育萬物以
贊乾坤九經三重大法是存篤恭慎獨成德之門卷之
藏密擴之無垠
贊孟子曰
哲人既萎楊墨昌熾子輿闢之曰仁曰義性善獨闡知
言養氣道稱堯舜學屏功利煌煌七篇並垂六藝孔學
攸傳禹功作配二十九年二月
命以宋儒朱熹後閩派朱瀠為世襲五經博士(從福建巡撫張仲舉)
(之請朱瀠為明博士之儁之孫)四月
詔建述聖子思子廟於曲阜(從博士孔毓埏之請)三十八年五月
聖祖仁皇帝南巡回鑾過仲子廟(廟在濟寧州仲家淺)
賜題匾額曰聖門之哲三十九年五月
命以先賢閔子後閔衍籀端木子後端木謙俱為世襲五
經博士四十一年二月
命以宋儒邵雍後邵文學為世襲五經博士(從御史杜之昂之請)五
十一年二月
詔以朱子發明至道軌於至正特加優崇升配大成殿十
哲之次題主曰先賢是年
命以先賢言子後言德堅為世襲五經博士(從江南提學張元臣之請)
五十四年
命進宋儒范仲淹從祀(從江南提學余正健之請)五十九年
命以先賢卜子後卜尊賢為世襲五經博士(從巡撫李樹德之請)
雍正二年三月
皇上親詣太學釋奠
先師
諭治天下之要以崇師重道廣厲學官為先務維
孔子道高德厚萬世奉為師表其附饗廟庭諸賢皆有
羽翼聖經扶持名教之功然歷朝進退不一而賢儒代
不乏人或有先罷而今宜復有舊缺而今宜增其
從祀
崇聖祠者周程朱蔡外或有可升而祔並先賢先儒之
後孰當增置五經博士以昭崇報九卿翰林國子監詹
事科道會同詳考定議以聞遵
旨議定明洪武二十九年黜揚雄從祀弘治八年黜吳
澄從祀嘉靖九年林放蘧瑗鄭康成鄭衆盧植服虔
范甯七人改祀於鄉公伯寮秦冉顔何申黨荀況戴
聖劉向賈逵馬融何休王肅王弼杜預十三人黜其
從祀今議得二十二人中林放蘧瑗秦冉顔何鄭康
成范甯六人允宜復祀孔子弟子縣亶牧皮孟子弟
子樂正子公都子萬章公孫丑漢諸葛亮宋尹焞魏
了翁黃幹陳淳何基王栢趙復元金履祥許謙陳澔
明羅欽順蔡清
本朝陸隴其等共二十人允宜增祀又宋張子横渠之
父迪增入
崇聖祠從祀又謹議先賢冉伯牛冉仲弓子張有若允
宜增置博士以昭崇報三年
命以先賢顓孫子後顓孫誠道為世襲五經博士五
年
御題聖廟四配匾額顔子匾曰德冠四科曾子匾曰道
傳一貫子思子匾曰性天述祖孟子匾曰守先待後又
御題閔子匾曰躬行至孝仲子匾曰聖道干城俱
御書頒懸六年
命以先賢冉子仲弓後冉天琳為世襲五經博士十
三年
命以先賢冉子伯牛後冉士樸為世襲五經博士
山東通志卷十一之四
