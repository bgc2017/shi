山東通志卷三十五之八
藝文志八(頌)
漢成陽令唐扶頌
君諱扶字正南潁川郾人也其先出自慶都感赤龍
生堯王有天下大號為唐洽致雍熹尊天重民禪位
虞舜光炙茅土通天三統苗胄枝分相土脈君因氏
唐焉累取含祚受天之祐胤嗣彌光為漢臺輔君父
孝廉郎中早卒季父蜀郡蜀郡從弟會稽會稽從弟
南陽君從兄東萊太守南陽弟司空公在朝逶隨正
色竭忠為國討暴六侯俱封受土襲爵金縉十三君
繼厥緒少有岐嶷躭道好古讀書咏詩綜緯河雒底
究羣典戔紐上進守舞陽丞弱冠守昆陽尉潁陽令
隠練州郡所臨有迹帝嘉其德特拜郎中察能洽處
除豫章鄔陽長夷粤抪㨭怶強難化君奮威颺武視
以好惡蠻貉振疊稽顙怖服(闕)上前逋千有餘萬盜
賊衰息境界晏然三載有成州郡詳表遷成陽令承
先聖之弘軌見讚像之高蹤遂興無為之治優賢敡
歷表善絀惡遵九德以綏民崇晏晏之惠康風移俗
易莫不革心朝有公卓家有參騫分郟之治復隆(闕)
君追惟堯德廣被之恩依陵亳廟造立授堂四遠
童冠摳衣受業著錄千人朝益暮習衎衎誾誾尼父
授魯曷以復加靈祗瑞應木連理生白莬紫鳩游君
園庭蕩蕩之治莫能名焉三司察功朝庭審真以君
威恩並流文武兼興東萊海濱須君以寧詔書換君
昌陽令吏民慕戀士女惟艱捺牽君車輪不得行君
臣流涕道路琅玕迫有詔命靡由復還於是故從事
伸宇仲授張躬萬龍督郵仲規郡掾閭葵等乃共刊
石樹頌歌君之美其辭曰赫赫唐君帝堯之苗氏族
不一各任所安本同末異蓋謂斯焉君體煥炳有芬
有聲如山如(闕)如不傾如(闕)如海澹如(闕)惟直
如矢秉銓據衡在朝肅肅閨門雍雍廉踰伯叔潔如
珪璋賦政於外爰及鬼方淮夷來降寇賊遂亡黎庶
攸寧黔首歡康以德綏撫宣恩六陽以仁恤弱以義
抑強恩由春夏威如秋霜賞罰分審白黑著明憂老
閔稚不侮寡矜躭樂道術咀嚼七經五六六七訓導
若神接下施與投財如損吏服其德民歸其恩父父
子子君君臣臣不師自舉不拘不煩囹圄空虛國無
佞民德及草蟲澤流無垠蜎飛蠕動咸賴我君顯顯
令稱德音常存(凡碑内殘缺字莫攷空白如右)
宓子賤頌(唐)賈至
清淨致理中庸之德至高明柔克簡易之體大繹微
旨而徵遺論何先生道蔚其葳蕤者乎先生宣慈在
躬精義入神德順乎天性根於人殷其如雷曖然如
春始受業於仲尼終委質於魯君爾乃周道陵遲王
風衰息吳楚竊於位號干戈亂於原野則我魯國無
齊晉之強定哀非桓文之主三卿有僭虐之政先生
處此亂邦從容理邑平心氣而全耳目晏然躋富夀
之域焉自非知徹知彰變化無窮孰能臻此觀夫為
政之大體元之耍䘏孤哀喪舉士問弔訓之以悌加
之以孝借五更而悟君賢三老而稟教然後燕居以
佚其體張樂以和其人夜漁不戒而信欺吏不威而
息是以宣尼惜君之理小子期問君之政暇何其遠
哉向使移於有國之君則陶唐之理也施於有政之
臣則二南之化也昔舜左禹而右臯陶不下席而天
下理周公殽膳在御不解懸而四夷伏小大則異其
揆則同天寳初至始以校書郎尉於單父想先生行
事徵其頌聲而古碑殘缺苔篆磨滅使立志之士何
以挹其遺風焉嗚呼其道存而其事往其人亡而其
政息哀哉遂作頌曰鳴琴湯湯宓子之堂清淨無為
邑人以康澆風化淳霸俗致王誰謂陽鱎革而為魴
皤皤黃髮或師或友芃芃麥苗不稂不莠齊師已郤
魯俗斯阜諫或剖心伊人引肘穆穆伊人希聖之才
堯舜既往孰為來哉從時卷舒與道徘徊游泳孔門
取容定哀泱泱千古顯顯令德聲隨悠没惠與順息
人亡政敝道播神默寂寥夜川惆悵舊國荒祠尚掃
苔篆將磷尋風聆韻想見其人年代邈殊精誠誾親
再表貞石頌聲維新
裴公德政頌(唐)孫逖
昔太公之理齊也尊賢知尚有功泱泱大風千載不
泯石慶古之良相也臨淄社焉于公古之良吏曹也
東海祠焉裴公今之良太守也濟北頌焉今古一揆
謂之齊志苟非其人為大偽焉君子是以知裴公之
為政有異能矣初公以甲子歲秋八月莅於是邦祇
遹明命弘敷令典教之訓之養之育之俾夫闔境之
内靡清風漸膏雨醉純德飽話言若卜筮之是孚如
草木之允殖用克畏慕升于大猷其明年也皇帝東
廵狩至岱宗自洛及兖於皇時邁雷轂萬乘雲旂千
里供帳於東道者凡十有六州焉大或數圻次或萬
井中産者輕幣膏粱者倍征方事之殷猶懼不給兹
郡褊小實難圖也公淵然深識卓然遠謀擇利而行
慮善以動西自於陽臺谷東晉於長清造舟為三橋
置騎為驛闢野為兩傾除道為九逹或總或秸或薪
或槱或饗或餼或糧或糗㸑之踖踖積之栗栗其崇
如墉其比如櫛皆先之以方略備之以生聚因吏禄
之竒贏雜官用之餘羨通變合度豐省中程編戶之
民秋毫勿與繇是邑無征令鄉無歛法賈不利於乘
急農不傷於甚賤且狎其野而安其業人所謂勤而
不得施而弗費雖小必濟不亦宜乎抑又聞之居簡
則易於德綏處煩則難於柔克大抵皆是其誰不然
公始自知供迨于卒業不鞭一卒不貫一吏繩責勿
用鐫譙無施禮以生其恭悦以盡其力役不兩令事
無後期雖子文治兵之舉叔敖城沂之政類能比德
曷足稱多泊金輿反旂旌别淑慝監頓史劉曰政勸
農使盧怡竝奏公理行第一議者以為當矣其三年
秋大水河堤決諸郡有聞皆俟詔到莫敢興役害因
滋甚時公以為執事諉上者非奉公之法也便文自
營者非盡忠之計也亦既成奏因而發卒播告厥指
卒籲於人荷鍤者襁屬負圖者麏至從公于邁祁祁
如雲公俯臨決河躬自護作雨不張蓋塵不振衣饋
不致鮮寢不處館蔬食以同其烹餁野次以同其燥
濕版築競勸鼛鼓弗勝克鞏而成匪亟而速以浹旬
之役興百倍之利澹災革弊人到於今賴焉古之所
謂敏則有功豈虛言矣公之方在河上也有執訊者
傳詔命公為宣州刺史公悼其功之不成且懼人之
體怠未即宣布周之密之公撫廵如初訓勵不輟及
堤役既畢國人皆賀公於是解印出次啟籥見書莫
不瞿然而駭曰不虞公去之速也嗚呼曷歸乎既而
幢棨就國干旟守途野有輟耕巷無服馬男女以辨
號泣相望或觴於郊或餞於境扶服遮道沮攔駐車
莫肯旋歸迨過信宿夫所居人富所去見思前史以
為有德君子之遺風徛嗟裴公蓋有之矣公名耀卿
字渙之河東聞喜人祖某皇朝亳州酇縣令父守貞
皇朝成寧二州刺史贈晉州史又贈州都督階受祉
必大垂裕不朽彰徹簡冊布昭令聞其緒業有如此
者公之昆友故冀州刺史子余等六人俱以儒行達
天下之人謂之六龍公之自出今屯田員外郎韋述
等七人俱以才名進天下之人謂之七子其族姻有
如此者公覃訏有聲髫齔克類公侯表於龜筮詩禮
成於小學八歲神童擢第則已殊於公路矣丕髦之
後尤邃於文長安中則天首命有司考試調集之士
而第其詞高下公以甲科受祕書省正字異其對也
睿宗之在藩邸精選僚屬公為典籖兼掌文翰愛其
才也其藝文有如此者頃之遷國子主簿試詹事府
丞歷河南丞曹參公考功員外郎除右司兵部二郎
中自長安令臨此郡自宣城守改冀州公歸為政不
移於故迹延夀理人亟登於高第入拜戶部侍郎今
為左庶子其閥閱有如此者若乃邁德由已全誠自
衷出入孝弟周旋禮樂幅利以儉葆光以和仁而有
剛直而不倨微妙析理入於無間清明開物周於有
象享兹具美可謂大賢其庇身也弘矣其所憑也厚
矣詩曰敷政優優百禄是遒又曰君子萬年介爾景
福夫如是欲辭福禄其可得乎方當彌綸帝績豈徒
潤色吏事而已盧縣父老某等懷公之惠不可彌亡
私欲銘德頌美計功稱代以予國之史臣也學於春
秋褒貶之義乃因邑子校書郎衛憑假詞不能徵拙
于我事(闕)詳實言多遺恨著循吏之傳願守文翁述
野馬之詩慙非史克詩曰瞻彼濟矣湜湜其沚有斐
君子令聞不已帝省其方和鸞央央務穡常布駿惠
我王我隰既溢我民既䘏成之不日有始有卒黃髮
番番飲公之和矢詩不多維以遂歌
庾公德政頌(唐)李陽冰
荀藐古之良宰也榆次碣之庾公今之賢百里也龔
丘頌之議者謂庾公之政大矣公初告羣吏曰昔孝
宣憂元元以為經國理政先乎令長乃擇郎官御史
出宰縣邑我自任城尉驟居五百石非才何以當之
誓務整蘇疲人祗若明命乃崇禮讓省刑罰紓力役
闢土地宣慈務寬訓儉示德潤作時雨和為春風於
是齊魯丕變井閭咸復三載考績一方歸冣都督兼
御史清河張公曰是牧伯之賢也訓俗馭官勸直沮
枉述職之地數能稱之曰方諸爽氣日暮更清比之
松筠歲寒轉茂題以上下之目出乎羣英之表百城
千里異聲同歡曰以伯達之良牧賞次孫之茂宰宜
矣公名賁字文明其先潁川人成周之時世為掌庾
因以命族公其胄焉公之考曰欽嗣為兗州别駕王
父曰元主為尋陽令曾王父曰師則為蜀王文學楷
模繼代龜麟接武大歷中邑老鼓滔等三十五人以
公政務之大咸願刻石褒美申於元戎元戎允答縣
人以陽冰與公周旋備詳德行俾之作頌有愧能文
辭曰於穆庾公宰守之良化洽百里風播一方邑老
上請願言頌德元戎嘉之石金乃刻大歷五年九月
三日建
慶歷聖德頌(并序)(宋)石介
三月二十一日大昕皇帝御紫宸殿朝百官相得象
殊拜竦樞密使夷簡以司徒歸第二十二日制命昌
朝參知政事弼樞密副使二十六勅除修靖素並充
諫官四月八日皇帝御紫宸殿朝百官衍樞密使仲
淹琦樞密副使乃用御史中丞拱宸御史邈御史平
諫官修靖十一疏追竦樞密使勑十三日勑又除襄
為諫官天地人神昆虫草木無不懽喜皇帝退姦進
賢發於至聰動於至誠奮於睿斷見於剛克陟黜之
明賞罰之公也上視漢魏隋唐五代幾千五百年其
間非無聖神之主盛明之時未有如此選人之精得
人之多進人之速用人之盡實為希闊殊尤曠絶盛
事在皇帝之德之功為卓犖瑰偉神明魁大古者一
雲氣之祥一草木之異一蹄角之怪一羽毛之瑞當
時羣臣猶且濃墨大字金頭鈿軸以稱述頌美時君
功德以為無前之休配天之績如仲淹弼實為不世
出之賢求之于古堯則䕫龍舜則稷契周則閎散漢
則蕭曹唐則房魏陛下有之諸臣亦皆天下之人望
為宰相管官者陛下盡用之此比雲氣草木蹄角羽
毛之異萬萬不侔豈可翻無歌詩雅頌以播我君之
休聲烈光神功至德刻於琬琰流于金石告于天地
奏于宗廟存于萬千年而無窮盡哉臣實恥之臣嘗
愛慕唐大儒韓愈為博士日作元和聖德頌千二百
言使憲宗功德赫赫煒煌昭于千古至今觀之如在
當日陛下今日功德無讓憲宗臣文學雖不逮韓愈
而亦官於太學領博士職歌詩讚頌乃其職業竊擬
子愈輙作慶歷聖德頌一首四言凡九百六十字文
辭俚鄙固不足以發揚臣子之心亦欲使陛下功德
煒㸁昭于千古萬千年後觀之如在今日也臣不勝
死罪臣賤無路以進姑藏諸家以待樂府之採焉
於維慶歷三年三月皇帝龍興徐出闈闥晨坐太極
晝開閶闔躬攬賢英手鋤姦枿大聲渢渢震搖六合
如乾之動如雷之發昆虫蹢躅妖怪藏滅同明道初
天地嘉吉初聞皇帝蹙然言曰予父予祖付予大業
予恐失墜實賴輔弼汝得象殊重慎微密君相予久
予嘉君績君仍相予笙鏞斯協昌朝儒者學問該洽
與予論政傅以經術汝貳二相庶績咸秩惟汝仲淹
汝誠予察太后垂簾湯沸火熱汝時小臣危言嶪嶪
為予司諫正予門闑為予京兆堲予讒說賊叛于夏
汝往式遏六月酷日大冬積雪汝暑汝寒同於士卒
予聞辛酸汝不告乏予晚得弼予心弼悦弼每見予
無有私謁以道輔予弼言深切予不堯舜予自笞罰
諫官一年奏疏滿篋侍從週歲忠力盡竭契丹亡義
檮杌饕餮敢侮大國其辭慢悖弼將予命不威而懾
卒復舊好民得食褐沙磧萬里死生一節視弼之膚
霜剥風裂觀弼之心鍊金鍜鐡寵名大官以酬勞渴
弼辭不受其志莫奪惟仲淹弼一䕫一契天實賚予
予其敢忽並來弼予民無瘥札曰衍汝來汝予黃髮
事予二紀毛秃齒豁心如一兮率履弗越遂長樞府
兵政無蹶予早識琦琦有奇骨其器魁櫑豈視居楔
其人渾樸不施剞劂可屬大事敦厚如勃琦汝副衍
知人予哲惟修惟靖立朝䡾䡾言論磥砢忠誠特達
禄微身賤其志不怯嘗詆大臣亟遭貶黜萬里歸來
剛氣不折屢進直言以補予闕素相之後含忠履潔
昔為御史幾叩予榻至今諫疏在予箱匣襄雖小臣
名聞予徹亦嘗獻言箴予之失剛守粹慤與修儔匹
並為諫官正色在列予過汝言無鉗汝舌皇帝明聖
忠邪辨别舉擢俊良掃除妖魃衆賢之進如茅斯拔
大奸之去如距斯脱上倚輔弼司予調燮下賴諫諍
維予紀法左右正人無有邪孽予望太平日不逾浹
皇帝嗣位二十二年神武不殺其默如淵聖人不測
其動以天賞罰在予不失其權恭已南面退姦進賢
知賢不易非明不得去邪惟難惟斷乃克明則不貳
斷則不惑既明且斷惟皇之德羣下踧踖重足屏息
交相告語曰惟正直毋作側僻皇帝汝殛諸侯危慄
墮玉失舄交相告語皇帝神明四時朝覲謹修臣職
四夷走馬墜鐙遺策交相告語皇帝神武解兵修貢
永為屬國皇帝一舉羣臣懾焉諸侯畏焉四夷服焉
臣願陛下夀萬千年
附(對)
郊祀對(漢)董仲舒
廷尉臣湯昧死言臣湯承制以郊祀事問故膠西相
仲舒臣仲舒對曰所聞者古天子之禮莫重于郊郊
常以正月上辛日者所以先百神而冣居前禮三年
喪不祭其先而不敢廢郊郊重于宗廟天尊于人也
王制曰祭天地之牛角繭栗宗廟之牛角握賓客之
牛角尺此言德滋美而牲滋微也春秋曰魯祭周公
用白牡色白貴純也帝牲在滌三月牲貴肥潔而不
貪其大也凡養牲之道務在肥潔而已駒犢未能芻
秩之食莫如令食其母便臣湯謹問仲舒魯祀周公
用白牡非禮也臣仲舒對曰禮也臣湯問周天子用
騂剛羣公不毛周公諸公也何以得用純牲臣仲舒
對曰武王崩成王幼而在襁褓之中周公繼文武之
業成二聖之功德漸天地澤被四海故成王賢而貴
之詩曰無德不報故成王使祭周公以白牡上不得
與天子同色下有異于諸侯臣仲舒愚以為報德之
禮臣湯問仲舒天子祭天諸侯祭土魯何緣以祭郊
臣仲舒對曰周公傅成王成王遂及聖功莫大于此
周公聖人也有祭於天道成王令魯郊也臣湯問仲
舒魯祭周公用白牡其郊何用臣仲舒對曰魯郊用
純騂剛周色尚赤魯以天子命郊故以騂臣湯問仲
舒祠宗廟或以鶩當鳬鶩非鳬可用否臣仲舒對曰
鶩非鳬鳬非鶩也臣聞孔子入太廟每事問慎之至
也陛下祭躬親齋戒沐浴以承宗廟甚敬謹奈何以
鳬當鶩鶩當鳬名實不相應以承太廟不亦不稱乎
臣仲舒愚以為不可臣犬馬齒衰賜骸骨伏陋巷陛
下乃奉使九卿問臣以朝廷之事臣愚陋曾不足以
承明詔奉大對臣仲舒冒死以聞
化民有道對(漢)東方朔
堯舜禹湯文武成康上古而帝經歷數千載尚難言
之臣不敢陳願近述孝文皇帝之時當世耆老皆聞
見之貴為天子富有四海身衣弋綈足履革舄以韋
帶劍莞蒲為席兵木無刃衣緼無文集上書囊以為
殿幃以道德為麗以仁義為凖於是天下望風成俗
昭然化之今陛下以城中為小圖起建章左鳳闕右
神明號稱千門萬戶木土衣綺繡狗馬被繢罽宫人
簮瑇瑁垂珠璣設戲車教馳逐飾文采叢珍怪撞萬
石之鐘擊雷霆之鼓作俳優舞鄭女上為滛侈如此
而欲使民獨不奢侈失農事之難者也陛下誠能用
臣朔之計推甲乙之帳燔之於四通之衢郤走馬示
不復用則堯舜之隆宜可與比治矣易曰正其本萬
事理失之毫釐差以千里願陛下留意察之
山東通志卷三十五之八
