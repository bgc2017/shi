山東通志卷十之二
巡狩志下(附封禪)
歴代封禪
夏按山海經禹曰天地之東西二萬八千里南北二
萬六千里出水之山者八千里受水者八千里出銅
之山四百六十七出鐵之山三千六百九十此天地
之所分壤樹穀也戈矛之所𤼵也刀鎩之所起也能
者有餘拙者不足封於泰山禪於梁父七十二家得
失之數皆在此内是謂國用(此紀封禪之始管子地數篇亦載此語刀鎩作)
(刀幣)
周漢書郊祀志云齊桓公既霸會諸侯於葵丘而欲
封禪管仲曰古者封泰山禪梁父者七十二家夷吾
所記者十有二焉昔無懷氏封泰山禪云云虙羲氏封
泰山禪云云神農氏封泰山禪云云炎帝封泰山禪云
云黃帝封泰山禪亭亭顓頊封泰山禪云云帝嚳封泰
山禪云云堯封泰山禪云云舜封泰山禪云云禹封
泰山禪會稽湯封泰山禪云云周成王封泰山禪於
社首皆受命然後得封禪桓公曰寡人北伐山戎過
孤竹西伐束馬縣車上卑耳之山南伐至召陵登熊
耳山以望江漢兵車之會三乘車之會六九合諸侯
一匡天下諸侯莫違我昔三代受命亦何以異乎於
是管仲睹桓公不可窮以辭因設之以事曰古之封
禪鄗上黍北里禾所以為盛江淮間一茅三脊所以
為藉也東海致比目之魚西海致比翼之鳥然後物
有不召而自致者十有五焉今鳳凰麟麟不至嘉禾
不生而蓬蒿藜莠茂鴟梟羣翔而欲封禪無乃不可
乎桓公乃止(按史記封禪書西伐大夏涉流沙漢書節去五字又管子雜篇有封禪第五十)
(原篇不存班固白虎通曰王者易姓受命而起必升封泰山何教告之義也始受命之時改制應天天下)
(太平功成封禪以告太平也所以必於泰山何萬物所交代之處必於其上何因高告高順其類也故升)
(封者增高也下禪梁甫之山基廣厚也刻石紀號者著已之功績以自效也天以高為尊地以厚為德故)
(增泰山之高以報天附梁甫之趾以報地明天地之所命功成事遂有益於天地若高者加高厚者加厚)
(矣或曰封者金泥銀繩或曰石泥金繩封以即璽故孔子曰升泰山觀易姓之王可得而數者七十有餘)
(封者廣也言禪者明以成功相傳也於梁甫何以三皇禪繹繹之山明已成功而告有德者居之繹繹者)
(無窮之意也五帝禪於亭亭者量度審諟德著明也三皇禪於梁甫之山者梁信也甫輔也輔天地之道)
(而行之也太平乃封告於天必也於岱宗何明告易姓刻石紀號告自紀於百王也燎祭天報之義也詩)
(云於皇時周陟其高山言周太平封泰山也)
秦始皇帝三年東巡狩郡縣祠騶嶧山頌功業於是
從齊魯之儒生博士七十人至於泰山下諸儒或議
曰古者封禪為蒲車惡傷山之草石土木掃地而祠
席用苴稭言其易遵也始皇聞此議各乖異難施用
由此黜儒生而遂除車道上自泰山陽至顛立石頌
德明其得封也從陰道下禪於梁父其禮頗采泰祝
之祀雍上帝所用而封藏皆秘之世不得而記也始
皇之上泰山中阪遇暴風雨休於大樹下諸儒既黜
不得與封禪聞始皇遇風雨即譏之於是始皇遂東
游海上行禮祠名山川及八神蓬萊仙人羨門之屬始
皇封禪之後十二年而秦亡諸儒生疾之皆說曰始
皇上泰山為風雨所擊不得封禪云(服虔曰封增土之高歸功於天)
(禪闢廣土地也張晏曰天高不可及於泰山封禪而祭冀近神靈也瓚曰積土為封謂負土於泰山上為)
(壇而祭之除地為墠祭於梁父後改墠為禪神之矣祭尚玄酒而俎魚墠皆廣長十二丈壇高三尺階三)
(等而樹石泰山之上高二丈一尺廣三尺席用蒩稭說文蒩茅藉也稭禾藁也去其皮以為席周禮祭祀)
(供茅蒩應司馬遷曰自古受命帝王曷嘗不封禪蓋有無其而用事者矣未有睹符瑞見而不臻於泰)
(山者也孔子論述六藝傳略言易姓而王封泰山禪乎梁父者七十餘王矣其俎豆之禮不章蓋難言之)
(始皇上泰山中阪遇暴風雨休於大樹諸儒譏之此豈所謂無其應而用事者耶)
李斯篆刻石文
事天以禮立身以義事父以孝成人以仁四海之内
莫不郡縣四夷八蠻咸來貢職人庶蕃息天禄永得
皇帝臨位作制明法臣下修飾二十有六年初并天
下罔不賓服親巡遠方黎民登兹泰山周覽東極從
臣思迹本原事業祗誦功德治道運行諸產得宣皆
有法式大義休明垂於後世順承勿革皇帝躬聖既
平天下不懈於治夙興夜寐建設長利專隆教誨訓
經宣達遠近畢理咸承聖志貴賤分明男女禮順慎
遵職事昭格内外靡不清净施於後嗣化及無窮遵
奉遺詔永承重戒(按事天以禮十句乃始皇封岱所刻自皇帝臨位以下則二世東巡)
(刻始皇所立石以表先世功德之詞范氏曰古者天子巡狩至於方嶽必告祭柴望所以尊天而懷柔百)
(神也後世學禮者失其傳而諸儒之諂諛者為說以希世主謂之封禪實自秦始古無有也人主不法三)
(代而法秦亦已謬矣)
漢文帝十六年夏四月上郊祀渭陽五帝廟使博士
諸生刺六經中作王制議巡狩封禪
武皇帝元鼎四年汾陰得大鼎迎至甘泉薦之郊廟
羣臣皆賀自得寶鼎上與公卿諸生議封禪封禪用
希曠絶莫知其儀體而羣儒采封禪尚書周官王制
之望祀射牛事齊人丁公年九十餘曰封禪者古不
死之名秦皇帝不得上封陛下必欲上稍上即無風
雨遂上封矣上於是迺令諸儒習射牛草封禪儀數
年至具行天子既聞公孫卿及方士之言黃帝以上
封禪皆致怪物與神通欲放黃帝以接神人蓬萊高
世比德於九皇而頗采儒術以文之羣儒既已不能
辯明封禪事又拘於詩書古文而不敢騁於是上書
罷諸儒弗用(武帝議封禪諸儒對者五十餘人未能有所定先是司馬相如病死有遺書頌)
(功德言符瑞足以封泰山上嘉其書以問倪寬寬對曰陛下躬𤼵聖德綂攝羣元宗祀天地薦禮百神精)
(神所嚮徵兆必報天地並應符瑞昭明其封泰山禪梁父昭姓考瑞帝王之盛節也然享薦之儀不著於)
(經以為封禪告成合祛於天地神祗祗戒精專以接神明總百官之職各稱事宜而為之節文惟聖主所)
(由制定其當非羣臣之所能列今將舉大事優游數年使羣臣得人自盡終莫能成惟天子建中和之極)
(兼總條貫金聲而玉振之以順成天慶垂萬世之基上然之)元封元年春三月東
幸緱氏禮登中嶽太室從官在山上聞有言萬歲云
(本記吏卒咸聞呼萬歲者三)因東上泰山泰山草木未生迺令人
上石立之泰山顛上遂東巡海上行禮祠八神四月
還至奉高上念諸儒及方士言封禪人人殊不經難
施行天子至梁父禮祠地主至乙夘令侍中儒者皮
弁縉紳射牛行事封泰山下東方如郊祠泰一之禮
封廣丈二尺高九尺其下則有玉牒書書秘禮畢天
子獨與侍中奉車子侯上泰山(子侯霍去病子也)亦有封其
事禁明日下陰道丙辰禪泰山下阯東北肅然山如
祭后土禮天子皆親拜見衣上黃而盡用樂焉江淮
間一茅三脊為神藉五色土益雜封縱遠方奇獸飛
禽及白雉諸物頗以加祠兕牛象犀之屬不用皆至
泰山然後去封禪祠其夜若有光晝有白雲出封中
天子從禪還坐明堂(周之明堂)羣臣更上夀詔曰朕以眇
躬身承至尊兢兢焉惟德菲薄不明於禮樂故用事
八神遭天地貺施著見景象屑然如有聞震於怪物
欲止不敢(上祠八神時公孫卿持節常先行候名山至東萊言夜見大人長數丈就之則不見)
(見其迹甚大類禽獸云羣臣有言見一老父牽狗言吾欲見鉅公已忽不見)遂登泰山至
於梁父然後升䄠肅然(山名在梁父見前)自新嘉與士大夫
更始其以十月為元封元年行所巡至博奉高蛇丘
歴城梁父民田租逋賦貸已除加年七十以上孤寡
帛人二匹四縣無出今年算(奉高一縣素以供神不在算限)賜天下
民爵一級女子百戶牛酒又曰古者天子五載一巡
狩用事泰山諸侯有朝宿地其令諸侯各治邸泰山
下行自泰山復東巡海上(帝欲自浮蓬萊求神仙羣臣諫莫能止東方朔曰夫)
(仙者得之自然不必&KR0997;求若其有道不憂不得若其無道雖至蓬萊見仙人亦無益也臣願陛下第還宫)
(静處以須之仙人將自至上乃還是時奉車子侯暴病一日死)至碣石自遼西歴北
邊九原歸於甘泉二年夏旱公孫卿曰黃帝時封則
天旱乾封三年上迺下詔天旱意乾封乎其令天下
尊祠靈星焉秋作明堂於泰山下初天子封泰山泰
山東北阯古時有明堂處處險不敞上欲治明堂奉
高旁未曉其制度濟南人公玉帶上黃帝明堂圖明
堂中有一殿四面無壁以茅蓋通水水圜宫垣為複
道上有樓從西南入名曰崑崙天子從之入以拜祀
上帝焉於是上命奉高作明堂汶上如帶圖五年冬
帝南巡江漢遂北至琅琊並海所過禮祠其名山大
川春三年還至泰山增封甲子祠泰一五帝於明堂
望合高皇帝祠坐對之祠后土於下房以二十太牢
天子從崑崙道入始拜明堂如郊禮畢燎堂下而上
又上泰山自有秘祠其巔而泰山下祠五帝各如其
方黃帝并赤帝所有司侍祠焉山上舉火下悉應之
因朝諸侯王列侯受郡國計夏四月詔曰朕巡荆揚
輯江淮物會大海氣以合泰山上天見象增修封禪
其赦天下所幸縣毋出今年租賦賜鰥寡孤獨帛貧
窮者粟太初元年冬十月帝幸泰山以十一月甲子
朔旦冬至日祀上帝於明堂後每修封其贊饗曰天
增授皇帝泰元神策周而復始皇帝敬拜泰一十二
月甲午朔上親禪高里(山名在泰山下)祠后土臨勃海望祀
蓬萊還受計於甘泉三年春正月行東巡海上夏四
月還修封泰山䄠石閭初公玉帶曰黃帝時雖封泰
山然風后封鉅岐伯令黃帝封東泰山禪凡山合符
然後不死天子既令設祠具至東泰山東泰山卑小
不稱其聲迺令祠官禮之而不封焉其後令帶奉祠
後神物復還泰山修五年之禮如前而加禪祠石閭
石閭者在泰山下阯南方方士言仙人閭也故上親
禪焉天漢三年春三月行幸泰山修封祀明堂因受
計太始四年春三月行幸泰山甲申修封丙戌䄠石
閭征和四年春正月行幸東萊三月還幸泰山修封
(泰山五年一修封帝凡五修封)癸巳䄠石閭祀明堂罷方士候神人
者(上至是乃言曰朕即位以來所為狂悖使天下愁苦不可追悔自今事有傷害百姓糜費天下者悉)
(罷之田千秋曰方士言神仙者甚衆而無顯功請皆罷斥遣之上是其言悉罷諸方士候神人者是後上)
(每對羣臣自歎向時愚惑為方士所欺天下豈有仙人盡妖妄耳節食服藥差可少病而已)
(附司馬相如封禪書其辭曰伊上古之初肇自顥穹生民歴選列辟以迄乎秦率邇者踵武逖聽者風聲)
(紛輪葳蕤湮滅而不稱者不可勝數也繼韶夏崇號謚略可道者七十有二君罔若淑而不昌疇逆失而)
(能存軒轅之前遐哉邈乎其詳不可得聞已五三六經載籍之傳維風可觀也書曰元首明哉股肱良哉)
(因斯以談君莫盛於堯臣莫賢於后稷后稷創業於唐堯公劉發迹於西戎文王改制爰周郅隆大行越)
(成而後陵遲衰微千載亡聲豈不善始善終哉然無異端慎所由於前謹遺教於後耳故軌迹夷易易遵)
(也湛恩龐洪易豐也憲度著明易則也垂綂理順易繼也是以業隆於襁褓而崇冠乎二后揆厥所元終)
(都攸卒未有殊尤絶迹可考於今者也然猶躡梁甫登泰山建顯號施尊名大漢之德逢涌原泉沕潏曼)
(羨旁魄四塞雲布霧散上暢九垓下泝八埏懷生之類沾濡浸潤恊氣横流武節猋逝邇陿游原遐闊泳)
(末首惡鬱没闇昧昭晰昆蟲闓懌回首面内然後囿騶虞之珍羣徼麋鹿之怪獸導一莖六穗於庖犧雙)
(觡共抵之獸獲周餘放龜於岐招翠黃乘龍於沼符鬼神接靈圉賓於間館奇物譎詭俶儻窮變欽哉)
(瑞臻兹猶以為德薄不敢道封禪蓋周躍魚隕杭休之以燎微夫斯之為符也以登介丘不亦恧乎進讓)
(之道何其爽與於是大司馬進曰陛下仁育羣生義征不譓諸夏樂貢百蠻執贄德侔往初功無與二休)
(烈浹洽符瑞衆變期應紹至不特創見意者泰山梁父設壇場望幸蓋號以況榮上帝垂恩儲祉將以慶)
(成陛下謙讓而弗𤼵也挈三神之歡缺王道之儀羣臣恧焉或謂且天為質闇示珍符固不可辭若然辭)
(之是泰山靡記而梁甫罔幾也亦各並時而榮咸濟厥世而屈說者尚何稱於後而云七十二君哉夫修)
(德以錫符奉符以行事不為進越也故聖王弗替而修禮地祗謁𣢾天神勒功中岳以章至尊舒盛德𤼵)
(號榮受厚福以浸黎民皇皇哉斯事天下之壯觀王者之卒業不可貶也願陛下全之而後因雜縉紳先)
(生之略術使獲曜日月之末光絶炎以展采錯事猶兼正列其義祓飾厥文作春秋一藝將襲舊六為七)
(攄之無窮俾萬世得激清流揚微波蜚英聲騰茂實前聖之所以永保鴻名而常為稱首者用此宜命掌)
(故悉奏其儀而覽焉於是天子俙然改容曰俞乎朕其試哉乃遷思回慮總公卿之議詢封禪之事詩大)
(澤之博廣符瑞之富遂作頌曰自我天覆雲之油油甘露時雨厥壤可游滋液滲漉何生不育嘉穀六穗)
(我穡曷蓄匪唯雨之又潤澤之匪唯徧之我氾布濩之萬物熙熙懷而慕思名山顯位望君之來君兮君)
(兮候不邁哉般般之獸樂我君圃白質黑章其儀可嘉旼旼穆穆君子之態蓋聞其聲今親其來厥塗靡)
(從天瑞之徵兹爾於舜虞氏以興濯濯之麟游彼靈畤孟冬十月君徂郊祀馳我君輿帝用享祉三代之)
(前蓋未嘗有宛宛黃龍興德而升采色炫耀煥炳煇煌正陽顯見覺寤黎烝於傳載之云受命所乘厥之)
(有章不必諄諄依類託寓諭以封巒披蓻觀之天人之際已交上下相𤼵允荅聖王之德兢兢翼翼故曰)
(於興必慮衰安必思危是以湯武至尊嚴不失肅祗舜在假典顧省闕遺此之謂也一本奉符作奉命兹)
(爾作咨爾炫耀作元耀)
後漢光武帝建武三十年二月羣臣上言即位三十
年宜封禪泰山(東觀書載太尉趙熹上言曰自古帝王每世之隆未嘗不封禪陛下聖德)
(洋溢順天行誅撥亂中興作民父母修復宗廟救萬姓命黎庶賴福海内清平功成治定羣司禮官咸以)
(為宜登封告成為民報德百王所同當仁不讓宜登封岱宗正三雍之禮以明靈契望秩羣神以承天心)
(也)詔書曰即位三十年百姓怨氣滿腹吾誰欺欺天
乎曾謂泰山不如林放何事汙七十二代之編錄桓
公欲封管仲非之若郡縣遠遣吏上夀盛稱虚美必
髠兼令屯田從此羣臣不敢復言三月上幸魯(漢祀令曰)
(天子行有所之出河沈用白馬珪璧各一衣以繒緹五尺祀用脯二束酒六升鹽一升涉渭灞涇雒佗名)
(水如此者沈珪壁各一律在所給祠具及行沈祠佗川水先驅投石少府給珪璧不滿百里者不沈)過
泰山告太守以上過故承詔祭山及梁父(風俗通曰博縣十月)
(祀岱宗名曰合凍十二月涸凍正月解凍太守潔齋親自執事作脯廣一尺長五寸既祀訖取泰山君夫)
(人座前脯二十朐太守拜章縣次驛馬傳送雒陽)三十二年正月上齋夜讀
河圖會昌符曰赤劉之九會命岱宗不慎克用何益
於承誠善用之姦偽不萌感此文乃詔虎賁中郎將
梁松等復案索河雒䜟文言九世封禪者凡三十六
事(東觀書曰羣臣奏言登封告成為民報德百王所同陛下輒拒絶不許臣下不敢頌功述德業河雒)
(䜟書赤漢九世當巡封泰山凡三十六事傳奏左帷陛下遂以仲月令辰遵岱嶽之正禮奉圖雒之明文)
(以和靈瑞以為兆民上曰至泰山乃復議國家德薄災異仍至圖䜟蓋如此)於是張純等
復奏請封禪上乃許焉詔有司求元封故事議封禪
所施用有司奏當用方石再累置壇中皆方五尺厚
一尺用玉牒書藏方石牒厚五寸長尺三寸廣五寸
有玉檢又用石檢十枚列於石傍東西各三南北各
二皆長三尺廣一尺厚七寸檢中刻三處深四寸方
五寸有蓋檢用金縷五周以水銀和金以為泥玉璽
一方寸二分一枚方五寸方石四角又有距石皆再
累枚長一丈厚一尺廣二尺皆在圓壇上其下用距
石十八枚皆高三尺厚一尺廣二尺如小碑環壇立
之去壇三步距石下皆有石跗入地四尺又用石碑
高九尺廣三尺五寸厚尺二寸立壇丙地去壇三丈
以上以刻書上以用石功難又欲及二月封故詔松
欲因故封石空檢更加封而已松上疏争之以為登
封之禮告功皇天垂後無窮以為萬民也承天之敬
尤宜章明奉圖書之瑞尤宜顯著今因舊封竄寄玉
牒故石下恐非重命之義受命中興宜當特異以明
天意遂使泰山郡及魯趣石工宜取完青石無必五
色時以印工不能刻玉牒欲用丹漆書之會求得能
刻玉者遂書書秘刻方石中命容玉牒二月上至奉
高(應劭漢官儀馬第伯封禪記曰車駕正月二十八日𤼵雒陽宫二月九日到魯遣守謁者郭堅伯將)
(徒五百人治泰山道十日魯遣宗室諸劉及孔氏瑕邱丁氏上夀受賜皆詣孔氏宅賜酒肉十一日𤼵十)
(二日宿奉高是日遣虎賁郎將先上山三案行還益治道徒千人十五日始齋國家居太守府舍諸王居)
(府中諸侯在縣庭中齋諸卿校尉將軍大夫黃門郎百官及宋公衛公褎成侯東方諸侯雒中小侯齋城)
(外汶水上太尉太常齋山虞馬第伯自云某等七十人先之山虞觀祭山壇及故明堂宫郎官等郊肆處)
(入其幕府觀治石石二枚狀博平圓九尺此壇上石也其一石武帝時石也時用五車不能上也因置山)
(下為屋號五車石四維距石長丈二廣二尺厚尺半所四枚檢石長三尺廣六尺狀如封篋長檢十枚一)
(紀號石高丈二尺廣三尺厚尺二寸名曰立石一枚刻文字紀功德是朝上山騎行往往道峻峭不騎步)
(牽馬乍步乍騎且相半至中觀留馬去平地二十里南向極望無不覩仰望天關如從谷底仰觀抗峰其)
(為高也如視浮雲其峻也石壁窅窱如無道徑遙望其人端如行朽兀或為白石或雪久之白者移過樹)
(乃知是人也殊不可上四布僵臥石上有頃復蘇亦賴齋酒脯處處有泉水目輒為之明復勉強相將行)
(到天關自以已至也問道中人言尚十餘里其道旁山脅大者廣八九尺狹者五六尺仰視巖石松樹鬱)
(鬱蒼蒼若在雲中俯視谿谷碌碌不可見丈尺遂至天門之下仰視天門窔遼如從穴中視天直上七里)
(賴其羊腸逶迤名曰環道往往有絙索可得而登也兩從者扶挾前人相牽後人見前人履底前人見後)
(人頂如畫重累人矣所謂磨胸&KR1053;石捫天之難也初上此道行十餘步一休稍疲咽脣燋五六步一休牒)
(牒據頓地不避濕闇前有燥地目視而兩脚不隨早食上脯後到天門郭使者得銅物銅物形狀如鐘又)
(方柄有孔莫能識疑封禪具也得之者汝南召陸人姓楊名通東上一里餘得木甲木甲者武帝時神也)
(東北百餘步得封所始皇立石及闕在南方漢武在其北二十餘步得北垂圓臺高九尺方圓三丈所有)
(兩陛人不得從上從東陛上臺上有壇方一丈二尺所上有方石四維有距石四面有闕鄉壇再拜謁人)
(多置錢物壇上亦不掃除國家上見之則詔書所謂酢梨酸棗狼籍散錢處數百幣帛具道是武帝封禪)
(至泰山下未及上百官為先上跪拜置梨棗錢於道以求福即此也東山名曰日觀日觀者雞一鳴時見)
(日始欲出長二丈所秦觀者望見長安吳觀者望見會稽周觀者望見齊西北有石室壇以南有玉盤中有)
(玉龜山南脅神泉飲之極清美利人日入下去行數環日暮時頗雨不見其道一人居其前先知蹈有人)
(乃舉足隨之比至天門下夜人定矣)遣侍御史與蘭臺令史將工先上
山刻石文曰維建武三十有二年二月皇帝東巡狩
至於岱宗柴望秩於山川班於羣神遂覲東后從臣
太尉熹行司徒事特進高密侯禹等漢賓二王之後
在位孔子之後褒成侯序在東后蕃王十二咸來助
祭河圖赤伏符曰劉秀𤼵兵捕不道四夷雲集龍鬭
野四七之際火為主河圖會昌符曰赤帝九世巡省
得中治平則封誠合帝道孔矩則天文靈出地祗瑞
興帝劉之九會命岱宗誠善用之姦偽不萌赤漢德
興九世會昌巡岱皆當天地扶九崇經之常漢大興
之道在九世之王封於泰山刻石著紀禪於梁父退
省考五河圖合古篇曰帝劉之秀九名之世帝行德
封刻政河圖提劉子曰九世之帝方明聖持衡拒九
州平天下子雒書甄曜度曰赤三德昌九世會修符
合帝際勉封刻孝經鉤命决曰予誰行赤劉用帝三
建孝九會修專兹竭行封岱青河雒命后經䜟所傳
昔在帝堯聰明密微讓與舜庶後裔握機王莽以舅
后之家三司鼎足冢宰之權勢依託周公霍光輔幼
歸政之義遂以篡叛僭號自立宗廟隳壞社稷喪亡
不得血食十有八年揚徐青三州首亂兵革橫行延
及荆州豪傑并兼百里屯聚往往僭號北夷作宼千
里無煙無雞鳴犬吠之聲皇天睠顧皇帝以匹庶受
命中興年二十八載興兵起是以中次誅討十有餘
年罪人斯得黎庶得居爾田安爾宅書同文車同軌
人同倫舟輿所通人迹所至靡不貢職建明堂立辟
雍起靈臺設庠序同律度量衡修五禮五玉三帛二
牲一死贄吏各修職復於舊典在位三十有二年年
六十二乾乾日昃不敢荒寧涉危歴險親巡黎元恭
肅神祗惠恤耆老理庶遵古聰允明恕皇帝唯慎河
圖洛書正文是月辛夘柴登封泰山甲午禪於梁陰
以承靈瑞以為兆民永兹一宇垂於後昆百僚從臣
郡守師尹咸蒙祉福永永無極(封禪儀曰車駕十九日之山虞國家居亭)
(百官布野比日山上雲氣成宫闕百官並見之二十一日夕牲時白氣廣一丈東南極望致濃厚時天清)
(和無雲瑞命篇岱嶽之瑞以日為應也)二十二日辛夘晨燎祭天於泰
山下南方羣神皆從用樂如南郊(封禪儀曰晨祭也日高二丈所燔燎)
(燔燎烟正北也)諸王王者後二公孔子後褎成君皆助祭位
事也(封禪儀曰百官各以次上郡儲輦三百為貴臣諸公王侯卿大夫百官皆步上少用輦輦者於)
(寶周禮注曰對舉曰輦)事畢將升封或曰泰山雖已從食於柴
祭今親升告功宜有禮祭於是使謁者以一特牲於
常祠泰山處告祠泰山如親耕貙劉先祠先農先虞
故事至食時御輦升山(封禪儀曰國家御首輦人輓升山至中觀休須臾復上)
日中後到山上更衣(封禪儀曰須臾羣臣畢就位)早晡時即位於
壇北面羣臣以次陳後西上畢位升壇(封禪儀曰國家臺上北面)
(虎賁陛戟臺下)尚書令奉玉牒檢皇帝以寸二分璽親封之
訖太常命人𤼵壇上石(封禪儀曰騶騎二千餘人𤼵壇上方石)尚書令
藏玉牒已復石覆訖尚書令以五寸印封石檢(封禪儀曰)
(以金為繩以石三檢東方西方各三檢檢中石泥及壇土色赤白黑各依如其方色)事畢皇帝
再拜羣臣稱萬歲(封禪儀曰稱萬歲音動山谷有氣屬天遙望不見山巔山巔人在氣)
(中不知也)命人立所刻石碑乃復道下(封禪儀曰封畢有頃詔百官以次下)
(國家隨後數百人維持行相逢推百官連延二十餘里道多迫小深谿高岸數百丈步從匍匐邪上起近)
(炬火止亦駱驛步從觸擊大石石聲正讙但讙石見相應和者腸不能已口不能默夜半後到百官明日)
(乃訖其中老者氣劣不能行臥巖石下明日早太醫令復遵問起居國家云昨上下山欲行迫前欲休則)
(後人所蹈道峻危險恐不能度國家不勞百官以下露卧水飲無一人蹉跌無一人疾病豈非天耶泰山)
(率多暴雨如今上直下柴祭封登清晏温和明日上夀賜百官省事事畢發暮宿奉高三十里明日𤼵至)
(梁甫九十里夕牲)二十五日甲午禪祭地於梁陰以高后配
山川羣臣從如元始中北郊故事(封禪儀曰以效如彼天應如此羣臣)
(上夀國家不聽)四月己夘大赦天下以建武三十二年為建
武中元元年復博奉高嬴勿出元年租芻槀以吉日
刻玉牒書函藏金匱璽印封之乙酉使太尉行事以
特告至高廟太尉奉匱以告高廟藏於廟室西壁石
室高主室之下(袁宏曰夫天地者萬物之官府山川者雲雨之丘墟萬物生遂則宫府之)
(功大雲雨施潤則丘墟之德厚故化洽天下則功配於天地澤流一國則德合於山川是以王者經略必)
(以天地為本諸侯述職必以山川為主體而象之取其陶育禮而告之歸其宗本書曰東巡狩至於岱宗)
(柴傳曰郊祀后稷以祈農事夫巡狩觀化之常事祈農撫民之定業猶潔誠殷薦以告昊天况創制改物)
(神人易聽者乎夫揖讓受終必有至德於天下征伐革命則有大功於萬物是故王者初基則有封禪之)
(事蓋以其成功告於神明者也夫東方者萬物之所始山嶽者靈氣之所宅故求之物本必於其始取其)
(所通必於其宅崇其壇場則謂之封明其代興則謂之禪然則封禪者王者開務之大體也德不周洽不)
(得輒議斯事功不弘濟不得髣髴斯禮曠代一有其道至高故自黃帝堯舜至三代各一得封禪未有中)
(修其禮者也雖繼職之君時有功德此蓋率復舊業增修其前政不得仰齊造國同符改物者也夫神道)
(貞一其用不煩天地易簡其禮尚質故藉用白茅貴其誠素器用陶匏取其易從然封禪之禮簡易可也)
(若夫金函玉牒非天地之性也心唐書禮樂志文中子曰封禪非古也其秦漢之侈乎蓋其曠世不舉)
(行而於禮無所本故自漢以來學者議論不同而至於不能决則出於時君率意而行之爾宋馬端臨)
(曰秦皇漢武之封禪也皆黜當時諸儒之議而自定其禮儀考史氏所載則秦之諸儒進蒲車掃地之說)
(漢之諸儒有拘於詩書古文而不敢騁之說以此拂二帝之意而不見錄然封禪非古禮也切詳諸儒之)
(意蓋欲以古帝王巡狩望祀之禮而緣飾之然古帝王之事省方問俗賞善罰惡凡以為民其意出於公)
(也秦漢二主之事則誇誦功德希求福夀凡以為己其意出於私也迹其舉措正自冰炭則又安能考詩)
(書之說行簡質之禮乎固宜其見黜也)
魏明帝黃初中護軍蔣濟奏曰夫帝王大禮巡狩為
先昭祖揚禰封禪為首是以自古革命受符未有不
蹈梁父登泰山刊無竟之名紀天人之際者也故司
馬相如謂有文以來七十二君或順所繇於前謹遺
教於後太史公曰主上有聖名而不宣布有司之過
也然則元公懿德不刊山梁之石無以顯帝王之功
示生民不朽之觀也今大魏振百王之弊亂極流遁
之艱危接千載之衰緒繼百世之廢業自武文至於
聖躬所以參成天地之道綱維神人之化上天報應
嘉瑞顯祥以比往古其優衍豐隆無所取喻至於歴
世迄今未𤼵大禮此儀久廢非倉卒可定宜下公卿
廣纂其禮卜年考時昭告上帝以副天下之望詔曰
聞蔣濟斯言使吾汗出流足自開闢以來封禪者七
十餘君爾故太史公曰雖有受命之君而功有不洽
是以中間曠遠者千有餘年近者數百載其儀闕不
可得祀吾何德之修敢庶兹乎濟豈以世無管仲以
吾有桓公登泰山之志乎吾不敢欺天也濟之所言
華則華矣非助我者也公卿侍中尚書常侍省之而
已勿復有所議亦不須荅詔也(時雖拒濟議實使高堂隆草封禪儀以天)
(下未一不欲便行大禮會隆卒不復行之)
晉武帝太康元年三月壬申伐吳克之九月庚寅尚
書令衛瓘左僕射山濤等以天下一統奏請封禪曰
臣聞肇自生民則有帝辟載祀之數莫之能紀立德
濟世揮揚仁風以登封泰山者七十有四家其謚號
可知者十有四焉大晉之德始自重黎實佐顓頊至
於夏商世序天地其在於周不失其序金德將升世
濟明聖外平蜀漢海内歸心武功之盛實由文德至
於陛下受命踐祚弘建大業羣生仰毓維獨江湖沅
湘之表負固不賓神謀獨斷命將出討兵威暫加數
旬盪定聲教所被達於四極若夫元石素文底號載
前象以姓表言以事告河圖洛書之徵不是過也宜
宣大典禮中嶽封泰山禪梁父𤼵德號明至尊享天
休篤黎庶斯帝王之盛業天人之至望也詔曰今逋
宼雖殄外則障塞有警内則百姓未康此盛德之事
所未議也瓘等又曰臣等前奏蓋陳祖考之功天命
又應陛下之德合同四海述古考今宜循此禮至於
尅定須五府上議然後奏聞請下議詔曰雖蕩清江
表皆臨事者之勞何足以告成功望羣后思隆大化
以寧區夏百姓獲乂與之休息斯朕日夜之望無所
復下諸府矣勿復為煩瓘等再奏卒弗許
梁武帝天監八年時有請封禪者帝命草封禪儀欲
行之著作佐郎許懋建議曰舜柴岱宗是為巡狩而
鄭康成引孝經鉤命決云封於泰山考績燔燎禪於
梁父刻石紀號此緯書之曲說非正經之通議也如
管夷吾所說七十二君燧人之前世質民淳安得泥
金檢玉結繩而治安得鐫文告成妄亦甚矣若聖主
不須封禪若凡主不應封禪秦始皇嘗封泰山孫皓
嘗封國山皆由主好名於上而臣阿旨於下非盛德
之事不足為法也上嘉納之(時請封會稽禪國山附採於此)
北齊文宣帝天保五年正月制詔問升中紀號秀州
長史樊孝謙對曰臣問巡岳之禮勒在虞書省方之
義著於易象往帝前古匪維一姓封金刻玉億有餘
人仲尼之觀梁父不能盡識夷吾之對齊桓所存未
幾然盛德之事必待太平苟非其人更貽靈譴秦皇
無道致風雨之灾漢武奢淫有奉車之害及文叔受
命炎精更輝四海安流天下輯睦劒賜騎士馬駕鼓
車乃用張純之文始從伯陽之說至於魏晉雖各有
君量德而處莫能擬議蔣濟上言於前徒穢紙墨袁
準𤼵論於後終未施行世歴三朝年將十祀啟聖之
期兹為昌會然自水德不競函谷封塗天馬息歌苞
茅絶貢陛下以神武之資按此六軍未申九伐馬兒
不死子陽尚在便欲案明堂之圖草射牛之禮比德
論功多慙往列升中告禪臣用自疑
隋文帝開皇九年平陳朝野皆請封禪詔曰豈可命
一將軍除一小國遐邇注意便謂太平以薄德而封
名山用虚言而干上帝非朕攸聞今後言及封禪宜
即禁絶十四年晉王廣帥百官抗表固請封禪帝
令牛弘等創定儀注既成帝視之曰兹事體大朕何
德以堪之但當東巡因致祭泰山耳
唐太宗貞觀六年羣臣請封禪不許初羣臣表請上
曰卿輩皆以封禪為帝王盛事朕意不然若天下乂
安家給人足雖不封禪庸何傷乎昔秦始皇封禪而
漢文帝不封禪後世豈以文帝不及始皇耶且事天
掃地而祭何必登泰山之巔封數尺之土然後可以
展其誠敬乎羣臣請不已上亦欲從之惟魏徵獨以
為不可曰帝王在德不在封禪上曰朕欲卿直言之
勿有所隠朕功不高耶德未厚耶華夏未理耶遠夷
不慕義耶嘉瑞不至耶年穀不登耶對曰陛下功高
矣人未懷惠德厚矣澤未旁流華夏安矣未足以供
事遠夷慕矣無以供其求符瑞雖臻而罻羅猶密積
歲農稔而倉廩尚虚此臣所以竊為未可且陛下東
封萬國咸萃要荒之外莫不奔馳今自伊洛之東暨
乎海岱藋莽巨澤茫茫千里人烟斷絶雞犬不聞道
路蕭條進退艱阻寧可引彼戎狄示以虚弱竭財以
賞未厭遠人之望加年給復不償百姓之勞或遇水
旱之灾風雨之變庸夫邪議悔不可追豈獨臣之誠
懇亦有輿人之論帝稱善乃止八年遣中書侍郎杜
正倫行泰山上七十二君壇迹以是歲兩河大水而
止其後羣臣言封禪者多十一年復命秘書少監顏
師古諫議大夫朱子奢等集當時名儒博士襍議不
能決於是左僕射房玄齡特進魏徵中書令楊師道
博採衆議奏上之其議曰為壇於泰山下祀昊天上
帝壇之廣十二丈高丈二尺玉牒長一尺三寸廣厚
五寸玉檢如之厚減三寸其印齒加璽纏以金繩五
周玉策四皆長一尺三寸廣寸五分厚五分每策皆
五簡聯以金昊天上帝配以太祖皇地祗配以高祖
已祀而歸格於廟盛以金匱匱高六寸廣足容之制
如表函纏以金繩封以金泥印以受命之璽而玉牒
藏於山上以方石三枚為再累纏以金繩封以石泥
印以受命之璽其山上之圜臺土以五色高九尺廣
五丈四面為一階天子升自南階而封玉牒已封而
加以土築為封高一丈二尺廣二丈其禪社首亦如
之其石檢封以受命璽而玉檢别製璽方一寸二分
文如受命璽以石距非經不用又為告至壇方八十
一尺高三尺四出陛以燔柴告至望秩羣神遂著於
禮其它降禪朝覲皆不著十五年四月辛夘詔以來
歲二月有事於泰山六月己酉有星孛於太微丙辰
停封泰山二十一年春詔以來年仲春有事於泰
山秋八月詔停封禪(以薛延陀新降土功屢興河北水灾故也)
高宗顯慶四年夏六月詔許敬宗議封禪儀敬宗請
以高祖太宗俱配上帝太穆文德二后並祀地祗從
之麟德元年詔以三年正月封禪二年冬十月
車駕𤼵東都十二月至泰山時皇后表稱封禪祭皇
地祗太后昭配而令公卿行事禮有未安請率内外
命婦奠獻詔禪社首以皇后為亞獻越國太妃燕氏
為終獻廢藁秸陶匏用茵褥罍爵文舞用功成慶善
之樂武舞用神功破陳之樂乾封元年正月封於
泰山庚午禪於社首壬申大赦改元文武官階勲爵
民年八十以上版授下州刺史司馬縣令婦人郡縣
君七十以上至八十賜官爵一級民酺七日女子百
戶牛酒免所過今年租賦給復齊州一年半兗州二
年初議儀注封泰山為圜壇山南四里如圜丘三壝
壇上飾以青四方如其色號封祀壇玉策三以玉為
簡長一尺二寸廣一寸二分厚三分刻而金文玉匱
一長一尺三寸以藏上帝之册金匱三以藏配帝之
册纏以金繩五周金泥玉璽璽方一寸二分文如受
命璽石䃭以方石再累皆方五尺厚一尺刻方其中
以容玉匱䃭旁施檢刻深三寸三分闊一尺當繩刻
深三分闊一寸五分石檢十枚以檢石䃭皆長三尺
闊一尺厚七分印齒三道皆深四寸當璽方五寸當
繩闊一寸五分檢立於䃭旁南方北方皆三東方西
方皆二去䃭隅皆一尺䃭纏以金繩五周封以石泥
距石十二分距䃭隅皆再累皆闊二尺長一丈斜刻
其首令與䃭隅相應又為壇於山上廣五丈高九尺
四出陛一壝號登封壇玉牒玉檢石䃭石距玉匱石
檢皆如之為降禪壇於社首山上八隅一成八陛如
方丘三壝上飾以黃四方如其色其餘皆如登封其
議略定而天子詔曰古今之制文質不同今封禪以
玉牒金繩而瓦尊匏爵秸席宜改從文於是昊天上
帝褥以蒼地祗褥以黃配褥皆以紫而尊爵亦更焉
是歲正月天子祀昊天上帝於山下之封祀壇以高
祖太宗配如圜丘之禮親封玉册置石䃭聚五色土
封之徑一丈二尺高尺已事升山明日又封玉册於
登封禪壇又明日祀皇地祗於社首山之降禪壇如
方丘之禮以太穆皇后文德皇后配而以皇后武氏
為亞獻越國太妃燕氏為終獻又明日御朝覲壇以
朝羣臣如元日之禮乃詔立登封降禪朝覲之碑名
封祀壇曰舞鶴臺登封壇曰萬歲臺降禪壇曰景雲
臺以紀瑞焉
玉牒文
有唐嗣天子臣某敢昭告於昊天上帝有隋運屬顛
危數窮否塞生靈塗炭鼎祚淪亡高祖仗黃鉞而救
黎元賜玄圭而拯沈溺太宗功宏鍊石定區宇於再
麾業壯斷鼇飲滄海而一息臣奉餘緒恭承積慶遂
得崑山寢燎炎海澄波雖乃業茂宗祧斯實降靈穹
昊今謹告成東岳歸功上元大寶先隆鴻基永固凝
薰萬姓陶化八紘
(圓附駱賓王為齊州父老請陪封禪文元猷暢東巡天列象紫宫通北極之尊大帝凝圖)
(之禮是知光隆先澤既輯玉於雲臺業紹禋宗必塗金於日觀伏惟皇上乘乾握紀纂三統之重光御極)
(登樞應千靈之累聖故得河浮五老啓赤文於帝期海薦四神奉丹書於王會瑞開三脊祥洽五雲既而)
(輯總章之舊文紹辟雍之故事非烟翼戟移玉輦於梁陰若月重輪秘金繩於岱巚臣等質均芻狗陰謝)
(桑榆幸屬堯鏡多輝昭餘光於連石軒圖廣運追盛禮於摐金然而鄒魯舊邦臨淄遺俗俱沐二周之化)
(咸稱一變之封境接青疇俯瞰獲麟之野山開翠屺斜連辨馬之峰豈可使稷下遺甿頓隔陪封之禮淹)
(中故老獨奏告成之儀是用就日披丹仰璧輪而三舍望雲紓素叫天閽於九重倘允微誠許陪大禮則)
(夢瓊餘息翫仙閭以相歡就木殘魂遊岱宗而載躍)
玄宗開元十二年冬十一月羣臣請封禪(時張說首建封禪之)
(議而源乾曜不欲為之由是與說不平)十三年冬十一月庚寅封於泰
山辛夘禪於社首壬辰大赦賜文武官階勲爵致仕
官一季禄公主嗣王都縣主一子官諸蕃酋長來會
者一官免所過一歲兗州二歲租賜天下酺七日先
是十二年時四方治定歲屢豐稔羣臣多言封禪中
書令張說又固請乃下制以十三年有事泰山於是
說與右散騎常侍徐堅太常少卿韋縚秘書少監康
子元國子博士侯行果刊立儀注立圜臺於山上廣
五丈高九尺土色各依其方又於圜臺上起方壇廣
一丈二尺高九尺其壇臺四面為一階又積柴為燎
壇於圓臺之東南量地之宜柴高一丈二尺方一丈
開上南出戶六尺又為圜壇於山下三成十二階如
圜丘之制又積柴於壇南為燎壇如山上又為玉册
玉匱石䃭皆如高宗之制玄宗初以謂升中於崇山
精享也不可諠譁欲使亞獻以下皆行禮山下壇召
禮官講議學士賀知章等言昊天上帝君也五方精
帝臣也陛下享君於上羣臣祀臣於下可謂變禮之
中然禮成於三亞終之獻不可異也於是三獻皆升
山而五方帝及諸神皆祭山下壇玄宗問前世何為
秘玉牒知章曰玉牒以通意於天前代或祈長年希
神仙旨尚微密故外莫知帝曰朕今為民祈福無一
秘請即出玉牒以示百寮乃祀昊天上帝於山上壇
以高祖配祀五帝以下諸神於山下其祀禮皆如圜
丘而卜日告天及廟社大駕所經及告至問百年朝
覲皆如巡狩之禮其登山也為大次於中道止休三
刻而後升其已祭燔燎侍中前跪稱具官臣某言請
封玉册皇帝升自南陛北向立太尉進昊天上帝神
坐前跪取玉册置於案以進皇帝受玉册跪内之玉
匱纏以金繩封以金泥侍中取受命寶跪以進皇帝
取寶以印玉匱侍中受寶以授符寶郎太尉進皇帝
跪捧玉匱授太尉太尉退復立太常卿前奏請再拜
皇帝再拜退入於次太尉奉玉匱之案於石䃭南北
向立執事者𤼵石蓋太尉奉玉匱跪藏於石䃭内執
事者覆石蓋檢以石檢纏以金繩封以石泥以玉寶
徧印引降復位帥執事者以石距封固又以五色土
圜封其配座玉牒封於金匱皆如封玉匱太尉奉金
匱從降俱復位以金匱内太廟藏於高祖神堯皇帝
之石室其禪於社首皆如方丘之禮
玉牒文
有唐嗣天子臣某敢昭告於昊天上帝天啟李氏運
興土德高祖太宗受命立極高宗升中六合殷盛中
宗紹復繼體不定上帝眷祐錫臣忠武底綏内艱推
戴聖父恭承大寶十有三年敬恭天意四海宴然封
祀岱岳謝成於天子孫百禄蒼生受福
唐玄宗紀泰山序銘(勒石嶽頂世號磨厓碑)
朕宅帝位十有四載顧惟不德懵於至道任夫難任
安夫難安兹朕未知獲戾於上下心之浩蕩若涉於
大川賴上帝垂休先后儲慶宰衡庶尹交修皇極四
海會同五典敷暢歲云再熟人用大和百辟僉謀倡
予封禪謂孝莫大於嚴父謂禮莫尊於告天天符既
至人望其積固請不已固辭不獲予與夫二三臣稽
虞典繹漢制張皇六師震疊九㝢旌旅有列士馬無
譁肅肅邕邕翼翼溶溶以至於岱宗頂也爾雅云泰
山為東嶽周官曰兖州之鎮山實惟天帝之孫羣靈
之府其方處萬物之始故稱岱焉其位居五嶽之伯
故稱宗焉曰昔者受命易姓於是乎啟天地薦成功
序圖錄紀氏號朕承先王兹率厥典實欲報元天之
眷命為蒼生之祈福豈敢高視萬古自比九皇哉故
設壇場於山下受羣方之助祭躬封燎於山上冀一
獻之通神斯亦因高崇天就廣增地之義也乃仲冬
庚寅有事東嶽類於昊天上帝配我高祖在天之神
罔不畢降粤翌日禪於社首侑我聖考祀於皇祗在
地之神罔不咸舉暨壬辰覲群后上公進曰天子膺
天符納介福羣臣拜手稽首稱千萬歲慶荅歡同陳
誡以德大運叶度彛倫攸敘三事百揆時乃之功萬
物由庚兆人允殖列牧衆宰時乃之功一二兄弟篤
以孝友錫類萬國時惟休哉我儒制禮我史作樂天
地擾順時惟休哉蠻夷戎狄重譯來貢累聖之化朕
何慕焉五靈百寶日來月集會昌之運朕何感焉凡
今而後儆乃在位一王度齊衆法㩁舊章補缺政存
簡易去煩苛思立人極乃見天則於戲天生蒸人惟
后時乂能以美利利天下事天明矣坤厚載物惟后
時相能以厚生生萬人事地察矣天地明察鬼神著
矣惟我藝祖文考精爽在天其曰懿予幼孫克享上
帝時若馨香其丕乃曰會我之文武曾孫其誕錫新
命纉我舊業永保天禄子孫其承之予小子敢對揚
上帝之休命則亦與百執事尚綏兆人將多於前功
而毖彼後患一夫不獲萬方其罪予一心有終上天
其知我朕惟寶行三德曰慈儉讓慈者履無疆之吉
儉者崇將來之訓自滿者人損自謙者天益苟如此
則規迹易循基構易守磨石壁刻金記後之人聽詞
而見心觀末而知本銘曰惟天生人立君以理惟君
受命奉為天子代去不留人來無已德涼者滅道高
斯起赫赫高祖明明太宗爰革隋政奄有萬邦罄天
張宇盡地開封武稱有截文表時邕高宗稽古德施
周溥茫茫九夷削平一鼓禮備封禪功齊舜禹巖巖
岱宗衍我元神中宗紹運舊邦維新睿宗繼明天下
歸仁恭已南面絪緼化醇告成之禮留諸後人緬予
小子重基五聖匪功伐高匪德矜盛欽若祀典丕承
永命至誠動天福我萬姓古封泰山七十二君或禪
社首或禪云云其迹不見其名可聞祗遹文祖光昭
舊勲方士虚誕儒書齪齪佚后求仙誣神檢玉秦災
風雨漢汙編錄德未合天或承之辱道在觀政名非
從欲銘心絶巖播告羣岳
唐中書令張說序頌
皇唐六葉開元神武皇帝再受命致太平乃封岱宗
禪社首鑿石紀號天文煥𤼵儒臣志美立碣祠壇曰
厥初生人俶有君臣其道茫昧其風朴略因時而欻
起與運而紛落泯泯没没無聞焉爾後代聖人取法
象立名位衣裳以等之甲兵以垣之於是禮樂出而
書記存矣反其源致敬乎天地報其本致美乎鬼神
則封禪者帝王受天命告成功之為也閱曩聖之奥
訓考列辟之通術疇若天而不成曷背道而靡失由
此推之封禪之義有三帝王之略有七七者何傳不
云道德仁義禮智信乎順之稱聖哲逆之號狂悖三
者一位當五行圖籙之序二時會四海昇平之運三
德具欽明文思之美是謂與天合符名不死矣有一
不足而云封禪人且未許其如天何言舊史者君莫
道於陶唐虞舜臣莫德於臯陶稷卨三臣降德皆有
天下仲尼敘帝王之書繫周秦之誓明魯祀周公用
王禮秦承伯益接周綂孔聖微旨不其效歟然秦定
天下之功高享天禄之日淺天而未忘庭堅之德也
故大命復集於皇家天之贊唐不惟舊哉其興之也
玄靈啟迪黃祗顧懷應歸運以義舉撫來蘇以利見
湯也無放夏之慙武也無伐殷之戰高祖創業四宗
重光德有格天漏泉蒸雲濡露菌蠢滋育氤氲涵煦
若天地之覆載日月之照臨溥有形而歸景罄無外
而宅心百有八年於兹矣皇帝攘内難而啟新命戴
睿宗而纘舊服宇宙更闢朝廷始位蓋羲軒氏之造
皇圖也九族敦序百姓昭明萬邦咸和黎人於變立
土圭以步歴革銅渾以正天蓋唐虞氏之張帝道也
天地四時六官著禮井田三壤五圻成賦廣九廟以
尊祖定六律以和神蓋三代之設王制也武緯之文
經之聖謩之神化之然猶戰戰兢兢日慎一日納規
誨以進德遂忠良以代工講習乎無為之書討論乎
集賢之殿寵勇爵貴經明翼乎鵷鸞之列在庭毅乎
貔豹之師居鄙人和旁感神寶沓至乾符坤珍千品
萬類超圖溢牒未始聞記我后以人瑞為心不以物
瑞為意王公卿士儼然進曰休哉陛下孝至於天政
合乎道前年祈后土人獲天穰間歲祀圜丘日不掩
朔感祥以祈聖因事以觀天天人交合其則不遠意
者喬丘掃路望翠華之來上帝儲恩俟蒼璧之禮久
矣焉可專讓而廢舊勛羣臣固言勤帝知罪至於再
至於三帝乃挹之曰欽崇天道俯率嘉話恐德不類
敢憚於勤其撰巡狩之儀求封禪之故既而禮官不
戒而備軍政不謀而輯天姥練日雨師灑道六甲按
隊八陣警蹕孟冬仲旬乘輿乃出千旗雲引萬戟林
行雐濩燦爛飛熖揚精原野為之震動草木為之風
生歴郡縣省謠俗問百年舉百祀興墜典葺闕政攸
徂之人室家相慶萬方縱觀千里如堵城邑連歡丘
陵聚舞其中垂白之老樂過以泣不圖蒿里之魂復
見乾封之事堯雲往舜日還神華靈鬱爛漫乎穹壤
之間是月來至於岱祗祓齋宫滌濯静室凝神元覽
將款太一議夫泰山者聖帝受天官之宫天孫揔人
靈之府自昔立國莫知萬數克升中而建號惟七十
而有五我高宗六之而今七矣非夫尊位盛時明德
曠代遼闊難并之甚哉先時將臻夫大封也累封疆
於高岡築泰壇於陽趾夫其天壇三襲辰陛十二咸
秩衆靈列坐有次崇牙樹羽管磬鏞鼓宫懸於重㙺
之内干戚鈒殳鈎戟戣戵周位於四門之外代國重
器傳代絶瑞旅之於中庭玉輦金轂翠冒黃屋夾之
於端路庶官百辟羌夷蠻貊褒成之後讓王之客序
立於禮神之場髦頭弩牙鐡馬金鏃介胄如雪旗幟
如火遠匝於清禁之野於是乎以天正上元法駕徐
進屯千乘於平路留羣臣於谷口皇帝御六龍陟萬
仞獨與一二元老執事之人出天門臨日觀次沆&KR1197;
宿巉巗赤霄可接白雲在下庚寅祀高祖於上封以
配上帝命衆官於下位以享衆神皇帝冕裘登壇奠
獻俯僂叶金奏修羽舞撞黃鍾歌大吕開閶闔與天
語清將信公奉斗布度懋建皇極勤恤蒼生昭嘏乎
未兆禳災乎未萌上下傳節而禮成樂徧福夀同歸
而帝賜神策乃檢玉牒於中頂揚柴燎於高天庶忠
誠之上達若憑焰而駕煙日轡方旋神心餘眷五
色雲起拂馬以隨人萬歲山呼從天而至地越翌日
尊睿宗侑地祗而禮社首遂張大樂覲東后國風惟
舊無黜幽削爵之誅王澤惟新有𤯝災大賚之慶不
浹日至化洽於人心不崇朝景福遍於天下然後藏
金匱於祏室迴玉鸞於上都煌煌乎真聖朝之能事
而高代之盛節者也於斯之時華戎殊俗異音同歡
曰兵合多雨山峻多雲豈有大舉百萬之師剋期千
里之外及行事之日則天無點翳地無纖塵嚴冬變
為韶景寒風鬱為和氣非至德其孰能動天如此其
順者乎昔人云自西自東自南自北無思不服今信
之聖人作而萬物覩其心服之之謂矣或曰祭泰祈
主先后非禮歟曰是禮也非宜也王者父事天母事
地侑神崇孝無嫌可也且夫柴瘞外事帝王主之蒸
嘗内事后姤助之是開元正人倫革弊禮起百王之
法也故人千載睹末光聆絶韻咀甘實潄芳潤爍元
妙之至精流不已之淑聲臣說作頌告於神明四皇
墳而六帝典雖吉甫亦莫能名徒採彼輿人之詩曰
大矣哉維天為大惟皇則之率我萬國受天之祺子
孫百代人神共保綏之云爾而已矣
宋太宗太平興國八年六月兖州泰山父老及瑕邱
等七縣民詣闕請封禪上謙讓不允雍熙元年夏四
月泰山父老詣闕請封禪羣臣表請三上許之詔以
十一月有事於泰山命翰林學士扈蒙等詳定儀注
五月乾元文明二殿災詔求直言遂罷封禪
真宗大中祥符元年春正月乙丑有黃帛曳左承天
門鴟尾上上召羣臣拜迎於朝元殿啟封號稱天書
戊辰大赦改元三月甲戌兖州父老吕良等千二百
八十七人及諸道貢舉之士八百四十六人詣闕陳
請東封而宰臣王旦等又率百官諸軍將校州縣官
吏蕃夷僧道父老二萬四千三百七十人五上表請
始詔今年十月有事於泰山遣官告天地宗廟社稷
太一宫及在京祠廟嶽瀆命翰林太常禮院詳定儀
注知樞密院王欽若參知政事趙安仁為封禪經度
制置使並判兖州三司使丁謂計度糧草引進使曹
利用宣政使李神福修行宫道路皇城使劉承珪等
計度𤼵運詔禁緣路採捕及車騎蹂踐田稼以行宫
側官舍佛寺為百官宿頓之所調兖鄆兵充山下丁
役行宫除前後殿外竝張幕為屋覆以油帊仍增自
京至泰山驛馬令三司㳂汴蔡御河入廣濟河運儀
仗什物起兖州𤼵上供木由黃河浮筏至鄆州給置
頓費用省輦送之役以王旦為大禮使王欽若為禮
儀使參知政事馮拯為儀仗使知樞密院陳堯叟為
鹵簿使趙安仁為橋道頓遞使仍鑄五使印及經度
制置使印給之五月壬戌王欽若言泰山醴泉出六
月乙未天書再降於泰山醴泉北壬寅迎泰山天書
於食芳園九月遣使詣岳州采三脊茅三十束有老
人黃皓識之補州助教賜以束帛初太平興國中有
得唐玄宗社首玉册蒼璧至是令瘞於舊所其前代
封禪壇址摧圮者命修完之山上置園臺徑五丈高
九尺四陛上飾以青四面如其方色一壝廣一丈圍
以青繩三周燎臺在其東南高丈二尺方一丈開上
南出戶方六尺山下封祀壇四成十二陛如圜丘制
上飾以青四面如其方色外為三壝燎壇如山上壇
制社首壇八角三成每等高四尺上闊十六步八陛
上等廣八尺中等廣一丈下等廣一丈二尺三壝四
門如方丘制又為瘞塪於壬地外壝之内以玉為五
牒牒各長尺二寸廣五寸厚一寸刻字而填以金聯
以金繩緘以玉匱置石䃭中(金縢難用以金塗繩代之)正坐配坐
用玉册六副每簡長一尺二寸廣一寸二分厚三分
簡數量文多少匱長一尺三寸檢長如匱厚二寸闊
五寸纏金繩五周當纏繩處刻為五道而封以金泥
(泥和金粉乳香為之)印以受命寶封匱當寶處刻深二分用石
䃭藏之其䃭用石再累各方五尺厚一尺鑿中廣深
令容玉匱䃭旁施檢處皆刻深七寸闊一尺南北各
三東西各二去隅皆七寸纏繩處皆刻三道廣一寸
五分深三分為石檢十以㩎䃭皆長三尺闊一尺厚
七寸刻三道廣深如纏繩其當封處刻深二寸取足
容寶皆有小石蓋與封刻相應其檢立䃭旁當刻處
又為金繩三以纏䃭皆五周徑三分為石泥封䃭(泥用)
(石末和方色土為之)用金鑄寶曰天下同文如御前寶以封䃭
際距石十二分距四隅皆闊二尺厚一尺長一丈斜
刻其道與䃭隅相應皆再累為五色土圜封䃭土徑
一丈二尺下徑三丈九尺命直史館劉鍇内侍張承
素領徒封圜臺石䃭直集賢院宋臯内侍郝昭信封
社首石䃭竝先往規度之詳定所言朝覲壇在行宫
南方九丈六尺高九尺四陛陛南面兩陛餘三面各
一陛一壝二分在南一分在北又按唐封禪備法駕
準故事乘輿出京竝用法駕所過州縣不備儀仗其
圜臺上設登歌鐘磬各一具封祀壇宫架二十虡四
隅立建鼓二舞社首壇設登歌如圜臺壇下宫架二
舞如封祀壇朝覲壇宫架二十虡不用熊羆十二案
又按大典南郊合祀天地服兖冕垂白珠十有二黝
衣纁裳十二章欲望封禪日依南郊例洎禮畢御朝
覲壇諸州所貢方物陳列如元正儀令尚書戶部告
示竝先集泰山下仍詔出京日具小駕儀仗太常寺
三百二十五人兵部五百六十六人殿中省九十一
人太僕寺二百九十九人六軍諸衛四百六十八人
左右金吾仗各一百七十六人司天監三十七人有
司言南郊惟昊天皇地祗配帝日月五方神州各用
幣内官而下别設六十六段分充按開寶通禮嶽鎮
海瀆幣從方色即日月皆有制幣今請封祀壇内官
至外官三百一十八位社首壇嶽鎮以下一十八位
竝用方色幣又南郊牲正坐配坐用犢五方帝日月
神州共用羊豕二十二從祀七百三十七位仍以前
數分充今請神州而上十二位用犢其舊供羊豕
改充從祀牲又景德中升天皇北極在第一等今
請亦於從祀牲内體薦舊制郊祀正坐配坐褥以
黃皇帝拜褥以緋至是詔配坐以緋拜褥以紫又
以靈山清潔命祀官差減其數或令兼攝有期喪
未滿餘服未卒哭者不得預祭内侍諸司官除掌
事宿衛外從升者裁二十四人諸司職掌九十三人
其文武官升山者皆公服詳定所言漢書八神與歴
代封禪帝皇及所禪山竝於前祀七日遣官致祭
以太牢祀泰山少牢祀社首九月詔審刑院開封
府毋奏大辟案帝習儀於崇德殿初禮官言無帝
王親習之文帝曰朕以達寅恭之意豈憚勞也既
畢帝見禮文有未便諭宰臣與禮官再議於是詳
定所言按開寶禮則燔燎畢封册開元故事則封䃭
後燔燎今如不對神封册則未稱寅恭或封䃭後送
神則併為諠瀆欲望俟終獻畢皇帝升壇封玉匱置
䃭中泥印訖復位飲福送神樂止舉燎火次天書降
次金匱降禮儀使奏禮畢皇帝還大次俟封䃭畢皇
帝再升壇省視緣祀禮已畢更不舉樂省訖降壇仍
詔山上亞獻終獻登歌作樂十月戊子朔禁天下屠
殺一月帝自告廟即屏葷蔬食自進發至行禮前竝
禁音樂有司請登封日圜臺立黃麾仗至山下壇設
權火將行禮然炬相屬又出朱字漆牌遣執仗者傳
付山下牌至公卿就位皇帝就望燎位山上傳呼萬
歲下即舉燎皇帝還大次解嚴又傳呼而下祀官始
退社首瘞坎亦設權火三為準遣司天設漏壺山之
上下命中官覆校日景復於壇側擊板相應於太平
頂天門黃峴嶺岱嶽觀各䜿長竿揭籠燈下照以相
參候辛夘𤼵京師以玉輅載天書先行次日如之至
鄆州令從官衛士蔬食丁未次奉高宫戊申齋於穆
清殿諸升山者官給衣令祀日沐浴服之庚戌帝服
通天冠絳紗袍乘金輅備法駕至山門幄次改服鞾
袍乘步輦登山鹵簿儀衛列山下天書仗不上山與
法駕仗間立知制誥朱巽奉玉册牒及圜臺行事官
先升且以回馬嶺至天門路峻絶人給横板二長三
尺許繫綵兩端施於背膺選從卒推引而上衛士皆
給釘鞵供奉馬止於中路自山趾盤道至太平頂凡
兩步一人綵繡相間樹當道者不伐止縈以繒帝每
經陿險必降輦徒步亞獻寧王元偓終獻舒王元偁
鹵簿使陳堯叟從祀官點饌習儀於圜臺是夕山下
罷警場辛亥設昊天上帝位於圜臺奉天書於坐左
太祖太宗竝配西北側向帝服兖冕升臺奠獻悉去
侍衛拂擢止於壝門籠燭前導亦徹之玉册文曰嗣
天子臣某敢昭告於昊天上帝臣嗣膺景命昭事上
穹昔太祖揖讓開基太宗憂勤致治廓清寰宇混一
車書固抑升中以延積慶元符錫祚衆寶郊祥異域
咸懷豐年屢應虔修封祀祈福黎元謹以玉帛犧牲
粢盛庶品備兹禋燎式薦至誠皇伯考太祖皇帝皇
考太宗皇帝配神作主尚享玉牒文曰有宋嗣天子
臣某敢昭告於昊天上帝啟運大同惟宋受命太祖
肇基功成治定太宗膺圖重熙累盛粤惟冲人丕承
列聖寅恭奉天憂勤聽政一紀於兹四隩來暨丕貺
殊尤元符章示儲慶𤼵祥清淨可致時和年豐羣生
咸遂仰荷顧懷敢忘繼志僉議大封聿申昭事躬陟
喬嶽對越上天率禮祗肅備物吉蠲以仁守位以孝
奉先祈福逮下侑神昭德惠綏黎元懋建皇極天禄
無疆靈休允迪萬葉其昌永保純錫命羣官享五方
帝及諸神於山下封祀壇上飲福酒攝中書令王旦
跪稱曰天賜皇帝太一神策周而復始永綏兆人三
獻畢封金玉匱王旦奉玉匱置於石䃭攝太尉馮拯
奉金匱以降將作監領徒封䃭帝登圜臺閱視訖還
御幄宰臣率從官稱賀山下傳呼萬歲聲動山谷即
日仗還奉高宫百官奉迎於谷口帝復齋於穆清殿
壬子禪祭皇地祗於社首山奉天書升壇以祖宗配
玉册文曰嗣天子臣某敢昭告於皇地祗無私垂祐
有宋肇基命惟天啟慶賴坤儀太祖神武威震萬㝢
太宗聖文德綏九土臣恭膺寶命纂承丕緒穹昊降
祥靈符下付景祚延鴻秘文昭著八表以寧五兵不
試九穀豐穰百姓親比方輿所資涼德是愧溥率同
詞縉紳協議因以時巡亦既肆類躬陳典禮祗事厚
載致孝祖宗潔誠嚴配以伸大報聿修明祀本支百
世黎元受祉謹以玉帛犧牲粢盛庶品備兹禋瘞式
薦至誠皇伯考太祖皇帝皇考太宗皇帝配神作主
尚享帝至山下服鞾袍步出大次癸丑有司設仗衛
宫縣於壇下帝服衮冕御封禪壇上之夀昌殿受朝
賀大赦天下文武遞進官勲減免賦稅工役各有差
改封乾縣曰奉符縣宴百官卿監以上於穆清殿泰
山父老於殿門甲寅𤼵奉符始進常膳帝之巡祭也
往還四十七日未嘗遇風雪嚴冬之候景氣恬和祥
應紛委前祀之夕陰霧風勁不可以燭及行事風頓
止天宇澄霽燭熖凝然封䃭訖紫氣蒙壇黃光如帛
繞天書匣悉縱四方所獻珍鳥異獸山下法駕還奉
高宫日重輪五色雲現鼓吹振作觀者塞路歡呼動
天地改奉高宫曰會真宫九天司命上卿加號保生
天尊青帝加號廣生帝君天齊王加號仁聖各遣使
祭告詔王旦撰封祀壇頌王欽若撰社首壇頌陳堯
叟撰朝覲壇頌圜臺承祀官竝於山上刻名封祀九
宫社首壇奉祀官竝於社首頌碑陰刻名扈從升朝
官及内殿崇班軍校領刺史以上與蕃夷酋長竝於
朝覲頌碑陰刻名明年二月詔知兖州李廸東京轉
運使馬元方等同修圜封以吕良首請命攝兗州助
教
宋真宗御製序銘(即隂字碑)
朕聞一區宇而恢德教安品物而致昇平此邦家之
大業也考茂典而薦至誠登喬嶽而荅純錫此王者
之昭事也結繩已往茫茫而莫知方册所存章章而
可辨罔不開先流福累洽儲休長𤼵其祥永錫爾類
故能禋祀上帝肆覲羣后追八九之遐躅徇億兆之
歡心是以武王𠞰獨夫集大統而成王以之東巡高
帝平三猾啟天禄而武帝以之上封曩以五代陵夷
四方分裂嗷嗷九域顧影而求存顒顒萬民籲天而
仰訴不有神武多難何以戡不有文明至治何以復
恭惟太祖啟運立極英武聖文神德元功大孝皇帝
積善自始受命無疆歴試於艱難終陟於元后威靈
震疊元澤汪翔無往不賓有來斯應濟民於塗炭登
物於春臺俾乂萬邦成湯之甚盛咸宣九德文王之
有聲啟運於前垂裕於後太宗至仁應道神功聖德
文武大明廣孝皇帝洪基載紹景貺誕膺如日之升
燭於率土如天之廣覆於羣生人文化成神道設教
尊賢尚德下武後刑金石之音明靈是格玉帛之禮
蠻貊來同書軌畢臻典儀無闕上玄降鑒虞舜之温
恭庶民不知唐堯之於變重熙之盛冠絶於古先增
高之文已頒乎成命逡巡其事謙莫大焉肆予沖人
獲守丕構其德不類其志不明弗克嗣興罔識攸濟
屬以陽春届節靈文錫慶由是濟河耆老鄒魯諸生
啟予以神休邀予以封祀不遠千里來至闕庭朕惕
然而莫當彼確乎而莫止俄而王公籓牧卿士列校
獻封者五上伏閤者萬餘以為景命維新珍符紛委
不可辭者天意不可拒者羣心天意苟違何以謂之
順道羣心苟鬱何以謂之從人是宜登介丘成大禮
敦諭雖至勤請彌固切念乾坤垂祐宗社儲祉導揚
嘉氣僅洽小康俾夫疆場以寧干戈以息風雨以順
稼穡以登無震無驚既庶既富皆天之賜也豈朕之
功歟雖則告成功紀徽號非涼德之克堪也然而序
圖籙荅殊徵非𦕈躬之敢讓也天孫日觀梁甫仙閭
五嶽之宗萬物之始升中燔燎舊章斯在繼繩先志
懿範遵已定之規祗事圜壇嚴配肅因心之孝於是
詔輔臣以經置命羣儒而講習給祠祀者罔有不至
供朕身者無必求豐故玉帛犧牲朕之所勤也羽儀
服御朕之所簡也精意篤志夙興夕惕誠明洞達顯
應還彰自天垂恩正真親臨於雲馭奉符行事子育
敢怠於政經粤以暮秋之初恭享清廟告以陟配孟
冬之吉虔登岱宗伸乎對越奉寶籙於座左升祖宗
以竝侑禮之正也孝之始也乃禪社首厥制咸若於
時天神畢降地祗畢登肹蠁可期奠獻如覩其薦也
雖慙乎明德其感也實在乎至誠亦復酌酆宫之前
聞遵甘泉之受計百辟委珮五等奉璋肆𤯝施仁舉
善勸治稽考制度採摭風謠文物聲明所以揚二聖
之洪烈歡娛慶賜所以慰百姓之來思蓋又兩儀之
純嘏七廟之餘慶邦家之盛美蒸黎之介福豈予寡
昧所可致焉惟當寤寐寅威夙夜惕厲不自滿假不
自逸豫寵綏庶國茂育羣倫以荅穹昊之眷命焉勒
銘山阿用垂永世銘曰節彼岱嶽巋然東方庶物伊
始元感其章自昔受命反始穹蒼燔柴於此七十六
王顧惟寡薄恭嗣洪猷乾乾慄慄雖休勿休元符昭
錫餘慶遐流羣情所迫盛則爰修前王丕顯是曰告
成伊予冲𦕈無德而名永懷眷佑祗荅景靈聿崇嚴
祀用達精誠殊祥叠委㝢縣奔馳禮無違者神實格
思藏封石累刻字山嵋蒸民永泰繁祉常垂
徽宗政和四年兖鄆濮開德興仁穎昌府鄭州廣濟
永興軍等上言父老欲詣闕請登封詔却之(時蔡京當國欲)
(講封禪以文太平預具金繩玉檢及凡儀物甚備然不果行)
明成祖永樂中太常臣奏曰古者聖人治天下功德
隆盛則必具封禪之禮以告於神明垂美於萬世今
陛下繼統天清地寧民物咸遂聖德神功古無與讓
而乃封禪未講何以繼前代帝王之盛請命禮部行
之上曰封禪非古也帝王之有聞於後世者在德不
在封禪不許(邱濬曰封禪之說詩書禮典略不經見審有是事乃天下國家之盛舉堯舜禹)
(湯文武成康皆身致太平安得闕而弗講所謂七十二君者果何代何人哉先儒有言養生至於長生不)
(死為國至於祈天永命皆有是理然人未有能為之者縱為之然亦不出乎身心日用之間未必由乎服)
(食藥物徼求鬼神而後致之也是故明君永年莫若寡欲延國祚莫若愛民寡欲而至於全其天愛民而)
(至於過其歴誠有是理亦誠有是事嗚呼世主所以甘心於不貲之費而行封禪之禮者以有秘祝之求)
(也誠知此理反之於心知其必無騐之於古知其無效則自不為矣)
山東通志卷十之二
