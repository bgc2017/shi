南唐書列傳卷苐十
劉仁贍字守惠淮隂洪澤人父金事吴武王者戰功至
濠州團練使長子仁規娶武王女貴于其國嘗為清淮
軍節度使仁贍略通儒術好兵書有名扵國中事烈祖
歷黃表二州刺史入為龍衞軍都虞候拜鄂州節度使
元宗伐楚仁瞻帥舟師克巴陵撫納降附甚得人心保
大中湖湘戍兵潰歸復失故楚地上書者多謂周人有
南侵之謀淮上石偶人言元宗聞而惡之斷其首自六
月至冬不雨長淮可&KR0881;民流入周邊城遮殺之不能禁
唐亦興屯田修邊備以夀州最為要地十三年徙仁贍
為清淮軍節度使自楊氏有吴歲暮淮涸輙增戍以備
侵軼謂之把淺監軍吴廷紹以為無事徒費糧糗罷之
仁贍表陳不可罷未及行周巳遣將李穀王彦超韓令
坤等帥師大入詔書㬥我納李金全援李守貞慕容彦
超結契丹太原之罪報至上下失色仁贍獨部分號令
宴勞吏士間暇如平時十一月出兵破城南大柵殺周
兵數千人元宗遣神武統軍劉彦貞將三萬人救夀州
十四年正月彦貞至來遠鎮距夀州二百里軍容甚盛
李穀燒營夜遯保正陽彦貞率戰艦數百艘泝淮而上
仁贍曰敵已畏君矣當持重飬威以俟間若遽求戰而
不能勝則大事去矣彦貞不從仁贍曰周人遯必設伏
遇之將敗績乃率勵其下益兵固守彦貞果大敗沒于
陣伏屍三十餘里亡戈甲三十萬周世宗自將攻城屯
于城西北淝水之陽徵宋亳陳潁許蔡徐宿州丁夫數
十萬備攻城雲梯洞屋下臨城中數道同時進攻填塹
䧟壁晝夜不少休如是者累月每鼔角四彂聲震墙壁
皆動我援兵在外者見利輒進常陷伏中以故屢敗而
終不悟仁贍雖知外援之敗意氣益壮覘世宗在城下
據胡牀督攻城仁贍素善射自引弓射之箭去胡牀數
步輙墮世宗命進胡牀扵前墮處後箭復遠數步而墮
仁贍知之投弓扵地曰天果不佑唐耶吾有死于城下
耳終不失節扵是世宗遣中使來諭曰知卿忠義然士
民何罪耶又親駕臨城招之皆不從自正月至四月不
可下世宗還京師揚泰滁和舒蘄諸州皆復為唐守渦
口定遠周兵戍守者皆亦為我師敗破江左幾復振而
夀州之圍獨不解元宗遣元帥齊王景逹以兵數萬來
援分重兵據紫金山列寨十餘與城中傳烽相應築甬
道&KR1328;城以通餽饟六月仁贍出兵殺周兵數百焚攻城
洞屋甚衆周將李重進等兵力頗屈仁贍因請乘世宗
之歸以邊鎬守城自出决戰景逹畏懦又方任陳覺固
不許仁贍憤鬱得疾少子崇諫夜泛小舟渡淮謀紆家
禍為軍校所執仁贍命腰斬之監軍使文德殿使周廷
搆哭于中門又求救于仁贍妻薛氏薛氏曰崇諫幼子
固所不忍然貸其死則劉氏為不忠之門促命斬之然
後成喪聞者皆為出涕十五年二月世宗復親征屢戰
皆克唐軍被俘馘者四萬人餘衆不能𣸪整朱元朱仁
裕孫璘皆降周仁贍聞扼吭憤歎世宗知夀州且下心
獨嘉仁贍之忠恐城破殺之乃下詔諭使自擇禍福三
月甲辰又耀兵城北而仁贍巳困篤不知人監軍周廷
搆營田使孫羽等為仁贍表請降戊申世宗次城北受
之舁仁贍至幄前撫勞嘉歎拜天平軍節度使兼中書
令命還城飬疾辛亥晝晦而黃沙如霧世宗在下蔡疑
有變馳騎覘之乃仁贍卒年五十八州人皆哭偏裨及
士䘚自剄以徇者數十人世宗遣使弔祭追封彭城郡
王錄其子崇讚為懷州刺史賜莊宅各一區元宗聞仁
贍死哭之慟贈太師中書令謚忠肅歎曰仁贍有知其
肯捨我而受周命耶是夕夢仁贍若拜謝庭中加封衛
王後主立進封越王開寳中仁贍子崇諒為進奉使
太祖嘉其忠臣之後特命為都官郎中仁贍至命廟食
夀春不絶
論曰政和中先君會稽公為淮西常平使者實請于朝
列仁贍扵典祀且名其廟曰忠顯後又嘗寓家夀春方
世宗攻下夀州廢為夀春縣而徙夀州扵下蔡故夀春
父老喜言仁贍死時事言其夫人不食五日亦死蓋傳
記所不載廟在邑中歲時奉祀甚盛乾道湻熙之間予
遊蜀在成都見梓潼令金君所藏周世宗除仁贍天平
軍節度使告身白紙書墨色印文皆如新金君言仁贍
獨一裔孫賣藥新安市客死無後故得之其詞與王溥
所修周世宗實錄皆合若歐陽氏五代史所稱盡忠所
事抗節無虧前代名臣幾人可比予之南伐得汝為多
蓋摘取一制中語載之本不相連屬又頗有潤色也以
仁贍之忠天報之宜如何而其後于今遂絶天理之難
知如此可悲也夫
潘佑幽州人祖貴事劉仁恭為將守光殺之父處常脱
身南奔事烈祖為散騎常侍佑生而狷介高潔閉門苦
學不交人事文章議論見推流軰陳喬韓熙載共薦扵
元宗起家秘書省正字後主在東宫開崇文館以招賢
士佑預其間後主嗣位遷虞部員外郎史館修撰議納
后禮援據精博合指遷知制誥召草南漢主書文不加
點後主咨賞遷中書舍人每以潘卿稱之而不名佑酷
喜老莊之言嘗作文一篇名曰贈别其辭曰莊周有言
得者時也失者順也安時處順哀樂不能入也僕佩斯
言久矣夫得者如人之生自一歲至百歲自少得壮自
壮得老歲運之來不可却也此所謂得之者時也失之
者亦如一歲至百歲暮則失早今則失昔壮則失少老
則失壮行年之去不可留也此所謂失之者順也凡天
下之事皆然也逹者知我無柰物何物亦無柰物何兩
不相干故泛然之也故浩然之也其視天下之事如奔
車之歷蟻垤也值之非得也去之非失也燕之南越之
北日月所生是為中國其間含齒戴髮食粟衣帛者是
為人剛柔動植林林而無窮者是為物以聲相命是為
名倍物相聚是為利彙首而芸芸是為事事往而記之
扵心為喜為悲為怨為恩其名雖衆實一心之變也始
則無物終復何有而扵是強分彼我彼謂我為彼我亦
謂彼為彼彼自謂為我我亦自謂為我終不知孰為彼
耶孰為我耶而世方徇欲嗜利繫心扵物局促若轅下
駒安得如列禦寇莊周者㷊天下之轅釋天下之駒浩
浩乎復歸扵無物歟此吾平昔所言也足下之行書以
贈别開寳五年更官名改内史舍人初與張洎親厚及
俱在西省所趋既異情好頓衰每嘆曰堂堂乎張也難
與並為仁矣時南唐日衰削用事者充位無所為佑憤
切上䟽極論時政歷詆大臣將相詞甚激訐後主雖數
賜手扎嘉歎終無所施用佑七䟽不止且請歸田廬乃
命佑專修國史悉罷他職而佑復上䟽曰三軍可奪帥
也匹夫不可奪志也臣乃者繼上表章凡數萬言詞窮
理盡忠邪洞分陛下力蔽姦邪曲容謟偽遂使家國愔
愔如日將暮古有桀紂孫皓者破國亡家自已而作尚
為千古所笑今陛下取則姦回敗亂國家不及桀紂孫
皓遠矣臣終不能與姦臣雜處事亡國之主陛下必以
臣為罪則請賜誅戮以謝中外詞既過切張洎從而擠
之後主遂彂怒以潘佑素與李平善意佑之狂直多平
激之而平又以建白造民籍為衆所排乃先收平属吏
併使收佑佑聞命自剄年三十六徙其家饒州處士劉
洞賦詩弔之國中人人傳誦為泣下及王師南征下詔
數後主殺忠臣盖謂佑也子華仕宋至屯田員外郎
以疾致仕景德中眞宗皇帝憐佑之忠起華于家授
故官
論曰佑學老莊齊死生輕冨貴故其上䟽縱言詆訐若
惟恐不得死者雖激于一時忠憤亦少過矣後主非強
愎䧺猜之君而䧟之扵殺諫臣使佑學聖人之道知事
君之義豈至是哉不幸既死同時諸臣已默默為降虜
矣猶醜正嫉賢視之如仇誣之以狂愚惑溺淫祀左道
之罪至斥為人妖雖後之良史有不能盡察其說者扵
戲悲夫
李平夲姓名曰楊訥少為嵩山道士與汝隂布衣舒元
共學數年業成同游蒲中客扵節度使李守貞守貞叛
漢使两人懷表間行乞師扵金陵元宗為出師數萬為
之聲援甫出境而守貞敗两人無所復命且唐遇之厚
囙留事唐而訥始自稱李平元亦易姓朱元宗皆以為
尚書郎吴越侵常州欲以平為將固辭遷衞尉少卿周
兵取蘄州不能有復棄而歸乃以平爲刺史朱元叛元
宗以平本與元同歸唐慮其不自安召還金陵使者失
指械平以歸元宗大驚慰勉之拜建州節度使召爲衞
尉卿潘佑好老莊平少爲道士習其說因相與遊平請
復井田法造民籍復造牛籍課民種桑後主本好古務
農甚悦其言使判司農寺平急扵成功施設無漸人不
以爲便後主亦中悔罷之而潘歷詆一時公卿獨稱薦
平請以司會府群議並不平會佑以直諫得罪因坐以
與平淫祀鬼神事繫平大理獄縊死獄中
嚴續字興宗馮翊人祖實仕故唐爲江淮水陸轉運判
官徙家廣陵父可求為吴武王謀臣及景王宣王嗣主
又皆有功宣王建國可求為尚書左僕射同平章事大
和二年䘚續十餘歲以父蔭補千牛備身遷秘書郎尚
烈祖女生長冨貴而性恭謹歷兵部侍郎尚書左丞元
宗即位進禮部尚書中書侍郎出牧池州復拜中書侍
郎兼三司使又出為江西節度使數年復入知尚書省
遂為門下侍郎同平章事初續之未出池州也宋齊丘
專國公卿多附之惟續持正不為屈翰林學士常夢錫
嘗指言齊丘過咎元宗語之曰大臣惟嚴續能自立然
才短恐不能勝其黨卿宜助之夢錫退諭指于續續因
與夢錫親厚然不能盡用其言也䘚為黨人所排與夢
錫俱補外及為相雖自以肺腑盡忠不貳然寡學識聽
用多非其人不能稱職或作螃蠏賦以譏切之是時以
軍興百司政事往往歸樞密院續言多不見用求罷拜
鎮海軍節度使属疾還都已革猶不亂與客言論如平
時後主使内夫人問之歴陳羣臣邪正某當進某當退
辭氣慷慨不及其私翌日䘚年五十七謚曰懿初續以
不學見輕同列遂力教子弟諸子及孫舉進士中其科
者十餘人
張易字簡能魏州元城人高祖萬福故唐金吾將軍後
徙萊州掖縣易性豪舉尚氣少讀書扵長白山又徙王
屋及嵩山苦學自勵食無鹽酪者五歲齊有高士王逹
靈居海上博學精識少許可易從之遊數年入洛舉進
士不中以昇元二年南歸授校書郎大理評事時方重
赤縣拜上元令元宗立以水部員外郎通判歙州刺史
朱匡業平居甚謹然醉則使酒陵人果扵誅殺無敢犯
者易至赴其宴先已飲醉就席酒甫一再行擲杯推案
攘袂大呼詬責鋒起匡業尚醒愕然不敢對惟曰通判
醉甚不可當也易嵬峩喑嗚自若俄引去匡業使吏掖
就馬自是見易加敬不敢復使酒郡事亦賴以濟太弟
景遂初立高選宫僚召爲&KR1036;善大夫景遂召飲以玉杯
行酒因與坐客傳玩至易忽大言曰殿下有重寳輕士
之意何耶扺于柱礎碎之坐皆失色其他規正皆類此
景遂不爲忤待易益厚遷刑部郎中判大理寺周人南
侵時江淮久安人不知戰我師屡北上下震恐易獨揚
言朝路曰國家被山帶河守奕世之業昔者夫差以無
道之兵威陵齊晉孫權以草創之國勢遏曺劉今若上
下併力敵何足畏哉元宗聞而異之召使宿直禁中議
事然亦不能用也陳覺李徵古方用事朝野側目易一
日朝退歎曰吾忝廷尉軄誅邪孽當手斃二竪以謝曠
官俄以吴越犯邊出為宣歙招諭使判宣州前刺史方
築州城役徒數萬一切羅遣之曰自守者弱遠圖者強
何以城為吴越聞懾服不敢復犯後主封吴王召易為
吴王司馬東宫建又為左庶子後主即位遷右諫議大
夫復判大理寺尋乞觧大理改勤政殿學士判御史臺
采武德至寳曆君臣問對及臣下論奏骨鯁者七十二
事為七卷曰諫奏集上之注太玄未成卒年六十一
龔慎儀後主時為給事中開寳三年太祖欲討南漢
未决詔後主諭劉鋹令奉正朔後主乃遣慎儀持書使
南漢書曰㒒與足下叨累世之&KR0576;雖疆畿阻闊休戚實
同敢奉尺書敬布腹心昨大朝伐楚足下疆吏弗靖遂
成釁隙初為足下危之今敝邑使臣入貢皇帝幸以
此宣示曰彼若能憣然改圖单車之使造廷則百萬之
師不復出矣不然將有不得巳者僕料大朝之心非貪
土地也怒人之不賓而巳且古之用武不計強弱大小
而必戰者有四父毋宗廟之讎一也彼此烏合而民無
定心二也敵人進不捨我退無守路戰亦亡退亦亡三
也彼有敗亡之勢我乘進取之機四也今足下與大朝
無是四者而坐受天下之兵决一旦之命有國家利社
稷者固如是乎夫疆則南面而王弱則玉帛事大屈伸
在我何常之有違天不祥好戰危事天方相楚尚未可
爭而况今日之事耶地莫險于劒閣而蜀亡矣兵莫強
扵上黨而李筠失守矣竊意足下國中必有矜智好謀
之臣獻尊主強國之策以謂五䫈之險非可遽前堅壁
清野絶其饟道依山阻水射以強弩彼雖百萬之兵安
能成功不幸而敗則輕舟浮海猶足自全豈能以萬乘
之主而屈扵人哉此說士之常談可言而不可用異時
王師南伐水陸並舉百道俱進豈暇俱絶其饟道盡保
其壁壘或用吴越舟師自泉州航海不數日至足下國
都矣人情恟恟則舟中皆為敵國忠義效死之士未易
可見雖有臣海孰與足下俱行乎敢布腹心惟與大臣
&KR0836;計之史館修撰潘佑之詞也鋹得書怒囚慎儀不遣
後主表聞太祖遂决興師南漢平乃得歸後主之亡
也愼儀為歙州刺史會昭武留後盧綘聞國破提兵自
宣州欲入福建過歙愼儀閉城拒守絳怒曰愼儀吾故
人何為見拒遣裨將馬䧺攻之愼儀朝服而出為䧺所
害
南唐書列傳卷苐十
