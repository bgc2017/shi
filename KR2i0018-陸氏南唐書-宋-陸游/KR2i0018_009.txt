南唐書列傳卷苐九
孟堅始事建州王延政為將保大初查文徽討王氏之
亂堅來降文徽即以兵付之出竒鏖擊有功及馮延魯
之攻福州也堅亦在兵間吴越援兵自海道至阻淖不
得登岸延鲁不知兵急扵破敵欲歛兵誘而蹙之堅諫
曰吴越兵進退俱不能方致死扵我使得至平地未見
可勝也延鲁大言曰吾自擊之無預君事吴越得平地
果不可制李弘義兵自城中出盡銳夾擊延鲁大敗棄
軍遯堅力戰以死延魯雖貶而其黨方盛故堅之死事
不見錄國人衰之
陳誨違州人生數月趫徤能馳走其父異之名之曰阿
鐡長事王延政為將唐師攻建州傅其城誨數出挑戰
先鋒橋道使王建封克外郛擒誨將斬之已解衣伏鑕
忽脱身絶馳追者數十百軰莫能及自歸大將查文徽
文徽駭異用為戰棹指揮使領故部曲從攻福州馮延
鲁敗走諸營皆潰死者萬計委軍實戎器不可勝計誨
獨殿後收所棄金帛二十萬以歸文徽鎮建州誨為劍
州刺史諜者告吴越戍兵棄福州遯文徽暗而貪功即
率誨俱進誨以戰艦入閩江適春雨江水㬥漲一夕七
百里扺城下擊敗福州兵獲其將馬先進葉仁安鄭彦
華始知福州未嘗有變誨親故多在城中方遣間使招
之文徽勒步騎亦至福州來迎文徽傳令入城誨以所
聞告且曰僕閩人也豈不能料閩人之情宜先立寨整
衆俟所招親故來得其實徐圖之文徽曰狐疑且生變
乘機據城上策也遂入誨知其必敗植旗鳴鼓列兵江
干以須之文徽果敗被執誨全軍還劒州獻馬先進扵
金陵用鄭彦華為將唐兵两取福州皆大敗塗地誨在
兵間皆有功號名將遂為建州節度使兼侍中訓兵積
榖隱然為大鎮嘗破福州兵扵南臺江軍聲大震由是
朝廷委以南方事而名其軍曰忠義及周兵入淮南誨
遣子德誠率鎮兵赴難諸將多敗惟德誠頗有戰功拜
和州刺史建隆三年六月誨引疾求罷朝論難其代乃
以弟劒州刺史謙為留後召誨還都後主親臨視七月
䘚謚忠烈閩之亂士民幾殱焉惟誨之宗族益盛謙與
德誠後亦繼領建州旄節諸子悉至顯官
韓熙載字叔言北海人少隱嵩山唐同光中擢進士苐
父光嗣平盧節度副使軍中逐其帥符習推光嗣為留
後眀宗即位討亂光嗣坐死熙載來奔時烈祖輔吴方
修眀法令熙載年少放蕩不守名檢補和常滁三州從
事時人士自中原至者多巳擢用熙載在京洛早負才
名乃獨落魄不偶亦不以介意烈祖受禅召為祕書郎
使事元宗扵東宫諭之曰以卿蚤奮名場疎雋未更事
故使歷州縣之勞今用卿矣宜善自修飾輔吾兒也熙
載亦不謝在東宫談燕而巳不嬰世務元宗即位拜虞
部員外郎史館修撰兼太常博士乃慨然曰先帝知我
而不顕用是以我為慕容紹宗也始數言朝廷事所當
施行者展盡無所回隱宋齊丘馮延巳軰皆側目元宗
意獨嘉之命權知制誥書命典雅有元和之風與徐鉉
齊名時號韓徐契丹入汴晉少帝北遷熙載上䟽曰陛
下有經營天下之志今其時也若戎主遁歸中原有主
則不可圖矣不省陳覺馮延鲁福州喪師初議寘軍法
齊丘為之請止削官遷外郡熙載上䟽請無赦又數言
齊丘黨與必基禍亂熙載不能飲酒齊丘誣以酒狂貶
和州司士參軍徙宣州節度推官復入為虞部郎中史
館修撰遷中書舍人周太祖有天下用事者猶議北伐
熙載曰北伐吾夲意也但今已不可耳郭氏姦䧺曹馬
之流雖有國日淺守境已固我兵妄動豈止無功耶言
雖切而朝廷闇扵機會經營中原之志終不已周人果
以藉口兵入淮南齊王景逹以兵馬元帥臨邊陳覺為
監軍使熙載言出師大事也當先正名莫信扵親王莫
重扵元帥安用監軍使哉亦不從熙載才氣逸發多藝
能善談笑為當時風流之冠尤長于碑碣他國人不遠
數千里輦金帛求之然性忽細謹老而益甚畜妓四十
軰傱其出與客雜居物議閧然熙載密語所親曰吾為
此以自汚避入相爾老矣不能為千古笑端坐託疾不
朝貶右庶子分司南都熙載盡斥諸妓後主喜留為秘
盡監俄復故官欲遂大用之而去妓悉還後主歎曰孤
亦無如之何矣宿直宫中賜對多所弘益後主手教襃
之進中書侍郎䘚年六十九後主謂侍臣曰吾竟不得
相熙載欲贈平章事古有是否或對曰晉劉穆之贈開
府儀同三司即故事也乃贈右僕射同平章事廢朝三
日謚文靖葬梅嶺岡謝安故墓側著格言及後述三卷
擬議集十五卷定居集二卷初熙載嘗使周及歸元宗
歷問周之將相熙載曰趙點檢頋視非常殆難測也
及太祖受禅人服其識
朱元穎州沈丘人本姓舒少倜儻通左氏春秋與楊納
同為河中李守貞客守貞叛俱來乞兵楊訥者李平也
語在平傳元既留事南唐以駕部員外郎待詔文理院
數上書論事言今幸中原多故苟支歲月非所以為國
當取湖湘閩越錢塘以固基本且請專任軍旅以次討
定用事者嫉其言共譛之以為遠人謀握兵&KR0694;藏莫測
遂罷待詔元失意縱酒不事事朝廷亦優容之保大末
周師入淮南元請對言兵事元宗大悦命從齊王景逹
救夀州元善撫士䘚與之同甘苦每臨戰誓衆詞指慷
慨流涕被面聞者皆有效死赴敵之意破舒和二州以
功加淮南西北面行營應援都監與邊鎬許文縝柵紫
金山軍聲頗振益栅且及夀州元恃功時或違景逹節
制監軍使陳覺與元素有隙且嫉其能屡表元本學縦
横不可信不宜付以兵柄元宗乃命楊守忠代之守忠
至元帥府景逹檄元計事元憤怒欲自殺其客宋垍曰
大夫何往不可乃爲妻子死耶遂舉寨萬餘人降周由
是諸軍皆潰邊鎬許文縝揚守忠皆被擒夀州亦不守
遂畫江請&KR0576;矣元在江南娶查氏文徽女至是伏誅文
徽累表乞貸死不從以珠裯覆屍扵市哭之隕絶觀者
皆爲垂泣元歸周復姓舒世宗愛其驍果以爲蔡州團
練使其毋猶在沈丘遂迎飬焉太祖受禅遷沂州防
禦使太平興國初卒
論曰亡國之君必先壊其紀綱而後其國從焉方是時
疆埸之臣非皆不才也敗于敵未必誅一有成功讒先
殺之故強者玩寇弱者降敵自古非一世也南唐如陳
覺馮延鲁查文徽邊鎬軰喪敗塗地未嘗少正典刑朱
元取两州于周兵將遯之時固未為雋功而陳覺巳不
能容此元之所以降也元降諸將束手無策相與為俘
纍以去而唐遂失淮南臣事于周雖未即亡而亡形成
矣欲知南唐之亡者當扵是觀之
南唐書列傳卷苐九
