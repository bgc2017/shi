南唐書列傳卷苐二
周宗字君太廣陵人少遇亂孤窮事烈祖為給使閑于
擯相辭令方時艱難每使四方輒稱職端敏可仗恩頋
日洽烈祖鎮金陵為都押衙時用宋齊丘議迎吴譲皇
都金陵繕府治為宫馬步都虞候蔡弘業為宫城營奉
使徙都統府于古臺城使都教練使孔昌祚營之都統
府成凡二千四百間環一千五百步烈祖已徙居且迎
譲皇矣宗請間曰若主上西遷則公當東駕勞費方始
怨嗟將日聞矣烈祖納之託以歲不利而止自是宗孟
預議論齊丘始忌之一日烈祖臨鏡理白鬚太息曰功
業成而吾老矣柰何宗適侍側悟微指乃請如廣陵諷
譲皇以禅代事亦請諭齊丘齊丘心忌大議自宗彂及
其將還留與飲酒而遣騎以手䟽切諫烈祖得之大悔
懼後數日齊丘馳至金陵為險語動烈祖請斬宗以謝
國人烈祖將從之徐玠固爭事乃已但黜宗為池州副
使玠乃與李建勲等言天人之望巳集密定大計復召
宗還舊職烈祖受禅宗躐進至内樞使同平章事遷侍
中時以樞密為内樞者猶避吴武王諱也烈祖常召宗
及宋齊丘馬仁𥙿宴于崇英院歡宴道舊為樂它將相
莫得預然待宗尤親厚不甚以職務嬰之宗亦能澹然畏
遠權勢居家節儉俸賜皆積不用故齊丘黨雖日讒之
不能害久之乃罷為江州節度使有俞文貞者早遊烈
祖幕府宗及馬仁𥙿皆趋走執事左右及宗出鎮文貞
仕宦蹭蹬猶為其州廵官方旅見輒越次問曰馬押衙亡
恙宗曰馬相公已鎮廬州文貞頋同列匿笑而退他日
預公設宗勸以酒文貞俛首曰下官小戶令公所&KR0836;知
也聞者大駭而宗怡然不動其寬厚如此徙宣州節度
使入覲賜宴元宗親為摺襆頭脚以表殊禮復出留守
東都請老以司徒致仕歸金陵馮延鲁代為留守會周
師䧟廣陵延鲁自髠而逃見執于周人束縛桎梏僅得
免死時人益以宗享福終始為異俄而宗病䘚年七十
餘宋齊丘時以太傅奉朝請撫其棺哭曰君大黠來亦
得時去亦得時元宗聞之不平二女皆為後主后
徐鍇字椘金會稽人父延休字德文風度淹雅故唐乾
符中進士昭宗狩石門無學士草詔延休來調官適在
㫄近逆旅左右言其工文詞即召見命視草昭宗善之
及還長安不淂用梁蔣元暉辟為其佐延休棄去依鍾
傳扵洪州吴取江西得延休仕至光祿卿江都少尹䘚
二子鉉鍇遂家廣陵鍇四歲而孤母方教鉉就學未暇
及鍇鍇自能知書稍長文詞與鉉齊名昇元中議者以
文人浮薄多用經義法律取士鍇恥之杜門不求仕進
鉉與常夢錫同直門下省出鍇文示之夢錫賞&KR0738;不已
薦于烈祖未及用而烈祖殂元宗嗣位起家秘書郎齊
王景遂奏授記室時殷崇義為學士草軍書用事謬誤
鍇竊議之崇義方得君誣奏鍇泄禁省語貶烏江尉歲
餘召還授右拾遺集賢殿直學士論馮延魯有罪無才人
望至淺不當為廵撫使重忤權要以秘書郎分司東都
然元宗&KR0738;其才復召為虞部員外郎後主立遷屯田郎
中知制誥集賢殿學士改官名拜右内史舍人賜金紫
宿直光政殿兼兵吏部選事與兄鉉俱在近侍號二徐
初鍇久次當遷中書舍人游簡言當國每抑之諧乃詣
簡言簡言從容曰以君才地何止一中書舍人然伯仲
並居清要亦物忌太甚不若少遲之鍇頗怏怏簡言徐
出妓佐酒所歌詞皆鍇所為鍇大喜乃起謝曰丞相所
言乃鍇意也歸以告鉉鉉歎息曰汝癡絶乃為數闋歌
換中書舍人乎鍇凡四知貢舉號得人後主裒所製文
命為之序士以為榮鍇酷嗜讀書隆寒烈暑未嘗少輟
後主嘗得周載齊職儀江東初無此書人無知者以訪
鍇一一條對無所遺忘其博記如此既久處集賢朱黃
不去手非暮不出少精小學故所讐書尤審諦每指其
家語人曰吾惟寓宿于此耳江南藏書之盛為天下冠
鍇力居多後主嘗歎曰群臣勤其官皆如徐鍇在集賢
吾何憂哉李穆來使見鉉及鍇歎曰二陸之流也嘗夜
直召對論天下事因及用人才行孰先後主曰多難當先
才鍇曰有人才如韓彭而無行陛下敢以十萬兵付之
乎後主稱善時國勢日削鍇憂憤鬱鬱得疾謂家人曰
吾今乃免為俘虜矣開寳七年七月䘚年五十五贈禮
部侍郎謚曰文著說文通釋方輿記古今國典賦苑歲
時廣記及他文章凡數百卷鍇卒逾年江南見討比國
破其遺文多散逸者
查文徽歙州休寧人幼好學能自刻苦手寫經史數百
卷稍長任氣好俠聞人困乏雖不識必濟之家本冨坐
是窮空不悔也或遺以金帛一夕盗入其家盡取去文
徽不言雖鄰里莫知者久之盗敗于㫄邑移文訊驗人
始知之咸推其量烈祖輔政初入謁烈祖召與語偉其
論宋齊丘亦稱薦之徐知諤鎮浙西以文徽為其判官
或獻玉杯知諤喜酬以錢百萬趣開宴出杯行酒至文
徽偶墮地碎一坐皆驚而文徽自若烈祖受禅入為監
察御史元宗立進諫議大夫中書舍人樞密副使閩主
延羲與其兄延政相攻延政以建州建國稱殷而延羲
為其下所殺推立大捋朱文進元宗欲討文進文徽以
為延政首亂當先致討有翰林待詔臧循者與文徽同
里巷少嘗為賈入閩習知其山川險易為陳進兵之策
文徽本好言兵遂請行元宗乃以為江西安撫使令至
境上審觀可否文徽銳于成功至上饒復命盛言必克
詔彂洪州屯兵以邊鎬為將從文徽攻建州建人厭王
氏之亂伐木開道迎我師行次益竹遇建州兵至又聞
泉漳汀州皆歸延政恐懼退保建陽時臧循亦為别將
屯邵武延政襲破之獲循斬于建州軍聲大挫元宗遣
何敬洙等來援敬洙鎬與建州兵相持文徽得建之降
將孟堅使潛師出其後擊之建州兵大敗潰去遂傅其
城雖下建州諸軍無紀律殺掠不禁民始失望有叛志
矣元宗知而置不問策功遷撫州觀察使又拜建州留
後由是文徽益自用時李弘義挾吴越兵據福州偽遣
諜來告福州亂文徽喜率劍州刺史陳誨赴之誨將舟
師至福州城下擊敗其兵執吴越將馬先進等三人文
徽以步騎繼至弘義陽遣䘚數百人出迎而設伏西門
以待文徽傳令徑入其城陷伏中大敗墜馬被執送錢
唐將士死者萬人元宗遣使歸馬先進于吴越而求文
徽吴越王遣還將發為置酒遇毒歸至金陵毒始作元
宗使醫視之醫以珠置口中有頃珠色變黑醫曰疾不
可為然猶十年乃死文徽遂病瘖以工部尚書致仕朱
元降周坐親黨安置宣州䘚年七十距遇毒之歲正十
年云謚曰宣子元方元規元素元範元賞元方事後主
為水部員外郎吉王從謙掌書記從謙朝京師太祖
命知制誥盧多遜燕從謙于館多遜奕棋次顧元方曰
江南竟何如元方歛袵曰江南事大朝十餘年極君臣
之禮不知其他多遜推枰媿謝曰勿謂江南無人使還
通判建州盧綘據歙州傳檄至建元方立斬其使及絳
平太祖聞元方所為大悦擢殿中侍御史知泉州䘚
官元方子道龍圖閣待制始徙家海陵純厚長者以文
行稱于時道從兄陶及事後主國亡入朝仕至秘書少
監知審刑院與道尤極友&KR0738;自金陵破士族流離多貧
困失職惟道兄弟盡力收恤聚食常數十百人得任子
恩皆以与族人以少長為先後無親疎之間異姓亦分
俸給之時其婚&KR0666;由是常苦貧而查氏至今為海陵望
族許國籥皆其後也
邊鎬金陵人少事烈祖為通事舍人以通敏稱保大初
循州人張遇賢本羅縣小吏有神降于縣之刻衫鎮語
人曰張遇賢非常人當事我遇賢往事之會州境群盜
𧺫各擁衆數百無所統相與禱于神神又大言曰張遇
賢汝主也遇賢遂稱王改元置百官度嶺襲虔州節度
使賈浩閉門登陴不敢出遇賢據白雲洞衆十餘萬元
宗遣洪州營屯都虞候嚴思率所部討之鎬為監軍虔
有書生白昌𥙿沉密有謀鎬引與定計刊木開道&KR0670;白
雲洞會遇賢所事神棄去不復降語賊衆遂潰其禆將
李台執之以降策功遷洪州營屯諸軍都虞候二年查
文徽以樞密副使出師伐建州詔鎬為行營招討洪撫
饒信歙等州諸指揮都虞候從文徽行然衆纔數千戰
敗退舍元宗聞之遣何敬洙祖全恩姚鳳來援敬洙與
鎬進兵奪其險要自崇安進次赤嶺與建兵方相持爲
背水陣文徽使騎繚出建兵之後與敬洙鎬夾擊大破
之遂取建州降王延政鎬又南取鐔州事平諸將皆爭
功鎬獨無一言七年椘馬氏兄弟相攻希萼雖勝而尤
無道元宗知楚難方殷以鎬爲信州刺史領屯營兵兼
湖南安撫使駐袁州萍鄊有警許便宜從事楚人果復
廢立鎬自萍鄊帥師入潭州遷馬氏之族及文武將吏
于金陵遂拜潭州節度使南漢將潘崇徹攻郴州鎬出
兵爭之敗績遂失郴州鎬懼南漢寇邊未已請除道全
二州刺史詔以廖偃爲道州刺史張巒權知全州然湖
湘之憂實不在南漢也自馬氏廢立以來帑庾空竭土
地既歸我馮延巳為相矜平楚之功不欲取費于國專
掊歛楚人以給經費人心巳離鎬柔而無斷日飯沙門
希福紀綱頽弛不之問初咸師朗來歸以其所部為奉
節軍從鎬入楚廩給薄于椘之降䘚偶語怨望而糧料
使王紹顔每給奉節糧輒刻削之軍校孫朗欲殺紹顔
紹顔匿囷下得免官屬請斬紹顔以謝將士鎬不聽朗
乃謀殺鎬及紹顔據湖南歸中原夜率所部取草燒府
門火輒不彂良久傳漏者覺之以告鎬出衙兵以鬪勝
貧未决鎬命吹角亂兵少以為將旦亟斬關奔朗州盡
以潭州虛實告劉言言久懷叛志得朗言大喜遣其將
王進逹周行逢來攻鎬初亦俻言已而聞人謂忠順傾意
信之及言兵已拔益陽遂夜棄城出奔列城皆潰盡喪
楚地坐削官流饒州而它將棄城者皆斬初湘中謠言
馬去不用鞭至是而驗十四年周師大入齊王景逹為
元帥出兵援夀州起鎬為大將戰敗被執世宗命為右
千牛衞上將軍及元宗割淮南地請&KR0576;世宗乃歸鎬䘚
扵金陵
南唐書列傳卷苐二
南唐書本紀苐二
元宗眀道崇德文宣孝皇帝名璟字伯玉烈祖長子毋
曰宋皇后初名景通風度高秀幼工属文起家駕部郎
中累進諸衞大將軍烈祖為齊王立為王太子固讓昇
元初烈祖受禅封吴王徙齊王四年八月立為皇太子
復固譲曰前卋以嫡庶不眀故早建元良示之分定如
臣兄弟友&KR0738;尚何待此烈祖為其下詔稱其守廉退之風
帥忠貞之節有子如此予𣸪何憂赦殊死以下臣民奉
牋齊王如太子禮七年二月烈祖病疽秘之人皆莫知
庚午疾亟太醫吴廷紹密遣人告帝帝馳入宫侍疾扵
東閤是夕烈祖崩祕不發喪而下詔命帝監國大赦頒
賚有差丙子始宣遺詔
保大元年春三月己卯朔烈祖殂已旬日帝猶未嗣位
方泣譲諸弟奉化節度使周宗手取衮冕衣帝曰大行
付陛下神器之重豈得固守小節是日即皇帝位大赦
改元不待逾年遽改元識者非之百官進位二等將士
皆有賜蠲民逋負租稅賜鰥寡孫獨粟帛尊皇后為皇
太后立妃鍾氏為皇后以鎮南軍節度使宋齊丘為太
保兼中書令奉化軍節度使周宗為侍中徙封夀王景
遂為燕王宣城王景逹為鄂王閩使來弔祭升濠州為
定遠軍秋七月徙燕王景遂為齊王鄂王景逹為燕王
仍以景遂為諸道兵馬元帥居東宫景逹為副元帥詔
中外以兄弟傅國之意八月乙卯立弟景逷為保寧王
冬十月庚戌有星孛于東方嶺南妖賊張遇賢犯虔州
詔遣洪州營屯都虞候嚴恩帥師討之以通事舍人邊
鎬監其軍其後擒遇賢及其黨黃伯雄曺景全斬扵金
陵市十二月以太保中書令宋齊丘為鎮海軍節度使
保大二年春正月侍中周宗罷為鎮南軍節度使左僕
射兼門下侍郎平章事張居詠罷為鎮海軍節度使辛
巳詔齊王景遂總庶政惟樞密副使魏岑查文徽得奏
事餘非召對不得見初烈祖尤&KR0738;景遂帝奉先志欲傳
以位故有是詔宋齊丘蕭儼皆上書切諫未見聽侍衞
都虞候賈崇叩閤請見曰臣事先帝三十年孜孜詢察
下情猶患壅隔陛下始即位所委何人而頓與臣下疎
絶如此因嗚咽流涕帝感悟命坐賜食遂收所下詔夏
五月閩將朱文進弑其居曦自稱閩王遣使來告帝囚
其使將討之議者謂閩亂由王延政當先討乃釋閩使
遣還秋九月庚午朔日有食之冬十二月樞密副使查
文徽請討王延政詔以文徽為江西安撫使往覘建州
文徽固請乃以邊鎬為行營招討共攻延政敗績于盖
竹
保大三年春二月以何敬洙爲福建道行營招討祖全
恩爲應援使姚鳳爲諸軍都監會查文徽進討秋七月
星見而風雨八月甲子朔日有食之克建州執王延政
歸于金陵拜羽林大將軍升建州爲永安軍冬十月皇
太后宋氏殂是歲升建州延平津爲劒州以建州之劒
浦汀州之沙縣隷焉
保大四年春正月以青陽公宋齊丘爲太傅兼中書令
昭武軍節度使李建勲爲右僕射兼門下侍郎及中書
侍郎馮延巳皆平章事夏五月以樞密使陳覺爲福建
宣諭使使諭李弘義入朝不克覺擅發汀建撫信州兵
趨福州帝遂命王崇文魏岑馮延魯會攻福州秋九月
准南蟲食稼除民田稅冬十月庚辰圍福州改漳州為
南州
保大五年春正月立齊王景遂為皇太弟徙燕王景逹
為齊王拜諸道兵馬元帥徙南昌王弘冀為燕王副元
帥晉密州刺史皇甫暉棣州刺史王達來歸契丹耶律
德光以滅晉來告捷且請會&KR0576;于境上帝不從遣工部
郎中張易聘之請命使者如長安修奉諸陵契丹亦不
從三月己亥吴越救福州兵自海道至我師與之戰敗
績諸營皆潰夏四月壬申詔即軍中斬陳覺馮延魯餘
將帥皆赦不問已而復詔械覺延魯還都既至貸死覺
流蘄州延鲁流舒州五月帝聞契丹棄中原遁歸詔曰
乃眷中原我之故地以李金全為北面行營招討使六
月聞漢入汴兵遂不出而金全猶不罷秋閏七月丁丑
夜有彗出東方近濁其尾迹近側掃少微及長垣至八
月壬辰乃沒八月太傅兼中書令宋齊丘罷為鎮南軍
節度使
保大六年夏六月庚寅朔日有食之九月漢護國軍節
度使李守貞間道表求援師以鎮海軍節度使李金全
為北面行營招討使救河中師次沂州冬十一月退保
海州
保大七年春正月淮北盗起以神衞都虞候皇甫暉將
軍張巒蕭處贇監軍散騎常侍張義方帥師萬人出海
泗招降納亳州蒙城鎮將咸師朗等以歸夏六月癸酉
朔日有食之冬十月我師渡淮攻正陽敗績十二月泉
州刺史留從效兄南州刺史從願殺刺史董思安據南
州自稱利史我不能問因升泉州為清源軍以從效為
節度使
保大八年春正月李金全始罷北面行營招討使二月
福州遣諜者詣建州留後查文徽告吴越戍䘚亂殺李
弘義棄城去文徽信其言襲福州大敗被執而别將建
州刺史陳誨以戰棹敗福州兵執其將馬先進俘于金
陵秋七月歸馬先進于吴越而求查文徽八月尚書郎
周濬等三人奔漢九月椘朗州節度使馬希萼表請師
詔加同平章事賜以鄂州今年租税命楚州團練使何
敬洙帥師援之冬十月吴越歸查文徽十一月甲子朔
日有食之十二月馬希萼攻䧟潭州弑其君馬希廣楚
將李彦温劉彦瑫各以千人來歸
保大九年春二月椘王希萼使掌書記劉光翰來貢方
物三月壬戌朔以右僕射孫晟客省使姚鳳為楚王策
禮使又以洪州營屯都虞候邊鎬為湖南安撫使便宜
進討淮南饑夏五月&KR0605;未有星大如五升器自西南流
墜西北光燭地聲如雷六月楚靜江軍指揮使王達執
朗州節度使馬光惠歸于金陵推辰州刺史劉言為朗
州留後來請命秋九月楚將徐威等廢其君希萼邊鎬
出萍鄊以討楚亂冬十月壬寅武安留後馬希崇請降
鎬入潭州癸丑武昌節度使劉仁瞻帥舟師取岳州湖
南遂平南漢來攻郴州䧟之周兖州節度使慕容彦超
來乞援師從之
保大十年春正月陞洪州高安縣為筠州以清江萬載
上高三縣隷焉援兖州之師敗績于沐陽周人執我指
揮使燕敬權二月周人歸敬權使來言曰吾賊臣背畔
爾國助之豈長計哉且使潁州郭瓊遺我夀州劉彦貞
書其詞曰大周潁州團練使郭瓊致書于淮南夀州節
度使麾下自古有國皆惡叛臣貴邦何為常事招誘吴
中多士無乃淺圖帝頗愧其言以翰林學士江文蔚知
禮部貢舉放進士王克貞等三人及苐旋𣸪停貢舉三
月以太弟太保馮延巳為左僕射前鎮海節度使徐景
運為中書侍郎及右㒒射孫忌並同平章事帝以南漢
乘楚亂據桂宜等州將取之以知全州張巒兼桂州招
討使夏四月丙戌朔日有食之命統軍侯訓帥五千人
會張巒攻桂州敗績于城下訓死之巒收餘衆保全州
周興順指揮使白進福以族來歸秋九月召朗州劉言
入朝冬十月劉言將王逵周行逢攻潭州壬辰拔益陽
寨戍將李建期死之丙申潭州節度使邊鎬棄城遁率
丑劉言將蒲公益攻岳州刺史宋德權監軍任鎬棄城
遁十一月劉言盡據故楚地詔流邊鎬于饒州斬宋德
權任鎬于太社斬禆將申洪泰尹建于都門外平章事
馮延巳孫忌皆罷延巳左僕射忌右僕射十二月雩都
令趙暹奔周洪州大都督楚王馬希萼來朝留不遣是
歲大旱
保大十一年春三月以左僕射馮延巳同平章事金陵
火逾月㷊官寺民廬數千間復設貢舉夏六月不雨井
泉竭涸淮流可&KR0881;旱蝗民饑流入周境冬十月築楚州
白水塘以溉屯田遂詔州縣陂塘堙廢者皆修復之于
是力役暴興楚州常州為甚帝使親吏車延規董其役
發洪饒吉筠州民牛以往吏緣為姦奪民田為屯田江
淮騷然百姓以數丈竹去節㷊香扵中仰天訴冤者不
可勝數知制誥徐鉉因奏事白之帝曰吾國兵數十萬
安肯不食捍邊事有大利則舉國排之柰何鉉又力陳
其弊帝乃遣鉉行視利害鉉至楚州悉取所奪田還民
詰責車延規欲㮄之百姓感悅而帝左右交譛以為擅
作威福帝大怒趣歸將沉之江中既至怒少解流舒州
而白水塘等役亦賴以止
保大十二年春正月有大星霣于西北聲如雷二月命
吏部侍郎朱鞏知禮部貢舉自十一年六月至于今年
三月大饑疫命州縣鬻粥食餓者秋七月契丹使其舅
來聘夜宴清風驛盗斬契丹使亡去捕之不得或以爲
周人也自是契丹遂不至
保大十三年春二月以中書侍郎知尚書省嚴續為門
下侍郎平章事夏六月周攻秦鳳蜀使間使來告難周
下詔罪状我遣將李穀王彦超韓令坤等侵我淮南攻
自夀州帝乃以神武統軍劉彦貞為北面行營都部署
帥師三萬赴夀州奉化節度使同平章事皇甫暉為北
面行營應援使常州團練使姚鳳為應援都監帥師三
萬屯定遠縣召鎮南節度使宋齊丘入朝謀難冬十二
月以安定郡公從嘉爲沿江廵撫使是歲天裂東北其
長二十丈
保大十四年春正月壬寅周帝親征劉彦貞與周師戰
于正陽敗績彦貞戰死二月周師兼道襲清流關皇甫
暉敗保滁州周師破城俘暉及姚鳳以歸壬戌有星孛
于参芒東南指帝遣泗州牙將王承朗奉書至徐州求
成于周稱唐皇帝奉書于大周皇帝願以兄事歲獻方
物太弟景遂亦移書周將帥皆不報己卯遣翰林學士
鍾謨文理院學士李德眀使周奉表至下蔡行在貢金
器千两銀器五千两錦綺紋帛二千匹及御衣犀帶茶
藥又奉牛五百頭酒二千石犒軍請罷兵乙酉周師䧟
東都執副留守馮延魯丁亥左神衞使徐象等十八人
自夀州奔周天長制置使耿謙以城降于周遣園苑使
尹廷範護遷譲皇之族于潤州廷範殺其男子六十人
誅廷範以謝國人周師䧟泰州刺史方訥棄城遁帝遣
間使求援于契丹至淮北爲周人所執吴越侵常州宣
州靜海制置使姚彦洪奔吴越三月遣司空孫晟及禮
部尚書王崇質使周削去帝號奉表請為外臣猶不許
光州兵馬都監張延翰以城降于周刺史張紹遯還丁
酉周師䧟舒州刺史周弘祚赴水死蘄州將李福殺知
州王承雋降于周戊戌天成軍使蔡暉自夀州奔周周
師䧟和州詔斬李德眀于都市坐奉使請割地也吴越
陷常州之郛執團練使趙仁澤燕王弘冀遣龍武都虞
候柴克宏救常州壬子大敗吴越兵于常州斬獲萬計
俘其將數十至潤州弘冀悉斬之壬戌夀州軍校陳延
貞等十三人奔周是月命諸道兵馬元帥齊王景逹拒
周夏四月𣸪泰州五月周帝北還秋七月復東都舒蘄
光和滁州惟夀州之圍愈急冬十月周人害我行人周
晟從者二百人皆以死獨貸鍾謨以為耀州司馬是歲
詔者淮南屯田之害民者
保大十五年春二月乙亥周帝親征齊王景逹自濠州
遣邊鎬許文稹朱元帥兵數萬援夀州景逹用監軍使
陳覺言謀奪朱元兵以楊守忠代之元遂舉寨降周禆
將時厚卿獨不從見殺壬辰周師盡破我諸寨執邊鎬
許文稹楊守忠餘衆悉潰景逹亦遁歸金陵是役也所
喪四萬人三月誅朱元妻子丁未夀州劉仁瞻病革副
使孫羽等代仁贍署表降于周辛亥晝晦雨沙如霧夏
四月周帝北還冬十一月周帝𣸪親征十二月濠州刺
史郭廷謂泗州刺史范再遇皆舉城降帝知東都必不
守遣使㷊其官私廬舍徙其民于江南周師入揚州丁
丑周師攻䧟泰州都城大火一日數發
交泰元年春正月改元中興丙戌周師陷海州壬辰周
師陷靜海軍丁未陷楚州防禦使張彦卿兵馬都監鄭
昭業死之周師屠城㷊廬舍殆盡周師次雄州刺史易
文贇舉城降州天長縣也三月大赦改元交泰以皇太
弟景遂為天策上將軍晉王立燕王弘冀為皇太子参
治朝政丁亥周帝次揚州辛卯遂至迎鑾鎮壬辰耀兵
江口帝懼周師南渡遣樞密使陳覺奉表貢方物請傳
位太子弘冀以國為附庸周帝始采唐報回紇可汗故
事答帝璽書稱皇帝致書敬問江南國主帝遣閤門承
旨劉承遇上表稱唐國主盡獻江北郡縣之未陷者鄂
州漢陽汊川二縣在江北亦獻焉歲輪土貢數十萬而
乞海陵鹽監南属不許後歲給贍軍鹽三十萬石庚子
周帝賜書許帝奉正朔罷兵而不許傳位太子甲辰遣
平章事馮延巳等使周犒軍及買宴夏五月下令去帝
號稱國主去交泰年號稱顯德五年置進奏邸于汴都
凡帝者儀制皆從貶損改名景以避周信祖諱告于太
廟告廟之日金陵大霧通夕不解左僕射平章事馮延
已罷為太子太傅門下侍郎平章事嚴續罷為太子少
傅己酉周帝遣太府卿馮延魯衞尉少卿鍾謨賜國主
御衣金玉帶錦帛羊馬及犒軍帛十万凡士䘚俘于周
者皆遣還凡五千七百五十人冬十月甲午周帝歸我
臣馮延鲁許文稹邊鎬周廷&KR0799;國主皆不𣸪用十二月
己亥暴宋齊丘陳覺李徵古罪放齊丘歸九華山覺安
置饒州徵古削官爵覺徵古尋皆賜自盡齊丘眀年正
月亦幽死
顯德六年秋七月鑄大錢文曰永通泉貨一當十與舊
錢並行又鑄唐國通寳錢二當開通錢之一九月丙午
太子弘冀䘚冬十一月建洪州為南都南昌府
建隆元年春正月遣使莅誅鍾謨于饒州誅張巒于宣
州
大宋太祖皇帝受周禅放江南降將三十四人來歸二
月始鑄鐵錢三月遣使朝賀于京師秋七月遣禮部郎
中龔慎儀朝于京師貢乘輿服御自是歲貢尤數歲費
以萬計冬十月宋揚州節度使季重進叛來求援不許
十一月丁未太祖平李重進國主遣右僕射嚴續犒
軍蔣國公從鎰戶部侍郎馮延魯朝貢
建隆二年春二月國主遷于南都立吴王從嘉為王子
留金陵監國國主舟行旌麾仗衞六軍百司凡千餘里
不絶所過勞問高年疾苦大宴于當塗至宋家洑暴風
飄國主舟幾至北岸翌日從官皆乘輕舟奔問三月國
主至南都太祖以國主遷都遣通事舍人王守貞來
勞問南都廹隘群下皆思歸國主亦悔遷北望金陵鬱
鬱不樂澄心堂承旨秦承𥙿常引屏風障之復議柬遷
未及行國主寝疾不𣸪進膳惟啜蔗漿嗅藕華六月己
未疾革親書遺令留葬西山累土數尺為墳且曰違吾
言非忠臣孝子夕有大星霣于南都庚申殂于長春殿
年四十六後主不忍從遺令迎喪還秋八月至金陵丁
未殯于宫中萬夀殿告哀于京師且請追𣸪帝號太
祖許之
三年正月戊寅葬順陵元宗多才藝好讀書便騎善射
在位幾二十年慈仁恭儉禮賢睦族&KR0738;民字孤𥙿然有
人君之度少喜棲隱築館于廬山瀑布前盖將終焉迫
扵紹襲而止然自以唐室苗裔訹扵斥大境土之說及
福州湖南再喪師知攻取之難始議弭兵務農或曰願
陛下十數年勿𣸪用兵元宗曰兵可終身不用何十數
年之有會周師大舉寄任多非其人折北不支至于蹙
國降號憂悔而殂悲夫
論曰元宗舉閩楚之師境内虛耗及契丹滅晉中原有
隙可乘而南唐兵力國用既已弗支&KR0836;視而不能出世
以為恨予謂不然唐有江淮比同時割據諸國地大力
強人材衆多且據長江之險隱然大邦也若用得其人
乘閩楚昏亂一舉而平之然後東取吴越南下五嶺成
南北之勢中原雖欲睥睨豈易動哉不幸諸將失律貪
功輕舉大事弗成國勢遂弱非始謀之失所以行之者
非也且陳覺馮延鲁輩用師閩椘猶喪敗若此若北鄊
而爭天下與秦晉趙魏之師戰于中原角一旦勝負其
禍可勝言哉予故具論其實如此後之覽者得以考觀
焉
南唐書本紀卷苐二
