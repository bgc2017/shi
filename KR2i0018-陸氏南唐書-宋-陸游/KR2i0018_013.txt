南唐書列傳卷苐十三
烈祖元敬皇后宋氏小名福金父韞江夏人后幼流離
亂兵中昇州刺史王戎得后烈祖娶戎女后為媵得幸
生元宗王氏早䘚義祖命烈祖以為繼室封廣平郡君
晉國君治内有法不妄言笑義祖殂于金陵烈祖在東
都將奔喪后密以大計諫止焉烈祖為齊王封王妃及
受禅立為后從容裨贊多所弘益烈祖嘗曰吾思有未
逹后已悟矣昇元末烈祖服金石藥多㬥怒賴后以免
譴者甚衆及殂中書侍郎孫忌懼魏岑馮延巳延鲁以
東宫舊僚用事欲稱遺詔奉后臨朝聽政后不許曰此
武后故事吾豈為之元宗即位尊后為皇太后保大三
年十月䘚祔葬永陵
烈祖後宫种氏名時光性警惠年十六入宫列樂部中
俄得幸生景逷烈祖以受禅後所得子甚愛之种氏寵
日盛烈祖性嚴整嘗大怒聲如乳虎殿門環為震動左右
皆喪魂魄种氏左手持食右手進匕從容如平時烈祖
怒亦頓解它日烈祖幸齊王宫遇王親理樂器大怒數
日未解种氏負寵輙乘間言景逷才過齊王烈祖正色
曰子有過父教之常禮也若何敢爾叱下殿去簪珥幽
于别宫數月命度為尼景逿愛亦弛終烈祖世獨不加
封爵元宗即位始封景逷保寧王許种氏就飬于景逷
宫中封王太妃宋后挾舊怨屡欲加害元宗力解之乃
止
元宗光穆皇后鍾氏父太章事吴為義祖裨將義祖謀
誅張灝令嚴可求喻太章伏死士二十軰斬灝扵府太
章許諾義祖疑其怯夜半往止之曰僕毋老懼事不成
欲徐圖之如何太章勃然曰言已出口豈有可巳之理
眀日遂誅灝後頗恃功頡頑烈祖疑其難制義祖曰昔
者吾赤族之旤間不容髮使無太章豈有今日冨貴耶
柰何以薄物細故疑之乃命以太章次女配元宗即后
也昇元中封齊王妃元宗即位立為皇后後主即位為
太后以父名改稱聖尊后后寢疾後主朝夕侍側衣不
解帶藥必親嘗乃進乾德三年十月䘚是日雨沙于金
陵後主毁瘠骨立杖而後能𧺫哀動左右葬順陵
後主昭惠國后周氏小名娥皇司徒宗之女十九歲來
歸通書史善歌舞尤工琵琶嘗為夀元宗前元宗歎其
工以燒槽琵琶賜之至于采戲奕棋靡不妙絶後主嗣
位立為后寵嬖專房創為高髻纖裳及首翹鬢朵之粧
人皆效之嘗雪夜酣燕舉杯請後主起舞後主曰汝能
創為新聲則可矣后即命牋綴譜喉無滯音筆無停思
俄頃譜成所謂邀醉舞破也又有恨來遲破亦后所製
故唐盛時霓裳羽衣最為大曲亂離之後絶不復傳后
得殘譜以琵琶奏之扵是開元天寳之遺音復傳于世
内史舍人徐鉉聞之扵國工曺生鉉亦知音問曰法曲
終則㣪此聲乃反急何也曺生曰舊譜實緩宮中有人
易之非吉徵也後主以后好音律因亦躭嗜廢政事監
察御史張憲切諫賜帛三十匹以旌敢言然不為輟也
未幾后臥疾已革猶不亂親取元宗所賜燒槽琵琶及
平時約臂玉環為後主别乃沐浴粧澤自内含玉䘚于
瑶光殿年二十九葬懿陵後主哀自裂誄刻之石與后
所愛金屑檀槽琵琶同葬又作書燔之與訣自稱鰥夫
煜其辭數千言皆極酸椘或謂后寝疾小周后巳入宫
中后偶褰㡢見之驚曰汝何日來小周后尚幼未知嫌
疑對曰既數日矣后恚怒至死面不外向故後主過哀
以揜其迹云
後主國后周氏昭惠后妹也昭惠䘚未幾後主居聖尊
后喪故中宫久虛開寳元年始議立后為繼室命太常
博士陳致雍攷古今㳂革草具婚禮又命學士徐鉉史
官潘佑参定文安郡公徐遊評其異同遊多是佑議遂
施用之逾月遊病疽鉉懟其不主巳議戲語人曰周孔
亦能為厲乎后少以戚里間入宫掖聖尊后甚&KR0738;之故
立焉被寵過于昭惠時後主于群花間作亭雕鏤華麗
而極迫小僅容二人每與后酣飲其中國亡從後主北
遷封鄭國夫人太平興國三年後主殂后悲哀不自勝
亦䘚
後主保儀黃氏江夏人父守忠事湖南馬氏為偏裨邊
鎬入長沙得黃氏納後宫後主見其美選為保儀以工
書扎使專掌宮中書籍二周后相繼專房燕故保儀雖
見賞識終不得數御幸也元宗後主俱喜書法元宗學
羊欣後主學柳公權皆得十九購藏鍾王己來墨帖至
多保儀實掌之城將䧟後主謂之曰此皆先帝所寳城
若不守汝即焚之無爲他人得及城䧟悉㷊無遺者保
儀亦從北遷䘚于大梁又有宫人流珠者性通慧工琵
琶後主演念家山破及昭惠所作邀醉舞恨來遲二破
久而忘之後主追念昭惠問左右無知者流珠獨能追
憶無所忘失後主大喜後不知所終
烈祖五子宋皇后生元宗楚王景遷晉王景遂齊王景
逹种氏生江王景逷
景遷字子通幼警敏讀書一覽輒不忘烈祖輔吳景遷
尚吴公主爲駙馬都尉歷衙内馬步軍都指揮使海州
團練使左右軍都軍使遂以左僕射参政事留東都輔
政時甫成童尋加同平章事知左右軍使寝疾罷歸金
陵為諸道副都統以景遂代輔政景遷病逾年竟䘚年
十九謚曰定無子初術士皆謂景遷貴不可言故烈祖
在諸子中尤愛之及是始悟術士之妄
景遂仕吴為門下侍郎烈祖受禅封夀王純厚夷淡有
士君子之操讓皇之喪景遂受命往護喪事望柩哀慟
觀者聳歎烈祖殂元宗以位譲景遂大臣固持之而止
眀年又命景遂總庶政已降詔僉謂不可乃收所下詔
久之又以為太弟凡太子官属皆改為太弟官属景遂
固辤雖不得命終恐懼不敢安処乃取老子功成名遂
身退之意自為字曰退身以見志平居好客喜属文燕
集無虛日贊善大夫張易峭直喜盡言景遂嘗賦詩頗
纖麗易面規之景遂敬納又嘗怒碎玉杯于坐景遂亟
摧謝無迕色及易出使契丹景遂上言力陳以為易國士
也宜夙夜納誨今使抗不測之淵報聘遠夷非國之利
元宗報之曰易固竒士海神當畏之竟遣行景遂在東
宫十三年屡乞歸藩交泰元年三月始改授天策上將
軍江南西道兵馬元帥洪州大都督太尉尚書令晉王
以樞密副使李徵古為鎮南節度副使佐之徵古習驕
嫚至鎮專恣尤甚景遂積久不能堪欲斬之而自拘有
司左右諫止初景遂之出鎮也弘冀為太子弘冀嘗被
譴于元宗有𣸪立景遂之意景遂在鎮亦頗忽忽多忿
躁嘗以忤意殺都押衙袁從範之子弘冀刺知之乃使
親吏持酖遺從範使毒景遂景遂擊鞠而渴索漿從範
毒漿以進之㬥䘚年三十九未歛體巳潰元宗素友愛
聞訃悲悼左右欲少慰釋之因妄曰太弟初得疾忽語
人曰上帝命我代許旌陽元宗始少解故被酖之事竟
不之知廢朝七日贈太弟謚文成
景逹生于吴順義四年是歲大旱烈祖方輔政極于焦
勞七月既望雩而淂雨景逹以是日生烈祖喜故小名
雨師稍長神觀爽邁異于他兒烈祖深器之受禅封信
王烈祖欲以為嗣難于越次故不果烈祖殂景遷已前
死元宗稱疾固譲景遂欲以次及景逹承先帝遺意既
迫扵群下之議不得行乃立景遂為太弟景逹自燕王
徙封齊王為諸道兵馬元帥中書令景逹孝友純至嘗
從遊後苑泛舟池中元宗舟覆景逹在他舟初不善泅
遽躍入水中負元宗出人以為精誠所感性剛正嫉惡
朝廷嚴惮之帝每召宗室近臣曲宴馮延巳延鲁魏岑
陳覺軰憑寵笑呼㫄若無人景逹屡訶詰之復極諫元
宗它日宴于東宫延巳愧二弟之命不出于已欲以虛
辭為德陽醉撫景逹背曰爾勿忘我景逹不勝其忽拂
衣入奏請斬延巳元宗諭解久之乃巳張易語景逹曰
殿下力未能去羣小而數面折之使之懼而自謀豈易測
哉景逹悟自是畏禍遇曲宴輙以疾辤保大末淮南交
兵景逹以元帥督師陳覺為監軍使軍政皆决扵覺景
逹署牘尾而巳朱元叛夀州䧟皆覺為之景逹亦不能
詰初出師五萬而俘死亡叛者四萬景逹及覺引殘兵
歸金陵上還印綬元宗恐其無功自愧乃拜天策上將
軍浙西節度使景逹不敢當要鎮力辤改撫州大都督
臨川牧在鎮十餘年後主嗣位加太師尚書令甚尊禮
之䘚于鎮年四十八在烈祖諸子中最為夀矣贈太弟
謚昭孝遺命留葬江州廬山初景逹好神仙道家之說
記室徐鉉獻述仙賦以諷行于世
景逷字宣遠烈祖初受禅以十二月二日為仁夀節景
逷以是日生故小名仁夀烈祖甚愛之毋种氏得譴宋
皇后鞠飬景逷如已出元宗嗣位封保寧王徙封信王
出為虔州節度使簡易節儉虔人安其政贑令䘚尉邵
繼良攝令以令成喪日張樂宴飲景逷立奏黜之每有
小過掌書記孫峴苦言規正之景逷大重之峴䘚言及
必流涕厚䘏其孤後主立進封江王加兼中書令元宗
後主皆酷好浮屠羣臣化之政事日弛景逷獨尊六經
名教排斥浮屠不少撓在鎮十一年䘚年三十一贈中
書令謚昭順
元宗十子弘冀弘茂後主從善從鎰從謙從慶從信凡
八人可見而從慶從信失其官封又二人并逸其名鍾
皇后生弘冀後主從善從謙自弘茂以下皆不知其毋
弘冀元宗長子故唐之末民間相傳䜟曰東海鯉魚飛
上天而烈祖果育扵徐氏因信符䜟又有䜟曰有一眞
人在冀川開口持弓向左邊元宗欲其子應之乃名之
曰弘冀初封東平公徒王南昌元宗嗣位以弟景遂為
兵馬元帥景逹為副元帥誓于烈祖椊宫前約兄弟相
傳而出弘冀留守東都及景遂為太弟又徙鎮潤州封
燕王弘冀為人沉厚寡言周師䧟廣陵吴越亦攻我常
州元宗念弘冀尚少不習軍旅事遣使召還都部將趙
鐸曰王雖冨于春秋然元帥之重衆心所恃忽棄其師
而歸則部下必亂歸欲何之弘冀善其言聞扵元宗即
日大為戰守之備部分諸將皆愜服士心元宗使龍武
都虞候柴克宏右衞將軍陸孟俊救常州至潤州樞密
副使李徵古白以神衞統軍朱匡業代克宏歸弘冀察
克宏有才略謂曰君苐前戰吾當拒守表言克宏决可
破賊常州危在旦暮臨敵易將兵家所忌臣請以身保
其功克宏亦感激思奮馳至常州果大破吴越兵斬首
萬級獲其將佐數十人俘于潤州弘冀以時方艱危悉
驅出轅門斬之人壮其决然元宗以其專誅殺不悦者
久之及太弟景遂力請歸藩而景逹爲元帥奔潰南歸
獨弘冀有功遂玄爲太子参决政事元宗仁厚羣下多
傱弛至以弘冀以剛斷濟之紀綱頗振起而元宗復怒
其不遵法度一日怒甚以打毬杖笞之曰吾行召景遂
矣弘冀大懼故景遂遇酖語在其傳元宗既請&KR0576;于周
以在位久耻于降屈屡遣使請于世宗欲傳位弘冀使
為大國附庸世宗賜書力止之其詞曰皇帝致書敬問
江南國主兹睹來章備形縟旨叙此日傳譲之意述向
來高尚之心仍以數載以來交兵不息備陳追悔之事
無非克責之辭雖古者省咎責躬因災致懼亦無以過
也况君血氣方剛春秋鼎盛為一方之英主得百姓之
驩心豈可高謝君臨輕辤世務與其慕希夷之道孰若
懷康濟之誠且天災流行國家代有昔之聖哲所不能
逃苟盛德之日新則景福之彌遠諒惟英敏必照誠懷
書詞温潤略以敵國元宗乃已世宗遣使至亦别賜弘
冀國信以為常顯德六年七月弘冀属疾數見景遂為
厲九月丙午䘚有司謚曰宣武句容尉張洎上書謂世
子之德在侍膳問安今標顕武功垂示後世非所以防
微杜漸也洎知元宗猶銜弘冀專殺事其說蓋出扵揣
摩元宗果大以為然改謚曰文獻而洎由此進用
弘茂字子松元宗苐二子幼穎異善歌詩格調清苦年
十四為侍衞諸軍都虞候封樂安公騎射擊刺皆精習
又領兵職然不喜戎事每與賓客朝士燕遊惟以賦詩
為樂初弘冀剛嚴人多惮之故時望歸弘茂保大九年
七月䘚追封慶王弘茂之幼有異僧言人夀夭旤福多
驗元宗使視弘茂僧書九十一字以獻及䘚年十九
從善字子師元宗苐七子器度凝遠封紀國公使周會
帝即位厚其禮遣翰林學士王著送之初從善與鍾謨
相附結謨輒請以從善為嗣元宗雖不從然意亦自&KR0738;
從善其遷南都也使主扈從諸軍元宗殂未御梓宫從
善輒從徐遊求遺詔遊厲色拒之至金陵具以事聞後
主素友&KR0738;略不以介意愈加輯睦進封韓王及貶制度
降南椘國公開寶四年遣朝京師太祖已有意召後
主歸闕即拜從善泰寧軍節度使留京師賜甲苐汴陽
坊封其毋陵氏吴國太夫人後主聞命手䟽求從善歸
國太祖不許以䟽示從善加恩慰撫幕府將吏皆授
常参官以寵之而後主愈悲思每憑高北望泣下霑襟
左右不敢仰視由是歲時遊燕多罷不講嘗製却登高
文曰玉斝澄醪金槃繡糕茱房氣烈菊蕊香豪左右進
而言曰惟芳時之令月可藉野以登高矧上林之伺幸
而秋光之待襃乎予告之曰昔予之壮也意如馬心如
猱情槃樂恣&KR0794;賞忘勞悁心志扵金石泥花月于詩騷
輕五陵之得侣陋三秦之選曹量珠聘妓紉綵維艘被
墙宇以耗帛論丘山而委糟年年不負登臨節歲歲何
曾捨逸遨小作花枝金剪菊長裁羅被翠為袍豈知萑
葦乎性忘長夜之靡靡宴安其毒累大德扵滔滔今予
之齒老矣心悽焉而忉忉愴家難之如燬縈離緒之鬱
陶陟彼岡兮跂予足望彼關兮睇予目原有鴒兮相從飛
嗟予季兮不來歸空蒼蒼兮風凄凄心躑躅兮淚漣洏
無一懽之可作有萬緒以纏悲嗚呼噫嘻爾之告我曾
非所宜從善妃屡詣後主號泣後主聞其至輙避去妃
憂憤而䘚國人哀憐之國亡改授右神武大將軍太平
興國初改右千牛衞上將軍雍熙四年䘚年四十八
從鎰元宗弟八子初封舒國公改封蔣太祖親征揚
州李重進遣從鎰朝行在進封鄧王出鎮宣州後主宴
餞綺霞閣與近臣俱賦詩而後主自為序及貶制度降
江國公太祖以不朝來討後主遣從鎰貢帛二十萬
匹白金二十萬觔大兵悉以南渡從鎰留京師館懷信
驛捷奏至百僚稱賀閤門趣随班入邸吏亦謂當有貢
獻其介潘慎修以為國被討且亡而使者旅賀非禮但
奉方物待罪太祖嘉其知禮為易供張加賜牲餼上
樽命知制誥李穆送從鎰歸國諭指令後主自歸仍命
曺彬等緩攻以俟之而後主䘚不行以至城䧟從鎰從
後主北歸改名從浦䘚
從謙元宗苐九子數歲為奕棋詩有思致後主賞歎之
歷封鄂國公宜春王吉王及貶制度降鄂國公歸朝為
右神武大將軍湻化五年九月以本官出為安遠行軍
司馬後失其所終
後主二子仲㝢仲宣皆昭惠周后所生
仲㝢字叔章乾德二年封清源郡公北歸授右千牛衞
大將軍居後主喪哀毀過制太宗憐之遣使勞問終
喪賜積珍坊苐一區久之自言族大家貧求治郡拜郢
州刺史在郡以寬簡為治士民安之淳化五年八月䘚
年三十七子正言亦好學早䘚無子後主之後遂絶
仲宣小字瑞保與仲㝢同日封宣城公三歲誦孝經不
遺一字宫中燕侍合禮如在朝廷昭惠后尤&KR0738;之乾德
二年䘚纔四歲追封岐王謚懷獻后先属疾聞仲宣夭
悲哀增劇至于死
南唐書列傳卷苐十三
