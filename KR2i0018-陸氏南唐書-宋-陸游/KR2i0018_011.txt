南唐書列傳卷苐十一
郭廷謂字信臣彭城人父全義仕為濠州觀察使廷謂
幼好學善書扎騎射補殿前承旨出為濠州中門使全
義䘚擢莊宅使即為州監軍周侵淮南廷謂與州將黃
仁謹約以死守籍州民不逞者聚扵僧寺嚴兵守之日
給食隨所能使造守具故周師終不知城中虛實久不
可下元宗歎其忠因大發戰棹命與林仁肇援夀州周
世宗聞之徙下蔡浮橋扵渦口築壘夾淮東西以護橋
扼濠夀之衝暑而淮漲廷謂掩不備輕舟泝流急趋渦
口將麾兵斷笮周人覘知設伏待之廷謂將至橋得其
情駐軍不進襲敗周將武行德周務勍于定遠斬首數
百行德挺身遯䘚㷊浮橋周兵死者不可計遂盡㷊軍
資取良馬數百進武功殿使就遷州刺史猶以爲賞薄
又遷團練使兼上淮水陸應援使及紫金山之戰唐將
帥多降于周廷謂獨還軍守濠州治壁壘繕戈甲爲守
備世宗復南征廷謂表金陵請援且言周師日張碩卑
辭請和以俟機會夜出敢死士千餘襲破周營㷊雲梯
洞屋周人大驚相蹂踐死者甚衆然援師不至世宗親
攻城㷊戰艦數百艘殺二千人進攻羊馬城又殺數百
人遣諜持詔諭降廷謂廷謂度不能支奉表于周&KR0548;言
世受本國爵命家在江南欲遣使禀命國主世宗許之
為緩攻及廷謂使還知金陵䘚不能救集將士扵壘門
南嚮慟哭再拜乃降世宗見廷謂賜宴勞之曰兵興以
來江南敗亡相踵惟卿能犯渦口浮橋破定遠寨足報
國矣濠州小城使汝主自守豈能固哉賜襲衣金帶良
馬及器皿萬餘拜亳州防禦使以其弟廷讚為和州刺
史囙命帥濠州兵東攻天長下之遷樓櫓戰櫂左右廂
都監入國朝至靜江軍節度觀察留後知梓州代歸
賜第東都䘚年五十四廷謂事母孝朝夕束帶立侍寒
暑不變為政亦有惠愛方廷謂降周時令其錄事參軍
鄱陽李延鄒草降表延鄒責以忠義不為具草廷謂愧
其言然業巳降必欲得表以兵脅之延鄒投筆曰大丈
夫終不負國為叛臣作降表遂遇害元宗聞之召見延
鄒子命以官
張彦卿史失其鄊里世家保大末周世宗南侵彦卿為
楚州防禦使周師銳甚旬日間海泰州靜海軍皆破元
宗亦命㷊東都官寺民廬徙其民渡江世宗親御旗鼓
攻楚州自城巳外皆已下發州民濬老&KR1295;河遣齊雲戰
艦數百自淮入江勢如震霆烈熖彦卿獨不為動及梯
衝臨城鑿城為窟室實薪而焚之城皆摧圮遂䧟彦卿
猶列陣城内誓死奮擊謂之巷闘日暮轉至州廨長短
兵皆盡彦卿取䋲牀搏戰及兵馬都監鄭昭業等千餘
人皆死之無一人生降者周兵死傷亦甚衆世宗怒盡
屠城中居民㷊其室廬然得彥卿子光祐不殺也元宗
下詔贈彦卿侍中天長縣時陞爲䧺州刺史建武軍使
易文贇亦固守聞楚州陷遂降彦卿馬元康書以爲彦
能亦莫知孰是也
論曰彦卿守椘州孤壘無援當百倍之師身可碎志不
可踰雖劉仁贍殆不能過而史家傳載獨略至其名亦
或不同扵虖何其重不幸也
林仁肇建陽人事閩為禆將沈毅果敢文身為虎軍中
謂之林虎子閩亡久不見用會周侵淮南元宗遣使至
福建募勇士得仁肇及陳德誠鄭彦華皆拔為將仁肇
率偏師援夀州攻城南大寨有功又破濠州水柵擢淮
南屯營應援使時周人正陽浮橋初成扼援師道路仁
肇率敢死士千人以舟實薪芻乘風舉火㷊橋周將張
永德來爭會風回火不得施我兵少却永德鼓譟乘之
遂敗仁肇獨騎一馬為殿永德引弓射之屡將中仁肇
輙格去永德驚曰此壮士不可逼也遂捨之而還及割
地元宗以為潤州節度使徙鄂州又徙南都留守開寶
中密言于後主曰宋淮南諸州戍守单弱而連年出兵
滅蜀平荆朗今又取嶺表往返數千里師旅罷敝此在
兵家為有可乘之勢請假臣兵數萬出夀春渡淮據正
陽因思舊之民以復故境彼縱來援吾形勢巳固必不
淂志兵起之日請以臣舉兵外叛聞事成國家享其利
不成族臣家眀陛下不預謀後主懼不敢從時皇甫繼
勳朱令贇掌兵柄忌仁肇䧺略謀有以中之會朝貢使
自京師回擿使言仁肇密通中朝見其画像于禁中且
已為築大苐以待其至後主方任繼勳等惑其言使人
持酖往毒之仁肇少病風口氣常臭醫云肺掩不正及
遇酖家人怪其不臭俄䘚初仁肇尤為陳喬所知至是
喬歎曰國勢如此而殺忠臣吾不知所稅駕也然不能
白其誣仁肇䘚逾年後主遂見討又逾年國為墟矣
盧絳字晉卿宜春人自言唐中書舍人歙州刺史肇之
後初名表慕晉魏絳更焉讀書略通大指喜論當世利
病然脫略䋲檢每以博奕角觝為事舉進士不中為吉
州回運務計吏盗庫金事覺當伏危法乃更儒服亡去
至新淦客于土豪陳氏與其子弟共學絳好縱横兵書
日夜讀之陳氏察其非士流謂曰朝廷方求賢豪吾子
其可久留此乎因厚具装遣行絳將還宜春中途飲博
盡費其&KR1019;比至家毋及兄弟皆鄙誚之絳乃入廬山白
鹿洞書院猶亡賴以屠販為事多脅取同舍生金又持
搉貨誣山中浮屠以邀賄謝人皆患苦之與諸葛濤蒯
鼇號廬山三害朱弼為國子助教將捕治其罪復亡去
往來金陵丹陽間遇大寒平地躍𧺫折簷桷為薪以自
濟守倉吏召歸使躍倉檐自氣樓入倉中盜米一夕往
返數十久之乃上書論事未報詣樞密使陳喬口陳所
上書詞辯從横喬聳然異之用為本院承旨授沿江廵
檢募亡命習水戰使馬䧺王川軍等分將之要吴越兵
于海門屡獲舟艦以善戰聞開寳中密說後主曰吴越
仇讎腹心之疾也它日必為北兵嚮導以攻我臣屡與
之角知其易與不如先事出不意滅之後主曰然則大
朝且見討柰何絳曰臣請詐以宣歙叛陛下聲言伐叛
且賂吴越乞兵吴越之兵勢不得不出俟其來拒擊之
而臣躡其後國可覆也滅吴越則國威大振北兵不敢
動矣後主不聽及王師來討以絳為淩波都虞候㳂江
都部署守秦淮水柵戰屡勝諸將忌其能共說後主遣
絳出援潤州乃授昭武軍節度留後帥八千人陣于潤
州城下北軍不敢逼入城拒守而節度使劉澄謀因計
事斬絳以城降絳覺之澄乃謂絳曰都城危甚萬一不
守守此何為綘曰君為守不可棄城宜赴難者綘也是
夕澄遣裨將出送降款絳帥部下馳出欲冒圍入金陵
圍堅不可入乃走保宣州金陵城陷諸郡皆下絳獨不
降謀南據閩中過歙州怒刺史龔慎儀不出迎殺之而
行太祖使絳弟襲招絳絳初欲殺襲以眀不屈已而
䘚降至京師授冀州團練使遇龔慎儀兄子贊善大夫
穎于朝詬絳曰是殺我叔父者執至殿陛訴冤詔属吏
樞密使曺彬言其才略可甫碩宥其死使自效太祖
曰是貌類侯覇榮何可留也斬于西市絳臨刑大呼曰
陛下不記以鐡劵誓書招臣乎覇榮河東將嘗來降已
而復叛歸弑其主劉繼恩者故太祖深悪之
蒯鼇宣城人善属文南唐承唐末文體纖麗之弊士率
不能自振鼇獨不事華藻以理趣爲本有承平餘風然
居鄊飲博無行不爲人士所容乃去入廬山國學亡賴
尤甚晩乃勵風操尚信義一言之出必復而後巳嘗蓄
龍尾研友人欲之而不言鼇亦心許之未及予也一日
友人不告而歸鼇悔恨徒步數百里追及授研而還猶
以素行爲有司所擯終國亡不仕久之遊京師擢進士
苐仕至殿中丞樊若水欲薦于朝鼇耻之亟致仕歸隱
廬山數年䘚
陳喬字子喬廬陵玉笥人父濬事吴為翰林學士烈祖
時以兵部尚書䘚喬幼敏悟文辭清麗事親以考聞濬
死撫恤族黨均財給之親疎無間起家為太常寺奉禮
郎歷屯田員外郎中書舍人淮南兵興元宗憂蹙不知
所為陳覺李徵古請以宋齊丘攝政元宗怒度群臣必
持不可乃促召喬草詔如覺徵古言喬請對未報排宫
門入頓首曰陛下既署此則百官朝請皆歸齊丘尺地
一民非陛下有陛下縱脱屣萬乘獨不念先帝中興大
業之艱難乎讓皇幽囚丹陽宫陛下所親見也它日垂
涕求為田舍翁不可得矣元宗笑而止引喬入見后及
諸子曰此忠臣也及齊丘黨與皆斥喬與齊丘尤親厚
獨得不坐遷都豫章以喬輔太子留金陵後主嗣位歷
吏部侍郎翰林學士承旨樞密副使遂以門下侍郎兼
樞密使貶制度改右内史侍郎兼光政院使輔政喬風
度淹雅小心守法度然短扵才略吏胥多交通權倖侮
文法不能察也太祖遣使召後主入朝後主欲往以
喬為介喬曰往必見留如社稷何後主懼見討喬曰陛
下不得已當以臣為解及兵圍金陵太祖又遣進奉
使江國公從謙諭指欲後主自歸且命曺彬緩攻以俟
之而喬堅持不可劉澄以潤州降後主方惶惑欲置其
家不問喬憤切曰人臣受重寄一旦開門迎敵此豈可
容悉收其父母妻子斬之扵是人皆知喬必死國事矣
及城將陷後主自爲降欵命喬與清源郡公仲㝢詣曺
彬喬持款歸府投承霤中復入見云自古無不亡之國
降亦無由得全徒取辱耳請背城一戰而死後主握喬
手涕泣不能從喬曰如此則不如誅臣歸臣以拒命之
罪後主又不從乃掣手而去至政事堂召二親吏解所
服金帶與之曰善藏吾骨遂自縊二吏徹榻瘞之金陵
平家人謀改葬求屍不獲或見一丈夫衣黃半臂舉手
障面及彂瘞如所見云
陳起蘄州人性剛鯁尤惡妖異昇元中以進士起家為
黃梅令時縣境獨木村有妖人諸佑挾左道自言數世
不食肉能使冨者貧貧者冨俚民稍稍從之初有徒數
十人積數年從者至數百男女無别號曰忍辱夜行晝
伏取資于盗相與倡言佑有神術能升虛空入水火州
縣亦惮之不敢問起到官邑人畢賀佑獨偃蹇不至起
乃按戶籍取佑為里正不服嫚言曰吾且斷令頭起告
廵檢使周鄴出兵捕佑等獲之不能神皆就執縛搜其
家得乘輿服器遂斬之鄴欲宥其婦女童稚起曰此皆
瀆亂人倫不可使有遺育乃併斬之起由是知名官至
監察御史年
南唐書列傳卷苐十一
