南唐書列傳卷苐十五
嗚呼南唐褊國短世無大淫虐徒以寖衰而亡要其最
可為後世監者酷好浮屠也初烈祖輔吴吴都廣陵而
烈祖居建業大築其居窮極土木之工既成用浮屠說
作無遮大齋七會為工匠役夫死者薦福俄有胡僧自
身毒中印土來以貝葉㫄行及所謂舍利者為贄烈祖
召豫章龍興寺僧智玄譯其㫄行之書又命文房書華
嚴論四十部奩秩副焉并圖寫製論李長者像班之境
内此事佛之權輿也然烈祖未甚惑後胡僧為姦利逐
出之國人則寖已成俗矣及其末年溧水天興寺桑生
木人長六寸如僧状右袒而左跪衣裓皆備其色純&KR0238;
可鑑謂之須菩提縣掇置龕中以仁夀節日來獻烈祖
始大驚異迎置宫中奉事甚謹其徒因誇以爲感應而
識者桉譙氏五行書知且有大喪不三月烈祖殂及元
宗後主之世好之遂篤幸臣徐遊專主齋祠事群臣和
附惟恐居後宫中造佛寺十餘出金錢募民及道士爲
僧都城至萬僧悉取給縣官後主退朝與后着僧伽帽
服袈裟課誦佛經胡跪稽顙至爲瘤贅手常屈指作佛
印僧尼犯姦淫獄成後主每曰此等毁戒本圖婚嫁若
冠笄之是中其所欲命禮佛百而捨之奏死刑日適遇
其齋則扵宫中佛前燃燈以逹旦爲驗謂之命燈未旦
而滅則論如律不然率貸死冨人賂官官竊續膏油往
往獲免上下狂惑不恤政事有諫者輙被罪歙州進士
汪渙上封事言梁武惑浮屠而亡陛下所知也柰何效
之後主雖擢渙爲校書郎終不能用其言開寳初有北
僧號小長老自言募化而至多持珍寶怪物賂貴要爲
奥助朝夕入論天宫地獄果報之說後主大悦謂之一
佛出世服飾皆縷金絳羅後主疑其非法答曰陛下不
讀華嚴經安知佛冨貴因說後主多造塔像以耗其帑
庾又請于牛頭山造寺千餘間聚徒千人日給盛饌有
食不能盡者眀旦再具謂之折倒蓋故造不祥語以摇
人心及王師渡江即其寺為營又有北僧立石塔扵采
石磯草衣藿食後主及國人施遺之皆拒不取及王師
下池州繫浮橋于右塔然後知其為間也金陵受圍後
主召小長老求助對曰北兵雖強豈能當我佛力登城
一麾圍城之師為小却後主眞以為佛力合爪歎異厚
賜之下令軍民皆誦救苦菩薩如江濤未幾梯衝環城
矢石亂下如雨倉皇𣸪召小長老稱疾不至始悟其姦
鴆殺之羣僧懼并坐誅乃共乞授甲出闘死國難後主
曰教法其可毀乎弗許及國亡後主入朝過臨淮往禮
普光王塔施金帛猶以千計其後弟從鎰之子祝髮為
僧名惟淨景德祥符中天下治安西域獻佛書甚衆惟
淨博聞通梵學繙繹精審莫能及者積官試光禄卿譯
經三藏亦南唐之餘習云
契丹事見唐書本傳及五代史四夷附錄今取其事之
繫南唐者為傳烈祖昇元二年契丹主耶律德光及其
弟東丹王各遣使以羊馬入貢别持羊三萬口馬二百
匹來鬻以其價市羅紈茶藥烈祖從之扵是翰林院進
二丹入貢圖詔中書舍人江文蔚作贊其詞曰皇帝建
西都之歲神功邁于三古皇風格于四裔華夷咸若駿
奔結軌粤六月契丹使梅里捺盧古東丹使兵器寺少
令高徒煥奉書致貢咸集都邑公卿庶尹拜手稽首稱
賀以為文德所服受命之符也若廼鴻荒以降驟步相
侔耀武以信威有所不及任筭以御物有所不從詩頌
太原之師則用伐矣漢開朔方之地則崇力矣若我宣
猷大麓儷德無私刑于朝廷以及于荒服旃裘左袵捧
日分光殊方異産充庭納賮曰垂衣裳而天下治斯之
謂矣有司紀美列于績事傳曰主上眀聖而德不聞有
司之過也臣職在翰墨親睹隆平散獻贊曰赫矣皇武
纂唐之緒要荒之長駿奔來附伏波之柱單于之臺遺
鏃徒費獻琛靡來我后穆穆我網恢恢重譯日貢皇哉
唐哉四年德光遣使獻馬百匹扵是烈祖遣通事舍人
判四方館事歐陽遇借鴻臚少卿使契丹假道于晉高
祖不可遇及境而𣸪元宗嗣位遣使者公乘鎔航海繼
好既至而契丹亂兀欲被弑弟述律遺元宗書曰大契
丹天順皇帝謹致書大唐皇帝闕下貴朝使公乘鎔等
自去秋巳逹東京海岸適遭國旤今年正月二十六日
部署一行并諸儀物兵鎧已至燕京兹蒙敦念先朝踐
修舊好既增摧痛又切感銘貴國長直官王朗陳篆取
間道先回用附咨報公乘鎔等巳遣伴送使陳植等同
回止俟便風即令引道而公乘鎔亦以蠟封帛書其詞
曰臣鎔自去年六月離罌油七月至鎮東關遣王朗奉
表契丹九月乃有番官夷離畢部牛車百餘乘及鞍馬
㳂路置頓十月至東京留三月契丹主遣閑廏使王廷
秀稱詔勞問兼述泰寧王燕王九月同行大事兀欲即
世毋妻併命又遼東以西水潦壊道數百里車馬不通
今年正月方至幽州館于愍忠寺先迎御眞入宫言先
欲識唐皇帝面乃引見如舊儀問國書中機事臣即述
奕世歡好當謀分裂之事契丹主喜問𣸪有何事臣云
軍機别有密書契丹主接置袖間乃云吾與唐皇帝一
如先朝往來因置酒合樂又諭臣曰使人遠泛臣海而
至不期骨肉間忽起此事道路所聞必亦憂恐手斟一
玉鍾酒先自啜乃以勸臣令飲釂自旦至日晡始罷自
是數遣使宣勞三日一賜食謹遣王朗齎骰號子歸聞
奏骰號子不知何等語也初宋齊丘謀間晉會契丹使
燕人高覇來聘歸至淮北唐隂遣人刺殺之覇有子乾
從行匿之濠州扵是契丹頗信以為覇之死出于晉人
保大十二年述律遣其舅來夜宴清風驛起更衣忽仆
于地視之失其首矣厚賞捕賊不淂久乃知周大將荆
罕儒知契丹使至思遣客刺之以問唐乃下令能得吾
枕者賞三百緡俄有劒客田英淂之即給賞如約仍屏
人語之曰能淂江南番使頭賞三千緡英果淂之自是
唐與契丹遂絶及世宗兵出淮南敕㬥我罪曰蠢爾淮
甸敢拒大邦䟦扈飛揚垂六十載幸累朝多事與北虜
交通厚啓戎心誘為邊患所罪状我雖非一然首以通契
丹為興師之名方石晉以父事契丹而契丹每以兄事
南唐蓋戎狄習見唐之威靈故聞後裔在江南猶尊之
不敢與他國齒南唐亦頗恃以自驕其實相結約撓中
原皆虛辭非能為南唐助也
高麗事具唐書及五代史四夷附錄今書南唐所載異聞
及高麗通南唐之見扵傳記者高麗至五代初國名曰
大封其王高氏名躬乂躬乂晚年果于誅殺吴順義二
年當梁之龍德二年為海軍統帥王建所殺建自立去
大封之名𣸪稱高麗以開州為東京平壌為西京吴天
祚二年當晉之天福元年敗新羅百濟扵是倭耽羅驩
干羅鐡勒東夷諸國皆附之有二京六府九節度百二
十郡内列十省四部官朝服紫丹徘綠青碧青碧以年
序遷綠以上選才能賜之俸禄賦以田租尚冠禮略如
古制婚&KR0666;男女執手自相媒許俗重匾頭生男旦旦桉
壓其首惟恐不匾也昇元二年遣使來貢方物所上書
稱牋大略云今年六月内當國中原府入吴越國使張
訓等回伏聞大吴皇帝巳行禅禮中外推戴即登大寳
者伏惟皇帝陛下道契三無恩涵九有尭知天命巳去
即禅瑶圖舜念歷數在躬遂傳玉璽建夙惟庸陋獲託
生成所恨沃日波遥浮天浪闊幸遇龍飛之旦阻申燕
賀之儀無任歸仁戴聖鼓舞激切之至儀式如表而不
稱臣烈祖御武功殿設細仗見其使自言代主朝覲拜
舞甚恭宴于崇英殿出龜兹樂作番戲召學士承旨孫
忌侍宴三年又遣其廣評侍郎柳勳律來貢方物其後
史冊殘缺來與否不可攷矣列傳卷苐十五終
