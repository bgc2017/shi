南唐書列傳卷弟五
義祖生六子知訓知詢知誨知諫知證知諤及烈祖開
國惟知證知諤在餘皆前䘚
徐知證義祖苐五子也事吴歷州刺史至節度使烈祖
初尊義祖為太祖復姓改義祖封拜徐氏與李氏同知
證王江改王魏元宗嗣位尤見尊禮内宴用家人禮𧺫
舞拜跪為夀知證亦以叔父自處無所譲䘚年四十二
徐知諤義祖苐六子在吴亦為節鎮代知詢為金陵尹
烈祖初封饒王進王梁鎮潤州兼中書令好竒寳怪物
所蓄不可計有蜀估持鳳首至自言得之徼外蠻夷状
如䧺雞廣五寸冠上正平可用爲枕朱冠金喙文彩煥
爛如生人咸異之一日遊蒜山除地爲場連虎皮爲大
幄號虎帳與賓僚會飲其中忽暴風至裂帳盡碎如飛
蝶知諤懼而歸屬疾數日䘚平生常語客曰人生七十爲
大限吾生長王家窮極歡樂一日可敵世人二日年三
十五其死乎至是如其言廢朝七日烈祖悲悼復詔不
視朝者七日歛以衮冕及上方秘器謚曰懷十子皆貴
顯國中所著文賦歌詩十卷號閤中集
徐遊知誨子也初名景遊避元宗名去景字知誨扵元
宗有舊恩故元宗待遊及兄汝南郡公遼尤親厚出入
宫者備頋問預籌畫專典宫室營繕及浮屠事當時言
蠧政者以两人為首後主嗣位好為文章遊復以能屬
文見眤封文安郡公燕飲則流連酣詠更相倡和雖后
妃在席不避也昭惠后好音時出新聲或得唐盛時遺
曲遊輙從㫄稱美有三閣狎客之風間㞐講論古今得
失後主設問遊具以所聞對或遊有疑以請後主亦引
經義或古事稱制答之君臣相矜至國亡不悟也遊有
巧思歌器之制久不傳人無知者遊獨以意創製皆合
古法太平興國中蘇易簡為學士得之暇日試于玉堂
太宗皇帝聞而取視之歎賞不巳方金陵之將亡也徐
鍇属疾忽夢臣人持大鐡簁取已及兄鉉并遊同納簁
中簁之鍇與遊皆墜地而鉉獨否俄鍇遊皆以疾卒云
王建封上元人少從軍以任俠驍勇知名元宗取建州
建封為先鋒橋道使㷊建州外郛克之王延政降何敬
洙功最諸將建封忿曰我縱火先登克城諸軍乃能入
我功當苐一敬洙因推之曰君言是也具以聞諸朝苐
賞拜信州刺史人皆多敬洙而薄建封陳覺馮延鲁魏
岑攻福州李弘義圍之敗吴越援兵福州援絶危蹙且
拔矣而覺延鲁岑各欲功在巳不相應接偏裨莫肯用
命故未能克覺奏請建封濟師建封率五千人會之破
福州版寨入東武門而建封亦與諸將争功遽歛兵先
退弘義乘之我軍𣸪敗遂潰而歸元宗深銜建封頋方
治覺等擅興未及治也建封内不自安元宗懼其作亂
吕為天威軍都虞候付以親軍建封遂泰然恃恩僣侈
無𣸪頋惮會戶部員外郎范沖敏疾魏岑鍾謨李德眀
用事摘建封上書歷詆岑等請更用正人元宗遂彂怒
謂建封武臣握精兵敢干國政謀進退柄臣其漸不可
長流池州未至殺之沖敏棄市未幾岑見沖敏為厲請
道士上章訴天數月竟死云
王彦儔蔡州上蔡人少為州軍校唐同光末諸郡多亂
彦儔亦樂祻思奮會同列六人者來與謀曰四郊恟恟
能者得冨貴我軰不可後人彦儔許諾且曰今夕吾直
府中公等可持兵來吾亦衷甲為内應既夜六人者如
約俱至彦儔伏壮士盡捕斬之持其首叩帳門告刺史
曰姦盜竊發幸巳伏誅懼有佚黨為變碩公亟號令以
安衆心刺史驚喜而出彦儔即斬之歸其罪于六人者
翌日悉族六家據蔡州無敢動唐兵來討彦儔自計不
能守匿其妻子于村舍奉父毋來奔烈祖輔吴以為都
押衙歷和州刺史始遣間使迎妻子南歸彦儔有政績
善撫境内和遂為冨州入拜統軍自以彂迹兇亂扵是
務為恭謹烈祖嘉之嘗陞堂拜其父開國以為池州節
度使常夢錫自給事中以直諫貶判官彥儔事之如在
朝廷人士稱之䘚于鎮
朱匡業廬州舒城人父延夀以姊為吴武王夫人故自
少得幸從征討摧堅陷陣功冠諸將好以寡擊衆不勝
而返者必盡戮之嘗與梁戰遣二百人持大劒斫陣將
行指一䘚留之䘚請行延夀以違命立斬之其令出必
行皆類此然每得賞賜悉分賚其下無以入家者唐昭
宗在岐下聞其名遣使間道授延夀蔡州節度使武王
疑其難制誘殺之出夫人使更嫁然猶以舊功貸其妻
子時匡業尚幼稍長授以官烈祖輔吴拔為軍校積功
至諸軍都虞候嗜酒使氣烈祖優容之出為歙州刺史
有政績改建州留後還朝授神衞統軍周侵淮南中外
震駭盗投隙多竊彂以匡業為内外廵檢使嚴而無私
犯令無所貸戮一二人中外肅然夜戶不閉正陽喪師
朱元叛元宗議親征召匡業及統軍劉存中問以方略
匡業輙對曰運數之興天地皆助大事若去雖英䧺亦
無如之何存中從㫄贊之元宗怒貶匡業撫州團練使
流存中饒州後主襲位召拜神武統軍加中書令䘚子
崇後短陋羸瘠而妙于騎擊馳突若神早䘚
朱令贇大將軍業從子少從軍椎額鷹目趫捷善射積
遷至鎮南節度使開寳中後主見討王師兵已圍金陵
召令贇赴難軍至湖口與諸將謀曰今爲前進則北軍
據我後上江阻隔進未破敵退絶餽饟柰何乃檄南都
留守柴克貞赴軍欲伺其至使代拒湖口乃彂而後主
危急手書督兵者接踵令贇不能守初議乃與戰棹都
虞候王暉乘流而前自潯陽湖編木爲大栰長百餘丈
大艦至容千人將突下斷采石浮梁會江水涸舟栰艱
阻王師得設備比至虎蹲州合戰令贇所乘艦尤大建
大將旗鼓王師舟小聚攻之令贇以火油縱燒王師不
能支會北風反熖自焚水陸諸軍十五萬不戰皆潰令
贇惶駭赴火死糧糗戈甲俱焚無孑遺烟熖不止者旬
日自是金陵外援遂絶以至于亡是時王師上露布稱
生獲令贇則非也
論曰金陵之被圍也以守備任皇甫繼勳以外援付朱
令贇繼勳既懷貳心而令贇孺子復非大將才其亡宜
矣使林仁肇不以間死盧絳得當攻守之任胡則申屠
令堅軰宣力圍城中雖天威臨之豈易遽亡哉然則
江南雖弱曺彬等所以成功者獨乘其任人乖刺而巳
吾以此知伐國之難也
王崇文父綰吴大將崇文以門苐選尚烈祖妹廣德公
主歷百勝永安二鎮廬陵民尚氣喜訟以先正為怯素
號難治崇文一以法治之不少貸訟為衰息建州初平
崇文安集之民忘其亂又徙武昌自南唐興崇文内典
禁兵出更籓任位兼將相終始冨貴而平居被服儒雅
風度夷曠在武昌方閱騎士于鞠場㫄古屋數十間崩
壊聲震數里聞者莫知所為崇文指揮號令訖事不失
常度竟亦不問後主初立上䟽歷陳朝政賜書襃之加
中書令䘚
胡則不知其世家後主末為江州指揮使金陵陷曺彬
喻後主以手書命郡縣悉以城降書至江州刺史謝彦
賓集將佐示之謀納款則憤形于色亟出謂其下曰吾
属世受李氏恩安可負之且都城久受圍此書眞偽不
可知刺史不忠欲汙吾州爾軰能從我死忠義乎衆皆
曰善乃帥同列宋德眀等大譟入攻彥賓彦賓懼逃簷
霤中執而殺之衆推則為刺史號令肅然莫敢不聽則
嘗為夀州禆將從劉仁瞻城守累年盡得其方略乃日
夜閱丁壮勒部伍為堅壁死守計太祖命南面行營
招安廵檢使曺翰攻之城帶江負山樓櫓高險堅不可
破屡遣使諭降則誓死不從翰軍死傷者衆詔書切責
督戰會則疾革不能𧺫城始陷衆猶巷鬪雪涕奮擊不
少退翰軍尤多死則臥牀上翰執之數其違命之罪對
曰犬吠非其主爾何怪也即舁置木驢上將磔之俄死
腰斬其屍以徇并殺宋德眀而隳其城七尺使後不可
守時右補闕張霽被命知江州與翰偕行既入城翰軍
士掠民家民訴扵霽霽按誅軍士翰因彂怒屠城死者
數万人取其屍投井坎皆滿溢餘悉投江流因誣奏霽
太祖薄霽罪徙知饒州民家資貨鉅萬翰悉耴之初
太祖聞江州城垂破遣使持詔賜翰使勿多殺使者至
獨樹浦大風斷渡比至已無噍類矣
申屠令堅山東人少無賴勇敢絶人晉漢間嘗為盜被
獲以計脱來歸保大末禦周師于夀春破城南大砦有
功擢神武都虞候劉茂忠吉州安福人本名徹或謂之
曰劉徹乃漢武帝也非人臣所宜名乃改焉少亦為群
盜會赦書募盜為兵茂忠出應募且請擒盗自洗湔乃
詐亡命入盜中自言工風雲占盗信之乃密約吏為内
應悉擒戮無遺者惟廬陵鷓鴣洞賊帥吴先狡有謀且
據巖險不可捕茂忠鞭二䘚使佯為得罪奔先示以鞭
創先乃納之月餘斬先其黨皆潰積功為吉州兵馬都
押衙開寳中令堅為吉州刺史茂忠為袁州刺史金陵
破後主歸京師两人者相約不以主在亡易節誓死報國
前二年令堅寐則夢與人鬪大呼而寤乃聚侍婢歌舞
喧笑逹旦始能寐至是若與人搏擊于帳中者踰時而
䘚茂忠度不能獨奮遂降將行悉燔州縣軍興科歛文
籍所留田稅簿而巳袁人德之入朝舟次淮口謁關吏
稱袁州刺史吏擲刺于地曰此亡國之俘何刺史也叱
令執杖庭参至京師授登州刺史關吏扺&KR1412;適編管登
州茂忠見之曰乃汝耶日責拜謁两衙必令植立庭下
吏慚憤死茂忠還朝病金痍卒
喬匡舜字亞元高郵人弱冠能属文以典贍稱烈祖輔
吴用為秘書者正字開國宋齊丘辟置幕中十餘年歷
大理評事屯田員外郎齊丘喜人䛕已而匡業眞率故
雖賞其文藝未嘗薦拔烈祖獨知之嘗詔公卿舉可親
民者意齊丘且舉匡舜奏上烈祖喟然謂常夢錫曰吾
不意其捨匡舜也夢錫與韓熙載素惡齊丘每相語曰
宋公誤識亞元正可怪也久之齊丘出鎮豫章始表為
節度掌書記保大中召為駕部郎中知制誥進中書舍
人周侵淮南諸將無功元宗議親率六軍拒之匡舜上
䟽切諫帝怒坐以沮國動人心流撫州然亦䘚不能親
行也後主嗣位復起為司農少卿歷殿中監修國史給
事中兼獻納使知貢舉放及第樂史軰五人多久滯名
場者時稱得人而少年輕薄子嘲之謂之陳橘皮牓遷
刑部侍郎老病乞骸骨後主憫其貧給俸終身開寶五
年䘚年七十五謚曰貞
睦昭符金陵人不知所以進保大中為常州刺史州當
吴越之衝屡交兵城邑荒殘昭符為政寬簡招納逋亡
未幾遂冨實一日坐&KR0550;事雷雨暴至電光如金蛇繞案
吏䘚皆震仆昭符不懾撫案叱之雷電遽散及舉案惟
得鐵索重百觔昭符亦不變色徐命舉索納庫中顕德
五年元宗既稱籓扵周秋八月命昭符為進奏使置邸
大梁太祖受周禅昭符乃更名後主嗣位御宫門立
金雞竿降赦如天子禮太祖聞而怒召昭符詰之色
甚厲昭符徐以鄙語對太祖為笑因置不問然昭符
常往來金陵後主數貢奉帑藏空竭昭符市于冨民石
守信家得絹十萬後主大悦太祖已遣李穆吕後主
入朝因問昭符曰汝度汝主來否對曰君命召不俟駕
安有不來及後主稱疾王師致討昭符又言于太祖
曰臣主必死社稷已而後主降罷奏邸不得調䘚初名
匡符建隆初改以避上名云
南唐書列傳卷苐五
