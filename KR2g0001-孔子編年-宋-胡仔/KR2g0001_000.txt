孔子編年𫝊記類一(聖賢之屬)
提要
(臣)等謹案孔子編年五卷舊本題宋胡舜陟
撰考書首有紹興八年舜陟序乃自靜江罷
歸之日命其子仔所撰非舜陟自作也舜陟
字汝明績溪人大觀三年進士靖康間官侍
御史南渡初知廬州有禦寇功更歷數鎮最
後為廣西經略使欲為秦檜父建祠高登不
可因劾登以媚檜會以他事忤檜意亦逮治
死於獄仔字元任後流寓吳興嘗輯詩話行
於世即所謂苕溪漁隠者是也是書輯錄孔
子言行以論語春秋三𫝊禮記家語史記世
家所載按歲編排體例亦如年譜其不曰年
譜而曰編年尊聖人也自周秦之間䜟緯雜
出一切詭異神怪之說率託諸孔子大抵誕
謾不足信仔獨依據經𫝊考尋事實大旨以
論語為主而附以他書其採掇頗為審慎惟
諸書紀錄聖言不能盡載其歲月仔既限以
編年不免時有牽合如左氏襄公二十一年
鄭人游鄉校𫝊仲尼聞是語也云云杜預注
謂仲尼於是十歲長而後聞之知孔子為此
言不當在是年也仔乃繋其事於十歲之下
殊為疎舛又禮記儒行篇對魯哀公云云則
繫之六十八歲哀公問篇大禮如何云云則
又繫之七十二歲不知何所據而云然此類
尤失於穿鑿然由宋以後纂集聖蹟者其書
日多亦猥雜日甚仔所論次猶為近古故錄
冠𫝊記之首以見濫觴所自焉乾隆四十六
年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
孔子編年原序
聖人達而在上者制治之法成於周公聖人窮而在下
者制行之法成於孔子周公之制度其詳見於周官之
書與五經並行於世可得而考若夫孔子動而世為天
下道行而世為天下法者雜出於春秋三傳禮記家語
與夫司馬遷世家而又多偽妄惟論語為可信足以證
諸家之是非余令小子仔采摭其可信者而為編年凡
五卷起襄公二十二年訖哀公十六年自孔子始生而
至於終言動出處亦略具矣夫以天縱之將聖生乎
亂世而時無賢君莫能用之故去魯凡十三年適衛者
五適陳適蔡者再適曹適宋適鄭適葉適楚者一而
復自衛反魯豈苟然哉所以或仕或處或久或速莫非
翔而後集色斯舉矣然轍環天下卒老於行者天也
非人也如天欲平治天下必有尊德樂道之君出焉而
吾夫子見用周公之事業復顯於當世矣故嘗嘆曰鳳
鳥不至河不出圖吾已矣夫又曰甚矣吾衰也久矣吾
不復夢見周公觀其為魯中都宰一年為司空二年為
司寇三年經文緯武更制定令内以移風易俗外以折
衝禦侮而大邦震懼四方取則則夫子所謂苟有用我
者期月而已可也豈欺我哉惜乎未嘗有所終三年淹
也卒不見其有成豈非天乎當時游於諸侯有以致弟
子之不說而起後世之疑者莫不以見南子從弗擾佛
肸為非此蓋未之思也業已適其國而南子方用事欲
見而不見則其取辱必有甚於見矣然使聖人屈已而
見所不見是天之厄也違天不祥故曰予所否者天厭
之弗擾佛肸之召欲往而卒不往者明聖人有可見之
道欲為天下後世訓則不必往矣非從容中道者能之
乎余嘗考論語鄉黨一篇見聖人動作威儀之則至纖
至悉及其他篇見其所謂子之燕居申申夭夭子温而
厲威而不猛子與人歌子所雅言之類皆弟子所記而
聖人動容周旋中禮了然在人目前學者得以取法也
今編年所書七十三年應世之行有出處去就之大節
孟子所謂集大成金聲玉振聖智之事舉在是矣善學
聖人者必有取於斯焉紹興八年三月壬子績溪胡舜
陟序
