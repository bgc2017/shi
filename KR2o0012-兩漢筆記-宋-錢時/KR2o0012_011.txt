兩漢筆記卷十一宋錢時撰
安帝
詔告司隸校尉河南尹南陽太守曰每覽前代外戚賓
客濁亂奉公為民患苦咎在執法怠懈不輙行其罰故
也今車騎將軍隲等雖懷敬順之志而宗門廣大姻戚
不少賓客姦猾多干禁憲其明加檢敕勿相容護自是
親屬犯罪無所假貸
觀此檢敕之詔則鄧氏賢於章后遠矣雖然與其繩
法孰若教之以禮與其貴驕而冒禁孰若退而不納
於邪鄧氏臨朝首進兄弟定簾大事謀諸禁中日長
炎炎卒貽後禍視隂馬何如也愚是以三復此詔太
息而書之
尚書郎南陽樊凖以儒風浸衰上疏曰臣聞人君不可
以不學光武皇帝受命中興東西誅戰不遑啟處然猶
投戈講蓺息馬論道孝明皇帝庶政萬機無不簡心而
垂情古典遊意經蓺每饗射禮畢正坐自講諸儒並聽四
方欣欣又多徵名儒布在廊廟每讌會則論難衎衎共
求政化期門羽林介胄之士悉通孝經化自聖躬流及
蠻荒是以議者每稱盛時咸言永平今學者益少遠方
尤甚博士倚席不講儒者競論浮麗忘謇謇之忠習諓
諓之辭臣愚以為宜下明詔博求幽隱寵進儒雅以俟聖
上講習之期太后深納其言詔公卿中二千石各舉隱
士大儒務取高行以勸後進妙簡博士必得其人
新君少主紹承大統而縉紳之論首以崇儒講學為
先可謂知所務矣雖然論學而不以堯舜禹湯文武
為的非帝王之所謂學也夫告君而拳拳於法祖宗
自三代莫不皆然夏祖禹商祖湯周祖文武皆聖人
也其學皆聖學也其政皆聖政也其守之以為家法
固也若孟子談王道於戰國而亦使之視乃厥祖可
乎是故言必稱堯舜而非堯舜之道則不敢陳於王
前一脈相承如薪傳火無他道也自漢以下創業垂
統紀綱法度豈無可遵守者而繼體之主建議之臣
例謂祖宗不足法則固未可樊準論學而亦獨指光
武明帝為標準是焉知堯舜禹湯文武眞所謂帝王
之學者哉
永初二年夏旱五月丙寅皇太后幸洛陽寺及若盧獄
錄囚徒洛陽有囚實不殺人而被考自誣羸困輿見畏
吏不敢言將去舉頭若欲自訴太后察視覺之即呼還
問狀具得枉實即時收洛陽令下獄抵罪行未還宫澍
雨大降
母后臨朝已非古典况親臨獄戸錄囚徒者乎司寇
得人式敬由獄將使天下舉無冤民苦也受王嘉師
淫刑以逞則海宇之廣不得其平者多矣豈一婦人
耳目所能遍及逞小慧於犴狴失大體於宫庭非所
以為訓也且自臨朝水旱十載盜賊内起四夷外侵
隂盛陽衰昭乎可驗而史氏獨書澍雨為一囚之應
何哉
四年鄧隲在位頗能推進賢士弘農楊震孤貧好學明
歐陽尚書通達博覽諸儒為之語曰關西孔子楊伯起
教授二十餘年不荅州郡禮命衆人謂之晚暮而震志
愈篤隲聞而辟之時震年已五十餘累遷荆州刺史東
萊太守當之郡道經昌邑故所舉荆州茂才王密為昌
邑令夜懷金十斤以遺震震曰故人知君君不知故人
何也密曰暮夜無知者震曰天知地知我知子知何謂
無知者密愧而出後轉涿郡太守性公廉子孫常蔬食
步行故舊或欲令為開産業震不肯曰使後世稱為清
白吏子孫以此遺之不亦厚乎
曾子曰十目所視十手所指其嚴乎子思亦曰君子
所不可及者其唯人之所不見乎不睹不聞常戒常
懼所以為謹獨之學也凡小人之為不善其始未嘗
不幸人之不知而隂為之遂至為姦為宄為賊為盜
無所不為楊震不受饋金未為高節而何謂無知之
語則誠士大夫律已之端常存此心内省不疚暗室
屋漏無異十目十手之時則庶乎其不欺矣
延光元年汝南太守山陽王龔政崇寬和好才愛士以
袁閬為功曹引進郡人黃憲陳蕃等憲雖不屈蕃遂就
吏閬不修異操而致名當時蕃性氣高明龔皆禮之由
是羣士莫不歸心憲世貧賤父為牛醫潁川荀淑至愼
陽遇憲於逆旅時年十四淑竦然異之揖與語移日不
能去謂憲曰子吾之師表也既而前至袁閬所未及勞
問逆曰子國有顔子寧識之乎閬曰見吾叔度邪是時
同郡戴良才高倨傲而見憲未嘗不正容及歸罔然若
有失也其母問曰汝復從牛醫兒來邪對曰良不見叔
度自以為無不及既覩其人則瞻之在前忽焉在後固
難得而測矣陳蕃及同郡周舉常相謂曰時月之間不
見黃生則鄙吝之萌復存乎心矣太原郭泰少游汝南
先過袁閬不宿而退進往從憲累日方還或以問泰曰
奉高之器譬諸氿濫雖清而易挹叔度汪汪若千頃陂
澄之不清淆之不濁不可量也憲初舉孝廉又辟公府
友人勸其仕憲亦拒之暫到京師即還竟無所就年四
十八終
三代而下人才莫盛於漢季嗚呼人才之盛世道之
衰也何者明王不作羣邪用事士君子激於時變發
於忠憤而風節著焉此豈得已也哉然大抵多激切
而少寬平饒鋒鋩而乏醖藉日胎月醖竟成黨錮之
禍蓋有由矣惟黃叔度渾然圭角即之者不見其涯
涘是雖天姿粹美大璞不瑕然非涵養履踐有自得
之功亦未易至此惜乎其言不傳無以觀所學之淺
深耳史氏謂淵乎其似道未為知憲之論也
三年初樊豐周廣謝惲等見楊震連諫不從無所顧忌
遂詐作詔書調發司農錢穀大匠見徒材木各起冢舍
園池廬觀役費無數震復上疏曰臣備台輔不能調和
隂陽去年十二月四日京師地動其日戊辰三者皆土
位在中宫此中臣近官持權用事之象也臣伏惟陛下以
邊境未寧躬自菲薄宫殿垣屋傾倚枝拄而已而親近
倖臣未崇斷金驕溢踰法多請徒士盛修第舍賣弄威
福道路讙譁地動之變殆為此發又冬無宿雪春節未
雨百僚焦心而繕修不止誠致旱之徵也唯陛下奮乾
剛之德棄驕奢之臣以承皇天之戒震前後所言轉切
帝既不平之而樊豐等皆側目憤怨以其名儒未敢加
害會河間男子趙滕上書指陳得失帝發怒遂收考詔
獄結以罔上不道震上疏救之曰臣聞殷周哲王小人
怨詈則還自敬德今趙騰所坐激訐謗語為罪與手刃
犯法有差乞為虧除全騰之命以誘芻蕘輿人之言帝
不聽騰竟伏尸都市及帝東巡樊豐等因乘輿在外競
修第宅太尉部掾高舒召大匠令史考校之得豐等所
詐下詔書具奏須行還上之豐等惶怖會大史言星變
逆行遂共譛震云自趙騰死後深用怨懟且鄧氏故吏
有恚恨之心壬戌車駕還京師便時大學夜遣使者策
收震太尉印綬震於是柴門絶賓客豐等復惡之令大
鴻臚耿實奏震大臣不服罪懷恚望有詔遣歸本郡震
行至城西夕陽亭乃慷慨謂其諸子門人曰死者士之
常分吾蒙恩居上司疾姦臣狡猾而不能誅惡嬖女傾亂
而不能禁何面目復見日月身死之日以雜木為棺布
單被裁足蓋形勿歸冢次勿設祭祀因飲酖卒弘農太
守移良承樊豐等旨遣吏於陜縣留停震喪露棺道側
讁震諸子代郵行書道路皆為隕涕
是時朝廷為羣小之窟宅獨一楊震盡忠竭節極言
排救上章數四切中膏肓之病若能聽納用其規模
則一轉移可以丕變而竟擠死於嬖悻之手則天下
大勢不必復置論矣雖然尚有可議者永寧元年震
為司徒明年太后崩而王聖及李閏江京之謀行位
居大臣為國梁棟所宜防微杜漸遏其端萌外正朝
綱内清宫掖而乃坐視羣小鼓君聽執國命親王貴
戚誅斥惟意而不能早為之所逮其事定根據權要
乃方呶呶然爭於頰舌之間則已後矣首論王聖再
論劉瓌言既不行徒招忿恚去就之義亦宜早決後
二年太尉復論王聖等之起第舍明年又極論樊豐
等之弄威福空言無濟其跡遂危臨將飲酖乃始歎
曰疾姦臣狡猾而不能誅惡嬖女傾亂而不能禁何
面目復見日月此君子之論所以惜之而於震猶有
所未滿也
右安帝在位十九年崩年三十二
順帝
北鄉侯病篤中常侍孫程謂濟隂王涓者長興渠曰王
以嫡統本無失德先帝用䜛遂至廢黜若北鄉侯不起
相與共斷江京閻顯事無不成者渠然之又中黃門南
陽王康先為太子府史及長樂太官丞京兆王國等並
附同於程江京謂閻顯曰北鄉侯病不解國嗣宜以時
定何不早徵諸王子簡所置乎顯以為然辛亥北鄉侯
薨顯白太后秘不發喪而更徵諸王子閉宫門屯兵自
守十一月乙卯孫程王康王國與中黃門黃龍彭愷孟
叔李進王成張賢史汎馬國王道李元楊佗陳予趙封
李剛魏猛苗光等聚謀於西鐘下皆截單衣為誓丁巳
京師及郡國十六地震是夜程等共會崇德殿上因入
章臺門時江京劉安及李閏陳達等俱坐省門下程與
王康共就斬京安達以李閏權執積為省内所服欲引
為主因舉刃脅閏曰今當立濟隂王無得搖動閏曰諾
於是扶閏起俱於西鐘下迎濟隂王即皇帝位時年十
二戊午遣使者入省奪得璽綬帝乃幸嘉德殿遣侍御
史持節收閻顯及其弟城門校尉耀執金吾晏並下獄
誅家屬皆徙比景遷太后於離宫己未開門罷屯兵壬
戌詔司隸校尉惟閻顯江京近親當伏辜誅其餘務崇
寬貸封孫程等皆為列侯程食邑萬戶王康王國食九
千戸黃龍食五千戸彭愷孟叔李建食四千二百戸王
成張賢史汎馬國王道李元楊佗陳予趙封李剛食四
千戸魏猛食二千戸苗光食千戸是為十九侯加賜車
馬金銀錢帛各有差李閏以先不豫謀故不封擢孫程
為騎都尉
宦官定策此天地之大變自古所未有也尚忍言之
然尋其禍根則自鄭衆始矣何者竇氏之誅獨謀於
衆由是宦官用事得以制外戚之死命一舉而竇再
舉而鄧又再舉而閻而天子廢置遂出於其手十九
侯之事豈一朝一夕之故哉雖然其血脈源流又有
自來也伊周不可見矣僅得顧命大臣如霍光者受
先君之託雖百鄭衆亦何能為惟夫嗣君童幼母后
擅朝是以閹腐得志宫庭玩天子如嬰孩竊弄神器
若掌股間物矣是可歎也或曰濟隂王保既以讒廢
太后欲久專國貪立幼年向微孫王之徒則天下事
殆有大可慮者似亦未容輕議也曰小人出而執國
命豈皆悖繆而天下之權歸之當人心憤鬱不平之
日其所舉錯亦必有深愜乎天下之公論然後時君
世主甘心而聽命焉竇氏之姦不異王莽謂非鄭衆
之力則固未可嗚呼綱淪法斁世道陵遲無大君子
底柱頹波而使小人焉有功於天下太阿之柄因以
不返此愚所以又歎也
司空劉授以阿附惡逆辟召非其人策免楊震門生虞
放陳翼詣闕追訟震事詔除震二子為郎贈錢百萬以
禮改葬於華隂潼亭遠近畢至有大鳥高丈餘集震喪
前郡以状上帝感震忠直詔復以中牢具祠之
士大夫立乎人之本朝凡今日所為當使後日可觀
貪目前之微榮負天下之清議苟一時之寵利遺萬
世之羞辱由君子觀之不翅犬豕之處泥塗蛆蠅之
在糞溷彼方洋洋自以為得志吁可哀也已延光二
年楊震為太尉耿寳閻顯薦人於震不從司空劉授
聞之即辟此二人由是震益見怨愚每觀此使人唾
斥不暇小人情状其可惡一至於此俱位三公事同
一體所宜戮力秉公持正共振朝綱翊扶宗社而乃
背忠直而從邪媚權貴而取容一敗塗地禍不旋踵
是非善惡白黑昭然因念世間若無公論則盜跖而
夷齊矣寵辱之境曷審思焉
陽嘉二年六月丁丑洛陽宣德亭地拆長八十五丈帝
引公卿所舉敦樸之士使之對策及特問以當世之敝為
政所宜李固對曰臣伏在草澤痛心傷臆實以漢興以
來三百餘年賢聖相繼十有八主豈無阿乳之恩豈忘
貴爵之寵然上畏天威俯案經典知義不可故不封也
今宋阿母雖有大功勤謹之德但加賞賜足以酬其勞
苦至於裂土開國實乖舊典聞阿母體性謙虛必有遜
讓陛下宜許其辭國之高使成萬安之福夫妃后之家
所以少完全者豈天性當然但以爵位尊顯顓總權柄
天道惡盈不知自損故至隕仆先帝寵遇閻氏位號大
速故其受禍曾不旋時老子曰其進銳者其退速也今
梁氏戚為椒房禮所不臣尊以高爵尚可然也而子弟
羣從榮顯兼加永平建初故事殆不如此宜令步兵校
尉冀及諸侍中還居黃門之官使權去外戚政歸國家
豈不休乎又詔書所以禁侍中尚書中臣子弟不得為
吏察孝廉者以其秉威權容請託故也而中常侍在日
月之側聲埶振天下子弟祿仕曾無限極雖外託謙默
不干州郡而諂僞之徒望風進舉今可為設常禁同之
中臣又曰譬之一人之身本朝者心腹也州郡者四支
也心腹痛則四支不舉故臣之所憂在腹心之疾非四
支之患也又曰宜罷退宦官去其權重裁置常侍二人
方直有德者省事左右小黃門五人才智閑雅者給事
殿中如此則論者厭塞升平可致上覽衆對以李固為
第一即時出阿母還舍諸常侍悉叩頭謝罪朝廷肅然
以固為議郎而阿母宦者皆疾之詐為飛章以陷其罪
事從中下大司農南郡黃尚等請之於梁商僕射黃瓊
復救明其事久乃得釋出為洛令固棄官歸漢中
觀順帝一覽李固之對即時出阿母還舍諸常侍悉
叩頭謝罪朝廷肅然其是非之心果決不疑如此亦
豈不足與有為哉然而固也終被誣陷不能以一朝
安無他病在腹心故也當是時宦官挾定策之功后
族怙宫闈之寵根據内外禍蟠腹心左雄黃瓊李固
周舉之徒極言竭論號于王庭非不足以快一時之
公論而天下大勢終無補益朝廷之上小人為之主
宰開陳者愈切而嫉之者愈深正救者愈力而害之
者愈甚耳自非英明之主天德剛健篤信讜忠洞昭
姦回使之言行而不讒身安而不及於禍未見其可
也
漢安元年遣侍中河内杜喬周舉守光禄大夫周栩馮
羨魏郡欒巴張綱郭遵劉班分行州郡表賢良顯忠勤
其貪汙有罪者刺史二千石驛馬上之墨綬以下便輒
收舉喬等受命之部張綱獨埋其軍輪於雒陽都亭曰
豺狼當路安問狐狸遂劾奏大將軍冀河南尹不疑以
外戚蒙恩居阿衡之任而專肆貪叨縱恣無極多樹諂
諛以害忠良誠天威所不赦大辟所宜加也謹條其無
君之心十五事斯皆臣子所切齒者也書御京師震竦
時皇后寵方盛諸梁姻族滿朝帝雖知綱言直不能用
也
張綱之言可謂膏肓之鍼砭順帝省悟思所以處之
則當時沈痼可以立起奈之何其不能用也然嘗思
之帝方溺於寵愛無剛明之斷而冀之跋扈亦豈遂
甘心於盡言者玩此辭旨沈痛深切勇往突發雖殺
身有所不顧是殆激於忠憤孟浪之言耳揆之事勢
斷斷乎其未必有濟也因觀自古聖賢遭時間關而
所以行其志者不一端而足居危邦事亂君心知其
不可而義不容於自嘿者比干之諫死是也諫不行
言不聽而義不可以不去者孔子之不稅冕而行是
也亦有處危疑變故而事難於直遂必從容委曲而
後濟者狄仁傑之於武后陸贄之於德宗是也則天
固敬梁公者然隂禍險猾之姿篡李以武易唐而周
當是時也不勝一朝之忿力抵峻拒觸槐折檻以伸
其耿耿之忠則非特不能有濟激變誤事身且不保
如宗社何哉德宗猜忌之主也宣公當國步方艱之
日不能委蛇曲折以伸其志首為激烈犯其所忌則
不惟後日之言無自而投而忠州之行固不待變故
甫定之後也大抵盡言難受人情所同朋友有過義
當忠告亦必紆餘委曲使吾言之獲伸而後可以藥
其病縱未遽從亦未至於齟齬尚可從容繼進庶幾
其或悟也譬之醫然不察虛實補瀉之宜首投毒烈
之劑而暴下之元氣一敗勢不可為雖有金丹大藥
亦無所用矣况臣之事君乎文帝愛賈誼辭博一歲
中超遷至中大夫不可謂不逢知主矣大聲疾呼盡
發其藴於一旦之頃抑何躁也善乎蘇文忠公之言
曰絳侯親握天子璽而授之文帝灌嬰聯兵十萬以
決劉吕之雄雌又皆高帝之舊將此其君臣相得之
分豈特父子骨肉手足哉一旦欲使之盡棄其舊而
謀其新亦已難矣為賈生者上得其君下得其大臣
如絳灌之屬優游漸漬而深交之使天子不疑大臣
不忌然後惟吾所為無不可者此語雖未純正實亦
處賈生之至論也故愚每觀後世新君少主有樂善
之誠心而公卿大臣尚知有尊君子之美意當此之
時斷非委曲不可剛方正直之士雖有甚不平於中
且須就其誠心而輔養之因其美意而將順之使君
德日新善類無壅遲之歲月何事不濟乃若一旦傾
倒以快其所欲言幸而聽納悉如吾意猶恐忌惡指
為朋黨不然則將求一日安於朝廷之上不可矣果
何益於人之國乎世衰道微阿諛承迎以苟富貴利
達乞墦間之祭而不知恥者比比皆是埋輪直節豈
易多見然士君子之行世忠君愛國有不容不深長
思者愚是以極言之
右順帝在位十九年崩年三十一
沖帝
太子即皇帝位年二歲太后臨朝以太尉趙峻為太傅
大司農李固為太尉參錄尚書亊
人才者國之元氣也梁后臨朝首用李固此意豈不
甚美若一於信任勿有間之使得以展其所藴則雖
主少國危尚可扶命脈於將墜豈不猶幸矣哉天下
之患莫大乎名尊君子而實小人執其權寵之以祿
爵而不任之以事也當是時有梁冀在雖百李固亦
不能如之何耳雖然冀也一旦感悟斂然退聽處無
用之地就君子之規模則家安而國家可保奈之何
其終迷而不改也悲夫
右沖帝即位六月崩年三歲
質帝
徵清河王蒜及渤海孝王鴻之子纉皆至京師清河王
為人嚴重動止有法度公卿皆歸心焉李固謂大將軍
冀曰今當立帝宜擇長年高明有德任親政事者願將
軍審詳大計察周霍之立文宣戒鄧閻之利幼弱冀不
從與太后定策禁中迎纉入南宫封為建平侯其日即
皇帝位年八歲蒜罷歸國
姦臣擅命惟恐長君之不利於己雖禍敗天下有所
弗恤然以愚觀之其為利蓋莫大於長君也立長立
德宗社奠安前有定策之功後無居寵之咎不特長
守富貴免於刑戮而宗族親黨亦同保光榮而無禍
矣其為利孰有大於此者乎貪立幼弱禍不旋踵覆
轍相繼終已弗悟可為萬世戒也
太后委政宰輔李固所言太后多從之黃門宦官所惡
者一皆斥遣天下咸望治平而梁冀深忌疾之初順帝
時所除官多不以次及固任事奏免百餘人此等既怨
又希望冀旨遂共作飛章誣奏固曰大尉李固因公假
私依正行邪離間近戚自隆友黨大行在殯路人掩涕
固獨胡粉飾貌搔頭弄姿槃旋偃仰從容冶步曾無慘
怛傷悴之心山陵未成違矯舊政善則稱已過則歸君
斥逐近臣不得侍送作威作福莫固之甚矣夫子罪莫
大於累父臣惡莫深於毁君固之過釁事合誅辟書奏
冀以白太后使下其書太后不聽
李固之斥逐羣小是矣朝路肅清公論允協是宜天
下翕然有治平之望然禍根不除而但翦其枝葉同
惡相黨如捍頭目豈一太后所能主張哉賢人君子
不幸而遇斯時欲行其志祗以速禍是可悲也
右質帝即位一年為梁冀所弑年九歲
兩漢筆記卷十一
