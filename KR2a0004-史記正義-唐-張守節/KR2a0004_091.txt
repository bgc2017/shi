史記正義卷九十一
唐張守節撰
黥布列傳第三十一史記九十一
黥布者六人也姓英氏(故六城在壽州安豐縣西南百三十三里按黥布封淮南王都)
(六即此城又春秋傳云與蓼咎繇之後或封於英六蓋英後改為蓼也)秦時為布衣少年
有客相之曰當刑而王及壯坐法黥布欣然笑曰人相
我當刑而王幾是乎人有聞者共俳笑之布已論輸麗
山(言布論決受黥竟麗山作陵也時會稽郡輸身徒)麗山之徒數十萬人布皆
與其徒長豪桀交通廼率其曹偶亡之江中為羣盗陳
勝之起也布廼見番君與其衆叛秦聚兵數千人番君
以其女妻之章邯之滅陳勝破吕臣軍布乃引兵北擊
秦左右校破之清波引兵而東聞項梁定江東會稽(時會)
(稽郡所理在吳闔閭城中)涉江而西陳嬰以項氏世為楚將廼以兵
屬項梁渡淮南英布蒲將軍亦以兵屬項梁項梁涉淮
而西擊景駒秦嘉等布常冠軍項梁至薛(薛古城在徐州滕縣界也)
聞陳王定死廼立楚懷王項梁號為武信君英布為當
陽君(南郡當陽縣也)項梁敗死定陶懷王徙都彭城諸將英布
亦皆保聚彭城當是時秦急圍趙趙數使人請救懷王
使宋義為上將范曾為末將項籍為次將英布蒲將軍
皆為將軍悉屬宋義北救趙及項籍殺宋義於河上懷
王因立籍為上將軍諸將皆屬項籍項籍使布先涉渡
河擊秦布數有利籍廼悉引兵涉河從之遂破秦軍降
章邯等楚兵常勝功冠諸侯諸侯兵皆以服屬楚者以
布數以少敗衆也項籍之引兵西至新安(新安故城在河南府澠池)
(縣東二十二里)又使布等夜擊坑章邯秦卒二十餘萬人至關
不得入又使布等先從間道破關下軍遂得入至咸陽
布常為軍鋒項王封諸將立布為九江王都六漢元年
四月諸侯皆罷戲下各就國項氏立懷王為義帝徙都
長沙廼隂令九江王布等行擊之其八月布使將擊義
帝追殺之郴縣(上丑林反今郴州有義帝冢及祠)漢二年齊王田榮畔
楚項王往擊齊徵兵九江九江王布稱病不往遣將數
千人行漢之敗楚彭城布又稱病不佐楚項王由此怨
布數使使者誚讓召布布愈恐不敢往項王方北憂齊
趙西患漢所與者獨九江王又多布材欲親用之以故
未擊漢三年漢王擊楚大戰彭城不利出梁地至虞(今宋)
(州虞城也)謂左右曰如彼等者無足與計天下事謁者隨何
進曰不審陛下所謂漢王曰孰能為我使淮南令之發
兵倍楚留項王於齊數月我之取天下可以百全隨何
曰臣請使之廼與二十人俱使淮南至因太宰主之三
日不得見隨何因說太宰曰王之不見何必以楚為彊
以漢為弱此臣之所以為使使何得見言之而是邪是
大王所欲聞也言之而非邪使何等二十人伏斧質淮
南市以明王倍漢而與楚也太宰廼言之王王見之隨
何曰漢王使臣敬進書大王御者竊怪大王與楚何親
也淮南王曰寡人北鄉而臣事之隨何曰大王與項王
俱列為諸侯北鄉而臣事之必以楚為彊可以託國也
項王伐齊身負板築以為士卒先大王宜悉淮南之衆
身自將之為楚軍前鋒今廼發四千人以助楚夫北面
而臣事人者固若是乎夫漢王戰於彭城項王未出齊
也大王宜騷淮南之兵渡淮日夜會戰彭城下大王撫
萬人之衆無一人渡淮者垂拱而觀其孰勝夫託國於
人者固若是乎大王提空名以鄕楚而欲厚自託臣竊
為大王不取也然而大王不背楚者以漢為弱也夫楚
兵雖彊天下負之以不義之名以其背盟約而殺義帝
也然而楚王恃戰勝自彊漢王收諸侯還守成臯滎陽
下蜀漢之粟深溝壁壘分卒守徼乘塞楚人還兵間以
梁地深入敵國八九百里欲戰則不得攻城則力不能
老弱轉糧千里之外楚兵至滎陽成臯漢堅守而不動
進則不得攻退則不能解故曰楚兵不足恃也使楚勝
漢則諸侯自危懼而相救夫楚之彊適足以致天下之
兵耳故楚不如漢其勢易見也今大王不與萬全之漢
而自託於危亡之楚臣竊為大王惑之臣非以淮南之
兵足以亡楚也夫大王發兵而倍楚項王必留留數月
漢之取天下可以萬全臣請與大王提劒而歸漢漢王
必裂地而封大王又況淮南淮南必大王有也故漢王
敬使使臣進愚計願大王之留意也淮南王曰請奉命
隂許畔楚與漢未敢泄也楚使者在方急責英布發兵
舍𫝊舍隨何直入坐楚使者上坐曰九江王已歸漢楚
何以得發兵布愕然楚使者起何因說布曰事以搆可
遂殺楚使者無使歸而疾走漢并力布曰如使者教因
起兵而擊之耳扵是殺使者因起兵而攻楚楚使項聲
龍且攻淮南項王留而攻下邑(宋州碭山縣)數月龍且擊淮
南破布軍布欲引兵走漢恐楚王殺之故間行與何俱
歸漢淮南王至上方踞牀洗召布入見布甚大怒悔來
欲自殺出就舍帳御飲食從官如漢王居布又大喜過
望(高祖以布先分為王恐其自尊大故峻禮令布折服已而美其帷帳厚其飲食多其從官以悅其心權適)
(也)於是廼使人入九江楚已使項伯收九江兵盡殺布
妻子布使者頗得故人幸臣將衆數千人歸漢漢益分
布兵而與俱北收兵至成臯四年七月立布為淮南王
與擊項籍漢五年布使人入九江得數縣六年布與劉
賈入九江誘大司馬周殷周殷反楚遂舉九江兵與漢
擊楚破之垓下項籍死天下定上置酒上折隨何之功
謂何為腐儒為天下安用腐儒隨何跪曰夫陛下引兵
攻彭城楚王未去齊也陛下發步卒五萬人騎五千能
以取淮南乎上曰不能隨何曰陛下使何與二十人使
淮南至如陛下之意是何之功賢於步卒五萬人騎五
千也然而陛下謂何腐儒為天下安用腐儒何也上曰
吾方圖子之功廼以隨何為護軍中尉布遂剖符為淮
南王都六九江廬江衡山豫章郡皆屬布七年朝陳八
年朝雒陽九年朝長安十一年高后誅淮隂侯布因心
恐夏漢誅梁王彭越醢之盛其醢徧賜諸侯至淮南淮
南王方獵見醢因大恐陰令人部聚兵候伺旁郡警急
布所幸姬疾請就醫醫家與中大夫賁赫對門姬數如
醫家賁赫自以為侍中廼厚餽遺從姬飲醫家姬侍王
從容語次譽赫長者也王怒曰汝安從知之具說狀王
疑其與亂赫恐稱病王愈怒欲捕赫赫言變事乘𫝊詣
長安布使人追不及赫至上變言布謀反有端可先未
發誅也上讀其書語蕭相國相國曰布不宜有此恐仇
怨妄誣之請繫赫使人微驗淮南王淮南王布見赫以
罪亡上變固已疑其言國隂事漢使又來頗有所驗遂
族赫家發兵反反書聞上廼赦賁赫以為將軍上召諸
將問曰布反為之奈何皆曰發兵擊之坑豎子耳何能
為乎汝隂侯滕公召故楚令尹問之令尹曰是固當反
滕公曰上裂地而王之䟽爵而貴之南面而立萬乘之
主其反何也令尹曰往年殺彭越前年殺韓信言此
三人者同功一體之人也自疑禍及身故反耳滕公言
之上曰臣客故楚令尹薛公者其人有籌筴之計可問
上廼召見問薛公薛公對曰布反不足怪也使布出扵
上計山東非漢之有也出扵中計勝敗之數未可知也
出於下計陛下安枕而卧矣上曰何謂上計令尹對曰
東取吳(荆王劉賈都吳蘇州闔閭城也)西取楚(楚王劉交都徐州下邳)并齊取魯
傳檄燕趙固守其所山東非漢之有也何謂中計東取
吳西取楚并韓取魏據敖倉之粟塞成臯之口勝敗之
數未可知也何謂下計東取吳西取下蔡(古州來國)歸重於
越身歸長沙(今潭州)陛下安枕而卧漢無事矣上曰是計
將安出令尹對曰出下計上曰何謂廢上中計而出下
計令尹曰布故麗山之徒也自致萬乘之主此皆為身
不顧後為百姓萬世慮者也故曰出下計上初善封薛
公千戶廼立皇子長為淮南王上遂發兵自將東擊布
布之夜反謂其將曰上老矣厭兵必不能來使諸將諸
將獨患淮隂彭越今皆已死餘不足畏也故遂反果如
薛公籌之東擊荆荆王劉賈走死冨陵(故城在楚州盱眙縣東北六十)
(里)盡劫其兵渡淮擊楚楚發兵與戰徐僮間(杜預云徐在下邳僮)
(縣東括地志云大徐城在泗州徐城縣北四十里古徐國也)為三軍欲以相救為竒
或說楚將曰布善用兵民素畏之且兵法諸侯戰其地
為散地(魏武帝注孫子曰卒戀土地道近而易敗散)今别為三彼敗吾一軍
餘皆走安能相救不聽布果破其一軍其二軍散走遂
西與上兵遇蘄西會甀(蘄音機沛郡蘄城也甀遂瑞反)布兵精甚上廼
壁庸城望布軍置陳如項籍軍上惡之與布相望見遥
謂布曰何苦而反布曰欲為帝耳上怒罵之遂大戰布
軍敗走渡淮數止戰不利與百餘人走江南布故與番
君㛰以故長沙哀王使人紿布偽與亡誘走越故信而
隨之番陽番陽人殺布兹鄉民田舍(英布冡在饒州鄱陽縣北百五十二)
(里十三步)遂滅黥布立皇子長為淮南王封賁赫為期思侯
(期思故城在光州固始縣界)諸將率多以功封者
太史公曰英布者其先豈春秋所見楚滅英六臯陶之
後哉身被刑法何其拔興之暴也項氏之所坑殺人以
千萬數而布常為首虐功冠諸侯用此得王亦不免於
身為世大僇禍之興自愛姬殖妒媢生患竟以滅國
史記正義卷九十一
