史記正義一百三十卷
提要
臣等謹案史記正義一百三十卷唐張守節
撰守節始末未詳據此書所題則其官為諸
王侍讀率府長史也是書據自序三十卷晁
公武陳振孫二家所錄則作二十卷盖其標
字列註亦如索隠後人散入句下已非其舊
至明代監本採附集觧索𨼆之後更多所删
節失其本旨如守節所長在于地理故自序
曰郡國城邑委曲詳明而監本于周本紀子
帶立為王句下脱左傳云周與鄭人蘇忿生
十二邑温其一也十七字秦本紀反秦于淮
南句下脫楚淮北之地盡入于秦九字項羽
本紀項王自立為西楚霸王句下脫孟康云
舊名江陵為南楚吴為東楚彭城為西楚十
九字吕后本紀吕平為扶柳侯句下脫漢扶
柳縣也有澤七字孝景本紀遂西圍梁句下
脫梁孝王都睢陽今宋州九字立楚元王子
平陸侯句下脫應劭云平陸西河縣八字孝
武本紀見五畤句下脫或曰在雍州雍縣南
孟康云畤者神靈上帝也十八字晉世家是
為晉侯句下脫其城南半入州城中削為坊
城牆北半見在十七字趙世家吾國東有河
薄洛之水句下脫案安平縣屬定州也八字
餓死沙邱宫句下脫括地志云趙武靈王墓
在蔚州靈邱縣東三十里應說是也二十三
字韓世家得封于韓原句下脫古今地名云
韓武子食采于韓原故城也十六字淮隂侯
列傳家在伊廬句下脫韋昭及括地志皆說
之也十字貨殖列傳殷人都河西句下脫盤
庚都殷墟地屬河西也十字周人都河南句
下脫周自平王以後都洛陽九字自序戹困
鄱句下脫漢末陳蕃子逸為魯相改音反田
褒魯記曰靈帝末汝南陳子游為魯相陳蕃
子也國人為諱而改焉三十九字又如秦本
紀樗里疾相韓句下此本作福昌縣東十四
里監本脫十四里三字貨殖傳夫燕亦勃碣
之間句下此本作碣石渤海在西北監本脫
北字又守節徵引故實頗為賅博故自序曰
古典幽微竊探其美而監本夏本紀臯陶作
士句下脫士若大理卿也六字于是䕫行樂
句下脱若今太常卿也六字周本紀作臩命
句下脫應劭云太僕周穆王所置盖大御衆
僕之長中大夫也二十一字以應為太后養
地句下脫太后秦昭之母宣太后芉氏十一
字秦始皇本紀為我遺鎬池君句下脫張晏
云武王居鎬鎬池君則武王也伐商故神云
始皇荒淫若紂矣今武王可伐矣三十二字
叙論孝明皇帝句下脫班固典引云後漢明
帝永平十七年詔問班固太史遷贊語中寕
有非耶班固上表陳秦過失及賈誼言奏之
四十二字項羽本紀會稽守句下脫守音狩
景帝中二年七月更郡守為太守十六字孝
景本紀伐馳道樹殖蘭池句下脫案馳道天
子道秦始皇作之丈而樹十四字孝武本紀
是時上求神君句下脫漢武帝故事云起柏
梁臺以處神君長陵女子也先是嫁為人妻
生一男數歲死女子悼痛之歲中亦死而靈
宛若祠之遂聞言宛若為生民人多往請福
說家人小事有騐平原君亦事之至後子孫
尊貴及上即位太后延于宫中祭之聞其言
不見其人至是神君求出為營柏梁臺舍之
初霍去病微時自禱神君及見其形自修飾
欲與去病交接去病不肯謂神君曰吾以神
君精潔故齋戒祈福今欲婬此非也自絶不
復往神君慚之乃去也一百七十字見安期
生句下脫列仙傳云安期生瑯琊阜鄉亭人
也賣藥海邊秦始皇請語三夜賜金數千萬
出于阜鄉亭皆置去留書以赤玉舄一重為
報曰後千歲求我于蓬萊山下五十九字李
少君病死句下脫漢書起居注云李少君將
去武帝夢與共登嵩高山半道有使乘龍時
從雲中云太一請少君帝謂左右將舍我去
矣數月而少君病死又𤼵棺看唯衣冠在也
六十一字史寬舒受其方句下脫姓史名寬
舒五字禮書疏房牀第句下脫疎謂窗也四
字律書其于十二支為丑句下脫徐廣曰此
中闕不說大吕及丑也案此下闕文或一本
云丑者紐也言陽氣在上未降萬物厄紐未
敢出也四十一字天官書氐為天根句下脫
星經云氐四星為露寝聽朝所居其占明大
則臣下奉度合誠圖云氐為宿宫也三十一
字其内五星五帝坐句下脫羣下從謀也五
字楚世家伐申過鄧句下脫服虔云鄧曼姓
也七字趙世家事有所止句下脫為人君止
于仁為人臣止于敬為人子止于孝為人父
止于慈與國人交止于信三十一字封廉頗
為信平君句下脫言篤信而平和也七字韓
世家公何不為韓求質于楚句下脫質子蟣
虱四字又脫公叔嬰知秦楚不以蟣虱為事
必以韓合于秦楚王聽入質子于韓二十六
字又脫次下云知秦楚不以蟣虱為事重明
脫不字十七字田叔列傳相常從入苑中句
下脫堵牆也三字田蚡列傳其春武安侯病
句下脫然夫子作春秋依夏正九字衞將軍
列傳平陽人也句下脫漢書云其父鄭季河
東平陽人以縣吏給事平陽侯之家也二十
三字至守節于六書五音至為詳審故書首
有論字例論音例二條而監本于周本紀懼
太子釗之不任句下脫釗音招又古堯反任
而針反十一字秦始皇本紀彗星復見句下
脫復扶富反見行見反八字以𤼵縣卒句下
脫子忽反下同五字佐弋竭句下脫弋音翊
三字二十人皆梟首句下脫梟古堯反懸首
于木上曰梟十一字體觧軻以徇句下脫紅
賣反三字東收遼東而王之句下脫王于放
反四字故歸其質子句下脫質音致三字衣
服旌旄節旗句下脫旌音精旄音毛旗音其
九字祇誦功德句下脫祇音脂三字赭其山
句下脫赭音者三字僕射周青臣句下脫音
夜二字上樂以刑殺為威句下脫五孝反三
字二世紀以安邊境句下脫音竟二字敘論
為君討賊句下脫于偽反三字項羽本紀將
秦軍為前行句下脫胡郎反三字高祖本紀
時時冠之正義音館句下脫下同二字孝景
紀天下乂安句下脫乂音魚廢反五字龍&KR0008;
拔墮句下脫徒果反三字攀龍胡&KR0008;號句下
脫戶高反下同五字為且用事泰山句下脫
為于偽反將為封禪也九字鄭世家段出奔
鄢句下脫音偃二字田叔列傳喜游諸公句
下脫喜許記反諸公謂丈人行也十一字其
他一兩字之出入殆千有餘條尤不可毛舉
苟非震澤王氏刊本具存無由知監本之妄
删也
史記正義目錄
帝紀
卷一史記一
五帝
卷二史記二
夏
卷三史記三
殷
卷四史記四
周
卷五史記五
秦昭襄王
莊襄王
卷六史記六
秦始皇帝
二世皇帝
卷七史記七
項羽
卷八史記八
漢高祖
卷九史記九
吕太后
卷十史記十
孝文帝
卷十一史記十一
孝景帝
卷十二史記十二
孝武帝
年表
卷一史記十三
三代世表
卷二史記十四
十二諸侯年表
卷三史記十五
六國年表
卷四史記十六
秦楚之際月表
卷五史記十七
漢興以来諸侯年表
卷六史記十八
高祖功臣侯年表
卷七史記十九
惠景閒侯者年表
卷八史記二十
建元以来侯者年表
卷九史記二十一
建元以来王子侯者年表
卷十史記二十二
漢興以来將相名臣年表
八書
卷一史記二十三
禮書
卷二史記二十四
樂書
卷三史記二十五
律書
卷四史記二十六
歷書
卷五史記二十七
天官書
卷六史記二十八
封禪書
卷七史記二十九
河渠書
卷八史記三十
平準書
世家
卷一史記三十一
吴太伯
卷二史記三十二
齊太公
卷三史記三十三
魯周公
卷四史記三十四
燕召公
卷五史記三十五
管蔡
卷六史記三十六
陳把
卷七史記三十七
衞康叔
卷八史記三十八
宋微子
卷九史記三十九
普
卷十史記四十
楚
卷十一史記四十一
越王句踐
卷十二史記四十二
鄭
卷十三史記四十三
趙
卷十四史記四十四
魏
卷十五史記四十五
韓
卷十六史記四十六
田敬仲完
卷十七史記四十七
孔子
卷十八史記四十八
陳涉
卷十九史記四十九
外戚
卷二十史記五十
楚元王
卷二十一史記五十一
荆燕
卷二十二史記五十二
齊悼惠王
卷二十三史記五十三
蕭相國
卷二十四史記五十四
曹相國
卷二十五史記五十五
留侯
卷二十六史記五十六
陳丞相
卷二十七史記五十七
絳侯
卷二十八史記五十八
梁孝王
卷二十九史記五十九
五宗
卷三十史記六十
三王
列傳
卷一史記六十一
老子莊子伯夷
卷二史記六十二
管晏
卷三史記六十三
申不害韓非
卷四史記六十四
司馬穰苴
卷五史記六十五
孫武吴起
卷六史記六十六
伍子胥
卷七史記六十七
仲尼弟子
卷八史記六十八
商君鞅
卷九史記六十九
蘇秦
卷十史記七十
張儀陳軫
犀首
卷十一史記七十一
樗里子甘茂
甘羅
卷十二史記七十二
穰侯
卷十三史記七十三
白起王翦
卷十四史記七十四
孟軻淳于髠
慎到騶奭
荀卿
卷十五史記七十五
孟嘗君
卷十六史記七十六
平原君虞卿
卷十七史記七十七
信陵君
卷十八史記七十八
春申君
卷十九史記七十九
范睢蔡澤
卷二十史記八十
樂毅
卷二十一史記八十一
廉頗藺相如
趙奢李牧
卷二十二史記八十二
田單
卷二十三史記八十三
魯仲連鄒陽
卷二十四史記八十四
屈原賈誼
卷二十五史記八十五
吕不韋
卷二十六(刺客)史記八十六
曹沫專諸
豫讓聶政
荆軻
卷二十七史記八十七
李斯
卷二十八史記八十八
蒙恬
卷二十九史記八十九
張耳陳餘
卷三十史記九十
魏豹彭越
卷三十一史記九十一
黥布
卷三十二史記九十二
淮隂侯
卷三十三史記九十三
韓王信盧綰
卷三十四史記九十四
田儋田横
卷三十五史記九十五
樊噲酈商
夏侯嬰灌嬰
卷三十六史記九十六
張蒼周昌
任敖申屠嘉
韋賢魏相
邴吉黃霸
韋玄成匡衡
卷三十七史記九十七
酈食其陸賈
朱建
卷三十八史記九十八
傅寬靳歙
周緤
卷三十九史記九十九
劉敬叔孫通
卷四十史記一百
季布欒布
卷四十一史記一百一
袁盎&KR1007;錯
卷四十二史記一百二
張釋之馮唐
卷四十三史記一百三
石奮衞綰
直不疑周文
張叔
卷四十四史記一百四
田叔(子仁)任安
卷四十五史記一百五
倉公
卷四十六史記一百六
吴王濞
卷四十七史記一百七
竇嬰田蚡
灌夫
卷四十八史記一百八
韓安國
卷四十九史記一百九
李廣
卷五十史記一百十
匈奴
卷五十一史記一百十一
衞青
卷五十二史記一百十二
公孫弘主父偃
卷五十三史記一百十三
南越尉佗
卷五十四史記一百十四
東越
卷五十五史記一百十五
朝鮮
卷五十六史記一百十六
西南夷
卷五十七史記一百十七
司馬相如
卷五十八史記一百十八
淮南厲王淮南王安
衡山王
卷五十九(循吏)史記一百十九
孫叔敖子産
公儀休石奢
李離
卷六十史記一百二十
汲黯鄭當時
卷六十一(儒林)史記一百二十一
申生轅固生
韓生伏勝
董仲舒胡母生
卷六十二(酷吏)史記一百二十二
郅都甯成
周陽由趙禹
張湯義縦
王温舒楊僕
減宣杜周
卷六十三史記一百二十三
大宛
卷六十四(游俠)史記一百二十四
朱家劇孟
郭觧
卷六十五(佞幸)史記一百二十五
鄧通韓嫣
李延年
卷六十六(滑稽)史記一百二十六
淳于髠優孟
優旃東方朔
東郭先生王先生
西門豹
卷六十七(日者)史記一百二十七
司馬季主
卷六十八史記一百二十八
龜策
卷六十九(貨殖)史記一百二十九
范蠡子貢
白圭猗頓
卓氏程鄭
宛孔氏師史
任氏
卷七十史記一百三十
太史公自序
帝紀十二卷
年表十卷
八書八卷
世家三十卷
列傳七十卷
史記正義序
史記者漢太史公司馬遷作遷生龍門耕牧河山之陽
南遊江淮講學齊魯之郡紹太史繼春秋括文魯史而
包左氏國語采世本戰國策而摭楚漢春秋貫紬經傳
旁搜史子上起軒轅下暨天漢作十二本紀帝王興廢
悉詳三十世家君國存亡畢著八書贊隂陽禮樂十表
定代系年封七十列傳忠臣孝子之誠備矣筆削冠於
史籍題目足以經邦裴駰服其善序事理辯而不華質
而不俚其文直其事核不虚美不隠惡故謂之實錄自
劉向揚雄皆稱良史之才况墳典湮滅簡册闕遺比之
春秋言辭古質方之兩漢文省理幽守節涉學三十餘
年六籍九流地里蒼雅銳心觀採評史漢詮衆訓釋而
作正義郡國城邑委曲申明古典幽微竊探其美索理
允愜次舊書之旨兼音觧注引致傍通凡成三十卷名
曰史記正義𤼵揮膏盲之辭思濟滄溟之海未敢侔諸
秘府冀訓詁而齊流庶貽厥子孫世疇兹史于時歲次
丙子開元二十四年八月殺青斯竟諸王侍讀宣義郎
守右清道率府長史張守節上
史記正義論例諡法觧
論史例
古者帝王右史記言左史記事言為尚書事為春秋太
史公兼之故名曰史記并採六家雜說以成一史備論
君臣父子夫妻長幼之序天地山川國邑名號殊俗物
類之品也太史公作史記起黃帝高陽高辛唐堯虞舜夏
殷周秦訖于漢武帝天漢四年合二千四百一十三年
作本紀十二象歲十二月也作表十象天之剛柔十日
以記封建世代終始也作書八象一歲八節以記天地
日月山川禮樂也作世家三十象一月三十日三十輻
共一轂以記世禄之家輔弼股肱之臣忠孝得失也作
列傳七十象一行七十二日言七十者舉全數也餘二
日象閏餘也以記王侯將相英賢略立功名於天下可
序列也合百三十篇象一歲十二月及閏餘也而太史
公作此五品廢一不可以統理天地勸奬箴誡為後之
楷模也
論注例
史記文與古文尚書同者則取孔安國注若與伏生尚
書同者則用鄭玄王肅馬融所釋與三傳同者取杜元
凱服虔何休賈逵范甯等注與三禮論語孝經同者則
取鄭玄馬融王肅之注與韓詩同者則取毛傳鄭箋等
釋與周易同者則依王氏之注與諸子諸史雜書及先
儒觧釋善者而裴駰並引為注又徐中散作音訓校集
諸本異同或義理可通者稱一本云又一本云自是别
記異文裴氏亦引之為注
論字例
史漢文字相承已久若悅字作說閑字作間智字作知
汝字作女早字作蚤後字作后既字作溉勑字作飭制
字作剬此之般流緣古少字通共用之史漢本有此古字
者乃為好本程邈變篆為隸楷則有常後代作文隨時
改易衛宏官書數體吕忱或字多竒鍾王等家以能為
法致令楷文改變非復一端咸著秘書傳之歷代又字
體乖日久其黼黻之字法從黹(丁履反)今之史本則有從
耑(音端)秦本紀云天子賜孝公&KR0008;&KR0008;鄒誕生音甫弗而鄒
氏之前史本已從耑矣如此之類並即依行不可更改
若其黿鼉從龜辭從舌覺學從與泰恭從小匱匠從走
巢薻從果耕籍從禾席下為帶美下為大裒下為衣極
下為點析旁著片惡上安西餐側出頭離邊作禹此之
等類例直是訛字寵(勑勇反)字為鍚(音陽)以支(章侈反)代文(問分)
(反)將旡混無若兹之流便成兩失
論音例
史文與傳諸書同者劉氏並依舊本為音至如太史公
改五帝本紀便章百姓便程東作便程南譌便程西成
便在伏物咸依見字讀之太史變尚書文者義理特美
或訓意改其古澀何煩如劉氏依尚書舊音斯例盖多
不可具錄著在正義隨文音之君子宜詳其理庶明太
史公之達學也然則先儒音字比方為音至魏秘書孫
炎始作反音又未甚切今並依孫反音以𫝊後學鄭康
成云其始書之也倉卒無字或以音類比方假借為之
趣於近之而已受之者非一邦之人其鄉同言異字同
音異於兹遂生輕重訛謬矣然方言差别固自不同河
北江南最為鉅異或失在浮清或帶於重濁今之取捨
冀除兹弊夫質有精麤謂之好惡(並如字)心有愛憎稱為
好惡(並去聲)當體則名譽(音預)情乖則曰毁譽(音餘)自壊(乎怪反)
壊徹(上音自怪)斷(徒緩反自去離也)刀斷(端管反以刀割令相去也)耶(也奢反未審之)
(辭也)也(亦且反助句之語也)復(音伏又扶富反重也)過(古卧反越度也)觧(核買反自散也)間(紀莧)
(反隟也)畜(許又反)畜(許六反養也)先(蘇前反)仙(屑然反)尤(羽求反)侯(胡溝反)
治持(並音直之反)之(止而反)脂砥祗(並音旨夷反)惟維遺唯(並音以住反)
怡貽頤詒(並音與之反)夷寅彛姨(並音以脂反)私(息脂反)綏雖睢荾
(並音息遺反)偲司伺絲(並音巨攴反)巵枝祗肢(並音章移反)祇歧(並音巨支)
(反)其期旗棋踑(並音渠之反)祈頎旂幾畿(並音渠希反)僖熙嬉嘻
(並音許其反)希晞睎稀(並音虛幾反)霏妃菲騑(並音芳非反)飛非扉(並音)
(匪肥反)尸屍蓍(並音式脂反)詩(書之反)巾(居人反)斤䈥(舉欣反)篇偏(並音)
(芳連反)穿(詳連反)里李裏(並音良止反)至贄(並脂利反)志(之吏反)利涖(並力)
(至反)吏(力置反)寺嗣飼(並辭吏反)字牸(並侯置反)自(疾二反)置致躓鷙(並陟)
(利反)器(去冀反)氣(去既反)亟(去吏反)冀穊(几利反)既(居未反)覆(敷救反又敷福)
(反)副(敷救反)富鍑(並府副反)若斯清濁實亦難分博學碩材乃
有甄異此例極廣不可具言庶後學士幸留意焉
音字例
文或相似音或有異一字單錄乃恐致疑兩字連文檢
尋稍易若音上字言上别之所音下字乃復書下有長
句在文中湏音則題其字
𤼵字例
古書字少假借盖多字或數音觀義點𤼵皆依平上去
入若𤼵平聲每從寅起又一字三四音者同聲異喚一
處共𤼵恐難辯别故略舉四十二字如字初音者皆為
正字不湏點𤼵
畜(許六反養也又許救反六畜也又他六反聚也)從(訟容反隨也又縱容反南北長也又但容反又子勇)
(反相勸也又從用反侍從也又足用反恣也)數(色具反歴數述數也又色五反次第也又色角反頻也)
傳(逐戀反書傳也又逐全反相付也又張戀反驛也)卒(子律反卒終也又蒼忽反急也尊忽反兵人也)
(字體各别不辨故發之也)辟(君也徵也又頻亦反罪也開也疋亦反邪也又疋䜴反諭也又音避隠也又普)
(見反辟歴也)施(書移反張也又式䜴反與也又羊䜴反延也)間(紀閑反隟也又紀莧反間也又莧間)
(反静也)射(蛇夜反射也又成亦反音石)夏(胡馬反禹號也又胡嫁反春夏也又格雅反陽夏縣也)
復(符富反重也又音伏也又音福徐役之也)重(直拱反尊也直龍反疊也又直用反累也)適(聖石反寬)
(也又丁歴反夭也又張革反責也又音敵當也)汜(音祀水在成臯又音凡邑名在襄城又孚劒反為水在定)
(陶高帝即位處也又音夷楚人呼土為汜橋)樂(音岳謂音樂也又音洛歡也又孚五教反好也情願也)
覆(敷富反盖也又敷福反再也)恐(曲用反疑也又兵拱反懼也)惡(烏各反麤也又烏路反憎也又)
(音烏謂於何也)斷(端管反有物割截也又叚緩反自相分也又端亂反匿疑事也)觧(佳買反除結縛也又)
(核買反散也又佳債反怠墯也又核詐反縫觧)幾(音機庶幾也又音祈近也又音記亦冀望字也又音紀錄)
(也)過(光卧反度也罪過也又音戈經過也度前也)率(所律反平例也率伏也又音類也又音刷徐廣)
(云率即歛也又音色類反將帥也)屈(丘勿反曲也又君勿反姓也又羣勿反盡也強也)上(時讓反位)
(也元在牧之上又時掌反自下而上)王(于方反人主也又于放反覇王也又盛也又張丈反長上也)藉
(才昔反名藉也又薦藉也又租夜反即借也)培(勃回反補也又蒲内反板也)勝(音升又式證反)難
(乃丹反艱也乃旦反危也)使(所里反又所吏反)相(息羊反又息匠反)沈(針甚反又針禁反又直今)
(反又沈禁反厭没也)任(入今反又入禁反)棺(音官又古玩反又古患反歛之也)造(曹早反此到反)
(至也)妻(七低反切帝反)費(非味反用也又音佖邑也扶及反姓也)
諡法觧
惟周公旦太公望開嗣王業建功于牧野終將葬乃制
諡遂叙諡法諡者行之迹號者功之表(古者有大功則賜之善號以為)
(稱也)車服者位之章也是以大行受大名細行受細名行
出於已名生於人(名謂號諡)
民無能名神(不名一善)
一德不懈簡(一不委曲)
靖民則法皇(靖安)
平易不訾簡(不信訾毁)
德象天地帝(同於天帝)
尊賢貴義恭(尊事賢人□貴義士)
仁義所往王(民往歸之)
敬事供上恭(供奉也)
立志及衆公(志無私也)
尊賢敬讓恭(敬有德讓有功)
執應八方侯(所執行八方應之)
既過能改恭(言自知)
賞慶刑威君(能行四者)
執事堅固恭(守正不移)
從之成羣君(民從之)
愛民長弟恭(順長接弟)
揚善賦簡聖(所稱得人所善得實所賦得簡)
執禮御賓恭(迎待賓也)
敬賓厚禮聖(厚於禮)
芘親之闕恭(修德以益之)
照臨四方明(以明照之)
尊賢讓善恭(不專已善推於人)
譖訴不行明(逆知之故不行)
威儀悉備欽(威則可畏儀則可象)
經緯天地文(成其道)
大慮静民定(思樹惠)
道德博聞文(無不知)
純行不爽定(行一不傷)
學勤好問文(不恥下問)
安民大慮定(以慮安民)
慈惠愛民文(惠以成政)
安民法古定(不失舊意)
愍民惠禮文(惠而有禮)
辟地有德襄(取人以義)
賜民爵位文(與同升)
甲胄有勞襄(亟征伐)
綏柔士民德(安民以居安士以事)
小心畏忌僖(思所當忌)
剛彊直理武(剛無欲強不屈懷忠恕正曲直)
質淵受諫釐(深故能愛)
諫争不威德(不以威拒諫)
有罰而還釐(知難而退)
威彊敵德武(與有德者敵)
温柔賢善懿(性純淑)
克定禍亂武(以兵往故能定)
心能制義度(制事得宜)
刑民克服武(法以王民能使服)
聰明叡哲獻(有通知之聰)
夸志多窮武(大志行兵多所窮極)
知質有聖獻(有所通而無敵)
安民立政成(政以安定)
五宗安之孝(五世之宗)
淵源流通康(性無忌)
慈惠愛親孝(周愛族親)
温柔好樂康(好豐年勤民事)
秉德不回孝(順於德而不違)
安樂撫民康(無四方之虞)
協時肇厚孝(協合肇始)
合民安樂康(富而教之)
執心克莊齊(能自嚴)
布德執義穆(故穆穆)
資輔就共齊(資輔佐而共成)
中情見貎穆(性公露)
甄心動懼頃(甄精)
容儀恭美昭(有儀可象行恭可美)
敏以敬慎頃(疾於所慎敬)
昭德有勞昭(能勞謹)
柔德安衆靖(成衆使安)
聖聞周達昭(聖聖通合)
恭已鮮言靖(恭已正身少言而中)
治而無眚平(無災罪也)
寬樂令終靖(性寬樂義以善自終)
執事有制平(不任意)
威德剛武圉(禦亂患)
布剛治紀平(施之政事)
彌年夀考胡(久也)
由義而濟景(用義而成)
保民耆艾胡(六十曰耆七十曰艾)
耆意大慮景(耆強也)
布義行剛景(以剛行義)
追補前過剛(勤善以補過)
清白守節貞(行清白執志固)
猛以剛果威(猛則少寬果敢行)
大慮克就貞(能大慮非正而何)
猛以彊果威(強甚於剛)
不隠無屈貞(恒然無私)
彊義訅正威(問正言無邪)
辟土服遠桓(以武正定)
治典不殺祁(秉常不哀)
克敬動民桓(敬以使之)
大慮行節孝(言成其節)
辟土兼國桓(兼人故啓土)
治民克盡使(克盡無恩惠)
能思辯衆元(别之使各有次)
好和不争安(生而少斷)
行義說民元(民說其義)
道德純一思(道大而德一)
始建國都元(非善之長可以始之)
大省兆民思(大親民而不殺)
主義行德元(以義為主行德故)
外内思索思(言求善)
聖善周聞宣(聞謂所聞善事也)
追悔前過思(思而能改)
兵甲亟作莊(以數征為嚴)
行見中外慤(表裏)
叡圉克服莊(通邊圉使能服)
状古述今譽(立言之稱)
勝敵志強莊(不撓故勝)
昭功寕民商(明有功者)
死於原野莊(非嚴何以死難)
克殺秉政夷(秉政不任賢)
屢征殺伐莊(以嚴釐之)
安心好静夷(不爽改)
武而不遂莊(武功不成)
執義揚善德(稱人之善)
柔質慈民惠(知其性)
慈仁短折懷(短未六十折未三十)
愛民好與惠(與謂施)
述義不克丁(不能成義)
夙夜警戒敬(敬身急戒)
有功安民烈(以武立功)
秉德尊業烈
合善典法敬(非敬何以善之)
剛克為伐翼(伐功也)
剛德克就肅(成其敬使為終)
思慮深處翼(小心翼翼)
執心決斷肅(言嚴果)
外内貞復白(正而復緊始)
不生其國聲(生於外家)
不勤成名靈(任本性不見賢惠齊)
未家短折傷(未家未娶)
死而志成靈(志事不吝命)
愛民好治戴(好民治)
死見神能靈(有鬼不為厲)
典禮不愆戴(無過)
亂而不損靈(不能以治損亂)
短折不成殤(有知而夭殤)
好祭鬼怪靈(凟鬼神不致遠)
隠拂不成隠(不以隠括改其性)
極知鬼神靈(其智能聦徹)
不顯尸國隠(以間主國)
見美堅長隠(美過其令)
殺戮無辜厲
官人應實知(能官人)
愎佷遂過刺(去諫曰愎反是曰佷)
肆行勞祀悼(放心勞於淫祀言不修德)
不思忘愛刺(忘其愛己者)
年中早夭悼(年不稱志)
蚤孤短折哀(早未知人事)
恐懼從處悼(從處言險圮)
恭仁短折哀(體恭質仁功未施)
凶年無榖荒(不務耕稼)
好變動民躁(數移徙)
外内從亂荒(家不治官不治)
不悔前過戾(知而不改)
好樂怠政荒(淫於聲樂怠於政事)
怙威肆行醜(肆意行威)
在國遭憂愍(仍多太喪)
壅遏不通幽(弱損不凌)
在國逢囏愍(兵寇之享)
蚤孤鋪位幽(鋪位即位而卒)
禍亂方作愍(國無政動長亂)
動祭亂常幽(易神之班)
使民悲傷愍(苛政賊害)
柔質愛諫慧(以虚受人)
貞心大度匡(心正而用祭少)
名實不爽質(不傷言相應)
德正應和莫(正其德應其信)
温良好樂長(言其人可好可樂)
施勤無私類(無私唯義所在)
慈和徧服順(能使人皆服其慈和)
思慮果遠明(自任多近於專)
博聞多能憲(雖多能不至於大道)
嗇於賜與愛(言貪恡)
滿志多窮惑(自足者必不惑)
危身奉上忠(險不辭難)
思慮不爽厚(不差所思而得)
克威捷行魏(有威而敏行)
好内遠禮煬(朋淫於家不奉禮)
克威惠禮魏(雖威不逆禮)
去禮遠衆煬(不率禮不親長)
教誨不倦長(以道教之)
内外賓服正(言以正服之)
肇敏行成直(始疾行成言不深)
彰義揜過堅(明義以盖前過)
疏遠繼位紹(非其弟過得之)
華言無實夸(恢誕)
好廉自克節(自勝其清飲)
逆天虐民抗(背尊大而逆之)
好更改舊易(變故改常)
名與實爽繆(言名美而實傷)
愛民在刑克(道之以政齊之以法)
擇善而從比(比方善而從之)
除殘去虐湯
隠哀也景武也施德為文除惡為武辟地為襄服遠為
桓剛克為僖施而不成為宣惠無内德為平亂而不損
為靈由義而濟為景餘皆象也(以其所為諡象其事行)和會也勤
勞也尊修也爽傷也肇始也怙恃也享祀也胡大也秉
順也就會也錫與也典常也肆放也康虚也叡聖也惠
愛也綏安也堅長也耆彊也考成也周至也懷思也武
法也布施也敏疾也速也載事彌文以前周書諡法周
代君王並取作諡故全寫一篇以傳後學
漢書地理志云本秦京師為内史(顔師古云京師天子所居畿内也秦并天)
(下改立郡縣而京畿所統時號内史言其在内以别於諸郡守也百官表云内史周官秦因之掌治京師景帝)
(二年分置左内史右内史武帝太初元年更名京兆尹左内史名馮翊主爵中尉秦官掌列侯景帝六年更名)
(都尉武帝太初元年更名右扶風治内史與左馮翊京兆尹是為三輔也)
秦地於天官東井輿鬼之分壄其界自弘農故關以西
京兆扶風馮翊北地上郡西河安定天水隴西南有巴
蜀廣漢犍為武都西有金城武威張掖酒泉敦煌又西
南有䍧牱越巂益州
魏地觜觿參之分壄其界自高陵以東盡河東河内南
有陳留及汝南之召陵㶏彊新汲西華長平潁川之舞
陽郾陵河南之開封中牟陽武酸棗卷(卷去權反)
周地柳七星張之分壄今之河南洛陽榖城平隂偃師
鞏緱氏
韓地角亢氐之分壄韓分晉得南陽郡及潁川之父城
定陵襄城潁陽潁隂長社陽翟郟東接汝南西接弘農
得新安宜陽鄭今河南之新鄭及成臯滎陽潁川之崇
高城陽
趙地昴畢之分壄趙分晉得趙國北有信都真定常山
又得涿郡之高陽莫州鄉東有廣平鉅鹿清河河間又
得渤海郡之東平舒中邑文安東州成平章武河以北
也南至浮水繁陽内黃斥丘西有太原定襄雲中五原
上黨
燕地尾箕之分壄召公封於燕後三十六世與六國俱
稱王東有漁陽右北平遼西遼東西有上谷代郡鴈門
南有涿郡之易容城范陽北有新成故安涿縣良鄉新
昌及渤海之安次樂浪玄菟亦宜屬焉
齊地虚危之分壄東有菑川東萊瑯耶高密膠東南有
泰山城陽北有千乘清河以南渤海之高樂高城重合
陽信西有濟南平原
魯地奎婁之分壄東至東海南有泗水至淮得臨淮之
下相睢陵僮取慮
宋地房心之分壄今之沛梁楚山陽濟隂東平及東郡
之湏昌夀張今之睢陽
衞地營室東壁之分壄今之東郡及魏郡之黎陽河内
之野王朝歌
楚地翼軫之分壄今之南郡江夏零陵桂陽武陵長沙
及漢中汝南郡後陳魯屬焉
吴地斗牛之分壄今之會稽九江丹陽豫章廬江廣陵
六安臨淮郡
粤地牽牛婺女之分壄今之蒼梧鬱林合浦交阯九真南
海日南
(以前是戰國時諸國界域及相侵伐犬牙深入然亦不能委細故略記之用知大略)
