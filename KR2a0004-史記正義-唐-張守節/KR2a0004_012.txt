史記正義卷十二
唐張守節撰
孝武本紀第十二史記十二
孝武皇帝者(謚法云克定禍亂曰武)孝景中子也母曰王太后孝
景四年以皇子為膠東王孝景七年栗太子廢為臨江
王以膠東王為太子孝景十六年崩太子即位為孝武
皇帝孝武皇帝初即位尤敬鬼神之祀元年漢興已六
十餘歲矣天下乂安薦紳之屬(乂音魚廢反)皆望天子封禪
改正度也而上卿儒術招賢良趙綰王臧等以文學為公
卿欲議古立明堂城南以朝諸侯草巡狩封禪改歷服
色事未就會竇太后治黃老言不好儒術使人微得趙
綰等姦利事召案綰臧綰臧自殺(漢書孝武帝二年御史大夫趙綰坐請無)
(奏事太皇太后及郎中令王臧皆下獄自殺應劭云王臧儒者欲立明堂辟雍太后素好黃老術非薄五經因)
(故絶奏事太后太后怒故令殺)諸所興為者皆廢後六年竇太后崩其
明年上徵文學之士公孫弘等明年上初至雍郊見五
畤(畤音止括地志云漢五帝畤在岐州雍縣南孟康云畤者神靈之所止或曰在雍州雍縣南孟康云畤者)
(神靈上帝也按五畤者鄜畤密畤吳陽畤北畤先是文公作鄜畤祭白帝秦宣公作密畤祭青帝秦靈公作吳)
(陽上畤下畤祭祭赤黃帝漢高祖作北畤祭黑帝是五畤也)後常三歲一郊是時上
求神君(漢武帝故事云起柏梁臺以處神君長陵女子也先是嫁為人妻生一男數歲死女子悼痛之)
(歲中亦死而靈宛若祠之遂聞言宛若為生民人多往請福說家人小事有驗平原君亦事之至後子孫尊貴)
(及上即位太后延於宫中祭之聞其言不見其人至是神君求出為營栢梁臺舍之初霍去病微時自禱神君)
(及見其形自脩飾欲與去病交接去病不肯謂神君曰吾以神君精㓗故齋戒祈福今欲媱此非也自絶不復)
(往神君慙之乃去也)舍之上林中蹏氏觀神君者長陵女子以子
死悲哀故見神於先後宛若宛若祠之其室民多往祠
平原君往祠其後子孫以尊顯及武帝即位則厚禮置
祠之内中聞其言不見其人云是時而李少君亦以祠
竈榖道郤老方見上上尊之少君者故深澤侯入以主
方匿其年及所生長常自謂七十能使物郤老其游以
方徧諸侯無妻子人聞其能使物及不死更饋遺之常
餘金錢帛衣食人皆以為不治産業而饒給又不知其
何所人愈信争亊之少君資好方善為巧發竒中嘗從
武安侯飲坐中有年九十餘老人少君乃言與其大父
游射處老人為兒時從其大父行識其處一坐盡驚少
君見上上有故銅器問少君少君曰此器齊桓公十年
陳於栢寝(括地志云栢寝臺在青州壬乘縣東北二十一里韓子云景公與晏子遊於少海登栢寢)
(之臺而望其國公曰美哉堂乎後代孰將有此晏子云近其田氏乎公曰寡人有國而田氏家柰何對曰奪之則)
(賢遠不肖治其煩亂輕其刑罰振窮乏恤孤寡行恩惠崇節儉雖十田氏其如何當即此也)已而案
其刻果齊桓公器一宫盡駭以少君為神數百歲人也
少君言於上曰祠竈則致物致物而丹砂可化為黃金
黃金成以為飲食器則益夀益夀而海中蓬萊&KR0726;者可
見見之以封禪則不死黃帝是也臣嘗游海上見安期
生(列仙傳云安期生琅耶阜鄕亭人也賣藥海邊秦始皇請語三夜賜金數千萬出於阜鄕亭皆置去留書)
(以赤玉舄一重為報曰後千歲求我於蓬萊山下)食巨棘大如瓜安期生&KR0726;者
通蓬萊中合則見人不合則隠於是天子始親祠竈而
遣方士入海求蓬萊安期生之屬而事化丹砂諸藥齊
為黃金矣居久之李少君病死(漢書起居注云李少君將去武帝夢與共登嵩)
(高山半道冇使乘龍時從雲中云太一請少君帝謂左右將舍我去矣數日而少君病死乂𤼵棺看唯衣冠在)
(也)天子以為化去不死也而使黃錘(音直偽反)史寬舒受其
方(姓史名寬舒)求蓬萊安期生莫能得而海上燕齊怪迂之
方士多相效更言神事矣亳人薄誘忌奏祠泰一方曰
天神貴者泰一泰一佐曰五帝(五帝五天帝也國語云蒼帝靈威仰赤帝赤幖怒白)
(帝白招矩黑帝叶光紀黃帝含摳組尚書帝命驗云蒼帝名靈威仰赤名文祖黃帝名神汗白帝名顯紀黑帝)
(名玄矩佐者謂配祭也)古者天子以春秋祭泰一東南郊用太牢
具七日為壇開八通之鬼道於是天子令太祝立其祠
長安東南郊常奉祠如忌方其後人有上書言古者天
子三年一用太牢具祠神三一天一地一泰一天子許
之令太祝領祠之忌泰一壇上如其方後人復有上書
言古者天子常以春秋觧祠祠黃帝用一梟破鏡冥羊
用羊祠馬行(神名也)用一青牡馬泰一臯山山君地長(丁丈)
(反三並神名)用牛武夷君(神名)用乾魚隂陽使者以一牛令祠
官領之如其方而祠於忌泰一壇旁其後天子苑有白
鹿以其皮為幣以發瑞應造白金焉(白金三品武帝所鑄也如淳曰雜鑄)
(銀鈎馬白金也平凖書云造銀錫為白金以為天用莫如龍地用莫如馬人用莫如龜故曰白金三品其一曰)
(重八两圓之其文龍名曰白選直三千二曰重差小方之其文馬直五百三曰復小隨之其文龜直三百錢譜)
(云白金第一其形圓如錢肉好圓文為一龍白銀第二其形方小長肉好亦小長好上下文為二馬白銀第三)
(其形似龜肉好小是文為龜甲也)其明年郊雍獲一角獸若麃然有司
曰陛下肅祗郊祀上帝報享錫一角獸蓋麟云(漢書終軍傳云)
(從上雍獲白麟一角戴肉設武備而不為害所以為仁)於是以薦五畤畤加一牛
以燎(力召反焚也)賜諸侯白金以風符應合于天地於是濟
北王以為天子且封禪乃上書獻泰山及其旁邑天子
受之更以他縣償之常山王有辠遷天子封其弟於真
定以續先王祀而以常山為郡然後五嶽皆在天子之
郡其明年齊人少翁(漢武故事云少翁年二百歲色如童子)以鬼神方見
上上有所幸王夫人(漢書作李夫人)夫人卒少翁以方術蓋夜
致王夫人及竈鬼之貎云天子自惟中望見焉於是乃
拜少翁為文成將軍賞賜甚多以客禮禮之文成言曰
上即欲與神通宫室被服不象神神物不至乃作畫雲
氣車及各以勝日駕車辟惡鬼又作甘泉宫中為臺室
畫天地泰一諸神而置祭具以致天神居歲餘其方益
衰神不至乃為帛書以飯牛(飯房晩反書絹帛上為怪言語以飼牛)詳弗
知也言此牛腹中有竒殺而視之得書書言甚怪天子
疑之有識其手書問之人果為書於是誅文成將軍(漢武)
(故事云文成誅月餘日使者藉貨關東還逢之於漕亭間還見言之上乃疑發其棺無所見唯有竹筒一枚捕驗)
(無蹤跡也)而隠之其後則又作栢梁桐柱承露&KR0726;人掌之屬
矣文成死明年天子病鼎湖甚巫醫無所不致至不愈游
水發根乃言曰上郡有巫病而鬼下之上召置祠之甘
泉及病使人問神君神君言曰天子母憂病病少愈強
與我會甘泉於是病愈遂幸甘泉病良已大赦天下置
夀宫神君神君最貴者大夫其佐曰大禁司命之屬皆
從之非可得見聞其音與人言等時去時來來則風肅
然也居室帷中時晝言然常以夜天子祓然後入因巫
為主人關飲食所欲者言行下又置夀宫北宫(括地志云夀宫)
(北宫皆在雍州長安縣西北三十里長安故城中漢書云武帝夀宫以處神君)張羽旗設供具
以禮神君神君所言上使人受書其言命之曰書法(書音)
(獲按晝一之法)其所語世俗之所知也母絶殊者而天子獨喜
其事祕世莫知也其後三年有司言元宜以天瑞命不
宜以一二數(孝景以前即位以一二數年至其終武帝即位初有年號改元以建元為始)一
元曰建元二元以長星曰元光三元以郊得一角獸曰
元狩云其明年冬天子郊雍議曰今上帝朕親郊而后
土母祀則禮不荅也有司與太史公祠官寬舒等議天
地牲角繭栗今陛下親祀后土后土宜於澤中圜邱為
五壇壇一黃犢太牢具已祠盡瘞而從祠衣上黃於是
天子遂東始立后土祠汾隂脽上如寬舒等議上親望
拜如上帝禮禮畢天子遂至滎陽而還過雒陽下詔曰
三代邈絶遠矣難存其以三十里地封周後為周子南
君以奉先王祀焉是歲天子始巡郡縣侵尋於泰山矣
其春樂成侯上書言欒大欒大膠東宫人故嘗與文成
將軍同師已而為膠東王尚方而樂成侯姊為康王后
母子康王死他姬子立為王而康后有淫行與王不相
中得相危以法康后聞文成已死而欲自媚於上乃遣
欒大因樂成侯求見言方天子既誅文成後悔恨其早
死惜其方不盡及見欒大大悦大為人長美言多方略
而敢為大言處之不疑大言曰臣嘗往來海中見安期
羡門之屬顧以為臣賤不信臣又以為康王諸侯耳不
足予方臣數言康王康王又不用臣臣之師曰黃金可
成而河决可塞不死之藥可得僊人可致也臣恐效文
成則方士皆掩口惡敢言方哉上曰文成食馬肝死耳
子誠能脩其方我何愛乎大曰臣師非有求人人者求
之陛下必欲致之則貴其使者令有親屬以客禮待之
勿卑使各佩其信印乃可使通言於神人神人尚肯邪
不邪致尊其使然後可致也於是上使先驗小方鬭旗
旗(音其文本或作棋說文云棋博棋也高誘註淮南子云取雞血與針磨擣之以和磁石用塗碁頭曝乾之)
(置局上即相拒不止也)自相觸擊是時上方憂河決而黃金不就
(鍊丹砂鉛錫為黃金不就)乃拜大為五利將軍居月餘得四金印佩
天士將軍地士將軍大通將軍天道將軍印制詔御史
昔禹疏九江決四瀆間者河溢臯陸隄繇不息(顔師古云臯水)
(旁地也廣平曰陸言水大汎溢自臯及陸而築作堤傜役甚多不暇休息)朕臨天下二十有
八年天若遺朕士而大通焉乾稱蜚龍鴻漸于般意庶
幾與焉其以二千戶封地士將軍大為樂通侯賜列侯
甲第僮千人乘輿斥車馬帷帳器物以充其家又以衛
長公主妻之齎金萬斤更名其邑曰當利公主天子親
如五利之第使者存問所給連屬於道自大主將相以
下皆置酒其家獻遺之於是天子又刻玉印曰天道將
軍使使衣羽衣夜立白茅上五利將軍亦衣羽衣立白
茅上受印以示弗臣也而佩天道者且為天子道天神
也於是五利常夜祠其家欲以下神神未至而百鬼集矣
然頗能使之其後治装行東入海求其師云大見數月
佩六印貴振天下而海上燕齊之間莫不搤捥而自言
有禁方能神僊矣其夏六月中汾隂巫錦為民祠魏脽
后土營旁見地如鉤状掊視得鼎鼎大異於衆鼎文鏤
無欵識怪之言吏吏告河東太守勝勝以聞天子使使
驗問巫錦得鼎無姦詐乃以禮祠迎鼎至甘泉從行上
薦之至中山晏温有黃雲蓋焉有麃過上自射之因以
祭云至長安公卿大夫皆議請尊寶鼎天子曰間者河
溢歲數不登故巡祭后土祈為百姓育榖今年豐廡未
有報鼎曷為出哉有司皆曰聞昔太帝興神鼎一一者
一統天地萬物所繫終也黃帝作寳鼎三象天地人也
禹收九牧之金鑄九鼎皆嘗鬺烹上帝鬼神遭聖則興
(遭逢也鼎雖淪泗水逄聖興起故出汾隂西至甘泉也)遷于夏商周德衰宋之社
亡(社主民也社以石為之宋杜即亳社也周武王伐紂乃立亳社以為監戒覆上棧下使通天地隂陽之氣)
(周禮衰國將危民故宋之社為亡殷復也)鼎乃淪伏而不見頌云自堂徂基
(此以下至胡考之休是周頌絲衣之詩自堂從内往外基門内塾也鄭元云門側之堂謂之塾繹禮輕使士升)
(堂視壺濯及籩豆之屬降往於塾牲自羊徂牛充包乃舉鼎告潔禮之次也)自羊徂牛(自堂往塾)
(先視羊後及牛也毛萇云先小後大也)鼐鼎及鼒不虞不驁胡考之休今
鼎至甘泉光潤龍變承休無疆合兹中山有黃白雲降
蓋若獸為符是甘泉更路弓乘矢集獲壇下報祠大饗
惟受命而帝者心知其意而合德焉鼎宜見於祖禰藏
於帝廷以合明應制曰可入海求蓬萊者(蓬萊方文瀛洲勃海中三)
(神山也)言蓬萊不遠而不能至者殆不見其氣上乃遣望
氣佐候其氣云其秋上幸雍且郊或曰五帝泰一之佐
也宜立泰一而上親郊之上疑未定齊人公孫卿曰今
年得寶鼎其冬辛巳朔旦冬至與黃帝時等卿有札書
曰黃帝得寶鼎宛侯問於鬼臾區區對曰黃帝得寶鼎
神筴是歲己酉朔旦冬至得天之紀終而復始於是黃
帝迎日推筴後率二十歲(率音律又音類又所律反三音並通後皆放此也)得
朔旦冬至凢二十推三百八十年黃帝&KR0726;登于天卿因
所忠欲奏之所忠視其書不經疑其妄書謝曰寶鼎事
已決矣尚何以為卿因嬖人奏之上大說召問卿對曰
受此書申功申公已死上曰申功何人也卿曰申功齊
人也與安期生通受皇帝言無書獨有此鼎書曰漢興復
當黃帝之時漢之聖者在高祖之孫且曾孫也寶鼎出
而與神通封禪封禪七十二王(河圖云王者封太山禪梁父易姓登崇有七十)
(二君也)唯黃帝得上泰山封申功曰漢主亦當上封上封
則能&KR0726;登天矣黃帝時萬諸侯而神靈之封居七千天
下名山八而三在蠻夷五在中國中國華山首山太室
泰山東萊此五山黃帝之所常遊與神會黃帝且戰且
學僊患百姓非其道乃斷斬非鬼神者百餘歲然後得
與神通黃帝郊雍上帝宿三月鬼臾區號大鴻死葬雍
故鴻冢是也其後黃帝接萬靈明廷明廷者甘泉也所
謂寒門者谷口也黃帝采首山銅鑄鼎於荆山下鼎既
成有龍垂胡&KR1730;下迎黃帝黃帝上騎羣臣後宫從上龍
七千餘人龍乃上去餘小臣不得上乃悉持龍&KR1730;龍&KR1730;
拔墮(徒果反)黃帝之弓百姓仰望黃帝既上天乃抱其弓
攀龍胡&KR1730;號(戶高反下同)故後世因名其處曰鼎湖(括地志云湖水)
(原出虢州湖城縣南三十五星夸父山北流入河即鼎湖也)其弓曰烏號於是天子
曰嗟乎吾誠得如皇帝吾視去妻子如脱躧耳乃拜卿
為郎東使候神於太室上遂郊雍至隴西西登空桐(空桐)
(山在原州平高縣兩一百里)幸甘泉令祠官寬舒等具泰一祠壇壇
放薄忌泰一壇壇三垓五帝壇環居其下各如其方黃
帝西南除八通鬼道泰一所用如雍一畤物而加醴棗
脯之屬殺一犛牛以為俎豆牢具而五帝獨有俎豆醴
進其下四方地為餟食(劉伯莊云謂繞壇設諸神祭座相連綴也)羣神從者
及北斗云已祠胙餘皆燎之其牛色白鹿居其中彘在
鹿中水而洎之(劉伯莊云以大羹和祭食燎之按以鹿内牛中以彘内鹿中水玄酒也)祭
日以牛祭月以羊彘特泰一祝宰則衣紫及繡五帝各
如其色日赤月白十一月辛巳朔旦冬至昧爽天子始
郊拜泰一朝朝日夕夕月則揖而見泰一如雍禮其贊
饗曰天始以寶鼎神筴授皇帝朔而又朔終而復始皇
帝敬拜見焉而衣上黃其祠列火滿壇旁壇旁烹炊具
有司云祠上有光焉公卿言皇帝始郊見泰一雲陽(括地)
(志云漢雲陽宫在雍州雲陽縣北八十一里有通天臺即黃帝以來祭天國邱之處武帝以五月避署八月乃)
(還也)有司奉瑄玉嘉牲薦饗(漢書儀云祭天養牛五歲至二千斤)是夜有美
光及晝黃氣上屬天太史公祠官寬舒等曰神靈之休
祐福兆祥宜因此地光域立泰畤壇以明應令太祝領
祀及臘間祠三歲天子一郊見其秋為伐南越告禱泰
一以牡荆畫幡日月北斗登龍以象天一三星為泰一
鋒名曰靈旗(李竒云畫旗樹泰一壇上名靈旂畫日月北斗登龍等)為兵禱(為于偽反)
則太史奉以指所伐國(韋昭云牡剛也荆強按用牡荆指伐國取其剛為稱故畫北旗)
(指之)而五利將軍使不敢入海之泰山祠上使人微隨驗
實無所見五利妄言見其師其方盡多不讐上乃誅五
利(漢武故事云東方朔言欒大無状上發怒乃斬之)其冬公孫卿候神河南見
僊人跡緱氏城上有物若雉往來城上天子親幸緱氏
城視跡問卿得母效文成五利乎卿曰僊者非有求人
主人主求之其道非少寬假神不來言神事事如迂誕
(迂音于誕音但迂遠也誕大也)積以歲乃可致於是郡國各除道繕治
宫觀名山神祠所以望幸矣其年既滅南越上有嬖臣
李延年以好音見上善之下公卿議曰民間祠尚有鼓
舞之樂今郊祠而無樂豈稱乎公卿曰古者祀天地皆
有樂而神祇可得而禮或曰泰帝使素女(泰帝謂太吴伏羲氏)鼔
五十弦瑟悲帝禁不止故破其瑟為二十五弦於是塞
南越禱祠泰一后上始用樂舞益召歌兒作二十五絃
及箜篌瑟自此起其來年冬上議曰古者先振兵澤旅然
後封禪乃遂北巡朔方勒兵十餘萬還祭黃帝冢橋山
澤兵須如上曰吾聞黃帝不死今有冢何也或對曰黃
帝已僊上天羣臣葬其衣冠既至甘泉為且(為于偽反將為封禪)
(也)用事泰山(道書福地記云泰山高四千九百丈二尺周迴二千里)先類祠泰一
自得寶鼎上與公卿諸生議封禪(白虎通云王者易姓而起天下太平功成)
(封禪以告太平禪梁父之趾廣厚也刻石紀號著已之功績天以高為尊地以厚為德故增泰山之高以放天)
(禪梁甫之趾以報地封者附廣之禪者將以功相傳授之)封禪用希曠絶莫知其
儀禮而羣儒采封禪尚書周官王制之望祀射牛事齊
人丁公年九十餘曰封者合不死之名也秦皇帝不得
上封陛下必欲上稍上即無風雨遂上封矣上於是乃
令諸儒習射牛草封禪儀數年至且行天子既聞公孫
卿及方士之言黃帝以上封禪皆致怪物與神通欲放
黃帝以嘗接神僊人蓬萊士高世比德於九皇而頗采
儒術以文之羣儒既以不能辯明封禪事又牽拘於詩
書古文而不敢騁上為封祠器示羣儒或曰不與古同
徐偃又曰太常諸生行禮不如魯善周霸屬圖封事於
是上絀偃霸盡罷諸儒弗用三月遂東幸緱氏禮登
中嶽太室從官在山下聞若有言萬歲云(漢儀注云有稱萬歲可十萬人聲)
問上上不言問下下不言於是以三百戶封太室奉祠
命曰崇高邑(顔師古云以崇奉嵩高山故謂之崇高也)東上泰山山之草木葉
未生乃令人上石立之泰山顚上遂東巡海上行禮祠
八神齊人之上疏言神怪竒方者以萬數然無驗者乃
益發船令言海中神山者數千人求蓬萊神人公孫卿
持節常先行候名山至東萊言夜見一人長數丈就之
則不見見其跡甚大類禽獸云羣臣有言見一老父牽
狗言吾欲見巨公已忽不見上既見大跡未信及羣臣
有言老父則大以為僊人也宿留海上與方士傳車及
間使求僊人以千數四月還至奉高上念諸儒及方士
言封禪人人殊不經難施行天子至梁父禮祠地主乙
夘令侍中儒者皮弁薦紳射牛行事封泰山下東方如
郊祠泰一之禮封廣丈二尺高九尺其下則有玉牒書
書祕禮畢天子獨與侍中奉車子侯上泰山亦有封其事
皆禁明日下隂道丙辰禪泰山下阯東北肅然山如祭
后土禮天子皆親拜見衣上黃而盡用樂焉江淮閒一
茅三脊為神藉五色土益雜封縱遠方竒獸蜚禽及白
雉諸物頗以加祠兕旄牛犀象之屬弗用皆至泰山然
後去封禪祠其夜若有光晝有白雲起封中天子從封
禪還坐明堂羣臣更上夀於是制詔御史朕以眇眇之
身承至尊兢兢焉懼弗任維聽菲薄不明于禮樂脩祀
泰一若有象景光屑如有望依依震於怪物欲止不敢
遂登封泰山至於梁父而后禪肅然自新嘉與士大夫
更始賜民百戶牛一酒十石加年八十孤寡布帛二匹
復博奉高蛇丘歷城毋出今年租税其赦天下如乙夘
赦令行所過母有復作事在二年前皆勿聽治又下詔
曰古者天子五載一巡狩用事泰山諸侯有朝宿地
其令諸侯各治邸泰山下(諸侯各於太山朝宿地起第佳擬天子用事太山而居止)
天子既已封禪泰山既無風雨菑而方士更言蓬萊諸
神山若將可得於是上欣然庶幾遇之乃復東至海上
望冀遇蓬萊焉奉車子侯暴病一日死上乃遂去並海
上北至竭石巡自遼西歷北邊至九原五月返至甘泉
有司言寶鼎出為元鼎以今年為元封元年其秋有星
茀于東井後十餘日有星茀于三能望氣王朔言候獨
見其星出如瓠食頃復入焉有司言曰陛下建漢家封
禪天其報德星云其來年冬郊雍五帝還拜祝祠泰一
贊饗曰德星昭衍厥維休祥夀星仍出淵耀光明信星
昭見皇帝敬拜泰況之饗其春公孫卿言見神人東萊
山若云見天子天子於是幸緱氏城拜卿為中大夫遂
至東萊宿留之數日母所見見大人跡復遣方士求神
怪采芝藥以千數是歲旱於是天子既出母名乃禱萬
里沙過祠泰山還至瓠子自臨寒決河留二日沈祠而
去使二卿將卒塞決河河徙二渠復禹之故跡焉是時
既滅南越越人勇之乃言越人俗信鬼而其祠皆見鬼
數有效昔東甌王敬鬼夀至百六十歲後世謾怠故衰
耗乃令越巫立越祝祠安臺無壇亦祠天神上帝百鬼
而以雞卜(雞卜法用雞一狗一生祝願訖即殺雞狗煮熟又祭獨取雞兩眼骨上自有孔裂似人物形)
(則吉不足則凶今嶺南猶行此法也)上信之越祠雞卜始用焉公孫卿曰
僊人可見而上往常遽以故不見今陛下可為觀如緱
氏城置脯棗神人宜可致且僊人好樓居於是上令長
安則作蜚廉桂觀甘泉則作益延夀觀使卿持節設具
而候神人乃作通天臺置祠具其下將招來神僊之屬
於是甘泉更置前殿始廣諸宫室夏有芝生殿防内中
天子為塞河興通天臺若有光云乃下詔曰甘泉防生
芝九莖赦天下母有復作其明年伐朝鮮夏旱公孫卿
曰黃帝時封則天旱乾封(乾音干蘇林云天旱欲使封土乾燥也顔師古云三歲不)
(而暴所封之土令乾鄭氏云但祭不立尸為乾封)三年上乃下詔曰天旱意乾
封乎其令天下尊祠靈星焉(靈星即龍星也張晏云龍星左角曰天田則農祥也見而祭之)
其明年上郊雍通回中道巡之春至鳴澤從西河歸其
明年冬上巡南郡至江陵而東登禮潛之天柱山號曰
南獄浮江自尋陽出樅陽過彭蠡祀其名山川北至琅
邪並海上四月中至奉高脩封焉初天子封泰山泰山
東北阯古時有明堂處處險不敞上欲治明堂奉高旁
未曉其制度濟南人公玉帶上黃帝時明堂圖明堂圖
中有一殿四面無壁以茅蓋通水圜宫垣為複道上有
樓從西南入命曰昆侖天子從之入以拜祠上帝焉於
是上令奉高作明堂汶上如帶圖及五年脩封則祠泰一
五帝於明堂上坐令高皇帝祠坐對之祠后土於下房
以二十太牢天子從崑崙道入始拜明堂如郊禮禮畢
燎堂下而上又上泰山有祕祠其顚而泰山下祠五帝
各如其方黃帝并赤帝而有司侍祠焉泰山上舉火下悉
應之其後二歲十一月甲子朔旦冬至推歷者以本統
天子親至泰山以十一月甲子朔旦冬至日祠上帝明
堂每脩封禪其贊饗曰天增授皇帝泰元神筴周而復
始皇帝敬拜泰一東至海上考入海及方士求神者莫
驗然益遣冀遇之十一月乙酉栢梁烖十二月甲午朔
上親禪高里祠后土臨渤海將以望祠蓬萊之屬冀至
殊庭焉上還以栢梁烖故朝受計甘泉(顧胤云栢梁被燒故受記故之)
(物於甘泉也顔師古曰受郡國計簿也)公孫卿曰黃帝就青靈臺十二日
燒黃帝乃治明庭明庭甘泉也方士多言古帝王有都
甘泉者其後天子又朝諸侯甘泉甘泉作諸侯邸勇之
乃曰越俗有火烖復起屋必以大用勝服之於是作建
章宫(括地志曰建章宫在雍州長安縣西二十里長安故城西)度為千門萬戶前殿
度高未央其東則鳳闕高二十餘丈其西則唐中數十
里虎圈(圈其遠反括地志云虎囹天在長安城中西偏也)其北治大池漸臺(臣瓉)
(云泰液言象隂陽津液以作池也)高二十餘丈名曰泰液(臣瓉云泰液言象隂陽津)
(液以作池也)池中有蓬萊方丈瀛洲壺梁象海中神山龜魚
之屬其南有玉堂壁門大鳥之屬乃立神明臺井幹樓度
五十餘丈&KR0034;道相屬焉夏漢改歷以正月為歲首而色
上黃官名更印章以五字因為太初元年是歲西伐大
宛蝗大起丁夫人雒陽虞初等以方祠詛匈奴大宛焉
其明年有司言雍五畤無牢熟具芬芳不備乃命祠官
進畤犢牢具五色食所勝而以木耦馬代駒焉獨五帝
用駒行親郊用駒及諸名山川用駒者悉以木耦馬代
行過乃用駒他禮如故其明年東巡海上考神仙之屬
未有驗者方士有言黃帝時為五城十工樓以候神人
於埶期命曰迎年(顔師古云迎年若言祈年)上許作之如方明年上
親禮祠上帝衣上黃焉公玉帶曰黃帝時雖封泰山然
風后封鉅歧伯(張揖云歧伯黃金太醫)令黃帝封東泰山禪凢山
合符然後不死焉天子既今設祠其至東泰山東泰山
卑小不稱其聲乃令祠官禮之而不封禪焉其後令帶
奉祠候神物夏遂還泰山脩五年之禮如前而加禪祠
石閭石閭者在泰山下阯南方方士多言此僊人之閭
也故上親禪焉其後五年復至泰山脩封還過祭常山
今天子所興祠泰一后土三年親郊祠建漢家封禪五年
一脩封薄忌泰一及三一冥羊馬行赤星五寬舒之祠
官以歲時致禮凢六祠皆太祝領之致如八神諸神明
年凢山他名祠行過則祀去則已方士所興祠各自主
其人終則已祠官弗主他祠皆如其故今上封禪其後
十二歲而還徧於五嶽四瀆矣而方士之候祠神人入
海求蓬萊終無有驗而公孫卿之候神者猶以大人跡
為觧無其效天子益怠厭方士之怪迂語矣然終羈縻
弗絶冀遇其真自此之後方士言祠神者彌衆然其效
可睹矣
太史公曰余從巡祭天地諸神名山川而封禪焉入夀
宫侍祠神語究觀方士祠官之言於是退而論次自古以
來用事於鬼神者具見其表裏後有君子得以覽焉至
若俎豆珪幣之詳獻酬之禮則有司存焉
史記正義卷十二
