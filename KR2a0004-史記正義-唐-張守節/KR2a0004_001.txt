史記正義卷一
唐張守節撰
五帝本紀第一(鄭元注中候勑省圖云德合五帝坐星者稱帝又坤靈圖云德配天地在正不)
(在私曰帝按太史公依世本大戴禮以黃帝顓頊帝嚳唐堯虞舜為五帝譙周應劭宋均皆同而孔安國尚書)
(序皇甫謐帝王世紀孫氏注世本並以伏犧神農黃帝為三皇少昊顓頊高辛唐虞為五帝裴松之史目云天)
(子稱本紀諸侯曰世家本者繋其本系故曰本紀者理也統理衆事繋之年月名之曰紀第者次序之目一者)
(舉數之由故曰五帝本紀第一)史記一(禮云動則左史書之言則右史書之正義云左陽故記動右隂)
(故記言言為尚書事為春秋按春秋時置左右史故云史記也)
黃帝者(輿地志云涿鹿本名彭城黃帝初都遷有熊也按黃帝有熊國君乃少典國君之次子號曰有)
(熊氏又曰縉雲氏又曰帝鴻氏亦曰帝軒氏母曰附寳之祁野見大電繞北斗樞星感而懷孕二十四月而生)
(黃帝於夀丘夀丘在魯東門之北今在兖州曲阜縣東北六里生日角龍顔有景雲之瑞以土德王故曰黃帝)
(封泰山禪亭亭在牟隂)少典之子姓公孫名曰軒轅生而神靈弱
而能言(言神異也易曰隂陽不測之謂神書云人惟萬物之靈故謂之神靈也)幼而徇齊
長而敦敏成而聰明(成謂年二十冠成人也聰明聞見明辯也此以上至軒轅皆大戴禮文)
軒轅之時神農氏世衰(帝王世紀云神農氏姜姓也母曰任姒有蟜氏女登為少典妃)
(遊華陽冇神龍首感生炎帝人身牛首長於姜水有聖德以火德王故號炎帝初都陳又徙魯又曰魁隗氏又)
(曰連山氏又曰列山氏括地志云厲山在隨州隨縣北百里山東有石穴曰神農生於厲鄉所謂列山氏也春)
(秋時為厲國)諸侯相侵伐暴虐百姓而神農氏弗能征於是
軒轅乃習用干戈㠯征不享諸侯咸來賓從而蚩尤最
為暴莫能伐(龍魚河圖云黃帝攝政有蚩尤兄弟八十一人並獸身人語銅鐵額食沙造五兵仗)
(刀戟大弩威振天下誅殺無道萬民欽命黃帝行天子事黃帝以仁義不能禁止蚩尤乃仰天而歎天遣玄女)
(下授黃帝兵符伏蚩尤後天下復擾亂黃帝遂畫蚩尤形像以威天下咸謂蚩尤不死八方皆為殄滅山海經)
(云黃帝令應龍攻蚩尤蚩尤請風伯雨帥以從大風雨黃帝乃下天女曰魃以止雨雨止遂殺蚩尤孔安國曰)
(九黎君號蚩尤是也)炎帝欲侵陵諸侯諸侯咸歸軒轅軒轅乃修
德振兵(振整也)治五氣藝五種(藝音魚曳反種音腫)撫萬民度四方
(度音徒洛反)教熊羆貔貅貙虎(熊音雄羆音碑貔音毗貅音休貙音丑于反羆如熊黃白)
(色郭璞云貔執夷虎屬也按言教士卒習戰以猛獸之名名之用威敵也)以與炎帝戰於阪
泉之野(阪音白板反括地志云阪泉令名黃帝在嬀州懷戎縣東五十六里出五里至涿鹿東北與涿)
(水合又有涿鹿故城在媯州東南五十里本黃帝所都也晉太康地里志云涿鹿城東一里有阪泉上有黃帝)
(祠按阪泉之野則平野之地也)三戰然後得其志(謂黃帝克炎帝之後)蚩尤作亂
不用帝命(言蚩尤不用黃帝之命也)於是黃帝乃徵師諸侯與蚩尤
戰於涿鹿之野遂禽殺蚩尤而諸侯咸尊軒轅為天子
代神農氏是為黃帝天下有不順者黃帝從而征之平
者去之(平服者即去也)披山通道未嘗寧居東至于海登丸山
(丸音桓括地志云丸山即丹山在青州臨朐縣界朱虚故縣西北二十里丹水出焉丸音紈守節案括地志唯)
(有凡山盖凡山丸山是一山耳諸處字誤或丸或凡也漢書郊祀志云禪丸山顔師古云在朱虚亦與括地志)
(相合明丸山是也)及岱宗(泰山東岳也在兖州博城縣西北三十里也)西至于空桐
登雞頭(括地志云空桐山在肅州禄福縣東南六十里抱朴子内篇云黃帝西見中黃子受九品之方)
(過空桐從廣成子受自然之經即此山括地志又云笄頭山一名崆峒山在原州平陽縣西百里禹貢涇水所)
(出輿地志云或即雞頭山也酈元云盖大隴山異名也莊子云廣成子學道崆峒山黃帝問道於廣成子盖在)
(此按二處崆峒皆云黃帝登之未詳孰是)南至于江登熊湘(括地志云熊耳山在商州洛縣)
(西十里齊桓公登之以望江漢也湘山一名艑山在岳州巴陵縣南十八里也)北逐葷粥(葷音薰粥)
(音育)合符釡山(括地志云釡山在媯州懷戎縣北三里山上有舜廟)而邑于涿鹿之
阿(廣平曰阿涿鹿山名已見上涿鹿故城在山下即黃帝所都之邑於山下平地)遷徙往来無
常處以師兵為營衛(環繞軍兵為營以自衞若轅門即其遺象)官名皆以雲
命為雲師置左右大監監于萬國(監上監去聲下監平聲若周邵分陕也)
萬國和而鬼神山川封禪與為多焉獲寳鼎迎日推策
(筴音策迎逆也黃帝受神筴命大撓造甲子容成造歷是也)舉風后力牧常先大鴻
(舉任用四人皆帝臣也帝王世紀云黃帝夢大風吹天下之塵垢皆去又夢人執千鈞之弩驅羊萬羣帝悟而)
(嘆曰風為號令執政者也垢去土后在也天下豈有姓風名后者哉夫千鈞之弩異力者也驅羊數萬羣能牧)
(民為善者也天下豈有姓力名牧者也於是依二占而求之得風后於海隅登以為相得力牧於大澤進以為)
(將黃帝因著占夢經十一卷藝文志云風后兵法十三黃篇圖三卷孤虚二十卷力牧兵法十五篇鄭元云風后)
(帝之三公也按黃帝仰天地置列侯衆官以風后配上台天老配中台五聖配下台謂之三公也封禪書云鬼臾)
(區號大鴻黃帝大臣也死葬雍故鴻冡是藝文志云鬼容區兵法三篇也)以治民順天地之
紀(言黃帝順天地隂陽四時之紀也)幽明之占(幽隂明陽也占數也言隂陽五行黃帝占數而)
(知之此文見大戴禮)死生之說(說謂儀制也民之生死此謂作儀制禮則之說)存亡之難
(難音乃憚反存亡猶生死也黃帝之前未有衣裳屋宇及黃帝造屋宇制衣服營殯葬萬民故免存亡之難)
時播百榖草木(言順四時之所宜而布種百穀草木也)淳化鳥獸蟲蛾(蛾音)
(魚起反又音豸豸音直氏反蟻蚍蜉也爾雅曰冇足曰虫無足曰豸)旁羅日月星辰水波
土石金玉(旁羅猶遍布也日月隂陽時節也星二十八宿也辰日月所會也水波瀾漪也言天不異)
(災土無别害水少波浪山出珍寳)勞勤心力耳目節用水火材物(節時節也)
(水陂障決洩也火山野禁放也材木也物事也言黃帝教民江湖陂澤山林原隰皆收採禁捕以時用之有節)
(令得其利也大戴禮云宰我問於孔子曰予聞滎伊曰黃帝三百年請問黃帝者人耶何以至三百年孔子曰)
(勞勤心力耳目節用水火材物生而民得其利百年死而民畏其神百年亡而民用其教百年故曰三百年也)
有土德之瑞故號黃帝(螾音以刃反)黃帝二十五子其得姓
者十四人(僖音力其反姞其吉反嬛音在宣反)黃帝居軒轅之丘而娶於
西陵之女(西陵國名也)是為嫘祖(一作傫)嫘祖為黃帝正妃生
二子其後皆有天下其一曰玄囂是為青陽青陽降居
江水(括地志云安陽故城在豫州新恩縣西南八十里應劭云古江國也地理志亦云安陽古江國也)
其二曰昌意降居若水昌意娶蜀山氏女曰昌僕生高
陽高陽有聖德焉(華陽國志及十三州志云蜀之先肇於人皇之際黃帝為子昌意娶蜀山)
(氏後子孫因封焉帝顓頊高陽氏黃帝之孫昌意之子母曰昌僕亦謂之女樞河圖云瑶光如蜺貫月王白感)
(女樞於幽房之宫生顓頊首戴干戈有德文也)黃帝崩(列仙傳云軒轅自擇亡日與羣臣辭還葬橋山)
(山崩棺空唯有劒舄在棺焉)葬橋山(括地志云黃帝陵在寧州羅川縣東八十里子午山地理志云)
(上郡陽周縣橋山南有黃帝冢按陽周隋改為罷川爾雅云山銳而高曰橋也)其孫昌意之子
高陽立是為帝顓頊也
帝顓頊高陽者黃帝之孫而昌意之子也静淵以有謀
疏通而知事養材以任地載時以象天依鬼神以制義
(鬼之靈者曰神也鬼神謂山川之神也能興雲致雨潤養萬物也故已依馮之剬義也剬古制字)治氣
以教化絜誠以祭祀北至于幽陵(幽州也)南至于交趾(趾音)
(止交州也)西至于流沙(濟渡也括地志云居延海南甘州張掖縣東北千六十四里是)東至
于蟠木動静之物(動物謂鳥獸之類静物謂草木之類)小大之神(大謂五嶽四瀆)
(小謂丘陵墳衍)日月所照莫不砥屬帝顓頊生子曰窮蟬(帝舜之高)
(祖也)顓頊崩而玄囂之孫高辛立是為帝俈
帝俈高辛者(帝王紀云俈母無聞焉)黃帝之曾孫也高辛父曰蟜
極(蟜音居兆反本作橋音同又巨遥反帝堯之祖也)蟜極父曰玄囂玄囂父曰
黃帝自玄囂與蟜極皆不得在位至高辛即帝位高辛
於顓頊為族子高辛生而神靈自言其名(帝王紀云帝俈高辛姬姓)
(也其母生見其神異自言其名曰岌齠齓有德年十五而佐顓頊三十登位都亳以人事紀官也)普施
利物不於其身聰以知遠明以察微順天之義知民之
急仁而威惠而信修身而天下服取地之財而節用之
撫教萬民而利誨之歷日月而迎送之(言作歷弦望晦朔日月未至而)
(迎之過而送之上迎日推策是也)明鬼神而敬事之(天神曰神人神曰鬼又云聖人之精)
(氣謂之神賢人之精氣謂之鬼言明識鬼神而敬事也)其色郁郁其德嶷嶷其動
也時其服也士帝俈溉執中而徧天下(溉音既言帝俈治民若水之溉)
(灌平等而執中正遍於天下也)日月所照風雨所至莫不從服(以上大戴文也)
帝俈娶陳鋒氏女(鋒音峯又作豐帝王紀云帝俈有四妃十其子皆有天下元妃有台氏女)
(曰姜嫄生后稷次妃有娀氏女曰簡狄生禼次妃陳豐氏女曰慶都生放勛次妃娵訾氏女曰常義生帝摯也)
生放勛(放音方往反勲亦作勛音許云反言堯能放上代之功故曰放勛諡堯姓伊祁氏帝紀云帝堯)
(陶唐氏祁姓也母慶都十四月生堯)娶娵訾氏女生摯(娵足須反訾紫移反)帝俈崩
而摯代立帝摯立不善崩(帝王紀云帝摯之母於四人中班最在下而摯於兄弟最)
(長得登帝位封異母弟放勛為唐侯摯在位九年政微弱而唐侯德盛諸侯歸之摰服其義乃率羣臣造唐而)
(致禪唐侯自知有天命乃受帝禪乃封摰於高辛今定州唐縣也)而弟放勲立是為帝
堯
帝堯者(徐廣云號陶唐帝王紀云堯都平陽於詩為唐國徐才宗國都城記云唐國帝堯之裔子所封)
(其北帝夏禹都漢曰太原郡在古冀州太行恒山之西其南有晉水括地志云今晉州所理平陽故城是也平)
(陽河水一名晉水也)放勲其仁如天其知如神就之如日望之如
雲富而不驕貴而不舒黃收純衣彤車乘白馬能明馴
德以親九族九族既睦便章百姓百姓昭明合和萬國
乃命羲和(吕刑傳云重即羲黎即和雖别為氏族而出自重黎也按聖人不獨治必須賢輔乃命相)
(天地之官若周禮天官卿地官卿也)敬順昊天(敬猶恭勤也元氣昊然廣大故云昊天釋文云春為)
(蒼天夏為昊天秋為旻天冬為上天而獨為昊天者以堯能敬天大故以昊大言之)數法日月星
辰(歷數之法日之甲乙月之大小昏明□中之星日月所會之辰定其天數以為一歲之歷)敬授民
時(尚書考靈耀云主春者張昏中可以種稷主夏者火昏中可以種黍菽主秋者虚昏中可以種麥主冬者)
(昴昏中可以收歛也天子視四星之中知民緩急故云敬授民時也)分命羲仲居郁夷曰
𤾉谷(郁音隅陽或作𤾉禹貢青州云隅夷既略按隅夷青州也堯命羲仲理東方青州隅夷之地日所出)
(處名曰陽明之谷羲仲主東方之官若周禮春官)敬道日出便程東作(道音導便程並)
(如字後同導訓也三春主東故言日出耕作在春故言東作命羲仲恭勤道訓萬民東作之事使有程期)日
中星鳥以殷中春(下中音仲夏秋冬並同)其民析鳥獸字微申命
羲叔居南交(羲叔主南方官若周禮夏官卿也)便程南譌敬致(譌音于偽反命)
(羲叔宜恭勤民事致其種殖使有程期也)日永星火以正中夏其民因鳥獸
希革申命和仲居西土曰昧谷(和仲主西方之官若周禮秋官職也)敬道
日入便程西成夜中星虚以正中秋其民夷易鳥獸毛
毨申命和叔居北方曰幽都(按北方幽州隂聚之地命和叔居理之北方之官若)
(周禮冬官卿)便在伏物日中星昴以正中冬其民燠鳥獸氄
毛歲三百六十六日以閏月正四時信飭百官衆功皆
興堯曰誰可順此事(言將登用之嗣位也)放齊曰嗣子丹朱開明
(放音方往反鄭元云帝堯&KR1015;嗣之子名曰丹朱開明也按開觧而達也帝王紀云堯娶散宜氏女曰女皇生丹)
(朱汲冢紀年云后稷放帝子丹朱范江荆州記云丹水縣在丹州堯子朱之所封括地志云丹朱故城在鄧州)
(内鄉縣西南百三十里丹朱故為縣)堯曰吁頑凶不用(左傳云口不道忠信之言為嚚心不)
(則德義之經為頑凶訟也言丹朱心既頑嚚又好争訟不可用之)堯又曰誰可者讙兜
曰共工旁聚布功可用(兜音井侯反)堯曰共工善言其用僻
似恭漫天不可(漫音莫干反共工善為言語用意邪僻也似於恭敬罪惡漫天不可用也)堯
又曰嗟四嶽(嗟嘆洪水問四嶽誰能理也孔安國云四嶽即上羲和四子也分掌四嶽之諸侯故)
(稱焉)湯湯洪水滔天浩浩懷山襄陵(湯音商今讀如字蕩蕩廣平之貎言水奔)
(突有所滌除地上之物為水漂流蕩蕩然按懷藏包裹之義故懷為包釋言以襄為駕駕乘牛馬皆在上也言)
(水襄上乘陵浩浩盛大勢若漫天)下民其憂有能使治者皆曰鯀可堯
曰鯀負命毁族不可(負音佩依字通負違也族類也鯀性狠戾違負教命毁敗善類不可)
(用也詩云貪人敗類也)嶽曰异哉試不可用而已(异音異孔安國云异已已退也)
(言餘人盡已唯鯀可試無成乃退)堯於是聽嶽用鯀九歲功用不成(爾雅)
(釋天云載歲也夏曰祀周曰年唐虞曰載李巡云各自紀亊不相襲也孫炎云歲取星行一次也祀取四時祭)
(祀一訖也年取年穀一熟也載取萬物始更終也載者年之别名故以載為年也按功用不成水害不息故放)
(退也至明年得舜乃殛之羽山而用其子禹也)堯曰嗟四嶽朕在位七十載汝
能庸命踐朕位(孔安國云堯年十六以唐侯升為天子在位七十載時八十六老將求代也)
嶽應曰鄙德忝帝位(四嶽皆云鄙俚無德若便行天子事是辱帝位言已等不堪也)堯
曰悉舉貴戚及疏遠隠匿者衆皆於堯曰有矜在民間
曰虞舜(矜古頑反)堯曰然朕聞之其何如嶽曰盲者子父頑
母嚚弟傲能和以孝烝烝治不至姦(烝之升反進也言父頑母嚚弟傲舜)
(皆和以孝進之於善不至於姦惡也)堯曰吾其試哉(欲以二女試舜觀其理家之道也)於
是堯妻之二女(妻音七計反二女娥皇女英也娥皇無子女英生商均舜升天子娥皇為后女)
(英為妃)觀其德於二女(視其為德行於二女以理家而觀國也)舜飭下二女
於媯汭(飭音勑下音胡亞反汭音芮舜能整齊二女以義理下二女之心於媯汭使行婦道於虞氏也)
(括地志云媯源汭水出蒲州河東南山許慎云水涯曰汭按地記云河東郡青山東山中有二泉下南流者媯水)
(北流者汭水二水異泉合流出谷西注河媯水北曰汭也又云河東縣二里故蒲坂城舜所都也城中有舜廟)
(城外有舜宅及二妃壇)如婦禮堯善之乃使舜慎和五典五典能
從乃徧入百官百官時序賓於四門四門穆穆諸侯遠
方賓客皆敬堯使舜入山林川澤暴風雷雨舜行不迷
堯以為聖召舜曰女謀事至而言可績三年矣女登帝
位舜讓於德不懌正月上日(鄭元云帝王易代莫不改正建朔舜正建子此時未)
(改故依堯正月上日也)舜受終於文祖文祖者堯大祖也(舜受堯終帝之)
(事於文祖也尚書帝命騐云帝者承天立府以尊天重象也五府者黃曰神斗注云唐虞謂之天府夏謂之正)
(室殷謂之重室周謂之明堂皆祀五帝之所也文祖者赤帝熛怒之府名曰文祖火精光明文章之祖故謂之)
(文祖周曰明堂神斗者黃帝含樞紐之府名曰神斗斗主也土精澄静四行之主故謂之神斗周曰太室顯紀)
(者白帝招拒之府名顯紀紀法也金精斷割萬物故謂之顯紀周曰總章玄矩者黑帝光紀之府名曰元矩矩)
(法也水精元昧能權輕重故謂之元矩周曰元堂靈府者蒼帝靈威仰之府名曰靈府周曰青陽)於是
帝堯老命舜攝行天子之政以觀天命舜乃在璿璣玉
衡以齊七政(說文云璿赤玉也按舜雖受堯命猶不自安更以璿璣玉衡以正天文璣為運轉衡)
(為横簫運璣使動於下以衡望之是王者正天文器也觀其齊與不齊今七政齊則已受禪為是蔡邕云玉衡)
(長八尺孔徑一寸下端望之以視星宿並縣璣以象天而以衡望之轉璣窺衡以知星宿璣徑八尺圓周二尺)
(五寸而強也鄭元云運轉者為璣持正者為衡尚書大傳云政者齊中也謂春秋冬夏天文地理人道所以為)
(政也道正而萬事順成故天道政之大也)遂類於上帝(五經異義云非時祭天謂之類言以事類)
(告也時舜告攝非常祭也王制云天子將出類于上帝鄭元云昊天上帝謂天皇大帝北辰之星)禋于
六宗(周語云精意以享曰禋也孫炎云禋潔敬之祭也按星五星緯也辰日月所會十二次也司中司命)
(文昌第五第四星也風師箕星也雨師畢星也孔安國云四時寒暑也日月星也水旱也禮祭法云理少牢於)
(大昭祭時也禳祈於坎壇祭寒暑也王宫祭日也夜明祭月也幽禜祭星雩禜祭水旱也司馬彪續漢書云安)
(帝立六宗祀於洛陽城西北亥地禮北大社魏因之至晉初荀顗言新祀以六宗之神諸家說不同乃廢之也)
望于山川(望者遥望而祭山川也山川五嶽四瀆也爾雅云梁山晉望也)辯於羣神(辯音)
(遍謂祭羣神也)揖五瑞擇吉月日見四嶽諸牧班瑞(揖音集周禮典瑞云)
(王執鎮圭尺二寸公執桓圭九寸侯執信圭七寸伯執躬圭五寸子執穀璧男執蒲璧皆五寸言五瑞者王不)
(在中也孔文詳云宋末會稽修禹廟於廟庭山土中得五等圭璧百餘枚形與周禮同皆短小此即禹會諸侯)
(於會稽執以禮山神而埋之其璧今猶有在也)歲二月東巡狩至於岱宗柴(按既)
(班瑞羣后即東巡者守土之諸侯會岱宗之嶽焚柴告至也王者巡狩以諸侯自專一國威福任己恐其擁遏)
(上命澤不下流故巡行問人疾苦也風俗通云太山之尊者一曰岱宗始也長也萬物之始隂陽交代故為五)
(岳之長也按二月仲月也仲中也言得其中也)望秩於山川(乃以秩望祭東方諸侯境内之名山)
(大川也言秩者五岳視三公四瀆視諸侯)遂見東方君長合時月正日(既見東方)
(君長乃合同四時氣節月之大小日之甲乙使齊一也周禮太史掌正歲年以序事頒正朔於邦國則節氣晦)
(朔皆天子頒之猶恐諸侯國異或不齊同因巡狩合正之)同律度量衡(律之十二律度之丈尺量)
(之斗斛衡之斤兩皆使天下相同無制度長短輕重異也漢律志云虞書云同律度量衡所以齊遠近立民信)
(也律有十二陽六為律隂六為吕律以統氣類物一曰黃鐘二曰太蔟三曰姑洗四曰蕤賓五曰夷則六曰無)
(射吕以旅陽宣氣一曰林鍾二曰南吕三曰應鍾四曰大吕五曰夾鍾六曰中吕度者分寸尺丈引也所以度)
(長短也本起黃鐘之管長以子穀秬黍中者一黍為一分十分為一寸十寸為尺十尺為丈十丈為引而五度)
(審矣量者龠合升斗斛也所以量多少也本起黃鐘之龠以子穀秬黍中者千冇二百實為一龠十龠為合十)
(合為升十升為斗十斗為斛而五量嘉矣衡權者銖兩斤鈞石也所以秤物輕重也本起於黃鐘之一龠容千)
(二百黍重十二銖二十四銖為兩十六兩為斤三十斤為鈞四鈞為石而五權謹矣衡平也權重也)修五
禮(周禮以吉禮事邦國之鬼神祇以凶禮哀邦國之憂以賓禮親邦國以軍禮同邦國以嘉禮親萬民也尚)
(書堯典云類于上帝吉禮也如喪考妣凶禮也羣后四朝賓禮也大禹謨云汝徂征軍禮也堯典云女于時嘉)
(禮也女音女慮反)五玉三帛(孔安國云諸侯世子執緟公之孤執玄附庸之君執黃也按三統紀)
(椎伏羲為天統色尚赤神農為地統色尚黑黃帝為人統色尚白少昊黃帝子亦尚白故高陽氏又天統亦尚)
(赤堯為人統故用白)二生(羔鴈也鄭元注周禮大宗伯云羔小羔也取其羣不失其類也鴈取其候時而)
(行也卿執羔大夫執鴈按羔鴈性馴可生為贄)一死(雉也馬融云一死雉士所執也按不可生為䞇故死)
(雉取其守介死不失節也)為摯(贄音至贄執也鄭元云贄之言至所以自致也韋昭云贄六贄皮帛卿執)
(羔大夫執鴈士執雉庶人執鹿工商執雞也)如五器卒乃復(卒音子律反復音伏)五月
南巡狩八月西巡狩十一月北巡狩皆如初歸至于祖
禰廟(禰音乃禮反何休云生曰父死曰考廟曰禰)用特牛禮五歲一巡狩羣
后四朝徧告以言(徧音遍言遍告天子治理之言也)明試以功車服以
庸(孔安國云功成則錫車服以表顯其能用也)肇十有二州決川象以典刑
(孔安國云象法也法用常刑用不越法也)流宥五刑(孔安國云以流放之法寬五刑也鄭元云三宥)
(一曰弗識二曰過失三曰遺忘也)鞭作官刑扑作教刑金作贖刑眚烖
過赦怙終賊刑欽哉欽哉惟刑之静哉讙兜進言共工
(讙兜渾沌也共工窮竒也鯀檮机也三苗饕餮也左傳云舜臣堯流四凶投諸四裔以禦魑魅也)堯曰
不可而試之工師(工師若今大匠卿也)共工果淫辟(辟亦反)四嶽舉
鯀治鴻水堯以為不可嶽彊請試之試之而無功故百
姓不便三苗(左傳云自古諸侯不用王命虞有三苗夏有觀扈孔安國云縉雲氏之後為諸侯號)
(饕餮也吴起云三苗之國左洞庭而右彭蠡按洞庭湖名在岳州巴陵西南一里南與青草湖連彭蠡湖名在)
(江州潯陽縣東南五十二里以天子在北故洞庭在西為左彭蠡在東為右今江州鄂州岳州三苗之地也)
在江淮荆州(淮讀曰滙音胡罪反今彭蠡湖也本屬荆州尚書云南入于江東滙澤為彭蠡是也)
數為亂於是舜歸而言於帝請流共工于幽陵(尚書及大戴禮)
(皆作幽州括地志云故龔城在檀州燕樂縣界故老傳云舜流共工幽州居此城神異經云西北荒有人焉人)
(面朱髴蛇身人手足而食五穀禽獸頑愚名曰共工)以變北狄(言四凶流四裔各於四夷放共工等)
(為中國之風俗也)放驩兜於崇山(神異經云南方荒中有人焉人面鳥喙而有翼而手足扶)
(翼而行食海中魚為人很惡不畏風雨獸犯死乃休名曰讙兜也)以變南蠻遷三苗於
三危(括地志云三危山有峯故曰三危俗亦名卑羽山在沙州墩煌縣東南三十里神異經云西荒中有)
(人焉面目手足皆人形而胳下有翼不能飛為人饕餮淫逸無理名曰苗民又山海經云大荒北經黑水之北)
(有人有翼名曰苗民也)以變西戎殛鯀於羽山(殛音紀力反孔安國云殛竄放流皆)
(誅也括地志云羽山在沂州臨沂縣界神異經云東方冇人焉人形而身多毛自觧水土知通塞為人自用欲)
(為欲息皆曰云是鯀也)以變東夷四辠而天下咸服堯立七十年
得舜二十年而老令舜攝行天子之政薦之於天堯辟
位凡二十八年而崩(皇甫謐云堯即位九十八年通舜攝二十八年也凡年百一十七歲)
(孔安國云堯夀百一十六歲括地志云堯陵在濮州雷澤縣西三里郭生述征記云城陽縣東有堯冢亦曰堯)
(陵有碑是也括地志云雷澤縣本漢郕陽縣也)百姓悲哀如喪父母三年四方
莫舉樂(尚書三載四海遏密八音是也)以思堯堯知子丹朱之不肖不
足授天下於是乃權授舜(五帝官天下老則禪賢故權試舜也)授舜則天
下得其利而丹朱病授丹朱則天下病而丹朱得其利
堯曰終不以天下之病而利一人而卒授舜以天下堯
崩三年之喪畢舜讓辟丹朱於南河之南(括地志云故堯城在濮州)
(鄄城縣東北十五里竹書云昔堯德衰為舜所囚也又有偃朱故城在縣西北十五里竹書云舜囚堯復偃塞)
(丹朱使不與父相見也按濮州北臨漯大川也河在堯都之南故曰南河禹貢至于南河是也其偃朱城所居)
(即舜讓避丹朱於河南之南處也)諸侯朝覲者不之丹朱而之舜獄訟
者不之丹朱而之舜謳歌者不謳歌丹朱而謳歌舜舜
曰天也夫而後之中國踐天子位焉是為帝舜
虞舜者(括地志云故虞城在陕州河北縣東北五十里虞山之上酈元注水經云幹橋東北有虞城堯)
(以女嬪于虞之地也又宋州虞城大襄國所封之邑杜預云舜後諸侯也又越州餘姚縣顧野玉云舜後支庶)
(所封之地舜姚姓故云餘姚縣西七十里有漢上虞故縣會稽舊記云舜上虞人去虞三十里有姚丘即舜所)
(生也周處風土記云舜東夷之人生姚丘括地志又云姚墟在濮州雷澤縣東十三里孝經援神契云舜生於)
(姚墟按二所未詳也)名曰重華(尚書云重華協於帝孔安國云華謂文德也言其光又重合於堯瞽)
(瞍姓媯妻曰握登見大虹意感而生舜於姚墟故姓姚目重童子故曰重華字都君龍顔大口黑色身長六尺)
(一寸)重華父曰瞽叟(先后反孔安國云無目曰瞽舜父有目不能分别好惡故時人謂之瞽配)
(字曰叟叟無目之稱也)瞽叟父曰橋牛(橋又音嬌)橋牛父曰句望(句古侯反)
(望音亡)句望父曰敬康敬康父曰窮蟬窮蟬父曰帝顓頊
顓頊父曰昌意以至舜七世矣自從窮蟬以至帝舜皆
微為庶人舜父瞽叟盲而舜母死瞽叟更娶妻而生象
象傲瞽叟愛後妻子常欲殺舜舜避逃及有小過則受
罪順事父及後母與弟日以篤謹匪有懈舜冀州之人
也(蒲州河東縣本屬冀州宋永初山川記云蒲坂城中有舜廟城外有舜宅及二妃壇括地志云媯州有媯)
(水源出城中耆舊傳云即舜釐降二女於媯汭之所外城中有舜井城城北有歷山山上有舜廟未詳按媯州)
(亦冀州城是也)舜耕歷山(括地志云蒲州河東縣雷首山一名中條山亦名歷山亦名首陽山亦名)
(蒲山亦名襄山亦名甘棗山亦名猪山亦名狗頭山亦名薄山亦名吴山此山西起雷首山東至吴坂凡十二)
(名隨州縣分之歷山南有舜井又云越州餘姚縣有歷山舜井濮州雷澤縣有歷山舜井二所又有姚墟云生)
(舜處也及媯州歷山舜井皆云舜所耕處未詳也)漁雷澤(括地志云雷夏澤在濮州雷澤縣郭外西)
(北山海經云雷澤有雷神龍首人類鼔其腹則雷也)陶河濱(接於曹州濱河作瓦器也括地志云陶城)
(在蒲州河東縣北三十里即舜所都也南去歷山不遠或陶所在則可何必定陶方得為舜陶之陶也斯或一)
(焉)作什器於夀丘(夀音受顔師古云軍法伍人為伍二伍為什則共器物故為生生之具為)
(什器亦猶從軍及作役者十人為火共畜調度也)就時於負夏舜父瞽叟頑母
嚚弟象傲皆欲殺舜舜順適不失子道兄弟孝慈欲殺
不可得即求嘗在側舜年二十以孝聞三十而帝堯問
可用者(可用謂可為天子也)四嶽咸薦虞舜曰可於是堯乃以二
女妻舜以觀其内使九男與處以觀其外舜居媯汭内
行彌謹堯二女不敢以貴驕事舜親戚(二女不敢以帝女驕慢舜之親)
(戚親戚謂父瞽叟後母弟象妹顆手等也顆音古果反)甚有婦道堯九男皆益篤
(篤惇也非唯二女恭勤婦道九男事舜皆益惇厚謹敬也)舜耕歷山歷山之人皆讓
畔(韓子歷云農相侵略舜往耕朞年耕者讓畔也)漁雷澤雷澤上人皆讓居陶
河濱河濱器皆不苦窳(苦讀如盬音古盬麤也窳音庾)一年而所居成聚
(聚在喻反聚謂村落也)二年成邑三年成都(周禮郊野法云九夫為井四井為邑四邑)
(為丘四丘為甸四甸為縣四縣為都也)堯乃賜舜絺衣(絺勑遅反細葛布衣也鄒氏音竹几)
(反)與琴為築倉廪予牛羊瞽叟尚復欲殺之使舜上塗
廪瞽叟從下縦火焚廪舜乃以兩笠自扞而下去得不
死(通史云瞽叟使舜滌廪舜告堯二女女曰時其焚汝鵲汝衣裳烏工往舜既登廩得免去也)後瞽
叟又使舜穿井舜穿井為匿空旁出(言舜潜匿穿孔旁從他井而出也通)
(史云舜穿井又告二女二女曰去汝裳衣龍工往入井瞽叟與象下土實井舜從他井出去也括地志云舜井)
(在潙州懷戌縣西外城中其西又有一井耈舊傳云並舜井也舜自中出帝王紀云河東有舜井未詳也)舜
既入深瞽叟與象共下土實井舜從匿空出去瞽叟象
喜以舜為已死象曰本謀者象象與其父母分(扶問反)於
是曰舜妻堯二女與琴象取之牛羊倉廪予父母象乃
止舜宫居(宫即室也爾雅云室謂之宫禮云命士已上父子異宫也)鼔其琴舜往見
之象鄂不懌曰我思舜正鬱陶舜曰然爾其庶矣舜復
事瞽叟愛弟彌謹於是堯乃試舜五典百官皆治昔高
陽氏有才子八人世得其利謂之八愷高辛氏有才子
八人世謂之八元此十六族者世濟其美不隕其名至
於堯堯未能舉舜舉八愷使主后土(春秋正義云后君也天曰皇天地曰)
(后土)以揆百事莫不時序(言禹度九土之宜無不以時得其次序也)舉八元使
布五教于四方父義母慈兄友弟恭子孝内平外成(杜預)
(云内諸夏外夷狄也按契作五常之教諸夏太平夷狄向化也)昔帝鴻氏有不才子掩
義隠賊好行凶慝天下謂之渾沌(慝惡也一本云天下之民謂之渾沌渾沌)
(即讙兜也言掩義事隂為賊害而好凶惡故謂之渾沌也杜預云渾沌不開通之皃神異經云崑崙西有獸焉)
(其状如犬長毛四足似羆而無爪有目而不見行不開有兩耳而不聞有人知往有腹無五藏有腹直短食徑)
(過人有德行而往抵角有凶惡而行依憑之名渾沌又莊子云南海之帝為儵忽中央之帝為渾沌儵忽時相)
(遇於渾沌之地渾沌待之甚善儵與忽謀欲報渾沌之德曰人皆有七竅以視聽食息此獨無有嘗試鑿之日)
(鑿一竅七日而渾沌死按言讙兜性似故號之也)少皥氏有不才子毁信惡忠
崇飾惡言天下謂之窮竒(謂共工言毁敗信行惡其忠直有惡言語高粉飾之故謂)
(之窮竒按常行終必窮極好謟䛕竒異於人也神異經云西北有獸其状似虎有翼能飛便𠞰食人知人言語)
(聞人鬭輒食直者聞人忠信輒食其鼻聞人惡逆不善輒殺獸往饋之名曰窮竒按言共工性似故號之也)
顓頊氏有不才子不可教訓不知話言天下謂之檮杌
(檮音道刀反杌音五骨反謂鯀也凶頑不可教訓不從詔令故謂之檮杌按言無疇疋言自縦恣也神異經云)
(西方荒中有獸焉其状如虎而大毛長二尺人面虎足猪口牙尾長一丈八尺攪亂荒中名檮杌一名傲佷一)
(名難訓按言鯀性似故號之也)此三族世憂之至于堯堯未能去縉雲
氏(今括州縉雲縣盖其所封也書云縉赤繒也)有不才子(此以上四處皆左傳文或本有並文)
(次相類四凶故書之恐本錯脫耳謂三苗也言貪飲食冒貨賄故謂之饕餮神異經云西南有人焉身多毛上)
(頭戴豕性佷惡好息積財而不用善奪人穀物強者畏羣而單名饕餮言三苗性似故號之)貪於飲
食冒于貨賄天下謂之饕餮天下惡之比之三凶舜賓
於四門(杜預云闢四門達四聰以賓衆賢之也)乃流四凶族遷于四裔以
御螭魅(御音魚吕反螭音丑知反魅音媚按御魑魅恐更有邪謟之人故流放四凶以御之也故下云)
(無凶人也)於是四門辟言毋凶人也舜入于大麓烈風雷雨
不迷堯乃知舜之足授天下堯老使舜攝行天子政巡
狩舜得舉用事二十年而堯使攝政攝政八年而堯崩
三年喪畢讓丹朱天下歸舜而禹臯陶契后稷伯夷夔
龍垂益彭祖(高姚二音臯陶字庭堅英六二國是其後也契音薛殷之祖也伯夷齊太公之祖也)
(夔巨龜反樂官也倕音垂亦作垂内言之官也益伯㬾也即秦趙之祖彭祖自堯時舉用歷夏殷封於大彭)
自堯時而皆舉用未有分職(分音符問反如字分為封疆爵土也)於是舜
乃至於文祖謀于四嶽辟四門明通四方耳目命十二
牧論帝德行厚德遠佞人(舜命十二牧論帝堯之德又敦之於民遠離邪佞之人言)
(能如此則夷狄亦服從也)則蠻夷率服舜謂四嶽曰有能奮庸美堯
之事者使居官相事皆曰伯禹為司空可美帝功舜曰
嗟然禹汝平水土維是勉哉禹拜稽首讓於稷契與臯
陶舜然往矣舜曰棄黎民始飢汝后稷播時百榖(稷農官也)
(播時謂順四時而種百榖)舜曰契百姓不親五品不馴(馴訓)汝為司
徒而敬敷五教在寬舜曰臯陶蠻夷猾夏寇賊姦軌(軌亦)
(作宄)汝作士(按言大理卿也)五刑有服(孔安國云服從也言輕重之中正也按墨點鑿其額)
(涅以墨劓截鼻也剕刖足也宫淫刑也男子調勢婦人幽閉也大辟死刑也)五服三就五流
有度(度音徒洛反尚書作宅孔安國云五刑之流各有所居也)五成三居(按謂度其遠近為三)
(等之居也)維明能信舜曰誰能馴予工皆曰垂可於是以垂
為共工舜曰誰能馴予上下草木鳥獸皆曰益可於是
以益為朕虞益拜稽首讓于諸臣朱虎熊羆(孔安國云朱虎熊羆)
(云臣也垂益所讓四人皆在元凱之中也)舜曰往矣汝諧遂以朱虎熊羆為
佐(為益之佐也)舜曰嗟四嶽有能興朕三禮皆曰伯夷可舜
曰嗟伯夷以汝為秩宗(若太常也漢書百官表云王莽太常曰秩宗依古也孔安國云)
(秩序宗尊也主郊廟之官也)夙夜維敬直哉維静潔(静清也潔明也孔安國云職典)
(禮施政教使正直而清明)伯夷讓夔龍舜曰然(孔安國云然其推賢不許其讓也)以
夔為典樂教稺子(稺胄雉反孔安國云胄長子謂元子以下至卿大夫子弟也歌詩蹈之舞)
(之教長國子中和祗庸孝友)直而温寬而栗剛而無虐簡而無傲(孔安)
(國云剛失之虐簡失之傲教之以防其失也)詩言意歌長言(孔安國云詩言志以蹈其心歌)
(詠其義以長其言也)聲依永律和聲(孔安國云聲五聲宫商角徵羽也律謂六律六吕十二月)
(之音氣也當依聲律和樂也)八音能諧毋相奪倫神人以和(八音金石絲竹)
(匏土革木也孔安國云倫理也八音能諧理不錯奪則神人咸和命夔使勉也)夔曰於予擊石
拊石百獸率舞(於音烏孔安國云石磬音之清者拊亦擊也舉清者和則其餘皆從矣樂感百)
(獸使相率而舞則神人和可知也按磬一片黑石也下音福尤反周禮云夏官有服不氏掌服猛獸下士一人)
(徒四人鄭玄云不服之獸也)舜曰龍朕畏忌䜛說殄偽振驚朕衆(偽音)
(危腫反言畏惡利口䜛說之人兼殄絶姦為人黨恐其驚動我衆使龍遏絶之出入其命惟信實也此偽字太)
(史公變尚書文也尚書偽字作行音下孟反言朕畏忌有利口䜛說之人殄絶無德行之官也)命汝為
納言夙夜出入朕命惟信(孔安國云納言喉舌之官也聽下言納於上受上言宣於)
(下必信也)舜曰嗟女二十有二人敬哉惟時相天事(相視也舜命二)
(十二人各敬行其職惟在順時視天所宜而行事也)三歲一考功三考絀陟遠近
衆功咸興分北三苗此二十二人咸成厥功臯陶為大
理平(臯陶作士正平天下罪惡也)民各伏得其實伯夷主禮上下咸
讓垂主工師(工匠若今大匠卿也)百工致功益主虞山澤辟(婢亦)
(反開也)棄主稷百榖時茂契主司徒百姓親和龍主賓客
遠人至十二牧行而九州莫敢辟違(禹九州之民無敢辟違舜十二牧也)
唯禹之功為大披九山(披音皮義反謂傍其山邊以通)通九澤決九河
定九州各以其職来貢不失厥宜方五千里至于荒服
南撫交阯北𤼵西戎析枝渠廋氐羌北戎發息慎東長
鳥夷(鳥或作島括地志云百濟國西南海中有大島十五所皆置邑有人居屬百濟又倭國西南大海中)
(島居凡百餘小國在京南萬三千五百里按武后改倭國為日本國)四海之内(爾雅云九夷八狄七)
(戎六蠻謂之四海)咸戴帝舜之功於是禹乃興九招之樂致異
物鳳皇来翔天下明德皆自虞帝始舜年二十以孝聞
年三十堯舉之年五十攝行天子事年五十八堯崩年
六十一代堯踐帝位(括地志云平陽今晉州城是也潘今媯州城是也蒲坂今蒲州南二)
(里河東縣界蒲坂故城是也)踐帝位三十九年南巡狩崩於蒼梧之
野葬於江南九疑是為零陵舜之踐帝位載天子旗往
朝父瞽叟夔夔唯謹如子道封弟象為諸侯(帝王紀云舜弟象封)
(於有鼻括地志云鼻亭神在道縣北六十里故老傳云舜葬九疑象来至此後人立祠名為鼻亭神輿地志云)
(零陵郡應陽縣東有山山有象廟王隠晉書云此大泉陵縣北部東五里有鼻㙈象所封也)舜子商
均亦不肖(譙周云以虞封舜子今宋州虞城縣括地志云虞國舜後所封邑也或云封舜子均於商)
(故號商均也)舜乃豫薦禹於天十七年而崩三年喪畢禹亦
乃讓舜子(括地志云禹居洛州陽城者避商均非時久居也)如舜讓堯子諸侯
歸之然後禹踐天子位堯子丹朱舜子商均皆有疆土
(括地志云定州唐縣堯後所封宋州虞城縣舜後所封也)以奉先祀服其服禮樂如
之以客見天子(為天子之賓客也)天子弗臣示不敢專也自黃帝
至舜禹皆同姓而異其國號以章明德故黃帝為有熊
帝顓頊為高陽帝嚳為高辛帝堯為陶唐帝舜為有
虞帝禹為夏后而别氏姓姒氏契為商姓子氏棄為周
姓姬氏太史公曰(太史公司馬遷自謂也自叙傳云太史公曰先人有言又云太史公曰余)
(聞之董生又云太史公遭李陵之禍明太史公司馬遷自號也遷為太史公官題贊首也虞憙云古者主天官)
(者皆上公非獨遷)學者多稱五帝尚矣然尚書獨載堯以来而
百家言黃帝其文不雅馴(馴訓也謂百家之言皆非典雅之訓)薦紳先生
難言之孔子所傳宰予問五帝德及帝繋姓(繋音奚計反五帝德)
(及帝繋姓皆大戴禮文及孔子家語篇名漢儒者以二書非經恐不是聖人之言故或不傳學也)儒者
或不傳余嘗西至空峒(余太史公自稱也嘗曾也空桐山在原州平高縣西百里黃帝)
(問道於廣成子處)北過涿鹿(涿鹿山在媯州東南五十里山側有涿鹿城即黃帝堯舜之都也)
東漸於海南浮江淮矣至長老皆各往往稱黃帝堯舜
之處風教固殊焉總之不離古文者近是予觀春秋國
語其發明五帝德帝繋姓章矣顧第弗深考(顧念也第但也太史)
(公言博考古文擇其言表見之不虚甚章著矣思念亦且不湏更深考論)其所表見皆不虚
書缺有間矣(言古文尚書缺失其間多矣而無說黃帝之語)其軼乃時時見於
他說非好學深思心知其意固難為淺見寡聞道也余
并論次擇其言尤雅者故著為本紀書首(太史公據古文并諸子百)
(家論次擇其言語典雅者故著為五帝本紀在史記百三十篇書之首)
史記正義卷一
