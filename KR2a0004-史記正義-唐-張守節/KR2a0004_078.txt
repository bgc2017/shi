史記正義卷七十八
唐張守節撰
春申君列傳第十八史記七十八
春申君者楚人也名歇姓黃氏游學慱聞事楚頃襄王
頃襄王以歇為辯使於秦秦昭王使白起攻韓魏敗之
於華陽禽魏將芒卯韓魏服而事秦秦昭王方令白起
與韓魏共伐楚未行而楚使黃歇適至於秦聞秦之計
當是之時秦已前使白起攻楚取巫黔中之郡拔鄢郢
東至竟陵(竟陵屬江夏郡也)楚頃襄王東徙治於陳縣(今陳州也)黃
歇見楚懷王之為秦所誘而入朝遂見欺留死於秦頃
襄王其子也秦輕之恐壹舉兵而滅楚歇乃上書說秦
昭王曰天下莫彊於秦楚今聞大王欲伐楚此猶兩虎
相與闘兩虎相與闘而駑犬受其弊不如善楚臣請言
其說臣聞物至則反冬夏是也(至極也極則反也冬至隂之極夏至陽之極)
致至則危累棋是也今大國之地徧天下有其二垂(言極)
(東西)此從生民已來萬乘之地未嘗有也先帝文王莊王
之身三世不忘接地於齊以絶從親之要今王使盛橋
守事於韓盛橋以其地入秦是王不用甲不信威而得
百里之地王可謂能矣王又舉申而攻魏杜大梁之門舉河内
拔燕酸棗虚桃入邢(邢丘在懷州武南縣東南二十里)魏之兵雲翔而不敢
捄王之功亦多矣王休甲息衆二年而後復之又并蒲衍
首垣以臨仁平丘黃濟陽嬰城(故黃城在曹州考城縣東濟陽故城在曹州宛)
(句縣西南嬰城未詳)而魏氏服王又割濮磨之北注齊秦之要絶
楚趙之脊(劉伯莊云言秦得魏地楚趙之絶從)天下五合六聚而不敢救
王之威亦單矣王若能持功守威絀攻取之心而肥仁
義之地使無後患三王不足四五伯不足六也王若負
人徒之衆仗兵革之彊乘毁魏之威而欲以力臣天下
之主臣恐其有後患也詩曰靡不有初鮮克有終易曰
狐涉水濡其尾(言狐惜其尾每涉水舉尾不令濕此至極困則濡之譬不可力臣之)此言
始之易終之難也何以知其然也昔智氏見伐趙之利
而不知榆次之禍(榆次并州縣也注水經云榆次縣南同遇水側有鑿臺)吳見伐
齊之便而不知干隧之敗(干隧吳地名也出萬安山西南一里太湖即吳王夫差自)
(刎處在蘇州西北四十里)此二國者非無大功也没利於前而易患
於後也吳之信越也從而伐齊既勝齊人於艾陵(艾山在兖州博縣南六十里也)
還為越王禽三渚之浦(吴俗傳云越軍得子胥夢從東入伐吳越王即從三公北岸立壇殺白馬祭子胥杯動酒)
(盡乃開渠曰示浦入破吳王於姑蘇敗干隧也)智氏之信韓魏也從而伐趙攻晉陽
城(并州城)勝有日矣韓魏叛之殺智伯瑶於鑿臺之下今
王妬楚之不毁也而忘毁楚之彊韓魏也臣為王慮而
不取也詩曰大武遠宅而不涉(言大軍不遠䟦涉攻伐)從此觀之
楚國援也鄰國敵也詩云趯趯毚兔遇犬獲之他人有
心余忖度之今王中道而信韓魏之善王也此正吳之
信越也臣聞之敵不可假時不可失臣恐韓魏卑辭除
患而實欲欺大國也何則王無重世之德於韓魏而有
累世之怨焉夫韓魏父子兄弟接踵而死於秦者將十
世矣本國殘社稷壊宗廟毁刳腹絶腸折頸摺頤首身
分離暴骸骨於草澤頭顱僵仆相望於境父子老弱係
脰束手為羣虜者相及於路鬼神孤傷無所血食人民
不聊生族類離散流亡為僕妾者盈滿海内矣故韓魏
之不亡秦社稷之憂也今王資之與攻楚不亦過乎且
王攻楚將惡出兵(惡音烏)王將借路於仇讐之韓魏乎兵出
之日而王憂其不返也是王以兵資於仇讐之韓魏也
王若不借路於仇讐之韓魏必攻隨水右壤隨水右壤
此皆廣川大水山林谿谷不食之地也王雖有之不為
得地是王有毁楚之名而無得地之實也且王攻楚之
日四國必悉起兵以應王秦楚之兵構而不離魏氏將
出而攻留方與銍湖陵碭蕭相故宋必盡(徐州西宋州東兖州南並)
(故宋地)齊人南面攻楚泗上必舉(此時徐泗屬齊也)此皆平原四
逹膏膄之地而使獨攻王破楚以肥韓魏於中國而勁
齊韓魏之彊足以校於秦齊南以泗水為境東負海北
倚河而無後患天下之國莫彊於齊魏齊魏得地葆利
而詳事下吏一年之後為帝未能其於楚王之為帝有
餘矣夫以王壤土之博人徒之衆兵革之彊壹舉事而
𣗳怨於楚遲令韓魏歸帝重於齊是王失計也臣為王
慮莫若善楚秦楚合而為一以臨韓韓必歛手王施以
東山之險帶以曲河之利韓必為關内之侯若是而王
以十萬戍鄭梁氏寒心許鄢陵嬰城而上蔡召陵不往
來也如此而魏亦關内侯矣王壹善楚而關内兩萬乘
之主注地於齊齊右壤可拱手而取也(右壤謂渭州之南北也)王
之地一經兩海(廣信横度中國東西也)要約天下是燕趙無齊楚
齊楚無燕趙也然後危動燕趙直搖齊楚此四國者不
待痛而服矣昭王曰善於是乃止白起而謝韓魏發使
賂楚約為與國黃歇受約歸楚楚使歇與太子完入質
於秦秦留之數年楚頃襄王病太子不得歸而楚太子
與秦相應侯善於是黃歇乃說應侯曰相國誠善楚太
子乎應侯曰然歇曰今楚王恐不起疾秦不如歸其太
子太子得立其事秦必重而德相國無窮是親與國而
得儲萬乘也若不歸則咸陽一布衣耳楚更立太子必
不事秦夫失與國而絶萬乘之和非計也願相國孰慮
之應侯以聞秦王秦王曰令楚太子之傅先往問楚王
之疾返而後圖之黃歇為楚太子計曰秦之留太子也
欲以求利也今太子力未能有以利秦也歇憂之甚而
陽文君子二人在中王若卒大命太子不在陽文君子
必立為後太子不得奉宗廟矣不如亡秦與使者俱出
臣請止以死當之楚太子因變衣服為楚使者御以出
關而黃歇守舍常為謝病度太子已遠秦不能追歇乃
自言秦昭王曰楚太子已歸出遠矣歇當死願賜死昭
王大怒欲聽其自殺也應侯曰歇為人臣出身以徇其
主太子立必用歇故不如無罪而歸之以親楚秦因遣
黃歇歇至楚三月楚頃襄王卒太子完立是為考烈王
考烈王元年以黃歇為相封為春申君(然四君封邑檢皆不獲唯平原)
(有地又非趙境並蓋號謚而孟嘗是謚)賜淮北地十二縣後十五歲黃歇
言之楚王曰淮北地邊齊其事急請以為郡便因并獻
淮北十二縣請封於江東考烈王許之春申君因城故
吳墟(墟音虚闔閭今蘇州也於城内小城西北别築城居之今圯毁也又大内北瀆四從五横至今猶存)
(又攻破楚門為昌門)以自為都邑春申君既相楚是時齊有孟嘗
君趙有平原君魏有信陵君方争下士招致賓客以相
傾奪輔國持權春申君為楚相四年秦破趙之長平軍
四十餘萬五年圍邯郸邯郸告急於楚楚使春申君將
兵往救之秦兵亦去春申君歸春申君相楚八年為楚
北伐滅魯以荀卿為蘭陵令當是時楚復彊趙平原君
使人於春申君春申君舍之於上舍趙使欲夸楚為瑇
瑁簮刀劔室以珠玉飾之請命春申君客春申君客三
千餘人其上客皆躡珠履以見趙使趙使大慙春申君
相十四年秦莊襄王立以吕不韋為相封為文信侯取
東周春申君相二十二年諸侯患秦攻伐無已時乃相
與合從西伐秦而楚王為從長春申君用事至函谷關
秦出兵攻諸侯兵皆敗走楚考烈王以咎春申君春申
君以此益疎客有觀津人朱英(觀音館今魏州觀城縣也)謂春申君
曰人皆以楚為彊而君用之弱其於英不然先君時善
秦二十年而不攻楚何也秦踰黽隘之塞(黽隘之塞在申州黽音盲)
(也)而攻楚不便假道於兩周背韓魏而攻楚不可今則
不然魏旦暮亡不能爱許鄢陵其許魏割以與秦秦兵
去陳百六十里臣之所觀者見秦楚之日鬭也楚於是
去陳徙夀春而秦徙衛野王作置東郡(濮滑州兼河北置東郡濮州本)
(衛都而徙野王也)春申君由此就封於吳行相事楚考烈王無
子春申君患之求婦人宜子者進之甚衆卒無子趙人
李園持其女弟欲進之楚王聞其不宜子恐久毋寵李
園求事春申君為舍人已而謁歸故失期還謁春申君
問之状對曰齊王使使求臣之女弟與其使者飲故失
期春申君曰娉入乎對曰未也春申君曰可得見乎曰
可於是李園乃進其女弟即幸於春申君知其有身李
園乃與其女弟謀園女弟承間以說春申君曰楚王之
貴幸君雖兄弟不如也今君相楚二十餘年而王無子
即百歲後將更立兄弟則楚更立君後亦各貴其故所
親君又安得長有寵乎非徒然也君貴用事久多失禮
於王兄弟兄弟誠立禍且及身何以保相印江東之封
乎今妾自知有身矣而人莫知妾幸君未久誠以君之
重而進妾於楚王王必幸妾妾頼天有子男則是君之
子為王也楚國盡可得孰與身臨不測之罪乎春申君
大然之乃出李園女弟謹舍而言之楚王楚王召入幸
之遂生子男立為太子以李園女弟為王后楚王貴李
園園用事李園既入其女弟立為王后子為太子恐春
申君語泄而益驕隂飬死士欲殺春申君以滅口而國
人頗有知之者春申君相二十五年楚考烈王病朱英
謂春申君曰世有毋望之福(無望猶不望而忽至)又有毋望之禍
今君處毋望之世(謂生死無常)事毋望之主(謂喜怒不節也)安可以
無毋望之人乎(謂吉凶忽為)春申君曰何謂毋望之福曰君
相楚二十餘年矣雖名相國實楚王也今楚王病旦暮
且卒而君相少主因而代立當國如伊尹周公王長而
反政不即遂南面稱孤而有楚國此所謂毋望之福也
春申君曰何謂毋望之禍曰李園不治國而君之仇也
不為兵而飬死士之日久矣楚王卒李園必先入據權
而殺君以滅口此所謂毋望之禍也春申君曰何謂毋
望之人對曰君置臣郎中楚王卒李園必先入臣為君
殺李園此所謂毋望之人也春申君曰足下置之李園
弱人也僕又善之且又何至此朱英知言不用恐禍及
身乃亡去後十七日楚考烈王卒李園果先入伏死士
於棘門之内(夀州城門)春申君入棘門園死士俠刺春申君
斬其頭投之棘門外(楚考烈王二十五年秦始皇九年)於是遂使吏盡
滅春申君之家而李園女弟初幸春申君有身而入之
王所生子者遂立是為楚幽王是歲也秦始皇帝立九
年矣嫪毒亦為亂於秦覺夷其三族而吕不韋廢
太史公曰吾適楚觀春申君故城宫室盛矣哉初春申
君之說秦昭王及出身遣太子歸何其智之明也後制
於李園旄矣語曰當斷不斷反受其亂春申君失朱英
之謂邪
史記正義卷七十八
