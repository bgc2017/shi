南方草木狀卷中
晉嵇含撰
楓人五嶺之間多楓木歲久則生瘤癭一夕遇暴雷驟
雨其樹贅暗長三五尺謂之楓人越巫取之作術有通
神之驗取之不以法則能化去
楓香樹似白楊葉圓而歧分有脂而香其子大如鴨卵
二月華發乃著實八九月熟曝乾可燒惟九真郡有之
薰陸香出大秦在海邊有大樹枝葉正如古松生於沙
中盛夏樹膠流出沙上方採之
榕樹南海桂林多植之葉如木麻實如冬青樹幹拳曲
是不可以為噐也其本稜理而深是不可以為材也燒
之無焰是不可以為薪也以其不材故能久而無傷其
蔭十畆故人以為息焉而其枝條既繁葉又茂細軟條
如藤垂下漸漸及地藤梢入土便生根節或一大株有
根四五處而横枝及鄰樹即連理南人以為常不謂之
瑞木
益智子如筆毫長七八分二月花色若蓮著實五六月
熟味辛雜五味中芬芳亦可鹽曝出交趾合浦建安八
年交州刺史張津嘗以益智子粽餉魏武帝
桂出合浦生必以高山之巔冬夏常青其類自為林間
無雜樹交趾置桂園桂有三種葉如柏葉皮赤者為丹
桂葉似柿葉者為菌桂其葉似枇杷葉者為牡桂三輔
黃圖曰甘泉宫南有昆明池池中有靈波殿以桂為柱
風來自香
朱槿花莖葉皆如桑葉光而厚樹高止四五尺而枝葉
婆娑自二月開花至中冬即歇其花深紅色五出大如
蜀葵有蘂一條長於花葉上綴金屑日光所爍疑若焰
生一叢之上日開數百朵朝開暮落插枝即活出高凉
郡一名赤槿一名日及
指甲花其樹高五六尺枝條柔弱葉如嫰榆與耶悉茗
末利花皆雪白而香不相上下亦胡人自大秦國移植
於南海而此花極繁細纔如半米粒許彼人多折置襟
袖間蓋資其芬馥爾一名散沫花
蜜香沉香鷄骨香黃熟香
棧香青桂香馬蹄香鷄舌香
案此八物同出於一樹也交趾有蜜香樹榦似柜柳其
花白而繁其葉如橘欲取香伐之經年其根榦枝節各
有别色也木心與節堅黑沉水者為沉香與水面平者
為鷄骨香其根為黃熟香其榦為棧香細枝緊實未爛
者為青桂香其根節輕而大者為馬蹄香其花不香成
實乃香為鷄舌香珍異之木也
桄榔樹似栟櫚實其皮可作綆得水則柔韌胡人以此
聯木為舟皮中有屑如麫多者至數斛食之與常麫無
異木性如竹紫黑色有文理工人解之以製奕枰出九
真交趾
訶梨勒樹似木梡花白子形如橄欖六路皮肉相著可
作飲變白髭髮令黑出九真
蘇材樹類槐花黑子出九真南人以染綘漬以大庾之
水則色愈深
水松葉如檜而細長出南海土産衆香而此木不大香
故彼人無佩服者嶺北人極愛之然其香殊勝在南方
時植物無情者也不香於彼而香於此豈屈於不知巳
而伸於知已者歟物理之難窮如此
刺桐其木為材三月三時布葉繁密後有花赤色間生
葉間旁照他物皆朱殷然三五房凋則三五復發如是
者竟歲九真有之
棹樹榦葉俱似椿以其葉鬻汁漬果呼為棹汁若以棹
汁雜彘肉食者即時為雷震死棹出高凉郡
杉一名披煔合浦東二百里有杉一樹漢安帝永初五
年春葉落隨風飄入洛陽城其葉大常杉數十倍術士
廉盛曰合浦東杉葉也此休徵當出王者帝遣使驗之
信然乃以千人伐樹役夫多死者其後三百人坐斷株
上食其廣足相容至今猶存
荆寧浦有三種金荆可作枕紫荆堪作牀白荆堪作履
與他處牡荆蔓荆全異又彼境有杜荆指病自愈節不
相當者月暈時刻之與病人身齊等置牀下雖危困亦
愈
紫藤葉細長莖如竹根極堅實重重有皮花白子黑置
酒中歴二三十年亦不腐敗其莖截置煙炱中經時成
紫香可以降神
榼藤依樹蔓生如通草藤也其子紫黑色一名象豆三
年方熟其殼貯藥歴年不壊生南海解諸藥毒
蜜香紙以蜜香樹皮葉作之微褐色有紋如魚子極香
而堅韌水漬之不潰爛泰康五年大秦獻三萬幅嘗以
萬幅賜鎮南大將軍當陽侯杜預令寫所撰春秋釋例
及經𫝊集解以進未至而預卒詔賜其家令上之
抱香履抱木生於水松之旁若寄生然極柔弱不勝刀
鋸乘濕時刳而為履易如削瓜既乾則韌不可理也履
雖猥大而輕者若通脫木風至則隨飄而動夏月納之
可禦蒸濕之氣出扶南大秦諸國泰康六年扶南貢百
雙帝深歎異然哂其制作之陋但置諸外府以備方物
而已按東方朔瑣語曰木履起於晉文公時介之推逃
禄自隠抱樹而死公撫木哀歎遂以為履每懷從亡之
功輒俯視其履曰悲乎足下足下之稱亦自此始也
南方草木狀卷中
