歴代建元考卷四秀水鍾淵映撰
漢(劉氏)
太祖高皇帝邦沛人以秦二世元年起兵為沛公乙未
楚義帝遣之滅秦為漢王己亥滅楚項氏即皇帝位都
長安用秦正以十月為歲首十二月丙午崩
孝惠皇帝盈太祖太子以丁未嗣立七年己丑崩母吕
后名後宫子為帝子立之太后臨朝九年崩大臣誅吕
氏廢少帝
太宗孝文皇帝恒太祖子封代王辛酉太尉周勃等迎
立之十七年戊寅稱後元年又七年甲申崩
本紀十七年得玉杯(新垣平令人詐獻之)刻曰人主延夀于
是天子始更為元年
宋胡安國春秋傳曰元年即位之始年也自是累
數雖久而不易此前古人君記事之例春秋祖述
為編年法及漢文帝惑方士之言改後元年始亂
古制夫在位十有六載矣復稱元年可乎孝武又
因事别建年號歴代因之或五六年或四三年或
一歲再更使記注繁蕪莫之勝載夫歴世無窮而
美名有盡豈記久明遠可行之法也必欲傳久當
以春秋編年為正
孝景皇帝啓文帝太子以乙酉嗣立壬辰中元年戊戌
後元年共在位十六年崩
世宗孝武皇帝徹景帝子封膠東王立為太子庚子嗣
立太初元年正歷始以正月為歲首甲午崩在位五十
四年改元十一
建元(六)元光(六)元朔(六)元狩(六)
元鼎(六)元封(六山以封泰改元)太初(四)
天漢(四)太始(四)征和(四)後元(二)
漢書終軍傳對曰今郊祀未見于神祗而獲獸以
饋宜因昭時令日改定告元對奏由是改元為元
狩劉仲馮曰按紀獲麟在元狩元年史記封禪書
元鼎三年有司始言元不宜以一二數乃目三元
曰狩蓋追述也
史記封禪書有司言元宜以天瑞命不宜以一二
數一元曰建二元以長星曰光三元以郊得一角
獸曰狩云
漢書本紀夏四月癸卯上還登封泰山降坐明堂
詔曰朕以𦕈躬承至尊兢兢焉惟德菲薄不明于
禮樂故用事八神遭天地况著見景象㞕然如有
聞震于怪物欲止不敢遂登封泰山至於梁父然
後升壇肅然自新嘉與士大夫更始其以十月為
元封元年
通鑑注曰應劭曰時頻年苦旱故改元為天漢以
祈甘雨師古曰大雅有雲漢之詩周大夫仍叔所
作以美宣王遇旱災修德勤政而能致雨故依以
為年號也
宋胡三省通鑑注曰自古帝王未有年號始起于
此貢父曰封禪書云其後三年有司言元宜以天
瑞命不宜以一二數推所謂其後三年者蓋盡元
狩六年至元鼎元年也然元鼎四年方得寶鼎又
無由先三年稱之以此而言自元鼎以前之年皆
有司所追命其實年號之起在元鼎故元封改元
則始有詔書也宋王樹野客叢談曰前漢諸君末
年甚有異者文帝十六年改為後元年其說出于
新垣平之詐候日再中以為吉祥故改元以求延
年之祚既詐覺被誅景帝猶且因之景帝七年稱
中元年又六年稱後元年至三年而終武帝在位
五十四年屢更年號最後更為後元而以二年終
不知當時何所據而分中與後謂之後則宜若有
盡乃不諱何耶自是之後不復建後元之號矣
孝昭皇帝弗陵武帝少子以乙未嗣立十三年丁未崩
改元三
始元(六)元鳳(六下以鳳凰來紀元)元平(元)
中宗孝宣皇帝詢初名病已武帝曾孫戾太子孫史皇
孫子昭帝崩昌邑王立無道大將軍霍光廢之戊申帝
嗣立在位二十五年壬申崩改元七
本始(四)地節(四令以先者地震山崩水出欲地得其節于是改元)
元康(四)神爵(四降以神爵改元)五鳳(四)
甘露(四降以甘露改元)黃龍(元)
高宗孝元皇帝奭中宗太子以癸酉嗣立在位十六年
戊子崩改元四
初元(五)永光(五)建昭(五)竟寧(元紀元帝邊)
(垂長無兵革之事其改元為竟寧)
孝成皇帝驁高宗太子以己丑嗣立在位二十六年甲
寅崩改元七
建始(四)河平(四輒以河决隄塞平改元)陽朔(四)
鴻嘉(四)永始(四)元延(四)綏和(二)
成帝紀河平四年山陽火生石中明年改元為陽
朔師古曰朔始也以火生石中言陽氣之始
孝哀皇帝欣高宗孫定陶王子成帝立為太子以乙卯
嗣立在位六年庚申崩改元三
建平(四)太初元將(即建平二年二月除)元夀(二)
建平二年六月待詔夏賀良等言赤精子之䜟漢
家歷運中衰當再受命宜改元易號詔曰漢興二
百載歷數開元皇天降非材之祐漢國再獲受命
之符朕之不德曷敢不通夫基事之元命必與天
下自新其大赦天下以建平二年為太初元將元
年號曰陳聖劉太平皇帝漏刻以百二十為度八
月詔除之曰待詔夏賀良等建言改元易號增益
漏刻可以永安國家朕過聽賀良等言冀為海内
獲福卒亡嘉應皆違經背古不合時宜六月甲子
制書非赦令也皆蠲除之賀良等反道惑衆下有
司皆伏辜
孝平皇帝衎高宗孫中山王子以辛酉嗣立在位五年
乙丑為王莽所酖崩改元一
元始
孺子嬰宣帝曾孫以丙寅立為孺子王莽稱假皇帝在
位三年戊辰莽廢為安定公改元二更始時起兵稱皇
帝被誅
居攝(二)初始(元)
漢書居攝三年十一月甲子莽上奏太后以居攝
三年為初始元年漏刻以百二十為度奏可
新王莽元城人元帝后從子初封新都侯進安漢公攝
皇帝以己巳簒漢改正朔以十二月為歲首在偽位十
五年更始元年癸未為漢兵所誅改元三
始建國(五)天鳳(六)地皇(三)
漢書天鳳六年春莽見盗賊多乃令太史推三萬
六千歲歷紀六歲一改元布天下明年改元地皇
淮陽王玄景帝後舂陵戴侯曾孫癸未諸將立之于高
陽王莽誅遷都長安三年赤眉入關遇害改元一
更始
右西漢十一帝二百一十四年外王莽十五年淮
陽王三年
西漢末諸國考
漢
劉盆子城陽景王後以乙酉為赤眉所立後二年丁亥
降于世祖改元一
建世
成
公孫述茂陵人以更始二年甲申稱蜀王明年癸未即
帝位于成都十二年丙申漢將吳漢拔成都戰死改元
一
龍興(時有龍出其府中因以紀號)
隗囂天水成紀人以更始元年起兵應漢去莽年號改
元一
漢復
按王莽末羣雄競起其年號可考者三他若梁王
永鍾武侯望孺子嬰俱以宗室稱帝王郎盧芳俱
以為劉氏稱帝其羣盗竊號者淮南李憲齊張步燕
彭寵海西董憲當時紀元與否紀載闕如覽者莫
能詳焉
世祖光武皇帝秀東陽人長沙定王後以壬午同兄縯
舉兵甲申更始封蕭王乙酉即皇帝位于鄗在位三十
三年丁巳崩改元二
建武(三十一)建武中元(二)
通鑑考異曰續漢志云以建武三十二年為建武
中元元年紀年通譜云據紀志俱出范氏而所載
不同此必傳寫脱誤今官書累經校定學者失于
精審但見紀元復有建武二字輒以意刪去斯為
繆矣梁武帝大同大通之號俱以中字是亦憲章
於此今從袁紀范書
胡三省通鑑注曰洪氏隸釋云成都有漢蜀郡太
守何君造尊楗閣碑其末云建武中元二年六月
按范史本紀建武三十一年次年改為中元直書
為中元元年觀此所刻乃是雖别為中元而猶冠
以建武如文景中元後元之類也又祭祀志載封
禪後赦天下詔明言云改建武三十二年為建武
中元元年東夷倭國傳建元中元二年來奉貢証
據甚明宋莒公紀元通譜云紀志俱出范史必傳
寫脱誤學者失于精審以意刪去梁武帝大同大
通俱以中字是亦憲章于此司馬温公作通鑑不
取其說余按考異温公非不取宋說也從袁范書
中元者從簡易耳
顯宗孝明皇帝莊世祖第四子立為太子以戊午嗣立
在位十八年乙亥崩改元一
永平(十八)
肅宗孝章皇帝烜顯宗第五子以丙子嗣立在位十四
年戊子崩改元三
建初(八)元和(三)章和(二)
漢紀章和元年秋七月壬戌詔以瑞物仍集改元
章和
宋王應麟玉海曰賈逵傳陛下通天然之明建大
聖之本改元正歷垂萬世則注改元謂改建初九
年為元和元年八月癸酉說正歷謂元和二年始
用四分歷二月甲寅
孝和皇帝肇肅宗第四子以己丑嗣立在位十七年乙
巳崩改元二
永元(十六)元興(一)
孝殤皇帝隆和帝少子生始百日嗣立丙午崩改元一
延平(元)
孝安皇帝祐肅宗孫廢太子清河孝王慶之子以丁未
嗣立在位十九年乙丑崩改元五
永初(七)元初(六)永寧(一)建光(一)
延光(四)
孝順皇帝保安帝太子廢為濟陰王乙丑安帝崩閻后
立北鄉侯懿懿卒中常侍孫程等奉王即位在位十九
年甲申崩改元五
永建(六)陽嘉(四)永和(六)漢安(二)
建康(一)
孝冲皇帝炳順帝子年二歲以乙酉嗣立一年崩改元
一
永嘉(元)
孝質皇帝纘肅宗玄孫渤海王子年八歲以丙戌嗣立
在位一年為梁冀所酖崩改元一
本初(元)
孝桓皇帝志肅宗曾孫蠡吾侯子以丁亥嗣立在位二
十一年丁未崩改元七
建和(三)和平(一)元嘉(三)永興(二)
永夀(二)延熹(九)永康(一)
孝靈皇帝宏肅宗玄孫解瀆亭侯子以戊申嗣立在位
二十二年己巳崩改元四
建寧(四)熹平(六)光和(六)中平(六)
弘農懷王辨靈帝子以己巳嗣立尋為董卓所廢酖崩
改元二
光熹昭寧
孝獻皇帝協靈帝中子靈帝崩宦官殺何進董卓因廢
何太后少帝為弘農王帝以己巳嗣立在位三十二年
庚子禪位于魏後十三年壬子崩改元五
永漢(一)初平(四)興平(二)建安(二十四)
延康(一)
漢紀中平六年十二月戊戌詔除光熹昭寧永漢
三號(除三號復稱中平六年)
右東漢十二帝一百九十六年
按東漢羣盗歴陽華孟稱黑帝句章許生稱陽明
皇帝黃巾張角稱黃天泰平前史但云偽稱非年
號也他若九江馬勉稱帝抱罕宋建稱河首平漢
王建號改元而名俱不載至於袁術之僭號夀春
亦無從考其年名蓋史家之失紀者多矣
昭烈皇帝備涿郡人中山靖王後以建安十九年甲午
取益州己亥稱漢中王辛丑即皇帝位三年癸卯崩改
元一
章武(三)
安樂思公禪昭烈帝太子以甲辰嗣立在位四十三年
癸未降于魏改元四
建興(十五)延熙(二十)景耀(六星以太史奏景見改元)
炎興(元)
三國志評曰禮國君繼體踰年改元而章武之三
年則革稱建興考之古義體理為違
右後漢二帝四十三年通前二漢四百五十五年
宋書五行志劉備卒劉禪即位亦未踰月而改元
為建興此言之不從也習鑿齒曰禮國君即位踰
年而後改元者緣臣子之心不忍一年而有二君
也今可謂亟而不知禮矣君子是以知蜀之不能
東遷也後又降晉吳孫亮晉惠帝宋元凶亦然亮
不終其位惠帝號令非已元凶尋誅言不從也
魏(曹氏)
世祖文皇帝丕譙國人武帝操之子庚子嗣魏王位尋
受漢禪稱帝在位七年丙午殂改元一
黃初(七)
烈祖明皇帝叡文帝子以丁未嗣立在位十三年己未
殂改元三
太和(六)青龍(四)景初(三)
魏紀青龍元年春正月甲申青龍見摩陂井中二
月帝如摩陂而觀龍改元
景初元年春正月壬辰山茌縣言黃龍見高堂隆
以為魏得土德故其瑞黃龍見宜改正朔易服色
以神明其政帝從其議三月下詔改元以是月為
孟夏四月從地正也三年冬十二月時齊王已即
位詔復以建寅之月為正
齊王芳明帝養子以庚申嗣立在位十四年癸酉為司
馬師所廢改元二
正始(九)嘉平(五)
高貴鄉公髦文帝孫東海定王子以甲戌嗣立在位六
年己卯以討司馬昭遇弑改元二
正光(二)甘露(五降以甘露改元)
元皇帝奐武帝孫燕王宇子以庚辰嗣立在位五年乙
酉禪于晉改元二
景元(四)咸熙(一)
右魏五主四十六年
附考
烈祖景初元年遼東公孫淵自立為燕王遣司馬懿擊
斬之淵改元一
紹漢
吳(孫氏)
大皇帝權吳郡富春人武烈帝堅之子長沙桓王策
之弟以漢末有江東壬寅改元辛丑稱帝在位三十一
年辛未殂改元六
黃武(七土以承漢為德改元)黃龍(三黃以夏口武昌龍見改元)
嘉禾(六嘉以會稽南始平禾生改元)赤烏(十三)太元(一)
神鳳(一)
三國志秋八月武昌言麒麟見有司言麒麟者太
平之應宜改年號詔曰間者赤烏集于殿前朕所
親見若神靈以為嘉祥若改年宜以赤烏為元羣
臣奏曰昔武王伐紂有赤烏之祥君亟觀之遂有
天下聖人書策載述最詳者以為近事既嘉親見
又明也于是改元
會稽王亮大皇帝少子以壬申嗣立在位六年為孫綝
所廢庚辰歲凶以謠言自殺改元三
建興(二)五鳳(二)太平(二)
宋書符瑞志孫亮建興二年十一月大鳥五見于
春申吳人以為鳳凰明年改元為五鳳
又曰吳孫皓建衡三年西苑有鳳凰集以之改元
義同于亮
景皇帝休大皇帝第六子封瑯琊王以戊寅嗣立在位
六年甲申殂改元一
永安(六)
歸命侯皓大皇帝孫故太子和之子封烏程侯以乙酉
嗣立庚子降于晉在位十七年改元八
元興(一)甘露(一露時告蔣陵甘降改元)寶鼎(三在以所得)
(天鼎改元)建衡(三)鳳凰(三凰以西苑言鳳集改元)
天冊(一銀以掘地得冊改元)天璽(一)
天紀(四)
水經注孫皓天璽元年吳郡上言臨平湖自漢末
穢塞今更開通又于湖邊得石函中有小石青白
色長四寸廣二寸餘刻作皇帝字於是改天冊為
天璽元年
右吳四主五十九年
晉(司馬氏)
世祖武皇帝炎河内温人高祖宣帝懿孫世宗景帝師
從子太祖文帝昭子嗣立晉王以乙酉受魏曹代禪庚
子平吳在位二十六年庚戌崩改元四
泰始(十)咸寧(五)太康(十)太熙(元年即惠帝永)
(熙元年)
宋令狐澄大中遺事裴惲詩有太康字宣宗曰太
康失邦何以此謂我宰執奏晉武帝改元太康曰
天子須博覽不然幾錯罪惲由是躭味經史夜觀
書不休宫中竊目上為老博士
孝惠皇帝衷世祖太子以庚戌嗣立在位十六年丙寅
崩改元十
永熙(一)永平(旋改元康)元康(九)永康(一)
永寧(一)太安(二)永安(成都王改建武)建武(旋改永興)
永興(二)光熙(一)
永康二年趙王倫簒位尊帝為太上皇尋反正倫誅改
元一
建始
孝懷皇帝熾武帝子封豫章王立為太弟以丙寅嗣立
在位五年辛未洛陽陷遷于平陽復二年被弑改元一
永嘉
孝愍皇帝業武帝孫吳王晏子以癸酉立于長安四年
丙子長安陷丁丑遇害改元一
建興(四)
右西晉四帝五十二年
中宗元皇帝睿高祖宣帝懿曾孫瑯琊王覲子襲封鎮
建業以丁丑稱晉王戊寅即皇帝位在位六年壬午崩
改元三
建武(一)大興(四)永昌(一)
南陽王元保宣帝懿弟高密王泰之孫大興二年稱晉
王于岐山後為其將張春所弑改元一
建康
肅宗明皇帝紹中宗太子以癸未嗣立在位三年辛酉
崩改元一
太寧(三)
顯宗成皇帝衍肅宗太子以丙戌嗣立在位十七年壬
寅崩改元二
咸和(九)咸康(八)
康皇帝岳顯宗母弟封瑯琊王以癸卯嗣立明年崩改
元一
建元(二)
晉帝紀或謂庾冰曰郭璞䜟云立始之際岳山傾
立者建也始者元也岳山諱也冰瞿然既而嘆曰
如有吉凶豈改易所能救乎至是果驗
孝宗穆皇帝𣆀康帝子以乙巳嗣立時方一歲在位十
七年辛酉崩改元二
永和(十二)升平(五)
哀皇帝丕顯宗子以壬戌嗣立在位四年乙丑崩改元
二
隆和(一)興寧(三)
唐陸勲集異志曰晉哀帝隆和初童謠曰升平不
滿斗隆和那得久桓公入石頭陛下徒出走朝廷
聞而惡之改年曰興寧人復歌曰雖復改興寧亦
自無聊生哀帝尋崩升平五年而穆帝崩不滿斗
升平不至十年也
海西公奕哀帝母弟以丙寅嗣立在位六年辛未為桓
温所廢後薨于吳改元一
太和
太宗簡文皇帝昱中宗少子封會稽王以辛未即位二
年壬申崩改元一
咸安
烈宗孝武皇帝曜太宗太子以癸酉嗣立在位二十四
年丙申崩改元二
寧康(三)太元(二十一)
安皇帝德宗烈宗太子以丁酉嗣立癸卯為桓玄所簒
甲辰反正二十二年戊午為劉裕所弑改元三
隆安(五)元興(三)義熙(十四)
晉五行志曰桓玄初改年為大亨遐邇讙言曰二
月了故義謀以仲春𤼵也
愚按元興元年桓玄改為大亨矣及簒位建元永
始後並黜之但稱元興年
恭皇帝德文安帝母弟封瑯琊王以己未嗣立二年戊
申禪于宋辛酉遇弑改元一
元熙(二)
右東晉十一帝一百四年通計兩晉一百五十六
年
附考
惠帝永寧元年益州刺史趙廞自稱益州牧氐帥李特
討平之偽元一
太平(見晉春秋)
惠帝太安二年義陽蠻張昌據江夏奉山都縣吏丘沈
為主詐稱漢後陶侃討平之偽元一
神鳳
海西公太和五年廣漢妖賊李金銀李弘詐稱漢歸義
侯勢之子自立為聖王益州刺史周楚討平之偽元一
鳳凰
安帝元興二年楚王桓玄廢帝為平固王自稱楚帝明
年劉裕等起兵討誅之偽元一
永始
晉書玄傳曰初出偽詔改年為建始右丞王悠之
曰建始趙王倫偽號也又改為永始復是王莽始
執權之歲其兆號不祥冥符僭逆如此
愚按王氏玉海載桓謙有天康天安二號謙自桓
玄誅後未嘗僭立豈惡元興之號改立年名而前
史微之不載邪然亦不應遽有二號從晉書及通
鑑可也
歴代建元考卷四
