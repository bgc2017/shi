歴代建元考卷六秀水鍾淵映撰
北朝
魏(拓跋氏改氏元)
高祖昭成皇帝什翼犍其先世為鮮卑酋長至穆帝猗
盧晉封代王傳平文帝煬帝烈帝惠帝臣晉咸康四年
戊戌什翼犍嗣立始建年號三十九年丙子為子寔君
所弑國破于苻秦拓跋氏中絶
建國(三十九)
太祖道武皇帝珪昭成帝嫡孫世子寔之子以丙戌即
代王位改稱魏王十三年戊戌取燕即帝位始定國號
又十二年己酉為子紹所弑改元四
登國(十)皇始(二)天興(六)天賜(四)
太宗眀元皇帝嗣太祖子以己酉討紹嗣立在位十五
年癸亥殂改元三
永興(五)神瑞(四)泰常(七)
魏書神瑞元年春正月辛酉以禎瑞頻集大赦改
元
世祖大武皇帝燾太宗長子以甲子嗣立在位二十九
年為宗愛所弑改元六
始光(四)神䴥(四)太延(五)延和(三)
太平真君(十一)正平
太平真君元年六月丁丑皇孫濬生大赦改元取
寇謙之神書云輔佐北方太平真君是也
甫安隠王余世祖子壬辰宗愛立之旋為所弑改元一
承平
通鑑考異曰宋索虜傳燾以烏亦旰用以為太子
會燾死使嬖人宗愛立可博真為後宗愛博真恐
為亦旴所危矯殺之而自立號承平博真懦弱不為
國人所附晃子濬字烏雷真勒素為燾所愛燕王
會國人曰博真非正不宜立真勒嫡孫應立耳乃
殺博真及宗愛而立濬為主號曰正平與後魏書
不同又云在位二十八年皆宋書之誤也
高宗文成皇帝濬世祖嫡孫太子恭宗晃之子以壬辰
誅宗愛嗣立在位十四年乙巳殂改元四
興安(三)興光(元)太安(四)和平(六)
顯祖獻文皇帝弘高宗太子以乙巳嗣立在位七年辛
亥禪于太子自稱太上皇又五年殂改元二
太安(二)皇興(五)
高祖孝文皇帝宏顯祖太子以辛亥受禪立後遷都洛
陽改姓元在位二十九年乙卯崩改元三
延興(四)承明(一)太和(二十二)
世宗宣武皇帝恪高祖太子以己卯嗣立在位十七年
乙未殂改元四
景明(四)正始(四)永平(四)延昌
文景帝愉高祖子封京兆王以世宗永平元年舉兵于
信都稱帝兵敗賜死後子南陽王寶炬立于長安追上
謚號改元一
建平
肅宗孝明皇帝詡世宗太子以乙未嗣立在位十四年
戊申為母胡太后所酖殂改元五
熙平(二)神龜(二)正光(五)孝昌(二)
武泰(一詐潘貴嬪生女胡太后言皇子大赦改元)
孝昌元年徐州刺史元法僧稱帝尋奔梁梁以為東魏
王改元一
天啓
敬宗孝莊皇帝子攸顯祖孫彭城王勰子戊申肅宗殂
胡太后立皇女又立高祖曾孫釗爾朱榮舉兵討亂奉
帝嗣立三年庚戌誅榮尋洛陽陷為其從子兆所弑改元
二
建義(即武泰元年尋改永安)永安
北海王顥平王詳子嗣父封奔梁永安二年梁兵納之
顥即位于睢陽城南入洛陽為爾朱榮所敗走死改元二
孝基建武
汝南文宣王悦高祖子以永安三年庚戌為梁人所立
聞爾朱兆入洛陽還後歸國為孝武所害改元一
更興
東海王曄恭宗之後初封長廣王以庚戌為爾朱氏所
立明年辛亥廢之而立節閔帝改元一
建明
節閔帝恭廣陵王羽子辛亥爾朱氏入洛迎立之嗣位
一年壬子為高歡所廢遇酖殂改元一
普嘉
安定王朗恭宗子章武王之後以辛酉為高歡所立明
年壬子入洛陽與廣陵王同廢更立平陽王修未幾與
東海王曄同遇害改元一
中興
孝武皇帝修高祖孫廣平王懷子封平陽王以壬子為
高歡所立甲寅西奔長安為宇文泰所弑改元二
太昌(十二月改永熙)永熙(三)
孝武即位紀元永興以與太宗同號故改焉
孝静皇帝善見高祖曾孫清河王懌孫亶世子甲寅歲
孝武西奔為高歡所立徙都鄴是為東魏在位十七年
庚子禪于齊遇害改元四
天平(四)元象(一)興和(四)武定(八)
魏書元象元年春正月有巨象自至碭郡丁卯大
赦改元
文皇帝寳炬高祖孫京兆王愉子封南陽王甲寅孝武
殂于長安宇文泰立之在位十八年辛未殂改元一
大統(十八)
沈德符正閏考曰案蘇綽大誥稱中興十一年仍
安定王舊號也實則大統九年蓋安定雖高歡所
立仍為歡所弑故追用其年若孝武帝凡三改年
號且西奔長安依宇文泰乃盡廢其年不用則以
末年與泰有隙也泰之無君且不學如此愚案宇
文以高氏為偽烏肯奉其所立者之號及蘇綽傳
中興二十一年即大統之十一年也時有文帝振
將墜之緒比之周宣漢光且將行周禮廢年號故
改中興耳若云黜正統之孝武而紀未成君之安
定非篤論矣况文帝之憑藉宇文大統之元實即
泰所改何嫌而并置之乎
廢帝欽文帝太子以辛未嗣立壬申稱元年三年甲戌
為宇文泰所廢
恭皇帝廓文帝子以甲戌為宇文泰所立稱元年三年
丙子禪于周未幾遇弑
右魏自太祖稱帝傳十五主一百六十年東魏一
主十七年
附考
太宗神瑞二年河西饑胡推胡人白亞栗斯為單于尋
為其下所廢偽元一
建平
高祖延興元年妖賊司馬小君聚衆反于平陵武昌王
渾討平之偽元一
聖君
世宗正始三年泰州屠各王法智推主簿吕苟兒為主
安西將軍陸麗討降之偽元一
建明
世宗正始三年涇州民陳瞻聚衆稱王兼太僕卿楊椿
討斬之偽元一
聖明
肅宗正光四年沃野鎮民破六韓拔陵及至孝昌元年
蠕蠕破殺之偽元一
真王
肅宗正光五年泰州民莫折大提稱秦王尋卒于念生
自稱天子孝昌三年為秦州民杜粲所殺念生偽元一
天建
肅宗孝昌元年柔玄鎮民杜洛周反于上谷後二年為
葛榮所殺并其衆洛周偽元一
真王
肅宗孝昌二年五原降戶鮮于修禮反于定州之佐城
為其黨洪業所殺偽元一
普興
肅宗孝昌二年鮮于修禮黨葛榮自稱齊帝至永安二
年爾朱榮討擒之偽元一
廣安
肅宗孝昌二年陳留郡民劉獲鄭辯反于西華尋敗死
偽元一
肅宗孝昌三年蕭寶寅稱帝于長安明年敗奔万俟醜
奴永安二年死改元一
隆緒
敬宗永安元年河間邢杲反于青州自稱漢王上黨王
元天穆討平之偽元一
天統
敬宗永安元年万俟醜奴自稱天子永安三年爾朱天
光討擒之偽元一
神獸(波斯國獻獅子于魏醜奴留之因以僭號)
肅宗孝昌元年稽胡劉蠡升自稱天子東魏時高歡襲
之北部王殺之以降偽元一
案紀年諸書載有孝文時沙門司馬惠御聖王伊
祁苟應王定州人王金駒應王沙門□慶大乘幽
州人王惠定明法寧武時幽州沙門劉僧紹净居
國時□王孝明時陳雙熾始建又敬宗時劉舉皇
武考之魏書及北史或以名國或以自號不言改
元也去之
孝静皇帝天平三年汾州胡王迢觸曹貳龍聚衆反署
置百官渤海高歡討平之偽元一
平都
齊(高氏)
顯祖文宣皇帝洋渤海蓨人太祖神武帝歡之子世宗
文襄帝澄之弟嗣封齊王以庚午受魏静帝禪在位十
年己卯殂改元一
天保(十)
北齊書帝紀初帝登阼改年為天保士有深識者
天保之字為一大人只十帝其不過十乎
廢帝濟南王殷顯祖太子以己卯嗣立元年庚辰為常
山王演所廢後遇害改元一
乾明
肅宗孝昭皇帝演顯祖弟封常山王以庚辰自立在位
一年殂改元一
皇建
世祖武成皇帝湛肅宗弟封長廣王以辛巳嗣立五年
禪于太子稱太上皇四年殂改元二
太寧(一)河清(四)
後主温公緯世祖太子以乙酉受内禪立在位十三年
丁酉為周師所逼禪于太子恒尋被執後遇害改元三
天統(五)武平(八)隆化(一)
北史劉逖傳武成崩和士開欲改元議者各異逖
清為武平私謂士開曰武平反為明輔逖作此以
為公士開悦而從之
安德王延宗世宗子以隆化元年留守晉陽即帝位二
日城陷為周師所執改元一
德昌
北齊書傳延宗改元識者以為德昌之文纔得二
日果二日而敗
幼主恒後主太子以丁酉受内禪立方八歲尋為周所
執國亡改元一
承光(二)
范陽王紹義顯祖子以丁酉奔突厥即位庚子突厥執
送于周徙蜀疾卒改元一
武平
愚案後主年號武平至八年改隆化明年幼主改
承光未幾國亡范陽蓋以二號為亡國時所改仍
稱武平以繫民望如後漢劉氏之天福耳前史俱
曰改元非也
右齊五主二十八年
周(宇文氏)
閔帝覺其先鮮卑宇文部人太祖文帝泰之子嗣為周
公以丙子受魏禪稱天王元年晉公護廢而弑之
世宗明皇帝毓太祖文帝子封寧都公以丁丑嗣稱天
皇己卯即皇帝位庚辰殂在位四年改元二
武安(二)武成(二)
北史崔猷傳曰周明帝即位時依周禮稱天王不
建年號猷以為世有澆淳故帝王因以沿革請遵
秦漢稱皇帝建年號朝議從之
高祖武皇帝邕太祖文帝第四子封魯公以庚辰嗣立
丁酉滅齊在位十九年戊戌殂改元四
保定(五)天和(六)建德(六)宣政(一)
宣皇帝贇高祖太子以戊戌嗣立己亥傳位太子稱天
元皇帝庚子殂改元一
大成(静帝旋改大象)
静帝闡(一作衍)宣帝太子以己亥受禪立辛丑禪隋遇害
改元二
大象大定
右周五主二十六年
附考
高祖建德五年稽胡劉蠡升之孫沒鐸自稱聖武皇帝
明年齊王憲討平之偽元一
石平
隋(楊氏)
高祖文皇帝堅弘農人仕周襲爵隨公以辛丑受周禪
改隨作隋九年平陳在位二十四年甲子為太子廣所
弑改元二
開皇(二十)仁夀(四長以隋興以來晝日漸取其意以紀元)
煬皇帝廣高祖次子初封晉王謀廢太子勇立為太子
以甲子立在位十四年戊寅為宇文化及弑于江都越
王侗立追謚世祖明皇帝改元一
大業(十四)
恭皇帝侑煬帝孫元德太子之子封代王留守西京以
大業十三年丁丑為唐公李淵所立遙尊煬帝為上皇
禪于唐封&KR0008;國公明年殂改元一
義寧
秦王浩高祖孫秦王俊之子宇文化及立之于江都至
魏縣弑之
恭皇帝侗元德太子之子代王兄封越王留守東京戊
寅煬帝崩為留守官所立明年己卯王世充簒立被廢
為潞國公遇弑改元一
皇泰
右隋三帝三十八年恭帝侗二年
附考
煬帝大業九年扶風桑門向海明自稱皇帝太僕楊義
臣討平之偽元一
白烏
煬帝大業十年延安賊帥劉迦論自稱皇王屈突通擊
平之偽元一
大世
恭帝侑義寧元年十二月桂陽人曹武徹反後事史失
載改元一
通聖
恭帝侗皇泰元年(時代王以禪唐故以皇泰紀元)宇文化及弑秦王浩
稱帝于魏縣國號許明年己卯夏王竇建德討誅之改
元一
天夀
恭帝侗皇泰元年懷戎沙門高曇誠自稱大乘皇帝高
開道襲殺之偽元一
法輸
隋末諸國考
案隋末群雄並起離石劉胡自稱天子李弘芝自
稱唐王下至管崇朱燮並竊鴻名而紀年之號史
俱失載譬猶銅為黑山之流俱在所略若沈氏正
閏考則𤨏𤨏竊盗亦不復遺蓋彼意在博考而予
則唯重年名耳
魏
邢公李密周李弼曾孫隋時襲封蒲山公以楊玄感黨
亡命大業十三年丁丑據洛口倉即魏公位稱元年二
年戊寅為王世充所敗奔唐尋叛誅(河洛記曰改元永平)
夏
夏王竇建德漳南人以大業十一年起兵丁丑稱長樂
王都樂夀戊寅改國號夏二年己卯誅宇文化及四年
辛巳以救王世充為唐所殺改元二
丁丑(元)五鳳(四)
燕
燕王高開道渤海人以大業十一年起兵掠燕地尋據北
平戊寅稱燕王辛巳降唐尋叛甲申為其下所殺改元一
始興
通鑑考異曰實錄唐書皆無開道年號柳璨注正
閏位歷六年號天成李昉歴代年號亦如之宋庠
紀年通譜武德元年開道年號始興云出歴代紀
要錄此號未知孰是今從紀要
漢東
漢東王劉黑闥漳南人夏王建德故將漢東公以辛巳
為建德舉兵壬午稱王癸未為其下執送于唐遇害改
元一
天造
梁
梁王蕭銑梁中宗宣皇帝曾孫隋末為羅川令以大業
十三年丁丑為巴陵校尉董景珍等所推稱梁王明年
即帝位于江陵辛巳降于唐軍至長安遇害改元一
鳳鳴
凉
凉主李軌武威人隋鷹揚府司馬以大業十三年丁丑
起兵稱河西大凉王明年稱帝二年丁卯為其臣安興
貴執送長安被殺改元一
安樂
梁(梁氏)
梁主梁師都隋鷹揚郎將以大業十三年丁丑起兵據
朔方即皇帝位十二年戊子弟洛仁殺以降唐改元一
永隆
永樂
永樂王郭子和蒲城人隋左翊衛坐事徙朔榆林以大
業十三年丁丑據郡稱王尋降唐賜姓李以功名終改
元一
丑平(舊唐書作正平)
秦
武帝薛舉汾隂人隋金城校尉以大業十三年丁丑起
兵據隴西稱西秦覇王尋即帝位二年戊寅卒太子仁
杲嗣立為唐秦王所滅改元一
秦興
定楊
定楊主劉武周馬邑人隋鷹揚府校尉以大業十三年
丁丑據馬邑戊寅稱帝于汾陽宫庚辰為唐所敗奔突
厥被殺改元一
天興
吳
吳王李子通東海人以大業十一年乙亥起兵淮南己
卯稱帝于江都三年辛巳為杜伏威執送于唐以叛誅
改元一
明政
吳王杜伏威章邱人以大業十一年乙亥起兵淮南隋
恭帝侗封楚王唐改封吳王入朝薨
梁(沈氏)
梁王沈德興武康人隋吳興太守聞宇文化及弑逆舉
兵己卯稱王都毗陵二年庚辰為李子通所敗走死改
元一
延康
楚(附操帥乞)
元興王操帥乞鄱陽人以大業十二年丙子舉兵稱王
尋中流矢卒其將林士弘代統其衆改元一
始興
楚主林士弘鄱陽人以大業十二年丙子稱帝七年壬
午走入安成山洞病卒其衆遂散改元一
太平(七錄唐高祖實作延唐)
楚
楚朱粲城父人以大業十一年乙亥據漢南稱帝降唐
封楚王復叛歸王世充世充平伏誅改元一
昌達
鄭
鄭主王世充本西域胡人姓支氏仕隋恭帝侗為太尉
鄭國公進封王以皇泰二年簒立三年辛巳降于唐軍
徙蜀為仇家所殺改元一
開明
宋
宋主輔公祏臨濟人吳王杜伏威長史以癸未舉兵稱
帝于丹陽明年為李靖所殺改元一
天明
愚案宋小說載宋乾德初元有丹陽人掘地獲古
銅錢文曰大宋乾德通寶識者知為輔公祏所鑄
今考諸史公祏號天明非乾德也蓋小說家因竇
儀辨蜀鏡事而譌者今不取
唐(李氏)
高祖神堯大聖大光孝皇帝淵隴西成紀人凉太祖武
昭王之後隋時襲祖虎爵唐國公以丁丑自太原留守
起兵入長安戊寅受隋禪在位九年丙戌傳位于太子
稱太上皇又十年乙未崩改元一
武德(九)
太宗文武大聖大廣孝皇帝世民高祖次子初封秦王
隠太子建成誅立為皇太子丙戌受内禪在位二十三
年己酉崩改元一
貞觀(二十三)
愚案宋應麟玉海載唐濮王天夀一號濮王即魏
王泰太宗愛子以奪嫡降封無僭號改元之事不
知王氏何據姑識于此
高宗天皇天聖大弘孝皇帝治太宗第九子初封晉王
立為皇太子以己酉嗣立在位三十四年癸未崩改元
十五
永徽(六)顯慶(五)龍朔(三)麟德(二州以絳産)
(麟又含元殿前麟趾見于是改元)乾封(二山以封泰改元)
總章(二堂以將作明改元)咸亨(四)上元(二)
儀鳳(二)調露(一)永隆(一)開曜(一)
永淳(二生以皇孫改元)弘道(一)
儀鳳三年四月詔改明年為通乾元年十二月罷
通乾號
中宗孝和大聖大昭孝皇帝顯高宗第七子初封英王
名哲立為皇太子以癸未嗣立元年甲申武后廢為廬
陵王居房州改元一
嗣聖(武后旋改文明)
則天武后高宗后以甲申廢中宗立睿宗為帝臨朝稱
制又五年自稱皇帝改國號周乙巳復位于中宗偽立
二十一年改元十七
文明(旋改光宅)光宅(一)垂拱(四)永昌(一)
載初(一元以始用周正改永昌年十一月為正月)天授(二即元年載)
(初九月是月始自稱皇帝)如意(九月即長夀)長夀(二)延載(一)
證聖(一)天冊萬歲萬歲通天神功(一)
聖歷(二)久視(二復元年始夏正)大足(以成州言佛跡)
(見改元旋改長安)長安(四)
通鑑太后春秋雖高善自塗澤雖左右不覺其衰
以齒落更生御則天門赦天下改元通天
紀異錄曰太后既立國號周又欲立武三思為後
狄仁傑切諫后曰奈何有武氏臨朝萬萬年之謠
對曰陛下改萬歲登封又改萬歲通天又改大足
元年則萬萬之數足矣后大悟即有歸中宗之意
中宗皇帝以己亥自房州還武后立為太子乙巳復立
反周為唐庚戌為韋后所弑改元二
神龍(二)景龍(四)
殤皇帝重茂中宗少子封温王以庚戌為韋后所立遜
于相王改元一
唐隆
愚案玉海云或曰唐元唐興唐安蓋開元天寶之
間避諱改稱者而唐會要唐大詔令皆書唐隆實
則明皇踐阼之懴猶漢安樂之炎興也
睿宗玄真大聖大興孝皇帝旦高宗第八子封豫王嗣
聖元年為武后所立天授元年廢為皇嗣中宗朝封相
王韋后弑逆王子臨淄王隆基誅之以庚戌迎立帝二
年壬子傳位太子後四年崩改元三
景雲(二)太極(旋改延和)延和(玄宗立改為先天)
景雲元年鄭愔與張靈均謀立中宗子譙王重復改元
中元克復謀覺伏誅
玄宗至道大聖大明孝皇帝隆基睿宗第三子初封臨
淄王舉兵討韋氏進封平王旋立為太子以壬子受禪
立乙未安禄山反丙申幸蜀太子即位靈武尊為上皇
後還長安壬寅崩在位四十四年改元三
先天(元)開元(二十九)天寶(十四改天寶三年始年為載)
嘉話錄李丞相泌謂德宗曰陛下天寶元年生嚮
外言改年之由或以弘農得寶此乃謬也陛下此
年降誕故玄宗皇帝以天降至寶因改年號天寶
也
開元傳信錄曰唐開元末于弘農古函谷關得寶
符白石赤文止識枽字識者解之曰枽者四十八
所以察聖人御歷之數也及帝幸蜀之來歲正四
十八年得寶之時天下歌之曰得寶耶弘農耶弘
農耶得寶耶得寶之年遂改年為天寶
愚案天寶元年春正月丁未朔改元甲寅陳王府
參軍田同秀上言玄元皇帝于丹鳳門之空中告
以我藏靈符在尹喜故宅上遣使于故函谷關尹
喜臺旁求得之壬辰羣臣上表以函谷靈符潛應
年號先天不違請于尊號如天號字史書如此其
不因得寶改年明矣錄言妄也
天寶二載春正月丙申朔改年曰載
肅宗文明武德大聖大宣孝皇帝亨玄宗第三子封忠
王立為太子丙申玄宗幸蜀即位于靈武克復兩都在
位六年壬寅崩改元四
至德(二)乾元(二載自後復以為年)上元(二)
寶應(二賜以楚州表言天寶玉改元)
乾元二年制去年號但稱元年以建子月為歲首月皆
以所建為數明年建巳月甲子改元寶應復以建寅為
正月月數皆如其舊
代宗睿文孝武皇帝豫本名俶肅宗太子初封廣平王
將兵復兩京以壬寅嗣立在位十八年己未崩改元三
廣德(三)永泰(二)大歷(十四)
廣德二年吐番入京師立邠王守禮孫承宏為帝改元
年號無考置百官寇退放之于華州
德宗神武孝文皇帝适代宗太子以己未嗣立癸亥涇
源兵亂出奔甲子還京師在位二十六年甲申崩改元三
建中(四)興元(一)貞元(二十一)
愚案玉海德宗擬改元元慶復改貞元蓋合貞觀
開元之名從李泌言也
順宗至德弘道大聖大安孝皇帝誦德宗太子以甲申
嗣立明年傳位太子稱上皇崩改元一
永貞
憲宗昭文章武大聖至神孝皇帝純順宗太子以丙戌
受内禪立在位十五年庚子崩改元一
元和(十四)
穆宗睿聖文惠孝皇帝恒憲宗第三子以庚子嗣立在
位五年甲辰崩改元一
長慶(四)
敬宗睿武昭應孝皇帝湛穆宗長子以甲辰嗣立在位
三年為宦官蘇佐明等所弑改元一
寶歷(三)
文宗元聖昭獻孝皇帝昂穆宗第二子封江王丙午宦
官王守澄等立之在位十四年庚申崩改元二
太和(九)開成(五)
武宗至道昭肅孝皇帝炎穆宗第五子封穎王庚申中
尉仇士良等迎立之在位六年丙寅崩改元一
會昌(六)
宣宗元聖至明成武憲文睿智章仁神聰懿道大孝皇
帝忱憲宗第十三子封光王丙寅宦官迎立之在位十
三年己卯崩改元一
大中(十三)
懿宗昭聖恭惠孝皇帝漼宣宗長子封鄆王以己卯嗣
立在位十四年癸巳崩改元一
咸通(十四)
蘇鶚杜陽雜編曰宣宗製泰邊陲曲其詞曰海岳
宴咸通及上垂拱而年號咸通焉
僖宗惠聖恭定孝皇帝儇懿宗子封晉王以癸巳嗣立
庚子幸蜀乙巳還長安尋奔鳳翔戊申還崩在位十六
年改元五
乾符(五)廣明(元)中和(四)光啓(三)
文德
光啓二年上幸興元朱玫立襄王煴為帝玫誅煴奔河
中為王重榮所殺改元一
建貞
唐無名氏玉泉子貞錄廣明年號識者以為黃巢
日月明年兩京沒焉
昭宗聖穆景文孝皇帝曄懿宗第七子封夀王以戊申
嗣立庚申為宦官劉季逑等所幽立太子裕辛酉反正
宦官韓全誨等劫幸鳳翔癸亥還京甲子遷洛為朱全
忠所弑在位十六年改元七
龍紀(二)大順(三)景福(三)乾寧(五)
光化(四)天復(四)天祐(一)
大唐雜記曰唐昭宗文德二年正朔御武德殿有
紫氣出昭德殿東隅鬱鬱如烟令大内留司尋
其所出得金龍子一枚長五寸許羣臣稱賀帝曰
朕不以金龍為祥瑞而以偃息干戈為祥瑞卿等
各宜盡忠以體朕懷門下奏請改文德二年為龍
紀元年
昭宣光烈孝皇帝祝昭宗第九子封輝王以甲子立三
年丁卯為朱全忠所簒明年被弑不改元但稱天祐年
右唐二十帝共二百九十年
附考
高祖武德六年雋州人王摩沙自稱元帥尋討平之偽
元一
進通
玄宗天寶十五載安禄山陷東京自稱大燕皇帝明年
為子慶緒所殺偽元一
聖武
肅宗至德二載安慶緒弑禄山自立後走鄴郡為史思明
所殺偽元二
載初天成
通鑑考異曰唐歷曰改元天和薊門紀亂曰改元至
成與實錄年號不同紀年通譜兩存之今從實錄
肅宗乾元二年史思明稱大聖燕王尋稱帝改元上元
二年復改元為子朝義所殺凡偽元二
順天應天
宋沈括夢溪筆談曰熙寧中得大錢三十餘千文
皆順天得一當時在廷皆疑古無得一年號莫知
何代物予案唐書史思明僭號鑄順天得一錢順
天乃其偽年號得一特以名鑄錢耳非年號也
肅宗上元二年史朝義弑思明自立代宗廣德元年兵
敗自縊死偽元一
顯聖
肅宗上元二年梓州刺史段子璋反據綿州自稱梁王
岡川兵擊斬之偽元一
黃龍
肅宗寶應元年浙東賊袁晁反于台州以建丑為正月
盡陷信州温州明州諸郡廣德元年平之偽元一
寶勝
通鑑考異曰柳璨正閏位歷宋庠紀元通譜皆改
元昇國今從新書而沈氏正閏考兩存之愚案袁
晁草竊名號旋即執誅不應復有改元之事温公
所去是也
德宗建中四年涇原兵亂上奔奉天朱泚稱大秦皇帝
于長安明年改號漢稱漢元天皇兵敗西走韓旻斬之
偽元二
應天天皇
德宗興元元年淮西李希烈自稱大楚皇帝貞元二年
其將陳仙竒殺之以降偽元一
武成
懿宗咸通元年浙東賊裘甫自稱天下都知兵馬觀察
使王式討平之偽元一
羅平
懿宗咸通元年黃巢自稱衡天大將軍僖宗廣明元年
陷長安自稱大齊皇帝中和三年敗走四年其甥林言
斬之偽元二
王霸金統
何光遠鑑誡錄曰黃巢犯闕尚讓為相改乾符之
號為金統元年
昭宗乾寧二年義勝節度使董昌稱帝國號大越羅平
明年錢鏐討誅之偽元一
順天(會稽錄曰天冊一曰天聖)
吳越備史曰年號或曰天冊或云天聖皆非也江
東羅諫議隠撰吳越行營露布曰羅平者啓國之
名順天者建元之始又曰(闕)門稱天國之
樓以會府為定室之地明矣
案唐高宗元曰睦州女子陳碩貞反自稱文佳皇
帝文佳係偽號非名年然以一女子倡亂致盗鴻
名傳之史冊與東漢之徵例徵貳我明之唐賽兒
胥人妖矣至玄宗時安南梅叔鸞自稱黑帝肅宗
時禪將康楚元稱南楚霸王亦盗名字之異者附
識之
歴代建元考卷六
