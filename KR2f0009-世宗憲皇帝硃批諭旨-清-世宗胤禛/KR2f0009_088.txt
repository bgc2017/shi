欽定四庫全書
硃批諭旨卷八十八
硃批佛喜奏摺
雍正四年五月十一日四川布政使(臣)佛喜謹
奏為遵
旨據實密奏事竊(臣)欽奉
聖主密諭聞羅殷泰操守平常爾到四川留心察訪密
奏欽此欽遵(臣)到任之後查川省地丁税課錢糧共
計三十四萬三千一百四十四兩九錢舊例各屬
加觧耗羡銀共二萬八百七十六兩零又各屬觧
税規銀二千九百七十六兩以上共羡餘銀二萬
三千八百五十二兩零内除分觧督撫銀九千九
百九十兩及布政司衙門書役飯食紙筆油炭等
項銀又二千七百九十六兩零尚存羡餘銀一萬
一千六十六兩零是不惟足以養廉亦且可以辦
公矣乃原任布政使羅殷泰仍沿舊習收支用兩
副平盤出入暗為輕重其收銀之平每百兩暗重
八錢共重收過銀二千一百七十五兩零其放銀
之平每百兩暗輕八錢共短給過銀四千五百三
十兩零此即係羅殷泰額外多要之錢也查羅殷
泰於雍正元年五月到任起至雍正四年正月離
任止歴年收放錢糧銀數參差不一共計多要銀
一萬七千六百五十兩零除羅殷泰經手一切未
清庫項及城工軍需錢糧遵
旨徹底清查據實詳報外理合將現在查出情弊數目
先行奏
聞至(臣)到任後收放錢糧仍照舊例彈兑謹將餘剩銀
兩另行封貯(臣)不敢自專即行革除以沽名譽仰
懇
聖主批示遵行謹
奏
羅殷泰所得不止於此再加察訪奏聞至各省錢糧羡
餘之應革應留朕槩不批諭全在爾等秉公執正而行
還朕一是字而已固不必沽一時名譽俾將来至於難
措更不可因循陋例置應除者不除總須爾等揆情酌
理而為之朕既未有真知灼見如何批諭應革應留耶
勉為之近日如馬哈之負朕殊可詫異世間既有馬哈
年羹堯輩如此喪心之人朕亦難深信爾等也可愧之
極
雍正四年八月初六日四川布政使(臣)佛喜謹
奏為恭繳
硃批事竊(臣)前奏原任布政使羅殷泰一摺奉到
硃批(臣)捧讀之下感愧汗流伏念(臣)以一介庸愚至微
至陋由部郎隨班引
見蒙我
皇上拔(臣)於衆人之中
特授安徽按察使旋復改授四川布政使(臣)自顧何人
恭膺
異數此(臣)祖父從
龍以来未遇之
隆恩也(臣)雖至愚亦具有人心何敢欺罔徇隠上負
君父之恩自棄於
聖明之世川蜀雖遠
天鑒孔昭終難逃我
皇上照臨之下惟有欽遵
皇上勉為之
旨誓毋自欺以報
君父耳所有地方事宜并前司羅殷泰之事除另摺奏
聞外所有奉到
硃批理合恭繳謹
奏
覽汝此奏出於真誠朕甚嘉悦果若如此立心自蒙
上蒼照察獲福不盡勉之勉之
同日又
奏為奏明司庫錢糧事(臣)於本年七月十五日恭領
硃批諭旨羅殷泰所得不止於此再加察訪奏聞欽此
(臣)於到任後查出司平重入輕出之弊巳於五月
十一日具摺奏
聞隨將羅殷泰任内經手出入卷宗徹底清查查出羅
殷泰共擅動庫銀六萬一千六百六十一兩零因
係擅動庫銀虧空正項錢糧無庸先具摺
奏(臣)已會同按察使(臣)程如絲陸續會銜詳揭經撫
(臣)法敏據揭
題參候
旨審追其城工軍需案内擅動庫銀冒費錢糧現在逐
細嚴查俟孟以恂石如金到川質訊明白即行詳
揭
題參再羅殷泰有恣意侵漁之處容俟(臣)密訪查明
即行奏
聞至(臣)查出羅殷泰收放錢糧司平重入輕出陋弊暫
將陋弊銀兩封貯今跪讀
硃批聖訓即將積弊平盤銷毁永行革除所有封貯各
鎮協營汛併文職俸工輕平銀兩隨即各按原領
數目造冊通行找給訖惟地丁項内重平封貯銀
兩共計一千四百九十五兩零因各州縣花戶零
星勢難分給(臣)現在條議設法勸諭川民自首開
墾内有里民急公自首及盡力開墾者酌計畝數
多寡賞給花紅扁額等項以示奬勵(臣)捐給州縣
置辦令其實力奉行今將地丁重平一項分給州
縣以公濟公令其一併作自首及開墾奬賞之用
民情易於鼔舞既暫寬其欺隠之罪復先示以奬
賞之榮彼效順急公者交相勸勉樂趨恐後於
國賦亦不無少補矣是否有當伏乞
皇上睿鑒施行謹
奏
如果行之有益莫善於此但恐乘一時之興為此沽名
之舉至後日力不能繼而止亦為不妙總在爾實心秉
公斟酌為之朕不達外吏之事不便諭是否也
同日又
奏雍正四年六月十九日撫(臣)法敏遵
旨傳(臣)暨按察使(臣)程如絲密看
皇上硃批伊所奏邊情坵形一摺(臣)跪讀之下仰見我
皇上睿慮周詳無微不悉兹坵形號數一事(臣)會同程
如絲現在確查俟有成見將應行事宜遵
旨詳議具奏所有恭閱
諭旨緣由合先奏
聞伏乞
皇上睿鑒謹
奏
知道了程如絲如肯秉公報效實屬能員倘私心過勝
則其險叵測若因少年習氣而有孟浪從事之疵猶屬
無妨所慮者恃才懷詐耳朕料伊不忍辜負知遇但未
知立意果否如何據實奏聞密之
同日又
奏為奏明事竊照督(臣)岳鍾琪具摺奏
聞行令進勦賊蠻一案署提(臣)潘之善派建昌鎮標兵
六百名提標兵六百名化林黎雅冕山兵丁各一
百名後督(臣)岳鍾琪以所派提標化林黎雅等兵
不便擅發行令撤回而署提(臣)潘之善因建屬各
營兵丁有分防汛地堵截要路之責難以抽撥且
相機進𠞰之時改調兵丁恐失機宜以仍令駐劄
咨覆督臣今提(臣)周瑛亦以所派提標等兵不便
擅發行令撤回等因各在案(臣)看得提標等兵前
調冕山相機進𠞰其䭾載馬匹鞍屉係必需之項
自應支給購買俟事竣變價還項業經撫(臣)法敏
具
題(臣)動支備辦訖今周瑛具
題行令撤回即應變價還項但提標等營出師冕山
兵丁已將本年秋冬二季餉銀照出師兵丁舊例
預支以為置辦軍裝之資今撤回之日即令將鞍
屉等項變價還項是秋冬既無可領之餉銀而勒
令變價還庫必至拮据(臣)請將前項銀兩稍寬時
日俟明年領有春夏餉銀令其陸續還項則庫帑
仍不虚懸而兵力得以少舒矣倘蒙
俞允(臣)即申詳督撫具
題伏乞
皇上睿鑒施行謹
奏
所奏甚是周瑛此舉大悞已另有旨矣
同日又
奏為敬陳末議仰祈
睿鑒事竊查川省賊蠻金格等肆行無忌經督(臣)岳鍾
琪具摺奏
聞行令調集漢土官兵駐劄冕山相機進𠞰雖事關軍
務機宜不敢越爼妄議但(臣)身膺地方重任有所
知聞敢為我
皇上陳之查建昌鎮(臣)趙儒於七月初八日差李馬二
把總瞿領二氏土司往梁山調關夀等乃賊蠻竟
留馬把總為質只放李把總兩土司同關夀到冕
山見鎮(臣)趙儒之後關夀同瞿氏復往梁山以招
金格馬把總方回冕山又於七月二十日瞿氏報
稱金格阿租要来求見但必得一人過河為質鎮
臣准令馬把總前去為質午間金格阿租到冕鎮
臣即傳見訊問據供有箇兇首走在虚浪溝水田
上去還拏不著今往乾縣地方去拏關夀們拏著
兇首也是来的鎮臣即令人記明口供等由(臣)看
得此案賊蠻皆叔姪兄弟世濟其惡名雖復讐其
實攫利如金格即已死姑姑之堂弟阿租糯咀即
姑姑之子關夀與姑姑係郎舅結黨搶擄皆係罪
魁惡首今以留質馬把總始行出見揆之此心未
必即是歸誠若以出見而遂賞釋既無以服民心
若以誘見而即正法亦無以信蠻人况金格等綂
領衆蠻抄搶邊民即係為首正犯何必更求兇首
今陸續去来必求質而出見藉口别拏兇首不過
巧為掩飾探我軍情而已以(臣)愚見既據金格等
往返甚便離彼蠻巢自不甚遠非兔脱遠竄者可
知何難一鼓而進擒出正犯安其黨羽俾各種番
蠻知所畏懼邊境得永遠謐寧(臣)受
恩深重故不敢避越職之嫌冒昧以陳伏乞
皇上乾斷施行謹
奏
覽汝所奏足見忠誠朕甚嘉之如此方是岳鍾琪已將
此事籌畫盡善事畢爾自知也周瑛未審其中詳細機
宜孟浪抽調甚屬差謬巳有旨矣
雍正四年十一月二十六日四川布政使(臣)佛喜
謹
奏為據實密奏事竊(臣)欽遵
硃批諭旨看得程如絲辦事實屬才能並未見有恃才
懷詐之處(臣)常聞程如絲自述原係不想復活之
身荷蒙
皇上鑒察不惟復生且蒙
特授按察使之職有生之年皆我
聖主再造之德但受
恩深重無以仰報等語(臣)實見其有感激圖報之狀並
非甘於自棄之人至有不無孟浪之處實屬少年
所致近来審理案件(臣)亦喜其虚公詳察此係(臣)
所見程如絲之行事立意如此理合據實密
奏伏乞
睿鑒謹
奏
此奏朕欣悦覽之程如絲朕頗賞識其才伊冤得雪在
蔡珽未到京之先蔡珽並未向朕言其才品朕一見即
加奬許曾詢蔡珽如此人材為何不行薦奏據其回奏
雖係屬員只經數面未與深談云云而蔡珽乃假朕恩
以市德自居薦舉之功蔡珽若不負朕便作因伊薦舉
所致能同心協力奉公盡職亦美事也庸何傷無如蔡
珽之狂悖負恩今一一敗露程如絲未必不驚疑自恐
倘露有如此光景汝作已意開示令伊毋恐但言皇上
從不株連無辜之人爾便係蔡珽所薦若能以天經地
義分别重輕自蒙皇上照察况爾實非因蔡珽所薦而
獲知遇復何嫌何疑如此開導之可也
同日又
奏為奏
聞事竊照冕山賊蠻狂悖肆行自取滅亡宜用𠞰而不
用撫前經(臣)摺
奏併業經
題明事理俱不敢凟陳外今准建昌鎮(臣)趙儒咨稱
普雄地方雖有田榖已被賊蠻收割大半所遺盡
算建昌所屬出陳易新倉糧先經碾運據總理糧
建昌道動軍需銀一萬兩乘此秋成米賤之時即
在附近建昌冕山地方採買米石預備不惟可無
誤兵糧且可節省遠運脚費大兵所到賊蠻授首
則所買米石備而不用於明歲青黃不接之時即
再(臣)接提(臣)周瑛咨開冕山出師雖非口外然蠻
地險阻倍覺艱難且衝鋒破敵莫非
王事一切軍需均照口外之例支給兵丁咨商督臣裁
商督臣且督(臣)岳鍾琪已奉
上諭親赴川省駐劄調度凡動支庫頊錢糧應聽督臣
題請支給合併陳明伏乞
皇上睿鑒謹
奏
覽
同日又
奏為欽遵
聖訓敬陳一得仰祈
睿鑒事竊(臣)於本年正月二十二日在
圓明園跪聆
聖訓地方内城池橋梁最關緊要或有坍塌毁壊之處
須設法修理完固欽此欽遵(臣)自本年三月入境見
川北一帶地方盡無城垣到任後即檄查各屬繪
圖申送迄今半載以来屢據各屬覆齊有傾頹而
僅存基址者有荒廢而基址俱無者伏思川省夙
號巖疆城垣亟宜修理但工費出自民間則小民
不無擾累若動支
國帑興修川省額徵地丁銀止三十餘萬兩兵餉尚
資協濟亦難以設法變通以(臣)愚見請援康熙六
十年兵部遵請
旨事捐納貢監一條於川省各州縣開常平倉事例令各
州縣秉公收捐按季造冊報部如有勒掯需索等
弊(臣)立即詳參但川省雖係産米之地歲無荒歉
然積貯之計不可不預為籌畫可否約計十分之
二令各州縣買榖貯倉以十分之八作建築城垣
之費(臣)飭委廉幹之員確估工料查各屬報捐之
數約計若干即委員興修按城造冊報銷(臣)愚蠢
無知冒昧陳請若蒙
俞允即詳請督撫具
題聽部議覆為此謹
奏
此議似屬妥協可呈詳該督撫商酌為之
雍正五年正月十二日四川布政使(臣)佛喜謹
奏為奏明事竊查川省關税鹽茶等項原係藩臬分
管但均蒙
皇上畀以重任自當秉公會同徹底清查前同按察使
(臣)程如絲面禀撫(臣)法敏以暗增明報孰為得當
撫臣答云應摺奏請
旨續據撫臣云已經奉
旨明報為是隨即欽遵嚴查確數令各屬據實增報去
後於雍正四年十月據叙永同知杜士秀增報甚
少時值撫臣委杜士秀前往烏蒙隨詳委布政司
經歴李盤代理清查税銀嗣據李盤報稱叙永同
知額觧雜税鹽税六百兩有零實可增報贏餘四
千兩等情又於四年十一月據夔州府知府喬鐸
除前報二萬兩有零外續據添報三千兩隨又令
其儘收儘觧間於十二月内督(臣)岳鍾琪到川禀
明清查事宜除委廻避之東川府知府周彬代管
夔關外其餘税口或專委清查或稽察報增總期
裕課通商至按察司所管鹽茶等項現在陸續詳
明督撫二臣逐一清查隨收隨觧盡歸
公帑再查雍正四年據各屬增報數目除夔關外其
餘不過數十兩或百十兩不等(臣)密訪大小税口
各官儘有情願報觧而仍觀望因循者緣從前各
該管上司不實心清查將贏餘盡作養廉名色逐
漸花消今一旦據實首報即有從前欺隠之罪勒
追觧繳之難以致有瞻顧情弊伏乞
聖主再施格外之仁予以自新之路准照冒濫軍功自
首免罪之例
特降諭旨准各關税口各員即儘數首報免其從前欺
隠追賠則各員毫無顧慮爭先報觧而
國賦日增矣如果(臣)言可採伏乞
皇上特降諭旨施行謹
奏
所奏知道了為夔關一事已另有旨再奏一摺留中
同日又
奏為據實
奏明敬陳管見仰祈
聖鑒事竊督撫提鎮藩臬等官俱係我
聖明之治然人各異心未必皆一稍有聲援瞻顧未有
皇上拔擢於衆人之中疊加
教訓又
恩許摺奏(臣)仰體
聖心欲(臣)秉公據實言人所不敢言之事(臣)若稍有畏
勢趨炎瞻顧欺隠
皇上即不加罪而(臣)捫心亦難自問今將(臣)心所疑慮
不能釋然者為我
皇上陳之查川省古號巖疆番夷雜處距京遼遠僻踞
萬山而廵撫提鎮非係督(臣)岳鍾琪親戚故舊即
係舊日門下長隨今撫(臣)馬會伯乃督臣妹夫之
親叔川北鎮(臣)馬紀勲係撫臣之姪建昌鎮(臣)趙
儒係督臣父親岳昇龍之長隨而趙儒之弟趙黑
子現為督臣之長隨稱為堂官即阻撓大金川不
造送宗圖冊結之小金川湯鵬亦係督臣家人張
姓之義子至副參遊守非係親舊即係同鄉不可
勝數各擁重兵分佈鎮協雖
皇上神聖文武伊等安敢異心但以年羹堯之受
恩深重尚敢種種欺妄是防微杜漸不可不慎(臣)思安
不忘危不能不深為疑慮者也以(臣)愚昧之見似
應斟酌調開以分其勢而後可(臣)為地方重大起
見故敢冒昧據實奏
聞伏乞
皇上睿鑒施行謹
奏
覽汝此奏汝必有不妥協處畏岳鍾琪參奏故以先入
之言聳朕聽聞為預防之計汝所舉數人朕皆悉之内
中無一人因岳鍾琪保薦而用者朕秉性不畏人只畏
天年羹堯因深負朕恩擅作威福開賄賂之門奔競之路
因種種敗露不得巳執法以為人臣負恩罔上者戒非
為其權重勢大疑懼而處治也岳鍾琪如果踵而行之
何能逃朕之照察汝此等挾私誣人之密奏更冀朕以
忠誠謂汝似汝不知朕為何如主之輩徒自陷耳此奏
姦險甚屬可惡慎之
雍正六年閏三月初八日四川布政使(臣)佛喜謹
奏為遵
旨覆奏事竊(臣)前奏修理川省城垣敬陳管見一摺奉
硃批遵即詳請督撫具
題俱未奉准行(臣)查修建川省坍毁城垣在歴任各
官皆視為不急之務殊不知欲圖久安長治之道
城郭實為地方之保障今詳議修建固非旦夕即
可奏功但因循不實力料理似非所以保固地方
仰體
皇上政無不舉之
聖心督撫雖不准具
題而城垣理宜修建實於邊地有益謹將原詳督撫
詳文備繕恭呈
御覽伏乞
皇上睿鑒施行謹
奏
此原非甚急之務在岳鍾琪目今所處地步若以修理
城垣為急務恐招無知小人之謗議也宜諒其情但城
垣一事不止四川一省當修直省皆然為此條奏者亦
多候朕徐徐次第籌畫自另有措置
同日又
奏為恭謝
天恩併繳
硃批事竊(臣)進摺家人恭齎
皇上硃批(臣)摺併
欽賜御書福字到川(臣)恭迎進署望
闕叩頭祗領伏念(臣)一介庸愚識淺才鈍地方應行事
宜深愧未能奏效所有摺
奏事件屢蒙
聖主硃批奬賞(臣)已
榮逾格外今復蒙
恩賜福字(臣)何人斯得邀
聖眷至此惟是
聖恩愈重報稱愈難(臣)惟有矢勤矢慎一切據實直陳
以冀無負
皇上擢用之隆恩得長蒙
聖世太平之景福仰報
高厚於萬一耳為此繕摺奏
謝併繳奉到
硃批奏摺謹
奏
受福易享福難福之一字非真實公忠内省無疚之人
鮮克有終也勉之
同日又
奏為備陳冕山兵勢仰祈
聖鑒事竊查去年十二月督(臣)岳鍾琪抵川時據建昌
鎮(臣)趙儒報觧拏獲關夀金格阿租到省共快擒
獲元兇餘黨不難懾服今(臣)陸續據建昌越雋鹽
井寧番各廳衛報稱賊蠻持刀放箭搶刦楊貴季
瑞廷張玉國等一夜連刦數家民不安枕又據報
稱押運兵糧赴行營離大營一箭遠忽然羣賊突
出砍傷跟役併綁擄百姓搶掠牛馬猪隻等情夫
現今大兵雲集賊蠻尚毫無畏懼任意搶擄倘撤
兵之後則邊境生民其能安枕乎至拏獲關夀等
實緣潘武舉圖功設計將白鹿衆屯百姓併一家
人口保伊不死作當哄出叛蠻關夀等被擒雖兵
行詭道貴乎不測但大兵進𠞰此區區賊蠻而用
我
皇上百姓作當誘哄非特不足以示兵威而且非所以
崇
國體亦何怪大兵在前而賊蠻夥黨仍然膽玩搶擄
如故也(臣)訪聞既確不敢瞻徇除詳請督(臣)批示
料理外理合據實奏
聞謹
奏
此事爾所見淺矣新平番夷禽獸之類冥頑何能驟改
經大兵𠞰後難免無一二逃竄兇徒急求衣食以救飢
寒即内地盗賊亦時有之事岳鍾琪自然次第料理爾
無庸過慮
同日又
奏為遵
旨覆奏事(臣)蒙
皇上硃批諭旨問程如絲立意若何欽此(臣)前據實密
奏復蒙
皇上硃批令(臣)開示(臣)遵
旨於二月十五日遇辦公無人之時詢問程如絲你得
做臬司是誰保薦的程如絲云從前我得雪冤得
臬司出自
皇上特恩人皆不知道我於引
見時已曉得今日問及此語想你疑我是蔡府丞保舉
的麽(臣)云是又何妨隨將
皇上不株連無辜之人你便係蔡珽所薦若能以天經
地義分别重輕自蒙
諭旨作(臣)之意一一開示訖理合繕摺覆
奏伏乞
睿鑒謹
奏
不料程如絲竟如此負朕真小人曷克負荷寵遇况造
無窮之孽為鬼神所不容自必天奪其魄安望能保令
終耶
硃批諭旨卷八十八
