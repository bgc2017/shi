欽定四庫全書
硃批諭旨卷一百三十五
硃批孔毓璞奏摺
雍正五年九月十七日浙江布政使(臣)孔毓璞謹
奏為錢糧重任恭請
聖訓指示仰祈
恩賜摺奏事竊(臣)由揚州府知府荷蒙
皇上洪恩特授蘇松太道在任未滿一年遵
旨赴部引
見雍正五年二月二十八日獲覲
天顔三月初一日復聆
聖訓欽承
面諭近来藩臬兩司皆賜摺奏(臣)跪聽
天語回任以来益思勉竭駑鈍仰報
高深兹荷
聖主格外隆恩畀以浙藩重任聞
命之下感切淪肌伏念布政司一官有旬宣責任凡地
方行止事宜均湏籌畫而錢糧出入尤當慎重(臣)
於本年七月十九日抵任随准陞司(臣)許容將一
切正雜錢糧支放起存數目移送前来現在逐一
清查核算循例具詳聽候撫臣盤察具
題外但(臣)禀質愚蒙見事遅鈍非仰藉
聖明指示竊恐措置失宜況浙藩錢糧頭緒甚多政務
紛繁責任綦重緣曾蒙
聖諭藩臬皆賜摺奏用敢瀆請仰懇
聖恩賜(臣)一例用摺則十一府屬中凡遇緩急重輕之
事皆得預請
聖訓仰體祗遵(臣)實叨荷
生成於無既矣荷蒙
俞允則(臣)摺從何上逹之處伏乞
皇上批示遵行此摺未敢專人齎
進敬謹封固附撫(臣)李衞代為轉
奏(臣)不勝悚惕之至謹
奏
朕因甘肅撫臣莽鵠立軟懦不能綽然稱職而藩司又
不得其人所以將汝調任汝到彼盡心協助竭力勉為
之如有摺奏事件遣人齎至大學士張廷玉處交伊轉
奏可也
雍正五年十一月十九日調補陜西甘肅布政使
(臣)孔毓璞謹
奏為叩謝
天恩恭繳
硃批諭旨事竊(臣)仰荷
聖恩畀以浙藩重任因曾蒙
皇上面諭近来藩臬兩司皆賜摺奏(臣)不揣冒昧瀆懇
一體
賜(臣)用摺於九月十七日封交撫(臣)李衞代為轉
奏續奉
特旨調(臣)甘肅布政使聞
命之下随將任内經手一切錢糧事務交清署布政司
糧儲道蔡仕&KR1550;接收訖定於十一月初六日離浙
赴任於十一月初二日接到撫(臣)李衞轉交原封
前摺到(臣)欽奉
硃批諭旨(臣)跪讀之下感懼交并伏念微(臣)毫無知識
乃蒙
聖主格外超用復量移巖疆勉以振刷並
恩許摺奏指示交進之處(臣)敢不益矢冰兢竭盡駑駘
履任之後如有地方緊要事宜自當遵
旨具摺密奏第
恩深任重圖報為難用敢再懇
聖慈特賜訓示庶得勉力遵循不致隕越謹此繕摺
奏謝所有奉到
硃批諭旨理合恭繳謹
奏
覽
目今西藏有師行之役一切備辦軍需糧餉各務協同
督撫勉力經營毋怠
雍正六年二月二十七日陜西甘肅布政使(臣)孔
毓璞謹
奏為據實奏明事竊(臣)荷蒙
聖恩調任甘肅布政使於雍正六年正月十六日到蘭
抵任呈請撫(臣)莽鵠立代為恭謝
天恩在案(臣)查司庫錢糧頭緒紛繁款項混淆歴任交
代内有借支未清銀六百七十餘萬兩其中或因
借支動用未奉部撥還欵者或因原係應給兵餉
先行放給而鎮營各官未造正支冊領送督撫掛
發者或因承辦軍需浮冒開銷核減未定者或因
墊放借支陸續扣還歸欵者(臣)現在按欵稽查實
心辦理總期
國帑有著絲毫不容隐漏倘有透冒虧空情弊(臣)當
據實詳報督撫兩臣會疏
題參究追完補(臣)查江浙兩省徵收錢糧耗羡一項
有加一者亦有不及加一者(臣)尚以為重當量為
規每兩二分五釐以為養廉亦經前撫(臣)石文焯
奏明在案惟各省協餉原無平規而觧到餉銀内間
有多餘者(臣)思觧来餘銀並無退還之例亦不便
侵肥入已所以另設一櫃於放餉之時照依部平
彈兌將多餘之銀收貯櫃内按數登入堂簿於每
年年終將多餘之數據實
奏報歸公其州縣額徵地丁起觧司庫約計一十八
萬餘兩若所屬徵觧全完應有平規四千餘兩又
支放驛站俸工銀兩每百兩歴任有扣平頭銀一
兩至三兩不等又有西寧稅規一千一百兩又觧
司雜稅銀兩每兩亦有平規二分五釐(臣)查驛站
俸工錢糧乃
皇上額給之欵豈容絲毫扣剋而稅銀一項理應儘收
儘觧若有贏餘儘數歸公充餉矧此項稅銀屢蒙
聖主諄諄告誡寬其已往之咎開予自新之路令經手
各官據實首報(臣)身任表率若復隐匿收受稅規
以及觧稅平規何以使屬吏仰遵據實首報且(臣)
衙門既有州縣錢糧平規四千餘兩儘堪養廉如
有多餘尚可充作地方公用豈可通同匿稅扣剋
短給是以(臣)到任之後支放驛餉俸工俱照部平
實發並無絲毫扣剋相沿稅規以及觧稅平規立
即屏絶(臣)不敢欺朦謹據實奏
聞伏乞
聖主睿鑒謹
奏
分内應得者亦無庸矯廉致令後人棘手殊非善舉於
此等處必將所入所出周詳計算深知灼見後方立主
見毋逞一時高興銳意裁革至將来展轉維艱復行收
取及或巧設他法科斂則反成虎頭蛇尾矣凡事不可
急驟速於求好惟宜徐徐勉力為之
同日又
奏為恭謝
天恩事竊(臣)前在江南揚州府知府任内失察原任霸
昌道卞之錀之子卞兆濤等家口在揚居住一案
部議照例革職荷蒙
諭旨孔毓璞白鍾山吕大雲王嵩俱從寬降三級留任
張有觀照議革職俟交代清楚後令該督撫出具考
語送部引見餘依議欽此經甘肅撫(臣)莽鵠立准吏
部咨知照到(臣臣)跪讀
聖旨感激涕零伏念(臣)本庸愚身任地方因稽察不周
致使旗人潛住(臣)咎奚辭乃荷
天恩格外優容不加罷斥自此以往惟有益矢冰兢竭
盡駑駘以圖仰報
隆恩於萬一而巳為此恭摺
奏謝謹
奏
經歴斯等事後誠能愧悔日前之非可保將来永不罹
斯等參處矣過而不改乃為下愚不移切記切記似此
吏議彰著案件固不待言舉凡從前所行所為但有不
慊於心者俱能一一省察克責求合乎是則向後何至
大違繩墨耶
同日又
奏為恭繳
硃批諭旨事竊(臣)前奏叩謝
天恩并繳
硃批諭旨一摺荷蒙
皇上硃批目今西蔵有師行之役一切備辦軍需料理
錢糧各務協同督撫勉力經營毋怠欽此(臣)初至甘
肅未諳軍需事務然不敢不殫心料理以期無誤
除事件有應聽督撫二臣調度者自聽督撫行檄
調度有應斟酌詳請者悉皆詳請督撫二臣指示
遵行至(臣)職司錢糧一出一入固不敢苟且因循
而一舉一動亦不敢違越矩度惟有竭盡丹誠勉
圖實效以仰報
聖主天恩於永永無極耳所有奉到
硃批諭旨理合恭繳謹
奏
果如所奏甚好殫心勉力以期無忝厥職可也
雍正六年六月二十一日陜西甘肅布政使(臣)孔
毓璞謹
奏為據實奏明事竊查甘肅撫臣衙門養廉有茶規
一萬一千九百兩向係茶商於年終時繳(臣)衙門
查收轉觧撫臣收用按月分算每月約計幾及千
金今年三月内撫(臣)莽鵠立以日用不給向(臣)借
支銀兩即以此項為抵續因奉
旨命撫臣前赴西寧料理軍需盤費無出又以為言(臣)
思撫臣養廉在(臣)衙門支取者只有此項既以為
抵自難執定不借随量其每月應得之數預為通
融前後共借過銀五千兩在於庫貯雜項銀内動
給俟繳到茶規之日即行歸欵(臣)謹據實
奏明謹
奏
不於斯等處迎合更將何事以取媚上司耶但所慮者
其間或值莽鵠立陞遷降革爾又離任卸事無項墊補
致成虧空累及身家性命之時非此奏明一摺可能倖
免也
同日又
奏為請
旨揀選廕胄以備邊省實用事竊聞致治之本在於親
民親民之官首重牧令(臣)伏見我
皇上宵旰憂勤勵精圖治慎選才良以備牧民之用
命往各省試用補授亦已多員自科甲以致捐途教職
生監三考佐雜卓異保薦以及多年廢員皆蒙
特恩簡拔格外錄用(臣)一介小臣何敢妄有陳
奏但邊地情形久在
聖主睿鑒之中撫循綏理不同腹裏(臣)不揣固陋妄謂
大臣子弟由廕生候補者不乏其人或以京職候
補不能得缺或止在籍安居不即謁選夫以單寒
新進尚爾效力邊方矧屬大臣廕胄世受
國恩更宜使之效力邊地以圖報稱查廕生一項有
補員外郎及卿寺小京官并同知通判等職者在
同知通判等官用者固宜外任而以員外郎卿寺
小京官用者亦可改補外任令其習練民事若以
原銜借補州縣試用限以三年之内循分稱職者
實授州縣准其照銜食俸再任五年供職無過准
其照所帶之銜陞用内如催科得法撫字無慚有
守有為治行卓越者試用三年滿日即為薦舉以
本省緊要缺
題請陞用其有倚恃父兄情性乖張或辦事無能不
勝州縣之任及貪酷敗檢科𣲖厲民者分别參劾
如此則廕胄咸知自奮邊陲可收得人之效矣倘
蒙
俞允仰祈
敕部確查八旗及各省未出仕廕生共計若干員行文
旗籍調取引
見分發甘省之外再撥雲貴川廣等省使之乘時出力
效用以仰報
皇上豢養深恩其於地方民生不無小補也(臣)謹繕摺
陳
奏伏乞
睿鑒施行謹
奏
聾瞽之說朕實難批諭
同日又
奏為恭繳
硃批諭旨事竊(臣)前奏恭繳
硃批一摺奉
聖主硃批果如所奏甚好殫心勉力以期無忝厥職可
也欽此除軍需事件悉皆辦理竣事現在定限飛催
分辦各員將用過錢糧造冊聽候督撫二臣
奏報外所有奉到
硃批諭旨理合恭繳謹
奏
觀爾惟恃迎合取媚以圖容身保位大有辜負任用光
景嗣後若稍涉舞智弄巧不肯致身效力無欺無隱將
来身名俱敗何嗟及矣勉之慎之
雍正六年九月十九日陜西甘肅布政使(臣)孔毓
璞謹
奏為恭繳
硃批諭旨事雍正六年八月十五日(臣)家人齎回(臣)
奏明西藏用兵軍需事件悉皆辦理竣事并繳
硃批一摺奉
聖主硃批觀爾惟恃迎合取媚以圖容身保位大有辜
負任用光景嗣後若稍涉舞智弄巧不肯致身效力
無欺無隐將来身名俱敗何嗟及矣勉之慎之欽此
(臣)跪讀之下感悚交集伏查(臣)辦理一切軍需皆
在蘭州行檄調度至預備出口騾頭餧養諸事皆
係西寧道府諸員在彼辦理三月内復奉
上諭著撫(臣)莽鵠立就近赴西寧料理軍需撫臣臨行
囑(臣)將沿途經由牽騾事務照料妥當其西寧之
事我自料理無誤(臣)謂彼地已有撫臣料理又有
督臣委官在彼可以無誤不謂乃有不給料草奔
逸騾頭諸事迨撫臣回蘭(臣)曾面問撫臣云西寧
諸事我已一一料理據實
奏明你可放心(臣)愚以為西寧之事撫臣巳經
奏明不便更有所議是以止將平番碾伯之玩誤揭
報未將西寧道府並揭因致督(臣)岳鍾琪有徇庇
之參劾也猥蒙
聖慈復從寬宥今責(臣)惟恃迎合取媚似有大負我
聖主不次超擢之殊恩此則實非微(臣)之所敢出也(臣)
思用巧者無不成拙施於家庭猶且不可矧於
君父之前而敢肆其姦巧以自取身名之不保乎(臣)之
功名為我
聖主所授(臣)之身命猶望
聖主矜全至於致身效力無欺無隐
聖主之勉勖微(臣)者在斯微(臣)之圖報者亦在斯也犬
馬尚知報主微(臣)寧獨無心鞠躬盡瘁(臣)之分也
區區微誠伏祈
睿鑒所有奉到
硃批諭旨理合恭繳謹
奏
慎之又慎庶或保全超擢之恩不在此數句巧辭曲辯
也
雍正七年六月十六日陜西甘肅布政使(臣)孔毓
璞謹
奏為恭謝
天恩事竊查雍正六年甘省地丁正雜錢糧奉戶部全
數撥充本年營驛官兵餉需錢糧現在催徵歲額
難以全完不獨甘省為然而營驛餉需又係季前
預發計口授食各省亦然此皆不得不為墊應之
項非得已也彼時(臣)之不即請
題撥補者蓋慮甘省百姓疲頑一聞改撥必不肯上
緊完納則逋負愈多且歲額完欠未定不敢冒昧
遽請因思兵餉原為應給之項現欵不足遅早可
以
題撥歸補此(臣)愚昧之見也迨至歲底清查截數不
敢復踵三四五年前司鍾保等之不請撥補致使
錢糧混淆又以撥補餉需係應督撫題請之事所
以詳請撫(臣)許容督(臣)岳鍾琪會核具
題請撥在案六月内奉撫(臣)許容諭知藩庫那墊兵
餉我已具摺請
旨勒限催徵奉有
硃批諭旨將所奉
硃批傳示(臣)知(臣)即叩頭謝
恩伏讀再三感激涕零伏思以本年必不能全完之錢
糧撥充當年必不可緩之餉需在(臣)實有不得已
之情但既不預期詳咨又不具摺奏
聞(臣)之自誤一至於此(臣)何敢辯但邊民窮苦歲額不
能全完自是實情除撫(臣)許容
奏後各屬又完觧臣庫銀一萬七千餘兩并除已參
各州縣虧空及蠲災銀一千四百餘兩尚未完銀
四萬八千九百餘兩(臣)惟有仰遵
聖旨速催徵補以清墊項外仰祈
皇上矜(臣)之愚昧察事之不得已
恩施格外(臣)之幸也所有(臣)奉到撫(臣)許容𫝊
旨祗遵緣由理合繕摺恭謝
天恩謹
奏
天下未有如此不得已欺隱之情國家亦未有格外施
恩於巧詐官吏之理假使於初奉部文時當即奏聞朕
不予以矜察則誠為不體下情之主也若言因甘肅百
姓疲頑一聞改撥必不肯上緊完納云云試思密詳密
奏欠戶何由而得知耶似此巧詐不實愈辨愈顯矣應
作何催徵歸欵與撫臣許容酌商辦理此非密市私恩
遂可完結之事
同日又
奏為恭繳
硃批諭旨事竊(臣)家人齎回(臣)恭繳
硃批一摺奉
聖主硃批慎之又慎庶幾保全超擢之恩不在此數句
巧辭曲辯也欽此(臣)跪讀之下惟有銘鏤肺腑感戴
天恩無欺無隐以仰副我
皇上諄諄勖勉之
恩旨而已所有奉到
硃批諭旨理合恭繳謹
奏
下愚不移與否在汝自為銘鏤肺腑與否亦在汝自省
也
雍正七年十月十五日陜西甘肅布政使(臣)孔毓
璞謹
奏為敬陳下悃仰祈
睿鑒事竊查凖噶爾之噶爾丹策零踵父逆惡悖法負
心蒙我
皇上俯允廷議命將出師以彰
天討諒此小醜計日可平(臣)於雍正六年七月内即奉
川陜總督今
特授寧遠大將軍(臣)岳鍾琪委同凉莊道今委戶部噶
蘭大殷邦翰四川遵義府知府今補陜西驛𫝊道
趙挺元在蘭設立檔子房公同預辦軍需事宜(臣)
等仰遵
聖主不累官民之
諭旨已將一切應備物件俱殫心料理照依時估計算
分發所屬辦理製備在案而大將軍(臣)岳鍾琪已
於雍正七年六月二十日至蘭駐劄考核辦過軍
需事務并令將動用各項錢糧製備過料草什物
等項分析條件先造簡明冊入
奏其時星夜辦理造送而大將軍以出口之期將屆
甘凉肅三處尚湏駐劄數日查考一切應用軍需
遂於七月初十日自蘭起程前往面諭(臣)同趙挺
元在蘭辦理催䟎未竣軍需其前途觧送軍裝及
裝運米糧炒麵駝隻兵車俱令戶部噶蘭大殷邦
翰随同料理迨至閏七月初二日(臣)奉大將軍(臣)
岳鍾琪以西安置辦裝運米麵之布口袋未到及
甘省之毛麻口袋以及駝隻兵車應需駕鞲裝帶
一切物件皆缺少未齊而趕駝夫役亦未雇備必
致誤事遂行調(臣)前抵凉州辦理至在蘭恐有應
發軍需銀兩等事並蒙檄令兌出軍需銀五萬兩
委令甘肅按察使李世倬同驛𫝊道趙挺元辦理
(臣)随於閏七月初三日起程沿途即稽察趕送各
項軍裝及兵車毛麻口袋等物件皆遄行無誤惟
因驛站地方褊小之區雇車不出致多擁擠堆貯
而駝夫一項原皆分行所屬雇備随後發觧銀兩
本無稽誤祇緣軍需文卷紛繁俱貯檔子房在戶
部噶蘭大殷邦翰豈能攜帶前往是以每有查問
之事殷邦翰不能随事登答所以調(臣)在凉承辦
(臣)於閏七月初七日到凉辦事於九月二十二日
回署(臣)查今歲軍需事已無誤惟明春尚有糧車
裝運米麵及帶觧農具什物并駝隻馬匹牽拉䭾
載暨押運文武員弁出口諸務在大將軍雖將明
春正二月應辦之事俱交撫臣許容會同湖北撫
(臣)馬會伯就近督催料理
奏明在案但軍需一切事件皆(臣)經手辦理甘肅撫
(臣)許容則以有湖北撫(臣)馬會伯為辦理西路軍
需之員諸事未免推諉而馬會伯實則不諳軍需
事多拘牽全無决斷(臣)恐二臣於一切軍需徒多
批駁遅疑毫無裨益且自蘭至肅往返幾及三千
里若遇事仍行微(臣)查覆方行則緊要事件必多
貽誤(臣)蒙
皇上特恩調補甘肅藩司料理軍需乃(臣)職分(臣)願往
甘凉一帶地方就近與湖北撫(臣)馬會伯商酌辦
理以期無誤伏祈
聖鑒允(臣)所請前往辦理軍需但(臣)既辦軍需則藩司
錢榖事務不能兼顧敢請我
皇上敕於司道内㨂選代理
准(臣)仍帶藩司印信於雍正八年正月内即往甘凉一
帶辦理其各屬軍需奏銷冊有同(臣)辦理軍需之
驛𫝊道趙挺元人甚老成堪以查核俟(臣)事竣再
為確核奏銷庶盡(臣)心而安(臣)分(臣)不敢不殫厥
心思以圖報效也(臣)曷勝惶悚待
命之至謹
奏
此奏甚屬可嘉有旨諭部矣軍需事重極當殫心竭力
者倘稍有遲誤汝等身家性命關係勉為之慎為之
同日又
奏為恭繳
硃批諭旨事雍正七年閏七月二十二日(臣)家人齎到
(臣)回奏墊放雍正六年兵餉一摺欽奉
硃批訓飭并
命(臣)與撫(臣)許容酌商辦理欽此欽遵微(臣)咎戾巳在
聖鑒之中(臣)固不敢巧辭曲辯但撫(臣)許容巳將此件
具
題奉部議覆查取擅行那移之各布政使
題參則(臣)更不能與許容商酌辦理矣獨是臣下有
不得巳之情原許陳奏於
聖主之前(臣)不敢不
奏非敢再為巧辯也(臣)查雍正六年甘省地丁正雜
起運銀兩全撥本年兵餉(臣)不將民不能完情由
奏明改撥(臣)咎奚辭然以那移而論咎不在(臣臣)於
雍正六年正月十六日到任本年春季兵餉例於
季首關支而戶部
奏准預撥銀三十萬兩未經撥到彼時署布政使事
革職按察使李元英巳那庫貯銀兩發給兵餉訖
(臣)任内所發乃夏秋冬三季兵餉皆外省協觧及
本省徵觧起運銀内正收正支(臣)於改撥詳内只
將三四五六等年兵餉借墊未清請
題撥補以清年欵其六年墊放銀兩(臣)原不曾分析
何季為墊項何季為正支今部查那移之員則(臣)
之於雍正六年三季兵餉全係外觧協餉於本省
地丁皆有收放月報冊造送督撫二臣衙門可稽
而李元英之借放兵餉於清查司庫交代錢糧事
案内經(臣)詳請前撫(臣)莽鵠立
題報有案至於從前各布政使那墊三年餉銀則係
布政使彭振翼署司陸賜書四年則係布政使鍾
保五年則係鍾保及署司李元英六年墊放春餉
亦係李元英但據鍾保移覆伊任内曾將雍正三
四年地丁正雜全撥兵餉彭振翼陸賜書鍾保皆
有墊項雍正五年復又全撥難免那墊詳請前撫
(臣)石文焯以地丁歲内難完
題請改撥將雍正五年兵餉另行改撥六萬兩并請
嗣後本省銀兩乞撥七留三經戶部議覆以雍正
五年正月内(臣)部摺奏甘肅係邊遠省分循照雲
南貴州四川三省之例每年預撥銀三十萬兩以
充下年兵餉摺奏奉
旨准行欽遵知照在案應將改撥及撥七留三之處毋
庸議則鍾保原請改撥有案而從前那墊民欠之
彭振翼陸賜書鍾保均未加以處分前案足稽也
(臣)之請撥實為清理錢糧起見但撫臣已經具
題則應聽於
題案内完結惟是(臣)遭逢
聖主拔擢至此不得不將此下情瀝陳於
皇上之前自認不預先
奏明之罪實非敢巧為支飾也(臣)現將此案備悉叙
明通詳請
題伏祈
聖慈垂鑒施行所有奉到
硃批諭旨一并恭繳謹
奏
朕用人行政惟一主於大公果自問無疵斷無横被冤
抑之理若反身有愧縱極巧辭支飾亦不能倖免也試
看自知
雍正八年三月二十日署甘肅布政使協辦軍需
(臣)孔毓璞謹
奏為敬陳辦過軍需事宜仰祈
聖慈睿鑒事竊(臣)一介庸愚過愆頻仍荷蒙
天恩格外矜全著(臣)来京另有用處又以葛森現辦噶
斯軍需復令(臣)署理司篆既奉另用之
聖旨復沛署事之
殊恩小(臣)何幸恭逢
異數嗣又接到戶部照會欽奉
上諭因(臣)願往甘凉一帶地方就近與湖北撫(臣)馬會
伯等辦理軍需
允(臣)所請帶布政使印信前往甘凉地方協同許容馬
會伯悉心辦理務期和衷共濟裨益軍務其甘肅
布政使事務著許容揀選賢員奏
聞署理欽遵轉行到(臣)伏念(臣)自到任辦理軍需兩載
以来見寧遠大將軍(臣)岳鍾琪持躬敬慎待屬嚴
明凡辦事件必條議欵項
奏請
聖主允准方始令(臣)辦理是以無事不有成規(臣)得有
所遵循或間有未明者必具詳禀請示明白如有
舛錯可以随事更正無誤初非愚(臣)之自能熟諳
也惟是大將軍(臣)岳鍾琪慎重
國帑諸凡惟恐糜費錢糧皆從省便處辦理我
皇上軫恤官民不惜多費皆令從寬裕處辦理因大將
軍領兵出口慮督撫諸臣彼此猜疑推卸是以
特簡兵部尚書(臣)查弼納戶部侍郎(臣)常德夀原任廵
撫(臣)常賚前至甘肅稽察軍需又𣲖出戶刑二部
賢能司官滿漢各三員随往任使諸臣仰體
聖懷無事不從寬裕處辦理其所以裨益軍務者無窮
今七千輛糧車已全數出口臣謹將辦過事宜另
摺分析備陳於
聖主之前為此繕摺奏
聞伏乞
睿鑒謹
奏
將所奏辦過事宜原摺發交該部錄存俟查弼納等題
奏到日查明有旨
同日又
奏為恭繳
硃批諭旨事竊(臣)家人齎回(臣)請往甘凉一帶地方就
近與湖北撫(臣)馬會伯商酌辦理軍需一摺欽奉
硃批諭旨(臣)跪讀之下仰見我
皇上俯鑒微忱奬勉兼施(臣)自顧何人遭逢
異數(臣)雖愚昧敢不和衷共濟竭力報效以副
聖懷今糧車七千輛已於三月二十日全數裝運出口
照寧遠大將軍(臣)岳鍾琪所定程途計四十日可
抵軍營其駱駝約計六千隻亦照大將軍檄行分
為三四兩月出口至甘凉寧西所辦羊隻俱於三
月内各從該地方起程其甘凉寧三處羊隻由肅
州出口西寧則從本處出口由赤金湖花海子直
送軍營至口外郭壁應餧羊料豆已經部(臣)查弼
納等行令趙挺元詳撥(臣)現在催令輓運至肅雇
車轉運(臣)俟料理四月馱送糧麵之駝隻出口則
軍需已竣臣於五月底六月初旬可回蘭州矣惟
是臣有下情不得不預為
奏明以求
睿鑒者(臣)前奉
上諭俟葛森到任之日孔毓璞来京另有用處欽遵在
案今噶斯軍需正當辦理葛森未能到任而(臣)先
以請往甘凉等處辦理軍需奉
聖恩允(臣)帶印前往辦理其甘肅布政使事務著撫(臣)
許容揀選賢員奏
聞署理經撫(臣)許容
奏委陜西驛𫝊道趙挺元署理(臣)於起程之日即報
離任因趙挺元未曾到蘭随將(臣)任内經手錢糧
先造簡明清冊交與按察使李世倬轉交其細欵
冊籍亦已造齊現在核算交代已無不清(臣)回蘭
之後自應專心料理進剿凖噶爾一案軍需銷算
冊籍恐撫臣令(臣)仍行接署與葛森交代而甘肅
布政使事務殷繁(臣)自正月初四日起程至回蘭
時計將半載以隔手日久之員重理繁劇之事勢
必過愆頻仍竊恐有負我
皇上特賜矜全之德意況此案軍需甘省用銀已至三
百八十餘萬兩(臣)應悉心清算造冊詳請
奏銷以免浮冒舛謬之弊奈頭緒紛紜清釐非易以
(臣)駑鈍只可料理銷算難以仍任藩司事務貽誤
政事愈增愆尤也仰懇
皇上隆恩俯允降
旨將甘肅布政使印信
諭交趙挺元俾與葛森交代免(臣)再為接署并令趙挺
元督責經手經承與(臣)料理銷算軍需錢糧俟冊
籍造就仍交趙挺元用布政司印分呈核
奏以全始終同辦軍需之誼庶軍需奏銷早竣而(臣)
亦来京有日矣(臣)謹恭繳
硃批諭旨理合一并
奏請曷勝悚惶激切待
命之至謹
奏
此奏業交廷臣議覆今將所議發來汝看司事不必接
署已照請行印篆暫勿交出恐無印則呼應不靈也廷
議是
同日又
奏為恭繳
硃批諭旨事雍正七年十二月十三日(臣)家人齎回(臣)
恭繳
硃批諭旨回
奏墊放雍正六年兵餉撫(臣)許容已經具
題(臣)惟有自認不預先
奏明一摺奉
皇上硃批朕用人行政一主於大公果自問無疵斷無
横被冤抑之理若反身有愧縱極巧辭支飾亦不能
硃批諭旨理合恭繳謹
奏
覽
雍正九年四月初九日都察院左副都御史辦理
軍需(臣)孔毓璞謹
奏為奏明照前辦理軍需以專職守事竊(臣)自蒙
聖恩允臣辦理軍需以来惟有黽勉辦公並無寸長裨
益感蒙
聖慈將(臣)
擢置卿班仍著在肅州辦理軍需業經另疏
奏謝外伏念(臣)辦理軍需原為承上接下之總滙凡
奉行事件有未明晰者則通詳請示而行有奉行
查議者則量其事之輕重細加參酌如事理已經
明晰無有疑議者則随時即覆如事未允當湏廣
集衆思者即行道府確議俱令刻期詳覆務求允
協而無遅滯固不敢因循怠玩也今(臣)叨荷
特擢仍駐肅州辦理軍需舉凡應行應議及應請示商
酌事件仍照從前辦理不敢以奉
旨優陞之故偷安諉卸貽誤公事至應行具
奏請
旨及應咨部備查事件仍聽督(臣)查郎阿撫(臣)許容酌
定
題咨(臣)未奉
聖旨不敢越俎干預(臣)謹據實
奏明庶事有專任而無岐誤矣伏祈
睿鑒謹
奏
若感目今超擢之恩及思將來功名事業之不可量豈
但仍照從前辦理而已當倍加黽勉不遺餘力方為善
能循分盡職
同日又
奏為奏明運務事竊(臣)於雍正八年奉文承辦應運
軍營駐歇一年口糧除口外屯田收穫糧内辦供
麵四百萬觔口内應運粳粟米三萬二百餘石小
麥青稞辦磨白麵炒麵五百一十三萬八千三百
餘觔自雍正八年八月十六日運送起至雍正九
年四月中旬俱可全運出口訖至今歲督(臣)查郎
阿
奏准增辦粳米一千石粟米二萬石青稞一萬石小
麥五千石料豆一萬石經撫(臣)許容具
奏𣲖撥並將免撥西寧青稞七千石在於上年豐收
之甘凉所屬採買抵補暨續又增撥料豆一萬石
以上糧料據各屬俱於正二兩月前後運至凉州
經寧遠大將軍(臣)岳鍾琪督(臣)查郎阿議定由凉
州之武威永昌甘州之山丹張掖肅州之高臺等
縣遞運至肅其沿途管押仍係各屬原委之員役
料理押送赴肅交收除各府州縣原運車戶内有
情願長運至肅州者聽其長運其餘俱皆遞運蓋
車戶里民感戴我
皇上愛養黎民歴次蠲免錢糧之
殊恩而運脚較前增加寬裕無不踴躍争先所以運務
甚速即當農務正殷之時有原以趕車裝載營生
之運戶以及農民家有餘牛牲畜車輛情願領運
者皆聽其自便自三月至今將米麵料豆已源源
運到肅州現在即可料理轉運出口矣所有駐歇
一年口糧全數起運並續撥糧麵現在起運及農
工無誤緣由理合一併奏
聞謹
奏
據奏起運情形欣悦覽焉
同日又
奏為欽奉
上諭事竊(臣)接到甘肅撫(臣)許容鈔錄大學士公馬爾
賽等寄字内開雍正九年二月二十二日奉
上諭陜甘二省年来辦理軍需雖皆動用正項錢糧民
間無絲毫之費然輸輓糧運伺候差徭不無勞苦朕
已另降諭旨加恩奬勉但必得地方大吏能仰體朕
心凡一應料理軍務固不可任其遷延遲緩而過於
迫急又未免擾民其查核錢糧固不可聽其浮冒開
銷但過於苛刻則必致剥民督撫大員若嚴緊一分
則州縣官必於百姓加緊一倍如能寬容一分則小
民即得一分之惠許容孔毓璞辦理西路軍需亦各
盡心竭力但許容失之細刻州縣懼其核減恐不能
照時價付給則百姓不無虧折孔毓璞失之匆廹州
縣懼其催促必不敢少緩湏臾則閭閻未免驚擾此
皆太過之弊也爾等可密寄信去凡承辦州縣或於
原限之外遲緩無多而其人之才有可用者不妨略
寬容之其開銷物料脚運之費亦必凖酌時價不可
十分核減但朕此旨不可宣示於人恐有不肖之州
縣借此推諉遷延虚開浮冒其漸不可長也許容孔
毓璞但時將朕旨密記於心辦理諸務自無太過之
弊欽此遵
旨寄信前来等因到(臣)微(臣)跪讀
訓旨實切悚惶繼今而往惟有時遵
聖諭密記於心惕厲黽勉不敢遂過飾非再有匆廹復
蹈太過之弊以仰副
聖主諄諄教誨之至意所有微臣凛遵
聖訓緣由理合繕摺奏
聞謹
奏
實力遵奉務合適中之道
雍正十年二月二十日都察院左副都御史辦理
軍需(臣)孔毓璞謹
奏為仰懇
聖恩賜(臣)摺匣以期慎重事竊(臣)荷蒙
天恩高厚命(臣)辦理軍需從前一切應
奏事宜俱用夾板包封專差家人恭
進往回既需時日而夾板亦難嚴謹伏思(臣)身膺重
任而才復庸下必得恭聆
聖訓庶幾有所遵循若仍用夾板齎
呈則途中既有躭延之慮又難保無洩漏之虞似非
所以重軍需而慎機務也可否仰邀
聖恩賜(臣)摺匣除與督(臣)查郎阿等會
奏事件仍在督臣摺匣會奏外其或(臣)有應
奏事件用(臣)摺匣照例由
御塘恭
進則密奏事宜恭請
訓旨可以迅速而慎密矣(臣)不揣愚昧冒瀆
聖聰伏祈
皇上睿鑒謹
奏
摺匣賜來矣毋得輕易騷擾驛站如有應奏要事方由
御塘齎呈仍随同查郎阿等奏摺附進可也
雍正十年七月二十三日總理屯田諸務都察院
左副都御史(臣)孔毓璞等謹
奏為酌議口外屯種以省糧運事竊照口外靖逆赤
金安西柳溝等處屯種地𤱔一案(臣)等於雍正十
年正月二十一日復會同商酌繕摺奏請於二月
十七日准戶部咨大學士鄂爾泰等議奏應如所
議將口外地𤱔通行清查除戶民墾熟之地仍給
戶民管業照例陞科外其客民私種者分别已未
下過籽種給與籽種及價值銀兩仍令伊等承種
并給工食口糧其牛犁器具等項亦即確查給價
添補如客民内有不願傭工者亦量給以從前開
墾之費使之别營生業客民如不敷用亦應如所
議在於莊浪土司屬下雇募土民赴口外耕種按
年給以口糧工價仍於農隙令其刈割草束備用
至應墾地𤱔現在委員查勘應俟查明之後將應
需籽種牛具並雇募客民土民所需口糧工價各
數目逐加確核造報其開墾諸務令孔毓璞總理
查郎阿二格公同酌辦其分理墾種之員查郎阿
等一面委用一面奏
聞并量給盤費俟一年後將各員效力勤惰分别等次
具奏等因奉
旨依議欽此欽遵在案嗣據委員候選知州丁祐吉等
分路清查安西衞屬之大灣小灣等處柳溝衞屬
之踏實堡雙塔堡卜隆吉等處赤金所屬之惠回
堡火燒溝上赤金等處靖逆衞屬之紅柳灣頭道
溝等處將員弁客民私墾地𤱔逐一造冊呈報前
来(臣)等會商酌辦因時屆春耕亟需佈種随即委
員分行監理并將所需牛犁農具夫役籽種口糧
等項即行備辦其閒曠之地酌量地土膏潤水漿
足用無礙民田者即𣲖撥夫役及時開墾下種(臣)
孔毓璞亦即赴口外親詣各處查勘随地開示委
員務令詳慎辧理計員弁客民并新墾田地共下
過籽種三千四百三十九石零約計人工牛犁各
項所費合之(臣)等原奏每下籽種一千京石一年
所需幾及二萬兩之數亦約略相同此係第一年
試種若至第二年則牛犁器具止湏添補又可減
省至閏五月間(臣)孔毓璞又往口外各屯種地方
廵查一遍留心察訪凡分理屯種各員俱能竭蹷
辦理至各種禾稼情形仰頼我
皇上聖德格
天風調雨順水澤充盈莫不發榮滋長秋成在望豐稔可
期所有酌定事宜謹備細臚列另摺恭呈
御覽伏祈
睿鑒謹
奏
詳覽屯種各事宜朕深為嘉悦
雍正十一年正月初六日總理屯田諸務吏部右
侍郎(臣)孔毓璞謹
奏為恭報微(臣)出口日期事竊(臣)荷蒙
聖恩專司屯務自應移駐口外方可就近經理已將駐
劄靖逆緣由
奏明在案今東作將興(臣)於雍正十一年正月初六
日自肅起程出口前赴靖逆駐劄稽查瓜州屯墾
疏濬事宜並經理各處屯種要務所有微(臣)出口
日期理合恭摺奏
聞謹
奏
親詣屯所督理稽查方與諸務有益也出口之行愈早
愈好
雍正十一年六月初二日總理屯田諸務吏部右
侍郎(臣)孔毓璞等謹
奏為報明口外屯種數目并禾苗長發情形事竊查
口外屯田先經(臣)等將今年應下籽種數目及安
西衞屬之大小灣地𤱔停止下種使水全注瓜州
緣由奏
聞在案今(臣)孔毓璞遍歴各衞所履𤱔查勘新舊墾種
地畆下過籽種五千六百餘石及瓜州新墾處所
下過籽種三千五百石二共下過京石籽種九千
一百餘石俱巳長發茂盛吐穗秀實關外兵民交
相稱慶是皆由我
皇上敬
天勤民精誠感格以致口外雨少之地本年亦時沛甘霖
優渥霑足入夏以来水澤充裕如法灌溉將来豐
稔可期(臣)恐上厪
聖懷合將禾苗長發情形先行恭摺
奏報再查前項下過籽種地内有靖逆衞屬之頭二
三道溝王全臣新墾地一千石内間有潮鹻上升
禾苗尚未生發者俟秋成之後另當設法開墾地
𤱔更換理合一併奏
聞謹
奏
覽屯田内下過籽種數目及長發茂盛情形朕懷深慰
硃批諭旨卷一百三十五
