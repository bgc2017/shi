欽定四庫全書
硃批諭旨卷二百二上
硃批郭鉷奏摺
雍正六年三月十九日廣西布政使(臣)郭鉷謹
奏恭請
皇上聖安
朕安
覽所奏數摺已悉汝之心志矣朕甚為嘉悦勉之勉之
果如所奏咸能行與言符
上蒼斷無不賜鑒照佑助之理從來公誠二字為受福根
基根基既固何有傾覆之虞縱更加以格外恩榮委任
必克負荷愈覺智力增長否則器小易盈鮮有不隕越
者朕見比比皆然蓋由在巳無藏福之基也可不懼乎
同日又
奏為據實奏
聞事竊(臣)由山西廣昌縣知縣離任候補知府銓選無
期耕種屯内猥蒙
皇上天恩特拔授為山西太原府知府歴俸五年毫無
報效乃
皇上不賜罷斥又復超擢廣西按察使到任未及一月
旋又陞授廣西布政使(臣)即木石亦當撫躬自量
(臣)何人斯頻膺
皇上委任之重庶有以仰報
天恩於萬一兹(臣)於雍正六年正月初八日接授布政
司印務兩月以來悉心查核務令徹底澄清所有
應存司庫地丁一切銀兩業經清查竝無虧短惟
俸工一項查係雍正元二兩年通省官員為
聖恩高厚仰報無由願捐俸工稍佐軍需事案内共捐
銀五萬五千三百餘兩當經解交西安布政司三
萬兩水脚費用一千二百兩外其餘存貯司庫以
僃公用又有穀價盈餘銀六百四十九兩零以上
二項(臣)逐細查核除解餉添平實在公事用去外
查出不關公務院司徑行支取及院司公同動用
之事(臣)現在據册詳明督臣俟批示到日(臣)據實
報部查追以清庫項至於倉穀一項通計全省共
一百五十二萬餘石(臣)到任後即委員分途盤查
緣廣西地方遼闊往返需時故各屬多未詳報所
有報到之州縣如原任臨桂縣楊詢朋虧空倉穀
又原參署靈川縣楊朝璘虧空米穀查出撫臣李
紱逼勒交盤等弊(臣)業巳揭報署撫臣阿克敦
題參不敢稍為徇隱其應買補還倉穀石通省共三
時已飭各屬暫停採買俟秋成後再令全買還倉
但(臣)接受交盤之時正撫臣三月限滿例應保
題之際(臣)方在清查務期確實不敢因例限巳屆草
率冒昧出結(臣)寧甘受遲延之咎總求一清百清
顆粒皆歸公貯決不敢絲毫隱漏以致
聞伏乞
睿鑒謹
奏
肯如是奉公盡職何煩朕之多諭勉之勉之
同日又
奏為敬陳管見事竊惟州縣地方本有大小之異而
居官才具實有短長之分以長才而處小邑固為
未盡其能以要地而畀短才必致有虧厥職總緣
州縣官員大半係初登仕籍其平日未嘗經練故
人與地相當之處未能懸定一旦憑籖掣缺縱有
才能出衆者無由區别或以庸員而得要地竟將
皇上之人民財賦令其嘗試及至地方廢墜不修始行
罷斥則其貽誤巳多(臣)愚以為未能懸定之中而
預為地方安全之計無如斟酌人地一用調繁之
法在
國家調繁調簡原有成例然各省督撫不過間有
題請而未嘗廣為推行徧察通省之中條分縷析盡
求人缺之相宜也伏查州縣要缺之必需賢員者
共有四等一地當孔道者為衝一政務紛紜者為
繁一賦多逋欠者為疲一民刁俗悍命盜案多者
為難就此四等之中有專者有兼者有四等俱全
者(臣)愚請除雲南廣西題定煙瘴調補者仍照舊
例外凡直隸各省俱請
敕令各督撫先將各屬州縣一一查核的確委係衝繁
疲難四等之地或專或兼或四者俱全分别註明
造册
題達其簡僻易治者一槩著為常缺則凡天下之州
縣固巳較若列眉矣再請
飭令吏部凡初任銓選州縣悉於常缺籖掣所有四等
要缺令該督撫於現任州縣内酌量人員與四等
中何地相宜
題明調補試用俟試看一二年内如克勝任再行
題准實授如試看後人地仍有不相宜處不妨許該
督撫再請改調則督撫不至有瞻顧畏葸苟且包
容之弊而常缺要缺均各得人於吏治民生似有
裨益(臣)識見庸鄙冒昧陳獻伏乞
聖裁謹
奏
此奏可嘉之至向來調繁調簡流弊相沿竟為督撫射
利之藪若槩不令更調又恐貽誤地方所以每遇督撫
奏請偶一行之不過以為暫時權宜之道常時因斯繫
念究未得有定法今覽所奏深愜朕懷從未經人議論
及此如是方稱中其肯綮巳交該部議覆矣
同日又
奏為敬陳管見事竊(臣)前蒙
皇上天恩補授廣西按察使時初入廣西全州境地方
官即撥有站夫應用(臣)以上任之員非比
欽差公務當即發回自行雇覓隨查得廣西之北由全
州歴興安靈川至臨桂即為省城凡四州縣每處
額設站夫九十名每夫一年須工食銀一十四兩
四錢又永福縣有站夫三十名通共五處共開銷
工食銀五千六百一十六兩在額設之初原因該
州縣地當孔道凡公務官員往來必須轎夫扛夫
竝隨從所坐竹兜亦須人役故預設此站夫以僃
用但(臣)查公務往來有時站夫之在地方有應役
之日亦有不應役之日即應役或僅數名或數十
名而不必盡如九十名之額數是用其力而給之
食本為當然而不用之日率皆游手以養惰約略
一歲之中糜費工食不啻大半(臣)愚竊謂站夫一
項理應裁革額設銀兩悉宜解歸司庫每一州縣
每年量其大小約存留銀二三百兩遇需用夫役
之時竟令地方官將現銀雇覓以省無事之虛糜
竝禁止一切濫派濫應即准用夫役之員亦當如
驛馬之例議有定數其係奉
欽差者部中給以勘合其係盤查及差委者每到一州
縣即給印票一張令地方官按數雇覓其票存地
方官處統候
奏銷之時地方官造冊申送驛道查核儻有濫索濫
應者許驛道揭報
題參如遇有餉鞘大差經過需役衆多自有成數其
不敷之處許另文詳請補發如此則差役無誤而
經費亦不至虛糜矣再查南方水次州縣額設站
夫所在皆有不獨廣西為然伏乞
皇上敕部查議裁革均照時價雇覓似於
國家經費不無裨益為此繕摺奏
聞伏惟
睿鑒施行謹
奏
此事於元二年間曾有人條奏經廷臣再三詳議僉云
不可全裁所以飭諭各省止減其浮多而巳但從前所
奏不似爾此奏明切交部再議看究恐未必可行也
同日又
奏為奏
聞事竊(臣)自到任後凡全省所屬府廳州縣佐貳等官
(臣)俱一一留心訪察緣地方遼闊屬員因公至省
(臣)所經見者僅十有餘員但據(臣)所訪察大約小
心謹守者居多容(臣)再加細訪倘有貪婪敗檢之
仇殺固所時有然(臣)查其所謂仇殺者其先實原
有冤抑事件官府不能為彼伸理故遂激其兇悍
仇殺之風諒可漸次而息其有梗化苖獞兇悍不
改者務必嚴拏盡法以警其餘則恩威竝著而野
性亦知所畏懼矣現在據西隆州西林縣詳稱顏
光色岑顚等擄掠邨莊聚衆焚殺經提臣咨商撫
臣巳發官兵前後堵𠞰不日溪峒肅清苖蠻咸知
有
國法凡邊徼之民亦無不知
堯天舜日之下斷不使兇徒得以儌倖也再查向來土
司之中有敢於恣肆者多由該管知府貪其土物
貨賂以故土司有所挾持益剝取土民肆行不法
如此目今泗城府官莊役田及穀價等項(臣)巳詳
委道府等官前往丈量逐一清查再歸順土州經
督臣孔毓珣
題明苖價銀兩一案(臣)巳飭委田州土司協同思恩
府知府按畝查勘如差委官不實心辦理及土司
聖明之世也所有地方官屬及苖獞土司事情理合奏
聞伏乞
睿鑒謹
奏
嘉悦覽之
再所奏武員優劣一摺留中評論甚屬公當之至胸中
頗有衡鑑凡為大吏者但目能識人其餘復何足慮觀
汝可成一大器勉之勉之提督田畯未料如此稱職常
慮其善柔無能致有貽誤果若是朕釋懷矣馬召南係
一俗品即其儀表而論亦無甚可取因其侍衛年久向
未認識朕踐阼之初一時不得人而用者張傑漢仗好
為天津守僃時有名但恐巧黠不誠亦非大器其餘所
奏皆是
雍正六年七月初六日廣西廵撫(臣)郭鉷謹
奏為恭謝
天恩事竊(臣)一介庸愚至微極陋於雍正五年七月内
蒙
皇上天恩由知府
特授廣西按察使赴任未幾旋即蒙
恩陞授廣西布政使(臣)方念錢穀總滙非(臣)之愚所克
勝任正在兢業弗遑兹復奉
特旨授(臣)廣西廵撫聞
命之下心神俱驚手足莫措計(臣)赴粤以來始及半載
遽爾膺此重任内問諸心何以報稱惟殫竭血誠
天恩於萬一耳所有微(臣)感激私忱業經恭疏
題達外理合奏
聞謹
奏
終身不忘今日之感畢世不移所立之志則愈久愈純
報稱之道不外是矣何庸更覓他途别謀善策也
同日又
奏為遵
旨恭繳
硃批奏摺事竊(臣)於本年六月十二日接受廣西廵撫
印務准前署撫臣阿克敦交到奏摺一件奉
皇上硃批命(臣)看過代為恭繳欽此欽遵(臣)查看摺内
因原任撫臣韓良輔條奏左右兩江土司事宜五
條阿克敦分别覆
奏業蒙
皇上睿鑒逐條奉有
硃批仰見
聖慮周詳無遠弗照(臣)今接任自當一一凛遵
聖訓實心辦理所有署撫臣阿克敦覆
奏原摺理合恭繳抑(臣)愚見改土歸流之議如土龍
州改設之二廵檢誠宜如阿克敦所
奏事屬可緩然各屬土司實有大小強弱之異自當
因其時勢相厥機宜查土司惡習每多仇殺相尋
阻兵自固者大率皆由地廣而人衆地廣則易於
藏姦人衆則易於相煽往往醖釀為非致貽地方
之累則先事之防似不可不預為區畫(臣)查有慶
遠府屬之東蘭土州與永順長官司二處在粤西
土司中素稱強大近年殘害土人皆有案可據(臣)
愚竊謂該府所屬土司二處俱當因地制宜收入
版籍以昭
聖朝一統無外之治如蒙
皇上俞允(臣)即咨商督臣會疏
題達所有愚(臣)一得之見合先附
奏恭請
聖裁謹
奏
朕未深悉地方情形何可懸定行止全賴汝等詳慎籌
度務使無過不及斟酌盡善奏請施行耳
同日又
奏為恭繳
硃批奏摺事竊本年三月十九日(臣)在廣西布政使任
内恭進
奏摺蒙
皇上天恩批發到(臣)一一跪讀
硃諭奬掖戒勉委曲周詳凡
天道人事臣職官方無不指點親切雖(臣)之愚未足以仰
副
聖訓而在
皇上作君作師之心所以期望臣子者無所不至(臣)受
硃批奏摺理合恭繳再蒙
皇上密發督臣孔毓珣奏摺一件(臣)恭誦
硃批仰見
聖心公溥(臣)何能更奏一語惟有感嘆誠服頌
聖明於無疆而巳至提解耗羡一節緣廣西地方自原
大不能保無公事(臣)因斟酌詳請督撫二臣通計
廣西錢糧三十餘萬兩提解耗羡二分共得銀六
千餘兩以僃通省不時之需(臣)已回明署撫臣阿
克敦具摺奏
聞故(臣)前次進摺時未經具奏兹蒙
發下督臣摺稿(臣)遵
旨看過一併恭繳至督臣孔毓珣名下應還俸工銀兩
據布政使詳報業經解交藩庫合併奏
聞謹
奏
朕非崇尚深刻之主凡百但欲適得其中秉公執正而
已倘或錯會則差謬非淺汝等大吏第一當知朕心所
向為要
同日又
奏為奏
聞事竊查
欽差使臣左副都御史杭奕禄内閣學士任蘭枝前往
安南事宜據左江道閻純璽具禀到(臣)該道出關
候送之次二使臣面語該道云安南國預僃
龍亭極其輝□精潔儀仗亦甚整齊陪臣叩謁謹守禮
數鼓舞歡騰恭順之極隨又經(臣)查探二使臣於
五月二十四日出關由諒山前往聞安南沿途設
立住宿公館一十六處二使臣巳於六月初八日
到黎京十六日宣布
聖諭定期十九日起程回京復
府屬臨桂靈川興安全州數處從六月初一日至
二十一日雨澤愆期早禾乾涸(臣)正在焦思於二
十二日以後陸續得雨十數日查據臨桂等縣報
稱晚禾竟無傷損早禾黃稿之葉復皆發青收成
大有可望其早晚二禾收成分數至期再當具
奏所有目下得雨情形合併奏
聞謹
奏
但能黽勉吏治清理刑名誠以格
天敬以律巳地方上之雨暘時若徵應諒必不爽設理不
勝欲公不勝私則其應亦必相反矣勉之慎之
同日又
奏為奏
聞事竊查得西隆州八達寨惡目顔光色光東勾引西
林縣岑顚岑扭聚衆焚殺一案業經提(臣)田畯發
兵堵捕據各官弁陸續報稱其岑扭一犯巳經誘
獲前後殺死賊人約四五十名傷壞官兵一名土
兵九名乃光色等暋不畏死竟敢潛伏箐中偷刦
糧米以致傷壞把總李光玉竝官兵六名土兵一
名官兵亦殺死賊人四名隨經右江鎮(臣)段宗岳
率領官兵親身督𠞰其岑顚一犯聞大兵將至逃
竄雲南廣南府屬之科索寨等情(臣)當即咨移雲
南署撫(臣)鄂爾泰檄廣南文武官一體協拏務獲
隨准鎮臣咨稱六月十二日已抵八陽察其巢穴
實係深溝高壘道徑迂迴且八達寨後逼近雲南
猓猓為惡目挽運糧道地勢尤險非多兵圍困絶
其糧道恐一時難於擒捕今現兵雖有二千餘名
尚不敷調欲咨移本省添撥途遥不及緣本鎮與
貴州安籠鎮雲南廣南營相連已咨會安籠廣南
二處就近遣撥會合進𠞰(臣)正在准咨間據左江
鎮標遊擊鄔元度具禀提臣稱賊勢甚為兇逆六
月二十日鎮臣業巳分派官兵奮勇攻寨無奈賊
人恃險高築礮臺排栅反致傷壞千總一員及官
兵二十二名官兵亦殺死賊人二十餘名自已至
申竟不能破時提臣因會審羅文剛案在省與(臣)
面商隨即檄調平樂協副將胡灝帶領鎗礮籐牌
手共四百名前往協助該將頗有膽略諒此頑苖
必當殲滅如果地勢險隘尚需時日即未可徒仗
兵威固當以計取之矣督臣相隔遙遠(臣)惟有竭
力殫心與提臣協恭辦理務期擒獲兇頑以安邊
徼斷不致有煩
聖慮也為此謹
奏
田畯於一切調遣派委俱甚屬乖違凡此皆緣常顯虎
等坐失機宜之所致將易了之案釀成難處事矣
雍正六年八月初七日廣西廵撫(臣)郭鉷謹
奏為奏
聞事竊本年八月初六日接准右江鎮臣段宗岳咨移
内稱七月二十一日卯時分路進取顔光色八達
寨至申刻不下隨即收兵據遊擊常顯虎等各報
稱傷壞漢土官兵共十一名被傷者二十四名本
鎮亦傷壞兵丁九名被傷者一十二名又據貴州
安籠鎮遊擊賀成田昌友呈稱傷壞守僃李文仲
把總王承文被傷千總袁登貞陳思儀傷壞漢土
官兵共三十九名被傷者五十八名切思官兵既
令會合進𠞰自當彼此相援不料憲臺所存何意
按兵不動使我兵困極傷亡如此之多等情前來
本鎮照得三路進取蓋令各取一路先得者為頭
功詎意田將輕敵進老其師遂致有失等語咨行
到(臣)衙門(臣)接閱咨文不勝駭異伏查鎮臣段宗
岳前於六月二十日失機當即卸過於田州土兵
西隆州土勇隨咨請貴州安籠鎮雲南廣南營二
處官兵會𠞰(臣)見該鎮臣如此舉動即與提臣田
畯面商檄令平樂協副將胡灝前往協𠞰乃該副
將等未到之先該鎮臣業於七月二十一日進兵
又有此失則官兵之氣必餒賊人之志益張該副
將等即到究必以該鎮臣為主軍儻仍調度乖方
恐亦未能破賊於旦夕況據貴州遊擊賀成等既
稱該鎮臣坐視不救後此進攻恐黔兵亦復因循
彼此瞻顧甚非所宜(臣)當巳飛札致商提臣田畯
兼程親赴軍前統率大兵進𠞰庶主將得人兵勇
盡力小醜可一鼓定也所有鎮臣失機竝札致提
臣緣由理合繕摺奏
聞恭請
皇上睿鑒謹
奏
此事朕巳聞之矣一者主將韜略不及二者廣西兵弁
廢弛巳久料此兇苖必待滇黔官兵會𠞰方克收功也
雍正六年八月二十四日廣西廵撫(臣)郭鉷謹
奏為奏
聞事竊查廣西收成夏間麥秋之時麵麥蕎麥之屬俱
極豐碩收成足有十分其稻田早禾查桂林近省
州縣自六月初兼旬乏雨禾苖乾涸至二十日外
連雨十數日枯黃之葉悉皆回青抽穗其有先巳
抽穗而被傷者旁復發生新苖一同抽穗結實現
今各屬詳報早禾收成仍有七八分不等至在田
晚禾竝未傷損若雨澤應期收成大有可望再查
各屬米價每石自一兩二錢起至六七八九錢不
等至西隆州惡目顔光色一案業於本月初七日
專摺具
奏隨後准提臣田畯咨稱初八日親往督𠞰又續到
雲南廣南營漢土官兵合計兵弁一萬有餘四路
堵截現查得顔賊久經困圍之後糧食將竭兇黨
傷殘者亦衆掃蕩之期不過早晚間事捷音一到
(臣)即星飛
題達再查得慶遠府那地土州羅鳥一案緣羅鳥與
土官羅會禧有隙於雍正五年十二月内糾合賊
衆騷擾地方經督撫臣飭該管文武各官查拏有
羽黨羅將被貴州都勻營拏獲移解到粤其羅鳥
竝羽黨羅中興韋同保等俱恃險潛匿逡廵不出
今(臣)飭令該府等傳諭招撫於六七等月内羅鳥
羅中興韋同保等俱各抒誠到案現在飭司審擬
歸結羽黨解散地方悉巳寧静理合一併奏
聞謹
奏
覽奏朕懷深慰
凡奏地方事情惟以不欺不隱為要纖毫不得含糊粉
飾如恐煩聖慮此乃小事何必上瀆宸聰等論咸係欺
隱巧詞當切以為戒昨官兵進𠞰八達屢次敗北兵被
賊擒渠魁高坐山頂歡呼飲宴將兵射死此種情形朕
在京尚聞汝身在粤豈竟未之聞耶必横有意見於胷
中如朕所諭是以諱而不奏於此若見不透務愛君之
小節違忠告之大義則深負委任矣須知為大吏者一
切無分巨細據實直陳方堪倚信且於無奏之時亦可
放懷釋慮否則朕疑念無刻少間於閱奏時固料隱諱
者凡幾於不見奏時更恐隱諱者無限是汝等愛朕適
所以苦朕亦復何益之有既受封疆重寄當具洪量遠
識慎勿惟小是務而反於大體有虧豈特有忝厥職而
巳即大臣之名亦不稱也勉之戒之
同日又
奏為奏
聞事竊查(臣)廵撫衙門舊有吏役廪工飯食銀兩均屬
必需之項每年支給一係梧厰税課於一分項下
每年解銀一千零四十一兩四錢一係潯厰税課
於一分項下每年解銀八百六十五兩五錢零一
係南寧府每年捐解三百零二兩一係懷集縣每
年於税課内抽解三百九十二兩零一係北流縣
每年於税課内抽解一百四十一兩零以上共銀
二千七百四十三兩零(臣)細查得梧潯二厰廪工
於一分項下起解經前撫臣韓良輔業已
奏明現今照數起解南寧府廪工原係自捐現今亦
照數起解惟懷集北流二縣共廪工五百三十四
兩零向在税課内抽解查税課俱應歸入正項且
竝未
奏明抽解廪工不便照數起解除懷北二縣本年應
解廪工銀兩飭令該縣歸入正項外則廵撫衙門
廪工實缺銀五百三十四兩零(臣)前於布政使任
内查有鹽道解歸藩庫支給兵餉銀兩每銀一千
平頭十兩共該平頭四百七十六兩本年平頭(臣)
巳詳請署撫臣阿克敦歸作公用抵補廵撫衙門
所缺廪工在案但除此之外尚缺廪工五十八兩
零今(臣)批行布政使在耗羡銀内動支補足原數
伏念此項細故不應上達
天聽但(臣)受
皇上隆恩一事不敢隱默所有抵補撥動廪工銀兩原
由理合奏
聞謹
奏
覽
凡關錢糧事件但令勿欺隱而巳不可過刻至於督撫
以下各官養廉務宜詳籌熟計俾其足用方是當領悉
朕意揆情酌理而為之
同日又
奏為奏
聞事竊(臣)在藩司任内接閱邸鈔戶部
題為敬籌參追之員等事案内將山東河南等省虧
空未清之案開列滿漢京堂科道恭候
皇上欽點各二員分往各省會同督撫清查惟廣西一
省部議虧空無多令該督撫自行據實查明勒限
嚴追補項毋庸遣員查察(臣)當即詳明督撫請將
粤西虧空各案遴委能員專司其事尚在未經批
行今(臣)仰邀
聖恩畀以廵撫重任自應經營籌畫徹底澄清斷不便
仍如昔日之循名鮮實勒限參追而巳但綜理其
事必須能員(臣)現在選委桂林府知府耿鱗竒飭
將通省虧欠各案弔集官犯卷宗逐一審追務期
皆有著落無令支飾遷延俟清理之後或應具
題或應咨部者酌量各屬案情分别咨
題歸結所有飭委知府清查虧欠緣由理合先為奏
聞謹
奏
能矯因循舊習諸務何難辦集可嘉之至勉力秉公為
之
雍正六年十月十一日廣西廵撫(臣)郭鉷謹
奏為恭繳
硃批奏摺事竊(臣)於本年七月初六日恭進
奏摺九月十五日蒙
皇上天恩批發到粤(臣)叩頭祗迎一一捧讀
硃批仰見
皇上覆載生成之心即堯舜執中之旨於以識
題達在案兹據西隆州詳稱有顔賊餘黨二百餘家
男婦共五百餘口自行投誠懇求安插耕地輸糧
該州當即親勘平坦之處令其蓋造房屋居住所
有招回餘黨緣由合併奏
聞其應置官弁事宜俟(臣)等酌量後恭疏
題達所有
硃批奏摺理合一併恭繳謹
奏
覽
同日又
奏為遵
旨奏
聞事竊(臣)領到
皇上硃批奏摺内有兵部職方司主事(臣)田㴶條奏練
團保固及委用土舍二事奉有
硃批(臣)遵查廣西州縣漢民地方則立團總練總保長
保甲猺獞地方則立猺長獞長其餘仍有鄉老邨
老老人等稱蓋因各邨大小散處不一從練總保
甲分出總之漢民地方其責成悉歸之於練總保
甲今各州縣遵照雍正四年
上諭編設保甲俱奉行在案外此地方人役則莫善於
練總莫不善於土舍蓋練總之設由地方官點選
良善可用之人有事則呼之立至無事則聽其歸
農是力效於下而權仍在上故各屬詳報畫一遵
行甚便而土舍則不然土舍之名土人甚重之不
知其所遵何例此名一立彼即侈然自肆始則魚
肉鄉愚繼則煽聚匪類日積月累遂至劫奪仇殺
無所不為地方官稍繩以法則糾衆抗拒毫無忌
憚此外又有兵目名色與土舍相等均為地方之
害不可姑留如日前思吉鎮韋兆彪之爭奪八達
寨顔光色之抗逆正其類也目今土舍名色(臣)正
在查核裁革豈可復行聘用以滋事端而主事田
㴶所稱或一時偶爾權宜幸獲無事斷非為政之
常經也謹此繕摺
奏覆伏乞
睿鑒謹
奏
所見是凡有類斯條奏外省事宜槩發與督撫酌議者
或庶幾有補於汝等之意竝非是其言而欲令施行也
可行與否當如此據實直覆汝其領悉朕意
同日又
奏為奏
聞事竊(臣)領到
硃批奏摺蒙
皇上批及李紱剛愎之人也查伊任内有不協處悉行
摺奏以聞欽此(臣)愚看得李紱之剛愎誠如
皇上聖明照鑒敗露以來内外臣工已無一人不以為
戒(臣)在藩司任内迹其袒護鄭采宣逼勒楊朝璘
接受交盤一節益知其為剛愎之甚(臣)業經確訊
得實詳請
題參在案其他委曲徇私掠取虛譽師心自用尤為
可恥如廵撫衙門未定養廉之前各屬厰税繳到
茶果銀共一萬三千二百兩李紱則陽為廉潔之
操隂為曲折之計明取銀八千兩而以五千二百
餘兩發貯司庫又復借修省城刻志書書院膏火
名色陸續取回銀四千餘兩僃查其用去實數共
止銀一千二三百兩其餘仍歸於已至李紱於屬
員之間尤多偏徇以
朝廷卓異大典而彼之所薦舉者則請託之鄭采宣與
同年之王勀再武宣縣知縣陳棫亦以同年
題補賓州知州此三員者業蒙
聖明斥革在案(臣)閱李紱所修廣西志書叙至名宦一
傳凡係彼江西同籍悉行濫載考其政蹟實無可
稱若夫裁減火耗一節輕賦以利民名非不美第
國家立法固欲行之上下而皆便如廣西一省錢糧
三十五萬餘兩僅足以支給兵餉若無公費則公
事何以辦理今李紱不達政體遽為裁減以致公
費寥寥豈李紱視全省之大竟無公事需用乎夫
公事至繁無過城垣為重現查廣西各屬如西隆
州河池州西林縣天河縣思恩縣荔波縣共六處
俱無城垣李紱身任封疆從不計議修建即其任
内天河縣劫奪獄犯莫東旺一案非無城垣何以
至是而李紱以為美名所在不可旦夕姑緩遂汲
汲焉裁減而不顧其他諸凡任内徇私之惡習類
如此矣緣奉
硃批事理(臣)謹一一據實奏
聞伏祈
睿鑒謹
奏
此等人之心迹如何能逃
天鑒是所謂自作孽者也
雍正六年十一月初十日廣西廵撫(臣)郭鉷謹
奏為奏
聞事竊照廣西早禾分數經(臣)前巳奏
聞兹晚禾分數據桂林等府查報前來竝經(臣)四路訪
察有七分者有八分九分者有十分者合計全省
收成約共八分有餘其各屬米糧時價每石自一
兩一二錢至六七八九錢不等至於一切雜糧俱
皆足收目下雨澤正調麥種悉播種在地來歲麥
秋大有可望前奉
硃批上諭但能黽勉吏治清理刑名誠以格
天敬以律巳地方上之雨暘時若徵應諒必不爽設理不
勝欲公不勝私則其應亦必相反矣勉之慎之欽此
(臣)伏讀
聖訓諄切至是敢不竭盡愚誠敬慎為懷以感召
天和而仰副
皇上誠求保赤之至意所有前次
硃批奏摺理合一併恭繳謹
奏
勉遵朕諭力行無間試看何如
同日又
奏為請
旨事竊查雍正元年四月二十五日兵部傳
旨如無緊要摺奏不可擅騎驛馬(臣)自到任以來仰體
皇上慎重驛站至意原未敢輕用驛馬遞送摺
奏但(臣)所轄廣西一省去京甚遠中又隔以洞庭之
險往返即速亦需兩月有餘稍有躭遲即至七八
十日不等每當進摺之後望
闕候
旨届期不到懸切倍常緣廣西至京湖南一帶從無騾
馬可雇必至武昌方可雇覓而自京回粤之人武
昌騾匹又從不肯雇至粤西且一路竝無歇店是
水陸二途均無致速之策可否仰請
聖恩許(臣)摺奏由驛站竟至武昌後(臣)令齎摺人雇騎
至京俟摺奏
發下齎摺人仍雇騎兼程至武昌再由驛站回粤則(臣)
所進之摺早到一日早得敬頌
諭旨於地方事件裨益實多如蒙
俞允(臣)即咨移湖南湖北二省撫臣粤西齎摺人役竟
用(臣)關防印票到驛驗照給馬該地方官據(臣)印
票造報驛道查核(臣)不揣冒昧恭懇
聖恩俯念粤西遠隔洞庭
允(臣)所請伏候
批示遵行謹
奏
據奏巳悉但用印票則屬違例候降旨諭部賜爾火牌
十張用完再領庶幾猶可如非緊急要務又不若隨本
附齎為便酌量行之可也
同日又
奏為奏
聞事竊查湖南寧遠縣荆之寶家被盗一案陸續准湖
南撫臣王國棟關會密拘廣西一省盗犯八十三
名内除兩粤通緝之犯二十名實廣西盗犯六十
三名經該地方官拏獲四十一名尚有未獲二十
二名其通緝之犯經兩粤共拏獲十三名尚有未
獲七名查得廣西賀縣盗犯一名陳仲禮准湖南
撫臣咨據署寧遠縣詳稱從前各盗供稱陳仲禮
花名甲四今現在之陳仲禮又名陳老晚恐有别
情訊問夥盗莫紅球據供陳老晚乃陳仲信係陳
仲禮之弟當日竝不在場隨弔陳老晚質訊堅稱
巳即陳仲禮再三研訊始行實供原係陳仲信竝
不曾打劫荆家因賀縣緝拏哥子小的想做了強
盗是要殺的哥子現有嫂子姪兒小的没有娶親
想頂著哥子來認了哥子就不用出來誰想他們
又將情由供出再弔各盗質訊俱與莫紅球供同
該縣竝稱陳仲信鄉野愚夫不顧重辟代兄認罪
義氣可嘉賞給盤纏回籍并移明賀縣嘉奬等語
咨行到(臣)該(臣)看得陳仲禮身為不法自當按律
以儆盗風而陳仲信情則何辜乃獨甘心以代兄
罪既據移行理應具
奏其陳仲禮一犯當即密行該縣緝拏巳據獲解再
查兩粤解楚盗犯聞有五犯在寧遠縣越獄當即
拏獲二犯其三犯竟皆逃逸合併奏
聞謹
奏
陳仲禮一犯據奏巳獲餘犯盡力督緝勿令致有疎縱
同日又
奏為奏
聞事竊查西隆州八逹兵目顔光色等恃其險遠拒捕
不法祖父相傳巳不止百年矣西隆州知州劉德
健到任後又復藏匿亡命再三招撫不服本年二
月内該州請發官兵原有不可再緩以長姦宄之
勢(臣)因顔賊雖恃險負固本非大寇不欲輕動官
兵當令西隆州西林縣共撥土勇四千名遣文武
官帶令前去以土勇而攻土賊最屬便利如或不
能即為殄滅再發官兵征𠞰可無輕率之虞乃提
臣督臣聞請征𠞰當即行文發兵(臣)隨向原署撫
臣阿克敦面言請移咨暫行停止姑緩二十日俟
土勇進𠞰之後預僃官兵以待進發阿克敦不允
遂聽調兵齊赴八逹而遊擊常顯虎蠢拙無謀巳
荷
聖明洞鑒督臣孔毓珣見賊久不下遂委右江鎮臣段
宗岳親𠞰鎮臣出兵之後亦束手躊蹰未展一策
(臣)於六月十二日到廵撫任檄行布政司接濟軍
餉并飭西隆州西林縣盡心輓運又勉勵行間文
武和衷協力而鎮臣前因調取西隆土勇三千名
該州以軍糧緊急負戴輓運正須土勇回稱不能
如數又進四路竝攻之議謂賊衆僅七八百人官
兵四千餘人師勞兵疲坐廢時日宜分别賞罰及
時進取且願身領土勇獨當一面設有疎虞聽從
軍法鎮臣嗛其越爼言事遂與該州劉德健不協
迨鎮臣段宗岳咨會貴州安籠鎮遣兵協攻而提
臣田畯亦委平樂協副將胡灝統領軍務前往(臣)
念軍糈緊要恐西隆州縣力不能支隨委平樂府
知府胡醇仁同赴軍前協理幸而兵糧無缺七月
二十一日安籠鎮標遊擊田昌友等奮攻賊寨致
傷守僃把總以及兵丁等(臣)即檄飭胡醇仁賞給
銀兩而提臣田畯亦即於八月初八日起程親赴
軍前八月二十二日胡灝胡醇仁先到寨民抱金
抱添即於是日斬顔光色光東之頭呈繳安籠鎮
營内然賊首雖誅羽黨仍恃險不服時三省官兵
雲集胡灝胡醇仁恐延久復生他變決意會兵進
攻八月二十八日派定官兵分路而進奪其礮臺
平寨等處至二十九日蕩平賊巢(臣)准提臣田畯
九日據西隆州知州劉德健詳報州屬泥洞坡舍
二寨向皆依附八達經該州持示曉諭兩寨悉行
投順該州當即革去兵目名色設立里長甲長令
自行輸納錢糧以免需索俱各歡忻踴躍遵依樂
從十月二十三日據隆林營遊擊左吉具詳到(臣)
據西隆州老農幸際昌等六十餘人呈稱該州劉
德健身在行間六月有餘軍興用度一切不取於
民今幸民害巳除目擊該州清苦情願公幫凍銀
八百兩因該州峻辭不受呈請該遊擊代詳懇祈
批示收用當經(臣)批示嘉奬仍不准其所請竝飭
甲長人等不得借端派累批行去訖理合一併奏
聞謹
奏
多有人於朕前參奏劉德健云八達寨一事皆由伊激
成孔毓珣亦奏稱劉德健不宜此任今據爾奏乃屬賢
員可見毁譽之難憑如此而用人之難之苦更不待言
矣前據參奏隨經諭知鄂爾泰汝今僃將劉德健優處
向鄂爾泰言明可也
硃批諭旨卷二百二上
欽定四庫全書
硃批諭旨卷二百二中
硃批金鉷奏摺
雍正七年二月初四日廣西廵撫(臣)金鉷謹
奏為恭謝
天恩事竊(臣)進摺差役回粤敬捧
皇上賞賜哈密瓜到(臣)當即出郊祗迎恭設香案望
闕叩頭謝
恩訖隨陳於内署薦之先(臣)躬自剖分用彰
寵賚凛
天威之不遠正席先嘗體
聖澤之無私全家徧及仰荷
恩施下沛即奕世尚有光榮自慚報稱何能願每食無
忘忠愛所有微(臣)感激私忱理合繕摺奏
謝伏祈
皇上睿鑒謹
奏
覽奏謝知道了
爾凡所辦理及一切奏對俱屬精詳妥協朕甚為嘉悦
深慶得人勉之莫移此志爾等漢軍之貪黷風習切勿
稍被所染尤當加勉自礪者
同日又
奏為恭繳
硃批奏摺事雍正六年十月十一日(臣)恭進
奏摺十二月初八日蒙
皇上天恩批發到粤(臣)跪讀
硃諭伏思廣西一省猺獞雜處素號難馴加以前任廢
弛之後整頓方新所有地方應行事宜若非督撫
二臣覿面細商即文移書翰絡繹於途其間委曲
繁重終有不能盡達之處(臣)跪接赴黔
諭旨益仰
皇上聖明雖萬里封疆之遠悉在
九重宥密之中當即咨移督臣去後續又奉到
諭旨廣西提督印務著金鉷暫行署理俟張溥到粤再
行交代欽此(臣)復致札督臣鄂爾泰俟張溥到粤(臣)
將提督事務交代畢即當赴黔會商一切公事再
查粤西軍務(臣)自蒙
恩陞授廵撫以來於(臣)標兩營將弁兵丁不時嚴加整
飭近皆可觀其提標軍務(臣)今署理印篆細行查
驗多有不合機宜之處現在嚴飭各將弁加意整
頓新經招募拔補得四百餘人俱勤加訓練但其
中原有牽於舊制勢處難為者查提標中軍前後
左右凡五營共兵三千九百餘名究之抽撥防汛
散處各郡邑者已去兵一千七百餘名今除各官
弁親丁外現在存操經(臣)招募後僅一千七八百
名所以八達之役一經調遣而提臣駐扎之處更
無餘兵可恃查左江鎮標兵三千一百餘名除抽
撥防汛外存城僃操亦止六百餘名(臣)自署篆以
來始知其中委曲若撤回汛兵則防範地方實不
可少若議增設則汛地甚廣又不勝其增再四思
維惟有屯田一法既可以盡地之宜即可以救兵
之弊查柳州等府頗有餘地可以耕種緣其地磽
瘠故開墾無人(臣)愚請廣行招徠資以牛種令民
得以盡力耕種彷彿寓兵於農之遺稍變井田畫
畝之制為之設立都司各員當耕耘之日則督之
力農當農隙之時則教以技勇但藉其力不税其
糧惟每名給水田十畝外令耕公田一畝旱田三
十畝外令耕公田二畝其公田租穀照社倉之例
存貯公用查柳州府水田約一萬餘畝旱田三萬
五六千畝所需牛種銀不過二萬兩擬請借動正
項給發分作十年每歲以公費銀二千兩扣補還
項其南寧等府現在查核俟查核清晰亦應舉行
是屯田一開凡曠野之鄉皆為耕鑿之地其耕鑿
之地皆有捍禦之人行之一二年則扼要之處俱
有所藉以防閑而分汛之兵自可以漸次議撤一
勞永逸一舉兩全據(臣)之愚實為切務其應行與
否及設立官職一切僃細事宜容與督臣面商後
再為詳悉合詞具
題謹將(臣)大槩愚見先行奏
聞所有
硃批奏摺理合一并恭繳謹
奏
所奏甚屬可嘉朕欣悦覽焉更與鄂爾泰從長商計其
各標營如果兵單應行添設糧餉需費乃屬末節今國
用頗充不必顧慮酌定後即會疏題請可也
同日又
奏為恭謝
天恩事竊雍正六年十一月内(臣)接閱邸鈔(臣)胞姪原
任山東金鄉縣調任蓬萊縣知縣金允彝奉
旨補授濟南府知府十二月内又接閱邸鈔(臣)胞姪原
任江南天長縣知縣金允中經(臣)保舉奉
旨引
見補授山東濮州知州當俱恭設香案望
闕叩頭謝
恩訖伏念(臣)以愚陋忝在封疆夙夜自思正愧涓埃未
報今(臣)兩姪又復頻邀
異數受
恩愈重報稱愈難(臣)惟有益加黽勉竝不時寓書勉(臣)
兩姪殫心竭力勉盡職守苟(臣)姪有絲毫不肖不
但東省督撫二臣執法難欺但經(臣)訪聞得實立
即具
奏斷不容其上負
皇恩下背家訓也所有微(臣)感激私忱理合繕摺奏
聞謹
奏
覽奏知道了勖勉伊等砥礪操守最為切要
雍正七年六月初四日廣西廵撫(臣)金鉷謹
奏恭請
皇上聖安
朕躬甚安今歲愈覺健壯此皆仰蒙我
皇考聖靈佑庇之所致詩云欲報之德昊天㒺極朕三復
斯言增感曷巳
廣西廵撫(臣)金鉷謹
奏為奏
聞事竊(臣)奉
旨命往黔省與督臣鄂爾泰商酌籌畫整理地方(臣)於
本年三月二十六日抵黔四月初八日起程回粤
與督臣聚晤凡十有二日旦晚講論觀其才猷之
卓越器量之淵宏學問之精醇品誼之正直洵無
一端不超出於尋常萬萬凡所為體
國利民之事悉本之躬行實踐非徒致飾於空言必
思及百世千秋不止求全於目下以(臣)之淺陋不
皇上天恩增給養廉銀兩於五月十七日准到部文隨
即率同各員望
闕叩頭除恭疏
題謝外合竝奏
聞至(臣)敬陳屯田一事(臣)亦面告督臣督臣甚以為宜
至添兵一節敬捧
硃諭仰見
聖心所照雖萬里之外不啻目前其應添之處業巳與
督臣商及俟咨會提臣後合詞具
題再(臣)先准督臣咨移攜帶將弁二員平樂協副將
胡灝(臣)標遊擊鄭元文隨赴黔中以僃差委之用
及(臣)到黔時督臣告(臣)丹江之事俱經平定惟公
鵝雞擺尾二寨未下(臣)觀督臣一切調度悉中機
宜諒可指日奏捷故(臣)所帶廣西將弁無所需用
督臣但加考驗仍復令其隨(臣)回任所有(微臣)奉
旨往晤督臣鄂爾泰商酌事理及帶回將弁緣由理合
一併奏
聞謹
奏
凡汝一切摺奏甚屬明晰朕觀覽之下每生愉悦諒非
汝言詞之所能致蓋從誠敬中出故能感發朕心也當
堅持此志更加勉力勿致日久稍懈
同日又
奏為奏
聞事竊查廣西麥秋收成(臣)於回粤中途據各屬禀稱
凡有麥田之處四月間俱已收穫麥秋豐碩足有
十分又自春夏以來各屬雨澤俱皆應期到處霑
足目今秧禾密布甚為蔥鬱可觀繼此時雨如前
應期秋來粤右收成必有盈寧之慶也再(臣)經歴
黔中歸由湖南一帶地方二省麥收俱屬豐稔亦
且雨暘時若惟常德一府雨水稍為不足然(臣)由
該郡起身之日業巳得雨隴畝之間各處歡忻鼓
舞此皆由
皇上盛德感召福庇羣生故三省地方無非太平景象
理合據實奏
聞謹
奏
據奏雨澤應期深慰朕念至若收穫必待秋成方敢釋
懷也
同日又
奏為奏
聞事竊泗城府田畝一節先准部咨行令丈勘陞科經
(臣)會商督臣鄂爾泰以邊方甫定未便紛擾令其
暫停丈勘兹將泗城應納錢糧面同督臣商酌查
泗城江南内外哨現存原額報部錢糧止七百二
兩零土府每年加徵加派及陋規凍銀等項每年
約共六千四五百兩今改流之後添設官兵衙役
數倍於前俸餉殷繁額糧太少不敷抵兑自應酌
量加增除土府婪派入巳之項槩議革除外其原
係地方經費必不可缺者共酌存銀四千餘兩作
為正額按年徵收(臣)等商議該府錢糧新經定額
開徵又江北地方係歸黔省永豐州轄屬必須彼
此均平輕重得當使小民踴躍輸將方可遵行永
久今一面先將應革陋規及應納錢糧數目會同
出示竝令該知府家喻戶曉使土民自行完納自
本年錢糧果能依限全完再行具
題倘有應行酌減之處即會同酌減但期妥協不執
成見緣係錢糧定額恐一經
題報未便更改不得不慎重於始也至泗城府雍正
六年原額錢糧七百二兩零因規制未定兼知府
先後更換竝未徵收例宜帶徵但新定之地新舊
併徵恐邊愚不能深悉似乎賦額繁多可否徵其
新糧免其舊糧
特恩出自
睿鑒再官莊等田先經原任撫(臣)韓良輔
題報每白收米五百斤現貯米二十六萬三千斤可
賣銀二千餘兩竝請將清出官田變賣售主等語
當飭該府將官莊出示召買至今竝無承買之人
(臣)等細查土府官莊田共五百二十六白分與各
亭里民出力耕種每白派收穀一千斤二榖一米
折算每白收米五石但土屬所種一白止比内地
畝半二畝不等以畝半二畝之地勒供五石租米
原係土府派累亭民之苛政今若每白定額收米
二石五斗似屬民力之所能供除遵
旨量給岑映翰存祀田一百二十白及水衝荒田六白
外尚餘官莊田四百白應每年按白收米二石五
斗一米二穀折算應收穀二十萬斤除發給牛租
穀種等項外每年約可碾米九百餘石以供右江
鎮兵米至五年分官莊租穀内查有佃丁缺欠穀
二十一萬五千一百九十斤計折米一千七十五
石零俱係種地窮民力難完納徒費敲扑轉益紛
繁又土官之母借支過穀三萬斤計折米一百五
十石係在未奉改流以前現蒙
恩賞伊子岑映翰祀田則此項亦應免追庶邊鄙窮民
咸沐
洪恩浩蕩而新額錢糧亦易於催收矣所有(臣)面同督
臣鄂爾泰商酌經理泗城府錢糧事宜并懇請
皇恩之處理合備細奏
聞謹
奏
所奏六年分額徵錢糧五年分缺欠租穀均予寬免與
督臣鄂爾泰會商遵旨辦理可也
同日又
奏為奏
聞事竊(臣)奏請粤西開採一節本年三月初五日部文
到粤令(臣)會同督(臣)鄂爾泰查明辦理兹(臣)業經
回任所有開採事宜容(臣)節次妥辦後再行會
題而委任官員最為緊要查按察使元展成才猷敏
練諸事精詳而錢局一事尤為熟諳(臣)謹將鼓鑄
及銅鑛令該司總理其芋莢山官開之金鑛更屬
要地查蒼梧道張體義賢能素著操守可信(臣)將
官開一事令該道總理但總理雖委該道而管辦
工程尤必於地方官中擇其才守兼優之員重其
責成在梧州府袁機亦可委用但該府業已管理
税厰恐難兼顧令梧州府同知專司其事甚為妥
便而部選同知陳圖尚未到任復准部咨該同知
員缺許(臣)
題補兹看得桂林府臨桂縣知縣劉永濬才堪肆應
操守亦好(臣)擬將劉永濬
題請補授梧州府同知其新選同知陳圖到任另為
調補他處(臣)在黔時亦巳與督臣商定至各處開
採所需辦理之員或於
發粤試用人員内或於現任正雜官内擇其有才有守
者一一派委其一切礦務統容(臣)咨會督臣鄂爾
泰後再行繕疏
題達總之開採一事司臣元展成皆極熟諳(臣)可以
悉心酌辦可免無數躭慮(臣)益仰頌
皇恩任用得人私衷感激尤非陳
奏所能悉也所有分委司道督理開採情由理合先
行奏
聞謹
奏
但樂與正人共事何務不克辦集也
同日又
奏為恭繳
硃批奏摺事竊(臣)本年二月初四日恭進
奏摺奉有
硃批伏思(臣)駑駘下質荷蒙
皇上逾格隆恩雖竭力辦公思圖報效究恐為才識所
限未合機宜用常惕然五内乃蒙
皇上温諭包容寓以鼓舞跪讀之下倍切悚惶(臣)惟有
益加奮勉不敢稍有一念怠忽庶將來不致有大
端取咎是則蟻衷之所自儆耳至於漢軍貪風
睿鑒照臨洵足令為臣子者人人汗下竊念
君父之前苟有不堪
上達者固不可故為粉飾苟有稍可自信者不行
上達亦非股肱一體之意(臣)生性硜介取與必慎不惟
居家自甘澹泊即筮仕亦然蓋(臣)粗知事
君致身之義所重原不在此此實(臣)之可以自信可以
直陳於
皇上必不敢有所背負者也然有初鮮終人之通患歴
來人臣中豈無始而潔清自好後來忽成貪黷者
此其始念必已出於偽飾或勉強而未底於自然
故不能不久而變易今(臣)即不敢偽飾亦豈敢遂
謂自然幸奉
皇上諄切訓諭(臣)得以朝夕儆凛口誦心維務期百年
之久此念常如一旦庶異時附於青史之末亦得
稱為良臣何莫非
皇上高厚之恩有以
覆載而曲成之也所有奉到
硃批奏摺理合恭繳謹
奏
勉之勉之覽汝所奏朕若竟言盡信無疑則為誑汝之
詞矣止據汝目下所立之志而論通篇無一字虛假亦
屬誠然但人事紛雜外緣之搖奪莫測此中之遷轉靡
常日異月新千變萬化非大丈夫豪傑安能期其終始
不渝也設不能兢業自持勉圖
上天許一是字以默邀
神明之佑助徒恃血氣之性得失榮辱之心而欲成就千
秋不朽之業恐不易得至若言顧行行顧言險易一如
操存由巳斯乃賢聖工夫豈常人境界汝其勉之譬如
伐木能拔其本則枝葉不剪而自落矣但當務本可也
同日又
奏為遵
旨事本年五月二十五日廣西駐京提塘喬殿元齎捧
上諭九本到粤(臣)當即出郊跪迎入署竝接得内閣大
學士等移會本年三月二十四日奉
旨所有頒發上諭每省應發若干爾等酌量頒發令該
督撫將軍提鎮等轉飭各屬廣行宣布務使窮鄉僻
壤家喻戶曉欽此欽遵將齎到
上諭九本除(臣)恭領一本外隨即分發提臣布按兩司
臣左右江兩鎮臣學臣各一本又樣本二本隨發
與布政司照式刊刻印刷分發各道府州縣竝交
與各提鎮分發副參遊守都司千把等官務令廣
布宣傳實力奉行使官吏軍民悉皆喻曉無或遺
漏之處竊(臣)前閱邸鈔知有湖南逆賊曾靜造為
逆書一案究未僃悉逆賊罪狀今跪讀
聖諭始知逆賊之狂悖兇頑誕幻怪異實為耳目聽覩
之所不及擬其罪名於律例竟不勝誅比於惡獸
之窮竒殆為更甚此在凡有血氣之人聞之無不
髮衝齒碎有不共戴天之恨固不獨大小臣工也
所有頒到
上諭遵
旨轉發文武各官及行令刊刻緣由理合奏
聞謹
奏
既遇斯等窮竒不得不有一番處置傾耳以聽朕結此
案可也
雍正七年七月二十一日廣西廵撫(臣)金鉷謹
奏為奏
聞事竊查湖南江華縣鴨頭源張家寨兩案盜犯(臣)前
後准到湖南撫臣王國棟咨移據夥盗供出廣西
盗犯共五十一名當經嚴飭各該地方文武官弁
協力設法擒捕業經陸續拏獲四十九名押解赴
楚所餘未獲二名仍在躧緝其湖南道永等州及
廣西富賀二縣係楚粤接壤之處現在兩省督撫
臣咨商設置兵汛官員以資彈壓容(臣)等商定後
即當會
題合併奏
聞謹
奏
此兩案盗犯緝獲如許名數殊屬勤敏可嘉之至
同日又
奏為奏
聞事竊本年三月十九日准廣東督撫二臣咨移廣東
採辦
萬年吉地楠木議由廣西一路運至湖廣(臣)即預檄經
過各地方官敬謹小心協理接運兹廣東海防同
知李達德運送圓方楠木共二百八十根塊另鉄
梨木九件於六月十七日入廣西之梧州府於二
十一日開船雖泝流而上每日俱得順風於七月
初四日即抵桂林府(臣)隨出郊祗迎親看旋於初
六日祭江自省開行共船八十隻運送前進由靈
川興安全州一路送至湖廣隨據興安縣具禀到
(臣)初八日船抵陡河是時陡中水淺該縣正恐船
重難行是夜四鼓忽大雨滂沱陡水頓長順水順
風直行無滯兩岸田夫野老無不仰頌
皇上福隆德盛感召
天和是以時雨應期溪流效順而一時在事官民莫不同
沾
聖澤於無疆也除將楠木入境情節另疏
題達外理合奏
聞謹
奏
覽奏時雨應期溪流效順乃汝之誠敬所感與朕何涉
雍正七年八月初一日廣西廵撫(臣)金鉷謹
奏為恭繳
硃批奏摺事竊本年六月初四日(臣)繕進
奏摺蒙
皇上硃批請
安摺内朕躬甚安今歲愈覺健壯此皆仰蒙我
皇考聖靈佑庇之所致詩云欲報之德昊天罔極朕三復
斯言增感曷巳欽此欽惟我
皇上乘乾不息應地無疆以德潤身積中發外(微臣)跪
讀之下依戀愚忱不勝歡忻舞蹈伏思
天人之理一氣相通
慈孝感孚至微至顯所謂文王陟降在
帝左右者此也而
皇上一言一事無不推溯本源時時感念
聖祖詩云永言孝思孝思維則孟子云大孝終身慕父母
(臣)於此益仰見
皇上大孝思慕之心永永無窮(臣)不覺敬捧
御批感頌
聖德至於欲泣而難名也再(臣)前奏恭繳
硃批摺内荷蒙
硃諭諄切訓誡惟在
上天許一是字伏念
天即理也理之所在一
天之所在(臣)敢不事事盡心務窮其理之至當仰體
皇上神聖本
天之心以為心無過不及庶幾
天高聽卑(臣)得常遵
聖訓有所持循冀稍以副
聖明期望(微臣)之至意耳所有奉到
硃批奏摺理合一併恭繳謹
奏
理之一字原屬至精至要無如世人認理不明說理各
異有偏執巳見自信以為得理者有巧舞私智牽合陳
文以強詞奪理者有錯會先賢之意反以背理為理者
有被庸師邪友蠱惑謬以似理非理而指為理者種種
不可枚舉朕意不若一誠字之無可游移辨論也誠字
所包之義甚廣公忠敬慎真實無偽俱從中出爾當於
是勉之
雍正七年九月二十四日廣西廵撫(臣)金鉷謹
奏為奏
聞通省年成事竊廣西一省早晚二禾收成分數據各
府州申報前來桂林平樂梧州潯州柳州慶遠思
恩泗城等八府所屬均係十分南寧府所屬十分
者十之九九分者十之一太平府所屬十分者居
半八分九分者居半直隸鬱林州所屬博白北流
陸川三縣俱係九分興業一縣八分直隸賓州所
屬均係十分直隸西隆州所屬均係九分至於全
省穀價俱屬平易自二錢起至三錢一二分而止
惟邊遠之西隆西林二州縣價自四錢至四錢七
八分較昂於他處(臣)看得粤西地方即向來平價
每穀一石亦須六七錢不等從無如今歲之廉者
再據桂林南寧柳州等府禀報該地所屬俱產有
嘉禾自一莖二穗三四穗以至五穗六七穗者每
樣呈送到(臣臣)祗遵雍正五年十月内
上諭不敢進獻但事關嘉禾瑞應亦不敢不行陳
奏理合一併奏
聞謹
奏
覽奏實慰朕念
雍正七年十一月初七日廣西廵撫(臣)金鉷謹
奏為奏
聞粤西礦務事竊照芋莢山官辦之金礦據蒼梧道張
體義報稱自七月初六日興工至八月十五日節
次舂淘金沙共煉毛金三百五十兩零傾得實金
三百四兩零查此八十五日内議定在山各官役
飯食燈油紙張暨鎚手工匠人夫工價及搭蓋房
屋等項通共支用過銀一千四百二十兩零約去
金一百七十餘兩尚餘金一百二十餘兩又據該
道口禀九月分内共得毛金二百十七兩零除去
工本可餘毛金一百五十餘兩較前所獲巳多(臣)
僃細查核大約龍口漸開則金沙愈出而章程既
定則工料亦減如遇沙多礦旺之日難以先為計
算總期儘得若干據實貯公不使稍有欺隱容開
至來歲四五月通算一年所獲(臣)再行節次奏
聞其銅礦一節係委按察使元展成督辦據該司面禀
目前雖未値旺盛之時然各處商人巳在紛紛趨
赴礦銅成色頗好如開採得法將來自必漸旺計
每銅一石給官價銀六兩連水脚盤費到省約需
七兩有零向來各處購買雲南銅斤每石需一十
三兩今廣西銅斤酌量開爐鼓鑄數足即可轉發
他省其所發價値應照依雲南之數雖粤地較近
於滇但粤西木炭等費比之滇省工本較多耳至
各處銀鉛錫鐵等礦俱歸藩司衙門係布政使張
元懷督辦有巳經開採者有現在招商者(臣)原
奏三分抽砂未免仍須人夫工本今(臣)等公同酌量
止照銀鉛數目多寡抽收通長計算究亦相符現
今陸續解交藩庫總以各礦利益不齊得砂贏絀
亦異俟再開採數月自當妥議畫一統行奏
鼓舞祝頌
皇仁所有七月以來粤西開採情形理合繕摺奏
聞謹
奏
凡如此舉切勿與爭小民應得之利則分應歸公之項
民亦自無覬覦之心據云目下感恩欣躍但利之所在
日久未有不欲染指者即司事之人亦未有不動侵隱
之念者須於創始之初措置妥協必使上下各有餘步
庶幾可保永遠相安如是料理之後倘偶有越分妄為
者從而置之於法宵小亦無緣藉口以搖惑衆聽矣總
之聽從鄂爾泰之指示而加以小心奉行方無意外之
虞也
同日又
奏為奏
聞事竊查廣西慶遠府荔波縣高黑邨撥兵駐防一節
竝直隸賓州上林縣西撫蠻峒𠞰捕積盜一節(臣)
俱於本年八月内
奏明在案兹高黑邨地方據該府報稱安設營汛事
宜一切俱巳妥協至西撫地形甚險巢穴甚多故
該犯竄匿奔逃驟難就捕兹據該知州禀報會同
慶遠協武員帶領漢土官兵四路堵禦極力窮追
先後焚其巢穴數處今賊首樊匡料巳於十月間
被官兵殺死賊首樊李王竝黨羽樊國响等旋亦
擒獲現在取供究擬招解以清積案(臣)查西撫蠻
峒最號險惡久為地方之害今既巳蕩平則賓州
一帶量可安靜但善後事宜不可不區畫盡善(臣)
即當會商督臣鄂爾泰妥議安置所有擒𠞰蠻賊
情形理合奏
聞謹
奏
所奏欣悦覽焉
同日又
奏為敬陳倉穀事宜仰祈
睿鑒事竊查粤省捐穀分貯各府州縣七十九萬八千
石零又各屬常平倉穀四十四萬三千石零又米
改穀并社倉穀及各項穀二十九萬三千石零合
計共一百五十三萬餘石以大省較之似不為多
而以粤西地方情形核之實為過多兼亦處置不
當粤西田畝雖云瘠薄而一歲所出敷一歲之用
尚屬有餘可以不全賴倉穀之糶賣而倉穀當日
分貯各屬之數多寡又不得宜查地方有通水路
者有不通水路者其通水者本處即無所需穀自
可接濟隣封其不通水者僻處叢巖密箐之中而
欲運至他處山路攀緣必需肩挑背負如一石價
値一兩脚價轉多至二兩其勢萬難出糶是以有
用之倉儲置之無用之僻地令其黴浥折耗損物
累官甚非仰體
皇上慎重倉穀之至意(臣)今細將各府州縣逐一分晰
又復通盤計算合各項穀一百五十三萬餘石請
共貯穀一百萬餘石酌量地方之大小繁僻及通
水之遠近以為增減如不通水路不能接濟鄰封
止可僃本處之用者減十分之七如地居上游而
路稍迂遠穀貯過多者減十分之二三至南寧太
平二府均係南交門戶邊徼重地而又據上流之
勢仍可接濟鄰省積貯不可不豐今南寧府原貯
穀六萬六千六百餘石應增至十萬石太平府原
貯穀一萬石應增至四萬石宣化縣係南寧之首
邑原貯穀三萬石應增至四萬石崇善縣係太平
之首邑原貯穀八千石應增至二萬石至梧州潯
州平樂三府均在廣東上流輓運甚便各府原貯
穀有四萬餘石者有二萬餘石者今再為酌量大
抵俱以三四萬石為率至於桂林府以及臨桂縣
雖居省會但該府兼有管糧通判收貯民間改徵
之穀現積二萬一千四百餘石且去東省較平梧
等府差遠今府倉貯穀七萬三千餘石縣倉貯穀
四萬石均屬太多應酌存府倉四萬石縣倉二萬
石巳足僃用其餘因地制宜一一俱量為增減(臣)
合通省計之共貯穀一百六七萬石有零所餘倉
穀四十五六萬石概請糶賣以充兵餉是則一變
通增減之間平時過多之穀不致黴浥
國家之積貯顆粒皆歸有用而地方彼此無不適均
矣(臣)前在黔省業與督臣鄂爾泰面商相合但倉
儲係(臣)專責若非通長計算妥當斷不敢草率奏
聞今悉細行籌畫謹抒一得之愚伏祈
皇上睿鑒如蒙
恩允(臣)再當繕造細册恭疏具
題以聽部核謹
奏
據奏增減存倉積穀此事當與督臣鄂爾泰商酌為之
朕之自信有時尚不及信鄂爾泰之深舉凡地方諸務
一一虛懷諮詢心悦誠服率屬力行未有不允協就緒
者若必欲自見所長少立異同試行看未有將來不貽
後悔之理朕實有所見云然非目下信任太過而故為
偏論也如汝等何嘗不是亦未有不善處第較之督臣
鄂爾泰其間相去奚啻什伯為人臣者必邀人主如是
見重方不虛負一生宜勉力效法之然此非可以力求
惟克盡一誠庶幾有效朕之觀人實另有一番至理設
不能竭其誠純其忠致其敬極其公徒恃學問本領聰
明作用盡力於揣度迎合而欲希朕如是信重則誤矣
勉之勉之
同日又
奏為恭繳
硃批奏摺事竊本年七月二十一八月初一二十八等
日(臣)三次繕進
奏摺先後蒙
皇上硃批到粤(臣)一一恭捧跪讀伏覩
天語周詳無微不到
特將(臣)恭繳
硃批摺内
天即理也理字改為誠字竝僃將謬認理字之弊分晰宣
示總以一誠為指歸(臣)反復體味頓啓愚蒙竊思
自昔聖賢教人無不以誠為切要一經
皇上闡發益知
聖學之傳千秋相印而又揭出公忠敬慎四字為要旨
俾愚(臣)有所持循仰見
作君作師之心諄詳懇到(臣)實感激難名惟有敬遵
聖訓時加省察斷不使有一念虛妄相參至負我
皇上造就微(臣)之至意耳所有三次
硃批奏摺理合一并恭繳謹
奏
時加省察甚好應如是自勵勿懈
金允彝負朕之恩辱汝之面不解伊具何肺腑忍如是
自暴自棄也遇斯等薄福小人竟無法可施
雍正八年二月初四日廣西廵撫(臣)金鉷謹
奏為奏
聞事竊督臣鄂爾泰請
旨廵視粤右地方於雍正七年十二月十九日抵(臣)駐
劄之桂林府(臣)於聚晤將匝一月細察其精神氣
皇上德至福隆
上天默佑賢臣以佐
聖主(臣)心不勝忻慶所有商酌事理(臣)俱面為僃細咨
問凡(臣)所識見未到之處一經剖示無不洞然明
決其古州諸葛營用兵一節先經調撥廣西提鎮
兵一千二百名業委慶遠協副將潘紹周總統前
往續又撥(臣)標兵三百名竝賓州營兵二百名令
桂林協副將董芳帶領赴平宇地方堵禦以防兇
苖逃逸(臣)查黔省黎平府屬有都江河道上通都
勻下達粤右督臣欲開通此路以便商賈往來恐
未就撫之山苖不無阻撓生事必當使之中心帖
服懷德畏威而後可為永久之計故因通河一節
奏
覽
同日又
奏為奏
聞事竊有賓州來賓縣獞民韋學祖素行不法姦占擄
掠殺害一家數命來賓馬平等縣俱有犯案久經
地方官嚴拏而該犯恃其山峒深䆳人跡難到日
久未獲兹嚴飭各官設法購緝巳於雍正七年十
一月内拏獲現在嚴審分案具
題又來賓縣獞民覃妙印於雍正五年六月内因仇
用鳥鎗打死遷江縣民婦盧妭石六年四月内覃
妙印巳經拏獲有土舍石良玉糾集黨類搶回覃
妙印歴久未獲業將此案彙
題飭令文武各官嚴拏審解兹巳於雍正七年十二
月二十八日拏獲現在檄行審擬具
題以上二犯皆係積久稔惡之土霸今俱節次就捕
則地方良善可以寧謐理合一并奏
聞謹
奏
稂莠不除良苖不長能使兇犯不致漏網可嘉之至
同日又
奏為欽奉
上諭事竊(臣)奉到
上諭京官自學士侍郎以上外官自藩臬以上各密保
一人將其人可勝督撫之任或可勝藩臬之任據實
奏明欽此(臣)謹遵奉
諭旨據(臣)所知密為
奏薦緣有廣西按察使元展成共(臣)辦事以來觀其
居心制行實為公正廉明每與議論或試於不經
意之處其器量亦甚開拓識見亦甚精到據(臣)之
愚似可勝撫臣之任但目今粤西諸事(臣)正相資
為治而銅礦鼓鑄又係該司督辦如蒙
皇上天恩不以(臣)之薦舉為謬或稍緩其
擢用俟粤西諸事就理是又(臣)之私衷下情懇祈
睿鑒者也謹
奏
所薦甚是今巳將元展成擢授藩司矣但伊曾經具摺
懇恩稱伊父年近八旬朕深為惻念正在與鄂爾泰商
酌尚未降旨其所督辦各務計需幾多月日始可就緒
爾其奏朕知之
同日又
奏為恭繳
硃批奏摺事竊(臣)前恭進倉穀奏摺奉有
硃批伏念(臣)本庸陋蒙
皇上天恩訓勉委曲教導復
指示以當前可法之人令(臣)視為成式有所遵循
君父之期望臣子者至於如此之極而督(臣)鄂爾泰為
人自蒙
效法(臣)之服膺督臣實出一念之篤摯故諸事無
不乞其指示在督臣亦不以(臣)駑下凡是非可否
俱無不推誠見答所有倉穀事宜督臣抵粤之時
即據(臣)之所見面為商酌隨將奉到
硃諭鈔示復將全省倉貯數目僃列清單送其查核如
謂可行(臣)即會同
題請如不可行自毋庸議若(臣)稍立異同以分彼此
非惟事之所不敢出實亦識之所不容彊也又(臣)
奏
聞開採一摺奉有
硃批竊惟督撫之責察吏為先(臣)因礦務所委人員頗
亦各能盡力遂爾過信冒昧陳
奏一經
恩綸指點再三體味不覺倍常悚慄從此惟有益加精
警無致為屬寮所欺有負
皇上澄清吏治之至意至於開採一事今粤西係屬創
始一切事宜悉皆咨商督臣大概仿滇南成例酌
行今復奉到
硃諭(臣)益當盡誠致敬一聽督臣指示總期上下咸宜
官民胥便既不失之疎漏亦不傷於刻覈庶有以
仰體
皇上大公至正惠飬羣生之
聖心耳所有
硃批奏摺理合一并恭繳謹
奏
所奏俱悉至於察吏之道萬不可預立成見不逆詐亦
不逆不詐是非得失因其來而應之方合中道勿以今
日之是遂定異日之必不非勿因此一事之失遂疑將
來事事之皆非日日留意事事體察則是者愈可著其
是非者何由掩其非粉飾自得者莫能售其詐疎忽偶
失者猶可贖其愆不寧惟是即上智下愚不移者亦可
以真知灼見其隱微也偶因一時所見遽定棄取於胸
中豈不謬哉思之誌之
同日又
奏為恭懇
天恩事竊(臣)看得梧潯二府俱為粤西緊要地方查潯
州府知府秦休雖恪守官箴而讞斷無才不宜知
府之任(臣)巳與督臣鄂爾泰面商於甄别案内會
題歸部補用至梧州府知府袁璣居官廉潔亦能辦
事但梧州原係劇郡近兼關税礦厰則今日之梧
郡實非袁璣之才所能兼顧昨督臣至粤(臣)僃悉
面為商酌竝乞督臣揀擇二員
題補梧潯兩郡督臣細為籌畫亦謂一時難得相宜
之人惟稱威寧府知府吳士鯤用於梧郡開化府
同知楊正輔用於潯郡甚屬妥當前原擬用之粤
西緣廣東督臣郝玉麟赴任之時請帶官員四名
吳士鯤楊正輔業在帶往之内以此甚費籌度(臣)
因梧潯二郡急需妥員遂札致廣東督臣從公商
議嗣據郝玉麟回札云
題帶之員原令出力報效
朝廷今在東在西均無不可况兩粤共一鹽務該府得
人亦同一體其應摺奏具題之處令(臣)酌行據此
則廣東人員似巳足用(臣)為地方起見用敢繕摺
具
奏恭懇
皇上天恩將吳士鯤楊正輔二員
准於粤西梧潯兩郡補用不惟(臣)等得人相助其於地
方吏治實實大有裨益再袁璣一員仍懇留於粤
西容(臣)會商督臣鄂爾泰酌量
題補更荷
天恩於無既也為此繕摺
奏懇統祈
睿鑒施行謹
奏
照所請行巳有旨諭部矣
同日又
奏為欽奉
上諭事雍正七年十二月二十二日接准部咨(臣)姪原
任山東濟南府知府金允彝為負
恩藐法抑屬婪贓等事經河東總督(臣)田文鏡參革奉
有
諭旨訓戒各省督撫頒發到(臣)隨荷蒙
硃批金允彝負朕之恩辱汝之面不解伊具何肺腑忍
如是自暴自棄也遇斯等薄福小人竟無法可施欽
此竊(臣)姪金允彝自蒙
特授濟南知府以來(臣)不時寓書飭勉痛切諄詳幾於
披肝瀝血即(臣)姪家書禀覆亦自言矢心竭力勉
為好官以報
皇上知遇豈知其口是心非言行相背上而負
國下而欺(臣)竟至於此(臣)於聞信之下愧恨羞赧誠
不料(臣)之家門有如許贓蹟纍纍如金允彝其人
也至督臣田文鏡向任山西藩司(臣)時為太原知
府其公忠鯁介之性本(臣)之所深知即(臣)之駑下
亦頗為田文鏡所許前(臣)蒙
恩陞授廣西按察使便道過豫以舊屬禮進謁見其一
飯之間言及
皇上隆恩感而垂涕者至於數次似此存心忠愛之人
豈有屈抑
國家人才之事(臣)於參劾(臣)姪一節益覺倍常敬服
不惟不敢稍存嫌隙以蹈背公營私陋習亦不忍
萌此無耻之肺腸甘自暴棄於
聖世也兹因奉到
諭旨理合據實奏
聞謹
奏
所奏朕甚嘉之不但為臣之道為人之理應如是興福
造孽之基正在於斯親友子弟猶屬他人即已身被參
亦當返省自責豈可妄生仇恨似此居心方可謂之為
大臣若區區惟以恩怨報復為事則屬小人之常態何
堪受寄封疆重任耶果如所奏毫無嫌隙自必仰邀
上天神明之鑒佑朕生平實能恩怨不介於胸懷數十年
來為
皇考之所洞悉是故每以不宿怨三字許朕也此係内廷
人所共知汝或未之聞耳
雍正八年五月初八日廣西廵撫(臣)金鉷謹
奏為奏
聞事竊查廣西省二麥收成據各府州陸續具報前來
有八分者有九分者有十分者(臣)通行計算約共
九分以上其各屬現在米價每石自四五六七八
錢以及九錢八九分不等所有廣西省麥秋收成
暨時下米價平和理合一併奏
聞伏祈
皇上睿鑒謹
奏
深慰朕懷
同日又
奏為遵
旨奏
聞事本年二月初四日(臣)
奏薦陞任按察使元展成摺内奉有
硃批仰見
皇上聖明屬在賢員久經
睿鑒而且愛養人才體恤臣工之至意無不極盡周詳
委曲(臣)伏讀之下不勝感頌伏查開採之舉原以
惠民通商既欲下達輿情復欲清查弊竇非智慮
周詳隨事設措則斟酌損益之間不能洞中機要
如該司元展成者實不易得兹該司蒙
恩陞授廣西布政使方經月餘所辦各處厰務以及查
荒修河等事悉能盡心籌畫(臣)正在相資為治乃
復奉到
恩旨因該司之父年齒老邁惻然厪於
宸衷凡為臣子者聞
命之餘應無不感至欲泣仰頌
聖德之難名(臣)查該司之父年巳七十有五而步履服
食甚為矍鑠膝前雖無子嗣侍奉其孫男二人俱
中巳酉科順天鄉試悉能搘持門戶(臣)愚謂該司
欲申孝養之情亦可迎至任所定省晨昏既不廢
人子之禮而辦理公事上報
主知亦不負
皇上數年以來整飭邊方之至意則得人之效又不止
開採一事而巳也伏承
天語下詢諸事就理月日以(臣)之愚何敢臆度今該司
又蒙
恩陞授藩司謹仰懇
皇仁垂念(臣)之蟻衷惟欲得人相助恭祈
睿斷謹
奏
殊可謂不體情之至也
同日又
奏為奏
聞暫緩鼓鑄情由事竊查鼓鑄制錢一節屢經准到部
咨即(臣)
奏請粤西開採摺内原擬得有銅斤即行鼓鑄俱蒙
皇上睿鑒但審度時勢因地制宜似亦有宜於變通者
查粤西制錢經督臣鄂爾泰
題請以雲南所鑄制錢運供廣西等省撘放兵餉又
經左江鎮臣齊元輔條議每年撥發滇錢六萬二
千餘串運至廣西悉皆奉
旨遵行無如蚩蚩之氓漢苖雜處狃於積習行使舊日
雜錢巳久非不嚴行禁止而小民究若強其所難
兹據布政司具詳前來(臣)等細加籌畫欲行鼓鑄
必當先去雜錢欲使知雜錢之非宜當先使知制
錢之可貴今議本年徵收火耗許令銀錢兼輸將
來徵收錢糧二錢以内者皆許以制錢完納如此
則凡有錢糧者咸以制錢為便行之既久必視雜
錢為棄物不用别行嚴禁自爾日散月消將見制
錢日益流行是亦疏通之一法也查滇省所運制
錢巳有六萬二千餘串而本省又為設法疏通則
粤西鼓鑄似可暫緩現在廣東採買銅斤仰資於
廣西甚急即將粤西所產之銅轉售於東省俾三
省皆無有餘不足之患雖與(臣)之前
奏不符實宜因時而酌盈劑虛者也所有暫緩鼓鑄
情由理合繕摺奏
聞伏祈
睿鑒謹
奏
總與督臣鄂爾泰商酌行之
同日又
奏為奏
聞事竊(臣)接到大學士公馬爾賽等來字雍正八年四
月十一日奉
上諭爾等可將憲德奏摺及所取供單鈔錄密寄與廣
西廵撫金鉷將王廷鈞等即速查拏務獲解送四川
審究勿令逃脱欽此欽遵刻即密傳臨桂縣查拏據
該令回稱廣西省城果有王廷錫查即王廷鈞原
係辦理廣東銅務之人今王廷鈞竝不在寓訊之
鄰佑先於四月二十四日巳經他往竝不知其去
處等語隨又面飭該令查明該犯蹤跡自何路逃
去旋據該令查明五月初一日有人於全州河中
見該犯坐船二隻前赴湖南地方(臣)星即遴委把
總高麟帶領兵役竝認識之人沿途密緝務期拏
獲解交川省但該犯行蹤詭祕既代廣東陞任驛
鹽道黃文偉辦銅或再回東省亦未可定仍密札
致廣東督撫二臣轉飭查拏所有奉
旨密拏王廷鈞等緣由理合奏
聞謹
奏
高麟如能將王廷鈞尅期緝獲當越格奬賞示勸觀其
材質酌量應得之缺或即於汝撫標下指名題補將伊
效力情由於疏内聲明可也
雍正八年八月十八日廣西廵撫(臣)金鉷謹
奏為奏
聞事本年七月初六日(臣)轅門外忽有一人自持紅紙
單帖上寫真明天子劉芳傑拜口稱特來拜(臣)當
經員役人等拘拏隨發與兩司勘問據供原籍江
南六合縣人自幼即到河南固始縣雍正二年跟
隨奉議州州判邵銓來至粤西雍正四年該犯復
回河南本年正月邵銓有字到固始云該犯之母
身故令該犯來粤搬柩而該犯即於正月間為邪
祟所憑自云常有神道在其頭上以故來到廣西
妄行至此隨查拘同舟客民方漢三胡耀章二人
訊問同供該犯原係邵銓兒子邵子璉託其帶來
曾說該犯近日有些著魔的樣子正月裏曾經自
縊不死夜間往往向空中叩頭你們水面上須為
留心及至帶到舟中他總不說話每日兩飯外只
在艙内熟睡六月間到全州地方忽自搶拏行李
奔跳上岸一時追趕不及不知他竟到省城如此
行為等語據此(臣)復親提嚴訊實係瘋魔毫無可
疑之處(臣)又差查州判邵銓令其僃細具陳原委
但該犯即係瘋狂於他事可恕
光天化日之下豈宜怪誕至此若復丐以餘生恐好事
者因其不死轉致惑亂人耳目(臣)愚俟州判邵銓
回覆到日確無疑惑追求之處即於廣衆之中盡
法處死以儆地方為此繕摺奏
聞謹
奏
如果確係瘋病何必處死但隔數千里外朕莫審其真
偽要在汝合情凖理而為也
同日又
奏為據實陳明恭祈
睿鑒事竊(臣)姪原任山東濟南府知府金允彝經河東
總督(臣)田文鏡列款糾參(臣)聞信之後深恨(臣)姪
不肖曾經繕摺具
奏業蒙
皇上天恩鑒(臣)愚悃(臣)之所以痛恨(臣)姪信其參款之
不虛者實緣(臣)姪平昔恃有微才每多矜傲因是
不為(臣)所深取而督(臣)田文鏡之公忠鯁介又屬
(臣)所素知是以彼時據情直
奏(臣)竝不敢有所矯強稍不本於中心之誠也兹據
(臣)屢次密訪合之(臣)姪家禀其中情節(臣)實有不
能無疑者緣(臣)姪與按察使唐綏祖平日辦公上
下牴牾致成嫌怨今(臣)姪參款聞係唐綏祖開送
又聞(臣)姪被參之後濟南士民轉稱(臣)姪清正有
扼腕可惜之辭四月間在城隍廟中兩次研審(臣)
密遣體訪之人雜於稠衆之内見一時觀者甚為
稱屈而(臣)姪惟口頌
皇上聖明僃辯冤情不甘屈服問官因藉口請刑另日
再問含混罷審是衆好在所必察而妒口亦屬難
憑(臣)不敢定(臣)姪之即為好官實亦不敢定唐綏
祖之所惡果否足據此(臣)心之不能無疑者也尤
可疑者(臣)姪管宅門家人原係李文其王保乃一
少年蠢僕不過相幫使用諸款理宜審訊李文今
則舍李文而獨訊王保即云說事過錢係是王保
亦必當面質對明確然後足以服人乃王保自拏
去之後(臣)姪屢求與王保對質問官總不令之見
面而亦無他駁問之語第云制臺訪聞豈肯認錯
又云這樣口供如何敢回禀臬臺問官口吻似此
成何信讞據(臣)之愚督臣田文鏡之察吏更復何
議或者耳目未周據傳聞之過甚耳再聞督臣田
文鏡牌飭續訪肥城縣朱曰琯之妻自縊一案未
經續參將案内人犯即行連夾數次俱無口供致
案内之陳夫公及牽連之王公明周之翰等先後
或經刑斃或經監斃(臣)不惟有疑亦且不忍徒以
(臣)姪之故累傷多命伏乞
皇上天恩遴選公正大臣一員赴山左審訊定案如(臣)
姪婪贓是實毋論數之多寡立即正法以儆貪吏
免致拖累無辜如或婪贓涉虛(臣)此時不言伏惟
皇上聖明無微不照一經察出降
旨詢問到(臣)則(臣)將何辭
奏對(臣)以此益深悚懼用敢密攄愚悃繕摺奏
聞竝將(臣)姪家禀二函鈔錄
上呈伏祈
皇上睿鑒謹
奏
知道了候另有諭旨
雍正八年十一月十五日廣西廵撫(臣)金鉷謹
奏為奏
聞事竊太平府屬寧明州之鄧横寨刦掠為非經提臣
張溥委思恩協副將尚清領官兵一千九百名前
往𠞰捕後又添撥兵四百名於八月初一日抵該
寨地方乃該副將不察機宜舉動輕率於初二日
即行進攻不但不能入寨反致虧損兵丁自此之
後遂束手無策(臣)與督臣札商令左江鎮臣齊元
輔赴軍前辦理而鎮臣即於九月初一日親抵該
寨又帶兵一千零八十名亦復無策至十月初十
日四路進攻據報巳攻進寨柵二層緣該寨堅完
再難進步是以不能克捷官兵又多傷損(臣)查該
寨有三共聚一處有四甲六甲九甲之名内外箐
密墻堅塘深徑窄固難驟進但週遭不過三里又
無崇山峻嶺其人數合婦女幼穉不過千人強横
者不及四百人如鎮臣果有智術審機度勢豈有
不破之賊巢乃一味觀望不進以為持重及至無
可如何始一往奮攻徒致損傷多衆則鎮臣等庸
鄙無謀事定後督臣必有措處但以大帥經臨相
持三月之久合漢土官兵數至六千以外攻一彈
丸邨寨不能計日成功目下即至蕩平業巳曠廢
時日損傷兵卒也所有鄧横寨軍務情形理合奏
聞謹
奏
令汝親往亦未必能計日蕩平或恐尚清之不若也閒
坐評論原屬甚易觀汝此奏情形軍需糧務必有料理
不妥以及遲誤之處
同日又
奏為恭繳
硃批奏摺事本年十一月初一日接讀邸鈔欽奉
上諭將(臣)姪原任山東濟南府知府金允彝被參一案
命侍郎(臣)劉於義牧可登會同山東廵撫(臣)岳濬秉公
據實審明定擬旋於初四日接到(臣)八月十八日
奏摺奉
硃批知道了候另有諭旨欽此竊思(臣)姪被參八款列
狀多端伏蒙我
皇上至公至明不偏不倚
特差大臣審定其案情之虛實自難逃
皇上睿鑒然在(臣)此時跪捧
諭旨實巳感頌
聖恩涕泗交頤不能形於言語所有(微臣)感激私衷敬
因恭繳
硃批奏摺一并奏
聞謹
奏
此事恐致累及於汝亦未可定何謝之有
雍正九年三月二十八日廣西廵撫(臣)金鉷謹
奏為恭陳愚悃懇請
陛見事竊(臣)於雍正五年九月内引
見之後抵粤以來業經三載有餘犬馬戀
主之心時形寤寐本擬於雍正八年秋冬之際繕摺懇
請
陛見不意鄧横蠻賊拒捕致動官兵出𠞰不敢遽行
奏陳今查行間事宜該寨被圍巳久計窮勢蹙蕩平
之期諒必在即其古州軍務業經大為懲創現在
各寨俱巳陸續投順俟布置妥協之後即可班師
回粤至所需用兵糧(臣)等從長計議現今造就船
隻運送古州往返甚便可以無誤伏懇
皇上天恩允(臣)
陛見俾(臣)得以仰覲
天顔恭請
聖訓庶數載依戀下情藉以稍抒萬一為此繕摺
奏請伏乞
聖恩批示謹
奏
觀汝心行甚不似從前謹慤總之私念一萌舉凡聰明
見解悉生障礙況原係中才自不能不隨境遷移於金
允彝之陳明則汝之心跡畢露矣於張體義之參劾則
汝之愚私彰著矣著意開採操守可知矣諱盜縱姦隱
飾可見矣汝等督撫每至自覺不妥自信不及率皆有
陛見一請朕實覽之厭矣嗣後若再不痛自改悔懇求
陛見得乎慎為之
同日又
奏為恭繳
硃批奏摺事竊(臣)齎摺家人回粤捧到雍正八年十一
月十五日(臣)恭進
奏摺荷蒙
皇上硃批訓諭竝大學士公馬爾賽等宣傳
聖訓寄字申飭(臣)跪讀之下不覺手足戰兢伏地不能
起立反復内訟慙懼悔恨直無一隙可以自容至
摺奏按察使張體義一節原因該司自陞任以來
性情忽爾躁妄是以據實奏
聞乃竟不思(臣)於該司本有不能教導屬員之咎又復
詞語支離煩瀆
聖聽再四查看原摺愧汗交流(臣)更無一辭可以自解
謹遵
旨敬將
聖諭及(臣)摺奏情由知會督臣鄂爾泰前去兹接到督
臣回字深以不識大體切責(臣)躬(臣)惟有敬遵
聖諭隨時勉力逐事警心庶有以稍贖前愆之萬一所
有奉到
硃批奏摺理合恭繳謹
奏
愧汗交流亦復何益返躬自省改悔自新為上
雍正九年七月初六日廣西廵撫(臣)金鉷謹
奏為恭謝
天恩事本年七月初三日准到吏部咨欽奉
上諭將(臣)前
題酌遴現任教職等事紅本擲還到(臣)跪讀之下惶
悚交并惘然莫知所措竊(臣)智慮粗疎識見短淺
妄擬於教職之中遴選民社之寄彼時卑陋愚衷
自謂可示鼓勵而不知訓士理民之大法封疆學
政之專司一為悉心推究則其悖理之處甚難枚
舉今經
皇上聖明指出(臣)始知
奏陳之妄事涉沽譽追悔無從荷蒙
高厚隆恩不即加(臣)罪譴愧恨之餘倍深感頌惟有益
加刻責以冀力圖補過於將來耳所有微(臣)感激
私衷理合繕摺奏
聞謹
奏
但恒於此等處倍深感頌則朕不為誤用汝矣
同日又
奏為奏
聞事竊廣西通省年成查四月間麥秋登場在處豐稔
目今早禾巳割高下悉皆豐收容俟晚禾續登之
奏再本年五月二十九日慶雲現於南寧府業據該
地方官詳報
題明在案兹又據左江道轉據南寧府隆安縣暨土
忠州詳報竝繪圖前來俱於本年五月二十九日
自卯至巳仰見日麗東升慶雲環遶繽紛五色輝
映三時中復結為異彩宛然山字一時居民以及
猺獞莫不歡呼稱慶跪祝
皇上萬夀無疆(臣)查隆安在南寧之西北忠州在南寧
之西南相距各三百里而遙同時呈億萬年之瑞
遠邇咸瞻具見
恩光普被苖蠻共仰益知
聖澤無私緣其報到之時巳在
題達之後是以不及一并上
聞理合繕摺具奏統祈
皇上睿鑒謹
奏
莫非金鉷之公忠所感召也與朕何涉實觀之厭矣
同日又
奏為恭繳
硃批奏摺事竊(臣)前奏恭請
陛見摺内欽奉
皇上硃批訓飭痛切諄詳仰見
皇上天心不即置(臣)於不屑教誨之列再三跪頌感激
難名(臣)之愚見竊以職任封疆巳逾三載理應懇
恩陛見仰覲
天顔適値(臣)志慮昏蒙之時誠如
奏(臣)姪金允彝被參婪贓一案業經
欽差大臣劉於義等審明
奏陳按察使張體義之事現在奉
旨交與督臣鄂爾泰審理俟督臣審定之後所有(臣)與
該司意見之公私悉惟
皇上睿斷而該司捏揭(臣)以每每諱盜之名(臣)固不能
恩陞授粤撫三載於兹凡各屬詳報刦盜前來無不嚴
飭查拏務在必獲苟有實心緝盜之員無不加意
奬賞以示鼓勵計此三載之中合前撫臣任内盜
案及(臣)任内盜案經(臣)歸結者共拏獲強刦盜犯
巳六百二十餘名故在今日雖不敢謂盜賊全無
而較之從前直不啻十減七八目今商賈行舟隨
地皆可以泊宿是盜風之戢必在乎加緊擒拏豈
反在乎有意諱縱而該司因伊巳有妄揭之愆見
臣
題明遂益誣(臣)以諱盜伏惟
皇上聖明如(臣)果有治盜疎懈之處但求密
俞旨當即允(臣)所懇自開採以來官辦商辦各礦合省
貧民沾被
聖澤者殆不可以數計(臣)於各處礦務但有推廣
皇仁嚴絶弊竇竝未嘗存一覬覦苟且之念若或有意
徇私忍心欺罔默有
綸音痛自刻責改悔六字日誦數十百遍不敢一事自
寬不敢一時有間務盡血誠至於沒齒庶稍有以
硃批奏摺理合一并恭繳謹
奏
覽
雍正九年十月初十日廣西廵撫(臣)金鉷謹
奏為恭繳
硃批奏摺事竊(臣)進摺家人回粤捧到(臣)七月初六日
繕進
奏摺蒙
皇上硃批訓示(臣)跪讀之下身心惶悚無地自容伏念
(臣)以愚昧之質膺斯重任省躬思過實滋恐懼屢
荷
皇上矜全寬宥復隨時隨事
訓誡警惕(臣)感激
聖恩之高厚欽凛
天語之提撕惟有益加改勉務竭實行畢盡血誠以冀
仰報
天恩於萬一耳所有
硃批原摺理合一并恭繳謹
奏
亦何必更有所改勉但能如初被擢用時存心立志不
變不渝則期望於汝之念足矣
同日又
奏為奏
聞陡河工程情形事竊照興安陡河欽奉
諭旨交(臣)查議經(臣)將一切應行修理開鑿之處查明
確估具
題接准部覆隨動支錢糧委員監修現今興安陡河
至全州一帶工程業巳告竣其臨桂之鰱魚等陡
及雒容驛路亦可即日完工容(臣)覆加驗看并確
核用過工料銀兩統於歲内具
題造册送部核銷再查興安陡河自海陽發源流於
縣城北三里之分水塘南北分注北流者為湘江
達於三楚南流者為灘江達於兩粤舟楫之利甚
廣灌溉之功甚鉅宋經略使范成大建海陽寺於
北陡之沙洲請封海陽之神為靈應侯每歲九月
九日縣官支正項錢糧致祭後因洲被水衝寺宇
遂廢基址猶存每逢祭日設位河干似於妥神之
道未洽(臣)仰體
皇上懷柔百神報功崇祀之至意并據輿情巳同督臣
飭議建復廟宇估計興工在公項銀兩内動支建
造歲内亦可告成(臣)伏思雍正七年五月内准到
部文奉
旨查修陡河即於是年七月内恭値廣東運送
萬年吉地楠木經由興安之日河水尚淺是夜大雨陡
河盈滿不費人力(臣)以實有神助曾繕摺奏
聞嗣後每逢楠木到境無不晴雨應時連檣飛渡刻無
停滯兩岸童叟咸稱竒異伏思我
皇上誠格
蒼穹百靈協應雖視此極為平常而河神連年效順(臣)不
敢不上達
天聽(臣)愚擬於神祠告成之日恭疏仰懇
天恩敕賜匾額以彰
神功合先奏
聞謹
奏
神祠告成之時應懸掛匾額處及或應加封號一併具
疏題請可也
同日又
奏為奏
聞事竊照粤西金銀銅鉛等礦厰自雍正七年開採起
至雍正八年年底止所有動支工本及採獲抽收
各數目(臣)已具疏
題明咨部在案内金山出產原自無多工力猛銳搜
採無餘業經封閉其採獲共金三千一百四十餘
兩換銀二萬五千二百一十餘兩除還工本外計
贏餘銀一萬四千六百五十餘兩及銅厰辦獲課
餘銅觔除工本各費外約餘息銀五千四百七十
兩零又各厰抽收課銀并鉛錫雄黃硃砂等巳未
變價共計銀七千九百四十餘兩俱現貯藩庫外
今(臣)復查本年春夏秋三季銅厰官辦及收課餘
銅共獲銅十萬三千餘觔除抵還工本外約餘息
銀五千七百餘兩又銀鉛各厰共抽課銀六千五
百餘兩課鉛十萬餘觔除遵
旨賞給通省兵丁陸續支領演習外餘剩鉛觔統俟年
底同各厰收除實在各數核算明確於壬子年造
報奏銷之時分晰具
題所有雍正九年春夏秋三季收獲各礦厰銅觔銀
鉛各數目謹先繕摺奏
聞謹
奏
凡此礦厰事務内如有應得羡餘何妨奏明取用朕自
當俞允若私行染指涉於欺隱不但為屬員之所挾制
日後必有悖出之累於此須要見透誌之
硃批諭旨卷二百二中
欽定四庫全書
硃批諭旨卷二百二下
硃批金鉷奏摺
雍正十年正月十二日廣西廵撫革職留任(臣)金
鉷謹
奏為奏明感激
天恩事竊(臣)前奏各礦厰收獲銅觔銀鉛數目一摺奉
有
硃批跪讀之下感激涕零(臣)自任廵撫以來蒙
恩添給養廉共銀八千四百兩(臣)署中儘可敷用何敢
再有取用惟是遠在邊隅苖疆重地每有調遣差
使文武勞賞捐恤等項衙門體統有不得巳之費
用又不應在存公銀内支取者此種所需實屬拮
据不獨(臣)為難即提督總兵除營中公費之外亦
不無些微賞勞以勵弁兵再廣西學政舊無養廉
每取進文童一名繳送書價銀四兩或六兩不等
兩約共銀五六千兩欲俟查明可動之項方敢僃
細
奏請今蒙
聖恩指示正臣子下情急欲伸達之時為此繕摺先為
奏明統容(臣)於查明款項之日酌有可動之項將(臣)
衙門及提鎮學臣添給養廉之處再行
奏請所有(臣)感激
天恩及未便遽行
奏請情由理合奏
聞謹
奏
汝近日一切所辦多有未協較初任時竟似二人其他
猶可倘若操守少有玷缺必至累及身家性命也將朕
此諭謹誌勿忘愼為之
同日又
奏為奏
聞事竊照(臣)標兵丁蒙
恩賞給銀六千兩營運生息一案先於桂林省城開設
當舖一座及買米置貨貿易生息自雍正七年八
月起至八年年底止實得息銀五百六十餘兩已
經咨明戶兵二部在案雍正九年四月内收回買
貨之銀又在桂林添設當舖一座本年一年共計
淨得息銀六百五十餘兩連前共實得息銀一千
二百餘兩將來遇有兵丁吉凶之事遵
旨酌量給與濟用(臣)復查桂林城守一營雖屬提標管
轄而駐劄省會與(臣)標兩營實為一體因咨商提
(臣)張應宗於
恩賞提標生息銀内酌令該營先後領回銀二千兩入
(臣)標所開二座當舖内作本代為營運其應得息
銀另行登記俟充裕之日仍咨明提臣以聽均勻
酌賞俾得同霑
聖澤(臣)仰體
皇上恤下隆恩即將前項銀兩交與(臣)標中軍一併營
運令其悉心辦理務使兵民兩有裨益理合奏
聞謹
奏
盡心經理毋忽
同日又
奏為奏
聞查拏姦匪事竊照廣東偽劄一案匪首李梅在逃同
類匪黨竄匿兩省(臣)接准廣東督撫密咨飛即委
員竝密諭各該管地方官嚴加緝拏隨據藤縣申
報拏獲陳倫美鄧志廣等平南縣申報拏獲曾先
生即曾窗賢蒼梧縣申報拏獲玉龍太子曾合即
張大鼻等懷集縣申報拏獲陳夢濟陳夢吉錢珍
等俱解交東省收審去後(臣)思粤西地廣山多恐
易藏姦貧民愚獞不難扇誘既有此等姦匪必須
淨去根株以靖地方因差員密諭將續獲之犯提
解到省審究如有供出夥黨即可分路密拏庶免
縱逸之虞續據平南等縣將拏獲之羅京相陳彥
清韋朝明李滿等十餘名及自行投首之蔡起榮
羅新秀等批解前來(臣)正在研訊間准廣東督撫
咨提各犯質審(臣)即便差撥兵役押解廣東去訖
前後准咨查拏之犯三十六名經各縣陸續禀報
拏獲之犯已四十一名及搜獲偽劄旗印符書等
項俱解往東省與東省案内各犯質審其尚有查
拏未獲及續據供出之犯現在嚴飭各屬實力緝
拏加意根究不留餘孽庶姦匪無所容匿而愚民
永得安全矣所有拏解姦匪緣由(臣)謹繕摺奏
聞謹
奏
覽奏知道了姦匪剗除不淨日久蔓延則貽害非輕亟
當盡力搜緝纖毫不可疎懈
同日又
奏為奏明收捐開墾實數仰祈
睿鑒事竊(臣)查粤西荒土遵照滇例認墾報捐欽奉
俞旨允行自雍正八年十一月十五日開捐起至雍正
九年十二月止共收過官生捐墾銀二十五萬九
千餘兩又實墾過水旱舊荒老荒田地共二萬六
百八十畝俱經成熟陞科所有捐墾各數自收捐
日起至九年夏季止已經造册報部其秋冬二季
現在查核咨送理合先將大總實數恭摺奏
聞再照粤西地廣人稀民苗雜處山坡嶺側荒地尚多
雖例有招募佃民給與工本牛種令其認墾之條
屢經曉諭無如邊鄙愚民囿於習俗惰而且闇承
領墾種仍復寥寥若非再為變通難以倡率鼓舞
上年十二月内(臣)據布政司詳稱有荔浦縣革任
知縣潘治在臨桂縣地方捐貲墾出荒田三千畝
巳經成熟當年陞科呈請比照營田開復之例具
題等情前來(臣)查粤西事例雖無復職之條而潘治
先以保舉生員庸劣革職後以失察家人犯贓革
任情有可原人尚可用急公開墾鼓勵邊民實為
有益(臣)業經僃叙情節繕疏具
題仰懇
皇上天恩准其復任仍留粤西補用俟三年無過再請
開復竝請嗣後如有罣誤革職官員情願實在墾
田者可否亦照營田之例准其開復現在
題明候
旨遵行倘蒙
聖恩俞允則土無不闢廢員得以自效而業歸墾戶貧
民得有恒産均沐
皇仁於無既矣合併奏
聞謹
奏
豈有如是鼓舞墾荒之理乎不學無術何乃謬誤至於
此極
雍正十年四月十六日廣西廵撫革職留任(臣)金
鉷謹
奏為奏
聞事竊照廣西本年春雨沾足二麥現在刈穫收成有
八九分不等稻田亦已播種秧苖暢茂民間米穀
山鄉價値不異上年惟近江通津之處因廣東有
湖州碣石等處赴彼搬運市價驟貴來西販運者
多因之今春穀價亦覺漸長每倉斗一石自三錢
二三分起至四錢五六分不等將來恐致騰貴(臣)
伏讀
上諭先事圖維悉心料理酌商預僃查上年動用封貯
銀兩採買穀石案内有未經糶賣者遵照部議現
在撥補古州軍糈動用之倉穀其已經糶賣之銀
飭令解還司庫歸項約計餘息可得六千餘兩(臣)
查賓州所屬地方穀價尚平可以採買即令布政
司將賣穀餘息銀兩發交該州酌量採買暫貯或
僃本省平糶或接濟隣封以仰副
皇上預籌民食之至意容俟將上年採買穀石一案歸
項撥補事竣之日
題明造冊送部查核為此繕摺奏
聞謹
奏
有僃無患斯為善政覽奏朕懷曷勝欣慰
同日又
奏為恭繳
硃批奏摺事本年三月二十八日(臣)齎摺家人恭捧(臣)
前奏感激
天恩一摺到粤伏讀
聖諭汝近日一切所辦多有未協(臣)惶悚汗流憬然覺
悟既蒙
洞鑒復荷
恩容且以(臣)之操守上厪
睿慮提撕儆誡勉以愼為仰見
皇上矜全至意惟恐初終易操累及身家性命(臣)服膺
聖訓斷不敢少存不肖之念上負
高厚隆恩即(臣)每自念操守廉潔乃人臣之常分必須
何顔面以對神人此(臣)區區微忱惟望
聖聰照察者也至於沽譽市恩凡為臣子者若稍萌此
念即罪不容誅(臣)亦熟見此種心涉欺罔之人幽
明無不立即加譴(臣)每深以自戒併以戒人今凛
遵
聖訓惟有隨時隨事益加愼密不敢稍有冐昧務竭血
誠仰副
天恩儆勉之至意耳所有奉到
硃批奏摺理合恭繳謹
奏
覽奏巳悉務期言行相符為要汝等漢軍習氣每以對
神盟誓視同兒戲大率皆然目擊遭報者未經漏脱一
人朕殊不解具何肺肝而亦實不能相信矣聽言觀行
朕於魯論深有取焉
同日又
奏為遵
旨賞給事竊(臣)齎摺家人旋粤捧到
内廷發出㯽榔膏八瓶傳奉
恩旨著交與(臣)凡駐防有瘴氣地方之官員兵丁俱著
賞給此㯽榔膏能去瘴氣欽此欽遵(臣)查明駐防各
標協營之新太思恩慶遠白色泗城鎮安東蘭隆
林皈樂上林龍憑馗纛等處度彼地瘴氣之輕重
分别官員兵丁之多寡逐細開單敬謹封識委員
齎往宣揚
恩旨遍加賞給使駐防將士咸知
皇仁廣運於萬幾勤政之餘
垂念瘴鄉自官員以至兵丁均沾
再造之恩同切萬年之頌所有遵
旨賞給緣由理合奏
聞謹
奏
偶爾頒惠何必過於稱頌鋪張即此可見語言之浮夸
不實也
同日又
奏為恭謝
天恩事竊(臣)前以(臣)姪金榮奏請
聖恩隨(臣)任所約束教訓兼令學習弓馬文藝竝請將
廣西驛鹽道耿鱗竒之子耿毓青令其隨任幫辦
伊父鹽場事務等情准兵部知照奉
旨照所請行該旗知道欽此(臣)率同(臣)姪望
闕叩頭恭謝
天恩自今以後(臣)惟有勤加教訓勉其學習俾得稍有
寸進仰報
皇上隆恩於萬一耳又據驛鹽道耿鱗竒禀稱鱗竒一
介旗員至愚極陋荷蒙
聖恩由同知於四年之内用至監司今長子毓青例應
回旗學習復蒙
聖恩准留在粤幫辦鹽務是鱗竒父子疊受
皇上豢養造就均逾常格聞
命自天感激無地鱗竒父子惟有益竭駑駘勉供職守
以盡報效之悃為此瀝懇代
奏恭謝
天恩理合一并奏
聞為此謹
奏
覽奏謝知道了從來受恩者多酬恩者少試行與朕看
雍正十年十一月十九日廣西廵撫革職留任(臣)
金鉷謹
奏為據實密奏事竊照提(臣)張應宗特參中軍參將
周文統違禁盗賣硝斤一案奉
旨著(臣)秉公審明具奏(臣)欽遵檄行確審復密加察訪
查得周文統賣硝情由緣雍正八年征𠞰鄧横軍
營合配火藥需硝甚多周文統曾差百總辛茂買
硝五百餘斤因低潮不堪配藥欲發另換又恐往
返遲誤遂令兵丁洪玉龍等就近賣與傾銷錢糧
之銀匠及花爆小舖共賣銀一十三兩零就近另
買好硝應用又因鬱林營守僃張廷桂調赴軍前
缺硝配藥差人持價托周文統代為購覓文統以
軍需緊急先令兵丁李得將存局之硝發給一百
九十二斤收價八兩仍即買補以上二次賣硝俱
屬一時權宜銀未入已亦未賣與土司地方(臣)思
周文統官至參將應知自愛豈肯因二三兩之微
利干盜賣硝斤之罪名雖至貪至愚亦不為此且
查該員年力方強營務熟練正可為
國家效力方今用人之際(臣)仰體
皇上至公至明原情宥過之至意謹據實先為密
奏仰懇
天恩於現在需人之處將周文統補用以示鼓勵(臣)更
有請者有上林營參革守僃熊文舉先經前督(臣)
鄂爾泰會疏
題參經(臣)遵
旨嚴審除審無實據各款不議外惟減買馬價銀一百
九兩零業已禀明調任提(臣)張溥封貯在營交與
接任官贓未入巳因不合依律應擬杖徒巳於本
案革職照例免罪業經具疏會
題在案但(臣)前於庭訊之時見熊文舉年未四十才
力正堪驅使且其報效心殷言詞激切(臣)雖未敢
即於疏内聲明惟是人材難得(臣)既知有此等可
以出力之人不敢緘默任其廢棄仰懇
天恩准令送部引
見量材補用倘蒙
聖恩俞允則周文統熊文舉於廢斥之餘感激
高厚其奮勉竭誠以圖報稱更倍尋常矣為此繕摺奏
聞謹
奏
覽奏知道了候另有諭旨
雍正十一年四月初二日廣西廵撫革職留任(臣)
金鉷謹
奏為密陳請復祭祀額編銀兩以昭
盛典事竊照廣西各屬一切祀典及官役俸工等項原
照各該府州縣錢糧定額派編存留支給向因荒
額未復祗照現徵熟銀扣除支銷此通例也(臣)思
祀典一項事關崇德報功非官役俸食可比今查
粤西各屬祀典銀兩照額全支之處固多其除荒
支熟之處有每祭支銀三兩四五錢及二三兩不
等者除荒過半支熟無幾地方官承辦牲幣祭品
即無敢有派取短價之弊恐難免儉陋簡略之患
(臣)查廣西通省地丁錢糧原額四十萬七千有零
從前缺額銀六萬七千有零自康熙三十二年至
雍正五年共增徵銀一萬三千八百餘兩又自雍
正六年至十年(臣)任内共增徵銀二萬三千八百
餘兩雖舊荒原額未能全復其新增之正賦亦不
必皆係舊荒之田畝而各案開墾田畝至陞科年
分自必歲有所增原額四十萬有零之數諒易符
額前項祀典銀兩(臣)查明通省除荒銀共計三百
六十二兩若俟荒額全復之後始請全支似非仰
體
皇上明禋崇報之意(臣)謹密行陳
奏如蒙
聖恩俯採特頒
諭旨將廣西祀典除荒銀兩令照額編全數支應則
至治馨香光昭萬古至於直省亦必有祀典除荒之處
可否通行議復惟乞
睿裁謹
奏
另旨諭部
同日又
奏為恭報地湧瑞泉益彰
聖德廣被事雍正十一年二月十八日據直隸鬱林州
申稱州屬地方税額已復荒土尚多仰體
皇仁多方勸諭士民踴躍報墾將來開墾漸廣約計可
得萬畝有餘兹據富民鄉認墾人文廷瑛報稱開
出天然泉眼二箇源源不竭灌溉有資因即親往
彼地細看四圍竝無山巖亦無溪澗平坡之上忽
湧二泉出自天然相距五六十步其泉口圍圓一
過六尺一過四尺皆深丈餘清流湧溢其出無窮
其地現墾田三千餘畝引入溝塍咸資灌溉士民
歡慶謂從來未有之
上瑞實由
皇恩浩蕩
聖德感召所致等情具報到(臣臣)即批行布政司委員
確查該地現墾田畝并令將瑞泉二處繪圖詳報
應俟詳覆到日(臣)恭疏具
題所有鬱林州因勸墾田畝開出瑞泉天然灌溉益
徵我
皇上湛恩汪濊廣被邊隅有此嘉祥協應合先恭摺奏
聞
具題到日有旨士民田畝果資灌溉之利則當建立祠
宇以仰答
神貺
雍正十一年五月十二日廣西廵撫革職留任(臣)
金鉷謹
奏為奏明粤西官兵協𠞰逆苖奮勇克捷情形仰祈
睿鑒事竊照黔省九股逆苖不法調撥粤西漢土官兵
前往聽候遣用自克復臺拱之後逆苖竄聚險阻
依然抗拒仰賴
聖明遠照仍遣貴州提督哈元生回營軍威始振兹於
四月二十四日接准貴州提臣飛咨大捷又據梧
州協副將王無黨申報大捷各等因到(臣)所有提
臣親赴番招逼近巢穴分路合𠞰於一日之内攻
破賊巢斬獲𠞰捕情形自已僃悉
奏明在案(臣)無庸複叙竊查死事之左江鎮左營守
僃何英原係(臣)標千總前在古州有功蒙
天恩擢補守僃甫經到任即赴軍前是日派攻東北一
路山高路險官兵不能竝進何英與永寧營千總
秦登魁左江鎮標把總關志奮勇攻入土城奪佔
礮臺有逆苖數百從巢穴小路衝上一面暗放鎗
礮一面&KR0838;死對敵何英立定城内不令奪回礮臺
連斬苖級四顆致被亂鎗殞命實屬忠勇應聽督
臣核實
題明邀蒙
聖恩優恤(臣)查何英家屬尚在桂林有子二人尚幼先
為撫慰資助有親弟何勝現食馬糧弓馬亦有可
觀(臣)擬有千把總缺出先請以何勝拔補以慰忠
魂以示鼓勵至千總秦登魁把總關志同時搶上
山梁接應何英各殺一賊奮勇血戰欲救出何英
身屍亦被逆苖礮傷陣亡均屬忠勇將來俱得仰
先陣亡被傷者頗多領兵副將王無黨督率力攻
奮勇益倍自辰至酉卒能復奪險隘焚燬賊巢各
路會合攻擊一日成功此皆
聖主知人善任特命提(臣)哈元生回任以彰
天討而提(臣)哈元生實能仰體
宸衷親臨督率是以成功速而大局得定也所有粤西
官兵忠勇奮力情形(臣)謹繕摺奏
聞為此謹
奏
士卒之於將領臨敵對壘當如子弟之衛父兄手足之
捍頭目此番黔苖之役三省合𠞰惟粤西兵丁甚屬不
及即斯一二奮勇捐軀者固屬盡忠報國亦皆由兵丁
退縮不與同心戮力之所致若謂粤西官兵人人忠勇
奮力乃欺誑之語汝何得信以為實有旨諭霍昇矣
同日又
奏為奏明試銷古州鹽斤餘息事竊(臣)於上年將粤
西善後鹽五百包委員運赴古州試銷一案欽奉
俞旨遵行其古州設埠發賣議定價値及東省酌撥帑
鹽運往接濟緣由亦經(臣)繕摺
奏明兹據驛鹽道徐嘉賓申據貴州黎平府批解試
銷鹽價銀一千六百六十八兩零照數兌收巳清
前項(臣)查此善後鹽五百包除去滷耗陞出秤頭
合計淨鹽八萬四千二百零七斤每斤定價二分
一釐共該銀一千七百六十八兩零每包扣去火
足銀二錢共扣去銀一百兩實解銀一千六百六
十八兩零内除鹽本銀九百八十七兩又除運脚
銀三百五十兩尚餘息銀三百三十一兩零歸還
原項僃用又查此項鹽斤在梧州收買每斤給價
一分二釐較之帑鹽價費加倍有餘其自梧州運
至古州脚費每包共銀七錢每斤合運脚銀四釐
六毫零除淨外每斤尚有餘息銀四釐三毫零每
包共有餘息銀六錢五分則運銷帑鹽鹽本既賤
餘息更多是試銷已有成規理合奏
聞謹
奏
暫時試銷豈遂足為憑須行之久遠方可定成規耳
雍正十一年五月二十二日廣西廵撫革職留任
(臣)金鉷謹
奏為奏明拏獲匪首李梅撥兵解往東省餘犯分别
完結仰祈
睿鑒事竊(臣)委員查拏匪犯王公一案業經恭摺奏
聞隨於五月十四日據永福縣知縣吳王坦禀稱接奉
密諭令至峝拱村陸勝日家搜拏王公隨即前往
查拏該村離縣治二百餘里恐洩露風聲半路改
換服飾帶役分路步行於十二日卯刻到峝拱村
率同衆役將該犯拏獲現在親身押解來省其陸
勝日一犯是日巳往修仁尚未拏獲等情十六日
該縣吳王坦押解王公到省(臣)即委全州知州王
勍昭平縣知縣管子傳即提出玉國文玉文德張
士俊王保廖扶全等逐一識認皆稱確是王公無
不切齒痛恨向該犯質證上橋挖銀之事該犯惟
閉目不語當晚令押赴按察司衙門收審該犯恃
有邪術閉目運氣聲息全無十七日經(臣)訊驗王
公後仍令原問官押赴按察司細審有投到窩留
王公之陸勝日面質王公即王子連原從韋元惠
家識認要尋古窖挖銀子去年十月來住了些日
子今年二月請他教書及訊該犯仍不吐供屏息
運氣如前因塗以穢物破其邪術方始吐供我是
王子連人呌我為王公訊其住址始稱永安州人
繼而供認廣東詰以何府州縣則又混供不記得
也說不得等語是該犯之為王公即王子連巳衆
口僉同亦自認不諱矣但其是否即係李梅本案
現獲各犯多係韋元惠勾引上橋之人止能質認
王公不知其是李梅即(臣)驗看年貎揆度情形并
(臣)前訪知李梅身上暗記查驗疑其即是李梅而
案情重大該犯既不承認又無人質證因令東省
先經差來之訓導羅卿從當堂識認隨據禀稱康
熙五十四年間該犯為東安縣小書曾經相識本
名李贊韜又名李世信其散給之劄付内又名李
梅今巳隔多年惟覺蒼老肌瘦其面目却是李梅
向習黃山法善於卸鎖運氣挨刑等語復於十八
十九二日再令承問官竝傳羅卿從齊赴按察司
署覆訊給與該犯酒食紙筆因邪術已破天奪其
魄援筆親書是廣東東安縣人當過本縣書辦原
名李贊韜後改名李梅有兄弟三人及妻室子女
姓名又供雍正九年來廣西平南縣認識妹夫葉
標家遇見韋元惠說起尋古窖挖銀子的話就到
韋元惠家住了些日子今年二月在陸勝日家開
蒙館等語問官公同訊其兩廣散劄之事含糊不
吐又再三誘問始向羅卿從云廣東的事我慢慢
與你說罷據此則現獲挖銀惑衆之王公即係歴
久查拏之匪首李梅是一非二已屬無疑隨於五
月二十一日即委(臣)標中軍守僃陳廷章帶兵三
十名星馳護解廣東去訖所有拏獲李梅日期竝
歴訊供認情節理合繕摺奏
聞伏查此案(臣)疑王公即是李梅因差委員弁并密諭
各屬務令設法查拏是以經四閱月之久猺山獞
峝無不遍歴巳據供出橋人先後拏獲共數十名
務期淨盡根株不使姦匪萌孽即王公一犯亦因
四處搜查嚴緊不敢行動在於陸勝日家躱避經
(臣)訊據韋元惠之子韋扶亥供出因密諭吳王坦
親往擒拏到案連日委官審訊既據供認確係李
梅自應解赴東省歸結重案其餘各犯(臣)查自雍
正九年李梅到廣西改易姓名先住平南縣葉標
家遇見韋元惠遂招引該犯到家同到各處往來
專以尋窖挖銀誘惑愚民哄騙酒食亦有給與符
紙詭稱可以保命猺獞貪愚謂得有符號果可挖
銀遂將酒食供養亦有送給盤纏不知一墮其暗
行招致之術即為附和為匪之徒是以(臣)於未獲
王公之先無論是否李梅務必窮究到底期於必
獲後已今該犯果巳就擒將現在人犯張士俊玉
國文玉文德王保廖扶全陸勝日等再四質訊衆
犯爭認王公無不切齒痛恨察其情形實屬貪愚
被惑悔恨迫切即訊據李梅亦供在廣西没有散
甚麽劄付竝這些人亦都不曉得我姓李等語則
此一干人犯其情似有可原仰懇
皇上天恩令(臣)酌量情罪輕重分别枷責完結以省招
擬案牘之繁惟韋元惠一犯實為此案罪魁上年
於陳漢案内據修仁縣拏解東省(臣)業經咨提俟
東省移解來西(臣)訊明盡法重處以結此案經此
一番搜拏懲創猺獞人等知畏法令之嚴牽連各
犯均有自新之路但(臣)未敢擅便伏乞
皇上睿鑒恭候
批示到(臣)欽遵發落至於永福縣知縣吳王坦前經拏
獲要犯陳漢解往廣東今又親身改裝冒險拏獲
匪首李梅且其平日居官誠實謹愼(臣)擬俟有同
知缺出會同督臣即以吳王坦請
旨補授以示鼓勵(臣)謹一併奏
聞謹
奏
果是李梅就獲可嘉之至該令自應破格奬勵其一干
牽連人犯酌量情罪輕重分别完結所奏俱是但發落
後仍應交該地方收管勿令遠去須候東省彼案審結
方可聽其行動不然倘有對質處又費周章也
雍正十一年七月十六日廣西廵撫革職留任(臣)
金鉷謹
奏為據情代奏恭謝
天恩事竊照臨桂縣西鄉河道經(臣)據呈勘估修建橋
梁陡座恭摺
奏明蒙
硃批俞允(臣)隨飭委上緊興修旋據紳士里民楊家修
等數百人齊赴慶祝
萬夀宫執香叩謝
天恩歡呼載道復集(臣)衙門環請據稱從此田疇舟楫
之利均沐
皇上浩蕩之恩所有感激私情聯名匐懇代
奏情詞肫切(臣)不敢壅於
上聞理合據情代
奏(臣)謹奏
聞
如果士民感激肫切何不具疏題奏以聞
雍正十一年十一月十八日廣西廵撫革職留任
(臣)金鉷謹
奏為微(臣)感激
天恩敬瀝愚誠仰祈
睿鑒事竊(臣)先因拏獲匪犯王公據供自認李梅誤以
為實遂以獲解李梅具
奏復於題補官員疏内稱永福縣知縣吳王坦擒獲
李梅嗣經解回覆訊雖係王公實非李梅(臣)隨自
行檢舉部議不行詳查照例罰俸誠為至當蒙
皇上特恩寬免(臣)恭疏奏謝
天恩外伏念(臣)之賦質至愚惟
聖主諒之屢
命閣臣傳諭以使知儆(臣)之辦事以實惟
聖主鑒之復荷
洪恩宥過以示從寬(臣)感激愈深策勵益切不敢云報
稱之難而稍紓於夙夜惟自矢血誠以仰答
高深現在通飭密拏務期必獲若李梅在(臣)境内斷不
使其漏網即或在鄰境而(臣)有所訪聞亦必密為
咨商緝獲但查從前所開年貎多不畫一(臣)復咨
詢東省確查的實年貎去後兹於十月二十四日
接准廣東督(臣)鄂彌達咨開訊據匪犯陳漢供稱
實與李梅不相認識前審供王公即李梅在廣西
設教的話原是混供等語又訊據李梅親鄰人等
開具年貎移覆前來與(臣)密訪李梅之年貎俱經
遍發各屬懸賞緝拏以遵
聖諭以盡愚誠所有感激下情嚴緝緣由(臣)謹繕摺奏
聞謹
奏
覽奏知道了李梅不獲汝終不能免過
同日又
奏為奏
聞事竊照廣西產硝地方酌議歸官開採一案蒙
皇上硃批提(臣)張應宗所奏令與(臣)商酌妥協辦理(臣)
欽遵檄行查議量給工本委員試採業經先行
奏明嗣據布政司議詳動支公項銀兩令各府請領
轉給產硝州縣試採并建設厰局收貯硝斤委官
煎提發買一切事宜務期妥協今查桂林府之陽
朔縣平樂府之平樂恭城荔浦昭平等縣南寧府
之新寧州梧州府之懷集縣各領工本開採水硝
運赴各就近官厰煎提收貯每水硝一百斤提淨
牙硝八十餘斤計工價脚費及所用煎提灰柴器
具等項每提淨牙硝一百斤實計工本三兩一二
錢不等議以本省營伍照各營貴賤適中之價暫
定三兩二錢東省採買酌照行戶交易之價暫定
三兩八錢除陸續歸還工本外以所收餘息為修
理厰局及人役飯食雜用等費計一年餘息僅可
得銀七八百兩即再加增價銀一二錢亦不過一
千餘兩約可敷用以定成規數月以來各屬辦獲
硝斤除賣與兩省標營外現在尚存牙硝約有十
萬斤通計一年可辦獲硝三十餘萬斤以僃兩省
營伍採買之用其赴厰採買者本省令該營報(臣)
衙門檄行知照方准發給東省照例督撫給咨委
官採買亦經(臣)衙門行知發給并沿途查驗以免
影射夾帶之弊至於民間傾銷銀兩及花爆等項
需用硝斤令舖戶照本省定價赴局領買仍將賣
出硝斤數目姓名造報僃查以嚴私販如此辦理
窮民所得工價與向日私賣之價相同則自不犯
法營伍隨到隨買無守候時日之費官硝既行而
私硝易於稽察矣緣係奉
旨事件(臣)悉心辦理試採有效理合繕摺奏
聞謹
奏
斯事須嚴愼辦理倘稽察疎慢致滋種種弊竇及或有
借此射利者其咎總歸於汝也
同日又
奏為密陳愚見仰祈
睿裁事竊惟我
皇上睿慮周詳恩施優渥欲武臣等養贍有資以勵操
守自提鎮以下酌定馬步名糧較前頗為豐裕此
外不許一名虛冒定例綦嚴凡屬提鎮等果皆恪
遵定額弊絶風清自然威行令肅將弁奉法操練
精勤無不整飭之營伍矣但(臣)留心體訪仍不無
有相沿積弊將弁以扣繳為名每多巧取提鎮之
操持不愼易墮局中於定額名糧之外或仍有坐
糧數十分至一二百分不等因而將僃遞有私留
抑且開除兵馬及頂補各日期造報多不以實支
銷公費名糧亦有浮捏分肥即總督稽查嚴明稍
兢凛於一時難免沿襲如故或遇新舊交代暫為
募補以示無私并有焚毁底册以泯其迹者至於
同城文員監放糧餉臨時亦只得遵例出結究無
從察其虛實此營伍之弊實難徹底清查者也如
提鎮之操持不能自勵則有慾不剛恐失衆心因
博寬厚之名姑容輕縱以邀譽於弁兵即操練整
頓亦屬具文總由源本不清互相掩飾此又大槩
營伍之通弊也(臣)仰體
聖明整飭至意伏思各標俱有中軍凡兵馬錢糧出入
數目中軍無不悉知中軍剛正則上下皆有顧忌
中軍庸劣則惟事迎合取容是中軍一官實關緊
要以(臣)愚見請令督臣將統轄省分撫標提標鎮
標之中軍等官許不時揀擇調換稽查如有虛冒
等弊令其密禀督臣若所調之中軍有不能覺察
或涉蒙蔽之嫌督臣即調回改委如查訪確實一
併參究如此則中軍皆畏法紀將弁無不&KR1006;遵凡
營中之陋弊督臣無不周知而各標之良法彼此
互相則傚督臣寄耳目於各標之中軍中軍盡心
力於所管之營伍稽查既易虛冒自清虛冒既清
訓練必力(臣)愚一得之見是否有當倘蒙
睿鑒以(臣)言可採伏懇
聖恩將(臣)此摺留中謹此密行陳
奏
據奏營伍通弊乃内外之所共知相沿匪朝伊夕但所
陳調換中軍覺察虛冒殊屬戲論若提鎮不得其人豈
寄耳目於中軍遂能禁制主帥使不作弊耶總之督撫
提鎮公廉明察則何弊不除設用違其材亦無法可施
從來有治人無治法似此徒欲以術馭人之論朕甚不
取果如此行其中翻滋紛擾有損無益處指不勝屈汝
試詳思自當默會也
雍正十二年三月二十四日廣西廵撫革職留任
(臣)金鉷謹
奏為
奏明事雍正十二年正月初九日接准内閣奉
旨密諭據張溥奏稱廣西遷隆峝土官黃震中聽練總
廖廣圖利與安南之萬寧州土目搆釁等語著尹繼
善金鉷張應宗等密差查隘先將練總廖廣嚴拏究
治如地界果有侵占即明示賞還不可支飾回護欽
此(臣)職守封疆跪讀之下倍切凛遵伏查雍正十
一年十月初間(臣)訪聞有内地棍徒在安南地方
私收鹽税爭利生事因未悉其詳當即飛諭南寧
府密令確查禀報去後於十月十七日准安南國
來咨内開據萬寧州土目呈稱有遷隆州差目不
於内地隘口設汛乃過河到本州之北巖廵居住
又於古弘社之渠那村禁伐竹木待建營盤爰具
情由申辯希惟洞悉遠情查明舊跡使中外封域
截然依舊邊鄙黎庶翕爾相安等因前來(臣)以事
關邊境隨飭司府嚴查明確據實詳報以憑參究
竝通咨總督提鎮暨咨覆安南在案至十二月初
八日據南寧府將查過安南之渠那等八舍地方
邊隘及土練廖廣等先因鹽利生事後又畏罪潛
逃并行據遷隆峝土官黃震中申覆各情由禀覆
前來(臣)以中外疆域既稱以河為界今安南來文
有過河字樣似遷隆越境該土官雖稱渠那舊隘
廢撤多年基址磨滅詞多支飾難以憑信若不確
勘終屬游移所有應設隘口必須親歴勘明以杜
姦匪私鹽之出入均應查明辦理復經批飭去後
嗣據該府鈔送先經委查之上思州知州仇雲標
禀稱雍正十一年十二月二十二日會同左江鎮
標千總伍宏明前往查勘渠那係八舍中之一村
其地實屬安南而該土官所稱舊隘廢撤毫無憑
據等語此(臣)未奉
諭旨之先飭查辦理之情節也今蒙
聖諭指示(臣)益得遵循措置隨復諭南寧府欽遵密查
妥協辦理先將廖廣等嚴拏務獲究治續據該府
節次來禀巳將廖廣黃元光拏獲到案又查有廣
東參革守僃何大武向與夷目往來勾通販賣私
鹽遂有廖廣等假借設隘為名私收鹽税何大武
恐奪其利因聳夷目與遷隆以筆舌相爭此中播
弄總因鹽利起見除廖廣等業經弋獲外適東省
提(臣)張溥差人傳送
諭旨前來(臣)將何大武販私爭利緣由密札通知就近
查拏究治亦不便於輕縱也安南地界既據該府
親詣遷隆查詢明確與仇雲標所禀無異(臣)欽遵
諭旨即將渠那等八舍地方咨覆安南仍歸萬寧州管
轄各照舊日疆域廵查姦匪私鹽勿令出入隘口
則邊境永寧矣再查雍正十年三月間(臣)委右江
道黃岳牧查勘隘口該道據委官仇雲標轉據遷
隆土官詭稱該峝原於渠那設隘之語該道等欲
至渠那查勘因懸崖險峻溪河阻漲難行該土官
設詞勸阻遂將渠那應設總隘之處造册詳報(臣)
據以
題達准部議覆在案伏讀
諭旨内從前勘界委員或未經詳查惟聽土官之言遂
爾立隘設防之
天語(臣)等誠難辭咎容(臣)將該土官捏詞蒙混緣由具
疏
題參一併據實聲明仰祈
恩鑒至現在遷隆邊隘巳據南寧府查明應移設於剝
馬栢心二村實為總口於此二處設立隘房撥兵
廵查姦匪私鹽不能逾越似於邊防鹽政均有裨
益緣奉
旨密諭事理(臣)不敢稍有支飾回護謹將(臣)先後密查
辦理緣由恭摺奏
聞為此謹
奏
中外疆界稍有不清即為啓釁搆患之端此等大事久
被屬員欺朦毫無覺察是何理也
同日又
奏為恭繳
硃批奏摺事竊(臣)前奏試採硝觔等事一摺蒙
皇上硃批斯事須嚴愼辦理倘稽查疎慢致滋種種弊
竇及或有借此射利者其咎總歸於汝也欽此(臣)伏
讀
聖諭感激難名伏思硝磺最關緊要(臣)先後
奏明歸官辦理以杜私除患借動工本委員經管以
所得餘息為官役食用不足則酌量墊給有餘則
歸還工本按月由司核轉仍不時稽查㒺敢疎忽
今所獲硫磺約敷一二年之用已於上年秋間暫
行封禁看守至於各屬採辦硝觔一切事宜經(臣)
悉心酌議因地制宜所有實需工本銀兩及分别
本省隣省價値節經通咨在案或稍有硝觔數目
不符與未准提鎮及隣省督撫咨移到(臣)者必咨
詢明確方始行知收價給硝經過關津各令驗報
硃批原摺理合恭繳謹
奏
人之所以不能為賢為良而往往墮於愚不肖之域者
大率皆緣利欲薰染本念不固之所致豈有甘居下流
願投法網之理乎惟明理達識大丈夫方能勘破執定
非凡材庸質暫時強勉所可企及者凡庸之輩不愼巳
為而防人知是不清其源而欲流之潔也亦復何益里
巷小民尚有若欲不知除非莫為之諺況封疆大吏表
率羣僚十目所視十手所指之地幾微負疚則衆論沸
揚曷可當耶愼之勉之
雍正十二年九月十九日廣西廵撫革職留任(臣)
金鉷謹
奏為恭報秋成大有事竊照廣西通省本年春夏雨
澤及時收成之際又復隂晴應節高下皆宜兹據
桂林等十一府及直隸鬱林州禀報所屬早晚禾
稻收成分數(臣)確查統計十分者十之八九其九
分者僅十之一二至於土屬地方向年據報不過
六七八分今歲皆八九分至十分不等至現在穀
價自二錢一二分至三錢七八分止閭閻蓋藏不
乏商販亦復流通所有本年秋成大有情形理合
繕摺恭報為此奏
聞謹
奏
收穫既豐穀價自賤邊氓樂利可知矣以手加額欣慶
覽焉
雍正十二年十二月十七日廣西廵撫革職留任
(臣)金鉷謹
奏為據實密陳仰祈
睿鑒事竊照廣西右江道一缺管轄柳慶思泗等府苖
疆要地必得公正明察之員分廵整飭方可任為
耳目臂指之寄今現任右江道王鍾珣於雍正十
二年六月内到任來省謁見(臣)觀其為人言論即
不甚明白因隨事留心察訪該員才具甚是平庸
性情亦復乖謬袒庇衙役任性重刑經(臣)檄諭嚴
飭雖曾引咎檢舉數月以來任性縱役依然不改
種種作為頗多乖謬以致軍民惶懼俱有怨言(臣)
思苖疆地方人情已屬刁悍該道非但不能整飭
化導乃縱役長姦冒昧自用總由心地糊塗即使
操持廉潔亦無足取况察其所為(臣)又不敢必信
其有守也該道雖到任未久(臣)何敢因循貽誤謹
據實密陳伏乞
皇上俯鑒將王鍾珣調回可否另用之處統候
睿裁又潯州府知府謝莘到任將及一年優柔寡斷不
能約束兵民亦不能稽查屬吏實因限於材質難
以望其奮勉伏思潯郡係水陸要衝所屬皆猺獞
雜處且有經管關税之責錢糧尤宜愼重謝莘既
無表率之才難勝方面之任竝懇
天恩垂察將謝莘一併調回使中材之員益加奮勉以
勵官方如蒙
諭旨允行則所遺右江道及潯州府二缺均為緊要恭
懇揀選
賜發速令赴任(臣)感激
聖恩無既矣再查廣西本年補行
大計内有(臣)等薦舉卓異之南寧府知府張漢及附
薦之全州知州王勍皆廉能可用之員可否仰邀
聖恩俯賜查察即以分别擢補使之駕輕就熟可收人
地相宜之益而該員等感戴
特用之恩自必益加鼓勵以圖報稱矣伏候
睿鑒(臣)謹密陳請
旨為此謹
奏
有旨諭部矣舉凡地方大吏於去取人才之際不容纖
芥存私倘少徇愛憎目前雖屬無害久後安能掩飾為
逞一時之快意而貽將來無限憂虞豈非庸愚之行乎
此當以為終身戒
雍正十三年四月二十日廣西廵撫革職留任(臣)
金鉷謹
奏為遵
旨奏明事竊(臣)因粤西額荒難復設法定限清丈於雍
正十二年十二月内僃陳原委繕摺具
奏本年三月初一日接到内閣遵
旨寄字奉
上諭爾等可將廷議鈔寄金鉷閱看竝令金鉷將原摺
及朕此旨錄寄總督鄂彌達商酌會議回奏欽此(臣)
欽遵錄寄督臣會商去後四月初二日接准督臣
覆札并擬摺稿相商以粤西全省久享
國家昇平之福地闢民聚而缺税幾及百萬自未便
任其侵隱然必須分别次第料理總計缺額九十
九萬零而桂林居五十七萬有竒蓋粤西紳衿莫
多於桂林而桂林紳衿又莫多於臨桂其中田土
不無藉勢欺隱以致缺額獨多請先將臨桂一縣
之荒田悉行查出其餘府州縣徧行明白曉諭令
紳衿吏役百姓人等據實首報立法嚴明諒不致
滋事擾累等語與(臣)前
奏大略相同其餘事宜(臣)復加斟酌聽督臣定議主
稿回
奏間隨於四月初七日(臣)准部咨凡有從前開墾成
熟首報未盡地畝統自雍正丙辰年為始定限一
年之内悉行據實首出詳報如逾一年之限仍有
首報未盡者將不行首出之業戶照律治罪奉行
不力之地方有司以及督撫司道等官分别議處
等因(臣)思既經部議通行奉有
俞旨自應一體欽遵當即檄行布政司轉飭各屬徧行
曉諭凡有額荒未復之州縣務令徹底清查據實
首出倘有界址不清之處該地方官即帶弓手親
詣勘丈如紳衿吏役抗違阻撓詭寄隱占即令詳
報分别革究其地方官清查不力詳報無多(臣)即
先行
題參以為庸惰者戒如此則紳衿吏民皆知(臣)志在
必丈惟恐水落石出則首報必多於開墾實為有
益至廷議謂(臣)所奏似不可行誠為愼重周詳但
粤西猺獞雖多額荒實少只須曉諭首報原可不
用丈量其紳民田畝應須丈量之處人役飯食等
費量為給發不許私毫需索且於農隙丈量祗期
行之妥協稽察嚴謹不致擾累妨農即有一二抗
頑阻撓(臣)既身任其責自當不辭怨咎前摺
奏請(臣)籌之巳熟今遵照部咨竭力曉諭首報倘
丙辰年限内仍有不盡首出之處伏乞
聖恩即許(臣)等一面將奉行不力之官查參一面即另
委賢能之員丈量則欺隱之業戶知(臣)等將來必
行丈量爭先首報額荒易復魚鱗册籍不勞而辦
永享息訟寧民之福矣伏乞
睿鑒為此謹
奏
總與督臣鄂彌達妥計熟籌必意見相同毫無參差然
後舉行切勿獨任巳見輕率從事
同日又
奏為奏明去任賢員仰祈
睿鑒事竊查廣西太平府降調知府屠嘉正因保舉陳
克鎬一案部議照濫舉匪人例降二級調用奉
旨依議欽此(臣)接准部咨伏思各舉一人之案定例綦
嚴不敢冒昧
題請即令離任交代竝給咨赴部但查屠嘉正自雍
正六年奉
旨命往廣西以知府試用先經(臣)委署直隸鬱林州事
務嗣即
題補太平府該員為人端介操持不苟辦事實能盡
心於刑名事件尤精明允當(臣)屢欲
奏請擢用祗因該員器度尚少寬洪經(臣)加意開導
諭以因地量材稽察不可不嚴用人不能求僃之
意該員亦深知改勉竊思人材實難如屠嘉正之
才具操守洵有可用今赴部引
見倘蒙
聖恩鑒察經
天語提撕化裁神速當必益加奮勉有以仰答
隆恩也(臣)既知之有素不敢因巳經離粤而遂不以
上聞伏祈
睿鑒為此謹
奏
此奏未到之前業經降旨復用矣屠嘉正委係應惜之
員如是愛才舉能乃朕之所望於諸大臣者
同日又
奏為
奏明事竊照粤西墾田捐納一案(臣)查自雍正八年
十一月起至本年三月底共收過折捐銀九十八
萬六千四百餘兩實貯司庫又節年官生里民實
墾舊荒老荒田共八萬九千九百餘畝俱經(臣)委
官查勘明確出給實收竝完納錢糧在案理合奏
聞謹
奏
力行與否公廉與否乃萬耳萬目見聞之事縱或粉飾
一時豈能掩覆於永久加愼為之可也
同日又
奏為
奏明事竊照廣西各標營
恩賞給營運生息銀兩一案(臣)標在桂林城内設立當
舖二座各年所獲利銀(臣)巳節經
奏明今查(臣)標原領本銀六千兩又提鎮各標協營
分領本銀多有地方偏僻不能營運之處本銀存
積不但利息無多兼慮虧缺滋弊先經(臣)咨商准
其解赴省城代為營運均勻撥賞今計節年解到
之銀共七千四百兩俱收貯(臣)標當舖陸續添本
之外尚有餘剩必需另籌營運務使利銀充裕庶
兵丁之沾沐
皇恩可以源源相濟(臣)查桂林省城惟藥材一項竟無
大舖又少良醫官民遇有疾病往往藥料不佳庸
醫誤用多有未便(臣)再三籌畫將現存餘剩本銀
令文武員弁商酌辦理開設廣仁藥店一座并覓
明理醫生監看用藥可以推廣
皇仁便民利濟又於廣東及漢口等處收買各省藥材
轉發附近藥舖竝通客商販易自上年十二月内
開設起僅百餘日(臣)據報查核將來所獲利銀似
可勝於當舖竝不與民爭利而實於民生有益容
俟本年年底核算一併彙册報部外所有現在辦
理緣由理合先行奏
聞為此謹
奏
益兵兼以通商籌畫可謂周到
雍正十三年五月二十一日廣西廵撫革職留任
(臣)金鉷謹
奏為愚忱密舉所知仰祈
睿鑒事竊惟提鎮之任古稱大帥得人最難必其約束
嚴明而公平足以服衆膽略勇敢而功能不自矜
誇平時存不欺之心以報
國恩斯臨事有擔當之力以見經濟(臣)因黔苖滋蔓
夙夜思維有湖廣提(臣)董芳由桂林副將出師古
州功績最著蒙
恩陞用臨沅總兵適普思有事兩載勤勞在
皇上洞鑒之中即用之於兩湖最要之地(臣)私心深慶
得人又左江鎮(臣)王無黨勇而好謀嚴而公正前
年克復台拱首功能讓巳蒙
聖恩補授總兵今督(臣)鄂彌達委令總統粤西官兵巳
赴古州此二人者不但苖蠻畏服兵民亦素所愛
戴如蒙
皇上准遣重臣臨邊將此二人指示調度自可早靖逆
氛而苖疆善後之圖并可僃重臣諮詢採擇必不
致有欺飾以負
天恩也伏乞
睿鑒留中(臣)謹密
奏
密舉所知固屬體國之誠然奏内亦有不協處
雍正十三年六月十三日廣西廵撫革職留任(臣)
金鉷謹
奏為
奏明事竊照黔省逆苖不法調撥兩粤官兵前赴古
州所有協濟黔糧及應需兵米經(臣)先後撥運粤
米三萬餘石其動支水脚銀兩應照例在於正項
開銷兹據布政使張鉞詳稱黔疆有事以來撥兵
籌餉需用浩繁鉞謬叨大吏深受
皇恩願將撥運桂林府倉米一萬石水脚銀兩自行給
發不必動支正項等情(臣)查運米水脚自桂林至
古州約需用銀五千餘兩粤西墾田捐納一案係
藩司衙門經管每收捐納銀一百兩原有餘銀一
二兩不等查布政使張鉞任内經收七十餘萬兩
據該司面禀内有祗收正銀竝無餘銀者約十餘
萬兩計歴年所收將及萬金除自已用度外請以
尚存之銀給發桂林運米水脚(臣)以該司所得之
項為急公之舉事屬可行是以准其發交運米之
員支給水脚謹將該布政使張鉞給發水脚銀五
千餘兩緣由竝此項銀兩情節據實
奏明伏乞
皇上睿鑒為此謹
奏
覽
歴來辦理軍需不一其人有專欲潔巳於出納之際過
為愼重稽遲誤事致罹重譴者更有興心饕餮當調撥
之時巧於乘機混行侵冒累及身家者前車不戒覆轍
相尋無怪其然也惟一塵不染奉公不貳庶能免此兩
失亦在詳擇審處而巳
硃批諭旨卷二百二下
