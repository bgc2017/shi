欽定四庫全書
硃批諭旨卷二十一
硃批佟吉圖奏摺
雍正元年七月初四日(臣)佟吉圖謹
奏為瀝陳愚悃仰冀
照鑒事雍正元年七月初四日(臣)接到部文欽奉
嚴旨隨向北叩謝
天恩摘印繳
敕就鎻候解泣思(臣)受
皇上格外隆恩千古未有雖在犬馬亦知報效今絲毫
案卷可查不待(臣)辯白但求
皇上曲賜矜憐留(臣)生命到京得陳始末即就斧鉞亦
所甘心(臣)不勝戰慄為此瀝血陳情謹
奏
爾但能辯明無罪朕仍可錄用何必待到京方陳始末
光天化日之下齊蘇勒嵇曾筠豈能將爾枉屈含糊致
於斃命諒無此理朕原實心惜爾爾不自惜不肯爲朕
所用其奈爾何如果辯明情節不但全然無罪即少不
似齊蘇勒所參之欵朕猶可恕爾也
雍正二年六月十八日(臣)佟吉圖謹
奏為欽奉
上諭事(臣)於五月二十八日抵蘇即傳
旨與署江蘇廵撫何天培布政使鄂爾泰嗣於六月初
九日至浙江北新關外廵撫黃叔琳因會同福建
總督滿保看視東湖(臣)即於舟中敬傳
諭旨初十日(臣)到任所又傳
旨與將軍安泰廵鹽御史噶爾泰隨將到任日期詳明
廵撫具
題外所有(臣)沿途訪聞各事遵
旨具
奏竊(臣)至揚州細訪兩淮鹽梟皆出入於揚州府屬
之三港營沿江一帶地方不獨是本地之人即河
南山東之人俱有究其所以興販之由皆因得利
利益多是以私販之人雖嚴禁終不能止(臣)愚以
為除弊必清其源竈戶之所以樂於私賣者必有
場竈既無私售則鹽法漸可肅清至浙江産鹽地
旨查訪松江海水滷田一事細訪得被滷地方如松郡
之所屬華亭婁縣青浦上海四縣皆有河道通潮
其潮之來有二道一由黃浦江進口一由吳淞江
進口而兩口之上流皆納受太湖并諸山諸溪之
諸山溪之水甚淺適於三月十六日又東風大作
十餘日所以四月初旬潮水由黃浦江湧至上海
等處味皆苦鹹以致嫩秧滷壊後於四月二十七
日得雨數寸閏四月二十三日復得大雨兩口之
水皆奔騰而下潮來水味盡淡松民補種新秧盡
出五道各處俱通訪得此中頗有姦民為盜晝則
以捕魚為生暮則以行刦為事更有一種姦民慣
為採生之事各有小船名為包裹頭船散在太湖
並浙江嘉興湖州各溪港幽僻之處將拐騙男女
做成殘疾之狀每日責令入市化錢又有一種婦
人假扮星卜或向人家求食借宿乘機乃行不良
之事而窮鄉僻壤小民受此荼毒必有本地土棍
又自淮抵蘇詢問各處皆得雨澤禾苗甚好浙江
於六月初十日起十二日止晝夜大雨(臣)查得雨
之處甚廣田禾霑足(臣)因初到地方之事尚未周
知先將所過地方訪知各事並繪松江府輿圖恭
呈
御覧謹
奏
覽所奏甚屬詳悉
朕意爾等藩司若明上摺奏未免物議一省事權不專
有兩三廵撫之嫌所以前諭爾將奏摺交怡親王代為
轉奏今爾家人為何竟直詣宫門進摺耶嗣後凡有所
奏遵旨密交怡府即或王偶有出京之差自必另有託
付之人在府也
雍正二年八月二十八日署理兩浙鹽政布政使
(臣)佟吉圖謹
奏為欽奉
上諭事竊(臣)蒙
簡任浙藩
陛辭之日恭聆
聖訓日夕在心念惟
天語丁寧事機密重必從容得實乃可仰答
聖明垂問(臣)自南下之後至清江浦漕(臣)張大有相見
看其質性醇厚而於旗丁屬員不能約束蓋或才
分所限非有意故縱也江蘇接近浙界(臣)往來之
因此武弁驕悍多有愛憎之誤又石門縣知縣王
以和(臣)奉
又浙省七月十八九兩日東北風大作猛雨隨注
兼值秋汛潮大之時水漫塘工淹没沿塘場竈居
民田畝(臣)即星赴被傷之處酌量捐賑并逐一細
查被傷等地詳報撫臣具
題外(臣)又歴視海岸塘工有石塘草塘土塘之分水
漫之後有倒塌者有完固者現今逐處修築但海
水係風勢湧至退去甚速故内地田禾並無傷損
秋成大好合并陳明謹
奏
海塘須於冬末春初儹修完整方好不然恐春潮狂大
或再有疎虞為害難量朕意欲如山東去歲挑淺之例
修築堤工即可藉以養窮民也爾與石文焯速商具奏
同日又
奏為浙省耗羨不敷公用請酌捐俸工以濟諸費事
竊(臣)受
恩深重屢叨要任必實心體
國為民早完公事以盡(臣)職念錢糧之有火耗雖非
正項但一切公費取給於此勢在必需要在酌其
輕重隨地隨時而增損之庶幾上不誤公下不病
民扵公事為有益也(臣)前任東藩實查通省正項
三百餘萬火耗加二約有六十餘萬兩除官吏養
廉之外於地方一切公事備辦有餘(臣)今查浙省
少者(臣)查通省積年有無著虧項當賠二萬餘兩
又修戰船部估原不敷用當津貼銀一萬餘兩又
歲解部費約有二萬餘兩皆當取之火耗以公辦
公而浙省額徵不過二百六十餘萬合算五分之
耗以抵三項之用其餘地方公事當捐當助者又
不敷用(臣)意欲將浙省火耗加增以為變通之道
恐撫減於前司加扵後當土薄民浮之處未免人
情不服再四思維惟有俸工一項雖已奉
奏明倘邀
聖鑒俯允一轉移之間公私兩濟矣俟别項可通即將
俸工停捐但事屬違例
恩由破格可否悉候
聖裁謹
奏
爾等避加耗之名固當朕既禁捐隨復諭捐此等游移
之名獨不當避乎即萬不得巳權變轉移或爾等通融
一時猶可若欲朕批諭而行則斷然不可加耗捐俸總
候石文焯抵任後爾等悉心籌畫而為之此非朕可破
格施恩之事也
雍正二年九月初三日署理浙江廵撫印務布政
使(臣)佟吉圖謹
奏為陳明撫恤災黎情形仰慰
聖衷事竊浙省於七月十八九兩日偶值風潮沿海府
縣致被災傷(臣)即親㩦銀兩馳赴浙西一帶親加
查賑又念被災之民口食維艱(臣)仰體
寧台道王一導糧道徐琳分頭查賑招民築塘亦
即舉行及(臣)由松江掣鹽回省查得紹興之餘姚
被災獨重恐前捐給尚有未周又續發銀五千兩
迅查補賑查海塘衝塌例有歲修有民戶承修今
興工以寓救災一槩官為給值計各處米價之貴
賤視其一日之工以給一日之值務俾毋致失所
但恐各該府縣一時無項撥給(臣)已飭動正項冊
報核銷其地方有鹽場竈戶被災者(臣)即飛飭鹽
驛道王鈞齎銀安插合計前後賑災陸續發過銀
一萬五千兩(臣)等公捐其塘工所動正項應著落
在工原任廵撫(臣)李馥原任台州府知府高泓速
行填補(臣)當聞災之日急往賑䘏未及詳細摺
奏今設法撫綏巳有次第恐尚厪
聖心除被災地畝分數多寡俟冊報到齊彙
題請蠲外謹將捐賑情形繕摺奏
聞謹
奏
料理允協實實可嘉如此方不負朕之擢用也朕今降
旨賑濟修塘開濬西湖諸務齊舉爾其竭力勉為之
朕正為浙省黎庶繫念覽奏深慰已命動正項修砌海
塘并令五省買米載往蘇杭平糶矣此數事爾意如何
可少解爾等之為難否耶
雍正二年九月十五日署理浙江廵撫印務布政
使(臣)佟吉圖謹
奏為欽奉
上諭事竊(臣)奉
旨署理廵撫印務九月初三日受印任事准前撫(臣)黃
叔琳遵
旨將所奉
上諭奏摺等項開單移交到(臣臣)謹祗領訖内有請將
理事同知特晉德調補紹興知府一件奉
旨著詢伊能否兼管理事同知事務(臣)欽遵傳詢據該
大山私鹽出入匪類易藏今知府曹掄彬雖亦稱
職然必得強幹能員資其彈壓扵地方更有禆益
諭旨上請
聖裁再(臣)恭讀前撫臣送交
硃批奏摺内尚有私梟邪教河道竈課里書關税羨餘
追沈淵補庫銀兩及傅澤淵俸工樁木等銀准抵
諭旨不敢擅便謹一併
奏明統候
諭旨遵行謹
奏
覽
同日又
奏為奏明海關贏餘銀兩仰候
聖裁事竊(臣)奉
旨署理廵撫印務九月初三日(臣)受印任事適屆海關
一年限滿
奏銷之期(臣)即清查徵收解貯數目有無虧缺查得
海關歲額除役食外其銅觔水脚並加增及加徵
絲税等銀兩共該解四萬五千六百八十五兩零
自雍正元年十月起扣至本年九月止經前撫(臣)
李馥等歴任交代徵收陸續解交司庫通共銀三
萬四千二百三十七兩零尚欠銀一萬一千四百
四十八兩零係(臣)署事後所當催收解司現在盤
查正額加增俱無虧短即當通計一年之内前後
徵解造冊依限
缺外又收贏餘銀一萬三千餘兩理應據實
因辦銅之故仍許商船往販但其中有無利害情
弊(臣)署事未久未及深知容(臣)細查再
奏伏祈
睿鑒謹
奏
海洋商船出入其不合者嚴行禁絶合宜者照例放行
可也
雍正三年二月十三日浙江布政使(臣)佟吉圖謹
奏為欽奉
上諭事竊浙江沿海塘工蒙
皇上特命尚書(臣)朱軾會同撫臣及(臣)詳查定議(臣)已
經兩次親歴各塘逐一詳勘并問土人及地方官
之久任兹土者查從前杭紹二府俱係土塘惟海
鹽縣舊有石塘因康熙五十三四年海水侵刮塘
脚損壞方始興修有增改石塘之處今巳歴年修
築沿塘又各長淤沙海水去塘漸遠目下工程乃
保固以善後非因損壞而增修也至如上年颶風
迅發原屬偶然之事即石塘再加高厚亦不能免
其漫溢其間坍損之處巳經陸續修補今蒙
天心厪念
諭旨諄切尚書(臣)朱軾會同(臣)等親赴各塘細加查勘
再四詳議其塘外淤沙淺薄之處改建石塘如淤
沙雖厚而土塘尚薄者即將土塘加高加厚此就
目前形勢分别加修則塘工益加堅固沿海居民
俱沐
聖恩矣至於淤沙之坍長海水之去來俱屬無定或他
日之淤沙此消彼長是又在隨時隨地酌量修築
非可預為意計也除將分别石工土工丈尺并估
計用銀細數詳悉會疏具
題外謹將海塘情形并土石並用緣由據實奏
聞謹
奏
俟題本到日朕再為裁定
雍正三年五月初十日浙江布政使(臣)佟吉圖謹
奏為奏
聞事查得今年浙江各府地方三春雨水調勻二麥豆
菜俱各豐收杭嘉湖三府𧖟絲亦俱大好四月半
後正需雨水播種稻田自四月二十至五月初九
等日連得時雨高下霑足俱各及時播種目下米
價漸平民生樂業理合奏
聞以慰
聖懷謹
奏
覽奏知雨澤調暢實慰朕懷
雍正三年六月二十日浙江布政使(臣)佟吉圖謹
奏為奏
聞事六月十九日據按察使(臣)甘國奎移咨到(臣)一件
為撫(臣)法海審理淳安縣朱進命案查拏按察司
衙役家人因此不能供職咨請詳題罷斥事一件
為廵撫輕忽
皇恩恣行無忌事(臣)思廵撫與按察使俱係封疆大吏
理宜協和辦公不得各執巳見即該司所審案件
不實撫臣平心詳審衙役家人得賄供證眀確據
實題參誰敢不遵乃法海多疑性躁到任以來每
每輕斥屬員不肯和衷商議凡遇公事一言不順
其意輙以怒氣凌人且聞其議論云内外所用俱
屬小人惟年羹堯是豪傑甘國奎與撫臣中表親
戚比衆略為和好後因甘國奎奏用本省幕賓一
事奉
硃批將
旨意傳知撫臣及(臣)聞撫臣因此大怒屢加指斥秋審
之日為陳世侃應否入審彼此相爭今又因審出
命案内屍親及司府縣經承通同得賄徹夜刑訊
連差官兵提拏嚴急似屬有心煆煉以致甘國奎
憤激通揭其所揭撫臣不敬之處(臣)亦得之傳說
但係伊署内之事不能親見總之地方同城大吏
彼此挾嫌爭執必至以私廢公不獨有失體統亦
與公事有礙
皇上聖明遠照自有
洞鑒但既據甘國奎移揭到(臣)并(臣)亦有訪聞理合據
實奏
聞伏乞
睿鑒謹
奏
所奏巳悉俟法海到京朕自有裁奪凡百惟宜直陳無
隱黃叔琳以欺蔽之故見棄於朕朕實為之寒心爾更
不當如此前巳經過一番蹉跌向後惟以無欺無隱為
務自亦受益良多何樂而不為耶勉之
雍正三年七月初三日浙江布政使(臣)佟吉圖謹
奏為密行奏
聞事(臣)竊思人臣辦理公事必本忠誠之實心上膺
朝廷之恩寵使人人信服方克有效若業巳罪惡彰著
天下臣民無不共知共見即能改悔亦引咎懼罪
之不暇所屬人員誰肯樂為之用安能有益地方
查浙江武備重在八旗統轄之人所係匪輕今將
軍年羹堯雖未知其調度若何但既已罪惡彰著
諒亦未必有益地方且滿洲漢軍彼此意見往往
不同此皆久在
皇上洞鑒之中(臣)知
聖明遠照早巳籌畫萬全無俟(臣)之瀆奏但(臣)受
恩深重愚見所及不敢不密摺奏
聞伏祈
睿鑒謹
奏
此等事豈爾之伎倆所能揣摩萬一者耶幸朕降旨在
前不然則是因聽爾言而始然也
雍正三年八月二十四日浙江布政使(臣)佟吉圖
謹
奏為叩懇
皇恩准(臣)瞻仰
天顔以伸依戀微忱事伏念(臣)以病廢之人屢蒙
天恩不次擢用格外
知遇人所共知然(臣)蒙
皇上殊恩異數人所不知者正多(臣)之感激實乃口不
能言筆不能述但自荷
簡任以來清夜自思實實毫無報效(臣)寢食不安況(臣)
從幼未任外官到浙一年有餘依戀之忱日深一
日伏思(臣)於上年奉
命出京之時荷蒙
天恩面諭或一年年半
准(臣)
陛見(臣)晝夜盻望今巳屆期伏乞
皇上俯鑒犬馬戀
主之心
准(臣)即日束裝瞻仰
天顔則(臣)之愚誠得以少遂而浙省之吏治民情及(臣)
一切見聞有不能形之奏牘者俱得面為奏
聞(臣)實萬幸不勝懇&KR0704;待
命之至謹
奏
日前一年半年之諭不過泛言之耳朕棄瑕擢用意爾
必另有一番分外感恩圖報處孰料爾不過隨常供職
獨善巳身而巳且獨善之道尚不能純殊大失朕望法
海到京甚言爾不肯盡心竭力辦事亦不止法海一人
大槩論爾者類皆此語爾等封疆撫藩大吏從未有莅
任年餘無故往返奔馳道路之理此行不必況爾受朕
恩重來歴亦異迥非他人可比不居雲霄即墜泉壤總
非爾私揣預防之所能及究不如實心感報庶幾無患
也
雍正四年三月初六日浙江布政使(臣)佟吉圖謹
奏恭請
皇上萬安
朕安朕新簡命浙撫爾以為何如諒必與爾契合矣
雍正四年五月十二日浙江布政使(臣)佟吉圖謹
奏為恭繳
御批事(臣)思外省督撫司道猶之部院堂司所辦同屬
公事原無可爭上司凡事從公屬員自無不心悦
誠服撫(臣)李衛到浙數月人明白辦事勤惟恐(臣)
之才力不能副撫臣之意耳緣奉
御批理合恭繳謹
奏
朕命李衛撫浙料汝二人必合心應手今覽此奏似有
不足之意人原難信至徹底朕於用人行政惟務得中
審實爾但據實直陳無妨汝觀李衛或有偏執不公處
即當據實奏聞不可隱諱至於辦事勤人明白不待爾
言朕所悉知所問者較法海為何如廵撫耳其秉公奏
聞
同日又
奏為奏
聞事查得今年浙江各府地方春夏以來雨水調勻二
麥豆菜俱各豐收杭嘉湖紹等府養𧖟地方收成
大好早稻播種齊全米價比往年甚為平減百姓
安業理合奏
聞以慰
聖懷謹
奏
覽奏深慰朕懷
雍正四年六月二十七日浙江布政使(臣)佟吉圖
謹
奏為遵
旨具奏事(臣)齎摺家人回浙捧到(臣)前奏恭繳
御批一摺奉有
硃批(臣)跪讀欽遵伏念知人最難況以(臣)之愚昩何能
深知但蒙
諭旨垂問若不據實具奏自欺此心上負
聖主(臣)實斷斷不肯前撫(臣)法海操守好但在浙未久
性躁多疑凡在屬員多不能堪撫(臣)李衛到任數
月看來辦事敏練非(臣)所及自至浙中與(臣)原無
不相得之處至所辦地方公事若有意見不同斷
不敢苟且依違今數月以來凡事皆從公辦理未
見有偏執之處理合據實奏
聞並將
硃批恭繳謹
奏
朕閱爾前奏因稍有可疑故爾批詢也今爾自謂不及
李衛誠然爾若勝於李衛則用爾為廵撫矣當效法之
同日又
奏為恭謝
天恩事六月二十五日奉浙江撫臣行知准到部文雍
正二年浙省海災平湖等縣未經具
題散賑一案部議(臣)降三級調用奉
旨佟吉圖著降三級從寬留任欽此(臣)隨恭設香案望
闕叩頭謝
恩訖伏念(臣)質本愚昩兼之未任外吏一&KR0704;事宜實未
諳練以致辦理每多過愆屢蒙
聖恩格外矜全感激實難名狀今部議降調又蒙
恩旨從寬留任(臣)惟有竭盡愚忱圖報
天恩於萬一除請撫臣代
題外理合具摺叩謝
天恩謹
奏
偶然錯悞猶可恕宥若過愆太多則難頻邀格外恩施
矣勉之慎之
硃批諭旨卷二十一
