欽定四庫全書
硃批諭旨卷一百七十二
硃批王奕仁奏摺
雍正二年十二月十八日提督貴州等處學政翰
林院編修(臣)王奕仁謹
奏為遵
旨條陳事竊(臣)於雍正二年二月二十七日恭請
聖訓仰蒙
皇上面諭學臣無地方責任有見聞的確之事即當據
實敷陳隨便於廵撫提督處附奏欽此(臣)到任之初
一切利弊訪聞未的不敢輕凟
天聽數月以來歴試五郡有關係學政之事理合奏
聞又以在外關防考試未獲遇便附
進今歲暮旋省謹從撫(臣)毛文銓處附
進奏摺六件因字數繁多一事各具一摺仰求
聖恩全覽(臣)不勝感激依戀之至謹
奏
字數繁多何有妨礙但閱所奏數事皆不出於公誠頗
近私巧
同日又
奏為請嚴武生考課以宏造就事竊惟學校之設原
以養育人材文武諸生總屬一體舊例文生員於
歲試後另行錄科武生有歲試而無科試即以歲
試所取一二等准作科舉以(臣)愚見竊謂中人之
質每藉策勵而後有成若考課疎略自然容易廢
弛況武生重在騎射技勇苟不時加簡閱恐其歲
試之後不復勤於演習黔省士子不安本分者大
半皆屬武生良由怠於肄業遂致習為匪類仰懇
皇上聖裁敕部酌議令學(臣)於科考時照文生之例將
武生一體科試方准錄送進場如此則武生習藝
不敢懈怠既可漸改把持包攬之習而
國家亦可以收得人之效矣至於武童入學自當仍
遵定例三年舉行一次不必於科試時再行錄取
也如果芻蕘可採仰祈
睿鑒施行謹
奏
據奏為造就人材起見欲將武生加添科試則當具題
請旨候議覆施行非應摺奏之事也
同日又
奏為苖童宜加化誨以移風俗事(臣)查黔省苖多漢
少其類不一各有生熟二種生苖遠藏巖穴自耕
自織從不輸賦熟苖猶通功易事任土納糧名雖
有生熟之分實均係
朝廷赤子自當漸次招懷俾得盡沾
雨露況其中非無秀良子弟可以化導裁成(臣)愚以為
苖人有不奉約束為民之害者督撫提鎮諸臣以
兵威法令攝服之其慕義向風有志上進者應藉
師儒之教以引掖造就之惠威兼施遐邇胥服今
各府州縣皆設有義學(臣)請
敕令地方官出示曉諭嗣後苖人子弟情願讀書者許
赴各該管府州縣報名准其一體送入義學專令
訓導一員嚴加教誨倘蒙
皇上格外施恩再於歲科兩考各州縣定額取士之外
加進苖童一名以示鼔勵則蓬頭跣足之子莫不
觀感興起漸化而為良善矣謹
奏
此奏引苖向化是或一道亦當與撫臣會商可否
同日又
奏為據實陳明仰祈
睿鑒事本年九月内(臣)在大定州考棚懸牌於二十日
考試畢節縣文童忽於十九日有畢邑生員邵藩
奭指稱童生邵汝鈞為伊家奴同族人邵景奭等
混行攻打經大定州知州蘇霖泓將邵景奭等拏
至州署責禁隨有劣生糜粢盛等往教官寓中尋
覓保邵汝鈞之廪生毆打復令童生傅才選等取
去邵汝鈞試卷致將册卷搬散據提調官知州蘇
霖泓詳報(臣)以考試事關鉅典豈容劣生肆行無
忌一面鎖拏為首生童交提調官嚴審一面出示
畢邑童生候具
題另考隨據大定平遠畢節等州縣各官詳據合邑
生童再四懇求轉請收考(臣)查童生與事者不過
二人其餘皆安分讀書不相關涉仍示期考試今
據知州蘇霖泓等審擬邵藩奭指邵汝鈞為家奴
事雖有因但年代久遠已無契劵可據臨考攻擊
明係借端生事殊屬不合已將生員邵藩奭等除
名分别杖責枷示童生傅才選等俱夾訊杖責其
為首指使童生擅取試卷之糜粢盛雖經除名預
先逃避現在嚴拏俟緝獲到日審擬結案(臣)按試
之時有此一事理合據實奏
聞至(臣)初莅外任不諳律例邊郡愚蒙為細故而干
國憲應否從寬發落伏乞
聖恩指示施行謹
奏
邊方愚頑無知藐法自當題參嚴加懲處以申功令似
此罷軟姑息將就完結殊屬玷職
同日又
奏為恭懇
皇上頒賜
御製朋黨論一册廣布學宮以正人心以端學術事本
年十一月内
皇上頒賜
御製朋黨論於撫臣及布按二司(臣)從平越回至省城
始得恭覩
宸章口誦心維手舞足蹈(臣)以微員何敢邀
天文之錫獨念黔省五十一學士子鄙陋寡識往往糾
黨營私致被褫責仰懇
聖恩俯加憐憫
特賜朋黨論一冊容(臣)摹勒上石刷印數百本齎送各
學令司鐸之員於朔望日召集生童宣揚
聖教使遐陬僻壤人人知立身報
國之大義處則為鄉黨自好之士出則為夙夜匪懈
之臣人心以正學術以端黔省士子永荷生成於
大造矣謹
奏
該部議奏
同日又
奏為黔省寄籍廪生改歸壅滯仰懇
聖恩暫免撥回事竊(臣)於雍正二年五月初四日
題請禁革童生冒籍之弊部議准行并令撥歸從前
寄籍生員奉
旨依議(臣)現在遵依部劄查明别省冒籍者不論廩增
附生武生盡數撥回至本省寄籍生員亦逐處清
查改正惟是各學廪生食糧有定額挨貢有定序
一旦改歸多寡不均難易頓别如貴陽安順兩府
學黃平黔西兩州學各多至五六十名廪糧難給
出貢無期似屬未便至於偏僻州縣如永寧永從
等州學縣學本籍廪生不過三五名出貢補廪又
覺太易此(臣)原疏所以不敢遽請撥回也查黔省
通融考試原奉
題定之例亦有童生自就本籍應試而歴任學臣以
已意撥往别學者較之他省私自冒籍者實有分
别仰求
聖明憐念寒生食廪出貢之難許(臣)先將增附生武生
撥回其廪生暫免改撥一遇本生中式出貢等事
即行改歸原籍寬限數年悉當釐正黔省諸生感
戴
聖恩無既矣伏乞
皇上敕部施行謹
奏
此事可否通融當與督撫酌議會題何得自具密摺奏
請觀爾數奏殊不妥協將朕此諭與毛文銓看爾等妥
商具奏愼之愼之
硃批諭旨卷一百七十二
