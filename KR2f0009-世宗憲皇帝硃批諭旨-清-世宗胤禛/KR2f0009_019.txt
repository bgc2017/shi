欽定四庫全書
硃批諭旨卷十九上
硃批黃國材奏摺
雍正元年正月十七日福建巡撫(臣)黃國材謹
奏為請
旨事竊(臣)於康熙六十一年十月二十一日蒙
聖祖仁皇帝特旨補授福建巡撫(臣)跪聆
聖諭福建旗下官兵甚屬驕悍動輙鼓噪藐抗將軍副都
統前為銀兩細事即欲砌將軍衙門督撫膜視總不料
理此等刁風漸長斷然不可寬恕嗣後再有似此犯法
之人爾即請出王命將為首者不論官兵即行正法餘
黨俱解送來京當差如將軍尅扣兵餉縱兵害民亦即
據實題參更有一種姦惡之徒唆人妄為及被唆之人
身罹重罪他却躱避竟得漏網若此等輩尤宜留心查
出重處將朕此旨下與李樹德滿保欽此欽遵(臣)出京
路過山東巳遵
旨傳知李樹德到閩之日亦傳知滿保一體欽遵訖今宜
兆熊奉
皇上特旨補授福州將軍到閩之日應否將
聖祖仁皇帝訓旨下與宜兆熊欽遵之處(臣)未經
奏明不敢擅便理合摺奏伏乞
皇上指示遵行謹
奏
皇考約束駐防官兵寓寬於嚴
聖諭明切自應傳示宜兆熊永遠欽遵
雍正元年三月初六日福建巡撫(臣)黃國材謹
奏為奏
聞事查得福建地方仰頼
聖主福庇今年正月二月各府州縣雨水俱各霑足將
來油菜二麥可望收成目下福州興化二府米價
每石一兩泉州漳州二府每石一兩一二錢不等
延平建寧汀州邵武等府每石九錢一兩不等臺
灣府每石七錢八錢不等理合
奏明以慰
聖懷謹
奏
覽奏雨水米價情形俱悉爾此番撫閩稍不及向日聲
名勉之
同日又
奏為奏
聞事竊查各省駐防官兵子弟蒙
恩豢養皆有志讀書苦無上進之階欲回京應試則微
弁窮兵進京路遠盤費艱難可否推廣
皇仁恩准駐防官兵子弟令其就近聽該省學臣考試
酌量許進文武生員幾名遇鄉試之年仍令赴京
鄉試庶八旗子弟益加鼓勵讀書得以上進皆我
皇上造就之
天恩也是否可行出自
聖恩為此具摺謹
奏
駐防官兵子弟赴考京師行李維艱之處朕亦曾念及
但外省設立駐防原為彈壓地方起見專以武僃為重
准其子弟科舉已屬特恩若竟令隨本省民人就近考
試恐皆爭尚虚文從風而靡殊與重武僃專防禦之本
旨不符非美政也
雍正元年四月二十五日福建巡撫(臣)黃國材謹
奏為叩請
聖安並懇
皇上節勞頤養事欽惟我
皇上至孝性成每因追念
先帝悲痛倍深親送
梓宮奉安
陵寢躬捧
神主回京往返䟦涉
聖躬過勞今
先帝大事已竣伏乞
皇上念
宗社為重悲痛之思勉加節減即萬幾待理亦望
皇上少為節勞不致過費
聖心則
孝治益弘
皇圖永頼實天下臣民之至幸也(臣)受
恩深重犬馬戀
主之忱情不自巳用敢具摺叩請
聖安並懇
節勞頤養為此謹
奏
覽爾摺奏情詞懇切巳悉愛敬之誠滿保處存有密旨
甚明無庸為朕過慮也
同日又
奏為請復熱審減等之例以廣
皇仁事伏查
聖朝定例自順治八年奉有熱審減等之條遵行甚久
康熙四十三年停止熱審蓋恐罪人希冀減等挨
延時日不無夤緣賄縱之弊是
先帝杜絶陋弊之至意(臣)何敢瀆奏請復但近年以來凡
遇夏月必蒙
特沛恩綸暫釋刑具仰見
先帝格外哀矜猶寓減等之盛心(臣)見閩廣地方潮濕監
犯之苦更甚伏思
皇上慎重民命直省讞案必
親加詳察多予矜全我
皇上好生之德眞同
高厚(臣)愚以為此夏日罪囚似宜仍復熱審舊例准其
減等如慮延挨倖免則嚴飭各官凡有罪犯按限
完結毋聽胥吏作弊遲延有犯此者除本犯不准
減等外官吏嚴加議處如此庶囹圄之内悉蒙
寬恤之仁作弊姦胥亦凛處分之重矣是否可行
恩出
聖主為此謹
奏
此事朕經特降諭旨巳列於
聖祖入廟詔條之内但入
廟擇期尚在九月目今熱審將屆減等之恩遲則今歲不
及矣爾所奏甚是現在發部議行
雍正元年五月十四日福建巡撫(臣)黃國材謹
奏為恭繳
硃批事雍正元年五月初六日(臣)齎摺家人回閩捧到
(臣)奏請將駐防官兵子弟就近考試一摺奉
皇上御批到(臣臣)跪讀之下仰見
皇上天縱聖明
睿慮至深極遠(臣)知識短淺實實見不及此詳繹
諭旨自知冒昧不勝惶悚謹將
御批原摺恭繳伏乞
睿鑒謹
奏
覽奏已悉但不可因此沮抑遂畏懼而不敢言不寧惟
是即朕特降之諭旨如有牽制難行無益於地方民生
處不妨封固繳奏將爾所見僃悉縷陳君臣内外互相
參酌必求合於盡善而後舉措方可免謬舛疎漏之虞
書曰汝無面從退有後言若一切阿順勉強遵奉非朕
所望於爾等之意也總之爾但自省可以告之
天地鬼神而不愧怍之事勇往直前坦然為之即誤被朕
所嗔責亦何懼之有倘計不出此而惟瞻徇迎合是務
雖或一時倖邀朕之奬賞其如
昭昭在上凛然難欺何爾等領會朕意勉力講求一箇是
字盡心圖維一箇當字則一生之能事畢矣誌之
同日又
奏為恭繳
硃批事竊(臣)齎摺家人回閩捧到(臣)奏雨水年成一摺
奉
皇上御批到(臣臣)跪讀之下不勝悚惶羞愧之至伏念
(臣)祖父子孫世受
國恩即肝腦塗地實難報稱今蒙
皇上不加譴責
恩賜教誨(臣)惟有欽遵
諭旨凡事實心效力仰報
皇上眷注之恩於萬一但(臣)年已六十四歲精力日衰
邊海地方事務紛繁惟恐思慮不到難免錯誤叩
懇
皇上不時教訓俾(臣)得免隕越實為至幸為此具摺叩
謝
洪恩并將
御批原摺恭繳謹
奏
君臣為五倫首重内外本一體相關惟宜中正眞實同
心合德彼此期於披誠無間而已人非聖賢孰能無過
偶然錯誤勿慮朕不為爾原諒也
同日又
奏為奏
聞事竊查福建地方今年油菜二麥收成豐足米價平
賤已經繕摺奏
聞現今四五兩月各府州縣雨水俱各霑足早稻十分
茂盛目下米價福州府每石九錢一兩不等興化
泉州漳州等府每石一兩至一兩一錢不等建寧
延平邵武汀州等府每石九錢一兩不等臺灣府
每石八錢九錢不等地方寧謐百姓俱各安居樂
業理合具奏以慰
聖懷為此謹
奏
據奏雨水霑足地方寧謐民咸安居樂業此皆爾等督
撫正己率屬措施合宜感召
天和之所致也勉之
雍正元年七月二十九日福建巡撫(臣)黃國材謹
奏為恭繳
諭旨叩謝
天恩事(臣)齎摺把總回閩恭捧(臣)前奏雨水年成一摺
奉有
御批到(臣)跪讀之下不勝感激惶悚之至伏念我
皇上踐膺寶位以來
仁覆同天
愛民如子用是上感
天心甘霖時沛(臣)勉循厥職時切隕越之懼曷克感召
天和乃蒙
聖語褒嘉勉勵(臣)惟有恪遵
訓旨以期無負
奬勵訓勉之
天恩所有奉到
御批理合恭繳再查福建福州等各府地方於七月十
七八九等日俱得大雨田疇霑足臺灣府地方雨
水亦俱霑足晚稻禾苗茂盛米價七八錢不等合
併奏
聞以慰
聖懷謹
奏
雨澤優渥大慰朕懷凛兹
上蒼之眷顧倍勵臣節之清勤勉之敬之
同日又
奏為恭繳
諭旨叩謝
天恩事(臣)齎摺把總回閩恭捧到(臣)奏繳
硃批事一摺奉有
御批(臣)跪讀之下仰見我
皇上訓誨周詳
綸言諄切(臣)恭遇
堯舜之君惟自愧無報效之實何敢畏懼不言以負廣
諮博詢之至意凡有一得之愚或稍有益於
國計民生之事無不據實直陳仰祈
睿鑒至於一字欺隱一言迎合欺
聖主以欺
天(臣)雖至愚斷不敢為也所有奉到
御批理合恭繳謹
奏
果如所奏將見我君臣治隆福集用敷錫厥庶民而蒼
生被澤無窮矣期共勉之
同日又
守僃有應援全省之責必得諳練營伍熟悉地方
形勢者庶幾可收實效今有(臣)標中軍左營遊擊
員缺查有(臣)標右營遊擊蘇明良整飭營伍訓練
兵丁洵屬能員以之調補誠為人地相宜銜缺相
當至右營遊擊員缺查有(臣)標右營中軍守僃陳
棟年富力強才猷練達堪以補授其右營守僃員
缺查有(臣)標左營千總連英人材壯健技勇兼優
堪以補授又(臣)標左營守僃楊士虎身故員缺接
准部咨令於年滿千總内考驗題補但恐人地未
必相宜查有(臣)標左營千總徐德年力精壯弓馬
熟嫺堪以補授(臣)查陳棟係署守僃小銜又定例
守僃缺出將部發年滿千總補放現任千總不准
題補與例均屬不符部議必不准行但福建地方
非比内地(臣)之標員非比外營叩懇
皇上逾格施恩准其補授實於地方營伍大有裨益矣
理合具摺奏明伏乞
睿鑒謹
奏
海疆重地緊要員缺應以得人為務原不必拘於成例
膠柱鼓瑟也具本時將與例不符之處僃細聲明朕自
有裁奪
雍正元年八月十二日福建巡撫(臣)黃國材謹
奏為請禁服色僭越以維風俗事竊查風俗奢靡由
來巳久服色條例歴經遵
旨飭禁在案而奉行者視為具文僭越者毫無忌憚(臣)
思章服為上下尊卑體統所繫豈容紊越況物力
艱難尤宜愛惜(臣)歴任外吏目擊地方淳樸者頗
多殷實貧瘠者必係奢靡而邇年(臣)在
京師親見八旗風俗大抵崇尚奢靡悉因衣服貴賤
相同上下無别是以毫無約束不知節省(臣)愚以
為欲致百姓之富庶旗人之殷實必以嚴禁奢侈
分别服色為先(臣)請
皇上嚴禁僭越杜絶奢華凡在京在外現任官員每日
按品俱穿補褂其有職未仕之人許穿暗織補服
至白丁下賤人等止許穿黑色布疋不得混穿各
色綾羅錦縀以及貂皮狐皮種種冠服違者以僭
妄論從重治罪如是則以次節儉返樸還淳風俗
以正民生以厚矣(臣)冒昧奏
聞是否可行仰祈
睿裁謹
奏
此奏切中時病在廷羣工比比奏請奢僭之弊朕亦稔
知但以陋習因循巳久一旦遽然禁止若非立法嚴峻
有犯無宥不能使之永遠遵奉揆之於理移風易俗宜
漸不宜驟究以從容不迫為貴爾等内外諸卿姑且徐
徐勸導誘掖維持倘仍不改革然後嚴為定制以法繩
之耳朕御極之初諸務未遑豈宜汲汲舉行此事耶稍
遲歲月朕另有處置所奏甚是
雍正元年九月十一日福建巡撫(臣)黃國材謹
奏為恭繳
諭旨事竊(臣)齎摺千總回閩(臣)跪接
特頒諭旨捧讀之下仰見我
皇上愛養百姓惟恐弗周防範地方惟恐弗至從古帝
王未有如我
皇上之教養兼施於安民戢盜之宜若此之
仁無不育
明無不照者也(臣)查得閩省自前任撫(臣)覺羅滿保通
行社倉捐貯穀石現存四萬餘石今年仰賴
以示勸懲至胥役兵丁串通地方匪類賭博竊盜
貽害良民(臣)當遵
皇上化民成俗之至意總之(臣)受
恩深重蒙
諭旨理合恭繳謹
奏
覽奏情詞真切所行必力甚屬可嘉勉為之
同日又
奏為奏
聞事竊督(臣)覺羅滿保與(臣)面商浙江地方今年雨水
短少米糧不能接濟寧波等處民食維艱福建今
年雨水調勻各府秋成可望米價平賤欲將福建
省城撥米五千石臺灣府撥米五千石由海運至
寧波等處地方減價平糶以濟民食除現在督臣
會(臣)行文地方官撥運外理合奏
聞謹
奏
移粟平糶以濟隣封誠為善舉凡為督撫大吏者當思
寰宇之内莫非王民自應視為一體何分彼此之見耶
雍正元年十月初六日福建巡撫(臣)黃國材謹
奏為奏
聞事竊(臣)蒙
皇上種種
天恩有加無巳(臣)自問何人膺兹
眷顧雖永矢捐糜莫能仰報(臣)自到閩以來查得建寧
府延平府至福州府地方山路崎嶇行走艱難(臣)
捐銀委官修理平寬又查此三府水路俱係灘河
險厲非常(臣)捐貲協同督臣委官修鑿又(臣)准部
文賞給琉球國王使臣人等縀布等物(臣)俱置辦
照數賞給又省城内有鰲峯書院一所係生童讀
書之地年來房屋傾圮(臣)捐貲修葺又查(臣)標兩
營馬步兵丁衣衫藍縷(臣)捐貲置僃布衣一千四
百套按名給與其器械旗幟已收拾整齊鎗手火
藥俱捐貲給與將僃千把頭目亦俱給與銀兩衣
服等物以示奬勵哨船朽壞(臣)俱捐貲修造又查
福州府城垣年久不無傾圮之處(臣)會同督臣捐
貲修葺凡此皆(臣)分所當為何敢奏瀆
宸聰惟是(臣)仰見一切有關地方有益民生之事無不
上厪
聖懷合將(臣)到閩以來捐辦各事宜具摺奏
聞以稍紓
睿慮於萬一伏祈
聖鑒謹
奏
大抵凡事惟宜務實果有其實不待爾之陳奏朕亦頗
能照察也勉力為之
雍正元年十月十八日福建巡撫(臣)黃國材謹
奏為恭繳
諭旨叩謝
天恩事竊(臣)齎摺把總回閩(臣)跪開
賞賜黃匣奉到(臣)前奏調補撫標官員一摺奉有
硃批(臣)捧讀之下仰見
皇上洞鑒邊海地方緊要營伍務在得人雖與例不符
皇上自有
聖裁凡屬將弁莫不感戴
天恩踴躍奮勵實心效力仰報
主恩於萬一所有奉到
御批理合恭繳叩謝
天恩謹
奏
古人内舉不避親外舉不避讎舉賢薦能總要出於至
公無私經云知人則哲在聖人猶以為難若欲所舉之
人始終不渝更為不易惟公之一字既可以弭衆論亦
足以釋已之遺憾其要訣未有過於此者至於營私射
利之輩種種不一則不可同日而語矣有寧候朝廷選
用人來向其需索而不肯為擔干係者有舉後向之索
取者更有貪饕之徒併此等干係都不暇顧慮惟估定
價値擇其數多而從之者似此尤為可憐也若非但知
有國而不知有身之人不能勝封疆之任亦斷不可操
薦舉之衡且觀人之法宜信目勿信耳必考其實行以
品定賢否毋因其語言面貎而被所愚惑也切諭
將此諭與滿保看爾省中凡有保薦之任者皆使知之
雍正元年十一月初九日福建巡撫(臣)黃國材謹
奏為奏
聞事竊查今年福建地方晚稻豐收業經(臣)具摺奏
聞自十月以後又陸續得雨米價照前八九錢一兩不
等又前經督(臣)滿保會商於福建省城併臺灣府
共撥米一萬石運至寧波平糶亦經奏
聞嗣因浙江象山定海等處地方需米接濟經督臣將
福州府撥米改為七千石臺灣府撥米改為一萬
石遣官分送不日俱可抵浙合併奏
聞以慰
聖懷謹
奏
覽奏已悉深慰朕懷
同日又
奏為遵
旨奏明再叩
天恩事竊(臣)前奏懇
皇上天恩請將(臣)標千總連英徐德二人補授(臣)標左
右兩營守僃緣由一摺奉
硃批海疆重地以得人為務具本時將與例不符之處
僃細聲明朕自有裁奪欽此今准兵部咨開議得(臣)
前題請以千總連英徐德補授(臣)標左右兩營守
僃之處與例不符均無庸議等因但(臣)查千總連
英徐德雖與例不符然在閩日久誠為人地相宜
是以(臣)於七月二十七日一面具疏保題并具摺
叩懇
天恩破格補放已蒙
聖明洞鑒今部議不准(臣)謹遵
諭旨將與例不符緣由聲明另行具本題請外理合具
摺奏明仰祈
皇上格外施恩准將千總連英徐德補授(臣)標守僃則
於地方營伍實有裨益矣伏乞
皇上恩准施行謹
奏
前者朕於部覆時偶爾忽略矣君臣之間事事皆當如
此推究方無舛誤之失果能自信無歉一切不必畏縮
若稍有疑貳則宜愼之
雍正元年十一月十九日福建巡撫(臣)黃國材謹
奏為恭繳
諭旨事(臣)齎摺家人回閩捧到(臣)前奏撥福建米糧接
濟寧波地方平糶一摺奉有
硃批跪讀之下仰見我
皇上民胞物與
高厚同仁誠視天下為一家視億兆為一體欲海内元
元無不歌樂利而慶豐亨(臣)欽服感奮仰體
聖主愛民之
主恩於萬一所有奉到
御批理合恭繳謹
奏
果能如此奮勉可謂老當益壯朕實嘉悅之至古人云
為善日強爾之事業寧可限量耶
同日又
奏為恭繳
諭旨叩謝
天恩事(臣)齎摺家人回閩捧到(臣)前奏為社倉保甲稽
察賭盜等事一摺奉有
皇上硃批訓勉褒嘉至再至三惟欲(臣)等事事實心實
力奉行期於家給人足盜息民安
聖衷始為少慰(臣)敢不恪遵
訓旨嚴飭所屬總以實心實力四字共相勉勵不敢視
為具文虚應故事有負
皇上愛民如子之
聖心所有奉到
御批理合恭繳叩謝
天恩謹
奏
閩省有滿保同爾經理朕可坦懷無慮但目前亦不過
隨事酬應猶不得遂謂克諧治平之道也必能移風易
俗為地方上立千百年永垂不壞之良模方可稱體國
宣猷之賢臣耳目身心一時毋少怠忽務須正己率屬
以實心而敷實政舉凡有益於國計民生之事我君臣
互相推誠從容商較以協時措之宜漸臻化行俗美物
阜民安始不虚負
聖祖數十年生成教養之深仁厚澤也期共勉之
雍正二年正月初三日福建巡撫(臣)黃國材謹
奏為恭繳
諭旨事(臣)齎摺把總回閩奉到(臣)前奏恭繳
諭旨一摺欽奉
硃批(臣)跪讀之下仰見我
皇上愼重官方洞悉利弊
特頒諭旨訓誨周詳無非欲(臣)等公忠報
國期於保薦得人之至意(臣)即遵
旨與督(臣)滿保公同跪看并通知省中將軍都統提鎮
諸臣一體欽遵外(臣)惟有恪遵
訓旨凡事從公以仰報
皇上訓勉指示之
天恩於萬一所有奉到
御批理合恭繳謹
奏
進賢退不肖爾等之專責也非公無以濟明朕之前諭
其繹之毋忽
雍正二年正月二十五日福建巡撫(臣)黃國材謹
奏為恭謝
天恩事竊(臣)前奏
君恩實難圖報等事一疏奉
旨黃國材乃
皇考簡用之人自撫閩以來操守廉潔辦事明白軍民共
相愛戴今雖年老身尚健壯著照舊供職不必以衰
老求罷該部知道欽此(臣)跪讀之下不禁感激涕零
隨恭設香案望
闕叩頭謝
恩訖伏念(臣)自到閩一載以來日夜焦思兢惕恐懼寢
食不寧精神頓減是以具疏乞休冀免隕越之愆
荷蒙
皇上綸言奬勵至於此極(臣)又何敢自惜衰老不思報
效(臣)之精神志慮稍可支撑一日即當為
皇上效力一日倘至十分衰邁不能效力之時叩懇
天恩容(臣)奏請休致俾得優游
教誨始終保全(臣)之萬幸除另疏恭
謝外所有感激微忱先行繕摺叩謝
天恩伏祈
睿鑒謹
奏
覽
同日又
奏為恭謝
天恩事雍正二年正月十四日(臣)齎摺家人回閩恭捧
皇上恩賜
御書福字一幅到(臣臣)恭設香案望
闕叩頭謝
恩祗領訖伏念(臣)至愚極陋毫無報效兹值新正上元
令節荷蒙
皇上錫福自天(臣)實感
恩無地此不獨(臣)之一身及(臣)世世子孫俱得蒙
皇上之福即海疆萬民人人普被歲歲盈寧亦莫不均
沾
洪福於無窮矣理合繕摺叩謝
天恩謹
奏
福之一字朕原與天下臣民共之者也
同日又
奏為恭謝
天恩事(臣)齎摺家人回閩恭捧兩次荷蒙
皇上天恩賞賜湯羊克食到(臣臣)恭設香案望
闕叩頭謝
恩祗領訖伏念(臣)蒙
皇上天恩眷顧兩次遠
頒克食(臣)自問何人叠膺
異數感激欣幸莫可名言(臣)惟有在閩一日竭盡一日
心力圖報
聖恩於萬一理合奏謝
天恩謹
奏
海疆赤子正資爾愛養撫治朕之所以期望爾者豈止
一日二日一年兩年耶勉之
同日又
奏為恭繳
諭旨事(臣)齎摺家人回閩捧到(臣)前奏雨水年成並續
運米石接濟浙江象山等處一摺奉有
硃批(臣)跪讀之下仰見我
皇上念切民生實欲使海宇之内無一人一處不被
深仁厚澤之至意再查閩省交新正以來風和日暖民
間因豐收之後米價甚平每石八錢九錢不等各
府地方俱各寧謐臺灣府地方亦甚安静合并奏
聞以慰
聖懷所有奉到
御批理合恭繳謹
奏
歲豐米賤地方寧靜朕心深慰三月三日京師甘霖大
霈中外歡欣特諭爾知應為朕慶喜也
雍正二年二月二十四日福建巡撫(臣)黃國材謹
奏為恭繳
諭旨事(臣)齎摺把總回閩捧到(臣)前奏恭繳
諭旨一摺欽奉
硃批(臣)跪讀之下仰見我
皇上信任之重勉勵之切不勝感激欽服之至伏讀
諭旨目前隨事酬應猶不得謂克諧治平之道也必能
移風易俗為地方上立千百年永垂不壞之良模方
可稱體國宣猷之賢臣
諭旨及此尤見我
皇上治益求治安愈求安之
聖心竊思
聖祖仁皇帝六十餘年生成教養深仁厚澤固己登斯民
於衽席措天下於治安我
皇上御極以來
祖述憲章勵精圖治宵旰不遑已足令九州六合俗
美風移所行之政皆千百年永垂不壞之良模至
(臣)在閩應行事宜嗣後惟有恪遵
訓旨仰體
聖心務期與督(臣)滿保共相勉勵耳目身心不敢一時
少忽正己率屬以實心而敷實政仰報
皇上天恩於萬一所有奉到
御批理合恭繳謹
奏
自古堯舜之君亦必資贊助之臣朕雖有治益求治安
愈求安之心全頼爾等封疆大吏竭力效忠宣猷布化
始克奏熙皥豐亨之效也勉之勿懈
雍正二年三月二十六日福建巡撫(臣)黃國材謹
奏為奏
聞事竊查福建各府地方於二月二十四五等日俱得
大雨至三月十九并二十四五等日又得大雨目
下雨水俱各霑足稻田盡皆插秧早麥巳經秀實
福州等府米價照常臺灣府米價七錢八錢不等
督(臣)滿保會商(臣)撥動福州臺灣二處米三次共
三萬七千石運往浙江平糶嗣又因台州温州等
處食米尚有不足督臣會商(臣)撥動福寧州米一
萬石委官運往平糶近又據督臣查看得浙江缺
米地方再得米二萬石可以接至麥熟又會商(臣)
委官往臺運米二萬石分送平糶總俟米價解閩
之日即於產米地方照數買補還倉合併奏
聞謹
奏
汝等和衷協恭自必庶務咸宜可嘉之至
同日又
奏為恭聆
訓旨事竊(臣)據提塘宋士璞逓到内閣交出
諭旨一封(臣)敬謹跪開係(臣)前題請省可省之章奏等
事一疏奉
旨
聖祖仁皇帝御極六十餘年孜孜圖治
聖壽已至七旬猶日攬萬幾不倦於勤朕仰承鴻業自宜
效法前規朝乾夕惕事無鉅細親為裁斷豈當年富
力強之時而可稍圖暇逸乎如果中外大臣仰體朕
心抒忠為國辦理事務井井有條雖封章堆疊朕心
樂於披覽不以為勞若不殫心竭力苟且塞責以致
事務廢弛雖日無一章朕心豈得安乎今黃國材身
為封疆大吏自應將地方利弊作何興革官員賢否
作何勸懲之處盡心辦理何得以省簡奏章之事為
愛君之意迎合君上況伊曾以年老氣衰具疏乞休
止應養其精神料理伊任内事務今迎合瀆奏用心
於無益之地殊屬不合原本著發回欽此(臣)跪讀之
下不勝恐懼羞愧之至(臣)受
恩深重仰見我
皇上自登大寶以來綜理萬幾刻無寧晷微(臣)愚昧之
見惟恐過費
天心是以冒昧具奏伏讀
訓旨(臣)惶悚愧悔無地自容(臣)惟恪遵
聖訓於任内事務竭力辦理熟察利弊悉心興革確訪
賢否實力勸懲以仰副
皇上訓勉至意於萬一而已所有恭領
訓旨理合具摺奏
聞為此謹
奏
汝既有愛君之誠何妨摺奏以達汝意率爾具本特題
殊屬不合於體也
雍正二年閏四月十三日福建巡撫(臣)黃國材謹
奏為奏
聞事竊查福建地方三月四月連次得雨經(臣)具摺奏
聞今自交閏四月以來又經連次得雨禾苗十分茂盛
福州府米價每石九錢一兩不等興化泉州漳州
等府每石一兩一二錢不等延平建寧汀州邵武
臺灣等府每石八錢九錢不等地方寧靜人民樂
業合再奏
聞以慰
聖懷謹
奏
閱爾所奏深慰朕懷畿内時雨霑足秋禾長發茂盛各
省麥收大槩不相上下朕荷蒙
天地洪慈
皇考靈聖默賜眷佑陰陽順序年歲頻登惟以手加額感
激慶幸而益深警惕耳
同日又
奏為恭繳
諭旨叩謝
天恩事(臣)齎摺家人回閩捧到(臣)前奏恭繳
硃批一摺欽奉
諭旨仰見我
皇上敬
天法
祖既宵衣旰食之不遑置腹推誠亦心膂股肱之是倚(臣)
知識淺陋無以仰贊
高深惟恪遵
副我
皇上治益求治安愈求安之
聖心於萬一而巳所有奉到
御批理合具摺
奏繳謹
奏
聖人惟以敏行為貴故曰古者言之不出恥躬之不逮
也君臣當共勉之
同日又
奏為恭繳
諭旨叩謝
天恩事(臣)齎摺家人回閩捧到(臣)前奏繳
諭旨一摺欽奉
硃批爾果能如此奮勉可謂老當益壯朕實嘉悅之至
欽此(臣)跪讀之下不勝感激踴躍之至伏念(臣)以
庸愚疊荷
聖恩高厚勉勵褒許至再至三(臣)惟有益加奮勉整頓
精神實心效力以仰副
皇上眷顧之
洪恩於萬一而已所有奉到
御批理合恭繳叩謝
天恩謹
奏
爾不必為爾子黃炳憂慮朕非有譴責之意因伊少年
心性尚氣陵人與衆不睦謗言日盈於耳朕包容巳一
載矣若令久於外任恐致不能保全朕故將伊調回畀
以内職以稍挫其鋒銳且使之得以歴練老成其才其
志將來猶可任用也便中密諭爾知亦可不必令黃炳
與聞
雍正二年五月初五日福建巡撫(臣)黃國材謹
奏為恭繳
諭旨叩謝
天恩事(臣)齎摺把總回閩捧到(臣)前奏雨水年成並續
運米石接濟浙江寧波等處地方一摺奉有
硃批(臣)跪讀之下不禁感激欣幸歡忭之至(臣)幸生
聖世伏見我
皇上念切民生
聖心與
天心相為孚應既目覩閩省之甘霖疊降又欣聞北數省
之雨澤應時(臣)惟與宇内億萬蒼生感激
皇上天恩相與額手稱慶而已至運米赴浙荷蒙
諭旨屢賜褒嘉(臣)感激欣幸莫可名言惟有益加勉勵
於地方民生之事竭盡心力恪謹奉行以期仰副
我
皇上嘉奬微(臣)愛惜民生之至意於萬一所有奉到
御批理合恭繳叩謝
天恩謹
奏
所慮者第恐有名無實耳果能為國為民一念精純奉
行不怠
上蒼自有照鑒見得透信得眞其效如響之應聲影之隨
形至於朕之褒嘉奬譽猶為第二義
同日又
奏為奏
聞事竊查福建地方自三月四月至閏四月連次得雨
米價照常經(臣)具摺奏
聞今於閏四月二十一至二十五等日又得大雨四郊
霑足田禾茂盛米價照常又查臺灣府於四月二
十七八等日亦俱得雨地方寧靜人民樂業合併
奏
聞以慰
聖懷謹
奏
人事修而後
天和應陰陽序而後雨澤調若非爾等大吏措置有方令
行政舉曷克臻此朕實欣慰之至益加敬畏勉勵可也
同日又
奏為欽奉
上諭恭謝
天恩事竊(臣)據閩浙督(臣)覺羅滿保齎摺把總捧到兵
部交發
欽頒
御筆課農勸墾
上諭到閩(臣)出郊跪迎恭設香案望
闕叩頭跪聽宣讀祗領訖隨分頒司道府廳州縣各官
一體欽遵仰見我
皇上念切民依無遠弗周無微不到
睿慮精詳
聖謨深切實為從古帝王之所未有(臣)惟督率各屬恪
遵
諭旨倡導鼓勵務使無有廢時無有失業其沿山可以
開墾及近海可以築堤之處務令設法墾治因地
制宜仍諭以孳生畜牧之法俾轉惰為勤豐衣足
食以期仰副我
皇上嘉惠元元厪念民依之
聖心於萬一所有(臣)欽遵
諭旨奉行緣由理合奏
聞謹
奏
莫謂迂遠而泛泛視之當曲體朕心勤懇勸導以期水
到渠成之效
雍正二年五月十八日福建巡撫(臣)黃國材謹
奏為恭謝
天恩事竊(臣)接閱家信内稱奉
旨聞得山東巡撫黃炳伊屬官百姓皆有怨聲且省内
政事與伊原奏之語不符亦不能有益於地方看其
為人存心才幹還好著學士陳世倌與黃炳調補欽
此(臣)聞
命之下不勝感激之至隨恭設香案望
闕叩頭謝
恩訖竊思(臣)子黃炳自蒙
皇上簡畀封疆以來少年未諳才不稱職是以(臣)朝夕
焦思寢食憂慮(臣)子一日身任封疆(臣)心一日惴
惴未安今(臣)子奉職無狀不能有益地方乃蒙
皇上不加譴罪
特頒諭旨調補内閣學士(臣)子樗櫟下材獲膺
洪恩優渥終始矜全(臣)感激
主恩情不能已至於流涕(臣)惟有勖勉(臣)子黃炳凡事
恪謹實心效力不敢稍有懈忽以期圖報
高厚於萬一理合具摺叩謝
天恩(臣)不勝感激悚惶之至謹
奏
朕巳將黃炳用為刑部侍郎矣爾當勖勉之令其恪謹
奉職又聞爾長子黃焜人材亦優朕欲擢用為按察使
且密之勿宣
雍正二年五月二十一日福建巡撫(臣)黃國材謹
奏為奏
聞事竊查福建地方雨水霑足田禾茂盛經(臣)於五月
初五日具摺奏
聞今查福州等七府及臺灣府俱各雨水霑足早稻現
在收割米價照常地方寧靜人民樂業惟據泉州
府知府王道成報稱於五月初七八等日大風初
九初十等日大雨溪水泛漲低窪田禾被淹又城
墻倒塌十餘丈等語(臣)差役往查其早種之稻已
經秀實者無甚妨礙遲種之稻被風吹雨浸收成
歉薄(臣)仰體
皇上愛民至意隨委興化府知府卞永嘉齎帶銀兩前
給稻種補種晚稻務期不至失所至倒塌城垣現
在查明併令修築堅固合併奏
聞以慰
聖懷謹
奏
似此偶有歉收即隨宜撫恤貧民不至失業濱海黎庶
朕復何憂耶
雍正二年六月十四日福建巡撫(臣)黃國材謹
奏為恭繳
諭旨叩謝
天恩事(臣)齎摺家人回閩捧到(臣)前奏雨水米價一摺
奉有
硃批(臣)跪讀之下仰見我
皇上念切民生凡在海宇之内雨暘寒燠時厪
宸衷至於閩省之雨澤霑足米價平賤實係我
皇上聖德感召(臣)惟與海疆百姓羣沾
渥澤共戴
皇仁而已所有奉到
御批理合恭繳叩謝
天恩謹
奏
雖云
上天錫福於朕亦賴爾等内外臣工有以匡襄贊助屢省
乃成方克致休徵之應也期共勉之
同日又
奏為奏
聞事竊福建泉州府於五月初七八等日風雨過驟收
成少薄經(臣)委員賑恤巳經具摺奏
聞今續據泉州府報稱五月二十九至六月初一等日
連日大雨初二日雨止水退早禾俱已收完並無
衝壞但窪地民房被淹一百二十餘間等語(臣)即
委員查明被淹之家量給銀穀毋令失所又據汀
漳道報稱漳州地方於五月二十八至六月初一
等日連日大雨初二日雨止水退幸早禾俱已收
割不致損傷等語(臣)隨委員會同該府查明被淹
之家量給銀穀毋致失所其餘福州等府早稻俱
已收完實有九分十分收成即漳泉兩府亦有六
七分收成再查臺灣府雨水霑足田稻茂盛各府
米價照常人民安堵理合奏
聞謹
奏
民間祁寒暑雨亦所時有惟宜據事直告不得絲毫隱
飾以蹈欺蔽之愆也
同日又
奏為恭領
聖訓據實回奏事竊(臣)准閩浙督(臣)滿保抄送
上諭一道到(臣)跪讀之下不勝恐懼羞愧之至(臣)愚昧
之罪實無所逃除邵武府知府李秉衡等經督臣
先後會疏題參併委官嚴查各員家產另奏外(臣)
嗣後惟恪遵
訓旨不時詳察屬員内如有貪婪不肖居官聲名不好
者(臣)即據實糾參不敢稍為姑容徇隱自取罪戾
叩懇
皇上天恩恕(臣)愚昧容(臣)改過以贖前愆(臣)實萬幸謹
將恭領
聖訓及(臣)愚昧實情具摺回奏伏乞
睿鑒謹
奏
既往可以不咎向後類此等事宜加檢點毋自棄以見
棄於朕也愼之
同日又
奏為恭領
聖訓事竊(臣)准閩浙督(臣)滿保抄送
上諭一道到(臣臣)敬跪讀知蒙
皇上天恩諭以保甲弭盜之法且更
念保甲弭盜行於鄉村尚未行於江湖又頒
訓旨將南方水程之上行刦商民不用器械不露形跡
或用迷藥或用悶香種種情形
指示明晰令(臣)等加意防範嚴加緝捕併查駕船為業
之人令保甲隣佑具結給票詳書姓名籍貫併攬
載緣由記册存查遇有失事按册追緝不難弋獲
仰見
皇上至聖至明無微不照(臣)查閩省山海交錯盜賊實
多茲蒙
諭旨(臣)自當凛遵
訓示嚴率各屬實力奉行以仰副我
皇上戢盜安民之至意所有恭領
訓旨緣由理合奏
聞謹
奏
正須實力奉行豈在言語章奏間耶嚴飭各屬員毋得
苟且塞責虚應故事如有窒礙難行之處不妨據實奏
覆切勿陽奉陰違令天下後世竊笑我君臣徒於紙上
談兵也
雍正二年六月二十五日福建巡撫(臣)黃國材謹
奏為恭繳
諭旨叩謝
天恩事雍正二年六月二十一日(臣)齎摺家人回閩捧
到(臣)前奏雨水米價一摺欽奉
硃批(臣)跪讀之下伏念我
皇上事事敬
天法
祖時時貴粟重農所以為地方民生計者周僃詳悉有加
無已是以感孚
天地與
聖祖在天之靈無不垂慈默佑京畿之雨澤霑足禾苗茂
盛各省麥收俱慶豐亨此皆我
皇上聖德同
天至誠感召之所致而猶
聖不自聖益加警惕佇見我
皇上福流有永慶衍無疆(臣)惟有與海疆百姓共戴浩
蕩
皇仁於靡既而已所有奉到
御批理合恭繳叩謝
天恩謹
奏
詩云立我蒸民貽我來牟今歲
上蒼降福頗有豐年穰穰氣象朕何德以堪此
同日又
奏為恭繳
諭旨叩謝
天恩事(臣)齎摺家人回閩捧到(臣)前奏恭繳
諭旨一摺奉有
硃批(臣)跪讀之下不禁感激涕零隨即恭設香案率領
(臣)署老幼望
闕叩頭謝
恩訖伏念(臣)子黃炳前任山東巡撫封疆鉅任少年未
諳加以賦性愚直每多招怨(臣)時刻憂心今蒙
皇上洪恩洞鑒(臣)子少年心性尚氣陵人與衆不睦調
補内任俾得保全又時加
教訓使其歴練老成猶加任用復
念(臣)愛犢私心遠頒
密諭令(臣)不必憂心似此
天恩眞同
高厚生成實為亘古所未有(臣)父子感激之忱口不能
言筆不能述繕摺至此情實難已不覺感激流涕
惟殫竭血誠實心效力日夜叩祝我
聖主萬壽無疆而已所有奉到
御批理合恭繳叩謝
天恩謹
奏
朕不靳殊恩以成全爾父子亦望爾父子感恩圖報爭
自濯磨有以追蹤千古賢臣垂名竹帛顧不光明俊偉
歟若祇庸碌僃員竊位保祿難免時論之所指摘且必
妄加擬議謂為朕潛邸舊識以名器濫假私恩朕豈肯
甘膺此昵比之枉乎爾父子要當互為規戒交相砥礪
以仰答朕知遇之恩庶不為虚負耳設或不此之務而
反恃恩縱恣天難諶命靡常則將來之得失榮辱亦未
可逆料也總在爾父子審擇而自處之
同日又
奏為恭繳
諭旨事(臣)齎摺家人回閩捧到(臣)前奏恭繳
諭旨一摺欽奉
硃批(臣)跪讀之下不禁感激奮勵之至伏念(臣)服官四
十餘年凡事自矢樸實不敢稍存緣飾恭遇我
皇上推誠置腹視臣子如心膂股肱凡在臣工稍有知
識者莫不愛戴尊親(臣)受
恩深重迥異尋常惟愧思慮不周無以仰報
高厚何敢稍存欺飾今蒙
皇上訓勉諄切(臣)惟益加奮勵事事實力奉行以期無
負
訓勉至意所有奉到
御批理合恭繳謹
奏
閱汝奏詞似出悃忱然所行有不當處汝自不覺如彭
鵬之二子學業品行俱屬平常考其鄉評亦不聞甚美
豈可懷曩日故吏私情舉為孝廉以薦之朝廷乎汝於
此事深為朕輕縱念伊父粤中舊好於其家門細事時
加青目亦足以伸酬報之意乃將此等庸材下士濫充
孝廉之選俾朕用舍兩難質之奏中不敢少存欺飾之
語殊不相符矣每見爾等大吏往往私暱為心流於黨
比之習可奈何
將此諭亦令滿保知之
雍正二年七月十七日福建巡撫(臣)黃國材謹
奏為恭謝
天恩事(臣)齎摺家人回閩恭捧
恩賜
御筆詩扇一柄(臣)不勝感激榮幸之至隨恭設香案望
闕叩頭謝
恩祗領訖(臣)敬誦
天章金聲玉振之詞既超前而軼後恭瞻
宸翰鐵畫銀鈎之筆誠古法而今師(臣)以庸愚謬膺重
寄幸邀
恩賜益思報稱之難感激
褒嘉尤切冰兢之懼惟愈加奮勉竭盡心力恪供職守
以圖報
高厚之恩於萬一而已理合叩謝
天恩謹
奏
覽汝奏謝知道了汝之才情朕所素悉但於廉隅二字
當加砥礪撫閩以來聲名原居督臣滿保之右近日滿
保聲名頓然改觀汝少不逮矣及其老也戒之在得宜
於此語時繹之以自警焉可也
同日又
奏為恭謝
天恩事竊(臣)接閱家信内稱六月十二日奉
旨涂天相員缺著黃炳補授仍兼學士行走欽此(臣)聞
命自天感激無地隨恭設香案望
闕叩頭謝
恩訖伏念(臣)子黃炳賦性愚鈍前任山東巡撫寸長未
效荷蒙
天恩格外優容曲賜矜全調補内閣學士今復蒙
特恩補授刑部左侍郎(臣)子屢邀
高厚至於此極竊思刑部為各省刑名總滙(臣)子膺此
重任恐才不稱職有負
聖恩惟誡勉(臣)子實心效力恪謹供職不敢一毫欺飾
不敢一事懈忽以圖報
天恩於萬一而已理合繕摺奏謝
天恩謹
奏
黃炳心術似尚正但須歴練耳朕徐加琢磨以觀其成
猶可器使之材也
同日又
奏為恭繳
諭旨事(臣)齎摺家人回閩捧到(臣)前奏雨水米價一摺
奉有
硃批(臣)謹祗領伏念(臣)自到閩以來毫無報效百凡政
令咸賴
聖主時加教誨俾得事事祗遵至海疆雨水霑足收成
豐厚尤皆我
皇上念切民生
天心感應所致(臣)之措置何敢當此兹蒙
諭旨(臣)惟益加敬畏勉勵凡事恪謹勤愼不遺餘力以
期無負我
皇上訓勉之至意所有奉到
御批理合恭繳謹
奏
一切災祥實由朕與諸卿之所感召而至毫不可視為
渺茫無憑而懷或然或不然之心也敬畏二字斯須毋
忽
爾等所奏鹽務一摺留覽但聞革退商人之後地方有
司奉行不善以致通省無藉窮民羣趨私販而其夥内
有恃強爭奪毆擊相傷等情此事甚有關係若不早為
稽察處置恐致别生枝節爾等一面將情形據實奏聞
一面加意料理不可稍為忽略特諭
雍正二年八月初三日福建巡撫(臣)黃國材謹
奏為恭繳
諭旨據實奏
聞事竊(臣)齎摺把總回閩恭捧
硃批諭旨一道到(臣臣)跪讀之下仰見我
皇上至聖至明無微不照(臣)敢不據實奏
聞自干欺飾之罪伏查上年九月間更改鹽政之初鹽
務未有頭緒泉州沿海居住無藉窮民三五成羣
紛紛私販甚至夥内恃強爭奪相毆事誠有之(臣)
等訪聞隨即委員前往各處一面嚴查私販一面
出示曉諭百姓併查明各處鹽場委員管理凡販
買小民止收正課聽其挑賣不許勒索分文督臣
與(臣)日夜留心稽察如稍有奉行不得法者立刻
嚴行飭禁人心久已安帖並無私販恃強爭奪毆
擊相傷之處(臣)等身在地方何敢任其生事上厪
天心至鹽價貴賤情由業奉
上諭折中定價令各縣實力奉行不許高擡價値併飭
行興泉道一體遵行在案目下鹽價已平地方俱
各寧靜今蒙
諭旨(臣)絲毫不敢忽略加意料理斷不致無藉私販之
徒恃強爭奪毆擊相傷以致别生枝節有負
皇上厪念地方民生之盛心謹將現在情形據實奏
聞以慰
聖懷謹
奏
覽奏朕之疑懷渙然冰釋矣仍不時嚴為稽察可也
同日又
奏為恭謝
天恩事竊(臣)接閱家信内稱六月二十九日奉
旨王景灝著補授四川巡撫西安按察司員缺著黃焜
補授欽此(臣)聞
命之下不勝感激忻幸之至隨恭設香案望
闕叩頭謝
恩訖伏念(臣)以庸愚荷蒙
天恩稠疊有加無已(臣)長子黃焜前荷
主恩補授洮岷道寸長未效今又蒙
皇上格外洪恩補授西安按察使(臣)父子係何人斯一
門並沐
殊榮疊膺
異數至於此極雖生生世世長竭駑駘終不足以仰報
萬一惟有勉盡心力永矢血誠并勖(臣)子黃焜事
事實心效力以期圖報我
皇上天高地厚之
洪恩而已理合繕摺叩謝
天恩謹
奏
任官惟賢才朕恩豈肯假借爾子黃焜似能稱職王景
灝材器頗優撫川可謂得人也
同日又
奏為恭繳
諭旨叩謝
天恩事(臣)齎摺家人回閩捧到(臣)前為(臣)子黃炳奉
旨調補内閣學士恭謝
天恩一摺欽奉
硃批(臣)跪讀之下不禁感激涕零恭設香案望
闕叩頭謝
恩訖伏念(臣)次子黃炳由内閣學士復蒙
天恩優渥補授刑部侍郎(臣)長子黃焜又荷
諭旨褒嘉旋蒙
天恩擢用西安按察使
主恩深重無以復加感激之忱銘心刻骨(臣)父子不知
生生世世如何圖報方克仰酬我
皇上高厚之恩於萬一所有奉到
御批理合恭繳叩謝
天恩謹
奏
覽奏已悉當切切訓勉伊等惟以眞實為務至誠不息
天地所以悠久無疆誠之一字能篤信而固守之則爾
之子孫綿遠祿位正未艾也
雍正二年八月十九日福建巡撫(臣)黃國材謹
奏為微(臣)受
恩愈重戀
主愈殷叩懇
天恩准(臣)
陛見以伸瞻仰微忱事竊(臣)賦質愚蠢知識短淺仰荷
高厚之恩畀以海疆重任兩載以來雖時奉
諭旨不啻耳提面命但未獲親仰
天顏莫遂瞻雲就日依戀之私(臣)實不能自已況(臣)疊
荷
皇上有加無已之恩雖經恭疏奏謝未獲親赴
闕廷叩謝
天恩(臣)心實難安查福建地方雖負山濱海事務繁劇
有督(臣)覺羅滿保在閩日久民情土俗無不深知
而又能仰體
皇上愛民勤政之
聖心封疆寧謐人民樂業(臣)雖年老尚可馳驛來京不
過月餘仰祈
皇上天恩准(臣)所請於封印後束裝輕騎星馳赴
闕瞻仰
天顏叩謝
天恩跪聆
聖訓之下有所遵循而日夜戀
主之微忱亦得以少慰矣(臣)不勝懇切待
命之至為此具摺伏候
皇上睿鑒
恩准施行謹
奏
覽奏知卿出自悃忱但此行可以不必一者朕初承基
緒政教伊始爾等封疆任重不可輕離二者爾年非少
壯馳驛長途未免勞瘁況濱海數省督撫中爾尚為朕
昔年識面之人其餘姓名向皆不知者咸請陛見俱未
允行若止令爾來京伊等胥懷疑畏矣當祗遵朕諭相
見有日惟將地方事務盡心經畫為國家宣布德澤勝
如往返馳驅僕僕道路也特諭
雍正二年九月初十日福建巡撫(臣)黃國材謹
奏為恭繳
諭旨事(臣)齎摺把總回閩捧到(臣)前奏恭繳
諭旨一摺奉有
硃批(臣)跪讀之下仰見我
皇上愛民念切
天心與
聖心相為孚應是以豐年穰穰戶樂盈寧天下臣民咸
歌
帝德於無疆也所有奉到
御批理合恭繳謹
奏
今歲各省雨暘時若滿擬可書大有不料浙東有海嘯
之異沿海一帶戶口田廬被淹朕心深為憫惻已諭該
撫等多方救濟矣密邇隣省諒必聞之
同日又
奏為恭繳
諭旨叩謝
天恩事(臣)齎摺把總回閩捧到(臣)前奏恭繳
諭旨一摺欽奉
硃批(臣)跪讀之下不勝感激悚惶之至伏念(臣)父子蒙
皇上格外天恩委曲成全加意訓誨(臣)若不思竭力報
效而徒竊位保祿庸碌僃員有負
主恩(臣)實犬馬不如矣至於恃
恩縱恣(臣)父子斷斷不敢嗣後惟有恪遵
訓旨仰體我
皇上提撕警覺之
聖心互為規戒交相砥礪務竭愚誠以圖仰報
知遇洪恩於萬一所有奉到
御批理合恭繳叩謝
天恩謹
奏
芸芸黔首乃
聖祖六十餘年以來煦嫗之仁所生聚者朕荷
付託之重夙夜靡寧故於在廷諸王大臣亦時時開誠誥
誡惟願君臣一德同心為億兆謀衽席之安以期仰承
皇考保民如赤之聖心而已爾其勉之以副朕懷
同日又
奏為恭繳
諭旨事(臣)齎摺把總回閩捧到(臣)前奏恭聆
訓旨指示查緝海洋賊盜一摺欽奉
硃批仰見我
皇上睿慮無微不到於海洋賊盜行刦情形
指示纖悉靡遺又
諭以實力奉行不許苟且塞責(臣)跪讀
諭旨實切悚惶兢惕益當嚴飭屬員實力奉行斷不敢
苟且塞責虚應故事更不敢陽奉陰違有負我
皇上訓勉之至意所有奉到
御批理合恭繳謹
奏
朕之所望於卿等者正在此也果能言行相符則海疆
士庶可以安枕無憂矣
同日又
奏為恭繳
諭旨叩謝
天恩事(臣)齎摺家人回閩捧到(臣)前奏恭繳
聖訓一摺欽奉
硃批(臣)跪讀之下伏念我
皇上恩同覆載
明並日月
寬已往之愚蒙矜全格外
策將來之後效勉勵頻加(臣)恪遵
諭旨事事檢點留心訪察如有屬員貪婪不肖者立即
題參以副
皇上澄清吏治愛惜民生之至意所有奉到
御批理合恭繳叩謝
天恩謹
奏
激濁揚清固為第一要務然不可稍涉冤抑朕前諭公
之一字須時刻奉為指南
同日又
奏為恭繳
諭旨叩謝
天恩事(臣)齎摺把總回閩捧到(臣)前奏恭繳
諭旨一摺欽奉
硃批(臣)跪讀之下不勝惶悚戰慄之至隨將
諭旨傳與督(臣)覺羅滿保欽遵訖伏念(臣)賦性愚昧受
皇上恩施至優極渥若不思報
主而存私欺飾於
聖明之前斷斷不敢惟見我
皇上御極之初
見令其不拘何處行走學習成人實未敢薦入孝廉之
列也今蒙
御批理合恭繳叩謝
天恩謹
奏
前車之覆後車之戒改過不恡其權在我
雍正二年十月十五日福建巡撫(臣)黃國材謹
奏為奏
聞事竊查今年福建地方雨水調勻目下各府晚稻俱
已收穫年成甚好米價照常福州府每石八錢九
錢不等興化泉州二府每石九錢一兩不等漳州
府每石一兩一二錢不等延平建寧汀州邵武等
府每石八錢九錢不等各府地方寧謐人民安堵
理合奏
聞以慰
聖懷謹
奏
據奏稻己登場民情安堵朕心深為欣悅
同日又
奏為恭繳
諭旨事(臣)齎摺家人回閩捧到(臣)奏繳
硃批接濟浙江米石一摺欽奉
硃批(臣)跪讀之下伏念(臣)賦質愚鈍荷蒙
皇上訓誨勉勵至再至三惟有恪遵
聖諭時刻以實力奉行四字敬謹勉勵力圖報效以期
仰副我
皇上諄諄教誨之至意所有奉到
御批理合恭繳謹
奏
實力奉行四字乃我
皇考四十餘年諄諄誨朕之
訓旨也朕謹誌不忘今願與卿等共勉之
同日又
奏為恭繳
諭旨叩謝
天恩事(臣)齎摺家人回閩捧到(臣)前奏報雨水一摺奉
有
硃批(臣)跪讀之下仰見我
皇上聖不自聖時刻以敬
天勤民為心雖治臻熙皥戶慶盈寧猶時凛
監觀益昭誠敬兹頒
諭旨令(臣)等共凛
天心之感應而又勉之以敬畏戒之以毋忽(臣)惟有刻刻
以敬畏自勉不敢一毫怠忽以期仰副我
皇上加意訓勉之至意所有奉到
御批理合恭繳叩謝
天恩謹
奏
對
天以敬持已以誠操存無間庶可仰不愧俯不怍也
同日又
奏為恭繳
諭旨叩謝
天恩事(臣)齎摺家人回閩捧到(臣)前奏蒙
賜詩扇恭謝
天恩一摺欽奉
硃批(臣)跪讀之下不勝惶悚感愧之至伏念我
皇上聖明洞鑒遠邇不遺督(臣)覺羅滿保與(臣)同城共
皇上之照臨如日月之中天無微不及也至於(臣)自幼
食貧茹苦僃極艱辛自蒙
聖祖仁皇帝天高地厚之恩歴任内外四十餘年方得從
容度日(臣)今現有九子長子黃焜次子黃炳俱蒙
皇上天恩擢用侍郎臬司四子黃煒陜西乾州知州六
子黃焵驍騎校其餘諸子或在京城或在涿州俱
有房屋可以居住各有薄產可以養贍成立者得
食
天禄年幼者薄有家產(臣)若再營心家計不刻苦自勵
實犬馬不如也況(臣)年已六十五歲即竭力報效
恐無多日(臣)豈肯辜負
主恩以干
天譴至於(臣)之操守
皇上自有
睿鑒(臣)惟有恪遵
聖訓以戒之在得四字時繹之以自警實心黽勉竭力
圖報以仰副我
皇上教誨矜全之
盛心而已所有奉到
御批理合恭繳叩謝
天恩謹
奏
朕有聞即諭從不蓄疑藏怒於胸中無非欲卿等有則
改之無則加勉之意耳即或朕有過失卿等亦當亹亹
規諫以匡不逮如此則都俞吁咈之盛何難再見於今
日不必汲汲於諭旨之抑揚以爭聲價但反求諸已自
信無慚即可對朕不餒也朕豈肯以耳代目採一二無
稽之談以品定爾等封疆大吏之高下乎惟宜務本無
庸逐末
同日又
奏為恭繳
諭旨叩謝
天恩事(臣)齎摺家人回閩捧到(臣)前奏雨水年成一摺
奉有
硃批(臣)跪讀之下伏念我
皇上宵衣旰食念切民生近又蒙
天恩浩蕩蠲積歲之逋緩帶徵之粟海疆之沾沐
洪恩有加無已而雨暘寒燠猶時時上厪
宸衷是以感召
天和獲此雨澤霑足收成豐稔之慶也(臣)見海疆百姓共
樂盈寧羣歌
帝德惟相與感激鼓舞頂祝
聖壽無疆耳所有奉到
御批理合恭繳叩謝
天恩謹
奏
朕代
天理物四海之内一夫不獲咎將誰歸所以御極以來夙
夜兢兢而不敢少自暇豫也此心可告之
上帝
同日又
奏為恭繳
諭旨事(臣)齎摺家人回閩捧到(臣)前奏恭繳鹽政
諭旨據實回奏一摺欽奉
硃批仰見我
皇上身居九重之上念周四海之遥惟恐更改鹽政以
來地方有恃強爭奪情事致厪
宸衷今覽(臣)奏地方並無爭奪緣由人情安帖
天心方慰又降
訓旨令(臣)等仍不時稽察欽此(臣)必當與督(臣)滿保時
刻留心稽查斷不使無藉之徒恃強爭奪務期海
疆寧謐以慰
聖懷所有奉到
御批理合恭繳謹
奏
閩省山海交錯民風頗僻況鹽徒易於生事稽察豈容
少懈耶
雍正二年十一月二十六日福建巡撫(臣)黃國材
謹
奏為恭繳
諭旨事(臣)齎摺家人回閩捧到(臣)前恭報雨水一摺欽
奉
硃批仰見我
皇上念切痌瘝
心殷拯䘏一聞浙江沿海被災
聖衷深為憫惻
勅下督撫即動帑金於山東河南江西湖廣等處買米
運赴浙江以濟民食又屢頒
諭旨加意撫恤務令得所(臣)聞
命之日為浙江億萬生靈稱慶督(臣)滿保與(臣)仰體
皇上愛民如子之
聖心會商浙江寧波紹興等處恐江西湖廣之米一時
未能接濟遂先撥閩省倉穀碾米二萬石臺灣倉
穀碾米三萬石現在由海運赴寧波紹興二府以
應目下民食已會摺奏
聞諒蒙
聖鑒所有奉到
御批理合恭繳謹
奏
此舉可謂權變得宜卿等推廣朕心以為心朕遵循
皇考之政以為政何愁天下不太平萬民不樂業耶朕實
嘉之
同日又
奏為恭繳
諭旨事(臣)齎摺把總回閩捧到(臣)前奏嚴緝海洋盜賊
一摺奉有
硃批(臣)跪讀之下仰見我
皇上屬望之殷勉勵之切伏念(臣)荷蒙
高厚之恩畀以封疆重任緝拏賊盜以靖地方以安良
善(臣)之職也既蒙
特頒訓旨指示情形又加以
訓勉諄切(臣)惟有恪遵
諭旨務期言行相符實力奉行使盜賊潛蹤封疆寧謐
以仰副我
皇上愼重地方愛惜民生之至意所有奉到
御批理合恭繳謹
奏
東南一隅地處邊海時繫朕念果能禁暴安良民沾實
惠
上蒼監觀不爽自必介福於爾也
同日又
奏為恭繳
諭旨叩謝
天恩事(臣)齎摺把總回閩捧到(臣)奏繳
硃批舉薦彭鵬之子一摺奉有
硃批(臣)跪讀之下不勝感激惶悚之至伏念(臣)一時愚
昧錯薦彭鵬之子荷蒙
皇上天恩俯賜優容不加譴責又蒙開誠
指示私意未融必致終有悔吝(臣)愚昧之罪實無所逃
感激悚惶一時交集惟有恪遵
訓旨痛自改悔以期無負我
皇上教誨矜全之至意至於彭聖垣聖坦現在京師未
經請
旨不敢回籍叩懇
天恩容(臣)遣人帶回令其在閩肄業少全(臣)之顏面則
(臣)感激
聖恩不啻
天高地厚矣所有奉到
御批理合恭繳叩謝
天恩謹
奏
二人誠為糞土朽木之質令回故土藏拙可也仍戒飭
伊等安靜毋得於地方上招搖生事
雍正二年十二月二十四日福建巡撫(臣)黃國材
謹
奏為奏
聞事雍正二年十二月初四日據臺厦道吳昌祚等報
稱鳳山縣南路山前生番有歴歴社等五社諸羅
縣北路山前生番有本祿社等四社又鳳山縣山
後傀儡生番有八里罔社等六十五社通計共七
十四社共男婦五千七百九十九名口各遣土官
造具戶口冊歸化前來臣即捐發銀兩飭行道府
採買鹽布等物給賞俟督臣核明戶口冊照例會
題外欽惟我
皇上御極以來
德威遠播
恩澤覃敷是以海外生番各皆感慕
聖治相率歸誠日益衆多此實古來罕覯之盛事所有
生番歸化情由合行奏
聞謹
奏
朕以凉德踐膺大寶總賴我
皇考在天之靈有以庇佑之耳自即位以來考之
天時人事無僭無忒即如遠人向化皆不期而自至然朕
實無慶幸之懷益增凛惕之誠也敬慎二字我君臣期
共勉之
硃批諭旨卷十九上
欽定四庫全書
硃批諭旨卷十九下
硃批黃國材奏摺
雍正三年正月二十日福建巡撫(臣)黃國材謹
奏為恭繳
諭旨叩謝
天恩事(臣)齎摺家人回閩捧到(臣)前奏叩請
陛見一摺奉有
硃批(臣)跪讀之下伏念(臣)前因戀
主心切叩請
陛見荷蒙
皇上天恩洞鑒(臣)之叩請出自悃忱又承
天心眷念(臣)年非少壯馳驛長途未免勞瘁不必來京
捧讀
恩諭感激涕零實愧頌揚莫盡今蒙
皇上御批覽奏欣悅又於(臣)摺内俾得優游
聖世以保餘年之處奉
硃批為期尚早念(臣)乞休之志憐(臣)已朽之年
温綸褒恤至於此極(臣)雖衰老當兹
隆遇惟有努力自奮勉竭駑駘以仰報
皇上高厚之恩於萬一耳所有奉到
御批理合恭繳叩謝
天恩謹
奏
古帝王以豐年為祥瑞而不以景星慶雲靈芝甘露為
祥瑞以賢才為寶而不以珠玉為寶矧耆艾舊臣閱歴
既多藴蓄必厚其嘉猷善政有益於天下國家非寶而
何朕所以於爾等老臣尤加珍惜爾等體朕此意更宜
自愛加勉果能為蒼生造福必當獲福壽之報又何衰
老之足慮耶
雍正三年二月十六日福建巡撫(臣)黃國材謹
奏為起解稅羡銀兩事竊(臣)荷蒙
聖恩將閩海關稅交(臣)令地方官兼管接准部咨即委
糧驛道韓奕管理在案今據該道報自雍正二年
二月接管起至三年正月止連閏已滿一年各口
共收過稅銀一十萬六千六百五十六兩一錢除
閩海關稅額銀六萬六千五百四十九兩零照數
解交布政司庫取具庫收同冊檔送部外共有羡
餘銀四萬一百六兩零内解銅斤水脚并給各役
工食共銀七千二百五十兩零又解戶部銀三萬
二千八百四十八兩零所有羡餘稅銀儘收儘解
不敢絲毫糜費以負
皇上委任至意至稅銀之盈縮一在客貨之多寡又在
風信之遲速難以預定為此具摺奏
聞謹
奏
朕原有諭在前若將羡餘銀兩拘以定數又係額外加
額矣盈縮不一但祇據實報解可也
雍正三年三月初一日福建巡撫(臣)黃國材謹
奏為恭繳
諭旨事(臣)齎摺把總回閩捧到(臣)前奏臺灣七十四社
生番歸化一摺欽奉
硃批皆賴
先帝庇佑且以敬愼二字
訓勉諄切(臣)跪讀之下伏思
皇上聖明天縱而猶聖不自聖安愈求安(臣)惟有事事
仰體
皇上誠敬之盛心時切冰淵之懼常凛
指示之嚴事事省察刻刻檢點不敢稍有縱逸以期仰
副
皇上訓勵深恩於萬一所有奉到
御批理合恭繳謹
奏
朕生平不作違心之談前諭實係由中而發非故為遜
詞以邀謙光之譽也
同日又
奏為奏
聞事竊查福建漳泉二府去秋雨水稍多又兼臺灣稽
查嚴密商販稀少以致今春米價驟貴(臣)飭行布
政司動撥倉穀碾米平糶先經具摺奏
聞兹値清明前後正田疇望雨之際於二月十九二十
等日各處皆得時雨菜麥有收早稻得以及時插
種米價亦漸次平減惟查泉州府屬之惠安同安
金門沿海處所去冬番薯歉收今春又値米貴近
海窮民不無艱苦(臣)因浙江米價已平會同督(臣)
滿保將前會奏臺灣運浙平糶米内未經運往者
截運泉州飭行有司同前運泉之米多撥平糶併
令動支社倉穀石酌量賑恤毋致窮民失所誠恐
上厪
聖懷理合奏
聞謹
奏
地方上隨宜補救全賴爾等督撫大吏之善於措畫也
盡心竭力為之
同日又
奏為奏
聞事竊臺灣七十四社生番歸化情由經(臣)具摺奏
聞併會同督(臣)滿保具
題在案兹雍正三年二月初四日復據臺灣道吳昌
祚等報稱新設彰化縣内山又有巴萊遠社蔴著
蔴著社獅仔頭社獅仔社生番共男婦八百五十
一名口各土官造具戶口冊歸化等情由前來(臣)
隨同督(臣)滿保捐發銀兩飭行道府採買鹽布等
物給賞仍照例俟督臣核明戶口冊會
題此皆我
皇上恩周四海
澤及萬方
天意人心一誠相感是以海外野番相繼輸誠接踵歸化
(臣)幸遇
聖主欣逢盛事歡忭之私實難名狀謹將彰化縣内山
生番歸化情由先行奏
聞謹
奏
今日之接踵輸誠固屬可稱他日之掉臂逃叛亦屬可
慮全在地方上文武官弁安輯得法始不至遺笑將來
也此等處封疆大吏不可不豫為籌及嚴飭屬員施恩
布教務令野番心悅誠服向慕歸附永無變更方不愧
柔遠之道
雍正三年三月十三日福建巡撫(臣)黃國材謹
奏為奏
賀事竊(臣)接准部咨
皇上御極之三年二月初二日庚午日月合璧五星聯
珠欽蒙
恩旨與天下臣民同福共慶(臣)跪讀之下當即恭設香
案望
闕叩
賀併通行所屬文武出示曉諭兵民一體慶賀外欽
惟我
皇上德僃中和道隆位育是以上格
天心致此瑞應皇古以來實屬罕覯(臣)欣遇
聖君恭逢
盛事慶幸私衷莫可言喻祇因身羈職守不獲馳赴
闕廷躬親拜舞除具本恭賀外專差把總同家人齎摺
叩
賀代伸微悃伏乞
皇上睿鑒為此謹
奏
朕以眇躬際斯景運俯仰之間愈增慚懼耳
上蒼實鑒朕衷
同日又
奏為奏
聞事竊福建地方於二月十九二十等日各處俱得時
雨菜麥有收等緣由先經具摺奏
聞兹於三月十一十二等日又得時雨各處菜麥收完
早禾俱已插種米價漸平人民樂業地方寧謐理
合奏
聞以慰
聖懷謹
奏
覽奏朕為閩省黎庶釋懷矣
雍正三年四月初三日福建巡撫(臣)黃國材謹
奏為恭繳
諭旨叩謝
天恩事(臣)齎摺家人回閩捧到(臣)前奏叩請
陛見一摺奉有
硃批伏念(臣)荷
國家豢養深恩中外服官幾五十年祇以賦性愚蠢
年雖老邁識見未周毫無報效今蒙
皇上念(臣)效力多年曾經閱歴
特賜褒嘉復荷
恩綸諭(臣)自愛勉(臣)造福(臣)跪讀
聖訓仰見
皇上眷恤保全
聖慈愷惻無不曲盡(臣)感激之私實難言狀(臣)惟仰體
皇上如
天之好生心存濟物念切愛民宣力
國家以圖報
皇上錫福賜壽之
洪恩於萬一耳所有奉到
御批理合恭繳叩謝
天恩謹
奏
言行為君子之樞機而言尤不可不愼也朕凡有諭旨
本於至誠從不心口互異久之天下臣民自當曉然洞
悉朕衷也
同日又
奏為奏
聞事竊查福建各府地方於三月十一十二等日俱得
時雨菜麥收完早禾插種經(臣)具摺奏
聞現在各處雨水霑足田苗茂盛人民樂業地方寧謐
理合恭奏以慰
聖懷謹
奏
據奏雨水霑足田苗茂盛朕心深為欣悅
雍正三年四月二十六日福建巡撫(臣)黃國材謹
奏為恭繳
諭旨事(臣)齎摺家人回閩捧到(臣)前奏起解海關羡餘
一摺奉有
硃批仰見我
皇上執中建極秉道綏猷凡措諸政教者無不協事理
當然之則為萬世不易之經(臣)跪讀
諭旨中心悅服莫可名言(臣)若不仰體
德意敢於稍涉欺罔誠
天地神明所不容矣惟有益加儆凛事事據實以副
皇上開誠訓誨之至意所有奉到
御批理合恭繳謹
奏
據奏讀朕之諭旨中心悅服朕願豈止於此而己要當
兢業萬幾推恩四海俾普天之下凡有血氣者莫不欣
欣向化心悅誠服庶幾稍答我
皇考四十餘年顧復提命之深恩於萬一耳惟頼爾等内
外臣工同心一德共襄治理以成朕志朕日望之
雍正三年五月初二日福建巡撫(臣)黃國材謹
奏為恭繳
諭旨事(臣)齎摺家人回閩捧到(臣)前奏彰化縣生番歸
化一摺欽奉
硃批仰見我
皇上本以德服人之政行久道化成之治事不期於速
效功必貴乎圖成以生番歸化之後全在地方文
武安輯得法防微杜漸之意寓於施恩布教之中
(臣)跪讀
聖訓精詳感服倍切欽遵
諭旨移行所屬文武將己歸化各番宣布
皇上德意多方撫綏安輯務使海外新附編氓莫不心
悅誠服疆宇日增地方永靖以仰副我
皇上之明訓於萬一耳所有奉到
御批理合恭繳謹
奏
臺郡孤懸海外生番野性難馴駕御之方時刻在念毋
得忽略倘致偶啓釁端别生枝節非認罪頌聖即可了
結之事當勤為訪察嚴飭各屬愼之愼之
同日又
奏為恭繳
諭旨叩謝
天恩事(臣)齎摺把總回閩捧到(臣)前奏臺灣七十四社
生番歸化一摺奉有
硃批(臣)捧讀之下仰惟我
皇上存誠主敬
學貫天人自
臨御以來以實心行實政凡
典謨之宣布中外者皆
聖主之躬行實踐身體力行者也(臣)惟有仰體
德意事事盡心務實以副我
皇上教誨之
洪恩耳所有奉到
御批理合恭繳叩謝
天恩謹
奏
稱誦朕之言行不如效法朕之存心
同日又
奏為恭繳
諭旨叩謝
天恩事(臣)齎摺把總回閩捧到(臣)前奏欽奉
上諭一摺奉有
硃批諭旨伏念(臣)父子蒙
皇上天恩格外優容訓誨保全至矣極矣(臣)父子雖才
質駑鈍不能圖報但報
主之誠天日可矢其一切夤緣之弊黨護之習不惟不
敢蹈襲且恭遇
聖明之主何情不可上達何事不可直奏(臣)豈肯徇私
阿附他人負
聖主之洪恩玷祖父之名節兹蒙
皇上鑒(臣)微忱
恩頒明諭(臣)雖愚昧敢不凛遵
聖訓言行相顧以仰副
皇上提撕警覺之至意所有奉到
御批理合恭繳叩謝
天恩謹
奏
朕觀汝居心每於章奏之間情見乎詞似屬忠誠但所
辦事件多有未協或係被人誑惑所致抑或究竟居心
欠純當亟加檢點毋負朕恩勉之
同日又
奏為請免調換水師千總把總事(臣)准部咨各營千
總把總俱令就近與别營調換以便約束兵丁此
誠整肅營伍之意但以(臣)之愚見此法槩行於水
師似有未便查海洋港口紛岐支分𣲖雜水有強
弱深闊之異道有平險旋急之分且各處海面水
色不同山勢各别若非熟識水性之弁實難駕舟
遊巡今若以水師之千總把總俱同陸路一例調
換雖仍調在水師但各汛海面不同誠恐海道生
疎水性不熟與水師未必遽有裨益以(臣)愚見如
得免其對調使各千把總仍舊在各營本營海面
巡哨則駕輕就熟似屬有益(臣)受
恩深重凡有見聞不敢隱默謹據實直陳是否有當伏
乞
皇上睿鑒施行謹
奏
已有旨諭部矣此奏不合
同日又
奏為叩謝
天恩事竊(臣)接家信知廣西捐穀一事撫(臣)李紱准通
政使(臣)王沛憻移咨情由李紱據咨具題欽奉
恩旨(臣)跪讀之下感激涕零隨即恭設香案望
闕叩頭謝
恩訖伏念我
皇上至聖至明無微不照以各處捐納原有贏餘槩行
究問必開訛詐之端或不清查恐啓效尤之漸著
取各供咨(臣)令(臣)據實奏
聞仰見我
皇上本天地之心以為心察萬物之情以為情
恩法務期得平
仁智靡不兼盡千古帝王實未有如我
皇上之聖明至仁至恕者也兹(臣)蒙
皇上洞鑒隱微不加譴責不令赴質跪讀
諭旨
皇恩浩蕩
聖德寬洪(臣)即肝腦塗地實難仰報
高深感激
聖恩深入心骨莫可名言除捐納始末實情(臣)欽遵
諭旨候廣西撫(臣)李紱將各省口供咨到之日(臣)一一
據實奏
聞不敢絲毫隱飾外所有奉到
恩旨理合叩謝
天恩謹
奏
兩葉遮目雖泰山在前而不見雙丸塞耳雖雷霆在前
而不聞欺蔽之為害也甚矣朕最惡之爾果絲毫不隱
和盤托出縱有一切情弊朕皆為爾寬恕也
雍正三年五月十一日福建巡撫(臣)黃國材謹
奏為恭謝
天恩事(臣)接閱家信(臣)子黃焜蒙
皇上特恩補授河南布政使(臣)聞
命自天感激無地隨恭設香案望
闕叩頭謝
恩訖伏念(臣)子黃焜賦質庸愚身受
高厚之恩竭力難報莅任臬司每懷祗懼今復蒙
聖主格外洪恩補授河南布政使(臣)感切悚惶莫可名
狀(臣)父子即生生世世竭盡駑駘不足仰報萬一
(臣)惟有率(臣)子黃焜共矢血誠實心效力以圖仰
報
皇上天高地厚之恩日祝
聖壽無疆而已理合具摺叩謝
天恩謹
奏
朕設官分爵惟才是用雖施恩無望報之心在爾等為
臣子者豈可苟祿素餐不思有以仰酬知遇乎然所謂
報者其道多端要不過一誠而巳若少懷欺偽即朕不
爾責其如
上蒼之鑒察何爾父子宜共勉之
雍正三年五月二十二日福建巡撫(臣)黃國材謹
奏為奏
聞事竊(臣)接(臣)子黃炳家信將正月二十七日蒙
皇上恩旨抄錄到(臣臣)即一面具摺回奏一面敬謹繕
錄轉傳(臣)子黃焜恪領
聖諭一體欽遵(臣)并寫信切諭(臣)子黃焜務要自立事
事實心效力以報
主恩切不可依附他人等由去後兹接閱(臣)子黃焜回
禀内稱我父子世受
聖主隆恩至深至厚即肝腦塗地亦難仰報今奉
恩旨如此諄切惟有事事自立赤心效力竭盡駑駘圖
報萬一斷不肯阿附他人負
恩自棄但感激之忱情不自已雖臬司無具摺之例而
心實難安是以不揣冒昧特具摺求為代
奏等語(臣)念其感激深切出自血誠謹具摺奏呈
御覽伏乞
睿鑒(臣)不勝冒昧悚惶之至謹
奏
閱奏已悉宜戒爾子黃焜今日為人屬吏不趨炎附勢
將來或蒙朕晉擢亦不市恩植黨能如此清介傳家可
保世世安寧無事也須内外如一堅持不易方有後效
若明離暗合面是背非以巧詐詭密為得計則恐滋害
更深耳
同日又
奏為據實奏
聞事雍正二年三月十四日准戶部咨行令福建督撫
辦解橄欖木鎗桿五千根長一丈五尺圍四寸五
分嗣後每年各解千餘根等因當准督(臣)滿保會
(臣)轉行出產地方採辦去後隨據侯官等縣詳稱
橄欖木雖產福建地方但查此木高大直幹者少
兼之氣味香甜年久樹大中即生蟲一經蟲蛀便
不適用實難如數解辦等由(臣)與督臣覆查無異
當經咨部請核減免准到部覆以奉
旨著取之項不便減免嗣督(臣)請照山東起解白蠟鎗
桿之例以圍圓四寸長一丈一二尺為准咨請部
示准部允行復經照式行催辦解去後又據各屬
禀稱即照所減丈尺採買合式亦少實難購辦稟
請免解等由前來(臣)親加察訪合式之木實難多
得即有數株堪用者民間留之結果不願售賣(臣)
仰體
皇上嘉惠元元愛恤小民至意有此實情不敢隱默理
合奏
聞除先已解過一千根現在又起解一千五百根外嗣
後可否
恩免辦解相應請
旨伏乞
睿鑒施行謹
奏
鎗桿惟橄欖木最佳現今演習無論别種木材俱可若
製為鎗桿應用非此木不可軍器有關緊要無容漫忽
倘前定尺寸不能如式仍行咨商該部酌議丈尺圍圓
切毋令不肖有司借此擾累百姓及不盡心採辦反倡
言惑衆以致誤事朕少有風聞爾等難辭失察之咎如
一時難以驟辦即於三五年内購得亦不為遲但不知
此木栽蓄幾年方可長足合式尺寸將來須陸續辦解
亦當留心詢明預為籌畫
同日又
奏為恭繳
諭旨叩謝
天恩事(臣)齎摺把總回閩捧到(臣)前奏恭
賀日月合璧五星聯珠一摺奉有
硃批仰惟我
皇上道全德僃亘古獨隆是以
瑞應嘉祥於
今特盛(臣)幸生
聖世欣際昌期具摺奏
賀手舞足蹈莫喻歡忭之誠兹蒙
諭旨謙德彌彰(臣)跪讀之下仰見我
皇上聖不自聖至意(臣)雖至愚仰承
聖德敢不時存戒懼益加惕厲以副
皇上誠敬之
聖衷於萬一所有奉到
御批理合恭繳叩謝
天恩謹
奏
存誠主敬為立身之本内外諸臣皆當效法朕以居心
也
雍正三年六月初三日福建巡撫(臣)黃國材謹
奏為奏
聞事竊查福建地方從前有奸民王還初假借邪教煽
惑愚民經前任督撫訪拏杖斃(臣)聞得王還初有
孫王文治形跡可疑時有面生之人往來其家(臣)
隨密諭該管文武官員留心察訪因王文治出外
未經緝獲於五月十九日據府縣禀稱王文治回
家隨准督(臣)滿保約(臣)到署差督標參將同(臣)標
守僃協同地方官密拏王文治到案併搜出經卷
等物供出為首傳教之陳立昭知情相幫之王文
卜等當經飭拏到案確訊各供實係假借邪教惑
衆誆騙愚民銀錢並無别故閩省亦别無夥黨本
應
奏明在閩發落示衆但供内有在浙江温州等處同
范子盛行教之語除各犯聽督(臣)滿保解赴浙江
温州質審明白請
旨完結外所有閩省查拏王文治等緣由理合奏
聞謹
奏
發姦擿伏總在察訪密而緝捕速自無兔脫之虞此案
獲犯可嘉
請安摺用綾絹為面表汝等鄭重之意猶可至奏事摺
面概用綾絹物力艱難殊為可惜以後改用素紙可也
將此諭亦傳知滿保遵奉
同日又
奏為奏
聞事竊查福建各府地方春夏以來雨水應時高下田
禾俱皆霑足現在早稻陸續收割約有八分九分
收成米價平減人民樂業再查臺灣府地方雨水
亦皆霑足稻田十分茂盛可望豐收目下米價亦
賤地方安静此皆我
皇上敬
天勤民之感召是以時和年豐民物咸寧(臣)仰叨
聖主福庇曷勝欣幸之至理合奏
聞以慰
聖懷謹
奏
閱所奏雨水收穫情形朕懷深慰
雍正三年七月十五日福建巡撫(臣)黃國材謹
奏為恭繳
諭旨叩謝
天恩事(臣)齎摺把總回閩捧到(臣)前奏廣西捐穀叩謝
天恩一摺奉到
硃批(臣)伏思廣西捐穀一案蒙
皇上天恩不加譴責不令赴質(臣)感激
聖恩實難言喻此誠
皇上格外天恩曲賜矜全(臣)跪讀之下感
恩涕泣永鏤心骨(臣)若再存一點隱餙之心是真不知
恩實與禽獸無異矣除俟廣西撫(臣)李紱咨到各供(臣)
即一一據實回
奏外所有奉到
御批理合恭繳叩謝
天恩謹
奏
汝到粵西將捐穀弊竇盡情剖露纖毫不隱或可邀寬
宥之恩
同日又
奏為恭繳
諭旨事(臣)齎摺人回閩捧到(臣)前奏起解海關羡餘一
摺奉有
硃批欽惟我
皇上御極以來庶績咸熙仁恩廣被是以
天心豫順民情悅服我
皇上猶聖不自聖敬勤之念彌殷操持之功益密開誠
訓諭委曲周詳(臣)跪讀之下惟有益加自矢實心效力
盡忠報
主以仰副
皇上教誨之
天恩以盡(臣)報效之微忱耳所有奉到
御批理合恭繳謹
奏
朕時時以真誠為諭爾事事惟巧詐是務所謂誨之諄
諄聽之藐藐也若不及兹改圖難以挽回矣
同日又
奏為恭繳
諭旨叩謝
天恩事(臣)齎摺把總回閩捧到(臣)前奏欽奉
上諭一摺奉有
硃批伏念(臣)幼年孤立荷蒙
聖祖仁皇帝及我
皇上隆恩由中書歴陞今職每念
國家豢養深恩圖報之誠銘心鏤骨祇因少年失學
每至見理不明被人誑惑辦事錯誤之處實多今
蒙
皇上開誠指示
諭令檢點(臣)跪讀
天語感激涕零嗚咽難言竊思(臣)今年六十六歲(臣)子
焜炳荷蒙
天恩陞授侍郎藩司其餘諸子及孫年已長成者俱邀
恩出仕是受
恩深重者莫過於(臣臣)現在桑榆暮景豈不思保全名
節以為子孫長久之計乎況(臣)自(臣)祖父以及(臣)
之子孫一門五代世受
國恩(臣)若少有欺飾黨護不惟
王法不宥實
天地之所不容矣(臣)嗣後惟有欽遵
聖主明訓事事務必實心檢點期免錯誤以副
皇上成全高厚之恩(臣)不勝感激悚凛之至所有奉到
御批理合恭繳叩謝
天恩謹
奏
開口以孤立自許真屬奇談似此指天畫地恬不知懼
如年羹堯一類之人朕實不解是何等肺腸也殊可詫
異
雍正三年八月十二日福建巡撫(臣)黃國材謹
奏為恭繳
諭旨叩謝
天恩事(臣)齎摺家人回閩捧到(臣)前奏
賀日月合璧五星聯珠一摺奉有
硃批(臣)跪讀之下仰見我
皇上存誠主敬不貳居心是以乾健運行潛孚默感上
契
天心因而上瑞駢臻嘉祥協應今歲秋收定占豐稔天下
臣民共享盈寧之福也兹蒙
諭旨以誠敬二字
訓誨諄諄(臣)雖賦質愚昧必當黽勉凛遵竭力效法我
皇上之居心仰副
聖主訓誨臣子成人之至意所有奉到
御批理合恭繳叩謝
天恩謹
奏
覽爾一切奏覆無非信口酬酢隨事敷衍全不由衷無
怪以朕諭旨亦皆作具文觀也仰副二字朕信不及
同日又
奏為恭繳
諭旨叩謝
天恩事(臣)齎摺家人回閩捧到(臣)代(臣)子黃焜啓奏一
摺奉有
硃批(臣)跪讀之下感激涕零伏念(臣)自幼孤立荷蒙
聖祖仁皇帝及我
皇上格外洪恩得有今日是以持身訓子從不肯阿附
他人兹蒙
皇上諭旨今不趨炎附勢將來或被晉擢亦不市恩植
黨勉(臣)世守許(臣)無事
皇上之成全訓誨實屬有加無巳(臣)父子若稍存一點
姦巧明有
王法幽有鬼神斷不敢負
恩欺飾自干罪譴敬將
聖諭傳示(臣)子黃焜及(臣)諸子令各恪謹凛遵務使事
事實心效力以報
皇上高厚之恩於無既也所有奉到
御批理合恭繳叩謝
天恩謹
奏
如果孤立不倚赤心許國必蒙
上天之所祚祐若巧言飾忠懷藏欺詐則
天地神明必加譴責至理昭然分毫不爽者也
同日又
奏為恭繳
諭旨叩謝
天恩事(臣)齎摺把總回閩捧到(臣)前奏(臣)長子黃焜蒙
恩補授河南布政使恭謝
天恩一摺奉有
硃批(臣)跪讀之下不勝感激悚惕之至伏念(臣)父子俱
蒙
聖恩委曲成全逾格超擢至今絲毫未報即肝腦塗地
尚不能仰酬萬一若少存一點欺飾之心辜負
主恩自干
天譴(臣)雖至愚極蠢斷斷不肯亦斷斷不敢至於(臣)子黃
焜雖係庸材然處家孝友頗知大義亦斷不肯稍
萌欺巧上負
主恩下玷祖宗甘作不忠不孝之人我
皇上恩德同
天雖施不望報(臣)父子受
恩最深若不時刻感
恩思報不但
上天可畏實乃禽獸不如矣(臣)惟謹遵
訓旨率同(臣)子黃焜等事事務竭一誠以仰報
聖主高厚之恩於萬一耳所有奉到
御批理合恭繳叩謝
天恩謹
奏
如郃陽一案非欺隱乎即禽獸不如之謂也雖云孝友
其如不忠何
雍正三年九月初一日解任巡撫(臣)黃國材謹
奏為叩謝
天恩據實奏
聞事竊查廣西捐納一案(臣)因候廣西撫(臣)李紱咨送
各供到(臣臣)以便遵
旨將收捐始末據實奏
聞不期至今尚未咨到是以(臣)不敢冒昧先
奏兹奉
旨黃國材著解任發往廣西將捐納多收欵項明白質
審欽此(臣)查廣西開捐一事係康熙五十三年原任
撫(臣)陳元龍具摺
奏請照廣東開捐事例奉
旨准行後撫(臣)陳元龍與督(臣)趙弘燦會議委桂林府知
府吳元臣等在省城收捐委梧州柳州南寧三府
知府李世孝趙世勲沈元佐等在本府收捐自五
十三年夏季起至五十五年夏季止共計捐過穀
一百一十七萬八千二百五十石彼時因運穀艱
難公議每穀一石收銀一兩一錢每石各府自存
六錢買穀蓋倉等項使用外有羡餘係管捐府廳
各官分得其餘銀五錢内部費一錢督撫各一錢
布政司一錢按察司本道各四分院司衙門書辦
紙筆造冊人工飯食以及解冊等費各一分至於
道共得銀四十四萬七千七百三十五兩此數目
(臣)知之最確其四府收捐所得羡餘(臣)未經手且
(臣)即陞任貴州是以未知其詳今聞管捐各員捏
辭推卸總之此事已歴十有餘年彼等見趙弘燦
楊琳俱已病故陳元龍去任惟(臣)係現任巡撫是
以俱諉(臣)一人以脫自巳賠補之計種種詭詐均
非實情難逃
聖明洞鑒兹蒙
皇上天恩不加譴責令(臣)解任赴質聞
命之下感激難名(臣)現在束裝前赴廣西到彼之日不
特將(臣)名下所得之項據實供出及其餘督捐之
督撫臬司各道以及管捐之府廳各官所得羡餘
銀兩彼等即有狡頼(臣)亦當一一著落具
奏不敢有負
聖主格外洪恩(臣)不勝感激瞻戀之至為此具摺叩謝
天恩謹
奏
天下事譬如涇渭清濁自分何可牽混當時共事之人
雖有去任及物故者然屬員吏書衆耳衆目縱歴多年
證據難泯朕料汝必有此分析之奏但終屬一面之辭
莫若汝親詣粵西質明或脫然事外或據實自認朕無
不從寬恩宥假若舞智弄巧則恐自取辱耳朕之居心
行政黃炳已悉大半較之凡情庸見實有不同汝從未
面經奏對無怪其然今為汝計除披露一誠更無良策
也思之
雍正三年九月初七日解任巡撫(臣)黃國材謹
奏為奏
聞事竊(臣)因廣西捐納一案奉
旨解任往廣西質審(臣)欽遵即於八月二十八日將印
信交與督(臣)覺羅滿保正在束装起行間隨准督
(臣)滿保寫字與(臣)厦門地方於八月二十五日晚
有匪類數十人持械入城聲稱刦庫經官兵擒獲
賊夥十餘名兵丁亦有受傷餘黨雖逃但我現患
病在牀恐有緊要事務商議留(臣)緩行(臣)嗣聞賊
夥已經拏獲十餘人其餘俱行逃散地方無事定
於九月初九日起行又准督(臣)滿保咨稱伊患病
日重恐有不測已經
奏請將印信交將軍(臣)宜兆熊接署留(臣)在閩協理
伏思(臣)既經奉
旨解任何敢逗留但(臣)查督(臣)滿保患病垂危提督(臣)
藍廷珍業巳進京
陛見新撫(臣)毛文銓尚未到任地方緊要(臣)不敢因已
解任膜視相應暫行在閩俟新撫臣入境(臣)即啓
行前往廣西理合奏
聞謹
奏
封疆任重遇事自不應拘泥常例不但解任之員即經
革去職銜亦當暫緩行期彈壓地方方合通權達變之
義滿保病不忘公朕深嘉之
硃批諭旨卷十九下
