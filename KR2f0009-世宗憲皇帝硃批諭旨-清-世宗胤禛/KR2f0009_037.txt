欽定四庫全書
硃批諭旨卷三十七
硃批吳存禮奏摺
康熙六十一年十二月十八日江寧廵撫(臣)吳存
禮謹
奏為欽奉
上諭事竊照康熙六十一年十二月十六日(臣)接准吏
部咨開奉
旨
先聖主一應硃批諭旨俱著敬謹收集彙繳欽此欽遵敬
惟我
皇上乘乾御宇應運當陽
統六合以敷仁謨烈仰升恒之盛
撫五辰而出治臣民覩作述之隆伏查(臣)自康熙四
十九年陞任滇撫於五十五年調任江撫所有歴
年奏摺除蒙
先聖主已經發部及未奉
硃批者不敢
進呈外今將遵奉
硃批奏摺(臣)按年順序共計四十三封恭呈
御覽此外(臣)斷不敢抄寫存留隱匿燒燬遺失自干重
罪目今江省雨水調勻人民安業米價白米每石
一兩一錢五分梭米一兩麥七錢五分豆七錢為
此繕摺奏
聞伏乞
聖鑒(臣)無任瞻仰之至謹
奏
爾向來居官聲名平常而且偏於軟懦朕初御極一切
仰體
皇考深仁厚德六十餘載之用人行政立意保全爾等中
外大臣爾諸臣亦當勉力自愛以清正率屬教養百姓
撫安疆宇庶克成全朕之孝道諸如收受節禮陋規侵
蝕空糧以及縱容地方豪富等弊若仍蹈前轍怗惡不
悛國法無私噬臍何及查弼納來時朕已曾詳悉面諭
爾其加意振作更改一番方不負朕容爾自新之大恩
也再者爾薦舉參劾屬員務須一秉至公以鼓舞人材
倘徇私納賄顛倒是非不符衆論則欺誑之愆朕不為
爾逭也勉之慎之
硃批諭旨卷三十七
