欽定四庫全書
硃批諭旨卷一百十五
硃批田畯奏摺
陜西涼州總兵官(臣)田畯謹
奏為奏
聞事竊(臣)叨沐
皇恩畀以封疆重任自今歲奉
旨撤兵於八月初九日抵涼州任所隨即清查標屬各
營兵馬錢糧盔甲器械一切營汛事宜緣軍興以
來節次征防以致營伍凋敝甲胄破損及不足者
十有四五查涼州鎮標設公費步糧一百二十五
分涼屬永昌營設公費步糧二十四分莊浪營設
步糧一十六分其餘大小營分或設步糧十二三
分以至守糧二三分不等(臣)准督(臣)岳鍾琪来文
涼州應製辦帳房六百頂鑼鍋六百口令在藩庫
先借銀兩作速製造其借過庫銀即將公費扣還
(臣)即遵照領銀製造至營中盔甲破損及不足數
者(臣)將製造鑼鍋帳房餘剰銀兩飭令五營作速
補造至永莊二屬各營盔甲(臣)俱嚴飭該營官弁
將各營公費糧餉作速料理製造再(臣)承准督(臣)
岳鍾琪遵
旨委署甘提印務於十一月十五日抵甘署理隨查提
標五營額設盔甲帳房火藥器械等項亦皆大半
損壊不全(臣)查提標設有公費步糧一百五十分
即嚴飭五營將公費糧餉製辦修補齊全以濟實
用所有查過(臣)標屬併甘提標破損及不足盔甲
鍋帳另具一摺恭進
御覽謹
奏
盔甲器械通融公費修補整齊以壯軍容甚屬可嘉但
須實力奉行勉之
陜西涼州總兵官(臣)田畯謹
奏為恭繳
硃批諭旨仰祈
睿鑒事竊(臣)扵雍正五年二月二十四日自涼州起程
赴京
陛見行至(臣)屬土門堡地方有(臣)齎摺千總捧到
皇上硃批諭旨(臣)即望
闕叩頭謝
恩訖伏思整飭營伍乃(臣)職分當然荷蒙
天語褒嘉(臣)跪讀之頃惶悚靡寧惟期勉竭駑駘實力
奉行稍盡犬馬之職於萬一(臣)謹將
硃批原摺恭繳伏乞
皇上睿鑒謹
奏
覽
如果言行相符有何惶悚靡寧處
廣西提督(臣)田畯謹
奏恭請
皇上聖安
朕安
軍需案内爾與韓良輔李佛保皆係一例處分朕因爾
應賠之數尚不甚多粤西又未得勝任之人從寬留爾
在任賠補但既有此一事更當扵操守勉力一生功名
人品豈只值數千金耶凡關利之一字當避如蠆毒方
能保全功名始為不負任用扵此一字少見不透則將
朕知遇之恩付之流水矣勉之慎之
同日又
奏為奏
聞事竊(臣)蒙
皇上隆恩簡用提督到任之後查粤西舊案苗獞相殘
俱以遠年仇隙起釁二三年來仰賴我
皇上德威夷民漸知禮法土司不敢玩縱惟離城窵遠
之苗獞間有捉人羇禁索銀勒贖搶掠耕牛霸占
田産之事雖該管文武極力拏究而此風尚未盡
息(臣)細加訪查夷性頑悍輕生法非所畏惟遷徙
地方則既不能占踞産業又不能固結惡黨且地
利不熟獨力難支是以夷情所畏惟在扵此(臣)愚
意欲因其所畏者以治之則可移風易俗嗣後流
土地方之苗獞如有不遵化導仍聚衆仇殺者除
正犯治罪外其餘家口令該管文武清查造冊詳
報督撫核明遷徙鄰省地方安插於禁止仇殺似
有裨益是否可行伏乞
聖裁謹
奏
此法甚妙可與督臣詳細商酌如應題奏會疏具題可
也
廣西提督(臣)田畯謹
奏為備陳粤西情形仰祈
睿鑒事竊(臣)查南丹土州地方舊有錫礦間出銀砂自
界油米等物俱在獨山州搬運由黃坭哨蠻尾塘
入厰日用終未缺乏礦徒仍未驅盡(臣)細訪礦厰
之弊富者出資本以圖利貧者賴傭工以度日惟
聖明乾斷(臣)再查廣西苗猺㺜獞内從前肆惡者惟思
明土府之鄧横為最近年以來漸次歛跡(臣)查其
可以化導者諭其遷善如怙惡不悛(臣)即設法擒
治本年七月十六日據署上林營守備周得勝禀
報有富川縣民蒋友榴居西林縣巖康地方租土
惡潘定遠之山地栽種粟米今歲大熟定遠主使
抱甘等恃強割去繼而友榴及妻俱被殺害伊弟
友鏡控於西林縣將抱甘等拘拏審訊途間被潘
定遠父子叔姪率領多兇搶犯而去(臣)即檄行泗
城副將就近協拏又於八月十六日據西林令申
稱潘定遠等窮兇極惡案積如山請𤼵大兵擒𠞰
等情(臣)又檄令思恩副將委備弁各一員帶鎗手
兵二百名併行撥土田州土兵二百名會同泗城
安隆上林三營官兵與該縣前去擒捕務獲潘定
遠等以正其聚衆搶犯之罪理合繕摺具
奏伏乞
皇上睿鑒施行謹
奏
類此等事務須籌畫萬全而行方無後悔切毋多事致
損國威朕扵數千里外難諭是與非也此事自當與督
臣詳酌為何摺中並未提起
廣西提督(臣)田畯謹
奏為奏
聞事竊(臣)於八月内據西林縣申報土惡潘定遠等當
官搶犯請兵擒𠞰一案(臣)業經具
奏即於九月内官兵齊集路程地方潘定遠等咸知
畏懼即與潘兊抱甘等自赴行營投到十月十五
日據泗城副將撥差弁兵押解到省(臣)即移交撫
(臣)韓良輔轉𤼵收審外至思明之鄧横寨(臣)行文
勒令砍竹毁垣繳械去後隨據思明同知把總等
回稱前至該寨諭以禍福現在自行砍毁併繳出
鳥鎗十數桿其寨内人口俱經該同知查點訖(臣)
又咨會左江鎮(臣)齊元輔嚴查該寨但有器械令
其盡繳將竹圍伐盡根株以免日後復恃為非其
餘各寨亦次序料理(臣)惟仰體
皇上好生之德凡遷善者即予以自新仍怙惡者必須
擒治緣係地方事宜理合據實
奏明謹
奏
所奏知道了但爾等封疆大臣切記不可偏於柔善姑
息以養姦成患好生固屬美德又須揆酌情理假如縦
豺狼以傷物命亦可謂之好生乎若無害扵地方民生
原非豺狼可比好生二字更不必言矣凡涉於沽名干
譽之事皆不可為勉之慎之
廣西提督(臣)田畯謹
奏為叩謝
聖訓事竊(臣)伏讀
御批荷蒙
主恩諄諄指示(臣)下愚陋質不勝感激惶悚所有禁止
仇殺一事(臣)遵
旨與督(臣)孔毓珣商酌外查南丹土州礦厰督臣同(臣)
俱差將備會同地方官至厰宣布
皇上德威示諭礦徒人等作速散歸不許逗留礦徒及
買賣人併婦女約有二萬咸遵法紀於九月内盡
行散去其井口房屋自行燒燬(臣)思此厰僻在土
司之中必須添設一汛以專責成現在咨商督臣
俟酌定妥議後另摺具
奏至(臣)請令開採之奏惟見目前相安未慮後日滋
事及跪閱
硃批諭旨
睿慮周詳無微不燭始知(臣)之粗疎愚昧如夢方覺也
荷沐
聖慈寬宥理合繕摺奏
謝謹
奏
朕所倚賴者爾等封疆大臣將地方事宜籌畫妥確奏
聞扵朕酌量施行方得治理之要若皆似爾將地方此
等大事一味草率孟浪全不向人商酌任情瀆奏令朕
遥定於數千里之外及自知不是又毫無愧怍但以如
夢方醒數句頌聖空言結局則大負朕之倚賴矣况朕
簡用作夢之人寄以封疆重任則朕亦何有無微不燭
之明耶爾愧與否朕則不知朕實深愧乏知人之明奈
何奈何
廣西提督(臣)田畯謹
奏為叩謝
天恩從寬賠補軍需事竊(臣)一介武夫虚糜厚禄屢沐
洪恩極人生未有之榮遇即捐糜頂踵難報萬一兹因
軍需案内有(臣)應賠之項更沐
聖慈寬宥許(臣)在任賠補且荷
天語誡諭不啻家人父子(臣)跪閱之下感激涕零惟有
誓竭犬馬之力不敢稍負初心以仰報
高厚之恩耳理合繕摺奏
謝伏乞
皇上睿鑒謹
奏
朕今日之恩為爾暫時之榮他日之辱又在爾自取與
否也勉力全在去詐偽而已欽哉毋忽莫少差爾念
廣西提督(臣)田畯謹
奏為恭繳
御批事雍正五年十二月(臣)標把總齎回
奏摺二件又六年正月十一日齎回
奏摺三件二月二十七日齎回
奏摺三件俱蒙
皇上硃批(臣)跪接至署叩頭開函敬閱(臣)蒙
主恩委以邊方重任才庸識短思慮不周屢沐
弘慈訓諭(臣)慚懼彌深敬謹匪懈諸事務求切實以期
仰報
高厚之恩於萬一耳所有節次奉到
硃批理合恭繳謹
奏
諸凡實力為之但能勉行朕自有鑒照不在言語章奏
間也
廣西提督(臣)田畯謹
奏為奏明地方情形事竊西隆州八達寨土惡顔光
色顔光東等同惡相濟不服有司拘喚本年二月
内據西隆州知州詳請官兵先將首惡顔光色擒
𠞰懲一警百(臣)密咨督撫商酌捕治隨准督撫二
臣咨覆(臣)即飛檄署泗城副將速飭上林安隆二
營守備遣撥弁兵前往會捕續據署上林營守備
呈稱顔光色等糾合西林縣屬之弄芒寨目岑顛
等刦殺焚擄惡燄愈熾(臣)據報飛咨督撫商酌已
定於三月十一日行撥泗城思恩二協上林安隆
二營精兵七百名又撥土田州土兵三百名俱令
署泗城協副將常顯虎統領調度又差(臣)標中軍
守備熊文舉兼同辦理軍事擒捕首惡解散餘黨
其八達寨與滇黔接壤(臣)密咨貴州安籠鎮臣併
檄行雲南廣南營參將互相堵禦訖俟事竣之日
業已會疏具
題本年二月内弁兵到厰駐防凡外来礦徒永無潛
聚之患矣惟南丹土知州莫我謙世守其土向來
私收厰稅(臣)屢飭莫我謙親往厰地督率土目將
各處礦口填塞堅固乃敢怠緩推病且不嚴束土
目毫無公忠為
國之心(臣)已屢咨督撫嚴飭矣理合繕摺奏
聞伏乞
睿鑒謹
奏
是
礦厰一事既欲清釐必須徹底料理不可少有疎忽仍
令如故也
廣西提督(臣)田畯謹
奏為調𤼵官兵擒治土惡以除民害事竊照西隆州
八達寨土惡顔光色等肆惡殺擄一案經(臣)咨會
督撫酌撥漢土官兵一千名委令遊擊常顯虎等
前往擒捕先行化誨續據該遊擊等禀報有顔光
色之子到營投見懇請寬限勸伊父出投該遊擊
縦之還寨冀其悔罪投首後據報稱顔光色等多
備鎗礮率衆拒敵請再撥田州土兵四百名及大
礮三位經右江鎮(臣)段宗岳𤼵給礮位添撥土兵
去後(臣)又咨右江鎮預備官兵五百名聽候右江
鎮就近移調併咨明督撫在案隨准督(臣)孔毓珣
咨覆巳照會右江鎮酌量移調官兵親行統領調
度就經鎮(臣)段宗岳行調思恩協千總一員兵一
百名移調左江鎮標遊擊一員千把二員兵三百
名又帶領該鎮標千把三員兵一百八十名扵六
月十二日已抵附近八達寨之八陽駐劄(臣)又據
遊擊常顯虎等禀稱五月十四十八兩日進兵鎗
死惡黨二十餘人而助惡岑扭巳經誘獲六月初
四日思恩協把總李光玉帶兵護糧遇賊截搶被
傷身故後官兵齊至打傷十數賊人軍糈並未失
去其惡黨岑顛聞右江鎮親統官兵進勦即潜遯
廣南地方(臣)巳咨明雲南督撫提臣檄行堵禦協
拏矣而顔光色仍據險不服七月初三日准鎮(臣)
段宗岳移知蠻惡寨後逼近雲南猓猓地方惟貴
州安籠鎮雲南廣南營與八達寨甚近可以聲援
業巳移調安龍鎮標官兵四百名廣南營官兵二
百名俟會齊合勦等語又據遊擊烏元度禀報六
月二十日攻取賊人礮臺羅千總被傷身故損兵
二十二名查賊勢如此猖獗(臣)與撫(臣)郭鉷商酌
再撥(臣)標遊擊一員千把四員精兵四百名馳赴
八達策應務擒兇惡以靖地方至遊擊常顯虎按
兵待賊投首坐失機宜實屬庸愚(臣)巳嚴加申飭
令其立功贖罪事關撥發官兵及鎮臣移調鄰省
官兵理合具
奏伏乞
皇上睿鑒謹
奏
爾之調遣委撥均屬不堪之極此等大事豈可不扵深
知灼見之弁員中量才器使以收其臂指之效而乃如
此輕忽從事耶
廣西提督(臣)田畯謹
奏為奏
聞事竊照西隆州八達寨土惡顔光色等負固不法先
委遊擊常顯虎帶兵前往擒捕因與西隆州知州
劉德健聽信就撫遂致賊黨修險抗敵及鎮(臣)段
宗岳親赴八達調遣即與西隆州知州劉德健議
論矛盾彼此争論以致糜餉日久坐老其師後扵
進兵之日屢次傷損備弁兵丁是以(臣)統率官兵
馳赴督勦業將起程日期具疏
題報兹(臣)於八月二十八九等日行至西林縣地方
據安籠右江二鎮臣咨文内稱顔光色顔光東業
已被殺八達土人將賊首獻出等因到(臣)但思首
惡雖誅尚有賊子光應光贊併賊家屬黨羽未獲
恐貽後患(臣)即率騎兵前進約計四日可抵八達
俟到日酌行撫勦以靖巢穴併善後事宜另為會
商具
題所有微(臣)據報情由理合具
奏伏乞
睿鑒謹
奏
無恥已極除静聽處分之外尚何顔具此一奏也
廣西提督(臣)田畯謹
奏為叩懇
天恩俯允
陛見事竊照八達兇逆已滅巢穴已焚兹(臣)班師回柳
凡經過地方俱皆寧静懇祈
聖恩俯允微(臣)赴京
陛見恭請
天語訓誨庶嚴疆事宜有所遵循而犬馬戀
主之心亦獲稍慰矣理合奏
請伏乞
皇上睿鑒謹
奏
已有旨命鄂爾泰總督廣西矣爾尚靦顔具此一奏能
無愧乎
硃批諭旨卷一百十五
