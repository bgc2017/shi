欽定四庫全書
硃批諭旨卷二百八
硃批吳應棻奏摺
提督順天等處學政(臣)吳應棻謹
奏爲奏
聞事竊(臣)蒙
皇上天恩簡畀順天學政本月初八日署直隸總督(臣)
劉於義委員齎送學政關防到(臣)隨恭設香案望
闕叩頭謝
恩祗受訖伏念(臣)才識庸闇仰荷
聖恩至深至重今任事方新力圖報稱惟有一字不欺
一塵不染不徇一毫情面不留一隙弊端而稽察
師儒宏宣教化尤屬專責(臣)於十五日恭謁
文廟八旗生員約有數百人排列宮牆整齊嚴肅(臣)
令其敷講經書恭宣
上諭莫不拱立敬聽(臣)即分别奬賞面加鼓勵至大宛
兩縣生員到者不及其半聞歴來歲考到者亦止
有一半不到者竝不申眀緣由殊屬藐法(臣)即面
加申飭責令教官嚴立課程不時查核以懲怠惰
之習(臣)在河南時每府試事告竣傳集諸生恭宣
上諭每縣新進儒童及優等生員各授一本令其轉相
傳誦約而易眀(臣)聞各省學政宣講之法俱未畫
一如(臣)所行可否一例通飭伏祈
皇上睿鑒施行謹
奏
汝所行果善直省自必聞風仿傚何須通飭耶
提督順天等處學政(臣)吳應棻謹
奏爲八旗歲考不到生員宜核實清查以振積習事
竊查雍正二年前任學(臣)吳襄疏請
敕諭八旗都統凡遇歲考務傳催八旗生員赴考果有
事故預先呈眀教官申報若無故不到照例除名
業經奉
旨欽遵在案復查雍正五年八年兩次歲考八旗生員
與考者仍不及其半不到者亦竝不申眀緣由學
臣無從稽察積習相沿因循如故今又屆歲試之
期如槪行執法除名則學校將去其大半若任其
規避則學政幾等爲具文伏思三年歲考次其等
第分别奬戒核士習而考學業定例綦嚴若可聽
其不到則無志諸生徼倖一衿終身恃爲護符不
當差不赴役不讀書不作文有名無實竟成遊惰
矣且漢學生員有欠考不到者可以隨棚補考滿
學生員不便於他處補試若不到生員竝不申眀
緣由在學臣既無從查核而在該生或藉口於赴
考擅離本旗兩無覺察所關非小(臣)前年科試時
見八旗人才秉資英敏多有可觀果能奮發砥礪
自可超羣出衆若自量文理平常不能上進卽當
勤習弓馬他途自效上備
王國干城之選豈容厠名膠庠優游無事任其自便
耶但學臣歲試行文取齊不過兩月之前爲時無
幾而滿學生員除現在京師外或駐防或隨任遠
隔他省文移往來勢有不及所當格外體恤不能
與在京一例似應令各本旗查眀行文知照學臣
抑或該旗飭發教官令其造具清册某生駐防某
省某生隨任某處申眀學臣則在京者不得藉端
規避在外者亦可按册稽查倘仍有臨考不到而
本旗既無知照教官又無文詳報緣由者顯係規
避即照例將該生除名移令本旗當差庶八旗士
子咸知警勉而學臣與該管旗分俱可互相覺察
錮弊可除(臣)職司學政不敢因仍舊習顧忌嫌怨
沽寬大之名負董率之職總期實心整飭以仰副
聖天子興賢育才之至意爲此繕摺具
奏如或(臣)言可採伏祈
睿鑒勅部定議施行謹
奏
此奏甚屬可嘉該部詳議具奏
提督順天等處學政(臣)吳應棻謹
奏爲感激
天恩恭抒謝悃事竊(臣)樗櫟庸材遭逢
聖世菲葑陋質忝列清班由編修而晉擢宮僚司文柄
而重膺首善
皇上之栽培教育必欲使之成材(微臣)之誓臆盟心能
不愈加奮勉謹遵
聖誨彌矢清操祗期無曠厥官曷敢稍留餘力乃蒙
皇上策其駑駘加之奬勵雍正十二年三月間恭覲
天顔屢承
聖訓勖以學政吏治毋分兩途經濟文章不容岐視周
詳諄至委曲成全
皇上之期(臣)者愈遠愈大(臣)之仰副
聖懷者彌切彌難今於六月二十二日接閱邸鈔蒙
恩調補通政使司右通政(臣)方感惶無地兢惕靡寧乃
於七月初三日再接邸鈔又蒙
特旨補授都察院僉都御史旬日之間兩邀
寵命淺薄之器洊歴崇班榮以清要之司仍領鑑衡之
職
天高地厚感
君恩之疊賁負荷難兼綆短汲深愧(臣)分之逾涯報稱
奚自惟有始終無間奉一職必盡一職之藎誠内
外無殊任一事必周一事之體要總期無負
簡畀之洪慈庶以仰答
高深於萬一耳至(臣)兩次蒙
恩遷擢部文例由督(臣)李衞轉咨俱未接到容(臣)照例
具本
奏謝但連閱邸鈔微(臣)感激之忱中夜難安不能自
已謹先繕摺恭謝
天恩伏祈
皇上睿鑒謹
奏
覽奏謝知道了若不奮勵造詣爲一傑出之名臣則是
甘以庸愚下流自居矣勉之
提督順天等處學政(臣)吳應棻謹
奏爲恭繳
硃批奏摺叩謝
天恩事竊(臣)於本年六月内蒙
皇上洪恩兩次遷擢具摺
奏謝欽奉
皇上硃批勖以名臣之重惕以下流之危(臣)敬謹跪讀
感懼交幷伏思作聖作狂所判惟由一念上達下
達所分只在幾微人禽之界禍福之機全在自已
皇上諄諄指示不啻發蒙震瞶(臣)雖識見寡陋才力未
充仰荷
臣於萬一而志期奮發決不肯淪庸下以終身惟
刻刻凛遵
聖訓時時警覺(臣)心冀不負
皇上策勵之洪慈成全之至意耳(臣)欽奉
硃批感奮無似理合繕摺
奏謝幷將奉到
硃批奏摺一倂恭繳謹
奏
覽
署理湖北巡撫印務兵部右侍郎(臣)吳應棻謹
奏爲
聖主隆恩疉沛(微臣)感激難名歴叙
寵榮恭抒謝悃事(臣)於雍正十三年四月初二日到湖
北巡撫任所有感激微忱幷到任日期除遵例恭
疏
題報外伏念(臣)一介寒微疊膺文柄幸蒙
聖眀教誨得免隕越(臣)自問實無寸長上年六月間蒙
恩兩次擢遷至左僉都御史以文學之臣兼司風紀已
屬殊榮至十月進京恭祝
萬夀獲隨諸大臣後日覲
天顔跪聆
聖訓
主恩優渥
錫予便蕃微(臣)寵遇於斯爲極本年正月二十二日欽
奉
恩旨命(臣)署理湖北印務非特才力難勝即(臣)夢想亦
所不及寸心凛凛感惕交集正徬徨而莫措乃
寵命之疊加二月二十二日又蒙
特恩授(臣)兵部右侍郎兩月之間再遷顯秩(臣)自顧何
人膺斯
寵渥縱使捐縻頂踵何由上答
生成惟有矢竭公忠庶幾仰酬
高厚秉血誠以報效
君父殫心力以辦理地方此(臣)所夙夜兢惕而不敢一
刻稍弛者也所有歴年疊荷
洪恩微(臣)感激下悃章疏所不能縷述者理合繕摺奏
謝伏祈
聖鑒謹
奏
勉盡厥職以副朕之委任
署理湖北巡撫印務兵部右侍郎(臣)吳應棻謹
奏爲恭報二麥收穫米價平減事竊(臣)抵任以來細
詢湖北今年春候雨水甚屬調勻一路見麥穗秀
實徧野芃芃今據各屬禀報二麥現在陸續登場
約有十分收成最次者亦有九分禾苗俱已蒔插
武漢等九府州米穀價値甚平上米每倉石九錢
三四分中米每石八錢五分次米每石八錢榖每
倉石四錢二三分麥每倉石九錢四五分各府大
約相同(臣)現今督率屬員實心勸課俾小民殫力
南畝安享樂利以仰副
皇上貴榖重農至意所有二麥收穫及米穀價値理合
恭摺奏
聞伏祈
睿鑒謹
奏
據奏二麥業已陸續登場禾苖遍插米價甚平楚民樂
業情形以手加額覽焉
署理湖北巡撫印務兵部右侍郎(臣)吳應棻謹
奏爲敬陳湖北吏治仰邀
睿鑒事竊(臣)蒙
皇上隆恩畀以封疆重任恭承
聖諭諄諄以秉公察吏爲首務(臣)抵任一月以來悉心
體察湖北吏治廢弛已極無論
欽部大小案件俱經年累月拖延不結(臣)伏思欲稽察
守令必先責成藩臬以通省錢榖刑名之總滙果
能時加振作自不慮屬員之怠廢按察使胡瀛到
任未及兩月從前積案繁多正在竭蹶辦理布政
使李世倬在任年餘支銷欵項多不清楚現今奏
銷在即一應文册嚴催不應至州縣沉擱之案件
更不可勝計(臣)現在按限查催清剔夙弊聞屬員
中已有怨(臣)過急者(臣)蒙
皇上提命再三諸事當從容辦理何敢過於苛急但吏
治如此廢弛而仍爲苟且因循之計以博寬厚之
名重負
皇上委任之意(臣)不惟不敢實不忍也(臣)惟有開誠布
公共相勉勵期於吏治肅清庶務就理仰報
聖恩於萬一倘數月之後仍不能振作(臣)原無嫌怨之
可避另當據實陳奏請
旨定奪謹將湖北吏治廢弛之處先行奏
聞謹
奏
所奏嘉是覽之能如此居心矢志方爲不負擢用李世
倬胡瀛二人俱係中材不相上下汝其審察孰可孰否
當去當留直據所見密奏以聞候朕酌奪
署理湖北巡撫印務兵部右侍郎(臣)吳應棻謹
奏爲奏
聞事竊查楚省入春以來雨水調勻二麥豐收稻苖俱
蒔插長茂前經恭摺奏
聞自五月初三日通省得雨之後迄今二十餘日武漢
兩府屬竟無雨澤所幸湖北地方水田多而旱田
少尚可挽水灌溉(臣)率同屬員虔恭修省步行祈
禱以冀感召
天和俟獲有甘霖即當馳
奏上慰
聖懷所有現在禾苖望雨情形合先奏
聞伏祈
睿鑒謹
奏
據汝現在忠誠之心揆之
上蒼感應之理果若虔恭祈禱不出旬日必蒙甘澤之施
也
署理湖北巡撫印務兵部右侍郎(臣)吳應棻謹
奏爲奏
聞地方情形事竊查武漢兩府屬自五月以來雨澤愆
期(臣)於五月二十七日恭摺奏
聞續查黃安德荆襄鄖六府及歸州等處雨澤俱屬稀
少自六月十四五等日各屬陸續呈報得雨至二
十二三等日甘霖大沛四野沾足早稻於五月内
俱已收穫各府五六分七八分不等晚稻湖田甚
好其山田被旱之處恐收成不無歉薄武漢兩府
米價現今尚平但聞湖南貴州及湖北連界地方
雨水亦未及時當玆黔省用兵之會正軍糈挽運
之時倘四川等省米石一時不能販賣來楚以資
接濟恐將來湖北米價難免昂貴(臣)身任地方自
當預爲籌畫務期料理妥協斷不敢少有欺諱粉
飾負
聖主委任之洪恩也謹先將得雨日期地方現在情形
恭摺具
奏上慰
聖懷伏祈
睿鑒謹
奏
近聞湖北一帶地方甚旱此奏似不無隠飾
硃批諭旨卷二百八
