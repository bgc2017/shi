欽定四庫全書
硃批諭旨卷八十一
硃批岳超龍奏摺
雍正六年四月十五日直隸天津總兵官(臣)岳超
龍謹
奏為奏
聞事竊(臣)自抵任天津惟有恪遵
聖訓釐剔弊端以仰報
高厚於萬一今查明天津總兵衙門向有陋弊(臣)不敢
欺隱敬為我
皇上陳之
一各營公費糧有六七八分不等原為添製旗械
火藥等項公用今查各營在公項動用者無幾大
半皆係供應總兵衙門之用(臣)通飭各恊營嗣後
糾參
一各恊營路每年與(臣)衙門書辦規禮銀二百餘
兩又拔補千把總每一員與(臣)衙門書辦及各項
一總兵衙門書辦及標下各恊營書辦旗隊等除
本身糧一分之外俱有多食貼糧一分二分不等
(臣)查伊等有催漕出差遊廵往返盤費現在咨商
一鹽商每年與(臣)衙門書辦飯銀二百八十八兩
思維將此項飯銀或仍留分賞各書辦作養育家
口之需可否賞給出自
聖恩
一總兵衙門除鹽規之外尚有鹽商每年餽送節
禮銀二百兩(臣)荷蒙
皇上隆恩將鹽規銀二千六百兩賞(臣)養廉何敢又受
節禮因思(臣)標兩營鎗手兵丁仰沐
聖恩在公費内製造火藥賞給操演惟弓箭兵丁二百
名自行購僃每箭五枝價銀四五錢不等亦屬艱
勤加習射庶與鎗手兵丁一視同仁均沐
浩蕩洪恩於無旣矣(臣)芻蕘之見是否有當伏乞
皇上批示遵行謹
奏
初到任之奏即能如此明白妥協者少朕實嘉悦覽焉
勉之勉之
同日又
奏為恭報雨澤事竊查天津地方入春以來雨水稀
少(臣)於四月初六日前往大沽查閱海口一路見
麥苖亢旱(臣)回署即會同鹽(臣)鄭禪寶及闔城文
武於初九日設壇步行祈禱仰賴
皇上洪福於十二日亥時起至十三日丑時止下雨五
指所有得雨日時理合具摺奏
聞謹
奏
今歲春雨各處俱報霑足京中亦稱雨暘時若不料天
津相隔咫尺乃竟亢旱覽奏得雨日期甚慰朕懷但託
朕洪福一語殊不以為然倘爾等文武大員不能令兵
民輯睦刑賞允當恪秉公誠以迓
天庥而徒仰仗朕之洪福雖步行祈禱亦恐未必即有感
應也惟捨末務本則其應如響蓋
上天神明所喜者只一是字天人不過一理而巳知此更
當加勉自勵
雍正六年十月十三日署理湖廣提督(臣)岳超龍
謹
奏為奏
聞事竊(臣)
陛辭就道於十月初十日巳抵常德府擬於十一日任
事先於初九日途次接准署提(臣)劉世明揭帖内
開現在奉
旨辦理派撥遣往貴州兵馬若即交印誠恐難於調遣
巳
旨湖南所派官弁兵丁俱著揀選賢能精壯者命往并
多給口糧令其速行起身岳超龍甫到新任於人材
尚未深悉其選派弁兵之處著劉世明辦理俟官兵
起身之後再赴甘肅巡撫之任再著該提督廵撫預
派兵丁一千名聽候調遣欽此又部文内開奉
旨此事著劉世明辦理俟岳超龍到時如有未完事件
岳超龍即行承辦斷不可遲誤欽此仰見我
皇上睿慮周詳
聖謨廣運(臣)祗領欽遵查派撥赴黔官兵業經劉世明
揀選派定外其預派聽候調遣之兵丁亦當早為
選派庶免臨期遲誤(臣)雖未接印理難坐視凡有
關軍務自應與劉世明協同辦理(臣)隨面加商酌
將此預派兵丁一千名會同派定先期行文各營
預僃聽候調遣俟赴黔官兵起身(臣)接印後所有
應行事宜次第舉行合將微(臣)到常日期並協辦
軍務情由繕摺奏
聞謹
奏
覽奏知道了
雍正六年十一月二十四日署理湖廣提督(臣)岳
超龍謹
奏為奏
聞事雍正六年十一月二十三日准雲貴督(臣)鄂爾泰
咨開准兵部咨奉
上諭著將湖南附近貴州之營兵派撥一千名前往貴
州聽候調遣荆州駐防兵預撥一千名前往常德府
駐劄再預撥兵一千名聽候調遣此實
聖謨弘遠動出萬全為粤西兇㺜正在會剿故也今廣
西八達事竣早巳回師古州八萬地方雖附近黎
平界連楚省而彼處生苖業經歸附寧帖並無違
抗今現在敢拒官兵者惟凱里屬之丹江一路計
黔省調往丹江軍前兵巳滿六千餘衆留防進取
皆巳敷用湖南巳發之官兵一千名諒必附近撥
來自應暫駐黔界遙為聲勢用則速調不用即當
遣回至所預僃之駐防兵與綠旗兵各一千名似
可無庸續發致煩遠涉相應移知等因到(臣臣)查
前派官兵一千名於十一月初三日起程赴黔業
經
題報在案至於預派兵丁一千名前奉
諭旨會同選派預僃聽候調遣今督(臣)鄂爾泰咨内雖
稱無庸續發但係奉
旨選派之兵(臣)仍照舊預僃不敢稍懈恭候
諭旨遵行為此繕摺奏
聞伏乞
皇上睿鑒施行謹
奏
朕原有旨此番軍務悉聽鄂爾泰調遣當一一照依該
督所咨而行一面將前項情由具題并咨明該部可也
雍正七年正月二十六日署理湖廣提督(臣)岳超
龍謹
奏為請
旨預簡人員以僃委署以免懸曠事竊(臣)查楚省各營
副參遊都守僃等官一遇陞遷事故開缺其新任
之員必經數月之久始得抵楚雖委員署理未免
顧此失彼且查永順保靖桑植新經改土歸流貼
防巡哨在在需員料理臣不揣冒昧懇請
皇上於侍衛及留京年滿千總内各揀選數員發交督
(臣)邁柱如遇副參缺出則於現任遊擊都司内選
擇署理其遊都本任即將奉
命來楚之員委署如遇遊都守僃缺出則將侍衞及年
滿千總令督臣以相當之缺酌量具
題請
旨補授庶要地不致懸缺待人而任事者亦無鞭長莫
及之慮矣再查湖北湖南督撫兩標原有分發武
進士五名内除李庚臨委署均州營守僃外尚有
四名未經委用但恐新進之員於營伍未必即能
熟諳(臣)請嗣後如遇緊要守僃員缺將年滿千總
委署
題補其平易之缺將武進士内效力勤謹者委署試
用如果諳練稱職再行
題請補授(臣)因營伍地方起見可否
俞允出自
聖恩為此謹
奏
怡親王會同兵部確議具奏
同日又
奏為再懇
天恩續發教習以益水汛事竊照湖廣水師巡查長江
洞庭各路最為緊要臣自到任以來稽查水師各
營詢其往來進退之法以及行使撑駕之方實未
能熟練前蒙
聖恩敕令揀選福建水師兵丁五十名到楚補伍教習
仰見我
皇上睿慮精詳無微不照無遠不周但查水師七營共
兵三千餘名以臣愚見若得教習百名分撥各營
於訓練倍加有益合無仰懇
聖恩敕下福建水師提臣再為揀選五十名連前共一
百名分撥七營則傳授不難於周遍而學習者自
易於見功從此舟師精練水汛肅清部伍商民均
沾
聖澤於萬年矣(臣)謹繕摺具
奏伏乞
皇上睿鑒施行謹
奏
此所奏是該部議行
同日又
奏為奏
聞事竊(臣)查常德地方上年自十月以後天氣晴和麥
豆雜糧栽種遍滿至十二月内連得大雪交春以
來雨澤霑足(臣)遣人四鄉查看麥豆雜糧等項俱
各十分生發極其豐茂現在米糧價値亦平兵民
安和地方寧謐(臣)謹據實奏
聞謹
奏
據奏麥豆俱各豐茂朕懷深慰然必待收成後方敢以
為信然也
雍正七年四月二十六日署理湖廣提督(臣)岳超
龍謹
奏為檢舉事竊(臣)前於直隸張家口副將任内保舉
浙江金華副將羅俊辦事勤敏操守廉潔正直剛
方堪僃任用繕具密摺奏
聞今(臣)接閱邸抄奉
旨聞得浙江金華副將羅俊為人輕浮料理營務亦屬
平常著來京爾部請旨欽此(臣)聞
命自天愧悚無地伏念(臣)質本庸愚知識淺陋因羅俊
前任張家口參將與(臣)同城一載(臣)見其廉潔剛
方遂即具摺保舉今不意羅俊在浙為人輕浮而
又疎懈營務則從前(臣)之失於詳愼冒昧之罪實
所難辭理合據實檢舉伏乞
皇上敕部將(臣)嚴加議處以為薦舉不得其人之戒為
此具摺奏
聞(臣)不勝慚愧悚慄之至謹
奏
羅俊人原平常而且孟浪非至浙江方始輕躁疎懈也
前因林祖成破格舉薦所以不次擢用朕目中實未見
其有可取處汝之保舉大誤矣但初非因汝所保而用
今何可議處汝耶
同日又
奏為奏
聞事竊查常德地方本年二三月間時有微雨但未得
十分霑足正在望雨之際於四月初七八并十六
七等日連降時雨低田得水停蓄禾稻俱巳栽完
及交小滿節氣大沛甘霖目今高田亦俱布種再
查二麥均巳登場收成約有九分至於米穀價値
亦屬中平不致昂貴(臣)謹據實奏
聞謹
奏
覽奏知道了
所奏新經改流頑苖辱官一摺留中另有諭旨
雍正七年五月初四日署理湖廣提督(臣)岳超龍
謹
奏為奏
聞事竊查永順土民聚衆一案實因土人賦性蠢頑同
知潘果撫綏無術以致譟聚妄行經(臣)差委中軍
參將趙秉鐸前往宣布
皇仁曉以
國法該土衆聽聞之頃莫不幡然悔悟感化輸誠俱
巳陸續解散安業訖但永順旣經改流該同知潘
果如有縱蠧殃民實蹟受害土民應赴該管辰沅
靖道衙門控愬何得擅聚多人圍署捉役此中必
有二三姦惡為首之人煽惑鼓釁雖目前業巳解
散但不查拏按律究擬誠恐刁風漸長日後土苖
獲解究擬以伸
國法以儆刁頑外所有永順土衆解散寧帖情由理
合繕摺奏
聞伏乞
皇上睿鑒施行謹
奏
此案確係潘果庸劣之所致朕已有旨差大臣前往審
理蠢頑土人刁風固不可長地方劣員敗檢溺職之風
又可長乎審明後朕自有懲處之道
雍正七年七月初八日署理湖廣提督(臣)岳超龍
謹
奏為奏
聞事竊查永順土民聚衆一案經(臣)具摺
奏明蒙我
皇上欽差署理湖北撫(臣)趙弘恩等會同審理其土民
控告欵蹟應聽
欽差提訊但土人聚衆妄行所有鼓釁首惡自應查出
治罪(臣)當咨移鎮筸鎮(臣)周一德就近調度設法
密拏誠恐查拏之日首惡不無驚竄隨又差(臣)標
遊擊星馳前往與永順副將協同料理去後兹據
該副將等呈報本年七月初四日卑職等會同署
永順同知白豐將土民哨聚案内殺牛吃血為首
起釁之人彭弘耀田爾根等二十三名巳經擒獲
當押赴辰州府交收理合呈報等情前來(臣)查此
案為首起釁之人據報雖巳擒拏押解但未經訊
供尚難懸定應俟
欽差到日審明定擬(臣)猶恐實在倡首姦徒或有聞風
潛匿之處亦未可定除檄行該將等再加密查確
實毋致漏網亦不得株連無辜外所有拏獲永順
土民聚衆各犯緣由理合繕摺具
奏伏乞
皇上睿鑒施行謹
奏
此事一切料理處皆屬孟浪不妥俟欽差審明之日自
有分曉
同日又
奏為恭謝
天恩事雍正七年六月初十日(臣)標把總齎捧
皇上硃批奏摺併
御賜紫金錠一匣到(臣)當即恭設香案望
闕叩首祗領伏念(臣)一介庸愚謬膺封疆重任寸長未
效慚悚方深今復蒙
聖恩賜(臣)以
内府秘製之佳品(臣)惟有益思正巳率屬砥礪官方
以仰報
高厚之恩於萬一耳理合恭摺
奏謝伏祈
皇上睿鑒謹
奏
據奏正已率屬等語言之易行之難朕不輕許汝也即
使竟能盡此四字若不知訓練兵丁滌除陋習不過自
了一身而巳與木偶何異曠職之愆仍不能免向來湖
廣標卒驕悍不法巳久加之魏經國一味姑息以市恩
邀譽廢壞至不堪問矣即馮允中亦只因循將就並未
著力整頓後經劉世明莅任數月甚為改觀因閩撫要
缺不得其人隨又將伊調補朕於此任深望汝竭力革
除舊弊今觀於一切辦理併採訪奏報等處甚不及劉
世明似此虚負倚任不肯實力整飭營伍教誡兵丁滌
除陋習恐非自全之術報恩之道也當深思之
同日又
奏為奏
聞事竊查常德地方四五月間正在望雨之際得沛甘
霖禾苖均巳布種惟自六月初旬天氣亢暘頗艱
雨澤(臣)率同地方文武員弁虔誠祈禱無如一月
以來甘霖未降其有塘堰之田尚堪戽灌者收穫
可望六七分至傍山高田以及平田無水可戽之
處稻禾就槁將來僅可補種蕎粟至現在米價每
倉石八錢五分以至九錢不等因夏麥豐收是以
不致昂貴(臣)謹據實奏
聞謹
奏
楚省兵民刁悍成風文武大吏皆不肯實心任事馴至
有司畏民將弁畏兵吏治營務之不妥協處莫可枚舉
似此冠履錯謬是非顚倒以至水旱頻仍乃自然之理
守封疆者咸係此等居心率同一類文武員弁偽事祈
禱豈但彌月不能上格即其間幸蒙
天恩大沛甘澤朕謂斷非汝輩忠誠感召之所致也假若
讀朕訓諭凛惕自反省過悔愆洗盡私腸實心實力整
理地方能令兵民改易舊習獲免
上天之所譴罰則從兹五風十雨歲歲豐登朕可保其定
然不爽不此之務而徒以外像儀文設壇建醮祈禱為
事恐
天地神明未肯被汝輩不忠不誠凡夫俗子之所欺誑也
當與同事諸臣共相奮勉益加敬愼以講求探本尋源
之道為要
雍正七年八月十二日署理湖廣提督(臣)岳超龍
謹
奏為
聖恩高厚訓諭殷諄微(臣)感激難名愧悔無地敬抒奮
勵悛改之下忱仰祈
睿鑒事雍正七年閏七月二十六日(臣)標把總齎捧
硃批奏摺到常(臣)跪讀
訓旨開導(臣)愚悚慄慚懼莫知所措廻環尋繹口誦心
維仰見我
皇上至仁如天所以矜憐而訓誨(臣)者無一不切中(臣)
之隱微無一不深入(臣)之肺腑(臣)雖頂踵捐糜實
莫能仰酬於萬一也(臣)一介庸陋荷蒙
皇上天恩擢居總兵之職復奉
命署理提篆適當魏經國馮允中因循廢弛之後經劉
無可逭兹蒙
皇上格外矜全不即擯斥
賜以訓誨(臣)伏讀之下汗流浹背感激涕零竊念(臣)舉
家受
恩至深至重仰承
訓示至切至明自今以後惟有洗心滌慮探本尋源恪
遵
聖訓實力整飭以贖前愆(臣)若再不猛省深思痛改則
是下愚不移負
恩莫大不但
國法有加倍治罪之條即
神明亦難宥(臣)之冥頑怙過也所有微(臣)感激愧悔
緣由理合繕摺恭謝
天恩伏祈
睿鑒謹
奏
若不痛加策勵不但非人亦何顔見汝姪岳鍾琪也勉
之
同日又
奏為奏
聞事竊查常德地方本年六月内雨澤稀少經(臣)具摺
奏明今自七月以後雨水調勻霑足所種雜糧蕎粟
等項甚是茂盛九月初間皆可全收現在米價平
減上米每石八錢五六分中米七錢六七分不等
兵民樂業地方寧謐理合據實奏
聞謹
奏
今歲統計直省而論惟湖南報旱尚何顔具奏兵民樂
業之語耶
雍正七年九月初七日署理湖廣提督(臣)岳超龍
謹
奏為奏
聞事竊查常德地方入秋以來雨水霑足雜糧甚是豐
收經(臣)繕摺具
奏當此秋成之際(臣)差查通省各州縣收成約有八
九十分不等惟湖南之澧州臨湘華容安鄉石門
等近山少水之田禾稻收成歉薄其有水車戽之
田俱有六七分至湖北之荆門州孝感雲夢崇陽
通城大冶等縣雨澤稍覺愆期稻禾收成五六分
不等(臣)思湖北湖南兩省地方俱皆豐稔而有此
數州縣未登大有實由(臣)等奉職多愆不能感召
天和之所致惟有實心修省敬謹奮勉以冀
上天垂佑至於通省入秋雨澤甚調雜糧豐熟各處米價
俱平地方安靜兵民樂業(臣)謹據實奏
聞謹
奏
朕為年歲雨水屢有嚴諭蓋欲汝等文武大員秉公持
正整理地方化導兵民返樸還醇感蒙
上天許一是字召和氣以致佳祥之意非欲汝等匿災諱
眚增減捏飾以寬慰朕懷也倘或錯會朕意誤事更為
不輕戒之愼之誠之一字事事時時不可暫離此為最
要
同日又
奏為敬陳苖疆要鎮之情形請改隸兼轄營分以資
調遣以壯聲援事竊查湖南永州一鎮界連兩粤
深林密箐最易藏姦更兼逼近苖&KR0889;防範尤湏嚴
密該鎮只有本標三營額兵一千五百餘名分布
水陸塘汛二百餘處存城兵丁無幾設遇緊急並
無兼轄外營可資調遣形勢殊為單弱(臣)查臨藍
宜郴兩桂三營環列永州東南境壤相接但此三
營俱屬(臣)衙門管轄與永鎮不相統攝雖鄰境有
事無分此疆彼界然旣係隔屬難免呼應不靈且
此三營距常德皆千有餘里而與永州相去甚近
(臣)愚請將臨藍宜郴兩桂三營將弁並額兵一千
八百餘名俱令就近附永州總兵官兼轄不但該
鎮有此三營得以資其調遣而臨藍等營與鎮標
一氣聯絡更可互為聲援其於巖疆營制汛防均
有裨益矣(臣)言是否可採伏乞
皇上睿鑒批示遵行謹
奏
所奏候發廷臣議覆凡如此等地方營制事宜俱當會
商督臣奏請為是今汝據一已之見而言諒廷臣亦未
必遽定可否仍議詢問該督徒勞往返躭延時日殊屬
不達事機
同日又
奏為請
旨再申黃銅之禁以裕泉源以杜流弊事竊查民間擅
用黃銅器皿有妨鼓鑄甚且姦徒銷錢作器以致
錢價多昂上厪
宸衷籌慮特頒
諭旨惟一品官員之家器皿許用黃銅餘著遍行禁止
此實我
皇上優異大臣之
聖心凡屬臣工莫不共知感激但查器皿之中凡紅白
青銅以及鐵錫窰器木器皆可供用即一品官員
而生(臣)不揣愚昧懇請
敇部通行嚴禁凡一品官員之家所有黃銅器皿悉令
源日裕流弊不杜而自除矣(臣)因裨益鼓鑄有關
國計民生敬獻芻蕘是否有當伏乞
皇上睿鑒施行謹
奏
即一品之家槩令繳官一體嚴禁亦未嘗不可但為期
尚早俟收買數目奏齊之日朕再酌定
雍正七年十一月十六日署理湖廣提督(臣)岳超
龍謹
奏為欽奉
上諭事竊查(臣)標兵丁蒙我
皇上賞給帑銀一萬二千兩永遠存公營運生息以資
惠濟
隆恩曠典亘古未有闔標兵丁感激下情經(臣)繕疏代
題在案續據湖南布政司委員解送銀兩到常(臣)與
(臣)標將僃公同詳議據(臣)標中軍參將趙秉鐸等
呈稱查常郡人煙輻輳惟有開設典當營運生息
堪垂永久隨招募商人二名徐旭豫吳榮宗承領
營運開張當舖併取有該商承認結狀前來(臣)思
開設典當通融周急不但無占奪百姓行業之處
且以紓民間之偶乏洵屬可行隨即批飭取具該
商的實保結存案併飭令各將僃輪流稽查出入
確數前後接替交代(臣)仍不時詳加查核以杜侵
那等弊其生息銀兩俟豐裕之日再為酌定惠濟
之數另行具
奏所有微(臣)遵奉辦理緣由除呈報戸部兵部外(臣)
謹具摺奏
聞謹
奏
此事料理甚屬妥協
同日又
奏為奏
聞事竊(臣)查湖南地方風俗最為愚悍蒙我
皇上仁育義正聲教誕敷屢頒
諭旨諄切訓誡莫不感動天良同心向善即如(臣)駐劄
常德府城有該學武生尹大卜於雍正四年間有
江南揚州客民朱武臣借大卜房屋寄貯白蠟三
千斤約値價銀六百兩未經取去至雍正七年間
尹大卜聞朱武臣物故因訪問江楚兩地俱無武
臣的屬大卜即具呈請將白蠟歸官變價修葺學
宮以永垂朱武臣之名等情經該地方官查明通
報在案又常德府河街地方商人汪詩桂於雍正
七年八月間將銀五百兩託交船戸王起貴帶至
漢口於九月過洞庭湖將近君山地方遭風覆舟
一切行李盡被沉失起貴飄流登岸隨將沉失託
寄銀兩緣由告知山僧一如及其徒樸園代為打
撈至九月二十九日撈獲原銀僧一如即遣徒樸
園遠涉大湖到常送還汪詩桂隨酬銀五十兩樸
園堅辭不受而去當有岳州士民及常德商人各
自具呈該地方官通報在案又常德府屬之桃源
縣給頂武生張應登於雍正七年十月十五日路
拾遺銀二封共九兩四錢四顧無人只得㩦歸次
日遍貼招字招主認還隨有潯洋坪民人郭玉培
遺失銀兩赴應登之家細說錠件相符立即付還
郭玉培堅請平分張應登固辭不受玉培感泣赴
官稟明亦經地方官查實通報在案此皆我
皇上至誠感孚風移俗易凡有澆漓之習皆成道義之
鄉其應否請旌之處統聽撫臣核明具
題(臣)現住常德目擊親聞不勝欣幸之至理合據實
奏
聞謹
奏
此非湖南風移俗易之效湖南官弁兵民之惡習不在
於此也汝為楚省總帥能將已之一身勉力移易則營
伍兵丁自然傾心率服即如督撫大吏若不能自勉遷
改焉望屬員之景從百姓之於變耶此奏所謂不揣其
本而齊其末方寸之木可使高於岑樓一二人之賢何
能掩千百人之不肖爾意朕殊不取
同日又
奏為奏
聞事竊(臣)於上年冬間接彝陵鎮(臣)杜森密字據該標
守僃喻天柱密稟有探聞容美土司田旻如刑法
嚴刻及派徵硝斤霜降合操衝打過隊且於五峯
司地方宰殺牛馬呌衆人對神盟誓都要同心扶
助等語字寄到(臣臣)隨密札鎮臣惟宜整頓操防
切勿張皇漏洩以致激生事端去後續接鎮臣來
字内云據差探兵丁回彝僃稱容美土司畏懼
功令不敢恣意殘刻至於合操設誓徵徭等事原係
該土司舊例並無别故等語是以(臣)未敢瀆奏
天聽今於本年閏七月内准鎮(臣)杜森咨報容美土司
於七月間有遣差強逼四川建始縣民人進司居
住之事(臣)當即咨移該鎮確查并咨移督(臣)邁柱
會飭去後續准該鎮覆稱行據該標後營遊擊准
四川蘷州府移開該土司驅入建始縣屬地名革
潭壩居民四戸李家壩居民一戸又下白沙粟穀
壩金麗堂等處居民五十三戶亦被驚散現在招
集安插等情又據容美司申稱本司於六月内奉
督部院委荆州道轉傳
諭旨詳悉曉諭勿得私授川民劄付徵收春花二絲本
司感戴
皇上原情弘貸之恩凡有非禮越分之事巳悉改除謹
守法度將土衆撤回其所有置買田産聽院區畫
並出示不復收納絲花等件至所撤粟穀壩革潭
壩等戸係本司佃戸世籍土軍土民實非川省及
本省漢民其下白沙之民並未遣令移進土司境
内等情一併咨覆到(臣臣)查蘷州府所報與該土
司所稱彼此不符現在督(臣)邁柱會同(臣)咨移川
省撫提各委員會勘查審統俟查明詳覆到日該
土司果有恣縱不法情事(臣)當與邁柱會同詳酌
另繕密摺具
奏外為此繕摺奏
聞謹
奏
田旻如之心跡朕所悉知方將感恩戴德不暇豈尚有
不法之行為此皆不知大體武臣起好大喜功之念復
貪羨容美富庶而懷圖利之心所以議論紛紛何得輕
信妄生事端耶朕諭總督邁柱之旨甚悉汝但一聽邁
柱指揮而行不必稍動多事之想
雍正七年十二月十五日署理湖廣提督(臣)岳超
龍謹
奏為奏
聞事竊(臣)於雍正七年八月内據湖南衡州副將崔起
潛報稱查得雍正五年間發遣廣西犯人達色馬
守柱蔡登科耿桑格六格太監吳守義霍成各案
之押解弁兵張文禮陳愼等奉巡撫并准臬司密
行檄調於本年閏七月二十二日起程前赴臬司
查訊轉送撫院覆訊等情到(臣臣)查發遣廣西人
犯達色等心懷怨望在外捏造悖逆之言沿途布
散所有押解弁兵人等諒撫(臣)王國棟自能開導
根究得其實情迨至十一月内(臣)恭讀
諭旨始知王國棟並未查出一人一語(臣)隨密調弁兵
張文禮等至常逐名親加訊問反覆開導巳據將
犯人達色等捏造誣謗之言歴歴供吐至訊其當
日撫臬衙門訊問之時何以不即供出據稱按察
司傳訊之時原未曾細問千總等一時記憶不清
是以含糊答應及至撫院覆訊亦即照前回答今
蒙細訊緩緩默想方纔記起等語據此除將弁兵
等所供另摺鈔錄恭呈
御覽外理合繕摺奏
聞伏乞
皇上睿鑒施行謹
奏
愈見不堪四字外無可批諭總之湖廣之吏治戎政文
武大臣無一可取者再若不知愧勉仍復悠忽從事苟
且塞責以尸位竊祿恐非長久之計也
雍正八年三月初一日署理湖廣提督(臣)岳超龍
謹
奏為凜遵
聖訓敬愼奮勉披瀝悃忱仰祈
睿鑒事竊(臣)一介庸愚荷蒙
皇上天恩擢授總兵復
命署理提篆力微任重時切蚊負之虞(臣)自任事以來
體察楚省營伍原屬寬縱廢弛及經劉世明力加
整頓漸覺改觀惟因廢弛巳久尚未能遽有成效
是以(臣)節次檄飭各屬整肅營務勤加訓練務令
技藝優嫺軍裝整僃併嚴緊汛防革除陋弊凡調
驗將僃弁員無不諄切告誡期於共矢精白以報
我
皇上天高地厚之恩但(臣)材質駑鈍知識短淺惟有凜
遵
聖主明訓努力奮勉敬愼奉行斷不敢因循苟且悠忽
聖慈俯垂矜宥時
賜訓旨開導(臣)愚俾得稍免隕越(臣)有生之年皆戴
恩之日矣(臣)曷勝感激愧赧之至謹披瀝下忱仰祈
皇上睿鑒所有奉到
硃批奏摺合併恭繳謹
奏
誠於中必形於外莫務空言但勉實行果有實行朕自
得知勉之
雍正八年十月初三日湖廣提督(臣)岳超龍謹
奏為奏
聞事竊(臣)於雍正八年九月二十九日接准貴州提(臣)
楊天縱咨開照得烏蒙逆夷悖叛業經遣發滇黔
大兵分路撲𠞰並咨川省發兵會合𠞰除務盡根
株以申
國法查貴州威寧大定畢赤黔西四協營地方接近
烏蒙鎮雄最關緊要該協營出師古州等處官兵
亟宜調回防範至於苖疆尚有未帖服之處亦湏
多兵彈壓今雖現有粤兵貼防但地方遼闊猶需
鄰兵協守合亟專差馳請希於附近黔省營路迅
發官兵一千五百名前赴鎮遠聽候古州鎮分布
彈壓等因到(臣臣)查古州等處係新撫苖疆密邇
黎平鎮遠與湖南之靖州沅州接壤甚關緊要隨
即派撥(臣)標并湖南撫標及各恊營兵丁共一千
五百名令副將何勉參將張寉帶領僃弁兵丁一
千名由辰沅一路前至鎮遠駐劄又飭參將母椿
齡帶領僃弁兵丁五百名由靖州黎平直抵古州
均聽鎮(臣)蘇大有調度一面飛咨湖南撫(臣)趙弘
恩檄飭沿途有司料理口糧草豆以及運送軍裝
礮位人夫一俟料理齊僃即便起程前往(臣)再另
疏密
題外所有派撥官兵前赴黔省鎮遠古州緣由理合
先為奏
聞至楚屬接連黔省苖疆(臣)已密飭各營將弁嚴加防
範合併陳明謹
奏
料理甚屬可嘉所奏知道了
雍正八年十二月二十七日湖廣提督(臣)岳超龍
謹
奏為奏
聞事雍正八年十二月十八日接辰永靖道王柔密札
内稱本月十二日據米呐千總趙國棟稟稱探得
貴州坡西卡羅地方所設汛兵三十名被該地苖
人聚集千餘人將兵丁盡行拏去分散等語再該
地苖人甚是猖獗又聞要來木樹拏兵查該地去
五里米呐地方五十餘里本道隨將吉多新營兵
丁派撥五十名令赴米呐駐劄恊幫彈壓併不時
探聽黔苖聲息再為具報隨飛調乾鳳兩廳各撥
兵五十名前來吉多新營添補調用祈於貴標及
辰恊就近之處再撥四百名協幫新營以僃調撥
等因到(臣臣)隨派撥兵丁四百名飭令僃弁帶領
貼防去後又於二十一日准鎮筸鎮(臣)周一德密
咨據貴州銅仁副將張禹謨知府姚謙聯銜咨呈
内稱有撫苖官平頭司吏目張公佐太平營把總
張文炳於本月初八日到稿坪清編煙戶跟要案
犯石老明次早被兇苖糾合各執棍棒將二官登
時打傷捉住隨去兵役除飛調各汛兵丁星夜進
𠞰并飛稟各憲外查黔省新撫苖疆界連楚省祇
有酌留彈壓官兵尚未添設相應咨呈貴鎮臺迅
賜調遣重兵由木樹一路直趨稿坪聲援協𠞰等
情到本鎮據此除檄飭左營遊擊孫載帶兵五百
名前赴黔省由木樹一路聲援恊𠞰并具疏
題報外理合咨明又接辰永靖道王柔札同前由各
等因到(臣臣)恐六里紅苖新附版圖性猶未定易
滋煽惑所有派撥貼防兵丁四百名僅資彈壓至
黔省請兵恊𠞰雖經鎮臣發兵五百名前往應援
尚覺兵單必再得官兵隨後接應庶保無虞(臣)隨
又遣發兵丁五百名飭令(臣)標後營遊擊劉景榮
帶赴黔界聲援恊𠞰(臣)又思鎮筸地方新經招撫
紅苖添設四路營汛今又抽兵五百名前往黔省
城汛未免虚懸新闢苖疆甚關緊要隨又派撥兵
丁三百名飭令(臣)標前營遊擊董朝輔帶領赴筸
恊幫彈壓仍探聽黔省苖寨情形相機策應以上
除鎮臣周一德發兵五百名該鎮自行
題報外(臣)前後撥派貼防六里并聲援黔省兵丁共
一千二百名於十二月二十二二十四等日節次
起程所有遣發官兵緣由俟開印後繕疏密
題外合先具摺奏
聞伏乞
皇上睿鑒施行謹
奏
覽奏俱悉愼重為之不可稍忽所派遣兵數似猶屬單
薄毋因愛惜小費將就草率致悞事機也
雍正九年三月二十一日湖廣提督(臣)岳超龍謹
奏為奏
聞事竊(臣)准鎮筸鎮(臣)周一德咨稱據貴州銅仁府知
府姚謙副將張禹謨咨稱内開據遊擊白人仙稟
報巳於本年三月初六日擒獲正兇石老明等十
二名所有搜捕餘黨現在黔省漢土官兵儘足遣
用可以無煩楚兵至楚省應否撤兵俟具詳請示
到日咨呈等因到鎮是正兇巳經擒獲所有前准
貴提督前後調撥赴黔恊𠞰官兵俱有汛防之責
難以久羈隨檄令領兵員弁各帶所部官兵共計
一千五百名撤回原汛再黔省搜捕誠恐餘兇外
竄本鎮仍駐池河分遣標員帶領鎮標兵丁六百
名分駐米呐葫蘆寨防守堵禦等因到(臣臣)查頑
苖恣肆正兇雖巳擒獲餘黨尚未盡除當此搜捕
之際益需兵威彈壓自應倍加詳愼今鎮臣止留
兵六百名分駐米呐葫蘆寨二處兵勢似覺單薄
況苖性反覆不常若見楚兵所撤過多或又四出
竄匿萬一需兵堵截猶恐緩不及調(臣)再四思維
不敢因鎮臣具
題巳撤之兵稍為瞻顧隨於所撤兵丁一千五百名
内將(臣)標五百名暫停撤回飛飭遊擊劉景榮等
帶回原駐地方以資防範其原撥貼防六里兵丁
四百名亦令仍駐彈壓統俟黔省搜捕事竣再為
一併撤回所餘標協各營兵丁一千名即令各歸
原汛容(臣)另疏
題報外為此繕摺奏
聞伏乞
皇上睿鑒謹
奏
所見甚是辦理深合機宜
雍正九年四月初九日湖廣提督(臣)岳超龍謹
奏為敬陳末議仰祈
睿鑒事竊查各省副將參將於雍正五年内欽奉
上諭著各該省督撫提督會同分别列為一等二等三
等出具考語密咨兵部填寫履歴繕摺進呈欽此又
雍正六年内欽奉
上諭行文督撫提鎮從前開列等次咨部之副將參將
近或怠惰前修或悛改舊習雖無功績劣蹟不致於
保薦參處亦當優等降為劣等劣等陞為優等據實
移咨兵部不必作難回護欽此欽遵俱在案仰見我
皇上隨時甄别人材激勸兼施之至意惟是副參列等
欽奉
上諭以來舉行一次現今各省副參陞遷事故屢易其
人多有未經列等之員而遊擊都守等官則又不
得與於列等之數(臣)思此奬懲鼓勵之良法自應
推廣行之以垂久遠伏查武職五年一次考選軍
政關係激揚
大典其賢能卓異八法不職者照例舉薦糾參固足
昭示勸懲至不入舉劾之員其中優劣亦異若不
稍為甄别無以策其共奮(臣)請嗣後舉行軍政各
省督撫提鎮冊送應留之副參遊都守僃等官請
照文職
大計之例部臣查據送到清冊將所開各員操守才
具年力技藝功績及填註考語事實逐細稽核分
别優劣定為一二三等彙冊進呈
御覽仍將所定等次照貴州撫(臣)張廣泗
奏請文職等次之例
敕部開列行知該督撫提鎮即將原註各該員事實考
語一并印刷粘單通行所屬俾其優劣相形易為
觀感興起至此屆所定等次俟下屆考選之期除
應行舉薦糾參者該督撫提鎮照例舉行外其仍
行不入舉劾應留供職各員湏詳愼稽核如有自
恃優等怠惰前修及能悛改舊習奮勵上進者或
應降優為劣或應陞劣為優逐一據實填明出具
考語送部以聽考察如此則軍政舉劾旣昭官方
澄叙之嚴而列等降陞更寓隨時勸懲之意將見
大法小廉莫不鼓舞惕厲共相奮勉矣是否可行
伏乞
聖鑒謹
奏
所議殊無意味勸懲何在於此設或陞劣為優復行改
操降優為劣竟能悛改則前所填考語又不足為憑矣
且亦不勝紛煩徒開臨時鑽營之端耳
雍正九年五月十五日湖廣提督(臣)岳超龍謹
奏為仰懇
聖恩事竊查湖北湖南界連數省幅員最為遼闊而深
山大澤尤易潛藏姦宄(臣)自抵任以來嚴飭各屬
將領督率弁目在於水陸塘汛晝夜巡查復選差
千把密往各處察緝匪窩盗線期盡根株惟是賊
蹤詭祕(臣)每留心遣試各弁求其眼力識賊能設
法躧捕者實難其人(臣)前在天津任内查有天津
城守營千總任福鳳人材精悍饒有膽氣頗能諳
悉賊蹤屢次差拏積賊俱能實力捕獲從無貽誤
(臣)思天津地方密邇
畿輔非若楚省江湖藪澤姦匪最易潛蹤者可比且
任福鳳在津在楚均為
國家效用合無仰懇
天恩請將該弁
賞發(臣)標補用凡有查緝事件可藉指使足收得人之
效如蒙
俞允當俟該弁到楚遇有相宜守僃缺出容(臣)酌量
題請以示策勵(臣)因地方起見不揣冒昧繕摺恭
奏伏乞
睿鑒施行謹
奏
隔省題官不便准行朕屢有明諭汝獨未之聞乎在楚
數年統轄全省將弁而不能訓導識拔數人以供驅策
乃欲遠調天津弁員朕實代汝愧之何顔具此一奏耶
同日又
奏為遵
旨商酌事本年四月初五日(臣)准湖南撫(臣)趙弘恩抄
摺内開湖南一省幅員遼闊江湖寬廣長沙乃省
會重地居兩粤之下游為洞庭之鎖鑰岳州常德
各有水師一在湖之北一在湖之西相距甚遠似
應於長沙添設水師營旣可扼守兩粤更可聯絡
岳常水師於地方有益其兵丁船隻倣照岳常之
例設僃等因具
奏蒙
皇上命與督(臣)邁柱及(臣)岳超龍商酌會題欽遵知會
到(臣)查長沙一郡控粤濱湖原為形勢之區撫(臣)
趙弘恩
奏請添設水師亦為裨益地方起見惟是岳常水師
兩營一在湖西一在湖東雖距長稍遠而洞庭一
恊駐劄龍陽實與毗連密邇該協額設副將一員
守僃一員千把共六員水兵七百零七名戰船五
十隻專轄湖汛外則扼要長衡内則接聯常岳湖
南一面巳足恃為關鍵似不必於長沙另設水師
方資鎖鑰也況雍正七年於楚省水汛最廣等事
案内督(臣)邁柱會同(臣)等
題准將沅州恊戰船撥給長沙恊八隻衡州恊六隻
又令沅州恊頭舵水手將長衡二恊配船兵丁教
習駕駛以為遊巡之用是現今長沙上下江面均
巳設有戰船堪以稽察防範若再添增水師未免
冗置然事關安立營制未敢驟自定議(臣)遂密致
督臣詢其裁酌主見隨准函復無庸增設前來與
(臣)所見相同除密復撫(臣)趙弘恩外查係奉
旨商酌事理所有長沙無庸增設水師緣由(臣)謹繕摺
奏
聞伏乞
睿鑒謹
奏
何如朕命與爾等商酌正為此也據趙弘恩所言觀之
似是行之徒滋紛擾耳
雍正九年七月二十一日湖廣提督(臣)岳超龍謹
奏為恭報早稻收成豐稔仰慰
聖懷事竊查湖廣地方民間種蓺早晚兩稻今年雨澤
調暢四處豐熟所有旱稻巳刈穫登場收成俱足
十分九分倉箱共慶新米盈街兵民安享樂業至
於各處晚稻均皆秀穗結實田水霑足八月内悉
可收割大有在望其雜糧棉花等項亦各茂盛理
合繕摺奏
聞仰慰
聖懷謹
奏
早稻巳登晚稻秀實朕以手加額覽之
同日又
奏為鎮臣辦事乖張據實奏明仰祈
睿鑒事竊人臣經
國務矢公忠而職任封疆尤先謀略況事在鄰省義
無岐視所當推誠置腹協力和衷庶幾兩有裨益
乃鎮筸鎮(臣)周一德懷私挾詐喜事為榮查稿坪
兇苖不法傷害職官黔楚會兵協𠞰罪無可貸該
鎮駐劄池河堵禦聲援是其專責(臣)初聞其犒賞
苖人附近各寨花紅酒食意為安撫良苖勿令隨
為黨羽計亦誠是及至安籠鎮(臣)韓勲統兵進𠞰
於稿坪兇寨岩峒中搜出周一德發給稿坪苖人
龍老肉委牌一張又搜獲布靴一雙銅號一對皆
係原被打死把總張文炳之物(臣)聞之殊深駭異
夫龍老肉者乃稿坪殺官之兇苖而該鎮於統兵
會師之際暗與委牌首先奬賜賞其功乎抑賞其
罪乎(臣)不知其何意雖據該鎮咨辯龍老肉是否
兇首隔省無由而知但下稿坪之苖悖逆顯著何
一非兇龍老肉為該寨苖目尤屬罪魁豈該鎮獨
無聞見乎總之該鎮心意偏私罔知大體鄰封有
事幸藉為功以致逆苖兇寨亦復濫行委賞雖經
(臣)公移私牘時時勉其協衷共濟該鎮究不能化
其彼此之見殊失公忠體
國之誠因前次黔員有無煩楚兵一語該鎮遂心忿
其言不俟黔省搜捕竟撤楚兵孤其聲援並不籌
計意外尤非大臣持重審度利害者之所宜出也
(臣)以受
恩深重旦明自矢不敢絲毫欺飾所有鎮(臣)周一德乖
張之處有忝封疆(臣)謹據實奏
聞伏乞
皇上睿鑒謹
奏
所奏是候另旨諭部
雍正九年九月十五日湖廣提督(臣)岳超龍謹
奏為恭報中晚兩稻收成豐稔仰慰
聖懷事竊查湖廣早稻收成豐稔經(臣)恭摺奏
聞兹查民間中稻巳於八月登場晚稻現在刈穫收成
各有十分九分八分不等其棉花芝麻雜豆等項
亦俱豐收遍野今歲農功巳畢大有咸書婦子熙
恬倉箱共慶所有中晚兩稻收成豐稔情形理合
恭摺奏
聞伏乞
皇上睿鑒謹
奏
據奏中晚兩稻俱慶豐收朕懷曷勝欣慰
同日又
奏為奏明事竊苖邊汛隘關係緊要(臣)經
奏明擬往永順鎮筸一帶地方簡閱各營兵馬勘驗
新設營制嗣因六里新闢布置未定(臣)當於去年
八月内具摺
奏請俟苖疆事竣再往巡歴奉
旨岳超龍所奏甚是俟趙弘恩王柔清理苖疆事竣再
行前往欽此欽遵在案今查六里事宜俱已就緒稿
坪苖寨亦皆凜懼是現今清理巳竣(臣)並宜前往
賞慰堅其向化之心且目下收穫巳畢四野豐登
而湖北赴陜兵丁俱經督(臣)邁柱會同登州鎮(臣)
岳含竒挑選預僃現在祗候
諭旨(臣)俟料理兵丁起身後即擬輕騎減從前往永順
鎮筸一帶查勘新設營制並簡閱兵馬賞慰各處
苖寨宣布
聖恩以期寧謐久遠至(臣)衙門應辦事件(臣)沿途俱可
辦理不致遲悞所有巡歴各處情形(臣)於旋署日
自當據實奏
聞緣係
奏請查邊(臣)謹另疏具
題請
旨外理合繕摺
奏明伏乞
皇上睿鑒謹
奏
所請巡歴邊隘之處與督臣邁柱商酌行之
雍正十年正月二十八日湖廣提督(臣)岳超龍謹
奏為新疆之兵食維艱六里之荒田可墾請
准招種以裕久遠事竊惟六里地方苖民性情蠢惰每
年計口種食其山地所穫雜糧僅足自給從無顆
粒之餘兼以新闢極邊亦無商賈運販可資糴買
現今永綏一恊兵丁所支米石悉由辰州府轉運
接濟蓋以兵食難緩暫為運辦巳非久計況該協
額兵一千六百名皆從各營派撥其眷口尚未搬
移雖經督撫兩臣每兵給與搬家銀三兩今領銀
搬家者僅有二百餘人總因該地無糧可買其眷
口移至實有枵腹之虞然察其孤身在營心憂内
顧拮据之狀情更可憫(臣)為再四思維足食之計
洵宜預籌兹於六里各處留心踏勘其六七八三
里地方氣候融和五九十三里地方氣候稍寒俱
各田高水活可以開墾成熟者甚多而山地較廣
苖人無力遍種盡為抛荒深屬可惜(臣)於苖人接
見時遂問各寨荒地是否情願售賣據稱苖等不
善治田出産稀薄若有漢人開種苖等得以效法
情願各寨出結相保售賣不敢多事等語(臣)查苖
民荒田價亦甚廉其情願售賣之言亦非虚捏若
准招買耕種三年以内可得成熟其稻穀雜糧隨
處皆産而永綏兵丁得以就近買食俾其家室相
聚庶可安心汛防將來出産盛多兵米可支折色
又省接濟轉運之煩更與
國計有益為此繕摺
奏請伏乞
聖明裁鑒施行謹
奏
所論雖是然苖漢雜處開墾耕作所關甚鉅當與督撫
臣詳細斟酌若意見相同會疏具題可也
同日又
奏為入春雨雪均沾據實恭報仰慰
聖懷事竊查湖廣地方去冬雨雪調勻兹於本年正月
初二初三等日兩湖南北均降瑞雪四野同沾至
十八十九等日又復連滋春雨土膏暢潤當此陽
氣方舒之候而五風十雨應節徵和是
天心早協於
宸衷豐歲預占於蔀屋矣現今二麥長發欣欣向榮(臣)
沿途目擊情形並據各屬稟報(臣)謹
奏明仰慰
聖懷伏乞
皇上睿鑒謹
奏
全楚雪雨情形以手加額覽焉
同日又
奏為奏明苖寨情形事竊(臣)查勘沿邊要隘所過苖
寨無不留心察視見其零星散處有十數家為一
寨者亦有二三十家為一寨者其百十成聚之村
落竟不多覯且一寨之中東西各為向背茅屋竹
籬並無結砦連城之險度其所恃不過以竄匿谿
箐為長技耳今吉多設立永綏一協則紅苖與六
里從中間斷聲勢兩孤況南有鎮筸北有保靖各
寨如在掌握少敢動搖不難扼其吭而制其命也
是以(臣)巡歴所至苖民仰戴
天恩環跪馬首咸頌我
皇上綏懷遠服准與招撫化誨沾蒙
聖澤得為良民等語(臣)遂宣布
皇仁面為奬勵賞以銀牌花紅又復嚴切勸導諭以利
害使其凜知
國法震懾
天威而衆苗叩首敬諾同願洗心至於永順保靖一帶
土苖最為淳謹改流之後得安袵席聞(臣)臨莅亦
各持香道左籲謝
聖恩感激倍切至地方景象蒸蒸更復日有起色此皆
聖德如天俾遐邇編氓共享寧謐之福也所有苖寨情
形(臣)宣布賞慰緣由理合一併
奏明伏乞
皇上睿鑒謹
奏
苖性愚頑歸化日淺全在文武官弁撫恤得宜馴至數
十年後相安無事方可驗其成效目前景象奚足為憑
耶
同日又
奏為苖疆極邊仰請逾額增設鳥鎗以資實用事竊
查鎮筸額設鳥鎗一項於雍正六年遵
旨議奏事案内議以該鎮標地處苖邊請照沿邊沿海
之例每兵一千名設立鳥鎗四百桿該鎮標額兵
三千名應設鳥鎗一千二百桿業經彙
題奉
旨允行欽遵在案惟是鎮筸一鎮四面環苖高處則懸
岩峭壁鳥道羊腸深處則曲折盤旋茂林荒箐一
切弓箭籐牌等項無所施其長技惟有鳥鎗衝堅
及遠無往不利況永綏新闢該鎮標四營添設汛
防穿出紅苖官兵防禦要隘遊巡捕伏悉在荒山
窮谷之中旣藉鳥鎗之聲息以為響應又憑鳥鎗
之迅速以資搜取所有每兵一千名設立鳥鎗四
百桿實屬不敷分布現據鎮筸鎮(臣)楊凱呈懇
題請每兵一千名於設立鳥鎗四百桿之外添設二
百桿共六百桿得藉巡防以資實用等因到(臣)除
移咨督(臣)邁柱會疏
題請外事關逾額增設鳥鎗合先具摺
奏明伏乞
皇上睿鑒謹
奏
具題到日有旨
雍正十年四月二十八日湖廣提督(臣)岳超龍謹
奏為覆奏事竊(臣)以六里新闢兵食維艱應請招種
荒地以裕久遠謹將情形繕摺恭
奏奉有
硃批(臣)遵即致商督撫兩臣詳細斟酌去後當准督(臣)
邁柱湖南撫(臣)趙弘恩先後函復謂六里苖地情
願售賣事屬可行惟言者以竄入漢姦恐滋侵占
爭搆為慮近據臬司條議以公項買僃牛種勸苖
開墾清查荒地造報課耕似亦得策等語(臣)思苗
性庸惰每年計口種食不肯廣為耕蓺刀鋤火種
是以出産稀薄今查荒課耕勸其自墾若知踴躍
從事則蕪萊漸開不湏更事招種惟在實力經理
可期成效以裨新疆但動項查荒等事應聽督撫
兩臣
奏報舉行所有(臣)等遵
旨詳細斟酌及現在飭議勸墾緣由理合恭摺覆
奏伏乞
皇上睿鑒謹
奏
似此未經深知灼見之事何得率意具奏大不是矣
同日又
奏為奏明事竊查湖南靖州一協原額制兵七百九
十名分防靖州綏寧會同通道四州縣地方於雍
正五年為苗猺肆虐等事案内經前湖廣督(臣)福
敏等以綏寧一縣屢受苖害請於綏寧專設一營
將該恊額兵裁撥三百零五名添入新營是該協
汛地尚有一州兩縣而額兵僅存四百八十五名
近據該協以汛廣兵單詳請添增(臣)細察情形實
屬汛守單弱兹查欽奉
上諭鎮筸新添兵丁四百名甚屬無益酌量派撥要緊
營汛以資防衞欽此欽遵在案(臣)為酌量靖州恊要
緊各汛尚需兵丁二百七十名方敷分布(臣)即擬
於此四百名内酌撥添給洵與邊營有益除現在
咨商督撫兩臣飭議撥給外至所餘兵丁一百三
十名亦在酌量分撥務期增置妥協確核會
題所有靖州協應請撥給兵丁緣由理合恭摺
奏明伏乞
皇上睿鑒謹
奏
具題到日候朕酌定
同日又
奏為要地需員懇
恩遞補事竊(臣)接到部文欽奉
上諭湖廣寶慶協副將周起鳳著補授陜西西寧總兵
官即赴四川成都於駐藏兵丁換班之時統領前往
駐劄等因欽遵行文到(臣臣)隨飛檄周起鳳令其作
速束裝起身赴川外伏思寶慶一協地連衡永民
雜苖猺副將大員整飭彈壓控制一面必得練達
熟習之人方克勝任(臣)查有荆州營參將董朝輔
歷任湖南守僃遊擊風土情形諳悉最久而在營
辦事敏練精幹馭兵有方其於寶慶副將一缺人
地極為相宜(臣)因地方緊要用敢據實
奏請倘蒙
天恩俞允其所遺荆州營參將一缺亦屬緊要查有(臣)
標後營遊擊劉景榮才幹練達辦事勤敏堪以補
授至所遺遊擊員缺查有
命往楚省候補遊擊之徐有文謹飭小心即請以之補
授不但各於地方有裨而(臣)亦得收臂指之效矣
可否俯
准所請出自
聖恩伏乞
皇上睿鑒謹
奏
言之督臣邁柱可也
硃批諭旨卷八十一
