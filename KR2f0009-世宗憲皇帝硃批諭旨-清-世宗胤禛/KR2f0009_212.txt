欽定四庫全書
硃批諭旨卷二百十二上
硃批許容奏摺
雍正三年五月初六日陜西糧鹽道仍帶監察御
史(臣)許容謹
奏為奏
聞事竊(臣)一介庸材叨荷
殊恩畀以糧鹽重任(臣)於本年四月二十七日抵任受
事訖查(臣)衙門向例每年徵收屯糧米麥豌豆十
萬餘石外官兵不敷糧料十三萬餘石草五百餘
萬束例係西鳳兩府民賦内辦運省城交納道倉
以供支放前任徵收糧石約計每石加耗一斗五
升草每百束加耗二十束頭緒繁多弊端百出幸
賴我
皇上洞悉民艱將官兵不敷糧草照例在布政司衙門
折銀給散不但百姓省辦運之苦即(臣)亦易於料
理
皇仁浩蕩官民均沾(臣)查現在徵收屯糧較往年民屯
竝徵減去十分之七當此吏治澄清之時一切餽
儀應行停止第倉内辦事書辦悉係用價僱覓管
倉快役幷斗級人夫每日給發口糧一切心紅紙
張筆墨幷家伙鋪墊等項俱用現價公買再八旗
都統噶蘭大及章京等官每月到倉關支糧草僃
辦酒席各送食物以上共約需銀二千兩再(臣)署
内幕賓親友束修家人夫役工食竝大小家口衣
食薪水約需銀三千兩(臣)於現在徵收屯糧内每
石酌留加耗七升五合每年約得餘糧七千五百
餘石約值銀五千餘兩可足前項之需照前官每
石減耗七升五合下舒民力上報
君恩(臣)非矯廉邀譽有負
體恤深仁為此據實直陳是否允協伏惟
聖裁謹
奏
好勉為之朕原許爾可成一人物惟勿馳騖虛名懋勉
實行方不有負期望廉隅固為官箴所首重然不可過
於矯激即一切出納之際要須周詳酌計若槩行裁減
至臨時束手無策則公務難以辦集矣
雍正三年六月十五日署陜西按察司事糧鹽道
仍帶監察御史(臣)許容謹
奏為敬陳愚忱仰祈
睿鑒事竊查川陜為西南要地且當數年軍興之後守
土各官必得才守兼長實心辦理方能仰副
宸衷查現在文官司道以下州縣以上武官副將以下
遊守以上多係前督(臣)年羹堯就近題補未經引
見(臣)仰荷
知遇留心察訪其中不愧職守者絶少而品行不堪阿
諛逢迎者實多如甘肅巡撫胡期恒已經奉
旨革職發往河工河東運司金啓勲又奉
特旨革職拏問富平縣知縣董霑渭南縣知縣朱嘉耀
又經督臣特疏糾參痛快人心闔省感激他如蘭
州布政司彭振翼四川川東道金德蔚陜西延安
府知府李繼泰河州知州許啓盛咸寧縣知縣朱
烱三原縣知縣劉子正南鄭縣知縣嚴世傑均屬
年羹堯心腹奉意承顔殘害官民再如陞任糧道
張适始而違衆獨立繼而揮金迎合串通州縣勾
合鋪戸將民屯糧草重價折收三年於兹獲利三
四十萬金通國皆知難逃
聖鑒仰祈
皇上敕下督撫將未經引
見文官廳員以上武官參遊以上分班給咨赴部引
見其州縣守僃以下就近嚴加考核奏請
聖裁再查年羹堯參劾各官或情罪允當或事有可原
或任意喜怒聽信讒言多非本於至公幷請
敕部清查原案調赴引
見則
睿照之下自無遁情普天率土更頌
皇仁於無疆矣緣係一得愚忱未便商之督撫不揣冒
昧繕摺密
奏伏惟
聖鑒謹
奏
如是毫無瞻顧秉公據實入告深為可嘉凡此皆朕意
正欲施行之事即日有旨頒降汝自得知也
同日又
奏為恭繳
硃批諭旨事(臣)蒙
皇上天恩調補陜省到任後因糧道一缺為積弊淵藪
随時酌辦繕摺奏
聞蒙
恩批發
温語勸勉跪誦之餘實切惶悚惟有益勵冰兢加意剔
除少盡臣職於萬一耳所有原奉
硃批諭旨理合繕摺恭
繳伏惟
睿鑒謹
奏
汝但勉盡厥職朕自有鑒照
雍正四年正月十一日陜西西安按察司仍兼管
督糧道事(臣)許容謹
奏為恭謝
天恩事竊(臣)於雍正四年正月初六日接到部文奉
旨西安按察司員缺著督糧道許容補授仍兼管督糧
道事欽此(臣)隨恭設香案望
闕叩頭并將感謝下忱具詳督撫繕疏代
題外伏念(臣)才既疎庸性復愚拙仰邀
皇上特逹之知兩任監司復署臬篆今又奉
特旨實授西安按察司兼管糧道
君恩高厚屢蒙不次優遷臣職靖共竊愧寸長未效惟
有益勵冰兢勉圖報稱斷不敢一念涉私致干欺
罔重譴至(臣)既蒙
聖恩補授臬司(臣)署日用薪水應取給於臬司養廉其
糧道并現在暫署都司徵糧耗羨(臣)已詳明督撫
酌留兩倉費用外餘俱存貯以充公項為此繕摺
恭
謝伏惟
睿鑒謹
奏
覽奏知道了堅守初志毋少改移
雍正四年四月十二日陜西西安按察司仍兼管
督糧道事(臣)許容謹
奏為恭繳
硃批叩謝
天恩事竊(臣)一介小臣荷蒙
皇上恩賜摺奏自應小心敬謹庶幾仰答萬一今二月
十五日齎摺家人自京回署捧到
硃批諭旨跪誦之下知有影格一紙誤存摺内草率疎
忽罪莫可逭蒙我
皇上施恩格外
批飭教訓惶悚靡寧感激無地惟有時深愧悔刻自警
惕圖報
高厚殊恩耳所有
硃批理合恭
繳并陳下悃伏望
聖鑒(臣)不勝戰兢惕勵之至謹
奏
語云事君盡禮孟子云欲為臣盡臣道聖賢立教之意
嚴矣近觀汝等漢人習氣於尊君親上之義甚屬藐忽
優者僅知潔己而已劣者則更不堪過問汝初進後生
切勿蹈襲此轍朱子為有宋大儒其學以主敬為進修
之本一切不離乎敬況於君父之前乎汝設時存敬字
於中安得有此一誤不能端本而惟末是務遇事戰兢
亦復何益思之戒之
同日又
奏為請復倉舖以廣
皇仁事竊(臣)接閱邸鈔見刑部尚書勵廷儀疏請刑部
監内照直省州縣監倉之例將獄神堂東西分别
内外以禁輕重人犯奉
旨飭部議行仰見我
皇上仁德育物慈祥愛民不忍輕罪之人與重囚一例
監禁
天地父母之心誠為亘古所未有也(臣)查直省州縣向
時原分設監舖自康熙四十五年副都御史周清
原條奏將倉舖拆毁於是州縣止有監獄而無倉
舖矣在周清原拆毁之請原令干連輕罪人犯取
保候審第州縣官每因關係大案質訊之人取保
在外恐有疎失致案情難定遂一并收禁獄中是
本應散羈之人以無倉之故俱受縲絏之苦殊非
仰體
聖天子愛養元元至意(臣)請直省州縣仍復舊規將監
内空閒房屋另行隔斷分作倉舖如監内無空房
即於舊時倉舖基地量為修蓋將干連待質輕犯
散羈在内俟案定之日即行釋放其案已審明笞
杖人犯俱即取保不得濫行羈候庶監倉各别囹
圄自漸空虛輕重有分干連不致濫禁於我
皇上惠鮮之仁不無小補也(臣)職司刑名用敢謬陳管
見推廣
皇仁可否採擇伏候
聖裁謹
奏
爾職司提刑此事正乃專責當與督撫臣商行何必奏
請於朕
又追變鹽銀一奏殊堪嘉與之至其事甚屬可訝亦復
可笑馬喀忍如此負朕乎揆之於情於理竟不敢以爾
奏為信然也摺留中俟馬樸到部時詳問端的再加訪
查然後有旨
雍正四年七月十六日陜西西安按察司兼管河
東巡鹽御史(臣)許容謹
奏為恭謝
天恩竝陳下悃事竊(臣)一介下愚蒙我
皇上不次擢用陞授陜西按察司今又欽奉
寵命兼管河東巡鹽御史
聖恩高厚圖報愈難感激微忱於受事之始當即具疏
奏
謝外伏思河東鹽法當年羹堯更張之後一切事務
未必合宜(臣)自當盡心辦理少報
知遇隆恩容(臣)查明之後再為次第具
奏至(臣)日用薪水臬司任内有養廉銀五千兩可以
敷用所有鹽臣養廉銀兩當存運庫以充公項理
合先為
奏明伏惟
睿鑒謹
奏
勉為之馬喀當日亦曾有此一奏若將應取者具奏充
公以示廉潔而復效馬喀分外設法巧取則不如公然
留用之為愈也前車之轍可為後鑑莫負朕恩加勉誠
慎為要
同日又
奏為恭繳
硃批諭旨事竊(臣)於雍正四年四月十二日繕
奏恭繳
硃批諭旨一摺恭繳
硃批叩謝
天恩一摺請復倉舖一摺(臣)家人於五月二十三日捧
齎回署俱蒙
皇上硃批教訓(臣)跪讀之下實深惶恐伏念(臣)中州下
士毫無知識屢邀不次之
寵榮皆賴
聖明之特擢今復荷
天語諄切
勖以主敬
誨以端本(臣)何人斯遭逢
聖主得受
殊恩惟有仰遵
訓旨益勵忠誠凛
天威於咫尺矢勿欺於始終以期仰報
高深於萬一耳所有原奉
硃批諭旨理合繕摺恭
繳伏惟
聖鑒謹
奏
覽奏已悉百凡處切戒恃已凌人聖人云和而不流強
哉矯北方之強君子不居大抵天下事過與不及其失
等耳近日馬喀之奏朕深嘉汝公直范毓馪之舉朕殊
怪汝苛刻何則蓋馬喀溺職吏治攸關范毓馪一介商
賈何足重輕況伊乃奉旨委用者竝非馬喀私人汝大
誤矣疎忽不審莫此為甚倘更執迷一誤再誤則朕不
汝恕也
雍正五年三月十三日浙江布政使(臣)許容謹
奏為據實陳明仰祈
睿鑒事竊(臣)至愚極拙毫無寸長仰蒙
皇上天高地厚之恩授以浙江布政使遵
旨詣闕恭聆
聖訓周詳鏤骨銘心矢竭駑駘之力以圖報稱於本年
正月十九日到任受事兢兢奉職不敢少有懈怠
(臣)查前任布政使佟吉圖在任兩年經手正項錢
糧頭緒繁多現在逐一清理其已經報銷與現在
庫貯數目大槩無甚差謬查有成造天津戰船建
蓋忠孝節義祠宇二項銀兩尚未銷算(臣)察訪各
屬不無冒領分肥情弊另行繕摺僃細奏
聞至公用項下查自雍正二年起至雍正四年止共收
鹽規捐納外輸馬械耗羨銀二十五萬七千五百
八十餘兩前任布政使傅澤淵任内動用過銀一
千四百三十餘兩王朝恩任内動用過銀二千六
百兩佟吉圖任内動用過銀一十八萬七千六百
三十餘兩署司事董永芠任内動用過銀一萬一
百七十餘兩俱係詳明督撫准銷有案其餘存庫
銀五萬五千七百四十餘兩查無虧缺再佟吉圖
離任時將伊任内盈餘銀二萬三千兩留庫詳明
預僃交盤案内或有應補之處俟出結清楚將此
項留充地方公用經署司董永芠因佟吉圖接授
傅澤淵未完掛兌京餉銀一萬三千四百四十餘
兩部文催解詳奉撫臣批示即於二萬三千兩内
動補餘存銀九千五百五十餘兩造冊移交到(臣)
俟查清交代有無歸補再行充公此司庫正雜錢
糧交代之大略也查鹽務陋規業奉裁革司庫捐
納已經報滿餘存耗羨馬械二項為地方一切公
事之用(臣)照舊收支不敢意為裁減又州縣解司
錢糧每千随解餉費銀二兩為添補每月給散八
旗餉銀折耗之需又兌收各屬錢糧每千約有平
餘銀二兩三四錢各屬解司地丁若收至二百萬
兩可收餉費銀四千兩平餘銀五千兩二共約銀
九千兩計一年添補旗餉折耗銀不過一千一二
百兩所有餉費餘剰并平餘銀將及八千兩儘足
供(臣)衙門一切薪水各項之用再向日陋規凡支
放水脚工程等項銀兩俱每千扣平三四兩不等
(臣)一槩俱係庫平足發不敢扣剋分釐此外再無
别項陋規(臣)受
恩深重不敢自欺欺
天伏惟
聖明垂鑒謹
奏
浙江撫司俱屬清苦朕向所稔悉為此前經批諭撫臣
李衞汝等其共相籌計務得酌中敷用之道切勿矯廉
立異違負朕意未有令汝等枵腹從事之理也
同日又
奏為奏
聞南米事宜仰祈
聖鑒事竊照浙省各屬徵收南米解省支放滿漢旗營
及織造匠糧本色米一十三萬五千餘石州縣徵
收在倉書役口食有費運交省倉沿途盤壩雇船
有費及收貯省倉書役口食霉黴折耗旗員陋規
種種皆出於耗米前撫臣朱軾核定每石止許收
耗米九升以一升八合為自縣運省水脚以三升
二合為省倉書役口食其餘四升為省倉折耗及
旗員月規之費各縣因一升八合不敷運脚每多
陽奉陰違而省倉層層需索亦復如故是以年來
各屬耗米收至加三加四不等臣到任後訪查既
確飭委杭州府知府孫國璽會同湖州府知府唐
紹祖從長妥議前定每石九升委不敷用今議九
升之外量加二升以六升為縣倉夫役口食及運
省水脚以五升為省倉夫役口食及霉黴折耗將
各衙門一切陋規盡行革除又解省南米均需本
色惟台金二府及紹屬之諸暨縣路遠難以運解
向係折收銀兩赴省買米交倉因時價低昂不一
官役從中舞弊有折至一兩八九錢二兩一二錢
甚至二兩四五錢不等買米之外所有羨餘上下
烹分臣以本色既難運解與其暗折侵肥不如折
中定議(臣)現商撫臣酌定價值立為成規令各州
縣在省買米交倉如年豐米賤盈餘銀兩悉令解
貯府庫留補米貴時買價之不足官民兩便庶可
遵行再南米一項係本年徵收即供本年支放且
各營本月之米悉係前月預支兼因夏秋停徵借
動存漕供放冬徵南米還漕各屬徵還不足借支
幾無定數總由州縣處分太輕且瞷有米借支任
棼如亂絲(臣)現在逐一窮源溯流徹底清理而目
前現支兵糧因今春雨水過多又兼積玩之後一
時徵比勢難接濟(臣)不得已商同撫臣將現買補
漕之米請撥四萬石以僃供支第查州縣經徵南
米向係彙入地丁内
奏報一例處分以米一石算銀一兩銀米合算分數
竝非另行議處以致徵南還項之米自康熙五十
七年起至雍正四年止共欠十萬餘石若不嚴定
處分雖添撥僃放何益之有(臣)議嗣後經徵現年
南米之官應照漕白糧例議處以前各年未完另
定處分按完欠之多寡分别勸懲庶積欠可望全
完而現年之米不致仍前拖欠矣以上事宜(臣)正
在查議間又奉撫臣特飭清釐(臣)已逐款確議具
奏
覽
同日又
奏為奏
聞事竊查浙省七十七州縣建造忠孝節義祠宇布政
使佟吉圖任内發過四十一縣銀一萬一千九百
三十五兩零署司事按察使董永芠任内發過十
四縣銀三千八百八十三兩零此外尚有二十二
州縣已經料估未曾給發(臣)到任時因各屬開銷
太多留心察訪知此項工料上下胥吏串通浮冒
扣分十之二三當即禀明撫臣并密諭各府確查
查出嘉興海寧海鹽三縣俱有侵扣行(臣)一併究
追(臣)俱發該府嚴查究審其餘領銀各縣竝行府
確查凡有侵扣統行追出歸款印官如有染指即
詳報撫臣
(好)題參至未領銀二十二州縣復行令確估必須核實
無浮方准給發報銷再成造天津大號趕&KR1620;船五
隻小號趕&KR1620;船五隻随船舢板船十隻佟吉圖任
内合算共用銀二萬四千九百七十九兩零於上
年六月内完工送往天津用過工料銀兩至今尚
未報銷(臣)查此項船隻赴閩成造遠送天津一切
物料人工往返盤費自與本省拆造戰船不同但
核算各費浮加幾至兩倍其中不無侵冒(臣)亦禀
姦也再浙省七十七州縣地方遼闊事務殷繁耳
目豈能周到(臣)現在具詳督撫嗣後州縣承辦工
奏伏惟
聖明睿鑒謹
奏
覽
雍正五年六月十五日浙江觀風整俗使(臣)許容
謹
奏為恭謝
天恩仰請
聖訓事竊(臣)庸材鈍質毫無寸長仰蒙
皇上天高地厚之恩有加無已自任布政使以來涓埃
未報寢食難安復荷
聖恩授為觀風整俗使責任愈重報稱愈難(臣)驚聞
新命感戴與悚惕交深伏念浙省風俗澆漓上厪
宸衷特設耑員用資彈壓我
皇上知人善任
命王國棟巡視廉訪宣布
聖主加惠兩浙之德意遂使習染日見湔除浮囂漸歸
醇厚然猶上煩
睿慮恐革面未能革心
特命微(臣)相繼為理(臣)自知才識短淺措施未能允當
惟有仰懇
聖恩鑒(臣)愚拙
頒示訓旨俾(臣)凛遵奉行獲免隕越於以上副
皇上委任之隆恩斯得少安於寤寐耳所有應行事宜
容(臣)悉心體訪另行奏
聞除接印任事日期照例恭疏
題報外為此繕摺具
奏伏祈
睿鑒謹
奏
王國棟觀風兩浙可謂盡善汝宜事事循倣而行不貪
不徇諒能企及虛已和衷恐有未逮假如膺此任者或
與督撫掣肘或與提鎮不協則非特無益兵民翻嫌地
方上多設一官矣凡通省文武諸臣倘遇有行止乖違
意見參差祇可據實上奏毋得私地使氣立異作威汝
暨王國棟竝經屢承訓誨極當勉力遵奉至若袒護科
目聽受請託稍有干涉脱至敗露朕不以尋常事例處
分也到閩尤須秉公為之特諭
同日又
奏為僃陳浙省民欠流抵之積弊以重錢糧以清交
代事竊照倉庫錢糧各有款項那移墊應即干處
分我
皇上御極以來各省倉庫俱漸清理獨浙省尚有那墊
流抵有名無實之懸項遞相授受輾轉接徵或經
數任不能完結遡厥由來皆緣蠧胥猾吏朋比作
姦吞糧侵賦始則廹官那移暫副經徵之考成迨
經離任交盤遂有民欠之流抵而冊交欠戶盡屬
零星按之紙上則累百盈千追之民間則強半無
著徒存流抵之名究無徵補之實不但姦胥猾吏
愈得施其伎倆而不肖州縣於離任交代時雖本
無那虧以有此陋弊可援必搜羅積年各項尾欠
彙冊流交甚至花戶之短封衙役之借支一併開
入竟將徵存在庫錢糧侵扣入槖作為某項墊用
造入交盤積習相沿何所底止(臣)查浙省從前有
已經
奏銷報完各屬那銀墊漕井未完舊欠虛懸有抵銀
七萬兩(臣)布政司任内已詳明督撫通飭各屬現
在確查除已完歸款外尚有未完某某項若干作
何定議勒追以清懸項併請嗣後交代錢糧遵照
定例凡有不係正解正支那移墊應之項悉以虧
空報參即實有民欠可抵亦應於虧空案内審明
著追倘該管知府逼勒交盤許接任官據實揭報
參處庶陋弊可以永除懸項得以漸清於倉庫錢
糧不無禆益業經撫臣批飭通行遵照在案事關
清理錢糧理合繕摺奏
聞伏祈
聖明睿鑒謹
奏
汝浙藩一任洵屬無忝今觀整通省凡以前經手事務
接任者料理妥協與否皆所應知無謂不在其位而遂
膜外視之一切俱當與撫臣時加稽考而糾正之也
同日又
奏為奏請
聖裁事竊照雍正元年二年
恩詔内給賞老人老婦布絹米石其中多有浮冒開銷
仰蒙
皇上聖明洞鑒於(臣)前任布政使奏摺内
硃批令(臣)究查(臣)遵即細加察訪緣給散日久一時未
得其底裏商之撫(臣)李衞正在通行飭查間接准
部咨奉
旨著各省督撫確查又經通行竝明白開𨗳速令自首
在案應俟撫臣查明核
題外(臣)查各省孤貧口糧一項原為矜恤鰥寡孤獨
廢疾者而設是必實在無告窮民照額收養每月
口糧印官躬親按名給散不容混冒庶足以敷布
皇恩乃浙省各州縣竝不實力奉行所有額設錢糧孤
貧不能全沾實惠其中詭弊多端莫可究詰如嘉
興府屬之嘉秀二縣(臣)聞每季俱有尅扣府縣均
分密諭新任知府閻堯熙確查據禀原係歴來舊
弊不知始自何年近海防同知曹秉仁於去年十
月署府事至今年正月離任止得過銀一百五十
兩嘉興縣知縣劉德寰於去年四月到任後得過
銀一百五十兩秀水縣知縣吳之珽於去年九月
到任後得過銀二十五兩俱現存在庫僃充公用
未敢入已等語又處州府縉雲縣因有無徵荒糧
即以拖欠荒糧之人頂充孤貧將孤貧口糧扣抵
作收現任知縣戴世禄進京引
見署官不肯接收交代現行該府確查追補尚未覆到
(臣)思此等官員均應參處但查同知曹秉仁在浙
多年居心雖不可問辦事頗有才情知縣戴世禄
歴俸最深事亦練逹已經撫臣保舉海疆人才實
不易得且均係從前陋弊銀既存庫充公未曾入
已是以未經揭參第念發政施仁必先無告(臣)仰
體
皇上軫念窮民之至意已通飭各屬嚴查清釐務期照
額收養實在無告窮民毋許缺額按月實給口糧
毋許尅扣在案(臣)聞隣近之江省亦有此弊以𩔖
而推大抵皆然(臣)請
敕下直省督撫通行嚴查如有不肖州縣仍循舊轍漫
不實力奉行即從重究參以儆庸劣則天下之窮
民而無告者咸得實被
皇仁嬉遊化日矣是否有當伏惟
睿鑒謹
奏
所奏孤貧一項不但外省為然即京師五城久有此弊
朕於元年已曾降旨嚴飭次第經理自當漸及恐瑣屑
弊端尚不止斯已耳
雍正六年正月二十六日浙江觀風整俗使(臣)許
容謹
奏為恭繳
御批事竊(臣)仰荷
聖主殊恩畀以浙江觀風整俗重任自知才識短淺不
克負荷聞
命之下即具摺恭請
訓旨嗣於閩省公寓接奉
皇上批回奏摺(臣)望
闕叩頭開讀敬領
聖訓仰惟
皇上知(臣)最深遇(臣)最厚反覆
訓誨加意裁成(臣)敢不竭盡愚誠以圖報效凡地方事
硃批奏摺固封呈繳伏祈
睿鑒再(臣)自閩回浙路經所屬地方年歲豐登百姓樂
業人心咸知遷善風俗日漸還淳(臣)一路接見屬
員及紳衿耆庶宣布
皇恩復加丁寧誡勉無不踴躍歡呼感激惕厲理合一
併奏
聞上慰
聖懷為此謹
奏
欣悦覽之
雍正六年三月初二日浙江觀風整俗使(臣)許容
謹
奏為奏
聞巡歴嘉湖情形事竊(臣)自閩回浙道經金衢嚴三府
地方見年歲豐登百姓樂業(臣)一路接見官紳士
庶宣布
聖恩復加誡勉莫不踴躍歡呼感激惕厲業經奏逹
聖聰(臣)開印視事後復將我
皇上加惠兩浙恩膏疊沛徧示通省竝飭各屬敬謹刊
聖澤各安本業豪強多事之風蒸然丕變地方頗覺寧
謐營伍亦漸整肅惟解省南糧積弊之後甫經釐
剔各縣徵收猶未能遵照上年酌定每平米一石
實完九斗之議實力奉行督臣屢經禁飭(臣)復留
心察訪知嘉屬石門縣知縣呂廷鑄桐鄉縣知縣
王輅生湖屬武康縣知縣彭開宗耗米收至加三
以外嘉屬平湖縣知縣楊克慧嘉善縣知縣郜煜
湖屬德清縣知縣朱永齡耗米收至加二以外此
等官員均應參處第念省倉收放向委杭府去年
新奉部文改歸藩司半年之内正署三易又兼新
司彭維新過於拘謹辦事遲滯解省之米有守候
兩月不能交倉者米船停泊河干水氣潮潤不無
將省倉收放委令候補知府喬世臣代辦以清弊
端(臣)已於二月二十日回署正在束裝出巡杭府
聞伏惟
聖明睿鑒謹
奏
覽
同日又
奏為遵
旨保舉事竊(臣)接到部文欽奉
上諭令内外諸臣各舉所知一人以僃
國家之用(臣)在應舉之列謹就所知以對查原任福
建泉州府知府張無咎向為刑部司官(臣)在御史
任於三法司會審事件屢經共事知其為人爽直
辦事明白(臣)上年蒙
皇上命往福建清查倉庫住閩省四月有餘該員於捏
結倉穀案内已參離任而泉屬百姓愛戴情切訪
之閩省官員僉云實有幹理之才(臣)不敢因其已
經緣事瞻顧不舉理合繕摺保
奏伏惟
睿鑒謹
奏
張無咎朕深知其人頗為地方民人愛戴且楊文乾亦
一力保薦但據汝等所審情罪而論實屬有干國憲再
四思維無可恕之道所奏知道了
雍正六年四月二十八日浙江觀風整俗使(臣)許
容謹
奏為奏
聞事竊(臣)於督(臣)李衞查驗工程回省後即束裝巡視
杭屬之餘杭臨安於潛昌化新城富陽等縣地俱
山僻民風淳朴春花茂盛蠶桑亦好黃童白叟莫
不感沐
聖恩歡呼載道(臣)恭詣各學率領紳衿耆庶望
闕叩頭行禮講讀
聖諭廣訓復宣布
皇仁提撕勸勉務期日新又新以臻一道同風之盛其
或猶安舊習未肯悛改者當即懲治如餘杭縣文
生夏樑盤踞倉厫慣寫詞狀臨安縣武生高鳴璁
盛持責懲枷號間有一二不法吏胥亦即拏處至
各縣印官如署餘杭令馬允尚原係調簡之員才
力終覺不及其餘五縣尚未見有人地不相宜之
處(臣)由昌化赴新城經過嚴州府屬之分水桐廬
兩縣見分水令潘士錦由舉人部選到任未及一
月察其言論舉動似覺不能勝任署桐廬令李弘
汧由餘杭改調久病不愈難以臨民告知督臣聞
風寒遂於三月二十八日回署服藥調理半月之
姓樂業無異浙西三府紹興地方水土清秀人頗
聰明㴠濡
聖澤亦皆烝烝向化間有不守本分革面未能革心者
(臣)訪察之下山陰縣則有革生王書倉會稽縣則
有捐貢袁光坤監生范又新吏員單文鼎地棍賞
日貴賞十四雖非巨惡大憝或出入衙門或包攬
詞訟或武斷鄉曲或窩藏賭博(臣)俱查拏交知府
顧濟美核其情事輕重再行分别懲創再各屬保
甲(臣)仰遵
嘉興府知府閻堯熙禀帖内稱(臣)三月十七日發
行該府公文内另有訪單一紙因無印信硃標一
面查拏一面將原單禀繳察核(臣)飛飭該府停止
拏人即將原禀發錢塘縣嚴行根究查係織造府
舊役龐桂芳包攬僧人勝峯詞訟同民人李仁甫
黃爾惟李殿臣湯瑞卿僧人超凡講定銀二百四
十兩勾通(臣)衙門皂隸鄔隆假寫訪拏梟僧壽先
見薇及訟師金聚臣等訪單許給送文舖兵李斌
銀十兩將(臣)發行釘封文書從下頭挑開裝入供
吐鑿鑿(臣)思蠧棍害民法難輕縱況(臣)衙門職司
糾查而鄔隆龐桂芳敢於假借作姦情更可惡(臣)
商之督臣親提將鄔隆重責四十板枷號三箇月
龐桂芳李斌各責三十五板枷號兩箇月餘犯分
别枷責贓銀照追入官目今時值熱審枷犯例應
暫釋第此案事雖未成姑從外結而原情擬罪實
難寬宥龐桂芳於四月二十三日據錢塘縣報明
病故鄔隆應仍枷示李斌亦未便即釋其餘各犯
聞(臣)受
恩深重圖報維艱惟有恪遵
皇上諄諄教誨至意為此繕摺謹
奏
所奏嘉悦覽之但能一無欺隠保爾諸凡處自皆順吉
也今命爾往閩察審禪濟布之案其中甚有曲折若非
確秉至公而兼濟以精明無由得其實情到彼與朱綱
悉心訊鞫不可稍涉瞻顧以及揣度迎合朕第欲得事
之真耳别無他意將此諭亦令朱綱知之
雍正七年三月十二日蘭州巡撫(臣)許容謹
奏為奏
聞事(臣)仰蒙
皇上天恩補授甘肅巡撫遵
旨進京恭請
聖訓荷蒙
皇上鑒(臣)迂拙
命(臣)到西安將甘肅一切事宜向督(臣)岳鍾琪諮詢明
白再行赴任(臣)遵
旨於正月二十九日到西安詢據督(臣)岳鍾琪云目前
事務首重軍需所有採買糧草馬驘等項係委布
政司孔毓璞凉莊道殷邦翰驛傳道趙挺元公同
料理官員有剋扣侵冒者已經糾參嚴處現在各
聖懷督(臣)岳鍾琪又云寧夏新渠地方奉
旨招民二萬戶係交陜甘兩撫分辦到時即當料理(臣)
抵蘭之日查問情形知附近寧夏人民仰蒙
聖恩頒給籽種牛具蓋房銀兩俱各踴躍争先現據部
(臣)佟智等咨稱正月以來報墾者已有六千戶其
餘接踵而至等語(臣)以時屆春耕新集之民亟須
安插飭令布政司孔毓璞將撥解到山西銀七萬
五千兩内委官押解七萬兩交寧夏道府及時料
理俾得早沾實惠無悞耕作其餘應招之戶陜甘
兩省作何分辦現在酌議舉行督(臣)岳鍾琪又云
河西各官辦差勞苦蒙
皇上軫念令照陜省之例增給養廉奉
旨已經四月孔毓璞尚未議妥等語(臣)到蘭查詢總由
耗羨不足之故查河西道府同知通判州縣衞所
共三十九員照陜省應給養廉銀四萬四千餘兩
今照河西額徵銀糧耗羨除扣存社倉外其餘全
數估算計銀一千餘兩糧四萬餘石再加每年税
羨銀二萬餘兩約計可以敷用但查通省尚有萬
不可少之公費每年需銀二萬餘兩向於通省耗
羨内支給今河西耗羨儘給各官勢不得不取給
於河東(臣)又查河東各官經前撫(臣)石文焯酌派
養廉原係因陋就簡多寡不均有千餘兩者亦有
僅存二三百兩者現今河東各官仰見
天恩浩蕩不無均沾之想(臣)就河東計算官員多於河
西共需養廉銀五萬二千餘兩照河東額徵銀糧
耗羨除扣存社倉外其餘全數估算止有銀二萬
九千餘兩糧二萬餘石再加河東税羨每年止有
一千餘兩約計尚不敷銀一萬一二千兩而通省
必不可少之公費更無出處(臣)令孔毓璞逐加細
查收茶各官每年向有規禮銀五千餘兩管鹽通
判每年向有規禮銀一千兩既議養廉俱應歸公
再各屬當商亦有地方官規禮均應查明確數統
歸公用此外不敷容(臣)咨商督臣或者仰邀
理等語(臣)入境後沿途接見各官并留心體訪道
府以下才堪辦事者不過數員其餘或初任書生
不諳吏治或才具平庸難稱厥職兼之疲玩怠惰
相習成風誠如督臣所云(臣)仰遵
聖訓自當反覆開導加意裁成苟有一節之長必不負
皇上作養人才之意倘或教無可施斷難姑容亦不敢
苟且因循致令貽誤地方惟是分到試用人員俱
已委署不但缺出無可遴選即現在各屬軍需委
查協辦亦無員差遣合無仰籲
到者十一員出缺未選者八員當此辦差之際微
員亦屬緊要竝祈
皇上敕部查照施行所有(臣)路過西安與督(臣)岳鍾琪
商辦事件理合一併奏
聞伏惟
睿鑒謹
奏
覽
同日又
奏為奏
聞事(臣)查甘省年歲豐收人民樂業久在
聖鑒(臣)到蘭後查問地方情形雖正在預僃軍需無不
踴躍趨事目今正當種麥之時各屬得過雪雨分
寸深淺不一現在俱各播種三月内再得時雨即
可預期豐稔(臣)恐上厪
聖懷理合奏
聞謹
奏
覽奏甘省農民現在播種情形知道了但能懋修職業
有以感召
天和自蒙休徵下應誠敬為之此心絲毫不可少肆
同日又
奏為甘省奏銷久違定限亟宜清查以杜弊端事(臣)
查定例每年錢糧至次年五月奏銷直省遵行已
久惟甘省自雍正三年至雍正六年均未奏銷在
經徵督徵各官歴年總無處分自必催科日怠其
中更有捏完為欠那新掩舊種種情弊皆由此起
查從前奏銷歴任巡撫布政司俱以軍需為辭延
涉何敢因循舊習漫無稽查一面嚴飭布政司孔
毓璞將作何次第奏銷之處詳覆到日另疏
題明勒限嚴催完結(臣)謹先行奏
聞伏惟
睿鑒謹
奏
錢糧實乃專責必奏銷改歸定限方得杜弊要領此奏
甚屬可嘉
同日又
奏為
奏明事(臣)查定例凡屬官被上司非理凌虐許其訐
告原以通下情而存公道立法至當但必有凌虐
實跡竝事有相關勢有難已然後可以顯行詳揭
今(臣)查甘省自上年六月至今屬官揭上司者四
案其所揭事款雖未必盡屬虛誣亦有懷挾嫌怨
摭拾風聞肆行訐告者(臣)思此等事件督撫不據
揭
題參即係朦蔽且於定例有違若遽行參
奏一併解任則懷私挾詐之風從此漸長恐至挾制
上官莫敢如何殊非我
皇上蕩平正直整飭官方之意(臣)請嗣後凡有屬員詳
揭上司者(臣)即繕摺先行奏
聞一面遴委賢員秉公確查俟查審得實再行
題參倘(臣)敢袒護上官以致微員冤抑不能上逹
皇上明見萬里一有訪查(臣)甘加倍治罪理合預為
奏明伏惟
聖鑒謹
奏
屬官詳揭上司例應題參不應摺奏違例之舉未免滋
生物議仍照舊為是倘至審虛時嚴加反坐則可或賢
員偶被庸劣屬官詳揭一面題參一面具摺聲明亦可
大抵用人一節要在秉心公正随事随人逐一留意甄
别剖斷是非耳若云先定不偏不倚之成憲創設有利
無弊之科條無是理也至化道於未事之前防禁於將
然之際又在汝等膺統率之任者預有以随時調劑也
蓋國家用人激濁揚清進賢退不肖此為最難御下苦
衷朕惟自知仰荷
上蒼照徹耳庸碌之流烏足以知之
同日又
奏為
奏明事(臣)仰邀
内分給(臣)衙門筆帖式十五分尚有糧三十分歲
支銀七百五十兩糧料四百五石(臣)初到蘭署一
切用度未能知其詳細今約略計算每年齎摺進
京往返路費竝(臣)衙門心紅紙張本摺箱匣及本
標城守三營考驗犒賞幕賓束脩家人工食約需
銀七千三四百兩尚餘銀五千餘兩并所有糧料
為一切薪水日用之費(臣)遵循舊規辦理不敢妄
議裁減理合
奏明伏惟
聖鑒謹
奏
覽奏知道了
雍正七年四月十五日蘭州巡撫(臣)許容謹
奏為奏
聞事竊(臣)職任封疆首先察吏到任後因見甘省官員
疲玩成習即經摺
奏并請揀選人員
命往以僃委用其有敗檢不法如隆德縣知縣劉光碧
玩愒不堪如安化縣知縣張克寬當即繕疏
題參外其餘同知通判州縣等官尚未能周知賢否
容(臣)細加訪查再當據實陳
奏至司道府等官原屬地方大員責任更重謹就(臣)
一時見聞所及另摺開列恭呈
皇上睿鑒謹
奏
汝到任未久如許屬員何乃評品若是之速觀汝資質
未具有知人卓識不可以所開列遂為準則其再加詳
審據事考覈然後奏聞前於陛辭時保奏何廷圭王全
臣帶往甘肅諒係相識有素然未免推許太過二人中
如何廷圭者更為國法之所難容况伊等在甘年久恩
怨滿懷若聽其蠱惑之言以為棄取徇其一偏之見以
為興革恐將來貽害於汝之身家性命不淺也慎之
同日又
奏為請
旨事竊查藩庫錢糧係(臣)專責(臣)到任後查甘省自雍
正三年至雍正六年俱未奏銷地方官竝無考成
催徵日怠其中或有侵那捏飾情弊一時亦難查
核是以繕摺
奏明一面嚴飭布政司勒限銷算今據布政使孔毓
璞詳稱甘省每年額徵銀二十一萬二千餘兩向
來估撥兵餉止在本省酌撥數萬兩其餘俱在外
省協解自雍正三年至雍正六年奉部將本省額
徵銀兩照數全充兵餉因民間輸納不能歲内全
完前司及本司俱有墊支之項除各年未完銀兩
漸次報完外其雍正六年額徵銀二十一萬二千
餘兩止徵完銀一十四萬四千餘兩尚有未完銀
六萬八千餘兩民力實有不齊萬難追比全完已
將朋合小建銀兩照數墊支呈請具
題在於外省撥解補項以便造冊報銷并稱雍正七
年兵餉竝未撥有本省額徵將來可免借墊等情
前來(臣)查雍正六年額徵銀兩既經奉部撥充本
年兵餉自應竭力催徵以副供支即或民力不齊
歲内不能全完亦當預將不敷之數約估詳請
題逹仰籲
聖恩今孔毓璞既不催徵於前復不詳明於後擅將存
庫朋合等項銀六萬八千餘兩那墊供支已經半
載及(臣)嚴催奏銷始為詳報則那移之咎自應照
例
題參但甘省地當邊塞每年額徵錢糧遲至歲外尚
未全完而兵餉例係按季關支不得不為墊放孔
毓璞那移情由原非虚飾理合據實
奏明可否仰邀
皇上天恩將孔毓璞那移銀兩勒限一年催徵補項倘
逾限不完再行嚴參著追事關通省大員(臣)未敢
擅便謹先繕摺請
旨伏祈
睿鑒批示(臣)欽遵具
題為此謹
奏
似此移東掩西非弊而何孔毓璞受朕格外恩擢豈可
踵行陋習速令催徵補項倘至逾限不完嚴參重處將
朕此諭亦令伊知之地方上果有不得已情故何妨據
實摺奏及或咨部請示而乃擅自那墊供支以啓作弊
之端嗣後切須永戒
同日又
奏為奏請
睿裁事竊查民壯一役原為防護地方而設州縣各官
自宜實力奉行不但工食不容侵冒操練亦須純
熟方收實用(臣)到任後據署鞏昌府事候補知府
徐洹瀛查出所屬十七州縣民壯處處缺額自雍
正二年起至今止州縣各官共計侵冒工食銀三
千九百餘兩詳揭到(臣臣)思一府如此通省可知
現在行令布按兩司一併清查揭報第就鞏昌一
府而論已有州縣官十餘員若再於别府查出則
參劾必多甘省正在需員之際既不敢姑息容姦
又未便槩行參
奏(臣)再四躊躇可否仰邀
聖恩准照侵扣老婦銀兩之例許其自首則事皆核實
而自新有路均沐
天恩於格外矣謹繕摺請
旨伏祈
皇上批示遵行謹
奏
此事既經奏聞汝不難措置矣將自首充補者免其參
處仍然侵冒者糾劾示懲但須確查而已何庸再四躊
躇耶
同日又
奏為奏
聞事(臣)查固原地方拏獲妖言匪棍馬忠一案(臣)到蘭
時已經督(臣)岳鍾琪提赴西安質審前經
奏明嗣於秦州地方拏獲馬忠妻女經平凉府知府
李桐訊供其所供各情由俱與馬忠前供互異其
中虚實應聽岳鍾琪審明具
奏又據寧夏鎮(臣)郭成功咨報於寧城清凉寺内拏
獲匪𩔖馬三陳大哥赫大哥三名在行李内搜出
紅紙硃筆標判寧夏都統封條二十張硃筆路票
一張又續獲馬國昌一名(臣)閱其來文竟似馬忠
案内匪黨嗣經寧朔縣知縣李鋐詳報所審各情
節又竝未供有馬忠之事(臣)令按察使李世倬嚴
審如有與馬忠一案干涉之處一併解交西安質
審理合
奏明伏祈
皇上睿鑒謹
奏
所轄境内凡遇𩔖斯事件切勿涉於疎慢平時尤當留
心訪察一有發覺即行推勘務究根株封疆大吏若能
如是精明搜剔則匪𩔖無由施其伎倆地方上何至釀
成患害耶惟此一節最為緊要勉力為之
同日又
奏為恭
奏甘省雨水情形事竊查甘省雖風高土厚半屬水
田多資河渠其餘旱田得雨早者先為種麥得雨
遲者即種秋禾緣夏秋不能兼種是以歲僅一收
(臣)飭令各屬將雨水情形不時具報今據陸續報
到查凉州甘州西寧寧夏四府并肅州一廳今春
瑞雪均沾土膏滋潤且現在河水流通足資灌溉
所種豆麥俱已滋長秋田在五月半前始為種完
再得時雨即屬豐年又臨洮鞏昌平凉慶陽四府
并直隸秦階二州内有所屬廳州縣衞三十六處
今春得過雪雨三四次至七八次不等豆麥現在
發長惟蘭州金縣安定會寧四處雨澤缺少靖遠
一處至今尚未得雨若四月内得雨則已種之麥
可以發長并於秋禾無誤謹將各情形再為
奏明伏祈
皇上睿鑒謹
奏
汝等大吏涖政臨民有以感召
天和方可冀雨暘時若禾麥豐登之慶也勉之
雍正七年五月初六日蘭州巡撫(臣)許容謹
奏為恭報時雨仰慰
聖懷事竊查甘省風高土厚向來雨澤艱難四月半後
望雨更慇(臣)恭率在城文武紳衿耆庶幷通飭各
屬齋戒沐浴虔誠步禱先據西寧府并臨洮府屬
之狄道等縣鞏昌府屬之隴西等縣直隸階秦等
州先後報到除從前陸續得過雨澤外四月二十
七八兩日又得時雨二三四寸不等今於五月初
三日丑時起甘霖大沛直至初四日子時止(臣)遣
騎四處查看所有望雨最急之蘭州金縣安定會
寧靖遠等處各得雨三四寸五六寸至八九寸不
等夏田立見茂盛秋禾俱可布種豐收有望四野
歡呼其餘各屬去蘭較遠行查未到理合繕摺具
奏伏祈
皇上睿鑒謹
奏
此番雨澤未必止係步禱之力乃忠誠所感耳但能勉
竭忠誠即勿事儀文亦必蒙昭格之應也
同日又
奏為奏請
聖裁事竊查各省
命往人員俱係一面委署一面具
題試用一年限滿果能稱職再請實授惟甘省委署
俱未
題報且係随到随委不暇選擇以致人地多不相宜
收得人實效(臣)才識魯鈍人員接見之始自難遽
定賢否然察其言論觀其舉止亦可略得大槩欲
將現在委署未經
題報各員商同督臣暨司道等因才改委但一經更
張必有去取現今甘省乏員且各有承辦軍需不
得不暫緩時日應俟軍需稍定人員分到再行逐
一甄别量才授缺併照各省之例統為
題明嗣後試用人員仍請酌量人缺具
題委署在(臣)等鄭重其事自當加意衡才而各員名
登
御覽亦必共相鼓勵矣是否有當伏候
聖裁為此謹
奏
果能公勤察吏題報與否皆可假若少涉於私即題明
委署豈遂免冒濫之弊乎以此為鄭重其事可謂舍本
而逐末以此期共相鼓勵徒見有名而無實且此乃循
例之舉無關衡才藻鑑何必如是鋪張其詞耶
朕非言不應題委也又莫錯會
同日又
奏為地方整理需人冒昧陳
奏仰祈
聖鑒事竊有崇信縣知縣王庭蘭庇盜庇窩貽害地方
流毒鄰省(臣)查察得實當經特疏
題參外伏查崇信一縣地處山僻所屬村堡姦&KR0624;聚
居為盜為窩勾通該縣吏役固結隐庇牢不可破
竟成盜賊淵藪必得強幹之員加意整刷方可杜
絶根株安輯良善但現今委署乏人即將來新到
之員尚須試看人缺果否相宜一時亦難遽信查
有原任鎮番縣知縣杜振宜因與甘山道岳禮互
訐經前撫臣莽鵠立
題參革職(臣)奉
命至陜即聞杜振宜為河西能員抵蘭之後細加訪察
伊在鎮番并歴署武威張掖等縣俱有聲名頗見
風力復查與岳禮互訐原係同日詳到前撫臣莽
鵠立將杜振宜參革提審將岳禮留任質問其偏
私之處久在
皇上明鑒之中嗣經布政使孔毓璞承審此案所有岳
禮原揭杜振宜荒蕪耤田不但竝未荒蕪且收穫
糧石多於往年其短發馬夫工價查有空缺銀三
十兩糧四十餘石係貼補西寧安塘馬夫事屬因
公亦未侵蝕入已而岳禮短發豆價等項確有證
據岳禮自知不能倖免乃以孔毓璞偏袒詳揭經
署撫臣張廷棟改委按察使李世倬承審以致此
案尚未
題結又莽鵠立續參杜振宜虧空草十餘萬束銀二
百餘兩當經凉州府查明原係實貯竝無虧空是
杜振宜於此二案均無大過雖該員居心操守未
能確有所見而才堪辦事實係衆口同聲若令整
頓地方必有一番振作但係革職之員緣事未結
不敢越例保
題可否仰邀
皇上特恩將杜振宜署理崇信縣知縣效力贖罪如果
稽查得法盜息民安再行
題請實授倘有敗檢越閑并致貽誤地方仍當據實
嚴參加倍治罪(臣)為地方需人起見不揣冒昧繕
摺陳
奏伏祈
皇上睿鑒施行謹
奏
用人一節朕實信汝不及秉公察訪尚恐識見有時不
明況一味偏私任情愛憎舉錯安足為準以薦何廷圭
參殷邦翰二事揆之其餘不問可知即如杜振宜此奏
汝既未能深知灼見其居心操守則於伊根本處毫無
確據胡為如是破格薦揚朕殊不解若第以衆口同聲
一語遂爾決定不疑將許容之目置於何地持此以往
則是大開屬員奔競之門寧有底止耶且衆口同聲俱
未曾保其居心操守縱才堪辦事亦屬才勝德之小人
明矣乃不待案件完結而汲汲保奏之必待其敗檢踰
閑貽誤地方又從而參處之何孟浪輕率至於此極為
地方需人之道殆不若是也杜振宜前案倘審理少有
不公朕必另簡大員覆加訊鞫將此諭與孔毓璞李世
倬承審各員併觀之
同日又
奏為奏
聞事竊查軍需關繫重大(臣)駐劄蘭州與督(臣)岳鍾琪
相距甚遠諸事不獲面商倘意見稍不畫一承辦
官即無所適從是以一切事宜總聽督臣主持斷
不肯略有掣肘致煩
聖懷惟有竭力催趲盡心查察以期事無稽遲民沾實
惠再(臣)接准部文奉
旨駐凉滿兵一千名令(臣)將凉州向有營房修理應用
當據凉莊道殷邦翰禀稱出口大兵在凉養馬已
將營房修理完僃俟大兵起身後或有應行粘補
之處現今無庸修整等語(臣)查殷邦翰已經督臣
派委督運出口即飭令現赴甘凉督辦軍需之平
慶道趙泉楠就近料理自必無誤理合一併奏
聞伏惟
睿鑒謹
奏
辦理軍需之責朕原專畀岳鍾琪一人汝等職司應付
胡可掣肘倘致稽遲自罹參處耳於人何與此奏殊屬
謬誤大兵出口後則干係全在汝矣身家性命所關敬
慎為之稍有不協莫冀如綽竒哲爾金何廷圭尚獲苟
延歲月也
同日又
奏為
奏明事竊(臣)衙門有幕友沈見山係浙江杭州府人
在陜有年從前曾在原任按察使李元英處作幕
本年三月内奉
旨查審李元英款蹟據布政使孔毓璞詳報李元英於
雍正五年署藩司時有書辦趙益正漏造册籍已
經回明李元英准其改正伊内幕魯薦梅掯留不
發趙益正送銀一百兩始行發出等語當飭按察
使李世倬嚴拏審擬嗣據李世倬禀稱據魯薦梅
供伊止得銀四十兩其餘六十兩轉送與沈見山
等語(臣)當將沈見山飭發嚴審後據李世倬禀稱
已經當堂質訊沈見山原管臬司衙門事件竝未
經理錢糧册籍實無得銀情事對簿之下魯薦梅
已將獨得銀兩原圖贓少罪輕混供推卸各實情
直吐不諱質訊書辦趙益正等僉稱前項銀兩係
親交魯薦梅現有劉鼎見證其册籍原係魯薦梅
經管等語(臣)恐李世倬或因沈見山在(臣)衙門不
無瞻顧復委凉莊道殷邦翰會審并提李元英到
案三面對質各犯堅供如前與沈見山實無干涉
但現係(臣)衙門辦事幕友事涉嫌疑相應據實
奏明伏祈
皇上睿鑒謹
奏
朕觀此事兩司大有瞻徇景况亟當推究實情以申功
令何故因一細人玷汝官箴莫謂曾奏過三字即能免
人議論也將此諭亦與兩司看
雍正七年五月十八日蘭州巡撫(臣)許容謹
奏為請
旨事雍正七年五月十七日(臣)准部文奉
上諭肅州辦理軍需更關緊要署督查郎阿相隔路遠
巡撫許容又屬新任著湖北巡撫馬會伯前往肅州
辦理軍需一切與督撫等公同計議而行即帶管肅
州總兵印務甚為妥便欽此仰見我
皇上睿慮周詳無微不到但念(臣)荷蒙
聖主知遇現在身任地方所有軍需事務督(臣)岳鍾琪
早為經理(臣)不能少分微勞將來大兵由肅出口
事務殷繁岳鍾琪既有領兵專責馬會伯亦屬新
來(臣)若仍坐蘭州不往相幫料理實覺寤寐難安
理合繕摺請
旨伏乞
天恩垂鑒准(臣)前赴肅州協力供辦俟大兵起程後再
行回蘭料理地方事務(臣)謹候
旨遵行為此謹
奏
此奏是殊屬可嘉一面起程赴肅共相商辦一面照例
題明可也
雍正七年六月初六日蘭州巡撫(臣)許容謹
奏為請
旨事竊查甘省雍正三年奏銷内有存庫銀三百六萬
餘兩據布政使孔毓璞詳稱俱經歴任藩司墊用
現無存貯毋容盤查保題等語(臣)查此等墊項俱
係十數年遷延未清之款若再不徹底清查將來
愈難歸著(臣)前已
題明請限一年令布政使造册銷算聽候部議今於
五月二十七日接准部文西寧一路軍需用過錢
糧蒙
皇上特遣侍郎劉於義按察使葛森前來清查銷算等
因欽遵在案合無仰懇
天恩俯念藩庫墊項繁多
敕諭劉於義等同(臣)逐一核算應開銷者開銷應查追
者查追庶積年懸項各得歸結藩庫錢糧從此清
楚實有裨益謹繕摺請
旨伏祈
睿鑒施行謹
奏
此項庫帑係汝撫任專責業經題請展限有旨允准何
可推諉欽差以圖自便也
同日又
奏為恭繳
硃批奏摺事竊(臣)於本年六月初三日恭接
皇上硃批(臣)奏司道各官賢否一摺仰蒙
聖恩訓誨周詳(臣)跪讀之下惶悚無地伏念(臣)才庸識
淺遇事粗率蒙我
皇上天地洪恩裁成矜全洊歴封疆重任受
恩愈深圖報日切自到甘肅以來急欲體察吏治而狃
於淺見遂以一時之評品冒凟
聖聰(臣)繕摺拜發後接到(臣)前次奏摺内欽奉
皇上硃批御下苦衷朕惟自知仰荷
上蒼照徹耳仰見
聖明天縱尚且其難其慎(臣)何人斯遽敢以兩月之内
定人賢否今荷
皇上明白開示益覺爽然若失至何廷圭王全臣二人
(臣)前任府谷縣知縣調赴軍前辦差口外原曾認
識見其頗能料理軍需一時愚昧妄為奏請當蒙
聖訓凛凛於中若再受其蠱惑愚弄不但自貽身家性
命之累且負我
皇上生成教育之恩(臣)斷不敢出此惟有恪遵
訓旨愈加儆惕無欺無隐以圖報稱其布政使孔毓璞
那移庫項一摺所奉
硃批併欽遵傳知勒限催補外所有(臣)奉到
硃批奏摺理合恭
繳伏惟
聖鑒謹
奏
平治天下祇斯用人一事凡為督撫者能秉公察吏甄
别賢不肖俾屬員既畏且感始可謂無忝封疆之任不
此是務而欲以一已之才智駕馭羣僚萬不可得也勉
之悦服之道無他惟正已率人屏除恩怨久之未有不
傾心歸嚮者
雍正七年七月初四日蘭州巡撫(臣)許容謹
奏為恭繳
硃批奏摺事竊(臣)家人捧齎(臣)先後奏摺回署俱荷
皇上批飭教訓詳加開導跪讀之下惶愧無地伏念(臣)
仰邀
聖主知遇畀以封疆重任識見既已淺陋遇事又多粗
疎錯謬多端隕越是懼蒙我
皇上不即擯斥多方裁成即使竭盡駑駘亦難仰答
高厚惟有恪遵
訓旨時時儆惕少贖前愆於萬一耳所有保舉杜振宜
一摺奏明(臣)幕友沈見山一摺俱已遵
旨令布政使孔毓璞按察使李世倬觀看并令秉公察
審外謹將(臣)奉到
硃批奏摺繕摺恭繳伏祈
皇上睿鑒謹
奏
覽奏俱悉知非改過非大聰明具超卓識見者不能必
將訓誡之辭反覆思維心悦誠服翻然愧悔實力悛除
而後自新之路日闢知遇之恩克全矣若泛泛以稍贖
前愆之萬一等數語謂已恪遵殊與朕諄諄玉成之意
相左也
雍正七年閏七月初九日蘭州巡撫(臣)許容謹
奏為奏
聞事竊(臣)於七月十五日自蘭州起程挨站查催軍需
於二十一日到凉州府城大將軍岳鍾琪先到一
日湖北撫臣馬會伯亦於二十二日到凉所有凉
州府承辦之驢騾車輛口糧米麵駝屉苫氊繩索
等項俱已完僃公同商議岳鍾琪暫駐凉州分派
兵馬(臣)先赴甘州查催軍需馬會伯前往肅州駐
劄料理統於閏七月十五日前後到肅(臣)隨由凉
屬之武威永昌甘屬之山丹逐縣清查催辦二十
八日到甘州所有甘州府置僃各項軍需亦俱齊
全於閏七月初七日由甘屬之張掖查催前往不
日即可到肅(臣)查凉甘肅一路軍需大將軍(臣)岳
鍾琪仰遵
皇上訓旨料理得宜官吏不敢侵扣兵民俱沾實惠人
等凉屬之永昌鎮番甘屬之山丹收成俱有六七
分凉屬之武威收成八分九分不等甘屬之張掖
近城周圍約二十里名為下六渠地土瘠薄今年
山水到渠稍遲下雨亦晚收成三四分五分不等
俱極茂盛米糧價平民情安帖(臣)查張掖每年額
徵糧七萬餘石近城各渠應納糧一萬餘石正在
採辦軍需即值開倉徵收(臣)仰體
皇上愛養邊氓至意飭令該縣按下六渠收穫之厚薄
分别暫為寬緩俟秋禾登場後再行上緊催徵再
查肅州前於七月初十日臨城河北黃草等壩落
齊式查勘料理(臣)到肅時即當親驗確實加意撫
恤酌量給賞仰慰
聖懷至於沿途塘汛地當極邊大兵出口之後防範更
宜嚴密將僃各官半係新委署理守汛兵丁多不
能照派定之數朝夕在塘(臣)仰遵
訓旨和衷辦理已將(臣)所見聞面商提鎮囑其訓練稽
聖恩申諭自必益加儆惕於地方實有裨益矣所有(臣)
沿途親歴情形理合繕摺奏
聞伏惟
聖鑒謹
奏
覽
雍正七年九月十五日蘭州巡撫(臣)許容謹
奏為奏明事竊查西路軍需經寧遠大將軍(臣)岳鍾
琪辦理妥協俱已齊僃陸續出口再督臣衙門筆
帖式竒書等在寧夏口外牧放駝隻解送甘凉内
有挑存疲瘦不能䭾載者八千餘隻又原任布政
使諾穆渾等在西寧口外牧放駝隻内挑存疲瘦
駝三百餘隻俱經大將軍(臣)岳鍾琪檄令留厰牧
放俟收槽時動用軍需銀兩採買草料飼餧臕壯
明春馱糧出口現在酌議分發餧養(臣)於九月初
八日行至莊浪迎見將軍(臣)常色禮領兵前來紀
律嚴明按站下營竝不住宿民房(臣)將應支糧料
草束與常色禮逐一面議照依西安寧夏之例半
給本色其餘一半遵照部價折給和衷商辦意見
相符惟常色禮云甘凉地方採辦各項軍需誠恐
出産無多如將來價值昂貴另行妥議
旨所有甘凉一路軍需情形理合奏
聞再查肅州於七月間落有冰雹經(臣)
奏明在案後(臣)抵肅查看所打田禾甚屬有限今歲
夏秋成熟百姓十分安堵至衝塌房屋查係肅州
道衙門左近多年土房因驟雨泡塌已經肅州道
齊式安頓撫恤修理整固再甘屬秋禾收成現在
其臨洮所屬之蘭州鞏昌所屬之靖遠歴來雨水
稀少今歲仰賴
皇上聖德格
天收穫豐稔難計分數為一二十年來所未有合先
奏明仰慰
聖懷為此謹
奏
覽甘屬秋禾收穫情形朕懷深慰將來雨暘豐歉全賴
汝有以仰邀
天恩之錫祐耳竭力勉之然必敷政臨民無慚衾影休徵
之應乃可預期非徒恃設壇建醮籲禱虚儀遂謂能盡
祈求之道也感應之理慎勿謬解
同日又
奏為恭繳
硃批事竊(臣)家人及(臣)標員弁捧齎(臣)先後奏摺回至
甘省俱荷
硃批(臣)謹叩接跪讀訖伏念(臣)至微至賤仰邀
皇上天恩不次擢用洊任封疆自恨識見淺陋才具庸
下歴任之内過愆多端荷蒙
聖恩鑒(臣)愚拙格外矜全且每遇一事
訓導詳明
一已之偏見罔顧事理之攸宜則上負
君恩為不忠下貽親憂為不孝(臣)質雖下愚寧甘暴棄
若此自今以後惟有凛遵
聖訓以實力實行四字銘刻於中以期無負
皇上諄諄玉成之意耳所有先後奉到
硃批奏摺理合恭繳謹
奏
奮勉自勵為一當代人物名標青史寧不美歟不望汝
企及上古名臣但能效法鄂爾泰田文鏡之居心行事
斯亦可矣
雍正七年十一月二十日蘭州巡撫(臣)許容謹
奏為恭謝
天恩事本年十一月十一日齎摺家人回蘭捧到
御賜(臣)父(臣)許士正人參二斤貂皮二十張寧紬二疋
(臣)父(臣)士正率(臣)容跪迎進署恭設香案望
闕叩頭祗領訖(臣)容以愚陋庸材仰荷
聖恩從縣令微員不數年而拔至巡撫
恩遇不次(臣)身受
賞賚已越尋常前於雍正三年三月内由口北道調任
陜西糧道進京請
訓蒙
恩賞給(臣)祖母暨(臣)父母衣素縀四聯又於雍正五年
十一月内由陜西解任按察司陞授浙江布政司
進京請
訓蒙
恩賜(臣)祖母二品
封典今又蒙
聖恩賞給(臣)父人參貂皮寧紬各種三世躬膺
曠典舉家咸沐
恩榮自顧何人恭逢
異數
天高地厚感戴靡涯(臣)謹隨(臣)父叩謝
天恩(臣)父不敢繕摺令(臣)代
奏伏念(臣)士正一介寒微向蒙
聖祖仁皇帝教育深恩幸列科名三任知縣寸長未效圖
報心殷第以才具庸下未能上答涓埃惟諄諄訓
飭(臣)之諸子全忠即以全孝報
君即以報親今(臣)子容仰荷
殊恩簡任封疆更蒙
推恩錫𩔖榮及三代
恩遇之隆無以復加惟是甘肅巖疆正值軍需(臣)子容
膺兹鉅任誠恐才識未逮疎忽多愆是以匍匐遠
來朝夕誡勉務俾殫竭愚誠以勤以慎盡除一已
之偏見凛遵
聖訓之精詳上以答
聖主知遇之
隆恩下以完(小臣)未畢之志願迺復蒙
天恩優渥
頒賜竒珍更
命(臣)子容留養署中公私兩盡跪讀
恩諭感激涕零惟率領闔家老幼恭祝
萬年天子所有感激微忱謹令(臣)子容敬謹繕摺代為
奏謝
天恩為此(臣)容謹
奏
覽奏謝知道了父母愛子之心無所不至但恐過愛則
溺倘汝父偶有公中私之論又在汝自能揆本末度輕
重也非朕愛汝之心不及汝父之切所慮者或汝父識
見涉於淺近不知真愛之道耳此雖未必然之事朕既
思及安得不為警覺提撕汝其審諸
同日又
奏為
奏明事竊照甘州凉州平凉三府打造糧車七千輛
應裝糧石經大將軍(臣)岳鍾琪
奏明照内地運糧之例預先雇運肅州俟明春糧車
到肅裝運出口現在陸續運送所有拉車牲口亦
經大將軍派定用騾一萬三千頭馬一千匹其馬
匹已於西安解到馬内照數挑留分發臨洮府屬
餧養其騾頭除甘省採買竝西藏官兵帶回原在
甘屬分餧各騾外西安解到騾一萬一千四百餘
頭據平慶臨鞏四府接收各官報有病瘸殘傷者
經大將軍批令西安原餧官賠補嗣據西安司道
詳稱起解之時俱係慎重挑選分起管押且程途
不遠何至有如許病傷或係收餧各官希圖卸過
䑃混捏報而鞏昌布政使孔毓璞又以解到時派
委知府等官眼同解官驗明分發各屬餧養其病
傷之騾隨收隨報自應照大將軍批示著落賠補
彼此不無袒護(臣)查此項騾頭俱係拴養日久若
原餧官各差的當家人小心同押自不至於傷損
今西安另派官員督令營兵撁送沿途經理未周
傷瘸固所不免至甘屬收餧各官惟恐賠累是以
於接收時凡有微瘸微病者悉行報出亦不無過
於苛求情弊(臣)隨分委西安驛傳道趙挺元平慶
道趙泉楠分路確查實在不堪者令西安原餧官
更換補解其原有微傷微病調治已愈者著接收
官加意餧養總期持平辦理務使彼此帖服不致
誤公至於明歲糧車赴肅最關緊要必須多員管
押議派平慶道趙泉楠暨平凉府并帶州縣官二
員親押平凉所造之糧車并騾頭前往肅州又派
臨洮府鞏昌府各帶州縣官二員各將所屬餧養
騾頭管押甘凉即將甘凉所造之糧車管押肅州
又派寧朔中衞二縣押解寧夏府屬所餧駝隻赴
凉將應馱米麵會同凉州府并武威縣料理妥當
交護凉莊道寧夏府知府紐廷彩催押赴肅又派
西寧府暨碾伯縣押解西寧府屬所餧駝隻赴甘
將應馱米麵會同甘州府并張掖縣料理妥當交
甘山道岳禮催運赴肅仍令各道府官員各帶餘
騾八頭州縣官員各帶餘騾四頭再令餧養騾頭
州縣各遣親信能事家人一同管解亦各帶餘騾
璞意欲親詣甘凉肅料理糧運出口但布政司係
錢糧總滙應辦事件甚多且正在銷算軍需不便
躭延(臣)請於明歲二月間俟平凉府屬糧車過蘭
時(臣)帶同派委之道府各員督押前往并甘凉寧
西各府糧車駝隻一同催儹赴肅會同湖北撫(臣)
馬會伯起發出口再回蘭州(臣)衙門日行事件可
以沿途辦理所有
欽部案件暫時停止庶(臣)職稍盡(臣)心稍安伏祈
皇上睿鑒俯允施行謹
奏
糧運出口事宜朕已專委孔毓璞赴肅料理地方緊要
若無大員坐鎮如何其可汝但居中調度不必更為甘
肅之行也
同日又
奏為恭繳
硃批事本年十一月十一日(臣)家人回蘭齎到
硃批奏摺(臣)叩接跪讀訖伏讀
硃批但慮科甲瞻顧之習不除友朋恩怨之情不脱耳
(臣)敬誦之下不勝惶悚伏念(臣)出身寒微禀性迂
拙蒙我
皇上特逹之知不數年而拔至巡撫更且
推恩(臣)之祖母父母
恩德之隆非天不足以比高非地不足以喻厚身受如
此
隆恩而猶不殫心竭力剖肝瀝膽以圖報稱豈惟
國法難逃即
天地鬼神亦斷不容其靦顔人世以汚辱清寧也(臣)孤介
性成久邀
聖鑒無論異姓朋友同年故舊不敢稍分恩怨即(臣)之
伯叔兄弟亦不敢假公濟私惟其硜硜自守以致
落落寡合仰賴
皇上聖明鑒(臣)一點愚誠是以
優容格外又慮(臣)之任性多偏復時加
化導望(臣)為不朽人物標名青史(臣)何人斯顧蒙我
皇上諄諄期望成全造就廼如此之至優至渥也(臣)之
志願非不欲法鄂爾泰田文鏡之居心行事公忠
硃批奏摺理合恭繳為此謹
奏
果能言行相符朕復何慮
硃批諭旨卷二百十二上
欽定四庫全書
硃批諭旨卷二百十二下
硃批許容奏摺
雍正八年正月二十六日蘭州巡撫(臣)許容謹
奏為恭繳
硃批事竊(臣)家人捧齎(臣)先後奏摺回蘭(臣)謹跪迎進
署伏讀
硃批諭旨訓誨精詳開導明切(臣)惟有恪遵
聖訓以忠誠為根本以言行相符為箴砭總期無負我
皇上愛(臣)望(臣)至大至切之
深恩耳謹將奉到
硃批奏摺竝
硃批大學士等原議一摺一併繕摺恭繳伏惟
聖鑒謹
奏
朕雖愛汝望汝汝若不自策勵不自顧惜朕亦無可如
何確遵訓諭與否亦在汝自省自驗而已他人莫能為
之力也
同日又
奏為奏明軍需事竊查西路軍需節經(臣)繕摺奏
聞今目下一切事宜俱已辦理將次齊全無誤其平凉
糧車原議正月二十三日頭起起程嗣經
欽差大臣查弼納等以寧先勿後改於正月十三日頭
起起程分為五起間日一發甘凉糧車大將軍(臣)
岳鍾琪惟恐中途擁擠俱改於二月初六日頭起
起程統在三月内齊全出口再寧夏西寧凉州三
府前經大將軍行令每府各採買羊四萬隻派撥
營員解送赤金湖因水凍草枯羊隻未能十分臕
壯内有寧夏鎮營員惟恐倒斃賠累不敢接收(臣)
於大將軍原議之外各府另派文職一員帶領雜
職一員協同營員解送并令採買加一餘羊以僃
抵補一面知會大將軍一面咨商
欽差嗣准
欽差咨覆准行復令經過内地州縣支給料草飼餧保
其臕力俱經飭令遵照在案復准辦理軍需尚書
(臣)馬會伯咨令停買羊隻照數估撥糧石(臣)接准
來咨隨與查弼納等公同斟酌此項羊隻係大將
軍估定進𠞰官兵口糧若改運糧石自内地運送
大營尚易辦理但進𠞰之時大營有無此項富餘
牲口可以馱載前往馬會伯曾否咨商大將軍咨
内竝未聲明恐有岐誤所關匪細一面仍飛令各
該道府將前項羊隻仍照前檄辦理解送一面行
令孔毓璞預僃糧石轉運肅州寧使有餘毋令不
足總期無誤軍需不致上厪
聖懷理合奏
聞謹
奏
殊不解汝具何面皮而為此奏也若非特差部臣前往
督理獨倚恃汝等陜甘大員辦集其事不知遲誤至如
何光景而汝等之身家性命亦不知作何結局矣事事
縈朕心曲廼云不致上厪聖懷亦可謂無恥之甚者也
雍正八年三月二十六日蘭州巡撫(臣)許容謹
奏為恭繳
硃批事竊(臣)家人捧齎(臣)先後奏摺回署奉有
硃批(臣)敬謹跪讀訖(臣)庸碌無能辦理軍需未能妥協
致厪
聖懷
欽差大臣督率料理(臣)慚愧無地悚懼靡寧今幸尚書
(臣)查弼納等仰承
訓旨調度得宜所有糧車七千輛據布政使孔毓璞禀
稱三月十九日已齊全起運出口其甘凉寧西肅
等處餧養駝隻經提鎮道府公同挑選堪以馱運
駝六千四百餘隻内三月出口駝三千九百七十
隻俱已解齊甘凉馱運赴肅四月出口駝二千四
百餘隻亦現在起發前赴甘凉裝運至採買羊一
十二萬隻於加一餘羊之外又經查弼納等飭令
甘凉西三府寬僃餘羊以供挑選亦俱現在分起
陸續解送再噶斯軍需應僃馬匹張廷棟等已報
採買齊全現在加意餧養至寧夏西寧應僃噶斯
官兵裹帶口糧以及沿途供支草束俱經飭令地
方官僃辦齊全所有現在軍需將次全竣緣由理
合奏
聞謹將奉到
硃批奏摺繕摺恭繳謹
奏
庸碌無能且置勿言但愚昧寡識全不計利害輕重朕
殊為汝憂之此番軍需朕代為挽將覆之轍回已頹之
波救汝身家性命較自御史五年内擢至撫任之恩大
矣亟當知之封疆大吏平時不能開誠布公令屬員咸
皆感畏一遇地方有事斷不免叢脞之虞岐誤之失於
臨機應變之際又復畏難而不體國懷私而不奉公未
有不累及身家性命者此理顯而易見無如庸碌愚昧
之流懵焉莫覺目前雖幸免大譴捫心自問能無愧乎
朕於檢選人員有犯尚必倍加懲處況如許容輩過蒙
格外知遇之恩者耶嗣後當詳悉審度凡趨利遠害之
私衷避重就輕之巧念切勿更萌惟須確秉公誠向對
天無慚處踐履方可保終身安適也朕此諭乃汝畢生之
斷案試行看
同日又
奏為奏明事竊查雍正七年正月内固原地方拏獲
妖言匪棍馬忠一案經大將軍岳鍾琪在總督任
内提赴西安質審後拏獲馬忠妻女亦提往西安
俱經(臣)
奏明在案嗣經岳鍾琪飭發西安藩臬兩司審明馬
忠即馬建原在秦州錐鞋生理因家貧無計有秦
州畫匠張拱辰教以造作紅旗一面上寫番字復
令秦州民人何居廣開寫所往地名向伊回教騙
取盤纏馬忠遂執旗沿途假稱官差稽查愚哄回
民無如回教人等毫無所贈遂至原任提督馬煥
家内捏造狂言希圖賺騙歴訊所供之劉文秉馬
六馬倉等均屬無辜扳害且伊妻女供伊出門月
日情事歴歴有據畫匠張拱辰亦供無異詞督臣
岳鍾琪因開單之何居廣遠在秦州未曾到案誠
恐拖累無辜將一干人犯發令甘肅按察使李世
倬就近拘提何居廣質訊定擬經李世倬訊明與
西安所審相符而馬忠旋即病故將畫旗之張拱
辰擬徒開單之何居廣擬杖具文詳報經署督臣
查郎阿查係岳鍾琪
奏明交(臣)就近審擬之案批令呈解(臣)衙門核擬(臣)
随提訊各犯再三研鞫供吐確鑿毫無疑竇(臣)查
馬忠貧而無賴詐稱官司差遣圖騙錢財情甚可
惡今已伏冥誅亦其扳累多人之孽報不爽至張
拱辰何居廣應如司擬分别杖徒照例外結緣係
從前奏
聞之案理合將審明完結緣由繕摺
奏明謹
奏
此等要犯漫不經心至於瘐斃毫無引咎自責之辭而
混以伏冥誅三字率意奏聞若似乎以草草結案為幸
者𩔖斯識見甚屬庸鄙何以克稱封疆之職耶
雍正八年四月初八日蘭州巡撫(臣)許容謹
奏為奏
聞事竊查甘屬之階州成縣西河一帶僻處深山地連
巴蜀刁民抗欠錢糧歴年累積且有姦頑里甲頭
人包攬侵蝕習為故常一經州縣催徵即布散謠
言煽惑愚民廹令躱避一則挾官長以不得不緩
其追比再則使百姓遠去便於捏開民欠無可對
質更有劣衿從中把持此風相沿已久近來(臣)聞
西和成縣所管屯民内有遷往四川者有遷赴漢
中者(臣)因未得實情随密檄秦州知州魯璵前往
兩縣密行查訪兹據魯璵禀稱到西和地方因自
康熙六十一年以來積欠甚多今該縣王宇樂意
在清釐振頓積習而包攬之頭人難以掩其侵蝕
題參現在審擬此種刁風漸不可長復飛諭魯璵密
令該縣先行出示將六十一年至雍正四年舊欠
暫行緩徵其五六七等年舊欠分限完納曉諭居
民令其安業并將已去之民勸諭招復一面密行
查拏倡造謠言之頭人嚴加究治以儆刁風復令
魯璵將成縣逃民確情逐一訪查俟料理停妥再
行具
奏為此合先奏
聞謹
奏
查郎阿亦經摺奏矣其嚴查確情以聞凡此皆由汝等
歴來精明強幹督撫能消患於未萌擿姦於未發之所
致顔面喪盡朕實代汝等不勝慙恧將此諭亦令查郎
阿知之
雍正八年五月二十一日蘭州巡撫(臣)許容謹
奏為請
旨事竊惟寧夏富饒甲於甘省誠以渠流暢逹尺土皆
屬膏腴近者荷蒙
聖恩開濬惠農昌潤二渠添設新渠寳豐二縣金城沃
野利用益充兹又奉
上諭命侍郎(臣)通智等估修
大清漢唐三渠仰見
睿照咸周
聖恩普被第(臣)未得身至其地不敢懸定章程正擬繕
摺奏請
訓旨於七八月間赴寧閱看今通智史在甲等札商到
(臣)以估修三渠必得地方各官公同辦理清釐積
弊禁遏刁頑然後大工可以次第舉行(臣)思三渠
為寧民衣食之源今奉
恩旨動工修補俾邊郡黎元永享盈寧之慶(臣)理應與
通智等協同料理以仰副
聖恩且七八月間軍需之銷算可竣秋禾之灌溉甫畢
正可乘時勘估伏祈
皇上允(臣)所請親至寧城一則與通智等公同查勘舊
渠斟酌分派地方各官使無推諉一則得以躬瞻
新渠之制度招徠戶口均霑浩蕩
天恩大約往返一月有竒所有應辦事件仍可随在料
理不敢貽誤為此謹
奏
渠工現有通智等董率其事但嚴飭屬員與之同心協
力毋致掣肘推諉則已七八月間正值辦理軍需之際
寧可舍此而就彼耶不知審度輕重徒以奔走為效力
何其愚淺無識至於此極
雍正八年十月初十日蘭州巡撫(臣)許容謹
奏為恭報甘屬收成分數仰慰
聖懷事竊查甘屬地方比年以來荷蒙
聖恩優渥黎庶富饒今歲更沐
恩膏疊沛蠲賑頻加是以民情之感戴歡欣雖僻壌鄉
隅莫不謳歌而頌禱而
天心協應翊贊
皇猷甘雨應期惠風遐暢前據寧夏府之新渠縣詳報
雙岐瑞麥(臣)業經繕摺奏
聞兹據各屬具報收成分數前來統計八府三州及安
靖二廳各所屬收成十分者居十之四九分者居
十之五八分者居十之一夏秋兩禾咸登大有嗣
又據寧夏寳豐二縣呈齎瑞穀雙穗以至九穗者
各數十本到(臣臣)敬謹捧閱見夫金莖秀發莖莖
萃地利之豐腴玉粒堅圓粒粒受
天和之保合祇緣從前欽奉
諭旨是以未敢進
獻惟是新渠寳豐荷蒙
聖恩闢田濬渠授㕓給種數百年紅柳黃沙今頓成花
村麥隴至於寧夏三渠又奉
恩綸不惜帑金大興修葺務使寧民獲享萬年美利是
以上孚
天意丕著竒祥瑞麥嘉禾疊呈竝見從此豫大豐亨之象
已兆於經營創始之時萬姓歡呼歌聲四徹(臣)欣
際
昌期覩兹
上瑞惟有益加警勵敬迓
天庥以仰副
聖諭之諄諄耳所有甘省收成大稔緣由理合奏
聞為此謹
奏
甘屬收成分數覽奏已悉能翻然醒悟知愛身為害身
之道屏除利已私衷自蒙
上天鑒佑也
雍正八年十二月初二日蘭州巡撫(臣)許容謹
奏為奏
聞事竊查辦運駐歇一年官兵口糧十一月十六日以
前共報運出口騾車五千六百三十五輛駝三千
二百八隻共運送出口粟米二萬二千五百七十
四石麵七十二萬六千五十觔業經繕摺奏
聞今據肅州道齊式又續報十一月十九二十一等日
共起發出口車一千一百二十六輛共裝粟米四
千四百七十六石炒麵三千六百四十觔運送塔
爾納沁訖連前運送米麵合算共運送出口糧三
萬二千六百六十三石零據孔毓璞禀稱歲内可
運糧五萬石等語則所餘剰二萬石有零明春正
二月間自可運送全竣再甘省雇覓駝騾除前
奏挑選騾一千七百七十五頭駝四百五十六隻外
今又挑選八十一頭現在起運出口陜省雇覓之
騾除前
奏十一月十六日止挑選六百五十九頭外今又據
報挑選騾一千二百三十九頭亦現在起運出口
又據孔毓璞禀稱
欽差内閣學士班第於十一月二十日到肅一應需用
馬駝等物俱已辦齊於二十四日可以出口理合
一幷奏
聞伏祈
皇上睿鑒謹
奏
覽奏知道了漢儒有言正其誼不謀其利明其道不計
其功然果能殫精悉力竭蹷奉公不存一已利害私心
未有不蒙
上天神明之庇佑成全者也
雍正九年二月初二日蘭州巡撫(臣)許容謹
奏為恭繳
硃批奏摺事竊(臣)家人齎(臣)先後奏摺回蘭(臣)跪迎進
署敬謹開讀俱欽遵
硃批辦理外伏念(臣)本庸陋叨荷
殊恩值此軍需孔亟之時正臣子竭力圖報之日一切
應行事宜敢不黽勉自勖以希寸效若稍存計較
利害之私心以至瞻顧遲疑貽誤公事則獲罪於
君父即獲罪於
上天國法冥誅均難逃避(臣)雖下愚屢蒙
天恩多方開導當益悚然覺悟夙夜靡寧以不負我
皇上始終成全之
德意所有奉到
硃批奏摺理合恭繳伏惟
睿鑒謹
奏
深刻褊淺之疵所當切戒不得屬員感服之心將何所
憑藉以辦集繁劇事務耶謹誌勿忘莫負朕之倚任
雍正九年三月初六日蘭州巡撫(臣)許容謹
奏為
聖訓指示恩深微(臣)感戴情切密摺恭
謝事雍正九年三月初二日接到大學士公馬爾賽
等字寄雍正九年二月二十二日奉
上諭陜甘二省年來辦理軍需雖皆動用正項錢糧民
間無絲毫之費然輸輓糧運伺候差徭不無勞苦已
另降諭旨加恩奬勉但必得地方大吏能仰體朕心
凡一應料理軍務固不可任其遷延遲緩而過於廹
急未免擾民其查核錢糧固不可聽其浮冒開銷但
過於苛刻則必致剝民督撫大員若嚴緊一分則州
縣官必於百姓加緊一倍如能寬客一分則小民即
得一分之惠許容孔毓璞辦理西路軍需亦各盡心
竭力但許容失之細刻州縣懼其核減恐不能照價
付給則百姓不無虧折孔毓璞失之匆廹州縣懼其
催促必不敢少緩須臾則閭閻未免驚擾此皆太過
之弊也爾等可密寄信去凡承辦州縣或於原限之
外遲緩無多而其人之才有可用者不妨略寬容之
其開銷物料脚運之費亦必準酌時價不可十分核
減但朕之此旨不可宣示於人恐有不肖之州縣借
此推諉遷延虚開浮冒其漸不可長也許容孔毓璞
但時將朕旨密記於心辦理諸務自無太過之弊欽
此遵
旨寄信前來(臣)跪讀之下仰見我
皇上厪懷民隐體恤官員
仁慈愷惻怙冒西土(臣)自蒙
簡任巡撫恒恐措置乖方辜負
聖恩敬繹
諭旨我
皇上之知(臣)實深於(臣)之自知而(臣)之得沐
造就者較之他臣為獨多(臣)鄙陋之質過於拘謹細刻
之失(臣)實有之而曾不自覺今蒙
皇上明白指示恍若夢醒自今以後當痛加改省總期
下無病於官民上有裨於軍
國以勉副我
皇上諄諄教訓之至意除奉到之日即刻鈔錄密寄孔
毓璞欽遵外理合繕摺恭謝
天恩為此謹
奏
務須勉力符合所奏而行諸凡當相機度勢因時制宜
地方有事與無事日不同胡可膠柱鼓瑟耶大都庸常
見識安閒則易於懈弛倥偬則過於嚴急竟成通病豈
不謬哉戒之
雍正九年六月十四日蘭州巡撫(臣)許容謹
奏為奏
聞事本年六月初五日(臣)聞副都統殷查納徵調青海
兵丁有到營無幾日即行逃去者因採買馬駝不
善辦理又因賞銀不肯随時給發必俟兵馬調齊
然後支散伊等心懷怨望是以不得安帖初六日
聞柴逹木沿臺一路賊夷頗有試用汪菼自營回
寧於三四臺中間被竊去銀一百八十兩經歴司
徐錫亦於三臺失去馬二疋又聞滕各里安設卡
倫之噶蘭大查陵領兵五百名内有扎薩克諾爾
布率領所屬三百餘人於五月二十八日晚搶奪
馬匹敢行稱亂又侍衞席第等帶領額魯忒兵一
百名亦於是夜作變等因(臣)以事出非常恐有未
的正擬再行密差探聽初七日酉時接准都統德
成提督馮允中將發兵緣由知會到(臣臣)查西寧
發兵糧餉是急現在存寧米麵銀兩儘敷支用隨
即時飛飭布政使諾穆圖西寧道楊滙作速照例
供應竝飭署布政司事趙挺元再於軍需銀内動
撥五萬兩解交西寧僃用初九日戌時聞五臺功
加蘇天友被賊夷砍傷又砍傷兵丁二名拏去兵
丁三名馬匹盡被搶去搶過五臺之後隨向六臺
適有都統格梅兒摺匣竝公文一角由六臺經過
押匣功加一名兵丁二名亦被裹去又聞二臺亦
有賊人數十名將客人所馱物件竝土司運送土
夫口糧俱被搶去等語又據諾穆圖楊滙禀報五
臺馬匹被搶四臺三臺皆在緊急新派前往柴逹
木援𠞰之兵原議行糧裹帶一月兹因軍行急廹
復改裹帶十日其餘糧餉隨後雇脚趕運等情(臣)
復飛飭辦理撥兵護送俾無遲誤初十日復准德
成馮允中等以臺站搶殺夷性叵測恐聚衆侵犯
内地不可不預為防範令各提鎮將兵馬預僃停
妥等因知會到(臣臣)復飛咨陜甘二提凉肅寧安
四鎮務期無誤外竊查河州逼處河曲直通西海
與外夷曾無藩籬之隔僅有一協額設兵丁除從
前調遣竝各官親丁外現存不過六百餘名即新
設循化營額兵亦僅八百名地廣兵單誠為可慮
(臣)於初七日戌時即插羽飛飭河州知州顧爾昌
會同署河州協張興小心在意前於冬春之交屢
據顧爾昌禀稱河民甚有懼心人人願自為守而
關堡之間舊有馬戶箭手易於團練(臣)爾時以西
海釁端未兆毋庸紛擾抑不使行今因其勢而利
導之大可為用已將(臣)標舊有富餘鳥鎗飭發二
百桿竝令該州勿罪民間所藏悉令輸官烙記及
一切器械隨其所便但為之董率練習扼險固圉
不拂民情不費
國帑於邊防甚有裨益再德成馮允中調遣蘭臨鞏
秦河州各營之兵接應西寧(臣)以河協未便抽減
其餘各營地不臨邊自宜調用亦飛咨德成馮允
中等斟酌行事現在蘭營存城之兵不滿二百又
調赴西寧一百名城池倉庫不敷照管(臣)已嚴督
本標弁兵分頭管攝并飛飭各屬凡防範地方務
須同心協力勿但委之武職伏念(臣)至愚極陋實
不知兵幸蒙
皇上教誨多方稍開闇昧竊以有事於外宜先固其内
必内無可乘之隙而後外有可建之功當此之時
(臣)惟有勤宣
德意和輯民人陰為防維陽示安静固封守足軍儲統
率屬員同力共濟仰賴
皇上福庇俾小醜指顧就俘即大憝亦無難殄滅耳又
本月十一日聞柴逹木大營蒙古兵丁亦有變動
所有現在情形竝防範事宜合即密摺奏
聞伏惟
睿鑒再(臣)從前奏摺皆差標員及家人恭齎到京騎騾
延緩往回須得五十餘日今事係緊要冒昧遣發
傳牌由驛齎送兵部轉呈
御覽嗣後除尋常奏摺外如有緊要事件可否由驛之
處并祈
指示欽遵為此謹
奏
所奏係朕早知已辦之事汝不過得之傳聞尚未詳悉
若將此為緊要欲請由驛馳奏朕如何批諭且理應上
聞急務竝未曾降旨不令由驛齎呈也汝等大吏於一
切防禦之策但當儘力綢繆不宜動容失色搖惑衆心
惟以安静彈壓為貴識之勉之
雍正九年十一月十六日蘭州巡撫(臣)許容謹
奏為感激
天恩瀝誠奏覆事竊(臣)接到大學士張廷玉蔣廷錫字
寄雍正九年十月十五日奉
上諭朕覽許容摺奏運送米豆一事與查郎阿意見不
合許容之意竟似查郎阿有意與伊矛盾者朕令廷
臣詳查知查郎阿奏請冬天口外停運而以空閒之
驘安臺接運米豆此事尚未奉旨是以未曾知會許
容以致彼此辦理互異竝非有意與許容矛盾也朕
將許容奏摺刪截另寫發交廷議今廷議以已運過
凉之米仍照許容所奏聽州縣直運肅州其未過凉
州糧石已發脚價者暫停扣追俟將來運糧扣抵等
語朕已允行但思查郎阿居心忠厚志在急公必無
與同事之人有意矛盾之理皆許容疑心太重致生
此等猜嫌有失和衷之道不思軍需關係緊要必須
合志同心方於公務有益不負朕之委任爾等可密
傳諭與許容知之至於許容所奏查郎阿信用匪人
之處朕亦密諭查郎阿令其留心不言許容所陳也
欽此(臣)跪讀之下仰荷我
皇上矜全教誨感切肺腑不覺涕零伏念當此軍興之
際
宵旰何等焦勞而為臣子者苟不能合志同心分憂宣
力豈但獲罪於
聖主抑且獲罪於
負我
皇上委任之至意理合瀝誠
奏覆伏惟
睿鑒謹
奏
公不勝私安能和衷共濟人我之見未融胸懷小哉
雍正十年三月初九日蘭州巡撫(臣)許容謹
奏為奏
聞甘省現在情形仰慰
聖懷事竊(臣)接奉本年正月二十日内閣鈔出
上諭一道因京師未得雨雪畿輔及近京各省得雪亦
未普遍
聖心憂懼虔誠修省昭格
天心儆戒廷臣訓飭督撫
命内外大臣等實心奉行不必空言覆奏(臣)跪讀之下
仰見
皇上敬
天勤民兢兢業業之至意為臣工者猶不惶悚省愆殫心
籌畫殆非人𩔖(臣)浹月以來彌益悚惕恐有違
聖訓於是復加訪察務為預防業經遵照部文就地籌
畫僃細咨覆戶部誠恐
廷臣彙奏未能詳載情形合再據實奏
聞查甘省八府三直隸州其河東四府二州慶陽階州
等處竝無河渠平凉臨洮鞏昌秦州雖山多川少
而經渭洮河之旁間有水田民擅其利其河西四
府一州不特寧夏河渠之利甲於天下無虞荒歉
即甘州凉州西寧肅州各有山水渠流足資灌溉
不患全荒河東地方稍暖現俱播種河西地土較
寒二三月間冰融之處俱各廣種其他積雪未消
者遲至四五月播種始畢冬春各處雨雪多寡不
等而地土皆不患乾燥即今甘凉西肅一帶日漸
陽和土潤犂鍤展施其餘各處秋麥皆已吐青春
麥皆已種植四月得雨河東之豐收可必五月得
雨河西之全收可必目前尚不望雨甘省現在地
土之情形如此再查甘省地方山坡草峪所在多
有民便牧放而沿邊一帶恒産而外尤以牧養牲
畜為事販賣烹割皆堪度日兼之軍需之際屢蒙
皇上天恩脚價草價俱已加增雖有貧窮之民或輓運
軍需或析薪刈草咸得自食其力以資朝夕是以
人人踴躍公私交濟甘省現在百姓之情形如此
再查甘省積貯常平倉米穀麥豆等糧共存有三
萬五千餘石社倉米穀麥豆等糧共存有一十六
萬七千餘石為數無多但查八府三州現貯歴年
徵存及各案採買米穀麥豆青稞等糧共存有七
十一萬五千餘石雖係軍國之所需亦可以濟閭
閻之緩急方今播種之際民間偶有缺乏籽種工
本者(臣)或批令於社倉借給或社倉有限即批令
於各項糧内借給統俟秋成照數還納於倉儲無
虧於民生有濟伏惟
皇上怙冒西土
至誠感召必慶豐盈萬一二麥稍歉(臣)自當仰體
聖主懷保小民之心不拘何項倉糧均可因時隨地或
減價平糶或按戶酌借必不致黎民乏食甘省現
在倉貯之情形如此(臣)欽遵
聖諭時刻修省務必實心奉行以副我
皇上諄諄訓誨之至意所有現在情形合再繕摺具
奏少舒
聖慮伏惟
睿鑒謹
奏
甘省現在各情形嘉悦覽焉果能有僃無患朕顧慮邊
氓之念少釋矣
雍正十年八月十六日蘭州巡撫(臣)許容謹
奏為再奏地方情形仰慰
聖懷事竊照甘省今歲四五月間雨水偶缺屢煩
聖心後因閏五月内所屬州縣間有冰雹傷禾及麥豆
生蟲之處復降
諭旨令大學士寄信(臣)等多方撫恤悉心籌畫我
皇上軫念邊氓固已無微不至近更
特沛恩綸將民屯番族本年應納銀糧草束槩行蠲免
恩命自天歡聲匝地(臣)查甘省連歲收穫俱好今年分
數亦無大減目下麥豆已經登場&KR1048;穀正在收割
通計兩河收成雖蘭靖平三州縣稍覺歉薄而寧
夏可得八九十分其餘亦均有五六七分不等新
賦蠲除舊欠停比民力寬紓軍需爭辦(臣)自蘭赴
肅所過之處無論大小村莊不分男婦老幼莫不
焚香嵩呼共祝
萬年天子(臣)目擊感戴情切實為邊省慶幸合將地方
現在情形具摺奏
聞仰慰
聖懷謹
奏
覽奏甘屬收穫尚無大減民力亦不至拮据朕懷深為
欣慰
雍正十年十月十五日蘭州巡撫(臣)許容謹
奏為奏
聞事竊惟西陲有事深繫
宸衷特命大學士(臣)鄂爾泰來肅與署大將軍(臣)查郎
阿計議軍務(臣)等遵
旨齊集肅州不時相見大學士(臣)鄂爾泰敬體
聖心宣示
聖諭語語肫誠字字愷切(臣)等恭聆之下莫不心動神
悚其講論軍務以為賊甚横肆必先嚴勦而後可
以論撫僃極周詳切中機要即下吏末弁聞之無
不踴躍鼓舞儼有立可滅賊之勢至大學士(臣)鄂
爾泰經濟學問遠過常人而自視時若不及望人
一切軍需地方事務無不開誠指示(臣)自分愚魯
聖恩於萬一耳為此繕摺謹
奏
鄂爾泰若不如是朕豈如是信任乎洵當則而傚之者
汝能實具服善之誠朕亦甚為嘉悦
雍正十一年正月初九日蘭州巡撫(臣)許容謹
奏為密奏事竊照副都御史暫署甘州提督印務二
格具奏請撥西鳳米麥倉斗三萬二千石運供本
年甘標兵丁口糧竝肅鎮應需粟米一例酌撥一
條
廷議交署督(臣)劉於義署撫(臣)史貽直及(臣)會議辦
以民力維艱改議運送涇州則此三萬二千倉石
自不能遠涉二千四五百里直運甘州若再議接
運而甘省百姓現辦軍糧為數繁多亦實無暇兼
顧且止就甘標而論核算脚價已需銀二十萬兩
當此重兵在外糧餉煩重之時又不得不權量緩
急況甘省提鎮羅列兵馬衆多凡屬折價俱有不
敷已經加增者再為急急籌算未經加增者豈能
免於希冀若總為核算又不知需費若何矣查春
餉業已關領各營猶可支撐似應暫且照舊看夏
收如何再為因時斟酌然當此用兵之際亦不可
不加意體恤或請
敕下該管各提鎮將大小營伍悉心料理凡營中所有
留有餘以補不足亦未始非接濟營伍之一端(臣)
身當重任非不知仰體
聖心愛惜兵丁但慮事宜加詳慎又不得不據實密陳
為此繕摺奏
聞伏惟
睿鑒謹
奏
覽
雍正十一年七月十一日蘭州巡撫(臣)許容謹
奏為
河神致祭已畢邊民受福無疆到處歡騰恭摺具奏
事雍正十一年四月十七日内閣奉
上諭年來陜甘二省地方仰賴
河源之神默垂護佑暘雨應時民人樂業朕心實深
感激理宜虔誠致祭以答
神貺所有應行祭祀之禮著該部速行查議具奏欽
此經禮部遵奉
諭旨查照典禮議覆
欽點内閣學士(臣)德新前往(臣)先後接准部咨所有應
僃祭品專委臨洮道吳廷偉率同臨洮府知府李
綺河州知州汪元祐先期敬謹置僃至六月三十
日
欽差到蘭(臣)以事務殷繁未敢偕往即著該道府跟隨
於七月初二日到河州至初五日抵循化營建廟
處所遵照擇定初六吉日黎明致祭訖隨據該道
府州暨河州協副將禀稱
欽差大人由蘭起程沿途百姓以及鄉勇番回人等感
激
聖恩執香跪迎先後接踵絡繹不斷彼時循化營一帶
地方半月未雨屬望正殷初五日
欽差大人甫入公館即陰雲四起甘霖普降歴未申酉
三時入土五寸羣歌霑足至夜半交次日初六子
時天氣晴朗
欽差大人必誠必敬黎明致祭等語(臣)迴環披閱仰見
我
皇上至誠感格捷於影響從此五風十雨歲歲豐登非
特民慶充盈抑且軍需有賴(臣)身當重任慶幸實
深感激彌切理合繕摺具
奏伏祈
睿鑒謹
奏
河源之神靈感昭著莫能思議當竭誠致敬可也
雍正十一年十一月十八日蘭州巡撫(臣)許容謹
奏為瑞雪盈疇恭摺奏
聞事竊照甘省地方仰賴
聖主福祐連年有收今年收成更稔公私兼濟官民胥
悦更喜入冬以來瑞雪頻降所屬八府三州先後
禀報自二三四五寸至七八寸尺餘不等處處皆
有大槩充足其多種冬麥之平慶鞏秦等府尤為
得力雖食指浩繁糧價貴賤不等而來歲又有豐
稔之象民情甚覺熨帖目擊現在情形實足仰慰
聖懷理合繕摺奏
聞謹
奏
所奏情形以手加額覽之西陲雨雪較之他省關係尤
為緊要朕不勝代卿喜慶焉
雍正十二年三月初一日蘭州巡撫(臣)許容謹
奏為
聖恩逾分(臣)父感悚恭摺具奏事竊(臣)年前十一月十
六日接到河東督臣王士俊來札敬錄
皇上硃諭(臣)父自(臣)任所回家令督臣不時存問府縣
留心優待(臣)跪讀之下感激涕零當即繕摺
奏謝今於本年二月十九日接(臣)父手字内云自奉
恩旨之後督院存問頻至兼有餽遺司道府縣亦各送
喫食等物先後接踵公祖父母之優禮悉出
聖主之恩施宗族鄉黨争為傳頌惟是
推恩錫𩔖有加無已
賜封賜福兼
賜各種服食已極人世之顯榮復
命本省大僚存問優待更屬千古之
曠典八十二歲老朽無能仰報寢食靡寧夢寐不忘家
中僅有二三蠢僕各衙門遣使到日疎略不周亦
滋惶愧前已具呈督院代奏謝
恩乃蒙
恩賞之外更有
溫綸不但感激情切抑且承受不起務將微誠代為陳
奏竝懇
聖恩敕停各衙門餽送稍安(臣)心等語(臣)迴環展視跼
蹐難安伏念我
皇上禮遇(微臣)至優至渥
加恩(臣)父愈高愈厚(臣)只此赤誠仰邀
聖鑒即捐糜頂踵亦何能酬惟有事無鉅細殫竭心力
少盡職守於萬一耳所有(臣)父囑(臣)代
奏緣由不敢壅於上
聞理合繕摺具
奏伏惟
睿鑒謹
奏
據所奏光景觀之奉行者似覺太過高年之人未免喜
静厭煩候另旨轉飭俾獲便安
雍正十二年九月十一日蘭州巡撫(臣)許容謹
奏為奏
聞事據肅州道黃文煒詳據甘州府知府馮祖悦禀稱
雍正十二年七月二十八日學院按考甘州二十
九日聞高臺縣諸生具呈學院口稱高臺縣凌辱
斯文不願赴考等語卑府同張掖縣再三勸諭伊
等始進院考試等情查高臺縣地處邊末生監等
多有充當渠甲承領採買軍需糧草等項或該縣
急於催追以致諸生具控亦未可定理合詳請俟
該生考試完畢將原告生員摘提數名飭發職道
親訊確情如該縣果有苛虐情弊即行詳揭
題參倘係刁玩劣生因押追軍需採買等項妄行具
控亦請懲治以儆刁風等情呈詳到(臣臣)查高臺
一邑民少差繁生監與齊民一體輪流充應里甲
凡交納錢糧承辦軍需不得不向伊等催督該縣
程元度不能設法催科以致若軰嘵嘵原難辭咎
然事屬因公且平日居官尚無劣蹟於一切軍需
地方頗知黽勉若因此參處恐長刁風至該生等
即使果被凌辱亦應據實呈禀何得倚恃人衆藉
考挾持但始雖有不願考試之言旋即遵諭入場
首犯固難竟寬脅從不便概及業經批令該道根
查倡率起釁之人確訊究擬并准學臣王蘭生移
咨已將文生李鴻石中玉武生秦琮李亨泰行學
褫革發審在案除俟肅州道審明詳報至日酌量
完結外理合繕摺奏
聞伏惟
聖鑒謹
奏
前已有旨諭部此等刁風何可令其滋長自當確訊起
釁之由從重戒飭以為懲一儆百之道
雍正十三年正月二十九日蘭州巡撫(臣)許容謹
奏為請
旨事竊照署理甘肅提督劉世明縱兵為盜負
恩溺職欽奉
上諭交署督臣劉於義會(臣)審擬(臣)等接准部文俱即
欽遵知會在案近經劉於義以應在何處會審商
詢到(臣臣)思劉於義駐劄肅州料理出口軍需未
便他離(臣)雖亦有現辦軍需及地方案件尚可酌
量緩急稍為權宜且甘涼肅一帶地方(臣)又可借
此查看亦屬有益自應(臣)赴肅會同審擬具
題為此繕摺
奏請伏候
皇上訓示謹
奏
所請是劉世明辜恩背德情最可惡殊為國法之所難
容會審之際其秉公嚴鞫絲毫毋得疎漏
雍正十三年三月二十六日蘭州巡撫(臣)許容謹
奏為奏
聞近日雨水情形事竊照今歲遇閏節氣稍遲春種麥
豆俱在清明前後查河東四府兩州自二月二十
以後至今一月有餘陰雲時布膏澤頻施各屬報
得雨雪有三四五六七八寸不等冬麥發長春種
將畢惟平屬之固原廳州慶屬之環縣直隸秦州
階州及秦屬之秦安得雨止一二寸而固原環縣
北鄉一帶地土高阜望澤較急再河西各府州雨
雪不及河東而水田居多藉資渠流其傍山高崖
之旱地因缺雨雪播種維艱惟望旬日之内普降
甘霖未種者尚可及時趕種至現辦軍需河東即
日可竣河西正在停忙百姓盡力南畝糧價日就
減落理合繕摺奏
聞謹
奏
汝誠念切民依則自蒙
上天感應可望如期得雨也
雍正十三年閏四月初七日蘭州巡撫(臣)許容謹
奏為奏
聞事竊(臣)自蘭赴肅歴河西涼甘肅各屬留心察看一
切糧價錢價以及各項物價日就平減兵民安堵
緣雨少風多山坡旱地望澤頗殷而平番縣城以
南及與平番接壌之碾伯西寧近日禀報尤為亢
旱再河東各府州内前
奏缺雨之平屬固原廳州慶屬環縣直隸秦階二州
及秦屬之秦安縣三月二十二三及二十五等日
已報各得透雨至交四月以後北路平屬隆德以
東至慶陽府屬南路鞏昌以及秦階各府州大槩
雨水不缺田禾滋長茂盛惟北路平屬静寧以西
及鞏屬會寧安定臨屬狄道河州蘭州金縣一帶
據署布政司楊應琚禀稱將近一月未雨土脈乾
燥禾苖發長維艱現在虔誠祈禱等語伏思時當
夏令正在喫緊幸今年遇閏節氣稍遲旬日之内
普降甘霖尚無妨礙所有現在情形理合奏
聞謹
奏
雨澤愆期蓋必有由省心體察刑政方可冀
天心轉移之效
雍正十三年五月初九日蘭州巡撫(臣)許容謹
奏為甘雨連降恭摺奏
聞事竊照蘭州附近州縣得雨情形(臣)於前月業經
奏報在案其前奏未據報到河東河西各屬水旱田
地俱已得雨霑足再三十日戌時起至初一日酉
時止蘭州又得大雨一晝夜淋漓透徹初二三四
五等日亦復雷雨時作處處霑濡在地禾苗勃然
長發未種晚田皆已趕種雖夏收不能全豐而秋
成俱有可望至會寧固原環縣百姓正在陸續回
籍民氣舒暢地方寧帖理合繕摺具
奏伏惟
聖鑒謹
奏
覽奏河東河西所屬地方甘雨連降情形朕懷曷勝欣
慰
雍正十三年六月二十六日蘭州巡撫(臣)許容謹
奏為據詳請
旨事竊照臨洮府丁憂知府李綺虧空軍需銀七千三
百餘兩一案奉
諭旨確查情由據實陳奏(臣)隨即行令司道會同查訊
嗣因李綺以抱病不能來蘭回覆迨(臣)因公赴肅
事竣回蘭據李綺之子李承震呈稱已在原籍湊
到銀三千兩并開出借幫各員具呈到(臣臣)又批
令作速檄調李綺詢明呈報去後今據署布政司
楊應琚按察司齊式臨洮道吳廷偉詳稱遵即會
調李綺到蘭訊據禀開綺於雍正八年在河西大
軍需案内製辦鞍屉修補糧車以及買換挑退騾
頭雇募夫役共賠墊銀三千七百餘兩又與原任
臨洮道李元分辦皮手套解送大營綺獨自賠墊
銀一千一百五十兩又雍正十年春間賑濟狄道
縣無業窮民捐銀四百五十餘兩又因洮河水發
衝壊河橋賠墊修補船隻銀八十餘兩又雍正十
二年春月因西安長運糧車多走僻路修理車道
用過銀一百八十兩以上共賠銀五千五百六十
兩至於幫借之說如原署金縣楊駉劉元藻汪菼
王者弼以及原任蘭州廳梁德隆俱屬辦理軍需
之際因公那借旋即離任又如署岷州丁祐吉從
前在蘭押運軍糧盤費短少亦有借項再原任四
川巡撫王景灝係綺舊日上司目擊其在蘭窮苦
亦有零星幫借再如湖北藩司李世倬雖有傳言
實無借項惟去年李世倬赴楚之後家眷起身力
量不及綺適在省著家人代雇騾數頭約用銀一
百兩李世倬竝不知道今屢蒙駁詰如果實有其
事伊係現任藩司著追甚易綺豈肯不行開出以
抵那項反代李世倬捏飾之理以上除綺辦公賠
墊銀五千五百餘兩其借墊各項除去已還尚有
一千八百餘兩此綺虧空七千三百餘兩之原由
也查前各借項内如汪菼借用之三百兩王者弼
未還之二百七十兩丁祐吉未還之一百兩尚係
赴部另補及現任之員應請著追至代雇騾頭一
項李世倬實在不知無憑著追其餘如原任臨洮
道李元等俱係革職窮員猝難追還綺情願代賠
不敢久懸
帑項除今現交銀三千兩并應追銀六百七十兩外
尚不敷銀三千六百餘兩綺自計原籍田房數處
若准開抵儘足完補但綺羈身邊地呼應不靈仰
懇據情轉請勒限半年暫令綺回籍覓售一得賣
價仍親身解甘以清各款庶微末小臣不致曠稽
皇恩等情據詳到(臣臣)查李綺所開軍需賠墊及各員
借幫與(臣)訪查數目雖其中亦有不同之處而多
寡究不甚相遠惟李世倬一千六百兩止稱代為
雇覓騾頭用銀一百兩大相懸殊難以憑信復令
司道多方開導再四駁詰又經傳至(臣)署當面詢
問堅稱人言雖有實無其事惟求速為
奏請以便及時料理完補情詞甚是廹切難以再為
推求除將湊到銀三千兩飭司查收并將汪菼王
者弼丁祐吉各名下應追銀六百七十兩作速照
追外其餘未完銀三千六百餘兩應否如其所請
勒限半年准令回籍變補之處(臣)未敢冒昧具
題為此繕摺
奏請伏惟
皇上訓示謹
奏
李綺一事前旨甚明乃必令赴蘭到案殊屬膠執其所
虧銀兩既有田房堪抵但當速遣回籍折變完補亦何
須勒限逼促且汝於不關軍需庶務由塘報中附奏者
頗多獨將此奏差人齎呈以致躭延時日是何意見似
此襟懷狹隘豈具有包括封疆之量耶朕實代汝恥之
硃批諭旨卷二百十二下
