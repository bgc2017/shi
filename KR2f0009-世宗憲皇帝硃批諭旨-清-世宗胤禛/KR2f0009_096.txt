欽定四庫全書
硃批諭旨卷九十六
硃批徐鼎奏摺
雍正五年七月二十四日浙江杭嘉湖道(臣)徐鼎
謹
奏為恭謝
天恩並陳微忱仰祈
睿鑒事竊(臣)一介庸愚蒙
皇上殊恩補授今職於本年二月初七日到任巳經報
明督撫在案兹於六月二十九日准署布政使(臣)
許容移稱杭嘉湖道每年養廉心紅紙劄給銀二
千兩以奉
旨之日起支等因到(臣臣)自顧何人疊蒙
異數感悚交集不能自巳前蒙
賜(臣)摺奏隨繕摺恭謝
天恩至(臣)家祖父以來仰荷
聖朝豢養之恩衣食頗可自給(臣)歷任京職别無浮費
俸廩之外稍借家中幫補即可用度無缺今在外
任雖不免有延幕及差遣等項而際此天時調和
(臣)鄉麥收大熟浙西現在禾苗甚茂將來豐收米
賤支持尚易(臣)請將
頒賜銀兩除心紅紙劄係衙門經費仍照原議支領四
百兩外其餘(臣)不敢妄動絲毫亦不敢矯飾立異
惟請留濟公務如編造保甲倡率社倉勸賞捕盜
等類容(臣)按季預領隨時酌用仍於歲終開報院
司倘(臣)果自缺乏必須動支亦即據實開入日後
另簡賢員不作常例仍照原議賞給如此庶(臣)分
可安而公事亦不無小補矣合併陳明謹
奏
覽奏養廉之項支領多寡在爾自為無庸陳奏但不可
矯廉立異亦未有家中幫補用度居官之理操守原為
一生名節所關果能此何事不能為耶勉之
同日又
奏為浙西民戸叢雜田糧滋弊請就保甲以寓順莊
靖地方以便徵輸事竊查保甲一法屢經奉
旨通行而浙西里書之弊又久蒙
皇上洞悉曾頒
來最難防範沿岸之寄囤窩引最難蹤跡無事則
均屬平民遇事則頓作匪類必得水陸一體俱立
保甲且不徒空造文冊務在挨戸核實按船編號
方可釐剔至錢糧包攬飛灑以致歷年拖欠亦由
戸名不清村莊不順所以里長雖行禁革而變為
圩頭圖總甲首種種名色甚且有衿監吏胥暗占
為缺者蓋浙俗糧冊並無的姓的名或子孫分析
承用詭名至輾轉授受又聯合數姓報作一戸因
而互相推諉並不知為何人或投託豪戸名下代
是滚單不能挨送不得不用一熟識根柢之人令
其查造傳催伊等既操其權遂致從中舞弊若果
按保甲之實戸問田産之坐落以田産之的名編
行糧之圖甲挨莊順叙戸戸可稽則錢糧何從詭
寄抗欠何難追比乎但浙西州縣事務極繁保甲
順莊以及船隻編號等事有司實無專功親身查
驗一惟虛應故事終於無濟(臣)巳禀請撫臣於
命往浙省試用人員内派撥數員酌量委辦即以試其
才否但試用知縣止有六員(臣)未敢遽請俱撥與
(臣)所有派給二員祇可儘緊要處所令其試辦倘
者無可藉口阻撓行之自有成效第既成之後民
間遷徙不常田畝時有典賣必得隨時推收過戸
始不致日久混淆而税契亦不至於隠漏然欲令
敕行蘇松等府庶太湖泖湖連界處所姦民無所隠避
而三吳田賦均得清釐矣是否有當伏乞
皇上睿鑒指示遵行謹
奏
覽所奏係從苦心中議出甚屬可嘉但未思及得人之
難也天下原無不可辦之事所難者惟在得人一事耳
追比盜贓一摺留中候交廷議
雍正五年十月初二日浙江杭嘉湖道(臣)徐鼎謹
奏為敬繳
硃批恭謝
天恩事竊(臣)於七月内差家人齎進
奏摺荷蒙
皇上硃批發交原人捧回(臣)跪受開讀仰見
皇上睿慮精詳指示開導無微不至(臣)感激奮勵惟有
天恩至揀發人員之處(臣)當即欽遵具詳撫臣聽候酌
議
題請外其保甲順莊等事(臣)於具摺之後一面即令
派到試用知縣徐元肅葛大梁就近先於嘉興秀
水二縣試行又有原任海鹽縣行取知縣梁澤因
民欠調回清比羈留無事伊曾行過此法(臣)亦令
其協辦先將里書等傳集按實徵冊審問確實戸
名住址編為草冊目下巳有首出飛灑詭寄田畝
俟核實冊籍完日尚須各員親詣村莊逐戸查詢
必更有不能隠匿者其中或有混淆太甚必須清
否清確因時權度並可倣照成式推行又現奉
諭旨令州縣會同教官於貢生生員中各舉孝友端方
才可辦事之人此誠我
皇上旁求無巳之盛心亦期盡脱科場黨援之弊也但
州縣官於生貢未能徧知而教官虛公有識者甚
不許妄舉如此淘汰則每學不過十餘人再於此
内觀其言論舉止既已知其品行當令試辦一二
公事方可以覘其才具倘蒙
皇上採用(臣)議則如順莊一事即可令所舉之人試辦
果能料理無誤然後送入引
見庶選取有據不致虛此
盛典矣謹冒昧附陳伏乞
皇上睿鑒指示遵行謹
奏
覽
雍正六年二月初二日浙江杭嘉湖道(臣)徐鼎謹
奏為欽奉
上諭敬陳愚忱仰祈
睿鑒事雍正六年正月十七日准藩司轉行欽奉
上諭令京官自翰林科道郎中以上外官自知府道員
學政以上每人各舉一人欽此移會到(臣)竊臣生平
交友最少在京在外實無深知之人惟前年蒙
等語(臣)隨於赴浙時經過清江浦相訪不遇是以
未見其人亦未考其操守何如今奉
旨薦舉未知陳儀曾否舉出此人乞傳問備細或調取
引
見或
賞與(臣)衙門細察其品行才具俟有灼見另行保舉統
出
聖裁再(臣)有表兄徐備係徐州生員與(臣)自幼同學其
奏請伏乞
皇上睿裁指示遵行(臣)曷勝惶悚待
命之至謹
奏
覽
同日又
奏為敬體
皇仁仰請
恩出
上裁事竊浙省荷蒙
特恩將正項錢糧扣存十萬兩并耗羡十四萬兩通計
賞作公用及官員養廉之資從此州縣以上各官
無不均沾優渥而各項微員未經議及今我
皇上軫恤羣工賞給銀兩諒蒙一視同仁但由督撫題
恩綸其為風動鼓舞入人尤深查浙省首領佐雜雖有
二百三四十缺然除鹽場税課等官並稍有成例
可以自給者其餘不過百餘員若按其緩急輕重
量為派分在應得養廉各官所減有限而下吏均
沐
膏澤人人感激思奮矣是否有當伏乞
皇上睿鑒施行謹
奏
諒李衛自必有得當之料理
雍正六年九月二十五日湖北布政使(臣)徐鼎謹
奏恭請
皇上聖安
朕安閱爾記述訓旨之摺甚為詳備他人所記述似此
詳備者甚少朕嘉悦覽之既能記之於心自能見之於
行事也勉為之摺留中
同日又
奏為感荷
天恩勉圖報效敬抒下悃仰陳
聖聽事(臣)猥以庸愚蒙
皇上不次擢用畀以湖北藩司重任赴京之日疊蒙
召見
訓諭諄切
賞賚便蕃體恤備至(臣)稍有知覺寧無至性感發謹遵
旨恭繹
聖訓敬繕清摺進呈
御覽(臣)到任以來寤寐服膺未敢暫釋查得藩庫書吏
歷來勾串縣胥將州縣解來錢糧壓批不投私自
那用移後補前通同舞弊現經(臣)拏究通詳交與
府縣嚴加審追凡此病根皆由衙役積戀未盡剔
豈能檢收若遽將伊等斥逐則或私自挾藏或投
諸水火一旦需用無從查問以此因循遂難更改
(臣)現將作弊有據之人先行責革其餘且為多方
開諭令將歷年冊卷編寫號目不許隠漏一面詳
請督撫召募農民考驗學習俟編造彙齊新募有
人學習漸熟即令各按號點查照例設立架擱庫
革吏亦不能指撞矣再(臣)衙門先經督(臣)楊宗仁
將通省錢糧加一火耗内坐派一分五釐合計銀
一萬一千六百餘兩為奏銷解餉飯食及養廉之
費(臣)查奏銷解費必不可缺而藩署公私雜用亦
難悉數(臣)家衣食粗足前在京在浙(臣)父俱稍為
幫助今藩署用度實繁(臣)父亦日就衰老不能供
地方公務斷不敢一毫隠匿以為身家計也合併
陳明伏冀
睿鑒謹
奏
覽
同日又
奏為承宣任重報稱維難謹竭愚慮通計湖北情形
仰祈
睿鑒事竊(臣)受
命抵楚急圖報效每思通省政務非得頭緒無從著力
是以夙夜籌畫竊見楚地山川交錯絶少平原水
多則苦流潦稍旱則又慮熯乾勢難均平無憾其
民性情躁動古稱剽悍寬猛尤須合宜近來吏治
澄清一切弊政固巳剔除無遺惟在恩威並用隨
時調劑而巳至於錢糧拖欠歷來不過數處如沔
陽其最甚者此地雖常遭水患然亦未嘗不受水
利其拖欠之故非盡由於被災總因水鄉東坍西
長豪強乘機兼并飛灑詭寄以致糧冊混淆是以
有田無糧者脱然事外有糧無田者追比不前又
戸名里甲任其參錯執糧名以求其人則不知為
何人就田畝以問其居又不知在何處此里書之
所以不能去而滾催之所以終不行也(臣)前在浙
省曾經
奏明就保甲以行順莊雖推行未竟而嘉秀二邑似
覺試之有效今以湖北情事言之大約相類擬亦
於拖欠最甚之處試行此法不惟積欠可以清查
而欺隱之弊亦當漸無所容如果有效再為量地
制宜多委幹員協辦推廣其法容俟妥議詳明督
撫酌定謹先就(臣)愚見所及冒昧瀆陳伏乞
皇上睿鑒指示遵行謹
奏
汝此見甚好據邁柱亦曾奏請一如江西徹底清查未
知意見與汝所奏合否汝等督藩同心協力斟酌為之
雍正七年三月初八日湖北布政使(臣)徐鼎謹
奏竊各官養廉一項蒙
皇上杜絶陋規體恤臣下
諭令督撫將未經分給之員一面辦理一面奏聞寧可
以州縣應出之項解至藩庫從公發給而不可使其
自相授受欽此轉行到(臣臣)即與督撫二臣悉心籌
畫通盤合算湖北額徵錢糧通共一百一十一萬
一百餘兩照加一耗羡合算共銀十一萬一千兩
零自督(臣)楊宗仁酌量派分於加一耗羡内以二
分作公用以一分作起解部餉之費統計三分共
銀三萬二千兩有零尚有七萬八千餘兩以額解
司餉内每兩之一分五釐作布政司養廉以合省
錢糧内之六釐作按察司養廉以額解糧驛二道
銀米内之一分五釐作二該道養廉以各道府所
管州縣錢糧内按股均攤為各道府養廉留三分
二釐作各州縣辦公養廉之用其錢糧不及五千
兩者即將耗羡盡行給予至同知通判有管關税
者有管糧管鹽者相沿自有養廉大半未經分給
其佐雜等官亦未議及且州縣錢糧有止三四百
兩者加一耗羨雖全留不解亦僅三四十兩至稍
過五千兩之處便應照額起解耗羨則所存亦復
無幾(臣)細加體訪此種州縣雖名為加一火耗實
有一分一二釐合計尾數積零至加一三者有之
又額徵三四百兩之州縣尚有民差民當之說遇
有公費仍出民間理應一併更改但計湖北通省
大小官員除驛丞教職外共二百六十六員槩從
節儉分派就其多寡牽撘合算約須銀十餘萬兩
今除存留三分耗羡外所餘僅七萬八千餘兩尚
缺銀二萬三四千兩無項可動再州縣繁簡參差
何止數倍若限以上中下三等分給亦尚有苦樂
不均之處以(臣)愚見似應將州縣暫循楊宗仁所
贏餘既有確數田畝漸次復額然後更定始可永
著為例惟是州縣分解各衙門養廉或逢迎豫送
或索取豫支甚而隨封門禮皆所不免日久流積
便成虧空自應遵
旨將州縣應出之項統解司庫從公發給再查佐雜微
員廵查地方看守堤工歷來均有陋弊自應一并
議給養廉以便嚴行禁絶統計議分各官約有一
百六七十員須銀五萬餘兩今將原派分司道府
廳之項計銀三萬八千餘兩裒多益寡均勻攤派
亦尚未敷現在禀商督撫或請於三分公項内動
用或請於商捐銀兩内支銷仍懇豫為撥定按季
通融墊發隨時徵催歸補庶不因錢糧分數未完
致各官養贍有缺統俟督撫二臣核定另開細數
具
奏謹先將(臣)奉行籌畫之處繕摺奏
聞伏乞
皇上指示遵行謹
奏
辦理此事要須公當
同日又
奏竊議給養廉一項(臣)巳就耗羡銀兩通盤籌畫另
摺奏
聞但耗羡尚未敷用且每年錢糧亦未能全數通完(臣)
復於前摺内請動三分公項或動商捐銀兩但商
捐即係鹽規因鹽規悉行禁革其每年應費之項
理應捐出充公聞向日鹽規每年約有十五六萬
兩今止令每年捐銀十萬兩本屬省減而各商並
未能應時交完如雍正六年二次具呈捐銀六萬
令隨引起解另為存貯除充公用之外懇乞
謹
奏
覽
同日又
奏竊(臣)以駑鈍庸材蒙
恩深重亟圖報效每念藩司一官雖以錢糧為專責而
通省事無大小實無一不當經心而切計者也自
去冬臘雪頗大新正連得大雪二月以來數日一
雨處處調勻麥苗巳將吐秀春花可卜收成因武
昌係重兵屯劄荆州駐有八旗大營誠恐青黃不
接或致米貴奉督臣酌示動支商捐銀兩買米以
備平糶今雖未能多買看來米價不致甚昂似巳
無慮第查荆州兵餉每月由藩庫解至該府領催
於府堂自行彈兑其銀兩必欲加重除(臣)自給添
平外知府仍賠銀百餘兩不等在知府從前管税
隱匿者多不敢爭執遂至習以為例今關税巳令
奏至堤工一事向係民修蒙我
皇上特發賞銀助其力作民情莫不歡呼第從前估報
固現在陸續竣工應聽督臣核
題再積貯榖石於地方民生最有裨益從前借用之
穀乘去年豐熟(臣)督催買補但楚地濕熱其截漕
易穀及採買之穀例只歉歲平糶並不令出陳易
新將來買足之後歲值屢登不無紅朽(臣)以為宜
照常平倉之例亦令存七糶三庶得永久現在詳
聞謹
奏
覽
雍正七年六月初七日署理湖北廵撫印務布政
使(臣)徐鼎謹
奏為
聖主之殊恩逾分小臣之報稱愈難叩鳴謝悃仰祈
睿鑒事本年六月初五日奉督(臣)邁柱檄行内開五月
十六日内閣欽奉
上諭湖北廵撫印務著布政使徐鼎暫行署理欽此欽
遵轉行到(臣)并將印篆齎送前來(臣)隨恭設香案
望
闕叩頭謝
恩祗受伏念(臣)一介寒微至愚極陋荷蒙
皇上天恩歷加拔擢畀以藩司重任受事以來愧未有
寸長報效兹復奉
特旨令(臣)暫署撫篆聞
命之下慙悚交集縱竭盡駑駘之力恐未能勝任惟有
恪遵
訓諭益加警惕夙夜祗懼黽勉供職以冀仰報
高厚於萬一耳除接印受事日期恭疏具
題外所有感切愚誠理合繕摺
奏謝謹
奏
勉力為之汝若器量再加宏闊識見能務遠大何任不
克勝耶勉之
同日又
奏竊湖北堤工一項最關民生休戚向來例係民間
歲修去年蒙我
皇上頒發帑銀加以奬賞助其力作凡有缺損之處俱
巳陸續竣工經督臣具
題報銷在案今年春夏以來雨水調勻二麥豐收秧
苗栽插及時大有可卜乘此年歲順序江漢安瀾
益將堤工防護加培方為未雨綢繆之計(臣)仰體
皇上念切民依之至意詳明督撫正擬於伏秋汛内親
歷各工查勘適奉
疏
題報外理合附摺奏
聞謹
奏
覽
雍正七年七月初四日署理湖北廵撫印務布政
使(臣)徐鼎謹
奏竊查湖北省入夏以來二麥豐登秧苗俱得時雨
惟至六月十四日以後省城附近天氣亢暘(臣)隨
飛飭各屬查報據襄鄖潛沔等處俱稱雨水無缺
其武漢黃荆等府屬得雨參差不一未能普徧凡
濱江倚湖之低田苗穗倍盛至高坡之處塘水不
敷灌溉望雨甚殷督(臣)邁柱偕(臣)率同在省官員
敬謹祈禱於七月初二日省城得雨數陣似覺地
氣通和可望再沛甘霖(臣)一面復飭各府州縣確
查得雨日期并分别早稻收成分數續報一面仍
隨督臣率各官再行虔禱務期隨事修省此時倘
得霑足晚禾仍無妨礙現今米價照常民情安靜
誠恐有厪
聖懷謹將目下雨澤情形據實奏
聞謹
奏
湖廣督撫不甚妥協所以雨暘未能時若況兼兵民風
俗又欠醇良何敢期望年豐歲稔耶大吏之不妥協處
在不能化導整飭非懈弛事件貪婪屈法之謂亟當修
省黽勉誠敬上格若不講求根本之理徒從事於祈禱
儀文恐未必能挽回
上天之譴罰也
同日又
奏竊查湖北荆關口岸十一處内有徐家口一處原
名徐關經撫(臣)馬會伯
題請移設田家洲更名田關業蒙
俞允欽遵在案今於六月十八日據委管關務襄陽道
趙之均報稱五月二十六日將徐關移駐田家洲
建立關篷旗桿至六月初十日有地棍多人穵旗
拆篷搶去告示課銀等項(臣)正在飛飭確查棍徒
各姓嚴行究處又於二十日據潛江縣詳稱有陜
西客民陳一高投到供稱因販木到關多勒税銀
起釁各船一時鬨鬧以致拆篷各船隨即開行一
高因木牌難行是以未去等情到(臣臣)思徐關改
設田關即有多勒税銀情弊與居民並無交涉何
得有地棍鬨鬧一面密加訪察始知田家洲原有
三條支港農船往來可以自便水長之時小販船
隻乘機偷越附近小民或為勾引安頓得分餘潤
今立關於此伊等遂覺不便於巳所以隨聲附和
此等倡首之人若不審明按律治罪無以懲刁悍
之習第目下居民並不承認而商人又以關上任
意多索銀數為詞或因新移關口經收吏役調劑
未善亦未可定容俟確查實情並嚴究姦民務獲
分别審擬另行核
題外事關多人搶關理合先將訪察情節據實奏
聞謹
奏
此等刁風萬不可姑息將就完結以圖了事務須究明
原委莫使姦徒得以漏網類斯案件盡法處治一二向
後可保永久相安若稍為姑息恐各屬效尤將不勝其
料理矣地方上既遇此等事出不得不懲創一番以警
戒將來
雍正七年七月二十二日署理湖北廵撫印務布
政使(臣)徐鼎謹
奏竊查原署江夏縣事王琪嚇詐銀兩一案緣雍正
五年間驛鹽道書吏陳臯聲私刻道印假造行鹽
水程經襄陽府同知李昌期盤獲詳報彼時鹽道
柳國勲業將陳臯聲所覓刻字匠楊正乾雕刻假
印實情審出乃並不查拏即交王琪收審王琪遂
乘機詐財捏坐於臯聲之僕陳全義混稱造而未
成問擬徒罪臬司王肅章主稿會同柳國勳即為
轉詳前督(臣)福敏批駁國勳私求福敏又復頂詳
福敏罰伊銀一千兩買杉木於荆州堤旁釘樁於
馬會伯到任前一日急為批結其實樁木未釘(臣)
巳詳請
題參部覆分别議處在案至王琪婪贓之由實因假
印起見臬司王肅章與(臣)會審不肯深究(臣)隨將
不便會行緣由詳明督撫王肅章止以疎忽自行
檢舉蒙督撫飭令(臣)會同在城各道公同審擬據
提回錯擬徒罪巳經發配之陳全義供出假印水
程實係伊主陳臯聲覓青龍菴刻字匠楊正乾所
刻曾印過二千餘張事發之後臯聲令其代為承
認不過徒罪及質之臯聲亦供吐不諱與柳國勳
初問供情相符且印文清漢分明難於掩飾而王
琪當日敢於改換初供必有所恃訊據王琪供稱
柳道曾說問擬徒罪外結了罷等語是柳國勳當
日懷私故縱王肅章亦扶同徇隠衆證鑿鑿今柳
國勳巳蒙
皇恩念其先世殉節將收受陋規一萬四千餘兩並所
擬重罪盡行寬免令其引
見遂於此案倚恃
恩旨輾轉狡飾(臣)未便冒昧嚴訊謹先具摺奏
聞伏乞
皇上睿鑒指示遵行謹
奏
未便嚴訊是何言歟朕因憫念伊祖殉難忠節推恩寬
其從前之罪而巳未有柳國勳一切過愆槩不必究之
旨也秉公審理不必瞻顧
同日又
奏竊查湖廣南北兩省界連苗疆而湖北所屬惟容
美司為大頻年以來漢土相安該土司田旻如未
嘗不知感戴
皇恩畏服
天威獨與各上司文書往往似有驕抗之處(臣)心每為
詫異詎料此等情事半由於舍把漢姦勾串為之
也凡土司衙役頭目名曰舍把每扮作客販潛住
省城與各衙門胥役交結為伊主打點公事實則
樂起釁端方可就中取利或架言恐嚇其主遂將
空白印紙付令帶至省城隨事探聽即倩胥蠧代
作文書任意抗辯以至陷土司於罪戾而不覺茲
因查勘漢土界址一案與容美從前所擄保靖司
人口之事俱奉督臣批查詎料(臣)等詳文甫出而
該土司辯白之文遂即或先或後徑投督臣衙門
督(臣)邁柱查對月日究出舍把唐遇世發武昌府
嚴審供稱係從藩司衙門書吏探聽總督衙門書
吏代作辯呈將所帶空白印文寫就投遞(臣)隨查
出該管經承并交武昌府究訊督臣亦將書吏押
發該府收審應俟審明定擬聽督臣核
題外事關土舍交通胥役積弊理合據實附
奏伏乞
皇上睿鑒指示遵行謹
奏
此事發擿姦伏得情理之當辦理甚屬可嘉朕欣悦覽
焉
雍正七年八月初四日署理湖北廵撫印務布政
使(臣)徐鼎謹
奏竊湖北夏月雨水情形並早稻收成分數巳經先
後具摺分析奏
聞入秋以後得有霖雨數次頗稱普霑大勢均望有秋
惟高坡田地未免受旱在先不無數處晚稻稍減
幸蕎麥遍布襄鄖等屬原多播種雜糧俱極茂盛
又向來被水之鄉今年實為倍收是以米價甚平
(臣)惟恐冬春之交米或昂貴謹與督(臣)邁柱預為
籌畫將商捐銀兩先動支一萬兩酌量分發地方
官令其各向産穀處所及時採買運貯以備平糶
之用凡有應行安頓之處均當隨時斟酌務期民
安耕鑿不致有厪
聖懷為此謹
奏
覽奏深慰朕懷
雍正七年九月初八日署理湖北廵撫印務布政
使(臣)徐鼎謹
奏為奏明事竊本年巳酉科湖北鄉試(臣)因暫署撫
篆循例入闈監臨但查京闈三場畢後内外截然
不許出入外省廵撫藩司多在闈中地方公事每
有必須禀商者故向來相沿三場後遇有緊要事
件屬員例得於開門時進見(臣)照舊循行八月二
十六日有武昌道徐聚倫言奉督臣諭來商公事
乘轎而入(臣)與提調監試等官一同接見據稱督
院倡捐起造劉猛將軍祠廟委伊監修令(臣)協同
公捐等語又向(臣)密言武昌關税弊端經伊訪拏
詳報之後所收錢糧反較前增多等語(臣)以為此
案奉批藩臬會審自有公議無庸預先言及促令
出闈乃該道復於次日又傳有督臣面諭相見詢
其緣由仍係建廟之事復言料厰税務自武昌府
張淑郿監收苛取重耗經我訪拏秤收輕減而税
銀反增可知從前大有侵蝕豈可因係督院
題委之人不為嚴審等語查徐聚倫訪拏厰税重戥
侵欺一案於閏七月初四日詳報及批兩司會審
提犯到案(臣)隨會同臬司研訊因該府家丁周二
供稱厰内另有伊主印簿(臣)等以各關定例止用
頒發親填簿扇今私設印簿恐有情弊隨檄調查
對尚未送到而臣於八月初六日遵例入闈有何
瞻徇乃徐聚倫私意揣度借端入闈似欲恐喝甚
屬不合(臣)當即面斥而出緣(臣)在闈中事非關涉
科場未便冒昧瀆
奏兹於九月初四日發榜事竣除厰料一案俟會審
明確另詳請
題外所有武昌道徐聚倫借端入闈情由理合據實
奏明伏乞
皇上睿鑒謹
奏
果自信無他凡似此預為防範之舉皆可不必倘有自
歉處即先入之言亦何能惑朕耳目耶至如品定屬員
賢否惟以其立心行事為憑向來若係秉正無私實心
奉公之員便有此等小節不協處不為絲毫介意方可
身膺封疆重任一不能容納則失大臣器局矣朕前批
汝器量不宏再加擴充則善之訓實屬不謬汝其誌之
勿忘
同日又
奏竊查御史高山條奏請令藩司衙門照臬司之例
一體封鎖欽奉
諭旨著實力奉行仰見我
皇上整飭吏治務期政肅風清之至意(臣)一面將更定
事宜議詳督撫實力奉行外竊思立法關防期於
杜絶弊端總貴奉行實意非可徒徇虛名似宜於
條陳之内酌通其意以期永遠遵守蓋各衙門吏
胥弊竇多端全在該管官實力稽察不在換班之
遲速若定限一年一換伊等小人或有内顧牽縈
則辦公恐有貽誤至藩司衙門冊籍紛紜積久愈
多下班接手頭緒生疎尤慮舛錯似應仍照臬司
衙門之例按季輪換惟應一體嚴禁外班勿令暗
自盤踞并約束下班書役原居省城者不許探聽
招搖原居外府者不許逗遛影射則諸弊自可杜
絶矣至捐給書吏飯食(臣)等叨蒙
皇上恩賜養廉銀兩以公辦公理宜分給至伊等除捐
給飯食之外其有瑣屑之需未便盡出於官者似
應仍聽自行買備第將所開單帳俱送内衙另為
彙總開單交發買辦之人買進什物覆加檢閱發
房則字跡不出門亦無所容其姦弊矣緣係遵
旨實力奉行謹悉心籌畫冒昧具陳伏乞
皇上睿鑒指示遵行謹
奏
遵照諭旨行觀汝等各省不能效法豫省田文鏡也
硃批諭旨卷九十六
