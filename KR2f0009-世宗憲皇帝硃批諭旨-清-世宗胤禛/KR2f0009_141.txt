欽定四庫全書
硃批諭旨卷一百四十一
硃批慶元奏摺
額外御史監督淮安關稅務(臣)慶元謹
奏爲據實陳明仰祈
天鑒事竊(臣)蒙
皇上天恩特命管理淮安關務加銜久任兩次
陛辭蒙
寵賜上珍兼
賞盤費
聖恩稠疊萬難圖報惟有潔已奉公通商裕課庶幾少
副
皇上任使至意聞淮關連年虧缺經管河漕諸臣節次
推諉訪求其故則知淮關徵稅以豆麥棗棉等件
爲重皆自北至南如北省大熟販運接踵九十月
間日收之數比常數倍一年之計惟此是賴是以
前任河(臣)趙世顯加額歸併初年徵足之外尚有
贏餘其後北省連歲歉收商販巳少而關口搜索
特嚴商旅畏避從間道繞越比年額課益虧職此
之故(臣)自到任後恪遵
聖諭革去冊書勤加查驗放行招徠商旅節省浮費斷
不敢少事奢靡及爲分毫私蓄之計冀於正賦不
無少補惟是東豫兩省屬久荒之後今歲雖稱有
秋而民間元氣初復販運者少是以北貨甚稀又
聞蘇常等處河路淤淺舟楫難行南販亦復寥寥
(臣)於八月間到淮迄今巳逾四旬實止收銀二萬
此歲歲豐收(臣)益加謹毖庶不負
聖慈鑒原謹
奏
知道了
額外御史監督淮安關稅務(臣)慶元謹
奏爲遵
旨查覆事竊(臣)奉
聖諭查趙世顯帶管淮關侵蝕隱瞞實數(臣)於到任後
向節年經管書吏追取徵收底冊核算按冊開趙
世顯自康熙五十八年六月兼管起至六十年六
月止共徵收銀一百一十七萬八千九百八十四
兩八錢零共解過正浮羨餘銀七十六萬五千三
百九兩四錢零共餘銀四十一萬三千六百七十
五兩三錢零自六十年六月起至六十一年正月
離任止共八箇月二十二日應徵額銀二十五萬
五千五百八十三兩六錢零按冊收過銀二十二
萬三千七百九十九兩五錢零實缺額銀三萬一
千七百八十四兩零内實解過銀八萬二千五百
九十兩六錢零查有批迴可據其餘那移未解之
項巳屬侵蝕現經部議將趙世顯第三年所欠銀
兩著落追賠并管關同知分賠之處容另疏具覆
外今(臣)據冊查出前兩年隱瞞銀四十一萬三千
六百七十五兩三錢零趙世顯身爲大臣其歸併
稅務又係自行
題請所有贏餘理應悉輸公帑方不負任用之意乃
於多徵者恣意隱瞞於缺額者又不將餘銀賠補
罔利負
恩莫此爲甚(臣)奉
旨查察不敢一毫徇隱所有據底冊查出之數相應據
實奏
聞謹
奏
此事爾會同查弼納察議具奏
額外御史監督淮安關稅務(臣)慶元謹
奏爲恭繳
御批并報初季徵解實數事竊(臣)前奏查覆趙世顯隱
瞞關稅一摺奉
御批此事會同查弼納察議具奏欽此巳移咨督臣酌
議另覆所有奉到
御批原摺理合恭繳至(臣)到任迄今十一月十八日爲
一季按額扣算應徵額銀八萬八千一百二十一
兩零今實徵正浮耗銀七萬四千五百六十兩零
實缺銀一萬三千五百六十兩零此缺額之内尚
有折夫銀一千二百餘兩應州縣分徵彙解(臣)現
在嚴檄催徵至於季發關役工食日用等項向於
此内支給(臣)念公賦未充何敢遽恤其私百凡務
從撙節未敢擅用分毫今分別款項盡行解發訖
(臣)思課額之盈虧固視年歲之豐耗而裕課之道
惟在通商因前河臣帶管以來需索過甚致商人
漸漸畏避(臣)受事之後惟於勢豪無所假借雖供
運
御用船隻亦未敢聽其夾帶貨物此外肩挑零販從寬
弛貸客商輸鈔並無苛索(臣)不時潛行察訪巡瞭
人役遇有勒索立卽責治仍出示曉諭冀使商旅
爭赴而板閘一關與宿遷揚州由閘相望六百里
間尤賴同心共濟若一關稍苛則三關皆受其累
目今三處俱隸督撫其遴委管理之員諒能顧惜
官箴宣揚
皇上恤商便民之德意(臣)疊蒙
聖訓惟益加勉勵以圖後效耳謹
奏
勉圖後效之見甚好但盡心料理朕自能鑒照勿慮朕
不汝信也
額外御史監督淮安關稅務(臣)慶元謹
奏爲奏
聞事竊惟漕艘回空關係新運向來途次稽滯司漕諸
臣雖加意催趲而尾後數幫不免於八閘守候直
俟東風凍解方得南行今年河道通流船隻陸續
抵關(臣)不分晝夜立時騐放巳於十二月十七日
盡行過關訖(臣)因事關漕務恐上厪
聖懷合行奏
聞謹
奏
覽奏漕船盡數過關深爲慰悅
額外御史監督淮安關稅務(臣)慶元謹
奏爲遵
旨議覆仰候
睿裁事該(臣)等奉
旨會同查議前任河(臣)趙世顯隱瞞關稅一案(臣)等議
得趙世顯兼管淮關二年八箇月零二十二日覆
查日收底冊前二年内除解過額課浮羨贏餘銀
兩外共餘銀四十一萬三千六百七十五兩三錢
零第三年八箇月零二十二日額該徵銀二十五
萬五千五百八十三兩六錢零實徵過正浮耗銀
二十二萬三千七百九十九兩五錢零止缺額銀
三萬一千七百八十四兩零據趙世顯在部供稱
缺額銀九萬九千六百九十七兩七錢零内係捏
報缺額六萬七千九百一十三兩六錢零查此項
捏報缺額銀兩與伊那移銀兩共十八萬八千六
百四兩零現在部議著落趙世顯家産并伊子孫
勒限嚴追在案其前兩年所隱瞞之餘銀四十一
萬三千六百七十餘兩不據實報解情殊可惡(臣)
等遵
旨會查按冊細核絲毫無枉不能爲趙世顯寬也再查
趙世顯淮關費用總計三年内各院司道地方官
交際規禮并解餉解冊使費盤費及解船政廳加
平色銀心紅紙劄各口岸及衙門書役工食又犒
賞催漕防汛兵目捐給孤貧設立義學墊解各州
縣折夫關署各廟每月牙祭行香添換執事銀鞘
橋船各費以上共銀十三萬四千一百二十五兩
卽在四十一萬餘兩之中用去尚該餘銀二十七
萬九千五百五十兩三錢零(臣)等竊思趙世顯身
爲大臣理應革除陋弊諸凡節省而倍加侈靡負
恩巳極雖云淮關相沿舊例卽或有可原情之處(臣)等
絶不能代爲開除其多收銀兩應請
敕部嚴追充餉或得於相沿常費之内量
賜寬典出自
聖恩非(臣)等所敢擅便者也合先具摺奏
聞應否另具
題疏伏乞
皇上御批施行謹
奏
其用去之十三萬餘兩旣係相沿常費將此項開除具
本題奏
額外御史監督淮安關稅務(臣)慶元謹
奏爲恭報次季徵解實數事竊(臣)仰荷
天恩委司關務其第一季徵解缺額情由業經具摺并
另疏奏
聞訖今自上年十一月十九日起至本年二月十八日
止又滿第二季按額扣算應徵額銀八萬八千一
百二十一兩零今實徵過正浮耗銀共六萬三千
九百五十一兩零併各州縣未經完解折夫銀兩
共缺額銀二萬四千一百七十兩有竒巳分別款
項解發訖(臣)訪聞淮關舊例每當九十月十一月
之交時屆秋成商販湊集賦稅充盈恒倍他季惟
十二月至正月漕艘擁擠兼遇河凍冰合商販稀
少稅額倍虧向來監督每將前數月之有餘以補
後數月之不足尚有贏餘乃(臣)受事之始正値秋
成之候偶因鄰省薄收稅竟缺額第二季雖當歷
來缺額之時商販往來第略減於初季而稅額不
至大虧惟目下南北貨船俱因河水淺阻未得通
行所以商販甚稀前二月二十一淮屬地方甘霖
大沛入土五寸有餘又於本月初一日夜雨逹旦
比前入土尤深且聞大江南北俱於二月中旬以
來遠近得雨二麥浡興豐登巳兆卽今河水漸增
將見漕濟商通年豐貨集(臣)仰體
皇上寬商恤民之大德竭力招徠多方撙節庶幾稅充
課裕將贏補絀或不負
皇上格外栽培之至意耳除恭疏
題報外理合具摺奏
聞謹
奏
知道了此番時雨七省同日普霑乃從來春季難遇之
事朕不勝欣幸至於稅務爾放心料理諒爾斷不欺隱
於朕也縱少有欠缺朕自然原恕何必爲此憂慮況各
關累年以來增添似覺過多朕爲此正在留意
額外御史監督淮安關稅務(臣)慶元謹
奏爲恭請叩覲
天顔仰祈
聖鑒事竊(臣)自雍正元年七月二十六日
陛辭赴任以來巳經半載有餘依戀愚誠至忘寢食且
關𣙜情形猶有非摺奏所能盡逹者若得叩覲
天顏跪領
聖訓(臣)幸有所遵循庶免將來隕越況目下三四月間
漕船擁擠商船稀少(臣)乘此𣙜務稍閒之時星馳
赴
京往返亦不過四十餘日其關梁啓閉錢糧收納謹
委的當家人付(臣)私押鈐記小心料理仍飭淮安
稅課司員每日臨關查驗自當無誤仰祈
皇上俯鑒微忱使(臣)得遂犬馬戀
主之誠(臣)不勝踴躍感戴之至爲此謹
奏
明歲來京可也爾甫到任受事未幾地方情形并關稅
事宜尚未必周詳僃悉於次年來爲是
額外御史監督淮安關稅務(臣)慶元謹
奏爲季報徵解實數并恭繳
御批事竊(臣)自本年二月十九日起至閏四月十八日
止滿第三季按額扣算該徵額銀八萬八千一百
二十一兩零今實徵過正浮耗銀共八萬一千四
百八十兩零併各州縣未經完解折夫銀兩共缺
額銀六千六百四十兩零(臣)合算三季共收銀二
十一萬九千九百九十一兩零除第三季正額外
共缺加添浮羨銀四萬四千三百七十二兩零除
另疏
題報外合行具摺奏
聞(臣)查今年春雨應期淮屬二麥豐登聞東豫兩省亦
較近歲倍獲收成且大江南北於閏四月十五六
兩日遠近得雨又聞寶應縣以南常州府以北近
生蝗蝻地方官現在撲捕幸二麥巳收禾苖未長
諒不至爲災若再得大雨則蝗種可以盡除矣再
各省重運俱於閏四月初六日盡行過關訖又太
常寺少卿(臣)于廣奉
旨在湖廣採米十萬餘石於前四月二十九日悉巳過
關(臣)職司驗放相應附
奏所有從前奉到
御批奏摺一併恭繳謹
奏
覽奏深慰朕懷今歲麥收光景及現今雨水情形天下
大槪相同朕惟以手加額感
天地之垂佑并
聖祖在天之靈之慈蔭耳慶喜之衷非可言喻
額外御史監督淮安關稅務(臣)慶元謹
奏爲仰體
皇上宣揚
聖德事竊雍正二年閏四月二十一日接到部劄内開
欽奉
恩詔酌議事理將各鈔關加添贏餘銀兩盡行裁去每
年應徵額稅銀兩自河(臣)趙世顯管關任内加增
浮費羨餘銀十五萬兩并贏餘銀三萬兩俱爲定
例遂將日收印冊之内於正項外另加浮費名色
以充正供且又加浮費之耗所以稅額滋繁商民
滋累今蒙
皇上湛恩汪濊澤及梯航
特命將各關加添贏餘銀兩盡行裁去(臣)欽承
恩命仰體
皇上愛商恤民至意隨卽恪遵
諭旨於本月二十二日遍示通衢曉諭商民自本日爲
始將前河臣所加浮費一項并浮費之耗盡行革
除并鈔粘部劄宣揚
聖德遠近商民無不踴躍歡忭謳吟感激除另疏恭謝
天恩外所有遵
旨減除浮費浮耗情由理合具摺奏
聞謹
奏
覽奏知道了此事應如是施行
額外御史監督淮安關稅務(臣)慶元謹
奏爲牙稅之盈缺不齊折夫之捐賠有例謹請永遠
代輸以濟工需以甦窮戸事竊(臣)查淸江厰項下
折夫錢糧歲額五千五兩有竒訪係明季時客商
南北往來俱於高家堰過壩凡車船騾馬等牙行
列聚堰旁每歲捐貲募夫助修堰堤名曰折夫後
壩開道通牙行星散錢糧無著因散派淮屬城鄉
鎮集零星牙儈輸納此項錢糧由淮關徵解河庫
遂爲成例但牙行開閉無定非地丁錢糧可比其
間逃亡者有勾補頂充之擾現存者有抑勒分賠
之累自前河(臣)靳輔以河銀關係歲修急需等事
題明准部議覆嗣後將該司應解河道項下錢糧務
於額徵別項稅銀内照額解足不得缺欠等因遵
奉在案從此折夫錢糧稍有欠缺歷任監督俱將
別項溢收銀兩墊解後於康熙三十七年前河(臣)
董訥咨部歸併地方官徵解三十八年及四十一
二兩年監督馬爾漢查林布納言三任内山陽縣
共欠解折夫銀六千一百二十兩零
題作民欠歷任帶徵毫釐未完至四十六年部議將
督催各官照例處分仍無完解五十年監督窪哈
理咨准將前三任欠項分作十年監督代賠方得
完結(臣)自到任後歷查此項墊補情由不但相沿
巳久且實無戸可徵因恐有誤工需除各州縣衞
所解到現存牙稅銀共一千七百五十二兩有零
外其餘循例照額完解伏查折夫一項内有淸江
浦無名牙儈銀六百一兩零向屬監督墊解外海
州淸河縣安東縣宿遷縣大河衞鹽引所等處共
額銀一百一十四兩零歷年無缺山陽縣歷年報
缺逃亡銀二千六百五十二兩零止解銀一千六
百三十八兩零是原額五千五兩有竒而歷任之
墊賠至三千二百五十餘兩其現解之一千七百
五十餘兩凡州縣衞所之徵比巳經六七衙門而
城鄉鎮集之追呼何止百千窮戸在當年稅額浩
繁之時其三千二百餘兩尚且歷任墊賠以濟工
需況今
恩免贏餘之後此一千七百餘兩何難一併補苴以甦
窮戸伏乞
皇上俯准(臣)請自雍正二年八月爲始將前項折夫原
額五千五兩零每年盡歸淮關墊解不得缺欠致
誤工需其各州縣衞所歲徵散行牙儈折夫錢糧
盡行蠲免並請
敕諭督撫會同微(臣)通行淮屬勒石曉諭嚴禁重徵永
遠欽遵則河工不致遲誤於歲修而窮牙均沾
聖澤於萬世矣爲此具摺奏
聞應否另具
題疏伏候
皇上批示施行謹
奏
大凡錢糧減之蠲之最易增之則難逋欠之項雖百萬
數十萬俱可豁免額徵之項卽數千數百亦輕易裁汰
不得近日朕雖特免各關加添贏餘仍令各監督將贏
餘據實奏報不過寬其缺額之處分耳今據奏請將折
夫一項錢糧永遠代輸諒贏餘之外無可墊解殊未思
贏餘卽係公中錢糧也當日窪哈理之咨准代賠亦如
殷逹禮之題請長蘆二萬兩帶銷相仿外觀雖似公當
其實巧取私利爾此舉固屬善政但恐後來監督未免
借爲口實朕意若果欲行此一事何必令監督代輸竟
不如增入該關正項額徵則錢糧旣不虧數而正額加
之有名將來監督亦無可借口如此還可若照所奏將
歷來額徵裁去而令監督以贏餘賠補是將正項錢糧
化作虛徵將公項羡餘算作監督效力於錢糧毫無益
處反暗中銷爲烏有矣反覆看來折夫一項應增入淮
關正額爲是具題聽候部議可也
額外御史監督淮安關稅務(臣)慶元謹
奏爲仰遵
聖訓再行奏明事本年九月初九日奉到
御批(臣)所奏折夫錢糧摺子伏蒙
皇上教誨諄切周詳(臣)跪讀之下不勝感戴伏查折夫
一項原係淮關正額錢糧向因有司歷報缺額三
千二百五十餘兩歷任監督恐誤
奏銷每將羨餘暗中補墊冀免參罰但羨餘之多寡
均應報解若暗中墊去是折夫之額雖充而羨餘
巳不盡屬報解之項矣更有巧爲脫卸之計開作
民欠則折夫明虧正額而羨餘暗飽私槖且以經
徵不力委罪有司又以督催處分卸罪後任遞相
推卸錢糧終無歸著此當年窪哈理所以有十年
均賠之議也至撫(臣)吳存禮管關時所有折夫原
額五千五兩之數巳經盡免徵解(臣)思正供錢糧
未便私免仍令各州縣開徵一年之内止解銀一
千七百五十餘兩其三千二百五十餘兩據報實
係歷年缺額無戸可徵所以(臣)請將缺額之三千
二百五十餘兩明使監督照額完解則正額之數
依然不虧羨餘之銀可歸
公帑而蠲免之實亦彰明較著矣但(臣)識見淺陋以
爲缺額之三千二百五十餘兩旣屬監督墊補則
現徵之一千七百五十餘兩似不必更令有司徵
解致滋煩擾故懇請一倂蠲免總歸正額完解使
奏銷得以畫一今奉
聖訓誠千古不易之名言實非愚(臣)所能見及惟是(臣)
荷
皇上格外寵遇若有羨餘不據實
奏明則欺
天之罪又何能逭即暗行墊補不行
奏明亦爲欺隱上負
洪恩今(臣)仍將舊缺之三千二百五十餘兩循例完解
至其餘一千七百五十餘兩現有著落(臣)仰體
聖意知逋欠之項雖多可免額徵之項雖少難蠲今現
有之項自不容裁仍令地方官照數徵解如是則
折夫之名仍然不廢而正額既不致有缺羨餘亦
不致暗虧(臣)幸得逭欺隱之罪矣爲此繕摺覆
奏并請
天恩免(臣)另具
題疏致煩部議伏祈
皇上批示遵行謹
奏
此事爾讀朕諭究未透徹來京面朕再定可也爾當於
十一月之十五前後起程赴京陛見印務可交與知府
祖秉圭暫行管理
額外御史監督淮安關稅務(臣)慶元謹
奏爲叩謝
天恩事竊(臣)於上年十二月初八日跪請
聖安伏承
天顔和藹
聖訓周詳(臣)仰瞻之下懽忭靡涯復蒙
恩賞稠疊有加無巳感戴私衷鏤心刻骨(臣)自正月初
三日
陛辭初四日就道於十九日巳抵關署業經恭疏奏
謝所有欽奉
聖諭應行事件(臣)現在次第遵行另疏奏
聞(臣)自出京南行沿途地方俱仰賴
皇上福德照臨比年豐稔去冬雨雪應期即今正月十
七日經過郯城宿遷又俱得雨霑足二麥靑葱大
有預慶合倂奏
聞謹
奏
都畿一帶雨雪亦甚透足誠可爲稱慶者
額外御史監督淮安關稅務(臣)慶元謹
奏爲恭報次季錢糧徵解實數事竊(臣)蒙
皇上天恩命管理淮關其第二年第一季徵解實數并
贏餘銀兩俱經
奏明在案(臣)自雍正二年十月十九日至十一月二
十一日計管稅務一箇月零三日即遵
旨起程
陛見將印務暫交淮安府知府祖秉圭管理祖秉圭自
十一月二十二日接管起至雍正三年正月十八
日卸事止計一箇月零二十七日合(臣)前所管一
箇月零三日巳滿第二季查(臣)前管之一箇月零
三日共收過正耗銀十一萬三千二百三十兩零
内除應解作正額并儘收儘解等項共銀一萬八
千五百七十三兩有零外實餘銀九萬四千六百
五十七兩零連前第一季共餘銀十六萬三百五
十六兩零亦經
奏明在案知府祖秉圭接管一箇月零二十七日共
收過正耗銀四萬九千九百四十四兩零内除應
解作正額并儘收儘解等項共銀三萬二千一百
五十四兩有零外實餘銀一萬七千七百九十兩
零合(臣)所餘之數共餘銀十七萬八千一百四十
六兩零俱存貯在庫俟年滿彙解
田疇霑足即河道亦俱寬深合併附
奏
都中於正月内亦得透足雨雪洵爲可喜之至
光祿寺少卿監督淮安關稅務(臣)慶元謹
奏爲恭報第三季錢糧徵解實數事(臣)自雍正三年
正月十九日回任之日起至四月十八日止巳滿
第三季按額扣算計該額銀五萬二百九十五兩
九錢零又儘收儘解銀四百九十二兩三錢零共
該銀五萬七百八十八兩二錢零今實徵收正稅
火耗銀共十五萬四千八百七十二兩六錢零除
分別款項照額解給外尚餘銀十萬四千八十四
兩四錢零合前兩季共餘銀二十八萬二千二百
三十兩四錢零俱封貯在庫俟年滿彙解相應據
今淮安地方亦俱雨暘時若又各省糧船陸續過
關者巳五千二百三十七隻惟湖南尚有兩幫未
聞謹
奏
聞爾待人過嚴在爾雖係秉公在人未免怨憾不知爾
亦曾有所聞否
光祿寺少卿監督淮安關稅務(臣)慶元謹
奏爲恭謝
天恩事(臣)齎摺人回奉到
皇上恩賜辟暑金丹一匣(臣)恭設香案叩頭謝
恩祗受訖伏奉
御批訓(臣)以待人過嚴致人怨憾(臣)跪讀之下反覆循
省感激涕零伏念(臣)一介庸愚荷蒙
天恩委司𣙜務自任事以來夙夜兢兢務期商通課裕
藉報
隆恩於萬一惟是淮關地當孔道稍不如意則易於滋
怨久在
皇上洞鑒之中兹蒙
聖諭不啻耳提面命使(臣)得以朝夕警覺庶不負
皇上訓誨至意第恐任事日久或致滋怨日深統祈
皇上曲賜憐憫終始矜全則(臣)生生世世感戴
聖主生成之大德於靡涯矣爲此具摺恭謝
天恩謹
奏
知道了終始矜全四字不但於爾云然即凡一切人朕
無不如此存心相待但須爾等亦自能保全始終方好
譬如隆科多係朕不始終矜全之耶是伊自不保全始
終耶再如曲賜憐憫一語更爲非理之談豈有一味徇
私之天子乎總要爾等爲人臣者恪秉公誠勿見小而
失大以自貽伊戚假若己原無過橫被誣枉朕可保其
斷然不妨倘自爲不善而欲仗朕曲賜憐憫以終始矜
全之愼莫虛作此想萬萬不能也
光祿寺少卿監督淮安關稅務(臣)慶元謹
奏爲恭謝
聖訓并瀝陳下情事本年七月二十二日接奉
御批伏蒙
皇上訓誨(臣)跪讀之下慚悚無地(臣)蒙
皇上天恩至深至重苟有人心皆當知感(臣)非草木寧
不自勵伏念(臣)前摺所陳實因錢糧重地不敢久
處奉
命三年今經兩載所收稅額巳可約計乘此可以上邀
天恩使(臣)入覲
天顏朝夕侍從一以免將來之隕越一以不負
皇上委用之隆恩乃下情惶恐詞不逹意冒昧之罪復
何容逭今蒙
聖訓惟有銘心鏤骨服膺遵守以期勉盡職業何敢更
萌私念上負
皇恩自干罪戾(臣)謹瀝陳下情仰祈
天鑒倘蒙
皇上俯念愚誠
賜(臣)入覲俾得親聆
聖訓(臣)不勝感激惶悚之至謹
奏
惟以秉心奉公所行得中爲要即日在朕之左右亦不
過以此二語訓諭耳勉爲之
光祿寺少卿監督淮安關稅務(臣)慶元謹
奏爲恭報第二季徵解實數事竊(臣)蒙
皇上天恩委司淮關第三年分内第一季徵解實數業
經
奏明在案今自雍正三年十月十九日起至四年正
月十八日止巳滿第二季共徵收過正耗銀八萬
九千七百一十六兩二錢零内除一季額銀五萬
二百九十五兩九錢零併儘收儘解銀三百八十
二兩三錢零俱分別款項照額解給外尚餘銀三
萬九千三十七兩五錢零合前一季餘銀之數共
餘銀九萬五千四百四十三兩四錢零(臣)俱封貯
庫内俟一年期滿彙解除恭䟽
題報外理合據實奏
聞再淮屬地方於正月十二三四五六連日瑞雪應期
二麥巳屬有望豐登之兆於此可見現今漕船擁
擠所以商販寥寥將來河路漸寬運販自當接踵
而至(臣)仰賴
皇上福庇倘得稅充課裕則瓜期在邇庶免有所隕越
或不負
皇上格外栽培之至意謹
奏
知道了謹愼和平爲之百凡處不可自恃更勿縱性
硃批諭旨卷一百四十一
