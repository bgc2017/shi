欽定四庫全書
硃批諭旨卷二百
硃批胡鳳翬奏摺
雍正元年三月二十二日蘇州織造(臣)胡鳳翬謹
奏為奏
聞虧空事(臣)蒙
特恩簡用感激惶悚惟有盡心報效一切關係
國帑務期徹底清查以仰副
皇上委任至意今查得李煦任内虧空各年餘剰銀兩
現奉
旨交督(臣)查弼納查追外尚有六十一年辦六十年分
應存剩銀六萬三百五十五兩零竝無存庫亦係
李煦虧空(臣)據實奏
聞所有歴年動用銀兩數目另開細摺并呈
御覽再查李煦於康熙三十二年奉内務府行文著動
備用銀二千兩買米四千一百餘石此項動用銀
兩巳經報銷訖所買米石竝無存貯明係虧空合
幷奏
聞但李煦歴任年久動用錢糧甚多此外有無虧空容
(臣)查明續
奏斷不敢絲毫徇隱上負
皇上天恩為此謹
奏
逐細清察毋遺移交查弼納可也
又歴年銀兩細數一摺亦交與查弼納
雍正元年四月初五日蘇州織造(臣)胡鳳翬謹
奏為奏
聞地方情形事竊(臣)蒙
皇上天高地厚之恩雖捐糜頂踵不能仰報萬一所有
地方情形敢不據實直
奏查蘇州係五方雜處之地閶門南濠一帶客商輻
輳大半福建人民幾及萬有餘人其間遊手好閒
之徒未能安分最易作姦又有染坊踹布工匠俱
係江寧太平寧國人民在蘇俱無家室總計約有
二萬餘人凡遇盜案發覺常有踹匠在内(臣)下愚
鄙見以為俱當稽察防範分别澄汰消弭於未萌
前聞二月二十五日福建省城越獄致傷官兵悉
係臺灣海寇餘孽此輩一經拘拏自必四散逃匿
(臣)細查出洋海口如太倉之劉河七丫上海之黃
浦吳淞俱去蘇不遠全仗巡查嚴密方免疎虞而
鄰近之松江提督係署事之員海口防守汎兵因
循懈怠有名無實謹據實奏
聞(臣)密探安徽巡撫(臣)李成龍年紀雖老精神強健所
屬節禮及陋規等項亦俱收受幷此奏
聞謹
奏
將爾之所見所聞俱告知何天培伊自當料理應知會
高其位者亦令何天培密行知會
雍正二年十二月十八日蘇州織造(臣)胡鳳翬謹
奏為遵
然到任未久操守辦事尚在未定其布政司博爾
多尚未到任又(臣)於初八日過揚州謹將
奏
毋謂朕將爾交與怡親王為已得泰山之靠遂放膽肆
志任意招搖也倘少有辜負朕恩處第一參劾爾者即
係怡親王切莫錯會若希冀王施袒護私恩於爾則自
誤爾之身家體面矣小心慎之
雍正三年七月二十六日蘇州織造(臣)胡鳳翬謹
奏為欽遵舉首據實奏
聞事竊(臣)於七月二十四日接閱邸報捧讀
上諭年羹堯從前題奏西藏青海等處軍功議敘文武
官員俱多有冒濫不實特賜寬大之恩凡係年羹堯
任内冒濫題奏者無論巳授未授巳陞未陞俱准速
行據實自首皆從寬釋宥欽此仰見
聖德如天
仁恩廣被何敢稍有隱匿自取罪愆(臣)子式瑗現任廣
西桂林府同知先由監生自捐縣丞後因年羹堯
為四川巡撫時羹堯係式瑗母舅遂代為運米議
敘縣職於康熙六十年八月内部選掣得廣西陽
朔縣知縣續經督撫保薦於雍正元年蒙
恩准授桂林府同知前之縣丞係自行捐納後之同知
係
天恩賞授而縣丞議敘知縣(臣)子竝未親身運米進藏
雖非年羹堯
題奏之員實由甥舅私情所致其為冒濫入册不問
可知(臣)受
恩深重若敢欺隱掩飾罪不容誅相應據實首明伏懇
皇上天恩將(臣)子式瑗
敕部革職以證年羹堯冒濫之罪為此謹
奏
此應報部之事何得混行摺奏
雍正三年八月十七日蘇州織造(臣)胡鳳翬謹
奏為叩謝
天恩事竊(臣)家人到蘇奉怡親王傳宣
皇上恩旨將織辦縀疋節省銀兩
賞給(臣)跪聆之下感悚難安伏思(臣)微末庸愚蒙
皇上洪恩賞授織造體面非常又兼關務力圖報效前
項節省之銀係錢糧公帑(臣)自揣福薄何當
重賞而
恩加曠典又不敢辭謹望
闕叩首謝
恩其銀不敢私動留為辦差之用為此繕摺恭謝
天恩謹
奏
多賞與爾以便為夤緣鑽刺之用耳
雍正三年九月二十六日蘇州織造(臣)胡鳳翬謹
奏為叩謝
天恩事竊(臣)因(臣)子式瑗一事不敢欺隱具摺首明今
(臣)家人回蘇跪接
硃批諭旨捧繹之下方知(臣)具摺之愚蒙重荷
聖慈矜全(臣)感激涕零謹率合家老幼望
闕叩首謝
恩惟有鏤骨銘心與(臣)子式瑗共秉忠誠盡心效力圖
報
皇上高厚之恩於萬一耳并將
硃批原摺恭繳謹
奏
當極加小心謹飭聞爾頗不安靜慎之慎之
雍正三年十月初三日蘇州織造(臣)胡鳳翬謹
奏為據實陳情恭繳
硃批事(臣)家人回蘇跪接
皇上硃批訓旨捧繹之下惶悚恐懼無地自容竊(臣)微
末庸愚荷蒙
天恩簡任織造兩載之中寸長未效又蒙
特恩賞兼滸關税務
隆恩異數實出非常雖竭力致身難報萬一何敢再生
妄念有所營求況
聖明在上洞徹隱微(臣)無知犬馬豈不自顧身家舉朝
共凜冰淵焉肯擅容請託(臣)再四思維其間有形
迹可疑不敢不據實直
奏(臣)與本門上之人非親即友相好在前當日困苦
之時每承周濟(臣)今沐
殊恩豢養厚禄偶遇親友婚嫁喜事亦量為幫助以報
前情竝無涉私干譽而親友亦見諒不收此(臣)不
知分量不自謹飭之所為罪何可逭自今以後惟
有凜遵
聖訓公爾忘私一應交際往來槩行永杜改過自新伏
懇
皇上開天地格外之恩原情矜宥(臣)生生世世銜戴
洪恩於無既矣所有奉到
硃批原摺恭繳謹
奏
朕原有旨除怡親王之外不許結交一人孰意爾尚恐
怡親王照顧不周又復各處鑽營却以本門上幫助親
友之事回奏巧詞搪塞轉見狡飾朕豈令爾一槩謝絶
親戚往來耶可謂胡說之至
硃批諭旨卷二百
