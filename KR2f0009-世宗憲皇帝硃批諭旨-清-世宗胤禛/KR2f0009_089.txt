欽定四庫全書
硃批諭旨卷八十九
硃批黃焜奏摺
雍正五年閏三月二十日湖北布政使(臣)黃焜謹
奏爲奏
聞事竊(臣)蒙
皇上天恩特授湖北布政使已經到任其通省官員之
賢否倉庫之盈虛及凡有關於
國計民生者(臣)自當欽遵
聖訓實心料理另行奏
聞謹將每年正雜錢糧耗羡銀兩與夫支銷及存庫數
目并通省各官暨(臣)養廉等項開具清單恭呈
御覽理合繕摺奏
聞謹
奏
不在言只在行朕無暇覽此即覽之亦難確信必無虛
僞但宜勉力實行爲要
同日又
奏爲
聖恩高厚難名(臣)職涓埃未報敬陳管見少盡愚忱事
(臣)本庸愚蒙
皇上格外弘恩以有罪之人
特授副都統旋用爲布政使到任以来毫無報稱寤寐
思維實難自安雖偶有管窺蠡測何足仰裨
一阿爾泰臺站宜安兵也查張家口西北至阿爾
泰皆係四十八家及喀爾喀夷人住牧南則河套
北皆外夷東抵奉天西達巴爾坤一路數千里並
無山川險阻今插漢叟兒查克拜達里兩處雖有
大兵居住然指日凱旋終屬塞外不可無備今張
家口外自四臺至三十臺俱係喀爾沁蒙古分發
各臺住牧已久服習風土安居樂業再伊等久隸
版圖並無王子管轄而關東地方又俱有親屬更
可互相牽制將来生齒益繁實與甘涼肅等處無
異(臣)愚以爲自頭臺至三臺附近内地可以不必
紛更其查克拜達里現有發遣種地人犯已可作
一大鎮而孤立少援敬請自三十一臺至三十五
臺俱一例更換喀爾沁住牧再於四臺至三十五
臺每臺六十戸内挑選兵丁量給月餉雖不能聲
援接應以爲掎角之勢然綿亘數千里皆有恃以
爲固矣
一臺灣兵民宜立法經理也查臺灣孤懸海外實
閩省之門屏而福建漳泉粤東惠潮一帶居民領
照往臺耕種獲利之後即回故土頂替往来視同
傳舍此皆緣臺灣舊例兵民不許㩦帶家口但兵
時常更換應遵舊例民欲其久居如不帶家眷則
毫無顧戀易於犯法(臣)請嗣後凡有願往臺灣種
地者俱令㩦帶家口前往自然可以安分樂業再
查臺澎二處額兵一萬舊例三年之内於通省營
伍内撥兵調換誠良法也奈原去之兵到臺之後
或私取眷口或自置産業不願換回而新去之兵
内地有父母妻子之繫念不願赴臺兵丁彼此不
願一時更換數千人營弁惟恐激變俱虛應故事
歷年止有換班之名而無換班之實況内地發往
換班之兵如建寧邵武汀州等處往返甚至累月
經年不獨兵丁䟦涉維艱且營伍空虛深爲未便
(臣)愚以爲嗣後換班兵丁俱在沿海附近營内輪
流撥換更須逐月陸續發往更替務於限内照數
換完如此則臺灣換班之兵該管營弁易於清查
更替而内地各營亦可免營伍虛懸之慮矣
一寧夏至榆林可通舟楫運糧也夫榆林安邊定
邊連接花馬池築牆設險皆爲衝要但四望黃沙
糧道險遠自古議榆林者俱以芻糧爲急查寧夏
實産米之區榖多價賤每有熟荒之慮(臣)前任洮
岷道時辦差寧夏見商民自中衛乘舟由黃河以
至寧夏順流而下水勢平坦以此推之則寧夏順
流繞河套以至榆林近境諒必可通(臣)愚以爲寧
夏地方應設立官船百隻將每年贏餘之米陸續
運至榆林附近地方積貯備用似與軍糈不無裨
益但此處河道(臣)並未經歷恐聞見不周伏祈
皇上教訓
一土司宜立法防範也夫今之土司無異古之封
建但古制公侯不過百里今土司之大者延袤數
百里部落數萬餘搶刦村寨欺壓平民地方官莫
之敢指如遇投誠歸化之生番輒議令其管轄一
則曰以土治土再則曰素所畏服不知日積月累
漸成尾大不掉之勢今請自後土司有犯俱改土
歸流凡有投誠歸化之生番或歸流官或另設頭
目管轄則土司之勢不至日熾易於鈐束矣更有
邊地之民在土司名下中馬或在土司地内耕種
者又各處土司皆因歸化日久地方官俱漫無覺
察聽其往来自便甚有在城市之内置買房屋及
經營生理者亦有延請内地幕賓代筆主文者如
不行查禁恐不法之徒妄生事端亦未可定(臣)請
自後邊地之民有在土司名下中馬種地者俱令
地方官三年一次稽查造冊存案無致民番混淆
凡各處土司不得置買内地産業及延請内地之
人如此則土司無内外鈎串之人必守法安分於
邊疆大有裨益矣以上數條俱邊疆大事(臣)何人
斯敢越職妄言但(臣)受
恩深重實不敢以循分供職遂爾塞責有負
皇上格外之生成是以不揣冐昧上瀆
聖聰伏乞
皇上教訓謹
奏
所奏數條内甚有不通處亦有現在欲行之事朕若一
一批示既無閒暇且非爾現任内切要之務似可不必
然觀爾居心甚屬可嘉惟不脱迂淺二字耳當擴充學
問必令胸襟開闊識見精明方可計議大事也勉之
雍正五年六月初六日湖北布政使(臣)黃焜謹
奏爲奏明交代事(臣)到任後於閏三月十九日准前
任布政使(臣)王克莊移送交代冊籍到(臣)因欵項
不清移回另造遲至五月初四日方准更造移送
前来查王克莊移交正額銀三千五百四十八兩
零又不入交代雜項銀一萬四千餘兩逐一查核
雖無虧空但應支雍正五年三月閏三月荆州駐
防官兵俸餉因本年錢糧徵觧不前王克莊遂將
雍正四年地丁屯餉及各案銀兩共那用銀四萬
五百七十三兩零(臣)已造冊詳明督撫二臣再王
克莊任内共動用過三分歸公耗羡銀五萬五千
六百四十六兩零(臣)查其動支欵項漫無頭緒已
將不便准銷銀一千二百四兩零又鄭任鑰墊支
無可著追銀五百三十七兩零王克莊墊支無可
著追銀二百三十七兩零詳請督撫二臣令彼自
行議補再布政使兼理都司事務省局庫内除被
參前任都司李愈隆賠補軍器之外尚有應貯盔
甲並鉸鎗㓲刀腰刀礮位鳥鎗過山鳥大小鐵子
礮子長鎗等項因歷年久遠俱已朽爛不堪應用
從前各官每逢交代時惟於冊内註明銹壊字樣
因循接受(臣)不敢再爲因循已將朽爛緣由詳明
督撫二臣現在查議再前任撫(臣)鄭任鑰布政使
王克莊任内有部餉添平銀一千六百五十七兩
零應伊等自行捐補之項乃鄭任鑰等槩於耗羡
項下動支(臣)已查明追出現在貯庫又湖北荆州
府同知翁年倫名下無著關税銀一萬八千三百
八十餘兩原議督撫司道分作四限公捐完補已
經具
題在案不意名雖公捐每年仍於耗羡内動支(臣)查
翁年倫之案係
題明公捐不便動支耗羡今歲九月又届四限全完
之期(臣)不敢因循動支已將(臣)應得存留坐平銀
一千二百兩捐出凑補外其餘仍照原議公捐補
項已詳明督撫二臣訖(臣)受
恩深重職司庫藏惟有秉公查核不敢稍爲徇隱所有
(臣)接受交代事宜理合據實奏
聞伏祈
睿鑒謹
奏
不事徇隱可嘉之至既肯因公破面即當徹底爲之不
可中道而止設或將一半取信於朕又留一半暗做人
情且聲言出於不得已而歸怨於朕以圖兩益於巳此
等巧術斷乎不可且亦必不能逃朕之鑒照也試思朕
成全汝父子之恩若不致身報效揆之天理人情均所
不容况汝後半世功名不可限量亟當加勉作一人物
其間所全者甚多亦何憚而不爲之耶於朕前除秉公
竭誠實力奉行之外餘無二策勉之勉之
同日又
奏爲奏明交代事竊(臣)已將前任布政使(臣)王克莊
移送交代冊籍並(臣)逐一查核情由另摺
奏明所有王克莊任内收支耗羡銀兩欵項數目謹
另繕清單恭呈
御覽謹
奏
閱所開摺内督撫支用甚多督撫豈自無養廉之項乎
向来李成龍鄭任鑰應得養廉共計若干查其當於公
項取用則已若係濫支公項即當令其賠補至如正副
考官程儀等項亦皆屬爾等私用類斯數欵何得竟謂
必應動用公項耶爾當斟酌
同日又
奏爲恭繳
硃批聖訓事(臣)於本年五月初二日奉到
硃批(臣)摺隨恭設香案叩頭開讀蒙
皇上諄切教誨跪誦之下感激涕零(臣)何人斯生逢
聖世得邀此千古未有之
異數也自後惟有勉力學問竭盡駑駘以圖仰報
天恩於萬一耳所有奉到
硃批奏摺理合恭繳謹
奏
極當勉力自愛多有人奏汝云黃焜除操守二字之外
何事不能辦理朕詢之爾父據爾父力保爾有守爾倘
於清之一字不能黽勉豈惟不忠且兼不孝矣可不勉
乎
雍正五年七月二十九日湖北布政使(臣)黃焜謹
奏爲恭謝
天恩事(臣)於雍正五年七月十九日奉到
硃批奏摺三件奏匣四箇隨恭設香案叩頭開讀祗領
訖竊(臣)一介庸愚蒙
皇上擢用湖北布政使到任以来時以曠職爲懼蒙
聖恩屢加教誨今復
頒賜奏匣聆如綸之
天語恍同提命之親承沐格外之
殊榮愈切捐糜之難報惟有益勵清操黽勉供職冀圖
仰報
天恩於萬一謹
奏
奏匣原爲國家政事有益而頒密之一字最要非爲汝
等誇張聲勢以作威福之具也湏慎之又慎少不密禍
不旋踵前車覆轍甚多當深以爲戒也
雍正五年八月十九日湖北布政使(臣)黃焜謹
奏爲敬請
睿裁事雍正五年八月初四日奉總督(臣)福敏牌行七
月初一日欽奉
上諭湖北地方咸寧等八縣三衛被水朕深爲軫念若
仍令輸納錢糧民間未免拮据著將本年錢糧全行
蠲免倘有已經完納者准作雍正六年應完之項等
因欽此隨抄寫告示遍貼曉諭欽遵外
恩綸到楚軍民老幼歡聲震地感激莫可名言(臣)伏思
湖北沿江窪地雖稍覺被水其餘府縣收成實有
九分十分不等即被水縣衛之中高阜之地仍屬
豐收其低田被水亦漸次涸出將来可以播種二
麥現今米價平減地方寧謐督臣又推廣
皇仁凡被水州縣俱各多方撫恤今復蒙
皇上全免錢糧
恩出格外但查蠲免往例俱按被水分數之輕重照例
分别蠲免從無全免之事今
皇上沛浩蕩洪恩全行蠲免(臣)何敢再爲瀆請但查未
被水之村莊現獲全收倘槩不令其輸納恐非小
民貢賦之意(臣)職司出納不得不深思熟計以(臣)
愚見似應止將各州縣衛被水里區圖甲全行蠲
免其未被水高阜田地仍照舊徵收則
國計民生均有裨益緣此番
上諭係從来未有之
曠典無例可援(臣)布政司衙門有造冊之責是以未敢
緘默理合繕摺上瀆
聖裁伏祈
聖恩教訓遵行謹
奏
朕此番施恩格外因憫念濱江數州縣每被水災之故
耳况諭旨既降何可更易所奏知道了似此等有意作
用嗣後不必切記
同日又
奏爲敬瀝下情仰祈
睿鑒事竊(臣)庸碌無能蒙
皇上逾格簡用授兹重任惟矢竭愚誠冀圖仰報萬一
凡遇地方應行事件及庫帑耗羡銀兩矢公矢慎
不敢少有徇情瞻顧上負
皇恩遂覺諸事未恊督(臣)福敏之意因而每遇公事或
臨限苛駁或有意躭延欲加之罪俾無觧免如督
臣署廵撫事務飭取盤查各屬貯庫印結(臣)已於
限内查送督臣一面批駁一面參報遲延又(臣)因
前布政使動支耗羡欵項不清詳請還項督臣苛
駁數次嗣於六月初六日復備細具詳至今兩月
有餘竟置高閣使(臣)無所適從(臣)受
恩深重寢食夢寐惟思圖報
國恩豈肯以上司威懾委曲將順亦不敢有意違拗
致乖職守惟是督臣係封疆大吏凡遇事件詳慎
駁查理所宜然但一味懷私不應駁而駁(臣)之參
處固不敢辭恐地方公務反致遲延咎更難諉用
是惴惴靡寧上瀆
天聽實非敢誣謗大臣自干重譴也(臣)焜戰慄恐懼冒
死陳
奏伏祈
聖恩鑒宥謹
奏
福敏爲朕所深知之人斷無搜求苛刻於爾之理其或
有不應駁而駁者蓋緣不諳外任過於慎重之故爾遽
於此懷疑誤矣朕觀爾此奏亦不過因福敏即日回京
恐其言爾之短預防之意耳朕謂可以不必如自信得
及縱令福敏回京參奏不妨二字可保倘自信不及即
使福敏回京舉薦將来必敗四字亦可預定爾其坦然
勿慮但當以秉公潔已自勵在爾分中第一操守爲要
果能無愧此二字可許爾平穩上進也勉之勉之
雍正五年十月初三日湖北布政使(臣)黃焜謹
奏爲薦舉屬員事竊(臣)蒙
皇恩特授湖北布政使前於跪聆
聖訓時蒙
皇上不鄙愚陋
諭(臣)留心屬員之賢否分别舉劾(臣)到任以来凡有不
職之員已經督撫二臣陸續參
奏今查得襄陽府知府尹會一雖到任未久見其居
官勤慎品行端方又荆州府屬之興山縣知縣王
琪辦事勤敏才堪任使(臣)欽遵
諭旨據實奏
聞以備
皇上採擇(臣)受
恩深重無可圖報今以薦舉屬員上瀆
聖聰並不敢少有私心自蹈欺妄亦不敢稍爲洩漏借
此市恩伏乞
皇上睿鑒謹
奏
詢之邁柱斯二人未見有長處此奏殊爲可疑
硃批諭旨卷八十九
