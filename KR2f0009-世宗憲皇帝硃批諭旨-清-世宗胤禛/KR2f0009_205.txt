欽定四庫全書
硃批諭旨卷二百五上
硃批高斌奏摺
雍正四年二月二十一日蘇州織造兼理滸墅關
税務郎中(臣)高斌謹
奏為奏
聞事(臣)於本年二月十二日同巡撫(臣)張楷到滸墅關
衙門遵將
皇上嚴旨傳與胡鳳翬胡鳳翬免冠伏地叩首(臣)到任
數日看胡鳳翬織造税關所辦之事寬緊失宜商
民匠役頗有怨聲而辦理税關事務尚襲漏弊鳳
翬向(臣)言蒙
皇土洪恩自已費用不敢奢侈折福亦不敢矯情自苦
一年差滿除正額錢糧外并給發税關人役工食
起解加平飯錢等項及(臣)所辦差使自用盤費將
恩宥(臣)不勝恐懼之至謹
奏
若果實力報效毫無隱飾朕自有鑒照勉之
雍正四年四月初八日蘇州織造兼滸墅關税務
郎中(臣)高斌謹
奏為奏
聞事竊(臣)查得江蘇地方三月内雨暘時若在田早麥
秀實轉瞬豐收小麥蠶豆滋長發榮指日成熟兆
民均戴
皇上仁育萬物歲稔時和市上米價白米每石一兩一
錢次白米每石九錢六分麥價每石七錢五分所
有雨水米價及民間安阜情形理合繕摺奏
開謹
奏
覽奏雨暘時若米價平減朕惟以手加額耳但一切奏
聞之事總須據實萬不可絲毫涉於粉飾欺蔽
雍正四年六月初十日蘇州織造兼理滸墅關税
務郎中(臣)高斌謹
奏為奏
聞事竊(臣)查得江蘇地方五月内在田小麥收穫俱完
農家正望雨澤插蒔禾苖於初十至二十八等日
連得大雨高下田疇及時播種四野懽呼市上米
價平減白米每石一兩零五分次白米每石九錢
二分麥價每石七錢六月初一日起霉雨仍連綿
不止至初四日大雨河流平岸低田新苖水淹撫
(臣)張楷同(臣)及蘇城文武各員齋戒祈晴初九日
午刻始行晴霽水漸平退農事無妨秋成可望理
合繕摺奏
聞謹
奏
知道了直隷地方亦於四月盡間霖雨不止二麥幾至
被澇幸即晴霽所以無妨河南山東山西并直隷四省
春麥俱獲豐收實屬
上天之洪慈廣覆也
雍正四年九月初二日蘇州織造兼理滸墅關税
務郎中(臣)高斌謹
奏為奏
聞事竊(臣)查得江蘇地方今歲高下田疇滿擬十分收
穫因八月内隂雨連綿河水漸長平岸低窪圩田
淹浸將來收成分數減少其高阜田畝亦緣隂雨
過多將來收成略減一二分幸於二十九日已慶
開霽今年節氣尚早目下纔過秋分仰頼
皇上洪福從此晴霽仍可期望豐登市上白米每石價
銀九錢八分次白米八錢八分麥價每石七錢所
有八月晴雨日期米麥價値謹據實繕摺奏
聞謹
奏
朕正為江蘇雨水憂慮今覽爾此奏稍寬慰矣
雍正四年十月初九日蘇州織造兼理滸墅關稅
務郎中(臣)高斌謹
奏為據實奏
聞仰祈
睿鑒事竊(臣)一介庸愚辦事生疎蒙
皇上特恩超擢兼理滸墅關税務到任以來唯圖上報
天恩凡於
國課商民兩有禆益之事儘力次苐舉行數月以來
商衆頗稱便利今有樑頭船戶貼匿名詞帖詆毁
(臣)者(臣)不敢欺隱謹據實陳
奏查滸墅關有邵伯鎮江二處樑頭大船撑樑頭者
本是船戶竝非客商專裝豆貨名為加補料部定
則例一丈八尺樑頭納料六十七兩三錢裝豆二
千九百八十二石計算每石徵銀二分六釐如所
裝有逾此數按石另補鈔銀名為外加船戶日久
弊生將船隻改造長大竟可裝三千五六百石至
四千石不等者(臣)於到任之後察知其弊逐船簽
量有比所報多豆三五百石不等者(臣)將量出豆
貨遵照部定則例丈八樑頭納料六十七兩三錢
除去應裝豆石外其多餘之豆照例每石二分六
釐按數加補俱彙入庫内是既與部定則例相符
而此項船隻仍准其通行無阻乃樑頭船戶不得
遂其所欲竟刊貼匿名詞帖詆毁以洩私忿(臣)職
分當為之事苟有益於
國課商民自甘任怨不辭但有此一事是(臣)不能善
於料理致生毁謗若不
奏明有干欺隱之罪為此瀝情冒瀆
聖聰併將帖内事由另摺僃述與所貼匿名原帖一併
密呈
聖覽伏乞
皇上恩賜矜全憫(臣)愚昧
聖訓批示使(臣)知所遵守(臣)不勝恐懼懇
恩之至謹
奏
大凡於心無愧之事不必恐懼匿名揭帖類斯刁風何
足為憑若返躬自問有歉則不可固執亟應改革果如
所奏秉公執正而行刁頑之輩自不能遂其所欲然必
須商民實能受益方好
同日又
奏為奏
聞事(臣)因江寧織造曹頫觧運進京(臣)理合恭請
聖安於九月初三日自滸墅關起身來揚州於初七日
接到部文内開刑部侍郎黃炳奉
旨會同總河齊蘇勒蘇州織造高斌在淮安府審理潘
尚智慶元一案等因(臣)當即起身於十一日到淮
見
欽差(臣)黃炳跪請
聖安隨會同審事伏思(臣)愚昧無知蒙
皇上天恩格外委用惟期悉心勉力秉公持平協同
欽差詳細嚴察以竭駑鈍耳為此謹
奏
知道了舉凡一切差遣正爾報效之時其秉公竭力為
之
雍正四年十二月初九日蘇州織造兼理滸墅關
税務郎中(臣)高斌謹
奏恭
進各色宫燈十六對
所進過多矣以後製燈只須秀雅不必刻意精巧兼費
雕繡之工物力殊為可惜朕觀近來綵繡每多用於不
當用之處爾等職司織造類此奢靡之習極當加意禁
遏毋令過盛斯於風俗甚有關繫實力行之
雍正四年十二月十三日蘇州織造兼理滸墅關
税務郎中(臣)高斌謹
奏為奏
聞事竊(臣)查得江蘇地方十一月内尚有隂雨撫(臣)陳
時夏齋戒祈晴於中旬内已慶晴明市上白米每
石價銀一兩三錢次白米一兩二錢麥價每石八
錢所有十一月晴雨日期米麥時價謹繕摺具
奏再(臣)於十二月十二日自宿遷回至滸墅關署合
併奏
聞謹
奏
朕觀陳時夏是一實心任事之好巡撫爾近在同城可
留心體訪秉公據實奏聞至其操守更無可擬議但恐
有矯情沽譽之疵耳
雍正五年二月初一日蘇州織造兼理滸墅關税
務郎中(臣)高斌謹
奏為遵
旨覆奏事正月二十日(臣)家人齎摺回蘇(臣)開讀
皇上硃批諭旨跪繹冄四仰見我
皇上聖明洞鑒陳時夏果是一實心任事之好撫臣(臣)
看陳時夏到任以來虔誠齋戒祈晴嚴查倉庫虧
足禁止販米出洋力行保甲留心吏治每行私訪
辦事勤勞並不見有沽取虛名之處到任未久聲
名甚好民間皆說是清廉好撫院但(臣)愚昧識見
淺陋謹遵
諭旨留心體訪一有見聞即秉公據實密
奏斷不敢欺隱斷不敢洩露謹此覆
奏所有奉到
硃批奏摺一并恭繳謹
奏
陳時夏甚為朕所賞識之人若肯不務虛名則可謂全
才矣
同日又
奏為奏
聞事竊(臣)查得蘇州地方正月内雨順風調時和物阜
兆民歡樂共祝
皇上一人有慶
萬壽無疆市上白米每石價銀一兩三錢五分次白米
每石一兩二錢六分麥價每石一兩五分所有正
月晴雨情形米麥時價謹繕摺奏
聞謹
奏
初春農事方始何敢遂言物阜二字耶
雍正五年二月十五日蘇州織造兼理滸墅關税
務郎中(臣)高斌謹
奏為奏
聞事竊(臣)蒙
皇上天恩兼理滸墅關税務自雍正四年二月十三日
收税起至本年二月十二日巳滿一年共收税銀
三十一萬一千三百四十兩零内該額税銀一十
九萬一千一百五十一兩零除第一第二第三三
季額税銀一十四萬三千三百六十三兩零已經
按季解交戶部訖現在第四季額税銀四萬七千
七百八十七兩零併盈餘銀一十二萬一百八十
八兩零即日填批起程解送戶部交納外理合繕
摺具
奏伏乞
皇上睿鑒施行謹
奏
辦理甚屬可嘉
條奏一摺交發部議矣
同日又
奏為遵
旨覆奏事二月初二日(臣)家人齎回(臣)恭
進宫燈一摺奉到
硃批仰見我
皇上至聖至明躬行節儉(臣)愚昧無知製辦不諳費用
雕繡之工於不當用之處蒙
天恩誡勉
聖訓周詳(臣)跪讀之下始恍然自失感愧交并唯有凛
遵
諭旨類此奢靡之習加意禁遏不敢過盛益加謹身節
用實力奉行以仰副我
皇上愛惜物力防遏奢靡之至意所有感激愚忱謹此
覆
奏并繳
硃批謹
奏
朕凡所批諭皆出於誠非徒於語言之間求美聽聞也
向來以崇尚虛名為戒恥而不為爾奉此等諭旨當深
信實行以仰副朕意不得少存卜度臆見設或妄擬如
何若何則失之毫釐謬以千里朕之素性遇當用處從
不吝惜如不當費而費即深惡之一切賞賜亦然朕意
爾其知之
雍正五年三月初四日蘇州織造兼理滸墅關税
務郎中(臣)高斌謹
奏為奏
聞事竊(臣)查蘇州地方二月内雨暘時若二麥春花滋
長茂盛
皇上特命大臣到蘇興修水利萬姓均戴
皇上仁同覆育念切民依
厚澤洪恩叠加屢沛黃童白叟鼓舞懽忻市上白米每
石價銀一兩三錢次白米每石一兩二錢麥價每
石一兩所有二月内晴雨情形米麥時價謹繕摺
奏
聞謹
奏
朕因去歲秋冬以來至今歲正月雨雪過多恐於民間
播種有妨甚厪憂念覽爾此奏深為慰悦但一切奏聞
總須據實不可少涉粉飾在爾膺欺誑之咎朕即無所
為憑矣朕豈幸災祲而不樂聞豐稔不過欲得眞實情
形耳
雍正五年四月初一日蘇州織造兼理滸墅關税
務郎中(臣)高斌謹
奏為恭繳
硃批事竊(臣)奉到
硃批諭旨跪讀之下隨叩首恭謝
慈訓伏思(臣)質本駑鈍受
恩深重自知毫不能報只有良心不昧惟此不敢欺隱
之愚誠不肯自造罪孽上負
天恩凛遵
聖訓(臣)益加勉力深信篤行以圖仰副我
皇上再三諄切誨諭之至意(臣)不勝依戀之至謹
奏
覽奏備悉爾之誠悃惟以堅守初志不隨境而遷為是
雍正五年五月初四日蘇州織造兼理滸墅關税
務郎中(臣)高斌謹
奏為叩懇
天恩仰祈
睿鑒事竊(臣)籍隷内府生長京師從未遠離
帝闕今來蘇州一年有餘犬馬依戀之愚誠不能自已
今年八月輪當(臣)解運進京(臣)現在兼理滸墅關
税務相應照年希堯往江西之例暫委就近地方
佐貳官一員代行文移(臣)未敢擅便理合
奏明以便行文蘇州撫臣派委俾(臣)得稍申瞻
天仰
聖之誠心
天恩出自
聖慈(臣)不勝瞻望叩懇之至謹
奏
爾不必來京已另有旨矣
雍正五年九月初二日蘇州織造兼理滸墅關税
務郎中(臣)高斌謹
奏為奏
聞事竊(臣)查得蘇州地方八月内早稻已經刈穫晚稻
遍野鋪黃高下田禾一樣豐登市上米價平減白
米每石一兩一錢次白米每石一兩麥價每石九
錢八分所有田禾情形米麥時價理合據實奏
聞謹
奏
江蘇所屬州縣内報災者數處何云高下田禾一樣豐
登朕屢諭一切據實陳奏不宜仍蹈隱諱故轍嗣後不
可
雍正五年十一月初七日蘇州織造兼理滸墅關
税務郎中(臣)高斌謹
奏為請
旨事竊(臣)准蘇州撫(臣)陳時夏咨為欽奉
上諭事雍正五年八月二十五日准禮部咨開浙江巡
撫李衛奏稱西湖
行宫曾經
聖祖臨幸今則閒設湖濱懇請
欽定嘉名
御書匾額延訪高僧於中焚修頌祝等因奉
旨
聖祖仁皇帝念切民生省方問俗不費地方一絲一粟每
次頒發
諭旨甚明此天下臣民所共知者至於
駐蹕之所地方豫僃行宫乃出於臣民愛戴之心不能禁
止亦天下臣工所共知者今行宫既屬閒設每年修
葺需費防護需人在本地有司未免又多一番經理
非所以體
聖心而惜物力也李衛所奏甚是即照所請行其餘地方
有行宫之處如何辦理方為妥協著該督撫會同該
管官悉心商酌具奏請旨該部知道欽此欽遵鈔出
到部為此合咨前去欽遵查照施行等因到院准
此除行蘇州布政司遵照外相應咨會等因准此
(臣)謹遵查得蘇州織造衙門西邊
行宫在於織造衙門之内不比西湖河濱之地若延僧居
住另開寺門則閒雜人等得以出入往來與衙門
逼近殊覺未便以(臣)愚見不必另開廟門於
行宫正殿供
佛一尊即派撥織造衙門内老成人一名朔望虔奉香火
餘日敬謹封閉既不另設看守人役而每年修補
滲漏所費無多固不需本地有司經理也是否妥
協伏乞
皇上訓示以便會同陳時夏定議具奏為此繕摺請
旨謹
奏
此議妥協應如是
雍正六年六月初二日浙江布政使(臣)高斌謹
奏為奏
聞事竊(臣)查得浙省布政司衙門收兌錢糧每百兩有
餘平二錢餉費二錢每年約收錢糧二百餘萬兩
計應收餘平餉費銀共八千兩零内除抵補放給
駐防滿洲兵餉秤封拆折銀一千餘兩實剰銀七
千兩有竒經督(臣)李衛
奏明即將此項銀兩留為布政司養廉等因遵行在
案第歴來餉費銀兩係指明另收而餘平一項則
於兌銀時豫將天平針鋒敲斜偏重暗為加收名
曰每百兩二錢實不無浮溢之處(臣)思既蒙
皇恩賞給養廉又何敢額外多收况坐平暗收迹涉瞹
昧擬將應收數目明示各屬收兌之時明加法馬
二錢將天平較凖左右彈兌不使書役舞弊高下
其手(臣)將此情由業已禀明督臣并行牌通飭各
屬知照在案(臣)辦事駑鈍初到任所一應事件本
不敢輕易更張惟是養廉一項係(臣)自已所得若
於到任之初不速出明示而暗昧多取何以潔已
率屬此(臣)之所斷斷不敢者也但(臣)識見淺陋未
知當否為此繕摺奏
聞伏乞
皇上恩加訓誨使(臣)知所遵守(臣)不勝瞻依之至謹
奏
好勉之無緊要事奏摺不必頻仍此任非比前任織造
原無可奏案件不過採聽風聞入告今藩司事繁任重
擇緊要應奏聞者摺奏以聞可也
雍正七年二月初一日浙江布政使(臣)高斌謹
奏為奏
聞事竊(臣)查得雍正六年分浙省額徵地丁司餉銀共
二百一十七萬餘兩司庫所收錢糧歲内截數六
年地丁共收一百五十四萬餘兩已完有七分以
上趕至奏銷之期尚有五箇月蠶市麥熟正民間
爭先完課之時六年分奏銷通省錢糧可完至九
分以上此皆我
皇上深仁厚澤減賦復科屢沛
恩膏有加無已是以民心感戴士習還醇人慶豐年爭
先完課
聖教覃敷此明效也(臣)查通省七十七州縣錢糧歲内
所完分數各有不同或應嚴行飭催或應詳請奬
分數惟嘉興府屬為最七縣中嘉興秀水海鹽三
敏長才殊屬實心辦事之人署嘉興縣戈鳴岐督
(臣)已
題請實授知縣秀水知縣魏大德已將
題陞温州知府之杭捕同知秦炌員缺
題請陞補仍令署錢塘縣事海鹽知縣王仕正督(臣)
亦批行奬勸(臣)謹將雍正六年分歲内完解司庫
錢糧分數據實繕摺奏
聞謹
奏
朕欣悦覽焉
雍正七年七月二十五日調補蘇州布政使(臣)高
斌謹
奏為恭謝
天恩事竊(臣)於七月二十一日接到署督(臣)性桂牌行
准吏部咨文奉
旨蘇州布政使員缺著浙江布政使高斌調補兼理清
查之事即令赴蘇其任内交代事宜著方覲暫接兼
理浙江布政司印務著少詹提督福建學政程元章
署理等因欽此欽遵(臣)隨恭設香案望
闕叩頭恭謝
天恩即於七月二十四日將浙江布政司印并交代册
籍移交按察司方覲暫接兼理應謹遵
諭旨即速赴蘇但現在貯庫新舊正雜各款錢糧共計
三百六十萬兩有零必須親身交兌明白不過旬
日之内可完(臣)擇於閏七月十二日到蘇州布政
司衙門上任謹此奏
聞再(臣)現在護理兩浙鹽政印務相應移交何衙門之
處督(臣)李衛因等候
諭祭文未到未得起身回籍(臣)請示於督臣據李衛云
方覲辦事明敏且諳悉鹽政若移交方覲護理猶
可無誤一面將情由
奏明請
旨遵行等語(臣)隨將鹽政印信一并移交方覲接授護
理伏思(臣)蒙
皇上天恩調補江蘇繁劇重地其吏治不比浙江且清
查事務更關緊要(臣)聞
命之下感激奮勉敢不竭盡心力以圖仰報
皇上委任洪恩但(臣)自知才識淺陋恐難勝任叩乞
聖慈恩加指示訓誨使(臣)知所遵守庶免隕越之虞謹
此繕摺恭謝
天恩謹
奏
此任原係繁劇之地朕非用汝之才用汝之不忍欺飾
耳百凡無隱秉公竭力更不瞻徇避忌克勤克愼偶有
無心過咎智力所不到處朕自原諒於汝設或稍涉欺
隱因私廢公則不汝輕恕也勉力為之
同日又
奏為奏
聞事竊照浙省地方荷蒙
皇上教養洪恩民心感戴士習還醇百姓鼔舞完糧地
方官易於催科六年地丁奏銷完至九分半以上
本年錢糧復蒙
特恩蠲免六十萬兩十分減二百姓尤易上納現在已
收有七十萬餘兩
聖德覃敷已有成效入夏以來通省雨水調勻各處田
禾茂盛惟嚴州府屬之分水桐廬縣稍覺缺雨接
連杭州之富陽近日已得透雨將來不過略減分
數又衢州府江山縣因大雨起蛟山水陡發傷人
十餘口隨即公議動支司庫備公銀四百兩交知
府郭朝端親身查勘撫恤其餘各地方早禾現在
豐收晚稻可望大熟(臣)謹據實具
望汛七月初汛塘工各員接連禀報海中漸長暗
沙一股阻抑水勢以致南北兩岸潮頭分作三路
合并一處激起浪頭數丈直逼東塘塘脚護沙洗
去潮勢衝刷坦水灘卸塘根坍裂等語適因管理
海塘之杭嘉湖道王斂福自温州來上新任(臣)即
面囑其速往看視一面詳明署督撫另發銀四千
兩為豫辦料物之費王斂福亦甚知塘工緊要即
去赴工署督撫性桂蔡仕□從前未經辦理過塘
工督(臣)李衛歴年經手深悉海潮利害面囑署督
撫將工程扼要之處再三言之二人於七月十四
日同往查看回來之後性桂目擊情形方知果險
蔡仕□止云坦水不甚得力塘身無妨意中不關
緊要被督(臣)李衛著實痛說署督撫現今纔商議
奏明并繕本具
題(臣)愚昧之見今年潮勢不比往年且閏月在秋秋
汛日多若遇大風暴雨潮頭衝擊實難保其萬全
(臣)意須多備料物分貯頭險次險各塘除現有管
工官員之外再將試用人員或佐雜等官内多揀
幾員令赴要工處所分地防範於閏七八月大汛
之期務必晝夜坐守如有緊急衆人一齊協力幫
助隨坍隨補搶護保固庶可無虞(臣)不敢以身已
離任將地方要務視同漠外已再三面囑方覲與
(臣)所見相同俟接受交兊錢糧完日伊即親往塘
工查勘酌量辦理謹據實奏
聞謹
奏
爾今雖已離浙當再寄字與蔡仕□方覲等令其竭力
敬愼預為防備復誠禱
海神以期感佑庶冀可保無虞也
雍正七年閏七月二十七日蘇州布政使(臣)高斌
謹
奏竊(臣)包衣微末蒙
皇上天恩格外超擢養育教誨
恩澤洪深難以僃述(臣)感戴之誠莫能於
奏摺内以數語形容
高厚惟有潔已奉公實心效力不敢稍有欺隱不敢略
存瞻顧勉竭駑鈍力勤職守但自知才識短淺實
難勝任然不敢不勉強奮發學習辦理今有
奏明事摺一件謹呈
聖覽謹
奏
覽奏朕甚嘉之果能公勤自矢何事不克辦理勉為之
同日又
奏為奏明事竊(臣)欽奉
恩旨調補江蘇布政使於閏七月十二日到任後隨將
趙向奎任内存庫印簿併所存庫房底簿查出逐
一核對内有止記底簿而不入印簿者并有底簿
亦不明填而止記暗號者多記有家人王姓崔姓
取進字樣逐細核算䆒問庫書查出趙向奎侵欺
錢糧數目如起解京餉則扣尅解官水脚銀兩解
部元寳則抽出添兌碎銀收放錢糧出入則有短
平餘銀又收火工侵沒缺站扣頭等項此確有實
數可計者共侵欺銀七千八百六十餘兩再所收
小錠及雜款錢糧每千兩又額外索取小包銀五
六兩不等又每月取進併存餘銀約四五十兩至
七八十兩不等通共侵欺銀一萬餘兩再查雍正
七年應辦上下二運銅斤派委蘇松常揚四府知
府承辦洋銅每百斤部定價銀一十四兩五錢江
蘇近年每百斤扣節省銀一兩五錢存貯司庫乃
趙向奎於松常揚三府節省銀兩照例扣存惟給
領蘇州府徐永祐應扣節省銀六千二百三十六
兩零明係與徐永祐夥同串通作弊又各屬報到
節婦孝子二十六件例應核實轉詳業經繕文用
印因家人需索陋規掯留不發至摘印之後始行
發房又有服滿役滿到任繳照等項印文二十五
件亦係家人因勒索陋規不遂掯留在署俱於摘
印後發房以上各款(臣)既經查出隨將趙向奎侵
欺銀兩開具細册并各款俱經詳報
欽差并督撫在案其庫貯錢糧有無虧那情弊統於交
盤案内詳細查明另行詳報謹先繕摺
奏明謹
奏
逐一嚴行察出毋使絲毫疎漏以為負恩貪黷者戒
雍正七年九月十一日蘇州布政使(臣)高斌謹
奏為密奏事竊(臣)查得江蘇地方清查積欠錢糧一
事蒙
特恩欽差大臣等總理又派委分查大員及協查人員
屢頒
皆
聖明簡用得人清查要務深喜得有頭緒惟分查鎮江
府屬之汀漳道朱鴻緒辦事乖張不循規矩任意
妄行在丹徒縣清查硃筆書寫急公全完錢糧即
全忠孝子孫興盛天必錫福滿門告示遍貼城鄉
以致有朱化緣之號又金山寺僧欠糧差拏至府
學明倫堂用磚塊磨頂處治又拏欠戶以銀硃染
鬚貼欠單於頭上押令遊街又因欠戶懇求寬限
罰以舌頭餂地泥土又在明倫堂拏欠糧生員令
其朗誦
聖諭廣訓半箇月始放又於明倫堂做竹籠一箇内用
竹尖四條將欠戶鎖於籠内不使展動其所行不
堪細數大約皆如此類以致民怨沸騰(臣)訪聞的
諱
過往查但(臣)細思朱鴻緒性情異樣終恐不能盡
為妥協(臣)謹據實密以奏
聞謹
奏
覽
雍正七年十一月初四日蘇州布政使(臣)高斌謹
奏為遵
旨密保仰祈
聖鑒事恭照本年四月十八日欽奉
上諭京官自學士侍郎以上外官自藩臬以上著各人
密保一人將其人可勝督撫之任或可勝藩臬之任
據實奏明不必拘定滿漢亦不必限定資格若一時
無深知可舉之人容其從容採訪不得草率塞責有
負諮詢等因欽此欽遵在案(臣)留心採訪一時未得
其人兹於九月二十日福建糧道張廷枚辧銅到
蘇今已月餘彼此往還時常見面張廷枚在内務
府行走時(臣)素所熟知未甚歴練今出外任經歴
二年(臣)看其居心行事與衆不同辦事細心其情
性亦較從前平和實屬才守兼優可以辦理通省
錢穀刑名之事堪勝藩臬之任理合遵
旨密保據實秉公
奏薦謹
奏
張廷枚中材也何至如此保薦
同日又
奏為密奏事竊(臣)前奏清查江蘇地方積欠錢糧一
摺奉到
硃批仰見
聖明遠照洞燭幾微始知從前設法催徵未能盡善兹
(臣)欽遵
聖訓詳愼籌畫其官役地棍之侵蝕包攬自是法所難
寬而紳衿大戶之積欠纍纍原非田地磽瘠無力
完辦之貧窶小民可比若不乘此清查印協各官
齊力奮勉之時一併帶查帶催則一千餘萬之積
欠幾時方能清楚完項(臣)細看通省地方情形今
正當豐稔之年易於輸將錢糧係應完之項原不
該拖欠拖欠即屬頑民且惟勸諭開導竝不事徵
比縱有姦刁之民亦無從藉口但應仰體
聖心一面專以確實清查積弊力圖將來清楚為本一
面令印協各官乘便查紳衿大戶及有力之家仍
照常勸諭聽其完納其本係大戶而故意花分小
戶者即零星尾欠亦必查出令其速完至其餘鄉
僻小民實在低窪山河薄田所欠不過一兩以下
及數分者統計雖有成千纍萬之多但此等小戶
必係貧窶之民似應暫緩催追以紓民力如此分
别清楚通諭印協各官實力奉行於
國計民生兩有禆益萬民自然共信共見咸仰
皇上為民除累之
聖心(臣)將此意已面禀
欽差(臣)馬爾泰商酌俟撫(臣)尹繼善回蘇(臣)再面禀從
長妥議(臣)之管見如此是否有當伏乞
皇上恩加訓示謹
奏
因見汝等辦理不甚妥協錯會朕意已特降諭旨由内
閣頒行矣
同日又
奏為奏明事竊照條奏内稱藩司衙門一體封鎖關
防一案奉
旨此奏甚屬可嘉著通行直隸各省實力奉行欽此欽
遵(臣)查得藩司衙門為錢糧總滙之地因向不封
鎖出入自由是以弊端最多今奉
旨一體關防封鎖誠為肅清吏治力除積弊之要務(臣)
欽遵奉行因衙門原係民房改設房地狹窄辦事
需用多人今應添設房舗廚竈屋間實屬不敷(臣)
詳明督撫於存公餘平銀内動支七百餘兩買鄰
居民房三十餘間高築牆垣圈進署内分住各房
書辦已於九月十一日封鎖關防其所需薪水之
費於
恩賞(臣)養廉一萬兩内一年賞給衆書辦銀一千兩按
月散給至於各房書辦人等養贍家口勢必俱倚
藉衙門為活查伊等舊日一切事件俱有陋規若
察有犯必懲再條奏内原令一年更換但(臣)衙門
關防之人為數太多不比别衙門人少且上班者
關防一年為期似覺太久下班者在家一年所辦
案件均未經手難免生疎錯誤恐有未便容(臣)奉
奏明伏乞
皇上天恩訓示謹
奏
覽
雍正八年三月初一日蘇州布政使(臣)高斌謹
奏為奏
聞縣令循良堪膺擢用仰祈
睿鑒事竊(臣)查得金匱縣知縣王喬林年力精壯才守
俱優又能實心辦事不務沽名洵屬循良之吏所
當仰請
聖恩陞擢以示鼔勵伏查有太倉州一缺係直隷州統
轄四縣糧重事繁現在乏員(臣)禀商督撫請將王
喬林
題補太倉州以收得人之效現在會疏具
題請
旨外所有該員堪膺擢用緣由謹具摺奏
聞伏祈
聖鑒謹
奏
似此業經具題事件何又多此一番凟奏耶
同日又
奏為密陳通崇等處沙地劃分管理之案仰請
睿鑒事竊(臣)查得江南地方沿江濱海各州縣界内均
有沙地其名不一執業之民其初原係望水報陞
開墾成熟既非若腹内田地價買世傳而又地寬
土沃利重賦輕所以爭端易起如崇明縣漲地與
通州接近之扁担沙從前兩邊民竈互爭直至雍
正元年勘分
題結至今猶有逞強修怨鬭爭之事餘如通州與昭
文縣民人互爭之薛家沙亦久搆訟不休雍正六
年間何天培條奏請將通崇等處沙地另分一縣
以資彈壓戶部議覆令於州縣佐貳官内遴員管
理將應駐何地之處妥議具題奉
旨行文查議經督撫行委蘇松淮揚二道會同查勘因
淮揚道河工緊要至今尚未即往(臣)愚昧之見竊
謂此等定界劃隷設官管理期於一勞永逸務在
恩威竝濟處置得宜使刁頑剛悍之積習知所改
移而覬覦侵奪之惡風莫敢再逞斯為盡善必得
仰藉
皇上天威特頒
諭旨專遣大臣勘議料理方足懾服安帖現今
欽差馬爾泰在蘇清查民欠虧空事務如蒙
諭旨著令侍郎馬爾泰就近前往逐一查勘定界立碑
建署設汛劃分管理永禁越佔則愚民耳目震耀
從此釁隙俱消約計往來竣事不過兩月於辦理
民欠虧空原無遲誤而沿海沙民永遠息爭安業
共沐
皇恩於生生世世矣再查此等沙地若通行查丈必有
盈餘如蒙
皇上天恩免治從前隱匿之罪著令馬爾泰於定界之
後委員清丈將丈出餘地許令增正辦糧以昭
聖主寬大之典則沙民感激益深而
國課亦無隱漏(臣)冒昧密陳是否可行伏祈
聖鑒謹
奏
此事應言之撫臣具疏題請者何得越分具奏
同日又
奏為奏明酌行存七糶三之法遞年易穀還倉以收
積儲實效事竊(臣)查得常平倉積貯米穀關係地
方儲備要務是以屢厪
宸衷頻頒
諭旨并令將州縣一切例積米石全數易穀以為經久
之計
睿慮至周而立法至備惟是江南地氣卑濕不惟米難
久貯即稻穀多經歲月亦有霉蒸蟲蛀不無虧折
况奉文以來易穀已歴三載而州縣未經易換者
尚多(臣)於到任後即照案嚴催易換現今通共已
報易存稻穀一十九萬餘石尚存未易米糧一十
九萬餘石揆厥所由蓋因新穀既登則民間不樂
買此陳米求糶甚難若出賣於春夏需米之時貯
價以待秋成買補該管府州慮恐印官虚報捏飾
或那移虧空往往牽制掣肘即州縣之因循畏縮
者亦恐經糶數多至秋一時買補不足或致賠累
坐是遷延歲月莫肯勇往從事(臣)查存七糶三本
屬定例最為良法近經禀商撫臣統計州縣現存
米穀以十分之三照依時價令於今歲青黃不接
之時零星糶賣先儘糶米次及陳穀糶竣之日將
銀解貯府州收庫一俟秋成即催具領買穀還倉
嗣後永照此例挨年次第出易總期三年之内全
厫一換週而復始不但米無浥變之虞即穀亦可
免陳因之患矣(臣)業經詳奉督撫批准現飭各屬
一體實力遵行但查部文行令米俱易穀已歴三
載乃今猶請均年糶易似屬輾轉遲延然實由前
此因循貽誤今須斟酌變通至存七糶三雖係定
例向來實未奉行緣係倉儲重務屢厪
宸衷籌劃(臣)謹將辦理緣由具摺
奏明伏祈
聖鑒謹
奏
凡地方一切事件原當權宜補救斟酌辦理果係公當
得理之舉即應呈請督撫咨明該部或竟具題奏聞何
煩汝以密摺具奏朕觀此事竝無可密之處所奏殊屬
不協似有無可敷陳勉強支吾光景在汝支吾不過聊
以塞責獨不念朕一日萬幾之繁乎
雍正八年十一月二十八日蘇州布政使(臣)高斌
謹
奏為密奏事竊(臣)訪得江南河庫道康宏勲於所屬
徐州蕭縣地方置有莊房地土令伊妻及長子康
玉居住時常在道署往來伏思任所置買田宅已
干
功令而又令妻子居住往來尤足以啟河員奔競鑽
營之弊實於官方有礙又訪得伊子康玉與做工
裁縫田四爭姦將田四登時毆斃康玉凂人說合
行賄免驗該道康宏勲又差役勢勒銷案此係雍
正四年十月間之事迄今四載
國法未伸(臣)訪聞既確事關道員違例置産縱子毆
斃人命不敢因係(臣)到任以前之事為可以諉卸
自蹈欺隱之咎謹將事蹟備細開列奏
聞伏乞
聖鑒謹
奏
密告之於撫臣尹繼善河臣嵇曾筠俟伊等查實參處
硃批諭旨卷二百五上
欽定四庫全書
硃批諭旨卷二百五下
硃批高斌奏摺
雍正九年三月初一日蘇州布政使(臣)高斌謹
奏為密奏事竊(臣)因督(臣)高其倬已到新任(臣)衙門
現辦一切案件及目前賑濟一應要務應面禀督
臣請示之處甚多(臣)向撫臣禀假於二月初九日
起身赴江寧省城謁見督臣於(臣)辭行回署時督
臣向(臣)言爾回去為我多多致意尹大人我兩人
身授封疆重任必須同寅協恭和衷共濟方能有
成即如兩人同肩一擔若一欲向東一欲向西勢
必一步不可行現在下江地方吏治比從前大不
相同年來得尹大人盡心竭力辦理已有八分成
效我再竭我駑鈍殫心勷助一二庶幾報效
皇恩高厚萬一但我兩人不能時常到一處會面辦理
一切案件不經面商批行勢必不能畫一總在至
誠為公絲毫不存形迹為要若稍有形迹屬官甚
多奉行便有難處其中不肖之員便乘機搆釁其
弊不可勝言我們所當深戒更可笑者兩家幕賓
見主人有意見不合之處便於往來文移中各自
爭強取勝嫌隙由此而成漸致不可解釋我兩人
幸得同擔一處重任萬一漸致此等模樣何以上
對
君父我今日所言若有一字言不由中非係出於至誠
將來所行若稍有與今日之言不相符處何以見
爾爾務必將我再三懇切之誠心轉致尹大人就
如我面語一樣等語(臣)回蘇即將督臣之言竭誠
轉述與撫臣撫臣言制臺我平日極佩服的不必
如此留心我自寫字回覆制臺就是了等語(臣)在
蘇州同撫(臣)尹繼善辧事年餘尹繼善才識明白
辦事果斷與署督(臣)史貽直意見參差致成嫌隙
督(臣)高其倬有鑑於此是以豫先再四懇切囑(臣)
致意所有(臣)近日往江寧回來傳話緣由謹密奏
聞謹
奏
督撫同守封疆宜和衷共濟若意見稍有參差最易致
成嫌隙此乃情理之必然者今高其倬尹繼善二人朕
可保其同心一德定不至有所乖異也
雍正九年三月十八日調補河南布政使(臣)高斌
謹
奏為恭謝
天恩事竊(臣)欽奉
上諭高斌為人謹愼操守亦好但非肆應之才不宜江
蘇繁劇之任著調補河南布政使欽此(臣)聞
命之下隨虔設香案望
闕九叩恭謝
天恩伏思(臣)屢受
皇上殊恩委用江蘇藩司重任自知才力不勝雖竭盡
駑駘勉強圖報而惟恐曠職之念時刻實未敢忘
今蒙
天恩調補河南布政使(臣)跪讀
恩旨感動五中涕淚交流不能自禁惟有竭(臣)駑鈍殫
心盡力矢圖報效萬一再(臣)更有叩懇
天恩者(臣)生長内府身受
皇恩至深至重自雍正六年四月出京赴浙迄今已踰
三載因羈於職守不敢妄求而依戀愚誠積久愈
切茲於赴任北上之便懇求
聖慈准(臣)進京瞻仰
天顔面請
聖安敬聆
聖訓前赴新任往返程途不過一月實屬順便(臣)不勝
懇
恩待
命之至謹
奏
且不必入覲河南離京甚近候旨召見可也
雍正九年八月二十八日河南布政使(臣)高斌謹
奏為奏
聞事本年八月二十七日據汝寧府知府費謙流禀稱
奉委查驗南陽府屬驛馬經過南陽縣所轄之林
水驛地方適遇湖北官兵經過本月二十日應駐
林水驛而離驛八里駐宿二十一日應駐南陽縣
而離縣十八里駐宿不用地方官所躧空閒之地
另於有秋禾地畝安置營盤謙流身親觀看二十
日官兵駐宿處所地内所種豆子蕎麥踐踏無存
南北約三四里東西約一二里而附近地畝尚有
踐食并䥥割之處等語據此隨又接奉撫臣牌開
准荆州領兵副都統咨開本副都統帶領滿兵一
千名自荆州起程到吕偃驛遇貴部院差遣同知
等官禀稱吕偃驛至新野縣一宿七十里新野至
林水驛一宿七十里從此宿處遠近不等等語查
大兵每宿若俱行七十餘里則馬匹疲困本副都
統詳核道里遠近一日量走五六十里在林水驛
迤南八里就近河水處所安營第二宿仍復七十
里不能照地方官所備草束住宿請速飭知差遣
同知通判及地方官員每日酌定於五十餘里六
十里之間住宿行走則馬匹不至疲困等因咨院
行司奉此(臣)隨即飛檄沿途地方官并先經差委
接兵各員遵照副都統觀音保來咨辦理外(臣)伏
思兵馬駐宿處所委員不能豫請領兵都統指示
妥協辦理委員實難辭咎而兵馬經過地方偶爾
踐踏秋禾其事尚小領兵之都統約束兵丁紀律
未甚嚴明(臣)理合具摺奏
聞謹
奏
辧理軍需大臣速行察議一面奏聞即一面申飭該副
都統并管兵各員可也
雍正九年十一月初一日河南布政使(臣)高斌謹
奏為恭謝
天恩敬懇
聖慈事竊(臣)身受
皇上洪恩至深至重涓埃未效時切悚惶茲於數月之
内疊奉
恩綸甫調河南布政使旋補北河副總河今復
命往署理四川布政使(臣)隨虔設香案望
闕九叩恭謝
天恩伏念(臣)半載以來蒙
皇上恩賜保全復加委任一而再再而三以至於此總
由(臣)才質庸愚之故即此屢厪
天心實覺負疚無地不禁感奮至極而魂夢難安涕淚
交溢也縱具百身頂踵亦難圖報涓埃只此一點
愚誠何以報
主恩之高厚惟有時時殫捐糜難報之心事事竭駑鈍
無能之力奉揚
聖化奮不顧身以仰副
皇上生成造就之
隆恩於萬一抑(臣)更有叩懇
天恩者四川至京五千餘里(臣)到任之後惟盡心竭力
在任辦事何敢再以引
見奏請輾轉思維戀
主之誠愈覺刻難緩待督(臣)現今裁酌奉到部文即將
河南布政使事務委員暫署不必等候徐聚倫到
任(臣)只將經手錢糧交代清楚於十二月初間即
可起程計進京赴川較之自豫赴川僅多程途二
十餘日伏乞
皇上俯憫(臣)外任已久遠任在即更
沛天地父母之恩准(臣)進京引
見再赴新任俾(臣)叩覲
天顔以伸犬馬之忱跪奉
訓旨以為服官之法(臣)曷勝懇
恩待
命之至謹
奏
另有旨命大學士轉傳
雍正十年三月十六日管理兩淮鹽政布政使(臣)
高斌謹
奏為密陳鹽政情形事竊(臣)才識庸愚至駑至鈍蒙
皇上天恩委以兩淮鹽政責任重大深懼蚊負已於二
月初六日到任受事一月以來細查案卷詳核引
課確訪場竈口岸之弊體察總商散商之情雖未
能條分縷晰提領挈綱而憤悱苦思亦自微窺其
大槩伏查現今兩淮鹽政之弊最關緊要者在展
限壓綱而捐項虚懸積欠纍纍必當急圖清完積
欠以便提起壓綱漸復原限考成為第一要義而
總在商情實能踴躍急公則趕復原限庶不致曠
日遲久查兩淮商人行銷引鹽歲辦二百五十餘
萬兩之正雜課餉錢糧而此外之各口岸匣費等
項并商人家中用度虚糜奢侈所費不貲而一年
行鹽所獲之利息儘足供其妄用即此可見實係
商習仍前不能謹身節儉該管鹽政竝未能為之
調度之所致更可見實非商力有所絀乏而辦課
維艱也如果誠心踴躍急公兩淮商力每年令其
多帶完十餘萬兩錢糧隨引上納補其欠項固非
勉強難行之事(臣)愚昧之見現今欠捐之鹽規引
費公務薪水等項積久至數十餘萬之多自應分
年帶完以紓商力其帶完戊申一綱已定寬限十
年之久似可以不必再議更為寬限也惟是商情
之踴躍急公務在催徵之得法當有以鼓舞而勸
導之所謂寓撫恤於催科者也司其事者果能公
忠清白身體力行通商裕課事有實效其一應鹽
政内之撫恤場竈禁弊緝私疏銷利運清釐口岸
力挽奢靡俱可以因時隨事相因辦理矣然(臣)萬
不敢沽名避怨但淮揚風俗腥膻人言嘖嘖無端
之誹謗譏談每生意外(臣)必不敢矯枉過正辦理
孟浪更不敢有瞻顧而畏縮不前也況蒙
特頒諭旨令署督(臣)尹繼善與(臣)和衷共濟較前此地
方大吏俱漠不關心者又有不同
天恩體恤感激難名(臣)不揣愚昧謹將商力實在不至
困敝情形據實陳
奏統乞
皇上天恩訓示謹
奏
如此立志有何可諭但言之易行之難公私義利之間
非大丈夫具大聰明識見人未能卓然不撓章奏虚詞
朕殊不以為信須行與朕看
雍正十年十二月二十六日管理兩淮鹽政布政
使(臣)高斌謹
奏為密奏事竊照江蘇沿江沿海地方七月間偶被
風潮荷蒙
皇上天恩即降
諭旨被水小民著誠心撫恤毋使流離失所至於今冬
冰雪嚴寒之際明春青黃不接之時尤當預為籌畫
資其生計著詳悉妥議奏聞辦理欽此欽遵(臣)於十
月十九日回任隨接得蘇州撫臣喬世臣移會内
開被災各屬輕重不等總以潮水淹及之地為準
核實被災戶口實係赤窮不能度活之戶於年前
賑以兩月口糧十月内開賑一次至十一月底再
賑一次來春正二月間再賑一月每月大口給米
一斗小口五升若便於折銀之處以銀一錢抵米
一斗被水竈戶即動鹽義倉糧散給已經督撫會
同具
奏奉
硃批俞允等因(臣)隨即欽遵飛檄辦理將通泰淮三分
司所屬豐利等被水二十五場一應查賑散賑事
宜明白通行曉諭竝於分司場員接見之時再三
詳細指示面囑務期實力奉行無濫無遺妥協辦
理以仰副
皇上愛養黎元至意惟思新春正二月間三次賑畢之
後直至四月青黃不接為日正長必得加沛
皇恩再賑一月口糧窮竈庶能度活又思民竈一體竈
戶若行加賑不特江北通泰等處之民戶必得一
體加賑而江南蘇松等處沿江濱海較此被災稍
重之處更須一體籌及(臣)仰體
皇上念切民依至意既有深知灼見理合據實密
奏如蒙
皇上天恩特頒
諭旨大沛恩膏
敕下江南督撫酌量各屬被災重輕戶口多寡於正二
月間三次賑後再於三月初間
恩賞加賑一月口糧如有本處倉貯米穀不敷賑給之
州縣不必令往遠處盤運多費水脚即令折銀賑
給其豐利等場之竈戶即動鹽義倉糧一體加賑
則海隅億萬蒼生含餔鼔腹共沐
聖主格外洪恩矣為此謹
奏
已另有諭旨矣
雍正十一年三月初一日管理兩淮鹽政兼署江
寧織造龍江關稅務布政使(臣)高斌謹
奏為恭謝
天恩事竊(臣)接到大學士張廷玉寄字雍正十一年二
月十二日奉
上諭年來嵇曾筠辦理河工甚為妥協但黃河工程關
係緊要除嵇曾筠外欲更覓一明曉河道情形者不
得其人朕思高斌現在江南管理鹽政若從此講論
河工事務將來可望熟練著就近在嵇曾筠處學習
竝非以嵇曾筠不能專理更須人協助也爾可寄信
與嵇曾筠令其留心教導竝寄信與高斌令其加意
學習凡有題本奏摺之處高斌俱不必列名欽此遵
旨寄信前來(臣)隨虔設香案望
闕叩首恭謝
天恩伏思(臣)才識庸愚毫無寸長而受
恩深重奮勉圖報之悃誠積久彌篤早夜自思如得奔
走效力之地殫竭微勞庶幾稍報萬一今奉
恩旨格外造就期望成人(臣)感激涕零將來得漸曉河
務機宜以備驅策正遂(臣)之素願不勝歡忭踴躍
欽遵
聖諭就近在嵇曾筠處加意學習專心致力討論講求
以仰副我
皇上恩勤教育之
聖心所有(臣)感激微忱理合繕摺
奏謝伏乞
睿鑒謹
奏
覽奏知道了悉心盡力學習不但河工事務即嵇曾筠
之居心為人亦當勉力效法嵇曾筠忠正人也
雍正十一年四月初四日管理兩淮鹽政兼署江
寧織造龍江關税務布政使(臣)高斌謹
奏竊(臣)上年面奉
諭旨著(臣)留心察看魏廷珍(臣)數月以來時刻留心察
看其人操守清廉事情明白於兩江總督事務儘
能辦理不致貽誤但(臣)再四細加體察其人雖外
面無可指摘而(臣)中心實不能甚深敬慕今蒙
皇上訓示嵇曾筠居心為人俱屬忠正(臣)看魏廷珍之
居心為人其於忠正二字較之嵇曾筠實是不及
大概伊平時辦理事件常言只要有根據方立得
穩等語即此細察若講究吏治則可謂老吏議論
若究其心術於大臣之忠正為國如嵇曾筠為人
自覺相去甚遠(臣)識見淺陋謹將所見密以奏
聞謹
奏
若非實具公心不能有此目力深合朕之所見嘉是覽
之
同日又
奏為密陳運司不能稱職仰請
聖鑒事竊照兩淮運使范廷謀原係姦猾老吏年已七
十五歲居心一味巧詐(臣)管理鹽政以來諄切勸
導冀其遷改乃日久牢不可破每事徇情沽名只
圖商人稱譽不顧鹽政緊要因(臣)將伊舛錯之處
屢加駁飭時常當面規誡伊近日辦事更多遲慢
推聾粧病顯然有心掣肘(臣)實不能收臂指之效
且恐將來貽誤公事理合據實密
奏伏乞
皇上特頒諭旨將范廷謀撤回進京引
見應作何處置恭候
欽定所遺運使要缺(臣)知有新調江南驛鹽道包括現
任揚州府知府尹會一均屬操守清廉辦事秉公
之員仰懇
聖恩於此二員中
特用一員補授令速就近接任則督催轉運諸事不致
遲滯實於鹽政有益統祈
皇上睿鑒施行謹
奏
此奏是候另降諭旨
雍正十一年九月初八日管理兩淮鹽政兼署江
寧織造龍江關税務布政使(臣)高斌謹
奏為恭懇
聖恩簡發人員以資委用事竊照兩淮鹽場大使共二
十八員所有該場經徵折價催運緝私諸務甚屬
緊要該員各有專責而部撥京協各餉例差現任
場員押解每年約需十餘員二十員不等其出差
所遺之缺并此外事故出缺及差委廵緝各務均
需人員委署辦理雍正九年四月内蒙
聖恩簡發鮑斌等十員
命以鹽場大使委署試用内除丁憂事故三員所餘七
員已經陸續
題補并現在場員缺出委署試用此外所出之缺委
用乏員多係兼署初試微員恐有不能兼顧之虞
再一應差委諸務乏人辦理頗費周章兹據運使
尹會一詳請
奏懇
簡發人員以資委用前來仰祈
皇上天恩敕部揀選十員或十五員
命交微(臣)酌量以鹽場大使委署試用如能稱職照例
扣滿年限
題請實授俾場務得員專理差委亦不致乏人於鹽
政實有禆益(臣)謹繕摺
奏請伏乞
皇上睿鑒施行謹
奏
有旨諭部矣
雍正十一年十一月初六日管理兩淮鹽政兼署
江寧織造龍江關税務布政使(臣)高斌謹
奏為密奏事竊(臣)於本年十月初三日前赴清江學
習河務於十一月初四日回江寧織造衙門(臣)到
清江前往高堰徐邳一帶閱看黃運全河形勢各
處埽工閘壩機宜仰見
皇上聖謨廣運任用得人嵇曾筠辦理周密老成妥當
(臣)欽遵
聖訓向嵇曾筠專心致志竭力學習外兹有密
奏者(臣)聽嵇曾筠之言論屢次提及西柱性情辦事
不妥協之處(臣)看西柱在清江覺有抑鬱不舒之
意性情褊急協辦一應河務俱不能與嵇曾筠和
衷且住工日久未免希冀陞遷其為人操守尚好
但既不能禆益河工可否錄其寸長調回另用如
西柱另用伊現有
命交訓練河標兵丁一事求
皇上天恩交(臣)就近照管(臣)數月内往清江一次向嵇
曾筠學習河務就便即可指令將弁督率操練二
年之内可期精銳抑(臣)更有請者伏思河防重任
攸關奠定
鴻功實非尋常凡有才具之員槩可辦理必得通曉河
務而虚中無我方能敬領
聖謨指訓而不誤機宜必得公忠體國而操守潔清方
可歲銷數十萬金錢而無虞糜費向因南河風俗
久習澆漓效力人員雖衆其中欲求有志上進者
甚少(臣)為儲才備用起見冒昧
奏請
聖訓可否
特旨敕部揀選各部院賢能勤愼司官酌派數員
命交嵇曾筠學習河務二年一回另派更換其學習之
員在工酌量委辦估工查料等事講求河道形勢
看築埽壩機宜期滿咨回本任出具切實考語記
名内有才噐堪大用者另
奏保舉其不堪學習者不必久留在工於試用半年
之後即可咨回如此十數年奉
命學習之員既多則揀選通曉河務之人材自有不可
勝用者矣是否可行伏乞
聖明裁奪謹
奏
所奏俱屬合宜候另旨飭部施行
雍正十二年正月十七日署理江南河道總督印
務管理兩淮鹽政兼署江寧織造龍江關税務布
政使(臣)高斌謹
奏為恭謝
天恩仰祈
睿鑒事竊(臣)接奉吏部劄欽奉
諭旨命(臣)暫行署理江南河道總督印務當即虔設香
案望
闕九叩恭謝
天恩伏惟江南河工關係重大仰頼
睿謨宏遠疊慶安瀾實荷
聖主天功奠定今河(臣)嵇曾筠給假三月已將工程事
宜縷晰條分面為指授但(臣)未能歴練身司典守
蚊負堪虞惟有奔走河堤竭蹶儹辦修防加謹循
已定之章程工料殷繁勤隨時之查察奮勉駑鈍
以期仰副我
皇上格外委任之至意(臣)於正月初二日自江寧起身
初九日在清江接印任事除恭疏具
題外謹繕摺
奏謝伏乞
皇上睿鑒謹
奏
河務重大竭力勉為之
雍正十二年二月二十日署理江南河道總督印
務管理兩淮鹽政兼署江寧織造龍江關税務布
政使(臣)高斌謹
奏為恭謝
天恩仰祈
睿鑒事竊(臣)於本年二月十五日接准吏部咨開欽奉
上諭朕因河防關係緊要特命大學士嵇曾筠在任守
制管理總河事務今據嵇曾筠奏稱現將本年各項
物料工程如何查核催儹條晰指明交高斌辦理臣
於三月内料理喪事畢即趨赴河工凡一應修守搶
護機宜臣務必悉心籌畫查察各工儹辧妥協所有
總河印務伏祈仍著高斌管理臣協同保固伏秋兩
汛平安霜降之後籲懇俯准回籍終制等語河工事
務嵇曾筠已經辦理妥協今於料理伊母喪事之後
即赴河工指示機宜則一應工程自可保固平穩伊
請將總河印務仍令高斌署理於霜降後回籍終制
情詞懇切具見悃忱著照所請總河印務著高斌署
理嵇曾筠於霜降後准其回籍終制再嵇曾筠本籍
常州距淮安不遠明歲工程亦可就近往來協同經
理在伊終制之心既已得遂而河防事務亦大有禆
益欽此欽遵移咨到(臣)當即虔設香案望
闕九叩恭謝
天恩(臣)菲材陋質荷蒙
諭旨暫署河務今以大學士(臣)嵇曾筠
恩准終制(臣)復承
恩命署理總河跪聆之下無任悚惶伏思河防緊要雖
有大學士嵇曾筠於三月内即來河工指示機宜
協同保固但(臣)身膺重任何敢稍存瞻顧藉以自
寬更須奔走河堤竭蹶辦理矢殫愚誠不留餘力
皇上聖慈俯念(臣)辦事不敢欺隱或
命(臣)協同照料(臣)愚陋知見所及必當竭誠協助萬不
敢膜視旁觀則鹽關織造俱有專管之人(臣)專心
致力於河工俾得勉竭駑駘出自
皇上天恩(臣)不勝叩懇之至除具本
奏謝外謹繕摺具
奏伏乞
聖鑒謹
奏
覽
雍正十二年三月初六日署理江南河道總督印
務管理兩淮鹽政兼署江寧織造龍江關税務布
政使(臣)高斌謹
奏為奏請
聖訓事竊(臣)蒙
皇上天恩署理總河任大責重竭蹶辦理事無鉅細不
敢絲毫懈忽亦不敢稍有更張今已及兩月所辦
事件不敢煩悉瀆陳謹將河務實在情形開具節
略敬謹
奏請
聖訓
一正月内正値修理惠濟閘即天妃閘及修築上
流鉗口壩此閘係清口入運關鍵甚為緊要而重
運糧船經由出口迎溜挽拽越河閘分流並濟又
須水勢平緩(臣)親往察看與道廳營汛各員商酌
添釘排樁以資鞏固再加挑閘上河底開寬閘下
兜灣以紓緊溜於二月初一日開放今兩閘溜水
平緩日過重運糧船百餘隻挽拽快便
一駱馬湖蓄水濟運關係甚大(臣)於二月十三日
前往察看斟酌蓄洩機宜即便由清河桃源至宿
遷一路查看黃河北岸工程内與運河最近之九
里崗七里溝陳家樓皂河之夏家馬路等處最險
工所(臣)逐細詳加相度愼重修防
一駱馬湖口十字河之竹絡壩係宿遷黃運交滙
之處今壩外支河淤淺黃溜南移(臣)相度形勢將
支河加挑挖深二尺開挑河口引導黃流以便徐
州糧船由此入運
一駱馬湖蓄水應俟江廣重船入中河運口之日
開放濟運(臣)與道廳營汛各員細加商確愼審開
放王家溝口門丈尺濟運機宜
一今春運河水深足用惟宿遷之車路口桃源之
砂礓溜磯心灘二處河底俱係硬砂歴來春月水
淺漕臣魏廷珍向(臣)面言必得四尺五寸深水重
船方不致起駁等語(臣)親至二處探量水底相度
形勢加築束水草壩又以參將朱永凡之言於河
中接築順水草壩水勢添長糧船遄行無阻
一儀徵清江閘口至揚州三汊河攸關江廣漕運
江潮淤淺每年例係地方官用商三民七之力於
臘正月間挑濬有名無實(臣)因係運鹽河道於上
年九月内即嚴檄專委妥員豫先辦理臨期實力
奉行又在江寧曾將緣由情弊面言之於督臣趙
弘恩嚴加會飭(臣)到清江後又節次差河員前往
查催今年漕船進口銜尾通行
一上年河南陳留大堤漫口之後黃河沙墊底高
江南徐屬黃河緊接河東之虞城單縣下游甚有
關係(臣)於三月初六日自清江起身前往徐州細
看情形詳加籌畫一路即便察看黃河南北兩岸
險要工程查盤料物務使伏秋有備并閱看徐州
宿遷左右兩營兵丁往還約得半月有餘俟大學
士(臣)嵇曾筠於三月内到工(臣)協衷妥商敬謹辦
理
以上七條(臣)近日所辦河務情形節略據實敬陳
睿鑒叩懇
聖訓指示謹
奏
覽奏所辦河務大概情形知道了勉之毋怠
雍正十二年三月十八日署理江南河道總督印
務管理兩淮鹽政兼署江寧織造龍江關税務布
政使(臣)高斌謹
奏為恭報桃汛平穩情形事竊照今春桃汛水勢情
形(臣)查黃河自徐州以至海口陸續共長水三尺
八寸至五尺三寸不等比上年桃汛水勢尺寸稍
為加長大溜循軌順流東注海口深通兩岸堤埽
工程俱各修防平穩運河一切閘壩涵洞唘閉蓄
洩悉協機宜中河水勢裕如糧船遄行無阻(臣)多
派員弁挨幫照料催儹挽出清口將次過完洪澤
湖水充裕由清口暢流敵黃高堰等處工程寧謐
所有今春黃運河湖桃汛水勢各工平穩情形理
合繕摺奏
聞再(臣)於本月十七日由徐州碭山勘工回至宿遷縣
皂河現在與運河相近之黃河夏家馬路親看進
埽簽樁以固險工併開放駱馬湖王家溝口門以
便江廣之最重糧船濟運有餘至(臣)自徐州所看
黃河南北兩岸險要工程一應修守機宜不敢瀆
陳統俟大學士(臣)嵇曾筠即次到工(臣)虛衷妥商
敬謹辦理合併
奏明伏祈
皇上睿鑒謹
奏
黃運湖河水勢平穩情形以手加額覽之
雍正十二年六月二十八日總理鹽政兩江總督
(臣)趙弘恩管理兩淮鹽政布政使(臣)高斌謹
奏為清查規費酌給養廉以清吏治以除積弊事竊
照兩淮鹽政所屬各員向因未定養廉分司以下
費用資之商竈難免瞻顧因循不能整頓(臣)高斌
於請
簡幹員等事案内會
題請徹底清查規費斟酌應存應革賞給養廉奉准
部覆行令(臣)等將場商規禮徹底清查細加斟酌
應存者按季提解運庫酌定每年養廉數目請
旨賞給其不應存者出示曉諭嚴行禁革等因行文欽
遵在案(臣)等公同運使尹會一悉心詳議逐款徹
底清釐將兩淮三分司屬各場所有規費等項全
數清出每年共銀五萬二千六百一十餘兩内不
應存之各項規費共銀一萬八百餘兩經(臣)等即
行出示曉諭嚴行禁革外所有應存之折價耗羡
商規引費等項通共銀四萬一千八百一十餘兩
應請自癸丑綱起俱按季提解運庫酌量分司以
下各員所辦事務之繁簡分給養廉共計三十九
員每年養廉并公費及書役飯食紙張等項共銀
三萬一千七百三十餘兩恭懇
聖恩賞給各員以為養廉辦事之需仍餘銀一萬八十
餘兩并請留貯運庫除酌給試用人員薪水之外
其餘統作每年陸續添買鹽義倉積貯穀石之用
從此章程既定則場竈之積弊可除而官員得有
遵守自不敢仍前瞻顧因循吏治肅清於鹽政實
有禆益(臣)等謹將請給各員養廉數目另開清摺
一併恭呈
聖覽㐲乞
皇上訓示遵行謹
奏
覽所開各官養廉數目皆係應給之項但其中未免有
浮多者尚須酌量裁減
署理江南河道總督印務管理兩淮鹽政布政使
(臣)高斌謹
奏為請
旨事竊照大學士嵇曾筠荷蒙
聖恩俞允終制仍在河工經理指示機宜其往來各處
勘工以及日用薪水等費(臣)已經面交河庫道張
師載於平餘項下每月支送濟用(臣)伏查河臣養
廉每年例收鹽規銀二千兩支用河庫平餘銀六
千兩共養廉銀八千兩今大學士嵇曾筠仍在工
辦事所需養廉應否於鹽規河庫平餘項下量給
銀五千兩理合恭請
皇上特頒恩旨賞給餘銀仍應存貯河庫統於歲底
奏明歸公(臣)已有鹽政衙門養廉毋庸動支河庫銀
兩合併
奏明為此繕摺請
旨伏乞
睿鑒謹
奏
大學士嵇曾筠既在工所經理一切其日用薪水之費
仍照數全給新授副河臣白鍾山每年養廉若干亦應
酌妥具奏
雍正十二年八月初二日管理兩淮鹽政(臣)高斌
謹
奏為欽奉
上諭事竊(臣)奉到
諭旨著將江蘇布政使白鍾山授為南河副總河專司
河務此時正届伏汛秋汛之間著高斌與白鍾山敬
謹交代清楚毋得疎忽欽此欽遵(臣)伏查今年秋汛
各工俱甚平穩(臣)現在往來各工察看加謹保護
凛遵
聖訓萬不敢因交代在即稍有絲毫疎忽自當倍加敬
謹仰副我
皇上格外委任
殊恩副總河白鍾山大約在中秋前即可到淮(臣)將一
應事宜遵
旨敬謹交代清楚後(臣)隨即前往儀徵欽遵
聖訓加緊悉心催辦鹽務恭候
聖主指示(臣)當即奔走趨赴奮效駑駘所有(臣)感
恩奮勉下情理合具摺奏
聞伏乞
皇上睿鑒謹
奏
覽奏已悉近聞江南鹽政甚不妥協汝與督臣趙弘恩
悉心竭力整理就緒可也
雍正十二年九月十五日管理兩淮鹽政布政使
(臣)高斌謹
奏為欽奉
上諭據實陳明事七月十一日内閣欽奉
上諭一道遵
旨轉寄到(臣臣)虔謹跪讀敬繹
聖訓仰見我
皇上厪念兩淮鹽政之至意(臣)伏查兩淮鹽商深沐
皇上加意培養
天恩辦納錢糧急公踴躍歲上正雜課銀二百八十餘
萬兩之多數年以來俱照限清完竝無尾欠亦竝
不須多方催比此皆我
皇上愛育淮商沛
恩深厚之所致但商人雖易於納課而實艱於運鹽(臣)
細查商情其中雖有姦良貧富之不齊大概貪圖
緩運則口岸鹽少而價昂銷售獲利若趕運急廹
則口岸鹽壅時價跌落未免成本有虧轉輸不繼
此商人利在遲緩之實情即歴年鹽政壓綱之病
原也(臣)到任後察知積弊根由竭力整理首先以
趕鹽為務凡所以加緊催趕之術實未嘗私毫假
借協同運使大破積習實力奉行誠心開導衆商
分别勸懲以期力挽壓綱之積弊上年臘月督臣
趙弘恩到任(臣)正在江寧遂以此意當面告知期
於同心協力共收實效今年夏間督臣檄行運司
先將庚辛壬三綱尾欠掃數全完以清積壓現據
各商自限九月内即可清完查三綱尾欠易完之
故實因(臣)任内趕運淮南綱鹽原無遲誤積壓較
前漸少尾欠無多至淮北綱鹽則自上年九月壬
子綱已經年額年清為數十年未有之成效而本
年淮北應運癸丑綱鹽現又據淮揚道夏建德禀
報九月内仍可全數運完矣至溯查奏銷之限向
例題定原在六月自康熙四十九年鹽(臣)李煦題
請改至十月已遲誤四箇月至康熙六十一年鹽
(臣)魏廷珍因二月到任將六十年辛丑綱之鹽應
於六十一年十月奏銷者至雍正元年正月始行
奏銷遂至遲壓七箇月嗣後輾轉愈遲至戊申一
綱遂至全壓遲誤之由實始於此雍正七年鹽(臣)
噶爾泰奏請提出戊申一綱分作十年帶完將已
酉綱提上其應納錢糧即於本年十月開徵遂於
次年九月奏銷今於雍正十年戶部議覆奉
旨准行内開暫以九月奏銷將來各項已清之後每綱
提上一月歸於六月奏銷等因行文欽遵在案今
奏銷之期雖尚壓三月而從前積引現在已經次
苐清完俟帶行戊申一綱清楚即可遵照部行奉
旨事理每綱提上一月三綱之内即可仍復六月奏銷
之原限是奉行已有章程而從前之壓綱積弊可
清不致再有貽誤之慮矣緣奉
聖諭諄詳(臣)謹將先今實在情由并現今辦理之處據
實陳
奏伏祈
皇上睿鑒謹
奏
壓綱之弊務須剗除淨盡毋少留根荄致滋蔓延
同日又
奏為密陳鹽政之要務恭懇
聖恩事竊查鹽法之行總以緝私為首務私靖則官引
自銷轉輸便利裕課恤商皆本於此淮南江廣口
岸寬廣如果私鹽杜絶何慮積引難銷(臣)看地方
督撫大吏非不遵奉辦理但以不關切已之務大
槩有名無實是以今年江廣口岸鹽壅價減急難
銷售皆由隣私充斥實鹽法受病之根源也(臣)查
兩淮行鹽地方江西河南有浙私蘆私之侵越而
湖廣之川私粤私為害更甚現今雖於各處私鹽
隘口設立廵官巡役頗為周密但地方文武官弁
不肯實力奉行一任兵役人等避難趨易㒺利營
私以致立法雖嚴而隣私充斥滋甚(臣)再四思維
在督臣亦不過責成自已所屬地方至咨會隣省
即未必有呼輒應(臣)不揣冒昧仰懇
皇上天恩申
諭湖廣等省督撫俱以緝私為耍務俾文武官弁同心
協力遠近愚民家諭戶曉使川粤浙蘆之私鹽各
畫疆界不致侵越則積壓之引自得易運易銷口
岸無壅滯之虞於鹽法大有禆益兩淮商人感戴
歡欣與加斤活價之
天恩同沐
高厚於生生世世矣(臣)謹具密
奏伏祈
皇上聖鑒謹
奏
所奏是候另旨諭部然亦不可專諉之於此也
同日又
奏為密
奏事竊(臣)伏讀
上諭鹽政一官職司催鹽運使一官職司催課又
諭旨朕之所聞如此欽此(臣)敬繹
聖諭知係臣下入告者查考未確之言伏查鹽政運使
之體制有似巡撫布政凡催鹽催課以及辦理一
應事務有協恭之職任而無分理之責成今兩淮
鹽務歴年課銀俱係年額年清惟運鹽則商人希
圖長價故意延挨必須鹽政運使秉公實力設法
催儹始克有濟若運使視催鹽一事非其責任勢
必將運鹽之難獨諉之鹽政不特無臂指之益轉
多掣肘之虞此正向來之積弊相沿日久遂至有
鹽政催鹽運使催課之議論實係起於姦商惑聽
之浮言竝非設官定制之本意也(臣)因運使范廷
謀徇情遲誤隨據實參奏蒙
皇上天恩賞給尹會一為運使今(臣)現在責成尹會一
應知都轉運使之官不可不顧名思義加緊協力
催鹽不容其稍有諉卸今欽奉
上諭雖尹會一萬不敢因此有所推諉但(臣)現與尹會
一互相砥礪協力催鹽竝未分任辦理之處不敢
不據實密
奏伏祈
聖鑒謹
奏
理宜協恭豈容岐視覽奏知道了
雍正十三年二月初二日署理江南河道總督印
務管理兩淮鹽政布政使(臣)高斌謹
奏為據實查參恭請
簡發人員以資委署事竊查兩淮鹽課每年起解京餉
例帶補平銀兩以備添補餘剰原銀繳還運庫此
歴來舊例也(臣)惟恐解員或有侵尅情弊每於起
解之時諄諄面諭囑其潔已奉公據實呈繳不得
絲毫欺隱至為嚴切乃有東臺場大使劉帝舉等
十員於上年七月内領解餉銀一百十六萬七千
餘兩當給補平銀一萬五千餘兩赴部交兑去後
(臣)隨密加查訪詎該員等在部止添過補平銀九
千餘兩尚餘剰銀六千餘兩膽敢欺公不法朋比
侵分(臣)密飭運使尹會一嚴加查究該員等始吐
實情僉供朋尅侵用不諱當即飛飭搜追現據吐
出銀四千六百餘兩仍有未吐銀一千四百餘兩
現在勒追繳庫似此等私慾薰心膽玩不法之劣
員斷難姑容自應一例嚴參究處以為解員侵欺
旨革職嚴審究擬外查各場鹽缺緊要需人現在所有
試用人員不敷委署仰懇
聖恩勅部撿發候選人員十五員交(臣)委署試用理合
繕摺
奏請伏祈
睿鑒施行謹
奏
所請人員候諭部揀選發往
雍正十三年四月十八日署理江南河道總督印
務管理兩淮鹽政布政使(臣)高斌謹
奏為
奏明口岸疏通場鹽豐裕仰慰
聖懷事竊查江廣口岸前因隣私侵越淮引壅滯荷蒙
皇上天恩
特諭各該督撫實力緝私以疏官引今據淮南商人禀
稱口岸疏通積引行銷引窩價長大有起色目今
趲運甲綱等情(臣)查口岸既經疏通引鹽自易銷
售實賴
天語之
特頒致兹緝私之成效今癸丑綱掣運將完甲寅綱現
在源源捆運從此隨運隨銷使課源充裕商力舒
徐悉出
聖主之
恩賜(臣)當斟酌於遲速緩急之機宜隨時調劑悉心辦
理再自春月以來天時和暢場竈廣産鹽斤價亦
較前平減商人俱上緊收買濟運所有江廣口岸
疏通及場竈産鹽豐裕緣由謹繕摺奏
聞仰慰
聖懷謹
奏
黽勉勿怠自有成效
雍正十三年五月初十日管理兩淮鹽政布政使
(臣)高斌謹
奏為酌議移駐道員以禆鹽務海疆仰請
聖訓遵行事竊照三江營分巡鹽務道一缺其初原因
三江口為私鹽經由要路將江寧府同知移駐彈
壓繼因該同知有地方公事往來省城不能專司
緝務隨添設三江同知一員前督臣高其倬又以
揚州淮安通州泰州一帶沿海及内河外江均有
私鹽要隘必得統歸一員督緝而同知又難統馭
府州因而請將三江同知曾弘緒加分巡道銜兼
管督緝揚州府屬之江儀高寳興泰淮安府屬之
鹽城及通州如臯泰興等州縣私鹽案件并通泰
淮三分司所屬各場伙仗事宜亦令該道巡查又
山陽縣新分之阜寧縣緝私事務續經前署督臣
尹繼善奏請併歸該道管理俱奉部覆准奉
旨依議欽遵在案伏查三江口雖係私鹽要隘只須設
一專員嚴督兵役查緝原可不必監司大員駐劄
前此所以議改道員者專為查督淮揚通泰等府
州所屬緝私及各場伙仗起見今三江營在大江
之濱偏處一隅地非扼要又淮江引鹽經由之場
關大伊關永豐壩烏沙河南河口泗州天長關淮
所悉屬要隘雖經委員管理但係淮揚道督率查
淮揚道係專司河務之員斷難分身親往稽查徒
存虚名鮮有實濟亦須改歸鹽務道往來查察方
為有益(臣)細查形勢泰州北門外之泰壩地方為
淮南百萬引鹽彙集之所必由之路即淮南各場
夾帶私鹽亦必由此透漏稽查抽秤悉關緊要實
係咽喉重地應請將三江營鹽務道移駐泰州洵
稱扼要至三江營應照青山頭之例添設守備一
員增兵八十名足資巡緝該守備應歸揚州營遊
擊就近管轄其三江營原設緝私巡役仍令該道
稽查催督如此一為轉移所裨實多其設立衙署
竝俸餉養廉等項均於清出各項巡費裁存陋規
内支用毋庸請動别款(臣)與督臣趙弘恩細加面
商意見相同應否會疏具
題移駐謹先繕摺
奏請伏祈
皇上睿鑒謹
奏
題請到日酌定有旨
雍正十三年六月二十四日管理兩淮鹽政布政
使(臣)高斌謹
奏為請
旨事竊查兩淮各場竈戶欽荷
皇仁雍正五年特奉
恩旨於近竈之地建設鹽義倉積貯米穀以備貧竈緩
急之需經前鹽(臣)噶爾泰於泰州通州如臯海州
鹽城板浦等處建倉六座交商採買米穀貯備在
案伏查此項儲蓄重在惠濟竈丁必須酌量各場
道里遠近建倉分貯使緩急易於接濟不致有跋
涉往返之勞庶貧竈咸得就近買食常沾惠澤今
查泰分司所轄十場止有泰州倉厫一座通分司
所轄十場止有通州如臯倉厫兩座各場地方遼
闊其間有去倉窵遠非數日不能往返者所以青
黃不接之時竈丁未能沾平糶之惠一遇緩急動
用則必酌撥運送既費脚價更需時日至淮分司
所轄八場雖有海州板浦鹽城三倉但海州板浦
俱在淮北隔越黃河而淮南之廟灣新興伍祐劉
莊白駒等五場止有鹽城一倉距廟灣劉莊亦屬
路遠往返維艱似宜仰體
聖心再為斟酌分貯(臣)細加體查有泰分司駐劄之東
臺場係泰屬十場適中之地又通分司駐劄之石
港場係通屬十場適中之地地方高燥人烟稠密
均可建倉分貯其廟灣場即在新分之阜寧縣城
外查城内亦可建倉分貯(臣)愚見請於東臺石港
兩處各建倉一座每座分貯穀一萬石阜寧縣城
内建倉一座分貯穀五千石如此則濱海各倉在
在可以就近接濟緩急有資而無遠運跋涉之虞
矣其分貯穀石查有通泰等倉從前賑糶案内動
用米穀現在陸續買補即於此内酌撥分貯統俟
撥定之日造冊報部所需建倉工料銀兩請於裁
存巡費陋規項下動支應用至各倉米穀向令商
人管理但商人住居揚州離倉遥遠未免鞭長莫
及所有新分三倉每年青黃不接之時應令各該
分司就近督率場員監糶其餘各倉臨時委員稽
查將糶價解貯運庫俟秋成詳報鹽臣遴委妥確
之員協同商人買補還倉倘春月米價不貴毋庸
平糶再倉貯攸關綦重查通泰等倉及揚州鹽義
倉俱交商人管理令鹽臣稽查凡鹽臣離任之際
似應照常平等倉督撫交代之例將冊移交新任
鹽臣接管查核具奏仍於每年歲底開造四柱清
冊送部所有揚州四倉運使近在同城應令運使
查明造冊其通泰等倉查鹽務道現請移駐泰州
應令鹽務道查察造冊俱由鹽臣核明送部查核
此(臣)愚昧之見是否有當伏祈
皇上睿鑒訓示遵行謹
奏
建倉分貯乃極善之舉但錢糧倉庫必賴官兵守護方
免疎虞况儲穀萬石為數不少若止因免竈丁跋涉起
見雖便於一時恐不宜於久遠然朕未親履其地不悉
情形不過據奏批諭耳當與督撫臣詳加計議斟酌辦
理可也
硃批諭旨卷二百五下
