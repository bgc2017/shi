欽定四庫全書
硃批諭旨卷八十五
硃批張元佐奏摺
雍正三年五月二十五日四川川北總兵官署理
松潘總兵官印務(臣)張元佐謹
奏為恭謝
天恩事雍正三年五月初一日承准督(臣)年羹堯照會
内開為請
旨事准兵部咨稱雍正三年三月初九日議政王大臣
議覆條奏内地關繋緊要官兵不可裁汰一疏於
雍正三年三月二十三日題本月二十五日奉
旨張元佐著補授四川川北總兵官仍署理松潘總兵
官印務李如栢著署川北總兵官印務欽此等因照
會到(臣臣)隨恭設香案望
闕叩頭謝
恩訖伏念(臣)邊鄙武夫才疎質陋隨師軍前愧無寸報
蒙我
皇上隆恩擢補陜西洮岷副將復奉
恩旨署理松潘總兵官印務(臣)遵即抵松署事自慚蚊
負時切冰兢(臣)雖署事總兵而職任副將亦未敢
具摺奏
謝兹蒙
聖恩授(臣)總兵官(臣)聞
命自天感激無地除欽遵任事仍署理外(臣)惟有矢竭
駑駘盡心盡力仰荅
高厚於萬一耳為此繕摺奏
謝伏乞
睿鑒謹
奏
聞汝居官為人俱好愈勉公忠莫負朕之任用
雍正三年六月初一日四川川北總兵官署理松
潘總兵官印務(臣)張元佐謹
奏為微(臣)戀
主情殷恭請
陛見事竊(臣)叨蒙
聖恩補授川北總兵官仍署理松潘鎮印務接任署事
仰頼我
皇上德威遠布内外寧謐川北雖屬重鎮猶在腹裏而
松潘内環番居外住夷牧誠極邊重地所關緊要
(臣)智識短淺受兹鉅任實切悚惶仰懇
聖主俯鑒下誠准(臣)赴京
陛見俾得仰覲
天顔恭聆
聖訓庶巖疆事務有所遵循而孺慕之懷亦得以少伸
矣(臣)不勝懇切待
命之至伏乞
睿鑒施行謹
奏
事事悉依岳鍾琪指授而行於周瑛回任時具摺請旨
可也
雍正四年正月十九日四川松潘總兵官(臣)張元
佐謹
奏為恭請
聖安事竊(臣)前具恭請
陛見一摺奉有
硃批(臣)自受
命以來宣布
皇上德威地方寧謐獨是松潘夷番雜處為蜀西重鎮
(臣)識淺才疎蚊負是懼(臣)惟期具摺懇
恩俞允趨赴
闕廷跪聆
聖訓庶幾(臣)有所遵循而犬馬戀
主之心亦得少慰但(臣)因近奉部文内開奉
旨四川松潘口外各番著張元佐前往料理務使千里
邊疆歸順之番人俱得安生樂業欽此等因到(臣臣)
欽遵擬於本年三月内出口料理俟起程之日另
疏
題報是以不敢遽請
陛見(臣)寸衷鬱結寤寐難安謹冒昧繕摺恭請
聖安伏乞
睿鑒施行謹
奏
陛見之行聽候朕旨不必再三凟請所奏知道了勉力
為之
雍正四年九月初三日四川松潘總兵官(臣)張元
佐謹
奏為奏
聞事竊(臣)所屬漳臘營管轄祈命之黑思漫寨番民爭
壩他等五人於雍正三年九月内出黃勝關口外
貿易被竹浪所管之哈納撤賊夷刦殺據漳臘營
遊擊邱名揚稟報前來(臣)即咨商副都統(臣)達鼐
作何查追去後嗣准咨覆希於參將遊擊内速派
一員帶領有名漢番人役於六月二十以内至公
厄爾克代青處所會同本副都統派委來員秉公
嚴查剖斷等語(臣)隨行委遊擊邱名揚前往會查
兹據該遊擊呈報卑職隨帶官兵五十二員名於
六月初十日起程前至公厄爾克代青營上等候
多日未見副都統達鼐差員前來於本年六月二
十七日接奉本鎮令牌發到卑職陞任雲南普威
營參將劄票會查事宜著交隨帶之千把總張興
林湯義羹在彼完結卑職於六月二十九日自公
厄爾克代青營上起程先遣通事等十名押解䭾
子前行卑職在後約行三十里至姜墮地方突出
賊番數十餘人執械攔路邀截將前行馱子馬匹
等項盡行刦搶卑職星率目兵馳至姜墮地方追
捕而賊番業巳遠遁因劄票限期屆廹不敢緩延
是以回漳交代起程赴任理合稟報等情(臣)據報
一面檄行該營確查係何處賊番一面揀差能幹
兵役前往口外躧捕賊蹤在案今據差役馬應等
捉獲賊番絨孝等二名當即審訊據供實係下郭
羅克賊番喀頼林噶布為首率領賊番四十二人
刦奪是實(臣)即撰寫夷信揀差幹役前往著落上
中郭羅克土目旦增拆旺他等務擒賊犯追賠搶
去馬匹物件倘番性愚頑未肯實力奉行(臣)酌調
鎮屬土兵揀差能幹外委撫夷統領前往擒拏賊
犯俟擒拏至日照番例完結外為此繕摺奏
聞伏乞
睿鑒施行謹
奏
據奏所事與内地強盜行刦相同耳然此風豈宜使其
滋長但亦不可涉於多事邀功凡百總聽岳鍾琪指示
而行母違
雍正四年九月二十二日四川松潘總兵官(臣)張
元佐謹
奏為奏
聞事竊查漳臘營遊擊邱名揚於姜墮地方被賊番刦
奪䭾子馬匹一事(臣)當即揀差通事馬應等捉獲
賊番絨孝等二名並差幹役前往口外著落上中
郭羅克土目旦增等曉以利害勒獻賊首追取馬
匹物件去後兹據該差袁受等於九月二十日回
松稟稱查前刦奪馱子馬匹實係下郭羅克賊番
當據土目旦增等供稱搶刦各物為首賊番絨孝
等二名巳經拏獲其賊番喀頼林噶布與為從賊
番聞賊首絨孝等既被擒拏遂各棄贓逃避將搶
刦馬匹物件盡數追出收領回松等情到(臣臣)生
長松潘稍知夷情荷蒙
皇恩簡拔重鎮受事以來惟有仰體我
皇上如天之德撫綏彈壓力圖安靜但查下郭羅克番
人不務耕種專以搶奪為事且伊等住牧去内地
甚遠鞭長莫及至於刦去馬匹物件巳經追出賊
首既擒惟賊番喀頼林噶布與為從賊番尚未盡
獲以(臣)愚見莫若先將捉獲賊首絨孝等二名梟
斬首級傳示下郭羅克地方土目牌番宣布
天威使知畏懼外應否俟明歲青草茂盛之時調集鎮
屬漢土官兵(臣)親身統領前往嚴加𠞰洗誅其首
惡分散其勢庶内外肅清一勞永逸矣為此具摺
奏請伏候
聖裁批示遵行謹
奏
此事與岳鍾琪商計妥協具摺奏請候朕酌定
雍正七年五月初九日四川松潘總兵官(臣)張元
佐謹
奏為恭謝
天恩事竊(臣)邊地庸材叨蒙
聖恩簡用總兵莅任四載毫無報稱寤寐兢惕自覺難
安今奉督(臣)岳鍾琪密飭整頓鎮屬馬步兵丁一
千名聽候調遣並令(臣)預備一切軍裝器械俟至
期行知等因奉此(臣)不勝歡忭踴躍斯正(臣)報效
聖主少酬涓埃之日是以製辦齊全候期起程繼奉督
臣令諭速遣妥差星至西安請領
皇賞銀兩(臣)遵即揀差星馳前往於本年五月初八日
領到
聖恩賞給銀五千兩(臣)望
闕叩頭謝
恩祗領訖伏念(臣)受
恩深重邊廷效力係(臣)職分之常乃蒙
聖主施恩格外
特賜帑金顧
高厚之難酬彌感激而自奮惟有殫心營務策勵戎行
以仰報
隆恩於萬一而巳為此繕摺
奏謝伏祈
皇上睿鑒謹
奏
是役乃朕不得已而為之舉經密與大將軍岳鍾琪熟
籌審計數年矣汝到肅後自知至於選派將領悉係鎮
協中優等人材揀擇兵丁率皆行伍中出格精壯殊非
草草從事汝今起程前往須將馬馱裹帶等項一一製
辦停妥惟望汝等同心合力戒驕戒懦鼓勇向前感蒙
蒼穹慈佑早建功勲速奏凱旋之歌上以慰
聖祖在天之靈次以釋朕躬宵旰之懷君臣歡然相見再
邀朕格外之恩可也勉之勉之
硃批諭旨卷八十五
