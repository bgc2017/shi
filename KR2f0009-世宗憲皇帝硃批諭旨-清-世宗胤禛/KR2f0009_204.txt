欽定四庫全書
硃批諭旨卷二百四
硃批勵宗萬奏摺
雍正六年正月初七日山西學政翰林院編修(臣)
勵宗萬謹
奏為請定教職調補之法以收實效事竊(臣)世受
國恩涓埃未報復蒙
皇上天恩命(臣)督學山右撫躬自問惶懼滋深惟有勉
盡愚誠以期少酬萬一(臣)於
陛辭之日恭領
皇上諄諄訓誡剴切丁寧以士習民風為首務伏思學
校為教化之本原而士習為民風之表率欲端士
習非徒課其文藝必湏嚴別優劣以示勸懲但學
臣一年之中巡歴通省各郡生員之賢否勢不能
一時備悉而教官則一學兩員訪察甚易故教官
職分雖卑關係實重(臣)細查通省教官冊籍壯年
固不乏人但皆年屆六旬以外者居多此輩非素
之不同風俗有厚薄之各異其年壯才長者任居
小學及士風醇厚之處而年衰才絀者反任大學
及士習澆薄之處人地似不相宜(臣)愚請將晉省
各屬教職陸續調取省城會同撫臣公同驗看詳
細分別至教官原有令學臣考試之例驗看之後
復行考其文藝除文理荒疎年衰力頹不堪供職
者會同撫臣詳議
題請休致外其年壯才優學問淹通者調以大學要
缺其年力尚壯文理平通者調以中缺其年雖已
地相宜之實效矣倘(臣)言可採伏候
皇上批示以便會同撫臣料理謹此具摺冒昧陳請抑
例調補要缺之後其果能實心辦事有裨士風者
酌定年分予以優敘其有調任之後不思報稱有
皇上指示施行謹
奏
覽
同日又
奏為奏
聞事竊思學政一官固在廉明公正遴拔人材為職分
當盡之事而學臣為一方教化之所關凡地方風
俗人情亦非可委為分外事也(臣)留心體察晉省
風俗雖云醇樸然太原以南平陽汾州絳州一路
皇上陳之曲沃積習暴悍歴來有抗欠錢糧之風署縣
事霍州知州王作朋素知其習有意振厲約束胥
役過於嚴刻比較錢糧用刑太重以致胥役含怨
勾通地方惡棍於雍正五年十二月初四日聚集
百餘人打入署内將作朋衣冠毁壞推倒聚毆旋
入卧室又將箱内銀錢衣物搶分扯裂此(臣)得之
風聞者繼見曲沃鄰近官員留心訪問果有其事
(臣)恐其中不無劣衿幫唆亦未可定容(臣)訪實另
行密奏外似此抗糧毆官有干
國法(臣)職司風化不敢委為分外壅於上
聞謹此僃悉密奏伏乞
聖主睿鑒謹
奏
凡百惟以據實無隱為要汝少年即被擢用一生之見
取見棄於朕在能此四字與否也勉之勉之
同日又
奏為預行奏
聞事竊(臣)到任以後清查前案有雍正五年五月内代
州五臺縣生員田化霖與訓導盧標互毆成訟一
案據生員田化霖供訓導盧標因勒索補廩陋規
未遂以致挾恨毆打據訓導盧標供因朔望宣講
上諭訓飭士子文田化霖不到不服戒飭以致毆折盧
標小指扯裂衣服此事雖經該縣該州兩次審訊
而彼此供詞互異尚未定案其田化霖已經署學
政撫(臣)石麟批革衣頂候審在案續於雍正五年
十二月二十六日據該州申報田化霖押在五臺
縣看守不意於本月初二日五更脱逃(臣)隨批令
該州嚴飭該縣責差幹役勒限嚴緝俟拏獲該生
確審定擬會題外似此干法無忌師生互毆等情
合先繕摺奏
聞謹
奏
知道了遇此等事亟宜破面整飭不可絲毫瞻顧沽取
寬厚假譽以自蹈委靡之習
雍正六年三月初六日山西學政翰林院編修(臣)
勵宗萬謹
奏為請定學臣舉黜優劣隨棚造冊達部以杜奉行
不力事竊惟舉報優劣乃鼓勵士風之本源學政
激揚之大典我
皇上加意振興屢頒
上諭諄詳明切疊經部議通行各省遵奉在案乃近年
以來各省學臣舉報優行照議升入太學者竝無
一人而間有開報劣行者又不過將緣事已經斥
革者數名造冊達部苟且塞責揆厥所由蓋因三
年任滿之後方行造報其中不無瞻徇顧忌示恩
沽譽之處夫十室之邑必有忠信一郡之中豈無
敗類(臣)請嗣後學臣考校一棚務湏遵照定例令
各學教官將所屬文武生員優劣事蹟秉公據實
開報再令該府州縣於平素所知生員中孰優孰
劣亦具密單呈送學臣以憑印證查核於考畢之
日分別奬戒發落隨即造冊登明奬戒過各生數
目達部存案俟任滿之日訪察確實果屬名行相
符再具疏彙題倘學臣造報不實一經發覺嚴加
議處如教官開送不實即將該員題參嚴處如此
立法不惟可杜學臣瞻顧之弊將見未合送入太
學之生既知部冊有名益知勉勵而未經斥革之
劣生亦咸知部冊可畏均知改悔似於士習民風
均有裨益(臣)從鼓勵士子起見不揣愚昧敬陳管
見伏乞
皇上指示施行謹
奏
此奏甚是九卿會議具奏
同日又
奏為請
旨事竊(臣)查考試定例内開凡童生入籍二十年現有
丁糧祖地者方准考試(臣)今按試汾州一府據提
調知府白映棠申送所屬石樓縣童生冊卷内有
外郡童生二名稱係代完石邑荒糧給有執照准
其入籍考試者(臣)即調查檔案竝行查布政司去
後隨據布政司查覆前來(臣)細查前案緣石邑自
康熙六十年歲歉之後人民逃散地土荒蕪歴年
舊欠錢糧盈千纍萬無可著追前任知縣麥士偉
據闔邑紳衿公議無論本郡外郡童生有能代完
荒地錢糧三十兩者并有能自僃牛種開荒一頃
者俱各給予執照准其入籍考試等因通詳撫學
兩衙門當經批行布政司查議續據司府各官確
議可行竝取通邑紳衿情願甘結僃詳前任撫學
二臣批允出示通行曉諭在案是此外郡童生雖
非石邑之人委係遵示代完荒糧給有執照非同
冒籍可比現據府縣各官送考印結以及本學廩
生具保五童互保各結(臣)當即按冊一體收考訖
但(臣)思從前地方各官雖為
國帑起見而未經具奏終與考試定例有違目前歲
考已過將來科試轉瞬即屆理應繕摺具奏應否
仍行收考抑或移咨撫(臣)會題奉
旨俞允之後再行收考伏乞
皇上批示遵奉施行謹
奏
似此於情理可通融者竟行收考為是據實陳明亦是
所奏情節知道了
雍正六年六月初三日山西學政翰林院編修(臣)
勵宗萬謹
奏為奏
聞事(臣)自本年二月下旬由汾州府考畢前往平陽考
試竊見一路麥田秀發詢問農民咸稱上年夏麥
收成稍歉今歲麥苖暢茂三月間若得大雨即可
十分豐稔(臣)在平陽考校彌月雖時有雨澤未能
霑足迨至四月初間前赴絳州天氣微覺稍亢嗣
於初七日大雨間日一下四郊霑足民情歡悦(臣)
於四月二十二日由絳州至解州考棚一路麥穟
俱已登場細訪收成分數自(臣)考試所經之地由
平陽府屬之聞喜縣起北至汾州府所屬止皆有
六七分不等自聞喜縣起西至蒲州止收成皆有
八九分不等麥價每倉石四五錢米價每倉石八
皇上宵旰精勤刻刻以民生休戚為念謹將(臣)親歴所
見隨路所聞地方民事情形收成分數米麥時價
據實奏
聞謹
奏
覽
同日又
奏為奏
聞事竊(臣)三月間正在平陽府考試風聞蒲州所屬之
臨晉縣有村民鬧縣拒捕一事(臣)恐此案或有不
法生員主持附和當即飛行蒲州密查去後隨據
該州申稱鬧縣拒捕一案係臨晉縣西鄉之張村
昝村角丕村三處均屬蠢頑愚民内無讀書之人
竝無文武生員在内嗣於五月中旬(臣)按考蒲州
經過臨晉縣地方細加博採閙縣之由緣參革知
縣劉國琮因臨晉向慣拖欠錢糧遂比較過嚴不
分多寡槩用重刑以致村民入縣鬧署該縣拏獲
為首二人繼復脱逃該縣復差役往村緝拏差役
被毆而回迨後撫臣檄委蒲州絳州臨晉等三州
縣會同協拏三村鬧縣首犯其角丕村及昝村姦
民雖各聚衆持械尚未拒捕惟張村姦民則竟拒
捕傷人當即兩州一縣會同詳報平陽鎮臣隨差
遊守帶領兵丁赴縣彈壓隨後撫臣飭行嚴拏即
據張村之閙縣首犯師刑投到解省審訊及(臣)到
蒲州後又聞續獲昝村鬧縣之首犯樊中花解省
其角丕付之閙縣首犯張臣遁跡潛蹤已拏獲該
犯胞兄胞姪拘禁在縣追比至於師刑供出三村
拒捕各犯内已經拏獲角丕村拒捕二人解赴省
城其餘現在嚴拏尚未到案目今昝村及角丕村
俱知畏法惟張村一處尚在執迷未悟通縣居民
安堵竝無紛擾合將目前情形繕摺奏
聞謹
奏
此事朕已悉知特差部臣前來查審矣
同日又
奏為密奏事竊(臣)考試絳州時訪聞有本州監生在
營田例捐納候選佐貳梁開宗者家貲豐贍有數
十萬之厚伊本係同祖別房自幼過繼為嗣有伊
族兄監生梁翼宗者窺開宗以嗣子而擁厚貲挾
制嚇索分吞祖業者已經屢次去歲又控該州復
控臬司經臬司批令該州斷給原告銀三萬兩於
今春已經交銀一萬五千兩但訪得此一萬五千
兩之項原告入手僅十之一二其餘銀兩聞有原
任山東布政使侯居廣之子候補道員侯琰者在
臬司衙門從中說合分肥傳言嘖嘖此事不知按
察使蔣炯曾否知情抑或侯琰朦朧中飽均未可
知(臣)因事關行賄徇情既有所聞不敢隱蔽謹據
實密
奏伏乞
皇上睿鑒謹
奏
此奏甚屬可嘉凡有所見所聞咸似此據實入告能以
不隱為務方為不負朕恩將來可成大器也勉之勉之
雍正六年八月十一日山西學政國子監司業(臣)
勵宗萬謹
奏為恭謝
天恩事竊(臣)弱質庸材仰蒙
皇上高厚洪恩畀以山西學政抵任以來自慚才薄時
切恐惶惟以不能稱職為懼兹復荷蒙
特恩陞(臣)國子監司業(臣)拜
命之下感激悚惶罔知所措伏思學政為風化專司夙
夜已懷戰懼司業為成均表率聞
命更切屏營
殊恩異數稠疊便蕃(臣)何人斯膺兹
寵渥惟有益加黽勉仰體
皇上造就人材之盛心矢竭愚誠少副
聖主任用微(臣)之至意於萬一耳除具本恭謝
天恩外謹此具摺叩
謝謹
奏
覽奏謝知道了汝少年輕率諸事甚不謹密凡所密奏
人皆知之如梁開宗之事通省皆知係汝奏聞似此豈
特深負朕恩亦乃速禍之道臣不密則失身君不密則
失臣朕於不當宣露之事從不令四目六耳見聞不但
汝新進小臣狂妄炫耀足以取禍即隆科多年羹堯輩
皆以不能愼密自致滅亡汝讀聖賢書而昧於明哲之
理非薄福小人則為作孽召禍之徒豈可復望上進於
此若不愧恨痛改仍勉強支吾以圖粉飾正所謂欲蓋
彌彰轉增罪咎耳汝一生進退升沉之基全在此任況
年當少壯後半世功名事業不可限量倘甘心自棄於
謹愼保全四字猶不能加勉試思已為世間何等人耶
將朕斯諭當書諸紳以為終身誦前於汝陛辭時朕何
等諄諄訓諭尚能記憶否誠若下愚不移朕一片望汝
之心殊為可惜也
同日又
奏為謹陳貢監考職之法杜代倩以收眞材事欽惟
我
皇上臨御以來愛惜人材曠古未有於制科取士之外
雖考職貢監亦必加意愼重
欽點大臣及詞臣公閱試卷取定之後又蒙
特行引見如人材可觀不拘常格即行
拔擢普天之下凡有一長可取一能足錄者靡不歡欣
鼓舞思登仕路而上年冬間考取貢監計有千餘
鄉里其願已足文理既不堪考試而又冀盜虛名
遂有一種略知筆墨之姦徒包攬代倩頂名入試
雖考試之日未嘗不行查察而人數衆多在吏部
只憑有咨送文結何能逐名辨其眞偽以致相沿
者上年幸蒙
皇上洞悉情弊
敕令引見頓使姦宄盡露不然則
朝廷職銜又不知冒濫凡幾矣(臣)愚以為嗣後貢監考
職似應改於三年一次順天鄉試榜發之後舉行
(臣)監衙門將下第各省貢監照錄科之冊移送吏
部請
旨考試此等下第貢監原有本籍文結又在監月課已
久素知行文斷無代冒替考之弊其直省不進鄉
場之貢監等有情願考試者將赴部考職緣由呈
明該地方官查核明確取具鄰族甘結造具年貌
清冊加具印結照例遞申撫學兩臣會同再加嚴
查果係親身竝無頂冒一咨吏部一咨(臣)監亦於
鄉試之後考試但此貢監於臨考之時方行到部
仍恐有代倩等弊一時難以查察應定限六箇月
之前到京亦照貢監鄉試之例歴考六次者方准
送部考試(臣)監衙門於六箇月之内查對年貌每
月與到監鄉試之貢監一體考課如文理清通准
其送部考試如文理荒謬即行移知吏部著令回
籍以杜代倩之弊倘(臣)監衙門各官徇庇營私有
朦混送考者一經控首嚴加議處倘各省撫學兩
臣咨送考職貢監不詳察明確致有於原籍起文
之時即頂冒來京到監者經(臣)監衙門察出即行
題參將原籍撫學及送考各官均照科場例議處
其作弊之貢監并頂冒之姦徒亦照科場例治罪
如此立法則頂替自除眞材可得庶不負我
皇上加意人才廣收博採之盛心矣目今又値考職之
期(臣)謹陳管見是否可行伏乞
聖主睿鑒指示謹
奏
所奏甚是現今廷臣正議此事奏覆時再加酌看如有
不詳僃處朕自當另降諭旨
同日又
奏為奏
聞事(臣)於上年十二月内到任檢查卷案有代州五臺
縣生員田化霖毆傷本學訓導盧標手指一事及
田化霖在逃情由於本年正月具摺奏
聞仰蒙
皇上訓誨破面整飭不可瞻徇沽譽(臣)跪讀之下仰見
我
皇上愼重官方整肅風化之至意(臣)於二月内因未據
該州報獲嚴催一次又於三月六月疊行嚴催該
州縣不但未據報獲亦竝無片紙隻字回覆(臣)隨
移咨撫臣查取疎縱遲延職名并轉飭嚴拏去後
兹於七月二十日有田化霖之兄田賜霖赴(臣)具
呈(臣)即訊究田化霖遁跡處所據稱州縣各官袒
庇教職因此化霖躱避忻州定襄縣地方(臣)隨差
押田賜霖限七日之内拏獲田化霖去後如限果
至訊問之下極口稱冤雖一面之詞不足憑信但
既據供州縣官有袒庇教職等語似不便仍發代
州審理(臣)因改委忻州秉公究審并移會撫臣知
照訖容俟審明之日具
題外所有(臣)拏獲田化霖改委審理緣由理合繕摺
奏
聞謹
奏
但肯秉公處事安往而不得其宜假如該州縣果有袒
庇實據即當糾參若平日居官猶屬才能稱職抑或情
有可原則宜姑恕
同日又
奏為清理商民籍貫以除積弊事(臣)查山西河東專
建運學設立教官乃
國家優恤商人之
殊恩必須的係行鹽子弟方准考試其民籍童生不得
混行冒考商籍商籍童生亦不得濫考民籍如有
冒濫通融送考之鹽道地方官收考之學臣均有
處分祇因河東當日修理鹽池禁墻堤堰等工原
係蒲解二州并臨晉榮河萬泉河津安邑夏縣平
陸芮城垣曲聞喜十二州縣舊有額設鹽丁其子
弟許入運學考試繼因額設鹽丁修築無力遂招
募十二州縣民夫應幫修理其子弟亦遂冒名鹽
丁入運學考試并此外無因之民籍童生亦紛紛
改竄入冊乃商籍童生見民既可冒商商亦無妨
於冒民遂致商民互相冒濫前後重名往往有一
童而冒兩籍一人而考幾場甚或本籍已經取入
將冒考之名賣與他人頂充入試姦弊百出相習
成風(臣)按考解州隨行鹽法道竝提調各州縣徹
底清查去後續據鹽道楊夢琰分行十二州縣查
明冒籍情弊前來除商籍子弟不許冒入民籍考
試責成各州縣嚴行查禁外其運學歲科兩試童
生惟准報部有名商人子弟并從前有錠之商人
的派子孫查明祖父三代籍貫准作商籍其別省
暫租商錠零星小販一槩不准冒入商籍考試至
從前冒籍文武各生之子弟應令各歸本籍考試
不得因父兄現屬運學而子弟仍行混冒如有故
犯察出連父兄一併除名治罪如此則籍貫可清
積弊可除矣(臣)職司學政清查冒籍分所當然何
敢瑣瀆
天聽但積弊相沿日久若不具
題經部議覆恐後不無仍致廢弛理合繕摺先行具
奏是否可行伏乞
聖主訓誨指示謹
奏
可嘉之至若不題明不但冒濫之弊終不能免且恐為
後來提學者仍留任意通融之地具疏題奏可也
雍正六年九月初六日山西學政國子監司業(臣)
勵宗萬謹
奏為恭謝
天恩事本年八月二十四日(臣)家人齎捧
硃批奏摺到(臣臣)叩首展觀欽奉
皇上恩懃訓誨責(臣)少年輕率之愆教(臣)謹愼保全之
道(臣)跪讀之下惶悚戰懼罔知所措竊思(臣)以新
進小臣荷蒙
天恩畀以督學重任
陛辭之日又蒙我
皇上諄諄訓誨期望成全并
賜奏事摺匣(臣)承此
厚恩夙夜惶懼唯知上畏我
皇上之法不敢稍有顧忌上感我
皇上之恩不忍稍有欺隱凡有所聞據實密奏期無負
此
特恩何敢以密奏之事宣露於人自取罪戾但(臣)賦性
庸愚事關陳奏訪查再三以致不自檢點或訪問
之間為人窺測事内之人臆度張揚實未可定是
(臣)疎忽之罪萬死難逭幸蒙
天恩不加譴責
特頒諭誨懃拳肫切(臣)稽首叩謝之餘自愧自恨無地
自容惟有加意謹密痛改前非矢竭犬馬力圖後
效以仰副我
皇上期望保全之心於萬一耳謹此繕摺叩謝
天恩不勝戰慄惶悚之至謹
奏
能改與否在汝自為朕何能強之使然餘所奏數摺留
中候與廷臣商酌有旨
同日又
奏為據實奏
聞事竊(臣)擬於九月初六日起身自省前往岢嵐大同
等處考試正在收拾冊籍整理衣物間不料於初
三日夜被盜入署將(臣)所帶皮棉衣物二箱并
恩賜貂褂一件青膁袍一件蟒縀一疋俱行竊去(臣)天
明始知隨加查驗蹤跡實有多人似有暗進明出
之狀除移行撫臣嚴飭各屬拏緝外(臣)不敢隱默
謹據實奏
聞謹
奏
汝辜恩不密應招此等失竊之報從兹戒愼修省痛自
刻責毫不怨尤庶可免將來意外之虞也
雍正六年十一月初三日山西學政國子監司業
(臣)勵宗萬謹
奏為感激
天恩敬陳謝悃事本年九月二十三日(臣)齎摺家人回
晉復蒙
聖主天恩頒諭訓誨警戒提撕(臣)跪讀之下感悚交至
又接閱(臣)父手信僃述我
皇上訓誡微(臣)改過之盛心勉勵微(臣)自新之至意
殷殷期望雖
天地父母之恩無以踰此(臣)雖至愚極陋同於木石之
無知敢不改過自新力圖犬馬之後效(臣)父子唯
有共加黽勉竭盡愚誠以仰報
聖主高厚洪恩於萬一耳謹此繕摺恭陳謝悃伏乞
皇上睿鑒謹
奏
不患有過貴無憚改能改則無過矣勉之
同日又
奏為密奏事竊(臣)於十月十三日按試大同科考知
府例當提調乃新任知府吳槃于(臣)到府之先二
日兼程赴省(臣)思考試關係
大典知府有提調之責非緊要事件何至急遽上省
隨留心察訪聞大同府之大有倉係知府經管内
存貯軍需米十餘萬石已歴十有餘年今吳槃到
任之時因此項米石多有蟲蛀霉爛不肯收受交
代而署印知府徐榮疇又因此項倉米當日參革
知府許惟訥交代之時係寧武府知府郎瀚潞安
府知府王景望平定州知州青阿立等奉委公同
盤查報無虧少竝經御史性桂騐同加封署事以
來未經開視等語俱經回明撫臣藩司撫(臣)石麟
檄委雁平道湯預誠并調原盤之府州等官公同
查騐至今尚未到府其應作何清理竝作何賠補
之法撫臣自有歸結因事關邊儲(臣)既有所聞不
敢不據實密
奏再(臣)又聞得大同府屬之應州靈邱縣廣昌縣均
有從前歴任交下虧空未經清結雖屬風聞未知
詳確(臣)亦不敢隱徇謹繕摺一并密行奏
聞伏乞
聖主睿鑒謹
奏
覽
欠糧生員停考一摺所奏甚屬可嘉摺留中
雍正七年三月二十日山西學政國子監司業(臣)
勵宗萬謹
奏為奏
聞事竊(臣)因科考太原府并平定等州事竣在省料理
冊卷前赴潞安於三月初一初二兩日連獲膏雨
初十日又獲霖雨至十二日午後始晴四野沾足
(臣)十三日起身赴潞安一路經過太原府所屬之
陽曲太原祁縣徐溝遼州所屬之榆社沁州并所
屬之武鄉潞安府所屬之襄垣屯留長治等各州
縣一帶地方俱皆同日得雨沾足所種冬麥俱已
發生青茂而春麥亦俱已乘時播種民情愉悦感
頌
天恩理合將得雨日期竝(臣)一路目覩兩麥情形繕摺
奏
聞謹
奏
覽奏得雨情形深慰朕念又所奏請托一摺留中候降
旨飭令密審殊屬可嘉之至悉能如此秉公不隱汝之
福將來不可限量也勉之
雍正七年七月二十一日山西學政國子監司業
(臣)勵宗萬謹
奏為奏
聞事竊(臣)蒙
皇上天恩畀(臣)督學三晉(臣)到任受事之時查前任學
(臣)沈錫輅在任雖有年餘因患病時多止歲考太
原等府中小之區其平陽一帶大學均未歲考(臣)
任内又遇
特恩於科考時選取拔貢(臣)約計時日不能必其限内
考完當經援例題請展限荷蒙
恩旨敕部議准展限五箇月在案(臣)自上年正月出棚
歲考以來連場考試不敢苟且從事亦不敢玩曠
偷安今科考通省已經全完而拔貢一項亦俱已
選定現在旋省考錄遺才竝造冊發司料理文闈
事務俟三場完畢(臣)即將通省拔貢卷冊連人一
竝送部繕疏具題恭候
皇上親加考騐所有(臣)任内科考造冊報部及彙題舉
黜優劣案件并會同撫臣騐看歲貢等項(臣)現在
逐一次第辦理完結於武場榜發之後查取中式
武舉親供畢(臣)離
闕日久戀
主情殷即擬束裝就道星赴
聞再查山西士子歴來科考者甚少目今涵濡
聖化士子力圖上進奮志入闈者甚多(臣)較對前次冊
案竟多十之三四合併奏
聞謹
奏
據奏士子咸奮志上進朕嘉悦覽焉
同日又
奏為請
旨事竊查河東設立運學乃
國家優恤商人之曠典祇緣數十年來商民混考作
姦舞法誠為學校之弊藪經(臣)具摺奏請
聖訓荷蒙
恩旨准(臣)具題隨經部議欽奉
俞允令(臣)徹底澄清永除冒濫在案今(臣)按考平陽即
檄行各府州縣并行鹽法道嚴加查察毋許商民
混冒臨場又復諄切告誡不意有武舉梅獨竒者
身係坐商膽敢藐視
定例勾引臨晉縣軍籍童生梅□認為胞姪冒入運
學考試經(臣)臨場查出當即批行提調官解州知
州拘集有名犯證究審去後嗣據該州詳稱審據
各犯口供坐商梅獨竒通同冒濫衆口僉同而梅
獨竒倚恃武舉捏供搪塞且將案内應質之要犯
伊弟梅獨芳膽敢藏匿不令出審甚屬藐抗等因
鹽法道姚培和均有失察冒籍朦混送考之咎但
縣考道考之時惟憑坐商親屬承認該管官員非
不加意嚴查總因梅獨竒將梅□認為胞姪以致
被其混入似非有心疎縱可比且安邑知縣車敏
來在晉年久尚屬黽勉稱職之員鹽法道姚培和
到任方新正在整理鹽政(臣)仰體
皇上鼓勵人材之
聖心不敢冒昧遽行糾參合先將緣由繕摺具
奏可否免其參處出自
皇上天恩伏乞
聖主指示遵行謹
奏
此事情有可恕不必糾參
雍正七年九月二十四日山西學政翰林院侍讀
(臣)勵宗萬謹
奏為請禁屬員無益之參謁以重職守事竊惟州縣
為親民之官職守綦重而城池倉庫尤關緊要非
有奉公差遣不得擅離地方
定例昭然遵奉已久若屬員非係公事或因上司陞
轉或遇生日年節擅離職守赴省參謁不惟僕僕
道路往返無益抑且地方公事難免遲誤(臣)近因
在省見臬司(臣)蔣炯蒙
皇上天恩陞授布政司合省府廳州縣紛紛到省參賀
者甚多竝有地隔千里之州縣亦來謁賀者雖藩
司諭令速回而往返徒勞荒廢政務一省如此他
省可知(臣)仰請
皇上敕諭督撫藩臬諸臣嚴飭屬官凡遇上司陞轉生
日年節不得仍蹈故習赴省謁賀如有公事奉上
司調遣者限文到日一面起身一面仍將奉何衙
門調遣具文通報事畢回日亦具文通報各州縣
有要緊公事必須赴省赴府商議者一面起身一
面將情由具文通報以僃各上司查考敢有借名
公務出境私謁者督撫諸臣察出照例參處知府
同知通判凡出府境亦照州縣一體通報永著為
例如此立法庶私謁之風可杜於地方職守不致
曠誤矣是否可行伏乞
聖主訓誨指示謹
奏
此奏可嘉朕另降諭旨飭行
雍正七年十一月二十七日山西學政翰林院侍
讀(臣)勵宗萬謹
奏為據詳奏
聞事竊(臣)據保德州詳稱本年十一月初二日辰時卿
雲捧日外繞三環光華四射藻彩繽紛自辰至午
照耀三時萬民咸相慶幸維時鄉耆士庶里老營
兵衆口僉同以為從來未有實千載一時之景象
昇平萬世之嘉徵又據河曲縣興縣先後詳報目
覩竒祥等因詳報到(臣)欽惟我
皇上至德格
天深仁育物殊祥上瑞疊見頻呈晉省屢歲豐收民歌樂
利兹保德一郡正在辦造軍需之時忽睹卿雲捧
日足見民心踴躍上格
天和至誠感孚捷於影響(臣)接閱之下不禁懽忻舞蹈除
會同撫臣查明具疏恭
賀外今據該州縣具詳到(臣)合先繕摺奏
聞謹
奏
覩此捷如影響感應昭然之理不愈勵忠誠寅畏之心
可乎勉之勉之
同日又
奏為奏
聞得雪日期事竊(臣)查晉省農民首重春麥欲卜來年
豐稔總以冬雪為憑兹於十一月初三日得雪一
次約有二三分十八日又得雪一次有七八分又
於二十一日夜得大雪一次至次日午刻方晴約
二寸有餘一月之中連獲瑞雪實為來歲豐年之
兆士庶歡騰農民慶告(臣)覩此情形不勝欣快謹
將得雪日期繕摺奏
聞謹
奏
晉省今冬較河南山東陜西得雪分數殊覺不足直隸
亦然惟京城左近及京東一帶地方甚為優渥
同日又
奏為恭謝
天恩事竊(臣)祖孫父子世受
國恩(臣)祖先(臣)杜訥蒙
聖祖仁皇帝知遇隆恩歴官刑部侍郎恭逢我
皇上御極之初
特頒恩命追贈禮部尚書(臣)父(臣)廷儀疊蒙
聖恩擢至刑部尚書(臣)以弱質菲材復蒙
聖恩督學山西疊
賜陞擢(臣)一門三世仰荷
高厚洪慈
恩同覆載涓埃未報正切悚惶今(臣)父(臣)廷儀又蒙
特恩加太子少傅(臣)任滿之時又奉
恩命管理山西廵察事務受
恩深重感悚難名惟有共加勉勵矢竭愚誠以圖少報
聖主天地生成之恩於萬一耳謹此具摺恭
謝伏乞
睿鑒謹
奏
覽爾奏謝知道了益當加勉自勵以期無忝厥職
雍正八年五月初十日翰林院侍讀管理山西廵
察事務(臣)勵宗萬謹
奏為奏
聞縦容家人衙役訛税詐贓復用酷刑立斃民命之縣
令事竊(臣)奉
命廵察山西至太原縣地方訪得知縣龔新於本年二
月間有陽曲縣民續其先在太原縣買有白布二
半疋例不上税經過該縣市口有該縣收税家人
周姓同快手賈榮口稱漏税即將續其先鎖至詹
文魁店内共嚇詐大錢七百文布二半疋猶未飽
慾又復勒要錢四千文續其先無力應允周姓等
即將續其先以漏税稟縣知縣龔新隨差拏續其
先到縣竝不查問布疋多寡果否漏税即用大板
重責三十板復用大枷枷出以致續其先即日殞
命屍弟續其盛雖在司府等衙門具呈未見深究
似此殘酷劣員(臣)既訪聞確實不敢隱匿謹據實
奏
聞伏乞
聖主睿鑒謹
奏
言之撫司嚴行查究
雍正八年十一月十六日翰林院侍讀革職仍留
山西廵察之任效力贖罪行走(臣)勵宗萬謹
奏為恭謝
天恩敬陳愚悃事竊(臣)輕浮躁率自蹈重愆經撫臣具
摺參奏仰蒙
聖恩不即罷斥留任效力贖罪又經撫臣具疏
題參復荷
聖恩令(臣)明白回奏(臣)聞
命之下感激惶愧頂戴
鴻慈高深莫喻除遵
旨恭疏明白回奏外嗣後惟有敬凜
訓旨益加謹愼實心效力以贖前愆斷不敢挾私苛索
分外生事致負
聖主教誨矜全之鴻恩耳所有微(臣)感激愚誠謹繕摺
奏
謝伏乞
皇上睿鑒謹
奏
爾雖具疏回奏尚未蒙朕寬免之旨事未了結何便具
謝恩之奏耶
同日又
奏為奏
聞河津縣歴年衝塌地畝竝村莊民舍數目亟請疏濬
淤沙以安民生事竊查絳州屬河津縣西南一帶
地方逼臨汾黃二河每當夏秋水長之時所有近
河村莊田畝廬舍多因水刷沙岸恒有侵䧟坍塌
之患(臣)於九月間廵察至河津縣親到該縣西南
界臨河之處遍行查勘并詢問附近居民據稱汾
黃二河深為河津西南一帶之害緣水由地内潛
行逐日刷刮每遇一時衝決田畝房屋多致沉䧟
居民難以預僃遷徙(臣)隨詢問防禦之法又據稱
河沙坍漲不常疏濬既無所施土質不堅築堤亦
屬無益惟將對面山脚下淤沙疏濬則水性舒緩
可免坍陷等語(臣)到縣城知縣張渡進見(臣)即訊
問河水情形據該縣歴歴陳說與(臣)所詢附河村
民之語相同(臣)復詢問歴年坍陷地畝房屋數目
隨據該縣分晰年分細數開具印單到(臣臣)伏思
我
皇上御極以來刻刻以民生為念惟恐一夫不獲其所
今河津一縣西南臨河地方被水侵刷之處既據
居民僉稱對河山下疏濬淤沙即可安居樂業似
宜亟議疏濬保衞民生兹當冬令河水消落之時
正可相度情形以待春融動工修濬(臣)既親歴其
地不敢不據實奏
聞竝將知縣張渡開送被坍地畝村莊數目清冊謹另
繕摺一併恭呈
睿鑒謹
奏
山下淤沙應作何疏濬之處言之撫臣可也
雍正九年正月二十一日翰林院侍讀革職仍留
山西廵察之任效力贖罪行走(臣)勵宗萬謹
奏為請
旨事竊(臣)自廵歴以來見每汛只設兵丁三名大路計
十里一塘僻路或二三十里不等夫此項兵丁原
為盤緝姦宄操防守禦而設非為遞送公文而設
也其遞送各衙門公文則有額設舖司如有關係
軍務等事則由驛站馬上飛遞此例遵奉已久乃
自雍正六年因一時權宜遂成定例竟將武職衙
門一切公文俱由汛兵遞送(臣)所到州縣親廵汛
地或有通汛無一兵者細詢其故總為公文絡繹
遞送不及此角未去彼角又來前汛無兵接受只
得越汛齎送跋涉紛繁遂致緊急差務無護送之
人衝途僻路無守禦之伍而舖司於遞送文員公
文之外別無一事(臣)查舖司之設原為遞送公文
汛兵所司專在防緝姦盜嗣後各宜遵守成例永
遠奉行其有事關緊急軍務者則特令驛站馬上
飛遞至一切平常公文仍歸舖司齎送庶汛兵之
責守得專而要地之事機無誤矣(臣)謹陳管見仰
請
皇上敕下撫鎮諸臣會同查議或容(臣)恭疏具題伏乞
聖主批示謹
奏
著該撫鎮會同查議具奏該部知道
雍正九年三月二十五日翰林院侍讀革職仍留
山西廵察之任效力贖罪行走(臣)勵宗萬謹
奏為奏
聞事(臣)仰蒙
恩命巡察山西稽查通省盜竊各案係(臣)專責(臣)自受
事以來當即通飭各府州縣平日力行保甲稽查
匪類遇有盜竊案件發覺務令即時通報毋得隱
匿更令嚴比捕役躧緝賊犯訪拏窩線清姦宄以
靖地方(臣)仍恐各屬有諱盜之弊頒發條約務令
按月出具印結以憑查核晉省頻年來疊蒙
聖主教誨養育之恩雖山僻小民皆知務本力農各安
生理且屢登大有家給人足姦匪潛消一年之内
其強刦之案止有天鎮縣王氏家被盜一案盜犯
五名旋行全獲其鼠竊之案通省一年共二百八
十五件經(臣)檄行勒限嚴緝於限内已經拏獲審
結者一百七十六件(臣)目擊三晉風俗醇良民安
盜息不勝歡忭合將情形繕摺奏
聞謹
奏
晉省盗賊消弭情形朕欣悦覽焉
同日又
奏為敬陳芻蕘管見仰祈
聖訓指示事竊(臣)仰蒙
恩命巡察山西今已徧歴通省所有關係吏治民風驛
務營伍似應斟酌損益者六條敬抒管見為我
皇上陳之
一吉州所屬之蒲縣應改隸隰州也查雍正二年
經撫(臣)諾岷題將吉隰二州改為直隸州隰州轄
永和大寧汾西三縣吉州轄鄉寧蒲縣二縣但由
蒲縣至吉州路皆崇山峻嶺虎狼窟穴自來不通
必經隰州之仵城鎮等處相隔二百一十里始達
吉州一切遞送文書解審人犯應考童生路途不
順跋涉維艱而由蒲縣至隰州只一百里通衢大
一各屬驛站應交各該守道就近稽查也查山西
驛道一員專司通省驛站定例一年之内親到各
屬驛站稽查一週今於雍正八年准部議將山西
驛道加銜冀寧道令其兼管太汾潞澤四府遼沁
二州夫以驛道而令兼管地方則刑名錢穀事務
殷繁況又有盤查之責欲其通省巡歴勢所不能
查晉省河東道一員管平蒲二府絳解吉隰四州
鴈平道一員管大朔寧三府平忻代保四州二道
本有盤查之責似應即令於盤查之時就便稽查
驛馬出具印結報部如有疲瘦惟該道是問至於
奏銷仍歸冀寧道經管以免參差如此則各道分
一軍站歸併州縣之馬宜有專司也查雍正六年
經侍郎(臣)馬爾泰條奏晉省各驛站其在州縣者
歸州縣管理所有驛丞應行裁汰其距縣窵遠者
歸驛丞專管奉部議准通行在案(臣)查大同府一
帶向來多係衞所所有站馬即係驛站原均屬武
職管理於雍正七年經原任提督袁立相條奏所
有軍站馬匹俱歸州縣管理亦經通行在案但查
軍站有在州縣城内者責令州縣就近管理甚便
其有相去窵遠者州縣鞭長不及似應照馬爾泰
所奏均歸驛丞專管查大同府之聚落站朔平府
之高山站威遠站井坪站寧武府之水泉站老營
站利民站八角站三岔站代州之廣武站及所屬
之平型站俱距州縣窵遠均應即將奉裁留晉改
一冗驛宜裁以省錢糧也查驛站所以應付差使
倘有虛設自當裁汰(臣)巡歴所至查有汾州府永
寧州之玉亭吳城青龍三驛向因路通陜西吳堡
縣地方文書往來設有驛站近因文書俱由保德
州一路傳送三驛竟成虚設再查寧武縣之寧化
一廣靈一縣地處通衢防兵宜行添設也查各州
縣分設防兵原為捍衞城池倉庫稽查匪類而設
(臣)巡歴各屬見省城以南如平陽等内地州縣各
有防兵五六十名及一二十名不等惟大同府之
廣靈縣路當衝要只有防兵五名實不足用似應
仰請
一邊民出口耕種應禁其攜帶家口以杜逃糧之
弊也查出口舊有禁例近因我
皇上德威遠播中外一家所以歸化城一帶地土豐沃
大同等府居民出口耕種者甚多但(臣)訪聞邇年
出口之民不止隻身前去竟將全家搬移出口散
居土默特各村落者不下數千家(臣)細查此等皆
内地無藉之徒抛荒田産拖欠丁糧不安本分挈
家遠去久而忘返大同一帶積欠不清皆由於此
若不禁約勢無底止以(臣)愚見似應嚴飭沿邊地
方加意盤詰并飭歸化城同知嚴查口外各村落
凡有大同一帶人民挈家居住者確查造冊定以
期限勒令將家口送還内地若隻身種地之民仍
以上六條(臣)因地方情形起見謹將大略繕摺具
奏如有可採伏乞
聖主批示(臣)再詳細繕本恭疏具
題謹
奏
覽
一勵宗萬初抵太原府令陽曲縣多僃執事人
役伺候日需五六十人皆該縣墊給食物又令
買好騾三頭每頭僅發潮銀十二兩在省二十
餘日知縣賠累三四十金又有平定州知州安
克寬向(臣)告言兩次借銀二百兩出巡時所騎
驛馬至二十餘匹之多州縣多雇騾馬僃用又
轎夫摃夫十四名沿途需索雇値自五六兩至
七八兩不等經過州縣約費二三十金又體統
尊大知府跪迎行部輒行威刑官役擾累
朕覺汝有少年驕縱躁妄之失所以屢屢面加訓諭今
據人參論若此則朕之觀汝殊屬不謬也從此若不返
躬内省痛自悔艾乃復妄為猜嫌揣度某某所奏則為
怙過辜恩福淺命薄人矣朕一番期望成全汝之特恩
寧不可惜愼為之審思之
硃批諭旨卷二百四
