欽定四庫全書
硃批諭旨卷三十二
硃批張楷奏摺
雍正三年四月三十日江蘇廵撫(臣)張楷謹
奏為密陳沿途地方情形事竊(臣)自四月初三日
陛辭出京留心察看一路麥禾涿州以北俱得透雨二
麥茂盛涿州以南新城等州縣及山東德州等處
雖天氣亢暘因二月間曾得透雨麥苖不至枯槁
平原禹城齊河乾旱更甚若數日内無雨二麥難
望有收由張夏以至郯城等州縣俱於三月得雨
二麥秋禾盡皆暢茂沂州城東偶遭冰雹然亦被
損無多十八日入江南淮安境自卯至未大雨普
降田畝霑足二麥豐盛由揚州以至蘇州一路皆
雨水調勻麥皆堅實二十七日蘇州又得時雨一
晝夜現在插秧耆老紛紛赴(臣)舟次叩謝
皇仁浩蕩減免浮糧沛四百年以來未有之
殊恩(臣)即宣揚
聖德勉以守分急公歡呼載道再(臣)沿途訪有河間知
府張璨清廉愛民任邱知縣袁圻德州知州陳留
武泰安州知州吳曙俱辦事明白惟齊河知縣王
米才具平庸抑且耳聾以上各員係(臣)見聞所及
謹一併據實繕摺奏
聞謹
奏
朕從不寄耳目於小人軰爾等大吏既受知遇之恩百
凡正宜如此據實直陳
同日又
奏為遵
旨回奏事竊(臣)於
陛見之日面奉
諭旨謹一一遵奉施行容次第奏覆外今(臣)遵
旨密訪得署京口將軍李杕為人廉靜在京口兩載兵
民相安八旗感戴但微覺多疑寡斷輿論如此合
行
奏明(臣)抵滸墅關織造胡鳳翬到(臣)舟次跪請
聖安(臣)即轉傳
諭旨江南近日織造紬縀用五色線繡成花卉殊屬無
謂可傳旨與胡鳳翬令其禁止一切織造惟期堅緻
樸實不可作為竒巧致開奢靡之風隨據胡鳳翬奏
稱奴才欽遵
聖諭蘇州機上禁止繡織併移會江寧杭州織造亦行
禁行等語合行
奏明(臣)到江蘇任見布政使鄂爾泰(臣)轉傳
諭旨鄂爾泰做官甚好朕所以不令伊做廵撫者因年
羹堯隆科多極力保薦必是他附託於人爾可下旨
與伊令其改過實心辦事朕自加任用隨據鄂爾泰
奏稱(臣)受
皇上厚恩係
皇上特用之人與年羹堯從未識面亦並未附託隆科
多今奉
聖訓惟有實心辦事以圖報答不敢依附他人(臣)又密
傳
諭旨聞得爾在蘇州要移風易俗將酒船戲子盡行禁
止這原係好事然移風易俗非數十年工夫不能若
一旦禁止此等人無以營生必致失所不必禁之太
甚隨據鄂爾泰奏稱(臣)初到任見蘇州風俗奢靡原
行禁止後訪得不便民情隨亦不復嚴禁等語合
行
奏明以上三條先行具摺回奏伏乞
睿鑒謹
奏
所奏俱悉三吳風俗奢靡宜漸為化導使歸於儉約此
正督撫之責汝當深為留意者也
同日又
奏為委員管理上海關稅務仰祈
聖鑒事竊查(臣)屬各關稅務除龍江揚州二關前經署
撫(臣)何天培就近委江寧揚州該知府管理今仍
照舊令其管理外所有上海關稅務署撫(臣)何天
培雖就近委上海縣知縣協理係差家人在關收
稅(臣)查上海一關界連海面出口之處甚多稽察
宜嚴錢糧關係重大不便專委家人經收今遴得
蘇松道朱一鳳為人誠實才具頗優堪以委任管
理稅務但查該道係為廵查盜案而設駐劄蘇州
(臣)細查江省盜案惟松江之上海縣遠在海隅更
為宵小出沒之地盜案最多若委該道經理關稅
移駐上海不但稅務得有專責并可廵察姦匪似
於地方更有裨益除另疏
題報外恭行繕摺奏
聞伏乞
皇上睿鑒施行謹
奏
據奏以蘇松道經理上海關稅務遴委甚屬妥協照所
請行
雍正三年五月初六日江蘇廵撫(臣)張楷謹
奏為奏
聞事竊(臣)到任後即查所屬二麥收成分數松江通州
八分江寧蘇州常州鎮江揚州徐州七分八分不
等淮安府六分七分不等雨水俱各霑足稻秧秀
發目下現在栽插蘇州米價白秈米每石一兩三
錢七分次白秈米一兩三錢二分麥價每石五錢
四分四月三十日至五月初一二日連得大雨又
訪得四月二十五日戌末亥初江寧省城地震片
刻即止居民並無驚恐(臣)蒙
皇上簡任封疆惟有兢業小心整躬率屬訓兵恤民以
仰報
聖主知遇隆恩於萬一耳為此繕摺謹
奏
閱所奏夏收分數併米價情形朕懷深慰
同日又
奏為敬陳管見恭請
聖裁事(臣)愚昧無知蒙
皇上畀以廵撫重任時深兢業謹將
皇上御極以來
欽頒
諭旨敬錄成帙朝夕持誦竭力奉行内蒙
皇上加封
至聖先師孔子五代王爵一條仰見我
皇上因心仁孝顯承
聖祖仁皇帝崇儒重道之盛心
特沛崇德報功之典禮此誠千古未有之曠典也而定
例止載
先師孔子祭辰於前二日不理刑名照常辦事伏查
至聖先師卒於魯哀公十六年壬戌四月己丑即今之
二月十八日也際兹
文明盛世理宜停刑齋戒以誌景行愾慕之忱緣從前
未經議及(臣)愚以為二月十八日似應不理刑名
不讌會照常辧事著為令甲永久昭垂則
聖德彌光千秋莫並矣(臣)謬抒管見是否有當密請
聖裁謹
奏
所請亦屬推廣崇德報功之意但加封之典禮甫舉而
聖忌之令甲又頒天下後世無乃視朕為有意務名乎
此事宜俟詳考徐議再定
雍正三年五月二十六日江蘇廵撫(臣)張楷謹
奏為奏
審畢回署隨傳(臣)標下左右兩營各弁員帶領兵
目親詣教場逐一操閱射箭打鎗量行捐賞以示
旨發修海塘之黃叔琳等員已至蘇郡(臣)擬於二十七
皇上減免蘇松二郡浮糧(臣)仰遵
諭旨轉行布政司嚴飭所屬確查糧戶秉公減免毋許
聖澤又分縣一事係屬創始必湏籌畫萬全地方始有
裨益俟(臣)到松江勘明城垣縣治併查明蘇屬分
縣事宜即行會同督(臣)查弼納另疏
題報(臣)才識短淺仰求
皇上時加教訓俾有所遵循庶得盡犬馬微忱以報
聖主委任弘恩合併繕摺
奏明謹
奏
知道了殫心竭力而為之何慮不能報稱也
同日又
奏為感激
聖慈敬陳謝悃事竊(臣)接閱邸抄江西卓異引
見官内有南安府知府蕭義宗經吏部遵
旨查訊義宗係原任總督蔡毓榮家人等因欽奉
上諭爾部行文裴&KR0973;度南安府知府蕭義宗係裴&KR0973;度
張楷等薦舉之人諒其居官必好伊原係蔡毓榮家
人之處該撫等自然不知朕既知之必湏明白其事
蕭義宗在朕前尚飾詞誑奏存心不純夲應治罪今
姑從寬發回原任果知感恩益加勉勵奉公則已如
甘心自棄改易操守稍有不職著該撫即行據實題
參治以重罪欽此仰見我
皇上睿照所及無微不燭(臣)於布政司任内祇知蕭義
宗之居官操守實不知其為蔡姓家人業邀
聖明洞鑒但(臣)身為大吏不能細加訪察冒昧保奏咎
實難辭幸荷
皇上洪慈不加罪譴而撫己徬徨問心愧悚實不能已
惟有益加兢惕以仰報
高厚之恩於萬一耳謹繕摺恭謝
天恩伏乞
睿鑒謹
奏
汝與裴&KR0973;度之不知不待辯而明者朕深信之周書建
官惟賢位事惟能國家用人原不限資格其出身之貴
賤亦在所不論也
雍正三年六月十八日江蘇廵撫(臣)張楷謹
奏為奏
聞事竊(臣)念海塘關係重大於五月二十七日起程前
往沿海一帶查勘塘工於六月初四日接准部文
欽奉
上諭恐派往人員修築遲延
特命動帑委員興築(臣)隨飛檄布政司委員動帑速飭
鳩工庀材刻期興築以副
聖懷(臣)由崑山松江一路遍看田禾茂盛沿海地方不
種秧稻止種棉豆俱各暢茂再前督(臣)查弼納疏
請分縣一事部議俱令同城但查沿海一帶綿亘
數百里除上海而外别無縣治以致姦匪叢生盜
竊纍纍今勘得沿海現有城垣相度地勢華亭應
分青村城上海應分南滙城婁縣應分吳淞城皆
城池堅固地基寬厰若分縣於此附近居民完納
漕米糧銀可免黃浦江過渡之險且沿海稽察匪
類於地方大有裨益又勘得柘林城係邊海地方
甚為緊要據士民等呈請將松江海防同知移駐
柘林城更資彈壓現在會同督臣另疏
題覆外合將親勘過情形繕摺繪圖具
奏伏乞
睿鑒施行謹
奏
覽爾分縣之議經畫井井甚屬合宜圖留覽
同日又
奏為恭請
聖裁事竊查蘇松等府所屬縣分繁劇前經督(臣)查弼
納疏請分縣一十三處然每縣地方有肥瘠不同
民情有姦良不一今新分之縣該令俱未到任若
聽現在各縣分疆定界倘有偏枯新令到日未免
又多一番議論仰求
皇上將新分各縣
錫以嘉名併求
敇部即速遴選能員星赴新分縣治公同分析疆界俾
各躬親料理得悉地方情形將來自可駕輕就熟
吏治民生均有裨益(臣)為地方起見除會同督臣
另疏
題報外合行繕摺奏請
聖裁伏乞
皇上睿鑒施行謹
奏
該部議覆到時有旨
雍正三年七月初八日江蘇廵撫(臣)張楷謹
奏為奏
聞事竊(臣)於六月初六日接准部文欽奉
上諭前蠲免蘇松兩府浮糧彼處士民感激朕恩聞有
誦經立碑蓋造龍亭聚會演戲諸事恐有貽累小民
蘇松士民習於華侈今又為此虚文甚非朕意著督
撫嚴行禁止欽此又接准部文吏部尚書朱軾奉差
查勘海塘自浙回京據蘇松士民張姚壽等呈請
奏謝
皇恩奉
旨這所奏知道了摺内有赴京謝恩等語著諭督撫等
勿令來京以致苦累欽此仰見我
皇上勤求宵旰痌瘝在抱誠古聖王不使有一夫不獲
之盛心也(臣)即嚴行禁止遍諭士民勿令赴京轉
行所屬一體欽遵外隨據張姚壽等焚香頂謝僉
稱壽等蒙
皇上蠲免浮糧共四十五萬兩沛此四百年來未有之
殊恩情殷誦祝咸思建立碑亭併於農隙之時赴京叩
謝
天恩實出感激至誠今奉
恩綸諭行禁止併勿令赴京恐有苦累壽等欽遵停止
誦經演戲建碑等事亦不敢赴京叩謝惟有仰遵
聖旨務夲重農力行節儉以副
聖懷懇請代奏等情合將士民感激
聖恩叩謝情形繕摺謹
奏
蠲免浮糧以紓民困非為市恩邀譽也何用謝為此等
虚文俱可不必
同日又
奏為仰懇
聖慈清滯獄以廣
皇仁事竊查雍正三年江蘇等屬秋審重犯經(臣)會同
督臣逐加推勘照例分别情實緩決可矜另疏
題報在案惟查江省自康熙五十三年起至雍正二
年止核查緩決男婦命犯一十八名緩決監候盜
犯一十二名歷經秋審在命犯或跡涉故殺或係
謀殺為從在盜犯或贜證未明監候待質均難議
減遂致久禁囹圄情屬可憫伏查康熙四十五年
間欽奉
聖祖仁皇帝恩諭將各省重犯緩決至三年者俱行減等
發落又五十五年間奉有
恩旨謂已緩則不復論決著九卿議令分别減等完結欽
遵在案欽惟我
皇上聖德如天欽恤備至
御極以來讞決重犯至詳至愼俱令三復集議會奏屢
邀緩決為從古帝王莫並之寬仁也(臣)請夲年秋
審各犯仰懇
聖慈敕下廷臣查有命犯歴擬緩決盜犯監候待質曾
經秋審已過三次者
特沛殊恩准予減等發落通行各省一體欽遵則監候
待斃各囚均邀
皇上法外之仁於無既矣此係出自
皇上特恩(臣)不敢冒昧具
題謹繕摺密
奏伏乞
睿鑒施行謹
奏
刑讞最為國之大事朕詎不加意欽恤何待汝之奏請
亦可謂不知朕矣且封疆大吏尤不宜一味存姑息之
念若以弛縱法紀為積德不但不能為子孫種福反恐
有損陰騭也朕面諭汝之訓旨終身不可遺忘
雍正三年七月十六日江蘇廵撫(臣)張楷謹
奏為奏
聞事竊查江蘇地方自六月以來各屬間報得雨然未
能溥徧霑足今七月十二日卯時起至辰時止甘
霖大沛下午至晚又降大雨萬姓歡呼齊頌
聖德同天今歲可登大有又據宿遷縣報稱因睢寧縣
黃河水溢連及宿界隨飛檄布政司星速委員查
勘有無淹損田禾房屋人口統俟覆到之日另行
具
奏外又松江華亭上海等處據報七月初一二連日
北風驟起致海潮漫至堤下新堤微有衝坍數尺
之處隨因初四日轉發西風潮即退落田廬並未
傷損(臣)隨飛檄該地方文武官弁加謹防護併飭
將衝坍之處隨時修補(臣)仰遵
諭旨飭修海塘現在調集委員俟布政使鄂爾泰往江
寧會審常熟馬令虧空回蘇即發帑辦料嚴飭上
緊修築刻期竣工以副
聖懷所有得雨情形及黃水漫溢海潮長發緣由理合
一併奏
聞謹
奏
所奏俱悉朕調鄂爾泰來京欲擢用伊為廵撫布政使
員缺以漆紹文補用矣漆紹文雖未可與鄂爾泰並驅
或亦可無沗厥職朕頗以人材目之俟其莅任後留心
察看據實奏聞
同日又
奏為奏明事竊(臣)查江蘇地方公用浩繁向來廵撫
衙門除各屬節規外有司庫平規兩淮兩浙鹽規
及滸墅關規禮共銀四萬五千三百兩揚州龍江
上海三關監督則餽送貂皮人參等物自
皇上御極以來節規久已革除而鹽規平規等項仍留
用度(臣)到任後將鹽規俱補無著虧空止有藩司
平規四千兩存為薪水之費至(臣)在安慶府任内
辦銅欠債二萬兩(臣)經奏明蒙
皇上天恩憐察
諭令與鄂爾泰在藩庫中借銀二萬兩以償夙負(臣)查
司庫動關
國帑何敢擅行支用所有龍江揚州上海三關係(臣)
委員管理每年除正額及應進羡餘外尚有贏餘
銀兩於此贏餘銀兩内(臣)動用若干亦必奏明
皇上斷不敢有毫釐侵隱有負
具
(弊)帶者有之(臣)現在飭令各口岸嚴加稽察不許夾
帶至(臣)面奏緝拏盜賊清理命案整頓風俗等事
奏
覽
雍正三年八月十五日江蘇廵撫(臣)張楷謹
奏為奏
聞事竊(臣)欽奉
諭旨行查年羹堯寄匿財産之處(臣)即轉飭各屬嚴查
去後隨據江安糧道馬世珩等首報年羹堯有上
年運到木植存貯發賣併漏稅不納緣由批司確
訊另行
題報外又據蘇州府詳報生員李份出首託伊刊成
陸宣公集一部又民人李長春出首託伊刊刻康
熙字典一部又據江都縣詳報騾行黃健華出首
年羹堯有馬二匹騾八頭騾轎九十二乘馬車三
乘現存伊行又民人曹良佐禀報曾領年羹堯銀
三千兩已討人二十口銷算又上元縣詳報民人
胡範彝借魏之燿銀三千兩已經還過二千兩等
語再奉
旨行查胡期恒家産據江寧府詳報胡期恒之壻喬汲
帶領期恒眷屬貲財自揚搬運潛逃隨即水陸追
趕俱皆弋獲現經督臣轉發布按二司究審又據
無錫縣詳報該縣魚腥巷有胡期恒房一所並房
内所存什物及伊兄弟五人公共田畝又據寳應
縣詳報貢生喬于宣出首曾借胡期恒銀一千五
百兩俱批該司一併嚴查統容另疏
題報並現在嚴行各屬逐戶挨查年羹堯寄匿之處
及胡期恒財産另
奏外先行繕摺奏
聞謹
奏
胡期恒之事已據查弼納奏聞矣年羹堯姦狡百出寄
頓隠匿豈止於此當再行嚴察毋使隠漏
同日又
奏為奏
聞事竊查蘇松常三府屬於七月十二日得雨之後二
十二十四二十九等日連得雨澤高下田禾可冀
豐收江寧鎮江揚州各屬得雨稍遲山田尚有未
經霑足之處蘇城連得甘雨現在米價平減白叟
黃童無不歡呼慶幸共樂有秋再睢寧朱家海河
水漫溢延及宿遷等處已經
奏報在案今查河水洶湧竟衝至百餘丈雖經竭力
堵築聞己打住裹頭訪之輿論河水漫延無歸將
次必入洪澤湖内恐高寳運河又有泛濫之虞現
在飛行該地方官竭力防禦其睢寧宿遷被衝之
處(臣)仰體
皇仁隨檄行睢宿二邑各動常平倉米一千石先行賑
恤毋致失所恐厪
聖懷合先奏明又淮揚二府所屬范公堤關係鹽竈民
居去歲被海潮衝決據被災竈丁等紛紛呈請照
往例令兩淮商人捐築等情隨咨商鹽臣併檄行
運司傳集商人公議情願捐修咨覆到(臣)當即飛
行布政司委員勘估興修容俟工竣之日另行會
疏具
題合併奏
聞謹
奏
據奏河水洶湧諒齊蘇勒自必講求防禦之術不致泛
濫為害其睢宿二邑被水人民亟宜加意撫恤毋令一
夫失所以副朕已溺之懷
雍正三年九月初二日江蘇廵撫(臣)張楷謹
奏為欽承
聖訓瀝悃瀆陳仰祈
睿鑒事雍正三年八月十八日(臣)標千總齎捧
硃批奏摺到(臣)跪讀之下曷勝悚惕(臣)緣五月間甫經
到任即同督(臣)查弼納赴常秋審見江省年遠獄
囚甚多一時愚見冒昧瀆
奏仰蒙
聖明訓誨指示見我
皇上睿慮周詳大中至正悉皆刑賞忠厚之至意非(臣)
煦煦陋識所能仰窺於萬一(臣)惟有兢業小心益
自振勵以期不負
聖主成全教誨之弘恩謹瀝悃奏陳伏乞
睿鑒謹
奏
徇縱姑息而以寬仁自居及袒護士子以干崇儒之譽
排斥釋道以冒理學之稱諸如此類有心作偽狃於一
偏之見非徒無益而有害也惟以實心敷實政公爾忘
私國爾忘家則至諴感神未有不為冥冥之所庇佑而
世之所謂名者不求而自至矣勉之勉之
雍正三年九月初五日江蘇廵撫(臣)張楷謹
奏為謹籌徵輸積欠錢糧以裕
國賦事竊(臣)查核通省歷年錢糧完欠冊卷自康熙
五十一年起至雍正元年止内止蕭縣贛榆無欠
及泰州碭山儀徵江浦四州縣欠止數百兩其嘉
定長洲等四十七州縣尚有未完地丁漕項等銀
共積欠至八百八十一萬兩有零(臣)又查核各州
縣歴年現年錢糧完欠分數自康熙五十六年至
雍正元年每年未完至五分以上及二分以上不
等是從前新糧尚不能全完帶徵竟致有名無實
現今新舊錢糧歸併一歲並徵(臣)查江省每年額
賦除蠲免浮糧外應實徵銀三百五十三萬兩有
零再加歴年舊欠計共一千二百三十四萬兩有
零竭小民一歲所收籽粒斷難責以全完且逐年
欠欵既多不免差催絡繹花戶更多一番費用併
致新糧不能全完(臣)再四思維若不急籌一徵輸
之法何以剔除錮弊隨同布政使鄂爾泰酌議除
江屬夲年新糧務期責令全完外至各屬未完地
丁漕項等舊欠銀兩仰懇
皇仁均作十分請自雍正四年起每年限其徵完一分
不必又分年欵逐限咨參均作十年按照分數徵
完於每歲
奏銷時另冊
奏報如不按欠追清承追官議以降職二級仍令同
次年應完銀兩帶罪併徵全完准予開復如仍不
完即以降二級調用如能徵過舊欠一分以上者
所餘銀兩准留作下年完數仍格外予以紀錄一
次以示鼔勵抑(臣)更有請者嘉定一縣積欠未完
地丁漕項等銀共有一百四十餘萬兩若令十年
帶徵連夲年銀米則每年應共徵銀三十九萬兩
零勢又不能全完應請均作十五年分徵其次上
海崑山常熟華亭宜興吳江武進婁縣長洲等九
縣核計未完地丁漕項等銀共皆積欠至四十萬
兩至六十餘萬兩不等應請均作十二年分徵其
承追各官並請同前一例處分此又出自
皇上格外之仁錢糧事關重大(臣)不敢冒昧具
題謹先備細繕摺奏請
聖裁伏乞
皇上俯賜批示施行謹
奏
徵輸之法可謂籌畫周詳發部議行矣果符所奏國計
民生兩有裨益洵為可嘉但有治人而後有治法全在
訓飭各有司實力奉行耳勉為之
雍正三年九月初七日江蘇廵撫(臣)張楷謹
奏為請
旨事竊(臣)標左右兩營守備經(臣)特疏
題參併請
皇上於記名人員内補放或於奉發江南年滿千總内
挑選題補一併
題明在案適督(臣)查弼納自查勘泖湖劉河過蘇帶
有守備千把内有奉發年滿千總候補守備李允
祚吕銘鐘二員漢仗出色弓馬熟嫺以之補授(臣)
標左右二營守備於營伍甚有裨益(臣)謹繕摺恭
遣該弁齎
奏仰懇
皇上親賜驗試如其可用伏乞
恩准補授謹
奏
李允祚吕銘鐘弓馬人材不及侍衞故另為揀選補放
也
雍正三年九月二十日江蘇廵撫(臣)張楷謹
奏為嚴捕盗之責以衞民生事竊(臣)履任之時即查
前案所有雍正二年分報過盜案共有一百八十
五案雍正三年正月起至四月止報過盜案共有
八十一案(臣)恪遵
皇上聖訓嚴禁盜窩盜線轉飭各屬加意廵查然(臣)自
四月二十八日到任今經五月所有報過盜案己
共有四十四案(臣)思盜賊竊發緝拏惟在捕役但
捕役不載經制全書並無工食給領此等承充捕
快率皆市井無頼原與盜賊為伍之人況無工食
則廵緝之飯費無出妻孥之養贍無資每遇承緝
盜案非婪贜故縱即囑盜扳良種種弊端勢所必
至伏查定例各州縣額設民壯五十名給以工食
器械令不時訓練以衞地方則緝盜之責己有專
屬(臣)愚以為州縣捕快應請通行革除即令額設
民壮緝拏盜賊所有工食銀兩務令按月當堂給
領毋許吏胥侵扣每月報(臣)查核其民壮内某名
下承緝某案獲有積盜一名印官即捐賞銀十兩
照所獲名數遞加以示鼓勵如有故縱誣良匿贜
等弊及該州縣不嚴行覺察或經告發到(臣)經(臣)
察出一併嚴參分别從重治罪庶正盜易於弋獲
而積捕豢盜尅贜縱放之弊可杜矣但民壮事關
各省(臣)不敢遽行
題請謹繕摺奏明伏乞
皇上睿鑒俯賜批示施行謹
奏
此事之利弊朕一時未能周悉不便遽行批示且係更
改成例必詳議可否方可通行各省一體遵奉爾應具
夲題達候部覆到日朕再為酌定
此等密諭不必引入夲内
雍正三年十月初二日江蘇廵撫(臣)張楷謹
奏為奏
聞事竊查江蘇等屬今歲雨𤾉時若田稻豐收蘇城自
九月以來已收割十之七八新榖登場米價日減
小民易於謀食閭閈盈寧皆我
皇上敬
天勤民感召之所致屬在臣民無不慶幸今據興化縣具
報被河水漫溢及江寧二衞所江水泛漲現將情
形具
題(臣)訪得江寧二衞田禾半皆收割江水旋即消退
現在委員確勘是否成災尚未申覆(臣)前奏江都
被水查已經消退無損田禾儀徵被旱查係一隅
不過收成稍減均未成災(臣)仰遵
皇上硃批諭旨加意撫恤務使被水災黎得所以慰
聖懷至松江海塘己經動帑委員採石辧料速飭興築
以奠民居但查新築石塘若在舊土堤之外恐潮
水衝激難以興工應築在舊堤之内其中尚有挖
聞伏乞
睿鑒謹
奏
所奏俱悉
江南之丹徒丹陽交界有所謂圌山者其上有仙人洞
老虎洞等處聞係鹽梟出沒之所當留心訪察搜緝又
聞淮揚瓜潤之間有名羅思禮其人乃盜之渠魁地方
官弁不敢過而問焉亟宜探訪確實密為擒拏不可稍
露圭角致令遠颺設或黨衆巢固大費經營爾即密商
該督及駐防將軍出其不意設法緝捕以必獲為期愼
毋急遽湏籌畫萬全而後行之特諭
雍正三年十一月初六日江蘇廵撫(臣)張楷謹
奏為遵
旨奏
聞事竊查丹徒縣圌山上下有老虎仙人二洞向為鹽
梟出沒之所若輩聚散不常行蹤靡定(臣)奉到
皇上硃批諭旨遵即細加訪察併淮揚瓜潤間之盜首
羅思禮一面與總督將軍密商去後(臣)知督(臣)查
弼納在任數載查拏鹽梟素所熟諳(臣)隨密與查
弼納會商即著督標親信幹弁四路訪拏其羅思
禮訪得現在赴北未回己於沿途探伏密拏俟獲
日另行會
奏外今據督標副將張玉金帶同弁目在圌山一帶
查獲鹽梟龔選等併獲首犯李明卿等及船隻鎗
械等項今渠魁俱已擒獲圌山從此寧謐除現在
會同查弼納商撥弁員作何鎮守之處再行具
奏所有圌山巨梟就獲情由謹繕摺奏
聞伏乞
睿鑒謹
奏
此汝地方上第一要務殫心竭力而為之毋稍疎忽
同日又
奏為欽承
聖訓再陳謝悃事竊(臣)前因冒奏獄犯減等一摺蒙
皇上切加教誨隨經繕摺叩謝復奉到
硃批諭旨(臣)跪讀之下感激涕零伏思(臣)蒙
皇上知遇之隆兩載之中由安慶府知府洊擢江蘇廵
撫受
恩深重履任以來一切政務不敢不實心辦理然賦性
愚魯未能仰報
高深今又蒙
皇上諄切開示提撕警覺(臣)惟有恪遵
訓旨公爾忘私國爾忘家小心兢業以圖上報
主恩於萬一耳謹繕摺恭謝
天恩伏乞
睿鑒謹
奏
汝但能屏絶務名之念不為鄉原之所為於察吏安民
毅然獨任自可無虞覆餗若遇事瞻顧每以煦煦自矜
則惠而不知為政朕所不取也
同日又
奏為奏
聞事竊查江蘇等屬今歲仰頼
聖主福庇秋成豐稔榖穗九岐(臣)俱經
題奏在案今蘇城於十月二十一二十六等日又得
時雨所種豆麥俱皆發生暢茂米價平減民樂盈
寧至奉到
上諭務令民間際此豐年廣為積貯併行社倉撙節愛
養欽此欽遵(臣)即轉行布政司通飭遵照出示勸諭
務使家喻戶曉實見施行社倉之法(臣)查舊案因
江蘇水旱不時經前撫(臣)宋犖議以民田每畝捐
榖二合存為積貯
題明在案地方有司久不遵行(臣)思按畆均輸乃積
貯之良法江蘇今歲十分豐收(臣)循舊例量為加
增己經出示令民趁此完納漕糧之時每畝改令
捐米二合隨漕捐輸令州縣印官另貯倉厫將捐
過米石造冊報(臣)查核俟捐完之日即以此存為
社倉聽民備賑以後照年歲豐歉再行變通損益
(臣)仰體
皇仁凡有裨益民生之事務竭盡駑駘斟酌舉行以副
聖主委任至意伏乞
睿鑒謹
奏
有備無患社倉實為美政古人行有成效惟在汝善為
勸導士民踴躍樂輸不可稍涉強勒也
同日又
奏為奏
聞事竊陞任江蘇布政使(臣)鄂爾泰蒙
皇上簡任封疆益思報效所有伊任内經收錢糧除解
支外應存庫銀一百一十一萬一千四百五十七
兩零(臣)會同督臣查弼納於十月二十六日詣司
盤查逐櫃抽兊絲毫無缺併據詳稱莅藩二載以
來兢兢供職今蒙
聖恩簡擢爾泰仰體
皇仁所有任内應得餘剩銀兩捐買穀三萬三千四百
四石八斗零分貯蘇松常三府備賑等情隨據新
任布政使漆紹文申報各該府倉收到(臣)除經會
同督(臣)另疏具
題外今鄂爾泰已於十一月初一日自蘇起程赴京
陛見新任布政使漆紹文係於十月十三日到任為人
謹愼和平存心甚正誠如
聖鑒但甫經履任其辦事如何尚未深悉俟後再行具
奏理合一併
奏明伏乞
睿鑒謹
奏
據奏鄂爾泰以所餘銀捐榖備賑急公之心可嘉爾等
理應代為題達至漆紹文朕信而不疑但其才情能及
鄂爾泰與否尚未可知耳
雍正三年十一月初十日江蘇廵撫(臣)張楷謹
奏為海塘務期永固工料應請酌增仰祈
睿鑒事竊查松江海塘自金山墩至華家角所有改建
石塘險工共三千八百五十四丈四尺内惟漴缺
墩至東灣九百六十六丈六尺當海潮之衝實通
塘要害為最險之處己經
欽差吏部尚書朱軾查勘確實
奏明在案誠如原議理應先築以奠民居(臣)業經飛
飭該委員俞兆岳等速行辦料將此漴缺險工先
令協力儹修完固再行分叚次第建築(臣)於十月
十二日率同該員等祭告
海神宣揚
聖意擬於十一月望前擇日興工另行
題報其塘工移築於舊土塘之内以期永固民皆情
願(臣)在工所己經相度地勢釘立樁橛分叚委築
俟塘工完日將挖損民田錢糧勘明
題請豁免至石塘樁木等項原議己極詳明亦可遵
照修築(臣)細加估勘兼訪輿論若增添樁木加以
鐵錠更為萬年永頼是以不揣冒昧另摺瀆
奏所有增添樁木等項不敷錢糧懇求
皇上聖裁或即在黃叔琳等名下追補或另發一二員
協同辦理仰祈
皇上批示遵行謹
奏
凡有所作胥當以一勞永逸為期矧此塘工保固海疆
實係利民之舉所議增添樁木鐵錠足見汝實心任事
處殊可褒嘉其辦理人員之發往與否著李衞於過蘇
時面諭
雍正三年十二月十一日江蘇廵撫(臣)張楷謹
奏為奏
聞事竊據布政使鄂爾泰詳稱旗丁運兊漕糧一路提
溜過閘剥淺抵通窮丁需費無出各屬州縣除額
給銀米外每船向另有貼費相沿已久但旗丁每
於受兊之時借此延挨勒索印官惟恐誤漕而隠
忍胥役每藉詞以浮收總緣貼費向無定數以致
旗丁苛求無己今議於江蘇等屬受兊糧船每船
約貼銀二十兩此外不許旗丁多索分釐故意掯
勒請通飭遵行以肅漕政等情通詳到(臣臣)查旗
丁運兊漕糧向有貼費難以禁革從前因無議定
數目致旗丁借端需索故意掯延今據該司詳議
每船貼銀二十兩不許此外勒索分釐則數有定
而旗丁不敢為任意之求併杜胥役浮收之弊(臣)
經轉飭遵照外謹據實奏
聞伏乞
皇上睿鑒謹
奏
議定貼費數目以杜胥役浮收之弊固屬善舉但旗丁
亦必令其敷用方可行之永久否則恐因此誤事或更
致生事也
雍正三年十二月十八日江蘇廵撫(臣)張楷謹
奏為欽承
上諭事夲月十七日
欽差奏事員外郎石麟到(臣)衙門口傳
上諭聞嘉興府有曹濤安即靖一道人張楷若知其人
即刻密拏若不知其人即差員跟隨石麟密諭嘉興
府協拏欽此(臣)素不知曹濤安隨作密札印封知會
該府當遣千總二員把總二員跟隨石麟連夜往
嘉興府密拏俟拏獲回蘇之日再行
奏報謹
奏
石麟此行萬一不獲其人爾當設法嚴緝斷勿使致兔
脫
同日又
奏為欽承
上諭事竊(臣)前准部咨欽奉
上諭凡文武官員曾奉面諭者俱詳細繕寫進呈其不
應摺奏之員著封固交與該上司轉奏欽此(臣)即轉
行所屬一體欽遵去後兹據鎮江府知府魏觀禀
稱曾經面奉
諭旨繕具奏摺自行封固交(臣臣)謹遵
旨轉奏伏乞
皇上睿鑒謹
奏
此等轉奏將來儘多非要務也嗣後當彙齊乘便附奏
以聞
同日又
奏為遵
旨奏陳仰祈
睿鑒事竊(臣)前奏社倉一摺奉到
皇上硃批諭旨惟在汝善為勸導士民踴躍樂輸不可
稍涉強勒欽此(臣)查江省民情浮薄若令自行捐積
終無成效惟立法勸輸趁此豐收令每畆捐米二
合民皆樂從絶無勉強又(臣)前回奏布政使漆紹
文為人辦事之處奉到
硃批諭旨漆紹文朕信而不疑但其才情能及鄂爾泰
與否尚未可知欽此漆紹文到任已兩月有餘觀其
存心行事誠實謹愼但才情少遜鄂爾泰然辦事
勤謹亦不致有遲誤舛錯之處又(臣)前因冒奏獄
犯減等一摺兩蒙
聖恩教訓繕摺叩謝今又奉到
硃批諭旨汝但能屏絶務名之念不為鄉原之所為於
察吏安民毅然獨任自可無虞覆餗若遇事瞻顧每
以煦煦自矜則惠而不知為政朕所不取也欽此(臣)
跪讀
訓旨感激涕零惟有益加奮勉時切冰兢以仰副
聖主訓誨成全至意謹
奏
知道了爾等雖云仰賴朕之成全亦湏自有以成全之
也外君子内小人陰柔二字朕生平所憎汝其知之
江南額賦向有魚鱗冊備載編氓啚甲以便徵輸法良
善也但日久弊生不無牽混錯謬之處況今分縣伊始
新舊更易尤宜察覈明晰源潔則流清庶將來不致紛
擾所慮者地方上未免有挾私阻撓之人即如俞兆晟
條奏殊為簧惑朕聰特發與汝看此事全在汝堅持不
拔殫心經畫方能釐剔一清若少依違瞻徇必貽築舍
道旁之誚大抵流俗可與樂成難與謀始汝率同漆紹
文協力為之雖或繁言嘖嘖愼毋被其搖奪苟邀一時
紳衿豪戶之虛譽恐反隳汝一世之官聲也朕見之甚
透故爾切諭當謹誌之
雍正四年正月初一日江蘇廵撫(臣)張楷謹
奏為遵
旨具奏事竊(臣)奉到
皇上硃批諭旨伏查江蘇財賦殷繁各州縣向有魚鱗
冊查照啚甲花戶姓氏於各戶名下分别田地山
蕩號叚弓口實徵地丁漕米若干按冊而稽以絶
飛灑詭寄等弊(臣)到任以來即查各屬魚鱗冊籍
有湮沒無存者亦有散失不全者以致姦胥猾吏
移邱換甲侵攬影射或有産去糧存民受賠累州
縣無從查核致錢糧歷年積欠共至八百八十餘
萬兩(臣)謹籌徵輸積欠議請按年分徵具摺瀆
奏仰荷
聖恩俞允(臣)思若無魚鱗冊清查欠戶啚甲的名何能
總其欠數分限催徵現在飭行各屬查造外今跪
讀
諭旨仰見我
皇上至聖至明無微不燭以魚鱗冊乃經界所由定徵
輸所必需恐日久弊生諄切
訓示令(臣)等協力察覈(臣)隨遵
旨傳示布政使漆紹文一體欽遵嚴飭查造(臣)惟有恪
遵
諭旨竭力整刷剔除錮弊飭行各州縣將魚鱗冊備行
查造毋致牽混錯謬并不許里胥蠧役借端擾累
倘有紳衿豪棍抗玩阻撓(臣)不避嫌怨必繩之以
法斷不敢稍有依違妄干虚譽有負我
皇上策勵臣工軫恤黎元至意(臣)謹遵
旨奏明伏乞
睿鑒謹
奏
果能言行相符則催科不擾南畝西疇得盡力耕耘矣
雍正四年正月二十二日江蘇廵撫(臣)張楷謹
奏為奏
聞事竊(臣)奉
旨濬築丹徒丹陽一帶河閘以利漕運兹據該道王璣
等具報工程將竣(臣)自蘇前往察勘現在逐叚細
驗是否濬築堅深有無侵冒容(臣)另疏具
題外(臣)又訪得朱家海口子業經河(臣)齊蘇勒修築
合龍不料於去年十二月二十五日又復走埽(臣)
聞信隨即飛遣幹弁星往查探實因冰凌湧至剷
斷埽繩決口六丈有餘目下四處辦料一俟料齊
即可下埽合龍河(臣)齊蘇勒現今晝夜在工料理
但料物需用繁多不得不派之地方雖云給價而
運送維艱民情嗟怨然工程緊急若一姑息必致
誤事實處無可如何之勢事關地方合併
奏明伏乞
睿鑒謹
奏
國計民生不可偏視要當權其輕重酌其緩急而行之
百姓固宜愛惜不可令其嗟怨工程緊急又豈可任其
貽悞此等事在爾等大吏處置之公當與否耳爾此摺
若為請旨而奏必湏朕親至河干目擊情形方能明白
曉暢以降諭也
同日又
奏為奏
聞事竊(臣)欽奉
諭旨訪拏盜首羅思禮併拏圌山鹽梟(臣)即欽遵密商
督(臣)查弼納并密行知會將軍(臣)何天培一體欽
遵在案旋經督(臣)差員訪拏詎該犯潛匿湖廣幫
回空糧船聞信脫逃隨即移咨密拏於漢陽地方
拏獲羅思禮現在研究確實另疏
題報再鹽梟李明卿等俱已陸續弋獲現在審擬但
圌山係江海要區似應添設弁兵以資彈壓(臣)經
會疏
題請合併
奏明(臣)身任封疆似此積梟肆行到任以來不即查
拏致厪
宸衷(臣)咎難辭今幸仰藉
天威羣梟就獲地方寧靖(臣)惟有嚴飭文武官弁加謹
廵查不致少有怠忽以仰副
皇上整飭地方保衛民生之至意謹
奏
見理未眞所以違道干譽立法不嚴馴至縱盜殃民究
明治病之由方可言治效也勉之
雍正四年二月初六日江蘇廵撫(臣)張楷謹
奏為遵
旨奏覆事竊(臣)前奏江蘇等屬旗丁兊漕議定貼費一
摺奉到
硃批諭旨旗丁亦必令其敷用方可行之永久否則恐
因此誤事更致生事也欽此仰見我
皇上至聖至明無微不燭(臣)又查訪得各州縣從前舊
例有每船止貼費二十兩者亦有貼費三十兩至
四十兩不等者(臣)仰遵
聖諭密令各州縣仍循舊例而行在州縣不敢延捱誤
兊旗丁亦不致額外苛求甚為相安可以行之永
久現今各屬漕糧業俱兊開無誤合行奏
聞謹
奏
百凡惟期相安無擾果如所奏則可謂行其所無事也
同日又
奏為欽承
聖訓再陳謝悃仰祈
睿鑒事竊(臣)前蒙
聖訓具摺恭
謝又奉到
皇上硃批諭旨爾等雖云仰賴朕之成全亦湏自有以
成全之也外君子内小人隂柔二字朕生平所憎汝
其知之欽此欽遵(臣)跪讀之下感激涕零自揣何人
得邀
皇上眷顧深恩
訓誨愈切期望彌殷(臣)雖愚魯敢不恪遵
諭旨益加奮勉寤寐兢惕永矢一誠以圖仰副
皇上策勵成全至意(臣)謹瀝忱叩謝
聖恩伏祈
睿鑒謹
奏
此奏泛而不切不似知過思改痛自刻勵光景
雍正四年二月二十一日江蘇廵撫(臣)張楷謹
奏為奏請
聖裁事竊蘇松太道蔡永清病故(臣)隨經
題報在案查廵道一缺最關緊要非才能練達熟諳
捕緝之員未易勝任伏乞
皇上簡拔能員補授要地抑(臣)更有請者查有揚州府
知府孔毓璞守揚八載才能幹練勤緝私梟委管
揚關稅務恤商裕課已有成效倘蒙
皇上將該府陞授蘇松太道俾其靖盜安民兼管關務
實於
國課民生均有裨益(臣)為地方起見不揣冒昧謹繕
摺密奏伏乞
睿鑒施行謹
奏
已有旨矣看吕大雲年少尚氣恐不免孟浪之疵伊被
年羹堯冤參朕開恩昭雪於引見時因其奏對明白原
係推陞之員故用為揚州府知府但聞伊向日不務安
靜頗事鑽營朕亦再三面加訓誨未知能稱此任改過
與否汝留心試驗據實奏聞此旨不可令伊知之
雍正四年三月十三日江蘇廵撫(臣)張楷謹
奏為奏報關稅贏餘銀兩仰祈
睿鑒事竊查江寧龍江關稅務經前署撫(臣)何天培
題委江寧府知府郭汝楩接管在案(臣)查自雍正三
年二月初六日起至雍正四年二月初五日一年
期滿内署撫(臣)何天培自三年二月初六日接管
起至四月初十卸事日止經收六十五日實存贏
餘銀一百三兩一錢七分(臣)自四月十一日接管
起至今年二月初五年滿日止所有經收銀兩除
起解正額並銅斤水脚外實存贏餘銀三萬五千
二十兩三錢四分連前共贏餘銀三萬五千一百
二十三兩五錢二分除經解部外(臣)謹據實
奏明再經收關稅惟在遴委之員實心查察庶無侵
冒情弊今(臣)遴委驛鹽道楊紹接管關務該道為
人誠實係蒙
皇上特簡之員自能裕課恤商悉心經理除經
題明外合併奏明伏乞
睿鑒謹
奏
楊紹才品朕甚為鑒賞但經晉擢之後又不知操行何
如耳
同日又
奏為遵
旨瀝陳仰祈
聖鑒事竊(臣)一介庸材邅逢
聖主由安慶府知府洊擢江蘇廵撫
陛見之日蒙
皇上鑒(臣)為人謹愼秉質柔懦仰承
訓誨周詳勉(臣)不逮(臣)履任以來又屢奉
皇上硃批諭旨諄切開示緣(臣)賦性愚昧不能竭力振
作所有
題奏事件每多邀取虚名而上年秋冬之間承審蔡
源吳應鳳王雲有三案又不能按法窮究率據藩
臬二司審擬具
題經部議駁咎實難辭復荷
皇上不即加罪譴降
旨嚴飭在
聖主天地為心曲垂矜宥而(臣)受
恩獨重捫心愧悔實幾無地自容為此瀝陳
君父之前伏懇
聖慈恕(臣)已往之愆予(臣)自新之路(臣)自今以後惟有
痛自改悔夙夜奮勉務竭犬馬微忱以圖上報
皇上高厚之恩於萬一謹繕摺具
奏(臣)不勝戰慄恐懼之至謹
奏
玩法劣衿亟宜嚴加鈐束汝若不能改絃易轍振作自
新仍復固執庸迂識見釣虚名務姑息封疆任鉅豈容
貽悞朕則不能為汝姑息也徒於紙上改悔不力圖奮
勉如饑人說食究不能飽脫有蹉跌噬臍莫及矣
雍正四年四月初二日江蘇廵撫(臣)張楷謹
奏為奏
聞事竊查江蘇等屬今春雨水調勻麥苖秀發四月間
再得雨澤可慶豐收此皆我
皇上軫念民依
天心協應白叟黃童歡呼遍野至蘇城食米自三月至今
價頗平減合行奏
聞以慰
聖懷又(臣)前奏海塘修工玩誤人員一摺奉到
皇上硃批諭旨此内多有徇情開除者欽此(臣)查海塘
關係緊要奉
旨先行動帑興築其修工人員李馥黃叔琳金啟復李
陳常之子等自應仰體
聖慈所有各名下應行補庫銀兩即當速完乃任(臣)諄
催藉詞玩誤是以具摺
奏明欽承
訓旨(臣)現在分别催提嚴追補項如再支飾抗延(臣)即
據實
題參斷不敢稍有姑息瞻徇致負我
皇上軫念海疆至意合行一併奏明伏乞
睿鑒謹
奏
於姑可以延緩時甘言嘔嘔以市已之寬德及玩誤至
無可支飾處復藉辭功令森嚴而歸怨於上且示以無
可奈何不得已之狀在朕前施此等作為尤其不可也
雍正四年四月二十一日江蘇廵撫(臣)張楷謹
奏為欽承
聖訓據實陳明事竊(臣)前具悔過一摺奉到
皇上硃批諭旨(臣)跪讀之下感激涕零惶悚無地伏思
(臣)緣江蘇俗澆地劇其中衿監恃有護符擾害地
方無所不至誠如
聖諭玩法劣衿亟宜嚴加鈐束(臣)自履任以來所有玩
情現在密拏欵犯逐一究審另疏
題參外(臣)蒙
皇上委任封疆以(臣)為尚可改過振作之人屢蒙
訓飭(臣)非木石斷不敢復存釣名姑息之念自外
奏
覽
雍正四年五月十六日江蘇廵撫(臣)張楷謹
奏為奏
聞事竊查江蘇等屬春夏以來雨𤾉時若麥苗秀發經
(臣)繕摺奏
聞今查各屬二麥收成分數蘇州松江九分鎮江通州
江寕常州淮安海州揚州太倉等府州七八分不
等徐州邳州六七分不等内睢寧宿遷碭山三縣
於四月十三四五等日因朱家海河水陡長沿河
低窪之處麥苗致被淹損現在檄行布政司查勘
確實另行
奏報外又(臣)蒙
皇上諭旨署理總督印務查得安徽各屬二麥收成分
數和州七八九分不等太平府八分寧國池州鳳
陽廬州廣德州六安州穎州七八分不等安慶徽
州滁州亳州泗州六七八分不等其泗州沿河地
方亦被黃水漫溢准撫(臣)魏廷珍將該州被水情
形會疏
題明再查上江一帶入夏以來望雨甚廹今於五月
初九十四等日連得甘霖遍沛農人得以栽插今
聞新任署理總督(臣)范時繹到任在即(臣)即於十
六日差員齎送
王命印信(臣)於十七日起程回蘇合行一併奏
聞謹
奏
所奏俱悉但當勤勉吏治靖共乃職毋忽
聞鎮江水利通判徐永隆丹陽知縣魏化麟俱不實心
辦事去冬吕城地方修築壩河閘座其淤淺處不過六
七丈一叚殊易於疏濬伊等竟不預行開通以致糧艘
阻礙大費人力即此以觀其素不實心可知矣但其操
履官聲未悉若何察明奏覆倘朕所聞未確即當據實
陳明不可冤抑無辜也
雍正四年五月十七日江蘇廵撫(臣)張楷謹
奏為遵
旨具奏事竊(臣)奉到
皇上硃批諭旨仰見我
皇上宵旰勤求無時不以吏治民生為念(臣)查鎮江府
水利通判徐永隆上年因奉
旨開建丹陽一帶地方河閘以利漕運據江常鎮道王
璣淮陽道傅澤洪詳委徐永隆及揚州府江防同
知胡璉領帑修築詎永隆等並不實心任事不但
所建吕城閘座不堅所開之河將土仍堆兩墈遇
雨復衝卸河中經(臣)履勘確實當將徐永隆胡璉
以冒帑悞工特疏
題參現在嚴審究追在案其二人之居官亦甚平常
至查丹陽縣知縣魏化麟為人謹愼尚係用心辦
事之員其吕城地方壩河閘座因專委徐永隆等
領帑修築該知縣並未經手與伊無涉(臣)謹據實
奏
聞謹
奏
知道了諸務惟宜一秉至公據實直陳切勿阿順迎合
以為容悅也誌之
同日又
奏為欽承
訓旨瀝悃瀆陳仰祈
睿鑒事竊(臣)前奏覆修築海塘人員一摺奉到
皇上硃批諭旨(臣)跪讀
訓辭感懼交併欽惟我
皇上御極以來無事不合乎天理人情無時不夲於大
中至正凡屬臣工無不實力實心勉圖報效况(臣)
受
恩獨重若自昧天良稍有市德沽名歸怨
君父之念不特
王法不容抑且神明共殛但(臣)賦質愚昧一時辦事錯
誤咎實難辭兹蒙
聖諭諄切周詳(臣)惟有竭盡愚誠一心報
主以仰副
皇上教訓策勵之至意(臣)謹繕摺奏謝
天恩不勝戰慄恐懼之至謹
奏
心在汝腹内朕從何察究亦惟據事論斷耳論語云聽
其言而觀其行朕深佩服此一語
硃批諭旨卷三十二
