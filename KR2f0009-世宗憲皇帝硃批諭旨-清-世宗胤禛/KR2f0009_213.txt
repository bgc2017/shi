欽定四庫全書
硃批諭旨卷二百十三之一
硃批邁柱奏摺
從前江西廵撫裴&KR0973;度摺奏該省州縣虧空之項稱係
民欠居多俱請交與接任官催追完補等語朕深不以
為然頃聞虧空被揭之德安縣知縣蕭彬互揭知府李
敬熙驛鹽道孫蘭苾詐贓一案裴&KR0973;度接據司道詳報
遲回至兩月之久始行題𠫭又武寧縣知縣廖科齡已
𠫭虧空之後知府張景偉查出伊任内有已徵未解地
丁等項銀六千餘兩捏稱民欠裴&KR0973;度據報不行確查
續𠫭反令張景偉代完銀四千餘兩復勒令新任知縣
方聲亮出結認徵似此巳徵在官之項重複取之扵民
若百姓依限完納則受一糧再輸之累設或催徵不前
勢必那新補舊冀免處分現年錢糧又致虧空輾轉那
移及離任交盤之日率捏民欠抵項以故國帑虚懸州
縣牽累無巳類斯情弊直省比比皆然江西尤甚裴&KR0973;
度身任封疆重寄不將此等相沿積習釐剔淨盡乃袒
庇虧空之員巧為朦朧隠飾責令該府私行代賠以沽
寬厚之譽大臣公正之道殊屬有乖故特遣部臣前往
將此二案徹底審究前曾有旨命裴&KR0973;度扵新撫汪漋
抵任後起程來京今著留江省俟此二案審眀並將闔
省類斯民欠案件據實一一清楚裴&KR0973;度如能將各案
前後情節悉行詳察陳奏無隠朕仍加恩寬宥倘猶欲
遂非文過巧為遮飾必將伊從重治罪至布政司丁士
一按察司積善皆被朕破格擢用不思秉公圖報將州
縣捏稱民欠等弊留心訪察革除乃一味委靡随附甚
屬辜恩兹扵侍郎邁柱到日丁士一積善可協同竭力
清察執法審理若少涉瞻徇定當重處不貸李敬熙係
因匿子避差經都統盧詢𠫭奏調回治罪之員蒙朕開
恩復用竟不悛改以圖報效而為種種欺隠不法之舉
尤屬可惡李敬熙前巳解任今應予革職嚴審定擬具
奏特諭
雍正四年十月二十七日欽差吏部侍郎(臣)邁柱
等謹
奏為欽奉
上諭事竊(臣)奉
命差至江西審理蕭彬與廖科齡二案並令徹底清查
通省虧空扵到江之日随同布政使(臣)丁士一按
察使(臣)積善徹底審究庭鞫之下宣讀所奉
諭旨各犯無不俯首伏罪(臣)等未及刑訊各吐實情其
蕭彬互揭之案孫蘭苾已認著南昌府知府張景
偉說合情愿出銀五千兩代蕭彬完補虧空了事
將此情由面禀裴&KR0973;度以致遲廻兩月又查出孫
蘭苾在任五年半共得過鹽務陋規銀十萬餘兩
其驛站等項陋規現在行查至蕭彬揭孫蘭苾從
前詐伊銀兩之處孫蘭苾未經承認扵十月初六
日章克眀始行提到質審供出原任𠫭革南昌府
知府汪弘珏說合了事等語革職知府李敬熙供
認到任時收過屬縣修理衙門鋪設銀四百兩又
收過賀禮銀二百八十兩其廖科齡之案據署武
寧縣劉錫鑽將捏造民欠冊結錯用本任信豐縣
印信之處巳經供認查劉錫鑽從前署印之時並
未接受交盤至離任誘騙方聲亮接受交盤之後
反行出結迎合上司其知府張景偉亦認既揭虧
空又報民欠以致不行題𠫭將此處行查陞任廵
撫(臣)裴&KR0973;度亦認徇庇私行料理情弊俱已供眀
至從前將存庫銀兩捏造民欠抵補之處據各犯
僉供亦係汪弘珏攝武寧縣時捏造移交等語是
汪弘珏為二案内緊要之犯已經行文浙江廵撫
提取汪弘珏質審容(臣)等徹底究審眀確俟回京
覆
命之時繕摺奏
請再(臣)扵到省之時正值九月初一日入簾各員出闈
(臣)即會同丁士一積善𫝊伊等到齊將
諭旨宣傳各員靡不感激悚惶俱開清摺呈眀(臣)等竭
力據實清查所有康熙五十四年起至雍正二年
止歷年未完民欠經陞任撫(臣)裴&KR0973;度題准分年
帶徵之豐城等十九州縣又有雍正元二三年未
完民欠之浮梁等十一縣除另摺分晰開眀外今
有寧州知州李化龍首稱前任知州劉世豪應交
存庫銀七千七百五十五兩零併存倉兵米四百
四十石零實無銀米移交止造各項欠冊移抵萬
難接受随准劉世豪自愿認賠併凂本府知府張
景偉力為肩任書有印約定限清完随出結交盤
今奉
上諭清查理合陳首等情又據豐城縣知縣汪雲鵬首
稱接受前任知縣羅世清應交存庫銀一萬七千
八百七十二兩零將自康熙五十四年至雍正元
二年之民欠地丁漕糧抵項移交當即詳眀各憲
在案今止追完銀二千九百九十餘兩尚未完銀
一萬四千八百七十九兩零但此項民欠實係奏
銷報完之項今荷
皇上聖眀洞徹江省交盤流抵之弊特行查察理合自
首各等情據此理合請
旨將張景偉劉錫鑽劉世豪羅世清俱革職以便嚴審
追擬具
題其自行呈首之李化龍汪雲鵬妄行出結亦應並
𠫭但各屬不無類此者若即將出首之員解任誠
各上司併其餘四十八縣容(臣)等竭力清查完日
彙奏請
旨抑(臣)等更有請者向来州縣錢糧每因不能歲内全
完直至次年五月奏銷始報完納分數而本年新
糧已扵二月開徵彼時新舊錢糧並徵不無那移
墊補迨後交代之際作為流抵彼此私相授受以
致
國帑虚懸(臣)等再四思維請照直隸盤查倉穀之例
署令其徵收本年錢糧其未清之舊任官員令其
離任徵收未完民欠如一年全完准其開復限内
仍不完納將伊等革職從重治罪其未完銀兩著
落伊等并從前不行𠫭出徇庇私行料理之廵撫
司道知府及歷任私相授受之知縣等均攤分賠
如此則不特新舊錢糧不能混淆抑且遠年流抵
虚懸之項亦有著矣為此繕摺具
奏伏乞
皇上睿鑒施行謹
奏
知道了覽一切察訪并陳奏處甚屬妥協俱合事宜不
謂爾能精眀如是也勉之
雍正四年十二月十八日署理江西廵撫吏部侍
郎(臣)邁柱謹
奏為奏
聞事竊(臣)奉
命來江審理蕭彬與廖科齡兩案虧空及上司徇隠詐
贓緣由並令(臣)將通省類如此等民欠同兩司徹
底清查(臣)正在辦理間復蒙
恩旨令(臣)署理江西廵撫印務聞
命之下愈切悚惶夙夜冰兢惟有竭(臣)愚直之衷一切
事體欽遵
彌縫各民欠流抵容(臣)查畢扵復
命時另摺奏
聞外兹(臣)扵署廵撫任内查有江西倉穀原數一百一
十四萬八千五百六十一石零内除各屬糶三及
碾運閩米并龍南縣被水淹濕糶借又德安縣蕭
彬續虧穀石通共除去三十九萬二千四百六十
五石止存穀七十五萬六千九十六石零此項存
倉穀石經前任撫(臣)汪漋檄飭委員互相盤查去
後(臣)到廵撫任據各委員盤畢報到樂平安仁德
化瀘溪南豐贛縣寧都興國信豐瑞金石城定南
安遠等縣或稱發價未交或稱存價未買或稱民
欠認領一共缺穀四萬三千八百七十六石零至
碾運閩米案内(臣)查眀案卷從前止據報動南昌
各等縣穀一十一萬餘石並無有吉安府屬之廬
陵等縣動穀碾米之報文今因委員盤查無可掩
飾則廬陵永豐泰和龍泉安福等縣俱捏報混稱
碾米未運動穀一萬七千一百七十三石又糶三
一案(臣)查從前糶三案内廣昌瀘溪上饒貴溪等
四縣原未據結報糶三今因委員盤查缺穀則四
縣復捏報糶三穀共一萬三千八百一十四石零
以此扣除計通省各屬止實在穀六十八萬一千
二百三十餘石此實在穀石内尚有吉水縣穀九
千四百八十八石零鄱陽縣二萬二千四百七十
三石零萬年縣一萬六千八百一十二石零各委
官盤查俱未據委官結報實貯是江省倉穀虧缺
已多至糶三穀石原以青黃不接時糶出秋收領
銀買穀歸倉目下巳經冬暮而糶三買補之穀各
屬俱無冊結繳送是否買補毫無確據且查糶三
穀價止有省會之南昌縣繳價存貯司庫其餘各
縣俱係自糶自收並不解送司庫則此中不但無
穀并巳糶之價俱未知有無(臣)訪聞江省糶三一
案乃前撫(臣)裴&KR0973;度因各屬缺穀甚多故借糶三
嚴加徹底查察并嚴檄飭令速行買補務扵一月
内買補足數實貯如有價仍未買補及無穀併無
價存者随查随即題𠫭外臣愚以為江省倉穀積
查眀之後再扵雍正六年行糶三之法似属有益
為此繕摺奏
聞伏乞
皇上睿鑒即將(臣)摺内事理交與調任江西撫(臣)伊都
立嚴加查察辦理施行謹
奏
適己降諭命爾將一切虧項清楚之後再行交印與伊
都立爾其遵奉盡力料理遇應題𠫭者即具疏𠫭奏可
也
同日又
奏為請
旨事竊(臣)據廣信府經歷楊岱首報該經歴原任寧州
州同時知該州地方自康熙十五年間知州任宣
猷查有逃亡缺額銀六百兩將民人朱連雲自首
開墾荒地五十餘頃詳眀上司奉文扵次年起科
催徵抵補前項逃亡課額不復報解司庫後遂相
沿為例即無荒缺之縣所報陞科有徵無解其有
荒缺之縣不但不補不解反將荒缺田畝仍作民
欠交盤者積弊巳久康熙五十三年間該員由州
同調補廣信府經歴查有該府屬之上饒玉山永
豐有徵無解之陞科錢糧二千數百餘兩俱係欺
隠在官今雍正四年六月内廣信府知府今陞濟
東道佟鑍將行查到任一年之玉山縣知縣楊世
正冊報一件為欽奉
上諭事計墾荒田八十四頃一十六畝零又一件飭查
墾荒事冊開墾田三十頃零又一件為官民佔屯
等事冊開墾軍田二十九頃并初任永豐縣知縣
胡煦册報墾荒田八十四頃零及上饒縣𠫭革知
縣李希昉册報墾田九十三頃五十八畝零俱作
自首本年起科轉詳該知府在案乃佟鑍並不據
實報司反以各知縣到任未久不便報墾如許之
多詳册均令駁回致各縣自首墾田不能答覆詳
達等因首報到(臣臣)随委瑞州府知府劉柟協同
廣信府新任知府高銳嚴查眀確並闔省州縣似
此類者嚴行布政司徹底清查詳報到日另疏奏
聞外(臣)愚以為事關錢糧如佟鑍果有此欺隠則深負
皇上委任之恩可否聽(臣)止令劉柟同高銳據實查察
抑或將佟鑍来江眼同一併清楚似扵欺隠積弊
可清而
國課深有裨益矣為此繕摺請
旨伏乞
皇上睿鑒施行謹
奏
已有旨飭調佟鑍赴江省矣其人尚在少年頗有一段
勇往氣槩微覺性情躁急耳觀首報處並未云有貪婪
實蹟不過駁回詳册朕惜伊材質猶堪造就若不至大
干功令姑予從寬俟伊到時令其随同委員將墾田一
事徹底查眀具奏以聞
雍正五年正月二十四日署江西廵撫吏部侍郎
(臣)邁柱謹
奏為恭謝
天恩事竊(臣)接准吏部咨為欽奉
上諭事内開奉
旨知州徐維藩知縣李埰王錦金履寬許涵戴寅董天
敘樊宗文蔡學顥李如瑶蔣尚德徐希茂劉珏高岑
蔡夢元楊芉馮光遠王欽王開運庶吉士周長發張
聖訓著交與廵撫伊都立帶去江西各州縣倉糧民
欠虧空不清此事伊都立不能清理現今署廵撫侍
郎邁柱清查巳有頭緒伊都立到江西會同邁柱清
查廵撫印務仍著邁柱署理查出虧空之州縣照直
隸之例俱令解任留扵本處賠補全完者具題給咨
赴部另補所遺員缺即將命往之人題補事竣之日
將廵撫印務交與伊都立邁柱再行来京等因欽此
伏念(臣)以愚鈍毫無知識蒙
皇上教訓指示疊加任使今新任撫(臣)伊都立奉
命来江復蒙
天恩將廵撫印務仍令臣署理承
恩感激愈切悚惶惟有益加勉勵竭盡愚誠以無負
皇上委任之至意耳謹繕摺恭謝
天恩伏祈
聖鑒謹
奏
好勉之果能一秉公正挽回瞻顧因循通同欺隠之陋
習裨益
社稷蒼生功效匪輕朕斷不有負扵汝也
同日又
奏為奏眀事竊惟江西州縣倉糧民欠虧空不清奉
上諭查出虧空之州縣照直隸之例俱令解任賠補所
遺員缺即將命往之人題補欽此(臣)謹欽遵
上諭事理將現在查出民欠流抵虧空不清之州縣次
第另本陸續具題令其解任賠補外伏查江省歷
年奏銷未完民欠内經前撫(臣)裴&KR0973;度題准分年
分限帶徵在案但查此内民欠歴年既久各縣多
有零星尾欠細數淆混半難徵比誠恐從前各任
或官吏侵那假捏花戶名色雖係奏銷未完之實
在民欠究與無著之民欠相同第此中實在無著
最難清查蓋州縣既徵收在官侵那虧缺一聞盤
查先將日徵流水紅簿收起其存房串根俱行改
造按照解司分數作為巳徵其餘俱坐入民欠即
傳訊里民登答俱非真正欠戶查問經承俱屬本
官嘱託符合捏造至該管知府彼既失察徇隠扵
平時豈肯據實揭報扵今日(臣)細加思維惟有調
在民令其出具印結後有查出虧空即令委員分
賠以專責成似能徹底澄清有裨
國帑再(臣)查奉
命往江題補之徐維藩等二十一員現在尚未一同來
江未及題補到任此時虧空各州縣知有解任賠
補之例或將新徵那補舊欠以掩目前致將来愈
難清查亦未可定(臣)扵接到部文之日諭令各州
縣内民欠虧空不清者現任官員暫緩徵比俟發
題補令其速赴該任照常開比徵收(臣)非敢違例遽
奏眀伏乞
皇上睿鑒施行謹
奏
所奏欣悅覽之
運閩米穀一摺發九卿會議
雍正五年正月二十五日署江西廵撫吏部侍郎
(臣)邁柱謹
奏為奏
聞事雍正五年正月二十四日(臣)接准湖南撫(臣)布蘭
泰咨開據臨藍營參將馬守忠禀稱雍正四年十
一月初二日據千總呈稱本年十月三十日准宜
郴營千總移奉守備票開據防永興把總呈准衡
陽協分防耒陽縣千總張文禮移准前途各省營
汛内開蒙本都堂蔡諭開怡親王大學士等奉
旨查勘河道水利凡經由之地俱著令派撥該汛兵丁
二十名跟随引導等因又扵本月二十七日據防
郴州吳千總禀報探得怡親王差王大人查勘河
道帶騾二十一匹由旱路己到衡山縣今衡協現
在迎接撥兵二十名護送等因到院據此查大人
奉
旨查勘河道水利撥兵跟随引導自有部文知照隣省
咨會今湖廣並無准有部文又無隣省督撫咨文
恐係光棍假冒除行查外合咨貴都院查照前項
大人查勘河道貴省江西有無部文知會祈即羽
馬示覆以便飭知等因移咨到(臣臣)查此事江西
省並未准有部文知會亦無隣省督撫咨移顯係
光棍假冒江西與湖廣接壤如前項姦徒由京往
楚或由九江袁州至湖廣衡山一路或從衡山一
路出境即往袁州九江亦未可定經(臣)飛差幹員
並羽檄飭發各屬文武確查即行拘拏務獲再行
奏報外事關假稱王大人擅發汛兵並無部文知會
事理(臣)謹繕摺奏
聞抑或果係奉
旨施行事件而部内偶未行文知照各省伏乞
皇上批示以便遵行謹
奏
覽奏不禁發笑有是理乎是又出一孟光祖矣爾尚未
免生疑何况屬員迂疎之見安能立燭姦偽當嚴加察
緝務獲審究定擬以聞
同日又
奏為欽奉
上諭事竊(臣)奉
命來江查審武寧縣廖科齡德安縣蕭彬兩案因原任
南昌府知府汪弘珏未經到案質審尚須提解經
(臣)具摺奏
聞但(臣)前摺原
奏此兩案審眀之後俟(臣)進京親身恭摺陳
奏今蒙
皇上天恩令(臣)仍署廵撫印務並令(臣)清查錢糧發候
補州縣之徐維藩等二十一員將查出虧空之州
縣照直隸之例俱令解任即將發往之人題補事
竣之日將廵撫印務交與伊都立再行進京是(臣)
在江西尚需數月辦理所有(臣)審理過廖科齡蕭
彬兩案應先差官
奏結以省拖累兹提解之汪弘珏已經到案現在審
鞫俟質供眀確(臣)即恭摺先行差官齎
奏相應
奏眀謹
奏
此奏是交爾辦理之事所係甚重不可涉扵急遽草率
亦不可拘定數月半載務期一一清楚爾之一生事業
暨朕用人聲名均關扵此毋因交印太遲慮招戀職之
譏朕巳許爾可大用此不過暫時署理有何顧戀之處
諸凡徐徐次第勉為之將此諭旨亦令伊都立知之
雍正五年三月十九日署江西廵撫吏部侍郎(臣)
邁柱謹
奏為恭繳
御批奏摺事雍正五年二月初九日(臣)標把總齎捧到
御批奏摺共五件又扵本年三月初三日(臣)標把總齎
捧到
御批奏摺共二件俱經(臣)跪迎至内室焚香開讀蒙
皇上硃批温諭一切
訓示諄諄勉勵(臣)惟敬謹祗遵益加勉勵遵
旨辦理外所有兩次奉到
御批原摺理合恭繳謹
奏
今擢用爾為湖廣總督賜戴孔雀翎以彰朕之眷顧
同日又
奏為欽奉
上諭事竊照江西省州縣倉庫銀穀民欠虧空不清奉
旨命(臣)清查續蒙
恩諭查出虧空之州縣照直隸之例俱令解任賠補随
經(臣)又以常平倉穀虧缺情形據實奏
聞蒙
皇上温諭嘉奬並
敕發原任江西布政司陳安策張楷解往江西併將前
任撫(臣)裴&KR0973;度革職一併令(臣)與伊都立審訊務
將虧空之項徹底眀白清楚等因欽此欽遵俟(臣)
等一一清查審訊眀白後彙本奏
聞外伏查江西倉穀虧缺不清者其弊有三(臣)請詳為
我
皇上陳之
一在扵無穀無價捏稱民欠也緣當日本係虧空
役人等公具認領至新任官出結接受交代後按
名徵追則前所認領欠數顆粒俱無此種虧缺各
縣(臣)巳彙同豐城等縣
題參解任賠補在案續有查清者現在陸續𠫭出理
合
奏眀
一在扵歷年折價交代存價未買也緣前官將現
貯倉穀借端出糶已得貴價侵收入巳及至交代
則概以二錢一石折算交出價銀令接任官收受
因折價不敷買補遂致倉穀虚懸所以江省糶三
一案凡係平時虧缺穀石或折價不敷買補者輒
之價實在不敷(臣)愚以為前撫(臣)裴&KR0973;度居任將
及四載並不留心倉儲惟事徇庇以致流弊如此
大誤民生請將江省凡係折價買補不敷之穀石
應概令裴&KR0973;度賠出價銀一一照虧缺之數買補
清楚實貯在倉如有顆粒虧缺務嚴治罪之條以
為將來之戒如果(臣)言可採(臣)即扵審案内具本
題𠫭伏乞
皇上批示遵行
一在扵從前已𠫭審追虧案以不敷之價交存即
為報完無人領買也緣江西歴来𠫭追虧案凡追
完倉穀一千石者俱以銀二百兩抵完穀一千石
(臣)查二錢一石折價並非
題定成例亦從未奉有部文而江省歴来追完虧空
倉穀各案以二錢一石咨部俱准作完數殊不知
名為有價報完其實將此價存貯縣司各庫因為
數不敷數年不能買補久之併價亦侵用又致捏
稱民欠多方掩飾此已𠫭審追報完之倉穀不清
者此又其一也他如江省從前有袁鉅等無可著
追之虧空一十五案查係二十年前本省虧空及
外省行追人亡産絶之項裴&KR0973;度吊提通省節規
據彌補銀十二萬兩雖稱全完其實内有倉穀報
完者俱係二錢一石折價存庫名為完穀一千石
者計實存價祗可買六七百石為止終屬無人承
買倉儲仍係虚懸(臣)愚以為此種報完折價之倉
穀不清各數裴&KR0973;度亦難辭徇庇之咎應請槩令
裴&KR0973;度添出價銀一一照數買補現穀實貯庶倉
儲徹底一清而凡為封疆大臣均知儆畏矣如(臣)
皇上批示遵行抑(臣)更有請者查常平倉穀實百姓性
命所關非嚴立定例則前弊未能盡除(臣)請
皇上敇諭直隸各省嗣後交代倉穀如有折價及𠫭案
完虧案如係穀價均不准作完數若故違此例嚴
定處分則官吏凜肅處處倉儲皆得實貯矣是否
有當伏乞
皇上睿鑒施行謹
奏
署事乃暫時之責誰肯如此破面爾此一心
上蒼早鑒之矣朕己用爾為湖廣總督令從容辦理江右
諸務諒可獲免戀印之論福敏亦如爾一般居心行事
者俟其將應行整頓之事代為辦理完畢然後往赴新
任豈不省力耶爾此作為止可施之暫時久遠如何可
行將江右各案料理清楚後来京見朕亦可或從彼處
竟即赴任亦可臨時朕自另有訓爾治楚之道也
同日又
奏為請
旨事竊(臣)查疏通米穀接濟隣封目當仰體
宸衷無庸岐視今准浙江江蘇福建等省督撫先後移
咨差員来江買米等因到(臣)俱經(臣)通行各屬毋
許阻遏在案惟是江西雖係産米之鄉但偶因上
年秋雨過多以致南昌等十一縣晚禾被淹成災
米價高昂其餘未經被灾地方亦因閩廣兩省搬
運過多價亦漸貴查江西向来米價俱係五錢五
六分至六錢一二分即貴亦不過七錢為止今因
隣省搬運過多致有九錢一兩至一兩有餘之價
民人已謂昂貴之極再見有浙江福建江南三省
差員来江採買米穀約計每省俱需數萬船隻雲
集搬運百姓遂有紛紛向河岸把截不容米船出
境者雖經(臣)飭令地方官彈壓調劑聽其疏通但
小民無知止顧慮一已粒食豈識接濟隣封之道
(臣)目擊民情若嚴行示禁恐致百姓藉口滋事若
聽其把截反似(臣)有遏糴之政再四籌思(臣)愚以
為浙江福建江南買米原賴扵江西湖廣兩省出
産疏通之道斷不可少但使目前暫緩數月俟江
西本年六七月早稻收穫之後再行採買則彼時
價值既賤民無争競採買亦易而江西目前米價
自不致日漸高昂小民無從藉端滋事矣是否有
當伏乞
聖訓批示以便遵行謹
奏
此事候交大學士議奏浙江江南等省密邇隣封諒汝
知悉情形如有急須接濟處仍應開導愚民毋使阻遏
況糶賣者自屬情願而把截者未必係安分之人扵此
要須詳審酌量為之至扵閩省尤當留意調劑通融者
同日又
奏為奏
聞事竊(臣)蒙
恩命署理江西廵撫印篆封疆重務時虞隕越但(臣)凡
有所知總不敢壅扵上
聞必據實陳眀仰懇
皇上訓示施行今將(臣)扵廵撫任内事宜數條謹為我
皇上陳之
一江省公用銀兩從前俱係提解官役俸工及奉
旨停捐俸工則提解節規查江西向来耗羡原止徵收
一錢若吊解節規誠恐州縣無所養贍或致那墊
虧空亟宜裁革惟是通省公用需費甚繁兹雍正
五年伊始一年所需據司道府各員呈請定議前
來(臣)細加斟酌惟有比照河南湖廣等省之例酌
提州縣耗羡二分以充公用至各官養廉亦即扵
耗羡内分別提解一分五釐及六釐四釐不等斟
酌務令均勻可以為各員一歲養廉之資此外餘
剰槩留為州縣自行養贍所有從前一切提解節
規及平餘銀兩舊規概飭裁革如此議行既扵通
省公用無虧而大小各員亦俱有養廉不至私行
派累扵以勵清操而肅官方似属有益至廵撫衙
門舊例向有平餘銀一項為薪米之資今(臣)既將
平餘議裁所有廵撫衙門需用亦止扵解到一分
五釐耗羡内與司道量行支用再江省向有鹽規
銀一萬三千兩除將一萬兩解部外每年尚餘有
三千兩繳廵撫衙門(臣)以此項銀兩概存道庫撥
令捐賑公用合併陳眀
一江西上年八月内雨水過多被灾之縣業奉
皇恩蠲免在案復經前任撫(臣)汪漋查發省城節備倉
穀石並會同司道公捐銀兩分發各縣設厰煮賑
原議自十一月開賑起至正月止詎意歲暮時就
食者愈衆原發銀米不敷(臣)仰體
皇仁再加倡捐率司道公捐續行發給至今春二月(臣)
見天氣尚寒恐一時停賑灾民無可趁食復行加
賑一月此内有九江府之德化一縣地處衝途與
湖廣江南接壤彼地人民紛紛赴德化就食者甚
衆(臣)因獨自倡捐據司道亦凑捐銀米除煮賑外
查眀戶口造具名册令九江道劉均按口散給糧
米務使實在窮民均霑實惠現在德化一縣與被
灾各縣已各安堵過此天氣晴暖江西人民叉魚
宸衷厪念矣惟是被灾各縣内現在米價俱賣至一兩
三四錢不等將来青黃不接之時價必愈昂似不
可不預為百姓從長計議查常平倉穀目今正在
盤查不便借糶(臣)因酌定將未被灾之上高安仁
等八九縣内查有米價稍賤産米稍多之地趁此
預發價銀委員分往買就米石照被灾縣分均勻
運發令地方官貯備俟青黃不接之時米價一長
即令將運買米石止照原買賤價平糶所費水脚
(臣)酌行捐墊仍先期令地方官將實在窮民確查
則窮民有賤價之米可買而富厚積貯之家亦羣
起開倉發糶市米自平似與平價糶三之法事異
有當伏乞
睿鑒批示
一江西南安贛州一帶緊逼閩廣交界之區最易
蔵姦又鄱陽湖一帶湖面渺茫姦匪保無出沒至
萬載寧州十數州縣俱係聚集棚民流匪素好多
事雖處兹
聖眀盛世而武備之道亦不可不講除將各汛塘房墩
臺嚴飭修理防守廵緝外並將臣標兩營兵丁時
加操演内有衰老者俱令裁革另補但兩營内籐
牌止有四十面此項技勇可以搜山亦利扵水戰
扵江西最宜(臣)擬發給銀兩差員往廣東製造四
十面再添挑刀二十把以之整飭營伍似屬有益
國帑如果有當伏乞
皇上飭令新任撫臣一體遵照施行
以上三條緣係江省目前急宜辦理之事(臣)恐辦
理錯誤謹繕摺恭請
聖訓批示謹
奏
詳閱所奏各條除嘉悅之外更有何可諭耶
同日又
奏為起解盈餘銀兩恭摺奏
聞事竊照江西省九江關稅務舊經前撫(臣)裴&KR0973;度委
令分廵饒九南道劉均接受併將受事日期
題眀在案今查劉均扵雍正四年正月受事起至五
年正月任滿止併大姑塘分司共收過稅銀一十
七萬二千二百八十二兩零内除正額併銅斤價
脚外尚溢銀一兩二錢零俱經按季解部交納其
一年任内九江關與大姑塘分司共得盈餘銀五
萬一千三百六十八兩零相應遵例儘數報解業
經劉均委員解赴戶部投收轉送
内庫訖理合恭摺奏
聞再(臣)查前撫(臣)裴&KR0973;度扵雍正元年分奏解過盈餘
銀五萬二千六百四十餘兩二年分奏解過盈餘
銀六萬七千八百餘兩三年分奏解過盈餘銀七
萬四百六十餘兩今雍正四年分盈餘之數較之
雍正三年分為數差少經(臣)嚴加核查據該關饒
九南道劉均呈稱實緣江楚兩省舊歲雨水過多
收成稍歉商人貨船来往稍稀等語合併陳眀伏
乞
皇上睿鑒施行謹
奏
稅務事諒裴&KR0973;度不至大差其多寡增減之數須看年
歲何如原係不可強者
雍正五年閏三月初一日署江西廵撫吏部侍郎
(臣)邁柱謹
奏為江省亟需人員以裨吏治事竊查南昌府知府
張景偉經(臣)扵武寧縣案内審擬革職請
旨在案如蒙
俞允則南昌一郡係省會首善之地必得才守兼優之
高銳業經差委分往各縣盤查錢糧饒州府沈李
楷袁州府李英又經赴部引
見南康府張景良又經差委大姑塘分司稅務現在十
三府知府其現任辦事者止有六員差委每至乏
人合無仰懇
皇上再扵候補候選知府内
撿發四員来江遇有缺出便扵
題補即無員缺之時亦可以備委署差遣似扵江省
吏治民生大有裨益為此繕摺請
旨伏乞
皇上睿鑒施行謹
奏
預行揀發以偹差委於公務有益所請是已有旨矣
雍正五年五月初十日署理江西廵撫湖廣總督
(臣)邁柱謹
奏為恭報江省禾苗暢茂雨水調勻事竊查江省二
麥收成分數南昌瑞州吉安饒州建昌等府屬均
有七八九分不等其餘贛州撫州臨江南康九江
南安袁州各屬均有五六分至七八分不等當此
青黃不接之時得以接濟民食均各有賴又自三
月至五月以来據各屬報到雨水俱各平調民心
歡悅随經(臣)委標員分頭踏勘俱各回稱今歲早
禾茂盛晚禾亦巳栽插晴雨調勻農民歡慶等語
現在年歲情形如此若過五月米價自平至六月
大暑後江省早稻可望豐收民生安業共樂昇平
咸戴
聖主洪福無疆矣謹此繕摺奏
聞伏乞
皇上睿鑒謹
奏
覽麥收分數早禾情形深慰朕懷
同日又
奏為請
旨事竊(臣)前奏江省倉穀以二錢一石折價嚴定處分
一摺奉有
硃批仰見我
皇上睿慮周詳無微不至而扵愚鈍之臣工
恩賜矜全之至意除(臣)奉
命補授湖廣總督接准部咨之日即經恭疏
題謝並請
陛見後再赴新任現候
諭旨遵行外伏查江省錢糧倉穀目前經(臣)查出者大
段規模業已眀晰所不清者惟奏銷未完之實在
民欠内仍恐有官吏侵那情弊應俟各委員再加
細盤出結似可扵六月内彙本具
題惟是此番清查蒙
皇上疊頒前後
上諭凡己未𠫭各員俱感頌
聖恩畏罪自新數月之間已據紛紛賠補者過半而倉
穀一項聞裴&KR0973;度同張楷陳安策等到江以来均
暗地賠價買穀上倉約略其數計八月内各屬倉
穀完補者十分之中即可完至七八分(臣)愚以為
乘此清查之時各員正在加緊買補如(臣)扵六月
内即起身離任竊恐(臣)去後仍以限期尚遠觀望
拖延遲緩難結亦未可定若使(臣)再遲至八月内
起身則彼時完補已多其未完補者所剰無幾以
後分派分追賠補事可易理是一勞而永逸之計
也伏懇
皇上俯允(臣)寬限至八月内容(臣)造具已未𠫭已未完
各案彙同審案一併具本奏
聞並請
皇恩准(臣)進京
陛見親領
聖訓後再赴新任庶(臣)得以竭力報效稍免過愆以仰
答
皇上高厚洪恩扵萬一矣為此繕摺請
旨謹
奏
此奏更屬可嘉朕意亦欲如是可惜爾徹底清理一番
伊都立竟不能接辦日前已經有旨大約新任撫臣布
蘭泰於八月邊方可抵江布蘭泰乃實心任事人也俟
其到時逐一詳悉交代扵伊爾可以卸責江西矣朕已
准爾陛見後再赴新任若地方事有不釋然處便緩至
九月間來京亦不為遲楚省有福敏料理頗屬妥協可
免貽誤之虞也
同日又
奏為抗糧積弊之州縣亟需能員調補以裨催科事
竊查江省豐城清江安福上饒寧都南豐永新七
縣錢糧自康熙五十四年起至雍正二年止積年
民欠纍纍經前撫(臣)裴&KR0973;度
題准分年分限帶徵另議處分在案但自分限帶徵
以来仍不能催徵完解(臣)細加察訪實因此七縣
之民風刁頑動輙抗官紳衿包攬鄉棍與胥役圖
差勾通飛灑侵蝕乃至抽滅花戶名册移甲頂乙
州縣官才稍疎庸催科無術未有不為牽制而束
手無策者(臣)愚以為此等積弊之縣必得揀選幹
員以之調補到任令其力行滚單之法輕減火耗
戥頭嚴絶吏胥需索清出飛灑抽換積弊其紳衿
包攬土豪鄉棍詭譎欺官抗玩等弊彼必能查察
詳究痛加懲治五年之後通計該員如果能將積
欠按照原
題分年帶徵之限先後陸續全完而雍正三年以後
之接徵經徵復無虧欠者督撫臣保
題從優陞擢至原
題帶徵案内議准以一年之内能完至三限以上分
數不論俸滿即陞等語(臣)查此豐城等七縣既有
積年拖欠錮弊欲令扵一年内完至二三萬之多
此勢所不能行之事雖議不論俸滿即陞似属空
文應請停止是否可行伏懇
年抗欠之州縣每省定有數縣若令各省督撫臣
除調繁簡外另行此調補一例以之鼓勵能員似
可随觀成效統乞
皇上睿鑒施行謹
奏
自古有治人無治法另設調補一例督撫不得其人不
肯秉公奉行反助其徇私之舉若實心辦事之臣自能
相機酌宜設法補救臨時奏請何須朕強之使然也汝
且將江省料理就緒再至湖廣竭力整飭他省督撫各
具人心皆有耳目苟懷竭忠盡力之誠不難則而效之
所慮者不知愧勉惟以因循推諉為得計則朕亦末如
之何也己勉之勉之
同日又
奏為奏
聞事竊(臣)查江省永新縣礱西一鄉共二十都四十五
圖崇山峻嶺地方遼闊離城百餘里與安福縣之
上西鄉二十三都至三十四都併十五都俱毗連
湖廣之茶陵州攸縣一帶高山週圍所聚居民最
易蔵姦且風習刁悍拒捕抗糧恃遠負固查康熙
三十七年間曾經江西撫(臣)馬如龍
題准將吉安府同知一員移駐永新縣礱西之蓮花
橋令其稽查彈壓深屬妥協嗣因奉行不力歴任
同知俱不親至其地仍止逗遛府城居住又或因
委差解餉或委署印篆他往遂至有名無實以致
該府縣等有紛紛詳請將該地週圍另設一縣治
之議(臣)愚以為該地原有應行移駐同知如果實
力奉行終歲駐劄其地將聚集一帶居民編查保
甲則姦宄何所屯聚至抗糧不納者州縣查實開
出花戶名姓詳請該同知就近比追其有犯罪抗
拘乃至拒捕者該同知調集民壮協拏解縣懲一
警百再加勤宣
聖諭朝夕化導三年之後自當感畏自新随觀成效但
此等地方同知須得一有謀有為實心辦事之員
始克勝任現在吉安同知懸缺乏員今查有現任
袁州府同知馬世華者人尚眀白頗能實心辦事
以之調補吉安府同知移駐永新縣之蓮花橋令
其實力稽查彈壓所有該同知名下原經派撥過
民壮五十名應照舊例撥給管轄差用似與地方
有益至另設一縣治之議未免改換版籍建置城
池倉庫不便紛繁應無庸議可也是否有當伏乞
皇上訓示遵行謹
奏
此事應交九卿議奏朕意添設縣治以專責成不更愈
耶至於建置城池似屬可緩無城之縣内地儘有除此
之外其餘需費無多亦何足惜己發議矣候奏覆有旨
雍正五年七月初八日署理江西廵撫湖廣總督
(臣)邁柱謹
奏為奏眀事竊(臣)前摺請
旨容(臣)扵八月内進京今扵六月初八日接准吏部咨
欽奉
上諭布蘭泰到江西著邁柱將一切事務交代清楚邁
柱再來京陛見等因欽此(臣)查江省錢糧凡民欠流
抵不清未經𠫭出者(臣)業已次第𠫭出其倉穀内
無穀無價捏稱民欠者亦經(臣)查清陸續
題𠫭惟捏報糶三未買及折價不敷存價交代等弊
各案繁多(臣)巳遵
旨不必𠫭出止遵照另奉
上諭著落裴&KR0973;度張楷陳安策及歷任布政司分派議
賠現在徹底查清審眀分晰造冊彙案一併具
題俟新撫(臣)布蘭泰到日(臣)併將一切交代完畢然
後進京外伏查江西那墊民欠流抵一弊不獨未
經𠫭出者不清即從前已經𠫭出經縣府司督撫
臣審眀
題結亦有不清者兩案如原任南豐縣知縣方德秀
虧空經前撫(臣)王企靖
題𠫭其後江南督(臣)查弼納審
題則聽信審轉之屬員將虧空内那墊銀四千四百
六十餘兩以奏報全完之民欠議令接任劉天仁
交代接徵至今分釐無可著追又如原任清江縣
知縣廖之鏜虧空雖經前撫(臣)白潢
題𠫭其後江南督(臣)常鼐審
題則聽信審轉之屬員將虧空内那墊銀九百六十
餘兩俱以奏報全完之民欠議令接任知縣石杰
認徵至今數載前項虚懸雖此兩案銀數無幾但
錢糧絲毫為重豈容以虧空無著之項一任承審
官捏稱有著虚懸
國帑深屬未便(臣)巳現在另本𠫭出緣内有糾𠫭原
任總督事理(臣)謹繕摺
奏眀統候
睿裁謹
奏
朕嘉卿秉公持正惟知率循天理國法毫不瞻顧情面
此一認真主見實非碌碌尋常輩之所能殊屬可喜可
慶之至朕非好為深刻之主但挽回因循陋習似卿如
此眀敏曉事實力協贊之大臣洵為難得内外臣工果
能悉體朕心整飭頽風不數年間治平功效可翹足而
待也勉之勉之
同日又
奏為恭報早稻收成分數仰祈
睿鑒事竊查江省早稻收成仰賴
皇上洪福風雨調勻行據布政司呈報南昌瑞州臨江
撫州建昌袁州饒州七府屬約收成八九十分不
等吉安廣信南康南安贛州五府屬俱有七八分
不等九江府屬約有六七八分不等通省約計今
歲早稻巳收成至九十分合屬軍民胥慶惟市賣
米價因福建江南浙江三省搬運過多一時不能
大減然新穀既登將来入市米糧漸多價自漸平
至江省晚禾目下條暢茂盛時雨均霑今歲晚稻
秋成實可大望豐收惟九江府屬之德化德安彭
澤三縣南康府屬之星子縣沿江近湖之低窪田
地據報稍被水淹水退之後仍可補種晚稻不致
成灾又南安府屬之大庾縣據報因山水陡發浸
塌城垣數處田禾無傷現在飭勘估料捐修務期
完固理合一併據實奏
聞謹
奏
覽奏深慰朕懷
同日又
奏為請
旨事竊照廣信府經歴楊岱呈首原任廣信府知府今
陞濟東道佟鑍與上饒玉山永豐三縣欺隠墾田
一案經(臣)具摺奏
聞随奉
旨將佟鑍發到江西質審又蒙
皇上將(臣)原摺
特賜硃批(臣)遵即委員查審今據稱查審得上玉永三
縣原冊報陞科田畝俱係康熙三十六等年至四
十七五十二等年民人久經開墾成熟從前已經
報陞到官而三縣歴任知縣私徵錢糧隠匿已久
捏作民人自首詳報佟鑍駁冊不行查究即據詳
轉報正署各令供認不諱質之佟鑍亦止自認失
察無辭是佟鑍扵此案似無貪婪不法之處應遵
恩旨從寬
題結但(臣)查此案質審之内有玉山縣知縣楊世正
續揭佟鑍原日因知該縣每年有隠墾私徵田糧
銀五百三十餘兩私徵米二百一十餘石遂勒令
該縣捐建府學銀四百六十餘兩又勒幫弋陽縣
代完虧空銀二百兩勒蓋社倉銀九十五兩勒捐
社穀六百石又令代認捐造三官衙舍併營房共
六百四十餘兩又兩年收受過節禮銀一千二百
七十餘兩等因詳報到(臣)據此如佟鑍果係情實
顯係借公勒派屬員深属違例業經(臣)飭發委員
豐等民人周禹家等各具呈詞出首六十餘案首
發隠田不下百十頃此須逐案質審查勘始得定
其虚實確數
泰照案辦理合併陳眀謹
奏
覽
雍正五年八月十六日署理江西廵撫湖廣總督
(臣)邁柱謹
奏為恭謝
天恩仰祈
睿鑒事雍正五年七月初九日接准吏部咨開為江西
富戶賭博一案按察使積善密奏(臣)徇私故縦等
因欽奉
上諭一道到(臣)仰見我
皇上聖眀天縦洞悉靡遺而扵愚直之臣工
恩賜矜全即古聖人曲成萬物不遺之至意從此孤立
微(臣)得效匪躬之義益凜無懈之操
聖眀在上(臣)無容置辯矣惟是江西富戶賭博一事乃
(臣)早已特疏糾𠫭之案請再為
皇上陳之查本年三月内據南昌縣知縣陸綱詳報當
舖許四屏聚賭飲食請從寬飭各犯罰米二百石
等因(臣)查閱各犯口供既無有賭博情事止稱偶
爾聚賭飲食等語所以飭令將各犯量罰米二十
石批發去後及細加察訪知係陸綱因以皮衣五
件勒令該當店當銀三百兩當店以衣物不值其
數忤慾未遂陸綱即藉賭博名色將許四屏等拏
為賭犯許四屏情急央汪梴餽送陸綱銀五百兩
并衙役經承等俱得有錢文該縣遂具詳從寬議
奏云止知有
皇上不知更有他人寤寐斯言須臾不忘總惟
闕叩頭恭謝
天恩伏乞
睿鑒謹
奏
覽
雍正五年十二月十八日湖廣總督(臣)邁柱謹
奏為陳眀賑濟情形併招民復業仰慰
睿懷事竊(臣)蒙
皇上洪恩簡畀湖廣總督重寄惟期察吏安民稍報涓
埃兹扵本年十二月初一日抵任所有地方事宜
現在遵
旨次第奉行外(臣)查楚北咸寧沔陽等州縣衛今夏被
水得蒙
皇恩全免錢糧又發賑銀六萬兩賑濟民慶更生其前
此乏食之民有覓食扵附近州縣者有流移扵外
省者現亦陸續漸歸復業(臣)見春耕在邇恐有遠
在隣省地方因乏口糧不能回藉者尚多随遵
旨與撫(臣)馬會伯商酌委典史蘇士俊等給領耗羡公
項銀兩各赴四川河南江西等處逐一招徕按口
給糧護押回藉俟回藉之後查有極貧無力之戶
再給資種俾其盡力耕耘並飭地方官善為撫恤
人人得所以慰
皇上愛育黎元至意湖南亦與撫(臣)王國棟商酌一體
舉行理合繕摺具
奏伏乞
睿鑒施行謹
奏
欣悅覽之據福敏陳奏湖廣情形又須爾大費一番心
力若止循分盡職料理地方事宜尚不足以言報必使
通省風移俗易咸革薄從厚返澆還淳有煥然一新景
象方為不負朕之委任也敬之慎之
同日又
奏為請
旨事竊照撫(臣)朱綱陳奏六里紅苗併布政使祖秉圭
條陳黑苗花苗事宜欽奉
皇上命(臣)辦理正在悉心體察籌畫間適乾州同知王
柔係其專管之員因赴部引
見路過武昌(臣)見其年壮才優詢以苗地情形指陳眀
晰且經親歷苗疆道里形勢尤為熟諳(臣)從地方
需才起見理合具摺奏請
皇上扵該員引
見後仍
命回楚俾(臣)辦理苗疆諸事得人委任以收駕輕就熟
之效伏乞
皇上睿鑒施行謹
奏
因聞此人甚有才情所以調来引見見後自然仍命回
楚
同日又
奏為奏
聞事竊照桑植保靖二司土民先因土官凌虐難堪願
入版籍蒙我
皇上天恩准其改土歸流土衆歡呼嚮附各土司亦感
戴
聖恩聞風向化今據桑植副將楊凱詳據永順宣慰使
彭肇槐呈請自願改土為流繪具輿圖併冊開土
民一萬九千八百六十一戶男婦九萬九千三百
七十名口並稱祖籍江西願入江西原籍請量授
武職仰報
國恩等情前来除另疏會
題併批行湖南布按二司將設官分汛一切布置善
後事宜議詳外(臣)謹據詳繕摺奏
聞伏乞
皇上睿鑒施行謹
奏
此事具題到日候朕再加斟酌
硃批諭旨卷二百十三之一
欽定四庫全書
硃批諭旨卷二百十三之二
硃批邁柱奏摺
雍正六年正月十九日湖廣總督(臣)邁柱湖北廵
撫(臣)馬會伯謹
奏為恭陳修築隄岸情形仰祈
睿鑒事竊照楚省連年水發沿江近湖之低窪田地致
罹淹沒蒙我
皇上聖心憫惻恐有隄岸未修或有疏濬不力
特命(臣)邁柱扵到任後會同撫臣悉心商酌將如何興
修防護之處詳悉議奏欽此今(臣)邁柱扵十二月初
一日到任凛遵
諭旨星即檄行布政司分委道府將各屬隄堘應如何
加高加厚之處併水道湮塞應行疏濬者逐一勘
報去後候該司詳到會
題外(臣)等復加體察連年楚省沿江兩岸隄堘每受
水患者率由扵歷年修築不堅所致查民間每年
歲修估派夫土動至百十餘萬若果實夫實土盡
用扵隄工則逐年加增何至日頹月削祗因地方
水利各官以修隄為利藪將業戶所派夫土官役
通同里催包折銀錢烹分肥巳潦草完工是以年
復一年不能堅固今蒙
諭旨令(臣)等悉心商酌敢不仰體
皇仁為一勞永逸之事然民修民隄衆擎易舉若不用
民力而動帑興修則工程浩大費帑甚多况時已
春令興此大工勢必趲修不及(臣)等愚見莫若仍
聽民間照例修築(臣)等嚴禁諸弊責成道府力行
稽察不容包折肥巳務使實用工力以去年之水
痕為準加高三尺非若從前之虚應故事且各屬
里民感沐
皇上格外蠲賑之恩現今業已踴躍赴工凡隄身之低
薄者各加高厚水道之湮塞者自行疏通約在夏
潦之前可以告竣惟沔陽監利江陵公安石首等
州縣去夏潰決之口甚多民力不足已經署督(臣)
傅敏捐銀五千兩買米給發助修外又江夏咸寧
嘉魚蒲圻等縣應修長隄雖民夫現在興修但俱
係上年被水地方工用繁鉅民力維艱(臣)等酌議
幫助併有添修閘堰之處量為幫給以紓民力所
需銀兩查有效力贖罪之鄭任鑰已繳司庫銀七
千五百兩應將此項動支尚有不敷請扵司庫内
先為墊用仍在鄭任鑰名下追完補項竊思今年
修築之後如果保固夏潦則從此逐年歲修漸加
高厚似可不須動帑倘有必需大修之處容俟秋
間另奏請
旨是否有當伏候
訓示施行再湖南隄堘現行布政司委員查勘俟撫臣
王國棟咨會到日商酌另
題合併陳眀謹
奏
湖北隄堘應行修築情形據奏巳悉俟爾等會題之疏
并湖南隄堘作何修築具題到日朕另降諭旨
同日又
奏為恭請
訓旨事竊查湖北咸寧等州縣衛連年被水荷蒙
皇恩全免錢糧又奉
特諭將買穀備用銀六萬兩動支分給賑恤(臣)馬會伯
以貧民羣聚糴買恐致米價騰貴随委員前往四
川湖南豐收之處分途採買因一時不能運到随
經
題眀將常平等倉穀先行借用俟買米到日補還巳
扵去年十一月起查眀實在饑民按戶給散(臣)邁
柱扵到任後又嚴飭各員實力奉行今經兩月(臣)
等細加查算若以州縣原報戶口計之則六萬兩
採買之數可敷四箇月賑濟之用但從前各縣饑
民有出外就食者(臣)等仰體
聖恩廣為招徕今據各該縣所報聞風回籍者己有一
萬餘口此後續回者尚不能預定且(臣)等又委員
前往四川河南等省各路招徕將来回籍饑民日
漸增多均需賑濟恐所買六萬兩之米數不敷支
用(臣)等公同籌度惟有鹽商捐銀備賑案内係每
年報捐除雍正五年捐銀十萬兩己撥湖南四萬
兩併湖北遵
旨買米賑濟六萬兩外今雍正六年該商又應有捐備
之銀與其為將来備賑之需莫若先應現在饑民
之急(臣)等擬令該商將六年分銀内預出三萬兩
買米以敷給賑之用統在本年報捐數内銷算不
過一轉移間而續到招回戶口得以支散可免不
足之虞矣(臣)等未敢擅便可否出自
聖恩伏乞
皇上訓示遵行謹
奏
通融捐備銀兩先應目前之急此見是照所請行
湖廣總督(臣)邁柱謹
奏為敬陳修隄事宜仰祈
睿鑒事竊照楚省去夏江湖水漲淹没田禾蒙我
皇上厪念楚民常被水患或有隄岸未修或有疏濬不
力務須設法經理
特頒諭旨俟(臣)到任後會同撫臣商酌將如何興修防
護之處詳悉議奏此誠
聖主日月之眀無微不照愛民之心無一不周(臣)仰體
皇仁敢不悉心經理除現在興修防護緣由會同撫(臣)
具
題外(臣)復廣諮博訪將應興應革事宜可以經久而
有禆扵隄工者酌議八條謹逐一臚列恭呈
睿覽
一修隄估計之宜造報也每年修隄例係業戶按
糧均派夫土有隄本穩固而祇須略修者有冲刷
塌䧟而必需大修者水勢之平險不齊用夫之多
寡不一而不肖官吏賣富差貧以少派多之弊得
以自由嗣後每扵潦水消退之後令州縣衛官先
將本年應修之隄親往勘量各長若干某處頂寬
若干身高若干脚寬若干確估應用夫土數目每
一增加尺寸之宜酌定也查長江大隄每遇水漲
坍卸者常少漫溢者常多是培薄固不可緩而增
一包折錮弊之宜重懲也查向来每歲修隄諸弊
甚多從前督撫非不嚴禁無如陽奉隂違今(臣)實
力禁革使業民夫土實在到工但恐歲久法弛必
須請定嚴例錮弊得以永除嗣後水利同知州同
縣丞等官仍蹈故弊令該道府訪實詳報督撫恭
究從重治罪仍枷示一月以示儆戒其有掯勒業
戶將夫土包折者照河工包攬閘夫溜夫之律二
利益矣
一護隄柳荻之宜速栽也隄身之外多栽楊柳近
(臣)同撫臣司道府協力捐種該管官奉行不力應
以誤工𠫭處
一隔屬同隄之宜協修也州縣地方雖各有疆界
若田畝同一隄堘則此邑隄潰淹及彼邑利害相
之人協力搶護不許互相推諉如有抗阻為首之
棍徒嚴拏詳解治罪
一田間水道之宜疏濬也支河曲港有淤淺者急
宜疏濬而隄内溝洫蜿蜒扵田畝之間引以灌溉
道府訪實詳𠫭
一浮沙夾雜之宜速去也隄堘衝潰之處自必積
有浮沙若不盡除而即加土填塞則根脚虚鬆遇
方為堅實若草率報完以致潰口本年復決者將
查騐不實之道員併水利官𠫭處責令賠修
一積土備險之宜預計也外灘之土俱係沙礫不
足為用惟隄内有空地者一遇隄堘欲潰之時猶
可取以搶救設或外水巳逼内垸又淹無土可取
則束手坐困矣應扵農隙之時地方印官水利各
無地掘土之虞是亦思患預防之一策也
以上各條(臣)訪察情形謬抒末議謹繕摺恭請
皇上訓示以便具
題伏乞
睿鑒施行謹
奏
逐條批諭矣
同日又
奏竊(臣)前蒙
皇上發下湖北布政使黃焜保奏襄陽府知府尹會一
興山縣知縣王琪一摺
命臣確查如王琪居官果好即以同知等缺題補欽此
今(臣)細加密訪知府尹會一現署荆州府事為人
謹飭克供職守然吏治尚未熟練容再試用以見
其長知縣王琪扵(臣)未任之前已委署省城江夏
縣事年力正壮雖有酬應之才辦事不甚勤敏其
政聲亦屬平常尚須徐觀後效(臣)未敢輕率保
題相應繕摺回
奏至布政使黃焜蒙
聞謹
奏
如是方是朕嘉悅覽之
雍正六年二月初三日湖廣總督(臣)邁柱謹
奏為奏
聞事竊照地方雨雪情形米糧價值俱應查明奏報恭
慰
睿懷(臣)扵到任後即備檄行查兹據湖北布政使開報
武漢鄖等府自上年十月至今年正月雨雪均平
米價每石九錢至一兩一二錢不等又據湖南布
政使開報長靖等府州自上年十月至今年正月
有得雪者有得雨未得雪者大抵雨水調勻現今
米價每石自八錢五分起至一兩二錢不等與(臣)
訪聞相符目下天氣晴和麥苗茂盛俟夏熟届期
查明收成分數另報外所有現在情形理合具摺
奏
聞謹
奏
覽全楚雨雪米價情形朕懷深慰
同日又
奏為請
旨事竊照各屬土司從前搆怨興兵彼此殺掠習以為
常故桑植土民向被容美土司擄去男婦千有餘
口今桑植已改土歸流自應招徕復業先經副將
楊凱同知鐵顯祖等查開戶口姓名檄行容美司
送歸故里随據容美司田旻如呈稱從前擄掠人
口至今已三十餘年所有桑植協文内姓名俱不
可考實令職司身無所措等語到(臣)除行南北兩
司會查詳議外(臣)伏思桑植保靖二土司新歸版
籍而永順司又自請歸流創闢之初一切佈置事
宜(臣)現在細查酌議尚未定局此時正宜安輯人
心慰諭隣境况容美從前掠去桑植戶口事越三
十餘年一旦急扵追還恐田旻如不無疑懼(臣)愚
以為此事似宜從緩俟將桑保永順三處設官分
汛佈置妥協然後將桑民之在容美者飭令退還
諒亦不敢不遵且各處兵防已密民情已定田旻
如即有煽惑之技亦無可施矣(臣)愚昧之見未知
是否伏請
皇上訓旨以便遵循謹
奏
爾從緩之見是王柔似一實心效力之員俟其旋楚與
之籌計爾甫經涖任朕又遠隔數千里之外率意措置
或恐未當百凡慎重為第一要著再者聞各土司俱有
耳目腹心布於督撫左右須當謹防而一切事尤宜縝
密料理毋稍疎忽此係朱綱奏朕之語不識伊曾向福
敏馬會伯言及否也
同日又
奏竊(臣)前奏招民復業一摺奉有
皇上硃批(臣)跪讀之下仰見
皇上聖心時以吏治民生為念
訓勵微(臣)至此諄切(臣)敢不上體
宸衷竭盡心力雖捐糜頂踵猶不足以報
高厚洪恩斷不敢以循分辦事而自以為盡(臣)之職也
惟是(臣)材質愚鈍當此兩湖重任且民風刁悍吏
治澆漓已在
皇上睿照之中所有一切事宜(臣)殫力料理總賴我
皇上訓誨指示知所遵循庶得民風厚而吏治清以副
聖主勉勵微(臣)至意所有奉到
御批奏摺理合恭繳伏乞
睿鑒謹
奏
爾等督撫大吏全賴屬員同志協力無欺無隱共相贊
助然於辦理一切處須公而且明足以感服其心始可
驅策羣力不然一人之耳目何能徧及也勉之
同日又
奏竊(臣)標中軍副將一官乃通省武弁之領袖操兵
是以未即糾𠫭然職任緊要必得能員始收臂指
之用應否令其自行請休其員缺恭候
皇上簡補幹練人員以供任使(臣)謹繕摺具
奏伏乞
皇上批示施行謹
奏
令其請休可也朕記名人員内優者俱經擢用其所遺
員缺爾於通省參遊内撿選奏請即參遊現今亦乏記
名之員一併選擬奏聞候朕酌定此間設或得人亦即
補用也
雍正六年三月十一日湖廣總督(臣)邁柱湖北廵
撫(臣)馬會伯謹
奏為奏明事竊查楚北武昌省城并漢口地方人煙
稠密日用米穀全賴四川湖南商販騈集米價不
致高昂(臣)聞上年青黃不接之際湖南商米罕至
而川江水漲米船又不能下峽以致五六月間武
漢二處每石貴至一兩七八錢民間至有無米可
糴之苦今(臣)與撫(臣)商酌必須預為籌畫以備將
来平糶之用查賑饑案内經(臣)馬會伯
題明將各縣常平等穀先行賑濟俟委官扵四川湖
南買米到日賣米買穀補倉兹委官採買之米陸
續可到若此際即發各縣亦須秋收始能易穀上
倉莫若將此米石留貯省城漢口扵青黃不接之
時減價平糶將價銀收貯司庫俟秋收買穀補還
各屬常平原項如此則各縣之倉穀無誤而武漢
之兆庶感沐
聖恩扵世世矣(臣)等謹具摺
奏明伏乞
皇上睿鑒施行謹
奏
所議甚好應如是况楚省補倉較之他省究屬易為
湖廣總督(臣)邁柱謹
奏為奏明事竊照桑保二土司新經改土歸流任事
副將楊凱將駐劄桑植兵丁占住民房將帳房扯
扵屋内土民深為不便又兵丁強買貨物以致商
民裹足不前(臣)查營房一項已經署督臣福敏捐
銀給發該將蓋造草房給兵棲止何以尚占民居
當即飭行署九谿副將印務總兵官周一德併新
設同知鐵顯祖密查去後今據周一德覆稱因塘
房未蓋兵丁實將帳房扯立居民屋内楊凱扵本
年正月初八日方始發銀興工至兵丁強買貨物
係十一月初旬有兵王一昌等争買猪肉恃強毆
辱該副將薄懲未服人心等語又據鐵顯祖稟稱
楊副將姑息兵丁約束稍寬衆兵到桑有占住民
房者有買食物恃強短價者亦有強取強拏並捉
民夫䭾負行李什物者以致小民棲止不安奔走
無暇又因蓋造兵房使土目派百姓砍木助工等
語合之(臣)所訪聞無異本應據實𠫭劾因該副將
先與容美土司追還從前搶去桑植戶口過扵急
躁致容美土司激切呈辯經(臣)具摺
奏明現又據田旻如疊訴楊凱逼迫情由(臣)正在行
司確查今若將楊凱即行疏𠫭恐長土司傲慢之
風除諄飭楊凱痛加改過外合將情由具摺奏
聞倘該副將仍不悛改或應𠫭處或請改調容(臣)另奏
請
旨伏乞
皇上睿鑒施行謹
奏
所見甚是但楊凱明白解事寧肯如此負朕為如此謬
舉乎或因過於從事為人所誣陷亦未可定爾當再四
詳審且田旻如恃其富厚到處鑽營豈有不向楊凱賄
求之理今楊凱乃破面向伊追還戶口係出於秉公不
徇耶抑或因勒索不遂挾怨相逼耶均未可知兹朕有
命福敏寄與楊凱之札爾其轉發於伊楊凱回字附便
呈覽
同日又
奏為恭請
睿裁事竊照黃陂縣民龐文海家扵上年十二月三十
夜被盜該縣知縣程洪改強為竊已經撫臣會疏
糾𠫭其專汛營弁併兼轄之黃州協副將亦經(臣)
查𠫭在案但查該副將李繩武年富力強到任未
久而觀其人材尚堪練習今本案改報事屬縣官
且該副將不在同城因署提臣調考未及確查即
據文轉報雖例應降調而情有可原(臣)仰體
聖心為愛惜人材起見冐昧奏請可否
恩留原任俾其報效
洪恩出自
聖裁謹
奏
李繩武係上好之員應當愛惜者
同日又
奏竊(臣)前具敬陳修隄事宜一摺蒙
皇上逐條批諭指示周詳(臣)得仰承
聖訓知所遵循除革弊栽柳二條遵
旨具題外其餘事宜(臣)自可舉行者悉遵
聖諭預陳利害委曲開導使業民樂扵趨事至疏濬水
道一條恭讀
御批目今江南地方朕發帑疏濬楚省亦當一體施恩
此事應遵旨題請為是汝其再加斟酌定議非如長
堤數千里之可比也欽此(臣)查楚省水患内水壅滯
之時少而因江湖暴漲外水灌入之時多似與江
省之地形稍異且各屬水道有必須疏濬之處民
間己現在用工疏導此際即欲
題請動帑而時己春盡勢所不及(臣)愚宜俟今歲夏
秋水汛之後察勘果須大濬再請動帑扵秋末冬
初水涸之時方可興工以副我
皇上恩沛楚民之至意是否允協伏祈
皇上訓示遵行謹
奏
朕已命動撥帑金六萬兩頒發楚省如果俱經疏通無
可更為興修處則亦己耳若勉強捏造一事以迎合朕
之恩旨又屬不可也
雍正六年三月十九日湖廣總督(臣)邁柱謹
奏為桑土正藉撫綏文武不能共濟合先陳明恭請
訓旨事竊(臣)前因桑植副將楊凱束兵不嚴及蓋造兵
房派民砍木等事併據同知鐵顯祖稟覆情由業
經具摺奏
聞正在候
旨間今准署提(臣)劉世明咨稱桑植副將楊凱不嚴束
兵丁占居民房強買貨物以及蓋造營房濫派土
民砍木等情本署提督己經嚴檄行查兹據覆稱
並稟同知鐵顯祖私派銀兩強占土田縦役訛詐
等情是否實據或係該副將偏覆偏禀其事之真
偽殊難懸定除將該副將事實密行訪察外但歸
流之初全賴撫綏似此文武不和若使均留桑植
必致貽誤等因併鈔禀移咨到(臣)除檄行湖南布
按二司將楊凱鐵顯祖各情由嚴查確實報𠫭外
(臣)查楊凱縦兵擾民併其稟揭鐵顯祖私派等項
雖虚實未定而該員等不能和衷共事情已顯然
理當一併
題𠫭解任質審緣兩員尚知苗情且一時難得署事
之員(臣)愚見一面行司查審一面令辰沅道王柔
星往桑植細加確訪則兩人之是非真假可以立
明俟查明到日(臣)即據實𠫭究庶邊土不致貽誤
而官方亦得嚴肅矣是否有當恭請
皇上訓示施行謹
奏
如此情形無論孰是孰非令新附土衆觀瞻之下成何
體統已降旨命解任嚴審矣可徹底究訊定擬以為無
恥劣員之戒
同日又
奏為奏明事竊照湖北散毛土司覃煊先扵康熙五
十四年其母田氏將所屬客寨等處地土立契賣
與貴州銅仁本省辰州民人冉静庵熊本龍等耕
種伊等移家招佃造屋墾荒已經多載迨後各戶
以土官苛徵互控經前任督撫批查扵雍正四年
據布政司詳議執從前漢土不許買賣田土之例
令土官給還原得價銀將熊本龍等二百六十餘
戶男婦一千六百餘口飭押各回原籍因各戶安
業已久不願領銀回籍以致懸案未結及(臣)到任
復據各民赴(臣)哀控情願為
朝廷陞科辦糧併稱土司覃煊捉人燒房等情(臣)現今
批司嚴查去後伏思此案田土該土司既已出賣
與民雖價止六百餘兩而各民之搬家造屋招佃
墾荒所費何啻數倍乃令土司以六百兩之原價
贖回二千六百餘石之腴産致使熊本龍等二百
六十餘戶流離失業殊非情理之平若執舊例將
良民墾熟之地一旦歸還土司(臣)之愚見以為不
可似應仍令各民耕種准其陞科納糧飭令明立
界限不許該土司借端滋擾倘有抗違容(臣)將覃
煊
題𠫭治罪併請改土歸流庶各民戶得以樂業而招
徠墾荒之人亦必聞風踴躍矣是否伏候
皇上訓示施行謹
奏
所見甚屬合情順理即如是處斷可也
雍正六年四月初八日湖廣總督(臣)邁柱謹
奏為恭謝
天恩事竊(臣)齎摺家人回楚捧到
皇上賜(臣)輿圖一幅(臣)随恭迎至署望
闕叩頭謝
恩祗領訖伏念(臣)碌碌庸材蒙我
皇上格外優隆簡畀總督雖竭盡駑鈍未足報稱復蒙
聖眷恩施稠疊清夜自思實增慙悚所有奉
賜輿圖(臣)什襲珍蔵時時恭閱儼對
天顔扵咫尺永矢報效扵涓埃謹繕摺恭謝
天恩伏乞
睿鑒謹
奏
此圖費
聖祖數十年苦心所成幅員廣備分杪無差可稱從古未
有之寳物應珍重收蔵者
同日又
奏為恭報楚省二麥豐收分數雨水霑足情形仰慰
聖懷事竊照楚省二麥收成分數(臣)據湖南布政使趙
城開報長靖等九府州二麥收成約計七八九十
分不等自正月至四月雨水霑足秧苗遍插米價
每石九錢二三分至一兩一錢四五分不等等情
又據湖北署布政使王肅章開報武鄖等八府屬
二麥收成有八九十分不等雨水霑足秧苗現插
米價每石八錢四五分至一兩一錢不等等情(臣)
查南北各屬二麥豐收即菜子蠶豆等物亦俱大
熟此皆我
皇上愛民念切感召
天和且恭迎龍神至楚奉祀得獲雨暘時若現今民食得
以接濟閭閻俱有含餔鼓腹之樂理合繕摺奏
聞恭慰
聖懷謹
奏
覽奏深慰朕懷汝等封疆大吏果能秉公盡職實心教
養百姓
上天神明之錫佑朕可保其必然不爽也勉之
同日又
奏竊(臣)家人齎摺回楚(臣)跪讀
硃批爾等督撫大吏全賴屬員同志協力無欺無隱共
相贊助然於辦理一切處須公而且明足以感服其
心始可驅策羣力不然一人之耳目何能徧及也勉
之欽此仰見
皇上至聖至明無微不照竊惟為政之道必先清吏治
而後民風可正雖提綱挈領責在督撫而藩司為
承流宣化之官所關亦屬甚鉅今(臣)任事數月以
来見湖北布政使黃焜應對雖有口才公事每不
實心辦理(臣)屢加勸導仍多錯謬即如外省所存
子母礮位現准部咨奉
旨悉行解京而該司將司局舊有之子母礮混請作廢
收存及(臣)駁飭始行改詳解部又司局入官硝斤
理應收貯以備緩急之需乃該司混請發傾銀舖
戶每百斤令繳價銀二兩七錢存俟採辦軍需之
日附買還項且係司賣司買似與鄭任鑰之營私
無異經(臣)批駁始得中止又如採買杉木應動正
項錢糧辦理先據該司詳報已將木價給發委官
而委官禀稱尚未給領(臣)現在嚴行批查復據該
司面禀内有賠用之項欲派各屬公捐(臣)聞之駭
異面責其非而止其餘舛誤之處不敢瑣列今略
舉數端則該司之不能相助為理諒在
聖主睿照之中(臣)何敢避嫌怨徇人情代為隱諱上負
聖恩兹據按察司王肅章詳揭署江夏縣事興山縣知
縣王琪貪婪劣蹟請𠫭前来而黃焜並不揭報(臣)
查該司居官扵地方吏治實無裨益而又徇庇王
琪除另疏遵例附參摘印候
旨外理合具摺
奏明伏乞
皇上睿鑒施行謹
奏
如此方是朕嘉悅覽焉黃焜之不妥朕於他處己聞正
欲去之所奏深合朕意随降旨黜革矣可將其負恩處
一一詳察嚴究當重懲以為此等下愚不移者戒封疆
大吏若咸能如是秉公察吏毫無瞻顧何愁天下不大
治耶據奏不肯避嫌徇情等語試思若軰所交結者不
過狐羣狗黨
天理國法有朕主持何足介意人看此理不透所以每致
誤事也勉之勉之
同日又
奏為遵
旨開列能員恭候
簡用事竊照(臣)標中軍副將劉昇年衰昏聵經(臣)具摺
奏明奉有
硃批今副將劉昇現今請休(臣)具疏另
列恭請
皇上於此二員内
欽點一員補授俾(臣)得資臂指之用如朱文華蒙
恩補授則所遺袁州協副將員缺伏乞
皇上另簡補用如徐啟新蒙
恩補授則所遺鄖陽副將員缺查有興國營𠫭將馬化
技優長堪補鄖協副將其馬化正員缺因(臣)現在
調考各官未盡驗試無可擬補且興國地非緊要
應聽部推(臣)謹摺
奏伏乞
皇上睿鑒施行謹
奏
據奏已有旨諭部矣
雍正六年四月二十日湖廣總督(臣)邁柱謹
奏為治苗宜循鵰𠞰之法以壮軍威以安良善事竊
照鎮筸兇苗倚恃險阻野性難馴時入内地竊刦
害民是以特設重鎮多布汛防原欲藉兵威而使
之懾伏也乃從前疲玩成習凡遇兇苗事發藉稱
不敢擅自用兵必待呈報上司行文而後遣兵往
捕則曠日持久兇苗己竄匿遠颺或預備拒敵往
往難扵弋獲(臣)到任後廣為諮訪聞原任雲南提
督(臣)張國正先任鎮筸總兵以鵰𠞰之法治苗甚
善凡遇失事探實賊蹤係是何寨何苗一面飛報
督撫提督一面即撥弁兵馳往該寨圍擒出其不
意攻其無備有迅雷不及掩耳之勢如鵰之捕鳥
取其疾速而鳥可必得也國正行之數次而諸苗
畏憚終其任内兇鋒為之斂戢殊有明效(臣)與鎮
(臣)周一德面酌相符今循行此法但期罪犯得獲
而止不得過為殺戮以廣
皇仁是否有當伏候
皇上訓示施行謹
奏
此在卿等酌量為之據理而論制服凶苗之法寧有善
於此者乎但朕相隔數千里外未經深悉情形究難遥
定可否全賴地方大吏相與詳審熟籌方收因地制宜
之效也所奏知道了
同日又
奏竊(臣)蒙
皇上洪恩畀以總督重任扵地方事務惟恐一刻疎誤
上負
聖恩但湖南相去武昌路途遥遠各屬詳報之文皆先
至撫提衙門而後至總督故(臣)扵湖南事件知之
撫(臣)先已奏
聞矣寧遠縣荆之寳被盜拒傷官兵一案(臣)方批取玩
臣已先具疏會𠫭矣今(臣)雖嚴督接署遊擊之朱
恩貴等上緊搜捕而據報獲賊年亞孫供稱賊夥
已逃散各回粤省(臣)現在嚴令設法緝拏合將情
由繕摺
奏明謹
奏
覽
同日又
奏為奏
聞事竊據辰沅靖道王柔欽傳
上諭原任湖南辰州府知府遲煓貪贓不法欺隱鹽木
關稅一事所有伊管事家人杜大杜二李大李二
等蔵匿武昌令(臣)查拏辦理欽此(臣)随自作訪聞
檄行按察司轉委武昌府知府密拏去後據該府
禀稱杜大往襄貿易未回杜二己故現獲伊子杜
正心等李大巳故現獲伊子李榮祖等并獲李二
同子李耀章等續據杜大自行投到審據各犯供
稱俱係江夏縣人並非遲煓家人杜二曾與遲煓
作幕扵康熙六十年辭回巳經身故杜大曾為長
随李大亦曾為長随扵康熙五十三年辭回身故
李二曾在辰州貿易與遲煓並無干涉查其家内
止有粗衣什物並無産業資財等情(臣)恐有狡飾
情弊現令司府再加確訊實供另報外所有現在
獲審情由先行具摺奏
聞伏乞
皇上睿鑒謹
奏
知道了此等事但當秉公據實處斷固不可令姦徒漏
網亦不可罪及無辜朕意不過凡事欲求得當耳
同日又
奏為恭繳
御批奏摺事竊(臣)前准吏部尚書福敏差齎
御批奏摺一件到(臣)随查福敏所奏桑植保靖歸流請
設縣治並立營制緣由(臣)正在查議間因永順土
司自請改土歸流已蒙
皇上恩允則現今布置善後事宜應將三土司地方酌
量形勢另為妥議與福敏前奏布置桑保二處之
局面不同(臣)現令湖南布按二司會同鎮筸總兵
周一德辰沅靖道王柔勘明定議俟詳到之日覆
核會
題請
旨外所有奉到
硃批福敏原摺理合附繳伏乞
皇上睿鑒謹
奏
福敏原屬識見平常之人其所論議何足為準卿酌量
機宜料理可也
雍正六年五月二十二日湖廣總督(臣)邁柱湖北
廵撫(臣)馬會伯謹
奏為請
旨事竊照湖北漢陽一府地處衝途兼以漢口巨鎮詞
訟繁多非精明強幹之郡守不克勝任今查該知
府高克謩身弱多病復患耳聾審理詞訟難扵聽
斷又漢陽縣知縣侯執信書生初任不諳吏治實
乏理繁治劇之才(臣)因二員居官尚能謹飭無甚
過愆故不具疏𠫭劾但員缺緊要未便因循貽誤
可否令高克謩自行告病侯執信自請改教允屬
相宜其所遺府縣二缺容(臣)等扵楚屬守令内酌
量
題請調補(臣)等未敢擅便謹繕摺請
旨伏乞
皇上訓示施行謹
奏
所見是具本題請可也
湖廣總督(臣)邁柱謹
奏為恭報二麥全收禾秧盡插地方寧謐情形仰慰
聖懷事竊照楚省南北二麥收成分數經(臣)繕摺具
奏今二麥俱己收割而雨水霑足禾苗亦俱栽插民
間現有麵食接濟米價漸平地方亦甚寧静至扵
江湖現今水雖漸長勢不甚大隄堘俱各保固惟
黃梅縣扵四月十八日早山中發蛟停前驛等鄉
河水陡漲丈餘損壞民居數十間田地百餘畝本
日下午水勢漸退現今委員查勘似不為災所有
現在情形理合摺
奏恭慰
睿懷謹
奏
覽奏水不為害朕懷深慰然伏秋二汛未過曷敢釋懷
但能秉公黽勉政治則
上天之感應必不爽也勉之敬之
同日又
奏為奏請
訓旨事竊查楚省各營因修整甲械製備火藥併一切
公費無項可支故各有公費糧多寡不等但當飭
經管之官不使多餘侵蝕而未可以盡革也上年
十一月内前署督(臣)福敏
題𠫭原任彝陵鎮總兵劉業溥一案有五營各設公
費糧一十三分飭令盡行募補足額等語扵疏内
聲明並行該鎮盡數查補去後今據彝陵總兵官
杜森覆稱已將公費等項具摺
奏明蒙
皇上硃批各營公糧數分乃必需者酌量留用委妥員
料理可也欽此本職随行五營將公費招補二名實
存公費守糧一十一名又經
奏明等因呈覆前来(臣)查彝陵鎮公費等糧該鎮既
稱
奏明蒙
皇上恩准則五營各將備無庸再為查𠫭至扵別營公
費可否俱照彝鎮量留(臣)酌扵每營守糧十分為
準若逾扵十分之外令其募補庶公事費用有資
而額糧亦不致扵多餘冒濫矣相應一併
奏明伏候
皇上批示遵行謹
奏
應如是公糧盡數查補之議乃福敏一時謬見何可踵
而行之
雍正六年七月初九日湖廣總督(臣)邁柱謹
奏為恭報早稻豐收分數米價平減情形仰慰
聖懷事竊照全楚早禾今己登場行據湖北布政使徐
鼎湖南布政使趙城各開報前来(臣)查湖北武鄖
等府收成八九十分者居多間有數處六七分者
惟沔陽潛江監利應山等縣因稍有被水之處收
成亦有五分現今米價上中米每石八錢至一兩
不等下米每石六錢七八分或七錢不等湖南長
靖等府州早收總計七八九十分不等米價上米
每石九錢至一兩中米每石八九錢不等現今南
北雨暘調順(臣)因勘隄自省而抵荆屬沿途晚禾
亦俱茂盛村莊男婦處處歡欣安樂此皆我
皇上軫恤楚民給賑給帑一誠感格上合
天心所致(臣)目擊情形不勝慶幸謹繕摺
奏報恭慰
聖懷謹
奏
覽收成及米價情形深慰朕懷楚省得卿如是公忠為
國為民之大臣自蒙
上天鑒佑此亦理所必然但當愈加敬畏毋稍肆志期與
卿等共勉之
同日又
奏為奏
聞事竊照楚省此番修築隄堘蒙
皇上為楚民保全曠典務宜高厚堅固(臣)扵六月内親
行勘驗所有上年衝決各口現在修築已完間有
數處堤身低薄應再加高厚及浮鬆拆縫尚須硪
築加實之處(臣)已躬行教率其未經遍歴者委員
分飭現在整頓惟沔陽監利潛江天門四州縣較
之通省勢處低窪而沔陽尤在下流本年五月二
麥收成後各堤正在完工而夏水驟發武昌漢陽
已得所可以無厪
宸衷至潰決堤口百姓己有散給
皇帑感激赴工現在搶築計八月間所有一切各堤均
能完固永保無虞(臣)謹據實奏
聞謹
奏
一切堤工即可告竣欣悅覽之
同日又
奏為奏
聞事竊(臣)前奏𠫭布政司黃焜劣欵奉
旨黃焜任内再有事件著邁柱逐一審明定擬具奏欽
此查(臣)自到任之初即聞黃焜放給錢糧有扣尅
情弊彼時尚未得有確據今(臣)細加行查據武昌
漢陽襄陽荆州黃州等府各州縣紛紛呈報凡黃
焜任内如放給
先農壇銀兩每百輕平四五兩至七八兩不等又放給
各州縣收買黃銅價銀每百輕平三兩至四五兩
不等他如發修堤工採買米石招回饑民盤費等
捐項銀兩每百俱輕平二兩至三四兩不等乃至
各營請領哨船工料官兵俸餉每萬兩俱短平七
八十兩累官賠墊盈千纍百現據荆州文武員弁
詳禀俱屬相符似此貪贓纍纍實難寬縱(臣)現在
將一切反覆質訊據其供情無可辯白俟定案後
另疏具
題外理合繕摺奏
聞謹
奏
覽奏已悉辜恩負德下愚不移未有如黃焜父子者
同日又
奏為奏明事竊查永順土司彭肇槐自請歸流荷蒙
皇上俞允加恩賞賚現據該弁呈繳印信號紙(臣)查該
土司地方二千餘里人口有十萬之多必須官兵
彈壓兹隣近標協無可調撥因常德與永順尚近
現咨署提臣劉世明扵提標内酌撥官兵暫往防
守俟營制議定
題准之後撤回併諄飭鎮臣周一德道臣王柔加意
撫綏料理矣理合
奏明伏乞
皇上睿鑒謹
奏
飭令屬員慎重周詳辦理仍當不時察訪其情形毋稍
懈忽至於王柔實心任事但恐失之躁急當加裁抑而
用之庶不至有差謬
雍正六年七月二十一日湖廣總督(臣)邁柱謹
奏為陳明經理苗疆事竊照新任辰沅靖道王柔到
省呈鈔該道摺稿條奏歸復六里及容美設營移
改關稅開採礦廠等欵奉
旨條奏各欵該督撫詳悉商酌應題者具本題請應摺
奏者具摺奏聞内開採一事另有面諭王柔之旨欽
此(臣)思六里土司等處地在邊疆人多野性一切
事宜必須從長計議動出萬全該道王柔身受
殊恩報效心急自必踴躍趨事猶恐一人之見或有疎
漏(臣)見鎮筸總兵周一德久任楚疆熟知風土且
老成持重而苗疆係其專管随令該鎮會同王柔
和衷辦理公商妥協覆到之日(臣)與撫(臣)王國棟
會酌具
奏謹繕摺陳明伏乞
皇上睿鑒謹
奏
苗疆事務飭委文武會合商辦更屬允協其加詳加慎
料理可也
同日又
奏為奏
聞事竊(臣)屬黃州府黃岡縣鄉居生員柳弘達家扵雍
正五年十二月二十七日被盜實屬強刦該縣知
縣樊大元諱強為竊按察使知府等官據詳率轉
俱稱是竊非強轉報到(臣臣)查閱詳内失贓纍纍
獲賊已有五名顯係強刦經(臣)嚴批駁飭另委妥
員查審始據按察使令知府康忱提犯審出將諱
飾各職名詳揭現在(臣)與撫臣會稿分疏
題𠫭在案但此叚批駁實情按察使初詳並未叙入
詳内徑作該司與分守道自行訪聞駁查及(臣)札
致撫臣復加駁飭始將(臣)批駁緣由叙入案呈至
該司原日據詳率轉之處仍作一面詳報一面駁
中實在情形(臣)仍不敢欺隱謹據實
奏明伏祈
皇上睿鑒再此案武職兼轄官係黃州協副將李繩武
臣照例亦另用題本𠫭出矣惟是該員前因黃陂
縣龐文海家被盜一案奉
旨從寬留任今查本案柳弘達家被盜在上年十二月
二十七日其龐文海家被盜在十二月三十日兩
案失事同在三日之内該員為兼轄之員因公罣
上裁(臣)扵本内止照例
奏
覽
雍正六年八月十八日湖廣總督(臣)邁柱謹
奏為陳明事竊照衡州副將張可才與宜章恭將崔
鼎因新舊交代微嫌彼此互訐(臣)正在批司確查
間随准署提(臣)劉世明咨請會𠫭前来經(臣)具疏
請
旨將兩員解任質審外(臣)查副將張可才久任邊疆尚
屬稱職參將崔鼎新莅此任整飭亦有可觀均為
有用之材雖尚氣好勝亦武職之常事既兩相互
訐不得不暫請解任俟審明之後容(臣)具摺再請
恩旨(臣)仰體我
皇上愛惜人材起見合先陳明伏乞
睿鑒謹
奏
張可才崔鼎漢仗俱好皆曾於招木多陣前出力之人
朕因事涉貪婪形跡不得已俯從解任之請人材殊堪
愛惜審明後其情如稍有可恕據實摺奏以聞
同日又
奏為恭陳查勘苗疆事宜仰祈
睿鑒事竊照辰沅道王柔條陳六里紅苗地方招民開
墾及開礦等事(臣)前因王柔雖任事心切恐其少
年或有輕率是以委令鎮筸鎮(臣)周一德協同王
柔親往逐一查勘業經具摺
奏明緣地處萬山之中夏月草木繁茂難以深入須
候秋冬草枯葉落之後方可往勘今據該鎮周一
德禀稱已經先令熟悉苗情之年滿千總李其英
帶同苗頭寨長等潛赴六里探看情形兹據各差
回稱彼地除崇山峻嶺而外其中田土已經開種
者俱係苗業未開者不及其半成功之後約略水
田不過二三千畝山地亦如之糧賦無幾至扵鉛
厰硃砂厰若令苗開採難以約束稽查若募漢人
必起頑苗覬覦之心且稱將来官員往勘必由楊
孟寨經過此寨甚大苗亦強悍再有五里苗寨稠
密人亦衆多恐此二處不能不用兵威等語今舉
行之始本職請委副將一員同都守千把領兵一
千名扵秋盡冬初進内安設本職帶標兵五百名
一齊進内彈壓庶得聯絡相通兵糧須兩路運進
一由瀘溪運至紅苗之阿谷寨一由王村運至六
里之花園寨兵整糧足方稱萬全苟不慎之扵始
將来恐未必有益反滋事端等情到(臣)除密諭該
鎮一面留心整備俟草枯葉落之後會同王柔前
進親勘外(臣)查六里紅苗從前敢扵行兇竊刦皆
藉保靖土司為蔵姦窟穴今保靖改流自不敢如
向日之生事至扵此内地土可否招墾礦砂可否
開採必須鎮道會勘明確方可定議所有現據該
鎮具禀情由謹繕摺奏
聞仰祈
睿鑒訓示施行謹
奏
據周一德所禀觀之用力多而收功少何必冒險而行
此舉王柔踴躍急公過於從事恐涉於輕率卿當詳慎
為之朕在數千里外從未經歴其地憑何指授方略耶
全賴卿等講求一勞永逸之計必謀出萬全而後施措
豈可因一時高興貪功遂行險以僥倖乎殊非朕之本
意須再四詳慎為要
雍正六年九月初八日湖廣總督(臣)邁柱謹
奏為恭報中晚二稻豐收分數仰祈
睿鑒事竊照楚省中晚二稻業已登場據湖北布政使
徐鼎湖南布政使趙城各開報前来(臣)查湖北武
鄖等府屬收成八九十分者居多間有數處稍被
水浸之沔陽等州縣收成亦有六七分現今米價
每石七錢至八九錢不等湖南長靖等府屬總計
六七八九十分不等然八九十分者居多米價總
計每石六錢二三分至八錢四五分不等現今南
北豐收倉箱稱慶此皆我
皇上敬
天勤民至誠感召之所致(臣)謹繕摺恭
奏伏乞
睿鑒謹
奏
覽奏朕懷深慰爾前在京時朕曾有諭若能秉此公誠
之心毋稍遷移到任後兩湖地方定邀
上天之眷祐今果如是成熟可見朕言之不爽也但當慎
而愈慎勉之又勉
同日又
奏竊照下峝土司向鼎晟自請改流一案先蒙
皇上諭旨查其有無別故扵苗疆内地民人果否有益
業經撫(臣)王國棟同(臣)查據辰沅道王柔等回覆
緣由會摺具
奏間兹扵本年九月初二日據鎮筸鎮(臣)周一德呈
稱據下峝土民田士義呈告土官向鼎晟貪淫殘
暴過惡百端致令土民含冤莫訴請飭法司提審
究治等情到(臣)除行湖南按察司嚴提審究外(臣)
查向鼎晟惡蹟現據土民告發如審係情實自應
另疏具
題𠫭革所管下峝地方雖止百里然接連之桑植永
順俱已改流四面皆為内地若留下峝夾雜其中
恐有蔵姦生事似應扵審案内併請改流庶地方
一氣相通事屬妥便合先陳明伏乞
皇上睿鑒謹
奏
卿相機酌量為之近日以來整理苗猺事件似覺繁多
當仰體朕意遇可以將就者安静處之為上若審度必
應整理尤當謀及萬全他日善後事宜不致棘手然後
方可舉行稍涉疑慮之事何妨徐徐緩圖耶
同日又
奏為積年民欠錢糧亟宜清查以重
國賦事竊(臣)蒙
皇上簡任兩湖一切地方事務固宜竭力辦理而錢糧
一道雖係撫臣專政不敢不留心稽覈今查湖北
一省除本年分之新欠不算外所有沔陽鍾祥天
門江陵等四州縣自康熙五十五年起及雍正二
三年起積年舊欠共銀二十萬七千八十餘兩湖
南一省除本年分之新欠不算外所有武陵安仁
攸縣湘鄉等四縣自康熙五十九年起及雍正二
年起積年舊欠共銀一十一萬一千八百餘兩以
上南北兩省通共積欠三十一萬八千九百餘兩
歴年既久逋欠愈甚或係書役侵收飛灑或係棍
徒花開詭戶按冊欠有名徵比從不到案州縣官
才稍平庸催科無術卒難完報(臣)在江西有奏銷
未完積欠之永新豐城等七州縣(臣)曾另以抗糧
積弊等事揀選善扵清查錢糧之能員另疏調補
授以清查催徵之法又議以功成督撫保題優陞
之例荷蒙
聖恩俞准行之頗有成效今兩湖各州縣積欠至三十
餘萬之多(臣)請仍照江西例揀選善扵清查錢糧
之員調補到任使之將一切民欠册籍花戶確查
徹底一清設法催徵似扵
國計有益而抗玩詭詐之民風亦藉以整頓可否准
照江西之例容(臣)另疏具
題謹先繕摺請
旨伏乞
皇上睿鑒批示遵行謹
奏
所奏是甚屬可嘉已有旨命汝兼理兩省錢糧事務矣
候部文到日遵照奉行應題者具疏題奏可也
同日又
奏竊照永州鎮革職遊擊楊京瑛等因荆之寳家失
事一案奉
旨命(臣)會同撫臣提臣審理随行湖南按察使提犯審
擬招解今(臣)擬扵九月初八日自武昌起程至岳
州府適中之地會同撫提二臣審擬具
題外再查盜首七十七即陳老晚前報扵廣西拏獲
今據該縣審訊解到之陳老晚實名陳仲禮並非
首盜七十七之陳老晚其真實盜首據現盜所供
或稱逃往廣東之廣寧縣柴山或稱逃往廣西懷
集縣木塘山猺人山内(臣)俱飭官役分投前往會
同該地方官嚴行緝拏務獲以靖根株並咨粤省
督撫提臣轉飭擒拏去訖合併
奏明伏乞
皇上睿鑒謹
奏
此案當研究密緝務盡根株毋得絲毫草率致令有所
疎縱
同日又
奏為恭繳
御批奏摺事竊(臣)前具
奏報早稻豐收一摺奉有
硃批(臣)跪讀之下不勝惶悚伏查楚省今歲早稻豐收
兹中晚二禾又收至八九十分者甚多皆我
皇上念切民生一誠感召乃
聖衷謙抑奬及微(臣臣)自顧德薄才庸自任楚以来並
無寸長足錄一切事宜祇有上體
皇上之聖心仰遵
皇上之聖訓(臣)實仗
聖主之洪庥何足以當
上天之賜佑謹遵奉
訓示愈加敬畏不敢肆志以副
皇上勉勖之至意所有原摺理合恭繳併兩次奉到
硃摺共十一件除逐一遵照辦理外相應一併附便恭
繳謹
奏
上天之感應實如立竿見影其潛符默契處纖毫不爽當
加敬畏黽勉者
雍正六年十月二十日湖廣總督(臣)邁柱謹
奏為奏謝
天恩事雍正六年九月初九日(臣)齎摺家人回楚捧到
皇上賜(臣)哈密瓜一圓又扵本月十四日(臣)齎摺家人
捧到
皇上賜(臣)風羊一簍奶餅一匣均經(臣)出郊跪迎至署
(臣)随開視
奏摺内一件為湖廣兩省民欠應清查緣由奉有
硃批随恭設香案望
闕叩頭謝
恩訖伏念(臣)本愚鈍任事以来屢蒙
恩賜頻頒
温綸奬借夙夜捫心方愧無以報稱恐滋隕越乃荷
聖恩委任兼理兩省錢糧事務(臣)承
命之下負荷愈重報效愈難惟有勉竭心力仰藉
聖訓細加指示得以稍免過愆以仰答
高厚於萬一除兩省錢糧事務容(臣)次第料理外理合
繕摺恭謝
天恩謹
奏
錢糧事件切戒苛刻但秉公察覈據實奏報斯可矣徐
徐循序辦理不必急廹其間若遇有為能員可惜材器
尤當寬容一步慎勿過於嚴厲
同日又
奏為奏
聞事竊(臣)扵本年十月十四日據鎮筸鎮(臣)周一德差
往楚黔沿邊一帶苗巢探事外委回禀探得銅仁
協譚旗牌差往軍前送喫食回来說七月初四日
貴州廵撫帶兵到都勻府招撫九股苗子賞牛酒
花紅二十一日喫血剃頭歸化八月十二日差千
總楊天成随帶二人往南巢招撫被害未出九月
十三日苗子出来打仗陣亡把總一員張洪兵丁
一十七名搶得苗人挨牌一面捉拏苗人五名十
五日夜苗子出来衝營見苗子勢兇家人將撫臣
張廣泗背出十六日打仗一日損傷官兵一百四
十有零鑼鍋帳房盡行丢棄失礮四位苗子亡者
不知數目又銅仁協嚴守備帶周把總兵丁二百
名至愷里劄營把總周坤腿受鎗傷傷兵六名九
月二十八日李千總張把總又帶兵一百名赴黎
平等情前来據此(臣)查湖廣六里之大背龍洞啞
有寨大溝寨等處俱係銅仁一帶紅苗出入蔵跡
之所随經嚴諭各守口兵弁如有逃苗越境務必
追擒毋令&KR0693;脫現在楚地苗境亦安静無事(臣)謹
據實奏
聞伏乞
皇上睿鑒謹
奏
此乃八月間事也朕前己聞之尚未甚確
同日又
奏為截曠銀兩不便仍作公費以重
國帑事竊照兵丁事故空缺報明之後始行拔補中
間相隔時日不應仍給錢糧發餉之時按日扣算
餘則所謂截曠銀米是也查從前此項銀米各該
營多存為營内公費今各營公費已蒙
皇恩准存名糧則截曠銀米絲毫應歸
國帑除(臣)分檄各鎮協營並移會提臣一體遵照外
(臣)謹繕摺
奏明再查彝陵鎮五營向亦以截曠銀米充作公費
昨據杜森禀稱此後應概歸
國帑與(臣)所見相符惟自雍正五年秋季起至本年
夏季該鎮尚存剰截曠銀一百四兩零可否念係
從前餘剰之項姑存鎮營扵公項支銷存用(臣)未
敢擅便伏乞
皇上批示以便照會該鎮遵行謹
奏
此項截曠銀兩向皆留營公用况亦為數無幾何忽生
斯卑鄙之見耶仍舊賞給各該營為是此奏朕殊不取
總督兩省封疆應辧事件甚廣要當專意於遠者大者
不宜於如是𤨏務留心凡人一日之精神有限時光易
過所務失宜反致遺誤分内事也戒之戒之
同日又
奏為覆奏事本年二月(臣)奏原任桑植副將楊凱縦
兵擾民等情由一摺奉有
硃批(臣)謹遵
密諭即將福敏之字發與楊凱去後兹據辰沅道王柔
將楊凱回覆福敏禀單一封呈繳前来理合遵
旨恭繳伏祈
皇上睿鑒至楊凱與同知鐵顯祖文武不和等由經(臣)
復奏已蒙
特旨將二員解任質審現在容(臣)審實具
題另候
敇旨施行謹
奏
知道了一面之詞殊難憑信其是非黑白虛公質審自
然水落石出也
同日又
奏為楚省強竊賊盜衆多亟宜整飭以安民生事竊
照楚省素多盜案上年被水之後強竊尤甚揆厥
所由總緣地方官平日無弭盜之法遇有失事概
行諱匿通同隱飾之所致此等積習除俟次第整
理外(臣)尚有管見四條請為我
皇上陳之
一營汎弁兵宜令其就近分查保甲也查弭盜之
法莫善扵遵
旨力行保甲楚省各屬非概不奉行即有行之者亦皆
有名無實除(臣)嚴檄申飭務令實力奉行外查各
州縣駐劄弁兵不論城鄉每五里十里各有分防
水陸塘汎設兵五名十名十數名不等内或撥有
管隊或專汛千把總帶領防守遇有失事即令救
護追緝然與其救護追緝扵失事之時曷若令其
分查保甲扵未事之先臣請嗣後州縣保甲之法
明武弁移會文員嚴加詰究如牌頭保正不行稽
查被汎兵自行查出者將牌頭保正照新例分別
治罪如弁兵怠惰及通同徇隱者亦照牌頭等例
治罪如此則互相稽察似扵靖理地方有益而扵
保甲之一法不無小補矣
一典史縦竊不獲宜照案數處分也查典史向有
緝盜之責但惟緝拏強盜典史與州縣按限同干
處分而竊案從無立限緝賊之例以致典史無所
忌憚反借管理盜賊為名凡地方呈報失竊必勒
賄始發差出票謂之紙價及至差捕役往勘情形
故典史反得逍遥事外(臣)請嗣後州縣内竊盜發
覺通報之後均責令典史吏目等官定限緝拏如
逾限不獲令按察使揭報督撫咨部參處至吏目
典史通同捕役受錢縦盜等弊如州縣官瞻徇不
行揭報將州縣官照上司徇庇屬員例降調如此
則微員縦容竊盜一弊似可稍息矣
一牙行被盜竊去客商銀貨等項宜令行主先賠
贓物以杜窩引詐財之弊也楚省衝途巨鎮甚多
商賈雲集乃有一種土棍牙行候客商主扵其家
其害(臣)請嗣後牙行被盜竊去客商銀貨者除嚴
飭地方官務令躧緝獲賊審究外應將被失貨銀
先令牙行照數賠出償給客商收領俟獲賊後審
無勾引情弊追贓給還牙行倘審係牙行詭詐勾
通借盜掯騙將牙行照窩引律治罪如此則牙行
畏有賠償之例而勾引窩線之弊不禁自除矣
一沿江沿湖小船宜挨編字號設連環保結也查
楚省江河渡駁江划小船與茅篷船隻此等船戶
皆窮苦無賴之徒或係沿江沿湖附近村莊或係
四處混聚未知来歷亦無牙埠約束黃昏深夜巧
以捕魚為名乘空即將過客行舟逞志截刦塘汎
地方因其捕魚不便拏緝甚有竊刦鄉村盜己獲
而無窩家借船以為巢穴如(臣)屬江夏縣之八吉
將南北兩省沿江近湖地方一切小船逐一清查
各歸就近馬頭彼此認保每十船具一連環保結
挨次編號刊字遇晚令其務在本埠馬頭一處灣
泊其有別埠別號混入者即行查逐每船船戶不
得過二人取魚器具止許帶&KR0699;網等類其叉魚鐵
鋼叉打魚之棍棒等物概行查禁均責令就近典
史廵檢塘汛兵丁不時清查併令每十號船内自
行首報匪類免罪如平日已經認保及後為匪又
通同徇隱不行首出一船犯事十船連坐如此則
所有小船彼此自相察覺似為弭盜之一法也
以上四欵(臣)為楚省歴来多盜起見急思整飭之
法謬抒末議是否有當統祈
皇上睿鑒批示施行謹
奏
所奏四條朕甚鄙之雖因地方多盜籌畫消弭起見然
皆枝葉邊事非拔本塞源之論封疆大吏果以靖盜為
念惟在勤察訪嚴賞罰訓飭文武屬員實力奉行而已
又在威惠兼施於平時令百姓咸知恩之可感法之可
畏閭閻各安本分生理有賴不慮饑寒然後申之以孝
悌廉恥之義庶望漸臻化行俗美若但規規以目前小
術為務徒滋紛擾究復何益果能令屬員心悅誠服猶
如臂之使指胡令不行曷禁不止計不出此而欲惟法
是賴恐科條益密而百弊叢生措置愈難將見善良動
干功令而姦宄更得乘機肆志也覽汝此奏專務煩碎
不本大體識見甚屬卑淺朕深為楚省憂之
雍正六年十二月初二日湖廣總督(臣)邁柱謹
奏竊查湖廣上年偶被水患得蒙
聖恩蠲賦賑金民慶更生但前此仍有乏食之民流移
扵外省因乏口糧不能回籍者實多(臣)扵今春随
與北南撫臣商酌分委典史等員給領耗羡公項
銀兩各赴四川河南江西等處逐一招徠按給口
糧護押回籍即查照極貧次貧無力戶口再給資
種俾其盡力耕耘經(臣)繕摺
奏明續據江夏等縣報到有聞風招徕回鄉復業者
一萬餘口已彙入賑濟案内撥給米穀
題銷在案今據各委員陸續招回戶口又復三千有
餘經(臣)檄發商捐銀兩散給耕種工本現在造冊
報銷此外有八九月内招回之戶口情愿不領賑
銀者甚多蓋因今歲楚省秋收米賤既經資養口
糧回籍可以安居樂業百姓俱各歡欣得所矣所
有楚省己經招回從前流移饑民緣由謹繕摺奏
聞謹
奏
招回戶口極當加意撫恤務令資生有賴何忍再見其
流移也
同日又
奏竊(臣)扵到任後欽遵
皇上訓諭凡州縣各官偶有小過無人控告俱行從寬
誡飭不肯遽行查參兹有荆州府屬松滋縣知縣
孫承祖公安縣試用知縣高鋼苛徵重耗民怨沸
騰己赴該管知府處控告有案是以特將二員
題參在案(臣)不敢有違
聖訓謹因
奏事之便恭摺陳明伏乞
皇上睿鑒謹
奏
巳於參本内有旨矣不料高鋼如此負恩誠所謂薄福
小人也朕恩殊屬可惜
同日又
奏為奏
聞事竊照欽奉
諭旨派撥楚省往黔官兵已扵十一月初三日起程(臣)
等
題報在案所有預派荆州滿兵一千名往常駐劄及
預派綠旗兵一千名現在派撥已定需用馬匹口
糧(臣)與撫臣均料理預備足數惟欽候
諭旨到日遵行目今粤西之八達寨業經歸誠向化惟
聞古州八萬尚需𠞰撫始克全功(臣)為黔楚接壤
苗疆恐須策應機宜因分委員弁前往探聽兹據
各探差禀稱十月初四日貴州總統帶各協營兵
並土兵共八百名四路攻打各處苗寨俱己攻破
其大肚婆等寨扵初七初八等日俱已招安官兵
目今駐劄大肚婆招撫各寨其打破之寨著土兵
安插所有從前占住翁城苗子俱已各散等因據
此則古州八萬苗蠻縦属兇頑今已𠞰撫各寨將
及其半其未經𠞰撫者現在進兵計楚省李繩武
所領之兵至黔正及其時可以聽候調遣無誤再
(臣)聞此等苗蠻性愚而野因有漢姦六七十人在
内教令狡獪負固自非大加𠞰戮不足以議招撫
之道然𠞰而後撫固
聖明德威並用之至意惟各寨所有漢姦(臣)請將此輩
務令窮究擒獲不在招撫之内庶足以淨根株而
永除後患矣(臣)謹繕摺奏
聞伏乞
皇上睿鑒謹
奏
察拏漢姦最為要著已諭令盡力窮究汝既思及亦將
此意寄札與鄂爾泰可也
同日又
奏為密陳改土歸流事竊查保靖桑植向因該土司
殘虐額外誅求二處土民歸流嚮化之心實屬誠
切至永順一司從前彭肇槐素稱寬厚不事苛派
况係世襲斯土族衆繁衍今一旦自行獻土歸流
在彭肇槐雖出自中心而伊族衆土民等向流思
土心不畫一(臣)愚以為當此建治之初必宜仰體
宸衷先以收拾土人之心始可堅其歸流之念似應祇
將各土人名下田畝諭令全數自行報出一體照
輕則起科嚴絶私派宣示
皇仁將大過懲處小過寬宥務使知歸流之可樂則思
土之心漸輕俟行之三年土苗信服再為因事勘
丈量加酌增以足
國用庶幾地方安静無虞矣如果(臣)言有當伏乞
皇上特敕恩旨施行謹
奏
所見甚是朕於前此亦經有旨矣
雍正六年十二月初六日湖廣總督(臣)邁柱謹
奏為奏明事竊(臣)查寳慶知府許登瀛居官頗屬才
有誤目前公事因將史惇化揭呈暫緩批發俟委
辦事竣再行飭審併密商撫臣與(臣)意相同謹據
實繕摺
奏明再查辰沅靖道王柔條奏扵六里招墾開礦等
事原奉
上諭令(臣)詳悉商酌而行是此事自應俟(臣)查確覆
奏奉
旨允行之日方可舉行乃王柔過扵急公竟扵九月初
八日擅行遍出告示聲言招民往六里地方開闢
以致一帶無恒之輩聚夥成羣轉展斂錢招集(臣)
恐其一時搖動苗情業經飛諭停止併婉言訓飭
去後随又據王柔禀請發銀二千兩為進六里官
兵盤費又兩次禀請發佐貳官六員又請發兵丁
為該道差遣六里之用此皆不詳慎持重之故但
如前之輕率也又布政使徐鼎初任繁重其扵政
體未免緩急失宜以致緊要案件多有滯遲廢弛
佽助為理實屬妥員合併
奏明伏乞
皇上睿鑒謹
奏
覽
硃批諭旨卷二百十三之二
欽定四庫全書
硃批諭旨卷二百十三之三
硃批邁柱奏摺
雍正七年正月十九日湖廣總督(臣)邁柱謹
奏為奏
聞事雍正七年正月十九日據湖南布政使趙城禀稱
辰沅靖道王柔來到長沙帶有永順地方拏獲施
藥姦民許英賢一名並徒弟挑藥人五名禀明廵
撫随發司道扵正月十一日會訊當扵密室錄供
據許英賢供稱江西建昌縣人係代張天師之叔
張易珍施藥同夥七人散布雲南湖廣四川福建
陜西等省總以施藥為名招集人衆内有江自得
一名現在雲南又朱文先一名三年前在湘潭地
方等語除所取口供本司等連名另禀呈閱並將
各犯解呈撫院親訊外理合禀明等情前来據此
(臣)随密檄布政使趙城會同按察使郭朝祚辰沅
靖道王柔緝拏夥黨並取具許英賢確供星速詳
報以憑分咨各省督撫轉飭密拏解究外謹先將
獲犯緣由具摺奏
聞伏乞
皇上睿鑒批示遵行謹
奏
斯事堪發一笑王柔所短惟此孟浪之疵但其一種實
心任事之誠可嘉耳然甚欠歴練
同日又
奏為密陳事竊(臣)前奏𠫭布政司黃焜劣欵原奉
旨黃焜任内再有事件著邁柱逐一審明定擬具奏随
經(臣)查出短平扣尅侵蝕各欵及武漢二縣地方
有伊家開張當舖房屋一共八所黃焜令家人出
入與民逐利劣欵經(臣)飭行正在審訊間伊父黃
國材行文到楚謂此項房屋係伊家抵項入官有
案意欲使(臣)掣肘不敢究問之意當即經(臣)奏
聞蒙
皇上令(臣)察議具奏並准吏部將黃國材供摺大學士
奏摺並(臣)原𠫭奏摺共三件發交到(臣)今審據黃
焜各劣欵並令家人出入開典收租現在與民逐
利各情供認無辭除黃焜併入審案從重擬罪已
另疏具
題其黃國材狡詐行文及奉
皇上詢問而供摺内又復欺㒺緣飾(臣)現已遵
旨另具一本察議奏𠫭伏祈
睿鑒惟查黃國材原日侵帑議賠之案發覺在雍正三
年間歷今接連已有四載如果有急公賠帑之心
即應將湖廣所存萬金房屋及典舖銀本盡行變
價完項乃不獨不行變産尚在陸續置業計利取
息是黃國材居心止欲遂其貪婪之私全無急公
報效之心可知矣况伊家産業在廣東置買者較
之湖廣數倍之多以(臣)所聞各省均有寄頓尚不
止湖廣廣東為然也(臣)愚以為乘此發覺之時似
應將所有産業概行封貯如五年限滿不完即以
封貯之産抵帑追變庶
國帑有著而情法均屬允當矣(臣)謹繕摺密
奏伏乞
皇上睿鑒施行謹
奏
此案據實辦理無一毫瞻顧朕甚嘉之至於黃國材各
處産業概行封貯李衛亦曾如此奏過朕念伊父昔年
殉難縱不肖子孫忘乃祖乃父報國之心忍為不忠不
法之舉朕則何忍負伊祖伊父盡節之美也姑留一步
令得展轉伊父子如能完結各項侵欺朕自另有發落
倘仍執迷不悟如前狡詐彼時執法窮究始為允協矣
同日又
奏為謹陳廠關事宜仰請
聖訓事竊(臣)衙門所管武昌料厰稅課業經(臣)具
題請委武昌府知府張淑郿監收在案所有該關應
行整飭事宜(臣)謹繕摺敬陳
睿鑒
一捏造日收簿票之弊宜革除也查𣙜關稅銀有
無侵隱全在稽查流水日收簿票但有風雨日期
船不到關原無納稅收數乃該關舊例無論風雨
有船無船每日必捏登收數蓋恐一日無收數登
填將来必至部駁以致移前䟎後流水串根悉屬
假造難以稽查反開侵隱之端今(臣)擬發循環簿
簿上註明則按日稽查有據自無混捏侵隱之弊
惟是將来送部清冊遇有空日難免駁詰合無仰
懇
皇上敇部議定施行
一料票宜用聯三串票也查該關向来票式止用
二聯一聯存季終彙繳送部一聯給船戶至關口
驗放監收之官竟無根單存據(臣)衙門亦無從稽
查弊竇愈多今(臣)擬用聯三串票一存留季終繳
部一給船戶收執一存監收官衙門存案庶(臣)得
以不時吊串稽查似屬有益可否如是伏乞
聖訓批示以便遵行
一遊湖關宜另立簿票也查此關在漢關之後上
通荆襄下達下江水涸之時船隻經由大江到厰
納料給發漢關之票加添進五通口字樣至遊湖
關止驗票放行如漫江大水船隻不由大江竟可
直進五通口以致漏稅過多是以設立此關向來
船竟抵關者即扵遊湖關收納料稅放行然並無
印簿登記以致書役家人串通侵隱今(臣)擬扵遊
湖關另立循環印簿串根一本遇水大之時令監
收官留心稽查據實登收而(臣)亦得以按照另立
簿票密加訪察核對則弊竇無所逃遁矣相應
奏明
一剝載寡婦南糧料豆等船及七尺以下空船似
宜仍循舊例也查漢口划船剝貨載上糧艘向例
冬季設船扵漢口馬頭止收半料再寡婦船恐有
夾帶向例亦收半料又解荆南米驛站料豆船亦
有多餘仍令儘收儘解可也理合
奏明
以上四條是否有當(臣)不敢擅專伏乞
皇上訓旨批示庶(臣)得以遵循辦理至扵漏稅弊竇或
以半載報空或以大報小或鹽襍並装而止報鹽
一項乃至借買空船執票洗改姦猾船戶揚帆闖
次第自行檄發施行無庸瀆陳合併聲明謹
奏
覽
雍正七年二月初九日湖廣總督(臣)邁柱湖南廵
撫(臣)王國棟謹
奏為覆奏事雍正六年十二月十一日接准怡親王
等字開奉
上諭爾等議覆王柔之奏著鈔錄寄與邁柱王國棟看
欽此遵
旨鈔錄寄信到(臣)該臣等遵查辰沅靖道王柔奏稱土
司既經歸流即與内地民人無異按畝陞科應以
改土之日為始等語(臣)查上年王柔曾經詳請勘
丈保永桑田畝經(臣)批令不宜滋擾随具摺
奏明土司田賦應令自首不便清丈俟歸化誠切再
為酌議等因欽蒙
俞允今細繹王大臣等奏覆益信王柔所請按田清丈
同内地陞科之處實屬難行再查王柔奏稱新改
邊土地方樹木叢多嵐氣深重官兵易致感染俟
建治後當即召募民人令其砍伐開墾田地等語
(臣)等查各土司層巒深箐樹木雖多但訪之土人
從無山嵐瘴氣去年駐防官兵所染乃一時時疾
即内地州縣亦間有之原非嵐氣所致若一旦召
募民人往彼砍代木植則漢姦利其所有勢必易
起争端此時改土之初惟當加意撫綏不宜多事
滋擾應將王柔奏請砍木開墾之處無庸議可也
(臣)等謹繕摺覆
奏伏乞
皇上睿鑒施行謹
奏
所見甚是
彭肇槐來京引見之奏已有旨諭部矣
湖廣總督(臣)邁柱謹
奏為奏
聞事竊照地方雨雪情形米糧價值俱應查明
奏報恭慰
睿懷今(臣)行據湖北布政使徐鼎開報武漢等八府屬
自上年十月至今年正月雨雪霑足現在米價每
石七錢二分起至八錢四五分九錢五六分以及
一兩不等又據湖南布政使趙城開報長靖等九
府州屬自上年十月至十二月有得雪者有得雨
未得雪者惟今年正月瑞雪普霑現在米價每石
七錢五分起至八九錢一兩不等目下天氣晴和
麥苗茂盛實是豐亨之兆容俟麥熟届期查明收
成分數另摺
奏報外所有現在情形相應具摺奏
聞謹
奏
雨雪應時雖屬佳兆然麥熟必待秋成方敢釋懷寅畏
之念時刻不可少肆勉之敬之
雍正七年三月初三日湖廣總督(臣)邁柱湖北廵
撫(臣)馬會伯謹
奏為奏
聞事竊(臣)等訪聞有蘇州翰林張應造者潛至武昌随
諭地方官嚴查去後今據江夏縣詳稱廢員定例
不許出境滋事今查江南原任翰林張應造現經
江南撫臣以違禁聚賭
題𠫭不便疎縦理合通報等情到(臣)随批按察司嚴
查請咨解回江蘇撫臣收審外相應會摺奏
聞伏祈
睿鑒謹
奏
此舉甚是亦屬可嘉張應造原係行止不端之人
同日又
奏為覆奏事竊(臣)前因衡州府地方有金姓旗人與
原任革職知府金依堯往來稱奉誠郡王差遣情
由經(臣)業巳奏
聞兹據按察使郭朝祚詳稱獲到旗人一名金依臯乃
金依堯之胞弟扵雍正元年到依堯任所就食並
非旗逃且稱奉差取銀現有王諭因伊兄奉𠫭留
衡追賠虧空故未歸旗今查依臯扵賠補虧空案
内有名係應留質之人請俟審定之後另詳咨解
回旗等情併鈔白諭帖前来除俟撫臣就近審明
咨解外所有查明緣由繕摺併鈔錄諭帖恭呈
睿鑒謹
奏
覽奏知道了旗人私出外省固屬不合但此事係未奉
朕旨飭禁以前所差情猶可恕
同日又
奏為奏
聞事竊照楚北襄陽所屬與河南地方聯界(臣)扵本年
二月初間訪聞㐮陽府棗陽縣有河南唐縣饑民
借糧之事随即飛差飭查適該知府遊擊等亦俱
稟報内稱棗陽縣寺莊店地方貼有揭帖内云饑
民借糧不意有唐縣民王世公向與棗民遊明遠
居址相近素有仇隙率衆強借糧食該縣據報移
文唐縣提究併關會加緊約束等語(臣)即密飭該
管文武各官嚴謹廵防併提不法棍徒重究去後
兹據該府禀覆現在訛言已息安静無事惟王世
公強借一案已關到該犯查訊確情另報此外並
無成羣入境擾害之事等由前来除飭行究審詳
結外恐道路訛傳致厪
聖懷為此繕摺奏
聞謹
奏
此事當咨明豫督田文鏡令其嚴加察究
奏為奏
聞事(臣)訪聞湖北竹山營兵丁甚屬驕横有典史徐
士英二月内查夜值衆兵聚賭典史往拏彼敢
扵拒捕打散典史從人擒住典史勒寫甘結得
典史跟役報明把總到彼方行解脫典史随奔
告守備有明日重處之說彼等恐罹責處遂次
日糾約多人男婦成羣打入典史宅内典史驚
懼踰墻逃入縣署彼等遂擒拏典史之妻揪出
大門肆行辱罵聞有道士相勸方得乘空亦奔
入知縣署内彼時遊擊方元知縣劉宏雋俱皆
公出聞信馳回將思懲治而彼等暗書匿名揭
帖内皆驕横不法之言貼扵遊擊知縣署前彼
地文武畏懼不敢通報止具禀帖稟明副將知
府竟寝其事(臣)既有訪聞不敢隱匿理合奏
聞
似此奏情形汝名為總督所督者何事能不汗顔乎當
嚴查重究以懲不法至若地方文武果皆如是軟懦則
方元劉宏雋亦應指參以為溺職者戒
湖廣兵丁驕悍不馴朕前經面諭皆緣魏經國任内市
恩邀譽一味姑息所縱成者若不留心整飭極力振作
仍然因循寬假將來不知作何底止也朕實為汝愧之
同日又
奏竊(臣)扵雍正七年正月十三日蒙
皇上發下奏
聞事一摺内奉
硃批(臣)跪讀之下羞愧悚惶不覺汗流浹背無地自容
伏念(臣)才本疎庸謬膺重任凡蒙
皇上訓示一字不敢暫忘地方諸務一刻不敢少怠如
楚兵驕悍奉
皇上面諭留心整理(臣)到任後即嚴行檄飭申明軍紀
力除廢弛之習務戢驕縦之風又扵調考將弁之
時面加切諭不啻再四不意竹山營兵丁猶有與
典史争鬭一事(臣)身任總督雖該營僻遠處在萬
山之中既無道路之傳聞而該地方文武各官又
無隻字禀報然(臣)不能早為覺察題𠫭實難辭咎
除將容隱不報之府縣及約束不嚴之將備等官
另疏一併指𠫭外至(臣)失察之咎蒙
皇上不即譴斥
批諭訓誨使(臣)知愧
天地之包容無以逾此(臣)惟有凜遵益加惕勵以副
聖慈謹繕摺恭謝
天恩伏祈
睿鑒謹
奏
盡力整理留心訪察毋被屬員朦隱
雍正七年三月二十二日湖廣總督(臣)邁柱謹
奏為請留才力堪用武員仰祈
睿鑒事竊照辰州協都司李汝良先扵辰溪縣姦民謝
禄正案内例應革職又因拏獲沅陵縣惡棍顔正
奉
旨李汝良獲兇不擾任事可嘉交部議叙随經兵部照
功罪相抵之例議覆己蒙
聖恩從寬革職留任在案今因審題顔正案内奉部查
參從前不行即拏之文武各官而李汝良曾護協
印應降二級調用係革職留任之員相應革任業
奉
諭旨遵令該弁離任去後兹據鎮筸總兵周一德以李
汝良人材可供驅策請留效力前来(臣)查該弁護
印之時雖有不行即拏之咎但後有獲犯不擾之
功己蒙
天恩寬宥且其才力扵苗疆地方實屬堪用可否仍帶
革職留任使其戴罪圖功以收後效統出
聖慈謹
奏
所奏是已有旨命將李汝良留任矣
同日又
奏為奏明事雍正七年三月初十日准署提(臣)岳超
龍咨准彝陵鎮文稱前營塘兵陳武等藉查入川
人口名色勒索羅文學等銀兩審據陳武供認文
學給銀八兩轉託旗牌李芳榮料理内將銀四兩
送與將主等語據李芳榮亦供因人多不曾交得
併供遊擊私放船隻有手本手票可據又令外委
王臣套刻放船印子等情事關官兵互噬曲直疑
似未分請將遊擊朱國桓
題𠫭解任質審抑或檄司研訊等由前来(臣)查楚省
營兵素稱刁悍(臣)正在力懲驕惰今據該丁一面
之供即將遊擊
題參恐長刁風是以批司立提官犯審明實情如朱
國桓果有不肖自當具疏參究如係兵丁反噬蔑
官即行盡法重處以儆惡習謹先繕摺
奏明伏乞
皇上睿鑒謹
奏
自應暫緩題參所見甚是
同日又
奏為請
旨事竊照湖北荆門州所屬之沙陽鎮朱李灣等處堤
堘當漢江之直衝最為緊要倘此堤一潰不惟荆
門受害而江陵監利潛江沔陽四州縣之田廬俱
罹淹沒是以明季原有四州縣協幫之例迨後江
陵各縣亦有險工各修各堤故協修之例久已停
止而修堤之責全歸荆門乃荆門山鄉各戶以田
在高阜湖堤與彼無涉而又獨卸扵近堤之湖民
然湖民僅止三千有零之糧石力不能修二十餘
里之長堤以致聚訟多年竟無定議後經院司酌
量以山一湖三派用夫土山民猶固執不遵湖民
亦抗延不築去年(臣)奉
命經理南北堤堘通加高厚各民無不踴躍赴工獨此
處仍觀望不前蒙
皇上恩賞銀六萬兩分給南北堤民合計朱李灣等處
應給銀二千五百六十餘兩雇夫修築始得竣工
(臣)查該堤工大力微實係情出萬難今雖仰賴
恩賞修築竣工而將来之歲修不可不預籌善策(臣)再
四思維請將鹽商捐出鹽規項内每年酌撥銀一
千兩令該道大員領給湖民助其工作督令歲修
堅固不特荆門之民得紓偏累而江監潛沔之黎
庶亦永戴
聖恩於世世矣是否有當伏乞
皇上訓示施行謹
奏
此事交發廷臣議覆候旨遵行
雍正七年四月二十一日湖廣總督(臣)邁柱謹
奏為恭報二麥豐收米價平減情由仰慰
聖懷事竊照楚省二麥登場行據湖南布政使趙城開
報總計七府二州二麥收成約有七八九十分不
等米價每石中米七錢四五分至八錢二三分不
等上米每石八錢四五分至九錢三四分不等入
春以來雨水霑足現在耕播等情又據湖北布政
使徐鼎開報武鄖等府州總計二麥收成約有六
七八九十分不等上米每石九錢六七分至一兩
四五分中米八錢五六分至九錢一二分下米七
錢六七分至八錢七八分不等雨水調勻禾苗茂
盛等情各到(臣)與(臣)差查無異現在閭閻充足地
方寧静理合繕摺奏
聞恭慰
睿懷謹
奏
二麥豐收深為楚民稱慶至於禾苗雖云長發茂盛然
必俟秋成後方敢釋念也
同日又
奏為密請
睿裁事竊查辰沅靖道王柔與總兵周一德同事一方
彼此不甚和衷(臣)疊次勉諭鎮道各宜協恭辦事
總為
國家效力使地方相安民苗帖服不宜各執己見致
誤公務然兩人性質原有不同王柔急扵見才而
舉動輕率周一德諸凡持重而計慮詳細以致微
有齟齬不合(臣)思兩員俱係有用之才若胸懷嫌
隙而使之同在一處惟恐有妨地方公務為此密
請
皇上睿裁可否將兩員之内
特頒諭旨移調一員庶彼此各得展其所長(臣)仍不時
勸諭協恭辦理外謹具摺密
奏伏乞
睿鑒施行謹
奏
觀王柔周一德皆頗具急公之心朕以為共事無妨天
下未有公而不和之理日久相知自當輯睦將朕此諭
便中作爾意轉示二人知之
同日又
奏為密摺奏
聞事竊(臣)奉
命總制楚省凛遵
聖訓以整飭營伍操練兵馬為先務一年以來次第整
頓各鎮協營汛防謹密器械亦陸續修理惟查提
標五營駐劄常德並無汛守之責安居坐食素稱
驕縦推原其故皆由向来募補新兵俱係書識旗
牌傳號官頭將弟男子姪及親戚朋友互相援引
一氣串通將弁稍加約束則黨同挾制日漸月摩
而將弁之法令竟有不敢加兵之勢此等積習前
提(臣)馮允中署提(臣)劉世明皆整頓未久即己陞
轉今署提(臣)岳超龍到任現在悉心辦理但(臣)既
有所知敢不奏
聞仰乞
皇上密諭提臣察訪各後兵丁内有結黨多事者逐漸
汰革另募新兵務絶援引之弊盡去驕玩之風庶
於要地重兵實有裨益(臣)謹密陳伏祈
睿鑒謹
奏
汝身膺全楚總督之任提督亦汝節制既知兵丁驕悍
乃不飭令汰革而祈朕轉諭察訪是何言歟似此則汝
係監察御史之職矣殊屬可笑汝宜檄令行之設行之
不力當嚴加申飭之仍不實心辦理即參劾以懲處之
如是方合計不出此而徒具摺奏聞豈不有玷統率之
責乎
同日又
奏為仰體
聖主恤兵之德意請貯倉穀借給以利營伍事竊照各
營兵丁雖有月支糧米然人口衆多之家必須買
凑以資日用每當青黃不接米價騰貴之時民間
尚有常平社倉可以借糴惟兵丁購諸市舖其價
獨昂而山僻營分舟楫不通商賈不至之地如新
經改土之桑植保靖等處更屬艱難(臣)思我
皇上恩及兵民至優至渥謹仰體
皇仁謬陳管見查請廣積儲諸事案内現有鹽商報捐
銀兩(臣)請
皇上特頒諭旨扵此項内動銀一萬兩
命(臣)查明山僻營分按兵多寡酌量分發營官扵秋收
價平之際買穀收貯每年春夏借給窮兵秋冬價
賤照數買補經管官陞遷事故一例交盤則
洪恩出自
皇上而兵無貴糴之苦似扵營伍大有裨益是否可採
伏乞
睿裁謹
奏
積貯倉穀以濟兵食之議甚是如應具題具疏奏請止
當咨部咨請部示可也
雍正七年五月初二日湖廣總督(臣)邁柱謹
奏為請
旨事本年四月二十九日據岳州營參將李佐喜揭報
岳州水師營守備馮彙徵將三月内辭故守兵三
名並不招募頂補明係侵蝕等情次日又據守備
馮彙徵詳報李佐喜將白丁送食兵糧併指派出
銀二十餘兩至守兵三名二係三月報故一係四
月辭退春餉己支止俟夏餉到日詳報何為虛冒
等情各到(臣)随批行湖南布按二司會查明確以
定是非(臣)又查守備馮彙徵係進蔵議叙補授守
備之員李佐喜係西寧出征補授遊擊
特陞𠫭將之員二人均為有用之材若以互揭細故而
遽行𠫭革棄置似屬可惜(臣)體
皇上加意人才起見合先恭請
訓旨可否俟兩司詳覆到日如無貪汚實情容(臣)從寬
歸結出自
聖恩(臣)未敢擅便伏候
皇上訓示遵行謹
奏
理應如是愛惜人材倘查有婪贓實據則不可為之容
隱若念係可用之材不妨於申明國憲之後法外請寬
另議錄用耳
同日又
奏為奏
聞事竊照永保桑三司地方自改土年餘土民樂業甚
為寧静(臣)猶恐各官恣肆擾民不時申飭又檄行
辰沅道王柔轉飭所屬苗土官員務須勤修厥政
清白乃心一切詞狀作速審結勿許衙役索錢勿
令犯證守候勿任一時之性而使刑罰過當勿徇
潘果到任僅及兩月扵四月十六日有土民百餘
及田王二洞苗人在南門城外噪嚷守塞四路併
捉衙役六人云潘同知酷刑重耗差役苛索等情
據貼防永順遊擊禀報提臣轉咨到(臣)除與撫臣
會疏將潘果
題𠫭外(臣)即飛檄辰沅道王柔鎮筸總兵周一德星
馳前往彈壓撫輯確查起釁實情並拏倡首土惡
及擾民蠧役究審其餘附和土苗撫慰各令安業
仍差員前往訪查潘果劣蹟及土衆解散情形到
日另
奏(臣)現同撫提二臣敬謹辦理仰副
皇上寧輯邊陲至意合先繕摺奏
聞謹
奏
此奏可謂無恥之極已有旨矣
雍正七年六月初一日湖廣總督(臣)邁柱謹
奏為奏報捕盡蝗蝻情形事竊照黃岡縣所屬之羅
湖洲地方處在大江之中四面環水扵本年四月
底忽有蝗蝻生發(臣)據報即委員星飛前去督率
撲捕務期盡淨去後業將情形會摺奏
聞一面嚴檄按日飭催據文武各官禀報多雇民夫協
同兵役竭力四圍撲捉土掩火焚不計其數併有
聚扵蘆葦之中抱枝自斃者又有烏鴉千百成羣
凡遇長翅飛蝗争相啄食者今數日之間己經搜
捕無遺亦無蔓延他處至扵洲上所種二麥先巳
收割不致傷損各等情前来此皆我
皇上愛民念切誠意格
天致此靈異臣謹繕摺奏
聞再查各屬雨水俱皆霑足苗秧盡栽大小二麥亦已
收穫大江漢江併洞庭湖夏潦甚小隄堘現俱保
固合併陳明謹
奏
朕為此正在繫念覽奏蝗蝻搜捕無遺麥已收割深為
慰悅
同日又
奏竊照原署江夏縣事興山縣知縣王琪因承審水
程一案得贓貪汚經(臣)具疏
題𠫭奉
旨革職交與撫臣審擬今查此案係扵雍正五年六月
據襄陽府同知李昌期查出假印水程具文通報
當經前任鹽道柳國勲審據該管道書陳臯聲田
道廣已將偽造情由供認随即錄供檄發江夏縣
審詳乃該署縣王琪得受重賄任憑該犯改供將
假印之事推卸扵伊僕陳全義擬徒詳解司道覆
訊轉詳前署撫(臣)傅敏批結在案今因王琪貪婪
案内審出假印水程實係陳臯聲偽造印用二千
餘張王琪受賄任從陳臯聲卸罪扵伊僕陳全義
而陳全義現供實係無辜代主頂罪則是王琪之
得贓捏詳俱已水落石出而當日承審之鹽道柳
國勲按察使王肅章亦復依樣混詳諒非無故巳
據王肅章自行檢舉今又具詳不便會審請另委
員(臣)現署撫篆除令布政使會同在省各道秉公
確審外(臣)素性愚戅不敢一事徇隱此案實情合
先
奏明伏乞
皇上睿鑒謹
奏
諸事但以秉公據實為是此外無可顧慮據奏柳國勲
等諒非無故等語朕縱眷念柳國勲乃祖忠節或欲法
外姑寬汝將伊干犯處審明暴令衆知候朕酌量寬宥
何可朦朧不究為其消滅形迹耶若然伊反不知朕恩
自以為倖免矣
雍正七年七月十五日湖廣總督(臣)邁柱謹
奏為恭報早稻收成分數米糧價值仰慰
睿懷事竊照楚省早稻收成分數經(臣)先行北南布政
司確查詳報正在繕摺奏
聞間接准大學士公馬爾賽等寄字欽奉
上諭年歲收成細加分別一府之中如九分者居十之
幾八分者居十之幾照此類推可以詳悉收成分數
等因(臣)復飛檄細查去後兹據湖北布政使徐鼎
湖南布政使趙城分別開報前来(臣)謹另摺開列
恭呈
御覽謹
奏
湖南地方大半被旱並未據實奏出是何意見
同日又
奏竊查彝陵塘兵陳武等藉查入川人口名色勒索
羅文學等銀兩事發供扳遊擊朱國桓亦有染指
一案(臣)以真偽未分不便以該丁一面之供將遊
擊𠫭處致長刁風當經檄行按察使親提確審經
(臣)具摺
奏明今按察司審詳實係該兵需索誣指國桓希圖
卸罪該遊擊委無分肥情事(臣)巳批行將各兵重
責枷示俟滿日定驛發配以儆刁誣結案訖但查
遊擊朱國桓年力健壮營伍熟諳乃陸營可用之
材而彝陵水師遊擊非其所長(臣)現經具疏請調
武岡營遊擊使之整頓辦理實屬人地相宜其所
遺水師遊擊員缺以奉
旨發楚應補水師遊擊之王良翰補授伏候
聖裁謹
奏
量材調補甚好具題到日有旨
同日又
奏為請
恩留用能員以收後效事竊照原任解任桑植副將楊
凱與革職同知鐵顯祖互揭一案奉
旨交(臣)審擬兹據湖南布按二司會訊審擬杖徒詳解
前来經(臣)親審按法定擬現在具
題但查副將楊凱熟諳苗情允稱幹練乃邊疆有用
之材雖法應擬罪而事屬因公並非營私貪汚之
比(臣)念人材難得仰懇
皇上洪恩寬免准以革職留楚效力俟有相當員缺補
用以責後效可否伏候
睿裁至鐵顯祖才本平常不敢凟請合併陳明謹
奏
照邁柱所請楊凱著革職留任效力行走該部知道
同日又
奏為恭謝
天恩並陳下悃仰祈
睿鑒事竊(臣)接到大學士公馬爾賽等字開雍正七年
五月二十日
皇上發下
硃批湖廣廵查御史王瓚奏摺二件奉
旨爾等可將王瓚奏摺及朕所批諭旨鈔錄寄與邁柱
閱看王瓚所奏皆湖廣地方之事朕以其不能體諒
督撫之苦衷已嚴切申飭但思督撫等若果能實心
辦理事事妥協亦不至被人指摘條奏爾等可寄信
與邁柱有則改之無則加勉欽此遵
旨謹將
硃批奏摺鈔錄寄来等因到(臣臣)恭捧鈔錄
硃批細心跪讀仰見
皇上扵王瓚之妄奏無不
洞鑒隱微督撫之苦衷復蒙
恩加體諒(臣)感激
洪恩涕淚交下所有王瓚謬陳諸事(臣)俱無庸覆奏伏
念全楚幅員遼闊庶務殷繁(臣)以菲材當此重任
安敢自信事事合宜但一念誠實惟有盡(臣)之心
竭(臣)之力謹慎辦理以期少答
皇上高厚隆恩此(臣)一刻不敢暫忘者不意王瓚冒昧
凟奏以致上勞
聖心(臣)跪讀
批諭寤寐難安而
天語諄切感激尤難言盡謹遵
訓旨益加勉勵外理合繕摺恭謝
天恩謹
奏
覽悉
汝所題陳沅朕觀其人甚屬庸平或一州一縣猶可勉
強供職承上接下之任恐未必能堪也係汝自見伊有
可取處如是破格舉薦耶抑係據司道稱譽而保題耶
當加意試用論其才具斷非勝府任者
同日又
奏為恭繳
御批奏摺事竊(臣)前奏永順土民聚衆一摺恭奉
硃批(臣)查永順歸流全賴文武各官撫綏有術(臣)雖諄
檄訓飭而同知潘果猶致土民有此不法之事(臣)
實自恥今此案應候
欽差布政使趙弘恩等審究外又(臣)前奏岳州營𠫭將
李佐喜守備馮彙徵互揭一摺恭奉
硃批今據湖南按察使郭朝祚等因各恃職員不吐實
情詳請解任質審(臣)現在具
題所有
御批原摺二件理合恭繳謹
奏
李佐喜是一好員已有旨免其離任矣結案後備將朕
恩宣示與伊勖伊向後改過自新黽勉成人毋致負朕
格外保全之意
雍正七年七月二十七日湖廣總督(臣)邁柱謹
奏竊(臣)奉
命兼理南北兩省錢糧凜遵徐徐辦理不可急廹之
聖諭(臣)惟鼓舞勸諭凡胥役侵用者准其自首立限清
完衿監拖欠者量其所欠多寡分限催完寬免其
罪數月以来湖南積欠一十一萬兩己完過六萬
六千兩湖北積欠二十萬七千兩巳完過八萬四
千兩所有清查兩省積欠現在完過數目理合奏
聞謹
奏
積欠清而民不擾是為催科有術朕嘉悅覽焉
同日又
奏為欽奉
上諭事竊(臣)准怡親王大學士公馬爾賽等字寄雍正
七年五月十三日奉
上諭據四川提督黃廷桂奏稱容美土司田旻如之祖
父自天朝定鼎以來受恩豢養乃康熙十九年猶私
給川民向繼洪遊擊委牌僭列太保職銜又康熙四
十九年給向世明遊擊委牌雍正五年給向中虔遊
擊委牌夫川民非其所轄何得濫給委牌又田旻如
勒索土民科斂絲花因其地接川省與建始縣所屬
之粟穀壩等處連界每年濫遣土目勒收春花二絲
銀兩越界滋擾所差之人有副將千把之稱濫假名
器任意妄為臣不敢隱蔽據實奏聞併將委劄一併
進呈等語朕思容美土司自本朝定鼎以來頗為恭
順大兵進討吳逆之時著有勞績其委給劄付徵納
絲花大約容美在明代時不無越分僭禮之舉當時
地方官吏不能正以大義遂成常套今雖傾心向化
而踵行之習未能盡改是田旻如之過出扵不知非
有心作此驕肆之事也爾等可寄字與湖廣總督邁
柱詳悉曉諭田旻如以示朕原情寬貸之意欽此遵
旨寄信前來等因到(臣)臣随即行委上荆南道高起前
往宣示今據該道到省齎有容美宣慰使田旻如
印禀内稱蒙
皇上原情寬貸之意字句解說詳細曉諭卑土司敬聆
之下感激涕零凡有非禮越分之事出扵不知既
蒙
聖明洞察免其推究何敢復為置喙自是遵奉咸悉改
除惟是所給向繼洪等之劄實係土司舊習其徵
納絲花之處亦係明時相沿常套踵行之習若非
聖天子天鑒如神卑土司即蹈重罪扵不知矣所有川
省連界之粟穀壩等處地方雖係職司祖父所置
之産其居民係土苗安置兹既謹守法度合將土
衆撤回其地方所宜聽候區畫職司惟有洗心易
轍改過遷善冀圖永承
恩澤保全身家以仰報
皇上原情寬貸之深恩伏乞據情轉
奏等情據此所有田旻如禀覆悔過改除情由相應
奏
聞至川省之粟穀壩等處地方田旻如既將土衆撤回
應請
皇上敇下川省撫臣查明區畫永杜私徵以安邊土為
此繕摺奏
聞謹
奏
據奏田旻如悔過改除情由欣悅覽之如此寧不省却
無限事耶
同日又
奏為奏
聞事竊(臣)前蒙
皇上面諭楚省土司各衙門皆有人與伊傳遞信息凡
事務須留心辦理欽此(臣)自到任以來關防嚴密而
扵土司事件更為加謹今查欽奉
上諭勘明漢土界址設立汛防一案據南北委官等勘
明湖北之容美土司與湖南之麻寮所接連原以
大巖關為界議扵關外十里之白菓坪設一把總
帶兵三十名駐防而土司田旻如以白菓坪係伊
土境設汛扵土境之中出入未便等語具文呈訴
(臣)俱行湖北布政司會同查詳去後今扵六月十
七日據布政司回詳仍請飭令從前委員等確勘
妥議而先一日據有田旻如呈辯之文(臣)思容美
距省千有餘里何以十七日該司出詳而十六日
容美即有呈辯之文先到情屬可疑至二十日又
據布政司回詳保靖人口一案而二十一日復接
田旻如呈辯之文此中必有情弊當即查訊據舖
司陳陞供稱容美公文二角係舍把唐遇世交付
投遞復又檄行按察司嚴拏究審轉據武昌府審
訊唐遇世供認原係田土司差伊至省打聽事情
有布政司兵房周士元方思義通信云司詳己投
督院凂督院藁房換班書辦黃堂做藁申辯即用
土官所給空白印文寫就交舖司投遞等情(臣)即
立拏藁書黃堂鎖押赴武昌府嚴行究訊該府亦
即拏到藩司書吏周士元等現令確審得贓作弊
各實情俟招擬到日將容美土司田旻如私給空
白印文差令舍把至省作弊職名另疏
題𠫭外合將察出舞文玩法情由先行奏
聞謹
奏
此係自投羅網亟宜懲究姦弊嚴審定擬具奏可也
同日又
奏為請
旨事竊照衡州副將張可才與宜章𠫭將崔鼎互訐一
案經(臣)疏𠫭解任又經摺
奏兩員均為有用之材俟審明再請
恩旨奉有
硃批今互訐一案巳經審明崔鼎所揭虚誣律應反坐
定擬張可才應請開復現准撫臣會疏具
題查張可才久在楚省熟知地里情形(臣)請
聖恩准留楚省遇缺補用至崔鼎才具雖堪任使而此
案誣揭殊屬躁妄可否從寬統出
睿裁謹
奏
張可才准留楚省當於本内聲明請旨崔鼎所揭既誣
何可從寬按律處斷之後令其來京引見
同日又
奏為要郡正需能員仰懇
聖恩允補以裨苗疆事竊照辰州府知府袁承寵現今
疏請調補新設永順府知府所遺員缺(臣)查辰州
所屬俱係苗疆且逼處六里紅苗知府一官實為
緊要恐部選人員扵地方情形未能諳悉今查鳳
凰營通判白豐辦事明敏允屬才能且久任苗疆
熟諳邊務現委署理永順同知事務撫戢有方以
之補授辰州知府洵為人地相宜如蒙
聖慈破格俯允伏乞
皇上批示遵行謹
奏
該部議奏
同日又
奏為奏
聞事竊據鎮筸鎮總兵周一德報稱據中軍遊擊張朝
柱禀據把總蕭良弼禀報有六里卓排苗目麻老
求口稱有貴州孟蔣二廵檢並廖把總進來把我
們上九里一十三寨俱已招去各寨苗目俱在紅
巖吃血服貴州銅仁管理等語理合呈明等因到
(臣)據此(臣)查上九里一十三寨苗人果否係黔省
委員招去並無准有黔省咨會或係寨苗假稱黔
省招去管理希圖影射不受楚省鈐制亦未可定
除行令該總兵確查實情並咨詢雲貴督撫將果
否委員招去之處查覆到日另
奏外合先具摺奏
聞伏祈
睿鑒謹
奏
六里苗人果被黔省委員招去乃極好之事楚黔寧有
彼此之分耶汝之詳審亦所當然
雍正七年閏七月二十七日湖廣總督(臣)邁柱謹
奏竊照本年南北兩省早稻收成分數經(臣)具摺奏
聞兹蒙
硃批湖南地方大半被旱並未據實奏出是何意見欽
此臣跪讀
綸音曷勝惶悚伏查湖南缺雨止岳常二府所屬之巴
陵等十三州縣(臣)己行司委勘其餘各府俱稱雨
水調勻即岳常所報缺雨之處亦有續報得雨者
果否成災俟委員勘報到日照例會
題至查湖北各屬扵旱稻收成之後如武屬蒲圻崇
陽通城大冶黃屬廣濟黃陂麻城蘄水安屬天門
荆門當陽德屬雲夢孝感荆屬宜都等縣亦稱雨
澤稀少(臣)逐加細查有先雖旱乾而續已霑足者
有一縣之中止有數處村莊無雨而餘俱得雨者
有近山之鄉稍旱其近水之鄉可以車戽而禾苗
愈茂者種種不齊現在委員勘報(臣)思我
皇上宵旰勤勞日以生民在念而直省水旱尤厪
聖懷(臣)必查確實情形方敢奏
聞伏祈
睿鑒謹
奏
俟汝確查業既成災奏聞亦復何益汝等庸愚無識之
輩固不足與論
天道然如滇黔浙豫感應昭然相形之下乃竟全不知慚
懼乎地方政務雖云汝等專責不幸而值水旱
告譴朕亦何能辭咎及早上聞朕愈加修省莫言無補似
此隱災諱盜係汝愛朕耶抑汝陷朕耶洵可謂不審重
輕不明大體之至觀汝心胸不過但知封疆大位之榮
鮮衣美食之享而已為臣不易四字夢中亦未聞未睹
也朕實為汝愧之
同日又
奏為奏
聞事竊照容美土司田旻如擅給委劄差目科斂川省
粟穀壩等處民人銀兩經四川提(臣)黃廷桂𠫭奏
蒙
皇上天恩寬貸令(臣)宣諭使其改過已據田旻如回稟
遵守咸悉改除粟穀壩等處地方居民係土苗安
置合將土衆撤回從此改過遷善等情經(臣)據情
轉
奏現在候
旨兹據彝陵總兵官杜森呈報本年七月十七等日有
民一起男婦五十餘名口經過馬嶺頭汛又一起
男婦七十餘名口經過桃符口汛查據田良臣廖
國秀等口稱係四川建始縣有糧百姓在粟穀壩
新龍里長灘簡家園下白沙落業耕種如今容美
司遣差田前營黃廵捕帶領三十餘人強逼我們
將眷口搬移進司居住小的們現是建始縣冊上
有糧百姓怎肯搬進土司去住無奈擕眷投奔䕫
府另討安插等情到(臣)查田旻如荷蒙
皇上洪恩寬貸既據回稱改過遷善自應止將所差科
斂之土人撤回其四川民人何得混逼入司居住
但田良臣等果否實係建始縣百姓抑係容美土
人真偽未定(臣)随飛咨四川撫臣提臣確查田良
臣等是否建始納糧百姓併田旻如差逼搬移情
由俟川省查明咨覆如果將建始民人逼移進司
則田旻如上負
皇恩法難姑恕(臣)當另疏嚴𠫭請
旨究擬以為怙惡不悛之戒合先
奏明伏祈
睿鑒謹
奏
但有可原諒處姑且從容料理毋致激成事端密之如
得其蠢頑情節俱當先行摺奏然後具題切勿輕率趙
弘恩到時亦將朕意轉諭知之
雍正七年八月十二日湖廣總督(臣)邁柱謹
奏為遵
旨覆奏併繳
御批奏摺事竊(臣)前奏川省建始縣粟穀壩田土田旻
如遵
旨退出並悔過改除緣由一摺奉有
硃批(臣)前恭讀
皇上諭旨恩威並用仁義兩全
睿謨神算非(臣)愚昧所能窺見萬一旻如雖頑悍無知
亦當改悔今果遵
旨改除自稱天良難昧實實洗心易轍以報
皇上原情寬貸之意
綸音一布而旻如遵法如此誠古聖之德化有苗中孚
之格及豚魚
皇上行之而克效者也所有旻如謝
恩奏摺(臣)因未請
御覽伏乞
皇上批示遵行至(臣)先奏田良臣等稱係建始百姓被
旻如逼入土司等情(臣)巳咨詢四川撫提二臣確
查良臣等是土是民去後今雖據田旻如辯稱田
良臣等原係土民是以撤回但真假未定應俟川
省查覆到日另摺奏
聞所有奉到
硃批原摺理合恭繳謹
奏
前摺所奏若彼今據所奏如此朕將何所適從作何裁
定耶似此大有關係事件尚毫無定見安望刑賞得當
舉措咸宜之效朕深為汝愧之
同日又
奏為奏明事竊照各標兵丁荷蒙
皇上洪恩給銀生息使吉凶之事得以周濟所有(臣)標
應給銀六千兩(臣)仰體
聖主恤兵至意熟籌善策據驛鹽道楊晏詳據鹽商吳
鼎和秦晉等呈稱商等辦運楚鹽間有轉輸不繼
交相借貸俱以每兩一分五釐加利今聞督標三
營有應領生息銀六千兩情願借領營運每月一
分五釐生息按季呈交如有急需逐月支用等情
前來(臣)思此項銀兩若交營官營運則委任實難
其人若借給兵丁自為生息又恐入手花銷且利
銀仍取扵營伍之中似無實濟今商人既願借領
按月交利則本利無虞虧缺而窮兵可以永霑利
益事屬兩便除行布政司會同驛鹽道照領給發
並咨部備案外相應
奏明伏祈
皇上睿鑒謹
奏
此係學步邯鄲倣田文鏡之所為耳但田文鏡料理妥
協恐汝未必能籌畫周詳委託得人也莫致遺患將來
斯為盡善
同日又
奏為奏
聞事竊據湖南衡州副將崔起潛禀稱本年閏七月二
十六日晚有衡城梅田舖塘兵盤問一人語及曾
静的事伊盡知道随禀把總轉禀到副將問據供
稱名呌周楠係浙江諸暨縣民見了觀風大人方
可出首随赴觀風院面禀蒙觀風院喚訊其人說
長沙提塘袁熾與曾静常通書信有門簿書信可
查尚有數人知其事六月間往雲南去了這幾人
係曾静不遠的隣居一人楊天佩一人朱士元一
人王友生其餘不知姓名俱往雲南去了等語禀
報到(臣)又接湖南撫(臣)王國棟寄字内云袁熾已
經拏禁簿書亦封發貯庫俟觀風整俗使到長會
訊等由到(臣)除袁熾一犯俟撫臣會同觀風整俗
使臣審明具
奏外(臣)查該副將禀内有逆黨楊天佩等俱往雲南
之語随即飛咨雲南督撫二臣密行查拏理合繕
摺奏
聞謹
奏
此係誣捏之詞巳有旨諭王國棟等矣
硃批諭旨卷二百十三之三
欽定四庫全書
硃批諭旨卷二百十三之四
硃批邁柱奏摺
雍正七年九月十七日湖廣總督(臣)邁柱謹
奏為謹繪新設永順府縣輿圖恭呈
御覽事竊照永保桑三土司地方荷蒙
皇恩改土歸流經(臣)題請
欽定永順一府轄屬永順龍山保靖桑植四縣其知府
以下各官亦經遴員調補奉有
俞旨現催赴任所有郡縣疆界(臣)謹恭繪輿圖進呈
御覽至永順協設兵八百名保靖營設兵四百名桑植
營設兵三百名俱已抽調到汛現在相度險易隘
口安塘設汛分派巡防棋布星羅務在嚴密圖内
未及細載俟安設妥協之後另行繪圖
進呈合并陳明伏祈
睿鑒謹
奏
應題者仍行具題毋因既經摺奏遂不具疏題奏也此
事目今原可不必
同日又
奏為覆奏
訓旨併繳
硃批原摺事竊(臣)前奏楚省被旱緣由一摺奉有
皇上御批(臣)跪讀之下悚惕愧赧自知秉質庸愚學識
淺陋未達
天人感應之理荷蒙
聖訓倍加修省冀挽
天心於萬一耳再臣前奏田旻如逼逃川省粟穀壩田良
臣等一摺奉有
硃批今趙弘恩業己到任(臣)遵將
聖意密諭知之矣以上奉
批原摺二件理合恭繳謹
奏
知道了
同日又
奏為恭報湖北收成分數米價情形事竊查本年中
晚二禾收成分數先因屢催湖北藩司查報未到
業將湖南收數具摺先行奏
聞兹據布政使徐鼎將湖北八府一州收成米價分晰
開報前來(臣)謹另摺開呈
御覽外再查各屬雨𤾉調順一應黍稷麻豆雜糧俱獲
豐收即前此少雨之處補種蕎麥現今茂盛是以
民間米價甚平地方寧静(臣)猶恐明年青黃不接
之時或有米價昂貴之處現行布政司於商捐買
榖銀内借支一萬二千兩委員赴衡寳荆襄等府
最熟之地買米運貯省城以僃分發照原價減糶
之用賣出價值仍補原項合併陳明伏祈
睿鑒謹
奏
覽奏朕懷少慰湖北今年收成米價未料如是也
同日又
奏為覆奏事竊(臣)接到怡親王等寄字内開雍正七
年七月二十六日奉
上諭聞得從前發遣廣西人犯心懷怨望在外捏造悖
逆之言沿途布散查雍正四年十二月内發遣人犯
一名達色雍正五年三月内發遣人犯一名馬守柱
閏三月内發遣人犯一名蔡登科四月内發遣人犯
二名耿桑格六格太監一名吳守義五月内發遣太
監一名霍成以上七人俱係發往廣西之犯伊等既
捏流言則沿途解送之官員人等斷無不曾聞知之
理爾等可寄信與該督撫將從前曾經押解犯人之
人員一一查出確加詢問令其將各犯所捏悖逆之
語一一據實說出不許隠諱一字伊等係聞言之人
毫無罪過不必畏懼代為隱瞞倘此時不肯據實說
出將来嚴加究訊之時本犯自行供出及他處查出
之後定將隱瞞之人從重治罪欽此遵
旨寄信前来總督可遵照即行辦理務須明白開導使
伊等供吐實情等因到(臣)隨即欽遵密行北南按
察司密提押解兵役明白開導使其供吐實情仍
解候親詢去後除湖南已咨撫臣就近詢明具
奏外今據湖北臬司回稱遵經密提從前押解各犯
之官兵人役逐一查詢僉供伊等各管解達色等
七犯在途不過需要口糧人夫竝未聽有悖逆之
語再四詰問俱各堅供實未聽聞等情前来(臣)覆
加婉曲面詢與該司取供無異理合據實奏
聞仰祈
睿鑒謹
奏
奉朕諭旨特交事件如是草率奏覆甚屬慢忽可謂無
能玷職之至湖南廵撫两司革任之諭諒巳知之矣汝
等若仍前慢視不行研窮細詢斷乎不可旨到速速訊
取信供具奏以聞
同日又
奏為謹陳湖南吏治情由仰祈
睿鑒事竊(臣)蒙
皇上殊恩畀以總督重任凛遵
諱命穢蹟甚彰撫臣已有見聞業行按察司提審
而該州抗不詳解上司亦不揭參則威令之不行
吏治之疲玩可類推矣再如辦解銅觔一項例委
道府領價購辦原非苦難之事而湖南庚戌年上
下二運各府互相推避及委定長寳岳常等四府
知府輒具會詳以購辦為艱請開綏寧桂陽銅礦
以資解運撫臣隨致商於(臣臣)思銅礦一開不肖
利而昧地方之大計由此觀之是湖南積習猶未
盡改除逐一密訪不肖劣員嚴參示儆外(臣)再查
皇上訓示謹
奏
嘉悦覽焉
同日又
奏為據實奏
聞事竊據湖北按察使王肅章印稟内稱為道員擅擾
大典鄉闈關防不謹事伏查三年賓興乃
朝廷掄才大典闈中内外關防理應謹嚴以絶弊竇今
值楚省鄉闈之期有武昌道徐聚倫於八月二十
六日貢院晚鼓開門該道無端乘轎而入跟隨人
役一齊同至至公堂卷棚下監臨迎請邀坐該道
徑入監臨房内臨晚出院又二十七日早鼓該道
又至一切行儀與二十六日同監臨隨示開照得
科場理宜嚴肅京闈三場雖畢内外截然外省公
事煩多各屬稟商要務自當循例傳進但恐僕從
濫入必致漸滋弊竇今後如有緊要公務面商者
先令龍門官傳禀於至公堂公同相見管門各官
毋得任意放入致干察究等因在案本司職司風
紀事關道員擅擾大典鄉闈關防不謹斷不敢避
嫌徇隱并干
功令相應據實稟報等情併據提調糧道張廷樞監
試鹽道楊晏各禀同前由到(臣臣)查鄉試大典理
宜嚴肅武昌道徐聚倫無端直入貢院甚屬乖戾
而布政司徐鼎身任監臨優容含忍不即拒絶均
為不合(臣)本應據禀
題參因兩員操守尚有可稱仰體
皇仁除各加訓飭倘仍無悛改自當據實參處外緣據
司道具禀前来理合
奏明伏祈
睿鑒謹
奏
於汝奏未到之前業據徐鼎具摺陳奏或係防汝參論
預為自潔地步亦未可定屬員類此失於檢點之過理
宜切加訓誡若仍不改悔放縱自恣則不可更為姑容
當參處示懲令屬員各知愼畏也
雍正七年十月二十日湖廣總督(臣)邁柱謹
奏為奏
聞事竊照湖北中晚二禾收成分數經(臣)具摺
奏報内有興國孝感等七州縣入秋少雨現在委員
踏勘情形其分數未定業於摺内陳明今據布政
司詳據府縣勘明實有六分五分以上收成委不
成災出具竝無諱匿印結前来(臣)覆加訪查無異
又現今雨暘及時麥苖繁盛米價甚平至於南北
堤堘伏秋兩汛江湖水勢平穩堤堘俱皆保固竝
無漫決之患今當農隙之候(臣)現飭州縣及水利
各官督催糧戶各出夫土照例加增修築不敢怠
誤合併具摺奏
聞謹
奏
覽
據爾齎呈田旻如奏摺朕巳偹覽可向伊密宣朕諭其
既往之咎朕悉予寬貸向後當諸凡謹慎一一祗遵訓
諭而行奉公守法教養土民痛改從前土司陋習自然
子子孫孫永沐國恩也至伊摺内有恐乖法體伏祈敕
部議處等語當諭伊云此事係由該提督密摺奏聞竝
未經由部科朕原情恕宥即可暗銷之事毋庸照請敕
議如此詳細傳諭於伊可也
同日又
奏為僃陳清查積欠情由仰祈
睿鑒事雍正七年十月十三日(臣)接到大學士公馬爾
賽等寄到欽奉
上諭一道因徐鼎摺奏荆門州民間訛言清查必致加
賦
命(臣)將楚省清查之事暫行停止欽此伏查上年十一
月内蒙
皇上命(臣)兼理湖北湖南不清錢糧(臣)正在辦理間於
閏七月二十四日復准部咨條奏沔陽積欠宜逐
戶挨查編造完欠清册催徵一疏奉
旨命(臣)遴選賢員徹底清查辦理(臣)遵即委本管之荆
州道高起督率委員清查(臣)仍大張告示申明包
攬侵食者速令自首准其分限清完免罪又念此
項舊欠錢糧應有加一火耗乃舊任各官之養廉
久已去任似可不給除每兩三分解充公項其餘
耗羨七分槩行豁免以紓民力現今人心歡服首
者完者陸續而至一月之間巳完銀五千餘兩是
委荆州道督率清查者止沔陽一州其餘俱令各
州縣辦理竝未另委今徐鼎忽奏荆州道督率委
員協辦有荆門州民訛言必致加賦紛紛求停等
語將委令該道清查沔陽之事而移作荆門殊屬
䑃混且荆門州民訛言請停乃因徐鼎請行順莊
之故查本年四月内據徐鼎請行順莊之法力言
實為有益(臣)令先擇一二州縣試行至五月内又
據徐鼎具詳荆門州田糧請委效力人員徐成信
協同該州清理經(臣)批行嚴飭該員毋得藉端滋
擾在案及閏七月初旬(臣)訪聞荆門因順莊一事
赴州官環訴請停隨即密諭飭查嗣據荆門知州
蔣曰梅禀稱七月内州民因山田缺雨赴城遞詞
併請停止順莊卑職撫諭俟查勘分數如果成災
自當轉報其順莊門單亦當代請候示民各散去
等情(臣)查順莊一法恐有奉行不善隨經諭令暫
停百姓亦帖然寧静如果民不安妥(臣)必先行入
奏何待彼言兹徐鼎膠執已見奏請
敕發人員以為順莊之用荷蒙
皇上聖明洞鑒以試用人員不曾諳練難委分查之責
將楚省清查之事暫行停止俟新撫到任之後與
(臣)悉心籌畫辦理等因(臣)查徐鼎請行順莊清查
田糧一事自應遵
旨暫停至(臣)現行分别役蝕民欠令其自首限完免罪
諸事當此收成之後正可催徵倘亦停止恐刁玩
之衿役自必觀望不前伏懇
皇上允(臣)照前辦理庶無中阻之虞而積弊得以一清
矣為此繕摺僃陳伏乞
睿鑒謹
奏
此奏甚是另有旨諭部矣
雍正七年十月二十八日湖廣總督(臣)邁柱謹
奏為遵
旨覆奏併繳
硃批原摺事竊(臣)前奏達色等解役詢供一摺奉有
皇上御批(臣)捧讀之下惶恐無地此實愚昧疎忽咎無
可辭荷蒙
皇上訓飭不即加罪
恩令補奏今(臣)覆加密詢取有信供另摺具
奏伏乞
睿鑒所有
硃批前摺附便恭繳謹
奏
楚省有邁柱王國棟如是督撫自應吏治不及他省事
事不如他人也朕實代汝抱慚總之一不誠則諸凡不
可問矣
雍正七年十一月初八日湖廣總督(臣)邁柱謹
奏為請
旨事竊照湖北恩施縣知縣馬昉羲患病難勝要缺(臣)
現經
題請休致所遺員缺乃施州衞併大田所新經改設
之縣地處苖邊管轄十六土司非熟悉風土苖情
者不克勝任今查有現任駐防桑植守僃鈕正己
前任大田所守禦千總歴任十餘年之久該員前
因調考(臣)見其人甚是明白詢以苖地情形莫不
諳悉且十六土司土民素相信服若以之改補恩
施縣知縣實係人地相宜但以守僃改補知縣與
例不符未敢遽繕明疏(臣)從因地擇官起見特請
皇上訓示遵行謹
奏
照該督所請鈕正已補授恩施縣知縣該部知道
同日又
奏為請
旨事竊(臣)前奏副將張可才與參將崔鼎互揭一摺蒙
皇上硃批張可才准留楚省當於本内聲明請旨崔鼎
所揭既誣何可從寬按律處斷之後令其来京引見
欽此及(臣)審明崔鼎誣揭情由擬罪具
題奉
旨張可才著留湖廣交與邁柱遇有人地相當之缺題
請補授崔鼎著革職其杖流之罪從寬准其折贖該
部知道欽此部咨到(臣)轉行遵照在案除張可才留
楚俟有相當之缺
題補外查崔鼎現奉
明旨未有来京引
見字樣今應否俟其折贖之後咨送回籍抑或仍遵前
次
批諭給咨赴部引
見之處(臣)未敢擅便相應仰請
皇上批示遵行謹
奏
汝審觀崔鼎尚屬可惜人材則送部引見若係無知狂
妄之輩咨回原籍可也
雍正七年十二月十五日湖廣總督(臣)邁柱謹
奏為恭謝
天恩事雍正七年十一月二十七日(臣)齎摺家人回楚
捧到
皇上賜(臣)哈密瓜二圓(臣)謹望
闕叩頭謝
恩祗領訖竊(臣)自愧庸材謬膺重任日凛素餐之懼時
懷茹蘗之心屢沐
天恩特頒珍味兹復
皇上睿鑒謹
奏
覽奏代汝曷勝慚愧
同日又
天佑仰副
聖懷謹繕摺奏
聞謹
奏
大雪固屬佳兆但既為必獲豐收之狂言尚何敬謹修
省之有耶
同日又
奏為覆奏事竊(臣)前奏清查沔陽積欠并陳布政使
徐鼎朦混情由一摺荷蒙
皇上睿鑒隨准部咨奉
旨命(臣)照常清查竝將徐鼎朦混之處交部察議欽此
(臣)現在欽遵悉心清查據委查沔陽積欠之荆州
道高起稟稱多方宣布
皇仁減耗撫字勸令自首輸將闔州童叟歡呼其包侵
等項先後已首出一萬三千餘兩而各方尚有未
報者百姓樂於清查以免胥役包侵之累頂祝
聖恩遍於四野等語前來理合奏
聞謹
奏
高起之語何可盡信江南積欠始初亦如是奏聞卽係
沔陽前鑑須再體訪輿情更加詳慎切勿膠固文飾執
意強為一切事務朕但悉實情則不難裁奪所以諄諄
訓諭爾等不可絲毫欺隐也
同日又
奏為奏
聞事竊(臣)訪聞有江南人龍琯者帶有眷口寓居漢口
地方稱奉王差往廣東開山其形跡来歴不明隨
委標員會同府縣嚴查去後據漢陽府等獲到伊
子龍曹供稱伊父龍琯係江南望江縣人於本年
正月内蒙十三王爺呌往廣東開山已於十一月
初六日起身由長沙湘潭往廣等語(臣)查龍琯稱
奉王差恐有假冒情弊除飭地方官將伊家口收
管竝密咨湖南廣東撫(臣)迅行查拏嚴究是否假
冒外理合奏
聞伏祈
睿鑒謹
奏
怡親王寧有此事棍徒假冐何疑速宜嚴拏審究京城
更有夥黨為伊線索亦未可知逐一徹底詰訊眀白具
奏以聞
同日又
奏為覆奏事竊查先據彭肇槐呈請留伊母弟在永
緣由經(臣)摺奏奉有
硃批仰見
睿謨深遠措置咸宜(臣)即欽遵寫字差齎與彭肇槐委
曲開導使知
聖恩廣大令將母弟即速迎養併咨江南督臣飭催去
後今據彭肇槐回稟内稱肇槐獲邀
皇上高厚洪恩賞銀授職理應將嫡母生母併弟肇模
等迎養任所同歸原籍伏乞飭令地方官曉示俾
肇模等各將田産變價隨同原籍安插若愚昧遲
留飭令遞解回籍等情到(臣)除行湖南布政司轉
行永順府遵照催令查明家口名數造册請咨遞
送回籍外所有彭肇槐感激
天恩遵照令伊母弟回籍禀覆情由合先具摺奏
聞謹
奏
此等易於措置之事尚然籌慮不及何顔具此一奏耶
同日又
奏為奏
聞事竊(臣)前准大學士公馬爾賽等寄信欽奉
上諭緝拏大盜趙七等因欽此(臣)隨密諭按察司竝地
方各官選差誠信能幹捕役懸賞暗行緝捕竝用
密扎差役齎赴兩江督臣及江西撫臣知會一體
密拏俾無漏網各去後(臣)又廣為探訪趙七實係
江南積盜姓名不一居住靡定因面有疤㾗人呼
趙七疤子家住江南儀徵縣蕭公坊麻石橋又住
龍門橋地方二年之前曾来湖廣此後又無蹤迹
今(臣)現於南北兩省多方購緝除湖南獲到匪犯
鄒細徕仔供出趙七夥盜情由已經會同撫臣摺
奏外(臣)又訪得該犯曾到楚省團風鎮地方有巡檢
蔣基送至僧人紹裔廟内住過併雇蕭二划船乘
坐隨經密拏紹裔蕭二等訊據紹裔供雍正五年
三月蔣巡檢送一張五爺至廟住歇云係相好鄉
親常雇蕭二的船向鹽船上要鹽早去晚回常帶
四五十包鹽在鎮上賣錢使用因街隣說不是好
人不容他住五月内即雇蕭二的船往别處去了
這姓張的臉有一疤等語據蕭二供張五爺雇過
幾次船在沿江一帶遇有鹽船就去要鹽船上不
敢不給那年五月内雇小的船送至廣濟武穴地
方又轉雇巴斗船下去了等語據巡檢蔣基供雍
正五年三月有張五稱係同鄉来會巡檢要在鎮
暫住後聽見張五飲酒鬧嘴催他起身雇蕭二的
船去了等供(臣)查僧人紹裔所供状貌則張五即
係趙七更名可知巡檢蔣基從前與之往来必知
現今下落除發按察司嚴行究審外(臣)仍各路訪
拏務期必獲不敢少怠合將現在情由具摺奏
聞再(臣)先於十月内風聞趙七逃往四川(臣)即飛差寄
信與四川撫(臣)憲德協同密拏去訖合併陳明謹
奏
正緣汝等庸平督撫訪緝無術不加愼密透漏消息致
令遠颺而乃推卸川省亦屬大可笑也地方上巨盜公
行上下官吏漫無知覺猶如聾瞽及朕將姓名示知又
復混行傳播俾其聞風潛遁自豫解來盗犯至楚境内
皆開鎖逸去是亦可謂能勝任之賢封疆大臣矣試一
思之寧不少愧赧乎此二案盗犯若不就獲汝與范時
繹尚何顔忝居此任耶
雍正八年二月初四日湖廣總督(臣)邁柱謹
奏為奏
聞事雍正八年二月初三日(臣)准湖南撫(臣)趙弘恩咨
開准廣東撫臣咨會恩平縣報獲姦徒李時英等
搜出令旗偽劄并供報夥黨等由恐有姦徒飄突
潛聚交通請飭接連兩粤各州縣一體嚴加防範
訪緝遇有蹤跡可疑即行擒拏等因轉咨到(臣)隨
即飛飭界連兩粤各鎮協營密行防範并地方文
員一體嚴謹查拏如遇粤省姦徒飄突入境立即
擒捕毋使滋蔓外理合奏
聞伏祈
睿鑒(臣)謹
奏
詰姦緝匪乃封疆大吏之第一要務當不時留心稽查
者何待粤省咨移而後飭行防範耶
同日又
奏為奏明事竊照永順保靖桑植等地方水陸道路
類多崎嶇阻礙在昔土司於此恃為險固今蒙
皇上恩准改土歸流土衆俱入版圖自應修治平坦以
便往来(臣)於前歲已即檄行布政司辰沅道勘估
詳報嗣據該道王柔請於建治設營之後舉行在
案兹建設郡縣分布營汛規制巳定文武各官俱
經赴任(臣)現催司道將陸路河道險仄之處作速
勘估興舉俟詳覆到日酌動公項銀兩給發地方
官逐一修濬悉為坦途俾舟楫通行輓運稱便謹
具摺
奏明伏祈
睿鑒謹
奏
此奏是應舉行者作速為之
同日又
奏竊(臣)接據沅靖等協探報黔省古州等寨兇苖反
復無常現在用兵攻勦(臣)恐黔苖奔竄遁入楚境
亦未可定即密札鎮筸鎮道併連界各協營暗為
整頓以僃逃竄竝令祕密勿致張揚如遇黔民奔
遁立行擒解若有向化投撫者好為安插竝將本
管土苖加謹彈壓毋使驚懼外至鎮筸六里紅苖
現今雖斂戢安靜然善後之圖應俟黔省古州大
諭旨無分彼此以副
皇上綏靖邊疆至意謹
奏
覽
雍正八年三月十七日湖廣總督(臣)邁柱謹
奏竊照楚省南北各屬地方今年二月以来雨水霑
足菜麥茂盛據湖北布政使徐鼎開報下米每石
七錢五六分至八錢不等中米每石八錢四五分
至九錢不等上米每石九錢六七分至一兩不等
湖南布政使楊永斌開報中米每石六錢至八錢
不等上米每石七錢至九錢不等雨水俱各霑足
二麥可望豐收等由到(臣)俟二麥成熟查明收成
分數另
奏外所有現在情形理合恭報仰祈
皇上睿鑒謹
奏
二麥必待登場後方可言豐收二字去春汝亦曾如此
具奏也惟當恪秉敬誠以迓
天庥毋稍肆志
雍正八年四月二十四日湖廣總督(臣)邁柱謹
奏為恭請
訓旨事竊照辦理六里紅苖事宜經(臣)會同撫(臣)趙弘
恩會摺具
奏現候
皇上指示但查武昌相距湖南道路遥遠一切機宜必
須就近調度方無往返遲誤且地里情形(臣)兩年
以来雖留心察訪而耳聞不如目見之確(臣)擬俟
湖北撫(臣)費金吾到任之後於八九月間輕装減
從自僃供給親至湖南督同文武各官悉心辦理
理合繕摺先請
訓旨伏候
皇上批示遵行謹
奏
湖南之行今歲且可不必湖北撫缺已調用魏廷珍矣
俟伊到任觀其心行於楚地宜否來年往詣亦不為遲
其間紅苖機宜倘有緊急辦理之件不妨仍令撫提二
臣會商調度也
同日又
奏為奏
聞事雍正八年四月初八日據湖北忠峝宣撫土司田
光祖詳稱為萬難容隠據實密陳事竊照職司附
近容美時遭田旻如侵凌暴虐俱已隱忍近来行
止愈乖謀為不軌新造鼓樓三層拱門三洞上設
龍鳳鼓㬌陽鐘門内鑿沼一道清流環繞名曰玉
帶河架石橋三拱名為月宫橋住居九重廳房五
重僭稱為九五居更於私垣建築觀星臺著令門
客異人晝夜登臺觀望星斗尤可異者本年正月
十五日密差太監一名侯有之至職司地方查取
脱回被拘女口時經舍目田邦華回報前来旋據
土婦韋氏禀稱伊子覃連於雍正二年被容美司
拏去改名三星割做太監適纔聽說現在宫内乞
恩取回等情又據土民庚生兒禀稱小的兒子田
玉美也被容美司拏去割做太監職司隨喚侯有
之查詢據供現在宮内伺候的太監有二三十箇
田玉美三星亦在其内等語似此種種不法揆其
動靜莫可測度職司切近其地不敢含默理合據
實密陳連太監侯有之差舍把田邦華解赴永順
協轉解院憲親訊等情并據永順副將楊凱差兵
同舍把等將淨身人侯有之押解到(臣)隨經密發
兩司會訊確供去後兹據該司等詢據侯有之供
稱小的等被割之人共有三十三箇那龍鳳樓景
陽鐘玉帶河月宫橋住房九重廳房五重都是實
的觀星臺在衙門傍邊有一姓徐的是荆州人時
常同司主上臺去看星兵馬數目我不知道有一
二百座礮并有鳥鎗兵器盔甲等供回報前来(臣)
查土司田旻如從前僭越狂暴過惡多端蒙
皇上洪恩寬貸據伊自稱遵革從前積習倘雍正七年
十二月以後有不奉公守法靜聽參處等語今忠
峝土司田光祖所詳旻如種種狂妄雖係已往之
事但奉
恩宥之後將淨身之人仍復留用竝違制各項不即改
除既據忠峝土司詳解前来難以姑息(臣)現在批
司速飭旻如將淨身之三十餘人追出給親完聚
竝勒令將違制僭越之處立即改除仰體
皇仁開其自新之路倘敢抗違(臣)另具摺請
旨所有現在情由合先奏
聞謹
奏
此事若言巳奏聞於朕則國法不容稍緩矣另有命大
學士密傳之旨汝其遵奉施行可也
同日又
奏為恭謝
天恩併陳下悃事雍正八年四月十二日(臣)准部咨内
開武昌守道徐聚倫因武昌厰稅一事揭詳緣由
到(臣臣)跪讀
諭旨仰見
皇上至聖至明燭照隱微聚倫之肺肝一一
洞鑒而微(臣)之被誣得以自白重荷
天恩感深欲泣伏念(臣)猥以菲材蒙我
皇上不次拔擢畀以封疆重任一切事宜竭蹷辦理惟
有據實秉公不敢稍存一毫欺飾之念至於大小
屬員賢愚不一難得全僃之人故凡有一善則加
以奬勵有一過則為之訓飭竝不以私意為愛憎
但受教者能自改悔而不肖者未免心懷怨懟如
徐聚倫任性妄作不循規矩(臣)屢經面為教導諭
以監司大員狂放之性氣不可縱浩蕩之
君恩不可負望其成全者意甚僃至詎彼面雖唯諾而
含怨蓄怒横肆誣衊計圖中傷且指(臣)為深險今
巳蒙
皇上日月照臨(臣)心迹已明無庸贅辯惟是(臣)身任總
督不能約束屬吏感化愚頑致有徐聚倫敢以妄
誕不經之詞上干
天聽煩瀆
聖心(臣)實自愧自恥寤寐難安謹繕摺恭謝
天恩竝陳下悃仰祈
睿鑒至徐聚倫所詳張淑郿重戥收稅一案(臣)批兩司
會訊竝無婪贓入己實據(臣)恐有隱匿之情兩次
駁行嚴審詳參尚未定案今遵
旨俟費金吾到任後確審會
題再武昌稅務臣於上年十二月恐張淑郿辦理不
善已另委漢陽府知府封元震接管
題明在案合併陳明謹
奏
張叔郿官聲原屬平常即無婪贓欵蹟亦當另委更替
雍正八年五月十一日湖廣總督(臣)邁柱謹
奏為奏
聞事竊(臣)前奏二麥收成分數摺内聲明湖南收麥情
由未經遵照分晰行令逐細開報去後今據湖南
布政使楊永斌開報二麥收成山鄉素不産麥岳
州常德澧州三府州間有種麥之處岳州府屬收
成六分者十之四五分者十之六常德府屬七分
者十之三六分者十之三五分者十之四澧州七
分者十之五六分者十之三五分者十之二各府
屬米價每石中米七錢二三分起至八錢不等上
米八錢四五分起至九錢一兩不等黃豆七錢四
五分起至八九錢不等大麥五錢四五分起至六
錢不等小麥八錢四五分起至九錢不等自正月
至四月各府屬雨水霑足三四月之交雨水稍多
衡永寶辰順郴靖等府州田地高阜雨水愈多愈
好惟岳州常德澧州長沙四府州所屬内間有地
處低窪不宜久雨而目下已值晴明禾苖尚未大
礙理合具
奏伏祈
睿鑒謹
奏
覽
新補安陸府知府談九叙因其前在府任七年無過所
以用來但觀其才具似屬平常可留心試看果否優劣
何如具奏以聞
同日又
奏為恭繳
御批奏摺事竊(臣)前
奏棍徒龍琯假冒王差一摺奉
皇上硃批怡親王寧有此事棍徒假冒何疑速宜嚴拏
審究京城更有夥黨為伊線索亦未可知逐一徹底
詰訊明白具奏以聞欽此今此案已經撫(臣)趙弘恩
審明招擬具
題所有
硃批原摺并另摺共三件理合附便恭繳伏祈
睿鑒謹
奏
此案假冐情由已據趙弘恩審眀題到矣
雍正八年九月初六日湖廣總督(臣)邁柱謹
奏為請
旨事竊(臣)聞江南河東等省偶有被水之處已蒙
皇上發粟蠲租凡為民生計者無不周僃然
皇恩有加無已將来隣省或有買米減糶之事(臣)思楚
地與豫省接壤而江南一帶長江可以順流而下
況楚省南北積穀甚多正在豫籌出陳易新之法
(臣)見本年南北兩省早晚二稻高下俱獲豐收擬
於此時先在湖北藩庫借支商捐竝耗羡公項内
酌量動銀五萬兩遴委賢員分往所屬最熟價平
之處糴買新穀收貯俟隣省需米平糶即令彼省
委員来楚照依楚省原買價費先儘倉貯之穀交
買運回以濟民食仍將新穀補倉價銀還項如此
則隣省無貴糴之虞而楚省又得出陳之益事屬
兩便倘隣省不用則所買之穀留為楚省来春青
黃不接之時照價平糶於民有濟但(臣)愚見未知
當否伏請
皇上訓旨以便遵行謹
奏
據奏預糴新榖收貯候另有諭旨
雍正八年十月初九日湖廣總督(臣)邁柱謹
奏為奏明事雍正八年十月初八日(臣)准提(臣)岳超
龍咨准貴州提臣咨移飛調楚省官兵一千五百
名前往貴州鎮遠古州彈壓今於湖北司局迅取
火藥六千觔鉛彈三千觔解赴行營應用等因(臣)
即密行布政司照數給發委員星飛運送外(臣)查
湖南地方緊接黔省今撫(臣)趙弘恩現在遠出安
設六里塘汛所有赴黔兵馬一切供億督撫俱相
離窵遠文移往返恐致遲誤且長沙重地亦需大
奏明再查湖北地方今年收成豐足民生樂業安靜
無事新任撫(臣)魏廷珍與(臣)共事三月見其辦事
遲鈍雖乏肆應果斷之才然為人謹飭現今地方
寧謐尚堪料理合併陳明伏祈
皇上睿鑒謹
奏
魏廷珍非乏肆應之才不肯致身為國耳將汝奏并朕
批諭於旋任時令伊知之
雍正八年十一月二十九日湖廣總督(臣)邁柱謹
奏為微(臣)戀
主情殷恭請
陛見以抒愚悃事竊(臣)一介庸愚荷蒙
皇上隆恩不次超擢畀以總督重任當楚省吏治疲玩
之後地方被潦之餘雖竭蹷駑駘愧無裨補顧念
三年以来一切事務俱蒙
皇上訓誨指示而久離
闕廷(臣)犬馬戀
主之心日深日切且地方情形有不能盡抒於章摺之
間必須面為陳奏者伏乞
皇上鑒(臣)微誠
允(臣)所請於来春二月容(臣)星馳赴京一覲
天顔恭承
聖訓(臣)曷勝懇切待
命之至謹
奏
汝且不必來京俟地方大員得人時方可魏廷珍朕實
信伊不及到此任後觀其如何奉職莅事始騐其居心
之處耳
同日又
奏竊(臣)自長沙回署聞山東河南被水之民因楚米
價平有㩦挈眷口来至武昌漢口就食者(臣)現行
署布政司確查人口數目每口日給米一升小口
五合膳至来春和暖再行資給口糧盤費送回原
籍復業所有盤費銀兩容(臣)等酌量捐給其需用
米石俱於(臣)養廉銀買穀八千石之内動支正在
繕摺間又據黃州府禀報豫省饑民挈眷流入麻
城黃安羅田等縣而麻城鄉間尤多等情(臣)立即
行司委員運穀前往各該縣按口賑恤俟来春一
體咨送回籍或有續到者亦俱賑恤資送并一面
寄信與河東督(臣)田文鏡外(臣)現在實力辦理不
敢上煩
聖慮理合
奏明伏祈
皇上睿鑒謹
奏
覽奏就食災黎須加意撫䘏務令得霑實惠不可徒托
空言竭力勉之或竟動撥倉糧㦯那公項辦理一面速
行一面奏聞
雍正八年十二月二十六日湖廣總督(臣)邁柱湖
南廵撫(臣)趙弘恩謹
奏為請
旨事竊照洞庭一湖綿亙八百餘里自岳州出湖以君
山為標準一望杳渺横無際涯而舵桿洲居西湖
之中去湖之四岸或百餘里或二百餘里行舟至
此倘遇風濤陡作無地停泊亦無從拯救聽其傾
覆昔人曾經創議欲於此處建築石臺使商旅船
隻遇風遇夜可以灣泊奈此洲有名無體須從水
内立基工大費鉅事不果行今(臣)因往長沙自岳
渡湖悉其情形復又採訪輿論咸謂此工得成則
一歲之中全活生命不可數計垂諸久遠利濟無
窮(臣)隨與趙弘恩面為酌議伏思我
皇上御極以来本天地好生之德建亙古未有之功凡
於民生有益者在在
加恩今舵桿洲石臺工程實於民生有益(臣)等知之既
確敢不上
聞業經委令衡永郴道許登瀛勘估須磊石為堤南北
兩面形同偃月長九十六丈寬三十丈高六丈仿
照江南水櫃之法下用長二丈之松樁密排需櫃
三十層外用石條靠櫃砌護五層每層高一丈二
尺用米汁油灰合縫其接縫處用鐵錠接連成片
以期永久約計估銀二十萬兩可以竣事所需銀
兩或照營田之例開捐應用或將鹽商每年報捐
銀内動支俟工竣之日核實用過數目請銷統祈
皇上睿裁倘蒙
俞允并乞
皇上特降諭旨或令(臣)等具題均候
聖恩批示遵行謹
奏
築臺之議候旨遵行
雍正九年二月初六日湖廣總督(臣)邁柱謹
奏為請
旨事竊照湖南醴陵桂東等十二州縣礦山經撫(臣)趙
弘恩
奏准刨試現今撫臣委令衡永郴道許登瀛總理開
採(臣)恐聚集人稠姦良混雜密飭地方武員稽查
防範兹據道員許登瀛具詳桂東居楚極邊與粤
省連界粤省窮民流入聚集地方滋事又米糧出
産無幾恐價貴有妨民食等語(臣)現在批行藩司
查議尚未覆到惟是桂東如此則貼近黔省之州
縣可知目今黔省稿坪兇苖不法准到雲貴督(臣)
鄂爾泰咨會派兵協𠞰又黔省古州苖寨尚在用
兵(臣)愚以為湖南接壤貴州開礦似宜暫停俟黔
苖撫𠞰寧帖之後始行刨試庶幾有益無患如果
(臣)言可採仰乞
皇上密諭撫臣遵照為此謹
奏
所奏是另有諭旨矣
同日又
奏為覆奏事竊(臣)前奏親往湖南摺内附陳撫(臣)魏
廷珍辦事遲鈍緣由蒙
皇上硃批魏廷珍非無才也不肯致身為國耳將汝奏
并朕批諭於旋任時令伊知之欽此今(臣)恭請
陛見摺内復蒙
硃批汝且不必来京俟地方大員得人時方可魏廷珍
朕實信伊不及到此任後觀其如何奉職莅事始驗
其居心之處耳欽此(臣)數月以来細觀撫臣之為人
行事性情偏執又復多疑一切案件往往瑣屑駁
查遲久不結以致公務叢脞且地方事宜稍涉關
係於己者竝不擔當如山東等省饑民至楚時(臣)
正在湖南是以司道禀知撫臣作何賑恤撫臣只
云任他去罷不置一策迨(臣)回至岳州聞知其事
即於舟次飛行布政司速加賑濟今又蒙
皇上恩諭留養并給資送回原籍幸獲安全撫臣之居
心處事大率類此(臣)相晤時亦嘗規勸仍復漠然
(臣)謹據實奏
聞謹
奏
汝既與共事一方再加推誠勸勉看
同日又
奏為奏請試用武員事竊照楚省先蒙
皇上敕發試用武職人員今陸續巳經委用
題補現無候試之人目今正需調遣仰懇
皇上揀發遊守各十員交(臣)委試以資臂指之用於地
方營伍實有裨益伏祈
睿鑒謹
奏
候另旨諭部
雍正九年三月二十一日湖廣總督(臣)邁柱謹
奏為請
旨事竊照前署督(臣)傅敏條奏禁止漢民與苖人結親
已經部覆准行在案原因漢土攸分恐其姻親往
来勾引生事亦防微杜漸之意今永順桑值保靖
三土司地方已蒙
皇恩改土設流一府四縣布置周僃即與中土無異自
當聽其與兵民彼此結姻俾苖女嫁入民家可以
習知事親敬長相夫治家之道民女嫁入苖家可
以化導伯叔妯娌薰陶敦睦之風不便仍以蠻苖
外之(臣)不揣愚昧以為土苖地方未經歸流者仍
遵例禁止外所有永順一府四縣請弛結姻之禁
似於新闢苖疆有益是否可採伏乞
皇上訓示遵行謹
奏
具疏題請遵旨施行
同日又
奏竊照六里頑苖於康熙四十九年𠞰撫之後名為
歸順而實梗化如故當時造册報部應輸雜糧乾
州同知經徵一百二十一石零鳳凰營通判經徵
七十三石零係該管百戶收納然歴年以来半屬
空虛率以百戶之口糧抵算或官自捐賠不盡出
之苖戶今六里新經招撫安設營汛之始雖據辰
永靖道王柔以徵糧恐滋驚擾代捐七十二石似
非體制(臣)思我
皇上至仁育物在在加恩豈惜此一百九十餘石之苖
糧況永順改流之後己蒙
特恩蠲恤土民歡呼盈野則六里新撫之苖似應仰懇
聖慈一視同仁
特頒諭旨免徵三年以示
殊恩(臣)愚昧上陳伏祈
睿鑒謹
奏
所奏是另有諭旨由部頒發
同日又
奏竊惟洞庭為域内第一大湖風浪叵測出其途者
莫不恐懼咸有戒心今蒙
皇上聖明遠照
特發帑金二十萬兩於湖中舵桿洲建立石臺俾往来
舟楫得有避風灣泊之所保全生命此乃開闢以
来億萬年未有之舉自我
皇上創之由今而後千萬年不朽之功皆我
皇上成之(臣)仰承
德意親往相度又行據委理工程道員許登瀛逐一估
計現在造册繪圖覆核具
題至石臺之上(臣)又添估於東西兩面各建廟宇一
所召僧住持又蓋營房二所撥兵居住守護并立
高竿二枝日則張旗夜則懸燈使行舟遠望得有
指歸又於南北兩面擬造店房數十間使貿易者
居之出賣米薪以資過往商民食物合計所費據
册約費二十一萬餘兩(臣)飭管工官督率稽查尚
可節省以
皇上恩發銀二十萬兩似已敷足除一面分委官員採
買木石灰鐵等項豫僃整齊俟秋間水落擇日興
工外所有微(臣)辦理緣由理合
奏明并繪建築石臺圖式恭呈
御覽謹
奏
覽奏并圖已悉萬壽宫無庸建造止立一碑亭可也餘
照議行
雍正九年四月初一日湖廣總督(臣)邁柱謹
奏竊照原永順土司彭肇槐之弟彭肇模等竝家口
應令回江西原籍(臣)咨兩江督臣飭催肇槐即速
遣人迎接并行湖南布政司查催去後因肇模等
以變賣房産為詞托故延挨今據布政使楊永斌
詳明估價八百八十二兩七錢於公項内墊給肇
模等俟召買有人收價還庫(臣)并於公項内給賞
盤費銀一百兩繕給咨牌委官將彭肇模彭肇楷
彭肇極并妻室子女僕婢及肇模等生母麥氏魯
氏向氏等護送前往江西撫臣轉行安插去訖止
有肇槐之母樊氏據稱年老不能起程又經咨催
兩江督臣勒令肇槐作速遣人迎養外所有彭肇
模等家口起押回籍緣由伏祈
睿鑒謹
奏
起押回籍固是但不可加以嚴廹宜再三訓飭屬員恐
奉行不善將朕從前之恩施暨肇槐歸向之忠誠俱付
之流水矣
同日又
奏竊照楚省南北民風刁悍動輒聚衆抗官今據安
陸府鍾祥縣詳報該縣武生董建勲連年抗糧通
詳褫革羈禁突有利河羅小兩鄉姦民約會抗糧
如有私完拆屋罰錢糾衆於三月十六日聚於何
家集聲言至城圍署當即拏獲柳廷柱并聽約同
行之胡國士等十名據柳廷柱供報張東周龍定
一徐雲臣柳宗堯為首係董建勲唆撥抗官等情
(臣)即批司轉飭嚴拏未獲各犯究擬去後隨據報
已將張東周等拏獲其廹脅之人俱即散去(臣)現
行布按二司提犯審擬外理合將刁民脅衆抗糧
巳經拏獲首犯情由繕摺奏
聞謹
奏
此等刁惡風習自當一一執法懲究尤貴平日不時訪
察化導於早也
同日又
奏竊(臣)准戶部咨内開欽奉
上諭命湖廣督撫運米十萬石從水運送至商州此項
米石應動何處存貯或於米賤之處採買或從荆州
等處運至襄陽或竟從襄陽採辦或於南陽府淅川
相近之處採買粟米令邁柱田文鏡魏廷珍會同妥
協定議等因到(臣臣)查湖北各府州縣分貯在倉有
從前截留漕米易穀及襄漕米并動帑採買穀石
可以碾米撥運十萬石之數(臣)一面檄行司道酌
派數目星速碾米仍飛咨河東督(臣)田文鏡詢問
南陽淅川有無粟米可以採買價值若干俟其覆
到公同定議外(臣)思河南現需賑濟一經採買必
致騰貴恐有不便於豫省今楚省既可足僃十萬
石之米似可不必另買豫省粟米致費錢糧今現
飭各屬碾米陸續運赴襄陽并僃船隻伺候載運
至豫但楚米一至淅川即須盤剝一至商州即須
上倉恐豫省船隻未能猝辦商州倉厫未能速竣
時當溪河水漲楚米到彼不便久停疎誤(臣)一面
飛咨豫陜兩省如已齊僃即星速知會以便楚米
自襄起程庶無停船守候之慮俟咨覆到楚(臣)即
親至襄陽調度分派官員押運前行所有現在辦
理情由合先具
奏伏祈
睿鑒謹
奏
如此甚好候另有諭旨
雍正九年五月十二日湖廣總督(臣)邁柱謹
奏為請
旨事竊照楚省各標協營考拔千把總向係先送提督
考驗轉送總督覆考拔補微弁往返洞庭大湖不
無艱難險阻蒙
皇上軫恤鴻恩於雍正六年
特頒諭旨凡湖南營分由提督考拔不必又送總督湖
北營分徑送總督考拔不必復由提督俾微弁得免
涉湖之苦莫不感激
聖主曲體之恩惟是岳州城守水師二營雖隸湖南而
地方實在湖北與武昌接壤今考拔千把總呈送
提督衙門仍應渡湖而至常德不若武昌之近便
可否仰邀
皇上一視同仁將此二營改歸總督考補則
聖恩得以均霑(臣)謹奏請
訓示如蒙
俞允以便另疏具
題謹
奏
具疏奏請可也
雍正九年六月二十九日湖廣總督(臣)邁柱謹
奏為楚員仍請留楚補用以僃任使事竊(臣)查有原
任江夏縣知縣鄒允煥任楚有年居官勤慎因丁
憂服闋現應赴部候選又原任黃岡縣知縣張光
裕年力富強才復幹練先因社穀一案被參去任
嗣經審明開復繼因丁艱現在服滿例應赴部另
補(臣)思此二員者習知楚地民情與其用之於別
省莫若仰懇
聖慈准留楚省容(臣)遇有人地相宜之缺
題請補授似有裨益為此繕摺
奏請伏祈
睿鑒謹
奏
鄒允煥張光裕二員准照該督所請留楚補用該部知
道
雍正九年七月十八日湖廣總督(臣)邁柱謹
奏為恭報楚省早稻豐收分數米糧價值仰慰
睿懷事竊照楚省南北今歲早禾茂盛雨水勻調經(臣)
先已
奏明兹催據湖北布政使徐本湖南布政使張璨將
各屬豐收分數查報前来(臣)查楚省本年雨水充
足江湖之水又不甚大是以高低田畝早稻俱有
收成合計十九八七分不等而十分九分者為多
即沔陽一州素稱水患者查勘亦有九分將来米
價漸可日減惟長沙數處於五六月間價忽驟昂
隨動積穀平糶并有新穀登場亦即平減所有各
屬早稻收成分數(臣)謹另摺開呈
御覽謹
奏
全楚早稻收成以手加額覽焉
同日又
奏為奏
聞事竊查有原任翰林汪應銓者係江南鼎甲前曾經
過武昌(臣)未知其人亦未識其面今聞彼在湖南
停滯據衡永郴道許登瀛云係是伊表兄現留湖
南修志(臣)細訪汪應銓乃
聖祖仁皇帝斥革回籍之人理宜閉戸省愆不應遨遊外
省(臣)雖未悉應銓從前有何過犯但今現留楚南
理合奏
聞伏祈
睿鑒謹
奏
汪應銓乃係元年斥革者非有大干功令之處湖南修
志亦屬無妨
雍正九年八月十七日湖廣總督(臣)邁柱登州鎮
總兵(臣)岳含奇謹
奏為奏
聞事竊照楚省豫僃兵丁二千名赴陜一案(臣)先已欽
遵整僃候文起程間續蒙
皇上特令登州總兵岳含竒京營參將邵銓同(臣)挑選
籐牌五百名或一千名充入前挑馬兵二千名之
數今(臣)等會同於前挑馬兵之内再加挑選出一
千名又於湖北各鎮標營挑派籐牌兵丁一千名
共合二千名之數至籐牌一千名之内多有兼善
鳥鎗者據岳含竒文稱楚省鳥鎗操練精熟抑且
製造堅利以此調赴軍營必得實用請選鳥鎗五
百名充入籐牌數内等語現將(臣)捐製鳥鎗五百
桿給與籐牌兵丁之兼習鳥鎗者使之兼施互用
一兵可得兩兵之益至派撥將弁遵照先奉
諭旨派出(臣)標中軍副將徐啓新遠安營遊擊温朝宰
又(臣)原派興國營參將高得伏彝陵鎮標遊擊姜
煓曾併千總八員把總十六員外所有各官兵
恩賞及幫給銀兩除先經給過僃辦軍装外俟起程之
日遵
旨從優給領以溥
皇恩其馬步兵丁騎馱馬匹併應支俸餉各項均行司
道豫為料理毋誤軍行(臣)等謹將挑選兵馬已經
齊僃緣由先行具摺奏
聞候
旨起程謹
奏
據奏楚省豫僃兵丁巳料理整齊甚好知道了
雍正九年九月初八日湖廣總督(臣)邁柱謹
奏為恭報楚省中晚二禾豐收分數米糧價値仰慰
睿懷事竊照楚省南北二麥及早稻豐熟情由經(臣)節
次
奏報今中晚二禾又已收穫登場(臣)行據湖北布政
使徐本湖南布政使張璨各報豐收分數前来(臣)
復細查各屬收數十分豐足者居多米價現今日
減謹另繕清摺逐一開列恭呈
御覽謹
奏
據報楚省中晚二禾收成分數朕不禁以手加額欣悦
覽焉
雍正九年十月十三日湖廣總督(臣)邁柱謹
奏竊(臣)接准領侍衞内大臣公豐盛額等寄字内開
雍正九年八月三十日奉
上諭副將冶大雄命往彝陵署理總兵官印務但思杜
森之家口現在任所其總兵任内一分養廉恐不敷
兩人家口之用著湖廣總督邁柱酌量通融添給俾
兩人俱各足用仍將添給之項奏聞欽此遵
旨寄信前来等因到(臣臣)查彝陵總兵官杜森奉
命往川(臣)准部咨即行布政司將該鎮應得俸薪等項
照例支給又念杜森僃辦軍裝盤費在所必需復
准豫支壬子年春夏兩季俸薪乾銀親丁等項併
此外再於公項内幫給銀四百兩以應該鎮赴川
之用至彝鎮原得養廉俱仍給杜森養贍家口其
署事副將冶大雄亦應給與親丁養廉之費(臣)酌
擬一年給銀八百兩加以俸乾心紅等項足資所
用此幫給冶大雄養廉銀兩查有武昌厰口岸錢
一項經(臣)
奏明聽為管關胥役飯食之用今除給與胥役之外
尚有盈餘充為公用應於此項之内支給謹遵
旨奏
聞再有鎮筸總兵官周一德奉調為北路之用亦經照
合併陳明伏祈
睿鑒謹
奏
覽
同日又
奏竊(臣)前遣(臣)子傅延齎摺進京仰請
皇上恩令赴陜於軍營差遣行走恭奉
諭旨留(臣)任所著實教導以望成人欽此(臣)跪讀之下
感激涕零仰見
皇上至仁育物不以傅延之駑鈍
命(臣)著實教導望其成人雖天地之生成未有委曲周
摯至於如此者也(臣)欽遵
聖訓日夕教導俾傅延用心習學冀得成就以圖報效
於將来(臣)謹率傅延望
闕叩首恭謝
天恩伏祈
睿鑒謹
奏
汝子無用之才甚屬庸碌所以令汝著實教導非望其
將來可以成就也汝竟錯會朕旨洵可謂人莫知其子
之惡矣
雍正九年十二月初六日湖廣總督(臣)邁柱謹
奏為請
旨事竊照湖北地方幅員廣闊處處險要需防而額設
各標協營馬兵僅共一千七百六十三名步兵一
萬五千六百五十名今派往陜西馬兵一千名籐
牌兵丁一千名則通省馬兵僅存七百六十餘名
恐不足以資彈壓(臣)愚以為似宜另募壯健技勇
之人補足馬步二千之數以應操防俟赴陕原兵
凱旋回楚之日遇有事故兵缺陸續開除以符原
額庶地方無汛廣兵單之虞如果(臣)言可採恭請
皇上特頒諭旨或容(臣)另疏具
題伏乞
睿鑒批示遵行謹
奏
交辦理軍需大臣議奏
同日又
奏為奏
聞事竊照江西省行刦道府官署盜犯沈二楊金山二
名解至楚省楊店地方脱逃一案(臣)據縣營詳報
已即立限勒拏迨奉
嚴綸又復專差員役懸賞各路購捕業於上年十一月
内在陜西涇陽縣緝獲逃盜楊金山審明脱逃情
由具疏
題明并將楊金山解赴江西撫臣歸案審擬在案尚
有沈二一犯(臣)委員四路追拏今於本年九月二
十六日在廣東番禺縣地方擒獲經番禺縣審據
沈二供認行刦江西道府官衙情實現今押解回
楚除飭司轉解江西收審外所有逸盜沈二楊金
山二名俱已全獲緣由理合
奏明伏祈
皇上睿鑒謹
奏
朕實代汝愧之逸盜雖經全獲功過何能相抵耶
硃批諭旨卷二百十三之四
欽定四庫全書
硃批諭旨卷二百十三之五
硃批邁柱奏摺
雍正十年正月十二日湖廣總督(臣)邁柱謹
奏為恭報楚省得雪情形仰慰
聖懷事竊照楚省地方先據州縣呈報於十二月初八
日及十六十七連日得雪(臣)自襄陽回省於正月
初二初三日舟次又連朝遇雪深有尺餘隨即晴
和所有冬臘得雪情形相應繕摺奏
聞恭慰
聖懷謹
奏
覽得雪優渥情形深為楚民慶慰
同日又
奏竊照鎮筸總兵官周一德赴京員缺先奉
諭旨於通省總兵内揀選調補或於副將參將内揀選
委署
命(臣)一面奏聞一面即令赴任(臣)即會同提(臣)岳超龍
選得永順協副將楊凱委署鎮印業經
題奉
俞旨欽遵在案今查楊凱署印以來於地方營伍諸事
留心整飭且久任紅苖地方實屬人地相宜况周
一德業已留京另用則鎮筸總兵一缺現在應補
仰懇
皇上准將楊凱
恩賜補授俾其專心辦理以裨苖疆至所遺永順副將
員缺有保靖營遊擊王進昌經(臣)請補荆州營參
將現今赴部引
見該員久任苖疆熟知土俗情形而居官辦事甚為妥
恊請即補授永順協副將其荆州營參將一缺(臣)
查提標前營遊擊董朝輔歴練老成熟諳營伍以
之補授則人員各得其宜其董朝輔員缺以候補
遊擊黃天寅補授(臣)因要地需材伏請
皇上特頒諭旨或容(臣)具
題統祈
睿鑒批示謹
奏
所請俱是候另有諭旨
雍正十年二月二十四日湖廣總督(臣)邁柱謹
奏為恭報楚省雨雪情形米糧價值仰慰
聖懷事竊照湖北臘月喜得連次瑞雪業經(臣)具摺奏
聞今據湖南布政使張璨開報自雍正九年十月起至
本年正月各屬俱得雨雪充足現在上米倉斗每
石八錢四五分至九錢五六分不等中米每石七
錢二三分至八錢七八分不等又據湖北布政使
徐本開報通省自上年十月以来雨雪調勻上米
倉斗每石九錢至一兩以外不等中米每石八錢
四五分至九錢五分不等下米每石六錢三四分
至八錢不等各前来理合具摺奏
聞恭慰
睿懷謹
奏
覽楚省雨雪情形米糧價值朕懷曷勝欣慰
同日又
奏為奏明事竊照楚省北南雖獲連年豐稔米糧價
平但鄰省搬運甚多皆緣富商大戶牟利之徒任
意私販廣為囤積是以每年三四月間楚省因販
多而價長鄰省因囤積而更昂壟斷罔利民受其
困今查漢口地方自去年十一月至本年二月初
旬外販米船已有四百餘號而鹽商巨艘裝運者
尤不可以數計目下米價巳漸增加倘至青黃不
接之時必甚昂貴楚價一長則鄰省之貴可以類
推(臣)以民食攸關亟宜豫計伏查雍正元年欽奉
上諭凡鄰封郡邑偶遇荒歉即相拯恤毋得各分疆界
漠不相關其所當禁者富戶規利販米動盈千萬該
督撫提鎮當著實嚴查禁止欽遵在案是鹽船夾帶
以及販戶囤積之米亟應暫停至於鄰省或有需
米平糶(臣)一面移咨江省即速委員齎價来楚將
南北倉貯常平襄漕等米可得一二十萬石運回
平糶楚省秋收買補每穀一石不過三錢以外至
四錢為準倘鄰省不用即在本省青黃不接時減
糶於民有益如此則囤積病民之弊可杜而楚省
與鄰省之民均無食貴之虞是否有當伏乞
睿鑒謹
奏
如是辦理可謂酌劑合宜一舉而兩得也
同日又
奏竊(臣)前因鎮(臣)岳含奇極言楚省鳥鎗精利經(臣)
將製就之鎗五百桿交付帶往後又照式再造五
百桿并僃九龍袋藥筩各五百副星夜告竣現在
委員給與路費於本月十六日起程解赴凉州軍
前應用理合奏
聞謹
奏
工欲善其事必先利其器此舉是嘉悅覽之
雍正十年三月二十一日湖廣總督(臣)邁柱湖廣
提督(臣)岳超龍謹
奏為請
旨事竊查楚省水師七營於雍正六年蒙
皇上命選閩省熟練兵丁五十名至楚教習續經(臣)岳
超龍請
旨又發五十名連前共一百名分發各營安插按給糧
餉勤加訓練迄今已經三載各營水兵凡往来進
退及行使撑駕之法據各將僃俱稱傳授精熟又
經(臣)等各加試驗相符現據洞庭協詳據閩兵徐
申等呈稱申等奉撥至楚教習水務今已純熟得
法無可再加指撥之處乞發回閩仍歸原伍報效
等情前来(臣)等伏查楚省水師兵丁既己熟習從
此可以自相傳授所有原撥閩兵似可仍回閩省
各歸原伍仰請
皇上睿裁俟
命下之日於公項内酌給路費委員護送回閩合併陳
明謹
奏
該省水師既稱學習熟諳閩兵自應仍歸原伍照所請
發回可也
雍正十年四月二十六日湖廣總督(臣)邁柱謹
奏為請留任事能員以收勸墾實效事竊(臣)現准部
咨内開湖廣廵察歸宣光以鄖襄兩府開墾荒地
等因具奏奉
旨歸宣光所奏著交與該督撫揀選賢能官員勸導民
人實力開墾務使田疇日闢地無棄利以惠楚民欽
此(臣)即會同撫臣現在欽遵奉行外伏查鄖襄二
郡距省遥遠雖墾荒之責在於守令而朝夕提撕
就近督察則鄖襄道一官尤為緊要該道趙之均
先以荆關加耗經(臣)疏參審明具
題現在候
旨或蒙
皇上恩念功勳之後不加重譴而之均生於世祿之家
未悉閭閻之事恐不能勝鄖襄重任亦應量材別
用(臣)再四思維有原任襄陽知府尹會一經(臣)遵
旨請補江南揚州府知府因留辦赴陜兵丁軍需現在
交代未赴新任該員任襄數載頗得民情且任内
以勸墾曾邀議敘以之補授鄖襄道缺洵屬相宜
(臣)因勸墾需員冒昧陳請可否伏候
聖裁如蒙
俞允其揚州府缺(臣)於楚省選擇未得勝任之人恭懇
皇上另賜簡補庶要地均有裨益矣謹
奏
揚州府任甚屬緊要命尹會一交代事畢速赴毋遲
同日又
奏為請
旨事竊照湖南所屬武岡一州路達滇黔川廣地雜苖
猺素稱難治知州非強幹勤練之員未足勝任今
現任葉居仁因患病詳請回籍調理業經撫臣會
題在案所遺員缺(臣)查現任湖北嘉魚縣知縣王
邦鼐經(臣)歴試其才守俱優且稽查地方善於弭
盜以之補授武岡州知州人地相稱其嘉魚縣亦
係繁難之缺且境内隄堘甚屬緊要查有張其維
係由舉人候選知縣奉
命發楚辦理水利事務委修蒲圻縣隄堘依限報竣又
委試京山縣并安陸通判事務去冬部咨行(臣)辦
鉛十萬斤解往甘肅(臣)委該員領解刻期無誤且
十萬斤之外餘鉛千餘斤逐一交足脚費又復節
省允稱實心辦事之員以之補授嘉魚縣知縣必
能勝任相應請
旨或允(臣)具題或
特降諭旨統祈
皇上睿鑒施行謹
奏
候另有諭旨
同日又
奏為奏
聞事竊照前任湖北革職撫(臣)鄭任鑰奉
旨著出銀二三萬兩修理湖廣隄岸任鑰已於修隄案
内先繳銀一萬三千四百餘兩尚有應補湖南公
項九百九十九兩零亦經續繳完庫又任鑰應追
擅動耗羡銀四千八百餘兩今俱節次通完訖所
有鄭任鑰各項追完緣由相應奏
聞再查修隄案内雖部議楚省再有應修工程仍於鄭
任鑰名下追繳等語但查任鑰修隄及追補耗羡
合計已及二萬之數訪其居官尚無穢蹟今各項
措置通完似無餘力(臣)查雍正七年欽奉
俞旨凡官員居官聲名不好有負任使者間令於該地
方工程效力以示懲儆非其人犯罪甚重籍沒家貲
者比也督撫應審度伊等之力量分別辦理等因欽
遵在案今鄭任鑰可否准令回籍
恩出
聖裁伏乞
皇上批示遵行謹
奏
鄭任鑰准令回籍即一面咨明該部存案
雍正十年五月二十二日湖廣總督(臣)邁柱謹
奏為據實密摺奏
聞事竊(臣)荷蒙
聖恩畀以總督重任凛遵
訓諭自涖任以来疉行各鎮協營整飭行伍餉無虛冒
諄切誡諭竝復委員查驗詎意提標五營猶有存
留空糧冒支冒銷情弊經(臣)先已訪聞一時未得
確實是以未敢奏
聞嗣因(臣)
奏請補授提標前營遊擊黃天寅赴任(臣)復諄諄面
諭密令將營中一切兵馬錢糧器械等項據實查
報去後今據遊擊黃天寅禀稱於三月初二日到
任守僃呈繳隨丁糧餉除應領十五名外實多出
五名又紙劄餉一名其所多糧餉存留内署不敢
擅支細查五營莫不皆然合將職營空糧數目開
報提督馬糧一名戰糧三名紙劄戰糧二名遊擊
戰糧五名紙劄戰糧一名守僃戰糧二名守糧一
名紙劄戰糧一名千把總各戰糧一名又貼中營
紙劄戰糧一名共計二十三名等情又據該遊擊
禀稱點驗本營兵丁除前報空糧二十三名之外
又有一十七名係有名無人糧餉當飭查考補旋
據該僃呈報自雍正七年春季起將營中退伍兵
丁空糧或存留一月或存留數月甚或存留年餘
久不開報名曰小費以供支用之項衆皆同然至
於公費名糧一十二分既未辦理營務其作何開
銷之處行查該僃竟不回覆詢據經識禀稱此項
公費銀兩俱係中營扣出留作提督取用仍委守
僃輪管支銷所以不敢禀請賬目以致無案可稽
等語再查雍正六年出師貴州有領買馱馬銀一
千二百兩除買馬八十匹用過銀六百六十七兩
零又於雍正八九兩年報倒未滿樁馬一十四匹
代兵賠過銀一百一十二兩下剩銀四百二十兩
零該僃將此項銀兩借貸官兵止存銀一百一十
兩零所借銀兩至今尚未清還除將前項存留各
空糧回明提督現在陸續報補竝將公費修理甲
械其借出馱馬銀兩一一清還外合將查明緣由
據實稟覆等情到(臣)伏思提督一官統轄全省應
宜正己率屬廉潔自矢庶期無負
聖恩今提(臣)岳超龍如此虛兵冒餉有干
功令(臣)不敢壅於上
聞謹據實密摺請
旨可否容其募補實伍抑或即行疏參伏候
皇上訓示遵行謹
奏
飭令岳超龍將空糧速行募補仍嚴加訓誡以杜將来
雍正十年七月初四日湖廣總督(臣)邁柱謹
奏為恭報早稻收成分數米糧價値仰慰
睿懷事竊照楚省早稻分數米糧價值經(臣)先行北南
布政司確查詳報去後今據湖北布政使徐本湖
南布政使張璨開報前来查湖北武昌漢陽黃州
安陸德安荆州襄陽鄖陽等府及歸州各所屬收
成自十分九分以至八分七分不等米價每石自
六錢三分起至七八九錢不等湖南長沙衡州永
州寳慶岳州常德辰州永順等府并澧郴靖等州
各所屬收成自十分九分以至八分七分不等米
價每石上米自七錢一二分起至八錢不等中米
自六錢一二分起至七錢不等所有各屬早稻收
成細數(臣)謹另摺分晰恭呈
聖鑒外再查楚省北南地方晚禾亦甚暢茂濱江大隄
俱各穩固惟於閏五月十一二等日襄水陡漲漢
川潛江天門沔陽江陵監利等州縣支河民隄間
有瀰漫衝潰之處然旋即水退已經如式搶築完
固其稍被水淹地方二麥已登早稻亦已收穫臣
仍查明實在窮民捐穀軫恤令其補種晚禾雜糧
秋收有望恐厪
聖懷合併奏
聞謹
奏
全楚早稻收成及米價平減情形以手加額覽之
同日又
奏為楚北丁銀掛欠無幾據實陳明仰祈
睿鑒事雍正十年六月二十二日(臣)接准大學士伯鄂
爾泰等奏摺内開湖北廵撫王士俊奏稱丁隨糧
派一案(臣)等原議將新報陞科之糧銀抵算竝非
以新陞之丁銀攤減王士俊錯會原議乃以陞科
丁銀與更名地畝丁銀攤減遂覺減免無期不知
以陞科糧銀與更明地畝丁銀抵算正自減免有
日就新報糧銀於鍾祥等增丁千兩以外之縣先
行裁減便覺輕省自永無苦樂不均之累應令仍
照(臣)等原議行至更名地畝加丁銀兩應令密飭
鍾祥等縣少緩催比於奏銷時聲明將該縣考成
從寬酌議至按察使唐繼祖奏稱拏獲張東周復
有姦黨聚衆其鍾祥令王世經因循柔懦俟此案
結後另行查報嚴參所見亦是俟該督撫參奏到
日交部嚴加議處等因密議具奏奉
旨依議欽此鈔寄到(臣)伏查張東周等聚衆抗糧一案
已經具
題其王世經俟案結另參并密扎撫(臣)王士俊欽遵
外竊(臣)奉
命兼理錢糧事務敢不仰體
皇仁細察民隱(臣)查丁隨糧派原屬公平至當之法此
山東直隸等省皆然(臣)於江西亦然故(臣)於楚北
一省循例請行兩年以来無田者免累田多者樂
輸行之頗有成效未聞有人含怨即鍾祥縣三十
餘鄉亦各完納無異惟羅小利河兩鄉二三土棍
張東周等藉均田之隙以減賦為詞鼓衆抗糧乃
撫(臣)王士俊初到湖北未悉民情因二三土棍抗
阻之案遂倡立己見謂丁銀不宜通省均攤請歸
各州縣隨田完納等因具奏奉
硃批與督臣商酌題請欽此(臣)前已縷悉直陳業經閣
臣議覆未便因土棍抗糧頓為更改奉
旨依議欽遵在案今撫臣將閣臣原議新報陞科之糧
銀抵算更名地畝丁銀之處不悉心詳繹乃以陞
科丁銀與更名地畝丁銀攤減遂以減免無期錯
會具奏復經閣臣奏明已在
皇上睿鑒之中(臣)不復贅陳惟是撫臣奏稱加派之丁
銀掛欠纍纍加丁之州縣人人含怨而鍾祥一邑
重累更甚等語夫花戶掛欠内多田糧非止掛欠
丁銀而撫臣獨指丁銀掛欠纍纍是未完銀兩不
分田糧丁銀俱作增丁木完之數甚屬含糊且江
夏等十九州縣自加丁以来嘉魚漢川等一十三
縣雍正七八九年地丁銀兩全數通完竝無掛欠
分釐其未完之沔陽鍾祥等六州縣向来俗敝民
頑掛欠錢糧非因加丁重累所致今撫臣不論民
之淳頑不察官之勤惰以均丁良法為強加以抗
糧聚衆為重累以通省民情樂輸為人人含怨(臣)
實不解再查通省更名田糧一十四萬六千餘兩
共派丁銀一萬八千餘兩現有雍正七八兩年新
報陞科糧銀七千七百六十餘兩遵照閣臣原議
於鍾祥等增銀千兩以外之縣先行裁減造册送
部外至閣臣議令更名地畝加丁銀兩密飭鍾祥
等縣少緩催比之處(臣)查未完錢糧州縣惟沔陽
一州雍正七八九年錢糧雖共有未完銀三萬一
千一百餘兩未完錢糧民賦居多實緣該州地處
低窪從前收成歉薄民力維艱雍正八年内己蒙
皇上軫念民瘼將十年民欠
特旨蠲免其地方貧疲久在
聖鑒之中非更名地畝增有丁銀之所致也應請毋庸
飭令緩徵至鍾祥縣雍正八九兩年尚有未完銀
三千二百六十兩江陵縣未完銀九百一十餘兩
江夏縣未完銀一千一百餘兩漢陽縣未完銀七
百九十餘兩俱係零星尾欠約計每戶丁銀多則
錢許少則分釐不等竝無掛欠纍纍亦無庸飭緩
於雍正十年錢糧本年二麥早稻俱已豐收中晚
禾亦皆吐穗將近收穫民間輸納亦易為力更無
庸飭緩催比可否伏乞
皇上命閣臣議覆遵行(臣)本從甦累便民起見若果民
情稍有不便又何敢屢凟
聖聰伏祈
睿鑒謹
奏
將閣臣議覆之摺一併發来矣汝其詳加體察酌量行
之
雍正十年八月二十五日湖廣總督(臣)邁柱謹
奏為請
旨事竊惟我
皇上恩待臣下無遠弗屆滿漢文武視為一體重祿常
俸之外文職賞給養廉銀兩武職賞給親丁糧餉
普被
皇上豢養深仁百爾臣工感激歡忭(臣)受
恩深重地方稍有見聞未敢緘默今查駐防荆州將軍
僅有親丁糧餉六名左右兩翼副都統各有二十
名多寡懸殊(臣)從前無由而知昨因將軍(臣)吳納
哈奉
命進京一時盤費無措艱於就道(臣)詢及養廉一項始
知將軍親丁食糧名數不及副都統三分之一(臣)
隨代為雇僃騾頭資給路費吳納哈方得束裝起
程竊思將軍大吏統轄駐防八旗官兵閱操犒賞
一切應酬用度較多未免需用不敷(臣)仰體
皇上恩賜羣臣養廉俾令足用至意謹擬於存公銀内
每年酌給銀一千兩以補不敷之需可否出自
聖恩如蒙
俞允伏祈
皇上特頒
諭旨遵行謹
奏
所請可行祈朕特頒諭旨何其鄙小之至
同日又
奏為遵
旨查覆事雍正十年閏五月初六日准大學士鄂爾泰
張廷玉蔣廷錫字寄雍正十年五月十七日奉
上諭據黃廷桂所奏劉瑞柏丁容度出首伊主車鼎立
各件顯係劉瑞柏等背主潛逃捏詞誣陷竝非車鼎
立有叛逆實據也至供詞内稱車鼎立私藏呂留良
家訓評語及車鼎豐等所做土因集等語查呂留良
家訓評語中竝無悖逆之言外間刻本甚多至於土
因集乃本朝初年沈姓所作京中現有刻本亦非車
鼎豐等之筆也口稱舛錯如此則其假偽可知爾等
可將各件寄與邁柱閱看著邁柱留心訪察車鼎立
周郢生李端友等平日為人何如若果係生事狂逆
之人則當查其收藏書籍以懲不法若平日本無狂
悖劣行則未可以其為車鼎豐之堂兄遂聽逃奴誣
陷之詞刻意吹求使之罹於重譴累及身家也欽此
寄字并鈔錄四川督臣奏摺劉瑞柏等供摺并各
件到(臣臣)密訪車鼎立痴愚羸弱不甚通文藝伊
父車萬僃曾任江南淮安府沭陽縣知縣七十歲
生鼎立十一歲父殁遺有莊田資財交家人丁容
度劉瑞柏二人之父掌管甚是忠誠迨其父殁即
丁容度劉瑞柏接管而鼎立惟此二人是任雖至
親嫡族無款洽周䘏之誼詎丁劉二僕不能克肖
其父誆騙鼎立經營以及年收糧食大半飽諸私
蠧任意花銷丁容度誘令鼎立埋銀於後園旋往
偷挖入已挈眷二十四口同劉瑞柏之兄劉瑞章
七口逃往四川鼎立平日不得於親族獨立無助
無從查察追尋惟造明逃口册呈縣存案因究及
劉瑞柏歴年經手糧食盜賣亦多經營資本盡歸
烏有而瑞柏亦同其子逃避鼎立將瑞柏妻與媳
孫女四口呈縣拘回家中瑞柏即造一謗紙令人
投諸鼎立意欲挾制其主要出家口而去鼎立隨
將此謗紙呈府飭縣拏獲瑞柏父子枷責交主服
役而劉瑞柏又逃至四川同先逃之丁容度在川
首報委係背主潛逃捏詞誣陷已蒙
皇上日月之明洞察隱微又訪周郢生即生員周任生
在鄉安分讀書從無劣行李端友原籍蘇州吳縣
隨父貿易湘潭縣貧不能歸遂家於此教書餬口
亦無劣跡至劉瑞柏等在川省供報車鼎立做未
燒集李端友做自欺集其中有無悖逆之詞周任
生果否受寄吕留良逆書(臣)無由而知因委荆州
道高起前往湖南會同衡永郴道許登瀛再加密
訪竝令轉諭地方官查取前項書集去後今據該
道等禀稱訪得車鼎立為人鄙吝乃一癆損病軀
周任生李端友皆守分書生諭令寶慶府出其不
意至鼎立家細查書籍獲有未燒集一本乃車鼎
立少年所作時文又有偶錄一本據鼎立供内有
鈔錄李端友所作自欺集内詩文數十篇詢問所
寄藏吕書據供吕留良家訓與評語原有此書雖
無悖逆之語聞此書亦不可留久經燒燬無存土
因集竝未見過此外竝無他書寄藏據供被丁容
度劉瑞柏二僕拐逃之事府縣俱有審案與(臣)所
訪無異又令邵陽縣到周任生家細查竝無藏匿
吕書訊之周任生與車鼎立供同該道等又到湘
潭委員至李端友家查獲自欺集一本欺人集一
本皆端友平日所作詩文竝無悖逆之語隨令長
沙府取具端友親供在案(臣)查車鼎立等既無生
事悖逆劣行亦無寄藏吕留良之書經府縣各官
竝族鄰地保出具印甘各結存案外所有背主拐
逃捏詞誣陷之惡僕劉瑞柏等應行令四川督臣
查明男婦口數遞解湖南撫臣按律究擬以昭法
紀統祈
皇上睿鑒訓示欽遵施行再車鼎立等所作詩文并各
字札口供另送閣臣查核訖合併陳明謹
奏
照所奏結案可也
同日又
奏為奏明事竊照上年挑選楚兵二千名前往凉州
駐劄經(臣)恭疏
題報在案本年五月内楚兵移駐巴爾庫爾軍營各
兵丁家口在楚聞信僉謂從前帶去□鞋已歷半
載今又出口不無穿破非比別項軍裝可以就地
製辦各丁家口做僃合脚綿□鞋三雙由各營將
僃彙解到省(臣)因□鞋一項於衝鋒禦敵之際兵
丁藉以利便勇往且口外尤當多僃(臣)隨動用口
岸節省銀兩雇僃騾隻馱載委員解赴軍前分給
各兵以資征防理合繕摺
奏明伏祈
睿鑒謹
奏
向後有類斯資助兵丁之舉當預為奏請得旨後再行
此番辦理雖屬可嘉但出塞兵丁不止湖廣一營楚兵
數僅二千自易於製辦别省士卒同在行間倘心生欣
羡亦欲效尤所關甚鉅是可謂行小惠而未計及大要
也
雍正十年十一月初九日湖廣總督(臣)邁柱謹
奏為奏
聞事竊照湖北學(臣)凌如煥為人誠實矢志清廉自到
任考試以来關防愼密從公取士廉明公正之頌
不絶棚場道路之口今三年期滿復
命在邇雖學政清廉分所當然但士子咸深愛戴與(臣)
訪聞無異(臣)未敢緘默相應繕摺奏
聞伏祈
皇上睿鑒謹
奏
有旨將凌如煥再留三年矣其人甚聰明曩日行止頗
欠端方若肯洗心向上原係可用之才據奏果如此勉
勵朕深幸得人
同日又
奏為奏請揀發武員事竊照上年五月内蒙
皇上敕發張照管之經薛瓀王清黃天寅徐有文等交
臣以遊擊用欽此(臣)於各員到楚後酌其人地相
宜者已經陸續
題補現無候試之員將来遊擊缺出乏人委用仰懇
皇上於候補遊擊内揀發五員交(臣)委試以資臂指之
用於地方營伍實有裨益伏祈
睿鑒謹
奏
兵部議奏
同日又
奏為請留因公罣誤之能員以僃任使事竊照原任
孝感縣知縣張鍾秀因少差解役疎脱行刦江西
官署盜犯沈二楊金山一案經(臣)
題參部議降一級調用仍留地方協緝後因一年限
滿只獲楊金山一犯復經部議照例降二級調用
今沈二一犯亦已拏獲俱經解赴江西收審其限
年緝拏之案現准部咨註銷在案則該員例應赴
部另補(臣)查張鍾秀在任二年有餘聽斷明敏催
科不擾而且民情風土尤所熟悉似此能員因公
降調殊為可惜仰懇
聖主格外洪恩准將張鍾秀交(臣)仍以知縣委用三年
無過准其實授則較之初任學習者固屬諳練而
該員得以照舊供職自當益圖報效矣(臣)仰體
聖心愛惜人才起見冒昧陳請伏乞
皇上批示遵行謹
奏
照所請行該部知道
雍正十年十二月十七日湖廣總督(臣)邁柱謹
奏為奏明暫停捐納事例以平米價以濟民食事竊
照北南兩湖連年豐熟本年收穫之時米價甚平
每石七錢上下目今日漸增加每石一兩内外若
至明年青黃不接之前必甚昂貴楚價漸長則鄰
省益貴(臣)因民食攸關留心體察緣川米禁販不
得到楚江浙等省搬運甚多又兼本省收捐以本
色穀石上倉是以楚省北南米價日增近聞江浙
米價較之楚省現貴三分之一(臣)仰體
皇上一視同仁之至意不敢因楚米長價輙行禁遏竊
思楚省收捐貢監穀石雖為積儲充裕兼可為江
浙等省緩急撥用之需但現今數省米貴若楚省
仍收捐納穀石未免穀愈少而價愈增(臣)再四豫
籌欲為緩急通變惟有將楚省北南收捐事例暫
行停止俟癸丑年秋收豐稔穀價平減之時再行
收捐庶米穀流通楚民與鄰省之民均免食貴之
虞除一面出示通飭停捐外相應具摺
奏明伏祈
皇上睿鑒謹
奏
此奏是該部知道
同日又
奏竊(臣)前奏收繳六里鳥鎗器械一摺經閣臣密議
應行給價繳銷奉
旨俞允欽遵辦理今據湖南布政司議詳六里地方給
銀三千六百兩又鎮筸毗連六里其筸屬紅苖鳥
鎗應一併收繳亦給銀三千兩俱於公項内動支
委員逐漸收繳現今土苖嚮化陸續自行投繳惟
是土苖所用鳥鎗多有火門在左及斤兩過輕不
足充營兵之用者十有八九若照營製改造合式
與廢鐵無異然因營兵無用而槩照廢鐵給價則
土苖所得無幾恐有格沮不得不酌估原製價値
分別輕重好歹寬給價銀以鼓舞之今議木拖機
弓各色完整不分火門左右合式與否八斤以上
者給價八錢其斤兩輕者每斤遞減一錢若鎗雖
損舊可以修整者槩照斤兩給以半價至於銹壞
不能修整者照廢鐵每斤給價二分如此則土苖
愈加踴躍爭先繳銷矣再湖南苖地現今勸墾動
用公項資給牛種(臣)愚以為苖鎗收繳完日揀選
堪充營用者造册達部酌撥兵丁演用其餘銹壊
不合式者請改造鋤犂農具賞給力田土苖俾得
耕作之實用
皇恩普被有加無巳是又勸墾之一助也至於土苖所
用環刀標鎗亦不宜比戶藏蓄俟鳥鎗繳完行令
逐漸給價收繳為此繕摺具
奏是否有當伏乞
皇上訓示遵行謹
奏
所奏皆是可謂深得賣刀買犢之意也至於環刀標鎗
之類亦自應收繳但惟順其所願而為不宜強廹
雍正十一年二月二十一日湖廣總督(臣)邁柱謹
奏為恭報雨雪情形仰慰
聖懷事竊照楚省上年十一十二月内連得瑞雪今於
本年正月初三初四十三等日又得雨雪四郊霑
足據北南各屬禀報無異(臣)於正月二十五日自
武昌起程由水路抵襄所過地方麥苖秀發大麥
吐穗軍民寧帖目下米糧價值每石一兩以下較
去冬漸減似此太和翔洽惟有勸諭四民克勤克
儉而已理合奏
聞伏乞
皇上睿鑒謹
奏
以手加額覽焉
雍正十一年四月十一日湖廣總督(臣)邁柱謹
奏竊照楚省運陜米石其頭運米船一千五百隻開
運前後恰值時雨廣沛河流漸長舟行順利己於
三月十五日直達龍駒寨交米回空於二十二日
轉到小江口其二運米石又於三月二十五日陸
續起行仍遇雨水充盈正在源源輓運今於四月
初六日接准署陜西撫(臣)史貽直咨稱楚糧運送
兩回即有四萬五千石儘可接濟已將楚米暫請
停運緣由繕摺具
奏等因到(臣)兹二運米石將次發完餘米應停起運
(臣)擬於四月十三日起程回省其己碾停運之米
或糶濟民食或分貯各倉俟(臣)到省同撫(臣)德齡
商酌妥當另
奏外謹將准咨停運併(臣)起程回省日期具摺
奏明伏祈
皇上睿鑒謹
奏
因史貽直之奏隨經有旨命將楚糧停運也
雍正十一年五月初六日湖廣總督(臣)邁柱謹
奏為恭報二麥豐收分數米糧價值仰慰
睿懷事竊照楚省今年雨水調勻二麥菜豆俱獲豐收
兹行據湖北布政使鍾保呈報武漢等府州屬二
麥收成自十分九分以及八分七分六分不等米
價每石自七錢五分起至一兩不等湖南布政使
張璨呈報長衡等府州屬二麥收成自九分八分
以及七分六分五分不等米價每石自八錢二三
分起至一兩不等現在禾苖業已栽插經(臣)俱覆
查無異所有北南兩省二麥收成細數竝米糧價
値(臣)謹另繕清摺恭呈
御覽外再照漢口地方自蒙
聖諭敕令川省速弛米禁以来川米連檣而至米價平
減江浙客商搬運甚多目下二麥又獲豐收閭閻
俱有含哺鼓腹之樂且雨暘時若禾苖青秀此皆
我
皇上念切民依感召
天庥之所致也理合一併具
奏伏祈
睿鑒謹
奏
覽楚省二麥豐收情形曷勝欣慰凡此皆卿忠誠任事
之效向來楚地不多種麥朕即位後屢命督撫訓導百
姓樹藝未知目今十分中有幾分遵行者隨便具奏以
聞
同日又
奏為請
旨事竊(臣)於上年八月邸報中伏讀
上諭聞北路所派四省綠旗官兵數年以来有陸續在
軍前病故者今年七月間該管將弁始接到部文而
各家口從前所領月餉例應病故之日追出歸入截
曠項内朕思國家養育兵丁加恩優渥而出征身故
之兵丁尤朕所格外矜憫者其未奉文之前家口所
領月餉此時安有力量可以措辦交官此項月餉悉
著加恩免其追還等因仰見
皇上加恩於出征病故之兵丁至優至渥(臣)查楚兵赴
陜出口以来亦有軍前病故者原營奉文開除已
隔數月行追家口長支糧餉并追故丁名下豫借
庫銀該家口俱以貧苦無依哀籲免追誠如
諭旨其未奉文之前家口所領月餉無力措辦交官事
同一轍但北路四省兵丁遇有軍前病故免追家
口長支糧餉出自
特恩未見部文通行臣下亦未敢援引然同一出征身
亡之兵丁自當共霑
皇恩一例邀免今楚兵遇有軍營病故者議動司庫三
分耗羨銀兩找給新兵家口并補還故丁之豫借
庫銀咨明戶部允行在案(臣)轉思楚省如此辦理
已經推廣
聖恩而別省尚有出征兵丁不知作何辦理仰懇
聖主洪慈再頒
諭旨宣示各省遇有出征兵丁在軍前病故者照北路
四省及楚省現行之例將家口長支月餉并故丁
豫借庫銀一槩免追准動該省存公銀兩支給還
項則
皇恩浩蕩無處不周矣伏祈
皇上睿鑒施行謹
奏
此奏是另旨諭部通行
同日又
奏竊(臣)據鎮筸鎮總兵官楊凱鈔錄條陳廵察入境
應先於驛道衙門將各州縣驛遞額設馬匹數目
及買補年月毛齒彙取總册到驛查點比對是否
相符至於未設廵察省分其該管上司亦即照此
查察以杜有驛州縣并驛丞等官向所屬紳衿同
城營弁借馬烙印驗過仍還之弊等因欽奉
皇上硃批與督臣商酌欽此(臣)查驛遞馬匹十分之内
每年准銷倒馬三分或四分各省不一司驛各官
將倒馬竝買補毛齒四季造册彙報驛道前後更
換不同該驛道衙門無有一定毛齒總册若將新
舊所報毛齒彙造及廵察到驛近則隔月遠則逾
季各驛遞又有倒斃新買多與道册總册不符是
總册之不足憑也伏查各省驛遞自我
皇上御極以来屢頒
諭旨加意整飭弊絶風清如有
欽差廵察者該廵察遍歴各驛查驗其未設廵察省分
定例該管驛道每年查點一次又令知府直隸知
州於每年奏銷并盤查倉庫之時一併親為點驗
倘有缺額疲瘦即行揭報題參立法盡善司驛各
官鮮有朦混掩飾之弊該鎮奏稱州縣竝驛丞向
所屬紳衿同城營弁借馬烙印驗過仍還之語乃
從前陋弊近年責令大員不時稽查此弊久除該
鎮所奏均無庸議相應具摺
奏明伏祈
睿鑒謹
奏
所奏是
湖廣總督(臣)邁柱湖北廵撫(臣)德齡謹
奏為奏明事竊照撥運楚米十萬石赴陜僃貯一案
業經陜省署撫(臣)史貽直覆
奏運送兩回即有四萬五千石之數儘可接濟餘米
奉
旨停運在案(臣)等查楚省地方潮濕若將停運米石貯
倉過夏勢必變色値此青黃不接之時亟宜平價
出糶以濟兵民更於米石可無虧損今查停運米
共五萬五千石附武昌府未報起程米二千石又
荆州府抵換解蘇平糶米四千七百石以及公安
松滋宜都三縣未到襄米共二千石俱經飭令停
運外其各屬碾米及所撥各倉襄漕米石已運到
襄及灣泊小江口共米四萬六千三百石應令武
漢等八府酌量分領轉發各屬糶賣如附近各營
以及防汛兵丁有願食此米者照雍正九年停運
陜米之例每石作價七錢於餉銀扣算給發其糶
濟民食者令各該府轉飭所屬各照時值平價出
糶所糶價銀各貯府庫統俟秋收豐熟發價採買
按照各屬原經派發碾米及原撥襄漕米數補還
實貯至原製口袋二十萬條除用去九萬條尚餘
一十一萬條以後運米須另製夾袋此係單布口
袋留之無用亦令各府分領變價解還補項其已
用口袋價銀竝運米水脚等費俟事竣之日查核
報銷再照已經運陜米石雖經
廷議有或應截漕還項之語但北運上關
天庾未便議請截漕應俟秋成動帑買補以足原額業
經咨部在案至陜省奏稱俟七月以後視秋收之
豐歉再定續運之楚糧(臣)等查丹江水勢惟霜降
之後舟行無阻如陜省酌議續運楚省於臨時或
碾米或採買再為運送亦易為力相應一併繕摺
奏明伏祈
皇上睿鑒施行謹
奏
將停運之米如是料理甚善知道了
雍正十一年五月二十二日湖廣總督(臣)邁柱謹
奏為姦邪不法之土司實難姑容仰祈
睿鑒事竊照容美土司田旻如素性獷悍制度僭越種
種惡蹟經(臣)節次
奏明按其狂悖行事實干不赦之條蒙
皇上念其先世微勞不即誅戮亦不罷斥天地之包容
無以逾此詎田旻如身受
皇恩不知感激口稱改悔仍然姦惡其所恃者以衆土
司作羽翼衆土司以田旻如為領袖從前土司之
搆怨興兵皆聽命於容美現今土漢之犯法姦民
多潛藏於容美是以各土司積案纍纍終難完結
田旻如實為土司之罪魁土民之大害此官一日
不除衆土民一日不得安枕如東鄉司土官覃楚
昭施南司土官覃禹鼎皆田旻如之婿而兼甥舅
也楚昭禹鼎恃有容美衞護滛惡殘暴更甚於別
土司田旻如不能告誡反為袒護助惡東鄉施南
之土民如在水火從前(臣)曾將覃楚昭以貪殘不
法參
奏經前撫(臣)王士俊審實擬斬監候己准部覆奉
旨依議今(臣)准部咨據田旻如奏稱覃楚昭黃口孺子
狃於習俗為伊婿妄行凟奏冀邀寬典甚屬乖謬
至於覃禹鼎因姦旗長覃祈之媳張氏將覃祈暗
害竝將見證張知義勒死滅口經覃祈之子覃懋
濬等告發不但覃禹鼎不許州縣差役拘審田旻
如即差人至施南講和人命一面幫搶原告藏匿
又覃禹鼎向田旻如商謀在於施南銅鼓山私開
路徑直抵容美便於狼狽作姦計開路一百七十
里田旻如每日派夫做工覃禹鼎每日派民運米
土衆紛紛逃奔又覃禹鼎私藏礮位田旻如運送
硝磺現今查出礮位收貯縣庫施南土衆見覃禹
鼎殘暴不仁與覃楚昭無二呈請改土歸流經文
武各員詳報到(臣)除批布按二司一併查明俟詳
覆至日密疏
題參外伏查湖北十九土司内忠建東鄉二司己經
題請改土歸流現今十七土司所轄土民惟容美約
有三千戶其餘土司戶口無多與貴州四川之土
司迥別田旻如猶如釜底遊魚况伊所轄土民被
其凌虐怨望日深若將容美改土歸流不必重煩
兵力(臣)思各土司所屬之夷民皆
皇上之赤子土官若能撫恤土衆即同内地之流官可
以不必紛更無奈田旻如陽為遵奉隂謀詭譎怙
終不改各土司聽其愚弄擅作威福荼毒生靈誠
如田旻如所奏狃於習俗也此等土弁實非寬貸
所能望其感化(臣)愚以為楚北各土司似應盡行
改土歸流將裁革土弁分發各省以千把武職酌
量補用則土官土民各得其所均沐
皇恩生成於無既矣如果(臣)言有當查田旻如妄奏請
寬伊婿覃楚昭之罪現交兵部嚴加議處伏乞
皇上敕部調田旻如引
見令其在京酌給職銜(臣)即另具明本議裁各土司員
缺以各省千把總另補一面委員安撫土衆設立
流官次第舉行易於辦理或容(臣)將田旻如劣蹟
臚列密疏
題參一面摘印候
旨發審統祈
皇上訓示遵行謹
奏
另有諭旨命大學士轉發
同日又
奏為遵
旨回奏事雍正十一年正月初七日准大學士鄂爾泰
張廷玉寄信雍正十年十二月二十三日奉
上諭安陸府知府偉璱乃從河南揀選調往湖廣者近
聞其操守平常爾等可密寄信與邁柱令其留心訪
察奏聞大凡滿洲人員不患無才而難於有守目今
在外為道府者不過數人若有一二人操守不固實
為滿洲人榮辱進退所關不可不嚴加砥礪使之有
成此則督撫之責也欽此等因寄信到(臣臣)查安陸
府知府偉璱素性倨傲為人梗直辦事頗有才情
居官實無劣蹟即如前署漢陽府事詳謁漢陽縣
革職知縣黎昂徇私賣法一案經(臣)
題參飭審緣參本内有該縣鄉紳徐諤令伊子徐方
弘向黎昂投拜門生一款審出未拜門生之先黎
昂曾借徐諤銀五百兩未還比偉璱以紳衿不合
結交地方官但借銀一事原在參案外令徐諤出
銀一千兩修城許將此款詳請外結徐諤依允先
措銀六百兩繳貯漢陽縣庫旋因新知府到任尚
未結案知縣許國鴻不敢自擔將銀退還徐諤收
訖此事偉璱本無曖昧恰蹈瓜李之嫌前撫批黎
昂呈詞即有聞徐諤持銀打點府縣兩衙門無不
走到之語是前撫已疑偉璱得贓以致黎昂一案
拖累兩年翻駁不結偉璱操守平常之聲名從此
而起今年二月二十七日撫(臣)德齡親審此案惟
注意於前撫所批徐諤持銀打點一節因先將徐
方弘夾訊隨即押發臬司收監二十八九兩日臬
司又加刑審徐方弘只得招認送過偉璱銀二百
四十兩杯縀表禮八色黎昂亦供曾見徐諤家人
在偉璱宅門交銀等語(臣)查先參黎昂諱強為竊
一案係偉璱審明黎昂諱飾實情續參黎昂徇私
賣法一案又係偉璱訪明徐方弘投拜門生現審
官犯有不怨恨偉璱者乎即至愚極貪之員亦無
揭報他人行求賣法之後復索被揭本犯財物之
理况黎昂係貴州舉人與前撫同鄉若知偉璱受
賄早巳首報以洩被揭之憤何待今日扶同徐諤
父子含糊袒證耶若徐諤父子主意誣賴偉璱問
官當為秉公駁詰使反噬刁風不致縱長今因前
撫有風聞持銀打點之批撫臣信以為實故於兩
年之後刑逼徐方弘供報偉璱得贓實於情理不
合然終屬讐口且係一面之詞不足憑信又有安
陸府京山縣把持侵稅之劣監夏可俊上年十月
内赴廵撫衙門告偉璱滅案毁碑苛徵稅銀前撫
不查檔案輒批藩司行查今特委德安府知府親
往安陸密弔偉璱收稅紅簿拘訊經承牙行未免
小事大做知府竟為地棍所制撫臣又疑偉璱雍
正九年署漢陽府任内房船稅銀有徵多報少之
弊諭令兩司曁武漢黃道立提九年分經承查訊
殊不知漢陽府徵解稅銀惟九年分獨多若謂偉
璱多徵少解(臣)可信其必無或管事家人通同經
承瞞官作弊在所不免(臣)亦尚在查察(臣)欽遵
諭旨細加密訪查偉璱初涖德安委署漢陽調任安陸
三任之中竝無枉法貪贓之事現今雖有浮議或
係出於讐口或被地棍誣告均非偉璱得贓罪案
此外委無劣蹟近日亦知戒酒總因偉璱為人倔
強心直口快梗議地方事務久為人所憎厭今撫
臣初莅尚未熟諳所用内幕又係前撫舊人凡前
撫好惡之員内幕無不留心現今物議紛紛撫臣
亦未覺察(臣)秉性愚戇今年六十有四惟有恪遵
聖訓所轄屬員滿漢一體從無偏向鉅細事務若不訪
察確實亦未敢冒昧具奏此(臣)之一念愚誠也除
不時教訓偉璱砥礪廉隅務期成一好官外所有
偉璱本無貪婪劣蹟之處據實回
奏伏祈
皇上睿鑒施行謹
奏
候另有諭旨由内閣頒發
雍正十一年七月初九日湖廣總督(臣)邁柱謹
奏為恭報早稻收成分數米糧價值仰慰
聖懷事竊照湖廣早禾今己收穫經(臣)行據北南兩布
政司各查明分數竝米糧時價分晰開報前来湖
北八府一州所屬早稻收成自十分九分以及八
分七分六分不等米價每石自七錢六七分起至
一兩一錢不等湖南八府四州所屬早稻收成自
十分九分以及八分七分不等米價每石自七錢
一二分起至八錢七八分不等惟是楚省素稱澤
國每常夏潦本年五月間隂雨連綿六月初旬川
水驟發又値襄水泛溢二水交激以致江陵監利
沔陽荆州衞等處低窪田禾間有被水淹沒而江
陵適當二水滙集之衝該縣熊良工隄堘被水衝
潰所有早禾淹浸稍甚然通算收成亦有六分例
不成災又湖南巴陵臨湘華容三縣沿湖最低之
水田間有被淹之處旋即水退正可栽插晚禾(臣)
現在酌動工項銀兩商之北南撫臣按照被水輕
重之地方查明極貧次貧之佃民酌行周恤務使
得所目下水已漸退潰口之處搶築保護仍可補
種晚稻雜糧以望秋成總之北南連年豐稔今歲
二麥早稻俱穫豐收現今中禾穎實晚禾青秀民
間米價甚平倉箱稱慶理合繕摺奏
聞恭慰
睿懷所有早稻收成細數并米糧價値(臣)謹另摺分晰
開呈
御覽謹
奏
覽全楚早稻收成分數朕懷深慰其被水地方貧民加
意撫恤務令不致失所
同日又
奏為奏明事雍正十一年五月初九日准署陜西撫
(臣)史貽直協辦廵撫印務鄂昌咨開湖廣出征兵
丁應製軍装陜省現經代辦其所動銀兩咨楚解
還至所需籐牌五百面陜省無從辦解希速製僃
解陜轉解軍營等因(臣)查楚省雖有匠作能造籐
牌然不及粤東之精工堅實若俟往粤製僃未免
往返遲延(臣)有捐製籐牌係委員赴粤造運來楚
現發各該營演用今調回五百面驗看俱屬堅固
鮮明已於六月十三日委把總王國泰領解陜西
廵撫衙門交收約七月中准可到陜轉解軍營尚
未嚴寒得以早僃征防又委千總王忠齎價前往
粤東製辦籐牌五百面俟回楚補還各營一轉移
間均得僃用無誤事關僃解軍需相應繕摺
奏明伏祈
睿鑒謹
奏
如此應辦迅速甚好
雍正十一年八月二十九日湖廣總督(臣)邁柱謹
奏為遵
旨回奏事竊(臣)前奏二麥豐收一摺奉有
硃批遵即諭令北南布政司所屬各地方十分中有幾
分種麥者細查去後兹據該司等開報前来伏查
北南兩湖向惟鄖襄兩府種麥其餘各府州屬種
麥者甚少自
聖明御宇首重民食屢頒
訓旨令督撫諸臣督率有司勸農布種因而民間漸次
種麥豐收獲利雍正四年以前楚省種麥者尚少
自五年水潦之後(臣)甫經到楚諭令地方官勸民
竭力種麥次年收穫已畢伏水方至閭閻大得麥
息之濟從此種麥者甚多至於湖北種麥分數又
倍於湖南(臣)察其情由緣楚北湖地較多於湖南
近年湖北百姓咸知麥熟在伏汛之前即遇大水
二麥先已登場足食無憂遂將素未種麥之湖地
遍處種麥是以北南種麥分數多寡不等然向之
廢棄湖地今如膏腴之産同收地利總由
聖心恰合
天心故於默默之中
上天佑民廣種地無曠土民多蓋藏莫非
聖教覃敷之所致也所有北南各屬地方種麥分數(臣)
謹另摺臚列恭呈
御覽伏祈
睿鑒謹
奏
野稀曠土庶幾民食無虞種麥分數欣悦覽焉
雍正十一年九月十六日湖廣總督(臣)邁柱謹
奏為恭報楚省中晚二禾收成分數米糧價値仰慰
聖懷事竊照楚省早禾收成分數(臣)已查明具
奏今中晚二禾又俱豐熟收穫經(臣)行據北南布政
司各查明收成分數并米糧時價開報前来(臣)謹
另具清單分晰臚列恭呈
御覽外查兩湖地方自七月以来雨水調勻中晚二禾
以及一應雜糧俱獲豐收即前此伏汛水漲湖北
被水之江陵等州縣湖南被水之巴陵等處已經
資助補種蕎麥雜糧現今茂盛是以北南米價甚
平地方寧謐理合一併奏
聞上慰
聖懷謹
奏
覽中晚二禾收數及米糧價值情形深為楚民額慶
同日又
奏為奏明事竊照湖北按察使王柔前在辰沅道任
内辦理苖疆事務尚能勝任自陞臬司以来情性
乖張好尚新竒治獄之道本不諳練各屬解審案
件濫用刑威或苛駁原問官覆訊或另發別衙門
承審任意妄行不遵成例以致屬員枉受遲延參
罰人犯解差又苦於往返拖累其到任之初已經
辦錯事件尚不認過反自回護前非如刑逼徐方
弘妄供安陸府知府偉璱得贓一事今奉
旨查審臣仍令王柔會同各司道確審無非仰體
皇上大公無私之至意旋據王柔詳稱本司前審之時
徐方弘初供送偉守表禮八色銀四十兩因其供
情閃爍故令取刑嚇問方弘又供呌家人方起拏
二百四十兩銀子同黎縣主交與偉守家人劉姓
又送八色表禮今徐方弘與伊父徐諤堅供竝未
送有銀物前後供詞舛混方起遠颺未經出質難
成信案是以藩司會稿本司未敢書行等語又據
鍾保詳稱此案經本司會同臬司竝在城各道當
堂公審而徐諤父子堅供畏刑妄供即質之黎昂
亦稱實未見有饋送銀物之事今徐諤父子既不
承認則伊家人方起即不到案質對亦無足重輕
倘有情節未明當會審之際臬司何不當堂駁詰
而乃於取供審定之後發武昌漢陽兩府成招復
以供詞舛混未敢書行本司亦難勉強除將本案
會同各道繕詳另報外將臬司未經會稿緣由詳
明等因前来除藩司各道會詳本案(臣)與撫臣覆
核無異另摺回
奏外伏查王柔既同各司道會審徐方弘等堅稱畏
刑妄供實無饋送銀物之事偉璱未有贓私實蹟
乃公同審明之後經藩司會稿而王柔獨不書行
以前後供詞舛混另詳推其意必須復夾徐方弘
令其供認饋送銀物以符自已前審之供是一味
偏執濫刑不顧屈抑屬員當此光天化日之下難
逃
聖明洞察謹將王柔冒昧之處及審明偉璱無貪婪劣
蹟又不會詳緣由據實
奏明伏祈
睿鑒謹
奏
王柔原取其有勇敢任事之長耳至於識見才調俱屬
平常而且性情粗急前在道任時朕於汝等奏摺内已
曾批諭矣
雍正十一年十一月初九日湖廣總督(臣)邁柱謹
奏為請
旨事竊照永州鎮總兵印務前奉
上諭著(臣)於屬員内揀選遞行委署經(臣)選得長沙協
副將王惟一老成幹練久歴苖疆將該員
題請署理之後(臣)以永州一鎮壤接粤西苖猺雜處
最為緊要仍時常體察看其能否勝任今查王惟
一在副將任内克盡職守自署理總兵印務以来
優柔供職一切辦事識見均不勝任(臣)不敢因已
經題署之員姑為因循查衡州協副將崔起潛才
技優長操守謹飭實心任事堪寄重任請將崔起
潛署理永州鎮總兵印務可期裨益其所遺衡州
協副將員缺即以王惟一補授亦屬輕車熟路一
改署間則封疆大吏得人而人材亦各器使咸宜
矣如蒙
俞允伏請
皇上特頒
諭旨施行謹
奏
朕將王惟一原記名劣等前於題署永鎮時以為卿必
就近體驗的確另有鑒别是以勉從所請不謂仍復如
故據奏已有旨諭部矣崔起潛朕雖不深知然亦屬中
材不便特旨命攝此缺今仍著卿題署候部文到日或
委令崔起潛暫署數時一面另檢别員更替卿其酌量
為之至於王惟一如此景况朕恐副將一任亦未必克
勝其留意斟酌摺奏以聞
同日又
奏為奏
聞事竊(臣)密參容美司田旻如不法一案准兵部咨奉
旨著暫停革職審擬伊曾屢請陛見今著来京候朕詢
問再降諭旨欽此行令將田旻如委員伴送進京赴
部引
見等因隨經(臣)繕給部咨委彝陵鎮中營守僃韓岳前
往該土司伴送田旻如進京去後詎旻如假捏有
水衝田産之土民正在撫恤遷移不便起程鈔錄
該土司摺稿將已經奏請寬限兩月緣由禀覆到
(臣)伏思田旻如素性狡獪向来令人在各衙門探
聽事情緣(臣)防範愼密參伊款蹟無從鈔看故假
撫恤土人之美名奏請寬限希圖廣探參款内情
節預僃
廷詢展辯之計亦未可定似此狡詐行為難逃
皇上睿照之中然田旻如既經冒奏請寬限兩月惟有
靜候
諭旨遵行經(臣)咨明内部在案今據彝陵鎮總兵冶大
雄禀報十月十五十七等日有容美土民攜眷裹
糧到巴東縣地方共有五百餘人口稱土官奉調
進京抗不起程恐其在司妄為累及土民是以出
司躱避等語(臣)念土民向被土官凌虐歸流心切
今出来人衆似難強其復入隨諭附近州縣官王
志遴等暫為安插查明内有乏食者捐給口糧俟
田旻如進京候
皇上詢明奉
旨到日再為妥協辦理并令彝陵鎮後營遊擊張廷蘭
遊廵彈壓外所有容美土民出司緣由理合繕摺
奏
聞伏祈
睿鑒謹
奏
觀卿辦理容美事務似覺過於輕視百凡有僃無患稍
涉輕忽則恐有疎略之失前次諭旨甚明其遵諭慎密
圖維静以俟之可也
同日又
奏為奏明事竊照楚省收捐貢監事例(臣)因上年江
浙米貴搬運甚多楚省北南又以本色穀石收捐
米價日增是以具摺
奏請暫停收捐以濟江浙民食俟雍正十一年秋收
價平之時再行開捐准部覆奉
旨依議欽遵在案今當秋收豐熟之後楚省停捐事例
應請照舊開捐但聞今年浙江米價較之上年更
貴又江蘇所屬州縣今年採買穀石秋後更多有
買補糶三之穀有買補撥協賑濟之穀有採買積
貯或糶或存之穀事關隣省民食倉貯俱當聽其
買運然目今北南米價每石一兩上下日漸昂貴
若至明年青黃不接之時誠恐有增無減楚米長
價則江浙米糧愈貴(臣)既有所見聞不得不從長
籌畫請將楚省收捐貢監事例再停一年俟甲寅
年秋收豐稔再行收捐則楚省與隣省之民均免
食貴之虞抑(臣)更有請者查楚省北南與江浙二
省均有買補倉穀之案一時竝買價值愈增自應
酌量緩急次第買補今陸續接准江浙督撫咨文
該二省州縣已令屬役齎價来楚採買穀石者應
先儘江浙買回以實倉貯其楚省北南各倉積貯
豐裕所有應補米穀尚可分年採買如湖南知會
運濟軍糧事碾米運黔案内應買補穀二萬石又
公籲據情奏請事案内商交存剩未買穀價銀三
千九百八十七兩零以上二案為數無多應行買
補又湖北欽奉
上諭事動帑糴買新穀案内存剩未買穀價銀一萬一
千三百三十四兩零現經飭令買補餘俱緩俟明
年秋成前後照數買補還倉如此則米穀流通而
民食積儲均有攸頼矣是否有當伏祈
皇上睿鑒訓示遵行謹
奏
所見是如此酌量緩急辦理甚屬妥協仍咨明該部存
察
同日又
奏為請補要地同知以資督理堤塍事竊照荆州府
同知張桓曲法婪贓經撫(臣)德齡疏參在案所遺
同知員缺兼管水利各屬堤堘關係
國賦民生最為緊要務須勤愼練達之員庶於地方
有裨倘部選人員於修堤利弊未能諳曉貽誤甚
大(臣)於屬員中詳加揀選有潛江縣知縣張延慶
年力強壯辦事勤敏在任十年熟悉修築堤堘之
法以之補授水利同知則府屬堤務固其才所優
事務現委張延慶護理倘蒙
皇上破格擢用將張延慶以荆州同知試用俟三年無
過准其實授則該員自當倍加奮勉向前以圖報
效也再查原任湖北布政使今署理湖南廵撫印
務鍾保奏請丈量沔陽州田畝摺内恐任用不得
其人請將張延慶調補沔陽知州奉
奏請伏祈
皇上睿鑒施行謹
奏
覽
雍正十一年十二月十九日湖廣總督(臣)邁柱謹
奏竊(臣)前奏容美司田旻如假撫恤荒民不即進京
及土人投出五百餘名口一摺奉
硃批觀卿辦理容美事務似覺過於輕視百凡有僃無
患稍涉輕忽則恐有疎略之失前次諭旨甚明其遵
諭愼密圖維静以俟之可也欽此先於雍正十一年
十二月初三初五日准大學士鄂爾泰寄信兩次
奉
上諭覽總兵冶大雄所奏容美土司田旻如情形其蓄
意不法業已顯露令(臣)先據所報檄問田旻如看其
如何回覆一面就近酌調官兵詳籌妥僃務俟田旻
如有不肯来京不敢来京之語然後聲明其罪可以
大定復令(臣)臨進兵時務須嚴飭將弁無論幾路俱
密約定期先將各要隘占踞俾不得竄逸等因欽此
欽遵仰見
皇上睿謨深遠措辦咸宜(臣)敢不悉心籌畫先事整僃
自取疎忽之咎(臣)前准部咨奉
旨著田旻如来京隨即委員伴送旻如赴部引
見一面移會北南兩撫暨署提督彝陵鎮鎮筸鎮并北
南界連容美之協營堵截要隘各加防範又密札
荆州道府州縣廣為差探看旻如有無動靜去後
嗣因土人紛紛投出經彝陵總兵冶大雄禀報委
後營遊擊張廷蘭赴要路鄔陽關廵防又委右營
遊擊王鎮維赴要路漁洋關廵防至於湖南如何
進攻堵截之處已據鎮筸總兵楊凱詳悉禀覆又
據道府州縣差探容美司中毫無舉動田旻如先
以撫恤荒民托故延挨經(臣)行文飭催起程又以
奏請寬限之摺未回且有辯訴之處應俟摺回起
行(臣)查田旻如先稱十月初四日拜摺已隔兩月
有餘諒當回歸仍委彝陵鎮守僃韓岳伴送并飭
催作速起程未據旻如回覆現在復又嚴檄查催
兹於十二月十四日據彝陵鎮咨呈據遊擊王鎮
維禀報有土民唐均佐等禀投呈詞戶口單又有
五峰石梁司長官張彤砫帶同土民到漁洋關汛
繳康字六千九百三號印信一顆令箭一枝并烟
戶册願入民籍十六日又據歸州知州申稱有續
投出土人三十六名口稱土衆約齊要公拏司官
送省各等因除先經投出土人俱捐給口糧安插
外總之容美土民被旻如凌虐已久現今土衆約
會欲拏旻如到省益見衆怨親離旻如孤立無助
且惟恐起程之後土衆利其所有早離司署攜眷
至太平寨居住此時旻如畏懼自顧不暇(臣)欽遵
諭旨靜以俟之看其回文到来如有不肯進京不敢進
京之語只得酌遣官兵於北南各關隘駐劄先發
告示進司曉諭土民并令土舍解出旻如餘俱安
堵如故倘有不遵則兵進之日未免擾累如此傳
示則旻如必為土衆擒拏解出可以不煩一兵不
折一矢又名正言順此(臣)就容美之情形相機辦
理俾無驚擾實非輕忽從事恐厪
聖懷理合僃悉奏
聞伏祈
睿鑒謹
奏
覽奏容美近日情形已悉總之凡事寕過於慎重不可
視為輕易一切處能料及於意外何患諸務不克辦集
也
同日又
奏為恭報瑞雪情形仰慰
聖懷事竊照北南兩湖十一月初十十一二三等日遠
近遍處得雪積高一二尺不等其民間布種二麥
較之往年更廣現吐青芽目下米穀雖有江浙採
買搬運市價不甚昂貴地方寧謐四民安居樂業
共享
盛世昇平之福理合奏
聞伏祈
皇上睿鑒謹
奏
據奏全楚冬雪霑足麥吐青芽欣悦覽之都城内外於
元旦立春時荷蒙
上蒼普賜盈尺之雪可謂南北同慶共沐浩蕩
天澤也
雍正十一年十二月二十四日湖廣總督(臣)邁柱
謹
奏為恭繳
御批奏摺事竊(臣)前奏署永州鎮總兵王維一不能勝
任一摺奉有
硃批仰見
聖明遠照務期人地相宜之至意伏思總兵官膺封疆
重任首重技勇超軼尤須潔己明敏(臣)前將王惟
一題署永州總兵印務實屬誤用蒙
皇上不加譴責仍
命(臣)斟酌題署謹於北南副將中詳加揀選全材不易
多得如湖北黃州協副將朱文華熟悉内地營伍
而前在永順協辦理苖疆不甚妥協鄖陽協副將
陳明道才堪辦事而為人瑣屑湖南辰州協副將
毋椿齡人本勇健而性情躁急操守亦屬平常寶
慶協副將江之湛忽得痰迷之症現在調治九谿
協副將李椅到任未久尚欠歴練永順協副將王
進昌智勇出衆堪寄重任因與知府袁承寵協辦
邊疆事務漸有頭緒此時不便另用其餘俱循分
供職惟衡州協副將崔起潛弓馬人材俱屬可觀
又操守謹飭營務練達是以仍將崔起潛
題請署理永州總兵印務在王惟一雖不勝總兵之
任但前在長沙協副將任内營伍整飭其衡州協
副將員缺堪以王惟一署理再觀後效以上二員
經(臣)另疏具
題伏候
睿鑒施行所有原摺理合恭繳謹
奏
永州總兵印務姑令崔起潛暫為署理朕若得有勝任
之員仍另用來
容美之奏交九卿議覆候旨遵行向聞土司地界最易
藏垢納汚今容美境内有無隠匿逋逃亟當詳查密訪
勿致疎漏其加意毋忽
硃批諭旨卷二百十三之五
欽定四庫全書
硃批諭旨卷二百十三之六
硃批邁柱奏摺
雍正十二年二月初四日湖廣總督(臣)邁柱謹
奏為奏明事本年正月二十三日准署寧遠大將軍
查郎阿咨開湖廣征兵所需衣帽□鞋及軍前應
需旗幟帳房鑼鍋銅罐茶葉等項希照册開件數
轉飭原營速為製僃解送軍營應用至於騎馱馬
鞍弓箭撒袋鍬鋤鐵斧馬掌馬絆水火皮袋火繩
等項在於陜省代辦其所費銀兩楚省運解還項
等因(臣)思各兵袍褂長短□鞋大小應令本家製
辦方得適體合宜但每家約需銀五兩恐一時湊
費不及未免稽遲行令各營向附近府州借支庫
銀每家借給銀五兩及早辦僃所借之銀於應領
月餉内陸續扣還原項至於旗幟帳房鑼鍋銅罐
之類各營現有存貯先為調齊同各兵衣帽□鞋
委員運送軍營以資征防其册載茶葉三千四百
一十斤所費無多捐買解給至馱載脚價銀兩議
動三分耗羨項内支用俟委官運送回日將用過
脚價核實年底彙册達部所有(臣)現辦軍需之處
理合繕摺
奏明伏祈
睿鑒謹
奏
查郎阿既自軍營移文索取非前次無因可比自當隨
宜料理照咨應付
同日又
奏竊(臣)回奏永州鎮衡州協各員缺將崔起潛等題
署摺内奉有
硃批命(臣)訪察容美司逃匪(臣)隨即密札按察使王柔
荆州道姜邵湘欽遵訪察外查容美司所用漢人
三教九流無所不有(臣)委王柔等辦理善後事宜
先經面諭又檄飭務須密查漢姦旗逃逐一解究
并派弁兵把守各關隘嚴加盤詰毋得縱脫現據
該司道文報有田旻如之門客術士劉璽劉安太
趙打虎胡道人并續獲閹人十名一併解省此外
有無匪類逃人尚在查拏等因又本年正月初四
日有容美土民向應時張弘謨唐本裔等赴(臣)衙
門首報田旻如養一還俗和尚吳金枝配以妻氏
圖謀不軌等因臣當將向應時等押發藩臬密訊
據向應時供稱雍正九年田旻如差人接一荆門
州道人趙打虎焼丹這吳金枝先是和尚跟趙打
虎進土司他說是吳逆的孫子是駙馬吳應熊的
兒子當時吳應熊逃在山海關外鼎護府沒耳躱
王招贅為婿生他的年紀纔三十多歲如今蓄髮
改姓陳現有妻子在土司他隨身帶著一幅布布
上寫有曲曲灣灣的字說是記兵數的番字去年
九月田土官呌小的同吳金枝往山東淮安調兵
又呌土民唐本裔跟隨服事小的沒奈何只得同
行走到襄陽樊城這張弘謨趕来說是田土官差
他往京上求寬限摺子私自與小的說呌小的伴
著吳金枝先到淮安等他上了摺子他来淮安會
同小的哄誘吳金枝轉到武昌出首相約定了小
的同吳金枝先到淮安沒有一人與他認識他開
口問范公旦總無人曉得他還要到山東青州去
小的不肯同他去到冬月二十四日張弘謨趕到
淮安湖嘴遇著小的們同誘吳金枝轉来十二月
二十一日船到漢口不料吳金枝上岸出恭就逃
走了小的們尋覓十多日竝無蹤跡只得呈明等
語訊據張弘謨唐本裔供同查燒丹道人趙打虎
已在容美拏獲脱逃之吳金枝現在飭差幹役賞
給路費分途密緝務獲審究外(臣)思吳金枝不過
御批原摺齎送到臣理合恭繳統祈
睿鑒謹
奏
覽
雍正十二年四月十六日湖廣總督(臣)邁柱謹
奏為請
旨事竊照湖北糧道武弘彦押運赴淮行至揚州病故
經撫(臣)德齡會疏
題報在案查糧道一缺有綜核通省糧儲督理漕運
重務必得才守兼優之員方能勝任(臣)於北南知
府中詳加揀選有湖南永順府知府袁承寵年力
精壯潔己率屬才猷練達在永五載事事調劑有
方屬吏苖民咸深愛戴請以袁承寵補授湖北督
糧道洵為得人如蒙
皇上俞允則永順府缺係新設府治尤為緊要查辰州
府知府李珣素悉苖情操守謹飭請以李珣調補
永順府知府實屬相宜所遺辰州府缺亦屬苖邊
查有永綏同知永泰居官強幹才具優長請以永
泰補授辰州府知府足資彈壓所遺永綏同知員
缺查有永順府通判梁璨謹飭勤愼熟諳苖情業
經湖南署撫(臣)鍾保會疏
題補沅州知州現在候
旨但沅州久屬内地永綏係新闢苖疆請以梁璨補授
永綏同知更屬有益所遺沅州員缺界連黔省又
屬苖疆例應揀補查有茶陵州知州朱琰辦事勤
敏才堪肆應以之調補沅州知州可收實效至茶
陵州係腹内中缺應歸部選(臣)因地方人材起見
不揣冒昧繕摺具
奏是否可行伏乞
皇上睿裁謹
奏
湖北糧道等員缺照所請行有旨諭部矣
雍正十二年五月十五日湖廣總督(臣)邁柱謹
奏為恭報楚省二麥豐收分數米糧價值仰慰
睿懷事竊照楚省上年布種二麥較前更廣今俱獲豐
收行據湖北布政使李世倬湖南布政使張璨將
收成分數及米糧價值分晰開報前来經(臣)體察
與兩司開報相符謹另單臚列具
奏恭慰
聖懷現今雨暘調順即菜豆之類均獲豐收早禾茂盛
晚禾青葱雖江浙官糴商販陸續搬運四百餘萬
之多而二麥登場米價平減閭閻共慶盈寧遐邇
均霑
聖澤理合一併奏
聞
詳覽所開二麥收成分數并米糧價值朕心曷勝欣慰
同日又
奏雍正十二年四月二十八日接大學士(臣)鄂爾泰
張廷玉字寄到(臣)内開欽奉
上諭洞庭湖舵筸洲建築石臺一事地方有司果有玩
視工程怠忽從事官員著(臣)據實嚴參毋得姑容欽
此(臣)查近湖十二縣去秋領帑雇募人夫船隻勤
敏幫辦者固多間有二三處不能如期雇到或解
不及數者(臣)以該令等或才具平常或一時夫船
缺少或胥役奉行不善以致未能如期齊全(臣)與
湖南前撫(臣)趙弘恩已嚴檄誡飭并檄行總理衡
永郴道(臣)許登瀛就近查察如有玩視令其詳參
兹値湖水漸長對洲取土之河堤水己漫過在臺
運土夫船均已發回止留運砌石工夫船在臺辦
理俟秋時水退仍於對洲河堤取土甚近且土堅
如石填築臺心自可趕辦以冀来歲告竣倘屆期
仍有解到夫船不敷應用玩視怠忽之員(臣)立即
據實嚴參斷不姑容有誤
欽工謹
奏
此工當極加留心督催辦理從前未免懈怠以故蹉跎
至今未竣耳
同日又
奏為欽奉
上諭事雍正十二年五月初四日(臣)接准部咨内閣鈔
出奉
上諭苖民年来遵奉法紀各安生業已屬可嘉今有民
間女子迷失路徑誤入苖寨而該苖龍有等不敢容
留即報明汛弁傳信招認又令伊妻伴宿措置合理
尤為罕覯著(臣)等傳
旨宣諭再加賞賚俾衆苖相率為善同受國恩特諭欽
此(臣)即欽遵行令湖南布政司從優賞賚俾霑
皇上格外洪恩并令廣宣
諭旨以示奬勵羣苖至意辦理外(臣)查前據辰永靖道
王葉滋禀報(臣)隨捐銀十兩令該道多僃花紅羊
酒令地方官用鼓吹導送該苖寨并照設立族正
之例給以寨正委牌俾其訓導羣苖又據湖南布
政使張璨按察使胡瀛詳報賞給銀十兩在案理
合一併陳明(臣)謹
奏
賞以勸善辦理可嘉
雍正十二年七月初八日湖廣總督(臣)邁柱謹
奏為恭報早稻收成分數米糧價值仰慰
聖懷事竊照楚省二麥豐收(臣)已具摺奏
聞今早稻又豐熟收穫經(臣)行據湖北布政使李世倬
湖南布政使張璨將收成分數及米糧價值分晰
開報前来(臣)訪查無異以通省計之十分九分者
居多祗緣自春徂夏雨水調勻川水又小隄塍穩
固是以北南山田湖地及苖疆邊徼遍處豐收現
今中禾俱吐穗灌漿晚禾亦芃芃茂盛遐邇民苖
共慶盈寧僉謂數十年難逢之樂歲(臣)思江浙商
販已運米五百餘萬石目下楚省米價尚屬均平
誠恐民間不知撙節易於奢侈現在勸諭百姓省
費減用愛惜米穀多積多藏永享昇平(臣)同僚屬
遇此豐年愈加敬畏仰副我
皇上念切民依感召
上蒼默佑之至意所有收成分數米糧時價(臣)謹另單臚
列具
奏恭慰
聖懷謹
奏
覽早稻收獲分數慶慰之懷莫可言喻
同日又
奏為恭繳
御批奏摺事竊(臣)覆奏舵桿洲工程一事奉有
硃批伏查建築湖心石臺廼我
皇上普渡商客利濟萬世之至計凡屬臣工具有天良
敢不竭力趕辦臣於每年水長停工時飭令豫為
鑿石造船并僃一切工料水退興工時飭令總理
分委各員及時趕辦未敢少懈今凛遵
訓旨益當留心督催辦理以期
欽工速竣至十五土司叨蒙
聖恩准予改流莫不歡呼拜舞俟部文到日設立文武
員弁建築城署塘汛一切善後事宜酌量辦理另
疏
題報外所有原摺并另摺奉到
硃批理合一併恭繳伏祈
睿鑒謹
奏
覽
一切善後事宜題到有旨
同日又
奏為遵
旨回奏事本年六月初一日准廵察(臣)歸宣光咨為奏
聞事内開永綏地方周圍不過三百餘里將来即盡行
開墾産米亦屬無多兵民俱往辰常等處糴買米
穀輓運背負而至一遇陰雨連旬灘河水漲山路
險滑米糧不接甚為惶惶仰懇
敕諭督臣撫臣於藩庫公項内撥給銀二千兩交與永
綏同知採買運貯以僃平糶歲以為常再查永綏
城内及附近水次之花園高巖俱有倉厫無庸另
建等因接奉
硃批言之督撫二臣令其籌酌欽此移咨到(臣臣)欽遵
諭旨查永綏係新闢苖疆産米無多誠應豫籌積貯是
以雍正十年九月内陞任湖南撫臣趙弘恩會同
(臣)邁柱酌議兵丁月米令辰州府經由花園高巖
南北兩路河道辦運在於吉多排補美花園米糯
四處建倉收支各汛兵糧外又念各兵餘丁眷口
及文武衙門人役以及民苖人等值青黃不接搬
運維艱之時未免米價高昂(臣)等又議令永綏城
内與夫花園二處各建倉十間各貯穀三千石以
僃附近兵苖借糶之需俟城工官署修竣之日另
動公項建造買貯業於謹陳六里善後事宜案内
題准部覆在案是廵察歸宣光所奏(臣)於前題疏内
已經詳議及之矣至所稱倉厫無庸另建者乃指
運貯兵丁月米之米倉而非豫僃積貯借糶之穀
倉也今查城垣衙署漸次可竣而永綏城内與夫
花園二處現在督令一面建倉一面遵照原議動
用公項値兹年豐穀賤乘時買貯以符原題穀數
於兵苖永有裨益所有廵察歸宣光原奏毋庸另
議為此謹
奏覆
旨(臣)謹
奏
業經辦理何庸冄議所奏是
雍正十二年九月十五日湖廣總督(臣)邁柱謹
奏為恭報中晚二禾收成分數米糧價値仰慰
聖懷事竊照楚省早禾遍地豐收(臣)已查明具
奏今中晚二禾愈加豐稔(臣)行據湖北布政使李世
倬湖南布政使張璨各查明分數竝米糧時價分
晰開報前来與(臣)訪察相符謹另單開列恭呈
御覽自七月以来雨暘調順堤塍穩固高低田畝一應
黍稷麻豆襍糧俱獲豐收閭閻倉箱稱慶共樂熙
皥竝據湖南辰州府屬漵浦縣呈齎瑞穀一箱有
一莖二穗三穗者秀實穎栗洵稱嘉禾此皆我
皇上敬
天勤民至誠感召用致太和翔洽垂為
盛世休徵理合一併奏
聞恭慰
睿鑒謹
奏
民間俗諺湖廣熟天下足豐收如是實慰朕懷但當愈
加寅畏以敬承
天貺不可稍涉縱肆
同日又
奏為請
旨事竊照楚省收捐貢監事例原額北南各捐穀一百
二十萬石湖北收捐過九萬餘石湖南收捐過一
萬六千五百餘石尚未收捐二百二十九萬三千
石有零雍正十一十二兩年因江浙等省米貴用
濟民食并各案買補倉穀甚多(臣)請暫停收捐在
案今荷
皇上宏恩全楚慶年来未有之豐稔自應仍請收捐以
符原額但楚省議捐穀石原為常平倉積貯可裕
兼為隣省緩急之需今查隣省俱嫌倉穀貯久色
變連年委員赴楚向産米地方自行採買不需倉
穀似不必代為豫僃至於楚省常平倉北南貯穀
一百一十四萬三千餘石又北南社倉貯穀四十
五萬四千餘石本年收成豐熟社倉易於輸納(臣)
出示勸諭聽民自便輿情愈加踴躍將来社倉積
穀倍多有僃無患(臣)愚以為楚省常平等倉現今
俱屬充裕隣省又無赴倉買運若將應行流通之
穀多積於不待用之地似非隨時制宜之道况戶
部暨雲貴廣西甘肅江浙等省皆因軍需海塘急
務現有收捐事例更當酌量緩急俾願捐貢監者
赴戶部雲貴等處捐收折色以濟急需所有楚省
收捐貢監事例似無庸照額捐足應請徑行停止
是否有當伏乞
皇上睿鑒施行謹
奏
徑行停止是當之至具疏題請可也
同日又
奏為遵
旨議覆事本年五月十一日准原任湖北撫(臣)德齡鈔
錄摺奏内稱武昌省城漢陽門一帶江岸日就傾
圮請將本省收捐監穀事例改收折色三十萬石
修築江岸等因奉
硃批與邁柱再加妥議題請欽此(臣)查湖北省城漢陽
門沿江用石壘砌原有正護二岸現今正岸鞏固
惟臨江護岸向有矬坍之處然所坍石條緊護正
岸(臣)在楚數載每見伏秋水發於江岸無復加損
及水落石現形跡依然如舊非必不可緩之事若
行估修必先採僃石條而現在建築舵桿洲石臺
工程浩大需石甚多北南兩湖雇募石匠開採每
年採取之石僅敷舵桿洲之用此時亦無石料匠
作可以分修江岸(臣)看漢陽門江岸情形即越十
年之後量加補砌猶未為晚所有前撫(臣)德齡原
奏無庸置議為此具
奏覆
旨(臣)謹
奏
不急之務自應從緩所奏是
同日又
奏為土司嚮化歸誠仰祈
睿鑒事本年八月初八日據湖南九谿協副將李椅詳
稱據上峝長官司向玉衡下峝長官司向梁玉呈
稱職等年来實難彈壓土衆久欲呈請改土祗因
從前下峝司土司向鼎晟懇請歸流未蒙
皇上俞允是以不敢冒凟今聞湖北忠峝等十五土司
得遂所請不但職等仰邀倣例而土民望風嚮化
之念較職等尤為激切為此披肝瀝膽納土投誠
伏乞曲體輿情轉請題達又於八月二十二日據
岳常澧道孫元永定營都司僉書郭從虎各詳稱
據茅岡土司覃純一呈稱卑司久欲呈請改流以
免漢土淆襍前因下峝土司向鼎晟不准改土遷
延至今兹土衆聞湖北忠峝等土司俱蒙
皇上恩予歸流土民得遂其所卑司土衆不肯自甘化
外卑司亦難照舊管束為此瀝陳下悃納土歸流
籲懇轉詳題請各等情前来除批令查明該土司
等版圖戶口竝該土司各本身田地頃畝數目詳
覆到日核
題外(臣)查各處土民深受土司殘虐急欲歸流而不
可得今蒙我
皇上恩威竝用教養兼至如悖逆土弁田旻如畏罪自
縊忠峝等十五土司默化潛消宜乎上下洞暨茅
岡各土司情詞懇切悉願改土且土衆觀感嚮化
歸流念切自應俯順輿情歸入内地俾得共沐
皇仁所有上下峝及茅岡各土司呈請歸流緣由理合
繕摺
奏明伏祈
皇上訓示遵行謹
奏
據奏上下峝暨茅岡各土司自願改土歸流具題到日
候朕另有諭旨
湖廣總督(臣)邁柱署理湖北廵撫(臣)楊馝謹
奏為遵
旨回奏事據湖北布政使李世倬鈔錄條奏為敬陳管
見事一摺奉
硃批言之督撫欽此(臣)等遵查李世倬陳奏四條一屯
糧宜令州縣協徵一禁止私築垸堤二條現在行
查酌量辦理其請嚴遏糴併酌停糶一條查米石
一項自應聽商販運況屢奉
敕諭各省無敢遏糴至民間出糶已於湖北按察使王
柔條奏為敬陳通裕民食等事案内會議
題明現候部覆李世倬所奏遏糴停糶之處毋庸置
議又奏稱各營長支銀兩仍請隨扣隨抵以免混
淆一條緣鎮筸鎮總兵官楊凱奏稱營中截曠銀
兩即名長支請隔季扣除部議嗣後離省窵遠各
營俱照鎮筸鎮所請之例隔季銷算扣除等因奉
旨依議通行欽遵今該司李世倬以雍正十年定例離
省六百里以外之營應領餉米兩季兼發存貯文
員庫内按月支放其長支俸餉等銀即應照數扣
除若改照隔季銷算之例於餉銀無益轉致延壓
等語臣等正在酌議間又據李世倬會同湖南布
政使張璨詳稱湖廣北南各標鎮協營官兵俸餉
經各營每於月前季初請領回營迨後官有陞遷
事故兵有逃汰降拔自有截曠銀兩應解司庫歸
還項款查歴来截曠銀兩按月按季扣除委無拖
延壓捺之弊惟兩季兼領之營分春季甫中即請
夏秋二餉秋季甫中即請冬春二餉實以兩季為
一季若照鎮筸鎮之例再隔一季竟是一年一扣
為期甚遠實屬拖延難免弊混請嗣後截曠銀兩
除按月按季請領者仍按月按季除還外其兩季
竝領之各營領餉回營定例存貯文員庫内按月
給發應扣截曠銀兩似應飭令各府州縣按月扣
存具文報司各該營亦按季造冊通報仍將應扣
數目載入下季文領内送司以便按數扣抵竝令
各府州縣即將上季扣存截曠銀兩發與湊給如
請餉時止支放過四五箇月亦將此一季有零之
月分内所貯截曠銀兩一併册報流抵兵餉如此
則兩季兼領之營亦無隔季不清之餉等因通詳
前来臣等覆加查核該司等議詳甚屬妥協隨批
令移行遵照竝咨明戶部兵部在案但楚省如此
辦理已杜侵那延捺之弊其直隸各省兩季兼領
之營若照鎮筸鎮所請之例隔一季銷算扣除竟
是一年一扣為期甚遠是名為除弊其實轉滋弊
混有關餉項非淺理合一併陳明伏祈
皇上睿鑒施行(臣)等謹
奏
事關軍營俸餉如應題明具疏題奏以聞
雍正十二年九月二十八日湖廣總督(臣)邁柱謹
奏為欽奉
上諭事雍正十二年九月二十八日接准大學士鄂爾
泰張廷玉字寄雍正十二年九月十三日奉
上諭湖南湖北副將内著總督邁柱將能勝楚省總兵
之任者密舉一二員奏聞欽此等因寄信到(臣臣)
查楚省副將内有永順協副將王進昌才技出衆
力精健任楚已久熟悉風土均可勝楚省總兵之
任謹遵
旨密摺奏
聞伏候
聖裁謹
奏
毋椿齡乃朕記名上等之員保舉一等内旣未開列今
兹密奏復未言及其居官或有不妥協處否
雍正十二年十一月初二日湖廣總督(臣)邁柱署
理湖南廵撫(臣)鍾保謹
奏為遵
旨回奏事雍正十一年十二月十九日據鎮筸鎮總兵
楊凱咨稱奏摺内開鎮筸城外原有溪河一道發
源烏巢河直抵瀘溪縣其中有三四十里或生根
大石或無根大石横斜阻塞船不能通約得工價
銀七千兩便可開鑿等因陳奏奉
硃批言之該督撫汝等會商妥計如果意見相同僉謂
可行一面辦理一面奏聞欽此咨呈到(臣臣)欽奉
諭旨查雍正十一年九月先據辰永靖道王葉滋通詳
請開鑿此河今復據該鎮楊凱咨呈摺奏同屬一
事行令布政使張璨詳委岳常澧道孫元親赴彼
地會勘去後今據張璨詳據孫元移稱會勘鎮筸
原有溪河二道一在城東南由石羊哨至兩江口
達辰谿縣大河現今麻陽荔溪等船往来可通一
在城東北由筸城至河溪口達瀘溪縣河上下俱
通柴船惟中間烏雛至媽雛三十餘里巖石阻塞
不通舟楫即今鎮筸總兵楊凱奏請開鑿之處也
查河身亦覺寬闊誠恐疏鑿之後水勢甚急易於
乾涸且河中横巖巨石以及魚梁車壩蓄水之處
甚多雖礙行舟然水勢賴以停蓄故筸城雖在萬
山之中現今小舟尚可往来一經疏鑿水勢迅疾
無阻恐源流有限直瀉無餘難保其長流不息且
近河悉係民田皆設天然水車就水勢衝激流轉
以資灌溉疏鑿之後河身低下車運不及轉致有
妨田畝不便開鑿等因詳覆前来(臣)等覆查鎮筸
城外原有溪河二道一在城之東南直達辰谿縣
河一在城之東北直達瀘溪縣河今鎮(臣)楊凱奏
請開鑿東北溪河之處河源發於西南高阜東下
陡急近河悉屬莊田安設天然水車以資灌溉河
中之横巖巨石水勢賴以停蓄一經疏鑿直瀉無
阻不特無濟舟行轉致有妨田畝所有總兵楊凱
原奏無庸置議為此具
奏覆
旨(臣)等謹
奏
所議是朕意亦謂不宜開鑿
湖廣總督(臣)邁柱謹
奏為欽奉
上諭事雍正十二年五月二十九日准大學士鄂爾泰
張廷玉字寄雍正十二年五月十四日奉
上諭湖廣容美土司素稱富饒兼以田舜年田旻如父
子濟惡苛虐貪婪廣有蓄積此衆人所共知者今田
旻如畏罪自盡所有貲産財物絲毫不必入官清查
此案之官員亦不可絲毫染指著一一登記明白將
彼地能曉大義聞風向化之長官土民詳悉查明分
别等次通行賞賚再田旻如之子弟親屬俟審結後
若有應給安插之費亦將此項賞給爾等可即傳諭
邁柱知之欽此遵
旨寄信前来等因到(臣)竊(臣)任楚之始即聞容美土司
強横富饒行同王侯遂留心細加體察方知田旻
如庸懦無能一味苛虐土衆虛博富饒之名(臣)因
其僣妄暴戾屢負
聖恩怙終不悛是以列款糾參迨旻如畏罪自縊之後
隨即委前按察使王柔會同荆州道姜邵湘進司
辦理善後事宜一面清查旻如財産不許絲毫隱
匿旋據該司道轉委安陸府署通判毛峻德枝江
縣知縣傳埰造具現存衣飾馬騾等物并被土衆
搶失物件册各一本前来(臣)查册内家産寥寥無
幾竝無金銀厚貲先被土人搶散衣馬等物該土
人陸續自行繳還訊據旻如之子弟田琨如等僉
供祖上原屬富饒明季遭流賊賀搖旂搶擄貲財
一無所有迨後田舜年漸立家業又被長子田炳
如承襲浪費至田旻如雖横徵濫派每年花費過
多實無銀錢積蓄等語(臣)恐猶有隠藏情弊尚在
確查俟查明另報至清查家産各員無敢絲毫染
指再田旻如連年整僃拒敵官兵種種謀為不軌
業經審明按謀叛已行擬斬所有財産入官妻子
應給功臣之家為奴經(臣)照律審斷具
題在案兹奉
上諭(臣)仰體
皇上格外宏恩請將旻如父子田園仍入官外其餘衣
飾等物賞給旻如妻子似屬情法兼至再土人歸
化之初非比内地百姓咸知
國法若遽以財物賞賚恐不能遍及而受賞者未免
矜能肆志將来難以約束查容美土司每年額解
秋折糧銀九十六兩請以雍正十二年起至雍正
丙辰年底蠲免錢糧三年則土衆普被
皇仁咸知感激但一切賞賚出自
聖恩(臣)未敢擅便所奉
密旨亦不敢繕入審案俟内部將審案核議
題覆之日統祈
欽定遵行謹繕摺覆
旨(臣)謹
奏
具題到日朕另有諭旨
雍正十二年十二月初四日湖廣總督(臣)邁柱謹
奏為恭請
聖裁事竊照湖北臬司員缺奉
旨著河南管河道白映棠補授欽此(臣)查湖北刑名事
件倍多於湖南必須歴練老成之員方於通省官
民有益以新授北臬白映棠較之湖南按察使胡
瀛則胡瀛固己任久熟諳且臬司大吏為屬員之
表率而白映棠由武昌府知府陞轉離湖北未久
各府知府直隸知州多係舊同寅即白映棠不敢
重朋情而輕公務誠恐各府州恃有向日寅誼不
無怠玩所關甚鉅以(臣)愚見莫若將白映棠與胡
瀛北南調用一轉移間匪特白映棠可以避嫌而
人地亦各相宜矣是否可行伏祈
睿裁謹
奏
白映棠與胡瀛互調之奏是有旨諭部矣
同日又
奏為請
旨事竊照因公參處之州縣官疊荷
恩綸著該督撫將其居官如何出具考語送部引
見其有人材可用而逾格加恩遷擢者不計其數(臣)仰
體
皇上愛惜人材之至意於因公參處之屬員中靡不留
心體察兹查原任鍾祥縣知縣王世經先於參革
安陸府知府陳齊登案内被勒出銀革職留任又
因該縣姦民張東周等聚衆抗糧部議將王世經
革任在案又有原任寧遠縣知縣蔣德重因拏獲
盜犯覃日鼎覃萬三寄監越獄脱逃二參限滿不
獲部議降三級調用仍留地方協緝嗣查覃日鼎
等於越獄之後即被猺人奉禮太等打死無犯可
緝竝非承緝不力經湖南署撫(臣)鍾保將蔣德重
降調之案咨請開復准部覆以該犯被猺人打死
竝非該員協同緝獲應將所請蒋德重開復之處
無庸議在案(臣)查王世經謹飭自持有志奮勉蔣
德重熟悉苖疆努力向上此二員皆屬有用之才
較之初入仕途之人實屬諳練今俱因公罣誤殊
為可惜倘蒙
聖主格外加恩准將王世經蔣德重交(臣)於新闢土司
仍以知縣委用俟三年無過地方整理准其實授
則該員等自當努力任事益圖報效矣可否伏乞
皇上睿鑒批示遵行謹
奏
諭部將該員等檄調來京引見後有旨
同日又
奏雍正十二年十月初十日接准鑾儀衞咨為欽奉
上諭事内開雍正十二年九月二十日奉
旨從前兵部將漢整儀尉楊㬌達帶領引見都司缺看
楊景達騎射平常且人甚庸懦狡詐未必能勝任爾
等密寄信與總督邁柱留心將楊景達試看倘騎射
仍舊平常不急公效力行走著參奏欽此密咨到(臣)
又本年十一月二十日准兵部咨為報明患病等
事内開據湖廣蘄州營都司楊景達家人楊義呈
稱竊身主楊景達偶患寒症現在延醫調治不能
即為赴任等因應准其調理俟病痊即行起程赴
任知照到(臣)准此查蘄州營都司一官有兵馬錢
糧之責且濱臨大江接壤豫省本地匪類資其廵
緝私販豫硝入境責令查拏實屬要缺兹新補都
司楊景達已奉
上諭騎射平常似難訓練弁兵又庸懦狡詐必不嚴督
廵防況楊景達現今患病不能赴任要缺未便久
懸仰祈
皇上另補一員
命速来楚或容(臣)於能勝都司之任者揀選
題補如楊景達已經出京前来俟有另缺酌量委署
試看可否伏乞
聖裁(臣)謹
奏
有旨諭部矣
雍正十三年二月初十日湖廣總督(臣)邁柱謹
奏為奏
聞事據荆州府江陵縣詳報縣屬虎渡地方於正月初
十十五等日有民人斂錢聚集各帶鋤筐堵築官
河口稱保護田疇當即拏獲首犯熊明如等十九
名餘犯俱即散去其堵築之河穵濬疏通商賈往
来如舊等情(臣)查虎渡河直達湖南常德又分洩
川江水勢歸入洞庭湖此河一經堵築舟楫不通
商賈裹足且江汛水漲無處分洩勢必氾濫横行
荆江下游之監石潛沔各州縣民命田廬恐難保
全今愚民無知以為築河可衞田疇殊不知為害
隣封甚鉅(臣)隨出示明白曉諭并行布按二司究
明築河實情重處外理合僃將情由奏
聞謹
奏
此皆平時忽略未經預行曉諭之所致覽奏知道了
雍正十三年三月二十四日湖廣總督(臣)邁柱謹
奏為奏
聞事竊照湖北襄鄖等府州開墾一案(臣)欽奉
諭旨委員實心查勘并勸導民人盡力開墾務使地無
遺利以副我
皇上愛養生民之至意今據布政使李世倬襄鄖道魯
之裕開報各州縣報過首墾勸墾田地襄陽府屬
一萬五千九百九十二頃零鄖陽府屬六千七十
五頃零直隸歸州屬一千九百八十四頃零計報
墾田地共二百四十萬五千一百八十畝零内鄖
西房縣保康三縣業已勸墾足額其餘州縣現在
源源續報除俟各屬報墾復額一併繕册恭疏
題報外謹將湖北府州開墾成效先行具摺奏
聞伏祈
睿鑒謹
奏
田疇日闢地無遺利善政也但須據實查報勿致勉強
從事
同日又
奏為奏
聞事本年二月二十一日據辰州府分防永綏同知梁
璨詳稱准永綏協副將張寉移會内開正月十五
日有一人名劉獻祥口稱伊主佟國忠係原任江
西廵撫佟國勷之弟在四川平茶司楊土官家入
贅多年差来投帖請安等語敝協查佟國勷係旗
員伊弟國忠不應在土司入贅且從未謀面相應
連人并名帖移解查訊等因准此卑職隨訊據劉
獻祥供主子年六十歲係正藍旗人原任雲南布
政司後陞江西廵撫佟國勷之弟只聽得主子說
原在雲南因到四川侯道爺處討帳至重慶府有
四川平茶土司親屬楊昌朗在重慶住主子就在
楊家入贅後来搬在平茶司客寨住如今約有二
十多年今年正月初八日主子說永綏協張副將
的姪子在雲南做過協鎮後陞廣西提督向日原
有交往差小的来與張副將請安十五日纔到投
帖等語詳報到(臣臣)隨咨會四川督撫查拏佟國
忠務獲審究外事關旗人脱籍潛藏謹將現在咨
查緣由繕摺
奏明謹
奏
旗人入贅土司必有情故獲日嚴審定擬具奏以聞
雍正十三年四月二十四日湖廣總督(臣)邁柱謹
奏為恭懇
聖恩事竊照容美改土歸流新設府廳州縣等官准部
咨行令揀選熟悉苖疆才守兼優之員具
題補授(臣)思新闢苖疆設官任職務以得人為要但
楚省屬員之中欲與容美新設員缺對品而又才
堪勝任者不易多得除襄陽府知府王志遴守謹
才練熟悉苖情以之調補新設知府與例相符外
其餘因才器使以資治理同知一員請以漢陽縣
知縣梁瑛補授通判一員請以長陽縣知縣孟琅
補授容美舊司治新設知州請以
題署安陸府通判毛峻德補授新設州同請以應城
縣崎山鎮卓異廵檢繆鵬起補授新設州判請以
卓異陞補巴東縣野三關廵檢王都補授五峰司
新設知縣請以黃陂縣縣丞張曾穀補授新設縣
丞請以漢陽縣蔡店廵檢龔之鐄補授以上梁瑛
等七員均非對品應陞之員但俱係努力辦事才
具練達且有現在容美分任經理諸事妥協土人
羣相感孚如蒙
聖恩俞允破格擢用則各員亦自奮勉而新闢苖疆可
收實效矣除恭疏具
題外相應奏懇
皇上睿鑒施行謹
奏
具題到日酌定有旨
同日又
奏前據辰州府分防永綏同知梁璨詳報旗員佟國
勷之弟佟國忠漏脱旗籍在四川平茶土司之親
屬楊昌朗家贅居多年經(臣)咨行拏解一面具摺
奏
聞今於本年四月初八日據該同知詳稱差役前往平
茶地方拏獲佟國忠到案訊據國忠供稱係正藍
旗漢軍祖名養玉父名佟高年原任江西廵撫佟
國勷是五服以外的族兄小的生長江南自幼在
外生理本旗原無名目是康熙四十四年入贅楊
昌朗家竝未生育子女劉獻祥原是廣東人投身
二十多年不是用價買的他要到永綏營喫糧小
的曾吩咐他這張副將若在雲南做過千總他是
我當日拈香的弟兄你就寫手本去請安不想劉
獻祥到永綏營不問明白竟寫小的名帖去請安
就被拏住移解的等情詳報前来除批飭請咨解
部外所有拏獲脱籍旗人佟國忠緣由理合奏
聞謹
奏
旗人之與土司原屬两不相涉一旦聯締婚媾托足多
年豈無故而然歟應行徹底研究毋得疎略
雍正十三年閏四月十三日湖廣總督(臣)邁柱謹
奏為恭報二麥豐收分數米糧價值仰慰
聖懷事竊照楚省今年雨水調勻二麥菜豆俱獲豐收
兹據湖北布政使李世倬湖南布政使張璨各將
收成分數及米糧價值分晰開報前来(臣)查湖北
之武昌漢陽黃州荆州安陸德安襄陽鄖陽等八
府併直隸歸州一州各所屬二麥收成俱有八九
十分不等其米價每石自六錢五分起至一兩不
等湖南之長沙衡州永州寶慶岳州常德辰州永
順等八府併郴州靖州澧州桂陽等四州各所屬
二麥收成俱有八九十分不等其米價每石自七
錢三四分起至一兩不等(臣)謹另繕清單恭呈
御覧外伏查楚省從前不多種麥百姓不知二麥之利
與稻榖無二近年蒙
皇上屢頒
諭旨各地方官俱能欽遵多方勸諭廣為種麥野無遺
土民多蓋藏目下雨水充足禾苖青秀閭閻俱有
含哺鼓腹之樂理合一併具
奏伏乞
睿鑒謹
奏
覽全楚麥收分數朕懷深慰
同日又
奏竊照黔苖滋事逼近楚邊(臣)聞信即密札提臣派
定官兵豫僃聽調其黔楚聯界地方調撥弁兵堵
禦前經具摺
奏明嗣於閏四月十一日據貴州貴東道署鎮遠遊
擊知府知縣守僃聯銜詳為請兵援勦事内稱本
年三月内有姦苖從古州暗布妖言誘惑新疆頑
苖該地文武正查緝間姦苖糾衆窺犯古州之王
嶺汛已被官兵擊敗又奔至清江犯台拱之番抬
汛復被官兵擊敗乃聚集於台拱清江交界之雞
擺尾經督撫提遣發官兵𠞰除逆苖竟敢阻絶清
江擁衆迎敵至今相持未解四月間逸入卭水邊
方勾串熟苖夥同響應遂至肆行無忌將鎮遠府
屬卭水司及鎮遠縣所屬八洞等處民村漸次焚
刦本省提督不日親統大兵臨鎮但兵從上游檄
調勢難尅期雲集又聞清平縣屬之凱里等處熟
苖亦相附和黃平州屬附近重安之天堂寨亦被
焚燒郵站大路復有阻滯現在鎮遠境内騷擾者
東則攻圍瓦寨已近楚省邊疆南則拒敵塘頭更
逼黔南門戶而且勝秉及舊施秉縣亦日與逆苖
對敵若非上下兩路大兵會𠞰恐難滅此朝食用
敢詳請迅發精兵數千赴黔會𠞰仍請先撥辰沅
鎮筸官兵數百直趨瓦寨救援又上年楚省協濟
米萬餘石皆運貯清江今被逆苖阻隔不能轉輸
竝懇分檄湖南將奉撥協黔米石星飛輓運鎮遠
以資兵食等因呈詳到(臣臣)隨即飛咨湖南撫臣
提臣就近酌遣官兵運送米石均無刻遲旋准提
(臣)董芳咨稱閏四月初三日准貴東道咨稱請兵
援𠞰即於本標五營内挑選壮兵六百名委右營
遊擊韋國英管領限本月初五日由水路起程星
赴黔省瓦寨地方救援去訖又准署撫(臣)鍾保咨
稱即於沅州倉内碾米四千石漵浦縣倉内碾米
一千石共五千石委員運送直至鎮遠以應急需
等因均屬辦理妥協(臣)思隣封有警理宜應援兵
貴神速尤當豫僃今逆苖勢燄甚是猖獗誠恐需
兵數多除湖南附近黔苖之營汛不便派撥外其
餘撫提各協營派僃三千名如不敷用(臣)現於湖
北各標鎮協營密派二千名聽候黔省調用一切
軍行應用之物俱經整僃俟有咨調文到再為撥
往至楚省與貴州所屬天柱錦屏開泰玉屏等縣
交界地方現撥鎮筸鎮辰沅靖三協暨綏寧武岡
二營弁兵前往協防悉皆嚴密苖民安堵無事其
有鎮遠清溪玉屏百姓来至楚屬沅州一帶躱避
者又黎平錦屏開泰天柱各居民有搬至楚屬靖
州通道一路躱避者(臣)俱行令各該地方官查造
戶口清册内有貧難者散給口糧加意安插撫恤
俟寧靜之日給以路費移回原籍不致失所所有
楚省遣兵及豫僃聽調之處理合奏
聞伏祈
睿鑒謹
奏
覽派遣僃辦各事宜俱屬妥協楚黔接界動關軍機慎
為之不可輕視
雍正十三年五月二十二日湖廣總督(臣)邁柱謹
奏雍正十三年五月十八日接准大學士鄂爾泰張
廷玉字寄内開雍正十三年五月初四日奉
上諭台拱逆苖不法寧可多僃楚省再撥兵二千名陸
續前進協力嚴𠞰以除兇逆等因欽此(臣)思湖南各
標鎮協營撥發堵禦援𠞰并護運米石共用官兵
四千餘員名其餘有本處汛防之責不便抽調隨
將湖北豫僃兵丁二千名委參將遊擊四員每員
帶領五百名飛飭起程由常德陸續前進又因北
南官兵赴黔援勦有五千餘員名必得總兵官大
員前往鎮遠節制方為妥協查襄陽鎮(臣)焦應林
年力強壯該鎮亦豫禀情願統師效力(臣)委令該
鎮赴鎮遠總統北南官兵聽貴州提臣哈元生調
度俟各營報到官兵起程日期另疏
題報外所有冄撥湖北官兵赴黔協𠞰之處合先具
摺
奏明謹
奏
覽奏巳悉黔事尚在未竣當再行預派以僃調遣
雍正十三年六月二十四日湖廣總督(臣)邁柱謹
奏竊照楚省今年閏四月以前雨水調勻二麥豐收
自五月初三日徧霑雨澤之後各屬間有得雨不
能周遍省城兼旬不雨(臣)齋心修省於二十五日
起設壇祈禱至六月初十十四十八等日北南兩
湖俱經得雨田禾滋潤米價每石一兩上下不等
今年伏汛長水甚小又隨長隨消各屬堤塍穩固
早稻業已收穫聞低窪湖田十分豐熟高處稍歉
容(臣)確查收成分數另報外合先具摺奏
聞伏祈
睿鑒謹
奏
頃聞楚省缺雨殊甚所奏情形與朕所聞迥不相符
雍正十三年七月十五日湖廣總督(臣)邁柱謹
南布政使張璨將收成分數及米糧價值開報前
来(臣)查湖北武昌漢陽黃州安陸德安荆州襄陽
鄖陽等八府歸州一州各所屬收成俱有十分九
分八分七分六分不等米價每石自七錢七分起
至一兩一錢不等湖南長沙衡州永州寳慶岳州
常德辰州永順等八府澧州桂陽郴州靖州等四
州各所屬收成俱有十分九分八分七分不等米
價每石自七錢一二分至一兩不等除將收成分
數米糧價值另摺臚列恭呈
御覽外理合繕摺奏
聞上慰
聖懷伏祈
睿鑒謹
奏
此奏不實悉屬粉飾之詞朕付之不覽
硃批諭旨卷二百十三之六
