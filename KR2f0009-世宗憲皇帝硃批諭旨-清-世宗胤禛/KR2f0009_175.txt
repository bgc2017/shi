欽定四庫全書
硃批諭旨卷一百七十五之一
硃批嵇曾筠奏摺
雍正元年七月初九日兵部左侍郎(臣)嵇曾筠謹
奏爲欽奉
上諭事竊(臣)欽承
簡命堵築河南中牟縣決口於六月二十二日起程行
至彰德府境聞北岸又復漫溢隨星馳前進於七
月初四日至武陟縣木欒店地方初五日閱看銚
期營至馬營漫口共十一處即於初六日由沁堤
頭閱看秦家厰一帶堤埽工程渡河由滎澤至中
牟十里店西(臣)查得西決口八丈現在鑲築壩臺
漸次下埽東決口二十餘丈亦現在鑲築壩臺其
勢湧急俟水溜稍減即便上緊催儹下埽堵塞派
委隨帶官祝兆鵬朱藻李世傑在西口高文愷張
近光馮敬玉朱于宣拖克拖海在東口併協同印
河各官無分晝夜加謹防護相機堵塞不得再有
沖坍其決口以下祥符尉氏扶溝通許等縣村莊
田禾淹沒甚多又祥符之朱仙鎮人煙商賈素稱
繁庶亦被水衝巳成一片汪洋(臣)現在咨明撫臣
確查其近處即行酌賑遠處俟查明到日亦即公
同委員賑濟以仰副我
皇上軫恤災黎至意再河臣齊蘇勒尚未到豫(臣)現在
會同撫臣石文焯竝河臣委到人員商酌務期作
速將決口修成上慰
聖懷謹此先行奏
聞伏祈
睿鑒謹
奏
覽奏知道了帶往各員素不諳宣塞之務何能計日成
功應仍令向時河官承修將隨帶新員分委協辦往來
督催方是不可憑仗一已之見率意主持恐徒糜工料
無益於事也用得其人一可當十苟以未經熟練之人
期其速竣之效及所築不固又復拆改重修不幾用十
而費百耶工程關係甚鉅切勿自作聰明特諭
雍正元年七月十八日兵部左侍郎(臣)嵇曾筠謹
奏爲欽奉
上諭事竊(臣)欽承
諭旨堵築中牟縣漫決口岸其西口加謹進埽已於本
月十四日卯時合龍現在鑲墊邊埽建築月堤以
資保固東口亦現在相機進埽俟水勢稍減即便
催儹堵築務期作速修成所有西口合龍日期(臣)
謹會同總河(臣)齊蘇勒河南撫(臣)石文焯具摺奏
聞伏祈
睿鑒謹
奏
若不度量水勢而惟急於堵築恐徒多費終無裨益當
與經歴既久熟悉工務者詳商妥酌行之
同日又
奏爲欽奉
上諭事竊(臣)欽承
諭旨堵築中牟決口查中牟縣屬官堤危險之處尚多
(臣)一面嚴飭印河各官加謹巡防凡有險要即便
加幫修治以爲未雨之防再訪查豫省河工廢弛
巳久兩岸官堤約長八百餘里河水旁洩則河身
漸高河灘淤澱則河堤卑薄一遇伏秋暴漲在在
危險斷非簣土束薪略加補葺便可濟事但印河
各官因向無額設歲修錢糧未免因陋就簡苟安
目前及至衝決則募夫辦料費用浩繁而村莊田
廬之淹沒又不可勝計(臣)愚以爲與其補救於後
費多而工難毋寧預防於先費省而工易伏乞我
皇上敇下河撫兩臣確查豫省兩岸官堤估計夫料於
秋汛後遴委幹員協同辦理普律加幫寬厚堅實
其險要處所應如何分别修築工完之後應如何
看守防護聽河撫兩臣詳加酌議務期周備完固
縱使汛水漲發庶幾有備無患於河道民生均有
裨益(臣)不揣冒昧謹具摺奏
聞請
旨伏祈
睿鑒謹
奏
修防各事宜已有旨矣遣張鵬翮來豫正爲此舉
雍正元年八月二十四日兵部左侍郎(臣)嵇曾筠
謹
奏爲欽奉
上諭事本月二十二日中書牟瀜交到吏部咨文内開
雍正元年八月十四日怡親王傳
旨
聖祖指示釘船幫挑水壩旣應保固卽當從此壩尾接至
遙堤若從秦家厰北壩尾接至遥堤恐其兜水秦家
厰月堤與其在外幫築不如從中填實更覺堅固將
幫築月堤與從中填實工價估計著舅舅隆科多大
學士張鵬翮會同派一員前往幷圖交與嵇曾筠齊
蘇勒石文焯議奏欽此欽遵等因到(臣)跪讀之下仰
見我
皇上至聖至明洞悉河道情形千里之外如同燭照查
釘船幫挑水壩應加保固但建築格堤若從秦家
厰北壩尾起誠如
聖諭必有兜水之虞應卽從釘船幫壩尾接至遥堤庶
河水有所捍禦銚期營一帶村莊可賴保全再查
秦家厰月堤在外幫築工價似屬稍減但每年修
理爲費亦多況兩面皆水龍門口埽工幾及百丈
沁黃交漲時不無意外之慮若從中填實堤工大
有倚靠人力容易展施洵爲一勞永逸之功我
皇上睿謨周備盡美盡善非(臣)等愚昧所能見及除建
築格堤竝估計月堤從中填實之處容(臣)會同河
撫兩臣詳加勘議再
奏外所有(臣)接准部文欽奉
上諭事理合先繕摺奏
聞謹
奏
凡如此等建築之舉但應各出已見講求適當之方期
收後效切勿涉於迎合阿順非朕所樂聞也知之誌之
雍正元年九月二十五日兵部左侍郎(臣)嵇曾筠
河南巡撫(臣)石文焯謹
奏爲呈報事雍正元年九月二十二日據南河同知
劉永錫呈稱本月二十日起北風大作水乘風勢
漫溢鄭州來童寨民堤直射南岸中牟縣楊橋官
堤搶護不及於二十二日子時漫開又據陽武縣
丞謝球報稱鄭州知州張鋐誤聽來童寨居民於
本月二十一日夜挖陽武民堤放水致漫溢楊橋
官堤等因到(臣)等隨卽親詣勘視見決口約寬十
餘丈即委郎中祝兆鵬管河同知劉永錫等率領
二俱注射楊橋官堤以致漫決楊橋在十里店上
流其漫水俱從賈魯河南下現今秋禾已經收穫
時候纔開民堤放水不料夜半官堤漫開等語查
鄭州來童寨地方逼近河濱因九月二十等日風
雨馳驟河水湧決民堤致淹廬舍州民楊四等雖
被淹情急不合擅挖陽武民堤放水該州不能嚴
行禁止咎亦難辭除疎防各官俟查明
題參外所有漫決情由(臣)等謹據實奏
聞伏乞
睿鑒謹
奏
有是理乎皆緣汝等大吏惟假仁假義是務素不申明
法度故爾地方官民毫無忌憚致令無限金錢填於巨
浪不知此等耗費當以何項抵補也
雍正元年十二月十五日兵部左侍郎(臣)嵇曾筠
謹
奏爲欽奉
上諭事雍正元年十二月十二日接准工部咨開爲飛
報漫口合龍緣由奉
旨先聞中牟縣堤口漫決朕念切民生深爲軫懷覽奏
中牟縣十里店東口已經堵築合龍斷流知道了但
係隆冬所築工程仍加意防守保固該部知道欽此
欽遵(臣)現在率領隨帶各官住宿堤頭晝夜防護
月堤已經告成竝於十里店上下堤岸加幫高厚
鑲墊風埽以資捍衞但(臣)來往河濱竊見黃河自
中牟以下淤澱更甚有水處僅深三五尺不等間
有河身竟成平陸惟兩旁支河通流環繞堤根多
被沖刷十里店一帶地形低窪黃水滙聚楊橋指
日合龍水勢必更加長誠如
聖諭須加意防守保固(臣)會商河撫兩臣必得下流疏
通方可遄行無阻隨委員於黃河正身淤塞處所
挑挖水漕計長三里有餘引黃水正流自然衝刷
成河既有去路可免逼注堤根之患爲費無多似
屬有益所有接准部咨奉
旨保固十里店工程事理竝挑挖河身淤淺情形理合
具摺奏
聞伏乞
睿鑒謹
奏
身在河濱相度情形酌量料理何至有舛謬之失且爾
等皆係朕所信用之人料必不誤國家事也勉之
同日又
奏爲奏
聞事竊查黃河兩岸加幫堤工需用浩繁不便多費庫
銀當爲設法興修(臣)訪聞得豫省捐納積穀事例
内有羨餘約計三十餘萬兩可爲幫築堤工之費
因目下初捐尚未收足而兩岸須及早修理不能
久待合無先將地丁錢糧動用給發俟捐款收足
之時即將羨餘補項以河南之物力充河南之公
用庶庫銀不致多費於河工亦大有裨益矣謹據
(臣)訪查愚見所及繕摺奏
聞伏乞
睿鑒謹
奏
凡事但宜據理直行奚庸如是周折用所當用國帑亦
何惜之有所奏知道了與撫臣詳籌妥計為之
雍正二年四月初九日副總河兵部左侍郎(臣)嵇
曾筠謹
奏爲恭謝
天恩敬請
聖訓事竊(臣)一介庸愚至微極陋蒙
皇上天恩俞允廷議暫授以副總河之銜耑管豫省河
務聞
命自天感懼交廹誠恐庸才不能勝任具摺陳情復蒙
敕下王大臣議覆仍照前議奉
旨依議著部行文將嵇曾筠奏摺一併發去欽此欽遵
工部備咨到(臣)隨恭設香案望
闕叩頭謝
恩訖伏念(臣)智識淺短河務關係重大懇祈
皇上訓示方略俾有遵循以圖黽勉趨事仰報
高厚於萬一謹具摺恭謝
天恩敬請
聖訓伏乞
睿鑒謹
奏
具本奏謝方始合體卽明白回奏二摺亦當由部轉達
今授爾副總河之職身膺地方責任遇應具疏題請之
事照例具題不可專用密摺非同從前欽差之比矣
雍正二年閏四月十三日副總河兵部左侍郎(臣)
嵇曾筠謹
奏爲
聖主恩施至渥微(臣)感激難名謹伸謝悃仰祈
睿鑒事竊(臣)仰荷
皇上天恩授以副總河之銜復蒙
軫念若無標下官兵難供驅使
特諭王大臣議撥河南撫標兵弁竝分給河營兵目
睿慮周詳
隆恩稠疊聞
命之下感激涕零犬馬有知捐糜莫報惟有夙夜祗愼
督率修防以圖勉竭愚忱今武陟縣釘船幫
御壩尾格堤巳經築成現在辦料加鑲護埽以資捍禦
其餘兩岸工程要處先為加謹儹修所有微(臣)蒙
恩賞給標兵除另疏恭謝外謹具摺
奏謝
天恩伏乞
睿鑒謹
奏
知道了伏汛將屆其加意防禦毋忽
同日又
奏為奏
聞事竊(臣)前以河工需費浩繁豫省捐納積穀事例内
有羨餘銀兩可充加幫堤工之用具摺奏
聞欽奉
硃批(臣)跪讀之下當即遵照密商時因部文未到捐例
初開一時不能定議至四月撫臣武闈事竣方得
會商據云原擬每穀一石加費三錢五分撫藩二
錢州縣一錢餘五分為倉厫苫蓋之費今恐官生
觀望不前與藩司酌議將州縣一錢減去止有撫
藩二錢約共計二十萬兩可充公用(臣)復細加察
訪無異謹據實覆
奏倘州縣將來另增使費(臣)一有聞見自應入
奏謹具摺奏
聞伏乞
睿鑒謹
奏
此項羨餘前據石丈焯奏請以之填補地方虧空今若
一旦歸公為河工之用恐任其事者於此外更為多索
則必致苦累官生胥觀望不前矣斷不可行仍應動用
正項為是
雍正二年五月二十一日副總河兵部左侍郎(臣)
嵇曾筠謹
奏為欽奉
上諭事雍正二年五月十七日撫臣石文焯差齎欽奉
皇上硃批條議辦料募夫奏摺
諭旨有人奏此一二事覽之不勝駭異朕如此推心置
腹任用爾等凡有累民之舉槩令據實入告而爾等
竟若㒺聞政令乖方一至於此朕惟仰天淚下亦無
言可諭爾等也石文焯嵇曾筠田文鏡同看欽此(臣)
跪讀之下惶悚汗流置身無地(臣)質本庸愚未能
預先陳
奏荷蒙
聖諭嚴切(臣)罪尤深敢不據實奏
聞伏查豫省河工料物向例每斤給價一釐大半車運
交工不比江南有官造浚船河兵撐駕之便所給
料價未免不敷祗緣
奏銷漕規遵行已久(臣)初到河工不敢遽更成例每
見各屬採運艱難是以上年於預備料物奏摺内
請量給車價以資運送現今各州縣承辦歲搶修
料物即於本境採買運送猶為省力惟武陟中牟
二縣工程需料較多(臣)會同撫臣細加商酌若盡
於附近鄰邑購辦恐滋擾累故一面委員照時價
非若從前辦料專責成於州縣也我
皇上軫念民艱無微不照(臣)謹仰體
聖懷悉心籌畫以紓民力嗣後辦料總在價賤時委員
多購設厰堆貯況目下二麥豐登雨澤均調將來
秋禾成熟沿河州縣料物自可早辦無庸取給他
境而里民辦運之弊不禁自除矣再查上年漫口
工程緊急用夫衆多不得不賴鄰邑協濟今加幫
募夫役無多汛水將至必資里夫搶築有田之家
雇覓充應除所挑之方價領去外仍要田戸按日
幫貼查應募之夫自食其力不憚勤勞每日二名
可挑土一方里下之夫強弱不齊希圖幫貼每日
四名始挑土一方人數既多則方價自覺其少(臣)
築亦易見功矣至土方因取土遠近分别估計有
二錢四分一錢六分一錢二分之不等除司庫照
例扣存加一節省外該州縣領帑築堤有照方全
給者有因係水方并節省銀兩悉行借給而工猶
未完者有原係旱方先發九分六釐餘一分二釐
為行硪澆水做邊竝雨淋塌卸修補殘缺之用者
總緣千里長堤土性不同地形迥别自難一律伏
念我
皇上注念河防發帑數十萬金以圖萬世永賴民生關
係錢糧重大(臣)惟有冰兢自矢務期上不糜帑下
不累民如有官役侵漁(臣)卽具疏參核究治斷不
聖主任使微(臣)之至意為此據實奏
聞伏祈
皇上訓示謹
奏
覽奏俱悉
同日又
奏為欽奉
上諭事竊(臣)蒙
皇上硃批(臣)奏摺欽奉
諭旨知道了伏汛將屆其加意防禦毋忽欽此欽遵伏
念(臣)庸鈍微才謬膺河工重任夙夜祗懼不敢一
刻稍懈況今伏汛將至荷蒙
睿慮周詳訓示諄切惟有益加惕勵恪勤仰慰
聖懷目下沁黃水勢雖覺稍長尚未湧急(臣)上年奏請
挑挖倉頭對岸引河已於本月十六日竣工候水
長風便之時卽將河口相機開放俾由西北順達
東南以緩北岸頂衝之勢其釘船幫
陟各工稍有就緒卽星馳南北兩岸查催堤工加
謹修防務期有備無患永慶安瀾所有欽奉
諭旨緣由理合具摺奏
聞謹
奏
凡事惟盡人事以聽
天耳然非忠誠二字末由感格
上蒼神明之賜佑況河流浩瀚遷變無常默默中實有主
之者更當竭盡忠誠以仰邀佑助方克奏底定之功也
勉之
雍正二年六月十八日副總河兵部左侍郎(臣)嵇
曾筠謹
奏為欽奉
上諭事雍正二年六月十一日(臣)於武陟工所跪接
皇上硃批(臣)奏摺欽奉
諭旨凡事惟盡人事以聽
天耳然非忠誠二字末由感格
上蒼神明之賜佑況河流浩瀚遷變無常默默中實有主
之者更當竭盡忠誠以仰邀佑助方克奏底定之功
也勉之欽此(臣)凜遵
訓示感激服膺惟有矢竭忠誠益加小心勤慎以仰副
聖主勖勵(微臣)之至意竊查伏汛以來沁水於五月二
十七八日長發幸賴
皇上指示建築格堤加鑲護埽水勢漫至堤根得資堵
禦仍由大河東注六月初二三日黃水甚長俱從
南岸引河順下不致逼趨北岸釘船幫
御壩秦家厰一帶工程安穩詹家店馬營等村從前被
水之處今已遍種禾苗人民樂業兹六月十九日
秋汛方屆武陟各工最關重大(臣)祗遵
聖諭加謹修防不敢稍懈再查自滎澤以下水趨南岸
鄭州中牟一帶俱屬緊要自中牟以下水又折趨
北岸陽武地方尤屬要工俱經料理下埽搶築(臣)
往來查視督率道廳印汛各官竝多派效力人員
住宿堤頭竭力儹修務期保固以盡職守所有伏
汛水勢平穩情形除會疏
題報外謹具摺奏
聞伏祈
睿鑒謹
奏
前已有旨諭石文焯矣其共相勉力以保固秋汛
雍正二年六月二十五日副總河兵部左侍郎(臣)
嵇曾筠謹
奏為欽奉
上諭事竊查黃河伏秋兩汛寧夏例有水報每長一尺
豫省約有三倍自伏汛以來據寧夏同知報稱五
月二十三日水長一尺五寸又六月初七日水長
一尺七寸(臣)於武陟工次約計黃水到時雖長四
五尺不等幸隨長隨消且沁黃諸水次第而下不
致竝漲故兩岸堤工皆得修守平穩實由我
皇上福庇所致今秋汛方來(臣)率同在工人員晝夜巡
查加謹防護不敢稍懈所有近日河水安瀾情形
理合具摺奏
聞伏祈
睿鑒謹
奏
今夏伏汛原不為大一切堤工幸俱平穩兹秋汛方來
水勢諒非前比須當竭力保護已降有諭旨矣
同日又
奏為奏
聞事竊(臣)查勘堤工於六月二十二日至祥符縣南岸
時値學臣歲試開封府屬聞封邱縣生童不肯應
考隨查詢緣由知因該縣唐綏祖以所屬堤長工
險汛水正當長發亟需搶築一時募夫無多暫令
各社添雇夫役不分儒宦戸一體均出徵收錢糧
亦不分儒宦戸槩用滾單挨催以致生童嘖有煩
言又細訪封邱東西兩社該縣以西社連歲歉收
每田四頃雇夫一名東社上年有收每田二頃雇
夫一名至催徵錢糧亦於東西分别緩急其形迹
未免偏向生童等淺見較量懷怨益甚是以學臣
歲試之時止有西社生員二十三人聽考東社竝
無一人應考甚至搶擡童生卷册欲借多人附和
希圖仍分儒戸名色不與齊民一例納糧當差視
其舉動殊屬要挾官長究其隱微實由性愚見小
所致嗣經撫學兩臣出示曉諭文童已於本月二
十五日考試訖生員亦陸續齊集遞呈求考但事
因雇夫催糧起見以致罷考有干
功令除撫臣會同合詞具
題外(臣)謹將查訪緣由據實奏
聞伏乞
睿鑒謹
奏
朝廷設學士子讀書原期明理達義性愚見小者流何
自而來耶是所謂五穀中之荑稗四民中之蟲蠧若於
此稍涉袒庇不行執法究治則亦非孔氏之徒矣
雍正二年七月二十二日副總河兵部左侍郎(臣)
嵇曾筠謹
奏恭請
皇上聖安
朕安
所奏堤工一摺竝安瀾圖一切規畫悉合機宜朕展閱
之際憂懷業已釋半仍留中細覽卿其更加詳慎勤督
修防以期克底一勞永逸之效
同日又
奏為欽奉
上諭事雍正二年七月初四日(臣)於武陟工所跪接
皇上諭旨欽奉
硃批前已有旨諭石文焯矣其共相勉力以保固秋汛
欽此欽遵又於本月初十日撫臣石文焯鈔錄欽
奉
皇上硃批堤工平穩大慰朕懷六月初間京城四日夜
大雨張家灣一帶水長數丈堤岸幾處潰決朕為豫
省拳拳在念無日不神馳於黃河南北兩岸將半月
餘矣仰託
穹蒼垂憫河靈默庇伏汛竟保無虞朕心歡暢筆不能宣
兹秋汛在即更宜預事綢繆竭力防禦再加以忠誠
之心上格
神明佑助今歲得保安全迨秋冬之際相度水勢之趨向
培補堤岸之卑薄謹守三二載正流日漸通暢水由
地中行將來永慶安瀾上可釋朕躬宵旰之憂下可
免億兆昏墊之苦是全頼卿等實心任事服勞盡瘁
之力耳克勤克慎毋怠毋忽將此諭亦令齊蘇勒嵇
曾筠知之欽此(臣)伏讀之下仰見我
皇上注念河工時勤
睿慮本誠敬以格
蒼穹是以伏汛安流工程平穩復
諭勉(臣)等竭力保固秋汛(臣)惟有敬體
皇上訓示忠誠二字竭盡愚忱修理防護誠如
聖諭謹守三二載正流日漸通暢水由地中行將來永
慶安瀾上以釋我
皇上宵旰之憂下可免億兆昏墊之苦目下正當秋汛
黃水時有長發釘船幫
御壩秦家厰一帶工程(臣)督率在工員弁晝夜修守不
敢稍懈其兩岸險要處所勢不容緩者巳經會同
河撫兩臣估計
題請一面飭令廳印各官多備料物召募人夫加謹
辦理至秋汛後水勢旣定凡應行培補事宜再為
詳加相度以次條
奏所有欽奉
上諭緣由理合具摺奏
聞伏乞
睿鑒謹
奏
今歲豫省安瀾之慶實出望外可見誠之格
天感神猶如立竿見影也不敬不慎得乎勉之
雍正二年九月初一日副總河兵部左侍郎(臣)嵇
曾筠謹
奏為恭報秋汛情形工程平穩仰慰
聖懷事竊照入秋以來黃水疊長(臣)夙夜冰兢凛遵
皇上訓諭敬謹修防兩岸堤工往來巡視遇有危險處
所即飭加謹保護查南岸鄭州之藍家屯薛家寨
中牟縣之拉牌寨穆家樓司家口祥符縣之老君
堂瓦子坡一覽臺北岸陽武縣之大賓鴈李祥符
珠水牛趙封邱之小桃源蘭陽縣之四門堂耿家
寨儀封縣之堌陽堤三家莊等處皆因民堤浸溢
流至官堤水勢幾與堤頂相平當經飛飭印河各
官竭力搶護得保無虞惟歸德府屬之虞城縣於
八月初四日因黃家莊民堤漫溢將待賓寺迤西
大堤漫決丈餘幸内有月堤為重門保障得以捍
禦水勢竝無泛溢該縣令錢啓心等捐辦料物率
領人夫奮力搶築隨即於八月十五日堵閉完工
(臣)復親馳查勘無異當此秋汛異常泛漲大堤以
内毫無傷損南北兩岸胥慶安瀾皆賴我
皇上福德盛隆至誠感召是以
河伯著靈堤工保固除目今霜降屆期(臣)循例會同
河撫兩臣另疏
題報外所有(臣)查看秋汛情形工程平穩緣由理合
繕摺具
奏恭慰
聖懷謹
奏
節令巳屆霜降堤工幸保平穩朕悦懌之懷筆不能悉
此皆卿等勤慎率屬一誠感格
神明之所致何乃歸功於朕耶
同日又
奏為欽奉
上諭事雍正二年八月十二日(臣)於武陟工所跪接
皇上硃批(臣)恭請
聖安奏摺曁欽奉
上諭奏摺奉有
硃批諭旨竊照黃河兩岸一切修守事宜仰賴
皇上指示周詳是以伏秋兩汛水勢雖長皆幸保固平
穩欽承
諭旨誠之格
天實如立竿見影不敬不慎得乎勉之欽此(臣)跪讀之下
倍增凛惕惟有益勵愚衷加謹修防殫補偏救弊
之忱圖一勞永逸之效以仰副
聖主訓勉之至意於萬一耳所有奉到
硃批緣由謹具摺奏
聞伏祈
睿鑒謹
奏
朕與卿等交相儆勉方期有濟耳
雍正二年十月初二日副總河兵部左侍郎(臣)嵇
曾筠謹
奏為
萬壽昌期日近微(臣)戀
主情殷敬效
嵩呼兼陳蟻悃事竊(臣)生逢
聖世受
恩最深奉差在外一年有餘身羈工所心戀
闕廷雍正二年十月三十日恭遇
皇上聖誕(臣)分宜趨侍鵷行隨班拜舞祗緣加幫兩岸
工程堤長帑多實係
國家萬年鞏固之基(臣)往來督催乘此天氣晴和上
緊儹築未敢擅離職守惟有恭設香案遙望
九重敬祝
聖壽無疆伏念長至以後節氣沍寒難施畚鍤河務稍
暇一切應行善後事宜必得面請
聖訓方能恪守遵循仰祈
天恩允(臣)所請於臘月初旬俾得單騎減從赴京
陛見往返祗須一月工程原可無誤而犬馬戀
主愚忱亦得藉以稍慰矣(臣)未敢擅便謹具摺奏
聞恭候
皇上敕旨遵行謹
奏
歲暮天寒何必徒勞往返據云長至以後畚鍤難施正
當乘時督運料物不應遠離工所況各項事宜俱經諭
明已可次第遵循亦無覿面請旨之處陛見之行今冬
且止
雍正二年十月十八日副總河兵部左侍郎(臣)嵇
曾筠謹
奏為欽奉
上諭事竊查豫省兩岸加幫堤工目今天氣晴明人夫
輳集(臣)往來催儹并委廳汛各官及挑選效力人
員協同州縣分投幫築現在報竣之處已多雍正
三年所需歲搶修料物趁此年歲豐收民間秫草
堆積之時及早購辦先事預防方無貽誤(臣)巳嚴
催各廳縣據實估計造册會
題一面先行管河道酌量給發銀兩乘時採辦以便
於歲前挽運其倉頭口引河業經沖刷深通水勢
順流自西東注而北岸釘船幫秦家厰一帶俱巳
淤成灘地播種麥苗(臣)因查勘應行培補疏濬事
宜乘船來往見兩岸居民咸歡呼踴躍歌咏
光天化日頂祝
萬壽無疆(臣)目覩民情安樂益賡
聖澤高深不勝忭舞之至理合具摺奏
聞伏祈
睿鑒謹
奏
引河深通秦家厰一帶淤成灘地各情形誠堪欣幸此
奏與在廷王大臣共閱亦莫不羣然稱慶一應善後之
策勉為之
雍正二年十一月初三日副總河兵部左侍郎(臣)
嵇曾筠謹
奏為謹陳管見仰祈
睿鑒事一查豫省修築堤工之定例每土一方給銀一
錢二分内除加一節省外實給銀一錢零八釐(臣)
恪遵定例批令管河道照數給發在案但細加採
訪平易工程每方九分六釐可以敷用似應於扣
存加一節省之外再扣加一節省留存河庫作正
項支銷倘有難做之工及取土甚遠并買土搶險
者責令管河道親加察核酌量加增庶帑項不致
虛糜而工程亦免誤累矣
一河工錢糧不比州縣黃流泛漲呼吸變遷有昔
險今平今平忽險者有突遇危急所用銀兩浮於
原估之數者亦有不及題估而急需儹做難緩時
刻者事當倉猝勢若救焚不得不多用料物金錢
移緩就急竭力搶護以保運道民生若執一而不
變通則該管各官恐有賠累或致臨事畏縮貽誤
非小(臣)愚以為凡一切工程或有昔險今平者據
實扣除或有今平忽險及水勢洶湧搶救銀兩浮
於原估者據實題銷如有緊急險工難緩時刻者
一面題估一面通融接應惟在臨時相機修防管
河道嚴加察核毋許冒破庶緊急工程不致坐失
機宜矣
一柳枝荻葦為河工第一要料豫省堤園柳株歲
久癭枯更兼連年險工取用採伐殆盡(臣)查黃河
兩岸濱河處所多有新淤灘地儘可種植柳枝荻
葦可否行令地方官逐一淸查其未經陞科之灘
地或有種荻一頃或有種柳千枝實能成活濟工
者驗實詳報咨部官則給予紀錄民則給予頂帶
榮身則人皆踴躍二三年間荻柳蕃盛而歲修購
料銀兩可以漸減矣至現今一切堤佔地畝并取
土挖廢坑塘合無仰請
聖恩俯賜循照江南之例俟堤工告成之後行令地方
官逐細查丈蠲除錢糧亦留以栽柳種荻則所産
愈廣在
朝廷普寬大之恩小民免虛糧之累而物料所出當不
減於正供所入矣
一豫省原額堡夫因(臣)上年奉差到工往來堤上
見其蹤跡寥寥有名無實且不諳簽樁下埽是以
議請裁去循照江南之例添設河兵駐工防護庶
為有濟荷蒙
皇上聖明特諭調撥江南河兵來豫修守隨經河臣齊
蘇勒抽調十河營兵一千名千把總六員赴豫當
同(臣)等擇其險要之處分派安插訖但歸德府屬
考城商邱虞城三縣不敷分撥原未安兵今値冬
季裁去堡夫則兵夫俱缺乏人防守似應再於南
工調兵二百名分令駐防庶工程大有裨益矣以
上各條(臣)一得之愚不揣冒昧具摺奏
聞是否可行伏祈
皇上訓示謹
奏
九卿速議具奏其中堡夫一節前議原未周詳再加斟
酌妥確奏聞
雍正三年正月初四日副總河兵部左侍郎(臣)嵇
曾筠謹
奏為運河暢流漕艘遄進謹據實奏
聞仰慰
聖懷事竊照漕運上關
天庾必須儹行無阻方獲依限抵通豫省漕糧連年遲
滯致厪
宸衷(臣)蒙
皇上天恩任使駐劄河南逐細查勘知運河有淺澁之
處亟須設法疏通隨以謹查丹衛之源流等事摺
奏奉
旨九卿詹事科道速議具奏當經九卿等議覆奉
旨依議速行欽此欽遵於雍正二年十一月二十二日
接准部文遵卽移咨直督豫撫會同查議在案今
仰賴
聖主福庇百靈效順運河水勢經冬暢流所有一切泉
源俱委官查察不敢阻遏而開歸道沈廷正亦率
領辦漕各官踴躍趨事克副冬兌冬開之期各幫
糧船於上年十二月二十七日盡數催出衞輝府
境今巳從濬縣湯陰内黃一路銜尾前進較之往
年甚早(臣)復飛飭沿途印汛各官因地制宜刨淺
築壩竭力催儹務期通行無誤合先具摺奏
聞恭慰
聖懷謹
奏
覽奏運河暢流豫省漕艘巳於歲底盡數出境較之往
年實屬遄速不但朕懷深為慰悦卽在廷諸王大臣亦
皆歡忭之至
同日又
奏為欽奉
上諭事竊照河工動用錢糧工完之日例應逐細查核
造冊
題銷以淸庫項(臣)蒙
皇上天恩授以副總河之職自雍正二年閏四月接准
部文受事以後一切工程現在綜理除
御壩雁趐新建挑水壩及新開引河等工巳經
題銷在案餘俟兩岸各工完日卽當據實查察陸續
會核
題銷外又有雍正元年堵築十里店漫口工程荷蒙
皇上差(臣)赴豫督修欽奉
上諭動用正項錢糧事完之日查核銷算(臣)亦現在嚴
催經手各官據實造冊詳報以憑察核會
題至於堵閉楊橋漫口奉
旨交與河撫二臣修築之工所用銀兩俱由撫臣批給
且係原任鄭州知州張鋐賠修將來追賠完項事
屬撫臣衙門專管并雍正元年馬營等案已做未
銷各工俱係(臣)未奉
簡命以前之事旣未經手錢糧又無詳報檔案似應仍
聽撫臣查案協同(臣)等會核
題銷庶工程錢糧俱得淸楚矣(臣)因事關銷算錢糧
不敢不加意慎重理合據實
奏明伏候
皇上訓旨遵行謹
奏
河工錢糧巡撫固不可攙越然以為未曾經手遂乃槩
行諉卸河臣亦屬不可爾等自應會商確當公同具奏
為是咸似此各抒已見密摺陳奏朕不洞達情節殊難
批諭
雍正三年二月十六日副總河兵部左侍郎(臣)嵇
曾筠謹
奏為道員心驕性僻掣肘抗玩據實陳奏仰祈
聖鑒事竊照河工關繫重大如有需用錢糧刻難容緩
理應隨批隨發方無貽誤欽蒙我
皇上軫念運道民生不惜百萬帑金大加修治又添設
歲搶修銀兩預備料物(臣)蒙
恩管理堤工欽奉
敕諭開載先事豫圖通融計處率領河員相機度勢盡
心料理不得推諉亦不得互相掣肘煌煌
聖訓夙夜凛遵今管河道陳世倕心驕性僻見識糊塗
且倚恃科員抗違掣肘官民交怨夫役離心恭蒙
皇上明見萬里無微不照(臣)敢不據實陳
奏上瀆
天聽伏查河工物料緊要誠如
聖諭必須年前預備方不誤緩急之用(臣)於雍正二年
十月間節檄飭知給發購料世倕竟以庫内竝無
此項銀兩支給詳覆(臣)隨咨商撫臣田文鏡飭令
暫於河庫項内通融給發俟會稿
題請撥還去後世倕因循抗延歲内止發十分之一
(臣)恐遲誤復經疊催始於今春陸續報給十分之
三四各州縣因發銀遲滯至今尚未運足萬一水
漲貽誤非小世倕之抗玩者一也再查武陟詹家
店等處未完工程屢飭找發銀兩儹築報竣世倕
到任以來竝不發銀以致夫役星散停工待帑(臣)
復屢檄嚴催置若罔聞卽兩岸歲修工程亦因循
觀望世倕之抗玩者二也再者黃流水勢呼吸變
遷全在因時補救一有蟄陷卽宜鑲墊一遇報險
立刻搶護所有堆貯料物惟在收支有數做工有
據查驗明白弗致糜費據實開銷今世倕不論工
程緩急混行嚴飭各屬凡一草一木必須批准方
許動用不然卽著經手各員賠補以致屬員互相
畏縮查黃河兩岸千有餘里若必俟河道批允後
方敢搶築恐文書往返迢遞稽延猝遇危險屬員
畏懼賠累勢必遲廻觀望坐失機宜倘有遲誤補
苴何及世倕之不諳河務緩急俱如此類其抗玩
者三也如此呼應不靈糊塗掣肘不肯通融預備
若遇伏秋危險或致周章僨事(臣)受
恩深重(臣)之一身一家有何足惜萬一貽害於運道民
生則(臣)罪愈重是以不避嫌怨據實入
告除將辦料遲延情由另行恭疏
奏明外為此繕摺具
奏伏祈
皇上睿鑒謹
奏
該部嚴察議奏速行文與田文鏡撥河南司庫錢糧五
萬兩交與嵇曾筠速速相機料理佟鎮調補管河道其
陳世倕著問田文鏡如可用調補南汝道如無可取發
回交部嚴加議處堤岸少有疎虞將嵇曾筠亦從重議
處
雍正三年三月初一日副總河兵部左侍郎(臣)嵇
曾筠謹
奏為恭報桃汛平穩仰慰
聖懷事竊照豫省黃沁兩河今歲桃汛天氣晴和水勢
微長所有南北兩岸一切險要工程俱各平穩至
歲搶修料物欽蒙
聖諭嚴切(臣)惶悚無地一面嚴飭管河道速發銀兩一
面檄催承領各官將巳辦者及早運工未辦者立
卽購運務期克副修防之用不致有誤其一切歲
修埽壩工程已飛飭各屬卽日興工逐一相機修
理(臣)往來督催弗敢稍懈謹將桃汛水勢工程平
穩情形據實奏
聞上慰
聖懷伏祈
睿鑒謹
奏
朕聞黃沁兩河桃汛水長時時繫念今覽此奏方釋然
矣
同日又
奏為祥符河勢南趨亟請挑穵引河以順水性仰祈
睿鑒事竊查祥符縣南岸回回寨對過北岸官路李家
地方淤長大灘直出河心以致河勢盡趨南岸雍
正二年伏秋水漲衝射回回寨老君堂等處沿河
一帶皆成巨浸村莊茅屋多有被淹堤根拖溜甚
屬危險且係單堤竝無外護切近省城關係甚重
(臣)乘船往來細看北岸形勢并訪之土著士民知
北岸官路李家一帶原係舊日黃河故道歷年淤
塞以致灘嘴日長河流南射(臣)詳加勘視應由北
岸舊回回寨起至官路李家舊河身處挑穵引河
一道引溜直走俾成東西之勢不特老君堂等處
居民免遭水患耕鑿可安而堤工亦得保固於城
社民生均有裨益隨經檄飭管河道廳印汛各官
公同丈量計長三百四十丈估計土方工價共需
實銀三千二百兩有零應請於司庫動用
題銷(臣)一面會同河撫二臣恭疏具
題請
旨外謹繪圖貼說進呈
御覽伏祈
皇上睿鑒施行謹
奏
覽奏及所繪圖式挑穵引河之見似屬合宜但不知北
岸官路李家一帶與老君堂等處地形高下何如耳俟
齊蘇勒到豫與之商酌或應挑河抑或建築挑水壩詳
籌妥計而行
雍正三年三月二十六日副總河兵部左侍郎(臣)
嵇曾筠謹
奏為欽奉
上諭事竊(臣)於雍正三年二月二十九日跪接
皇上硃批(臣)等為遵
旨公奏事奏摺請將豫省河工錢糧由副總河查核會
題緣由欽奉
諭旨知道了欽此欽遵(臣)伏念錢糧關係重大款項必
須淸楚查豫河工自武陟漫口之後水不歸槽河
淤堤矮處處危險多有事在倉猝給過銀兩做過
工程而未經歸款者亦有移緩就急將此工錢糧
通融彼工搶護者今據布政司管河道查鈔檔案
冊報前來内中頭緒紛繁款項多有未淸皆在(臣)
題請銷稍有朦混浮冒立卽據實核減參追務使絲
毫無浮以淸帑項除一面恭疏
題明外合先繕摺奏
聞伏祈
皇上睿鑒謹
奏
此等具題事件總由該部察核亦可無庸摺奏
同日又
奏為欽奉
上諭事竊(臣)欽遵
諭旨於三月初八日自武陟起程前往兩岸各工相機
料理已經
奏明在案(臣)一路查勘現在堤工俱加幫高厚河底
日漸刷深循流順軌非復從前景象伏查兩岸遙
月格堤原於雍正二年題明俟過桃伏汛後再為
確估興修内有首險處所上年秋汛異漲時水與
堤平竭力搶護方保無虞今伏汛又將屆期自應
乘時早為修築況入春以來雨澤鮮少風信頻發
久晴恐有久雨或當伏秋之交大雨時行水勢陡
長亦未可定(臣)謹率同道廳印汛各官逐細相度
適値河臣齊蘇勒來豫面同商酌確估將應行修
築之月堤等工除一面恭疏會
題外一面發帑募夫儹工以保伏秋凡有補偏救弊
之事(臣)俱細察機宜悉心料理務期堤工鞏固仰
慰
聖懷(臣)於本月二十六日已回武陟工次所有查勘工
程相機料理緣由理合遵
旨具摺奏
聞伏乞
睿鑒謹
奏
觀爾於一切諸務每多預為之地及至臨時或反失誤
機宜從來切於私者則緩於公騖於遠者則忽於近斯
亦必然之理未能國爾忘家大都不免此病
雍正三年五月初九日副總河兵部左侍郎(臣)嵇
曾筠謹
奏為欽奉
上諭事竊(臣)為祥符挑挖引河摺奏欽奉
硃批(臣)跪讀之下仰見我
皇上睿慮周詳愼重河防之至意(臣)謹會同河臣齊蘇
勒遵
旨前往細看形勢其地身西高東下開穵引河頗屬順
利據齊蘇勒詳加酌議應將河頭往西移上三十
丈以迎水勢復於南岸建築挑水壩一座挑溜逼
入引河俾無旁洩當卽遴委諳練河員領帑募夫
挑穵興修於四月内完工今乘水勢長發風色順
利於五月初七日將引河相機開放仰賴
聖主精誠感格河瀆效靈河頭一開大溜掣入奔騰東
注勢若建瓴頃刻之間河頭至河尾沖刷寬深水
勢直下暢流無阻現在民間重載大船俱由引河
遄行說此水歸中泓祥符回回寨老君堂一帶堤
工及居民房屋可免浸刷之虞安瀾有慶童叟歡
呼莫不感頌
皇恩(臣)不勝踴躍懽忭之至再查目今甘霖時沛黃水
日漸長發幸皆隨長隨消兩岸工程平穩(臣)凛遵
聖訓惟有痛加奮勉敬謹辦理竭力修防永保堤工鞏
固謹繕摺奏
聞仰慰
聖懷伏祈
睿鑒謹
奏
據奏引河開放大溜奔注知道了卽今伏汛屆期一切
工程其殫心竭力督率修防仰蒙
上蒼垂庇能保無虞則一二年間河身逐漸刷深永無汛
濫我君臣庶可以高枕無憂矣勉旃勉旃
同日又
奏為欽奉
上諭事竊照豫省兩岸堤工荷蒙
皇上發帑修築(臣)因慎重錢糧細加採訪知平易工程
每土一方給銀九分六釐可以敷用前經
奏明在案今於五月初二日接准部文欽奉
俞旨嗣後豫省工程每土一方給銀九分六釐以為定
例其難做險工取土甚遠者於估計之時責令管
河道親加查核酌量加增不得浮冒外但(臣)查從
前雍正二年加幫堤工雖據領帑陸續報完内有
平易之工亦應追繳加二節省現在檄飭管河道
逐細查勘分别難易凡有應扣加二節省之處嚴
行扣追繳庫以淸帑項所有准到部文遵行緣由
理合先行具摺奏
聞伏祈
皇上睿鑒謹
奏
此等接准部文照例具題事件又無繁難掣肘密請訓
示處何必多此一奏耶
雍正三年六月初十日副總河兵部左侍郎(臣)嵇
曾筠謹
奏為欽奉
上諭事竊(臣)恭接祥符引河告成奏摺奉有
硃批(臣)跪讀之下不勝感激惕勵伏念豫省堤工荷蒙
我
皇上聖明獨斷發帑興修現在大堤報竣引河告成疏
濬隄防相機竝舉
天人協應可望安瀾
聖主憂勤猶煩
宵旰兹以伏汛屆期
命臣竭力督率修防(臣)受
恩深重分應竭力保護身先督率以固河防查武陟黃
水從廣武山新開引河暢流東注沁水從
御壩北河循軌順行上游旣已淸楚下流自不致泛濫
雖時當伏汛水長數尺仰賴
皇上福庇工程俱各平穩再兩岸支河俱經堵閉水勢
盡歸中泓併力刷深河底(臣)率領道廳汛弁巡察
堤工嚴督晝夜修防一切埽壩工程親自督催勘
驗惟有凛遵
聖訓益加奮勉務保無虞永奠
萬年鞏固之基耳所有奉到
硃批欽遵緣由謹繕摺奏
聞伏祈
皇上睿鑒謹
奏
勉之慎之朕晨夕之間無時不縈念於黃河兩岸也
雍正三年七月初八日副總河兵部左侍郎(臣)嵇
曾筠謹
奏為欽奉
上諭事雍正三年六月二十八日恭接
皇上硃批(臣)奏摺欽奉
諭旨勉之愼之朕晨夕之間無時不縈念於黃河兩岸
也欽此竊照本年伏汛黃河水勢頗大沁河更甚託
賴
聖主福庇
天神默佑豫省兩岸工程修防平穩業經恭疏
題報在案近查儀封蘭陽祥符三縣所築堤工因大
雨衝刷水溝殘缺之處甚多各員欽蒙
聖恩俞允暫留本任三月俱為切已工程自當竭力補
修不致推諉觀望(臣)現在委員嚴催勒限修理再
查江南邳州所屬南岸朱家海於六月十五日漫
溢聞大溜由宿遷虹縣泗州而達洪澤湖其缺口
迤下正河淤淺而漫溢處所又未成河形水勢散
漫下流未能暢洩誠恐上游之水或有停蓄(臣)念
伏汛雖過秋汛踵至急須先事預防現在武陟各
處險工俱經竭力下埽加鑲次第催儹告竣(臣)卽
親查兩岸相機料理秋汛事宜凡堤上雨淋殘缺
躬自督催填補應加築子堰之處卽行搶築應加
修壩工之處卽行搶修務期一律完固以保安瀾
理合恭摺奏
聞上慰
聖懷伏祈
睿鑒謹
奏
近因畿輔一帶地方秋雨連綿朕甚為豫省堤工憂之
切須加意防護毋致疎虞
雍正三年九月十九日副總河兵部左侍郎(臣)嵇
曾筠謹
奏為秋汛巳過工程平穩據實陳奏上慰
聖懷事竊照本年伏秋二汛大雨頻仍黃沁水漲較甚
往年凡遇頂衝掃灣處所水與堤平致多危險幸
蒙我
皇上明燭機先預發帑金俾(臣)相機料理獲資捍禦仰
見
皇恩浩蕩
睿鑒照臨靡不洞悉周詳矣今查風狂雨驟之際水勢
洶湧工程之最險者南岸則鄭州之余家莊薛家
寨林家莊祥符之程家寨姜家莊考城之縷水堤
虞城之待賓寺劉家口潘家莊等處北岸則武陟
沁河之西壇大虹橋陽武之大賓周家莊熊家莊
鴈李等處其時在工大小各員并效力等官莫不
感激
聖恩竭力用命而其中冒雨衝風奔馳策應往來巡察
晝夜靡寧者則管河道副使佟鎮禮部堂主事朱
藻歸德府知府祝兆鵬也不避風雨駐宿堤頭奮
勇爭先督率搶護者則上南河同知拖克拖海下
南河同知劉永錫上北河同知潘尚仁沁河通判
李世傑署歸河通判胡琰也各搶各工早夜修防
雨淋日曬足不離堤者則鄭州知州高文愷考城
縣知縣高鏜虞城縣知縣唐綏祖武陟縣知縣靳
樹賢陽武縣知縣鮑學沛也以上各員所轄工程
雖當極險俱保平穩其餘各屬亦俱修防罔懈惟
蘭陽儀封兩縣因水湧浪急人力難施民堤漫溢
致將大寨板厰後大堤各漫塌十餘丈仰賴
聖主福庇水勢漸減官民鼓舞竭力爭先俱不旬日而
合龍竣事但板厰大寨漫口俱用夾土壩堵築誠
恐未能堅固當同河臣齊蘇勒面商加築戧堤以
為捍衛(臣)親身督儹一律高寬務保無虞除嚴飭
道廳印官將凡有應行修補之工逐細勘估具詳
(臣)覆加親勘明確會同河撫二臣
題估外今因
欽差學士(臣)何國宗等查看漳衞二河將次到豫(臣)於
九月二十日迎至衞輝恭請
聖安會議漕運事宜理合
奏明仰慰
聖懷為此謹
奏
所奏俱悉在工大小各員奮勇效力雖屬可嘉但今歲
堤岸兩處漫塌不便加恩議敘仍命伊等勤慎供職能
保明歲工程無虞自有優典下頒也
雍正三年十月初二日副總河兵部左侍郎(臣)嵇
曾筠謹
奏為謹陳豫工情形仰祈
睿鑒事竊照豫省堤工年久廢弛蒙我
皇上軫念運道民生不惜帑金大加修治一切明險之
工俱已加幫高寬足資捍禦惟外有民堤月堤之
處當時原估之員從愼重錢糧起見旣有重門可
恃暫緩加幫俱未入估卽間有估修者亦不過每
丈加土兩三方略補殘缺但民堤築自民間卑矮
虛鬆非若大堤之高寬堅實而月堤亦多年不修
單薄頹圯均難足恃查豫省堤工每因民堤成患
如本年儀封縣之大寨蘭陽縣之板厰皆民堤先
潰致漫大堤卽前年中牟縣之楊橋十里店亦俱
因民堤漫開可見暗險之工因有恃而失所恃前
車可鑒急應為綢繆未雨之計也又查加幫大堤
原估之時工程綿遠俱未測量地勢之高下而槩
行估計是以每有間段高低未能一律今秋水漲
其地本高者堤亦高水不能漫至低處水平堤頂
危險非常隨於堤上加築小堰暫為抵禦亦非長
久之道此皆實在情形(臣)往來巡視目擊心儆者
也(臣)仰體
皇上慎重河防至意不敢苟安目前草率從事謹委諳
練河員逐細算估(臣)再行覆勘明確與河撫二臣
會核
題請興修以期永遠無虞上慰
聖懷理合先行
奏明伏祈
皇上睿鑒謹
奏
此論似屬有理但當加詳加慎再四斟酌方不被人檢
點也
同日又
奏為敬陳下悃仰祈
睿鑒事竊臣猥以菲材荷蒙
皇上天恩擢用管理豫省河務自雍正元年六月内到
豫欽蒙
皇上念(臣)貧乏
恩賞銀兩臣舉家頂戴今在豫二年有餘惟存敬事後
食之心早夜刻苦自勵以求
上蒼鑒憐得保堤工永固上慰
聖懷則(臣)願足矣何敢計及身家但副總河有巡查兩
岸工程稽查錢糧之責出門車馬船隻幕賓書吏
從役飯食及紙張等物俱不能無費(臣)謹守儉約
勉力支持今則日給不敷拮据尤甚伏懇
聖主洪慈賞給養廉俾薪水無缺則自今以後食德飲
和皆出自
皇上天恩之所賜也(臣)不勝感激惶悚之至為此恭摺
瀝陳下悃伏祈
皇上睿鑒謹
奏
據實陳情嘉悦覽之養廉之需安可一日缺乏但應取
給何項朕未悉其宜密以奏聞候酌定有旨
雍正三年十一月二十六日副總河兵部左侍郎
(臣)嵇曾筠謹
奏為奏
聞事竊照豫省料物全藉秫稭而秫稭係八月内收穫
不比江南蘆葦至霜降後開採購辦稍遲誠恐價
漸昂貴(臣)隨一面飭行管河道通融河銀酌給各
廳預備一面會同河撫二臣恭疏具
題請撥銀五萬兩嗣准部覆奉
旨依議速行欽此欽遵當於十一月初九日據布政司
移解河庫銀五萬兩除撥還河庫歸款外餘俱陸
續酌量找發現據各該廳分投採買運貯工所爭
先恐後務期歲内辦全無誤下年之用理合
奏明上慰
聖懷謹
奏
據奏辦料各員爭先恐後甚善但須運貯在工者委無
虛捏方收實效也
雍正四年三月十三日副總河兵部左侍郎(臣)嵇
曾筠謹
奏為恭報桃汛平穩仰慰
聖懷事竊照今歲立春以來天氣融和水勢微長至淸
明以後發水二尺有餘因兩岸灘地俱高桃汛雖
屆不致出槽一切堤工俱極平穩奉
旨增卑培薄等工業經飛飭廳印各員擇險先修(臣)親
自往來催儹所有歲修埽壩工程亦俱上緊修防
(臣)凛遵
聖訓惟有戰兢惕勵盡心竭力逐一相機辦理不敢稍
誤今於三月初七日遵照部文自蘭陽起程前赴
彰德府等處會同
欽差内閣學士(臣)何國宗等幷撫臣田文鏡勘議漕運
河道泉源事宜俟會議事竣仍星馳蘭考一帶督
工料理謹將桃汛水勢工程平穩情形據實奏
聞上慰
聖懷謹
奏
凡事每成於難而敗於易人情多慎於危而忽於安毋
因桃汛平穩遂爾稍涉疎慢須保固數年河底日漸刷
深永無出槽之虞方可釋懷也
雍正四年四月十六日副總河兵部左侍郎(臣)嵇
曾筠謹
奏為報明立夏以後黃水長落情形仰祈
睿鑒事竊照今歲自桃汛以來水勢平穩至四月初六
七等日甘霖疊沛河水漸長一尺有餘業經
奏明在案(臣)正在蘭陽儀封地界督工據汛弁報水
自初十至十二日共長七尺祇緣連雨三日凡伊
洛纏澗竝丹沁諸水一時齊下是以黃流驟漲出
槽漫灘直注堤根荷蒙
皇上隆恩諭令增卑培薄現在擇險先修凡係緊要處
所及時趕築官弁夫役雲集堤岸齊心搶護兩岸
皆保無虞今幸天氣晴明水已消落堤工平穩(臣)
惟有欽遵
諭旨竭力殫心矢勤矢愼董率屬員兵夫加謹防護保
守仰報
皇上簡任之恩於萬一耳所有黃水長落情形理合據
實奏
聞伏乞
睿鑒謹
奏
覽奏黃水長落情形知道了今歲入夏以來雨澤頗饒
一切堤工倍加小心守禦毋忽
雍正四年五月二十八日副總河兵部左侍郎(臣)
嵇曾筠謹
奏為恭報五月内工程水勢平穩情形仰祈
睿鑒事雍正四年五月初四日(臣)接到
皇上御批(臣)恭報水勢奏摺欽奉
硃批諭旨跪讀之下仰見
皇上軫念河防諄諄誥誡(臣)惟有凛遵
聖諭倍加小心奔馳巡察以求保固無虞今查新估增
卑培薄等工其至險至要之處如蘭陽縣之板厰
儀封縣之大寨楊家橋堌陽堤祥符縣之靑谷堆
瓦子坡程家寨商邱縣之蔚家窪楊家堂虞城縣
之劉家口凡係臨河外越堤工(臣)俱往來親督晝
夜催儹完固皆已有重門保障其餘亦不時查勘
嚴飭上緊修築至考城縣支河六道(臣)親往外灘
相度形勢率領通判葉光會知縣高鏜等駐工催
儹盡行堵塞大堤又用埽鑲護足資保固所有歲
搶工程業已分投儹修仍多積料物以備抵禦且
臨河越堤搶築之後堤内灘地二麥全收百姓歡
呼
萬歲喜出望外其堤外被水窮民亦皆赴工覓食現在
各處秋苗盛發水勢隨長隨消工程平穩此皆我
皇上敬
天勤民休徵協應之所致也所有五月内工程水勢情形
理合奏
聞恭慰
聖懷伏祈
睿鑒謹
奏
前月下旬霖雨疊沛直隸大小河道一時驟長勢甚洶
湧朕顧念中州深為懸切覽奏曷勝慰悦敬之慎之
雍正四年六月二十九日副總河兵部左侍郎(臣)
嵇曾筠謹
奏為恭報六月内工程水勢平穩情形仰祈
睿鑒事雍正四年六月十五日(臣)從儀封縣北岸渡河
查勘南岸一帶堤工行至滎澤縣地方接到
皇上御批(臣)恭報五月内工程水勢奏摺欽奉
硃批諭旨跪讀之下仰見我
皇上宵旰精勤靡刻不以中州河道上厪
宸衷(臣)菲材薄植欽承
簡任惟有凛遵
聖訓矢勤矢愼愈加奮勉以期保固平穩查自六月以
來雨澤頻施河水屢長幸賴
皇上福庇各處堤埽工程俱已有備所以六月内水勢
雖長而循途順軌竝未泛漲(臣)受
恩深重値兹汎水屆臨心神悚懼尤宜竭誠辦理卽溽
暑烈日狂風驟雨中亦必每日巡查務期兩岸周
遍幷嚴飭廳汎員弁俱住宿堤頭督率兵夫晝夜
防守儹工該員等亦皆踴躍感奮遵行弗懈至於
各工明險之處(臣)已屢次經營相度修理完固卽
極不經意之地以及凡民堤之略有關於大堤者
尤必細加踏勘防範周密弗使稍留罅隙致有疎
虞今伏汛已經過半工程甚是平穩此皆我
皇上念切民瘼勤求治理以致
河神默佑兩岸安瀾所有六月内工程水勢平穩情
形理合奏
聞伏祈
睿鑒謹
奏
今歲甫交夏令卽覩淋潦景象朕深懷隱憂不料大雨
時行之際乃更如是晴霽實甚為慶幸但近年來秋汛
每盛於伏汛惟當慎之又慎方免意外之虞河身較前
稍覺刷深否
雍正四年八月初一日副總河兵部左侍郎(臣)嵇
曾筠謹
奏為恭報七月内工程水勢平穩情形仰祈
睿鑒事雍正四年七月十七日臣查工至考城縣地方
接到
皇上御批(臣)恭報六月内工程水勢奏摺欽奉
硃批諭旨跪讀之下仰見我
皇上宵旰勤勞精誠感格遂致雨暘時若水土平寧凡
屬臣民莫不額手稱慶查伏汛水勢平穩情形(臣)
謹循例於七月十三日會疏
題明在案嗣後秋汛漸盛至七月十九日共長五尺
有餘(臣)往來兩岸目擊水勢雖長風浪甚平一切
堤埽工程防衞周密且旋長旋消波恬工固(臣)惟
恪遵
聖訓更加勤愼督率廳汛等官多備料物上緊修守勿
敢一刻稍懈今白露伊邇務期保固平穩上慰
諭旨隨飭各廳汛員弁逐一探量具報前來謹將現在
深淺丈尺分别廳縣另繕奏摺恭呈
御覽但豫省地勢南岸高於北岸故同此一河而深淺
各異且黃河水性變遷靡常大溜趨向無定溜走
則水急沙行而河深溜移則水緩沙停而河淺似
難畫一更間有支河分水以及曾經漫溢之處其
河泓亦較他處稍淺然皆在一丈以外今兩岸堤
工鞏固水由地中河身自當愈刷愈深也再查目
下正値秋汛水長之際中泓抛錨探量大溜湍激
不能直下恐間有未準之處應請於霜降後水勢
平緩再行確探具
奏合倂聲明所有七月内工程水勢平穩情形幷河
身刷深緣由理合奏
聞伏祈
睿鑒謹
奏
朕所問者目前大槩情形耳據奏水性變遷靡常大溜
趨向無定云云能保霜降後遂不復如是乎凡如此等
顧慮巳身利害預為防譴避過之舉君臣間不宜有此
隨事直陳身本無過舉實以對心亦無私無私無過何
嫌何疑而用避為總之一涉不誠則非固私是亦私罪
固私功亦私懈惰亦私勤勞亦私疎慢亦私謹慎亦私
根本旣差無往而非私矣自三代後漢唐以來臣道日
趨於偽不特今日為然諸卿遭遇朕躬當共勉力改除
以挽此頽風否則莫冀朕推心置腹也勉之
雍正四年八月十六日副總河兵部左侍郎(臣)嵇
曾筠謹
奏為秋汛方中工程平穩據實上
聞恭慰
聖懷事雍正四年八月十二日(臣)接撫臣田文鏡自闈
中所發書字内云七月二十二日將立秋以後汛
水安瀾情節具摺奏
聞至八月初九日跪接
皇上硃批奏摺奉
旨覽奏早晚禾稼豐茂工程平穩各情形深為慰悅但
朕心意之間只覺今歲秋汛似有可虞目下正當水
勢長落不定之際汝與嵇曾筠其協力同心謹防毋
忽欽此欽遵擬卽繕摺覆
奏因在棘闈不敢用墨祈卽代為入
告恭慰
聖懷等因(臣)跪讀
諭旨不勝惶悚恐懼感激奮勉查七月内工程水勢平
穩情形(臣)已於八月初一日繕摺恭
奏自八月以來秋陽晴皎雖於初五六等日長水四
尺有餘旋卽消落不似上年壅滯卽此可徵河底
深通之驗今白露已過水勢日漸歸槽卽至霜降
可幸無虞(臣)細閱水勢查北岸武陟釘船幫一帶
自蒙
聖恩俞允發帑挑穵倉頭中灘引河吸引大溜自西而
東今趙莊壩迤下悉淤成灘地釘船幫秦家厰等
處工極平穩迤下原武陽武封邱支河堵塞非有
大水不到堤根其祥符陳留蘭陽北岸水勢掃灣
拖溜皆有重堤護埽惟儀封北岸之三家莊與東
省芝麻莊接壤大溜瀠洄河形尚有南北頂衝之
勢巳經多積料物調集兵夫晝夜修守現在增築
越堤務期有備無患其南岸自滎澤鄭州中牟皆
係從前險工連年修守土埽工程俱極堅固迤下
祥符陳留蘭陽儀封考城商邱虞城等處内外大
堤越堤業已增培高厚埽工時時鑲墊兼之今歲
秋收豐熟料物雲集工程修整足資捍禦撫(臣)田
文鏡坐鎮省城分遣官役查察(臣)曾筠奔馳兩岸
晝夜催儹堤埽等工凡明險暗險之處俱相機盡
力修防仰賴
聖主福庇今歲工程定可保固平穩荷蒙
聖諭詳切(臣)惟有愈加勉勵盡心協力加謹防護仰副
睿慮憂勤不敢片時稍懈所有欽奉
硃批諭旨事理謹將工程水勢平穩情形據實奏
聞上慰
聖懷謹
奏
朕懷今始釋然矣能似此保固數年河底漸深水由地
中行永奠安瀾我君臣慶慰更當何如耶勉之
雍正四年八月二十七日副總河兵部左侍郎(臣)
嵇曾筠謹
奏為欽奉
上諭事雍正四年八月十九日(臣)查工至蘭陽縣南岸
地方接到
皇上御批(臣)恭報水勢平穩河身刷深奏摺欽奉
硃批諭旨(臣)跪讀之下惶悚愧汗恐懼警醒感激涕零
伏惟我
皇上聖明天縱洞悉水勢河身刷深祇問大槩卽至霜
降後河性變遷亦不能料
聖諭詳明透徹朗照高深而愚昧如(臣)因盼望河身刷
深之念甚切旣已分檄各屬淸查又親在蘭陽儀
封渡口自行探量復廣為咨詢以期考究河身確
實分數而仍未能畫一因於
奏摺内聲明上瀆
聖聰(臣)之下愚固塞一至於此咎實難逭理應卽
賜處分廼蒙
聖主使過洪慈諄諄以誠之一字為端本之要剴切訓
勉(臣)欽承
提命感愧交併竊幸遭逢
聖主受
知最深蒙
戰兢惕勵一心端本屏去百私實力遵行
聖訓以盡犬馬之忱於萬一耳所有奉到
訓旨事理謹將感激遵行緣由繕摺具
奏恭謝
天恩伏祈
睿鑒謹
奏
接閱朕諭要當自省有則改之無則加勉已耳淸夜捫
心四字外何庸多語
雍正四年九月二十八日副總河兵部左侍郎(臣)
嵇曾筠謹
奏為河工關係緊要籲懇
聖恩特簡熟諳道員以收實效事竊查管河道佟鎮欽
奉
上諭革職候審將來補放道員
聖明自有定鑒(臣)何敢妄為奏請惟是豫省河道有估
計工程收發錢糧之責況規模甫定善後需人必
須熟諳河務之員方於工程平險估計無差錢糧
緩急給發得宜若稍有未諳旣不能綢繆於未雨
又復固執於臨期恐黃流湍悍呼吸變遷未免於
河工諸事坐失機宜難收實效伏念我
皇上聖明天縱洞悉河防大小臣工均屬照臨之下仰
乞
聖裁特簡諳練河務人員俾其管理河南河道庶工程
平險無倒置之虞而錢糧緩急亦無失機之患兩
河萬姓均沐
天恩於無旣矣為此恭摺
奏懇伏祈
睿鑒謹
奏
覽奏知道了朕正為此缺詳審斟酌汝知有稱職之員
否具奏以聞
雍正四年十月十五日副總河兵部左侍郎(臣)嵇
曾筠謹
奏為堤工已經告竣微(臣)奉
命日久恭請
陛見跪聆
聖訓事竊(臣)一介寒微至愚極陋荷蒙
皇上洪恩拔(臣)卿貳授(臣)重寄感激涕零莫能言喻自
奉
命河南堵築十里店漫口以至修防兩岸堤工經寒歴
暑三載有餘瞻望
天顔彌深依戀犬馬私衷刻不能釋兹當霜降過期水
落工平之候(臣)一面移咨撫臣田文鏡會收堤工
查核錢糧外現在繕本具
題恭請
陛見伏祈
皇上洪慈俯賜
俞允俾(臣)得瞻
天仰
聖跪聆
訓旨則微(臣)三載孺慕之忱庶可少慰於萬一矣(臣)謹
繕摺請
旨伏乞
睿鑒謹
奏
身在河南尚然應酬不暇若至都中更多親友及勢要
之覿面纏繞耳毫無益處陛見之行不必
雍正四年十一月十五日副總河兵部左侍郎(臣)
嵇曾筠謹
奏為遵
旨查勘引河情形事雍正四年十月二十二日(臣)具摺
恭
進黃沁安瀾圖本月二十三日奏事張文彬傳(臣)齎
摺家人展圖指示口宣
皇上聖旨令於所指之處或應開挑引河一道若别處
有形勢類此者俱應相機開河傳
諭到(臣)欽此欽遵(臣)當卽率領河員乘船相度伏查黃
河形勢東西暢流則勢順而安恬南北斜衝則勢
橫而激蕩今河身上自廣武山而下引河深通尚
能束行於兩岸之中而祥符以下河勢多曲每遇
掃灣轉溜卽成南北斜衝兩岸險工均坐此病如
南岸考城之司家道口等處北岸儀封之三家莊
其最著者也細閱河身自儀封北岸之趙家寨迤
西灣環起勢直走正南至考城之縷水堤迤北環
向正東掃逼勾家寨淘作兜灣每至水長之時下
行不暢則橫流旁注沖成支河分道南侵此考城
司家道口一帶受病之源也又自勾家寨斜趨西
北折行東北經豫省之三家莊東省之芝麻莊等
處繞道而南至王家樓迤下方斜流東注此北岸
兩省險工受病之源也今若將南北兩灣從中挑
斷引水直流則改南北之形而成東西之勢兩岸
工程誠有裨益但從來開挑引河必須河頭有吸
川之形河尾有建瓴之勢方可期其必成至於上
下接挑尤必上段之河尾與下段之河頭吐納相
應呼吸相通方能一氣貫注今查儀考兩邑之河
灘皆係平沙漫衍竝無西高東下之勢而兩層首
尾亦不能直接順通且河頭接溜之處去北岸較
遠而離南堤較近恐北岸之險雖去而南岸之險
復增似難必其萬全(臣)兩年以來因儀考堤工告
險往來救護舟楫頻經再三相度緣未獲因勢利
導之機宜未敢冒昧陳
請今惟有督率各員加緊保守以防明歲汛水倘河
形遷改機遇可乘卽當隨時具
奏開挑斷不敢因循貽誤也至於此外工程則有祥
符縣南岸之程家寨蘭陽縣南岸之四水口險工
似應疏濬而形勢亦未敢輕議伏念我
皇上神功聖德宵旰河防費百萬之帑金垂兩河之永
利而(臣)謬膺河務所晝夜縈心者惟期事出萬全
功在必成固不敢因工大而畏難亦不敢因急功
而輕舉是以逐細查勘再三斟酌兹河身甫漸刷
深若改挑引河舊時深處變為淤淺新挖河槽未
必驟深(臣)愚以為不如盡力保守兩岸堤工詳看
全河形勢倘有動移卽當因利乘便估計開挑以
慰
聖懷(臣)不揣愚昧敬陳管見所有查勘各工堤河情形
謹繪圖貼說并前
進黃沁安瀾圖恭呈
御覽伏乞
皇上聖裁指示遵行謹
奏
覽奏朕甚嘉悦如此方是若不論當否一味逢迎阿順
我君臣將無貽天下後世笑柄乎百凡行為當以斯事
之居心為準乃朕所朝夕期望於諸卿者勉之朕昨閱
圖不過偶爾之見聊就紙上商較形勢耳果有深知確
見處則何不明白批諭而猶為此泛泛一詢耶
同日又
奏為恭謝
天恩仰祈
睿鑒事雍正四年十一月初三日(臣)於蘭陽北岸工次
接到
皇上御批(臣)恭請
陛見奏摺欽奉
硃批諭旨跪讀之下感懼涕零悚惶無地竊(臣)一介庸
愚荷蒙
皇上軫念河防委以重寄任事之後戰戰兢兢覩此兩
岸民生所係全河運道所關惟有殫盡血誠勉竭
駑駘三載以來自朝至暮奔走不遑未敢應酬外
務所以從前親友間有寄書通候(臣)總置之不答
至於勢要之家(臣)孤蹤苦行素無交際恭逢我
皇上乾剛整肅法紀嚴明舊時勢焰早已化為灰燼況
(臣)蒙
特簡以來
知遇之榮逾於常格(臣)更有何希冀而周旋請託且於
河工要務設有未協貽誤匪淺(臣)雖至愚不敢作
靑年守節孤苦伶仃竝無依倚今(臣)母年已七十
有九衰殘多病風燭堪虞(臣)感荷
賜罷斥嚴加處分廼蒙
皇上天地為心父母為念格外姑容再三
訓飭令(臣)捐軀難報夢寐懷慚惟有時深警惕不敢絲
毫瞻顧專心致志竭力辦公念念求其補過事事
求其有益庶幾仰報
聖恩於萬一耳所有欽奉
諭旨事理(臣)謹繕摺恭謝
天恩伏祈
睿鑒謹
奏
知過能改朕無不見諒若猶事彌縫則亦莫之恕矣
雍正四年十二月十五日副總河兵部左侍郎(臣)
嵇曾筠謹
奏為瑞雪年豐凌汎平穩據實奏
聞事竊照本年十二月初旬大河南北瑞雪豐盈自一
尺至二尺不等兩岸黃河冰堅水凍(臣)以凌汎屆
期有關堤埽一面檄委防護一面親詣查閱伏見
凌從灣積溜激冰高本月初七日以後天氣漸融
河水流澌循槽順軌各工堤埽竝無剷刷而四野
父老具言臘雪普霑土膏滋潤不特來歲二麥有
收更且秋成可望靡不共相慶幸咸頌我
皇上深仁厚澤是以預兆豐年(臣)身歴河濱目擊情形
不勝忭舞謹據實奏
聞伏祈
睿鑒謹
奏
且慶目前流澌順軌莫言來歲禾麥豐登敬待
天工主持之事何敢預為逆料也野老無知此等過頭語
當切戒之
同日又
奏為泉源利濟漕艘通行據實奏
聞恭慰
聖懷事竊惟豫省糧船全資丹衞二河濟運而丹衞合
流又需各處山泉滙集查衞輝府輝縣蘇門山有
百泉水池(臣)於上年九月親履其地逐細審視見
泉池西首伏有泉眼因為另鑿一池源源滾滾與
百泉無異當經奏
聞叩請
天恩敕封衞河源神蒙我
皇上親灑
宸翰御書靈源昭瑞匾額懸掛廟庭
聖藻輝煌日星炳耀山川生色父老歡呼(臣)於今年二
三月内復行開鑿石竇砌築陡崖盡力疏濬泉源
渙發更加滂沛其餘各道山泉當此隆冬枯涸之
時俱皆暢達滙入丹衞交流兹據河南糧道楊夢
琰具報於十二月初八日豫省糧船盡數開行無
誤此皆我
皇上至誠感格河嶽效靈之所致也理合據實奏
聞恭慰
聖懷伏祈
睿鑒謹
奏
鬼神之為德體物不遺至於龍之靈感莫測尤為顯著
旣身司河務當克敬克信慎勿杳渺視之也
硃批諭旨卷一百七十五之一
欽定四庫全書
硃批諭旨卷一百七十五之二
硃批嵇曾筠奏摺
雍正五年正月初四日兵部左侍郎河南副總河
兼管山東黃河堤工(臣)嵇曾筠謹
奏為恭報
聖世河淸昌期嘉應事竊照豫省黃河自雍正四年十
二月初七日以後天氣漸融流澌順軌凌汛平穩
(臣)已恭摺具報嗣於十二月初九日起漸見澄淸
至十六十七等日尤為淸徹隨委員各處查驗於
十二月二十七二十九等日據管河道廳具報上
自陜州下至虞城河淸嘉瑞前來(臣)現駐河濱臘
底新年屢為查閱果見河水湛然竝無沙滓而且
二旬之久千里之遠澄明淸徹一氣綿長誠為千
古竒逢史册罕載者也伏念我
皇上
誠格靈祗
德懷河嶽源從天上竒徵孚洽
穹蒼水由地中異瑞彌昭淸晏敷聲教於四海同風之盛
奠淸寧於萬年有道之休(臣)不勝踴躍歡忭容於
開印後繕本
題報外理合恭摺奏
聞伏乞
睿鑒謹
奏
河淸雖屬可慶之瑞朕自顧德薄倍加凜畏我君臣當
更相警勉以期仰答
蒼穹之眷佑耳
同日又
奏為恭謝
天恩仰祈
睿鑒事雍正五年正月初三日(臣)於祥符縣北岸工所
准工部咨内開奉
旨近年豫省河務險工下移堤岸完固平穩山東河務
甚屬緊要向係山東巡撫管理但巡撫有地方責任
恐不能專理河務山東與河南接壤作何令副總河
嵇曾筠兼管之處著九卿會議具奏欽此欽遵該(臣)
等會議得山東與河南接壤皆黃河所經兩省堤
工最稱險要查河工事宜本係總河專責今河南
旣設有副總河現駐武陟等處與山東接壤理應
欽遵
諭旨將山東與河南接壤之曹縣定陶曹州單縣城武
等處附近黃河地方凡一切修築堤岸等工應交
副總河嵇曾筠就近管轄等因奉
旨依議欽此移咨到(臣)隨恭設香案望
闕九叩祗承
諭旨恭謝
天恩訖竊(臣)一介菲材遭逢
聖主幸蒙
特達之知非常之遇及至謬膺河務皆賴
聖謨指示
睿慮周詳而(臣)報稱無能愆尤叢積方深惕勵悚惶迺
蒙我
皇上新恩特沛委任有加(臣)聞
命之下感激難名惟有益加奮勉殫竭駑駘冀報涓埃
伏念河防緊要東省曹單等縣黃河尤為逼近運
河攸關匪細趁此桃汛以前亟宜加意修守一面
將豫省南岸委管河道祝兆鵬北岸委主事朱藻
令其分投逐工淸查埽料沿堤催督兵夫種柳積
土(臣)卽於正月初七日前往山東查勘黃河堤埽
工程其修防措置事宜容(臣)另摺恭請
訓示遵行所有微(臣)仰荷
新綸蟻忱感激理合具摺恭謝
天恩伏乞
睿鑒謹
奏
竭力勉為之太上云忘其身而身存此語豈特長生久
視之良方卽係保祿全名之要道在善於推類而體會
之耳試觀致身奉公者莫不為
神明所佑巧詐趨避者率皆被造物所忌縱獲目前小利
日後必罹大咎徵驗昭然歴歴可鑑朕之醒世格言内
外諸臣當佩服以為終身誦果能躬行實踐至受益時
方感朕一片苦衷也汝其勉諸
條奏一摺交廷臣議覆有旨
雍正五年正月十九日兵部左侍郎河南副總河
兼管山東黃河堤工(臣)嵇曾筠謹
奏為敬陳東省黃河堤埽工程事宜仰請
聖訓以固修防事竊(臣)奉
命兼管山東黃河工程遵於雍正五年正月初七日自
豫省之儀封交界起至江南之碭山交界止將東
省曹單二縣堤埽工程細加踏勘查得北岸曹單
二縣境内共計堤長四萬一千四百丈南岸曹縣
境内共計堤長七百五十七丈而北岸之堤密邇
運道所關尤重今内外俱有重堤復有越格等堤
包護周密立法綦善但臨河縷堤歴年久遠每多
殘缺卑薄應擇其險要審其緩急以次加幫修守
不懈自足以資鞏固惟曹縣北岸之芝麻莊一工
勢當黃河大溜每遇汛水長發全黃直射撞激堪
虞查該工巳於雍正三年河臣齊蘇勒於詳請發
帑等事案内捲下順埽一百七十二丈復於雍正
四年請開引河等事案内加添魚鱗護埽一百八
十五丈并於上流建築挑水壩一座又題明撥調
江南河營汛弁帶領河兵二百名駐工防守其所
以捍衞大堤敵黃保運者法亦盡矣但修工全資
料物而辦料貴在先時今該工堆貯物料寥寥無
幾時已交春豈容延緩(臣)查魚鱗護埽係曹縣知
若不預行購辦貯工應用將來靑黃不接恐至貽
誤工程運道民生關係匪小(臣)一面嚴飭該縣飛
儹各料星夜運工加謹保固外仍一面移咨河臣
齊蘇勒會稿
題請歲修并飭令山東布政司速卽酌發帑銀交給
降後核實
題估彙入該年歲修案内報銷此外倘有應行下埽
并鑲下防風之處容(臣)臨時相度形勢斟酌機宜
分别輕重按段增修庶捍禦有資而要工之修防
無誤(臣)管窺淺見冒昧陳
奏是否有當伏祈
皇上俯賜訓飭指示以便敬謹遵循為此繕摺具奏伏
祈
睿鑒謹
奏
覽
雍正五年二月十三日兵部左侍郎河南副總河
兼管山東黃河堤工(臣)嵇曾筠謹
奏為欽奉
上諭事竊(臣)奉
命兼管山東黃河工程巳於正月初七日前赴東省查
閱堤工至曹縣芝麻莊見埽壩工程正需修理而
所存料物甚少惟恐遲延貽誤隨一面嚴飭曹縣
知縣徐文燦星速趲辦以防桃汛一面會稿
題請歲修并檄行布政司酌撥銀六千兩交給該地
方官購備料物以防伏秋業經
奏明在案蒙
皇上訓諭嚴切隨卽欽遵飛飭廳縣等官星夜上緊辦
運倘稍有玩延卽行嚴參今(臣)由南岸查工渡河
而北於二月初九日復至芝麻莊查秫稭草束各
料俱已運貯堤頂(臣)隨令江南河營千把總并該
汛員開工整理舊埽按法加鑲簽樁壓土務須十
分堅固以資抵禦是桃汛之修防定可無誤矣其
伏秋兩汛應需料物亦必於此時及早辦貯免致
靑黃不接臨時掣肘雖藩庫銀兩尚未移解前來
(臣)巳檄飭廳印各官將大堤徭夫歲修銀兩先行
通融購備俟布政司銀兩解到給還俱不得藉端
延緩該員等現在竭力置辦但工程錢糧俱係河
道專責今署兖寧道事登萊道徐德俶竝不到工
查察亦未見具文詳請預備料物玩延之咎已於
請帑備料疏内附參其餘各員如有始勤終怠者
亦卽據實參
奏不敢姑容貽誤(臣)惟有恪遵
聖訓先事預圖務期工程鞏固有備無患以仰副
聖主軫念河防至意所有該工現在趲備料物緣由理
合據實
奏明恭慰
聖懷仰祈
睿照謹
奏
如此方是凡封疆任事大臣咸肯毅然正色秉公執法
朕復何憂何慮治平之道先在察吏用得其人事無不
理天下乂安萬姓蒙福矣假若一味姑容以邀譽市德
馴至諸務廢弛法紀蕩然上則貽誤國計下則流毒生
民作孽日滋而不之覺方且自以為寬仁長厚寧不大
謬歟無論
天道報施卽以人情揆之亦知其必不獲免大抵習染最
易惑人流俗相沿視為長技忽被晨鐘警醒始信從前
庸愚小見之可笑也
雍正五年三月十三日兵部左侍郎河南副總河
兼管山東黃河堤工(臣)嵇曾筠謹
奏為欽奉
上諭恭謝
天恩事雍正五年二月二十九日恭接
皇上御批(臣)奏請東省芝麻莊辦料事宜一摺(臣)跪讀
聖訓開示嚴明提撕諄切無任感悚竊(臣)樗櫟庸材荷
蒙
皇上天恩拔擢卿貳委任河防涓埃未效報稱無能淸
夜捫心每為感泣祗以河務重大關係匪輕(臣)夙
夜兢兢盡心學習而諳練未深所以臨事徘徊愈
增鈍拙蒙我
皇上知炳幾先慮周事後屢頒
訓諭誥誡詳明俾(臣)凛遵
聖訓勉竭駑駘四載以來得有今日皆沐
皇上之生成教育自愧下愚質魯警覺偏遲閱歴多年
始知醒悔廼蒙
聖恩高厚卽為鼓舞作新
諭(臣)如此方是則知微(臣)前此之愆尤叢積均荷
天恩寬宥曲予矜全昆蟲草木日遊光化而不知覆載
之包容今跪讀
恩綸感激無地惟有殫盡血誠執法察吏但求公事有
益不敢絲毫瞻顧恪遵
聖諭力去庸愚之小見勉效大臣之當務以仰報
皇上洪慈於萬一耳(臣)謹繕摺恭謝
天恩伏乞
睿鑒謹
奏
朕竝非崇尚苛刻但欲卿等秉公執中不欺不徇耳若
毫釐錯會則謬以千里矣
雍正五年四月十八日吏部右侍郎河南副總河
兼管山東黃河堤工(臣)嵇曾筠謹
奏為恭報水勢長發工程平穩仰慰
聖懷事竊豫省黃河南北兩岸堤工荷蒙
皇上睿謨指示發帑興修俱各加幫高厚卽險汛下移
間有新生險工及零星殘缺之處亦俱鑲護防風
埽壩幫築戧堤月堤靡不先事預防金甌無缺今
於四月初十日起至十五日止黃水漲發陡長五
尺有餘各處堤工鞏固埽壩堅厚足資捍禦至東
省曹單二縣濱河大堤(臣)已擇其至險之處嚴飭
廳汛各官先行修理其餘未經修築之堤亦早安
置人夫曉夜防守俱各保護平穩皆由我
皇上訓諭周詳綢繆未雨所以安瀾永慶雖黃流陡漲
漫溢出槽而濱河億萬蒼生咸各安居樂業老幼
歡呼匝地今水勢已退漸次消落歸槽(臣)現在督
率廳汛文武員弁加意巡查預防伏汛長發外所
有黃水陡漲工程平穩情形謹繕摺奏
聞仰慰
聖懷伏乞
睿鑒謹
奏
前聞水低於岸多者丈餘少亦七尺今僅長五尺何乃
遂至出槽若水勢如此卽不免漫出槽外則嗣後無時
不可慮矣慎之慎之
雍正五年五月十九日吏部右侍郎河南副總河
兼管山東黃河堤工(臣)嵇曾筠謹
奏為恭謝
天恩事雍正五年四月十五日(臣)接准吏部咨為題參
事考功淸吏司案呈查得通政使司咨稱接得副
總河嵇曾筠題本一本為恭謝
天恩事應具奏本而用題本與例不符除將原本封送
内閣外理合題參等因雍正五年三月二十九日
奉
旨該部知道欽此移咨到(臣)隨恭設香案望
闕叩頭謝
恩訖伏念(臣)一介菲材仰荷
聖恩深重生成教育高厚難酬自慚賦質愚蒙諸凡未
諳以致恭謝
天恩應具奏本而用題本有違定例理應立
賜處分乃蒙我
皇上特加寬宥免其察議
洪恩浩蕩浹髓淪肌(臣)惟益加砥礪勉竭涓埃永矢犬
馬之忱銜結於生生世世耳謹繕摺恭謝
天恩伏祈
皇上睿鑒謹
奏
凡實力佐朕之大臣小過議罰朕亦有所不忍也
同日又
奏為恭謝
天恩事雍正五年五月初八日(臣)齎摺家人敬捧
皇上恩賜各種法製錠藥一匣到(臣)隨恭設香案望
闕叩頭謝
恩祗領訖欽惟我
皇上
至治馨香
太和保合
普黃農之利濟協化育於兩間
嫓堯舜之博施切痌瘝於億兆
上方調劑萬彙皆春
異數頻仍千秋榮遇(臣)蒲葵小草茝术微材芳餌膏酥
早蒙
殊錫蓮茶餳果疊拜
隆施乃
宸衷注念於河干致良藥再頒於
霄漢霜飛玉杵融成紫磨之金月湧冰壺吸取銀蟾之
液離乘火位祛陰翳以潛消鹽禀水精滌炎氛而
默化香霏郁烈先蒲艾以迎祥光燦陸離勝瓊漿
紫禁之大丹迄今河畔馳驅又捧
洪鈞之法製敬藏工次通燥濕以咸宜分惠羣僚酌
燠寒而溥濟仰
皇仁之體恤鏤骨銘心感
聖澤之宏深淪肌浹髓(臣)謹繕摺恭謝
天恩伏祈
睿鑒謹
奏
覽
雍正五年六月十五日吏部右侍郎河南副總河
兼管山東黃河堤工(臣)嵇曾筠謹
奏為據實陳情仰祈
睿鑒事竊(臣)於本年正月初三日接准部咨奉
命兼管山東黃河堤工隨卽趨赴曹單二縣地方一面
查勘堤埽工程一面諮訪河工利弊見臨河大堤
多有卑薄殘缺不能一律高寬堅厚(臣)仰體
聖懷因比照豫省之例估計加幫增培高厚猶恐廳汛
各官勘估不實遴委諳練河員逐段細加查丈又
復待至三月内新任兗寧道傅澤洪到任檄飭親
勘確估嚴加核減造册具題請
旨興修欽遵在案至工程利弊據黃河同知陳世竒開
報徭夫陋規一項(臣)當將此頂工食幫貼等銀從
前俱屬有名無實半係印河各官之陋規半係胥
役甲長之侵蝕請嗣後查明堤工應行加幫之處
卽將工食幫貼等銀先期題估修理等情恭疏具
題現准部覆會同河撫二臣虛公畫一妥議在案但
流弊已深相沿日久(臣)不少容隱絶無瞻顧而卽
為
入告自難見諒於同官至陳世竒被參之故亦其自取
查該員於上年冬季開明積弊備文詳報似屬為
公因而求給養廉意圖肥巳顯係涉私且已經被
劾自應静候處分乃復徑行揭辯其狂縱躁妄已
可槩見除該員另疏特參遵例摘印候
旨外所有微(臣)題估加幫大堤竝奏除徭夫積弊前後
情節謹為據實
奏明伏乞
皇上察(臣)始末鑒(臣)衷曲
恩賜主持俾(臣)不以無欺無隱致滋罪戾則從此捐糜
頂踵任勞任怨犬馬有知勉竭血誠圖報
鴻慈當銜結於生生世世矣(臣)謹繕摺奏
聞伏乞
皇上睿鑒謹
奏
陳世竒已降嚴旨革職矣參一屬員尋常事也胡庸如
是張皇自問無私卽誤參亦復何罪不然具此一奏豈
遂能移朕之予奪乎似此憂疑恐怖安能無欺無隱不
涉瞻顧回護且主持二字斷在朕躬果是則如田文鏡
不煩懇乞自有以主持之設非則必不因懇乞而輒偏
於主持也所不解者諸大臣雖咸蒙委任率多不知朕
衷大抵皆緣自信不及所以不敢信朕耳至於任怨二
字無分上下不特不避屬員銜恨縱朕加譴責亦有所
不顧惟據理秉公毅然行去方可謂為任怨況據理秉
公之大臣朕焉有加以譴責之理總之識見囿於褊淺
身為大臣百凡務大為要何得於目前區區小處耗費
心神甘為是徒勞無益之舉耶
同日又
奏為伏汛將竣恭報水勢工程平穩仰慰
聖懷事竊照今年入伏以來陰雨連旬沁黃屢漲水勢
雖大所幸河底刷深實能容納旋長旋消竝無留
滯壅阻一切堤埽工程盡力修防俱極平穩皆仰
賴我
皇上勤求治理誠格
蒼穹所以河伯效靈休徵畢集屆兹伏汛盛長仍復循槽
順軌兩岸安寧(臣)往來豫東兩省踏勘巡查嚴督
道廳印汛文武員弁率領兵夫住宿堤頭并多備
料物晝夜防守以資保護今伏汛將竣所有水勢
工程平穩情形理合繕摺奏
聞仰慰
聖懷伏祈
睿鑒謹
奏
直待秋汛過後工程俱各平穩朕方敢釋懷也慎之毋
忽
雍正五年七月二十七日吏部右侍郎河南副總
河兼管山東黃河堤工(臣)嵇曾筠謹
奏為秋汛水勢已定豫兗工程平穩仰祈
睿鑒事竊查伏秋交會之時伏汛未消秋汛踵至水勢
易於增長又兼七月内陰雨連綿尤宜加意防範
(臣)往來兩岸遍閱河勢見沁水從武陟釘船幫而
下黃水自新開引河注廣武山根而下直至滎澤
縣仁奠山二水合流是黃沁之上游已循途順軌
矣自此以下北岸經行滎澤原武陽武封邱祥符
蘭陽儀封山東之曹縣單縣南岸經行滎澤鄭州
中牟祥符陳留蘭陽儀封考城商邱虞城所有兩
岸險要之處俱有埽壩抵護其從前陽武大堤一
案加幫工程經歴三年草根蟠結可禦風雨卽上
年增卑培薄之工程嚴飭承修各員晝夜保固一
有殘缺上緊修補并檄道廳汛員分投防守搶護
俱保平穩其東省之曹單二縣工程查曹縣芝麻
莊埽工已經鑲墊堅實卽水勢長發料物雲集隨
時加修埽壩晏然無慮其芝麻莊上下附近堤工
俱已加幫將竣陳家樓黃家廟水勢雖往北趨現
有新做防風護埽足資捍禦單縣之董家渡孟家
樓朱黃壩孔家莊等處亦俱現在加幫卽水繞堤
根人夫官弁羅列堤上易於防守(臣)恪遵
聖諭敬謹辦理每遇風雨長水之時奔馳兩岸督率屬
員相機修守凡豫東兩省險要之處俱有准備千
里堤工自當日臻鞏固(臣)因身親目擊敬歴數情
形仰慰
聖懷兹逢天氣漸見晴明秋汛水勢巳定各處工程平
穩謹繕摺奏
聞伏祈
睿鑒謹
奏
覽奏深慰朕懷卿之勤劬朕所悉知以此赤衷對越
天地神明自必獲蒙鑒佑也勉之
雍正五年九月初九日吏部右侍郎河南副總河
兼管山東黃河堤工(臣)嵇曾筠謹
奏為秋汛已竣工程平穩仰祈
睿鑒事竊查今歲秋汛雨水甚勤黃沁屢漲但水勢雖
屬浩瀚而循途順軌不致為患每逢發水之時(臣)
必親至堤埽險要工程遍加察勘見風色平靜水
波不興我
皇上至誠至敬感格神祗明效大驗捷於影響是以兩
岸安寧萬民有慶現今大堤月堤重重保障凡從
前水佔抛荒地畝俱巳耕種成熟卽近水灘地所
有支河亦經築壩堵塞水不能進淤地更獲豐收
其窪下之區間有上水者而黍穀業已長成水退
仍復有秋總緣河身刷深可以容蓄不致異常瀰
漫之故從兹遞年修守堤工固而禾稼登豫省元
氣可復再查東省曹單二縣工程(臣)現在竭力嚴
催其沿河一帶村莊地畝因雨水囤積難於播種
(臣)隨飭廳印各官開放涵洞疏通水道引水歸湖
現今積水已消民間可以種麥在大堤之旁水涸
得土可以加幫公私俱便現今天氣晴明曉夜儹
工承修各員陸續報竣總由
皇上愛民如子發帑興修所以豫東兩省濱河一帶堤
岸有金湯之固羣黎獲衽席之安所有秋汛水勢
工程平穩情形除另行恭疏會
題外謹繕摺奏
聞仰慰
聖懷伏祈
睿鑒謹
奏
覽奏豫兗河道情形朕心曷勝慰悦頃秋汛雨澤旣多
水勢自猛朕日夜厪念淮黃不知作何光景今乃如是
平穩可謂出於望外皆卿等忠誠勤慎所致兩省黎庶
實攸賴焉已有旨從部頒發矣
雍正五年十月二十九日吏部右侍郎河南副總
河兼管山東黃河堤工(臣)嵇曾筠謹
奏為乘機因勢開挑引河以固大堤仰祈
睿鑒事竊惟黃河之水湍悍變遷其性多曲每遇掃灣
轉溜非斜趨而北卽直注而南以致兩岸堤工或
當大河之頂衝或被支河之汕刷簽樁下埽多方
救護始獲保固平穩此南北兩岸各工致險之源
也上年十月内(臣)恭進黃沁安瀾圖仰蒙
聖慈就圖指示將灣處挑直堤工卽可化險為平
諭(臣)查勘具奏(臣)遵卽來往河濱詳細審視因河頭俱
無吸川之形河尾又無建瓴之勢是以不敢冒昧
議開隨令廳汛各官勤加相度倘河流稍有動移
或遇可乘之機卽當隨時入
告不致因循貽誤當經
奏明在案今查得儀封縣北岸雷家寺一工向因大
河自南岸靑龍岡迤下由西南掃灣起勢直注西
北致將雷家寺上首之灘刷開支河一道沿堤走
溜經宋家營徐家塘曲家樓等處直至三家莊出
口五十餘里騰波湧浪勢同奔馬每遇汛水泛漲
上下搶護救應不遑該廳等曾將支河堵築土壩
攔截以保大堤而水力盛大殊難抵禦(臣)經營籌
度乘舟親往查勘現今靑龍岡迤下水勢瀠洄紆
折將上灣淘作深兜與下灣相對止隔四百一十
丈(臣)率領道廳汛員細加看驗上水河頭已有吸
川之形下水河尾亦有建瓴之勢亟宜乘機因勢
開挖引河導水東行則河身順直水不紆回大河
之流旣暢支河之勢自緩隨築壩攔截可以經久
扞禦矣引河旣成支河壩旣築俾黃流全歸正河
自當愈刷愈深將來河灘漸次淤高不特北岸雷
家寺迤東五十餘里之埽工可以漸次減省而涸
出之灘地亦得廣為耕種實於運道民生大有裨
益今據道廳詳估前來(臣)復細加踏勘核估該挑
引河四百一十丈及堵築支河土埽等工共銀七
千餘兩謹繕摺繪圖先行奏
聞恭請
皇上訓示以便會同河臣齊蘇勒督臣田文鏡恭疏
題請伏祈
睿鑒謹
奏
若知之真見之透復與齊蘇勒意見相同卽一面具題
一面興工可也
雍正六年正月十九日吏部左侍郎河南副總河
兼管山東黃河堤工(臣)嵇曾筠謹
奏為恭報河工豫備事宜敬慰
聖懷事竊查豫省河工歲修一項(臣)前條奏定於秋成
後卽發銀購料每秫稭一百斤定價七分較前節
省二分務於八月内道庫發銀勒限十月内照額
辦足奉
旨俞允欽遵在案隨卽飛行道廳遵照去後兹據管河
道祝兆鵬河北道朱藻呈報南北兩岸各廳辦料
銀兩俱經如期給發所買物料業已購足陸續運
貯工所前來(臣)於臘底新年復親往查察目擊堤
工所貯料物俱各鱗比櫛次堆積崇墉分編字號
插立牌橛隨諭多撥兵夫看守儘可有備無患再
查堤上搶險下埽鑲填全憑積土(臣)已嚴飭廳汛
督率兵夫趁此閒暇沿堤預備土牛料物旣多土
牛旣積本年各汛修守有資自可無誤隄防矣至
南北兩岸柳園因從前需用過多採伐殆盡早已
通飭廳汛務於冬末春初津液含蓄之時廣為栽
植俟春和澆灌成活(臣)復親加催督查驗兩岸柳
椽俱已密排栽種成行河工要料漸見蕃衍所有
預備事宜理合恭摺奏
聞上慰
聖懷伏祈
皇上睿鑒謹
奏
防禦有備允愜朕懷人事盡而後
天心之眷祐可期朕宵旰勤求孜孜不倦亦正此意耳勉
之
同日又
奏為
聖主天恩浩蕩微(臣)感激難名敬陳謝悃仰祈
睿鑒事雍正六年正月十一日准河南督臣田文鏡字
信内錄正月初六日奉怡親王大學士等來字雍
正五年十二月二十二日奉
上諭副總河嵇曾筠衙門無養廉之項朕向來不知故
未降旨今因齊蘇勒奏聞朕始知之爾等可寄信與
河南總督山東巡撫令河南山東二省各於公用銀
兩内以三千兩給與嵇曾筠為伊用度伊旣辦理地
方公事自應如此加恩倘不為籌畫養廉之項將來
遇不肖之員為副總河必至苛索於地方也欽此遵
旨寄信前來知會到(臣臣)隨虔設香案望
闕叩頭恭謝
天恩訖竊(臣)一介寒微備員詞館荷蒙我
皇上洪恩賞拔洊列卿貳
特授以副總河之職管理豫東兩省堤工五載河干毫
無報稱廼蒙
睿照周詳曲為籌畫
特命怡親王等寄信河南山東督撫二臣令於二省公
用銀兩内各以三千兩給與(臣)曾筠用度
洪慈體恤至優至渥聞
命之下感激涕零伏念(臣)父以生員殉節(臣)母以靑年
守志(臣)以四齡孤子伶仃飄泊幸際
昌明之會疊邀知遇之隆今又蒙
皇上如此加恩匪特微(臣)不敢稍萌不肖之私自今以
後卽有不肖之員亦莫不滌面洗心鼓舞奮勉於
天高地厚之中矣所有微(臣)感激愚忱理合恭摺
奏謝伏祈
皇上睿鑒謹
奏
汝前為養廉一事具摺陳請曾經批諭酌查取給之項
嗣後汝未再奏朕亦遂爾遺忘今齊蘇勒來京面陳一
切方始憶及比年來汝二人難堪淸苦矣兩省督撫目
擊拮据情狀不一過問何若是之恝然也
雍正六年二月二十七日吏部左侍郎河南副總
河兼管山東黃河堤工(臣)嵇曾筠謹
奏為欽奉
上諭事雍正六年正月二十七日(臣)於山東曹縣工次
時値河臣齊蘇勒
陛見回南赴豫(臣)隨跪請
皇上聖安據齊蘇勒傳奉
聖諭河南雷家寺一帶堵截支河開穵引河一事爾於
回南之時前往彼處再行詳看會同副總河嵇曾筠
細加商酌欽此欽遵(臣)於正月三十日同至雷家寺
工次細看河勢情形凛遵
皇上按圖指示機宜詳加斟酌應於儀封縣三家莊添
築迎水大壩一座以抵全黃頂衝之力又查曹縣
芝麻莊埽工地居三家莊下游正對黃流掃灣水
勢悍激應於舊埽上首添築挑水大壩一座挑溜
開行上下可保無虞俱經會摺恭
奏齊蘇勒於二月初十日出河南境訖(臣)一面飛飭
儹運料物將三家莊迎水壩及芝麻莊挑水壩晝
夜興築下埽簽樁鑲墊穩固復親至雷家寺督催
各員挑穵引河已經穵有八分指日可以告成(臣)
因桃汛屆期由山東黃河北岸起一路沿堤查勘
直至河南武陟嚴諭沿河廳汛員弁多撥兵夫擡
土增培堤頂搜尋鼠穴獾洞修理歲搶工程以資
捍禦(臣)自查勘北岸之後卽渡河查勘南岸堤工
往返巡歷目擊沿河灘岸竟有高出水面七八尺
一丈不等可見河身漸次刷深此皆由
皇上睿慮周詳
聖謨指示所致(臣)惟有愈加謹慎先事圖維以仰副
聖懷理合恭摺奏
聞伏祈
睿鑒謹
奏
據奏河漸刷深朕懷甚慰至於堵截開挑等務人事固
所當盡仍宜以公誠敬謹感
天格神冀邀佑助絲毫毋涉縱肆勉之
同日又
奏為請
旨事雍正六年二月初二日河臣齊蘇勒傳奉
上諭據奏河南蘭陽縣漫口處所有神像自上流漂來
其漫口之水隨卽自行沙淤甚屬竒事爾等當於此
處另建寬大廟宇以答神庥欽此欽遵(臣)隨公同相
度地基興建廟宇業經會摺恭
奏欽惟我
皇上愛民心切誠感河靈為民敬
神建立廟宇此誠千載難逢殊祥
鉅典也伏念(臣)於雍正元年六月内欽承
簡命來赴河南堵築中牟十里店漫口奉
旨動用庫帑分發各州縣辦料至十月初間料物齊集
堤頂堆積如山正在晝夜捲埽尅期搶堵不料十
月十七日夜半更夫掛燈籠於棚簷失火燒棚斯
時棚之西向逼近壩臺因趁月明鋪埽滿地稭草
棚之東向有千百萬之積料堆貯崇墉若一延燒
則壩臺旣不可保物料盡成灰燼(臣)寢處草棚驚
聞起視見西風猛烈火焰燭天風頭火勢俱自西
料運送維艱民力何堪伏望
風火尊神仰體
上帝好生之心
聖主焦勞至意止風熄火下救黎民困阨頃之忽見風
頭陡轉火勢自南而北將堤北渡船一隻燒燬殆
盡大桅南倒又將火頭壓滅東西壩臺物料俱獲
保全斯時官民夫役莫不歡呼
風色全無波恬浪靜似應起建風火二神祠宇以
酬神貺今現奉
間兩旁配殿各六間門樓各三間附於廟之左右
敬安
奏為此繕摺請
旨伏祈
皇上睿鑒施行謹
奏
覽
雍正六年三月十三日兵部尚書河南副總河兼
管山東黃河堤工(臣)嵇曾筠謹
奏為恭報蘭陽新險工程搶護平穩仰慰
聖懷事竊照蘭陽縣北岸耿家寨地方原係臨河險要
(臣)前同河臣齊蘇勒相度形勢必得重門保障方
資鞏固因議將大堤及臨河縷水堤竝中間土堰
一道亦幫作越堤共有三重均酌量估計於雍正
二年三年陸續
題請加幫在案近因河勢下移南岸長出淤灘黃流
北注漸成頂衝本年二月間節據該廳汛具報埽
工蟄陷歷經批飭動料鑲填搶護嗣於二月二十
八日(臣)正在巡查南岸據下北河同知張近光報
稱二十七日未時河勢陡湧大溜衝刷堤根走埽
一箇連夜捲埽搶護至二十八日卯時塌卸堤頂
一丈餘等情(臣)隨冒雨渡河赴工查勘見水勢巳
緩卽住宿工次相機修守如式下埽簽樁堅實買
土鑲填業經搶築平穩訖伏念桃汛水勢易長易
消尚然報險急應未雨綢繆以防伏秋二汛因查
第三道大堤久已加幫高厚其第二道越堤雖經
加幫頂寬二丈底寬八丈高一丈二尺尚嫌卑薄
其臨河第一道縷水堤近因大溜直射堤根深至
二丈有餘(臣)再四籌度現於堤南迎溜頂衝之處
下摟厓埽一路沉水埽一路又預備料物相機下
魚鱗埽一路再查縷堤北面有積水深潭因晝夜
趕築裏戧壩臺密釘攔土排樁一路又於險工左
右堤頂盡行酌量加高則頭門巳屬穩固次將第
二道越堤隨地勢加幫高至一丈五六七尺頂寬
三丈底寬十二丈并估下等埽一路則二門亦有
捍衞再於第三道大堤上添貯料物以備不時需
用多撥員弁兵夫防守則三門亦有准備再估從
縷水堤北直接大堤東西建築格堤二道預為收
束水勢地步則四面層層有備雖至伏秋可保萬
全矣(臣)一面會商督臣田文鏡暫動河庫存貯捐
工銀兩委河北道朱藻督工儹築興修尅期告竣
一面飭令據實確估造册會
題請
旨外所有現在搶護耿家寨堤工平穩情形合先奏
聞恭慰
聖懷伏祈
皇上睿鑒謹
奏
從來有備則無患覽奏抵禦機宜朕懷似可不為伏秋
慮矣雖然天下事往往功成於險變起於平智或有時
不及施力亦有時不足恃心一放則必至懈弛故書垂
無逸之訓而詩載戰兢之誡也要當敬慎日增斯須不
可去念期共勉之
雍正六年五月二十八日吏部尚書河南副總河
兼管山東黃河堤工(臣)嵇曾筠謹
奏為恭報五月水勢工程平穩情形上慰
聖懷事竊照黃河堤岸全憑修守(臣)凜遵
聖諭時刻嚴飭廳汛員弁竭力奉行卽儀封北岸之三
家莊山東曹縣之芝麻莊俱經下埽簽樁添築壩
工鑲填穩固其蘭陽北岸新險之耿家寨工程緊
要(臣)現在親行催督多備物料隨蟄隨鑲雖係頂
衝壩工已經堅厚足資捍禦(臣)緣駐劄險工不能
分身徧為查察屢檄兩河員弁加謹修防現有左
僉都御史(臣)徐湛恩前往兩岸凡遇歲搶工程督
令星夜儹做自五月初三日查勘起至二十四日
始回耿家寨目見兩岸堤工俱各平穩五月内雖
經兩次長水然皆旋消循軌東注(臣)乘舟細察河
勢見中泓旣深黃流已循故道凡係昔年舊有險
工之處俱當加意防範(臣)已檄飭廳汛多積物料
相機修守如遇新險要工卽一面竭力搶護一面
據實勘估會
題務必恪遵
聖訓時存敬慎早夜修防以保護安寧所有五月水勢
工程平穩情形理合恭摺奏
聞仰慰
聖懷謹
奏
覽奏水勢情形朕懷深慰然必待伏秋二汛過後方可
言平穩二字也慎之又慎毋或少怠
同日又
奏為恭報引河告成水勢暢流上慰
聖懷事竊查儀封北岸河勢直注西北刷成支河沿堤
走溜騰波湧浪勢同奔馬經宋家營徐家塘曲家
樓直至三家莊綿長數十里每値汛水漲發搶護
不遑(臣)經會疏
題請於雷家寺地方開穵引河導水東行荷蒙
恩允欽遵在案(臣)於正二月間卽親督廳印汛各員挑
穵如式嗣緣桃汛水小不敢輕於開放至五月十
二日河水長有四尺五寸(臣)隨星夜前往督同承
挑各員多雇人夫將河頭河尾一夜挑穵深通於
十三日清晨開放時値西風忽起水激風順湧溜
東注引河瞬息盈科暢流無阻(臣)又於二十三日
乘舟察勘適當雷雨交作西北風猛住宿舟中是
夜水長四尺四寸風順水湧大溜皆歸引河至次
日查勘河身汕刷寬有百丈深有二丈四五尺不
等新河愈刷愈深舊河水勢頓落雷家寺迤東一
帶埽工將來可漸次減省而水占灘地亦可逐漸
涸出廣為耕種實於運道民生均有補裨此皆仰
賴我
皇上敬
天勤民至誠感召神力護佑所致也所有雷家寺引河告
成情形理合據實奏
聞恭慰
聖懷伏祈
睿鑒謹
奏
據奏開放引河時水激風順若有
神助皆賴卿等實心任事正已率屬有以感召所致朕慶
幸有加欣慰不已期共勉之
雍正六年七月二十七日吏部尚書河南副總河
兼管山東黃河堤工(臣)嵇曾筠謹
奏為恭報七月水勢工程平穩情形上慰
聖懷事竊照伏秋交會之際水勢最為險要蓋因伏汛
未消秋汛踵至未免汪涵渟蓄故歴年以來屆期
防範搶護不遑至今年七月伏秋交會水勢雖見
增長而風恬波靜前水已消後水方至兩岸廳汛
兵夫小心修守雖至險如耿家寨三家莊芝麻莊
埽工亦皆鑲填保護平穩(臣)又乘舟遣熟諳河兵
探量中泓水勢武陟以下深至二三丈不等考城
以下深至四五丈不等可見河底日漸刷深河槽
實能容納自無漫灘異漲之患伏查本年七月初
六日據報沁河長水四尺餘(臣)卽飛檄廳汛晝夜
修防去後嗣據各汛報到沁河之水流入黃河所
長不過尺許此雖因河面寬闊實由河底淵深之
明驗也再查黃河性不兩行各道支河堵塞旣無
旁流以洩其氣而紆曲太甚衝刷堤工之處又開
穵引河以順其性如雷家寺新河旣成不數日間
靑龍岡迤下數十里舊河身旋卽淤成平陸此皆
由我
皇上宵旰憂勤誠敬格
天指示周詳所以黃流循軌日慶安瀾(臣)惟有凜遵
聖訓益加敬慎勤事修防以永保堤工鞏固所有七月
水勢工程平穩情形理合恭摺奏
聞仰慰
聖懷伏祈
睿鑒謹
奏
覽奏深為慰悦一切工務朕不過指示大略至於臨時
應變相度機宜若非卿等勤勞趨事忠誠感
神曷克有此功效再能保固三二年後朕憂虞之念可全
釋矣勖哉敬慎勿懈
雍正六年十二月十一日吏部尚書河南副總河
兼管黃河堤工(臣)嵇曾筠謹
奏為運河水勢深通黃河料物齊備敬慰
聖懷事竊照豫省漕糧全資丹衞二水濟運自蒙我
皇上欽頒衞河源神靈源昭瑞匾額新泉渙發愈加滂
沛現今時値隆冬各道泉源湧注與丹河合流濟
運現今探量水勢深有五六七尺不等漕艘通行
俱陸續催儹出境至黃河歲修料物早已撥帑採
辦現皆運貯堤工堆積崇墉來歲修守可以有備
無患(臣)因接准部文欽遵
諭旨致祭嘉應觀
河神卽由蘭陽起程前往武陟於十二月初九日虔
誠敬謹肅將
祀典訖隨卽一路查勘豫東黃河兩岸工程趁此水
落歸槽凡應修應補之處預為相度以便明歲春
和加工并督率兵夫住宿堡房積土種柳歲暮天
寒守望相助千里長堤查察謹嚴附近居民寧謐
安堵所有運河水勢深通黃河料物齊備情形謹
繕摺奏
聞伏祈
睿鑒謹
奏
運河水勢深通黃河料物齊備欣悦覽之但聞汝於諸
凡事務殊欠擔當往往推諉屬員此乃大不可者果若
是止知有已而不知有人人心何由而服將見平時則
各懷顧惜臨事胥觀望不前於汝甚屬無益當返躬内
省極力改除為要
雍正七年正月二十二日吏部尚書河南副總河
兼管山東黃河堤工(臣)嵇曾筠謹
奏為恭謝
天恩事雍正六年十二月初五日准工部咨開恭報搶
築等事一案十一月十六日奉
旨秦家厰漫口合龍之處原屬險急工程其用過土方
價値又屢經部駁嵇曾筠為人謹慎小心若果浮冒
伊必據實核減這次加恩准其開銷不必再行駁詰
欽此咨行到(臣)隨恭設香案望
闕叩頭謝
恩伏念(臣)本愚陋備員河干冰兢自矢六載於兹凡有
廳汛所做工程該道冊報(臣)每嚴加核減親勘確
實果無浮冒方敢報銷此(臣)慎重工帑之微忱時
時凜矢旦明而不敢直陳於
君父之前者乃早蒙
皇上洪慈洞照
特沛溫綸捧誦
皇言銜感無地(臣)自揣知識愚鈍報稱無能惟有勤事
修防痛加釐剔凡係工程錢糧不致纖毫浮冒事
事謹慎刻刻小心以仰報
皇上知遇隆恩於萬一耳為此繕摺恭謝
天恩伏祈
睿鑒謹
奏
揆情酌理四字朕實能之第恐聞見不確則或未必適
得其當耳
同日又
奏為欽奉
上諭事竊(臣)齎摺家人回豫敬捧
皇上硃批(臣)運河水勢深通黃河料物齊備等事奏摺
欽奉
硃批諭旨(臣)跪讀之下惶悚無地伏念(臣)一介庸愚毫
無知識六載河干愆尤叢積荷蒙
皇上覆載洪慈包容
教誨保全至今兹蒙
聖訓誡飭以(臣)擔荷之力甚欠往往推諉屬員令(臣)返
躬極力内省改除宥其旣往勉其自新感戴
生成涕零如雨第(臣)有下情不敢不敬陳於
聖主之前者竊查河工私弊易生河工浮議易起(臣)受
恩深重惟知矢慎矢公務期工收實在帑不虛糜是以
工無論大小(臣)必親勘地無問遠近(臣)必親到河
員以有事為榮以興工為利但云工程險要而不
知内中有應做不應做之工若一槩擔承估計興
修必致帑金糜費(臣)於此等工程必再四推敲駁
飭詳加核實方敢具
題此(臣)拘謹愚誠難逃
聖明洞鑒之中者也再(臣)素未諳練河務自奉
命到工兢兢學習刻刻提防凡遇廹不及待之險工卽
立時擔荷率先搶護外至若工程浩大需帑繁多
尚可稍緩時日者(臣)必再三相度形勢一面調撥
銀兩預備料物一面商定於河臣細訪於熟諳員
弁兵夫詢謀僉同然後踴躍前進下一埽務必得
一埽之力做一工務必收一工之效其難其慎以
冀萬全是以數年來凜遵
聖訓幸得黽勉供職伏念豫東二省河工最關緊要我
皇上宵旰焦勞諄諄
訓示微(臣)世受
國恩才庸任重卽捐糜頂踵尚難報稱寧敢稍萌推
諉屬員之念上負
聖主知遇之隆祗緣大工業已告竣長堤屹若金湯自
應以撙節錢糧為重倘(臣)冒昧擔荷或致帑金糜
費屬員虧空則(臣)罪難逭至於估計工程錢糧例
由道廳冊報(臣)等察核稍有浮冒(臣)等查參若不
慎重詳查自用自專恐致草率易生朦蔽(臣)愚不
得不兢兢過慮也欽奉
皇上矜憐訓誡(臣)惟有感激猛省諸事留心凡有一毫
推諉之念必痛加改除以仰副
聖主教誨之仁恩於萬一耳(臣)謹繕摺恭謝
天恩伏祈
睿鑒謹
奏
謹慎固為處事要道但不可因小而失大過與不及等
耳今齊蘇勒業經溘逝修防諳練乏人當倍加黽勉切
勿過於拘執錢糧重輕較之河防又其次矣朕數日以
來如失所倚念彼河干思吾賢佐不禁為之涕下奈何
奈何向後能慰朕懷與否萬姓蒙福罹災與否全賴汝
之忠勤誠敬矣灑泪批諭
雍正七年二月二十五日吏部尚書河南副總河
兼管山東黃河堤工(臣)嵇曾筠謹
奏為欽奉
上諭事雍正七年二月十八日(臣)於儀封北岸工次接
到
皇上發回(臣)欽奉
上諭事奏摺奉有
硃批諭旨(臣)跪讀之下悚懼恐惶置身無地竊念(臣)樗
櫟庸材仰荷
皇上天恩拔擢豢養生成特畀河工重任提撕警覺教
育多方兹以河臣齊蘇勒已故特頒
訓旨誥誡諄諄仰見我
皇上慎重河防時深饑溺之思
眷念勞臣彌切股肱之痛(臣)雖犬馬無知亦思感奮圖
報自今以往惟有凜遵
聖諭加倍小心無事則以查核錢糧為重有事則以搶
護工程為要不敢因小而失大不敢矯枉而過正
念念切於忠勤刻刻勉於誠敬所有豫東二省黃
河工程(臣)總以身肩任務保長隄永固圖萬姓之
久安頌
皇仁之錫福以祈仰慰
聖懷於萬一耳(臣)謹繕摺恭謝
聖訓謹
奏
仰慰朕懷豈在紙上空丈須數年後金堤彌增鞏固黃
流永慶安瀾方可謂言行相符是乃朕之大願也敬慎
為之
硃批諭旨卷一百七十五之二
欽定四庫全書
硃批諭旨卷一百七十五之三
硃批嵇曾筠奏摺
雍正七年三月初三日吏部尚書總督河南山東
河道(臣)嵇曾筠謹
奏為恭謝
天恩事雍正七年三月初二日接准吏部咨文欽蒙
皇上聖旨授(臣)總督河南山東河道提督軍務隨恭設
香案望
闕叩頭恭謝
天恩訖竊(臣)一介庸愚至微極陋荷蒙
皇上殊恩特授河南副總河之職又復仰承
恩命兼管山東黃河堤工任事以來皆賴
聖謨廣運
睿慮精詳(臣)凛遵恪守夙夜冰兢而報稱無能時深惶
悚迺蒙我
皇上委任有加
特頒諭旨令尹繼善與(臣)分任南北二河之事又以治
河之道必合全河形勢通行籌畫方可疏導安瀾
特允廷臣議奏所有南北修理工程令(臣)等公同商酌
會稿具題期於兩處均有利益仰見我
皇上聖明天縱洞悉河防
指示機宜無微不照(臣)聞
命自天措躬無地惟有益加謹慎詳求疏築之宜勤事
奔馳勉竭駑駘之力和衷共濟倍凛小心務期河
堤鞏固運道深通以仰報
皇上洪恩於萬一耳除現在具本奏謝
天恩并一切應行事宜恭候
敕書印信頒發到日凛慎欽遵次第舉行外所有微(臣)
仰荷
新綸感激蟻忱先行繕摺
奏謝伏祈
睿鑒謹
奏
從前齊蘇勒肩任河防南北總局實皆倚賴仐伊物故
不但北河疏築各務須倍加籌計全河形勢悉當再四
講求慎勿泥於紙上陳文廢棄齊蘇勒現行規畫尤不
宜好竒穿鑿立意更張如閘壩之啓閉應時最為切要
少失機宜所關匪細敬之慎之與南河諸臣和衷勉力
為之
同日又
奏為請
旨事竊查山東運道北接
神京南連吳楚漕艘往來咽喉要地
天儲關係綦重是以從前總河衙門駐劄濟寧城内遙
控上下設立標兵營弁一以催趲漕運一以彈壓
地方原為有備嗣後河臣移駐清江不特豫東二
省河防難於照應即地方重鎮防微杜漸之事亦
少經理我
皇上聖謨宏遠
特命河東二省添設總河俾黃水上游捍衛周密而催
漕趲運亦有專司仰見
睿慮周詳尤為超軼千古(臣)每念濟寧路當孔道為五
方雜處之區沿河一帶人情刁悍必須兵制嚴明
查輯姦宄方為有益但從前專管黃河不敢越爼
今蒙
聖恩命(臣)總督豫東河道提督軍務何敢因循推諉(臣)
擬趁此黃水未經長發之時一面嚴飭道廳汛弁
督率兵夫在工早夜修守一面馳赴濟寧凡一應
疏泉濟運考驗弁兵稽察夫工利弊等事力為整
飭即仍赴黃河工次督理修防庶黃運二河得以
國恩疊膺
異數勉圖犬馬之報而知識短淺才具駑鈍總求
聖主訓示開𨗳以便敬謹遵循(臣)謹繕摺請
旨伏祈
皇上睿鑒謹
奏
此奏嘉悦覽焉内外大臣遇應辦理之事咸肯如是毅
然擔任踴躍趨赴寧復有叢脞之虞更亦無庸丁寧誥
誡矣至於南北分管各務如敕書内有開載未晰者會
疏聲明題請
雍正七年四月二十一日吏部尚書總督河南山
東河道(臣)嵇曾筠謹
奏為運道深通糧艘遄行仰慰
聖懷伏祈
睿鑒事竊(臣)一介菲材荷蒙
皇上洪恩畀以總督河東河道兼管運河復欽奉
諭旨命(臣)速往整理隨於四月初二日到濟寧任事所
有運河廳汛工程錢糧一面咨會江南河臣移取
檔案一面檄行兖寧道造具清冊俟到日詳加查
核并遴委河標左右二營遊擊暨河工效力人員
星夜催趲重運再嚴飭河閘官員遵照漕規定例
啓閉外(臣)即由濟寧州起程查勘運河并堤閘等
工見一路河流通暢水深六七八九尺不等糧船
銜尾北上現今過濟已有三千餘隻至查濟寧迤
北馬場馬踏蜀山等湖水勢容蓄儘可濟運其安
山一湖少遜至南旺地勢窪下僅能洩運河之有
餘不能補運河之不足至濟寧迤南如南陽昭陽
微山等湖水面寬廣濟運尤為充裕但湖河間隔
止此一線殘堤除滕嶧二縣工程未經估修外其
餘堤岸歴經前任河臣撫臣題請興修有業已報
竣者有現在興工者有因水佔艱於取土屢請展
限寬期者(臣)俱飛檄行催立限趲工飭其設法修
整早為帮築以資衛蓄目今天氣晴明日久(臣)已
分投委員查察泉源力為疏濬以冀源源接濟況
馬場馬踏蜀山等湖尚有未經開放之斗門現在
蓄水俟十分緊要方行宣洩濟運是濟寧以至臨
清地勢雖高可以無慮所有水勢通暢糧艘利涉
情形理合繕摺奏
聞仰慰
聖懷伏乞
皇上睿鑒謹
奏
適春夏之交稍覺缺雨正恐漕運或致淹遲覽奏甚為
慰悦
雍正七年五月二十四日吏部尚書總督河南山
東河道(臣)嵇曾筠謹
奏為恭報黃河水勢工程平稳情形仰祈
睿鑒事竊惟時當夏令汛水將臨(臣)謹遵
訓旨先事預防所有豫省黃河南北兩岸應行修守之
處(臣)已嚴飭道廳文武汛官督率兵夫鑲墊堅整
足資捍衛又移咨内閣學士協理河務(臣)徐湛恩
勤加查察兹於五月初十日黃河長水三尺二寸
旋即消落一切堤埽工程俱各平稳再運河糧艘
遄行昨於五月十八日全數催過濟寧(臣)謹恭疏
題報在案目下正届東昌臨清一帶地勢高阜之處
(臣)來往稽查閘座督令啓閉依時相機蓄洩以資
浮送俟料理運河事竣(臣)即於六月初旬伏汛未
長之前星馳赴豫巡查兩岸工程務保無虞謹將
現在黃河水勢工程平稳情形繕摺恭報伏祈
皇上睿鑒謹
奏
今歲春末夏初晴霽多時幸不至旱者賴去冬及二三
月雨雪之膏澤耳目前數省缺雨堤工自應無恙但夏
旱則秋澇乃理之常伏秋兩汛或不無淋潦之虞先事
綢繆最為緊要也濟運事宜尚可委員料理防河籌策
豈容時刻少疎亟宜旋豫督率巡察以盡力保固
同日又
奏為核定運河夫食銀兩去浮冒以收實效事竊(臣)
欽奉
皇上恩命管理東省運河查上自德州交界起下至江
南邳州交界止計長一千一百四十三里為漕艘
經由要地河則年年挑穵堤則歲歲增培所以運
河捕河泇河東昌上下河五廳汛内共額設淺溜
橋閘兵徭酌壩等夫三千三百三十三名歲領工
食銀三萬二千兩有零至冬春大挑不敷力作加
募夫五千四百七十名幫貼銀六萬二千二百一
十三兩有零小挑募夫一千四百二十一名幫貼
銀四萬四千一十三兩有零俱係州縣經徵解交
河官散給成例相沿已久其中加派多徵扣尅浮
冒等弊種種不一(臣)現在嚴檄行查令各屬自行
舉首革除外至幫貼一項前河(臣)齊蘇勒於雍正
五年節省銀二萬三千一百七十二兩零雍正六
年節省銀二萬二千七百二十六兩零但去弊莫
如淨盡立法當垂永久若不確加查核定有成規
恐將來諸弊又緣之而起且既經節省廳汛各官
無所用其浮冒遂將各項夫役應領工食銀兩肆
其扣尅浸漁窮民力作經年博取微利以為養家
餬口之計今有名無實則褁足不前大挑小挑呼
應不靈甚至掩飾耳目潦草塞責殊非經久之圖
(臣)謬抒管見現在檄行東省司道費金吾等從長
酌議將運河各廳所管汛内通盤核算每年額設
夫役若干名應給工食若干兩逐一均勻派定飭
令道廳各員點其數目察其工作不許有絲毫虛
冒扣尅外其餘幫貼銀兩竟行藩司禁止多派祇
照舊額徵收解貯河庫遇有挑淺築堤關係緊要
工程再行詳請加募按工雇夫按夫給價則應徵
之夫食悉歸實用多派之規費徹數革除所有幫
貼羨餘銀兩全以歸公不特有禆
國帑無累民生而河道堤工歲修月浚亦無單薄淺
澁之虞矣緣(臣)才質駑鈍知識短淺一應條分縷
悉之處尚在詳加妥議務期諸事允協方敢恭疏
具
題所有運河夫食等事(臣)將查核緣由先為繕摺奏
聞伏祈
皇上睿鑒謹
奏
朕御極之初即有人條陳此一節經發廷臣會議咸言
不便更張朕意如果有利無弊諒齊蘇勒必早奏聞矣
不可圖邀一時虛譽任意增減臨期束手無策那西補
東翻致弄巧成拙田文鏡老成練達權量得宜不涉偏
執朕所信任弗疑者當與之密相妥商會摺具奏凡類
斯沽名之舉居功事後罪猶可恕倘於未行之前有意
張揚以示德於無知小人及或議不果行終俾恩歸於
已怨歸於上竝卸過於同事乃取禍之道也萬勿循此
軌轍戒之誌之
此諭亦密與田文鏡看
同日又
奏為恭謝
天恩仰祈
睿鑒事雍正七年五月十一日(臣)齎摺家人敬捧
皇上御賜(臣)母香珠二串藥錠一匣又蒙
恩賞(臣)香珠二串藥錠一匣(臣)隨跪迎道左恭設香案
望
闕叩頭謝
恩祗領訖伏念(臣)父嵇永仁殉節閩疆(臣)母楊氏時年
二十四歲苦歴冰霜經今五十七載上年仰邀
曠典得蒙錦縀之頒届今又荷
皇恩復拜靈丹之錫
榮施罔極浩蕩難名竊(臣)自受任副總河以來原於武
陟地方賃居民舍後以河勢下移隨時搶護孑然
一身日往來於豫東二省之交擇險奔馳寓居湫
隘所以烏鳥私情不遑將母今蒙
皇上天恩畀(臣)以總督河東河道兼管運河查總河舊
湛恩遥賁崇朝適至(臣)母踴躍歡忭虔稱佛號恭祝
深感勵惟有愈加黽勉竭力宣防永矢踵頂之捐
糜冀報
高深於萬一耳(臣)謹繕摺恭謝
天恩伏祈
睿鑒謹
奏
覽奏謝矣以卿現居職任而論如欲為母延年兼貽福
後裔惟在鞏固金堤登沿河萬姓於袵席之安而已除
此别無良技設以全活無數姦匪姑息枉法貪官謂能
積功累行不但上無益於母下無益於子孫且恐冥默
中更造孽靡涯也然乎否耶其審思之
雍正七年六月十五日吏部尚書總督河南山東
河道(臣)嵇曾筠内閣學士協理河工事務(臣)徐湛
恩謹
奏為欽奉
上諭事雍正七年六月十三日接准河東督(臣)田文鏡
咨開欽奉
硃批諭旨今歲直隷各省雖不為旱大都雨水欠足從
來物極必反春末夏初既苦愆暘夏末秋初或恐霖
潦不免也一切河工堤岸之防護俱當綢繆於早加
倍慎重將朕此諭轉傳河(臣)嵇曾筠暨大小河員悉
令知之欽此欽遵移咨到(臣)跪讀之下仰見
皇上睿慮周詳先事綢繆慎重河防無微不照(臣)欽遵
聖訓即傳知大小河員愈加敬慎防範於夏末秋初更
當加倍小心各屬河員兵夫咸感激
天恩踴躍奮勉務期防護嚴密時届伏秋尤當加謹修
守以圖鞏固竊照黃河自桃汛以後水勢逐漸消
落嗣接寧夏府報稱五月十八日水長二尺有餘
(臣)曾筠於六月初三日赴豫在三家莊芝麻莊查
閱埽壩各工見河水長有三尺五寸隨即消落則
知寧夏水頭已過嗣後隂雨連綿沁河發水至十
一十二日(臣)到祥符見河水又長四尺七寸前後
俱未出槽(臣)復巡查南北兩岸逐細確勘堤埽工
程俱各堅實稳固物料堆積崇墉堤坡草根蟠結
高柳卧柳層層障蔽足資捍禦即雨淋水溝亦甚
稀少業經嚴飭廳汛員弁隨時督率兵夫上緊填
補並無絲毫罅隙至曹單二縣工程(臣)徐湛恩前
往查勘歲修堤工現在陸續趲築諸望壩新做埽
工俱已鑲墊出水八九尺不等現今兩岸禾苗茁
茂三時甘霖疊沛黃沁水勢隨長隨消今歲伏秋
安瀾有象此皆仰頼我
皇上敬
天勤民至誠感召雨𤾉時若
神明默佑之所致也(臣)等惟有凛遵
諭旨於夏末秋初伏秋交際之時倍加小心住宿堤岸
晝夜防範分投查察務使兩岸堤工有金湯之固
黎民登袵席之安以仰副
皇上宵旰憂勤諄諄告誡之至意所有欽遵緣由以及
黃沁水勢工程平稳情形理合繕摺奏
聞謹
奏
勉之慎之直待金行序轉水落歸槽方可暫息顧慮也
雍正七年七月二十日吏部尚書總督河南山東
河道(臣)嵇曾筠内閣學士協理河工事務(臣)徐湛
恩謹
奏為恭報伏秋交會水勢工程平稳情形仰慰
聖懷事竊照今歲伏汛隂雨連綿沁黃長𤼵誠如
聖諭夏末秋初雨水過多仰見我
皇上睿謨深遠明燭機先(臣)等凛慎欽遵倍加寅畏以
固河防查寧夏府報黃河水長三次各二尺有餘
沁河報長水四次有二三四尺不等但黃沁單行
則勢甚和緩並不出槽黃沁並漲則勢頗浩瀚卑
窪之處間有出槽然皆順軌安行中泓容納深通
不致衝激為患更兼長水之時風色寧静波恬浪
平所以河堤鞏固現今伏秋交際正工程喫緊之
時查上年物料備辦原多又有汛船足資輓運現
將兩岸埽工竭力加鑲高厚堤工土牛豐積嚴飭
兵夫就近取用填墊水溝堤頂亦皆平整(臣)等分
投查勘督率道廳汛弁曉夜巡防俱可力保無虞
恐厪
聖懷謹將伏秋交會水勢工程平稳情形恭摺奏
聞伏祈
皇上睿鑒謹
奏
覽安瀾景象朕懷深慰然霜降未過何敢泰然釋念耶
期共加勉敬慎以畢今歲修防
吏部尚書總督河南山東河道(臣)嵇曾筠謹
奏為恭謝
天恩事雍正七年六月十六日(臣)齎摺家人敬捧
皇上恩賜(臣)母
御窰磁器四種錦香袋十枚又蒙
賞(臣)花籠扇墜一提(臣)隨跪迎道左恭設香案望
闕叩頭謝
恩祗領訖竊(臣)樗櫟庸材至愚極陋供職河防毫無報
稱蒙
聖恩高厚俾得迎飬(臣)母寸草春暉皆出
皇仁之浩蕩是以恭摺奏
聞迺荷
聖心悦豫喜動
天顔伏念(臣)母年届八旬仰沐
温綸下問雲霄降福歡洽萱庭從兹(臣)母得以馴致耄
期皆
天語春溫之所賜也微(臣)母子不知何修而得此又蒙
恩施稠疊
賞賚頻加頒從
内府捧至河干(臣)緘封什襲齎歸(臣)母遠勝斑衣起
舞(臣)母恭領
竒珍盈盤耀彩滿室飄香感深喜躍婆娑瞻拜焚香叩
佛虔祝
萬夀無疆(臣)感切蟻忱實難口達惟有凛遵
天恩伏祈
睿鑒謹
奏
覽
雍正七年八月初三日吏部尚書總督河南山東
河道(臣)嵇曾筠内閣學士協理河工事務(臣)徐湛
恩謹
奏為恭報秋汛水勢工程平稳情形仰慰
聖懷事竊照豫省黃沁兩河自伏秋交會以來循軌安
瀾工程平稳(臣)等已經
奏明在案嗣於閏七月内據寧夏府報黃河長水二
次計一尺有餘并二尺不等沁河報長水二次計
二尺有餘并三尺不等當沁黃交漲之時(臣)等飛
飭員弁兵夫防閑愈加謹密所喜河泓深廣容納
暢流不致泛溢兼之兩岸堤埽工程俱各加鑲高
厚填墊堅整雖水勢接連長發而足資捍禦極其
平稳目今時届秋分水勢已定(臣)等惟有凜遵
聖諭敬謹督令修防直至霜降後方敢竣事所有秋汛
水勢工程平稳情形(臣)等謹繕摺奏
聞恭慰
聖懷謹
奏
時届秋分水勢如此堤工諒必無虞矣雖然屈指霜降
尚有彌月之期何可坦然釋懷仍當加謹防護
吏部尚書總督河南山東河道(臣)嵇曾筠兵部尚
書總督河南山東等處地方兼理河道(臣)田文鏡
謹
奏為欽奉
上諭事雍正七年六月十六日(臣)曾筠齎摺家人敬捧
皇上御批(臣)為核定運河夫食銀兩等事奏摺欽奉
硃批諭旨跪讀之下仰見
睿慮周詳無微不照(臣)惟有凛遵
訓旨加慎加密敬謹辦理緣查勘豫省堤工即馳至汴
城與督(臣)田文鏡密為商議而督(臣)於此中利弊
亦早已留心體察(臣)等遂細為商酌查東省運河
額設淺溜橋閘等項長夫共計三千三百三十三
名歲支工食銀三萬二千餘兩在於各州縣地丁
項下動用報銷冬春小挑不敷力作則於長夫之
外添設酌補夫一千四百二十一名間年大挑則
於酌補之外又加募夫五千四百七十名所需工
食往例在於民間地土按畆輸錢名曰幫貼小挑
之年共計幫貼銀四萬四千餘兩大挑之年共計
幫貼銀六萬二千餘兩此酌補加募之由總因運
河水勢靡定水小則流緩沙停水大則噴沙淤積
是以大挑小挑乃係運河一定之工程長夫募夫
均係河工必需之力作況力役乃小民分内之事
而幫貼則免其遠涉之勞惟當察除額外之浮費
不便議減一定之幫貼寧留有餘以備不虞無致
臨期而或束手但從前毫無稽察經徵州縣有多
派濫徵之弊廳汛員役有需索陋規扣短冐銷之
弊邇年以來在工員役冒銷之弊漸次清除其他
仍然如故所以(臣)等各自留心體察以期民免浮
派帑歸實用惟是各夫工食舊額多寡不同有已
支工食而重索幫貼者其應添跨夫應用器具又
令長夫自行雇覓自行購辦不但影射侵漁冒銷
分蝕難以究詰抑且有同一夫役而工食互異苦
樂不均者(臣)等按其力作通盤核算酌定工食以
為常則請將淺溜軍橋徭壩等夫每名每歲給工
食銀一十二兩量給器具銀八錢閘夫啓閉辛勤
每名每歲給工食銀一十四兩四錢量給器具銀
八錢兵夫仍照兵餉之例每名每歲給工食銀一
十四兩六錢四分亦量給器具銀八錢以上各夫
共需銀四萬六千五百六十餘兩除各州縣額編
工食銀三萬二千二百四十餘兩外其不敷銀一
萬四千三百二十餘兩在於幫貼項下照數找足
至於酌募等夫自築壩戽水以至啓壩放水内有
需工三十日以至六十日者每日量給工價銀六
分每名量給器具銀二錢亦於幫貼項下照數支
給仍令各該濱河州縣雇募交發河員將到工名
數冊報道廳轉報(臣)衙門即遴選幹員分投查點
務使名名著實按工計夫按夫給價則因地制宜
工程既有定限分查總核夫役亦難虛冒其節省
銀兩俱令解交運河廳庫報明存貯以為河工緊
要工程之用臨時仍
奏明動用報部備案至於水勢有大小淤沙有厚薄
酌補募夫多寡原難預定設有應添應減之處臨
期責令道廳據實詳報以憑酌核務期無誤運行
所有一應夫工確數盈餘銀兩統於冬春挑河竣
事後(臣)等核實題明另造清冊咨部備案如有扣
短侵冒等弊立即據實糾參嚴加治罪庶帑不虛
糜工收實效夫食無偏枯運道民生均有禆益矣
為此遵
旨恭摺會
奏伏祈
皇上訓示遵行謹
奏
所議甚屬妥協如應題達照此會疏具題不必贅叙前
奏
雍正七年八月二十四日吏部尚書總督河南山
東河道(臣)嵇曾筠内閣學士協理河工事務(臣)徐
湛恩謹
奏為秋汛已竣恭報水勢工程平稳情形仰慰
聖懷事竊查豫東二省黃河自入伏以來(臣)等凜遵
諭旨倍切小心所有南北兩岸應行修守之處時時嚴
飭道廳汛弁督率兵夫將土埽工程增加寬厚兹
於八月初旬因大雨積水黃沁又復加長至初七
初八等日接連異漲掃灣迎溜之處長至七尺八
尺不等緣從前汛水尚未全消而天雨連日山陜
兩省伊洛瀍澗丹沁諸水滙入黃河並漲遂致平
漫出槽一𣲖汪洋直至堤根全頼兩岸堤工堅厚
埽壩防風俱各鑲築高寬足資捍禦所以此番水
長雖消落稍遲連日浸泡而工程稳固不致疎虞
間有臨河越堤逼近黃流水勢騰湧沿灘而上所
恃料物廣多兵夫齊集曉夜搶護並無貽誤再查
豫省之三家莊原為首險工程黃流自南而北久
成頂衝之勢以致修守不遑上年曾蒙
聖諭於對岸沙灘相機開穵引河導水東流(臣)等細加
審視因係曠衍平灘河頭無吸川之形河尾無建
瓴之勢所以未敢輕舉倘河勢稍有遷移即當乘
時開穵乃此番長水之後南北兩岸沿堤掣溜之
河身俱為淤斷而對岸大灘之内倏汕深渠中流
直瀉成河竟至大溜離三家莊壩臺約有數百丈
之遠伏思開穵引河非千萬人夫不能趨事亦非
盈萬帑金不能興作今中間自汕河泓奔騰浩瀚
百日之工成於一旦三家莊埽壩俱現淤灘化險
為平藉非
神力何能至此皆由我
皇上愛育黎元奠安河岳
聖心誠敬上格於
天所以水土治平下孚於地(臣)等往來河畔目擊情形驚
喜之至愈生寅畏服膺
聖訓更加敬慎謹據實奏
聞仰慰
聖懷伏祈
皇上睿鑒謹
奏
所奏欣悦覽焉此乃卿等忠誠敬慎默有以感格
神明之驗朕嘉與慶幸筆不能宣覽愈生寅畏一語來歲
安瀾又可預卜矣我君臣期共加勉以竢
雍正七年十月二十八日吏部尚書總督河南山
東河道(臣)嵇曾筠謹
奏為恭報豫省運河通暢糧船全數出境日期仰慰
聖懷事竊照豫省漕河惟資丹衛二水濟運自衛河源
蘇門山新泉湧出經(臣)奏
聞奉
旨欽賜靈源昭瑞匾額嗣後每歲泉湧暢流漕艘利涉
然皆於十二月内方得開船北上今年當糧船回
空之日即預為申飭疏濬務期一律深通以濟運
行兹據糧道張建德河北道朱藻報稱庚戌年起
運糧船已於十月二十六日全出豫境總由年登
大有輸將既易而各道泉源濬𤼵運河深暢是以
糧艘遄行得如此之迅速我
皇上親灑
宸翰靈源昭瑞
聖德感孚至誠丕應從此億萬斯年皆慶輓輸之利便
矣再查豫東二省黃河水勢消落歸槽兩岸堤工
金湯屹峙(臣)嚴飭道廳督催文武員弁兵夫堆積
土牛修整殘缺并乘天氣晴明星速運料貯工以
備來歲修防之用(臣)即馳至濟寧辦理東省運河
大挑諸務外所有豫省糧船出境日期理合恭摺
奏
聞伏祈
睿鑒謹
奏
覽奏各道泉源濬發運河深暢糧艘於十月内已全出
豫境皆由卿等忠勤任事昭格於上下
神祗是用獲兹佑助切宜愈加誠敬不可絲毫肆念勉之
雍正八年二月二十二日吏部尚書總督河南山
東河道(臣)嵇曾筠謹
奏為恭報運河大挑工竣兼陳水勢深通情形仰慰
聖懷事竊(臣)前赴濟寧一帶督催大挑工程查勘各州
縣水道業已敬謹奏
聞在案伏查上冬今春例届大挑之年(臣)以運道輓輸
國儲關係綦重隨嚴飭道廳查估(臣)復親馳相度自
臨清以至臺莊凡壅沙淤墊之處俱令徹水歸湖
逐段築壩分投挑挖除額設淺溜軍徭等夫通數
赴工力役外其需用酌補加募人夫應給工食銀
兩悉照欽蒙
皇上俞允酌定則例(臣)凛慎奉行檄飭濱河州縣每名
日給銀六分實數實發並益以器具之資俾各夫
俯仰有餘踴躍趨事是以欣欣子來歡呼恐後更
幸冬末春初天氣晴和冰雪旋消腁胝之勞未形
其瘁畚鍤之易殊見其速業於二月初旬陸續報
竣以視上年較早完工一月(臣)又親往察勘見在
在河身備極寬深普律如式淤沙挑淨足資容蓄
(臣)因查工至泇河已有南來糧艘抵東省境於二
月十五日入臺莊閘聞各幫亦俱陸續前進隨飛
飭沿河廳汛將水櫃各湖口門加謹堵閉以備將
來之用但令啓壩開放汶水灌注接濟現在東省
重運催趲遄行(臣)看來不特大挑工程早完一月
即江南糧艘亦早到一月皆由我
皇上宵旰勤求
帝德廣昭天時水澤嘉祥輻輳所致也現今桃汛將届
(臣)前往豫工督率修守務保堤防於永固所有運
河大挑工竣水勢深通情形理合恭摺奏
聞伏祈
睿鑒謹
奏
覽運河大挑工竣水勢深通情形甚為嘉悦非卿殫心
籌畫實力經營何能奏此速效耶
同日又
奏為水利興舉需時道員查勘未竣冒昧凟奏仰懇
聖鑒事竊照東省水利荷蒙
皇上睿慮周詳
聖謨鴻遠俾沮洳化膏腴之地為生民規萬世之利甚
要務也本年正月内(臣)在豫省即同督(臣)田文鏡
會委兖寧道吕維炳前赴魚沛二縣一帶下游水
道循溯而南直抵海口令其遍加查勘專心經理
現在沿途逐細勘查尚未竣事今於二月十七日
准吏部咨開江南河(臣)孔毓珣以吕維炳諳練河
務於河庫河務均關重大等事案内
題請調補淮徐道其兖寧道缺令(臣)與督(臣)田文鏡
會同㨂選部覆奉
旨康宏勲等依議補授餘依議欽此咨行到(臣)隨欽遵
咨會去後伏思江南河務重大工多汛險仰厪
宸懷自應就令該道星馳調任但兖寧一道管轄黃運
兩河工程錢糧倉儲河務均為緊要非閱歴河工
有年者不能勝任(臣)與督(臣)田文鏡詳加揀選一
時難得其人且現在興舉水利驟更生手地形水
道不克瞭如指掌尤難措置合宜仰懇
皇上天恩俯允暫留吕維炳經理東省水利事竣俟揀
選得人堪以委代之日方令其前赴調任庶(臣)等
得以揀選好員而水利要務駕輕就熟尤易見功
矣是否可行(臣)不揣冒昧謹繕摺凟
奏恭請
敕旨伏祈
皇上睿鑒謹
奏
所奏是田文鏡亦曾具摺陳請但淮徐道所管事務甚
屬緊要缺難久懸候朕斟酌有旨
雍正八年三月二十日吏部尚書總督河南山東
河道(臣)嵇曾筠内閣學士協理河工事務(臣)徐湛
恩謹
奏為荆隆口河勢北趨急請開挖引河以順水性以
保堤工仰祈
睿鑒事竊查豫省黃河全勢既復故道則舊時險要之
處必須先事提防兹有北岸封邱縣荆隆口者因
南岸淤灘日漸增長全黃大溜逼注北岸該工坐
當數十里之頂衝掃灣汕刷塌卸河厓去堤僅五
六十丈雖現經多備料物加幫戧堤嚴飭道廳汛
弁相機上緊修防務保無虞但查該工乃舊時決
口順治九年河決封邱大王廟口由直隷長垣越
東省運河北注於海興工堵塞需用夫役錢糧累
歲不下數十萬計方得成功今荆隆口與大王廟
古黃池首尾交接咫尺相連内臨積水深潭形如
釡底北面雖有汰黃舊堤卑矮殘缺難資捍禦外
灘皆屬浮沙堤根之下又係舊時朽樁腐埽一遇
黃水漫灘未免氣脈相通若至伏秋汛長水勢奔
騰撞擊總有長樁大埽衛護周密難支經久且埽
工必須歲歲加修需帑繁多而大溜緊逼上堤下
坐呼吸變遷終非萬全之策(臣)再四思維必須於
上游對岸開挖引河分洩水勢則荆隆口一帶險
工便可邀淤漸成平陸洵為一勞永逸之舉隨率
同道廳等官乘舟由上而下細加審度現今上游
之黑堽口刷成兜灣天然自立河頭大有吸川之
形至柳園口自高而卑河尾噴瀉亦得建瓴之勢
形勢既成急應迎溜開挑俾水由兩岸之中泓暢
流東注南北堤工俱堪保護平稳從前武陟之倉
頭口儀封之雷家寺等處引河至今通暢舊日河
身業已化為沃壤桑田今若於荆隆口上游開挑
引河便得化險為平則億萬斯年運道民生皆沐
我
皇上胞與生全之德矣(臣)等查勘詳確隨會商督(臣)田
文鏡亦云引河該挑須早興工當飭道廳確估工
長三千三百五十丈需用土方銀二萬七千九百
二十兩零因係緊要工程一面先動河銀選委幹
員劃地分工檄委河北道朱藻催趲乘時挑挖(臣)
等復嚴加督催務期速竣俟汛水長發相機開放
以保荆隆口古黃池一帶要工敬會疏具
題照例請撥藩庫銀兩還項(臣)等謹繪圖繕摺恭呈
睿鑒伏祈
皇上訓示遵行謹
奏
所見甚是詳覽圖式審度地形允宜開穵引河以分洩
水勢務於伏汛前竣工方為有益也
雍正八年四月初八日吏部尚書總督河南山東
河道(臣)嵇曾筠謹
奏為恭報頭次糧船通數過濟黃運兩河水勢安流
仰慰
聖懷事竊(臣)接准部咨頭次過淮糧船三千七百九十
四隻漕臣
題報欽奉
諭旨命沿河督撫鎮道等官撥兵防護速催抵通欽此
欽遵(臣)隨飛檄沿河鎮將道廳等官上緊催趲撥
兵防護復遴委效力員弁分投往來巡催去後今
據報頭次糧船通行過濟較上年更加迅速總由
皇上敬誠感召雨澤調勻所以運河水深俱有四五六
七尺不等糧艘遄行民船接踵堪資浮送均無淺
澁之虞至於黃河水勢陸續漸長漸消循流順軌
在在安瀾惟恐廳汛各官習見工程平穩致滋懈
怠復嚴申誡諭思患預防(臣)往來河濱見二麥秀
實飽綻灘地潮潤倍加濃郁豐收在即黃童白叟
歡戴
皇仁仰見
聖主德洋恩溥上應
天和雨𤾉時若
指示工程周詳綿密以致民物盈寧平成有應也所有
頭次糧船通數過濟竝黃運兩河水勢安流情形
謹繕摺奏
聞仰慰
聖懷伏祈
睿鑒謹
奏
黃運兩河水勢安流深慰朕懷近日畿内地方頗覺乾
旱朕甚以為憂覽奏内二麥長茂情形朕不為豫東二
省雨𤾉厪念矣
雍正八年四月十五日吏部尚書總督河南山東
河道(臣)嵇曾筠謹
奏為道員貪婪不職有負
聖恩謹循例會參恭摺
奏明兼陳員缺緊要情由仰祈
睿鑒事竊(臣)蒙
皇上天恩畀以河防重任督理東豫二省工程凡關寸
工寸料無不留心稽察一切屬員俱各勉其實心
二十八日又聞該道發給下南河同知陳儀加幫
月堤銀四千兩扣短輕平穢蹟昭著因而察得該
道詭詐行為暗侵硬扣無所不至贓私纍纍殊堪
駭異正在咨會督臣而督臣與該道近在同城會
稿旋來(臣)即會疏
題參請
旨嚴究在案惟是該道遺缺甚屬緊要管轄南岸開歸
二府鄭滎二州縣工程數百餘里堤長汛遠又通
省河工錢糧弁兵河餉收納支解皆總滙於此所
關重大必須曉暢工程兼得廉幹而有才者方克
勝任查現任如開封府上南河同知在任守制拖
克拖海在工年久熟習河務其餘皆學習初成若
夫才守兼優而又諳練河防善能整肅職業者則
督臣現在酌量就近委員暫行署理外恭候
擅便謹繕摺具
奏仰懇
訓示敕遵伏祈
皇上睿鑒謹
奏
覽
雍正八年五月初六日吏部尚書總督河南山東
河道(臣)嵇曾筠謹
奏為恭謝
天恩事雍正八年五月初三日(臣)接准兵部咨文欽蒙
皇上聖旨命(臣)署理南河總督印務隨虔設香案望
闕叩頭恭謝
天恩訖伏念(臣)樗櫟菲材至愚極陋仰蒙
皇上天恩拔擢洊列卿班畀以河防重寄任事以來寸
長未效乃荷
高厚隆恩有加無已兹以南河總督印務關係緊要著
(臣)署理又以(臣)雖久任北河而於南河事宜尚未
熟悉著撫(臣)尹繼善悉心協辦仰見我
皇上睿慮周詳無微不照矜全怙冒體恤靡遺(臣)跪讀
恩綸感激涕零徬惶莫措惟有愈加敬畏實心辦理永
慶淮黃底定海甸安瀾工程鞏固閭井熙恬以冀
仰報
洪慈於萬一耳除現在具本恭謝
天恩外所有微(臣)仰荷
新綸感激蟻忱先行繕摺奏
謝伏祈
皇上睿鑒謹
奏
覽卿奏謝矣全河底定永慶安瀾惟卿是賴其悉力宣
猷以克副朕望勉之
同日又
奏為欽奉
上諭事竊(臣)猥以菲材感荷
聖恩高厚
特命署理南河總督印務伏查南河地方工長汛險淮
黃交滙實為緊要之區理應即日起程緣挑穵封
邱荆隆口對岸引河已經告竣現在守候汛水長
𤼵開放當將一應機宜面商督(臣)田文鏡并議交
代前往詎督臣以封邱引河乃荆隆口古黃池一
帶險工藉此預為補救關係甚鉅今雖挑穵竣工
而汛水未𤼵恐開放之時機宜稍有未協便難奏
績於臨期且以(臣)歴年辦理引河著有成效堅執
固留臣竊思汛水長𤼵順流東注此地引河固可
成功而淮徐等處險工林立亦須及早督查何敢
稽遲時日其如督臣十分慎重現在具摺請
旨伏念我
皇上道宏位育功茂平成南朔東西原無岐視可否容
(臣)暫留旬日開放引河之後即從封邱工次馳赴
淮徐一路查工到任但未經奏請
聖示(臣)心惴惴實切悚惶之至除現在飛差書吏馳至
濟寧衙署檢齊歴年卷案并同領到關防另容交
代督臣兼管外(臣)謹繕摺請
旨伏祈
皇上敕諭遵行謹
奏
自應於開放引河之後赴淮到任所奏嘉是覽焉業命
史貽直署理江督尹繼善此際可以分身料理矣將北
河要務一一明白指示於范時繹然後趲程而南諒未
為晚
同日又
奏為欽奉
上諭事雍正八年四月初三日接准工部咨因山東兖
寧道吕維炳經總河孔毓珣題補淮徐道員缺(臣)
等具摺奏請留其查勘山東江南水道工程欽奉
聖諭著康宏勲照舊兼管將吕維炳暫留兖寧道之任
俟新修工程勘估造冊定議之後該督等奏聞令吕
維炳前赴新任其兖寧道員缺仍照原議揀選題補
欽此欽遵(臣)即催該道星速勘估今於四月二十
一日回濟據該道會同淮揚淮徐二道逐加踏勘
審視上下源流遍歴湖河探量地勢高卑將應行
疏築節宣之處因地制宜相機利導分勢開引以
達於海估用土方夫工冊詳到(臣)正在會商旋聞
河臣孔毓珣已故而(臣)等未及勘議其間應疏應
浚機宜殊難遽定今(臣)欽承
恩命署理南河總督印務俯容(臣)到任之後履工親勘
詳加相度會同江蘇撫(臣)尹繼善等畫一定議敬
謹奏
前項工程已經勘畢應遵
旨令其前赴新任至兖寧道缺(臣)與督(臣)田文鏡再四
商酌惟有兖州府知府王鴻勲辦事勤慎熟諳河
防吏治工程兼堪勝任(臣)謹繕摺恭請
訓示伏祈
睿鑒謹
奏
卿於前摺薦舉拖克拖海今何未見言及斯二員中與
督臣田文鏡擇相宜者一人指名題請可也
雍正八年五月十七日吏部尚書總督河南山東
河道(臣)嵇曾筠謹
奏為恭請
聖訓事竊(臣)於本年五月初七日接到内閣知照雍正
八年四月二十九日奉
上諭前總河孔毓珣未故之前凡所奏河工事宜摺子
朕皆一一批𤼵計此時有雖到而尚未施行者亦有
未經接到者爾等可即行文與嵇曾筠及孔毓珣之
子凡有關係河工事件批示摺子著孔毓珣之子悉
交與嵇曾筠其有未經拆封者悉令嵇曾筠開看遵
照辦理欽此(臣)即望
闕叩頭凜慎欽遵訖竊思南河地方汛遠工多如清口
之淮黃交滙高堰之湖河屏障攸關運道民生而
且淮徐一帶為上游之門戶安東各處係洩水之
咽喉更為關係匪輕其間因地節宣相機疏築防
河濟運均湏斟酌萬全(臣)特邀
曠典膺兹重寄即思瞻覲
天顔叩請
聖訓祗以封邱對岸挑穵引河守候汛水以致稍遲旬
日今引河業經開放汛水亦巳盛長南工緊要未
敢再延(臣)即從豫東一路循歴河濱查勘工程前
往赴任所有欽奉
皇上硃批孔毓珣奏摺凡關河工事件自當敬謹開拆
遵照辦理(臣)世受
國恩疊膺
異數勉圖竭盡犬馬之報而知識短淺才具駑鈍敬懇
聖主多方訓示開導愚蒙庶(臣)得以凛遵恪守更感
天高地厚之恩於生生世世矣除起程日期另疏
題報外(臣)謹繕摺恭請
訓旨伏祈
皇上睿鑒謹
奏
遇應訓誨處自必隨時批諭無庸懇請切囑者或因慎
重錢糧起見預疑屬員侵尅以致稽延緊要工程只此
一節少為卿慮事事常存過猶不及之念其庶幾乎
同日又
奏為請
旨事竊惟南河地方汛險工多(臣)以菲材奉
命督理必得勤敏幹員隨(臣)調遣方為有益兹有現任
河南衛輝府通判范昌治才猷敏練熟諳修防經
(臣)保
題引
見奉
旨補授今職查衛河原屬内汛本非要缺可否仰懇
天恩容(臣)帶至南河查勘工程或遇有相當員缺另疏
題補以收臂指之用再有河南虞城縣革職知縣李
槃為人誠實曉暢河防前因諱盜參處經(臣)具
題引
見奉
旨留工效力又有原任山東博平縣縣丞姚世理諳練
河務勤慎穩當經東昌府上河通判白嶸保詳督
撫出具考語送部引
見奉
旨命往河南酌量委署試用再有原任直隷吳橋縣縣
丞劉永錡河務嫺熟辦事小心向年效力豫工取
有本旗身家殷實印結在案嗣後效力水利營田
題補今職因弓馬生疎解任學習查該員弓馬雖未
熟練而河防尚能曉暢以上各員均屬有用之才
可否仰懇
天恩容(臣)一同調至南河酌量委用則調遣有人分查
無誤庶於河防諸事得收實效矣為此繕摺請
旨伏祈
皇上訓示遵行謹
奏
准照所請帶往一面咨明該部但隨帶舊屬未必即收
臂指之用而南河現在人員不無先存親疎之嫌反恐
益少而損多朕屢諭各省督撫之旨甚屬明晰河工雖
非他任可比亦當再四酌量或於其中減退一二人或
竟全數帶去酌妥而行異時方知朕言之不謬也
雍正八年六月初六日吏部尚書總督江南河道
(臣)嵇曾筠謹
奏為欽奉
上諭事竊照兖寧道吕維炳查勘山東江南水道已經
詳報竣事應赴淮徐道新任所遺之缺會商督(臣)
田文鏡擬將兖州府知府王鴻勲補授特具摺請
旨欽奉
硃批卿於前摺薦舉拖克拖海今何未見言及斯二員
中與督臣田文鏡擇相宜者一人指名題請可也欽
此伏查拖克拖海在工年久熟悉河務原屬幹練
之員前因管河道祝兆鵬會參遺缺緊要當經奏
薦拖克拖海竝河北道朱藻足膺調補嗣與督臣
面為商酌河北一道分守彰衛懷三府兼管北岸
黃河堤埽工程密邇運河尤為喫緊屈指屬員内
堪以代朱藻辦事者一時難得其人未便遽為更
調維時(臣)等即將拖克拖海委署管河道印務見
其料理才情頗有可觀(臣)與督臣隨經會疏
題補管河道缺現在祗候
聖旨至兖寧道缺吏治河防均需練達(臣)查王鴻勲於
雍正元年隨前河(臣)齊蘇勒堵築楊橋漫口河務
熟&KR0570;即近年兖州府任内官聲甚優實與兖寧道
相宜現在督臣與(臣)會題請
旨其拖克拖海已經擬補管河道於前所以(臣)未敢奏
及也兹蒙降
旨垂詢(臣)謹繕摺
奏明伏祈
皇上睿鑒謹
奏
覽奏方始了然明晰前次奏摺中聲明一語則朕可省
此問矣
雍正八年六月二十五日吏部尚書總督江南河
道(臣)嵇曾筠謹
奏為清口暢流朝宗有慶恭慰
聖懷事竊查江省清口為淮黃交滙南河第一要區必
須勢均力敵二瀆合流方與運道民生大有禆益
(臣)於六月初十日到任之始當詣清口看得東西
束水二壩高峙整齊中間水勢深通自洪澤湖滔
滔暢出併力敵黃二水瀠洄交會東注於海詢據
濱河父老咸稱數年來清口無此充暢(臣)因閱視
高堰工程復由清口迤上查勘引河七道俱已刷
通逐一探量現在張福口水深七八九尺至一丈
二三尺不等裴家場水深七八九尺至一丈三四
尺不等張家莊水深六七八尺不等爛泥淺水深
八九尺至一丈不等三岔河水深八九尺至一丈
二三尺不等天然引河水深六七八尺不等天賜
引河水深四五六七尺不等不須疏濬在在通利
誠如
聖諭如果淮強黃弱便不引亦必暢流況蒙
恩指示發帑修築現今高堰山盱一帶土戧工程業已
高寬堅厚即緊閉各壩蓄清專力敵黃亦可萬全
無慮皆荷我
皇上睿慮精詳至誠感格迺克臻此嘉應也再查徐屬
邳睢宿虹桃源外河山安等處俱係黃河要工目
今伏秋交際修守機宜刻不容懈誠恐工長汛險
廳佐營弁勤怠不齊(臣)已遴委效力人員在於緊
要處所畫地分防協同廳汛相機保護(臣)隨前赴
各工挨次勘視添發銀兩儹備料物嚴督弁兵遇
有掃灣迎溜之處預為進埽加鑲不使險成費倍
至於善後大工案内土埽工程雖經限滿尚未
題銷(臣)當一併細加查閱容(臣)循歷遍日另行具
奏外今將淮黃經過伏汛順軌安流清口通暢工程
穩固情由(臣)謹繕摺奏
聞恭慰
聖懷伏祈
皇上睿鑒謹
奏
屢戒卿等大言肆志不啻三令五申迺此慰朕之摺尚
未齎至而馳驛報災之本巳先呈覽不但朕懷無由而
慰卿顔能不赧然為因今歲北地雨澤歉少恐至夏秋
霖潦頻諭慎防汛水泛漲言猶未已今果如是矣善後
事宜若不能會商詳計區畫萬全則何面目對靳輔齊
蘇勒之祠堂乎悉心竭力勉為之
同日又
奏為請
旨事雍正八年六月十二日(臣)齎摺家人恭捧
皇上御批(臣)奏請隨帶人員奏摺到淮欽奉
硃批諭旨(臣)跪讀之下不勝感激涕零伏念(臣)以菲材
遭逢
聖主異數殊恩有加靡已
生成訓示在在周詳清夜捫心報稱無地前因南河工
程(臣)未嘗熟悉受茲
簡任莫知所措犬馬愚忱誠恐有負任使故將衛輝府
通判范昌治等四員
奏請隨帶以供臂指共期宣力保工永𢋫底定仰慰
宸懷今蒙
天語春溫洞鑒深遠
聖諭詳明亟宜凛慎欽遵(臣)復逐一酌量僅將現任衛
輝府通判范昌治原任吳橋縣縣丞劉永錡二員
調至南工以資差遣其餘仍留豫省委用是否可
行仰乞
皇上洪恩批示以便遵奉咨部(臣)謹恭摺請
旨伏祈
睿鑒施行謹
奏
所欲帶往之員料不過拖克拖海一流人物尚恐莫及
何足深信凡為大吏者設弗存無我之公忠而懷為人
之私鄙則不免識近庸愚也要須看透此一著方是
雍正八年十一月初八日吏部尚書總督江南河
道(臣)嵇曾筠蘇州巡撫協理河工事務(臣)尹繼善
謹
奏為石工關係重大趲築酌分先後據實備陳仰祈
睿鑒事竊照高堰石工蒙我
皇上軫念運道民生
特恩頒發百萬帑金創築高厚長堤以建萬年鞏固之
基
命前河(臣)孔毓珣等相度機宜大加修治誠為握要提
綱一勞永逸盡善盡美至計當經前河(臣)孔毓珣
會同(臣)尹繼善公同勘議繕摺奏陳竝委員領帑
各處辦料在案(臣)曾筠到任以後屢詣該工逐一
查勘竭力督催以冀早為告竣上副
宸衷慇注今幫築土戧已經修整一律完竣其石工各
料現在立限嚴催乘此水落星飛趲運以濟修築
(臣)曾筠前往該工加謹先做樣工一段尤恐開挖
甚深地泉滲灌迺開槽至一丈九尺底土乾燥人
夫得以立足簽樁放心甃砌臨湖築工得此土頭
誠為希有惟是承修各員内有現任廳營及向係
在工效力者亦有奉
命新𤼵來工并前河(臣)孔毓珣
題留承修者領工遲早不同則辦料亦先後不一而
各料之中惟石料最多或辦自江南或辦自山東
今秋隂雨連綿在山之石既難開採湖河水大已
採之石復難運送是以不能依限運足若不按工
科料槩令一齊拆砌恐六千餘丈之長堤普律開
挖成槽萬一砌未及半料不接濟轉瞬春汛全湖
風浪關係匪輕(臣)等再四思維惟有令承修各員
按其現到料物陸續開工倣照樣工程式未完之
前仍留外面舊堤以為保障既築之後漸次拆砌
舊石以作全堤一面兼工分築一面嚴督趲運庶
已砌者各料應手計日可完未砌者原堤其在風
浪無虞興工雖有後先收效仍無二致(臣)等為慎
重要工起見理合先行繕摺據實陳明伏祈
皇上睿鑒謹
奏
此議甚善如是修砌庶免意外疎虞
雍正九年四月十一日吏部尚書總督江南河道
(臣)嵇曾筠謹
奏為敬陳查勘各工修築事宜仰祈
睿鑒事竊照黃運河堤增修善後伏荷
聖恩發帑興修仰見我
皇上宵旰勤求無時不以河定民安為念(臣)祗遵辦理
竭蹶奔馳兢惕彌深矢圖報效謹遍歴查勘黃河
上自徐州下至海口運河上自邳州下至江口兩
岸堤工縱横綿亙幾及二千餘里誠恐該道廳勘
估未當(臣)親身履堤復加查核權其緩急先後審
其高矮分寸勘估一定趁此青黃不接之時即為
發帑乘時修築并嚴飭承修印河各員令於附近
地方招集貧民力作每日散給現錢以廣
皇仁而收實效到處歡呼踴躍現在上緊趲修其山東
禹王臺壩工實為江南下游之保障緣上年咨商
修築未免隔屬躭延仰賴
聖明
諭旨星馳(臣)即前詣該工看得沭水源長性猛今於現
在竹絡石壩二十七丈之外依其頂衝形勢統建
石工六百餘丈蓋以竹絡盛石厚重堅凝隨沙坐
實且於上秋水力猛峻若此而石壩屹然不動已
有明騐其餘接連崗阜仍築土堤沭河口門大為
挑浚以順其入海之路所有應需料物(臣)已𤼵帑
購辧上緊疏築務期壩高而堅堤實而厚河浚而
深堵截沭水俾其循由故道直趨入海以除上秋
浮溢致病之根以為運道民生永遠之計再江工
引河業已挑竣夾江鐵心壩亦已築成從前夾江
之水逼注瓜洲今創築壩工攔截俾夾江之水全
歸南岸依山東下而瓜洲水勢頓減一丈有餘將
來伏汛届臨開放引河之後大溜自必更加分減
瓜城可保無虞矣謹將微(臣)查勘各工辦理事宜
恭摺奏
聞伏祈
皇上睿鑒謹
奏
嘉悦覽焉保障江河一切要務惟卿是頼勉為之聖人
垂訓智仁勇三字竝重缺一不可在卿分中勇字更當
加勉凡應獨力承當之事槩弗推諉下吏自必咸皆感
服奮興無論鉅細工程須集衆心羣力方始成功非一
二人所可能者運道民生關係綦重省帑乃屬末節萬
勿狃於節慎之見以致因小而誤大也誌之
雍正九年四月二十一日吏部尚書總督江南河
道(臣)嵇曾筠謹
奏為請
旨事竊(臣)准工部咨開准管理正紅旗漢軍都統和碩
莊親王咨送本旗河工效力革職筆帖式毛浚首
告河道康宏勲河工積弊應將毛浚并原呈𤼵交
河道總督會同江南總督將案内各欵有名人員
秉公審明律擬等因摺奏奉
旨依議欽此欽遵隨經移咨押𤼵到(臣)遵即轉咨督臣
會飭布按二司提齊犯証確審詳擬以憑會勘但
查毛浚呈控康宏勲侵帑營私事關重大理應嚴
究以肅河工今河庫道康宏勲係屬現任經管錢
糧出入現在聽審未便仍行辦事相應
奏請解任以便質審所遺河庫道一缺專司河帑攸
關綦重必得謹飭廉隅出納明慎之員方克副錢
糧重任并可表率通工查有新任揚州府知府張
師載為人端方辦事謹飭係原任禮部尚書張伯
行之子合無仰懇
皇上天恩俯准該員就近補授河庫道自必益加勉勵
報效至揚州府沿河要缺懇
恩另簡賢員轉移補授俱可無誤所有請將康宏勲解
任質審并懇請將張師載補授河庫道緣由(臣)因
整飭河工起見冐昧繕摺
奏陳伏祈
皇上訓示遵行謹
奏
張師載人雖端方或恐新任不諳河務與尹繼善再加
斟酌具題奏請
雍正九年五月二十二日吏部尚書總督江南河
道(臣)嵇曾筠謹
奏為遵奉
聖訓宏深并陳工程水勢仰祈
睿鑒事竊(臣)於謹陳查勘各工修築事宜奏摺欽奉
皇上硃批諭旨跪讀之下悚惶誠服恭荷
指示智仁勇
訓誨精微盖以天德治道智仁勇原為竝重而刻勵勇
者正所以勉為智仁更闡千古不傳之奥義復荷
訓旨詳明鼓舞羣策羣力而協同其心志恢宏經費利
濟運道民生而不計及金錢大哉
皇言
聖德如天至誠動物典謨誓誥垂著萬年伏念微(臣)賦
質庸愚叨蒙
聖主裁成教育儆惕其未逮策勵其將來凡有一得愚
誠悉稟
聖明睿訓迺蒙
天語褒嘉頂踵倍難於報稱更凛
宸章誥誡黽勉益勵於旦明伏查近日工程情形增修
善後一案前經(臣)遍歷相度勘估既定之後印河
各官既分段承修應募貧民復歡呼踴躍是以成
功較速(臣)復親行查勘多遣幹員逐一住工監催
潑水重硪攤坯密杵頗為堅實指日普律完竣以
資捍禦山東禹王臺壩工計石絡六百餘丈工程
業經報完現在加鑲邊絡一應土石疏濬各工伏
汛前俱可全完再查四五月内水勢情形仰賴
皇上精誠昭格懷柔傒應黃水旋長旋消現今堤工高
出水面一丈二三尺不等埽工高出水面八九尺
不等安流循軌益謹修防至南河各工惟宿虹廳
屬黃河形勢自徐邳兩岸山形夾束而下一折於
南岸蔡家樓再折於北岸葉家莊而北岸附近宿
遷山麓餘氣土性堅實不得不又折於南岸之古
城孟誠庵等處百餘里之掃灣旋折勢大力勁且
北岸逼近運河亦屬清黃交會之處甚為險要是
以(臣)愚惴惴亟請築石壩以遏沭水於上濬六塘
河以導駱湖於下增其屏藩啓其槖籥以為保全
之計業蒙
俞旨興修自此不患其助黃添漲而惟在禦黃得法(臣)
謹於六月移駐宿虹堤岸相機防護并可策應各
廳至料物比照豫工立限辦完州縣盤查出結各
工堆貯崇墉櫛比儘可應用(臣)惟有恪遵
聖訓多方籌度竭盡犬馬董理身先率同僚屬協力齊
心以仰副
皇上軫念河防之至意不敢少有旁卸亦不敢狃於節
慎致滋貽誤現今徐邳宿桃一帶雨水調勻刈麥
晴霽收穫豐稔米價頓減皆由我
皇上基宥密以格
穹蒼備裁成而回造化喜氣雲蒸歡聲雷動
天意人心太和翔洽自是安瀾有慶民悦無疆理合一併
奏
聞所有微(臣)遵奉
訓諭并陳河工情形敬謹繕摺具
奏伏祈
睿鑒謹
奏
覽奏深慰朕懷安不㤀危一語固為治平之要術亦迺
修防之祕訣當拳拳服膺不可須臾輕意肆志也
同日又
奏為恭報江工開放引河日期仰祈
睿鑒事竊照大江北岸瓜州花園港一帶緣江溜北趨
城垣運道坍卸堪虞經(臣)奏請開挑正人洲引河
分溜南行以保北岸仰荷
聖明燭照
俞旨星馳(臣)祗遵辦理其挑挖引河創建夾江壩工疏
築情形俱經節次
奏明今各工俱已完竣長江水勢正當盛長之時(臣)
飭委淮揚道率同承挑各員乘勢開放并面授機
宜去後兹據報呈遵於本月十八日齊集兵夫畚
鍤雲集開放之頃第見水若排山大溜直趨引河
奔騰之勢直達河尾及開攔潮尾壩雖外面水高
數尺而上源來水湍急抵禦出江衝刷更為有力
兩岸民人聚觀洲上民船商舫順流揚帆俱由新
闢引河南下一時衆口歡呼咸各頂戴
皇仁又據廳營汛弁禀報僉同(臣)隨飛檄道廳江工引
河初放嚴飭防範善後其夾江貼心大壩并兩頭
接築土堰耑為攔遏引河漫灘并潮汐湧掣不使
斜注東北亟令儹築加高鑲做防風以資捍禦收
束其五公灘支河為引河下尾滙流之處再令熟
諳弁兵多用鐵篦子混江龍器具往復乘船扒浚
自此日引日深愈流愈順現今江勢南趨溜緩北
注瓜洲花園港工程化險為平惟有相機防護加
謹修守仰副我
皇上精誠協應奠定濱江之至意所有江工開放引河
日期理合據實奏
聞伏祈
睿鑒謹
奏
引河開放情形欣悦覽焉善後事宜更當詳籌熟計以
收久安長治之效毋稍疎忽
雍正九年八月十八日吏部尚書總督江南河道
(臣)嵇曾筠謹
奏為恭報八月水勢工程平穏情形仰慰
聖懷事竊照秋汛正中乃諸水湍急湧行之候而江南
黃運湖河尤為衆流會歸之區(臣)恪遵
聖訓時切加謹修防因宿遷黃運兩河當駱馬湖之首
衝所以(臣)親駐宿遷上下策應調度前於七月内
湖水長𤼵已經搶護平穏今八月初十以後湖水
又長堤埽工程業已搶築加高湖流循軌東注總
因禹王臺竹絡壩工修築完固約攔湖之上源不
使沭水合流又六塘河疏濬通暢宣洩湖之下游
俾得去路順利是以湖水雖大而無疎虞伏查沭
水於七月初九等日長至七尺五寸至二十九日
又陡長一丈而禹王臺千丈壩工扺住水勢即由
沭河就近入海不得下趨所有邳宿黃運湖河一
帶運道民生咸資利涉而登衽席再查黃河水勢
自徐邳以至雲梯入海大溜順注水行沙刷毫無
阻滯凡掃灣迎溜之所埽壩高堅屹如磐石料物
堆貯甚多雖秋汛綿長兩岸工程可力保平穏洪
澤湖水勢加長舊例開放天然等壩宣洩(臣)念高
寳濱河沃壤秔稻倍加茂盛欣值時和歲稔築場
納稼指顧秋成未便再行浸灌況敵黃濟運尤屬
緊要是以(臣)將天然等壩堅守不放涓滴不洩俾
清口益為順暢下河苗稼各得遂其長養秀實今
入秋以來湖水長至六尺有餘風活浪静湖工寧
謐上秋被水之處如高郵寳應江都鹽城興化等
州縣今已數倍豐收農夫野老含哺鼓腹歡呼載
道依然巷舞塗歌至於江工開挖引河堵築夾壩
業已分其溜勢桃伏兩汛平穏之至至七月初旬
疊遇風潮今秋川水又大瓜洲民居稠密市舍繁
多臨江地土連年坍塌逼近城池殊為危險(臣)多
方籌畫曉夜經營沉石船以護崖根築石絡以保
崖岸用柳草捆紥龍尾埽以禦潮汐(臣)復思江面
寬廣水力峻猛因將各工購貯木植指授做法紥
筏成簰作壩挑水安放移時當即挑開大溜數十
丈水勢安瀾居民士庶咸為踴躍歡忭向非挑河
築壩早分其勢遇此秋漲當必倍費周章總仰賴
我
皇上聖眀天縱重念江防緊要不減河防一
聞陳奏即奉
硃批速議俾(臣)得以早為修護用資防禦今秋汛己見
平安而來年桃伏秋之水勢工程仍當於今冬預
為辦理有備無患臣惟矢竭心力審度萬全務期
黃淮底定永慶安瀾以仰酬
高厚隆恩於萬一恐厪
聖懷敬將八月水勢各工平穏情形恭摺奏
聞伏祈
睿鑒謹
奏
以手加額覽焉有旨諭部矣
雍正九年十二月十九日吏部尚書總督江南河
道(臣)嵇曾筠謹
奏為奏明儹辦修築情形并陳慎工節帑事宜仰祈
睿鑒事竊照江南黃運湖河蒙我
皇上睿謨宏遠
訓示周詳現今各案工程俱得整理遞加修守運道民
生均荷
天恩萬年利濟伏查高堰大工(臣)上緊催督勸懲互用
歲底已有七分工程且三冬天氣融和夫衆得以
展力凡在工官民匠役莫不歡欣踴躍感頌
皇仁自此大工漸次告成得以仰副
聖懷至瓜洲濱江要工經(臣)奏明於對江挑穵引河攔
築夾壩分溜南注而北岸花園港等處酌用樁埽
相機建築挑水壩以禦外溜但城垣之下地脈虛
鬆必得填實基址以為内固因倣照前人保守江
海塘岸之法用高大木櫃装載石塊深埋地底俾
江溜不致搜刷以護崖岸其所需工料(臣)亦不敢
叧請帑銀惟於來年歲搶錢糧内通融計處再查
本年新善後大工一案業經告竣現在逐細丈量
以核土方而預備明年物料已經沿堤堆貯復委
印官逐細盤查以杜浮冒又於擬定成規案内(臣)
悉心詳議凡柴束樁木石料土方等項或照時查
驗乾濕或按程途遠近或照取土乾濘逐一遞減
相平比照舊例土方每用至十萬兩者可約省帑
八千餘兩至一萬餘兩樁木每用至十萬兩者可
約省帑四五千兩石料每用至十萬兩者可約省
帑五六千兩俱係確核酌定使各廳無有偏枯而
帑項亦可節省業經恭疏會
題在案倘蒙覆准積年計算或於工帑不無小補所
有趲辦要工情形節慎工帑事宜(臣)謹據實恭摺
奏陳伏祈
皇上睿鑒謹
奏
工程既能趲辦帑項又不虛糜可嘉之外更復何諭
同日又
奏為欽奉
上諭事竊(臣)接准戶部遞到大學士張廷玉等寄字内
開雍正九年十一月十五日奉
上諭爾等所奏登鎮河標漕標添兵之處行文各處時
再寫信與總漕兩處總河登州總兵官文到日著即
行召募挑選務擇技勇漢仗可觀之人充補毋得延
玩怠忽虛應故事一應添設員弁營房事宜亦作速
會同督撫定議具奏其兵丁召募完日先行知會爾
等欽此欽遵又准戶部咨内開遵
旨酌議請將漕標及兩河標兵各添設一千名與添設
登鎮陸路之兵共四千名精選技勇壯健之人一
應馬匹盔甲軍器務製備齊全一有調撥即可起
程其應加守千等員及應建營房會同該督撫詳
酌妥議具題等因奉
旨依議欽此移咨到(臣)當即欽遵飛檄司道標營星將
添設事宜一面籌議一面召募務期挑選年力強
壮熟嫺技勇之人方准入伍其營馬一項最關緊
要理應星速購買若必俟議定始於司庫領價赴
買誠恐往返稽延(臣)一面遴員暫借河庫帑銀令
其速往直隷等處採買但路途遥遠隆冬草枯即
尅期辦到餧養尚需時日一面諄諭通工文武官
弁即在附近地方領價協辦一百餘匹事屬衆擎
易舉一俟兵丁招齊即為分𤼵如有調撥先有協
辦之肥馬并添選兩營之舊馬儘可足用其一切
軍装甲械行營礮位在所必需(臣)逐細開单條分
縷析飛檄司道標營隨議隨辧解送呈驗不致臨
事周章至加添守千等員及營房糧餉事宜現在
督撫各臣俱集清江會審(臣)面為商酌妥協會
題伏念微(臣)由詞臣通籍疊蒙
皇上隆恩豫東江省畀以封圻重任際此修明武備寧
輯地方之盛舉惟有殫心努力敬謹辦理尅期完
備即行奏
聞(臣)當親督弁員勤加操練以冀少助干城之用仰慰
宸衷於萬一耳所有遵奉趲辦添兵事宜(臣)謹據實恭
摺
奏陳伏祈
皇上睿鑒謹
奏
折衝於樽爼之間正謂詞臣能禦侮也但貴實心任事
何有文武之分辦理得宜嘉是覽之
雍正十年正月二十一日吏部尚書總督江南河
道(臣)嵇曾筠謹
奏為欽奉
上諭事雍正十年正月十一日(臣)齎摺家人敬捧河標
增添兵馬事宜奏摺欽奉
硃批諭旨(臣)跪讀之下感激涕零伏念(臣)以庸愚仰沐
聖恩高厚既畀封疆重任即為軍旅攸司況蒙
訓勉洪慈敬荷
聖明指示自當益勵愚悃勉竭駑駘敢謂文武之分途
猥以書生而謝責今新募兵丁已足一千名之數
(臣)親加細驗俱稱勇壯内以六百名留駐清江以
四百名分發徐宿兩營收伍即於兩營舊兵頭目
内考拔技勇優長弓馬嫺熟者數人授以外委千
把令其教習新兵勤加訓練又調委守備二員約
束稽查并諭署徐州營副將葛世雄右營遊擊黃
正元等凡入伍兵丁俱即開支糧餉分别馬步戰
守考其勤惰優劣上緊操演不獨此新兵由此慣
習且使舊兵益加精練(臣)仍不時親督校閱申嚴
賞罰鼓勵振作務使技藝精熟行伍整齊冀成節
制之師以備干城之用設有調遣即堪驅使庶幾
上副
聖謨下抒(臣)悃不敢草率因循稍為怠忽也所有召募
兵丁足數現在勤加訓練緣由相應遵
旨先行知會大學士等外(臣)謹繕摺
奏眀伏祈
皇上睿鑒謹
奏
不時校閱加意勤操弓馬固須熟嫺步伐尤宜精練令
士卒演習趫捷若能日趨百里則涉險履平何往不利
此雖難期驟效可以由漸而成
雍正十年三月初八日吏部尚書總督江南河道
(臣)嵇曾筠謹
奏為甘雨麥苗霑足運河水勢深通據實奏
聞恭慰
聖懷事竊(臣)因桃汛將届前往徐邳一帶查勘工程見
兩岸麥苗青葱茂盛自二月初二日得雨之後或
三五日或七八日即得雨一次徐邳淮揚等處麥
田俱各霑足父老歡呼踴躍祈望豐收其運河水
勢上下皆各深通糧艘遄行無阻至上年所做新
善後工程久經告竣(臣)俱委員逐段詳勘凡有虛
鬆不足之工立即押令補修如式復又親自抽段
丈量務令俱照原估一律堅厚現在料物櫛比盈
堤盤查確實本年歲搶埽壩工程亦皆逐細指示
各廳乘時加緊儹做以禦汛水所有兩岸堡房現
俱建蓋堡夫亦即日召募齊全(臣)惟有恪遵
聖訓殫心竭力不敢一刻稍有懈弛不敢一事稍有疎
忽務期黃運湖河各處工程均如磐石之安永奏
安瀾之慶上慰
聖懷惟祈我
皇上於日理萬幾之中節勞頥養保合太和此微(臣)拳
拳孺慕之忱日望
九重而翹祝者也謹將(臣)查勘工程目覩雨水霑足運
道深通情形據實恭摺奏
聞伏祈
睿鑒謹
奏
覽雨水霑足運道深通情形曷勝額慶朕躬近已大愈
較之未病之前更覺爽健絲毫無庸過慮也
雍正十年六月初八日吏部尚書總督江南河道
(臣)嵇曾筠謹
奏為伏汛水勢工程平穏情形仰祈
睿鑒事竊照伏汛以前(臣)恪遵
訓諭查勘各工備料修防一應埽壩務令出水高厚以
資捍禦業經具摺
奏明嗣於閏五月間淮徐淮揚地方甘霖疊沛又兼
淮水長發上源豫省七十二道溪河之水俱滙注
於洪澤湖陸續加長八尺有餘更比黃水少強幸
賴
皇上睿照幾先發帑修築高堰石工一律加高足以抵
禦湖水由清口暢流入海(臣)見水勢盛長隨親赴
下游山安海防一帶督率加鑲埽壩工程飛飭廳
汛員弁兵夫晝夜上緊修守況南岸徐家莊北岸
四套皆係新築土工尤當竭力保護但見水勢滔
滔東注兩岸俱各平寧伏查淮水積長二十餘日
尚未消減而寧夏又兩次報黃水長𤼵(臣)恐淮黃
竝漲工程民社攸關隨查照往例將山旴廳屬之
天然南壩酌量開放宣洩洪湖之水親赴高郵寳
應一帶查勘運河先將芒稲閘開放宣洩入江次
將高郵減水壩酌開一二處俾其從容漸進由各
港口串場河入海免致臨期湧激有宣洩不及之
虞總之今年汛水雖大而料物豐盈又加謹搶護
上下閘壩宣洩得宜自無意外之患現在各工鞏
固伏汛平安(臣)思秋汛接踵繼至不敢稍懈一面
飭令淮徐道駐劄上游淮揚道駐劄下游(臣)上下
往來策應查察務保兩汛平安以仰副
聖心於萬一耳所有伏汛水勢長發各工平穏情形理
合恭摺奏
聞仰慰
睿懷謹
奏
淮黃竝漲亟應酌量宣洩但以理揆之伏汛既大秋汛
水勢自將平減然亦何敢預必仍須加意慎防
雍正十年八月二十一日吏部尚書總督江南河
道(臣)嵇曾筠謹
奏為恭報秋汛己竣水勢工程平穏情形敬慰
聖懷事竊惟江南黃運湖河水勢前於伏秋汛内經(臣)
節次
奏明荷蒙
皇上睿慮周詳
訓諭小心防護(臣)凛慎欽遵加謹修守因七月望後天
雨連綿水勢浸長隨復飛飭道廳汛弁用心防守
(臣)往來查察相機搶護雖沿海風潮甚大抵住黃
流而兩岸埽壩加鑲高厚料物豐餘人力齊集足
資捍禦目下秋汛已竣工程鞏固(臣)不敢因汛水
過期稍為懈怠惟有凛遵
聖訓倍加勤惕矢誠矢敬慮後思前務保河防永固運
道深通以冀仰報
皇上天恩於萬一耳除秋汛水勢另行會疏
題報外(臣)謹將各工平穏情形先為繕摺具
奏敬慰
聖懷伏祈
睿鑒謹
奏
覽奏秋汛安穏情形惟以手加額為沿海濱河億兆慶
幸焉耳
硃批諭旨卷一百七十五之三
欽定四庫全書
硃批諭旨卷一百七十五之四
硃批嵇曾筠奏摺
雍正十一年三月初七日吏部尚書總督江南河
道(臣)嵇曾筠謹
奏為欽奉
上諭事雍正十一年二月二十一日接到大學士張廷
玉寄字内開雍正十一年二月十二日奉
上諭年來嵇曾筠辦理河工甚為妥協但黃河工程關
係緊要除嵇曾筠外欲更覓一明曉河道情形者不
得其人朕思高斌現在江南管理鹽政若從此講論
河工事務將來可望熟練著就近在嵇曾筠處學習
並非以嵇曾筠不能專理更湏人協助也爾可寄信
與嵇曾筠令其留心教導並寄字與高斌令其加意
學習凡有題本奏摺之處高斌俱不必列名欽此遵
旨寄信前來(臣)跪讀
聖諭感戴
高厚莫可名言竊(臣)樗櫟庸材仰荷
知遇隆恩教養優渥自奉
命宣防由北河復調南河叨膺重任凡關係運道民生
修守工程皆蒙我
皇上睿訓精詳披圖指示俾(臣)審度其形勢體認其性
情一切疏築機宜隨時隨地凜遵
指授方略敬謹奉行是以幸有就緒迺蒙
天語褒嘉以(臣)年來辦理妥協欽承之下愧悚交切更
蒙
皇上軫念河工緊要著管理鹽政(臣)高斌就近學習感
忭尤深(臣)去冬查閱工次於揚州曾見高斌已心
識其為人謹慎明白今奉
特旨學習(臣)惟有將數年以來欽承
聖訓指示開導之處悉心與高斌講究是(臣)一身殫竭
駑駘未能仰報
皇恩於萬一而更得人以圖維善後(臣)之幸也(臣)敢不
與高斌備細指陳明切講論以期熟練以副
聖懷所有(臣)遵奉
諭旨緣由理合繕摺恭謝
天恩伏祈
皇上睿鑒謹
奏
高斌居心甚屬可取行止亦頗端正但嫌其器局褊狹
耳其加意訓導以造就之以卿年齒學問而論儘堪為
伊師長不必稍存物我之跡而猶有間隔也
雍正十一年四月十五日吏部尚書總督江南河
道(臣)嵇曾筠謹
奏為恭報糧艘全數北上運河水勢深通仰祈
睿鑒事竊(臣)於四月初旬親往邳宿一帶查閱工程兼
催重運見漕船銜尾遄行俱已渡黃北上所有宿
遷境内駱馬湖向來四五月間水皆乾涸艱於濟
運(臣)於上年秋冬之際嚴飭廳汛多築草壩週圍
收束水勢廣為瀦蓄昨桃汛過後正值糧艘盛行
需水接濟隨將各草壩挑開湖水俱從十字河口
暢注運河滔滔滚滚充滿漕渠既可免於盈溢而
漕艘通行又得資其浮送再查桃源縣運河古城
汛内舊有砂礓一道横亙河身是以重運經臨每
多淺澁(臣)於上年將砂礓開挖深通不用多人挽
拽而舟行已自便捷又邳宿運河西岸舊有黃墩
一湖上受徐邳睢三州縣唐宋山等處會歸之水
因岸繞堤環水無出路遂致日積日盈漫延阡陌
(臣)亦於上年
題明動帑一千餘兩并撿取沿河舊石建造小閘一
座開放積水不惟濟運有資而且涸出湖灘千有
餘頃小民布種二麥今一望黃雲芃芃茂密白叟
黃童共樂豐收至於黃運湖河歲搶工程(臣)俱逐
一詳加確勘指示機宜飭令該管各官上緊儹修
下埽加鑲務使高出水面八九尺至一丈餘不等
足可抵禦汛水預為保護(臣)因時當四月重運漕
船全數出境且伏汛將臨工程業已儹修齊集有
備無患謹繕摺奏
聞恭慰
聖懷伏祈
睿鑒謹
奏
覽奏運河水勢深通糧艘利涉無阻竝工程齊備各情
形朕心深慰卿宣防有術殊屬可嘉
雍正十一年五月二十八日大學士仍管理江南
河道總督事務(臣)嵇曾筠謹
奏為時雨霑足水勢工程平穏情形仰慰
聖懷事竊照江南黃運湖河水勢今年桃汛以來俱各
循軌安瀾(臣)已節次
奏明在案届兹五月淮揚一帶時雨連綿水勢頻加
長發然皆隨時消落上下河湖咸資容納甚為寧
謐(臣)以伏汛將臨恐上源水勢驟長一面飛飭禹
王臺廳汛查看沂沭諸水謹守竹絡壩工竝將駱
馬湖尾閭之六塘河暨運道内之鹽河各處入海
要路預為疏濬深通以備水長分流宣洩入海不
致有壅滯之患至黃運湖河埽壩工程俱已一律
修築出水高厚鑲墊堅整足資捍禦廳汛員弁分
守各工加緊保護(臣)率同兩道不時來往輪流巡
察長堤料物充盈各處工程穏固洵為有備無患
最可慶者洪澤一湖為淮水總滙之區仰蒙
皇上睿慮精詳預將高堰石工發帑增修高厚足資保
障全淮所以清水暢出敵黃分流合注總無強弱
之形實有交濟之美而淮揚諸郡下隰高原永受
平寧之福也(臣)來往河堤目擊二麥業已豐收時
雨又加霑足秋禾蕃盛水勢工程平穏情形理合
據實具
奏仰慰
聖懷伏祈
皇上睿鑒謹
奏
淮黃一帶循軌安瀾俾朕無南顧之憂者洵皆卿之力
也
同日又
奏為洪湖禹廟告成恭請
宸翰頒賜匾額永光萬禩事竊照高堰大堤有
禹王廟一座前因幫築石工暫行拆卸荷蒙
皇上奠安河岳崇德報功特頒
諭旨重新修葺(臣)凜慎欽遵業經擇吉興修於上年十
二月初一日完工隨敬謹繕摺恭請
皇上頒賜
御書匾額以昭
盛典奉
旨俞允在案惟是祠宇落成之後濱湖萬姓皆以堤工
鞏固保障淮揚從此田廬儲蓄永荷
皇仁怙冒扶老㩦幼齊赴
神前祝延
萬夀無疆覩兹暎碧流丹亟望
龍文丕煥恭求
聖天子之
寳翰聿光億萬年之駿烈(臣)不揣冒昧再為
奏請伏祈
皇上頒賜
宸章(臣)敬謹鉤摹肅誠懸挂則來往觀瞻仰
聖藻之輝煌實增光於日月矣抑(臣)再有請者山東郯
城縣馬陵山下竹絡石壩工程遏沭水之奔流作
淮邳之保障最關緊要經(臣)具疏
題請荷蒙
皇上𤼵帑興修久已完竣但雍正八年沭水泛漲之時
將舊建
禹王廟一座衝淌無存止有
禹王神像隨水漂流仍至郯城縣北門外回向馬陵
山口巍然獨坐從神二像亦相去不遠遥為侍立
及後水落波恬雲開日霽金光照耀於淖泥淤土
之中居民驚異迎至郊外朝陽寺内權且供奉於
大門之下非所以妥侑神靈(臣)敬懇
皇上天恩於河庫道存貯銀兩内動支銀一千兩飭𤼵
地方官擇於竹絡壩附近山坡高阜之處建造廟
宇一所迎回
禹王神像供奉妥協并飭該地方官春秋致祭我
皇上恩綸普被錫福無疆嫓清寧而合撰洽流峙以垂
休矣(臣)未敢擅便為此一併繕摺請
旨伏祈
皇上批示遵行謹
奏
建祠奉祀此奏甚是但四載周巡平成水土為萬世生
民永賴厥功厥德徛歟盛哉若廟宇湫隘殊近於䙝千
金之費恐不足以壯觀瞻其再四酌計式廓為佳
雍正十一年七月十八日大學士仍管理江南河
道總督事務(臣)嵇曾筠謹
奏為伏秋交會水勢工程平穏上慰
聖懷事竊照今歲伏汛平安業經(臣)恭摺
奏明届兹七月初旬淮揚一帶久晴之後連沛甘霖
水勢陡長兼之六月初七日寧夏府又報黃河水
長三尺一寸(臣)按日計程正當伏秋交會之時前
水未消後水踵至又兼風雨甚大最係工程喫緊
關頭亟須加謹保護臣督率道廳將弁往來巡查
凡有險要處所星飭該管汛員兵目於挑壩添樁
邁埽加鑲高厚於堤灣摟崖衛岸竭力搶護幸物
料豐盈兵夫齊集靡不立時應手而且派委多員
策應隄防不敢稍懈仰賴
皇上敬誠感格黃運兩河護保安瀾查外河廳屬老壩
口洪福莊潰崖搶下大埽二路計長二百丈桃源
廳屬李九莊頂衝搶下大埽計長七十二丈據該
廳等詳請題估大工需帑三萬餘兩(臣)查歲搶料
物辦貯工所實在豐多葦蕩柴束今歲羨餘更倍
(臣)又飛飭兵夫在洪澤湖搶割蓑芬草六十餘萬
束皆天地自然之利堪充公用所以前次大工俱
可立辦無容再行題估(臣)仰蒙
皇上天高地厚格外
洪恩惟有殫竭血誠力圖報稱於萬一所有伏秋交會
黃運兩河水勢工程平穏情形謹繕摺奏
聞上慰
聖懷伏祈
睿鑒謹
奏
今夏上流水勢過盛朕正為南河懸念覽奏慰不待言
欣莫能已
雍正十一年八月初十日大學士仍管理江南河
道總督事務(臣)嵇曾筠謹
奏為恭報睢寧天賜引河各工安瀾普慶據實奏
聞仰祈
睿鑒事竊查邳睢廳屬黃河南岸王家堂向因北岸沙
灘挺入河心頂衝直射異常危險歷歲修防方能
保固今年伏水異漲(臣)嚴飭廳營晝夜加鑲邁埽
正在竭力搶護忽然大溜衝激將北岸挺入河心
之沙灘刷成河形引水東注其南岸頂衝埽壩工
程漸為平緩頃自入秋汛水漲𤼵竝將靠北大灘
塌崖衝洗奔騰浩瀚大溜自西而東開闢正河一
道王家堂埽外現長沙灘八九十丈不等新沙驟
湧已將綿長三百餘丈之埽工全行淤閉竟可停
止修防矣節據道廳詳報(臣)復勘驗無異竊思黃
河老灘横亙若無吸川建瓴之勢既難開穵引河
即使得勢開挑工大費繁經時累月未易成功今
乃不費一夫之力而倏挽九曲之狂瀾頓成一旦
之功而全消數年之積患
天賜引河地呈上瑞不特本工化險為平抑且上游既無
屈曲下游又得順流萬里歸宿之區全河暢達所
關重大是以濱河父老在工兵夫莫不額手歡呼
踴躍忭舞共慶南工從來未有之異瑞也(臣)往來
河涘目擊身親忽覩庥祥之洊至倍切懽欣夙叨
聖訓之諄詳愈加儆惕所有睢寧自闢引河各工平稳
情形除恭疏具
題外謹繪圖貼說據實奏
聞伏祈
皇上睿鑒謹
奏
此實由於
上天垂佑河靈默助所致真祥瑞也覽奏欣幸何似
雍正十一年九月初六日大學士仍管理江南河
道總督事務(臣)嵇曾筠謹
奏為奏
聞事竊照沿海范堤工程侍讀學士(臣)西柱奏請大為
修築蒙
硃批諭旨南北各堤通盤修整之處言之嵇曾筠聽其
酌度而行欽此欽遵(臣)於八月二十日自清江浦起
程率領道廳并該地方州縣印汛等官沿堤確勘
查宋臣范仲淹創築此堤原皆因地因時酌量建
設嗣後瀕海竈戶隨圮隨培自為修補經今六七
百年時異勢殊海汊之遷徙不常居民之聚散不
一地形之高下不同往往有昔與海近而今相隔
迂遠者亦有昔與海遠而今漸成逼近者則堤岸
修舉自當因去海之遠近分别工程之緩急方能
利商民而收實效今(臣)自淮安府阜寧縣之廟灣
場起至通州之吕四場止共計二十五場延亙六
百餘里除泰州屬之拼茶角斜二場范堤(臣)於去
年冬月逐加踏勘相度情形議於舊堤内移進四
五里建築越堤一道繕摺具
奏旋經西柱遵奉
諭旨動用運庫商捐銀二萬三千四百餘兩建新補舊
一律完竣現今捍禦鹹潮毋庸再議興修外其次
則有如臯縣屬之豐利掘港馬塘并通州屬之石
港西亭金沙餘西餘中餘東吕四等十場亦經西
柱擇其殘缺之處動支運庫捐銀量行修補其餘
未經修及之工竈戶鹽總亦自行率衆修葺幫補
高厚一律完整是可無庸修築者也再有泰州屬
之富安安豐梁垜東臺何垜五場現在地勢高阜
人煙稠密廬舍市㕓廻環聯接居住年深日久查
勘舊堤有改作民房全無基址者有僅存堤形者
訪之居民耆老僉云百餘年來海潮去遠久不聞
有鹹水灌入村莊之事是此堤之不必重修明矣
又興化鹽城阜寧各縣屬之白駒伍祐廟灣三場
現存舊堤雖高矮不等但細矚情形地勢俱屬高
阜去海亦遠訪之居民耆老僉云潮水甚大之時
離堤尚有十餘里竝未嘗漫及堤根是此地之范
堤所係實非緊要均可緩為修築者也祗有地勢
低窪如泰州屬之草堰場應修堤六百一十二丈
小海場應修堤一百零三丈丁溪場應修堤四百
三十二丈并興化縣屬之劉莊場應修堤二百四
十五丈鹽城縣屬之新興場應修堤六十餘丈共
計范堤通長一千四百五十餘丈相度地形卑下
必宜再為增培應行間段加修自二三尺起至五
六尺不等築成一律高厚以上各工共估計動用
運庫捐銀三千餘兩即足以捍禦潮汐可資屏障
矣總之濱海堤工原藉以約攔水勢如潮水漸近
即當作速興修急圖保護如潮水去遠即當緩其
修築以節錢糧未便執前人之成迹而於遠近緩
急之機宜槩置之不問也(臣)仰體
皇上恤商愛民之至意詳勘情形再三斟酌請照黃運
兩河堤岸之例召募附近居民充當堡夫每日挑
積土牛修補殘缺卑薄并搜捕獾鼠填墊水溝每
夫一名月給銀五錢每歲約計銀二千餘兩仍令
各場大使就近募充每月動支運庫捐銀散給其
修理堤工責成汛員查核催趲從此日增月累范
堤可無殘缺之虞庶幾帑不虛糜工收實效似於
栽培商力保護民生兩有禆益(臣)愚昧之見是否
有當謹將勘過情形據實繕摺奏
聞伏祈
皇上訓示遵行謹
奏
卿既再三斟酌自中肯綮朕焉有信不及處即照所議
施行可也
同日又
奏為請
旨事竊(臣)荷蒙
皇上天恩特授大學士仍管理江南河道總督事務(臣)
感激
隆恩即擬趨赴
闕廷恭覲
天顔因於具疏
奏謝時并陳下悃復蒙
皇上鑒(臣)戀
主心誠
恩諭霜降後請
旨再來(臣)聞
命之下望
闕叩頭歡忭難名今已九月初旬霜降伊邇(臣)業經繕
疏奏請籲懇恭覲
天顔現在祗候
聖恩伏念河防諸事錢糧重大頭緒繁多專藉人工修
守(臣)竊見管理兩淮鹽政(臣)高斌奉
旨學習河務虛衷聽受每多領會且人品端正從此忠
勤率屬定當砥礪有成可否將總河印務即交署
理容(臣)於霜降後星馳
北闕俾得與在
廷諸臣隨班拜舞嵩呼
萬夀則(臣)十有餘年瞻
天仰
聖之忱得以稍抒於萬一感荷
天恩高厚實銜結於生生世世矣為此敬謹繕摺恭請
訓示遵行伏祈
皇上睿鑒謹
奏
高斌學習未久尚未熟諳今歲卿且不必來京於明年
霜降後再行奏請候朕斟酌有旨
雍正十一年十月二十二日大學士仍管理江南
河道總督事務(臣)嵇曾筠謹
奏為請定兵夫積土成例以固堤防以收實效事竊
照江南黃運兩河堤岸綿遠祗有河兵看守埽壩
一遇汛水長𤼵各處調撥分身乏術以至長堤之
上防護無人(臣)於雍正九年八月内
題請循照豫省之例每堤二里添設堡房一座召募
堡夫二名每名按月給工食銀五錢即令堡夫常
川防守挑積土牛以資修補堤工之用荷蒙
皇上恩准照例添設欽遵在案今(臣)嚴加督率按堡稽
查除寒暑兩月免其積土外其餘每月黃河一堡
二夫責令積土十五方運河一堡二夫除糧船往
返修補犁溝橛眼外責令積土十二方以一年合
算可以積土十五萬餘方已收費少工多之效惟
是堡夫有勤惰不齊該管汛官亦有賢否各别設
不嚴立章程則日久法弛難於查察(臣)請核定成
規以雍正甲寅年正月為始責令該管汛官將所
屬汛内堡夫從前積過土牛逐堡挨查確實作為
舊土報明備案即於正月起照依前定數目每名
按月加數挑積仍將挑過之土每月造於新土冊
内彙報算入交代以專責成若不能如數挑積者
將專汛文員罰俸一年該管廳員罰俸半年倘或
挑積不及一半即將專汛文員降職一級暫留原
任戴罪趲挑該管廳員罰俸一年如此則廳汛各
員畏干處分之例自必上緊督率挑積矣再查河
兵舊例每年桃伏秋三汛俱在埽壩力作惟於霜
降後計算兩月日期照堡夫例每二名一月積土
十五方堆積堤工備用今查黃運兩河除樁夫埽
手撐駕浚船并各該將弁養廉之外實在力作河
兵約計五千名共應積土七萬五千方亦應將所
積土牛查明造冊入於該備弁交代項下以專責
成若該管備弁不勤加督率亦照前定之例分别
查參議處似此章程一定則兵夫自無閒曠錢糧
不致虛糜既資防守之益復成積累之功伏查雍
正七年荷蒙
皇上厪念河堤每年加修五寸沿河黎庶莫不頂頌
聖恩安益求安之至意今復設有堡夫嚴其課程而於
水勢緊要堤工單薄之處多積土牛霜降以後即
將本汛兵夫所積之土增培本汛單薄之堤止須
酌給潑水行硪之費在於每年歲修加高冊内據
實聲明以節錢糧務令該管員弁盡心董理修築
堅固如此兩三年後并加高五寸之工亦可逐漸
減省而堤工得免殘缺卑薄之虞矣(臣)因
國帑堤工攸關重大誠恐奉行日久或致玩誤廢弛
合應仰懇
睿裁著為定例則日久見效錢糧既可節省堤工又復
鞏固實荷
皇仁於億萬斯年矣謹繕摺恭
奏伏祈
皇上訓示遵行謹
奏
兵夫積土著為定例既可節帑又以護工足見奉公體
國之誠斯議嘉是覽之如應題達具疏題奏以聞
雍正十一年十二月初一日大學士仍管理江南
河道總督事務(臣)嵇曾筠謹
奏為
聖恩亘古特隆微(臣)感激難名恭申謝悃并陳明(臣)母
緣由仰祈
睿鑒事竊(臣)接閱邸鈔奉
上諭大學士嵇曾筠敬慎居心忠勤襄事自簡任河道
總督以來整理有方調度合宜即如今年直隷豫省
堤工潰決而江南地處下游不但各工平穏且有自
開引河之瑞此實嵇曾筠殫力宣勞之所感召且江
南河務今年工程較多所用物料加倍而所費錢糧
較從前減省兹又奏請將葦蕩營出産柴束立定章
程趲運交工濟用具見實心實力鉅細不遺深屬可
嘉朕念伊父之忠義伊母之節操雖已贈恤旌褒尚
未膺一品封典今特沛殊恩著給與大學士應得誥
封以示優眷欽此(臣)跪聆之下當即恭設香案望
闕九叩恭謝
天恩訖伏念(臣)以庸愚生逢
堯舜優頒懋賞疊賁
温綸浹髓淪肌備沐
天家膏澤自頂及踵無非
聖主生成迺更荷我
皇上推恩之大典錫類之
洪慈憫念(臣)父殉忠(臣)母守節
特加一品封誥用昭三代榮施恭膺希世
隆恩非常
曠典捫心叩首嗚咽難言縱竭捐糜
高深莫報惟是(臣)福薄罪深(臣)母忽於前月之底陡患
痰證(臣)正在邳宿一帶查料勘工飛騎奔回急為
調治不料病勢沉重風燭難支惟有口誦
佛號頂謝
聖主洪恩勉(臣)盡忠竭力并勉(臣)子(臣)孫世世銜結以
圖仰報(臣)自念一身微末報恩惟有
君親今(臣)母奄奄一息(臣)已罔極難酬罪無可逭而猶
幸今日之得奉湯藥慰藉於彌留之際皆荷
皇上殊恩特沛
優眷榮加(臣)即生生世世願為犬馬總難效涓埃於萬
一也(臣)更有請者(臣)母旦晚難保(臣)遵照定例謹
擇淮徐道吕維炳代為辦理一面移咨漕臣具疏
題報候
旨離任守制外伏查河工學習鹽(臣)高斌居心行事久
在
聖明洞鑒之中本年十月復來清江(臣)將形勢機宜工
程底細剖晰講究復派工員隨伊遍歴黃運河湖
一應工程伊俱能虛心體認專心學習倘蒙
皇上天恩畀以署理印務自必愈加勤慎出力報效則
管理有人(臣)即可循例邀
恩守制仰荷
鴻慈高厚結草銜環永永靡既矣(臣)不勝感激悚切之
至謹繕摺恭謝
天恩伏祈
皇上慈鑒謹
奏
自開闢以來仙佛尚然解化人生豈無終極以卿母之
年而論曰福曰夀可謂世所罕覯況兼懿範清操足堪
不朽在卿更可謂克盡子職纖毫無憾萬勿深維罔極
過於悲傷倘至毁瘠莫支則翻違忠孝大義矣其減損
哀慟以釋朕之懸念
雍正十二年四月十五日大學士仍管理江南總
河事務在任守制(臣)嵇曾筠謹
奏為奏
聞事竊(臣)於正月間蒙
聖恩給假回籍旋於三月内起程四月初二日已抵淮
安伏見大江南北麰麥盈疇長養秀實現在次第
收穫盈寧有慶遐邇騰歡此皆仰賴我
皇上恩膏疊沛蠲賑頻施截漕折色事事周詳用是米
價甚平閭閻喜悦雨𤾉時若二麥豐收(臣)於一路
查勘瓜洲江工穏固潮汐安瀾漕運糧船皆銜尾
渡黃北上駱馬湖蓄水充盈濟運遄行無阻各廳
桃汛工程經署河(臣)高斌加謹催趲業巳
奏報平安(臣)現在奔走河干親赴上下要工逐一查
勘督率修防與高斌同心協力寅恭辦理惟願黃
淮永奠億兆咸寧以期仰副
皇上慎重河防愛養元元之至意敬將江南地方二麥
豐收竝黃運湖河現在水勢工程平穏情由繕摺
奏
聞伏祈
睿鑒謹
奏
深慰朕懷
大學士仍管理江南總河事務在任守制(臣)嵇曾
筠署理江南河道總督印務(臣)高斌謹
奏為請築月堤移建閘座以禦汛水以固河防事竊
查海防廳屬黃河南岸辛家蕩縷堤坐當全黃尾
閭年來北岸長有沙灘逼溜南趨掃灣沖刷河崖
塌卸致成迎溜險工將來汛水長𤼵衝射堤根危
險堪虞(臣)等親往查勘相度情形縷堤南首版荒
地内應圈築月堤一道避其激湍之勢順其就下
之性庶幾未雨綢繆有備無患再辛家蕩縷堤舊
有減水石壩一座係康熙四十年間經前河(臣)張
鵬翮
題建以備宣洩黃河異漲之水嗣因黃流順軌海口
深通堤内村莊聯絡居民稠密自始迄今此壩從
未開放蟄陷泥淤廢棄已久現今大溜南趨逼近
壩臺將來勢必塌卸自應相機將舊石議拆移運
别工應用今查揚河廳汛内寳應縣西堤向有竹
絡壩一座原備宣洩運河之水前於雍正九年因
壩底年久虛鬆經(臣)曾筠於亟請下埽等事案内
題請另建新壩一座照舊蓄洩在案但水長即挑開
埽壩放水以保堤工水落即下埽堵閉蓄水以資
漕運既非一勞永逸之計且有遞年修築之煩(臣)
等愚見不若將辛家蕩舊石拆於寳應西堤審擇
堅實地基改建減水石閘因時啓閉蓄洩咸宜且
建閘之後即可將舊時埽壩永遠堵閉一轉移間
不特將無用舊石皆成有用可以節省錢糧而揚
屬運河一帶堤工益資鞏固漕運民生均有禆益
矣至辛家蕩月堤計長七百丈估費四千四百餘
兩現在照例𤼵帑飭令淮揚道監工上緊趲築堅
固以禦汛水并將移建閘座工程悉心確估造冊
具
題請
旨外所有(臣)等公同勘估辛家蕩工程情形謹先繪圖
貼說繕摺恭呈
御覽伏祈
皇上訓示遵行謹
奏
因地制宜移彼就此卿之措施諒應不謬也
雍正十二年八月初一日大學士仍管理江南總
河事務在任守制(臣)嵇曾筠署理江南河道總督
印務(臣)高斌謹
奏為恭報水勢工程平穏仰慰
聖懷事竊查秋汛届臨正諸水長𤼵盛行之候(臣)等凜
遵
聖訓加倍小心率領道廳員弁分駐工所曉夜防守目
今徐邳淮揚雨暘時若黃水亦次第長落雖入秋
以來風勢甚大而埽壩鑲墊加高不致湧激為患
黃運各工在在鞏固洪澤湖為刷黃濟運之要區
蓄洩機宜最關緊要(臣)等悉心體察相度水勢將
天然壩及早堵閉俾清口益為順暢敵黃東注兼
之瀦蓄湖水以濟來年運行預備有益至江潮浩
瀚瓜洲工程頗為喫緊(臣)等俱親經查勘督率修
防加埽壩以禦潮頭下碎石以護崖根江干一帶
工程俱獲安稳今七月已過八月正屆雖秋汛綿
長而各廳料物充裕足資捍禦所有現在水勢工
程平稳情形謹繕摺會
奏仰慰
聖懷伏祈
睿鑒謹
奏
覽奏水勢工程平稳情形遥望江淮且欣且慰
雍正十二年九月十五日大學士仍管理江南總
河事務在任守制(臣)嵇曾筠南河副總河(臣)白鍾
山謹
奏為酌量調撥兵夫挑濬清江引河以利漕運以節
錢糧仰祈
睿鑒事竊照裏河廳屬之清江浦有龍汪石閘一座當
南北通津運道民生攸關緊要因建造已久百餘
年來未經修理水勢溜急根底虛鬆北岸迎水石
墻蟄卸三丈餘尺其餘閘墻亦多脹裂亟須重加
建築以濟漕運現在飭令淮揚道確估閘座工料
另行造冊具
題請
旨外(臣)等伏思拆閘重建築壩興工動經數月方能告
竣轉瞬春融重運北上恐誤遄行今於龍汪閘迤
上數里之外鳳陽厰地方自五孔橋至張雲壜口
查有舊引河一道長一千五百餘丈年久淤墊形
址猶存宜先將此河挑濬寬闊一律深通俾運河
之水得以由此通流無誤明春運行方可築壩興
修閘座隨檄行道廳等勘估挑濬引河需土二十
七萬六千餘方計銀二萬二千一百餘兩又以挑
河之土幫高兩岸堤工應用潑水夯硪幷創築新
堤計銀一萬一千九百餘兩以上挑河築堤共銀
三萬四千餘兩加以建閘工料未免需費繁多(臣)
等再四籌畫節省辦理查江南河工額設河兵堡
夫一萬餘名目今霜降已屆各廳營修防事竣正
值兵夫閒暇(臣)等酌量於通工内抽撥兵夫調赴
清江浦勒限挑築每名每日給飯食銀二分業於
九月初六日動土開工尅期完竣只需飯食夫工
銀一萬二千餘兩較比漕規實計節省銀二萬二
千餘兩不特來年重運漕船得以遄行無阻且閘
工修竣後又可留此河身以為運河水長之時預
備宣洩之用似於運道民生均有裨益所有調撥
兵夫開挑引河節省錢糧以利漕運緣由理合恭
摺
奏明伏祈
皇上睿鑒謹
奏
如此經營可謂辦國計如家務矣褒奬之外更有何諭
雍正十二年十月二十八日大學士仍管理江南
總河事務在任守制(臣)嵇曾筠南河副總河(臣)白
鍾山謹
奏為酌減漕規以節錢糧事竊照河防全在土埽工
程既當修築堅固帑項又須因地制宜隨時酌減
方為有益(臣)等上下巡查見所屬工料俱比從前
豐足堅實詳悉籌維土埽二工尚有可以節省之
處敬為我
皇上陳之
一土工方價宜分别酌減也查土方則例業經酌
減分出水旱遠近乾濘擬定成規部覆准行在案
但土頭有厚薄不同人夫有強弱各異向例各廳
土工漕規例係畫一未曾因地分晰今(臣)等詳細
分别各廳除高堰山旴裏河揚河江防五廳或緊
臨漕運或接比河湖大江而且居民稠密取土不
易土方價值無庸再減外查徐屬邳睢宿虹三廳
壤地寬廣取土便宜其於方價尚可再減十分之
二至桃源外河海防山安運河桃清六廳貼臨河
湖一面取土其於方價亦可再減十分之一如此
則每年土工方價酌減報銷工程不致草率仍可
照估儹修
一防風埽工用料宜酌減也查黃運河湖水深之
處所下沉水埽箇與加鑲埽料水勢湍激工多蟄
陷料物自應照依向定漕規不能改減其水淺之
處恐有風浪沖刷於堤根鑲做防風保護崖岸舊
例每單長一丈用柴三十八束或用草一千一百
四十斤但前項工程雖亦有蟄陷不比頂衝首險
其料物尚可減省今酌定柴鑲防風每單長一丈
減去柴八束用草加鑲者減去草二百四十斤以
省工料再查前項防風工程從前因所用料物與
鑲墊之工相同是以有開報防風者亦有開報鑲
墊未經指出防風字樣者今既酌減工料則嗣後
每年估銷册内應將水勢深淺幷防風字樣逐一
聲明以便查核報銷倘有不將水淺防風據實聲
明者容(臣)等查出參處以上酌減土埽二工錢糧
皆因比年以來仰賴
皇上聖德感孚水勢工程平穏年豐人和民力寬舒因
時因地斟酌損益請於雍正乙卯年為始照酌減
之例核明造册估計銷算於帑項可以節省而工
程仍復鞏固所有現今酌減土埽二工漕規謹據
實會摺敬陳是否有當伏祈
皇上訓示遵行謹
奏
因時因地酌減土埽漕規具見忠誠任事自屬節用良
籌然朕以為不必定作成例奏銷時仍照舊造報惟於
題本内聲明情由將所減銀兩存貯河庫以備别項工
程之用殊覺妥協卿意何如
雍正十二年十二月初四日大學士仍管理江南
總河事務在任守制(臣)嵇曾筠謹
奏為恭謝
天恩事本年十二月初一日(臣)齎摺家人恭捧
皇上恩賜鹿尾五箇鹿肉二盤野雞六隻(臣)隨跪迎道
左恭設香案望
闕叩頭謝
恩祗領訖伏念(臣)自蒙豢養備沐
鴻慈忝司河務以來十有餘載
恩勤篤摯無一時不仰厪
聖懷無一物不仰霑
聖澤兹復榮邀
眷注
寵賚特頒彩煥黃封捧到
尚方之仙脯親調丹液幸嘗
内府之嘉珍截肪裁脂馨香遠布淪肌浹髓感激難
名竊(臣)年六十有餘雖係餘生尚堪竭蹶馳驅力
圖報效惟有事事禀承
睿訓時時仰體
聖心早夜圖維恪恭趨走俾百谷朝宗之境兩河血氣
之倫咸飲和食德於
天恩伏祈
皇上睿鑒謹
奏
覽卿奏謝知道了
雍正十三年二月初二日大學士仍管理江南總
河事務在任守制(臣)嵇曾筠署理江南河道總督
印務(臣)高斌謹
奏為雨雪應時麥苗滋長運道深通仰慰
聖懷事竊照徐邳淮揚一帶於除夕元旦等日俱降瑞
雪盈尺普遍千有餘里立春前後又復甘雨綢繆
(臣)等巡視堤工見兩岸麥苗滋潤長發運河春水
充足清江浦鳳陽厰新開引河現今水勢深通糧
艘遄行連檣北上其舊運河因修築龍汪閘座將
河身兩頭築壩戽水乾涸頂底畢露(臣)等逐細查
勘除兩邊雁翅石墻尚有堅整之處幷月河閘座
通體完備俱不必議修外惟將龍汪大閘金門兩
墻蟄卸處所重新建築所需面裏等石業將諸家
溝淤墊舊閘一座拆運該工濟用毋庸赴山開採
以節帑項祗有樁木米汁石灰錠鋦夫工等項現
在核實確估務期籌酌妥協方敢具
題其上下各處運河因湖水瀦蓄充裕藉以接濟一
律深通竝無阻滯黃運兩岸埽土工程趁此春融
之際業經詳悉指示廳營實力修做在在高堅以
禦桃汛所有雨雪應時運道深通緣由(臣)等謹繕
摺奏
聞伏祈
皇上睿鑒謹
奏
據奏堤岸高堅桃汛有備朕懷已慰及閱雨雪應時春
水充足等語則帆檣上下浪静波恬景象宛然在目也
曷勝愉悦之至
雍正十三年三月二十日大學士仍管理江南總
河事務在任守制(臣)嵇曾筠署理江南河道總督
印務(臣)高斌謹
奏為據情代奏恭謝
天恩事竊照淮徐道吕維炳為伊子取結致書囑託旗
員一事荷蒙
皇上天恩從寬革職留任免其解京質審(臣)等欽奉
聖諭即傳吕維炳至署敬謹宣示吕維炳跪聆之下免
冠叩首感激涕零隨據禀云仰沐
皇上高厚鴻慈自今以往惟有洗心滌慮悔改前非勤
慎辦工力圖報效所有頂感血誠懇請代為奏
聞等語(臣)等敬體
天心復再三訓飭勉其痛除習氣實心出力以仰副
皇上軫念河防愛惜人材之至意查道員雖無代
奏謝
恩之例今(臣)等目覩吕維炳感激
天恩情詞迫切出於至誠不敢壅於上
聞謹會同繕摺恭
奏伏祈
皇上睿鑒謹
奏
勖其勉為良吏慎勿貎從心違如傳所云揜其不善而
著其善見君子而後厭然也
雍正十三年四月十五日大學士仍管理江南總
河事務在任守制(臣)嵇曾筠署理江南河道總督
印務(臣)高斌謹
奏為酌添墩舖巡船以資防守仰請
聖訓事竊照陸路墩舖與水路巡船均為防範汛地杜
戢姦匪之要務必須布置周密聲勢聫絡方足以
資捍衛而嚴汛守查江南河標所轄水陸營汛為
南北通衢悉屬衝要差使殷繁撥護絡繹空重糧
艘及一切民船客貨往來如織水陸汛防均宜慎
重今查應添設墩舖之處如南自王家營起北至
山東交界紅花埠止計程二百六十餘里係進京
大路其原設墩舖遠近不一除相隔十里以内道
路均停者不議外其相隔十二三里至十七八里
者未免瞭望不及防禦難周又南自清江浦起北
至山東交界臺兒莊止計程三百七十餘里係漕
運要道其沿河原設墩舖内有相距十七里至二
十里及二十一里不等路途較遠策應維艱(臣)等
詳加籌畫應將窵遠之墩舖各於適中處酌添墩
舖一座共計添設墩舖一十六座每座撥兵四名
共需兵六十四名各於本營存汛兵丁内輪流抽
撥令其住宿舖房勤慎防守則兩路墩舖均無鞭
長不及之虞汛守益為謹嚴矣又應添設巡船之
處如黃河自江南清口淮黃交滙處起至河南虞
城縣交界止計程五百三十餘里沿河一帶地方
遼曠姦匪易於出沒巡防尤宜嚴密但近岸難建
墩舖必得安設巡船撥兵常川查緝以杜匪類而
保商旅至於運河雖經設有墩舖但汛兵僅能防
範於陸路其遊巡河面亦非船隻不可今運河内
惟夏鎮汛舊有巡船一隻黃河内惟銅山睢寧蕭
碭等縣舊有巡船八隻其下游之桃源宿遷白洋
隅頭泇口清河清江等汛均係緊要之處向未設
立巡船(臣)等酌議應於桃宿等緊要河汛添設船
隻以資巡緝計黃運兩河共添巡船一十一隻每
船需兵五名共需兵五十五名亦在於本營存汛
兵丁内抽撥查照所管河汛往來巡緝勤加稽察
務使宵小屛絶河路肅清則兩河商船客貨均得
防護安全矣緣有關酌添墩舖巡船事宜(臣)等未
敢擅便是否有當謹繕摺恭
奏懇請
聖訓如蒙
皇上俞允(臣)等即與督撫臣會疏具
題伏祈
訓示遵行謹
奏
是誠禆益地方之舉會疏題請酌定有旨
同日又
奏為奏
聞事竊照四月初五日夜江間風浪大作所有北岸瓜
洲江工數年以來仰蒙
皇上聖明指示堵築夾壩開穵引河以埽護厓以石護
埽足資捍禦值此江潮湧激之時埽壩高堅屹如
磐石城池田舍保護安寧惟南岸鎮江京口迤下
新河口臨江厓岸有坍塌之處(臣)等聞信即星飛
差員馳往查看兹據委員幷江防同知等各稟稱
新河口江厓坍去横長一里有餘進深八九十丈
不等沿江民房塌卸三百餘間等情(臣)等查所坍
之厓距鎮江府城尚遠無關運河要道惟河口内
向建新閘一座蓄洩水勢以便民船今(臣)嵇曾筠
親往勘明後移咨督撫臣轉飭地方印汛官相機
料理竝確查塌房居民分别撫恤外謹將鎮江偶
遇風潮北岸瓜洲工程平穏情形先行繕摺奏
聞伏祈
皇上睿鑒謹
奏
覽奏知道了聞彼處土人咸云江中有豬㜑龍能致風
浪之患斯語確否
雍正十三年六月初二日大學士仍管理江南總
河事務在任守制(臣)嵇曾筠南河副總河都察院
僉都御史(臣)劉永澄謹
奏為恭報伏汛水勢工程平穏情形仰祈
睿鑒事竊查本年夏至以後據寧夏府報稱上游黃水
泛漲三尺兼之徐邳一帶大雨時行黃河水勢長
發至六尺四五寸不等賴上年霜降迄今底水消
落甚多(臣)等於桃汛之前巡歴各工逐一查察修
築鑲墊根底堅實是以黃水雖覺強盛而埽壩高
厚屹如磐石現在出水五六尺至八九尺不等足
資捍禦至南岸清口黃淮交會之處必須清水抵
敵黃流不致倒灌為患今洪澤湖淮水尚未盛長
誠恐水勢淺弱(臣)等相度情形將山旴天然壩幷
裏河文華寺閘俱皆堅閉藴蓄湖水暢出清口敵
黃東注又將北岸鹽河越壩相機開放分洩駱馬
湖暨黃河水勢今自徐邳以至雲梯海口循軌順
流水行沙刷毫無阻滯其各廳購備料物竝葦蕩
營額餘柴束俱經查催儹運酌量工程平險分别
堆貯雖伏秋踵至汛險工長而料物充盈足以濟
用通查伏汛内黃運湖河上下各工在在平穏此
皆仰賴我
皇上至德精誠潛孚默契
河神鑒佑有如響應(臣)等奔馳防護踴躍歡欣額手
感頌惟有倍加敬謹率領道廳員弁分駐各工小
心修守以仰副
皇上慎重河防之至意所有伏汛水勢工程平穏情形
理合繕摺奏
聞伏祈
睿鑒謹
奏
伏汛安瀾朕懷深慰全河保障修守機宜惟卿是賴焉
雍正十三年七月十一日大學士仍管理江南總
河事務在任守制(臣)嵇曾筠南河副總河都察院
僉都御史(臣)劉永澄謹
奏為恭報伏秋交會水勢工程平穏情形仰慰
聖懷事竊照江南黃運湖河各工伏汛修防穏固業經
(臣)等
奏報在案伏查夏末秋初正二汛交會之候又據寧
夏府報稱上游黃水泛漲一尺二寸有餘前汛未
消後汛踵至黃河日見長發工程甚為喫緊(臣)等
督率道廳將弁往來策應曉夜搶護物料豐盈兵
夫齊集靡不立時應手復派委多員常川防守自
徐邳以迄淮揚一切機宜呼吸可通現今上下湖
河在在寧謐縱秋汛綿長而埽壩高厚足以捍禦
無患(臣)等目擊情形惟有額手踴躍敬慎修防不
敢因工程平穏少萌疎忽之心又查六月間淮揚
地方天氣久晴民間望雨甚殷(臣)等仰遵
聖諭虔誠祈禱屢次俱沛甘霖但未十分霑足復將運
河内閘壩涵洞開放分洩灌溉民田又虞淮水勢
弱隨於黃淮交會處所趲進埽箇收束口門俾清
水刷黃有力合流東注循途順軌以達於海至時
屆秋令沿海范堤工程保衛鹽場民舍攸關緊要
(臣)等遴委幹員前往查勘督令堡夫挑積土方增
卑培薄預為修理以備秋潮總之(臣)等受
恩深重所以勵犬馬而伸報效者惟竭此一點血誠圖
維籌畫上下巡察祝願江湖河海底績永安以祈
仰報
高厚鴻慈於萬一所有伏秋交會水勢工程平穏情形
敬謹繕摺奏
聞仰慰
聖懷伏祈
皇上睿鑒謹
奏
覽水勢工程平穏情形欣慶之懷筆莫能盡今歲南北
河工卿等勞績實屬昭著俟霜降後另有恩諭
硃批諭旨卷一百七十五之四
