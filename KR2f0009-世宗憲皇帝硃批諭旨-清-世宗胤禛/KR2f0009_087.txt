欽定四庫全書
硃批諭旨卷八十七
硃批蔡珽奏摺
四川廵撫(臣)蔡珽謹
奏十二月十二日(臣)在成都叩接
大行皇帝遺詔痛深五内欽惟
皇上盛德在躬當陽正位
聖明天縱巨細緩急萬無不協但(臣)寸草微忱不能自
已謹就愚慮所及者冒昧上陳我
朕勉強從事以繼
皇考未竟之志今朕初豋大寳突然孟浪撤兵若如此將
以
皇考舉行此事為非乎倘賊人見我忽然撤兵以為内地
必有事故乘隙跳梁將何捍禦汝此奏朕不解汝具何
心胸識見甚屬褊淺西藏之說正在此與廷臣計議汝
不必為朕過慮朕生平不用權術惟以誠對
天以誠接物諒賴
上天垂佑
皇考遺惠可望相安朕秉性只知畏
天從不解畏人放心放心
覽
四川巡撫(臣)蔡珽謹
奏為恭懇
聖恩簡員預發以偹補用事竊查川省地方遼闊道府
州縣等官每至缺出委員兼攝道途往返經旬浹
月不無顧此失彼之慮兼以辦運軍需正在需人
仰懇
皇上敕部於候補候選人員中揀選道府三四員知州
十餘員知縣一二十員立限到川遇有奉差者即
令署理遇有離任者即准
題補庶任用不患無人事務不致叢脞矣為此謹
奏
覽此預發人員之奏似與邊省地方有益雲南亦當如
是著吏部會同總理事務王大臣於翰林院編檢庶吉
士及卓異行取留京候缺并候補候選各項人員内㨂
選每省道府四員州縣二十員速𤼵與該督撫以備委
署題補之用特諭
四川巡撫(臣)蔡珽謹
奏為請
旨事竊川省需員(臣)巳具摺請
勅㨂選候補候選等官(臣)亦有素所知者數人懇請
以道府用今四川現有順慶府缺可否即授為順
慶府知府候補同知王坤為人勤愿曾進藏效力
要州縣用以上五人(臣)緣需人起見不敢避嫌如
蒙
俞允伏乞
敕部施行謹
奏
覽
四川巡撫(臣)蔡珽謹
奏為恭讀
聖訓惶愧無地事竊(臣)齎摺家人回川奉有
硃批(臣)跪讀之下仰見我
皇上智慮淵深無微不到(臣)之管見實不能仰窺於萬
一但(臣)因愛
君愚誠將一得之迂見入
告今恭奉
硃批煌煌天語備悉周詳無一不在
聖明洞鑒之中(臣)如夢方覺深知才識短淺不明大體
前奏甚屬孟浪(臣)本下質庸愚實實愧赧無地自
容曷勝惶悚之至謹
奏
愧赧惶悚皆可不必君臣之間無不可以言者若少涉
私心為恐嚇之舉則不可也戱諭
四川巡撫(臣)蔡珽謹
奏為恭懇
聖恩給員辦理工程事竊查松潘口外羊峝新撫生番
三十一寨(臣)准提督岳鍾琪咨稱應於適中要隘
之地建城一座左右數十里内各立關隘一所又
准部咨於打箭爐之外中渡河口建城一座其城
垣關隘官廨營房俱應酌量建造但此項工費浩
繁川省用兵之際需費正多不便支動正項錢糧
仰懇
聖恩於應罰令當差之員或𤼵一二員或𤼵二三員令
其效力修建費既有出而工可速成於邊防大有
裨益伏乞
皇上睿鑒施行謹
奏
所請不合况亦無罰令當差之員其城垣關隘等工動
正項錢糧修建可也應如何蓋造作何估計之處與年
羹堯商酌一定速為舉行
四川巡撫(臣)蔡珽謹
奏為恭請
陛見祗聆
聖訓事竊(臣)自揣愚昧濫叨巡撫重任識短才疎時深
恐懼四川為邊要之區一切事宜非面陳
天聽不能詳悉非親受
聖訓罔所遵循伏乞
皇上俯鑒下衷俾得輕騎來京恭請
聖示庶(臣)心得盡而地方事務或可無大誤矣為此激
切具摺謹
奏
汝不必來京諸事與年羹堯悉心商酌而行亦不致有
錯誤也
四川巡撫(臣)蔡珽提督(臣)岳鍾琪謹
奏為據咨敬陳管見恭請
睿裁事本年三月二十七日准署定西將軍公(臣)策旺
諾爾布密咨據台吉諾彦哈什哈寄書云西海大
小諾彦於會盟之時密謀遣使向策妄阿拉布坦
欲仍尋舊好等語随經該將軍具摺密
奏知會到(臣臣)等伏思西海人心誠不可深信但羅
卜藏丹津則實庸劣西海台吉皆人各懷私自相
疑忌亦不能一心始終况策凌敦多布師敗逃歸
大損人畜縱令羅卜藏丹津等果差人前往(臣)等
料策妄阿拉布坦亦不過與結和好聯絡羈縻之
而已諒未必肯復來西藏也夫安不忘危乃有國
之常事(臣)等職任邊疆無日不密飭沿邊營汛整
飭防備并令人前往西海一帶部落暗行偵探如
果有逆舉俟其形迹彰著之日恭請
天討仰仗
聖主仁威料亦不難於撲滅此時似無庸遽滋他議(臣)
等為此會同具摺謹
奏
所奏甚合機宜朕已備悉其情状前於奏到時曾有旨
矣爾等再明白向年羹堯知會公同商酌相機而行可
也
四川巡撫(臣)蔡珽謹
奏為請
旨事(臣)前接部文成都府知府劉世奇陞補甘肅按察
使今又接部文甘州府知府彭振翼陞補四川按
察使竊思川陜两省現在有事之秋今两人既皆
係賢能之員所陞又同是臬司(臣)之愚見莫若一
為轉移劉世奇久為四川首府即補四川彭振翼
係現任甘肅之員即補甘肅則駕輕就熟於地方
大有裨益矣如果(臣)言可採伏乞
皇上敕部施行為此謹
奏
劉世奇彭振翼二人著照蔡珽所奏調補
四川巡撫(臣)蔡珽謹
奏為奏明事(臣)准督(臣)年羹堯密咨因駐劄西寧之
侍郎常夀所奏面奉
聖旨命密咨四川提督帶兵二千前往松潘其一切兵
馬錢糧等事令(臣)速為料理到(臣)随經提(臣)岳鍾
琪咨請照例支借需用各項錢糧經(臣)於司庫支
給移交提臣外獨是松潘素不產米且山路崎嶇
裹運維艱查督(臣)年羹堯曾有捐買支存之米及
青稞堆貯松倉可照折色給本色支用餘容(臣)與
年羹堯商酌妥確再行奏
聞謹
奏
知道了此係年羹堯在京之時朕密降諭旨交伊之事
並未經部議今一切兵馬糧餉等項例應具題者皆與
年羹堯商量妥確然後舉行
四川巡撫(臣)蔡珽謹
奏為恭懇
聖慈事竊(臣)素受
主知感
恩最切當
奏
代爾兄完補虧空一摺巳發部議矣
四川巡撫(臣)蔡珽謹
奏(臣)前接年羹堯密咨即經具摺今提督岳鍾琪已出松潘
兵馬錢糧之事俱料理無誤西海人心不定傳言不一其
裏塘等處(臣)已會商年羹堯岳鍾琪已令總兵周
瑛暫駐師其地相機而行無事則已有事則仰仗
聖主之威福協力撲滅(臣)近見周瑛所報口外之事心
甚深細料理俱好至四川今年稻已栽完栽秧時
各處幸俱得雨皆云可望大豐為此謹
奏
所奏巳悉一切機務俱遵照年羹堯轉傳諭旨凛奉而
行毋得絲毫另立意見彼此齟齬互相掣肘或致有誤
事宜慎之
四川巡撫(臣)蔡珽謹
奏為預籌庫項事竊查川省每年所徵正雜錢糧應
解司庫者實計三十三萬两有零而每年所需滿
漢兵餉俸工驛跕等項約一百萬两是撥給於外
省者多川省現今用兵之際需用甚繁外省協餉
每不能如期而至以按月支放之需待外省無期
之餉司庫無儲所關非小伏思
朝廷庫帑貯之各省與貯之川省無異撥於來歲與
撥於今歲無殊而貯川以預邊儲預撥以備支用
實係急需不可緩待仰懇
皇上敕部除每年應撥之外再將鄰近省分銀两預撥
一年餉銀迅令剋期到川倘有動用之處一面報
部一面支用如事定無動支之項仍留充下年兵
餉則庫項有儲緩急可恃而軍需不患無備矣為
此謹
奏
於爾未奏之前已有旨矣凡如此等先事預籌之舉與
年羹堯會商妥議再行具奏庶無錯謬
四川巡撫(臣)蔡珽謹
奏四川今歲收成成都松潘卭州雅州嘉定眉州等
處俱有十分保寧敘州馬湖遵義東川瀘州等處
亦有八分龍安有七分潼川微旱然亦有六分惟
順慶䕫州重慶三府屬秋旱米價亦貴市石每石
至二两餘幸俱通江路(臣)現在細查相機設法料
理再(臣)目疾因近日服藥去痰較前稍愈理合一
併奏
聞謹
奏
覽奏重慶等三府歉收潼川亦不成熟據此被旱地方
甚廣亟當修省吏治慎勿泄泄視之年羹堯撫川十餘
年未聞米價貴至於此况川陜今正在用兵之際爾於
一切正務其小心兢惕毋忽倘有失誤推託病患不能
逃責也如智力所不逮之事虚懷諮詢年羹堯而行之
四川巡撫(臣)蔡珽謹
奏護軍統領那秦到川口宣
諭旨戒飭嚴切(臣)跪聆之下踧踖無地伏念(臣)一介下
愚罪譴日積蒙
聖恩不即處分尚
賜訓誡且令(臣)事事與年羹堯商議而行俾(臣)得所遵
依仰沐
鴻慈直同覆載(臣)惟有恐懼感激恪守
恩訓日凜
天威於咫尺耳謹
奏
若不小心翼翼克勤克慎以服勞盡瘁恐終不免於隕
越之虞也
四川巡撫(臣)蔡珽謹
奏為奏明事(臣)前因重慶蘷州順慶等府秋旱曾經
繕摺具
奏隨一面委員查看並行附近豐收州縣各令商民
載米前往貿易復自行買米减價平糶今幸查此
三屬俱不成災且秋蕎頗茂十月可收而米船驟
集米價亦平民人並無失所為此謹
奏
據奏三府既不成災米價又復平减大慰朕懷
四川巡撫(臣)蔡珽謹
奏十月二十三日接到
硃批(臣)前奏年歲收成一摺以川中有事之秋上厪
聖念當
皇上宵旰之時(臣)斷不敢存絲毫推諉之意上負
聖主高厚之恩今跪接
上諭三道仰見
安一併奏
聞謹
奏
覽
四川巡撫(臣)蔡珽謹
奏為請留道員以濟軍務事該(臣)看得松潘一路大
兵糧餉經(臣)委松茂道孟以恂總理今伊母馬氏
病故例應離任丁艱但思軍務關係甚重值此需
人孔殷之候(臣)與總督年羹堯共商仰懇
聖恩准令該道在任守制則於軍務實有禆益矣如果
芻蕘可採伏乞
皇上敕部施行謹
奏
孟以恂著在任守制該部知道
四川巡撫(臣)蔡珽謹
奏為奏
聞事竊思羅卜藏丹津負
恩叛逆凡西寧及四川各處俱有勝兵且賊已敗奔惟
慮其遠遁入西藏故總兵周瑛奉調兼程入藏以
截殺之今(臣)接周瑛咨稱我兵已於雍正元年十
二月十八日抵藏貝子噶隆等已遣公隆巴乃帶
兵前往哈喇烏蘇把守要隘並挑沠唐古特兵馬
一萬聽候調遣如羅卜藏丹津逃竄至藏即鼔勵
兵番合力擒殺等語伏思我兵既已到藏藏内人
心又忠誠歸附如此必獲全勝為此具摺謹
奏
我兵抵藏已據周瑛奏報矣汝所料理亦屬可嘉
領侍衛内大臣公(臣)馬爾賽兵部尚書左都御史
(臣)蔡珽謹
奏為請
旨事(臣)等於初八日起程十一日到保定(臣)等面問李
維鈞你做直隸總督年羹堯在保定城内置房産
藏財物你豈有不知如何不奏呢據供從前因未
奉
旨查他的家産所以不曾奏既奉
旨之後就奏了其箱籠等項初時尚不敢開查後又請
旨方敢開箱查記並無隐瞞等語藩司羅密供查魏之
輝家私時曾搜出書一包總督不與我們看自已
看了一两封就令封起裝入箱子内了後與我的
冊子上並無此書信我因令府縣添著開上我與
按察使去開箱同看都是魏家親戚的家書但從
前不與我看知道這書子是真是假呢總督於抄
家之後又與魏家三四百两銀子等語(臣)等將書
信不公同藩臬開看復不行登記並不奏
聞情由暨為何給魏家銀两之處訊問李維鈞據供銀
子三百餘两因年家的人一百餘口籍没之後無
以度日所以給他們為日用之費的我因書信是
魏家親戚的所以不曾奏這是我疎忽之罪冊上
不曾開想是遺落了這也是我疎漏之罪等語據
此李維鈞身為總督年羹堯家財現在省城之内
乃並不參奏及奉
旨行查始抄没家産又不將書信登記且不公同藩臬
開看情殊可惡(臣)等謹將總督印信摘至公所李
維鈞亦暫行羈候敬遣侍衛松艾齎摺請
旨伏候
批示遵行謹
奏
所奏明悉料理甚屬公當知道了已有旨矣
兵部尚書左都御史都統(臣)蔡珽謹
奏本月十九日(臣)接到部文奉
旨命(臣)署理直隸總督印務欽此欽遵除將李維鈞交
付公馬爾賽帶領赴京外(臣)擇於二十五日入署
辦事至期具疏謝
候恐羅密出去别生事端是以即令其看守李維
鈞不致另生别事今李維鈞已出城赴京兵民安
静之至合行一併奏
聞謹
奏
知道了賑饑之事乃目下第一要務朕日前備籌救濟
之法思及河間静海等州縣城垣有應葺理者查十數
處𤼵十數萬帑金以修築之窮黎借此可以傭工餬口
亦寓賑之一善策也現命該部㨂選人員随即𤼵往各
州縣會同地方官查勘估計諭旨到日爾其嚴飭該屬
盡心竭力以任其事特諭
兵部尚書左都御史都統(臣)蔡珽謹
奏二十二日齎摺人回蒙
恩賜(臣)鮮棗葡萄(臣)叩頭敬領訖謹此恭謝
天恩再松茂道孟以恂十八日過保定(臣)問其川中之
事云添税是實今已裁革矣至復知府衙門糧規
亦實有其事成都府為甚謹
奏
已據孟以恂面奏矣朕觀其品質不過中平或恐是一
殘忍之人向日存心有隂刻處否雖非棄材亦非大器
也
兵部尚書左都御史都統(臣)蔡珽謹
奏順天河間保定等府被水之區蒙
皇上俯念窮黎
特諭賑恤(臣)面詢李維鈞據云曾經摺奏賑恤一月已
蒙
恩准現在委員各處分賑(臣)令两司確查務使均沾實
惠今跪捧
硃批諭旨朕備籌救濟之法思及河間静海等州縣城
垣有應行葺理者查十數處𤼵十數萬帑金以修築
之窮黎借此可以傭工餬口欽此仰見
聖猷遠及憂勤周到(臣)自當遵
旨嚴飭屬員盡心任事目下省城米價騰貴(臣)今即令
臬司浦文焯帶脚價銀两至天津將截留漕米星
速運三萬石其二萬石直至省城平糶一萬石量
留沿途被水州縣以救目前之急伏候
指示謹
此舉是已有諭矣
兵部尚書左都御史都統(臣)蔡珽謹
奏直隸總督衙門有來往清字文書稿冊(臣)謹將随
(臣)來之筆帖式温普馮傑英留辦翻譯為此請
旨謹
奏
温普馮傑英照所請留用覽奏賑恤之摺已悉爾意但
截留之米因天津去年修建之倉厫潮濕不堪難以收
貯今已另議矣朕又特諭將通倉變色米命減價平糶
四五十萬石兹爾既著浦文焯赴津請運米三萬石候
朕飭部臣與倉場督臣議定當作何𤼵與浦文焯之處
另有諭旨也爾摺亦一併𤼵交該部
署直隸總督(臣)蔡珽謹
奏布政司羅密非外吏才適見邸抄
聖明先已洞鑒將伊調回令德明署事但思藩司為通
省首領諸事總會之衙門無事時未經外吏者尚
可為之今直隸現在賑濟必得曾為外吏曉事之
人方能勝任伏懇
聖慈或將孟以恂或御史張廷棟令其辦理賑恤之事
并令協助德明數月於地方事既有裨益而(臣)亦
得收臂指之效矣謹
奏
已有旨命余甸蔡起俊領通倉米數萬石運往天津二
人即聽爾調委於賑濟事務處協助給散矣覽此奏可
謂君臣不約而同朕甚嘉悦
署直隸總督(臣)蔡珽謹
奏賑恤一事深厪
聖心(臣)目下催查戶口雖尚未送到然以(臣)所聞者計
之大小口配撘約計大口一百萬每日每人三合
每月即需米十萬石今河南小米截二十萬石余
甸蔡起俊運通倉米十萬石海運關東米十萬石
共四十萬石若奉
旨准令李維鈞運南四府米二十萬石則今冬明春似
可足用今冬既無工作則賑而不糶明春有工作
民有傭工之錢則多糶而少賑似可有濟若蒙
上天鑒
皇上愛民之苦衷明春麥收則小民安全而
聖主宵旰之憂可釋矣謹
奏
所奏俱悉至於李維鈞運南四府米之說俟朕再為斟
酌定其可否
署直隸總督(臣)蔡珽謹
奏為奏明事竊查戶部侍郎蔣廷錫條奏水利五欵
内一欵係廣平縣之南至冠縣之西有池溝一道
若於此處因淺加深因狹加廣可復引漳濟衞之
利并置閘座以時啟閉於衛河運道甚有裨益奉
旨遣學士何國宗等五員會同督臣看閱詳議且奏又
何國宗等面奉
諭旨倘總督有緊要事務或稍候數日或往就會議勿
致貽悮地方欽此經前督(臣)李維鈞准工部咨會欽
遵在案今(臣)奉
命署理直隸總督印務自當遵
旨會同
欽差看閱詳議但現有賑災截漕等事俱關緊要不克
親往伏查前項河道係大名道所轄之區(臣)特委
該道趙國麟隨同看閱俟看明之日(臣)即會同
欽差詳議
奏覆為此謹
奏
是爾可以不必親往況爾初到地方諸務紛紜其河道
形勢又未獲周悉應如所奏行
署直隸總督(臣)蔡珽謹
奏竊查李維鈞所奏被水州縣只三十餘處今續報
到者已共九十七處有應緩徵者即先批令緩徵
俟查明被災分數照例題報其應徵者再行補徵
總期被災窮黎均沾實惠而胥役棍徒不得藉端
冒領再被水州縣明春有城工而今冬則無可恃
仰懇
充盈民享樂利矣再天津所盖倉厫潮濕查六十
一年天津無倉乃係分貯沿河州縣今莫若仍照
前例分貯將來賑糶更便至州縣虧空若遇年饑
賑糶以無為有以少報多官有賑糶之名民無實
不時巡察再德明到省傳
旨禁止燒鍋(臣)謹即遵行以上事宜有候
旨批示者有恐厪
聖慮而奏
聞者統祈
睿鑒謹
奏
所奏各欵俱悉
署直隸總督(臣)蔡珽謹
奏竊查直隸虧空趙弘燮實為罪魁李維鈞一味蓋
掩不肯令敗露清苑縣無倉榖一事(臣)前曾摺奏
今保定知府葛斗南虧空倉榖五千石求李維鈞
令新任知府温儀出結竟赴鹽道任及聞(臣)署事
方星速遣人前來清楚已完二千五百石其未完
二千五百石持銀二千五百两與温儀求算為米
榖似此之類者不少如永清縣如河間府之交代
比比皆然若令俱將銀買米交倉恐米價驟增非
目下荒歉時所宜籌之固不可少緩而繩之又不
可太驟(臣)思如遇此等事察其罪雖應問而情尚
可原新任官如肯擔承者准其以米一石作銀一
两令其具詳據實聲明限至次年秋收必令買米
實倉若至期不將倉米補足則必嚴參李紱實心
任事必能踵(臣)之所行一二年之後此等倉榖庶
能足而緩急方可恃矣可否如是伏候
批示遵行謹
奏
情法兼盡公私無礙随宜濟時當如是也
署直隸總督(臣)蔡珽謹
奏竊查賑濟之事官有怠玩吏多狡猾兼有劣衿積
聖天子與田野小民至誠感應呼吸俱通若此欣喜之
聖念甚殷民情既切(臣)職在奉
上撫下實日夜憂懼恐上負
主恩下慚民望乃蒙
硃批奬勵尤所難當今歲水甚大民堤之衝決(臣)所知
者三十二處目下只有二處報完兹蒙
聖慈令動正項為民修築(臣)謹即飛飭地方官矣(臣)又
聞蘇家橋等處堤工頗大(臣)巳遣大名府知府曾
衝決諸民堤除現在徧行查勘外就(臣)所知所聞
者先行繕摺謹
奏
覽
署直隸總督(臣)蔡珽謹
奏前肅寧縣賑濟遲誤(臣)業已
題參今又訪得霸州高陽亦未賑濟霸州知州因往
天津署印現有詳文聲明尚為可原高陽縣知縣
旨革職合併奏
聞謹
奏
川省武弁中有為年羹堯之用人曾過繼伊子者不知
是副將或係參將其姓名朕亦忘之矣爾如記起錄出
奏聞此人行為何以至今尚未見各處奏報耶
署直隸總督(臣)蔡珽謹
奏齎摺人回蒙
恩賜(臣)風乾羊肉(臣)謹叩首祗領訖(臣)見部文以天津
新倉潮濕令李維鈞賠修前據李維鈞云南四府
不虧空(臣)思莫若即令李維鈞將南四府之米罰
其自備脚價運二十萬石至被荒之地明春賑糶
尤為有益也前者省城米價驟長今聞
聖恩准令浦文焯即運米來平糶民心感悦米價亦漸
减矣謹
奏
知道了前因照爾所請業諭截留漕米二十萬石可分
貯各州縣矣
署直隸總督(臣)蔡珽謹
奏竊查直隸賑糶等事需員稽查而現任州縣等官
各有職守殊乏可以調遣之員且恐伊等向係同
官或有互相徇隐之弊(臣)今將賑糶等事委令武
員稽查再有𤼵來料估城工之十三人亦求
聖恩令協助查賑伊等與地方官向無交手自然從公
者多且三冬查賑之後明春修城伊等亦得先熟
知地方之情勢也謹
奏
此番㨂選人員惟皆取其誠實者𤼵往内恐有迂拙而
短於才者俟伊等回京朕再加甄别降旨交𤼵與汝於
查賑處酌量委川
署直隸總督(臣)蔡珽謹
奏保定府所拘禁魏之輝家人有保定之民而為其
雇工者男女大小四名毫無干涉俱一同被拘甚
聖恩於再造又順德府知府范弘偲聞得操守廉做官
好百姓感戴今緣事罷職因保留新例甚嚴民不
奏
覽
署直隸總督(臣)蔡珽謹
奏(臣)聞目今天津之船甚少而河至小雪即凍河凍
後輓運甚難蒙
任邱新安鹽山等處原議查丈馬厰目下甫經被
水正官忙民歉之時查丈實可緩至明秋均望
聖恩批示謹
奏
查丈馬厰一事俟朕與怡親王及塞德商酌後再定朕
思丈量之時地方有司不過分委數員即可足用豈有
多需官員之處乎去歲係霸昌道卞之錀經管其事今
若差員來查丈時可仍舊委伊經管倘竟行停止則不
待言矣
署直隸總督(臣)蔡珽謹
奏齎摺人回蒙
之處容(臣)訪的再行具奏賑糶之事(臣)日夜思維
定為十四欵謹呈
御覽求
指示可否將來散賑官各給一張並出告示貼所賑之
地庶或有少益也賈大所捐銀六萬两只交四萬
奏
盛京運來之米已據奏報將次至天津矣
馬厰地畝今巳停止其查丈改期於明歲秋間再行差
往也
賑濟條約
一地方官之侵冒斷難姑容也今歲直屬地方雨
水過多田禾被淹民間乏食荷蒙
皇上發粟賑恤該地方官理應仰體
一胥役之漁利分肥所當盡法究處也賑濟窮民
寬貸
一衿棍把持亟宜剪除也各州縣多有一二惡劣
紳衿出入公庭兼有土豪地棍互相倚賴遇有賑
荒等事逼脅把持官吏受其挾制愚懦被其欺凌
遂致煢煢小民竟有忍饑而莫訴者如密訪得實
斷不寬宥其有貧儒寒士膏火無資者許教官查
明會同地方官一體賑濟以廣
皇恩
一被水莊村民戶宜逐加查察也發粟救荒原以
賑乏食之窮民若將力能自給者冒濫一名則真
正乏食者即少沾一名之惠該地方官務湏親詣
村莊挨戶確查如有田地未盡淹及有貿易手藝
一查明應賑之民宜給以印票也各村莊應賑之
民衆多焉能人人而識之應按戶給以印票一張
可杜重冒之弊矣
一散賑窮民應照遠近分先後也如一境之内則
有四鄕東西南北次第及之定以日期預為曉諭
一運到之倉糧當就水次領給也該地方官倉無
貯米者業於截留南漕並撥運通倉米石分𣲖領
運以備需用但米至沿河必俟起卸入倉而後示
期開賑既多輾轉輓運之繁更滋窮民守候之苦
應於前七日曉諭散賑日期凡四五十里以内者
前赴水次照數領回則脚價可省而民無待哺之
一現在之倉糧先應均勻散賑也各屬貯倉米穀
有不敷賑給之數者或派運新倉之貯米或撥運
隣近之倉糧接濟而補足之若以米未運到藉詞
本倉之米不敷坐致稽遲必致有誤應將現在之
一造報之冊籍宜清查更正也賑濟災民原屬緊
急奉文之初不及清查偶有或遺或濫之處不可
以訛傳訛不可將錯就錯其有誤報於前者亟令
一聞賑歸來之民當為續報也被水地方從前有
覓食他鄕㩦家出外者值此散賑之際必有歸來
之民當按名造報一體賑濟再各州縣内有别屬
窮民其本處現在散賑者即善為勸諭回籍領賑
勿得竟為膜視也
一賑濟米數宜嚴查扣剋也夫賑給窮民原為餬
口之需乃有玩法胥役通同作弊扣剋侵漁該地
方官務湏親加查察如有升斗不符米數不足或
攙灰灌水者立即於散賑處所盡法究治倘地方
官不行覺察定以溺職嚴參
一冬三月之米應作两次給𤼵也賑濟三箇月之
米充九十日之饑若一次全給恐有無知之民到
手花消竟歸烏有以致寒冬歲暮俯仰無資不若
矣
一領賑之村莊無容紊亂也散賑之法應按四鄉
而一鄉之内則有各村莊若不預為𣲖定則臨期
必致混雜擁擠應每村與以紙旗一面上寫村名
一散賑之日宜稽查匪類也乏食窮民㩦粟而歸
恐有鼠竊狗偷之輩乘機搶奪亦未可定應於散
逐欵合宜速為如法行之再城工一事亦應嚴禁地方
衿棍以杜絶包攬此散賑示文内當以遵奉上諭作起
俾官吏實力奉行兼宜加意訪察為要
署直隸總督(臣)蔡珽謹
奏按察使浦文焯奉
旨同李維鈞拆蓋天津新倉但目下有查賑之事又積
有命盗案件且李維鈞現在天津拆倉浦文焯已
差家人工匠在彼同拆況目下將凍只可拆卸必
俟明春方可動工可否令浦文焯暫辦查賑明春
再往天津恭請
批示謹
奏
凡事自當擇緊要者先之照爾所請留浦文焯辦理賑
務
署直隸總督(臣)蔡珽謹
保定起程恭祝
萬夀合併奏
聞謹
奏
十九日起程前來似覺太早於二十七八日抵都恰當
其時將印篆隨身帶來仍可辦理任内一切文移十一
月中旬朕躬親詣祭
陵留爾在京同怡親王及馬齊殷德料理諸務頗需時日
於爾地方事件亦不致貽誤方為两便
署直隸總督(臣)蔡珽謹
奏為請
旨事竊(臣)查得年羹堯資財藏寄保定者共箱匣厨櫃
捆包等項四百三十一號俱有查造清冊又魏之
耀魏之輝等所貯玩器首飾紬縀衣服器皿等項
共八十六號亦逐一造明細數又據易州冊報有
年羹堯家人嚴二等存銀四千三百餘两紬縀衣
服首飾等物共六十五箱亦造送細冊(臣)曾親審
刑訊伊等據供年羹堯之物在保定者止此其餘
或在京中或在四川已為阿齊圖岳鍾琪等所封
禁今魏之耀等俱已解部質審應聽部臣嚴審究
追再據易州清苑安肅滿城完縣涿州昌平東安
武清玉田等州縣報到年羹堯房屋地畝(臣)核算
共地二百九十七頃有竒房一千二十餘間應俟
查齊之日分析造冊報部至魏之耀等産業已經
聖主特恩仰祈
皇上批示遵行謹
奏
拉錫到杭據伊摺奏年羹堯之可惡處實為意想所不
及真大竒事俟朕見爾時再備悉面諭爾知也伊等大
約於十一月初三四抵京世間竟有不欲求生之人殊
為可訝可怪之至
署直隸總督(臣)蔡珽謹
聖恩寬宥賈大捐銀一事彼見其主事事敗露因設計
捐銀又借稱變産實脫身遠避耳蒙
皇上時再當細奏也賑濟十四條蒙
皇上批定(臣)謹以欽奉
上諭作起即令刻頒各州縣命其多行抄貼至將來應
賑者約計有六七十處(臣)意令余甸蔡起俊張廷
棟分為三路德明浦文焯於近省城之處亦各分
天雖寒尚可耐荒年之最難禁者十一十二正月
也(臣)請於十一月散起正當其期二月間又有城
票至領米後即將印票上濃塗一筆仍與本人既
(臣)又訪得州縣有因倉糧全無而竟不賑者有應
聖恩諭吏部直隸州縣除因賑糶事被參者容(臣)以𤼵
皇上軫念民瘼之心而已然終不能知將來之賑果能
如意否也謹
奏
觀爾一切措置甚合朕意今冬明春無一鳩形鵠面之
民流至京師方覺大為我君臣生色也各處堤工恐爾
鞭長莫及所以遣石麟會同逯選前來協助積水若不
預為設法瀉乾至明春仍恐束手無策計日未免已遲
朕因此甚為厪念
署直隸總督(臣)蔡珽謹
奏初四日保定府得雪(臣)細詢農人云地土甚濕不
慮蝗蝻可寬
聖懷也吳隆元一摺(臣)查議後另當具本奏
聞張廷棟詳議驛站一事(臣)已具本昨有天津州知州
好且騎馬亦只二三匹又非遠出只在本城是以
且未題參現在批司查審合行一併奏
聞謹
奏
赦小過舉賢才為政之體當如是也雖然查審之後方
可定其有無情故耳
署直隸總督(臣)蔡珽謹
奏(臣)於初四日接永平府知府滿雲鷫詳稱喜峰口
於三十年前有永平各屬所運貯之漕米捐米共
一萬三千六百二十餘石年久腐爛請於青黃不
(臣)今定於十一日往天津查米往玉田豐潤永平
等處查賑至永平之日(臣)親身到喜峯口實查米
數確估成色一面請
旨一面令其平糶可否如是伏乞
批示遵行謹
奏
喜峯口何必親往若因順便或可一到然事關盤查非
多需時日恐不能得其確實也
署直隸總督(臣)蔡珽謹
奏静海縣因前任知縣開報倉中有糧及至查之乃
並無糧(臣)是以題參現令藩司查其虧空數目而
所運漕米不足用(臣)又令天津道運米六千石又
令布政司與銀七千两折散今日方接到天津道
一信云米因阻凍現用拖牀前運而河冰又厚薄
不等有不能行處知縣新任毫不解事又兼有此
故是以所賑甚不妥協今星飛遣人前往凡不妥
處俱令補足(臣)到保定後將要緊案件三四日審
完即親身前往再米少之處搭銀折放舊例銀一
两折米一石但目下米價貴(臣)意欲照市價折之
庶有便於民相應請
旨批示謹
奏
據奏則新令亦係無能為之人也折價散賑固屬可行
但當將原委題明著落捏報之知縣賠補如力不能完
則著落失察徇隐之上司李維鈞等分賠汝湏親往一
看朕仍遣三人來助汝查覈
署直隸總督(臣)蔡珽謹
奏鑲紅旗漢軍候選縣丞張鍾雖品貌不揚語言遲
鈍然學問好頗諳吏治伊父两任外官幕事皆伊
辦理前曾捐往陜西效力年羹堯知係(臣)之親戚
竟令閒住許久並不得效力咨遣回京昨八月方
到張鍾昔年曾在
皇上處奔走效力難逃
聖鑒目下散賑需人可否𤼵來辦事若果有勞績以何
缺補用伏祈
聖明定奪謹
奏
從前張鍾何故往陜西去朕並不知現今諭部引見另
有諭旨也此人向為朕所深悉甚屬老成忠厚即貌亦
無不揚處原係劉琪薦入府内者至於劉琪乃一不堪
匪類伊兄弟之間情如水火無怪其然
一大奇事兹特諭爾知初三日白晝突有一虎至齊化
門外該地方報知步軍統領阿齊圖帶領新滿洲等前
往擒捕而虎已伏於河畔葦草之内伊等因到時已晚
共執鎗爇火而圍之守至夜半虎忽躍出南往自東便
門登城從城上行至正陽門由馬道下城亦並未創艾
一人遂直入年羹堯家蹲踞屋上阿齊圖復率領新滿
洲等追至其家舉放鳥鎗虎始跳下避入年遐齡之花
園中被新滿洲等用鎗戳斃世間有此奇事乎年羹堯
正法之兆顯然矣
天道如此彰明顯示能不令人愈增凛畏朕實驚詫之至
奇哉即攷之前代亦為罕聞之事也
朕於元年有夢虎之事不記曾向爾道及否日間刻無
寧晷時夜漏下二鼔燈下隨筆所書莫哂字畫之醜率
也
署直隸總督(臣)蔡珽謹
奏齎摺人回(臣)恭讀
諭旨虎入年羹堯之家此事真是奇極(臣)伏見
上天之慈佑
皇上事事指示明顯之至鍾愛實實至矣極矣
聖祖之付託
皇上上合
大心即此亦是一大徵驗平常之人有些微之善尚不肯
墮落廢棄
皇上得
眷既已若此自然益懋
皇上曾向(臣)說元年有夢虎之事(臣)今雖記不甚明然
硃批修堤之事
聖心因稍遲而厪念此則不妨目下尚遍地皆水無可
取土則先時尤難措手實不為遲(臣)細查此堤甚
(奏)數處之城工但估修此堤勝於修城多矣(臣)又聞
上諭作起各立條約數欵恐厪
聖念謹一併繕摺恭呈
御覽伏候
酌定謹
奏
條約甚詳悉允當於修工减糶等處張貼可也
署直隸總督(臣)蔡珽謹
奏初八日跪領
皇上𤼵回二摺内(臣)請往喜峯口查驗倉米一事奉有
硃批恐盤查多需時日(臣)思得一法不必盤查而事自
妥一日即能完但非(臣)親身到不可查永平到京
有南北二路南路由豐潤玉田北路由遷安遵化
喜峯口在遷安遵化之間既不甚遠由遵化一路
查賑而歸實為至便也謹
奏
知道了近日窮黎流移至都中者頗多或為希冀朕恩
而來亦未可定爾必飭令州縣各官多方撫輯使不至
逃亡方好不然則無所底止也朕亦現在設法諭府尹
及司坊官等給資送回本土
署直隸總督(臣)蔡珽謹
奏(臣)於二十七日到保定此番途間見乞食之人凡
十五六起問之有自山東來者有自河間等處來
者其河間等處來之人咸云三月之賑已得目下
河冰未開加賑之米未至是以出外總之冰開日
米既到堤工一起民必歌樂土矣外有喬學尹一
摺所參祁州知州甚屬允當又吳隆元一摺分别
所查諸地方官之賢否除已經參革者外其景州
河間縣二處亦原屬不好理合一併奏
聞謹
奏
所奏俱悉近日來京就食者亦甚衆嗟此窮黎煢煢莫
告朕現諭五城增米煮賑矣
署直隸總督(臣)蔡珽謹
奏為銀米兼收徵糧平糶以足民食事竊查賦從地
出江浙諸省有本色折色之分獨至直隸賦税俱
完地丁銀两而不兼收米每於完糧之日小民必
以粟易銀賤糶完納至春青黃不接又貴糴謀食
雖是豐年亦多拮据一遇災荒便有流離瑣尾之
苦(臣)仰體
皇上愛飬元元至意再四思維合無請照江浙省銀米
兼收成例將直隸額徵錢糧統計均作二分編為
定額一分完銀一分完納麥米豆高粱其銀於開
徵日交納麥於五月交納米豆高粱於秋收後交
納俟來春青黃不接之時令地方官將交納之糧
務照定額所徵銀數平價糶賣所糶之銀即以解
司解部定限四月内全完以地之所産徵之於民
而民自易辦以官收之糧平糶於民而民食常足
一轉移間
國課民生均為妥便為此繕摺具
奏伏乞
皇上睿鑒
勅部議覆施行謹
奏
據奏銀米兼收國計民生兩益但百年成例一旦更張
之非細事也俟爾回京面商可否
硃批諭旨卷八十七
