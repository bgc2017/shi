欽定四庫全書
硃批諭旨卷七十二
硃批赫碩色奏摺
雍正六年二月十五日廵視臺灣吏科給事中(臣)
赫碩色兼理學政監察御史(臣)夏之芳謹
奏為恭報微(臣)受事日期仰祈
睿鑒事竊(臣)等一介庸愚荷蒙
皇恩欽命廵視臺灣於雍正五年十一月初二日恭請
聖訓初四日自京起程(臣)夏之芳復遵
旨領齎部鑄學政關防均於雍正六年二月十二日到
臺循例於駐劄公所恭設香案望
闕叩頭謝
恩受事訖伏念臺灣遠隔海洋地方緊要(臣)等入境受
事自當親歴廵查小心體察其應行事宜容(臣)等
次第料理外所有受事日期理合繕摺
奏明伏乞
皇上睿鑒謹
奏
覽奏知道了勉力和衷盡職莫效禪濟布等寡廉鮮恥
無知妄為虚負朕之委任也
雍正六年五月初六日廵視臺灣吏科給事中(臣)
赫碩色兼理學政監察御史(臣)夏之芳謹
奏為恭報臺灣雨水情形米穀價值仰慰
睿懷事竊查臺灣地廣人稠歴年風雨調和收成豐稔
地方相安無事(臣)等於到任後凡係天時風雨民
間種植一切事務飭令地方官十日一報以資見
聞兹據各該縣報到三春雨水調勻麥收約八分
有餘目下插秧之時甘霖疊沛四野霑足農民歡
呼正在及時耕種至各處米價每石一兩至一兩
二三錢不等民食充足地方安静理合
奏報上慰
睿懷謹
奏
據奏臺郡麥巳收穫雨水及時米價平減朕懷曷勝慰
悅
同日又
奏為敬陳臺地事宜仰祈
睿鑒事竊(臣)等奉
命廵視臺灣欽遵
訓旨於到福建省城之日向督(臣)高其倬請出
欽交條奏臺灣諸摺敬謹詳看隨於到任之後悉心體
察逐一採訪查得臺灣負山面海地方遼遠形勢
險要實屬閩廣江浙諸省之屏障其間番民雜處
而外來之民尤紛雜難齊姦良不一最易生事廵
防兵丁亦不盡守法文武官弁祗循故例就事完
結不能杜絶弊端(臣)等以為法不嚴密積弊不能
盡除謹將愚見所及臚列四條敬為我
皇上陳之
一宜嚴定處分以重稽查也查内地渡海例給印
照從厦門出口至鹿耳門入口皆由同知查驗已
經例有處分近有一等棍徒不雇客船並不從厦
門鹿耳門出入賄約多人置買船隻出沿海小口
偷渡到臺各口汛亦有拏解者亦有賄縱反為指
引者及犯事逐水或有故回籍亦並不問其渡臺
來歴是根本不清終難查核(臣)等請嗣後給照來
臺者令海防同知並各地方官註明冊内其從前
來臺者亦於保甲牌内註明來臺年月遇有事故
一宜嚴定條例以懲姦匪也臺民刁健每多冒險
為非近來嚴禁偷渡賭博姦竊結盟等事而犯者
不少總因臺民犯事不過枷責逐水該犯狡獪性
成逐水未及數月又頂替夾帶過臺仍然為害再
犯再逐循環不已弊終不絶(臣)等請嗣後初犯法
者重責枷號將該犯面上刺字觧回本籍收管面
一宜互相查察以肅軍紀也臺地兵丁皆三年更
換而内地各營撥遣換班之兵不盡過臺每有半
途賄買頂替者凡熟習臺灣積慣生事之兵前期
換回轉眼復來到臺查點不無容隠(臣)等請嗣後
凡換班兵丁到臺皆令臺灣道會同該總兵副將
對冊查點如有一名頂替先將押送武弁議處再
將兵丁重責刺字逐水並咨回本營革除本兵及
一宜添設官員以密防守也查臺灣一府内臺灣
鳳山諸羅三縣開墾巳久人民湊集文武員弁駐
劄相近耳目易周惟彰化一縣地方空闊谷邃山
深姦民易匿其地文官止同知知縣典史各一員
知縣有刑名錢榖之責典史力微不能遠廵止靠
同知一員廵查七八百里﨑嶇之地實難遍及(臣)
等請於彰化縣之東南沿山一帶並彰化縣之西
稽查亦易遍矣
以上四條芻蕘之見是否有當伏乞
皇上睿鑒施行謹
奏
前三條果能照所奏實力奉行朕不為臺郡顧慮矣但
可保必不能而亦必不肯也所以不批嘉是二字
雍正六年八月十八日廵視臺灣吏科給事中(臣)
赫碩色兼理學政監察御史(臣)夏之芳謹
奏為敬陳臺地雨水榖價仰慰
聖懷事竊查臺灣各屬地方自春入夏雨水調勻早禾
已經收穫惟七月望後雨澤稀少晚禾正在須雨
之時(臣)等率同該地方官設壇祈禱屢次得雨而
未能普徧及八月十三四日大沛甘霖四野霑足
據各該縣飛報前來全臺俱經得雨晚禾秀茂農
民稱慶秋成已在望矣至近來米穀價值據各該
縣禀報米價每石一兩五分至一兩二三錢不等
榖價每石四錢一二分至五錢不等民食充足地
方安静理合繕摺奏
聞上慰
聖懷謹
奏
晚禾得雨朕懷深慰但一切奏聞惟以無欺隠不粉飾
為要
同日又
奏為敬陳臺地事宜仰祈
睿鑒事竊(臣)等奉
命廵視臺灣到任以來日夕冰兢凡遇關係地方事務
時加訪察今有愚見所及三條不揣冒昧敬為我
皇上陳之一清查姦匪宜責成業主也一操練兵丁宜
嚴查器械也一澎湖兵米宜就近存貯也以上三
條皆因臺地孤懸海外素屬巖疆必令有備無患
永為保固之計(臣)等受
恩深重日思報效敬將芻蕘之見直陳
君父之前如有可採伏乞
皇上飭下督撫詳議施行為此繕摺奏
聞謹
奏
覽所奏三條甚屬可嘉候另有諭旨
雍正六年十一月初四日廵視臺灣吏科給事中
(臣)赫碩色兼理學政監察御史(臣)夏之芳謹
奏為恭報臺地收成分數米穀價值仰慰
聖懷事竊查臺灣所屬地方自春及夏雨水調勻惟七
月間雨水稍覺愆期至八月即連得大雨田禾霑
潤各種稻榖以及麻豆芒蔗一切雜糧俱已成熟
今值收穫之時據臺灣縣詳稱收成計有七分米
價每石一兩三錢零榖價五錢零鳳山縣詳稱收
成計有七分米價一兩二錢零榖價四錢零諸羅
縣詳稱收成計有八分米價一兩二錢零榖價四
錢零彰化縣詳稱收成計有八分米價一兩零榖
價三錢零各等因到(臣)等查田地有近山近水之
别故收成分數不等米穀有運費多寡之分故價
值亦復不一然就通臺合算俱屬豐稔米價亦平
所有臺灣全郡收成分數及米穀價值理合具摺
奏
聞仰慰
聖懷謹
奏
據奏通臺豐稔則米價即應大減今每石至一兩二三
錢仍屬昂貴是何故耶
雍正六年十二月初六日廵視臺灣吏科給事中
(臣)赫碩色兼理學政監察御史(臣)夏之芳謹
奏為奏
聞事雍正六年十二月初一日據臺灣縣詳稱該縣東
安坊糧長報稱本坊居民魏連妻陳氏於本年十
一月十四日一産四男經該縣取結詳報到(臣)衙
門又於本月初五日據該縣詳稱本縣東安坊士
民等報稱本坊居民楊紹芳夀登一百七歲例應
舉報隨經該縣確查取結亦詳報到(臣)衙門(臣)等
查臺灣久沐
國家飬育深恩歴年海不揚波時和歲豐人民皆安
居樂業今添丁則一産四男飬老則年逾百歲皆
由
聖朝久道化成太和洋溢之所致也(臣)等目覩太平嘉
瑞理合繕摺奏
聞伏乞
皇上睿鑒謹
奏
類斯例應題奏之事何必多此一番瀆陳耶
雍正七年正月十八日廵視臺灣吏科給事中(臣)
赫碩色兼理學政監察御史(臣)夏之芳謹
奏為恭謝
天恩事本年正月十五日准督(臣)高其倬咨文内開雍
正六年十二月十二日准都察院咨開奉
旨赫碩色夏之芳著再留臺灣廵視一年欽此移咨到
(臣臣)等隨恭設香案望
闕叩頭謝
恩訖伏思(臣)等奉
命出廵一年以來毫無報稱兹復蒙
天恩再留一年聞
命之下益切悚惶惟有和衷料理實心辦事竭盡愚誠
保固海疆以仰酬
高厚於萬一為此繕摺恭謝
天恩伏乞
皇上睿鑒謹
奏
勉力盡職以期無負朕之委任
同日又
奏為奏
聞事本年正月初三日(臣)等訪得臺灣府屬之鳳山縣
地方有傀儡生番殺人一事隨即行文該府並該
營弁確查去後續據該府詳稱番民舊有一定界
限因雍正六年十二月二十八日鳳山縣長興莊
管事邱仁山等領本莊佃民越界侵入傀儡山開
水灌田致被傀儡生番潛伏殺傷邱仁山等一十
二人復追入竹葉莊殺傷佃民張子仁等二人當
經該縣勘明舊定番界並親行相驗據稱長興莊
開水之處並竹葉一莊實係界外番地莊民擅入
番界以致被殺等因到(臣)衙門(臣)等查番民地界
久立定限不許民人侵入番界己經屢行嚴禁兹
愚民貪開水利擅入番界被殺雖與生番出山擾
害不同但殺傷人命至一十四人之多亦漸不可
長除一面飭令該地方文武官弁設法緝捕兇番
並移知該督撫查參失察職名外所有生番殺人
緣由理合繕摺奏
聞謹
奏
此事係内地佃民有以自取其禍率因地方官平時不
行實力嚴查之所致即爾等亦安能辭疎慢之咎業既
生出事端飭令設法緝捕究有何益前於汝等出京時
朕諄諄訓誨但當劃清界限使生熟番夷及内地百姓
各安生理兩不相侵始可免意外之虞爾等豈遺忘此
諭耶明者遠見於未萌智者防患於無形若似此逐案
推求隨時整飭皆屬事後之補救亦恐不勝其煩總之
汝輩庸流因循不振者多實心任事者少奈何
雍正七年三月十六日廵視臺灣吏科給事中(臣)
赫碩色兼理學政監察御史(臣)夏之芳謹
奏為奏
聞事竊查鳳山縣長興莊民邱仁山等被生番潛出殺
傷一十四人已經(臣)等據實摺
奏正在移知該督撫並經鎮(臣)王郡道(臣)孫國璽酌
量𠞰捕間又據鳳山縣報稱本年二月初一日生
番又行潛出殺傷熟番七命等因前来隨經該鎮
道一面申報該督撫一面撥遣官兵並番丁民壯
於二月十六日前往山猪毛山里目等社搜捕兇
番去後今據領兵文武各員陸續報稱進山搜捕
數次殺死生番七人擒獲生番二十人即於三月
十四日將兵丁番壯撤回各等因具報到(臣)衙門
(臣)等除飭令該地方官將所擒生番是否殺人兇
犯分别審擬詳報該督撫定案外所有𠞰捕生番
緣由理合繕摺奏
聞再(臣)等查海疆重地知縣一官必得勤謹廉幹實心
辦事之員方能勝任今署鳳山縣知縣彭之曇到
任月餘不能嚴加防禦竟致生番屢出傷人及至
撥兵𠞰捕在該縣境内而該縣置若罔聞全不料
理反乘此時通詳告病借以謝過似此怠玩推諉
殊為溺職若仍姑留海疆官員從此效尤何以整
理地方除一面移知該督撫另委賢員署理外所
有溺職知縣彭之曇理合一併附參伏乞
皇上睿鑒施行謹
奏
所奏是此等劣員豈可姑容況臺郡險遠非内地可比
官弁尤為切要但須平情處之毋得過苛
同日又
奏為敬陳臺地事宜仰祈
睿鑒事竊(臣)奉
命出廵一年以來悉心採訪凡關地方事務皆思斟酌
調劑隨時措置保護海疆兹有臺地尚須斟酌事
宜謹據愚見所及為我
皇上陳之
一番民界限宜定例嚴禁也查臺地番民共處止
可令其各安本分不可令其互相固結在熟番納
餉當差甚屬醇良獨生番性極蠢頑好以殺人為
事從前雖經畫界禁止民人出入而生番之害不
能盡絶(臣)等細察情形聞向來内地姦民間有學
習番語娶其番婦認為親戚居住生番界内並將
鹽鐡火藥等物販賣與番及今不為嚴禁將來關
係不淺(臣)等愚見請嗣後更定嚴例畫定生番界
址不許番民出入販賣物件一切火藥鹽鐡尤宜
查禁將生番社内通事一概革逐如有擅入生番
界内並販賣違禁物件者定例置以重典其地方
一試用人員宜量𤼵海疆也查臺灣遠隔重洋所
有道府縣以及佐貳等官遇有陞遷事故離任者
委員署理海上風信靡常一時不能驟到每致人
缺虚懸似此海疆重地恐有貽誤(臣)等已移知該
督撫必令署事與離任之員人文一齊並到以免
員缺久懸之患但(臣)等細思地屬巖疆非得歴練
之員難以勝任與其臨時委署不若預使練習可
否於本省揀發人員内令該督撫選其老成廉幹
者預發一二人令其先駐臺郡給與本職額俸平
常無事凡地方人情風土既可親切見聞或有要
緊公務聽道府委派協辦一遇有陞遷事故離任
之缺即著署理試看果能勝任該道府申詳督撫
酌量
題請實授其不稱職者令回内地或竟行揭參該員
委署之後再詳明督撫揀發以便將來遴委如此
以上二條(臣)等因海疆重大起見如果芻蕘可採
伏乞
皇上敕下督撫詳議施行謹
奏
覽
雍正七年閏七月二十九日廵視臺灣吏科給事
中(臣)赫碩色兼理學政監察御史(臣)夏之芳謹
奏為奏
聞事竊照臺灣地方於本年七月二十六日海風大作
飄失船隻人口吹倒房屋經(臣)等飛飭詳查去後
兹據臺灣府彙報内稱各處倉厫完固禾苗茂盛
無損查得南北一帶海口擊破民船一百餘隻溺
死船戸水手二百餘名又府治木城吹倒一百三
十餘丈臺灣縣各坊里吹倒瓦房二百餘間溺死
二人餘者俱無傷損鳳山縣吹倒草瓦房七十五
間諸羅縣吹倒房屋三十八間人口無損擊碎民
船一十隻飄去塭丁六人己經將被風窮黎設法
賑濟加意撫恤其彰化一縣澎湖一島風小無損
各等因到(臣)又據臺灣鎮(臣)王郡咨開安平鎮水
師各營擊碎營船三隻大壊二隻微損一十五隻
溺失兵丁一十一名並礮位軍器等物又南北陸
路墩臺營房倒壊十有五六各造清册細數到(臣)
衙門(臣)等正在具
奏間又於閏七月二十三日海風復起府城以南風
勢尚小據淡水同知報稱府城外海邊擊破民船
三隻溺死水手十二名北路海豐等港共損壊民
船一十七隻溺死十一人各處吹倒房屋數十間
正在確查又諸羅縣報稱該縣禾苗無損臨海地
方吹倒房屋三十四間壓死人一名擊碎民船十
一隻溺死水手三名又彰化縣報稱該縣禾苗倉
厫並無傷損倒壊番房二十八座壓死番婦二口
又城内外草房共吹倒八十餘間人口無損又澎
湖通判報稱本月十三日風勢狂烈民間房屋吹
塌甚多人口幸俱無損商哨等船灣泊澳内者多
被風擊壊並飄出各處正在查驗又澎湖水師副
將報稱營船多飄散打壊拖擱案山並營房兵丁
飄損之處正在確查等因各到(臣臣)等隨飭令各
該管衙門加謹料理安插並一面移知督撫外所
有兩次被風情形理合具摺奏
聞謹
奏
覽奏知道了臺郡被風情形已據署督史貽直備悉奏
聞矣
雍正七年十月十五日廵視臺灣吏科給事中(臣)
赫碩色兼理學政監察御史(臣)夏之芳謹
奏為報明臺地收成分數米穀價值仰慰
聖懷事竊查臺郡收成分數據該府詳據臺灣縣報稱
該縣收成東北俱八分五釐縣南九分西臨大海
並無田畝鳳山縣報稱該縣收成縣東八分五釐
縣北八分縣西七分五釐南臨大海並無耕種諸
羅縣報稱該縣收成縣東八分五釐縣南九分縣
山縣每米一石銀八錢二三分榖價四錢諸羅縣
每米一石銀八錢四分榖價四錢彰化縣每米一
石銀七錢八九分榖價二錢二三分通臺民食充
足地方安静理合具摺奏
聞仰慰
聖懷謹
奏
覽
同日又
奏為報明看操日期仰祈
睿鑒事竊查臺灣地屬海疆水陸軍務關係甚重每年
舊例於秋冬間閱看水陸兩操兹據安平鎮副將
祁進忠移送該鎮三營兵弁船隻清冊到(臣臣)等
隨於九月初九日公同閱看水師兵丁操演又據
臺灣鎮(臣)王郡移送該鎮三營將弁兵丁清冊到
(臣臣)等隨於九月十一日公同閱看陸路兵丁操
演水路軍務尚屬整齊嫺熟其盔甲器械現今奉
旨另行修理更換巳據提(臣)藍廷珍委員遍將各營清
查另造補換俟換齊之日(臣)等再細行查看至澎
湖水師二營前據該副將陳勇報稱閏七月大風
船隻多受損傷現經設法修理等因前來(臣)等正
在行查並委澎湖通判王仁協同該副將查閱確
報俟船隻修完冊報到日另期閱操合併聲明為
此具摺奏
聞謹
奏
日前據稱營船多被海風損壊果如所言一介武弁將
設何法以修理耶所奏朕殊不解
硃批諭旨卷七十二
