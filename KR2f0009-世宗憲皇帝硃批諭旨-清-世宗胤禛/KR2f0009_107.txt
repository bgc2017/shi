欽定四庫全書
硃批諭旨卷一百七
硃批佟世鏻奏摺
雍正元年五月二十日河南南陽總兵官(臣)佟世
鏻謹
奏為南鎮霖雨及時二麥均收恭進新麥仰慰
聖懷事竊(臣)查南汝地方各州縣霖雨及時二麥收成
皆足八分而南陽之西南浙川鄧州等州縣二麥
更加茂實戶慶豐年民歌大有(臣)荷蒙
聖主隆恩鎮守南汝不時緝查各汛地方俱皆安静(臣)
不勝欣幸為此恭進新麥上慰
聖懷謹
奏
覽奏深慰朕懷但一切務湏據實不涉粉飾方足取信
耳
雍正元年五月二十五日河南南陽總兵官(臣)佟
世鏻謹
奏為敬陳管見恭請
睿裁事竊南陽一鎮統轄七營五十二州縣汛地各營
將備千把共四十七員有一縣一千把者有兩州
縣一千把者惟汝寧府屬信陽確山遂平三州縣
僅一千總防守查此一州二縣衆山連絡盜案甚
多且係楚豫通衢(臣)愚以為地方既屬緊要全在
盤詰姦宄汛防周密三州縣僅千總一員兵丁八
十七名何以資彈壓而嚴稽查(臣)謬陳管見請將
現在千總一員仍防守信陽一州其確山遂平二
縣另添把總一員駐劄確山廵防二縣信陽一州
舊有兵四十七名無庸添設其確遂二縣汛兵僅
有四十名湏另添五十名於汝寧各弁之公費占
役兵内選補派入可以不湏增募惟湏添設把總
一員以資防守庶免鞭長莫及之患是否可行伏
乞
睿裁指示以便會同撫臣具
題謹
奏
所奏甚是如此方見實心任事朕深為嘉悦添設把總
一員或二員皆可會同撫臣具疏題奏
雍正元年八月初六日河南南陽總兵官(臣)佟世
鏻謹
奏為請補幹員以裨益營伍事竊(臣)標左營中軍遊
擊一缺為七營之首領且有兵馬糧餉專責必得
幹員方克勝任查有(臣)標右營遊擊王瑞材久諳
營務實心任事若以調補中軍遊擊誠為人地相
宜又有(臣)標右營守備周三竒人材健壯辦事勤
愼堪以陞補右營遊擊之缺但河南原無
題補之例(臣)為營伍地方起見是以據實
奏請應否
准行伏乞
皇上睿鑒批示以便具
題謹
奏
爾自抵任以來實心任事營伍較前整飭大有可觀朕
深為嘉賞益當勉力辦理以圖上進遇此等缺出如得
勝任之人只管奏請不必畏懼應否准行朕自明白批
諭此中軍一缺因已補用有人今𤼵該部查議若可轉
移仍照爾所請行其静候部議可也特諭
雍正元年九月十八日河南南陽總兵官(臣)佟世
鏻謹
奏為南鎮秋稼告成地方安静仰慰
聖懷事竊(臣)查南汝地方夏麥豐收之後家有蓋藏民
多饒裕入秋以來禾黍暢茂惟於成實之候雨澤
遲早不一不能十分豐足詳勘兩府秋成計有七
分俱已收穫至鎮屬各營士卒(臣)不時操練嚴飭
廵防地方俱各安静為此繕摺奏
聞伏乞
睿鑒謹
奏
覽奏大慰朕懷凡事只以據實直陳為是勉之
雍正元年十一月二十八日河南南陽總兵官(臣)
佟世鏻謹
奏為地方寧謐瑞雪及時據實奏
聞仰慰
聖懷事竊查(臣)鎮屬荆紫關界連秦楚為三省隘口甚
屬緊要(臣)親廵其處將關門堡牆損壊之處并各
路墩臺堡房之坍塌者俱咨明撫臣轉飭州縣修
築其旗幟軍械牌架等項(臣)已捐俸逐一添整鮮
明又於緊要隘口添設兵丁以嚴防守又慮汛守
兵丁平素不諳緝盜諭各營將兵丁内挑選技勇
聖主一人有慶地方俱各安静且查南汝二府今歲秋
成之後二麥俱已播種昨十一月二十八九日連
降瑞雪四野均沾將來二麥自可豐收矣理合一
併奏
聞謹
奏
覽瑞雪情形朕懷深慰
同日又
奏為恭謝
天恩事竊(臣)齎摺家人捧回
硃批諭旨並
欽賜火鐮包鼻煙壺到(臣臣)隨郊迎至署恭設香案望
闕叩頭謝
恩袛受訖伏念(臣)謬膺重寄毫無報稱蒙
皇上恩訓頻加
寵頒屢及(臣)感激寸誠銘心鏤骨又於十月十六日得
接部劄欽奉
硃批諭旨將遊擊王瑞材守備周三竒照(臣)所請補用
(臣)聞命之下益深感奮惟有益加砥礪恪勤供職
以期無負
天恩高厚已耳為此繕摺
奏謝謹
奏
知道了聞爾聲名甚好更當加勉可也
雍正二年三月十五日河南南陽總兵官(臣)佟世
鏻謹
奏為禾稼得雨墩堡告成據實奏
聞仰慰
聖懷事竊查去冬南汝兩府得雪之後二麥俱皆𤼵生
今於本年二月二十二十一日及三月初三初七
等日屢降甘霖四野霑足麥苖日見暢茂榖黍俱
皆播種再查(臣)鎮屬各路墩臺堡房俱經修葺軍
械亦俱完整惟荆紫關門牆堡房(臣)咨撫臣轉飭
之後有司方興工作築壘需時俟告竣另具摺
奏今查得春雨及時地方寧謐理合據實奏
聞謹
奏
所奏朕嘉悦覽之爾之實心任事處朕俱洞悉勉之毋
懈
雍正二年閏四月二十八日河南南陽總兵官(臣)
佟世鏻謹
奏為南鎮二麥豐收秋禾茂盛恭進新麥仰慰
聖懷事竊(臣)查南汝地方各州縣二麥收成皆足八分
而南陽之西南浙川荆紫關及桐柏縣等處二麥
更加豐收現在各處秋禾暢𤼵人民樂業地方寧
謐(臣)不勝欣幸今將新麥恭
進上慰
聖懷下達蟻悃為此謹
奏
二麥豐收朕懷甚慰撲捕蝗蝻勤惰光景如何據實奏
聞
雍正二年六月二十九日河南南陽總兵官(臣)佟
世鏻謹
奏為遵
旨據實奏
聞事竊(臣)奏二麥豐收一摺奉
硃批令(臣)將撲捕蝗蝻光景據實奏聞欽此(臣)查訪得
開封府之原武中牟懷慶府之河内温縣武陟修
武河南府之鞏縣衞輝府之獲嘉新鄉輝縣等處
俱有蝗蝻生𤼵先經撫(臣)石文焯委員查勘後漸
生羽翼於五月二十二日羣飛過河至開封府新
鄭縣地方係(臣)鎮所屬隨委守備會同有司已經
撲打淨盡隨後忽有遺下蝻子生𤼵(臣)復嚴飭撲
打現在撲滅將盡其禾苖幸未傷損至中牟河内
温縣修武鞏縣輝縣俱經有司撲打已盡惟原武
武陟獲嘉新鄉等縣現在有蝗俱係百姓自捕遺
下蝻子漸生羽翼又復延飛而原武之茨菇堤並
獲嘉之亢村驛張家堤等處飛蝗現今更盛高糧
豆榖食傷過半此各處撲捕蝗蝻情形謹據實奏
聞伏乞
睿鑒謹
奏
知道了百凡惟宜務實倘涉隱諱及有絲毫迎合處被
朕於他處聞知則自取輕棄矣爾之官聲甚好當竭力
保全始終
雍正二年九月初六日河南南陽總兵官(臣)佟世
鏻謹
奏為南鎮地方寧謐秋稼豐登恭進方物仰慰
聖懷事竊查南鎮各路地方俱各寧謐汝南各州縣秋
稼登場榖黍收成俱有八九分不等兹値萬寶告
成謹將(臣)鎮屬汛内出産之岡榴木瓜購選敬貢
上達蟻忱外所有奉到
御批奏摺理合恭繳謹
奏
據奏秋成甚為欣慰此皆爾等地方文武大吏和衷任
事安戢兵民有以感召
天和之所致也勉之
雍正二年十一月十六日河南南陽總兵官(臣)佟
世鏻謹
奏為奏明事竊(臣)廵查鎮屬荆紫關界連秦楚為三
省隘口(臣)因見無關門牆堡難以防守經(臣)具摺
奏明咨會撫臣修築今已告成至於(臣)鎮屬七營旗
幟鳥鎗弓箭帳房什物(臣)抵任時查驗缺少屢飭
設法添補今皆漸次修整第查軍器之利者無過
於鳥鎗籐牌聞各省營標有籐牌者甚多惟(臣)鎮
屬各營向未預備(臣)今與各營將備情願公捐置
造籐牌二百四十面分派各營雇覓教習不時操
演庶軍威壯而武備修矣其籐牌現在差員辦造
理合
奏明謹
奏
據奏各營捐造籐牌雖云出自情願切湏檢點勿令借
滋扣尅之弊悮汝一生功名上進之途也
雍正三年正月二十四日河南南陽總兵官(臣)佟
世鏻謹
奏為恭謝
天恩事雍正三年正月初四日撫(臣)田文鏡差把總齎
捧
御書福字到(臣臣)出郊跪迎進署恭設香案望
闕叩頭祗受訖敬瞻
宸翰感戴靡涯惟有持躬率屬恪勤供職以期無負
天恩於萬一耳謹
奏
爾係大可上進之人惟宜孤介自持為要其勉為之
雍正三年四月二十四日河南南陽總兵官(臣)佟
世鏻謹
奏為恭報得雨仰慰
聖懷事竊(臣)鎮屬南汝歸德三府於正月二十二十四
等日得雨之後二麥茂盛豐收可期不意三四兩
月雨澤愆期二麥結實不能豐滿至四月初三初
七等日連次得雨俱有三寸四月十四日(臣)奉
旨前往桐柏縣致祭
敕封東瀆淮神於十七日抵桐即落微雨十八日大降
甘霖今(臣)於二十一日回署查得南陽府屬各州
縣俱於十七十八日霖雨透足早禾皆已發生晚
禾現在播種其二麥收成約計四五分不等至汝
寧歸德兩府得雨分數日期以及二麥收成分數
(臣)已差員分路細查俟查明另
奏謹先將南陽府屬州縣得雨日期據實奏
聞謹
奏
所奏已悉紀成斌居官如何據實奏聞
朕前諭爾以孤介二字自持若不能回奏則上進亦在
所不能矣從京趕馬到豫分派營伍一事如何情由其
據實陳奏如知悔過朕猶寬恕若仍欺隱恐未必妥也
硃批諭旨卷一百七
