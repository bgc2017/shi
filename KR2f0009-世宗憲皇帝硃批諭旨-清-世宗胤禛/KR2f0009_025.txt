欽定四庫全書
硃批諭旨卷二十五
硃批福敏奏摺
雍正三年八月二十九日署理浙江廵撫印務吏
部侍郎(臣)福敏謹
奏為恭報微(臣)入境事竊(臣)蒙
皇上洪恩署理浙江廵撫印務(臣)於八月初七日自京
起程於本月二十八日至浙江境内石門縣地方
有護理印務按察使甘國奎差官齎印併
王命旗牌交送前來(臣)當即望
闕叩頭謝
恩祗受訖(臣)才劣任重不勝惶悚伏乞
聖主特恩
御批教訓再(臣)臨行欽奉
上諭各條除另摺具奏外其餘文武官吏之賢否錢糧
虧空之有無容(臣)體訪的確陸續繕摺奏
聞(臣)謹
奏
籌國計豈得不清理錢糧問民生莫先於糾察吏治徐
徐次第舉行一一陸續奏聞
同日又
奏為奏
聞事(臣)自出京至浙江地界路經直隸山東江南各州
縣細加體訪竊見地方有司皆能仰遵
聖訓清愼自矢小民亦皆感被
聖德安分守法熙皥自如惟直隸涿州以南被水衝淹
秋禾小米每斗小錢四百二三十至七八十文不
等山東德州以南至泰安州等處每斗小錢一百
六七十文江南淮安府亦有被水淹浸之處其餘
地方秋禾甚茂可望十分豐收鎮江常州蘇州米
價每石一兩三四錢不等至浙江秋收俱有八九
分亦有十分者杭嘉湖三府目下米價一兩二三
錢將來晚稻登場價值必更平減理合據實奏
聞(臣)謹
奏
覽奏浙省秋收情形深慰朕懷直隸今歲被水實甚現
在諭令多方設法賑恤矣
同日又
奏為奏
聞事竊(臣)道經江南地方一路密訪年羹堯行止皆云
到浙之日隨從尚有千餘人馬匹亦多將軍署中
人衆難容另造房屋百餘間居住所有誘引兵丁
之言如云爾軰聽我說話不憂窮苦併令杭州知
府隨時給發兵餉不許遲誤且代為籌畫馬價銀
兩百計市恩是實及將軍鄂彌逹到日令處閒散
章京之列始覺惶悚向鄂彌逹云
皇上要殺我麽鄂彌逹云爾敗壊至此皆爾自取且參
爾者即爾平日信用之人更有何說年羹堯云彼
參我亦是無可奈何等語據年羹堯所言如此則
李維鈞等結黨不散明參暗合顯然有據年羹堯
罪不容誅實難姑恕(臣)始入境所聞已如此其餘
欵蹟再當細訪確查一一陳奏(臣)謹
奏
年羹堯惡貫滿盈巳降旨差拏矣
雍正三年九月二十日署理浙江廵撫印務吏部
侍郎(臣)福敏謹
奏為遵
旨訪問事竊(臣)備細訪問前任廵撫法海布政使佟吉
圖按察使甘國奎三人彼此乖違不相輯睦之處
據杭州各官民所言三人皆以意氣用事法海操
守頗好而性情偏執不時辱罵屬員佟吉圖聲名
亦好而傲慢不恭全不循屬員之禮甘國奎操守
才情初時尚好無如居心不甚光明亦且辦事草
率以致互相猜嫌不肯和衷協理此三人性情心
術久在
聖主照臨之下(臣)體訪浙人公論一如
睿鑒為此據實陳奏(臣)謹
奏
所論甚公且當實皆係中人以下之流品也
同日又
奏為遵
旨問明回奏事雍正三年九月初一日浙江鹽政(臣)謝
賜履至(臣)署中跪請
聖安(臣)即傳宣
上諭問謝賜履爾奏沿海各縣因海潮衝淹場竈請免
場課自應查勘明白一齊具奏如何先奏幾縣試探
然後再奏幾縣此是何故純臣之心豈宜如此爾有
何說可明白回奏當據謝賜履回奏(臣)因華亭等七
縣官民聞知兩淮場課以海潮蠲免紛紛詳求具
題豁免故先摺奏請
皇上指示應否具題後奉
皇仁蠲免於是仁和等七縣亦援例請免是以再行續
奏等語回奏畢(臣)與叙話間因問彼年羹堯到浙
之日爾是文官如何出城遠迎謝賜履答云是日
廵撫法海進京我循舊例到武林門地方跪請
聖安適值年羹堯亦於是時到杭雖同在公所並不是
接他(臣)因稱奉
旨問你這話你須將此段情節據實回奏謝賜履又即
跪奏前語且云即今年羹堯在杭兩月(臣)不曾與
彼往來一次各官民所共知等語(臣)未敢深信其
言連日細訪杭城官民皆云是日法海去而年羹
堯來是實在杭州未見有往來之跡為此具摺
奏覆(臣)謹
奏
觀謝賜履是一庸懦貿貿無知之人但猶屬謹愼操守
或有可取耳
同日又
奏為遵
旨回奏事竊查護理湖州府知府印務錢塘縣知縣楊
夢琰(臣)到任後即細加訪問皆云操守好辦事去
得惟性情有偏執之處及見其人明白亦肯任事
但以知縣驟陞知府係格外殊擢所以風勵合省
屬員關係非小(臣)初到浙江惟恐知之未深俟(臣)
再加試看一兩月果係實心任事不致改操之人
方敢據實保奏(臣)謹
奏
此人聲名既優居官必有可取汝當留心斟酌如堪保
薦即具本題奏
同日又
奏為遵
旨訪問事竊(臣)到浙後訪問杭州各官民將軍鄂彌逹
織造孫文成等在杭行事若何據云俱無放縱擾
害之處至寧波提督楊長春杭州官民皆云待兵
雖寬而兵丁亦不敢縱肆九月十二日楊長春到
杭州恭請
聖安(臣)因恭傳
聖諭教訓楊長春敬謹領
旨自必倍加小心整飭營伍再温州總兵邊士偉據衆
論云素性不好但居官亦無劣跡湖州副將穆廷
弼(臣)亦未見其人訪得漢仗弓馬好居官平常理
合據實回
奏(臣)謹
奏
知道了所奏皆公聞得穆廷弼人甚平常再加訪察的
確更奏以聞
同日又
奏為清查浮派等事竊(臣)於九月初八日遵例放告
有鹽商汪與韓等呈前事内稱甲商浮派鹽規銀
三十餘萬兩等語(臣)未即究理先傳杭州府縣官
問明緣由據錢塘縣知縣楊夢琰禀稱本年六月
間巳有商人方東昇等告發此事經前撫院法海
批發布政司轉發仁和錢塘兩縣問供據原告方
東昇堅稱甲商吳文啓等強派鹽規銀三十萬兩
據吳文啓供認只派銀二十七萬兩零是實其二
十萬兩零係鹽政衙門使費等供在卷時值法撫
院奉
旨進京後聞鹽院謝賜履與各商人講明又聞人言謝
鹽院巳具摺奏明是以此案未結等語今又據呈
告前來未知從前鹽臣曾否
奏明(臣)無從查照理合奏
聞伏乞
皇上睿鑒(臣)謹
奏
此事謝賜履並未奏朕所告浮派鹽規三十萬兩係何
年分某鹽臣任内之事詳查奏聞
同日又
奏為遵
旨回奏事竊(臣)蒙
皇上面諭聞浙江火耗加重須查明是何緣由或有司
自行加增或奉上司之命可明白奏聞欽此仰見我
皇上念切民依無遠弗照(臣)到任後即欽遵查訪皆云
浙省火耗向與各省不同各省有至加一加二者
惟浙江向例大縣每兩六分小縣八分前署撫(臣)
石文焯提解火耗銀二分有司各官遂有借名增
加者今細訪各州縣雖名為八分一錢實則巳在
一錢之外甚至有一錢三四分不等(臣)現在嚴行
查禁外理合據實回奏(臣)謹
奏
不可存代庖之念推諉泛視亦不可過為裁减無餘致
令後之實授其任者諸事難辦酌中合宜而為之
雍正三年十月十七日署理浙江廵撫印務吏部
侍郎(臣)福敏署理杭州將軍印務長史(臣)鄂彌逹
謹
奏為請嚴挐逆黨以彰
國法事九月二十八日申刻
欽差閒散内大臣都統拉錫到杭州齎捧
上諭鎻挐年羹堯欽此欽遵(臣)等即於是夜同都統拉
錫傳喚年羹堯到(臣)彌逹衙門(臣)敏宣讀
上諭即時鎻挐看守(臣)敏恐伊家財産有藏匿遺漏之
處立即親自同内監二人赴年羹堯家内查點將
内外各房門一一封閉守至天明與拉錫等面同
逐件查點攢造總冊會疏具
題外又(臣)等公同搜查年羹堯内室併書房橱櫃内
書信並無一紙隨將伊家人夾訊據供年羹堯於
九月十二日將一應書札盡行燒燬等語及問年
羹堯供詞無異至拉錫起身之後(臣)等再加細搜
粗重家伙於亂紙中得抄寫書二本書面標題讀
書堂西征隨筆内有自序係汪景祺姓名(臣)等細
觀其中所言甚屬悖逆不勝驚駭連日密訪其人
至十月十六日始知汪景祺即錢塘縣舉人汪日
祺(臣)等一面飭令地方官將伊家屬封鎻看守一
面喚伊近房族弟翰林院編修汪受祺問其去向
據稱汪日祺現在京師礶兒衚衕居住我若欺妄
不行實說甘與日祺同罪等語取具親筆供單存
案(臣)謹將逆犯汪日祺所撰書二本封固恭呈
御覽伏祈
皇上立賜嚴挐正法以快天下臣民之心以褫將來惡
逆之膽(臣)等受
恩深重義不與逆賊共戴天日為此繕摺密
奏伏乞
皇上睿鑒施行(臣)等合詞謹
奏
若非爾等細心搜檢幾致逆犯漏網其妄撰妖辭二本
暫留中摘欵發審爾等凡經目睹之人當密之勿得洩
露
雍正三年十月二十四日署理浙江廵撫印務吏
部侍郎(臣)福敏謹
奏為恭報通省年成米價事竊(臣)查浙江通省年成
米價其杭嘉湖三府早稻豐收前經繕摺奏
聞外至九十兩月天氣晴明晚稻收成更好目下米價
每石一兩内外又寧紹金台衢等府收成俱好米
價亦只一兩至一兩一錢不等温處等府收成尤
好米價只八九錢現今百姓安和地方寧謐理合
據實具
奏(臣)謹
奏
闔省豐穰時和民安朕懷曷勝忻慰
同日又
奏為遵
旨回奏事竊(臣)面奉
上諭命(臣)試看護理湖州府印務之錢塘縣知縣楊夢
琰居官如何之處據實回奏欽此(臣)前以初到浙省
惟恐知之未深不敢冒昧保薦巳經摺
奏容(臣)再加試看今(臣)細看該令實係操守廉潔實
心辦事之員(臣)到浙兩月以來凡有差委事件皆
能料理清結均無錯誤人實可用不敢有負
聖恩再此外各官或有才無守或有守無才惟杭州府
知府魏定國操守好辦事勤敏詢之合屬官民皆
無異論此二員者(臣)所深信不敢隱蔽理合據實
具
奏伏乞
睿鑒(臣)謹
奏
楊夢琰朕原有旨命爾保題實授今其時矣其錢塘縣
缺若有人地相宜之員亦一併題奏
雍正三年十一月二十七日署理浙江廵撫印務
吏部侍郎(臣)福敏謹
奏為奏
聞事竊查藩庫錢糧例應親身盤查(臣)於十月中飭取
欵冊查核據布政使佟吉圖冊開地丁關稅等欵
正項錢糧舊管銀六十九萬四千二百二十五兩
新收銀四百二十一萬二千八百六十六兩開除
銀二百七十六萬四千一百三十一兩實在存庫
銀二百一十四萬二千九百六十兩又冊開雜項
錢糧共存銀六十五萬三千四百一十六兩以上
正雜錢糧通共存銀二百七十九萬六千三百七
十六兩(臣)隨於十月二十日親到司庫按欵抽兌
俱係照數實貯並無缺少所有盤過藩庫實在錢
糧理合奏
聞再前撫(臣)法海
奏明抵充公用之鹽規馬械等銀據藩司呈報本年
鹽規銀七萬八千九十兩巳經鹽道收過銀一萬
八千三百兩現在催解司庫又本年馬械銀七千
一百九十八兩内據完解銀二千八百七十兩零
除動用外實存庫銀一千四百五十兩零又雍正
二年提解二分耗羡銀六萬一千四百四十八兩
零内巳完銀四萬一千五百四十一兩零除動用
外實存庫銀一萬八千七百九十五兩零又雍正
三年二分耗羡銀六萬一百六十三兩原請為積
儲僃賑之需今據報僅收存庫銀六千八百八兩
餘俱現在嚴催未據完解以上各欵亦經驗兌無
虧合併陳明伏乞
皇上睿鑒(臣)謹
奏
爾自抵浙以來所奏數事暨料理一切案件俱中肯綮
朕甚嘉悅特晉德一事應如是奏因朕另有所見故降
嚴旨實無責爾之意接到部文不必疑懼也齎奏數摺
除發部議外餘留中矣行將召爾回京相見匪遙知之
雍正三年十二月二十二日署理浙江廵撫印務
吏部侍郎(臣)福敏謹
奏為奏
聞事雍正三年十二月十八日
欽差奏事員外郎覺羅石麟到浙江拘挐曹濤安當即
并伊胞弟曹人表一併挐獲隨差委千總王瑄把
總高陞押解赴京交部外所有房産人口什物當
經查明造具清冊此外有無寄頓年羹堯財物飭
令地方官嚴加搜查另行奏
聞(臣)謹
奏
此一要犯恐其知風遠颺故遣石麟前往密拏今巳就
獲深愜朕懷
雍正四年十月初十日署理湖廣總督印務都察
院左都御史(臣)福敏謹
奏為恭謝
天恩事竊(臣)至愚極陋蒙
皇上格外洪恩不次任用今復蒙
天恩命(臣)馳驛到楚署理總督印務(臣)於九月十九日
自京起程十月初八日至漢口地方接印所有入
境接印日期恭疏
題報外伏念(臣)才劣任重不勝悚懼惟凛承
聖訓欽奉遵行所有奏摺更乞
皇慈垂憫愚昧
御批指示俾得知所遵循以圖仰報
天高地厚之恩於萬一(臣)不勝感激之至(臣)謹
奏
應如是奮勉力圖報稱若因暫行攝署以五日京兆自
居而諸事諉卸則負朕之信任矣勉之
同日又
奏為欽奉
上諭事(臣)於九月二十八日到河南省城廵撫田文鏡
出城恭請
聖安(臣)即恭傳
上諭汝所辦理之事皆是所以累次加恩若一有偏執
便不能皆是朝廷雖欲加恩亦不可得乃知臣道之
克盡君恩之常保皆由於凡事之合宜而不執也汝
宜深體此意當據田文鏡回奏(臣)蒙
皇上洪恩委以重任復蒙
聖諭諄諄教訓(臣)雖愚昧亦知感激不敢稍執偏見凡
事務求合宜庶幾仰報
皇恩等語(臣)復欽遵
諭旨向按察使魏定國開歸道楊夢琰云直隸總督李
紱來京面奏魏定國楊夢琰係誠實之人恐與田
文鏡不能相合
皇上聞奏甚是不喜蓋凡為臣子之道務須絶去偏黨
和衷共事不可誤信人言致與上司參商即或意
見稍有不同亦須委曲周旋誠心商酌方能有濟
何得以此齟齬不合致妨公務
皇上命我切囑汝二人自後有則改之無則加勉當據
二人回稱我等本係微員蒙
皇上殊恩超擢顯任何敢妄信人言致與上司參差今
後益當勉力絶去偏私凡事皆與廵撫商量務求
至當以圖報
天恩等語為此具摺奏
聞(臣)謹
奏
田文鏡懋勉公忠克盡厥職朕命爾傳旨褒奬以揄揚
其美爾何得將朕諭顚倒錯亂向伊宣此一篇訓飭之
旨大非朕意殊屬謬甚莫非忘記耶
同日又
奏為欽奉
上諭事(臣)於十月初八日至湖廣省城撫(臣)鄭任鑰恭
請
聖安(臣)隨敬傳
上諭鄭任鑰陛見時陳奏議論俱有可觀到任以來所
辦之事甚是平常須竭力自勉不可安於因循有負
委任至意當據鄭任鑰回奏(臣)蒙
皇上天高地厚之恩雖捐糜頂踵難以報稱奈才識短
淺力不從心又蒙
聖主不即罷斥賜之教訓(臣)非木石豈不感激自今以
後惟有恪遵
聖訓竭盡駑駘稍報涓埃等語(臣)伏覩鄭任鑰為人雖
少覺遲緩然其居心行已尚知自愛一聞
聖諭愧悔無極我
皇上時加鼓勵尚可膺一方之任也理合據實奏
聞(臣)謹
奏
鄭任鑰經朕面加訓誨尚不能遵奉率多言與行違况
爾轉傳諭旨如水沃石耳亦何益之有觀爾評論鄭任
鑰之言頗染漢人陋習於此處看不透不過步徐元夢
之後塵而已往往虛名能賈實禍不可不知也迂腐識
見斷然宜去淳樸古風謹守弗失戒之愼之
同日又
奏為奏
聞事竊(臣)入湖廣境即知姦民謝錄正等巳獲此皆我
皇上天威神算無遠不周所以頑梗姦民立即就擒但
聞辰沅地方界連溪峝苖夷錯處最易煽動今謝
訓旨再楚省軍政頗多懈弛(臣)入境所見已覺不堪除
一面通行嚴飭外理合奏
聞(臣)謹
奏
聞魏經國清正和平持已則有餘至於訓練營伍甚屬
廢弛經楊宗仁整理一番之後較前稍覺改觀汝亟當
加意嚴飭竭力整頓毋懈
同日又
奏為奏
聞事(臣)自京赴楚路過直隸河南各府細詢秋收豐歉
畿南地方收成七八分不等二麥已種大半入河
南境年成更好開封以南秋成十分豐收刈穫堆
積如坻如京二麥巳種十之七八目下雨水霑足
春間可望豐收及至湖廣自德安逹武昌一路稍
遜河南亦有七八分收成至米價直隸小米每斗
二百四五十文至三百二三十文不等河南開封
等府以及湖廣德安等府每斗二百二三十文或
一百一二十文不等然沿途小民所言皆係地方
行斗大小極其不齊約略較量其價皆不甚昂而
河南尤賤惟湖廣有被水州縣另摺具
奏外至(臣)所歴郡縣訪其長吏俱各兢兢守法此皆
我
皇上宵旰勵精察吏安民所以大法小廉皆知儆惕内
有直隸順德府知府范弘偲者廉幹執法聲名尤
好合併奏
聞(臣)謹
奏
閱所奏深慰朕懷范弘偲人好操守更優朕知之甚悉
但少過於柔軟好行小惠以邀譽是其微疵耳今巳另
用矣
同日又
奏為奏
聞事(臣)由河南至楚路遇老幼男婦扶㩦道路詢其所
自係湖廣被水之沔陽潛江等十州縣饑民逃荒
入豫(臣)到湖廣省城即問撫(臣)鄭任鑰知巳先經
題報並請動常平倉榖賑濟未奉部行(臣)思常平倉
榖雖以備不時之需然非萬不得巳豈可輕動今
此十州縣皆係水鄉舟楫利涉米商易通目下但
須榖六萬石散賑即可無憂瑣尾(臣)與撫臣及司
道官公同商酌查有各衙門贏餘銀兩原充公用
即動銀二萬四千兩買榖六萬石但一時採買不
便且恐榖價反致騰貴議將常平倉榖借支六萬
石發賑即將此項銀兩陸續買補庶於積儲無損
而民生有益理合奏
聞(臣)謹
奏
買榖散賑籌畫甚為允當實屬可嘉朕救荒心切豈惜
倉榖但如此一轉移間賑務既濟積儲仍不虧缺可謂
一舉而兩得也
雍正四年十一月初八日署理湖廣總督印務都
察院左都御史(臣)福敏謹
奏為請
旨事竊查湖南綏寧縣苖猺屢肆刦掠本縣士民公呈
請於黃桑坪地方立營彈壓情願公捐建造營房
等語經湖南布按二司會詳議以銅鼓五開清浪
平谿四衞巳奉
旨撥歸黔省其備弁及四衞所轄兵丁二百八十三名
可以撤回防守綏寧合之綏寧本汛兵二十一名
再令宜都營遊擊帶宜都兵五十六名移駐綏寧
共將弁五員兵丁三百六十名分作三路駐防庶
可彈壓等因到(臣臣)思綏寧舊汛只二十一名今
驟增四衞兵丁二百八十三名似不為少况宜都
係楚蜀咽喉從前設兵防禦自有深意恐未便抽
兵他駐再令詳議去後又查湖廣天柱縣奉
旨歸黔部議天柱營將弁兵丁亦即歸黔獨此四衞地
去兵回似未畫一(臣)思黔楚均關緊要今遽議撤
兵恐未妥協另以手書馳問撫提二臣據撫(臣)布
蘭泰云天柱營係本縣額設之兵自應隨地歸黔
此四衞係靖沅二協内撥往汛防之弁兵原與天
柱額設之兵不同以楚兵防楚地似為妥協等語
(臣)伏查綏寧地方兇苖刦掠之案不一而足士民
再三呼龥則移兵駐防誠不可緩(臣)意但撤銅柱
等四衞弁兵令宜都營遊擊改為綏寧營遊擊移
駐黃桑坪巳足彈壓其帶宜都兵五十六名之處
似無庸議但銅柱等四衞業巳歸黔俱係苖夷錯
雜之區亦關緊要仰祈
皇上睿鑒批示施行(臣)謹
奏
此一事之機宜朕未經透徹何可遽行敕諭酌撥守禦
爾當備叙情形咨商鄂爾泰詳議妥確會題到日朕再
行裁奪可耳
同日又
奏為恭請
聖訓事竊(臣)署理湖廣總督印務才識短淺恐措置不
能合宜惟敬將所辦之事恭請
皇上訓諭謹逐條開列於後一楚省吏治怠玩皆由於
徇庇請託而湖南尤甚下屬公然以禀摺求請上
司亦多以手札密諭因而久懸之帑項未清外結
聞種種諱匿皆如此𩔖即如(臣)以憲臣出使尚有湖南
楚省界連黔蜀控制苖夷武備尤為緊要自督(臣)
沔陽潛江等州縣衞被水歉收經(臣)
至湖南巴陵等九州縣衞被水經撫(臣)布蘭泰具
錄正等一案首犯雖已就擒餘黨尚有數十餘人
聞外其餘現在確訪妥商俟有定議再行請
旨一苖猺雖風俗懸殊性情不一然亦知懷德畏威亦
示鼔勵仍通飭衆土司各安職守有能協力緝姦
者照茅岡司例奬賞如敢藏匿者同罪以上六條
係(臣)愚見計慮多有未周均懇
聖恩指示(臣)謹
奏
通盤逐欵俱有條理皆合機宜但當勉力躬行實踐耳
何煩朕再為指示訓諭耶
雍正四年十二月初四日署理湖廣總督印務都
察院左都御史(臣)福敏謹
奏為請
旨事竊查湖廣為天下第一出米之區乃民間於豐收
之歲不思積貯備荒深為可惜前督(臣)楊宗仁遵
旨舉行社倉最為地方經久之計當據湖北湖南各州
縣通共報稱貯榖八十萬石在案自楊宗仁故後
督撫既不留心有司遂致怠玩今僅報實貯榖一
十七萬六千石零現在被水乏食各州縣社倉俱
無存貯内惟黃州府屬之黃梅縣實在存榖一萬
奏
宜兆熊赴楚尚需時日爾於諸務殫心料理毋稍存觀
望之念也
同日又
奏為恭謝
天恩事竊(臣)齎摺家人回楚奉到
硃批諭旨跪讀之下不勝悚懼(臣)昏憒顚倒傳
旨與河南撫(臣)田文鏡誤以褒奬為訓飭罪無可逭又
因初到楚中偶見前撫(臣)鄭任鑰回奏恭順為其
所惑尤屬錯謬乃蒙
皇上格外洪慈不即加罪仍以
溫綸教訓(臣)惶悚羞愧無地自容伏念(臣)以廢員蒙我
皇上恩養教誨培植成人委以重任
君父師恩三者兼備此外未嘗受人一毫之恩所以絶
無交情不避嫌怨豈敢尚有瞻徇之念自今以後
惟有恪守
聖訓痛自刻勵益加勉力伏乞
天恩憫(臣)昏愚錯謬曲賜教誨俾得知所遵循(臣)不勝
感激惶悚之至(臣)謹
奏
汝胸中除却科甲二字則心無適莫而於事亦可無過
不及之差矣
署理湖廣總督印務都察院左都御史(臣)福敏湖
北廵撫(臣)憲德謹
奏為奏
聞事竊湖北江夏沔陽等各州縣被水歉收(臣)等遵
旨煮賑於十一月初旬次第賑起仍不時查察地方甚
是安静米價亦巳漸減惟是湖廣雨雪連綿老幼
頗難赴厰食粥即丁壯遠來就食有十里至二三
十里不等南方地暖臘月尚在種麥可以傭工恐
每日往返有妨生業(臣)等公同酌議即遵煮賑之
法少為變通以煮粥米數合算大口每日給米三
合小口一合五勺行令各州縣確查人口數目老
弱丁壯一體給米務令災民赴厰親領以杜包領
侵蝕之弊統俟來春賑畢造冊報部理合陳明謹
奏
當如是變通救濟總期災黎得均沾實惠以慰朕饑溺
之懷
雍正四年十二月初十日署理湖廣總督印務都
察院左都御史(臣)福敏湖北廵撫(臣)憲德謹
奏為請
旨事竊(臣)等莅任以來細察地方情形衡量屬員賢否
每見地處衝繁之府州縣各官辦事雖稱勤慎操
守亦屬廉潔然才非肆應弗克勝任其地處偏僻
之府州縣内亦不乏才具優長精勤能幹之員若
得量為酌調一轉移間則人地相宜於吏治民生
似均有裨益且次第調換倉庫錢糧亦可清查但
湖北向無調繁調簡之例(臣)等未敢冒昧會
題倘蒙
皇上俯允所請(臣)等即就現在所知之員具疏
題請為此繕摺會奏請
旨伏乞
睿鑒施行(臣)等合詞謹
奏
不但湖廣一省無調繁調簡之例即他省亦未經通行
朕踐阼以來督撫諸臣往往密為奏請此舉若出於至
公原屬美政倘涉於私比則其弊不可勝言矣所以朕
不輕開此例然亦有一時權宜行之者惟視督撫之公
私何如而斟酌於其間耳朕意調繁自必皆勤幹之員
至於調簡或亦偶有抱屈者然大都姑容徇庇之舉居
多地方繁簡固有不同即就極簡州縣而論莫不皆有
刑名錢榖之責其闒茸劣員安可任曠厥官以貽誤一
邑之事乎若不過僅短於才而無蕩檢踰閑之處宜勒
令退休係科甲出身者或題請改教國家頗不乏才徒
使此軰壅塞仕途反致眞才不獲見用於時殊難免魚
目混珠之誚即如月選各官於引見時朕觀其人雖似
不及但豈得以語言相貎一見而定其優劣遂將無過
之人即行斥革是以姑且補授令其莅任全賴爾等督
撫大吏秉公衡鑑明試以功也朕反覆思維吏治須嚴
為甄别若係庸材斷宜沙汰試思一人之榮辱得失較
之國計民生輕重何啻倍蓰向來姑容陋習近於婦人
之仁欲以此沽寬厚之虛名實不知乖激揚之大典也
地方惟良吏難得果實係有為有守之員遇因公罣誤
參劾仍不妨另為題留設遇丁艱事故揆其情理如非
孤子可以在任守制亦當破格保留給假數月俾得盡
其子道然後赴任倘該員報本念切堅欲奔赴則不必
強或具本題請於服滿之日仍補本省遇缺即用如此
方為鼓勵人材之道雖然總期出於至公無私方受薦
賢之賞朕必親驗其人以别眞偽也今爾楚省牧令中
察有精勤能幹之員而在僻地者用違其才誠為可惜
爾等題請調繁可也至於才短而任衝繁之地欲為調
簡者當仰遵朕諭加意斟酌而行均將與例不符情節
備細聲明題奏又所奏次第調換盤查倉庫之說似可
不必何也倘或不肖有司彼此互相容隱反致爾等難
於稽察矣亦何益之有
諭福敏朕原命爾暫署督篆俟宜兆熊一到交代即還
昨宜兆熊來京陛見看伊精神力量甚覺勉強楚督節
制兩省文武任鉅事繁統轄匪易且又不識一字但其
操守尚優而心術亦正藹然有忠君愛國之誠為可取
耳朕兹令伊督理直隸事務以試觀可否兩湖重寄一
時不得其人故欲將爾多留一兩年以經畫之爾其從
容次第料理可也一兩年之語係朕約略言之若一得
人即命往替令爾旋都不必亟思赴闕致亂心曲近日
廊廟中頗乏卿貳滿臣皇子左右亦需爾來輔翊留爾
在楚乃出於不得已也宜仰體朕意勉力為之特諭
雍正四年十二月二十五日署理湖廣總督印務
都察院左都御史(臣)福敏湖北廵撫(臣)憲德謹
奏為奏
聞事竊查湖廣苖猺地方不産硝磺而各案每以鎗礮
傷人明係姦民販賣轉入峝寨(臣)等正在嚴禁細
查舊案有參革藩司張聖弼任内濫給硝磺牌照
尙有六十九張屢催未繳因提布政司經承訊究
據供有漢口鎮私行經紀竇廷英鄭虎山等家現
在貯有硝磺併供出私販犯人林西周馮三解大
成等隨將各犯發署司趙之均審問據該司詳稱
據林西周供所賣硝磺係伊戚前撫(臣)鄭任鑰在
藩司任内詳明督撫買的硝八百包磺八十包其
硝託竇廷英等煎提除提净硝二十盆貯局外其
餘賣了一千多兩銀子交與鄭任鑰去訖餘俱現
存等語又據馮三供所有硝一百五十包是伊主
參革都司李愈隆的又據解大成供張聖弼任内
給的牌照甚多共填過一萬六千包每包交票銀
四錢共銀五千兩是前署總督滿丕得的各等因
到(臣)等(臣)等伏查封疆大吏豈容官買私賣違禁
射利殊玷官箴除將所獲硝磺飭令藩司收貯外
(臣)等受
恩深重不敢徇隱為此合詞具
奏伏乞
皇上睿鑒施行謹
奏
凡事自應如是據實入告方可以振刷積弊頽風設以
此謂過於嚴刻係發人隂私之行而不為惟互相朦隱
是務則積弊何由革除頽風安能丕變若云因受恩深
重方如是糾舉所見殊為小哉蓋凡屬臣工既食君禄
皆當秉公忠之心行利國之事始稱克盡乃職此奏甚
屬可嘉爾等督撫會同嚴查議奏
同日又
奏為陳明事竊(臣)愚蒙草率未深悉前撫(臣)鄭任鑰
之為人為其所欺具摺覆
奏甚屬錯謬伏蒙
聖恩教訓(臣)感愧無極今果有該撫在任私賣硝磺一
案發覺大玷官箴(臣)不敢不據實具
奏除會同撫(臣)憲德另摺恭
奏外(臣)前此愚昧無知為彼陳奏之處理合一併處
分倘蒙
皇上天恩曲宥俾(臣)得改過自新(臣)當益加勉勵矢公
矢愼庶幾虛能生明不致如前昏謬有負
聖恩(臣)不勝惶恐之至(臣)謹
奏
君子尚可欺以其方孰能不為人所愚惑揜其不善而
著其善當下燭照最難但於覺後不自文飾以遂其非
則轉非為是矣何過之有勉之
同日又
奏為飛檄嚴查等事竊(臣)准湖南撫(臣)布蘭泰咨前
事内開據臨藍營參將馬守忠禀稱據本營干總
呈稱十月三十日准宜郴營移准前途各省營汛
移内開蒙本都堂蔡諭開怡親王大學士等奉
旨查勘河道水利凡經由之地俱著令派撥該汛兵丁
二十名跟隨引導等語又據郴州吳干總禀報探
得怡親王差王大人查勘河道帶騾二十一匹由
旱路巳到衡山縣今衡協現在迎接撥兵二十名
護送等語但未奉部咨似難確信等由到院據此
查大人查勘河道並無部文知會亦無鄰省咨移
且既查河道斷無由陸路行走之理明係光棍假
冒合亟飛檄查拏解究以憑
奏報除行文武官弁查拏外相應咨會煩查照會飭
等因到(臣臣)一面據咨行文本省官屬兼移咨鄰
省一面嚴飭各營汛弁如有其人務須查明去向
一路追尋緝拏務獲如係訛傳亦必一路追溯根
源嚴參重處統俟查明再行具
奏外但地方有此一事理合先行奏
聞(臣)謹
奏
殊堪詫異誠為大笑談也不料孟光祖之行蹤復見於
今日亟當嚴飭查拏務獲其人究明來歴奏聞
雍正五年正月二十五日署理湖廣總督印務都
察院左都御史(臣)福敏謹
奏為請
旨事竊查湖北湖南社倉貯榖據各州縣雖稱自原任
總督楊宗仁故後諸事寬縱社倉原係不入交盤
之項故因循遲緩不曾收足以致原榖久虧然貪
墨之吏將
國家倉庫正項尚敢公行乾沒民間積榖何難恣其
侵漁我
皇上至聖至明無不洞照(臣)竊以此等虧空之員不惟
侵蝕者應參即怠緩久不收足者亦所當劾應如
去年直隸私糶倉米之例將該州縣
題參解任如審係實欠在民不曾收倉應令原報捐
之官紳士庶陸續交納俟原數補足之日照例開
復如審係侵欺即請革職究擬嚴限一年追完果
能限内全完准其減等請
旨發落(臣)愚以為如此則貪員知畏而社榖可以補足
但全楚州縣社倉虧缺者幾至四分之一若不預
備接任之員一時遽行參出恐署事無人有曠職
守仰請
皇上揀選候補候選州縣人員湖北湖南各
勅發二十五員(臣)將虧空各員一一指名
題參庶接署有人不致懸缺久待(臣)愚昧未敢擅便
伏乞
皇上睿鑒施行(臣)謹
奏
所奏甚是俟揀選得人陸續發往
同日又
奏為
奏明事竊(臣)於上年十二月内准湖南撫(臣)布蘭泰
咨據臨藍營參將馬守忠禀據前途報有王大人
廵查河道并稱巳至衡山縣撥兵護送等語查大
人查勘河道並無部文知會明係光棍假冒現在
檄飭查挐咨會到(臣臣)即具摺
奏明並咨隣省嚴查去後續據衡陽協副將周一德
覆稱並無前項假冒大人經過亦無撥兵護送等
情(臣)現在行湖南布按二司併咨湖南撫臣就近
調集衡陽將弁及原報之千總吳傑質訊是否訛
傳誤報詳到之日即行參究至查原報抄單係自
河南接據前途營汛之文遞傳由陜西四川雲南
廣西等省而至湖南(臣)仍咨廣西河南撫臣挨查
訛報起自何省何營聽彼省嚴究以儆將來(臣)謹
將現在查究情由具摺陳明伏乞
睿鑒(臣)謹
奏
江西亦經奏到巳諭令嚴查矣此事不容少懈務須究
出根由以釋疑懷
同日又
奏為恭謝
天恩事(臣)齎摺家人回楚荷蒙
皇上賜(臣)
御書福字一幅風羊一隻(臣)即出郊跪迎至署望
闕叩頭祗受訖竊(臣)蒙
皇上擢用不次
加恩兹復仰覩
宸章飫沾珍味
恩施稠疊(臣)即捐糜頂踵不足報
高厚於萬一也再(臣)同撫(臣)憲德會陳酌調繁簡互盤
倉庫一摺欽奉
皇上硃批(臣)跪讀之下仰見
聖明睿照指示周詳實非(臣)等愚昧所能籌及又蒙
諭(臣)巳令宜兆熊署理直督事務兩湖重寄一時不得
其人
命(臣)從容次第料理一二年
聖恩有加無已仍復恤(臣)犬馬依戀之心
温綸寬慰若一得人即命來替令(臣)旋都誠荷
皇上天地生成之恩即父母之於子未有周詳於此者
(臣)跪讀捧繹感鏤心腑涕泪交并自念受
恩深重異於尋常敢不竭盡忠誠剋去偏黨將地方事
務遵
旨次第料理以少竭區區報效之忱謹繕摺恭謝
天恩并陳下悃再(臣)奉到
御批奏摺應即恭繳因(臣)戀
主心切請暫存(臣)署俾得時時跪誦如覲
天顔容(臣)回京之日親繳合併陳明伏乞
睿鑒(臣)謹
奏
朕所批諭之摺爾檢閱應留者留存回京日面繳其餘
辦理事件等摺仍即繳回以備偶有察攷也
雍正五年二月二十日署理湖廣總督印務都察
院左都御史(臣)福敏湖北廵撫(臣)憲德謹
奏為請
旨事竊查州縣倉庫錢糧責在知府盤查定有獨賠分
賠之例而州縣虧空發覺於平時者無幾往往揭
報於事故離任之日則是知府素日徇隱之弊似
不能保其必無也今查督撫新任於三箇月内查
明具
奏(臣)等業經嚴檄布政司實力盤查然止據各府結
報無虧終不敢盡信為實倘其中或有一二欺朦
者而遽為轉
奏則(臣)等重負我
皇上慎重倉庫之至意咎戾滋深兹會同酌議乘此督
撫新任盤查之際分委兩司糧驛守廵各道親往
各州縣徹底清查俟司道盤明之後(臣)等仍親自
抽盤數處則州縣之果否虧空知府之有無徇隱
皆不能掩飾然後據實奏
聞庶幾積弊可清但(臣)等愚昧未知當否伏請
皇上訓示如蒙
俞允并乞
聖慈勅部寬限四箇月容(臣)等細查具
奏伏祈
睿鑒施行(臣)等合詞謹
奏
目今米價少昂正值青黃不接之候不宜紛擾朕意姑
且委員盤查聲言秋收後親往抽盤亦足以儆飭地方
有司爾等若慮結報難憑不妨即將委員盤過雖報並
無虧缺不敢盡信等語叙入本内具題將來或有不符
處爾等亦可告無過矣至於倉糧每經一番盤查必有
一番折耗勤盤亦非善舉且恐通省急於買補米價或
致驟長有礙民食不若於秋收價平之時從容暇豫加
意確覈方有益而無害也總期爾等實心料理即少緩
數月何妨如此據實直陳朕甚嘉之
同日乂
奏為恭
奏楚省雨雪情形米糧價值事竊(臣)據湖北布政使
王克莊報稱自雍正四年十月起至五年正月止
武漢黃安荆德等六府雨雪稍多鄖襄二府雨雪
調勻現在米價每石八九錢至一兩一錢不等小
麥五六錢至八九錢不等大麥三錢至四錢不等
又據湖南布政使朱綱報稱自去年十月至今年
正月各屬有得雪者有未得雪者大抵雨水稍多
現在米價中米每石九錢五分至一兩四五分不
等上米一兩一錢至一兩三錢不等與(臣)訪查無
異再湖北自冬至春因雨雪稍多種麥僅有十之
五六將來天氣晴和可望收成俟二麥登場(臣)查
明收穫分數再行奏
聞(臣)謹
奏
湖南雨水稍多朕亦聞之至所奏米價在爾楚省似覺
過昂矣或亦因買補倉榖之所致耳去歲直省不為歉
收而各處米價皆至稍貴者諒必因此之故暫時雖覺
可憂而儲備豐盈緩急有濟則又為可喜之事也朕所
見如是爾等頗以為然否
雍正五年三月十六日署理湖廣總督印務都察
院左都御史(臣)福敏湖北廵撫(臣)憲德謹
奏竊(臣)憲德齎摺家人回楚蒙
皇上發下候選知縣周會賢訓導改補主簿劉方夏各
條奏原摺到(臣臣)等欽遵
硃批諭旨公同逐一詳看其周會賢所奏襄陽府屬有
往來居民稠雜(臣)等正在酌議欲請添設廵檢一
員以資廵緝謹閱劉方夏條奏原摺欲照黃州府
屬之岐亭安陸府屬之新堤以同知通判駐防之
例請將漢陽府通判移駐漢口但查漢陽府同城
聖裁謹將(臣)等愚見恭摺陳
奏伏乞
皇上睿鑒謹
奏
覽
署理湖廣總督印務都察院左都御史(臣)福敏謹
奏為
奏明事竊(臣)署理湖廣總督印務自任事之後即查
衙門一切陋規盡巳革除惟有武昌厰稅一項每
年除解正額之外約計贏餘或六七千或七八千
兩不等又有鹽商未裁小禮銀四千兩前任督(臣)
楊宗仁留此為總督衙門養廉之用今(臣)奉
命至楚自去年十月至今計有贏餘銀四千兩商人小
禮銀二千兩除上年買米賑濟用去二千兩外尚
存銀四千兩今因饑民停賑(臣)恐青黃不接男婦
尚有乏食者即以存銀買米散賑以廣
皇仁緣(臣)身受
皇上隆恩至深至渥若以此項自奉過厚更加踧踖難
安此(臣)出自至情非敢矯廉干譽惟(臣)先因暫署
月日不久故不延一幕客今見兩省刑名錢榖事
務殷繁必須幕賓相助辦理所需修金等項并將
來日用薪水之資俱不免以此項銀兩支用統俟
歲底(臣)將收過若干支用存貯各細數另摺
奏報謹繕摺
奏明恭請
皇上聖訓以便遵奉施行(臣)謹
奏
不但汝不必矯廉且汝係暫時署理若令後任難乎為
繼亦非情理之平督撫衙門養廉自當酌定數目朕豈
有令汝等枵腹從事之理况一切賞犒兵弁延納幕賓
之需有斷不可省者今將憲德奏摺發汝酌定其山西
陜西河南督撫朕皆許以一二萬金養廉因楚省各項
何者可作督撫養廉朕未周知難以批諭耳汝膺署理
之任正可一秉公恕斟酌允當之數隨便附奏以聞似
此𤨏屑之事朕本不欲聞緣汝等皆以為必令朕知心
始得安朕亦不過聊為知之而已至汝等品行之清濁
全不在此也
同日又
奏為
奏明地方情形事竊查楚省民風素稱獷悍而標營
兵丁亦復驕縱比年以來官斯土者惟以姑息為
事以致兵民益無忌憚去年偶被水災便至興造
訛言強借稻榖(臣)仰遵
聖訓竭力整飭犯法之人必無寬縱并飭各弁嚴為約
束俾營伍之中各遵紀律至州縣内有無頼棍徒
勾結夥黨冒稱饑民擅至民家強借榖石者(臣)即
行地方文武各官查挐懲處斷不容其擾害善良
此係(臣)職所當行之事不應𤨏陳以煩
聖聽但(臣)於地方事宜無論鉅細不敢一毫蔽隱理合
繕摺
奏明伏乞
皇上睿鑒(臣)謹
奏
朕亦素聞湖廣人情刁頑比有奏朕當照依浙省整飭
者汝為全楚綱領陋習若此自應竭力懲治以振其頽
風但不可過為急廹令闔省無所措手惟相機隨宜而
推移之方收善俗新民之效汝自署篆以來聲名頗優
摺奏甚合朕意大凡以誠事君實心任事未有不表見
者人孰無良久之臧否自辨即或人不見知
上蒼寧不鑒察耶勉為之
同日又
奏為恭陳土司情形應請歸流仰祈
聖訓事竊(臣)於本年正月據九溪協副將包進忠呈報
有桑植土民男婦千餘人逃至邊境據稱巳革土
司向國棟仍舊掌印威逼凌虐是以奔逃伸冤情
願改土歸流等語併將土舍向朝先等五名解報
到(臣)現發湖南兩司審究(臣)查奔逃土衆至千有
餘人則該土司之恣為凌虐不善撫馭可知所有
印務若令其妻護理必至妻報夫仇若令伊子承
襲亦不能子幹父蠱勢必戕害無巳(臣)愚俟兩司
審明之日應如土民所請改土歸流再鎮筸紅苖
原有十里其下四里久巳歸化而上六里之苖貼
近保靖向為保靖土官所管今該土司彭御彬與
其弟彭澤蛟等同室操戈連年抄殺經撫(臣)布蘭
泰
題參革職現在究擬(臣)愚以為宜乘此時議改歸流
實為久安長治之策(臣)細考地圖形勢其下四里
地方設有鎮筸鎮重兵彈壓下四里之西北即為
上六里其地與保靖接壤保靖之外為永順為桑
植為湖北之容美各土司地界若將保靖改土歸
流則鎮筸一鎮已貫紅苖之腹心再於鎮標選撥
遊擊一員帶兵駐劄六里界内之崇山衛城以扼
其腰背又以遊擊一員帶兵與同知一員駐劄保
靖司城與鎮筸乾州互成掎角之勢如此則鎮營
各官兵星羅棋布措置周密不特六里之苖不能
與土司相通不敢仍前肆縱即未附之紅苖亦日
漸月摩數年間可以悉遵
聖朝德化也(臣)今因姦民謝錄正一案將赴長沙會審
奏
覽
雍正五年四月二十一日吏部尚書署理湖廣總
督印務(臣)福敏謹
奏為奏懇
天恩事竊(臣)前
奏請帶明史館纂修舉人葉滋前往湖廣雍正五年
葉滋回京會試荷蒙
聖恩特賜召見賞賚有加
諭令即回湖廣不必候榜若得中式即以此番
召見准作
殿試今葉滋已得會試中式蒙
特賜第二甲第十名進士出身此從來未有之曠典也
(臣)伏查葉滋為人學問優長存心端慤可否仰邀
皇上格外洪恩授以文學侍從之任俾得親承
聖訓以成其材必能益自奮勵無負
天恩(臣)謹
奏
此人朕量其材質可用為郡守尚在斟酌未定也
同日又
奏為遵
旨酌議奏
聞并謝
天恩事竊(臣)因總督衙門有厰稅羡餘及鹽商小禮二
項向為養廉之用是以據實奏
聞而撫(臣)憲德亦以廵撫衙門荆關稅羡并鹽商小禮
具
奏俱蒙
御批著(臣)酌定隨便奏
聞欽此仰見我
皇上體恤臣工無微不至(臣)伏查湖廣總督衙門厰稅
羡餘鹽商小禮每年約共銀一萬二千兩廵撫衙
門荆關稅羡及鹽商小禮每年約共銀一萬四千
兩原係前督(臣)楊宗仁酌留之數似足一年之用
今(臣)細加酌量應仍以此一萬二千兩留為總督
養廉其賞兵奏摺等公用仍支動三分耗羡則後
任諸臣飲食日用悉出
皇上之恩賜矣至撫(臣)憲德請將稅羡小禮充餉另於
三分耗羡内賞給養廉之處查解司耗羡原備闔
省公事之費若於此内動給恐公用不敷不若仍
以荆關稅羡并鹽商小禮銀一萬四千兩聽為廵
撫養廉不煩更易而儘可敷用(臣)謹酌定具摺奏
聞再(臣)署任内所有前項銀兩悉貯藩庫除賑濟過銀
六千兩外如有必不可省之需遵
旨動用仍行僃案存查俟督(臣)邁柱到任交代(臣)謹望
闕叩頭恭謝
天恩(臣)謹
奏
此所議是但朕欲將憲德與馬會伯互相調用俟邁柱
到楚爾與之交代時總將前後情節併朕之諭旨備悉
說明令其知之可也
同日又
奏為恭報夏收分數米糧價值事竊據湖南布政使
朱綱開報通屬二麥收成約有七八九十分不等
米價中米每石九錢八九分至一兩二錢不等上
米一兩二錢三四分至一兩四錢不等雨水霑足
至一兩一二錢不等上米一兩三四五錢不等秧
苖栽插雨水霑足等語(臣)訪查無異而市賣米價
因江西廣西江南等省採買販運者多故價尚未
减(臣)仰體
皇上一視同仁未便阻遏聽其流通現今地方寧静相
應繕摺一并奏
聞(臣)謹
奏
趙殿最前因奉差船厰無忝厥職甚屬可嘉回京復命
奏對亦甚明白似為實心任事之員故於伊告假在籍
之日擢用為湖南臬司及伊來京陛辭時神氣恍惚舉
動浮躁總不是前番光景朕當即諭問據伊奏云途中
患病方愈但恐其人非提刑之才通省讞獄關係緊要
汝其細加訪察奏聞
同日又
奏竊(臣)查前撫(臣)鄭任鑰私賣硝磺一案經(臣)審明
請
旨革職治罪於閏三月二十一日具
題隨於二十六日接到内閣來文蒙
皇上御批撫(臣)憲德奏報鄭任鑰將銀二千兩令伊家
人交庫緣由
命(臣)一併察明奏聞(臣)正在察奏間又奉
諭旨將鄭任鑰發至楚省欽此(臣)思事係一案應俟任
鑰到日一併察明具
奏合先陳明再謬沖花苖一事經臣會商黔省協力
擒捕業已具摺
奏明今黔省委撥遊守二員帶兵三百五十名粤西
委撥千總一員帶兵一百名臣委遊擊吳文都司
劉策名帶兵三百名會合訂期齊進今據報於閏
三月二十四日黔省官兵堵截後路楚省官兵從
前路直抵賊寨兇苖四散竄入深箐官兵搜捕先
後拏獲花苖二十餘名口并器械等件現在遍行
窮搜等情(臣)又飛檄新任副將黃賢率同吳文等
細加搜捕務盡根株俟事竣之日查明疆界作何
安設塘汛為廵防善後之策(臣)與黔省督撫提臣
會同酌議務使地方寧謐外所有官兵已破兇苖
巢寨擒獲苖口及現在搜捕情形合併奏
聞伏乞
皇上睿鑒(臣)謹
奏
閱所奏捕苖情形深愜朕懷此番籌畫甚合機宜
雍正五年七月初九日吏部尚書署理湖廣總督
印務(臣)福敏謹
奏為恭謝
天恩事(臣)齎摺家人回楚捧到
欽賜金扇香藥各等件到(臣臣)出郊跪接望
闕叩頭謝
恩祗領訖竊(臣)才劣任重毫無報效屢蒙
聖主賞賚稠疊(臣)何人斯常膺
異數惟有竭盡愚誠仰承
聖訓以圖少效涓埃之報於萬一不勝感激之至(臣)謹
奏
覽奏謝知道了爾所奏土司二摺因朱綱現在京中令
其會同廷臣詳議俟奏覆時有旨
同日又
奏為奏
聞事竊今年五六月間因雨水過多米價未平當有湖
南之安鄉龍陽等處姦徒乘機搶刦行舟(臣)即會
同撫提拏獲姦匪撫綏良民皆已寧帖至湖北之
武昌漢陽等處被災甚於湖南以致米價騰貴(臣)
多方措處捐資買米平糶接濟民食俱各安静乃
有游手無藉之棍徒散布謠言勒衆罷市冀有不
順從者即行搶奪(臣)確訪密拏當獲為首之監生
石光才甲長陳由先等取供收禁百姓無不稱快
各安生業似此刁惡棍徒若不盡法重處無以懲
後理合奏
聞請
旨遵行(臣)謹
奏
此風斷不可長當嚴加懲創以儆將來類斯等事何必
具題徒滋案牘審明確情立斃之杖下可也
同日又
奏為恭報被水情形事竊楚省於六月初旬大雨連
綿湖湘江漢各處水長一時奔滙大江以致江水
泛漲較之去年更高二尺其高原之地水淹不到
者早晚二稻皆無傷損至窪處湖田悉已淹沒所
有被災州縣經(臣)
榖各州縣照常散借外其餘江夏沔陽等州縣查
有鹽商公捐積儲銀兩(臣)請動支委員赴附近豐
熟處所買米平糶則米價不致高昂於民生實有
裨益再(臣)現往荆州一帶查看堤工刻下已經江
水漫潰諸口堤内堤外水俱平滿堤外之水正在
消退則堤内之水相應導之使出不便遽行堵築
俟水勢全退(臣)即督率地方官竭力修補理合陳
明伏乞
皇上批示施行(臣)謹
奏
已有旨矣當遵旨悉心措畫督率辦理務使災民得均
沾實惠以副朕念
同日又
奏為密陳事竊查噶禮幕賓歐曲寄頓噶禮財物一
案有歐曲之姪歐履原等在楚省漢口鎮置房開
典前經委員歴審俱稱係履原自巳資本營生經
(臣)另委研審供稱原未分家則其為歐曲資本無
疑所有未經審出各員理合參處(臣)一面具
題附參在案但内有安陸府知府周夢錦係調隣府
會審之員該府屬沔陽等州縣上年被水歉收該
守撫恤災黎甚著勤勞又漢陽府解任知府郭朝
祚現在奉文引
奏
覽
雍正五年七月二十六日吏部尚書署理湖廣總
督印務(臣)福敏謹
奏為奏
聞事竊查湖北未經被水地方據布政使黃焜彙報早
稻收成七八分不等入秋以來雨水調勻將來晚
稻可望豐收等語湖南除被水州縣外據署布政
使趙殿最彙報早稻收成八九分不等目下雨水
亦無缺乏晚稻可望十分收成等語(臣)親訪無異
至江水泛漲幸叨
聖主福庇水勢旋即消落荆州驟退一丈五六尺武昌
驟退五六尺沿江低田盡露尚可播種雜糧再各
府米價俱在一兩内外惟武昌漢陽荆州等府地
當孔道驟貴驟賤目下米價每石九錢至一兩二
三錢不等但連歲歉收民無蓋藏現在被水處所
出米甚少今各省採買之員雲集楚省恐即日又
有驟貴之患(臣)仰體
皇上一視同仁之意不敢遏糴惟是被水饑民急資救
濟别省積儲之項可否緩至深秋或酌量稍减其
數以留有餘庶不致一時騰貴使他省徒捐重價
而本地災黎乏食理合密
奏請
旨訓示施行(臣)謹
奏
此在爾隨宜酌量而行之朕意米價果昂不禁其糴而
他省自不往糴矣况懋遷有無係百姓營生之道非可
強之也朕不便諭止
同日又
奏為請
旨事竊(臣)自武昌起程查看安陸荆州各府民間被水
各衞其田為日巳久今若官為堵築則長江兩岸
聖恩賑濟自十一月初一日始至今年二月底止(臣)意
冬初水退尚未嚴寒正可興工可否仰懇
皇恩今年早賑一箇月自十月初一日起除老幼婦女
照常計口給食外其餘丁壯皆令修築堤堘優給
民堤照常每年民修民築如此則饑民不至乏食
而堤工可以完固矣是否可行伏乞
皇上批示施行(臣)謹
奏
覽
雍正五年九月二十二日吏部尚書署理湖廣總
督印務(臣)福敏謹
奏為彙報楚省收成分數仰祈
睿鑒事竊楚省本年中晚二禾收成分數經(臣)檄行確
查去後據湖南布政使趙城開報中晚二禾總計
七八九十分不等米價每石八錢四五分以至一
兩四五分不等又據湖北布政使黃焜報稱湖北
被水州縣二禾收成約計四五分其餘俱七八九
十分不等米價每石七錢八分以至一兩一二錢
不等(臣)復查無異併查被水窮民有前往隣省附
近豐熟地方傭工趁食者今水退之後米價日減
巳陸續回鄉復業理合奏
聞伏乞
皇上睿鑒(臣)謹
奏
前聞楚民離鄉就食者甚多亟當設法招徠務令各旋
故土得以復業方為撫恤之道觀汝節次所奏與朕所
聞互異切勿稍涉欺隱負朕深恩特諭
同日又
奏為恭報調遣官兵撫輯事宜仰祈
睿鑒事竊查桑植保靖土司改土歸流一案經(臣)會同
前撫(臣)布蘭泰滇撫(臣)朱綱摺
奏荷蒙
皇上憫念邊氓俯准改流(臣)於九月初五日准吏部密
咨適值副將楊凱正在武昌并有鎮筸遊擊王進
昌亦以調考在省(臣)隨密撥辰州九谿二協兵各
二百五十名令楊凱統領帶同僃弁以及新設同
知鐵顯祖前往桑植又密撥鎮筸鎮兵三百名令
王進昌統領同保靖同知劉自唐赴保靖并照會
夷陵鎮筸兩鎮各於邊界密加防範(臣)因弁兵以
糧餉為先已令預給兩月兵米又慮各兵出行需
費(臣)將
皇上恩賞養廉銀内以一千兩分給楊凱王進昌帶往
犒賞去訖再查彭御彬向國棟先已羈候省城而
其妻子仍留原地(臣)今令該將等護送至長沙收
管俟事結之日聽候給還安插所有微(臣)現在布
置辦理事宜合先具摺奏
聞伏乞
睿鑒(臣)謹
奏
此等事宜正須加意鼓舞豈可吝惜犒賞如許兵弁千
金何能濟事觀汝料理殊不妥協
雍正五年九月二十五日署理湖廣總督印務(臣)
福敏湖北廵撫(臣)馬會伯謹
奏為請留賢員事竊查武昌道趙弘本年壯才優辦
事勤練兹奉
旨調補貴州貴東道但武漢黃三府本年偶有被水之
處開賑在邇正需道員督查又兼有江堤更藉能
員專理仰懇
聖恩可否將趙弘本以陞銜留任抑或俟堤工事竣令
該員再赴黔任統出
聖慈伏乞
皇上睿鑒施行(臣)等謹
奏
趙弘本原係能員因貴東缺甚緊要朕有意調用令其
速赴新任趙弘恩居官亦優係汝等所知者何必多此
一奏朕殊不以為然也
雍正五年十一月初十日吏部尚書署理湖廣總
督印務(臣)福敏謹
奏為土苖感
恩向化亟請設縣立營以定久安長治之策事竊(臣)接
准部咨隨即密委副將楊凱遊擊王進昌等領兵
前往桑植保靖續據禀報各官兵於十月十二日
巳抵桑保二司地方土苖男婦載道歡迎并據向
氏繳印歸誠緣由經(臣)具疏
題報在案(臣)查桑保二司今改土歸流若分屬州縣
管轄皆相距窵遠難以控制請改為二縣各設知
縣一員典史一員桑植隸於岳州府以現設之岳
州府額外同知分防管轄保靖隸於辰州府以原
設之保靖同知分防管轄所設二縣恭候
皇上欽定縣名
敕部鑄給同知知縣關防印信以昭職守再查副將楊
凱現已奉
旨授為桑植副將應為一協設中軍守備一員千總二
員把總四員共兵五百名保靖應立一營設遊擊
一員中軍守僃一員千總一員把總二員共兵三
百名該營聽桑植副將管轄其新設副將遊擊關
防并請
敕部鑄給至前撥九辰二協兵各二百五十名鎮筸鎮
兵三百名皆係緊要重地不便久懸(臣)現咨提臣
題再現值寒冬雨雪之候桑保議建營房尚需時日
(臣)現捐銀蓋草房四百間令兵棲止再查永順土
司彭肇槐素常恭順(臣)令撥領土兵二百名同進
又官兵米糧該土司用夫運送尅期無誤應否議
皇上睿鑒施行(臣)謹
奏
覽
同日又
奏為恭謝
天恩並陳犬馬愚誠仰祈
睿鑒事竊(臣)自去年十月奉
命署理督篆正當楚省被水饑民待哺之時緣總督衙
門向有武昌厰稅贏餘及鹽商小禮(臣)是以於稅
羡内動銀二千兩倡捐給賑業經
題明在案是時養廉一項尚未奉
旨公費無可支用因查督(臣)楊宗仁任内凡督臣新任
閱兵犒賞及齎摺路費等項俱於耗羡公項内動
用(臣)愚昧之見以為有楊宗仁之成例而未細思
耗羡之不可輕用此(臣)智識短淺相沿舛謬罪實
難辭及後荷蒙
皇上批摺准給養廉適在青黃不接之際米貴民饑(臣)
因思
皇上准給養廉銀現有六千兩貯於司庫故仰體
皇仁支散窮民乃(臣)不敢自私之實情若敢一念稍萌
巧詐一事敢為欺隱安能逃
聖明之洞鑒乎(臣)總制全楚識淺才微辦理多有未周
有負
皇上任使之恩今蒙
寬仁不即譴斥(臣)跪讀
諭旨不勝惶悚汗流感激淚下惟有省愆悔過矢報將
來伏乞
聖慈俯垂鑒察至(臣)用過耗羡銀兩謹遵部議補還司
庫合併陳明(臣)謹
奏
大凡天下事但涉於巧偽未有久而不露之理也汝其
知之
雍正六年二月十三日吏部尚書(臣)福敏戶部左
侍郎(臣)史貽直謹
奏(臣)等於雍正六年正月十三日欽奉
諭旨命(臣)等至保定府審理曾逢聖各案及解任布政
使張适按察使魏定國夾斃吳橋縣生員竇相可
情由(臣)等於二十一日抵保定府即檄提曾逢聖
各案文卷及案内應審人犯一面多寫告示遍發
曾逢聖歴任正署地方張掛招告去後(臣)等隨提
張适魏定國到案秉公嚴審據張适將夾斃竇相
可又謊稱病故之處供認不諱而魏定國職任刑
名知情徇隱之處亦俯首無辭(臣)等遵
旨即將張适魏定國鎻拏監禁現在按律定擬其竇相
可告曾逢聖私派各欵一案共計入已贓銀一萬
三千六百兩衆證確鑿曾逢聖亦已供認其張子
醇龐五雲所告私派二案與李應聘控告收受監
生王棫銀兩認拜門生一案曾逢聖俱承認不諱
其原任薊州知州李英控告曾逢聖勒索屬員各
欵一案亦據供認是實其桑成鼎家人王玉控告
曾逢聖過付李紱銀兩一案緣李紱在天津截漕
時李維鈞將銀一千二百兩令曾逢聖前往餽送
過付是實欵内又開有旗丁運脚銀七千八百兩
一項據供並未經手查係桑成鼎將此項銀兩令
守備張傑送至李紱家眷船上並非曾逢聖過付
今李維鈞等俱在刑部監禁李紱亦現在京應俟
(臣)等具
題到日請
敕部就近提審查張子醇等控告曾逢聖四案張适魏
定國未經會審其竇相可李應聘控告曾逢聖二
案據張适魏定國會審轉詳竟將曾逢聖入巳贓
銀審作因公科斂故出其罪又不追贓枉法袒護
情弊顯然除各案問供並各犯罪名容(臣)等於題
本内詳細叙明定擬外合將審過情節先行繕摺
奏
聞再查本年二月初九日據順德府任縣報稱有褫革
生員梁標遵
旨首告又據大名府報稱有戶房書辦王大用遵
旨首告但案内應審人犯及應查卷宗俱未解到(臣)等
現在飛提俟案犯卷宗到齊之日即行審訊其餘
各府州縣再有遵
旨首告者(臣)等一併審明具
題為此謹
奏
特命爾等前往審理者原為張适夾斃竇相可之事此
案既明其餘首告曾逢聖之案現巳審明者具本題奏
其續告之王大用等呈詞若俟提齊各犯尚需時日爾
等不必守候俱交與該督等徐徐審明具奏可也
硃批諭旨卷二十五
