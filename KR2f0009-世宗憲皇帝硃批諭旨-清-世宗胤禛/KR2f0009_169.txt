欽定四庫全書
硃批諭旨卷一百六十九
硃批王世琛奏摺
提督山東學政(臣)王世琛謹
奏為奏
聞事雍正四年十一月初八日(臣)接准部劄欽奉
上諭二道一飭勵士習一薦舉優行(臣)跪讀之下仰見
皇上加意作人敦崇實行之
聖心(臣)職司學政敢不夙夜殫心正已率屬宣揚
聖化除通行各屬曉諭外即每於各學生童試文後令
伊等當堂公舉品行優劣并採訪平日鄉評合之
教官所報分别懲奬應俟歲試畢造册送部任滿
之日繕疏彙
題至於有猷有為有守之士固未可多得(臣)現在悉
心體訪確實亦俟通省試畢後擇其材品尤異灼
然可信者方敢登諸薦牘不敢草率濫舉以負
皇上鼓勵學校化民成俗之意所有微(臣)現在欽遵
上諭奉行綠由合行奏
聞謹
奏
十室之邑必有忠信者焉若能虛公採訪莫慮時無眞
才也勉之毋忽
提督山東學政(臣)王世琛謹
奏為敬陳武生教演之法以收實用事竊查武生原
以儲干城之選文義雖不可闕尤當以騎射膂力
為重但入學之後教官止能考課文義不能教演
武藝平日無事必至怠惰荒廢或更恣其勇悍之
氣游手生事為害鄉里勢所必然(臣)愚以為宜就
附近標營春秋開操時令該教官督率伊等一體
演習該標營官加意教導如有怠惰不率教者該
教官責懲頑抗者詳革處治如有弓馬嫺熟為人
勤謹可用者該弁與教官呈送(臣)衙門考騐確實
即移咨撫鎮衙門效用并酌定效用年分擇其中
材力出羣者比照年滿千總例咨部引
見恩賜擢用如此則武生益加鼓舞不致怠廢而每歲
操演亦必無游手生事之患矣(臣)愚昧之見伏候
聖裁謹
奏
武生隨營操演之說且緩至其為害鄉里豈止於此而
已
提督山東學政(臣)王世琛謹
奏為謹陳東省監榖積貯事竊惟常平倉榖每歲出
陳易新存七糶三所以平榖價杜朽蠧法至善也
而東省昔年所收捐納備賑之榖分貯各道府州
縣倉者獨未議及出陳易新之例(臣)聞初收捐時
原止榖價後將價分發各處糴榖貯倉至今巳十
餘年久貯之榖恐至霉爛(臣)請
皇上敇部定議照常平倉例令各該管官每歲出陳易
新則民間青黃不接時可以平價濟民食而倉儲
亦不致浥爛矣(臣)又聞分發榖價有至今尚未糴
足者有因前此虧空後經追出尚未糴榖者此項
銀兩存貯府州縣庫恐易虧空(臣)愚以為宜分别
府州縣之大小酌定應貯之數竝查現在貯榖數
多足備賑給者將未糴榖之價繳貯藩庫其現在
貯榖數少者將所存榖價酌量多寡限一二年内
榖熟時糴榖入倉如此則兩三年内倉皆新榖而
存貯之價亦無虧空之虞矣(臣)愚昧之見伏候
聖裁謹
奏
出陳易新便於收貯原屬良法係朕夙昔所知者
提督山東學政(臣)王世琛謹
奏為請杜生監干預公事之端事竊東省濟兗東三
府所屬州縣俱有漕米定例徵收本色兌運因州
縣之離水次遠者運送維艱又濱海之沙土產米
原少山僻之區車行不便此等州縣向皆糧戶折
價與官官遣役往水次糴米兌運漕務無誤民亦
稱便無如州縣官明知折價之便民而懼違徵收
本色之定例恐地方劣惡生監訐告阻撓故每年
於徵漕時先集生監公議折價聯名具呈州縣乃
據以申詳上司出示徵收此(臣)所聞徵漕之事一
也其他或更有如此類者亦未可定(臣)思此等事
旣無誤於公有益於民州縣官即應詳明上司定
議奉行何必假借生監以示公論倘欲於公論之
中存自利之私則劣惡生監必有逢合意指剝民
媚官以為結交把持之端從此妄行生事州縣官
不復能制矣(臣)請
皇上敕下督撫凡地方公事應隨時隨地斟酌宜民者
皆令地方官據實詳明督撫小則批示大則請
旨如有假借生監呈議申詳者即係假公濟私將地方
官生監一併參處如有地方官詳議允協而生監
故意阻撓者即行褫革從重治罪如此則有司盡
職而生監安分干預公事之端可杜抑(臣)更有請
者東省向來徵漕折價之州縣仰懇
皇上敕下督撫於每年秋收時該州縣將米穀時價詳
報督撫酌定折價數目曉諭糧戶輸納州縣官仍
於水次糴米兌運如有於定價外浮徵者即行參
處則州縣無違例之嫌漕務易辦官民俱沐
皇恩於無既矣謹
奏
九卿速議具奏
提督山東學政(臣)王世琛謹
奏為奏
聞事(臣)學識庸陋蒙
皇上簡任督學山東歲試已周現在接行科試通省士
習仰被
聖天子訓諭諄誠感激悔悟日就循謹至通省今歲夏
秋兩熟百榖俱各豐稔瑞麥嘉禾所在多有(臣)廵
試所至目覩熙皥之休風沾被光華之
帝治得以策勵駑鈍勉奉職守實深慶幸兹據所聞士
習錢糧二事不揣愚昧繕摺恭呈
御覽伏祈
聖恩裁鑒謹
奏
覽
條陳地方事宜二摺留中至徵收隱弊之奏諒田文鏡
自能區畫得法必另有一番整飭也
提督山東學政(臣)王世琛謹
奏為請杜州縣徵收之隱弊事竊查東省州縣拆封
時皆令本學教官監拆但新舊錢糧不一每番拆
封時戶名不啻千萬計教官豈能逐一查算自不
得不隨州縣具文詳報且聞櫃書隱弊種種不一
為今之計必先使現徵之銀無可那動又必使糧
戶實完之數不由州縣開報不俟拆封司府先巳
知之而後那動之端可杜(臣)酌陳末議伏候
聖明俯賜裁擇
一徵收之法設流水號簿連三串票而此每日徵
收之數直俟拆封始行總報上司則改多為少司
府何從查察(臣)以為宜於連三串票中再添解上
司一票當糧戶完銀時櫃書將給糧戶解上司兩
票一併寫交糧戶親齎赴學教官騐明騎縫號印
始將兩票截開一給糧戶一存教官再於流水簿
外設日收簿每本百頁騎縫用府印該縣每日查
對流水串根挨號鈔入日收簿分晰新舊欵項算
明總數鈐印就所鈔之若干頁拆開於次日移送
該學教官將昨日糧戶所交之票與該縣所送日
收簿挨號查對明晰即將所收之票若干張簿若
干頁每日各自封固鈐用學印積至五日票解知
府簿解藩司是不由州縣開報不待拆封司府已
皆知其實徵之數俟至半月或一月知府彙計總
數一面詳司一面委員監拆如數起解倘有不符
即行嚴䆒如此則徵拆之數絲毫難以那動官役
無從侵隱矣
一州縣新舊交代查核完欠全憑流水串根今聞
竟有捏造隱匿託言遺失者新任無憑查核若欲
傳集糧戶細查蠧書等即賄買里民詭名承認新
任信以為實便行接受後雖覺察而接受在前恐
干處分轉為掩護矣(臣)請嗣後離任官有將流水
串根捏造隱匿託言遺失者新任官即行揭參先
議處分查出實弊照例追䆒如(臣)所陳票解知府
簿解藩司之處蒙
恩准行則新任官詳請府司將收存票簿發出查對便
完欠瞭然姦蠧無所售其欺矣
一東省錢糧有糧戶將銀面交櫃書秤估如式然
後眼同封固入櫃者有糧戶自已封固入櫃櫃書
據所開銀數寫給串票者此自已所封之銀當拆
封時或致低潮短少其中固有糧戶作姦而櫃書
乘間偷換之弊亦多(臣)以為收銀時宜悉令櫃書
秤估如式眼同糧戶封固入櫃倘有低少責之櫃
書賠補不得濫拘糧戶則櫃書偷換與糧戶作姦
之弊俱可杜矣
一教官所有書役亦止辦學政文移如(臣)所陳蒙
恩准行則每日收發串票繕寫文牒其事較繁應另行
募選書役專管照州縣總吏例滿考職以酬其勞
如有於驗票時收發遲延勒索紙筆費用者州縣
不時查察其查對不實遺漏票簿詳解遲延并勾
通州縣櫃書作弊者司府不時查察役則革處官
則䆒參
以上諸欵在州縣官吏必以為繁瑣難行但錢糧
關係重大若能不厭煩勞使蠧役無能作姦將行
之漸熟竝亦不覺其煩上清
國課下恤民生而官之受益鴻多矣謹
奏
東省新命田文鏡兼轄以田文鏡之歴練老成總督其
地自必一一清理何庸汝未逹吏治之書生管見為耶
且閱汝條奏内有許多窒礙難行處即或可行於簡僻
之州縣而繁劇之處則萬不能行夫既不能通行無礙
止於簡僻地方不論如何施設皆可又何必多此一番
煩擾迂腐之誚汝何以免
硃批諭旨卷一百六十九
