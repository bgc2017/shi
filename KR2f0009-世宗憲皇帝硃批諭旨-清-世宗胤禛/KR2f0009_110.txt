欽定四庫全書
硃批諭旨卷一百十
硃批吳陞奏摺
雍正二年五月十八日福建陸路提督(臣)吳陞謹
奏恭請
皇上聖安
朕安聞爾向日居官聲名甚好朕深嘉之爾其加意愛
身保飬精神多為國家出力數年
同日又
奏為恭謝
天恩事雍正元年十二月十一日(臣)家人恭捧
御賜貂帽一頂到泉州府(臣)即郊迎至署望
闕叩頭謝
恩祗領訖伏念(臣)老邁庸愚諸務不諳我
皇上開天地覆載之恩沛雨露栽培之德曲
賜優容畀任封疆已屬過分復屢荷
天語褒嘉更以貂帽
賜(臣)輝煌華美頂戴
殊榮不獨(臣)踴躍鼓舞喜出望外即舉家子孫相率叩
頭瞻仰莫不歡呼感頌
皇仁為此繕摺恭謝
天恩伏乞
皇上睿鑒謹
奏
覽卿奏謝知道了地方上一切事宜或夲省或他省凡
有所聞所見與吏治民生有益者不拘文武兩途俱當
竭誠入告莫負朕信任之意
同日又
奏為恭謝
天恩事雍正二年二月初七日(臣)齎摺人回恭捧
欽賜御書福字一幅人參四斤克食一匣到泉州府(臣)
即郊迎至署恭設香案望
闕叩頭謝
恩祗領訖隨敬展奏摺跪讀
硃批(臣)不禁汗流浹背感激涕零自揣忝任封疆四十
餘年虚糜祿俸無為
國家出力之處不行擯斥已屬厚幸何期
聖恩浩蕩奬勵至此慚愧滋甚惶悚無地即捐糜頂踵
何能仰酬
高厚惟有益竭駑駘勉供職守以期上報
天恩於萬一為此謹
奏
凡此恩施緣卿數十年來公忠奉職勤慎持已有以致
之也朕為天下臣民主從来待人不肻偏私每念所加
之恩尚不及卿之勞效勉之
雍正三年正月十八日福建陸路提督(臣)吳陞謹
奏恭請
皇上聖安
朕躬甚安京都内外寧謐雨𤾉應時特諭爾知聞爾精
神強健朕甚欣悦
同日又
奏為恭謝
聖安高世定面𫝊所奉
諭旨(臣)跪聆之下當即望
闕叩頭謝
恩又十二月十八日(臣)齎摺人回敬展
硃批奏摺叨蒙
酬萬一惟有朝夕焚香頂祝
萬夀無疆少伸銜結之誠耳為此恭謝
天恩謹
奏
覽
雍正三年五月二十六日福建陸路提督(臣)吳陞
謹
奏為遵
旨回奏事竊(臣)奉到
硃批命(臣)密訪高世定在京被隆科多嚇詐銀兩一事
據實奏聞欽此(臣)自當欽遵密訪以副
諄命至意但(臣)與高世定素未謀面僅上年到任由泉
經過一晤而已二人果有私相授受之事焉肻向
(臣)微露且事關機密(臣)又不敢假手他人致滋漏
洩(臣)實無從探訪理合具摺回
奏伏乞
皇上睿鑒謹
奏
知道了
黃國材向日居官是一巧宦為人所共知近年來輿論
不一有言其已遷改者有言其少改者亦有言其外似
知懼内實仍然如舊者爾意以為何如據實奏聞不可
少隠聞滿保操守較前大改果然否此二人吏才儘有
但廉之一字甚不足若此字不能必至事事涉私則百
弊叢生矣如爾者千百中無一也
賜爾平安丸二百丸以備營伍中兵丁需用此藥竒效
且有益無損性味和平無病之人亦可服
雍正三年九月二十日福建陸路提督(臣)吳陞謹
奏為遵
旨回奏恭謝
天恩事竊督(臣)覺羅滿保撫(臣)黃國材從前居官操守
久在
聖明洞鑒之中今蒙
硃批下詢(臣)欽遵訪聞得撫(臣)黃國材操守較前稍好
又聞督(臣)滿保近來勉勵操守言者異口同聲是
皆我
皇上訓誨激勵所致理合據實回
奏至微(臣)年既老邁質復庸愚調任以來涓埃未效
奉職無状莫甚扵(臣)者乃荷
天語褒嘉(臣)聞
命自天汗流浹背不惟不敢承受抑且不敢辭謝不知
夙世何修邀此
異數惟矢生生世世捐糜頂踵以期仰酬
高厚扵萬一耳為此繕摺回
奏叩謝
天恩謹
奏
所奏甚公知道了
雍正三年十一月十六日福建陸路提督(臣)吳陞
謹
奏為奏
聞事雍正三年九月二十六日據漳浦營遊擊李彪報
稱九月二十日酉刻漳浦縣城内有姦徒黃尾一
名在伊家門首忽插榕樹青枝為記時有功加官
蔡隆馬兵黃進廵查地方見其蹤跡可疑將黃尾
拏解送營該遊擊一面帶兵廵邏一面即委守備
會同文員查訊據黃尾供有凃廷向彼聲言今晚
有匪類進城搶奪富戸你門首插榕樹青枝即可
免搶等語并供出夥犯游躍徐愷寧等隨差兵役
拏獲訊據徐愷寧供出林昂為首併供出陳鎮家
中藏旗三面鼓二面鑼一面單刀兩把等語隨拏
獲陳鎮訊據供出夥犯林穆林惠周招等十犯即
會集周招家中又據拏獲林昂一犯訊據供稱伊
係行醫度活因林棍家中有厦門逃來流匪吳通
陳罔二名請伊醫治刀傷即商量入夥實係林棍
為首等語又據兵役拏獲林棍等現解漳浦縣收
審等情到(臣臣)即嚴諭該遊擊會縣立行緝捕務
净根株併移漳州鎮(臣)高世定會飭各去後理合
奏
聞再照此案乃棍徒訛言雖聚夥商謀搶刦實未上盗
現今地方安静且獲到之犯巳交有司審訊通詳
其起意實情同夥確數作何分别重懲應聽督撫
二臣定擬請
旨合併聲明伏乞
睿鑒謹
奏
所奏已悉此等匪類雖云尚未上盗其情事已真當嚴
加懲處至蔡隆等當從優奬賞也
雍正四年五月二十日福建陸路提督(臣)吳陞謹
奏為奏
聞事竊照閩省去歲收成歉薄民乏盖藏今歲自春至
夏雨水過多米船鮮至禾苖發晚米價處處騰貴
惟福州延津邵武福寧各府州尚有市米可以支
持其餘如泉漳興化汀州米價每倉石賣銀二兩
五六七八九錢不等(臣)准據各該鎮協營咨報即
飛移撫(臣)毛文銓設法接濟而撫臣立即檄飭該
府縣動撥倉榖發糶仍差員前往温州買米分濟
又檄行臺灣府買運米麥運至泉漳分發並出示
招商給照令往江浙等處販運来閩查各處人民
赴泉州買米者日有萬餘人赴漳州買米者日有
三四萬人今歲早禾茂盛將来豐收正未可定然
應扵六月中旬後方得節次登場計期尚早除再
咨撫臣多方接濟外理合將民間米貴情形繕摺
具
奏但米價雖貴百姓俱各安業(臣)巳移飭各鎮協營
嚴加防範務期寧謐合併聲明伏乞
睿鑒謹
奏
爾等封疆大臣見地方上此等光景當及早奏知以便
預為凖備今巳六月將盡始行奏聞於事何益猶幸地
方寧謐倘有些小事故咎誰歸耶大負朕之任用矣
雍正四年六月十八日福建陸路提督(臣)吳陞謹
奏為遵
旨回奏事竊(臣)前奏功加官蔡隆馬兵黃進拏獲漳浦
縣城内姦徒黃尾一摺奉有
硃批(臣)遵查功加官蔡隆馬兵黃進廵查地方緝獲姦
徒係營兵分内之事今奉
特旨賞賚實屬
曠典(臣)欽遵
諭旨捐出俸銀七十兩内蔡隆賞銀四十兩黃進賞銀
三十兩發交該營遊擊李彪當官宣揚
聖主德澤分給承領取領状存案外合將遵行緣由具
摺奏
聞伏乞
睿鑒謹
奏
賞此些須何足鼓勵兵心此事交與高其倬將蔡隆題
請實授黃進超拔千總以示優典即將此摺付高其倬
看
硃批諭旨卷一百十
