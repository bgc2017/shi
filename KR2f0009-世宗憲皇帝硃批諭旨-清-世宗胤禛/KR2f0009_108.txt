欽定四庫全書
硃批諭旨卷一百八
硃批馬覿伯奏摺
雍正元年四月十三日山西大同總兵官(臣)馬覿
伯謹
奏為奏
聞事雍正元年四月初一日准軍前兵部通圖知會内
稱各營兵部噶喇大多其納索和托禀稱我等各
營現在官兵甚少不彀當差今綠旗營有兵五百
二名礮手五十餘名令派堆子二處請將軍定奪
等語奉將軍諭著令綠旗營出街上堆子一處出
看倉堆子一處等因知會到(臣)隨即行令守備千
把派出去後據守傋王紀呈稱蒙此既奉將軍諭
令自當遵奉但查當日礮在八旗營内礮營兵丁
止應礮上差使並不應别項差使今礮在綠旗營
内噶喇大屢次扳差祈本鎮移明兵部轉請將軍
仍將礮位照分八旗承管願與一同當差等因呈
報到(臣)隨移覆軍前兵部外於初五日准兵部傳
文奉將軍諭令京營官接管礮位綠旗營著令應
堆子二處再派兵一百八十名往烏蘭滾種地並
往卡路及察罕叟兒看城去等因遵將礮位交送
京營收管所派官兵遵照派往今將交礮日期奏
聞抑(臣)更有請者綠旗兵五百二名今既派往卡路等
處二百名(臣)帶領官兵無幾若進兵時仰祈
聖主將大同營路官兵准(臣)提調三百五十名以備進
𠞰為此一併具摺請
旨謹
奏
覽爾所奏行營兵馬情節知道了已有旨矣
雍正元年十二月二十五日山西大同總兵官(臣)
馬覿伯謹
奏為奏
聞事竊(臣)奉
旨帶兵一千名前往甘州於十二月初三日出殺虎口
仰賴
聖主洪福天氣和暖未甚寒冷水草未致缺乏官兵馬
匹俱獲平安於本月二十二日進横城口二十三
日已至寧夏俟關支口糧之日起程前往甘州所
有官兵進口到寧日期理合具摺奏
聞謹
奏
覽奏知爾等巳抵寧夏時値嚴冬霜雪在地兵馬幸不
至於苦累朕甚慰悦
雍正二年五月初四日山西大同總兵官(臣)馬覿
伯謹
奏為恭請
聖安事竊(臣)欽奉
諭旨帶領官兵前往甘州兹奉大將軍年羹堯令(臣)將
所帶官兵撤回大同等因蒙此(臣)帶領奉撤官兵
於本年四月二十九日自山丹起程五月初三日
抵(臣)屬汛保德營地方俟接印視事之日另疏具
題外謹先繕摺恭請
聖安為此謹
奏
朕安所奏已悉帶回官兵人馬如何情形隨便摺奏以
聞
雍正二年七月初二日山西大同總兵官(臣)馬覿
伯謹
奏為奏
聞事竊(臣)於去歲十二月内欽奉
諭旨令(臣)帶領官兵前往甘州有署事永北總兵(臣)兄
馬會伯到鎮(臣)將嚴飭各營文案曁除革事宜向
馬會伯交代去後今(臣)於五月初五日回任隨復
行查標協各路營伍據各營路將弁報稱經署事
總兵馬會伯並參領陳王章飭行整理演習今皆
遵奉施行等語(臣)親查標下三營兵丁軍器雖皆
整理而技藝尚不能純熟所有各路營務非(臣)目
覩難以憑信(臣)請俟秋收後親歴各營查閱操演
務期兵強技熟方與營汛有裨至各官飬廉荷蒙
聖主恩施格外(臣)俱照署事總兵(臣)馬會伯參領(臣)陳
王章所存之數支發不敢再為增加又查大同等
處今歲雨水調勻夏田俱收秋禾甚好米糧價値
日漸平減理合一併奏
聞謹
奏
馬會伯陳王章經朕諭令不可刻薄從事致爾回任後
難以措施但伊等或有過寬過嚴之處皆未可定且伊
等並未定有成例斯乃爾本任内事應添應減爾宜再
加斟酌損益務求得中而行毋得藉諉伊二人也
雍正二年八月初四日山西大同總兵官(臣)馬覿
伯謹
奏為奏
聞事竊(臣)前奏俟秋收後親歴各營查閱操演一摺奉
到
皇上硃批(臣)跪讀之下感戴靡涯伏思(臣)受
恩深重任事一日即有一日之責何敢藉諉他人以負
聖主體恤武弁之至意除營伍事宜(臣)盡心料理外各
官飬廉俱查照原任湖廣提督俞益謨
奏准提鎮副參以及千把等員親丁名糧之數留給
養廉各官俱各足用查(臣)屬副將參將遊擊都司
守備共五十二員所管兵一萬六千一百餘名除
各官親丁糧外酌量營頭之大小每營各留有公
用糧八九名或六七名二三名不等共留公用糧
一百八十五分以作各項公用敢有多占即行參
處如此則兵餉水無剋扣寬嚴亦屬得中為此繕
摺奏
聞伏祈
睿鑒謹
奏
凡事只在行為不在言語間也如果實力奉公潔已率
屬朕自有見聞勉之
雍正二年十月二十日山西大同總兵官(臣)馬覿
伯謹
奏為奏
聞事竊(臣)於本年八月二十六日前往殺虎平魯老營
水泉偏關河保利民東路北樓靈邱山隂新平得
勝助馬等處各該副參遊都并所屬備弁大小營
頭點閱查看得各該營路旗幟器械鑼鍋帳房俱
已整理齊備兵丁技藝弓馬鳥鎗亦皆漸有起色
同撫(臣)諾岷會疏
題參在案今(臣)於十月十五日事竣回署仍嚴飭各
官勤加操防不許缺兵侵餉如仍前欺玩懈怠查
實立即入
告謹將微(臣)查閱營汛起程回署日期繕摺奏
聞謹
奏
言之可聽耳循名責實或未必然
雍正三年正月二十四日山西大同總兵官(臣)馬
覿伯謹
奏為欽奉
上諭事竊(臣)蒙兵部劄付欽奉
上諭直省督撫提鎮并道府以上等官禁止蓄飬戲子
仰見我
皇上洞悉羣情無微不照既正風俗兼省糜費甚
盛心也(臣)向有家生僕人七八名各習樂器以便春秋
祭祀之用並未登場演戲今於奉
命之日即令分散各司别事不敢再用為此據實奏
聞以免隱匿之愆謹
奏
業既散遣不用何為隱匿知道了蓄飬戲子小過也無
足介意爾等内外文武大臣惟戒鑽營權要乃第一要
務切莫為此有害無益之事
雍正三年二月十八日山西大同總兵官(臣)馬覿
伯謹
奏為奏
聞事竊(臣)前奏遵奉不敢蓄飬戲子一摺奉到
皇上硃批(臣)跪讀之下仰見我
皇上明並日月鑒徹萬方内外文武臣工贒愚不肖難
逃
聖明洞照之中(臣)兄弟數人屢蒙
皇恩任以封疆皆由
異數隆恩並非薦舉所致逢迎餽送素不敢為今奉
天語煌煌敢不益加警惕以無負
聖主至誠開導訓廸周詳之至意除欽奉遵行外謹將
硃批原摺一併恭繳謹
奏
朕意未必盡如所奏湏心口相應言行相符方好
雍正三年三月初七日山西大同總兵官(臣)馬覿
伯謹
奏竊(臣)接准署撫(臣)伊都立移咨令(臣)赴省(臣)隨於
二月二十二日起程二十七日到太原伊都立轉
傳
上諭爾等於陛見時朕曾面諭諸事聽廵撫諾岷教導
近聞得爾等諸事俱聽年羹堯指示殊為不是此舉
干係爾等功名嗣後諸事當與署撫臣伊都立商酌
而行欽此(臣)跪聽之下惶悚無地(臣)與年羹堯素未
識面昨(臣)領兵赴甘年羹堯駐劄西寧(臣)駐防山
丹未久西陲平定即令撤兵回汛至山陕隔省事
不相涉況蒙
皇恩凡所屬營伍事宜准(臣)具摺
奏請(臣)世受
國恩擢任總兵雖極愚鈍而犬馬之心惟知戀
主何敢聽年羹堯指示屢蒙
天恩教誨自當益加警惕恪遵
聖訓勉盡職守仰報
高厚於萬一耳為此繕摺謹
奏
滿口支吾一派謊詞對君父之前豈可如此欺誑乎據
此看來乃係不明大義過而不改庸愚下流之人爾意
謂憑仗舌辯遂可以瞞朕耶
硃批諭旨卷一百八
