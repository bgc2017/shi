欽定四庫全書
硃批諭旨卷一百九十八
硃批鄂昌奏摺
雍正七年六月十八日陜西寧夏道(臣)鄂昌謹
奏為恭謝
天恩事雍正七年六月初十日接得甘肅撫(臣)許容傳
帖云奉
旨許(臣)奏摺(臣)即恭設香案望
闕叩謝外竊(臣)一介庸愚粗能識字甲辰科謬叨鄉薦
前歲經本旗保舉引
見蒙我
皇上不棄葑菲即用為戶部主事甫及一載又蒙
皇恩擢為道員許(臣)奏摺(臣)何人斯受此
異數唯有實心任事虛心體理不敢怠玩苟安不敢沽
名邀譽倘能竭盡駑駘以圖報
聖恩於萬一則非獨(臣)一身之幸亦(臣)祖宗父叔之深
幸也(臣)於四月二十九日到任目下承辦軍需渠
工諸務并查受庫貯軍需渠工籽種銀兩交代至
地方民情土俗一切事宜(臣)係新任尚未悉其底
裏容(臣)細心諮詢俟有確知灼見不時陳奏以請
睿裁今因奉到許(臣)奏摺之
旨理合具摺恭謝
天恩謹
奏
汝責任中事固應循分盡職至於辦理之當否自有該
上司考察遇便奏聞亦可或不奏聞亦可朕斷未有不
信督撫兩司而專聽信道員之理今許汝等下僚亦得
摺奏者不過欲廣耳目之意於汝責任外一切地方之
利弊通省吏治之勤惰上司孰公孰私屬員某優某劣
營伍是否整飭雨暘果否時若百姓之生計若何風俗
之淳澆奚似即隣境遠省以及都門内外凡有駭人聽
聞之事不必待真知灼見悉可以風聞入告也只湏於
奏中將有無確據抑或偶爾風聞之處分析陳明以便
朕更加採訪得其實情汝等既非本所管轄欲求眞知
灼見而不可得所奏縱至謬誤失實斷不加責但密之
一字最為緊要不可令一人知之即汝叔鄂爾泰亦不
必令知假若借此擅作威福挾制上司凌人舞弊少存
私意於其間豈但非榮事反為取禍之捷徑也當仰遵
朕訓慎之又慎遇有應奏之事何妨一月屢次上聞如
無可奏便數年不奏亦豈罪汝毋因無事可奏搜羅瑣
細捃拾浮詞而塞責妄陳朕日理萬幾應接紛紜何暇
批覽不關緊要之謬說耶齎摺人來徑投怡親王府轉
奏汝受朕拔擢之恩當矢志效法汝叔鄂爾泰果能企
及汝叔之居心行事則為汝叔一流人物矣於以光耀
祖宗揚名青史顧不美歟第一操守堅定其次秉公輸
誠毋託小廉曲謹之行而為誤國欺君之事毋徇趨利
避害之心而違人臣致身之道不可傲慢上官不可輕
蔑屬吏尤不可逢迎上官姑息屬吏臨民涖政寬嚴並
濟懲勸兼施凡百總不必預立偏見惟宜因人隨事評
情酌理虛衷以處之能如是固守根本其餘枝節邊事
文移案牘之未練地方情形之未周勉力學習可計日
而能也即使初歴外任措置容有不協斷不至有蕩檢
踰閑之失心誠求之雖不中不遠矣勉之勉之
雍正七年九月初一日陜西寧夏道(臣)鄂昌謹
奏爲奏
聞事竊(臣)到任以來欣逢寧夏今歲雨水調勻秋禾茂
盛收成甚好兼之渠工告竣渠水暢流開設之新
渠寶豐二縣招納之戶口俱各安生樂業此我
皇上至誠格
天使萬民坐享無窮之福(臣)邊省微員覩此豐亨景象不
勝慶幸之至謹
奏
深慰朕懷
同日又
奏為密陳管見恭懇
皇恩事欽惟我
皇上念甘肅等省歴年軍需雖動公帑辦僃亦資民力
轉輸
特沛洪恩將庚戌年額徵銀兩悉行蠲免此誠
聖主愛恤生民天高地厚之至意(臣)查甘省所屬之河
東四府原係里民額徵者多銀兩河西四府原係
屯民今改為州縣額徵者多本色凡遇蠲免多不
免本色如今歲大兵出口河西承辦軍需十分之
六七河東所辦不過十分之三四河東因額徵銀
兩蒙免甚多河西因額徵本色蒙免無幾伏查此
番蠲免乃
皇上格外之恩非尋常可比請將西河庚戌年額徵本
色内亦量免其十分之三或十分之五後不為例
則四府邊民倍沐
皇仁於無盡矣再查寧夏一府現貯倉糧一十一萬二
千四十石零其别府大概可知明歲兵丁應支本
色糧石亦不至於缺誤為此具摺陳
奏伏乞
皇上睿鑒施行謹
奏
所奏是日前業經有旨諭部
同日又
奏為奏明邊鎮營伍情形事竊查寧夏為邊方重地
而營伍尤關緊要近因總兵官郭成功年老精神
不能應事而各營將弁任意疎忽怠玩多不遵號
令以致寧鎮營伍大半廢弛(臣)居住同城見此情
形理合奏
聞伏乞
皇上睿鑒謹
奏
為此亦經有旨矣
雍正八年二月十五日陜西寧夏道(臣)鄂昌謹
奏為恭懇
皇恩事竊(臣)查寧郡萬民衣食之源在乎
大清漢唐三渠之水利所以每歲自清明起至立夏
止水利同知及時疏濬修理民田得資灌溉奈歴
年專司之員疎忽怠玩只圖折草折夫致各閘道
湃岸逐漸損壊時有衝决渠身淤塞日見淺窄而
三渠之中惟唐渠為尤甚其口過低其梢過高水
勢不能逆流而上多誤小民耕種之期前因署水
利同知鳳翔府通判靳樹鍭玩忽渠務經(臣)詳稟
撫(臣)許容
題參奉
旨將靳樹鍭枷示渠工著令賠修欽遵在案除在靳樹
鍭任内衝決者令靳樹鍭修理外其從前積年損
壞之處亦復不少若冄不加補築以後日復一日
更難設措現在兵部侍郎(臣)通智等開濬惠農昌
潤二渠頗悉寧夏一切水利伏乞
皇上諭令通智史在甲即行查議今歲預辦料物明春
動工修補務使三渠永固則邊郡黎元倍沐
恩膏於無盡矣為此據實陳
奏恭請
聖裁謹
奏
此奏甚屬切要另有諭旨由部頒發
雍正八年十月初一日陜西寧夏道(臣)鄂昌謹
奏為修補渠工事欽惟我
皇上念寧夏三渠荒廢日久
特命大臣
發帑補修以足萬民衣食之源此誠
聖主格外之恩寧郡無窮之福也惟是寧夏邊居西北
地氣甚寒歲修三渠必待清明冰凍初開方可動
工立夏工程完畢即行放水先澆麥豆次灌稻田
務使芒種以前二輪水足禾苖始能茂盛倘立夏
不能放水遂致有誤農期伏查此番修理工程浩
繁非尋常歲修之可比而三渠共長五百餘里閘
道共十餘座若一齊興工則一月之内不能告竣
尤恐限於時日忙廹之中不無草率之弊若將三
渠分作兩年修理實為便易再查三渠雖俱荒廢
而其中惟唐渠為尤甚伏乞
皇上諭令兵部侍郎(臣)通智太常寺卿(臣)史在甲明春
先將唐渠修好其
大清渠漢渠仍令動歲修額設夫料照常修理至壬
子年再將
大清渠漢渠修補則工程既得從容就理而農期亦
不致有誤矣謹
奏
另旨密諭通智史在甲等酌量先後次第修理
雍正九年六月初一日陜西寧夏道(臣)鄂昌謹
奏為奏
聞事欽惟我
皇上俯念邊土
頒發帑金開濬惠農昌潤二渠又
特命修補
大清漢唐三渠此誠
聖主之隆恩寧民之厚福也今歲唐渠工竣水勢暢流
惠昌二渠之水較前頗為通順
大清渠漢渠之水亦皆得澆灌兼之雨澤調勻各處
山田俱遍經布種夏秋禾苖十分茂盛足望豐收
童叟咸欣城鄉共慶(臣)職任地方曷勝懽忭之至
謹
奏
據奏渠水暢流雨澤調順朕以手加額覽焉
雍正十年八月初一日甘肅布政使(臣)鄂昌謹
奏為恭謝
天恩事雍正十年七月二十七日蒙甘肅撫(臣)許容案
驗准吏部咨奉
上諭甘肅布政使員缺著寧夏道鄂昌補授欽此飭行
到(臣臣)即恭設香案望
闕叩謝訖竊(臣)一介庸愚至微至陋荷蒙
皇上天恩由主事而擢任道員由僉事而加銜參政今
復
特授(臣)為甘肅布政使聞
命之下感愧交集驚惕難安恭記
聖諭有云臨民莅政寬嚴並濟懲勸兼施凡百總不必
預立偏見惟宜因人隨事評情酌理虛衷以處之又
(臣)叔鄂爾泰曾訓(臣)云虛心求理刻意去私惟公
斯明惟平斯允(臣)惟謹將
皇上聖諭並(臣)叔父訓言悉心體認極力遵循倘能竭
盡駑駘以仰報
聖恩於萬一是(臣)之深幸亦(臣)祖宗父叔之深幸也今
奉到授(臣)布政使之
旨合先具摺恭謝
天恩謹
奏
覽奏謝知道了勉之勿懈
同日又
奏為奏
聞事竊查寧郡今歲夏田所收麥子豌豆已得九分秋
田所種稻穀青豆糜子之類現在滋長茂盛大半
成熟足望十分收穫兼之渠工既緩農務愈勤小
民仰沐
皇上天恩家家衣食豐裕凡屬轉運軍需各俱踴躍爭
先急公努力(臣)目覩情形曷勝懽忭之至謹
奏
覽收穫情形朕懷曷勝欣慰
雍正十一年正月十二日甘肅布政使(臣)鄂昌謹
奏為密奏事竊查西寧一郡地處極邊去歲秋田未
收冬春之交糧價甚昂所有駐劄滿漢官兵以及
馬匹應需糧料草束等項供支浩繁買運維艱(臣)
辦理軍需目覩情形凡有可以寬舒民力節省錢
糧之處敢不悉心籌畫以仰副我
皇上軫念邊方之至意查辦理軍務大臣等議
奏派撥西寧大通二鎮標兵二千名前往哈爾海圖
地方駐防留京城滿洲兵二百名西安綠旗兵一
千名至十月初旬前往扎哈素臺地方駐劄以僃
接應等因奉
旨依議欽遵在案但駐防哈爾海圖之西寧鎮標兵一
千五百名大通鎮標兵五百名除在營照例支給
行糧外其本兵應得之坐糧仍然在家關領而西
安綠旗兵一千名并馬二千餘匹在寧二載並未
調動其所需之糧料草束又俱按月支給本色多
方採辦惟恐不及為今之計莫若將西安綠旗兵
一千名移往哈爾海圖地方駐劄將前派往哈爾
海圖之西寧鎮標兵一千五百名内撤回一千名
暫令歸伍即將撤回兵丁之糧供支移往兵丁之
用如此一為轉移在西寧鎮標兵撤回一千名既
省在外之行糧而西安綠旗兵出去一千名又省
内地之供應庶民力得以從容而錢糧不致糜費
矣再京城滿洲兵二百名在西寧城内居住頗屬
游閒統領之郎中三達禮身係文員不諳武事難
以約束請將此滿兵二百名亦移駐哈爾海圖交
與都統(臣)伊禮布等管轄且此滿兵二百名向在
柴達木等處行走熟習今口外既有官兵駐防其
坐卡查卡得此歴練之人更為有濟至十月初旬
再派西寧鎮原撤回之兵一千名并現駐西寧之
西安滿兵一百名前往扎哈素臺地方駐防接應
亦屬便易(臣)鄙見所及不揣冒昧據實陳
奏伏乞
皇上睿鑒施行謹
奏
此奏甚是計慮殊屬可嘉候另有諭旨
雍正十二年四月十三日四川巡撫(臣)鄂昌謹
奏為奏
聞事竊(臣)未入川境之先即聞川省今歲雨澤調勻年
景甚好至(臣)入境到任以來見春田一切麥豆菜
子等類秀實豐茂眼前收穫可得十分其夏秋田
禾俱各布種以時發生滋盛老幼同歡士民咸慶
(臣)目覩情形曷勝懽忭之至謹
奏
川熟則隣省兼濟豈止蜀民慶幸已也遙矚西南一隅
不禁額手
同日又
奏為請
旨事竊思地方要務積貯為先(臣)到任以來細查通省
各屬舊貯之倉穀不過四十餘萬石雍正九年奉
旨令川省買穀六十萬石分貯作三年買足今已逾三
年僅買穀四十四萬餘石細詢其故蓋緣川省穀
價貴賤不齊部議每石定價三錢其穀多價賤之
處三錢之内多有贏餘俱已買僃而穀少價貴之
處三錢之數實所不敷且有不產米穀之處必赴
隣邑購買脚價之需無項可動以故屢請停止遂
致拖延前經布政使劉應鼎
奏以糧食多寡價值貴賤原難槩論若必欲通省照
每石三錢之定價採買勢必有所不能至本地出
產無幾不得不赴隣邑購買運價亦所必需請截
長補短各照市價運價據實買貯餘剩銀兩造請
歸項等由經部議覆未准(臣)查蜀省如成都重慶
夔瀘卭等府州屬産穀既多價值極賤保順寧叙
嘉眉達綿資潼等府州屬産穀多寡不一價値尚
屬中平惟雅州龍安二府及直隸茂州等屬有産
穀無多價值甚貴之處有素不產穀無從購買之
處此等地方逼近蠻疆孤懸山僻若不多為積貯
倘遇青黃不接兵民何所倚食(臣)悉心查察并同
司道等虛衷商酌各處米價既有貴賤必合省通
融方可辦理請以成都重慶夔瀘等屬之有餘劃
補雅州龍安等屬之不足其素不產穀之處即在
附近產穀之州縣購買量給脚價隨便帶運合計
所餘銀兩動用添補購買并給脚價外尚有贏餘
仍可多餘買貯以備邊疆之用俱令於今歲秋收
買足庶積貯充裕實有裨益俟買足之日將各處
所買米價并所運脚價據實造册報部存案(臣)為
地方起見謹據所知陳
奏伏乞
皇上訓示施行謹
奏
此案米穀前經部議有案如欲通融辦理仍應具疏題
請方可降旨施行
雍正十二年五月十八日四川巡撫(臣)鄂昌謹
奏為陳明地方情形事竊查四川一省素稱沃壤先
年地土多被豪強隱占自丈量以來田畝日闢糧
賦倍增民間輸納俱各踴躍不待催比而自無逋
欠但小民至愚惟圖一時之利每當收穫豐裕僅
留一年之用餘俱減價賤糶鮮有盖藏倘遇年成
稍歉不無乏食之虞(臣)現在督率各屬諄切曉諭
性本狡黠習更刁健捏詞興訟作姦犯科無所不
為是以比年以來命盜案件十倍於昔更有一種
無賴自稱為仙師專事念咒書符妖言惑衆尤可
惡者學習符水慣於避刑誘人犯法則頂名到官
助人為惡則代為受拷任憑打夾毫不為意以致
姦淫邪盜之事接踵而生殊堪痛恨(臣)抵任之始
行出示嚴禁并著落地隣鄉保營汛弁兵挨戸稽
查此等惡徒視禁約為具文藐刑法如兒戲今欲
之賢否俟有確知灼見再當次第陳
奏謹先將(臣)所見地方情形恭摺奏
聞伏乞
睿鑒謹
奏
覽
同日又
奏為奏
聞事竊(臣)在京
陛見面奉
諭旨令將驛鹽道曹源邠居官辦事果係如何之處確
查具奏欽此(臣)抵任之時初見曹源邠聰明肆應語
言停妥似非無用之人及後留心試看每與之汎
論事體則應對如流至問其所辦事件則支吾含
混茫無定見因而加意訪察始知該道玩忽性成
不親政務一切事件惟任幕友書吏辦理伊竟毫
不留心其貽誤舛錯之處不可枚舉如通省行鹽
該道竝不招商辦課大半著落里長鄉約領引賣
鹽其達部商名多係捏報正經商人十不二三且
該道不計戸口不論井竈妄請增引地方不能行
銷則官受參處民受賠累不得巳而混行改撥以
此地之鹽銷彼處之引該里長鄉約等又多不諳
鹽務竟不照引行鹽而無賴姦棍即乘隙作弊以
致川省鹽政雜亂無章又該道辦理松潘軍糧自
製小斛希圖尅扣共少運米九百餘石適值前撫
(臣)憲德交印卸事(臣)抵任之始未及查察督(臣)黃
廷桂令其如數賠補遂寢其事再該道衙門從前
頂補書役等缺俱勒取陋規出入錢糧亦甚不清
經前撫(臣)憲德并藩臬兩司查有確據共議揭參
督(臣)黃廷桂從中勸阻令其改悔自新憲德將伊
痛加申飭并將伊家人重懲驅逐(臣)到任以來不
時嚴切教誡委婉開導冀其砥礪以贖前愆詎伊
悠忽如故不但無悛改之意且反尚巧詐之行殊
難造就理合據實奏
聞伏乞
皇上睿鑒謹
奏
據奏曹源邠行為若此乃棄材也殊屬辜負朕恩伊初
無一人保薦於引見之際朕特加鑒拔越次擢用今職
何不自愛至於如是查有確實款蹟具疏嚴行參劾
同日又
奏為奏
聞事竊查川省地處高阜民間田地多藉堰水滋溉(臣)
自抵任之始即查得眉州地方向有蟇頥一堰洹
流四十餘里灌田二萬餘畝其利甚溥邇年以來
堰堤傾圯渠溝淤塞民力濬築維艱常以旱涸為
令建昌道前往踏勘估計約費工料銀六百兩隨
令布政司查議復據該司呈稱蟇頥一堰若得修
築疏濬不特可以灌溉水田二萬餘畝即將來凡
沿堰渠之旱地皆可改為水田甚有裨益請於各
官飬廉截曠銀兩内動支六百兩委官督修據實
造報此後每歲修濬責令需水人民按地方之遠
近計田畝之多寡公估公捐交眉州州判經管辦
理等情(臣)念水利關乎民生不宜遲緩即批令如
奏明伏乞
皇上敕部施行謹
奏
興修水利原係善舉
雍正十二年八月二十二日四川巡撫(臣)鄂昌謹
奏為欽奉
上諭事雍正十二年六月二十一日承准大學士鄂爾
泰等寄字内開雍正十二年六月初二日奉
上諭憲德陳奏四川事宜一摺著寄與鄂昌閱看令其
悉心酌量將應行之件具題奏請欽此(臣)謹將憲德
奏摺逐細閱看悉心酌量其請將直隸嘉定潼川
二州改設二府川東道所屬之順慶府改歸川北
道管轄川北道所屬之直隸綿州等屬仍歸松茂
道管轄渝關木稅委令重慶府經徵等事俱是應
行之件惟請將永寧一道裁汰永寧所屬之地歸
併川東道管轄川東道所屬之直隸達州等屬改
歸川北道管轄并請於省城添設總理錢法糧餉
守道等事未為妥協查川省一切經徵採買之糧
雖有百十萬石然俱分貯各府州縣倉以為地方
緩急之備經各該府州縣官管理即偶有軍需亦
係各該道在各該地方承辦歴來妥協而鼓鑄錢
法有布政司總理加以成都府成華二縣并派試
用人員分管儘可辦理毋庸另設道員專司其事
再查達州一屬地處東南與川東道相近去川北
道甚遠若改歸川北道管轄反致鞭長莫及至永
寧一道所轄敘州敘永瀘州雷波黃螂等處較之
各道原屬地少事簡但敘永地接滇黔逼近烏蒙
鎮雄而雷波黃螂又係新撫苖疆全賴該道彈壓
且敘永雷黃去川東道駐劄之重慶府千有餘里
諸事難以照管是永寧一道未便議裁而永寧一
屬未便歸併川東道管轄也抑(臣)更有請者永寧
道所屬之地與松茂道所屬之地亦有遠近交錯
之處應稍為更易以便巡察查松茂道所屬之直
隸資州等屬共五州縣與松茂道駐劄之茂州相
距甚遠與永寧道屬敘州府隆昌富順地方相連
甚近請將資州等州縣改歸永寧道管轄甚為有
益再夔州府屬之新寧縣去府二百五十餘里山
高路險公文差使往返不便查新寧係新設縣治
與直隸達州接連自縣至州僅一百一十里請將
新寧縣改歸達州管轄一切事件得以就近料理
除具本
題請外理合繕摺奏
聞伏乞
皇上睿鑒謹
奏
具題到日有旨
雍正十二年十月十七日四川巡撫(臣)鄂昌謹
奏為請
旨嚴飭事竊惟督撫表率文武職任封疆務宜首尚精
嚴以示振肅(臣)自到任以來訪有州縣官貪酷枉
法及廢弛政事者巳嚴參數人使衆知儆懼各思
奮勉惟營員素行驕縱致營兵多所不法待守令
不及千把視佐雜如同奴隸其任性妄為欺凌百
姓之處種種難以枚舉如地方盜案報官之後責
令營兵協同緝拏乃營兵於未拏賊盜之先輒赴
事主之家擁擠雜遝或稱騐看虛實或稱查騐蹤
跡坐索酒飯銀錢不一而足是事主於被盜之後
又受一番擾累矣又如地方自盡人命例應文員
檢驗與營兵無涉乃營兵聞風即至或云係某副
爺差來查看或云係某守爺差來查問三五成羣
推門擊戸不論男女不分内外恣意騷擾毫無忌
憚再如遞送公文乃塘兵之專責也而各路塘兵
遇有督臣衙門公文則立行飛送不敢稍遲將(臣)
衙門公文遇便方為帶送每每遲滯至於司道府
廳州縣各衙門公文竟敢堆積躭延不肯遞送甚
且將查拏匪類躧緝盗賊釘封密行之文故為擦
損暗自竊視以致多有泄露此等弊端(臣)嚴飭各
營查究而伊等背後咸云此是總督所管不與巡
撫相干(臣)每與督(臣)黃廷桂言之伊亦不以為意
(臣)雖無專管武官之責然有關於地方之事何敢
不為嚴究除再行申飭遇有前項不法之營兵即
行重處并將該管之將備會同督臣
題𠫭外懇祈
皇上特降諭旨嚴飭庶營員知所畏懼加意約束實於
地方有益為此繕摺懇請伏乞
睿鑒施行謹
奏
覽奏足見度量狹隘似此心懷偏私則文武何能和衷
共濟邊地巖疆防姦禦侮尤宜崇武而文次之全在汝
等大吏善於調劑不致介胄之士懷嫌蓄怨胡乃妄陳
不經之談祈朕特旨嚴飭倘若誤聽謬論痛加繩治俾
令戎行觧體將來武員勢必咸被文職挾制前明之風
復見於今日矣其弊曷可勝言殊屬少年無知混行冒
瀆
硃批諭旨卷一百九十八
