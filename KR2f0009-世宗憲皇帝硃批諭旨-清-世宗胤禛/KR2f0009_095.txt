欽定四庫全書
硃批諭旨卷九十五
硃批楊長泰奏摺
雍正二年十二月二十五日陜西肅州總兵官(臣)
楊長泰謹
奏為恭謝
天恩事雍正二年十二月二十三日(臣)於吐魯番軍營
接(臣)兄楊長春家信知仰沐
殊恩特授浙江提督(臣)即恭設香案望
闕叩頭謝
恩伏念(臣)兄弟二人材本庸劣均蒙
皇上簡膺重鎮揣分自思巳出望外今長春更蒙
聖眷優渥
擢任提督兼荷
訓諭諄切
錫賚便蕃(臣)兄弟夙世何修叨此
異數惟有益深勉勵共竭愚誠愛養兵丁整飭營伍以
仰報
聖恩於萬一耳為此繕摺奏
謝伏乞
皇上睿鑒謹
奏
覽奏謝知道了爾兄楊長春所謂德勝於才之人也
雍正三年八月二十日陜西肅州總兵官(臣)楊長
泰謹
奏為恭&KR0819;
硃批奏摺事竊(臣)前因(臣)兄長春仰蒙
聖眷特授浙江提督具摺恭謝
天恩於雍正三年七月二十七日(臣)帶領吐魯番撤回
官兵至巴爾庫爾蒙靖逆將軍大學士(臣)富寧安
捧交
聖主發到奏摺(臣)恭捧至營跪讀
硃批諭旨不勝感激隨望
闕叩頭謝
恩伏思(臣)兄長春猥蒙
聖主畀以重任
寵榮巳極茲更荷
溫旨褒嘉逾分犬馬之質實難承受(臣)兄弟惟有共相
勉勵益深感奮矢報
聖恩於萬一耳所有奉到
硃批奏摺理合
進繳伏祈
皇上睿鑒謹
奏
汝兄長春和平忠厚謹慎有餘所嫌者稍覺偏於善柔
耳雖然武臣中可謂一好提督
雍正四年二月二十一日陜西肅州總兵官(臣)楊
長泰謹
奏為恭繳
硃批奏摺事雍正四年二月初二日(臣)齎摺把總恭捧
硃批諭旨到營(臣)隨跪接開讀望
闕叩頭謝
恩伏念(臣)兄弟仰沐
隆恩畀以提鎮重任涓埃未效實切悚惶荷蒙
聖慈寬容巳屬榮幸乃(臣)兄長春疊邀
溫旨褒嘉跪讀之下感愧靡寧(臣)兄弟惟有益相砥礪
共竭駑駘以期上答
聖主優寵之恩下盡臣子矢報之誠於萬一耳謹將奉
到
硃批奏摺恭繳伏祈
皇上睿鑒謹
奏
朕觀汝兄長春善柔之病竟不悛改汝當寄字勸勉囑
伊剛方自勵
雍正四年九月初六日陜西肅州總兵官(臣)楊長
泰謹
奏為奏
聞事竊(臣)於雍正四年八月初六日統兵回肅業將任
事抵署日期繕疏
題報在案今(臣)將協路遊守千把等官酌量地方緩
急輪流調至肅州同標營將弁親加試驗除堪奉
職各將弁令其益加勉勵以報
國恩其才具昏庸弓馬不堪弁員咨呈督提二臣報
部斥革外隨查看標營兵丁演試弓馬鎗礮見其
部伍不齊技藝生疎者多此雖由從前將弁操練
不力所致亦緣肅鎮地處衝要自五十四年軍興
以來口外安臺及護送銀糧等事差務紛繁以致
不能按時操練漸次廢弛(臣)目擊形狀惶悚弗寧
惟有實力整飭務期營伍可觀兵馬熟練地方寧
謐軍民相安以副我
聖主慎重邊疆至意并仰報
隆恩於萬一所有(臣)抵肅驗看官兵營伍緣由理合恭
摺奏
聞伏祈
皇上睿鑒謹
奏
但當勉力巳任内事何必言人之短將來爾陞轉後其
接任者亦復照此論奏若據所言甚屬可聽及察其本
身廢弛較前人尤甚朕覽之厭矣只在力行不在空文
也勉之
雍正四年十二月二十七日陜西肅州總兵官(臣)
楊長泰謹
奏為恭謝
天恩事竊(臣)於本年十二月初三日親赴鎮屬之南山
北邊一帶查看初十日行至永固城地方(臣)家人
齎捧
皇上欽賜
御書十思疏一卷併
硃批奏摺到(臣臣)即恭設香案望
闕叩頭祇領訖伏思(臣)一介庸愚毫無知識荷蒙
天語垂訓教誡諄切不啻家人父子跪讀之下感激彌
深敬將奉到
聖訓時加警惕盡心勉力以圖報效今(臣)查看所屬地
方凡邊牆傾圯者即報明督臣明春開凍後照例
補葺其兵馬營汛飭令嚴加操防務期地方寧謐
軍民安堵以仰副
皇上慎重邊疆之至意茲(臣)於十二月二十日回肅謹
將查看汛隘緣由具摺奏
聞併叩謝
天恩恭繳
硃批奏摺伏乞
皇上睿鑒謹
奏
好凡所行為莫謂相隔遼遠朕自有鑒照但竭力加勉
可也
雍正五年十一月十二日陜西肅州總兵官(臣)楊
長泰謹
奏為奏
聞事竊(臣)本年三月内
陛見曾將吐魯番遷來回目托克麻木特感激
皇上隆恩欲進京叩
謝緣由奏
聞面奉
諭旨俟伊等安插之後具題候旨遵行欽此欽遵今巳
蒙
皇恩在威魯地方與遷來回子修築城垣蓋造房屋賞
給田地牛羊農具口糧等項無一不備回人男婦
老幼無不踴躍歡呼感頌
聖恩(臣)巳據回目托克麻木特遞到禀内感激情詞及
請赴京謝
恩緣由咨呈川陜督(臣)岳鍾琪具
題請
旨外理合繕摺奏
聞謹
奏
候具題到日有旨
雍正六年三月初十日杭州左翼副都統(臣)楊長
泰謹
奏為恭請
陛見事竊(臣)仰荷
皇恩補授杭州副都統業即繕本奏
謝在案但杭州乃江海要地(臣)材質庸鈍恐有未諳
若不恭請
聖訓無所遵循且臣年逾六旬犬馬依戀之私時深下
懷倘蒙
聖主恩准
陛見(臣)由潼關先赴京都叩瞻
天顏恭聆
聖訓後再赴杭州新任俾(臣)有所遵循而依戀之忱亦
得以稍慰矣為此繕摺請
旨(臣)無任瞻仰待
命之至謹
奏
前歲甫經陛見為日未久何必又請赴京於爾謝恩本
内已有諭旨矣
硃批諭旨卷九十五
