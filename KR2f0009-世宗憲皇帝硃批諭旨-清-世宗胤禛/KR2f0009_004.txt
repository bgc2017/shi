欽定四庫全書
硃批諭旨卷四
硃批楊宗仁奏摺
雍正元年三月初九日湖廣總督(臣)楊宗仁謹
奏為恭繳
硃批奏摺事竊(臣)於雍正元年三月初二日遵
旨到任隨即繕疏謝
恩敬請
陛見恭候
俞旨所有一切應行事宜現在次第辦理(臣)查檢
欽部案件有准兵部咨奉
上諭各省督撫從前奏摺内所有欽奉
聖祖仁皇帝硃批俱敬謹彙集繳進嗣後凡奉到硃批奏
摺俱行奏繳亦不可抄寫存留欽此(臣)嗣後凡有奉
到
硃批自當隨即恭繳所有(臣)前在廣東廵撫任内歴蒙
聖祖仁皇帝硃批奏摺共五件理合遵
旨彙繳具摺恭
進伏乞
皇上睿鑒謹
奏
全楚地方疊遭滿丕張連登王之樞等朘削苛虐元氣
大傷向非頼我
皇考六十年培養之深恩厚澤有以淪肌浹髓則至今日
更為不可問矣朕雖未識爾面爾之操履志趣居官聲
名早巳洞鑒所以急用爾總制其地為朕治理今莅任
伊始正在振刷一切不必來京湖南湖北兩省屬員内
察有貪婪酷劣及老病無能向來苟且姑留之輩盡數
紏參追賠虧空以清補錢糧如遇有為有守賢能之員
即行越格保題以示奬勵如此則官吏勸而民心悅地
方有不改觀者乎其守令中或有人地不相宜者因材
器使更繁調簡原屬善舉徑具密摺奏請朕即飭部准
行至於督撫標下兵弁率多忽略不以為事覽爾前奏
皇考摺内整頓標兵之議朕深為嘉悅可轉諭兩撫共相
加意訓練毋似仍前怠弛再地方有司革職留任設法
賠補之說萬不可行何則此輩身家已若漏巵不取於
民將從何出又捐助一事尤為朕所不悅審為當用公
務自應動發正項錢糧若些小彌縫之事則又何必奏
聞乃不肖督撫動稱捐助千萬兩因而勒派州縣倍取
於民復於中取利焉由此以至拖欠正賦虧缺倉庫弊
無底止究其實所捐之項仍出於國家錢糧此等名實
相違有害無益之事爾亟竭力為朕革除爾之屬員内
文自兩司武自鎮協以下朕俱聽爾酌定去留爾其仰
體朕信任之誠黽勉為之俟地方大有起色諸務妥協
之後再請陛見未為晚也且
梓宫大事巳過即使爾來亦不及盡禮惟宜殫心竭慮料
理封疆以無忝厥職仰報
皇考向日知遇之恩可也賜來
皇考所遺御用衣物爾其敬領毋忽
雍正元年四月初五日湖廣總督(臣)楊宗仁謹
奏恭請
皇上聖安
朕安爾雖到任未久所奏所行數事深合朕意甚屬可
嘉如此可謂名實相符無愧封疆大吏也爾今兼統文
武特賜孔雀翎以彰爾之優能
同日又
奏為遵
旨議奏事雍正元年三月十五日廵撫(臣)納齊喀齎到
禮科掌印給事中繆沅
奏摺宣傳
上諭交(臣)與納齊喀查議具奏欽此竊照科(臣)繆沅昔
年視學三楚經歴兩湖各郡特具條議入
告似有成見但(臣)等細查鎮筸各苗素稱狡黠從前常
有掠捉勒贖之事自康熙四十二年蒙
聖祖特遣吏部尚書(臣)席爾逹等剿撫兼施兇苗各知畏
威懷德嗣經督(臣)鄂海奏稱各苗歸順之後頑梗
漸消等因在案(臣)等當更加意撫綏以期潛移默
化俾革面革心不復生事至於土司原係荒服非
内地可比父子承襲相沿巳久或與隣司挾隙穴
鬭均在萬山峝寨之中若議令分襲諸子竊恐日
後不無強弱兼併欺凌之慮柔遠安邊總在
聖明照鑒再查鄖陽一府居楚地西南界連秦蜀明季
因流寇竊發設兵防禦遂成重鎮
本朝因吳逆變亂亦曾設提督在彼彈壓策應一經
平定即奉裁撤今該府所屬六縣共有副將遊擊
都司守備千把三十餘員制兵二千六百餘名分
地防守巳為嚴密且鎮臣駐劄榖城距鄖陽僅三
百餘里足資策應至於襄陽乃五方雜處之地亟
須道員彈壓現今鎮道分駐控制兩府似未便移
動紛更緣係奉
旨令(臣)等查議事理謹就淺陋之見合詞繕摺具
奏伏乞
皇上睿裁謹
奏
覽奏朕甚嘉悅此事朕原不深悉適因繆沅條陳發爾
查議今爾逐欵分晰甚明但奏内有若令分襲諸子恐
日後不無兼併欺凌之慮等語於此爾當再加思維從
來統馭外藩以衆建諸侯而分其勢為善策一時陡然
舉行彼中頭目自必不願遵依苟可緩緩設法諭令聽
從逐漸分襲似亦潛移默化安邊之一道其強弱欺凌
之虞何必為之遠慮耶朕謂其勢既分心即離異日後
縱欲鴟張其中必互相掣肘或畏懼相誡則其邪謀自
息矣於我内地頗覺有益朕偶然見及於此非欲必行
其事爾等切勿勉強遵承以求符朕旨為念當徐徐斟
酌詳議具奏可也
雍正元年四月二十日湖廣總督(臣)楊宗仁謹
奏為奏
聞事本年四月初七日接准部咨奉
旨楊宗仁不必來京陛見該部知道欽此(臣)未能即遂
瞻
天仰
以(臣)將節禮陋規一槩嚴行禁革不許文員有私
商人借長鹽價均在百姓身上盤剥即如總督衙
門鹽規漸次加至四萬所以從前一錢一包之鹽
今則公然昂貴至一錢五六分不等(臣)不得不溯
商販往來俾米價漸平與力行保甲稽察匪類等
件事事宣揚
聖主洪恩力圖興行教化凡此皆(臣)職分應行之事不
敢一一𤨏陳為此繕摺奏
聞謹
奏
覽爾所奏朕實嘉悅在他人朕猶聽其言而觀其行至
於爾朕則信而不疑斯乃全楚地方否極泰來之機也
密之
亟加懋勉一切興舉毋遺餘力朕生平誓不負人爾其
知之
同日又
奏為奏
聞事竊照今歲湖廣自入春以來雨水調勻禾苗現在
蒔插二麥收成兩省各府屬均有七八分不等武
漢二府米價每石七錢八分黃安荆襄鄖德六府
米價每石自六錢五分至七八九錢有零長沙米
價每石七錢五分衡永寳岳常辰六府暨郴靖二
州米價每石自五錢六七分至七八九錢有零理
合繕摺奏
聞伏乞
皇上照鑒謹
奏
覽奏甚為欣悅全楚地方獲蒙
上蒼垂佑皆由爾等封疆大吏能布德宣化有以感召
天和之所致也勉之
雍正元年五月十五日湖廣總督(臣)楊宗仁謹
奏為奏
聞事竊惟量材任官乾綱握自
皇上選賢與能以期敷政寧人之盛心也但(臣)莅任伊
始現在湖廣屬員其賢否尚未周知容訪聞確實
另行具
奏所有(臣)前任廣東時確知之員謹開列於後伏祈
斷自
宸衷隨材任用庶各官無私恩可感靡不殫心竭力以
期上報
皇恩倘遇緊要缺出與各該員人地相宜者(臣)再密摺
奏請恭候
皇上睿裁
廣東廣州府以主同留南海縣知縣宋瑋辦事勤
敏頗有幹才
廣東廣州左衛守備范宗堯因委察保甲得法知
其練於庶務操守亦好謹
奏
所奏俱悉
同日又
奏為奏
聞事竊照俸工一項乃
朝廷禄養官役之恩典豈可任意飭捐以填貪官欲壑
題參在案今自雍正元年起一切官役應支俸工(臣)
得加一耗羡内節省二分解交藩司以充一切公
事之費此外絲毫不許派捐近奉部文
皇上又將解部餘平一分
恩賜免解則承辦公事更得有餘况節禮陋規槩行禁
革則州縣易於補苴從前虧空(臣)所辦一切事件
惟仰體
皇上愛養黎元澄清吏治至意理合備將飭給俸工緣
由據實奏
聞伏乞
睿鑒謹
奏
所言全是一無瑕疵勉之
湖廣全省甚竒督撫布按七人貪庸一轍俱不應留於
人世者朕因初登大寳不忍遽將
皇考時曾任封疆之大吏即加誅戮所以姑寬其性命但
若干貪冒虧項不必全着落張聖弼一人之身將來至
不能完結時不過止於呈報家産盡絶而巳亦復何益
所有應連坐之滿丕等參入案内令其合力賠補方是
爾目今何遽為伊等籌畫補苴如果伊等閔不畏死錢
糧至不能完時再為設法彌補猶不為遲也特諭
譬如五人共為盜竊之事今止捉張聖弼一人追贓未
免偏枯殊堪發一笑須知五人一體相連毫無可以矜
原之處
同日又
奏為奏
聞事竊(臣)查得從前湖廣州縣缺出每多鑽營委署上
府兼攝更可恣肆彌縫況謀署有費或致虧空此
中錮弊久在
聖鑒之中今(臣)自到任後凡遇州縣缺出先儘本府同
知通判署理如無同知通判或别有差遣者即令
附近州縣兼攝槩不令遠涉兼理并知府代篆庶
民風土俗各皆熟悉而鑽謀奔競之弊均可屏絶
矣謹
奏
此論甚是洵為矯弊之舉
同日又
奏為密請
聖裁事竊照湖廣漢口一鎮乃八省通衢商賈聚集之
所藏汚納垢匪流最多今漢陽知縣巳據乞休此
缺必得強幹之員方克勝任(臣)前廵撫粤東時目
擊廣州左衛守備范宗堯年富力強委令編查保
甲與盤緝奸宄甚為得法查該備係武進士出身
熟嫻政務如蒙
皇上將范宗堯改補漢陽縣知縣則漢口雖易於藏奸
而所有匪類冀可默化潛消地方收得人之效矣
再廣東南海縣知縣宋瑋原係四川舉人捐陞主
同
題留在任今有湖南寳慶府知府員缺查該府地方
接連苗猺必須幹員料理
皇上若將宋瑋陞補寳慶知府實為人地相宜為此具
摺奏
聞伏乞
聖裁謹
奏
宋瑋范宗堯二員皆照爾所請勅部補授矣此後切勿
踵行省省盡屬版圖在在皆需賢員何地非民何缺非
要隔省題官實屬越例假若别省賢員彼之督撫不加
褒奬不行薦擢者備將情節聲明密奏則可今因初次
朕姑俯從爾請特諭
同日又
奏為涕泣陳情龥懇
天聽事竊(臣)自去冬痛聞
聖祖皇帝龍馭遐升悲號不能自巳恭遇
皇上纘承鴻緒
特沛恩綸陞授(臣)湖廣總督(臣)即遵
旨赴任不期在途忽聞(臣)母病故訃音公私悲戚填塞
胸次復蒙
皇上命(臣)在任守制(臣)惟矢竭愚誠將地方諸事盡心
整頓不敢稍自怠延以期仰答
天恩但庶務紛繁勞思不免近染鬱塞中隔之症非嘔
吐不能通利書寫細字頭即懸暈所有密
奏各摺(臣)不敢自寫只起草令家人代寫進
呈理合據實
奏明再(臣)現年六十三歲血氣未衰但偶有病痛必
得親人照料藥食庶可日夕辦事(臣)妻巳故止有
一子楊文乾現任陜西榆林道(臣)不揣冒昧仰懇
皇上天恩准令(臣)子楊文乾隨(臣)終養俾(臣)辦事之餘
得有親子在旁照料湯藥庶病不增劇得勉竭駑
駘仰報
洪恩於無既也為此恭摺請
旨伏乞
皇上俞允微(臣)曷勝激切待
命之至謹
奏
照該督楊宗仁所請准令楊文乾隨其父任終養加以
按察使職銜以示朕特恩命醫官趙士英與楊宗仁來
人一同乘驛前往湖廣醫治楊宗仁病愈後回京覆旨
該部行文陜督著楊文乾馳驛速赴伊父任所將楊宗
仁此奏并朕所降諭旨抄錄交付楊文乾看明俾知情
由毋致驚疑為此特諭各該衙門欽奉施行
諭總督楊宗仁差來御醫趙士英係朕深知之好醫官
但藥餌必須投契方能奏效毋因朕欽賜之醫止憑伊
一人調治須將爾日前所服之方并染症之由詳細述
明更同爾平時診視之醫生共相參酌對病投藥必有
用當通神之驗其安心攝養痊愈後據實奏明以慰朕
念諒爾子不日可以到楚閱朕諭部前旨應巳知悉也
雍正元年五月二十二日湖廣總督(臣)楊宗仁謹
奏為糧驛各有專司歸併勢難兼顧亟請復設驛鹽
道員以專責成以免貽誤事竊照湖廣為八省水
陸通衢實乃要緊繁劇之地糧道管理全省南漕
支放各營及荆州旗下兵糈以及修船兑糧押運
等事一歲之中計有半年公出至於驛鹽道經管
全省旱路驛遞并水道宣樓號船應付勘合火牌
又有日給商販水程淮鹽到楚更有盤驗察私之
責督運額銷引目此二道職守迥異各有專責查
湖北驛鹽道自康熙十三年
題請添設以來至五十八年巳歴四十餘年不識前
督(臣)滿丕何故率將湖北驛鹽道
題請歸併糧道其歸併之由殊不可解況每年漕糧
冬兑開幫之後糧道即送船過淮既將印信帶去
而通省驛務等事又不得不用印信或俟回任𥙷
用或令預給通關均屬未便是二道各有責成勢
難兼顧節省一官之經費有限而貽誤地方之公
事良多(臣)目擊情形謹具摺奏
聞伏乞
皇上照鑒仍將湖北驛鹽道照舊復設各專責成以免
將來舛錯推諉之慮應否具
題理合請
旨遵行謹
奏
所見甚是具題可也大凡滿丕一切措置朕意未必有
一件得當一事秉公者
同日又
奏為恭繳
御批原摺事竊(臣)前覆奏土司事由一摺奉有
皇上硃批精詳周到邊徼情形無不上蒙
睿照(臣)查各土司性多猜忌所以歴來止能依險逞強
而不敢離穴為患今蒙
諭旨議令衆建分勢此誠控制頑苗之良法也(臣)復再
四思維此時若忽令分襲易啓削弱之疑竊查各
土官於諸子姓中不能無所偏愛祗因格於嫡長
世襲定例不敢分建諸子如蒙
特頒恩諭准土司呈請分襲酌給印信職銜自必感激
踴躍願將土地人民分給所愛以共沐
國恩(臣)當體察情形各為分析疆界以默寓削弱之
意其勢既分控馭自易誠如
聖諭何必慮及其有兼併欺凌之患也就(臣)鄙陋之見
繕摺回
奏伏乞
皇上乾斷施行謹
奏
此事朕與廷臣虛懷籌議僉云無因而舉似覺多事朕
思所言有理分襲之說竟可不必
雍正元年五月二十九日湖廣總督(臣)楊宗仁謹
奏為奏請調補道員利益地方事竊照湖廣省城衝
繁緊要今守道金祖誠以衰老乞休業經
題報在案查該道有稽查漢鎮沿江匪類并分守武
漢黃三府整飭地方之責必得精明歴練之員庶
能稱職近見上荆南道殷邦翰署理藩司印務辦
事謹慎年富力強志圖上進現在清查藩庫錢糧
竭力革除錮弊(臣)閱邸抄知該道巳陞廣西通省
鹽法蒼梧道若蒙
皇上特將該道調陞武昌守道不但衝繁要地得人且
藩司未清事務又可專候新任交盤而承審參案
亦無瞻顧遲延之慮矣為此繕摺奏
聞伏乞
皇上聖裁謹
奏
殷邦翰乃淳親王包衣下人朕向不識其姓名御極之
後聞有論伊聲名佳者亦有論伊聲名劣者臧否不一
原欲調伊進京面加審定今汝既力為保薦諒必才具
優長但既有譏評不可不察伊或揜其不善而著其善
以來相欺亦未可知汝其留心詳加驗試如果其才可
用不妨將朕諭旨宣示勉伊砥礪上進當向伊云我今
將爾一力薦舉倘日後不符所薦有一毫不妥處我豈
肯被爾連累定當參劾爾斷不可辜負我此番提拔之
意如此向伊諄諄言之人孰無良自當奮勉做好官矣
殷邦翰免其來京引見照爾所請調補武昌守道可也
特諭
雍正元年六月初二日湖廣總督(臣)楊宗仁謹
奏為奏
聞事竊本年六月初一日彝陵鎮(臣)劉業溥
陛見回任到省(臣)隨接見該鎮敬聞
皇上聖躬嘉泰甚慰微(臣)犬馬戀
主之忱復據鎮臣轉傳勉勵文武臣工之
上諭(臣)謹銘刻於心務期實力奉行為此繕摺謹
奏
朕觀劉業溥不過尋常樸實之人而巳爾以為何如至
其料理營伍及操守若何之處亦未深悉
再爾奏鹽價一事極為詳備摺暫留覽具題到日有旨
雍正元年六月二十七日湖廣總督(臣)楊宗仁謹
奏為叩謝
天恩恭繳
御批原摺事本年六月二十三日(臣)齎摺家人回楚仰
蒙
皇上念(臣)犬馬微軀
特遣醫官前來看視(臣)隨出郭迎請
聖安復率各官跪聽醫官趙士英口宣
皇上諭旨并領受
密旨訖竊(臣)胸膈不舒巳將兩月因湖廣並無明理醫
生(臣)亦不敢妄投藥餌僅自按病由考閱方書略
加調劑幸而病不增劇惟常頭暈結燥至辦理一
切事務精神猶覺勉強如舊也今蒙
皇上殊恩特賜(臣)子楊文乾按察使職銜乘驛來楚
賞隨(臣)任終養又恐(臣)子不知情由或致驚疑
特頒諭旨並錄(臣)摺示知
聖恩曲全無微不到(臣)於聞
命之下惟有涕泣叩頭而巳從此日荷醫官調攝胸膈
者另行遵
旨密奏為此具摺叩謝
天恩謹
奏
所奏俱悉
同日又
奏為奏
聞事本年六月初六日新任糧道郭維新到楚口傳
皇上諭旨(臣)敬謹跪聆竊照撫(臣)納齊喀自三月十五
日到任以來小心辦事頗礪廉隅亦無瑕疵可指
如果歴久不渝洵無負
皇上特簡設或改易(臣)即據實上
聞為此具摺謹
奏
知道了朕簡任封疆大吏所望者無負朕知而巳果能
如是復有何說乃求之而不得者也
同日又
奏為覆
旨事本年三月初四日准兵部咨開湖廣襄陽鎮前營
遊擊員缺掣著候推遊擊郭鞏於二月初六日題
本初八日奉
旨郭鞏依擬用著行文湖廣總督俟郭鞏到任後如行
走得好著留任如不能供職即具題革退等因欽此
該(臣)查得遊擊郭鞏據報於四月十一日到任隨
行該鎮確察郭鞏行走如何並令赴(臣)親試去後
嗣經郭鞏赴(臣)考驗試得人材弓馬均在中平因
任管事除咨明兵部外理合具摺覆
旨謹
奏
凡百總宜一秉至公切毋阿順朕旨稍涉依違果係朕
所真知灼見之事即巳決斷處分不必訪詢於爾等矣
嗣後遇朕凡有詢問惟以從公據實為期
雍正元年七月初九日湖廣總督(臣)楊宗仁謹
奏為奏請
聖裁事竊照湖北糧道與驛鹽道各有專司責任不便
歸併貽誤仰蒙
皇上洞燭(臣)謹遵
旨會同撫臣合詞具
題外查湖廣路處通衢驛鹽道員實為緊要必須強
幹廉潔者方克勝任(臣)前委令漢陽府知府柳國
勲署理驛鹽道務頗能自礪廉隅而且留心剔弊
如蒙
皇上將柳國勲
特授湖北鹽驛道實屬人地相宜再查漢陽一府五方
雜處奸宄易藏亦得練達之員以資彈壓(臣)見黃
州府同知郭朝祚年富力彊辦事慎密勤敏如蒙
皇上將郭朝祚
摺奏
聞伏乞
睿鑒謹
奏
覽
雍正元年七月二十五日湖廣總督(臣)楊宗仁謹
奏為覆
旨事竊(臣)前因武昌守道缺出密奏請
旨將上荆南道殷邦翰就近調補蒙
皇上特恩允(臣)所請伏讀
諭旨備極詳明(臣)數月以來細察該道人才雖不超格
然肯竭力除弊勉尚廉隅(臣)隨傳到該道宣讀
聖旨即據該道叩頭奏稱(臣)殷邦翰係淳親王包衣下
聖主不賜罷黜
特准總督保薦補授守道嗣後更當發憤勉做好官仰
報
聖主天恩涕泣求(臣)轉
奏微(臣)不敢壅於上
聞再查彛陵鎮(臣)劉業溥自(臣)到任該鎮即報起程
補(臣)復不時砥礪合并據實覆
奏伏乞
皇上睿鑒謹
奏
知道了湖廣營伍廢弛巳久亟須操練爾其毋憚勞煩
留心訓飭督標撫標俱加意整頓方好
雍正元年八月二十五日湖廣總督(臣)楊宗仁謹
奏為恭請
聖裁事前奉
諭旨令(臣)保舉將備各官(臣)隨逐細察訪并親試人材
技勇除應舉應劾並巳蒙陞調懇請仍留原任者
另行繕疏具
題外竊照(臣)標中軍副將一官實屬全楚各鎮標觀
瞻所繫若非才技兼優者實難勝任今新調之馬
建邦未必即能赴任要缺殊難久懸再新陞鄖陽
協副將穆廷弼現經浙江提臣
題留在浙查鄖陽界連陜西為荆襄上游門戶該副
將亦係要缺又武昌參將一缺水陸汛守俱關緊
要省城九門鎻鑰責任匪輕(臣)謹仰懇
聖恩將岳州城守營參將李登雲陞補(臣)標中軍副將
均房營參將周一德陞補鄖陽協副將鎮筸中軍
遊擊張自竒陞補武昌城守營參將洵屬人地相
宜如蒙
皇上允(臣)所請懇將岳州城守營參將均房營參將鎮
筸鎮中軍遊擊并陞補各缺
命(臣)於將備中保
題陞補庶全楚各營武職靡不鼓舞奮勵爭自濯磨
力圖效用於
盛世矣為此繕摺恭
奏伏乞
皇上睿鑒謹
奏
朕於前月初八日將各省題到將備等員缺業俱按缺
補授頗皆人地相宜今不便據爾此奏又復更易候再
有缺出另摺奏請抑或俟新授該員等到任後量其材
之長短於爾本省内調補俱可
再爾所奏顔光旿等三人之摺留覽
雍正元年九月初四日湖廣總督(臣)楊宗仁謹
題請加增鹽價一案(臣)准部咨有務照原行會議具
題之語查鹽臣原摺但懇每包加價一二分此内
仍應減去裁革之陋規六釐今部文又有從前自
二分五釐至三分之價值似與原行未合誠恐鹽
臣偏袒復欲照部議以二分五釐至三分減去六
釐為準所以(臣)先遵
旨題覆以省往返會商稽延時日況商民皆係
朝廷赤子無一不在
聖主懷保之中所有應增鹽價伏祈
欽定使商民咸知裕商便民之
恩出自
皇上自無不踴躍樂從頂戴
高厚於無既矣為此謹
奏
爾於此一事料理之處甚屬糊塗朕念鹽法有關商民
重務原諭爾同鹽臣謝賜履會議具奏乃竟不遵旨會
商任意妄奏何耶夫民乃朕之赤子商亦朕之民也爾
身為地方大吏不思兩便商民兼籌國課置一切於膜
外惟欲沽一己之虛名事至窒礙不能通行猶不悔艾
日前偏見反祈朕欽定鹽價鹵莽無知莫此為甚爾試
捫心自問受朕優渥之恩而如此報效王臣匪躬之節
寧如是乎抑或病久智昏自不覺知耶速速遵諭與鹽
臣詳議妥確具奏倘仍前偏執巳見致令膠固難行及
或為粉飾文過之舉定當從重戒懲決不輕貸
一全楚之兵丁宜恤也(臣)路經湖廣地方德安
武昌漢陽岳州長沙衡州永州皆必由之地留
心體訪大抵楚兵多驕而貧而湖南為甚武弁
既扣尅兵餉即不能勤於訓練任其惰慢且塘
兵甚少必有虛冒之弊如洞庭湖近三百里岸
塘寥寥無幾商賈多盜賊之虞似宜
嚴勅提鎮足額足餉支散錢糧必文官眼同出結則
兵不缺額而訓練加勤矣
有人條奏營兵積弊爾其悉心剔除實力整飭
雍正元年九月十五日湖廣總督(臣)楊宗仁謹
奏為奏
聞事竊照湖廣各標營將卒驕惰積習久沿因有公費
空糧所以疎於訓練(臣)自莅任即經察悉弊端業
將一切虛冒名糧共四百五十二分徹底清出盡
選精壯頂補在案臣現陸續調到各營將備考驗
面加戒諭靡不頂戴
由虛冒使然如武昌城守營額兵共止六百有零
除看守省城九門防護庫獄送餉解犯并分發各
縣防守城池外輪值塘汛原無多人(臣)今遵
旨留心料理總視塘汛之衝僻險要斟酌增添策應保
固地方仍不時訪察密令文官於散餉之際留心
稽察出結嚴飭將備勤於訓練以上副
聖懷所奉
諭旨(臣)謹恭繳伏乞
皇上睿照謹
奏
爾等封疆大吏之任固在進賢須知退不肖更為要務
武弁固宜嚴飭文員更當紏參若姑容一日則吾民一
日在湯火之中思及此亦何忍因循貽患或有藉口惜
人功名而冒居長厚安静之稱者乃朕所不解也總之
戎政吏治全頼激揚賞罰以為勸懲朕所以諄諄向爾
等誥誡不巳但盡期公平得當為尤難耳
同日又
奏為恭繳
密諭事竊照設立社倉實係美政若行之稍不得法即
至貽累閭閻此中公私利弊均在
聖明洞照之中但講究舉行必須與司道府州縣各官
賭窩逃法莫善於力行保甲(臣)自到任後即將編
查之法備敘六條通飭嚴革相沿陋弊令紳衿兵
役與齊民一體魚鱗挨編自衛衛人不許脫漏一
戶十戶共為一牌一戶稽查一日周而復始聯絡
守望百姓稱便現據陸續申報編成今蒙
皇上諭及奬勵教誨以示鼓舞實乃微(臣)愚昧所思慮
不到者誠恐各州縣奉行不得其法若遠調赴省
教誨或致貽悞地方(臣)今專委本管道員稽查如
有未盡合法之州縣即令指示照式編次擇其善
者遵
旨另予優奬理合奏
聞為此具摺敬繳
密諭謹
奏
此論甚好大凡舉行一法必示以勸懲方期有效耳
諭湖廣總督楊宗仁天下綠旗兵丁率十分中有二三
分空糧為專閫大臣及將弁等之所侵冒而老弱殘疾
不能騎射者復充當兵數徒令國家錢糧費於無用之
地夫武備關係重大不特緩急恃以為用并藉以防緝
盜賊守護城汛各省大臣將弁每於兵内挑選隨丁一
無拘限今奉天等處將軍副都統官員俱令酌選數名
著為定額其提督總兵以下等官亦宜照例酌定各於
該管兵内查有不堪者亟應沙汰選擇年力精壯漢仗
雄勇者頂補嗣後營伍騎射須時加操演火器營兵於
春秋二季操演水師營兵勤於戰船操演其安營布陣
進退作止之法務令精熟盔甲器械船隻等項務令堅
固沿途守望烟墩之兵宜量增數名酌計幾墩共設一
千把弁員輪流管轄督令不時稽察至山谷林麓近江
濱海險僻處所或有匪類潛藏亦未可定將參遊以下
派委二員令其領兵四十名時往廵哨更須嚴飭所領
兵丁經過地方毋許騷擾兵丁内有實能效力弓馬嫻
熟者記錄其名遇有把總缺出即行補放以示鼓勵其
懶惰刁悍者嚴行責革以彰法紀至若士卒效力戎行
所希望者止把總一缺乃缺出不將漢仗雄勇實能效
力之人拔補每以提鎮將弁親隨之人或係同鄉戚屬
平時虛冒錢糧毫無勞績一遇缺出徇情納賄無論孩
童幼丁即行補放似此何以服士卒之心斯等情弊朕
所深悉今限一年之内徹底改革迨至三年朕必遣廉
明清正不徇情面之大臣密往訪察使爾等不及預防
無從請託倘竟不遵諭旨仍不盡情改除致被察出定
將該管大臣及將弁等官從重治罪凡爾封疆大吏各
宜敬凛毋忽特諭
雍正元年十月十六日湖廣總督(臣)楊宗仁謹
奏為恭繳
上諭事竊照湖廣綠旗官兵從前各營原有公費空糧
侵冒情弊(臣)巳竭力清查頂補老弱者亦即陸續
退換斷不肯使
國家錢糧費於無用之地查督撫提鎮四標營俱係
策應候援之兵平時更宜訓練精熟庶緩急有濟
奚容任意挑選多人跟隨即提鎮大員原有親丁
指使亦難聽其頻役士卒至於副參以下各員管
轄之兵皆有城守分防撥護事件更無餘兵可以
挑選跟隨(臣)今遵
旨申飭革除錮弊務期營伍改觀以上副
聖懷至於盔甲器械船隻火器等項各令逐漸增餙務
使堅固整齊勤操熟練習成勁旅如(臣)標兵丁缺
出俱(臣)親自試騐技勇頂補並不混放家丁一名
食糧所有沿途塘汛并守望烟墩之處(臣)俱酌量
衝僻險要分撥兵丁增添防守仍令千把輪班管
轄稽廵至於千把乃武官進身之基如遇考補惟
秉至公(臣)斷不敢稍有偏私或以年紀幼小弓馬
生疎者補放上負
皇上殷殷訓誨之至意再查湖廣與各省接壤并土苗
連境之所頗多山林險僻地方恐有匪類潛藏亦
未可定(臣)今就近分别飭令將備各帶兵四十名
遊廵查緝嚴禁擾累百姓如奉行不善一經發覺
立即據實
題參(臣)亦斷不敢勤始怠終自干嚴譴所有原奉
上諭理合具摺恭繳謹
奏
類斯事務若仍偏執己見任意妄作反致生事有損無
益必須通盤計算慎始慎終斟酌允妥然後施措可行
則行如有不可行處將情由聲明具摺奏請務期實獲
利濟真心為國宣猷但知有君而不知有身之人方克
奏效非泛泛釣取虛名昧公私之義徇得失之途苟且
阿從之巧宦所能辦集也敬慎為之尤須精勤毋怠
同日又
奏為奏
聞事竊照下荆南道趙弘恩因伊父負罪不敢居官詳
請退休業經(臣)會疏具
題今巳遵
旨令到京引
見查趙弘恩於該道任内操守廉潔地方安堵自委臬
篆巳逾半年審理事件平允得情今准部咨無日
不據士民環龥攀留羣情愛戴異口同聲(臣)理合
密為奏
聞如蒙
皇上察驗仍予居官可否將趙弘恩發回湖廣效力下
慰楚民翹望伏候
聖裁謹
奏
觀爾前此舉薦沈澄殊覺目力不甚精明極當勉自進
修深加造詣自古知人則哲勿易視之然明生於公要
非偏徇愛憎好勝任性者之所能須從根本上體察方
好
同日又
奏為欽承
聖訓據實自陳事竊照加增鹽價一案(臣)自接准部咨
應即公同鹽(臣)謝賜履會議具奏何得不自悔艾
仍執從前偏見鹵莾無知妄瀆
天聽實係微(臣)病昏所致今蒙
皇上用(臣)
天恩跪讀
聖諭(臣)始恍然自悟偏執不通之罪譴難逭至於鹽價
自准部咨業經鹽臣遵依出示漢鎮現照部議發
賣巳將兩月(臣)並不敢沽名另有異議合併陳明
(臣)今遵
旨速與鹽臣確議妥當具
奏外所有微(臣)凛奉
訓旨自知罪譴之處理合具摺奏
聞伏乞
皇上睿照謹
奏
天下督撫若皆似此不慎厥初動輙稱悞悞而悔悔而
改則朕一人曷勝其勞耶
諭湖廣總督楊宗仁凡為大臣者身任封疆重寄必當
和平詳慎曲體人情虛懷博詢以求適中庶於國計民
生稍有禆益上亦不負人主委任之恩爾自莅楚以來
一味偏執己見意氣自用即如米鹽為小民日用之需
須令商販流通市價均平閭閻始不受困今湖廣鹽觔
涌貴良由減價太過之所致也在爾意原欲利民而不
期病商乃致商運裹足不前衆口食淡是欲利民而民
轉受其困矣咎將誰歸至如楚地本産米之鄉素為東
南之所仰給因爾禁米出境以致川米亦不到楚不但
隣省價昂而本省糧價亦致漸長是爾之遏糴原欲封
殖本境而本境之民並未沾毫釐之益也况隣省黔黎
莫非朝廷赤子大臣體國當以公溥為心似此偏執𥚹
狹殊屬不諳大體負朕知遇兹特明白訓諭爾其速行
改圖務令販運流通遠近民食有頼特諭
雍正元年十一月十七日湖廣總督(臣)楊宗仁謹
奏為凛遵
上諭繕摺覆
旨事竊(臣)接准兵部咨文封發
上諭一道到(臣)跪讀
聖訓諄切嚴明中(臣)隱病(臣)素性愚昧不諳大體仰蒙
皇上俯賜優容
特頒諭旨令(臣)改過
天恩高厚感激涕零伏思湖廣産米之地為東南所仰
給隣境黎民皆係
皇上赤子更當公溥為懷豈可偏私固執雖(臣)從前止
禁富戶囤積不期因此商販亦稀今奉
皇上訓示(臣)更悔悟惕凛加意飭令流通接濟隣省羣
黎以上副
皇上愛惠元元之至意理合繕摺覆
旨恭謝
天恩謹
奏
人非聖賢孰能無過即顔子亞聖祇以不貳過見稱亦
未嘗竟免於過也但不可自恃小節小廉任性好勝則
必致諸事阻礙物情不能通達聞爾素性尚氣大凡不
審於理而易動聲色皆屬肝病由於血脈之偏天下愚
不肖之流一切過不及之行為萬有不齊自我觀之莫
非可憐之人可笑之具何以忿怒為哉遇不能忍時自
覺是病則胸中渙然消釋矣凡事宜以和平謙虛為主
體物之性順事之理當寬而寬非我有意寬之也當嚴
而嚴非我有意嚴之也苟任一己血氣之性自信不疑
嘉謀何由得聞膏澤何能遠布爾等節制一方不比朕
為天下臣民之主人或懷殺身成仁之心猶肯面折廷
諍以獻可替否冀不失身後之名於爾督撫大吏前何
故為此無名直諫徒干爾之威以賈目前實禍耶謙恭
下問尚恐不能得人真心實語若乃剛愎自用則通省
屬員不過袖手側目旁觀冷笑而巳於爾之政績及朕
之封疆亦何益之有勉之戒之和平謙虛四字當畢世
誦之無斁則終始邀眷不盡也
同日又
奏為奏
聞事竊(臣)身受
皇上厚恩不能報稱擅以鹽價細事瀆
奏實負職守今蒙
皇上欽差部(臣)黃叔琳到楚(臣)即出郭迎請
聖安跪聽傳宣
諭旨戰慄惶悚負慚無地除鹽價業經部臣與(臣)同鹽
臣會議妥確公同具
題外又據部(臣)黃叔琳傳宣
上諭國家最重倉儲粟米當加謹積貯吏治有關民生
劣員須不時查參欽此(臣)凛遵
聖諭立即會同湖北撫(臣)納齊喀湖南撫(臣)魏廷珍確
察現貯榖米在倉外其餘凡有存價在庫者俱令
奏至於湖廣大小各官從前賢否優劣均邀
聖明洞鑒復蒙
皇上特頒諭旨訓誡諄嚴
聖治聿新咸知儆惕查有難以姑容如湖北布政司糧
道武昌守道漢陽等州縣湖南之寳慶府常德府
通判武岡等州縣俱經(臣)與兩省撫臣陸續
皇上允(臣)題請
陛見俯遂微(臣)犬馬戀
主瞻
天仰
聖之願為此繕摺請
旨謹
奏
陛見且可不必至應來時候朕降諭於爾
雍正元年十二月初三日湖廣總督(臣)楊宗仁謹
奏為恭謝
天恩事竊(臣)子楊文乾
陛見謝
恩回楚敬述
皇上聖訓微(臣)跪聽之下涕泣感激刻骨銘心惟有追
悔過誤於巳往愈勵勤慎於將來誓竭愚誠上報
聖主洪恩而巳(臣)謹率同(臣)子望
闕叩頭謝
恩為此繕摺謹
奏
知道了和平二字為汝對病之藥當拳拳服膺然知和
而和不以禮節之亦不可行也
雍正二年正月十九日湖廣總督(臣)楊宗仁謹
奏為奏
聞事竊照西藏撤回甲兵於雍正二年正月十七日到
諭旨即與各官加意講求特立條約六條先為擇地建
原為伊等思患預防而有司皆能實力勸化共捐
榖本踴躍爭先現據江夏武昌蒲圻咸寧等二十
州縣各報建倉每州縣三五十所不等約共勸捐
榖本將及三十萬石看此民情喜悅效驗巳著今
(臣)又傳湖南各官面令循照湖北巳成之法施行
再稽數月統俟所屬報齊之日另行奏
聞伏乞
皇上睿鑒謹
奏
據奏社倉一事朕深為欣悅於各省中爾先成創始之
功殊可褒嘉勉之惟當嚴飭官吏不得干涉致滋擾累
一聽百姓自為方好
同日又
奏為叩謝
聖訓敬繳
硃批事竊(臣)頑鈍無知今蒙我
皇上諄諄訓諭昭若發蒙(臣)惟朝夕敬誦
天言時時儆惕以期省愆改過皆出
聖主鴻慈所造就也但(臣)感激
如何容(臣)察確另行奏
聞為此具摺敬繳
硃批伏乞
皇上睿照謹
奏
覽
雍正二年四月十三日湖廣總督(臣)楊宗仁謹
奏為奏
聞事竊照湖廣地方凡有布種二麥之處粒穗茂實大
有收成至於分數容俟登場另摺奏
聞今年秋收之後社倉皆可告成仰賴我
皇上訓諭諄切區畫周詳從此民間各有預備豐歉無
虞咸感戴
天恩於無既也(臣)數月以來細觀按察使蔡起俊勉力
辦事舉動平穩至於操守尚未露有圭角後或稍
涉營私(臣)斷不敢徇隱為此具摺奏
聞謹
奏
社倉一事朕經諄諄告誡聽民自為嚴飭屬員毋稍催
迫近聞百姓因此胥含怨懷懼爾欲速成其事以邀嘉
奬其如功不掩過何前巳有諭旨申飭爾可會同兩撫
嚴查不肖有司之欺飾逢迎者并明白曉諭安慰閭閻
小民以釋其疑務令知原為百姓防患起見並非為倉
榖舉行也即將來出舊入新總宜聽民自便若立法不
善致被官吏土豪之所侵蝕又復苦累窮黎賠補則不
但非久遠善政即目前暫時亦不可行今當謀始之際
必其難其慎克勤克公行一兩年使百姓曉然領會踴
躍樂從方可期望後效輸納之時縱有些微缺少但向
侵蝕之官吏土豪取償以示罰懲切毋逼勒百姓照數
賠足致令嗟怨於道路也爾因此事近日聲名不好知
之
諭湖廣總督楊宗仁湖北廵撫納齊喀湖南廵撫魏廷
珍等凡為封疆大吏者貴學古尤貴通今能安民方能
裕國經濟之術烏可不講朕念爾楚省地方遼闊戸口
滋繁而恒産有限民食維艱間有殷實之家亦不過僅
自温飽而巳求其急公尚義賑災恤隣者前此未之或
聞所以國家設立常平諸倉蓄榖積粟不容一日少緩
也又念官倉關係考成有司安敢擅動偶逢旱澇詳報
踏勘往返察驗未免後時古人云備荒之倉莫便於近
民而近民則莫便於社倉前密諭爾等勸導建設蓋專
為安民起見非謂官倉榖少欲假此儲蓄以誇張富有
也爾等領會朕意自應轉諭屬員體訪各邑士民中家
道素豐有急公尚義之心者使主其事果掌管得人出
納無弊行之日久榖數自增至於勸捐之時須俟年歲
豐熟輸將之數宜隨民力多寡利息之入務從乎輕取
償之期務從乎緩如值連年歉收即予展限令至豐歲
完納必遇有奸頑之徒立意刁抗者然後從而懲創之
以杜絶諸弊護衞良法外此一切條約有司毋得干預
至行有成效積榖漸多該督撫亦止可具摺奏聞不宜
造冊題報使社倉頓成官倉貽後日官民之累朕初意
欲如此耳孰料該督望影揣情而又欲速不達令各州
縣應輸正賦一兩者納社倉榖一石且以貯榖之多少
定牧令之殿最近聞楚省榖石現價四五錢不等是何
異於一兩正賦外收加四五錢火耗耶是為裕國乎抑
為安民乎無乃學古而不通今之咎歟楊宗仁初舉毅
然未嘗不好一旦銳意欲速而屬員又奉行不善其流
弊遂至於此也在楊宗仁之病惟尚氣自用而魏廷珍
納齊喀所短又在阿順曲從夫豈朕所望於爾等清忠
報國之意耶諭到該督撫速會同司道府等官確商妥
議務得可以安民裕國經久之法以副朕委任至意特
諭
雍正二年閏四月二十二日湖廣總督(臣)楊宗仁
謹
奏為奏
聞事本年閏四月十一日據駐京提塘承領
内廷交出報匣一個齎發到(臣臣)隨知會湖北撫(臣)
納齊喀公同跪拆敬讀
諭旨復即差員恭捧
上諭轉送湖南撫(臣)魏廷珍接受開讀齎回竊照社倉
一事(臣)前面與各官籌畫咨商撫臣舉行出納聽
民自主不許官吏會計侵肥羣情踴躍俱樂捐輸
榖本續據各屬報稱所捐之榖應俟秋收貯倉(臣)
皆聽從民便查有尚義多捐榖本之人分别奬勵
實無勒派按照完糧一兩者務貯社倉穀一石之
事撫司道府衙門各可稽查非(臣)敢有蒙蔽
皇上聖聰之處也誠恐僻遠州縣無富室可勸或衿士
議有田土之家普捐些微亦未可定但(臣)身受
皇上殊恩惟有竭誠辦理地方事務如(臣)有尚氣擅專
及將社倉令照完錢糧一兩勒派榖一石之事(臣)
不敢飾詞兩省撫臣自各有密
奏至於安民裕
國可以經久之法微(臣)凛遵
諭旨與兩省撫臣司道府各官商酌施行以期仰副我
皇上愛民之至意為此繕摺敬繳原頒
上諭伏乞
睿鑒謹
奏
如果所行不謬朕自能照悉無庸爾奏辯也
同日又
奏為欽奉
上諭事竊照勸舉社倉原為百姓預備永遠積貯之計
出納總聽民便不許官吏經手侵肥但經營伊始
必須創立規模(臣)實愚昧因見本年楚省各屬二
麥豐收原欲趁此機會勸捐以成根基今蒙
皇上明照萬里誠恐小民疑懼畏慮
特賜諄諄訓誡
睿鑒無微不燭(臣)俯首服膺惶悚無地(臣)今凛遵
諭旨現與兩省撫臣暨司道確商曉諭寬緩並嚴查欺
飾逢迎不肖各官徐圖經久良法以仰副我
皇上子惠元元之至意所有奉到
硃批原摺理合恭繳謹
奏
知道了凡為大吏者須廣耳目勤訪察始不被屬員之
所欺蔽也
同日又
奏為奏
聞事竊照湖廣全省地方仰蒙
皇上福庇雨水得時禾苗俱巳栽插湖北二麥收成俱
有九分十分武漢米價每石九錢五分各府米價
每石自八錢至一兩一錢有零不等湖南二麥收
成各計八九分長沙米價每石八錢七分各府米
價每石自七錢至一兩有零不等凡有可以種植
之處現在遵
旨督率屬員遍為勸課仰慰
皇上重農務本
聖懷所有二麥收成并禾苗巳蒔緣由理合奏
聞謹
奏
閱奏大慰朕懷北五省今歲苗稼亦好目下時雨溥遍
秋收可望但數處間有蝗蝻起發朕殊為此厪念耳
同日又
奏為披瀝陳情仰干
天聽事竊(臣)蒙
皇上拔於衆人之中
特畀湖廣總督重任
殊恩疊沛
聖澤彌深即捐糜頂踵亦難言報前遣(臣)子楊文乾赴
京恭領
諭祭隨即詣
闕謝
恩欽奉
皇上訓旨諄諄(臣)子回楚敬宣
上諭(臣)於跪聆之下感激惶悚涕泗交流伏念微(臣)賦
性愚拙從前實多偏執自蒙
皇上屢次明示如夢初醒惟有洗心滌慮盡改前非凛
遵中正和平
聖諭自省過愆愈加勤慎以仰報
聖主洪恩於萬一為此披瀝下情繕摺奏
聞伏乞
睿鑒謹
奏
過而能改則無過矣但須真心服善時加警省自然受
益所以謙卦六爻皆吉也
諭湖廣總督楊宗仁朕惟安良莫如除莠扶正必先黜
邪向有清淨無為白蓮羅門等教妄立名號誑誘癡迷
假因果之說飾詭異之跡夜聚曉散男女混雜黠者同
聲相和愚者罔識其非争趨崇奉黨類潛滋妨耕廢織
莫此為甚除他省朕經再三飭諭搜捕剗除聞爾楚省
似此奸徒亦復不少爾其飭行所屬各員密訪渠魁嚴
拏究懲化導脇從去邪返正務令妖萌盡淨隂翳全消
風俗人心咸歸良善但須密加偵伺設法緝擒如得元
惡酬以重賞有能出首者概予從寬切戒無知屬員急
遽聲揚擾民駭衆致生事端則非徒無益而有害也慎
之密之
一苗疆之積弊不可以因循也鎮筸一隅紅苗
雜處自康熙四十二年勦撫之後固巳向化輸
糧但其性頑蠢不馴每年猶有捉人勒贖之事
營員恐干嚴例匿不申報又慮被捉之家不能
隱默只得公空兵糧若干名以為贖人之費夫
兵以防苗糧以養兵而乃以糧為彌縫苗患之
具相沿日久羣苗益無忌憚(臣)竊以為經制之
名糧亟宜充補足額其在汛地官弁於近苗界
址實力廵查毋得偷安怠玩希圖事後補苴遇
有頑苗捉人等事責令百戶寨長拏獲正身解
赴鎮筸文武衙門會同審供詳報從重治罪又
於一歲之中嚴加考核即以地方之有無失事
定各汛之居官優劣則一二頑苗知有
朝廷之法紀官弁亦知勸懲而邊民永享太平之樂
矣
閱條奏内有此一欵殊可詫異但未知果否虛實爾與
撫臣會商確查如所言不謬爾等悉心計畫以聞若所
言荒唐爾亦據實奏覆
雍正二年六月二十五日湖廣總督(臣)楊宗仁謹
奏為欽奉
上諭恭繳
硃批事竊照楚人浮躁輕剽性多詭詐每尚師巫邪教
欺衆惑民今蒙
皇上洞見萬里
特頒諭旨指示周詳民情奸偽與綏戢緩急無一不在
聖明照鑒之中本年四月内荆州府屬之遠安縣有匪
類郭姓改名朱桃紅詭稱法術能治疾病捏造妖
言名號誘騙幼女二名藏匿山峝欺誑鄉愚即被
出首到官該縣立即拏獲禀報到臣查該犯並未
徒各予枷責再漢口地方亦有游手棍徒私斂衆
戶錢財舉迎天符會名色爭勝逞強囂風漸染(臣)
與撫臣訪知嚴禁其餘或有未發者不便急遽滋
擾惟飭各屬力行保甲彼此稽查若有奸匪立時
首報庶可消弭患害於初萌而冀徐圖實效於事
後也再查鎮筸紅苗挾仇伏草捉人索取本家銀
錢勒贖每見案牘非屬無因一有發覺務飭嚴督
文武協力併擒或令帶兵遊廵追回拏獲頑苗審
究實無武官虛冒兵糧存充贖人費用之事但(臣)
誠恐耳目或有未周現在遵
旨知會湖南撫臣如有因時制宜之處另行悉心籌畫
奏
聞理合具摺敬繳
上諭并奉發
硃批條陳伏乞
皇上睿鑒謹
奏
與新任撫臣王朝恩會商將類此等事盡情紏剔務令
潔清不得絲毫朦隱地方上之為民害者不除則利益
何由而振興耶勉之
同日又
奏為奏
聞事竊照湖廣地方入夏以來連得㴻雨早稻俱巳登
場湖北收成共計七八九分不等武漢米價每石
九錢八分各屬米價自七錢五六分至八九錢一
兩一錢不等五月二十三四等日鄖襄連日雷雨
山水陡發沿江十三州縣堤堘多被漫溢據報(臣)
即飛督管堤各官搶築保護撫臣現在委員查勘
先行
題報湖南早稻收成共計七八九分不等各屬米石
據布政司朱綱報稱自六錢四五分至八錢七八
分不等理合繕摺奏
聞謹
奏
知道了溝渠堤堘防護於平時何有意外之虞耶堤防
不固流通不暢則啟閉失宜蓄洩不得其利於小民耕
溉諸事大有妨礙此皆爾等封疆大吏素不悉心籌畫
之故閒時置於膜外陡遇水發所以束手無策也若能
以國計民生諄諄在念早應誠感
上蒼垂佑類斯災𤯝潛消默化亦不可知今值
上天示警垂戒當竭誠修省地方中一切政治并巳之存
心敬謹凛惕亟圖遷改庶幾免將來之譴責朕所諭之
理可以立竿見影莫作杳渺無憑視之勉之毋忽
同日又
奏為奏
聞事竊照湖北按察使蔡起俊前未赴任時(臣)於去年
十一月内具摺
奏明奉
硃批令(臣)於其操守留心試看嗣該司於十二月十五
日到任續具摺
奏復奉
硃批令(臣)留心觀其行止(臣)查蔡起俊到任巳逾半年
初則居官黽勉圭角未露近來辦事駮雜喜於濫
准詞狀(臣)隨留心密察有潘大生控告鹽商方能
潔掯價毆父一案該司受銀一千兩准其和息又
張聖弼案内口袋變價牽連鹽商程隣張前經兩
司審明無涉省釋去後蔡起俊復行差拘司役勒
詐銀八十兩該司隨將程隣張釋放看來操守平
常理合密摺奏
聞伏乞
皇上睿鑒謹
奏
據奏巳悉此人操守朕原信伊不及亦可謂愚昧性成
難以化導者矣隨另有旨調伊進京
雍正二年八月初八日湖廣總督(臣)楊宗仁謹
奏為欽奉
硃批恭繳原摺事竊照湖廣沿江各州縣居民田廬全
頼堤堘為之保障每年歲脩司堤各官催督百姓
加築護衛不虞今夏襄水漫溢致有殘缺衝損實
由(臣)等平日疎忽之愆仰蒙
皇上燭照萬里
指示周詳(臣)惟凛遵
聖訓俟秋收農隙會同撫(臣)納齊喀并該管道員督率
有地方一切應行事宜(臣)謹遵
旨與撫臣確商辦理不敢貽誤為此具摺奏
聞敬繳
硃批原摺伏乞
皇上睿鑒謹
奏
知道了湖南不法刁惡之風亟當留心設法務令革除
但不可急暴激出事端亦不可姑息馴致釀成大患須
因時相機慎終惟始通盤計算透徹而行方好若似勒
減鹽價遏糴等事任性膠固途窮始返則此非臣本庸
愚痛自改悔之事也慎為之
雍正二年九月初一日湖廣總督(臣)楊宗仁謹
奏為奏
聞事竊照湖廣地方交秋以來雨暘時若中晚二稻現
在收穫登場湖北年成各屬統計七八九分不等
武漢米價每石九錢五分各屬米價每石自八錢
五分至一兩一錢不等湖南中晚二稻收成共計
七八九分不等各屬米價每石自六錢七八分至
九錢八九分不等惟湖北沔陽天門潛江江陵四
州縣沿江受水之鄉各令補種雜糧以資接濟事
關地方收穫情形理合繕摺奏
聞謹
奏
覽全楚收穫情形深慰朕懷更宜加勉吏治期以感召
天和
雍正二年十月二十日湖廣總督(臣)楊宗仁謹
奏為恭謝
天恩事雍正二年十月初十日據(臣)齎摺承差敬捧
欽賜哈密瓜一簍回楚(臣)隨出郭迎接至署望
闕叩頭謝
恩祗受訖竊(臣)口嘗異味心誌
聖恩圖報無由愈深凛惕(臣)不識何修仰沐如此
異數惟有竭誠黽勉吏治上報
聖主洪恩為此具摺奏
謝謹
奏
覽奏謝知道了
總兵董象台乃從前何天培力保之人朕見其身材雄
壯年力富強因而錄用今歲張大有至京又再三保薦
所以朕即超擢此任頃來京陛見應對之間朕審觀其
神氣大非端人亦甚糊塗且似愚而懷詐爾其加意訪
察試驗如有不妥處即行參奏前此之保薦朕疑有别
故於其陛見時朕經面加教訓伊若知凛畏敬慎遵奉
猶可令其供職否則不可姑留
同日又
奏為欽奉
上諭事竊(臣)准戸部咨文内開雍正二年九月二十二
日奏事雙全等捧出
硃批諭旨因浙江江南沿海地方七月十八九等日海
潮泛溢近海田禾不無損壊
皇上軫念災黎嚴飭兩省督撫發倉賑濟又慮杭嘉蘇
松等府人稠地狹出米無多
命(臣)速動司庫銀兩買米十萬石選委廉幹賢員陸續
押送浙江交撫臣平糶所糶之銀仍移還補庫其
米應於何處交卸即咨會浙撫酌議速行等因到
(臣臣)即遵
諭旨飛速咨會浙江撫臣并選委漢陽府知府郭朝祚
承領湖北司庫銀兩照時價採買米石料理船隻
裝載陸續報運起程以副
皇上念切民瘼之至意查浙江客商來楚糴販俱係熟
米今(臣)亦照商販之式令委官採辦熟米使小民
得米即可炊㸑現今買就上熟次熟通行三樣熟
米共三萬石先令起運餘亦陸續買齊催趲接濟
除押運起程日期另疏
題報外所有微(臣)遵
旨買米陸續報解緣由理合繕摺奏
聞恭慰
聖懷謹
奏
覽奏運送浙江平糶米石料理甚屬妥協
同日又
奏為奏
聞事雍正二年九月十六日湖北糧道王承烈到任捧
齎
皇上發給條陳二摺據稱奉
旨交與總督廵撫並轉發湖南廵撫將其中應當施行
或有未便施行之處俱詳悉斟酌回奏欽此又稱奉
旨湖廣一切有關係事件督撫未經奏聞之處大槩伊
等有惟恐朕過於煩勞之意但朕實不憚煩勞愈多
愈好欽此(臣)隨將條陳二摺知會護理湖南廵撫印
務布政使朱綱俟新撫(臣)王朝恩到任轉交一體
欽遵外(臣)查安仁縣知縣田仁虧空庫銀一萬二
千餘兩於被參摘印之日因素有賖欠舖戸賬目
未清衆人見其離任擁擠索討羣相爭閙而田仁
自知虧空難掩希圖乘機誣害捏稱銀櫃被搶等
語聽幕客張寳三為之主文誘勒典史王治為之
申報據報當即專委耒陽縣前往查勘銀櫃封貯
宛然並無打破損失形跡搶毁
聖訓均屬捏誣續據典史即將做就文書勒令申報實
情供首明白因田仁幕客并家人等脫逃未獲叠
經駁飭緝拘審究並非百姓結黨妄行所以未敢
朦混具
題至於邊苗地方督令各州縣一體清編保甲稽查
嚴密武弁不時遊廵間有苗性難馴或挾隙伏草
報仇行竊一經發覺即令文武協緝追擒是命是
盜審確逐案報參(臣)總不敢諱縱貽患惟有凛遵
諭旨通盤計算慎始慮終務期民苗安帖以上副
聖懷今新撫(臣)王朝恩於十月初一日巳經到任諸事
遵
旨會議商酌而行所有奉發條陳二摺理合恭繳謹
奏
朕凡有所聞不遽信以為真必皆一一諭問爾等但須
據實回奏朕得洞悉其由無稽之言原不足為凖也
雍正二年十一月十五日湖廣總督(臣)楊宗仁謹
奏為欽奉
上諭事竊(臣)准戸部咨文奉
上諭勅(臣)動司庫銀兩買米十萬石委員陸續送交浙
江廵撫平糶等因欽此(臣)即遵
旨選委漢陽府知府郭朝祚承領庫銀照市價採買於
十月二十五日先買就米三萬石裝載起程又於
十一月初四日買就米四萬石續運前往俱經
題報在案今又買就米三萬石連前共足十萬石之
數於本月十六日委員管押起程目下武漢地方
米糧充足市價並不增長合併陳明上慰
聖懷除買米價值水脚動用庫銀數目另行
題報咨部移催浙江撫臣照還補庫外所有遵
旨買米十萬石三次陸續報解全完緣由理合奏
聞謹
奏
據奏運浙米石全完知道了
年羹堯何如人也就爾所知據實奏聞純之一字可許
之乎否耶密之
諭湖廣總督楊宗仁爾楚省洞庭一湖居湖南之首而
接界於湖北實為全楚要地水勢浩瀚島嶼瀠紆舟楫
所經慮叢姦宄朕披覽輿圖詳察形勢知其入口之處
東有湘江由長沙入西有沅江由常德入而皆北出於
岳州以合岷江此三處俱係洞庭咽喉今常德岳州俱
設有水師守汛朕意若於長沙湘隂地方調撥附近兵
弁添設一營共為掎角之勢令三營各駕小船往來遊
廵防範姦宄如遇風濤陡發亦可救濟商旅似於地方
有益爾其會集該屬詳議具奏假若添設營汛或另有
不便之處亦即聲明奏覆特諭
雍正二年十二月初十日湖廣總督(臣)楊宗仁謹
奏為欽奉
上諭事雍正二年十月二十一日湖南撫(臣)王朝恩差
員恭捧
上諭一道到(臣臣)隨跪接開讀該(臣)看得洞庭一湖汪
洋寬闊滙納諸流實為全楚最關緊要之區查常
德在湖之西南岳州在湖之北從前於居中之龍
陽縣設立洞庭一協駐防遊廵續經前任督(臣)丁
思孔
題請常德添設水師守備一營又於岳州添設水師
守備一營將各營戰船分配兵丁派於濱湖緊要
處所分界廵防至於長沙府在大湖之東雖湘水
由彼而入並非濱臨險要可比此處現有長沙協
鎮守是湖口巳得防範之要領矣再查長沙府所
屬之湘隂縣上接長沙界四十里下至岳州界一
百二十里此處亦有長沙協專撥千總一員帶兵
一百餘名沿江安設水塘一十二處防守廵查更
有長岳接壤地方弁兵彼此聯絡會廵防範布置
頗稱周密又湖南布政使朱綱設立救生漁船平
日任其捕魚為業如遇風濤險惡即令往來救護
行旅分别賞格現在實力遵行今蒙我
皇上特頒諭旨應否於長沙湘隂地方添設水師令(臣)
等詳議具奏(臣)因智識短淺深慮所見殊有未詳
隨敬錄
上諭細與提(臣)魏經國撫(臣)王朝恩會商續准議覆僉
云長沙有副將駐劄而湘隂亦有專委千總帶兵
廵防復有各處水塘長沙湘隂地方似可無庸添
設水師(臣)謹會同撫提二臣合詞具摺覆
旨伏乞
皇上睿鑒謹
奏
所見甚是原係可行可止之事所以與爾等商酌也
同日又
奏為奏
聞事該(臣)看得湖北糧道王承烈歴任巳將三月隨事
辦理端重老成勵志要做好官仰報
皇上隆恩雖才非肆應而目下所居地位洵屬稱職相
宜也鎮筸總兵官董象台尚未到楚俟其赴任後
(臣)遵
旨逐細試看確察另行據實奏
聞謹
奏
知道了切毋稍涉迎合致有抱屈之人但務據實秉公
為是
雍正三年正月二十日湖廣總督(臣)楊宗仁謹
奏恭請
皇上聖安并叩謝
恩綸謹
奏
朕安爾子楊文乾乃中人以上材質令其勉力進修將
來可成大器
同日又
奏為遵
旨奏
聞事竊(臣)回奏採買米石摺内奉到
硃批該(臣)看得大將軍公川陜督(臣)年羹堯特蒙
皇上簡拔節制九邊遣將發師皆遵
當推照於心因(臣)與羹堯宦途並未共事憶昔聚
晤之時羹堯尚在内館肄業泛以親誼往來其心
術未能深知所以純之一字(臣)實不敢浮誕敷陳
自干欺誑理合據實回
奏再湖北撫(臣)納齊喀腹患瀉痢巳將半年朝夕辦
事並未倦怠但自入春以來身體頗覺羸瘦合併
奏
聞伏乞
皇上睿鑒謹
奏
聞納齊喀抱病雖經遣醫前往調治但不知近日光景
若何朕甚為注念
雍正三年二月初七日湖廣總督(臣)楊宗仁謹
奏為恭謝
天恩事竊(臣)接到(臣)子楊文乾家信知於正月初九日
恩蒙
召見跪聆
聖訓仰承
欽賞又奉
旨楊文乾著實授河南布政使該部知道欽此(臣)隨恭
設香案望
闕叩頭謝
恩訖伏念(臣)父子均荷
皇上特恩不次超拔愧無寸長報效受
恩深重寢食靡寧即捐糜頂踵亦不足以仰報萬一(臣)
惟矢囑(臣)子楊文乾勉勵清勤力圖仰報
皇恩(臣)自病痊之後雖精神似覺如舊惟左耳塞蔽右
耳時或重聽顧此衰微之軀益當奮志自強以上
報
聖主千古隆遇為此具摺恭謝
天恩謹
奏
爾子楊文乾俗所謂跨竈子也朕深為爾慶喜之
雍正三年四月初九日湖廣總督(臣)楊宗仁謹
奏為奏
聞事竊照湖廣地方初夏時雨霑足早禾盡栽二麥徧
處豐收米價每石九錢五分(臣)恐上厪
聖念理合先行奏
聞恭慰
皇上睿懷謹
奏
覽奏大慰朕懷爾等封疆大臣於一切政治但務寬嚴
相濟舒暢兵民之情自必蒙
上蒼垂佑此理毋視為杳渺難憑勉之
同日又
奏為恭謝
天恩事竊(臣)接准部咨隨即遵
旨暫行兼署湖北廵撫事務另行繕疏
題報外(臣)仰沐
皇恩深重自問圖報無由惟有竭盡心力料理地方政
務以期無忝職守再(臣)子楊文乾荷蒙
皇上寵眷實逾常格父子並沐
殊恩誠為千古隆遇(臣)惟刻刻諭囑(臣)子始終勤慎勉
竭駑駘仰報
聖恩於萬一為此繕摺奏
謝謹
奏
粤東懸缺一時難得勝任之人即又用爾子為廣撫矣
雍正三年六月十七日湖廣總督(臣)楊宗仁謹
奏為奏
聞事該(臣)看得鎮筸鎮總兵官董象台到任巳經半年
料理營伍亦無超羣異衆之處前據該鎮以前營
遊擊楊凱熟悉苗情欲(臣)
題請調補中營等因咨呈到(臣臣)查鎮筸鎮中左右
前四營均有分管苗寨汛地楊凱前營所管之苗
寨獨多既稱熟悉苗情似不便改調中營苗汛最
少之處且新陞之中營遊擊朱國佐是否熟悉苗
情尚未可知若令管理苗寨最多之汛措施殊欠
持重(臣)實不敢草率
題請理合一併奏
聞謹
奏
知道了其操守行止再加察訪奏聞
同日又
奏為奏
聞事竊照湖廣地方仰蒙
皇上福庇雨水調勻早稻現經登場俱稱十分豐收即
素係瘠薄之區亦有八九分收成不等中晚二禾
甚是滋茂米價每石九錢五分(臣)恐上厪
聖念理合先行奏
聞恭慰
睿懷謹
奏
歲豐米賤大慰朕懷此皆卿等封疆大吏能體朕敬
天勤民之心敷布得宜之所致朕實欣喜之至
雍正三年六月二十四日湖廣總督(臣)楊宗仁謹
奏為奏
聞事竊照白鉛乃鼓鑄必需之物如地方果有出産應
聽開採實與窮民均有利益之事據商人范毓馪
等在戶部呈稱湖南郴州九架夾原有白鉛鑛砂
請照舊開採等因經部覆奉
旨依議行令湖南廵撫確查明白具
題前准撫(臣)王朝恩與(臣)會稿(臣)因細核部文原係
專令廵撫查覆未便註
題致與部文有背(臣)亦並無絲毫參酌阻抑於其間
也(臣)子楊文乾傳宣
訓旨(臣)惟凛慎遵奉理合回
奏伏乞
皇上睿鑒謹
奏
所事朕恐爾有意見不同及與地方或有不便處因命
爾子楊文乾過楚面詢今覽所奏巳悉此亦緣王朝恩
請罪之疏而起見也
硃批諭旨卷四
