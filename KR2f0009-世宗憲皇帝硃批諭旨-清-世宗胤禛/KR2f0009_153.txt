欽定四庫全書
硃批諭旨卷一百五十三
硃批舒喜奏摺
雍正七年五月初二日巡察直隸等處農務御史
(臣)舒喜謹
奏爲萬民歡欣感戴二麥豐茂情形仰祈
睿鑒事竊(臣)一介庸愚荷蒙
皇上鴻恩畀以直隸巡農重任自受事以來幾經兩月
於保定正定順德廣平大名五府之内巳歴四十
餘州縣凡遇市集村莊暨鄉僻農民稠密之處(臣)
必將
皇上重農務本愛育羣黎之至意諄諄訓誨鄉民盡皆
歡躍伏地叩頭齊聲呼佛頂祝
皇上萬壽無疆今年春季雨潤風和二麥暢茂將次納
場豐收可必其餘高粱豆榖等項俱各一望靑蔥
至於新開水田阡陌成行溝洫流通目下將近栽
插(臣)巳再三勸民及時耕耨毋惰農功又復誡飭
州縣勤加督率矣其未到州縣俟(臣)次第查閱多
方勸課冀小民悉盡力東作收效西成以仰報
皇上簡任微(臣)之恩於萬一耳謹先將萬民歡忻感戴
暨二麥將登情形具摺奏
聞伏乞
皇上睿鑒謹
奏
覽奏知道了但凡百處不可欺飾
雍正七年六月初四日巡察直隸等處農務御史
(臣)舒喜謹
奏爲請建倉房以免積榖霉爛以杜規避交盤事竊
(臣)職司勸農分外之事何敢更參末議但州縣官
吏以地畝錢糧倉榖皆農務所自出無不列册申
送到(臣臣)因得以勸課之暇細爲查閱所過六十
餘州縣内倉榖存貯多寡不等而其中之最易於
霉爛最難於交盤者未有如廣平府所屬之清河
縣也查該縣各項存貯之榖通共四萬四千八百
三十九石之多而倉房則僅十間止容榖一萬二
千石其餘則土囤四十六所民房十二所祠廟二
所俱各散處不倫看守甚難兼之地形卑濕易於
霉爛是以歴來接任各官寧甘受交盤規避之處
分而冀免日後霉爛之貽累(臣)思倉榖原以備賑
所關甚重仰懇
皇上敕下地方官吏擇縣中高燥之處創建倉房數十
間將四散之榖總歸一處則看守旣易霉爛可免
有司之交盤自無規避之弊矣(臣)謹具摺奏
聞伏乞
皇上睿鑒施行謹
奏
該督唐執玉察明具奏
雍正七年七月初四日巡察直隸等處農務御史
(臣)舒喜謹
奏爲特參受賄濫派之員以抒民怨以肅吏治事竊
(臣)於六月十八日巡至河間府獻縣地方見百姓
百餘人遮道喊冤口稟河衙主簿王永任受賄違
例濫派民夫有錢者免無錢者拏正值農忙籖票
疉差乞救民命等語(臣)當即以好言解散面囑知
縣李思鄴細查的實情由速即詳覆(臣)於二十三
日巡至寧津縣乃獻縣詳文未到而鄉民呂世恩
等十餘人復追至二百里之外具呈哀訴據詞内
稱獻縣有漳河洋河二水築堤一道以禦水災舊
例額設淺夫挑濬頂堤地主修堤不煩衆力固各
司其事各安其業者也今河衙王主簿私受頂堤
地主王進才劉順廷制錢八千濫派合縣百姓修
築以致小民地畝抛荒棄家逃避等情(臣)於二十
九日巡至河間府查得康熙五十三年小民亦因
派夫不公紛紛呈告總督批示悉照舊遵行不得
擅派鄉民於五十五年建碑在府衙之外乃主簿
王永任不遵舊例竟敢受贓私派似此貪婪不肖
之員相應參處以肅吏治者也再防河堤工自應
每歲興修以堵水患(臣)請
皇上敕下督臣嚴飭管河官吏遇修築之時悉依舊例
禁止濫派則百姓自無怨尤後之司事者亦不敢
再爲更變矣(臣)謹具摺奏
聞伏乞
皇上睿鑒施行謹
奏
該部嚴察議奏
同日又
奏爲恭報秋禾豐茂萬民歡悅事竊(臣)自任事以來
巳歴八十餘州縣矣前五月内雨水尚少今於六
月初二日起至初八初九日止各州縣俱申報四
境雨水霑足(臣)巡行得雨地方遍野秋禾豐茂異
常萬民歡欣載道(臣)下馬勸農百姓向(臣)云民等
叨蒙
萬歲洪福現今時雨下沛將來秋苖可望十分收穫等
語(臣)復將
皇上宵旰精勤時切民瘼之意反復誡諭爾等果能戒
率子弟務本力農不致游手好閒以仰體
皇上愛民如子之心則感召所致自必歲登大有永享
太平之樂於無既矣鄉民皆點首會意(臣)謹將秋
禾豐茂萬民歡悅情形具摺奏
聞謹
奏
秋禾雖云現在豐茂届收穫之期尚早何遂預定十分
多此一番瀆奏也
同日又
奏為縣令屢更吏治闒茸非老成練逹之員難以整
理事竊(臣)巡至順德府屬之唐山縣問以八品頂
帶之老農行來巳經多年何以尚無一名據知縣
趙杲稟稱唐山縣自雍正三年七月起至雍正七
年五月四年之内中間陞任調補參革署事之員
共換過十一人任事不過半年三月縣中錢榖民
詞甚繁是以未暇議及保舉老農之事(臣)思歲舉
老農乃
國家曠典司事者尚且因循怠忽則凡事之廢弛不
問可知矣(臣)訪得邑中錢榖虧空不淸百姓刁頑
健訟現任知縣趙杲(臣)視其年紀尚輕又且筮仕
方始未經歴練恐不能勝此繁劇之任(臣)請
皇上敕下督臣揀一精明歴練才猷素著之員調補此
縣庶廢者可舉頑者知儆錢糧倉榖亦得淸結矣
(臣)不揣愚陋謹具摺奏
聞伏乞
皇上睿鑒施行謹
奏
據奏該邑於四年之内巳換過十一人等語今若又將
趙杲改移則係十二人矣思之
雍正八年四月十六日巡察直隸等處農務御史
(臣)舒喜謹
奏爲恭報二麥豐茂萬民歡悅情形仰祈
睿鑒事竊(臣)荷蒙
皇上鴻恩再任巡農直省愈增感激之心倍切報效之
志於四月初間巡至大名府屬州縣鄉民告(臣)今
年麥子被二月二十五日一晝夜風霜侵損第二
日天晴起視皆葉捲支垂間有幾至枯槁者民等
甚為憂慮忽以三月初旬連得和風暢雨不幾日
而向之支垂葉捲者暢茂條達幾至枯槁者徧發
新支大長麥穗此皆
萬歲愛民之心切故有默佑之者使枯黃之麥復生豐
茂之穗民等不勝歡幸之至續又據大名府魏縣
申報亦同前由(臣)訪得順德廣平大名三府州縣
百姓每歲惟仗二麥豐收以為賦稅養育之需故
地畝之種二麥者十居八九自風霜侵損之後諸
榖之價值日增今者雨順風調麥穗足實市價仍
舊和平百姓歡聲載道目下將次收割豐登實可
預期此誠
國家之上瑞黎民之大慶也理合據實奏
聞伏乞
皇上睿鑒謹
奏
覽奏二麥豐茂情形知道了
所奏老農一摺交部議矣
雍正八年六月十三日巡察直隸等處農務御史
(臣)舒喜謹
奏爲功績及人深遠士民感激靡涯懇請
上達以伸情悃以誌不忘事竊(臣)於六月初八日接得
順德府詳據署任縣知縣王廷棟詳稱任縣闔邑
士民趙懷玢等呈稱任邑東北有大陸澤爲沙洺
馬泰等十七水之滙而以澧河為渠由穆家口而
隆平而寧晉下達天津水有所歸任不受害自澧
河塞而大陸之水遂有蓄無洩沒民田千有餘頃
自元時至
本朝康熙年間雖有開導澧河之議民心未一民力
未濟以故任境内四十餘村千百年來瀰漫汪洋
公私甚苦欽惟我
皇上如天好生軫念民瘼
特命怡親王省視河防量度築濬我王仁慈明敏勤宣
德意雍正三年抵任境問民疾苦親詣踏勘察諸流之
源委相地勢之高下爰赴
闕請
命發帑金二萬餘兩於四月興工挖河自穆家口橋北
起至寧晉縣界袤延四十餘里為民興利迨功成
而大陸作不特附近村莊永無被水之虞卽豁免
之田可以漸次墾種者且二百六十餘頃矣玢等
竊謂我王盛德獲福方興未艾孰知勤勞成證至
今歲仲夏而不諱也耶棠隂方茂天問無從感激
涕零情何能巳禮曰法施於民則祀之能捍大患
禦大災者則祀之玢等不揣愚昧意欲卜地建祠
春秋享祀以略申報本之微誠以稍酬深仁於萬
一特以
天潢之尊理合請
命不敢擅便伏乞轉申懇
題俯遂愚忱俟工竣之日再行恭請
宸翰匾額對聯以昭誠敬俾
聖朝之盛典遐彰而賢王之懋績永著矣為此銜哀上
呈等情到縣詳府轉詳到(臣臣)不敢壅於上
聞謹據實繕摺具
奏伏乞
皇上睿鑒施行謹
奏
交該部議覆候旨遵行
雍正九年四月二十二日巡察直隸等處農務御
史(臣)舒喜謹
奏為敬陳被水州縣民地情形仰祈
睿鑒事竊(臣)奉
命巡農自二月十二日出京以順德廣平大名三府去
年偶被水災恐有積水未消耕稼未徧之所因而
先行巡視凡過州縣被水村莊務必繞道查驗第
見靑黃滿目高下徧栽百姓安堵惟巡至大名府
屬長垣縣境見一路扶老携幼紛紛投縣者絡繹
不絶(臣)駐馬詢問據稱我等俱係垣邑百姓縣中
現在施粥來此就食(臣)卽查問邑令我
皇上發帑賑濟未久何得又有此等窮民縣官稟稱舊
年散賑止將朝不謀夕窮民註册給發其外有兩
三月口食之家不曾散給今者餘糧告匱靑黃未
接因邑中紳衿捐榖施粥所以咸來就食等語(臣)
隨將垣邑貧民情景移咨總督總督亦於(臣)移未
到之先訪知垣邑有乏食貧民差人捐銀資助今
又見(臣)移咨到時自必加意撫恤諒垣邑貧民決
不至於失所也再今四月初七日起至十二日順
廣大三府各州縣申報得雨分寸四境沾足將來
二麥豐收藏榖之家盡皆糶賣米價自必頓減兹
(臣)於四月二十日順廣大各州縣俱巳巡遍理合
先將三府民地情形具摺陳
奏伏乞
皇上睿鑒施行謹
奏
觀汝所奏大似偏於粉飾
雍正九年五月十五日巡察直隸等處農務御史
(臣)舒喜謹
奏爲敬陳因地制宜以資民用仰祈
睿鑒事竊(臣)巡至順德府唐山縣境見周圍數里間有
浮沙地數百餘頃竝無種作因詢鄉民如何不行
播種任其荒蕪據云此地浮沙衝壓巳久人力難
施不能種植五榖若刨開浮沙亦可栽插榆柳以
收地利但繫官土所以無人敢種任其荒蕪等語
(臣)仰體
皇上重農務本愛育羣黎至意細察此地實繫沙磧不
堪五榖然與其拘為官土任其廢棄何如因地制
宜收其利用況以公家之曠土佐閭閻之謀生甚
為有益懇請
皇上敕地方官凡有沙磧官地如唐山縣者俱各造册
申報除内中人力可施稍堪種五榖者仍勸民樹
藝五榖照例報查外餘則丈明畝數給付附近村
莊願開種樹木之居民令其管業種植將十年之
後斧斤可施材木可用倘或土性相宜可以栽培
菓木則落實取英於民更為利益矣(臣)管見如斯
謹具摺陳
奏伏乞
皇上睿鑒施行謹
奏
該部議奏
雍正九年七月初一日巡察直隸等處農務御史
(臣)舒喜謹
奏爲奏
聞事竊(臣)巡至河西務地方訪得六月十九日正值會
集之期四鄉居民貿易甚盛不謂有修築河堤工
徒齊聚數十人攔阻運河同知程恂於集上需索
修堤工價拉住馬鐶圍繞喧閙觀者如堵參將馬
國竒聞知即帶守備等員至集彈壓方行解散(臣)
思河西務一帶堤岸歲歲興修工役頗多從未聞
夫役敢如此肆行無忌者今此之舉實所罕聞如
實係散給工價不淸致起釁端則責有攸歸若係
刁徒故意凌辱官員則風不可長(臣)職司言路訪
聞既確不敢默而不言謹具摺陳
奏伏乞
皇上睿鑒施行謹
奏
朕巳聞之業差原辦此工之大臣前往察究矣
雍正九年八月二十九日巡察直隸等處農務御
史(臣)舒喜謹
奏爲敬陳管見仰祈
睿鑒事竊直省去年被水州縣荷蒙
皇上鴻恩發帑賑濟民慶安全而又以秋成淺薄糧價
昂貴
命直省州縣槪行減價糶賣倉穀以裕民食准部議凡
州縣存貯倉榖五六萬石者糶三存七若一萬石
以内者糶五留五至存榖最少不敷糶賣之處於
隣近榖多州縣通融酌撥補賣所得價值交貯司
庫俟辛亥年秋收之後領回原價買補等因在案
不料今年五六兩月雨水缺少榖價昂長六月二
十以後始得甘霖時沛早種之榖似可無憂而晚
植之榖不無稍嫌其遲恐將來榖價未必能即時
平定若秋成後各州縣謹遵部議不論價值貴賤
務必買足方巳則榖價又必分外加長矣據(臣)愚
見除今年秋收豐厚榖價平減之州縣聽其自行
買補再存貯倉榖僅四五千石之州縣又經糶五
之後爲數太少似應亦就今秋買補外至向來積
貯五六萬石一二萬石之州縣所賣不過三分現
存二三萬石一萬餘石在倉不為無備倘可暫停
採買俟壬子年秋書大有之後買補還倉或今年
先買一半明歲再買一半補足原額則榖價不致
甚貴而貧民更沐
皇仁於無既矣(臣)管見如斯是否可伏乞
聖裁謹
奏
言之該督酌量而行
同日又
奏爲恭請移駐兼轄之員以資彈壓以重地方事竊
(臣)巡至宣化府屬之沙城地方見地當孔道城連
三座中分界限東屬懷來縣管轄西屬保安州管
轄居民商賈稠密繁雜其中非但無大員彈壓即
一巡檢把總亦未曾有倘稽察無人或宵小之輩
見地方殷實潛行偷竊懷來保安相隔五六十里
均屬鞭長莫及難以照應(臣)查得沙城西去二十
里有新保安城内設參將一員守備千把等弁又
設同知一員兼轄沙城事理夫當年設官分職自
必就地方之形勢人民之衆寡以定而時地前後
不同戶口日增蕃庶就今日之沙城而言則遠勝
於保安多矣乃保安則文武多員而沙城則微末
全無(臣)思保安同知既可駐劄保安兼管沙城亦
可駐劄沙城兼理保安況查沙城中堡舊有察院
廢址今雖改為義學略一整頓可為衙署懇請
皇上敕下督臣卽將保安同知移駐沙城以資彈壓則
巡緝有人而盗竊皆知儆惕此不必設官添役糜
費公帑一轉移間似於地方民事大有裨益矣(臣)
爲愼重地方起見謹具摺
奏請伏乞
皇上睿鑒施行謹
奏
此事亦言之於督臣唐執玉
雍正九年九月二十六日巡察直隸等處農務御
史(臣)舒喜謹
奏爲恭報嘉禾獻瑞闔邑歡慶仰祈
睿鑒事竊(臣)於九月十八日接得永平府昌黎縣詳稱
邑内四境秋禾俱實有九分十分收成有農民王
廷佐等詞稱刈穫高粱得一莖四穗及五穗甚有
至六穗者佐年六十五歲實平生之所未見此皆
萬歲愛民之所感召不勝欣喜呈驗為此謹加收貯在
縣等情(臣)於本月二十一日到昌黎縣知縣劉玉
林將四穗高粱四株五穗者二株六穗者二株呈
驗(臣)恐此係常有之事因召鄉民農官等至署詢
問俱云從未經見(臣)自昌黎起程歴巡樂亭灤州
等處一路細詢鄉民耆老皆云非特目不曾見抑
且耳未曾聞等語欽惟我
皇上重農務本敬
天勤民今者嘉禾獻瑞於昌黎闔邑欣傳爲上瑞(臣)旣經
目睹且訪問再三異口同聲咸稱罕見(臣)不敢壅
於上
聞謹據實具
奏再各府州縣申報秋成分數因(臣)行蹤無定一時
難以取齊容(臣)回京另摺陳
奏合併聲明伏乞
皇上睿鑒謹
奏
據奏昌邑嘉禾知道了爾於回京時攜帶數株呈覽
雍正十年五月二十七日巡察直隸等處農務侍
郎(臣)舒喜謹
奏爲請
旨事竊(臣)奉
命巡農歴經三次向遵
諭旨於二三月間出京巡察農務九十月内回京復
命今蒙
皇上天恩特陞禮部侍郎之職伏思巡農雖屬要務而
部案尤爲重大(臣)冒昧請
旨伏乞
皇上另差巡農之員
命(臣)回京恭聆
聖訓學辦部務勉竭犬馬之勞報
天恩於罔極謹具摺請
旨伏乞
聖裁謹
奏
覽奏知道了巡農事畢然後回京赴部可也
雍正十年六月十七日巡察直隸等處農務侍郎
(臣)舒喜謹
奏爲秋禾豐茂情形據實陳奏仰祈
睿鑒事竊(臣)奉
命巡農自五月間至今巡行保定正定河間等處地方
甘霖時沛各處均霑榖子高粱俱巳發穗吐華其
餘晚種雜糧等項亦皆蔚秀可觀又據各府州縣
將得雨日期絡繹申報俱稱霑足(臣)巡行數載未
有如今歲秋禾之豐茂也徧野農民靡不歡呼預
慶咸稱如此風雨常調今歲豐收可保伏思我
皇上愛養黎元時以農務爲心故敢冒昧先將此時目
擊豐茂情形與百姓歡慶景象據實陳
奏容(臣)次第巡遍再俟收割之候另將收成分數具
摺奏
聞伏乞
皇上睿鑒謹
奏
以手加額覽焉
硃批諭旨卷一百五十三
