欽定四庫全書
硃批諭旨卷六十五
硃批張元懷奏摺
雍正四年三月初十日巡察河南戶科掌印給事
中(臣)張元懷謹
奏為敬陳彰衞二府地方情形仰乞
睿鑒事竊(臣)蒙
聖恩俾以巡察河南重任於正月二十九日抵磁州入
河南彰德府境至二月十九日巡察彰德州縣訖
於二十二日抵淇縣入衞輝府境至三月初六日
巡察衞輝府縣訖(臣)察河南地方於雍正三年十
一月内始奉撫臣牌示編行保甲之法甲樹一旗
戶懸一牌自州縣以及村莊累累相望(臣)竊以為
實力奉行不在塗節耳目隨檄行各州縣令其不
時稽察務期實力遵行即沿途旅店(臣)亦行文各
府照依保甲之法令其互相聯保一店盜竊互保
之店不行舉首俱行連坐重處又訪得黃河各渡
口間有不肖船戶暗通盗賊往來接應(臣)亦行文
令將沿河過渡船隻俱連環具保稽查匪類(臣)查
彰衞二府強竊盗賊並無新案所有舊案(臣)已飭
該州縣嚴緝以寧謐地方所有三府驛馬俱各足
縣令之才再訪州縣錢糧火耗每兩加一錢四五
分不等合並奏
聞至於塘汛煙墩兵丁俱各守汛但兵丁箭上多不書
本兵姓名(臣)愚以為箭不書名甚有關係隨行文
營弁令其書寫凡有煙墩俱係空設不裝糞草夫
煙墩原為瞭望起見(臣)皆令其裝實蓋好此(臣)巡
察彰衞二府情形理合繕摺恭進
睿鑒謹
奏
覽奏知道了實力行之毋怠
同日又
奏為請
旨事竊(臣)巡察河南至衞輝府屬寺兒山地方係汲縣
新鄉輝縣三縣交界之區其間去縣治各有四五
十里不等地勢曠野路徑紛雜並無營兵汛守訪
之土人皆云此地往往多盜且其地有大寺係明
代潞王遺址崇垣峻壁周圍二三里雖有僧人居
住但形勢空闊亦易藏姦(臣)查舊案康熙五十八
年九月内山西客商秦璉被盜馬白等在山前刦
害於雍正二年九月内正法亦因此地曠野無兵
汛守故也(臣)愚以為必得安設汛兵以資彈壓如
事屬可行(臣)即移咨河北鎮臣河南撫臣俾公同
商議設立煙墩或三處或四處分撥防兵或十五
名或二十名撫鎮二臣定議報部(臣)為地方起見
伏乞
皇上睿鑒施行謹
奏
事關設兵安汛自當言之撫臣會商具奏
雍正四年九月二十二日巡察河南戶科掌印給
事中(臣)張元懷謹
奏為恭報微(臣)巡察河南各府州縣已周仰乞
睿鑒事竊(臣)奉
旨巡察河南於本年正月二十九日入境次第巡視通
計豫省一百十州縣今俱徧歴(臣)查各屬盜案自
六月以後漸次稀少揆厥所由實因我
皇上聖德感召時和年豐二麥咸登三秋多稼所以中
州百姓戶慶盈寧人各樂業(臣)遍歴郊圻遇黃童
白叟宣布
皇仁示以緝盜安民之故並勸其勤儉以積粟守望以
相助百姓聞之歡頌
皇仁語言質樸愈覺意向肫誠仰見
站馬匹俱各足數惟據汝寧府署汝陽縣呈送驛
馬冊籍内開額設馬二十二匹内止收交代馬三
匹餘十九匹俱係老弱殘傷未經接受(臣)隨行文
驛道查報續據該驛道回文内稱署汝陽縣所有
未接馬匹業巳買足隨經該署縣將馬匹趕赴查
驗(臣)親看逐一印烙交驛訖再河南衝路煙墩兵
丁俱各守汛房屋亦各修葺完好凡前項事件係
(臣)巡察職任之事為此具摺恭
奏伏查吏部原議内開(臣)等巡察官務於一年之内
徧歴各府等語(臣)於正月間入河南境至九月内
睿覽施行不勝敬謹待
命之至謹
奏
河南吏治較之他省可謂善矣至於汝有所見所聞處
不妨隨時具奏但一切須秉公據實上聞不可聽人指
使自取罪戾勉之慎之莫辜任用
廵察之職凡事以警戒為先慎勿過於嚴刻密之
雍正五年八月二十二日巡察河南戶科掌印給
事中(臣)張元懷謹
奏為微(臣)巡察河南各府州縣地方一周仰祈
睿鑒事竊(臣)蒙
皇上聖恩再留巡察豫省地方於本年二月二十七日
具疏恭謝
天恩隨於二月二十九日巡察河南五府七州所屬州
縣於六月二十五日渡河巡察河北三府所屬州
縣至八月十九日通省所屬地方巡察一周伏查
鏡咨送到(臣)於(臣)所到地方隨便查驗以上係(臣)
巡察事件除有廢弛溺職之員移咨督臣查實主
稿
題參外今(臣)巡察已周仰體
皇上宵衣旰食勤求治理之
聖心謹繕摺奏
聞以期稍慰
宸衷於萬一所有奉到
硃批合併恭繳謹
奏
欣悅覽焉
同日又
奏為奏
聞事竊(臣)於八月初十日廵察至彰德府准督(臣)田文
鏡咨内開准山西護撫(臣)高成齡咨為妖言聚衆
等事移拏山西澤州案内逃犯楊世龍楊鉄山焦
養祿靳廣王君祿陳桂翟神仙郎裁楊副將衛智
劉三賈四即賈坤全田瓜即陳志榮申三樊百川
張冉公范溪衛四程廷賓等犯緣由咨會到(臣臣)
隨密檄各府州縣嚴查速緝去後嗣復節次嚴催
在案除濟源縣已獲翟神仙宜陽縣拏獲楊世龍
楊鉄山窩家宋文元寶豐縣拏獲陳志榮并子陳
雲州葉縣拏獲程廷賓外餘犯現在協同督臣嚴
催各府州縣多方躧緝上緊查拏緣係協緝晉省
要犯事件謹繕摺奏
聞謹
奏
此案人犯當盡力嚴督設法緝捕務令全獲内楊副將
靳廣二犯尤為緊要毋忽
雍正五年十二月二十二日廣西按察使(臣)張元
懷謹
奏為恭繳
硃批諭旨叩謝
天恩仰祈
睿鑒事竊(臣)於雍正五年十二月十六日在陳州西華
縣地方接准河南督(臣)田文鏡咨文荷蒙
聖恩越次超擢廣西按察使聞
命之下感激涕零伏念(臣)身受
國家豢養深恩一十五年來俱係在京供職於錢糧
刑名之事絲毫未諳雖在河南廵察二年究與身
親民事者不同況粤西地近邊陲民獞雜處臬司
乃刑名總滙之地倘有一事未得平允所關匪細
伏望
皇上俯念(臣)顓蒙下材准(臣)進京跪聆
訓旨俾(臣)恪謹遵守或可稍免隕越之愆如蒙
恩旨俞允(臣)即輕騎減從馳赴
闕廷仰覲
天顔(臣)不勝敬謹待
命之至所有奉到
硃批奏摺理合恭繳謹
奏
往返千里徒勞何益即速赴新任可也粵西地方最為
緊要而刑讞乃民命所關當勉思盡職勿負擢用田文
鏡之居心行事見許於朕係汝所深知者須以為楷模
而仿效之直省督撫司道等官若不肯如是公忠任事
而欲望朕姑容不可得也所訓汝者除將科甲朋比務
虚名廢實政之陋習竭力改除之外餘無可諭勉之慎
之欽哉毋忽
雍正六年九月十五日廣西布政使(臣)張元懷謹
奏為恭謝
天恩謹繳
硃批仰祈
睿鑒事竊(臣)一介庸愚蒙
皇上聖恩擢用廣西按察使未及兩月旋蒙
聖恩擢用廣西布政使受
恩深重圖報無由夙夜兢兢恒懼隕越(臣)自本年六月
十二日到任藩庫銀兩於半月之内遂巳盤查清
楚而通省倉貯榖石遵例委員清查因地方廣闊
各屬貯榖頗多至九月初八日各府州縣方行查
完出結到司(臣)謹另摺奏
聞外前於(臣)赴粤之時蒙
聖恩頒賜
御書福字抵粤之後又蒙
聖恩頒賜柏梁體詩一册叠蒙
恩遇有加無巳(臣)惟有嚴以自律不敢一念稍寬詳以
處事不敢一時稍忽以求盡職而巳所有原奉
硃批奏摺理合恭繳謹
奏
如是矢志甚好遵奉前諭勉力為之
同日又
奏為遵
旨奏
聞事竊(臣)於本年九月初十日接到怡親王等寄字轉
傳
上諭各省藩臬有准其具摺奏事者亦有本人未曾奏
請具摺朕遂未曾降旨者今思藩臬乃地方大員應
准其各就所見所聞具摺陳奏且即此可以觀其人
之居心辦事爾等可寄信與廣西布政使張元懷伊
若有陳奏事件初次具摺差人交門上奏事人轉奏
嗣後從何處轉奏朕再降諭旨可也欽此欽遵伏念
(臣)本駑駘下質疊沐
聖恩屢加超擢凡有所見所聞理應具摺奏
聞乃蒙
皇上俯念愚蒙
特示明訓跪讀之下感激涕零謹將(臣)任内事件以及
地方情形分摺奏
聞伏祈
皇上睿鑒謹
奏
嗣後奏摺齎交大學士蔣廷錫處轉奏
同日又
奏為奏
聞事本年九月初十日西隆州知州劉德健報到土賊
顔先色顔光東聚黨拒捕被圍自潰於八月二十
二日為其寨内土衆所殺業由撫臣具
題在案(臣)謹將本案前後情節為
皇上敬陳之伏查顔光色等恃險刦掠巳非一日西隆
州知州劉德健詳請官兵𠞰擒三月二十八日提
(臣)田畯委遊擊常顯虎帶領官兵八百名往擒土
田州岑應祺帶土兵七百名從之西隆州知州帶
土勇八百名駐劄弄高西林縣知縣韓三善帶土
勇一千名駐劄八陽漢土官兵不為不多此時土
賊寨中礮臺未築木栅未樹顔光色見官兵驟至
令人詐降乞緩攻五日率衆出投遊擊常顯虎信
而許之以致土賊礮臺木栅暗行修築遂敢抗拒
官兵自四月以至八月官兵陸續增添廣西提鎮
各標官兵一千六百五十四名貴州安籠鎮漢土
官兵二千五百五十四名雲南廣羅協會同廣南
營漢土官兵二千二百名前後三省共發漢土官
兵九千七百零八名俱係准咨開載兵數其運糧
守隘土兵不在此内至於軍前需用糧餉奉督撫
牌行司庫共𤼵銀二千六百兩西林宣化隆安武
緣等縣共報𤼵銀二千五百五十二兩俱於二釐
耗羡及公用銀兩項下動支其軍前支給口糧以
及沿途供應軍糈應俟旋師之日各該州縣册報
到日彙核實數具摺奏
聞謹
奏
此應題奏事件核明實數之後該督撫自然具題何庸
汝摺奏耶
雍正七年正月二十五日廣西布政使(臣)張元懷
謹
奏爲初春雨澤霑足事竊照粤西地方冬春二季最
需雨澤蓋因民間塘田俱於此時蓄水以為栽插
之本去冬雨雪不缺今歲正月膏雨連旬自初一
日至二十日未嘗間斷目今春麥滋長至二月下
旬禾苗即可佈種我
皇上勤民重農感召
天和(臣)職任旬宣所有查詢雨澤事宜謹繕摺奏
聞謹
奏
覽奏膏雨優渥朕懷深慰
驗試貢監考試吏攅選舉老農三摺俱交該部議奏矣
雍正七年三月二十日廣西布政使(臣)張元懷謹
奏為粤省雨澤霑足事竊查粤省正月雨水調勻經
(臣)繕摺奏
聞外至二月望前天氣晴暖耕耘得力自二月望後至
三月初旬甘霖頻施土膏滋潤塘水充滿目今春
麥俱巳揚花結實各屬稻禾俱巳次第佈種粤西
雨暘時若農民歡慶理合繕摺奏
聞謹
奏
覽雨暘調順情形朕懷深慰
雍正七年十一月初一日廣西布政使(臣)張元懷
謹
奏為奏
聞事雍正七年八月初十日奉撫(臣)金鉷准吏部咨開
廣東道試監察御史高山條議各省督撫藩臬衙
門一體封鎻幷將各書役一年更換通行直省實
力奉行等因到(臣臣)查粤西邊徼地方書辦人等
多屬愚蠢較之江浙狡猾姦巧巳自有間(臣)衙門
各房書吏貼寫共一百五十五名其中略有明白
事件每房稿辦不過一二名餘皆書寫文移册籍
而巳一遇緊要事件尚須晝夜攅造以上書役皆
常川伺候向無分設上下兩班亦無内班外班之
分若將現在之書辦分作上下兩班無論事繁人
少不敷所用且隔一年之久往往上班所辦之事
下班接管頭緒茫然恐有舛錯若另募增添邊末
愚民通曉文移者少既難招募且新進之人更不
知各項卷宗原委即(臣)前在臬任并護撫印之時
原係封鎻一日兩次開門而各房書辦則係按季
三月輪換亦無外班書辦至其接管交替之時尚
有前後錯誤之處是撫臬二臣衙門書吏亦難按
年換班况(臣)衙門錢糧總滙項欵紛繁未可絲毫
舛錯是一年一換實於辦理案件未便即念其常
川伺候不過酌量於一二月内量行給假數日料
理家務庶幾無誤辦公再查(臣)衙門有支放各營
兵餉收兊各屬正雜錢糧以及通省屬員因公到
省不時以地方諸務當面商酌等事如一日之間
拘定兩次開門未免勢有難行(臣)與撫(臣)金鉷臬
(臣)元展成悉心面商亦俱意見相同可否允(臣)凡
遇收放錢糧幷有緊要公務隨時彈兊收放辦理
事竣即行封閉庶為妥便為此據實奏
聞伏乞
皇上睿鑒施行謹
奏
地方情事原各有不同汝與督撫臣權宜斟酌為之可
也
同日又
奏為敬陳管見仰祈
睿鑒事竊查雍正六年四月内定例各省流犯在配脫
逃一面移咨原籍緝查一面令配所該管官勒限
緝獲到日先解布政司衙門枷號兩箇月責四十
板滿日加徒役三年等因又雍正七年八月内定
例凡律載應流之犯如情罪甚重者在配脫逃被
獲之日於本罪上加等擬絞監候其該管兼轄各
官均分别議處等因各欽遵在案是流犯犯罪案
情各有輕重脫逃治罪亦分差等誠屬至公至當
永遠可行各該犯自應悔悟畏懼不敢復行潜逃
矣而各屬申報流犯脫逃者又往往有之(臣)愚以
為此等流犯皆蒙
皇上覆載生全原情寬宥易地發遣安插為民冀其改
過遷善悔悟為良地方各官原無差押拘禁之例
且伊等在配無可度日或捕魚為業或樵採營生
勢難禁其出入如其蓄心潜逃乘機兔脫實屬未
易防範(臣)查雍正二年五月内定例直隷山西河
南山東陜西五省連家屬發遣之人有能種地者
前往布隆吉爾地方種地令地方官動正項錢糧
採買種地籽粒牛隻給與種地之人三年以後交
納糧草等語今粤西州縣現在議行開墾荒地可
否比照雍正二年定例凡安插粤西携帶妻子之
流犯有能種地者令地方官動項買僃牛種量給
荒地墾種編入保甲互相稽查仍按墾荒年分照
例陞科其單身貧難之流犯與不能種地者如於
配所願充夫役即就該地方額設橋渡河站各夫
内遇缺補充照例日給工食仍聽夫頭約束其流
犯之挾有資斧或别有手藝者在配經營聽從其
便該管各官仍於朔望點卯稽查毋致疎脫如此
則在配各犯既有營生之業以安其身而該管各
官亦得嚴其防範之法庶或疎脫者漸少而所全
者實多(臣)就粤言粤誠見流犯人等似當隨地安
置是否可採伏乞
皇上睿鑒施行謹
奏
是否可行與督撫商酌
雍正九年五月初六日署理河南廵撫印務浙江
布政使(臣)張元懷謹
奏為恭謝
天恩事竊(臣)於本年四月二十四日接浙江總督(臣)李
衞抄咨蒙
皇上聖恩命(臣)署理河南廵撫事務欽此欽遵謹將(臣)
藩司任内一切錢糧事件造具清册於五月初四
日移交臬司(臣)劉章署理外(臣)隨於初六日起程
前赴河南署任伏念(臣)庸愚陋質蒙
皇上屢加擢用洊歴兩司日夜冰兢常恐辦理未協以
致有負
聖恩兹者乃蒙
皇上簡署封疆重任聞
命之下愈滋惶悚況豫省為四方通會之區凡錢糧兵
馬河道漕運以及察吏安民事件俱關係重大(臣)
謹遵
旨前赴河南暫為署理伏乞
皇上另簡才識卓越之員畀兹重寄方與地方有益并
叩懇
皇上垂照(臣)愚
恩賜訓誨俾(臣)到豫敬謹遵循庶幾不致有所謬誤也
為此具摺恭謝
天恩謹
奏
覽
居心行政一一效法田文鏡何有謬誤之失勉為之
雍正九年六月十二日署理河南廵撫印務布政
使(臣)張元懷謹
奏為奏明事竊(臣)於本年五月二十九日抵豫省遵
旨即赴督臣衙門面見督(臣)田文鏡聽其指授地方事
宜隨於六月初一日任事訖初二初三等日(臣)連
次往見督(臣)田文鏡因感冒微寒未得接晤(臣)竊
思田文鏡在任八年地方事宜無不深悉熟練又
蒙
諭旨命其指示交代(臣)自應朝夕面請領受教益方得
奉為章程有所遵循今督(臣)田文鏡於初次相見
之時向(臣)言及急欲進京家口則留在衙署俟八
月起行其家口留署(臣)自當料理防護但督臣年
踰七十現今身又抱病當此炎暑自應暫留豫省
衙門調理俟秋涼體健徐緩進京(臣)現在撥役照
常護衞伺候并俟督(臣)田文鏡見(臣)再為面請豫
省一切事宜仍堅留緩行在豫頤養外理合奏
聞謹
奏
田文鏡先巳奏聞業經有旨矣
雍正九年六月十七日署理河南廵撫印務布政
使(臣)張元懷謹
奏為奏
聞事竊查豫省自入五月以來雨澤微少晚苗未能盡
行播種望雨甚殷兹於本月十四十五兩日風雷
不作暢沛甘霖由日及夜四野霑足凡應種禾豆
俱可及時播種而巳長田苗益覺發生暢茂臣民
胥慶道路歡忻此皆我
皇上宵旰勤民至誠感格所以應時沛澤惠濟羣生也
至於各府州縣地方得雨日期晚苗長發情形俟
查明再行奏
聞謹
奏
甘雨及期以手加額覽焉
雍正九年六月二十九日署理河南廵撫印務布
政使(臣)張元懷謹
奏爲奏明事竊念豫省去年稍被水淹我
皇上軫念民艱
特命刑部侍郎(臣)王國棟馳驛來豫𤼵倉賑濟計口授
粟不令一夫失所
皇仁普被實惠均沾豫省人民無不感激歡呼此(臣)赴
任經過地方及來省城目擊之情形也乃(臣)自署
任以後案查侍郎(臣)王國棟奉
命來豫共賑過榖五十餘萬石零續又查首冒濫領榖
一萬石零内議著落該縣嚴行追比如百姓不能
繳補着落該州縣賠補等語(臣)查賑濟一事刻不
容緩愚民見小乘機冒領其罪固無可逭而州縣
奉委詳查不能勘實開報則責有攸歸賠補亦所
難辭但小民無知一時冒領業巳用盡今二麥甫
及登場即欲如數交還其中恐有實在無力不能
繳還之人百姓不能繳還而州縣又慮自行賠補
止求自巳之無累豈顧百姓之難堪其為朝夕催
追嚴行徵比諒難逃
聖明洞鑒之中我
皇上大沛恩膏豫省賑過榖石五十餘萬之多乃於一
萬餘石濫給之榖致令放賑未幾即有追比之舉
甚非仰體
聖主軫恤豫民之至意仰惟我
皇上仁周庶類澤被蒼生欲使普天率土無一夫不得
其所方可稍慰
宸衷必不因萬餘石之榖石與茅簷編戶較有餘不足
之數(臣)署任方始不敢以此案巳經具
題俾浩蕩
皇恩於蠲賑事竣之後復留些小欠缺(臣)謹據實奏
聞伏乞
睿鑒施行謹
奏
如果州縣查勘詳確何有冒領之弊候朕另有諭旨
雍正九年七月初九日署理河南廵撫印務布政
使(臣)張元懷謹
奏為奏
聞事竊豫省六月十九二十兩日省城附近得雨分寸
及霑足地方(臣)巳具摺恭
奏外嗣於二十三四以及二十九三十至七月初二
三等日各府州縣又陸續申報得雨(臣)恐所報或
有未實隨委員分路確查今據各員申覆前來大
約黃河以南開封歸德南陽汝寧河南五府陳汝
鄭陜禹許六州其中亦間有一二縣雨澤稍遲晚
禾未盡栽種其餘悉皆霑足早晚秋禾亦無不遍
種青葱茂盛秋成巳可預卜惟光州一屬州境巳
報得雨所屬四縣尚未周徧其黃河以北懷慶一
府雖屢報得雨均未霑足巳種秋禾不過十之五
六彰德衞輝二府亦有三四縣巳報霑足其餘悉
未得雨巳種秋禾不過十之三四(臣)現飭河北各
州縣日内倘得雨澤窮民無力置辦籽粒立即酌
量借給務令及早補種或有遷徙他往者務令加
意撫綏不致流離失所再光州所屬之固始商城
交界地方竹園内於六月二十一日忽生青蟲形
似蝗蝻將竹葉蠶食幸未生翅當即撲滅並未傷
損田禾合并奏
聞謹
奏
據奏青蟲似蝗𧖟食竹葉等語即實係蝗蝻亦惟有嚴
飭屬員速行撲滅而巳此外别無良策也
同日又
奏爲奏
聞事竊查去年直隷山東江南河南被水乏食窮民趁
食於鄰省者蒙
皇上恩諭各督撫轉飭地方官動支常平倉榖計口授
食又念三春耕種之時若不旋歸本土恐致荒棄
故業動支存公銀兩賞為路費資送回籍嗣後以
此爲例欽遵在案兹查六月下旬以來復有北來
窮民㩦帶家口渡河而南大約直隸山東之人居
多亦間有河北彰衛等處之人每日七八起至十
餘起不等(臣)伏思去年
恩旨原為時届三春耕種之際恐其荒棄舊業故令資
送回籍此誠
皇上軫恤流民至周至密之盛心也今時方交秋而此
等覓食窮民絡繹而至若照先行事理遇有來者
即差件遣還是旋歸之日巳過耕種之時或反致
其失所亦未可定若但聽其往來則以五方雜處
之人東西覓食無依無著安保其不别生事端(臣)
以為時勢不同或當於安集之中隱寓稽防之意
因嚴飭沿河州縣於各渡口處所詳加察詢倘欲
於豫省州縣依附親朋傭工覓食者詢明欲往地
方除力能自給者無庸資給外其有實在窮民酌
量給與口糧仍知照該州縣令其善為安插再通
行各府州縣如有此等流民經過務必加意防護
倘其中有欲往湖廣之人則開明籍貫姓名察其
有力無力酌量資遣出境(臣)現在咨明湖廣督撫
二臣俾其轉飭該地方官預為查照以上趁食窮
民若至來春思還故土而又無力起行則仍行遵
例資給回籍如此則撫綏察查各盡其職隨處安
集既無流離失所之虞沿途稽防亦不致有相聚
爲匪之慮矣所有(臣)現在料理渡河流民情形理
合具摺奏
聞謹
奏
此奏是實力為之
雍正九年七月二十四日署理河南廵撫印務布
政使(臣)張元懷謹
奏爲奏
聞事竊豫省立秋之前大河以南各府州縣雨澤先後
霑足惟河北彰衞懷三府尚未周徧經(臣)具摺恭
奏外隨於七月十一十二兩日省城連得大雨彰衛
懷三府亦於此兩日之内俱報霑足百姓俱各及
時補種蕎麥是河北州縣得雨雖覺稍遲目下補
種晚苗俱巳𤼵生將來民食有頼至於無力窮民
如有不能置辦籽粒者(臣)遵照部議巳迅飭各該
州縣酌量借給令其及早補種伏思今歲節候較
遲倘至八月下旬早霜未降則可望普收矣再查
省城米價六月内粟米每石價銀一兩七錢今自
七月以來每石減至一兩三錢想因時雨頻施青
苗遍野囤米之家不肯久積是以米價頓平所有
河北三府雨澤霑足及播種情形理合奏
聞謹
奏
覽奏河北得雨霑足朕為豫民曷勝額慶
同日又
奏爲奏
聞事竊六月内據固始商城二縣報稱交界地方竹園
内生有青蟲當即撲滅並未損傷田禾經(臣)具
奏外(臣)恐留有遺種滋害田苖地方官所報未盡確
實隨委汝寧府前往詳細勘驗今據禀覆係商固
接壤之處地名馬岡集居民石峩家有竹園約計
十頃其葉俱為青蟲所食該二縣當即率衆撲滅
並未損傷田禾亦更無遺留滋蔓竊念竹園十頃
地方不為不大竹葉食盡其蟲不為不多乃止食
竹葉而於禾苗毫無損傷實為可異再中牟陽武
原武三縣交界地方於七月初九日亦生小蟲形
似蝻子大如蒼蠅(臣)飛飭各該縣正在上緊撲滅
間隨於十一十二兩日連得大雨所生之蟲隨雨
俱滅亦無遺留禾苗毫無所損伏思五六月間雨
澤微缺從前低窪積潦之區魚蝦遺子變為蟲蝻
固屬事理之常而止食竹葉無損禾苗又得大雨
消除此實默有神佑豈人力所能致者仰惟
皇上聖德感召徵應如響所以歲轉有秋蟲不為害而
(臣)撫心自思益覺兢惕悚惶時時滋懼也爲此奏
聞謹
奏
青蟲或係專食竹葉之蟲耳何乃為是誇誕之詞
雍正九年八月二十二日署理河南廵撫印務布
政使(臣)張元懷謹
奏為奏
聞事竊照豫省地方仰蒙
皇上聖恩先事預籌截留漕米二十萬石備將來賑恤
之用或於明年青黃不接時候平糶(臣)遵照部行
巳派委南汝道董自超帶佐雜及試用人員三十
餘員雇覓民船先赴臨清聽候分派押運在案至
豫省各種秋糧現今雖未盡收然據各州縣申報
及(臣)委員驗看高粱巳經刈穫實有十分收成棉
花豆子晚榖查彰衛懷三府屬得雨稍遲入秋以
後雨水調和收成亦不致甚減其餘各府州縣皆
極茂盛指日便可豐收又七月中連雨兩次間有
一時水壅被淹之處亦不過零星低窪畝數(臣)隨
遣員撫恤資給籽粒補種蕎麥今至八月以來天
氣晴暖所種蕎麥亦皆敷榮結實可望有秋再洧
川尉氏二縣雙洎河決口民房報有水淹塌損者
嵩縣伊水漫溢亦淹塌民房百餘間(臣)亦委員星
赴查勘視其房屋坍塌情形酌動存公銀兩或二
三兩或四五兩賑給修整房屋民皆安堵再北來
流民(臣)遵照部文遣員於各渡口查驗給票或資
給口糧或勸諭回籍皆知各本籍奉有安輯
聖諭巳日漸稀少但數日之内(臣)又訪聞江南省徐州
所屬之蕭碭二縣界連歸德彼處人民頗多挈携
老幼來豫(臣)未悉係何緣由隨即遣員星往查驗
并飭地方官照例撫恤今二十日河南布政使(臣)
高斌赴任抵豫道經歸德親遇徐屬流民詢知因
彼處黃水有決口之處但出自流民之言未審的
確(臣)因
皇上軫念民生無一事不上厪
聖衷所有地方次第收成豐稔情形及流民稀少又新
有來豫之處合先奏
聞謹
奏
汝自署理豫撫印篆以來事事辦理不及敷奏不實一
惟瞻顧因循是務大失朕之所望所奏知道了
雍正九年九月初一日署理河南廵撫印務布政
使(臣)張元懷謹
奏為酌議徵漕補倉事宜仰祈
睿鑒事竊(臣)於八月二十四日准部覆督(臣)田文鏡奏
請將徵漕抵補賑榖其賑過之州縣本地漕榖未
必適如所賑之數應令不賑之州縣酌量撥運動
用鹽規存公銀兩給𤼵雇脚運送移咨到(臣)此誠
酌盈濟虚預備倉貯之計但(臣)以爲補倉固為緊
要而撥運似屬可緩以本地之漕榖補本地之倉
額事最省便無可疑議若欲以别州縣之漕榖撥
運補額則今年豫省豐收之處居多固非急需撥
運補貯之時且一經撥運則動須車脚而運榖較
之運米數當加倍則費亦加倍以有用之存公銀
兩徒供車脚之費實屬可惜(臣)之愚見以爲莫若
照先准部咨將徵收之榖各徵各貯俟明春酌其
有餘不足隨時平糶糶出榖價撥給動賑之州縣
於秋收後陸續買榖補倉再若不敷動賑之榖則
現在截留二十萬石之漕米部議原令平糶之後
易榖貯倉以此項平糶銀兩令動賑州縣逐漸買
補以足舊額如有贏餘存貯司庫以備撥用如此
一轉移間既免搬運之煩又省車價之費各州縣
倉榖原額亦無不補足矣再查豫省徵收漕米向
例每石加收耗米一斗五升爲折耗運脚等費今
既停運改徵榖石每榖一石約可碾米六斗統算
收榖二石合之收米一石巳有加耗在内若仍照
舊收耗則於民未便可否仰請
聖恩特頒諭旨將今年漕米收耗之處曉諭豁免將來
徵米起運仍照舊徵輸則
恩出自
上有益於民而於官亦無所損伏祈
睿鑒施行謹
奏
所奏言之田文鏡如果當行伊必具奏請行其中或有
可議伊自剖悉指示於汝亦可增長識見將奏摺倂朕
批諭俱與觀之可也
同日又
奏爲奏明事竊(臣)於八月二十六日接到督(臣)田文
鏡來札内稱蒙
聖恩仍令回豫視事但恐各屬於授受之際不無因循
觀望稽延舛誤飭令兩司將應辦事件作速詳慎
辦理免致遲錯緣係奉
旨札致特此奉達等因到(臣)遵查(臣)到任三月一切應
辦事件俱遵照料理隨時檄催外查督(臣)田文鏡
留交命盗案件共有二百八十餘案(臣)謹依次辦
理其中尚有二十五案係田文鏡巳審而未經具
題之案(臣)具題本内例填覆審無異字樣竊念命
盗案件關係重大(臣)未經親審遽稱覆審無異何
敢自蹈欺誑之罪(臣)因逐一提訊依次審結其間
提觧審理不無稍遲時日今亦現在陸續具題不
敢稽延至於舛誤之處(臣)自分庸陋或有心力之
所不及知識之所未周乃限於(臣)之才絀智短實
聖明鑒照緣係奉
旨寄示之札理合據實奏
聞謹
奏
此奏甚屬可笑朕原以汝為知朕之人及觀汝署理豫
撫以來前次今番所奏乃大負朕恩之小人向之信任
寧不可惜若再不痛自改悔惟疑防揣度是務恐非汝
之福也慎為之
硃批諭旨卷六十五
