欽定四庫全書
硃批諭旨卷一百四十六
硃批繆沅奏摺
内閣學士(臣)繆沅謹
奏(臣)於雍正六年四月二十日奉
旨差審參革原任蒲臺縣知縣朱成元家人張士榮叩
閽控告告休蒲臺縣知縣王僧慧一案(臣)於五月初
二日至濟南本日行文廵撫咨提原狀内官犯人
等並提原卷十五日准廵撫將人犯文卷觧到(臣)
即隔别研訊據成元供稱原有那移銀六千餘兩
尚有民欠七千兩可抵王僧慧已據實詳明布政
司批允(臣)查布政司詳文止有批查字樣而成元
捏稱已經批允所控已誣成元又供稱僧慧違例
預徵新泰縣六十六十一兩年帶徵錢粮全完將
銀一千四百餘兩婉求成元收受成元隨後又退
還僧慧取有僧慧蒲臺縣印收為據查印收係硃
上蓋墨明係成元在蒲臺任内私留空白印紙後
填假收朱成元所供預徵全完又誣又供稱僧慧
威令經承李天錫等囑令里長李道恒等將民欠
捏報虧空出首圖頼銀兩等語均應刑訊因王僧
慧年老病篤不能受刑將僧慧管宅門家人孫榮
同經承李天錫等十餘人各加刑訊俱堅供係各
役情急出首並無威令囑令等情又據經承李天
錫等供成元在蒲臺任内徵收錢糧令家人張成
桂在宅門經收糧戸錢糧哄騙鄉愚止給串票不
登流水簿又著里長李道恒等預繳錢糧五六十
兩不等交管門人張成桂收入只給總票許其存
算各花戸錢糧等語(臣)查朱成元在任年久地方
熟悉既侵用倉庫而又䧟害衆民巧於彌補移新
蓋舊現在虧空共銀二萬六千餘兩朱成元自聞
調任新泰之信明知虧空甚多萬難交代遂與收
役張仲蘭等商議將成元項下侵蝕銀兩捏作民
欠暫掩交代俟到新泰設法抵項詎意到任甫及
三月新泰又參虧空張仲蘭等恐禍及已隨將捏
造册籍情由出首僧慧因有續揭三揭成元讐恨
令家人張士榮叩
閽希圖將虧空錢糧推卸與收書里民及接任之員
而册籍有憑活口現在一堂之上吏書里民衆口
齊證隨將張成桂刑訊各欵直認不諱其成元在
任將正項錢糧官侵吏蝕視庫項如已物現今刑
訊張弘圖王存義等十一人各名下共計侵蝕銀
二千六百餘兩其餘實係朱成元侵蝕供明在案
(臣)奉
旨速行前往詳審具奏不敢稽遲先將審過緣由繕摺
具
奏其虧空一案册籍繁多現在行查謹
奏明恭候
諭旨(臣)臨奏不勝悚惕待
命之至謹
奏
朕總欲凡事得其實情將册籍查明後具疏親帶来京
進奏可也據奏朱成元誣控顯然如此則可惡極矣亟
當從重定擬將伊任所資産行令地方官詳查毋令隱
匿並將其緊要用人嚴行看守防有兔脫特諭
内閣學士(臣)繆沅謹
奏(臣)於七月初七日接戸部知會奉
旨命(臣)同鹽(臣)鄭禪寳會查東省鹽政積弊(臣)遵
旨詳審朱成元案件不得親齎来京謹繕疏具
題恭請
聖旨其家産人口(臣)委員協同地方官詳查嗣據各州
縣造册申送共估時值價銀二千八百餘兩其緊
要用人張成桂等現在收禁男婦八十六口分别
看守隨將各册籍移交署撫(臣)岳濬收貯其歴城
縣申送查出朱成元任内送銀禮簿有字賬三十
本無字賬一本散賬二十八頁通計送銀禮賬二
百七十三頁(臣)另繕疏具
題誠恐冒昧理合
奏明謹
奏
審理朱成元一案公明詳細殊屬妥協之至甚為可嘉
今清查鹽弊一事尤為緊要亦應如是秉公破面辦理
勉為之
内閣學士(臣)繆沅御史(臣)鄭禪寳謹
奏(臣)等欽奉
諭旨清查山東鹽弊其重複影射阿城改包種種弊端
併積年侵蝕正課數目(臣)等查出業於八月内具
奏在案其引張短少之處訊據本商劉衮劉養才連
名公具保結内稱如有隠匿積引日後或被查出
或經首告商人等情甘重罪等語(臣)等不敢因有
衆商甘結不復察訪隨又細加密訪今訪得運司
殘引房書辦康福盛等向有偷匿殘引情弊現今
寄頓戸總科堂號房内(臣)等同運使梅廷對親往
搜查果於堂西號房内搜出雍正五年殘引一箱
隨將康福盛等鎖拏收禁又至康福盛等家内搜
出康熙七年至六十一年雍正元二三四等年共
殘引四萬四千五百五十七道又運使梅廷對在
書辦盧鼎爵家碾盤下搜出歴年殘引一萬五千
一百六十道呈送前来其引目細數另繕清摺恭
呈
御覽(臣)等逐加嚴訊康福盛等僉供歴年姦商書吏通
同藏匿殘引營私作弊是實(臣)等誠恐尚有搜查
未盡隨經出示曉諭諸商及書吏人等令其自行
出首(臣)等現今搜出殘引之内除雍正五年殘引
一萬七千五百六十九引交明鹽運使貯庫入五
年奏銷册籍外其雍正四年以前殘引容(臣)等細
加研訊取具確供按律定擬仰副
皇上肅清鹽政至意伏乞
聖鑒謹
奏
覽
如此搜查嚴急此外再有藏匿者必至於燒毁滅跡然
亦不得不如此也
内閣學士(臣)繆沅御史(臣)鄭禪寳謹
奏為奏明事竊查馬禮善案内以財行求之顧九臯
金恒基李生馥三人原擬杖徒今訪得並非正身
乃係辦商錢連城范錄陸維宸冐名充徒前經(臣)
鄭禪寳具摺
奏明奉
硃批諭旨可惡之極萬不可令兔脫嚴審定擬具奏欽
此欽遵隨經刑訊錢連城等據供小的們是商人
顧九臯等夥計本商向来不在山東俱係夥計們
頂名行鹽辦課去年以財行求原是小的們做的
事後来塞廵撫批發張布政司楊按察司梅運司
會審時小的們曾供稱過本名顧九臯的夥計錢
連城金恒基的夥計范錄李生馥的夥計陳瑗承
審官員亦不曾究問等語訊據合綱商人等仝供
行鹽引名顧九臯本商顧憲臣引名金恒基本商
劉衮引名李生馥本商李芳州各商本身俱在原
籍去年頂替充徒原是錢連城范錄陳瑗冒名去
的因陸惟宸陳瑗俱是李生馥的夥計以財行求
是陳瑗值月做的事不是陸惟宸做的及至充徒
亦係陳瑗冒名頂替是實審據顧憲臣劉衮李芳
州仝供錢連城等以財行求冒名充徒之處商人
遠在各省居住實係不知辦課夥計有干法紀商
人等情甘同罪有何辯處等語取供在案(臣)等現
將錢連城等交歴城縣收禁外容(臣)等按律從重
定擬繕疏具
題其承審失察各官塞楞額等一并
奏明聽候部議伏乞
皇上睿鑒施行謹
奏
具題到日有旨
再所奏清查追補一摺已交部議矣
侍郎(臣)繆沅御史(臣)鄭禪寳謹
奏為奏明事竊據觧任運使梅廷對詳稱自雍正元
年裁减鹽規後尚有耗羡銀二萬七千兩此内除
應觧河工銅觔并運司養廉等項銀兩外尚餘銀
四千兩查山東各道員養廉俱止六千兩惟運司
養廉一萬兩似屬浮多應裁減銀四千兩每年應
節省銀八千兩自雍正五年三月&KR0681;任及今年半
共節省銀一萬二千兩自應歸入公帑現將此銀
封貯道庫聽候觧交等語又據山東鹽運分司宋
懷金詳稱雍正元年一切陋規盡行裁革應觧銅
觔銀兩及卑職養廉每年議留銀九千六百五十
兩除公私費用外自雍正二年二月到任及今共
餘銀一千九百七十一兩情願歸公等語據此(臣)
等查運使梅廷對贓跡纍纍未便因其一詳遂寬
其咎現在繕疏
題參再查分司宋懷金除引商應交養廉外又多收
票商銀兩容(臣)等查明繕疏彙
題外所有梅廷對宋懷金舉首出羡餘銀共一萬三
千九百七十一兩理合
奏明觧赴内務府廣儲司交納伏乞
聖鑒施行謹
奏
此項銀兩不必觧内務府仍應咨請部示遵行
侍郎(臣)繆沅御史(臣)鄭禪寳謹
奏為請
旨事竊新任運使唐綏祖已於九月二十日到任凡鹽
務一&KR0704;積弊正需清理目今私販漸少額引不敷
自應增引增票現在檄行唐綏祖傳集引票衆商
公同妥議事關全省鹽政頭緒繁多必得運司專
心辦理庶為妥協唐綏祖現署山東按察司印務
關係通省刑名事務殷繁勢難兼顧理合據實上
奏伏乞
皇上敕下督撫臣將按察司印務另委賢員署理則鹽
務刑名均有裨益抑(臣)更有請者山東鹽務自奉
旨清查之後私鹽歛跡官鹽不足民食(臣)等現在斟酌
增引增票因事關通省州縣不敢草率遽定誠恐
民虞淡食仰祈
皇上天恩敕部將東省雍正七年額引預發十萬道来
東令運司速催各商及時告運接濟民食俟(臣)等
議定酌增引票數目鹽臣按依年分赴部請領引
票時除去現在預給數目一轉移間商民均沾
皇恩於無既矣理合繕摺請
旨謹
奏
所奏是已諭部議行矣
硃批諭旨卷一百四十六
