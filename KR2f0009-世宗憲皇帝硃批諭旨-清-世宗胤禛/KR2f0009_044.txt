欽定四庫全書
硃批諭旨卷四十四上
硃批宜兆熊奏摺
雍正元年五月十四日福州將軍(臣)宜兆熊謹
奏為請
旨事竊(臣)庸碌無能蒙
聖祖仁皇帝寵眷優渥由世職歴陞都統復荷我
皇上格外殊恩補授福州將軍任大責重惶悚靡寧凡
有見聞敢不直陳查駐防四旗鎗營甲兵所用排
甲兵以資操演再閩省非出馬之地四旗甲兵馬
匹現今陸續買補大馬查隣省廣東湖廣二處土
馬到閩水土甚屬相宜餧養亦且甚易以(臣)愚見
土馬與大馬兼買於甲兵實有裨益為此具摺恭
請
聖裁伏乞
恩准批示遵行謹
奏
大馬與土馬相同但擇其易養為佳耳聞閩地濕熱頗
不宜於馬性若不能足三匹之數足兩匹亦可矣切勿
因賠補而累及兵丁致滋朋扣等弊至於凑僃公用權
變料理又在爾酌宜相機而行也軍營以馬匹為重但
廹之不可過嚴亦不可過寬審時量力為之毋得膠固
總之以實心任事何事不濟耶勉之不可過嚴之旨密
之勿露於衆朕深信爾不愧將軍之職爾其仰副朕衷
加意訓養作一太平良將顧不偉歟
同日又
奏為奏
聞事竊(臣)於雍正元年二月二十二日莅任即清查本
衙門一切陋規盡行革除再查琉球國
貢使獨於(臣)衙門向有每年規禮(臣)恐受此殊失
皇上念四旗兵丁人口蕃滋度日艱難照駐防原額馬
匹賞給錢糧四旗甲兵父母妻子盡得養贍老幼
無不歡欣鼓舞(臣)復宣布
奏
知道了
雍正元年六月十二日福州將軍(臣)宜兆熊謹
奏為恭謝
天恩事(臣)齎摺家人回閩捧到
皇上恩賜香袋丹藥(臣)隨恭設香案望
闕叩頭謝
恩祗領訖竊思(臣)庸愚下質受
恩獨深既膺邊海之重寄復蒙
頒賜之殊榮(臣)感戴
知遇淪肌浹髓惟有夙夜冰兢誓竭駑鈍以仰報
高厚於萬一而已杏今歲雨暘時若福州府田禾現在
收穫其餘八府田禾俱聞成熟此皆仰頼我
皇上至誠格
天四海共享昇平之樂也理合具摺叩謝
天恩謹
奏
覽奏深慰朕懷皆爾等封疆文武大吏同寅協恭緝兵
安民之所致也其互勉毋替但一切敷奏總宜據實不
可絲毫掩飾若惟以仰慰聖心為辭則誤矣凡事不本
於眞誠即為負朕不可不知特諭
雍正元年九月十五日福州將軍(臣)宜兆熊謹
奏為恭謝
天恩事(臣)齎摺家人回閩(臣)跪讀
硃批不禁感激涕零(臣)何人斯蒙我
皇上知遇至於如此雖粉骨碎身不足仰報萬一(臣)蒙
皇上隆恩准(臣)捐造盤鎗復念(臣)力薄
恩諭陸續緩為捐造但(臣)所得俸禄儘足養贍且月得
餉銀充足有餘捐造為費無多(臣)已於九月十五
日造盤鎗一千一百零一捍散給四旗鎗營甲兵
覽奏朕深為嘉悦勉之
同日又
奏為請
旨事竊查福建駐防官兵操演纛幟向來將軍俱用蟒
纛官兵用飛虎纛與在京八旗漢軍纛幟一樣因
前任將軍祖良璧自改為月心素纛(臣)愚以閩地
邊海操兵演武纛用飛虎實壯軍威(臣)不敢自專
理合
建山多路險崎嶇窄狹以(臣)管見每旗設攩木五
架每架高寬五尺即於四旗壯丁内挑選精壯者
皇上賞賜之恩再查(臣)標左右兩營共馬步戰守兵一
千九百六十名内有鎗手兵八百六十名(臣)思旗
營一體今四旗甲兵現已捐造盤鎗散給操演伏
乞
聞謹
奏
所奏俱悉
雍正元年十一月十七日福州將軍(臣)宜兆熊謹
奏為恭謝
天恩事(臣)進摺千總回閩齎捧
皇上御批併
頒賜(臣)
上用果品(臣)恭設香案望
闕叩頭謝
恩跪讀
御批不禁感激涕零伏念(臣)一介庸愚荷蒙我
皇上特簡福州將軍重任坐糜廩禄毫無報稱乃蒙
皇上温旨頻頒復賜
上方異品
天恩於萬一耳理合具摺叩
謝伏乞
睿鑒謹
奏
向聞福州四旗官兵俱甚不堪今爾揀送來京者諒必
秉公選拔其中之上等人材也朕簡閱之下實屬不堪
須爾大費一番心力勤加訓練庶或少能挽回一二不
特漢仗弓馬平常即一種下流褦襶形狀亦難入日且
全無些微雄勇氣槩今後演習武藝自當著意併其舉
止進退亦宜盡力教導再駐防鎮江者亦屬魯衛之政
若非大為整飭何能改觀
雍正二年三月十三日福州將軍(臣)宜兆熊謹
奏為奏
聞事竊(臣)准兵部咨蒙
皇上恩准賞用飛虎旗纛知照到(臣)欽遵在案(臣)查明
四旗大纛小旗數目現在捐造給散以便春操前
蒙
聖恩准四旗設欓木二十架甚為有益但旗營合操(臣)
查標下兩營亦湏添設欓木四十架於步兵内挑
選八十名扛擡四旗亦湏再添攩木二十架挑選
壯丁四十名扛擡仍於(臣)隨丁糧内撥出銀四十
兩以為月餉之需再(臣)捐修四旗銹損子母礮八
位復於兩營查出銹損子母礮十位(臣)亦一併捐
修所有四旗原設發貢礮八位隨委恊領彭珠并
防禦朱士俊等管理督率操演以僃防守所有(臣)
捐製火藥礮子并添蓋收貯火藥礮子礮庫俱已
告成理合一併奏
聞謹
奏
自汝受事以來凡所料理盡善盡美朕除加奬之外無
可諭汝者
同日又
奏為欽奉
皇上指示知人材委實不堪復邀
聖恩不加罪責
諭(臣)教訓愛養(臣)雖駑鈍敢不竭盡心力時時操演教
導致負我
皇上訓勉之至意(臣)惟有宣布
皇上豢飬之隆恩於萬一耳理合具
奏伏乞
睿鑒謹
奏
實與爾毫無干涉如果係爾之咎朕必不曲為寬容也
朕之前諭正欲爾勤加訓練俾營伍改觀功效方著接
閱諭旨更當慶喜以踴躍從事何惶悚之有耶
同日又
奏為請
旨事(臣)竊思起送官兵寡婦回京歸旗養贍乃
聖祖仁皇帝格外殊恩惟恐匹夫匹婦不得其所官妻給
以半俸半米兵妻給以半餉半米養贍一年方行
住支未及遣送復照坐糧例給以口糧五名口至
起程之日停止豢養駐防官兵
恩施有加無已至於此極(臣)愚以為寡婦内有弟男子姪
現披甲者可以養贍有情願改適旗人者聽其改
適則既可省未及起送之口糧又可省驛站夫馬
船隻及護送官兵之糜費且可免寡婦長途䟦涉
之苦似屬至便如寡婦内有情願回京者(臣)仍照
舊例給咨護送回京歸旗則人人得所均沐
聖恩於無既矣是否可行伏乞
皇上睿鑒批示遵行謹
奏
此一事觀汝所奏甚合情理具本題奏廷臣議覆時朕
再為酌定
雍正二年四月二十四日福建將軍(臣)宜兆熊謹
奏為恭謝
天恩事(臣)標齎摺千總回閩捧到
御批荷蒙
天語褒嘉不勝惶悚伏念(臣)世受
國恩復膺重寄雖捐糜頂踵不足以仰酬
高厚之萬一況操練甲兵整理軍器實(臣)分所當然方
恐有忝職守何意上邀
温旨褒嘉(臣)跪讀之下愈增惶愧惟有竭盡駑駘不遺
餘力以圖報效於無既也所有微(臣)感激
天恩之下悃理合具摺奏
謝伏乞
睿鑒謹
奏
朕之奬勵褒嘉從無一毫假借必汝實有好處始批一
好字勉之勿懈
雍正二年閏四月二十一日福州將軍(臣)宜兆熊
謹
奏為奏
聞事竊查四旗官兵蒙
聖恩賞用飛虎纛幟經(臣)捐造散給邊海巖疆得此操
演飛掦照耀軍威整肅士馬歡騰人人感激
天恩共思報效但查現在操演子母礮共十八位旗營
合操甚覺其少(臣)以旗營湏設子母礮八十位訓
練操演軍威愈壯除現在子母礮十八位外(臣)今
開爐捐造六十二位散給旗營操演防守地方理
合奏
聞謹
奏
爾養贍家口不致甚拮据否那得如許多貲頻供捐費
朕心殊覺不忍也
雍正二年七月初四日福州將軍(臣)宜兆熊謹
奏為恭繳
硃批叩謝
天恩事(臣)齎摺守僃回閩恭接
御批伏念(臣)曾祖宜永貴自從
龍由白衣人管佐領得授世職至今(臣)二子現蒙
恩廕是(臣)五代受
恩深重兹復蒙我
皇上特受(臣)福州將軍畀以海疆重寄坐糜廩禄毫無
報稱乃蒙
聖恩垂注每加
優恤慮及(臣)家口(臣)何人斯邀兹
異數但(臣)家口親丁惟有二子合家不過四十餘人(臣)
所得俸禄儘足養贍有餘至(臣)捐造軍器係分内
之事乃蒙
聖恩念及(臣)之家口(臣)跪讀之下不勝感激涕零惟有
竭盡駑駘不遺餘力以報
天恩於萬一耳謹具摺
奏謝伏乞
皇上睿鑒所有奉到
御批理合恭繳謹
奏
世受國恩者頗多似爾之繼述祖父感奮思報者殊少
急公盡職固云圖報更自砥礪進為千古名臣垂芳竹
帛以光前裕後尤所宜務也勉之
同日又
奏為奏
聞事竊查閩省邊海要區防守技藝鎗礮實為有益(臣)
於四旗甲兵内挑選精壯馬上熟練者共二百名
(臣)捐造馬上盤鎗二百捍散給教習馬上放鎗務
期操演純熟以僃緩急濟用再(臣)捐造子母礮六
十二位業經造完合前十八位共子母礮八十位
交委管礮協領彭珠等收貯礮庫但旗營兩汛子
母礮八十位猶覺其少(臣)復現在捐造四十位交
管礮官督率操演務期熟練施放有準庶可以僃
防守矣理合奏
聞謹
奏
爾所捐造過多矣向後四旗兩營若有應添造軍噐等
物不必捐資其請旨定奪
雍正二年九月十五日福州將軍(臣)宜兆熊謹
奏為敬陳管見仰祈
睿鑒事(臣)查駐防滿洲固山大駐防漢軍協領在京參
領俱係三品惟列名之處不同查在京滿洲蒙古
漢軍副都統缺出在京滿洲參領俱得列名駐防
滿洲固山大則不在列名之内在京漢軍副都統
缺出在京漢軍參領亦得列名而駐防協領則不
在列名之内惟外省滿漢副都統缺出駐防固山
大協領始得與在京參領一同列名(臣)思駐防固
山大協領亦有辦事勤慎效力年久之員(臣)請嗣
後滿洲蒙古漢軍在京副都統缺出駐防固山大
俱得與在京參領一同列名漢軍在京副都統缺
出駐防協領亦得與在京參領一同列名併請不
拘旗分八旗一體論俸開列仰懇
皇上一視同仁
恩准並用則駐防旗員益思自奮矣管見所窺不識可
否冐昩上陳伏乞
睿鑒施行謹
奏
此奏與朕意甚合所以朕自即位以來外省副都統缺
出率多陞用駐防之協領等也斯事不在開列與不開
列惟在朕留意耳内外皆係朕之臣工朕惟一視同仁
簡拔其優者而用之所奏甚屬公當
同日又
奏為奏
聞事竊(臣)荷蒙
皇恩簡畀重任毫無報稱凡(臣)分内旗營大小事務自
應矢公矢愼以求整理無弊查(臣)衙門蒙
皇恩賞給隨丁糧一百名其將僃弁員俱遵照部行提
督俞益謨
題定隨丁名數副將以及千把(臣)俱照其應得名數
給其親丁頂補再(臣)標有公費名糧(臣)莅任即行
裁革飭營招募頂補其從前所存公費銀兩隨飭
營盡為製造帳房銅鍋籐牌滾刀旗纛火藥等用
至甲兵馬上學習放鎗需用火藥(臣)已於隨丁糧
銀内每月散給所有(臣)隨丁糧銀除捐助欓木月
餉等項外餘存尚多兹蒙
聖諭不必捐助乃
聖恩優渥格外矜恤但(臣)家口有限而俸祿月米及養
馬草料銀併心紅餘銀儘足(臣)用其隨丁餉銀之
餘俱應隨時捐助以盡(臣)職庶(臣)心得以少安矣
理合奏
聞謹
奏
覽奏已悉爾之居心出於惓惓奉公之誠但宜仰遵前
諭量力而為不可過於勉強也
同日又
奏為恭謝
天恩事(臣)進摺千總回閩齎捧
皇上御書扁額到(臣臣)隨出郊跪迎至署恭設香案望
闕叩頭謝
恩祗領跪啓
黃封敬謹展讀欽奉
御書世冇令德扁額一幅竊(臣)世受
國恩由曾祖以來五代俱食
天祿皆受
皇恩寵榮已極復蒙
皇上殊恩
御書扁額不獨(臣)之身膺
曠典者榮逾格外即(臣)之曾祖祖父一旦光生泉壤且
(臣)復邀
御批勉(臣)為千古名臣垂芳竹帛奬勵期許至於此極
聖恩高厚感深刻骨喜極涕零謹將
御書什襲珍藏仍摹勒製扁懸之(臣)署使旗營將士共
仰
宸翰之輝煌並識
皇仁之浩蕩理合具摺叩謝
天恩伏乞
睿鑒謹
奏
往古明主愛一嚬一笑朕之奬勵亦豈濫施天下臣工
自具有耳目一切賞罰予奪朕胸中從無適莫今日褒
嘉所及乃由卿奉公盡職有以致之也卿扵直省將軍
中聲名實居上第卿等竭力懋勉以保全始終為期果
能不辜朕之體恤將來勞績茂著榮膺眷顧正未艾也
勉之
更諭者不特爾閩省事情即别省吏治戎政以至廷臣
臧否朕之一切舉措或得或失但有聽聞不必待訪的
確先即密奏以聞諸凡無隠方不負朕之信任也密之
雍正二年九月二十五日福州將軍(臣)宜兆熊謹
奏為欽奉
上諭事竊(臣)准督撫二臣咨准吏部咨前事内開雍正
二年八月十九日舅舅隆科多捧出
硃筆諭旨國家分理庶績務在得人道府州縣等官尤
屬要職其有才幹素著廉潔自持者不得以時上聞
何以示勸於各省道府同知通判州縣等官内著總
督保奏三員廵撫保奏二員布政使按察使各保奏
一員將軍提督亦屬本省大員將所知者亦令保奏
一員俱各密封保奏不得會同商酌如所保之人不
當日後劣蹟敗露將保奏上司一併治罪特諭欽此
欽遵等因到(臣臣)雖智識短淺敢不矢公矢愼詳
加採訪但(臣)衙門凡文吏道府州縣接見甚稀惟
有漳州府知府耿國祚原任(臣)衙門理事同知(臣)
見其審理旗民事件清正敏達陞授漳州府知府
莅任未久聲名尤好(臣)向在同城且係屬員(臣)所
素知謹遵
旨保奏理合具摺奏
聞謹
奏
耿國祚係朕所知之人另訪一員保奏可也
再請題補一摺發該部議覆後酌定
雍正二年十一月初四日福州將軍(臣)宜兆熊謹
奏為戀
主情殷懇請
陛見事竊(臣)由世襲阿思哈尼哈番蒙
聖祖仁皇帝洪恩拔補參領歴陞都統毫無報稱又蒙我
皇上隆恩簡任福州將軍莅任二載仰賴
聖主福庇際遇昇平並未效犬馬微力且(臣)自
陛辭之日一覲
天顔依戀之私寤寐彌深况(臣)年近六十仰懇
皇上恩將旗缺調(臣)回京供職俾朝夕得以仰瞻
天顔縱報效無能而依戀心遂(臣)即老死亦可瞑目伏
乞
皇上憐(臣)螻蟻下悃
俞允所請(臣)不勝惶悚激切待
命之至謹
奏
為何忽動此念外省專閫之任關係甚重正資爾料理
勉為之俟朕簡得年力精壯勝任之人替爾回京諸事
加意毋得懈弛
雍正二年十一月二十四日福州將軍(臣)宜兆熊
謹
奏為恭謝
天恩事雍正二年十一月初十日撫臣進摺把總回閩
齎捧
御賜哈密瓜一箇到(臣臣)隨恭設香案望
闕叩頭謝
恩祗領訖伏念(臣)屢蒙
皇上恩賚兹又
特賜上方異品且復蒙
御批(臣)與杭州將軍安泰聲名並居上第又
命(臣)但有聽聞不必待訪的確即密奏以聞勉之密之
欽此以(臣)一介武夫至愚極陋荷蒙
天語褒嘉下詢政治信任至於此極誠千古未有之曠
典也(臣)膺兹
異數敢不激勵奮勉殫心悉慮知無不言仰答
聖恩高厚但(臣)智識短淺恐管見所窺未必有當大體
冒瀆
宸聰獲罪匪輕伏乞
皇上格外寬宥(臣)無任惶悚感激之至為此叩謝
天恩謹
奏
但只據實上達不必絲毫疑畏
同日又
奏為敬陳管見仰祈
睿鑒事欽惟我
皇上御極以來勵精圖治博採羣言每多下問竊(臣)愚
見以為在京六部九卿科道諸臣外而督撫將軍
提督各臣凡有事件准其密奏至於在京武職副
都統等在外總兵官等似不宜准其密奏恐言路
繁雜不肖者反借此生事妄凟
宸聰(臣)蒙
皇上信任殊恩謬陳管見不識可否伏乞
睿鑒施行謹
奏
爾慮言路繁雜朕意不妨聽言當以理察總在鑒别何
如耳朕豈輕為之淆惑耶
同日又
奏為請
旨事竊查福州駐防四旗官兵月支米穀草束價値經
前撫(臣)許嗣興
題請加增白米每石一兩一錢五分粟米一兩零五
分穀五錢二分五釐草每束九釐五毫俱蒙
聖祖天恩准其折給後於康熙五十一年秋冬起至雍正
元年秋冬止歴經各撫臣
題請白米每石一兩粟米九錢穀四錢五分草每束
九釐亦蒙
聖恩俱准折給找支在案查歴年
題請實係豐收之年的確價値倘遇歉收即有不足
仰懇
皇恩嗣後白米每石即照一兩粟米九錢穀四錢五分
草每束即照九釐按月准其關支俾甲兵得以採
買無不足之虞且可免按季
題請補給之煩也理合具摺伏乞
恩准批示遵行謹
奏
此所奏是從前未經定價固當估報今俱已酌定中價
矣何獨福州駐防令其多此一番題請該部議奏
雍正二年十二月十五日福州將軍(臣)宜兆熊謹
奏為敬陳管見仰祈
睿鑒事竊念福建廣東雲南三省皆係邊地自康熙十
九年平定之後福建廣東二省俱設立旗兵駐防
惟雲南未經設立以(臣)愚見均係邊地似應亦設
立旗兵以資彈壓其分撥甲兵或就近於浙江荆
州駐防内撥派滿洲甲兵各一千名設立將軍帶
領鎮守其浙江荆州兩處缺額或即於撥派雲南
甲兵之弟男子姪内挑選精壯者留以頂補則丁
壯均受
皇恩彼此益加感奮思圖報效於無既矣是否可行統
候
聖裁謹
奏
添設駐防原係保固疆圉之善政但本省之錢糧足供
支銷與否必須籌畫妥確始可議行也爾意已悉
同日又
奏為奏
聞事竊(臣)荷
聖主隆恩每念(臣)力薄
諭(臣)不必勉強捐造但(臣)家口不過四十餘人俸禄足
供養贍且復叨
聖恩賞給隨丁糧一百名除每月公捐外尚有餘剰況
四海太平(臣)安享無事之福並無有費用之處(臣)
去年將旗營子母礮捐造一百零二位今現在鑄
成七十八位每旗每營各得三十位旗營子母礮
共一百八十位操演已足用矣福建邊海之地山
路險阻水洋遼闊防守地方礮火為上子母礮較
之鳥鎗更能致遠操練純熟誠足以壯軍威而收
實效(臣)蒙
聖主洪恩畀以封疆重任凡旗營事務皆分所應為惟
思殫竭(臣)力隨宜修整以稍盡犬馬報效之心理
合具摺奏
聞謹
奏
知道了足見汝急公念切非由勉強也
雍正三年四月二十六日福州將軍(臣)宜兆熊謹
奏為
聖主隆繼述之孝至仁沛蠲賦之恩海嶠微(臣)欣祝無
疆事(臣)接閱邸抄内開奉
旨蘇州府額徵銀蠲免三十萬兩松江府額徵銀蠲免
十五萬兩著為定例欽此欽惟我
皇上御極以來勵精圖治三年之内萬事畢舉尤
洞鑒閭閻疾苦除數百年之積弊蠲數十萬之賦稅(臣)
閱邸報欣喜無地伏念
聖祖仁皇帝臨御六十餘年深仁厚澤普施中外今我
皇上體仁為治蠲從古未蠲之正額恤前代未恤之農
民
恩覃四海
德沛八方(臣)欣此亘古未有之仁頂祝萬世無疆之慶
恭繕摺具
奏伏乞
睿鑒謹
奏
此皆
聖祖之遺惠朕推廣而行之耳何得歸美於朕耶
同日又
奏為奏
聞事竊(臣)奏請捐積穀石蒙
皇上洪恩特沛
溫綸(臣)跪讀之下不勝感激惟有捐修倉厫捐買乾潔
穀石嚴飭收管平出平入務期不致有累兵弁以
仰報
聖恩(臣)現在捐買穀石陸續貯倉併移督撫布政司三
臣知照以便每年稽查但穀石增捐數多出陳易
新收管盤查尤宜清楚必廉能之員專司其事庶
出入不致虧空今選得鑲白旗協領朱廷桂(臣)標
中軍副將梁鳳呈俱各操守清正勤愼小心堪以
委管理合一併奏
聞謹
奏
從來利之所在弊即隨之委用之人不得不加意斟酌
者也
雍正三年七月初一日福州將軍(臣)宜兆熊謹
奏為奏
聞事竊(臣)奏請捐貯穀石其銀出於隨丁糧内亦皆我
皇上賞賜之銀荷蒙
天恩特沛
溫綸賜(臣)議叙(臣)聞
命自天感激無地自問何修邀兹
曠典(臣)署内旁有大房一所前後共十三間照常豐倉
式樣修造於六月十二日告成正値新穀豐登之
候(臣)已將積餘銀兩照時價採買三千石俱如數
收倉併移知督撫布政司三臣存案嗣後每歲底
將貯倉穀石總數一併奏
聞仍移知督撫等以便稽查所有入倉積穀數目理合
具摺奏
聞謹
奏
知道了歲底奏聞只宜具摺移文存案亦不過知照而
已原係捐貯之穀非正項錢糧可比若作成官事將來
反為旗營增一累矣此舉與社倉同一軌轍也
雍正三年九月初八日福州將軍(臣)宜兆熊謹
奏為奏
聞事竊(臣)准督(臣)覺羅滿保咨開為欽奉
上諭事查貴都院遵
旨前赴廣西所有貴都院衙門印務已經本部院委員
齎送境上而新任撫都院尚未有到任之信本部
院卧病巳久勢難痊愈現今厦門地方水師提督
甫經進京而八月二十五日即有兇盗欲行搶刦
之事本部院旦夕若有不測則省城止有將軍副
都統泉州止有陸路提督地方重大誠恐上厪
聖懷本部院日夜憂心已經將具咨請留貴都院緩行
起程倘本部院病勢不起將印務交送將軍宜兆
熊署理如有緊要事件貴都院在省協同商議料
理候
旨欽遵等因於九月初四日具摺
奏明仰惟貴都院公忠體國在閩在粤無非為
皇上辦理公務當此地方有事亟需彈壓之時伏望以
國事為重暫緩起行庶於臣子分誼可盡為此合咨
貴都院請煩察照施行等因除咨明原任福建撫
都院黃國材外相應咨會為此合咨請煩查照施
行等因到(臣)准此即於本日戍刻督臣身故據糧
驛道韓奕中軍副將徐左柱齎捧閩浙總督印信
王命旗牌
上諭併火牌文卷等項到(臣臣)竊思督臣現在身故撫
(臣)黃國材又經解任且有厦門姦匪一案封疆重
大(臣)不得不暫行署理惟是(臣)智識短淺恐致貽
誤伏乞
皇上天恩速簡賢能星馳赴任再解任撫(臣)黃國材經
督臣
奏請留閩緩行倘有緊要機宜(臣)會同商議料理合
併聲明謹
奏
覽奏朕深為惋惜滿保於病劇之際猶諄諄以地方為
念足見忠悃甚屬可嘉此時諒毛文銓已抵閩矣爾與
之協同心力料理諸務可也
雍正三年九月二十八日福州將軍署理閩浙總
督印務(臣)宜兆熊謹
奏為奏
聞事竊查閩省鹽政自雍正元年前督(臣)滿保撫(臣)黃
國材會同
奏請將鹽政各衙門并商人盡行裁革派委佐雜等
官在場稽查收稅附近場竈貧民赴場每擔完課
買鹽販賣或自用醃葅似於沿海貧民甚是有益
等因具
奏續奉部覆允准遵行在案此係奉
旨交與督撫之事(臣)從前不知其詳今(臣)接署督篆據
文武員弁稟報裝運鹽觔發賣并收鹽完課各緣
由(臣)始知其略隨加體訪輿情皆以為鹽政更新
以來多未妥協(臣)現在會同撫(臣)毛文銓逐一詳
查明白務期有裨於
國課民生可垂永久另行具
奏外合先奏
聞謹
奏
此事朕早洞悉其不妥於滿保未故之先已另有諭旨
矣
雍正三年十月二十四日福州將軍署理閩浙總
督印務(臣)宜兆熊謹
奏為奏
聞事竊查厦門匪類郭興等一案其逃犯巳據報拏獲
現在飭審俟提解到省(臣)等親訊明確會題請
旨外兹又據漳浦營縣各報稱九月二十日漳浦縣城
内有姦徒黃尾一名在伊家門首忽插榕樹青枝
為記時漳浦營功加官蔡隆馬兵黃進廵查地方
見其蹤跡可疑將黃尾拏解該營守僃轉報遊擊
李彪該遊擊一面帶兵廵邏一面即委守僃成偉
會同文員查訊據黃尾供有涂廷向彼聲言今晚
有匪類進城搶奪富戸你們門首插榕樹青枝即
可免搶等語併供出夥犯游躍徐愷寧涂法涂蒲
程實昂仔等隨差兵役拏獲游躍游齊涂廷涂法
涂蒲程實等又續獲徐愷寧供出林昂為首於九
月二十日招伊至陳鎮家會集并供陳鎮家中現
藏旗三面鼓二面鑼一面單刀兩把等語拏獲陳
鎮搜出單刀等物又據供出夥犯林穆周招等十
犯即會集周招家中又據拏獲林昂一犯訊據供
稱伊係行醫度活因林棍家中有厦門逃來流匪
吳通陳㒺二名請伊醫治刀傷即商量入夥實係
林棍為首欲進漳浦縣城搶刦富戸林棍是箇監
生旗布器械都在他家衆人在周招家等語又據
拏獲林棍及徐貌解漳浦縣收審等因到(臣臣)查
此案實因厦門匪類郭興等一案是以乘機煽惑
今細閱各供為首何人同夥若干尚未明晰現在
飛飭查審但此案雖係聚夥商謀搶刦實未上盗
似與厦門郭興等拒捕殺害官兵者不同(臣)等愚
見欲於審明之日將為首及藏械藏人者即於該
地方杖斃示衆抄没其家其餘夥犯分别輕重枷
責禁錮是否可行伏乞
皇上指示遵行謹
奏
此等姦徒即獸中之豺鳥中之鴞也宜嚴加懲治以示
警戒毋得毫髮姑息
雍正四年正月初三日福州將軍署理閩浙總督
印務(臣)宜兆熊謹
奏為請撫生番事竊(臣)據臺郡文武各官報稱南北
兩路番社甚多其為害於鳳諸二縣者惟山猪毛
等社其為害於彰化縣者惟水沙連等社皆由從
前不繩以
國法遂使益無顧忌山猪毛等社向日擒獲兇犯四
人稍知畏懼至於水沙連從不一加懲創以致半
年之内焚殺疊見撫之不可不得不脅以兵威為
今之計當以番攻番令各社之通事土官擇其勇
敢者數人為前導率領番壯直抵巢穴而使汛兵
駐劄山口以壯聲勢取勝甚易但𠞰番惟賴冬日
夏秋之際雨水連綿鎗礮無用一交春二三月又
難舉行今現在會商委員剋期舉行等因到(臣臣)
即會商撫(臣)毛文銓以臺灣各社生番屢行殺人
頑梗無知似不便再行姑息即以社丁協同番壯
深入擒捕汛兵不過駐劄山口示以兵威諒無他
患批令臺屬文武同心協力仍會商廵臺御史務
須籌畫萬全切勿輕舉妄動倘彼畏威懾服情願
就撫者即宜相機亟為撫綏勿株累無辜以廣
皇上柔遠之深仁其發兵若干作何𠞰撫並動贏餘若
干俟續報到日另行具
奏外合先奏
聞謹
奏
所奏勦撫情節已悉諒卿等自必愼重為之也
雍正四年二月初四日福州將軍署理閩浙總督
印務(臣)宜兆熊福建廵撫(臣)毛文銓謹
奏為奏
聞事據臺灣同知王佐梅詳報水師提督衙門有差員
陳褔等管駕船隻來臺索騐其牌照俱稱係本提
督差往臺澎等處廵哨順帶馬料到厦查各牌照
雖有提憲印信可憑而船内舵水俱係不兵不民
之人其中是否假藉莫從辨識未敢擅便放行等
情到(臣)等又據署彰化縣孫魯詳報猫霧捒社莊
有生番放火燒屋殺死佃丁林愷等八人一案并
稟查勘該地原屬禁界為土番鹿場今藍提督又
往開墾未免有礙林愷等之被殺明係自取等因
到(臣)等俱經(臣)等飭行布按二司嚴查去後續准
提(臣)藍廷珍咨稱哨船原係捐僃廵哨給與印牌
遴選勤愼之員管押哨探仍嚴飭毋許夾帶等弊
又咨稱猫霧捒社莊係自置産業該縣給有照票
代納餉銀各等因到(臣)等(臣)等伏思自僃哨船與
在禁地開墾均屬違例之事查提(臣)藍廷珍練達
水師海疆原有裨益但既有前項事由即不敢苟
徇情面不於
君父之前據實
奏明也伏乞
睿鑒謹
奏
此等事豈可徇隱自應查究其中微有干礙藍廷珍處
姑少存地步密奏請旨可也
同日又
奏為奏
聞事竊前據臺屬文武官員會請𠞰撫生番業經(臣)等
批飭施行并將緣由奏
聞在案兹於雍正四年正月二十三日據臺灣鎮道詳
稱因廵臺御史(臣)禪濟布另欲計議尚未𠞰撫仍
各請示前來(臣)等伏查臺地溝洫甚多一至春雨
水漲之時即難舉動所以凡𠞰撫之事非冬日不
可今為時已逾似不便仍執前議批令遵行俟今
冬再復相機行事所有未𠞰生番情節理合奏
聞謹
奏
知道了斯事自應相時而動不必拘泥也
雍正四年三月二十六日福州將軍署理閩浙總
督印務(臣)宜兆熊福建廵撫(臣)毛文銓謹
奏為據實奏
聞事竊查臺灣知縣周鍾瑄業經奉
旨解任是非曲直對簿自明廵臺御史(臣)禪濟布理宜
静聽督(臣)高其倬到日確審實情請
旨遵行豈可别生枝節貽害海疆乃禪濟布不念巖疆
重地惟欲加甚鍾瑄之罪歴據各員稟報指使刁
民聚集數十餘人拆毁該縣糧書馬仁黃成等房
屋而臺灣全縣十五里人民並無一人在場現據
十五里人民具結通詳在案是前此聚衆者究不
識何等姦徒今幸拏獲李好等四名解省俟解到
日(臣)等即發臬司務秉公審理不得毫髮偏㶷容
審出實情另行請
旨外所有疊據稟報前項緣由理合據實奏
聞謹
奏
周鍾瑄之是非曲直禪濟布固宜静聽高其倬到日確
審爾等又豈不當遵旨静待耶據爾等奏稱將李好等
即發臬司審訊甚屬不合恐禪濟布將底裏指出爾等
眞情亦難掩矣
毛文銓自莅任以來一切摺奏及料理事件甚屬不妥
雍正四年四月初一日福州將軍署理閩浙總督
印務(臣)宜兆熊謹
奏為奏
聞事竊(臣)蒙
皇上天恩命(臣)署理閩浙總督印務自雍正三年九月
初七日起至雍正四年四月初一日止總督任内
應得平耗馬快銀共三千五百六十三兩零據署
布政使事興泉道陶範呈繳前來(臣)伏念仰荷
聖恩署篆半年有餘雖日夕冰兢廉隅自矢而於地方
民生毫無裨益且又蒙
皇上天恩賞賜俸禄併隨丁糧銀(臣)家口僅四十餘人
儘足養贍何敢復取平耗馬快銀兩懇乞
聖恩准(臣)將此項銀兩交布政司或委員於產米地方
採買米石在省會平糶抑或買穀收貯存倉遇歉
收之年平糶伏乞
皇上批示遵行謹
奏
汝之廉潔非於今日始克表著也勉之覽奏朕甚嘉悦
雍正四年五月十四日福州將軍(臣)宜兆熊副都
統(臣)鄭繼寬謹
奏為奏
聞事五月初十日有興化府運米商船到省城南臺地
方隨有姦民相聚阻攔閩縣知縣于沛前赴南臺
諭令放行姦民等肆行喧嚷不遵以致南臺一帶
舖民驚惶罷市是晚城内生事之徒亦相率搶奪
舖戸米糧(臣)等隨委標下副將梁鳳呈撫(臣)毛文
銓委標下遊擊劉定國率領弁兵拏獲搶米人犯
二名經撫臣重處至十一日巳刻各姦民竟赴撫
臣衙門挨折柵欄進至轅門喧嚷以平糶倉米一
錢一分一斗價値太貴求令減價撫(臣)毛文銓差
役拏獲進轅門十七人即行重責枷示原欲置之
死地以儆衆後因各門鄉保環跪哀求代為乞命
撫臣始行釋放現今地方百姓安静俱各照常開
市貿易所有百姓罷市姦民搶奪米舖併在撫臣
衙門喧嚷情形理合具摺奏
聞謹
奏
此等事即如此草草完結殊為可笑爾等何怯懦至於
此極耶其中必另有情由朕尚未暇詳察雖然刁風何
可使之漸長大失朕期望爾等之意矣
雍正四年六月二十二日福州將軍(臣)宜兆熊謹
奏為叩謝
天恩事竊(臣)一介武夫至愚極蠢荷蒙
聖恩署理閩浙總督印務半載有餘寸長未效兹以撫
(臣)毛文銓會
奏臺灣縣知縣周鍾瑄案内一摺欽奉
御批(臣)跪讀之下惶悚無地自愧智識短淺愚昩實深
乃蒙
皇上天恩不加斥責格外矜恤批示到(臣)俾(臣)知所儆
省
聖恩高厚何以圖報(臣)惟有洗心滌慮悔過自新從此
謹愼小心凡事愈加警惕以報
主恩於無既所有微(臣)感激下悃理合具摺叩謝
天恩伏乞
皇上睿鑒謹
奏
向來私比之習朕所稔悉内外大臣當痛改此病夫存
心公則念慮誠誠則識見高明處事自得其理不必矯
廉沽譽人自無不悦服夫清廉豈非美德然有所為而
為者即是不誠何况徇好惡而議是非借舉劾以酬恩
怨豈有不顚倒錯亂貽悞政事之理且作德則心逸日
休作偽則心勞日拙即就頤養身心之道而論公之一
字亦得許多便宜但庸人識淺率為流俗漸染不能奮
志自新耳朕每隨時遇事勖勵諸臣然能仰體朕心而
行者僅見怡親王鄂爾泰二人卿等當以為儀型而效
法之朕自有覺照也
雍正四年七月二十一日福州將軍(臣)宜兆熊謹
奏為恭謝
天恩事雍正四年六月二十九日閩浙總督(臣)高其倬
舟抵閩省洪山橋地方(臣)與闔城文武官員齊赴
跪請
聖安督(臣)高其倬向(臣)敬傳
聖旨爾到福建可傳旨與福州將軍宜兆熊福州旗下
兵丁風俗甚是不好自伊到任後比從前頗覺更易
此是伊盡心效力處朕實嘉之可令伊更加管教務
要全好方是欽此(臣)跪聆
聖訓隨望
闕叩頭謝
恩竊思福州旗下兵丁世受
皇上豢飬深恩宜思犬馬報效(臣)莅任後宣布
皇仁嚴加告誡不時訓練技藝比前少熟風俗亦較前
稍改兹蒙
聖明垂鑒傳
旨嘉勉令(臣)更加管教務要全好(臣)惟有仰遵
聖訓約束化導俾積習盡除以上副
皇上教養兵丁之至意所有微(臣)感激下悃理合具摺
恭謝
天恩謹
奏
駐防官兵不但福建一省率因承平日久怠惰偷安營
伍一切流弊不可問矣必須蕩滌其舊染方可鼓舞以
更新卿等其體朕諄切至意勤加訓練務令大為改觀
庶不有負朕之委任朕亦斷不負卿等之勞勩也勉之
更勉
硃批諭旨卷四十四上
欽定四庫全書
硃批諭旨卷四十四下
硃批宜兆熊奏摺
雍正五年正月二十八日署理直隸總督(臣)宜兆
熊協理直隸總督(臣)劉師恕謹
奏為奏
聞事竊(臣)等清查各屬倉庫案冊前督(臣)李紱竞於各
牧令交代案内有將虧缺社倉穀石批令豁免者
有將正項銀米批令將耗羡彌補者有將長墊長
欠數目批令准抵缺項者有將現貯社倉穀石批
令抵算别項米穀者有將未解耗羡銀兩批令免
解者種種欺混紊如亂絲(臣)等受
恩深重不敢扶同徇隱上負
高厚除現在飭行布政司造具清冊另疏具
題恭候
皇上勅部查議外合先奏
聞伏乞
皇上睿鑒謹
奏
覽所奏朕嘉悦之至内外大臣皆能如此一秉至公據
實敷陳毫不瞻前顧後則直道行而風俗美將見天下
吏治肅清於
社稷蒼生裨益豈淺鮮哉勉之勉之
同日又
奏為奏
聞事竊查直屬各營馬步兵丁歴來院司將下年正二
三月一季之餉俱於上年之冬借司庫存貯銀兩
先行支給俟
題撥部覆之後徵解到日即行清扣還庫此事歴來
巳久前經督(臣)李紱
奏明借給在案惟查直屬陋弊各營兵丁於預放春
餉之外復有借領銀兩本年夏秋冬三季之内陸
續扣除前督(臣)李紱據布政使德明張适呈詳請
示有業經
奏明照舊借扣之批是以德明張适先後借出各營
三季扣除銀共三萬九千八百七十三兩五錢(臣)
等伏查預放春餉蓋恐撥定之銀解到稍遲則兵
丁不無守候之艱是以先於存庫銀内通那預給
撥解餉到即扣還項洵為良法可以照行惟是多
借銀兩三季扣除一事各營兵丁事故不一倘借
銀之後若有除名則所借之銀或於新補之兵名
下坐扣或於闔營朋扣均非情理况
朝廷庫帑豈可市恩私借經年累月任其虚懸此等
陋弊亟宜剔除(臣)等愚見將現在借出銀兩仍於
本年夏秋冬三季内照數扣除嗣後永停借給至
於督(臣)李紱曾否
奏明(臣)等未敢遽信理合奏
聞伏乞
皇上批示遵行謹
奏
李紱雖曾籠統奏過未經如此分析詳明朕所以有照
舊借扣之批也今覽爾等此奏殊屬酌中之論應照所
議行
同日又
奏為奏明事(臣)等查直隸順天府屬之霸州宛平大
城良鄉武清保定府屬之安州高陽新安雄縣河
間府屬之任邱津軍廳晉州天津州静海各州縣
去年因積水未消田畝未經涸出不能播種前督
(臣)李紱因窮民資生無策
奏請將督臣衙門鹽務飯銀八千兩又布政使衙門
節存平頭銀一萬兩委員煑粥賑濟並聲明倘有
不敷容(臣)
奏明酌量借糶在案兹(臣)等查霸州等處十四州縣
報到文冊賑濟三箇月共需銀二萬八千四百二
十兩零尚不敷銀一萬零四百二十兩零今據新
任布政使張适願捐銀一千兩又捐鹽法道解司
項下餘平飯銀六百九十餘兩又前護按察使童
華願捐養廉銀一千兩實不敷銀七千七百餘兩
(臣)等伏查不敷賑銀雖據前督(臣)李紱以酌量借
糶具
奏但查各屬倉糧(臣)等現在委員盤查若輕議借糶
恐藉此滋掩飾之弊再三籌畫擬於司庫舊提公
用耗羡之内撥給充用至此外尚有霸州所屬之
文安縣續詳該縣之乏食窮黎應賑濟一月需銀
一千二百兩據布政司詳請支給前來已批令該
司在於存庫耗羡項下先支銀五百九十兩委員
賑濟外其未給銀兩亦請於司庫舊提公用耗羡
内撥給理合
奏明伏乞
睿鑒謹
奏
據奏料理殊屬妥協觀汝二人此數摺敷陳俱為合宜
朕甚嘉悅勉之
雍正五年二月初三日署理直隸總督(臣)宜兆熊
協理直隸總督(臣)劉師恕謹
奏為恭報瑞雪事竊(臣)等駐劄之保定府於本年正
月三十日寅時起至亥時止得雪三寸有餘(臣)等
伏查去年臘月得雪業已霑足今又有此雪今歲
春麥可望豐收即秋禾亦得藉此發生洵屬豐年
瑞應此皆我
皇上敬
天勤民感格所致(臣)等與闔省官民歡慶實深除所屬州
縣得雪幾分查明另摺奏
聞外為此具摺謹
奏
此日之雪不待爾等奏報朕巳稔知深為感慶然朕不
敢預定其必獲豐熟惟敬候
上蒼之錫賚吾民耳
同日又
奏為奏
聞事竊查司庫錢糧凡有出納自應正收正支以遵定
例前任布政使德明有未奉
題撥未經准銷未據解到各項於司庫存貯現銀内
預先支給共銀五萬二千二十二兩零又有那給
繕書口糧及提塘抄報並添平飯食各官借支等
項共銀一萬三千五百九十八兩以上雖非虧空
但預支者欵項舛錯那給者還補無期
國帑至重難容混淆據布政使張适造册詳報前來
除現在繕疏具
題外合先奏
聞謹
奏
凡百自應據實無隱但朕曾有旨與德明令其總聽蔡
珽李紱指示而行所奏此二項或係伊奉該督所批或
係伊所專主尚未可知耳
雍正五年二月十五日署理直隸總督(臣)宜兆熊
協理直隸總督(臣)劉師恕謹
奏為叩謝
天恩事(臣)等齎摺千總回保捧到(臣)等前
奏養廉不敷懇將鹽課平飯銀兩
賞給分用一摺奉
硃批應給與者知道了又於耗羡摺内請將銀二萬四
千餘兩
賞給(臣)等作賞官犒兵並公出盤費及口糧工食等用
奉
硃批若不敷所用另當請旨再定欽此(臣)等望
闕叩頭謝
恩伏念(臣)等庸愚陋質蒙
皇上天恩豢養數十餘年頻加拔擢寸長未效深愧素
餐今復蒙我
皇上於常禄之外又多
賜養廉公費銀兩豐餘贍足需用無虞(臣)等感激之私
莫可言喻唯有共相勉勵竭盡駑駘以仰報
高厚於萬一為此叩謝
天恩謹
奏
覽爾等奏謝知道了朕於内外大小臣工及天下一切
事務惟準之於情理之中而已心無適莫也
同日又
奏為續報瑞雪普霑事竊(臣)等駐劄之保定府於本
年正月三十日得雪三寸有餘(臣)等已經具摺奏
聞並聲明俟各屬報到另行
奏報今據所屬各府州縣陸續申報正月三十日起
至二月初一日止得雪六寸五寸至二三寸不等
(臣)等仰見我
皇上湛恩普徧無遠弗屆是以
天降瑞雪亦無遠弗周豐年預兆闔屬官民咸深欣慶理
合奏
聞謹
奏
闔省均得沾沐
天恩洵為畿輔黔黎之厚幸朕惟以手加額稱慶而倍增
敬謹之誠耳期共加勉愼勿生高興縱逸之念切記切
記
同日又
奏為據情轉請事竊查直屬滿洲駐防官兵所有應
給兵米或該地方原有本色米石散給者或相近
運河截漕支散者惟良鄉固安大興昌平三河玉
田順義寳坻遵化保定雄縣霸州東安等州縣無
本色可支前督(臣)李紱以米貴之年照價折給實
屬虧少請照滄州等處就近截留漕米支放等因
具
題隨准部覆此數州縣距運河較遠裝運需費未便
截漕倘歉收之年遵奉
諭旨奏請等因奉
旨依議欽遵轉行在案是良鄉等處十餘州縣駐防兵
米將來給價採買(臣)等自當遵照奉行但(臣)等到
任後據良鄉大興柬安固安四縣駐防協領胡什
巴等來文内稱雍正四年秋冬二季米價每石一
兩五六錢不等今照折中定價每石給銀一兩實
屬不敷業經詳報戸部准戸部覆稱應報明直督
題奏等因呈報前來(臣)等隨查良鄉等處十三州縣
駐防兵米内除順義縣業經前督(臣)李紱咨明戶
部將倉米支給扣存價銀俟價平買補還倉又雄
縣於截漕減糶米價平賤之時已照數採買支給
均無庸置議外其餘各州縣有係地方官採買支
給詳報不敷者有各兵已照價領去而以不敷情
由呈報者有因價少尚未領去者除一面批飭遵
照定價給領外所有呈報前由(臣)等不敢壅於上
聞理合據情轉
奏應否將良鄉等十一州縣雍正四年秋冬二季兵
米一萬四千二百餘石每石量行加增之處出自
皇上特頒
恩旨(臣)等未敢擅便為此繕摺具
奏伏乞
皇上睿鑒謹
奏
此項理應代為題請者當準時價之低昂量為加增若
至一兩五六錢未免過多小人希冀之心何有底止亦
安能滿其奢望耶爾等與各該協領商酌妥確再為具
題可也
雍正五年三月二十二日署理直隸總督(臣)宜兆
熊協理直隸總督(臣)劉師恕謹
奏為奏
聞事雍正五年三月十七日據房山縣知縣尹元貢稟
稱有一人手捧黃匣到職衙門要開門迎接說有
陣圖進
上等語隨即拏住問其來歴據稱我名孫守禮係交河
縣人有父孫應魁兄孫守仁在房山縣住我前年
被父親逐出遇見一三功道人傳我陣圖說等渾
水清時可將圖樣進
上討官做這圖上火礮弩弓我都會製造等語看其人
貌類瘋顚理合連人同陣圖黃摺解候察奪等由
(臣)等當即押發布按二司公同查訊復據供小的
向來做木匠前年在十畝平東山嘴遇見一個道
人呌三功道人會相面算卦他知道小的是木匠
呌小的做四樣兵器是木礮背弩連珠弩木匣走
線弩小的學不會小的吃了他的一鍾藥酒就跌
倒了夢裏見一個姓李的他教小的做這四件兵
器小的醒來就會了他說他住在七堵泉山後來
到那裏找不著他小的就上京到多老爺家做活
雍正四年二月多老爺把小的薦到色老爺家收
拾窗戸到三月十五日小的在齊化門外日壇西
松樹林地方又遇見這個道人他說傳給小的圖
樣并圖上詩句他向小的說渾水清時你可將圖
樣進與
皇上用就可賞你官做那日小的見色老爺在桌上用
豆子擺陣小的說我也會擺陣勢把兩張陣圖拏
出來色老爺看見了圖拏陣書對著看那圖上的
字是小的念出來他家的偏思漢寫的小的向他
要還沒給小的那色老爺說你若這裏進日後地
方官要查問的你果要進到你本地方官那裏去
進罷因見今年渾水清了應驗道人的話小的要
進圖樣就回到家裏自已畫了三張圖樣央同院
住的李四相公照單寫的詩句摺子到房山縣去
遞的又問那三功道人如今現在那裏呢據供京
裏南城内有個清涼觀還有崇正觀那裏有他的
道友只去查問就有下落了等情據此(臣)等察其
供情跡涉妖言大干法紀除飭令將該犯加謹監
禁嚴緝三功道人外所有訊據前情理合繕摺奏
聞伏乞
皇上睿鑒施行謹
奏
爾等遇事直達不稍隱諱甚屬可嘉此事雖小然跡涉
妖妄斷不可姑縱若云小人無知不過希圖僥倖何事
不可為而必為此詭異不法之事乎已命該都統將二
旗人查拏解往一併嚴審定擬具題以為天下妖妄不
法者戒并可令直省督撫好為隱諱者愧朕豈樂於搜
擿微細乎蓋治平之道抑邪乃所以扶正不得不如是
也倘類斯等事漫不經心官不之理吏不之察則人皆
恬不為怪相習成風久之必至於蔓延而莫可究詰矣
爾二人自莅任以來立心行政皆優朕甚愉悦勉之
同日又
奏為請
旨事竊查學臣按試各府凡修理棚厰僃辦什物以及
心紅紙張奬賞花紅並日用水菜等項皆州縣供
給此各省之通例也惟直隸李維鈞做守道時逄
迎學臣勒派屬員令每日折銀五十五兩繳送學
臣輪流承値因而虧空科斂百弊叢生流毒至今
已成錮弊適學(臣)孫嘉淦到保公同會商亦謂此
項實係浮濫亟宜革去臣等當即飭令布政使張
适於學臣應得養廉項下支銀五百兩就近交送
以為日給薪水之資一面通飭所屬州縣止許循
例照舊僃辦棚厰什物等項其折銀供應之陋弊
永行革除在案(臣)等伏查直隸學臣養廉經前督
(臣)李紱
銀二千兩在於(臣)等公用耗羡銀内按季支出添
給俾得盡心校士
恩出
皇上(臣)等未敢擅便理合奏明請
旨謹
奏
封疆大吏果能皆正色不阿釐剔陋習天下之弊何難
盡除弊既除則利自興矣萬姓豈有不蒙福之理勉之
雍正五年閏三月初六日署理直隸總督(臣)宜兆
熊協理直隸總督(臣)劉師恕謹
奏為奏
聞事雍正五年三月二十九日(臣)等准山西撫(臣)德明
咨開希將任縣北宋里村匪類張文斗張禄紫張
弄戈張文標段奇劉起鳳周有懷田帝育趙學朱
密拏並將張文斗家所藏不法器物一併搜解等
因准此(臣)等即刻遴委千總王繼禹前往協同該
縣高琚密拏去後隨於閏三月初一日接到
欽差二員傳
旨命(臣)等派委能員協同前往任縣將匪類張文斗等
嚴拏(臣)等遵即選撥守僃陳明道張士俊立刻帶
兵跟隨
欽差連夜馳驛去後兹於初五日據(臣)等先經差去之
千總王繼禹回保稟稱於初一初二兩日將張文
斗等九人按名全獲於初三日添差兵役交山西
來員起解去訖至
欽差二員據王繼禹稟稱於栢鄉縣途遇尚未回保合
併聲明為此謹
奏
朕意德明所奏關拏之匪類雖名姓鑿鑿其事或未必
然不料竟實有其人大奇事也今幸按名全獲一無兔
脫其中若似有神助云爾
雍正五年閏三月十二日署理直隸總督(臣)宜兆
熊協理直隸總督(臣)劉師恕謹
奏為恭報雨澤事竊直屬地方時已暮春麥苗正需
雨澤兹據各屬陸續呈報得雨前來查霸昌道屬
之順義懷柔昌平文安延慶衛永清大城房山涿
州通永道屬之薊州遵化武清保定府屬之祁州
安肅容城淶水完縣新城新安深澤高陽束鹿河
間府屬之任邱肅寧故城東光交河景州滄州獻
縣阜城吳橋正定府屬之正定井陘平山欒城順
德府屬之任縣廣宗肥鄉南和廣平府屬之邯鄲
清河宣化府屬之宣化保安直隸天津州直隸冀
州並所屬之武邑棗強衡水新河直隸深州並所
屬之饒陽安平武強直隸晉州並所屬之無極藁
城等各州縣衛俱於三月二十八九閏三月初一
二三四等日得雨一二寸至三四寸不等(臣)等正
在繕摺間又據保定府清苑縣呈報閏三月十一
日酉時起至十二日丑時止得雨五寸不特麥苗
大有裨益而且秋禾亦得播種除俟别屬再有報
到另行彙
奏外所有各屬並保定郡城各得雨日期分寸理合
繕摺奏
聞謹
奏
畿内地方雖賴去冬之雪正二月之雨但入三月以來
多風土脈乾燥朕恐已覺微旱前數次之雨甚細不過
灑潤而已究屬無益昨於十一十二兩日連雨始覺沾
足且得雨處甚寬小東河南俱報透足山西亦聞得雨
尚未據撫臣奏報爾等所屬各州縣更有報到者其陸
續奏聞
同日又
奏為請
旨事竊查正定鎮標復設將僃馬步兵丁應給衙署營
房經前督(臣)李紱准鎮(臣)楊鯤移會行據布政使
張适委員確估據報稱該鎮新添馬步兵共二百
三十五名内除南西北三路臺舖龍固營安設馬
步兵九十名無庸添蓋外實存城馬步兵一百四
十五名共應蓋營房二百九十間又復設左營遊
擊現住龍固營守僃舊有衙門其龍固營守僃應
另行建造衙署十二間又復設右營遊擊應建造
衙署十五間共建造衙署二十七間通共需銀三
千六百八十八兩零並無浮冒等情前來(臣)等自
應循例具
題動撥正項銀兩給令蓋造但查磁州兵丁移駐彰
德府建蓋營房經河南撫(臣)田文鏡
題明在於司庫充公銀内撥給建造今此項衙署營
房事同一例相應
奏明在於司庫充公耗羡銀内撥給建造以資汛防
(臣)等未敢擅便理合奏
聞伏乞
皇上睿鑒施行謹
奏
彰德建蓋營房乃田文鏡破格通融之辦理也不可為
例今此營房衙署所需銀兩應動國家經費之項何庸
撥給耗羡以滋物議況豫省數年以來田文鏡料理得
法公用銀兩豐裕可以通融汝等直隸不清之處甚多
豈必踵而行之宜少留餘力以為地方公務之用如煙
墩礮臺修補城垣等工程皆汝等分内所應設法經營
之事也此項仍行照例題請
同日又
奏為奏
聞事竊(臣)等前
奏雍正五年分耗羡摺内聲明雍正元二三四等年
耗羡查明另
奏伏查雍正三年分耗羡一項原係前任督(臣)李維
鈞
奏請將保定河間正定順德廣平大名六府屬及直
隸晉州趙州深州定州冀州五州並州屬耗羡提
解銀十一萬二千八百八十八兩零以六萬兩彌
補無著虧空以五萬兩充各項公用奉有
俞旨在案(臣)等到任後細查卷案内除被災各處隨正
糧蠲免及節次批免銀共除去銀一萬五千八百
四十餘兩零是當日
奏請雖有一十一萬二千有奇之數實止存銀九萬
七千四十四兩再查該年錢糧已徵十分之八而
所提耗羡止據各屬完解過銀四萬三千九百九
十一兩零尚未完解銀五萬三千五十三兩零其
已完銀兩内除彌補過静海縣故令馬任遠等無
著虧空銀二千四百四十三兩零似應准其支銷
又陞任布政使德明那支銀一千六百一兩零墊
發抄報等用無庸置議外尚應存庫銀三萬九千
九百四十五兩零内前任督(臣)李維鈞蔡珽李紱
并陞任布政使德明共動用過銀三萬九千五百
九十一兩零實現存司庫銀三百五十四兩零(臣)
等現在將各名下動用銀兩逐一查一明繕具清摺
欠約銀六十萬兩拖欠耗羡如此之多此皆從前
任其那用因循不解且内有陞遷事故離任者將
聞抑(臣)等更有請者直屬尚有從前涿州參革知州佟
國翼天津州參革已故守僃李士謙周兆虎孔興
社静海縣參革故令馬任遠滿城縣參革故令孟
以恒六案無著虧空尚未補銀七千九百餘兩應
奏
覽
同日又
奏為酌提耗羡事竊查督(臣)李紱
奏請雍正五年各州縣耗羡提解四分為道府各官
養廉及通省公事之需其餘六分存留該州縣自
行支用蒙
皇上發摺查議(臣)等因查州縣衝僻不同錢糧多寡各
異若槩以四六分派立法殊未公允再三斟酌已
定議具
奏今查雍正四年分錢糧因去年奉
旨停徵未及完納十分之一二兹已開徵所有耗羡自
應悉照五年之議分别解存以充支用查保定等
六府直隸天津等六州所屬各州縣共應徵收耗
羡銀二十六萬九百五十四兩零内除起解内部
及司府平飯並各官養廉銀一十三萬五千八百
十三兩零實提解司庫銀一十二萬五千一百四
十一兩俱令存庫遇有地方公事
無庸復派但去年固値停徵各官不無借墊支用
是以仍議補給惟陞遷事故之員如其人現在並
有揭借未清者亦令照數給予以清墊項若已交
皇上睿鑒批示遵行謹
奏
覽
德明任内那借之項張适若有意不力為催補欲歸過
於他人以證其前言之不謬則斷然不可設有此等意
見爾等豈得任其懷私自用耶欵項既經明晰張适之
奏已是矣此間若能照數補完可謂兩全之舉孰有善
於斯者乎
提督順天學政國子監祭酒(臣)孫嘉淦謹
奏為據實陳情仰祈
睿鑒事竊(臣)受
皇上高厚之恩無可報稱每思時時小心事事和平
毫不敢出於情理之外伏查學院一官為費甚
大按臨考試闔署皆行額設書承皂役三四十
人看卷幕客家人長隨及各色人等將近百人
封門考試之時値場教官廵風皂隸内班門子
火夫不下三四十人此百餘人之飲食柴炭一
切所需以及騾馬草豆其費不可枚舉極其省
減日費二三十金計一年之需為數甚多此項
若出自
朝廷則無此制禄之典其勢必需州縣供應三年兩
試每縣承値不過一二日歴來相沿已有成規
不可輕為更張故(臣)於請
訓之日曾經啓
奏照舊取辦比及出廵路過保定見署理督(臣)宜
兆熊協理督(臣)劉師恕二人合辭力言供應宜
除(臣)屢次相商謂前院舊規五十五兩(臣)僕從
減省但得其半便可足用而劉師恕言减至一
兩亦不可行且言伊等自行啓奏
皇上撥解公費接濟(臣)因考牌先行正定生童皆巳
守候不便躭延無奈向司庫支銀五百兩前往
正定不及一月銀已用完指据萬狀而伊等並
無接濟其如何啓奏之處一切不令(臣)知(臣)反
覆思維此事實屬孟浪考試
大典年年舉行宜圖久遠不可冒昩撥解公費究非
成例難以通行且學臣之所需亦不止考棚飲
食而已幕客之束修僕從之工食紙筆衣服之
資家眷賓客之費皆萬不能已尚望
皇上格外之恩督撫解推之誼今乃并公事之一飯
而裁之此豈可以久遠通行者哉(臣)受制於人
衣食維艱而人言且謂(臣)裁供應不近人情將
來必誤公事若不詳陳始末仰懇
皇仁則是(臣)内受艱窘之累外負矯偽之名目今欲
要供給則州縣不出欲求幫助則督臣不應欲
考試則力實不攴欲停考則心實不敢一時愚
昩蹈此䧟阱伏望
皇上憐(臣)之愚諒(臣)之苦
勅諭督臣速為撥解先濟目前之急詳為區畫使有
久遠之規則不唯(臣)受再造之
恩而將來學臣皆沐
皇仁於無既矣(臣)謹
奏
前旨因爾等所奏批行兹覽孫嘉淦此摺朕前諭誤矣
孫嘉淦非騷擾地方貪饕者比爾等何不量情一至於
此且爾等前奏云孫嘉淦亦願裁革供應等語今觀伊
所奏何大相矛盾耶諭到可仍循舊例而行假若孫嘉
淦似吳襄之折價抑或分外苛求勒索令地方官詳揭
若地方官借名任意冐開亦令學政咨參爾等再加留
心察訪如是互相稽查檢束方可杜絶後來之流弊孫
嘉淦端士也宜作成之
雍正五年閏三月二十二日吏部尚書仍署理直
隸總督(臣)宜兆熊禮部右侍郎協理直隸總督(臣)
劉師恕謹
奏為遵奉
聖訓事蒙
皇上發學(臣)孫嘉淦奏摺(臣)等欽奉
諭旨即飛飭布政司轉行各州縣於應得養廉内仍循
舊例而行嗣後如有分外勒索令地方官詳揭若
地方官任意冒開令學臣咨參互相稽查後來之
流弊庶可杜絶為此繕摺覆奏伏乞
皇上睿鑒謹
奏
今既循照舊規供應則飬廉一項再當斟酌
同日又
奏為請
旨事竊查天津關稅務原係按察使浦文焯監收今浦
文焯因前任河間府任内諭令東光縣知縣李文
淑擔承丁憂知縣鄭三才虧空一案經(臣)等具
題奉
旨將浦文焯發審(臣)等伏思稅務關係錢糧今既缺員
自應遴選具
題第查直隸各道有水利營田及司放兵餉諸事不
能分任而各府知府亦皆有盤察錢糧核審刑名
之責既難離署遠去又難相隔遙制現在實無可
委之員仰懇
皇上於部屬内
簡用一員前來經理裕課恤商與錢糧實有裨益是否
有當伏乞
睿鑒批示遵行謹
奏
各部郎官優者留辦部務才宜外任者皆揀選道府目
下知府員缺甚多需人補用朕為此正在搜羅若有能
勝斯任者即早已補授府缺矣浦文焯既離臬司之任
更屬閒身若令其戴罪監收税課寧肯營私廢公復蹈
愆尤耶或令其再為經管一年抑或令趙國麟兼管之
處爾等斟酌妥恊另奏以聞
同日又
奏為續報雨澤事竊(臣)等以各屬得有雨澤緣由具
摺
奏報奉
硃批十一十二兩日連雨始覺霑足爾等所屬各州縣
更有報到者其陸續奏聞欽此仰見
皇上民依念切宵旰憂勤(臣)等身任地方敢不益加敬
惕今據各屬陸續報到未及一寸者不敢繁敘外
查霸昌道屬之涿州房山霸州文安保定永清大
城東安良鄉通永道屬之通州武清遵化永平府
屬之盧龍灤州撫寧遷安山海衛樂亭昌黎豐潤
保定府屬之安肅唐縣容城完縣深澤祁州慶都
安州新城縣左所博野高陽定興蠡縣新安雄縣
淶水河間府屬之肅寧任邱故城滄州阜城正定
府屬之阜平行唐直隸冀州屬之棗強直隸趙州
並所屬之隆平直隸深州並所屬之安平饒陽直
隸定州並所屬之新樂曲陽直隸天津州并所屬
之青縣静海順德府屬之邢臺鉅鹿平鄉唐山南
和廣宗沙河任縣廣平府屬之磁州清河雞澤廣
平成安肥鄉邯鄲大名府屬之元城大名南樂魏
縣等各州縣衛所於十一二三等日得雨一二寸
至四寸不等除俟再有報到另行彙
奏外所有現據各屬報到得雨情形(臣)等謹遵
諭旨繕摺奏
聞謹
奏
因十一十二兩日京城澍雨霑足朕料直隸通省亦然
故前有諭問之旨後訪知通州涿州得雨不過一二寸
薊州僅得微雨一陣甚為可訝觀此情形雖去冬今春
雨雪不斷入三月以來風多土燥値兹春夏之交麥禾
需雨更殷朕在此虔誠祈禱爾等亦當省察吏治檢點
刑政朕意或由田野之小民廹於催科心志不舒上干
天和之所致歟前巳明白曉諭爾等當密諭州縣各官審
度民力斟酌行之但民可使由之不可使知之也
雍正五年四月初四日吏部尚書仍署理直隸總
督(臣)宜兆熊禮部右侍郎協理直隸總督(臣)劉師
恕謹
奏為覆
奏事雍正五年閏三月二十二日(臣)等接到内閣札
開閏三月十七日大學士朱軾張廷玉面奉
上諭直隸所有帶徵錢糧若目下催徵恐小民力量不
足應緩至麥收之後爾等便中寄信與總督令其酌
量行之欽此(臣)等伏誦
諭旨仰見我
皇上視民如傷
聖恩有加無已遵即細查去歲原報秋成分數如八分
以上者目下雍正四五兩年錢糧似不妨並徵若
七分以下者目下止徵雍正五年錢糧其一切舊
糧俱暫寬緩(臣)等分别定議密諭州縣留心照行
不得稍有違錯但不必出示亦不必撤櫃務期行
所無事以仰副我
皇上教養兼施之至意是否有當伏乞
睿鑒謹
奏
所奏甚是牧民之道知其疾苦則寬其力以遂其生耳
其所以寬之之意又寧必家喻而戶曉耶
雍正五年四月初八日吏部尚書仍署理直隸總
督(臣)宜兆熊禮部右侍郎協理直隸總督(臣)劉師
恕謹
奏為恭報廿雨事竊照各屬閏三月十一二三等日
得雨處所經(臣)等具摺
奏報兹又據各屬陸續呈報前來查開州長垣清豐
東明於閏三月二十一二兩日各得雨四五寸二
十六日又得雨二寸梁城所寳坻於閏三月二十
三日得雨二寸武清於閏三月二十八日得雨一
寸餘通州於四月初一日得雨三寸文安大城保
定於閏三月二十八日得雨三寸永清固安於四
月初一日得雨二寸涿州良鄉於四月初四日得
雨三寸昌黎樂亭灤州於閏三月二十八日得雨
一寸至四寸不等玉田於四月初二日得雨一寸
新安完縣雄縣容城淶水於閏三月二十八日得
雨一寸至三寸不等安肅易州定興新城於四月
初四五兩日得雨二寸至四五寸不等鹽山於閏
三月二十二日得雨二寸滄州於四月初五日得
雨一寸天津青縣静海於閏三月二十八九兩日
得雨一寸至四寸不等廣平於閏三月二十六日
得雨一寸宣化懷安保安於閏三月三十日得雨
一二寸不等正在
奏報間於四月初六日保定郡城得有甘雨據清苑
安肅博野深澤新安蠡縣唐縣滿城高陽安州祁
州雄縣慶都河間肅寧深州安平饒陽定州涿州
保定等州縣於四月初六日各報得雨二三寸至
四五寸不等(臣)等伏查麥田需雨之時得此甘澍
不特二麥得以暢茂而秋禾未種地畆亦得乘此
播種此皆我
皇上虔誠祈禱上格
天心之所致(臣)等實為欣慶理合繕摺恭
奏以慰
聖懷謹
奏
畿内今歲雨澤不均當實心體察吏治刑名恐懼修省
以仰答
上天譴告前三月底閏三月初旬巳據報稱得雨秋禾何
以未經播種查明情由具奏以聞
題補河員之摺交怡親王等議行矣
雍正五年四月十五日吏部尚書仍署理直隸總
督(臣)宜兆熊禮部右侍郎協理直隸總督(臣)劉師
恕謹
奏為欽奉
諭旨事竊(臣)等齎摺千總回保捧到(臣)等前奏雨水一
摺奉
硃批畿内今歲雨澤不均當實心體察吏治刑名恐懼
修省以仰答
上天譴告前三月底閏三月初旬巳據報稱得雨秋禾何
以未經播種查明情由具奏以聞欽此伏查直隸地
方今歲雨澤不均上厪
聖懷屢頒
諭旨誡(臣)等省察吏治刑名(臣)等敢不敬謹服膺實力
奉行以副我
皇上惠養元元之至意查直屬土俗穀雨種穀小滿種
黍稷今歲遇閏節氣稍遲前三月底閏三月初旬
有雨之處秋禾皆巳播種其雨少之處人力不齊
尚有未經盡種者然此番甘澍得雨地方農民乘
時補種可無遲誤之虞也再訪查往年情形如或
得雨最遲即至五月初旬仍可播種晚禾理合繕
摺奏
聞以慰
皇上重農望歲之殷懷謹
奏
古之人慮患於未然今二麥需雨甚殷而秋禾尚有未
播種者則微旱情形已見矣朕為此晝夜焦心爾等乃
恬不知懼而曲以閏月節氣為解謂此番甘澍布種猶
無遲誤之虞欲以此語寬慰朕懷朕若信以為實遂爾
寬懷則與爾等視民疾苦如膜外者何别耶雨澤愆期
蓋由於爾等漠不關心民隱之咎覽奏不禁為之憮然
查各省奏到今歲春雨在在及時霑足即京城左近圓
明園一帶亦皆雨澤優渥惟爾等所居畿南保定等各
郡縣殊覺暵乾爾等竟毫不介意不知具何等心胸也
甚屬惛闇不明天人感應之理亟當返躬自省敬之愼
之
同日又
奏為奏
聞事竊查一陞任布政使德明出納庫帑有正項先支銀
五萬二千二十二兩雜項先支銀一萬三千五百
九十八兩經(臣)等
題明在案今催據布政使張适轉催各屬徵解前來
查正項先支已陸續還欵銀二萬七千九百一十
兩零尚未還欵銀二萬四千九十餘兩雜項先支
已陸續還欵銀八百五十九兩零尚未還欵銀一
萬二千七百三十九兩零除現在嚴飭布政使張
适分案查催俟各屬解到並奉准銷到日歸欵另
奏外所有已歸各數理合奏
聞伏乞
皇上睿鑒謹
奏
竭力催完
宣化府知府牟瀜伊父曾任布政使朕因伊亦係科甲
出身故用於此缺及面請訓旨時看其人甚庸碌未知
受事後才堪勝任否爾等留心體騐毋因朕特用之員
而漫置不問也再知州黃成章聞甚柔懦不能精勤辦
事亦當加意考察
雍正五年四月二十六日吏部尚書仍署理直隸
總督(臣)宜兆熊禮部右侍郎協理直隸總督(臣)劉
師恕謹
奏為叩謝
訓旨事竊(臣)等齎摺千總回保捧到前奏補種秋禾一
摺奉有
硃批(臣)等祗領伏念直屬各府雨澤不均我
皇上宵旰焦勞屢
誡(臣)等省察吏治刑名
聖諭之指示甚為明晰(臣)等昧於天人感應之理不能
深自警省罪無可逭並蒙
皇上諄切訓誨(臣)等跪讀之下悚惶戰慄愧汗交流竊
查數月以來各省春雨在在調和而(臣)等所屬之
保定等府雨澤獨少此皆(臣)等不能省察不知憂
懼之所致也(臣)等恭繹
諭旨寢食靡寧既巳愚昩於前安敢暴棄於後惟有恪
守
皇上敬愼之
寳訓時時猛省念念服膺以仰副
聖主敬
天勤民諄諄教誡之至意理合具摺叩謝
訓旨(臣)等不勝悚惶感切之至謹
奏
從來天人默契捷於影響其間毫髮不爽若信不及天
道則不可與論人事也惟恪秉一誠而體騐之斯感應
之效由微至顯自必深信而不疑矣
同日又
奏為續報雨澤事竊照四月初句得雨分寸經(臣)等
具摺
奏報兹又據各屬陸續呈報前來查永平府屬之撫
寧灤州盧龍昌黎豐潤遷安山海衛玉田俱於四
月初六日得雨二寸至五寸不等又於十六十七
兩日各得雨五六寸不等通永道屬之梁城所通
州三河寳坻遵化薊州於四月初四初五兩日得
雨四寸又於十六十七兩日各得雨霑足大名府
屬之開州於四月初七日得雨四寸正定府屬之
井陘順德府屬之内邱沙河於四月十三日得雨
二寸至四寸不等廣平府屬之永年廣平河間府
屬之鹽山河間肅寧滄州任邱獻縣交河故城景
州俱於四月初六十三十六七八等日各得雨二
三寸至五六寸不等保定府屬之祁州安肅蠡縣
博野定興高陽容城新城淶水新安雄縣於四月
十六十七十九等日各得雨二三寸不等霸昌道
屬之大城固安密雲涿州香河懷柔東安永清宛
平大興房山良鄉順義昌平延慶衛於四月十六
十七兩日得雨十分霑足直隸冀州並所屬之南
宫棗強直隸深州屬之安平饒陽直隸定州屬之
新樂曲陽直隸天津州并所屬之静海青縣於四
月十五六七等日各得雨二三寸至四五寸不等
宣化府屬之懷安萬全延慶赤城保安蔚縣龍門
懷來於四月十四五六七等日各得雨三寸至五
六寸一尺不等除俟再有報到另行彙
奏再查慶都唐縣並定州有數村莊於四月十六日
奏外所有各屬續報得雨日期分寸理合繕摺奏
聞謹
奏
目下雨澤業已霑足又須晴明數日麥禾得日以晅之
方收長飬之功京城左近地方頗覺雨水過多矣爾等
寧未之知耶
雍正五年五月十六日吏部尚書仍署理直隸總
督(臣)宜兆熊禮部右侍郎協理直隸總督(臣)劉師
恕謹
奏為恭報二麥約收分數事據各道府州將麥收分
數陸續呈報前來查霸昌道屬收成窪地約有九
分八分及六分不等高地六分五分四分不等通
永道屬收成窪地約有八分七分不等高地六分
五分四分不等永平府屬收成窪地約有十分九
分八分不等高地七分六分及五分不等保定府
屬收成窪地約有八分七分及六分不等高地七
分六分及四五分不等河間府屬收成窪地約有
八分七分及六分不等高地四五分不等天津州
並所屬收成窪地約有七分六分及五分不等高
地五六分不等正定府屬收成窪地約有七分六
分不等高地四五分不等冀州並所屬收成窪地
約有七分六分不等高地五六分不等趙州並所
屬收成窪地約有七分六分及五分不等高地五
六分不等深州並所屬收成窪地約有八分七分
及六分不等高地七分及五六分不等晉州並所
屬收成窪地約有八分七分及六分不等高地六
分及四五分不等定州並所屬收成窪地約有八
分高地五六分不等順德府屬收成窪地約有八
分七分及六分不等高地七分六分及四五分不
等廣平府屬收成窪地約有八分七分及六分不
等高地五六分不等大名府屬收成窪地約有十
分九分八分及六七分不等高地六七分不等宣
化府屬收成窪地約有八分七分及五六分不等
高地七分六分及四五分不等所有各屬報到二
麥收成約計分數(臣)等謹具摺陳明謹
奏
今歲初春光景所望不止於此及三月以來大失所望
又豈料有此分數耶所奏較朕所聞尚覺少減大約八
府六州通盤合算竟有七分以上收成
所奏倉糧催補之摺於張适回任時朕自有諭旨也
雍正五年六月初二日吏部尚書仍署理直隸總
督(臣)宜兆熊禮部右侍郎協理直隸總督(臣)劉師
恕謹
奏為奏
聞事竊查直屬興修水利營田實係
皇上惠民大政(臣)屢飭地方官督率士民仰體
聖意實力奉行以收成效詎有保定府屬唐縣劣生于
超于躍劉士熙劣監于思謙等捏造將來加糧名
色恐嚇愚民將去歲已經具結情願營種之稻田
不許加功寧令抛荒以致羣相觀望經知縣臧珣
再三開諭而于超等反赴(臣)等衙門具詞(臣)等批
營田觀察使清河道會同嚴查去後無如該生等
執抗不遵并且不服拘審復赴(臣)等衙門具訴(臣)
等當即拏交按察使等咨革嚴行究審并委保定
府知府親詣唐縣宣布
聖恩開導鄉民加意耕耘勿致廢業外但此等劣衿劣
監輒敢造言阻撓理合奏
聞容(臣)等酌量情罪嚴行究擬具題請
旨懲一警百庶惡劣衿監知所畏懼而善政可收實效
矣謹
奏
所處甚是案内人犯審明後當嚴懲之他處亦勤加察
訪如有類此不法之徒斷不可寬縱以長刁風
同日又
奏為恭報雨澤事竊查直屬雨澤愆期上厪
聖懷嗣於三月後據各屬陸續報到得雨業經屢次
奏報在案兹於五月二十二日(臣)等駐劄之保定郡
城天降甘雨入地三寸又於五月三十日至六月
初一日遍地得雨入土五六寸而所屬之滿城等
各州縣各據報到於五月初一及十四二十二三
等日各得雨霑足四野歡忭西成有望此皆仰頼
我
皇上敬
天勤民至誠感格之所致(臣)等忻幸之餘寅畏益切所有
保定郡城得雨情形理合奏
聞伏乞
睿鑒謹
奏
目下各處雨水巳覺過多矣而保定郡城於五月盡始
得透雨耶前聞滄州左近俱未得雨此時未知光景若
何直省各地方雨澤調順惟爾等駐劄之保定數處雨
暘不均朕為爾二人實愧且懼魏定國職任提刑或恐
訟獄不清乖氣致異耳愼之戒之沽名釣譽優柔弛縱
即屬不清也果若此則爾等難以委卸其責可不愼歟
雍正五年六月初九日吏部尚書仍署理直隸總
督(臣)宜兆熊禮部右侍郎協理直隸總督(臣)劉師
恕謹
奏為奏
聞事竊查磁州地方據滏河上流州境舊有東西二閘
攔河阻截向因治屬豫省歴年壩水不放以致下
流地方分潤甚難去年奉
旨將磁州改隸直屬併定磁閘按五日一次啓閉水利
均平實屬至善兹於五月二十五日當啓放之期
有吏員沈國璉刁民顧成法等率衆阻撓不容啓
放(臣)等據報當即飛飭廣平府知府磁州知州將
首惡之沈國璉顧成法嚴拏究解并宣布
聖意水利務在均平豈容獨霸隨據該府稟稱沈國璉
已拏監禁候審招解顧成法畏罪脫逃現在嚴緝
而村民俱各帖然聽從已於六月初一日啓放矣
除飭行緝拏顧成法務獲一併嚴審解究另結外
其餘附和村愚分别省宥以廣
皇仁理合奏
聞伏乞
睿鑒謹
奏
直隸此等強横之風豈可不力為革除沈國璉當嚴擬
具題顧成法飭令嚴緝務獲伊有妻子家屬在籍安能
遠颺耶其附和村愚槩予從寬發落卿等若能如此不
事姑息大振委靡則歴年之頽風何難挽回朕無憂矣
惟期力行不倦毋得偶為此一二事以取信於朕隨復
懈弛也朕之或褒或貶亦只據一事論一事就一時論
一時耳勉之
同日又
奏為奏明請
旨事竊(臣)等據按察使魏定國呈據口北道王棠等揭
報宣化縣雞鳴驛驛丞康琦廢弛驛務馬匹疲瘦
又馬夫每日每名扣剋工食銀二錢等因(臣)等即
照例咨參革職批飭查審去後又准廵察御史(臣)
苖壽等咨會雞鳴驛驛馬疲瘦理應將驛丞參
奏等因又據驛丞康琦詳稱夫役工食扣二又廩飯
用一報十各驛皆然因遭宣化縣典史孫珃鑽營
陷害等情并摺開藩臬道府縣等衙門併戶部兵
部各項規禮書辦飯銀規禮等情揭報前來(臣)等
除現在將宣化縣典史孫珃照例咨革親提察審
實情另行請
旨完結外據按察使魏定國稟稱驛遞工料項下向有
臬司衙門陋規銀一萬六千四百六十八兩零藩
司衙門陋規銀七千三百餘兩先經稟明在案今
查得管驛各知府暨直隸州衙門共有陋規銀九
千四百七十餘兩各衙門書辦陋規銀一萬餘兩
共銀四萬有竒俱係歷來相沿等語(臣)等伏查驛
丞康琦廢弛驛務罪無可逭而其所開陋弊亦應
查究裁禁况驛站夫馬工料乃
國家經費既有羡餘自應節省歸公豈得侵漁分肥
其應作何節省歸公并收受各官應作何分别參
追之處容(臣)等詳加查核審明定議另行請
旨再布政司衙門所有地丁項下解餉陋規作何充公
之處俟布政使張适事竣旋署(臣)等一併酌量定
議具奏請
旨合併聲明謹
奏
陋規自應裁禁第當量情酌理而為之毋得過刻致令
後來地方上諸事難於措辦也
雍正五年六月二十日吏部尚書仍署理直隸總
督(臣)宜兆熊禮部右侍郎協理直隸總督(臣)劉師
恕謹
奏為奏
聞事雍正五年六月十八日據良鄉縣駐防協領胡什
巴等呈稱去年八月今歲二月兩季兵米未領差
催知縣不給兵丁之婦子赴縣催討有該縣書辦
打壞縣鼓踢落公案而知縣反將兵丁毒打鎻拏
等情同日又據該縣知縣冉裕棐詳稱六月十五
日職正升堂有數人至前稱奉駐防要米又有男
婦持仗約三四十人登堂辱罵歐散看堂人役將
堂鼔雲板木梆盡行毁壞辱及卑職扯裂衣冠幸
廵捕人等赴救現獲張伏兒等四人等情(臣)等伏
查良鄉縣駐防兵米自雍正元年奉
旨折中定價以來俱係照例將銀折給官兵自行採買
自去年秋冬二季起該駐防胡什巴等以米價不
敷固執不領屢次呈報請
題加增經(臣)等具
題於本年五月初六日准到部覆令地方官採買散
給(臣)等隨行布政司轉飭遵照去後復檄委同知
崔應階前往督令採買監放自應平情静候設有
遲誤亦應呈報臣等糾參乃胡什巴始而固執不
肯領銀今委員尚未到境一任兵丁婦女閧閙縣
堂殊屬多事除飛飭保定府知府李正茂親詣該
縣一面監同買散一面確查實在情形稟報到日
(臣)等另行具疏
題參伏乞
皇上於(臣)等題疏到日
欽命部員嚴行提審分别究懲以彰
國典合先奏
聞謹
奏
良鄉縣駐防兵米之事胡什巴自行投到朕巳冇旨矣
無庸參奏
雍正五年六月二十八日吏部尚書仍署理直隸
總督(臣)宜兆熊禮部右侍郎協理直隸總督(臣)劉
師恕謹
奏為覆
奏事雍正五年六月二十二日布政使張适
陛辭回保蒙
皇上發交(臣)等前
奏條議清補倉糧摺子欽傳
傳
上諭雍正四年錢糧耗羡所有各官養廉著照應得養
存查又傳
上諭各省所報雨澤俱各調勻惟直屬雨水不時此必
因刑獄不得其平之故按察使魏定國操守朕所深
悉恐其於案件或有不明之處嗣後凡有關係民命
重大案件著布政使張适協同辦理欽此(臣)等現在
欽遵
諭旨一一敬謹奉行分案完結另行奏
聞所有奉到
上諭理合覆
奏伏乞
睿鑒謹
奏
覽
同日又
奏為奏
聞事竊查宣化府懷來縣居住之莊頭金復輝者因保
安州吏目馮德棻差役賈亮在集廵查匪類金復
輝將賈亮歐罵並率多人打入吏目署内將該吏
目裂衣歐打(臣)等據報即飭行按察司提審究擬
間又據保安州知州稟稱廵察按臨收詞數十張
而告莊頭金復輝者甚多批發卑職錄供者一二
十紙等語又據口北道稟稱莊頭金復輝恃強陵
弱欺官害民必嚴加整飭庶知懲戒等語(臣)等伏
查莊頭肆惡久在
聖明洞照之中兹莊頭金復輝恃強毆官罪跡彰彰法
難輕縱除嚴行按察使魏定國會同布政使張适
嚴提案犯按欵究擬外所有稟報各情由合先奏
聞謹
奏
將金復輝嚴加究擬具題李甡烏姓莊頭等之舊例具
在也不如是懲治惡習何能革除不但此一事他處更
當廣為察訪毋致稍有縱容
同日又
奏為
謝事本年六月二十三日據玉田縣知縣呈報六月
初六十四等日大雨滂沱山水大發還鄉河東埝
沙溝等處堤工衝決二十餘處又薊州運河衝開
埝口河水泛濫廬舍田禾現被水淹等情(臣)等當
即飛飭布政司委員確勘并飭地方官核實被水
恩膏廣被既
命發帑又
諭開倉蠲賦賑災有加無巳仰見
睿慮憂勤
聖衷明斷(臣)等實屬心悅誠服感激難名除欽遵
諭旨轉飭有司加意撫恤以副
皇上愛養之至意理合具摺奏謝
天恩再據蠡縣報六月十八日陳村等處堤岸漫溢十
餘弓及二十弓不等又據高陽縣報六月十七日
馬果莊等處堤工衝决五六弓及八九弓不等又
據魏縣報六月初五日馬豐頭西堤決口約二丈
各等情前來(臣)等飛行各該地方印河等官僃料
撥夫晝夜修築并查明被水村莊有無淹没田禾
俟覆到另行
奏報外合併奏
聞謹
奏
一切隄防乃民間田禾廬舍所關豈容虚應故事所委
各員如少疎懈即嚴行參處以示儆戒
雍正五年七月初五日吏部尚書仍署理直隸總
督(臣)宜兆熊禮部右侍郎協理直隸總督(臣)劉師
恕謹
奏為請
旨事案照保定駐防新添鳥鎗一百五十桿滄州駐防
新添鳥鎗一百桿先據布政司詳稱准各城守尉
移取火藥等項銀兩節次駁减去後據各該駐防
回稱所用火藥火䋲鉛子等項保定駐防每年共
需銀一千七百六十一兩八錢零滄州駐防每年
共需銀一千二百四十八兩等情事關錢糧未便
草率隨關查山東德州并山西太原等處定例去
後隨據德州知州陳留武覆稱德州新添鳥鎗二
百桿咨請部示照江南等省之例每年演放八個
月每月演放六日所用火藥火䋲鉛子等項每年
共需銀六十六兩六錢五分其太原駐防每年共
需銀一百四十八兩五錢零等情據此(臣)等伏查
保定滄州駐防新添鳥鎗比之德州太原新增之
鎗數較少而應用之錢糧多至一二十倍不等經
(臣)等屢飭布政使張适與各該駐防商確定議裁
減而各駐防堅不肯減事關動用錢糧若照所需
扶同請撥則開銷實屬浮冒是以未敢遽行定議
草率具
題應否比照江南山東山西等省之例(臣)等核實數
目定議
題撥未敢擅便理合奏
聞伏乞
皇上睿鑒批示遵行謹
奏
自當照依各省之例題撥豈有因其不肯從減而遂曲
徇之乎此奏足見爾等無能亦屬𤨏屑煩凟之甚
吏部尚書仍署理直隸總督(臣)宜兆熊謹
奏為瀝情請
旨事竊(臣)有未婚之壻梁璨現任保定府屬定興縣知
縣(臣)先經
奏請撤回另補欽奉
諭旨俟得人後改補欽此今(臣)之女年已二十六歲向
者(臣)於福建將軍任内原許梁璨為繼室因南北
路遥是以未經完婚今(臣)家口自閩來保若此時
就近出嫁固屬甚便但既處嫌疑之際(臣)實不敢
伏念
皇上天下一家匹夫匹婦無不達之隱(臣)之私情不避
𤨏屑上凟
天聽可否准行伏乞
皇上睿鑒批示欽遵抑(臣)更有請者如蒙
俞允則此番婚嫁之後通省官吏勢必盡知(臣)雖不敢
負
恩徇庇但恐司道等官知(臣)之壻或有曲為照看之處
即與(臣)之負
恩無二懇求
皇上將梁璨速賜另調則(臣)心始安并祈
慈鑒為此繕摺請
旨謹
奏
題請廻避可也
近日秋雨連綿禾稼恐有水澇之虞朕為此寢不安席
食不甘味諒汝等定當優游自適也此番霖潦未必非
汝二人昏庸愚昧之所致朕前批諭恐雨水過多之旨
不知汝二人猶記得否
雍正五年八月初七日吏部尚書仍署理直隸總
督(臣)宜兆熊禮部右侍郎協理直隸總督(臣)劉師
恕謹
奏為覆
奏事蒙
皇上差員外郎張文彬至(臣)等衙門傳
旨聞保定府城廟内五道神像被人打毁又將財神撩
在中軍官廳是何情由且為何竟不奏聞務要將此
人拏究將神像修整奏聞欽此(臣)等跪聆
諭旨悚惶驚懼伏查本年三月内城中有一二處小廟
内神像被人打壞又將財神抛棄中軍官廳當經
清苑縣知縣祝翼曾查拏張三到案訊係染患顚
癎即行責釋兹蒙
諭旨(臣)等切諭布政使張适嚴拏務獲去後據張适詳
稱拘到該犯之兄張午據供小的兄弟張三舊年
八月裏得了瘋病每日胡言亂語將毋親都打了
因此攆出他去如今不知往那裏去了小的情願
協同緝拏送究等情隨據跟緝張三到案據張三
供小的去年八月裏得了病終日昏昏迷迷胡打
亂駡小的母親把我攆出來日裏向人家要飯吃
夜裏在各廟内睡有一晚上小的見一個黑大漢
子踢小的一脚小的就與他打架把他打倒了那
時節都是糊裏糊塗的後來被縣裏拏去打了幾
箇板子就好此了小的討飯到新城縣舅舅那裏
舅舅替小的醫治出了汗心裏清楚了如今病還
没大好被公差拏來了等情據此查張三現稱病
尚未愈難以刑訊統俟醫治病痊確審實情另報
外合先詳報等因前來(臣)等除一面批飭作速撥
醫調治務痊嚴訊實情另行具奏請
旨外所有拏獲緣由合先奏
聞至所有廟宇神像現在購料興工加倍修整合併聲
明謹
奏
張三是否病瘋固宜確審明白且據伊兄供伊毆毋寧
不當究訊耶
同日又
奏為欽奉
諭旨據實覆
奏事竊(臣)等齎摺千總回保捧到奏摺奉
硃批永定北運決口甚多因何並不奏聞欽此伏查玉
田等處隄埝衝決(臣)等據報兩經繕摺奏
聞蒙
皇上敕發帑銀
欽差大臣分路查賑并怡親王等寄字(臣)等續報之處
動地方公用銀兩一體撫恤如何料理之處密摺
奏
聞(臣)等自此之後凡各屬有報衝決及被水者一面飭
令搶修堵築察其情形稍重者一面委員齎銀前
往路遠不能帶者令其就近於道府等庫借支會
同地方官隨宜撫恤并令逐一確勘將被水村莊
實在乏食貧民親加查核造冊具報咨會
奏而此外尚有覇州東安永清保定大城文安通州
三河寳坻梁城所博野新安清苑雄縣安州定州
新城滿城束鹿河間肅寧滄州青縣任邱晉州深
州南宫隆平南和任縣邯鄲肥鄉各州縣陸續報
到有稱隄工漫溢有稱地畝被水等情(臣)等亦俱
皇上軫恤民隠之至意也今蒙
降旨察詢(臣)等不勝悚懼伏念(臣)等受
來則(臣)等頂戴
聖慈銜感靡既矣理合覆
奏伏乞
皇上睿鑒謹
奏
覽
雍正五年九月十五日吏部尚書仍署理直隷總
督(臣)宜兆熊禮部右侍郎協理直隸總督(臣)劉師
恕謹
奏為奏
聞事竊查直屬天津關經前任督(臣)李紱
題請將解任按察使浦文焯管理稅務今查該關自
雍正四年八月二十八日起連閏扣至本年七月
二十七日止一年限滿内浦文焯自上年八月二
十八日起至本年六月二十七日赴保候審東光
縣一案止鹽道趙國麟自本年六月二十八日署
事起至七月二十七日止(臣)等屢次誡諭令將所
收稅銀儘收儘解而浦文焯仍復瞻顧歴年成數
止據報收羡餘銀二萬餘兩(臣)等因傳該關書辦
任致中到案令其逐一供報隨據開出自上年八
二十八日起至本年七月二十七日止一年所
收稅銀除已報外尚未報出羡餘銀一萬六千五
百九十二兩零所有部科平飯各役工食及該員
養廉等項俱在其内(臣)等伏查關上使用縱有必
需該員亦應據實開報俟(臣)等酌議請
旨恩典出自
皇上況所匿之數即冇需用亦斷無如許之多乃浦文
焯一槩朦混全行侵隱此等欺公貪利之員若非
嚴行究追從重治罪無以為經手錢糧玩法者戒
至趙國麟亦未據實申報不無扶同情弊相應一
併質審除繕疏
題參外理合先行奏
聞伏乞
睿鑒施行謹
奏
據實糾參足見汝等不事瞻徇但業經具題何必又行
摺奏且並無密請諭旨再為題達之處此奏甚屬煩凟
同日又
奏為請
旨事竊查直屬津軍廳同知衙門額徵海稅一項今年
春季分據署津軍廳同知翰林陳儀止報收銀一
百二十兩零(臣)等訪聞此項稅銀每年可收六七
千兩因嚴行駁查去後始據報增春季銀三百八
十一兩零夏季報收銀一千一百二十四兩零而
所增之數與(臣)等所訪之數仍屬不敷明有侵匿
雖得之傳聞未便即行參䆒然斷難仍令管理相
應另選勤愼之員徵收(臣)等嚴加考核儘收儘報
如陳儀果有欺隱之處另行參
奏理合先行奏
聞謹
奏
應委員更换陳儀若果有欺隱情弊辜負朕恩更當加
倍處分
同日又
奏為奏明事竊查宣化府城北門外因逼近洋河水
勢洶湧向築石壩以資防護今據布政使張适呈
據宣化縣知縣俞士恒詳稱東頭舊築石壩被水
衝塌八丈有餘向係官築官修今唤匠估計共需
工料銀七百四十二兩零應請
奏明在於庫貯雍正四年充公耗羡銀内動支給發
修築再西頭新築石土二壩中間亦有裂縫處所
且堤岸堤根俱經傾卸查此項新壩係欽奉
諭旨派原任宣化鎮總兵官張自誠之子張文燦修築
保固三年在案已奉咨准山西撫院將張文燦檄
發到宣現在修理等情前來(臣)等除將估計清冊
咨送工部並嚴催張文燦修築完竣外所有宣化
府城北門外石壩請動耗羡修補緣由理合
奏明伏乞
皇上睿鑒批示謹
奏
知道了總宜督令修築堅固以奏一勞永逸之效不然
修補何有了期徒責取保固之名究無益也
同日又
奏為請
旨事竊照直屬布政司衙門向有錢糧平飯一項按察
司衙門向有驛遞公費一項凡各衙門養廉及部
科飯銀等費均於此取給今按察司驛遞公費既
已裁革則布政司錢糧平飯自應一併歸公以昭
畫一(臣)等即諭令確查去後兹據布政使張适開
報前來(臣)等逐一查核所有布政司衙門各項通
共平飯銀三萬二千八百六十兩相應
奏明一併歸公再查按察司衙門每年驛站
奏銷部科飯費銀三千兩今驛遞陋規業已裁革無
庸議給又布政司衙門五年一次編審部費銀二
千二百兩(臣)等已通行嚴禁私派無庸議給又按
察司衙門每年刑名飯食銀六百兩應聽該司於
養廉内自行支給又布政司衙門每年地糧
奏銷部科飯食銀三千四百兩於充公耗羡項下動
支今應照數於
恩賞(臣)等公用銀内撥給布政使張适料理無庸置議
外惟是督臣養廉銀七千兩學臣養廉銀二千兩
布政司每年養廉辦公銀約需一萬兩按察司每
年養廉辦公銀約需八千兩向者俱於錢糧平飯
及驛遞公費之内取給兹叩懇
皇上天恩俱於充公耗羡銀内動支以上通共應需銀
二萬七千兩(臣)等未敢擅便相應繕摺
奏請
皇上睿鑒批示欽遵謹
奏
在爾等酌量為之朕不便代為畫定準繩此等銀兩只
宜歸於地方公用之項不可歸於庫帑項下也至於督
臣七千兩之說係李維鈞狡詐之為將公項任意取用
則七千兩之數不過虛設一名色以相誑耳名為養廉
實巧濟其貪也督臣養廉朕意應與以二萬金今汝二
人各領萬金為一切日用薪水之資此外爾等平情酌
理而區畫之亦不必矯廉過刻致令宦場局促至於捉
襟露肘不但不近情理而亦萬不能行之久遠也
雍正五年十月十九日吏部尚書仍署理直隸總
督(臣)宜兆熊禮部右侍郎協理直隸總督(臣)劉師
恕謹
奏為奏
聞事據大名府朱必階申報本年九月二十八日知府
奉廵院關御史李御史牌開據廣平府成安縣典
史沈浩稟稱有吳二指稱投充本院内司等情又
據典史沈浩首出吳二合同書信合同内開代辦
要務議定銀二千兩先交三百兩文到交二百兩
事成全完又吳二出首典史履歷一紙發審等因
卑府審訊各供典史沈浩託吳二謀陞正印立有
合同但沈浩係現任職員礙難審訊除詳覆廵院
外擬合報明等情據此(臣)等查吳二是否廵察御
史關住李徽之家人與該典史如何商謀立約代
圖陞轉抑係吳二冐捏拐騙必湏嚴審方得實情
除移咨吏部將典史沈浩斥革行令兩司會審詳
解外合將據報情由繕摺奏
聞伏乞
皇上睿鑒謹
奏
此事爾等秉公嚴究務得實情向聞關住家人素不安
分關住人亦平常伊乃怡親王之小舅王殊鄙薄之情
如冰炭也爾等密知之
雍正五年十一月十八日吏部尚書仍署理直隸
總督(臣)宜兆熊禮部右侍郎協理直隸總督(臣)劉
師恕謹
奏為請
旨事竊照直屬各營馬步兵丁將下年春季之餉俱於
上年之冬借司庫存貯銀兩先行攴給俟部撥之
後徵解到日即行清扣完項由來巳久今據布政
使張适呈稱兵丁糧餉最為緊要如奉部撥到日
始據所屬徵收解放則春季餉銀勢須稽延値此
歲暮兵弁不無稱貸空乏之虞應請將直屬各提
鎮協營廳并各駐防應需雍正六年春季兵餉銀
二十四萬八百六十七兩零循照向例在於司庫
現存雍正四年地糧銀内照數先行撥解各司餉
之道府州等衙門按名散給以資兵食等情前來
據此(臣)等伏查向例似應仰體
皇仁先行借給俟部撥徵解到日歸還原項於窮兵實
有利益但事關借支(臣)等未敢擅便相應
奏明伏乞
睿鑒施行謹
奏
自應循照向例借支為是
同日又
奏為續報得雪事竊照保定郡城於十月二十日得
有瑞雪經(臣)具摺
奏報今據各屬陸續呈報前來查霸昌道屬之大城
文安保定固安東安霸州懷柔永清平谷各得雪
三四寸不等昌平良鄉延慶衛房山順義涿州各
得雪一二寸不等通永道屬之薊州通州武清遵
化寳坻三河得雪三寸至七八寸不等永平府屬
之昌黎遷安樂亭撫寧灤州豐潤盧龍玉田山海
衛各得雪五六寸至九寸不等保定府屬之容城
新城得雪一寸清苑安州慶都祁州深澤蠡縣束
鹿高陽新安唐縣滿城雄縣定興完縣博野淶水
易州各得雪二三寸至五寸不等河間府屬之河
間獻縣寧津故城交河鹽山景州慶雲阜城滄州
任邱東光肅寧吳橋各得雪三寸至五六寸不等
正定府屬之平山井陘獲鹿靈壽得雪一二寸欒
城正定元氏行唐阜平得雪三四寸順德府屬之
南河沙河鉅鹿唐山邢臺廣宗内邱平鄉任縣得
雪三寸至一尺二寸不等廣平府屬之廣平成安
永年曲周威縣磁州雞澤肥鄕清河邯鄲各得雪
三四寸至一尺不等大名府屬之清豐東明魏縣
大名元城南樂開州長垣各得雪三寸至一尺不
等宣化府屬之西寧得雪二寸天津州得雪二寸
所屬之静海得雪六寸青縣得雪二寸冀州屬之
南宫得雪二寸新河武邑棗強得雪五寸至一尺
不等趙州得雪二寸所屬之寧晉高邑栢鄉臨城
隆平得雪三四五寸不等深州得雪五寸所屬之
安平武強饒陽得雪三四五寸不等晉州得雪三
寸藁城得雪六寸無極得雪四寸定州得雪二寸
曲陽得雪三寸新樂得雪二寸各等因(臣)等正在
繕摺
奏報間據保定府知府報稱十一月十六十七兩日
郡城得雪八寸餘四野霑足(臣)等伏念當此隆冬
屢降瑞雪徧地均沾明春二麥豐稔可期所有各
屬得雪情形理合恭
奏伏乞
皇上睿鑒謹
奏
冬雪為來歲豐收之兆然麥田究以春雨為主爾等切
勿肆志自滿當倍勵公清敬愼以迓
天庥勉之勉之
同日又
奏為懇請代
奏給假省親事據直隸廣平府知府鄭錫爵呈稱雍
正五年二月二十八日吏部帶領引
見三月初一日恭請
聖訓卑府面
奏(臣)父年八十三歲(臣)母年八十歲雍正三年七月
内蒙
特恩補授貴州貴陽府知府至今家信不通求
皇上量賞(臣)假紆道省親欽奉
諭旨鄭錫爵著補授廣平府知府廣平府知府王允玫
著調補平凉府知府鄭錫爵速行到任俟秋成後給
假回籍省親卑府又
奏容(臣)屆期詳請督臣代
奏請假復蒙
恩旨俞允兹已時屆秋成應遵
旨請假回籍因錢糧正在督催完納倉糧亦須親歴盤
查卑府不敢以烏鳥私情貽誤公務懇乞據情代
奏俟封印之後給假回籍省親至開印之日即便回
任則職守不致曠廢而人子之情亦得稍盡矣等
因呈詳前來(臣)等理合據情代
奏應否
准其回籍省親伏乞
皇上批示欽遵謹
奏
准與伊假但伊為何不迎養其父母至任所以盡子道
朕觀鄭錫爵係一老成忠厚人材質中平與廣平之任
頗相宜否
同日又
奏為遵
旨議奏事竊(臣)等奉發原任廣平府曲周縣訓導董灥
等條奏四摺蒙
皇上硃批條奏四摺爾等訪察詳議可行與否奏聞欽
此(臣)等欽遵逐一訪察議覆僃開於後
一據原任曲周縣訓導董灥奏稱曲周縣東橋地
方商米於此卸載開有糧店數十間窮民藉脚運
餬口不下數千人有司指稱帖稅横徵或將脚戶
濫派差徭甚至買補倉糧短價給發大斗量收請
行查禁等語(臣)等查曲周縣額徵糧食牙帖稅銀
止七兩二錢今訪得該縣每年共徵銀八十四兩
實屬濫徵今飭令照額之外不得絲毫濫徵倘敢
故違一經發覺從重嚴參至脚運窮民每日所𫉬
不過數十文細加訪查實無濫派差徭之事其買
據實嚴參
一據原任曲周縣知縣喻斌奏稱曲邑東南鄉有
香城固地方請將把總移駐於彼以查緝匪類護
守倉糧等語(臣)等查該縣止有把總一員獄囚倉
庫與門禁鎻鑰均關緊要若移駐香固集則城守
一據原任保安州知州駱為香奏稱保安一州止
有文職查懷來縣之新保安現設有參將守僃把
總或分撥一員帶兵駐防州城等語應如所奏於
保安堡内抽發把總一員帶兵二十名移駐州城
協同防守抑(臣)等更有請者延慶州城内亦無武
弁似應於附近之永寧各路内酌量移駐一弁以
資防守如蒙
一據原任懷來縣知縣張彦昌奏稱懷邑不食蘆
鹽每年包納鹽課五百七十餘兩民戶獨認紳衿
旗莊竟皆漏脫懇飭均完等語(臣)等確查俱係紳
查旗莊田賦不由州縣完納此項蘆課不便獨派
均完所奏應無庸議又據奏稱沙城堡東隷懷來
西隸保安盗竊事發互相推諉查懷來縣之新保
安文職有東路同知武職有參將守僃把總懇議
一員東西均轄等語(臣)等查新保安與沙城堡相
去不過二十里應飭行該同知嚴密稽察并令懷
官無分彼此疆界協力緝拏如州縣並排甲人等
袒護岐視者該同知分别詳揭拏究以警玩忽似
可不必紛更舊制其所奏於新保安同知參將内
議調一員駐劄沙城堡之處亦無庸議可也以上
各條(臣)等遵奉
諭旨逐一訪察詳議具
奏是否有當伏乞
皇上睿鑒批示欽遵謹
奏
覽
雍正六年正月二十四日吏部尚書仍署理直隸
總督(臣)宜兆熊吏部右侍郎協理直隸總督(臣)劉
師恕謹
奏為奏
聞事雍正六年正月初二日(臣)等聞天津州水師營兵
丁與葛沽鎮當商互相爭角擁擠理事同知三保
公堂嚷閙一事當即檄委西路同知崔應階確查
去後隨據理事同知三保詳稱旗丁傅成額等數
百人刦去差役趕打衙役且將磚石抛擲滿堂種
種不法請咨都統曉諭等情於十四日據西路同
知崔應階等詳稱遵奉確查隨傳齊一干人犯會
同理事同知併協領公同研訊當商劉召賓并旗
兵德寳伯壽傅成額及衙役李全仁張宗智等取
具各供緣德保曾將衣服赴葛沽當舖質錢劉召
賓因錢少不肯多質德保等恃旗爭閙召賓隨赴
理事同知衙門遞稟及理事同知傳訊見傅成額
復率領多人打閙公堂該同知當即通報在案旗
兵因係初至間有愚頑生事且不知理事同知為
專理旗民互控事件之員遂爾擁擠多人一時喧
嚷此亦情之所或有者可否念伊等初至理法未
嫺懇請俯賜轉咨都統轉飭各該佐領會同理事
同知將傅成額德寳鞭責發落以警將來仍曉諭
八旗兵丁使知同知為專理旗民互控事件之員
以便各守法度庶理事之責有攸歸而兵民亦得
相安於永久等情(臣)等伏查兵丁強悍法所難寬
若官員受賄致滋事端亦難輕縱今此案先據同
知三保詳報𫝊成額等閙嚷公堂内有伯壽等指
其受賄一節及(臣)等訪聞該同知又有開舖漁利
及放餉遲掯等事又據該同知稟稱旗兵強取舖
戸物料種種情節均應嚴查今據西路同知崔應
階等會審詳覆前來彼此瞻徇實情未得除一面
檄委通永道高鑛前往天津并一面咨會都統(臣)
鄂齊亦委大員會同高鑛研審務得實情分別究
擬詳到另行劾
奏外合將委差緣由繕摺奏
聞伏乞
皇上睿鑒謹
奏
已另有旨矣原非汝等欺誑瞻徇昏庸無識之督撫所
能查究清楚之事況委高鑛等類舞弊營私之人前往
會訊欲得實情更屬可笑
雍正六年二月二十三日吏部尚書仍署理直隸
總督(臣)宜兆熊吏部右侍郎協理直隸總督(臣)劉
師恕謹
奏為恭報春雨事竊照目下節屆清明正田疇需雨
之時兹保定府清苑縣地方自二月二十一日至
二十二日得雨三四寸不等土膏霑透餘俟各屬
報到另行續
奏外所有清苑縣得雨情形合先奏
聞伏乞
睿鑒謹
奏
此番春雨應時自然係汝二人秉公執正清理刑政實
心為國為民至誠感召之所致日前若將毀傷神像之
瘋人正法且將實心辦事之藩司張适正直無私之臬
司魏定國保留在任更不知如何雨暘時若也
雍正六年三月十七日吏部尚書仍署理直隸總
督(臣)宜兆熊吏部右侍郎協理直隸總督(臣)劉師
恕謹
奏為奏明事竊照宣鎮派往阿爾泰種地官兵今當
更换之期所有行糧馬價等項銀兩業經(臣)等恭
疏具
題請撥在案(臣)等查前次步兵三百名尚有賞給鐡
鍁鐡斧皮馬褂䩺鞋木碗鳥鎗雨套銀兩前任督
(臣)李維鈞扵扣捐俸工項下支給今次更换各兵
除鳥鎗停其帶往則雨套亦無庸製僃應核減銀
九十兩其餘鍁斧等項共需銀五百三十九兩四
錢相應於充公耗羡項下循例撥給理合
奏明伏乞
皇上睿鑒謹
奏
應如數撥給其雨套銀兩何必核減賞與兵丁令其從
容足用可也
同日又
奏為請
旨事竊查雍正六年春夏二季分兵米現據良鄉縣知
縣冉裕棐玉田縣知縣馬鴻俊署東安縣知縣戴
謨并東安縣駐防博爾本等各呈稱所有兵米雖
經照數散給但現在時價每石一兩五六錢不等
不敷買食詳請加增各等情前來(臣)等伏查雍正
五年春夏二季各兵米因每石定價一兩不敷採
買蒙
皇上天恩特諭(臣)等於折中定價之外酌量加增在案
今春米價不若上年之昂貴豈便以每石一兩五
六錢貪冒妄混可否每石量增銀三錢於司庫充
公項下照數撥給以資不敷出自
聖恩至其餘各州縣如再有詳到者(臣)等亦照此議酌
量辦理事竣彙摺覆
奏是否有當伏乞
睿鑒批示遵行謹
奏
爾等虛公確訪地方時價酌量增給
同日又
奏為續報雨澤事竊照直屬得有春雨經(臣)等兩次
具摺
奏報今又據各屬呈報得雨前來查霸昌道屬之霸
州等各州縣於二月二十二及三月初一初四五
等日得雨一寸五分至三四寸不等通永道屬之
寳坻等各州縣於二月二十一二及三月初一初
四五等日得雨一寸五分至三四寸不等永平府
屬之山海衛等處於二月十八二十二及三月初
五等日得雨一二寸至四寸不等保定府屬之清
苑等各州縣於二月二十二及三月初四五等日
得雨二三寸至五六寸不等河間府屬之東光等
各州縣於二月二十一二及二十八九等日得雨
一二寸至四五寸不等正定府屬之阜平等各州
縣於二月二十一二及三月初一初四等日得雨
二三寸至九寸不等順德府屬之平鄉等各縣於
二月二十一二及二十九等日得雨一二寸不等
廣平府屬之曲周等縣於二月二十二三及二十
八九等日得雨一二寸不等大名府屬之魏縣等
各州縣於二月二十二三及二十八九等日得雨
三寸至五寸不等宣化府屬之蔚縣等各州縣於
二月二十一二及三月初一等日得雨二寸至四
寸不等直隸冀州趙州並所屬之棗強隆平等縣
於二月二十一二及二十八九等日得雨一二寸
至五寸不等直隸深州並所屬之安平等縣於二
月二十八九及三月初一初四等日得雨一二寸
至五寸不等直隸晉州定州並所屬之藁城新樂
等縣於二月二十八九及三月初一初四等日得
雨二寸至五六寸不等直隸天津州並所屬之静
海縣於二月二十二及二十九等日得雨二三寸
天勤民之
聖意於萬一為此繕摺謹
奏
覽
雍正六年四月十六日署理直隸總督(臣)宜兆熊
協理直隸總督(臣)劉師恕謹
奏為奏
聞事竊(臣)等訪聞得保定府屬之容城縣因知縣李鍾
俾懲役過嚴於本年四月十四日六房書吏及三
班衙役俱各散去(臣)等伏查懲役固宜寬嚴得當
但在官人役似此要結挾制此風斷不可長除一
面飭諭保定府知府李正茂遴委順義縣知縣廖
翼前往容城縣確查起事情由拏為首各犯究訊
另結外理合奏
聞謹
奏
昨者山東亦有類斯一事似此衆役挾官殊屬藐法刁
風豈容滋長自應嚴究其中必冇為首倡率之人務宜
察出重處以示懲戒
雍正六年四月十九日署理直隸總督(臣)宜兆熊
協理直隸總督(臣)劉師恕謹
奏為奏
聞事竊查保定郡城自四月初十日以後民間有患頭
疼身熱之證者初則三四日即愈近日傳染漸多
愈亦稍遲訪之廣平正定近山西之處民間染患
者亦多(臣)等現在建立醮壇齋戒禳解一面配合
寸金丹等藥於郡城處所設立藥局施捨拯濟外
(臣)等仰見我
皇上念切民瘼理合據實奏
聞謹
奏
月初以來都城内外患斯證者頗多幸
天心仁愛不過數日即愈近漸止息矣更聞江浙山陜亦
皆如此大約傳染自南而北所屬地方如時氣消退之
後具奏以聞
硃批諭旨卷四十四下
