欽定四庫全書
硃批諭旨卷七十七
硃批蔣泂奏摺
山西按察使(臣)蔣泂謹
奏為
聖主精誠格
天通省雨澤普霑事竊(臣)於本年四月十二日抵任後即
行查各屬晴雨日期據陸續報到數十州縣得雨
而平汾澤潞等處雨澤尚少是以未敢具
奏茲據通省各府州縣節次具報到(臣)或稱得雨霑
足或稱得雨六七寸四五寸不等今太原府於本
月二十三四五等日甘霖大沛入土尺餘四望濃
雲密布得雨之處甚多萬姓歡呼豐稔在望此皆
我
皇上至誠參贊精意接乎
蒼穹有感必通
天心協應所以優渥霑足致此時雨之施豐亨之慶也(臣)
不勝踴躍懽忭之至為此謹
奏
晉省雨澤情形知道了凡百處惟以據實為務粉飾迎
合朕所深惡者誌之勉之
山西按察使(臣)蔣泂謹
奏為請禁大吏坐缺題人以杜權貪事竊惟
國家大政首在用人而用人之柄惟
皇上一人所獨操為人臣者固不得有所僭越專擅於
其間也乃自年羹堯為川陜督臣恣憑胸臆橫作
威福每遇文武員缺無論大小必擇其私人始行
請補或一疏而題補數人甚者或至數十人吏兵
兩部幾為虚設更可駭者廵撫提鎮布按大吏皆
皇上所特簡者也而年羹堯必欲擠排異已遍樹私人
未有缺之先外間巳傳聞某人為廵撫提鎮布按
矣聞者亦疑信相半未幾而其缺果出矣未幾而
其人果得矣於是寡廉鮮恥行賄鑽營之徒羣相
奔走於其門今蒙
聖明洞鑒種種敗露而仕途吏治巳不免多所淆雜(臣)
愚以為欲杜其流必防其漸法制一定大權不分
(臣)請嗣後文臣自道府以上武臣自參將以上遇
有缺出該部通行開列應陞應補之員仰請
皇上特簡補授其餘各官
敕定嚴例文歸吏部武歸兵部即舊例應題應調各缺
亦悉聽吏兵二部銓除引
見後補授凡督撫提鎮不得坐名題補若果有眞知灼
見實在賢能之員止許詳列品行政蹟保薦於平
日其用否出自
聖裁不得有缺而後薦人如有違例妄行者治以擅權
不臣之罪如此則
皇上獨操用人之大柄以進退天下之賢不肖在自好
大臣莫不奉公謹飭即有不肖姦貪者亦無以濟
其招權植黨納賄營私之計矣為此冒昧瀆陳伏
乞
皇上睿鑒施行謹
奏
似汝如是條奏者頗多朕因踐阼未久耳目未廣知人
尚少諸凡且循舊典徐徐自有制度至於年羹堯之不
法行為豈止於此其狂妄姦貪實為世所罕見雖然皆
朕過用之咎愧悔何及所奏闢疆固邊採買米石二摺
留中候朕詳閱
山西按察使(臣)蔣泂謹
奏為恭謝
天恩事竊(臣)接到(臣)兄蔣漣家信知蒙
皇上天恩授為日講官又蒙
天恩特陞翰林院侍講(臣)隨恭設香案望
闕叩頭謝
恩訖又接到(臣)叔蔣廷錫家信具傳面奉
上諭汝告知汝姪伊等弟兄只要安靜盡職(臣)跪聆之
下益深感惕伏念(臣)兄弟身家性命仰蒙
皇上聖恩保全涓埃莫報廼蒙
聖恩優渥異數頻施又蒙
聖訓諄切勉勵誨廸既沐有加無已之
隆施復獲
覆載生成之
明訓感激涕零敢不欽遵謹將安靜盡職四字朝夕虔
誦奉以終身
聖恩愈渥報稱愈難(臣)兄弟惟互相勉勵警惕恪供職
守期於夙夜匪懈不敢多事以冀仰答
高厚於萬一耳為此具摺叩謝
天恩謹
奏
安靜盡職四字極好但非朕諭也不過爾叔廷錫勖勉
爾等之意朕今將此四字再諭於爾其欽遵毋忘
山西按察使(臣)蔣泂謹
奏為恭報雨雪霑足事竊查山西通省地方自去冬
以至今春雖據各州縣陸續報到得過雨雪但(臣)
細加察訪尚未能十分霑足農夫猶秉耒踟蹰(臣)
等正在望雨之候茲於二月二十日太原府屬大
雪紛披徹夜連朝二十一日雪猶未止優渥霑足
入土約有尺餘四望同雲密布得雪之處甚寬田
土滋潤東作俱興西成大有自可豫卜皆仰賴
皇上湛恩愷澤玉燭光天此雨雪所以周渥如斯也萬
姓頂祝千里歌呼(臣)不勝懽忭踴躍之至理合具
摺奏
聞伏祈
睿鑒謹
奏
地方和氣沴氣全關刑名出入之當否勉之慎之第以
得當為主亦不以寬縱為貴也凡事速結不致拖累無
辜而濟之以勤慎自無不感召
天和之理勉之
山西按察使(臣)蔣泂謹
奏為報明事竊惟山西一省今歲春夏以來雨澤應
時田禾蕃茂民生樂業(臣)已具摺奏
聞茲據潞安府屬潞城黎城二縣報稱五月初九日天
降冰雹麥禾多半被傷又訪聞得平陽府屬之霍
州亦遭冰雹傷損田苗(臣)隨行令各地方官將被
雹村莊加意撫綏設法拯濟毋致失所務令及時
補種以冀秋成外所有冰雹情由理合奏
聞其餘百餘州縣風雨順時二麥可望豐收秋禾皆已
長𤼵合併奏
聞伏乞
皇上睿鑒謹
奏
雨澤田禾情形知道了歸併州縣一摺留中候另紙鈔
謄不露爾名交發部議凡如此等之奏密之
山西按察使(臣)蔣泂謹
奏恭請
皇上聖安
朕安
保舉官員一摺留中籌邊一摺所論雖甚有理但積貯
至二百萬石之多不可不計及將來作何出陳易新之
法必蓋藏有術霉爛無虞儲久不致虧耗方收實濟類
此等處不預為籌畫遽然舉行可乎至於邊省固宜強
兵亦必令天下強弱髣髴始免偏重之慮秦地素稱壯
勇若再加此一番精練則與他省更相懸殊矣豈為平
治良策摺亦留中候朕熟思審定密之
山西按察使(臣)蔣泂謹
奏為敬陳足食足兵以收實效事竊惟
國以民為本民以食為天天下何處不應積貯而惟
沿邊為最急兵可百年不用不可一日不僃天下
何處可弛武僃而惟沿邊為最重(臣)前在邊庭軍
興以來竊見當地之倉廩無幾千里之餽運維艱
長征遠戍每慮糗糧之難於接濟至於兵制之數
具在本足以資戰守而勤惰不齊強弱參半披堅
執銳之士未必盡皆精練也(臣)受
恩深重圖報無由苟有一得敢不罄竭愚誠所有積貯
武僃事宜敬為我
皇上陳之竊計沿邊積貯約計須二百餘萬石乃為豐
裕但建倉買穀經費浩繁而西土賦税稀少戶鮮
蓋藏於何措辦(臣)查捐納欵項久經停止誠不可
以復開而常平倉捐監之例無礙於吏治民生(臣)
請暫歸併甘肅各省俊秀捐監者俱赴臨鞏藩司
衙門交納或慮未敷量加紀錄加級捐貢二三條
俟足二百萬石之數停止則經費裕而積貯有資
矣至口内口外肥饒之地可以耕者宜令各該地
方官廣行召募開墾並以召募開墾之多寡課其
能否則野無曠土而穀石自裕矣若夫兵以衞民
武僃宜修必須兵無空缺選擇精壯老弱則盡行
簡汰不得濫行頂充(臣)前與𠞰番之役深知制勝
之技無過鎗礮查陜西官兵不下數萬於中誠得
壯勇精熟鎗手三萬名礮手一萬名勤加操演十
分精熟臂指可使何宼不摧此固武僃之急務也
至邊人勇健武技本所&KR0570;習自民間不得私挾鳥
鎗等器不得私養馬匹雖足以禁戢姦宄而本分
良善之人轉乏防衞之具竊以為挾持鳥鎗不許
養馬之禁宜嚴於内地而少寬於邊塞俾於農隙
之時任其練習斯亦寓兵於農之意將塞下之銳
勇匝地而邊疆之武僃彌嚴矣以上足食足兵之
見(臣)不揣冒昧㒺知忌諱輒行瀆
奏是否可僃採擇伏祈
皇上睿鑒施行謹
奏
詳閱所論識見甚淺可謂只知其一不知其二也
山西按察使(臣)蔣泂謹
奏為恭繳
諭旨事竊(臣)前奏恭請
聖安一摺奉有
硃批(臣)跪讀之下仰見
皇上聖神文武包涵無外萬幾貫徹其初終庶務經營
於美僃洞照九有之情形默運萬邦於指掌
聖慮周詳
聖謨廣大小(臣)智識短淺仰荷
聖恩指示訓誨實廣開茅塞之心感激涕零今後惟凜
遵
聖訓每事務益加謹熟思前後不敢但見一偏以仰副
我
皇上提命之至意所有奉到
御批理合恭繳伏祈
睿鑒謹
奏
極當加勉自勵公私二字最宜辨别明晰必心無愧怍
方能永久蒙朕眷注也
山西按察使(臣)蔣泂謹
奏為恭繳
諭旨事竊(臣)接奉
御批極當加勉自勵公私二字最宜辨别明晰心無愧
怍方能永久蒙朕眷注也欽此仰蒙
皇上訓誨之恩警勉諄切
慈愛有加(臣)跪讀之下感惕交深惟有鏤刻寸衷夙夜
謹凜竭誠奉公不敢稍存一毫私念以仰報
隆恩於萬一耳所有奉到
御批理合恭繳仰祈
睿鑒謹
奏
凡百處須要自已求一是字為上策此外俱不可恃即
如爾叔蔣廷錫只可照顧彼一身之是何能護庇子姪
之不是再如督撫上司尚不能保其一身之是何能代
爲屬員隱諱不是故曰居官之要莫過於潔已奉公盡
力勉一是字朕乃惟知據理不喜徇情之主法外私恩
不可倖邀也慎之勉之謹誌勿忘
山西按察使(臣)蔣泂謹
奏爲恭報春雨及時事竊惟晉省地多高原恒資雨
澤而雨澤霑足尤在及時查太原大同朔平寧武
等府平忻代保等州一帶地方深春始暖二麥生
發固藉雨以長養汾州潞安澤州遼州沁州至平
陽以南蒲州解州絳州吉州隰州一帶地方物候
較早麥穗將吐尤賴雨以滋培農人望雨之情斯
時實為倍切今於本年閏三月初三初四及初七
等日甘霖普徧據各州縣陸續報到或稱得雨六
七寸或稱得雨四五寸三四寸不等田畝獲優渥
之施來牟兆豐亨之慶(臣)僃員地方曷勝懽忭之
至謹具摺奏
聞仰祈
睿鑒謹
奏
頃據德明奏報晉省得雨情形甚屬糊塗覽爾此奏朕
懷深慰曷勝嘉悦之至
山西按察使(臣)蔣泂謹
奏為恭繳
諭旨事竊(臣)接奉
御批凡百處須要自已求一是字為上策此外俱不可
恃即如爾叔蔣廷錫只可照顧彼一身之是何能護
庇子姪之不是再如督撫上司尚不能保其一身之
是何能代為屬員隱諱不是故曰居官之要莫過於
潔已奉公盡力勉一是字朕乃惟知據理不喜徇情
之主法外私恩不可倖邀也慎之勉之謹誌勿忘欽
此(臣)跪讀之下感懼交切伏念(臣)仰荷
皇上教訓時時提撕警覺終始成全之至意雖父師之
告誡亦未能深切肫摯至於如此(臣)惟有惕厲小
心勉竭愚誠欽奉潔已奉公四字書紳銘心以仰
報我
皇上提命之洪恩生成之大德於萬一耳所有奉到
御批理合恭繳伏祈
睿鑒謹
奏
惟以不欺不隱爲要勉之
山西按察使(臣)蔣泂謹
布散黃帖糾約多人夜聚明散如有不入其黨者
羣持兇器威逼又將捕役拘留毆傷防兵宋全卑
皇上德威諭以利害村莊民人俱感激鼓舞無復附入
餘匪類各散容職伺便密拏等情七月初四日又
據劉毓嵒報稱續獲同黨孫子瑞王珍楊章等十
焦養禄等現在緝拏俟獲日另報至地方居民俱
各照常安業並無擾累初五日又據報稱移關濟
隣近地方協捕其合同黃符等件先呈護撫(臣)高
成齡所有現獲人犯焦明山等十七名俟解到省
城審明申詳護撫臣核審具
題外事關匪類糾黨現在擒獲解散情形謹具密摺
奏
聞伏祈
皇上睿鑒施行謹
奏
緝捕有方甚屬可嘉此種匪類豈可一日姑留於地方
耶
山西按察使(臣)蔣泂謹
奏恭請
皇上聖安
朕安
近日都中秋雨連綿不止朕正爲此憂慮山西目今雨
暘情形應乘便附聞何故竟未奏及耶
山西按察使(臣)蔣泂謹
奏爲恭報晉省嘉禾盈野年穀豐登仰祈
睿鑒事竊(臣)前具恭請
聖安一摺奉有
硃批(臣)跪讀之下仰見
皇上宵旰勤求無刻不以民依為念(臣)未隨時
奏達致煩
聖心懸注愚昧之愆惶悚靡既伏查山西今春雨澤及
時二麥俱已豐收閭閻歡慶自夏及秋以來尤為
雨暘時若查據通省各府州縣所報或五六日一
雨或七八日一雨俱際田間引領之時但多霑足
之歡並無積雨之患見在天氣晴朗即日百穀登
場收成約有十分又據陽曲清源平遥靈石等縣
各詳報嘉禾呈瑞一莖二穗至六穗不等(臣)親行
捧驗實屬非常此皆我
皇上敬
天勤民精誠感格爰致此千倉萬箱之盛並產此雙岐九
穗之奇也緣事關上瑞理合具
題敬將各縣所呈嘉禾加謹封貯呈詳護撫(臣)高成
齡
題報外謹此奏
聞仰祈
睿鑒謹
奏
覽奏並無積雨之患朕懷深慰
山西按察使(臣)蔣泂謹
奏為遵
旨覆奏事竊查澤州大箕地方匪類聚衆不法前據知
州劉毓嵒詳報到(臣臣)即具密摺奏
聞嗣於七月二十日(臣)家人齎捧原摺回署荷蒙
聖明指示精詳無微不燭
諭(臣)細加察訪據實奏聞(臣)凜遵
聖諭即專差幹練屬員又令信實家人前往大箕一帶
地方密為細訪所有實在情形謹行
奏明伏奉
御批近有二字少屬含糊起自何時須當察確看此局
面似非一時偶聚細加密訪具奏以聞欽此(臣)謹查
頭目陳桂焦養祿王君禄等與首惡靳廣平日俱
係不務本業之人隨有河南濟源縣人翟斌如衆
號為翟神仙者素知醫卜兼奉道教向與靳廣等
往來熟識本年三月内遂陰結邪黨習學拳棒夜
聚明散形迹詭祕至六月十九日知州劉毓嵒訪
聞確實差役拘捕適大箕里有觀音會人衆混雜
首惡靳廣頭目陳桂等即糾約夥黨威逼平民以
致拘留捕役毆傷防兵至六月二十三日聞有官
兵前來方行解散(臣)見在嚴刑審訊究其意欲何
爲據供欲於九月内抄搶富戶衞姓陳姓并欲謀
搶州城等語緣首惡頭目逃往河南等處未盡弋
獲口供未能畫一又欽奉
御批據此景象諒必聚集多人矣大約人數若干察明
奏聞嚴督緝捕自當以拏獲首惡為要其餘脅從原
可不必株連朕不過欲審知其局勢耳欽此(臣)謹查
六月十九二十二十一二等日靳廣陳桂共聚一
百一二十人羣集大箕河灘其首惡頭目與知情
同夥者不過二十餘人此外俱屬廹脅附從之衆
(臣)仰遵
聖諭如果逼勒是實自應不必株連其屬同謀知情者
斷不容少為寬縦再拏獲教師焦明山與黨惡劉
和尚等欽奉
御批擒拏之時曾拒捕否欽此(臣)謹查拏獲焦明山劉
和尚之時俱係紳士鄉民舉首到官協同捕役擒
解並無拒捕情事至供出之河南楊副將欽奉
御批此楊姓者更為緊要欽此(臣)謹查該犯本名楊廷
選係山東人曾做過濟源千總犯事革退愚人遂
州寶豐縣去等語(臣)即具詳護撫(臣)高成齡差員
前往守提并星飭澤州差捕嚴拏務獲在案至督
令嚴拏陳桂等欽奉
御批止差人役曾用兵弁否欽此(臣)謹查前雖移營撥
兵協捕嗣於六月二十三日黨羽解散後各犯等
自知罪無可逭旋即分頭四散逃遁見在止多差
捕役四路躧緝並無占據窩巢藉用兵弁擒𠞰之
事以上各條(臣)仰奉
聖旨細加確訪實在情形(臣)見在會同
欽差御史(臣)性桂布政使(臣)高成齡欽遵傳奉
密旨將前獲之焦明山翟神仙等與續獲之郭海龍張
禄王君禄楊廷選等到案公同確審會同具摺奏
聞外先此
奏覆伏祈
皇上睿鑒謹
奏
覽悉
山西按察使(臣)蔣泂謹
奏為恭報瑞雪普遍事竊惟冬雪為春麥之資而霑
足乃豐收之兆查據太原汾州潞安平陽大同寧
武朔平七府澤遼沁蒲解絳吉隰平忻代保十二
州所屬之各州縣於本年十月初三初四及十九
二十二十一等日陸續申報得雪或稱三寸四寸
或稱五寸六寸以及尺餘不等瑞雪繽紛各屬俱
已普遍從此再添臘雪固為優渥之施即令遥接
春雨亦可保土膏之潤合省軍民咸以此為豐登
之兆莫不感戴
聖主恩澤額手稱慶(臣)目睹嘉徵實深歡忭理合繕摺
奏
聞仰祈
睿鑒謹
奏
若云雪係來年收成預兆則可麥禾長發全靠春雨爲
主也
山西按察使(臣)蔣泂謹
奏為密奏事竊惟各省藩庫銀兩關係重大司其任
者在辨析事之公私詳核用之當否當用則正項
自應動支不當用即耗羡亦應節省今山西布政
使(臣)高成齡於提貯耗羡公費一項凡往來酬酢
等費並非公事恣意取用聞已虧項至數萬以外
新任撫(臣)石麟不准開銷高成齡無可彌縫乃議
於各州縣養廉内先擬派五萬兩或扣一季或扣
兩季以作抵補各員面雖承應實多怨言且恐各
官養廉不敷必至派累百姓至建設
先農壇一事
皇上重農祈穀創千古未有之盛典自應發給帑項俾
之辦理乃各屬敬謹恪恭承辦恐後而高成齡度
外置之一切興工老農諸費迄今並未給發又如
禁止黃銅器皿交官給價自應查明定價給發乃
高成齡一任州縣呈詳漠然不應去年所繳銅觔
至今未經領價經(臣)詳請撫臣飭行發給而奉法
之民已不免守候之累又若大同朔平寧武三府
所屬改設之陽高等九縣衙署監獄俱關緊要自
應詳請具
題動支建造乃經今三載官員俱借民房居住人犯
亦借店舍看守頻經府縣估價造册呈詳(臣)亦再
四移催高成齡視為泛常一任躭延(臣)近已詳請
撫(臣)石麟速飭藩司估議具
題以上各條(臣)既有見聞不敢不
奏伏懇
皇上諭旨密飭撫(臣)石麟徹底嚴查斯官帑不致濫用
公事不致廢弛而地方官民均汏
皇仁於靡既矣謹具摺密
奏仰祈
睿鑒施行謹
奏
將此摺密交石麟看若查有實據即具題嚴參石麟看
過密之
山西按察使(臣)蔣泂謹
奏為恭謝
天恩事竊(臣)於本年十二月初五日接(臣)叔蔣廷錫家
信伏知(臣)父蔣陳錫山東倉穀羡餘一案經山東
廵撫塞楞額查明具奏九卿議覆欽奉
諭旨將(臣)父名下應追册費公費二項銀兩
恩賜豁免(臣)聞
命之下感悚交集隨望
闕叩頭恭謝
天恩激切微悃不禁涕泗横流伏思(臣)父蔣陳錫捐穀
一案仰蒙
皇上准令行查實在數目(臣)父共應追賠銀七十九萬
五千餘兩較之原參之數已減三分之二仰荷
皇上洪慈超逾格外今復奉
諭旨將應賠册費公費銀五十八萬兩零
特賜豁免
隆恩異數曠古未有(臣)一門百口沐
皇上再造隆施感激之私銘心鏤骨惟兄弟子姪互相
誡勉共矢愚誠務期竭盡駑駘以仰酬
高厚於萬一爲此具摺叩謝
天恩伏祈
睿鑒謹
奏
感激之忱何待汝之奏謝朕始見信耶必也屏盡私心
勉勵為國家柱石之臣有以利益社稷蒼生方為不負
朕之格外恩施耳勉之
山西按察使(臣)蔣泂謹
奏爲欽承
諭旨謹行
奏覆事竊(臣)緣(臣)父蔣陳錫捐穀一案蒙
恩豁免具摺恭謝
天恩奉有
御批伏念(臣)受
恩深重日夕矢心竭盡駑駘今奉
諭旨仰荷
皇上訓誨之切勉勵之殷捧誦之下感愧交深敢不祇
承
天語夙夜兢惕屏私守正盡力竭誠以冀仰副
聖心上報
隆恩於萬一所有欽奉
硃批諭旨恭行呈繳謹此
奏覆伏祈
睿鑒謹
奏
言之雖易此要看爾祖宗積行及爾福量何如耳朕每
觀根基淺薄者竟有心欲勉而力不能之勢但將方寸
持正一以公誠自律庶幾福基漸厚本立而道自生也
勉之勉之
山西按察使(臣)蔣泂謹
奏為恭報春雨及時事竊惟三春雨澤實為二麥之
資而西北高原尤冀土膏之潤今雍正六年二月
二十一二十二日晉省太原地方雨雪並施徹夜
連朝入土尺許四望同雲密布沾被之處甚寬際
此及時之施二麥豐收已可預必歡聲盈野莫不
額手
聖主景福致此
恩膏(臣)僃員地方曷勝懽忭之至理合具摺奏
聞仰祈
睿鑒謹
奏
覽春雨情形不禁以手加額地方刑名如能允當上感
天和朕可力保勉之慎之
山西按察使(臣)蔣泂謹
奏為密奏事竊(臣)奉撫(臣)石麟委署布政司印務錢
糧重大(臣)徹底清查庫中正項錢糧並無虧缺雍
正元二三年耗羡實在存銀六十餘萬兩四年僅
存五千餘兩五年除未完民欠銀三萬餘兩外見
存司庫銀四萬餘兩(臣)將節年用過公費逐一詳
查其中有浮銷濫支應核減追賠者約共銀九萬
五千餘兩欵項繁瑣不敢瀆
奏已逐一造册呈明撫(臣)著落伊都立高成齡及經
手各官追賠歸還原項外理合具摺奏
聞伏乞
睿鑒謹
奏
覽奏已悉逐項一一查明仍候岳濬到任再加斟酌而
後定議方是
山西按察使(臣)蔣泂謹
奏為奏
聞事竊(臣)於雍正五年十一月二十四日據臨晉縣知
縣劉國琮詳報該縣張村人師刑等抗糧阻比聚
衆鬨堂等事旋獲張臣樊中花二犯該員不加防
範致令脱逃業經具詳撫(臣)石麟以疎縱
題參在案嗣知各犯藏匿各村奉廵撫檄行嚴拏諭
以第緝首惡無滋紛擾該州縣等隨親往開導并
出示曉衆無如村愚執迷堅不送出遂令人役前
往查拏内有張村昝村人又聚集拒捕致傷死衙
役楊魅等三名被傷衙役鄭國金等十餘名據該
州縣等詳報前來如此冥頑兇悖自干罪戾似應
派撥兵弁彈壓多差委幹役民壯緝拏并飭該地
方官詳加分别無使兇徒漏網而良懦株連除詳
撫(臣)石麟外理合奏
聞謹
奏
知道了此種頑民敗俗干紀務宜窮其根源不可少有
寬假以長刁風尤不可絲毫掩飾以圖苟且完結一面
嚴緝一面確查奏聞
山西按察使(臣)蔣泂謹
奏為奏明雨澤及時民生樂業事竊查晉省自本年
二月二十一日得雨之後兩月以來各屬雖時有
雨澤而太原汾州平陽三府所屬及平定州忻州
所屬地方天氣久晴四月二十一日始各得雨一
二寸不等迨二十九日太原府地方得雨自戌時
起至三十日未時止徹夜連朝甘霖霢霂徐而善
入土膏深潤且四望雲合得雨之處甚寬汾州平
陽府平定忻州地方亦俱得雨入土深透五六寸
不等二麥自各豐收秋禾亦俱播種又晉省地方
四月間時氣流行頗多傳染第不過一二日即愈
人民並無損傷今時氣盡消民生安業合併奏
聞統祈
皇上睿鑒謹
奏
覽奏久晴得雨時氣業巳全消朕懷深慰
山西按察使(臣)蔣泂謹
奏為恭謝
天恩事竊(臣)接到邸抄奉
旨廣東布政使員缺著山西按察使蔣泂補授欽此(臣)
恭設香案望
闕叩頭謝
恩訖竊(臣)至愚極拙屢年以來疊沐
皇上高厚隆恩至優至渥方愧未有寸效時切悚懼乃
復蒙
特旨授(臣)粤藩重任
聖恩愈厚報稱愈難(臣)惟夙夜兢惕奉公守正不敢稍
存瞻顧因循之念竭盡犬馬之力以冀仰答
高厚洪施於萬一耳為此具摺叩謝
天恩伏祈
睿鑒謹
奏
覽
將責任内事交代完畢來京聆朕面諭
山西按察使陞任廣東布政使(臣)蔣泂謹
奏為遵
旨奏明事竊晉省臨晉縣張村昝村拒捕一案(臣)前繕
摺奏
聞奉有
御批(臣)欽遵
諭旨即嚴檄蒲州及該縣查拏并疊行懸示重賞務將
各犯緝獲嗣獲師刑一犯提解省城(臣)細加研訊
供出拒捕張景師等一十餘人復經差役嚴拏旋
聞該犯等以情罪難逭欲仍作拒捕之計現又差
人密訪間撫(臣)石麟傳示怡親王札緣太原鎮(臣)
袁立相摺奏州縣乏員整理等因奉
旨石麟蔣泂不應疎忽至此(臣)跪誦之下不勝惶悚荷
蒙
皇上天恩不即加罪責
命怡親王傳
諭嚴飭
聖恩高厚感激無地所有微(臣)感悚之忱合行
奏謝正在繕摺間據署臨晉縣閻鈵稟稱樊中花張
臣二犯傳訊伊等兄弟又已選役給批并差押親
人緝拏復親至三村角杯村昝村民人俱遠出迎
接極辯並未拒捕惟張村一村向其勸諭令將拒
捕之人送出則有要死死在一處等語牢不可解
又據蒲州知州崔佩報稱樊中花一犯已於陜西
朝邑縣地方拏獲等因隨飭該州縣分别設法迅
緝張臣及拒捕各犯務獲并提樊中花到省親訊
外再查師刑樊中花二犯雖經就獲而閻鈵所稟
張村固結袒惡情形與(臣)密訪無異勢必不甘束
手此非數十名快役民壯所能拘拏似應撥兵擒
捕仰請
聖裁指示令(臣)親赴臨晉會同營員帶兵相機緝拏庶
可戢兇頑而振法紀良善百姓亦不至波累矣謹
具摺奏
聞統祈
睿鑒施行謹
奏
此事朕遣部臣前來查究辦理候旨遵行
光祿寺卿(臣)王璣山西按察使陞任廣東布政使
(臣)蔣泂謹
奏為奏
聞事雍正六年六月初四日(臣)王璣奉
命馳驛往山西辦理臨晉縣拒捕一案(臣)跪聆
聖訓即於初六日出京十三日抵太原省城遵
旨會同陞任按察使(臣)蔣泂先𤼵告示宣布
皇仁招徠投首遣蒲州府知府劉登庸預行曉諭(臣)等
於十六日由省起身二十四日到縣查得事起於
被參之知縣劉國琮催科無術重刑徵比以致激
民閙縣當經把總勸散劉令不應捏詳拆屋毆官
張大其詞况所舉張村師刑角杯村張臣昝村樊
中花倡率之處係民壯王彪舉報閙縣之張臣實
屬張村人氏而所報獲之角杯村張臣原因急公
送騾點驗誘拏即樊中花投首到縣該令亦並不
問取確供概行監禁迨十二月二十七日午後樊
中花張臣因禁卒酒醉隨開鎖脱逃劉令以越獄
具報經撫(臣)石麟具疏參革委有萬泉縣知縣杜
庭珠署事復檄飭蒲州知州崔佩絳州知州萬國
宣署縣杜庭珠帶役查拏但該州縣不應於三月
初四日夜帶役各村分查而崔佩復駕馭無術以
致村民倉惶急廹拒捕傷人誠如
聖諭不當於昏夜擒拏也伏查張村離城二十餘里共
一百八十餘戶内包大興一村鄉愚恐懼盡徙室
家所餘僅老朽數人遂至錢糧無人完納(臣)等於
抵邑之日宣揚
聖德又發二次曉諭委曲勸化限日投歸而張村人民
猶懷疑畏縮(臣)等再四思維查有失報河清案内
被參革職之臨晉縣知縣孫琰素得民心當即給
示曉諭詳細指明著令前往敬以
皇上好生為心恐累善良不忍即申
天威以彰國法之
溫綸勸其歸化且仰體
弘慈浩蕩許以投首自新或得邀
恩末減孫琰隨即親詣該村晝夜盡心開導千百鄉民
始信無欺一旦悔悟感泣盡挈人畜來歸完糧赴
縣(臣)等復開導安撫婦稚仍享
太平羣黎還就耕鑿今張村實在鬧縣之張臣併張
景師王厰張聲張克耀師開師全師夫張君民張
元長張安世張曹吳宗義等凡鬧縣拒捕之犯或
行投首或行捕獲見同先獲之師刑樊中花王彪
等分别禁押統俟審明定擬核實另行奏請
睿鑒理合先將起釁緣由以及格化情節(臣)等合詞奏
聞謹
奏
前後情節瞭如指掌嘉悦覽之
山西按察使陞任廣東布政使(臣)蔣泂謹
奏為恭報晉省秋收分數仰祈
睿鑒事竊查晉省所屬地方今歲自五月以來雨澤霑
足嘉禾疊見今築場納稼之會雖鹵地沙磧及山
岡田畝亦有七八分收成而豐收之處高原下隰
莫不茨梁在望統而計之收成實屬十分合省羣
黎咸以屢豐之慶感戴
聖澤載道歡呼(臣)睹此盈寧曷勝額手所有秋稼收成
年歲豐登之處理合具摺奏
聞謹
奏
秋稼收成深慰朕懷但不可少涉肆志當勉之又勉慎
之又慎
山西按察使陞任廣東布政使(臣)蔣泂謹
奏為奏明事竊惟各省開墾地畝一案伏蒙
皇上天恩特頒
諭旨宥其已往准令首報統於雍正七年入額徵解欽
遵在案(臣)於雍正六年正月二十九日接署山西
藩篆檢查案冊見首到墾地八十餘頃即查催各
屬地方官宣播
上諭實力開導務使鄉愚家喻戶曉今自本年二月以
迄六月據各屬詳報首墾地畝三千一百餘頃連
前所報共有三千二百餘頃限期已屆不敢少稽
見將首報畝數造冊呈詳撫臣核
題外(臣)竊有請者查見在首出地畝雖已有三千二
百餘頃但(臣)之勸諭僅止四月有餘晉省地方遼
闊必尚有首報未盡之地(臣)見又嚴行飭查自必
有陸續首報者雖限期已逾可否仰懇
聖恩但於雍正六年内首到者續行具
墾地必盡行首出矣為此具摺奏
聞仰祈
睿鑒施行謹
奏
候朕另降諭旨
山西按察使陞任廣東布政使(臣)蔣泂謹
奏為恭激
御批叩謝
天恩事竊(臣)前具恭報晉省秋成一摺奉有
硃批(臣)跪讀之下不勝感激涕零伏念(臣)舉家受
皇上生成保全之
恩即捐糜頂踵亦不能仰報涓埃而庸陋之質罪戾多
端前接(臣)叔蔣廷錫(臣)兄蔣漣家信宣傳
聖訓開導愚蒙(臣)叔(臣)兄皆嚴飭教誨諄切警戒(臣)感
皇上之洪恩奉家庭之嚴訓慚愧惶悚無地自容荷蒙
天恩不即加嚴譴
批示訓戒(臣)雖至愚猶有人心自當時切勉勵益加謹
慎不敢存一毫苟且之心以無負我
皇上高厚隆施於萬一耳所有微(臣)感激愧悚之私謹
因恭繳
御批具摺
奏謝仰祈
睿鑒謹
奏
訓誨開導正欲爾勉勵加慎倘若下愚不移則朕一番
高厚之恩殊屬可惜諸凡行為當時自檢點如不妥協
而欲希冀姑容不可得也百凡須求諸已問之
天不愧不怍為第一良策勉之勉之
山西按察使陞任廣東布政使(臣)蔣泂謹
奏為裕課便商事竊(臣)自接署藩篆以來以晉省税
項隱匿者多遵奉
恩諭開導各員凡有贏餘務令據實首報以無負我
皇上寬大之恩見據陸續首解俟首完之後詳明撫臣
具
題外再檢查册籍見鐵税一項寥寥無幾(臣)細加詳
覈知澤州潞安平定州多有產鐵之處每年騾䭾
車載運赴四方不知凡幾而歴來並不抽税徒令
懋遷之輩日操奇贏山澤之利不歸於官而獨擅
於民既非裒多抑末之道亦非奉上急公之義(臣)
請嗣後產鐵開採地方俱照銅鉛之例二八抽收
以鐵價計算完納令地方官儘收儘解視每年所
報若干再行定額斯物產於山非徒飽富商之槖
而税賦於官亦足僃匪頒之用似於
國課稍有裨益如(臣)言可採仰祈
皇上敕部議覆施行謹
奏
此事與撫臣石麟詳加斟酌若行之而於地方民事有
益方可具題請旨朕意且宜緩爲
山西按察使陞任廣東布政使(臣)蔣泂謹
奏為恭謝
聖訓事竊(臣)家人齎回恭繳
御批叩謝
天恩一摺奉有
訓旨(臣)跪讀之下汗流浹背又感泣沾襟(臣)蒙
皇上天高地厚之恩復奉
至訓提撕警覺
聖恩深重感激難名(臣)謹以
諭旨求諸己問之
天六字敬錄懸於(臣)室時時瞻仰刻刻儆惕以冀仰副我
皇上教誨成全之至意於萬一耳所有微(臣)惶悚感激
之忱謹具摺
奏謝仰祈
睿鑒謹
奏
操守二字甚難事也往往見極聰明大有識見之人看
不透者十居八九於此竭力勉之
山西按察使陞任廣東布政使(臣)蔣泂謹
奏為奏明雍正四五兩年耗羡銀兩事竊查晉省耗
羡經前撫(臣)諾岷酌定以公完公之法核計歲額
該收耗銀四十九萬五千七十兩零内除支銷養
廉及公費外存留銀二十萬兩以彌補無著虧空
自雍正四年前督(臣)伊都立議減耗至加一三以
來通計每年收耗羡銀三十七萬一千餘兩爾時
公費又多浮濫以致存留司庫耗銀甚少是以雍
正四五兩年耗羡前布政使高成齡任内未經造
册
奏報(臣)署藩司印務將一切公費逐加核實凡屬濫
用浮銷之項業經詳請撫臣
題追在案今各項公費俱核實節省嗣後每歲約可
存剰耗銀一十一萬六千餘兩以僃採買穀石爲
地方積貯等項之用除將四五兩年耗羡收支實
在細數僃造四柱清册呈送撫(臣)石麟具
奏外謹將簡明數目另摺開具恭呈
御覽謹
奏
汝果能秉公持正而行將來不爲人所指摘朕自有鑒
照勉為之予受之際操守一節虚譽所在情面二字絲
毫不為搖惑方保終始無虞一涉行險僥倖斷未有不
敗露之理稍看不透貽悔後日噬臍莫及如汝父即此
輩人也正所謂雖孝子慈孫百世不能改者夫復何益
不特此也冥默中報應不爽尚有不得而知者在可不
戒乎勉之思之
山西按察使陞任廣東布政使(臣)蔣泂謹
奏為恭報瑞雪普沾疊沛億兆頂戴
恩膏事竊山西通省於雍正六年十一月初二日得雪
霑足二十三日又得微雪十二月十三十四十五
等日太原府屬得雪一尺有餘旋據各屬陸續報
到或稱五寸六寸或稱七寸八寸以及尺餘不等
本年正月初五初十十五等日又復得雪合省廣
被二麥獲滋培之益萬姓騰優渥之歡莫不額手
皇恩嵩呼
聖澤(臣)獲睹地方情形曷勝歡欣之至理合繕摺奏
聞仰祈
睿鑒謹
奏
二麥得雪雖獲滋培之益要須入夏後方可言收成也
讞獄乃感召
天和之根本平允爲清理刑名之要道敬慎毋忽
山西按察使陞任廣東布政使(臣)蔣泂謹
奏為欽奉
上諭事雍正七年三月初一日奉山西撫(臣)石麟行知
吏部咨文雍正七年二月二十三日奉
上諭聞二月初五日夜山西蒲州城内道府城守文武
衙門三處同日被盜明火執仗刦去衣物等項此事
朕已聞知而廵撫提督兩司何以遲延尚未奏聞山
西地方盜竊之事甚多今以地方大員衙署尚且被
刦則民間可知矣廵撫提督等所司何事而疎縱廢
弛至於如此著廵撫提督等轉飭屬員將蒲州盜犯
嚴行緝捕務令全獲倘少有隱飾逾限不獲定將廵
撫提督等一併嚴加議處欽此(臣)跪讀之下不勝惶
悚遵查本年二月十五日據永濟縣申稱二月初
四日夜河東道署内失竊當委役分緝獲賊藍樹
奇供出夥賊張五等四人隨選差幹捕躧緝同日
又據該縣申稱蒲州協鎮署内於二月初四日夜
亦被賊竊等因當經(臣)嚴飭蒲州府多差幹捕勒
緝賊贓務獲嚴審行刦幾次有無窩主律擬招解
仍將同城疎防各官職名報參去後嗣據霍州知
州申稱選差同永濟縣差人於二月十一日黎明
在辛置店内將李添才等一行七人拏獲當即嚴
訊各供認分竊道協衙門是實隨將各犯及贓物
查點開單選差護遞至永濟縣收審等因又據洪
泂縣申稱正月二十八日該縣署被竊又據申稱
經霍州拏獲賊犯李添才等七名並贓物遞解到
縣查點贓單内有與失去衣服等物相符等因當
以係屬慣賊恐遞審疎虞即飭歸永濟縣分案嚴
審招解並又檄催嚴查各強竊確情勒緝賊贓全
獲取具疎防各職名報參及查有無餘賊在案今
奉
上諭除移該道協將諱強情由據實確覆及嚴查蒲州
府諱盜不報確情並飭嚴審夥賊確數依限全獲
審擬招解不得少有隱飾外所有(臣)未行奏
聞之處實屬愚昧仰祈
皇上敕部議處施行謹
奏
自應議處何待汝之奏請既經隱諱於前若再不實陳
於後二罪俱罰決不稍寬也
山西按察使陞任廣東布政使(臣)蔣泂謹
奏為恭繳
御批叩謝
聖訓事竊(臣)家人齎回(臣)奏明雍正四五兩年耗羡銀
兩一摺奉有
硃批(臣)跪讀之下伏蒙
聖訓諄切提撕警覺策勵成全俾鑒前車於(臣)父益凜
夙夜之悚惶感愧交集汗浹涕零(臣)敢不日夕冰
兢深自勖勉務守秉公持正務戒營私沽譽以冀
仰副
皇上訓誨之恩於萬一所有微(臣)感激惶悚之忱謹具
摺奏
謝仰祈
睿鑒謹
奏
酌之人情合諸天理較利與害計是與非何一不當痛
自勖勉耶若猶矢志不堅仍復因循故轍非鬼神使然
即係
天奪其魄耳自勉之道無他惟竭力克盡一誠字而已至
於感激悚惶不過外像敷衍情形亦何益之有
山西按察使陞任廣東布政使(臣)蔣泂謹
奏爲恭報雨澤普霑事竊本年晉省地方春初得雪
經(臣)摺奏兹三月初一日太原府屬得雨雪三寸
有餘嗣據各屬報到或稱三四寸以及五六寸不
等(臣)奉
命會同查看汾河於初四日自太原府起身所有辦理
事宜俟
欽差(臣)何國宗馬爾泰定議公摺具奏外(臣)十一日行
至洪泂縣逢雨竟日旋據各屬報稱四野霑足二
十二日回至介休縣地方又復遇雨各屬報到亦
皆普徧一月之間三逢雨澤通省之内咸獲優渥
汾州平陽絳州等屬地方物候較早高原下隰二
麥已俱十分菁葱茂盛所有雨澤日期及春麥情
形理合具摺奏
聞仰祈
睿鑒謹
奏
覽奏得雨日期知道了但能清理刑名俾民情和暢則
上天之嘉應朕可保其必不爽也
山西按察使陞任廣東布政使(臣)蔣泂謹
奏爲欽奉
上諭事竊本年二月初四日夜山西蒲州道協兩署被
盜及獲賊緣由經(臣)具摺
奏覆外兹據蒲州府據縣錄供申稱所獲賊犯八人
内李添才馬三傅二馬福成張五等五犯本年二
月初四日夜分入道署協署行竊李虎藍樹奇王
克已三犯在灘看守牲口又據馬三供去年八月
二十六日同馬二張漢傑藍樹奇四人自平陽府
假稱買馬各騎騾而行九月初三日至太原府馬
三同張漢傑進偷督學署内所獲贓物經馬二䭾
往張家口變賣嗣據陽曲縣審據賊犯馬三供出
贓物貂帽刻絲包袱等件呈驗學臣署内認係原
失之物至李添才等供案纍纍實係便捷積賊除
飭嚴加防範逐案細審移查明白起驗正贓定擬
招解以及遴差嚴緝供出之馬二務獲外(臣)查此
項賊人扮客乘騎遠出流竊任意越城慣偷衙署
非尋常竊盜可比容俟逐案分别審擬詳
題請
旨外先此奏
聞謹
奏
務須徹底嚴究毋致少有疎漏
山西按察使陞任廣東布政使(臣)蔣泂謹
奏爲恭繳
御批事竊(臣)前具恭繳
御批叩謝
訓旨一摺復蒙
聖訓諄切愷至(臣)跪讀之下通身汗浹惟有欽承勖勵
謹將奉到
訓旨時時虔誦事事黽勉以冀仰副
聖主至訓於萬一謹
奏
不能據實無欺於未諭之前徒然通身汗浹於奉訓之
後何益耶戒之向後惟黽勉不欺隱三字爲要
山西按察使陞任廣東布政使(臣)蔣泂謹
奏爲請
旨事竊查徵收稅課贏餘一案蒙
皇上天恩准令自首既免從前多收之處分復與以一
年之限
洪恩曠典互古未有(臣)奉文嚴飭并開誠曉諭各屬務
將實在數目悉行首報今除奏銷過雍正五年分
贏餘銀二萬五千八百兩零外又續首五年分贏
餘銀六千八百兩零六年分全首贏餘銀三萬三
千七百兩零經僃造清册詳送撫臣查核(臣)猶有
請者各屬已據首報或慮猶有未首之處以及陞
任離任冋籍之員見在咨查未據覆到今限期已
屆可否仰懇
聖恩俯賜展限半年續有首到一體免議斯各員無所
顧慮自必全數首出不致回護掩藏共戴
皇恩於靡既矣除詳請撫臣具
題外理合奏
聞謹
奏
是該撫具題到日有旨
山西按察使陞任廣東布政使(臣)蔣泂謹
奏爲謹陳愚悃伏祈
俞允事竊(臣)舉家受
皇上天恩至深至重夙夜感戴而涓埃莫報兹聞兩路
大兵進𠞰準噶爾(臣)不勝欣喜踴躍願得效力行
皇上天威幸有成效今欣逢
王師北討正人臣宣揚
威德蕩平逆寇之時伏祈
聖恩俞允於北西兩路將(臣)撥與何路委以驅馳之任
俾得少展犬馬微勞將來大軍告捷(臣)名得附於
勲册之末則叨被榮光於無既矣所有懇請愚忱
仰祈
睿鑒謹
奏
兼理兩司果能秉公竭力以仰副朕之任用勝於行間
奔走之勞遠矣此請不必
山西按察使陞任廣東布政使(臣)蔣泂謹
奏爲欽奉
上諭事竊本年二月初四日夜蒲州道協兩署被盜一
案經(臣)將獲賊及各犯供沿途偷竊情由具摺
奏達外(臣)又訪聞是夜有抛瓦傷人及在協署挾嚇
等事隨又密行蒲州府確查去後兹據蒲州府申
據永濟縣知縣施奕簪訊據賊犯馬福成供入協
署驚醒事主遂按脖挾嚇㩦物而出賊犯張五亦
復供同及至城下有兵丁孔孝喝趕被賊犯李添
才拾瓦擲傷旋中風斃命副將魯彥燦任意捏諱
不令家人到案質審各情由揭報前來(臣)查副將
魯彥燦既不防範於先又行欺飾於後不職之愆
實所難免除詳撫臣聽候
題參外謹行奏
聞伏祈
睿鑒謹
奏
好如此方是凡遇類斯事件不必絲毫瞻徇情面
山西按察使陞任廣東布政使(臣)蔣泂謹
奏爲恭報雨澤事竊晉省今春雨澤及時經(臣)摺
奏兹太原府於四月二十七日將晚得雨至次日清
晨約計四寸旋據各屬報到或稱三四寸或稱五
六寸或稱四野霑足通省俱各普徧太原府於五
月初四日又得雨竟夜初五日將晚得雨至二更
續據各屬報初四初五等日得雨五寸六寸不等
當此田間望雨之時既獲普沾兼逢疊沛官民莫
不額手稱慶理合繕摺奏
聞仰祈
睿鑒謹
奏
覽此番奏報獲蒙
上蒼疊賜甘霖二麥可望有秋矣當愈加誠敬以待之
山西按察使陞任廣東布政使(臣)蔣泂謹
奏爲恭報晉省二麥收成分數仰祈
睿鑒事竊晉省入春以來仰荷
聖主福庇雨澤霑足今二麥收穫查據各屬報到有稱
十分者有稱九分八分者其得雨少遲之處亦七
分六分俱爲豐稔民情悅豫感戴
皇恩理合奏
聞所有各屬收成分數開具一摺統祈
睿鑒謹
奏
覽奏麥收分數深爲欣慰然必待秋稼登場後朕懷方
釋也
山西按察使陞任廣東布政使(臣)蔣泂謹
奏爲恭報秋禾茂盛雨澤普霑事竊本年晉省入春
以來仰荷
皇上福庇雨澤優渥(臣)具摺奏
聞兹自六月七月以迄閏七月或隔五六日一雨或十
餘日一雨每際田間顒望之時輒獲甘霖查據各
屬報到日期不一而俱稱霑足現在禾稼盈疇指
日刈穫百穀豐登萬姓額手所有收成分數統俟
各屬報到再
奏外謹將通省田禾茂盛時雨敷被情形先行奏
聞謹
奏
覽秋禾情形朕懷深慰但敬畏之誠不可少間更當愼
重刑獄懋勉吏治以迓來歲
上天之賜嘉應也勉之
山西布政使(臣)蔣泂謹
奏爲恭報晉省秋禾收成分數仰祈
睿鑒事竊本年晉省雨澤霑足秋禾茂盛各情形經(臣)
摺
奏兹百穀收穫查據各屬陸續報到有稱十分有餘
者有稱十分九分者其山坡沙地及得雨少遲之
處亦八分七分不等比戶切屢豐之慶載道騰大
有之歡凡屬官民莫不嵩呼
聖澤感戴
皇恩(臣)謹具摺奏
聞所有各屬收成分數恭行分析另開一摺仰祈
睿鑒謹
奏
欣悦覽焉據各處亦皆奏到約略相同朕實代汝等慶
之但不可少肆厥志當加敬加愼也
山西布政使(臣)蔣泂謹
奏爲萬姓感激
天恩公務不日告成事竊本年九月内晉省奉文辦理
駝屉等項三萬副(臣)凜遵
諭旨敬謹辦理務使官民不致分毫有累兹據各屬報
稱百姓聞有軍需莫不踴躍歡呼凡有羊毛繩料
之家各出所有赴官領價凡係工匠人等一時羣
集應募製造所辦物件指日齊全等語又據陽曲
平定等九十餘州縣於十月十八九至二十五六
等日已報製辦完僃此外十餘州縣俱報於十一
月初旬告竣凡此赴公趨事爭先恐後二十餘萬
件之物料工作不勞而集於月餘之内不日成功
皆我
皇上深仁厚澤感被漸摩之所致(臣)覩此尊
君親上急公勇往之民情曷勝懽忭之至所有晉省僃
辦駝屉等軍需情形理合具摺奏
聞謹
奏
覽奏曷勝嘉悅朕另有恩旨諭部
山西布政使(臣)蔣泂謹
奏爲
聖恩之感被靡涯萬姓之攄忱實切謹據情
奏達仰祈
睿鑒事竊晉省辦理駝屉等項所有民人踴躍赴公陸
續告竣情形經(臣)摺
奏外兹據太原平陽汾州潞安澤州寧武大同朔平
蒲州等九府平定保德忻代遼沁絳解隰吉等十
州所屬紳民咸以仰沐
皇上仁恩浩蕩亙古未有日切感戴今値辦造軍需分
應少效涓埃辦用工料既無差累内地運送又發
脚價心實難安願將屉繩各項自僃騾隻自本地
運至歸化城以展寸悃等情由該府州詳請前來
(臣)竊以
皇上軫念有加欽奉
諭旨不使官員絲毫賠累豈令士民解送宣布
皇恩仍將脚價分發給運去後復據各屬紳衿民庶前
赴(臣)等衙門紛紛環籲捐僃運送不願領價(臣)復
宣示
皇仁再三開慰而士民仍行固請似此歡躍急公皆我
皇上至德厚澤入之深而濡之久是以感激誠切至斯
也除詳撫(臣)石麟具
題外合先繕摺陳明仰祈
睿鑒謹
奏
民情歡躍如此實屬可慶可喜祥瑞事也候另旨批諭
該撫石麟
山西布政使(臣)蔣泂謹
奏爲
聖主之盛德光
天晉省之慶雲呈瑞恭攄賀悃仰祈
睿鑒事竊(臣)據保德州詳稱本年十一月初二日辰刻
仰覩卿雲捧日外繞三環光華四暎藻彩繽紛自
辰至午照耀三時萬民咸相歡慶實千載一時之
景象昇平萬世之嘉徵正在繕詳申報又據所屬
河曲縣及興縣先後各詳報本年十一月初二日
自辰至午卿雲捧日外繞三環實為
聖世祥符理合呈報等情到(臣)欽惟我
皇上
德懋勲華
功昭位育
治隆今古萬邦殷就日之思
化洽神人四海切撫辰之慶苞符並啓瑞應時聞和
氣絪縕共樂恬熙於玉燭榮光炳耀聿彰糺縵於
卿雲璀璨三環繽紛五色映璇霄而煥彩既疊見
於滇黔捧紅旭以流輝今復呈於汾晉表神靈之
協應咸欽
至德難名仰隆照之祥符彌顯太平有象(臣)曷勝踴躍
歡忭之至除詳撫(臣)石麟恭疏具
題外謹繕摺恭攄賀悃仰祈
睿鑒謹
奏
恭蒙
上天昭示此番祥瑞殊非尋常徵應之可比擬朕不禁額
手稱慶且代汝等晉省官民欣幸無既也
山西布政使(臣)蔣泂謹
奏爲萬姓感戴
天恩急公實由至悃謹再據情
奏達仰祈
睿鑒事竊晉省紳民懇將駝屉等項軍需各從本地自
運送至歸化城一事經(臣)摺
奏外兹又據各屬詳報急公樂運億兆同心或稱士
民前籲請之時即已挽車策騾而來轂擊肩摩爭
先裝載運往叩頭謝
恩並不領價或稱開導之下士民雖暫行領價感激涕
零稽首稱謝及馱載之後仍將脚價繳庫或稱再
三開慰士民將所領脚價封固貯於公所仍各自
僃餱糧車騾運送等情前來此皆我
皇上高天厚地之德澤涵育漸摩深浹於萬姓之隱微
心志所以感激奮發誠懇切至不介而孚莫可阻
抑如此似應准其捐運以慰輿情者也除具詳撫
臣具
題外理合繕摺奏
聞仰祈
睿鑒謹
奏
嘉悦覽焉具題到日有旨
山西布政使(臣)蔣泂謹
奏爲奏
聞事竊照晉省疏濬汾水一案奉
欽差工部侍郎馬爾泰等會同(臣)詳察形勢妥議辦理
隨經馬爾泰等公同查勘覆
奏稱汾河形勢惟文水一縣地勢低窪河身淤淺現
今青高以下全無河道漫流地上應請於明歲春
初自青高村至尹家社東西各開引渠一道迨三
月以後平地水涸開通正河一道其挑河渠之土
各於兩岸築堤實於居民有益等因經戶部議覆
請將文水縣應開引渠二道正河一道交與蔣泂
悉照馬爾泰等所議於明歲春初興工開築先行
查丈確估將所需工價銀兩實數詳報撫(臣)石麟
具
題撥給等因具
題奉
旨依議欽此欽遵行知到(臣臣)遵於本年十二月初三
日親詣文水縣沿河查丈見河道情形與從前迥
異原議自青高村至尹家社各開引渠二道正河
一道現今漫流巳乾皆爲沃土止有中間涓涓細
流巳成引河而原議堵塞東城等村之支河現今
則河面寬闊或十餘丈或數十丈衆水會同河身
長二十五里順流直達尹家社毫無阻礙詢之居
民僉稱今歲自奉
旨查勘議濬後六月内發水二次河道改流今巳天然
自成大河可以無庸再為開濬等語此皆我
皇上愛育黎元勤求利濟
聖德感召之所致也惟是河槽既成尚需兩岸築堤以
僃春夏水漲(臣)沿河履勘估計工費旋復據民人
環擁咸稱仰沐
聖恩致此神應從前漫淹地土復爲沃壤現種春麥必
可倍收其築堤防護所費無多沿河村民應自爲
計情願陸續各修各堤無庸請動錢糧萬人齊心
實出誠悃再三慰諭懇請愈切所有覆勘過汾水
自然歸槽無庸照原議開濬萬姓感戴情形理合
奏
聞統祈
睿鑒謹
奏
以手加額覽之實代汝等深爲慶幸題到之日另有諭
旨
山西布政使(臣)蔣泂謹
奏爲
聖德之格被靡涯
上天之嘉應疊見億兆歡騰恭攄賀悃仰祈
睿鑒事竊晉省本年十一月初二日保德州慶雲呈瑞
經(臣)恭摺奏
聞外兹復據臨晉縣報稱十二月初一日從午時見卿
雲圍繞麗日歴未申酉時其雲五色繽紛霞光萬
道疊秀爭華呈輝耀彩瞻仰多時正深歡慶旋據
闔邑紳士軍民羣集縣庭歡呼鼓舞以手加額咸
稱
聖世嘉徵慶雲捧日小民今日欣逢仰荷
皇恩福慶等情前來(臣)伏查兩月之内晉地疊呈上瑞
此皆我
皇上聖德覃敷光四表而格上下所以嘉祥滋至日月
光華弘於
一人也萬姓莫不嵩呼抃舞微(臣)彌切踴躍歡忻除詳
撫(臣)石麟具
題外(臣)恭攄賀悃敬繕摺奏
聞仰祈
睿鑒謹
奏
覽奏朕寅畏之念筆難宣諭晉省卿雲疊見返躬自問
實與朕之涼德無涉皆由汝等封疆大吏誠存利民之
懷兼之山右民風醇良有素咸知感戴
聖祖六十年深仁厚澤奉公守法樸實節儉默契
天心所以仰邀
慈鑒之所致也汝等睹此嘉應倍當勉勵忠誠承順
上蒼錫福晉省黎庶之心能將愛養二字誠篤爲之自必
永沐
天庥長蒙福蔭矣倘若少肆厥志
天難諶命靡常古訓不誣寧可預料於將來耶謙盈二字
之感召捷如影響體驗方知不但汝等撫藩大吏舉凡
屬員膺牧民之責者俱當遵旨逐一諄諄勸諭令其實
力奉行夫惟誠敬昭格庶幾仰荷
天恩於弗替耳將朕此諭與該撫石麟看暨同城各官悉
令知之
山西布政使(臣)蔣泂謹
奏爲恭報瑞雪普霑事竊照晉省十月内據各屬報
稱得雪三寸二寸不等今十一月十一十五等日
各府州縣報到得雪或稱二三寸或稱四五寸十
九日太原府屬地方得雪三寸有餘二十二日酉
刻至二十三日卯刻又復得雪三寸有餘通省亦
俱報稱三寸四寸不等紛披連日凝結田畝從此
再添臘雪固為優渥即令遥接春霖亦已滋潤萬
姓莫不歡呼
聖澤(臣)曷勝額手欣忭所有得雪日期理合具摺奏
聞謹
奏
閱爾此奏較之他處所聞似覺分數浮多即據所報而
論亦不可謂爲霑足仍當竭誠祈禱然晉省吏治民情
如是朕殊不爲憂念想
上天行將有恩膏下逮也一番春雨可抵數次大雪但以
誠恪格之未有不應之理敬之毋忽
山西布政使(臣)蔣泂謹
奏爲欽承
訓旨叩謝
聖恩事竊(臣)家人齎回(臣)恭報慶雲疊呈一摺奉有
硃批諭旨(臣)跪讀之下感悚交深欽惟我
皇上敬
天法
祖至仁大孝
道隆今古
化洽神人
至治光昭疊致雲爛日華之嘉應歡聲洋溢咸抒嵩
呼華祝之微忱乃我
皇上懷盛德以彌謙讓豐功於不有惟本行健之體益
毖奉若之心兢兢業業惟時惟幾伏奉
温綸兼頒
至訓言言提命字字典謨(臣)跪誦捧繹敢不敬錄恭懸
朝夕瞻仰時時祗畏事事黽勉殫厥愚誠勤思愛
養以仰副我
皇上昭受敷錫保愛生成之至意遵將
訓旨宣知撫(臣)石麟同城官員欽遵奉行及凡遇屬員
遵
旨逐一諄切宣導外理合恭摺
奏覆叩謝
聖恩仰祈
睿鑒謹
奏
前諭字字皆出自至誠之念若泛泛會去視爲朕之文
章則大誤矣朕最憎心口互異與夫沽名釣譽卑鄙下
賤欺
天誑人之行事生平所恥而不爲者汝其敬信遵奉勿怠
如力行有驗灼見
天道感應絲毫不爽則可許汝爲一生福人矣勉之勉之
山西布政使(臣)蔣泂謹
奏爲恭謝
天恩事竊(臣)接(臣)叔蔣廷錫家信奉
上諭山西布政使蔣泂前在陜西甚屬效力今於山西
藩臬兩司任内又能實心供職辦理妥協深為可嘉
著將伊父蔣陳錫名下應追銀兩豁免一半欽此(臣)
隨望
闕叩頭恭謝
天恩伏念(臣)父蔣陳錫名下應賠山東倉穀案内等項
荷蒙
皇上洪恩屢經減免已逾十分之九(臣)舉家感出望外
兹復蒙
恩旨將(臣)父蔣陳錫名下應追銀兩豁免一半(臣)聞
命之下涕泗交流感悚交集一門百口膺我
皇上浩蕩殊恩實(臣)夢寐不敢作此逾分之想(臣)惟悉
心勤力祗遵
聖訓砥礪黽勉以冀仰副我
皇上成全造就之至意并世世子孫永矢銜結頂戴
聖恩於靡既耳謹具摺恭謝
天恩仰祈
睿鑒謹
奏
汝此一生除俸祿養廉之外如再取官場中一財一物
以潤私囊豈但不合
天理亦恐無此人情矣所當矢志黽勉者
山西布政使(臣)蔣泂謹
奏爲恭報雨雪普霑萬姓頂戴
恩膏事竊山西省於雍正七年冬間得雪經(臣)奏
聞外嗣於十二月二十七八等日太原府屬得雪四寸
有餘據各屬於是兩日以及本年正月初八九等
日陸續報到亦皆得雪但未霑足兹於正月十六
日黎明至夜分同雲密布瑞雪繽紛約計一尺有
餘旋據各府州縣陸續報稱得雪一尺三四寸至
四五寸惟平陽府以南地方和暖報稱得雨五六
寸三四寸不等通省普霑十分優渥二麥益獲滋
培豐收可以預卜(臣)曷勝額手歡慶之至理合具
摺奏
聞伏祈
睿鑒謹
奏
以手加額覽之畿内地方亦同被
天恩矣特諭爾知
據郝玉麟密奏姦匪李梅事連山陜兩省若以近日山
右民情而論縱令匪徒布散妖言亦豈能搖惑萬一但
既有此說安可置之不問其密諭屬員遍處留心多方
訪緝今將奏摺一併發來爾同石麟詳看共商作何查
究方不致有疎漏須當極加愼密勿俾風聲宣露於外
特諭
山西布政使(臣)蔣泂謹
奏爲遵
旨奏覆事本年正月二十八日接奉
皇上密諭一道又奉
𤼵示廣東督(臣)郝玉麟奏摺(臣)遵
旨隨同撫(臣)石麟詳看知廣東恩平等處有不法姦匪
妖言惑衆不勝髮指又供扳山陜等省亦經姦匪
李梅散有僞箚等語仰荷
聖明洞鑒指示周詳(臣)遵即密行四散訪緝并囑各屬
員密密留心多方查訪不得聲張又借稽查保甲
爲名廣發告示令印官佐貳不時親行查點察其
聲音蹤跡倘有愚頑被誘自必究出嚴拏即有外
來竄至之徒亦必盤詰就獲(臣)嚴切查察愼密料
理斷不使姦匪漏網亦務令民間安堵地方寧謐
除有無匪類察確再具摺
奏外理合先行覆
奏仰祈
睿鑒謹
奏
此案看來似屬子虚大都無賴匪徒詐騙財物之舉耳
雖然防患於未萌亦係有益無損之事也
山西布政使(臣)蔣泂謹
奏爲密奏事竊惟晉省連年豐稔荷蒙
聖恩兩次蠲免現年錢糧六十餘萬凡屬生民咸沐
恩波共登樂利惟大同朔平二府所屬有加徵草折脚
價一案稍爲民累查康熙三十三年因右衞駐防
滿洲官兵每月應支米豆草束原議一半照時價
折給官兵自行採買一半在大同府屬十七州縣
衞所於應徵地畝銀内改徵本色供應每米一石
准抵正賦銀一兩一錢五分每豆一石准抵銀九
錢七分每草一束准抵銀一分五釐後因蔚州靈
邱廣靈廣昌四處運送路遠照舊改徵銀兩止有
應州等十三州縣衞所改徵米豆草束
題定遵行年久迨雍正元年十一月經鄂倫岱等議
奏右衞官兵留拴馬匹停其向民徵收本色每草
一束價銀一分五釐額外加脚價一分二釐共徵
銀二分七釐折給通計大朔二府所屬每年額外
加賦銀九千八百九十五兩零民間所有草束不
敷變價邊民無力輸將遂致歴年拖欠官兵交累
(臣)屢蒙
聖訓以愛養民生爲務今既查明有此民隱理合據實
陳
奏伏祈
皇上密飭部臣查明原委
特降諭旨施恩豁免庶邊地生民永沐
皇仁矣爲此謹
奏
所奏是候另有諭旨
山西布政使(臣)蔣泂謹
奏爲恭報晉省甘雨普霑事竊照晉省現在二麥盈
野全資雨澤今於三月初五日太原府得雨二寸
十一日又得雨三寸霢霂滋潤麥苗長發旋據各
屬報到俱於初五初八十一等日得雨或二三寸
四五寸不等其平陽蒲州澤州三府及解絳二州
各地方俱報得雨十分霑足正際望雨之時獲此
甘霖之沛高原下隰麥穗盛長豐收可必其種植
秋禾之地亦漸次播穀萬姓莫不額手所有雨澤
普霑情形理合繕摺奏
聞仰慰
睿懷伏祈
聖鑒謹
奏
京城左近微覺乾旱朕深以爲慮兼爲山陜繫念昨據
查郎阿之奏今覽爾所報兩省均獲霑足朕之憂懷減
除一半矣
山西布政使(臣)蔣泂謹
奏爲恭報時雨普遍霑足事竊晉省三月十一日以
前得雨日期分寸經(臣)具
奏外兹太原府省城復於三月二十四五兩日得雨
四寸二十七日得雨四寸四月初一日得雨三寸
初四日得雨六寸又據各府州縣陸續報稱俱於
是數日得雨二三寸四五寸六七寸至一尺不等
正在繕摺間省城於初七日又得雨六寸通省時
雨普被優渥霑足二麥發榮茂盛自必十分豐收
高原下隰百穀皆及時播種萬姓歌詠太平莫不
感戴
聖澤(臣)曷勝歡忭之至理合具摺奏
聞謹
奏
晉省時雨普被曷勝欣慰覽奏不禁以手加額大朔二
府草束折價一摺交發廷臣密議候覆到有旨
山西布政使(臣)蔣泂謹
奏爲恭報晉省二麥豐收分數仰祈
睿鑒事竊本年晉省入春以來雨澤霑足二麥蕃滋今
際收穫之期各屬俱陸續報到通省十分收成者
八十餘處九分者十五處八分者止十處詢之農
夫野老咸稱數十年未有之豐穰比戶盈寧皆仰
荷
聖主福澤至見在膏雨時施秋禾尤倍常茂盛所有各
屬二麥收成分數另摺分析恭呈外謹此奏
聞仰祈
睿鑒謹
奏
覽奏二麥分數朕懷深慰但勉誠敬公忠
上天之錫嘉應朕可力保若稍懈肆則恐難預必矣將朕
此諭令撫臣石麟知之其共加黽勉可也
山西布政使(臣)蔣泂謹
奏爲奏明事竊(臣)接奉部文辦理各案軍需(臣)與撫
(臣)石麟詳細酌議星速料理查城守尉察庫領兵
三百名前赴寧夏駐防摘調採買馬一千餘匹俱
巳交收足額定於本月十八日起程訖又巴爾庫
爾築城器具四萬五千餘件分派各州縣製造俱
經齊全於本月十三四五等日陸續委員運赴軍
前交投又製辦壯帽一千頂棉褂一千件於本月
初十日造完十三日委官起解又撫標遊擊茅典
等領兵一千五百名赴甘州聽調摘調馬一千五
百匹採買騎馬馱騾三千匹亦已齊僃現在督催
各州縣解赴太原大同二鎮交收給發兵丁起程
又摘調營馬一千九百八十匹採買馬二百九十
八匹赴臨洮府餧養亦已陸續解送訖凡此軍務
皆仰蒙
皇上天恩賞賜優渥官兵莫不踴躍奮往一應採買寬
裕給發是以遵奉辦理俱各全僃惟解陜馬三千
匹見在各處採買合併聲明理合具摺奏
聞伏祈
睿鑒謹
奏
候另有諭旨命大學士等由内閣頒發
山西布政使(臣)蔣泂謹
奏爲恭報晉省得雨情形事竊山西地方入夏四五
兩月雨澤均各霑足六月迄今尤田間顒望之時
查據各屬雖節次報於六月初三十三二十一等
日得雨猶未均敷惟二十八九等日則稱霑足者
甚多太原府省城於六月初四十七二十九三十
等日各得雨三四寸七月初六日得雨五寸亦復
普徧初八日又復得雨甘霖疊沛仰荷
聖主恩膏億兆額手所有見在得雨日期情形理合繕
摺奏
聞仰祈
睿鑒謹
奏
夏雨及時情形以手加額覽之
山西布政使(臣)蔣泂謹
奏爲密奏事竊惟總兵爲專閫重寄而雲朔尤邊疆
要鎮操防彈壓全在強幹廉明今大同鎮(臣)徐起
鳳怠於訓練營伍未能整飭遴拔兵弁人言亦未
允服邊疆折衝之任似非所長此非(臣)所應言緣
從邊疆緊要起見不敢不行密
奏仰祈
睿鑒謹
奏
所奏是徐起鳳於初用時已覺其庸平料難勝大同要
任候朕酌定有旨
山西布政使(臣)蔣泂謹
奏爲恭報晉省秋禾豐收分數仰祈
睿鑒事竊山西地方夏秋雨澤霑足田禾豐茂經(臣)具
摺奏
聞外兹百穀登場之際查據各屬陸續報到分數十分
者居其大半餘亦九分八分其稱七分者僅一州
十二縣比戶頂戴
聖澤歡聲載道(臣)額手之下欣忭彌深所有各屬收成
分數謹分析另摺恭呈外理合奏
聞仰祈
睿鑒謹
奏
覽晉省秋收分數曷勝欣慰
山西布政使(臣)蔣泂謹
奏爲奏
聞事竊晉省地方入春以來查據各屬報於正月初二
初三及十九二十等日得雪潞安寧武澤州蒲州
等府屬及保德州解州代州等處各稱三四寸五
六寸不等朔平府屬之朔州則稱一尺有餘太原
府屬之岢嵐州興縣稱於十九日得雪僅二寸三
寸不等(臣)深以入春雪澤微少及尚未普遍爲慮
但查上年九月十月間合屬俱得深透雨雪早寒
凝結入春尚未融化土膏猶潤而晉省二麥春種
居多惟以二三月得雨爲及時(臣)僃員地方敢不
仰體
皇上敬
天勤民之至意悉心訪察虔謹修省所有晉省春雪及見
在情形理合具摺奏
聞仰祈
睿鑒謹
奏
朕正爲此日夜焦慮當虔誠祈禱並竭力省察吏治刑
獄以挽回
天意庶可望春澤之普降也敬之毋忽
山西布政使(臣)蔣泂謹
奏爲奏
聞事竊晉省所屬本年正月間及二月初二初五并十
九日太原府省城得雪情形(臣)節經摺
奏外伏查十九日得雪沾被甚廣續據太原汾州大
同寧武朔平遼州沁州平定忻州代州保德各府
州所屬俱報於十九日得雪三四寸至六七寸不
等大同與繁峙兩縣則八寸至一尺有餘平陽潞
安澤州吉州隰州各府州屬俱報於十九日得雪
一二三寸至四五六寸不等惟蒲州解州絳州所
屬據報於十九日得雪一寸二寸不等隨查二月
初二初三等日得雨處所惟該府州屬爲均徧現
在麥苖發生土膏滋潤又平陽大同寧武府屬之
靈石天鎮陽高神池并忻州據報於二十二三四
丑時太原府省城又得甘雨三寸有餘現未晴霽
容各屬報到再行具
奏外所有全省得雪普徧省城得雨情形日期理合
具摺奏
聞仰祈
睿鑒謹
奏
覽雨雪接續情形實慰朕懷
山西布政使(臣)蔣泂謹
奏爲恭報全省雨雪普徧霑足事竊晉省自本年正
月二月及三月初四五日各得雨雪情形經(臣)節
次
奏報外兹於三月初十十一兩日太原府省城共得
雨雪一尺八寸有餘(臣)隨飛查各屬續據太平大
潞汾朔寧澤蒲九府遼沁平忻代保解絳吉隰十
州各所屬飛報於初十十一十二等日各得雨雪
自八九寸至一尺七八寸不等合省東西南北各
府州統計皆十分霑足深透宿麥倍加滋長百穀
遍地播種而市集米糧雲集糧價亦漸平減萬姓
莫不踴躍歡呼咏歌
聖澤所有全省雨雪普被霑足情形理合具摺奏
聞仰祈
睿鑒謹
奏
覽奏曷勝欣悦之至
山西布政使(臣)蔣泂謹
奏爲甘雨疊沛全省霑足事竊查三月十二日以前
晉省所得雨雪普被霑足情形經(臣)恭摺
奏報外續據太原平陽等九府遼沁等十州各屬申
報於三月二十七八兩日各得雨四寸至六七寸
不等(臣)正在彙
奏間兹於本月初四日太原府省城自酉時起雷雨
滂沱至初五日巳時四野均沾十分深透當此百
穀滋生之時甘雨應期屢沛
聖澤涵濡靡不普徧優渥萬姓踴躍歡呼(臣)曷勝額手
稱慶理合具摺奏
聞謹
奏
晉省雨澤如此霑足麥禾均可無虞矣朕懷深慰
山西布政使(臣)蔣泂謹
奏爲恭報全省雨澤事竊查晉省從前得雨情形經
(臣)具摺
奏報外節據太原平陽等九府遼沁平忻等十州各
報於五月二十二十三四并二十八九等日得雨
二三四寸至六七寸不等又自閏五月初一初二
初六至十一十二等日得雨二三寸并七八寸不
等(臣)逐加察訪太原大同寧武朔平潞安澤州等
府代保遼沁等州甘霖時沛寸數尤多俱已十分
霑足現在田禾長茂豐登可必其餘府州所屬霑
足處所亦已十有七八現在土膏滋潤禾苖長盛
復於本月十八十九二十三四等日省城連得大
雨尺餘四野霑足深透行查各屬已據太原大同
潞安汾州朔平寧武澤州遼沁平定忻代保德等
府州屬申報十八九日得雨三四寸至八九寸不
等米糧各價較前頓減餘俟報齊續
奏外理合具摺奏
聞謹
奏
以手加額覽焉
硃批諭旨卷七十七
