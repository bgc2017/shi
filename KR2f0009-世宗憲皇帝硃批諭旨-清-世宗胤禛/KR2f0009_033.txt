欽定四庫全書
硃批諭旨卷三十三
硃批朱綱奏摺
雍正二年七月十三日護理湖南廵撫印務布政
使(臣)朱綱謹
奏為恭謝
天恩事(臣)一介庸愚毫無知識於雍正元年五月二十
一日由河南按察使任内恭奉
特旨湖北布政使員缺著河南按察使朱綱補授欽此
(臣)恭聞
特簡感激悚惶圖報之私粉骨難酬及至湖北藩司任
内甫及三月又蒙
恩調湖南一歲之間兩邀
簡擢兼免(臣)罰俸之案
聖恩高厚微(臣)頂戴難名雖潔已訓屬竭盡駑駘何能
仰報萬一兹値撫臣離任回京(臣)循例護理印務
謹繕摺恭鳴謝悃又(臣)於康熙五十四年二月内
於趙北口地方恭迎
聖駕曾蒙
聖祖仁皇帝賜御書大字一幅係五言絶句一首外又
硃筆另書朱綱二字於束
御書紙篐之上係小字楷書筆畫秀勁非常彼時
内臣云
賜大人們的詩字儘有從無硃筆書名此
特恩賜汝(臣)感激悚惶免冠叩謝又於五十五年在趙北
口恭迎
聖駕
恩賜御書一幅係七言律詩一首(臣)朝夕焚香頂禮奉為
世寳理合一併陳明謹
奏
汝誠追念
聖祖當日之殊恩更宜勉圖報效於今日也勉之
同日又
奏竊湖南早稻收成蒙撫(臣)魏廷珍於離任時檄(臣)
查齊登場分數具摺
奏報(臣)查各屬前後報到共計七八九分不等其中
收七分者有三十處收八分者有二十一處收九
分者二十二處至各屬米價隨時長落不一其各
州縣衛所報到七十三處現今米價自六錢四五
分至八錢七八分不等其六錢四五分至八九分
者有十七處其七錢至七錢八九分者有三十五
處其八錢至八錢七八分者有二十一處又查雨
水自春至夏皆係霑足惟交六月以來有缺雨之
處現在確查然六月二十八九並三十日得有雨
澤至七月初四日又得大雨透足其中晚二稻秧
苗頗盛應俟登場之際查明分數屆期分别另報
外所有早稻收成分數現今米價數目以及地方
得雨緣由合具摺陳明謹
奏
覽奏深慰朕懷一切奏聞俱宜據實直告不可絲毫隱
諱自蹈粉飾之愆
雍正二年九月初五日護理湖南廵撫印務布政
使(臣)朱綱謹
奏(臣)前報早稻收成並恭謝
天恩摺於八月二十九日(臣)家人恭齎回署(臣)跪接啓
視奉有
皇上硃批伏念(臣)以庸愚世受
國恩今又蒙
皇上教訓勉勵(臣)跪讀之下感激涕零雖捐糜頂踵何
能少報涓埃惟有凜遵
聖諭實心辦事矢志清愼愈加策勵以期仰報
殊恩於萬一耳再(臣)查原任湖南布政使宋致虧空庫
題請革職以便嚴追謹再據實奏
聞伏祈
睿鑒謹
奏
王朝恩廣東浙江兩任布政皆屬稱職因調伊來京引
見擢補魏廷珍之缺又恐其以外吏進京或有夤緣多
事之舉所以於伊未到京時即降旨補用也昨當宁對
揚觀其為人於地方吏治頗屬諳練但才具微覺狹小
朕經再四訓諭伊若能感恩遵諭勉力奉公可謂一好
廵撫然朕尚未能深信汝其事事留心看其居心行事
倘少有不妥處密奏以聞如稍隠匿不以實告朕於他
處聞之則欺蔽之咎汝難辭也密之
同日又
奏竊查岳州府屬之臨湘縣及岳州衛據報秋禾被
旱經(臣)會同督(臣)楊宗仁
題明在案現今委員確勘並加意撫恤俟勘明果否
成災另報外其餘雨澤霑足各屬中晚二稻總計
收成七八九分不等七分者共二十處八分者共
三十一處九分者共二十一處又查各屬米價據
各州縣衛所報到七十三處自六錢七八分至九
錢八九分不等其六錢七八分者有二十五處其
七錢至七錢八九分者有二十三處其八錢至八
錢八九分者有十六處其九錢至九錢八九分者
有九處所有秋成分數米糧價値謹具摺
奏報又查湖南地方早中晚稻不同之故因其地有
坂田低田之分坂田土肥氣暖低田水冷氣寒所
以收獲之時亦不一稻榖之外間有餘地亦偶種
植蕎麥芝麻棉花苧麻以供食用如辰靖衡永所
屬則多屬山場百姓栽植松杉伐賣又或栽桐樹
茶樹蠟樹皆可以生息而衡屬種烟者居多至於
茶葉一項各邑雖有種植惟安化為多次則益陽
武岡新化等州縣之民亦頼此以為生計(臣)欽遵
今歲新頒勸農
上諭通飭各地方官留心化導因民之利就地之宜勸
其無荒無惰以仰副
皇上宵旰勤民敦夲重農之至意謹將湖南風土情形
一併陳明謹
奏
知道了通飭各有司勸諭耕桑必令無惰無荒乃為盡
職蓋百姓率多愚昧無知全賴爾等大吏實心任事正
己率屬不時教導訓化方可望阜安之效如果愛如赤
子出於眞誠自無不感動其心歡欣鼓舞而樂從也勉
為之
同日又
奏竊查原任撫(臣)魏廷珍回京時交(臣)
奏匣四個鑰匙止一把除現今具摺用匣一個外尚
存匣三個(臣)自當於新撫(臣)王朝恩到任時將
奏匣轉交但思(臣)此奏摺回日仍湏鑰匙啓視謹將
鑰匙暫留(臣)處容(臣)於
奏摺齎回恭接啟視再將鑰匙連匣交新撫臣應用
(臣)送印之後不敢越分
奏摺如恭奉
皇上硃批應敬謹看明仍行封固俟撫臣有
奏摺進京時代為恭繳合併先行
奏明謹
奏
撫臣王朝恩朕已另賜奏匣矣此分匣匙即賜爾留用
但藩司例不徑奏地方事宜權不專一體統紊越於地
方無益如有應行密奏之事差人齎摺至舅舅隆科多
處伊自代爾轉達也特諭
雍正二年十月二十八日湖南布政使臣朱綱謹
奏雍正二年十月二十三日(臣)家人齎摺回楚(臣)敬
謹展閱於參
硃批撫臣才品已悉在
皇上洞鑒之中今到任未及一月其行事居心尚難以
奏查辰沅道駐劄鎮筸地方並無府縣惟鎮道同居
專為彈壓苗猺而設今辰沅道張楙因重徵減則
一案(臣)詳參解任質審鎮筸總兵戴良弼又經督
(臣)楊宗仁以溺職
題參卸事是鎮筸要地一時鎮道大員俱缺似應
奏明至長沙所屬八月初間曾得大雨八月半間尚
有小雨自交九月以來至今缺雨然晚稻久已收
穫其早稻全賴春雨湖南秋後缺雨無妨農事(臣)
恐上厪
聖懷一併具摺陳明謹
奏
爾等地方大吏果能實心愛養百姓誠感
天和自蒙
上蒼永遠垂佑也
雍正三年正月初七日湖南布政使(臣)朱綱謹
奏竊(臣)恭奉
諭旨令留意看撫(臣)王朝恩之居心行事(臣)即具摺覆
奏於雍正二年十二月十六日又奉
皇上硃批朕之前諭不過欲得其實情耳惟以愼密為
期並非令爾顯露形迹挾制撫臣之意也秉公審觀
密奏以聞欽此(臣)凜遵
諭旨惟有默為留心不敢少有宣露不但撫(臣)王朝恩
不知(臣)奉有
皇上密諭諸人無一知者即舅舅隆科多不過轉達密
奏亦不敢令聞知一字今(臣)看得撫(臣)王朝恩到任
之後賀禮年禮俱未收受一切喫食等物俱收撫
臣於去年十月到任至十二月十五日兩月有餘
始下教場看兵標下將官千把總等諭令俟過年
看箭(臣)奉
皇上密諭令(臣)事事留心看此似非勵精為政之意兼
聞家口約四五百人日用糜費未知何以持久(臣)
謹將撫(臣)王朝恩到任後三月以内情形據實秉
公密
奏又常奉撫臣面諭做官寬厚和平從前參官已多
我且不參官(臣)再四思維此語頗有關係恐或蹈
市恩姑息之舊轍但(臣)駑駘愚昧未知深義理合
一併奏
聞伏乞
睿裁謹
奏
如此據實無隱方是所奏己悉其再加審視陸續奏聞
愼毋絲毫露意自蹈不密之咎
同日又
奏竊(臣)前恭遣家人進摺兼
奏明湖南秋後缺雨奉有
皇上硃批(臣)謹祗領嗣後十一月仍無雨雪至十二月
初一日微雪初五初六兩日大雪約深尺許又於
十二月二十八日細雨一日夜三十日大雪似此
雨雪應期於來歲春耕大有裨益謹再奏
聞以慰
聖懷謹
奏
閱奏實慰朕懷百凡惟宜據實不可稍有粉飾
雍正三年四月十一日湖南布政使(臣)朱綱謹
奏竊(臣)前密
奏撫(臣)王朝恩到任後情形一摺於二月二十五日
家人齎捧回署奉有
硃批(臣)謹祗領(臣)蒙
皇上諭旨惟默為留心密奏
聖裁並不敢令妻子預聞即舅舅隆科多(臣)惟遵
旨轉達
多約五百餘人衙内至不能容半住在衙門外面
並伊弟亦在外居住出入無忌漫無關防撫(臣)近
處同城似總未留心(臣)奉
奏抑(臣)更有
皇上至聖至明無微不照統冀
慈鑒謹
奏
遲維臺引見定時另有諭旨
雍正三年八月二十七日湖南布政使(臣)朱綱謹
奏竊(臣)於雍正三年四月十一日密奏撫(臣)王朝恩
一摺於五月二十七日家人齎捧回署奉有
奏者(臣)胞兄朱絳蒙
皇上特授廣東藩司聞近得痰火之症(臣)遠道不知詳
細恐精神照料未必能如做臬司時(臣)謹密奏請
皇上睿裁謹
奏
爾兄朱絳患病孔毓珣亦經奏過朕惜伊是一好官調
治痊否再看
同日又
奏為恭謝
天恩事(臣)齎摺家人回楚恭捧
皇上賜(臣)黃匣一個内盛太乙紫金等錠並香墜等物
隨恭設香案望
闕叩頭祗領訖伏念(臣)夲駑劣庸愚毫無知識蒙
皇上特恩賞賜實為非分之榮闔門頂戴大小歡騰又
於夲年七月十四日接撫(臣)王朝恩行知部文為
(臣)湖北督催未滿年限一案恭奉
皇上特旨朱綱著從寬免罰俸欽此(臣)跪讀之下感激
涕零(臣)何人斯蒙
皇上殊恩異數雖捐糜頂踵難以仰報萬一惟有夙夜
兢兢勉勵盡職以期少報涓埃(臣)不敢輕請撫臣
代
題謹於
奏摺時恭謝
天恩謹
奏
受寵若驚乃臣道之當然若恃恩放恣豈能長久耶愈
當加敬加勉毋忽
聞得湖南布政使朱綱彈兊錢糧每一百兩收
公費銀三兩又自已坐平銀一兩五錢又用偏
針每百兩多敲至五錢以及七八錢不等從前
原任布政使宋致任内州縣解交藩庫錢糧每
百兩止有坐平銀一兩二錢今朱綱彈兊每百
兩不下五兩以致州縣苦累俱有怨言
有人密奏此摺朕疑而未信爾豈忍如此負朕耶雖然
苟毫無影響何由而招此物議諺云禦寒莫若重裘止
謗莫若自修但有則改之無則加勉朕亦再加訪察
雍正三年十月二十二日湖南布政使(臣)朱綱謹
奏(臣)齎摺家人回署敬啓
奏匣見内有參摺一件并奉有
硃批諭旨一道到(臣)仰蒙
皇上天語下詢感激涕零謹望
闕叩頭據實逐一回
奏竊惟各省每年皆有辦公需銀之處前藩司宋致
任内係令各屬捐解俸工為公費自雍正元年奉
旨俸工停捐是以前督(臣)楊宗仁行牌通飭内開己經
具摺
奏明兼咨明撫臣將州縣所收加一火耗内以三分
隨錢糧解司充通省公費所以按錢糧一百兩核
算即為火耗三兩解庫辦公臨用時仍報明督撫
核允方動每月有月報冊送督撫查考又督(臣)楊
宗仁將州縣錢糧加一火耗分派辦公並分給各
官養廉除以上陳明將三分解司為公費外蒙撥
給一分五釐為藩司坐平所以按錢糧一百兩核
算即為火耗一兩五錢係出於各州縣所收加一
火耗之内(臣)未到湖南任時藩司鄭任鑰即如是
遵行在前計一年坐平約一萬五千兩(臣)不敢以
此坐平自用有報明督撫辦公事之案可稽辦公
之外方為(臣)養廉至(臣)凡彈收錢糧皆係令解役
當堂親看平針庫官照依部法彈兊實無偏針多
取之事(臣)蒙
皇上天恩粉身難報惟有自堅操守矢志惕厲勉圖報
效若貪黷營私則(臣)罪不容誅矣今幸蒙
聖恩將摺賞示(臣)得據實
奏明嗣後當愈加謹愼如有欺飾願甘重罪伏乞
皇上慈鑒謹
奏
知道了事之有無眞偽全不在章奏之間日久自明也
勉為之
雍正三年十一月二十九日護理湖南廵撫印務
布政使(臣)朱綱謹
奏雍正三年十一月二十二日撫(臣)王朝恩奉到部
文補授内閣學士將印篆
題明照例委(臣)護理(臣)隨循例接印視事敬謹護理
伏思
皇上宵旰勤民因州縣與民最親每加揀選
命往期於有益地方(臣)愚以為應將夲省州縣緊要之
缺預為上
聞以便部中遇缺揀選至引
見時
皇上酌量人地相宜補用大有裨益(臣)查湖南一省所
屬州縣内有附近苖猺三十三處舊例俱於夲省
現任官員内保
題調補嗣經前撫(臣)趙申喬
題明止以二十五缺照例選擇調補餘請歸部選後
又於康熙六十一年經九卿會議概歸部選停止
題補俱在案(臣)思湖南州縣通計止六十餘缺苖民
雜處者已及其半若在夲省選擇調補未免日事
紛更而究屬人才有限自不如悉歸部選為妥但
部中不分緊要一例籤掣似不如將緊要各缺部
中記檔遇缺揀選引
見更為有益又思既蒙揀選發來如能於三年之内克
盡厥職者仍准
題明領咨赴部引
見再請
皇上量才陞擢似亦鼔勵人才之道(臣)愚昧無知伏乞
皇上睿裁再查除前撫(臣)趙申喬
題明選擇調補之沅陵瀘溪等二十五州縣員缺緊
要外尚有乾州同知與鳳凰營通判二缺原因紅
苖歸誠而設其駐劄地方逼近苖巢更為緊要現
在出缺急湏能員料理此時量已部選有人合再
陳明恭請
皇上睿鑒再現今湖南地方寧謐雨水調勻謹一併奏
聞謹
奏
所奏事宜向新任撫臣布蘭泰詳細說知妥商具奏布
蘭泰非比魏廷珍王朝恩一流人也爾共事後自知
雍正四年二月十一日湖南布政使(臣)朱綱謹
奏雍正四年正月十八日(臣)齎摺家人回楚恭捧
賜(臣)硃箋福字並
賜撫(臣)布蘭泰福字撫臣與(臣)敬接進署各望
闕叩頭祗領訖(臣)仰瞻
睿藻輝煌不啻龍飛鳳舞
福從天降
恩與歲新(臣)何人斯獲兹
殊恩異數謹鈎摹製扁懸掛頂禮敬將
御筆供奉傳為世寳(臣)更當日夕黽勉時思誠敬不敢
少有放縱致負
皇上斂福錫民至意謹
奏
覽爾奏謝己悉俟布蘭泰熟諳地方情形之後朕另有
用爾處勉之毋懈
同日又
奏(臣)於雍正三年十一月二十二日繕摺請將湖南
附近苖猺之緊要州縣嗣後缺出由部揀選引
見恭請
睿鑒等因具
奏於雍正四年正月十八日(臣)齎摺家人回署恭誦
欺隱以致賦役不均及至屆限陞科紛紛各以老
之舉其弊多端種種難以杜絶惟恐無益於國賦
而徒有累於良民是以撫臣商酌不敢輕議丈量
擬多出告示曉諭寬其已往許欺隱之家自首又
慮奸猾之輩未必俱肯自首然作弊已久止能瞞
官必不能瞞其地隣今議立限半年若至限滿不
量給賞如係挾仇妄報亦治以法期於勸懲並行
庶欺隱漸清俟撫臣酌定另摺
奏請
聖裁(臣)惟有勉竭駑駘與撫臣同心報效以仰副
皇上愛民勤政之至意謹
奏
督撫兩司果能實心經理一體奉行何事不能辦集耶
雍正四年十一月十七日湖南布政使(臣)朱綱謹
奏(臣)蒙
皇上天高地厚之恩粉身難報不敢不為錢糧起見敬
抒一得查湖南錢糧素難徵比(臣)到任屢行教誡
各州縣催科撫字較之從前雖稍知勉勵但七府
二直隸州幅&KR0695;遼闊(臣)惟恐耳目有所未及該管
之知府直隸州其中或尚有徇隱朦混等情(臣)再
四思維惟有調缺之一法可以徹底清釐永絶弊
竇仰請
皇上准將州縣官三年一調俱於同省隔府之員藩司
詳明督撫酌量應調者彼此調缺互相盤查蓋以
同在一府之員相調既交好而易以為情復通同
而互相容隱其間不無擔代那借移新補舊等弊
惟於隔府之員互換任事則利害在己既不同於
監盤監查之塞責而知府各顧所屬又不肯代他
州他縣之員隱蔽自必徹底清查更請
皇上定為考成凡初任之内無虧空者准帶加一級至
調缺之後三年無虧空者以應陞之缺即用倘初
任内有虧空錢糧一百兩以上者降一級二百兩
以上者降二級仍准其調缺帶至新任補還方許
開復如初任内有虧空三百兩以上者不准調缺
即著革職追賠果有循良異等應在行取卓異之
列者方不在調缺之内如此則無十年八年之久
任交盤之項易清而賞罰之法亦寓庶幾虧空之
弊可絶矣(臣)因錢糧起見冒昧條
奏是否有當伏乞
皇上睿鑒謹
奏
此法陡然行之恐致紛擾再行斟酌可耳
同日又
奏(臣)近見邸抄内
皇上因浙省風俗澆漓
特遣專官興行教化敦厚民風甚盛舉也(臣)查湖南雖
係小省而民猺雜處不知禮義風俗之澆殆甚於
浙(臣)思民風之澆漓醇樸全在士子之引誘倡率
士習一端民風自厚似宜責成於學臣也但學臣
每止以閱文考試為重教官亦不過以訓廸教育
為具文是以不見成效(臣)愚請嗣後學臣任滿時
應定舉劾教官之例以示鼓勵將教官内能約束
士子實心奉行者具疏特薦如教官内虚應故事
以致該學士子有出入衙門多事者將教官參劾
究處如此則教官必皆思上進不敢坐視士子之
妄為(臣)又思近日之教官皆係進士舉人出身之
員其中豈無人才似可援照保舉州縣引
見之例嗣後督撫留心察訪如有眞知灼見之教官各
保一人令其領咨赴部引
見庶學校之中有所觀感奮勉士習日趨於醇而民風
亦可漸歸於厚矣(臣)毫無知識謬獻芻蕘伏乞
皇上睿鑒謹
奏
此不過與學臣開請託賄賂之門為教官啓奔競之途
耳殊無益於實政
雍正五年正月二十二日湖南布政使(臣)朱綱謹
奏為恭謝
天恩事竊(臣)接到署督(臣)傅敏牌開部文(臣)敬誦
諭旨前傅敏參奏何錫禄朱綱李渭等一案彼時朕即
疑朱綱未必知情故將朱綱暫行留任候審今覽朱
綱奏稱此案乃按察使主稿之事其私夾禀帖及託
人在部照應之處臣實不知情祈即交署督傅敏嚴
究等語此案不必交與廵撫著即交傅敏一一審明
具奏該部知道欽此(臣)跪讀之下感激悚惶難以言
喻伏查童石安等展限一案經署督(臣)傅敏將按
察使何錫禄暨(臣)一併
題參在督臣自屬秉公但(臣)不敢不據實摺
奏今恭接
諭旨(臣)摺未到之先已蒙
皇上洞察隱微即諒(臣)未必知情將(臣)留任暫停處分
旋又蒙
特恩允(臣)所請將此案改交督臣一一審明具奏(臣)犬
馬下情先得仰邀
聖鑒
殊恩異數(臣)不惟粉身難報亦且筆所難宣隨敬設香
案望
闕叩頭恭謝現奉督臣調(臣)前赴湖北質審(臣)謹遵牌
調於正月二十五日前往湖北候訊但長沙至武
昌千有餘里往返需時今禀商撫臣將要緊事件
逐日令衙署書吏封送沿途辦理其各屬解到錢
糧以及支放錢糧之事(臣)委長沙府知府沈世屏
善化縣知縣李夢麟暫代為支收不致貽誤合併
奏
聞謹
奏
覽奏已悉朕己用爾為雲南廵撫矣赴湖北明白此事
回任交代清楚來京陛見聆朕面諭
同日又
奏為恭請
睿鑒事竊湖南地方自前督(臣)楊宗仁議定各屬徵收
錢糧火耗加一將此加一火耗分派司道府廳州
縣各官為養廉以及充公之用惟廵撫衙門毫無
養廉撫(臣)布蘭泰到任之後(臣)聞將山東布政使
衙門所得養廉以為日用諸事廉潔秉公並將門
包俱行革除清苦實甚迨至昨年夏秋間撫臣日
用無資行牌與(臣)借取司庫公項耗羨銀二千兩
應用(臣)雖遵牌借給仍於月報冊内報明督臣在
案聞目今又已用完無可為繼可否乞
皇上開恩請於公項耗羨中每季支銀一千兩以為撫
臣養廉此等𤨏屑之事夲不應瀆
奏但耗羡乃係公項不惟(臣)不敢擅專亦非撫臣可
以私用(臣)謹
奏明於
君父之前是否可行伏乞
皇上批諭(臣)實係因公起見並非謟媚於撫臣難逃
皇上睿鑒謹
奏
撫臣統領一省需費頗繁每季千金何能敷用前者布
蘭泰奏稱將伊家資變賣用度朕甚為嗔責曾經反覆
批諭矣爾等撫司養廉當與接任斟酌必令敷用方是
似此矯廉沽譽在爾等自為則可朕豈有令封疆大吏
枵腹從事之理至於湖南藩司事務此數年來汝己熟
諳漆紹文到時將一切地方利弊及汝意中欲行而未
暇興舉事件俱一一詳細說知不可遺漏尤不可存私
倘日後少有不符則見輕於朕矣其一秉至公毋忽
雍正五年三月二十二日湖南布政使今陞雲南
廵撫(臣)朱綱謹
奏為恭謝
天恩事竊(臣)於雍正五年三月十三日奉到
特旨將(臣)補授雲南廵撫(臣)聞
命自天惶悚無地隨恭設香案望
闕叩頭謝
恩伏思(臣)蒙
聖祖仁皇帝豢養拔擢由兵部主事歴陞至河南按察使
恭逢
皇上御極(臣)涓埃未效即於雍正元年五月内蒙
特簡湖北藩司到任甫及四月又調補湖南藩司旋因
湖北任内解貴州餉銀解官㩦帶鉛法馬一案經
部議革職荷蒙
聖恩特賜矜全又因湖南童石安等展限臬司何錫禄
私夾禀摺一案經督臣將(臣)一併
題參部議一例革職交廵撫提問又蒙
皇上明見萬里暫停(臣)之處分將此案改交督臣審訊
今雖審明
題覆(臣)實不知私夾禀摺情由(臣)之心迹得明然尚
有疎忽之咎靜候處分何敢希冀超遷乃恭蒙
特恩補授雲南廵撫(臣)聞
命之下惶悚涕零免冠叩首不惟(臣)粉身難報實屬夢
想不及伏思廵撫乃封疆大吏(臣)膺兹重任時切
兢兢所最幸者
皇上准(臣)
陛見俟新任布政使漆紹文到任後(臣)交代明白遵
旨赴京恭聆
聖訓得有遵循然後赴雲南到任實心任事力圖報效
業經撫(臣)布蘭泰代
題謝
恩外(臣)謹將感激愚衷再具摺奏謝
天恩謹
奏
奏詞剴切朕甚欣悅爾來見朕自然備悉但期他日永
久毋忘此奏之眞誠
雍正五年四月二十八日補授雲南廵撫(臣)朱綱
謹
奏為據實奏
聞事竊查湖南攸縣田糧於雍正四年據委勘官同該
縣出結詳稱田土瘠薄不能復則等情經(臣)轉詳
撫(臣)布蘭泰具
題奉部議行令另委賢能道府履勘隨遵照部行分
别詳委岳常道楊晏等往勘令其將攸縣從前丈
量田畆弊端細加察訪不得瞻顧原案今據委員
等詳稱察得康熙五十八九年間陳溥雖曾丈勘
實與衿棍譚金聲等串通作弊止有小戶報足衿
棍大戶皆未報實原任攸縣知縣陳溥從前詳報
乃係捏飾朦混並將經手之經承書辦姓名詳細
開報前來(臣)思昨年雖曾據結轉詳請
題斷不敢不仍行訪察情弊今既經察實若不嚴參
究審則欺隠難以清理現已將府縣各官詳請撫
臣督臣會疏
題參(臣)又查有茶陵安仁酃縣黔陽辰谿沅陵等處
亦俱奉文令道府分勘(臣)遵即委岳州府知府尹
士份等前往查勘情弊勸諭士民首明欺隱現蒙
撫臣會疏
題明總之湖南欺隱積弊每以鳴鑼聚衆為挾制官
府之具從前督撫惟以姑息為事而地方官遂多
縱容隱匿今督(臣)傅敏撫(臣)布蘭泰加意整頓庶
可漸次清釐合併奏
聞謹
奏
朕近有既往不咎之旨嗣後此事諒易為清理矣
雍正五年八月初八日雲南廵撫(臣)朱綱謹
奏為敬陳管見事竊查定例州縣官承審命案以報
官之日起扣限六個月承審盜案以獲賊之日起
扣限一年均無庸議外惟是奉部查審事件俱以
督撫准咨之日起扣限四個月咨
題不於州縣奉文之日扣算但思督撫將部文行司
由司而府由府而州縣凡附近省城者得以早行
接到其路遠州縣由舖逓轉送到彼竟有遲至二
十餘日以及三四十日不等者一屆限滿未覆將
州縣不分遠近一例參處並無分别似未為均平
可否將州縣離省之遠近分别里數酌定程限各
以州縣奉文之日起仍照舊例扣限四個月咨
題各省督撫先將州縣里數遠近酌定文到該衙門
之程限咨部備案以杜捏飾遲延之弊至行到部
文督撫與各該上司俱務於三日之内雙羽飛行
不得延緩庶各衙門案件皆上緊辦理而遠近州
縣扣限均平不致有偏枯之處矣如或(臣)言可採
伏乞
皇上敕部議覆施行謹
奏
九卿議奏
雍正五年九月二十六日雲南廵撫(臣)朱綱謹
奏竊(臣)以愚陋庸才涓埃未效荷蒙
皇上特簡雲南廵撫(臣)每念邊疆重地難以勝任日夕
悚惶所萬幸者到京之後屢蒙
召對跪聆
聖諭廣大精微開(臣)之茅塞長(臣)之識見(臣)從此有所
遵循得以勉勵成人莫非我
皇上聖恩之所造就也至(臣)身在途中無一日不默識
聖訓因思(臣)一到雲南即有會審之事兼之刑名錢榖
恐有堆積之案牘急湏料理且至彼路遠日久惟
恐或有疎漏是以即於途間晝則敬思夜則恭錄
謹於貴州地方遣家人齎摺恭呈
御覽又將(臣)湖南藩司任内欽奉
硃批原摺三件恭繳合併
奏明謹
奏
所錄訓旨一摺留中細閱
雲南廵撫(臣)朱綱謹將恭聆
皇上聖訓敬錄進
呈
朕前在藩邸深蒙
聖祖慈愛嘉予誠孝然並無希冀登大寳之心及恭荷
辦事自朝至夜刻無停息惟以天下大計為重此身
有如此殿之涼者想亦感應之理也朕曾蒙
聖祖慈訓戒急用忍故殿中扁額即用此四字仍敬書
上諭二字於上朕東暖閣扁額取惟仁二字對聮云諸惡
不忍作衆善必樂為西暖閣扁額取為君難三字對
聮云原以一人治天下不以天下奉一人爾係遠方
外吏初來見朕故特諭知之
朕簡用爾等督撫第一要留心民瘼如有水旱災荒
斷不可粉飾雍正元年山西荒旱廵撫德音隱匿不
報朕屢加詢問堅云無災及田文鏡自山西回京將
情形密奏朕幾至淚下隨速飭賑濟聞全活災黎不
下七八十萬人後田文鏡到河南時値二月無雨田
文鏡即具摺奏聞憂民之心備見摺内朕隨於宫中
祈禱次日即普得甘霖河南二麥仍然豐收可見誠
能感格爾督撫果實心愛民亦自必感召
朕厪念民間疾苦每聞有被水之處恐百姓廬舍田
禾驟遭水患或致流離失所即發帑金賑濟以恤民
艱爾督撫湏知未雨綢繆講求水利應疏濬者疏濬
應防護者防護消患於未萌使近水民田不致頻被
淹沒窮民得以多收籽粒方為仰體懷保斯民之意
展虔祀之心曾有一次致祭時正値望雨甚殷祭後
甘霖隨降自爾到京朕命爾隨祭二次天氣晴和爾
已恭瞻感應矣總之神明之道體物不遺爾等地方
官如不敬神明亦恐致水旱之災不可不知勉也
朕思治益求治安益求安此言殊有至理惟於治安
聖祖睿謨廣運深仁厚澤所致朕何敢不朝乾夕惕仰答
於摺内旁註者從前繳回摺子爾看堆積甚多莫不
此爾等督撫身任封疆之責朕又豈肯任其貪圖逸
樂務宜勉勵為之無為溺職之廵撫有負朕簡用之
恩也
國家大計所重者莫過於武備朕看漢唐宋以來武
備一至廢弛其國事即不可問爾督撫宜留心營伍
訓練將弁仍當念兵丁之甘苦察技勇之優劣進止
有成法甲械貴整齊火器弓馬皆操演精熟庶有備
無患也
朕念開墾一事於民最為有益雲南現有開墾事例
務湏實心奉行即各省中如能將荒地開墾成熟則
將來民因其利多有依頼若聽其荒蕪不治民鮮耕
種之田野多草萊之地殊負朕愛民之心甚為可惜
也
州縣自皆知勉勵若百姓愛戴州縣即與愛戴爾督
撫無異朕思天下人才甚衆如各省督撫俱得其人
知府等皆能仰體同心併力實在愛民期於數年之
日修整倉厫經理田畝時與田間父老勸課農桑諮
訪問答則不惟民情洞曉即有姦頑亦可感化方不
愧為民父母之義也
君臣貴一德一心朕從不預先防人之欺有欺飾者
民望而畏之鮮有犯者水弱民狎而玩之人多蹈溺
足信如教以耕地調理精熟焉有不能耕地之牛又
止留心小事便失為政之體若將大事辦理兼留心
小事更見周詳有何不可况近閱鄂爾泰所奏督撫
母安可不為留心
朕謂聖人統言智仁勇乃一貫之義如遇有益於民
應行之善政見得透徹即毅然行之則是勇以行其
覽
同日又
奏竊(臣)蒙
皇上殊恩每日得跪依
皇上膝前恭聆
君師教誨刻腑銘心
陛辭之日下情依戀不啻嬰兒之念父母湏臾未能去
懷也(臣)至雲南時當與督(臣)鄂爾泰互相砥礪共
矢公忠以期勉圖報效謹先將沿途所見地方情
形奏
聞(臣)過直隸地方見秋成皆好米價亦平河南秋成倍
好民皆樂業湖廣高田俱各豐收雖夏間被水之
處頗多幸蒙我
皇上開恩賑濟又蠲免錢糧一路男婦老幼頌
皇上天恩者載道現今督撫查賑撫綏可慰
聖懷(臣)留心問荆襄以至常德米價皆云四川大熟川
米已下湖廣目今荆襄米價每石八九錢不等常
德府米價更平民心甚安又(臣)在京時
奏請將湖南省城内善化縣裁汰歸併長沙縣一事
恭蒙
聖諭令(臣)說與王國棟可行可止斟酌具奏欽此(臣)已
敬述與湖南撫(臣)王國棟矣伏乞
皇上睿鑒謹
奏
覽所奏自直隸至豫楚一路民情安帖米價平減深慰
朕懷
幾務偶暇將爾所錄訓旨已備閱矣朕因求治心切未
免詞句繁多爾能一一記憶不忘足見留心其少有差
悞處悉已刪改爾其敬守凜承毋怠
雍正五年十月二十四日雲南廵撫(臣)朱綱謹
奏竊(臣)於十月十七日至雲南省城見督(臣)鄂爾泰
恭請
聖安隨將(臣)在京
陛辭時面奉
諭旨敬謹傳述(臣)又至督臣衙門内恭傳
皇上密旨富貴到雲南布政使任時爾與總督鄂爾泰
留心看伊居官辦事如何做得外官與否各自據實
密奏鄂爾泰已欽遵祗領(臣)連日以來與督臣議論
吏治商酌公事見督臣心純守正識見弘遠辦事
公忠凡有益
陸續陳
奏外謹先將到任日期繕摺陳明謹
奏
覽
雍正五年十一月初十日雲南廵撫(臣)朱綱謹
奏竊(臣)到任後留心檢查案卷知楊名時立心徇隱
諸事廢弛(臣)是以將楊名時姑容苟且溺職等情
臚列
題參請
旨將楊名時革職留滇庶屬員無所瞻顧(臣)易於訪查
清楚並將常德夀違例那移濫借藩庫不清等事
皇上密諭富貴到雲南布政使任時爾與總督鄂爾泰
留心看伊居官辦事如何做得外官與否各自據實
奏(臣)與富貴共事之日無多然看其為人耿直心地
誠實辦事勤謹此(臣)所可信者但知富貴不識漢
字藩司衙門一切批詳文移與錢糧冊籍皆係漢
字而且頭緒紛繁悉費稽察惟恐日久或被吏胥
欺朦致有貽誤則可惜
國家之人才矣(臣)是以據實具
皇上聖裁或將富貴内用
特簡諳練錢糧之藩司來滇經理則與
國計民生均有裨益(臣)素知趙弘恩居官幹練才守
兼優近見邸報
皇上已授趙弘恩為湖北守道但此缺雖屬緊要未如
滇藩之重湖北去滇不遠仰懇
皇上命趙弘恩星馳赴滇署理藩司事務照試俸三年
之例如三年内藩庫清楚銀税銅錫等項皆能籌
畫著有成效督撫會
題實授則趙弘恩自必益加鼔勵而(臣)與督臣亦皆
贊理得人矣謹
奏
藩司之缺將張允隨補用趙弘夲亦係幹練才守兼優
之員將伊用為臬司則兩司均得勝任者矣
同日又
奏竊查(臣)廵撫衙門從前歴任撫臣俱有護衞
勅印隨丁一百名咨明兵部食糧(臣)因初到滇省諸事
未諳隨與督臣面商據鄂爾泰云總督衙門例有
隨丁一百名廵撫衙門例應隨丁八十名蓋因邊
徼蠻方不比内地此隨丁糧内尚有賞賜俸滿千
萬壽聖節羣臣拜祝之時天氣開霽晴明輿情莫不歡
忭合併奏
聞謹
奏
覽
雍正五年十一月二十日雲南廵撫(臣)朱綱謹
奏十一月十九日自辰刻微雨至申酉之間復下大
雪頃刻盈寸(臣)隨訪問土人咸云康熙六十一年
十二月内曾下大雪所以雍正元年年景甚好今
又得大雪應時明年麥豆可望豐收等語(臣)具摺
之際正値得雪之時雪尚未止(臣)謹據實奏
聞仰慰
聖懷謹
奏
實慰朕懷恒能以誠敬二字仰迓
天庥將見其應如響自無不蒙
垂佑之理
同日又
奏竊(臣)於十一月初十日將前撫(臣)楊名時徇隱廢
弛並藩庫不清等情
題參在案(臣)查
題參之後各屬米糓紛紛報補即庫中借支亦有陸
續還項者實因督(臣)鄂爾泰自(臣)未到任以前即
勒限催補是以漸楚若盡委之楊名時滇南不知
到何等情形矣又聞滇南有公件之說(臣)檢查案
卷始知滇南從前私派甚多每年不下三四十萬
兩至楊名時到任額定各屬公件銀兩統計通省
約十一萬有零照糧均派隨徵完納勒石曉諭禁
止加派名曰公件民困較前少蘇楊名時因此亦
甚得名但查彼時酌定仍有不均亦不知所留之
公件果否悉辦公事(臣)聞雍正四年督(臣)鄂爾泰
到任實在辦公其康熙六十年正月内楊名時為
雲南廵撫以至雍正三年此五年之内每年以十
一萬計之應有五十餘萬兩(臣)愚以為此項並非
火耗楊名時雖取名公件未曾
奏明與私派無異應將此五年之内各府州縣所得
皇上開恩但牽扯多人一時難以驟楚至嗣後如何經
理則現有督(臣)鄂爾泰之摺
奏條分縷析開載甚明誠公忠體
國之道(臣)識見淺陋不及督臣遠甚督臣將奏稿開
因循玩視有負
皇上天高地厚之恩謹
奏
覽
同日又
奏竊(臣)在京時恭蒙
皇上密諭爾往雲南朕未必不尚有别用之處爾家眷
且不必同往欽此(臣)係山東人住居濟南府城因恭
奉
聖諭馳驛赴任是以由保定府驛路往滇未敢遶道復
回山東令家眷在家暫候不必遽赴滇南今(臣)於
十月十八日到任業經照例
題報在案不意(臣)弟朱纘不候(臣)示聞(臣)已赴雲南
之任竟由東昌取路帶(臣)家眷同來及(臣)聞知已
離貴州不遠(臣)輾轉思維若阻令回家則己䟦涉
數千里往返甚難敬思
皇上聖意原係體恤微(臣)恐致往來盤費
隆恩高厚無所不至為臣子者既有犬馬下情理應
奏明不敢隱諱如奉
旨别用(臣)遵
旨先行仍不致貽誤伏乞
皇上睿鑒謹
奏
此奏朕欣悦覽之初意原欲命爾暫撫滇省仍另有調
用處念長途萬里行李往來䟦涉不易故有前諭及爾
赴滇之後値西藏有事滇境亦有軍需等務況數處番
夷甫經改流巖疆保障正湏賢能撫臣協同督臣鄂爾
泰料理朕為此頗悔前諭之悞今覽所奏恰合朕意即
另用爾他處㩦眷同往亦未嘗不可也實喜慰而批諭
焉
雍正五年十二月初六日雲南廵撫(臣)朱綱謹
奏竊(臣)自到任以來先於藩庫倉儲盡心稽查所有
藩庫借支等項(臣)將武職各官之借欠移咨督(臣)
鄂爾泰核酌清補前疏己經
題明今又查此項借欠不在
恩免之内謹再
奏明兹因藩司富貴於十二月初一日病故已經照
例
題報但藩司員缺緊要且藩庫内頭緒紛繁不清除
借欠之外尚有因公動支而楊名時未曾
皇上迅賜能員來滇經理庶於
國帑有益今督臣會(臣)檄委鹽道劉業長署理清查
俟查明確數具詳到日(臣)另行
題明至通省倉儲(臣)訪聞存銀未買者頗多(臣)到任
日淺尚未得其詳現在挨次查催買補貯倉飭取
倉收備案俟將來取有倉收若干(臣)具摺奏
聞即可知滇南從前倉儲之情形矣如有因循怠玩之
員或併銀無存貯者(臣)查明
題參追補伏乞
睿鑒謹
奏
勉力為之大約滇省之吏治及倉榖等項經鄂爾泰料
理一番諒皆改觀矣其猶有那移虧空未能遽清之項
其中或另有可原之情參處屬員亦不必過於嚴刻此
案内止楊名時一人可惡爾此番能不瞻前顧後殊為
不負朕所委任朕深為嘉悅前諭甚明其一秉至公審
理密之
滇省一切案件爾既破面整飭毫不顧忌同事之人及
屬員輩未免少生嫌怨朕不忍令爾居為難之地已有
旨調用閩省矣可將參案辦理清楚一面奏聞一面即
赴新任到閩後朕另有諭旨
同日又
奏竊查滇南於十一月十九日得雪(臣)前於繕摺之
際正値得雪之時隨即奏
聞今(臣)於雪晴之後留心訪察雪盈二尺有餘尚有幾
及三尺不等之處四野霑足黃童白叟皆以為數
十年所未見明年豐收可望春熟無虞(臣)謹將邊
疆得雪黎民懽忭情形再行奏
聞謹
奏
覽得雪情形深慰朕懷
雍正六年正月初八日雲南廵撫(臣)朱綱謹
奏竊照奉撥滇兵進藏部文係於雍正五年十二月
二十一日接到正値封印之時(臣)思軍務係督臣
專責而運送糧餉乃(臣)之責任斷不敢少有稽遲
隨與督臣逐欵商酌提(臣)郝玉麟亦於雍正六年
正月初一日到省(臣)同提臣偕至督臣署中並與
署藩司劉業長等會同籌畫督(臣)鄂爾泰分别緩
急斟酌輕重主稿定議(臣)與提臣所見皆同隨經
督臣聫名會
奏恭請
皇上睿裁至開印之後(臣)仍遵定例由(臣)衙門主稿與
督臣會
題請撥協餉以接濟軍需現在藩司各衙門俱己遵
照辦理不致有悮至(臣)才識短淺伏乞
皇上密示機宜庶(臣)得知所遵循實為萬幸謹
奏
所議甚屬周詳妥協候朕另有交部之旨
同日又
奏竊(臣)蒙
皇上將山東撫(臣)塞楞額覆奏之摺
發(臣)密看(臣)細閱之下知田肇麗年己六十八歲衰邁
病廢(臣)以為此人不能為
國效力
皇上置之不問矣及敬誦
諭旨塞楞額回奏田肇麗一摺發與爾看田肇麗甚屬
可惜但六十八歲尚不甚老朕不忍棄置命該撫存
問調治再看欽此(臣)再三捧誦仰見我
皇上求賢若渴愛惜人材至於如此不但田肇麗粉身
摺另封恭繳謹
奏
朕嘉悅覽之但此乃出於朕之天性非有一毫為汝等
見聞感激起見而然也類彼鄙猥作用朕實恥而不為
愼毋錯會朕意
雍正六年三月初三日雲南廵撫(臣)朱綱謹
奏竊(臣)於夲年三月初二日接到部文恭奉
特旨調用福建廵撫等因欽此(臣)又先於
奏摺内恭奉
諭旨可將參案辦理清楚一面奏聞一面即赴新任欽
此欽遵(臣)現飭行新任藩司張允隨令其將參案
完欠分析查明詳報以便(臣)遵照
上諭勒定限期繕疏
題明即將印信交督(臣)鄂爾泰兼理恭報起程日期
前赴閩省新任伏念福建乃海疆重寄兼有臺灣
要地關係重大(臣)聞
睿裁謹
奏
覽
同日又
奏竊(臣)於二月初十日恭奉
皇上密諭滇省一切案件爾既破面整飭毫不顧忌同
事之人及屬員輩未免少生嫌怨朕不忍令爾居為
難之地己有旨調用閩省矣可將參案辦理清楚一
面奏聞一面即赴新任到閩後朕另有諭旨欽此(臣)
再三捧誦感激涕零(臣)蒙
皇上密諭不敢不行密
奏(臣)自與督(臣)鄂爾泰共事以來凡於地方公務無
一不與鄂爾泰商酌料理惟
題參楊名時藩庫借欠不清倉儲虧空未補並(臣)會
據實秉公無一事虚捏楊名時並無可置辯可服
天下人心仰恃
皇上至聖至明自有
睿鑒得以無所顧畏兹復蒙
皇上如此體恤雖木石亦應感動何況(臣)具有心胸豈
有不鏤之肺腑不但不敢洩漏
上諭且並不敢露一毫形迹於詞色之間也伏乞
皇上慈鑒謹
奏
楊名時明白回奏疏内朕降旨甚明此事即使楊名時
無侵冒情弊而其欺詐之罪己甚矣總之爾此番料理
甚屬可嘉通盤全是諸臣果能悉如此破面糾擿若輩
姦狡伎倆何能展施耶
同日又
奏竊(臣)蒙
皇上天恩補授滇撫以來所有(臣)已經
題達各案均無庸贅陳外尚有(臣)與督(臣)鄂爾泰同
心計議雖行而未及奏
聞及商酌而未行之事(臣)謹分析臚列於後伏乞
睿鑒
查雲南督標五營撫標兩營城守一營舊例每於
歲底兵丁必預借一個月糧餉以為度歲之需作
十個月扣還昨年經(臣)
題參藩庫未清諸欵後署藩司不敢復行預借督臣
與(臣)相商當兹歲暮之時營兵望餉甚殷雖藩庫
錢糧難容借欠而邊疆兵餉亦不可拘泥隨同(臣)
面諭藩司仍照舊例准其預借定於六個月扣還
月應領餉銀該中軍官俱從藩庫領出而兵丁實
止領餉銀一個月將兩個月餉銀存於中軍署内
以備兵丁等一時之那借通融其中不無弊端因
又查督標五營與城守一營領餉之例俱係按月
向藩庫支領即按月給散衆兵並無預領之事(臣)
思在省八營事同一例理應畫一豈可互異市恩
除春季仍照舊例支領外(臣)咨明督臣諭明將弁
自夲年四月為始嗣後在省八營一例領餉按月
支放撫標兵丁不得互異有干
功令督臣回咨以(臣)言為是(臣)標兵丁帖服無詞此
(臣)與督臣商酌而行未及奏
查茶山夷猓每多梗化滋事經督臣酌量機宜撫
綏擒𠞰又目今提臣前往茶山一帶看視地方情
形大約將來留車里宣慰司以為外藩而於茶山
或有欺隱三五年後自然清楚不必急遽吹求軍
威不可不整要以先聲奪人相機而動庶自兹以
往雖無知之苖猓亦莫不在
皇上教養化育之中(臣)之愚志如是此督臣與(臣)商酌
而未行之事一也
查滇南公件一事關係通省先經督(臣)鄂爾泰
奏明酌均公件耗羡以昭畫一摺内奉
皇上硃批料理甚屬妥協但此歸公銀四萬兩係作何
用朕初未解若歸帑項斷不可行如為夲省舊例之
公用尚可倘公用有餘各員養廉仍宜加增方為允
當欽此(臣)將楊名時康熙六十年正月内到任起至
雍正三年止此五年内所得公件銀五十萬餘兩
是否辦公徹底清查等因具
奏恭奉
皇上硃批此議好應如是欽此督臣自奉到
硃批之後即飭司道妥議以事關通省未敢草率至今
尚未議妥(臣)今奉
特旨調補福建廵撫不及與督臣會商料理謹將(臣)所
奏情由並(臣)恭奉
皇上硃批俱告知督臣聽督臣斟酌覆
奏總之滇南公件一事莫非出於百姓地土之内從
公件難以並徵督(臣)鄂爾泰前
奏公件摺内亦聲明及此此(臣)與督臣商酌而未行
之事二也為此具摺奏
聞謹
奏
覽
雍正六年三月十二日雲南廵撫(臣)朱綱謹
奏竊(臣)恭奉
特旨著朱綱審理楊名時虧空那移案畢調用福建廵
撫欽此(臣)今已審理明白楊名時無可置辯俱分析
勒限詳載夲内不敢再為重叙(臣)定於三月十五
日一面送印一面起身赴閩謹據實
奏明(臣)因臨别將海疆事宜與督臣鄂爾泰虚心商
論據鄂爾泰云海疆不比内地先要相安然後可
以有為湏體貼此四字(臣)云相安之說甚是但湏
加意理會急遽嚴切固不可謂之相安姑息因循
亦不可謂之相安大約外嚴而内寬緩急以相濟
聞謹
奏
春雨應時深慰朕懷
雍正六年五月初十日福建廵撫(臣)朱綱謹
奏(臣)於雍正五年十月十八日到雲南廵撫任於雍
正六年三月十五日送印卸事即於是日遵
旨赴閩計(臣)在任以至起行共得養廉銀七千七百兩
(臣)面問督臣據鄂爾泰云所得養廉銀兩督臣衙
門與(臣)衙門無異(臣)方敢於收受沾
皇上天恩以為犒賞兵弁幕賓束脩日用薪水並赴閩
盤纏等費此外到任賀禮(臣)出示嚴禁並未收受
不敢一字粉飾於
君父之前至(臣)起行之日滇人焚香送酒欽遵
聖諭榮(臣)之行督臣差家人送(臣)出境方回皆我
皇上天高地厚之
殊恩(臣)雖肝腦塗地亦難報稱謹將在滇始末據實
奏明(臣)今途次江西南昌府恭進
奏摺合併奏
聞謹
奏
覽
第一要著以誠格
天乃為人受福之基至於處事但以公正二字自律何事
不辦集即切勿有心卜度以迎合朕意為務朕意無他
惟望卿等諸凡合於是當而已試觀今日用朱綱之道
即可知朕用人行政之心也用汝之由信汝之故在他
人容或不知汝自當知之朕待封疆大臣不過如此其
他微末小吏豈有預蓄意見之理一切秉公為之盡去
偏私勉力效法鄂爾泰田文鏡之居心行事朕自能鑒
照然秉公除私之道究非一誠字斷不能也直省督撫
中將來能及此二人者朕深有望於朱綱王國棟餘則
朕不敢期必勉之勉之
同日又
奏竊(臣)蒙
皇上特簡滇撫伏念
聖恩高厚稍有一得不敢不據實陳
奏(臣)聞滇省從前各衙門有官莊之說因思(臣)衙門
若不先行清楚何以表率通省隨嚴諭該中軍查
報據曾長治鄭璉禀覆夲標左右兩營老丁田六
百七十畝又新墾田七百五十三畝又墾草地七
十七畝安阜園地十二塊計九畝俱係己交租者
又有查出麻園圍等草地内淤田尚未收租等因
又草場地共八百十五畝俱係割草供應廵撫並
兩營將僃各衙門之用以上所開地畝歴任撫臣
相沿己久皆未曾將此項清楚查核(臣)思民間之
地尚令首報欺隱豈可撫臣衙門反暗存地畝以
開欺隱之端(臣)己行藩司查議又咨明督臣核查
妥酌施行外謹繕摺奏
聞伏乞
皇上睿鑒謹
奏
所奏甚屬可嘉然此亦屬細事官莊一項直隸各省雖
多寡不等率皆有之近來各提鎮亦有漸次奏出者朕
俱令歸公以為營伍之需如撫標督標尤其不可者也
同日又
奏竊(臣)蒙
皇上特恩簡用每思傾竭愚誠以仰副我
皇上愛養民生之意故雖在途中稍有見聞不敢膜視
(臣)前任湖南藩司時聞湖南百姓有溺女之惡俗
隨出示曉諭嚴禁以為此風己經革除矣不意(臣)
昨年由湖南沅州至鎮遠今復由鎮遠過武陵至
長沙每於旅店遇村莊老嫗(臣)家下人等問及溺
女風俗皆恬然不以為怪詢其忍心害理之由則
云貧苦者目前無力養贍稍可度日者又慮及日
後嫁奩需費所以女多者於初生時即以勺水斃
之鄉風如是復據云衡永寳辰郴靖等處附近苖
猺之區較之長岳常各府屬溺女更甚等語(臣)謹
密奏伏乞
皇上特勅湖南撫臣諭令各地方官嚴禁溺女之風務
期設法勸懲實心教戒不得虚應故事庶可轉移
薄俗保全無限赤子莫非
皇上如天好生之
聖懷也謹
奏
湖南此風奏聞者不一而禁約之諭亦不啻至再至三
無如習俗相沿猶然如故蓋有司因無關吏治民生之
考成而百姓又皆習慣流而不返今若一旦峻法嚴禁
恐滋紛擾即或能止其溺能保其不變他術以斃之耶
襁褓嬰孩不加意乳養數日即可絶其性命設令嚴察
比戶不許傷殘一女則凡生産之家先不勝其累矣蓋
地方胥役人等借端恐嚇騙詐必諸弊叢生小道可觀
致遠恐泥正此之謂夫治天下之道革其俗不若革其
心且令不行禁不止所關匪細凡所欲行者必行欲止
者必止方合於民無信不立之道類斯等事湏得賢員
以為牧令百姓愛之如父母敬之如神明徐徐開導醒
悟愚頑興發其怵惕惻隱之心使其秉彝天良油然感
動於中將見不禁而自止矣豈可徒以法繩之乎為大
臣者識見要廣闊不必在此等小事上諄諄留意器量
心思一涉卑淺則大者遠者反致貽悮勉之誌之
同日又
奏竊(臣)赴閩省之任路由湖南聞桑植保靖二土司
皆以改土歸流地方寧謐但額外同知鐵顯祖縱
役私派業經撫(臣)王國棟特疏
題參候
旨在案而(臣)有不敢不據實
奏明者(臣)昨年於湖南藩司任内為桑植保靖二土
司改土歸流之事與督撫臣商議因一時不得其
人見鐵顯祖為人耿直令其探訪土司情形敢於
任事無庸懦積習是以(臣)言其才有可用隨經督
(臣)傅敏主稿定議具摺密
奏委鐵顯祖到彼安撫料理後聞其不候副將楊凱
同進竟直入土司之内宣布
皇仁土民皆羅拜迎接歡呼歸附(臣)私心快慰今忽聞
鐵顯祖有縱役科斂之事是(臣)無知人之明謹將
始末
奏明恭候處分臣心始安(臣)更有密為奏
聞者(臣)見滇南凡改土歸流與用人用兵等事督(臣)鄂
爾泰皆議給養廉豐其賞犒今聞副將楊凱同知
鐵顯祖皆未給與絲毫養廉(臣)聞督(臣)邁柱撫(臣)
王國棟皆公忠為
國但俱係初莅楚中(臣)謹密奏
皇上恭請
睿裁敕諭該督撫會同議定副將與同知之養廉庶可
以善後垂久伏乞
皇上睿鑒謹
奏
用人如何能保其始終如一至於操守尤為難信必湏
時加訪察而後可深悉也此一著切記不可被屬員之
所欺誑所奏知道了
雍正六年六月初七日福建廵撫(臣)朱綱謹
奏竊(臣)於六月初二日抵閩省到任受印伊始一切
錢穀兵刑事件未及周知容(臣)愼細查閱分别應
題應
奏陸續上
聞外惟是(臣)抵閩以來留心訪察年景收成分數約八
九十分不等福州延平一帶五月以來少雨(臣)入
境之時地方官正在祈禱於五月二十八日得大
雨於六月初二日又得細雨(臣)一路見禾苗滋長
可卜豐收但聞民間疫氣尚未全消皆由湖南江
西傳染(臣)伏思
皇上垂念民艱於災祥感召之理
教誨臣工周詳諄切(臣)仰遵
聖訓不敢壅於上
聞謹
奏
汝到閩省若仍係去年見朕時之心志毫不改移則
上天之垂佑雨𤾉之時若朕可為汝力保也
同日又
奏竊(臣)於六月初二日抵閩到任照例
題報在案尚有應奏請
諭旨遵行者督(臣)高其倬將鹽務印篆委員齎送到(臣)
(臣)隨恭設香案望
闕叩頭謝
恩凜遵
諭旨竭力盡心協同辦理外伏查閩省鹽政印信原係
在督臣衙門其一切鹺務俱督臣主稿會同撫臣
聯銜施行蓋以印信在彼掌管例應如是也(臣)現
印信在督臣衙門少存推諉之見但外吏情形(臣)
知之頗悉凡掌印主稿衙門一切案卷書吏俱在
臣掌管主稿(臣)聯銜協同辦理或交(臣)掌管主稿
督臣聯銜協同辦理之處(臣)不敢不備細
奏明泰請
皇上批示遵行謹
奏
覽
雍正六年七月初六日福建廵撫(臣)朱綱謹
奏竊查臺灣一郡孤懸海外民夷雜處最為緊要之
區(臣)到任以來時刻留心體訪彼地年景聞昨年
十分收成榖價平賤今歲雨水調勻民皆樂業適
値原任臺灣道今陞山東按察使吳昌祚赴任過
省(臣)細問臺灣吏治民生據吳昌祚極稱有臺灣
府經歴左懋源才能操守實屬賢員在臺七載實
心效力等語(臣)雖未見其人但吳昌祚力稟如是
自必有深知確見伏思我
皇上屢頒
諭旨用人惟賢原不在官之崇卑左懋源如果堪任使
似應及鋒而用何忍使賢能之員在臺灣效力七
載竟壅於上
聞(臣)謹將左懋源送部引
見俟其到省時(臣)再面詢臺灣民情土俗緩急事宜看
其應對如何出具考語送部另行奏
聞(臣)未敢擅便伏乞
皇上睿鑒批示施行謹
奏
如此方是己諭部調令來京引見朕審觀其人量加擢
用
同日又
奏竊查設立
先農壇舉行耕耤典禮一案先於雍正四年九月内
奉
旨通行直隸各省轉行所屬欽遵守土各官無不凛遵
諭旨選擇潔淨豐腴之地建壇置田照例舉行嗣於雍
正五年六月内又奉部文令各省宜擇東郊官地
之潔淨豐腴者立為耤田田後建立
先農壇等因閩省州縣等官以為前此己建之壇已
置之田非在東郊者悉應改歸東郊但地利各有
不同勢難畫一向(臣)面禀(臣)查閩省係山海交錯
之區各屬非依於山即濱於海各州縣之耤田不
能不各因地制宜若以已成者改置東郊勢湏拆
彼移此不惟徒多耗費兼恐各州縣中有東郊無
潔淨豐腴之處者強之使行潦草塞責反致䙝瀆
(臣)愚以為凡已建之壇已置之田可以聽從其便
屆期虔誠恭敬實心奉行似可不必拘泥定在東
郊也(臣)識見淺陋未知是否有當伏乞
皇上睿鑒
指示施行謹
奏
鑿定東郊乃部臣拘泥之見膠柱鼔瑟殊覺可笑爾所
奏甚是己有旨諭部矣不必改置候旨到遵行
爾參喬學尹一摺於未到以前朕己有旨所奏與朕意
暗合如此秉公據實可嘉之至摺留中
同日又
奏竊惟雨水情形米糧價値有關小民生計常厪
聖懷(臣)時刻仰體不敢少有怠忽伏查各屬米價如福
州建寧興化等府屬每石一兩一二錢不等泉州
漳州延平等府屬每石一兩三四錢不等邵武府
福寧州每石一兩零不等汀州府屬每石一兩五
錢不等臺灣府屬每石一兩二錢不等至各屬晴
雨不一其漳汀二府屬並臺灣府俱報雨水霑足
惟福興泉三府及延建邵福寧州所屬地方雖亦
有雨尚未透足(臣)同督(臣)高其倬將軍(臣)蔡良率
領各官虔誠祈禱於七月初三日夜間得大雨至
五鼓方止民情少慰隨訪之土人咸謂雨尚不敷
如初十日以内再得透雨晚稻可望有收等語大
約低田俱好高坡沿山之田恐分數少減(臣)謹將
目下情形據實先行奏
聞謹
奏
命爾廵撫福建想
上天必賜應時甘霖也專待霑足之喜報
雍正六年七月十六日福建廵撫(臣)朱綱謹
奏竊(臣)到任後於七月初八日據臺灣縣知縣張廷
琰報稱遵檄已將鳳山縣印信臺灣府印信暨該
府所護臺灣道印信俱己摘取封貯縣庫等情到
(臣)隨檢查案卷緣臺屬鳳山縣有民人寥考身死
一案覆參限滿未據審解經按察司將承審參展
限滿遲延不結之鳳山縣知縣蕭震臺灣府知府
俞存仁該按察使喬學尹職名開報前撫(臣)常賚
於雍正六年五月十五日具夲
題參並行布按二司摘印委署參夲内聲明按察司
似可邀免其道府大員或應摘印或不應摘印竟
未聲明(臣)又查案據常賚以臺灣地方緊要知府
一官全府資其統理該府又現護道篆一經摘印
乏員彈壓會同督臣於五月二十六日一面分檄
兩司暫緩摘印候部覆到日委署一面咨明吏部
在案計前此所行摘印之文與後此咨明免摘印
之文相去已十有二日臺灣孤懸海外摘印免摘
竟成兒戲(臣)私心不勝悚惕因臺灣緊要之區隨
即一面飛檄徑飭臺灣府俞存仁開印管理一面
徑飭原奉委摘印之知縣張廷琰遵照以便其交
還府道印信去後(臣)思臺灣遠隔海洋民情狡悍
異常如遇有臺屬府道應劾參之事自應先籌畫
接管彈壓之員庶免貽悮何得於具疏
題參十二日之後始計及臺郡緊要續行布按二司
暫緩摘印詎知按察使喬學尹又復遲延玩視以
皇上睿鑒謹
奏
所奏知道了常賚喬學尹若非如此行為何至於此極
耶正所謂自作孽之輩可憐之人也
同日又
奏竊閩省入夏以來早稻俱已收穫以及米價雨澤
情形(臣)先於七月初六日繕摺奏
聞但晚稻尚在望雨(臣)留心細訪聞各府州俱已得雨
低田悉已栽插可保無虞惟山田未得霑足七月
十二十三兩夜省城附近一帶地方又得大雨訪
之土人僉謂此雨己遲且不能遍及低田自好山
田收成大約歉薄又泉州府屬多種地瓜名曰番
薯以此為窮民餬口之計種稻者少聞瓜苗多被
旱損福清縣地方田少園多亦種番薯以為糧食
且係沙地無水道相通亦有旱傷(臣)現在飛檄通
查如有應行賑恤(臣)自當據實
題報至於省城米價現在不至騰貴地方安静惟是
福建乃邊海要區臣通盤打算一歲錢糧即使全
完止可敷一歲兵餉現今各屬因雨澤愆期未免
徵輸不全倘有成災之處勢必照例緩徵查兵餉
乃計口授食之需豈能緩待此等甚關緊要之事
(臣)不敢不深思遠慮先行密
奏恭請
睿裁伏乞
敕部預撥别省協餉銀二三十萬兩解閩存貯庶幾有
備無患即或目前不用留為將来緩急之防甚有
裨益但請撥協餉必湏具
題(臣)不敢冒昧遽行謹據實奏
聞伏候
睿鑒批示遵行(臣)現患脇瘡不能親寫奏摺係託親信
之人代寫合并
奏明謹
奏
該部議奏
雍正六年八月初一日福建廵撫(臣)朱綱謹
奏竊閩省自六月以來雨澤情形經(臣)兩次奏
聞伏念我
皇上最重民瘼於受旱之處地方官必湏早為籌畫(臣)
何敢不時刻留心隨又通檄行查幸而延建邵汀
漳興六府並福寧州俱已得雨霑足至於臺灣府
屬雨澤調勻更勝内地惟福泉兩府屬雖報得雨
但未普遍高田俱未霑足(臣)現在飭查撫恤隨據
泉州府知府劉而位禀稱泉郡之晉江惠安地方
久乏雨澤地瓜亦少暢發雖曾有臺浙米穀可應
急需然戶口繁多恐難遍周現今厦門時有臺郡
及外省商販米艘至境請發銀一萬兩卑府親往
買米存貯以備將来平價糶賣等語(臣)查泉郡雨
水未足收成歉薄將來米價不無騰貴事關民食
該府請發銀買米存貯備糶誠屬有益(臣)一面飭
行藩司即於存庫項内動銀一萬兩發給乘此商
販米艘雲集之候作速買貯以備將來平糶俟糶
竣仍將價銀歸還庫項(臣)謹先將泉州府情形奏
聞伏乞
皇上睿鑒謹
奏
料理甚屬合宜
雍正六年八月初八日福建廵撫(臣)朱綱謹
奏竊查閩省雨澤情形經(臣)屢次奏
聞但自入七月以來省城附近之州縣甚旱雖間有微
雨總屬無益現據閩縣侯官福清閩清長樂等縣
報稱雨水不足其己種者近溪通泉之處尚有水
滋潤其餘赤地旱久苗多枯槁未種者土燥不能
栽插等語(臣)現飭查勘確實被旱情形隨後照例
題報外合先奏
聞至於現今米價幸不騰貴軍民俱各相安若有應設
法撫恤平糶濟民之處(臣)自當一面酌行再為摺
奏合併聲明謹
奏
據實直奏毫不諱飾可嘉已有旨截漕運閩令爾等會
商辦理矣
同日又
奏竊(臣)據新任布政使趙國麟冊報閩省公捐俸工
一項為津貼修造戰船工料等項之需等因到(臣)
查前任布政使秦國龍等公議情願公捐協助共
銀二萬四千餘兩具詳前任督撫批允准行在案
竊思修造戰船等項公務原係必湏辦應之事業
經歴任相沿(臣)請將閩省捐解俸工仍循其舊愚
昧之見是否可行伏乞
皇上睿鑒批示遵行謹
奏
所奏已交發怡親王暨部臣等密議奏覆今將朕諭部
議之摺一併發爾看明遵照施行
雍正六年八月初十日福建廵撫(臣)朱綱謹
奏為恭謝
天恩事(臣)齎摺家人回閩蒙
皇上賜(臣)紗四聯扇二匣磁器一匣到(臣臣)隨出郊迎
接恭設香案望
闕叩首祗領訖伏念(臣)謬膺重職疊沐
殊恩感
寵渥之頻加愧涓埃之莫報自公退食每懷報稱之難
爾室捫心日凛冰淵之戒敬瞻
君賜益勵臣衷(臣)謹繕摺恭謝
天恩謹
奏
覽奏謝已悉嗣後奏摺應愼密者親書其餘俱可令人
代寫不必逐件耗費精力聞爾瘡已痊愈深為慰悅
雍正六年九月初八日福建廵撫(臣)朱綱謹
奏竊(臣)由滇赴閩一路受暑甚重以致兩脇生瘡不
能親繕奏摺經(臣)摺内聲明嗣醫治既痊又經
奏明今忽於八月十五後左背上又生一瘡日加赤
腫現令醫人看治據云無妨連日以來勢亦漸收
凡(臣)衙門應行事宜仍逐日辦理並無貽誤(臣)自
覺精神亦好但(臣)奉
旨會同
欽差西柱審理周鍾瑄一案計
欽差到閩之時(臣)萬難會審謹將犬馬下情繕摺敬
奏跪懇
皇上俯賜矜憐賞給(臣)假調理或此摺未回之日(臣)瘡
症已愈(臣)即當秉公會審不敢拘泥統乞
皇上慈鑒批示遵行謹
奏
湏加意調養不可勉強支持况此案審鞫頗難非用精
神料理何能妥確西柱係閒散之員便羈遲數日無妨
俟爾全愈精力復元之時再行遵旨料理可也
硃批諭旨卷三十三
