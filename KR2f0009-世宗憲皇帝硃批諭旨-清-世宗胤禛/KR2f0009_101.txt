欽定四庫全書
硃批諭旨卷一百一
硃批周瑛奏摺
雍正元年六月初四日四川松潘總兵官(臣)周瑛
謹
奏為恭謝
天恩事竊(臣)一介武夫至愚至賤由千把歴陞化林副
將兹蒙
聖恩簡授松潘總兵官令帶兵駐防义木多聞
命自天感激無地隨恭設香案望
闕叩頭謝
恩(臣)因未及前往松潘赴任即由化林領兵出口是以
未敢用本
奏謝隨咨明提(臣)岳鍾琪代謝
天恩今行次中渡准提臣咨覆雖未到任亦可繕摺謝
恩等因並咨送(臣)松潘總兵官劄付前來隨於行營祗
領任事伏念(臣)本庸材過蒙
聖恩超擢駐防邊外(臣)惟激勵將士嚴加約束宣布
皇上德威務使殊方相率效順仰報
高深於萬一為此繕摺恭謝
天恩伏祈
聖主睿鑒謹
奏
覽奏知道了今賜爾戴孔雀翎以壯觀瞻聞爾為將中
儁傑其勉力自愛駐防邊外乃心力俱勞之任朕深體
恤斷不令爾等空受辛勤也凡百處以安静統綏周密
防禦為貴不可報效心切輕逞兵威而生事圖功勉之
愼之
雍正元年十一月初三日四川松潘總兵官(臣)周
瑛謹
奏為恭報微(臣)領兵進藏日期事雍正元年十月二
十三日准四川提(臣)岳鍾琪咨為
奏明撥兵守藏事准川陜總督密劄内開羅卜藏丹
津横行西海或趁此前往西藏擾亂占踞皆未可
定訂本提督移文該鎮帶兵前往守藏以安人心
等因理合僃咨煩為查照即將所帶兵丁一千名
自义木多起程裹帶兩月行糧兼程前往直抵西
藏固守地方安定人心所有移咨該鎮帶兵進藏
緣由本提督巳具密摺
奏明等因到(臣)准此(臣)查义木多地方係通西藏大
路周環皆有羅卜藏丹津屬番誠為爐藏要衝今
准提臣移咨令(臣)帶兵進藏則义木多地方亦不
可不嚴加防禦(臣)再四思維酌留遊擊一員高麟
端暨守僃二員把總二員馬步兵丁四百名協同
原駐之遊擊侯裔兵丁二百名於义木多防護軍
糧遙為掎角之勢(臣)謹帶領遊擊郭壽域及千把
效力人員馬步兵丁六百名大礮六位裹帶行糧
折色於十一月初三日自义木多起程直抵西藏
相機防守倘羅卜藏丹津果來侵犯(臣)仰仗
聖主天威調集藏地土兵協力堵禦似可無虞但從前
大兵駐藏沿途設有臺站馳遞軍機公文近巳撤
回今(臣)領兵進藏應否添設臺站已咨商撫(臣)蔡
珽酌奪外先以(臣)所領之兵沿途酌留數站以速
軍機所有微(臣)領兵進藏起程日期理合繕摺由
驛傳齎送伏乞
皇上睿鑒施行謹
奏
據奏接准提督密咨即行領兵進藏且料理亦合機宜
殊為可嘉到藏之後爾須宣布國恩鎮撫番部慰安人
心一切事務與學士鄂頼會商而行仍當激勵康濟鼐
隆布奈阿爾布巴等令各預僃唐古忒兵馬倘羅卜藏
丹津逃竄至藏併力擒𠞰不可使致兔脫也
雍正元年十二月十九日四川松潘總兵官(臣)周
瑛謹
奏為恭報微(臣)領兵抵藏日期事竊(臣)於雍正元年
十月二十三日接准提(臣)岳鍾琪咨文令(臣)帶領
官兵進藏即於十一月初三日拜發
奏摺起行前進其各兵除裹帶兩月行糧外每名仍
照副將李現光駐藏之例支領五箇月折色銀自
行買僃(臣)思西藏自大兵撤回之後並無管理糧
務之員是以於义木多糧務處借支軍需銀八千
兩交遊擊郭壽域隨營經理設有需用之處就便
嘛差貝子噶隆等迎接據稱貝子康濟鼐尚在阿
里地方我等聞得西海羅卜藏丹津擅動兵馬占
踞察漢丹津地方就是他悖了
聖主隆恩只怕天也不容我等與達賴喇嘛公同差人
去講說去了尚未曾回來前蒙
欽差各位大人傳諭預僃兵馬我等商議著公隆布奈
帶領土兵八百名往哈喇烏蘇防守要緊口子又
𣲖下唐古忒兵馬一萬聽候調遣今又蒙發大兵
到來防守招地我等大小喇嘛百姓人等都是歡
喜感念
聖主隆恩始終為我黃教等情(臣)始抵西藏其一切防
禦機宜容(臣)偵探如有確實聲息即會同駐藏官
員及貝子噶隆等鼓勵兵番合力堵禦外所有微
(臣)領兵抵藏日期及安定人心緣由理合繕摺奏
聞謹
奏
覽奏朕深為嘉悅爾於嚴冬草枯之際帶領官兵遠赴
西藏勞瘁實甚朕殊憫恤之至且料理一應機宜亦皆
得當事平之後朕自越格酬答爾之優等勤績兹因路
遠不便頒賞多物特賜内製琺瑯管翎子暨平安丸一
匣此藥和平效驗兵弁内或偶遇寒暑侵犯按照方引
服用無不愈也特諭
雍正二年六月二十九日四川松潘總兵官(臣)周
瑛謹
奏為恭謝
天恩事雍正二年六月二十日(臣)於西藏接閱邸抄仰
蒙
聖主洪恩賞(臣)一拜他拉布勒哈番又平定西藏及蕩
平郭羅克案内議敘授(臣)左都督職銜(臣)聞
命自天感激無地又於(臣)奏摺内荷蒙
皇上硃批嘉奬
賜(臣)翎子并平安丸藥(臣)俱恭設香案望
闕叩頭謝
恩訖伏念(臣)何人斯疊沐
聖主殊恩有加無巳惟有殫竭駑駘力圖報效(臣)謹遵
聖訓與學士(臣)鄂賴會商得哈喇烏蘇乃西海要隘不
可不慎加防範雖𣲖唐古忒兵八百名令隆布奈
帶領在彼防守恐不足倚重又派參將郭壽域等
帶(臣)所領之兵一百名偕往協同防禦又派貝子
康濟鼐宰桑阿旺云登帶伊部屬二百名遠行偵
探又因哈喇烏蘇起至木魯烏蘇止内有納克樹
餘樹等一帶住牧番夷多有羅卜藏丹津部屬設
被大兵殺敗逃匿前來在此嘯聚亦大有關係隨
派委參將趙儒帶領弁兵同噶隆頗羅奈等帶領
唐古忒兵丁前往相機𠞰撫並確查羅卜藏丹津
蹤跡(臣)等一面遣發一面報明撫遠大將軍公(臣)
年羹堯在案今仰仗
聖主恩威遠播納克樹餘樹等處土目圖爾古特台吉
額爾得尼吉隆丹仲等咸皆傾心投誠共計一萬
三千六百餘戸(臣)等俱造册呈送撫遠大將軍定
奪彙
奏其參將郭壽域等於哈喇烏蘇亦招撫部番四百
餘戸並盤獲西海潛逃來藏之逆黨阿類正沙不
隆等二十餘名及羅卜藏丹津於去年差來西藏
之宰桑蝦諄他喇等九名又吹拉克諾木齊差來
之委正台等四名均遵大將軍令諭(臣)等會同悉
行正法示衆其中有牽連之唐古忒蠻人更敦爾
吉兔等數名亦分别輕重懲處尚有在西寧投誠
之貝勒彭蘇克王渣爾等差來之徹愼朗章巴等
九名俱係貝子康濟鼐等具保安插訖所得牛羊
馬匹軍器等物(臣)等仰體
皇仁均賞給唐古忒出力之人於是西藏人民咸皆感
頌
聖主天恩保護黃教撫善殲惡無不合掌稱慶從此普
天之下永享昇平悉荷
皇恩之賜(臣)復飭令郭壽域同隆布奈等謹防隘口嚴
加盤查遠行確探外所有(臣)同鄂賴在藏會商防
範及撫綏事宜理合奏
聞伏乞
皇上睿鑒謹
奏
覽奏朕甚嘉悅此番西海之事實出望外皆仰賴
聖祖在天之靈垂護默祐暨爾等封疆諸臣忠勤任事之
所致也每一念及爾等勞績不知如何加恩方於朕心
始慊耳
雍正三年七月二十六日四川松潘總兵官(臣)周
瑛謹
奏為恭報微(臣)奉文自藏撤兵起程日期事雍正三
年五月十四日奉前督(臣)年羹堯令内開照得策
妄既經歸順西海亦已蕩平則西藏路遠未便久
駐大兵應將松潘鎮帶領駐藏之兵盡行撤回但
料理西藏事宜現在酌議請
旨俟後檄一到即分頭料理明白將西藏之兵撤至义
木多該鎮帶兵五百名會同雲南提督沿途查勘
地界乍了巴塘應各留兵三百名委遊擊各一員
管領駐劄直至裏塘其地界之歸川歸滇各從其
相近者以為準事畢之日該鎮即帶此五百兵馬
暫駐裏塘彈壓其餘兵丁不在派留之數者先行
撤回並移知駐藏員外郎常保一同撤回等因到
(臣)遵奉在案今於雍正三年六月十九日承准署
督(臣)岳鍾琪照會令(臣)會集貝勒康金鼐貝子阿
爾布巴公布隆奈噶隆頗羅奈索諾木達爾扎等
宣布
皇仁明白開說令伊等務須和衷辦事於阿里克及噶
爾藏胡秦木魯烏蘇康巴一帶隘口派撥土兵遠
行哨探加謹防守仍令貝勒康金鼐與喇荅格杆
時通信息和好如前各守封疆該鎮即班師回川
並將各遵行緣由具文報查等因到(臣臣)同駐藏
員外郎(臣)常保會集貝勒康金鼐等同至達賴喇
嘛處宣布
聖主浩蕩仁恩將奉行事宜逐一明白開誠曉諭當據
康金鼐等俱各感戴遵奉(臣)随取具伊等同心辦
事不致有誤地方夷字甘結咨呈署督(臣)岳鍾琪
僃查外(臣)隨即行調駐防裏塘遊擊鄧國棟迅赴
乍了接管留原駐之兵三百名併行原防巴塘遊
擊徐天鳳亦於巴塘原駐兵内留兵三百名仍駐
巴塘其餘兵丁不在派留之數者令副將郭壽域
等帶領回川交代各營操防(臣)將駐藏官兵帶領
於雍正三年七月二十九日同常保自西藏起程
俟抵义木多時(臣)即會同雲南提(臣)郝玉麟將新
舊投誠部番地界歸川歸滇之處公勘明白另具
奏
聞(臣)即帶兵五百名暫駐裏塘地方所有(臣)奉文撤兵
自西藏起程日期理合繕摺奏
聞伏乞
皇上睿鑒謹
奏
覽所奏各項機宜俱經僃悉領兵塞外兩易星霜卿過
勞矣朕實嘉之恤之莫能去懷
同日又
奏為微(臣)戀
主心切恭請
陛見事竊(臣)荷蒙
聖主隆恩補授松潘總兵官帶兵駐劄义木多續又領
兵進藏迄今二載有餘仰仗
聖主天威遠播唐古忒一帶地方安靜兹奉文撤兵則
(臣)瞻
天有日但犬馬依戀之忱積中已久(臣)思(臣)到义木多
時會同雲南提督郝玉麟查勘地界分隸新舊投
誠部番歸川歸滇均係
國家版圖(臣)等面加確議可以旬日而定即至裏塘
一帶番部又均係久經向化者(臣)到彼調集各處
番目宣布
聖主浩蕩仁恩奬賞撫綏令其安靜住牧(臣)在彼暫駐
則事無不就緒者惟查义木多乍了巴塘均駐有
官兵而裏塘與打箭爐相隔不遠即係化林協汛
地若蒙
聖恩准(臣)赴京
陛見(臣)即就近將化林中軍守僃調赴裏塘將(臣)所領
之兵令其暫行管領則聲氣相通足資防範(臣)減
從輕騎自打箭爐進口馳赴
闕庭仰覲
天顔跪請
聖訓庶(臣)犬馬戀
主之心得以稍慰矣為此繕摺
奏請伏乞
皇上睿鑒施行謹
奏
巳用爾為提督矣到任料理年餘候旨召見可也朕亟
欲與爾相見但爾鞍馬過勞宜暫歇息何必匆遽其遵
旨毋違
雍正三年十二月初二日四川提督(臣)周瑛謹
奏為借支軍需銀兩事竊(臣)於雍正元年十一月内
自义木多移駐西藏曾那借軍需銀八千兩帶往
以僃緩急動用於(臣)恭報抵藏摺内聲明嗣於雍
正二年閏四月内遊擊高麟端等自义木多奉調
帶兵進藏又借解來藏軍需銀五千二百兩前後
共銀一萬三千二百兩因在藏日久各弁兵遇有
缺乏之時(臣)不得不量為接濟各弁兵共借過銀
六千四百四十五兩(臣)於雍正二年八月内奉文
同貝子康濟鼐率領漢番兵馬前赴克里野沙拉
達魯地方會𠞰逆夷(臣)於異域興師又不得不以
闊大示之凡一切漢番弁兵之賞犒及給康濟鼐
噶隆等之銀縀鞍馬並高麟端等領兵回义木多
與各兵雇烏拉馱載之脚價以致將此項銀兩用
無存剩今(臣)巳回兵抵省則前項銀兩應行清楚
還庫但各弁兵駐防異域方回仰懇
聖恩准於雍正四年各弁兵應得俸餉内分四季除還
如此則
國帑不致虛懸而各弁兵亦感沐
皇仁於靡既矣至(臣)動用之項伏懇
聖恩准將(臣)提督任内之俸薪親丁銀兩酌留養贍之
外陸續填補還項為此繕摺奏
聞伏乞
皇上睿鑒施行謹
奏
將周瑛所奏支用過銀兩免其賠補該部知道
同日又
奏為奏明事竊(臣)在藏撤兵因各兵䭾載馬匹俱巳
倒斃軍裝行李力難負運値達賴喇嘛感荷
聖主隆恩令貝子噶隆等給(臣)所領駐藏及沿途安站
之兵六百名每名給銀二兩共銀一千二百兩又
差喋吧一名七登及中科二名於沿途催調烏拉
給兵馱載並僃辦口糧各處番人歡欣樂助直至
义木多實皆仰荷我
皇上恩德覃敷無遠不屆之所致也又(臣)於西藏起程
時撫(臣)王景灝捐銀五百兩僃(臣)回兵沿途賞番
之用及(臣)至义木多會同郝玉麟查勘地界凡新
舊投誠番目俱皆調集亦必須奬賞撫馭撫(臣)王
景灝又囑令管糧知州李喬林預僃縀綾布疋茶
葉銀牌等項計銀一千兩之數交(臣)應用(臣)沿途
宣布
聖朝德威加賞撫馭而各番目均皆踴躍頂感
皇仁(臣)逐一撫綏悉令其回巢安靜住牧外所有達賴
喇嘛給兵銀兩馱載並撫臣捐僃賞需情由(臣)謹
具摺奏
聞謹
奏
此所奏知道了進藏借支過軍需銀兩概免扣除還項
另旨從部頒發
雍正三年十二月二十一日四川提督(臣)周瑛謹
奏為恭謝
天恩事雍正三年十二月十九日(臣)家人齎捧
聖主硃批奏摺併蒙
恩賜元狐煖帽法瑯管孔雀翎子到川(臣)隨郊迎至署
恭設香案望
闕九叩跪領訖伏念(臣)邊末武夫至愚極陋荷
溫旨之頻頒蒙
珍物之疊賜(臣)何人斯仰邀
聖恩榮寵至於此極惟有竭盡駑駘黽勉愚忱以期上
報
皇恩於萬一耳為此繕摺恭謝
天恩伏乞
皇上睿鑒謹
奏
覽奏謝知道了條奏藏中事宜識見甚屬錯謬另有旨
矣爾第遵旨而行作速回任今調路振揚來京陛見署
理印務之人爾同岳鍾琪一面會商委攝一面奏聞
雍正四年三月十六日四川提督(臣)周瑛謹
奏為奏明酌減公費名糧事竊(臣)查川省各營向來
存有公費名糧以充製造旗幟鑼鍋帳房並春秋
二操火藥鉛彈及各鎮協營領餉脚價暨遣差出
口盤費奬賞番目花紅等項之需舊留馬步糧一
千零一十分緣連年出師不時製造軍裝解運前
往費用浩繁以致不足充用經川陜督(臣)岳鍾琪
於前任川提時代為借墊尚未清結督臣現在行
提該管經識查核清理但川省各處兵馬漸次撤
回軍務將巳告竣公費名糧亟宜核減(臣)隨將所
存馬糧盡行挑選步兵頂補至於戰糧亦量為酌
減計全川營伍馬步兵糧三萬六百有零每糧百
分内酌留三分二分不等戰守各半實存戰糧四
百二十八分守糧四百四十分共存戰守名糧八
百六十八分較前所存之數核減一百四十二分
行令各營作速募補以實操防而所留之戰守糧
八百六十八分約算每年應有餉米銀一萬五千
一百有零以為各鎮協營一切公務之需但川省
幅員遼闊近邊營汛甚多尚需犒賞番目不時遣
差出口及領餉脚價等費亦必於此項公費内動
用未免有有餘不足之處(臣)仰懇
聖恩准(臣)移豐補歉以公濟公俟後若漸有贏餘(臣)再
行核減募補倘有不肖員弁假公濟私濫行侵用
者(臣)即據實糾參斷不敢私徇以負我
皇上特簡之至意也所有微(臣)核減存留公費名糧數
目理合繕摺奏
聞謹
奏
所奏雖屬極是極好但歴觀提鎮到任率皆具此一奏
固有如言實行者而言行不符者甚多所以朕披覽之
下頗覺煩厭只在行不在言爾果潔巳奉公正身率屬
朕自有見聞無須此摺也勉力為之名糧一事天下皆
然係萬不可少者如實能以公濟公無絲毫假借兵弁
焉有不服朝廷自然體諒酌量存留以充公務之用何
妨乎所奏知道了
雍正四年七月十九日四川提督(臣)周瑛謹
奏為微(臣)查邊事竣戀
主情慇恭請
陛見事竊(臣)奉
旨會同副都統(臣)鄂齊等前往义木多一帶指授賞給
達賴喇嘛地方疆界(臣)等欽遵同往由打箭爐裏
塘巴塘等處確查交錯情形畫清内外疆界至巴
塘連界之邦木地方因邦木係巴塘往宗俄一帶
必由之道在奉
旨賞賜達賴喇嘛地方數内(臣)等確商再四應將邦木
收入巴塘所屬界内隨公同勘定邦木與南登兩
界之中有山名寧靜山擬以山頂立定界石情由
(臣)等於义木多聯銜奏
聞在案今查賞給達賴喇嘛地方自南登起至碩般多
止共計大小地方二十三處營官喋吧頭人共三
十名總計管下番衆一萬一千八百零二名達賴
喇嘛深感
皇恩特遣貝子阿爾布巴遠迎至义木多(臣)等將賞賜
地方開具夷檔付貝子阿爾布巴帶回同
欽差(臣)鄂齊等赴藏降
旨(臣)即由疊爾革霍耳一帶宣布
皇仁曉諭各番逐一奬賞清查戶口回署所有收入内
地地方自裏塘巴塘起至疊爾革上納奪林蔥霍
耳束署止總計大小地方三十八處土官三十名
土目十八名戶口三萬三千二百六十七戶皆係
接壤相連應收入内地管轄(臣)除現在分析彙册
咨送督臣查核具
題請授大小土司職銜頒給印信號紙鈐束部番外
一切事宜均應俟鄂齊等回川之日公同繪圖繕
册恭呈
御覽但(臣)等巳經出口數月恐厪
宸衷今(臣)先巳回署謹將勘定内外戶口數目情由略
陳具
奏竊(臣)更有請者(臣)以邊鄙庸愚屢荷
天恩超擢授以提督重任時抱蚊負之懼日深戀
主之忱伏乞
聖恩准(臣)懇請俟鄂齊等回川之日(臣)隨一同赴
闕跪聆
聖訓俾地方營務有所遵循而(臣)之犬馬微忱亦得少
遂矣為此繕摺奏
聞伏乞
皇上睿鑒施行謹
奏
所奏知道了據爾屢請陛見俟鄂齊等自西藏回來將
邊外一切事宜措置妥帖後有旨命爾來京見朕也
硃批諭旨卷一百一
