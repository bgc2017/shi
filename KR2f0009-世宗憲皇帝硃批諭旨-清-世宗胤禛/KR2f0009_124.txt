欽定四庫全書
硃批諭旨卷一百二十四
硃批紀成斌奏摺
雍正二年十一月二十二日河南河北總兵官(臣)
紀成斌謹
奏為
聖恩高厚難名微(臣)圖報心切罄竭愚誠仰祈
睿鍳事竊(臣)武夫末弁荷蒙
皇上格外洪慈特放河北總兵(臣)何人斯被此
寵遇惟有策勵精神整頓營伍懲勸士卒以效犬馬之
報於萬一耳伏查開封一營設於省會重地五方
雜處士商輻湊該營都司有弹壓廵防之責最關
緊要自都司劉以灝被𠫭員缺本年三月二十五
日部掣廣東潮州衞守備馮重臣迄今九月有餘
並未到任據該營員役禀稱守備馮重臣在途病
故勢必報部另掣是到任之期杳無月日署理之
員曠日遲久不能保其兼顧無虞再查磁州營都
司陳之璠員缺亦屬衝繁均以得人為要(臣)伏見
侍衞宋愛為人端謹才具幹練侍衛楊永和技勇
優長持身謹飭俱係(臣)深知熟悉之員如蒙
天恩將宋愛楊永和補放開封磁州都司二缺俾其自
京赴豫不過半月即可抵任庶要缺不至久懸地
方均有禆益至磁州營守備原非題補之缺但(臣)
看得開封營千總徐世俊自委署磁州守備以來
辦事小心勤於操練如蒙
皇上加恩補授實為人地相宜倘格於成例祈將在京
㨂選記名千總内補放以免懸缺久待(臣)為地方
得人起見冐昧具摺陳請伏候
聖裁謹
奏
俱照爾所請諭部補授矣但湏秉公除私方為不負朕
之信任也勉之
雍正三年二月初一日河南河北總兵官(臣)紀成
斌謹
奏為奏明事雍正三年正月二十三日新補(臣)標開
素無交情(臣)受
皇上信用之隆恩也理合將(臣)愚衷據實
奏明此係密摺(臣)不敢託人係(臣)親書但武夫不通
文理不會寫字伏祈
皇上原宥謹
奏
閱爾字畫頗屬清楚向後如有密奏親筆書寫甚好
同日又
奏為陳明請
旨事竊(臣)荷蒙
皇上天恩畀以封疆重任自受
嚴飭弁兵廵查防禦務期盗息民安不使稍有疎
縱(臣)見各營旗幟號衣等項俱巳舊敝詢稱向係
兵丁自備因年歲歉收是以未及更置(臣)仰體
皇上愛恤士卒至意不忍累兵將(臣)標左右及開封等
六大營每營暫存公費步糧二十分嵩縣王祿店
並無子母礮位(臣)從戎年久深知此礮有益現在
聞一面將各營舊存公費名糧逐一募補實伍以上巳
得不上瀆
宸聰請
旨遵行查(臣)標八營馬兵俱有盔甲至步兵惟開封一
營尚有盔甲係前任撫(臣)趙弘燮捐造但巳年久
庫清項庶
皇上睿鑒施行謹
奏
所奏俱悉
同日又
奏為請
旨事竊查(臣)標八營除左右兩營防守懷慶縣屬外其
開封衞輝磁州王祿店等四營雖俱地廣兵單路
當衝要然汛地平坦即或間有盗竊可以追逐緝
拏無恃險負固之足慮也獨河南及嵩縣兩營地
處萬山之中深林密箐最易藏姦實屬險要查河
南營止設都司一員守備一員千總二員把總三
員馬步兵共六百四十八名管轄一府兩州一十
四縣至嵩縣營止一守備並無千把管轄嵩縣永
寧盧氏三縣地險汛遠勢難兼顧(臣)意欲請增營
汛官兵以資彈壓現在同撫(臣)田文鏡商酌會疏
具
題(臣)無庸再奏惟是議添官兵處所俱係險要重地
倘蒙
皇上俞允則新設營汛防禦最關緊要恐部選之員未
能遽得人地相宜但豫省無題補官員之例(臣)不
敢擅違合無仰懇
皇上格外隆恩容(臣)於豫省武官内揀選才技優長諳
練營務者會同撫臣酌請題補庶要地得人而(臣)
亦收臂指之效矣理合請
旨遵行為此謹
奏
爾同撫臣田文鏡將增添營汛之處會疏題請俟該部
議覆到日然後與撫臣擬定人缺密摺具奏以聞
同日又
奏為恭謝
天恩事雍正二年十二月二十六日(臣)進摺家人回署
齎捧
欽賜(臣)湯羊哈密瓜到(臣)又於雍正三年正月初四日
准河南撫(臣)田文鏡差官齎送
欽賜(臣)
御書福字一幅到(臣臣)節次郊迎至署恭設香案望
闕叩頭謝
恩祗領訖伏念(臣)以一介武夫蒙我
皇上天高地厚之恩由末弁拔置總兵重任復蒙
宸翰遙頒
賞賚稠疊(臣)何人斯受此
異數(臣)即肝腦塗地亦不能仰報
皇恩於萬一為此繕摺奏
謝併繳
硃批謹
奏
覽奏謝知道了據爾看年羹堯係何如人耶伊竟忍如
此負恩洵屬竒事殊令朕愧見天下臣工
雍正三年四月初十日河南河北總兵官(臣)紀成
斌謹
奏為奏
聞事竊查(臣)標八營所屬地方本年自正月二十四日
各處得雨三四寸後至三月二十暨二十一日得
雨一寸至三寸不等又於四月初三初六兩日得
雨一寸至四寸不等均未霑足有渠水灌溉之地
麥苖現在秀實仍約有七八分收成其窪下田地
麥苖亦約有五六分收成至高阜之地麥苖大約
只可三四分收成查(臣)標左右衞輝磁州河南嵩
縣王祿店等七營汛地麥苗大槩相同惟開封一
營汛地得雨較少且從前生有旱蟲麥苗尤被損
傷各處巳種秋禾得雨滋長未種地畝得雨深者
現在播種(臣)仰體
皇上軫念地方至意所有屬汛雨澤及二麥情形理合
據實奏
聞併繳
硃批謹
奏
雨水麥苖情形知道了凡百處務湏據實為要
雍正三年五月二十二日河南河北總兵官(臣)紀
成斌謹
奏為遵
旨回奏事雍正三年五月十一日(臣)奉到
皇上硃批(臣)奏摺一封當卽叩展跪讀細繹
聖諭因思年羹堯父子兄弟世受
國恩昔年年羹堯荷
聖祖寵眷加恩宥過巳非一日又蒙我
皇上推心置腹異數頻施在年羹堯身被
殊恩自應鞠躬盡瘁始終不渝斯為盡職乃年羹堯自
西海平定之後忽爾恣肆驕縱諸事疎慢不敬頓
異夙昔行為誠為竒事年羹堯病狂喪心如此背
恩負國應即治罪以正
國法彼亦無辭且足以快天下臣民之心乃我
皇上猶復包容仍將年羹堯調補浙江杭州將軍益見
年羹堯之負
皇上而我
皇上寬容之量更為千古帝王未有之
盛德也(臣)因年羹堯自西海平定後任性狂為大不
類於往時私心驚疑巳久但非微(臣)所宜言之事
故不敢妄言今欽奉
硃批下詢(臣)謹略陳愚見伏惟
睿鑒謹
奏
覽爾此奏其議論年羹堯處甚不通暢頗畱有餘不盡
地步可惜爾如此漢仗人品兼立有戰功當務為國家
棟梁豈宜屈身人下重小節而輕大義貽譏天下後世
哉年羹堯今日負朕高厚之恩凡有血氣者聞見之下
若不髮指眥裂深惡而痛絶之非大清臣子也其向日
之樹私黨市小惠負君竊柄等行為何可絲毫瞻顧為
之掩餙耶審思之
雍正三年六月二十八日河南河北總兵官(臣)紀
成斌謹
奏為奏
聞事竊照(臣)標所屬地方六月内各處俱得透雨或兩
三日連雨或三五日一雨普遍霑足早禾將次登
場晚禾茂發秀實將來俱約有十分收成此皆由
我
皇上聖德至誠默契
天心故致五風十雨年登大有物阜民安(臣)仰體
皇上軫念地方至意合將屬汛雨澤霑足及秋禾茂盛
情形據實奏
聞謹
奏
覽奏雨澤禾稼情形知道了朕懷甚為欣慰
同日又
奏為瀝陳愚衷仰祈
聖主睿鑒事竊年羹堯
恩負國前欽奉
諭旨問(臣)看年羹堯係何如人(臣)因年羹堯狂悖不臣
之處其顯然外著者俱經直隸督(臣)李維鈞及鑲
白旗都統(臣)范時捷等列欵糾參無庸(臣)再為複
述至年羹堯心姦行偽招權納賄植黨營私附巳
者立拔顯要拂意者百計中傷官民切齒道路怨
騰但形跡詭秘非與彼聫手共事者難以悉其始
末(臣)自服官以來從未與年羹堯辦理一事即雍
正元年十二月内(臣)隨四川提督岳鍾琪自川赴
寕三日後年羹堯以四川雜谷土兵性野内地不
便存住即令(臣)帶領口外白塔兒駐防嗣後進𠞰
爾郭隆寺及西海桌子山等處迨凱旋西寕(臣)養
病未幾即奉
旨赴京
陛見是以年羹堯罪惡多端(臣)祗得於道路之傳聞其
原委確據未能深悉故(臣)前奉
諭旨不敢冐昧入
告祗以年羹堯負國背
恩之語回奏兹奉
硃批嚴切(臣)跪讀之下惶悚汗流罪實難逭惟是(臣)歴
來從未受年羹堯恩惠(臣)雖賦性愚頑頗知大義
年羹堯負
國竊柄罪不容誅即今之亂臣賊子也(臣)若懷私瞻
顧亂臣賊子(臣)亦即亂臣賊子也豈可容於光天
化日之下乎謹將年羹堯往年之待臣及(臣)蒙
恩進身之由略陳梗槩仰邀
天鑒(臣)昔年在川時因質直迂拙不肯黨同趨奉致年
羹堯忌恨屢欲加害令有司官訪查(臣)事欵一月
一次密報因(臣)冰兢自矢無隙可乘幸免陷害康
熙五十九年四川化林協副將缺出(臣)彼時係龍
安營參將經署提(臣)路振揚將(臣)保舉會題到省
年羹堯駁回又康熙六十一年軍政提(臣)岳鍾琪
將(臣)保舉卓異又被年羹堯駁回(臣)彼時若肯貶
節逄迎拜門生通賄賂附黨鑽營以取年羹堯歡
心(臣)之姓名巳早達
天聽矣嗣於雍正元年六月内經提(臣)岳鍾琪欽遵
上諭各舉所知將(臣)單題保舉奉
旨特授(臣)雲南援𠞰右協副將此案若係會題又必致
年羹堯駁回矣彼時(臣)因受
恩深重正值軍興旁午之際不敢脱然赴任以圖安逸
故告隨提(臣)岳鍾琪軍前效力以報
皇恩迨後仰賴
皇上天威指授方略進𠞰各處蕩平逆宼年羹堯祗據
提(臣)岳鍾琪開報將(臣)行走之處以實奏
聞嗣蒙
召見放(臣)總兵出自
皇上特恩此番年羹堯祗不過公道難冺未掩(臣)之行
走處耳亦非深恩厚惠令(臣)感佩而不可㤀也(臣)
猥以微賤蒙我
皇上天恩寵榮至此即使向日是年羹堯門下黨𩔖彼
巳顯背
君父罪惡昭著為國之賊(臣)亦當執大義而攻擊其惡
况(臣)歴來並未受彼私恩小惠豈肯絲毫瞻顧重
小節而蔑大倫以自取罪戾哉總因(臣)愚魯粗疎
並不留心於年羹堯故彼之罪惡纍纍(臣)未能詳
悉臚列罪實無辭為此繕摺奏
聞併繳
硃批謹
奏
覽此奏朕心釋然矣爾原係朕最賞鑒之人况爾之陞
擢實緣自有勞績所以蒙朕計功授職並非因年羹堯
噓植而然也恐爾不審所由昧於大義故有前諭今爾
既不自棄朕豈忍棄爾從此但將欺君罔上辜恩負義
之年羹堯視如仇讐豈特保全名節不貽笑於天下後
世且堪成就現在之功名也實力勉為之若於此中少
有不能决絶仍存瞻顧徘徊之意亦何能逃朕照察日
後至敗露時譴責自必加倍勉之慎之
雍正三年八月十八日河南河北總兵官(臣)紀成
斌謹
奏為恭謝
天恩事本年八月初九日南陽鎮(臣)董玉祥赴任敬將
面奉
上諭宣傳到(臣臣)跪聆之下當即望
闕叩頭謝
恩訖伏念臣以一介武夫至微極陋荷蒙
聖主隆恩由末弁拔至總兵重任莅任以來寢食夢寐
時存兢惕惟恐有負
天恩臣雖才具疎庸自愧無能報效而血誠愚衷實可
矢諸天日邇者年羹堯諸惡敗露欺
君虐民罪不容誅(臣)昔年在川屢被其遏抑至青海之
役(臣)行走之處年羹堯難以掩蔽所以奏
聞保舉夫以亂臣賊子所保舉豈復有忠良之輩(臣)反
覆思維先巳自疑且(臣)愚魯粗疎又未能將年羹
堯不忠不法之惡跡詳悉臚列直陳其罪(臣)安得
不媿懼驚惶時凛待罪之心乃蒙我
皇上天地之恩既寬(臣)罪復
鑒(臣)衷令南陽鎮(臣)董玉祥宣傳
聖意明示
恩綸(臣)叩聆之下感激涕零即捐糜頂踵難酬
高厚惟有凛遵
聖訓益加砥礪實心辦事竭盡駑駘以仰報
天恩於萬一耳為此繕摺奏
謝謹
奏
人非聖賢孰能無過不但爾從前誤認年羹堯甘為其
所保舉即朕亦何嘗未誤耶朕所惡者固結私情而忘
公誼之流如能明大義改過從善則何罪之有朕從來
心口一如無虚語也
王嵩甚不妥當爾曾與之同事必知其居心為人據爾
所見秉公奏聞密之
雍正三年九月二十六日河南河北總兵官(臣)紀
成斌謹
奏為遵
旨密奏事雍正三年九月二十二日(臣)家人齎捧
皇上硃批奏摺到(臣臣)叩頭展視伏讀
諭旨遵查王嵩原係陜西督標守備陞轉俱在陜省至
(臣)往年服官二十餘載俱在川省與王嵩從未謀
面惟於去年同事軍前與王嵩始相認識(臣)見其
為人言過其實又極善於趨奉年羹堯所以由守
備兩三年間題補至總兵至王嵩之居心(臣)因彼
時所領係四川官兵王嵩所領係陜西官兵各自
領兵分𠞰並未與彼同辦軍務且相交又淺是以
未能深悉其隠微我
皇上明並日月無遠不照自難逃
聖明之洞鑒也今奉
硃批下問謹將(臣)愚見秉公據實親書密
奏伏祈
皇上睿鑒併繳
硃批謹
奏
所奏甚公向聞王嵩係一儒將頗有胸襟抱負今據各
處參奏觀之大抵居心巧詐調來親看何能逃朕鑒察
至事明後爾等自然領悉
同日又
奏為恭謝
天恩事竊(臣)進摺家人回署齎捧
欽賜哈密瓜到(臣臣)隨恭設香案望
闕叩頭謝
恩祗領訖伏念(臣)一介武夫至微極賤蒙我
皇上天地宏恩畀以封疆重寄抵任一載虚糜厚祿涓
埃未報負媿良深廼屢荷
賞賚有加無巳且又以遠方珍品
頒及微(臣)
聖恩愈高愈厚微(臣)圖報愈難惟有益加黽勉竭盡駑
駘以仰酬
皇上天恩於萬一耳為此繕摺奏謝
天恩謹
奏
覽奏謝知道了嗣後如再接頒賜食物些小恩賞無庸
特差人來齎呈奏摺遇便附謝可也
雍正三年十一月二十二日河南河北總兵官(臣)
紀成斌謹
奏為奏
聞事竊(臣)因標下八營守兵惟開封一營原有盔甲其
餘七營歴來並無盔甲於本年二月具摺請
旨製造欽遵
硃批移准河南撫(臣)田文鏡轉檄布政司照依約估𤼵
存庫耗羡銀六千四百六十三兩零於六月初二
日領齎到(臣)七月初二日開工查照七營守兵名
數共成造鐡盔綿甲二千八百八十九頂副於十
月二十日完工隨准撫臣委員驗明照數分𤼵各
營給兵披戴查原領約估需用銀六千四百六十
三兩零今逐細核減製造實止用銀五千八百四
十七兩零餘剰銀六百一十五兩零巳照數繳還
司庫訖所有造完盔甲頂副用過及餘剰各銀數
併完工日期理合奏
聞謹
奏
所奏知道了朕將王嵩調到看伊竟是一不堪棄物滿
面鄙俗之氣年羹堯乃稱之為儒將比岳鍾琪更優等
語殊屬可笑之極據此觀之真係年羹堯之犬馬也
雍正四年四月十二日河南河北總兵官(臣)紀成
斌謹
奏為恭謝
天恩事雍正四年正月十九日(臣)進摺家人回豫齎捧
欽賜(臣)
御書福字一幅(臣)隨郊迎至署恭設香案望
闕叩頭謝
恩祗領訖伏念(臣)以至微極賤之身屢荷
皇恩賞賚
天高地厚之德久巳淪肌浹髓矣兹又蒙
宸翰下頒(臣)何人斯欽承
異數即肝腦塗地難於圖報惟有益加砥礪竭盡犬馬
之力以仰酬
天恩於萬一耳為此繕摺奏
謝謹
奏
覽奏謝知道了爾居官聲名中平當加勉自勵毋稍怠
忽若不感奮做一優等出色總兵仍屬虚負朕之知遇
也勉力為之
同日又
奏為奏
聞事竊查(臣)標所屬地方本年入春以來各處雨澤不
均河南府及汝陜二直隸州各所屬地方屢得透
雨彰德府屬之林縣懷慶府屬之濟源縣亦俱霑
足其餘各處地方雖屢次得雨一二三寸不等但
俱未霑足幸去年秋間多雨土膏滋潤不至大乾
目今春夏之交正二麥秀實秋禾播種望雨甚殷
之時於四月初四日大雨一夜又初六七八九等
日大雨四晝夜各處俱巳霑足深透其從前得雨
之河南府等處地方今又透霑膏雨秋禾茂𤼵二
麥秀實大約俱有八九分收成其現今始得透雨
地方秋禾巳種者得雨茂長其未種者處處播種
雖地土有肥磽不一高下不等然大槩俱屬有收
至彰懷衞三府所屬地方二麥俱約有六七分收
成惟開封一府所屬地方從前間有旱蟲雖不大
為害然麥苗未免有所傷損大約只有四五分收
成理合具實奏
聞謹
奏
覽奏雨澤情形大慰朕懷
雍正四年十月初二日河南河北總兵官(臣)紀成
斌謹
奏為回奏事雍正四年五月十五日(臣)家人齎捧
皇上硃批奏摺到(臣臣)叩展跪讀不勝惶愧伏思(臣)一
介微陋仰蒙
皇上隆恩簡畀總兵
寵榮非分更屢荷
聖慈宥過曲成諄切
訓諭誠天地父母之恩人臣難得之
異數也(臣)雖至愚未有不感激而思奮者惟是(臣)質愚
才庸心欲酬夫
高厚力實限於駑駘尸位素餐有負重任撫躬循省每
切悚惕復蒙
皇上天恩格外成全
訓示勉勵(臣)叩誦之下愈覺愧感無地矣嗣後惟當益
加砥礪竭盡血誠以期上報
皇恩於萬一耳為此繕摺奏
聞併繳
硃批謹
奏
知道了常存治愈求治精益求精之心則日見增長之
效也
同日又
奏為奏
聞事竊查(臣)標所屬地方本年自夏徂秋雨𤾉時若每
值望雨之期即有時雨之降並無烈風迅雷此皆
我
皇上至聖至仁上合
天心以致斯五風十雨年登大有之祥今查各處秋禾俱
屬豐收二麥又皆廣種百室盈寕軍民歡慶(臣)覩
兹富庶不勝欣幸仰體
皇上軫念地方至意所有屬汛秋收豐稔情形理合據
實具
奏以慰
聖懷謹
奏
實慰朕懷此皆爾等封疆大臣文武和衷安輯兵民上
感
天和之所致何獨歸功於朕勉之敬之
雍正五年二月初十日河南河北總兵官(臣)紀成
斌謹
奏為微(臣)居川年久懇
恩賞賜入籍事竊(臣)原籍陜西莊浪衞人(臣)父紀法原
任陜西甘肅下古城守備於康熙二十一年内因
逆夷犯邊(臣)父帶兵截殺中傷陣亡(臣)母曹氏因
此感傷致病亦相繼而歿時(臣)年方九歲並無兄
弟貧而無倚寄食於親族之家迨後稍長成人(臣)
投赴天津鎮(臣)岳昇龍轅門效用隨岳昇龍出師
口外征𠞰噶爾旦蒙給外委千總䟎運軍糧凱旋
後鎮(臣)岳昇龍陞授四川提督將(臣)帶赴川省(臣)
於是即在成都為人贅壻始有妻室三十六年蒙
兵部議叙(臣)以營千總即用得補四川提標千總
歴至參將俱在川省雍正元年特奉
恩旨陞授(臣)雲南援𠞰右協副將告隨原任四川提(臣)
岳鍾琪軍前效力仰賴
皇上天威蕩平西海逆寇雍正二年蒙
恩召見特放(臣)河北總兵此(臣)入川出身之始末也竊
思(臣)原籍舊無一椽而川省亦無寸土在川在陜
固皆無可戀惟是(臣)入川備員將及三十年凡娶
妻生子聫結姻親俱在川省於川中風土人情久
成習慣伏查定例提督總兵副將俱不許在任所
置産入籍其參將以下等官任所置有産業欲在
彼入籍者許令地方官報明督撫准其入籍等語
(臣)在川官止參將雖於定例無違但現在蒙
恩拔擢總兵一旦入籍他省不敢不瀝情
奏請伏祈
皇上准(臣)入籍四川成都府俾(臣)子女姻親得相團聚
不但(臣)戴
高履
厚犬馬報效之忱永矢弗諼即(臣)子子孫孫亦莫不頂
感
皇恩於生生世世矣為此繕摺謹
奏
覽奏巳悉具疏題請可也疏内但摘緊要數句叙入無
須如許情節題到之日朕自降旨允准此奏併朕批諭
俱不必援引
雍正五年六月十三日河南河北總兵官(臣)紀成
斌謹
奏為奏
聞事竊查(臣)標所屬地方本年春間雨𤾉時若二麥處
處豐收自入夏以來查開封河南二府及汝陜各
所屬地方屢次得雨二三四寸至七八寸不等彰
德衞輝懷慶三府所屬地方屢次得雨二三四寸
至五六寸不等各處早晚秋禾俱經播種自今大
雨時行早禾漸巳結實晚禾正當茂長此皆我
皇上盛德至誠感召
天和故致風雨調順二麥既巳豐登秋成又有可望禾黍
遍野瓜果盈疇軍民欣欣含餔樂業莫不感頌
聖天子之弘庥(臣)仰體
皇上軫念地方至意所有汛屬二麥豐收及在地秋禾
得過雨澤情形理合據實奏
聞謹
奏
覽奏二麥豐收秋禾得雨情形朕懷深慰
同日又
奏為恭謝
天恩事竊(臣)前因居川年久懇
恩准其入籍繕摺具奏嗣奉到
硃批(臣)隨恭設香案率領妻子望
闕叩頭謝
恩當即欽遵
訓旨於本年三月十二日繕疏恭進經兵部議覆委於
定例有違乃蒙
皇上特恩准(臣)入籍四川(臣)接到部文隨於本年四月
十五日具疏恭謝
天恩訖伏念(臣)蒙
皇上知遇隆恩特畀總兵重寄履任以來三年尸素愧
無絲毫報效屢荷
聖恩格外優容
寵賚頻加即寢食夢寐之間常切驚惕頂沐
仁恩久淪肌髓兹因奏懇入籍四川(臣)亦自知詞意繁
冗仰蒙
聖訓周詳開示愚昧此誠
天地父母之恩不識微(臣)何修邀兹
異數從此(臣)蒙
恩得以入籍川省不但(臣)犬馬之忱固當永矢弗諼即
(臣)子子孫孫亦莫不銜結
天恩於生生世世矣為此具摺奏
謝併繳
硃批謹
奏
覽
受恩易報恩難竭力秉公勉為之
雍正五年七月初八日河南河北總兵官(臣)紀成
斌謹
奏為奏
聞事雍正五年六月二十日據(臣)標中軍遊擊禀據防
守懷慶府河内縣窰兒頭地方兵丁禀稱聞得過
路人說山西澤州大箕村於十九日晚上有三百
餘人持械扎傷捕役一名(臣)以該村鄰近河南隨
一面添撥弁兵凡與晉省接壌隘口及道路墩舖
加意廵防盤詰一面差親丁赴澤州地方查探起
釁情由嗣據該丁禀稱訪得因大箕等村有等拳
徒素日羣聚飲酒賭博不事生業該州牧借點保
甲捉拏二名乃該村匪黨竟聚衆於中途刦回更
將州役搶去十三名打傷一名且恃聚強約鄰近
村人該州將城門衙署關閉防閑嗣經紳衿講和
彼始將衙役放回其附和者漸巳解散該州牧密
諭各村保地舉首匪𩔖隨拏獲十餘名尚有三五
十名逃匿晉浦山中等情(臣)因該丁查探𧺫事情
由不甚明確復另差幹丁再赴澤州細加查訪去
後六月二十七日澤州牒移懷慶府内稱濟源縣
南門外西劉村有一翟神仙會看風水行醫是其
軍師即此處頭目靳廣焦養祿等俱逃赴濟源投
奔其家等情牒府移營(臣)當即選差弁兵協同府
縣官役飛赴密拏查並無靳廣等蹤跡隨將翟神
仙拏獲押觧來府旋即護觧澤州訖今據前差去
兵丁回禀細訪得此事原因澤州民王泰來家人
靳廣因伊主待伊刻薄紏合魏姓義子併家人陳
桂及拳徒焦養祿等二十餘人在大箕村聚衆欲
打刦王泰來家復糾合泰來不知姓名家人入夥
彼即密禀伊主首告澤州查拏魏姓義子聞知自
縊身死匪𩔖王君祿隨即被獲詎靳廣同陳桂等
紏合人衆於中途將王君祿刦回拏住州役九名
俱行打傷次日該州牧委教官等勸諭彼始將州
役放回匪黨亦各自逃散嗣經州牧陸續緝獲焦
明山等共三十餘人現在審解其黨犯前有逃匿
晉浦山中今巳盡獲其餘未獲之犯現在嚴拏等
情(臣)思此𩔖不過係遊手無賴之徒其意在於刦
掠富戶似非謀為不軌之𩔖况巳緝獲三十餘人
餘犯自不難於弋獲結案但係鄰省地方有此聚
衆不法之事理合將兩次差查情由備錄奏
聞伏祈
皇上睿鑒施行謹
奏
出語可謂亂道之至試思此等匪𩔖目無法紀刦掠富
戶之後將作何結局身膺封疆之責凡百寧過於慎重
小事如大事辦理方是似此立意寬縱疎忽甚負朕之
任用雖屬鄰省皆係國家地方遂乃膜視於己無涉是
誠何心所有逃匿人犯竭力協同擒捕務獲凡地方上
遇有此等事件外貌故作不知自以為能將大事化小
事小事化無事此種因循懈怠之風斷乎不可再若如
是居心行事將來必罹重譴慎之戒之切記切記
雍正五年八月二十八日河南河北總兵官(臣)紀
成斌謹
奏為奏
聞事竊查(臣)標所屬地方本年自夏徂秋各處雨澤頻
霑今當納稼之時早晚秋禾俱屬豐收二麥又皆
廣種童叟軍民熙熙皥皥(臣)覩此屢豐之象不勝
懽忭仰體
皇上軫念地方至意所有屬汛秋收豐稔情形理合據
實具
奏以慰
聖懷謹
奏
秋收豐稔實慰朕懷
同日又
奏為微(臣)愚昧無知
聖恩天高地厚欽奉
訓諭愧悔無極恭謝
天恩事竊(臣)因山西澤州地方有匪𩔖聚聚將(臣)兩次
差查情由具摺奏
聞奉到
硃諭(臣)跪讀之下蒙我
皇上訓示詳明始豁然開悟惶愧汗流(臣)前摺奏稱此
𩔖不過係遊手無賴之徒其意在於刦掠富戶似
非謀為不軌之𩔖竟未思及刦掠富戸之後作何
結局(臣)言誠為亂道(臣)罪洵無可逭至鄰省皆係
國家地方(臣)豈敢有異視亦斷不敢因循懈怠上負
聖恩兹查此案匪𩔖河南地方除前獲觧翟神仙外續
又拏獲楊世龍楊鐡山陳志榮陳雲州周叔方程
廷賓張三等七人俱巳觧赴山西收審訖至案内
脱逃未獲要犯有在懷慶府居住之革職千總楊
廷選及自山西逃入河南地方之靳廣等(臣)現在
懸賞嚴緝務期必獲移觧外惟思(臣)蒙
皇上天恩拔置封疆重任乃不知謹小慎微之道如此
輕忽其事應即嚴加重處復蒙
聖主矜憫寬宥(臣)跪聆
訓誨感激涕零即肝腦塗地不足以報
高深惟有欽遵
聖諭嗣後凡事寕過於慎重將小事如大事敬謹辦理
勉效駑駘以贖罪愆以仰報
天恩於萬一耳(臣)不勝惶悚愧懼感奮之至謹
奏
有過知改則識見日漸增長如過而不改執以為是將
來必至大過追悔亦莫及也所奏知道了
硃批諭旨卷一百二十四
