欽定四庫全書
硃批諭旨卷一百十一
硃批魏經國奏摺
雍正元年三月二十日湖廣提督(臣)魏經國謹
奏恭請
皇上聖安
朕安聞爾居官聲名甚好向為人所共知惟訓爾莫移
初志加勉加慎而巳此外無可多諭
同日又
奏為欽奉
上諭事竊(臣)一介戎行仰荷
聖祖仁皇帝不次拔擢於康熙六十年
簡授楚提自到任至今時切惴惴夙夜黽勉惟恐有負重
寄更蒙我
皇上逾格優容詳悉開示敬捧
温綸彌深惶悚(臣)惟有愈加惕厲始終勤慎以報
聖主知遇之隆決不敢少移初志上違
聖訓之諄諄也至於兩湖地方咸蒙
福庇甚為安靜日来農事方興而雨暘時若豫占大有
之象可以無厪
聖懷所有欽奉
硃批諭旨理合一并進
呈謹
奏
覽奏朕甚慰悦但似此地方情形之奏惟以據實為是
切毋以慰安朕念為詞而稍有粉飾也
雍正元年六月初三日湖廣提督(臣)魏經國謹
奏為恭謝
天恩事本年五月二十七日(臣)齎摺標弁家人恭捧
皇上恩賜貂皮二張紅玻璃盒一個到常(臣)跪接至署
恭設香案望
闕叩頭謝
恩訖伏念(臣)蒙
聖朝豢養
弘恩迥逾尋常而涓埃未報時切悚惶兹叨
恩賚
寵榮無極(臣)捧對之下歡忭靡涯惟有益竭駑鈍彌增
兢惕勉期無忝職任以仰答
隆恩於萬一耳理合具摺
奏謝伏乞
皇上睿鑒謹
奏
爾既不負
皇考知遇今日豈肯負朕天下之大臣庶之衆受恩者多
似爾如此知恩者頗少極宜勉力堅守初心期為千古
不朽之人
同日又
奏為欽奉
上諭事竊(臣)卑鄙無識仰蒙
武不敢少有瞻徇亦不敢掠人之美市已之能以
蹈欺妄之咎兹捧讀
硃批仰蒙
天語褒嘉
綸音指示(臣)益當凛遵
仰副
聖主殷殷求治之至意所有奉到
諭旨理合恭繳伏查楚省夏秋二季雨𤾉時若田禾茂
盛倍於往年巳兆豐登之慶軍民安堵共樂昇平
合併奏
聞謹
奏
覽雨水禾苗情形大慰朕懷但一切總要據實直陳不
可增添絲毫
雍正元年八月二十七日湖廣提督(臣)魏經國謹
奏為欽奉
上諭事竊(臣)於六月内具奏恭謝
恩賜貂皮紅玻璃盒一摺并奏欽奉
上諭呈繳
御批一摺重荷
御筆硃批逾格
寵褒敬繹
温綸彌加惶悚惟有凜遵
聖諭益矢兢惕不移初志據實無欺以冀無負
聖主期望微(臣)之至意耳所有奉到
硃批諭旨理合一併
呈繳謹
奏
知道了督臣楊宗仁及二撫臣優劣何如爾其據實直
陳不可少存意見
雍正元年十一月初九日湖廣提督(臣)魏經國謹
奏為欽奉
諭旨據實直陳事竊(臣)欽遵
硃批諭旨查得督(臣)楊宗仁到楚以来力圖興利除弊
整飭地方以答
皇恩但其為人性躁欲速即如鹽價一事若緩為斟酌
或可以減乃不先查其弊而遽欲減其價是以商
人不從淮鹽不至價值騰貴半載以来民皆淡食
漸致隣省私鹽公販不能禁止目下鹽價方得稍
平在督臣之心本欲為民而民情似不甚感激然
其清以持巳嚴以率屬勤謹辦事正直居心俱在
聖明洞照之中其餘一應所行事宜尚在未定俟有成
效(臣)當另摺奏
聞至於兩湖撫臣俱各清正和平無可指議再查楚省
營伍惟督撫三標向欠操演其餘各標協營亦頗
有可觀近聞督臣并兩撫臣亦皆勤為訓練合併
聲明所有奉到
硃批諭旨理合
呈繳伏乞
聖鑒謹
奏
所奏甚屬公直與輿論相符地方治否全在督撫大吏
所關甚鉅目下情形雖云如是此後再行審視具奏以
聞爾不比他人寧忍欺朕如覺少不妥協與地方百姓
有損無益毋存絲毫因循瞻顧之心一切即據實直陳
朕自有一番斟酌大槩兩湖吏治較前優劣如何街談
巷議人心向背如何果否少有可觀抑或仍然如舊不
可稍涉粉飾之詞直據所見所聞隨便具摺密以奏聞
雍正元年十一月十六日湖廣提督(臣)魏經國謹
奏為請
旨事竊(臣)長子魏瓆荷蒙
聖恩特補(臣)標中軍守備(臣)感激難名業經另摺
奏謝但(臣)子魏瓆所補員缺原係守備滕延錫之缺
今(臣)子既巳補授該備自應令其赴部改推(臣)查
該備出身難廕年力精壮弓馬&KR0570;熟(臣)莅任二載
有餘見其辦事勤慎諳練營務伏乞
聖主敕部查有湖廣省内守僃員缺
恩賜補授非特該備駕輕馭熟即(臣)亦收指臂之效矣
為此繕摺請
旨伏乞
皇上睿鑒謹
奏
照依魏經國所請將滕延錫留於湖廣遇缺補用該部
知道
同日又
奏為據實陳明仰祈
聖鑒事竊查湖廣提督衙門例有親丁步糧八十名緣
(臣)素甘澹泊眷口不過二十人家人長隨不過三
十人於到任之後除現在家人長隨頂食親丁名
糧外其餘因見本標各營盔甲旗械礮位等項多
有破損銹壊(臣)即將此項銀兩重復補製而考較
兵丁内有技藝純熟者加以奬賞亦係此項銀兩
不過以公濟公聊副
聖主安愈求安之至意今盔甲旗械礮位等項俱各整
齊可觀自後並無他費謹將所餘親丁名糧照數
挑選精壯餘丁頂食補足(臣)不敢少入私嚢以蹈
虛冐之咎以負
聖主高厚之
宏恩也理合據實
奏明伏乞
睿鑒謹
奏
爾之奉公盡職處何湏於朕前陳奏類此等事酌量當
如何行即便舉行諒爾必不肯負朕知遇也
雍正二年正月十九日湖廣提督(臣)魏經國謹
奏為欽奉
諭旨據實直陳仰祈
睿鑒事竊(臣)於去年十一月内遵
旨回奏楊宗仁等一摺奉到
硃批(臣)遵查楚省大吏皆仰體
皇上勵精圖治愛民如子之至意飭輕火耗嚴禁餽送
皆清正自矢至於人情盡皆向化兩省吏治亦較
實心任事竭力整理之大臣諒久在
聖鑒之中(臣)受
恩最重非尋常可比决不敢絲毫粉飾以蹈欺罔之咎
謹遵
旨據實密為奏
聞伏祈
睿鑒謹
奏
目下雖云如此自兹以往日新不已而止於至善方好
或恐暫因一時鼓舞勉強從事又復因循漸流於下朕
所慮者此也不時留心體訪若有一毫舊習不除望朕
亦如
聖祖之寬容朕實不能少有不法者必即奏聞於朕方見
實心效力忠君愛國之誠也㩀實二字勉為之
雍正二年九月初二日湖廣提督(臣)魏經國謹
奏為欽奉
諭旨據實直陳仰祈
睿鑒事竊(臣)於本年正月十九日覆奏督(臣)楊宗仁一
摺奉到
硃批(臣)理應即時具摺奏
聞惟恐冐昩凟陳有負
樂業地方日有起色屬員並無怠玩縱忽不法者
倘有此等人員(臣)自必凛遵
以期仰報
聖主高厚之隆恩於萬一合併陳明統祈
睿鑒謹
奏
所奏俱悉
同日又
奏為保舉能員以收實效伏祈
恩允事竊查(臣)標後營遊擊楊應舉患病乞休員缺(臣)
驗得常德水師營守備沈天爵人材壮健弓馬嫺
熟實係幹練能員伏懇
天恩以守備沈天爵補授(臣)標後營遊擊其守備沈天
爵員缺查(臣)標左營千總石文彪諳練營伍人材
弓馬俱有可觀仰懇
天恩以千總石文彪補授常德水師營守備是二員者
洵屬人地相宜倘蒙
俞允該將備等自必愈加奮勵而(臣)亦得收臂指之效
矣但(臣)標後營遊擊并常德水師營守備並非
題補之缺(臣)為營伍得人起見故敢冐昧
奏請可否
恩允伏候
聖裁謹
奏
照依所請沈天爵補授提標後營遊擊石文彪補授常
德水師營守僃該部知道
雍正三年正月十九日湖廣提督(臣)魏經國謹
奏為欽奉
上諭事雍正二年九月二十六日接到兵部劄付内開
准吏部咨稱雍正二年八月十九日欽奉
上諭各省道府同知通判州縣等官内有才幹素著廉
潔自持者著總督保奏三員廵撫保奏二員布政使
按察使各保奏一員將軍提督亦屬本省大員將所
知者各令保奏一員俱密封進呈等因欽此劄行到
(臣)仰見我
皇上遴拔賢才之至意(臣)敢不悉心採訪上應
聖主求賢之盛典(臣)伏查楚省道府同知通判州縣等
官仰體
皇上勵精圖治振作維新三年之内其循謹供職者固
不乏人惟是文武殊途(臣)但見其貎難察其心僅
聞其大槩於目前難定其持躬於日後况知人則
哲自古為難(臣)猥以庸愚不敢冐昩保奏有違
聖主垂詢殷殷之至意伏乞
皇上原宥於格外則(臣)感戴
天恩益當竭盡駑駘於末路矣為此密摺
奏覆統祈
皇上睿鑒謹
奏
爾在楚多年耳目所及豈有一二人不知之理操守一
節或不能保其終始弗改止就民情愛戴辦事明敏一
邊取擇具摺密奏以聞
雍正三年七月初二日湖廣提督(臣)魏經國謹
奏為年歲豐登人民樂業據實陳奏仰慰
聖懷事竊查楚省二麥業經豐收而所種田禾早稻居
多六月内即可收穫今已登場約有八九分收成
間有栽插中晚二禾現在雨水霑足茂盛秀發倍
於往年是以米價甚平兵民樂業而吏治肅清武
僃整飭第見熙熙皥皥仰頌
堯天舜日於億萬斯年也為此據實奏
聞伏乞
睿鑒謹
奏
覽奏實慰朕懷此皆爾等文武大臣能安輯兵民感召
天和之所致勉力為之
同日又
奏為恭謝
天恩兼請
陛見敬聆
聖訓事竊(臣)齎摺家人回常捧到(臣)恭請
聖安一摺欽奉
硃批朕躬甚安你好麽欽此伏稔
聖躬乾健誠係四海臣民之福(臣)心實深懽忭獨是(臣)
何人斯仰蒙
聖主垂詢格外
寵榮感激無地理合具摺
奏謝抑(臣)更有請者伏念(臣)受
恩深厚時切冰兢惟恐少有隕越上負
隆恩但(臣)今年六十六歲精力漸衰知識漸疎肩兹重
任彌深尸素之懼伏乞
聖主准(臣)
陛見恩賜教訓俾微(臣)有所遵守得以黽勉末路仰報
聖恩於萬一為此繕摺請
旨謹
奏
聖祖陵寢爾尚未經叩謁朕亦欲識爾面今巳調爾松江
提督矣候趙坤到楚交代明白来京陛見後再赴新任
雍正四年五月初六日江南提督(臣)魏經國謹
奏為敬陳地方營汛情形仰祈
睿鑒事竊(臣)今年正月二十八日仰覲
天顔即荷
温綸兼承
恩賜祗受之下感激難勝隨欽奉
諭旨於二月初九日自京起程至三月初十日到松受
事業經具疏恭謝
天恩在案今(臣)任事一月有餘竊查上下兩江二麥秀
實米價每石九錢至一兩二錢不等雨水調勻兵
民樂業但鼠竊狗偷之案較於他省為獨多祇緣
財賦之區商旅輻輳加以支河小港易於藏姦晝
潜夜出並無居址難以稽查今(臣)設有廵船二隻
至於(臣)標各營各有汛防之責查現在之盔甲旗
幟器械俱皆齊備鮮明與(臣)前任湖廣提標不相
聞伏祈
睿鑒謹
奏
知道了
雍正四年七月二十八日江南提督(臣)魏經國謹
奏為奏懇
天恩事竊(臣)於今年正月内欽奉
諭旨入京
陛見二月初八日
陛辭仰蒙
聖訓庶犬馬依戀之心得以稍慰而地方營伍諸事有
所遵循伏查上下兩江地方寧謐自夏秋以来雨
𤾉時若田禾秀發豐收有望伏乞
聖主恩允来京(臣)即輕騎就道與在
廷臣工隨班拜舞共祝
聖夀無疆(臣)不勝踴躍歡忭之至抑(臣)更有請者(臣)於
聖主於萬幾之暇揮灑
宸翰賜進摺弁員齎回俾(臣)懸掛中堂觸目警心不啻
時領
聖訓則仰沐
聖主寵榮永永無既矣統乞
聖恩俞允為此繕摺請
旨謹
奏
覽
同日又
奏為再陳營汛地方事宜仰祈
睿鑒事竊(臣)於本年三月初十日到任之後凡一應餽
送以及鹽規陋弊等項盡皆嚴行禁革所有(臣)之
廪禄并親丁名糧除捐給太湖營守糧十分之外
尚存親丁守糧七十名以為養廉之資伏查前任
舊有公費糧二百四十分(臣)巳募補九十名現存
盛雨水霑足現在米價每石九錢至一兩一二錢
不等至於盜賊鹽梟嚴飭各營防範緝拏稍巳斂
有成效惟是地方遼闊一年之内廵視難周可否
仰懇
察將来自必盜息民安於地方大有禆益(臣)冒昧
奏陳伏乞
聖裁謹
奏
覽
雍正四年九月十三日江南提督(臣)魏經國謹
奏為恭報秋成分數仰祈
睿鑒事竊(臣)查上下兩江自春夏以來雨水霑足田禾
暢茂秀發前經具摺
奏明今於八月中旬至九月初五日隂雨連綿江潮
泛漲地勢低窪者不無被淹之處附近則青浦福
泉為甚兹幸於九月初七日至今天氣晴霽水勢
漸消不致成災大約於十分豐收之中略減二三
聖主宵旰之殷懷為此據實奏
聞伏祈
睿鑒謹
奏
爾此任非尋常可比高其位近歲以来未免年齒稍邁
精神不到諸凡不妥協處頗多爾當極力整飭方不負
朕之委任也
雍正五年正月二十五日江南提督(臣)魏經國謹
奏為遵奉
諭旨實力奉行恭繳
硃批統祈
睿鑒事竊(臣)前奏秋成分數一摺奉到
硃批仰蒙
天語煌煌諄切訓勉益感
聖主寵任之至意(臣)因江南隂雨之日多飭令各營操
練兵目不必限定日期一遇晴霽即將弓馬鎗牌
等項各演技藝其優者以守拔戰以戰拔馬其更
優者即拔補把總員缺以奬勵之其劣者量與懲
革以振作之伏查江南水汛居多(臣)標捐造廵船
二十隻令弁目等輪班廵查時加緝訪其蘇松常
鎮各營共設有廵船二百五十隻亦皆檄飭修整
令將僃弁兵輪流一體遊廵宵小盜竊雖不能盡
絶較於上年所報案件似覺減少(臣)決不敢徒託
空言以上負
聖主委任之至意所有奉到
硃批理合恭繳謹
奏
據奏操練兵目劣者量與懲革等語既係劣者嚴加懲
革猶嫌巳遲何云量與似此仍循湖廣善柔邀譽故智
恐爾老顏面難保全矣朕因爾與吳陞操守頗好不過
借汝二人以激勵廉隅而巳湖廣福建兩省戎政被汝
二人自做好人竟廢弛至不可問今若仍以前任為得
計復踵而行之則罪殊難逭在爾惟知因循自便以博
紳衿地棍之稱頌縱容兵弁以邀寬厚盛德之虛名殊
不思一獲罪於朕無人能解救汝也况汝原隸藩下出
身卑賤既沐
聖祖屢次拔擢復蒙朕之委任極宜致身盡命以圖報兩
朝知遇之恩若仍移公忠為國之心而徇一巳瞻顧之
私恐
昭昭在上未必能容如此巧猾存心之人令其全始全終
於斯世也當清夜警省盡改從前柔善悞事愆尤秉公
破面整飭一番庶幾收之桑榆猶未為晚如云劣者方
量加懲處是何言歟在朕前所奏尚如此朕不見不聞
之地又不知作何行為也此後若不痛自悔艾奮勉自
新則禍不旋踵噬臍莫及矣
雍正五年三月十五日江南提督(臣)魏經國謹
奏為欽奉
上諭恭謝
天恩事竊(臣)前奏遵奉
諭旨實力奉行恭繳
硃批一摺奉到
硃批(臣)跪讀
聖訓汗流浹背惶懼無地伏思(臣)至微至賤仰荷
聖祖仁皇帝格外隆恩棄瑕擢用又蒙
聖主疊沛從古未有之
殊恩(臣)撫心自問毫無報稱夙夜慚悚祇緣(臣)秉性愚
昩不能仰體
宸衷著實破面整理有曠戎政惟以邀名悞事柔善取
悅於人獲罪巳深乃蒙
聖主不即加譴斥
諭旨諄諄(臣)不勝感懼交并自今以後惟有凛遵
聖諭猛加警省痛改前非勉竭犬馬血誠以期仰報
聖恩於萬一決不敢仍存從前湖廣任内善柔沽譽之
習致負
聖朝知遇之隆恩伏乞
聖主寬宥前愆俾(臣)力圖後效
恩全始終則(臣)之世世子孫均沐
皇仁於無既矣為此繕摺恭謝
天恩所有奉到
硃批合并
呈繳謹
奏
能改乃爾之福不改乃爾之禍於人何涉試清夜捫心
内省則是非了然明白矣榮辱由爾自取朕不横成見
於胷中也然所謂遷改者在身體力行非言語章奏及
請託吹嘘入朕之耳即可以彌縫掩飾也勉之慎之
雍正五年四月十五日江南提督(臣)魏經國謹
奏為敬陳地方事宜營伍要務仰祈
睿鑒事竊(臣)查江南蘇松常三府係江海交滙之區沙
劉河一帶業經興工每夫給銀五分數萬窮民皆
得養贍之資而浙省杭嘉湖三府之水亦得以暢
流而無虞矣再本年三月以来晴霽之日多閏三
月以来雨𤾉時若二麥現在登場約有七八分收
名留為營中製辦一切應用之物(臣)於上年到任
後即具摺
奏明今查(臣)標陸營内步兵盔甲有銹爛不堪披戴
奏
覽矣
雍正五年六月二十七日江南提督(臣)魏經國謹
奏為欽奉
上諭恭繳
硃批伏祈
睿鑒事竊(臣)前奏地方事宜營伍要務一摺奉到
硃批(臣)敬謹跪讀伏思至微至賤莫有過於(臣)者而仰
邀
聖朝逾格之隆恩亦莫有過於(臣)者祇緣質秉庸愚雖
圖報有心而涓埃未效今疊蒙
聖諭彌覺惶懼無地愧悔何及(臣)惟有凛遵
諭旨殫竭駑駘實心任事操練兵丁約束將弁凡有關
於地方事務者自當預為奏
聞以仰副
聖主諄諄訓誡之至意所有奉到
硃批理合
呈繳伏乞
睿鑒謹
奏
不教而加之罪朕所不忍能改與否禍福攸關在汝自
為朕亦難強之使然今既奏稱愧悔希朕見信若不實
實改過遷善徒然捨本逐末欲望有以惑朕耳目不特
魏經國無此伎倆恐天下臣工皆未必能也條奏一摺
留中廷臣議覆後酌定
雍正五年九月十三日江南提督(臣)魏經國謹
奏為恭繳
硃批敬陳愚悃伏祈
恩鑒事竊(臣)前奏欽奉
上諭恭繳
硃批一摺奉到
硃批諭旨伏念
聖主御極以来
宵旰憂勤
綸音渙發四海臣民莫不爭自濯磨仰邀
福澤即衰庸如(臣)猶屢蒙
聖主格外加
恩諄切訓誨(臣)敢不夙夜兢惕改過自新實力遵行以
仰副
聖主成全始終之至意(臣)惟有益竭愚誠約束將弁操
練兵丁整飭營伍不敢稍有瞻徇不敢稍存私臆
以仰副
聖主隆恩於萬一耳所有奉到
硃批理合恭繳謹
奏
朕經各處訪詢有奏汝較前稍改亦知說屬員不是矣
又有奏汝習慣成性錮疾難除何能改易云云等語果
若此是乃下愚不移之流朕豈肯成全如此負恩悖理
老姦巨猾敗壊國家法紀之人乎若仍然自以為是怙
終不悛禍不旋踵矣朕一番高厚之恩付之流水殊屬
可惜
同日又
奏為敬陳一得之愚仰祈
睿鑒裁奪事竊惟
國家武僃與文事並重設專閫而統率將士歲行春
秋二操原以申明步伐止齊之法簡軍實而揚武
略毋容怠忽廢弛者也查江南營路繁多水陸交
錯將弁賢不肖不等其於春秋操期保無玩視功
令者即上司事後查參而營伍巳經頽敝(臣)愚謂
與其察參於事後不如督飭於事前(臣)欽奉
敇書内開會同總督廵撫選擇武官内能幹者查點兵
馬等語(臣)謹擬設委員循環察勘之法每歲春操
屆期令左邊鄰營挨次按勘右邊鄰營至秋操屆
期令右邊鄰營挨次按勘左邊鄰營察其額兵虚
實馬匹肥瘦技藝生熟陣勢如法與否軍需完整
殘缺與否并察水師兵船水務練達駕駛熟便與
否事畢據實詳報上司如有廢弛營分聽候
題參議處再於兩操事竣秋末冬初時會同督臣公
選能幹將領數員分定幾營令其前往覆勘如有
廢弛營分係按勘之員匿報在先者即將按勘之
員同本營之員一并
題參倘覆勘之員或扶同隠庇經督提親勘察出訪
聞有據亦一例
題參如此按歲舉行循環督飭於前處分嚴懲於後
將見操練不期勤而自勤軍容不期整而自整矣
(臣)不揣衰愚謬陳芻蕘可否採擇伏乞
皇上睿鑒裁奪施行謹
奏
此議仍屬虚文毫無益於實際從来有治人無治法任
爾將左右鄰營調察即使闔營互換人人咸知提督係
邀名沽譽徇情罔上樂為鄉愿之人縱千方百計擬議
孰肯出頭代爾任怨耶自為大帥尚不恤欺君悞職而
望屬員至誠待已無是情理身為大臣受封疆重寄尚
不肯為國家任怨而望偏裨末弁秉公持正更無是情
理但能令屬員兵丁僉謂爾是一鐵面無私忠正執法
之提督只知有國而不知有家有罪必罰有犯必懲今
秉閫外之節鉞將来朝廷之柱石人人皆如此深信不
疑不俟春秋操練保爾各營整齊嚴肅也凡事當務拔
本塞源似此逐末之論何濟於事而況徒託空言未必
實行此等妄奏安能聳朕觀聽前數次諭旨甚明在爾
審擇而自處耳
同日又
奏為時屆秋成據實陳明伏乞
睿鑒事竊(臣)查蘇松常鎮淮揚各府所屬州縣田禾秀
實現在漸次登場約有八九分收成米價每石一
兩一二錢自江寧以上各地方收穫約有七八分
不等人民俱皆樂業惟六安無為夀州舒城霍山
宿松桐城霍邱潁上沛縣等州縣七月内有因風
雨連綿有因蛟水陡發低窪之處俱被淹澇(臣)據
各營呈報前来星即咨會督撫諸臣速為拯恤不
致失所外(臣)復檄飭各協營嚴加防禦俾城池倉
庫等項勿致疎虞在案至於沿邊海洋(臣)飭各營
將弁按季輪廵甚為寧謐所有地方情形理合據
實奏
聞謹
奏
一身責任尚不能抒忠盡職斯乃督撫及地方有司之
事何必多此一番越俎耶加意拯恤之咨會仍不過沽
譽之為假使劣紳惡衿干犯法紀寧肯代督撫懲治乎
觀此二諭而不驚愧悔艾似非人類也
雍正七年七月初十日署理直隸古北口提督印
務都統降二級調用(臣)魏經國謹
奏為奏
聞事雍正七年七月初九日據河屯營守偹王璸呈據
虎什哈把總于彦報稱本年六月十七日巳時大
雨至十八日未時止虎什哈西白旗地方山水陡
發衝去房屋三十六間小廟三座人民男婦十三
名口旗人一名又廟子溝衝去房屋十間淹沒本
處旗人一名拏聶溝衝去房屋二十一間等情又
據三旗砍楊木板千總朱熺并壮丁等呈稱六月
十七八等日大雨水發共衝去苗地三十二頃八
十畝又據拏聶溝法爾馬公莊頭戴瑞呈稱衝去
本莊苗地十七頃八十畝又據莊頭李天培呈稱
衝去潮河川三道河官苗地一頃各等情由該僃
呈報前来所有口外被水情形理合具摺奏
聞伏乞
皇上睿鑒謹
奏
知道了衝去人口房地或止於此數抑或猶有遺漏當
確查詳報不可絲毫隠飾
雍正七年七月二十一日署理直隸古北口提督
印務都統降二級調用(臣)魏經國謹
奏為恭繳
硃批奏摺事雍正七年七月十四日據(臣)標齎摺把總
恭捧
硃批奏摺回口(臣)跪迎至署望
闕叩頭祗領開閱遵查口外地方前因連隂積雨山水
驟發以致虎什哈等處有淹沒人口田舍之事其
餘地方雖經驟雨並無水患田禾俱皆暢茂(臣)受
恩深重事無鉅細惟有謹遵
聖諭不敢絲毫隠飾用以少酬
高厚於萬一耳所有奉到
硃批奏摺理合恭繳謹
奏
知道了
所奏調撥營弁一摺交部議矣
雍正七年閏七月二十六日署理直隸古北口提
督印務都統降二級調用(臣)魏經國謹
奏為剔除營債盤利之弊以廣
皇仁以紓兵累事竊查營兵食用除支領餉銀之外别
無生計遇有窮乏難免借貸向有射利之舗戸豪
民結交隊目廣放營債每兩利銀五分以至加一
或折扣不等兵丁廹於燃眉甘受其毒及至關餉
之日本利盤筭扣還無餘只得又向隊目轉懇再
三仍行折借照前起利如此經年累季債主獲利
數倍而兵丁實貽累無窮若不設法剔除營伍終
無起色(臣)愚以為廣放營債之徒從前久獲重利
俱屬違禁所取但念舊習相沿不便概行追究似
應通飭嚴禁令其停止利銀止許陸續歸本定於
三年内清還姑免其違禁取利之罪如此明白禁
約庶民無虧本兵有餘貲均頌
皇仁於億萬斯年矣是否可行伏乞
皇上睿鑒施行謹
奏
所奏甚是朕早有此意未經降旨候旨遵行可也凡如
此等之奏不加慎密擅自宣露於外仍蹈沽名故轍則
汝身命恐難保也
雍正七年八月初四日署理直隸古北口提督印
務都統降二級調用(臣)魏經國謹
奏為奏
聞事竊照古北提標兵丁荷蒙
皇上天恩賞庫銀六千兩令(臣)委員經理營運生息以
濟各兵喜喪等事酌量賞給之用業將領到庫銀
并各兵感激緣由據情
題謝在案查古北地處邊隘非比衝衢繁庶之區廣
有營運之法(臣)悉心籌畫惟有開設典當可以永
久生息今擇於古北城外河西開設當舗一處招
殷實舗民二人經管猶恐六千兩一時不能運出
以致閒放無益止領去銀四千兩於八月初三日
開張照例以三分行息其餘銀二千兩暫存中軍
署内擬於秋收後糧食輻輳之時先儘兵民糴用
然後陸續零收囤積於来歲青黃不接之時即按
市價量為減糶以便兵民以資生息俟典當通行
之日仍將此二千兩併入舗内營運飭令該中軍
每月親身盤查(臣)亦不時稽察務使均沾實惠本
利無虧民不擾而兵有益以仰副我
皇上推恩博濟之至意為此繕摺奏
聞謹
奏
如此營運可以永久濟兵料理甚好
雍正八年四月十四日署理直隸古北口提督印
務都統降二級調用(臣)魏經國謹
奏為恭報雨澤事竊查古北口及石匣地方於四月
十三日天降霖雨入地三寸隨差查口外熱河一
帶地方亦同日得雨入地三寸其曹家路虎什哈
二處同日大雨田疇霑足理合繕摺恭
奏以慰
聖懷俟各處得雨霑足再當奏
聞謹
奏
覽得雨情形深慰朕懷但不可絲毫增加涉於粉飾一
一據實奏報方足取信
硃批諭旨卷一百十一
