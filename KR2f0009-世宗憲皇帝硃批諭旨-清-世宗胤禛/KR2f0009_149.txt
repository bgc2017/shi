欽定四庫全書
硃批諭旨卷一百四十九上
硃批魏廷珍奏摺
雍正元年六月二十八日湖南廵撫(臣)魏廷珍謹
奏為恭報早稲收成仰慰
聖懷事(臣)荷蒙
皇恩擢撫偏沅仰體
皇上愛民重農至意凡民間雨水田禾不時查詢今歲
秋間另報外所有早稲收成及米糧價值理合先
行
奏明再(臣)到任甫經兩月地方事宜悉心料理次第
具
奏至庫中錢糧俟原任布政司宋致到長沙交盤清
楚再報合併聲明謹
奏
知道了爾向日居官為人清正和平朕所悉知但惟欲
避垢離塵以求自潔而不肯任勞任怨今膺廵撫重任
非當日清高閒散之職可比處事貴剛果嚴厲不宜因
循退縮地方利弊之應革應興屬員賢否之應舉應錯
須盡力振作一番方冀可收成效楚省近年以來被滿
丕王之樞張連登宋致張聖弼等貪庸之流剝削糜爛
吏治民生胥不可問矣此輩皆當立正典刑之人朕不
忍即加誅戮暫寬其死全賴爾等殫竭心力滌除惡習
將從前一切虧空之貪吏劣員盡情參革勒追彌補若
猶不能完楚即題請將滿丕等削職拏解該員著落賠
償斷不可連累新任屬員滋擾百姓尤不可將舊任屬
員革職留任賠補俾令遺害地方切須秉公破面為之
毋得絲毫瞻徇私情此數人皆大有手眼財賄通神汝
若不能支撑少被摇動代人負罪見棄於朕恐無能為
汝周全者也凡事悉與楊宗仁商計而行於此數人不
少寬假倉庫自能填實汝等亦何憚而不為之宋致到
後不但司庫錢糧即通省虧空俱應向伊清楚伊至不
能展轉時自必供出滿丕王之樞伊等三人實為罪魁
貨悖而入者亦悖而出殊不為枉也密之勿露撫標兵
丁直省撫臣率皆不以為事就中惟孔毓珣標下整齊
可謂天下第一爾極當留心鼓舞訓練不可疎懈
雍正元年九月初六日湖南廵撫(臣)魏廷珍謹
奏為恭報秋成事竊湖南早稻收成經(臣)於六月内
具摺奏
聞今各屬中稻晚稻俱已陸續刈穫據七府二州所屬
及布政司鄭任鑰彙報(臣)復差查其收成有六分
七分八分不等收成六分者共十九處七分者共
二十九處八分者共十七處又查各府州縣米價
貴賤隨時長落不一其現在報到者自五錢二三
分起遞至一兩不等其五錢二三分者共三處自
六錢起至零六七分者共十一處自七錢起至零
八九分者共三十一處自八錢起至零四五分者
共十二處九錢者共二處一兩者共六處地方寧
靜兵民樂業所有秋成分數米糧價值理合
奏明再(臣)接部文奉
旨差兵科掌印給事中陳世倕至湖南採買米石今於
八月二十八日已到長沙與(臣)較長沙市斛比
發下倉斛大有加一其價貴賤亦殊俟採買後科臣
另報隨於九月初四日赴湘潭採買其到長日期
科臣自具一摺親送(臣)處代為恭齎合併奏
聞謹
奏
覽所奏收成米價數目甚悉陳世倕採買米石如有滋
擾地方處不可絲毫隱諱亦不可慮及次年更來過言
採買之無益務湏據實奏知
雍正元年十一月二十五日湖南廵撫(臣)魏廷珍
謹
奏(臣)查湖南地方水陸要衝苖猺雜處道府州縣管
轄多係要隘之處今(臣)查得湖南現在缺員府守
則有衡州寶慶常德辰州知府四員未到任廳佐
則有長沙寶慶通判二員未到任州縣則有武岡
靖州桂陽長沙瀏陽寧鄉安仁耒陽新化城步巴
陵華容慈利沅陵麻陽興寧綏寧十七員未到任
以上共二十三缺乏員治理即委員兼攝道途往
返需時恐有顧此失彼之虞又明春二月鄉試内
外簾官約需二十餘員地方遼闊庶務曠廢關係
匪輕如部中有已奉陞補銓選者伏祈
皇上敕部催令赴任庶綏輯得人而巖疆大有裨益矣
為此謹
奏
已將人員揀選發來矣據部臣奏稱未到任人員竝未
逾限因值封印未及領憑耳
爾之居官廉謹安靜固在不言但過於軟懦非封疆所
宜聞該省許多命案處斷不當皆傳為笑柄夫賞善罰
惡首貴得中次則寧嚴毋寬督撫大吏常過於嚴有裨
政治火烈民望而畏之故鮮死焉寬之一字古人所難
豈爾輩中材所能者耶一被屬員小民覷破慈柔罷軟
則百度廢弛難以振作矣地方無事時猶可將就倘小
有舉發怠玩成風為害匪淺至於武備尤為急務若偏
執以德化人之說視干盾甲胄為棄物操習廵防為具
文殊與國家寬猛兼濟恩威竝施之教大相逕庭也讀
朕訓諭當加意整飭一番務令營伍改觀聞爾標下兵
丁甚屬不堪嗣後若仍固執儒生迂見不顧國家重計
則大負朕信用委託之意矣勉之
甄别將領優劣訓練標營兵弁申明法紀懲姦罰惡絲
毫無容寬懈再諭
同日又
奏(臣)查湖南藩庫錢糧宋致任中除去解過并實存
數目查出虧空十萬七千餘兩又欠湖北藩庫中
一萬七千餘又欠各州縣軍需動用銀兩一萬七
千餘又應補解過廵荆道庫銀四萬七千餘俱未
清完已經具疏
題參但據宋致詳稱係前任督(臣)滿丕撫(臣)王之樞
批明動用以為軍需等費所以請
發来楚或就近問供以清庫項統祈
皇上批示遵行又督(臣)楊宗仁轉𫝊
上諭各州縣倉榖務湏顆粒實在不得存貯折價
旨問及湖南採買米石一事以(臣)愚昧之見亦視乎每
年收成若何如有八九分十分豐收即採買十萬
石亦屬易辦如收成不足八九分似宜停止蓋自
科(臣)陳世倕採買米石錢糧清楚無累地方辦事
亦敏今已買完十萬石俱照
發下部斛分五幫次第起行矣又長沙湘潭衡陽三
處所買之米貴賤均算京斛一石合銀六錢七分
餘再加一路船戶脚價食米共一石約得一兩一
錢可以抵通理合一併奏
聞謹
奏
所奏俱悉
雍正元年十二月二十日湖南廵撫(臣)魏廷珍謹
奏科(臣)陳世倕會同(臣)採買米十萬石俱已全完滿
載船隻於十二月十二日自長沙過江起行因江
中守風至十九日方盡離長沙北上(臣)查所買之
米合部斛十萬石共支司庫銀六萬七千六百七
十三兩餘又雇覓民船一百四十五號合一路脚
價食米起撥等項共支司庫銀三萬八千六百九
十五兩餘又外帶去銀五千兩以為沿途費用如
有餘剩到京交部以上共支司庫銀十一萬一千
三百六十九兩餘(臣)即委長沙恊守備王成功押
到淮安交替又委衡州府同知俞欽押到通州已
經具疏
題報科臣又因船隻衆多運經大湖長江前後恐不
能照顧面與(臣)議又委茶陵州州判朱光表押送
過江再委湘潭縣縣丞崔鏏千總雒璧二員管押
到京理合一併
奏明所有米石採買全完米船俱過長沙情由及科
臣一摺一併奏
聞謹
奏
知道了陳世倕於此採買米石一事始終料理若何據
實奏知毋得絲毫徇情瞻顧
雍正二年二月初二日湖南廵撫(臣)魏廷珍謹
奏(臣)任兩淮鹽差一年所運辛丑一綱鹽引各項中
有節省銀兩(臣)去歲三月離任之時通綱合算雖
有節省之銀但鹽引未經銷完而節省之銀竝未
實收入庫(臣)即飭運司何順并兩淮商人將此項
節省銀兩速收入庫去後今當辛丑鹽引
奏銷之期(臣)所運一綱之事已竣於正月十四日據
運司何順及兩淮商人報到辛丑一綱各費節省
銀共收九萬三千兩又(臣)在兩淮一年經費銀一
萬三百五十六兩除(臣)一年日用飲食及四季節
賞衙役外尚餘銀五千兩(臣)離任之時仍封貯運
司庫中又據行鹽衆商屢蒙
聖恩感激莫報情願捐助兵餉六萬二千兩以上三項
共合銀十六萬兩今已收完實貯兩淮運庫聽候
撥解為此具摺
奏明將此項銀兩解部充餉伏祈
皇上批示遵行謹
奏
知道了潔巳奉公可謂不負
聖祖之拔擢任用也行文何順將此項銀兩解交戶部
雍正二年閏四月十九日湖南廵撫(臣)魏廷珍謹
奏(臣)查湖南地方最險要者惟洞庭湖自到任以後
即差人裏外探視一年之間已三次出入備悉情
形極為安静(臣)謹為
皇上陳之查洞庭湖為楚南諸水所滙成為大湖其中
惟湘沅澧三江之水最大其湘江自南来入洞庭
之南口有長沙協副將兵在上流防之其沅江自
西来入洞庭之西口有常德提督標兵在上流防
之其澧江自西北来入洞庭之西北口有澧州參
將兵在上流防之其洞庭湖水之出口在東北岳
州下流直達武昌有岳州參將兵在湖口防之又
有洞庭水師副將兵一在常德一在岳州廵防此
洞庭湖之周圍設兵安塘俱有規模也至洞庭湖
之中雖有數山皆是孤立無曲港泊舟之處其中
所用米糧多仰賴于四岸州縣况既無泊舟之處
而匪人亦不能作巢穴所以至今安靜(臣)嘗差人
過湖往探其水自春至秋正泛漲之時一片汪洋
無際及至冬間衆水歸壑各處洲渚畢露水涸沙
長其深者不可測其淺者僅深尺餘舟到其中往
往阻淺不能通行所以湖之裏外帖然無事此洞
庭湖目前情形理合具摺奏
聞謹
奏
朕亦聞近來甚屬平靜但恐日久懈弛或致姦究潛藏
時加小心防範可也
同日又
奏(臣)查湖南各屬報到今歲自二月以迄四月大湖
以南州縣晴雨及時各屬早稻無不徧插秧苖茂
盛至湖南米價隨時長落不一長沙府現在米一
石價九錢五分餘至各州縣衞所報到七十三處
現在米價自六錢五分至一兩一錢不等其六錢
五分至零七八分者有八處其七錢至零六七分
者有二十一處其八錢至零七八分者有二十三
處其九錢至零六七分者有一十三處其一兩至
零一錢餘者有八處又湖南地方宜稲不宜麥州
縣報到種麥者甚少今查得二麥收成自六分至
八分不等其收六分者有七處其收七分者有七
處其收八分者有九處除四月以後雨澤米價及
早稻收成容(臣)另報外所有現今晴雨及時春麥
收成早稲徧插米穀價值地方安靜各緣由合先
具摺奏
聞謹
奏
覽奏湖南米石價平麥收稻茂深慰朕念但不可絲毫
涉於粉飾
同日又
奏湖南鄉闈初創士子踴躍来試者八千四百餘人
無不懽忻鼓舞感戴
聖恩至揭曉後士民翕然各無異言安静之極又衆士
子俱赴(臣)處具呈以湖南分闈既蒙
接到督(臣)楊宗仁差齎
上諭一道至長沙為社倉一件有奉行不善令熟籌經
久之法(臣)跪讀之下仰見
聖明無微不燭洞見地方利弊如指諸掌(臣)查湖南各
屬有報到社倉捐榖者俱俟今秋稻熟之後方行
入倉此時捐輸實貯者甚少如有奉行不善之州
縣容(臣)再查今當
奏銷之期督(臣)楊宗仁目下即到長沙盤查司庫(臣)
即會同司道與督臣熟籌經久之法另行具報合
將奉到
上諭緣由一併奏
聞謹
奏
爾除操守之外一切吏治毫無可取
同日又
奏(臣)於二月十六日在貢院中接到
御批奏摺蒙
皇上問及科(臣)陳世倕採買一事(臣)自其離長沙後又
復細查其於司庫銀兩收支俱清其於米行舖戶
出放錢糧不使有浮開盈餘又聞其過洞庭到漢
捷其於錢糧實係清楚(臣)於三月二十三日齎摺
人回又蒙
斷不敢寬縱屬員也至於撫標兵丁(臣)到任後查
其營伍果然不整即於去年十月中製造大小旗
幟一百六十八面又製火藥一千三百餘斤令演
湖南書院惟有嶽麓山一處係朱子在長沙講學
睿慮(臣)罪何辭惟有望
皇上時加訓誨俾得成人更加勉力以仰報
聖恩於萬一耳所有(臣)接到
硃批奏摺理合恭繳謹
奏
嗣後仍不加勉自勵斷乎不可
雍正三年二月初九日盛京工部侍郎(臣)魏廷珍
謹
奏(臣)到任後檢查檔案據
昭陵掌關防董魁邦等咨文
寶頂因年久風雨石灰三合土剝落(臣)即親到仰瞻已
繕本具
題修整(臣)又查得康熙六十年中
福陵
昭陵寶座褥子年久色舊另行新製
盛京戶部無此色樣緞疋隨即具
題領取今該部已自
都京領到織造緞疋理合
奏明(臣)一面差官敬謹裁製安設又查得康熙五年
陵宫新有安設褥子等項將舊者即於歲暮在
陵前焚燒又查工部庫中亦有存貯
陵宫更換舊物應否存貯或宜焚燒(臣)未敢擅便理合繕
摺請
旨欽遵施行謹
奏
移咨詢明京中工部循照舊例遵行
雍正三年四月二十八日盛京工部侍郎(臣)魏廷
珍謹
奏(臣)接到
福陵掌關防雅圖據總管來文内開石壘河堤馬頭等處
倒壞(臣)已具
題修理外又開大河之内東西小河溝長三百一十
六丈五尺寬一丈三尺又有自東山流水二溝俱
各年深日久不曾修理被風雨吹旋淤沙填滿若
不修理倘遇大水流去不及必致
正門兩傍牌樓紅牆等處浸壞亦未可定等因(臣)即
親自會同關防總管查看内小河溝東西共長三
百餘丈收東山之水過
福陵之前至西南歸入大河其入大河之口現在尚有一
丈四尺餘深竝無點水存貯以(臣)愚見常使内河
身高於外河水面其流下入大河必速小河内必
不存水若一加深挑内河身低於外河水面再當
夏秋隂雨外河水發其水面高於内河之底則外
河恐致倒灌於内又查工部文卷歷來竝無挑挖
小河檔案又正當
陵寝前面未敢輕議挑濬(臣)已回咨關防再加商酌盡善
方可請
旨遵行(臣)亦不時親自查看夏秋雨水果否外溢再行
奏請此項工程未敢遽挑相應將此情由先為具摺
奏
聞謹
奏
如此方見實心任事甚屬得理殊為可嘉
雍正四年二月二十四日江南安徽廵撫(臣)魏廷
珍謹
奏(臣)到任後檢查各項檔案因自去歲九月間新舊
接署延積甚多現令陸續查明具
題又查上江地方自冬至春雪雨連綿春氣甚佳麥
苖青茂今安慶府米價每石九錢五分其餘各府
俟催齊另行具報謹將所查各件條列
奏明
查得按察司朱作鼎其才屬中才其為人尚質樸
查得學政俞兆晟初到上江考安徽廬州二府取
文章尚才華其生員童生無私賣之弊但在安慶
府每日供給必要三十餘兩至廬州府每日供給
又查得新開河一事緣大江自安慶南門又轉東
北至樅陽口六十餘里其中江東岸磯石甚多舟
楫難行乃自安慶府東門外自江北岸開新河一
道北通各湖由湖出樅陽口共四十里餘以避江
磯之險且遠也但必夏秋間江水大發灌入新河
及各湖中然後舟楫可行至冬春二季江水涸退
俟另行具報
又據布政司博爾多禀明藩司衙門有各州縣解
錢糧耗羡銀内有八千兩為(臣)衙門中一切應用
飲食之費(臣)隨令存貯司庫尚未提用因(臣)家口
甚少所費無多俟將用處另行具報理合先行
奏明伏祈
聖鑒謹
奏
博爾多年餘來居官供職光景若何據實奏聞
同日又
奏(臣)到任後即查蕪湖正陽兩關稅務惟蕪湖一關
煩雜(臣)委廬鳳道吴應鳳稽查監收目下稍有條
理至鳳陽一關即委鳳陽府知府朱鴻緒稽查監
收仍俱令所收税課十日一報收至一月即將一
月收税檔案解赴(臣)處查核如或有以多報少及
私收隠漏等弊即行參處以仰副
皇上恤商裕課至意所有委官管理關務緣由相應恭
摺具報謹
奏
吳應鳳朱鴻緒二人當留心委用其干係皆在爾身也
雍正四年六月初八日江南安徽廵撫(臣)魏廷珍
謹
奏(臣)赴江寕會同署督(臣)張楷清查陞任布政司博
爾多存庫各項查得地丁正項錢糧開明實在存
庫者竝無缺欠惟自雍正二年起收存各屬公捐
俸工節禮銀六萬餘兩查此項當日原為彌補上
江虧空起見因虧空銀兩後經部議無着虧空將
每年各官鹽規補完有着虧空仍向各員名下追
補博爾多遂將此項俸工節禮等銀那借三萬三
千餘兩竝未在庫其餘止存二萬六千餘兩博爾
多屢次詳明動用(臣)俱未批行但此俸工節禮收
存數目(臣)衙門竝無底册可查隨令新司石麟徹
底清查今據查明借動各款并博爾多任中掛欠
部平一萬七千餘兩現在無項起解隨即揭報仍
向博爾多名下追補(臣)查此案巳經借動者既懸
項無補而應行補解者又無項起解隨據詳於五
月十九日具
題此中情由合再聲明又(臣)欽遵
硃批諭旨看得博爾多為人辦事亦勤但任性恃氣不
細心認理初到任與同城官不相和其後來始相
安至於錢糧正項無欠其雜項不清楚合併
奏明謹
奏
巳有旨矣其嚴行察審定擬具奏以為若輩負恩者戒
同日又
奏(臣)又查得新開河一事(臣)由江寧回過新河口親
看夏間水長形勢自三月初間江水灌入新河已
不能挑濬現在停工查葛繼孔自新河南口挑入
五里自北口挑入五里又查其料估全河工程俱
按張楷所開舊勢挑濬此河共費不過一萬一千
餘兩但仍是夏秋行船冬春不能行如開令冬春
俱可行船則所費甚多矣蓋冬間新河已成陸地
其中高於江水面一丈餘及一丈七八尺者此必
開深二丈餘新河冬間始有一丈之水且新河南
口抵當江水一帶鐡板沙進口一里餘兩岸又俱
係流沙隨挑隨坍仍淤河身即便挑後必湏設立
歲修非一勞永逸之計共南北四十里開成大河
四季行舟實非二萬金可能辦理莫若令葛繼孔
於直隸興水利之地罰令效力現在可益民生為
急務也此時正在停工難挑之際(臣)今又新見冬
夏形勢就(臣)愚見謹將此河前後情由具摺
奏明伏祈
聖鑒謹
奏
據奏如此情形何必徒為無益之舉已有旨詰詢張楷
矣葛繼孔著另候諭旨
同日又
奏(臣)查上江安慶各屬四月以前雨澤時若稲巳布
種五月十二日以後霖雨大沛民間俱巳插秧目
下隂雨連綿數日未休至六月初六日始有晴色
又查上江二麥收成據布政司詳到安慶寧國池
州鳳陽及廣德六安潁州亳州統計收成七八分
徽州滁州屬收成六七分太平府屬收成八分廬
州府屬收成七分和州屬收成八九分惟泗州初
報可收七八分後又被黃水淹沒現行查勘另報
又查二麥價值安慶池州太平滁州廣德泗州亳
州七處小麥一石價六錢至八錢餘大麥一石價
三錢至六錢餘鳳陽六安潁州三處小麥一石價
三錢六分至六錢餘大麥一石價二錢八分至四
錢餘寧國廬州和州三處小麥一石價七錢至一
兩大麥一石價三錢八分至六錢惟徽州小麥一
石價八錢五分至一兩三錢大麥一石價八錢至
一兩二錢又查州縣六十處米價長落不一隨處
各異就其現在一石價七錢六分者二處八錢至
七八分者十處九錢至七八分者二十一處一兩
至一兩二錢者二十處一兩三錢至一兩五錢者
六處一兩八錢者惟歙縣一處地方安静人民樂
業理合將近日雨澤二麥收成及米麥價值逐一
開明恭呈
聖覽謹
奏
知道了休咎徵應全在爾等督撫大吏之所感召此理
實如立竿見影誠之敬之切勿視為渺茫
雍正四年七月二十六日江南安徽廵撫(臣)魏廷
珍謹
奏(臣)前
題報泗州地處低窪被黃水灌淹荷蒙
皇上發司庫銀二萬兩
命布政使石麟前往散賑石麟欽遵
聖旨星馳前往泗州被水男婦老幼莫不感頌
皇上天恩歡呼載道可以無煩
睿慮其續
題貴池銅陵等沿江各縣因五月内大雨浹旬低田
逼近江岸及臨内河者被水漫溢再因大江水漲
内河之水不能消洩以致低下田地尚多積潦不
能布種除現在委勘是否成災隨到隨
題再黟縣石埭等處被水又因山水陡發衝入田畝
雖其勢極速人不及防而易長易消非同平衍之
處散漫停滀故水過之田較之水淹者其被災又
有輕重不同即此幾州縣低田被水其無水高田
仍是稲禾茂盛可望有秋合併聲明謹
奏
吏治不純感召自當各異可望有秋乃汝操守廉潔之
善應是否成災係汝巧譎不實之咎徵
天心人事潛通默契分毫不爽極當敬信而凜畏之不然
非汝福也
雍正四年十一月二十六日江南安徽廵撫(臣)魏
廷珍謹
奏(臣)查蕪湖鳳陽兩關稅務一年限滿所收錢糧今
歲比前俱極豐裕除解蕪湖鳳陽兩關正額銀二
十七萬三千八百餘兩又除解兩關銅斤水脚銀
四萬三千三百餘兩外今尚有盈餘銀十萬六千
免缺額矣(臣)請將今歲盈餘銀兩可否仍解戶部
五萬兩其餘五萬六千五百五十兩解貯安徽藩
庫遇米賤之時散於各州縣買榖存貯以僃賑濟
之用蓋查上江各州縣存貯米石甚少現在蒙
聖裁指示以便遵行為此謹
奏
整飭地方諸務能一如料理錢糧則可入第一等廵撫
之列也自莅任安徽以來若較前湖南之任則不啻霄
壤之分然朕之望汝者尚不止此當更加勉勵振作以
仰副朕意
同日又
奏(臣)監試武闈後仍由江路回安慶已經
題明在案其兩岸被水地方(臣)一路細加查訊俱巳
涸出其晚稲十月至十一月初間收割始完(臣)問
民田收成分數及布政司石麟所報除被水州縣
已蒙
聖恩發粟賑濟外其各府州縣高阜田土如鳳陽亳州
所屬報收七八九分安慶所屬及泗屬之天長五
河報收七八分徽州池州廬州潁州六安州所屬
報收七分寧國和州廣德報收六分滁州報收六
分以至七分至各屬米價隨時長落不一就其現
在者六十州縣中米一石價五錢至六錢者六處
價七錢至八錢者八處價九錢至一兩者二十八
處價一兩一錢至一兩二錢者十一處價一兩三
錢至一兩四錢者五處價一兩六錢者一處價一
兩七錢者一處(臣)就現在目見及查明者具摺
奏明伏祈
聖鑒謹
奏
今歲江南秋末冬初雨水未免過多目下米價雖未甚
昂開春青黃不接不可不豫為籌畫也勉之毋忽
雍正五年閏三月初六日江南安徽廵撫(臣)魏廷
珍謹
奏(臣)到任年餘清查各處錢糧其自康熙五十五年
起至雍正三年已經奏銷者查出官役侵蝕俱已
參處仍尚有未查確之處應嚴定限期速為清理
其中民欠最多者惟徽州府屬歴年丁地米豆折
色民欠共有三十七萬餘兩其餘如寧國池州廬
州滁和二州俱有五萬餘兩太平府有二萬餘兩
鳳陽泗州潁州俱不過一萬餘兩廣德州屬有五
千餘兩其餘民欠俱少(臣)愚以為凡經管錢糧之
員非親身稽查終恐不實惟州縣官身在其地能
親身清釐惟知府直隸州能親身查察所以專責
成於知府直隸州而歸重於州縣也又查州縣官
到任後一交代出結查出虚捏即干徇隠朦混之
咎是以州縣接受交代莫敢自為發覺此後有已
交代出結之州縣將虚捏民欠據實查報不敢掩
飾者仰懇
聖恩俯照自行查出之例免其處分則州縣官既感戴
皇上寬其冒昧接受之恩又懼不行查出分賠之罪自
必和盤托出而積年民欠可以清矣(臣)已細列各
項另行繕疏
題明以請
聖旨合併具摺奏
聞謹
奏
覽爾題疏朕甚嘉悅未交部議已降旨允行矣如此則
知改悔實心任事矣籌慮殊屬精詳妥協一切若肯悉
照此居心行為何愁諸務不就理耶勉之
同日又
奏(臣)查上江所屬共存漕米九萬一千二百石内安
慶府存米六萬一千二百石除放春季三月兵米
外其餘經鄭任鑰保住親至安慶每倉俱一一過
斛盤量無虧其倉内浮面有氣蒸變色之米俱經
搧淨易換新榖至廬州府存米一萬石今換榖二
萬石前因有霉爛據司詳參一面立押賠補今俱
已賠補全完又經鄭任鑰保住親到廬州府每倉
過斛盤量無虧仍有鳳陽府存米二萬石今換榖
四萬石於三月十九日鄭任鑰保住自安慶樅陽
起程上鳳陽盤查尚未據盤查完報合先將盤過
安慶廬州二府漕米緣由先行具
奏伏祈
聖鑒謹
奏
盤量無虧甚好但恐其中或有那借富戶米穀搪塞一
時亦未可定仍當再為留心察訪積貯乃第一要政萬
不可絲毫疎忽
雍正五年十一月十九日江南安徽廵撫(臣)魏廷
珍謹
奏為恭謝
天恩事(臣)蒙
恩賜
欽定詩經傳說彙纂
御製律歷淵源(臣)即郊迎至署恭設香案望
闕叩頭謝
恩訖(臣)跪捧敬閱
御製詩經序文知詩之為教所以明勸懲而行黜陟蓋
治世之大經非文人學士風雲月露之辭深有以
𤼵明
聖祖仁皇帝修經垂教之意孔子刪詩取思無邪之旨則
詩之為教自兹以後彰著流行如日月之經天江
河之行地矣至律歷淵源一書闡理數之微奥集
中西之大成使七政之行度五音之條理九數之
本原明如指掌則天地費隠之道古今不傳之祕
自此而發所未發矣(臣)當日僃員
内廷躬充校對親炙
聖祖仁皇帝乙夜披閱不輟寒暑一字一句裁定悉出
聖心數十年来始能彙輯成書今日告厥成功復蒙
恩賜(臣)跪捧莊誦儼然如對
聖祖在天之神感激之至不覺嗚咽涕零不能自巳(臣)惟
祕藏世世寶之虔恭修摺以謝
天恩為此謹
奏
據奏感激
聖祖深恩嗚咽流涕既如此何不勉竭心力以盡仰報之
道况汝現守封疆又非無位者比若果非虚文但將今
日感激真情存而不忘時時自省能具純然一誠則雖
愚必明雖柔必強矣勉為之
同日又
奏(臣)兼理蕪湖鳳陽兩關今又滿一年矣查兩關錢
糧除解正項二十七萬三千餘兩再解銅斤水脚
銀四萬三千餘兩今歲仍有盈餘銀十萬餘兩其
中惟鳳關獨多至八萬四千餘兩而蕪關甚少止
一萬七千餘兩查今年夏秋間江水長發港汊處
處相同商船自上流曲汊小河多直抵廬鳳可以
不由蕪關所以蕪關甚少而鳳關獨多也又查自
江西沿江以来有九江蕪湖龍江三關俱收江廣
及川江之運到貨稅而蕪關之稅額最多所賴者
湖廣豆船之紛集以益課稅今秋湖廣受水豆船
販來稀少故税不及往年(臣)惟即兩關所收多少
之數據實解報為此具摺謹
奏
但稽查得法報解據實不令屬員吏胥滋隱匿之弊即
是矣何論徵收數目之或多或寡也
同日又
奏(臣)於十一月初一日自江寧回至安慶一路沿江
田地巳種菜麥俱極青葱復得霖雨土脉滋潤又
據署布政司噶爾泰報到各屬中晚稲俱巳收穫
其安慶廣德州收有六分池州鳳陽收有七分亳
州收有六七分太平和州潁州收有七八分寧國
廬州六安泗州收有八分徽州滁州收有八九分
至米價隨時長落不一就現在價值六十州縣中
每一石價七錢至八錢餘者共八處價九錢至一
兩餘者共十處價一兩至一兩二錢餘者二十二
處價一兩三錢至一兩四錢餘者共十四處價一
兩五錢至一兩六錢餘者共四處價二兩者惟歙
糧價值繕摺奏
聞謹
奏
覽
同日又
奏(臣)查上江一省錢糧自雍正三年以前歷十數年
已歷二十餘年共有五萬餘兩歷年廵撫催追者
止有二萬餘兩其餘係總督催追(臣)巳將當日徇
隠失察及承追督催各官
聖鑒允(臣)所請則此項可易辦矣一項有着虧空共二
十二萬餘兩亦經二十餘年矣歷年廵撫催追者
亦止有二萬餘兩其餘俱係總督催追(臣)將(臣)所
應催各案親提嚴比上江惟此一項尚容查追彌
補又(臣)到上江兩年有鹽規二萬兩(臣)兩年絲亳
未收俱行文布政司查催入庫俟交收完日另行
奏明又(臣)在藩庫平規銀兩實用不盡其仍存留庫
歲矣雖可勉強但覺精神不如往年當此重任何
敢一毫自欺以致誤公伏祈
皇上另簡賢能料理地方使(臣)得補修書之地勉力校
對以盡職守得聆
聖訓使(臣)晚年學問有所長進則(臣)之晚節末路得以
保全皆我
皇上生成教誨之恩也(臣)虔恭修摺謹以具
奏
在朝較之在外擔荷之任案牘之繁原省心力况在廷
大臣朕朝夕接見推誠恩遇體恤周僃協和一堂汝自
應欣羡企慕但汝蒙朕簡任封疆惟務潔已自好於民
生國計毫未補益一切虧空錢糧案件率多畏首畏尾
未能清楚一事而遽望内轉清要安閒適志以保禄全
名如是則為臣不易之語謬矣仍若不肯身任勞怨竭
力料理因循玩愒悠忽歲月亦不過如張楷裴&KR0973;度鄭
任鑰李紱等之結局耳汝日前一片感激
聖祖嗚咽流涕之誠切寧非欺誑耶汝其勉之如欲晉秩
内廷為君臣聚會之慶須有整飭地方之勞績方可遂
意否則莫輕望也果能奮勉精神經理有效令朕嘉悅
豈止内補修書之地而巳乎
雍正六年三月十九日江南安徽廵撫(臣)魏廷珍
謹
奏(臣)奉
上諭為計議總督(臣)范時繹養廉一事仰見
聖恩高厚無微不周凡為臣子莫不感激(臣)到任後於
雍正四年五月中至江寧盤查藩庫及雜項各款
據陞司石麟面言督臣轄三藩司其上江藩庫中
有平銀四千兩為總督養廉之資至上年十月中
(臣)到江寧封貯銀兩又據署布政司噶爾泰亦言
有此項銀兩今奉
上諭復行署司查明另行具
奏合將以前原由具摺先行
奏明伏祈
聖鑒謹
奏
覽
三省奏齊之日有旨
同日又
奏(臣)查上江錢糧除民欠及各官虧空另行分案
題明仍有各州縣錢糧火耗未經具
奏蓋因上江錢糧一年解布政司庫止有一百二十
餘萬其通省公務自辦理木植修造船隻以及每
年額辦顏料起解餉銀除發正項之外其餘不足
者俱出於各屬火耗之中如提各屬火耗分給各
官養廉再辦理公務竟至不敷所以未敢遽
奏(臣)今夙夜思維一省之公事當合一省之財賦通
計之其中正雜各項俱可資以補苴合上江正項
錢糧再算及雜項雜稅共有一百七十餘萬再將
各州縣漕糧南米麥豆等項加入共有二百萬若
每年徵收全完以加一耗算則有火耗二十萬矣
除辦理公務及各官養廉尚且有餘可以為錢糧
虧空補苴之用(臣)已行令布政司將各州縣錢糧
火耗合計通省所有確數另行開列細數及各用
項
奏明請
旨合先繕摺奏
聞謹
奏
提火耗之舉如肯秉公為之乃極有益於地方百姓之
事設或以私心辦理措置不協其為害亦甚此在爾等
大吏斟酌可為則為之若自信不及不敢為則不為亦
可倘不發於本心又不肯秉公實力措畫均平曉諭百
姓開導屬員聲言出自聖意而令闔省官民歸怨於朕
試仰面對
天能不愧歉耶近日直省相率彷行者頗多奏摺到朕槩
如此批諭仍叧有旨由内閣頒示矣
同日又
奏為恭謝
天恩事(臣)於三月初四日接到大學士(臣)馬齊等寄字
内開奉
上諭覽魏廷珍奏謝賜嘉榖圖栢梁體詩及帽頂式樣
等物一本内有野而有文草茅童叟咸識盛朝之制
作等語殊属牽強不妥若係他人章奏中有似此荒
謬之語朕必究問今魏廷珍所奏錯誤朕姑不深究
爾等可寄信前往令其知之欽此到(臣臣)聞
命之下惶愧無地惟俯首叩謝
天恩格外寬大(臣)本淺學庸材當書寫之時實不自覺
其語不成文辭不達意兹蒙
聖明指示(臣)始深知荒謬既感且愧寤寐難安
皇上猶不即加顯斥止令寄信通知直如
天地覆載之德無所不包父母矜恤之心有加靡已(臣)
惟愈加砥礪使學問有所長進皆我
皇上教誨之恩也(臣)無任悚惕感激之至為此繕摺恭
謝
天恩謹
奏
覽奏已悉念爾内廷行走多年身受
聖祖天高地厚破格殊恩料必不忍為此譏諷文章所以
姑從寬恕汝當深自省察果出於無心不過一時忽略
小過若出於有意宜大加警惕痛自克責慎莫存此不
可對越
天地神明自取誅戮之念也
硃批諭旨卷一百四十九上
欽定四庫全書
硃批諭旨卷一百四十九下
硃批魏廷珍奏摺
雍正六年六月二十日江南安徽廵撫(臣)魏廷珍
謹
奏為據實奏明事雍正六年五月十一日接到怡親
王暨大學士張廷玉寄字一封内開雍正六年四
月二十二日
皇上發下條奏一件内稱各衙門缺主前蒙
皇上盡行查禁一時弊絶風清天下無不歌誦
聖明獨安徽廵撫衙門三十餘缺多屬徽州之人至今
未能盡除子弟衣鉢相傳出入鄉黨鮮衣肥馬甚
於富豪其舞文作弊無所不有而錢糧房尤甚蓋
盤踞日久上下書吏俱串通一氣州縣官平時情
面往来者即有虧空一切俱為支吾登答掩飾侵
那本官不能一一清查受其朦蔽是以安徽所屬
州縣虧空甚多皆由於此今後似宜遵例查禁凡
廵撫衙門書吏名缺務令七府七州秉公考取殷
實農民取具里鄰甘結加具該府州縣印結保送
充當毋許仍存舊習則弊端可息等語奉
上諭各衙門缺主舞文作弊甚為吏治之害年來巳降
旨令該管官嚴行禁革何以安徽衙門尚有此等之
人把持盤踞今既有人條奏必非無因魏廷珍何以
漫無覺察爾等可寄信詢問之欽此遵
旨寄信前来等因到(臣)伏查(臣)自雍正三年十一月十
一日到安慶廵撫之任查點各房書吏多係徽州
府人誠如
聖明所諭(臣)恐其通同盤踞舞文作弊為吏治之害欲
一時盡去徽人又勢所不能當時(臣)初到任凡一
省錢榖事件惟憑案卷而查核案卷之書吏尤在
熟練况上江有二十餘年錢糧未經清楚之案頭
緒紛煩若驟換一班新進其以前案卷一無所知
而目下諸務又無所據錢糧事件難以清楚所以
仍用原班各書吏辦理且各書吏俱係經制巳經
咨部有名未曾察出過犯亦難革退然全用徽人
恐終有弊端所以(臣)自到任後已經陸續將各府
人兼補現在安慶廬州池州太平泗州等處前後
已共募補十有二人(臣)又行文張示各府州縣招
募農民考補無如各屬募到農民不特文義不通
且字多錯誤問以刑名錢榖茫然不知而律例又
一字不曾入目所考多人而中選者甚少現在仍
行招募漸次更換至缺主之弊自雍正元年巳經
奉
旨禁革(臣)到任後又復嚴禁凡經制五年役滿者即令
赴部考職另募更換其刑名錢榖各房(臣)親自僉
點不使有一定之缺今奉
上諭(臣)復令書吏各具竝無缺主名色結状存案以永
杜缺主之弊至條陳所云州縣錢糧虧空一切俱
係廵撫書吏支吾登答掩飾侵那事或有之以(臣)
愚見又不盡然蓋州縣之去任有虧空者其交代
接受之官必不肯受(臣)亦嚴禁必不令其接受一
毫虧空其州縣之現任有虧空者於年終奏銷知
府盤查虧則揭出如有容隠即行并參責令分賠
至廵撫衙門凡錢榖刑名案件應咨應題俱以藩
臬兩司詳文為憑如州縣虧空司府州縣揭報至
院而廵撫不參出此則廵撫書吏作弊為之壓案
也(臣)自到任後如有屬員揭到虧空皆親自查核
并無一案虚懸而不參者(臣)斷不敢任其掩飾壓
案不行也總之為書吏者初雖農民久則狡猾舞
文作弊勢所不免要在本官為之主持如官將一
切文案件件入目則舞文之弊從何而生如官將
一切文案并不入目或入目而不能解其文義雖
俱換新役弊亦不免(臣)現將書吏在各府招募陸
續更換或有耳目未周之處舞文作弊招搖生事
者再加密訪查拏斥革究處外理合將(臣)到任後
已經更換各府屬書吏情由據實
奏明伏祈
聖鑒謹
奏
果如所奏應免物論矣然空言殊難凖信
雍正六年十一月十八日江南安徽廵撫(臣)魏廷
珍謹
奏竊查上江十四府州所屬秋收分數今據署布政
司鹽(臣)噶爾泰報到安慶池州六安州屬收成俱
報八分徽州寧國太平鳳陽滁州廣德潁州亳州
各屬收成俱報七分八分不等廬州府屬收成報
收七分和州泗州屬收成俱報八分九分不等至
六十州縣中米價隨時長落不一今就現在之價
具報每米一石價銀六錢至七錢餘者共十二處
八錢至九錢餘者共二十六處一兩至一兩一錢
餘者共十五處一兩二錢至一兩三四錢者共五
處一兩六錢者惟休寧縣一處二兩者惟歙縣一
處(臣)謹將收成分數并現在米石價值具摺
奏明伏祈
聖鑒謹
奏
據奏安屬米價内惟歙邑與各州縣迥不相同所以然
之故朕殊不解且通省俱報豐熟而坐視一邑昂貴毫
無調劑爾所司何事朕更為不解
同日又
奏竊(臣)兼理蕪湖鳳陽兩關至九月二十日一年限
滿其鳳陽關委鳳陽道何宗韓徵收蕪湖關委蕪
湖縣知縣張鷲徵收統計一年所收税銀除解兩
關正額銅斤水脚共三十一萬七千一百餘兩外
仍共有盈餘銀十萬零三百八十餘兩其中蕪關
盈餘三萬九千二百四十餘兩鳳關盈餘六萬一
千一百四十餘兩現在僃文起解戶部理合先行
具
奏又蒙
上諭查各關現行則例與原頒則例有不同者盡行徹
底查明另刊頒示(臣)署在安慶離關路遠連年俱是
委官管理未經親身徵收(臣)接部文之後現在逐
款稽查未免稍遲時日俟一查明即行具
題合併
奏明伏祈
聖鑒謹
奏
此奏似屬預留地步汝意倘至不能徹底查明即以未
經親身徵收一語借以塞責耳稍遲時日何妨但莫令
後人檢點方可獲免過咎
雍正七年正月初十日江南安徽廵撫(臣)魏廷珍
謹
奏竊(臣)奉
上諭計議各官養廉一事伏查署布政司鹽(臣)噶爾泰
送到各屬實徵冊開安徽等屬每年共額徵地丁
雜辦蘆課等項銀兩并本折米麥豆漕糧通計共
銀二百三十一萬八千一十六兩零(臣)會同督(臣)
范時繹計議又據署布政司噶爾泰稱其漕糧正
耗米二十六萬六千二百七十七石零所有耗羨
止敷兌運之費其各屬解司道本色米麥豆六萬
九千餘石所有耗羨亦止敷州縣解省船脚舵脚
沿途折耗之費均無庸提解耗羨外實計共徵銀
一百九十八萬二千七百三十九兩零今請自雍
正七年為始計應提加一耗羨銀一十九萬八千
二百七十三兩零通計闔省公務并各衙門養廉
共需銀一十七萬八千八百兩零仍餘存銀一萬
九千四百七十一兩零以為臨時有公務急需及
每年錢糧徵解不能十分額數之開除合將通省
公務所費及各官養廉約計支存數目另具清單
敬呈
皇上御覽伏乞
聖明指示施行謹
奏
閱汝所開公費各款項有十餘條殊為朕所不解俱經
批諭單内以朕不解之心又兼信汝不及從何指示耶
雍正七年二月二十二日江南安徽廵撫(臣)魏廷
珍謹
奏(臣)奉
上諭計議各官養廉一事上江初議舉行未能一時定
妥容(臣)陸續具
奏如有臨時增用者另行再報如有臨時酌減者仍
貯司庫其與下江條件相同者俱照下江已行之
成規斟酌煩簡開銷庶無參差浮冒之處而事亦
無貽誤矣前摺各條下未開明原委是(臣)之疎愚
謹將
硃批十一條逐一聲明再行恭呈
御覽
一總督衙門齎表路費銀一百二十兩此項以前
係在江寧齎表故係江寧布政司中辦理今錢糧
歸款故開入耗羨中(臣)今議裁去
一總督衙門修理執事銀九十六兩此項原係一
百九十二兩分上下江公辦今議裁去
一總督衙門奏清書銀二百兩此項以前係布政
司中辦理今照依下江開入耗羡中
一將軍總督閱操銀一百四十兩此項以前共用
二百八十兩係上下江司道公辦為操演賞兵之
用今照依下江開入耗羡中
一錦衣衞役工食銀二十七兩四錢此項衞役惟
江寧府設凡遇迎送
敕書
詔誥慶賀大典承捧傘扇各項其工食向係上下兩江
捐給今各項錢糧俱巳歸款(臣)照依下江開在耗
羡中
一廵撫衙門歲修執事銀一百二十兩此項新任
新年有此費用故照依下江開入耗羡中(臣)今議
裁去
一江寧塘餉銀一千兩(臣)前開坐京提塘公費銀
四百兩是廵撫衙門中所給以辦公務此條原係
工墨銀二千一百八十兩係州縣捐給(臣)先議裁
據署司噶爾泰稱坐京提塘料理本省公事查封
部文不止鈔報此項議裁無人辦公今議酌減照
依下江開入耗羡中每年給銀一千兩
一江寧養喇嘛銀一百八十二兩零此項原係上
下江四六分辦上江應出四分係各屬捐給今照
依下江開入耗羡中
一每年藩庫解餉到部約需解費等項二萬兩此
項係照依下江開四萬兩上江止開二萬兩據署
司噶爾泰合算每年解餉到部五十萬每千兩用
公費四十兩是解五十萬餉即用公費二萬兩如
解餉數少即有餘剰仍存司庫
一每年藩司採辦顏料錫蠟等項每年市價低昂
不一約需協貼銀二萬兩此項銀兩據署司噶爾
泰稱布政司中承辦一年即有成規俟辦完之後
貼銀若干據實開銷(臣)以此項亦照下江開入俟
今年承辦時悉照下江已辦之數核酌實用另行
開報
一布政司衙門各節表箋銀一百四十兩此項亦
照依下江開入耗羡中(臣)今議裁去
原摺又有廵撫南北提塘紙張飯食銀一百六十
六兩一項此係江寧一處凡江寧安慶兩處文書
往来恐有沉擱舛錯在此稽查分發又有臨淮一
處自京中部文到臨淮分路一向江寧一向安慶
恐有沉擱舛錯在此稽查分發不在坐京提塘之
中合併聲明伏乞
聖鑒指示施行謹
奏
件件必效法下江辦理始不愧封疆之任耶既欲模範
他人步趨而後舉足乃不效法田文鏡李衞而甘心效
法陳時夏張坦麟足見識見之超越矣據所開各款既
俱倣照下江定議朕有指示亦祗宜專諭下江汝自倣
照而行何用諭汝為也
雍正七年六月三十日江南安徽廵撫(臣)魏廷珍
謹
奏竊照江省二麥因有閏月所以成熟稍遲兹據署
布政司噶爾泰報到各屬麥田收成分數如安慶
府六屬七分者三處八分者二處九分者一處如
徽州府六屬俱報七八分如寧國府六屬六七分
者二處八分者二處九分者一處尚有涇縣未據
報到如池州府六屬俱報八分如太平府三屬俱
報七分如廬州府五屬俱報八分如鳳陽府八屬
五六分者一處六七分者四處七八分者二處八
九分者一處如滁州并二屬七八分者二處八九
分者一處如和州并一屬俱報八九分如廣德州
并一屬俱報七分如六安州并二屬俱報八分如
泗州并三屬六分者一處七分者二處九分者一
處如潁州并二屬六七分者二處七分者一處如
亳州并二屬七八分者二處八九分者一處至各
屬米價隨時長落不一就現在報到之價六十州
縣中每米一石價銀六錢至七錢者六處八錢至
九錢者二十處一兩至一兩一錢者十九處一兩
二錢至一兩三錢者五處一兩四錢至一兩五錢
者四處一兩六錢至一兩七錢者二處一兩八錢
者惟歙縣一處尚有涇縣蒙城銅陵未據報到理
合具摺
奏明又據鳳陽臨淮盱眙三縣交界中鳳陽屯衞地
方報有蝗蝻生發(臣)立即差員查撲巳據各縣衞
詳稱蝗蝻始生已經撲滅具結報到竝未傷損禾
苖又據泗州報新設潼安衞楊家湖邊虹縣報宿
遷縣交界瀏馬灘地方生有蝗蝻(臣)又差員星夜
查撲務盡今於六月十二十七等日俱具結報已
經撲滅淨盡并未傷損禾稼合將情由一并
奏明伏祈
聖鑒謹
奏
覽奏二麥收成分數内與朕所聞相逕庭者不止一處
大抵將各州縣報文鈔錄一通而已竝未留心確訪至
各屬米價未開低昂先言隨時長落不一乃係自信不
及預伏游移之語以防舛謬之失耳似此無憑無實儘
可不必具奏且逐處皆用如字汝意蓋謂故套如斯然
則上江如是直省亦莫不如是若據汝意而論
聖祖當年特命各省督撫奏報雨暘米價是誠徒煩無益
之事矣汝既有此見即當詳議直陳請朕裁酌停止斯
舉也
同日又
奏竊(臣)前摺所開耗羡中有總督廵撫衙門儧造各
標營糧餉各案奏冊紙張銀二百四十二兩俱係
照布政司開來原單繕入摺中(臣)今正當核造兵
馬錢糧奏冊之時即將布政司中書辦清書等共
十三人喚入(臣)署扄戶修造共三十六日造完按
日給以飯食每人四分竝自江寧至安慶来往水
脚盤費一共合算止用銀二十五兩有餘(臣)已行
布政司以後兵馬錢糧造冊俱照此開支至總督
衙門造冊公費另行開報再前摺中又開藩司衙
門採辦顔料錫蠟等項約需協貼銀二萬兩(臣)已
聲明俟辦完之日協貼若干據實開銷(臣)於五月
中在江寧秋審正當採辦之時(臣)將採辦官徽州
府同知傅楫面詢每斤每擔原價若干協貼若干
以至解交水脚費用各項若干令其據實細開不
得浮冒仍由藩司轉報今於六月中據署布政司
噶爾泰據同知傅楫細開上江一年所辦一切顏
料共止應協貼銀一萬一千九百餘兩竝不需二
萬之多(臣)復令再行核實另報至于公事應用者
如在安慶(臣)親歷其事俱行查照確實開銷今將
查明二項具摺
奏明開支(臣)更有請者廵察御史戴音保在上江開
支伏祈
聖恩指示以便遵行謹
奏
覽
雍正七年九月十六日江南安徽廵撫(臣)魏廷珍
謹
奏竊照今科文闈輪(臣)監臨(臣)凜遵
功令率同在事諸臣克勤克慎士子入場點名(臣)親
身監查第一場搜出上元縣生員楊大芳夾帶文
四十八篇第二場搜出奉賢縣生員相溥夾帶表
五篇又搜出懷寧縣生員張一元夾帶表一篇(臣)
俱遵例枷責斥革於九月十一日揭曉至十六日
忽訪聞匿名帖有第二十二名中式王以式第七
十九名中式王以秀係伯叔兄弟俱不能文同榜
叨中有傳係關節有𫝊係𫝊遞若非公同覆試正
偽難定除現在咨會正主考(臣)黎致遠副主考(臣)
李清植及在事諸臣公同覆試如果有關節𫝊遞
情弊(臣)即另疏
題參嚴審究擬謹先具摺奏
聞并附有主考(臣)黎致遠李清植摺一封一併恭呈
聖鑒謹
奏
若無主考官之奏諒汝亦置之不覩不聞而已
雍正七年十月二十五日江南安徽廵撫(臣)魏廷
珍謹
奏竊(臣)自江寧由水路回安慶已經具
題報明在案(臣)在江面查看兩岸麥田俱經種植有
田間已出苖者俱極青葱碩茂其各屬秋成分數
并米石價值據署布政司噶爾泰報到細查其中
俱按收成幾分之數逐細開明摺中冗長難以分
析(臣)謹將收成數照冊另開清單恭呈
聖覽至上江六十州縣中現在米價每石六錢至六錢
五分者共七處七錢至七錢八分者共十八處八
錢至八錢五分者共十四處九錢至九錢六分者
共七處一兩至一兩一錢者共八處一兩二錢至
一兩三錢者共四處一兩四錢者一處一兩六錢
者一處理合一并奏
聞謹
奏
覽
冬雪關係來年麥禾預兆當竭誠為蒸民籲禱若但以
一已之利害私心邀求則未必見應於汝也
同日又
奏竊(臣)欽奉
上諭密拏趙七一案隨查小孤山為江西上江交界其
旱路為潜山營所轄(臣)即委潜山遊擊雷逢春差
員横截江面密緝又查梁山采石為上江下江交
界是遊兵營所轄(臣)即委梁山遊兵營遊擊閻璥
横截江面密緝其中間安慶池州蕪湖各令本地
文武官上下往来緝拿(臣)自江寧回一路俱面見
申飭至揚州儀徵是趙七居住之地(臣)又咨下江
通聞此(臣)愚見先行
奏明至河間府河間縣貢生王之銳(臣)原俟其一到
安慶即差人伴送到京(臣)候至今忽於十月二十
三日王之銳到安慶(臣)細訊来自何處據云為河
東督(臣)田文鏡差員伴送到京問明無干奉
旨釋放回家難以度日以(臣)係同府人又同為李光地
選拔貢生来求資助(臣)將王之銳已羈留在署但
聖明指示謹
奏
覽
同日又
奏竊(臣)兼理蕪湖正陽兩關八月二十一日又滿一
年限期(臣)自江寧至蕪湖查點錢糧合蕪正兩關
總數一年共解正額并銅斤三十一萬七千一百
餘兩之外今歲錢糧豐裕仍有贏餘銀一十一萬
餘兩蓋因今年秋中江水平順未曾漲溢每年商
庫所收耗羡銀兩據署司噶爾泰稱今歲所收各
州縣耗羡銀兩已經十萬有餘詳請散給各官養
廉銀兩前来(臣)隨與督(臣)范時繹面商各官養廉
已先發一季除所收耗羡辦理公事外陸續按季
給發各官養廉理合一併
奏明伏祈
聖鑒謹
奏
養廉乃係即應給與之項必多方掯勒朕殊不解其故
在汝無非潔身預防之意耳
同日又
奏竊查今科江南鄉試於九月十一日揭曉至十六
日訪聞有匿名帖中式舉人王以式王以秀係叔
伯兄弟一榜同中云係關節𫝊遞(臣)隨先行
奏明一面會同正主考(臣)黎致遠副主考(臣)李清植
布政司(臣)噶爾泰提調(臣)劉永鐄等於十八日出
題二道復加面試王以式王以秀俱各成二篇竝
非目不識丁者但細看面試之文氣尚清順中有
二三錯字隨令江寧府李如蘭懸重賞購求匿名
人即於二十三日拏獲貼匿名人係武舉陳銳與
王以式王以秀對門而居據供有夙嫌所以挾仇
而貼除飭提調官劉永鐄外監試江寧府李如蘭
嚴審如果有關節𫝊遞情弊或係陳銳挾嫌誣貼
照例究擬另行奏
聞再(臣)離安慶巳兩月有餘匿名人已經拏獲其應親
審具
題事件積累甚多(臣)於九月二十五日即自江寧起
程先回安慶料理理合一并
奏明伏祈
聖鑒謹
奏
黎致遠李清植來京復命將此案情節已僃悉奏知矣
雍正九年三月二十五日署理湖北廵撫(臣)魏廷
珍謹
奏竊(臣)接到大學士張廷玉蒋廷錫字奉
上諭嚴訓(臣)偏執多疑駁查案件以致遲延不結計及
米鹽等事(臣)捧讀之下惶悚無地(臣)蒙
皇上高厚之恩署撫湖北夙夜兢惕事無大小親身料
理未嘗一日敢自暇逸奈(臣)材質魯鈍事多愆尤
屢蒙
天恩不即罷斥又蒙
教訓委曲懇切(臣)感愧交集無以自容敬將各件為我
皇上陳之(臣)平日遇事過於拘謹(臣)亦自知屢加改悔
至於偏執已見(臣)則不敢凡地方應咨應題之件
必須會稿(臣)若偏執其非督臣亦斷不肯會稿况
案件俱上達於
聖主之前日月照臨之下豈容偏執即如湖北民欠有
查出書役侵蝕者從前僅私行催追補項(臣)於此
極言必參出審追使以前侵蝕者力為完結則以
後之書役知所懲而不敢侵蝕所以公同會稿參
出竝未有督臣不會稿而(臣)偏執獨行之事至楚
省歷年案件遲延(臣)到任後即用三催之法遲則
參其官如遲至二限不結者即照例嚴參將遲延
之官革職留任在案如果因(臣)駁查至於遲延(臣)
何能再參以革職蓋湖北案件以前幾年拖延不
結者皆因案内牽連督撫司道大員府縣不能取
上司之供所以甘受參罰久而不結(臣)到任後已
將田關一案審結將以前廵撫藩司參處再假印
水程一案又將兩司參出革職發審竝不敢有瞻
顧之處此二案係(臣)所自審俱已
題明至徐聚倫揭武關一案係督臣與(臣)會審之件
司中尚未審解至於駁案如情節未明定罪不當
此應駁者若無情弊一駁即可回覆若駁之即遲
延不回覆者皆有弊也凡有弊之案多不早審早
解挨至限滿廹以無可駁之時日欲朦混結案一
經駁下又歸遲延於上司此楚中審案之積弊也
(臣)巳屢加嚴參無奈積習已久恐駁出以前之弊
端故有是言現今假印水程之案五年不結其明
證也至地方官歷来求廵撫為之擔當者多是不
當外結之案求作外結免其參罰或倉庫錢糧求
通融支放除此之外别無求擔當之處但此乃是
上下通同之積弊(臣)則力除之於應參者必參錢
糧不合例者不支此所以謂(臣)不為之擔當或因
此謂之偏執然此皆弊也(臣)故不敢與之通同也
至官員議事應行應止(臣)必面為分析不使有疑
似之處蓋地方官即(臣)所屬如有事件即可當面
問明又何用(臣)之疑乎至山東饑民一件係上年
冬月江邊忽来小船數隻既非漁人又不載貨恐
為匪船令人探視其形跡不似匪人(臣)故云既非
匪船聽他去罷不必驅逐但必查其来歷及查其
来歷又有自陸路来者方知為饑民遂令武漢兩
府查明賑濟現今陸續委官送回原籍不誤春耕
至(臣)衙門每早開門放水菜時恐書役𫝊遞信息
賖欠貨物及私添數目字句俱可暗藏作弊(臣)所
以將日用菜蔬及書役食米各釘一簿凡開載明
白者方許買入每早令一人稽查此(臣)所以防其
弊竝非(臣)親身計及於此也(臣)見歷来官吏參案
俱是門上作弊(臣)在湖北故用此法門上之弊庶
乎可查(臣)自奉天進京蒙
皇上面諭(臣)
聖祖皇帝有保(臣)不與阿其那同黨之
聖旨又蒙
皇上格外洪恩畀以封疆重任今年已六十有三僅生
一子甫及三周(臣)之有後惟望
天恩保全夫復何所疑懼何所瞻顧一切傳聞(臣)過伏
望
聖明時加教訓有則徹底洗滌無亦倍加勉力夙夜勤
惕策勵駑駘以仰報
高厚於萬一耳為此繕摺具
奏伏祈
聖鑒謹
奏
此奏嘉悅覽焉若肯如是存心復有何可訓諭恐汝不
識朕意妄生疑懼耳今既胸懷渙然無他顧慮但當竭
力勉盡職守以仰副任用王士俊交代畢來京陛見後
方赴湖北為期尚早一切政務毋因暫署涉於草率從
事
雍正九年四月初六日署理湖北廵撫(臣)魏廷珍
謹
奏竊(臣)據黃州府知府康忱黃安縣知縣鍾彝詳報
拏獲縣中居民管廷訓即管天申彭又文學習邪
教又在伊家前後搜獲銅劍符書圖印紬符紙符
等件據管天申供習大成教係彭又文彭皇次所
𫝊而彭又文供彭皇次係從信陽州胡良友家學
来再羅山縣亦有此等同教之人事關邪教惑衆
例應通詳因口供不一夥犯不齊虚實莫定除將
管廷訓彭又文收監起獲符書銅劍等貯庫一面
關提彭皇次胡良友等獲日另詳(臣)按學習邪教
例應參糾除飭審明口供另行陳
奏外理合先為具報伏祈
聖鑒謹
奏
似此例應題結案件何必多此一番凟奏耶
雍正九年七月十三日署理湖北廵撫(臣)魏廷珍
謹
奏竊查湖北地方交夏以後雨澤調勻稻田茂盛早
稲現今收割各屬俱報有八分九分十分中稲亦
俱豐茂結實七月後可以登場即瓜果菜蔬亦俱
收熟據民間云數年来今年各項俱收至江間水
汛五月平順六月初間始見大發每日長至一二
尺初十日以後漸平交七月初間始定較之上年
江水尚小一二尺查各屬臨江堤岸據布政司徐
本據各州縣報到堤岸現在修築完固竝無衝決
除一面仍令加謹防護尚有秋汛務保無虞又各
屬有存七糶三之米米既有餘早稲又已新收米
價甚平兵民安業除中稲收成分數查明另報外
今據各屬報到早稲收成分數米石價值(臣)謹另
摺分析恭呈
聖鑒為此謹
奏
據奏早稲巳收米價平減以手加額覽焉
雍正十年四月二十六日漕運總督(臣)魏廷珍謹
奏竊(臣)於本年二月二十二日跪請
聖訓即於二十五日起程途中接到大學士鄂爾泰張
廷玉蒋廷錫字欽奉
上諭寄信與(臣)即將性桂所派廟灣等四營兵丁改隸
於左右兩營仍不時親加訓練務使技藝精銳以僃
調用其一應添設員弁等項事宜悉遵前旨行欽此
(臣)於三月二十一日到任而廟灣營遊擊適在淮
城(臣)隨宣布
皇仁明白曉諭各將僃兵丁無不歡欣踴躍於四月十
二日廟灣新兵七十名俱送至淮城(臣)即親自逐
名點騐賞以銀米安頓入官房屋居住使其得所
分收左右兩營朝夕訓練於十七日又據鹽城營
報將新募兵丁六十六名亦送到淮城時(臣)已起
程渡過黃河隨即令(臣)標中軍副將點驗賞以銀
米安頓訓練仍有海州東海兩營新募兵丁尚未
送到今糧船全數俱行催過黃河已進中河
天庾甚重(臣)又親自押漕北上抵通但淮城營房至今
尚未修造兵丁孑身而来其家口仍在本處(臣)隨
咨明督(臣)尹繼善撫(臣)喬世臣并行布政司令其
速為料理蓋造營房使遠来兵丁有以安身且令
其家口俱搬入淮城再東海一營所添新兵其中
有前任漕(臣)性桂召募趕繒船水手九十二名俟
到淮時看驗如果海洋路熟善操舟楫即令在東
海營作水手其淮城兵丁另行召募如仍是初募
農民未經學習水戰似應仍歸入一千名數之内
其趕繒船水手另行召募(臣)又已咨商督臣尚未
准有回咨(臣)到任後在署僅有二十餘日今又至
山東臺莊督催漕船過關所有應行事宜容(臣)查
明另行節次具報外合將調到廟灣鹽城等營新
兵收隸標下左右兩營訓練原由先行
奏明伏乞
聖鑒謹
奏
覽奏俱悉武僃關係綦重其加意訓練時刻毋得少忽
同日又
奏竊查淮安城中漕標及城守營兵丁共一千七百
七十五名再添新兵一千名以及廟灣鹽城海州
東海四營兵丁共有五千五百一十名其每季糧
餉俱自淮安府庫支領但淮安府庫竝無存貯銀
兩預僃兵餉俱係各州縣撥解到淮支銷每季旋
解旋支稍有撥解未到兵丁係按月授食府庫又
無别項可支每致周章以前漕臣衙門遇有急需
即調取河庫銀兩兹(臣)面問河(臣)嵇曾筠云今歲
河工工程頗多亦不能寬裕以(臣)愚見淮城七營
兵餉請照上年湖北所行每府存貯一二萬兩之
例以僃急需將司庫錢糧撥三萬兩即交於淮安
府知府常貯府庫其每季兵餉仍照例在各州縣
撥解如至月初撥解未到即先動支存貯之項俟
解到撥餉補足不得懸欠如有軍需應用者即一
面具
題一面動支每年
奏銷時一例盤查如有虧空即行嚴參究追一以預
僃軍需一以接濟緩急庶公事有僃而士馬飽騰
矣(臣)愚昧之見伏祈
聖明指示如
允(臣)請(臣)即另行具
題為此謹
奏
具題到日有旨
雍正十年五月十三日漕運總督(臣)魏廷珍謹
奏竊(臣)奉
上諭將性桂所派廟灣鹽城海州東海新添兵四百名
收入(臣)標不時訓練(臣)到任後已據廟灣鹽城二
營送到新兵一百三十六名分入左右兩營訓練
業經
奏明在案今又據海州營送到新兵一百二十名東
海營送到新兵一百四十四名(臣)俱令中軍副將
點騐分入左右二營朝夕訓練務使技藝精銳其
應添員弁蓋造營房修整甲器與督(臣)尹繼善撫
(臣)喬世臣商酌妥協另行具
奏合將新添兵四百名俱已送到淮城收入(臣)標訓
練緣由先行
奏明(臣)更有請者淮安貧民草房多用葦墻竹竈皆
易於引火(臣)前在山東臺莊接到報文清江浦民
間失火延燒三百零二家草房五百餘間竝未傷
人(臣)已嚴查尚未查到但今新蓋營房基址俱附
連衙署民舍又逼近倉獄之地若一例蓋作草房
火燭堪虞(臣)令料估屋頂以瓦覆之所費不多且
可經久合并
奏明伏祈
聖鑒謹
奏
營房覆瓦以防火患曲突徙薪之見也是
雍正十年十一月十一日漕運總督署理兩江總
督(臣)魏廷珍謹
奏竊(臣)准前署督(臣)尹繼善移交京口挑河一案緣
今年七月内江潮湧發沙淤淺阻經尹繼善行常
鎮道王之錡會同參革河庫道留南效力康宏勲
估計挑濬(臣)復據詳駁核確估造冊前来(臣)查京
口一帶為南北運行咽喉每年撈浚止取浮泥今
秋江潮湍發岸上之土下卸隨潮之沙積留據王
之錡詳稱目下河水深處止二三尺淺處僅七八
寸往來重船實難行走撈淺不足以濟事必得大
挑方可遄行自江口起至丹徒閘計程二十餘里
河面挑寬七丈底寬四丈深八尺其中運土遠近
不一其挑土方打壩車水各項共估銀一萬八千
餘兩復令核減仍需銀一萬七千九百餘兩亦不
須動正項地丁錢糧查藩庫有歷年蘇松等處協
濟歲修此河節省銀一萬一百六十三兩可以動
用如有不敷查參革河庫道康宏勲荷蒙
諭旨效力贖罪願捐銀三萬兩以僃效力之用即可於
康宏勲捐款内動用再丹徒糧船曩泊運河兩岸
民船往來擁擠難行今查有支河二道一名拖板
橋河長六百五十三丈餘一名利涉橋河長三百
二十七丈餘年久淤塞今議開挑估銀八千七百
餘兩(臣)令核減仍需銀六千七百餘兩挑後令糧
船住泊其中修艌受兌不致擠礙河道阻滯商民
至挑河打壩車水工程甚多時已冬深難以再遲
(臣)不揣冒昧請一面具
題一面即動歷年協濟存銀支用庶不誤事即委常
鎮道王之錡鎮江知府毛德琦監浚再令康宏勲
協修竝令熟諳河員分任其事至拖板利涉二支
河俟運河工竣之日明春次第舉行其銀兩亦酌
於康宏勲捐款内動用且今秋被風潮之民藉此
傭工度日又有裨益除將挑河各事宜另疏
題請仰懇
聖恩俯賜允准合先將挑河各緣由繕摺奏
聞伏祈
睿鑒謹
奏
挑河各事宜於題本到日有旨
雍正十一年正月二十四日漕運總督署理兩江
總督(臣)魏廷珍謹
奏竊查蘇松等屬上年七月内風潮之後沿江沿海
州縣營房墩臺城垣等項多有坍卸之處隨經前
署督(臣)尹繼善一面繕摺
奏明一面檄行通查酌量動項興修在案今據蘇州
布政使白鍾山詳稱常熟昭文華亭奉賢婁縣金
山上海南滙青浦福泉江隂靖江太倉鎮洋嘉定
寶山崇明通州如臯等十九州縣分委各員協同
地方官悉心查看其營房墩臺為兵丁棲止瞭望
廵防之所海疆要地修理不容刻緩今於十九州
縣中除福泉縣工程無多已經該知縣捐修又崇
明嘉定二縣估勘尚未報到外其現在十六州縣
共估銀七千餘兩此亦不須動正項地丁錢糧查
各州縣現有從前捐修營房墩臺以濟軍工銀兩
提解應用又查藩庫内有雍正九年於無礙於
國無礙於民案内查出不充餉鹽規兩淮運司歲解
藩庫銀七千三百八十兩内動支修整又查上海
南滙靖江太倉嘉定寶山崇明等七州縣城垣坍
卸逼近海濱修理亦難稍緩但工程甚繁一時難
以畢舉今酌於被水最重而坍卸最甚者於七州
縣中先將上海南滙太倉崇明并太倉同城之鎮
洋等五州縣先行興修共估銀七千五百餘兩其
銀亦不須動地丁正項錢糧查司庫中現有
奏留公用所收鹽商壬子綱匣費銀五萬兩内酌動
修造且當此青黃不接之際小民藉此工作亦可
出力餬口等因前来(臣)以所詳營房墩臺海濱城
垣實属緊要一面先將最要者動工興修一面再
令駁核確實數目造冊另行具報合先繕摺奏
聞伏祈
聖鑒謹
奏
所奏興修營房城垣各工及動用之項均屬合宜知道
了
同日又
奏竊查下江沿海地方於上年七月内風潮之後據
各營報到有漂失戰船馬匹等項亟應次第修補
前經署督(臣)尹繼善行蘇州布政司確查動項修
補去後今據布政使白鍾山詳覆前来(臣)查崇鎮
各營擊損趕繒船六隻沙船一十六隻狼山鎮營
沙船一隻唬船二隻吳淞營沙船二隻崇明戲臺
等沙應設小哨船十隻原議將現存入官鹽盗船
十隻改用今入官船十隻亦被漂失應另行成造
以上共船三十七隻俱係廵防要艘未便缺少曩
例於地丁項内動用今請仍於地丁銀内動支或
應成造或應加修俟核明工料確數另報又查得
提標竝崇鎮各營共淹失馬一百八十二匹營馬
關係操防為數既多不能責之兵丁又不便遲久
虚懸已准提(臣)南天祥動支軍需加乾等銀買馬
補伍在案查購買戰馬曩動朋扣銀兩今查藩庫
現存雍正七年各營解到餘剰朋銀五千餘兩應
於此内動撥每匹一十四兩共銀二千五百餘兩
蓋因戰船馬匹營伍不可一日缺少况沿海地方
尤為緊要除一面具疏
題請一面飭令藩司分别核實另冊送部外合先繕
摺奏
聞伏祈
聖鑒謹
奏
業既具疏題逹何必又具摺奏况其中竝無請旨裁酌
處類此煩凟嗣後不可以已乎
雍正十一年三月十八日漕運總督署理兩江總
督(臣)魏廷珍謹
奏竊查江省二月以後雨暘時若土膏滋潤天氣和
旭前於三月初六日(臣)自到郊外親見四野青葱
麥苖茂盛收成可慶竝據上下兩江各屬陸續開
報前来(臣)查江寧府屬報入春以後連得瑞雪雨
水調勻二麥甚茂惟江寧上元二縣於三月初三
日雨後冰雹一陣麥苖無損安慶府屬報二麥長
發茂盛已經苞花將次出穗徽州寧國府屬俱報
雨水霑足二麥暢茂太平廬州池州府屬俱報麥
苖青葱雨水調和收成可望鳳陽府屬報雨澤調
勻二麥茂盛雜糧次第下種低窪之地更覺茂盛
滁州和州廣德泗州并所屬俱報二麥長發情形
暢茂六安州潁州亳州并所屬俱報春雨四野均
沾二麥茂盛蘇州府屬報麥苖茂盛入春雨水調
勻可獲豐收松江府屬華亭奉賢婁縣上海青浦
福泉等縣俱報二麥茂密青葱惟金山南滙二縣
尚未報到常州府屬俱報今正雨水調勻目下天
氣和暖麥苖暢茂惟宜興靖江二縣報三月初三
日將晚風雨冰雹一陣麥苖受傷無多約有一分
鎮江府屬報麥苖秀發青葱可愛揚州淮安府屬
俱報入春雨雪覃敷温和晴霽麥苖長發茂盛太
倉州并所屬嘉定鎮洋二縣俱報晴雨調和麥苖
茂發内惟寶山崇明二縣報二月雨水稍多現在
晴霽滋長徐州海州通州并所屬俱報四鄉霑足
麥苖漸長茂盛邳州并所屬之宿遷睢寧二縣尚
未報到理合繕摺奏
聞伏祈
聖鑒謹
奏
覽奏江南全省雨澤調勻麥苗長發朕不禁額手欣慶
雍正十一年四月二十四日漕運總督署理兩江
總督(臣)魏廷珍謹
奏竊查四月以來各屬報到大麥結實多巳收穫小
麥暢茂漸已結實農家深為欣慶今有江寧江浦
二縣沿江交界於初七八等日具報二縣江洲蘆
葦叢中偶有蝻子生發(臣)隨飛委標員協同地方
官星夜撲捕民有交蝻子一斗者賞給錢文莊民
利賞紛出捕捉遂即報完竝未有傷麥苖禾稼又
上江之潁上縣亦報低窪湖地内有蝻子生發甚
少遂即撲滅竝無傷損麥苖(臣)隨通飭各屬不時
查察嚴加防閑毋得疎懈再徐州沛縣睢寧交界
處所於三月三十日雨中帶冰雹一陣田禾稍有
損傷雖據報通州縣而計不及十分之一猶恐間
有當其重者現在飛飭該州縣查明田畝有無力
者借給籽粒補種以冀有秋再二麥漸次登場民
間種秧在即田内微覺少水(臣)於四月初八日設
壇祈雨江寧府屬據報初九十一十四五六等日
得有微雨蘇州松江常州鎮江等府屬據報初八
初九初十十四五等日俱報得雨尚未霑足(臣)仍
擇期虔誠祈禱恐厪
聖懷理合繕摺奏
聞謹
奏
蝗蝻初生亟宜撲捕須嚴督該有司竭力為之此猶人
力所可消弭之事年來屢試屢騐但若一令飛起則難
以措施矣切不可被屬員欺蔽暫時疎略遺害非細倘
致成災則責歸於汝也慎之毋忽
雍正十一年六月十九日漕運總督(臣)魏廷珍謹
奏竊查五月内淮安以北州縣間有蝻子生發除當
即撲滅外惟徐州安東沛縣豐縣地方尚未捕盡
先是(臣)在江寧因上年夏間江南生蝻今歲淮北
舊生蝻之地恐復有生發(臣)隨預行各屬并淮揚
淮徐道府各州縣及漕河二標中軍副將淮安城
守營參將預先差人各處查勘有即撲滅當其初
生亦易為力也後據各屬陸續報到或幾塊或幾
畝所生無多又經節檄嚴飭委員督率速令撲捕
今徐州安東沛縣三州縣俱報捕滅蓋因徐州豐
沛等縣接連山東地方俱近於微山昭陽二湖湖
水大則沿湖邊之蝻子變而為魚湖水小則沿湖
邊之魚子又變而為蝻惟此等處恐尚未盡(臣)於
六月初三日到淮又委標員督同地方官上緊查
勘撲捕毋分此疆彼界協同撲滅隨於本月十三
等日據徐州安東沛縣豐縣報到以前所報之蝻
俱已捕滅恐厪
聖懷理合繕摺奏
聞伏祈
聖鑒謹
奏
據奏蝗蝻俱經撲滅深慰朕念
硃批諭旨卷一百四十九下
