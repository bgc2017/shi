欽定四庫全書
硃批諭旨卷三十上
硃批石文焯奏摺
雍正元年四月初六日河南廵撫(臣)石文焯謹
奏為恭謝
天恩并陳愚悃仰祈
聖鑒事竊(臣)至愚至拙毫無寸長蒙
特旨補授河南廵撫奉
聖諭聞衛輝府知府吳柯聲名不好開封府知府王熹
年輕不諳政務據實查奏今(臣)訪得吳柯不能正已
率屬民多含怨王熹才具平常難勝劇郡之任誠
如
睿鑒容(臣)文闈後究參外伏查開府為豫省首郡衛輝
係衝要之區正在需人(臣)查郎中劉公津前任江
西萬年縣知縣謹飭自守諳練有才郎中張建德
前任江西南昌府同知才具明敏實心任事請將
劉公津補授開封府員缺張建德補授衛輝府員
缺庶郡守得人地方有益(臣)謹舉所知伏祈
皇上睿裁謹
奏
地方拊循需人所奏甚是劉公津張建德已發往豫省
矣再者聞楊宗義舊任内多有未清爾毋以親戚瓜葛
瞻徇情面務須徹底核算虚懸之項令其照數補足俾
倉庫錢糧不致少有欠缺方為公爾忘私也
雍正元年五月初四日河南廵撫(臣)石文焯謹
奏為恭報雨澤情形仰慰
聖懷事(臣)自四月初三日到任以來查據各府屬所報
得雨分數如開封河南南陽汝寧歸德汝州等府
州所屬之各州縣得雨俱已霑足惟河北之彰德
衛輝懷慶三府所屬陽武原武等十四縣與河以
南之太康中牟等十餘縣得雨尚未霑足仰賴
皇上福庇於五月初二初三兩日甘霖大沛遠近均沾
再查開封河南南陽汝寧并汝州所屬之各州縣
二麥俱好秋禾長發茂盛惟河北三府四縣種麥
無幾收成甚薄今幸得雨可以佈種(臣)一面遍查
河北各州縣果否霑足督令乘時佈種外合將雨
澤田禾情形先行繕摺奏
皇上仁恩普賑以來已閱兩月但麥收甚薄不足接濟
題合併聲明謹
奏
誠可喜也爾到任未幾即蒙
上蒼如此眷佑擢爾為豫撫可謂上合
天心矣更須克誠克敬懋勉厥職勿替朕因直隸近日缺
雨寸心頗爲不懌覽爾此奏實減一半憂懷但一切俱
當實陳不可絲毫粉飾以蹈隱諱之咎
雍正元年五月十六日河南廵撫(臣)石文焯謹
奏為仰懇
聖恩事(臣)查祥符為省會首邑兵民雜處必得才猷練
達之員方克勝任(臣)查歸德府通判祖承祚歴任
二十年老成勤幹辦事有才衛輝府通判李先益
歷任四年才具敏練實心任事仰懇
聖恩於二員中
簡用一員或授以知州職銜或授以同知職銜管理祥
符縣事以示鼓勵庶於首邑地方甚有裨益矣伏
乞
皇上批示施行謹
奏
有司固須遴才然必先看操守民情愛戴方為得人祖
承祚照爾所請授以同知銜令其管理祥符縣事再有
要缺將李先益題補可也
同日又
奏爲恭報二麥收成分數仰祈
睿鑒事竊查豫省河以南各府屬地方二麥已經收穫
查其收成分數南陽府屬州縣十分九分不等汝
寧府并汝州所屬州縣九分八分不等開封府屬
州縣八分七分不等河南府屬州縣八分七分不
等歸德府屬州縣七分五分四分不等其餘河以
南祥符等縣不過四分三分至河北彰衛懷三府
種麥稀少收成甚薄難計分數再查各屬已種秋
禾現在長茂合併奏
聞謹
奏
據奏二麥約有一半收成蒸黎賴以餬口
天心仁愛深為感幸彰衛懷三府地方秋禾可能遍種抑
或餘地尚多近日雨澤何如沿河堤岸堅固無虞否此
諭問各情形作速回奏以慰朕懷
雍正元年六月初六日河南廵撫(臣)石文焯謹
奏為恭報全省雨水霑足仰慰
聖懷事竊查豫省河以南諸郡雨水調勻惟河北三府
尚未霑足兹於五月二十七八六月初二三等日
甘霖大沛遠近高下地畆俱已十分霑足河以南
地方秋禾長發倍茂即河北三府四縣亦皆普徧
優渥已種者勃然興起未種者爭施畚鍤父老兒
童咸稱四五年來無此透足雨澤處處均沾是皆
我
皇上敬
天勤民至誠感格所致我等百姓惟有戶戶焚香上祝
聖壽無疆異口同聲歡呼遍野謹據實奏
聞上慰
宸衷(臣)不敢一字粉飾再查秦家厰等處工程伏汛將
屆接准河(臣)齊蘇勒以新築工程必有蟄陷坍塌
料宜多備先後共動司庫銀一萬兩預備工料嚴
飭管河道張杓等率同印河各官上緊鑲墊加幫
督令兵夫晝夜看守今已入伏汛工程平穩無虞
合併聲明謹
奏
通省霑足大慰朕懷據奏百姓歸功於朕朕有何德惟
以手加額感
上蒼之眷佑彌篤戴
皇考之垂蔭無窮耳
雍正元年六月初十日河南廵撫(臣)石文焯謹
奏爲奏
聞事竊查六月初八日酉刻據把總張朝弼禀報本日
河水驟長黃河南岸中牟縣地方十里店西衝開
大堤水向南行飛報前來(臣)即刻委開歸道陳時
夏督同開封知府王熹星夜前往查勘并於司庫
動發銀三千兩辦料去後初十日據開歸道陳時
夏馳回面禀查勘得十里店西衝開口子二處一
在上流者刷寬十一二丈一在下流者刷寬十六
七丈(臣)伏查黃河水勢因北岸秦家厰等處工程
完竣之後水始復歸正河尚未刷深兹五月二十
聞謹
奏
河南赤子黃水為災朕心深為惻然其應用之項不限
多寡爾即一面動用作速堵築一面題奏并報明該部
朕念豫省諸務紛紜特命嵇曾筠率領揀選人員等前
往協助爾與齊蘇勒料理河務并察賑災民均宜盡心
籌畫允妥毋得少忽
雍正元年六月二十六日河南廵撫(臣)石文焯謹
奏爲謹陳河工情形仰祈
聖鑒事竊查豫省黃河自秦家厰決口奪流河身淤高
漫溢堪虞一入伏汛在在危險今北岸馬營口等
處自六月初一等日沁黃並漲以致堤壩多有塌
卸蟄陷當即動料晝夜鑲填搶護無虞又北岸桃
園口等處有支河三道引溜北趨堤根勢甚危險
已經動支庫銀責令北河同知潘尚仁等於迎溜
處下埽保護再南岸蔣家寨等處水逼大堤工甚
危險隨飭南河同知劉永錫等備料搶護以上各
處險工俱已搶修防護無虞其南岸中牟縣之十
里店婁家莊二處衝開大堤漫溢之水由十里店
西南入賈魯河流至朱仙鎮入洪澤湖惟朱仙鎮
人煙凑集河身淺窄遂致出槽泛溢鎮上房屋間
有被水淹浸晚種禾豆不免少有傷損已飭行該
府縣確查加意撫恤毋致失所(臣)武闈事竣親赴
衝溢處所查勘現因伏汛之内水勢時長時消俟
水勢漸次消落便可相機堵閉至奉
旨交員外郎祖秉圭等齎到嵇曾筠條奏會商武陟工
程善後事宜(臣)經咨商河(臣)齊蘇勒嗣准咨覆以
月堤内不必下攔水埽止應將大月堤靠小尾堤
加幫高厚二舖營迤西應築格堤一體確估興築
等因(臣)隨轉飭河道發銀辦料興築在案所有各
工銀兩統俟工完之日會同河(臣)齊蘇勒嚴加核
減造冊
題銷外合將修築搶護各情形具摺陳明謹
奏
閱奏一一皆中肯綮南北岸堤工捍禦有方保護無虞
殊屬可嘉凡爲臣子者果有爲國效忠之心其後必昌
爾長男石禮哈可謂跨竈之子朕實代爾欣悦之至
同日又
奏為恭繳
御批據實回奏仰祈
睿鑒事六月十八日(臣)進摺人回奉到
皇上御批據奏二麥約有一半收成蒸黎賴以餬口
天心仁愛深為感幸彰衛懷三府地方秋禾可能遍種抑
或餘地尚多近日雨澤何如沿河堤岸堅固無虞否
此諭問各情形作速回奏以慰朕懷仰見
皇上宵旰憂勤無刻不以民生為念除河工堤岸情形
另摺具
奏外(臣)查河北彰衛懷三府得雨之後遍行勸諭百
姓已爭施畚鍤及六月初二三等日大雨透足據
各屬禀報已經盡行補種現在長發茂盛西成可
望誠足仰慰
聖懷惟據歸德府申報所屬之永城睢州等州縣因江
併查如有田禾被傷之處加意撫恤外理合一併
陳明謹
奏
河北三府窮黎饑餒之餘若不得秋禾大熟何能稍復
元氣覽之欣慰
同日又
奏為謹陳截漕虧空仰請著落賠補以實倉廩事竊
查河南省歴年截留漕糧採買米穀甚多實在存
倉無幾仰蒙
聖明洞鑒
特諭(臣)詳查議奏行據糧道陳時夏逐一查明造册呈
送前來(臣)覆查康熙四十三年分截留漕糧今止
存穀二萬五千一百五十一石又五十九年分截
留本折漕米今止存米三萬六千四百五十石又
六十年分截留本折漕米易穀今止存穀三萬一
倉十萬石此前撫(臣)楊宗義任内之事雖折色定
價每石銀六錢五分不敷採買彼時市價相去猶
不甚遠乃楊宗義一任遷延米價昂至三倍以致
迄今尚未買貯照一米二穀例收貯應買穀二十
萬七千四百六十二石相應請
旨著落楊宗義將不敷米價照數添足於河南府地方
買穀分貯各屬再查此項未買米内有開封府屬
之杞縣等縣領價採買拖欠米石今勒限一年令
各縣照一米二穀例賠補貯倉如逾限不完題參
究追倘力不能賠將本官嚴加治罪著落楊宗義
賠補再四十三年缺少穀石係汜水縣革職知縣
王召祥虧空未經題參亦應著落楊宗義賠補又
已參衛輝府知府吳柯祥符縣知縣卞永祐等虧
空五十九年領價未買米石及四十三年虧空穀
後催還一半明歲秋收催追全完還倉倘至期完
不足數著落該州縣照數賠完如不完將本官嚴
加治罪亦著落楊宗義賠補又五十九年六十年
缺少米穀查據汲縣等縣俱稱因公那用仰請
聖恩定限一年勒令賠補如逾限不完即行指參將本
官嚴加治罪亦著落楊宗義照數賠補又已參武
陟縣知縣朱凜廸虧空六十年穀石現在審追如
不能完亦著落楊宗義賠補至六十年懷河二府
存價未買穀石俟秋收後勒令照數買足貯倉(臣)
謹據愚見詳議具
奏未知是否伏祈
皇上睿裁敕示施行謹
奏
所奏條分縷析欵項甚明此内有應緩者稍為寬期不
應緩者即行題奏倉穀之數既清庫帑虧盈若何亦宜
詳加查核爾傳諭楊宗義著伊竭力清椘虧項若能彌
補全完不特保全性命尚可邀朕優容伊若觀望遷延
妄希倖免則斷然難逃國憲直隷山東虧項趙之垣李
樹德俱經清椘朕巳格外從寬矣爾當詳悉開導令其
醒悟不可絲毫徇庇有違朕諭德音是一榜樣爾所稔
知者此輩貪饕朕所深悉今令其那私補公尚不及向
所侵蝕十之二三倘伊執迷抗延如故即一面拏問一
面題參若為此項虧空少累吾民并累及無干之地方
有司爾將來有何面目見朕耶
雍正元年六月二十八日河南廵撫(臣)石文焯謹
奏為恭謝
天恩事竊中牟南岸十里店堤工衝決(臣)深知罪愆莫
逭刻不自安荷蒙
聖恩寬宥指示周詳(臣)捧讀
訓旨感激涕零謹望
闕叩頭謝
恩惶悚無地伏念(臣)歴任有司素未經理河務今蒙
聖明鑒念應用之項
恩諭不限多寡一面動用作速堵築一面奏
聞復
命嵇曾筠率領官員助(臣)與齊蘇勒料理(臣)受
恩愈重報稱愈難惟有凛遵
訓旨上緊堵塞慎擇用人不致無益浪費(臣)現在駐宿
工所親督河道張杓等相機堵閉上緊儹修數日
之内十里店西口可以先竣至南岸滎澤縣迤西
原無堤岸今河身淤高恐水發泛漲河(臣)齊蘇勒
臨工親勘已彙入加幫案内估計築堤工尚未竣
於六月二十一夜黃水陡長將新築堤工汕開十
餘丈水勢南趨以致朱仙鎮水勢復長比前次更
大四尺有餘兩岸房屋土墻被水淹浸坍塌甚多
(臣)已委布政使牟欽元親往查勘加意撫恤毋致
失所再六月二十七日據懷慶府通判高士鑰等
申報本月二十二日沁黃並漲水從姚其營無堤
處漫灘而來至馬營詹家店之西新堤頭漫溢而
過汕塌十餘丈又梁家營南二舖營南水從堤根
漏入漸塌二丈有餘又馬營前大壩漫溢水勢直
浸後大壩等情(臣)即委管河道張杓等上緊搶修
并動發司庫銀五千兩解交應用(臣)現住十里店
俟南岸決口工程就緒即星赴北岸相度情形親
督修理為此謹
奏
今年河決實屬意中之事此時不過隨宜捍禦苟安目
前而已斷不能奏一勞永逸之效兹特命張鵬翮前來
會同爾與齊蘇勒嵇曾筠熟籌深計久安長治之策待
秋汛後須大費一番經營也
雍正元年七月初五日河南廵撫(臣)石文焯謹
奏為恭報馬營水勢消落情形仰祈
睿鑒事竊查六月二十二日黃沁水長交會泛溢汕刷
堤壩情形(臣)一面具摺奏
聞一面即親往查勘馬營地勢窪下水從姚其營等處
漫溢致將馬營等處堤壩汕刷過水漫及原武仰
賴
聖主至誠昭格河神默佑大溜仍走正河此處並未成
流非從前衝決可比是以秦家厰等處工程俱平
穩無虞今水已消落數尺各決口悉已斷流涸出
口岸現在備料募夫(臣)會同侍郎(臣)嵇曾筠細加
相度務期補築堅固上副
聖懷再中牟十里店漫口二處正在上緊施工俟堵閉
合龍另摺
奏報至滎澤新築堤工漫開之處已據同知劉永錫
搶築堵閉朱仙鎮水已消退所有被水災民欽遵
上諭會同嵇曾筠仰體
聖主軫恤德意遍行查賑姚其營等處被水田禾村舍
一體查明賑恤毋致失所外再查河北未種之地
悉已補種秋禾茂盛佇慶豐收理合一併奏
聞上慰
宸衷謹
奏
狂瀾順軌此中豈無神助爾中州黎庶時厪朕懷覽奏
稍紓已溺之憂
雍正元年七月十一日河南廵撫(臣)石文焯謹
奏為奏
聞事竊(臣)接准河(臣)齊蘇勒揭帖知於六月二十八日
起程來豫侍郎(臣)嵇曾筠即先赴中牟查勘(臣)將
馬營工程飭令管河道張杓等加謹防護(臣)亦回
中牟會同嵇曾筠上緊堵閉決口並查賑被水饑
民俟河臣到日將各處工程會商另
奏外查河南全省地方自夏徂秋雨水調勻田禾茂
盛長發暢遂佇慶豐登至歸德府屬所報飛蝗已
經盡行撲滅並未傷損田禾理合一併陳明謹
奏
今歲秋成實出望外山東山西直隸等省大率相同朕
誠感戴
天庥不勝慶幸之至
雍正元年八月二十七日河南廵撫(臣)石文焯謹
奏為著落賠補虧空仰祈
聖鑒事竊(臣)欽奉
諭旨清查河南省節年截留漕糧尚未採買並無實貯
經(臣)詳議著落楊宗義賠補之項具奏請
旨仰蒙
聖鑒逐條批示
諭(臣)傳諭楊宗義今楊宗義已到河南(臣)謹遵
聖諭詳悉開導楊宗義感激
聖恩凛畏
國法據稱我蒙
皇恩寬宥如此教導若不竭力完補良心何在今已湊
銀十五萬三千兩彌補虧空此外如有未清之項
情愿再行湊辦等語查楊宗義任内未買五十九
年漕米十萬三千七百三十一石除原存部價外
按時價每石添出銀九錢五分共該添出銀九萬
八千五百四十四兩又應賠補未經查參之汜水
縣知縣王召祥虧空并武陟縣知縣朱凜廸虧空
漕榖每石照時價八錢共銀一萬一千六百零七
兩以上三項共銀一十一萬一百五十一兩如數
兌交道庫俟(臣)遴委賢員採買貯倉仍於截漕案
内造冊報部再四十三年民借未還榖三萬八千
二百三十四石蒙
聖諭此項恐捏作民欠亦未可定汝當研究的實酌量
行之若係假捏則著落楊宗義賠補若果實係民欠
何必徵收一半即緩限一年亦無不可欽此欽遵(臣)
已令楊宗義將此項民借穀石照時價每石八錢
兌交銀三萬五百八十七兩收貯道庫仍令各屬
勸諭百姓聽其自行交倉以一年為期所有不能
還完之數即將楊宗義所貯銀兩買補再查錢糧
虧空所有(臣)任内查參之衛輝府知府吳柯等六
員虧空銀米穀石現在審追如力不能完將本官
照例治罪其未完之項著落楊宗義賠補再查各
屬尚有未經參出之虧空銀一十四萬五千一百
餘兩穀一十六萬三千五百餘石伏讀
聖諭凡有虧空無論已經參出及未經參出者三年之
内務期如數補足今(臣)勒限二年内將所有羡餘積
累補苴不許額外科𣲖絲毫貽累百姓倘敢陽奉
陰違察出從重參處如限滿不完將本官照例治
罪外其未完銀穀亦著落楊宗義賠補如此則
國法既伸帑項有著而監守倉庫之官皆知所畏矣
是否允協伏候
睿裁謹
奏
所議彌補之法甚是但必毋致苦累新任州縣各官方
為善舉須通計每一州縣應得羡餘多寡若干酌量以
若干留為養廉以若干除為補苴好言勸導令其節用
省費陸續完補庶可禁其營私巧取不致朘削百姓若
不量其所出所入致令資生餬口無策而誡之曰廉潔
自矢毋得掊克小民雖三令五申恐未必心悦誠服如
法奉行也事須兩全爾其勉之
同日又
奏為詳議完補虧空之法仰祈
聖裁事竊(臣)查豫省從前各撫臣及楊宗義任内已經
參追各案虧空尚有未完銀七萬二千三百餘兩
未完穀三萬三千八百餘石有本犯已經身故著
落家屬追比日久無完者有本犯雖現在著追任
所無可變賠者是徒有追比之名究無補苴之實
(臣)思完補之法若以通省俸工抵補則豫省俸工
因抵補軍需及堤工等項直扣至雍正九年始得
補完若以通省耗羡抵補則謹飭自守並無虧空
者所得羡餘反為他人抵補而奢侈妄費恣意虧
空者轉累他人代賠似非情理之平查廵撫衙門
向有府州縣節禮(臣)荷
皇上知遇隆恩潔已率屬斷不敢收受重負
委任至意但原係出自耗羡之内並非科𣲖於民(臣)既
不收受是徒有利於屬官究無益於百姓莫若將
此項節禮令各屬繳存司庫留為抵補虧空之項
以完
國帑既非額外加𣲖有累民生而帑項亦皆有著矣
(臣)愚昧之見是否可行伏候
睿裁勅示施行謹
奏
朕為天下臣民主以廉潔礪風化豈可諭令督撫收受
節禮凡地方倉庫之設原爲預防水旱凶荒所謂有備
無患理宜實貯方克濟用汝等受朕分閫重任一省之
中事無巨細莫非爾責其間截長補短裒多益寡總在
汝通融而為之耳若果上不虧公下不累民一皆合乎
人情物理之宜則人亦未有不諒汝心者至於苞苴之
路宜絶不宜開何可以言餂之耶
同日又
奏為恭繳
硃批事竊八月十四日(臣)齎摺人回奉到
硃批二摺(臣)敬凛欽遵又蒙
聖主密諭三道仰見
皇上宵旰憂勤勵精圖治營伍情弊無一不在
聖鑒之中再舉行社倉誠備荒之美政設立保甲爲弭
盜之良圖
聖諭指示周詳無微不悉(臣)謹盡心籌畫徐徐舉行一
聖明諄諄告誡之至意也再秋汛水勢時長時落各處
分數俟各屬報齊另摺奏
聞外查衛輝府通判李先益(臣)因其署汲縣事聲名頗
好經(臣)將祖承祚同該員奏請補授祥符縣缺荷
題補令其照舊供職(臣)不敢不據實
奏明自蹈隱飾之咎仰祈
聖鑒謹
奏
覽
同日又
奏爲臨河地方緊要請定州縣調補之例以收得人
之效事竊惟黃河經行豫省千有餘里自滎澤以
下南北兩岸皆有堤工而北岸尤關運道均應加
謹防守查江南同知通判專司河務至河南所設
同知通判管轄數縣堤工而辦料募夫防護皆責
之州縣是河南州縣官員有兼管河務之責必得
勤幹之員庶不致累民悞工(臣)查南北兩岸之祥
符滎澤等十四州縣相應請定調補之例於本省
官員内選擇調補三年内果能盡心辦理工程平
穩照例保題以應陞之缺即用現在官員内人地
相宜者照常辦事請自雍正二年起扣算三年考
核保
題陞用外若不相宜者(臣)於本省現任官員内選擇
調補庶臨河地方收得人之效矣(臣)謹遵酌調繁
簡之
訓旨敬陳末議伏候
聖裁謹
奏
所議是即行具題
雍正元年九月初二日河南廵撫(臣)石文焯謹
奏為恭報收成分數事竊查豫省地方自五六月間
甘霖疊沛以來田禾俱已成熟陸續登場行據布
政司查報各屬收成分數開封歸德河南南陽汝
寧等府屬俱十分至八分不等彰德衛輝懷慶等
府屬并汝州所屬俱九分至七分不等是皆仰賴
聖主愛養民生憂勤宵旰上感
天和遂得轉歉為豐閭閻大有起色闔省黎庶共慶盈寧
咸歌
帝德理合摺
奏仰慰
聖懷謹
奏
今歲北四省收成實為朕意想之所不到浩蕩
天恩惟有以手加額稱慶不已先儒有言人事修於下則
天和感於上此皆汝諸臣仰體朕衷以實心行實政之所
致也睹兹感應之速益信賞罰之徵更當時加凛惕懋
勉厥職以仰答
洪庥特諭
聞襄南知縣周應還居官頗好未知然否爾察明據實
奏聞嗣後凡有諭問皆當直陳毋得稍事迎合以失中
孚之義
一豫省之水利宜興也(臣)去時二月間過彰德
衛輝一帶地方見赤地千里民多饑色(臣)回時
七月間又過彰德衛輝一帶地方見禾黍滿田
與前大異總之河南人拙耕種全望雨澤不能
如别省之設法取水(臣)見山西灌田多用井四
川灌田多用堰湖廣灌田多用龍骨車惟河南
全不講究如漳河淇水皆可引以灌溉求
敇諭撫臣開通溝洫因地制宜或築堰或鑿井或用
車行之數年則旱不為災而家有蓋藏矣
有人條奏水利一欵朕思農田雖仰賴雨澤全藉水泉
滋潤之功長養禾稼不但河南一省凡北省近水之處
皆可舉行但欲速則恐不達且愚民可與樂成難與謀
始須當徐徐鼓舞勸導令其灼見有益則自然踴躍趨
赴必得實心任事之州縣牧令相地形之高下度水勢
之淺深或宜鑿井以資灌溉或宜開渠以制蓄洩周詳
籌畫方得要領爾等觀此條奏參酌豫省土俗民情悉
心講究以期成效
其取水等法實有益於田畆但慮北地民人性拙習懶
不善製造器具不樂服役勞瘁爾等要須大費一番心
力示以巧式誘以後效又從而奬勸之庶可望其通行
無輟否則徒為紙上空言耳何實濟之有勉之勉之
雍正元年九月二十二日河南廵撫(臣)石文焯謹
奏爲遵
旨回奏事竊九月十五日(臣)齎摺人回捧到
硃批奏摺蒙
頒發水利條奏一件伏讀
上諭指授機宜洞悉民隱(臣)查豫省民人耕種全賴雨
澤灌溉之法素不講求設遇亢旱即致收成歉薄
(臣)到任時見一路地多高阜因思鑿井耕田相資
為用以時灌溉補救實多已飭令各屬州縣先為
如法試驗使民知有益再行勸導有力之家鑿井
灌溉自是收穫倍豐人情趨利將見小民漸漸仿
行矣今蒙
聖訓周詳遵即轉飭州縣相度地勢凡近水之處應作
何開溝引水以灌田禾確勘妥議(臣)著實留心料
理徐徐勸導務期行之有效上副
睿懷謹
奏
凡百事宜實心奉行自然有效若苗莠不分良楛莫辨
惰者不加懲勤者不加勸則上寬下慢遞相倣效府州
縣率皆草率從事苟且塞責豈止水利不能興舉地方
上多一事反多一番滋擾耳何益之有哉
雍正元年十二月十三日河南廵撫(臣)石文焯謹
奏爲恭謝
天恩事雍正元年十一月准吏部咨開河南廵撫石文
焯三子石禮圖給以二品廕生奉
旨依議欽此欽遵知照到(臣)隨恭設香案望
闕叩頭謝
恩訖(臣)蒙
聖恩高厚委任封疆乃賦性庸愚愆尤日積兹於感深
欲泣之中益切曠瘝之懼返躬自責愧汗長流惟
有矢志濯磨奮勉供職并訓(臣)子石禮圖隨任殫
心學習共竭駑駘之力上報
君恩於萬一耳爲此具摺恭謝
天恩以伸感戴微忱謹
奏
古人教子不以言教以身教自未能無忝臣道何暇論
及子道諸凡總是泛泛在邊幅上修飾不肯傾肝吐膽
從誠實中發出何能邀朕之信任倚托爾等老吏閱歴
既久身家念重日就月將做成一個巧宦習氣難除末
如之何朕如此推心置腹竟感動不出一點真心來仍
然千私百弊交結於胷懷怙終不悛將來恐噬臍莫及
也
雍正二年正月二十二日河南廵撫(臣)石文焯謹
奏為請
旨事竊(臣)衙門所有司道規例及府州縣節禮俱已盡
行革除惟向例有臣衙門一分火耗留以養廉此
外不敢萌一毫私念惟是原奏將府州縣節禮繳
存司庫以補虧空自(臣)上年四月到任至歲底止
共收存司庫銀三萬五千八百六十兩又(臣)原奏
將司道規例節省湊補楊橋工程借動之項今已
節省銀二萬兩但虧空與借項既於通省耗羡内
劃補則以上二項共銀五萬五千八百六十兩應
行歸公或解充西寧軍餉或應作何公用伏乞
睿裁謹
奏
助餉之說斷然不可止可留作本省公用如補苴虧項
修理城垣道路橋梁堤岸及兵馬器械犒賞之需庶幾
以公完公耳若以此項捐助軍餉轉借名於彼處加倍
虧空諺所謂東坍西漲此等作爲朕不樂聞至地方公
用之處或慮朕知之不悉不妨將用過數目逐一開除
摺奏以聞特諭
同日又
奏爲再陳愚悃仰懇
聖恩事竊查豫省黃河工程修築防護在在需人河官
不敷委用皆係調委府州縣等官在工辦事是以
一有缺出就近每乏委署之員經(臣)奏請揀選候
補候選人員發來河南補用未蒙
俞允(臣)思我
矣再查河南地方麥苗長發甚盛十里店楊橋兩
處工程自去冬合龍以來加謹保固甚是平穩南
北兩岸堤工現在擇險先修種種善後之圖(臣)已
與嵇曾筠齊蘇勒次第商議具
奏外今科場屆期(臣)遵例入闈監臨桃汛在即一&KR0704;
工程事宜有嵇曾筠親督印河各官效力人員辦
理無煩
睿慮謹
奏
成之累月甚難敗於一朝甚易河堤防護最為緊要嚴
諭屬員刻無怠忽
同日又
奏為奏明事竊以錢糧關乎
國計所當盡心籌畫務期舊有之虧空盡行補完將
來之庫項永無懸缺方爲盡善(臣)上年查豫省歴
經參出各案虧空從前追比年久任所無可變賠
者原議將(臣)衙門向有府州縣節禮令繳存司庫
留為抵補又未經參出之虧空(臣)議令州縣將自
已所有羡餘積累補苴不許額外科𣲖俱經摺奏
蒙
皇上硃批訓示周詳(臣)捧讀
諭旨仰見我
皇上聖德如天明同日月自知前議猶未周到因細加
革除地方一應公用槩不議捐以杜州縣藉口之
將正項即行起解使經徵官絲毫不能侵那則庫
項永無虧缺矣所有耗羡各州縣輕重不等每兩
約一錢三分有零通計全省額徵地丁銀三百六
萬餘兩約耗羡銀四十萬有零除通省各官酌量
給以養廉及各項雜用公費悉於耗羡内支應不
復議捐外每年約可餘耗羡銀十五六萬兩解貯
司庫彌補虧空抵還借項及辦公事之用是舊有
之虧空可以完補庫帑不致懸缺矣州縣既無公
捐之項所給養廉足資食用可以永無虧空至於
上司各衙門俱有養廉不致苛求屬吏是勒索之
事亦可永絶矣徵收錢糧既委員拆封州縣不能
統俟奏銷時將一年所收耗羡及各官養廉公事
動用歸還借項劃補虧空各欵逐一開明具摺奏
聞不敢絲毫隱飾所有贏餘收貯司庫請
旨遵行爲此具摺陳明伏祈
睿鑒謹
奏
此奏纔見著實非從前泛泛浮詞可比封疆大吏原當
如此通盤合算如何抵項如何補苴若干作爲養廉若
干作爲公用說得通行得去人心既服事亦不悞朕自
然批個是字若綱領條目茫無頭緒公私上下全未安
排但籠統含糊云錢糧要緊徒爲紙上空言有何實際
譬如終日說食腹未一飽爾等不將出一個真字來欲
邀朕見重如何可得且清釐積弊必毫無瞻顧毅然自
任方有成效若不甄别屬吏舉直錯枉依違可否於其
間即爾此奏亦恐徒法不能以自行模棱之病較之苛
刻其害更甚不可不知况進賢退不肖乃行政之大本
致君澤民豈鄊原所能爲之事歟
雍正二年三月初三日河南廵撫(臣)石文焯謹
奏爲奏明事竊查河北三府荷蒙
皇上念&KR0704;民生捐收穀石爲儲備之計於本年二月初
九日接准部覆現在出示開捐(臣)查每穀捐一石
有院司茶果儀二錢(臣)與藩司在錢糧耗羡内各
有養廉何敢又收此項但向來各處捐納事例正
數之外皆有使費原出自伊等情愿以(臣)愚見莫
若收貯司庫積少成多統計收足穀四十六萬石
犯即行從重參處(臣)謹據實奏
聞仰祈
聖鑒謹
奏
可雖收存司庫不過暫寄以備地方公用斷不可歸入
錢糧之内凡此等羡餘槩不得牽混正項國家經費自
有常額全不賴此若將此算爲正項爾等羡餘必仍然
另取不特名實相違且恐移東就西反致滋弊害事
同日又
奏爲恭繳
硃批再陳愚悃事竊(臣)疊蒙
聖訓諄切周詳
天高地厚之恩有加無已(臣)惟益深兢惕實心辦事以
圖報稱不敢存一毫私見自干嚴譴(臣)查向來上
將耗羡歸公所有一&KR0704;規禮(臣)已通飭盡行革除
(臣)通盤合算約計一年耗羡共四十萬兩有竒酌
議學政養廉銀四千兩布政司養廉并衙門一&KR0704;
公費共銀二萬四千兩按察司養廉并衙門一&KR0704;
公費共銀一萬兩開歸道養廉并衙門一&KR0704;公費
共銀一萬兩管河道四千兩南汝道三千兩開封
府四千兩歸德等七府各三千兩理事同知一千
延津等十二小州縣各六百兩至(臣)衙門舊例每
以及提塘報資添設塘馬工料貼補解費因公差
遣盤費州縣起解錢糧路費等項皆於耗羡内支
用總計一年約共需銀二十四五萬兩尚餘耗羡
銀有十五六萬兩(臣)斟酌彌補虧空及抵還借項
統俟奏銷之時逐一詳開清摺具
奏所有贏餘銀兩存貯司庫另行奏
聞至(臣)原奏存司庫銀五萬五千餘兩凛遵
諭旨留充本省公用合併陳明謹
奏
人之有技若已有之爲秦誓所稱汝此數奏係效法諾
岷之所爲頗合見賢思齊之義但伊從自已創始能力
行其言今汝所奏雖同亦須照伊力行方克㜶美倘行
不逮言則徒多一番饒舌耳事君之道盡得一分真誠
有一分便宜能盡十分真誠便有十分便宜若曕前顧
後畏首畏尾自已主意不定欲討便宜反致喫虧臨時
方知朕言之不謬也勉之
同日又
奏爲備陳補苴虧空仰請
睿裁事竊查豫省虧空(臣)已
奏明以耗羡抵補謹將各案虧空分别補苴之法爲
我
皇上陳之一從前承追各案虧空除已完外現在未完
銀穀遵照定例嚴查必係實無可追者在所收雍
正二年耗羡内劃補一(臣)到任後節經
題參吳柯等十案虧空如力不能完著落楊宗義賠
補不在耗羡抵補之列一各屬虧空銀穀自上年
八月内具
奏之後即催令各屬陸續彌補現在止有未補銀九
萬五千餘兩穀一十二萬八千餘石内有罔知節
羡留爲抵補此亦不在雍正二年耗羡劃補之列
如此分項補苴似得情理之平是舊有之虧空約
奏
所言皆是但看行之何如耳
雍正二年三月二十四日河南廵撫(臣)石文焯謹
奏爲恭繳
硃批併陳愚悃仰祈
睿鑒事三月十八日布政使田文鏡到豫備傳
諭旨又於二十二日奉到
硃批奏摺(臣)仰荷
聖主諄諄教誨造就成全頂戴
隆恩感深涕下伏念(臣)本無寸長蒙我
皇上逾格超擢何敢不出真心以圖報稱特是才庸識
淺未能上副
委任殊恩日深内愧因將錢糧一事效法諾岷而行斟
酌區畫兩次奏
聞更蒙
睿懷至州縣養廉蒙
聖諭食指繁者未必足用仰見我
皇上體恤臣工之心無所不至(臣)謹遵
恩諭俟虧空補足時當與田文鏡斟酌另
奏又緩徵州縣虧空(臣)與田文鏡再行嚴查如有數
多者即行參追再收捐所有院司羡餘(臣)已奏明
暫存司庫以爲裨益民生之用理合一併據實
奏明伏乞
睿鑒謹
奏
諸惟爾等悉心區畫認真辦理莫慮朕不見知也
同日又
硃批陜西山西山東江南同日得雨爾省自然普遍霑
足查闔省州縣果俱報得雨是河南省均沾膏雨已
在
聖明洞鑒之中今南陽汝寧汝州所屬各報於三月初
一初七等日得雨現在二麥茂盛收成有望民情
悦豫再(臣)於出闈後親赴南北兩岸查勘工程平
穩其卑薄堤工應行加幫之處(臣)與嵇曾筠酌擇
險工上緊興修以資捍禦合併奏
聞上慰
聖懷謹
奏
豫省河工朕日夜厪念必使中州赤子永無衝決之患
方愜朕心當督率屬員竭力興築用心防護時刻毋得
稍忽在爾任内爲第一要務人事果修
天鑒不爽尤在爾之忠誠上格庶可望安瀾之慶也
内閣侍讀學士(臣)班第謹
奏爲奏
聞事竊(臣)到河南鞏縣祭享有宋諸陵忽有生員同
百姓人等攔路訴稱知縣張可標託名預備祭
祀費用強𣲖民財等情具呈控告(臣)所到之處
一飯之外禮物概行謝絶而地方貪婪官吏乃
託名祭祀科𣲖小民因交與陪祭之彰德府知
府朱鈞問明口供以便行文廵撫隨據朱鈞覆
稱知縣張可標去年因驛站事曾借用部民銀
數百兩此番祭祀雖亦借貸尚未全交今已退
還百姓近因知縣出示生員與百姓一體當差
因此生員懷怨誣告今情願息訟乞將原呈退
還等語併具有情願保結及印文投遞(臣)復細
問生員百姓等僉云知縣強借銀兩甚多不獨
今日一事我等小民何敢以無影之事誣賴本
官今知縣情願照數清還強借銀兩改前所行
我們知縣也還老實惟有寫字人周姓與書辦
劉姓者甚是兇惡我等衆人受其荼毒已到極
處倘將此二人革除我等便可安枕惟求將原
呈發還等語(臣)又暗行訪問此番首告亦非衆
人本意知縣張可標素與教官楊倬生不和因
唆其生徒首告衆人恐致情事張大故求苟且
了事知府朱鈞亦恐廵撫怪其不能息事以故
力為周全(臣)即照呈謄錄一紙收貯將原呈發
還令知縣將所借銀兩清還百姓仍遵舊例不
令生員與百姓一同當差將告示收回其書辦
劉姓等立行逐革不可因百姓首告挾讐伺釁
以求報復同教官二人互寫保結眼同交與朱
鈞(臣)即起身赴京此事雖屬細微但
皇上自御極以來整理庶政務期弊絶風清似此有
關吏治民風之事(臣)何敢匿不上
聞謹具摺備陳情由伏祈
睿鑒謹
奏
前遣致祭宋陵班第回京奏此一事爾地方上竟有此
等貪官此等惡習殊為不法之甚宜細細訪察知縣張
可標教官楊倬生欵跡併將生事之衿監及姦胥猾吏
等重䋲以法知府亦豈能辭私和之咎槩難寬宥必痛
加懲創一番方能革除積弊但班第既回前事已過當
另爲發端以彰國憲伊不過偶爾相值即有此等事件
可見爾所屬境内似此劣員穢跡刁衿蠧役豈止一州
一縣自然他處更多爾為封疆領袖所司何事若不能
措施政令移風易俗仍前因循闒茸則大爲溺職矣督
撫大吏豈鄕原所堪亟當奮勉振作以副朕委任之至
意
硃批諭旨卷三十上
欽定四庫全書
硃批諭旨卷三十中
硃批石文焯奏摺
雍正二年二月二十二日河南廵撫(臣)石文焯謹
奏爲捧讀
聖訓感愧交深謹據實陳明仰祈
睿鑒事欽奉
皇上硃批諭旨併
發班第奏摺等件到(臣)叩頭跪讀愧赧無地竊以地方
有司庸劣之輩每多藉端向富戸借貸此等惡習
難逃
意(臣)監臨文闈時乃有河南府屬之鞏縣知縣張
可標巧借祭陵名色又以封櫃為辭膽敢借貸致
起事端而教諭楊倬生挾有私嫌於是從中播弄
迨(臣)出闈即據陪祭之彰德府知府朱鈞禀知其
事(臣)隨以不職糾參立行摘印已奉
旨革職究審治罪其原參䟽内未曾明言其事者蓋恐
諭旨而行至朱鈞原係委令前往陪祭適逢其事奉發
審問口供嗣因原呈人等於班第處哀求息結故
聖心時加密訪屬員之中一有劣蹟即行嚴參以爲貪
黷之戒(臣)不肯舍己徇人自詒伊戚凡爲人臣分
當實心爲
國班第所奏是其不敢隱蔽之忠誠(臣)益當效法以
報
主知謹披瀝愚悃伏乞
睿鑒謹
奏
諺云說得一丈不如行得一尺
宣聖所以聽言必觀行也積年老吏之習不合封疆重任
之體總要規模弘闊志慮精白不屑屑於市恩避怨方
爲無忝厥職
同日又
奏爲據實陳明仰請
聖裁事竊查開歸道兼管通省漕糧驛鹽等務責任綦
重(臣)到任後見陳時夏居心忠厚操守廉潔但不
曾歴任外官一切政務多所未諳於採買漕米一
事因部價不敷甚畏難憂懼督催兌運每事過於
寬厚弁丁遂多藐玩稽延(臣)謹據實奏
事祖承祚(臣)聞其實心辦事是以奏請管理祥符
縣事今查祖承祚每事過於慎重未免失之遲鈍
不能理繁治劇(臣)不敢以先經保奏之員遂為徇
隱查許州知州王士俊係奉
旨揀選發来題補之員留心政務辦事勤敏仰懇
聖恩將王士俊以知州調管祥符縣事許州地僻事簡
即以祖承祚調管許州知州一轉移間則繁簡適
當矣又尉民縣知縣馬作肅係山東進士到任未
久(臣)於文闈見其年非壯盛才亦平庸難膺民社
之寄伏祈
聖恩將馬作肅改補教職實爲允當理合一併陳奏伏
乞
睿鑒敕示遵行謹
奏
所請皆具疏題奏
爾省中屬員養廉甚不敷用不肖州縣竟有設法巧取
之說當同田文鏡留心察訪嚴行誡飭
聞吳如譯聲名不好廢弛營伍果然否查奏以聞
豫省官塘以及偏僻道路烟墩俱宜整理修葺直隷山
東道傍皆遍種樹木此法甚善今歲似已過期可預行
通飭備辦俟明春乘時栽植毋悞若不訓戒屬員借此
或致擾民生一事又不如省一事也
雍正二年閏四月十三日河南廵撫(臣)石文焯謹
奏爲奏
聞事竊查河南全省地方麥己收穫約有十分九分八
分不等農夫野老歡聲遍野共祝
聖夀萬年其收成分數俟各屬報齊另
勿使爲害又黃河兩岸工程(臣)加意嚴飭防護俱
獲平穩一&KR0704;修築事宜(臣)與嵇曾筠同心協力商
酌辦理以求上副
聖懷合併陳明謹
奏
伏汛已過之後方可言得平穩效克奏於勤患每貽於
怠慎之慎之
同日又
奏爲據詳陳明仰懇
聖恩事竊查豫省駐防官兵歲需米豆草束各價值例
係一年兩次照時估報所有康熙六十一年十月
起至雍正元年四月底止經前撫(臣)楊宗義確訪
時價粳米每石一兩八錢粟米一兩七錢黑豆一
兩五錢草每束一分九釐估價具
題部覆行令逐一核減(臣)於上年四月内到任後復
行確估查原估價值委因連歲收成歉薄各價騰
貴實無浮冒難以核減經(臣)具疏
題覆又雍正元年五月起至九月底止米豆草束照
依時價從減估報亦經具
題在案適因四川成都府駐防官兵應需豆草米折
等項銀兩戸部具
題奉
旨諭吏部戸部兵部各省給發駐防官兵米穀草豆等
項價值不一除已有定額省分照常給發外其餘未
曾定額省分多寡不符理應將本省歴年給發之價
酌處其中畫一定議價值一定便於遵行如遇年豐
價平稍有贏餘於官兵亦屬有益倘歲歉價貴該督
撫據實陳奏朕自加恩欽此隨經部議定河南省粳
米每石一兩五錢粟米一兩二錢豆一兩一錢草
每束一分七釐等因具奏奉
旨依議於雍正元年七月十八日准戶部咨行到(臣)欽
遵在案所有兩次題估各價值部咨行令俱照中
價折給除雍正元年八九兩月在奉文之後遵照
折中數目動給外其六十一年十月起至雍正元
年七月底止俱於未奉文之先早已照依時價採
買供支今據布政使田文鏡詳稱此項給過米豆
草束若照折中定價報銷勢必追出還項但官兵
久已贍養家口餧飼馬匹若問之採買之人又係
行戶照時價發買並無浮冒相應請照原估核銷
等情(臣)恭繹
上諭倘歲歉價貴該督撫據實陳奏仰見我
皇上至聖至明愛養官兵之至意是定中價之後設遇
歉收仍准
奏請今元年七月以前所給米豆草束原因歲歉價
昂採買銀數比折中定價計多銀一萬二千餘兩
屢據司詳請照原估核銷(臣)以事關多給未敢市
恩具
題理合備叙情由繕摺具奏
恩出
聖裁如蒙
皇上俯允將未奉文之先給過米豆草束價值仍照原
估核銷仰懇
敕諭該部查照施行伏乞
睿鑒批示謹
奏
未敢市恩具題是何言歟駐防官兵不止豫省一處國
家糧餉自有定制亦非朕市私恩之物具本聽候部議
雍正二年閠四月二十一日河南廵撫(臣)石文焯
謹
奏爲奏明事竊查開歸道陳時夏操守聲名俱好祗
因才非肆應前赴衛輝辦漕採買兌運事事遲鈍
以致稽延時日是以(臣)
奏請改補京職今蒙
硃批指示仰見我
皇上恩覆如天明同日月該道在省一&KR0704;政務(臣)惟與
旨具本題請外理合
奏明謹
奏
聞臨潁縣林貽熊儀封縣袁珂二人聲名好果否真僞
細訪的確并何處籍貫據實奏聞此非採之輿論因有
人舉薦恐其偏袒故爾諭問汝與田文鏡合詞具奏
又聞鄭州知州高文愷捕蝗不力當確查其盡職與否
若不認真辦事即應斟酌以定去留
同日又
奏爲凛遵
聖諭次第舉行仰祈
睿鑒事閏四月十三日奉到
皇上硃批諭石文焯田文鏡發來條奏數事雖非地方
急&KR0704;要務然亦不可不料理者爾等商酌徐徐次第
舉行若貪求速效反致有累地方則非朕之意也又
(臣)奏摺内蒙
硃批豫省官塘以及偏僻道路烟墩俱宜整理修葺直
隸山東道傍皆遍種樹木此法甚善今歲似已過期
可預行通飭備辦俟明春乘時栽植毋悞若不訓戒
屬員借此或致擾民生一事又不如省一事也欽此
仰見我
皇上睿慮周詳指示明晰(臣)隨與田文鏡共商整理預
之兵止係本身在墩日間或就食村莊或暫歸家
室未能時刻不離汛守(臣)等商議選有妻室之兵
(臣)等商酌預備明春舉行必求於事有濟於民無
擾至武陟決口被衝人民我
皇上御極之初即遣官賑濟河北窮黎所有水淹涸出
之地畆已給籽種去秋已慶豐收今年又穫二麥
瘡痍漸起元氣將復又中牟決口被衝人民已遵
特諭確查賑濟均沾實惠是前後復業之民皆已得所
皇上愛育元元至意緣奉
特諭事理爲此一併陳明謹
奏
不望汝等如禹稷之饑溺存心以副朕愛養元元之意
但能循分盡職安輯本境貧民使不致失業即可無愧
撫綏之任矣
雍正二年閠四月二十八日河南廵撫(臣)石文焯
謹
奏爲恭報二麥收成分數仰祈
睿鑒事竊查河南全省地方二麥均己收穫查懷慶衛
輝南陽三府屬收成皆十分九分不等開封府屬
之杞縣等十六州縣收成十分至八分不等汝寧
彰德二府并汝州屬收成皆九分至七分不等歸
德河南二府及開封府屬之祥符等十八州縣收
成皆八分至五分不等兩河百姓共慶豐收皆荷
我
皇上仁恩廣被感召
天和之所賜也現今麥價每石七錢五分至八錢不等再
查各屬所種秋禾俱長發茂盛至河北地方所生
蝗蝻據南汝道佟鎮禀報各己撲滅十之八九現
在仍行搜捕務使盡絶無遺不致爲害合併
奏明伏乞
聖鑒謹
奏
麥秋如此收成殊慰朕懷但捕蝗一事爾河南省甚屬
懈怠屬員藉諉之詞斷不可聽朕將四省情形比較觀
之甚明非如爾等耳目止及於本境一偏之見也此事
全賴撲捕不遺餘力方能盡絶如云十去八九譬之療
疾究未除根此乃伏脈以便將來作撲滅已盡又因隣
省飛來等語之張本爾等或可受屬員之欺誑懵然不
覺朕君臨天下若遇欺誑之語亦漫無覺察其如萬幾
何此等陋習洗滌淨盡方好
雍正二年五月初二日河南廵撫(臣)石文焯謹
奏爲恭報甘霖大沛仰慰
聖懷事竊臣查明二麥收成分數已恭摺奏
聞并
進呈麥麵在案民間又當佈種晚穀豆子方在望雨
甚殷於五月初一日甘霖大沛省城四郊均已十
分透足已種之地沾濡優渥未種之地爭事鋤犁
俟各屬報齊另
奏外查河北地方蝗蝻(臣)飭委南汝道佟鎮躬率印
捕等官實力搜捕并令鄕民撲捉按斗給錢今佟
鎮事畢回省據禀小民圖利每處不下千餘人踴
躍搜索計日掃滅(臣)猶恐間有遺種復飭該地方
官遍行搜查務期盡滅無遺合併
奏明謹
奏
聞爾省蝗蝻並未捕絶朕前諭何等諄切乃仍作此不
了之語以相搪塞殊屬玩忽歸咎隣省之伎倆朕己道
破想董其役者猶或未之聞耶更嚴飭撲滅淨盡以聞
一查河南河工所需草束甚多俱𣲖各縣辦運
每草一觔開銷正項一釐在各州縣採買價值
以及運送脚費大約秫稭穀草一觔需費三四
釐不等合計每縣一年辦草數次每次不下三
十萬觔除正項外每運約賠五六百金統計一
年約賠數千金承辦州縣先猶那動庫銀再圖
彌補今則正項隨徵隨解火耗亦解補虧空無
項可那不得不按𣲖里民押令辦運此買草之
一累也
一查河工搶險幫堤築壩捲埽在在需人上司
按府分𣲖州縣州縣𣲖之里民約計每邑𣲖夫
八九百名不等貧民在工力作露宿風餐每夫
四名掘土方一塊定價一錢二分除節省外只
給九分六釐計每名每日所得不過二分四釐
一人赴工除起身路費鍬筐衣服州縣捐助外
家中日食俱本地協助河工之需夫日衆里下
之𣲖累日深此𣲖夫之一累也
有人奏此一二事覽之不勝駭異朕如此推心置腹任
用爾等凡有累民之舉槩令據實入告而爾等竟若罔
聞政令乖方一至於此朕惟仰天淚下亦無言可諭爾
等也石文焯嵇曾筠田文鏡同看
雍正二年五月十八日河南廵撫(臣)石文焯謹
奏爲恭讀
聖諭據實陳明事五月十一日接到
皇上發來條奏河工夫料二欵仰奉
硃批(臣)跪讀之下實&KR0704;悚惶伏查豫省河工捲埽與護
堤防風全賴秫稭穀草皆需車運民間所用四輪
車止可運八九百觔最多不過千觔故用車甚多
難以覓僱不得不借民力運送相沿已久(臣)到任
後以運料一事累民適值備料防護秦家厰等處
工程(臣)即發銀委員就近收買每秫稭百觔照時
價給銀二錢民無運送之累及十里店等處漫口
分頭堵築需料甚多因秋收豐稔秫稭穀草在在
皆有每百觔時價不過一錢外加運費三四分不
等委員自行收買毋許𣲖累小民祗因需料數千
萬之多附近俱已買完而堵築工程亟須上緊告
竣始發價與開歸河懷四府屬之相近州縣辦買
濟用即少借民力亦出於萬不得己時值豐收之
際辦買物料源源濟用以是各處漫口得於數月
之内相繼堵築完工目下惟歲修搶修需用物料
無多當此豐年就近預先收買不須運送更無累
民之處至於做工夫役豫省向例皆按地應夫興
修大工各縣協濟每夫日給工食外里民尚有幫
貼因本省並無應募之人也今加幫兩岸堤工估
計土方銀四十九萬有奇沿河各縣皆有堤工每
土一方向例定價銀一錢二分除加一節省并行
硪澆水做邊等費外實給銀九分六釐江南每日
得之價比江南較少若變通其法按夫日給工價
有幫貼食用之事也(臣)已與嵇曾筠田文鏡共商
召募力作之人給以僱價但沿河各州縣在在興
修所僱之夫百不及一惟有一面儘力僱募一面
仍用里夫俟漸募漸多則里夫自可漸省矣臣仰
蒙
聖恩委任封疆如果有苦累小民之事(臣)何敢不據實
入
告恭請
睿裁而甘自蹈隱飾之咎河南地接
畿輔我
皇上日月照臨事無鉅細盡在
聖明洞鑒之中今蒙
硃批嚴切除即與嵇曾筠田文鏡同看外理合據實覆
奏伏祈
聖恩指示謹
奏
朕無可指示全在爾等秉心公忠實力奉行耳毫無影
響䜛譖之口斷不能惑朕之聽聞此不足慮也若所言
稍有一二&KR0704;中實病之處亦非巧詞喋喋所能攴吾者
但當返躬自問果無愧衾影即坦然處之若内省稍覺
未慊則應悔過修己汲汲改圖以蓋前愆不然雖暫時
搪塞過去日後發覺將何辭以免倘能以公忠二字自
律屏除私念渾然天理事事皆出於愛國愛民之誠書
曰天聰眀自我民聰眀則必蒙
上蒼降監神明垂佑又何慮不受知於上不見信於下也
大抵百凡究宜探本尋源不必在枝葉波瀾上做工夫
勉之勉之
同日又
奏爲恭謝
天恩事五月十一日(臣)進摺人回奉到
皇上賞賜太乙紫金錠等藥兼頒服用各方(臣)恭設香
案望
闕叩頭謝
恩祗領訖
恩賚自天感愧無地為此繕摺恭謝
天恩以伸微悃再蒙
聖諭嚴行保甲誠弭盗之良法(臣)已嚴飭地方官盡心
編查實力奉行以仰副我
皇上靖盜安民至意豫省得雨情形己於五月初二日
具摺奏
聞嗣據各屬呈報俱各得雨透足秋禾長發甚茂晚穀
豆子俱已種完西成大有可望現在河工亦獲平
穩伏汛將屆(臣)同嵇曾筠督率廳縣等官加謹修
防又許州知州王士俊操守才具皆好經(臣)調管
祥符縣事已遵
旨具本上年支過兵米豆草各價亦仰遵
聖諭具題聽候部議理合一併具
奏伏乞
聖鑒謹
奏
所奏諸務已悉惟勤自勖勉毋稍玩愒蝗蝻已盡行撲
滅否
同日又
奏爲恭繳
硃批據實奏
聞事欽奉
聖諭聞臨穎縣林貽熊儀封縣袁珂二人聲名好果否
真偽細訪的確并何處籍貫據實奏聞欽此查林貽
熊係廣東東莞縣舉人居官勤慎聲名亦好袁珂
州境内從前並無蝗蝻生發據報於五月初六日
有飛蝗落地隨即帶領夫役撲捕等情(臣)即飛飭
(過)布政使田文鏡合詞覆
奏伏乞
聖鑒謹
奏
覽
諭石文焯向聞豫省有姦民以白蓮教名色煽惑鄕愚
於汝未任之前朕經面諭汝亦曾奏朕有此教甚密之
語發姦摘伏正爾等分内之事豈可因其密而遂置之
不問一任其潛滋暗長乎嗣後惟宜處處留心時時密
訪第不可妄囑屬員致令擾民驚衆魁姦得以詗知消
息深蔵潛匿反與事無益須不露聲色嚴加伺察少有
風聲即權巧設法不惜重賞弋獲首惡必能除其教長
方為拔樹尋根之善著庶可永斷葛藤倘若處置失宜
反致激出事端則又大不可也密之慎之此諭只可汝
與田文鏡知之毋忽
諭石文焯田文鏡聞爾河南省將州縣火耗贏餘一概
盡歸藩庫以補虧空又每千兩解費二十兩名曰平餘
州縣分文不與有官窮民困之論指摘鑿鑿似無可疑
然亦難遽信第不知汝等何故招此物議也果有此事
否明白回奏
雍正二年六月十三日河南廵撫(臣)石文焯謹
奏為欽奉
上諭事竊查姦民以白蓮教等名色煽惑鄕愚行蹤甚
是詭祕而受其誑誘者聽信最堅奉持維謹誠如
聖鑒此等姦民惟在地方官加意密訪設法緝究(臣)去
春面承
聖諭銘刻於懷不敢少懈到任之後時時留心訪察惟
候少有洩露即盡力推求殲厥魁姦以除此習但
未便彰明查拏以致不肖官役借端擾民復徧張
收成歉薄小民謀生不贍其教亦漸衰息但若輩
極其詭祕誠恐密肆煽誘亦未可定今蒙
諭旨諄&KR0704;(臣)惟與田文鏡時刻留心密訪緝究以仰副
皇上整齊風俗綏靖人心之德意耳理合恭摺覆
奏伏祈
聖鑒謹
奏
涓涓不塞流爲江河所以聖人謹於防微杜漸若不除
之於早其害必致蔓延此事慎毋泛泛視之一者整齊
風俗潔清地方二者抑邪扶正消弭禍患於未形也
同日又
奏爲遵
旨回奏事(臣)欽奉
硃批諭旨聞爾省將州縣火耗贏餘一槩盡歸藩庫以
補虧空又每千兩解費二十兩名曰平餘州縣分文
不與有官窮民困之論果有此事否明白回奏欽此
(臣)查豫省州縣徵收錢糧封櫃委拆火耗解貯司
庫闔省各官分别給以養廉一&KR0704;公用悉於司庫
支應於正月内具摺奏
聞(臣)復將各官養廉及公用等數目并分别彌補虧空
之法備細酌議續經具奏是豫省錢糧出納及新
舊虧空各情由盡在
聖鑒之中在官各得養廉在民並無困苦至藩庫收兌
錢糧原有加平二十兩内係廵撫衙門十兩藩司
八兩以及庫書等費自(臣)
奏明耗羡歸公已將此項革除今奉
上諭每千兩解費二十兩名曰平餘州縣分文不與(臣)
查各官養廉前蒙
諭旨允准即令布政使田文鏡按季給與已於閏四月
二十一日繕摺覆
奏至平餘之說先據田文鏡曾言州縣拆解錢糧逐
封歸併每千兩有餘出六七兩四五兩不等少則
亦有二三兩飭令州縣解司歸公或平餘之名即
由乎此(臣)蒙
聖恩至深至厚一毫不敢欺飾理合據實陳明謹
奏
朕豈肯因風聞不確之論即加罪於爾等雖然物必先
腐而後蟲生此等浮詞未必無因而至爾等但有則改
之無則加勉若謂如此流言不過費數行摺奏即可釋
然消滅更加縱情肆志則將來必至於不可挽回也勖
哉
同日又
奏爲恭繳
硃批仰祈
睿鑒事竊(臣)查豫省入夏以來雨水十分霑足前後播
種秋禾俱極茂盛佇慶豐登伏汛内水勢雖長正
值天氣睛明隨即漸消(臣)同河(臣)齊蘇勒前赴北
岸查勘現在工程均獲平穩今將屆立秋伏汛可
保無虞(臣)與嵇曾筠嚴督印河等官上緊防修以
保秋汛從前各處所生蝗蝻俱已捕盡續後間有
發生之處亦皆隨即撲滅(臣)復嚴飭各屬加意搜
查設有生發之處務期撲捕淨盡毋致爲害所有
奉到
硃批理合一併恭繳謹
奏
堤工平穩大慰朕懷六月初間京城四日夜大雨張家
灣一帶水長數丈堤岸幾處潰決朕爲豫省拳拳在念
無日不神馳於黃河南北兩岸將半月餘矣仰託
穹蒼垂憫河靈默庇伏汛竟保無虞朕心歡暢筆不能宣
兹秋汛在即更宜預事綢繆竭力防禦再加以忠誠之
心上格
神明祐助今歲得保安全迨秋冬之際相度水勢之趨向
培補堤岸之卑薄謹守三二載正流日漸通暢水由地
中行將來永慶安瀾上可釋朕躬宵旰之憂下可免億
兆昏墊之苦是全賴卿等實心任事服勞盡瘁之力耳
克勤克慎毋怠毋忽將此諭亦令齊蘇勒嵇曾筠知道
聞蝗蝻有接續生發者務必督令滅盡而後已當選委
誠實勤幹之員令其不時廵訪近日山東州縣中竟有
隱匿其事捏報撲盡而禁止百姓聲言有蝗者陳世倌
親身察出已參奏矣爾屬員之内保無此等不肖下吏
其欺隱之詞不可信以爲實而代爲受過也再加一番
嚴飭時刻留心勿使少懈
雍正二年六月二十三日河南廵撫(臣)石文焯謹
奏為奏明事竊豫省士子每恃護符武斷鄕曲挾制
官長動輙倡首脅衆習以成風(臣)出示嚴&KR0704;告誡
并於考試教官時面諭約束士子安分毋許多事
乃有封邱縣生員王遜等因知縣唐綏祖以時屆
伏汛工程緊要按照地畆令各社出夫論方給價
遂挺身赴(臣)衙門具呈求免隨批開封府查詢又
據該縣里民黃持懸等禀稱身等在工縣官按方
給價並無短少特為辯明冤累等情亦發開封府
併查去後五月二十二日王遜等乘唐綏祖赴鄕
捕蝗至晚回縣攔阻不容進城口稱徵收錢糧應
分别儒戸爲何與百姓一例完糧一例當差築堤
亦不許用社夫等語(臣)聞報即委開歸道陳時夏
前往嚴&KR0704;開示方各退散值學臣按考開郡王遜
等列欵赴學臣衙門控告知縣唐綏祖經學臣批
發開歸道查詢王遜等阻抑諸生不許赴考至期
僅有生員二十三名應試又有武生范瑚等竟將
童生冊卷擡去不許應試疊據開封府詳報批行
布按二司嚴提究審間開歸道陳時夏因奉學臣
之批詢問王遜等惟稱若要我等赴考必須免了
我們按地出夫參了唐知縣若是不免夫不參官
斷斷不考等語似此脅衆罷考挾制官長不法已
極知縣唐綏祖既被控告(臣)已另疏
題請解任質審惟是(臣)自愧庸拙不能移風易俗咎
復何辭爲此據實奏
聞伏乞
聖鑒謹
奏
地方上遇有此等事出亟宜整飭一番申明國憲但若
令爾等審理未免避忌袒護屬員輕蔑士子之嫌反有
干礙朕特遣部臣前來嚴加懲創以正惡習於田文鏡
前奏已有旨矣
雍正二年七月初五日河南廵撫(臣)石文焯謹
奏爲恭請
聖裁事竊查河北三府仰蒙
皇上軫念民生籌畫倉儲
諭(臣)酌開貢監等例(臣)隨凖照各事例酌議九欵每石
按時價連運費約計一兩二錢議定各欵收捐榖
數經總理事務王大臣等議覆奉
旨依議欽遵在案於雍正二年二月初九日接准部咨
轉行河北各府縣開捐照數收納穀石查豫省今
歲二麥豐收雨水霑足早穀高糧俱已成熟晚種
穀豆亦己秀實陸續登場今年穀價必較上年更
減小民完納錢糧全藉糶賣米穀穀賤傷農不得
不爲籌計現今雖有捐穀事例但願捐者大概皆
係富室穀石出自收穫無須糴買(臣)愚以為豫省
河北三府原請收捐穀四十六萬石今自開捐以
來止收穀四萬三千餘石尚有未捐穀四十一萬
餘石(臣)請仍照原
題欵項穀數每石收銀一兩二錢革除外費令赴布
政司衙門交納出給實收即將此項銀兩照依時
易銀濟用所有贏餘較每穀一石收費二錢更爲
增益悉可留充裨益民生之公用爲此奏請
聖裁如蒙
俞允(臣)即具疏
題改抑(臣)更有請者河南人情鄙吝利較錙銖查原
題捐納監生係穀一百石每石一兩二錢應納銀
一百二十兩查戶部事例止一百零八兩請照戶
部捐銀一百零八兩則人必爭先捐納矣伏乞
睿鑒敇示遵行謹
奏
如果穀多價賤應按時價增穀收捐題請加穀方為合
理設曰爲利農起見不過有益富民窮民那得千百石
穀出糶此等取巧作用何可施於朕前徒自取辱耳凡
百只宜抒誠不宜弄巧老姦巨猾四字不可不避此四
字在市井商賈輩運其機智成家立業者或有之要非
封疆廟堂大臣之體也朕最惡此習氣將爾所奏併朕
諭與田文鏡看
同日又
奏為
天恩高厚感激難名謹具摺奏
謝以伸微悃事竊(臣)子石禮哈以庸材鈍質荷蒙
聖主逾格殊恩擢用副將甫及一年涓埃未報復奉
特旨補授貴州威寧鎮總兵官(臣)聞
命自天感激無地伏念(臣)蒙
皇上委任隆恩自愧才庸識淺未能圖報萬一而(臣)子
石禮哈更蒙
聖恩優擢畀以重任誠不知何以效犬馬之報上答
高厚之恩惟有嚴訓(臣)子盡心供職綏緝地方以仰報
天恩耳為此繕摺恭
謝謹
奏
若以資品而論爾子在爾之上石禮哈一𣲖天真爛漫
開心見誠是一個盡已聽命之人不似爾前後左右四
面八方都防範到老於世故之伎倆此子本質可取將
來加一番陶鎔造就朕期其可爲國家柱石非比爾苟
祿全身畫地自限止於此而己者若將爾之積年本領
教導他恐反至壊伊天良爾只慶幸自己有何好處育
此佳兒則可若謂爾訓誨出如此後人來朕則不許將
此諭亦與田文鏡看
雍正二年八月二十六日河南廵撫(臣)石文焯謹
奏為恭報秋成分數仰祈
聖鑒事竊(臣)於六月十三日將豫省雨水霑足秋禾茂
盛情形具摺
奏明今各屬已報收穫查彰德衛輝歸德等府屬之
州縣收成俱十分九分不等懷慶河南南陽汝寧
等府屬之州縣收成俱九分八分不等開封府屬
之陳州西華等九州縣收成俱十分九分不等其
餘祥符陳留等二十五州縣收成俱八分七分不
等皆由我
皇上宵衣旰食無刻不以民生爲念至誠上格
天心神明默祐之所致也所有各屬收成分數理合奏
聞上慰
聖懷謹
奏
豫省如此豐收閭閻大有起色朕心不勝愉悦今命汝
署理浙撫事務沿海災民當加意撫綏以副朕痌瘝之
意
雍正二年九月初三日河南廵撫(臣)石文焯謹
奏爲恭謝
天恩仰請
聖訓事(臣)質本愚拙荷蒙
皇上畀以撫豫重寄寸長未效踧踖靡寧乃因浙省沿
海偶被漲漫
特諭(臣)馳驛前往署理廵撫印務撫恤災民(臣)聞
命自天感悚交集自知才識短淺非得仰請
聖訓無所遵循因奉
旨馳驛前往未敢趨叩
温台六府皆有沿海州縣道路綿長必得遴委幹
員分頭料理方克有濟惟是(臣)甫經抵浙屬員才
具一時不能周知查南汝道佟鎮委令捕蝗及查
看墩臺實力辦事勤勞無悞衛輝府知府張建德
老成歴練辦事勤謹知州管祥符縣事王士俊勤
幹有才實心任事河南府通判馬騆年富力強辦
事去得又(臣)標遊擊馬世龍料理事務不辭勞苦
以上五員仰乞
聖恩准(臣)帶往浙省分路賑恤庶任使得人則事有實
濟而無浮費災黎早受一日之惠則早慰
聖主宵旰之懷抑或於此五員中
恩賜二三員前往浙省委用總出
聖恩爲此繕摺請
旨謹
奏
有旨諭部矣浙豫兩省朕一視同仁浙江亦有特簡之
員儘堪驅策第目下賑恤一事需人頗多許汝帶三人
去事畢速令回任毋久羈留
雍正二年十月初四日署理浙江廵撫印務河南
廵撫(臣)石文焯謹
奏爲謹陳沿海賑濟事宜恭慰
聖懷事竊(臣)於九月初三日自河南起程於十五日抵
杭受事接准部咨欽奉
上諭著動倉庫錢糧速行賑濟仰見我
皇上睿慮周詳軫念災黎望賑孔廹惟恐躭延時日不
能即沾實惠(臣)即飛飭沿海州縣確查被水災民
戶口一面委員前往監賑外(臣)查原報被水之仁
和等一十六縣并海寧衛所内有平湖奉化定海
嵊縣永嘉海寧衛所俱勘不成災止仁和等十一
縣各被災分數不等(臣)仰遵
諭旨惟期災民早沾實惠以上副
聖主勤恤民隱之至意竊查煑粥一事必須棚厰鍋碗
多不便(臣)與布政使佟吉圖細加商酌照前煮粥
之數每大口日給穀四合小口日給穀二合賑給
九十日口糧有穀之處動糓給散無穀之處照時
價折銀給散各委大員以次賑完其平湖等五縣
廣
皇恩俟散賑完日將動用過銀穀數目造冊
題報再查衝決塘堤己飭各地方官悉行修築以禦
勘海塘容(臣)旋署將應行事宜另摺具奏外理合
先行
奏明上慰
聖懷謹
奏
非過則不及率皆不合機宜
雍正二年十月十五日署理浙江廵撫印務河南
廵撫(臣)石文焯謹
奏爲遵
旨覆奏事(臣)蒙
聖恩命署浙撫印務抵任以來一面料理賑濟一面稽
核案牘查有十三案無著虧空共銀九萬二千餘
兩部限四年賠補此係前撫(臣)屠沂
奏明各官公捐賠補之項每年需銀二萬三千餘兩
又額設戰船一百三十五隻部定小修大修拆造
各價不敷工料之用各有津貼每年約需銀一萬
餘兩又歲解部餉約費二萬餘兩以上各項并各
衙門養廉規例皆出自州縣耗羡之内但浙省賦
重耗輕向來總不及加一自黃叔琳到任陋規已
盡革除復將火耗減至五六分以致種種公事皆
屬無米之炊難以辦理因沽一已之清名坐致公
務難辦實大負
皇上簡用之恩(臣)查豫省諸務所以辦理無悞者皆耗
羡是賴雖浙省耗輕不可與豫省一例而論然舍
此而外並無可以設法辦公之項佟吉圖傳奉
皇上硃批諭旨著(臣)等細心籌畫而為之(臣)與佟吉圖
細加斟酌先於各州縣現徵錢糧内每兩量提火
耗二分以濟公用餘俟盡心竭力料理妥當上副
聖主體恤臣工之德意理合先行覆
奏伏祈
睿鑒謹
奏
火耗一項或以爲養廉或以爲公用總要酌量通融辦
理妥當又不多取於民方爲善於調劑今此奏是將重
耗之舉卸責於朕斯豈臣下歸美於君上之道與且蓄
既經奏明便可放膽施為之意如何使得此事另議具
奏朕正於此處要看汝之底裏也
同日又
奏爲請
旨事竊查南新北新兩關税務經黃叔琳奏請以主事
張崇禮趙方觀二員分理均於雍正二年七月初
三日受事咨部在案查管理税務事關錢糧(臣)抵
浙未幾各屬才守尚未周知不敢冒昧委管且張
崇禮趙方觀受事三月以來(臣)細加察訪尚能循
分供職應否暫令管理俟(臣)於屬官中遴有賢員
再行具
題委管是否有當仰請
聖裁批示遵行謹
奏
税務正宜用此二人管理倘有差錯不過以黃叔琳身
命徇之耳爾何爲伊如此關心君臣之義朋友之情孰
輕孰重辦明要緊
雍正二年十月二十日署理浙江廵撫印務河南
廵撫(臣)石文焯謹
奏爲據報
奏明事竊查浙省沿海地方田廬被淹我
皇上特諭賑濟被災乏食之民乃江浙民情刁詐每多
棍徒把持捏名冒領反使實在災民不得入冊甚
有地方官受其挾制瞻徇浮開以飽其欲據佟吉
圖呈稱各屬造報男婦名口甚屬浮多在災黎亟
當拯恤然動用錢糧更宜慎重飛飭該縣逐戶再
加確查等情(臣)復飭催委賑道府實力速行惟浙
東之寧波紹興所屬更多刁徒以致確冊尚未核
定(臣)查各處災民先經佟吉圖等捐貲分頭賑恤
因餘姚被災獨重恐前捐給未周又續發銀五千
兩補賑此在未奉
上諭賑濟之前己經佟吉圖奏明在案慈谿與餘姚接
壌後海二十八都民竈人等有應完場課例不蠲
免因該縣比催輸納遂有棍徒希圖挾官停徵倡
言餘姚先行賑過縣官領銀不給藉端鼓衆於十
月十三日有數百人羣擁慈谿縣署鬨閙知縣陳
淖文託稱患病並不出堂將情由明白曉諭安慰
候賑致被拆毁照牆暖閣打碎宅門寧波知府尚
瑶隨即會同城守遊擊康世爵馳往慈邑傳集民
竈撫諭給發食米令其各回候賑隨於十四日俱
各散歸(臣)據府縣詳報隨批布政司速飭查賑一
面取該縣職名報參特是此等刁風急宜懲治若
不嚴拏棍徒究處以為因事鼓衆之戒無以綏輯
地方(臣)惟密訪確實姓名一俟賑畢即令按察司
密拏解究另
奏外所有慈民借端擁集情形理合先行奏
聞謹
奏
雖係棍徒藉端鼓衆亦未有散賑而不停徵之理此無
能之縣令也如云場課不應停徵暫緩追呼以俟賑濟
事畢便遲數月何妨此等劣員難勝親民之任斷不可
留而倡首鼓衆者必素係地方積惡巨憝萬不可使其
漏網當重懲以警不法
雍正二年十一月十五日署理浙江廵撫印務河
南廵撫(臣)石文焯謹
奏爲奏
聞事竊查浙江沿海被水民人仰蒙
皇恩俱各得所江西湖廣平糶米石陸續運至今年秋
收又好民食可以無虞皆由我
皇上至仁育物膏澤覃敷之所致也再衝坍海塘所有
各處決口已經修築閉塞堵截鹹潮(臣)親歴查勘
知今年風潮甚大高過海塘是以衝決坍塌其勢
最甚原屬僅見之事是以塘工不能捍禦(臣)查塘
身應修之處分委大員丈估詳議土石塘工俱仍
舊制興修土者將殘缺卑薄之處加築如舊石者
將亂石理齊修砌堅固所需工料現在嚴行駁減
務期節省錢糧毋致糜費至原係土塘請改石工
之處(臣)審度形勢若改建石工果可長資捍禦我
皇上念切民生亦不惜數十萬金錢以為一勞永逸之
計但海潮勢大即石工亦難保無虞况需費浩繁
實不敢輕議舉行惟凜遵
聖訓悉心籌畫不敢一毫輕忽多費錢糧除應修海塘
俟核實工料另摺具
奏外爲此先行陳明上慰
聖懷謹
奏
將爾前奏與此奏俱交與新任廵撫法海
諭法海知石文焯身為封疆大吏海塘為地方要務似
此東說則東隨西說則西就全無一點主見朕亦實難
決斷矣爾今與佟吉圖悉心訪詢加意籌畫務得準的
具奏朕之前諭並非為錢糧起見蓋恐勞而無功徒費
帑金以飽貪吏之腹耳若據伊此奏則前摺何所見而
創改建石工之議豈不大相矛盾誠能一勞永逸朕何
惜數十萬之費不令浙東億兆安枕也速速詳議奏聞
同日又
奏爲恭報晚稻收成分數仰祈
聖鑒事竊浙省晚稻已經收穫查杭州嘉興金華衢州
嚴州等五府屬收成八分七分不等湖州紹興台
州温州處州等五府屬收成七分六分不等寧波
府屬收成六分五分不等闔省咸慶有秋而沿海
被水村莊仰荷
皇上發粟賑濟又蒙
特諭江西湖廣二省運米十六萬石至浙平糶窮民粒
食有賴山陬海澨共沐
恩膏咸歌
帝德(臣)謹將晚稻收成分數據實奏
聞上慰
聖懷謹
奏
浙省收成如此固好但爾率多依違具奏希圖迎合言
不由中一事不可信則事事皆難信矣
雍正二年十二月初六日調補西安廵撫(臣)石文
焯謹
奏爲恭請
陛見事竊(臣)一介庸愚恭逢
皇上御極之初蒙
恩召對屢承
訓旨諄切開導旋奉
恩綸補授河南廵撫撫豫以來凜遵
聖訓黽勉奉職但(臣)才識短淺愆尤日積悉荷
深仁涵育曲賜保全(臣)清夜捫心感深涕隕是(臣)兩載
供職倖免隕越之虞者皆出自
皇上教誨裁成之恩也今奉
特旨調補西安廵撫犬馬依戀之誠亟思趨覲
天顔敬承
睿謨指示仰懇
皇上允准
陛見(臣)自浙起程謹於江南宿州地方恭候
俞旨一奉
恩命(臣)即星赴
闕廷跪聆
聖訓庶地方一切事宜皆知所遵循矣謹
奏
准爾來京陛見地方風景民間疾苦可以僃悉敷陳爾
所奏一切事件朕亦便一一面諭也
硃批諭旨卷三十中
欽定四庫全書
硃批諭旨卷三十下
硃批石文焯奏摺
雍正三年二月二十九日西安廵撫(臣)石文焯謹
所屬吏治民生事宜容(臣)體訪次第舉行再四川
虁州府被參知府程如絲一案准部咨奉
旨著(臣)審擬據年羹堯面交
皇上硃筆諭旨硃批奏摺與(臣)看(臣)敬謹捧讀仰見我
皇上矜恤民命惟恐拖累多人不忍少有屈抑大公至
聖恩賞給河南任内養廉銀兩(臣)於二月初四日自京
起程由山西赴陜一面備具咨文傳
併
奏明伏乞
睿鑒謹
奏
覽
雍正三年五月初四日西安廵撫(臣)石文焯謹
奏為恭報麥收分數仰慰
聖懷事竊陜省地方一春雨水調勻二麥今已收穫查
西安府屬三十七州縣收成均有十分九分鳳翔
府屬州縣收成十分至八分不等漢中府屬州縣
收成八分七分不等延安府興安州所屬地方收
穫較遲尚未據報所有西鳳漢三府屬二麥豐收
分數理合先行奏
聞恭慰
聖懷謹
奏
秦人食用惟麥是賴今闔省豐收朕無西顧之憂矣真
可君臣相慶也
同日又
奏爲恭謝
聖恩併陳下悃仰祈
睿鑒事竊(臣)蒙
皇上畀以西陲重寄(臣)聞
命感激已具疏奏謝
天恩惟是(臣)愚拙無能不能勝此重任仰懇
皇上俯賜
訓旨俾(臣)一切知所遵循不致隕越貽羞一俟圖理琛
到陜(臣)即前赴新任但(臣)到任時據諾穆渾造送
交盤清楚冊結(臣)伏查西安藩庫從前交代雖經
據冊題報皆以歴年錢糧未經奏銷是以前撫臣
俱未盤查保題現在部駁查造案次欵冊且西安
藩庫錢糧因值軍興頭緒繁多與别省正收正支
不同即如外捐銀兩有入交代不入交代之分(臣)
正在細加稽覈逐一駁查適奉調補甘肅之
命應俟圖理琛到陜清查接受將正署兩任收支錢糧
一併交代庶藩庫可以徹底清楚矣爲此據實奏
明伏乞
聖鑒謹
奏
所奏知道了竭力爲之諸凡惟絲毫無隱剖露忠誠乃
人臣盡職報主之指南也
雍正三年五月十八日甘肅廵撫(臣)石文焯謹
奏爲恭繳
硃批併陳謝悃事竊(臣)於河南廵撫任内有督催四案
部議罰俸悉蒙
聖恩寬免(臣)隨恭設香案望
闕叩頭謝
恩并具疏恭謝在案又(臣)奏河南常平倉穀冊一事欽
聖主拔用之深恩下盡人臣報效之微悃所有奉到
密諭事宜(臣)隨同岳鍾琪欽遵
皇上發下(臣)弟石文焻一摺奉
旨令岳鍾琪同(臣)詳議奏
聞亦經會議覆
奏外(臣)將廵撫印務交送圖理琛署理(臣)於十九日
起程前赴新任合併陳明謹
奏
甘肅自軍興以來屢年勞擾兵民疲困兼之西海初定
幾多創置事宜實此時廵撫中第一繁劇之任也汝莅
任後事事當悉心籌畫講求利弊必期行之永久無礙
然後次第措施慎厥終惟其始勉之勉之
雍正三年六月二十八日甘肅廵撫(臣)石文焯謹
奏爲恭謝
天恩併繳
硃批事六月二十五日奉到
皇上硃批奏摺仰荷
天語垂問揣分難安(臣)舊欠官庫銀兩更荷
聖恩限二年完還又河南廵撫任内罰俸復邀寬免(臣)
恭設香案望
闕叩頭謝
恩訖(臣)弟石文焻深蒙
聖主教育隆恩(臣)時時寄信諄囑共竭忠藎以圖報稱
(臣)子石禮哈更荷
天恩顧復教以有成(臣)感戴之私實難宣之於口惟有
一片真誠竭力辦事纖毫無隱以求仰答
聖恩於萬一甘屬地方一切事宜正在悉心體察凜遵
聖訓籌畫萬全次第具
奏外謹將奉到
硃批一併封固呈繳伏祈
睿鑒謹
奏
有人參石禮哈一摺發來汝看汝父子果能以孤介自
持任人詆訾朕自不爲浮言所動但石禮哈朕因觀其
材質可取年正少壯故期望將來琢磨成器至其居心
立品朕亦何由洞悉譬如年羹堯朕未嘗不望其成千
秋不朽人物今敗露如此雖欲保全之豈可得乎石禮
哈若果鑽營不自安分從前妄行交接之處不知改悔
仍然庇黨徇私則朕又難符前諭也爾父子既有與年
羹堯交好一叚形跡今汝膺甘撫之任正合洗滌一清
若少瞻顧欲爲公私兩盡之舉處處巧留地步恐城門
之火殃及池魚將來貽累身家爲禍不淺矣朕觀爾所
奏此數摺並無忠藎奮勉之誠大有畏難將就之意載
念君恩勖哉無負
同日又
奏爲謹陳甘屬事宜仰祈
睿鑒事竊查甘肅所屬州縣衛所山多水少惟賴雨暘
時若田禾始獲收成且地氣寒冷播種穀麥較遲
於他省是以六月半間方收青稞豌豆六月底收
麥九月初收穀&KR1048;蕎麥(臣)入境一路查看田禾時
因天道少雨已覺乾旱六月初一日(臣)行次清家
驛得雨又初四日行次車道嶺得雨十九二十四
日大雨透足秋禾長發甚旺百姓安堵惟是甘屬
地方土瘠民貧當軍興之後官民兵丁種種疲困
情形悉在
聖明洞鑒之中幸舊年秋收頗好今歲夏禾已穫秋禾
轉瞬收成邇來閭閻大有起色但元氣未復亟須
拊循愛養苟牧令不得其人何能登斯民於袵席
無如甘屬吏治廢弛已久若不痛加整頓無以裨
益民生(臣)查平慶臨鞏四府所屬九州二十八縣
有繁簡之别現任各官頗有人地不相宜者而河
西新改四府所屬一州十四縣銓選人員惟寧朔
令李鋐人明白其餘俱屬平常已蒙
聖鑒無遺行令試看調補是邊疆新設重地尤須熟悉
地方情形之員方能勝任而平慶臨鞏所屬官員
亦須酌調繁簡甘屬共新舊十州四十二縣各官
除庸劣之員查參外其可用者或應酌調或改補
教職容(臣)一一察考以定去留但一有缺出即須
委署以一人而兼兩邑彼此勢難兼顧恐致貽悞
地方(臣)爲邊遠民生起見仰懇
皇上揀選人員發來補用庶可收得人之效矣再布隆
吉地方建城設鎮蓋造營房(臣)聞建城之處地土
鹻窪所蓋營房基址俱未堅實房屋間架既小木
勘明確詳議作何賠修俟至日定議奏
聞謹
奏
已揀選人員發往矣稂秀不除嘉苗不長年羹堯之逆
黨私人即一員亦不可姑容然其中或並非伊之鷹犬
爪牙將無干之人李代桃殭冤抑塞責則又大不可也
總之日久自明斷不能逃朕之鑒照戒之戒之
同日又
奏爲恭報夏收分數仰慰
聖懷事竊甘肅地方豆麥已經收穫(臣)查甘凉二府屬
及肅州地方豆麥收成均有十分九分平慶臨鞏
四府屬收成八分至六分不等寧夏府屬八分七
分不等西寧府屬七分六分不等今於六月十九
二十四等日甘霖大沛十分透足遠近均沾秋禾
暢茂可望豐收糧食價值平減兵戢民安是皆仰
賴
聖主如天之福恩膏廣被之所致也再甘屬地處西北
山高氣寒每歲時有冰雹皆冷氣凝結而成(臣)向
在洮岷所稔知者今西寧平番二縣各報所轄境
内有數處村堡於六月初二初九等日落有冰雹
因山多於田禾苗受傷之處不多除批司委員踏
勘一面加意撫恤并飭緩徵外合併陳明伏乞
聖鑒謹
奏
邊省民生尤繋朕懷今收成如此遐方之蔀屋窮簷俱
有起色殊慰厪念然封疆任重當思民生國計均屬緊
要經理須各適其宜方爲稱職爾第因時相機秉公持
正而爲之何慮庶務之不理也
大抵居官以廉之一字爲根本凡食祿者俱當奉為圭
璧
茶馬事務亟察覈清楚
雍正三年七月二十四日甘肅廵撫(臣)石文焯謹
奏爲庫項虛懸待補官役俸食難支謹備細
奏明事竊查甘省從前供應差使等項公費動用庫
銀公捐還帑除已捐還外現在尚有未完銀二十
九萬六千餘兩糧三萬七千餘石皆以甘屬文武
各官俸工捐補文職自司道以下俸銀全捐武職
自提鎮以至遊守俸銀並各役工食俱捐七留三
每年共應捐銀一萬八千四百七十四兩零計從
前動用庫銀未還之數算至雍正二十年方得補
完是此項供應之費雖有捐補之名實係借動庫
銀虚懸待補至十八九年之久而文武各官尚未
能支食全俸仰惟我
皇上至聖至明以俸工為官吏養贍家口之資凡地方
遇有公事請捐俸工之處永行停止行令各省督
撫欽遵在案獨甘屬僻處邊陲地方寒苦而官役
竟不得與各省一例沾
恩未為平允(臣)受
恩深重仰體
皇上愛養臣工之至意有此下何敢壅於
上聞爲此據實陳明伏乞
聖鑒謹
奏
當日一切軍需無一不任意侵蝕而於庫帑亦任意那
借有是理乎若云爲供應差使之費既係奉文差使豈
無定例即應按例以正項支給何至出自地方因地方
無項可支遂指俸工擅動庫帑迨庫帑頻那而俸工無
幾輾轉相因終成畫餠斯虧空如許之由來也此等人
員若不參處示警國家錢糧任其濫用反開將來肆無
忌憚之端從前督撫恐招怨尤瞻徇情面令始作俑者
漏網兔脱將無辜之人代爲填補汝何故亦踵此陋習
捐助俸工萬不可行之事捐至武弁尤其不可舍此當
另行設法補苴或歴察經手之人參奏以治其擅動之
罪否則將何辭以邀蠲免之恩宜熟籌深計而爲之毋
爲人荷此重擔也
供應西藏買駝餧馬奏摺已發議政矣
雍正三年九月初一日甘肅廵撫(臣)石文焯謹
奏爲恭謝
天恩兼陳愚悃事八月二十五日(臣)進摺人回齎捧
皇上恩賞鮮荔枝到蘭(臣)隨恭設香案望
闕叩頭謝
恩祗領訖(臣)跪讀
硃批諭旨知(臣)子石禮哈被人參奏蒙
皇上格外寬容不即加以處分將原摺發去
恩加訓誨又以此摺發與(臣)看併奉
恩諭爾父子若能以孤介自持任人詆訾朕自不爲浮
言所動(臣)捧讀之下感激涕零(臣)父子何人得邀
皇上顧復教誨有加無已雖肝腦塗地不足以言報稱
至所參情事虚實具奏者既指摘鑿鑿(臣)實不敢
妄置一辭惟求
皇上嚴行查究如實則將石禮哈罷斥治罪以為負
恩不忠之戒(臣)父子均感沐
深恩於無既矣仰蒙
天語教訓(臣)從此益加奮勉以圖上副
聖懷并誡諭(臣)子石禮哈有過即當速改無則更加黽
勉總期無負
皇上天高地厚之恩是則(臣)犬馬之微忱也
天恩深重感戴難名謹繕摺恭
謝以攄下悃伏祈
聖鑒謹
奏
如此等奏不一而足若概行查究豈但有阻言路而亦
不勝其煩朕皆明示本人又從而訓誨之或有或無已
改未改其中真僞朕自能辨總之有則改之無則加勉
二語包括盡矣朕非不容人遷善之主也
雍正三年十月初一日甘肅廵撫(臣)石文焯謹
奏爲恭報甘屬秋收分數仰慰
聖懷事竊查甘屬河東河西八府地方氣候土宜各有
不同所種秋禾係糓子&KR1048;子燕麥蕎麥等項今年
仰賴
皇上福庇雨水十分霑足到處俱慶豐收(臣)查蘭州河
州蘭州衛河州衛歸德所收成俱有十分又臨洮
府屬其餘州縣收成八分七分不等平凉府屬十
州縣收成九分至七分不等慶陽府屬五州縣收
成八分至六分不等鞏昌府屬十七州縣收成十
分至八分不等甘州府屬三縣收成九分至七分
不等凉州府屬五縣西寧府屬二縣收成七分六
分不等寧夏府屬五州縣收成九分至七分不等
糧價平減戸慶盈寧兵民樂業皆由我
皇上敬
天勤民恩膏普被之所致也謹將秋收分數具
奏恭慰
聖懷謹
奏
通省豐收實慰朕懷惟以手加額爲我邊氓慶幸也
同日又
奏爲陳明各官養廉仰祈
聖裁事竊(臣)未到任之前經署撫(臣)傅德議定以州縣
徵收錢糧耗羡爲各官養廉(臣)查甘屬額徵地丁
銀二十六萬兩有奇糧四十九萬石有奇細查各
州縣衛所徵收耗羡約共四萬餘兩内布政司有
平規銀四千六百二十八兩以為養廉又奏銷造
冊等費一千二百兩臬司養廉并公費銀共二千
四百兩(臣)衙門筆帖式三員共銀九百兩除有税
規之道府等官足資養廉槩不議給外其餘道府
各給養廉銀一千兩州縣酌給銀八百兩至五百
兩不等同知通判各給銀六百兩口内外衛所各
給銀四百兩以上道府廳州縣衛所各官共給養
廉銀二萬九千七百餘兩又布政司庫官庫吏等
項銀一千一百一十兩(臣)衙門書吏銀九百兩布
政司衙門書役銀一千二百兩連前通共需銀四
萬二千三十八兩又河西各州縣俱以耗糧為養
廉查甘屬應徵糧石耗羡通共計六萬三千餘石
酌給各道府廳州縣養廉及斗級書役工食折耗
等項共需糧三萬五千四百八十石每年約可餘
糧二萬七千餘石存貯以備公用再布政司養廉
尚有西寧税規銀一千一百兩雜税平規銀六千
餘兩臬司養廉尚有西寧税規銀五百五十兩至
廵撫衙門養廉向有西寧靈州税規銀各一千一
百兩又茶馬内有規例銀二萬四千兩經前撫(臣)
綽奇以二萬兩爲軍需之用餘四千兩養廉再查
尚有隨封等項共銀一千九百二十兩又新增茶
引六千道有茶規銀六千兩以上共銀一萬四千
一百二十兩理合一併據實
奏明仰祈
聖恩敕示以便遵行理合繕摺請
旨謹
奏
嘗聞古帝王垂拱而天下治朕臨御萬方持其大綱而
已此等零分均派𤨏屑之舉朕何與焉爾為封疆總領
一秉公清正直而酌劑之官弁兵民自有公論莫慮朕
之耳目遠而弗屆也善爲之
同日又
奏爲奏
聞事竊查駐防甲兵應支月餉原係計日授食例由布
政司按月給發今寧夏將軍席伯副都統蘇圖以
寧夏邊地寒冷甲兵預製皮衣遂檄令寧夏道董
新策借支五個月餉銀共二萬六千八百四十兩
該道以預借錢糧必須移司詳院等語呈覆而將
軍席伯復行該道給發於九月二十九日移咨到
(臣)接閱之下不勝駭異伏查寧夏駐防官員在京
預支二年俸銀於四年扣除完項奏請
聖恩奉有
俞旨戶部方敢支給從來未有徑自行文支給之例况
非用兵緊要之際乃預借五個月之多(臣)實不敢
擅給一面飛檄寧夏道飭查曾否給發另行具
奏外理合抄錄原咨具摺奏
聞請
旨謹
奏
覽奏並咨稿武夫鹵莽不循成例殊為可笑爾查明此
項銀兩曾否給發若應奏劾即行具疏董新策違例支
給一併題參
雍正四年二月二十日甘肅廵撫(臣)石文焯謹
奏為恭繳
硃批仰祈
聖鑒事竊甘肅舉行社倉一事蒙
皇上批示凜遵
諭旨現在與督(臣)岳鍾琪商酌而行又(臣)奏請於寧夏
地方買貯米石督(臣)岳鍾琪已飭鞏昌布政司將
米價存剩銀内動支銀一十二萬兩分發寧夏等
六府委員協同地方官採買粟穀等項業經會疏
題明倘春間不能買足俟秋收後(臣)再酌量具
奏又噶世圖革職(臣)接准部咨知照並未令其回京
詎噶世圖竟於二月初一日自西寧起程移咨到
(臣)查噶世圖尚有未完事件(臣)已聲明咨部在案
合併
奏明所有節次奉到
硃批一併呈繳謹
奏
社倉積貯最爲備荒善政兵民粒食宜於邊境先籌爾
等當盡心經畫毋視為泛泛虚文也據奏噶世圖情由
巳有旨諭部矣
雍正四年五月初一日甘肅廵撫(臣)石文焯謹
奏恭繳
硃批叩懇
天恩俯
賜矜全事竊(臣)一介庸愚蒙
皇上委任邊疆重地抵任以來屢沐
聖慈格外
優恤是(臣)之受
恩深重莫可名言今噶世圖係革職追帑之人擅自起
行(臣)不能拘留
題參甚為溺職蒙我
皇上洪恩不即罷斥發部議處(臣)自知罪莫可逭惟有
靜聽處分奚敢上瀆
宸聰因至今未准部咨(臣)實夙夜戰兢犬馬私情不能
自己爲此具摺跪乞
皇恩恕(臣)愚昧倘得於無可寬宥之中俯
賜矜全則始終仰沐
聖主包涵之德益當倍加惕勵竭盡駑駘仰報
洪恩於生生世世矣所有奉到
硃批理合恭繳伏乞
睿鑒謹
奏
已有旨矣凡係此等跡涉黨與瞻徇私比之行爲欲望
朕從寬恩宥不可得也其他無心之過或可冀幸寬免
雍正四年五月十七日甘肅廵撫革職留任(臣)石
文焯謹
奏爲恭謝
天恩瀝陳愚悃仰祈
睿鑒事竊照噶世圖係革職追帑之人(臣)不能拘留嚴
參蒙
皇上發部議處今五月十三日接准部咨於四月初五
日蒙
皇上寬宥隆恩奉
旨石文焯著革職從寬留任效力行走(臣)跪讀
聖旨感激涕零隨恭設香案望
闕叩頭另疏謝
恩外伏念(臣)智慮未周措施不當溺職之罪誠難自逭
荷蒙
聖恩高厚曲
賜矜全舉家頂戴刻骨銘心自兹以往(臣)惟有倍竭愚
誠勉奮駑駘以期無負職守但(臣)自顧庸陋之質
惟有仰祈
聖主加恩
訓誨一一遵行庶幾幸免隕越藉以仰報
皇上洪恩於萬一耳(臣)不勝激&KR0704;冀望之至為此具摺
恭謝
天恩伏乞
睿鑒謹
奏
自恃向來之摸稜伎倆但知有已而不知有君父大義
以因循爲安靜以賣法爲寬仁將侵國帑剝民脂所獲
之貲財以為夤緣鑽刺之費用此等行事欲望身家昌
盛豈可得乎設有一實心爲國家出力者則羣起而攻
之反指爲不近人情所以如爾等懦弱無能之輩以世
情如何認得真一句奉爲妙訣隨波逐流俯仰數年將
就亦獲陞遷遂自以爲得計殊不知默默中已造無窮
罪業也如循此等陋習欲於朕前逞其故智以冀保全
祿位斷然不能自朕御極以來譽揚爾者甚多排陷石
禮哈者甚衆至今誰能助爾孰能害及石禮哈就爾父
子二人言之亦當曉然明白若仍執迷不悟以為己之
所行乃悠久安全之術石禮哈之作爲究係危殆之道
恐將來到水窮山盡處悔之亦不及矣朕所訓誨之旨
一句未嘗遵奉不端本而逐末何能除却病根不於立
心處推究祗在逐件事情上揣摩豈能於萬事萬理周
旋得當耶朕實垂念爾子石禮哈之實心效力所以推
恩於爾從輕發放也勉之慎之
雍正四年七月初三日甘肅廵撫革職留任(臣)石
文焯謹
奏爲疊蒙
恩宥感激難名恭陳謝悃事竊(臣)署理浙江廵撫印務
為賑濟事部議以平湖等五縣海寧二衛所不行
題報遽爾發賑照例革任蒙
聖主天恩特降
諭旨石文焯從寬免革任欽此(臣)聞
命之下惶恐無地竊念賑濟一事動關倉庫錢糧平湖
等五縣海寧二衛所被災分數與例未符(臣)酌給
六十日口糧雖經具摺
奏明奈(臣)一時愚昧未經具本
題報(臣)罪誠無可逭荷蒙
聖恩特賜寬宥此誠
天高地厚之恩感激私忱淪肌浹髓惟有益加謹凛盡
心竭力以酬
覆載生成之德於萬一耳爲此繕摺恭謝
天恩謹
奏
爾在浙江署事豈止此違例疎忽之罪有益於國計民
生者曾做一事否捫心自問寧不赧然
同日又
奏為恭報夏收分數仰祈
睿鑒事竊甘屬於五月以前各府俱得時雨豆麥已經
收穫(臣)查臨洮鞏昌寧夏三府屬及肅州地方收
成有十分至八分不等甘州凉州二府屬八分七
分不等西寧平凉慶陽三府屬七分六分不等所
有夏收分數謹具摺奏
聞再查六月以來各府間有缺雨之州縣如臨洮屬之
蘭州平凉屬之固原州鹽茶廳鞏昌屬之安定縣
會寧縣靖遠廳慶陽屬之安化縣並慶陽衛目下
秋禾望雨甚殷(臣)現在虔誠祈禱并飭地方官一
體祈禱甘霖外理合一併奏
聞謹
奏
從來人事失於下則譴告見於上汝等督撫分閫一方
所繫匪輕若遇旱澇等災不知返躬思過徒事祈禱虚
文於感應之理恐有未協朕亦惟朝夕乾乾竭誠省咎
不以修已格
天之道獨責之於汝等也
雍正四年七月十三日甘肅廵撫革職留任(臣)石
文焯謹
奏爲甘霖大沛仰慰
聖懷事竊(臣)於七月初三日將秋禾望雨甚殷具摺奏
聞隨於初四日酉時得雨復於初十日起至十一日止
霖雨普降(臣)差員四郊查看報稱俱各霑足又據
臨洮鞏昌二府各報所屬俱已霑足至慶陽平凉
等府距蘭稍遠尚未報齊秋禾得雨浡然興起將
來可望豐收此皆我
皇上至誠感格之所致也(臣)不勝歡欣抃舞為此繕摺
奏
聞謹
奏
禾稼須雨澤均勻滋長茂盛方期大有經此一旱之後
不無焦損何言可望豐收似此粉飾之詞朕殊不入耳
也
雍正四年九月二十日甘肅廵撫(臣)石文焯謹
奏為據實奏
聞事竊查布政使鍾保奉
旨辦理寧夏駐防官兵糧草一案鍾保親詣寕夏料理
回蘭據稱寕夏年豐歲稔秋禾正在登場糧草易
於購買現在料理支放等語今(臣)於七月十八日
忽接寧夏將軍席伯等咨稱官兵糧草不能按月
關支(臣)不勝駭異即於是日嚴飭鍾保星夜復往
寧夏責令速為辦足支給如不能辦理妥協即當
另疏指參合先據實奏
聞謹
奏
防禦官兵糧餉甚屬緊要關支豈容遲滯當嚴飭料理
毋悞
卜瑗乃一中材老成人耳非肆應才也如有不相宜處
毋令貽悞地方
雍正四年九月二十二日甘肅廵撫(臣)石文焯謹
奏爲恭報秋禾豐稔仰慰
聖懷事竊查甘屬八府今年夏田成熟分數經(臣)具摺
奏明今仰賴
皇上洪福齊天河水充盈秋雨霑足各屬俱慶豐穰(臣)
查臨洮府屬之河州河州衛蘭州衛鞏昌府屬之
隴西縣寧遠縣岷州衛甘州府屬之張掖縣高臺
縣收成俱報十分臨洮府屬之狄道等四縣鞏昌
府屬之秦州等十五州縣甘州府屬之山丹縣以
及平凉府屬之十州縣慶陽府屬之五州縣凉州
府屬之五縣寧夏府屬之五州縣西寧府屬之二
縣收成俱報九分至六分不等惟據寕夏府屬之
寕夏寧朔二縣鞏昌府屬之安定一縣報有冰雹
已經飭委該道府等踏勘情形查明傷損田禾之
民人加意撫恤其餘咸慶豐收糧價平減婦子盈
寧皆由我
皇上保民若赤恩膏普被之所致也謹將秋成分數繕
摺具
奏恭慰
聖懷謹
奏
天居高而聽卑今歲收成未必非因爾懺悔之所致也一
念之誠
天心轉移如此其速思之能不凛然爾等封疆大吏關係
綦重勉之慎之
鼓鑄一事朕詳細酌定後另行諭知據前奏因私錢一
時不能禁絶欲開爐改鑄制錢即以所鑄制錢再行換
取私錢此是或一道但恐收燬之私錢銅斤無幾未必
能敷新鑄之用耳既如此小錢之禁不可急驟暫緩候
旨密之
雍正四年十一月二十六日甘肅廵撫(臣)石文焯
謹
奏爲恭繳
硃批仰祈
睿鑒事寧夏官兵糧草一事(臣)前飭令布政使鍾保往
寧查放嗣據寧夏將軍(臣)席伯等咨覆云八九十
等月草料俱己支給無悞至鼓鑄一事仰蒙
皇上批示(臣)惟聽候
諭旨遵行小錢之禁蒙
諭暫緩(臣)謹當慎密不敢急驟致有貽誤之處所有奉
到
硃批理合恭繳謹
奏
禁止私錢一事果如所議錢法既清而民用亦裕區畫
甚屬妥協彼時朕慮未周詳故諭暫緩今己准部議矣
雍正五年二月二十五日甘肅廵撫(臣)石文焯謹
奏為
聖主之恩膏疊沛微(臣)之感激靡涯敬陳下悃恭謝
天恩事正月初六日(臣)齎摺人回捧到
皇上恩賜
御書福字一幅湯羊一隻(臣)謹望
闕叩頭恭謝
天恩(臣)自顧何人疊蒙
寵賜荷
聖恩之高厚懼報稱之尤難惟有朝夕兢兢矢勤矢慎
以仰酬
聖德於萬一耳(臣)不勝感激敬惕之至謹
奏
覽卿奏謝知道了程如絲䕫州慘傷私商一案汝前番
審鞫大有不協之處今另行查審或著汝赴川亦未可
定不必驚惶朕諒汝彼時原有許多不得已處雖然終
受軟懦依違之累有失公正剛方之體不合為蔡珽所
欺又欲避年羹堯向日之形迹未免傅會其間今恐逃
坑復落塹矣總之秉心公正可以對
天地神明而不愧乃為人臣之第一要訣除此别無巧法
愚人每多不解更不能信之真而守之固也殊可歎息
雍正五年閏三月初八日甘肅廵撫(臣)石文焯謹
奏為奏
聞事竊招民一案前據布政使鍾保呈報各屬招獲一
千五百五十八戸經(臣)於二月内具摺奏
聞嗣據鍾保呈稱此案係奉
旨俞允之件自應如期發往趁時播種是以催令各屬
速為招足今據各屬呈報前來前後共計招獲二
千一百四十八戶已起程者一千六百四十九戸
未起程者尚有四百九十九戶等語但(臣)近又訪
聞得沙州開渠事宜尚未就理今招就戸口起程
前往而渠道未開今歲萬一不能耕種抑或耕種
太遲萬一不能收穫八月以後停給口糧窮民無
以餬口務期安插善全方可不致失所(臣)隨咨商
督(臣)岳鍾琪續准督臣咨稱有從前官兵在沙州
等處屯墾已熟之地畆萬一渠道開濬稍遲則此
項屯田俱令招民耕種統俟渠道開成於明歲再
行移住沙州未始不可已檄委守備高勉等就近
勘明屯田實有多少渠道曾否開就令其飛報倘
渠道未開地畆有限則將已招戶口先遣往八九
百戶令其及時播種其餘戶口俟渠道開成明歲
出口亦未爲不可等語咨覆到(臣)但(臣)查已經起
程之戶口俱在未准督臣咨覆之先呈報起程勢
難追回除一面行令布政司速飭各屬將未經起
身之民戸暫行停止外其已經起程者查有漢興
道尤汶甘山道馮敬玉在沙州估計城工事宜(臣)
飛飭該道等務令安插得所在案所有招獲并已
經起程戶口數目理合奏
聞謹
奏
此等無業窮民豈樂於離鄕背井遠赴沙塞蓋亦因貧
起見故爾就招自應預為開成渠道指定田畆令伊等
到彼無業而有業方為妥恊凡事豫則立今據爾所奏
辦理殊覺遲悞矣
雍正五年九月初一日甘肅廵撫(臣)石文焯謹
奏爲恭謝
天恩事竊(臣)前審理程如絲一案實因愚昧無知致多
錯誤自奉
命入川以後愧懼交集寢食不寧冒昧具摺認罪聽候
處分今於八月二十七日准督(臣)岳鍾琪咨開准
吏部咨稱七月十七日奉
旨石文焯審理程如絲一案甚屬錯誤今雖陳辯認罪
總不出朕從前所降諭旨之外石文焯畏縮因循素
性如此但其爲人居官小心謹慎伊子石禮哈實能
盡心辦事石文焯著從寬免其處分准回甘肅原任
其俸祿永行停止嗣後當痛改前非黽勉效力倘仍
蹈故轍定從重治罪欽此移咨到(臣)捧讀之下惶悚
無地感激涕零伏念(臣)畏縮因循習焉罔覺蒙
聖訓指示深悟前非此後當時時儆省念念提撕痛改
已往之愆尤力圖犬馬之報效(臣)惟有與(臣)子石
禮哈共相黽勉殫竭心力以期仰報
天恩於萬一謹望
闕叩頭謝
恩(臣)於九月初一日自川起身回任謹
奏
知既往之非改切已之過乃凡聖樞機理欲關鍵莫視
爲易事諺云秉性難移又云熟處難忘且人苦不自知
而下愚不移所以知非改過四字非有本領有力量大
聰明大福德人斷然不能果欲眞心改過須徹底掀翻
痛自克責一洗其舊染之汚更加時時精進力行不倦
功夫到處方有效驗豈泛泛徒修邊幅假捏虚飾甚至
陽奉陰違欺天誑人而苟且自恕以爲改革也若此正
所謂文過遂非久之反致敗德僨事爲害更重耳戒之
勉之
硃批諭旨卷三十下
