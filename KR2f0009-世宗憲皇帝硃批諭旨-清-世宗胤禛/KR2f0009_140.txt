欽定四庫全書
硃批諭旨卷一百四十
硃批王朝恩奏摺
雍正二年正月二十五日大理寺卿職銜調補浙
江布政使(臣)王朝恩謹
奏為清查浙省藩庫錢糧事竊(臣)奉廣東督(臣)楊琳
撫(臣)年希堯准吏部咨奉
上諭廣東布政使王朝恩著給大理寺卿職銜調補浙
江布政使清楚浙江錢糧等因欽此咨院行司遵照
(臣)當即恭設香案望
闕叩頭謝
恩并詳廣東督撫兩臣代
題恭謝
天恩在案(臣)即於雍正元年十一月初九日自廣起程
至今年正月初六日到任准署布政使印務按察
使(臣)王之麟移送交盤各冊内開應存庫正雜銀
共計六十八萬五千九百四十三兩零(臣)親詣庫
逐項盤兑止有現銀三十八萬六千五百三十七
兩零計缺銀二十九萬九千四百六兩零當即具
詳督撫請飭清追又據冊報缺少緣由一項滿漢
官兵借支俸餉等銀一十四萬七千三百四十六
兩零一項廵撫李馥提取銀四萬二千一百九兩
零據稱買米補漕一項前司傅澤淵借支銀一十
萬九千九百五十兩零或稱買米補漕或稱融支
者(臣)身在地方未敢諉之已往自當代為補苴不
致公帑懸缺又查廵撫李馥提取之四萬二千一
百餘兩如果買米催令運米入倉亦可抵欵如米
有不足應於李馥是問又查前司傅澤淵借支之
一十萬九千九百餘兩除買米融支借給路費應
俟分案著落外其餘不敷據議於雍正元年以前
通省各年應捐俸工解補今傅澤淵雖經病故盤
查保題之廵撫李馥現在以上缺少銀兩雖開報
有抵而庫貯錢糧豈容久懸但(臣)既已照例詳明
督撫應聽撫臣於交盤限内查追如限内不能盡
數還庫撫臣仍令牽抵彌補(臣)自當據實奏
聞請
具摺奏
聞謹
奏
覽爾此奏甚屬可嘉勉之新任廵撫黃叔琳將次到任
俟伊抵杭爾其盡心協助將浙省吏治整理一新方不
負朕之信任委託凡百據實一切無欺無隱為貴朕生
平取人只一誠字爾等能以此事朕則獲福難量也
同日又
奏雍正元年十月内蒙
皇上加(臣)卿銜調補浙江布政使清楚藩庫錢糧廣東
撫(臣)年希堯轉傳勉(臣)
上諭并蒙
聖恩准(臣)具摺密奏欽此竊念(臣)一介庸愚向蒙
聖祖仁皇帝不次超擢報稱無地任粤八載循職謹守庫
藏無缺荷蒙
皇上睿鑒加銜調補(臣)何人斯際此
寵遇揣分已自不安又蒙
温旨遥頒勉勵諄切格外
天恩委曲詳盡鏤骨銘心難報
高厚今於初六日到任除盤過庫項錢糧另摺奏
聞外查浙省藩司向收節禮養廉收餉並無平頭每百
止有添針銀二錢以為放餉補折之用(臣)今照舊
收貯其節禮一項(臣)現在禁革惟有矢勤矢慎遵
旨敬謹辦理期副
皇上多方勉勵教(臣)做一好官至意惟是(臣)知識短淺
浙藩任重必得親叩
天顔面求
聖訓地方事務庶免錯誤但藩司無請引
見之例懇乞
皇上恩施格外允(臣)所請俾(臣)得遂犬馬戀
主之心實為萬幸為此具摺請
旨謹
奏
爾等撫藩皆係新任何可擅離職守黃叔琳到來協同
辦理數時土俗民情熟諳之後朕方有旨命爾來京陛
見也至於地方應行事宜悉已明白面諭黃叔琳矣
同日又
奏(臣)於雍正二年正月十四日奉廵撫准到吏部咨
文一件為嚴行查參事議得戶部咨稱浙江廵撫
李馥以雍正元年下運額銅八十三萬一千五百
九十九觔零應於十月内辦解到部今時屆九月
尚未報解將辦銅遲延嘉興府革職知府吳永芳
指參移送吏部議處等因前來查銅觔關係鼓鑄
事屬重大銅觔既有如許之多自應分委大員辦
理止委知府一員承辦以致遲誤且十月内應解
到部時屆九月尚未辦齊顯有侵蝕情弊該撫並
不據實題參止將革職之員以遲延參送塞責以
致下運銅觔遲誤應行令該撫作速查明侵蝕情
弊並將原委各上司一併題參可也等因到院行
司(臣)查訪得雍正元年下運銅觔因脚價銀兩發
不足數以致承辦之官不能依限辦解再如雍正
二年上下兩運之銅廵撫李馥已於上年三月内
領去辦銅銀二十四萬兩尚未委員承辦第恐將
來仍然滋誤事關鼓鑄(臣)有所聞不敢隱瞞理合
一併奏
聞謹
奏
銅觔一事爾奏明甚是李馥諸凡不妥迥非當日按察
使聲名今江國英案内斷難姑容已有旨令其離任命
黃叔琳前來矣爾將類此各務竭力秉公料理黃叔琳
若有朋比瞻徇處即當密以奏聞至於爾之如何殫心
效力朕自有照鑒非虚負臣工之人主也據實二字勉
為之
雍正二年八月二十四日湖南廵撫(臣)王朝恩謹
奏本年七月十四日奉
聖主面諭據兩廣總督孔毓珣奏稱廣東藩庫流抵俸
工爾任内應賠銀四萬兩朕批回伊摺内云王朝恩
不日來京俟問過王朝恩應賠與否等諭(臣)回奏俸
工原是督撫取去公用與(臣)無干但(臣)專司庫項
督撫要用聽從取去即是(臣)之不是(臣)情願認賠
蒙
聖明在上不加罪譴允(臣)認賠(臣)之幸也安敢遲違今
設措現銀二萬兩專候督(臣)孔毓珣移文到日即
行起解尚欠銀二萬兩(臣)向年在廣代商人完過
鹽餉鹽價銀兩可以催追抵補斷不敢在湖南任
内擅取分文有負
皇上生成大德理合先行
奏明伏乞
睿鑒施行謹
奏
如此甚好清廉二字極宜加勉
雍正二年十一月初四日湖南廵撫(臣)王朝恩謹
奏十月十二日(臣)家人齎捧到(臣)奏補廣東俸工摺
子奉有
硃批(臣)跪讀之下不勝惶悚感泣竊念(臣)才庸識淺荷
蒙
殊恩特授廵撫重任時切冰兢敢不益勵清操上答
聖明下保身命(臣)自十月初一日抵任以來贄儀節禮
槩不收受考察官方不敢混劾一人(臣)蒙
皇上生全大德惟有刻苦自勵不敢計及身家況(臣)從
前藩司任内除用度之外尚有餘力可以辦公報
效倘將來歲久月深難以支持自當據實陳
奏(臣)賦性愚拙從不敢曖昧欺心巧詐取錢自甘欺
罔辜負
聖慈(臣)之實心如此理合
奏明所有奉到
批摺及(臣)在浙藩任内奉到
批摺一併恭繳謹
奏
覽奏知道了若不交通聲氣趨奉權要一已所需能費
幾何自然易處矣怡親王乃為國惜才之賢王朕所深
信不疑者料無苛索於爾之理爾果一心奉公家門私
事王儘可照管有餘其他怙勢儌利之輩又何必舍已
之身家性命而為之填無厭谿壑耶即目今隆科多年
羹堯亦不能為汝致福降禍且二人曾在朕前奏汝不
堪信任爾須奮勉自勵全朕特用顏面庶不致被人所
笑勉為之假朕恩以為已力喪心無恥者頗不乏人切
勿為其所愚但信此數行硃諭好
同日又
奏(臣)於本年七月内在京
陛見時奉
皇上面諭湖北臬司蔡起俊官聲何如密訪奏聞(臣)欽
遵
聖諭到任後即密行訪察未聞蔡起俊做官有要錢不
好之聲名但其為人粗率性情不好是實聞伊起
身進京時督撫催令各屬將蔡起俊名下原定應
得養廉給與湊完前任官庫銀兩(臣)訪聞如此理
合據實回
奏伏乞
睿鑒謹
奏
知道了蔡起俊乃倚恃隆科多度日之人無足取者
同日又
奏(臣)在京
陛見時蒙
皇上面諭湖南安仁縣減則一事著問布政使朱綱如
何不行細查即詳廵撫具題欽此欽遵(臣)到任後即
傳
旨詢問朱綱據朱綱回稱此案係雍正二年二月二十
五日奉前任廵撫魏廷珍批前任藩司鄭任鑰文
書著令另敘簡詳以便具
題隨行衡州府查詳去後朱綱於三月十三日到任
續據府縣詳到理應稟請撫院再行踏勘乃照前
司奉批舊案遽即轉詳請
題是朱綱冒昧疎忽之處求轉
奏懇
皇上寬宥等語理合據情轉
奏覆
旨謹
奏
所奏知道了朱綱行止輿論不一依朕觀之似欲速成
者然否據實奏來密之
同日又
奏為欽奉
上諭事案查雍正二年八月十九日欽奉
上諭國家分理庶績務在得人道府州縣等官尤屬要
職其有才幹素著廉潔自持者不得以時上聞何以
示勸於各省道府同知通判州縣等官内著總督保
奏三員廵撫保奏二員布政使按察使各保奏一員
將軍提督亦屬本省大員將所知者亦令保奏一員
俱各密封保奏不得會同商酌等因欽遵在案(臣)於
十月初一日到任恭誦
聖諭理應遵
旨保奏二員但(臣)到任未久湖南地方遼闊通省屬官
賢否尚未周知保奏官員一時未便草率容(臣)細
加訪察必得深知灼見方敢據實保奏理合先行
奏明伏乞
皇上睿鑒謹
奏
所奏是得人時再行補奏可也
同日又
奏本年七月内(臣)在京
陛見時蒙
皇上面諭湖南田賦不均百姓未能受益此誠
聖主明見萬里澄清欺隱包賠之至意(臣)自抵任以來
檢閱卷案併據百姓紛紛陳訴細察其中所以不
均之故蓋自康熙二十八年經湖南廵撫興永朝
題請丈量起至四十五年廵撫趙申喬題請勒限
墾荒陸續報墾陞科之後五十二年廵撫潘宗洛
以湖南荒蕪田地除歷年報墾外尚未墾田五萬
一千五百餘頃實在人力難施請照各省之例免
其勒限具題奉
聖祖仁皇帝遣郎中瓦爾渾會同總督額倫特親身詳悉
查勘前任藩司阿琳慮其滋擾竟令原未墾完之
長沙等四十一州縣俱報全墾足額造冊六年陞
科其實皆係照額攤加從前欺隱者仍復安享如
故而包賠之戶益覺受累頻年搆訟無休錢糧拖
欠官民交困五十九年期屆陞科民情不服嘵嘵
訴辯前撫王之樞於四十一州縣内摘題長沙等
一十五縣減則徵收以慰輿情今雍正二年前撫
魏廷珍任内又因安仁縣百姓不服據詳題請照
例減則奉
旨令(臣)遴委賢員履畝確查分析上中下科則造冊現
在遵照間(臣)復訪聞得十五縣減則一案前撫王
之樞以公費為名令前藩司宋致將岳州府知府
許玠應領辦銅銀内那去二萬八千餘兩嗣因許
守辦銅急需又令各縣將已徵減則銀兩那與許
守辦銅以俟捐還收不足數復那長沙府知府張
楙辦銅價銀還給許守將未經收完減則之銀抵
還張楙究竟未能全補宋致賠銀六千餘兩以完
此局而減則公費一項經新司朱綱查揭魏廷珍
題參湘鄉護撫朱綱題參益陽善化總督楊宗仁
題參湘隂併聲明長沙等十一縣自必一例濫派
公費名色請飭一併提質將來研審自然水落石
善愈增擾累(臣)凜奉
諭旨現與司道等悉心籌畫容另請
旨遵行合并聲明謹
奏
清丈田畝大事也甚有關係切戒輕舉須爾與楊宗仁
朱綱三人同心合意察明情弊籌畫得宜然後公同奏
請絲毫不容草率朕意且將包賠之戶應減則者查題
其欺隱之田應增額者徐為設法漸次料理方好萬不
可失於急遽
同日又
奏本年九月二十八日(臣)行次醴陵縣接得布政使
朱綱奉總督楊宗仁轉鈔
皇上諭旨將此條奏二摺交與總督廵撫並轉發湖南
廵撫可將其中應當施行并或有未便施行之處俱
詳悉斟酌回奏併鈔送條陳二摺到(臣)欽此欽遵今
議得條陳一件為請立苗猺之約束以安邊徼以
靖兇頑事條陳内開楚南民猺雜處如永保郴靖
等處峝數甚多惟以搶奪為事道州永明等處界
連廣西之富川等處粤地苗猺越境為非邊地光
棍勾引生事捉人勒贖請令有苗猺州縣將峝寨
查明照民編甲設立練總寨長如有干犯著落拘
拏生苗兇惡難馴惟防伊等出入杜絶土棍勾通
交界設汛互察文武疎諱照例處分等語(臣)查苗
猺原有生熟之分熟者耕鑿飲食與齊民不甚相
遠但生性獷野時有搶奪貽害地方究其根源亦
由近峝姦民勾引教唆搆釁惟有飭令有司嚴禁
附近居民不許出入峝寨致起禍端違禁查解盡
(是)法懲治則苗猺無勾引之人自不敢於生事查歷
來原設有土千百戶在總督衙門給發委牌管轄
箐之中言語衣食不與民同又以熟苗熟猺為耳
目時出邊界作祟不法之徒亦有串通熟苗熟猺
引線潛入彼地搆釁為患者(臣)檢閱卷案生苗生
猺出入之處現有附近鎮協營汛分防彈壓失事
照例詳參已如條陳所云今再移行文武嚴飭苗
猺雜處州縣實力奉行内地之保甲加謹隘口之
稽防則民自為民生熟苗猺各以類聚不致彼此
奏
條奏之語未免稍過楊宗仁所奏又太輕視爾此論適
中允妥與朕意合嚴飭屬員實力行之可也
同日又
奏竊(臣)接布政使朱綱奉總督楊宗仁鈔送
皇上諭旨並條陳二摺到(臣)除請立苗猺之約束一事
另摺議
奏外今議得一件為嚴禁楚習之刁横以肅紀綱事
條陳内開楚中獷悍成風惡衿土棍動即勒衆逐
官罷市又有甫經摘印乘機打入私衙併有擡聖
賢牌位打架教官不加禁約反串通漁利上司漫
不查究以致刁横日甚請分别嚴禁如遇聚衆罷
市等事果係官吏貪汚參摘治罪亦當嚴首倡之
罪若止緣棍徒拂意横行者竟將棍徒從重治罪
至巳被參之員再打入私衙肆無忌憚同城文武
立拏為首解治如有隱匿嚴加處分至擡聖賢牌
位打架教官隱諱漁利從重治罪等語此誠整飭
紀綱挽回風俗向來原有例禁應如所奏施行抑
(臣)更有奏者大凡刁横惡習半由州縣之激起半
由督撫之縱成如去年九月内安仁縣知縣田仁
被參摘印有百姓鬨鬧縣堂一事(臣)到任後檢閱
舊案雖田仁所稱搶毁
皇上格外弘恩簡任楚疆固不敢縱官虐民致滋多事
亦不敢任豪強衿棍結黨把持挾制官府有傷
國體(臣)惟事事仰遵
聖訓潔已奉公寬猛交濟不使官民之勢偏重此風或
可漸息即或一時未能頓改遇有前項不法等事
亦必據理揆情分别究治務期處置得宜無負我
皇上飭吏愛民之至意也謹
奏
果能行與言符朕不為湖南顧慮矣勉為之
雍正三年二月初三日湖南廵撫(臣)王朝恩謹
奏雍正二年十二月二十八日(臣)標把總捧到(臣)代
朱綱陳奏自認安仁縣田畝減則一案疎忽摺子
奉有
硃批(臣)抵任以來看朱綱身家殷實錢糧謹愼誠可委
信惟操切苛細罔知大體人多怨望至於有無欲
速之處無由窺其衷曲不敢冒昧指陳理合據實
奏覆伏祈
睿鑒謹
奏
知道了觀汝二人似不相合若然於地方民生無益果
汝二人彼此矛盾朕但是朱綱而不是汝不可不知也
朱綱劣處如有眞憑實據指明參奏則可倘懷私不睦
暗相傾軋將來汝必至於虧辱密之
同日又
奏為恭謝
天恩事雍正二年十二月二十八日(臣)標把總齎捧
皇上頒賜哈密瓜二箇并
皇上批回(臣)奏刻苦自勵摺子到署(臣)恭設香案望
闕叩頭謝
恩訖敬啓摺匣跪讀
硃批竊念(臣)賦質既拙學問又疎自服官以來兢兢自
守介然獨立從不知通聲氣迎權要是以人人皆
以鄙吝目之今蒙
皇上委任封疆重寄又荷推誠指示奚啻家人父子長
跪三復涕淚交垂(臣)行年將近五旬氣志已定此
心止知有
皇上不知有身家止知報
聖恩不知迎權要第慮知識短淺地方事宜措施難必
一一盡善仰祈
皇上時賜教誨免致隕越庶(臣)有生之日皆報效之年
矣所有微(臣)感激私衷理合虔申奏
謝伏祈
睿鑒謹
奏
亟當小心勤愼聲色娛戲最能廢事豈膺封疆責任者
所宜且聞爾家口衆多用度甚繁從何而辦撫標營伍
廢弛已久須常加訓練鼓舞兵弁爾非尋常受恩之人
可比若孤負委任壞朕用人之名必重懲以示戒愼之
勉之
同日又
奏為奏
聞事欽惟我
皇上念切民依首重農事凡各省之雨水田禾無時不
上厪
聖心(臣)自上年十月初一日抵任即檄行通查據各府
州申報自十月以迄十一月天氣晴明田家及時
收穫十二月初五六等日天降瑞雪十七十八等
日得雪一尺有餘本年正月雨澤調勻菜麥俱好
又據布政使朱綱開報目下米價每石八錢四五
分至一兩四五分不等地方相安商民樂業除將
來雨澤及春耕田禾容(臣)再奏外所有冬雪春雨
及目前米價緣由理合奏
聞以慰
聖懷謹
奏
覽奏雨雪米價情形曷勝欣悦但須一一據實直逹不
可絲毫粉飾
同日又
奏竊(臣)標把總齎捧到(臣)奏湖南田賦不均摺子奉
有
硃批(臣)跪讀之下仰見
皇上至德如天愛民如子謹密商督(臣)楊宗仁布政使
(臣)朱綱同心合意漸次料理斷不敢草率輕舉致
負
皇上子惠湖南地方之德意也理合
奏覆(臣)再有陳者據朱綱呈詳湖南自康熙四十六
年奉有部文嗣後承認開墾於六年後照下則起
科俟納過五年仍照原則徵收至五十三年四十
一州縣一所題請全墾部覆雖止云於五十九年
照下則起科未曾載有納過五年仍照原則徵收
之語然亦並無永照下則不必復原則之明文其
四十一州縣一所内除長沙等十五縣於五十九
年起科之時因田地依山沙磧實甚業經題明減
則并麻陽等四州縣一所於五十九年已照各本
則起科均無庸復則又安仁縣現遵部文俟勘明
上中下則另報外其湘潭等二十一州縣例屆復
則之年理合呈請題明等因連詳到(臣臣)三批該
司確查而該司執定康熙四十六年認墾復則之
例必欲具題復則但該司現詳復則州縣之内尚
有瀏陽等縣各以田地瘠薄辦賦維艱詳請永照
下則徵收(臣)若不批令通行查明能復不能復竟
以一例復則具題將來復則之後而各州縣仍以
田地瘠薄辦賦艱難為請豈不於
國計民生均無裨益輾轉思維不敢一槩坐定復則
冒昧率題除據詳具疏題明外理合一併奏
聞統惟
睿鑒謹
奏
爾乃通情之論朱綱亦據理之見具題到日候朕酌定
同日又
奏為恭謝
聖恩事雍正二年十二月初六日准通政司封發(臣)奏
岳州衛所屬地方被災分數勘明另題一本奉有
皇上嚴旨飭行並將原本發回欽此(臣)跪讀之下不勝
惶悚隨查此案於上年十月初八日拜疏之後即
行復勘明白就於是月二十八日一面題報一面
仰體
皇仁行司散賑未敢後時竊念(臣)賦性愚拙凡關錢糧
事件未免過於愼重者恐有草率致涉欺朦是以
前案只知確查為急遂失先後之宜誠屬錯謬乃
蒙
皇上不即加顯責而復
訓諭周詳將本發回
天地包容不是過也(臣)晨夕思維不禁涕零嗣後辦理
庶務惟有恪遵
聖訓倍加謹慎仰答
洪恩於萬一耳為此具摺奏
謝謹
奏
大都為己之念重為國計民生之念輕所以每有此等
錯謬若果秉公執正但知有國而不知有身斷不如此
也總之為人臣者能屏盡私腸則無事不辦無往不宜
勉之
同日又
奏為欽奉
上諭事雍正二年七月十八日(臣)在京
陛見時奉
皇上手授諭摺
諭湖廣總督楊宗仁湖南廵撫魏廷珍湖南地方苗猺
雜處必綏理有方乃能移風易俗聞吳三桂竊踞之
時内地居民有義不從逆避入苗猺籍内者久淪殊
俗深為可憫今願歸民籍者宜令地方官聽其改籍
為民又自古治苗猺之法惟以威武未能濡以文教
我
聖祖仁皇帝道化翔洽無遠弗屆熟苗熟猺俱令就試入
學異方丕變但當時嚮學者尚少原議之處未廣今
聞各處苗猺多有讀書求試者宜一體收羅并許應
試夫使良民脱於苗猺使苗猺躋於學校此國家安
民化俗之要務為大吏者所當留心察訪而並行之
爾等並未加意經理是為有負封疆委寄之重著即
會同詳議具奏用弘懷遠敷文之化特諭欽此欽遵
(臣)抵任後遵即一面咨移督學二臣公同詳議一
面檄行藩司查議通詳并飭先將内地人民從前
有避入苗猺籍内者通行有苗各屬遍示曉諭宣
揚
聖德許赴地方官呈明聽其各歸原籍如或有年久難
於稽查原籍者令地方官酌量安插務使各得其
所以副
皇上矜恤邊民之德意其苗猺嚮學之士現據藩司詳
稱近年以來文風日盛各處苗猺多有讀書求試
者今既蒙
恩旨下頒應請將附近苗猺之州縣酌量於額外議定
取進童生三名准赴州縣應試永為定例等語(臣)
又移查學臣咨商妥確另行會疏具
題請
旨定奪緣奉
上諭理合會同督(臣)楊宗仁先具摺覆
旨伏乞
皇上睿鑒謹
奏
知道了料理苗夷事務比内地更宜公正勤愼勤之一
字在爾尤當加勉
雍正三年四月初三日湖南廵撫(臣)王朝恩謹
奏為恭謝
聖訓瀝陳愚衷仰祈
睿鑒事本年三月二十七日(臣)家人齎捧
奏摺回署跪讀
御批極當小心勤愼聲色娛戲最能廢事豈膺封疆責
任者所宜且聞爾家口衆多用度甚繁從何而辦撫
標營伍廢弛已久須常加訓練鼓舞兵弁爾非尋常
受恩之人可比若孤負委任壞朕用人之名必重懲
以示戒愼之勉之欽此伏念(臣)賦性庸愚才疎識薄
荷蒙
皇上加恩教訓不啻家人父子今奉
硃諭諄諄惶愧之下無地自容(臣)自思從前聲色戲娛
之事自
逸樂
皇上為(臣)慮及於此
高厚深恩感激涕零(臣)之愚計祇有痛加節省刻苦自
勵而已至於訓練營伍鼓舞兵弁(臣)到任之初即
示期簡閱(臣)標兩營及長沙協營將弁兵丁俱經
犒賞奬勸迨後按期操演鎗箭不容少懈又見營
中鳥鎗長短不齊選匠打造盡改合式營中之弓
有舊損不堪用者已捐製二百張分發更換兩營
技勇舊無籐牌(臣)捐資專差赴廣置造牌刀於步
兵内挑選演習以壯軍威此皆(臣)分内當行之事
從前不敢冒瀆
天聽兹蒙
皇上諭及用敢據實直陳仰祈
睿鑒謹
奏
只在實行不在空言勉之
雍正三年六月二十五日湖南廵撫(臣)王朝恩謹
奏為恭謝
天恩事雍正三年五月十八日(臣)家人齎捧
皇上批摺到楚併捧
御賜紫金蟾酥各種藥錠一匣(臣)即郊迎至署恭設香
案望
闕叩頭謝
恩訖竊念(臣)僃員封疆寸長未效乃荷
皇恩疊頒賞賜惶悚靡已今當盛暑之時又蒙
御賜藥錠
聖慈之眷念有加(臣)心之感激無地且摺内
硃批訓旨與學(臣)黃鴻中傳述
聖諭無非欲(臣)有則改之無則加勉全名保身作一好
官之
德意(臣)非木石敢不銘心刻骨奉為
寶訓至如隨任家口現在酌量安插以副
聖懷自今惟有益加砥礪事事悉遵
聖諭無貳無欺以仰報
高深於萬一耳理合繕摺奏
謝伏惟
睿鑒謹
奏
覽奏俱悉切毋效法年羹堯如此禽獸居心行事也
同日又
奏為恭報早禾收成及雨水情形事竊查湖南七府
二州所屬地方早禾收成分數長沙府屬十二州
縣内長沙等十屬春夏雨水霑足早禾收成計有
十分惟茶陵州湘隂縣春雨愆期收成止有七分
衡州府屬十州縣内衡山等八屬甘霖時沛十分
收成惟藍山酃縣二處三春雨少插蒔少遲收成
亦止七分永州府屬八州縣自春徂夏雨水應時
十分收成寶慶府屬五州縣四月以前雨水微小
收成約有六七分不等四月初七日以後連得大
雨四野霑足岳州府屬八州縣内平江等五屬雨
水及時收成約有八九分惟巴陵安鄉慈利三縣
春雨稍遲收成止有七分夏雨霑足常德府屬四
縣三春雨水未足收成亦止七分入夏甘霖大沛
辰州府屬七州縣春夏雨暘時若十分收成郴州
所屬五縣三春雨澤稍少收成亦止有七分四五
月霖雨時作靖州所屬四縣春夏雨水如期收成
約有八九分至於中稻茂盛俱將吐穗揚花晚稻
亦皆秀茂市中米價每石自六錢二三分起至八
錢五六分不等軍民和輯苗漢相安理合繕摺
奏報謹
奏
覽收成雨水情形知道了總宜據實直陳毋蹈欺隱之
咎
雍正三年九月十三日湖南廵撫(臣)王朝恩謹
奏竊(臣)前奏恭謝
天恩一摺奉有
硃批(臣)跪讀之下伏念(臣)至愚至拙素無表見蒙
皇上特達之知拔置廵撫
天恩優渥報稱未能夙夜捫心悚惶實甚(臣)自分居心
行事過於謹畏即竭力黽勉猶恐多所貽誤安敢
效年羹堯之行為自干
國憲也
皇上明同日月(臣)亦無庸置喙自蒙
簡畀湖南已經一載祇知事事仰遵
聖訓竭盡駑駘實心辦理不敢違悖致負
殊恩今蒙
皇上教誨諄切理合奏
謝伏惟
睿鑒謹
奏
公勤二字最為切要當銘佩勿忘
同日又
奏為恭報收成分數米糧價値事竊照湖南長沙等
七府二州自七月以來各屬地方雨暘時若今秋
季將終一年收成可以總計而定據布政使朱綱
開報中晚二稻收成合算均有八九分不等鄉城
米價隨時增減皆因米有高下不一現今倉斗每
石自六錢二三分至八錢四五分九錢不等至若
地方素來寧謐今値年歲順成兵民尤為樂業理
合繕摺奏
聞以慰
聖懷謹
奏
覽收成分數深慰朕懷但聞米價仍出一兩之外所奏
為何不符
雍正五年七月初十日盛京戶部侍郎革職留任
署理奉天府府尹印務(臣)王朝恩謹
奏為奏
聞事(臣)因失察戶部買米一案荷蒙
聖恩從寬革職留任復奉
旨命(臣)兼管府尹印務署事以來題請奏銷展限又奏
請
命往候補人員盤查倉糧均邀
俞允得以次第辦理感戴
高深捐糜難報查奉天府屬倉糧多有虧缺(臣)已將錦
縣知縣呂曰宮鐵嶺縣知縣王永禄題參在案今
候補知縣曹涵盤查得開原縣倉糧内缺少倉豆
七百三十石係前官借出(臣)查開原縣知縣萬如
濟居官辦事尚在勤愼所缺豆石照部價計値不
停止未免自顧而不顧人遂致公事難辦(臣)署事
以來看得俸工一項欽奉
特旨禁止捐用(臣)俱欽遵給發不許捐扣至節規一項
亦嚴行禁革惟出口車票一項每年約收銀一千
二百餘兩(臣)雖係署員不敢矯情干譽使後人難
聞謹
奏
爾非無過之人可比當勉力以蓋前愆況年又未老豈
宜因循怠忽於此一任要須秉公持正致身辦理倘有
些微欺私不愜朕意處身家性命殊爲可惜朕非好爲
嚴刻總期諸務合於公當耳勉爲之愼爲之
雍正五年九月十二日盛京戸部侍郎革職留任
署理奉天府府尹印務(臣)王朝恩謹
奏為恭謝
聖訓並繳
硃批原摺事(臣)前奏辦理府尹衙門事務一摺奉有
硃批(臣)跪讀之下儼如
天顔咫尺伏思
皇上訓諭諄諄正為保全(臣)之功名與(臣)身家性命惟
其
眷顧之隆是以
訓諭之切(臣)非木石寧不感愧況正當服官之年敢不
致身竭力但識淺才庸是(臣)之短習嬾好嬉是(臣)
之病前遵
聖訓久已改過兹更當時刻警省不忘諄切之
諭旨竭盡駑駘期無負高厚之
洪恩理合奏
謝並將奉到
硃批原摺恭繳謹
奏
能自策勵甚好然不在空言勉實行與朕看
同日又
奏為請
旨欽定税差事竊照奉天府有徵收牛馬税銀一差向
例在於五部將軍衙門郎中以下主事以上統共
較一本任俸深者補放現今收税之
盛京員外郎常禄一年期滿例應更替今咨查各衙
門選送俸深人員前來有連前任之俸算俸深者
且有出過税差者又有呈稱凡出過税差及拖欠
各項錢糧者例不出差更有五部郎中聯名公呈
請照京城小差之例在於每旗較論俸深者各派
官一員入筒掣籖紛紛具呈爭端不巳(臣)思牛馬
税銀每年約計四千餘兩以(臣)管見即使將本地
俸深人員派收恐未必能稱厥職懇祈
皇上於京城部屬内揀選補放一員前來奉天徵收税
銀庶可杜隱匿拖欠之弊而各官亦無所用其紛
爭矣伏乞
皇上睿鑒施行謹
奏
所請甚是該部議奏
雍正六年正月初七日盛京戶部侍郎署理奉天
府府尹印務(臣)王朝恩謹
奏為奏明會審情形事上年十二月二十二日將軍
伊里布捧到
旨意命(臣)等四人審問根都札布等訛詐銀兩行止不
端(臣)恭繹之餘仰見
皇上明同日月無不照臨深為惶悚(臣)等即日傳喚會
審除金長保李存柱先巳赴京未到外會審根都
札布不認需索赫楞格銀兩惟認供與金長保赫
楞格李存柱唱戲喫酒郭二家行頭原拏出來與
戲子看過兩次又在李存柱家唱戲我與金長保
到李家見戶部司官常有同著一箇司官不知姓
名在李家喫酒聽戲見我們一到他們走了等語
隨傳到常有問供我同本部司官程德赫楞格在
李存柱家喫飯一次是有的後見根都札布金長
保同佟九如等一羣人進來我們就走了並未聽
戲等語又喚到李存柱之弟李砥柱問那根都札
布金長保同一羣人到你家是何姓名尹泰即接
問李砥柱進學年分種種閒話並不問及一羣人
姓名云你去罷(臣)云既呌了李砥柱來如何不問
他一羣人是誰呢武格云何妨再問呢(臣)按根都
札布供出常有緣常有先曾管庫三年前見根都
札布到庫時出有不平之語遂成嫌怨其程德初
到
盛京因租住李存柱房與之往來常有程德(臣)素知
其非妄為之人不與根都札布同類且在李存柱
家喫酒喫飯者豈止常有程德二人今根都札布
只供出常有程德而常有又供出一羣人進來如
任其妄供株連恐有屈抑若止以常有程德喫飯
坐罪亦未允服應聽公論議結(臣)欽奉
嚴旨敬謹會審時武格云根都札布是將軍衙門的官
赫楞格是戶部衙門的官他們行止不端有煩
聖念你們審問只要公當我就依了等語伊里布以手
掩面一語不發尚有畏懼羞愧之心尹泰談笑自
若反作坦然無事之狀同官皆所耳聞目覩除現
在據供會摺
奏請革職究審外合將現審情形據實奏
聞謹
奏
會審此案肯秉公與否要須爾等自爲結案後孰是孰
非有無瞻徇處豈能逃朕鑒悉耶至於其間之言語神
情亦在所不論
雍正六年二月十一日盛京戶部侍郎署理奉天
府府尹印務(臣)王朝恩謹
奏為
皇恩錫福自天微(臣)感激無地謹繕摺恭
謝事本年正月二十七日(臣)齎摺家人捧到
御書福字(臣)跪迎懸掛如覲
天顏恭設香案望
闕九叩謝
恩訖伏思人生最難得者福是以書載五福詩稱多福
(臣)本薄福之人今蒙
皇上賜(臣)以福從此薄福轉厚不獨(臣)身膺
錫福之榮即舉家亦邀增福之慶謹什襲收藏歲歲恭
懸傳之子孫永為世寶長戴
聖恩於無極理合繕摺恭
謝謹
奏
據汝奏稱本來薄福是何言歟從來福緣善慶所以富
貴中淺福者有之貧賤中多福者有之人每自怨福薄
却忘薄福之由且福者非富貴貧賤之謂也但以富貴
貧賤論福乃屬無知之人轉薄為厚在汝自爲朕何能
賜朕年年書福字與内外臣工者正欲警惕汝等自厚
其福之意若以朕能賜福會則誤矣
再所奏納糧一摺交該部議奏矣
雍正六年三月十二日盛京戶部侍郎署理奉天
府府尹印務(臣)王朝恩謹
奏為奏明首列銜名情由事竊照根都札布等行止
不端一案奉
旨交(臣)伊里布尹泰武格王朝恩會審其所審情節已
經另摺具奏外此係(臣)等四人公同會審之事及
至定稿伊里布不肯列名會奏尹泰因已降級不
肯首列銜名而武格又以應該戶部頭銜數日議
論不定若(臣)再為推諉勢必徒稽時日覆
旨遲延殊非公忠辦事之道是以(臣)首列銜名具奏合
將情由奏
聞謹
奏
銜名應如是開列何必多此一奏殊屬煩瀆
雍正六年七月二十一日盛京戶部侍郎署理奉
天府府尹印務(臣)王朝恩謹
奏為奉天借三之積弊已深剔除之立法宜早請
敕部定議以清倉糧事竊照倉糧存七借三每年春借
秋還誠為良法乃衿民借出之後秋收每有止完
額糧而不完借三者甚至有本戸應完之糧不肯
全完出具借狀以本年之未完算作來春之新借
者州縣官慮干奏銷考成聽從報完圖邀紀錄因
而甘心捏報從前積弊相沿已久在衿民既知官
巳捏報便可任意抗欠官有事故離任在新官或
初仕未諳交代之時以為既有領狀不難催完可
以接受殊不知歴久不完釀成虧空按其名則本
年之借三究其實則歴年之捏欠及追比之時人
亡者有之失業者有之是倉糧借三之良法反開
官民欺飾之弊端奉天府屬各州縣處處皆然且
前任州縣授受多員歴年久遠因恃有借三之例
前後得以遮掩惟有暫停借三自然水落石出如
將現任官一槩參追則衆官俱應離任倘不早為
立法清查則積弊愈深倉糧懸宕以(臣)愚見仰懇
聖恩俯念此項借欠不清與侵那虧空有間暫寬治罪
著令現任州縣官將現在借三民欠舊欠者若干
新借者若干其舊欠内係有徵者若干無著者若
干據實造冊自首仍將各冊咨送戶部有著之借
欠按其民欠之多寡州縣之大小酌量另行請
旨按限追完外其無著之項如現任官已經接受交代
者革職留任其離任官現在交代者革職在原任
地方均限一年追賠全完復職如限内不完以及
現任官或有派累地方者參處治罪著落家産變
賠暫停借三之例請自下年為始俟查清舊欠之
後再行借三之法庶倉糧並無虛懸而積欠一清
自無淆混矣是否可行伏乞
皇上敕部議覆施行謹
奏
該部議奏
同日又
奏為請定紳衿欠糧奏銷另冊達部之例以杜隱蔽
以清
國賦事竊照錢糧為經國之要務紳衿乃百姓之觀
瞻各省額徵地丁錢糧每年奏銷未完槩稱民欠
紳衿亦混入其中查紳衿欠糧原按分數處分久
有定例但照例處分案牘少見推求其故皆因混
入民欠之中是以未嘗顯著(臣)思紳宦巳登仕版
子衿身列儒林凡戶下錢糧每年開徵當首先完
納以為民倡乃不肯早完待至奏銷尚有拖欠若
不分别造冊嚴定處分無以勸懲百姓(臣)愚以為
應令州縣官於每年奏銷時查有紳衿拖欠錢糧
者不得混入民欠數内即將紳衿所欠糧銀數目
無論多寡另造一冊開明一戶某鄉紳或某進士
舉貢生監名下額徵地丁銀糧若干拖欠若干計
未完幾分逐戶開出造冊詳報知府司院隨同奏
銷冊達部聽部臣核議照原定紳衿抗糧之例分
别革去頂帶衣衿仍按未完分數加倍治罪追完
倘州縣官不行列冊詳報别有發覺照徇庇惡紳
例處分庶紳衿自無積欠併可杜詭寄包攬之弊
矣至於每年奏銷有實係小民拖欠者亦令州縣
官造冊呈送府司院存案仍令知府按照都圖出
示曉諭俾小民咸知欠數上司得以稽查如交代
後官亦得以接徵更可杜州縣官捏欠侵漁之弊
似有裨於催科
國賦之一法也如果(臣)言可採伏乞
皇上睿鑒敕部議覆施行謹
奏
九卿詹事科道議奏
雍正六年八月二十六日盛京戶部侍郎署理奉
天府府尹印務(臣)王朝恩謹
奏為奏請調缺以示勸懲事竊復州原係旗地因有
民人開墾地畝是以添設民官先經原任將軍噶
爾弼署府尹尹泰等議以錦州府通判移駐復州
今新選復州通判周槐到任受事以來見其詳報
事件每與城守尉牴牾即如詳報署印章京二格
自放海船出口周槐即請辭海防責任經(臣)批飭
嗣後海船出入照依江浙閩廣事例文武會查會
放併一面咨明將軍轉行城守尉一體遵行又如
復州城内荒地甚多該倅詳稱民人欲於城内蓋
房貿易(臣)亦咨明將軍轉行城守尉但地屬旗地
原該儘旗下駐劄之餘地然後給與民人而周槐
又以丈給皆係窪地并詳稱城守尉不容民人蓋
房縱兵拆墻嚷鬧又揭報城守尉五欵請咨將軍
會參經(臣)批飭閱該倅所揭各欵合之節次前詳
是必欲去此城守尉而後快於心非惟不知文武
和衷之大體而併有不安其位欲圖規避遠缺之
深心矣大為不合今(臣)若遽列彈章反得遂其規
避之願若姑容其久任復州必致滋事(臣)查有金
州新設廵檢王震原由蓋平縣典史題補為人老
成歴練熟悉風土人情即如金州城内旗地丈給
民人蓋房貿易一事王震辦理妥當而城守尉並
無一言又上年委護通判印務凡遇審理事件處
置得宜據(臣)管見如以廵檢王震陞補復州通判
必能文武和衷調劑得宜其金州廵檢員缺即以
復州通判周槐降補倘能改其氣性三年無過仍
准以通判改補如此一陞以示勸一降以示懲則
各員均知鼓勵辦事地方必有裨益可否調補(臣)
不敢冒昧具
題理合繕摺
奏請伏乞
皇上睿鑒施行謹
奏
覽所奏甚屬可嘉已另旨諭部矣但必實出於公方免
物議若稍涉左袒旗人及瞻徇滿員情面而屈參良倅
以取悦邀譽則大有未便後來被朕於他處訪知汝獲
罪不淺也
雍正六年十二月二十一日盛京戶部侍郎署理
奉天府府尹印務(臣)王朝恩謹
奏為請改奏銷限期以紓民力事竊照奉天奏銷定
例在於每年三月因上年丈地比舊冊丈出一倍
(臣)議定半銀半米徵收具題小民以部文未到延
挨觀望完納不前是以今年三月不能依期奏銷
(臣)題請展限十月荷蒙
聖恩俞允(臣)屢次出示曉諭勸勉催科仰賴
皇上洪福歲獲豐收是以雍正五年銀米新舊全完止
有錦縣鐵嶺復州三處尚有尾欠通計未完不及
一分巳經拜疏奏銷但(臣)前題展限案内奉准部
文有嗣後奉天奏銷務照三月奏銷之例依限具
題等語今計至明年三月除扣年節封印日期計
於三箇月内欲完一年之銀米未免民力拮据勢
有不能即使民間今年完糧之外尚有蓄積當留
為來春耕作資本必待明年秋收方能完糧況丈
地之後民不加多而地實增廣(臣)從籌度民力起
見仰祈
皇上洪恩嗣後奉天奏銷改定在於每年十月則民力
得以年年寬紓輸將不致拮据永戴
皇仁於無既矣謹繕摺奏
聞如蒙
俞允(臣)另具題本請
旨施行謹
奏
奏銷改限之議是具疏題請可也
雍正七年二月二十六日盛京刑部侍郎署理奉
天府府尹印務(臣)王朝恩謹
奏為恭謝
天恩事伏念(臣)以菲材陋質蒙
皇上拔置戶部侍郎已屬逾分今於本月十二日准到
部文奉
旨調補刑部侍郎聞
命自天感激無地日内因兵部侍郎永福前往外城查
點盔甲(臣)現帶兵部印務俟永福回日將戶部兵
部印信交代又因西安廵撫武格奉
命之日將禮工二部印務交(臣)署理(臣)現在辦理五部
府尹衙門事務恭設香案望
闕叩頭謝
恩外理合繕摺恭謝
天恩謹
奏
從來能者多勞但慮無能莫辭勞瘁多爲國家出力寧
非美事乎
雍正七年六月初四日盛京刑部侍郎署理奉天
府府尹印務(臣)王朝恩謹
奏為遵
旨酌議養廉事竊(臣)欽奉
諭旨各省有尚未分給養廉之員著各督撫悉心商酌
一面辦理一面奏聞欽此(臣)准到部文查奉天府府
尹府丞治中通判錦州府各衙門從前所有節禮
陋規久經革除今酌給養廉自應照各省事例出
諸耗羡查奉天承德等十州縣每年額徵地丁共
銀三萬四千五百九十二兩加一耗羡可得羡餘
銀三千四百五十九兩零内酌留一半以為州縣
公用及養廉之資其餘一半銀一千七百二十九
兩零擬派府尹衙門七百兩府丞衙門三百兩治
中衙門一百六十五兩通判衙門一百六十五兩
錦州府四百兩令各屬解赴承德縣貯庫分給各
官以充養廉之用再查府尹衙門(臣)先經奏明有
出邊車票一項除給各項人役飯食紙筆之費外
府尹可得五六百兩合之耗羨七百兩共有銀一
千二三百兩儘可為府尹衙門養廉之資理合奏
聞謹
奏
所奏知道了辦理頗屬妥協
同日又
奏為奏
聞事竊照賭博牌骰久經嚴禁而造賣之源尤宜杜絶
(臣)不時曉諭嚴查先據海城縣詳稱有山西太谷
縣民孫廷賓由海船販運紙牌二十三箱假稱錫
箔貨箱車拉上岸盤獲詳究等情(臣)隨批行查審
買自何處務究根源續據該縣詳審孫廷賓供出
在於河南彰德府南關劉小吾等店舖買來(臣)查
賭具久經禁止尚有愍不畏法之徒製造販賣若
不嚴加懲創為害地方不淺(臣)若提拏製造之人
往返甚遠是以封貯紙牌一面差役將孫廷賓押
解河東總督究出製造舖戶劉小吾等并販賣之
孫廷賓在於彼省照例治罪就近完結俟其移覆
到日將紙牌燒燬以結斯案今准河南回文已將
孫廷賓發司收禁訖合將辦理緣由奏
聞謹
奏
押犯解交豫省就近結案以絶弊源甚屬可嘉
雍正七年七月初一日盛京刑部侍郎署理奉天
府府尹印務(臣)王朝恩謹
奏為特參御史掣肘部務以肅政體事竊(臣)查得廵
察
盛京御史赫德布凡註銷冊籍必要司官親身齎送
不時傳喚司官當面回話以致各官奔走不遑更
有提閱稿案越俎言事即如(臣)部於本年六月三
十日准赫德布來文内開為咨取事貴部白旗司
五月分註銷檔内有八兒呈報一主家人劉三自
縊身死一案將說堂原稿相應送院以便稽查等
因(臣)閱其文不勝駭異劉三自縊之案據八兒於
五月二十六日在部呈報差官驗明自縊情實五
月分註銷冊内已造送赫德布查核訖迨提人審
理斷結例應於七月初五日以前造入註銷冊内
今未屆註銷之期突來提閱案稿是實何心且此
案當八兒呈報之初尚未審理赫德布預傳(臣)部
司官輝色當面吩咐云這件事情看你們如何審
法要仔細審纔好等語不知是何意見夫刑名案
件自有章程如辦理果有舛錯不公之處御史可
以風聞參奏不應主張議論面囑司官提閱稿案
且凡遇詞訟事件從中指撥甚為掣肘又赫德布
更有立異之處
盛京與
都京一體所以每遇朝期必齊集
殿前朔望祭
陵必齊集陪祀赫德布從不隨班上朝陪祀可謂不知紀
綱法度者以上諸事(臣)目睹身受未敢緘默理合
據實參
奏伏乞
皇上睿鑒施行謹
奏
據王朝恩參奏赫德布掣肘部務該部將赫德布撤回
嚴察議奏其員缺另行揀選御史派往
雍正八年二月初九日盛京刑部侍郎署理奉天
府府尹印務(臣)王朝恩謹
奏為請留縣令辦理地方事務事(臣)見上年十二月
分選單有中書一缺將奉天府海城縣知縣張士
毅陞補查張士毅於雍正四年間到任(臣)自署理
府尹以來見其詳報李文福販運鎗桿出海一案
又有查拏孫廷賓紙牌一案可謂留心料理地方
事務之員且目今欽奉
諭旨奉天地畝分别上中下三則起科正需熟諳民情
之員悉心料理若該員陞授中書文到交盤離任
則員缺又須委署亦乏兼理之員請將張士毅以
陞銜留任海城俾其供職辦事因部文未到(臣)不
敢具本理合繕摺
奏請伏候
聖裁施行謹
奏
吏部議奏
雍正九年四月初六日刑部左侍郎(臣)王朝恩謹
奏為恭謝
天恩事本年四月初三日大學士公馬爾賽等寄字内
開督(臣)郝玉麟題參皮應瑞在廣招搖生事一案
將字稿呈
覽奉
旨交與王朝恩務將皮應瑞拏獲解出倘王朝恩不能
拏住皮應瑞即將王朝恩革職解往廣東質審欽此
(臣)聞
命之下恐惶悚懼無地自容查皮應瑞於三月二十日
來到奉天是實(臣)不敢隱瞞嗣接大學士寄字遵
旨將皮應瑞咨送
盛京刑部嚴加肘鎖派撥官兵併差家人押解赴京
訖緣上年皮應瑞寄來條陳(臣)愚昧誤聽其言轉
達
天聽曾具摺將(臣)差人討取鹽商借欠及皮應瑞所寄
條陳種種情由據實陳奏並不敢懷私隱匿自蹈
欺罔今應瑞在廣招搖玷(臣)官聲(臣)罪難逭有干
革職之條荷蒙
皇上不即將(臣)罷斥
高厚之恩有同天地(臣)感激涕零愧汗浹背惟有痛自
刻責悔誤聽於既往期自新於將來以圖仰報
高深於萬一耳理合繕摺恭謝
天恩謹
奏
若無皮應瑞解交汝之身家性命難保不獲如何其可
所奏知道了
雍正十年三月初十日直隸河道總督(臣)王朝恩
協理北河事務(臣)徐湛恩謹
奏竊查河工修防每年有歲修搶修大修不等除大
修工程隨時另請錢糧外其歲搶二修預於霜降
後撥發預僃銀兩儹辦物料運貯工所一俟春融
即便興工於汛水前一律完整以資捍禦此定例
也前署河(臣)劉於義
奏請歲修工程於歲内
題估來年二月動工四月完竣所議允協大學士(臣)
朱軾以堤岸工程報冊後續有坍裂者必令隨時
報修又不在隔歲估報之限等語查此係搶修工
程隨時趲做所用錢糧應彙入搶修項下另案
奏銷無庸另行估計至於大修工程有石土埽工之
别劉於義
奏請大工不能速完者五六兩月停其工作朱軾覆
奏如係險要工程雖五六月亦未便停止等語(臣)等
詳審酌議如建砌石工創築堤工為經久之計者
工程浩大動輒經年應請於五六月農忙時暫停
工作若加幫土堤挑挖引河建築埽壩等項均係
緊要工程應亟於汛前趲完雖五六月亦未便停
其工作也是否允當伏乞
皇上睿鑒謹
奏
所議是應逹部者咨部存案可也
雍正十年六月二十六日直隸河道總督(臣)王朝
恩協理北河事務(臣)徐湛恩謹
奏為奏
聞事竊照滹沱猪龍兩河今年伏水甚大幸皆隨漲隨
落自入秋後大雨時行水勢增長據河員呈報本
月二十二十一等日蠡縣猪龍河水漲出槽民堤
漫溢又據衡水縣報稱滹沱水發漫溢二丈又據
束鹿縣報稱滹沱水長無堤之處大水溢出又據
平山縣報稱滹沱水發漫溢過堤各等情前來除
飛檄上緊堵築并查水經何處有無損傷禾稼外
(臣)等查秋汛之水甚屬浩瀚目今永定南運水俱
長發(臣)王朝恩現在督率料理晝夜防護(臣)徐湛
恩飛赴蠡縣等處督同堵築漫溢之處務期剋日
完竣合將秋汛水長猪龍滹沱漫溢緣由恭摺奏
聞謹
奏
因不得人暫時勉強用汝乃汝毫不知勉勵遷改以冀
仰邀
天地神明鑒佑朕實代為憂之如欲講求感通之道惟以
忠誠公正自律方克有效非徒懷巧詐恃一已之聰明
歴練所能致者試自問自省寧有竟不覺知之理所奏
知道了
雍正十年七月二十六日直隸河道總督(臣)王朝
恩謹
奏為欽承
聖訓恭謝
天恩事竊(臣)謭陋庸材疊蒙
皇上高厚隆恩涓埃未效時切冰兢前以猪龍滹沱兩
河水漲以致蠡縣等處漫溢隨經繕摺奏
聞仰荷
皇上天恩不如嚴譴
特頒硃批諭旨諄諄訓誨勉勵成人(臣)跪讀之下感懼
交深惟有鏤心刻骨朝夕凛遵時存忠誠公正之
念對越
天地神明勉盡職守斷不敢一念稍弛一事稍懈以仰副
我
皇上教育洪恩於萬一耳(臣)臨奏曷勝感激惶悚之至
伏祈
睿鑒謹
奏
汝等漢軍輩之口頭言語何足爲據須行出與朕看
雍正十一年二月初七日直隸河道總督(臣)王朝
恩協理北河事務(臣)徐湛恩謹
奏為奏請分隸隄工以重河防事竊查永定河南北
兩岸於康熙四十三年間設立同知二員分管南
北兩岸隄工嗣於雍正元年十月内奉
旨南岸同知全寶兼管北岸同知事務行走欽此欽遵
在案嗣經前督(臣)李紱
題請復設北岸同知因疏内未經陳明北岸必須專
員緣由是以部議未准(臣)等伏查永定河自蘆溝
橋以下兩岸環長四百餘里工叚本屬綿亙以一
廳而兼兩岸之工程挨工查看數日方週若遇汛
水漲發上下全河俱係洶湧水猛溜急不能挽渡
汛險工長顧此失彼上年永定河汛水三次大漲
(臣)等目擊險要情形雖經飛飭道廳分投督率搶
護得保平穩但永定河道職任兼轄調度查驗是
其責成至於廵守保固辦料修防必須專責廳員
以重職守且北岸現在添設重河重隄則廵防保
守更需專員料理屢據永定河道定柱詳請復設
前來(臣)等復查無異仰懇
皇上恩准復設北岸同知一員分岸管理實於工程有
益擬合繕摺
奏請伏祈
皇上睿鑒謹
奏
具疏題請
雍正十一年三月二十一日直隸河道總督(臣)王
朝恩協理北河事務(臣)徐湛恩謹
奏為據情代奏事竊據署務關同知盧承𤦺詳稱承
琦係鑲黃旗漢軍有子盧烺現年十八歲例應歸
旗惟是承琦身係河員奔走修防凡做工購料等
事關係錢糧必得親信之人相助辦理承𤦺僅此
一子别無幫助之人所有不能相離情節乞為據
情代
奏等因前來(臣)等伏查盧承𤦺之子盧烺現隨伊父
任所幫助辦事别無親信可託之人擬合據情代
奏請
旨(臣)等竊思河員專司河務與地方官職任刑名錢榖
者不同一應辦料修工均關帑項必須往來河干
詳加稽查務得親信子弟相助料理方免貽誤(臣)
等愚見如係河屬旗員子弟有成立者准其酌留
一人隨任助伊父兄辦理事務既可資其臂指兼
以學習修防實於河工有裨合并
奏請伏乞
皇上睿鑒謹
奏
盧承琦之子准留同知任所咨明該旗可也
雍正十一年六月二十七日直隸河道總督(臣)王
朝恩協理北河事務(臣)徐湛恩謹
奏為奏明伏汛水勢情形事竊查本年入伏以來自
六月初八日至今隂雨連綿惟十七十八二十二
二十三等日雨勢更大晝夜不止聞山東地方自
六月初一日起接連大雨(臣)等查諸河之水惟漳
河滏河南運北運四河水勢漲發甚至一日之内
陡長至一丈有餘者其漳河所長之水挾衛汶兩
河之巨流盡歸於南運兼之風雨交加南運河内
無隄之處在在出槽有隄之處平溢隄頂滄州之
東岸大王廟前縷隄其水高出隄頂數尺漾開溢
出幸水有歸宿直由南窪入海俟水退查明另參
疎防外至北運水勢甚驟亦有平隄之處其無隄
處所亦皆出槽幸有青龍灣筐兒港兩處減壩可
以宣洩(臣)等輪流上下督率搶護其險要各工亦
俱選派人員無分雨夜時刻廵防務期保護無虞
現在南北兩運河内空重糧艘往來遄行無阻而
永定滹沱猪龍三河水汛亦皆小於上年(臣)等因
雨大水漲恐厪
宸衷謹將伏汛水勢情形繕摺具
奏仰慰
聖懷謹
奏
朕慮汝之居心立行未能仰邀
神佑時以河漕運道念切於懷總俟秋汛過後方敢言無
虞二字也
硃批諭旨卷一百四十
