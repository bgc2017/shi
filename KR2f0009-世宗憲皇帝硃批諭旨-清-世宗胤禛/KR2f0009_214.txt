欽定四庫全書
硃批諭旨卷二百十四之一
硃批郝玉麟奏摺
雍正二年正月二十一日雲南提督(臣)郝玉麟謹
奏為奏
聞事雍正元年十二月二十一日(臣)遵奉
諭旨酌帶官兵前赴中甸駐劄揚威塞外所有起程日
期先經
題報在案今於雍正二年正月初六日到中甸喇嘛
夷民數百餘人赴營叩見(臣)示以
皇上恩威命(臣)帶兵到此保固伊等地方至意觀衆百
姓感激情形出於誠實而恐懼之狀亦甚其喇嘛
頭人(臣)各重賞紬縀煙茶等物俱歡欣領受散去
至初八日千有餘人復来行營呈遞投狀情願歸
順
天朝隸入版圖呈開戶口名數竝將羅卜藏丹津先年
給與各頭目之劄付八張投繳行營(臣)一面令其
將地方四至并戶口清册速行查報一面將中甸
營官八柱金圭七里等給以外委守僃劄付頭目
等給以外委千把總劄付喇嘛給以僧綱司職銜
其所繳羅卜藏丹津之偽劄(臣)當即差送督臣訖
查中甸地方前雖招撫因用兵西藏軍務紛繁原
未議及歸併今復呈投戶口繳送偽劄則夷民益
深向化將来作何安頓俟撤師之後另請
睿裁本年正月十七日又准雲貴督(臣)高其倬咨稱准
兵部咨開總理事務王大臣等會議令提督郝玉
麟帶兵二千名前往察木多揚威駐劄其中甸地
方亦屬緊要著總督高其倬於總兵官内選擇一
員帶兵五百名替郝玉麟在中甸駐劄等因轉奏
奉
硃批依議著速行欽此移咨到(臣臣)查中甸甚屬緊要
總兵一員足資彈壓兵丁五百名稍覺單弱(臣)愚
以為中甸須安兵一千名始足以壯軍聲(臣)觀地
理情形由中甸前進六七日至阿墩子地方乃係
各處咽喉扼要據險此處須安遊擊一員帶兵五
百名駐劄過阿墩子至察木多程途尚遠險要處
所頗多必須預僃兵丁五百名(臣)躧看形勢隨處
安設又調麗江土兵二百名通事十名隨營遣用
前後照應聲息相通(臣)即應援西藏而貼近雲南
之地方可保無虞再自阿喜至瓦河原有臺站去
歲藏兵撤回已經檄調回營今(臣)既在察木多駐
劄一切軍機皆關緊要必須照舊安設臺站除咨
明督撫二臣外竝飛催駐劄之總兵速赴中甸(臣)
謹遵部議即日起程前往察木多臣蒙
皇上深恩畀以封疆重任今復奉
命提兵出塞凡有見聞微(臣)力所能為惟有竭盡血誠
少報
主恩於萬一所有(臣)到中甸情形竝奉
旨前進調遣官兵緣由合先繕摺奏
聞伏乞
皇上睿鑒施行謹
奏
覽所奏一切機宜料理周詳甚屬可嘉朕心深為慰悅
爾此番頗著勞績已諭明該部事平之後加恩議敘至
西海目今情形大局既定諒從此未必有大費心力之
處矣雖然仍須加勉加慎毋忽
雍正二年三月二十六日雲南提督(臣)郝玉麟謹
奏為奏
聞事雍正二年二月初二日(臣)遵奉
諭旨帶領官兵自中甸起程前赴察木多駐劄揚威先
經
題報在案(臣)出口之後即遣人於各處密探賊人信
息兹據各處差人陸續回抵軍營禀稱裏塘巴塘
喳呀天柱寨察木多等處四川現有官兵駐防地
方安靜惟差往擦哇崗之人抵營密探得擦哇崗
一帶有西海之人在奔打常川等處要馬匹硝磺
鉛子等物并據達賴喇嘛差至擦哇崗辦事頭人
哈浪巴暨營官順巴等專差投到番禀(臣)譯出内
稱正月二十五日有西海差人一名札石到奔打
要奪奔打地方大話恐嚇百姓說青草出時西海
有兵前来番民甚是恐懼望大兵速進等語(臣)因
擦哇崗係進藏要路此處原無官兵駐劄與西海
相通羅卜藏丹津遣人由此路出来探聽軍情此
必有之事(臣)隨即派撥漢土官兵先命遊擊李君
賢等密示以擒拿賊人之法飭令兼程前往(臣)帶
領大兵尾隨䟎程而行及抵阿墩子地方接奉大
將軍年羹堯令諭西寧大兵三次殺敗賊衆今探
聞羅卜藏丹津遁藏敖拉木葫蘆若大兵進𠞰便
欲逃入西藏命(臣)四處探訪如遇西海諸賊欲逃
入西藏者即當截𠞰等因奉此(臣)已知擦哇崗奔
打一帶現有賊人是以兼程而進賊人不虞大兵
驟至逃遁不及於三月初七初九等日在擦哇崗
拏獲姦細賊人結松翁布等四名於巴樹地方拏
獲賊人扎石等三名於處扎地方拏獲賊人托各
司哈等六名以上共拏獲十三名(臣)逐一嚴訊詰
松翁布扎石布幾托各司哈托賴波羅阿麻秃敦
魯汪琱等九名俱係西海遣来探聽軍情煽惑番
夷之人(臣)詢明之日即將該犯等於擦哇崗正法
示衆至披得阿幾阿前楚兇等四名(臣)逐一嚴查
細詢實係本處之人因扎石等到此地方跟隨伺
候原非同謀准其保釋再(臣)統領大兵一路揚威
遠近聞風畏懼奔打至薄湏常川一帶地方有四
百餘里其間黑帳房之人向服西海管轄今聞(臣)
到擦哇崗甚是恐懼疑惑(臣)乘機先遣人前往宣
揚我
皇上聖德神功中外一體之至意該夷民等喜懼交集
有木魯巴墩地方頭人素囊工波常川中地方頭
人奔特之倉竹墨巴工卡地方頭人彌納等赴營
叩見咸稱情願投順
天朝(臣)隨命開造戶口數目據開四至人數共五百五
十三戶又據巴樹地方喇嘛處丕松并火頭札機
等投狀内稱我們原是達賴喇嘛的百姓被西海
的人時常出来騷擾正無處告訴苦情今幸大兵
到此我們願百年做
萬歲爺的子民等語據開戶口四至喇嘛一百八十名
戶口二百一十戶具有投誠番信共四張理合恭
呈
御覽查現在投誠之各地方向係擦哇崗洛龍宗營官
等所管(臣)仍令其照舊管轄并命守僃李進帶領
官兵二百名暫行駐劄彈壓再營官順巴亢者泥
實屬盡心出力拏賊深為可嘉臣各加重賞併給
牌奬勵外合併
奏明所有(臣)抵擦哇崗拏獲姦細安撫夷民情由謹
繕摺專差千總捧齎馳
奏伏乞
皇上睿鑒施行謹
奏
覽奏一切料理安撫妥協之至朕深為嘉悅今西海大
局已定此後可免枕戈負盾之勞矣去冬值冰凍草枯
嚴寒之際諭調出口日期促廹汝及將弁兵丁不知如
何辛苦朕每一回思輒軫念不置幸蒙
上蒼護祐大功告成不日事竣旋軍永享安閒正有日也
雍正二年閏四月十三日雲南提督(臣)郝玉麟謹
奏為恭謝
天恩事竊(臣)遵奉
諭旨帶領官兵駐劄察木多於四月初三日到汛閏四
月初八日據(臣)齎摺千總回營捧齎到
聖主硃批奏摺併
欽賜(臣)孔雀翎子暖帽一頂貂皮二十張克食一匣丸
藥一匣
御書福字一張又齎到永北鎮總兵官馬會伯回滇時
皇上御筆特賜(臣)糾桓偉略綾匾一幅貂皮八張寧紬
三疋又領到
恩詔賞賜大縀四聫(臣)隨率領軍營將僃弁員遠迎跪
接捧至駐劄處所恭設香案望
闕九叩謝
恩訖(臣)跪讀
硃批欽奉
温綸奬勵實切赧惶復蒙
賞賜尚方諸物夷漢稱榮旌旗生色(臣)自問何人膺兹
異數感激下忱實難言罄惟有竭盡犬馬血誠以圖仰
報
高深於萬一耳為此繕摺
奏謝并繳
硃批謹
奏
覽卿奏謝知道了路途窵遠此等奏謝之摺不必特遣
人来或乘奏事之便或附題本齎進為是即朕硃批俟
積至數件彙繳亦不為遲至若緊要機宜及特旨詢問
之事則又當一論也
雍正三年四月初三日雲南提督(臣)郝玉麟謹
奏為奏
聞駐劄官兵情形上慰
聖懷事竊(臣)仰蒙
聖恩帶領官兵二千名駐劄察木多迄今一載屢蒙
皇上垂念將弁兵丁頻加
恩賞官兵莫不感激思奮(臣)思駐劄官兵月有口糧鹽
菜察木多食物價值雖貴兵丁關支折給鹽菜亦
足日用惟餧飬馬匹草料出産無多未免價昂(臣)
與督撫二臣商酌接濟上年十二月督(臣)高其倬
撫(臣)楊名時布政使(臣)李衞仰體
皇上愛恤官兵之至意自(臣)以下或製送皮衣或捐給
銀兩每兵各賞皮衣一件差員押解軍營散給今
年三月又解幫(臣)盤費銀一千兩參將遊守千把
各幫銀六十四十二十十餘兩不等漢土兵丁每
名又賞銀二兩官兵飽食煖衣人人自勵踴躍歡
欣臣恐上厪
聖懷理合繕摺奏
聞謹
奏
所奏知道了朕仍另有殊恩高其倬等原係實心任事
之臣皆朕素所洞悉者
奉旨薦舉一摺留中
同日又
奏為營伍務在得人人材宜加鼓勵妄陳末議仰請
睿裁事竊查雲南地界極邊民夷雜處武職雖無刑名
錢榖之責然必須熟悉地理情形諳練營務之員
方能和輯兵民整肅營伍我
皇上眀竝日月滇省副參遊擊員缺
特允原任提(臣)張國樑越銜
題補之請邊徼武臣人思奮勵惟是守僃一缺荷蒙
聖恩揀選年滿千總分發補用末職微弁仰煩
聖慮自必矢竭犬馬以圖報效但滇省自用兵以来現
任營千把總人人用命有駐藏經年出口數次各
處邊情知之最悉者倘及時收用則人地相宜即
表率之官亦得收臂指之效(臣)愚以為揀選之千
總固所當用而營中之千總亦須間補請嗣後滇
省有守僃缺出先補揀選千總一員後補營千總
一員(臣)與督撫二臣會疏保
題令該弁隨本引
見倘邀
俞允則邊地得人而士卒弁目人人感激思奮矣是否
有當伏乞
皇上批示遵行謹
奏
此奏甚屬可嘉已有旨諭部矣
雍正三年八月二十二日雲南提督(臣)郝玉麟謹
奏為奏
聞事竊(臣)帶領漢土官兵二千餘員名駐劄察木多揚
威策應隨遣將僃弁兵於各地方不時遊廵查訪
於雍正三年正月初九日據(臣)遣永北鎮千總張
文遠遊廵蒙古揭雜處卡地方回營禀稱一路番
民各皆安靜有西海所屬覓食蒙古男婦七八十
人住在蒙古揭雜處卡彼地頭人正欲帶領前赴
察木多投順
天朝適遇千總遊廵一同帶領頭目二人来營(臣)隨詢
問何人部落二人名字據禀是丹仲部落因屬兔
年八月内羅卜藏丹津與竹囊打仗差兩箇官帶
兵把我們一千家百姓裹来粟魯木地方住著被
裹百姓俱各四散我們二十多家百姓因沒騎䭾
的牲口就在粟魯木地方住下屬龍年十二月有
雜處卡的人看見我們說如今察木多到了一箇
大官呌作提督在那裏安撫地方你們為甚麽不
去投我們聽見隨跟著他到雜處卡男人四十名
女人四十一口我們是窮百姓只求做主永遠做
萬歲爺的百姓名字一箇呌卡特之一箇呌敦住等語
(臣)詢問確實隨重加犒賞命蒙古揭雜處卡頭人
將卡特之等男婦暫行看管一面報明大將軍年
羹堯作何安插去後四月二十七日准年羹堯咨
覆内開丹仲所遺部落現有在松潘口外住牧者
應令同歸一處已咨四川撫院酌捐盤費銀兩將
卡特之敦住男婦俟青草茂盛之時令其速回松
潘口外與丹仲所遺部落一同住牧移覆到(臣臣)
於五月二十二日派委營弁多給銀兩帶兵三十
名將卡特之等男婦趁青草茂盛之時押送起程
往松潘口外與丹仲所遺部落一同住牧訖續於
八月初四日據差弁帶兵回抵軍營稟稱已將卡
特之等送到彼處取有地方頭人密崗處之收明
信子等語今八月初六日准駐藏松潘鎮總兵官
周瑛移咨於七月二十九日自藏起程赴察木多
(臣)俟周瑛一到即帶兵由乍丫巴塘一帶地方會
勘地界所有臣在察木多料理遣回卡特之等并
地方寧靜緣由謹繕摺
奏明伏乞
皇上睿鑒施行謹
奏
覽所奏料理甚屬得當知道了至查勘地界一事須悉
心籌畫務期行之久遠萬全無礙方好周瑛到時與之
和衷盡力辦理可也
雍正三年十二月初二日雲南提督(臣)郝玉麟謹
奏為奏眀事竊(臣)遵奉
諭旨會同周瑛踏勘地界(臣)與四川提(臣)周瑛會勘得
察木多久歸四川自康熙五十九年用兵西藏以
来川省駐防官兵一切輓運夫馬番民甚是馴熟
且程途離雲南六十餘站離四川五十餘站而附
近察木多如擦哇崗洛龍宗類五齊碩般多等處
地方亦久屬四川徵收錢糧雲南勢難越界遥為
控制即番民亦復呼應不靈(臣)與周瑛會議察木
多自應仍歸四川方為妥便至(臣)於雍正二年春
奉
旨帶兵駐劄察木多揚威協剿西海所屬南稱巴卡索
媽蒙古揭畢利并附近小地土番赴(臣)營盤投誠
計二十七處(臣)節次造册報眀年羹堯并彙疏
題眀在案後奉年羹堯令著(臣)就近委川滇兩省文
武查勘量其遠近秉以至公應歸何省管轄(臣)隨
檄行察木多兩省文武會勘確實去後隨又奉年
羹堯令行令奮威將軍岳鍾琪查眀投誠各地方
應歸何省管轄據奮威將軍覆稱南稱巴卡索媽
蒙古揭畢利四處俱與四川相近應歸四川至於
小地土番皆係僻壤未經親歴應俟雲貴提督呈
覆至日仰請衡奪等因前来(臣)又據川滇兩省文
武會詳内稱會查雜處卡各地方皆與擦哇崗察
木多二處相近離雲南之中甸甚遠南稱巴卡四
處奮威將軍現議歸川而雜處卡各處與南稱巴
卡四處均屬相通卑職等會查各地方俱在察木
多之東北西北與察木多相通似應併歸四川庶
為畫一等情詳覆到(臣臣)據情呈報年羹堯在案
今臣與周瑛又復會查察木多既歸四川則南稱
巴卡并各處小地土番俱應歸四川便於管轄再
乍丫離察木多七站為巴塘裏塘之要路而巴塘
裏塘係打箭爐之門戶久入四川版圖今應仍歸
川省(臣)與周瑛親至各地方會勘確實並無異議
抑(臣)與周瑛再查中甸貼近雲南而阿墩子為中
甸之門戶其宗喇普為西奔子欄等處又皆與中
甸相通應俱歸雲南實為近便易於管轄(臣)與提
臣周瑛會查眀白隨連銜具文移咨川陕督(臣)岳
鍾琪雲貴督(臣)高其倬應聽兩督臣詳加確商會
疏具
題今(臣)已撤兵回署所有奉
旨會勘地界理合繕摺繪圖恭呈
御覽伏乞
睿鑒謹
奏
朕已降旨於岳鍾琪命爾等兩省文武會議具奏矣覽
爾此奏甚屬妥協大約與岳鍾琪意見相同
同日又
奏為微(臣)戀
主情殷恭請
陛見仰乞
俞允用伸積悃事竊(臣)一介庸愚荷蒙我
皇上特達之知由副將拔至總兵未及一載畀以雲南
提督任大責重蚊負堪虞到任後曾經疏請
陛見未蒙
恩准今(臣)已由察木多帶兵回署犬馬戀
主之心愈深且篤伏乞
皇上允(臣)赴京
陛見叩請
聖安俾微(臣)積悃獲伸邊地情形得以面奏(臣)之踴躍
歡忭迥出尋常萬萬也(臣)無任懇切待
命之至為此繕摺奏
聞謹
奏
爾兩年以来勞於國事今暫回滇可且休息數時聽候
朕旨況總督莅任方新地方關係緊要豈宜遠離
雍正四年七月十三日雲南提督(臣)郝玉麟謹
奏為恭謝
天恩事竊雍正三年十二月十八日(臣)齎摺千總回署
捧到
恩賞(臣)貂皮八張雍正四年三月二十四日(臣)家人捧
到(臣)恭請
陛見一摺回署蒙
賜大福字一張(臣)俱出郊跪迎至署恭設香案望
闕九叩謝
恩祗領訖伏念(臣)知識短淺謬荷
聖恩畀以重任所辦之事皆關軍務是以繕摺奏
聞廼蒙
皇上睿照仰邀
恩奬復
賜珍竒榮寵愈深悚惶倍切惟有竭盡犬馬血誠以報
主恩於萬一而已理合繕摺
奏謝伏乞
睿鑒謹
奏
覽奏謝知道了
觀爾全無漢軍頑劣習氣朕甚嘉之何有多諭但當加
勉毋怠
雍正五年正月二十四日雲南提督(臣)郝玉麟謹
奏為微(臣)積悃未伸犬馬戀
主益切叩乞
聖慈恩淮
陛見事竊(臣)於雍正三年十一月撤兵回任隨具摺叩
請
陛見荷蒙
硃批(臣)欽遵祗候但(臣)仰望
闕廷又經一載日盼
恩綸未蒙下沛我
皇上御極已經五載天下文武大小臣工咸得瞻
天仰
聖而况駑鈍如(臣)受
恩深重如(臣)且荷萬里巖疆而猶未聆
聖訓未請
聖安犬馬之私何能自慰今察木多官兵已奉
旨回汛滇省時和年豐地方人民樂業督(臣)鄂爾泰到
任已經一載事事仰遵
聖訓調劑得宜兵輯民安而(臣)之積悃未伸即飲食寤
寐無時少息伏求我
皇上念萬里微(臣)戀
主之心益深且切
允臣所請俾(臣)得恭覲
龍顔面聆
聖訓(臣)之踴躍歡忭更出尋常萬萬也(臣)無任激切待
命之至謹
奏
烏蒙狆苖地方新定兼有安南立界之舉俱係創始之
事全賴爾等彈壓綏輯豈可遠離職守且爾之来為欲
聆朕訓誨耳督臣鄂爾泰乃朕之股肱心膂深知朕意
之人汝但一一聽其指示相與和衷共事雖不来京即
如聆朕面諭一般内外滿漢文武大臣中鄂爾泰實為
目今第一良臣人各具有良心就爾意見以為何如寧
不當視為模範而效法之耶汝若能如鄂爾泰之居心
以事朕則朕待汝亦必一如待鄂爾泰也設不如是則
汝亦不能邀朕如是信任如是恩寵也諸凡務勉一誠
字勉之勉之
雍正五年三月二十四日雲南提督(臣)郝玉麟謹
奏為鎮沅地方平定首惡俱已就擒夷民漸次復業
事竊照鎮沅夷賊勾通威遠猓黑放火焚燒府署
殺害印官(臣)聞報之次即會商雲貴督(臣)鄂爾泰
管廵撫事(臣)楊名時一面遣發官兵前往擒𠞰先
經奏
聞在案續據臨沅鎮協等咨報鎮沅惡夷縱火燒官盗
放監犯不法已極亟宜四路合兵速行撲滅隨經
各路分兵進𠞰先後拏𫉬賊人七名等因又准臨
十四日會合直抵鎮沅賊衆各皆逃散惟革職土
府刀瀚之子刀輔宸𢃄領夷目刀沛等十數人迎
接查勘城内僅存刀瀚之母數人百姓兩家并兵
丁家口八十二名口現兵十四名隨𤼵告示安撫
兵官孫弘本亦隨抵鎮沅府確查為首逆賊將已
經拏𫉬之刀西眀陶奔歸等嚴加扭鎖禁守行營
其未𫉬之刀如珍等分遣官兵嚴加搜緝業已陸
續拏𫉬移報到(臣臣)查現在拏𫉬之要犯已五十
餘人脅從餘犯一百餘人其未𫉬之犯現飭擒拏
至刧去之鹽課已追出&KR0819;官夷民逃避者漸次復
業但查元江普洱新平威遠一𢃄地方均係魯魁
哀牢山箐向住各種猓賊雖設有土官土目然而
撫禦失宜往往焚燒刦掠是以前督(臣)高其倬參
革威遠土知州刀光煥改土歸流安設文武督(臣)
鄂爾泰到任後亦將鎮遠土府刀瀚等特疏糾參
改土設流查威遠鎮沅係新經改土地方猓賊惟
以刦殺為生若不趁此擒𠞰地方終難寕靜(臣)現
赴省城與督撫二臣面商凡不法夷猓務盡根株
使之懾服斷不肯姑息以貽後患至鎮沅地方
題請改土歸流尚未及安營雖撥有汛防兵丁力單
不能堵禦是以逆賊敢於狂逞臣與督撫二臣面
商善後之計俟酌議安設官兵妥後會疏具
題所有地方已經平定賊首悉已就擒緣由理合繕
摺奏
聞謹
奏
此事據鄂爾泰亦經奏聞皆因卿等公忠為國有以鼓
勵兵弁俾各奮勇報效之所致朕甚嘉悅至一切善後
事宜更與督臣悉心籌畫務講求一勞永逸之策而為
之可也
雍正五年五月二十六日雲南提督(臣)郝玉麟謹
奏為奏明事竊照奔子欄劃分地界喇嘛東珠札什
頑梗煽惑情形經(臣)於雍正四年十一月繕摺奏
聞仰蒙
皇上至聖至明無微不照雍正五年三月初十日(臣)蒙
兵部劄付内開議政大臣會議得喇嘛東珠扎什
甚屬姦詭生事不可留在奔子欄地方應行文管
理奔子欄地方官員將東珠扎什拏送四川其郝
玉麟料理歸入中甸管轄者甚是作速行文總督
岳鍾琪照依郝玉麟辦理可也等因轉奏奉
旨依議欽此欽遵劄行到(臣)查東珠扎什(臣)未奉部文
之先據雲南駐防阿墩子遊擊報稱奔子欄喇嘛
東珠扎什於正月二十二日帶家人已往四川所
屬之巴塘去訖(臣)一面飛咨四川督撫提(臣)就近
查拏并請撥巴塘營官一人来滇管理割歸地方
等因移咨去後一面行知駐防奔子欄地方文武
并出示曉諭番民四月十四日據雲南委官管理
中甸原任劍川州知州楊正輔遊擊顧純祖詳報
内稱川省委知州張植守僃張聖學將東珠扎什
帶至奔子欄會同𫝊集奔子欄其宗喇普等處頭
人喇嘛番民宣播
皇仁眀白開諭化誨頭人喇嘛番民俱各悅服歸滇出
具永不滋事甘結并將改歸滇省等處地方勒石
定界訖其東珠扎什川省委員接奉川省督撫擒
拏赴省之文已將東珠扎什押解成都并撥巴塘
營官喇嘛羅藏洛竹移交滇省委員暫行管理割
歸滇省之奔子欄等處一帶地方各等情詳報前
来(臣)查東珠扎什已去奔子欄番民又目睹
聖諭俱各歡欣鼓舞心悅誠服願歸滇省而兩省委員
會勘勒石立界之處亦明晰妥當今巴塘已撥有
營官羅藏洛竹来滇仍舊管轄各地方則邊地自
可永遠乂安矣所有疆界分定夷民悅服情形理
合繕摺奏
聞伏乞
皇上睿鑒施行謹
奏
據奏川滇兩省立界明晰欣悅覽之善後事宜全賴用
得其人慎之毋忽
雍正五年八月初十日雲南提督(臣)郝玉麟謹
奏為密陳安南情形仰祈
睿鑒事竊惟安南一國自
本朝定鼎以後首先歸順臣服近因立界鉛厰河該國
王心懷怨望檢查誌典開化府之馬鞍山賭咒河
一帶離府治二百四十餘里原係
天朝疆土今安南私侵一百二十里我
皇上厚德深仁念彼國王恭順有年止立界於四十里
之鉛厰河實懷遠綏柔至意該國王理應感戴
聖恩益加敬謹不謂執迷不悟督(臣)鄂爾泰反覆開導
猶未猛省昨
頒發諭旨督臣差員送至開化府總兵(臣)南天祥差員
齎赴鉛厰關前往都龍令守關土目迎接該土目
黃文綏不即恭迎據稱馳報國王修寬大路然後
迎接等語(臣)思安南偏僻一區何敢慢違或係土
目不明大義彼國王竟未及知亦未可定果如土
目所言兩月為期敬謹来迎
聖旨(臣)又何言設延捱日久總不接
旨國體攸關(臣)等身任封疆實難隱忍擬即請
旨興師問罪今(臣)赴省會審與督(臣)鄂爾泰反覆詳細
籌畫興師動衆事關重大莫若再行曉諭開其自
新不動兵戈此為上策倘彼終始執迷則必須覆
其巢穴以為不臣者戒查進兵大路一由廣東一
由廣西一由雲南蒙自開化等處如果動兵必合
三省之師會𠞰彼國分兵牽制勢必瓦解(臣)與督
臣密籌飭令開化鎮(臣)南天祥整僃兵馬不時探
聽動静察其虛實議督標提標各僃兵一千名於
各鎮協營挑備兵馬共成一萬再僃土練三千派
臨元鎮(臣)孫弘本鶴慶鎮(臣)張耀祖分兵管領議
(臣)督率統領由開化一路進兵貴州議僃兵五千
派安籠鎮(臣)蔡成貴管領督(臣)鄂爾泰駐劄適中
地方節制調度合數省之兵威而滅此小醜實有
不難也(臣)查鉛厰河立界之處離都龍關不遠各
處隘口甚多(臣)與督臣商酌必湏親往查勘險易
情形(臣)現在輕騎減從潜赴蒙自開化邊界審視
閱看設或用兵則凡相通隘口皆當堵塞防僃未
雨綢繆(臣)等身荷重寄敢不謹慎或探有情形另
行奏
聞外謹繕摺專差標員捧齎馳
奏伏乞
睿鑒裁示遵行謹
奏
未雨綢繆僃而不用則可興師問罪之舉朕意不然另
有旨諭鄂爾泰矣
雍正五年九月十六日雲南提督(臣)郝玉麟謹
奏為勘明邊界情形仰祈
睿鑒事竊惟安南不即恭迎
諭旨(臣)於雍正五年八月初十日密陳彼國情形并預
僃兵馬聲眀前往開化蒙自邊界審視閱看緣由
繕摺奏
聞(臣)即於是日起程於十六日到鉛厰關查得沿邊一
帶關隘塘汛俱極嚴密民人安堵禾稻豐茂無比
(臣)嚴諭守汛弁兵廵查毋懈又至臨安府所屬蒙
自縣地方察看明晰於本月二十六日兼程回至
雲南省城見督(臣)鄂爾泰僃述一帶情形隨據密
探人役禀報彼國竝無多兵聞
天朝有僃兵之說甚是惶懼(臣)與鄂爾泰復加斟酌又
經推誠曉諭宣布
皇上聖德神威飛行開化鎮守關守僃楊顯珍𫝊諭去
訖今於九月初八日據守僃楊顯珍禀報據安南
宣光鎮土目黃文綏禀稱本月初一日夜奉本國
王回音内云
天朝覆載為心海涵其量本國王一心恭順始終不渝
今聞
天旨當委副都指揮使陳德厚就交界處齊整跪接迎
領等語轉禀到(臣)等督(臣)鄂爾泰隨飛諭開化鎮
(臣)南天祥守僃楊顯珍𫝊諭土目陳德厚等務湏
恭設儀仗敬謹祗迎臣細閱該國王回音詞語懇
切上凛
天威仰懷
聖德實有悔艾輸誠之意所有(臣)勘眀邊界情形并據
報該國王迎領
諭旨回音恐厪
聖懷謹先繕摺奏
聞謹
奏
朕惟恐因此啓釁致生事端則國家有欲罷不能之勢
今覽所奏朕懷深為慰悅矣
雍正五年九月十七日雲南提督(臣)郝玉麟謹
奏為奏
聞事竊(臣)於本年六月奉
旨會審鎮沅逆犯一案自大理府起程歴趙州雲南縣
并楚雄廣通等處至雲南省城雨水調勻禾苖豐
盛固已心慶有秋及至雲省躧勘開化之鉛厰關
所至宜良路南彌勒阿彌臨安蒙自建水江川通
海晉寧呈貢各府州縣正在收穫之際親見禾稻
茂盛無比及自開化回省據(臣)標中軍參將禀稱
大理府
先農壇所植稻榖并民田禾苖有二穗三穗之異旋據
大理府知府陳克復將二穗三穗禾稻呈送督撫
二臣(臣)共相觀看慶喜非常并據鄂爾泰云今年
通省田稻二穗三穗不止大理一處(臣)恭遇
昌時欣逢嘉異不勝踴躍歡忭之至事關地方嘉禾
呈瑞情形(臣)謹繕摺奏
聞伏乞
皇上睿鑒謹
奏
覽收穫情形洵可為滇民稱慶也
雍正五年十一月二十一日雲南提督(臣)郝玉麟
謹
奏為飛報安南國迎請
敇書事雍正五年十一月十九日據開化鎮(臣)南天祥
咨稱雍正五年十一月初七日據本標署理中軍
遊擊王無黨右營守備楊顯珍等禀報本月初六
日午時安南國王差工部右侍郎阮仲義翰林院
待制阮逢時前来迎請
敇旨口稱本國備員外藩世沐
天朝太平洪福身受
聖主懷柔重恩鄂部堂控馭嚴仁撫提大人輯睦周摰
鎮帥整綏兼施以故中外肅清邊隅寧謐今蒙
皇上特賜
敇書仰見
聖主大造為心萬物一體本國君臣黎庶何幸邀此遴
遣陪臣小吏敬備龍亭儀仗結隊出關恭迎
聖旨是日午刻安南國工部右侍郎阮仲義翰林院待
制阮逢時率領外郎土目六十餘人交兵三百餘
名俯伏關前三跪九叩山呼
萬歲鼓樂彩旌迎進都龍關齎赴宜京等因除具文呈
報督部院外相應咨報同日又准督(臣)鄂爾泰咨
同前事竝停止備兵緣由各等因移咨到(臣)竊照
安南立界一事我
皇上懷柔遠人
特賜敇諭彼國即應敬謹迎領廼敢遲延時日
國體攸關是以督臣商酌備兵(臣)復潜往各處要隘
細察情形彼國土目人等覘知備兵之舉恐懼疑
惑隨據守關守備楊顯珍禀報該國土目黃文綏
奉國王回音差委都指揮陳德厚就交界處齊整
迎領竝呈送差員接
旨印文情由經(臣)於九月十六日繕摺奏
聞嗣於十一月二十二日接督(臣)鄂爾泰錄示
皇上密旨又奉
硃批(臣)摺未雨綢繆備而不用則可興師問罪之舉朕
意不然另有旨諭鄂爾泰矣欽此欽遵(臣)跪讀之下
益見我
皇上聖明遠照寬大之恩天地同量(臣)逐一誦記於心
不敢稍有孟浪今據開化鎮(臣)南天祥咨報安南
國另差工部侍郎阮仲義翰林院待制阮逢時等
於十一月初六日迎領
敇旨該國君臣感激
聖主天恩詞語甚是懇切總皆我
皇上德威普被海隅日出之鄉無不沐浴
聖化仰戴
生成(臣)蒙
聖恩膺兹重寄惟有事事小心以盡職守仰報
聖主於萬一耳所有安南國差員接
旨日期理合繕摺奏
聞伏乞
皇上睿鑒施行謹
奏
綏服外夷遠藩理應如是但此事該國王遵奉領旨後
朕尚另有諭旨
雍正六年二月二十二日雲南提督(臣)郝玉麟謹
奏為奏
聞事竊照茶山所屬地方袤延千有餘里一帶夷民名
曰窩泥性極兇悍且與&KR2033;阯莽子老撾等國地界
相連聲息可通倚為援護㒺知法紀截劫客商以
及拒捕傷害官兵等事毫無顧忌上年九月十八
日把總王朝選帶兵捕拏惡夷麻布朋等竟被傷
害督(臣)鄂爾泰就近調遣漢土官兵奮勇進𠞰(臣)
一面移行飛速前進一面選差解送籐牌火器等
項星赴軍前調景蒙營千總李萬春趕赴臨元鎮
總兵孫弘本營盤聽候調遣復差幹弁目兵接踵
偵探陸續據報此番進𠞰之官弁兵丁人人奮勇
爭先殺賊衆夷見官兵勢大俱各哀懇投誠首賊
麻布朋并伊妻子媳三名口業經拏獲其逸賊克
者老二及逆黨等獲日再報各等情通報前来(臣)
復密移總兵孫弘本并行副將張應宗參將邱名
揚務將逸賊克者老二拏獲其餘安分守法夷民
悉加安撫令其各安生業外(臣)思茶山界連外國
逆夷肆行不法仰仗
皇上天威督(臣)鄂爾泰調度咸宜目今大局已定然必
圖善後之策邊境始得永遠寧謐(臣)因接奉部文
奉
旨雲南派兵三千進藏隨於本年正月初一日到省與
督撫二人會議即與鄂爾泰面商茶山事宜細加
斟酌彼地疆界形勢以及險要隘口分布汛防應
否改設郡縣必使頑梗夷民得沐
聖朝治化湔改舊習始為久安長治之計督臣語(臣)擬
親自前往因西藏軍務囑(臣)親行查勘督臣一面
奏
土司頭人以及夷民百姓宣布
皇仁并分别賞犒伊等俱各俯首歡呼(臣)細察夷情甚
屬淳樸一路田地亦多膏腴即順便訪問茶山大
局據稱茶山地方甚屬遼闊每年所産普茶不下
百萬餘斤鹽米牲畜俱係本地出産價值頗賤民
人食用俱足等語臣今於二十一日已抵普洱距
茶山地方六站俟到彼查明週圍險要各處地方
確實情形作何分布營汛并應否設立郡縣之處
容臣會同督(臣)鄂爾泰定議具
奏所有官兵擒𠞰窩泥情形及(臣)起程日期并一路
新設府縣地方夷情理合一併繕摺奏
聞伏乞
皇上睿鑒施行謹
奏
覽奏知道了此番在事官兵赤心報效奮勇爭先甚屬
可嘉但善後之策尤為緊要務湏綏輯得法方收一勞
永逸之效全賴卿等慎重詳悉籌畫而為之如鎮雄烏
蒙皆緣措置失宜委用不當所以致生事端當為前車
之戒慎之毋忽
雍正六年四月二十日雲南提督(臣)郝玉麟謹
奏為勘明茶山情形竝獲要犯緣由仰祈
睿鑒事竊照茶山窩泥不法一事(臣)於本年二月二十
二日業將官兵擒𠞰窩泥情形及(臣)親往其地查
勘要隘起程日期一併繕摺具
奏臣自省起程曾經督(臣)鄂爾泰密囑車里土舍刀
正彦姦險狡詐煽惑窩泥務湏設法擒拏以安百
姓以靖地方(臣)隨兼程到倚邦行營詢之總兵孫
弘本云刀正彦狡詐百端屢調不出昨已遣發官
兵指稱搜拏賊黨稽查地方以便相機擒拏該犯
心虛膽怯聞官兵有渡江之信即行潜逃(臣)查車
里緊接莽子等國逃竄至彼將為後患隨一面寫
譯緬字鈐蓋印信行文莽子老撾等國不許容留
務湏協力擒拏并嚴飭軍前將弁務將該犯擒解
又一面調集宣慰司刀金寳并土目夷民人等齊
赴軍營陳設兵威宣揚
聖主恩德莫不感畏踴躍俯首嚮化其在事兵丁俱屬
出力(臣)亦逐加犒勞即直進九龍江宣慰司地方
自思茅茶山至此夷民所往皆係竹樓名曰掌子
江形亦不甚寬然内外界限劃然攸分也(臣)到江
上時訪聞莽撾等外國其一種恭順畏懼之狀不
能言喻此皆我
皇上德威遠被是以邊徼夷民莫不咸遵法紀也(臣)因
刀正彦尚未擒獲隨又至橄欖壩該犯所居之地
察訪蹤跡實因外國不敢容留奔逃無路廼於三
月初八日據副將張應宗等報稱千總陳安邦等
於三月初四日在孟腊地方已生擒刀正彦并伊
子二名義子一名隨從五名將次解到(臣)恐途中
或有疎虞隨諭遊擊祝希堯督兵護解行營嚴令
官兵加謹押解赴省訖(臣)另由猛崙慢林蠻磚等
處復至倚邦普遠猛旺他箐思茅普洱元江一帶
細勘回省(臣)查車里茶山地方普洱思茅是其咽
喉九龍江橄欖壩廼係邊界藩籬緊接莽子界址
更有慢達等處五渡口在在關係緊要且一帶夷
民依附心切幅員甚屬遼闊宣慰司刀金寳實實
不能兼顧管理况地方所産普茶之外并有鹽井
厰務必湏劃明界址布置全局安設文武彈壓治
理則頑蠢可化淳良邊疆永獲寧謐矣至於一切
應行事宜督臣與(臣)復委大理府同知佟世廕等
前往悉心查明俟回覆到日(臣)等從長再加商酌
妥協另疏會
題外所有(臣)勘明要隘形勢以及生擒刀正彦緣由
謹繕摺奏
聞伏乞
皇上睿鑒施行謹
奏
此一事實緣爾佈置有方所以兇苗不致漏網甚屬可
嘉前於鄂爾泰奏到時朕已有旨諭部矣
同日又
奏為據實陳明事雍正六年二月初六日(臣)接督(臣)
鄂爾泰咨為前任鎮臣等事雍正六年正月十七
日准兵部咨雲南鶴麗總兵官張耀祖奏稱原任
鶴麗總兵官趙坤帶兵進藏曾代兵借過軍需銀
一萬一千九百三十三兩五錢恭遇
恩詔豁免此内趙坤侵蝕銀四千三百二十兩再查得
回師兵丁找攴司庫錢糧内趙坤又用銀四千五
百兩又跟役長支折給口糧銀六百二十六兩零
今既查實理合奏明將趙坤侵蝕過銀兩仰請
敇諭追還滇庫等因咨會到(臣臣)細檢前案逐一察訪
查得此内情節原任鶴麗鎮(臣)趙坤代兵借過銀
一萬一千九百三十三兩五錢内趙坤用銀二千
兩遊擊李君賢用銀八百兩守備張有義用銀五
百兩千總施善元何元李遇春李成林陳尚義楊
從林孫成宗七員每員用銀二百五十兩共一千
七百五十兩通共用銀五千五十兩查此項銀兩
實係官借原與兵丁無涉不在豁免之内自應追
出還庫不應給發兵丁至張耀祖奏稱回師兵丁
找支司庫錢糧内趙坤又用銀四千五百兩一項
(臣)訪此項銀兩為造報進藏功加部費之用前任
永北鎮標遊擊南天祥鶴麗鎮標遊擊王之臣原
議鶴麗鎮出銀四千兩永北鎮出銀二千兩麗江
土府出銀一千兩共銀七千兩除在省備禮使用
及鶴永二鎮差員人役盤費等項共去銀二千兩
其餘五千兩係原任永北鎮千總楊洪緒帶往四
川陕西同鶴麗鎮差役用銀五百兩交提督岳鍾
琪銀四千五百兩作部費使用(臣)訪查前後情節
如此除咨覆督(臣)鄂爾泰聽候查追定議具
題外謹將查明情由據實奏
聞伏乞
皇上睿鑒施行謹
奏
此事據鄂爾泰備悉奏聞朕經有旨明白指示令其料
理完結矣
雍正六年五月十九日雲南提督(臣)郝玉麟謹
奏為奏
聞事竊照烏蒙所屬大關米貼等處界連四川巴布凉
山所關緊要先經督(臣)鄂爾泰確訪險隘情形會
同(臣)等悉心酌議建設文武各官調撥兵丁分布
駐防合詞具
題在案詎有祿永孝之妻陸氏干犯
憲典抗不服拘因委副將郭夀域帶兵捕拏該將輕
忽大意致被勾通夷賊傷害官兵(臣)聞報之際不
勝憤恨因茶山公事未竣不得分身赴省嗣准督
臣咨開飛遣滇黔兩省漢土官兵竝照會四川建
昌鎮星馳會𠞰合疏
題明(臣)茶山事竣回省密差目兵分頭前至軍前探
聽確情飛報隨據鶴麗鎮(臣)張耀祖咨稱統兵由
左路前進先奪其險要於四月初一日大兵至米
貼劄營賊已逃去初二日擒獲土人一名訊問陸
氏下落據稱陸氏同賊首立之戶吞逃往井底欲
奔&KR0749;上而&KR0749;上猓賊堅拒不容上&KR0749;遂踞住擂石
臺該鎮遣兵從後山而上鎗礮齊施殺傷夷賊六
十二名餘賊棄關而逃即於初三日遣遊擊等官
分路飛攻井底於四月初七日同右路參將哈元
生會合一日連破三&KR0749;直搗門坎&KR0749;賊巢圍困攻
打陸氏堅守關隘不期哈參將率領官兵從後路
潜上猓賊驚竄陸氏同衆滚箐而逃哈參將已派
撥官兵極力搜𠞰本鎮又加飭催毋使兔脫但查
黔省地界止至米貼而井底吞都門坎山廼四川
地界呈請咨行四川嚴飭轉行堵禦等因又據哈
元生擒獲川省德昌土司主文梁嘉楷即羅美山
訊供德昌千戶幫陸氏夷兵二百名明係黨惡呈
請移咨川省嚴拏究治等語當經督(臣)鄂爾泰一
併飛咨川省去訖(臣)於本月十八日准督(臣)鄂爾
泰咨據貴州威寧鎮呈報准鶴麗鎮咨開本年五
月初一日有夷人阿母及到營禀稱五月初一日
五更時分賊首水牛母機到夷人攴歪那租家要
糧食被小的將伊綑拏追問陸氏下落說在硐裡
藏著小的隨帶家人十名跟著水牛母機去拏陸
氏果然在石硐跟隨賊人四五名被小的拏獲二
名滚箐三名小的上前將陸氏拏獲交給官兵解
赴行營拘禁本職隨賞給阿母及銀五十兩跟隨
協拏陸氏夷人銀十二兩以示鼓勵等緣由具報
又經督臣飛行在事鎮將等官竭力搜捕務將德
昌立之戶吞等一干賊黨即行𠞰擒以盡根株等
因移咨到(臣)竝據(臣)所差目兵星夜赴榆面禀前
情據此(臣)查陸氏女流何敢頑梗至此皆藉四川
土司德昌黨護并通凉山巴布夷賊干犯法紀今
陸氏已經拏獲賊黨不日成擒目前事局漸次底
定善後之圖必湏籌畫(臣)在省會同督臣細加商
酌黔省米貼已議安設官兵或再量行添設自可
無虞由江外直達建昌一路川省竝無營汛聲勢
隔絶恐此猓賊終屬頑梗必湏將川省接壤黔省
米貼等處安設塘汛官兵使内外聲勢聯絡則川
黔地方俱獲寧謐已經督臣劄商建昌鎮(臣)趙孺
俟其回覆到日咨商川省督撫提諸臣(臣)等當再
加酌議請
旨定奪所有官兵進𠞰米貼及拏獲陸氏緣由謹繕摺
奏
聞伏乞
睿鑒謹
奏
所奏以上事情朕業已早聞川省亦據奏稱米貼接壤
之不法兇苖如雷波德昌等土司當及時𠞰撫以圖善
後朕經有旨命川提黃廷桂親往調遣料理矣
雍正六年九月初四日雲南提督(臣)郝玉麟謹
奏為禀報事雍正六年八月初八日據駐防攸樂茶
山普威營參將邱名揚禀稱本年七月二十二日
據駐防橄欖壩百總差兵楊顯明同客民劉之芳
等赴卑職營盤禀報有刀正彦向日管轄之擺夷
暨緬寺和尚於二十一日夜裏放火將客民草房
燒著風急火猛沿燒刀正彦原住大樓致傷看守
兵丁擺夷聚集多人特来禀報等情卑職竊思橄
欖壩乃緊要之地逆夷如此不法應湏預備隨整
頓本營兵馬竝分調各茶山火頭堵禦防範去訖
陸茶山地方俱各安帖寧靜據此先於本月初一
日據駐劄思茅臨元鎮總兵孫弘本咨報赴省會
商安設營汛等事已經起程恐刀金寳年幼不能
約束不可不遣大員帶兵前往相機𠞰撫隨經督
(臣)鄂爾泰飛檄孫弘本速回茶山(臣)即行調(臣)標
兵五百名令守備施善元管領前至軍前聽孫弘
本調遣督臣又檄行永順鎮撥兵五百名由景東
一路前赴普洱會合竝行順雲營派兵前往江底
地方遥為聲勢并示各鎮將方略機宜於八月初
十日據參將邱名揚禀為飛報擊敗逆賊事七月
二十四日有擺夷數百人各執鎗械等項聲言要
替刀正彦報讎卑職即督率弁兵迎敵鎗礮齊施
打死夷賊數十人餘盡敗竄又據千總燕鳴春到
營禀稱奉令差查刀金寳親向千總泣訴云橄欖
壩擺夷被緬和尚及刀正彦心腹叭護叭瞻等煽
惑逼脅要我同反我斷不敢聽從惟有一心報效
等語八月十一日逆夷聚集二三百到猛飬又被
燕鳴春打敗帶傷逃去九月初一日又據邱名揚
禀稱八月十八日據千總燕鳴春探差回報夷賊
叭瞻等又煽惑附近橄欖壩之猛遮猛籠等處擺
夷同叛口稱要分路前来等語卑職於各要隘處
安設伏兵嚴整備弁待敵各等情據此(臣)查逆夷
小醜本無能為一時被人煽惑原可不湏多兵(臣)
與督臣再四熟籌因邊疆甫經歸附且夷性反復
不可不大張軍威以禠逆夷之魄更使遠近夷民
畏威懷德是以遣撥各路官兵往查確情相機行
事今漢土大兵雲集逆夷不日就縳俟具報到日
(臣)當另行奏
聞至一切安設事宜事定請
旨遵行所有據報逆夷黨惡不法(臣)等調遣官兵緣由
理合繕摺奏
聞伏乞
睿鑒施行謹
奏
鄂爾泰俱備悉奏聞矣善後事宜當詳審為之
雍正六年十月二十日雲南提督(臣)郝玉麟謹
奏為奏
聞事竊照橄欖壩逆夷刀正彦違悖
功令拒捕不法前經督(臣)鄂爾泰遣撥官兵業已擒
獲其黨羽緬和尚暨叭護叭瞻等煽惑附近橄欖
壩之猛龍等處擺夷不法又經督(臣)會(臣)分遣各
路官兵進剿以靖地方并屢檄臨元鎮(臣)孫弘本
統領相機調度經(臣)繕摺奏
聞今於十月初四日准鎮(臣)孫弘本及元江府知府遲
維璽等咨稟稱逆夷於九月初九初十等日聚集
千餘人突至叭泥欲来攻擊在營備弁等隨令衆
兵奮勇殺出賊人退散仍屯聚江上必俟大兵齊
集進𠞰殱厥渠魁淨盡根株以安地方等語據此
查逆夷煽惑夷民督臣先已計及業經會(臣)派撥
漢土官兵不下四千餘員名又經發給火礮器械
解送軍前接應自可尅期底定但鎮(臣)孫弘本才
具遲鈍不能應機𠞰撫(臣)再四熟籌與督臣細加
商酌緣茶山橄欖壩各處經(臣)於本年春間遍歴
要隘形勢稍為熟悉今議微(臣)帶領官兵二千員
名於十月二十日起程前往適中之地駐劄調遣
若逆夷已定(臣)即會同在事鎮將等官作何善後
事宜細加籌畫移商督臣裁定庶邊疆永獲寧謐
矣所有橄欖壩逆夷情形及(臣)帶兵前進緣由理
合繕摺奏
聞伏乞
皇上睿鑒謹
奏
爾親往彼處相機調遣甚好已據鄂爾泰奏聞矣詳慎
為之專待捷音
雍正六年十二月初四日雲南提督(臣)郝玉麟謹
奏為𠞰平逆夷情形仰祈
睿鑒事竊照橄欖壩逆賊刀正彦叭護叭瞻等煽惑夷
衆燒燬民房恣肆不法督(臣)鄂爾泰授(臣)方略囑
(臣)親往調度(臣)統領官兵二千餘員名於十月二
十日自大理府起程經(臣)
奏明在案(臣)晝夜兼行於十一月初十日抵思茅准
駐劄猛養總兵孫弘本咨稱承准督部院照會并
准(臣)咨即撥官兵約於十三日攻取慢顙整板小
猛崙橄欖壩九龍江等處(臣)隨於十一日自思茅
即遣遊擊徐成貞帶領官兵六百餘員名指示路
徑由慢薩等處過整空拉卡江務必奪取渡口去
後續於十三十五十九等日據遣發攻取慢顙等
處各路將備禀報官兵奮勇分路進攻賊徒俱各
大敗逃歸橄欖壩衆兵乘勢追殺於十八日直抵
賊巢賊見官兵勢大不敢拒敵盡皆逃竄各等情
到(臣臣)即於十九日帶領官兵二十日抵橄欖壩
查逆夷已渡整哈江藏匿(臣)即於二十一日親督
官兵渡江奪取渡口賊人望風而逃渡口已得(臣)
即在整哈扎營正擬策應九龍江官兵渡江進𠞰
適准鎮(臣)孫弘本報捷咨稱二十一日據遊擊郭
佑民差人禀報遊擊徐成貞領兵自猛遮後路響
礮從九江大渡口對岸抄出卑職佑民即應礮自
大渡口督兵過江夹攻賊人大敗逃散已經官兵
駐劄地方悉平等語(臣)查江壩等處逆賊煽惑夷
衆拒敵官兵大干法紀今大兵到處膽喪魂消不
旬日間仰仗
皇上天威尅期底定現在嚴拏逆黨造意首惡斷難漏
網獲日解赴督臣察審定擬前因賊衆廹脅宣慰
司刀金寳同反金寳不從被賊衆擁挾前往猛混
(臣)即差彼親信夷目等再四開誠曉諭給賞招徕
今於十一月三十日刀金寳已回江上原處住所
至被脅夷民已諭軍前各官相機善為招撫去訖
(臣)抵壩之後陸續招出夷民五百餘戶節經咨報
督臣在案其招徕各寨頭目(臣)宣布
皇上寬大之恩𫝊諭人民各安生業并飭該目等管束
化導隨酌加賞賚俱各歡欣踴躍未歸夷民現在
源源而至所有地方一切善後事宜最關緊要鎮
(臣)孫弘本病瘧痰湧已於十一月二十六日身故
容(臣)會同在事軍前文武各官悉心籌畫咨商督
臣另疏奏請
睿裁所有𠞰平逆夷情形安戢一帶地方暨撫慰夷民
緣由理合繕摺奏
聞伏乞
皇上睿鑒謹
奏
覽奏深為慰悅在事將領兵弁俱屬可嘉之至具題到
日另有恩旨諭部施行其一切善後事宜爾與鄂爾泰
殫心籌計辦理務令妥協可也
硃批諭旨卷二百十四之一
欽定四庫全書
硃批諭旨卷二百十四之二
硃批郝玉麟奏摺
雍正七年二月初四日雲南提督(臣)郝玉麟謹
奏為微(臣)瞻
天念切恭請
陛見以伸孺慕事竊(臣)碌碌庸材毫無知識蒙
皇上畀以提督重任屢沐
殊恩涓埃未報屢請
陛見未蒙
俞允(臣)又何敢再凟惟是(臣)受
恩獨深與衆不同天下大小臣工無不得覲
龍光(臣)從未泥首
闕廷瞻
天仰
聖且(臣)更有面奏之事午夜思維寸心如結今口外地
方安靜無事滇黔軍務俱已告竣橄欖壩逆夷督
(臣)鄂爾泰指授方略(臣)統師親往𠞰撫已經底定
督臣欽遵
聖旨現今赴黔與廣西撫(臣)金鉷會商地方事宜四月
間可以還滇即將来或有公務他出亦在冬季時
候(臣)籲
聖慈俯鑒愚忱准(臣)候督臣自黔回滇之日(臣)即輕騎
赴京恭聆
訓示俾(臣)孺慕之私得以稍慰而封疆職守更得有所
遵循矣(臣)不勝激切屏營之至伏乞
睿鑒謹
奏
朕從未見汝面數年来披覽所奏章疏及所辦事件即
可知悉汝之居心為人汝縱遠在滇南一切處觀朕用
人行政亦可領會朕訓誨臣工之意我君臣雖未會晤
如見面然也今用卿為廣東總督可速束裝赴任到粤
料理一二年周悉地方情形之後再来面朕亦不為遲
旨已宣降卿其遵奉母違朕現今訓卿之旨惟務不欺
不隱秉公執正旗人習氣操守一節切湏砥礪察吏貴
於嚴明不懈臨民須宜寬猛兼施而粤省要務弭盜之
方更宜急為講求汝即来京聆朕面諭亦不出此數語
其竭力加勉一一遵循至於地方上應興應革事宜朕
實不敢強為知解蓋自朕御極後所用粤省督撫率皆
平常供職之輩縱有道聽途說衆論朕尚未之見信何
以諭汝大抵各省風氣雖有不同撫治異宜然究其要
領總在察吏安民凡事順情得理而已如鄂爾泰者可
以之為師範既與同事數年自必洞悉其心行朕所喜
者此等大臣若能效法一分即為能遵朕訓一分也汝
當量已才力倘不能效法鄂爾泰其次寧可倣李衞之
實心任勞任怨慎母蹈潔已沽名欺詐不實之陋習今
將朕之意指明白宣示以便汝詳擇審處而為之若慮
封疆職分中事或有未諳仍當虛衷領教鄂爾泰保伊
必推誠告汝果肯聽其所言奮勉思齊殊勝来京往返
萬里聆朕訓諭也勉之勉之不盡之諭俟汝到任後隨
事隨便再為批示以增益汝之不逮特諭
雍正七年六月十二日廣東總督(臣)郝玉麟謹
奏為欽奉
聖訓事竊(臣)仰荷
天恩畀以廣東總督重任雍正七年四月二十四日准
雲貴廣西督(臣)鄂爾泰咨移部文到(臣臣)隨交代
眀白即於五月初二日自大理府起程已經恭疏
題報在案初九日行至廣通縣地方據(臣)齎摺把總
捧到
硃批諭旨(臣)恭迎至寓跪讀
聖訓勉以東省政務之要指示居官取法之資
天語周詳至眀至切感激
殊恩不禁淚下伏念(臣)一介武夫仰蒙
天恩授以總督重任自念知識短淺不知作何辦理旋
即欽奉
訓旨頓啓愚蒙不惟知所遵循且覺心膽亦壯所有地
聖恩督(臣)鄂爾泰公忠體
國精勤任事(臣)與同事數年知之最切其居心制行
實可以為師範臣雖自量才力萬不能及然務當
勞任怨幸逢
聖主明竝日月洞鑒其誠諸務得以就理實臣下分所
當為(臣)願竭力效法以盡(臣)職斷不敢效潔已沽
譽存私欺詐之軰自取罪譴也所有奉到
聖訓(臣)欽遵緣由理合繕摺回
奏伏乞
皇上睿鑒謹
奏
從来閩地最稱難治而浙省較為尤難此乃人所共知
者幸得一李衞實心任事之督臣未及二年氣象遂覺
翕然丕變汝等督撫之有關於地方利害也如是不敬
不畏可乎切勿以封疆任重為榮惟實知盡職之難統
屬之苦方能上邀
神明助祐若朕則實知為君之難居上之苦孜孜矻矻自
勉力行者至於貴為天子富有四海朕實不覺尊高可
喜而有暢心適志之樂也朕向在藩邸數十年仰賴
皇考福蔭富貴榮耀不減今日而安享逸豫不及當時百
千萬倍言及此不禁涕泗交垂慟憶我
皇考昊天罔極之深恩云爾偶因一時感觸書諭我君臣
期共勉之
同日又
奏為恭懇
聖恩事竊照廣東地方山海交錯弭盜一事最為緊要
(臣)跪讀
硃批訓旨仰見
皇上明同日月無遠勿照(臣)思弭盗安民首在地方文
官稽查化誨清其源流更湏武弁整飭營務嚴謹
汛防實心拏賊使盜賊知所儆懼地方始得寧謐
百姓始得安枕是文武各員全在得人(臣)猥以庸
愚荷蒙
皇恩畀以總督重寄查廣東地方遼闊(臣)一人耳目難
周湏得素所深知諳練才幹文武能員以備委用
庶可漸次整頓(臣)欽遵
聖旨兼程於六月初五日到黔省貴陽府將廣東地方
應行整理諸務備細與督(臣)鄂爾泰相商督臣推
誠講論悉心指示莫不深切體要又云聞東省諸
事廢弛盗案尤多須揀擇幹練文武數員散布分
理始有裨益等語(臣)聞督臣所論即與商酌擬將
(臣)平日所知如貴州威寧府知府吳士鯤雲南開
化府同知楊正輔劍川州知州李毓元石屏州已
告終飬知州龍為霖皆才守兼優勇於有為懇祈
聖恩特降諭旨調用粤東俾臣得收指臂之效鄂爾泰
知(臣)新任未諳亦竝無難詞(臣)為此籲求
聖恩特降諭旨賞將以上文員調赴廣東令(臣)遇缺具
題請
旨補用於地方政事大有禆益至營伍諸務在在俱屬
緊要(臣)擬將雲南維西營參將李君賢楚姚鎮遊
擊朱永振順雲營守備題補臨元鎮遊擊魏傑武
定營守備王廷標永北鎮千總邱尚忠張朝翰楚
姚鎮千總陳弘舉馮希聖提標把總梁汝楫俱久
歷行間出師西藏并米貼茶山著有勞績且皆係
實心任事之員堪任驅策并求
聖恩調赴廣東遇缺
題補則(臣)得收指臂之效海疆營伍漸次整頓矣(臣)
為新任地方起見謹繕摺請
旨伏乞
皇上睿鑒施行謹
奏
照爾所請已有旨諭部矣朕勉從所請一者因汝初理
地方事務二者念雲貴各員曾經鄂爾泰鼓舞訓飭必
已知為人居官之道所以姑准施行雖然題帶舊屬往
赴新任究非善舉定於汝無益將来或至掣肘時方悟
朕言之不謬也自古知人為難人心難測事事時時留
心體察方不被其愚惑萬不可過信亦不可不信人皆
可信何必止信數人耶信任者多得力處廣信任者少
得力亦微美惡不可預期是非不可逆料秉公據理平
心看去有何可信何不可信耶凡人且用去看其所行
是矣從而加意察訪其志堅定否他事亦然否事事皆
是矣更觀其有無矯情能長久如是否終始不渝否如
此觀人則優者愈見其是而劣者愈見其非假若預横
成見於胸中則是者不出此一是而非者定於此一非
矣倘是者或有巧詐之情而不加察則誤已不淺非者
或有遷改之實而不更審則冤人殊甚總之知人不易
用人尤難若不費一番苦心公取捨勤訪察耳目不廣
精神不到莫言知人用人之道也勉之治平之術除用
人一節餘無二事如得其人斯諸務就理不得其人堯
舜之政自在簡策於吏治民生何濟汝其欽承朕訓盡
屏私腸於信人用人之際母任一已之喜怒好惡惟恪
秉公勤誠敬而為之可也
雍正七年八月十一日廣東總督(臣)郝玉麟謹
奏恭請
皇上聖安
朕安
覽卿到任後一切奏請及所辦理甚為嘉悅卿之立志
是矣根本既端枝葉夫何足慮朕深慶粤督得人勉之
勉之堅守此志母稍遷移時時記憶鄂爾泰之居心行
事常存彼丈夫兮我丈夫之念則為粤省官民之福亦
朕之厚幸也
同日又
奏為奏
聞事竊(臣)查粤東各府州屬本年閏七月内雨水均屬
調勻晚禾蒔插已遍現在發秀各屬米價上米每
等再閏七月初九日風雨晝夜被風地方民間屋
瓦吹飄路旁營房望樓亦多倒塌其人口田禾各
無損傷訪諸土人僉稱廣省地臨濱海每年當夏
秋之間海風不時舉發等語除檄行該管地方文
武查修完固外理合一竝具摺奏
聞謹
奏
粤省濱海居民每有吹飄之患但看海風舉發之大小
不同耳查明被災輕重加意撫恤之
同日又
奏為奏
聞事竊(臣)欽奉
諭旨郝玉麟到廣東新任後著孔毓珣將地方事宜及
鹽務等項明白交代與郝玉麟協同辦理半月来京
陛見欽此(臣)於到任後凡地方事宜俱與前督(臣)孔
毓珣商酌協同辦理所有鹽務一事隨即咨詢將
任内督辦過數目以及正羡課稅支解完欠造册
移交以便查明接管去後當准孔毓珣移送運司
造報册結前来(臣)細加查核兩廣鹽務因發帑收
鹽銷辦是以有羡餘一項今將孔毓珣任内各年
收過鹽斤彙總合算自孔毓珣到任起扣至本年
六月計其辦出之鹽應賣之價扣除帑本運脚支
銷之外其餘止足六年以前報出之羡餘其自本
年正月至六月應辦羡餘二萬有竒竟無著落隨
咨孔毓珣詢其原委去後續准覆稱羡餘一項雖
係按年奏報原係截長補短不能扣截而計隨將
各官商竈戶未完自康熙六十年起至本年六月
止一切積欠以及現在各場埠已運未運鹽包造
册交(臣)抵作未完五六兩年以及七年分上半年
羡餘之項臣即將所交之册通盤合計除抵已報
未完五六兩年羡餘外餘欠雖足抵七年分上半
年應辦羡餘但錢糧自應各歸各款似此前後那
抵且又多係遠年積欠將来不知能清完否臣奉
諭旨明白交代何敢瞻顧草率遽云明白今據移送抵
款之册尚湏逐一清查而督臣衙門鹽政卷册零
星又多舛互孔毓珣奉有
欽限不便久稽已於本年閏七月二十五日起程赴京
陛見(臣)將伊所辦鹽務復加查考總緣羡餘一項自報
充公以来雖每年
奏報五萬餘金實非每年會計實數孔毓珣自到任
至今總謂可以截長補短實未計及此年之足與
不足徑行
奏報是以積欠未得清完(臣)現在細加查核合先據
實奏
聞仰祈
睿鑒謹
奏
查眀之後惟以按年辦理據實奏報為是似此那新抵
舊究屬欺瞞之舉切不可踵而行之百凡總以鄂爾泰
之居心行事為模範而倣效之萬無一失也謹誌毋忽
同日又
奏為敬陳兩廣鹽政之流弊仰祈
睿鑒事竊臣仰蒙
皇上殊恩特授廣東總督任大責重夙夜惶懼除地方
事宜以及鹽政交代已另摺奏
聞外(臣)查兩廣鹽務悉屬(臣)衙門管理是以前於途次
一入廣西境即留心訪察一切鹽政情形到任後
復細心體察迄今已及一月雖未能週知而其中
之因循流弊但有所知敢不一一奏
聞一遠年之積引與新引竝行以致誤課難徵也一商
人之掛欠鹽價以致帑本久懸不清也一廣西省
辦商之糜費火足宜節省也一鹽務人役之冗濫
糜費帑本也一東省官運官銷之埠羡餘未清也
一場羡不據實
奏報逐年牽互不清也一竈戶晒丁之走私宜設法
也一地方官宜督責鼔勵也以上八條實兩廣鹽
政因循之流弊(臣)現在清理斟酌調劑其餘未盡
事宜以及(臣)尚未週知之利弊亦在悉心體察次
第陳
奏斷不敢避怨依違(臣)見雲南鹽政自督(臣)鄂爾泰
李衞前後一番清理調劑至今官民商竈無不稱
便(臣)敢不虛心取法以冀仰報
皇上殊恩於萬一謹此繕摺奏
聞仰祈
睿鑒謹
奏
閱所陳八條内有應行者亦有暫時似乎有益日久難
行者即如節省辦商糜費一款宜加斟酌勿因一時除
弊之見或致將来不能承辦復費經營朕意汝到任未
久且守成規辦理不可造次更張俟將鹽務一切利弊
洞曉無疑之後再為詳商妥議奏聞候朕批示遵行凡
事不宜欲速次第整理自能就緒至若鄂爾泰李衞之
調劑得宜皆因胸中先有徹始徹終之定見然後措施
所以能收成效非僥倖試行而然也倘於其中利弊少
有未透不可聽信一二無稽之論遂爾輕議更改恐有
急遽之失特諭
廣東總督(臣)郝玉麟署廵撫(臣)傅泰謹
奏為請
旨事案據廣東碣石鎮呈據中營守備林駿詳稱雍正
七年七月十九日夜四更時候惠州府海豐縣梅
隴墟舖民徐秉閑等家被盗百餘人眀火持械搶
劫各舖布疋銀錢等物鄉民潘朝柱救護被賊傷
死等情又據署海豐縣會同汛弁驗報前来經前
督(臣)孔毓珣及(臣)等俱各星即照行碣石鎮按察
司飛檄該地方文武多撥弁兵練捕速往躧緝務
必全獲去後隨據提標右營守備哈雲棟報稱查
得打劫梅隴墟舖民徐秉閑等各家賊犯兵弁練
捕追至長樂縣山羊寨地方於閏七月十五日據
賊犯謝恩榮等開報同夥姓名共一百二十三人
各繳器械一同投首前来隨會同歸善縣縣丞謝
進分起押解賊犯謝恩榮等到肇内除夥犯一名
鍾恩趙據報病故外(臣)郝玉麟當即飛調惠州府
會同肇慶府審取確供去後隨據該府等會訊錄
供詳報前来(臣)等將供情細加檢閱會看得海豐
縣梅隴墟舖民徐秉閑等家被劫一案緣廣西賀
縣人謝恩榮先與長樂縣居住之張永良余大榮
等希圖在山穵礦淘沙度日從前竝無劫掠搶奪
等事後謝恩榮等到山不久即被驅逐各人先後
下山無處覓食於七月十七日謝恩榮在煙墩墟
撞遇張永良余大榮等各道貧苦當有黃天明說
打聽梅隴墟舖家有銀錢布疋好去搶劫張永良
即與余大榮等商定向謝恩榮說知脅從衆人即
於七月十九日夜三更時候到梅隴墟搶劫徐秉
閑等家布舖劫得銀錢布疋等物謝恩榮張永良
余大榮黃天明陳友華徐世英曾文張文興石漢
臣鍾文材黃雲黃興繆標文等俱各加倍分贓袁
文等十一人各分一分各犯劫後遂即遠逸而墟
中居民救護窮追盗犯王亞貴張亞石江松林彩
等在後拒捕傷死救護鄉民潘朝柱而王亞貴張
亞石當被鄉民殺死此案為首穵礦係謝恩榮起
意嚮導係黃天眀先行商酌係張永良同商行刦
係余大榮陳友華徐世英曾文張文興石漢臣鍾
文材黃雲黃興繆標文等與拒捕傷人之江松林
彩共一十五名此皆法無可貸不准自首相應仰
請
皇上敇下即將盗犯謝恩榮等一十五名發往被刦地
方當衆正法以警姦頑再謝恩榮一犯勸衆投首
應否網開一線量予末减出自
聖恩至袁文等各犯共七十一人因驅逐散後又被脅
從入夥竝非積盗既據投首情有可原可否准予
自新照例分發當差效力統俟
睿裁再李才等三十六人原未入夥為盗又未分受贓
物俱係平民(臣)等先即檄行摘釋刦去贓物應於
各盗名下追賠除將謝恩榮等&KR0702;行按察司嚴行
收禁外(臣)等未敢擅便理應會摺請
旨伏乞
皇上睿鑒批示遵行謹
奏
已發三法司核擬具奏矣此案聞兵弁於追捕時甚為
怯懦當嚴行飭誡
雍正七年九月十一日廣東總督(臣)郝玉麟謹
奏為粤省買補營馬領銀浮多宜定成規以杜冐銷
事竊(臣)查得營制定例副將以下把總以上以及
馬戰守兵均有朋扣銀兩收貯司庫以備操馬倒
缺請領買補不致偏累馬兵法至善也然營有大
小兵有多寡及所設營馬亦多寡不一報倒請朋
原係照所朋扣量入為出總不浮出朋銀之外操
馬已過三年者始准報倒未滿三年者扣除賠樁
蓋杜捏報冒銷此天下通例也(臣)查
奏銷册開雍正六年分通省水陸各營共計朋扣銀
兩三萬七千八百二十兩零查水師雖無操馬亦
係一例朋扣至通共計經制營馬六千二百四十
八匹自應按年報倒照扣領朋始與定例相符查
六年分報過倒馬竟至一千五百一十一匹之多
動支朋銀三萬三千九十兩零下剰溢朋僅存四
千七百三十兩零各營支領朋銀不但透支陸路
朋扣暨水師朋銀又已動支且通省報倒馬匹竝
不畫一又不計算每年各營共有朋扣若干應報
倒馬若干以符朋扣之數每年通省標營共計多
領朋銀六千七百七十三兩實屬冒濫所有七年
分倒馬未便聽其浮報(臣)今酌减每年通省額定
報倒營馬一千九十四匹實動支朋扣銀二萬三
千九百五十八兩將来盈縮總不得浮出本營朋
扣銀兩之外查水師各營原扣朋銀六千七百四
十一兩零(臣)思水師朋銀雖無買馬之用而行駛
船隻每年大修小修概係動用帑金自應將此銀
兩歸公不便聽其冒領再查從前浮開冒領匪朝
伊夕其来已久應否概從寬典出自
聖恩其水師朋銀暨今核減除樁銀不算外計七年分
約溢剰朋銀一萬四千七百餘兩零均應留充兵
餉庶各營冒銷之弊可以永杜矣所有粤省浮開
倒馬流弊應行酌減之處(臣)謹據實奏
聞伏乞
皇上睿鑒批示遵行謹
奏
卿秉公持正毫無瞻顧甚屬可嘉但甫經到任諸事湏
務詳慎令闔省兵弁心悅誠服後為之未為晚也
同日又
奏為拏獲海洋巨盗事竊查粤東廣州府屬之香山
廣海新會聫界地方傍海依山最易藏姦(臣)於到
任後即嚴檄該管水陸營汛無分疆界上緊查拏
去後本年八月十二日據新會營遊擊周廣詳稱
查有賊夥在廣海石橋北坑地方會集豎旗勒取
繒罟船隻花紅銀兩隨差督標俸滿千總楊志望
外委千總譚仲賞外委把總薛英各帶管隊兵丁
鄭兆勝等配駕哨船於八月初六日廵至香山三
虎海面見有賊船七隻約共賊徒六十餘人在海
游移一見官兵追到賊即拒捕千總等督兵奮勇
向前擒拏追至廣海獨涯清水灣海面拏獲賊首
李奕揚夥賊楊亞干等共二十六名其餘賊犯當
被官兵殺死二名打傷落水身死二十餘名赴水
脫逃一十餘名打壞賊船一隻沉海漂流一隻竝
獲賊船五隻追出器械竝贓銀賬簿書劄標帖等
項委令守備凃元漢等押解賊犯李奕揚等到肇
(臣)即親加審訊取供在案一面將賊犯李奕揚等
并贓械賬簿書劄標帖等項發交按察司嚴行究
審竝一面飛檄該管地方文武選撥弁兵員役會
同水師速將李奕揚餘黨暨脫逃之首盗王亞七
等竝供出之陳大樂等一夥賊犯分往確探逃匿
蹤跡潜泊處所立即搜捕務獲解究去後又據遊
擊周廣報稱續經拏獲與賊往来之東山寺僧茨
亭一名賊黨鄧亨齊等四名又報拏獲賊黨劉自
雄等三名俱行詳解前来(臣)俱檄司一并究審除
俟夥賊全獲審擬招報到日另行會核將賊犯李
奕揚等
題請正法外其臣標千總楊志望等并管隊兵丁鄭
兆勝等俱奮不顧身勇敢拏賊實心效力殊屬可
嘉臣即按名賞給彩紬銀牌并紀勞績以示鼓勵
事關海洋近日情形合將現在拏獲洋盗緣由先
行繕摺奏
聞謹
奏
此案非尋常獲盗可比該督具題到日將兵弁人等該
部照軍功例議敘具奏
粤省惟弭盜一事最為要務此奏朕嘉悅覽之已諭部
矣但賊夥會集幾多時日未經聲明可詳悉審訊具奏
以聞
同日又
奏為
聖主之德澤日深商等之沾恩已厚請增餉課以效涓
埃事竊(臣)於到任後即清理鹽政議增引目以資
民食隨據各商等呈稱實緣雍正三四兩年雨水
過多場鹽少産以致元二三四等年引目壅積未
銷且廣東埠地在在難銷唯藉連樂等數埠稍易
銷售通融撥抵以資課餉今若再增引目不獨舊
引終成壅積即新引亦必更多延誤該商等蒙
皇上發帑飬竈久沐
恩膏情願按引增課每年加增六萬兩并請照舊融銷
分年帶拆舊引前来(臣)即批仰運司確查妥議詳
報去後續據議詳到(臣臣)復細加查核該商等未
拆元二三四各年舊引實俱完過課餉因三四兩
年雨水過多場鹽少産壅積未拆有案可查竝非
他省已拆已銷之未繳殘引可比但其中亦有完
課舊商已退新商實非當日完課之人不便准其
再拆(臣)查元二三四等年共未拆引三十七萬六
千五百道内完課舊商久已告退之引六萬四千
八百六十九道不准頂充新商拆銷外尚有完課
未拆引三十一萬一千六百三十一道應請每年
帶銷十萬三千八百七十七道定限三年為滿仍
懇
皇上俯准難易埠地一例融銷其該商等所請先增餉
課六萬兩并懇
皇仁准於本年十月行銷七年新引為始每年隨課上
納報部充餉俟三年帶銷限滿無論舊引完與不
完一概停止專行新引再將此所增六萬兩課銀
同以後或再有應增之項一併請增引目永為歲
額則
國計商民均沾裨益矣為此繕摺請
旨伏乞
皇上睿鑒批示施行謹
奏
所奏據怡親王議覆朕深以為然今將議覆之摺發来
爾看可即照行將来至增繳新舊引目之時具疏題請
可也
同日又
奏為查出東省官運官銷之埠羡以裕課餉事竊(臣)
查得粤東各埠雖皆商辦内有廣州府屬之順德
等埠因商力不繼久經改歸官運官銷則應有埠
羡歸公(臣)隨飭現任順德縣知縣柴瑋據實開報
去後續據造具印册前来(臣)復逐一核查每年實
該羡餘銀二千二百二十七兩該縣俱未報解查
該縣承辦五六兩年共該羡餘銀四千四百五十
四兩竝不報解本應參究但實係歷来因循流弊
而該縣一經查詰即行開出自認補解且其人年
力精強正堪效力(臣)仰體
皇上愛惜人材至意細加戒飭立限半年令其照數補
解嗣後每年埠羡銀二千二百二十七兩飭同正
課起解歸入埠羡項下充公在案可否寬其已往
冀其後效出自
聖恩再查該埠自雍正二年即改歸官辦係前任知縣
今陞韶州府現在丁憂知府陳鴻熙承辦每年亦
實該羡餘銀二千二百二十七兩該府自二年三
月到任至五年八月離任四年共得羡餘銀八千
九百八兩查該府曾於陞任後透完過二三四年
課餉之未拆引二千六百餘道共計銀一千九百
六十六兩外尚有羡銀六千九百四十二兩未報
未解相應勒限一年令其補解如逾限不完即具
題參革究追再饒平一埠係五年分改歸官銷每年
應有羡銀五百九十九兩該縣知縣董鍾晉承辦
五六兩年引課共該羡餘銀一千一百九十八兩
不報不解本應參追總緣流弊相仍可否仰邀寬
典出自
皇仁其應追羡銀(臣)已勒限半年令其補解清完嗣後
每年應辦羡銀飭同正課起解歸入埠羡項下充
公再查平遠長樂恩平三埠亦自五年分經前督
(臣)孔毓珣因商力不繼飭令官運官銷以来緣平
遠一埠引多課重而長樂恩平二埠逼近場地俱
不能照額行銷是以將已銷之引所有羡餘即抵
補應完之課而羡出之引不能於該埠再銷只可
陸續酌撥於易銷之埠逐漸融銷查三埠餘引共
二萬四千八百三十七道若融銷完日則此項引
課即係平遠等三埠羡餘容臣設法銷完歸入埠
羡項下一併
奏報充公可也所有(臣)查出東省埠羡緣由合即據
實奏
聞仰祈
睿鑒批示遵行謹
奏
此奏交怡親王等會議今將所議發来汝其遵照奉行
埠鹽官運官銷之事曾經備詢孔毓珣據伊奏稱因係
難銷地方無人充商承辦不得巳改歸官運等語朕意
果如其言縱有些少羡餘亦不當過於苛求何則若地
方可保必有羡餘則不難招商承辦何必改令官運官
銷耶諸凡須詳情度理然後於事有濟稍涉偏執目下
便勉強將就恐不能行之久遠一切處類推為之方無
過不及之失不貽日後之悔也
雍正七年十一月十八日廣東總督(臣)郝玉麟謹
奏為恭謝
天恩事本年十一月初十日據(臣)標把總齎捧
皇上硃批并
御賜貂帽哈密瓜克食到肇(臣)敬迎至署恭設香案望
闕叩頭祇受訖所有(臣)具奏事件跪讀
諭旨指示精詳容(臣)悉心辦理次第請
旨遵行外又(臣)請
安摺内荷蒙
天語垂訓勉勵備至(臣)自顧何人膺茲
異數感激涕零不能自已惟有凛遵
聖訓堅持此志不敢改移殫竭心力勉效督(臣)鄂爾泰
之居心行事以仰副我
皇上教誨微(臣)之至意耳謹具摺恭謝
天恩伏乞
睿鑒謹
奏
覽奏謝知道了
觀汝自莅任以来一切摺奏無非以清楚錢糧為要務
似此不特輕重本末失宜粤省民情惟利是趨亦與地
方輿情甚不相協也果能令吏治潔清民情淳樸徐徐
自有弊絶風清之效若不於根本處著力而逐末辦理
豈但不勝其繁亦何有吏畏民懷之期地方官民之心
既失徒恃國家法度欲令百物順軌乃斷不能之事如
是以為不事瞻顧秉公無私則大誤矣再者粤東各官
分為兩黨恐汝不覺兹特密諭知之兩邊各分門立戶
黨首一為王士俊一即方願瑛方願瑛實屬元惡將来
朕必置之重典伊不過一臬司耳能令通省之人無一
不附合者因被楊文乾參奏伊嗾使上下各員羣起而
攻之此等刁風萬不可長王士俊乃實心任事明體達
用之員因被楊文乾委用遂為通省之所忌嫉切勿聽
信屬員譛愬誤生疑惑倘錯用耳目則通盤不是矣汝
第倣照楊文乾措施辦理自可望有成效楊文乾之志
趣惟王士俊深悉事事與伊商酌斷不至於大差誌之
密之
將粤省分為兩黨之由向汝自滇題帶人員密為示知
莫被誘入黨中凡遇有代方願瑛訴屈者率係粤東蠱
蠧即宜留心相待慎勿謬忽此種情形朕經採聽數年
深悉隠微設將諭旨視為疑信之間則自誤不淺
開復新用副將繆弘其人若好則為將来武臣中難得
之員否則乃一不安分大膽狂妄人也朕未能看透汝
其留心試用俟有真知灼見時具奏以聞
雷瓊道王璠前於知府任内来京引見朕觀其人頗近
庸劣外貎雖似誠實心術尚恐未純因孔毓珣楊文乾
皆力言其優所以擢用此任近聞不稱海疆廵道之職
當留心察訪至陶正中傅泰盛言其好朕謂不過聰眀
自了之流未必肯實心為國致身效力也汝其加意試
看更將傅泰保奏并朕數次批論陶正中于其珣如何
之處密向傅泰傳旨令其告汝知之
同日又
奏為敬陳粤東外海内河戰船情形分别小修歲修
以收實效事竊查粤東通省設有水師外海繒艍
拖風等船一百六十二隻内河櫓槳急跳等船二
百三十四隻配兵遊廵分班出海一切船隻限年
修理船身堅固駕駛無虞本年四月二十三日准
到部咨奉
旨祖秉衡所奏小修改為歲修甚屬得理著通行有戰
船之地方一體遵行欽此前督(臣)孔毓珣接准部咨
當經轉行欽遵在案兹據布政使王士俊詳准水
師各鎮協營均請仍照舊例小修等由到(臣)該(臣)
查得粤省戰艦等船有外海内河之分查内河船
隻亦有可以出海者除現檄行布政司分别查明
議詳外其不能出海内河船隻遵照歲修之例修
理實屬妥便惟出海戰船勢難畫一(臣)查粤東外
海與京口内河水性鹹淡不同且外海風巨浪猛
洪濤衝擊而出洋戰艦易於朽壊是以定例海洋
戰船自新造之年為始歷三年准其小修再歷三
年准其大修再歷三年如船隻尚堪修理仍准其
大修如果朽爛不堪修理保
題拆造與京口沙船歷九年而始大修十六年而後
拆造者又自不同今若照京口沙船之例將小修
改為歲修勻給工料有限歲歲粘補無多新造之
一二年船身堅固工程簡略尚可足用若至數年
之後屢經鹹水浸灌蠔虫蛀蝕雖勤加燂洗而船
身不堅釘銹木腐更換新料則工價不敷照依歲
修則粘補無益竊恐未屆大修拆造之期而船已
朽壊不堪關係甚鉅仰懇
聖恩俯念粤海不同京口除内河槳哨等船内有不能
出海者俟查明若干遵照歲修外所有外海戰船
請停歲修准照舊例限年分别小修大修拆造則
船隻得以堅固海疆實有裨益為此據實陳
奏伏祈
睿鑒批示遵行謹
奏
閩廣二省戰船仍照舊例修理已有旨矣
同日又
奏為欽奉
上諭密行辦理事本年九月十五日接到大學士公馬
爾賽等字寄内開雍正七年八月十二日奉
上諭聞得江南福建廣東及浙江之杭嘉湖三府有匪
類結黨潜謀為匪其為首者係江寧人各處用銀結
納等語外間既有此言不得不為留意爾等可密寄
信與郝玉麟令其密密留心整飭營伍預為防範但
不可驚惶聲張使屬員弁兵知覺緣由倘致洩漏於
事無益徒滋驚擾若江浙有文知會時或有查拏同
黨之人即便作速緝拏務使嚴密勿令一人兔脫欽
此遵
旨寄信到(臣臣)跪讀
聖諭當即欽遵密為留意不敢驚惶聲張致有一毫洩
漏外布應行之政事内寓防範之機宜整飭營伍
勤加操練又與署撫(臣)傅泰密商於江西福建接
壤粤省交界地方遴委親信妥當人員一面借公
事名色并往浙省一并密行訪採倘有信息易於
辦理若江浙有文知會時或有查拏同黨之人即
行緝拏不致兔脫務期姦匪絶迹邊疆寧謐以仰
體
皇上治益求治安益求安之至意所有密行辦理緣由
謹具摺奏
聞伏乞
皇上睿鑒謹
奏
覽奏知道了稽察匪類較之緝盗尤為緊要湏不時留
心多方密探方能得其蹤跡非比命盗案件有失主苦
主之證據易於追究庸碌督撫往往略而不察偶遇一
二敗露者輒諉之曰瘋狂率皆置之不聞不問以為何
必滋事拖累無辜惟隠飾是務所以致令吕留良輩得
以數十年肆行無忌於光天化日之下也切母蹈此無
知陋習以飬癰遺患此等處惟李衞深識輕重他人莫
及而玷職無能之輩反目為多事豈不深可痛恨也乎
粤東地處邊陲風俗欠淳且兼通海洋更易藏姦亟當
再四加意時刻察訪毋忽
同日又
奏為敬覆
諭旨仰祈
睿鑒事竊(臣)為東省改歸官運官銷順德等埠鹽課羡
餘一項繕摺奏請
聖裁奉到
硃批仰見我
皇上聖諭周詳無微不燭(臣)敢不欽遵悉心籌畫伏查
難銷之埠若官運官銷實有羡餘而又不能招商
辦運者其中實有原委今細為我
皇上陳之查行鹽埠地雖有難易之分而所獲羡餘每
封實約有四五六百金不等埠埠皆然但難銷之
埠或引繁課重或私鹽充斥以致額引不能全銷
而商人頂充必湏全納額餉所有已銷過引之羡
餘僅足墊納未銷之引課商人無利可圖是以無
人承充若能設法行銷緝私嚴密銷完額引何嘗
無羡至若官運官銷則不湏墊課銷得引一封即
有一封之羡餘且將不能銷之引撥於别埠融消
完課只就本埠實銷之引完納引課是以實有羡
餘因官運官銷與商人行銷事有不同所以難銷
之埠無商充當也理合據實覆
奏伏乞
睿鑒謹
奏
覽奏已悉
請裁辦商一摺内有交部查議之處留中候旨
雍正七年十二月二十七日廣東總督(臣)郝玉麟
署廵撫(臣)傅泰謹
奏為遵
旨查奏事竊(臣)等蒙
皇上發交條奏一摺奉
旨諭總督郝玉麟廵撫傅泰有人條奏此一摺汝等可
詳查議奏欽此(臣)等一面欽遵詳加訪察一面諭令
布政司會同糧驛道確查去後兹據該司道呈稱
粤省民田科則原有差等如南海縣每田額銀三
分三釐額米一升三合五勺零計田三十一畝一
分五釐零名為一石糧應共徵銀一兩二分零本
色米四斗二升三合番禺縣每田一畝額銀二分
四釐額米八合三勺九抄計田四十六畝七分二
釐零名為一石糧應共徵銀一兩一錢四分本色
米三斗九升二合其餘州縣徵收額數大概相同
從前州縣徵收錢糧名為加耗一錢四五分實有
一錢七八分不等雍正六年十一月内公同司道
議定每兩加耗一錢六分核實
奏銷刑名飯費另加耗九釐每兩共加耗一錢六分
九釐以為通省公事及各官飬廉之用除此之外
州縣竝不敢有打號單銀平頭等費如條奏摺稱
每兩竟要加耗三錢一二分方能完納等語實無
確據且粤東貿易行使雖有銀錢竝用但花戶從
無以錢赴櫃納糧者州縣亦未聞有收錢發給串
票者又安有納銀一兩至用錢一千五百文之事
即本司提取火耗每兩止提七分以為院司飬廉
并通省公用又除九釐為
奏銷刑名飯費其餘尚存耗銀九分即扣留該州縣
應得飬廉之數多寡勻給竝無有如條奏所稱提
解一錢七分之處又摺稱官米三斗零三合四勺
要納銀四錢四分二共需銀一兩七錢六七分是
通指銀米而言但糧道衙門每年現收米二十四
萬七千三百三十三石零如摺内云共需銀一兩
七錢六七分是藩司衙門既經收銀又復折米銀
米俱歸藩庫矣從来竝無其事再摺稱徵收本色
米每石有徵榖二石七八斗者有徵榖三百餘觔
者每斛足一升計三石有餘亦有使用等費合而
計之每石湏銀一兩九錢等語查每年秋冬時將
春夏碾支兵米徵收還倉例應一米二榖州縣現
今照例徵收未有收米一石折榖三石之理目下
米價五六七錢不等如折榖三石合米一石五斗
計銀不過一兩又何用銀一兩九錢之多但糧道
衙門已經收米則摺内所云納官米三斗零三合
四勺納銀四錢四分益屬無據况徵收本色米原
屬支放兵糧查通省各旗標鎮協營寨官兵馬匹
共歲需糧料米五十一萬一千九百八十六石除
不敷糧料米石仍照部定價值折給外其額徵民
屯米石現今州縣收支悉皆本色如云折給兵米
只給銀七錢是亦竝無其事也理合據實查覆等
立即參究務期積弊盡除以仰副
皇上子惠元元之至意再照摺稱本年五月内蘆包汛
槳船被盗搶去并刦棉花客船一隻將鎗礮俱行
帶去等因查此案耑管把總邱勝宗經前督(臣)孔
毓珣咨部斥革其船内礮械俱經追回無失至疎
防職名前經會疏
題參又不行接續協追職名(臣)等復行會核咨參在
案合并陳明伏乞
睿鑒謹
奏
知道了條奏各款朕原未盡信必以為然但粤省吏治
民風未為帖然就緒汝等極當協衷整理以期後效勉
為之
奏為密陳痼弊仰祈
睿鑒以破貪壑以除民害以靖疆圉事竊查廣東各
鹽埠勒收乾標縱私優害一項(臣)巳瀆陳
天聽矣又何庸再為瑣
奏獨是此中之痼弊最深黨固最密非經
睿慮斷不能盡絶其根株永使民生樂業濱海肅清
此(臣)之所以既言於前不忍不再窮底裏於今
日也何則蓋弊之興也易剪弊之積也難除弊
生於民也易治弊成於官也難清始於官流於
官前後相因上下相應是以牢不可破愈久愈
深致有商人辦課當道行鹽之物議伏思煮海
為鹽乃天地自然益國益民之利緣産之者不
盡其地而需之者不遺一家故召商以運之立
埠以聚之又恐徵收無度設引以額之立法亦
盡善矣在承商者循分安業在守土者持法嚴
私何害之有無如利之所在人競趨焉不但市
井之小人先自封疆之大吏倚勢奪埠借帑行
鹽或委之子弟家人或委之親戚朋友而若輩
有恃不恐靡所不為乾標之所由以作而姦宄
之所自以生也一人倡始羣焉效尤迄於今更
有甚焉者矣不惟官可以佔埠即官之幕友親
朋弟男子侄俱可霸埠不惟現任之官有埠即
已經去任之官尚有埠不惟有沿海之標抑且
有過山之票在董理埠務之州縣乾標外又派
丁鹽在不理埠務之州縣規禮外時為苛索遂
其所欲任商打標拂其所好任私四出商人辦
課備價不能拆引當道欠價掛餉可以行鹽再
加以從前張天爵陸曾李續祖等三案之增銷
遂致積引甚多承本年之商辦来年之課拆先
年之引近年雖餉課無虧商民之凋憊已極視
封疆為利藪以敷衍為盡職喪盡天良羣為不
覺誠可悲而可恨也固結如此民何以安(臣)今
日不言無人肯為我
皇上言矣然此猶就(臣)所聞見者而言其大略也尚
祈
聖慈垂照謹繕摺密
奏伏祈
皇上睿鑒施行
頃有人密奏此一摺大抵浮詞無稽持論太過似非公
確之奏但既經朕之耳目豈可置之不問因遇便發来
爾看可將鹽務一切情形了然熟悉後再加確訪據實
奏覆
廣東總督(臣)郝玉麟謹
奏為遵
旨覆奏事雍正七年閏七月二十七日蒙
皇上頒發密摺一扣為密陳痼弊等事奉有
硃批(臣)敬謹遵奉殫心確訪迄今鹽務情形稍知梗概
敢一一為我
皇上陳之如密摺内稱商人辦課當道行鹽之物議等
語(臣)查商人揭本辦課必拆引行鹽始能歸本獲
利是以間有引多課重難於行銷無利可獲之埠
即無商肯充不得已而歸官銷辦實竝非課係商
辦鹽屬官行之事也又大吏倚勢奪埠借帑行鹽
等語(臣)查督撫藩臬皆為大吏(臣)到任後即留心
密察不獨竝無奪埠行鹽即家人吏役亦無倚勢
行鹽之事又發乾標等語(臣)查沿海各埠逼近場
地私鹽充斥不能禁遏如新會海豐歸善惠来等
處遂有私鹽經過每擔抽錢名為幫餉給發乾標
執照以致私販執標横行影射散賣賺誤引餉(臣)
到任後已嚴行禁飭今復確訪各商凛遵法紀不
敢復蹈前轍矣又幕友親朋霸埠等語(臣)查幕友
現在各衙門幕中辦事俱有關防豈敢出入料理
埠務而其親朋或有借名霸佔亦未可定(臣)再四
密訪現在實無其事又州縣苛索陋規等語(臣)查
康熙四十六年以前鹽政衙門固有陋規凡屬行
鹽之地道府州縣亦有規例業經前撫(臣)范時崇
兼理鹽政時
題眀禁革在案(臣)到任後恐日久法弛又經通行禁
飭惟清遠一縣係盤查要口凡鹽船經過每引一
封尚有規禮三兩家人書辦亦有九錢八錢不等
經(臣)飭查已據現任知縣陳本自認情愿將伊任
内所收之銀立限解繳充公(臣)因實係從前未盡
之流弊已經飭禁容(臣)另摺奏
聞請
旨此外似屬兢兢守法又商人辦課備價不能拆引等
語(臣)到任後查各埠商人竟有完課六七年之久
尚未拆引運鹽者(臣)不解其故當即咨商前督(臣)
孔毓珣據云四年以前舊引俱係商人完課之後
或因場鹽不敷或因該商無力措辦鹽價以致積
而不銷等語此即(臣)前奏鹽政流弊之第一條也
經(臣)具摺奏眀業蒙
皇上軫恤商艱准其三年帶拆矣又當道掛欠鹽價可
以行鹽等語(臣)查完課繳價而後運鹽此拆引之
舊例也今各商中竟有雖完引課不繳鹽價即領
鹽銷賣賣出之銀又復那完引課或稍完鹽價復
領新鹽以致輾轉掛欠年復一年遂成積欠此即
(臣)前奏鹽政流弊之第二條也實係商欠竝非當
道掛欠(臣)已確查欠數於查明鹽務帑羡不清等
事
奏明勒限一年清楚如限滿不完另議
題請分賠矣又張天爵陸曾李續祖積引等語(臣)查
三案積引賣抵帑項完結已久實非近年之事(臣)
細查密摺内有全無影響者有久已禁革者有因
小及大者有年遠事湮者誠如
皇上聖鑒大抵浮詞無稽持論太過似非公確之奏耳
兹(臣)略悉鹽務情形復加確訪謹據實回
奏所有
硃批原發密摺一併恭繳謹
奏
前經批諭原非公確之論今覽所奏甚眀朕洞悉無疑
矣至鈔關稅務全賴地方大吏秉公協助方無掣肘之
虞向日監督每被督撫刁難勒索此種陋習朕所悉知
近聞傅泰與祖秉圭不睦天下未有公而不和之理二
人必有一非汝宜從中調處湏令不致牴牾方於國事
有益慎勿岐視密之
硃批諭旨卷二百十四之二
欽定四庫全書
硃批諭旨卷二百十四之三
硃批郝玉麟奏摺
雍正八年正月二十四日廣東總督(臣)郝玉麟謹
奏為鹽政流弊仰祈
睿鑒事竊(臣)前奏謹陳兩廣鹽政事摺内荷蒙
硃批諭旨且守成規辦理不必造次更張(臣)跪讀之下
仰見我
聖主天地為心愛民恤商之至意(臣)今莅任半載悉心
訪查鹽政流弊極多實不能一時剔除(臣)謹遵
聖諭緩緩次第整理而其間相沿流弊既有礙於鹽政
又復累及商民徒為官吏中飽者(臣)不敢因循瞻
顧有負
殊恩自取罪戾如鹽商行鹽地方在官不得多方掣肘
勒索商人在商亦不得假引行私高價病民經(臣)
嚴行飭禁已據各府州縣申報遵依禁革在案詎
有廣州府屬之清遠縣係鹽艘必由之要口該縣
藉盤詰私鹽驗看程引名色凡鹽船經過每引一
封知縣得規禮銀三兩家人九錢書辦八錢此等
陋弊本應露章參揭(臣)仰體
聖主寬大洪慈姑念流弊已久除一面示禁外隨行運
司確查去後據該司詳據清遠縣知縣陳本覆稱
此項陋規實係相沿日久竝非抑勒今奉飭查遵
即禁革情願將任内收過各商引規銀一千三百
三十五兩五錢出具認限解繳道庫不敢絲毫隠
聖恩又查得潮州府屬大埔縣有魚滷稅銀一項竝非
額設亦無解報經(臣)飭行運司查據該縣知縣吳
車泰覆稱埔民喜食魚滷亦緣價賤但因有礙引
鹽魚客情愿納稅幫貼引課每年多寡實無定數
自雍正五年十一月到任起至七年七月奉查止
共收過魚□稅錢一千八百二十餘千計值銀一
千九百餘兩實係歷来相沿流弊今情願立限解
繳道庫等語(臣)已飭該縣每年儘收儘解幫貼引
課餘者歸入東省埠羡項下
埔滷稅魚客情願又便於民應聽照行所有兩縣
認繳銀共三千三百餘兩容(臣)照催完日
題報歸入餉課項下再從前收取各官本應查究俯
念事既久遠人已去任可否
恩准寬免并應存應革之處(臣)冒昩
奏請統祈
皇上批示遵行謹
奏
治粤之本不在區區增益課羡為務除弊猶可切勿與
民爭利能令吏畏民懷之後類此等事片紙申飭無不
聽從也今於地方德意未孚官民尚未悉汝心行遽然
計較瑣細安望其畏與懷耶誌之汝等封疆大吏於斯
曷可不慎至若他省則又當一論所以云因地制宜因
人設教屬員中過者裁之不及者進之先之以訓誡繼
之以激揚無心之誤恕之以寬既往有意之愆懲之以
戒將来誠能如此未有不感服而畏懼者果皆感且畏
矣則優者加勉劣者思奮何廢不興何政不舉若徒於
案件上逐條逐款一一清釐殊失提綱挈領之道亦恐
未必有如許精神力量將見此事方結彼案又起不勝
其煩必至厭倦而後已究竟於吏治民生毫無裨益也
從来有治人無治法地方得人始能就理汝於用人一
節其勉之哉
同日又
奏為奏
聞恭辦楠木黎民急公情形仰祈
睿鑒事竊照粤省奉行採辦楠木一千一百根塊(臣)於
到任後即備查卷案親加挑選將合式楠木敬謹
收貯俟餘木辦全之日一併解送外至於未經採
辦之楠木(臣)即檄行各地方官上緊採辦續據西
寧新興陽江高要等縣具報尋覓楠木株數候行
查勘等語(臣)隨飛飭採辦楠木之廣南韶道李可
淳星往確勘務湏合式欽遵
諭旨明白曉諭各該地方俱照時價公平購買運送赴
厰以憑親驗又據布政司王士俊詳據瓊州府知
府宗思聖報稱查得儋州黎岐地方産有油楠其
質堅而滋潤經久不裂當即遵
旨曉諭化誨照依時價公平購買黎人聽聞之下歡忻
鼓舞踴躍急公各峝長黎人等公同開山採備其
已修整成料并尚未修整者通共五百餘根塊(臣)
思黎人遠居海外一聞採辦歡悅争先仰見
聖德廣被海隅黎夷咸知尊
君親上之大義(臣)隨行該府作何奬賞以示鼓勵速覆
去後續據宗思聖報稱所有採伐在山楠木正虞
運送費重於九月初九初十兩日大雨得有大水
楠木悉已出山生黎人等咸驚竒異口稱
萬歲洪福大雨隨時而沛合掌對
天叩首歡忻鼔舞有生黎數十村寨情願歸入版圖同沾
聖化卑府目擊輿情不敢阻抑統俟查明另行詳報等
語本年正月初七日宗思聖来肇(臣)當即囑令該
府務必加意撫綏并會同撫(臣)傅泰備給銀兩布
疋等物即著宗思聖分賞黎夷宣揚
帝德懷柔之至意并撥發船隻將瓊州府已辦楠木裝
運到厰催令李可淳速將西寧等縣所報尋覓楠
木確加查勘果否合式可用解送選騐仍行多方
覓購務期足數外所有(臣)恭辦楠木緣由以及黎
民急公情形理合具摺奏
聞謹
奏
黎民急公情形欣悅覽之所以百凡宜先本而後末試
觀滇黔諸務之能就緒者蓋緣本立之所致也假若風
習未端營伍未整吏不畏民不懷將不思報國兵不肯
用命而欲期事之集效之臻曷可得哉一切措施寧緩
毋急諺云急行無好步緩事待人不遺後悔不得其人
好事翻成誤舉大率如此可以類推第一要著務令文
武屬員心悅誠服然此非機謀權術之所能得惟率以
公忠孚以誠信而後方能感動其心也勉之
同日又
奏為
聖德光昭卿雲遠見謹據輿情禀請
題達事雍正八年正月初七日據潮州府揭陽縣禀
稱雍正七年十二月二十二日辰時卑職見東方
曉日初昇有彩雲數十層近日青紅黃紫無不具
備非霧非烟如錦如繡晶光四射輝映經時其時
署外里民舖戶踴躍歡呼共祝
聖天子萬夀無疆隨據闔邑紳士商民人等具呈到縣
理合繪圖具禀轉請具題以光
聖治以慰輿情等因到(臣臣)思粤東濱海之區荷蒙我
皇上大化宏敷厚生正德比年豐稔時和民安物阜月
令正值嘉平慶雲現於揭邑是皆
聖主孝治光昭之所致臣工黎庶無不仰戴
天庥歡呼踴躍今據該縣具詳人民目睹歡頌情形呈
請題達又據分防揭陽縣遊擊呈報前来(臣)不敢
壅於上
聞除行司查覆會疏具
題外謹此繕摺奏
聞伏乞
睿鑒謹
奏
比年以来各省屢有卿雲現瑞之奏朕深疑之
同日又
奏為據實奏明事竊(臣)案查雍正七年十一月十七
日准提(臣)王紹緒咨稱十一月初八日據惠州協
副將鄂鼐呈稱卑職近因冒沾潮濕染成痪證惠
州乃屬要地非病員所能料理相應呈請察核轉
咨准
題休致當經委員驗看取具親供印甘各結移咨前
来(臣)復委員驗看正在備叙疏稿移會提臣接准
部咨奉
旨福州副都統員缺著鄂鼐補授(臣)欽遵即行知照并
調赴肇慶親騐去後續據鄂鼐呈報卑職因病呈
請休致後延醫調治重復藥劑日漸輕減今幸全
愈理合遵檄赴驗隨於本年正月初二日到肇(臣)
看鄂鼐行走如舊惟臉面瘦减委係初愈形狀伏
讀雍正五年
上諭外官告病督撫查明確實具題令其回籍調治痊
可有情願起用者於本籍起文赴部引見仍以原缺
補用欽遵在案今鄂鼐始因患病請休今病既痊可
自應遵
旨令其前赴新任除現在催令交代起程外(臣)查鄂鼐
履歷内開年六十歲雍正三年二月輪班引
見今已過三年應否令其進京引
見伏候
聖旨敇遵(臣)謹據實奏明伏乞
睿鑒謹
奏
鄂鼐已經陞授為副都統乃代為奏請引見大錯矣況
既令其交代赴任又欲令其進京何顛倒至於此耶
同日又
奏為遵
旨奏
聞事竊(臣)於上年六月初五日抵貴州督臣鄂爾泰為
訪問廣東提臣王紹緒果否勝任之處密傳
諭旨令(臣)到粤留心訪問試看如有不勝任處著(臣)奏
聞欽此欽遵(臣)到任半載以来留心密訪提臣王紹
緒馭兵嚴明軍伍整肅其辦理通省營伍事件亦
無遺誤至題補水陸員弁無不慎重選擇奉職洵
屬勤謹(臣)又訪聞該提臣自蒙
皇上訓誡之後感激
聖恩益加奮勵(臣)再當不時勸勉務期共竭公忠以報
聖主知遇隆恩倘或改絃易轍(臣)訪聞的確即當奏
聞斷斷不敢徇隠為此據實回
奏伏乞
睿鑒謹
奏
據奏如此朕省却幾許籌度矣仍竭力勸勉之
同日又
奏為欽奉
上諭事本年正月初八日有奉
旨補授惠州協副將繆弘抵肇隨到(臣)署云有
聖旨(臣)即跪聽宣𫝊據稱雍正七年十一月二十六日
繆弘蒙
皇上召見飬心殿面奉
安分之人恐到廣東布散流言愚民無知被其鼓惑
大為風俗人心之害爾傳旨與督撫著用心密訪此
項人或尚在廣東若有蹤跡根究務必訪獲其人如
曾靜張熙之流言乃出於發遣廣西人犯之口幸而
發覺早所以不難追問造言之人但亦不必招搖只
留心暗訪若得其一二人亦好又聞廣東火耗米折
俱重誠恐不便於民朕御極以来宵旰憂勤無刻不
以民生為念即用人行政亦惟期有益於民生至維
正之供不得不取之於民其火耗一切亦當定為畫
一之制庶無累於民間若一任有司輕重必有重耗
殃民者甚非朕愛養元元至意又聞沿海窮民以漁
爲生每出海捕魚俱於鹽埠領票名曰乾標回水納
銀名曰幫餉相習巳久皆出情願今聞鹽埠欲避乾
標之名令漁船實在領鹽出口按船計數希圖多銷
恐不便於窮民爲督撫者此等處當細心體查務得
其平使民生樂業庶不辜朕之任用一省事務全頼
督撫公忠體國同心共濟方於地方有益且一省事
歸一轍朕亦好辦理若各存意見將一省事分爲兩
途朕從何辦理如孔毓珣楊文乾當時兩人雖無參
奏形跡各人意見不同朕所以一同調來引見當引
見時朕曉以大義反覆開導彼二人皆感激流涕誓
願同心報國即回任後聞得伊等果然交往似乎相
和邊海重地督撫相和是以朕心稍安不意楊文乾
纔故孔毓珣盡變其所爲當時楊文乾所行若非伊
身爲總督豈不能救正於生前楊文乾所行若是又
豈可更變於死後人在即順之是以國事作人情可
乎朕因此鄙薄其為人前日孔毓珣引見時朕面斥
其非伊惟有叩首認罪而已是伊之一生名節俱敗
於此爾傳旨與督撫各存公忠為國之心公則無有
不和即意見或稍有不同必不致大相迥別要知所
辦者國事當以國事為重自然合而為一國以民為
本凡有便於民生者商酌奏請施行伊等身為大吏
當仰體朕心宣揚德意使邊海小民盡知尊君親上
之義人心淳厚風俗丕變方不愧封疆之重寄若悠
忽從事必致廢弛豈不辜負朕之任用爾將朕旨傳
諭總督廵撫知之欽此欽遵(臣)恭聆
聖訓益凛咫尺
天威所有應查應禁事件(臣)現在悉心逐一辦理統容
次第具奏外(臣)惟有與署撫(臣)傅泰矢公矢慎和
衷相濟殫竭忠忱仰報
高厚於萬一耳所有欽奉
上諭緣由合先繕摺
奏覆伏乞
睿鑒謹
奏
覽繆弘所述之旨有是者有謬誤者此亦無大關繫處
朕因伊赴粤之便偶然面諭令其告汝若係緊要諭旨
自當特頒豈有命汝屬員口傳之理所奏知道了
雍正八年三月十一日廣東總督(臣)郝玉麟謹
奏為欽遵
諭旨事本年正月十三日(臣)標把總齎捧
硃批奏摺回肇(臣)跪讀
諭旨荷蒙我
皇上指示為治端本之要廣東人員偏黨之習但照楊
文乾辦理事事與布政使王士俊商酌欽此伏查東
省人員結黨一事(臣)到任後果聞人言(臣)因駐劄
肇慶司道各員駐劄省城以及各府地方并有奉
差未竣者會面日少不曾深切談論其居心行事
一時未能僃悉是以未敢遽行入
告每於辦理之事留心查勘如王士俊才具練達辦事
精明屬員之中俱不能及惟心術屬於隱微(臣)實
不能看透未免疑似之間兹於二月初三日查勘
圍基到省會商一切公事王士俊不時前來事事
相商(臣)察其言論推其居心委屬明達有本之人
誠如
聖主明鑒秋毫不爽所論諸事與(臣)意見多相符合且
深知楊文乾之立志存心(臣)恪遵
聖諭事事與之相商辦理期其始終勿渝共圖報效仰
副
主知其題帶人員到粤之日(臣)當密行誡諭必不致被
人詐誘入黨再(臣)密訪方願瑛實係反覆小人其
狡詐情形近日粤省臣民已頗知覺竝無代為稱
冤者若有其人(臣)查明必據實奏
聞決不敢容隱再奉
硃批令(臣)試看開復新任副將繆弘容(臣)詳加試看另
行奏
聞又蒙
敕(臣)留心訪察道員王璠并
諭(臣)密問傅泰
皇上硃批數次之
諭旨與傅泰之奏陶正中于其珣如何之處傅泰俱一
一向(臣)說知敬聽之下仰見我
皇上察吏安民之至意(臣)仰沐
天恩敢不悉心訪察諄切訓勉務期各員盡除積習以
圖報效容(臣)一一訪實另行奏
聞外所有欽遵
諭旨緣由理合恭摺具
奏伏乞
睿鑒謹
奏
覽奏俱悉勉力效法鄂爾泰更務言行相符可也
同日又
奏為恭報續獲海洋盗首事竊(臣)前奏拏獲巨盗李
奕揚等并供出積盗陳大樂王亞七梁國柱等各
緣由一摺奉有
硃批(臣)跪讀之下荷蒙我
皇上訓勉周詳彌深兢惕不敢稍懈遵即飭行按察司
研訊各犯嘯聚年月嚴緝逸盗取具確供詳報(臣)
密訪得陳大樂等俱係積年劇盗潛聚於北峯黃
陽各山抽剝搶刦為害地方隨飭委廣海寨守僃
馮元密行緝拏去後於上年十一月内據恩平縣
知縣姚孔鋅已將盗首王亞七拏獲兹於本年三
月初五日據廣海寨遊擊報稱據守僃馮元呈報
二月二十四日據線人陳已生探聽陳大樂同夥
四人駕船一隻潛匿漕冲深灣隨帶兵前往擒拏
一人跳水逃竄三人上岸奔逃守僃督兵追殺當
獲盗夥三人一名陳大樂一名余文禮一名李蘭
罩搜奪各器械并賊照帖一紙圖書等件外獲賊
船一隻又據陳大樂供出夥黨大旗張亞八并跳
水逃走賊黨混名陽江猪即遣撥目兵分頭追擒
又據線人李雄等密禀案内賊首梁國柱潛匿新
會古兜山隨撥外委千把胡廷佐等前去緝拏於
本月二十五日拏獲梁國柱竝據各兵在腰古山
口卡及龜石地方拏獲陽江猪本名李亞三大旗
張亞八該僃親自押解前來(臣)即當堂研審據陳
大樂等供認先前在北峯山黃梁都古兜山地方
同夥伴做歹事有十來年了抽剝船隻銀錢行劫
商人貨物原有多遭事主姓名實不記得等語除
押交按察司吊併先獲各犯細加確審究明在山
嘯聚幾年行劫次數另行具
奏查此案守僃馮元實心緝盗殊屬可嘉弁兵奮勇
效力(臣)即分别當堂奬賞以示鼓勵一面勒緝餘
黨務獲并究外所有續獲劇盗緣由合先奏
聞再照新會縣屬之北峯南峯二山界連新寧恩平開
平各縣地方緊連外海山場極大樹木最多自來
無業窮民就山砍伐樹木開厰燒炭以為生活因
有炭厰以致匪類自霸為保厰嘯聚多人恣肆不
法今欲盡行驅逐實於營業小民未便(臣)細加酌
議查該山向有柴場一汛從前於香山新會廣海
三營每年輪撥千把一員帶兵一百名前往駐防
繼因營房倒塌廢弛已久實無汛兵防守以致姦
匪得以托足肆無忌憚今(臣)現飭文武各官親行
查勘該汛營房需用工料實數即為發價修整照
依向例輪撥官兵駐防彈壓庶姦匪不得潛藏商
民俱各寧謐矣事關地方情形一併陳
奏伏乞
皇上睿鑒謹
奏
既獲劇盗復撥汛防地方自可無虞朕嘉是覽之效力
員弁仍當破格奬賞以示鼓勵
同日又
奏為恭請
聖裁事竊廣東按察使樓儼信用革役蕭鳴一案經(臣)
奏明奉
旨樓儼必有失於覺察之處著解任來京其按察使員
缺著廣東鹽運使黃文煒署理如能勝任著督撫具
題請旨廣東鹽運使員缺郝玉麟等於道府内揀選
具題蠧役蕭鳴強横肆行目無法紀甚屬可惡著該
撫嚴審定擬具奏該部知道欽此仰見我
皇上於按察使鹽運使二缺慎重周詳務使人地相宜
之至意查黃文煒蒙
聖恩署理按察使事務聽斷詳明辦事努力惟是署篆
無幾未敢草率入
告容(臣)等再加詳察明白果否勝任另行具題請
旨其廣東鹽運使一缺辦理五省鹽政所關最重蒙
皇上命(臣)等於道府内揀選敢不矢公矢慎仰副
聖懷(臣)等僃查道員或分廵海疆董修戰艦或督徵税
糧稽查驛站或現任要缺或人地不甚相宜均未
便調補謹於知府内選有惠州府知府馮元方瓊
州府知府宗思聖才具俱屬練達辦事亦各勤慎
均堪膺監司之任此二員布政使王士俊亦力言
其可(臣)郝玉麟會同署撫(臣)傅泰已另疏恭請
皇上欽定一員則要缺得人鹽政實有裨益矣倘蒙
聖恩俞允所遺員缺均屬緊要容(臣)等或於奉
旨發往候補人員或於人地相宜員内揀選另行具
題請
旨遵行伏乞
皇上睿鑒施行謹
奏
具題到日有旨
廣東總督(臣)郝玉麟署廵撫(臣)傅泰謹
奏為瀝陳辦銅下情懇祈亟賜籌畫事雍正八年二
月十八日據廣州府知府吳騫等會詳稱竊查廣
東上下兩運銅斤每年額辦五十五萬四千三百
九十九斤本省竝無開採近省又不産銅向來東
洋銅斤來粤發賣近來東洋洋船俱進江浙海關
竝無片銅至粤是以康熙六十年准部文行令江
浙二省分辦而江南承認獨辦五省之銅迨署江
蘇撫院何天培以洋銅出産不敷奏請認辦三省
而福建廣東於雍正三年仍舊採辦是時廣東舖
家尚有存貯銅斤可買繼後歷年承辦之員每罹
參罰俱赴雲南買運萬里程途往回躭擱必經七
八月始到廣東若從廣西以至滇粤接壤之百色
春夏多瘴人不能行必俟霜降後方可往來江河
險阻夫馬舟船之費不可勝計買回毛銅又須鎔
化成條工匠炭火兼之折耗在在皆須賠墊部價
銅斤每擔一十四兩五錢加入一切雜費儘力節
省每擔必需十八九兩至二十兩不等每運賠墊
之數不下一萬餘兩且自萬里買回勢不能依限
解赴處分即至報效心殷補救無術種種下情伏
望詳察亟賜裁畫庶下吏得以竭蹶辦理等情(臣)
等當即批行布政司妥議去後隨據該司詳議前
來(臣)等覆查銅斤關係鼓鑄承辦之員自當竭力
赶辦以濟公務但採辦有難易之分購買有遠近
之别現在目擊情形誠恐誤公(臣)等同布政司王
士俊詳細斟酌查部定銅價每斤一錢四分五釐
止可就近採買今遠赴買運實屬不敷可否仰懇
皇上每年於部價之外
恩賞協貼銀一萬兩以為上下兩運採買不敷之用此
銀或於關羡鹽羡税羡内支用(臣)等未敢擅便理
合恭請
聖裁至粤東距滇隔越三省買運銅斤往返動經半年
有餘勢不能依限起運仰籲
聖恩俯念粤東去滇遥遠與江浙等省就近採買者有
間
敕命部臣定議將粤東辦銅各員初參准其展限倘展
限既滿之後起運遲延即照初參例議處稍寬數
月之期俾得竭力報效感戴
皇仁於億萬斯年矣又(臣)等據各府禀稱銅斤自滇採
買轉復運至粤省始行鎔化十足銅條又自粤省
起運進京往往姦匠於鎔銷之時暗中攙假銅色
不足部驗仍有折耗轉輾周折更稽時日又多賠
補若竟從滇起運進京設有銅色不足照例賠補
可免重複虧折等語(臣)等細思此言似亦近理懇
祈
皇上併
敕部臣議覆為此合詞繕摺具
奏伏乞
皇上睿鑒施行謹
奏
所奏已交該部詳議矣據此情形辦銅一事於粤東殊
不相宜候部議覆到日有旨
雍正八年三月二十六日廣東總督(臣)郝玉麟署
廵撫(臣)傅泰謹
奏為謹遵
諭旨會議營制事宜仰祈
睿鑒事雍正八年正月二十一日接到大學士公馬爾
賽等寄字内開欽奉
上諭著將王紹緒所奏四摺及怡親王等原議孔毓珣
後議爾等鈔錄寄信交與廣東總督郝玉麟署廵撫
傅泰秉公悉心詳議具奏欽此遵
旨寄信前來等因欽此(臣)郝玉麟隨即赴省會同傅泰
細閱各摺内事由看得粤省營制扼險據要聲勢
聯絡相沿己久原未便輕議紛更是以怡親王等
議將提(臣)王紹緒原奏更改營制事宜令(臣)等再
行詳確定議(臣)等謹按地方形勢審度時宜詳加
諮詢悉心籌畫固不敢急遽紛更以滋事亦不敢
因循苟且以塞責伏查粤東僻處海隅荷蒙
聖朝休養生息近來生聚日繁商賈輻輳倍於往昔其
間營制似宜隨時酌改量為裒益庶緩急得宜輕
重合度邊疆鞏固永享敉寧謹將提(臣)王紹緒原
奏怡親王等前議及河道總督(臣)孔毓珣後議秉
公斟酌分别應行應止併(臣)等因地相度芻蕘管
見另繕清摺覆
奏恭候
皇上採擇謹
奏
汝等此次所議甚屬詳悉妥協殊非草率塞責之論朕
披閱之下深為嘉悅但事關更改營制重務候命廷臣
再加確議奏覆有旨
雍正八年五月十一日廣東總督(臣)郝玉麟謹
奏為奏
聞事本年四月初十日據瓊州鎮(臣)李順呈稱雍正八
年三月十八日恭遇
聖祖仁皇帝萬壽聖節文武各官共向
龍亭公所恭申釐祝時當寅末卯初見東方祥雲朗現
瑞氣高騰五彩繽紛一天金碧紅輪璀燦光華迥
異是日正值操期官弁目兵齊集由卯歷辰共瞻
良久士民人等環睹如林踴躍歡呼萬聲齊慶欽
惟我
皇上敬
天法
祖九州永享昇平
旰食宵衣萬邦咸臻郅治而且蠲租免賦閭閻浹髓淪
肌是以川嶽星辰宇宙遍彰祥瑞顧兹瓊島天末
孤懸内而黎岐蠻獞近多向化歸誠外而海口港
門更復波恬浪息是皆
聖祖在天之神靈昭鑒
皇上孝思之無斁故爾感應海濱垂示靈異理合呈請
題達等情到(臣)又據雷瓊道王璠瓊州府知府宗思
聖瓊山縣知縣楊先椿各具詳報并轉據紳士耆
老里民等呈禀前來(臣)不敢壅於
上聞除行司查詳會疏另
題外謹先繕摺奏
聞伏乞
皇上睿鑒謹
奏
慶雲適現於此日非尋常可比應具疏題奏
同日又
奏為密行奏
聞事竊照廣東左翼鎮總兵官員缺荷蒙
皇上將福建延平協副將李維揚補授該鎮於本年三
月二十四日到任後隨至廣州省城見(臣臣)看李
維揚年止四十五六聽其言語雖還明白觀其舉
動不甚強健據稱足有風疾有時舉發步履微蹇
等語(臣)查左翼一鎮兼轄副將四員大小十六營
所轄地方有虎門澳門各險要洋面為省城之屏
藩山海之重鎮最關緊要必須精明強幹才略兼
優始能勝任但該鎮甫經任事其辦事之處(臣)尚
未確知不能懸定第察其舉動神情未免遲鈍應
再試看能否勝任另行具
奏今據(臣)所見情形理合據實奏
聞伏乞
睿鑒謹
奏
若確知有不勝任處即當一面委署一面奏聞何乃游
移其詞往返摺奏不顧貽誤重鎮耶
同日又
奏為據詳奏
聞事本年五月初五日據陽春縣詳報四月二十九日
歲考童生有現任左翼鎮姪孫李國璧與該縣禮
房買卷換錢爭論將盛水盅拍碎手有微傷誣指
該房口咬率領李國璉等多人蜂擁縣堂毆打書
辦該縣隨將禮房重責滿堂生童聽其指揮目無
縣令竟欲自已行杖儒學廵檢屢勸不從將及二
更衆方鬨然而出至次日清晨點名入場有童生
汪武緯為攻冒籍將歐光啓打傷縣門槩行打碎
復行罷考該縣宣示
朝廷大典律例明條各童生始行赴考訖(臣)據詳當即
批飭布按二司嚴提確審啓釁毁門及罷考各實
情嚴行究擬去後又於本月初十日據封川縣詳
稱奉行歲試文武童生需用卷結卑職令紙戶照
舊備刷成本令各童買交禮房彌封送印各童自
買制刷者四百本有零其餘任造不堪爛紙卑職
恐將来奉吊原卷致干駁結因將不堪之卷退出
乃有藐法惡徒歐朝日梁性安等見其不用已卷
於四月二十八日下晚公然進縣擒毆禮房書辦
鬧至宅門拍案譁噪卑職隨即出堂將禮書鎖責
再三慰諭勉強散出似此逞兇惡棍相應詳請嚴
究等情據此(臣)亦批飭該司等秉公察審毋枉毋
縱分別議詳會核外理合據實奏
聞伏乞
皇上睿鑒謹
奏
此事湏援引豫省之例將尤甚者一二人置之重典庶
幾革除陋習若照常法薄懲恐更滋長刁風但生殺大
事所關甚重亦不可因奉朕一時之諭草率隨順而行
也
同日又
奏為恭謝
天恩事本年四月初八日(臣)標千總齎捧
硃批奏摺到粤蒙
皇上賜(臣)克食二匣(臣)跪迎至署恭設香案望
闕叩頭祇受訖伏念(臣)知識短淺報效心殷措施愚拙
仰荷
聖主誨勉諄諄一應政事無不
指示詳明
恩予造就(臣)惟朝夕佩誦
聖訓欽遵辦理務期悉心盡力仰報
主恩於萬一耳(臣)謹具摺奏
謝伏乞
睿鑒謹
奏
覽奏已悉但時刻母忘鄂爾泰之居官為人并伊所勸
勉之言保汝一生用之不盡斷不至於大錯若遺㤀一
分即有一分之損縱目下不覺其損將来必為大害汝
勉為之
同日又
奏為欽奉
諭旨事竊(臣)前覆奏密陳痼弊一摺奉到
硃批(臣)跪讀
聖諭伏念人臣事
君如子之事父凡屬同官即如昆季理當同心戮力始
無厪
君父之懷(臣)本年因會商公務在省兩月有餘見傅泰
與祖秉圭雖無參商形迹而言語似各有芥蔕之
處(臣)欽遵
密旨不敢宣傳
聖諭以(臣)已意互相規勸傅泰祖秉圭聞(臣)之言各有
慚愧悔過之心至稅務係
朝廷公事(臣)前經面諭各關口地方文武官弁協同廵
查慎勿岐視并復檄行遵照在案(臣)斷不敢存彼
此之見今後更當秉公照看仰副
皇上誨勉之至意理合回
奏伏乞
睿鑒謹
奏
傅泰中平才具非宜粤撫之人已降旨調伊回京矣
同日又
奏為奏
聞事竊粤東各屬銀銅錫厰奉文封禁(臣)到任後復檄
飭地方文武嚴加防範上年冬間歷據肇慶府屬
開建縣文武員弁禀稱該縣所屬之芋荚山在東
西兩粤交界之處兩省共此一山俱産有金砂粤
西現在委官開採有等游手無藉之徒遂覬覦粤
東界内礦砂每每暗行偷竊卑職等雖不時各差
兵役廵查究恐不能禁絶相應禀報各等情(臣)隨
酌撥弁兵協同分路廵查去後本年二月内(臣)赴
省會商公事隨與撫(臣)傅泰布政使王士俊言及
此事共相商酌委員前往確勘情形竝驗礦砂虛
實續據該委員禀稱於四月初二日到開建芋荚
山細加查看果有礦砂隨雇覓本地村民開一壠
口自初三日起至本月二十七日止將採出礦砂
舂得淨金一百餘兩所費工銀二百餘兩該地方
因有官兵廵查匪徒不敢竊取等語據此是所驗
礦砂委有成效非他厰可比致匪類有偷竊之念
廵防益湏嚴密(臣)即飭將開試之隴口封閉所有
舂驗礦金解交藩庫并差弁兵看守去訖至芋莢
山金砂礦厰應否開採容(臣)遵
旨會同鄂爾泰將封川開建二縣應隸東西二省何處
管理之處悉心定議具
題外另行奏請候
旨遵行謹將查驗礦砂情形據實奏
聞謹
奏
總之粤東開採一事萬不可行惟宜嚴禁稍若奉行不
力即為溺職也朕頗風聞文官每欲借此圖利武員因
不便破面查拏此語未審確否朕尚另有諭旨頒發且
粤省文武不和實為第一惡習汝膺兼轄之責如不秉
公罰懲此弊何由革除統率闔省者惟汝一人咎將誰
䣃耶留心誡飭務令調協勉之
雍正八年八月二十六日廣東總督(臣)郝玉麟謹
奏為遵
旨覆奏事竊照廣東惠州協副將繆弘(臣)前奉
硃批諭旨令(臣)留心試用俟有真知灼見時具奏以聞
欽此欽遵(臣)看繆弘辦事好才具頗優營伍事務
委能留心整飭實武臣中難得之員惟是為人稍
覺偏執凡接待文僚先存彼此兩途之見其未經
履任之先已見於言表迨到任後曾来兩次見(臣)
(臣)已面為訓誡但察其才能歷練實屬去得近蒙
天恩調補江寧城守副將仰見
皇上明竝日月無微不燭(臣)謹遵
旨據實覆
奏伏乞
睿鑒謹
奏
朕灼見此人在粤無益所以調補别省試看
同日又
奏為奏
聞事竊查觀風整俗使(臣)焦祈年廵察各屬地方於本
年七月二十一日登舟渡海前赴瓊州寄橈海口
候潮開行適於是夜二更陡起狂風波濤洶湧延
至次日黎明所坐之船被風推至博漲礮臺邊擱
於石上不能傍岸浪掀石撞船已破碎時經海安
營遊擊錢志漢督令弁目周天方華等浮水力救
隨即請起
敇印并將使臣甫經扶掖離船而船已擊爛仰賴
皇上洪福得於險廹之中尚獲保全所有隨從人等亦
俱無恙(臣)據協營具報星即遣人前往使臣處問
慰并行查奮勇拯救使臣之目兵到日以便奬賞
以示鼓勵除擊碎船隻并淹沒兵丁顔顯郭必進
曹興等三名容(臣)確查另疏
題報外所有使臣渡海被水緣由理合奏
聞謹
奏
覽奏知道了查明奮力拯救兵丁破格厚加賞賚可也
同日又
奏為奏明事竊(臣)前奏查驗礦砂情形一摺奉有
硃批(臣)跪讀之下惶悚無地伏念(臣)以庸愚仰荷
聖主洪恩由提督擢授總督任大責重圖報為難幸蒙
皇上指示殷殷俾得有所遵循且屢蒙
訓旨令(臣)以雲貴廣西督(臣)鄂爾泰為法夫以(臣)之才
識固不敢望鄂爾泰之居心行事(臣)在滇日久實
知之最詳服之最深如用人則隨才器使遇事則
集思廣益大公為懷文武不分彼此至誠相感上
下聮為一心不避嫌怨無隱無欺凡有膏澤下逮
之處務必宣布
天恩遇其栽培薦拔之人從不矜伐已德此皆鄂爾泰
屢飭查禁前因開建縣之芋荚山為東西兩粤交
界既經查試有驗不敢不為奏
聞然亦未敢遽議開採至廣東文武聞從前原有不和
之惡習自(臣)到任以来時加勸誡現今撫臣提臣
以及司道各鎮之間亦仰遵
聖訓㒺敢挾私廢公兹奉
硃批勖勉(臣)惟有欽遵
諭旨將一切礦峝不時嚴行查禁并通&KR0702;文武各官和
衷辦事如有挾私不和(臣)即據實嚴參請
旨所有遵奉
硃批緣由理合恭摺
奏明伏乞
皇上睿鑒謹
奏
此奏朕嘉悅覽之
硃批諭旨卷二百十四之三
欽定四庫全書
硃批諭旨卷二百十四之四
硃批郝玉麟奏摺
雍正八年十一月初二日廣東緫督(臣)郝玉麟謹
奏為微(臣)戀
主情殷恭請
陛見用伸積悃事竊(臣)樗櫟庸材至愚極陋重沭
殊恩&KR0866;刻難報上年(臣)於提督任内具摺奏請
陛見欽奉
硃批命(臣)速赴廣東緫督新任到任料理一二年周悉
地方情形之後再来面朕亦不為遲欽此欽遵今計
(臣)到任以来巳經一載有餘仰賴
皇上洪福比年收成豐稔現今米糧價值甚平凡海洋
大盗山林匪類頗知斂跡惟是廣東地方山海交
錯習氣相沿(臣)職任重大知識淺短必得跪聆
聖訓俾(臣)有所遵循况(臣)受
恩深重未獲一覲
天顔(臣)犬馬之私何能自巳伏乞
皇上鑒(臣)愚忱
允(臣)所請准予
陛見(臣)即欽遵輕騎赴京叩仰
天顔跪聆
聖訓俾微(臣)依戀之誠得以稍慰而一切吏治民生之
事亦得面請
訓旨遵奉措施(臣)無任懇切待
命之至伏乞
睿鑒批示遵行謹
奏
粤東諸務尚多未經就理路途遥遠且不必来京但能
效法鄂爾泰之居心行事勝如来京見朕也
同日又
奏為奏明事竊照前者逆賊曾静狂悖無知仰蒙
皇上如天之仁格外寬宥
欽頒諭旨昭示中外俾令愚蒙之輩共曉然扵大義(臣)
欽遵
聖旨通行刊刻頒發在案兹廣東修輯通志經布政使
王士俊聘請浙江告養庶吉士魯曾煜董理其事
據魯曾煜以所定志書稿就正扵(臣)并向(臣)云諭
旨内張熙口供有屈温山集議論無不與逆書相
合之語現修廣東志書纂輯從前文集有屈翁山
其人恐即屈温山等語(臣)正在密加察究間據逆
賊屈翁山之子屈明洪現任惠来縣教諭赴廣州
潮州二府出首伊故父翁山文外詩外等書語多
悖逆投監認罪等情由布政使王士俊等詳報前
来除會䟽
題參外事關逆賊私著逆書理合恭摺具
奏伏乞
睿鑒謹
奏
知道了曾静既寬此亦當寬宥者
雍正八年十二月初二日廣東緫督(臣)郝玉麟謹
奏為敬陳愚悃仰祈
睿鑒事竊(臣)扵本年十一月二十日接讀邸鈔知有滇
省烏夷叛逆一事變起倉卒以致傷殘文武兵民
(臣)實痛心切齒憤恨無極今督(臣)鄂爾泰既調三
省官兵進𠞰諒兹釡㡳遊魂自當尅期而定(臣)愚
陋淺識何敢越職妄瀆但(臣)在滇年久夷猓之情
狀頗為熟悉凡有所知敢不冒陳愚悃伏查烏逆
所恃惟在凉山大兵到日烏逆一經破敗必以凉
山為竄匿之所倘凉賊拒而不納或擒而出獻事
属易結否則進𠞰機宜尤湏斟酌查川省之兵與
雲貴官兵相距尚遠逆賊既守各隘會兵非易則
川貴官兵重在分勢夾攻而進𠞰全力惟藉滇兵
督(臣)鄂爾泰節制三省勢難親歷行間(臣)自顧才
雖謭劣而深受
國恩涓埃莫報犬馬之私實難自巳况(臣)任雲南
二十餘載熟悉夷情若得身歷行間加以鄂爾泰
之指示(臣)仰仗
天威必能𠞰平逆猓以報
主知且夷性反覆不常善後尤關緊要(臣)亦可親歷其
地相度情形與督撫諸臣商酌布置務期一勞永
逸俾(臣)藉以仰報
殊恩扵萬一倘蒙
俞允查(臣)巳具摺恭請
陛見在先伏祈
聖恩准(臣)赴京跪請
聖訓面聆方略再往雲南料理軍務則(臣)所有面陳之
事得以
上達并(臣)依戀之私亦得以稍伸矣(臣)無任惶悚待
命之至謹
奏
烏蒙事仰賴
上天默佑業巳平復諸務俱經就緒爾殊屬多此一奏且
識見亦甚卑鄙
同日又
奏為遊棍招搖據實奏
聞仰乞
聖鑒事竊查粤東鹽政流弊甚多商疲竈困(臣)是以事
事
奏請
聖裁逐漸清釐整頓近亦稍有就緒商竈人等無不感
戴
皇仁急公承辦今年鹽足餉完毫無異議乃有江西遊
棍皮應瑞者(臣)前聞其向曾作幕扵本年正月内
請其到署相幫及接見之下見其言論舉止膚浮
輕躁聞其家眷現在廣城又現同刑部侍郎王朝
恩之家人在連州行鹽恐其出入關防不便隨即
婉辭伊即悻然别去九月間鹽道馮元方因公来
肇禀云有江西人皮應瑞近日在省甚属招搖宣
言伊作一摺稿寄與舊東侍郎王朝恩代
奏請借庫銀三十萬與商人今王侍郎寄信来說巳
經具
奏又聞伊向衆商云巳蒙
皇上俞允以致各商聽信事事觀望等語(臣)一聞此言
不勝駭異即諭鹽道嚴飭各商上緊轉輸毋得聽
其狂言愚騙去後忽於十月内該棍復又到肇拜
(臣)云有說話(臣)因其現在招搖不便相會託言辭
去繼因臬司黃文煒公事来肇(臣)面問其事據云
寄摺代奏之事果聞其說(臣)因巳經覆
奏王朝恩條議鹽政一摺未奉
聖諭不敢聲言豈意該棍以(臣)不令相會到處毁(臣)又
見(臣)知而不問愈肆招搖且又揚言必再上摺等
語并將摺稿鈔錄令該棍商夥許紹祖交鹽道轉
送(臣)看(臣)思此等膽玩棍徒若不早為懲儆將来
必致有壊鹽政除將皮應瑞飭行地方官暫行嚴
加守候外事關宣露密摺(臣)不敢不據實奏
聞伏乞
皇上睿鑒施行謹
奏
此係棍徒中之尤者情状甚屬可惡嚴拏審擬具奏以
聞
雍正九年二月二十一日廣東緫督(臣)郝玉麟謹
奏為奏請
聖裁事竊查粤東地方山海交錯匪類最易出沒所在
村莊以及緊要之處無不設立墩臺撥兵戍守但
查向来修理營房墩臺等項責令附近居民料理
並不動用公項雖設兵原以衛民在百姓修整營
房墩臺以為兵丁守望之所亦属分所宜然但百
姓未免視為兵舍率多潦草塞責而兵丁又視為
地方修整漫不經心粘補以致修整無休經時累
月兵民每起争端不能依限完竣况營房為兵丁
棲止之地若不即時修整則有露處之虞而工料
出自里民若地方官稍不留心胥役人等又有侵
漁之弊是營房等項令民人修理實有未便(臣)伏
覩我
皇上愛養兵民至周至渥且查山東等省修理墩臺等
項俱扵存公銀兩動支辦理所有粤省營房等項
可否仰邀
聖恩准扵公用項下或雜款餘銀内動支分别衝僻盖
造瓦屋草房定以修葺年限則百姓無絲毫擾累
兵丁咸得及時棲宿地方獲藉廵防之實效兵民
永戴浩蕩之
皇恩矣(臣)因地方起見理合恭摺具
奏伏乞
皇上聖鑒施行謹
奏
公用銀兩原為地方公務而設據奏如是兩益兵民何
靳而不為耶汝等計議妥協酌量行之
雍正九年三月初九日廣東緫督(臣)郝玉麟謹
奏為海洋積盗悔罪投首
奏明安插事竊照廣州府属香山新會地方有百峯
山及黃陽石橋等山袤延深密逼近海洋從前原
有匪類聚匿時出洋面擾害商民(臣)到任後業巳
委弁將盗首李奕揚及陳大樂等先後擒獲俱經
奏明在案續又訪得尚有混名查面五即林兆榮者
原係李奕揚舊夥盤踞百峰山為匪黨渠魁(臣)即
諭令守僃馮元設法搜捕務盡剪除今據馮元禀
稱奉諭帶領弁兵等入山搜探扵本年正月二十
日據效力李德賀功加張武等帶領林兆榮暨夥
黨李亞壬葉永快李亞長林亞四黃亞二周成球
等七人前来禀稱情願投首效力贖罪等語隨據
該僃即押觧到(臣臣)即親加研訊俱巳取有確供
緣林兆榮等係大盗李奕揚夥黨是以從前多方
緝捕今既經投首似應照例免罪安插妥協查向
来所有撫丁或一二百名或𢾗十名曾經奉
旨分發直隸等省食糧入伍兹林兆榮等久匿山中路
徑熟悉蹤跡稔知倘遇匪徒潜匿可用為嚮𨗳以
資緝捕且人數無多分撥約束亦不至有彼此勾
引之弊此(臣)愚昧之見可否留於本省派撥營伍
令其效力之處理合具摺奏請
睿裁伏乞
聖鑒謹
奏
既據奏稱可資緝捕林兆榮等准留督標效力行走
雍正九年八月初八日廣東緫督革職留任(臣)郝
玉麟謹
奏為奏明酌設緝私廵丁以專責成以裕課稅事竊
照廣西一省鹽務雖額輕引少官運官銷易於辦
理然亦湏私鹽斂跡充斥無虞始於課稅有禆(臣)
查西省引鹽一由廣東省河轉運至梧州府上倉
一由廣東廉州府轉運至廣西江口中屯地方上
倉兩處水路(臣)巳屡飭各該地方守口盤查人員
實力稽察近日一應運鹽船戶以及往来各項船
隻俱不敢夾帶影射惟廣東之高廉二府場地零
星綿延𣪚漫竈曬走漏極多最難稽查又因界連
廣西私販悉由陸路挑載一路衝入廣西南寧一
帶蔓延思恩太平及賓州各属一路衝入廣西欝
林等州縣蔓延梧潯兩府各属地方動輙百十成
羣逾山越嶺各州縣捕廵人役無幾莫敢堵擒(臣)
查此等私梟原属烏合不難堵截緫緣事無專責
以致横行無忌(臣)現在飭行西省鹽道另募壮健
廵丁一百名擬於(臣)標專派外委千把二員前往
率領分為二路各於私鹽衝入去處駐劄晝夜廵
查堵禦聽西省鹽道約束調遣并咨移西省轉飭
各地方文武嚴飭汛守弁兵地方鄉練會同稽查
倘遇私梟充斥協同廵鹽弁丁奮勇擒拏接應將
所獲私鹽一半給賞一半充餉則私梟自可斂跡
不獨官引易銷地方亦可藉以寧謐至於所募廵
丁工食并千把盤費每年緫於西省鹽餘内支用
開銷無容動支正項(臣)因調劑鹽務地方起見事
關動支鹽餘差委標弁赴西省廵查理合具摺奏
聞伏乞
皇上睿鑒施行謹
奏
此乃因地制宜通融辦理事務在汝斟酌為之如應達
部咨部存案
同日又
奏為酌劑廣西鹽務裕課便民仰乞
聖裁事竊查廣西引鹽經(臣)
奏請革去辦商名色專責各地方官辦理一應鹽斤
俱係該鹽道差委員役由廣東省河運至西省梧
州府以及廉州各場運至廣西江口上倉存貯聽
各地方官陸續領運行銷必得梧州江口倉鹽豐
足無缺方可源源配兊及時運銷則民食無誤課
亦易辦若遇雨水偶多場鹽少産或海運風信不
常廣東省河鹽少則梧州倉鹽不繼各地方官不
能及時領運不獨有誤民食因而課稅亦遲(臣)查
廣西向有秤頭餘鹽一項若行銷迅速每年可獲
餘羡銀一萬三四千兩不等名為鹽餘除每年提
觧一萬兩歸入廣東京羡項下報觧歸公外尚可
餘銀三四千兩以僃鹽船邅風失水賠補之需經
(臣)於廣西撫(臣)金鉷請動鹽餘銀兩幫貼塘站工
食案内
奏明在案今查數年以来至雍正八年歲㡳止除一
切支用之外巳積有一萬六百餘兩現在道庫實
屬羡餘無事支用又係歷年湊積之項久久不無
牽混(臣)請將此項銀兩飭行廣西鹽道在廣東省
河以及廉州府於西省額引之外另買鹽二萬四
千包運至梧州府并江口兩處上倉存貯凡遇西
省引鹽遲缺之時即將此項存鹽及時配發行銷
俟引鹽運到即扺還存貯永為西省預僃鹽斤附
入
奏銷即遇鹽道陞遷事故一體交代則西省無缺配
之虞居民無淡食之慮稅課易辦官無重累
國計民生甚有禆益其一應鹽價運脚以及添盖倉
厫等費即於前項現存銀内支用經(臣)檄行廣西
鹽道查議去後旋據覆稱實属妥便可行但買鹽
二萬四千包為數甚多挽運不易而現存之銀尚
不敷用請每年買運八千包分作三年買足其不
敷之銀緫於雍正八年後鹽餘内添用等由到(臣)
事關預僃鹽斤(臣)未敢擅便理合奏請
聖裁批示倘蒙
俞允(臣)當恭疏具
題為此謹
奏
似此裕課便民應行事宜何故不允具疏題請可也
雍正九年九月二十八日廣東緫督革職留任(臣)
郝玉麟謹
奏為密拏逃盗事雍正九年九月二十六日(臣)因公
在省據廣州城守副將毛克明赴(臣)行署密禀本
日午刻有湖廣差官毛峻德到職衙門說稱奉湖
廣緫督差拏行刦江西官署盗犯沈二前觧至湖
廣孝感縣楊店地方脫逃奉
旨嚴拏今追緝来廣查有蹤跡懇請撥差官兵協拏執
有湖廣邁緫督委令密拏印信牌文經職驗明合
行密禀等因(臣)隨諭該副將帶領弁兵親往協拏
務期弋獲嗣據毛克明禀稱逸盗沈二經地方文
武官弁兵役同楚省差員人等追緝至桑園地面
協力擒拏該犯竟敢持械拒捕衆人奮勇圍擒始
得就縳并拏獲隨行王姓一犯又跟隨沈二之小
子二鎖兒一名并行李衣服物件一併押交番禺
縣收禁等語隨據該縣訊取各供詳報前来(臣)即
批按察司再行確審供情嚴加肘鎖差委弁員多
撥兵役協同楚省員役咨觧湖廣督(臣)邁柱外理
合恭摺奏
聞謹
奏
緝獲要犯可嘉嚴行押觧方不致有再逸之虞
雍正九年十月二十二日廣東緫督革職留任(臣)
郝玉麟廵撫(臣)鄂彌達謹
奏為奏
聞事竊照粤東風俗輕悍民多愚頑(臣)等每於属員因
公謁見諭令不時察訪毋使姦匪潜為不法詎有
饒平縣巳革武舉余㹸先因窩賊犯案經潮州府
通詳革究余㹸仍於本年九月初二日夥同陳阿
幼等在海陽縣属之歸仁都横溪鄉託稱拜父母
會歃血結盟煽惑愚民以致聯界之揭陽縣河婆
地方居民驚恐逃避當經地方官曉諭各巳安業
隨據海陽縣知縣張士璉訪聞經文武官弁陸續
拏獲余㹸等一十三人訊據供認糾黨欲圖刦害
官衙以洩私忿等因禀報前来(臣)等恐有别情適
潮州府知府胡恂因公在省即令其星馳回郡料
理出示安慰一面行司轉飭究訊去後兹據該縣
禀報隔别研訊始據各犯供係余㹸為首令陳阿
幼等糾合會盟方行招致即為發覺等語(臣)等查
此等匪類𣪚布流言煽惑愚民雖不足深信但事
關歃血結盟此外有無通同匪類亦未可定若不
親加嚴訊恐無辜者或有株累而姦徒或致漏網
隨會差官弁遍示軍民人等如有首犯余㹸挟讎
妄扳者槩行不究加意安撫以慰人心一面多撥
兵役將余㹸等提至省城會同觀風整俗使暨布
按二司研審實情究明黨數另行請
旨外現今地方寧謐人民安堵理合據實先為奏
聞伏乞
皇上睿鑒謹
奏
凡遇此等事件萬不可疎懈馴至養姦遺患假若稍存
姑息之念希圖苟且結案以為能化大事作小事則誤
矣但毋波累無辜為要
雍正十年二月十二日廣東緫督革職留任(臣)郝
玉麟謹
奏為通核息銀數目酌議分給協營恭請
聖裁指示欽遵事竊照廣東兵丁仰沭
聖朝豢養
洪恩足糧足餉咸登袵席乃復蒙我
皇上垂念各兵吉凶之事不無所需
敕發帑銀賞給營運生息以濟其用除駐防八旗甲兵
外督撫提鎮各標又蒙
恩賞帑本銀一十萬兩實亘古未有之
曠典(臣)身膺全省之任自當悉行籌畫務祈均沾
天澤以垂永久查廣東通省綠旗額兵共七萬二千六
百零四名内督撫提鎮兵二萬五千八百零二名
又將軍標暨十四協三十五營寨共兵四萬六千
八百零二名(臣)標原領帑本一萬八千兩借給鹽
商每月每两二分起息先自雍正七年十一月起
至九年十二月㡳(臣)標共獲息銀并原存平餘共
一萬三百四十餘兩前計息銀巳經豐裕經(臣)具
摺
奏明於雍正九年正月起開賞至本年十二月底共
賞過各兵吉凶事銀一千六百一十四兩外存帑
本并餘剰息銀共二萬六千七百三十兩零撫標
原領帑本六千兩據該中軍册報自雍正七年十
一月起借給鹽商至九年十二月底共獲息銀并
原存平餘共三千四百九十兩自雍正九年正月
起至年底共賞過各兵吉凶事銀五百兩外存帑
本并餘剰息銀共八千九百九十兩零提標原領
帑本一萬八千兩據該中軍册報自雍正七年九
月起借給鹽商至九年七月得獲息銀共一萬一
千一百九十七兩自雍正七年十月開賞起至九
年十二月底賞過各兵吉凶事銀七百三十八兩
零又動支開張當舖錢店銀八千五百二十餘兩
現存貯帑本并餘剰息銀共一萬九千九百三十
兩零左翼右翼碣石潮州高州瓊州南澳七鎮原
共領過帑本五萬八千兩案據各鎮報稱或借給
鹽商或開張當舖或置買田産營運生息之處或
每兩二分或二分有零不等經(臣)據議
題報在案現今行查息銀實數統於造報到日彙核
外伏查(臣)標額兵四千五百零三名一年賞銀止
一千六百一十四兩撫標額兵一千四百三十名
一年賞銀止五百兩提標額兵四千三百九十七
名一年有餘賞銀止七百三十八兩據此(臣)通盤
核算即以(臣)標為之凖則各協營俱照此一例核
算每年通省兵丁只共約需賞銀二萬五千七百
餘兩今督撫提鎮各標巳現有帑本并餘剰息銀
共一十二萬二千一百七十兩零通以二分生息
計算每年已約可獲息銀二萬九千三百餘兩儘
將所獲息銀均勻𣪚給則各兵巳得均沐
恩賞不湏再給帑本致年久或有侵那之弊(臣)愚見本
年各鎮所獲息銀除行令仿照(臣)等標兵賞數酌
量存畱該鎮給賞之外悉扵年底造具清册定限
次年正月内同餘剰息銀觧赴藩司衙門(臣)亦將
本標并撫提二標餘剰息銀一併凑入按照各協
營寨兵數之多寡均勻分給令該營將領收貯即
於雍正癸丑年開賞以濟各兵吉凶之用年底造
報(臣)衙門查考彙册報部如此則事得畫一
皇上恩澤普垂久遠矣(臣)與撫(臣)鄂彌達再四籌畫意
見相同謹合詞繕摺奏請
聖裁如蒙
俞允容(臣)另疏具
題為此謹
奏
料理甚屬妥協候另有諭旨頒發
雍正十年二月十九日廣東緫督革職留任(臣)郝
玉麟謹
奏為海疆關係緊要酌擬陞調之員恭懇
聖恩以禆地方營伍事竊照粤東濱臨大海水師員弁
較陸路尤為緊要兹有春江協副將陳顯患病不
能辦理營務經(臣)委員驗實現在
題報所有該協員缺係属水陸專營副將必得熟識
水性辦事勇敢之員始克勝任查有南澳鎮属澄
海協副將許大猷□練水性船務辦事實心堪以
調補春江協副將其澄海協副將員缺查有大鵬
營恭將許國騰練習舟師馭兵有方堪以陞補澄
海協副將其大鵬營恭將員缺查有海安營遊擊
錢志漢吳川營遊擊蔡文昇俱係諳練水師勤幹
之員經前任督(臣)孔毓珣保送業蒙
恩准在案仰懇
皇上於此二員内
簡放一員陞補大鵬營參將則各協營均收得人之效
矣(臣)因海疆地方關係緊要不揣冒昧據實
奏請可否陞調
洪恩出自
聖裁謹
奏
覧奏俱悉内惟錢志漢不似有膽量之人蔡文昇雖心
胸明白才具好頗欠誠實皆非朕所深取者今命爾赴
閩署理緫督印務可傳旨與鄂彌達令伊於此二員中
檢選一員題補大鵬營參將可也
雍正十年四月初六日廣東緫督革職留任(臣)郝
玉麟謹
奏為
聖恩愈厚感激愈深恭摺
奏謝仰請
訓諭事竊(臣)一介庸愚荷蒙
皇上洪恩畀以廣東緫督重任三載於兹涓埃莫報悚
惕之懷時深朝夕兹奉
恩綸命(臣)署理福建緫督印務聞
命自天感激無地伏念閩省前距澎臺諸島後係三吳
門戶實為邊海要區(臣)以庸材恭膺
簡命惟有實心實力無欺無隐凡属地方事務細加詳
察敬謹辦理但(臣)知識淺陋福建地方緊要仰求
皇上天恩俯賜訓示俾(臣)少抒犬馬之誠仰報
高深於萬一耳(臣)即於本月初六日起程赴閩外所有
(臣)感激下悃理合恭摺
奏謝伏乞
睿鑒謹
奏
但能勉法鄂爾泰之居心更有何可訓諭竭力為之莫
負朕之倚任
同日又
奏為奏
聞事竊(臣)庸陋下材膺受封疆重任今又荷蒙
聖恩著(臣)署理福建緫督印務(臣)益兢兢惕勵敢不竭
盡駑駘力圖仰報前因臺灣土番不靖拒敵官兵
(臣)以閩省接壤緩急宜防檄令近界員弁留心探
訪併檄飭沿海鎮協各營多撥遊廵密加防範嗣
陸續據報兇番猖獗官兵屡被殺傷臺鎮緫兵官
吕瑞麟於二月初六日遣岸裡後壠二社土官齎
帶元寳瑪瑙珠眉額綾襖等物前往招撫初七日
阿里史牛罵土番在犁頭莊截途殺死挑販數人
淡水路不通等由到(臣臣)探得兇番實無多人原
不足慮但聞臺地客民雜處每多作姦煽惑自應
懾以軍威速為殄滅安撫善良俾兇番咸知凛遵
國法若未經大振軍威使其畏威懷德遽行招撫苟
且完事似非奠安海疆之策(臣)查厦門距臺甚近
一切軍機事務便可料理(臣)今由漳州一路先到
厦門面詢提(臣)許良彬細訪一切情形事宜如兇
番巳就擒縳(臣)即赴福州駐劄衙門辦事若兇番
尚在未靖(臣)即一面相機斟酌料理務期仰體
聖心悉心籌畫寧謐地方稍圖報效於萬一耳為此恭
摺
奏明伏乞
皇上睿鑒謹
奏
汝其酌量行之
雍正十年五月初七日署福建緫督(臣)郝玉麟謹
奏為臺疆安帖情形仰祈
睿鍳事竊(臣)荷蒙
皇上命署福建緫督印務於四月初六日自粤起程因
屡聞臺灣土番不法戕害官兵當經恭摺
奏明先赴厦門就近相機料理隨抵漳州府地方詢
問文武各員僉稱臺地尚在未靖(臣)即於四月二
十八日渡海到厦據提(臣)許良彬僃言臺匪情事
竝云准陞任鎮(臣)王郡移請撥兵隨經檄調弁兵
赴臺策應署督(臣)阿爾賽亦檄撥兵二百名赴臺
應用又見厦門商民亦多驚惶并經酌撥兵丁分
行防範等語(臣)查土番原無足慮竊恐姦民乘間
煽惑致使地方不安必湏嚴加防禦隨與提(臣)細
加籌畫酌撥陸路弁兵赴臺候調竝嚴飭水陸汎
防加意廵緝兹於五月初四日接到提(臣)王郡致
署督(臣)阿爾賽雙羽公文一角(臣)拆閱内開南路
姦民一事起於鳳山縣濁水溪阿猴林等處三月
二十九日賊到岡山汛與兵大殺三十日賊焚舊
社四月初一日焚石井猴洞䜿旗招匪旗寫大明
等字樣初二初三攻打埤頭營盤燒燬萬丹廵檢
衙署本職隨親帶弁兵赴舊社岡山等處率同弁
兵殺賊大敗守僃張玉外委千緫陳學聖外委把
緫鄭光弘兵丁陳得添等八名奮勇陣亡本職於
初六日回府現在賊散民安擒獲首賊蕭田等便
宜正法餘孽正在搜捕惟吳福生一犯尚在懸賞
購緝土番各社俱巳就撫止有大甲西首犯罪在
不宥分别辦理是北路勦撫頗有就緒南路小醜
撲滅巳經蕩平并止署督(臣)阿爾賽所撥兵丁不
必過臺等語此皆
皇上恩威遠播姦匪就擒地方巳獲寧謐(臣)隨致劄提
(臣)王郡務將未獲兇番姦匪料理妥協使海疆得
以永靖至王郡既止署督(臣)阿爾賽所撥兵丁不
必過臺(臣)與提(臣)所撥兵丁隨檄行緩發去訖(臣)
又接臺灣府報文本年自春以来少有霖雨今四
月初七八九等日府屬臺灣諸羅鳳山三縣時雨
霑足早禾雜糧芒蔗咸皆茂盛民心歡悅彰化得
雨情形現在飭查等語(臣)閱報文不勝為臺海兵
民欣幸仰沭
皇上洪福於無疆矣除南北兩路啟釁緣由容(臣)細查
諸案分别具
題外切念臺地被難民番亟宜撫綏安輯出征弁兵
亟宜犒勞陣亡帶傷弁兵尢宜優恤義民亦當奬
勵(臣)謹宣揚
聖恩現在逐一料理以示勸勉并行令臺灣府酌動庫
項一千兩分交提(臣)王郡鎮(臣)吕瑞麟以為行間
賞恤之用事竣開報會奪現在沿海一帶民人聞
知臺地巳經寧謐之信兼有多船装載米糧赴内
地糶賣厦門地方米價甚平人民安堵(臣)謹將准
到提(臣)王郡知會臺灣安帖情形會同水師提(臣)
許良彬恭摺合詞奏
聞伏乞
皇上睿鑒謹
奏
覽臺郡安帖情形朕懷深慰
雍正十年五月二十九日署福建緫督(臣)郝玉麟
謹
奏為欽奉
上諭事本年四月十二日署督(臣)將軍阿爾賽任内准
兵部咨開雍正十年三月初十日内閣奉
上諭前降旨令將福建兵丁内籐牌手挑選五百名分
送京師及北直陕西山西三省以僃教習之用昨據
緫督劉世明奏報所挑牌手巳於二月内令其起程
等語朕思此挑選兵丁所遺額缺理應召募技勇精
熟之人即行充補以實營伍著𫝊諭署緫督郝玉麟
等遵照辦理欽此(臣)扵本年五月二十四日到(臣)福
州駐劄衙門隨查此項挑選籐牌兵丁五百名所
遺額缺前署督臣業經欽遵
上諭檄行各標鎮協營召募技勇精熟之人充補在案
(臣)思此項挑選兵丁分送京師及北直陕西山西
三省乃係勤勞
王事遠出教習之人原籍各有家口未免内顧分心(臣)
仰體
皇上天恩現在熟籌安頓其家口俾遠出兵丁可以無
慮謹具摺奏
聞伏乞
睿鑒謹
奏
安頓籐牌兵丁家口之處前經阿爾賽議奏甚屬妥協
巳有旨矣可照行之
雍正十年閏五月二十四日署福建緫督(臣)郝玉
麟謹
奏為彙報二麥巳獲豐收早稻旋登大有據實奏
聞事竊(臣)奉
命到閩之日適值二麥收成之後巳據各屬報稱十分
九分八分不等兹據布政司劉藩長彙報通省二
麥收成分數(臣)查今年泉漳二府種麥最廣其收
成十分者居多而八九分者間有一二處福興二
府福寧一州種麥亦多其收成十分九分八分者
各居其半若延建邵汀四府上遊之地宜於禾稻
種麥者少收成七八分不等臺灣海外不種二麥
然通省雨暘時若是以青黃不接之時米穀價平
民食充裕至現在之早稻秀實可觀(臣)到省連日
郊外勸農即據農人僉稱今年早稻茂盛倍於往
時今巳將次收穫可望豐登(臣)隨查通省早稻情
形據各屬所報亦與省城彷彿無異理合恭摺奏
聞伏乞
皇上睿鑒謹
奏
覽二麥豐收竝早稻茂盛情形不禁以手加額為閩民
稱慶也
同日又
奏為海疆教化宜先頑民管轄宜近謹陳漳南地界
情形酌議分駐改轄事竊(臣)粤東受
命署理福建緫督印務訪聞福建漳泉地方多有巨姓
自恃族大丁繁往往以強欺弱抗糧毆差械鬭匿
犯種種不法官吏坐受處分鞭長莫及迨(臣)由粤
入閩即從詔安平和等縣直至漳州府一路細加
查問文武屬員僉稱惡習仍然未除復據漳州府
禀稱平和縣南勝五寨坂仔洋頭等處大姓聚族
環居列處每因小事動輙黨衆列械互鬭殺人竟
同兒戲至南靖縣車田地方離縣甚遠俗悍民刁
遇事緝犯亦俱抗匿不出前經卑府審度風土情
形議將本府同知移駐南勝彈壓其南靖之車田
割歸漳浦縣管轄通詳在案等因到(臣臣)隨查漳
州府通詳原案内稱平和縣南勝地方離縣一百
五十里附近五寨洋頭坂仔琯溪山隔黃井翠微
三坪透龍等處民居稠密楊林胡賴葉陳張李蔡
黃諸姓環列聚居且墟場雜沓歷来逋糧械鬭毆
差匿犯事案叠積議撥漳州府同知分駐彈壓其
地又稱南靖縣車田地方共一十五保離縣一百
五十里東至漳浦縣城止一十五里其兇惡刁悍
無異平和南勝等鄊議將車田十五保之田園丁
口錢糧等項割歸漳浦縣就近管轄由司道會核
轉詳在案(臣)思欲整刁悍宜先化𨗳查漳州府同
知無錢糧刑名之任惟有海防之責今分駐南勝
實居浦靖和詔四邑之中就近化𨗳弹壓并理海
防事務每於朔望宣講
上諭督率各耆民并家族房長朝夕訓誡涵濡歲月久
久自能移易甚為妥便至扵車田地方丁糧田土
割歸漳浦縣就近管理尤為便利詢及司道咸稱
亟湏變通除會同撫(臣)趙國麟恭疏具
題外所有酌議分駐改轄緣由理合具摺奏
聞伏乞
睿鑒謹
奏
覽奏將南靖所屬車田地方割歸漳浦并將同知移駐
南勝彈壓等議俱屬合宜具題到日有旨但此同知務
湏得人方始有益當慎加選用為要
同日又
奏為恭懇
聖恩事雍正十年四月二十九日署督(臣)阿爾賽准兵
部咨開本年三月二十一日欽奉通飭營伍革除
空糧陋規諸弊
上諭一道當即欽遵移行各標鎮協營去後兹(臣)准水
師提(臣)許良彬咨開各標鎮協營每兵百名前經
會奏存留守糧三名以為修理軍械及營中公事
之用今伏讀
上諭有營伍公用無資定有額兵百名准抽二名之
諭旨今應否改為二名抑或仍照原
奏存留三名咨請示覆等因到(臣臣)查閩省邊海重
地各營公務繁多水師又有燂洗戰船等費前經
提(臣)石雲倬督(臣)高其倬提(臣)藍廷珍先後
奏請水陸各標鎮協營每兵百名存留守糧三名以
為整頓軍装之用仰蒙
聖恩俞允欽遵在案(臣)自粤入閩一路觀看營伍盔甲
旗械名雖齊僃但内中多有舊敝鎗械亦覺參差
不一亟宜修整以壮邊海軍容且年年操演鎗礮
製僃火藥暨營伍一切公事所需均係公糧三名
内支用所有閩省現今存留公糧仰懇
皇上天恩應否賞照原存三名之數以濟修理軍装等
用
洪恩出自
聖裁如蒙
俞允(臣)仍不時嚴行稽察務使核實辦理不得少有虛
冒俟軍装鎗械整齊完日(臣)核定公糧名數另摺
請
旨遵行為此恭摺具
奏伏乞
皇上睿鑒施行謹
奏
此事與阿爾賽商酌定議行之
雍正十年六月二十日署福建緫督(臣)郝玉麟謹
奏為奏明事竊(臣)抵福建署任後據(臣)標中軍副將
王振禀繳閏五月分馬兵六十分餉銀到(臣)據稱
此係緫督衙門隨糧即在督標三營額兵名數之
内歷来按月呈繳以聽隨丁補入(臣)復詢問既係
馬糧馬匹現在何處據稱相沿止繳餉銀實無流
交馬匹細查竝無案卷不知起於何年等語(臣)當
將所交銀兩仍發王振收貯留為公用外伏查馬
糧六十分一年約有銀二千餘兩雖係向来督(臣)
衙門相傳舊例(臣)思從前未定養廉或留充為養
贍家口之用今巳蒙
聖恩賞給養廉銀一萬六千两之多一切用費實屬充
裕此項馬糧即應隨時招補惟是招補必湏連馬
併發今既無馬又無馬價計此六十匹營馬需銀
一千三百有零實無項可動既不便令官賠補更
不便令兵自僃(臣)再四思維查閩省邊海重地兵
額不便虚曠雍正八年内經前任督(臣)劉世明
題准(臣)標添設水師一營即於本標撥出陸兵七百
五十名外於水師提標并閩安協調出趕繒船四
隻將原配兵丁共一百五十名即為新設水師教
習仍支各原處糧餉原議(臣)標兵丁内如有缺出
即令教習兵丁照依原糧頂補自設立迄今兩載
以来十分之中頂補未滿一分以致提標閩安二
處額兵懸曠日久至今尚有未補戰守兵糧一百
三十七名(臣)愚昧之見將此六十分馬糧裁改戰
守兵糧補足添設原額統歸水師營管轄則兵缺
不致虛曠哨廵亦免貽誤矣事關馬糧改步倘蒙
俞允(臣)照例具
題請
旨遵行但(臣)愚昧淺見是否可行恭候
聖主批示伏乞
睿鑒謹
奏
所奏嘉是覽之前劉世明到京朕觀其人甚不妥協尚
未料如此負心伊任内一切不及之處毋得代為隐諱
悉行據實奏聞
同日又
奏為奏
聞事竊照臺灣北路兇番糾衆復行猖獗據緫兵吕瑞
麟請迅發内地水陸兵三千名前赴聽調經(臣)與
提(臣)許良彬署提(臣)阿爾賽檄調齊僃并將番匪
情形及(臣)移咨提(臣)王郡親赴軍前調回緫兵吕
瑞麟禦防府治各緣由逐一具
奏在案隨據軍前禀報拏獲逆番元兇大武釐姦匪
温賜等犯又據臺灣道倪象愷禀稱番逆漢姦乘
前撤兵之際復起邪謀欲稱番王煽惑各社觀望
效尤附近居民不獲安業兵民被害者甚多經訪
拏謠言惑衆假番放火殺人之林毓黃龍等杖斃
漸見寧貼有近山百姓田禾布野懼番擾害不敢
歸莊守僃林元禀報沙轆等社兇番聚黨數百前
往中港地方擁搶港中生理船二隻殺死船上人
六七名燒燬南日營盤官兵放鎗打死兇番四名
餘番始𣪚又准提(臣)許良彬咨開准臺灣道咨呈
諸羅縣莊民傅玉琳等禀縣水沙連社番酗酒意
要作歹請預為防範隨咨王提督撥兵馳防又據
(臣)差探禀報兇番聽得内地大兵將到踞沙轆地
方海防廳舊署為穴砍竹圍栅中起望樓不時執
旗遊廵等語(臣)查土番本無能為緫因漢姦煽惑
指使效尤不法荼毒地方擾害良民罪大惡極今
據報官兵船隻即時各得順風開駕安渡重洋俱
巳陸續到臺仰仗
皇上天威百姓得以安堵接提(臣)王郡来字云臺地夏
秋多有雨水九十月間進𠞰一鼓可得俟到行營
相機變通不敢拘滯現在先委恭將李蔭樾統領
大兵馳赴北路等語(臣)查臺地南北二路遼闊各
要隘處務期密行佈防使番逆無可逃竄隨劄嘱
王郡并嚴飭臺灣道府遣撥兵壮衛護民人令各
歸莊收穫去訖再查臺灣道倪象愷人雖稍有才
具而性情偏執與衆不睦不便留於軍前(臣)一面
檄調該道即回府治料理地方事務一面會商撫
(臣)趙國麟暨布按二司詳加選委署淡水同知尹
士俍前赴北路軍營接辦一切事務著聽王郡指
示所有土番近日情形(臣)謹繕摺奏
聞伏乞
皇上睿鑒謹
奏
覽奏逆番情形知道了詳慎辦理毋忽
同日又
奏為奏請添設鳥鎗額數以資捍衛事竊查雍正六
年六月内經兵部會議沿海省分每兵一千名設
立鳥鎗四百桿續經前督(臣)高其倬於恭懇
聖恩等事案内酌議陸路各營兵丁器械每兵一千名
設立鳥鎗五百桿水師大小趕繒艍船按照配兵
名數酌添排鎗數目具疏
題請部議陸路每兵一千名設立鳥鎗五百桿與定
例數目不符水師船隻兵數器械視船之大小酌
量配撥應如所請設立應用等因在案(臣)查閩省
地方山海交錯水路則海面遼闊廵緝姦艘應湏
嚴謹陸路則山深林密人民獷悍尤資捍禦鳥鎗
一項水陸均属利用(臣)前在廣東緫督任内曾經
會疏
題請陸營每兵一千名應添鳥鎗一百桿共為五百
桿巳蒙
俞允部覆准行所有閩省陸路各標鎮協營需用鳥鎗
相應仰懇
皇上天恩俯照粤省之例每兵一千名於定例鳥鎗四
百桿之外請添設鳥鎗一百桿共為五百桿於營
伍地方實有禆益(臣)案查前督(臣)高其倬两次
題請陸路添設鳥鎗之處部覆未允(臣)是以未敢冒
昧會
題謹據實具
奏叩懇
聖恩批示遵行謹
奏
照此具疏題来朕降旨准行先即一面預為製造候部
文到日遵奉按營添設可也
雍正十年七月二十六日署福建緫督(臣)郝玉麟
謹
奏為調補臺澎之武職仰懇
聖恩准照舊例附支俸薪以資日用事竊照閩省臺灣
澎湖二處路隔重洋遠在海外從前凡由内地調
補臺澎武職雖未經接授新劄仍在原營附支俸
薪以資日用每年彙册
奏報在案兹據福州城守副將馬召南禀稱有右軍
守僃彭捷於雍正九年四月調補臺灣鎮右營守
僃本年八月始行領劄在舊任附支過俸乾銀三
十八兩有竒右軍千緫黃起龍於雍正九年正月
調補臺灣北路營千緫本年八月始行領劄在舊
任附支過俸乾銀四十一兩有竒該僃弁俱現在
臺地藩司因近今不准附支無可著追就近在卑
職營内七月分兵餉一併扣去還項現在措處𣪚
給懇祈追還等語(臣)查閩省調補臺澎員弁因其
人材可用方行揀選任以海外要地若俟接授新
劄始支俸薪則周年半載之中該員所遺内地家
口養贍以及辦公日用均無所資未免有艱窘之
虞(臣)愚見除調補内地之武職仍照定例遵行外
其調補臺澎員弁可否仰懇
皇仁賞照舊例附支俸薪以濟日用俟接授新劄即於
新任起支其從前巳經附支者免其追繳
洪恩出自
聖裁各員弁感激
天恩自當倍加奮勵益圖報效矣為此謹
奏
此奏甚是候另旨諭部
同日又
奏為遵
旨覆奏事本年七月二十三日准兵部寄到内閣大學
士(臣)鄂爾泰等欽奉
上諭據福州將軍阿爾賽奏稱臺灣地方甚属緊要鎮
(臣)吕瑞麟熟諳水務置之内地固為勤慎之員而於
臺鎮殊覺未便今可否將吕瑞麟調補金門鎮令李
之棟仍回原任其臺灣緫兵一缺(臣)查澎湖副將章
隆持重幹練才堪肆應似可委署臺鎮印務再查福
寧鎮(臣)馮吉品才具練達留心地方或以馮吉品調
署臺鎮而以章隆署理福寧鎮務倘蒙俞允其章隆
所遺澎湖副將員缺仍遵前旨令陳倫烱署理其興
化恊副將員缺請敕令督臣遴選補授似於海疆有
益等語爾等可將阿爾賽所奏密寄信與郝玉麟令
其悉心斟酌若各員果能勝任著郝玉麟就近酌量
於臺灣軍務就緒吕瑞麟可以更換之時宣朕諭旨
應署理者署理應補授者補授令各員前赴新任一
面奏聞倘郝玉麟另有所見或更有可用之人著速
行奏聞請旨欽此欽遵(臣)查臺灣鎮吕瑞麟領兵進
𠞰土番一案馭兵無術毫無籌度以致土番滋擾
地方百姓受害是以調回府治彈壓該鎮既巳遺
誤軍務應治以不職之罪但其尚諳水務可否革
職留任調補金門鎮戴罪圖功
洪恩出自
聖裁至臺灣為數省籓籬所關最為緊要查署福寧鎮
副將馮吉品雖辦理營務甚屬明白但於臺灣風
土民情未經熟悉其餘各鎮亦俱不相宜至於章
隆原係興化協調任澎湖副將巳准部咨飭令赴
任乃延挨不往反行遶道来省明知軍務孔亟忽
云請假修墳如此居心行事之員似不便委署臺
鎮(臣)查有廣東碣石鎮緫兵蘇明良廵察地方事
務最為勤謹更能安輯兵民協和文武且才品兼
優曾任閩省漳浦營守僃康熙六十年隨師進𠞰
臺匪著有勞績風土民情素所熟悉若以蘇明良
調補臺灣鎮緫兵洵属人地相宜(臣)謹遵
旨敬抒愚昧之見據實奏
聞再陳倫烱經(臣)奏請委署臺協副將奉有
俞旨其興化協副將員缺巳經委員署理俟軍務事竣
容(臣)確核軍前實力辦事之員另行具
題請
旨以示鼓勵合并聲明統祈
皇上睿鑒施行謹
奏
覽奏知道了另有諭旨
硃批諭旨卷二百十四之四
欽定四庫全書
硃批諭旨卷二百十四之五
硃批郝玉麟奏摺
雍正十年八月二十八日署福建緫督(臣)郝玉麟
謹
奏為據報進勦番社情形恭摺奏
聞事竊照臺灣北路土番自作歹以来原未懾以軍威
經加懲創是以狡詐反覆焚掠村莊肆無忌憚自
提(臣)王郡同廵臺御史(臣)柏修率領官兵於七月
初六日到彰化縣之鹿仔港因值雨水之候道路
泥濘暫住鹿仔港地方十六日天色開霽提臣即
密遣官兵分作四路親身於十七日辰刻合攻附
近縣治梗阻道路素稱強梁之阿束社歹番我軍
鎗礮齊發社番逃遁入山官兵奮勇追趕擒殺番
賊三名其被鎗礮打死者甚衆焚其草藔積聚燬
其望臺瞭樓各鄉百姓奪其前被搶擄之牛羊農
具不計其數提臣即由阿束社到彰化御史(臣)柏
修亦於是日由鹿仔港到縣二十二日提臣踏勘
大肚各社歹番窺伺出入要口扼守把截隨據各
營報稱歹番聞知各皆畏懼不敢復出又據禀報
二十三日有南投北投猫羅三社土官通事帶同
番仔駕駛牛車前赴軍前禀稱情願出力報效續
准提(臣)王郡咨稱軍前官兵現在分為五協擇地
安營拒其險要堵其捷徑俟内地官兵到齊道路
乾爽即便定期進勦等語(臣)查前撥官兵三千早
經到齊欽奉
諭旨指示機宜續撥之兵三千名俱巳分路近發歹番
見我官兵勢衆又見提臣統兵進勦軍威震赫逃
匿山林苟延喘息目今秋潦巳退溪水漸乾草木
枯凋四面夾攻自能尅期撲滅(臣)思此種土番實
與禽獸無異使經大創之後知
國法凛然不可再犯當縳其渠魁宥其脅從仰體
皇上好生之仁斟酌機宜行之(臣)巳密劄提臣去訖至
於經營善後事宜俟勦撫安輯之後容(臣)悉心詳
籌
奏請
睿裁為此謹
奏
既興此番大舉務令兇頑咸知凛畏不敢再蹈故轍庶
幾一勞永逸慎勿少存姑息復遺患於將来也諸凡善
後事宜合於情理酌中為之
同日又
奏為恭請
聖裁事竊查臺灣道倪象愷情性偏執與人不睦是以
由軍前檄調回府先經
奏明近又因該道給民壮礮位器械等物伏路即有
地方百姓喧譁謂民壮通番鬨鬧道署該道亦詳
稱製給小礮箭鏃等項分遣民壮伏路乃有姦民
前至本道公館砍傷壮役等語據軍前署金門鎮
李之棟亦具禀到(臣臣)節經批司將一切報案逐
一提究通詳雖虚實遽難懸定但倪象愷既不睦
於同官更不得兵民之心即回府治恐亦未恊且
報案纍纍均非面訊不可(臣)與撫(臣)趙國麟詳加
商酌會檄調回省城恭請
皇上敕旨將倪象愷觧任候審查臺灣道為全臺之首
領統率府縣兼轄民番必湏和平持正撫綏得法
之員方克勝任查閩省各道員或現任要地或出
差辦銅又或才情辦事好者固有而扵臺地之任
不相宜者亦不便輕調(臣)再三斟酌查有漳州府
知府張嗣昌為人謹慎和平才具練達且漳州密
邇臺郡彼處風土民情該府素所知悉(臣)會同撫
臣檄委張嗣昌前往護理臺灣道印務仰懇
皇上天恩俯念海外要地可否准其實授以示鼓勵
洪恩出自
聖裁倘蒙
俞允漳郡亦属緊要(臣)查有以同知銜管理晉江縣事
王之琦莅任巳將三載於一應地方實心整頓辦
理妥協上年
計典曾經薦舉若以該員陞補漳州府知府亦属人
地相宜(臣)謹繕具密摺恭請
聖裁伏乞
睿鑒謹
奏
照所請行該部知道
雍正十年九月十八日署福建緫督(臣)郝玉麟謹
奏為酌議臺地文員之年限以示鼓勵以昭畫一事
竊查臺灣一府孤懸海外舊例文武各官三年俸
滿即陞嗣經前督(臣)滿保條奏以熟諳之員難得
請將道府廳縣巳經任滿者再行加銜留任三年
續又經前督(臣)高其倬奏請更定四年荷蒙
皇上洪恩俯念臺灣道府廳縣等官至期六年為滿又
加以候缺交盤渡海之期實属太久著令自到任
之日為始將滿一年之期令督撫於閩省内地官
員内揀選賢能之員到臺協辦半年之後令舊員
回至内地補用并經部議期滿分别議叙加級原
以調臺各員前後在臺為期不遠所以酌予加級
實為允當迨至雍正八年復經前署督(臣)阿爾賽
以調臺各員統計前後協辦之期不過年半而獨
當其任者不過半年恐庸員草率塞責請將調臺
各員到任二年督撫另選賢員赴臺協辦等由
奏准現在遵行(臣)查臺員定以二年之限又加協辦
半年統計巳二年半矣再加交代渡海為期不下
三年而回至内地止子加級似非仰體我
皇上鼓勵海外臣工之意况查今陞陸路提(臣)王郡前
在臺灣緫兵任内於雍正八年奏稱臺澎鎮協各
員蒙
皇上特用受恩深重應遵照舊例三年報滿候用所有
參將遊擊守僃等職請以二年俸滿及交代渡海
實合三年之數等由經部議覆准令候缺陞用在
案是同一在臺人員武職歴俸二年得邀陞用文
員歴俸二年半僅議加級其例似未畫一(臣)愚以
為臺灣道員職任監司身沐
皇上隆恩應照臺灣鎮協三年報滿恭候
聖明酌用至知府同知通判知縣各員似應照武職𠫭
將遊擊守僃等官之例俸滿陞用庶文武陞遷年
限畫一而臺地文員自必益加鼓勵出力報效於
海疆似有禆益是否可行伏乞
聖主睿鑒謹
奏
此奏是該部議覆施行
同日又
奏為恭奏進勦逆番情形事竊查臺灣各番社復肆
焚掠經提(臣)王郡同廵臺御史(臣)覺羅柏修率領
官兵於七月十七日攻破阿束社及分協扼要定
期進勦各情形(臣)巳恭摺奏
聞今查提(臣)王郡於八月二十一日同御史(臣)覺羅柏
修率領官兵三千餘名并義勇親丁人等分兵三
路進𠞰倡首作歹之南大肚社先於二十日分兩
路由水深流緩之處過溪設伏預防逆番来伏至
二十一日丑時大軍黑夜渡溪逆番見官兵勢衆
其平時埋伏暗鎗冷箭俱無所施我軍鼓勇如入
無人之境直逼逆社用大礮打開連斃六七番乘
勢分左右前後環攻逆社圍栅土墩臺寨周圍十
餘里移時𠞰洗逆番奔竄死於鎗礮者甚多牛羊
器具俱為被害百姓搶回社厝糧食焚燬淨盡中
北大肚二社全社泥首膝地乞降求生又有猫羅
大武南北投沙轆等社前赴軍營叩首乞命酌量
安頓又岸裏朴仔阿里史三社土官通事率領男
婦共二千一百餘名又大甲東南日南北等社土
官通事率領男婦共六百餘名執旗掛彩跪投軍
前情願出力堵截兇番嗣官兵又搜至各兇番積
藏糧食之所兇番皆穿林而逃所積糧食盡行焚
燬用礮火擊死衆多復又扎營猫霧捒絶其水道
并安頓阿里史朴仔籬等處斷其後路南大肚社
兇番懼怕畏服該社土官加九眉閣等亦各前赴
軍營伏地求生提(臣)王郡飭令舉出兇番方准免
死現在北路一帶方圓八百里地方俱巳安寧人
民歸莊官兵義勇嚮𨗳全軍無一損失現今只有
枋山雙藔等社亦在過溪搜勦兹准廵臺御史(臣)
覺羅柏修等咨會併據軍前各官飛報前来(臣)查
逆番作歹南大肚係属強梁倡首之社仰頼
皇上天威遠震將士争先奮勇兇番一鼓成擒各社多
巳来歸未靖餘孽絶其糧米斷其食鹽勢窮力廹
自可尅期搜捕殲除(臣)現在復劄提(臣)王郡確查
悉心籌畫再行奏請
聖裁為此謹
奏
覽𠞰捕逆番情形深慰朕念
同日又
奏為遵
旨奏覆事雍正十年八月二十五日據(臣)標外委千緫
朱光正齎捧(臣)前
奏請隨糧馬兵改歸步糧一摺欽奉
硃批所奏嘉是覽之前劉世明到京朕觀其人甚不妥
協尚未料如此負心伊任内一切不及之處毋得代
為隠諱悉行據實奏聞欽此(臣)查前督(臣)劉世明任
内雖無踰閑蕩檢然其不及之處仰蒙
皇上下詢(臣)又何敢代為隐諱(臣)案查前督(臣)劉世明
上年九月十七日
題報
恩賞兵丁生息銀两䟽内稱巳於八月内開賞(臣)計其
月日是必開賞在先
題報在後也詎今不但不曾開賞且尚有本銀八千
餘两未發(臣)奉
諭旨詳細斟酌照依滇粤之例勻給協營通盤打算儘
有寬裕現在會同撫(臣)趙國麟署陸路提(臣)阿爾
賽水師提(臣)許良彬
題覆請
旨是前督(臣)劉世明先不能上緊料理後復含糊具
題難逃
聖鑒者也再查從前欽奉
諭旨發往閩省試用人員委署試用之後察其人果可
用自應酌量才具之長短分别地方之繁簡照例
扣限
題請實授如有實在不堪委用者亦應即為
題參或咨回吏部使人知所勸懲實心出力報效庶
於地方有益乃前督(臣)劉世明信用之人不得其
當而又偏執巳見多不察實分别
題請如候補通判王朝棟係雍正五年間奉
旨交廣東撫(臣)楊文乾帶往福建試用若能盡力即行
題補若不盡心辦事即給文咨回吏部之員歴經
委署漳州府同知興化府通判仙遊縣泉州府通
判延平府通判沙縣各印務是&KR1308;員到閩巳經六
載署篆巳經六任查其到處尚能勤慎辦公至今
未得一缺其餘到閩候缺候補有曾再試三試歴
今三四年不等者尚有二十餘員(臣)除將王朝棟
現在
題請補用外餘亦逐一細察如從前歴試才可勝任
者次第請
旨遵行固不敢使才具平庸不能料理地方之員濫膺
民社亦不敢使諳於吏治有志上進者一槩淹滯
而不為鼓勵也又查前水師提標後營遊擊胡貴
八年二月内在守僃任内經署參將鄭良逹詳委
看修各營戰船嗣因胡貴護理後營遊擊不能到
厰經參將張天駿另委千緫許順看修後許順被
提(臣)許良彬參革又改委千緫黃良看修内有萬
字二號一船係八年九月内據黃良具報興工其
竣工日期亦係黃良具報竝無胡貴協看字樣後
&KR1308;船造不合式前督(臣)劉世明竟將胡貴
題參荷蒙
聖明著令引
見胡貴經將修船緣由
奏明蒙
皇上因以胡貴監修船隻題參殊屬屈抑
敕令(臣)等查參通省員弁聞聽之下莫不感頌
聖明洞鑒隠微踴躍思報(臣)現在查案會同提(臣)許良
彬
題覆是胡貴之被參亦前督(臣)劉世明不細心查明
致屬員有屈抑也以上事件皆(臣)查確理合據實
奏覆至此外督(臣)劉世明有無不及之處容再另訪
恭
奏再查閩省風氣較之粤東大相懸殊粤省陋習仰
蒙
聖恩屡頒
訓諭人人知改文武各員莫不歡忻鼓舞努力自效閩
省文武兩途既少浹洽之心又乏踴躍之氣遡其
所自緫緣上下之情未孚事事交相推諉以致地
方公務多有廢弛(臣)受
聖主再造洪恩敢不盡心整頓惟是知識短淺力恐不
逮叩懇
聖恩指示教誨俾(臣)有所遵循則感戴
生成之德永無紀極矣(臣)謹繕摺覆
奏伏乞
皇上睿鑒謹
奏
劉世明前此一切謬誤卿竭力整頓務俾各得其宜
雍正十年十月二十一日福建緫督(臣)郝玉麟福
建廵撫(臣)趙國麟謹
奏為買銅之洋船回棹有期委員之在蘇守候無益
謹為酌量變通恭請
睿鑒事竊查閩省承辦銅觔每年上下兩運共該銅五
十五萬四千三百九十九觔例應先期輪委道府
前往蘇州採辦洋銅交觧第辦洋銅必湏先購倭
照選商給價置貨出口而倭照每年有自一番起
至三十七八番不等必挨順輪番給買不能越次
先得且本年倭照務至本年正月初一日方許船
進東洋交界更因近年彼國産銅不敷多有上年
倭照銅船在彼守候必待其依次買足方許本年
倭照之船採買惟是本年倭照每為江浙等本省
買去閩省辦員無可如何只得覓買下年之照按
其年分番數再候上年倭照銅船買足纔得銅觔
計其出洋回棹之期約湏二十餘月若該委員照
巳買就商巳招成將價給領之後即在蘇守候亦
屬無益自應回任料理地方事務乃查閩省向例
委辦銅員印務即另委員署理必將銅觔交運起
觧清楚方許回任故該員等往往藉此逗留雖有
時回閩因銅未起觧亦不得接印視事(臣)等查道
府俱蒙
皇上酌量才可勝任方行補授之員今辦銅各員因守
候洋船在蘇閒坐不特有曠職守亦且貽誤地方
即遴選委署亦難得人地相宜之人(臣)等悉心思
維若委員承辦止遴員代理印務俟該委員到蘇
買就倭照招商給價之後即令回任其在蘇設有
未完首尾即一面報明在蘇辦理若無可辦之事
不得藉端逗遛回任之後或探聽回棹信息止著
親信家屬并妥當家人在彼守候俟洋船回棹或
仍令再往收銅交押運官起觧前後往返每次屈
指不過數月銅觔既得照例辦觧地方亦得正員
料理似為兩有禆益况查江蘇承辦人員原在本
省固無庸離任委署浙江委員採辦亦止委佐貳
暫行協理辦員到蘇招商發價後即回本任從無
委署之例福建與浙省接壤所争不過旬日路程
自可仿照而行除飭查明買照招商給價出口在
蘇無事之員著令回任外(臣)等為地方現乏道府
大員辦事辦銅人員在蘇閒住所有酌量變通令
其回閩任事緣由理合具摺奏
聞伏乞
睿鑒謹
奏
所奏是如此庶免曠官廢職之失也
福建緫督(臣)郝玉麟謹
奏為海疆要鎮重在得人據實恭懇
聖恩事竊查漳州鎮緫兵初有德先因生患鬢疽病勢
沉重(臣)恐有誤地方營務經委福州協副將馬召
南前往協辦具摺奏
聞今&KR1308;鎮初有德所患之疽醫治不痊於本年九月二
十六日身故(臣)准署陸路提(臣)阿爾賽咨并據漳
州鎮中軍遊擊文際高呈報除恭䟽
題報外伏念漳州地處濱海界連粤省接壤澎臺最
為緊要&KR1308;鎮事務非老成持重才能練達者勿克
勝任查福協副將馬召南歴練老成熟諳營伍整
頓有方委係才具出衆之員(臣)現在委令署理&KR1308;
鎮印務但緫兵職任封疆(臣)何敢冒昧陳
奏惟是漳州地方緊要實非他鎮可比(臣)既知馬召
南才堪勝任何敢緘默可否將馬召南補授漳州
鎮緫兵
洪恩出自
聖裁(臣)因地方起見不揣冒昧恭摺具
奏伏乞
皇上睿鑒施行謹
奏
漳州緫兵一缺巳有旨下部命卿會同阿爾賽酌選將
領遞行題補矣
同日又
奏為恭報蕩平臺番大捷事竊查臺灣北路土番逞
兇不法殘害百姓擄掠村莊阻梗道路勢甚猖獗
據臺灣緫兵吕瑞麟請兵三千飛赴援𠞰(臣)隨即
調撥官兵遴選幹練將弁李蔭樾等統領飛渡進
勦一面
奏明令提(臣)王郡親往督征一面另行撥兵預僃欽
蒙
皇上睿慮深遠以撥往之兵務湏多僃復經(臣)撥兵三
千名赴臺協同𠞰捕經提(臣)王郡先將附近彰化
縣治梗阻道路素稱強梁之阿束社一鼓𠞰除即
有南投北投猫羅三社土官通事帶同番仔駕駛
牛車前赴軍前情願出力報效續經提(臣)王郡勦
滅強梁倡首之南大肚社隨有中北大肚二社及
猫羅大武南北投沙轆等社乞降求生又據岸裏
樸仔籬阿里史大甲東南日南北等社情願出力
堵截兇番經(臣)節次具摺奏
聞兹提(臣)王郡於八月二十五日分兵七路圍勦水裏
逆社立時攻破遍行勦洗九月初三日有牛罵社
并沙轆餘孽令加巳烏臘二名詐降狡延隨經查
出立時擒獲一面分兵圍勦又據水裏社降番獻
出首兇眉箸等三名又擒獲阿朥萬等四名南大
肚降番獻出首兇烏臘眉仲等五名俱即於軍前
正法示衆初九等日搜勦牛罵沙轆餘孽打死兇
番衆多十六日勦雙藔猫盂等社用礮打死十四
番中傷者甚多餘即逃入菀裏社後山十七日勦
捕大甲西巢穴焚燒積糧十九日有吞霄莞東等
社土官率領男婦三百餘名赴軍營乞降二十日
恭將李蔭樾探聞各社逆番俱逃入小坪山禀報
提(臣)王郡分兵三路於五鼓時直搗小坪山逆番
巢穴逆番正在装車别徙出其不意我軍掩至鎗
礮齊發打死多番窮追至大坪山深林脚下逆番
盡棄車輛馬匹等項惟有赤身逃入内山獲牛千
餘隻馬八匹車數百輛焚燬糧食四百餘堆二十
一日乘勢搜捕追至内山悠吾乃地方打死兇番
甚多斬獲番首二十二日有吞霄大甲西土官率
領男婦四百餘名泥首乞生二十六日有猫盂雙
藔菀裏等社土官率領男婦老幼一千餘名口前
赴軍前叩首乞命二十九日又據吞霄猫盂雙藔
菀裏房理五社土官阿帶等帶同番衆自行綑綁
匐赴軍營跪請受死經提(臣)王郡令其獻出首兇
隨據雙藔等社獻出首番媽媽等四十二名押觧
彰化縣收審又擒出漢姦胡清父子並戴偉坤黃
寬蔡妹等五名聽候審究又擒出久慣作歹為首
兇番大匏藥瓦里二名即行處死又擒獲大甲西
首兇加臘猫倫等二十一名正法另獲壮番并番
婦番仔等四十二名口發縣收審又據押出牛罵
社番一百九十二名沙轆社番男婦老幼二百九
十餘名口交營看守䆒出首兇分别審擬安插其
吞霄等社節次乞生各番逐一安頓訖現今北路
方圓一帶地方道路悉皆寧静百姓安居樂業商
賈照常往来無不感激
皇恩歡呼載道據(臣)差探并軍前各官同提(臣)王郡等
星夜飛報前来除將現獲兇番飭令從重䆒擬以
彰
國法以安地方外所有蕩平臺番大捷緣由理合具
摺恭
奏再查此次征勦臺番歴准提(臣)王郡同廵臺御史
(臣)覺羅柏修咨報長福營參將李蔭樾事事争先
智勇出衆官兵義民人等亦莫不奮勇報效其出
力用命之處容(臣)查明等次分晰造册
題報合并聲明(臣)謹會同福建廵撫(臣)趙國麟合詞
奏
聞伏乞
皇上睿鑒謹
奏
據奏兇番蕩平餘社傾心向化以手加額覽焉此次征
勦官兵人等具題到日另有恩賚更有諭問之旨命大
學士轉傳
同日又
奏為請
旨事竊查署南澳鎮康陵原係金門鎮緫兵於雍正九
年正月内奉
旨著南澳鎮緫兵張起雲署理福建陸路提督印務南
澳鎮緫兵印務著康陵署理欽此今查署陸路提(臣)
張起雲於上年十一月内巳經病故南澳係海疆
重地(臣)查康陵老成練達熟於水師一切營務俱
能整頓與南澳甚属相宜可否將康陵實授南澳
鎮緫兵伏候
聖裁再查金門鎮緫兵印務經前督(臣)劉世明等遵
旨遴選延協副將李之棟署理其延協副將等印務并
經遞行委署在案除延協副將李之棟巳於署鎮
任内為捏報廵洋焚燬戰船一案奉
旨革職其金門一鎮亦經奉
旨將臺灣鎮緫兵吕瑞麟革職著在金門鎮效力贖罪
外所有延協副將遞署等缺可否容(臣)悉心細察
於現署人員内有才具果與銜缺相稱者
題請補授抑或仍行署理之處合併陳明統候
睿裁批示祗遵(臣)因海疆營務緊要起見不揣冒昧恭
摺具
奏伏乞
睿鑒謹
奏
延協副將以馬驥補授巳有旨矣其馬驥所遺原缺卿
遞行題補可也
雍正十年十二月二十日福建緫督(臣)郝玉麟謹
奏為遵
旨覆奏事竊(臣)恭摺
奏報蕩平臺番欽奉
皇上硃批據奏兇番蕩平餘社傾心向化以手加額覽
焉此次征勦官兵人等具題到日另有恩賚更有諭
問之旨命大學士轉𫝊欽此又接大學士鄂爾泰張
廷玉来字内開雍正十年十一月十七日奉
上諭據郝玉麟奏稱此番征勦臺番參將李蔭樾智勇
出衆事事争先等語朕查李蔭樾從前来京引見朕
看伊人材精壮似有膽量原是記名上等之人今思
臺灣地方緊要副將陳倫烱未知勝任與否李蔭樾
既著有勞績或將伊補授臺灣副將陳倫烱調用内
地是否人地相宜爾等可寄信密問郝玉麟令其據
實回奏欽此遵
旨寄信前来(臣)捧讀之下仰見
聖主慎重海疆酌用人材之至意(臣)細察參將李蔭樾
才力兼優於副將緫兵均能黽勉辦理惟查臺灣
副將係水師員缺駐劄安平額設戰船五十六隻
有督率兵船出洋廵哨之責李蔭樾從前歴任俱
在陸路而水師似未諳練(臣)於未奉
諭旨之先巳經
奏請將該員補授興化協副將現在候
旨至陳倫烱先任臺灣副將陞補臺灣緫兵該地風土
向所熟悉水師船務亦稱諳練更兼撫馭有方番
民至今感頌&KR1308;員自本年任事以来辦理尚属妥
協(臣)現在委令協同臺灣道張嗣昌前往大肚溪
一帶安插歸順土番務使得所而一時亦難得人
地相宜之員堪以調補但臺灣地方緊要(臣)仍不
時細察如有不甚相宜之處自當酌選妥員請
旨調用斷不敢稍有草率致滋貽誤也緣蒙
諭旨事理謹繕摺覆
奏伏乞
睿鑒謹
奏
所奏是候另有諭旨由内閣頒發
雍正十一年二月二十日福建緫督(臣)郝玉麟福
建廵撫(臣)趙國麟謹
奏為奏
聞事竊查陳秦使違禁販鐡出洋案内無照客民方成
等貨物經(臣)等審明
題請照例入官應俟部覆到日估變但查各貨物堆
貯厦門近海潮濕之地巳經三載俱有霉爛若再
遲久必致漸成廢物且查方成等所帶之貨絲邊
番襪等物原係販賣吕宋非内地適用之物雖有
縀紬綾機槩係粉漿必仍賣給出洋商人方可得
價而出洋商人向例在正月内開洋七月内回棹
若過正月則各商貨物置就又不能另尋售主必
湏又擱一年(臣)等是以先行估變據牙行人等約
估止報稱值銀數千两(臣)等查一船貨物雖除正
經大商有照各貨先經給還外現在之貨豈僅值
銀數千兩查副將張天駿為人誠實併遊擊胡貴
熟諳貨物行情檄令會同厦門同知胡宗文帶同
牙行逐一確估除去霉爛蟲蛀物件外實值厦鋾
番銀三萬二百二十三兩零較前約估相去懸殊
(臣)等隨飭趁此商人置貨出洋之候及時變賣巳
據各商照依行例先繳一半銀一萬五千一百一
十一兩零其餘一半俟七月内回棹照數交繳取
有殷實行商連環結保先繳之銀現飭觧貯藩庫
另行咨部查核外但此等𤨏事原不應上瀆
宸聰(臣)等因違禁事案理應完結謹此繕摺陳
奏伏乞
睿鑒謹
奏
如此實心任事何患諸弊不除吏治民風之不就理也
殊屬可嘉
朕之奬許非為區區二三萬金估變之項而發盖取卿
等之存心耳毋得錯會
福建總督(臣)郝玉麟謹
奏爲遵
旨覆奏事雍正十一年二月十六日接到大學士鄂爾
泰張廷玉來字内開雍正十一年正月十九日奉
上諭福建水師提督員缺甚属緊要著郝玉麟於閩廣
兩省水師緫兵内有伊深悉可勝此任者揀選一二
員密行奏聞候朕簡用爾等可寄信前去欽此(臣)跪
讀之下仰見我
皇上慎重邊海封疆至意(臣)查福建水師提督駐劄厦
門為全閩各海口鎖鑰控制澎臺海外最關緊要
必諳練水師營務熟悉邊海情形者方克勝任(臣)
於閩廣兩省水師緫兵内再四斟酌悉心揀選如
粤省碣石鎮緫兵蔡添略熟諳水務實心任事雖
才情稍覺拘謹而人甚老成堪任提督不致貽誤
閩省緫兵内惟新調臺灣鎮蘇明良才品兼優水
務素諳亦可勝提督之任但蘇明良甫經調臺任
事方新如蒙
聖恩將蔡添略補授提督(臣)無庸瀆請外倘蒙將蘇明
良補授提督臺灣尤關緊要必得人地相宜有才
有守者始克勝任查福協副將馬召南歴練老成
人甚妥當以之補授臺灣鎮緫兵實能勝任(臣)愚
昧無知荷蒙
皇上下詢敢不悉心揀選慎重籌思但識見短淺是否
有當統祈
聖鑒謹
奏
蔡添略既属新進資格未深兼之粤省熟諳水務者少
正亦需員彈壓蘇明良固勝提督之職但臺灣甫經底
定綏輯事宜更為緊要豈可輕移至若馬召南材甚庸
平向乃朕所稔悉近雖歴練何遽能改心易行耶試於
此外另舉一員候朕酌奪如或不然王郡猶堪水師提
督之任否總俟卿再加審度覆到之日有旨
雍正十一年三月初二日福建緫督(臣)郝玉麟福
建廵撫(臣)趙國麟謹
奏為撥運倉榖接濟隣省事竊照閩浙兩省壤地相
連年歲米價時有傳聞上年閩省收成仰荷
聖主洪福各属咸慶有秋惟接壤浙省之福寧州地方
稍有蟲傷緣通省豐收米穀源源接濟至今米價
不致騰貴浙省上年偶有數處收成稍歉米價漸
至高昂(臣)等留心訪問今春愈為騰貴屬在隣封
理應緩急相資今准浙江督(臣)程元章咨開據台
州府詳稱去歲田禾間被蟲傷以致西成稍薄米
價愈騰查閩省去歲年成甚豐現今米價平減詳
請招商赴閩買運榖石赴台糶賣行司議詳批令
暫准海運通糶源源接濟移咨閩省出示招商并
許浙商採買等語備文前来(臣)等𫝊同司道悉心
酌議閩省雖連年豐稔緣山多田少産米無多兵
民食指浩繁從前屡荷
皇恩截運江浙米穀及江西採買米石積貯以至今日
得獲充裕是本地之米原無盈餘也(臣)等仰體
皇上厪念民生至意輾轉籌維查有臺灣府属鳳山縣
積貯各案内除本縣現存榖五萬四千餘石外另
有節年收貯八社地方倉榖二十四萬四千餘石
今酌撥榖十萬石一面檄飭臺灣道府迅即遴委
妥員照數運至厦門以備浙商採買運赴台屬糶
賣接濟民食一面知會浙省督(臣)僉商来厦照依
時價買運(臣)等竝檄閩省地方官出示招商買運
赴台公平糶賣仍給以路照載明榖石數目到彼
呈請所在有司驗明填照回銷庶姦商不致影射
外運所有榖價俟秋收即行陸續買補還項在鳳
邑倉儲仍多貯蓄不致缺乏而浙省台屬人民得
資接濟矣事關動撥倉榖理合繕摺奏
聞伏乞
睿鑒謹
奏
籌議甚好嘉是覽之
雍正十一年四月初五日福建緫督(臣)郝玉麟福
建廵撫(臣)趙國麟謹
奏為二麥豐茂逾常早禾亦多暢茂謹據實奏
聞仰祈
睿鍳事(臣)等查閩省山海交錯人稠地狭比年以来仰
荷
皇上福庇屡慶有秋上年收成亦為豐稔惟冬季雨水
較少今春米價稍增(臣)等即將存貯江浙之米行
令出糶米價隨平迨至正二月間雨水雖有尚未
霑足幸得三月初十日起至十五六連日大雨查
據各屬報稱本年二麥結實甚屬豐茂現在收穫
其早稻連得大雨及時栽插青葱盈野倍覺茂盛
米每石自一兩起至一兩一錢不等價值甚平地
方寧謐又據臺灣府暨所屬各縣禀稱臺地俱係
稻田種麥者少現今早禾蕃盛倍常米穀價平民
番樂業等語(臣)等查閱禀報不勝歡忭是皆我
皇上敬
天勤民太和翔洽之所致也所有二麥巳經成熟現在收
穫以及早禾暢發情形理合據實奏
聞伏乞
睿鑒謹
奏
覽二麥早禾併米價情形朕為閩省黎庶曷勝額慶當
愈勉誠敬以仰邀
天恩祐庇
同日又
奏為奏
聞事竊准浙江督(臣)程元章咨開據台州府詳請招商
赴閩買運榖石赴台糶賣并咨閩省出示招商買
運等由當經(臣)等查有臺灣府鳳山縣收貯八社
地方倉榖二十萬四千餘石酌撥十萬石迅速運
至厦門以備浙閩商人買運以資接濟情由先經
具摺
奏明嗣經半月尚未有商赴買而(臣)等訪問台屬米
價甚昂若俟浙商来買運往誠恐緩不及濟擬就
厦門存倉臺榖趁此南風便利委員先行運送二
萬石赴台糶賣以濟民食但查浙省原咨止有招
商買運之說所有閩榖運台照依臺價并一切運
費與&KR1308;處市價有無平減禆益於民之處難以懸
定隨即差弁星夜咨商浙江督臣去後一面選委
文武員弁行知厦門同知將收貯雍正九年臺榖
内暫撥二萬石配定船隻等候俟鳳山縣運到倉
榖補款兹准程元章覆稱台屬需米甚切若得此
二萬石榖接濟實屬有禆如湏再撥容當酌量另
行移咨僃覆到(臣)等(臣)等即令預經委定員弁酌
帶水脚銀兩於四月初三日兼程赴厦領運竝咨
覆浙江督臣外所有運榖接濟鄰省緣由理合恭
摺奏
聞伏乞
皇上睿鑒謹
奏
覽奏運榖赴浙情節知道了凡事咸應酌其緩急權其
損益而為之豈可拘執一定耶
同日又
奏為據情遵例代奏仰祈
聖鑒事據福建廵海汀漳道郭朝鼎禀稱竊查隨任旗
員子弟荷蒙
皇上天恩著令歸旗學習實
聖主造就人材之至意(朝鼎)在泉州府任内欽奉
諭旨緣長子候選州同郭治向因抱病延醫調理具結
報明咨部在案嗣因(朝鼎)仰蒙
皇上洪恩授今海疆要缺職司廵海兼轄汀漳二府竝
有承辦修造戰船之任均關重務往来廵察督催
修造不敢少懈一切稽查案卷察&KR1802;戰船工程俱
係長子郭治在署協幫辦理今病雖痊愈現在辦
事稍知頭緒奉憲嚴催起程(朝鼎)下情未敢上達
兹奉
恩旨凡子弟中有可以助其父兄辦理事務者道府等
官有督撫代奏之例(朝鼎)跪讀之下不勝感激涕
零伏念(朝鼎)雖生四子次子郭河年止七歲三子
寧武年止六歲四子春泉年止五歲俱属幼稚惟
有長子郭治年三十二歲賦性固属庸愚尚知謹
慎小心可以稍助(朝鼎)辦理公事理合瀝陳實情
懇請代達
天聽倘蒙
聖恩俞允准將郭治留隨任所不惟(朝鼎)得資臂指而
郭治得以漸習吏治亦當同效犬馬上報
君恩等情具禀前来據此(臣)等查汀漳道員職任廵防
兼有修造戰船等事現今&KR1308;道名下承辦修造戰
船一百餘隻責任繁重&KR1308;道郭朝鼎居官勤慎辦
事實心今據稟稱伊子郭治向經在署幫理請留
隨任學習等情(臣)等不敢壅於上
聞謹具摺代
奏可否准其隨任學習以助其父辦理事務
洪恩出自
聖裁伏乞
睿鑒為此謹
奏
郭治准留隨任學習移咨&KR1308;旗知之
雍正十一年五月初一日福建緫督(臣)郝玉麟福
建廵撫(臣)趙國麟謹
奏為奏
聞事(臣)等撥運厦門臺榖二萬石前赴浙江台州接濟
巳於四月十三十六二十二等日陸續運送去訖
正值風信順利約計五六日可到又聞浙省杭州
府一帶民間食米每石價銀一兩七八錢不等被
災窮民赴省城覓食者甚多惟目下正值青黃不
接米價日漸增昂(臣)等查現今運往臺榖價值連
脚費等項運至乍浦每石不過一兩二錢上下較
浙省米價似覺稍賤伏覩我
皇上厪念民生軫恤僃至事關民食(臣)等自應悉心辦
理查原議撥運臺榖十萬石除巳運赴台府二萬
石外現今再撥二萬石委員照前由海運至浙江
乍浦地方咨交浙省督臣即照原價糶賣以濟民
食其餘六萬石現在預備停妥(臣)等再加細查彼
省米價情形酌量辦理所有續運榖石前赴浙省
緣由理合具摺奏
聞伏祈
睿鑒謹
奏
浙閩連界文移甚便與&KR1308;督商酌辦理可也
雍正十一年六月二十七日福建緫督(臣)郝玉麟
福建廵撫(臣)趙國麟謹
奏為敬陳地方情形增改府州縣治以專職守事竊
惟閩省山海交錯幅員遼闊内為各省屏藩外控
海洋諸島建置尤當得宜(臣)等荷蒙
皇上天恩畀以海疆重任凡属地方事務共期悉心辦
理不敢苟且因循致滋玩誤查福建福寧直隸一
州東臨大海南接省會北連浙省温處等郡西界
建寧府属悉係崇山峻嶺地方最關緊要知州本
任有讞獄催徵各項公務而所轄福安寧德二縣
刑名錢榖又均由其&KR1802;轉事務繁冗兼顧實覺勉
強又福州府属古田一縣地處萬山之中延袤九
百餘里共編都保五十餘處每年額徵錢糧二萬
七千三百有竒習俗獷悍犯案纍纍應納錢糧歴
年抗欠縣令親往徵比或審驗案件即相率逃避
深山莫可蹤跡惡習相沿竟為得計若不亟為整
頓致使積惡日深罪不能逭法不可貸甚非仰體
皇上如天之仁至其餘各縣以及村鎮緊要之處歴舉
地方文武備載情形詳請改設移駐緣由(臣)等一
併行令布按二司暨各道轉飭確勘妥議去後兹
據司道行據各府勘議會詳前来内稱福寧一州
向轄福安寧德二縣兼與福寧鎮同城一切地方
事務甚属繁雜又係自浙入閩水陸通衢咽㗋之
地知州一員顧此失彼照料難周實覺勉強且與
緫兵體制未稱應請將&KR1308;州改設為府除原轄福
寧二邑外另設附郭一縣即以州牧原管之錢糧
戶口專任辦理再建寧府之夀寧一縣離建寧水
陸共六百里路徑﨑嶇離福寧止二百七十里平
坦易行以之改隸新設之知府管轄甚屬近便則
一府四縣體制以隆而督率分理之任亦各有責
成矣又古田縣地方甚属遼闊姦匪易於潜蹤内
地名雙溪一處離縣二百餘里山深路險民情尤
為頑梗明季原設捕盗通判駐劄其地舊址猶存
應於雙溪增設一縣即以古邑之二十至三十四
都錢糧八千六百餘兩戶口萬餘分撥經管就近
化𨗳每遇朔望宣講
上諭督率各鄊耆民朝夕訓誡涵濡歲月久久風俗自
能移易頑梗可除錢糧亦得清完其新設之縣亦
隸福州府管轄又閩省下游泉漳二府俗悍民刁
健訟好鬭所轄地方太廣實有鞭長不及之處應
各設直隸州互相分理内有泉属之永春縣接連
興延漳三郡姦宄易於透越重岡複嶺離府甚遠
西北至德化僅三十里西南至大田一百一十里
應以永春縣改為直隸州以德化大田二縣歸其
管轄再漳州府所轄龍巖縣上接汀州下通延建
距漳州府竟有三百餘里一切公事呼應維艱查
龍巖東至漳平西至寧洋各七十里應以龍巖縣
改為直隸州以漳平寧洋二縣就近歸其管轄均
於地方實有禆益等語(臣)等查福寧州實属邊海
要區為全閩屏障應請改設知府添設附郭一縣
以隆體制以專職守至雙溪地方係古田縣要隘
之區四面環山每致蔵姦聚匪應設縣治以彈壓
化誨至永春龍巖二邑議改為州均係因地制宜
(臣)等非敢草率更張因再四斟酌實於地方有禆
其添改府州縣應需佐雜等官及各緊要村鎮移
駐改設之處容(臣)等斟酌附䟽
題請惟是(臣)等知識淺短是否可行不敢冒昧具
題合先具摺奏
聞伏乞
皇上睿鑒批示遵行謹
奏
事關增改府州縣治具䟽題請候朕裁酌
同日又
奏為奏
聞事竊(臣)等案准浙江督(臣)程元章咨撥運臺榖赴台
州府接濟民食一案續據各委員毛永清等禀稱
押運榖船於四月二十五并五月初七八等日陸
續抵台查得&KR1308;處米價每石賣銀一兩三錢有零
自榖船到後每石止賣銀一兩二錢米價漸平民
情歡悅所有運到榖石現在地方官盤交等語又
(臣)等前因浙省杭州府米價賣銀一兩七八錢時
值青黃不接倘日漸騰貴民食維艱酌議再撥二
萬石運至浙省乍浦地方咨交督臣平糶於五月
初一日恭摺奏
聞當即先令候補知府張良弼星馳赴浙確查米價情
形迅速回報正在一面料理輓運間即准程元章
咨稱閩省運到台州榖石巳行布政使派撥在案
浙屬現在二麥蠶絲俱幸豐收似可無庸糶濟如
有未經起運之榖槩為停止等語(臣)等伏思浙省
春間米價增昂今二麥蠶絲旋獲豐收米價漸減
此皆仰賴我
皇上福庇羣黎萬民共慶(臣)等不勝欣慰除前經運往
台州榖二萬石外其尚未起運榖石即行停其輓
運矣理合奏
聞伏乞
睿鑒為此謹
奏
緫惟仰賴
上蒼恩慈耳覽奏曷勝欣慶或因卿等大公無我之誠念
所感亦未可知封疆諸臣果能將國家政務不分彼此
視為一體竭力維持自蒙
天池神明垂察賜祐也
同日又
奏為恭懇
聖恩以愜輿情事竊惟天妃明神功昭清晏德庇商民
聲靈夙著於寰區顯應尤𫝊於閩海康熙十九年
提督萬正色克復厦門神靈協助欽奉
聖祖仁皇帝敕封護國庇民妙靈昭應弘仁普濟天妃又
靖海將軍施烺進征臺灣師次平海澳時方憂旱
井澤為枯因禱於神泉源驟湧官兵咸被其澤嗣
後默相
王師功成㡳定
敕建神祠於原籍莆田縣湄州地方并
頒敕文以紀功德又加封天后竝
允册封琉球國使(臣)海寳之請令&KR1308;地方官春秋祭祀在
案康熙六十年臺匪竊發鹿耳門海水驟長數尺
舟師揚帆直進七日之内克復全臺嗣經廵臺御
史(臣)禪濟布等奏請荷蒙
皇上特頒
御書神昭海表匾額敬懸湄州暨厦門臺灣三處
宸翰輝煌照臨海澨上年土番不法(臣)欽遵
諭旨徵調官兵六千餘員名并一切錢糧軍火器械載
船一百數十隻經歴重洋風恬浪静安抵臺灣剋
期奏捷是皆
聖主敬禮神明得邀天后宏施庇護感應之理昭然不
爽至於出哨官兵商艘賈舶往来海面洪濤怒浪
神為顯佑之處不可勝紀所在沿海商賈兵民奉
祀最極誠敬而於省會尤盛查福建省城南臺地
方舊有神祠為萬民瞻禮之所(臣)等不揣冒昧懇
求
聖恩俯照湄州等處竝頒
御書匾額
敕令春秋祭祀照依龍神之例督撫依期主祭(臣)等更
有請者伏惟天后凡在江海處所靈應如響其各
省會地方如曾建有祠宇而未經設立祀典之處
并請
降旨一例舉行則崇德酬功之
令典昭垂萬禩矣為此謹
奏
&KR1308;部議奏
福建緫督(臣)郝玉麟謹
奏為請
旨事竊查貯庫軍器關係綦重聽其朽敝甚非所宜(臣)
於上年赴任路過泉州府面訊&KR1308;府庫貯軍器據
禀現存戰箭二萬枝(臣)調取驗看略加修整尚堪
應用及(臣)扺任後查得省庫所貯盔甲甚多行令
布政司造册具報會同撫(臣)趙國麟赴庫查驗除
廢礮八十餘門位難以修整又甲械内實属朽爛
無用者鐵綿甲九千三百餘身鐵盔九千七百餘
頂排線交鎗等一萬六百餘桿只堪鎔鐵其餘不
計外查尚堪修整可備營伍之需者有鐵盔九千
九百餘頂鐵甲綿甲竝甲頁共一萬三百身有零
鳥鎗交鎗線鎗等項除從前撥給鎮標各營竝失
風戰船以及征臺應用尚有堪修整者一千四百
餘桿又福州府海防同知庫内大小鐵子鉛子共
七萬三千六十餘斤閩縣庫内大小鐵子四十八
萬六千餘斤又窩蜂子四千六百一十餘斤尚有
黑鉛鐵斤并雜項鐵器甚多俱無斤兩容(臣)查明
咨部外(臣)再查庫貯軍装器械係我
朝平定耿逆及鄭克塽等案收貯各庫報部在案歴
来各員多不經心曬晾並不造册具報上司查驗
(臣)因到任訪問始知而朽爛無存者巳難數計若
行追賠則事經數十年官非一任難以指實著追
如再因循閩省地方潮濕年復一年必致朽爛更
多實屬可惜今臺地現議添兵如蒙
皇上俞允軍装器械在所必需其有堪修整者可否容
(臣)酌量修整收拾務期堅銳利用修整完竣分别
加謹收貯取具收管備案如有應配用之處造册
報部至外府各縣所貯軍器現在檄查當一併酌
量辦理是否可行(臣)未敢擅便謹具摺恭請
聖旨遵行伏乞
睿鑒謹
奏
足見留心地方庶務嘉是覽之但不可務小而忽大湏
將此等事件作為行有餘力則以學文之舉方始克稱
鉅細不遺也
同日又
奏為奏
聞事竊照臺灣北路土番恣肆不法仰蒙
皇上指示機宜官兵剋期蕩定而逃竄餘孽務湏盡其
根株免致滋事經(臣)
奏明酌留官兵駐防搜捕續據各&KR1308;文武呈報官兵
奉行搜捕以来斬獲有名兇番一十九名生擒一
名又據内山生番殺獻番首十顆番耳九隻前来
軍營請賞餘番懾威膽落逃匿深山莫可蹤迹(臣)
思搜察愈急潜匿愈深若聽民番斬馘請賞恐致
冒濫妄殺之弊非所以安良番而靖地方也(臣)即
一面出示令其自行投出聽候審訊一面著令土
官通事入山曉諭嗣據報稱有大甲西等社逃番
男婦一百零二名口盡行投出竝無一名漏網隨
准廵臺御史暨提(臣)王郡各咨同前由到(臣)所有
搜捕臺番餘孽巳淨緣由理合恭摺奏
聞再據緫兵蘇明良竝臺灣道府禀稱五月十九日夜
水仙宫前舖民陳寳蠟燭店内失火文武各員齊
往協力撲救緣東南風盛人稠地狭風急火猛人
力難施延燒三百餘間除被火民人行司量加賑
恤竝飭&KR1308;地方文武不時誡諭居民加謹小心防
範外合併奏
聞伏乞
皇上睿鑒為此謹
奏
前經有旨防火之具不但臺灣一府凡所屬地方皆應
飭令預備實力行之毋忽
雍正十一年八月初四日福建緫督(臣)郝玉麟謹
奏為海嶼鎮協各營兵食最關緊要酌議分貯榖石
以備接濟事竊照閩省濱海鎮協各營向係分防
島嶼者本地産米稀少全資内地接濟每遇青黃
不接米價增昂更或風信遲阻商販不前民有官
榖平糶之資營兵未免艱於粒食即如海壇一鎮
孤懸海島外附三十六嶼地不産米今年六月内
因風信不順&KR1308;鎮緫兵官陳勇以營兵乏食客販
不至詳請借給倉榖二千石經(臣)飛飭福州府照
數運借去訖(臣)思邊海協營如海壇之僻居島嶼
者不止一處似應通盤籌畫以備接濟庶不致兵
食有缺乏之虞除汀州漳泉以及延建邵武等處
地方或係産米之處或商販不虞缺乏無庸置議
外其福寧一鎮界連浙省前任鎮(臣)顔光旿奏請
設立倉儲今現貯榖六千五百餘石又南澳一鎮
地居海澳原任鎮(臣)許良彬奏請捐貯倉榖經前
督(臣)高其倬撥貯榖五千八百五十七石此二處
倉儲巳足亦無庸置議外若金門鎮額兵二千三
百餘名地在孤島之中係屬海外要區澎湖協額
兵二千名&KR1308;協控制重洋為全臺門戶閩安協額
兵一千六百三十餘名地方濱臨大海産米甚少
𤇺火營額兵九百名&KR1308;營屼立海中係與浙江洋
面聯界要汛銅山營額兵一千二百名四面環海
本地甚少田耕日食全賴商販凡此鎮協各營亟
應按其兵額綢繆未雨庶幾有備無患(臣)擬於海
壇鎮酌貯榖四千三百石金門鎮亦酌貯榖四千
三百石澎湖協酌貯榖四千石閩安協酌貯榖三
千二百石𤇺火營酌貯榖一千八百石銅山營酌
貯榖二千四百石以上共貯榖二萬石於每年青
黃不接之時借給兵丁免其加息秋收𣪚餉扣除
買補完倉責令&KR1308;管鎮將盤查出結陞遷離任列
入交代則海疆守汛兵丁永沭
皇仁於無既矣此項榖價(臣)案查雍正五年有浙省運
閩截漕榖二十萬石現在榖價銀五萬三千八百
餘兩原係
題奉
俞允買米存貯之項閩省本年早稻豐登現在收穫晚
禾亦極茂盛應請動支前項榖價乘時採買建倉
收貯以備沿海鎮營接濟兵食是否可行仰懇
皇上指示倘蒙
俞允另行恭䟽具
題(臣)謹繕摺具
奏伏乞
皇上睿鑒施行謹
奏
兵食最關緊要應如是辦理者照所議具疏題請
硃批諭旨卷二百十四之五
欽定四庫全書
硃批諭旨卷二百十四之六
硃批郝玉麟奏摺
雍正十一年九月初二日福建總督(臣)郝玉麟署
福建陸路提督(臣)阿爾賽謹
奏為請
旨事竊照閩省福興泉漳四府并福寧一州屏藩邊海
控禦島夷設有水陸二提督以及福寕漳州金門
海壇南澳五鎮互為犄角濱海營制巳極嚴密其
延建邵汀四府界連廣東江西浙江三省水陸衝
衢惟汀州設總兵一員其餘皆係恊營控制管轄
尚未得宜查汀鎮所轄邵武延平二恊内延平距
汀州七百五十里甚屬遼遠更有建寕一協竝浙
閩兼轄之楓嶺一營遠隸福寕鎮管轄相隔千餘
里之外考驗弁兵往返艱苦一切往來文禀動經
四五十日始得遞到倘遇緊急公事難保必無遲
誤是汀鎮之於延平恊福寕鎮之於建寕楓嶺等
協營不獨鞭長莫及亦且耳目難周似應因地制
宜未便因循悠忽(臣)等查建寕所屬浦城松溪等
縣與浙江龍泉慶元等處山川相錯又該協駐劄
府城濱臨建河實為水陸要區延平近在肘腋楓
嶺即其門戶應請將建寕協副將改設總兵以延
平一協楓嶺一營歸其管轄控制浦城等處并扼
仙霞嶺要隘與汀州福寕二鎮亦互為犄角更得
聲勢聯絡矣其水路要隘之處應添防汛兵丁(臣)
等斟酌撥補以嚴汛守至汀州鎮仍轄邵武一協
暨本標三營福寕鎮仍轄連江羅源桐山暨本標
共六營汛營制俱屬適均而各鎮稽查易周一切
公務不致遲誤似於地方有裨緣係改協為鎮(臣)
等未敢遽行具
題理合恭請
聖主指示謹繕摺具
奏伏乞
皇上批示遵行謹
奏
會疏題請聽候裁奪
福建總督(臣)郝玉麟福建廵撫(臣)趙國麟謹
奏為據情轉奏事本年八月十七日據候補知府張
良弼禀稱(良弼)家本寒微世受
國恩親父(傑)由天靖衞守備荷蒙
皇上天恩特擢廣西梧州協副將又奉
命護理廣西提督印務調任廣東福建等省今現任雲
南騰越協副將(良弼)一介庸愚毫無知識由福建
福寕州知州補授本省理事同知陞授知府
聖主洪恩天高地厚(良弼)父子即捐糜頂踵未足仰報
萬一感激之忱倍深踴躍伏念(良弼)賦性愚拙歴
任以來一切政務雖竭蹶辦理惟恐或有遺誤時
懼不能勝任而於弓馬營伍事務自幼跟随父任
曾經留心學習伏覩我
皇上至聖至明凡於用人之道悉皆量才任使查前任
福建水師提督許良彬現任江南徽州營參將楊
文成均係候補知州改補武職(良弼)自揣文武雖
係兩途均為
朝廷出力懇祈援例仰請
皇上恩准(良弼)以武職改補則犬馬愚誠矢圖報於生
生世世矣為此據實具禀等語(臣)等查候補知府
張良弼自服官閩省以來辦事勇往直前頗為努
力今據禀請援例改補武職情詞甚屬誠懇該員
年力富強人材壮健驗其弓馬亦屬可觀應否准
其改補
洪恩出自
聖裁倘蒙
俞允另行給咨送部引
見(臣)等不敢沮抑下情謹據實恭摺具
奏伏乞
皇上睿鑒謹
奏
有旨諭部
同日又
奏為恭報閩省早稲收成分數仰祈
睿鑒事欽惟我
皇上念切民依重農貴粟各省收成分數無時不在
宵旰疇咨之内兹據布政使劉藩長彙報福州府屬閩
縣古田永福三縣收成均有十分候官長樂二縣
收成均有九分福清連江閩清三縣收成均有八
分羅源縣收成七分興化府屬莆田縣收成九分
仙遊縣收成十分泉州府屬晉江永春德化三縣
收成均有十分南安惠安二縣收成均有九分同
安安溪二縣收成均有八分漳州府屬平和詔安
二縣收成均有十分漳浦南靖長泰三縣收成均
有九分龍溪海澄龍巖漳平寕洋五縣收成均有
八分延平府屬順昌將樂大田永安四縣收成均
有九分沙縣尤溪南平三縣收成均有八分建寧
府屬政和甌寕崇安浦城壽寧五縣收成均有九
分建安建陽松溪三縣收成均有八分福寧州收
成七分所屬寕德縣收成八分福安縣收成六分
邵武府屬邵武縣收成十分建寧光澤二縣收成
均有九分泰寕縣收成七分汀州府屬長汀寧化
上杭連城四縣收成均有十分清流武平歸化永
定四縣收成均有九分理合分晰彙報其臺灣府
屬每年收穫較内地稍遲容俟報齊之日另文具
報合併聲明等語(臣)等伏查閩省仰蒙
聖主福庇連年俱慶有秋今歲收成更比往年豊稔現
在米價每石自八錢起至一兩不等民食充足荷
蒙
皇上教養深仁風俗漸臻淳厚械鬭盗刦等案較前頗
少海洋陸路地方俱各寧謐晚禾亦極蕃盛臺灣
府屬早稻收成分數容俟彙報到日具
奏外所有内地福州等八府及福寕一州各縣早稻
收成分數理合據實奏
聞伏乞
皇上睿鑒為此謹
奏
閩省早稲收成分數以手加額欣悦覽之
雍正十一年九月二十六日福建總督(臣)郝玉麟
謹
奏為姦民私載番人潛入内地事竊照閩省人民貿
易外國吕宋地方及偷渡在彼久住者甚多該地
番夷資財豊裕往來熟識難免引誘之弊亟當防
微杜漸經(臣)於洋船酌添水手嚴禁偷渡案内僃
將情形奏
聞欽奉
皇上硃批諭旨(臣)仰遵
聖訓時時儆惕刻刻留心每見文武屬員嚴令加謹稽
察毋得稍懈因閩安協副將張天駿素常辦事幹
練精細才具明敏特令其密加留心察訪據實速
禀去後嗣據張天駿禀稱有久住吕宋福寕州民
帶有吕宋夷人二名出租船番錢一百五十圓船
主出有保状與彼處夷主其番人帶有四甲箱番
錢約計五千金在大擔門外雇小船乘夜到漳州
福河厰蔡家村内投住欲在漳泉招人歸伊天主
教等語(臣)聞聽之下不勝駭異適汀漳道郭朝鼎
因公在省該員精明強幹才猷兼僃(臣)與撫(臣)趙
國麟當即密諭令其星往確查慎勿漏洩兹據郭
朝鼎禀稱訪得番人擕銀前來内地果有其事遵
即密同漳州府知府王之琦選差妥役拏獲船戶
劉前郎水手黃祿訊據供稱有久住番邦的福寕
州一人名呌蔡祖帶有番人名呌聖哥蔡祖送到
後坂社嚴秀才小名登官家裹随諭署龍溪縣知
縣孫國柱帶役拏獲嚴登并搜出天主教圖像等
書續於嚴登家内搜出番人一名又於嚴登家草
堆内搜出番人聖哥一名現押嚴登䆒出蔡祖務
獲嚴審引誘番人潛至内地確情清查番人帶來
銀兩有無煽惑良民訊明詳報所有番人二名巳
將善言撫慰安頓妥協處所等語除檄飭究審外
(臣)與撫臣查番人住居外國若非蔡祖勾引何敢
帶銀潛入内地其勾引之蔡祖私載之船戶劉前
郎水手黃祿窩留番人在家并搜出天主教圖像
之武生嚴登等均應按法從重治罪以儆愚民至
番人聖哥等不應聽從引誘帶銀潛至内地誘人
入教煽惑愚民惟是夷人不知
天朝法紀即按律治罪彼亦何辭但(臣)等伏覩我
皇上天地為心包涵萬國凡於外域遠人靡不
恩予矜憫應俟此番審明番人果有擕帶銀兩逐一查
出即覓吕宋便船將該番竝銀兩一併送至吕宋
交明彼地番夷頭目收管使外夷咸知
聖朝稽察周密法度森嚴不敢有犯更昭
聖主寬大洪恩畏威懷德海島遠夷同聲感激矣所有
(臣)等辦理此案愚見復經密商觀風整俗使(臣)劉
師恕署陸路提(臣)阿爾賽水師提(臣)王郡俱各意
見相符但(臣)等愚昧淺見是否有當伏乞
皇上睿鑒訓示遵行為此謹
奏
嚴懲内地勾引之人從寬釋放遠夷辦理甚屬妥協
雍正十一年十一月初一日福建總督(臣)郝玉麟
福建廵撫(臣)趙國麟謹
奏為欽奉
上諭事雍正十年十二月二十日奉
皇上硃批布政使劉藩長奏請
賞撥海關税餘銀两留充公用一案并接大學士張廷
玉寄字内開欽奉
上諭命(臣)等將養廉公用各項妥帖計議辦理至於錢
糧關係緊要劉藩長任内那墊之數著將劉藩長名
下應得養廉全扣補完其從前潘體豐那墊未清之
項著落潘體豐賠補如力不能完亦將劉藩長養廉
逐年扣補欽此(臣)等欽遵
諭旨悉心計議随經詳細恭摺
奏覆所有劉藩長任内那墊之數飭將應得養廉速
即補完具報其潘體豐那墊未清之項嚴令劉藩
長逐一追補去後兹據劉藩長禀稱(藩長)一介庸
愚茫無知識仰蒙
皇上畀以閩藩重任職司錢糧出入
殊恩異數毫無仰報通省各員養廉巳蒙
聖主賞給至於辦理公務更有耗羡抵用理應通盤籌
畫權衡緩急斟酌辦理乃(藩長)賦性愚拙遽以耗
銀徵解不齊
奏請撥給海關盈餘銀两以充公用實屬冒昧之至
荷蒙我
皇上洪慈不加罪斥
敕將(藩長)那墊之數於名下養廉補完潘體豐從前未
清之項如力不能完亦將(藩長)養廉逐年扣補欽此欽遵
(藩長)自蒙
聖訓無時不深悚惕感激愚忱即世效犬馬亦難報
君恩於萬一伏查(藩長)原奏潘體豐任内那墊銀七萬
五千六百餘兩今已據各屬完解耗羡官莊并吕
大雲完解支領修城銀兩以及歸補等項共收過
銀六萬三千五百四十餘兩未完銀一萬二千六
十餘兩内吕大雲未補銀四千三百一十四兩現
在行催完補外據潘體豐之子潘應召稟稱伊父
任内前署總督史貽直長支養廉二千五百九十
八兩零前總督劉世眀長支養廉五千一百五十
六兩零禀請催補等語業經轉詳咨催在案至(藩)
(長)任内那墊銀一萬六千餘兩凜遵
聖諭巳將本任并前任内養廉凑足全數補完今據各
屬將前項民欠耗羡銀一萬六千餘兩陸續完解
清楚現同(藩長)補完之數一併存貯在庫理合分
晰造册送核稟請
奏逹
聖鑒(藩長)不勝惶悚之至等語(臣)等查劉藩長自蒙
聖訓以来感激
天恩力圖報效其愧悔悚惕之心時形於色兹據禀伊
任内那墊銀一萬六千餘兩已將養廉凑齊補足
其各屬未完前項耗羡銀一萬六千餘兩巳據陸
續完解清楚一併存貯在庫造具清册前來(臣)等
公同查核無異除史貽直劉世眀長支養廉吕大
雲未完修城各銀兩現在移行嚴催完補外所有
劉藩長感激
聖恩遵
旨完補并據各屬解完耗羨緣由理合據實奏
聞伏乞
睿鑒謹
奏
史貽直長支銀兩著於潘體豐劉藩長名下追補還項
餘俱覽悉
同日又
奏為欽奉
上諭事本年八月二十七日接内閣字奉
上諭朕聞福建古田縣知縣趙琳居官聲名甚好著詢
問郝玉麟趙國麟若趙琳居官果優著伊等酌量
或知州或同知知府以人地相宜之缺題補欽此(臣等)
伏讀
諭旨仰見我
皇上鑒拔人材之至意查古田縣地方最屬遼闊縣治
多係大山民俗獷悍趙琳化導有方寬嚴並用聲
名頗好(臣)等正擬有相當缺出請
旨陞補因古田最關緊要一時未得其人地相宜之員
尚未題請兹欽奉
上諭
聖眀無遠弗照查該員現丁母憂除會疏
題請給假治喪回閩之日俟有人地相宜缺出(臣)等
酌量請
旨陞補以示鼓勵合先據實恭摺
奏覆伏乞
皇上睿鑒謹
奏
給假治喪俾得公私兩全甚善似此出色之員當破格
題請優擢以為親民者勸
雍正十一年十一月十八日福建總督(臣)郝玉麟
福建廵撫(臣)趙國麟謹
奏為恭報閩省晚稻收成分數仰祈
睿鑒事竊查閩省比年以來時和歲稔本年早稻收成
更為豐裕業經(臣)等據實奏
聞在案今當晚稻登場之候行據布政使劉藩長彙報
福州府屬長樂永福古田三縣收成均有十分閩
縣連江二縣收成各有九分侯官福清閩清三縣
收成均有八分羅源縣收成七分興化府屬莆田
縣收成九分仙遊縣收成八分泉州府屬德化縣
收成十分安溪縣收成九分晉江惠安同安三縣
收成均有八分南安永春二縣收成各有七分漳
州府屬漳浦漳平平和三縣收成均有九分龍溪
海澄南靖長泰龍巖寕洋六縣收成均有八分詔
安縣收成七分延平府屬大田縣收成十分南平
順昌將樂沙縣尤溪永安六縣收成均有九分建
寕府屬甌寕建陽政和浦城四縣收成均有十分
建安崇安松溪三縣收成均有九分壽寕縣收成
八分邵武府屬邵武光澤二縣收成各有十分泰
寕縣收成九分建寕縣收成八分汀州府屬長汀
清流上杭永定連城五縣收成均有九分寕化歸
化武平三縣收成均有八分福寕州收成八分所
屬之福安寕德二縣收成均有九分臺灣府屬每
年早稻收穫較内地稍遲前經(臣)等
奏明兹據彙報臺灣鳳山二縣早稻收成各有七分
晚稻收成各有八分諸羅彰化二縣早稻收成各
有八分晚稻收成各有七分并稱臺灣地方本年
秋間偶被風雨並無有礙禾稼等語具報前來(臣)
等謹據實分晰陳
奏再閩省多産番薯本年尤為豐收更資民食通省
米價每石自七錢六七分至一兩零不等民人樂
業海洋陸路地方俱各寧謐合并奏
聞伏乞
皇上睿鑒謹
奏
覽奏閩省晚稲收成分數及米糧價值情形朕實額手
欣慶此皆卿等忠勤任事感荷
上天慈佑之所致但當益加寅畏毋起絲毫滿肆之念勉
之更勉可也
雍正十一年十二月二十六日福建總督(臣)郝玉
麟福建廵撫(臣)趙國麟謹
奏為據實奏
聞仰祈
睿鑒事竊照臬司一官為通省刑名總滙必須事事詳
慎一秉至公始為允協兹按察使李玉鋐自上年
到任以来(臣)見其年齒雖老然於刑名案件精力
尚能辦理雖遇事每多偏執(臣)屢次推誠誨勉該
司當下亦常知省悟詎意近來情性甚覺放縱好
惡偏私多以剛愎自用種種悖謬難以悉舉而且
任意瞻徇姻戚毫無忌憚牢不可破(臣)國麟荷蒙
皇上畀以廵撫重任視事之後於所屬各員賢否詳慎
訪察經將按察使李玉鋐居官時有拘執之處於
雍正八年十一月間具摺奏
聞欽奉
硃批覽奏俱悉仍當不時訪察加意體騐可也欽此維
時李玉鋐旋因患病回籍上年奉
旨復任(臣)欽遵前奉
諭旨不時加意訪察婉切開導該司初時尚知檢點近
來拘執之性又復如故難以冀其轉移(臣)等竊思
辦理
朝廷公事總在殫竭公忠無纖毫人我之見始能歸於
至當若偏執巳性任情好惡必至悖謬所關甚鉅
今李玉鋐年巳七十三歲看其辦事雖能支持然
偏執悖謬之處較前尤甚動輒以年老辭官為語
言詞舉動顛倒反覆恬不知怪(臣)等因其素常操
守尚好辦事亦勤是以未即指參但臬司係風憲
大員為通省百職之表率士民之瞻仰職任綦重
(臣)等不敢瞻徇隱諱謹據實密摺奏
聞伏乞
皇上睿鑒謹
奏
李玉鋐原係庸材所奏知道了
同日又
奏為姦民私載番人潛入内地謹將審擬罪名恭陳
聖鑒事竊查福安縣姦民蔡祖本名蔡祝勾引吕宋番
人携帶銀两潛至内地欲在漳泉招人歸伊天主
教一案情由先經(臣)等恭摺奏
聞彼時因為首勾引之姦民蔡祝潛逃(臣)等一面懸賞
緝拏並專差星赴福安縣密諭知縣王玲務期弋
獲如稍疎縱嚴行參處該令當即分差幹捕四路
緝拏随於西演地方深山之内拏解前来當即押
發按察司會同布政司嚴訊去後兹據該司等行
據縣府將各犯審明錄供解司復訊議擬會詳前
来(臣)等核審無異查天主一教本属妄誕最易煽
惑愚氓(臣)等屢行查禁蔡祝膽敢在外域吕宋地
方向番人說及行教情事於雍正十一年六月内
勾引番人聖哥携帶銀两番經木箱行李等物給
船戶劉前郎番錢五十圓搭船於七月十九日至
大擔門外前郎慮恐塘汛盤詰復向聖哥取番錢
三圓僱不識姓名小漁船一隻潛入内港於二十
日早蔡祝前郎同引聖哥至嚴登家住下前郎即
回厦門嗣蔡祝復得聖哥番錢十五圓亦回福安
縣原籍先有番人萬濟公於雍正十年間自吕宋
至廣東香山澳因聞嚴登原係奉過天主教之人
来訪嚴登欲行伊教遂與聖哥一同藏匿嚴登家
内禮教誦經旋被訪聞拏獲尚無歸教人民再四
詰訊各犯矢口如一水手邱招行保鄭瑞於事發
擬合依左道惑人律絞監候嚴登合依為從屬有
司者僉妻發邊外為民船戶劉前郎水手黃禄合
照偷渡船隻水手杖一百徒三年例各杖一百徒
三年又水手邱招合依知人欲告自首者减二等
杖八十徒二年行保鄭瑞合依不將偷渡情由首
明例責四十板徒三年今事後出首應照知人欲
告自首者減二等律杖八十徒二年均無枉縱嚴
登家中搜出天主教圖像等書飭行銷毁番人聖
哥萬濟公(臣)等宣佈
皇上寬大洪慈並
天朝法紀該番等始則戰兢恐懼後則踴躍歡呼望
闕叩頭謝
恩訖随將蔡祝劉前郎所得聖哥銀兩照數飭追以及
該番帶来木箱行李番錢等物逐一交給收領差
員押往厦門諭令厦門同知即覓吕宋便船令船
戶照看載回彼國又番人萬濟公一面差押至廣
東咨眀該省督臣發交香山澳番目收管以昭
聖主天恩所有審擬蔡祝等各犯罪名以及遣回番人
緣由理合繕摺恭
奏伏乞
皇上睿鑒謹
奏
覽奏知道了摺尾並無另疏題請字樣何耶
同日又
奏為請
旨事竊照閩省沿海居民多有販洋為業往来外域經
物於大擔門外暗雇小船装載回家經漳州府訊
據陳魏供稱犯生向在廣東貿易於康熙五十三
年買有茶葉貨物在廣搭船往噶喇吧五十五年
娶了妻室楊氏原是福建人本年犯生回至廣東
買了磁器等貨復往吧國賣完了貨又賣布疋稍
有利息原去的船巳回棹了随於五十六年奉禁
了洋船隻稀少回来不得並不是甘心久住番邦
自蒙
萬歲爺天恩開了洋禁雍正七年纔得回到家裏住了
三年十年上在蘇州捐了監生又買茶葉等貨仍
在廣東搭船到噶喇吧原是做生意的人不能歇
業歴次往来上税照票俱托船戶料理的家中尚
有老母兄弟常寄銀信回家養贍今年春間妻室
不在了留下三箇女兒因無子買了两箇番妾两
箇小番使女四箇番僕都是當著荷蘭番官明白
買的帶了些番米行李同家眷回歸故土侍奉老
母永為
盛世良民並無違禁貨物起身的時節夷目呷嗶丹配
了郭佩的船本年五月裏到大擔門外犯生因今
次未曾請得牌照汛口盤詰嚴謹為此雇了小船
由大擔外洋回家犯生從前羈留外邦實非得已
並不是甘心住在番邦的若忘了故土的人於今
就不挈眷回鄉了只求詳察訊據楊營供稱小的
原在同安縣做生意雍正六年正月在廣東將本
銀三百两買了些茶葉磁器搭船到噶喇吧娶了
妻室郭氏是中國人原要随船回來的小的因染
了病至八年五月裏仍回廣東買了貨於九年正
月又往吧國這幾次出洋納税照票都是船主代
為料理的小的有箇哥子楊課原在吧國娶有嫂
子生下两箇姪兒上年哥子不在了小的娶的妻
室生了兩箇兒子一箇女兒年紀尚小又買了一
箇乳媽三箇番僕俱係番官說定身價買的連嫂
子姪兒共十一口向番目呷嗶丹說明搬眷情由
他配給了高鳳的船於今年六月裏到了大擔門
外因沒有照怕塘汛查騐雇了一隻小漁船由大
擔外洋到家就被本縣拏了小的原是守分良民
自雍正五年奉
恩旨開了洋禁漳泉的百姓得到番地做生意如今家
給人足無不感戴
國恩不但小的不敢忘本即現在外邦的俱有思歸
之念小的因愚蠢無知這次誤犯私渡禁令只求
超釋等情供吐在案正在叙詳間復據陳魏楊營
為叩求轉逹下情事呈稱魏等邊海愚民向在吧
番貿易魏因生意牽纏又因禁洋以致淹留番地
營自開禁後出洋不合無照私渡回家甘罪何辭
但切思漳南一帶人稠地瘠向苦食用不敷深幸
比年以来
聖化覃敷海洋寕謐魏等往来生理獲利豐家實皆
皇恩
帝澤沾被無窮今魏等情願將所獲餘資仿照社倉之
例魏捐榖八千石營捐榖五千石并各造倉厫僃
賑鄉黨稍伸報效以贖罪愆乞憐魏等愚蠢無知
宏施祝網加惠閭閻仁澤永垂萬年等語將陳魏
等分别議擬由司會詳前来(臣)等伏查雍正六年
間前督(臣)高其倬疏稱留住噶喇吧吕宋之人係
康熙五十六年定例以前者定限三年之内准其
回籍如康熙五十六年定例後私去者自不應准
其回籍等因會
題欽奉
諭旨洋禁初開禁約不可不嚴以免内地人民貪利飄
流之漸其從前逗留外洋及違禁偷往之人不准回
籍欽此(臣)等伏讀
聖諭我
皇上訓誡愚民不思故土逗遛外地並禁其貪利飄流
之漸者實属
天心慈愛之深誠亘古以来所未有也今查陳魏於康
熙五十五年自廣東往噶喇吧經營生理至雍正
七年始行回家係在雍正六年欽奉
諭旨不准回籍之後雖據供從前因生業牽纏又緣禁
洋船隻稀少欲歸不能並非甘心異地質訊鄰佑
僉稱陳魏實係良民但該犯今於本年七月間未
有牌照挈眷偷渡回籍實屬不合楊營雖係雍正
六年奉開洋禁之後往番貿易但亦無照攜帶眷
口偷渡潛回查陳魏違禁回籍之處律無正條應
與楊營均照偷渡緣邊關塞者杖一百徒三年律
應各杖一百徒三年船戶郭佩高鳳應照偷渡臺
灣人等知而不舉例各杖一百徒三年均屬不枉
今據陳魏楊營呈稱情願共捐穀一萬三千石建
造倉厫僃賑里黨以贖罪愆臣等僃查各該犯攜
眷回籍情形依戀故土與甘心異域者有間可否
仰籲
聖慈准其捐贖予以自新船戶郭佩等照依干連人犯
例酌量完結
洪恩出自
聖裁(臣)等未敢擅便謹據情恭摺具
奏伏祈
睿鑒謹
奏
念若等依依故土之情應准其捐贖但飭行地方有司
時加約束毋使任意他往
福建總督(臣)郝玉麟謹
奏為欽奉
上諭事本年十二月初九日接到大學士伯鄂爾泰字
一封内開雍正十一年十一月十一日奉
上諭馬召南本係庸常之人朕知之甚悉從前在廣西
時諸凡懈弛不能勝任是以調用福州城守副將高
其倬曾奏伊到閩省後辦理營務井井有條署督標
中軍一切俱能切實料理管束弁兵甚是嚴明寔係
賢能之員可用之才等語當經朕批飭馬召南豈能
如此竒特高其倬不過見其相貎故生賞鑒諭令留
心詳察又劉世眀因提督張起雲之患病保奏馬召
南歴練老成可以委令前往恊理等語馬召南豈恊
理提篆之才劉世眀所奏大誤亦當即批飭又郝玉
麟因漳州總兵員缺保奏馬召南歴練老成熟諳營
務整頓有方委係才具出衆之員等語又阿爾賽保
奏馬召南勤敏練逹請以署福寕總兵印務朕俱未
允行又因馬召南年来辦事未知何如或能革除舊
習奮勉上進亦未可定復降旨詢問郝玉麟郝玉麟
又極力保薦並稱到任以来實心實力辦理營務其
平日居官阿爾賽稱其才具可用等語朕因郝玉麟
身在地方自必知之甚確是以降旨令馬召南署理
福寕鎮總兵印務近聞馬召南居心貪鄙舉止輕浮
前署漳州總兵印務時因僃辦執事等物竝供給宴
會一切使用每營各費銀三四十兩不等又收取甕
城租錢藉賞兵名色入巳又收受土儀禮物甚多歴
歴有據且於一切營務毫無料理惟知宴會演戲日
以繼夜起更定礮不限更次且有參革守僃張定國
與戲旦當場扮演而馬召南附和取樂兵民人等俱
知似此貪劣無恥行止不堪之員郝玉麟阿爾賽豈
無見聞乃竟毫無覺察且謬為保薦是何意見著嚴
行申飭馬召南劣蹟果實著郝玉麟一一查明具本
參奏絲毫不得回護前奏瞻徇隱匿欽此遵
旨寄字到(臣臣)跪讀
諭旨不勝戰兢恐懼惶悚無地馬召南本係庸常之人
久在
皇上洞鑒乃(臣)愚昧淺識祗就其平日辦理營務之處
具摺保
奏不意該副將於署漳州總兵任内有如此劣蹟誠
屬下愚不移仰見
聖主知人之眀鑒察無遠弗至(臣)身在地方不能覺察
謬為保薦咎無可逭荷蒙我
皇上格外洪恩詳切訓誨
敕令查明題參(臣)即捐糜頂踵亦難仰報
君恩於萬一查福寕乃沿海重鎮馬召南似此貪劣無
恥不便仍令署理(臣)現在酌量委員前往福寕暫
行署理該鎮印務馬召南劣蹟容(臣)逐一查眀據
實
題參請
旨定奪(臣)誤保於前悔恨無及斷不敢絲毫瞻徇隱匿
自罹愆咎也(臣)謹恭摺具
奏伏乞
睿鑒謹
奏
觀汝存心似有博取仁慈寬厚虚名景象稍若踵襲故
步非徒無益於國且恐有害於已一涉善柔則與邊海
巖疆之任大不相宜矣總惟效法鄂爾泰斯為盡善不
可遺忘前訓誤走邪途慎之毋忽
雍正十二年三月十二日福建總督(臣)郝玉麟福
建廵撫(臣)趙國麟謹
奏為欽奉
上諭事竊(臣)等於上年十一月初一日會
奏布政使劉藩長那墊銀兩巳據照數補還貯庫一
案欽奉
皇上硃批史貽直長支銀兩著於潘體豐劉藩長各名
下追補還項餘俱覽悉欽此當即飭行該司速即分
補完報先於上年十一月十五日尚未奉
旨之前即據史貽直解補前任閩督時預支養廉銀二
千五百九十八两有零移咨(臣)等飭司收存兹奉
諭旨據劉藩長禀稱伊名下遵
旨應分補銀一千二百九十九两有零巳經如數補完
潘體豐名下應分補銀一千二百九十九兩據伊
子潘應召自限六箇月回籍山東解補等語其史
貽直先前還補之項應否發還(臣)等未敢擅便相
應請
旨遵行至此案補還銀两細數統容分晰咨部查核合
併陳眀伏乞
皇上睿鑒謹
奏
既據解送到閩又何必發還史貽直巳曾奏聞矣
雍正十二年五月二十二日福建總督(臣)郝玉麟
謹
奏為微弁著有勞績伏懇
皇上格外施恩以示鼓勵事竊照臺灣府治全藉鳳山
縣為之屏藩鳳山一邑又頼鳳彈汛為之保障是
鳳弹一汛所關甚重查雍正十年四月初二日匪
犯吴福生等聚衆合攻鳳弹汛營盤該汛係茨竹
為城所存汛兵不滿二百汛弁係把總黃陞當吳
福生率賊千有餘人自四更時合圍攻擊黃陞率
衆奮勇拒守直至次日辰時將賊殺死五人擊傷
十餘人賊随解散至初四日賊復會聚聲勢愈重
值提(臣)王郡督兵馳至賊乃大敗逃散鳳邑臺府
均得保固實皆黃陞奮勇拒守鳳弹之功(臣)初聞
猶恐未確後提(臣)王郡御史柏修暨軍前大小將
弁僃述始末衆口如一查黃陞係臺地把總定例
二年俸滿即歸内地以千總補用黃陞今巳俸滿
因吳福生一案准有部咨查取文武疎防各職名
黃陞亦在其内因格於成例未便拔補經(臣)調到
驗看人材弓馬均在可觀甚屬可惜寔係膽勇出
衆功績昭著之弁(臣)雖在奬賞未足以酬其功可
否仰邀
聖恩准帶議處疎防之案補授千總或從優以守僃擢
用
洪恩出自
聖裁倘蒙
聖恩破格超用從此海外大小員弁益加感激奮勉力
圖報效矣應否送部引
見之處伏候
批示以便遵行(臣)因鼓勵弁員起見不揣冒昧恭摺具
奏伏乞
皇上睿鑒謹
奏
將其拒守却賊功績僃悉聲眀送部引見題到之日有
旨
福建總督(臣)郝玉麟福建廵撫(臣)趙國麟謹
奏為恭報閩省二麥收成分數事竊惟省耕教稼愛
養厪於
宸衷問歲祈年收穫關乎民食閩省地方仰荷
聖主福庇屢慶有秋兹届二麥登場之後據布政使劉
藩長彙報福州府屬九縣内永福縣收成十分其
餘九分八分不等興化府屬二縣各收成十分泉
州府屬七縣内永春德化二縣收成十分餘自九
分起以至八分漳州府屬十縣内除龍巖平和二
邑地不種麥其餘收成有九分八分臺灣府屬四
縣收成各有八分延平府屬七縣九分收成者四
縣八分收成者三縣建寧府屬八縣除壽寕一邑
地不種麥其餘收成有九分八分以至七分不等
邵武府屬四縣内光澤縣收成十分其餘均有九
分汀州府屬八縣内歸化縣收成十分其餘有九
分八分福寧州暨所屬二縣内寧德縣收成九分
餘各有八分又按據各屬陸續具報前来(臣)等詳
加察核無異並據各禀稱本年自春至夏雨水調
勻米穀價平(臣)等僃查各属現今米每石自九錢
起至一兩零數分價甚平减民食充裕通省雨水
霑足禾苗滋長(臣)等於勸農之時通行查勘甚属
暢茂是皆我
皇上精誠感格上迓
天庥如響之應(臣)等不勝歡忭之至惟有倍加敬畏正已
率屬仰副
聖主垂訓之洪慈耳所有各屬二麥收成分數理合恭
摺奏
聞伏乞
睿鑒謹
奏
覽二麥收成分數雨水米價情形遥頋海疆曷勝額慶
雍正十二年六月十二日福建總督(臣)郝玉麟謹
奏為奏
聞事竊照臺灣番民性本愚蒙行頗恭順前因一二不
法匪類滋擾地方仰蒙
皇上天威遠震除惡安良各社番民得以咸安耕種軍
興之際寔心效力迨荷
天恩添設官兵捍衛感激歡呼凡遇用夫車輛公務土
官通事無不踴躍向前甚属可嘉兹據臺灣府知
府尹士俍詳據鳳山縣知縣陳同善詳稱據岸裏
社通事張逹京土官敦仔阿打歪加巳眉加由蔴
仕菜等呈為化及不毛冥頑風動願歸版圖事詞
稱竊惟内山等處生番穴居野處不隸籍中當今
聖天子仁風遠播德澤宏深凡在昆蟲草木尚知鳴樂
向榮生番雖居界外猶具人形能無感激之念兹
沙裏社生番席由敏等願歸版圖納餉供役等情
造具歸化生番戶口册一本到縣随喚通事張逹
京生番席由敏瓦陳由敏等當堂驗訊據稱沙裏
社界在獅頭獅尾南𫝑在巴荖遠東勢離岸裏社
三百里因阿打歪敦子同沙裏社原是番親因此
出来歸化願作好人大小男婦共一百九十九名
口等供當經各給賞勞諭令歸社并取該通事土
官約束甘結在案事關生番歸化不敢壅於
上聞合就詳請
題逹准予歸化載入版圖以廣招徠等情據此又據
臺灣鎮道詳報前来(臣)即批行布按二司確查酌
議通行在案伏惟
聖朝德化宏敷海嶠番黎欣欣向化兹沙裏社戶口錢
糧雖屬無多察其情詞甚屬誠懇似應俯順輿情
遂其依歸之念除俟該司等酌核詳覆到日(臣)與
撫臣詳晰會
題外理合繕摺奏
聞伏乞
皇上睿鑒謹
奏
覽奏巳悉會題到日有旨
福建總督(臣)郝玉麟福建廵撫(臣)趙國麟謹
奏為恭報閩省早稲成熟情形仰祈
睿鑒事竊照本年自春徂夏雨水調勻土膏滋潤栽插
之際又得大雨疊沛禾苖日漸長茂吐華結實穀
穗纍纍形若貫珠(臣)等因公事出郊目覩嘉穀盈
疇之盛随順便勸勞農民莫不歡欣踴躍咸稱今
年榖穗比往年尤為豐滿將来收成自好等語又
據各屬具禀情形相同查栽插在前者現在漸次
收穫其栽插稍後之處亦巳成熟市米每石自八
錢起至一两有零不等價值平减人民樂業臺灣
一府據各地方官禀報雨水霑足禾苖亦極暢發
(臣)等感戴
天庥恪遵
皇上敬
天勤民之至意耳除收成分數容俟彙報到日具奏外所
有早稻成熟情形合先恭摺奏
聞伏乞
睿鑒謹
奏
早稻成熟米價平减情形以手加額覽焉實緣卿等文
武大臣能同心協力忠誠任事有以感召
天和始著斯徵驗也嘉悦之懷筆難悉諭勉之
雍正十三年六月初二日浙閩總督(臣)郝玉麟謹
奏為海疆重鎮務在得人仰懇
聖主簡補賢能以收實效事竊照金門鎮總兵許國騰
病故經(臣)
題報在案其所遺印務令安平副將高得志署理(臣)
查金門一鎮孤懸海島與厦門對峙控制外洋寔
為臺澎之屏障最關緊要必得幹練之員方克勝
任理合恭請
就熟可否補放
洪恩出自
聖裁倘蒙
俞允其高得志所遺員缺亦屬緊要容(臣)另選人地相
宜之員會疏
題補請
旨合併陳眀伏乞
皇上睿鑒謹
奏
高得志原籍江南非生長閩粤者可比水務何能遂臻
精熟朕知其漢仗雖好胸襟甚欠明白况既無出衆之
藝又無出格之功一旦超擢鎮任殊覺太驟如不得人
暫令署理以觀後效尚可
雍正十三年七月初一日浙閩總督(臣)郝玉麟謹
奏為據實密奏仰祈
睿鑒事竊(臣)荷蒙
聖恩擢用總督兼制两省於今年四月抵浙之次即前
往海寧等縣遍歴東西海塘竝至尖山細加查勘
建築石壩工程巳有十分之六從前深有十餘丈
者今海底積有漲沙現在最深處不過二丈有餘
至小塔山則止有一丈五六尺不等看來似易成
功惟一路塘堤内條石塘身者堅固屹立其向用
塊石砌築各塘均不若條石之堅整再原係石塘
後因坍卸暫將柴薪搶修者甚不堅固此外更有
草塘數千丈原因沙土浮鬆不能建築石塘止用
柴土堆砌抵禦潮汐更當加謹修整至以上各塘
(臣)訪問十一十二两年雖經随時搶修冬底竝未
加修随於彼時同將軍(臣)𫝊森撫(臣)程元章副都
統(臣)隆昇
欽差大理寺卿(臣)汪漋内閣學士(臣)張坦麟等面言如
此險要工程搶修不過權便一時現在塊石各塘
極宜補築柴草各塘均應修整以防風潮不測斷
不可因十一十二两年並未加修倖免疎虞恃以
為常况前歲蒙
皇上差内大臣等來浙估築石塘共一萬丈四尺估計
工料銀一百七十餘萬两并荷
睿算指示尖山石壩建後即有漲沙亦可漸次改建石
塘之
旨今應於緊要之處亟宜修築仰慰
聖懷為是諸臣俱以(臣)言為然(臣)随面諭布政使張若
震給發銀两採辦物料一面行令海防同知丈量
緊要處所勘估册報正在恭摺請
旨遵行間不期六月初二日夜風潮猛烈一切塘堤坍
塌十之八九甚屬危險(臣)細訪從前不行加修之
故實緣諸臣意見不侔十一十二兩年以来錢糧
雖有節省今一旦坍卸如許之多所費加倍若非
仰頼
聖主福庇倘潮水灌注塘内民間田園廬舍能保無虞
時届伏秋大汛勢難刻緩而石料又一時不能猝
辦只得照舊暫用塊石柴草分别搶修今工程雖
將告竣仍應籌畫經久之計查搶修歲修各塘自
康熙五十四年起至雍正十三年六月歴年所用
錢糧數至一百六十餘萬而塘工一遇風潮仍多
坍卸不能保固是係人力未盡不可悉諉天災惟
有石塘可垂久遠
皇上早巳籌及指示甚明即如原任浙江廵撫今大學
士(臣)朱軾任内所築石塘五百丈至今十有餘年
毫無撼動其餘凡係條石塘身亦皆完固計有三
千數百餘丈今亟應遵照内大臣海望等所估改
建石塘次第興築始為萬全惟是條石一時不能
猝辦(臣)與撫臣巳飭令多員預行分路採備届期
酌派工員各分段落趕辦趕築若地方大吏以及
總理大臣秉公無私和衷辦理未有成功不速者
無如諸臣意見不合每事齟齬將來興舉大工自
必更致參差臣受
恩深重何敢顧避嫌怨知而不言竊見海塘所關甚鉅
總理大臣未能安詳辦理除堵築尖山石壩工程
巳有三分之二乃係隆昇一手辦理之事其現議
海塘工程可否另委賢能大員總理之處伏乞
皇上聖裁再應建石塘計一萬丈餘尺若非亟亟辦理
必致稽延歲月務得多員分叚趕築庶可計日成
功查府廳州縣各官俱有地方刑名錢穀之責不
能分身監督并祈
皇上敕部揀選家道殷實候補候選人員二十員来浙
照河工之例分段派委監督工程所需條石除本
省採辦之外江南地方亦有石宕可採即各塘舊
石亦多有堪用者一併酌量濟用大工告竣不難
沿海地方民人仰戴
皇恩於億萬斯年矣(臣)不揣冒昧謹陳愚見恭摺具
奏伏祈
皇上睿鑒謹
奏
此奏之可嘉處筆難盡宣奏内各種情形亦朕所備悉
但他人不肯如是爽直耳現與廷臣周詳籌計辦理方
略議定後另有諭旨
硃批諭旨卷二百十四之六
