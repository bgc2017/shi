欽定四庫全書
硃批諭旨卷五十八
硃批郭朝祚奏摺
雍正七年閏七月二十一日湖南按察使(臣)郭朝
祚謹
奏為遵
旨回奏事雍正七年閏七月十九日奉湖南巡撫(臣)王
國棟傳
旨聞按察司郭朝祚一味柔善因循沽買名譽朕許兩
司俱得摺奏從未見伊將所聞所見據實上陳以盡
臣子之心惟以苟且塞責迎奉上司為得計觀伊志
趣似欲仍學伊父當日積年老練巧詐鑽營以為一
生安享子孫受用之光景殊不知大謬矣爾傳諭令
伊學趙弘恩行事若不肯悛改如夢醒醉覺洗滌肺
腸恐一旦禍及身家將伊父從前欺詐負國婪贓不
法處逐一發擿時莫謂朕不教而加之處分也諭伊
深思朕拔擢之恩為伊父蓋愆之道今此訓諭之旨
並伊自身所立之志反覆揣量是非利害輕重大小
而為之可也明白向伊傳旨令其差人來京到大學
士張廷玉處轉奏等因欽此欽遵(臣)即望
闕叩頭祗聆訖伏念(臣)至微至賤蒙
聖主不次超擢五年之内自知府歴陞臬司皆荷
特恩雖肝腦塗地難以報稱若稍有沽名釣譽迎奉上
司苟且塞責之處不特有負
旨摺奏皆係謹密遵奉此時(臣)尚在道府之任未奉通
行知照至雍正六年十二月初一日到按察使任
(臣)智識短淺以為兩司必須特奉
諭旨方可摺奏(臣)以未經奉
旨不敢冒昧具奏今荷
聖恩命巡撫(臣)王國棟傳
旨令(臣)差人到大學士張廷玉處轉奏跪聆之下感激
涕零惶恐無地竊思(臣)屢蒙
聖主擢用之恩并念為(臣)父蓋愆之道今此
訓諭之旨(臣)自身所立之志清夜捫心自問汗流浹背
實無地以自容伏讀
諭旨如夢醒醉覺惟有凛遵
聖諭奮發悛改洗滌肺腸竭盡駑鈍凡有見聞即據實
陳奏學趙弘恩之做官實心辦事以仰報
高厚洪恩於萬一耳理合遵
旨恭繕奏摺差家人馳赴大學士張廷玉處轉奏伏乞
聖主睿鑒施行謹
奏
世間禍福榮辱靡常惟人自取而巳所謂自取者在行
不在言也豈可徒以紙上一篇語言文字而欲聳動朕
之耳目耶觀汝湖南雨𤾉年歲汝等大員刑政之得失
吏治之優劣不問可知
上天所嘉者惟公與誠所棄者惟私與偽能知
天道斯克盡人道天下未有克盡人道而猶慮獲罪於君
上之理為人臣者要須見理明立本固若大本不立而
惟於枝葉上施為不肯為國致身任勞任怨一味巧猾
譎詐冀幸保全功名身家豈可得乎更有將國法王綱
藉為積隂功之具假公濟私如汝父一流不明大體不
學無術之姦猾老吏軰種種謬論悉不可為訓亟宜敬
慎秉公實力報效以期克盡人道庶無忝厥職不然朕
諄諄屢諭付之流水違訓之罪必不汝貸汝能當否嗣
後倘仍不洗心滌慮奮勉自新猶循故智以為老成穏
當執定庸愚謬論奉為龜鑑牢不可破至噬臍無及時
追思今此之恩諭晚矣
硃批諭旨卷五十八
