欽定四庫全書
硃批諭旨卷一百七十一
硃批趙城奏摺
雍正六年十月十一日湖南布政使(臣)趙城謹
奏為奏明奉到
諭旨恭謝
天恩事竊本年八月二十九日(臣)於郵封内接書一封
内開和碩怡親王大學士張廷玉字寄湖南布政
使雍正六年八月初三日奉
上諭各省藩臬有准其具摺奏事者亦有本人未曾奏
請具摺朕遂未曾降旨者今思藩臬乃地方大員應
准其各就所見具摺陳奏且即此可以觀其人之居
心辦事爾等可寄信與湖南布政使趙城伊若有陳
奏事件初次具摺差人交門上奏事人轉奏嗣後從
何處轉奏朕再降諭旨可也欽此遵
旨寄信前來(臣)捧讀之下感激涕零隨恭設香案望
闕叩頭謝
恩訖伏念(臣)邊徼寒微叨蒙
皇上天恩畀以湖南藩司重任廻思前此疊受之
殊恩更邀目今
特頒之異數自顧何人仰沭
高厚一至於此(臣)具有人心何忍不誠求報效無如才
奏此後一有聞見不時據實陳奏竝懇
天恩將嗣後從何處轉奏之處再降
諭旨以便欽遵(臣)謹
奏
嗣後奏摺交與大學士蒋廷錫轉奏
同日又
奏為請定養廉銀兩解司分給以免州縣那虧事竊
查湖南所屬各州縣徵收錢糧先於雍正元年前
督(臣)楊宗仁檄飭每地丁銀一兩許加耗銀一錢
内將三分解司以充地方公用其餘七分以一分
五釐給藩司竝作部餉解費六釐給臬司四釐給
廵道一分給知府三釐給同知三分二釐給州縣
為各衙門辦理公務以及日用薪水之需乃有不
肖之員見養廉一項前督臣檄内有具摺
奏明之語遂視為應有無所忌憚每於錢糧開徵之
時不顧州縣已未徵收即行牌催解或致劄要求
甚至耑差下縣坐索守提更有不肖牧令久具逢
迎之心無由趨奉一見行催不復計及
國帑遂將正項先動墊解以圖上司歡悅夫正供錢
糧尚有完半全完之期而隨徵之項反得先行交
納因而預支早解彼此相習及至上司遷離多收
之項不便過問惟有那新掩舊以應接任之催積
習日久勢必釀成虧空(臣)請嗣後徵收加一火耗
飭令州縣隨同正餉照數全解交(臣)衙門仍將三
分留充公用州縣應得三分二釐亦按正數即給
解餉人役領回其餘三分八釐存貯司庫如解交
之數足以給發行令各衙門差役赴司具領仍照
在任起止月日給發倘遇遷轉離任免致透支其
有署事兼攝官員雖公事繁多不無需費但既有
本任養廉未便又全給署任養廉應請扣存一半
貯司庫統歸公項以為地方公用如此庶養廉不
致冒濫而州縣亦免那虧矣如果(臣)言可採伏乞
皇上睿鑒施行(臣)謹
奏
與督撫臣商酌行之
雍正七年二月十五日湖南布政使(臣)趙城謹
奏為敬繳
硃批奏摺恭謝
天恩事雍正六年十二月初五日(臣)家人捧回(臣)前奏
恭謝
天恩一摺請定分給養廉一摺到(臣)隨恭設香案望
闕叩頭謝
恩跪閱
硃批竊查科甲出身之人往往崇私好薄公義實屬向
來陋習(臣)荷格外
聖恩不敢稍蹈陋習自棄生成之外今蒙
事(臣)欽奉
諭旨即稟明督撫正在商酌疊奉
恩綸命撫臣將各府雜稅贏餘銀兩添為各官養廉又
諭清查各府未經首報贏餘一併散給
恩波浩蕩至於此極(臣)現在行查一俟查確即請督撫
酌量均分至(臣)衙門原於加一火耗内收一分五
釐坐平為養廉(臣)於上年二月回任至十二月封
印止共收過坐平養廉銀一萬二千七百二十三
兩九分除(臣)署内薪水修金工食紙筆及一切用
度竝地方公事捐銀又(臣)前年父母身後安厝等
費皆出借貸今償還借欠以上共用過銀一萬一
千五百餘兩此外尚存羨餘以僃解餉等項之用
又思
聖主隆恩雜稅&KR1151;餘添為各官養廉(臣)衙門養廉既頗
有餘自應裒多益寡(臣)今現與撫臣商酌就官職
大小事件繁簡通長計算酌量均分務使普沾
聖澤俟酌定後請撫臣具
奏謹將奉發
硃批奏摺恭繳謹
奏
覽
凡事宜揆酌情理秉公執中為之亦不必矯廉自異朕
所取者惟一是字耳
雍正七年七月初二日湖南布政使(臣)趙城謹
奏為州縣解司糧銀請令隨帶法馬以杜中途侵蝕
事竊(臣)查通省地丁糧銀於開徵之後陸續起解
赴司彈貯充餉此定例也其彈兌法馬從前奉部
頒發之後所屬州縣各照製一副赴司呈較(臣)衙
門較準轉呈撫臣衙門驗明飭發較戥稱收花戶
糧銀及至起解即用前發法馬彈兌起解原所以
杜出輕入重之弊也今各屬解司糧銀按封彈兌
輕少甚多每百兩一秤有少至四五錢及七八錢
不等(臣)思州縣既各有較凖法馬起解之時自必
照依彈兌即不無偶爾參差何至大有輕少復加
查訪蓋緣州縣起解錢糧必差家丁同糧書管解
彼此串通行至中途私啓印封任意侵蝕以致到
司彈兌即有輕少在藩司以為州縣解銀輕少惟
飭按數補解在州縣又以為上司秤頭重大不敢
明言上下岐視若輩遂得中飽(臣)謹就管見所及
詳明督撫請令州縣起解錢糧將原呈驗較凖領
去法馬隨餉解司先將法馬較兌隨彈錢糧如無
輕少按照彈收倘有輕少再用州縣法馬彈兌實
屬輕少即係中途侵蝕立行嚴究追補竝將解役
懲治如此則州縣起解藩司彈收皆不容不秉公
而姦胥串同中途侵蝕之弊可以永杜(臣)具詳督
撫已奉批准檄飭各屬遵照現今行之頗有成效
(臣)思藩庫收貯錢糧各省事同一例胥役人等中
途舞弊亦不能保其必無(臣)芻蕘愚見如有可採
伏乞
皇上敕下部議可否通行直省似亦杜弊之一端也(臣)
謹
奏
自任内事尚未知能行與否何暇念及他省亦可謂舍
已之田而耘人之田矣
硃批諭旨卷一百七十一
