欽定四庫全書
硃批諭旨卷一百二十一
硃批趙坤奏摺
雍正元年五月二十一日貴州提督(臣)趙坤謹
奏為保奏人員以資臂指事竊查(臣)標前營以及畢
赤營平越營安南營四遊擊現在缺員例應聽候
部推但(臣)標前營及平越營地當孔道汛防廣闊
畢赤安南兩處又界連川粤偪近苖㺜非熟諳情
形人地相宜之員莫克勝任(臣)看得平遠協右營
守備卜萬年(臣)標左營守備田玉大定鎮標中營
守備吳朝應安南營中軍守備許緯藩皆弓馬優
嫺歴練營務請以卜萬年拔補(臣)標前營遊擊以
田玉拔補平越營遊擊以吳朝應拔補畢赤營遊
擊以許緯藩拔補安南營遊擊則駕輕就熟實為
人地相宜緣係非保題之省分(臣)與督臣咨商未
敢會疏具
題謹繕摺保
奏倘蒙
皇上恩允則(臣)得收臂指之效於地方實有裨益矣為
此謹
奏
照依趙坤所請補授免其引見該部知道
同日又
奏為奏明事竊查貴州各營路有(臣)衙門節禮字識
養廉暨各營修理旗幟整補帳房等費之空糧除
自鎮遠府起至(臣)駐劄安順府大路一帶經(臣)親
行簡閱按册挑補外其僻遠處所嚴檄營路各官
速行招募取具不許仍存空糧遵依册結(臣)復差
員查驗共計招補過壯丁五百名(臣)恐邊徼兵制
上厪
聖懷所有募補空糧實額充伍緣由理合繕摺奏
聞謹
奏
爾爲朕所信任之人其恤兵清餉竭力整理處朕除嘉
奬之外無可多諭勉之爾保題遊擊四員皆照依所請
允行巳降旨該部矣
雍正二年八月二十六日貴州提督(臣)趙坤謹
奏為回奏事雍正二年八月初九日准撫(臣)毛文銓
密信内開欽奉
密旨可將此諭亦密通知趙坤或將伊調到省城𫝊旨
等因(臣)隨星馳赴省跪聆
聖旨訖又貴東道(臣)李日更抵任亦𫝊
皇上諭旨(臣)俱一一欽承跪聆之餘不勝感激愧懼無
地伏思黔之狆家苖性既愚頑習非良善漢姦貪
利或潛入唆挑則報復為非狆苖之情形實難逃
聖主之洞鑒(臣)抵任年餘未能將苖民刁頑之俗與督
撫臣熟思審處驅除務盡奉職無狀罪實難逭乃
蒙
聖恩不加譴責著與撫(臣)毛文銓密商萬全而為之(臣)
雖至愚亦稍知策勵從此仰體
天心矢勤矢慎於邊徼要地務滌除習弊勿姑息長惡
倘有多事苖目教之不改即相度機宜宣示威武
懲一以警百或(臣)有識見不到之處必與撫臣咨
謀商酌務期悉心籌畫以稍盡職守於萬一耳至
於定番一帶山深箐密定廣協營額兵實屬不足
分布今奉
諭旨應添兵與否容(臣)與新撫臣會商妥確再行具
奏所有(臣)欽奉
諭旨緣由理合繕摺謹
奏
覽奏巳悉勉爲之安静近於因循振作近於多事迹雖
相類而其實不同無事時振作不得有事時安静不得
要在審觀時勢相度機宜而爲之方能中其肯綮也若
一味苟且彌縫置庶務廢弛而不問則爾等職任封疆
之謂何然不熟思審處謀及始終而孟浪從事脱至有
損國威則尤其不可者也全在爾等文武大員正已率
屬勤慎自勵誠以馭下公以考績營伍既皆整飭有司
又復廉明則兵民和輯根夲固矣果能若此此等愚頑
苖猓或以德化或以威服胡令不行曷禁不止耶可與
撫臣同心協力治理地方務宜夙夜敬謹精勤勿懈以
革除習弊置黔民於衽席之安方不負朕諄諄告誡企
望之殷也勉之
雍正二年十二月十九日貴州提督(臣)趙坤謹
奏為恭謝
天恩事竊(臣)齎摺家人捧回
硃批奏摺并
欽賜法瑯翎管孔雀翎全副到(臣臣)即恭設香案望
闕叩謝
天恩跪讀
硃批欽遵祗領訖又新任大定鎮(臣)丁士傑抵黔(臣)出
郊跪請
聖安鎮臣即口𫝊
諭旨(臣)伏聆
天語感懼無地兹於十二月十六日為平静惡苖事件
奉
硃批到(臣)等(臣)與督(臣)高其倬撫(臣)毛文銓公同欽領
寵錫叩頭謝
恩訖伏思狆苖兇惡蒙我
皇上明燭萬里慮出機先預為
指授方略是以惡苖阿近阿卧等就縛搗其巢穴擒其
妻孥其餘黨衆革面向化又督撫臣仰體
天心宣示
威德是以各官兵感
恩思奮臨事争先至於(臣)毫無報效之處濫膺逾分之
榮是
皇上之恩施愈厚微(臣)之圖報愈難惟有更加勉勵將
邊境應辦事宜與督撫臣同心計議協力奉行務
期殫竭犬馬愚忱以仰副
皇上諄諄告誡之至意為此恭謝
天恩謹
奏
知道了但去歲四月八月兩次官兵不戢激變熟苖竟
隠蔽不奏朕甚爲寒心
雍正三年二月二十三日貴州提督(臣)趙坤謹
奏恭請
皇上聖安
朕安爾過於慎重似近柔懦不宜貴州之任調爾進京
另有用處
同日又
奏為欽奉
上諭事雍正三年二月初十日准雲貴督(臣)高其倬轉
𫝊
上諭到(臣臣)查黔省山高土瘠苖多民少地之所出不
敷所需凡官吏之俸工兵馬之餉乾皆仰給於他
省之協濟賦税有限耗羡無幾員缺不一養廉未
均是誠不可不有以調劑之也我
皇上明無不照恩無不施
諭令以通省清查之項為夲省之公用此官民兩利可
以長久行之而無弊者也其文員官莊耗羡應聽
督撫臣清查武職官莊(臣)現在嚴查不容隠占黔
之諸苖惟狆苖最為不法而紅苖黑苖之強悍又
不亞於狆苖倚恃山箐出沒無常搶奪報復習俗
使然與其有事而𠞰撫孰若未事而籌畫
神謨廣運洞悉情形(臣)荷蒙
聖恩職在統率敢不恪恭遵奉嚴飭操練振勵委靡與
督撫臣籌畫萬全相機圖謀以仰副
天心惟是定廣之兇苖阿近等恣肆搶奪協將陳元勲
於雍正二年春間差委把總周正帶兵擒捕雖拏
獲賊弟阿鈕阿由二人而首賊遁颺傷死兵丁三
名八月内協將陳元勲又不預先請示自帶兵三
百名假以遊廵為詞潛至西孟意欲暗擒阿近被
阿近等知覺放弩拒敵傷死兵丁一十二名捉去
一名旋亦放出把總周正副將陳元勲雖經咨參
革職而兩次傷兵未曾具奏是(臣)之罪至(臣)等會
同三路發兵中路遊擊郭世發楊振夜駐谷藺鉗
束不嚴以致兵丁失火延燒草房苖民驚疑上山
放弩箭傷兵丁二名實未身死於拏獲兇苖阿近
時又未將此事逐細明白具奏是(臣)之罪恭讀
諭旨愧懼無地伏念(臣)愚昧無知罪戾深積我
皇上特頒
聖諭誡飭教導
高厚之恩(臣)即捐糜頂踵亦何能仰報萬一所有欽奉
上諭緣由理合繕摺奏
聞伏乞
皇上敕部議處施行謹
奏
仐到川省若仍似此優柔徇隠恐爾顔面難以保全也
但亦不可生事貪功番夷情形岳鍾琪最所深悉諸凡
詢伊照伊指示而行毋得舛悮
同日又
奏為奏
聞事雍正二年十二月二十一日據(臣)標中軍參將呈
報據山京汛防把總報稱安順府屬唐三寨民劉
忠魁夷民季蜡到汛口稱於十二月十二日三更
時分被賊燒燬房屋趕去牛隻燒死男女四命受
傷三名卑弁隨即跟蹤追至廣順州屬宗角龍井
寨地方等情前來(臣)查宗角龍井一帶山深箐密
易於藏姦隨經咨移督撫臣會飭拏究去後旋經
撫臣差委安順府知府何經文前往查拏(臣)以知
府衙役無幾難以拏獲隨委(臣)標守備鄔元度帶
弁兵二百四十員名協同前去跟緝兇犯茲於雍
正三年正月二十二三四七九等日拏獲賊犯季
麻阿棍阿賣阿任二月初八日追獲贓牛一隻等
情具報前來尚有未獲逸賊現在緝拏俟獲日聽
候撫臣審題外所有微(臣)遣發官兵協同拏賊情
由理合奏
聞謹
奏
凡事悉如此據實直陳方是若互相欺隠指黑爲白是
非莫辨成何局面耶
雍正三年十月初七日署理四川提督印務湖廣
提督(臣)趙坤謹
奏為奏明事竊(臣)奉
旨署理四川提督印務抵任之始據署理提標中軍參
將楊玉先呈開卷查前任中軍參將阮揚璟欠造
各項軍装借墊銀并解送西南兩路軍装餉銀雇
騾脚價盤費等項銀共九千三百五十四兩零夲
年六月内前任參將阮揚璟備敘通詳請示經督
(臣)岳鍾琪批令在於各標各鎮協營公費糧内認
還自夲年冬季起至明年夏季止作三季於公費
糧内分攤清楚等情查此公費糧自提標以及各
鎮協營共計一千一十分原為各鎮協營一切公
用之費自軍興以來凡軍務公用亦皆以此資貼
但(臣)思川省制兵三萬六百二十名内除打箭爐
口外裏塘巴塘等處駐兵三千一百六十餘名留
駐西寕兵三百俱尚未撤歸現在革達地方又需
兵一千五百名輪流駐防再有各員弁所食親丁
之糧營汛未免單薄若將此一千一十分概行招
補則經督臣批示原係因公使用恐欠項無著若
不招補則營汛防守事屬緊要(臣)再四思維請將
此所存公費糧各招補一半以供差操仍留一半
俾各標鎮協營漸次完欠亦可漸次添補軍裝似
於營伍公務兩有所益矣伏乞
聖恩教導批示遵行謹
奏
前事經岳鍾琪面奏朕巳洞悉况周瑛旋任在即爾暫
時署理可以不必料理此事俟其復任後將所奏知會
於伊可也
同日又
奏為奏
聞事竊(臣)接印視事卷查建昌鎮屬之冕山營賊夷刦
殺一案經督撫臣將遊擊蘇凱以擅起夷釁致滋
優害
題參後將該遊擊調赴成都該遊擊在寓所自刎身
死亦經督撫臣會
題其夷蠻阿租等挾讐科衆肆行刦殺前署提督印
務撫(臣)王景灝專委會鹽營守備汪雲龍前往宣
布
恩威嚴加化誨併勒獻兇首追還人口各緣由在案(臣)
隨星差前往催查茲於十月初四日據署冕山營
遊擊沈國卿會鹽營守備汪雲龍各報稱職等委
建昌河東宣慰司瞿氏越嶲土司嶺安盤前往夷
穴持示化誨追還男婦三十八名口尚有男婦十
名口並牛馬財物未經送還兇首亦未獻出等情
到(臣臣)復飛咨建昌鎮臣就近會同地方文員宣
布
皇上威德俾凜遵
王化各安住牧務將人口盡行追還兇犯亦勿得輕縱
去訖所有前後情節理合奏
聞謹
奏
此事岳鍾琪巳經備細奏聞伊自有區處料理之策爾
尚未熟諳番情且勿輕舉諸凡悉聽岳鍾琪主見而行
可也
雍正四年正月二十二日湖廣提督(臣)趙坤謹
奏為恭謝
天恩敬繳
硃批事竊(臣)前奉
旨署理四川提督印務欲將川省公糧一千一十分招
一半以實營伍留一半以完欠項具摺請
訓於雍正三年十二月初一日(臣)差自京到川(臣)巳來
楚二十五日抵(臣)常德府新任蒙
奏
爾前任黔省之行爲朕甚不取今若仍然以因循爲安
静懈弛爲和平柔善以取悅兵丁姑息以要結屬員而
令其頌已寬厚之德此等巧術朕深惡之幸汝操守可
取朕因念
聖祖所用數十年舊臣所以取汝所長而略汝所短慎莫
蹈襲故智以爲得計須痛自悛改加意整飭否則恐傷
及汝之顔面可惜一生功名付之流水則噬臍無及矣
亟當勉進於是而革除其非庶不負朕始終成全耆舊
之恩誼也毋疑毋執
雍正四年二月初一日湖廣提督(臣)趙坤謹
奏為奏明事竊查楚省營伍前提(臣)魏經國料理固
屬整飭錢糧亦甚清楚惟是提標五營之旗幟緣
楚地蒸濕起黴覺巳舊損又五營鉸鎗手所使之
鎗類於線鎗祇可装砂子為打牲之具非摧鋒陷
敵之利器也(臣)標為全省表率專司援𠞰(臣)荷蒙
皇上殊恩毫無報效願捐俸銀製造五營鉸鎗五百六
十桿大小旗幟三百七十面俾軍容整肅以壯觀
瞻緣係製造軍器事理理合
奏明伏乞
皇上睿鑒謹
奏
爾前任貴州時亦有此一奏除此則實心效力言行相
符之處未之見也提督闔省戎政在務大體爲要不以
靖盜安良甄别賢否賞功懲罪爲已職分之所當爲而
乃於此瑣屑處孜孜求見賞於朕朕甚不取勉爲之
同日又
奏為陳情懇
恩事竊惟雍正元年正月内(臣)入覲
天顔仰荷
隆恩授(臣)貴州提督又蒙
洪慈將(臣)子趙秉鐸由廕監生擢補貴州提標中軍參
將(臣)父子受
恩顯榮逾分乃任黔三年毫無報稱復疊荷
寵眷授(臣)今職
皇上之恩天高地厚(臣)即捐糜頂踵亦何能仰答萬一
竊念楚疆勢分兩湖界連八省凡一應兵馬錢糧
營汛盜案事件繁多皆須細心料理方無貽悮(臣)
夲武人年又六十有七矢報之私雖篤而精神氣
血漸不如前倘於事件稍有貽誤則(臣)罪難逭是
以冒昧陳情懇將(臣)子趙秉鐸
賞令解任來楚幫(臣)辦理一應案件並代(臣)書寫摺奏
則(臣)得臂指之資皆
聖主格外之賜也為此繕摺
奏懇伏乞
皇上睿鑒施行謹
奏
據爾奏請已有旨矣但朕施恩不必無望報之心受朕
寵榮當思所以報之之道也其勉爲之慎爲之
雍正四年四月十七日湖廣提督(臣)趙坤謹
奏為恭謝
天恩併繳
硃批事竊(臣)前奏懇將(臣)子解任來楚幫(臣)辦事一摺
奉到
硃批(臣)伏讀
天語不勝感激涕零至(臣)前任貴州奉職無狀復蒙我
皇上諄切教導再三提撕(臣)惟有痛改前非勉其不及
於整飭營伍訓練兵丁鼓舞員弁緝盜安民勸善
懲惡大體大要處極力遵奉以贖前愆以圖仰報
殊恩於萬一也為此繕摺奏
謝併繳
硃批伏乞
睿鑒謹
奏
年紀漸老改過尤爲難事於此須要見透方能遵朕訓
誨而行莫看作容易徒務口舌虛文究於實際無益也
同日又
奏為奏明事竊(臣)訪得長沙協副將李登雲聲名不
好藉藉人口昔任岳州參將時曾被守備謝尚遵
揭告近任長沙協又被前任都司韓公遠揭告又
且指稱部費勒索銀兩徇庇員弁一味存私(臣)因
事屬已往故未糾參然而聲名既巳有玷且又塘
汛廢弛並不留心經理(臣)抵任以來見楚省盜竊
繁多屢飭嚴謹塘汛差員分查今據差員禀稱長
沙協塘汛俱草率完事全不整齊且數塘缺少兵
丁又稱永州鎮左營遊擊郝賢蔭所屬塘汛煙墩
瞭樓塘房久經廢壊並未修整該將甚屬溺職永
州鎮(臣)陳尚武相去咫尺並不覺察亦有玷統轄
之職除將副將李登雲遊擊郝賢蔭廢弛塘汛並
永州鎮臣失於覺察緣由移咨督臣會疏
題參外理合具摺
奏明伏乞
皇上睿鑒謹
奏
參奏甚當但朕知李登雲人頗敏練明白何乃如此作
爲陳尚武原屬平常年已老矣其爲人究竟如何猶堪
總兵職任否據實更奏以聞
雍正四年六月初七日湖廣提督(臣)趙坤謹
奏為恭謝
天恩敬繳
硃批事竊(臣)差員自京還楚蒙
賜紫金離宫蟾酥鹽水各錠一匣扇墜五十枚(臣)跪迎
至署恭設香案望
闕謝
恩祗領訖伏念(臣)受逾分之
榮毫無涓埃之報私心自問悚歉難安惟有夙夜兢兢
仰遵
聖訓整飭營伍操練兵馬振勵所屬員弁俾各盡職守
以仰答
高厚於萬一耳為此繕摺
奏謝
天恩併繳
硃批謹
奏
覽奏謝知道了能切戒因循罷軟之病凡事據實直奏
無隠秉公力行圖取後福可也勉之勉之若於此少信
不及朕一番保全之恩殊爲可惜耳
雍正四年七月初一日湖廣提督(臣)趙坤謹
奏為欽奉
上諭事雍正四年六月二十九日蒙兵部劄開奉
上諭聞得湖南沅州有姦民余景福辰谿縣有姦民謝
錄正沅陵縣有姦民顔正等肆行不法爾等即行文
與總督李成龍提督趙坤令其會同商酌務必擒獲
不得漏縱姦惡亦不得牽累無辜欽此轉行到(臣臣)
於本年三月内准湖南撫(臣)布蘭泰移咨緝拏前
來(臣)當即密行辰沅二協選撥能幹弁兵前往擒
拏去後今於四月二十九日據辰州協副將魯璵
呈報要犯顔正巳經差員拏獲押赴湖南撫臣衙
門審究又於六月二十日據護鎮筸鎮印務副將
魯璵呈報姦民余景福畏懼自首赴鎮筸衙門投
到亦解到湖南撫臣衙門聽其審究惟謝錄正一
犯尚逃匿不出(臣)現在嚴飭辰州協遣撥官兵探
其藏匿何所設法擒拏不得驚擾良善波及無辜
去後又謹遵
諭旨會同督(臣)李成龍設法緝拏不敢牽累無辜俟獲
日另摺
奏報外合將巳獲姦民余景福顔正緣由繕摺奏
聞謹
奏
此等事必待朕諭而後設法飭緝可謂稱職之封疆大
臣耶要犯謝錄正若不能擒獲或被假冒項替恐爾領
罪不起也
雍正四年九月十一日湖廣提督(臣)趙坤謹
奏為奏
聞拏獲姦民事雍正四年九月十一日據辰州協副將
魯璵禀稱夲月初八日亥時據差緝兵丁王之德
王如佑禀稱小的等奉差查拏謝錄正今有辰沅
靖道差役二十餘人於九月初八日卯時在漵浦
縣魚洞芭山亂巖岡將謝錄正一家大小男婦一
十二名口鳥鎗四桿手鎗一桿火藥一桶鐵丸子
一包一併拏獲觧赴辰沅靖道衙門特來稟明等
情到職所有拏獲謝錄正緣由合先稟明等因前
來(臣)查謝錄正係奉
旨緝拏要犯今巳拏獲理合奏
聞謹
奏
此犯不獲如何其可但爾前奉朕諄諄飭諭今賊犯仍
就擒於有司差役之手尚何顔具奏耶朕實代爾愧之
硃批諭旨卷一百二十一
