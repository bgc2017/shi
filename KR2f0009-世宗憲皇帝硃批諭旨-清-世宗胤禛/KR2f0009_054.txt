欽定四庫全書
硃批諭旨卷五十四
硃批常德夀奏摺
雍正三年四月初三日江西布政使(臣)常德夀謹
奏為奏眀事竊(臣)蒙
皇上隆恩特授江西布政使自抵任以來查得江西藩
庫虧空通共銀二十八萬二千四百兩零内本省
各縣行追年久無著銀五萬三千八百兩零并米
穀折價銀六千二百兩零外省州縣虧空無著咨
回原籍行追銀五萬五千五百兩零并米穀折價
銀一萬一千八百兩零以上通共銀一十二萬七
千三百兩零經廵撫裴&KR0973;度摺奏以通省各員公
捐節禮補項約一年之内可以補完至於現在追
審各案虧空銀共一十五萬五千一百兩零米穀
六萬五千石零(臣)現今嚴飭承追各官竭力搜查
追補如果無可追另行詳眀廵撫議補具
奏又查江西通省應存倉穀一百一十五萬五千五
百石零應存倉米三千石零内據各道府申報各
屬折價穀三十二萬三千石零今已買過穀二十
八萬四千二百石零(臣)猶恐各屬倉糧虚報數目
地丁錢糧那新掩舊現在委員盤查務必徹底澄
清據實出結俟申報到日其虧缺無多者(臣)速催
立即變補完足如有虧缺繁多一時不能完足者
即行詳揭廵撫
題參究追以清庫項為此繕摺奏
聞謹
奏
知道了所開錢糧穀石各欵項甚悉勉為之
同日又
奏為奏眀事竊(臣)查得江西藩庫從前一切陋規歴
任已經革盡止存火耗一項每年額解司庫地丁
銀一百五十萬兩零向例平費每兩一分七釐五
毫一年全完共有平費銀二萬六千四百兩零内
舊例應繳總督平規銀四千四百兩廵撫銀八千
八百兩下剰銀一萬三千兩零又每年奏銷各屬
收繳存留平費銀一千四百餘兩内除臣衙門一
切公用約共需銀四千五百兩又(臣)幕賓束修一
千五百兩每年共該用銀六千兩其他或有額外
之費尚未可定至扵(臣)日用薪水等費無多總不
過三二千兩俟歲底另行摺
奏竊思(臣)受此
殊恩圖報難盡斷不敢有一念私心為身家計謹據實
奏
聞謹
奏
日前朕曾面諭總期於好而巳亦不必矯廉立異也
雍正三年八月十八日江西布政使(臣)常德夀謹
奏為奏眀事竊(臣)恐江西各屬倉穀虚報數目地丁
錢糧那新掩舊是以委員細查務使徹底澄清當
經摺
奏今除貴溪興安鉛山等縣虧空地丁銀兩屢催並
不補足俱經揭報廵撫
題參現在審究搜追外再查上饒宜黃弋陽峽江永
豐餘干東鄉等縣虧缺地丁或一千以至二千兩
不等(臣)勒限將各員徵收耗羡并令原籍變産俱
已補足無缺又金谿東鄉貴溪豐城興安等縣共
盤缺倉穀一萬餘石亦經催令照數買足其泰和
臨川南城新城星子等縣存價未買穀二萬七百
餘石并湖口彭澤新昌清江等縣存價未買穀三
萬餘石俱據各府詳稱目下早穀雖已登場晚稻
尚未成熟價未平減俟秋收價平自當如數買足
倘至期查有不行補足者即將通同徇隱之知府
一併詳揭廵撫
題參為此謹
奏
惟貴實心任事一切據實奏聞若稍欺隱負恩為禍不
淺
雍正四年三月初八日雲南布政使(臣)常德夀謹
奏竊(臣)蒙
皇上洪恩特調雲南布政使遵
旨乘驛於上年十二月十五日到任除交代庫項錢糧
照欵確查清楚具結詳送廵撫咨
題外所有(臣)衙門經收各項贏餘銀兩随經按欵細
查每年有經收民屯條丁商稅
奏表等項約共剰平頭銀九千餘兩再查有箇舊錫
厰除經收正課錫票及羡餘歸公等項外每年歲
底核算約贏餘銀二千餘兩(臣)正欲俟交盤清楚
後逐一
奏眀適接新任浙江撫(臣)李衛寄(臣)手札内云滇中
藩庫贏餘平頭銀兩曾經
奏眀當蒙
皇恩著李衛寄信與(臣)將此項留作養廉等語(臣)感深
刻骨受此
天高地厚之德即捐糜頂踵恐不足仰報
隆恩於萬一所有(臣)感激私衷理合繕摺恭謝
聖恩至於滇屬各府州縣官員賢否因到任未久尚未
周知其倉庫錢糧現行委員細加盤查尚未報到
俟查眀後各員内有虧數無幾平日居官稱職者
即令剋期彌補若有虧空數多居官平常者随即
據實揭報督撫
題參斷不敢因循姑容有負
聖主簡用之恩為此謹
奏
分別虧數多寡以示勸懲甚好但須實力行之耳
同日又
奏竊(臣)到任以來見各屬教職懸缺甚多即或委員
署理而隣近州縣乏人相隔遼遠者又難扵兼顧
伏查銓選教職之例原由本省將恩拔歲副貢生
挨順科目年次造冊送部遇有缺出吏部即照冊
掣選但雲南去京七千餘里每遇缺出咨部銓補
往返必須六七月以及八九月之久始得文憑到
省又復轉行所屬取具文結方赴撫臣衙門考驗
倘有文藝荒疎老邁不堪者勢必繳憑另選所以
經年累月以致員缺久懸(臣)仰懇
皇上敕諭吏部將滇省咨部冊内應選教職人員挨次
截取二十員發滇令撫臣預先考定文理精通分
析等第註冊送部存案一有缺出照各省揀選之
例即將考定之員挨次委署一面咨請實授俟前
項人員將次補完另請截發如此源源相因則教
缺不致久懸學校隆而人文盛矣是否可行伏乞
睿鑒施行謹
奏
此奏甚是巳有旨諭部矣
同日又
奏竊滇省鼓鑄一事最為緊要查錢局每爐每卯用
鑄銅六百觔倭鉛四百觔共計價銀七十三兩二
錢鑄錢一百零四串内除人工物料等項錢一十
八串二百文外每卯實得錢八十五串八百文若
照從前原定每串作銀一兩尚餘息錢一十二串
六百文今因鼓鑄二年有餘錢文累積壅滯且又
行使不遠所以錢價日賤目下每銀一兩換錢一
千三百五十文較之原定報部價値每兩虧短銀
二錢六分每卯計虧短銀九兩六錢四分有零此
就省局每爐每卯核算若按照臨安大理霑益等
局通計每月共虧短銀一千三百九十五兩有零
(臣)細訪時價日低之故總為錢文不能流通別省
以致累積壅滯若不設法流通將来虧帑更甚(臣)
扵接見屬員時細加訪問據彌勒州知州伍綱昌
稟稱職係廣西人廣西錢價甚貴每銀一兩換大
錢四百文換小錢一千六百文每大錢一文作小
錢四文使用雲南至廣西交界剝隘地方馬運計
程二十站自剝隘上船可直運至廣西省計錢一
串約需水陸運費銀二錢三四分等語(臣)計算滇
省目下時價每錢一串合銀七錢四分連脚費運
至廣西省城每串核銀九錢七八分不等如雲錢
運至廣西行通自廣西水路運赴廣東甚易其行
使既遠不獨
國課無虧商民樂利而錢文自可長遠鼓鑄矣但雲
錢從未運廣若不奉
旨敕行恐到彼不能行使亦未可定為此繕摺恭請
睿鑒如果可行伏乞
皇上敕下廣西廵撫會同雲南督撫妥議合詞具
題請
旨施行謹
奏
滇錢運粤是亦通融之道當禀商督臣鄂爾泰酌議
雍正四年七月二十六日雲南布政使(臣)常德夀
謹
奏竊照雲南各府州縣一應經徵地丁稅課等項(臣)
委員細查飭令據實詳報先經具摺
奏眀兹據各委員陸續查報前來細覈各屬經收條
丁等項銀兩俱無短少惟有存倉米穀内多虧缺
雖雲省存倉米穀歴係糧道經管但倉儲關係重
大(臣)何敢不實力稽查今查得調任順寧府知府
韓鍾扵雲南府任内虧空倉糧除有項抵補外尚
虧少米一萬四千餘石現在催令照數補足又富
民昆陽彌勒等州縣缺少米二三百石為數無幾
現在嚴催均著剋日買補還倉又查曲靖武定二
府和曲鎮南二州共缺米穀二萬九千四百石據
各府州指稱有民欠未完者有存銀未買者有因
俟秋收後若不全完據實詳揭
題參究追至扵雍正三年地丁
奏銷各册(臣)已依限造送祇因各屬有虧少米穀未
清經督(臣)楊名時會
題參展造冊遲延亦期速令彌補之意再禄勸州知
州賈秉臣奉調引
見業己詳委署員後因缺少倉穀一萬一百餘石據稱
係前任移交民欠抵欵查賈秉臣居官稱職甚得
民心若遽行詳參恐失鼓勵之意續據該屬百姓
具呈懇留該牧辦理清田均賦是以督(臣)楊名時
復會
赴部引
見總不敢因循姑縦有負
皇上簡用殊恩再滇省種植五穀蕎麥居半今歲雨暘
時若據各屬稟報蕎麥已熟現在收穫俱有九分
十分不等禾苖亦甚暢茂將來亦有九分十分收
成米價自必更賤而各屬缺少倉糧亦易扵買補
矣理合一併奏
聞謹
奏
雨暘時若深慰朕懷
同日又
奏竊(臣)查得俸工一項蒙
皇上體恤官役
特旨永行停捐欽遵在案惟滇省昔因大兵進藏軍需
動用浩繁先經督(臣)楊名時
題眀將通省俸工銀兩捐補還欵今除康熙五十六
年起至五十八年止捐補過軍需銀一十萬一千
二百餘兩已經扣抵歸結外尚有五十九年起至
六十一年十月底止應捐軍需銀四十萬二千三
百八十餘兩原
題以雍正三年為始按年捐補歸欵(臣)抵任以來循
照
題定之案其雜職微員詳眀督撫給以半俸養廉齋
膳禁卒等役給以一半工食其餘州縣以上各官
俸工盡行捐抵還項通計扣至雍正十一年方得
補完所有滇省扣捐俸工抵補軍需之處實與別
省不同為此繕摺奏
聞謹
奏
滇省有鄂爾泰如此督臣事事當禀商籌議而行所奏
知道了
同日又
奏竊查滇黔二省田少山多額徵錢糧不敷支應故
歲需兵餉俱賴外省協濟夫同是王土王民何至
盈縮懸殊雖曰田有肥磽亦由人事之未修也雲
貴幅&KR0695;遼闊除石山陡崖以外非盡不毛之地若
能因地制宜近水則種秔稻高阜則蓺菽粟莫非
膏腴沃壤緣流官管轄者十之三四土司管轄者
十之六七土司不識調劑夷人不知稼穡俗語雷
鳴田遇雨則耕無雨則棄坐守其困歲歲相仍而
流官又因循舊習惟知歲收額編條糧了事此外
槩置不問所以地荒民窮而欲兵餉充足何可得
也且各屬土苖素性兇悍動輙殺掠而土官營長
暴斂横徵豪占勢奪錢糧侵蝕過半田地強霸殆
盡甚至擄人妻女殺人放火亦視為常事今若概
行參革改流未免羣相驚畏(臣)愚以為各土司内
除現在小心供職夷民悅服者仍令照舊管理土
地人民如果罪惡昭著者即行詳請參究以土改
流尚有冥頑不靈全憑漢姦撥置之輩飭令該管
上司官不時嚴飭訓誨改過若不能輙改者應請
止照原領頒發號紙職銜准其承襲永不許干預
地方事務查其舊有祖業酌撥房産若干務足養
贍其家口一切所管村寨田土戶口以及從前占
奪私莊俱令備造清冊轉詳督撫確覈地方之遠
近大小或
題請添設州縣或歸併附近州縣盡革土司之苛𣲖
禁嚴胥役之需索自必羣情踴躍欣為
聖世良民其占奪私莊或賃民耕種額納官租或招民
承買交價入官同各村寨田土戶口造冊
題報其荒蕪田地勸其開墾照例陞科他如舍傍田
畔以及荒山不可耕之處度量土宜教種樹木將
見野無曠土戶有蓋蔵賦課日增兵餉漸足於
國計民生似有裨益是否可行伏乞
皇上睿鑒施行謹
奏
苗猓情形事務經鄂爾泰陳奏甚悉伊所料理斷無過
不及之虞
同日又
奏竊滇省遠在天末産物無多一切服用之具無不
取資外省全賴商賈流通務使近悦遠来方獲有
濟然商賈未能雲集貨物仍復昂貴者皆因滇黔
一帶山路﨑嶇舟楫不通來往搬運艱苦倍常且
自貴州鎮遠府至滇計程僅二十七站而設立税
課七所夫設一所即多一所之費沿途查點需索
躭延以致商販裹足查商販所運貨物一到鎮遠
非運貴州即運雲南並無別路可通以(臣)愚見若
在黔省者則立鎮遠貴陽二稅將安順普安永寧
三處歸併貴陽其三處稅課按數令商販一總投
納給發稅單執照齎驗在滇省者則將平彝縣之
税歸併雲南其税課按照平彝縣原數投納仍取
驗貴陽所給税單照數抽收以杜漏稅之弊雲南
貴陽二處稅務俱在省城同城大員易扵稽查雖
有不肖胥役何能作弊如此則
國課仍無虧缺而商販得免需索躭延之累兩省商
民均沾實惠矣因係兩省之事(臣)未便具詳督撫
為此繕摺奏
聞恭請
皇上睿鑒施行謹
奏
何云未便應具詳督撫斟酌辦理者
雍正四年十二月十一日雲南布政使(臣)常德夀
謹
奏竊(臣)前恭進
奏摺於雍正四年十一月十九日欽奉
硃批回滇遵即叩迎啟讀荷蒙
天語諄詳訓誨備至跪聆之下感深刻骨現今督(臣)鄂
爾泰往貴州審理長寨狆苗一案尚未回滇俟回
署後凡有一切地方事宜(臣)欽遵
聖諭事事與督臣斟酌辦理以仰副
皇上懷柔邊方撫綏漢夷至意再滇省各屬缺少存倉
米穀(臣)前繕摺
奏眀之後日事嚴催兹據各府州縣詳稱俱經完補
等語(臣)猶恐各屬有買少報多之處現在委員盤
量如有虧缺即行詳請參追至調任順寧府知府
韓鍾虧缺前雲南府任内倉糧除催交銀兩照依
市價買補外其餘並未全完經(臣)清查虧數據實
揭報督撫
題參為此奏
聞所有奉到
硃批一併恭繳謹
奏
知道了盡心為之
爾為鄂爾泰屬員得以親炙其人乃爾之大幸當竭力
效法之其才曷可企及其心可以勉能者鄂爾泰乃滿
漢内外大臣中第一人也
同日又
奏為恭謝
聖恩事雍正四年十一月二十一日奉雲貴總督仍管
雲南廵撫事(臣)楊名時牌開准吏部咨為
題眀事雍正四年八月十八日奉
旨依議圖理琛張楷俱著於現任内罰俸三箇月布蘭
泰法海福敏常德夀石文焯鄂爾泰查弼納裴&KR0973;度
陳世倌俱從寬免其罰俸欽此抄出到部咨院轉行
到(臣)随恭設香案望
闕叩頭謝
恩伏念(臣)至愚極陋荷蒙
皇上殊恩歴任藩司未報涓埃兹於江西布政使任内
有未完虧空五案督催不力部議罰俸廼蒙
皇上格外弘慈
特賜寬免欣
寵命之遥頒戴
天恩之罔極惟有小心勤慎益加砥礪仰報
皇恩於萬一耳為此繕摺恭謝
聖恩謹
奏
從來受恩易報恩難勉之
雍正五年閏三月二十六日雲南布政使(臣)常德
夀謹
奏竊烏蒙鎮雄兩土府久為邊疆大害荷蒙
皇上將烏蒙土府禄萬鍾革職交與川陜雲貴兩督臣
委員會審督(臣)鄂爾泰聞
命之後晝夜籌畫不遺餘力仰荷
天威首惡就擒羣兇授首從此改土歸流永杜後患但
此時若不計出萬全將来仍難善後兹因奉委大
員曲尋鎮總兵官劉起元永昌道賈擴基己抵永
寧據稱川省委副將張瑛與松茂道李世倬亦同
到境據張瑛自稱在京條
等語(臣)竊思分疆畫界此兩督臣之事何敢妄參
末議但欲剖烏蒙之半以歸滇省(臣)職任滇藩利
害所關甚大又何敢不言(臣)看川員行事自始至
今多不可解前部文到後督(臣)鄂爾泰随委總兵
劉起元糧道張允随即赴東川期與川員約至威
寧會審相候六十餘日川省委員並無音信亦未
將奉
旨革職部文行提土府後督(臣)鄂爾泰檄提候審而惡
目楊阿台往川求救川陜督(臣)岳鍾琪反給以備
兵五千印牌並不移知滇省使得藉為護符整兵
三千先攻魯甸幸而督(臣)鄂爾泰防備周密得以
無事及滇黔進兵土府脫逃禄萬鍾母子己投川
境川員絶不通知鎮雄土府勾通烏蒙擁兵聚衆
拒敵官兵及勢窮同奔隴慶侯母子亦投到川營
復不移會迨至守備馬似龍遊擊張寉面會質問
然後承認亦不拘帶候審徑送到成都更可異者
參將王剛銜稱
欽差黑白大人但係要犯俱送赴成都不許根問遊擊
龍有印等久經領兵駐劄筠連縣任憑官軍冒險
前進夷賊拒敵既不前来接應并不隻字相聞及
阿木固等沿途設伏拒敵官兵及敗走逃赴川省
乃給以外委守備并補褂縀疋銀牌等項反令查
勘烏蒙人馬貲財器物至兩土府積惡屢世今又
聽漢姦劉建隆等隂謀指使違
旨抗拘擁兵拒敵罪不容誅乃據劉起元等面晤張瑛
等具道川陜督臣之意只審六案其餘年深日久
互相刦擄不必會審但令各有司報結即兩土府
已革職繳印不審亦可我們不過問問詳憲具
題而巳劉起元云既是會審凡屬三省刦殺大案俱
一府原有上方下方之別上方是其衙署下方是
其巢穴不獨器用財賄屯聚下方凡屬姦猾刦殺
之徒皆聚扵此今欲以鹽津渡為界是本為剿除
之謀仍留為養姦之地事不畫一終難料理且不
獨一郡不可中分即烏鎮兩府亦難以各屬現在
事關重大不敢不留意謹將始末據實奏
聞謹
奏
凡百照此據實奏聞甚是此雖朕己知己辦之事閒覽
何妨或係未知未辦之事遇有可採取處於事寧不大
有禆益耶嗣後但有所見所聞悉當如是奏知
同日又
奏竊查鎮沅土府自改土歸流以來夷民悅服並無
異議惟刀瀚所屬土舍頭目人等向來兇悍罔知
法紀忽於雍正五年正月十七日聚衆數百人放
火焚燒衙署將署府事威遠同知劉洪度殺害刦
課放囚并在抱母井地方抄擄不法各情由督(臣)
鄂爾泰聞報之日即飛調官兵并移咨提(臣)郝玉
麟等發兵𠞰捕随撥運附近倉米以濟軍食(臣)随
詳委師宗州知州章元佐前往署理鎮沅府威遠
同知事務清查鹽課招撫夷民竈戶安業去後續
據文武各官報稱各鎮協營官兵直抵鎮沅府四
路布置堵禦嚴密仰仗
聖主天威各夷猓聞風盡皆逃匿深林密箐官兵遍加
搜捕業將為首之刀如珍刀西明等及猓賊姦細
并随聲附和諸兇陸續拏獲共一百餘人搜獲銀
四千二百餘兩其放去鎮沅監禁威遠之猓黑五
名亦全行擒獲又遣撥官兵土練前往威遠𠞰捕
猓黑務盡根株以靖邊方所有驚竄夷民及逃避
竈戶盡行招集現今上緊趲辦鹽觔并稱鹽課確
數因文卷冊籍燒燬尚未查實俟徹底查眀另報
各等情前來并將拏獲倡亂助惡之刀如珍等一
百四十名俱巳解省現今(臣)同按察使江芭細心
嚴訊確情分別首從招解督臣覆審
題報正法安插所有夷猓肆横焚燒殺擄並官兵拏
獲各犯搜追銀兩數目及招集夷竈情形理合繕
摺奏
聞謹
奏
此事業經督撫提鎮備悉奏過矣類斯該督撫必應題
達案件無庸摺奏可省一番煩瀆
硃批諭旨卷五十四
