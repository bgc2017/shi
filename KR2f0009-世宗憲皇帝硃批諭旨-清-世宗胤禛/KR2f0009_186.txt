欽定四庫全書
硃批諭旨卷一百八十六
硃批潘體豐奏摺
福建布政使(臣)潘體豐謹
奏為恭謝
天恩並陳管見事雍正八年三月初四日福州將軍(臣)
阿爾賽自京回閩傳宣
上諭汝到任時下旨與潘體豐此後命伊奏摺其奏來
之摺交大學士張廷玉代為轉逹欽此(臣)跪聆欽遵
隨望
闕叩謝謝
恩訖竊念(臣)一介庸愚至微極陋蒙
皇上天恩以侯補主事同知於雍正五年六月内
命往福建以知府補用二年之内仰荷
聖恩不次超擢由知府臬司洊歷今職(臣)何人斯竟上
邀
聖主隆恩優渥至此感激涕零之下惟覺
恩重身輕即捐穈頂踵實難仰報於萬一今蒙
特命奏摺此千載一時之隆遇敢不殫竭愚誠敬獻芻
蕘伏查閩省風土民情内地八府一州地土之腴
瘠各别習俗之淳澆不同如延建邵汀四府小民
多以耕種為業習尚良樸但山多田少民鮮蓋藏
蓄貯愛養事事須當悉心籌畫而禮教為首重福
興泉漳四府福寧一州依山傍海魚鹽種植之利
均可資生但俗尚争競人多虞詐欺凌刁悍之風
未能悉冺而化導為尤切則夫端本澄源因地制
宜之道全在親民之州縣官不尚浮文不沽虚名
不辭勞瘁煩瑣事事與民相為休戚始能隨時隨
地殫心竭慮力行鼓舞勸勉以收教養之實效但
通省州縣繁多委難盡得夫良吏而督撫藩臬總
理大綱得之訪察不如事事親見之為確切詳之
文檄不如時時倡督之為實在其與州縣最親民
情最切之員莫如承上接下之知府苟知府各得
其人斯可就近共相規勸浮囂者務勉於誠實遲
鈍者務振其委靡而人材均可造就利弊無不興
除庶幾吏勸民安仰副我
皇上宵旰勤求之至意兹閩省現在知府俱蒙
聖恩㨂授雖各知自愛居官謹飭但於地方利弊未免
視為積習難移弗肯力圖倡率督撫及(臣)不時申
飭勸導僅見彼善於此究難強致其公忠篤實勵已
率屬之誠心且每年上下兩運差委辦銅動輙經
年再遇陞遷緣事一時兼署之員更難期其實盡
察吏安民之道此感通移易之所以甚難也(臣)不
揣冐昧謹將閩省官民現在情形據實陳
奏仰祈
皇上天恩俯念邊海巖疆事事較他省為難治懇於
聖鑒之中賢能知府
命往二三員來閩以備委署補用俾(臣)得與協力同心
力行教養庶可使屬吏羣知觀感奮興而地方亦
可漸次風移俗易矣(臣)欽遵
諭旨謹將關切吏治民生之事恭繕四摺具
奏是否可採伏乞
皇上睿鑒施行謹
奏
所奏知道了但詞語太覺繁絮朕何暇細閱
同日又
奏為薦舉之員宜註明事蹟確據以鼓人心以勵實
政事竊思設官分職有一官即有一官之責而實
至名隨行一事必有一事之徵世無能盡其心而
事未協者亦無事既協而無實效者(臣)愚以為端
本澄源莫要於事事察其確據務使毫無假借似
為鼓勵實政之一道請嗣後外官不論特薦保舉
及
題陞調缺除首先分别其操守才具外如司道知府
直隸州皆有察吏率屬之責督撫必細察其居官
辦事如何勤愼甄别屬吏如何公明某事某員可
為據証如州縣為親民之官必細察其錢穀刑名
如何措施得宜境内民生如何安輯得所地方如
何日有起色某某事可為確據果能於教養之事
實心實力辦理者將事蹟指出於疏内聲明恭請
聖明睿鑒其有薦舉保
題之後或陞本省或遷調他省誠能照舊事事實盡
心力著有實政再列薦舉者聲請加一等議叙倘
有陞調之後即不至頓改前操或恃才驕矜或悠
忽怠玩並其原薦之事蹟亦皆更易致被參劾者
亦聲請加一等議處如此分别查察先後較量庶
已邀薦擢者必益矢奮勵即未邀薦擢者亦争思
勉圖似於吏治實有禆益矣謹
奏
言之似易行之甚難况激揚自有大典此議可以不必
同日又
奏為糧戸之的名宜清保甲之編查宜嚴請專員辦
理以收實效事竊照糧戸保甲皆地方最要之務
惟在查察周密則包寄脱漏之弊自除各州縣既
以簿書紛繁難於分身又以苟且因循者多實力
整理者少所以屢經立法申飭仍不免草率塞責
若非專員清釐編查究屬有名無實(臣)愚以為每
縣似宜專委試用官一員再委該縣佐雜官一員
協同挨戸查察一面清釐糧戸的名即一面編查
保甲則一舉可以兩得第查歷次奉
命來閩人員除委署試用并參革事故外現無閒員兹
欽奉
上諭以進士章有大等十五員來閩學習伊等新進之
士大抵謹飭者多似可分委稽查兼可就便涉歷
風土民情但閩省内地一州五十七縣止此十五
員輪辦不免太遲仰懇
聖恩敇部於侯補侯選知縣人員内再揀選十二員來
閩以便酌量縣分大小分委查辦請俟各員到縣
之日為始大縣限一年中小各限八箇月俾令從
容細查先於沿海緊要處辦起竣日再各委辦
一縣總計二年内可以週遍俟各委員清查事竣
即以其所辧之事核其優絀好者請以知縣
題補平常者酌量人缺委署試用應學習者仍令學
習如有滋事擾民及辦理怠玩者不時查參佐雜
官果實心協辦擇其最優者另請議叙平常者分
别功過儆勉庶事有專責人知鼓勵而糧戸保甲
可使澄清以收實效矣謹
奏
種種不通處難以枚舉
同日又
奏為竊盜之查緝宜嚴請分别勸懲以安民生事竊
惟安民莫先於弭盜乃閩省州縣惟於竊盜情重
贓數多者始具通詳其贓數無幾如掏摸鼠竊盜
粟偷牛之類率多悠忽漠視匿不申報亦不嚴行
緝拏是以上司無從稽查宵小未能悉除(臣)請嗣
後除竊盜贓多情實而諱匿不報者俱照例參處
外凡地方中但有竊盜發覺事主呈報到官該州
縣務將失竊情形贓賊實數勘詢明確就近即報
本管道府依限緝獲追贓刺字完結銷案總不許
以其失物細微藉口諱匿該道府按季彙冊註明
巳未獲賊完結緣由移報臬司稽核轉報督撫查
考如州縣於贓數無幾之竊盜諱匿一案者查出
記過一次諱匿二案者查出記過二次仍勒限緝
拏務獲銷案如至三案不報而賊又未獲者即備
叙情由照溺職例參處知府直隸州照失察例議
處以示懲儆果能查緝嚴密一年之内並無鼠竊
等案或偶有一二案即能旋報旋獲照例完結者
記功一次如至二年並無諱匿實無鼠竊等案者
記功二次若至三年能使地方寧謐委無竊案者
道府查實由臬司申報督撫核明即將本員平日
居官辦事如何之處開明事實出具考語保
題以示鼓勵如此庶各官知所儆勉而查緝防範之
克勤自可使宵小斂跡民生安樂矣謹
奏
為竊盜一事條奏者頗多率皆似此不通謬論
同日又
奏為請嚴保長之選舉立法勸懲以正地方事竊惟
十家為甲十甲為保各州縣鄉村於保甲中設有
保長一役所以稽查匪盜和睦鄉里以期保正一
方役雖微賤有關於地方甚重閩省習俗刁頑從
前所設保長非姦棍謀充即豪強占當每多恣意
武斷顚倒公評因之訟端易起風俗澆漓若不嚴
行選舉立法勸懲積弊難清(臣)請
敇下督撫嚴飭各州縣確查凡有從前謀充占當及有
犯案者槩行請革務選老成正直農民取具約正
族隣公結該州縣驗明給照委充仍將所屬鄉村
實須保長及選舉名數造報司道備案遇事故革
除頂補等事並報查核每於月朔著傳集耆民同
約正值月齊至講約處所聽講
聖諭
廣訓責令協力共相勸勉遇有批查之事務於五日内
秉公查明據實禀覆倘藉端滋事或徇延不實一
經查出加凡人一等書明事由於地方枷示儆衆
如能竭力奉公三年毫無過犯者州縣官量行奬
賞若五年全無過犯並能和息争端者申詳道府
給匾鼓勵如至十年無過且善於勸導稽查能使
保甲中鼠竊姦匪屏絶地無曠土民無游惰者州
縣查明取結開具事實由府核確申報督撫查實
比照老農之例
題請給與八品頂帶榮身若州縣不查實率報察出
照濫舉匪人例參處如此庶源清流潔保長之選
可得正直之人將見地方中勸導觀感而澆漓之
習自日歸淳正矣謹
奏
應禀請該督撫商行
福建布政使(臣)潘體豐謹
奏為奏
聞事竊照閩省仰頼
皇上至德覃敷連年收成豐稔山海寧謐今歲自入春
以來通省雨水調勻兹於五月内據各屬陸續開
報二麥收成分數(臣)細核總計約有八分收成值
此春夏之交小民得以接濟洵為有益再查通省
栽插得時禾苖俱好至於各屬米價甚平現在臺
灣府屬據報民間食米價銀每石陸錢至柒錢陸
柒分不等興化府屬每石柒錢捌錢不等漳州邵
武汀州三府每石柒捌錢至一兩不等泉州延平
建寧三府並福寧州每石八九錢至一兩一錢不
等惟福州府地處省城兵民雲集食指浩繁米價
向比外府稍貴自上年冬至今春三月内每石價
銀祇在一兩上下迨夏初稍覺微長而四月二十
七八等日每石米忽長價二錢有零(臣)察訪其故
蓋緣省會食米全頼上游一帶商船運糶適今春
隣近江浙地方米價騰貴小民圖利率多聞風販
賣又以四月内連次大雨溪河水漲小舟莫敢載
運偶值米船稀少致價稍昂(臣)當即詳明督撫二
臣將福州府及閩侯二縣所貯平糶江浙米穀乘
時開糶米價旋即平定指日早稻登場自更可平
減再有連江羅源福安寧德等縣地處山海交錯
當此青黃不接之時民間食米亦覺缺短(臣)酌量
數目詳明督撫飭行地方官將存貯積榖減價平
糶併據各縣出具秋收買補印結存案則民食得
濟而將來倉項亦可不致虚懸所有閩省現在米
價並二麥收成及早稻雨水情形理合恭摺奏
聞謹
奏
據奏二麥已收米價平減雨澤及時禾苗豐茂以手加
額覽焉
同日又
奏為報捐積榖事竊照積貯倉為地方預備之良法
今查閩省積榖民捐自康熙二十一年起官捐自
康熙三十一年起迄今通省官民捐貯積榖除各
案虧空參追外現存官捐榖一十二萬五千五百
八十石零民捐榖一十六萬四千三百石零俱實
貯在倉但此項乃積貯於平時取用於歉歲惟在
實力勸導不事勉強俾官民知所樂從始為愈久
愈善之計案查從前每年官民捐積尚至二三千
石及四五千石不等近年以來未免視為不急之
務每歲捐數無幾(臣)仰體
皇上軫念民生重農務本至意夙夜兢兢刻思為民預
備因於上年秋成後先捐榖四百石分貯府縣各
倉隨會同在省司道詳明督撫通行各屬量力捐
貯并勸勉紳士富家務期各自樽節有餘以備不
足當奉督撫二臣各捐榖二百石臬司及道府廳
縣亦陸續報捐其聞風向義捐數最多者如仙遊
縣侯選州同徐華生員徐升兄弟二人共捐榖三
千石兼願自建社倉存貯又侯選縣丞李長華願
捐榖五百石附入倉内當據興化府詳報(臣)俱轉
報督撫批行奬勵以為
聖世好義急公者勸查現在通省官民捐積榖石並願
入社倉榖石約計已有一萬二千石有竒(臣)仍不
時勸導若至本年二稻收成之後自必捐積倍多
從此源源增積則倉儲日見充盈海疆愈為有備
矣理合恭摺奏
聞伏乞
皇上睿鑒謹
奏
捐積倉榖以備緩急原屬極美之事但不可涉於強迫
同日又
奏為奏明分貯各屬帑銀數目仰祈
聖鑒事竊閩省山海巖疆儲備為重兹蒙
聖恩念及辦理軍需及事務繁劇之州縣均倣照大宛
二縣之例酌留帑銀以備急切公事之用仰見我
皇上聖明遠照為臣民籌畫萬全者至周且渥雍正八
年十二月初九日(臣)奉督撫牌行准戸部咨協撥
浙江省銀二十萬兩解閩交督撫布政酌量分貯
等因捧讀之下不勝踴躍歡忭遵即詳察各府州
地方情形分别沿海衝僻以酌銀數多寡擬福州
府分貯銀三萬兩興化府分貯銀一萬兩泉州漳
州二府各分貯銀三萬兩延平建寧二府各分貯
銀二萬兩邵武府分貯銀一萬兩汀州臺灣二府
各分貯銀二萬兩直隸福寧州分貯銀一萬兩伏
思帑銀分貯府州庫以備公用乃千古難逢之
曠典凡存貯動用之處均宜嚴加查察以防弊竇除照
依部文通行各府州縣遇有實在急切差使刻不
可緩之事一面備文赴該府州具領該府州即行
核明給發通報查考如有虚冐情由即揭報參究
至各府州存貯銀兩援照察盤倉榖之例每歲底
責令各該管道員於盤倉之時乘便盤驗出結由
籓司核轉督撫咨部查核如敢扶同徇隠察出將
該管道員一併參賠以杜府州日後虧空之端此
(臣)謹小愼微之見經詳明督撫批示將浙省解到
銀兩照數給發各府州分貯訖所有微(臣)遵
旨辦理緣由理合繕摺奏
聞謹
奏
詳加斟酌辦理毋得粗率從事
福建布政使(臣)潘體豐謹
奏為恭謝
天恩事雍正九年十月十二日新任福建按察使劉藩
長抵閩傳
聖主訓示雖犬馬圖報之心時時策勵毫不敢瞻顧因
循而才識短淺自不覺愆尤叢集實(臣)寤寐難安
之隐衷今跪聆
皇上教訓容(臣)愚昧勉(臣)疏庸(臣)自顧何人仰蒙
聖主造就矜全至於斯極惟有恪遵
上諭益加黽勉殫(臣)耳目心思之力務期公忠自矢誠
一不移隨時隨事詳愼斟酌以仰報我
皇上高厚隆恩於萬一耳所有微(臣)感戴下情理合恭
摺
奏謝伏乞
睿鑒謹
奏
諭既錯傳此奏朕不全覽也
同日又
奏為酌議分買榖石以裕倉儲事竊照閩省於雍正
四年偶因秋旱歉收蒙我
皇上特頒恩旨撥江西倉榖碾米十五萬石運閩平糶
適江西是歲秋亦被水除己運五萬石外餘改撥
江安二省將截漕米先撥十萬石運閩仍令江西
運還江安俱經運收明白正在清理還項間奉准
部文據江西撫(臣)謝旻以江省倉榖充裕毋庸買
補請將米價留閩買榖貯倉脚價併留閩充餉蒙
皇上恩允奉督撫行(臣)酌量辦理(臣)遵查前項米石早
經盤收内有當年已經隨時平糶者亦有隨後價
平未買及價存縣庫尚未解司者更有各屬虧缺
霉蒸參追未完者(臣)俱逐一剔清歸欵現存司庫
米價銀一十一萬九千二百十九兩零内除應還
江省脚費銀二萬七百四十九兩留閩充餉外實
存銀九萬八千四百七十兩零查閩省榖價多少
不等今照限在時價酌中每石以四錢五分勻算
約可買榖二十一萬石有竒邊海地方多為積貯
誠屬有益但若將前項榖石並買於一時竊恐市
價高騰有妨民食(臣)因悉心籌酌揆度地方情形
及各屬存榖多寡並查其本處是否産榖照依大
中小縣分别採買數目其買榖亦不拘定限期總
視年成豐歉為凖如遇豐收即令乘時買貯倘收
成稍薄即存價以待再閩省地氣卑濕倉榖易於
霉朽定例存七糶三出陳易新而各屬於青黃不
接之時惟慮山海地方糶出易而買補難往往一
任檄催率多以毋庸平糶為辭輾轉遷延以致積
榖莫能流通更易此不惟有關於倉儲抑且無益
於民食(臣)復細加酌議將前項買添之榖收貯後
於次年青黃不接之時即令將陳榖照買添之數
平糶其價銀就近解貯府庫秋收復令領回買補
至次年又將陳榖照買數出糶似此新榖先入舊
榖後出各屬無所畏難自必踴躍樂從而年年輪
换不數年間從前陳榖盡可易新民食亦得常常
有濟矣(臣)因倉儲民食起見業將情由詳請督撫
二臣所有現在奉行辦理緣由理合恭摺奏
聞謹
奏
既經詳明該督撫候奏到有旨
同日又
奏為奏
聞事竊查閩省欺隐田地蒙我
皇上恩綸疊沛許民自首宥其欺隐之罪免追從前之
賦復寬以限期令其陸續首報
天恩浩蕩至優至渥(臣)欽遵勸勉查自雍正七年以後
内地自首及開墾田地共四百四十四頃七十九
畝零共該糧銀三千二百二十二兩零米六十五
石零臺灣首報及開墾田園共一萬八千七十五
甲零每甲計田一十一畝共計田園二千六十餘
頃共應正供粟五萬八千九百六十餘石税銀一
千一十餘兩以上俱援奉
旨自首免罪例併免追從前欺隐之賦即遵照於雍正
七年入額起科徵解又内地陸續報墾田地共三
十四頃二十六畝零共應糧銀二百三十二兩零
米二十石零俱照例分别水旱限年陞科(臣)查核
明確先後造冊詳報撫臣具
題在案但(臣)細加察訪閩省地方遼闊其山陬海澨
窮簷蔀屋之民以有司之查察難週已墾未報者
正復不少祇以巖疆重地未敢過為督責滋擾惟
有恪遵歷頒
恩旨董率屬員多方儆勉開導令其自相首報如果係
冥頑不化查實照例究治懲一警百如果有坍荒
難墾之處亦令據實造報免累貧民至於歷年久
遠祖父流傳之業内有隐匿漏課者亦必凖情酌
理詳察其隐匿情由是否有心細為分别查辦固
不敢輕為縱容亦不敢絲毫率忽總期於執法之
中寓體恤之意以仰副我
皇上軫念海疆愛養元元至意所有閩省連年首墾田
糧數目並(臣)現在辦理緣由理合繕摺具
奏伏乞
睿鑒謹
奏
覽奏閩省首墾田糧數目情形諸凡辦理及所立主見
均屬協當
福建布政使(臣)潘體豐謹
奏為奏
聞事本年正月十四日夜三更時分(臣)署内堂側小房
内家人一時昏睡燈火延及紙窗接連頂棚燒上
板房(臣)聞聲立起奔救並即搶護内堂供奉
敇書
上諭等書詎火熖甚熾已不能近前(臣)見火勢猛烈徒
手難援而錢糧重地外人未便輕入當即親齎印
信趨赴庫堂保護庫藏一面遣役飛報督撫撥兵
救援乃夜静人稀各衙門重重封鎖救火兵丁一
時未及趕至迨督撫二臣到時其内堂及接連之
房屋已皆焚燒無存(臣)督令兵役極力救護止於
東西兩處拆截火路猶幸庫藏保護文卷無失附
近居民亦無損傷此皆仰頼我
皇上洪恩庇祐之所及也惟是(臣)既不能預防於事前
又未及救息於臨時疏忽之咎實切悚惕伏祈
聖慈俯賜訓誡庶(臣)知所遵守將來益加黽勉省疚以
贖前愆至於燒燬房屋共計大小八十三間(臣)奉
撫(臣)趙國麟批查燒燬署房修補之例隨查閩省
從前督(臣)滿保撫(臣)卞永譽按察使(臣)郎廷極衙
署焚燒其建造俱出自地方公捐兹值上下肅清
之時(臣)斷不敢復循舊例况(臣)蒙我
皇上厚賞養廉闔家均沾
聖恩惟有撙節用度以圖完補現在商請督撫二臣興
工辦理除循例詳請撫臣具
題外所有(臣)署失火情形並現在辦理緣由(臣)謹繕
摺恭
奏伏乞
皇上睿鑒(臣)不勝戰慄悚惶之至謹
奏
當警惕自省極加戒愼可也
硃批諭旨卷一百八十六
