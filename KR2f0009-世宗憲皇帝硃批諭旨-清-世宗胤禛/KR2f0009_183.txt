欽定四庫全書
硃批諭旨卷一百八十三
硃批劉於義奏摺
雍正二年五月初九日山西學政(臣)劉於義謹
奏竊(臣)自本年正月考取遺才二月送文生入場三
月初一日即往考代州一棚抵代之日接閱邸鈔
欣聞捷音(臣)以小臣不敢繕疏恭
賀大捷在(臣)受
恩尤厚踴躍倍深親見我
功從此威加絶域永靖邊陲慶及普天利垂萬世
矣(臣)考畢代州四月初二日復回至省錄送武生
入場四月十六日即考試太原一棚於五月初一
日事竣(臣)所歴之處密加採訪如代州知州高遐
年才守頗優忻州知州劉毓嵒老實謹慎其餘亦
無實跡可指者蓋山右自大吏以至州縣人人意
中以
歴試以來仰遵
得雨四月初二日又得雨初九日又得雨二十三
二十六及閏四月十八二十二二十八等日俱有
微雨今五月初六日晚得雨三寸許已霑足矣惟
平陽大同兩府雨澤尚少聞五月初一日平陽亦
已得雨秋成可望豐收嗣後容臣考試各郡漸次
密訪奏
聞謹
奏
前聞晉省數郡缺雨正在憂念今覽所奏朕懷深慰
雍正二年九月十七日山西學政(臣)劉於義謹
奏為恭謝
天恩事本年九月十五日接到山西撫(臣)諾岷移知
皇上賞(臣)養廉又傳示音出清書
聖諭(臣)跪讀之下感極涕零伏念(臣)本樗材蒙
皇上内廷恩遇至優至渥今
簡授學政又蒙
皇上體恤周至訓誡詳明自古及今無此知遇伏查山
右不比他省歴來絶無學租一切費用實難支持
正思入
告而
皇上不待(臣)請
未識何以仰答
高厚(臣)到任之初因山右向事姑息士風委靡凡遇士
杜絶苞苴勿顧情面(臣)係
君恩
皇上耳目最近決不敢以虛詞支飾獨念(臣)何人斯蒙
聖恩眷注至此惟有益竭愚誠祈報
君父於萬一耳為此恭謝
天恩謹
奏
朕從來待人毋必即張廷璐可為明騐也進退榮辱總
在爾内外臣工有以自取勉為之燈下率筆書諭
同日又
奏為恭謝
天恩事竊(臣)接閱會試全錄見(臣)子劉復得中第四十
二名進士(臣)受
恩深重涓埃未報今(臣)子又蒙
皇上補行會試盛典得中進士是(臣)父子世受
國恩疊邀榮遇除(臣)勉竭駑駘外惟有誡諭(臣)子劉
復力圖報稱以仰答
聖主鴻恩於萬一耳謹此繕摺叩謝
天恩謹
奏
會榜雖發尚未殿試不知劉復即係爾子覽奏朕亦甚
喜
所奏地方事宜一摺甚好留中細覽
雍正三年五月初九日山西學政(臣)劉於義謹
奏竊(臣)自開印後考試遼州歴試沁州澤州潞安至
四月十八日竣事歲考已經一週所歴之府州縣
澤州最為殷庶其遼州沁州潞安雖多山僻之地
百姓無不安堵惟潞安府屬之黎城縣地瘠民貧
較他處多荒兩年百姓甚苦其所過之府州縣官
沁州知州沈一葵頗得民心聲名甚好澤州知州
劉毓嵒為人老實操守廉潔其餘亦無劣跡昭著
月二十三四連日得雨五月初四日又得雨聞大
同平汾等府蒲解忻代等州雨俱霑足惟平陽得
雨稍遲二麥減收耳米價大米每倉石一兩九錢
小米八錢麥每倉石一兩二錢六分黑豆每倉石
五錢五分(臣)現在太原造歲考報部册俟造完後
即行科考各郡謹
奏
雨水米價情形知道了
雍正三年十二月十三日山西學政(臣)劉於義謹
奏竊(臣)自十一月十二日考完平陽即科考蒲州蒲
州向無考棚因新改直隸州蒙
皇上加恩廣額生童踴躍建立考棚(臣)循例赴蒲考試
蒲治與陜西接壤一路所過州縣俱年歲豐稔百
姓安樂惟蒲州屬之南鄉臨晉縣之北坡民風向
覺稍悍耳(臣)目今考完蒲州即回太原矣平陽米
價小米每倉石銀一兩蒲州米價小米每倉石銀
六錢謹
奏
覽
爾條奏建倉積貯一摺留中候另有諭旨能將地方情
形如此據實直陳朕深為嘉悦
雍正四年五月初九日山西學政(臣)劉於義謹
奏竊(臣)自開印後即往平定州科考平定州亦向無
考棚蒙
皇上恩詔廣額生童鼓勵建立考棚(臣)循例往考訖隨
考沁州澤州潞安今巳回省定於本月十一日科
考太原府一棚約一月内可以考完(臣)科試之事
即畢至所到之處雨水霑足聞平汾大同等郡亦
俱有雨二麥既可全收秋田亦巳布種山右今歲
又可望豐年矣太原府小米每倉石價銀一兩零
一分小麥每倉石價銀一兩三錢二分黑豆每倉
石價銀八錢謹
奏
據奏晉省二麥全收固屬可慶而直隸今歲麥秋復遇
罕覯之豐稔朕懷欣慰何似
雍正七年閏七月二十六日總督倉場戶部右侍
郎(臣)劉於義山西按察使(臣)葛森謹
奏為奏
聞事竊(臣)等蒙
皇上差至陜西清查西寧軍需(臣)等至蘭州後細查西
寧所屬承辦康熙五十五等年軍需官員竝無現
任者一切西寧軍需案卷冊籍多在蘭州布政司
衙門必就近始可清查又原任廵撫噶世圖原任
布政使折爾金等俱監禁在蘭即現提各旗各省
承辦軍需質訊人員亦令俱至蘭州若令再往西
寧亦似䟦涉因再四酌量已定於蘭州清查(臣)等
提閱布政司康熙五十五等年承辦軍需各官造
送冊籍頭緒繁多賬目含混伏思歴年以來因何
項請撥動用銀兩必有
題奏案卷給發各員承辦事件必有原行稿片撥運
採買米豆草束以及口袋鞍屉等項每次官兵若
干馬匹若干應備糧草若干必有兵部原行部文
其運送米豆草束曾否收受必有各該處倉收照
票務須一一理清頭緒然後核其有無浮冒或別
有情弊之處始可徹底清楚(臣)等現在咨提各衙
門文卷細查其各旗各省提訊人員俱尚未到蘭
應俟到日查訊後再行奏
聞目下甘肅撫(臣)許容以協辦軍需尚在肅州布政使
孔毓璞亦以軍需調赴涼州俱未回蘭合并奏
聞謹
奏
所見是應徐徐次第料理但務款項清楚不必以遲延
為慮且現任各員目今俱承辦軍需毋因稽查前案致
令貽誤當下事機也
雍正七年十月初一日總督倉場戸部右侍郎(臣)
劉於義山西按察使(臣)葛森謹
奏竊(臣)等家人恭齎
奏摺回蘭跪讀
硃批仰見
皇上體恤臣工
訓誨周摯權衡緩急時措咸宜(臣)等到蘭之日正值撫
(臣)許容在肅布政使孔毓璞在涼料理軍需(臣)等
惟恐其分心舊案顧此遺彼止令布政司留蘭經
手書辦提取檔案理清頭緒其有應行移查事件
直待撫臣等料理大兵出口回蘭之後方始行文
移查至西寧軍需(臣)等蒙
皇上命至陜西清查務必據實秉公徹底清楚今數月
以來凡出入收放錢糧運送採買米麥豆草各官
承辦事件以及浮開捏飾情弊俱已逐一查清在
陜調到人員亦陸續查訊造冊但署甘肅撫(臣)張
廷棟
題請檄調各旗各省併原在陜省人員張廷棟止據
布政司開報不知歴年承辦各官原有本人調赴
軍前署事官代辦之處(臣)等行查各承辦官原任
地方令各府州縣詳查造冊今據申送前來(臣)等
細加查核有誤行檄調者亦有遺漏未調者其誤
調之人(臣)等巳行文各該處令其不必赴蘭外至
已經檄調及遺漏未調之内細查檔案其應追應
減之項實有卷冊炳據經承供吐確鑿可以不用
行提查訊之人甚多(臣)等將必須親信子弟或經
手家人到蘭質訊如原任蘭州同知雲南撫(臣)沈
廷正等巳經咨明戸部外其餘現在清查如有應
行提訊人員再咨戸部檄調仰懇
皇上敕部行文將沈廷正等子弟或家人速催赴蘭查
訊造冊則案件得以完結而錢糧可徹底清楚矣
為此謹
奏
類斯咨提瑣屑之務係汝等職分内事朕不便敕部行
文此奏請可謂妄瀆失體之至
雍正八年四月初八日總督倉場戶部右侍郎(臣)
劉於義謹
奏竊(臣)蒙
皇上命同葛森清查西寧一路軍需到蘭州後即提布
政司歴年檔案查明收支總數又行文各地方官
逐案查清承辦人員凡收支運送採買承辦等項
得以清楚至折收米麥豆草情弊凡西寧涼州莊
浪等處無不一一呈露承辦官亦自認不諱原任
蘭州廳今陞雲南撫(臣)沈廷正之子沈謨亦於本
年二月到蘭其折收之處亦盡行首出又各承辦
官應追下剰銀兩每託言別案報銷(臣)等行查布
政司將別案應銷與否據實申覆此内查出虛捏
銀兩甚多又下剩米麥豆石布政司以軍需尚未
歸結既皆不入年終奏銷軍需案内又止以存貯
在倉或尚係民欠希圖掩飾(臣)等每審一案即將
下剩米麥豆石令布政司清查果否在倉或係民
欠或係官虧俱令逐案申覆務得實情今各案俱
已審結又西鳳運送米豆折給情弊亦已審明現
在繕造清冊彙總核銷五月中可以完結(臣)俟逐
案
題結後即起程回京至蘭州甘雨應期肅州糧草俱
已出口葛森現在西寧辦理噶斯軍需謹
奏
覽奏已悉所辦理處公當與否明晰妥協與否必俟題
結後方顯然可見也
雍正八年十一月十八日吏部左侍郎協辦山東
巡撫印務(臣)劉於義刑部左侍郎(臣)牧可登謹
奏為奏
聞事竊(臣)等奉
命差往山東查賑前已將撫(臣)岳濬給散過各屬修理
房屋銀兩并(臣)等查核過濟南一府及武定濱州
高唐三州散賑事宜
奏明在案(臣)等初到東省念賑務重大即咨商河東
督(臣)田文鏡據田文鏡覆札東省民刁俗悍頑紳
劣衿生事不法之輩不以求賑為恥而以與賑為
榮往往暗藏糧食分寄戚里以應賑為名聳動愚
民挾制官長希冀妄賑稍不如意即羣起鬨鬧地
方官柔懦無能者一任鄉地胥役串通捏造舞弊
分肥甚有姦貪不肖之員乘機侵蝕捏賑冒銷等
語(臣)等己嚴飭五路監賑司道確實清釐務期不
濫不遺以仰副
皇上欲使貧民均霑實惠之至意(臣)等巡歴濟青東兖
四府屬各州縣内有已經賑完者有散結過半者
總飭於十一月賑濟通完以免寒天守候至(臣)等
所過地方亦有求賑百姓紛紛具呈隨即委員察
查多係原可自給希圖邀賑誠有如督臣所云以
與賑為榮者(臣)等概不凖給其中有稱先經外出
聞賑復歸之貧民現飭各司道查實補給庶妄希
邀賑者不致冒濫而回籍貧民亦不致遺漏矣所
有(臣)等賑過各地方皆霑
皇上浩蕩鴻恩粒食安居竝無饑寒凍餒之色除賑過
戸口穀石實數俟查賑完日另具奏
聞外先將(臣)等親歴目擊情形繕摺具
奏伏祈
睿鑒謹
奏
據云督臣田文鏡謂東省民俗不以求賑為恥而以與
賑為榮此等議論但當體察虚實秉公持中辦理為是
若聲言於衆使怨歸田文鏡則屬小人之用心也斷斷
不可
雍正八年十二月二十一日吏部左侍郎協辦山
東巡撫印務(臣)劉於義刑部左侍郎(臣)王國棟謹
奏為奏請
聖鑒事竊查東省今歲荷蒙
聖恩軫念乏食窮民准給三箇月口糧動穀賑濟州縣
倉穀向當收貯之時每慮有折耗竝鼠食等項往
往稍有盈餘今除散賑外其盈餘剩穀雖多寡不
齊難以預定亦未便任聽州縣隠匿致有侵蝕入
己之弊伏思我
皇上愛養民生每年冬春之際
敕令五城設立粥厰煮粥賑濟京城乏食貧民均霑實
惠今東省被水州縣各鄉村實在生計蕭條無業
貧民業經造册散賑儘堪度歲但尚有城市貧民
原非被水不在應賑之内及聞賑外歸者除已飭
補給外目今尚有陸續歸里之戶均屬可憫(臣)等
竊擬通飭各州縣如有散賑盈餘剩穀令其據實
詳報倣照五城之例盡數多寡即於本處酌量設
立粥厰煮粥以濟貧民似益足以推廣
皇仁而亦可杜州縣隠匿之弊緣事關地方賑務(臣)等
未敢擅便理合恭摺
奏請是否可行伏候
聖訓批示謹
奏
此亦助賑之一道與岳濬妥議施行
同日又
奏為請設利津海口墩臺以重海疆以衞鹽灘事竊
照濱州屬之利津一邑係海疆重地為山左產鹽
之所邑之東北為清河河之西為豐國鎮至牡犡
口與霑化縣接壤河之東為永阜場至絲網口與
樂安博興兩縣接壤自海口至利津縣城一百一
二十里不等海口之上均屬鹽灘人以曬鹽為業
因灘地遠在海濱四五十里絶無人煙每有不法
之徒於交界地方成羣竊販毫無忌憚雖豐國鎮
設有巡檢一員永阜場設有大使一員專司查察
而相隔鹽灘俱有三四五十里之遥未免鞭長莫
及且今蒙
皇上天恩軫念東民乏食
特允撫(臣)岳濬及(臣)等摺奏將奉天撥運米石由利津
之牡犡口進大清河分撥平糶將來防護尤宜嚴
密先經光祿寺卿王&KR1397;
奏准奉天糧食准令商人由海販運至東亦必從此
口進舟又為商販之要道(臣)等不揣愚昧似應添
設墩臺撥兵防守方為有益請於離口二十里之
臺子關總要地方修建墩臺一座營房十間撥兵
十名令其擕眷防守瞭望海船之出入稽查私販
之往來又於西接濱州霑化之雙井地方添設墩
臺一座營房六間撥兵六名亦令其㩦眷住宿以
衞鹽灘以杜姦販所需修建之費即於司庫公費
銀内照河標例動支再查利津止設把總一員馬
兵十名步兵三十名不便抽撥應令鎮臣於簡僻
州縣酌量改調即令利津把總管束以專責成(臣)
等因海疆重地起見故敢謬陳一得是否有當懇
乞
皇上訓示施行謹
奏
利津海口設臺撥兵之處與田文鏡岳濬再行商酌若
意見僉同具題請旨
雍正九年正月初六日直隸河道水利總督(臣)劉
於義謹
奏為請
旨事竊(臣)蒙
皇上天恩補授河道水利總督除繕摺謝
恩外查河道水利關係重大須乘春初水涸之時遍行
巡查遇有堤岸坍缺卑薄之處早行修築防護水
發時方可無虞但(臣)奉
旨同牧可登會同撫(臣)岳濬審理金允彝一案因賑務
告竣即值封印尚未會審須俟開印後審結(臣)應
否星速回京恭請
聖訓前往河工料理或仍同牧可登俟審結金允彝案
後回京之處相應請
旨謹
奏
不但會審之案將所交東省一應事件俱辦理完畢然
後再赴新任
淮北山東交界處所連歲微覺薄收夏秋被水
今冬已頼
皇恩賑給度活開春青黃未接之時不無乏食窮黎
更覺艱難尚須設法安頓乃聞被災隣近接壤
地方有麥秋兩季合縣統算僅能三四分年景
其中亦有高下苦樂之不同竟作七八分收成
匿報者又兼各官迎合上司駁詰刪減饑民戶
口太甚間有密諭文武屬員凡遇外來就食之
人槩行驅逐而被災本處誠恐敗露前情更將
漏報饑民攔截不許他往雖據紛紛傳說未必
盡實且救荒之道自古原無善策但立法未妥
以致無處投奔或至激生事端不可不為之慮
緣關地方近日情形(臣)不敢畏嫌隠諱冒昧直
陳伏候
聖明鑒照
汝等奉朕委任何緣有如是浮議其據實覆奏以聞
雍正九年正月二十一日直隸河道水利總督(臣)
劉於義刑部左侍郎(臣)牧可登謹
奏為據實覆奏事竊(臣)等奉到
皇上發下鈔摺一扣
硃批汝等奉朕委任何緣有如是浮議其據實覆奏以
聞欽此查摺開淮北山東鄰近接壤地方有麥秋兩
季合縣統算僅能三四分竟作七八分收成匿報
等語(臣)等奉
命到東麥秋兩季俱已收穫未及目擊情形訪得山東
上年二麥實係豐收其秋成被水各州縣分數督
臣撫臣詳細分別踏勘現在具
題外又摺開各官迎合上司駁詰刪減饑民戶口太
甚間有密諭文武屬員凡遇外來就食之人概行
驅逐被災本處誠恐敗露前情更將漏報饑民攔
截不許他往等語(臣)等分委司道官五路監賑原
飭令將各州縣所造應賑戶口清冊詳加核實如
有冒濫即行刪去如有遺漏即行補給後各州縣
散賑之冊實有比原冊刪減之處蓋緣被水之初
所報貧民戶口止憑鄉保造送多有不實今各州
縣挨戶核實内有本係衙役佃戶而冒開者有經
營生理可以度日者有報名後他出以小口混作
大口者如此等弊俱確核釐清另造實在應賑戶
口冊籍給散此係刪除冒濫竝非核減貧民亦係
各州縣自行剔除竝非奉上司駁詰至查造報冊
内有將貧民遺漏如沂水泗水等縣(臣)等令各司
道俱查明補給此又於原冊造報之外增添竝非
概行刪減也至於驅逐攔截饑民之說(臣)等周歴
各屬到處體訪民情竝無攔截饑民不許出外之
事謹遵
諭旨據實覆
奏伏祈
皇上聖鑒謹
奏
果係浮論不確乃朕所願豈樂聞無稽之言耶
諭劉於義牧可登知悉臬司唐綏祖乃係不避嫌怨實
心任事之賢員金允彝挾恨布散流言誣其開款捏陷
妄希明已之冤因此不便仍令本省審鞫特命汝等查
究以杜小人悠悠之口切不可誤被浮詞所惑而心有
適莫倘推訊少不妥確勢必仍交田文鏡復加詳審也
秉公慎為之毋得疎忽從事自貽將來之悔密之
雍正九年三月十六日直隸河道水利總督(臣)劉
於義刑部左侍郎(臣)牧可登謹
奏為敬陳審案供情仰祈
聖訓事竊(臣)等欽奉
諭旨會審濟南府參革知府金允彝貪劣一案(臣)等提
卷確查此案自雍正七年十一月内督(臣)田文鏡
題參發審經歴城縣知縣郭芝會同長山縣知縣陸
費熙濟南府知府楊在魁會同青州府知府廣壽
屢次研訊内有婪贓等款供證未確金允彝嚴夾
不承以致拖延一年有餘款證馬三王公明周之
瀚三命相繼累斃而不能成信讞(臣)等奉
旨秉公逐一會訊將案内犯證俱各問取確供查督臣
原參八款已經審實六款其婪贓二款審無確據
難以符合原參但金允彝以一丁憂知縣蒙
皇上特恩超擢知府不思公正自持力圖報效而乃抑
勒交代科派屬員妄斷案件濫差胥役以及失察
官役家人犯贓種種劣蹟罪無可逭容(臣)等另疏
備錄各供按律定擬具
題外至於傳聞按察使唐綏祖挾嫌開款情由先據
唐綏祖詳稱竝無其事復准督(臣)田文鏡咨開各
款俱係訪審
題參竝非由唐綏祖開送等語似可無庸置議合併
陳明伏祈
皇上睿鑒謹
奏
覽奏知道了具題到日有旨
雍正九年八月十六日直隸河道水利總督(臣)劉
於義謹
奏為壩工幸未告成懇
恩再行酌議以慎大工事竊(臣)蒙
皇上命看各河水發情形(臣)截留直隸漕糧即從通州
由水路前往天津時新雨之後北運河已不患淺
澁(臣)至青龍灣細加閱視壩面比水面尚高八尺
詢通永道德希壽回稱革職侍郎何國宗原料估
壩面止寬二十丈蒙
諭旨命壩面展寬四十丈嗣何國宗又奏准壩面内建
雞心十四座空十五金門下板啟閉現在遵行建
造在案(臣)又行至筐兒港減水壩地方細加測量
壩面比水面止高四尺五寸檢閱原卷壩身原高
一丈三尺壩面原寬二十丈因不能洩水雍正六
年怡賢親王奏准壩身落低五尺止高八尺壩面
又展寬四十丈共成六十丈北運河之水宣洩始
暢所以雍正七年之水甚大筐兒港以下之堤岸
俱得保全此筐兒港壩面寬闊之明驗也今何國
宗等將筐兒港壩面上加灰埝三尺五寸(臣)嫌其
太高但灰埝易於改造應俟(臣)到任後再加相度
具奏至青龍灣壩工
皇上不惜帑金五十餘萬兩
親授方略建減水壩以洩全河之水使河西務險工可
保平穩為運道民生千萬年永遠奠安之計查筐
兒港舊壩寬二十丈不能洩水直至展寬六十丈
洩水始暢青龍灣二十丈壩面不能洩水明矣
皇上斟酌盡善較筐兒港則少減較原估則展寬故有
壩面寬四十丈之
諭旨自宜敬謹遵行今又議壩面内建雞心一十四座
每座面寬七尺共寬九丈八尺則壩面名為四十
丈内為雞心占去九丈八尺實止存三十丈二尺
即使洩水不能宣暢夫費
皇上五十餘萬兩之帑金而必多建雞心阻抑水勢使
不能暢洩以保險工實為(臣)所不解幸今壩面海
漫石未鋪雞心未建乘此中止恪遵
皇上諭旨壩面寬四十丈使洩水宣暢費省功倍河西
務等工程可望平穩於運道民生實有裨益矣徐
湛恩由京赴津亦於青龍灣細心相度與(臣)意見
相同(臣)等目擊情形恐將來再煩改造不揣冒昧
瀆
奏伏祈
皇上睿鑒敕部議覆施行謹
奏
工部議奏
雍正九年十月二十二日刑部尚書署理直隸總
督事務(臣)劉於義謹
奏為恭請
聖訓事竊(臣)蒙
皇上天恩命署理直隸總督事務本應進京恭請
聖訓緣本年九月十七日
奏請每年
萬壽元旦容(臣)進京瞻仰
天顔時聆
訓旨蒙
皇上面諭爾今歲
萬壽元旦不必来京嗣後每年許爾進京欽此(臣)謹遵
諭旨不敢進京但(臣)才具疎庸直隸地方事務殷繁旗
民雜處深恐不克勝任仰懇
皇上硃批訓示俾(臣)知所遵循以便敬謹辦理則感荷
皇上生成之德於無暨矣謹
奏
爾非新進外吏可比朕之意向諒應知之有素豈待臨
時請訓而始有所遵循耶
雍正九年十二月十五日刑部尚書署理直隸總
督事務(臣)劉於義謹
奏為奏
聞事本月十二日據宣化府宣化縣申稱雍正九年十
二月初六日從巴爾庫爾軍營回京差使有兵部
勘合一道填給内大臣兼步軍統領阿親丁跟役
馬包馬引馬共計一十八匹又兵部勘合一道填
給侍讀學士查跟役馬包馬引馬共計十匹又兵
部勘合一道填給筆帖式凖跟役馬包馬引馬共
計五匹又兵部勘合一道填給領催班濟跟役馬
包馬共計三匹以上共該應付馬三十六匹俱巳
照數應付詎料跟役於勘合之外硬向驛夫多索
馬一十六匹正擬詳報間本月初七日又據馬夫
張玘等報稱前項馬匹行至七里臺壓壊黑騸馬
一匹行至泥河十三里又因包重壓死□騮騸馬
一匹等語據此合將前項跟隨人役騷擾驛遞情
由據實申報等情申詳到(臣)除現飭按察使口北
道查明果否勒索及有無濫應情弊俟查明到日
題參外理合先行奏
聞謹
奏
此奏可嘉之至肯如是居心毫無顧避何任不克勝何
事不能辦也勉之但不可偶爾舉斯一二事以取信於
朕而於他處仍復瞻徇隠蔽則更為巧偽之行矣
雍正十年三月初六日刑部尚書署理直隸總督
事務(臣)劉於義謹
奏為恭報雨雪事據順天府屬之良鄉涿州霸州固
安東安懷柔密雲通州順義昌平延慶等州縣衛
報稱雍正十年二月十一日得雪一寸至五寸不
等保定府屬之定興淶水易州等州縣報稱雍正
十年二月十一日得雪一寸至三寸不等河間府
屬之景州阜城東光吳橋寧晉等州縣報稱雍正
十年二月初五初六等日得雪二寸至八寸不等
冀州及所屬之武邑南宮棗強衡水新河等縣報
稱雍正十年二月初五初六等日得雪二寸至五
寸不等趙州及所屬之寧津隆平等縣報稱雍正
十年二月初五初六等日得雪一寸至二寸不等
深州報稱雍正十年二月初五日至初六日得雪
三寸廣平府屬之清河縣報稱雍正十年二月初
六日得雪一寸又據順德府屬之唐山縣報稱雍
正十年二月初五日得雨一寸大名府屬之開州
南樂等州縣報稱雍正十年二月初二初三等日
各得雨一寸理合奏
聞謹
奏
覽奏畿内雨雪殊欠霑足亟當竭誠修省虔恭祈禱可
也
刑部尚書署理直隸總督事務(臣)劉於義謹
奏為懇
恩分年帶徵以清積欠事竊(臣)自到任以來詳查直隸
各州縣舊欠錢糧自康熙六十年至雍正八年内
有歴年清完竝無掛欠者共七十九州縣有掛欠
數十兩以上至三千兩以内者共二十八州縣有
掛欠三千兩以上至一萬兩以内者共二十一州
縣有掛欠一萬兩以上至四萬兩以外者共一十
三州縣(臣)伏思
皇上深仁厚澤於直隸百姓蠲免錢糧賑濟倉穀緩徵
平糶較之他省尤為優渥夫有加無巳者
聖主撫恤之恩而踴躍完糧者百姓急公之義乃有愚
頑之民拖欠舊糧不即完納以(臣)愚見除舊欠三
千兩以内之州縣應令地方官設法催徵務於一
年以内完納外其舊欠三千兩以上至一萬兩以
下之南皮天津等二十一州縣仰懇
皇上可否分作三年帶徵其舊欠一萬兩以上至四萬
餘兩之寳坻武清等一十三州縣仰懇
皇上可否分作五年帶徵務令地方官遵照年分催追
完結倘分年之後地方官尚不實力催徵仍聽百
姓拖欠者請照惰徵例嚴參議處如此則各州縣
易於催追而歴年舊欠錢糧亦可徹底清楚矣(臣)
管窺之見未敢具本伏乞
皇上睿鑒訓示施行謹
奏
該部議奏
同日又
奏為請
旨事竊照直屬正雜大小官員皆蒙
皇上天恩賞給養廉在案今接准直隸新設河臣移咨
酌議又新設營田觀察使二員經(臣)
奏明議給養廉俱經檄行查議去後今據布政司議
詳直隸新設河臣應援照河南總河養廉之例正
總河請給銀六千兩副總河請給銀三千兩又據
議稱直隸新設營田觀察使二員巡歴各屬督率
營田往來奔馳不無車馬飯食等項之需每歲請
酌給養廉銀二千兩等因各議詳到(臣)伏查河道
總督并營田觀察使有巡歴河工查勘營田之責
一切車馬薪水之費在所必需今應否均照該司
議請之數以各該員到任之日為始在於司庫存
公銀内撥給之處(臣)未敢擅便理合恭摺請
旨遵行謹
奏
據奏養廉之數稍過矣直隸河南兩省河道各有不同
何必援照比例其另議具奏以聞
雍正十年三月十八日刑部尚書署理直隸總督
事務(臣)劉於義謹
奏為恭報雨雪事竊照直隸從前各屬報到雨雪經
(臣)繕摺奏
聞外今又據順天府屬之宛平大興霸州保定文安大
城固安永清東安涿州良鄉房山通州三河寳坻
香河薊州順義昌平懷柔密雲延慶等州縣衞報
稱三月初三初五初七初九十一十二等日得雨
雪一二三寸不等永平府屬之盧龍灤州遷安撫
寧昌黎等州縣報稱三月初八初九等日得雨雪
三四五寸不等保定府屬之清苑滿城安肅定興
唐縣蠡縣高陽博野慶都容城完縣雄縣祁州深
澤束鹿安州新安易州淶水等州縣報稱三月初
三初五初七初九十一等日得雨雪一寸至四寸
不等河間府屬之河間獻縣任邱肅寧東光寧津
交河等縣報稱三月初三十一十二等日得雨雪
一二寸不等天津府屬之天津青縣静海等縣報
稱三月初三初七初九等日得雨一寸正定府屬
之正定獲鹿阜平欒城行唐靈壽元氏贊皇平山
井陘等縣報稱三月初三初五初七初九初十十
一等日得雨雪一寸至六寸不等冀州及所屬之
新河武邑報稱三月初五十一等日得雨雪二三
寸不等趙州及所屬之栢鄉隆平高邑臨城寧晉
等縣報稱三月初五初十十一等日得雨雪一寸
至四寸不等深州及所屬之饒陽安平武強報稱
三月初三初五十一十六等日得雨雪一二寸不
等晉州及所屬之無極藁城等縣報稱三月初五
十一等日得雨雪一寸至四寸不等定州及所屬
之曲陽新樂等縣報稱三月初三初五十一等日
得雨雪一二寸不等順德府屬之沙河平鄉唐山
内邱等縣報稱三月初十日得雪一寸至三寸不
等廣平府屬之磁州永年肥鄉曲周等州縣報稱
三月初十十一等日得雪三寸至八寸不等大名
府屬之大名魏縣元城等縣報稱三月初十日得
雪五六寸不等宣化府屬之宣化懷安蔚州蔚縣
赤城等州縣報稱三月初九十一等日得雪二寸
至五寸不等理合奏
聞謹
奏
以手加額覽焉
同日又
奏為遵
旨議奏事竊(臣)前奏議請新設河道總督竝營田觀察
使等養廉一摺奉有
硃批(臣)跪讀之下仰見
皇上因地制宜化裁曲當隨傳同布政司細加酌議總
河循歴河干舟車往返可否循照直隸學院之例
每年請給養廉銀四千兩副總河請給養廉銀二
千兩營田觀察使雖有督率營田往來經理之責
但地方未為遼闊每年請各給養廉銀一千六百
兩以各該員到任之日為始在於司庫存公銀内
撥給是否允協伏乞
皇上睿鑒批示遵行謹
奏
所議好照此給與可也
雍正十年四月二十八日刑部尚書署理直隸總
督事務(臣)劉於義謹
奏為恭報雨澤事竊(臣)據順天府屬之霸州寧河等
二十三州縣衛報稱三月二十二十八及四月初
五初六十六二十二等日得雨一寸至三寸不等
永平府屬之豐潤灤州等九州縣衛報稱三月初
九二十等日得雨一寸至五寸不等保定府屬之
清苑安州等二十州縣報稱三月二十二十八及
四月初五初六二十二等日得雨一寸至四寸不
等河間府屬之河間景州等十州縣報稱三月十
二二十及四月初四初六二十二等日得雨一寸
至四寸不等天津府屬之天津滄州等六州縣報
稱三月二十二十八及四月初六十六等日得雨
一寸至三寸不等正定府屬之正定灤城等十縣
報稱三月二十二十八及四月初五初六等日得
雨一寸至五寸不等順德府屬之邢臺平鄉等九
縣報稱三月二十二十八及四月初四初五等日
得雨二寸至五寸不等廣平府屬之永年磁州等
十州縣報稱三月二十二十八及四月初四初五
等日得雨一寸至五寸不等大名府屬之魏縣元
城等六縣報稱三月二十二十八及四月初七初
八等日得雨一寸至二寸不等宣化府屬之宣化
蔚州等十一州縣報稱三月二十八及四月初五
初六等日得雨一寸至五寸不等冀州及所屬之
衡水等五縣報稱三月二十二十八及四月初四
等日得雨一寸至三寸不等趙州及所屬之寧晉
等五縣報稱三月二十二十八及四月初五初六
等日得雨一寸至五寸不等深州及所屬之安平
等三縣報稱三月二十及四月初四等日得雨一
寸至三寸不等晉州及所屬之藁城無極等縣報
稱三月二十二十八等日得雨一寸至四寸不等
定州及所屬之新樂曲陽等縣報稱三月二十二
十八及四月初五初六等日得雨一寸至四寸不
等理合奏
聞謹
奏
覽所奏雨澤分數甚屬含糊朕訪聞直屬雨雖周遍多
未霑足頗有旱亁州縣民間望雨甚殷目下即有乏食
者亟當設法接濟加意撫恤似此奏報不實且又不明
殊為辜負委任之恩朕甚憂之
同日又
奏為奏明耗羨銀兩事竊查直隸歴年耗羡銀兩已
未完解及動存各數向於四月内恭繕黃冊具
奏今雍正九年分收放過雍正三四五六七八等年
并九年耗羨銀兩行據布政司查明開摺呈送前
來(臣)覆加確核除已完者飭令加謹存貯未完者
嚴催完解并將各冊另行照造送部外所有歴年
耗羨銀兩已未完動存各數理合繕具黃冊恭呈
御覽伏乞
皇上睿鑒施行謹
奏
覽奏知道了照例咨部存案可也
雍正十年五月初五日刑部尚書署理直隸總督
事務(臣)劉於義謹
奏為據實陳奏事竊(臣)前奏恭報雨澤一摺奉有
硃批(臣)跪讀之下不勝惶悚伏念
皇上痌瘝百姓焦心勞思惟恐一民失所(臣)素所親見
今蒙
皇上天恩簡署直隸總督敢不仰承
聖意時時以百姓為念查今歲直隸時有雨澤但皆為
時不久故州縣中霑足者少尚未霑足者多即如
一州縣中有一鄉雨多有一鄉雨少實不能一律
霑足至秋田雖已播種二麥終以去冬未有積雪
根本不能暢茂現在有收成可望六七分者有收
成止可得二三分者目今各府州縣正在平糶民
心甚安(臣)細查各府州屬現在存貯之倉穀數目
萬一荒歉儘足敷用惟順天一府除宛平大興通
州蒙
皇上恩將粳□粟米一百萬石平價糶賣可以不用籌
畫外其餘二十三州縣衞止存貯穀七萬四千六
百餘石為數甚少恐不敷用幸有上年截留北倉
米四十萬石除目今撥給各州縣平糶米二十萬
石外其存剩之二十萬石順天府屬近水州縣甚
多即離水次稍遠者亦俱在一二百里之内若有
需用計日即可運到則此項截留存剩之米存貯
北倉以備順天一府二十三州縣衛之用儘足支
應再查宣化府屬存米八千二百餘石穀九萬二
千六百餘石近以不敷兵米等項借支及現在平
糶動用米及穀折米共三萬七千四百餘石所存
米穀為數甚少又係軍需往來之地應請撥運今
(臣)另摺奏
聞至於目今各屬百姓竝無嗷嗷待哺之狀接濟撫恤
尚屬可緩(臣)現在委試用官十二員分查各府州
縣平糶即密飭其體察百姓光景倘將來雨澤不
繼二麥歉收果有乏食之虞或散米或賑粥或借
給倉穀(臣)一面奏
聞一面辦理決不敢膜視百姓自蹈欺隠之罪以上負
聖恩謹
奏
覽此奏朕念方為少慰
同日又
奏為懇請撥運米石以儲支應事竊宣化一府地處
邊陲目今又係軍站往來孔道所有積貯自宜充
裕至古北口及密雲順義等倉支放兵米近又添
設兵丁需米較多亦應儲備(臣)查宣化府屬十一
州縣原貯米八千二百餘石穀九萬二千六百餘
石近因萬全等縣不敷兵米及過往員役口糧借
用又現在赤城宣化萬全懷來懷安龍門六縣平
糶共動用米及穀折米三萬七千四百餘石所存
米穀為數甚少就近既無可以撥運之州縣而宣
化一屬米價又俱不能平賤可以收買惟有運米
一策可濟急需今擬張家口應撥運米二萬石宣
化縣撥運米一萬石獨石口撥運米三千石懷來
懷安二縣各撥運米一千五百石萬全縣撥運米
三千石赤城縣撥運米一千石以上宣化府共該
撥運米四萬石至古北口倉雖尚存米七千五百
餘石穀三千四百餘石但現在支放兵米近又添
設兵丁應撥運米一萬石密雲縣雖現貯穀二千
八百餘石積貯甚少應撥運米五千石順義縣雖
尚貯穀八千二百餘石積貯亦少應再撥運米三
千石以上古北密雲順義三處共該撥運米一萬
八千石連宣化府共應撥運米五萬八千石查此
項米石若能仰邀
天恩於清河及京通各倉撥給近年鮮好粟米容(臣)遴
選能員攜帶脚價就近運送固為至便若於直隸
存貯米石内撥運惟有北倉存剩雍正三年海運
粟米從津至通水路便易亦可撥運如蒙
俞允(臣)即可委員備辦脚價分頭運送庶宣府古北等
處預備有資於軍需亦有禆益矣伏乞
皇上敕部議覆施行謹
奏
該部議奏
雍正十年五月二十日刑部尚書署理直隸總督
事務(臣)劉於義謹
奏為奏
聞事竊查直隸去冬少雪今歲雖時有雨澤均未霑足
目今二麥不能豐收
皇上焦心勞思日不甘味夜不安寢(臣)即時刻稽查體
訪深愧不能仰承
聖心萬一豈敢稍有欺隠疎忽然(臣)終懇
皇上暫行緩賑者
皇上愛惜百姓時時已溺已饑在(臣)身任地方不得不
躊躇緩急直隸蒙
皇上恩准平糶各州縣米麥價值與春天大約相等竝
未昂貴民心頗安又二麥雖歉收其六七分者固
可支持數月即二三分者亦尙可支持月餘再百
姓因歴年以來稍有水旱之災
皇上即多方賑恤原有希冀恩澤之想目今若即散賑
百姓豈不歡然但有雨無雨將來尚未可定萬一
秋收再一歉薄需用正多又二麥歉收之處一兩
月後必難自給彼時正須接濟若目下先已散賑
將來急需之時反至不足敷用蓋百姓果有流離
困苦之狀不可刻遲若百姓不至無可奈何之時
亦不得不緩(臣)仰見
皇上如此焦勞誠恐果有乏食窮民地方官隠飾不報
(臣)於前月中即遣試用官十二員分查各府州縣
每日俱有報單到(臣)所報之中止有河間一路數
日内有窮民六七起係武邑獻縣阜城交河等處
人民攜挈妻子自南而北據云前赴任邱雄縣等
處拾麥蓋緣任邱雄縣環繞淀池之處今歲二麥
豐收田有遺穗可以採拾北方風氣如此(臣)已密
諭該二縣留心撫恤矣又大名府屬之長垣縣五
月初六初七兩日村莊有被冰雹者(臣)已飛飭該
府親詣查勘一面賑恤俟查明之後再行奏
聞又直隸今歲上半年錢糧百姓踴躍急公已完有四
五分之數(臣)密飭各州縣且暫行緩徵但查直隸
本年兵餉及協濟西餉并古宣二提鎮新添兵餉
起運銀兩所餘無幾若一得雨仍欲開徵總之(臣)
體訪民情果有嗷嗷乏食之虞即當一面奏
聞一面辦理決不敢膠執巳見自蹈膜視百姓之罪至
北倉截留之米已平糶過二十萬石其存剩之二
十萬石(臣)欲留備順天一府穀少州縣之用今查
順天府屬之大城文安霸州新安等州縣俱係窪
下之地二麥豐收而其餘各府州屬之缺雨州縣
尚須平糶仰懇
皇上容(臣)於北倉存剩二十萬石米内再糶數萬石以
濟民食則萬姓更沐
皇恩矣謹
奏
覽奏已悉有旨諭大學士矣
雍正十年閏五月初六日刑部尚書署理直隸總
督事務(臣)劉於義謹
奏為報明事雍正十年五月初九日據趙州隆平縣
申稱卑職赴鄉稽查保甲訪有民人李思義以治
病為由傳授張茂林姜成宗等跪拜太陽禳災避
難騙惑愚民已將為首之李思義竝為從之張茂
林姜成宗拏獲現在審訊又據民人殷兆祥孫成
名張重義田亮孫成義李建各自首到縣據供李
思義說今年世人多災歸他道中可免災難呌我
們每日三次朝着太陽叩頭供三代宗親牌位每
月給李思義幾箇錢他替上供保平安我們愚昧
被惑如今蒙把李思義拏了恐被連累具呈出首
等情申報到(臣臣)恐邪教惑衆或黨羽衆多隨檄
布按兩司速飭查明餘黨限十日内審擬詳解去
後今據兩司招解前來(臣)覆加親訊李思義本因
窮苦不過想誆騙錢財竝非實在邪教其張茂林
姜成宗亦因被李思義所惑轉向伊等認識之殷
兆祥田亮等令其相隨跪拜太陽禳災避難此外
竝無黨羽所供與司詳無異據該州縣比照私家
告天拜斗䙝瀆神明杖八十律詳請完結(臣)傳同
布政使王謩按察使竇啓瑛面商李思義窮極無
頼借拜太陽為名誘騙錢財入已雖無他意但此
等風氣斷不可長為首之李思義應援照稱為善
友求討布施發邊外為民例發邊外為民為從之
張茂林姜成宗及聞拏自首之殷兆祥等分別枷
責發落是否允協仰懇
皇上睿鑒訓示施行謹
奏
據奏議將李思義發遣邊外為民而竝未言及該地方
官作何拘管恐到彼又生事端煽惑愚民行文時當添
入為是
雍正十年閏五月十四日刑部尚書署理直隸總
督事務(臣)劉於義謹
奏為續報雨澤事雍正十年閏五月初六日以前各
屬報到得雨日期(臣)巳繕摺奏
聞外兹於初六日以後續據順天保定永平河間正定
廣平大名宣化天津等府冀深晉定直隸等州報
稱所屬於閏五月初一初二初三初四初七等日
得雨一二三寸以及四五六寸不等(臣)謹將各府
州屬之得雨縣衞并該地方得雨分數另繕清摺
恭呈
御覽伏乞
皇上睿鑒謹
奏
覽爾所開清摺得雨分數未盡確實
同日又
奏為奏
聞事竊(臣)據布政司准口北道移據張家口理事同知
白石詳稱口外
先農壇廟夫武政稟稱政於五月十六日耕種
先農壇地畝地内刨得古錢一堆不敢隠瞞入已理
合報明等情該同知隨親詣查騐共得古錢九十
九掛每掛足錢五百文係五銖開元天聖景德政
和熙寧元祐元豐祥符等年號堆存土内無物盛
貯亦無隠匿他物由同知白石詳報到道轉移到
司等情申詳到(臣臣)查古錢九十九掛俱係漢唐
宋錢文得於口外
先農壇内適符陽九之數皆由我
皇上敬
天勤民重農貴穀惠懷之德遍於遐陬有此地不愛寳之
應廟夫武政以邊鄙愚民不自隠匿抒誠稟報亦
屬可嘉除將古錢檄令宣化府貯庫及武政另行
給賞奬勵外理合奏
聞謹
奏
此地方偶然事耳何須如是浮夸將錢文貯庫終成廢
物亦復何用殊屬小見之至給與本人領回可也毋使
吏胥從中沾潤
同日又
奏為請修衝郡城垣事竊(臣)據直隸布政使王謩准
口北道王棠移稱宣化郡城東接
神京西連秦晉路通張家殺虎諸口夷民往來軍需
絡繹實屬
畿輔重地自雍正元年發員修葺以來歴有年所其
間多有殘缺坍塌今據該府縣會同武職逐一查
勘將應修應建之處備細確估造册申送前來據
册開宣化郡城週圍二十餘里東西北三面城墻
垜口并四面城樓以及馬道等處估計工料銀一
萬三千四百四十餘兩又郡城週圍向無敵樓策
應瞭遠請添建敵樓四座估計工料銀四千七十
餘兩城上向有礮臺六十三處礮皆露處請添建
礮房六十三間估計工料銀三千二十餘兩又週
圍有土臺九十一座請建窩舖九十一間為巡兵
往來遊息之所估計工料銀二千九百八十餘兩
又宣城内外向無柵欄請設立柵欄一百二十九
處嚴禁夜行盤詰姦宄估計工料銀一千五十餘
兩又城關内外向有分撥汛兵稽查匪類俱無房
屋請建堆子窩舖四十間估計工料銀三百二十
兩又城内有鐘鼓樓二座日久倒壞應行修整估
計工料銀四千七百三十餘兩以上共料估銀二
萬九千六百三十餘兩請於司庫存公耗羨銀内
動用興修等情申詳到(臣臣)查宣化地當衝要城
垣非比別郡理應修整但據估計册内并欲修葺
鐘鼓二樓似非急務至直隸各州縣柵欄俱係地
方官督率里民建立亦無請動公項之例除飭布
政司遴委能員赴宣閱視酌量核實料估外所有
宣化府城應否即行興修之處仰懇
皇上睿鑒訓示施行謹
奏
宣化府城垣應修之處命該道王棠等確查酌估定議
具奏
雍正十年六月二十四日刑部尚書署理直隸總
督事務(臣)劉於義謹
奏為請修橋梁以便行旅事竊(臣)據布政使王謩申
據霸州知州陳起唐呈稱卑州苑家口地方有永
濟橋一座係南北往來通衢橋長三十丈寬三丈
五尺因歴年久遠全橋傾圯木料俱皆腐爛若不
急為修葺則行旅往來輪蹄絡繹深有未便伏乞
委員勘估興修等情本司隨委大城縣會同該州
逐一確估共需工料銀二千二百五十兩零造冊
詳報前來應請
奏明於司庫小飯銀内給發修理完工造册報銷如
有餘剩飭令解還歸款等情申詳到(臣臣)查霸州
苑家口之永濟橋係山東登萊青三府進京大路
今既全橋傾圮木料腐爛似應急行興修據布政
司請動司庫存公小飯銀二千二百五十兩零給
發修葺如有餘剩飭令解還歸款等語似屬允協
理合奏
聞其應否即行給發修理之處仰懇
皇上睿鑒批示施行謹
奏
橋梁乃濟渡攸關况係通衢亟應修理者照所請行
雍正十年七月初四日刑部尚書署理直隸總督
事務(臣)劉於義謹
奏為據實奏
聞事竊查雍正八年直隸河間順德廣平大名四府俱
被水災而大名尤甚蒙
皇上百計拯恤而於大名一府又續加賑濟萬姓得以
安全查大名屬之長垣東明開州自雍正八年十
一月起至雍正九年四月有扈三等行刦袁廷美
等家盜案一十六起内除有兩案尚未緝獲外其
一十四起共盜一百六十名巳獲八十三名内病
斃五十五名現存二十八名彼時各州縣以各犯
或執有柳棍或綑縛事主形跡似盜故俱以盜案
申報前署督(臣)唐執玉據文俱參疎防在案今(臣)
逐一親審所得贓物或糧數斗或小錢數百文俱
係近村窮民一時為饑餓所廹見有饒裕之家起
而竊奪竝非積匪慣盜情尚可憫查定例直隸盜
案自雍正八年以後不分首從俱應斬決在(臣)止
應執法豈敢原情但恭遇
皇上如此如天好生(臣)若不將各案實在情形奏
聞仍復照常擬斷在
聖主無由而知(臣)清夜捫心實不自安謹據實陳
奏可否仰邀
皇上格外天恩容(臣)將此十六案現獲人犯并將續獲
人犯其盜首及綑縛事主之犯照減等例以流罪
發遣其無知為從之犯枷責發落飭令地方官嚴
行管束不許出外為匪如有再犯仍照原案治罪
應否如此完結或應照定例問擬完結之處伏懇
皇上睿鑒批示施行謹
奏
仍應照例問擬但將情由於疏内聲明為是豈有率意
改擬摺奏完結之理
雍正十年七月二十日刑部尚書署理直隸總督
事務(臣)劉於義謹
奏為叩懇
天恩事竊(臣)蒙
皇上命署陜西總督印務并辦理軍需事件又復
恩賞路費銀五千兩
高厚鴻慈至優至渥今巳於本月二十日馳驛星速前
赴肅州矣(臣)更有請者(臣)子劉復係雍正五年進
士翰林院編修雍正八年七月蒙
皇上命往直隸廣平府賑濟
恩賜紀錄二次十月内丁憂回籍本年四月省(臣)到保
(臣)因其將次服闋若回至江南又隨欲北上仰懇
皇上天恩可否
命入南書房學習行走恭聆
皇上訓誨俾得至於成人則(臣)尤沐
皇上深恩於無既矣為此繕摺請
旨謹
奏
已有旨命汝子劉復入南書房行走矣
硃批諭旨卷一百八十三
