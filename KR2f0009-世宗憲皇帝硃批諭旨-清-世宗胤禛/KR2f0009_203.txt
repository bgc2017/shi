欽定四庫全書
硃批諭旨卷二百三上
硃批查郎阿奏摺
雍正七年六月初四日吏部尚書署陜西總督(臣)
查郎阿西安廵撫(臣)武格謹
奏為奏
聞事竊查陜省西安等屬四五兩月得雨日期分寸前
經督臣岳鍾琪撫臣武格繕摺具
奏今豆麥俱已登場秋田及時播種需雨正殷之時
仰荷
皇上洪仁博濟上應
天心於六月初一日已時起至初二日卯時止又於初二
日申時起至初三日辰時止西安府地方甘霖連
霈入土至一尺有餘現在濃雲四布雨意尚存而
(臣)等細看雨勢得雨地方亦廣詢諸農民僉云秋
禾正在發生得此時雨自必益加暢茂況入土旣
深地脉滋潤霑足將來秋成大有可以預卜此誠
聖主仁心感格是以慶叶豐盈(臣)等謹將陜屬西安得
雨日期分寸情形繕摺奏
聞伏祈
皇上睿鑒謹
奏
雨水情形欣悅覽之然必待秋成後方敢釋此懷抱也
雍正七年六月二十九日吏部尚書署陜西總督
(臣)查郎阿謹
奏為玩忽之習未除請
旨嚴飭以靖地方以安民生事竊(臣)恭荷
聖恩畀署川陜總督印務雖才識庸愚見聞未諳而於
地方事務惟有加意慎重以期上報
洪仁今(臣)任事甫及一月凡各屬呈報事件(臣)留心檢
核如四川一省内人命姦盜等案具報纍纍其或
捏冒職官或稱奉差員役以及越禮非分之案不
止一端推原其故惟因五方雜處其中姦良混聚
致有不法之徒勾引藐法然若使保甲之稽查旣
嚴營汛之巡察不懈雖有姦民豈能縱逞此皆由
文武各官漫無覺察鄉保汛兵悠忽偷安所致(臣)
當卽嚴飭該管文武各官將保甲汛防事宜加意
整飭復刊刻告示遍發陜甘川三屬通行曉諭查
禁外但川陜相距旣遥甘屬地方亦廣文武屬員
内奉職惟謹者固不乏人怠惰自曠者亦所必有
(臣)雖密訪查參誠恐玩忽成習仰懇
聖恩特降
諭旨嚴飭各撫提諸臣務將保甲汛守之法實力經理
通飭所屬各員不時稽查如再有姦徒潛住境内
肆行不法將該管各官分别參究鄉保汛兵嚴加
懲處庶伊等咸知凜畏而於地方民生均有裨益
矣理合繕摺請
旨伏祈
皇上睿鑒謹
奏
汝膺統轄之責保甲汛防各事宜且就汝意嚴飭該屬
并移咨撫提諸臣互相查禁倘仍奉行不力據實奏聞
再降諭旨
同日又
奏為奏明咨商情節仰請
聖鑒事竊查四川建昌凉山土司安承裔梗頑不法前
經撫臣憲德題參究審嗣將安承裔審明抗玩情
實擬以併將家屬遷徙江西地方安插部覆奉
旨允准欽遵在案今准撫臣憲德咨稱安承裔之父生
子五人四子俱已早歿無子安承裔排行第五襲
受土職將其所生二子均繼與伊長嫂沈氏次嫂
大米氏為子無庸遣發其所遺土司事務議照河
西土婦嶺氏令伊子安祥茂管事之例卽以安承
裔之長嫂沈氏次嫂大米氏分管土務等情咨商
前來(臣)查凉山土族番民改土歸流事宜經督臣
岳鍾琪議以附近州縣衛所者歸地方官管轄近
營汛者令營汛管轄止於土民番人内擇其誠謹
之人照内地之例充任鄉約保長稽查保甲經催
糧賦之類竝未將不法土司之家屬復令其管理
土務也再查部覆督臣岳鍾琪條奏内開河西土
婦嶺氏竝無親支應遷入内地酌量安插給與房
地存養自應照議料理因何忽有安祥茂稱為嶺
氐之子又復委管土務且僃查舊卷竝無詳報之
案至安承裔於官兵進𠞰凉山之時抗不發夫故
違糧運今擬以遷往安插已屬寬典其所遺土民
亟應改土歸流就近分隸管轄方於原議相符況
沈氏大米氏繼嗣之子皆屬安承裔之遺孽更不
便仍令分理土務致啓滋蔓之漸至於凉山土族
番民旣已改土歸流奉有
諭旨分設郡縣增設營汛現今授職有人募兵充伍一
切番土人民俱在版圖之内尚何漢土之攸分復
令土婦承領其事(臣)因撫臣憲德咨商情節均未
合宜隨卽咨令另為確查妥議俟至日再行具
奏外所有前項緣由理合繕摺
奏明伏祈
皇上睿鑒謹
奏
所見甚是凉山土司事務分管之議憲德殊屬錯謬之
極當密札斥責之
同日又
奏為奏
聞事竊查雍正七年二月二十五六等日督臣岳鍾琪
節准署湖廣提臣岳超龍湖南撫臣王國棟密咨
移稱據辰沅靖道王柔盤獲匪棍許英賢等供稱
係張天師之叔張易珍令伊等四處捨藥誘惑哄
騙併將同伴姓名以及行走省分串遊土司地方
逐一供明其原供内稱張子明現在四川敘州府
劉惟和帶著兩箇徒弟亦在四川何子雲劉公俊
李天華前往陜西等語粘單移會密拏經督臣岳
鍾琪據咨密飭陜甘川三省地方官嚴查訪拏在
案今於六月二十七日(臣)准四川提臣黃廷桂咨
稱據威茂營參將吳進寶報稱據所屬神溪汛兵
王建盤獲捨藥遊棍四人解訊當卽詰問據伊等
供稱一名江子文一名熊旌儒一名涂以寅一名
涂為安俱係江西南康府建昌縣人因天師母病
差伊等往各處施藥等語隨將各犯所帶行李檢
查内有印牌一紙係天師銜姓此外止有藥料衣
服併些少銀錢不等當卽轉飭將江子文等四犯
解交地方官員訊審併將原獲印牌移交撫臣各
等因咨報前來(臣)隨將所獲四犯姓名與楚省原
咨查對雖不相合但查辰沅靖道王柔原獲之許
英賢等旣已供稱託名捨藥今川省盤獲之江子
文等又以施藥為事且復執有印牌則前後供情
如合一契而從前所供之遊走不法情節似非無
因必須嚴訊確情庶姦徒不致漏網(臣)卽飛飭四
川按察司詳細研審務得實情併令詳明撫臣憲
德移咨江西撫臣嚴查有無給牌施藥情節咨覆
定擬(臣)復密飭所屬不時稽查外所有川省盤獲
匪棍情由理合繕摺奏
聞伏祈
睿鑒謹
奏
此事已據本省徹底審明悉屬子虚不須更加嚴訊但
天師張慶麟因母患病而分遣無藉棍徒各省施藥是
何道耶殊屬無知可笑之舉
雍正七年七月十五日吏部尚書署陜西總督(臣)
查郎阿謹
奏為據實密奏恭請
聖鑒事竊查現任蒲城縣知縣朱閑聖才守可觀辦事
勤敏緣同州知州任晟揀補鳳翔府知府送部引
見所遺印務經督臣岳鍾琪檄委朱閑聖署理今任晟
已經奉
旨准補鳳翔府知府回陜赴任其原管倉庫一切事務
例應交代當經任晟分案造册移交而朱閑聖亦
卽接受盤查以便核報因查任晟交代册内有歴
年捐貯火藥鉛子在州署儀門外另房三間加緊
封貯朱閑聖因事關交代雖火藥不便細盤而鉛
子自應秤驗因於六月十一日率領家人吏役將
鉛子盤出空地秤至四千餘斤時已晌午朱閑聖
回署喫飯令家人吏役在彼照看不意突見火起
奔救無及在場之家人吏役俱已燒斃起火緣由
莫可救詰其未經盤出鉛子三千斤封貯火藥二
萬餘斤房屋三間焚燬無存現據朱閑聖願甘賠
補併據布政司張廷棟等揭報前來(臣)查燒燬火
藥例有處分是以照例
題參在案伏查朱閑聖才具優長尚堪任使仰思
聖主愛惜人才至殷且切前奉
皇上特恩非(臣)所敢擅請理合繕摺密
奏伏祈
睿鑒謹
奏
覽
雍正七年八月十二日吏部尚書署陜西總督(臣)
查郎阿謹
奏為恭謝
天恩事雍正七年閏七月初十日奉到
欽賜(臣)鮮荔枝一瓶當卽望
闕叩頭謝
恩祗領訖竊念(臣)駑駘下質樗櫟庸材蒙我
皇上豢養栽培至深且渥愧(臣)虛糜廩祿未效寸長今
又荷
聖恩遠注
頒賜鮮品銜感之下浹髓淪肌(臣)惟有勉勵犬馬之丹
忱上報
洪仁之高厚而已理合繕摺恭謝
天恩伏祈
皇上睿鑒謹
奏
言感言報皆屬末議地方休戚民生安危所關甚要將
已身利害置於度外百凡順情循理勇敢為之方不有
負朕之倚任也勉之
同日又
奏為奏
聞事雍正七年閏七月三十日准撫(臣)憲德咨准
欽差管理噶達廟工趙殿最等咨稱據孔薩頭人羅頂
稟稱今有瞻對番人領兵將我地方搶了一半又
將我們圍困望大人們將我信子上的話說與化
林協等處發兵前來救我等語查我等竝無管轄
地方責任且不能知其情形始末但旣據具稟前
來除一面飛差明正土司保保前往勸止外理合
咨明等情轉咨到(臣臣)查瞻對番人甫經投順因
何又復逞兇刦掠孔薩其是否係瞻對番族何故
起釁緣由(臣)飛飭駐劄裏塘重慶鎮臣任國榮署
化林協副將許連科就近確查勸諭解釋併將為
首不法之人查拏究處復咨會撫提二臣轉飭撫
緝去後又准提臣黃廷桂咨同前由併聲明已移
行鎮臣任國榮等確查安撫等情與(臣)所飭辦理
情節俱屬相同今又據提臣咨據署化林協副將
許連科呈據孔薩頭人羅頂稟稱有呷呷倂呷呷
的兒子又有賈呷七立賈各扎什平白羅桑結六
箇人從前說我羅頂不好要害他們都跟著喇嘛
往藏裏去了後有
欽差周等進藏到甘咨的時節我曾稟過蒙
欽差到了藏裏就吩咐喇嘛將他們打發回來不想呷
呷等投往瞻對領了他們的三十多人躱在甘咨
寺裏引的兵來占了我的地方我的人少與他打
不過仗求呌章谷竹窩蔴子三家的人來幫我纔
好再喇嘛昂旺是我的兄弟他坐寺院只管得喇
嘛别的事他如何管得那呷呷等六人不是好人
他說的話求吩咐喇嘛不要聽他等語查羅頂所
禀情詞兩相互異除復行確查外合再咨明等情
(臣)查孔薩頭人羅頂禀報情事雖兩不相符而察
其原委皆由本族番人積有夙嫌勾引瞻對不法
之人以圖報復卽據羅頂所稱喇嘛昂旺係伊手
足今繹其詞意不無彼此參商因而呷呷等藉此
滋事(臣)思邊防以寧謐為重不便聽其自相凌倂
轉生事端隨復移行提臣黃廷桂等查明化誨各
安住牧外理合
奏明伏祈
皇上睿鑒謹
奏
邊防固以寧謐為重然亦豈可養姦遺患要當查明原
委示以勸懲毋致滋蔓難除也
同日又
奏為據報奏
聞事竊(臣)於雍正七年二月内自西藏回至裏塘適遇
管理軍糧之郫縣知縣羅國珠口稱昨因進勦瞻
對官兵所需口糧運送接濟行至擦馬所地方被
賊番劫奪傷及土兵今軍糧關係緊要若不派兵
護運恐致遲誤(臣)隨選撥陜省健兵五百名將糧
石鉛藥押送高奮志軍營當經
奏明在案及(臣)署理督篆之後據郫縣知縣羅國珠
報稱二月内被劫軍糧一案細加挨查據擦馬所
頭人澤隆奔葱等回稱劫糧賊番係瞻對夾壩他
們將劫的糧石烏拉沿途抛棄如今我們檢得炒
麫七十四石烏拉牛五十一隻等情今又據駐劄
裏塘重慶鎮臣任國榮報稱據裏塘土官昂邦禀
稱擦馬所原係瞻對番族改歸裏塘管轄素性本
非馴良今土官傳喚頭人查詢乃伊等抗不出見
又將原收炒麫牛隻私自食用止交出炒麫五十
五石牛三十六隻及差人詰詢竟至出言無狀且
訪知劫糧賊番卽係擦馬所番人等語隨令遊擊
常力行卽於燭燈納駐防地方就近差員調喚擦
馬所頭人澤隆奔葱等查詢情節詎竟糾集番衆
堆放木石負嵎抗拒若不整兵懾服恐致長姦貽
患隨派撥守僃康國泰等倂裏塘營官昂邦共帶
領漢土官兵二千餘名分路前進搜捕不法賊犯
倂頭人等審明究擬等情呈報到(臣臣)查賊番從
僃弁先將官兵整嚴臨境宣示
聖主恩威明白開導令其將劫糧為首賊番查明擒獻
其所少糧石牛隻照數賠補倂令頭人等至營出
具不敢生事甘結斟酌綏輯料理不得惟恃兵威
妄加勦殺倘果冥頑不服亦當相機措置毋致輕
忽玩事除俟事竣之日另行具
奏外理合繕摺奏
聞伏祈
睿鑒謹
奏
覽
同日又
奏為欽奉
上諭事竊(臣)前因署同州知州事蒲城縣知縣朱閑聖
焚燬鉛藥一案繕摺具
奏欽奉
硃批諭旨(臣)跪讀之下仰見我
封盤驗以致焚燬鉛藥燒斃胥役是朱閑聖之急
遽疎忽誠如
聖諭皆由苛求所生之災今臣因朱閑聖之事由此類
推益加凛惕惟有恪遵
上諭務期事合公平不刻不苛以仰副
聖主訓廸之至意而已(臣)謹將原奉
硃批諭旨繕摺恭繳伏祈
睿鑒謹
奏
覽
雍正七年九月初七日吏部尚書署陜西總督(臣)
查郎阿謹
奏為𠞰撫事竣據咨奏
聞事竊(臣)前據駐劄裏塘重慶鎮臣任國榮報稱擦馬
所姦番收貯軍糧炒麫烏拉牛隻任意侵蝕而頭
人澤隆奔葱又復抗調不出其所屬逆番竟敢紏
衆抗拒隨派撥將僃弁員帶領漢土官兵二千餘
名分路前進搜捕情由經(臣)繕摺奏
聞今准四川撫臣憲德咨稱八月初一日准鎮臣任國
榮咨據派領漢土官兵遊擊常力行呈稱職等於
七月二十七日起程分兵進𠞰於閏七月初一日
抵擦馬所上溝寨子賊番嘯聚碉房放鎗拒敵經
我兵奮勇爭先運柴焚燒連破碉房五處殺傷賊
人百十餘名陣亡兵丁二名帶傷官兵二十二員
名初二初三等日仍令各兵火攻又被我兵鎗礮
打死賊番一百數十人正在督兵前進有數十番
人各牽牛馬俯伏道傍内一人口稱係頭人澤隆
奔葱今見官兵殺死夾壩我們喜歡故來投誠情
願賠還他們搶的糧石烏拉我們照舊當差獻納
戸口不敢做夾壩等語詰其從前為何抗調不出
據供那夾壩們不好我若出來他們先要殺我故
此不敢出來那日劫去糧石是下溝地方做夾壩
的人就是禁在裏塘那兩箇為首之郎結扎什索
浪結墖再偷喫糧石是葱戎扎希陳披他兩家住
在上溝今上溝碉房都被官兵燒燬逆番們已被
鎗礮打死等語據此卑職隨收兵劄營繕文具報
間又據守僃陳云蛟報稱閏七月初二日抵擦馬
所下溝寨子賊番恃險拒敵我兵用火攻燒連破
碉房數處殺死賊番無數陣亡兵丁二十二名帶
傷十八名正在督兵前進於初四日辰刻有番人
男婦七十餘名口跪哭道左稱係良民情願認賠
糧石烏拉服裏塘管轄永不敢做夾壩等語相應
收兵劄營具文請示等情呈報到職理合一倂呈
明等情到鎮查劫糧為首夾壩郎結扎什索浪結
墖現獲裏塘業經取供梟示正法今澤隆奔葱等
旣稱竝未行劫願賠糧石牛隻哀訴投誠似應允
其歸順住牧當差其澤隆奔葱所賠糧四百六十
四石三斗如數交明糧務官還項烏拉三百三十
七隻發還原雇主收領所有𠞰撫事竣撤兵回至
裏塘緣由倂漢番戸口甘結各一套等因移咨前
來相應轉咨等因到(臣臣)查鎮臣任國榮一切辦
理頗合機宜除移行撫提二臣曁鎮臣任國榮就
近綏輯妥協倂令將陣亡帶傷漢土官兵姓名查
明造册送部外所有𠞰撫擦馬所事竣緣由理合
繕摺奏
聞伏祈
皇上睿鑒敕部施行謹
奏
此奏交部錄存矣其應加賞恤之漢土官兵人等俟造
册到日照例賜給
同日又
奏為遵
旨具奏事雍正七年八月二十八日西安副都統(臣)蘇
穆爾吉向(臣)密宣奉到
硃批諭旨常色禮不妥協處朕已有訪聞轉諭查郎阿
令其知之將爾此奏倂朕所降諭旨亦俱密以告之
昨六七兩月間西安一帶旱甚以致秋禾歉收伊為
何不行奏聞欽此(臣)當卽跪聆欽遵正與副都統(臣)
蘇穆爾吉密商原奏情事又於九月初一日奉到
硃批將軍(臣)常色禮奏摺欽奉
諭旨查郎阿等看訖遵照批諭施行將摺交常色禮家
人持付常色禮看欽此(臣)遵將
硃批諭旨僃細跪讀仰見我
皇上訓示周詳無微不至今(臣)欽遵
諭旨與蘇穆爾吉等逐條曉諭禁飭辦理妥協另行奏
情形自六月初二初九十七等日得雨之後正逢
暑伏炎烈旬日未雨漸有旱意卽七月十五日以
前雖間有微雨亦不透足至七月十六日大雨竟
日以後雨水連綿秋禾望雨尚屬及時惟西安府
附城四鄉三四十里之内從前缺雨較他處稍甚
至各州縣境内有得雨霑足亦有得雨未透倂秋
秋禾不日登場(臣)現在分路確查統俟收穫事竣
(臣)將各屬收成分數據實分晰繕摺恭呈
御覽所有副都統(臣)蘇穆爾吉向(臣)密宣
諭旨事宜(臣)謹遵
旨具奏伏祈
皇上睿鑒謹
奏
覽
雍正七年九月十八日吏部尚書署陜西總督(臣)
查郎阿謹
奏為欽奉
上諭事竊(臣)前據駐劄裏塘重慶鎮臣任國榮呈報派
撥漢土官兵進𠞰擦馬所賊番一案經(臣)繕摺具
奏今奉
硃批諭旨依汝如此見解遲誤機宜必不能免且使得
以多結羽翼小事釀成大患俱未可定凡事不論應
行與否但以未經奏明決斷是非則汝胸襟狹隘擔
當怯懦不能勝任可知矣朕甚憂之欽此(臣)跪讀之
下實切悚惶戰慄查擦馬所賊番將軍糧等項竟
敢劫奪於前今復抗拒於後鎮臣任國榮派兵進
𠞰誠如
聖諭乘其羽翼未成速為翦滅不致遲誤機宜乃(臣)見
識疎淺以為未經
奏請不便遽行加兵則(臣)之不能擔當上厪
聖憂(臣)愆實無可逭今蒙
聖主洪恩訓諭周至(臣)益悚切中心惟有推類擴充痛
自改革凡遇應行事務卽斟酌辦理合宜下盡職
分之所當為上報
洪仁於萬一而已今擦馬所賊番仰仗
天威遠播刻期報捷(臣)已於九月初七日具摺奏
聞所有奉到
硃批奏摺理合恭繳伏祈
皇上睿鑒謹
奏
極力振作最為要務大抵一切番衆無有不畏服岳鍾
琪者今使知陜省又來一岳總督諸凡易為彈壓耳若
稍露將就省事怯懦求安形態被其窺破各處乘隙而
起則汝將不勝其料理矣示以風厲何容刻緩思之勉
之
雍正七年十月初五日吏部尚書署陜西總督(臣)
查郎阿謹
奏為遵
旨具奏事竊(臣)於雍正七年七月初五日准寧遠大將
軍(臣)岳鍾琪移送摺奏川省復設䨇流等縣治一
案欽奉
硃批諭旨甚好交與查郎阿徐徐斟酌辦理奏聞欽此
(臣)當卽欽遵復行四川布政司等確查議報去後
嗣於雍正七年八月十三日據四川署布政司呂
耀曾等議詳前來(臣)正在遵
旨確核具
奏間隨於八月十七日准撫臣憲德移送會題案件
到(臣)内有復設䨇流等一十四縣會題稿一件會
題簿一本又向(臣)致札云因入闈在卽一切會題
事件俱於八月初六日拜疏等語(臣)思地方事務
凡應會題者例應移商明確書題咨送至日方行
題報再查現今會題事件如係已經拜疏者卽於會
稿内註明日期若係未經拜疏而止移送書題者
稿内年月下不註小日今撫臣憲德移送復設䨇
流等縣會稿内年月下竝未註寫小日其是否亦
在
題報之内無從確知是以(臣)不便書題一面札詢撫
臣一面將復設事宜密行諮訪今於九月二十八
日又准撫臣憲德札稱復設䨇流等縣一案已經
拜疏等語(臣)查此案係督臣岳鍾琪
奏明奉
旨令(臣)斟酌辦理之事雖撫臣自行具題(臣)謹遵
旨確查如重慶府屬原裁歸倂涪州之武隆縣歸倂銅
梁之安居縣夔州府屬原裁歸倂梁山之大昌縣
現今糧輕事簡俱能兼顧誠可無庸復設至復設
之䨇流縣崇寧縣彭縣彰明縣羅江縣大足縣璧
山縣定遠縣新寧縣大寧縣安岳縣彭山縣青神
縣威遠縣此一十四縣應設知縣典史倂裁汰驛
丞改撥訓導添設教職各事宜與署布政司呂耀
曾撫臣憲德原詳原題情節俱各相符惟查入學
名數撫臣疏内尚未議及(臣)思縣治雖請分設而
人文原有定額似應仍照原進額數分入兩學庶
於學校不致冒濫至於出貢食廪補增併汛防弁
兵數目統俟部臣將復設事宜定議請
旨允准之日
敕交撫臣學臣提臣分别妥議
題請其建造城垣衙署倉庫學宮祠宇營房監獄倂
官役俸工等項應令撫臣於奉
旨准咨至日將應需銀兩確估酌核
題請部撥以資辦理所有川省復設雙流等一十四
縣事宜併撫臣憲德徑行
題報情節(臣)謹繕摺具
奏伏祈
皇上敕部彙議施行謹
奏
復設縣治一事前據憲德奏到已交部覆有旨内設學
一節既未經議及汝等應行會疏補題至於入學名數
但當詳查原案若經裁汰則宜照復如係歸併祗須將
原數撥回奚庸更為定額不然與張楷分縣增額之舉
何異其詳愼為之勿因欲沽一時之譽而越例妄請
同日又
奏為倉儲所關綦重謹陳末議恭請
聖鑒事竊查陜屬西延鳳漢四府乾華同耀邠商鄜葭
綏德興安等十州所屬倉貯各案糧石統計一百
三十餘萬石有竒雖經漸次易榖貯倉而出陳入
新亦當按年易換以免浥耗之慮今歲陜撫(臣)武
格莅任之後以倉糧恐致虧空止令出糶解價秋
收卽可買榖還倉若仍照例出借則不肖官吏影
射侵蝕易於滋弊隨經武格檄飭在案(臣)因思倉
糧旣有存七糶三存七借三之例今撫臣止議出
糶不令出借似與借糶兼行之本意不相符合是
以(臣)將陜屬地利民情以及應糶應借之處密行
察訪統計可以出糶地方止在十之二而出借之
區居十之八因再四思維弊端固宜剔除民食亦
須酌計伏查各州縣徵解地丁支給工食有責令
同城教職武員監拆監散之例今陜屬倉糧之出
糶出借(臣)請嗣後亦倣此例令同城教職武員監
糶監借則事異理同諸弊可以覺察而於
國計民生均有裨益但(臣)知識短淺是否有當理合
繕摺具
奏倘蒙
聖主鑒允或(臣)另行具
題或即將(臣)摺
敕部定議之處恭請
訓旨遵行為此謹
奏
所奏是照此具題候朕酌奪武格執拗悻愎於斯益可
槩見從前屢經訓誨陛辭時又復諄諄面諭凡事再四
講求必深知灼見而後决定行止方可久遠遵循無礙
不謂粗率自用仍復如故舉動若是而欲俾屬員心悦
誠服豈可得乎將朕此諭令其詳閱明白回奏
雍正七年十一月初四日吏部尚書署陜西總督
(臣)查郎阿西安廵撫(臣)武格謹
奏為恭報秋禾收成分數仰祈
聖鑒事竊照陜屬今歲秋禾俱已登場行據西安布政
使張廷棟將各屬收成分數彙報前來(臣)等查西
安延安鳳翔漢中四府直隸乾華同耀邠商鄜葭
綏德興安等十州所屬各州縣秋禾收成自十分
九分八分以至七分六分五分不等米糧時價西
安省城粳米每斗價銀一錢三分五釐零粟米每
斗六分六釐零小麥每斗五分六釐豌豆每斗四
分五釐零大麥每斗三分一釐零黃豆每斗七分
其餘各屬之糧價亦多相彷所有陜省四府十州
所屬州縣秋禾收成細數(臣)等遵
旨謹詳晰臚列另單恭呈
御覽伏祈
皇上睿鑒為此謹
奏
數年來陜省從未至如此薄收汝二人當極加修省檢
點政刑西北地方冬雪最與來歲禾麥有關更宜竭誠
祈禱以慰民望然不能確秉公忠之念感格
神明徒以利害私心從事亦難期徵應也
吏部尚書署陜西總督(臣)查郎阿謹
奏為奏
聞事竊(臣)於前奏欽奉
上諭事摺内荷蒙
皇上硃批極力振作最為要務大扺一切番衆無有不
畏服岳鍾琪者今使知陜省又來一岳總督諸凡易
為彈壓耳若稍露將就省事怯懦求安形態被其窺
破各處乘隙而起則汝將不勝其料理矣示以風厲
何容刻緩思之勉之欽此(臣)跪讀之下仰見
聖主訓諭誨勉至殷至切伏念川陜重地督臣岳鍾琪
仰遵
聖謨指示動合機宜是以諸番畏服(臣)蒙
聖恩畀署督篆地方大小事宜雖各有成規可以率循
第節制三省巖疆責任何等重大而邊圉關係尤
資彈壓今𠞰撫擦馬所賊番事竣情由(臣)前已另
摺
奏報而諸番部落衆多必使威行邊境遠近番情各
知警惕莫不誠心輸服則封疆寧謐諸事易於辦
理何敢稍存將就之見以滋事端(臣)欽承
訓旨益切凛遵惟有推廣
聖主德威加意奮勉振作有為以仰答
洪恩於萬一而已所有原奉
硃批奏摺理合恭繳伏祈
皇上睿鑒謹
奏
亦何須特意振作但不令所屬以汝為怯懦畏事苟且
將就之人則不期其為而有為矣
同日又
奏為奏
聞事竊查西大通鎮屬測爾兔地方應設遊擊一營馬
步兵八百名前經督臣岳鍾琪
題明俟測爾兔城垣衙署營房工竣之日將原派裁
撥涼州西寧等處各標協營路馬步兵丁搬移駐
劄其應設遊擊等官㨂選
題補等因在案今測爾兔城工建築已竣(臣)准署大
通鎮印務提臣馮允中甘提臣宋可進各將移駐
兵丁事理咨商前來(臣)查測爾兔地方乃口外新
設之區既無附近村莊又未屯墾種植况時値隆
冬即有負販亦不能於此時赴彼貿易且其地相
去西寧頗遠一切食物往來購買亦不甚便再領
兵之遊擊等官(臣)現在揀選
題請似不便先令兵丁移駐(臣)因照署鎮臣馮允中
之議先於鎮標酌派弁兵攜帶口食前往測爾兔
看守衙署營房俟明歲三月内天氣融和將原派
馬步兵八百名照大通鎮標白墖川營兵丁移駐
之例按大小口數程途遠近給與車價口糧銀兩
同家口搬移居駐仍照督臣岳鍾琪原議令移駐
兵丁子弟屯墾試種再加天氣和暖商賈往來利
便且官兵既已屯駐其一切貿易之人亦必相率
漸聚日用有資於兵丁誠有裨益(臣)一面咨會提
臣宋可進即照署鎮臣馮允中所議辦理併將應
設遊擊守僃千把等員揀選分别
題咨請補外理合繕摺奏
聞伏祈
皇上睿鑒謹
奏
應如是辦理者値兹内外一家邊隅寧謐之時原不必
急遽從事也
同日又
奏為奏
聞事竊查陜屬州縣標營分餧軍需正騾一萬一千五
百頭係明春拽運糧車出口之需最關緊要(臣)前
准寧遠大將軍(臣)岳鍾琪移咨令將分餧騾頭加
意餧養臕壯於七八月間解交甘屬收餧隨卽通
飭所屬務須餧養臕壯(臣)復不時委員查驗期於
臨時適用嗣於閏七月内軍需馬匹俱已解送起
程卽照撁馬兵丁原站將騾頭分起解送除固原
分餧騾三百頭係甘屬地方無庸再解外其陜屬
分餧正騾一萬一千二百頭倂隨解餘騾各案陜
甘近便境壤分作南北兩路遴委文武官員詳愼
挑驗小心解送其北路者解交平涼慶陽臨洮等
府屬收餧南路者解交鞏昌府屬收餧各在案及
北路應解平涼等府騾頭事竣據驗解文武各員
彙册造報(臣)按册查核統計北路解交平涼慶陽
臨洮三府屬收餧正騾餘騾共五千四百一十四
頭冊内註有微瘸微病者一百九十五頭(臣)思驗
解之時旣有微瘸微病騾頭自應卽行挑退令原
餧官更換好騾驗解何得含混解送(臣)正在飭查
間又據北路解騾各員繳驗批迴内平涼等府收
騾之員已於批上註明瘸病字樣(臣)卽嚴飭驗解
文武委員同原飭官照數速買壯健好騾自僃草
料人夫解送平涼等屬更換至南路解交鞏昌府
屬收餧正騾餘騾共五千八百六十五頭據驗解
之文武大員知府任晟等各冊造内開俱係足臕
壯健好騾及解至鞏昌亦俱照數驗收各給有批
迴在案嗣於驗收之後節據驗收騾頭之鞏昌府
知府高夢龍報稱陜屬南路解到騾頭逐起驗收
分餧内有臕瘦腿跛流鼻眼霧咳𠻳瞎㿋流淚吐
沫烙疤疙疸肺病五攅等症之騾共五百八十六
頭又漢中府病騾二十一頭詳令陜屬原餧官另
買好騾補換等情(臣)隨嚴飭西安布政司張廷棟
等飛調驗解各員竝解騾各官訊取確供詳加查
核以憑嚴行參究著落補換去後今據鳳翔府知
府任晟等向(臣)面稱西鳳二府騾頭俱係足臕健
騾驗明解送現據解官劉方夏等掣有迴批竝未
填註病瘸字樣或因長途撁送有減臕跛蹶生症
等事但鳳翔至鞏昌府屬之清水縣交騾地方止
有五站何至有病廢騾頭如許之多如果有如許
病廢騾頭卽應於迴批上逐一註明以便查明陜
屬原餧各員名下勒令買補更換何以驗收之時
竝不填註俟給發迴批收餧之後始以病廢詳報
顯係捏飾等語復據解官劉方夏白文炳等報稱
所解騾頭俱係臕壯好騾交鞏昌府驗收現掣批
迴炳據實無疲瘦病廢之騾至職等交收起身之
後忽又報有病廢等騾不知是何緣故等語(臣)思
驗解與解送各員旣稱實係壯健好騾且程途不
遠時日又近何以驟得病證者竟多至五百餘頭
旣有如許病騾何以當時遽出印結收管且於批
迴上竝不填註明白或知府任晟及原解官劉方
夏等係屬一面之詞而鞏昌府知府高夢龍所報
情節亦難偏信軍需重務必須根究明確方可責
令應行賠補之員更換(臣)隨卽飛移撫臣許容就
近確查一面密飭在蘭協辦軍需之西安驛傳道
趙挺元前往鞏昌秉公察驗去後頃准甘撫臣許
容咨稱解甘騾頭誠如來咨必須確查明白方見
持平愼重今雖檄委分查但恐文員不諳又啓日
後推諉之端且不特鞏昌一府應查卽平慶臨三
府騾頭亦當遴員委驗令(臣)於陜甘二屬各派武
職二員分路秉公查驗等因(臣)隨卽遴委副將遊
擊等員分路查驗俱令其每至一處將所餧騾頭
確加驗看如有病廢不堪者卽查明陜屬原餧地
方官弁所造冊内之毛片口齒號數立卽飛報以
憑嚴飭原餧官弁星速購買壯健好騾自行解送
補換再延安府屬州縣標營分餧騾頭内尚有未
解騾九十七頭據委驗之延安府知府徐洹瀛署
宜君營參將劉可德驗報冊内註有六分臕五分
臕兼有三四分臕者(臣)思此項騾頭分餧半載有
餘因何止有三四分臕息明係經餧員弁或餧養
玩忽或扣蝕草料均未可定(臣)卽飛飭速買健騾
驗明補解仍令確查騾頭疲瘦最多之處將原餧
之員指名揭報參處庶於軍需責守可以整飭詳
愼卽現今甘屬收餧騾頭各員亦咸知儆惕承辦
矣所有陜屬解甘收餧騾頭節據報有病廢現今
委員查驗飭令買換補解各緣由理合繕摺奏
聞伏祈
皇上睿鑒謹
奏
此項騾頭乃運送軍糧所需攸關甚鉅若但以錢糧為
重下僚是諉加之參處責令賠補彼固難辭而於汝遲
誤軍機身家性命干繫究莫能解也竭力辦理必期無
誤為要至於應參應賠之員何妨徐徐查議耶覽奏深
為憂慮汝其詳加審度毋忽
雍正七年十一月十六日吏部尚書署陜西總督
(臣)查郎阿謹
奏為奏
聞事竊查陜省解赴甘屬接餧軍需騾頭前據甘屬驗
收各員呈報内有疲病生證之騾共八百二頭經
(臣)將節次嚴查併檄委武員星赴甘屬分路查驗
著落賠補買換各緣由繕摺
奏明今於十一月十二日又據鞏昌府知府高夢龍
報稱陜省解來騾頭據解官劉方夏押解頭運第
一起騾三百餘頭到清水縣地方卽公同解官劉
方夏清水縣知縣張昌裕併牙行獸醫等眼同看
驗如有病證騾頭卽報明口齒毛片註明係何病
證登記號簿卽將收過若干驗明有病無病若干
具文通報計南路解送之騾共十八起至九月十
四日收完每起俱照第一起劉方夏驗收之法隨
驗隨收隨報如驗騾之時若係好騾妄報有病解
官何不立時質證而默無一言似此軍務重事安
敢疎忽朦蔽所以逐細分晰註明將有病證騾頭
一併驗發各州縣餧養者因念陜甘雖屬兩省而
軍需則係一體或因長途解送偶得病證自今年
八月餧養起至來年二月底止尚可冀其調治痊
愈以期無誤竝無捏報等情據此(臣)復飭令西安
布政司張廷棟等嚴訊劉方夏等確供去後惟是
軍需騾頭關係重大甘屬所報旣有如許之多則
從中疲病者亦必不少若俟查驗之後再行著落
買補更換則往返需時轉瞬明春為期甚迫勢不
能餧養臕壯恐難以拽運所關非細不得不預為
籌畫因與撫臣武格酌議先動撥司庫銀一萬四
千兩星速採買壯健好騾一千頭上緊餧養預僃
俟委驗各員呈報到日卽一面按所報之數逐起
解送補換一面查明應行賠補之員將所買騾頭
價値併餧飬草料銀兩俱在各員名下照數勒追
歸還原款所有病騾仍令各員領回庶不致臨事
周章似於軍需有益除就近檄飭辦理軍需之布
政司張廷棟按察司碩色等卽照數發銀務須購
買壯健好騾預僃外事關動用錢糧(臣)謹會同撫
臣武格繕摺奏
聞伏祈
皇上睿鑒謹
奏
迭覽所奏知汝等辦理必不能妥協已特遣部臣赴陜
命其來往稽察矣
雍正七年十一月二十二日吏部尚書署陜西總
督(臣)查郎阿西安廵撫(臣)武格謹
奏為恭報陜屬得雪日期分寸仰請
聖鑒事竊查陜省各府州所屬地方於八月内民間播
種二麥之後自十月十五日以前雨水調勻土膏
滋潤麥苗俱已秀發而延安府屬并各州屬於九
月二十二二十四十月初五等日皆得雪三四寸
今於十一月十五十八二十二十一等日西安等
各府州屬連得瑞雪入土七八寸不等現在同雲
密布得雪尚不止此是誠
上天鑒錫以孚我
皇上重農愛民之至意也除以後得雪情由另行續為
奏報外所有陜省各府州屬得雪日期分寸(臣)等謹
繕摺具
奏伏祈
睿鑒謹
奏
朕為陜省農田雨雪夙夜厪念延安等府旣於九月内
得霑膏澤乃復隱而不奏殊不解汝等具何肺腑也
雍正七年十一月二十六日吏部尚書署陜西總
督(臣)查郎阿西安廵撫(臣)武格謹
奏為奏
聞事竊查陜屬各府州地方今冬得雪日期分寸(臣)等
於十一月二十二日繕摺具
奏今卽於二十二曁二十四五連日雪霰交集入土
至五六寸不等(臣)等訪詢農民據稱冬雪愈多愈
好今得雪之時竝無風力飄捲雪皆凝積在地於
麥根更屬有益等語所有陜屬續經得雪日期分
寸緣由合再繕摺奏
聞伏祈
皇上睿鑒謹
奏
覽接續得雪情形地氣諒已沾潤陜屬可無乾燥之虞
矣但甘省未據報到尚在懸念
雍正七年十二月十一日吏部尚書署陜西總督
(臣)查郎阿西安廵撫(臣)武格謹
奏為遵
旨議奏事竊查督臣岳鍾琪前准部咨欽奉
諭旨目今各省内或有尚未分給養廉之員著各省督
撫悉心商酌一面辦理一面奏聞欽此當卽通飭欽
遵隨經督臣岳鍾琪將甘屬河西各官養廉公費
酌議具
奏而甘屬河東各官養廉公費亦經撫臣許容會議
具
奏惟陜屬應給首領佐貳雜職等官養廉公費以及
應增應減各數目初據西安布政司張廷棟查議
具詳督臣岳鍾琪以所議未協逐一指駁行令妥
議嗣據該司更議具詳適督臣岳鍾琪起程西進
隨將卷案帶往蘭州俟核明主稿會
奏及統兵擇吉出口之後因軍務殷繁復將核明原
案移回令(臣)等核議辦理具
奏今(臣)等悉心詳核統計陜屬尚未分給養廉之首
領佐雜等官共一百四十二員每年應給養廉公
費共銀一萬零六百兩又直隸知州十員有統率
屬縣盤查倉庫與府屬知州不同今於原給養廉
六百兩之外每員每年增給養廉銀四百兩共應
增銀四千兩再西安府管糧通判今改為水利通
判稽查涇陽等五縣之水利往來行走必須給以
公費應照寧夏水利同知之例每年給公費銀三
百六十兩又按察司衙門為刑名總滙原給吏書
飯銀二百兩誠屬不敷今增給銀二百兩以上每
年共應增給養廉公費飯食等銀共一萬五千一
百六十兩再查原給布政司養廉銀一萬四千兩
前據布政司張廷棟議稱每年領銀一萬兩儘可
敷用應減去養廉銀四千兩又原給榆林神木漢
興三道每年公費銀五百兩惟西安驛傳道議給
公費銀一千兩今查驛傳道事務不繁應減去公
費銀五百兩與各道公費俱屬畫一再原給西安
府每年公費銀二千兩較之各府五百兩之數逾
額三倍前據西安府知府王紹文議稱西安雖係
省城首府承辦公事自與外府不同但二千兩公
費為數太多應減去銀一千兩每年止給公費銀
一千兩可以足用以上每年共應減銀五千五百
兩(臣)等請將應給應增養廉公費飯食銀一萬五
千一百六十兩併應減銀五千五百兩統於雍正
庚戌年正月為始照數給扣至佐雜等官旣已議
給養廉公費凡從前一切陋規俱嚴飭禁革如有
私收情弊(臣)等察出立卽嚴參究擬再查布政司
減去養廉銀四千兩係張廷棟從前詳議之案是
以照議算入應減項下今張廷棟已經解任如新
任布政司方覲到任後或有不敷再行
奏請合併聲明所有遵
旨議給陜省各屬未給養廉公費之首領佐雜等官銀
兩併應增應減各數目謹僃繕清摺恭呈
御覽是否合宜(臣)等未敢擅便伏祈
皇上訓示遵行謹
奏
覽佐貳雜職之議尚屬可行其直隸十州榆林等四道
及各府知府增減之數多寡懸殊似乎不均未悉汝等
具何意見云然至西安一府為省會首郡據王紹文之
請遂爾從減能必將來接任之員咸皆如此節儉耶若
布政司養廉一萬則儘足敷用矣汝等當再加詳議奏
聞身為地方大吏此等細事不能料理允當而必請朕
訓示思之寧不愧乎今所屬各員率多供辦軍需非平
時可比如俟議定始與養廉必至窘乏難支須一面酌
議一面給發可也
雍正七年十二月十五日吏部尚書署陜西總督
(臣)查郎阿西安廵撫(臣)武格謹
奏為奏
聞事竊查陜省解甘軍需騾頭前據甘屬各員報有疲
病生證等情(臣)等隨遴委文武大員分路秉公查
驗復動撥司庫銀一萬四千兩飛飭辦理軍需之
西安司道碩色等分飭各屬星速購買壯健好騾
一千頭預僃補解各緣由俱經繕摺
奏明今據西安驛傳道趙挺元報稱遵奉檄委卽前
赴鞏昌府并秦州所屬共十三處逐一細驗前次
所報病騾内其有病證難以拉車者合算共止有
六十四頭係該州縣平心開造毫無抑勒等情又
據查南路騾頭之遊擊張思永等會同各地方官
查驗聯銜鈐印冊報現在病瘸騾頭數目與驛傳
道趙挺元所報之數相符惟冊開尚有堪以調治
騾十四頭(臣)思鞏昌府并秦州所屬原報病瘸等
騾六百六頭何以查驗之數相去迥殊恐有以多
報少情弊適趙挺元事竣回陜(臣)等面詢一切據
稱此係
國家大事惟有秉公據實查報不敢稍有瞻徇如果
病瘸之騾尚多職道豈肯少報代人受過惟秦州
禮縣二處有碎小騾數頭雖無病證似覺單弱等
語(臣)等又思碎小之騾與尚堪調治之騾俱應一
體補解更換隨將採買預僃騾内挑選壯健好騾
一百三十頭委員管押於二月初五日起解鞏昌
府清水縣交收補換訖至臨洮府屬廳州縣六處
原報病騾據署副將席國芳等會同各廳州縣查
驗冊報實在病騾共八十二頭(臣)等卽照數挑選
壯健好騾於十二月十一日委員解赴蘭州交收
補換訖其慶陽府屬四處平涼府屬六處原報病
騾據副將于義等會同各廳州縣查驗冊報實在
疲病等騾共九十餘頭(臣)等卽挑選壯健好騾一
百頭於十二月十四日委員解赴涇州交收補換
訖查從前因據報病騾過多是以飭行採買一千
頭今已購買三百餘頭補換卽可如數第解甘病
瘸倒斃以及調治堪用并碎小騾頭雖俱已更換
尚須上緊料理(臣)等復嚴飭接餧各員及監餧之
營將等加意督率餧養併不時密差查察務使臕
力壯健可以負重致遠不致貽誤以仰副我
皇上重念軍務之至意所有採買解甘補換騾頭情節
數目日期理合繕摺奏
聞伏祈
睿鑒謹
奏
因拽運軍糧騾頭關係匪輕已特降諭旨於查弼納等
令其再為逐細查驗矣如瘦小不堪者多三百頭仍不
敷更換迅卽動帑另行購買以濟要需汝等當共相商
酌遵旨辦理
吏部尚書署陜西總督(臣)查郎阿謹
奏為據咨奏
聞事雍正七年十二月十三日准四川撫臣憲德咨據
重慶府屬墊江縣報稱十一月初七日據捕役張
岐山禀稱訪得離縣二十里新場地方有忠州來
的衆人帶有牌票招人之事未知眞偽等語隨卽
委典史王天篤同駐汛外委唐文彥帶領兵役等
密往緝拏卽於初八日清晨獲到人犯楊大銘董
先朝黃四鞠永久左亮安徐應詔董世榮董愷董
洪仁董汝近黃應舉黃自先田文交田子先黃義
黃常黃琰鄭登位黃輝等一十九名馬二匹未裝
舊鳥鎗一桿又於楊大銘家搜出硃標紙一條上
寫楊大銘名下招人一百字樣俱獲解到縣隨卽
隔别研訊據楊大銘供稱係江西吉安府廬陵縣
人剃頭生理雍正五年十月内到新場今年八月
十一日有墊江人黃四趙汝海董良模董先朝呌
到董家大灣山上說趙汝海出銀子呌同到渠縣
去買棉花彼時不肯去九月初六日趙汝海呌左
亮安來說呌同往忠州去買棉花初七日隨同左
亮安董老二董于飛趙汝海至沙河沈四家住了
次日同沈四等先至酆都縣白石了王可久家趙
汝海同鞠永久父子後到又有墊江縣人何大何
二何四董先朝董老五黃四又湖廣人陳姓劉姓
李姓陳裁縫又酆都縣人張尚志董伯恒張含英
董二張士林萬輝吉王永久王仲久等共四十多
人别的不知姓名在大魚寺歇初九日王可久呌
大家喫血酒發誓結拜了纔說出忠州楊愛嘴地
方出了楊家將為頭的呌楊成勲他家有金鑲玉
印劉伯溫碑記他第七箇兄弟必要為王送在酉
陽司去了那碑記上的話我看了記不得也有鈔
了去的這帖子是十月二十九日王可久同一姓
陳的與的這兩匹馬是十一月初四日一箇姓劉
的同張尚志騎來都在董先朝家住歇至初五日
有董愷因從前到白石了去尋馬擾過王可久所
以治酒酬他邀我去陪到初七日夜被差役拏了
前聽得王可久說招了一萬多人為首的是楊成
勲陳文彬杜炳凡王可久四人呌衆人各先與銀
一兩造劄付定於十二月在王可久家過年散劄
正月上成都呌不要僃別的器械每人自僃鐵標
一根曾畫了樣子與衆人看過我不曾製造等語
併將董先朝等各犯錄供詳報現獲人犯俱已監
禁未獲人犯現在分路飛緝等情同日又准撫(臣)
憲德咨稱據署忠州營守僃蔣宏英禀稱十一月
十三日准墊江縣移會遵卽密差目兵陳國彥等
十五名扮作商民前往楊愛嘴密躧去後至十六
日據忠州差役趙瓊回稱奉差前往行至州役夏
魁家說起楊成勲而夏魁云須先問保長陳三捷
他若呌去纔可去及到陳三捷家伊已出去正欲
轉身忽聽四山牛角聲響隨向一李姓家探問據
云或者是吹角拏人不一時只見二人各執牛角
行走李姓向前問詢據稱方纔拏了幾箇人綑放
在榖倉裏了所以星夜回禀等語因復差兵丁周
國興等間往探信據兵丁岳進美等探稱將綑的
人都放了隨據前差目兵陳國彥等十五名回營
禀稱離楊家不遠忽聽四下牛角一響突出一二
百人圍擁在楊成勲家去綑綁拷問後面還有兵
來拏我們否因言我們是來查禁散布謠言不是
拏人的隨將我們綑禁在榖倉内衣服盤費俱已
搜去至半夜時忽見兩人來解放說楊成勲縊死
了衆人都散了你們去罷隨將楊成勲兩箇哥子
拏來等語當卽會訊楊成勲之兄楊成賢楊成舉
據供是陳萬一說有墊江人來云墊江把扯旗的
人拏了幾箇如今又行文到忠州酆都來拏人兄
弟楊成勲陳萬一陳文彬等約了七八十箇人及
綑拏兵丁時楊成勲不在家是陳萬一同楊成禄
莫丁甲併幾箇湖廣人與近隣人等拏的至楊成
勲回來我父親埋怨了一陣楊成勲就去屋後樹
上縊死了衆人散了我家竝没有第七箇兄弟等
語一併移咨前來(臣)查撫(臣)憲德兩次咨開墊江
忠州酆都等屬姦徒楊成勲王可久等捏造妖謠
煽結黨羽插血誓盟訂期散劄及見官兵探緝竟
敢吹角嘯聚綑拷兵丁叛迹顯著不知地方文武
平日所司何事除飭取文武各職名至日另行照
例
題參外(臣)隨卽飛移撫提二臣速飭幹員選撥兵役
將供出姓名未獲各犯併不知姓名姦徒分路訪
查確實勒緝嚴拏不致兔脫漏網亦不得波累無
辜至楊成勲乃首惡要犯一見事露勢必潛逃必
無自縊之理再所供首逆楊七旣稱在酉陽土司
處自應嚴查勒獲其玉印碑記等物俱應搜追存
貯(臣)俱飛飭署按察司劉應鼎護重慶鎮印務參
將胡兆吉密速料理外理合繕摺奏
聞伏祈
皇上睿鑒謹
奏
覽奏知道了汝謂楊成勲一見事露勢必潛逃此論是
至云首逆楊七旣稱在酉陽土司處自應嚴查勒獲等
語朕則以為不然試觀楊大銘所供楊成勲家有玉印
碑記他家第七箇兄弟必要為王則是謀為不軌明矣
該土司若素行恭順斷不敢招納叛逆卽或心懷不逞
又豈肯容留無藉之徒而奉戴之乎倘聽信此等荒唐
支飾之詞遂向該司勒獲楊七殊非情理之當汝其詳
審虚實斟酌辦理庶期正犯就獲無辜可免波累勿令
無知將弁孟浪舉動以致滋生事端將朕此諭密速鈔
寄憲德黃廷桂劉應鼎胡兆吉等一體遵奉
同日又
奏為欽奉
上諭事雍正七年十二月十二日接到撫臣武格恭錄
奉到
硃批諭旨此案查郎阿理應會審屢次推諉識見甚屬
卑鄙將朕此諭令查郎阿知之欽此(臣)當卽欽遵訖
伏查本年十一月十一日(臣)與副都統(臣)蘇穆爾
吉卓鼐張正文等在(臣)署議辦旗下事件有撫臣
武格來向(臣)言莫爾渾一案原奉
諭旨交與將軍常色禮會同查審昨常色禮因前赴涼
州駐劄曾將此案令廵撫會同何人審訊之處具
奏奉
旨承審之處與常色禮無涉欽此今將軍常色禮差家
人將奉
旨緣由傳知所以特來商量如一同會審可以不必具
奏如不會審我卽當請
旨等語(臣)隨向撫臣言莫爾渾之案原係常色禮與你
二人奉
旨會審之事我未奉
諭旨不敢擅專今常色禮旣赴涼州應會同何人審理
之處你該請
旨為是隨經撫臣武格繕摺具
奏今奉
硃批諭旨(臣)前己准大學士(臣)馬爾賽等密信内奉有
訓旨(臣)當恪遵秉公會審據實具
奏外所有撫臣武格敬錄奉到
諭旨(臣)謹欽遵
奏明伏祈
皇上睿鑒謹
奏
一味偏於拘謹其奈汝何總緣為已得失利害之念重
為國竭力致身之念輕遂至事事物物無往而非進退
維谷之境矣能於本體講求得法其用自然充裕若不
論經權但欲卸責於人殊不知終歸為已身之累也戒
之誌之
雍正七年十二月十八日吏部尚書署陜西總督
(臣)查郎阿西安巡撫(臣)武格謹
奏為欽奉
上諭事竊照雍正七年陜省西安等府州各屬秋成分
數經(臣)等繕摺
奏報欽奉
硃批諭旨(臣)等跪讀之下仰見我
皇上敬
天勤民至誠至篤又蒙
聖恩啓廸(臣)等共矢公忠屏除私念以敦感召之本以
裕衣食之源(臣)等心非木石敢不痛自修省誠心
致禱以期雨暘時若五榖豐登伏思本年收成較
之往年原覺歉薄(臣)等各有封疆之責能無悚切
中心今仰頼
聖主福庇西地冬雪旣已霑足(臣)等惟有恪遵
聖懷而已所有原奉
硃批諭旨理合繕摺恭繳伏祈
皇上睿鑒謹
奏
誠求感應豈易言哉若不能直抒一派公忠祇以利害
榮辱私心將之任竭悃忱末能感召也必也文武各盡
其職兵民各得其所事事井井有條政令秩然不紊閭
里恬熙太和翔洽此眞祈禱良術試行看
同日又
奏為欽奉
上諭事竊(臣)等前據西安各府州屬申報得雪日期分
寸經(臣)等繕摺
奏報奉到
硃批朕為陜省農田雨雪夙夜厪念延安等府旣於九
月内得霑膏澤乃復隱而不奏殊不解汝等具何肺
腑也欽此(臣)等跪讀之下惶悚無地伏思我
皇上宵旰勤求時刻以民生為念而西地冬雪尤關緊
要是以
聖心眷注更殷今延安府屬九月内旣經得雪理應隨
時具
奏乃(臣)等以為延安逼近邊塞氣候寒冷得雪甚早
硃批諭旨繕摺恭繳伏祈
皇上睿鑒謹
奏
覽
吏部尚書署陜西總督(臣)查郎阿謹
奏為奏
聞事竊(臣)准四川提臣黃廷桂咨稱查得重慶鎮標左
營遊擊保璠貪婪為心目無法紀前於署黔彭營
遊擊任内與所轄酉陽司私書往來蹤跡詭祕始
而利其財物假以交好為名繼因會審李文海具
控冉土司之子冉廣烜姦佔董昌規之妻為妾一
案挾勢勒索或措求銀兩任飽谿壑或收受騾馬
徵及婢女且恣取鎗犬縱情遊獵罔恤兵艱種種
不法實難枚舉似此罔利營私行同鬼蜮蕩檢踰
閑莫此為甚兹准護重慶鎮印務參將胡兆吉揭
參前來與本提督訪聞無異斷難一刻姑容相應
移咨恭候主稿會參請
旨革職嚴審究擬以警官邪除行文重慶鎮照例羈候
外至冉土司的係何名查該護鎮文内竝未聲明
俟行查至日另咨等因復據護鎮胡兆吉揭報到
(臣臣)查遊擊保璠款惡多端贓私纍纍誠不可一
日姑容而冉土司夤緣行賄亦應一併參革究擬
(臣)因查酉陽冉土司名係冉元齡盤踞酉陽素不
安分且查川省墊江忠州酆都等屬姦徒楊成勲
王可久等結黨散劄一案據供楊成勲家有金鑲
玉印劉伯温碑記他第七箇兄弟楊七必要為王
送在酉陽司去了等語經(臣)繕摺
奏明則冉元齡窩藏首逆之罪更不止於行求納賄
實難疎縱養姦應卽嚴行參究今提臣黃廷桂以
冉土司的係何名俟查明另咨等語(臣)雖檢查冉
土司之的名乃係冉元齡而提臣咨内未據聲明
不便含混具
題除飛移提臣黃廷桂查取冉土司的名至日會疏
題參請
旨將保璠冉土司一幷革職究擬外(臣)謹先行繕摺奏
聞伏祈
皇上睿鑒謹
奏
此事候朕另有諭旨又係不當嚴而嚴之舉也不審事
之來歴情之重輕率意辦理胡能免顚倒錯亂之失非
過則不及奈何奈何
硃批諭旨卷二百三上
欽定四庫全書
硃批諭旨卷二百三下
硃批查郎阿奏摺
雍正八年正月初四日吏部尚書署陜西總督(臣)
查郎阿謹
奏為奏
聞事雍正七年十二月二十六日據辦理噶斯軍需甘
肅布政司葛森等呈稱會查得京城官兵至肅州
出口應給馬八百八十六匹又馱運放卡安臺需
用帳房鑼鍋馬十七匹共馬九百三匹奉文行令
採買預備因本年大兵出口需用馬匹甚多俱在
西凉等處沿邊一帶採買無餘此時卽用重價亦
難得臕壯之馬若買蒙古馬匹目今天寒草枯正
在疲瘦之時餧養驟難長臕均屬緩不濟急惟有
購買臕壯騾頭易換明春押糧兵丁之馱載馬匹
在兵丁亦所樂從似此通融辦理方可濟用應於
西安甘肅二省採買正騾九百三頭再買餘騾七
十頭以備添補之用統於部撥軍需十萬兩内動
用等情到(臣臣)查兵丁馱載馬匹今春正二三月
内分起押送糧車起程前赴巴爾庫爾卽於此項
馬匹内挑選精壯之馬為大兵進𠞰之用關係重
大不便以騾易換相應仍令葛森等在沿邊一帶
作速儘數購買馬匹縱新買之馬尚無臕息然約
計京城官兵須於三月底到肅目今猶可隨買隨
餧以期長臕足用至出口駐防之時己届四月口
外青草發生牧養亦易倘買不足數卽於附近之
存營馬匹内摘撥以足九百三頭之額其摘撥空
缺之馬仍照例每馬一匹給銀八兩令各營陸續
買補均無貽誤除一面咨明
欽差總理稽查軍需兵部尚書(臣)查弼納等查照并飛
飭葛森等星速加謹辦理外理合繕摺奏
聞伏祈
皇上睿鑒謹
奏
所議甚屬可嘉於此奏未到之先已有旨矣
雍正八年二月初五日吏部尚書署陜西總督(臣)
查郎阿謹
奏爲欽奉
上諭事竊(臣)前因承審莫爾渾一案經(臣)繕摺回奏今
奉到
硃批一味偏於拘謹其奈汝何總緣爲巳得失利害之
念重爲國竭力致身之念輕遂至事事物物無往而
非進退維谷之境矣能於本體講求得法其用自然
充裕若不論經權但欲卸責於人殊不知終歸爲已
身之累也戒之誌之欽此(臣)跪讀之下悚惶無地伏
念(臣)之一生本屬拘謹之人又因責任重大雖勉
竭駑駘常覺才識未周心力未逮誠如
聖諭事事物物無往而非進退維谷之境今欽承
訓旨至殷至切(臣)祇有恪遵
聖訓鏤心刻骨改過自新講求本體竭力致身以期(臣)
職之靖共以答
君恩之高厚而己所有原奉
硃批奏摺理合恭繳伏祈
皇上睿鑒謹
奏
拘謹二字不過為一身得失利害起見正乃私心之根
蒂也當竭力剔除
雍正八年二月二十八日吏部尚書署陜西總督
(臣)查郎阿謹
奏為奏
聞事雍正八年二月十三日督(臣)岳鍾琪衙署據報失
火(臣)隨卽飛騎前往查係二門内大堂之東四川
書辦房内火起延燒房屋(臣)與撫(臣)武格率同標
下將備督令兵役協力救護登時撲滅共燒燬房
屋三間内中題稿文卷亦有被焚者(臣)前於川陜
房各撥書辦照例封鎖看守文卷以備檢查取閱
又因文卷關係緊要復不時嚴諭小心火燭加意
防範今川省文卷房失火則看守書辦法難寬貸
除將書辦寇金聲飭發按察司碩色嚴訊起火確
情并查明燒燬卷宗數目照例
題報外所有督(臣)岳鍾琪衙門書辦房失火情形(臣)
謹繕摺奏
聞伏祈
皇上睿鑒謹
奏
此皆平時疎慢未嘗加意照顧之所致今已灰飛烟滅
縱查處一二胥役亦難掩汝面之恥也
雍正八年三月初七日吏部尚書署陜西總督(臣)
查郎阿謹
奏為署鎮袒護徇私謹據實密陳仰祈
聖鑒事竊查寧夏鎮屬石空寺堡守備楊芳因阻撓軍
需羊隻一案經(臣)特疏參拏所遺員缺卽照會寧
夏鎮(臣)張善揀選合例人員呈請委署去後茲據
鎮(臣)張善呈稱遴選標下左營千總陸清堪以請
委等情(臣)查千總陸清係拆毁阿寳額駙房屋案
内經
欽差兵部侍郎(臣)通智
奏明奉
諭旨著張善嚴加查處欽此隨經鎮(臣)張善查明陸清
係總理查看牧駝之弁乃縱容所帶兵丁住居作
踐相應責處記過以策後效所有拆毁房屋門窗
仍著陸清等賠修完固以儆疎忽等情呈報在案
則千總陸清方當責處記過之後若遽行委署守
備何以昭示勸懲且聞陸清卽係寧夏人家道殷
實乃鎮(臣)張善之親戚何以不顧公論任意徇私
顯有情弊除一面嚴行飭駁另移甘提(臣)宋可進
揀選合例人員署理外(臣)伏思鎮(臣)張善身受
皇上簡任封疆重寄理應感戴
天恩實心任事乃敢違例妄行徇私作弊深為負
恩宜乎不能整飭屬員於軍需事件安心玩視也(臣)見
聞既確未便以張善調任安西稍爲徇隱謹善摺
密
奏應否具疏
題參之處恭請
訓示遵行謹
奏
張善原不妥協器具狹小為人善柔緣大將軍岳鍾琪
越格保薦而委任者即今安西之調亦因奏稱勝任故
也伊隨岳鍾琪周旋甚久或另有深知灼見方如是推
奬但朕目中殊未覩所長且試用看奏内情節知道了
雍正八年三月十三日吏部尚書署陜西總督(臣)
查郎阿西安廵撫(臣)武格謹
奏為奏
聞事竊(臣)等於三月初七日將陜屬兩次得雨日期分
寸繕摺
奏報之後隨於初九初十十一等日連得時雨入土
一尺有餘土膏透潤麥豆秀穎詢之農民咸稱民
間多喜食麥二麥乃一歲日給之本今得此時雨
沾足夏收豐穫己定等語所有陜屬地方續次得
雨日期分寸雨澤沾足情由理合繕摺奏
聞伏祈
皇上睿鑒謹
奏
得雨日期分寸以手加額覽之畿輔地方自春徂夏風
霾時起大有旱徵朕憂心惄如西顧陜省尤深繫念今
爲此奏解釋大半矣
再者聞知州張勤寵貪飲廢事聲名不堪汝二人亦知
之否耶
吏部尚書署陜西總督(臣)查郎阿謹
奏爲欽奉
上諭事雍正八年二月二十七日奉到
硃筆諭旨一道并
敕發廣東督(臣)郝玉麟密摺一件(臣)跪讀
諭旨并詳閱摺内匪類造言煽惑情節仰見我
皇上睿算周詳防微杜漸仁育義正胞與為懷之至意
(臣)伏思人雖至愚孰不自愛身家自惜身命祇因
一二匪類捏造神竒怪異之說足以駭人聽聞遂
至受其煽惑墮其圈套日積月累迷而不悟以致
糾集黨羽夜郎自大迨一朝發覺而刑戮隨之并
其父母兄弟妻子宗族人等俱罹法網誠如
聖諭匪類之爲害甚於盜賊也凡有民社之責者均當
留心察訪思患預防況督撫大臣身膺封疆重寄
尤當先事預籌加意整飭至於川陜巖疆更非他
省可比地方遼闊幅員最廣内而民生商賈外而
邊隘番夷宵小易於藏姦愚頑最能滋事全在實
心查察竭力防範使匪類無容身之地善良有自
得之天方於地方有益(臣)於署理督篆任事之初
業經通飭各屬嚴行保甲慎重汛防禁緝妖謠查
拏地棍各在案今欽承
諭旨訓示至周至備(臣)益當恪遵
聖訓竭力勉爲隨會同撫臣互相稽察於文武大小員
弁晉謁時即諭以嚴查匪類寧謐地方果能於所
屬境内不時留心嚴行廵緝自有鼓勵之道如敢
虚應故事經别案發覺或被别屬查拏定以疎縱
窩藏參究(臣)又思預消弭患之法莫善於保甲而
保甲之法又在分定月日分定地方嚴立賞罰以
專責成以昭懲勸現在詳議條目分别賞罰數目
再爲通飭三省遍貼鄉村城市務使家喻戸曉法
在必行倘不肖官吏仍敢陽奉隂違始則記過繼
則參革以爲玩忽者戒如果查拏具報輕則記功
重則保薦以爲勤慎者勸其廵役防汛以及保長
甲長人等之賞罰亦如之(臣)愚以爲如此辦理則
立法既嚴查察自密各甲各保無不照例奉行庶
幾匪類斂跡不敢爲非將見比戸可風地方寧靜
長享昇平之福矣所有奉到
硃筆諭旨理合繕摺
奏繳伏祈
皇上睿鑒謹
奏
據奏現在詳議條目分别賞罰通飭三省遍貼鄉村城
市務使家喻戸曉法在必行等語若然則曷勝其紛擾
耶保甲社倉二事固為古今致治良法然必待有猷有
為有守熟悉地方情形之人且具有踴躍從事之心方
可舉行非可以勢驅力廹而奏效者今司府不知感畏
督撫百姓不知愛戴州縣胥役兵弁視文武大小各官
直同兒戲乃欲嚴繩以法而冀臻比戸可封之隆盛何
不自忖量至於此極也如欲借嚴保甲以稽察匪類祗
宜密諭屬員相機為之不時留心體訪一有拏獲即示
以奬勸如斯而已況正在軍需之際事務浩繁無故又
申一番功令是豈寧帖地方之道朕實為汝等憂之隨
波逐流毫無定見如何如何
同日又
奏為請
旨事竊查陜甘所屬各標營派調領兵出征之副參遊
守等員所遺汛務俱已委署有人惟安西鎮屬沙
州協原派出征副將張豹前因甘屬𣲖留糧運官
兵議於今春出口復經寧遠大將軍(臣)岳鍾琪酌
留署凉州總兵印務興漢鎮(臣)曹勷同副將張豹
至期管領前進今糧運現在出口副將張豹己遵
檄前來統領其所遺副將印務前未議有委署之
人(臣)查副將乃係大員責任綦重正在一面遴員
委署咨會寧遠大將軍(臣)岳鍾琪間忽據安西鎮
標中營遊擊衞維康報稱奉西安鎮委令署理沙
州副將等語(臣)查委署之例自遊擊以上大員皆
由提臣揀選咨會督臣委署從無鎮臣自行委署
之例且署安西鎮(臣)袁繼蔭既未將沙州副將印
務照例呈請揀委及自委遊擊衞維康署理之後
又無一字呈報况沙州係新闢重地必須幹練之
員綏輯兵民整理稽察方於汛守有益查遊擊衞
(臣)謹繕摺具
奏所有沙州協印務或蒙
特簡人員署理或即令費上志署理之處恭請
訓旨遵行再遊擊費上志如蒙
聖恩准其署理沙州副將其靖逆營遊擊印務(臣)即照
旨伏祈
睿鑒謹
奏
覽
雍正八年四月十三日吏部尚書署陜西總督兼
署西安將軍(臣)查郎阿謹
奏爲欽奉
上諭事竊(臣)前因滿州八旗官兵按期操演及應行訓
飭應行甄别各事宜繕摺具
奏欽奉
諭旨愷切詳明至周至備(臣)跪讀之下仰荷
聖主教誨啓廸不啻
面命耳提無微不至(臣)何人斯乃蒙我
皇上訓勉開導懇摯諄篤一至於此(臣)伏地飲泣幾不
能言惟有恪遵
聖訓加意奮勉時時仰體
聖心事事求其至當勤加訓練次第漸摩啓其為善之
心予以自新之路嚴立賞罰昭示勸懲務期人人
洗心滌慮爭自濯磨相率而歸於祇父恭兄忠
君親上之道以仰報
聖主豢養愛惜之仁如此則(臣)心方可少安(臣)職方為
無忝至於善柔適足以滋事姑息更易於長姦若
徒事寬容沽名釣譽尤為負
奏請外所有原奉
諭旨理合繕摺恭繳伏祈
皇上睿鑒謹
奏
誨爾諄諄聽我藐藐云如之何
雍正八年四月二十八日吏部尚書署陜西總督
(臣)查郎阿謹
奏爲奏
聞事竊照雍正八年分甘屬額徵錢糧欽奉
諭旨悉予蠲免
聖主浩蕩洪仁有加無己甘省子民莫不含哺鼓腹共
慶生成而地方牧民之官尤當敬體
聖天子惠愛元元之至意實力奉行加意撫綏方於邊
郡民生實有裨益無如所屬有司往往奉行不善
每多擾民之病兹於本年四月二十三日據渭源
縣詳稱歸并臨屯西票各寨屯民陸光宗等自雍
正五年分歸渭源管轄迄今四載所有雍正五年
六年七年未完折色銀三百餘兩未完本色糧一
千二百餘石自開徵至今抗不赴縣輸將及至催
頭差役下鄉催輸而陸光宗等刁頑不法相率五
六十人混嚷口稱投歸狄道抗不遵拘等情詳報
前來(臣)思甘省錢糧係按年估撥兵餉關係支放
何得拖欠纍纍任意頑抗誠難輕縱以長刁風第
查甘撫(臣)許容因詳請不敷兵餉等事一案自雍
正三年起至雍正六年止將本省本年額徵銀兩
照數全撥兵餉而每年各有未完民欠經前任布
政使鍾保等將應扣朋建銀兩借墊供支共那動
朋建銀一十三萬八千餘兩
題請將各年未完民欠銀兩勒限一年責令布政使
孔毓璞照數催徵補項等因嗣經甘撫(臣)許容通
飭各屬凡歷年舊欠錢糧趁此
皇恩蠲免新糧之際立限四月完半九月全完倘不能
如數徵起定拏親信家人同經承赴轅究比等因
(臣)伏思未完民欠關係兵餉自應催徵補項但欲
以一年而清數年之舊欠全在賢能州縣勸諭設
法寓撫字於催科使小民踴躍趨事輸將恐後方
爲持平辦理如遇不肖官吏唯恐嚴限緊迫或完
不如數則家人經承難免提拏究比遂徒事敲撲
任意催追無怪乎渭源屯民有抗糧混嚷之報(臣)
愚以爲頑戸抗糧固應嚴加懲治有司之催徵無
術亦難寬宥姑容而撫(臣)許容提拏家人經承究
比之檄飭殊非立法之善者也(臣)因密札致撫臣
令其善為料理務使地方寧靜徵輸無誤外所有
渭源縣屯民陸光宗等抗糧情節(臣)謹繕摺奏
聞伏祈
皇上睿鑒謹
奏
許容於此一事局度狹小識見卑鄙曷可勝言候另有
諭旨頒發
同日又
奏為欽奉
上諭事竊(臣)前將四川各標營兵丁演習軍器事宜繕
疏
題報今准兵部咨雍正八年三月十二日奉
旨查郎阿原奏内稱步兵弓箭鳥鎗手於鎗棒二項應
聽伊等自行學習至籐牌一項軍中固不可少亦不
必專兵學習有願習者仍聽演用等語夫籐牌既為
軍中所不可少何又云不必專兵習學既不必專兵
習學而又云有願習者聽其演用兵丁技藝全在訓
練督率況於本分之外未有禁兵丁不許復習他技
之條也倘願習者乏人則又徒托空言於軍務有何
裨益查郎阿所奏前後自相矛盾甚屬支離背謬而
部覆之駁令定議則暗令禁兵丁分外習他技之論
也亦屬糊塗將原本發還著查郎阿另行具奏欽此
計發紅本一箇粘單一紙等因移咨到(臣臣)跪讀
諭旨仰見
聖鑒周詳而(臣)議奏之時未經備細分晰實屬背謬伏
查陜甘二屬議派兵丁操演事宜經督(臣)岳鍾琪
酌定疏稿移(臣)具
題嗣准部覆照議分演在案其四川省屬兵丁應如
何操練用何軍器之處(臣)恭繹
上諭奉有因地所宜酌定規制之
諭旨而川省兵丁應演之器械是否與陜甘相同未便
槩定(臣)因移會撫提二臣并將陜甘議稿錄送以
便參酌定議節准撫(臣)憲德提(臣)黃廷桂等議稱
川省係苗疆重地應照沿邊省分定例每兵一千
名設立鳥鎗四百桿同弓箭礮位二項俱應專兵
熟演其長鎗棍棒亦照陜甘之議令馬兵兼習遇
有行走携帶馬上以備兼用至㓲刀一項向係專
派守兵演習因川省林深箐密㓲刀可戳可斫轉
折捷便又可護衞礮位應仍令派兵專演惟籐牌
一項川省止有提標設立二百面應行加謹收貯
如步兵弓箭鳥鎗手有願兼習者仍聽其演使不
必按兵分派等因(臣)查憲德黃廷桂所議應設鳥
鎗數目同弓箭礮位專兵演習并令馬兵兼習鎗
棒之處俱屬允協而㓲刀又為川省利用之器議
令派兵專習是即因地所宜亦於營務有益惟籐
牌一項既稱止有提標設立二百面不必按兵分
派聽願習兵丁自行演習(臣)因思川省地勢山嶺
險峻道路﨑嶇密箐深林籐牌或難施展從前各
標營俱未設立者或亦職此之故至於步兵技藝
除弓箭鳥鎗之外其行走之際鎗棒等械難於攜
帶是以各照所議并將籐牌一項俱不派兵專演
而(臣)於
題報疏内未經詳細分晰聲明又以籐牌爲軍中固
不可少實皆(臣)之疎忽誠如
聖諭前後自相矛盾甚屬支離背謬也今(臣)欽遵
諭旨復加斟酌如前議馬兵弓箭鳥鎗手兼習鎗棒應
令於操演之時與專習之弓箭鳥鎗一體訓練各
臻純熟以資兼用再步兵弓箭鳥鎗手於行走之
際難以攜帶他物其鎗棒等械應請仍照原議令
其自行兼習至提標原設籐牌二百面應於提標
額設守兵六百八十三名内派兵二百名專習籐
牌務令操練精熟遇有行走自可備用除將原議
情節并現今遵
旨另行議奏緣由容(臣)於本内聲明具
題外(臣)謹繕摺恭
奏伏祈
皇上睿鑒謹
奏
類斯題覆事件何必又多一番煩瀆諒將曩日在廷目
擊朕之萬幾紛繁刻無寧晷情景舉皆忘之矣似此毫
無愛君之誠但顧一己之得失一身之利害豈查郎阿
從前心志果盡改易耶
雍正八年五月初四日吏部尚書署陜西總督(臣)
查郎阿西安巡撫(臣)武格謹
奏爲欽奉
上諭事雍正八年四月初二日奉到
硃批諭旨聞知州張勤寵貪飲廢事聲名不堪汝二人
亦知之否耶欽此(臣)等跪讀之下仰見
聖主明照四方無遠弗屆伏查直隷興安州知州張勤
寵上年因公來省晉謁之際(臣)等以該員世受
國恩務須努力向上潔已愛民恪勤任事等語諄諄
勸勉而張勤寵亦稱自當勉勵報效誰料性躭麵
糵嬾於辦事雖興安一州地僻事簡無甚繁重之
案而日行事件竝不留心辦理每多廢弛訪其作
爲惟以唱戲飲酒爲事所屬縣官等因公禀謁不
得即見必守候日久方得進見而於屬員所禀一
切地方事務亦不著意又聞於本年二月間生日
屬員赴州祝夀連日演戲飲酒不顧公事則其怠
諭旨始知己蒙
睿鑒除一面繕疏
題參外所有原奉
硃批奏摺理合恭繳伏祈
皇上睿鑒謹
奏
卿等能如是精明察吏朕焉有不嘉悅者乎實代汝二
人愧赧無地
同日又
奏為奏報動用公用銀兩事竊查雍正六年分動用
西安布政司庫貯公用銀兩前據西安解任布政
司張廷棟造册分送查核隨經寧遠大將軍(臣)岳
鍾琪令將養廉公費地方公用并安藏軍需預備
西路軍需案内動用銀兩各另分案查造核銷不
便牽混復據張廷棟查明案次分晰造册呈送寧
遠大將軍(臣)岳鍾琪查核又據新任布政司碩色
造册呈報(臣)等核銷前來(臣)等查雍正六年分舊
管新收二項共公用銀三十一萬九千三百四十
三兩零内共動用過銀二十六萬三千三百五十
三兩零(臣)等隨將從前詳請原案照數查核均屬
相符尚應實在餘剩存庫銀五萬五千九百九十
兩零應徵雍正四五六等年民欠未完耗羨銀一
千五百三十九兩零統於雍正七年動用公用銀
兩案内另行
奏報外所有雍正六年分地方公用并安藏軍需西
路軍需各案内動用西安布政司庫貯公用銀兩
并支收細數(臣)等謹分案繕造淸摺恭呈
御覽伏祈
皇上睿鑒謹
奏
此不過一筆花賬朕何暇觀覽不在奏與不奏惟在秉
公查核將來不致被人檢點爲要耳倘少有不符曾奏
過三字豈遂足以卸責耶
雍正八年十月二十六日吏部尚書署陜西總督
(臣)查郎阿西安廵撫(臣)武格謹
奏為奏
聞事竊查陜屬地方秋時得雨二麥播種情由(臣)等前
經具
奏在案今節據延安鳳翔等各府州屬報稱所屬地
方俱已得雪積地自六七寸以至一尺有餘不等
(臣)等正在繕摺恭
奏間而西安府屬并各州屬亦於十月二十一日咸
得瑞雪積地有五六寸農情歡洽共頌
上天錫佑
垂鑒
聖主愛民之仁冬雪及時麥根滋潤豐登預兆稱慶同
聲所有陜屬得雪分寸情由理合繕摺恭
奏伏祈
皇上睿鑒謹
奏
陜屬得雪情形知道了不可少肆厥志敬之慎之
吏部尚書署陜西總督(臣)查郎阿謹
奏為恭謝
天恩事雍正八年十月十七日准部咨欽奉
上諭尚書查弼納著馳驛即速來京另有交辦事務西
路軍需諸務著署督查郎阿前往肅州辦理仍兼理
川陜總督印務秦布著即回西安將軍之任護軍統
領哈爾吉著前往凉州代秦布統領兵丁仍著鄂善
協理欽此(臣)隨即欽遵將軍需册檔併(臣)衙門應帶
卷宗俱各逐一檢查齊備於十月二十六日束裝
起程併將起程赴肅日期另疏
題報外伏查西路一切軍需荷蒙我
皇上睿謨廣運
訓示精詳凡糧運兵馬各項事宜莫不上承
宸算籌畫萬全今因尚書(臣)查弼納另有交辦之事馳
驛進京其軍需諸務需人辦理乃蒙
聖心眷注以(臣)猶堪驅策令(臣)前往辦理西路軍需諸
務仍兼理總督印務(臣)上荷
殊恩膺兹重任敢不竭此愚誠勉盡駑駘祇有事事恪
遵
訓旨加意慎重實力料理期於糧運毫無貽誤軍需辦
理妥協以上副我
皇上委任之
洪仁而己所有微(臣)感激愚衷理合繕摺恭謝
天恩伏祈
睿鑒謹
奏
勉之必使所屬各員心悅誠服畏威懷德諸務方克有
益蓋地不一處事復多岐獨運智力萬難遍及然非濟
之以公明亦何能收臂指之效也須竭力黽勉以求其
本
雍正九年二月初七日吏部尚書署陜西總督(臣)
查郎阿謹
奏為准咨密陳恭請
聖鑒事竊照巴爾庫爾軍營因逆夷猖獗節次派撥兵
丁前赴應援(臣)隨酌派預備軍需事宜五條繕摺
奏
聞辦理今於雍正九年正月初七日准甘撫(臣)許容來
咨據署鞏昌布政司趙挺元詳稱奉𣲖製造火藥
鉛彈各十萬斤查火藥内所用物料如硝磺二項
蘭城素不出產今欲辦十萬斤之多一時難以猝
就懇即咨移一併飭令西安藩司在於陜省現有
之火藥鉛斤内製造解送等情移咨令(臣)酌定辦
理伏思鉛藥乃軍營必需之物查寧遠大將軍(臣)
岳鍾琪議奏續增款册内開准部咨欽奉
諭旨以行陣火藥最爲緊要應多爲製備隨經岳鍾琪
欽遵轉飭在於蘭州司庫軍需銀内動給銀兩令
各領兵鎮將在甘屬就近製造一體報銷在案况
陜省各州縣儲備之鉛藥所需硝磺鉛斤俱從别
省採買原非本地出產之物且自大兵出口裹帶
之外續用之處甚多各州縣原貯鉛藥已屬有限
自不便統於西安預備製造致滋偏重糜費趙挺
元現署藩篆奉文之日即應詳委文武妥員請給
印文印票赴鄰省購料製造何得以硝磺二項蘭
城素不出產為詞(臣)即於咨復撫臣文内嚴飭趙
挺元併令作速遴委幹員採買物料回日即會同
營員設局製造以重軍需如再推諉當即會參等
因咨令撫(臣)許容速飭辦理在案迨寧遠大將軍
(臣)岳鍾琪到肅向(臣)面言前過蘭州時巡撫許容
因製造鉛藥一事將(臣)申飭趙挺元之文以為有
意駁他與彼不存體面大有抱怨之詞(臣)聽聞之
下深為駭異竊思督撫爲封疆大臣且現在辦理
軍需更宜和衷協力方於軍務有益今以(臣)分省
製辦之鉛藥趙挺元欲推諉西安製造冐昧具詳
而撫(臣)許容既不就近駁飭又復據詳率咨及(臣)
將趙挺元駁飭竝未干涉撫臣一語乃撫(臣)許容
輒以此猜嫌疑忌殊非慎事辦公之道現今軍務
殷繁(臣)何敢以此瑣屑之事上凟
聖聰第撫(臣)許容既有抱怨之言(臣)不敢稍為徇隠謹
繕摺密
奏伏祈
皇上睿鑒謹
奏
克信己之公正何妨人之猜嫌此奏甚失大臣之度有
違和衷之道朕殊不取
雍正十年四月十一日吏部尚書署陜西總督(臣)
查郎阿謹
奏爲
聖德感孚甘霖時沛恭摺奏報事欽惟我
皇上敬
天勤民若保赤子頻頒
諭旨誥誡臣工務令先事圖維痌瘝乃身奉公殫職仰
見
聖主至誠惻怛諄切懇摯伏查陜甘二省民人素常食
麫全資二麥兹當春夏之交正麥苗萌生秀長之
候土膏尤宜滋潤今據陜省之西安延安鳳翔漢
中榆林等府屬併直隷邠乾等各州屬節次摺報
於三月初三初四初五初十十一十二二十以及
二十一二十七等日各下雨下雪分寸多寡不等
入土四五寸至一尺有餘四野霑足等情又據甘
省河東河西各府州屬節次報稱於三月初十日
十一日十二日十七日二十日二十七日各得雨
雪入土深淺不等俱各普遍等情至於肅州地方
現今渠水暢流又於四月初六初七兩日細雨綿
綿入土深透其甘州所屬亦於初六日得雨雨勢
甚廣詢之農民咸稱甘雨應時於麥田甚有裨益
俱各勃然秀發等語此皆由
聖主感格
天心是以陜甘二省霖雨普霑軍民胥慶理合繕摺奏
聞伏祈
睿鑒謹
奏
全陜獲霑
天澤深慰朕念以手加額覽焉
雍正十年閏五月二十四日吏部尚書署陜西總
督(臣)查郎阿謹
奏爲奏
聞事竊查陜甘為邊疆重地兩提八鎮士馬殷繁營伍
事宜最爲重大而額設馬匹尤關緊要正値軍興
之際不時摘撥調遣更須加意餧養務使臕肥壯
健則緩急足恃行走有資(臣)於陜甘各標協營時
加嚴飭不憚三令五申但地方遼闊營汛繁多全
在提鎮大臣實心宣力共矢忠誠慎重料理方得
收其實效然求其妥協周備殊非易事即如駐甘
之延興二鎮官兵調赴軍營所需馱載馬在於甘
提標摘撥二千匹查甘標存營之馬尚有三千餘
匹於此中摘撥二千匹似易為力及甘提(臣)宋可
進准咨之後以馬匹臕次俱減不能如數摘撥一
面
奏明於西寧鎮摘撥七百匹大通鎮摘撥三百匹甘
標僅摘一千匹乃到肅後(臣)親爲查驗此一千馬
内尚有疲瘦者又挑去一百九十匹於駐肅滿兵
馬匹内照數撥給方得出口彼時理當參奏因思
甘提(臣)宋可進久任邊疆整理營伍老成歷練平
兩例於正月初關領惟是秋間料豆登場草束衆
多之時物價自各平減至冬天則漸長至春天則
更昂兵丁領到冬季餉銀即及時購買己不比秋
間若領到春季餉銀更難免重價覓買(臣)再四思
維莫若將冬春二季應支草料銀兩統於七八月
間令各標營全行領回趁物價平賤之時採買齊
備俟十月初一收槽則處處攅槽餧養合之原估
額設之本色料草儘足飼餧飽騰此項料草銀兩
專交各提鎮遴選廉能之將弁及時採買經理督
餧(臣)復不時委員查驗如有漫不經心不能起臕
或致疲瘦者據實禀報參拏嚴究倘提鎮稍有瞻
徇亦一併嚴參如此料理則兵丁飼餧有資既無
苦累將備分任辦理各有責成實於馬匹軍務均
有裨益除一面移行辦理外所有預支料草銀兩
於價平時先期購買緣由(臣)謹繕摺奏
聞伏祈
皇上睿鑒謹
奏
覽
同日又
奏為密陳(臣)悃仰祈
聖鑒事竊惟西塞用兵機務重大(臣)駐劄肅州疊奉
諭旨屢接
廷議仰思
聖主之宵旰憂勤籌畫機宜
訓諭誥誡者已無微不到
廷臣之宣猷協贊委曲詳議者亦無所不周微(臣)身
任封疆辦理軍務受
恩高厚未報涓埃而清夜自思上念
國體之所關邊庭之攸繫何以進取而𠞰除何以安
邊而守固每至廢寢忘餐坐卧不能安席况軍機
事宜何等關係(臣)沗爲大臣不能少為
君父分憂少為
國家出力并不能少陳一知半見以仰贊
高深(臣)實慚愧無地(臣)實恐懼不遑此(臣)之隠衷(臣)之
愚悃有不能自己者伏思巴爾庫爾軍營其將士
之局面兵馬之情狀與夫塞外之地方形勢(臣)住
肅兩年密邇軍營時刻留心察訪頗知備細亟欲
敬效悃忱而事關機密非奏牘所能詳載兹查目
下軍需事件俱有就緒甘凉肅駐防官兵派調赴
營早已料理出口其副將軍劉世明等亦己自肅
馳赴軍營辦理軍務計算時日(臣)於七月底可以
輕騎減從馳驛進京
陛見將口内口外一切事務邊方之扼要官吏兵民之
性情凡目之所見耳之所聞心之所知慮之所及
為摺奏所不能道者均可一一陳奏於
聖主之前仰懇
皇上天恩准(臣)所請於七月底起身馳驛入
覲親聆
訓諭指示俾(臣)遵循辦理而(臣)之深知灼見寸衷微悃
得以詳悉敷陳以備
採擇冀於軍國重務稍有裨益不負
聖主簡任之恩(臣)心亦可少安(臣)職或可無沗至於西
路軍需及總督印務有副都御史(臣)二格孔毓璞
可以暫時署理且往返不過兩月之期設有緊要
之事仍可於途中隨時酌辦亦不致有貽誤如果
審時度勢實不可暫離肅州亦不敢冐昧陳請(臣)
為軍務關係重大心志激切萬難再為緩待不辭
冐瀆謹繕密摺請
旨伏祈
皇上睿鑒謹
奏
朕意亦欲見汝但七月間大兵移駐穆壘内外軍需俱
關緊要汝未便遠離肅州所欲面陳一切機宜可備細
具摺一一上聞雖不能如口奏詳明朕自鑒悉耳目所
及縱或有干涉大將軍之言亦不妨直書以奏此際暫
且不必來京
雍正十年九月十五日署寧遠大將軍(臣)查郎阿
謹
奏為奏
聞事竊(臣)於本年七月二十二日接奉
諭旨(臣)因統兵任重務期謀出萬全且軍營兵馬情形
須大爲振作另行整理其機宜遠大必得跪聆
訓旨指示周詳方得先操勝算是以一心瞻仰馳驛來
京及行至花馬池地方承准大學士(臣)鄂爾泰來
咨奉到
欽定吉期甚近又欽奉
諭旨隨欽遵回肅而軍務攸關中心日切惶恐自大學
士(臣)鄂爾泰敬領
諭旨到肅宣布凡内外事件軍務機宜精詳明備仰見
聖明遠照而大學士(臣)鄂爾泰與(臣)晝夜面商熟籌機
務凡所教導於(臣)者洵皆卓識鴻猷極為遠大(臣)
心領神會諸事明白雖自愧(臣)才之不如實深幸
(臣)心之相合從此恪遵
聖主睿謨領略元臣碩畫安邊靖寇計日凱旋曷勝歡
忭謹繕摺奏
聞伏祈
皇上睿鑒謹
奏
所奏欣悅覽之我君臣亦惟有勉盡人力以敬俟
上天慈佑耳卿其勖哉
硃批諭旨卷二百三下
