欽定四庫全書
硃批諭旨卷九十九
硃批張璨奏摺
雍正七年七月初四日直隸按察使(臣)張璨謹
奏為請嚴跌錢之禁以重
國寳以清賭具事竊(臣)以一介庸愚荷蒙
皇上不次擢用畀以直隸刑名重任
洪恩異數欲報無能凡欽奉
諭旨嚴禁事理惟有實力奉行留心稽查以冀仰副
聖天子移風易俗之至意伏查賭博一事
定例甚嚴其牌骰等件固已久經嚴禁而跌錢一項
其風日熾將錢擲地以决勝負所賭輸贏盈千累
百竟不減於牌骰是跌錢之禁不嚴則賭具終不
能清而賭風亦終不能息況跌錢一項且足為影
射牌骰之具蓋有本係鬭牌擲骰一經發覺惟恐
追究賭具而詐稱跌錢者亦有地方官畏失察賭
具處分并借跌錢之名巧為開脫者種種流弊不
可勝言矧錢文乃係
國寳而輒敢用為賭具以相嬉戲其為不敬罪莫大
焉(臣)愚以為欲除其弊必嚴其罪請嗣後如有跌
錢賭博者將出錢之人與開場放頭併同賭者照
牌骰之例加等治罪其地方官不力行查拏漫無
覺察者亦照失察牌骰賭博之例加倍議處地方
牌甲人等一體嚴加治罪如此則愚民咸知
國寳為重不敢輕䙝而賭具之流弊亦可遏絶矣是
否有當伏乞
皇上敕部議覆施行謹
奏
舉凡賭博等事既角勝負即有輸贏無不為利起見然
牌骰等具製造精良原可藉以遣興消閒不特市井販
豎為之士大夫亦往往樂此不為疲所以其風易熾至
於擲錢之戲不過博徒不能頓改舊習暫為之技耳久
之自當止息況賭法豈僅此擲錢一項倘禁此而愚不
肖軰復創設他法以相娱嬉勢又不得不禁則是禁欵
愈多而賭具無窮究竟何所底止耶汝等地方大員但
當禁絶牌骰足矣何必又及其餘此皆輕本重末之舉
朕甚不取果能實力奉行牌骰二事令行禁止勸導愚
頑革心向善則此一二擲錢棍徒只用數張告條保其
當下停止設地方平時禁不止令不行縱由部頒條約
千百言仍屬有名無實徒滋紛擾於事亦復何濟若謂
擲錢為輕褻國寳更屬鄙論朕惟以賢臣為寳餘無可
寳者錢文雖係國寳乃民間日用之物居常繫之腰膝
之間藏之席褥之下皆莫得而禁焉又安可以不敬之
罪罪之乎據汝又云地方有司因畏失察賭具處分借
跌錢之名巧為開脫等語尤為可笑若然則汝之不能
察吏顯然自首矣識見甚屬平庸亟當奮勉學習以期
無玷官箴況擲錢之戲雖未奉旨眀飭一切賭具未嘗
不容汝等禁遏也當禁者汝等自可申飭屬員奉行何
庸具奏煩瀆
雍正八年三月二十三日湖南按察使(臣)張璨謹
奏為據實回奏事竊(臣)荷蒙
皇恩調任湖南按察使欽奉
皇上面諭令(臣)將許英賢一案秉公研究(臣)於到任後
查人犯已經移解江西檢閱卷宗因許英賢等在
永順散毛茅岡等司地方假張天師名色賣藥行
醫蹤跡可疑辰沅靖道王柔恐係匪類拏獲嚴究
供出張易珍等為匪令伊等在外施藥并夥黨姓
名請咨各省緝拏續又拘獲許世基等到案并咨
查江西覆無張易珍名目經前任按察使郭朝祚
研訊許英賢等堅供從前實係畏刑妄供並無為
匪情事隨經詳請前撫(臣)王國棟將該犯等咨解
江西原籍收管去後嗣經雲南獲解江自得即江
子德等四川獲解江子文等及雲南續解江東景
等福建獲解王霖等并據郴州拏解朱金有等隨
經撫(臣)趙弘恩咨提江西許英賢等到案發審總
計三十一名隨即會同布政司逐一隔别細加研
訊據許英賢等堅供實係在外行醫恐無人見信
遂假天師名色賣藥冀圖獲利並無為匪情事再
三研鞫堅不招承迨嚴加刑訊又極口稱冤及提
許英賢所供之江自得質訊亦供實係行醫賣藥
為生詰其供吐因何彼此脗合據供雲南係執湖
南來咨推究故爾照伊混供並非實情再四究詰
矢口不移(臣)思大案全憑證據今審該犯等謀為
不軌之處毫無確實搜檢行李又無别物似難懸
擬以大逆之罪可否將許英賢等遞回原籍著落
該犯戶族嚴加收管不許出外滋事(臣)知識淺陋
未敢擅便業經將該犯等所供與各省咨覆情由
備叙轉解撫臣覆審外理合將(臣)等審過緣由先
行具摺奏
聞謹
奏
閱爾審訊情節與朕原諭相符滇省所取之供脗合若
此安得不行根究既無確據照所奏發落可也然不可
因此案子虛遂爾於究察匪類等處懈忽從事勉為之
硃批諭旨卷九十九
