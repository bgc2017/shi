欽定四庫全書
硃批諭旨卷五十五
硃批張保奏摺
雍正三年十二月十五日山東布政使(臣)張保謹
奏為奏
聞事竊(臣)至愚極陋仰荷
皇上天恩陞授山東布政使受
恩深重圖報愈難惟有潔巳愛民整躬率屬殫竭心力
仰答
高厚於萬一而己(臣)抵任視事日恭設香案望
闕九叩即遵例詳請廵撫臣代
題叩謝
天恩(臣)随飛檄給示現在散賑各地方宣揚
聖主德意務使災民均沾實惠兹接護司青州府知府
李秉儉呈送交代文冊(臣)随逐項查對到庫盤驗
除己經解交外現存庫銀一百八萬三千四百一
十兩零盤明委無虧少惟是(臣)智識短淺初到東
省一切地方事務未能深知容(臣)察實漸次密
奏所有盤眀司庫緣由理合具摺奏
聞謹
奏
知道了極宜加意自勉爾之一身大關朕用人顔面毋
得少懈有負朕拔擢之意謹之慎之
雍正四年二月初一日山東布政使(臣)張保謹
奏為奏
聞事竊查東省藩司陋規節禮前雖革除(臣)抵任復行
示禁是以署中一切費用惟仰藉於
聖主賞給之養廉(臣)扵去年十一月到任之日起至十
二月底止收過各屬正雜錢糧及耗羡銀共二十
五萬四千一百二十兩支給過通省兵餉等項并
解部京餉銀共五十一萬二百五十二兩零共贏
餘銀八千三百一十兩零約計每年錢糧徵足解
支後共有贏餘銀數萬兩(臣)随查此銀係從前撫
藩二臣因公捐費繁存此為均分湊用之項(臣)仍
照舊例分送撫臣外至(臣)應分銀兩現存在庫(臣)
仰見我
皇上仁同覆載加惠黎元動用正項錢糧興修萬年水
利正工費浩繁之時(臣)尚苦無力捐助何敢纖毫
存私除養廉銀一萬兩以為食用外凡有應分贏
餘銀兩按季扣存即具摺奏
聞至別項或有陋規(臣)現在查察務得確實方敢具
奏縦係細微(臣)斷不敢欺隱為此謹
奏
毋於朕前見好是務惟宜實力奉行以期無負朕恩所
奏已悉勉為之亦不必過於清苦矯廉之人非朕所取
能使地方百姓獲沾實惠即是報朕之處也
雍正四年三月初十日山東布政使(臣)張保謹
奏為奏
聞事竊查藩司乃錢糧總滙剔弊去私更宜盡力兹東
省各州縣每員俱蒙
皇上天恩於耗羡内賞給養廉銀一千兩欽遵在案惟
是州縣内有陞遷事故離任者例委附近州縣署
理凡此署事之員本任已經給過養廉無庸重給
久經撫臣議飭扣解(臣)查自雍正二年七月内給
養廉銀起至三年十二月止通計署事州縣應扣
解銀共一萬二千六百兩零理合飭解存庫公用
再查泰安州香稅每年布政司有分規銀一千五
百兩濟寧州課程溢額稅每年有分規銀五百兩
今據該州循例將雍正四年春季銀分送前來(臣)
思此二項分規皆從前舊例若飭令收回徒使州
牧中飽因收存庫以備公用又查膠州船稅從前
亦有分規容俟該州送到方敢據實具
奏至於東省去歲雨水過多低田歉收仰蒙
聖主廣沛仁恩蠲免額賦緩徵漕糧
特准借給存倉米穀又
命加意經理多方賑恤(臣)仰體
聖心随撫臣經理災黎務令均沾實惠兹開河寓賑窮
民俱得傭工度日其老弱殘疾不能赴工者欽遵
恩旨動用正項錢糧換錢查給資其口食兆民安全樂
業咸祝
聖主萬夀無疆理合一併奏
聞謹
奏
但只勉力向前做去朕自能鑒照也
雍正四年三月十八日山東布政使(臣)張保謹
奏為欽奉
上諭事雍正四年三月十三日
欽差侍郎(臣)阿克敦員外郎(臣)富彌善抵山東省傳
旨諭布政使張保此河應開不應開爾主見若何與廵
撫所見同否若停其開濬與饑民有無妨礙欽此(臣)
跪聆之下仰見我
皇上聖慮周詳念切民生期扵斟酌盡善之至意伏查
去秋東省雨水過多低田歉收荷蒙
聖恩浩蕩蠲賦緩徵又
命加意經理多方賑恤復蒙
天恩特准借給存倉米穀撫臣同(臣)俱一一欽遵賑借
訖嗣因隆冬早春天氣沍寒仰體
皇仁扵被災各州縣在人烟聚集之處分設粥厰煮賑
扵本年二月初十日停止後仍查老幼殘疾之民
量給錢米旋又奉
特旨查不能赴工老弱殘疾之人每日給與升合之資
撫臣同(臣)欽遵随即飛檄各被災州縣詳查確實
換錢散給宣揚
聖德俾窮黎均沾實惠酌量扵五月十五日方行停止
是災民之疊沐
聖主弘恩至深至渥已不啻淪肌浹髄矣兹開河處所
俱係各州縣本境少壯窮民分界挑濬原非總聚
一處且農事方興正資力作河工可以暫停如停
工之後果有實難度日者撫臣同(臣)自當撫恤務
期無致失所仰副
皇上宵旰勤民至意至開濬河道其間因地制宜之處
(臣)抵任未久實不能深悉情形未敢冒昧陳
奏理合遵
旨奏眀伏乞
睿鑒謹
奏
此事陳世倌殊屬孟浪之極爾居兩司之職與撫臣事
同一體類斯無憑妄舉爾竟置之不聞不行勸阻是何
理也殊為負朕任用向後一切事宜俱當同心協力辦
理設若爾言而不聽則又當一論廵撫者係代朕撫安
地方之任布政使亦係代朕布政於民之職是則同是
非則同非不比一身私事各分功過也誌之
雍正四年四月十五日山東布政使(臣)張保謹
奏為恭謝
天恩事竊今歲三月内撫(臣)陳世倌輕率開河檄飭興
工(臣)識短才庸不知勸阻如此愚昧咎實難逭荷
蒙
皇上洪恩格外優容
硃批訓誨(臣)跪讀之下惶悚戰慄感激無地雖捐糜頂
踵難以報稱惟有凛遵
聖訓益加惕厲凡地方事務與撫臣同心斟酌謹慎辦
理倘撫臣有偏執之處更宜力行勸阻即或不聽
具摺密請
聖裁以仰酬
聖主教訓之
弘慈於萬一耳理合恭摺叩謝
天恩謹
奏
陳世倌有不到處爾當提撕爾有不是處亦當聽伊勸
誡須要同休同戚平心静氣彼此箴規方合共事之理
也勉之
雍正四年七月十三日山東布政使(臣)張保謹
奏為奏
聞事竊查東省司庫贏餘分規舊例相沿係按通省州
縣衛所起運解司分別州縣衛所繁簡每解司錢
糧一千兩随有解費銀一十一兩一十四兩不等
俟解支後撫藩二臣均分湊用又有運費名色銀
五六兩不等内除支給解官零星費用餘係撫藩
分規又有餘銀七兩起解京餉時随解交部以為
部内飯銀若支發本省兵餉及河工等項錢糧不
須飯銀所有贏餘亦留作分規(臣)扵去年十一月
到任起至十二月底止應分贏餘銀四千一百五
十五兩零已經
奏眀存公兹雍正四年正月起至六月底止共收過
各屬解司地丁銀七十九萬二千兩支解過部餉
五十二萬一千八百兩支發過兵餉等項銀四十
一萬餘兩共贏餘分規銀二萬二百兩零(臣)應分
銀一萬一百兩理合存庫公用又通省司道府廳
所解雜項銀兩及各州縣衛所贓贖併當雜稅銀
每兩有解費銀一二三分不等(臣)抵任至今共有
銀一千二百三十六兩零從前俱係布政使所得
分規(臣)蒙
聖恩賞給養廉銀兩日用衣食全家飽煖此項何敢自
私亦應存庫公用至錢糧頭緒紛繁倘續有查實
(臣)即行具
奏理合一併奏眀伏乞
聖鑒謹
奏
諸凡總期爾合於公慎而巳朕未有令爾等地方大吏
至於困苦之心若上不虧於國帑下無害於民生常規
羡餘分内應得之項能省費節用積累多年便至於巨
富亦朕所樂聞而不禁飭者也此奏固屬可嘉倘將此
等應得者奏聞以見清忠而分外設法巧取則其咎更
加一倍矣勉之
雍正四年八月初六日山東布政使(臣)張保謹
奏為奏
聞事竊查東省扵康熙六十年修築太行堤併朱姬莊
堤工動用司庫銀八萬二千四百一十五兩零經
前撫(臣)李樹德
題眀自康熙六十年起每年通省捐俸工銀一萬六
千四百八十三兩零以五年捐補還項内除康熙
六十年將俸工補還庫銀一萬六千四百八十三
兩零又原效力河官劉永鉽扵參案内補完庫銀
二千四百四十二兩零尚未補庫項六萬三千四
百九十兩因雍正元年奉
旨停捐俸工陞任布政使(臣)布蘭泰扵雍正三年内詳
眀撫(臣)陳世倌
題請將未補之庫銀開銷正項錢糧在案雍正四年
三月奉部文著將未奉停捐以前銀兩仍以俸工
捐補還項既奉停捐以後銀兩開銷正項等語在
部臣只知當日原
題每年止捐俸工銀一萬六千四百八十三兩實不
知從前藉補庫項名色每年已提捐俸工銀八萬
餘兩故有此議也(臣)查自康熙六十年指太行堤
工用過庫銀
題捐俸工補項起至雍正元年九月奉
旨停捐俸工止除扣留曾經另案
題眀以俸工捐還賑榖銀併各州縣流抵及坐支役
食等項外通省實共議提捐俸工銀二十一萬一
千六百七十兩零各屬已完解過銀一十八萬六
千六百七十兩零内除康熙六十年已補還庫銀
一萬六千四百八十三兩併用剰僅存在庫銀一
千六百兩其餘一十六萬八千五百八十七兩俱
係前任布政使(臣)博爾多等動用無存此外止剰
原議提捐數内各屬未完解司俸工銀二萬五千
兩零(臣)思議捐俸工原為補還庫項乃各屬已完
銀一十八萬六千六百七十兩而庫項尚虚懸六
萬一千八百八十九兩零况博爾多等之動支現
在有卷可查者固係因公需用其有七萬餘兩無
案可稽者寧非假公濟私乎且所剰各屬未完俸
工銀二萬五千兩現雖遵照部文飭催但其中因
元年奉
旨停捐無論官役一聞
恩命當經領用今難盡吐併陞遷參革病故丁憂離仕
之員無憑催解即令現在各州縣如數墊完尚懸
庫項三萬六千八百兩若照部文開銷正項恐蹈
欺朦之愆(臣)不敢扶同徇隱理合據實
奏眀謹
奏
如此據實直陳甚屬可嘉百凡處惟以秉公無隱為務
朕所深褒亟予者正斯等居心行事之人也今差王沛
憻前來會同總兵柏之蕃清查此案
雍正四年九月十四日山東布政使(臣)張保謹
奏為奏
聞事竊查康熙六十年修築太行堤併朱姬莊堤工動
用庫銀提捐俸工補項各屬已完銀一十八萬六
千六百七十兩零内有一十六萬八千五百餘兩
俱係前任布政使(臣)博爾多等動用無存其有卷
可查者固係因公需用約有七萬餘兩無案可稽
者不無假公濟私(臣)備悉
奏眀第官更吏易案籍紛繁(臣)現徹底查卷此七萬
餘兩中檢出博爾多等動用支簿雖有數項曾詳
過撫臣均屬浮冒妄費理合
奏眀伏乞
皇上睿鑒謹
奏
不可絲毫為留地步當盡情察出交與王沛憻查審朕
巳有旨諭王沛憻凡爾所揭報博爾多事件俱令其接
審矣博爾多甚屬負恩可惡爾毋代伊任過也至爾此
任一切奏聞之事朕甚嘉之慎毋改移此志勉之
同日又
奏為奏
聞事竊查東省海口船稅惟膠州為聚船之處萊陽縣
次之從前膠州每年報解額稅銀四百七十餘兩
萊陽縣每年報解額稅銀三十兩零其有贏餘俱
為司道府廳知州等分規布政使每年分規銀八
百兩(臣)抵任後移飭儘收儘解分規存公兹准登
萊青道移解雍正三年十月起至四年三月止兩
季膠州船稅正額銀二百九十六兩零贏餘銀三
千七百兩零萊陽縣兩季船稅正額銀一十八兩
四百兩又膠州雍正三年春夏秋三季報徵少解
贏餘銀九百九十六兩零(臣)飭令補解二項現經
解兊理合存庫公用再查京餉掛平銀兩撫(臣)陳
世倌同(臣)酌議以帶徵康熙六十一年雍正元年
地丁錢糧内耗羡每兩提解七分彌補如不足數
扵通省公費耗羡内添解(臣)業經
奏明前奉部文嚴飭掛平現在秋撥京餉應將此項
耗羡銀照從前每萬兩掛平數目加給解員添兊
不得掛欠至扵每年非遇災免通省實共有公費
耗羡銀九萬五千餘兩(臣)蒙
聖主高厚弘恩無可報稱潔已秉公務期慎節但從前
屬員動用有奉撫臣批允至今方詳請開銷者耗
羡皆係
國帑可否容(臣)將動用過公費項内耗羡按季分析
繕摺恭呈
聖覽仰祈
皇上批示理合一併
奏眀謹
奏
按季奏來朕看一二次亦可
雍正四年十月初九日山東布政使(臣)張保謹
奏為檢舉愚昧罪愆仰懇
聖主敇部先加議處事竊病故參追運河同知董廷柱
之兄董廷揆首出前淮徐道潘尚智扣剋公費銀
兩一案蒙總督河道(臣)齊蘇勒案准刑部咨開再
該督疏稱查董廷揆呈出伊弟董廷柱印冊一本
草冊一本係董廷柱前任江南宿桃通判印信字
俱以墨蓋硃開寫原任淮徐道潘尚智扣去公費
銀五萬五千一百餘兩細看墨跡似屬現今填註
事關錢糧不便輕結飭令司道確審實情另行
題報等語奉
旨令該督詳審眀確等因随經督臣檄飭(臣)冋淮徐兖
寧二道會審(臣)遵同會訊據董廷揆供稱伊弟董
廷柱所開冊子是無憑無據原是謊的等語(臣)前
因見廷揆自認誣首一時愚昧據情詳覆督臣覆
審亦被狡飾定擬具
題兹潘尚智與慶元通同作弊從淮關署内夤夜擡
出銀兩此等存心詭詐行事姦險之人必有吐還
原贓囑改供情之事我
皇上至聖至眀日理萬幾無微不照(臣)扵邸抄中伏讀
聖諭如夢方醒愚昧若此罪何可逭合即檢舉叩懇
天恩敕部將(臣)先加議處以彰(臣)愚昧草率之咎將來
益知兢惕仰戴
聖主弘慈於生生世世矣謹
奏
若無情弊何用檢舉有私即檢舉亦不能免罪事定自
眀所奏知道了
雍正四年十一月初四日山東布政使(臣)張保謹
奏為奏
聞事竊查東省額載起運京餉折色脚價一項非遇災
免每年随正項解司銀九千三百九十二兩零内
除起運京餉給解官盤費併解部節省銀兩以及
置買鞘木等項外每年贏餘銀兩從前俱係存給
本省間有運銀運穀脚價併撫臣衙門心紅紙張
并書辦鹽菜銀兩以及撫司各役工食各項公用
自(臣)抵任接收前存脚價銀四千餘兩起至雍正
四年止除支給解官運餉盤費等項以及循照舊
例(臣)加裁節支給各項公用共銀六千餘兩現有
贏餘脚價銀五千六百兩零又有各年未完脚價
併分年帶徵未完脚價銀共一萬兩零容俟陸續
徵收一併存庫公用至雍正四年七月起(臣)扵此
脚價項内除正支解官盤費及木鞘等項併解部
節省銀兩動用外其餘別項公用可裁減者業已
裁減應支給者不動脚價統扵通省公費耗羡項
内動用按季開摺彙
奏惟是前開濬河道撫(臣)陳世倌檄提司庫銀八萬
餘兩散給各州縣為挑河工費當因河工暫停随
查各州縣有已經興工挑河一二日併置器具等
項共動用過銀一萬二千四百餘兩(臣)屢經詳請
作何補項嗣蒙撫臣牌開從前所挑之河即係目
下應做之工用過銀兩可以抵算如或缺少將伊
所收臨清倉折色項下餘耗銀補項等語飭(臣)知
照(臣)現在密行查察外理合一併
奏眀伏乞
皇上聖鑒謹
奏
似此居心行事何煩朕更為訓諭勉之此心此行能恒
守不移爾自有大饒益處
同日又
奏為奏
聞事竊查從前提解耗羡時經撫(臣)陳世倌
奏眀存為起解添平及通省公費耗羡一項内除起
運解司錢糧每兩聽留各州縣四分為解費併公
用外每年實有通省公費耗羡銀九萬五千餘兩
因耗羡盡已提解凡州縣有因公動用及通省公
事不得不取給扵公費耗羡之中自(臣)抵任後不
避嫌忌較前諸凡節省但有從前屬員動用奉撫
臣批准至今陸續具詳開銷者亦有萬不得己循
例動用者(臣)前奏懇
天恩容(臣)將動用過公費耗羡逐一繕摺按季具
奏荷蒙
恩旨(臣)欽遵
聖訓將雍正三年十一月内(臣)抵任之日起至四年九
月底止所有各州縣開銷及詳眀撫臣批准動用
過公費項内耗羡銀兩逐件據實另摺開眀恭呈
聖覽謹
奏
閱所開摺單實屬清楚可謂無忝錢糧總滙之職但亦
不可過刻恐致後人難乎為繼也朕甚嘉悅勉力為之
雍正四年十一月二十日山東布政使(臣)張保謹
奏為奏
聞事竊查東省支發河工銀兩從前相沿俱有扣除部
飯名色工竣各員領回繳送(臣)察知此弊随嚴飭
各員估計工料務宜確實盡去浮冒其扣存部飯
陋例檄行停止各員遵行在案惟是從前已經扣
除在庫部飯名色銀共有六千九百六十兩零現
據各員請領(臣)思此銀若行發還不惟徒飽各員
之腹且恐復開舞弊之端應存留司庫以備公用
再刑部飯銀一項從前俱係各州縣扵扣留一分
公用耗羡銀内提解按察使彙解刑部(臣)蒙
皇上弘恩署理臬篆准調任臬司徐湛恩移稱除動用
解過雍正四年春夏二季刑部飯銀外實存銀一
千三百兩移交(臣)收(臣)署臬篆半載又收過各屬
捐解銀六百兩尚有各屬應捐未解銀兩可以備
解刑部今歲秋冬二季飯銀所有(臣)收過銀六百
兩併徐湛恩移交銀一千三百兩俱係贏餘亦應
存庫公用理合一併
奏眀謹
奏
知道了然亦不可過於自苦以為極則朕所取者惟適
中之道耳
同日又
奏為奏
聞事竊去歲東省雨水過多民房倒塌經撫(臣)陳世倌
奏眀賑銀併動米穀煮粥賑濟各案撫臣同司道各
員將常規羡餘公捐尚不敷用暫動司庫耗羡銀
一萬七千餘兩現須補項(臣)念切急公捐補無力
惟(臣)布政使任内每年有養廉銀一萬兩(臣)仰遵
聖訓儉約持躬諸凡節省今歲可節存銀一千兩再(臣)
蒙
皇恩署理按察使印務自雍正四年六月起扣至十一
月底止應有養廉銀四千六百六十兩零(臣)受
恩深重寸長未效何敢纖毫自私應一併存公湊補賑
濟動用庫項除詳明署撫(臣)塞楞額查核補項外
理合奏
聞謹
奏
好汝之存心實為難得果能照此操持堅定不移可大
受朕之恩榮也勉之
雍正四年十二月十六日山東布政使(臣)張保謹
奏為奏
聞事竊查東省解司錢糧從前相沿舊例每銀一千兩
有布政使書辦紙張飯食以及庫丁飯食併庫大
使及經歴司養廉共陋規銀一兩五錢又看收錢
糧家人亦有陋規銀一兩二錢(臣)察知此弊即欲
革除但書辦庫丁等役恐難枵腹辦事是以著庫
大使將此二項陋規彙收存庫每月酌給書辦飯
食紙張庫丁工食以及庫大使經歴司養廉之費
自雍正三年十一月(臣)抵任日起至四年十二月
止共收過飯食陋規銀六千二百兩零除支給前
項費用外現有贏餘銀三千六百兩零理合存庫
以備公用至(臣)受
皇上弘恩畀以錢穀重任雖事屬微細亦不敢欺隱上
負
皇恩下虧臣職但未免𤨏瀆
聖聰伏乞
皇上鑒宥謹
奏
朕甚嘉爾之真實不隱何𤨏瀆之有但將此一項存庫
似覺清刻太過當給與員役輩作飯食之資如仍有餘
亦可添助爾之用度何必歸公耶
雍正五年正月十二日山東布政使(臣)張保謹
奏為奏
聞事竊查撫(臣)陳世倌提解耗羡時
奏明存為解餉添平及通省公費耗羡一項(臣)抵任
之後諸凡慎節自雍正三年十一月起至四年九
月止各州縣因公動用及(臣)詳明撫(臣)批准動用
公費耗羡各欵(臣)業經彙摺
奏明兹自雍正四年十月起至十二月止所有各州
縣公事開銷及(臣)因公詳明前撫(臣)陳世倌并署
撫(臣)塞楞額批准動用過公費耗羡銀兩逐件據
實另摺開明恭呈
御覽再從前屬員動用耗羡奉前撫(臣)陳世倌批准至
今陸續具詳開銷之項併前任布政司動用各項
内或有濫支以及前撫(臣)李樹德黃炳陳世倌先
後
題明各虧空流抵己經動耗彌補併未經動耗彌補
各案頭緒紛繁(臣)現俱徹底清查凡有查出(臣)即
詳明署撫臣查核具
奏至(臣)一生孤立矢竭愚誠荷蒙
聖恩超拔逾格雖粉身碎骨不足以仰答
高深布政使為錢穀總滙(臣)祇知屏去私心慎重錢糧
冒嫌直陳未免觸忌招尤惟祈
聖主睿照理合一併
奏眀謹
奏
若能秉公除私何憂何懼但勉為之凡人存心止知畏
天而不畏人方合乎道然確見此理者殊不易得
同日又
奏為奏
聞事竊查司庫解費運費部飯節省併餘平等項贏餘
分規銀兩自雍正三年十一月起至四年九月止
(臣)節經
奏明兹雍正四年九月起至十二月止共有分規銀
二萬二千八百餘兩應分(臣)銀一萬一千四百餘
兩理合存貯司庫以備公用再東省署事各官因
本任已經給過養廉銀兩署任内應扣除歸公(臣)
業經
奏明在案除(臣)署臬篆應扣之飬廉銀兩(臣)已
奏明存為湊補賑濟各案動用庫項外查自雍正二
年七月内議給養廉銀起至四年十二月底止通
省署事各員共應扣解養廉銀三萬一千五百六
十兩零據各屬解過銀一萬一千五百三十兩零
尚有各屬應扣未完解銀二萬三十兩零現奉署
撫臣粘抄摺稿檄(臣)將此項内動支銀一萬三千
五百兩給各州縣領造營房合併聲眀又衛所事
務簡省錢糧一例徵耗前(臣)與前撫臣酌議自雍
正三年起量提解耗羡七八分不等(臣)己
奏明在案查雍正三四兩年各衛所共應解該年耗
羡併帶徵錢糧内耗羡約共七千八百兩零俟該
衛所解齊存庫公用至萊陽縣海口船稅(臣)蒙
皇恩暫署巡撫印務時業將雍正三年冬季四年春季
所收額稅及贏餘併(臣)分規銀兩加倍扣算一年
可共徵稅銀七百七十兩同膠州船稅(臣)恭疏具
題請自雍正四年增額解徵在案今(臣)復加廉訪萊
陽縣貨船較前增多所收稅銀定額之外仍有贏
餘容俟該縣報解到日(臣)即據數具
奏合併陳眀謹
奏
歸公雖屬可嘉若盡數歸公亦未有枵腹從事之理但
不欺隱於分外貪取即為可嘉耳至若矯廉過於清苦
亦非朕所樂聞
雍正五年二月初七日山東布政使(臣)張保謹
奏為奏
聞事竊東省
奏銷部科各飯銀一項從前未提耗羡彌補虧空之
時俱係各州縣公捐解司繳送自雍正二年提解
耗羡彌補虧項一切部科飯食銀方取給扵司庫
公費耗羡之中兹查陞任布政使(臣)布蘭泰因康
熙六十一年及雍正元年兩載
奏銷部科各飯銀動用過庫項共銀一萬八百五十
二兩伏查舊例相沿每年
奏銷部科各飯銀連賞提塘齎解盤費只共須銀三
千七十四兩(臣)現在
奏銷俱照此數動用布蘭泰任内兩年
奏銷各飯銀只應動銀六千一百四十八兩乃動用
過庫項共銀一萬八百五十二兩實浮冒銀四千
七百四兩庫項絲毫皆關
國帑(臣)查眀委係浮支何敢避嫌徇隱理合據實密
奏伏乞
皇上聖鑒謹
奏
所奏甚屬可嘉但布蘭泰未必有浮冒至四千餘金之
理必另有緣由爾其寄字詢眀
同日又
奏為奏
聞事竊查前撫(臣)李樹德黃炳先後
題明東省流抵虧空銀穀共銀三十四萬四千三百
五十九兩零内除未
題請以耗羡彌補之先各屬已補銀穀又除長
題併重複及已參虧空銀穀外實剰應補銀穀共銀
二十六萬五千三百四十一兩零又前撫(臣)陳世
倌
題眀虧空流抵銀穀共銀一十五萬四千八百七十
兩零内除續參泰安州知州古今譽等虧空併章
邱縣知縣張士相等自行完補及濰縣知縣陳緯
虧空歸入民欠外實剰應補銀穀共銀一十二萬
六千七百八十九兩零又陞任布政使(臣)布蘭泰
奏眀續查出無著虧空銀穀共銀四萬二百二十三
兩零又因流抵參入虧空前撫(臣)陳世倌
題眀仍扣歸應彌補銀七萬三千五百二十四兩零
東省通共各項流抵虧空銀穀共銀五十萬五千
八百七十七兩零(臣)查此流抵銀兩已經動耗彌
補及未經動耗彌補各案内如捐陞離任併卓異
行取及現任丁憂等員從前徵收錢糧均有耗羡
即或因公虧項亦應早自補清奚容流抵脫卸(臣)
徹底清查案卷其各員任内各項虧空流抵銀穀
約共銀二十萬兩零俱應著追至參革病故告休
等員内亦有可追之員除(臣)分析造冊詳眀署撫
臣查核具
奏請
旨遵行外理合奏
聞謹
奏
此奏甚公且當勉為之
雍正五年三月二十七日山東布政使(臣)張保謹
奏為奏
聞事竊東省虧空流抵銀穀各案續經前撫(臣)陳世倌
題請彌補之後該員有扵陞任内解東補項者又彌
補案内有原虧空無著銀穀已將耗羡彌補因非
正項無欵撥補扣出存庫者(臣)查有原任東平州
知州王瀚原任金鄉縣知縣王之錡原任恩縣知
縣曹維翰三員各扵陞任内解補流抵銀兩又原
任夀張縣知縣陳從善措墊修築沙灣埽工併因
刪賑虧項已將耗羡彌補扣出存庫銀兩又陳從
善糶賣兖寧道分貯倉穀措墊無著流抵已將耗
羡彌補撥還該道買穀贏餘銀兩又原任膠州知
州馮景夏措墊無著流抵銀已將耗羡彌補扣出
存庫銀兩以上六項共銀四千六百七十五兩零
俱應存庫以備公用再查從前膠州等處承修戰
船因各屬公幫不齊墊用流抵虧項巳入彌補數
内而平度即墨等八州縣復陸續解補從前應幫
修船銀八百三十九兩零理合存庫公用又靖海
各屬陸續完解第查各年俸工當日係扣除流抵
災免提解乃各屬見係私提之項未免將災免浮
開(臣)清檢卷案查有各屬多開銷災免俸工銀九
百二十兩零亦應催解以備公用以上各項雖事
屬𤨏細(臣)不敢隱瞞理合一併
奏明伏乞
皇上聖鑒謹
奏
據實不隱乃極好之事但不宜攙入此等無理之欵耳
雍正五年四月十四日山東布政使(臣)張保謹
奏為奏
聞事竊查陞任布政使(臣)布蘭泰因康熙六十一年及
雍正元年兩載
奏銷部科各飯銀多動用庫項銀四千七百四兩(臣)
前備悉密
奏奉到
硃批(臣)随將布蘭泰動用過庫項銀數分析開書稟帖
差役齎往湖南廵撫布蘭泰任所備查補項兹布
蘭泰答(臣)印信咨文内開為咨覆事准札開康熙
六十一年及雍正元年兩載
奏銷除給過部科各飯銀並賞提塘等項外應有餘
剩無著銀四千七百四兩既係本院前藩司任内
應行還補之項理宜随即解送但目下一時無措
仰祈寬限扵一年内設措差役完項理合咨覆等
語除俟催補以備公用外所有問明布蘭泰願補
緣由理合密奏以
聞謹
奏
此事據布蘭泰已經奏過既係伊應補之項容伊徐徐
補還可也將此諭令塞楞額岳濬知之
雍正五年五月初三日山東布政使(臣)張保謹
奏為奏
聞事竊查東省司道府廳凡解雜項銀兩併各州縣衛
所贓贖及當雜稅銀每兩有解費一二三分不等
舊例係布政使收受自(臣)抵任起至雍正四年六
月止收過銀兩經(臣)
奏明存公兹自四年七月起至五年四月止共收過
銀一千八百七十一兩零理合存庫公用又布政
使每年有泰安州香稅濟寧州課程溢額稅膠州
船稅各分規銀兩俱經(臣)
奏明查自雍正三年十一月起至四年十二月泰安
州解送過五季分規銀一千八百七十五兩濟寧
州解過五季分規銀六百二十五兩膠州解過雍
正三年冬季分規銀二百兩俱應存庫公用至雍
正四年起膠州船稅分規(臣)扵署廵撫印務時具
題一併加入稅銀内增額徵解(臣)恐定額之後查察
稍疎復有徵多報少之弊因而益加嚴飭兹查所
收稅銀七千五百兩之外仍有贏餘除現在飭查
確數增額外理合一併
奏明謹
奏
據爾奏稱各欵分規俱歸公備用但不必矯廉於離任
臨回時將分内應得項下可酌取一二萬金帶來亦不
為多一者爾作回京之用度二者朕或另有用爾處更
可作將來養廉將此諭與塞楞額看商同酌取岳濬到
任後亦令伊知之
雍正五年五月二十九日山東布政使補授刑部
右侍郎(臣)張保謹
奏為
聖主隆恩高厚微(臣)頂戴難勝敬陳蟻悃恭謝
天恩事雍正五年五月十六日(臣)家人齎摺回東奉到
硃批(臣)欽遵親齎與撫(臣)塞楞額併布政使(臣)岳濬公
同跪看訖竊(臣)至微至賤叨沐
特恩擢陞河南按察使時蒙
聖主賞給養廉銀每年一萬兩(臣)除一切用度外共節
存銀三千二百兩零又東省布政使任内蒙
恩賞給養廉銀除各項支用外共節存銀四千兩零兹
荷
皇上殊恩(臣)凜遵
聖諭於二項内酌留銀四千二百兩零以為抵京盤費
併養廉之需儘足敷用尚餘銀三千兩理合存庫
詳明撫臣備案俟秋成發買穀石添貯東省會城
社倉以備民食伏念(臣)庸才陋識屢蒙
皇上異數頻施體恤備至跪誦
硃批感激難名惟有益矢公忠竭盡駑駘仰酬
洪慈於萬一而巳理合恭摺敬陳蟻悃叩謝
天恩謹
奏
此三千金亦不必歸公俱賞爾用度可也將此諭亦與
伊等看
雍正五年八月十六日陜西廵撫(臣)張保謹
奏為奏
聞事竊(臣)本年七月十九日抵陜西境内見各處秋禾
暢茂吐穗甚盛將來收成可慶豐登查現在米麥
豌豆價値據各屬報到粟米每京斗一石六錢五
分七錢不等麥每石四錢一二分不等豌豆每石
三錢八九分不等至西安府省會衝途戶口繁盛
粟米京斗每石八錢四分麥每石五錢豌豆四錢
二分兆民樂業咸祝
聖天子萬夀無疆理合恭摺奏
聞謹
奏
覽奏深慰朕懷
同日又
奏為奏
聞事竊(臣)微賤庸愚寸長未效屢沐
皇上洪恩逾格超擢授以封疆重任
陛見之日跪聆
聖訓周詳復蒙
賞賜稠疊(臣)受非常
恩榮雖捐糜莫能報稱夙夜惕厲時切悚惶本年七月
二十二日(臣)抵任後查陜西省撫臣有親丁名糧
五十五分舊例相沿每年在扵撫標兵糧内扣存
餉乾米料草共折銀一千五百七十兩零為撫臣
湊用之項(臣)查陜省撫臣已蒙
恩賞養廉銀每年二萬兩又撫(臣)家口馬匹併親随家
口每年復荷
聖恩賞給米豆草束折色銀共二百三十九兩零額載
奏銷在案將來(臣)養廉銀兩每年慎節尚可贏餘所
有親丁名糧五十五分扣折銀兩理合飭司存庫
公用再查撫臣衙門心紅紙張等項向係潼關徵
收商稅溢額贏餘銀内每年繳銀五百兩交西安
府供應(臣)以稅羡不宜取用所有必需心紅紙張
於(臣)養廉銀内捐備其潼關應解供應今歲半年
心紅等項稅羡銀兩(臣)檄令解貯司庫留備公用
併嚴飭經收潼關商稅驛傳道金南瑛凡收稅銀
務宜儘收儘解倘察有侵隱(臣)即
奏參至(臣)抵任未久地方諸務尚未深悉現在逐一
徹底清查秉公經理容(臣)漸次奏
聞謹
奏
此等之奏朕不過閒覽不以為是亦不以為非總在汝
自酌量為之但汝膺封疆重任當以大者要者為務不
必斤斤向些微銀錢上留心況汝等大吏所需用處亦
甚多似此分内應得向日相沿無礙成規亦不必矯廉
自異致令後任難於辦理殊非情理之當但不分外巧
取貪婪犯科即可矣凡事過猶不及一切酌中而行之
可也
雍正五年九月二十五日刑部侍郎署理陜西廵
撫(臣)張保謹
奏為據實奏
聞仰祈
聖訓事竊(臣)蒙
皇恩超擢畀署封疆重任抵任以來凡關民生吏治無
不留心體訪以期仰副
縣知縣黃鉽鄜州屬中部縣知縣因秉彝漢中府
屬鳳縣知縣千兆此三員者年非壮盛才具平庸
實不能勝縣令之任第俱係科甲出身其學皆堪
課士可否改用教職理合一併仰請
皇上聖訓以便欽遵會
題為此恭摺奏
聞謹
奏
如果眞知灼見人地實不相宜即當具題何必又多此
一番摺奏躭延時日以貽悮吏治耶殊屬庸不曉事
同日又
奏為恭報秋禾收成分數仰祈
聖鑒事竊查陜省今歲雨暘時若秋收大有(臣)檄飭布
政使轉飭各屬將榖豆收成分數確實查報兹據
布政使張廷棟呈報西安等四府屬之咸寧等三
十九州縣粟穀收成九十分不等豌豆收成八九
分興安等十州併所屬洵陽等三十一州縣粟穀
收成八九分不等豌豆收成八分(臣)覆查無異此
皆我
皇上念切民生至誠感召之所致閭閻咸慶豐亨童叟
歡騰樂業理合恭摺奏
聞謹
奏
覽收穫情形曷勝欣慰
雍正五年十月二十六日刑部侍郎署理陜西廵
撫(臣)張保謹
奏恭請
皇上聖躬萬安
朕安所奏張廷棟之事甚屬可嘉巳有旨矣
同日又
奏為奏
聞事竊本年十月二十四日據(臣)標中軍遊擊孫王法
詳據左右兩營守備千總等各帶領目兵赴布政
司領到本年十一月分小建官兵俸餉銀領出彈
兌左營銀一千兩内少銀四兩六錢右營銀一千
二十兩零内少銀三兩四錢事關短少兵餉難以
散給相應報眀等語(臣)随將原銀驗兌果皆短少
又據督標署中軍副將火器營參將王友詢呈據
本標中軍守備李現瑞等各呈稱左右前後中五
營併火器營俱赴布政司領出十一月分俸餉銀
随即較兌五營銀内共少銀十六兩九錢又火器
營銀内少銀二兩一錢理合呈報又據城守營參
將馬雲呈據守備張藴禧呈稱率領目兵赴布政
司領出十一月分俸餉内短少銀一兩九錢理合
報眀等語(臣)因時届隆冬兵丁需餉飭令將兌驗
之銀先行散給正在批飭按察使提庫書查究間
又據布政使張廷棟呈稱本年十月二十三日支
發督撫各標併火器營十一月分俸餉俱係當堂
驗兌乃領銀出署之後有撫標千總到署口稱短
少銀九兩督標亦稱短少銀二三四兩不等夫果
有不足當時何不聲說請嗣後支放俸餉照數兌
眀封送驗發等因俱到(臣臣)查張廷棟支放餉銀
與他省全不相同既不包封用印發給又不關會
各營大員面同驗平是先留推賴展辯之地自易
滋短少給發之端(臣)前雖訪聞張廷棟給發兵餉
每千兩有短少情弊因無確據未便冒昧具
奏兹據各營等申報前情與(臣)訪聞無異理合據實
奏請
聖訓應否具本
題參伏乞
皇上聖鑒批示遵行謹
奏
總督岳鍾琪廵撫西琳察議具奏
硃批諭旨卷五十五
