欽定四庫全書
硃批諭旨卷十五
硃批裴&KR0973;度奏摺
雍正元年四月二十一日江西廵撫(臣)裴&KR0973;度謹
奏為奏
聞事竊(臣)一介庸愚荷蒙
聖恩補授江西廵撫於雍正元年三月初一日自貴州
起程於二十九日抵省任事恭疏
題報在案兹據布按兩司詳據袁州府轉據萬載縣
詳報三月十八日有興國縣人許賢章傳布謠言
紏衆放搶當據伊婿羅老滿等拏首到縣訊供招
出匪黨王老二温上貴等又據詳報續經拏獲探
信賊犯楊龍友温先榮等情(臣)一面檄司會同南
昌鎮飛飭該府營縣督率兵役嚴加搜捕務盡根
株一面給示委員撫綏安戢去後今據布按兩司
詳據萬載縣詳稱温上貴等巳經拏獲訊據各犯
供稱温上貴為首係福建人賣烟虧本起意紏約
許賢章等希圖搶榖因賢章轉紏走風伊婿首獲
首犯現巳就擒餘黨解散等情到司轉詳到(臣)伏
查此輩姦民係閩廣等處向來附居江西荒山撘
棚墾種靛烟名為棚民良匪雜處今據報雖巳被
獲誠恐根株未淨貽害地方除嚴飭文武官弁再
加廵查嚴謹防範務期寧謐外所有姦民謠言放
搶及被拏獲各情由理合奏
聞謹
奏
知道了此事查弼納兩次摺奏甚詳朕巳明白批諭矣
爾與伊斟酌料理可也
雍正元年六月二十日江西廵撫(臣)裴&KR0973;度謹
奏為奏
聞事竊照江西省自春徂夏雨水調勻今值早稻收成
之候(臣)據布政使查報南昌瑞州袁州臨江吉安
撫州等六府屬約收八九分及十分不等建昌廣
信饒州南康九江南安贑州等七府屬約收七八
九分不等米價每石自六錢二三分至七錢八九
分不等再南昌府佈種
御稻二十五畝收早榖八十餘石相應
奏報至江西各屬種麥稀少竟有全不種麥之處查
收成約六七分至八九分不等自交六月未經得
雨現在虔禱合併
奏明伏乞
皇上睿鑒謹
奏
覽奏深為慰悅江右地方仰頼
上蒼垂佑料此摺起身後旋見甘霖普霈也
一江西自白潢為廵撫之後諸事俱有條理雖
以王企埥之昏庸不能盡壊其法惟驛站廢弛
馬匹疲瘦不堪甚至山僻地方有驛而無馬伏
廵撫白潢知之最詳伏懇
皇上特加奬用以風吏治
遣往祭岳官員回京復命奏此三事今密發於爾其一
一盡心料理驛站馬匹大有干係毋得忽略至撫標兵
丁操練亦甚屬緊要恐爾文臣不以武備為重務則有
忝厥職矣天下督撫標兵俱當以孔毓珣為法也
雍正元年九月初一日江西廵撫(臣)裴&KR0973;度謹
奏為遵
撫臣各營密訪操演(臣)倣照而行至於薦劾更不
敢不慎如吉安府知府王若鏊居官平常聲名鄙
穢原欲參處因所屬縣内歴年虧空正在嚴飭著
落彌補完後仍按欵紏參蒙
(臣)朝夕訓誡果有實心辦事才守兼優者容(臣)薦
舉或專有所長亦不敢掩飾當各據實摺
奏以仰副
皇上鼓舞人才之盛心也為此謹
奏
知道了
同日又
奏為敬陳湖口設關之險仍請移回九江并分立口
岸保商裕課事竊查湖口地方江湖合衝水本溜
急商船常遭覆溺(臣)到任後據商衆環轅哀籲懇
將湖口關移設九江以保全商命等情紛紛前來
伏念錢糧關係恐有缺額復博採輿論審察地形
僉稱離湖口四十里有大姑塘為江西商艘必經
之地若設口分抽則公私兩便(臣)再四思維
國課民命均關重大隨行布政司悉心確議又檄委
饒九南道勘驗去後兹據勘得九江舊關上有龍
開河官牌夾下有老鸛塘白水港等處地勢寬平
泊船安穩又勘大姑塘水漲則有女兒港張家套
等處停泊水涸則平湖一錢夾岸泥沙俱無風波
峭石之險果如商衆所請移關九江再於大姑塘
設口分抽則關稅不致缺額而商船亦復安穩裕
課恤商誠為兩便等語(臣)不敢壅於上
聞為此繕摺伏懇
皇上宸衷獨斷
特頒恩旨將湖關移歸九江於大姑塘設立口岸徵收
往來船稅雖分兩處其實一關如此則稅課無虧
商旅安恬矣謹此
奏
聞伏乞
睿鑒謹
奏
此議甚好爾會同督臣查弼納將朕批諭爾等之旨入
本具奏一面即料理妥當移關可也
雍正元年九月二十六日江西廵撫(臣)裴&KR0973;度謹
奏為奏
聞事竊照江西省晚稻收成及現今米價行據布政使
回報南昌南康九江三府屬約有六七分不等瑞
州袁州撫州建昌饒州南安廣信七府屬約有八
九分不等臨江吉安贑州三府屬約有七八分不
等米價每石自八錢七八分至九錢不等所有江
西晚收分數及現今市賣米價相應
奏報再南昌府本年佈種
御稻田二十五畝晚收得榖五十石合併
奏明(臣)查通省自八月以來雨澤不能周遍南昌南
康九江三府屬入秋雨少是以晚收稍歉至臨江
吉安贑州三府屬雨水調勻因七月蛟水陡發微
有傷損雖不成災未免略減分數理合據實聲明
謹
奏
知道了一切惟宜據實無隱
雍正元年十月十三日江西廵撫(臣)裴&KR0973;度謹
奏本年十月初六日據寧州知州禀稱准銅鼓營守
備移會内稱九月二十七日民間謠言瀏陽縣界
内石姑山有賊人從血樹坳入州境排埠欲於銅
鼓地方搶掠未知虛實等語該州隨諭棚長李上
正督率各都練長前往防守忽於三十日一更時
分瀏邑界上豎旗殺死排埠塘兵二名及至二更
時分李上正及伊二子俱遇賊被殺等情(臣)即與
南昌鎮臣在省司道會商鎮標撥兵二百名前往
銅鼓防護并飛檄該州營加緊防禦相機擒捕又
差(臣)標千總星夜前往探聽去後續據該州通詳
查明三十日被殺塘兵羅成虎李廷松二名是晚
獲賊一名搜出書信紅綑布鷂鞋乾糧五更搜山
有遺棄刀鎗等件獲賊當被叢打身死又據(臣)標
千總探聽回報探得初六日有賊邱良生鄒竒富
混入營内當被拏獲是夜該營統領兵丁搜廵南
坑□拏獲賊犯邱君祥等九名解州審訊餘黨仍
潛入石姑山等情又據(臣)衙門差役回報於初八
日續拏賊犯吳日正等三名一并飭州確審去後
(臣)伏思此等匪類藏匿深山棚民雜處不得不嚴
加搜捕但統衆進𠞰又恐奸良難辨(臣)與鎮臣司
道再三商議俟該州審明現獲各犯如同夥無多
即究擬完結就中或有仇扳并予摘釋倘夥黨衆
多屯聚有據(臣)即會商督臣進𠞰現在酌撥瀏邑
連界文武各官晝夜廵查一面擒捕一面曉諭務
期地方寧謐不致滋擾為此先行奏
聞伏乞
皇上睿鑒謹
奏
此等匪類自不容姑息亦不宜急迫若涉因循恐漸致
滋蔓若不辨姦良又恐驚衆反為匪類添助羽翼總須
整理營伍訓飭吏治果兵將強勇官吏廉明百姓胥畏
威懷德此一二匪類何難消弭全在爾等封疆大吏相
機而行實心任事也與督臣查弼納商酌妥協而為之
原曾諭爾明春前來陛見朕雖未見爾面信爾之心與
見面一般今地方上既有此等小事不必拘定明春來
京見朕須度量可來之時亦必先行奏請候旨到日然
後再來慎毋一面具奏一面前來也特諭
雍正元年十二月十二日江西廵撫(臣)裴&KR0973;度謹
奏採買米石一事(臣)接准部文奉
旨停止(臣)欽遵移知科(臣)繆沅即日回省隨准移稱共
發價各府買過六萬一千石未經買齊之米仍行
繳價司庫等因(臣)即檄飭布政司糧道確查各府
分買實在數目巳起運者收在省倉未起運者仍
留本處俱飭加謹存貯候
旨遵行俟該司等查明造册到日具
題外再科(臣)繆沅奉差謹飭不擾安静明白合併陳
明為此謹
奏
知道了諒其辦事必好繆沅人原去得係朕揀選而用
者但稍近迂闊且欠純粹非可大用之才也
同日又
奏竊(臣)標千總齎摺回省伏讀
硃批我
皇上淵衷睿算洞鑒機宜(臣)仰體
聖明綏靖地方矜全民命至意一面擒捕一面曉諭兹
據寧州知州報稱審訊獲犯供出醫生劉允公勾
引匪黨揚旗散劄無非虛張聲勢恐嚇鄉愚希圖
索詐銀米非有别情所有脅從各犯皆自首繳劄
哀求開釋現在地方寧静又據該州禀報獲犯一
名白大生供出醫生劉允公現在祥雲菴麻洞地
方并羽黨龔竒坤等八人隨即緝拏龔竒坤等七
(臣臣)仍嚴檄各營汛州縣四路搜捕務獲起釁劉
允公并飭將現在各犯確審其仇攀自首之犯暫
恩深重未獲仰覲
天顔孺慕之忱寤寐難安且江省事宜不能盡繕摺内
伏懇
皇上准(臣)仍於二月初間星馳入京跪聆
聖訓不特於地方有益而微(臣)戀
主之私亦得少慰矣(臣)不勝惶悚待
命之至謹
奏
目今暫且不必至秋冬之際再行奏請朕意大約定於
明春著爾來京
同日又
奏為恭謝
天恩事竊(臣)標把總齎摺回省捧到
皇上賜(臣)克食果品又
賜奏匣鎻鑰(臣)出郊跪迎至署恭設香案望
闕叩頭謝
恩訖伏讀
硃批摺外奉有
諭旨二道飭行社倉保甲嚴禁供應餽送仰見
宸衷軫念地方興利除弊剴切周詳良法美意至明至
杜矣再(臣)衙門向有鹽道鹽規一萬兩循例解部
糧道漕規四千兩布政司平規八千兩未經
奏明絲毫不敢擅動雖(臣)家口不多日用無幾但廵
撫衙門不無所費仰懇
聖恩或將布政司平規賞給一半資(臣)薪水之需餘俱
留充公用𤨏屑私情不當冒瀆
聖聰(臣)自揣愚昧
君父之前不敢不據實直陳伏請
訓旨遵行為此恭謝
天恩謹
奏
爾等封疆大吏賞勞將弁公用捐項所需甚繁一塵不
染潔巳固善恐無以為奬勸鼓舞之資亦與地方上營
伍吏治無益此在爾等揆之本心取所當取用所當用
耳朕自然照鑒斷不因此而有所嗔責若欲朕指出某
一項當取則不可一者朕不洞悉外省情形二者於大
體不便爾等於情通理順之舉但放膽做去總還朕一
是字來不論如何若何皆可廵撫之任較之藩司不同
若一介不取與恐難以料理地方也爾毋錯會朕意應
行者行不必疑畏
雍正二年三月二十八日江西廵撫(臣)裴&KR0973;度謹
奏江西省本年正月少雨二月中旬至今各郡雨澤
頻沛二麥秀實新秧滋發栽插及時早禾可望豐
收米價亦平仍照上冬每石八錢三四分不等小
民安業共樂豐登理合具摺奏
聞謹
奏
覽奏深慰朕懷近京數省雨澤亦甚調勻特令爾知
同日又
奏湖口關稅務奉
旨交(臣)衙門兼理兹本年二月十六日一年期滿據委
員南康知府張景良共抽税銀除正額銀兩照數
按季解交戶部外所得贏餘銀五萬二千六百四
十六兩零蓋因江楚歲稔商船輻輳之所致也現
繕具批文起解戶部交送
内庫為此奏
聞(臣)更有請者湖關移回九江𣙜務一新(臣)每念額税
四季解部向委吏胥管押往返多費濫冒難稽(臣)
愚請嗣後將季税俟一年期滿委員彙解不惟節
皇上睿鑒批示遵行謹
奏
今歲贏餘因爾等清釐所致數覺過多倘額外剥削商
民則斷然不可關税繫於年歲之豐歉難可預定總在
爾等據實奏報朕自能照察或偶遇不及之年不可勉
強必求足數此項原係贏餘只須任事者本心無欺而
巳不然是又增出一番稅額矣假若監税者借此更取
己之餘利此則尤其不可者當再四嚴加訪查毋致苦
累商民朕在此正欲頒發稅關訓諭到時飭令實心遵
奉而行可也
同日又
奏為奏明事竊查江省棚民由來巳久(臣)上年到任
值温上貴一案即嚴飭闔省文武各官稽察保甲
整飭營伍并檄司通行查議正在繕摺具
奏隨准督(臣)查弼納奉
旨頒發條議移咨到(臣)又雍正元年十二月内接到大
學士(臣)白潢抄摺奉
旨交(臣)奉行又雍正二年二月内復准部咨内開戶部
尚書張廷玉條奏奉
旨發江西浙江督撫詳議具奏欽此欽遵俱經檄飭兩
司查議在案查諸臣條議編甲之法大概相同但
編甲之中不無變通(臣)身任地方細訪情形各有
不同有入籍年久現在納糧當差者有入籍未久
去留無定者有遠在山箐星散各居者有土民僱
其傭工地主招其墾田者有山主利其力作曲為
隱庇者或種靛蔴或種茶烟或佃耕做紙統名之
曰棚民要在因地制宜順情立法地方官得人方
能有益(臣)於該州縣謁見時莫不諄切誡諭令其
實力奉行至一切應行事宜俟查議到日(臣)會同
督臣悉心公議具
題外合將現在查編保甲緣由先行
奏明謹
奏
將諸臣條奏發來之意原為爾等地方大吏洞悉利弊
故令爾等詳議也務須細加訪察必透徹事之終始情
節再加以詳慎籌畫方於事有益不可以一二屬員之
語為憑忽於整理而貽害於後日也
雍正二年六月二十四日江西廵撫(臣)裴&KR0973;度謹
奏雍正二年六月二十日署南昌鎮(臣)陳王章抵江
西省城(臣)率同文武各官出郊跪請
聖安陳王章口傳
諭旨教訓諄諄切中(臣)病跪聆之下汗顔無地伏思棚
民一事(臣)因屢奉
諭旨愈求詳慎惟恐地方官編查不力疊次告誡巳經
徹底查明除九江南康撫州建昌四府無棚民外
九府共計一萬五千餘戸俱逐一分析編甲造冊
料理齊備地方寧謐至應調之缺堪調之員亦詳
加酌擬但應督臣主稿候其到南昌盤庫當面公
驗即日會
題(臣)不能仰體
天心早為
題覆致厪
聖懷(臣)罪何辭至地方一切要務(臣)竭力辦理曉夜不
遑今祗凛
嚴訓惟有痛自改悔益竭駑駘期免隕越謹此
奏
聞(臣)不勝悚惕惶恐之至謹
奏
爾為撫臣中之優者再加剛方自持俾屬員知所警畏
則十全矣
同日又
奏為奏
聞事竊江西省本年自春徂夏雨水調勻今值早稻收
成之候行據布政司查報南昌瑞州臨江吉安等
四府屬約收八九分不等袁州撫州建昌廣信饒
州南康九江南安贑州等九府屬約收七八九分
不等米價每石自八錢二三分至八錢八九分不
等通省合算實有八分收成再南昌府本年佈種
御稻二十畝得早穀五十一石五斗所有江西早收分
數及現今市賣米價相應
奏報至江西各屬所種二麥僅十分之二三查收成
約有七八分不等再現在晚禾亦俱茂盛交六月
後南昌南康九江三府雨少目下齋戒祈求早晚
得雨可望有收合併聲明謹
奏
知道了江省有爾如此好撫臣治理地方諒
上蒼自必賜以嘉應也此摺來後即得甘霖亦未可定
同日又
奏竊查寧州流匪一案經(臣)兩次摺奏并遵例題參
疎防文武職名在案兹六月初一日續據寧州報
稱於上猶縣地方拏獲要犯黃本習到案隨解司
審訊供出首犯劉允公自稱元帥呌黃本習做都
督同夥鄒文詔王阿滿等共十八人在本習家會
齊往銅鼓營搶掠路遇李上正父子本習即與鄒
文詔等一同下手殺死又撞見塘兵恐其報信王
阿滿趕上殺死是實聞官兵追捕分頭逃散等語
據此黃本習實係此案殺人要犯同夥姓名現供
確鑿查現在巳獲正犯五名除四路密差嚴緝劉
允公并夥犯務獲外合將現獲要犯黃本習供情
先行據實奏
聞謹
奏
知道了其餘未獲各犯嚴行設法緝拏務期擒獲
同日又
奏竊(臣)標把總齎摺回省伏讀
硃批湖關贏餘恐有苛索
諭(臣)隨時收解仰見
聖明恤商至意臣欽遵辦理絲毫不敢累商六月初五
日恭接
上諭一道(臣)欽遵祇領分行九江贑州兩關宣揚
聖德務使商民共曉并嚴飭該管官務期悉心仰體實
力奉行再查移關九江及大姑塘口岸後商船安
穩並無損壊皆出
皇上生全大德惟大姑塘現在水長左有女兒港右有
蝦蟇港船泊港内甚是平穩但入冬水落恐大船
不能進港當再稍為疏濬便可停泊為此一併奏
聞謹
奏
嚴行約束該管各員至為緊要聞得各關交與地方官
管理以來商民頗有不便之論此或係部院各屬所造
之言亦未可定但據理而論欽差苛刻尚有地方官可
以挾制若地方官過刻則商民無處告苦全在爾等督
撫大吏善於識人選委且不時留心訪察也
雍正二年六月二十九日江西廵撫(臣)裴&KR0973;度謹
題報在案(臣)於是夜聞報即率同司道等親自到庫
驗看封鎻次日盤查各項俱各清楚並無虧缺再
查布政使為通省屬員領袖錢糧總滙最關緊要
我
皇上知人善任(臣)何敢冒昧瀆奏但(臣)受
恩深重知而不言負罪實多(臣)伏查如本省按察使陳
皇上簡拔一員就近陞補早有專司則地方風土熟悉
於錢糧大有裨益矣伏乞
皇上睿裁謹
奏
知道了
諭江西廵撫裴&KR0973;度地丁錢糧百姓自行投納此定例
也聞江西省用里民催收每里十甲輪遞值年名之曰
里長催頭小民承役既不免奸吏之需索而經年奔走
必致曠失農業擾民無甚於此者即應查明通行裁革
若慮裁革里長輸納不前亦當另設催比之法或止令
十甲輪值催趲花戶自行赴官投納不得干累輪催之
人務須斟酌盡善永除民累毋負朕惠愛元元之意
再諭廵撫裴&KR0973;度朕惟除莠所以安良黜邪乃以崇正
自古為國家者綏戢人心整齊風俗未有不以詰姦為
首務者也聞爾江西地方頗有邪教大抵妄立名號誑
誘愚民或巧作幻術夜聚曉散此等之人黨類繁多蹤
跡詭祕苟不絶其根株必致蔓延日甚地方各官倘務
姑息不行訪拏是養姦也澄清風俗之謂何爾等督撫
亟當嚴飭各屬密訪為首之人嚴拏治罪能去邪歸正
者則予以從寬如有出首者即量加奬賞務令萌蘖盡
除隂翳全消風俗人心咸歸醇正其或仍前因循不能
查禁事發之後該管官一併從重議處
所謂邪教者非指世俗尋常僧道之流而言也慎毋錯
會或致紛擾多事即此查禁邪教亦毋得張大聲勢以
駭衆聽惟當留心密訪設法緝獲祇將為首者重懲其
餘被誘惑者槩不深究如此方合朕意假若不肖有司
借此恐嚇平民波及無辜則不特無益而反有害也爾
其仰體朕心飭諭屬員徐徐為之可也又諭
雍正二年九月二十八日江西廵撫(臣)裴&KR0973;度謹
奏竊(臣)標千總齎摺回省跪讀
硃批諭旨革除里長嚴禁邪教二件(臣)查里長累民自
(臣)上年到任通行革除勒石永禁隨奉
皇上頒發
聖訓益嚴加申飭欽遵在案現在行滚單之法令花戶
輪催交納聽從民便其中抗頑拖欠者按名查比
不致干累輪催之人臣時加察訪如有陽奉隂違
仍有里長暗行滋擾輕則隨事究處重即據實
題參至於邪教(臣)凛遵密訪果有夜聚曉散蹤跡詭
秘者立即嚴拏為首之人治罪斷不敢仍前因循
其餘被誘愚民去邪歸正者從寬免究有能出首
者量加奬賞恪遵
諭旨不敢張大聲勢以駭衆聽再查江省醫卜星相一
奸匪以厚風俗謹此遵
旨覆
奏恭繳
上諭二道謹
奏
甚屬可嘉足見實心任事
同日又
奏本年九月初八日督(臣)查弼納抵江西省城同(臣)
赴布政司庫内查照各項逐一盤驗清楚惟
題請打造□船動支庫銀三萬兩一案未准施行現
存木料變價歸庫其餘並無虧空次日即訂督臣
騐看撫標弁兵操演弓馬試放鎗礮又傳集有棚
民緊要州縣各員公同騐看應留應調細加斟酌
又將通省倉庫營伍塘汛驛站馬匹以及官弁優
劣一切要務俱經公驗公商督臣既極練達又極
和衷再三商酌務期妥協彼此愜心仰體
皇上至聖至明以實心行實政之
盛意事無巨細必徹底澄清實力報效幸督臣意見俱
與(臣)符合相見之後更極相信除棚民一案巳經
會
題外合將督臣來省會商情節據實奏
聞謹
奏
覽和衷二字朕甚嘉悅如此方是同寅協恭事君之道
同日又
奏竊照江西地方因六月少雨(臣)率屬虔禱巳於
奏報早禾摺内聲明跪讀
硃批
九分不等米價每倉石自七錢六七分至八錢八
九分不等惟南康九江二府屬得雨稍遲約收六
七分米價每倉石九錢二三分至一兩不等再南
昌府佈種
御稻二十畝收晚榖三十八石相應一併
奏報再查江西雖獲豐收人心歡慶但因江南浙江
風潮傷損搬運者多是以米價未減恐冬春之交
青黃不接米價勢必漸增(臣)查上年採買米石現
存六萬一千石若米價騰貴或於本地平糶存價
俟明年收成買補亦易措辦或有江浙採買之官
照上年安徽原價兑糶之例既濟江浙又平米價
一轉移間於
國帑民食均有裨益矣伏乞
皇上睿鑒
指示遵行謹
奏
巳有諭矣
同日又
奏竊(臣)查地方諸務隨時修舉原屬常分不應冐凟
聖聰仰惟我
皇上宵衣旰食勵精圖治(臣)雖竭盡駑駘悉心展布惟
恐未當謹將現行數件條列陳之
一通省巳參之虧空統計連外省咨回各案約三
十萬兩内除有著現在審追外其中人亡産盡無
可著追者十二萬餘兩(臣)與督臣再三籌畫
國帑緊要豈容虛懸查晉省提解耗羡一時權宜誠
為良法但因地制宜各有不同江省火耗每年不
過十五萬兩分給各屬巳無餘剰此外别無所出
惟有將現在節省浮費公同竭力捐補恪遵
諭旨務於三年内補完無著之項不敢絲毫捏飾派累
(奏聞)虧四十餘縣約十餘萬兩難以槩參(臣)飭將通省
一應交際浮費每年約有十萬兩盡行革除就此
中所省各填補本身虧空解司轉報查年餘以來
巳補十分之七八俟補足之日即以此有餘接補
巳參之無著者亦易易矣
一積貯倉榖查江西通省額貯一百十五萬石從
前半多折價兼有借欠并虧價之處(臣)屢經嚴查
將價封貯不足者勒令賠補一面追比舊欠一面
委員買補年餘以來巳實貯穀八十餘萬石現在
一驛站馬匹巳委驛道親往各處查驗足額臕壯
堪應差使其餘一切人等不許私乘一騎如有騷
擾濫給等弊定即據參巳經督臣驗看烙印
整備亦經督臣驗看如式
州縣亦俱照設勸捐現在或數百石至千餘石不
等三年之中可有成效
一棚民編甲既定稽查肅清現在地方寧謐人民
(是)安堵至土著之戸亦遵通飭清編統歸歲底彙册
造報
以上各條均關緊要恐有未當之處伏乞
皇上睿鑒
天恩指示遵行謹
奏
所奏俱悉
雍正二年十月二十八日江西廵撫(臣)裴&KR0973;度謹
奏竊(臣)叨任封疆沐
恩深重未得仰覲
天顔前兩次恭請
陛見奉
硃批諭旨目今暫且不必至秋冬之際再行奏請朕意
大約定於明春着爾來京欽此臣惟有冰兢夙夜竭
盡駑駘以期無負委任至意今仰賴
皇上福庇地方寧静年歲豐盈現在正當
大計確核錢糧倉庫以及緊要案件册籍并遵
旨運米浙省平糶巳經
題報開運日期陸續趕運齊完伏乞
皇上准(臣)於封印後起身來京跪聆
聖訓庶幾微(臣)戀
主積誠藉以稍慰并得親承
指授知所遵循於地方更有裨益矣為此繕摺請
旨伏候
批示遵行謹
奏
封印後來則元日在途中矣開印之期又不及回任况
張楷朕欲用於别省今歲竟不必來姑且候旨卿自廵
撫江右以來甚愜朕意即來京朕亦無多面諭之處遵
旨可也
雍正三年二月二十六日江西廵撫(臣)裴&KR0973;度謹
奏江西省昨冬十二月連得大雪本年正二月雨澤
頻沛菜麥茂盛新秧及時栽插可望有收内河小
港俱慶利濟米價亦與昨冬相等人民歡欣感戴
皇恩浩蕩二月初七日吏部尚書朱軾由浙江過江西
省城(臣)率同司道文武各官出郊跪請
聖安朱軾到家隨有摺子交(臣)轉
奏理合一併恭齎奏
聞謹
奏
知道了朱軾若巳起程將此字交與伊母看畢令其隨
便寄與朱軾
同日又
奏竊九江關稅務於本年正月十六日一年期滿據
委員南康府知府張景良報抽税銀除正額照數
按季解交戸部外所得贏餘銀六萬七千八百一
兩九錢零因係移關之始商旅穩便聞風輻輳故
比昨年所得增多據實儘解繕具批文齎解戶部
交送
内庫為此奏
聞謹
奏
此項之盈絀惟看天年豐歉何如不可為例但祇據實
為是耳
同日又
奏為備陳封禁山情形伏乞
睿鑒事竊(臣)准督(臣)查弼納抄送請開封禁山摺稿奉
諭旨會同(臣)與鎮臣酌議又布政使常德夀到任口傳
諭旨著(臣)查明果有窩盜即行清理無則據實具奏欽
此(臣)身任封疆敢不悉心籌畫據實陳
奏查廣信府有銅塘山相傳産銅故名銅塘然有名
無實誘衆聚匪擾累地方故自明代至今歴來封
禁又名封禁山順治十年有獻議採木者郡縣力
陳不便前督撫臣會同題明永行禁止勒之碑石
(臣)查弼納摺
奏情由蓋因棚匪為害有鑒於萬載寧州二案疑此
輩必有巢穴相傳封禁山舊為盜藪或即於此内
藏聚務在破巢𢷬穴計慮誠周但萬載寧州離廣
信封禁山甚遠兩不相涉流匪偶然烏合原無穴
巢也若以封禁山内有沃土可以藏奸此尤傳聞
之誤此中封禁日久樹木充塞毒蟲滋藏無可容
身之地正為弭盜而封禁並非有梗化頑民盤踞
在内自耕自食也臣到江西聞有封禁山之名即
備查細訪此山開則擾累禁則安寧歴有成案確
鑿可據五十九年鉛山縣有匪類擾害即時擒獲
因恐有餘黨逃竄其中彼時參將卓爾壇率同兵
目徐天麟等百人曾進封禁山内搜查二十餘日
並無藏匿(臣)與鎮臣會商密調搜過此山之徐天
麟到省面問情形與前訪聞無異但恐年久禁弛
現在密諭地方文武再行細查并遣人入山周圍
察看俟覆到之日容(臣)與督臣確商繪圖會摺具
奏外合將封禁山始末情形先據實奏
聞謹
奏
當開則不得因循當禁則不宜依違但不存貪功圖利
之念實心為地方興利除弊何事不可為也全在卿等
秉公相度時宜而酌定之
雍正三年六月二十日江西廵撫(臣)裴&KR0973;度謹
奏為奏
聞事竊江西省自春徂夏風雨調和今值早禾收成之
候臣行據布政司查報通省各府州縣收成俱有
七八九分不等米價每倉石自八錢六七分至九
錢四五分一兩不等再南昌府佈種
御稻二十畝早收得穀五十石相應一併
奏報但查
御稻試種自康熙五十六年起向租民田照收償還原
係紅色三年後漸變白色與本地榖無異土性非
宜所收漸減似可無庸再種應否停止合據實具
奏二麥種者甚少約收七八分一併奏
聞謹
奏
原係試種既無大益即行停止可也
同日又
奏竊惟積貯莫便於社倉而勸輸設法尤在於牧令
捐輸多而成效速者即以覘其化導有方才具出
衆一年以來查通省陸續報捐榖巳有十萬石其
中如鄱陽縣知縣李汝霖勸捐過一萬三百餘石
寧都縣知縣李治國勸捐過一萬一千餘石捐輸
沙淤山田約二頃有餘衝損草房五六家被淹老
幼七口即發社榖賑給以貲本開挑及時補種不
望掣肘矣為此繕摺奏
聞謹
奏
如果實係開導勸諭不加強逼而捐輸者當具疏題奏
朕賜以議叙以鼓勵直省州縣等官
嗣後奏摺不必一摺一封套兩三摺併封可也請安摺
應如舊奏事摺面宜用素紙綾絹殊為可惜
同日又
奏為恭謝
天恩兼陳愚悃伏候
睿裁事竊(臣)接准部文奉到
上諭(臣)遵查蕭義宗履歴兩任同知陞授南安知府巳
十三年素不認識(臣)到任即聞其居官謹慎聲名
好及後明察暗訪或南安小府易於見長因委署
吉安府數月其操守辦事益加勉勵
計典合例司道公薦據詳卓異豈料該員係總督蔡
毓榮家人之子(臣)欽奉
諭旨感愧無地(臣)與通省司道俱被其隱瞞誤薦咎復
何辭幸蒙
聖恩浩蕩宥(臣)不知從寬發回原任此誠我
皇上天高地厚之恩但蕭義宗雖經開戸終屬出身微
賤且不據實
奏明居心可知
皇上或垂念該員履任尚優姑免其罪仍斥其官則在
蕭義宗既感沐
殊恩之寬宥而官方亦得以整飭矣應否繕疏
題參伏候
皇上批示遵行謹
奏
題參在爾似屬得體朕仍予以從寬也將不據實奏明
居心可知之句不必叙入本内當令伊深知朕恩勉力
做好官假若因無陞遷之階懈怠自棄再行嚴參加以
重處朕只欲南安一府子民得受實惠何必拘執耶
雍正三年九月二十六日江西廵撫(臣)裴&KR0973;度謹
奏竊江西省仰頼
皇上福庇地方寧謐但弭盜安民尤須加意整飭(臣)查
各屬形勢惟鄱湖最為險要地又空曠廵防查緝
全頼塘汛(臣)到任後添蓋塘房撥兵防守而塘房
隨水遷移水口隨修隨壊究非長策因又造廵船
八隻不時廵查但恐湖面廣闊廵查難周塘房或
有應添應改之處必得親身查勘方能備悉情形
(臣)擬於冬底封印之後親往鄱湖周圍察看聞湖
内有山可否添設塘汛務求一勞永逸之法并順
便查看九江大姑塘關口一應收放事宜庶委員
益加謹飭免致日久弊生也(臣)未敢擅便伏乞
天恩批示遵行再督糧道副使李蘭出京時面奉
訓旨欽遵繕摺交(臣)轉
奏合併恭齎謹
奏
鄱湖塘汛應親歴詳審查勘者知道了再爾所奏稍寬
接徵處分一摺甚為有理留發部議
同日又
奏竊(臣)接准浙江署廵撫事按察使(臣)甘國奎密札
内開温州范子盛等邪教惑民供出首惡王文治
等住居閩省恐隣省江西亦有其類等情先經
奏明欽奉
硃批着甘國奎密以相聞到(臣)欽此(臣)接密札一面訪
查一面遣人到浙抄錄案情九月初六日准浙省
抄咨全案細閱前後供情所指邪教起於閩省惑
於浙省並未煽惑江西亦無干連逃匿之犯(臣)於
境内仍留心稽察設有此類務即嚴處現在並無
邪教恐厪
聖懷合行
奏明謹
奏
此等處切毋存將小事化無事之心以不究為安静凡
人立身行己尚有無因惡小而為之之戒况平治天下
國家豈可因事小而忽略之乎當再三留心密訪勿使
漏脱閩浙二省巳皆奏報擒獲矣
雍正三年十一月初八日江西廵撫(臣)裴&KR0973;度謹
奏竊(臣)查臨江府知府胡期頥前因揭清江縣魯宗
懋虧空致宗懋以勒詐互揭
題參一案奉
旨留任所揭勒詐審係捏誣惟揭娶妓是實業經具
題聽候部議在案但(臣)見胡期頥雖辦事能幹而舉
止稍輕是以留心細訪其從前居官行事聞在山
西知縣任内曾與廵撫蘇克濟家人趙七夤緣趨
奉復與伊兄胡期恒同往年羹堯處串通作弊投
拜門生且又宿娼淫蕩種種不堪雖訪聞之言未
必皆實然亦必非全虛似此心術人品雖有才具
行止不端實玷官箴仰請
皇上特旨斥退或容臣另疏
題參臣未敢擅便伏乞
聖恩批示遵行謹
奏
前於本内朕巳看出業有旨矣如此據實甚合朕意朕
殊嘉之
同日又
奏竊布政使常德夀奉
旨調補雲南著乘驛速往(臣)欽遵暫接交代該司巳於
十一月初一日起身業經
題報在案(臣)查正項錢糧俱各清楚惟各項細欵必
分析造冊方無舛錯該司起身匆廹細冊不及全
造如欲逐細盤查勢須稽留時日若先令起身補
給印結該司又不放心是以一面出給印結一面
將各庫項查點封貯俟新司到日再行逐細盤查
偹造欵冊報部現在收放緊要事件(臣)照常辦理
合將常德夀遵
旨乘驛赴滇并庫項交代給結緣由據實
奏明再常德夀為人和平辦事勤敏在任八月恪謹
無悞合并奏
聞謹
奏
常德夀朕所深知者也陳安策據朕觀之似外君子而
内小人當留意密訪其人甚不妥當
雍正三年十二月十八日江西廵撫(臣)裴&KR0973;度謹
奏竊江省從前虧空各案内有十二萬餘兩無可着
萬兩(臣)三年節省司庫平規補銀一萬兩布政使
陳安策捐銀六千兩饒九道劉均捐銀二千兩贑
南道王世繩捐銀二千兩驛鹽道孫蘭苾捐銀二
萬兩通共節省捐貯銀十二萬兩堪以撥補無著
之項現在飭司查明各案挨次分析造冊具報統
於
奏銷前報部查銷歸結一併繕摺另
奏(臣)惟有加意節省儘力圖報務期實有成效不敢
踴躍願捐如修建社倉收貯社穀前後捐過五千
餘兩實屬急公仰懇
皇上優奬以示鼓勵謹此奏
聞伏乞
睿鑒謹
奏
朕初即位時聞孫蘭苾聲名好後漸聞人多有言其不
妥者且論伊任河南府時甚屬平常昨費金吾面奏朕
云孫蘭苾浮躁任性操守中平等語朕所以不能定此
人之優劣爾其據實奏聞若居官果好朕自當示以奬
勵若徒以其捐助之多而優加褒奬恐衆人皆趨尚此
風殊非善事也
同日又
奏竊查贑關税務於本年十月十一日一年期滿據
委員贑南道王世繩報抽稅銀除正項額課遵例
咨部充餉外所得贏餘銀三萬二千七百八十餘
兩現在繕具文批起解戶部轉交
内庫為此具摺奏
聞謹
奏
知道了雖交内庫朕亦無私費處也久之天下人自必
洞悉
同日又
奏為遵
旨據實陳明事奉
上諭副將以下遊擊以上未見過者輪流來京引見等
因欽此(臣)查有袁州協副將周開捷一員未經引
見合行起送該員漢仗弓馬俱屬可觀至其操守及整
飭營伍之處自五月到任以來頗稱勤慎在陜西
四川多年屢次出兵軍務營伍亦頗熟練但到江
西未久尚不能深知
天顔照臨之下自邀
聖明洞察理合據實陳明伏乞
皇上睿鑒謹
奏
聞此人甚好迥逾尋常今巳用為總兵矣
雍正四年三月十三日江西廵撫(臣)裴&KR0973;度謹
奏竊(臣)因鄱湖塘汛并關口情形恐未周悉先經
奏明親勘在案臣於正月初十日自省城起身二十
四日回署勘得沿湖塘汛俱各修整但水勢時退
時長塘汛俱在老岸山脚難以更移惟五六塘離
水太遠者水退即於沙洲添蓋草房數間汛兵移
住防守有益商民所費不過數金水長棄之仍還
本處嚴飭廵船不時廵查弭盜安民可以有備無
患至關口事宜(臣)親自收放二次遍詢輿情如有
不便及舊弊未除許即呈訴俱各稱便並無異詞
其大姑塘口岸一帶客船停泊之處亦俱安穩水
大泊入内港水淺沿江可泊收放甚便合將(臣)親
勘塘汛關口情形據實奏
聞謹
奏
據奏商民稱便甚好但税關之事最難辦理得中切毋
過於信人須廣布耳目不時訪察
同日又
奏竊江西省地方荷蒙
皇上福庇四境寧謐入春雨澤霑足早禾滋長漕運利
涉稍嫌春霖過多恐交夏少雨幸米價尚平目下
亦巳晴霽從此雨暘時若斯農田稱慶矣合行
奏明謹
奏
知道了
題奏書院一事當先具摺請旨率然具題大不合矣即
廣西李紱之題請亦係先經摺奏奉旨然後具題也
劉允公之案雖結緝捕之限不可虛應故事當懸賞設
法時刻留心密訪務以擒獲為期
同日又
奏竊(臣)到任之始即聞九江南康二府有古河二道
可避鄱湖之險隨飭地方官查勘回稱九江之河
中有三十里山嶺阻隔南康之河俱係浮沙二處
皆難開濬(臣)因未經親勘不敢冒昧布政使陳安
聞蒙
皇上傳諭著(臣)商議(臣)於正月初十日親勘塘汛即一
路相視地形水勢南康之河從王湖壠四十里至
五福港口兩頭皆高中係民田内有廖家池乃廬
山積水四面不通(臣)親勘兩頭俱係沙洲皆長七
八里水退洲現不能立岸即開浚成河一經水漲
即蕩為平沙仍屬無益九江之河臣從府城外江
邊龍開河沿河陸路勘至藍橋五十里皆小溪自
藍橋至黃老門以上二十五里皆係山阜隔斷並
無河道且用水平測量地形甚高恐下有石根阻
隔難以開鑿所有勘過兩河情形(臣)謹據實繕摺
并繪圖奏
聞伏乞
皇上睿鑒謹
奏
誠如此何可開濬天下事無強為之理也
同日又
奏竊(臣)於奏明公補虧空摺内驛鹽道孫蘭苾捐數
較多仰懇
皇上天恩優奬奉有
硃批諭旨聞該員聲名不好著(臣)據實另奏欽此(臣)與
孫蘭苾素不相識從前居官如何之處不能深知
自(臣)到任以來見其氣質用事性情稍急殊欠涵
養言語又多率直是以不滿人意其居官才具操
守雖非出衆尚屬謹飭遇事勇為急公效力不辭
艱難其存心辦事猶可取也(臣)思全才難得姑取
其所長戒其所短冒昧陳
奏不勝惶恐謹將該員居官為人之處據實奏
聞謹
奏
此奏甚公朕尚欲調來看騐其人將伊之效力處具本
題來可也
雍正四年四月初四日戶部侍郎仍辦理江西廵
撫事務(臣)裴&KR0973;度謹
奏竊(臣)接准部咨欽奉
上諭特授(臣)戸部侍郎仍辦理廵撫事務聞
命之下不勝感愧謹繕疏恭
謝在案伏念(臣)忝任封疆祇懼弗勝荷蒙
天恩優渥尤增戰慄(臣)材識短淺夙夜竭蹷末由報稱
仰懇我
皇上時加
教訓得以遵守庶免隕越也為此繕摺恭謝
天恩謹
奏
覽奏謝知道了卿等若肯實心求治君臣同心視如一
體遇事彼此商酌朕無有不推誠指訓之理假若沽名
釣譽不論時勢之可否不體朕躬之難易似此者又當
别論耳卿為撫臣中之優者勉為之但不可柔軟以寬
縱屬員姑息以邀取衆譽此固書生之常態乃朕預防
之諭也切宜留神
同日又
奏為請嚴交盤掯勒之積習以清民欠以實庫帑事
竊錢糧關係重大交盤務須清查無如州縣積習
每於到任之初惟恐前任民欠難追即作虧空揭
報府司恐蹈抑勒亦即據揭轉詳及至批查旋又
報稱無虧懇請免參者有之或稱尚在盤查請參
交代遲延者有之若接任者係奸猾之員並不清
查實在無論久近不問多寡凡有尾欠之項一槩
捏作虧空揭報更有知府或因民欠難清或因别
事將發亦不清查先行詳揭其意不過豫留地步
謂揭報在先得以推諉卸責耳(臣)再四思維若既
揭緩參即涉抑勒若有揭即參又恐冤誣且一經
參出新官竟置不問花戸觀望不前直至審明
題結雖經新官認徵欠戸延挨巳久以為巳入虧案
乘機刁抗遂至月積歲累陳陳相因將有追易完
之民欠釀成年遠難清之虧案殊非實心辦事之
法(臣)愚以凡州縣交代與知府盤查果有侵那虧
空務須查明確數通詳揭報批司徹底清查核明
實在虧項然後轉詳即行
題參如有將分年分欵實在民欠有追之項並不查
明混稱虧空揭報及故意遲延諉卸者即將捏揭
之州縣與率轉之府司一併紏參如此則新任交
代不敢恣意混揭府司亦不敢率轉卸責庶接徵
盡力民欠易清庫帑實有禆益矣(臣)不揣冒昧據
實奏
聞伏乞
皇上指示遵行謹
奏
此奏爾幸止具摺若冒昧具本題奏朕大怪爾矣李紱
亦將此事具奏大槩相同經朕備悉訓諭矣著李紱密
書與爾看
同日又
奏竊(臣)查社倉積貯欽遵
諭旨通省設法勸輸陸續報捐其中惟鄱陽縣李汝霖
寧都縣李治國勸輸較多經(臣)
奏明奉有
諭旨(臣)一面行布政司確查實數造冊去後一面訪察
俱係勸輸並無勒派現在該員奉
上諭引
見巳經給咨起身一應錢糧倉庫交代俱各清楚社倉
一項亦委兩該府逐倉查明實在確數出結遵
旨具題外(臣)查鄱陽寧都二縣在江省頗稱繁劇錢糧
較多李汝霖既將新舊錢糧清理全完又能勸輸
社榖萬餘石實係能員但性急氣盛好與人爭論
李治國本任錢糧全完舊欠完至八九分社倉勸
輸萬餘石亦屬勤慎之員但書生習氣未免過於
拘謹各有所短(臣)不敢隱諱謹據實
奏明
睿照之下自能洞察也謹
奏
李汝霖尚未到李治國巳到京引見實係可用之材朕
意欲超擢為知府也
雍正四年六月初四日戶部侍郎仍辦理江西廵
撫事務(臣)裴&KR0973;度謹
奏竊(臣)前回奏驛鹽道孫蘭苾摺内奉
硃批諭旨將伊效力之處具本題來欽此(臣)行司查照
無著虧空各案分析補清造冊正在飭司另詳核
題間不意有九江府德安縣知縣蕭彬因該府李敬
熙詳揭虧空蕭彬亦以勒索互揭知府并牽連孫
蘭苾從前主使勒索等情是以該道效力之處未
便具
奏明至蕭彬揭告一案(臣)巳會同督臣
題參候
旨在案但查蕭彬所揭倒提日期牽混他事不無反噬
聖明洞鑒統聽審明之日如道府果有勒索按律治罪
如係反噬誣捏應請立置重法庶綱紀嚴肅而刁
險知所儆戒矣合併陳明伏乞
皇上睿鑒謹
奏
凡事不可預定成見預定即屬私意反噬誣捏豈可預
言其必然但秉公審理自得其實朕料此事孫蘭苾難
保潔清無染若因曾保薦而袒護之則反累及汝也便
此揭告一一俱實朕不責汝何也即汝親子何能保其
必不汝欺惟於覺後不徇庇不文飾則無過矣朕生平
不罪改過之人朕虚公之念爾當領悉
同日又
奏竊江省五月内大雨連日江水驟漲旋幸晴霽水
亦退落田禾茂盛無損惟贑州府贑縣長興鄉沿
山一帶山水陡發衝去草房十一家淹溺男婦大
小十五口(臣)隨飛飭地方官加意賑恤又遣員查
勘被淹田地僅止二畝巳補種雜糧不致成災也
往請將軍壓服總督亦到省安慰等語又據贑州
甚多以致地方米缺價貴每石一兩四五錢等語
(臣)一面飛飭該府屬速將積榖平糶濟困一面飛
飭文武各官於接壤兩省處所加意整飭多方戒
備毋致滋擾地方再查吉安建昌等府米價亦貴
每石一兩三四錢不等俟早榖收穫方能平減理
合據實奏
聞伏乞
皇上睿鑒謹
奏
據閩省奏聞爾江西遏糴朕甚不取是何理耶朕巳有
旨矣部文到日速為奉行毋稍玩延遲悮
同日又
奏竊(臣)前奏地方雨水情形摺内跪讀
硃批諭旨劉允公當懸賞設法時刻留心密訪務須拏
獲欽此(臣)一面出示懸賞五百兩於所屬境内無論
文武軍民人等嚴緝務獲一面又差兵役在閩廣
浙楚隣省四路躧緝務設法拘擒不致漏網再(臣)
奏交盤民欠一摺奉
諭旨轉傳知直隸督(臣)李紱著密書
於謝
恩摺内蒙
天恩於萬一耳謹
奏
知道了
雍正四年七月初三日江西廵撫今陞都察院左
都御史(臣)裴&KR0973;度謹
奏竊(臣)接准部咨欽奉
諭旨補授(臣)都察院左都御史聞
命悚惶感愧交集謹繕疏恭謝
天恩在案伏念(臣)猥以謭陋疊蒙我
皇上逾格擢用(臣)何人斯邀此
殊恩五中戰慄雖捐糜頂踵豈足云報謹遵
旨俟新撫(臣)汪漋到江西(臣)即起身來京竊(臣)先經屢
請
陛見未邀
俞允今幸得覲
天顔微(臣)戀
主積忱庶幾稍慰矣為此先摺奏
謝伏乞
皇上睿鑒謹
奏
知道了將爾任内民欠清楚之後再行赴京巳有旨矣
同日又
奏為奏
聞事竊照江省五月中旬六月初旬雨水稍多江潮驟
長然江省沙地頗為相宜早禾豐收惟瀕湖低窪
之處間有被淹者水退即種晚禾矣今據布政使
丁士一查報各府屬早禾收成俱有七八九分不
等惟德化一縣瀕江收成約六七分現在米價南
昌等十府屬每倉石自八錢七八分至九錢四五
分一兩不等贑州吉安建昌三府界聯閩廣二省
商販搬運者多每倉石自一兩一二錢至一兩三
四錢不等目下新榖初登市價漸減至江省種麥
之地僅十之二三二麥收成亦有八九分民生安
業共樂昇平為此謹
奏
覽收成分數米價情形深慰朕懷
硃批諭旨卷十五
