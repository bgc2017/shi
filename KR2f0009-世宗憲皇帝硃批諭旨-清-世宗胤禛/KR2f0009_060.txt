欽定四庫全書
硃批諭旨卷六十上
硃批王國棟奏摺
提督河南學政(臣)王國棟謹
奏為欽奉
上諭事(臣)才劣識庸荷蒙
聖恩簡用視學河南
陛辭之日兩聆
聖訓指示詳切仰見我
皇上天地為懷日月並照無微弗燭無遠弗周所有學
政事宜(臣)矢公矢慎勉竭駑駘不敢絲毫苟且玩
忽有負
皇上隆恩至撫(臣)田文鏡居官之處奉
旨令(臣)細加體訪於兩三月後摺奏(臣)於雍正二年十
一月到任路經彰德衛輝開封三府又於十二月
内考試懷慶一府所見文武各官及士民人等留
心詢問其說不一大約感頌田文鏡者皆言其廉
幹明敏怨望田文鏡者或言其催科太廹或言其
御下太嚴不留餘地至於操守可疑竟未有人議
及者(臣)於封印後回省目擊其辦事甚勤大小屬
員一到即見家人吏役約束頗嚴門包小費一槩
謝絶居官如此可謂難得而聲名不甚純粹者實
緣田文鏡莅任以後諸事認真稽察過嚴一無容
隱所致此外實别無所聞為此繕摺陳
奏伏乞
睿鑒謹
奏
所奏田文鏡居官之處甚屬公當知道了
提督河南學政(臣)王國棟謹
奏(臣)督學河南歴試數郡所經州縣聞去冬俱得雨
雪但多寡大小或有不齊入春以來河北三府及
開封所屬雨澤稀少二麥歉收(臣)於三月初旬按
試河南府四月初四日事竣起身初三日五鼓河
南府得雨數寸初五日(臣)按試汝州地方本日汝
州雨頗霑足二麥收成尚有五分四分不等迤西
所屬伊陽等處尤佳棉花高粱等項業經得雨布
種可冀秋成米麥豆價值二三月間稍長得雨後
價又漸平為此繕摺據實奏
聞謹
奏
所奏雨水米價已悉百凡但須據實直陳若稍涉虛飾
反悞聽聞未若不奏之為愈也
提督河南學政(臣)王國棟謹
奏五月十九日(臣)家人齎摺回豫領到
硃批百凡但須據實陳奏欽此仰見
皇上軫恤民瘼勤求吏治凡四海九州之大無微不察
有感即通稍有人心敢不仰體(臣)於六月内歲試
事竣起身回省路經上蔡西平許州等處一路高
下平原禾麻菽黍一望如繡惟六月中旬以後雨
澤過多低窪之地積水苦澇至七月十三日開封
府屬之大寨蘭陽縣之坂厰河堤一時潰決田苗
廬舍漂沒頗多祥符縣相近地方亦有被其患者
惟幸居民遷避未曾傷損河(臣)嵇曾筠撫(臣)田文
鏡赴工查勘并委地方官料理賑恤堵築事宜十
八九日天氣晴明聞決口現在興工堵塞可無他
患其餘州縣低下處所田苗分數少減平原高阜
皆有十分成熟已經漸次收穫(臣)謹據實奏
聞謹
奏
知道了絲毫毋得粉飾
提督河南學政(臣)王國棟謹
奏為遵
旨密陳事竊(臣)訪聞河南府屬盧氏一縣地處萬山之
中向年亢挺一案盧氏縣學生員亦多竄入其中
彼時地方官見亢挺事巳
題達未肯又多一事設法和解並未懲創一人現今
盧氏一縣俗尚澆凌皆緣前此妄為未經處分效
尤成習(臣)荷
聖明委任不敢以事屬前任置若罔聞亦未便以既結
之案聲張滋擾密行廉訪將向日附和多事生員
摘其微過漸次革除以清學校(臣)愚以為
國家事無大小與其懲創於既事之後無寧防杜於
未事之先士子者百姓所觀瞻教官者士子之表
率(臣)見現在盧氏縣學教諭劉晉辦事勤敏心胸
明白頗能彈壓多士且歴任數載亦悉地方情形
緣係生員捐職例應離任赴部改選(臣)思教官雖
微關係學政誠恐部選之人不識地方情事抑或
羸老軟弱不得其人盧氏士習便難整飭合無仰
請
聖恩准將劉晉留任辦事俾其分别優劣明示勸懲庶
盧氏一學不至無知犯法則學校澄清地方寧謐
矣查劉晉巳捐陞知縣儘可赴部投供(臣)為學校
得人起見未敢具本陳請不揣冐昧繕摺奏
聞是否可行伏候
聖明裁示謹
奏
劉晉若願留任則題留以知縣銜管教諭事可也如不
願留任因其勤敏明白而反阻其上進之階殊非鼓勵
人才之道
浙江觀風整俗使(臣)王國棟謹
奏為覆
旨事竊(臣)一介庸愚荷蒙
皇上天恩畀以觀風整俗重任於雍正四年十一月二
十二日赴湯山
行宫恭請
聖安併蒙
聖訓剴摯詳明大中至正聖經賢傳之奥一經
聖明闡發内聖外王之道一以貫之(臣)粗習章句學識
竭力倘可稍圖報稱皆我
皇上天地造就之弘仁也(臣)於十二月初二日自京起
程遵
旨從河南省奉(臣)母赴浙江任河南撫(臣)田文鏡恭請
衛率同司道諸臣恭請
聖安(臣)隨將所奉
諭旨宣示撫(臣)李衛及按察司(臣)董永芠皆感激
天恩望
闕叩謝除(臣)到任日期巳經具疏題報外所有宣示
諭旨緣由理合具摺覆
奏再蒙
皇上面交與(臣)二摺(臣)與撫(臣)李衞同閱内開稽察棚
民一事先經遵照部行大學士張廷玉條奏奉
奏所交二摺再行繕寫
呈繳(臣)又特奉
上諭命(臣)清查浙江頑抗錢糧一項舊例包攬抗欠紳
衿州縣詳請革懲督撫院司始行查究(臣)思浙江
風俗澆漓不同他省必待有司詳請恐州縣未必
盡能執法(臣)已行文各府州縣依限催徵仍令按
季將完欠分數據實冊報(臣)於完半全完之期按
懲者革懲庶通省之人咸知奉法而頑欠可清矣
又(臣)到浙江時訪聞民間有胥役市販合湊幾家
買閱邸抄者(臣)思小民無知不宜與聞
國事雖
皇上所行率皆化民成俗仁育義正之事無不可使人
立拏重懲乂(臣)在湯山時面領
上諭撫(臣)李衞奏帶額外郎中朱倫瀚令(臣)稽察賢否
(臣)到浙後於朱倫瀚進見之時即將
皇上戒董策勵之意詳悉宣示朱倫瀚悚慄恐懼感激
涕零據云
聖祖拔擢之恩
委署寧波府任事未久俟(臣)巡歴時細加查察據
實具
奏又仁和縣知縣紀逯宜書生初任(臣)見其謹飭有
具
奏又(臣)自河南至浙江見浙江隂雨與江南無異自
上年入冬以後雨雪連綿直至今春晴日頗少(臣)
到任後尚多隂雨初六日撫臣奉
旨行耤田禮是日天氣晴明農民歡忭以為豐年有兆
嗣後仍時晴時雨十五日(臣)與撫臣宣講
巡查竭力辦理理合奏
聞伏惟
聖鑒謹
奏
覽
浙江觀風整俗使(臣)王國棟謹
奏為敬陳浙西風俗事竊查浙江風俗澆漓惟杭嘉
湖三府為甚杭州人狂放湖州人刁健嘉興人浮
薄(臣)每至一州縣即傳集紳衿人等至明倫堂宣
布
皇上天地覆載之仁
御極以來敬
天法
祖勤政愛民四海之内一夫不獲即厪
宸衷湛恩溥被不可枚舉數計又因浙省風俗澆薄屢
頒
聖訓深切著明復設專官整齊化導無非欲爾神衿士
民明天地之經識尊親之義安上下之分重廉恥
之防爾等遭逢
聖世仰沐
皇仁應各念父母之邦為子孫之計一切浮狂詐偽抗
糧健訟種種惡習務期洗心滌慮痛自革除庶幾
化行俗美共樂昇平一時紳衿人等聽聞之下無
不感激愧悔衆口一辭似出中誠非由強飾(臣)到
海寧地方紳士向多澆薄而民亦刁頑(臣)如前宣
揚
聖教之後更嚴加戒飭雖俱戰戰慄慄叩頭謝
恩切齒查賊然或一時面從未必中心改革尚當不時
巡察倘有怙終不悛者應即分别重輕參革懲治
(臣)於杭嘉湖三府凡所巡歴之地無不加意察訪
從前肆惡之徒實皆畏懼歛跡除生事劣紳等(臣)
俱繕疏糾參外凡抗糧包訟生監及姦胥里棍俱
拏交各該地方官審究各州縣有力學敦行之士
(臣)訪知的實或給扁示旌或面加奬勸以示鼓勵
再浙民向來健訟每逢地方上下衙門放告動輒
一二百紙近日詢之各屬有司俱云詞訟比往時
減半皆仰賴
皇上存神過化之用民知安分稍返醇良此亦小小一
轉關也又浙民雖多詐偽而性終柔弱如杭州海
寧紹興數處前者偶惑訛言闔邑震恐(臣)與撫(臣)
李衞隨經出示曉諭安輯大抵愚柔之人皆知畏
罪(臣)恪遵
聖諭分别淑慝而勸懲之或可以漸轉移仰副我
皇上牖民成俗之至意(臣)謹繕摺奏
聞伏乞
睿鑒謹
奏
爾到浙與李衛協衷任事能推誠布公宣明朕旨風俗
人心頓覺轉移朕聞知嘉悦之至勉之二字外無可多
諭也
浙江觀風整俗使(臣)王國棟謹
奏為敬陳浙西州縣事宜仰祈
睿鑒事竊(臣)巡歴浙西留心查訪司道各官俱蒙
皇上特簡優劣賢否久在
聖明洞鑒之中且(臣)共事未久不敢冐昧陳
奏惟驛鹽道王鈞人頗謹厚辦理鹽務亦屬相宜但
才具平庸未能肆應至府縣各官恭遇
皇上至聖至明振綱飭紀撫(臣)李衞督率亦嚴循分供
職者居多其中地有繁簡才有短長謹就(臣)一時
聞見繕單先呈
御覽其杭州府昌化縣知縣趙莘(臣)巡查至縣訪知該
令諸務縱弛曠廢職守已經特疏
奏明蒙
皇上硃批實力為之(臣)跪誦之下益加凛切俟完半及
全完之期當細心稽查力懲頑抗以除積弊其各
府州縣命盜訟獄案件(臣)先令按察司開報查核
仍於巡歴所至逐一稽查清理至保甲一法弭盜
毋得借端苛派毋得粉飾具文如有仍前玩悞及
奉行不善反致擾民者立即
題參治罪再查杭嘉湖三府地方戶口殷繁而倉榖
積貯無多偶有雨暘愆期米價騰貴每致上煩
艱難議令各州縣先於鄉紳大戶内勸輸捐積其
里民積粟俟秋榖登場後再為勸捐併禁抑勒指
派務使舉行無弊目下麥巳成實將來可收五六
七分不等亦足稍濟民食現在各州縣平糶賑濟
無負
皇上懷保深仁理合一併奏
聞伏乞
睿鑒謹
奏
覽
浙江觀風整俗使(臣)王國棟謹
奏為敬陳浙西營伍情形仰祈
睿鑒事竊(臣)仰荷
恩命簡閱營伍欽遵祇惕今歴巡浙西地方先行簡閱
查杭州副將李燦(臣)閱該協兵丁時尚署理黃巖
鎮印務湖州副將蘇明良巳奉
旨陞授廣東碣石總兵嘉興副將顧弘亮(臣)視其人不
過中材而辦事猶屬小心就三協營兵而論杭協
差勝嘉協次之湖協乂次之其將備各官雖無出
衆之材尚可供職各營弁目有材技平常不能稱
職者移咨提督斥革除僻遠營汛因地方緊要未
便調齊考驗外其存城之兵及經歴處所逐一簡
閱凡老弱者飭令更替生疎者飭令訓習衣甲器
械有未鮮明堅利者嚴飭整理至營伍大弊尤在
虛兵冒餉(臣)簡閱時查副將以下千把以上俱有
隨丁一項冊内止開花名無人點驗詢其情由據
丁之外並無别情一切軍裝甲仗俱係捐備料理
等語(臣)伏念我
皇上愛養羣臣體恤備至文員俱有養廉之費武職贍
養家口自蒙一體加
恩未便冒昧參奏至所稱公費無出一切軍裝俱係捐
備料理情由事關通省營伍俟(臣)巡查浙東各營
汛再行確查作何仰籲
聖恩之處據實
奏請定奪又浙西之民辦賦資生首賴蠶絲春夏之
交正在育蠶時候俗忌不宜演放火器(臣)仰體
皇上軫念民生至意是以鎗礮等項未經驗試杭嘉湖
地方緊要(臣)當不時巡查校閱如有怠玩縱弛及
虛冒短剋等情將該營弁員一併
題參究處抑(臣)更有請者浙江素稱澤國以舟為便
汛防以資捍禦是否可行(臣)與提(臣)石雲倬妥議
後會疏具
題(臣)至愚極陋每見文武大臣於莅任之始事無大
恩深重莫報涓埃惟有一事不敢苟一字不敢欺
皇上日月之明自能洞照謹將閱過浙西營伍情形據
實奏
聞謹
奏
但莫忘今日此奏能不心隨境移何難企及千古名臣
勉之
浙江觀風整俗使(臣)王國棟謹
奏為覆
旨事竊(臣)於二月二十六日欽奉
皇上恩旨以浙省上年被水米價騰貴窮民艱食
特命撫(臣)李衛會同將軍(臣)鄂彌達(臣)王國棟先動帑
銀四萬兩在杭嘉湖三府修城濬河築堤使窮民
傭工食力此誠
皇上如天愛民之心也(臣)分勘得杭州至海寧一帶河
道水多淤泥應當開濬以便蓄水灌田海寧以下
至黃灣地方一帶支河亦有應行開濬之處撫(臣)
李衛分勘得湖州地界太湖堤閘日久傾圮應行
修築將軍(臣)鄂彌達分勘得嘉興一帶石塘日久
坍䧟應行整理(臣)等公同酌議各府河道疏濬之
事因冬春雨雪太多水勢未退此時築壩開濬必
致多費工力當俟九十月水落農畢之後再議疏
濬目下採買物料先葺城垣杭州湖州嘉興府城
以及石門德清長興安吉州嘉善平湖桐鄉等州
縣城俱於三月内興工合計現在各處城工四萬
金約可足用容(臣)等核實會
萬年利益費帑利民在
聖心固所不惜然(臣)謂天下之正供有數而
國家之經費多端今以浙省三府而耗費多金
國計所關理宜籌畫(臣)出巡到德清地方訪有捐納
候選通判蔡應龍者係已故禮部尚書蔡升元之
子也蔡升元生前居官貪鄙從未為
國家出力告假回籍竟以壽終遺貲產於伊子蔡應
龍等坐享富厚盤利剥民昨蔡應龍為葬伊父倚
勢強買楊有祥等民房基地改造墳塋致楊有祥
等憤怨控告撫(臣)李衛斷罰蔡應龍出銀五百兩
修湖州府城至今並不遵斷交出雖伊父久任京
官家貲不為巨富而彼所得者原係不義之物應
儘其所有急公利衆以為身為大臣而不公忠者
戒(臣)至愚極昧欲於撙節
國用之中即寓維持風化之意伏祈
皇上俯鑒若(臣)言可行當即繕疏
皇上矜全歸里今現居海寧本地河道城垣或修或濬
邦彦出貲效力亦屬分所宜然俟檄行該縣確估
工費(臣)與撫(臣)李衛商酌料理一併附摺具
奏伏乞
聖鑒謹
奏
覽
浙江觀風整俗使(臣)王國楝謹
奏為敬陳浙東紹寧台三府情形仰祈
睿鑒事竊(臣)於四月十五日由杭渡江巡查紹寧台一
路地方紹興府屬會稽山隂蕭山上虞等縣風俗
戶所屬鄞縣慈谿奉化鎮海象山定海六縣形勢
均關緊要民風士習雖稍樸實而山野之性恃強
任性者頗多台州雖為樸陋屬縣亦多濱海惟太
平一縣風俗稍醇其臨海寧海黃巖等縣士民舊
多包糧健訟近亦畏法收歛獨有天台仙居二縣
廢弛巳久錢糧詞訟事事急需整理(臣)謹另摺詳
析奏
聞紹興知府魏觀寧波知府孫詔台州知府楊滙俱到
行伍料理營務亦屬諳練至於台協(臣)到浙時即
相承其中老弱及技勇生疎者頗多及(臣)到台查
閱器械衣甲巳經料理即各汛煙墩木柵亦復煥
然可觀惟弓馬較他營尚未純熟查係副將吳進
義到任後捐貲製備甲械革除老弱稍異從前近
將備弁兵無不竦聽凜畏其黃巖象山等處因現
值漁汛之期官兵出洋巡查(臣)與提臣會商海洋
緊要若調集簡閱恐貽誤地方又值農務正忙士
要緊地方兼閱修濬各工及各屬平糶之處再浙
東地方紹興山會等處水可蓄洩旱澇不至大傷
至寧台二府山田居多四月中旬巳經苦旱正在
望雨(臣)巡查至郡時適大雨連朝山溪漲溢田疇
太多撫(臣)李衛又率屬求晴適五月二十日後天
氣朗霽連晴至今據目前情形浙東早稻成熟已
七八分浙西數郡稻秧如雲兩浙東西仰賴
皇上軫恤之仁豐年可卜并附摺奏
聞謹
奏
據奏豐熟可卜朕懷亦未必即能慰悦待秋成後方可
定耳
浙江觀風整俗使(臣)王國棟謹
奏為據實陳明仰祈
睿鑒事竊(臣)抵浙半載周巡六郡在杭之日無幾今由
台郡暫回省城因見巡撫(臣)李衛與藩司(臣)許容
之中辦理諸務已竭心力藩司新任舉動稍輕似
有露丰采持短長更張事務之意此所以漸至牴
聖訓漸就和平(臣)恪遵
聖慈巳俱洞悉再京省各衙門胥吏作姦屢奉
價騰貴委官赴川買米到浙藩司書辦向買米各
員需索使費及將此米平糶委經歴驛丞等賣銀
役犯贓非同入已現在嚴行示禁並巡歴所至檄
飭大小衙門幫役白役盡行裁汰且親提夘簿查
核去留務遵經制毋許陽奉隂違明知若輩姦狡
恩深重仰賴
奏伏祈
睿鑒謹
奏
覽
浙江觀風整俗使(臣)王國棟謹
奏為敬陳縣務需才事宜仰祈
睿鑒事竊(臣)巡歴紹寧台所屬各縣查有台屬之天台
縣地處山僻民多樸野歴任縣令不能整理前令
梁懋敇尤事事廢弛經撫(臣)李衞與(臣)會疏糾參
在案現在署縣之萬際清辦事平常天台諸務廢
弛之後急需能員料理查該員原奉
旨以知縣縣丞等官題用應遵
旨另行酌補又仙居縣田地山蕩魚鱗號冊久廢無存
是以包攬抗欠歴年錢糧清查不易自非將該縣
田地履畝清丈則地方積弊必不能清而現署縣
事之陶起潛託病乞休亦非清釐積弊之才通省
調任又難其人或另委專員查丈庶幾其弊可除
又紹屬之嵊縣與新昌接壤似非難治縣令張泌
履任未久其操守頗潔但性情躁暴甚不協於民
情(臣)查詰該縣錢糧完欠據生員周頤等公稟嵊
縣戶書每錢糧一兩勒要私費三分張泌並無覺
察(臣)現發該府查審以上各員(臣)與撫臣面商料
理再查署仁和令袁皥(臣)昔見其為人誠謹據實
舉
奏蒙
皇上恩旨補用仁和雖現在黽勉供職但省會甚屬繁
劇仍宜量能調補使人地相宜庶得盡力報效又
海寧令申程章(臣)在河南時因見其人頗有才識
且約束生員不避嫌怨據實具
奏蒙
皇上飭令引
見授以知州銜料理海寧縣事今聞該令莅任伊始上
下未孚求治過急或該令辦事舛悞或地方姦徒
有挾私造謗等情(臣)查確時再行具
奏伏惟
聖鑒謹
奏
覽所奏辦理數事均屬公當明白交付李衞可也
浙江觀風整俗使(臣)王國棟謹
奏為恭繳
硃批叩謝
天恩事五月二十五日(臣)家人恭捧
皇上批回奏摺及
聖恩賞賜午節各種錠藥到浙(臣)出郊跪迎望
闕叩謝
天恩開讀
皇上硃批跪繹之下仰見我
皇上至聖至明經緯萬端仁智運於一心緩急周於庶
務深居
九重而知臨四海史冊所紀實未嘗有是以
帝德光昭存神過化浙省風俗人心如何丕變之處(臣)
何敢言總仰頼
皇上德化委曲開導詳晰明諭近日浙省人民稍知辦
賦急公息爭減訟姦宄之徒潜蹤斂跡此為尊親
向化之一驗也(臣)一介庸愚學識淺薄蒙
皇上不次擢用洊歴今職日夕兢兢常恐隕越惟有敬
承
天語一一欽遵奉行并手錄
聖諭供諸座右出入瞻仰朝夕服膺以為持循之要力
雖不逮而心實有餘謹凛諸寤寐矢之終身而巳
所有奉到
硃批奏摺封繳並謝
天恩謹
奏
覽奏謝已悉此任本欲令爾整飭數年以期成效但湖
南地方緊要廢弛日久急需治理布蘭泰操守心術俱
好但器量褊淺不能化導該省總不得人今不得已命
爾廵撫其地其勉為之直省督撫中為朕所深信可託
而不勞神照顧者惟鄂爾泰田文鏡二人而已近日觀
爾之居心行事朕又慶得一好撫臣矣此志絲毫莫移
勉之
浙江觀風整俗使(臣)王國棟謹
奏為恭謝
天恩仰祈
聖訓事竊(臣)一介庸才疊荷
聖恩不次擢用抵浙以來雖恪遵
諭旨多方誥誡次第勸懲以期革面洗心仰副
天心仁愛而才識短淺日懼隕越有負
任使乃蒙
皇上簡授湖南廵撫(臣)驚聞
行宫面領
聖諭視爾才器儘可大用此番諭旨無論陞用何職任
使何處俱已訓誨爾宜恪守欽遵(臣)聞
命之下汗流浹背即跪
奏(臣)材質凡下現今浙江任内深恐有辱
君命此外重任(臣)才實不勝區區下情巳叨
聖鑒今者過蒙
恩命夙夜恐惶既不敢冒昧赴
闕又不敢逗遛浙省謹遵
旨即赴湖南俟(臣)到任後查閱地方事務情形另䟽具
聖訓庶微(臣)犬馬戀
主私忱得以少慰楚南地方事務有所遵循再(臣)家本
寒素並無親信家人(臣)胞弟王國安係候推守備
因騎射尚欠嫺熟未經到部投供為人醇謹小心
素知自愛且事務亦頗明白仰懇
皇上聖恩准(臣)携帶湖南佐(臣)料理庶務約束家人俾
(臣)得專力辦事或可稍免貽悞合併附摺
奏明謹
奏
爾弟王國安准爾帶赴湖南相助料理家務但須嚴加
約束毋令招搖生事如現在浙省一面帶往一面將奏
請奉旨情由咨明該部并本旗可也
浙江觀風整俗使(臣)王國棟謹
奏為奏明事(臣)奉
命廵方抵任半載浙江十一府已歴杭嘉湖紹寧台六
郡計四十餘縣業將地方情形先後條析奏
聞其金衢嚴温處五郡所屬(臣)雖未身歴所有風俗吏
治營伍一切事宜久經遍行檄飭兼隨處查訪聞
民俗金華刁悍温州浮囂衢州稍覺質實但棚民
頗多處州儉陋嚴州醇樸此五府風俗大槩然較
之杭嘉湖等處厚薄相去甚遠現在錢糧詞訟俱
稍異從前再(臣)周廵所至凡有已經提拏各案地
方官尚未審結者舊例一經陞任槩行註銷今(臣)
湖等處向有劣名今無過欵者就(臣)見聞開單交
與許容再行訪核料理其金衢嚴溫處五府吏治
因未經廵歴賢否尚難確知今(臣)赴任湖南道經
其人稍有年紀然約束亦頗謹嚴金協現在缺員
嚴衢兩協俟(臣)經過時查驗并
奏(臣)才質凡庸莅任以來雖竭蹶趨事未有涓埃之
補受
恩深重慙汗悚惶謹將聞見情形據實
奏明謹
奏
文武兩途在在需才總難得人今權事之輕重而命汝
往撫湖南也勉之勉之
浙江觀風整俗使(臣)王國棟謹
奏為敬陳浙省財賦情形仰祈
睿鑒事(臣)叨蒙
聖恩在浙數月凡有聞見關吏治民生者留心稽察浙
省為財賦重地撫(臣)李衛極力飭查料理而在州
縣則有捐墊流交之項在里戶則有田糧不清之
弊查一切正雜錢糧俱關
國帑豈容那移墊補然浙省州縣則實有萬不得已
之情如兵米計口授食刻不可緩青黃不接之時
民間無米可徵滿漢官兵嗷嗷待哺不得不為墊
給又漕糧兌限孔廹民間尾欠催徵不齊勢需那
墊以濟兌運其他應捐各項頭緒甚多承辦之員
不得不動那墊用既經那墊未及補數遇有陞遷
補復有交代亦即流交後任其提火耗一項亦有
將民欠作抵者輾轉相沿無所底止至民間錢糧
按畝起科全在地畝清晰逐戸照則徵收自無詭
寄飛灑之弊如台州之仙居天台等縣舊有魚鱗
號冊散失混淆民田難以稽核遂致強者有田無
的名以致零星分戸不便催徵詭寄田畝無從䆒
詰衿監胥役從而包攬侵欠為此撫(臣)李衛飭行
順莊催糧之法(臣)亦通飭十一府查造花戶的名
冊籍如果行有成效則詭戶之弊或可稍除而田
在官錢糧久欲清釐因兵米漕糧各項事關緊要
聞又(臣)奉
命之日適李衛往嘉所掣鹽於旬日内回省(臣)與面商
料理未竟事件即行起程赴楚合併具
奏伏惟
聖鑒謹
奏
覽
湖南廵撫(臣)王國棟謹
奏為奏
聞事竊(臣)蒙
皇上天恩超擢湖南廵撫浙江任内之事業經屢摺陳
奏所奉
諭旨事件逐一俱與撫(臣)李衛會商(臣)於七月初四日
由杭起身路經嚴金衢三府凡各屬員接見之時
皆一一宣布
聖德闡發
聖諭勸誡各該員仰體
皇上愛民育物之心嚴飭紳衿士庶務期痛改積習急
公輸税減訟息爭漸登返樸還醇之治看得嚴州
府知府張方居官聲名頗好但其人稍有年紀署
金華府知府杭州理事同知車栢前已單列
奏明衢州府知府朱倫瀚(臣)前奉
聖訓命(臣)察核賢否到浙時業將宣諭
聖旨之處附摺陳
奏查朱倫瀚先經撫(臣)李衛委署寧波繼奉
旨補授衢州知府(臣)廵查寧波聞其署任時頗有官聲
兹蒙
成亦好及至南昌見督(臣)邁柱所言通省收成雖
有不齊較上年大概俱好合併附摺奏
聞謹
奏
覽
湖南廵撫(臣)王國棟謹
奏為奏明事竊(臣)於八月初十日到湖南任署撫(臣)
布蘭泰即將錢糧倉榖
欽部案件造冊交代并將
硃批分别催科以清積欠一摺遵
旨示(臣)跪讀之下仰見
睿慮周詳無微不燭欲使去任者任怨任勞新任者便
無難處之事
皇上整飭綱紀之意既重以周而體恤下情之慈又詳
以摯(臣)等具有肝膈敢不黽勉辦公以求報稱(臣)
愚又以為督撫大吏在去任者固不可沽譽市恩
在新莅者身任封疆之重為通省吏治民生所賴
俱嚴加誨諭因初莅任一時屬吏賢否未能周知
容訪聞確實再行奏
聞其藩庫錢糧(臣)照例盤查具
奏至各屬常平倉穀據布蘭泰與各司道俱云並無
虧空(臣)亦不敢盡信現在各州縣官吏見
題湖南向有攤荒之弊與復則減則各案亦關緊要
署撫(臣)布蘭泰交代各案其中有數處頗難清楚
者(臣)細閱案卷已面諭各該縣設法經理一一清
額外分别抵補陞科又苗疆一事(臣)到任後即查
閱案卷其保靖永順二司俱已新設同知管轄地
方諒必寧輯近據乾州同知王柔詳稱鎮溪所十
里版圖前朝原有崇山衛城設立總兵今六里為
土苗所占歴年已久當此
國威遠布之時不難仍歸版籍然(臣)新到湖南兼之
事關重大固不敢因循苟且以失事機亦不敢冒
昧張皇以滋紛擾當與督(臣)褔敏熟商審處再行
具
奏(臣)謹繕摺奏
聞謹
奏
鎮溪所之事愼重為之尺寸之地在内在外有何關係
但務民苗相安為上倘因六里地方滋生事端一切反
難措置矣殊非急務聞王柔居官頗好確否已有旨調
伊來京引見
湖南廵撫(臣)王國棟謹
奏為欽奉
上諭事湖南湘隂等十一州縣雍正五年夏被水災蒙
皇上命署督(臣)福敏署撫(臣)布蘭泰查明賑恤已共沐
浩蕩
皇恩猶恐所發之銀或未敷用復
命發帑金二萬兩交(臣)確查散給又恐地勢低窪堤岸
未修易至泛溢設法興修防護奠安居民又恐一
時米價稍貴姦民或有借端搶刦者即嚴拏審訊
分别首從治罪此誠我
皇上以愛民如子之實心行愛民如子之實政(臣)受事
之後查前署督(臣)福敏署撫(臣)布蘭泰巳於司庫
公項内動銀散給又復借用採買穀石委員賑濟
(臣)仰體
皇上軫恤民瘼之心與司道等公同詳酌若將奉發之
銀儘數一時散給恐將來青黃不接之時難以接
濟現在檄飭各該屬確查戶口先將一萬兩即時
給發將一萬兩亦即發交被水之州縣衛領回趁
此秋成於隣近豐收之處照依時價預行採買米
湖南被水之處除湘隂等十一州縣衛外尚有長
沙永定二縣衛係續報水災造冊詳請亦經布蘭
泰核
題在案雖未准到部覆似應一視同仁均勻分給以
廣
後會同料理再行奏
聞又今歲收成分數查湖南所屬地方除被災州縣衛
外其餘九府州所屬據報中稻晚稻收成俱有七
八九分不等米糧價値不過九錢一兩不等合併
奏
聞謹
奏
忻悦覽之
湖南廵撫(臣)王國棟謹
奏為奏明事竊(臣)蒙
皇上擢用隆恩有逾常格(臣)初至湖南夙夜小心辦理
庶務深恐才質庸下稍或隕越乃莅任二十餘日
後忽寒熱交作時發時止至九月二十日稍覺痊
可(臣)即附摺
奏明又復半月寒熱始不復發目下調理已愈伏念
皇上宵旰勤政訓廸百官雖一命下吏無不爭自濯磨
羣策羣力(臣)具有肝膈安敢惜身圖安故雖在病
中地方諸務仍勉力辦理但恐一時精力照管不
到或有疎漏今幸託
皇上福庇調養已愈謹繕摺
奏明(臣)無任仰瞻悚恐之至謹
奏
如此公忠為國精勤為民古人云為善日強何病不痊
耶前聞爾染疾朕未免繋念今覽奏大愈深為慰悦雖
然凡百量力為之不可過用精神一切處但返之於心
無愧斯已耳何必勉強從事爾其遵諭毋違
浙江廵撫(臣)王國棟謹
奏為奏明事(臣)前將至湖南時
奏紹寧台三府官吏賢否蒙
皇上硃批浙江一省朕每揀選上等人材發往湖南屬
員未必能及浙省爾到任後加意教導試用(臣)謹遵
諭旨每於屬員進見之時宣示
皇上造就人材之至意諄切教導近亦咸知勸勉然州
縣屬員尚多優劣不等(臣)自不時察核查有玷官
箴者先後糾參才識平庸者
題改教職至知府各員尚堪供職如原任長沙知府
孫元原任衡州知府汪榯為承審長沙協副將李
登雲串通斥革把總余成龍派索一案經前署督
(臣)福敏題參降級調用照例摘印委署(臣)查此案
前署司長沙府知府孫元先任衡州府知府歴練
已久地方諸務熟悉原任衡州府知府汪榯先蒙
皇上特簡長沙府知府辦事勤慎前署撫(臣)布蘭泰將
兩人
題請調用蒙
皇上俞允俱在
聖明洞鑒之中(臣)莅任後見孫元汪榯亦俱實心任事
頗能稱職猶屬可用之員今以承審遲延詿誤殊
皇上天恩(臣)謹繕摺具
奏再湖南省米價近日每石一兩一錢上下不等長
沙府城十一月十九日得雪積五六寸二十日復
大雪又積七八寸嗣後瑞雪連朝皆由
皇上愛民心切感召
天和亦來歲豐稔之兆也合併奏
聞謹
奏
去冬之雪直省普遍霑足誠可謂
天恩浩蕩也
湖南廵撫(臣)王國棟謹
奏為奏明事雍正五年七月十三日奉
上諭興修堤岸一事(臣)謹按湖南長沙岳州常德三郡
逼近湖庭湖邊計有堤之處如湘隂巴陵華容安
鄉澧州武陵龍陽沅江益陽九州縣環繞大湖堤
塍甚多緣洞庭一湖春夏水發則洪波無際秋冬
水涸則萬頃平原濱湖居民遂築堤堵水而耕之
但地勢卑下水患時有惟恃堤垸以為固蓋同一
堤塍而形勢與湖北迥異者湖北之堤禦江救田
湖南之堤阻水為田湖北之隄或東西長數百里
南北長數百里湖南之堤大者周圍百餘里小者
二三里方圓不一星羅棋布名雖為堤其實皆垸
而湖庭一湖三面受水凡沅湘滇黔川粤之水千
皇上念切民生知濱湖之處地勢低窪堤防不固設法
興修務圖一勞永逸為小民謀其萬全浩蕩
皇恩實亘古以來所未有也上年冬(臣)檄司轉飭長岳
常三府將所屬州縣堤堘親查確估議詳并委岳
常道督同確勘去後今據司道府詳各州縣回稱
去年稍被水災蒙
皇恩動帑賑恤又免地丁錢糧各堤居民感戴
皇仁一切堤塍俱各踴躍爭先願自出力加高培厚等
語詳覆但(臣)查各屬估勘冊内現有潰口四百三
十餘處估計工銀七千四百九十餘兩工程緊要
費用頗多若不急為籌算深恐民力不齊春水一
實工務期增加高厚工程堅固以副
皇上視民如傷已饑已溺之至意所動工費銀兩現在
會同督(臣)邁柱具
題(臣)謹繪湖南長岳常三府屬堤塍圖并撮其大意
為堤塍圖說裝成一冊恭呈
御覽至湖南藩庫存貯耗羡銀兩於雍正五年十一月
接准部咨凡非關地方公務擅自動支者該司即
據實報部
題參(臣)即檄飭署藩臣李蘭遵
旨逐一查核從前各院司凡係應酬交情及已身用度
者共計支過耗羡銀一萬一千一百一十二兩九
奏再湖南地方一冬多雪入春以來雨水又復調勻
聖德感孚休徵協應豐稔有兆目下米價照舊每石一
兩一錢上下不等(臣)謹繕摺奏
聞謹
奏
雨雪調勻深慰朕懷但能以公誠之心對越
天地神明雨晹時若朕可力保爾等督撫節制封疆關係
實非淺鮮欽哉愼之
湖南廵撫(臣)王國棟謹
奏為恭謝
天恩敬覆
諭旨事雍正六年正月初二日(臣)家人恭捧
硃批奏摺及賞(臣)
御書福字貂皮寧紬荷包風羊回至長沙(臣)出郊跪迎
至署望
闕九叩祗受訖嗣於雍正六年二月初十日臣家人復
恭捧
遲延糾參摘印(臣)以遲延有因且見二員猶屬可
用為
國家愛惜人才起見
奏請可否留任後經部議以逾限不過三日例止罰
俸准到部咨已令其復任謹繕摺恭謝
天恩敬覆
諭旨(臣)不勝感激屏營之至謹
奏
覽
湖南廵撫(臣)王國棟謹
奏為奏明堤工情形事竊湖南長沙岳州常德三府
屬有堤之湘隂益陽巴陵華容澧州安鄉武陵龍
陽沅江九州縣上年八月初十(臣)到任之日接准
部咨内開欽奉
上諭湖北湖南近江濱湖之地居民常被水患朕心甚
為憫惻或有堤岸未修或有疏濬不力務須設法經
理以安民居邁柱到任後會同湖北湖南廵撫悉心
商酌將如何興修防護之處詳悉速議具奏欽此(臣)
遵照委員逐堤查勘估計於十二月督(臣)邁柱到
任後即移咨商妥於今年開印後興工𣲖員監督
(臣)等各捐穀石幫給百姓已皆踴躍赴工願自出
力加高培厚復於雍正六年四月初九日接准督
(臣)邁柱移咨三月初三日欽奉
上諭朕念修築江堤䟽濬河道該地方既有歲修之定
例今百姓踴躍從事加高修濬甚屬可嘉用沛特恩
助其力作將帑銀賞賜六萬兩令邁柱於湖北湖南
二省酌量工程多寡分派散給并飭地方有司實心
料理使小民均沾實惠工程永遠堅固以副朕愛養
楚民之至意欽此(臣)隨出示諭知堤工百姓感戴
皇恩喜出望外益加奮力堅築歡呼
萬歲今據九州縣陸續詳報潰口俱已告竣其首次險
工有告竣者有報八九分與六七分者其平易工
功尤為緊要俟栽插事畢便可齊力搶築竣工(臣)
謹據實陳
奏再查湖南通省近日米價上米每石一兩起至一
兩一二錢不等中米九錢起至一兩一錢不等二
麥收成有八九十分不等其有蠶豆菜子之處亦
俱有十分收成自正月至四月雨水調勻秧苖遍
插皆我
奏明謹
奏
覽
硃批諭旨卷六十上
欽定四庫全書
硃批諭旨卷六十中
硃批王國棟奏摺
湖南廵撫(臣)王國棟謹
奏為州縣人才難得仰懇
聖恩准予開復事竊湖南前撫(臣)王之樞派徵長沙等
縣減則銀兩案内解任之龍陽知縣劉鐸安鄉知
縣趙琳澧州知州黃炎又來楚質審之醴陵縣丁
憂知縣袁振緒經前撫(臣)布蘭泰審明並非私自
勒派
題請開復部覆以各員所解徵收銀兩現在著落王
之樞等名下嚴催完補况同案之張琳現於王之
樞本案互揭革職質審均難遽准開復應俟王之
樞等銀有無完報並互揭之案審結具
題到日再議(臣)思州縣減則之案業已審結所解減
則銀兩又已奉
旨著落王之樞等追補似與伊等無干至張楙互揭之
案更與减則無涉(臣)見劉鐸趙琳黃炎袁振緒等
俱諳練民事熟悉湖南風土經(臣)委勘茶陵攸縣
&KR0789;縣安仁等處未經復則田畝頗能小心承辦清
釐有法復委協辦湘隂華容安鄉堤工亦俱實心
料理(臣)思州縣人才難得伊等尚屬可用可否准
其開復留楚效用俟有緊要州縣缺出容(臣)各照
原銜酌量
題補給咨赴部引
見此皆出自
皇上天恩倘蒙
俞允當即會同督(臣)邁柱具
題謹
奏
如此方是賢員理應愛惜具疏題請開復可也
湖南廵撫(臣)王國棟謹
奏為請
旨事湖南復則田地一案(臣)查得辰州府屬沅陵辰谿
黔陽三縣界接苗猺在萬山之中土壤磽瘠與别
府州縣之平疇沃野迥異而沅陵一縣田畝六升
三合起科地畝三升四合起科較之各州縣田地
塘糧每畝不過一二三四升起科者實又偏重今
據司詳辰州知府汪立名遍加履勘曉以
皇上愛民之仁三縣民屯士庶踴躍趨赴自願陞科認
復原則紛紛求請於雍正六年起徵輸納(臣)查各
該縣復則田地例應於雍正三年復則起徵計應
補三年陞科糧共銀一萬四千八十餘兩但三縣
俱係瘠薄之區收穫無幾欲將三年陞科糧與當
年之原額及新陞錢糧一併催徵恐敲朴徒加民
力終難輸納查雍正五年五月十五日欽奉
上諭各省向來之地畆隱匿未報者准官民自行出首
將從前侵隠之罪悉從寬免其未納之錢糧亦不復
追問定限一年令其首報統於雍正七年入額解徵
等因欽遵在案今三縣既認復則所有雍正三四
五等年陞科糧可否概行寬免准其雍正六年起
徵出自
皇上天恩為此繕摺請
旨批示以便繕疏具
題謹
奏
自然應從雍正六年起徵即照此具疏題奏可也
又所奏嚴定處分一摺現發部議候旨遵行
湖南廵撫(臣)王國棟謹
奏為敬覆
諭旨事竊桑植保靖二司土衆感悦歸誠土司遵法繳
印(臣)業經會同署督(臣)福敏
題報在案其遵
旨調度事宜相應奏
聞(臣)先檄飭新授副將楊凱會同同知鐵顯祖領兵進
桑植駐防復酌用鎮筸鎮遊擊王進昌會同同知
劉自唐領兵進保靖駐防臣隨出示宣揚
聖德委曲曉諭去後土民叩頭感泣土司繳印并有喇
布神旗各土人隨印出來叩頭投誠目下正商建
置營署兵房添設弁員抽調卒伍一應善後之策
并商安插土司之處會同酌妥再行
題奏又乾州同知王柔詳稱鎮溪所十里版圖六里
為土苗所占一事(臣)欽奉
皇上硃批跪讀之下仰見我
皇上睿慮精詳包容廣大視四海猶一家地何分於内
外(臣)謹遵
聖訓撫綏苗民輯寧邊徼總在使之相安諸凡不敢冒
昧但六里土苗及紅苗之事王柔言之鑿鑿渠為
人雖覺粗率然熟諳苗疆辦事勤敏今因遵
旨迎請
龍神已委王柔來京虔請於王柔引
見時
皇上詢其情形悉知原委合併
奏明謹
奏
欣悦覽之應須料理一勞永逸之事斷然不宜畏難但
不可好大喜功濫及無辜
湖廣廵撫(臣)王國棟謹
奏為奏明事竊湖南永州府寧遠縣生員荆之寶家
於雍正六年二月初一日夜被刦一案經(臣)嚴飭
各汛弁兵協力會擒獲得賊黨年亞孫一名嚴訊
供稱賊首廖老四等係廣東連州人關文密拏前
已
奏明在案(臣)又訪知二月十八日永州鎮標左營遊
擊楊京瑛同把總王俊侯進山追擒不識路徑反
被賊捉放回猖獗已極(臣)又陸續嚴飭文武官弁
設法擒拏務期全獲兹於四月二十二日准永州
等處總兵官楊國相移咨四月十六日據遊擊楊
京瑛呈稱行刦荆家賊夥當即四路懸立賞格訪
查嚴緝據江華縣民鳳成偉等禀稱深知此案賊
犯來歴住居廣西賀縣等處地方情願報效前往
緝拏等情隨挑選健兵十名令把總周永安帶領
兼同鳳成偉等前赴賀縣密緝於四月初九日拏
獲賊犯潘文德方應隆二名解送寧遠縣署縣蔣
德重嚴訊二犯供出夥盗黎青竒等八人俱係賀
縣人今仍委把總周永安帶兵與鳳成偉等協同
縣差到廣西賀縣一帶地方照依縣審姓名年貌
住址關文廣西賀縣文武嚴拏各犯等情前來據
此所有本標遊擊楊京瑛所拏賊犯姓名并關拏
各犯原由理合呈報等因到(臣臣)已飛飭署寧遠
縣蔣德重俟夥賊緝獲到日審明速報外謹先繕
摺
奏明謹
奏
覽
據孔毓珣奏聞於廣東地方亦擒獲數名矣此等匪類
不法已極當盡法究處不可稍涉姑息
湖南廵撫(臣)王國棟謹
奏為覆
旨事竊四月二十一日(臣)標把總恭捧
皇上硃批奏摺到長沙(臣)伏讀
硃批謹遵
諭旨凡嚴查屬員懲治民俗之處當益加留心實力整
飭仰副
聖懷再辰沅靖道王柔迎請
龍神於五月初二日到長沙(臣)已建設祠宇誠敬供
奉
皇上愛民重農建立
先農壇行耕藉禮今復虔造各省
龍神像位為民祈福一誠所感通於神明目下湖南
雨晹時若插蒔已畢四望田禾芃芃遍野從此
國家歲逢大有農民屢慶豐年
龍神之福
國佑民皆
皇上之格
天感召也近日湖南各府米價比去冬每石减去一錢上
下不等合併奏
聞謹
奏
禾稼秀而未實年歲尚未可定何遽云從此歲逢大有
等語朕最不喜此等虚誕無益之言豈我君臣以一誠
對越神明祈
天垂佑之心乎况朕屢降諭旨甚明雨晹之應實關汝等
督撫之公私誠偽用得其人即朕之所以體
天宣化若用非其人朕有何術以感召之耶湖廣米價從
未聞如此之昂今不過稍為平減正我君臣夙夜修省
憂勞思過之際乃出斯大言毫無敬慎之誠似此漫忽
居心朕實不取汝等身任封疆一不存為臣不易之心
必至於喪失身家而後已也看此光景初志已移大非
田文鏡李衛之居心行事矣敬之慎之
湖南廵撫(臣)王國棟謹
奏為奏
聞事竊查湖南廵撫標下左右兩營兵丁内向有空糧
四十名係撫臣家丁充當前撫(臣)趙申喬止留二
十名以二十名歸營募補歴任相沿至(臣)莅任後
雖照舊開支其應領銀米仍貯該營以充火藥等
公項之用但(臣)撫標兵丁均關營制所有家丁名
糧二十名未知前任撫臣曾經
奏明與否兹准署提(臣)劉世明咨商永順保靖桑植
三處地方需兵彈壓添設營制不敷兵丁議於通
省各營抽調併(臣)標抽撥二十名(臣)現檄飭中軍
遊擊等將家丁糧二十名内募補十名以足抽調
之數其餘十名糧餉於左右兩營内各存五分以
備火藥軍器等項之費理合據實奏
聞謹
奏
此事布蘭泰亦經奏過汝酌量行之
湖南廵撫(臣)王國棟謹
奏為恭報湖南雨水情形及早稻收成分數仰祈
睿鑒事竊惟楚南地方自本年春夏以來雨晹時若二
麥豐收惟五月十八日以後至六月初旬據辰永
等屬陸續具報得雨而長沙府城雨澤稍有愆期
(臣)即於六月初六日率同合屬文武各官於
敕建龍神廟虔誠祈禱(臣)因查勘堤工於初九日自長
沙起程初十日行至湘隂縣本日暨十一日連得
甘雨續據布政司趙城飛報長沙府城同日得雨
并據岳常等府呈報亦皆陸續得雨十八日(臣)查
堤至常德府龍陽縣地方又得甘雨二十二日至
除各屬得雨有無霑足之處容(臣)查確另報外謹
先將六月分雨水情形及早稻收成分數據實奏
聞謹
奏
覽
湖南廵撫(臣)王國棟謹
奏為奏
聞事雍正六年二月十三日湖廣鎮筸總兵署九谿協
副將印務周一德具詳二月十三日據下筒長官
司向鼎晟呈稱竊照卑職下峝長官司創設始於
唐宋相傳千有餘年屬九谿衛管轄輸納錢糧世
受
國恩謹守忠順今逢我
皇上恩及苗疆澤流邊遠桑植保靖俱准改土歸流土
衆得以安居樂業共享昇平隣近土司莫不欣欣
向化是以永順亦請改流竊思桑植保靖原因獲
罪改流至於永順土司實心向化之處所當效法
今卑職擇善而從自願改流永為
聖朝赤子以盡效順之誠但念卑職祖居邊徼世為土
人實無原籍可歸伏懇轉詳
題達改流并求憫念窮員向化之志仍守祖宗廬墓
不令遷徙異土再查卑職彈丸邊鄙幅&KR0695;甚小烟
戶無多向因隣司兵擾逃亡殆盡現僅存一百一
十一戶仍請屬九谿衛就近管轄輸納錢糧等語
又據副將楊凱同知鐵顯祖報同前由(臣)思下峝
長官司向鼎晟世襲土職謹守忠順今自願效法
永順改土歸流將所轄四至地界戶口冊造齎前
來願入九谿衛管轄輸納錢糧求勿遷徙(臣)見情
詞懇摰出於至誠現在批行藩臬兩司妥議具詳
會同督臣邁柱另䟽具
題外謹先繕摺奏
聞謹
奏
覽奏已悉但土官若盡令改流殊不勝其繁已命怡親
王轉傳密諭令汝等詳細斟酌旨到時爾與邁柱悉心
籌畫奏聞朕閱䟽後再行批諭
湖南廵撫臣王國棟謹
奏為奏明倉穀事湖南各府屬常平倉積貯穀石(臣)
於上年各屬减糶之後即飭買補并委員遞盤如
果存糶穀石顆粒無虧即出具實貯印結詳報一
或缺少該員隨盤隨揭(臣)即指名
題參前已
奏明但(臣)查長沙巴陵武陵等十三州縣衛於雍正
五年夏被水災經前署撫(臣)布蘭泰先於司庫公
項内動用散給又復借用各被水州縣衛存貯倉
穀共二萬八千六百石委員賑濟此項榖石係布
蘭泰仰體
皇仁一時從權動用未經
題明旋率司道府各捐銀買補還項每石議價三錢
五分飭發買補上年湖南被水穀價騰貴不敢採
買除益陽巴陵武陵沅江九谿永定具報買完外
尚有長沙湘隂澧州安鄉龍陽華容岳州衛等州
縣衛無力賠墊一時不能買足(臣)思此項係借用
穀石非同别府州縣春夏减糶秋冬買補一有違
限當即
(是)題參之比今將各州縣衛未買穀石現檄飭作速購
買如數貯倉毋許遲延致干參處但(臣)念前署撫
(臣)布蘭泰發價之後正署迭更又遇歲歉穀貴三
錢五分原不敷買(臣)查有實係無力不能賠補者
可否於司庫三分耗羡内酌給添補速買貯倉或
寬期至秋成穀賤之時令其補足再有違誤立即
題參此出自
皇上天恩伏乞
睿鑑批示施行謹
奏
寬至秋成買補為是湖廣穀石較之他省猶易於措置
惟當以懲治刁悍習俗振刷屬員因循為要務也
湖南廵撫(臣)王國棟謹
奏為奏明事竊湖南桑植地方甫經改流
皇上憐憫苗民向受土司殘害設立文武各官撫綏彈
壓副將楊凱先由遊擊超擢辰州副將以其熟諳
苖務
特恩調補桑植岳州府額外同知鐵顯祖係减則案内
罣誤知縣亦為其熟悉苖情破格擢用此二員者
自當文武和衷恩撫土民輯寧苖地方不負
皇上任使隆恩乃文武不睦動輙齟齬同知鐵顯祖科
派擾民先據楊凱將伊劣蹟禀報(臣)亦密訪得實
隨會同督(臣)邁柱
凱居官之處自必查核確實具
奏再湖南軍政冊開造標下左右兩營遊擊等官履
歴内有右營遊擊郭永祚年七十四歲例應填註
年老之員(臣)查郭永祚履歴於雍正二年引
見時年已七十蒙
皇上天恩念伊係曾效力之人由千總掣廣西守備
特放湖南遊擊早在
奏
覽
湖南廵撫(臣)王國棟謹
奏為奏明事竊雍正六年七月初二日據永州永明
縣署縣吳璠詳稱永明縣扶靈猺素産杉枋猺人
逐年斫伐堆積山谿兩岸本年四月内溪水暴漲
漂流而下有附近猺地之梘頭村居民以為無主
之物任意撈取孰意猺人跟蹤尋至村民不還當
即捉人復於五月内統衆肆横到村搶去耕牛大
小二百餘隻隨經追出人口給還杉枋先委桃川
市廵檢入猺追取牛隻猺人抗不服追卑職又親
詣扶靈猺地方委曲勸諭令其出質猺人竟堅不
退牛抗不赴質伏乞嚴批䆒治等語(臣)屢經飭行
該府縣開誠曉示猺人秉公推鞫䆒擬招解去後
續於八月二十七日復據永州府轉據新任永明
縣知縣何鉝詳稱七月二十四日扶靈猺人復統
衆捉去村民周正翟許仔搶去牛一隻割去禾豆
等物八月初九日又統衆潛伏傷死在地摘棉花
之毛端若在田割禾之毛舉仔等情永州鎮(臣)邊
士偉亦同日咨同前由(臣)思此案猺人雖因撈木
起釁但已經給還杉木縣令又復親詣面諭乃其
兇惡至此或者其中别有隠情亦未可定(臣)現檄
委永州知府親詣該地會同鎮臣先出示明白曉
諭宣布
皇上德威民猺均係
朝廷赤子並無岐視化導民猺兩造出質以息爭端䆒
擬傷人猺頭以為猺人肆横之戒倘仍負固不服
自應臨以兵威(臣)與督提二臣另行商酌請
旨遵行謹將扶靈猺情形據實
奏明伏乞
睿鑒謹
奏
此等苗猺與禽獸何殊必至萬不可恕時相機舉行猶
當愼重近日以來各省整理番苖㺜猺之事稍覺過多
可緩者應徐徐圖之如王柔急公效力之心雖切恐或
涉於孟浪諸凡必詳加審度可保萬全者一舉而加諸
彼方克奏效若大費經營未能徹始徹終洞悉之事且
靜以待之為是慎之毋忽
湖南廵撫(臣)王國棟謹
奏為奏明事竊惟保靖桑植永順三土司奉
旨先後改流其作何分建州縣一切善後事宜現在會
同督臣熟商經理惟三土司地土頗廣輸納無多
自宜通行查丈以清
國課第從前田地類多土民瓜分耕種甘受土司苛
派並不按𤱔陞科相沿已久安之若素化導改革
似當以漸始為安妥前據原任桑植同知鐵顯祖
現任辰沅靖道王柔先後詳請清丈經(臣)會商督
臣及密詢該管文武皆以寬期為便除經密飭王
聞再桑植永順地方前偶有時疫自交八月以後疫氣
漸消人民現已平復又湖南各府早稻收成前已
奏明兹查中晚二稻收成計六七八九分不等現在
米價每石七八九錢不等合併奏
聞謹
奏
知道了
湖南廵撫(臣)王國棟謹
奏為請
旨事竊查湖南各屬依山傍湖田地欺隠較之他省更
難查察現在屬員中之實力開導者固有而愚民
貪利始終欺隠者難保其必無若通行清丈苟不
得其人不得其法反致滋擾(臣)身任封疆又不能
親歴查察必得熟悉風土才具優長之員委令抽
命廵撫湖南適該員告假回籍暫令隨至楚中再往豫
省數月以來該員諸事歴練勤慎無悞但係河工
效力人員近奉
皇上批示欽遵謹
奏
但將現在屬員鼓舞勸懲使人人皆知奮勉循分盡職
此為根本良策若欲於他處旁求俊彦恐未必得遇出
衆之才而徒寒闔省屬員之心羣指所用之人為私人
所得不償所失矣
湖南廵撫(臣)王國棟謹
奏為覆
旨事雍正六年四月初三日接辰沅靖道王柔武昌封
發密禀内云職道於二月十三日面奉
上諭原任湖南辰州府知府遲煓貪贓不法歴辰州二
十餘年欺隱關税贏餘銀十萬餘兩罰伊修城效力
伊乃不知愧悔感恩並不實心效力近訪此項欺隱
税課銀兩係伊管事家人杜大杜二李大李二并管
關書辦張壽元張國寶等俱從中侵蝕其張壽元張
國寶現在居住辰州著廵撫王國棟查追欽此(臣)立
行按察使并飭辰州府知府密拏嚴訊去後兹據
辰州府詳稱已將張壽元張國寶密拏到案一面
將伊住宅家資點明封固交貯沅陵縣庫外卑府
隨嚴加究訊張壽元張國寶堅供壽元國寶雖係
遲煓點管木税不過算數掛號填票其税銀有遲
三公子同内史李大查收壽元國寶等在關每木
一排止得銀五分為衆人飯食紙筆之費此外毫
無侵肥亦並無窩隱遲煓財産之處嚴詰不移除
現封房産資物此外無有財産再飭沅陵縣詳查
另報等語(臣)以張壽元張國寶既於遲煓任内經
管關税現在搜查家産無幾必有侵匿窩隠之處
未便任其狡賴復專委辰沅靖道王柔提犯審追
并密飭辰州常德二府遍加訪查毋致纖毫隠匿
俟王柔審明覆到另疏具
題為此繕摺謹
奏
此事爾不親行審究而欲推諉於王柔希朕信而不疑
大謬矣朕不能信王柔如汝信張元懷之眞切也
湖南廵撫臣王國棟謹
奏為奏明驛站夫役事竊(臣)據驛鹽糧儲道楊馝詳
稱湖南各州縣驛額設夫役二千八百名奉部行
令裁減二百名又平清二衛共夫一百五十名歸
併黔省管理通省共存額夫二千四百四十五名
現今長養在站聽差但定例雖令長養查各州縣
驛實係臨時雇覓蓋差使之來原無一定一遇餉
鞘等項大差來到需用夫役動輒二三百名額夫
既不敷用差使又難遲悞若非平時酌省無項應
付所以湖南各州縣驛之有夫役者按夫之多寡
俱設立夫頭三四五名不等長養在站遇有差使
用夫若干名夫頭即往四鄉臨時雇覓將平日不
長養之夫價以補大差之不足但既不長養則應
付日少空曠日多額領銀兩不無贏餘侵蝕若徑
行請裁恐額夫過少未免貽悮本道職司郵務若
隱而不言難免欺誑之罪今謬加酌議凡各州縣
驛按季發給本道印冊一本凡有勘合火牌及定
例當應付者將逐日應付過某項差使夫役若干
給價若干一一填註冊内不使少有浮冒每季終
合州縣齎送核查俟一年期滿通計應付夫役工
食若干節省銀兩若干詳請
題達庶錢糧可免侵蝕而驛務亦無廢弛等語到(臣)
(臣)查驛站夫役屢經九卿會議差使紛紜之處聽
其照舊設立其偏僻驛遞酌量議减然均難裁汰
奉
旨依議欽遵在案今據楊馝詳稱驛站夫役俱係臨期
雇募乃湖廣實在情形為節省經費起見(臣)思額
設夫役既屬虚名而夫役工食
國家錢糧所關豈容虚冒(臣)謹據實
奏明或照舊遵行或飭令該道試行一年看每年節
省若干并有無誤公累民之處(臣)再行詳議具
題伏祈
睿鑒批示謹
奏
爾不能定之事請朕批示朕在數千里外從未身經目
睹何以遽定其是否耶百凡總須秉公除私竭力辦理
期當於理而已似此事事猶豫動輙請旨將來脱有貽
悞至不妥協時豈欲以曾經請旨四字卸已之過乎於
此觀之為一身利害之念重為國家效忠之志輕矣亟
當改心易慮效法李衛田文鏡為要失之毫釐則差之
千里審之戒之
湖南廵撫(臣)王國棟謹
奏為奏
聞事湖南辰州府黔陽縣參革知縣武弘登捏報老婦
絹綿米肉折價銀兩俱無領状一案有署黔陽縣
事溆浦縣知縣吳大煒因不先行首出經(臣)附參
接准部咨革職但吳大煒居官聲名頗好據司道
府俱稱該員才守兼優實為辰屬苐一好官(臣)查
溆浦係苖疆要缺吳大煒莅任四載並無重大案
件則該員猶堪任使今以一𤯝革職殊屬可惜(臣)
仰體
皇上聖心為人才難得起見伏懇
皇上將原任溆浦縣知縣吴大煒
勅部行文令(臣)給咨赴部引
見棄瑕錄用自必感戴
聖恩勤慎供職或可收一得之效皆出自
皇上天恩又寶慶府新寧縣知縣張人崧為人誠實謹
慎雖初任未經諳練而操守頗好甚得民心前因
盗案革職離任之日百姓奔走號呼如失父母今
蒙
皇上天恩令(臣)出具考語送部引
見倘蒙
聖鑒如其人尚可錄用請仍復補新寧則官民相安苖
疆要地甚有裨益矣理合一併
奏明伏惟
聖鑒謹
奏
照所奏已諭部矣保留人員若出於秉公為國惜才誠
屬美舉乃朕之所望於卿等者若涉於私交市恩不但
於義不合且恐為異日之累似此薦舉之員必須更加
一番訪察少覺有不妥處切勿掩飾袒護如田文鏡李
衛將所薦之人復行參核者不一而足汝當法之蓋人
原難保其始終不移也斷不可過於信人以自貽後悔
須愼為之果能將好員一一奬勸保全其劣員不特貪
婪不法之輩即庸平不及者亦皆一一參黜則郡縣俱
慶得人矣郡縣得人汝等豈不稍省心力乎能若此天
下何患不治兆民何患不安此一著認得真看得透必
秉公持正毫不為一身是非毁譽計毅然而行之大臣
方能之朕於是乎倚賴焉勉之
湖南廵撫(臣)王國棟謹
奏為請
旨事竊(臣)上年奉
命自浙赴湖南任道經長沙所屬之湘潭縣見千艘雲
集四方商賈輻輳數里市鎮堆積貨物𢡟遷有無
居民櫛比而長沙係省會之區府城又逼臨湘江
乃環顧江干無船停泊者蓋因湘潭江形稍曲北
風勢緩而長沙江面既寬北風勢緊又無小港可
以灣入猝然風起濤湧一時難禦沉溺漂没者往
往而有此官民船隻不能停泊而商船亦多往湘
潭以舍湘潭無可棲泊處也即如江西之湖口關
先設湖口縣江水浩瀚商人上税停舟常遭風濤
之險荷蒙
願以雍正五年現存銀八千兩並雍正六年所餘
銀八千兩歲底彙齊共一萬六千兩作為修築堤
工之用再查長沙為省會之地長江浩瀚竟無灣
泊舟楫之所北門外有舊河一道俟雍正七年分
所餘八千兩解到之日可以開濬此河停泊船隻
庶於地方民生不無小補其嗣後每年所餘八千
兩俱存貯道庫以充公用擬合詳請俯賜核奪
奏明(臣)見楊馝情詞懇摯以雍正五年分規為修堤
之用而以雍正七年分規開濬河道與(臣)見適合
今估計工銀約費一萬四千有奇但事關為民興
抵補伏乞
皇上睿鑒批示施行謹
奏
覽
湖南廵撫(臣)王國棟謹
奏為恭謝
天恩敬覆
諭旨事本年十月十九日(臣)家人齎回
硃批奏摺并蒙
恩賜哈密瓜一簍臣謹望
闕叩頭謝
恩祗領恭奉
皇上批發各摺(臣)當逐一欽遵次第辦理伏讀原奏扶
靈猺摺
御批仰見我
皇上天地之大無所不容日月之明無所不照(臣)敢不
益加敬慎熟籌萬妥查扶靈猺捉人潛匿一案今
據永州鎮(臣)邊士偉咨及知府姜邵湘文報已於
九月二十日誘出兇猺蒋滔仔等十三人被捉之
周正翟許仔二人久經放回各猺既悔罪出審似
當懲治兇首寬其餘黨以廣
皇仁至開闢六里一事辰沅靖道王柔於五月間恭捧
硃批奏摺令該督撫詳悉商酌而行(臣)業經面商督(臣)
邁柱現委鎮筸鎮(臣)周一德確勘如果開墾之後
可以裨益
國課綏靖苖疆萬全無患自當與督(臣)計議妥當
奏請
聖裁倘功效難必利害相半即當與督臣商酌停止另
行會
奏又(臣)所
奏開挖引河一事擬動司庫公項今奉
旨辦理軍務需用甚多自當分别緩急次第辦理請於
明歲秋冬舉行合併
奏明謹
奏
應辦理者亦不可畏難因循貽害養姦若好大喜功滋
生事端又非所取也
湖南廵撫(臣)王國棟謹
奏為敬覆
硃批諭旨事(臣)於九月二十六日同督(臣)邁柱提(臣)劉
世明會審永州鎮(臣)楊國相在岳州舟次(臣)家人
恭捧
奏摺到岳(臣)跪接開讀内(臣)奏驛站一摺奉有
皇上硃批遵查此事經驛糧道楊馝通詳(臣)查閱前後
情節似屬可行但雍正三年内奉九卿會議有盡
將人夫裁去現行雇募恐有累民悮差之事等語
(臣)未敢冒昧具
題致干部駁是以摺
奏今蒙
皇上訓誨周詳且近准部咨又令各省督撫將現在驛
站情形詳議(臣)已檄飭司道公同酌妥即行具
題又蒙
聖訓令(臣)效法田文鏡李衛二人欽此(臣)與田文鏡同
事二載李衛同事亦將一年其居心行事(臣)所深
悉又仰見
皇上加恩二臣至優極渥(臣)蒙
皇上高厚委任之恩雖至愚極昧斷未有舍榮而就辱
者但恐(臣)才庸識闇或有智力不及之處伏懇
聖恩時加訓誨(臣)力雖不足而心實有餘惟有一刻不
敢閒一事不敢懈一人不敢縱一字不敢欺殫竭
血誠以供職守而已(臣)臨
奏不勝悚息戰慄之至謹
奏
汝此任甚不及前二任或為智力所限或係改移心行
抑或被屬員之所愚而然均不可知要當竭力加勉不
欺不隱四字奉為指南
湖南廵撫(臣)王國棟謹
奏為敬覆
硃批諭旨事十一月二十四日(臣)標千總恭捧
批回奏摺至長沙(臣)隨跪接開讀(臣)所
奏覆
旨一摺奉到
皇上硃批(臣)蒙
聖恩擢用莅任一載有餘緣封疆任重夙夜兢兢惟以
仰體
聖心察吏安民為務方且謹之又謹曷敢有改移心行
之處但(臣)才識庸愚力量淺薄誠如
聖明睿照至
聖諭所云當竭力加勉不欺不隠四字奉為指南伏惟
皇上聰明睿哲天縱如神無隠不周無微不燭固非臣
下所得而欺而(臣)質本凡陋邅際
聖明亦惟以拳拳之念區區之誠上事
君父實無一事敢蹈欺隠者今蒙
聖慈訓諭(臣)惟有益加謹凛敬錄
聖訓銘諸座右朝夕瞻仰如對
天顔咫尺而已(臣)不勝戰慄恐懼之至謹
奏
廵撫一官原極繁難非勉能清慎勤三字便可謂勝任
也用人雖不求備惟至督撫必須全才方不有所貽悞
若無包羅通省之襟懷統馭羣僚之器量即為不稱厥
職凡事當務大者遠者若只思就區區目前支吾以盡
職任而已未有不顧此失彼跋前躓後者當努力勉一
大字
湖南廵撫(臣)王國棟謹
奏為奏
聞事竊照永州府寧遠縣失主荆之寶案内盗首七十
七糾率匪類為害地方斷難輕縱(臣)欽遵
諭旨歴次移行嚴緝復大張曉諭凡能緝獲本犯者除
已經懸賞外(臣)又另懸重賞分委幹員往粤協緝
去後兹於十一月二十二日據永州府寧遠縣報
稱本月十五日接江華縣錦田司廵檢毛峻德自
廣東廣州府禀稱盗首七十七已於十月二十六
日會同四會縣把總典史在廣寧地方拿獲令帶
去識認之莫祥九認明的係七十七已解赴廣東
督臣衙門查訊等因轉報到(臣)除經飛咨廣東督
(臣)孔毓珣速將該犯嚴押來楚質訊是否確係盗
首另行請
旨正法外所有據報已獲盗首緣由理合具摺奏
聞謹
奏
聞各案業經捕獲之盗多致逃脱且有越獄而逸者是
何理耶獲而復脱何如不捕似此徒貽笑於隣省耳
湖南廵撫(臣)王國棟謹
奏為敬覆
訓旨事本年十一月二十六日刑部左侍郎署吏部尚
書事(臣)杭奕禄奉
命至長沙(臣)謹跪請
聖安杭奕禄隨口宣
皇上訓旨爾至湖南問王國棟伊在湖南一兩年如果
時常宣揚德化曉諭愚民如何有此等百姓想河南
必無此事令伊從此以後勉力改過自新留心地方
事務不時曉諭愚蒙稽查匪類等因欽此(臣)跪聆之
下悚慚無地伏念(臣)本愚賤謬任封疆楚南刁悍
習俗久荷
聖明洞鑒今乃有大逆不道之曾靜張熙出(臣)屬下(臣)
莅任一載有餘既不能化導於先又不能覺察於
後負職之罪百喙難辭乃蒙我
皇上不加譴責格外優容復
諭旨部臣勉(臣)改過
天恩如此之高厚
訓誨如此其諄切(臣)惟有時刻凛遵
天語一念不敢懈弛一事不敢姑息殫心竭力化導整
頓以期仰報
殊恩於萬一耳除會訊逆賊供情及分咨各省提犯緣
由另行公同陳奏外所有微(臣)恭領
訓旨私心感激下情理合具摺謹
奏
身為大吏凡事當務遠大二字若不急所當務往往捨
大圖細而不知所貽悞者廣矣勉為之
刑部左侍郎(臣)杭奕禄副都統(臣)海蘭湖南廵撫
(臣)王國棟謹
奏為恭報會訊逆賊供情并
呈逆書底稿仰祈
睿鑒事竊(臣)杭奕禄於十一月初三日奉
命出京至二十六日抵長沙府城恭述我
皇上天地之量堯舜之仁不以逆賊狂言少介
聖意并
命臣等平心靜氣窮究邪說所由來開導癡愚所未諭
務使折服認罪(臣)海蘭(臣)王國棟恭聆之下仰頌
聖德之淵涵益憤逆徒之妄誕(臣)等於長沙撫臣内署
提出曾靜將
聖天子孝敬慈惠恭儉文明與夫勵精圖治之實心愛
養斯民之實政逐一開示宣揚該犯諦聽良久乃
俯首認罪據云靜生居天末日坐井中造言誹謗
罪大惡極痛哭流涕叩頭不已(臣)等見其醉醒夢
覺然後將逆書所載逐條追究該犯茫無所指非
云齊東之語即云臆度之私詰問再四毫無風影
當給紙筆令該犯寫供謹將親筆供單進呈
御覽(臣)杭奕禄又會同追究其同謀黨羽據該犯堅供
當日遣張熙前去實係獨得之秘毅然而行既非
他人所能參贊亦不屑與聞於人且自以為成固
有利止亦無害故知幾錄内諄囑張熙一路訪問
如所聞與在家所傳不合即便回來另作主意不
可輕舉原非預有邀約謀定後行實無同黨有書
可證等語(臣)等會訊續獲之寧遠縣教諭劉之珩
陳立安併書内查出之曹玨廖易即景叔等皆供
不知投書情事即質之曾靜亦云伊等實不知情
伏查逆賊曾靜即夏靚生於山野不明大義因考
試五等遂喪心病狂借前人道學之皮毛以行其
無父無君之邪說復敢誣謗
聖主捏造逆書遣徒張熙即張倬又字敬卿帶同張勘
即實安齎往陜西希圖誘惑大臣濟其大逆誠為
罪惡滔天神人共憤(臣)等恪遵
訓旨平心細詢該犯自知誣妄不待刑加叩頭伏辜雖
悔罪出於天良似類有苗之格而下民敢於罔上
難逃大逆之誅宜置極刑以彰
國法同謀之張熙知情之張勘張新華以及緣坐人
等律有明條均難輕縱至於曾靜行止乖張久為
鄉黨所不齒被其蠱惑信從者止有張熙等一二
門人(臣)等細行查訪此外實無同夥黨羽其逆書
所載譙中翼嚴𢋫臣沈在寬車鼎豐車鼎賁孫克
用并書内查出毛儀施虹玉等據該犯堅稱皆係
背地推崇並未謀面之人等語(臣)等查閱知新錄
知幾錄内所載各條原無與衆人商謀字樣似非
全出狡飾再從前曾靜遣張熙往浙江訪求吕晚
村書時曾見吕晚村第九子吕無盡得伊綱目凡
例未發之藴或彼此有所商謀亦未可定(臣)等現
在行提併要備忘錄吕子文集及綱目凡例未發
之藴以便查閱所有曾靜逆書底稿及祭祖文稿
(臣)等謹公同封進仍望
皇上即賜發回容(臣)等細按追問以免遺漏除現在會
咨陜西江南浙江三省督臣提拏逆賊張熙并逆
書内一應有名人等到案質明另行分别律擬
奏請外所有(臣)杭奕禄到長沙會訊緣由及逆賊曾
靜供單并搜出曾靜大逆書三冊又所著小學開
蒙一冊扇一柄對聯一紙劉之珩書二冊譙中翼
詩稿一紙理合另匣一併奏
呈伏祈
睿鑒謹
奏
覽逆犯之供單更屬可笑人也另有諭旨從部頒發遵
諭將一起逆黨押解來京可也一路寬其束縛毋使驚
懼江浙逆犯已解到部俟其到齊一同對質
湖南廵撫(臣)王國棟謹
奏為奏明事竊查湖南辰州府鹽木二項落地税銀
向係知府監收每年額徵銀二千四百餘兩經前
撫(臣)布蘭泰訪知所收加倍復據該府通判蔣燾
禀稱約有羡銀六千餘兩行據該府知府汪立名
詳稱止收過贏餘銀三千五百餘兩隨
題請暫委蔣燾監收後因蔣燾不將伊署府任内收
過贏餘銀一千二百兩據實報出復
題請改委陞任乾州同知王柔監收以定税額(臣)查
辰州府徵收鹽木二税向無部頒定則如鹽税一
項每包徵銀一釐六毫而木税一項則計價輸納
查汪立名詳稱伊任内悉照院司詳批定案如杉
木圍圓六尺者作價銀四兩五錢每銀一兩收税
三分其松木槩不收税而王柔當日
題請改委監收之後另定科則將杉木圍圓六尺者
作價銀五十八兩每兩收税三分松木又一例徵
收據稱照現在採買解部木植定價徵收有減無
增而較之從前已多數倍又値雍正五年夏秋水
發木簰絡驛而下所以一年之内收過正額贏餘
共銀九千三百餘兩然王柔亦不敢即以此為定
額仍請再收一二年照河水大小以定該年税銀
之多寡經(臣)
題明准有部覆在案惟是該府木税祗因向無部頒
定則是以各任徵收例不畫一税則懸殊難以遵
守前布政司朱綱任内曾經具詳前撫(臣)布蘭泰
咨請工部頒發則例續准部覆以辰州府鹽木税
銀作何徵收該撫從前並未報明本部其應照何
例徵收之處無憑定議等因咨覆在案(臣)思同一
六尺圍圓木植而汪立名照從前詳案作價銀四
兩五錢每兩收税三分王柔作價銀五十八兩亦
每兩收税三分未知各省木税作何徵收自應酌
定税則頒發徵收庶商民不致偏累而可永遠遵
循除現將汪立名王柔各任内徵收木税欵項造
冊咨部酌定則例頒發徵收外相應
奏明伏祈
皇上睿鑒謹
奏
據奏則汪立名之欺隱王柔之實心任事已歴歴可見
矣今不待王柔徵收一二年後試準確數而遽請定則
例該部自必仍以無憑定議為辭似此空文往來咨行
朕實不解且若部中竟議定汝等必不能足之數頒行
到彼則又當作何徵收耶殊屬昏謬之至
湖南廵撫(臣)王國棟謹
奏為奏明事竊查茶陵州知州王克修年力強幹辦
事有才因賦性褊急用刑過嚴地方甚有怨聲但
伊自雍正四年十月任事能將接徵康熙五十九
年起以及雍正元二三四等年積欠錢糧全數催
完本任經徵雍正五六兩年錢糧亦俱通完無欠
實有可取使能悛改性情即為循吏(臣)查岳州府
慈利縣知縣陳采先經(臣)
奏請調補城步縣要缺已蒙
俞允在案所遺員缺雖稍簡於城步亦屬苗疆例應揀
補且該縣尚有歴年積欠錢糧正須清理今王克
修催徵積欠已有成效請即以王克修調補慈利
以知州管知縣事仍照原銜陞轉(臣)嚴加教導使
之恪慎供職倘該員調任後仍前任性重刑一有
劣蹟(臣)即據實糾參除會同督(臣)邁柱另疏具
題調補外合先
奏明伏乞
睿鑒謹
奏
王克修既如此催科有術因公任怨則嚴刑之論更當
詳察今若調任慈利經徵積欠又不容其嚴厲則是縶
其足而使之趨也如此刻待屬吏恐將來湖南無一實
心任事之員矣此人不可仍留汝屬下候朕調來另用
刑部左侍郎(臣)杭奕禄副都統(臣)海蘭湖南廵撫
(臣)王國棟謹
奏為請
旨事雍正六年十二月初八日(臣)等將會審逆賊曾靜
親筆供單及逆書稿本業經會摺進呈
御覽其逆賊張熙并供犯嚴𢋫臣車鼎豐等亦經飛咨
陜西江南浙江督臣分提去後雍正六年十二月
二十八日准陜西督(臣)岳鍾琪咨稱訊據張熙供
毛儀係寶雞縣貢生前曾路過他家他巳故五六
年了等語現在差查如毛儀果故即當移解張熙
聽審合先咨覆等因本年正月初七日准浙江督
(臣)李衛咨稱此案先奉
密旨隨將嚴𢋫臣沈在寬已故吕晚村之第九子吕毅
中第四子吕黃中長孫吕懿歷密提到案嚴訊確
供委官李國正等於十一月初六日管押起程解
赴刑部投收訖其備忘錄吕子文集并别項書籍
俱經兩次固封具摺進
呈并將吕留良家現存書目抄冊同送在案相應粘
抄供單咨覆等因該(臣)等查核單内嚴𢋫臣等各
供與前審曾靜口供相同其張熙赴陜上書之處
雖據曾靜堅稱嚴𢋫臣等並不知情但必得對質
嚴訊始可完結相應會摺
奏請伏乞
皇上敕部將嚴𢋫臣等押發來楚與曾靜張熙等三面
質明另容(臣)等按供律擬請
旨定奪至供犯車鼎豐等據差役回稱江南督(臣)范時
繹已經遣員解來於正月二十外可到合併奏
聞謹
奏
已有旨令汝等押帶各犯來京矣
湖廣總督(臣)邁柱湖南廵撫(臣)王國棟謹
奏為欽奉
上諭事竊(臣)等奉
上諭各省官員養廉著各省督撫悉心商酌司道等官
既有養廉何得仍收屬員陋規令督撫一一嚴查據
實陳奏等因欽此隨檄布按兩司移行道府州縣一
體欽遵如有私收餽送規禮據實詳報尚有未分
給養廉之員一并議詳去後兹據布按二司詳稱
准驛糧衡永岳常辰沅各道回移并長靖等九府
詳稱湖南司道府州縣各官自雍正元年將額徵
錢糧耗羡分給養廉之後一切陋規革除殆盡實
無餽送私收情弊今又蒙
皇上令將通省耗羡計算均分又將雜税贏餘添入給
與敢不凛遵
功令益勵清操惟司道府首領及州縣佐雜等官尚
未給有養廉等情前來(臣)等又細加體訪邇來司
道府並不敢違例受賄而州縣亦不敢私行餽送
實無陽奉隂違之事倘有營私壊法不肖之員(臣)
等一經察實立即參劾至湖南雜職各官向無養
廉但此等微員專供差遣俸薪無幾實不敷用(臣)
等推廣
皇仁行據布政司趙城將糧道楊馝報出每年充公鹽
規銀八千兩除各府州縣教職并驛丞等官從無
差遣自有額俸用度無庸酌給外其餘司道府之
首領各官及州縣佐貳吏目典史巡檢等官似應
按照品級酌給養廉今議得分給雜職各官共銀
四千九百兩尚餘銀三千一百兩查永保桑三司
改土為流現已詳請具
題設立州縣佐雜等官將來亦需養廉應預為酌派
今議得新設各員共分給銀三千五百八十兩不
敷銀四百八十兩應於另摺均派司道府州縣等
官養廉餘銀内動支凑給除飭布政司自本年為
始遵
旨一面辦理外相應會摺奏
聞伏乞
皇上睿鑒謹
奏
似此之奏朕不過一覽而已從不批諭是非當否也直
省皆然總在爾等督撫自為酌行
湖廣總督(臣)邁柱湖南廵撫(臣)王國棟謹
奏為欽奉
上諭事雍正六年十二月准戶部咨開
上諭又准兵部遞到和碩怡親王等字内開
上諭為湖廣官員養廉等因各到(臣)欽此(臣)隨即轉行
布政司欽遵並通飭查報曉諭去後該(臣)等查得
湖南各官養廉經前督(臣)楊宗仁將通省地丁錢
糧每兩收耗一錢内以三分解司公用七分給司
道府養廉在案但額徵多寡懸殊其中不無偏枯
兹荷
聖明洞鑒令將通省耗羡計算均勻分給又將各府雜
税項下報出贏餘銀兩添入給與
聖恩優渥亘古未有今(臣)等查湖南通省額徵地丁錢
糧加一耗羡共銀一十一萬七千九百五十二兩
零内除三分公用銀三萬五千三百八十五兩仍
應留貯司庫外實耗羡銀八萬二千五百六十六
兩零又常辰二府報出帶徵商税贏餘銀七千五
百兩又常寧武岡等十一州縣徵收雜税項下欽
遵
諭旨報出贏餘并鹽規銀二千四十七兩零又巴陵等
五縣實徵蘆課耗羡銀一百五兩零以上通共耗
羡贏餘銀九萬二千二百二十三兩零應按照職
官大小事務繁簡均給養廉酌派布政司銀九千
兩按察司銀七千兩驛糧道銀四千兩衡永岳常
辰沅三道各銀一千七百兩長沙府銀二千五百
兩衡岳二府各銀一千九百兩永寶常辰四府各
銀一千七百兩郴靖二州各銀一千三百兩長沙
等八州縣事繁地衝各銀一千二百兩湘隂等十
州縣係屬次繁各銀一千兩醴陵等十五州縣係
少簡之缺各銀九百兩安化等二十九州縣係最
簡之缺各銀六百兩以上司道府州縣共分給養
廉銀九萬一千三百兩尚餘銀九百二十三兩零
查湖廣廵察往來湖北湖南地方遼闊費用繁多
除湖北另行議給養廉外兹湖南議給養廉銀四
百兩即從前項餘銀内動支尚餘銀五百二十三
兩零查永保桑三司業巳改土為流現今議設府
縣雜職等官將來亦需養廉及司道府首領併州
縣佐雜等官一并酌派另摺奏
聞再湖南同知通判養廉(臣)等先經
奏請在於鹽規銀内支給合併陳明伏乞
睿鑒謹
奏
朕意仍同前諭汝等料理此事不可言已奏過三字亦
不可言奉旨二字但令通省屬員心服首肯將來不令
接任者檢點則是矣若徒取快一時任意草率分泒目
今聲名日後身家係焉公慎為之至於地方事務雖有
繁簡之分而薪水之資未必有多寡之異似此大相懸
殊或留為調繁調簡地步以便高下其手之意朕因未
悉地方情形不能無此一疑耳
湖南總督(臣)邁柱湖南廵撫(臣)王國棟謹
奏為奏明事據岳州營參將禀稱華容縣地方於本
年三月十一日風雹驟至城内城外兵民草房吹
倒數百間並未傷損人口其祠宇衙署塘房亦被
刮損田園菜麥間有損壊大約横計四五里直抵
湖北之石首縣交界五六十里等情又據華容縣
詳報前來(臣)等隨行布政司飛飭該地方官將田
園菜麥兵民草房以及祠宇等項傷損之處逐一
確勘明白仰體
皇仁酌動公項銀兩飭令分别賑恤修葺外理合據實
奏明謹
奏
觀汝等封疆大吏之伎倆再加以曾靜輩之百姓地方
上自應有此災異原不足為怪也
硃批諭旨卷六十中
欽定四庫全書
硃批諭旨卷六十下
硃批王國棟奏摺
湖南巡撫(臣)王國棟謹
奏為遵
旨丈勘復則田畝限内報竣仰祈
睿鑒事竊查湖南長沙衡州辰州各府屬之攸縣安仁
&KR0789;縣沅陵辰谿黔陽等六縣未經復則田畆經前
署撫(臣)布蘭泰
題請荒熟併丈(臣)於雍正五年八月内到任後接准
部咨奉
旨交(臣)同布政使趙城悉心辦理揀選賢能諳練之員
將六縣荒熟田畝限二年内一併丈勘報竣仰見
皇上慎重田賦務期均平至意(臣)隨行司遴委能員分
往各縣秉公實力詳細查丈去後旋據布政司趙
城詳據原任安鄉知縣趙琳原勘官署黔陽知縣
吳大煒前往沅陵辰谿黔陽三縣查勘隨據三縣
士庶俱踴躍急公情願復則查明復則田地共應
科徵銀五千九十九兩零請於雍正六年起徵造
具冊結詳報經(臣)核
題在案又據該司詳准原任衡永道徐聚倫咨稱帶
同委員原任安鄉知縣趙琳調任江華知縣鄭鼎
勲并署安仁知縣段一騤原任澧州知州黃炎并
&KR0789;縣知縣劉朝佑分勘安仁&KR0789;縣田畝隨據二縣
士民俱感悟自首安仁丈出復則田地應科徵銀
共四千六百五十八兩零應科徵米共二百六十
五石零&KR0789;縣勘明全復原則應科徵銀共二千四
百四十五兩零又丈出溢額田地應科徵銀共一
百八十六兩零均請於雍正七年陞科造具冊結
詳報亦經(臣)核
題在案又據該司詳據衡州知府陳沆詳稱帶同委
員原任醴陵知縣袁振緒并現任攸縣知縣陳文
言查勘該縣田畝隨據里民歡呼踴躍情願陞科
丈出復則田地應科徵銀共三千四十九兩零應
科徵米共一千七百三十八石零請於雍正七年
起徵造具冊結詳報(臣)現在核確具
題以上沅陵等六縣丈出復則田地通共應科徵銀
一萬五千四百三十九兩零應科徵米二千四石
零此皆仰頼
聖恩寬大准予自首免罪小民俱感悟踴躍樂於輸將
各委員亦能殫心清釐均於限内報竣理合具摺
奏
聞謹
奏
朕嘉悦覽焉似此實心任事之員當察列等差援旨題
請議叙以示鼓勵
湖南巡撫(臣)王國棟謹
奏為敬覆
諭旨事(臣)謹跪讀
皇上硃批(臣)會奏酌派養廉摺内
諭旨仰見
聖訓至明至當勉(臣)辦理務要均平可使永遠遵守弗
致日後更張(臣)雖至愚敢不矢公矢慎查南省各
屬州縣向來所得耗羨多者或至一二千金少者
或止二三百金原屬偏枯不均前荷
聖明洞鑒令將通省耗羨計算均勻分給(臣)與督(臣)邁
柱布政使趙城公同分别衝僻酌量繁簡總期多
者不致糜費少者不致掣肘凡係事繁賦重之地
方州縣各官幕友家丁必須多人一切費用自倍
於簡僻地方則養廉不得不量為加多然巳減於
從前所給之數其餘稍繁稍簡最簡地方在州縣
各官調度既易費用亦省因之酌盈劑虛均勻派
給今計最簡州縣所派養廉較諸最繁州縣其數
誠如
聖諭大相懸殊若比諸向来所得二三百金已加至倍
實可撙節足用(臣)惟凜遵
聖訓殫心料理不敢稍有草率以負
皇上體恤臣工至意為此具摺
奏覆謹
奏
前諭甚明朕實不深悉外任情形總期汝等秉公合宜
料理妥協務使永遠可遵可守還朕一是字而巳
湖南巡撫(臣)王國棟謹
奏為苗疆務在得人懇留賢員以策後效事竊惟楚
南一省州縣半屬苗疆必須熟諳廉幹之員方可
遴選補授而現今准改為流之永順保靖桑植各
土司經督(臣)邁柱會同(臣)酌議分設四縣管轄料
理
題明在案此等地方乃係新附苗疆非曾經熟悉苗
情土俗潔已勤公之員斷難勝任今查得湖南衡
州府屬之臨武一邑地屬苗疆訪知原任知縣趙
侗斆居官數載頗有聲名苗夷情形俱經諳曉實
係廉介勤慎之員兹因該員失察前任知縣卜瑗
冒銷老民老婦銀兩一案奉文革職又欽奉
恩旨著(臣)出具考語送部引
見(臣)思地方緊要人材難得仰懇
聖恩俟該員赴部引
見後倘蒙
聖鑒以該員尚可錄用仍請𤼵回楚省聽(臣)以新設之
縣酌量補授該員亦必感激思奮益圖報稱庶要
地收得人之效矣理合奏
聞伏乞
睿鑒批示遵行謹
奏
引見時候朕審觀其人而酌用之至於汝之鑒别殊難
聽信也
湖南巡撫(臣)王國棟謹
奏為奏
聞事竊(臣)接到怡親王及大學士等寄字有原任施州
衛千總王倬因改衛為縣裁缺另補今王倬並未
到部或仍留在楚亦未可定巡撫可即密行查訪
倘王倬尚在楚省即密行解送來京以與曾靜有
對質之事等語(臣)遵即差人確訪查拏一面密札
督臣在武昌省城密緝去後兹准督(臣)邁柱在武
昌城内拏獲該弁委員押解前来除經起具文批
差巡檢毛峻德將王倬一犯押解刑部查收外理
合具摺奏
聞謹
奏
此人緝獲可嘉曾靜所供一事辦理甚屬糊塗有旨交
怡親王大學士等轉發
湖南巡撫(臣)王國棟謹
奏為敬覆
硃批諭旨事竊(臣)家人恭捧
批回奏摺到長沙(臣)隨跪接開讀内奏
聞辰關木税一摺並調補王克修一摺俱奉有
皇上硃批(臣)遵查辰關木税原無定則自王柔監收以
来現在照買木價值定則徵收而商民狃於積習
不無物議王柔於正月上省時力言今歲不願接
管(臣)面諭方今
聖明在上但當竭力辦理如以人言為疑現今藩司商
酌具詳請將前後收税情形咨部王柔始言如果
咨部永定章程則今歲情願接管是以(臣)據詳咨
部併具摺
奏明兹蒙
訓旨至聖至明無微不照(臣)知識愚昧實切慚惶至王
克修莅任二載有餘能將積欠清完實為能吏但
士民有以故入人罪控者有以多收火耗控者(臣)
因其致怨有由又因其才有可用仰體
皇上愛惜人材至意委曲保全嗣因慈利縣係苗彊要
缺且有積欠一時不得其人(臣)與布政使趙城共
商將該員
題請調補并將地方怨咨之情上達
天聽(臣)受
恩深重總期事無欺隠據實陳奏今蒙
天恩切加訓誨(臣)惟凛遵
聖諭刻骨銘心以勉供職守而巳為此繕摺
奏覆謹
奏
朕乏神仙技術豈能探微索隠不過據汝等所奏衡情
酌理而巳諸凡如欲據實不欺即當盡情剖露一字不
隱若不欲據實則仍循故套含糊支吾可也何乃半吞
半吐令朕會意於章奏之外及至降旨嗔責始將所餘
一半情由陳奏從而巧為支飾是則朕之過舉實係汝
等有以陷成之也據汝前奏王克修朕之批諭便與天
下人公看公論朕實無過
湖南巡撫(臣)王國棟謹
奏為奏明事竊查原任辰沅靖道張楙前在長沙府
及署岳州府任内分賠長沙等縣虧空並張聖弼
等開欠各項共銀一萬三千二百餘兩穀二千石
零先後准到部咨俱經飭行催追立限嚴比據張
楙呈稱奉追銀穀自應遵限完補但楙先因分賠
茶陵善化等州縣虧空以及王之樞許大定等開
欠之項已將原籍産業盡行變賣完公業奉移咨
本籍搜查家産盡絶出結在案今各案分賠開欠
萬難補苴惟有從前各省官員借欠張楙銀兩及
楙賣出田房可以找價銀兩并審明
題定原任巡撫王之樞名下應追還抵項銀兩共計
銀一萬七千一百二十七兩俱有借約印契及書
札并審案可據並非假捏雖蒙分咨查追但隔省
延挨亟請
題追等情(臣)查張楙名下應完銀穀雖非本身虧空
然分賠等項均關
國帑當即照原呈所開分咨直隸河南江西廣東湖
北等省查追隨批司確查兹據布政司趙城查覆
張楙欠項已據各該省咨覆欠銀人員俱已自具
認呈等因原任巡撫王之樞亦巳自行招認其所
開各項似非假捏但隔省咨查恐致遲誤(臣)先據
實
奏明一面另行具
題請
敕各該員人等任所原籍查追完補庶
國帑不致久懸謹
奏
其秉公實力辦理若互相推卸延捱亦斷不能逃朕覺
察也
湖南巡撫(臣)王國棟謹
奏為奏
聞事(臣)因貴州現在勦撫生苗竊慮苗中暗通信息屢
經密札鎮道整飭兵馬嚴加防範續據鎮筸鎮(臣)
周一德覆稱十二月十一日親歴各汛遊巡查所
屬三岔坪兇苗吳老賞同伊子吳普六等及雀兒
寨兇苗石老虎偷盜拏人黨串窩盜復因苗頭吳
老四欠伊銀兩擅將乾州左營兵丁齊國俊捉白
抵黑萬難寬縱現委該營守備陳友設法勦除等
情又據鎮(臣)周一德札稱雍正七年正月十二日
守備陳友同鳳凰營通判白豐押同百戸吳貴三
苗目吳老四等帶領兵役前往協緝詎吳老賞等
藏匿雀兒寨石老虎家膽敢操戈拒捕戮傷苗目
吳老四右手吳貴三等當將吳老賞吳老元石老
虎三兇殺死又生擒吳普六吳老滿二名各寨頑
苗見渠魁不保首領共生畏懼等情并據通判白
豐稟同前由伏查兇苗拒捕誠為罪不可逭今見
首惡就戮咸知警畏(臣)又密札本管文武宣布
皇上德威相機撫戢固不可喜功生事亦不可釀惡長
姦務期剪惡安良以靖苗疆以宏
聖化除在事百戸苗目人等經鎮臣分賞牛酒花紅銀
牌外理合具摺奏
聞謹
奏
如欲清釐楚省此等事件非邁柱王國棟輩督撫之所
能諸凡當量巳之才力而為之不可因見有猷有為之
人整理得法遂爾起心欣羨勉強效顰也
湖南巡撫(臣)王國棟謹
奏為奏明事竊查辰沅靖道王柔盤獲江西流民許
英賢等經(臣)具摺奏
聞並將湖南查無朱文先等藏匿南岳及王柔續獲許
世基等各情由奏陳
天聽兹准署江西撫(臣)張坦麟密咨内稱行據廣信府
貴溪縣前往上清宫公同署真人張慶麟逐戶挨
查並無張易珍其人止有遠族張翼軫生平訓蒙
餬口不與外人往来訊據鄰佑僉供並無為匪情
弊又據南康府行據建昌縣確查江自得劉惟和
劉冠祿並無其人江東榮江東號原往雲南行醫
已於丙午年身故許世基許世朝俱往湖廣行醫
其許世堂許世胄許世龍盧士竒出外未回止拘
獲生員李次文許英賢之父許有儀許世基之父
許冠瑞代許世基帶回銀信之許英資代許世朝
帶銀之許冠祿及收世朝寄銀之許世治又據南
昌府奉新縣拘獲張子明并稱所開何黃道住三
溪橋係建昌縣所轄今查亦無其人又據九江府
行據德化縣遍查並無朱文先名目經該撫(臣)張
坦麟及司道公同嚴訊張翼軫李次文張子明許
有儀等口供取具署真人張慶麟及各府縣送到
印甘各結前来(臣)查閱江西撫臣来咨各供與許
英賢在(臣)案下所供相符似非捏飾查許英賢假
天師捨藥名色騙人財物自非善良但既巳查明
並無謀為不軌情事似可無庸具
題俟雲南督(臣)鄂爾泰查覆江自得虛實覆到之日
(臣)即將現獲各犯咨解江西撫臣衙門飭𤼵各原
籍地方安插收管其為首哄騙之許英賢仍聽撫
(臣)張坦麟酌擬𤼵落完結所有准據江西撫臣查
覆緣由合先具摺奏
聞謹
奏
此一件小事何必如此屢屢煩瀆總之根本立心處祗
為已私起見所以枝葉𤼵出一言一事非過則不及也
湖南巡撫(臣)王國棟謹
奏為奏
聞事竊查湖南各府州自春至夏雨俱霑足惟常德一
府及岳州西屬雨尚未足後於五月初旬各處俱
大霈甘霖插蒔之後禾苗暢茂五月内暨六月初
旬雨澤均沾將来再沛甘霖則中晚二稻可望秋
收今早稻秀實收成頗好俟各屬報齊分數再行
奏
聞又辰州協副將李國采稟報永順王村地方於五月
二十五日未時有風雹一陣揭損民間草房(臣)現
在行令地方官確查輕重應賑恤者即動公項賑
恤理合一併附
奏伏乞
睿鑒謹
奏
覽
俟秋收後方可言必也惟當加勉誠敬以待之
湖南巡撫(臣)王國棟謹
奏為欽奉
諭旨事本年五月二十日湖南觀風整俗使(臣)李徽至
長沙口宣
皇上諭旨王國棟前任浙江觀風整俗使爾到湖南可
諸事問伊即云是朕如此傳諭又爾與王國棟兩人
辦理地方事務當一心一意如同一人等因欽此(臣)
跪聆之下感激無地(臣)前奉
命赴浙荷蒙
皇上諄切指示俾(臣)得有所遵循又與督(臣)李衛共事
同心協力罔敢隕越今(臣)謬膺封疆屢叨
聖慈詳加訓誨柰因南省民風習成刁悍(臣)實才識短
淺亦嘗加意曉諭而勸化未徧亦嘗竭力稽查而
耳目未周仰賴
聖明特簡李徽畀以觀風整俗重任並
諭(臣)等一心辦理(臣)隨將浙江觀風任内所有(臣)自行
辦理并與督臣公共辦理各事務及湖南地方情
形與(臣)現在料理之處備細告知從此恪遵
聖諭協力同心整齊化導務期人心和厚姦慝潛消以
仰副
聖天子化民成俗之至意為此繕摺謹
奏
朕用李徽取伊具有一片良心至於其才其能不必問
者甚與此任相宜彼此互相協助為之
湖南巡撫(臣)王國棟謹
奏為敬覆
硃批諭旨事竊(臣)家人恭捧
奏摺到長沙(臣)跪迎開讀内敬覆
諭旨一摺并奏明許英賢一摺俱奉有
硃批伏念(臣)愚無知識荷蒙
聖恩深厚委任封疆夙夜兢兢時憂舛誤王克修一事
(臣)前摺所
奏原未詳悉許英賢一事本屬小事訛傳(臣)又將江
西撫(臣)張坦麟咨覆緣由復行陳
奏此皆(臣)智識短淺辦理實未妥協兹蒙
皇上高厚之恩詳加訓飭(臣)跪捧
硃批反覆尋繹無地自容悚惶既深感激尤切惟有小
心惕厲殫慮竭誠以求無負
聖訓而已(臣)無任戰慄惶恐之至謹
奏
但務本莫逐末如田文鏡等皆因根源清潔所以枝流
邊無往而非是遂有得心應手之效若捨本求末譬如
入海算沙何有窮盡耶
湖南巡撫(臣)王國棟謹
奏為奏
聞事雍正七年六月初十日准兵部火票遞到和碩怡
親王等寄字内開據逆賊曾静供稱記出有兩箇
偶爾傳言的人一是安仁縣生員姓何名忠立曾
說他聽聞有箇茶陵州人姓陳字帝錫傳說朝中
有人上議
皇上多條又永興縣十八都有箇醫生姓陳字象侯也
說他在一處人家行醫聽得人說茶陵州有箇堪
輿姓陳字帝錫口傳有箇本章諫議
皇上那上本的臣子姓岳名鍾琪等語巡撫可密將安
仁縣生員何忠立永興縣醫生陳象侯茶陵州堪
輿陳帝錫行提到省細訊何忠立陳象侯伊等向
曾靜如何說并問陳帝錫所傳之語本於何處伊
等若承認直供則將伊供出之人一面奏
聞一面提問如伊等不肯承認巡撫可委曲開導伊等
猶不實供則用刑訊刑訊若仍不得實著將何忠
立等解京與曾靜對質又曾靜供所傳收密親王
妃嬪等語是雍正五年五六月内往来路上人傳
說衡州路上押解一箇犯官過如此說等語巡撫
可密行查訪五年五六月間何犯過衡查明一併
具奏且將五六月間過衡人犯姓名密行知會廣
西巡撫等因到(臣)隨分差標員密檄各州縣逐一
查提先據永興縣獲解醫生陳象侯到(臣)取有該
犯親供並供出武生何獻圖(臣)即密行拘提去後
又據安仁縣獲解生員何立忠即忠立并獲解供
出之何獻圖茶陵州獲解堪輿陳帝西即陳帝錫
各到(臣)亦俱取有該犯等親供又據陳帝西供出
何獻圖妹夫張繼堯據供若提到張繼堯情願與
他對夾等語(臣)查逆賊曾靜在京所供陳象侯何
立忠傳聞之言均出堪輿陳帝西之口及訊現犯
何立忠及供出之何獻圖亦俱稱陳帝西告知是
陳帝西實係傳言要犯經(臣)反覆開導詰其傳自
何處得自何人據供實係張繼堯傳說(臣)恐狡飾
仇誣當經刑訊該犯堅供必俟張繼堯到案對質
著落除現在密提張繼堯并追取抄錄孔明碑文
到日質審明確再行具
奏外所有訊取現犯供單先呈
御覽至奉查雍正五年五六月内經過衡州官犯(臣)即
密查是年五月二十二日兵部遞過人犯一名達
色六月初四日兵部遞過人犯一名蔡登科(臣)又
細查是年四月初七日兵部遞過人犯一名馬守
柱七月初十日兵部遞過人犯二名耿桑格六格
太監一名吳守義七月二十四日兵部遞過大監
一名霍成俱係𤼵往廣西之犯(臣)當經密行知會
廣西撫(臣)金鉷在案理合一併奏
聞伏乞
皇上睿鑒謹
奏
爾地方上頑民有此等惡習漫無覺察致令他處發覺
特命部臣前来究審又不能將一類姦匪查出巡撫封
疆之謂何從京指名數犯交爾審究蓋恐姦徒聞風遠
颺故令爾就近設法鞫訊以得其實情今閱所奏但將
已經問出之供任其彼此推卸延捱時日究未知出自
誰口亦可謂才德兼全忠誠任事之巡撫矣此一干人
犯自然須解京審問如再究出他犯亦自然在爾地方
上但必將有名人犯一一交出方可
湖南巡撫(臣)王國棟謹
奏為欽奉
訓旨事雍正七年六月十七日准兵部火牌遞到内閣
大學士等寄字一封内開雍正七年五月二十日
皇上𤼵下
硃批湖廣巡察御史王瓚奏摺二件奉
旨爾等可將王瓚奏摺及朕所批諭旨抄錄寄與王國
棟看王瓚所奏皆湖廣地方之事朕以其不能體諒
督撫之苦衷巳嚴切申飭但思督撫等如果實心辦
理事事妥協亦不至被人指摘條奏可寄信與王國
棟有則改之無則加勉欽此遵
旨謹將
硃批奏摺抄錄寄來等因到(臣臣)跪讀之下仰荷
聖慈體諒復蒙
聖訓誡勉(臣)雖至愚亦有天良嗣後惟有殫心竭力更
期詳審以無負
皇上有則改之無則加勉諄切期望之至意為此繕摺
謹
奏
仍同前諭改勉與否則在汝自為之也
湖南巡撫(臣)王國棟觀風整俗使(臣)李徽謹
奏為奏
聞事竊(臣)李徽在衡州地方據衡協副將崔起潛密稟
據把總王言禀稱梅田塘兵盤得浙江紹興府諸
暨縣民周楠言涉曾靜逆案隨經(臣)李徽密傳親
訊據供曾靜黨羽為首有信通知曾靜實係在省
袁熾又稱門簿及往來書札可查等語(臣)李徽隨
差員飛至長沙知會(臣)王國棟經(臣)王國棟查明
袁熾係督催通省部務之人當即密檄長沙府拏
獲收禁搜查該犯書籍字札封固貯庫(臣)李徽自
衡回省即會同(臣)王國棟面委在城司道等取供
去後今據會訊周楠供稱小的因往洪江生理遇
見曾靜地方上共有八九箇人内有一箇呌楊天
佩一個呌朱士元一個呌王友生其餘不知名姓
據他們說袁熾與曾靜有書信往来都是他起頭
的我們為這箇奴才往雲南去避避再小的於閏
七月初三日從洪江来同一箇在綏寧縣作長隨
姓張的一船往長沙他說曾靜可比方孝孺又說
這箇事袁提塘膽大了些再雍正元年二月小的
在家聽得杜海在孟伯籲藥店裏毁謗
皇上有陳學松徐萬成周孟文連小的四個人聽得的
那杜海是袁州衛守備袁信的家僕都是諸暨人
等語訊據袁熾供稱並不認得曾靜若說傳遞音
信是何音信在何處與他的若有往来的字跡經
過多少大人審過其書籍現在貯庫豈有不查出
的理若與袁熾往来不軌曾靜還有不說的麽今
周楠說聽見人說的又供說的人往雲南去了這
明是虛話毫無憑據等語隨經密提周楠供出之
綏寧縣長隨張姓據伊妻何氏到案供稱伊夫張
鳳本年三月往綏寧當長隨閏七月初回家住不
幾天往廣東去了等語錄供詳解前來復經(臣)等
公同會鞫供情無異隨將搜查袁熾家中現在札
簿書籍當堂細檢並無與曾靜往來確實字跡除
現在據供檄行永興縣確查該縣有無楊天佩朱
士元王友生等曾否避往雲南并密行綏寧縣確
查張鳳現在該縣充當長隨與否如已往廣東應
再移咨查拘確訊外(臣)等備查周楠指首袁熾與
逆賊往來雖係得之途人之口然事關重大未便
以曾靜從前未經供及現在未有確據致有縱漏
敕下浙江督臣查拏確究合併附奏統候
睿裁謹
奏
此所奏是地方上凡如此等事皆當留心察究不可臆
斷其無而或致疎忽縱漏也
湖南巡撫(臣)王國棟謹
奏為奏
聞土苗聚衆撫諭解散地方寧謐事竊查湖南辰州府
屬新設改流之永順地方原設同知一員專司撫
綏彈壓前任郴州宜章縣知縣潘果係屬苗疆州
縣在宜邑任事二載地方安靜(臣)隨
題請補授永順同知該同知赴任時(臣)復再三訓飭
永順土司初經向化地方事宜逐漸整理方不驚
擾隨據該同知稟稱土司舊用舍把頭目不卞百
數此輩向預民事凌制小民卑職始至大張條約
禁革不許私擅行事務絶假借之端以免欺陵之
累等情前来(臣)又當即批飭漸次料理毋得驟事
更張去後詎兩月以来聞得永順土民於本年四
月十六日擁衆百餘及田王二峝亦聚集多苗在
永順南門城外聚衆噪嚷四路守塞聲言潘同知
酷刑重耗差役下鄉苛索滋擾并捉拏衙役等情
(臣)思新附苗疆非内地可比雖所稱劣蹟虛實未
定而撫綏不善即難辭責似此不職廳員斷難姑
容(臣)一面將該同知會疏
題參一面飛檄辰沅靖道王柔辰州府知府袁承寵
持(臣)告示前往曉諭解散土衆委常德府通判劉
法祖署理同知事務又檄行布按二司將該同知
摘取印信押回内地確查劣蹟實情嚴拏擾民蠧
役及究處倡首土民確審定擬在案嗣據該道府
禀稱田王二峝土衆已遵奉約束漸次散去永順
舍把土民亦遵奉曉諭俱已解散具呈懇請銷案
等情到(臣)復飭行該道府悉心安輯再加曉諭毋
仍蹈前轍務期永遠寧謐至該同知所有劣蹟虛
實并土民聚衆起釁情由巳檄行司道府詳加確
查統候奉
旨飭審一併定擬另行
題報(臣)謹將現在永順土民聚衆已經解散情形具
摺奉
聞又(臣)揀選未當惶懼實深業於疏内檢舉聽候部議
合併
奏明謹
奏
汝猶靦顔陳奏可謂無恥之極矣似此新闢苗疆要任
所保題者乃潘果之流其他尋常之缺尚可問乎以汝
此等督撫而令朕假以舉劾之責何從信任然亦無怪
乎汝等朕簡用之督撫皆如王國棟等輩則督撫保題
之員應皆如潘果等流也奈何奈何此皆朕乏識人之
明源不清而望流之潔庸可得乎朕亦無顔降旨責汝
矣惟自愧而已夫復何論
湖南巡撫(臣)王國棟謹
奏為永順地方遼闊委員分駐以資彈壓事竊查湖
南新改流土司地方惟永順一隅最為寬廣又田
王二峝各苗更為頑梗現在駐永止有同知一員
管轄實屬鞭長莫及(臣)向於江西寨相近永順地
方委乾州同知沈元曾分駐管理今沈元曾奉差
往京查有原任醴陵縣知縣袁振緒諳練苗情因
攸縣丈量事竣回省(臣)即檄委協理辰州同知駐
劄江西寨同永順同知分管在案但查該員原係
減則案内解任之員經(臣)查係無干
題請開復併請留楚補用部議准其開復應否留楚
之處俟引
見時
欽定今因該員委勘攸縣田畝尚未給咨引
見惟是永順地方係新闢苗疆非才裕守廉熟諳風土
之員不能勝任查袁振緒實屬廉幹之員可於苗
疆緊要缺内補用仰懇
聖恩准其留楚彈壓地方併請於永順等處新設四縣
内酌量將該員
題補一缺俟料理地方諸務就緒後再行給咨引
見庶要地得人而(臣)亦得收臂指之效矣為此具摺奏
聞伏乞
皇上睿鑒批示遵行謹
奏
或又如潘果之流亦未可定既據奏稱為地方人材起
見姑照所請委曲懷疑而試用之已有旨諭部矣
湖南巡撫(臣)王國棟謹
奏為奏
聞事竊查湖南地方早稻收成分數據各屬具報通計
七八分不等長衡永寳辰郴靖各府均稱雨水調
龍神廟祈求并檄行該府縣虔禱冀沛甘霖目下米
價上米每石九錢七八分至一兩不等中米八錢
七八分至九錢不等理合一併奏
聞謹
奏
該省遇汝等一類督撫朕實不敢望雨暘時若也何則
不能移易吏治民風惟憑一已榮辱之私腸而欲上格
天心斷無是理幸獲收成一兩年亦屬
上蒼赦過之仁耳且楚地為向来豐稔之省今直省連歲
俱獲成熟惟湖南非旱即水如布蘭泰之巡撫在上曾
靜之小民在下則頻年大水之應何莫非
上蒼從輕降罸耶布蘭泰在湖南則被水患調江西則致
旱災汝等督撫之上干咎徵如此至明且速而猶不知
信懼亦可謂冥頑無識者矣然朕亦豈能辭其責但若
以雲貴河東浙江陜西等省而論則又不可概言過在
朕躬也亟當思維根本之治誠求
上天垂佑之道庶幾和氣下應地方獲福無窮矣再者聞
按察使郭朝祚一味柔善因循沽買名譽朕許兩司俱
得摺奏從未見伊將所聞所見據實上陳以盡臣子之
心惟以苟且塞責迎奉上司為得計觀伊志趣似欲仍
學伊父當日積年老練巧詐鑽營以為一生安享子孫
受用光景殊不知大謬矣其命伊學趙弘恩作為若不
肯悛改如醉醒夢覺洗滌肺腸恐一旦禍及身家將伊
父從前欺詐負國婪贓不法處逐一發擿時莫謂朕不
教而加之處分也諭伊深思朕拔擢之恩為伊父幹蠱
之道今此訓諭之旨並伊自身所立之志反覆揣量是
非利害輕重大小而為之可也明白向伊傳旨令其差
人来京到大學士張廷玉處轉奏
湖南巡撫(臣)王國棟謹
奏為
聖恩高厚(臣)罪難辭仰懇
陛見面聆
聖訓事竊(臣)奏永順土衆解𣪚一摺蒙
皇上硃批嚴飭切責(臣)跪讀之下恐懼戰慄無地自容
身任封疆似此緊要地方誤薦潘果撫綏不善潘
果有難辭之責即(臣)有莫逭之罪伏念(臣)愚無知
陛辭之日俱蒙
有忝職守以致上煩
聖慮(臣)寢食居處刻不自安緣(臣)在外日久弗獲親聆
聖慈准
賜陛見(臣)將楚南一切緊要案件次第趕辦於十月武
闈竣事之後暫以印務交布政使趙城獲理(臣)兼
程入都瞻仰
聖顔將湖南吏治民風及各屬苗疆事理凡摺奏所不
能盡悉之情形得一一面陳
君父之前跪懇
皇上詳明誨導庶(臣)知所遵循勉盡厥職得以稍報
殊恩皆
皇上造就裁成之德也(臣)不勝戰慄惶恐之至謹
奏
所當訓諭者從未聞朕訓諭之人不知朕意所向之人
及全未經歴學習之人汝於未任觀風整俗使以前受
朕面訓何啻至再至三如鄂爾泰以江蘇布政使擢授
總督来京陛見如此重任亦不過留京四五日面見數
次田文鏡從祭嶽回京即命往山西察賑此後諸任再
未面領朕訓李衛自雲南来時止留京三日此三人並
非多聽朕諭深知朕之意向而能迎合之也豈有聞教
而不能受受教而不能遵遵教而不能行之人令其曠
官離職往返道途諄諄頻加訓諭之理此奏更屬可笑
爾切勿存凡事見面一言即了之念若然則廷臣無一
獲罪者矣何愚闇至於此極况朕已事事不辭千萬言
批諭總不能領會不能奉行不能振作鼓舞不能察吏
化民而忽思及陛見面請訓諭實不解汝具何肺腑朕
意與其令汝前来受朕誨導反不如將汝隸於田文鏡
李衛之屬下隨二人學習數年或可助汝心力之不及
也
湖南巡撫(臣)王國棟謹
奏為奏明事竊查湖南地方長衡永寳辰郴靖七府
州今歲雨水俱不欠缺秋成有望惟長沙府屬湘
隂一縣北鄉地近岳州六月中旬後雨水稍缺岳
州府屬之巴陵臨湘華容澧州石門安鄉岳州衛
九谿衛永定衛常德府屬之武陵桃源龍陽共十
二州縣衛自六月初旬至七月中旬雨澤愆期禾
多枯槁紛紛詳報(臣)現委員分往確勘除不成災
州縣衛外果有實在成災者當先將被旱情形具
題一面催造分數册結另報但恐今冬明春一時米
買穀石分别輕重賑恤平糶動用之後即委員赴
長衡所屬有收州縣採買穀石運至本處其散賑
處所即以司庫三分耗銀照數買補其平糶處所
即以平糶價銀照數買補一轉移間而於地方民
生實有裨益再查現今十三州縣衛雖經報旱但
岳常二府今春二麥大熟目下米價未長(臣)為將
来民食起見預為籌畫謹具摺
奏明以便臨期料理伏祈
皇上睿鑒謹
奏
直省督撫中惟汝湖廣為次故今歲天下豐收亦惟汝
湖廣被旱
天道之感應可見分毫不爽休咎之徵如此捷若影響而
猶漠然不以為意朕實不解朕命田文鏡兼督山東則
今歲東省收成人言自四十一年来為第一歲此豈可
以虛詞捏造者乎況東省從来難遇豐收湖廣向来頻
逄大有設若命汝巡撫山東則朕至於不敢言矣覽所
奏有何可諭惟深嘉汝一轉移間之一句耳似汝移粟
平糶等舉不過剜肉醫瘡即幸獲平復焦頭爛額之功
亦何足取耶總不知務本於一切事率皆先失機宜復
從而追維補救濟否尚在未悉又居然自以為得此等
襟懷伎倆朕亦無如汝何矣
刑部侍郎(臣)王國棟謹
奏為奏
聞事竊照東省賑濟一案(臣)於出京時跪請
聖訓蒙
皇上念切民瘼
特命(臣)會同查賑大臣加意辦理務令災民均沾實惠
并查實奏
聞(臣)到濟南之日查賑侍郎(臣)劉於義牧可登已經回
省隨細加面詢據稱所賑之處俱係實在被災地
方貧民悉沾實惠確訪輿論亦俱符合現據各屬
報到賑銀州縣衛所共七十六處計銀六萬九千
七百餘兩賑穀州縣衛所共八十四處計穀一百
二十餘萬石雖賑銀之數無多而𣪚穀已經普徧
是以領賑貧民此時俱各相安但尚有出外聞賑
而歸並無藉刁猾之輩以及高阜居民見人領銀
領穀因生覬覦紛紛向委員或地方官衙門求賑
(臣)偶因公事出署亦有具呈求賑者(臣)已嚴飭各
屬如確係被水災民聞賑而歸者查實酌量補給
以廣
皇仁其有本未被水挾官求賑之地方姦徒現在嚴拏
究治禁遏刁風惟是被災州縣地方遼闊𣪚賑各
官率多試用之員未諳賑務其中胥役鄉保串通
生監舞弊重複冒領之處恐未全除有現經委員
確查旋即刪減者(臣)復嚴飭布按兩司并五路監
賑大員確實清釐仍一面密訪重懲如有玩視賑
務之州縣立即指參不敢姑容現在各州縣地方
安堵並無哀號賣鬻情形此皆我
皇上蠲賑並施浩蕩
天恩之所及也所有東省賑恤緣由理合繕摺奏
聞謹
奏
盡心撫恤窮黎實力清釐諸弊
刑部侍郎(臣)王國棟吏部侍郎(臣)劉於義謹
奏為奏明事竊照直省地方凡遇有災傷必須先報
情形後再勘實分數造冊
題報此定例也今東省因撫(臣)岳濬
奏明俟查賑後一并核報在案(臣)等到任後即檢查
卷案傳詢布政使孫國璽據稱十月間曾詳報成
災歴城等州縣衛所共八十七處經撫(臣)岳濬簽
駁歴城等六十九處應准成災其淄川等十八處
應分别被水輕重另行核報等因現轉行確查未
經詳覆(臣)等日事嚴催於十一月二十四日據布
政使詳稱淄川縣等十八處移行道府確查僉稱
實係成災已經一體賑恤並無混冒取具切實印
結應請一并入冊等情前來(臣)等初莅東省未能
深悉從前被水情形既據司道府州等取具印結
詳送隨會商督(臣)田文鏡今督臣以先據司詳業
查内有齊河諸城二縣應另行確查批司駁飭在
案未便畫題并據布政使孫國璽申報督臣批駁
情由前来伏思今督臣批飭與前撫臣簽駁皆以
慎重災傷不憚詳審(臣)等何敢稍有草率除現飭
布政司再加確勘另詳俟到日會商督臣核明定
議
題報外惟是報災定例甚嚴處分最重今公文往返
需時歲内未能
題達事關重大現在另疏
題明合再將情由據實奏
聞謹
奏
所奏是理應查核確實詳慎為之者
刑部侍郎(臣)王國棟吏部侍郎(臣)劉於義謹
奏為奏明事竊照東省今歲漕糧蒙
皇上浩蕩洪恩
特頒諭旨山東被水稍重著將被水州縣之漕糧全行
蠲免業經撫(臣)岳濬欽遵出示曉諭通行在案但(臣)
等伏查東省被水之初申報災傷處所頗多歴經
撫(臣)岳濬飭查今督(臣)田文鏡現在批駁尚未覆
查確實其實在成災之州縣除地丁應准蠲免外
漕糧亦應全蠲若僅止被水猶未成災之州縣則
地丁不在應蠲之列似漕糧未宜獨邀蠲免今(臣)
等細加訪察秋間被水之時雖災傷勘有輕重而
所被水患皆同幸賴
皇上恩膏疊沛賑恤宏施斯民得以安堵現在時值寒
冬若於目下催徵漕糧則小民困苦之餘亦覺輸
納維艱兹當辦漕之際州縣紛紛具詳請示除一
面仰體
皇仁已面諭司道暫緩催徵外伏查被災分數現在飭
司查實另詳歲内未能核定若俟
題報之時再行附請尚需時日理合具摺
奏明可否將被水未成災之州縣漕糧一體蠲免抑
或緩至次年麥熟之後折色徵收皆係
皇上格外鴻慈出自
聖恩(臣)等未敢擅便伏祈
皇上睿鑒批示遵行謹
奏
覽奏已悉候另有諭旨
署理蘇州巡撫印務(臣)王國棟謹
奏為恭報秋成分數事竊查今歲江蘇等府屬地方
夏月雨水調勻入秋以来天氣晴明目下早禾巳
節次登場晚稻亦漸及刈穫皆稱豐稔兹據蘇州
布政使白鍾山冊報蘇州松江鎮江江寧四府屬
收成俱有九分常州揚州二府屬八分淮安府屬
七分太倉州屬七分通州屬八分等因前来(臣)覆
核無異惟徐州及所屬四縣并徐州衛因七月間
被水低窪田地蕎麥晚豆有傷其高阜仍屬有秋
現在委員勘查先據禀詳已將情形照例會同署
督(臣)尹繼善具疏
題報是否成災再行具
題其海邳二州距蘇稍遠尚未據報到收成分數合
并陳明至各屬米麥等價現在俱平即徐州地方
據知州白潔稟稱雖低窪之地被水目今米價照
常亦無昂貴理合恭摺
奏報并另繕分數清冊敬呈
御覽謹
奏
似汝巧詐不實之奏朕殊不敢信以為然
署理蘇州巡撫印務(臣)王國棟謹
奏為恭謝
天恩事竊(臣)於本年十月初八日接准部咨奉
上諭嚴切教訓仍令(臣)往浙江暫署巡撫印務等因欽
此(臣)跪讀之下惶悚無地除另具疏
命署理蘇州巡撫印務(臣)跪聆
聖訓感激之誠鐫心鏤骨惟刻刻以整飭吏治仰圖報
效為念是以甫入江南境内隨留心訪問各官賢
否即行奏
聞乃不細加詳慎於叙列現任各官優劣内并將舊員
皇上格外洪恩仍令(臣)往浙等侯俟督(臣)李衛起身之
洪慈於萬一所有微(臣)感激
天恩理合恭摺奏
謝伏祈
睿鑒謹
奏
覽
署理浙江巡撫印務(臣)王國棟謹
奏為恭請
聖訓事竊(臣)荷蒙
洪恩暫署浙江巡撫印務視事半月以来於從前辦妥
事務不敢自逞臆見再有紛更其現在應行事宜
亦不敢稍有觀望因循推諉致有貽誤但兩浙地
方遼闊海疆重大遠處未能周知未便冒昧妄
奏且(臣)智識短淺辦事無能屢蒙
聖慈格外寬宥復奉
諭旨批飭教導敢不痛自刻責加意奮勉伏懇
皇上天恩訓誨指示(臣)得欽奉遵循庶於地方事務不
致舛錯感戴
隆恩無既矣(臣)謹具摺恭
奏伏祈
皇上聖鑒訓示施行謹
奏
肯依李衛勸勉之言力行與否在汝自問耳朕有何可
訓誨處
署理浙江巡撫印務(臣)王國棟謹
奏為彙報雨雪米穀情形事竊照浙省上年冬初雨
水稍多後漸晴霽晚禾皆得刈穫十二月初九日
降有瑞雪經(臣)等會同具摺
奏報又於十二月十五十七暨本年正月初二初三
初八等日俱得大雪據杭嘉等十一府屬各申報
積地約有尺餘至八九寸不等立春之後旋即晴
和日内又有小雨潤澤豆麥春花俱藉發生惟因
上年交冬隂雨米穀價值有不甚平減之處將來
或恐稍昂(臣)現會同署督(臣)李燦飭行布政司查
明酌議量將倉穀平糶以廣民食至嘉興府屬七
縣及杭屬之海寧一縣間被蟲傷蒙我
皇上天恩將應完漕米減價折收民人踴躍歡呼且因
折漕米穀留存民間更得流通接濟是以八邑米
價現今亦無加增為此具摺奏
聞伏乞
聖鑒謹
奏
王國棟之奏何足為憑不過聊一過目耳
署理浙江巡撫印務(臣)王國棟謹
奏為恭報微(臣)勘過海塘情形仰祈
睿鑒事竊照浙省海塘關繫地方民生緊要時厪
宸衷今(臣)於本年正月十六日乘未開印之前親往海
寧及海鹽平湖等縣各海塘地方逐一親勘查自
老鹽倉大石塘起至海寧縣城南門一帶從前係
樁板塊石塘自雍正六七年至今間叚改修大小
條石塘又自城南起至念里亭一帶從前係舊塊
石塘今連年改修大條石塘俱保固無虞其自念
里亭至尖山等處舊塊石塘歴有坍卸者均隨時
搶修完固至海鹽三澗塞塘工最為險要經督(臣)
李衛
題修舊塘八十丈新塘四十丈又矮石塘一百丈現
在各委員開工修築又鹽邑朱公亭寨等處附土
石塘一千三百餘丈現照原題酌量頂次衝險加
築石工平湖縣乍浦至獨山東舊石塘有數百丈
亦節次拆修惟因辦石頗艱先經委員在於湖屬
武康等處採石不敷今又飭於紹興府屬開採石
宕隨得隨運以副緊工除分令工員趁此春和潮
小趲修堅固并草土各塘草盤頭等工如有應修
整者俱於歲修案内隨時確核整理以資防禦外
合將微(臣)勘過海塘情形具摺奏
聞伏乞
皇上聖鑒謹
奏
海塘一應工務稍若懈怠遲悞及或妄立主見不循李
衛章程辦理致有疎虞必將汝正法示衆斷不姑貸然
海潮情形遷變不常權宜措置尤不可緩遇有應改移
處當星速咨詢李衛而行毋得任意更張
署理浙江總督(臣)李燦署理浙江巡撫(臣)王國棟
謹
奏為請留賢員以裨地方事竊查紹興府知府顧濟
美於本年正月十九日在任報丁母憂業經照例
具
題并委紹興府同知潘銓署理在案今據署布政使
張元懷按察使劉章糧儲道朱倫瀚寧紹道孫詔
等會詳稱該府顧濟美年力富強辦事明敏自到
任至今料理事件從無舛誤實係賢員請留在任
守制等情前來(臣)等伏查紹興一府濱連山海為
浙省繁劇之郡知府顧濟美勤慎練達民情相安
上年(臣)等奉
命赴浙於未經受事之前將應行事宜以及各屬賢否
備詢督臣李衛曾經李衛言顧濟美居官勤慎於
紹郡相宜今據司道等會詳請留在任守制緣(臣)
等均係暫署印務未敢冒昧具
題又不敢壅於上
聞可否將顧濟美給假兩月令其回籍料理仍赴浙省
准留在任守制則駕輕就熟於地方實有裨益矣
謹繕摺具
奏伏乞
皇上睿鑒
奏
照該署督撫所請行
署理浙江總督(臣)李燦署理浙江巡撫(臣)王國棟
謹
奏為奏明事竊照浙省因上年冬初雨水稍多晚禾
收穫之後米穀價值不能甚賤幸屢得瑞雪春花
漸見茂盛二月中連雨經旬不止直至二十五日
始晴(臣)等委員分往四鄉查看并據各屬禀報僉
稱於春花尚無妨礙但查米價未免稍昂(臣)等會
商檄行布政使張元懷酌議平糶照督(臣)李衛向
例於省城内外分設糶厰四所各委文武官二員
量撥倉穀照時減價平糶至於通省各屬亦皆據
詳平糶已飭令遵照每年存七糶三之例多設厰
所分委佐雜各員量為減價出糶以廣民食其嘉
興府屬七縣上年偶被蟲傷内平湖海鹽二縣較
為稍甚目下雖俱遵照定例飭將倉穀平糶恐將
来或有不敷(臣)等再加酌量變通陸續平糶如有
細戶小民無力插種者現在飭查量為資助工本
之需務俾民食接濟不致缺乏(臣)等謹具摺
奏明伏祈
皇上睿鑒施行謹
奏
覽奏知道了王國棟署理撫篆安望浙省地方雨暘時
若耶
署理浙江巡撫印務(臣)王國棟謹
奏為恭謝
聖訓事雍正十年二月十八日接准督(臣)李衛寄信内
開雍正十年二月十一日奉
上諭杭州各官正月初一日拜牌時向例鋪氊三條署
總督李燦因王國棟退縮在二班地上行禮李燦即
手提氊子轉身親遞與王國棟接取朝賀有關大典
二人甚屬失體孫國璽在傍不敢入班且聞李燦署
理總督印務以来諸事急遽無序舉動多有未協之
處王國棟軟弱游移可寄信回去著實嚴加申飭欽
此謹遵
旨寄信前來當凜遵
聖訓改革前錯警惕勉勵嗣後諸事俱宜按照輕重緩
急加意詳慎辦理毋致貽誤為要等因到(臣臣)跪
讀
諭旨感激悚惶愧悔無地荷蒙
天恩不加譴責僅
命督(臣)李衛傳
旨申飭(臣)惟有敬凜遵奉益加警惕諸事詳慎辦理將
錯誤之處痛自勉勵悛改以期仰副
弘仁於萬一為此繕摺
聖訓伏祈
皇上睿鑒謹
奏
勉勵悛改與否朕實難憑信
署理浙江總督(臣)李燦署理浙江巡撫(臣)王國棟
謹
奏為恭報海塘秋汛平穩及田禾情形仰祈
睿鑒事竊查浙省海塘關係地方民生最為重大而潮
汛至秋更屬緊要本年七月十五六兩日適遇風
潮猛烈工程在在險迫(臣)等親率工員實力防護
已保平穏至八月十七八等日正值大汛潮頭較
七月望汛更大(臣)等預飭在工各員多備料物人
夫晝夜防守隨坍隨築又兼新築草塘日夕趲工
將次告竣得資捍禦幸保無虞今九月初汛巳過
霜降以後將屆立冬潮汛自可平緩合將秋汛情
形繕摺奏
聞再查浙省各屬田禾被蟲先經(臣)等具摺
奏明茲據委員先後回省覆稱各屬業已淨盡消除
惟諸暨景寧海鹽平湖等數縣内有低窪之田被
傷稍重(臣)等已飭動備公銀兩酌量賑恤外再湖
屬之安吉州因七月十五六兩日大雨山水驟發
近山最低之田浸壤者約有一萬餘畝又烏程歸
安二縣暨嘉屬之桐鄉縣各禀報於本月初九日
有數鄉忽雨冰雹(臣)等查禾苗將屆成熟之時不
無損傷即檄行布政司星飛委員確勘被傷處所
酌量辦理其寧郡被颶風之定鎮慈象等縣近海
田禾收成少減恐將来米價騰貴現在預為籌畫
於産米之地買運接濟至此外各屬禾稻情形據
各府縣申報中稻現在登場晚稻俱盛長結實時
近刈穫天氣晴明秋成不致歉薄合併奏
聞伏乞
皇上睿鑒施行謹
奏
王國棟署撫篆似此等災異乃
上天慈恩薄罰耳
硃批諭旨卷六十下
