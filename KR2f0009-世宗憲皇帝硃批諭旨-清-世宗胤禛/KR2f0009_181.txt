欽定四庫全書
硃批諭旨卷一百八十一
硃批喬于瀛奏摺
雍正二年十一月初七日廣西右江道(臣)喬于瀛
謹
奏為恭謝
天恩事竊(臣)由縣令行取陞授部郎仰蒙
皇上特恩補授右江道員於雍正二年六月初四日跪
聆
聖訓誥誡周詳勸勉兼至又奉具摺或附李紱或附韓
良輔之
恩旨又
賜三月三日
御製詩墨刻并香珠貂皮茶葉錠子等物當即叩頭謝
恩祇領併
奏明初六日起行(臣)遵於是日出京前赴粤西於十
月初十日先至桂林府廵撫衙門恭傳
皇上面授
聖諭十六日抵(臣)駐劄之柳州府又先至提督(臣)韓良
輔衙門恭傳
皇上面授
聖諭隨於本日到任受事訖(臣)謹遵
旨繕摺恭設香案望
闕叩頭敬附提(臣)韓良輔處進呈
奏謝伏乞
皇上睿鑒謹
奏
知道了凡事不可越分慎之毋忽
同日又
奏為奏
聞事竊(臣)於雍正二年六月初六日自京起行凡旱路
所見高下地畆仰賴我
皇上洪福雨水霑足禾稼茂實(臣)於江西湖南二省水
路經過地方沿途歴問雨水情形收成分數米糧
價値據各鄉民俱稱六七兩月沛有甘霖近水之
田收成約有九分上下其餘山阜之區亦俱有六
七分不等每米市斗一斗有賣至七分以内者亦
有賣至八分以外者其桂林府屬與(臣)駐劄之柳
州府屬亦自六七月時沛甘霖至八月又得微雨
綂計收成約有八分米價每市斗五六分内外不
等再(臣)由江西湖南至粤每過地方買取食物舖
戶小民即問帶有雍正制錢情願以一當十隨問
此間會否有無僉稱從未見過其懽欣欲得一見
之輿情在在如同一轍(臣)目擊此等情形不敢壅
於
上聞可否
特頒諭旨飭部行令各省督撫就地所有之銅觔酌量
購買鼓鑄給發舖戸兌換民間與康熙制錢撘配
矣除(臣)右江道所轄三府一切事宜與土民苗獞
情形如有應
奏之處容(臣)查訪切實另摺具
奏外所有前項各情由理合奏
聞伏乞
皇上睿鑒施行謹
奏
所奏俱悉地方諸務應詳者呈詳上司而行不得瀆奏
不可借此逞挾制之私凡關密逹之事毋露一字干係
爾身禍福不輕須慎之又慎
雍正三年五月十三日廣西右江道(臣)喬于瀛謹
奏為恭謝
聖恩高厚無疆微(臣)感戴弗諼事竊(臣)蒙
皇上賜發
硃批(臣)奏摺到粤隨出郊跪迎至署恭設香案望
闕叩頭密啓敬讀仰見
聖主恩深教誡彌摯(臣)不勝感激惶悚之至(臣)嗣後斷
不敢一事稍有越分應詳上司之事(臣)斷不敢越
分瀆
奏亦不敢借此挾制上司至於密
奏之事(臣)蒙
皇上何等
隆恩斷不敢一字輕露自蹈萬死之罪又蒙
御批愼之又愼之
訓旨(臣)嗣後愈加敬凛斷不敢一事一刻不小心謹愼
致負
皇上教誡之
聖恩理合恭摺
奏謝(臣)仍就近附於提(臣)韓良輔處進呈伏乞
睿鑒謹
奏
知道了朕非不令爾奏逹地方情形但務慎密為要爾
本任内事既有上官不應擅專何可越分陳奏其不干
爾之事無論本省隣省凡有所見所聞只管據奏以廣
朕之耳目即風聞不甚的確朕亦原恕不加譴責也
同日又
奏為奏明事竊(臣)屬柳州慶遠思恩三府民止什分
二三半係土著半係流寓猺獞狑狪狼苗獠蠻各
種之人居其七八凡有具控官司之事非稱礮火
刦殺即稱黑夜燒擄皆因積有讐隙(臣)屬所謂盗
賊諸如此等情事為多若必繩以法律恃險抗拒
差莫能拘勢必動兵未免騷擾殊非地方之福(臣)
價倉斗每石銀五錢内外不等冬春至今約略相
同又入春至今雨水調勻田疇優渥民俱樂業預
慶有秋合併奏
聞伏乞
皇上睿鑒謹
奏
所奏四摺一摺留中矣
雍正三年十一月十四日廣西右江道(臣)喬于瀛
謹
奏為奏明事竊(臣)於本年七月起至九月遵照撫(臣)
李紱檄委盤查柳州慶遠思恩三府屬各州縣倉
榖所歴程途千有餘里經過村莊煙戶稍多之處
無論民猺以及堡目團練鄉勇村老必傳集當面
宣揚
皇上愛養之
聖德靡不歡忻忭舞俱稱願作好人嗣後總不為匪犯
法(臣)既目覩此等情形不敢壅於
上聞再(臣)凡有關係地方民生之事應詳督撫者(臣)即
備具情由詳請酌奪所有(臣)奉到
硃批奏摺(臣)俱封固親齎赴省交與撫(臣)李紱轉
奏外此次
奏摺仍就近附於提(臣)韓良輔處進呈
御覽謹
奏
知道了勉力循分盡職莫務奔競
同日又
奏為土民之禮義非讀書莫啓請立土官勸懲令民
一體力學應試以廣
皇仁以隆文教事竊(臣)查粤西土府州縣土民禮義鮮
知不通文理總由土官平日願其愚不樂其智竝
不令民多讀書稍通文理誠咎不在民而在於土
官也(臣)愚請嗣後土府州縣土民子弟俱責土官
實心令之力學如五年以内即有童生應試者該
土官錄送由府轉送學臣考試十人之中量取一
名其新進童生除土屬建有學宫設有教職之處
即歸本學外其餘俱先附該管之府府學俟人文
漸盛照地方大小酌定名數建設學校另選教職
至於初次新進童生一名及初次中式舉人一名
進士一名者將該土官分别議叙示勸如五年以
外竝無童生應試十年以外仍無童生應試者將
該土官分别議降示懲俟有童生應試進取之日
分别開復如此則土官咸惕於勸懲而民皆得沐
浴於詩書人人知有禮義矣(臣)為土屬人心風俗
起見不揣冒昧恭摺密
奏是否有當伏乞
皇上睿鑒施行謹
奏
此事應與爾該督撫商酌直據所見而言勿云會經奏
過
同日又
奏為奏
聞事竊(臣)屬柳慶思三府屬各州縣併新奉改之直隸
賓州所屬各縣地方今歲高下地畝早晚禾稻收
成實在有六七八分至九分十分不等惟柳州府
屬之象州因七月間大雨田疇微有被淹之處收
成稍歉實止五分其現在三府一州所屬地方新
榖每倉斗一石價銀二錢三四分至二錢七八分
不等紅白糙熟各色新米每石價銀五錢至六錢
内外不等又查各屬棉花收成亦有五六七八分
不等至於早禾收割復栽蕎麥豆子亦俱有收所
有(臣)屬今歲地方收成仰賴
皇上洪福民食民衣兩俱有藉即象州收成稍歉而地
處近水船運往來貿易米穀價平民間亦不致有
困苦理合一倂奏
聞謹
奏
覽所奏收成分數米糧價值知道了百凡總宜據實直
陳毋稍粉飾
雍正四年五月十六日廣西右江道(臣)喬于瀛謹
奏為遵
旨商酌事竊(臣)前恭摺密
奏請立土官勸懲令民一體力學應試以廣
皇仁一摺奉到
皇上硃批諭旨(臣)即遵
旨與督撫兩臣商酌竝不敢聲言
奏過情由督撫兩臣俱令(臣)詳到核奪(臣)於本年三
月二十五日備文分詳督撫聽候核奪訖所有(臣)
遵
旨商酌情由擬合據實
奏明謹
奏
看汝光景不似不聲言人也
同日又
奏為奏明事竊(臣)准布政司(臣)黃叔琬照會遵照撫
(臣)汪漋批委(臣)監收潯州厰税(臣)隨自柳州起程
赴潯於本年四月二十日接管任事所有應抽貨
稅俱照原定稅例竝從前各經管酌減分數公平
抽收斷不敢苦累商民致負我
皇上恤商愛民之
聖恩至於每月抽收税銀務俱儘收儘解斷不敢苟且
營私自干罪戾統俟每月收有成數(臣)當逐一據
實密
奏擬合
奏明伏乞
皇上睿鑒施行謹
奏
於具奏不敢營私之時業既營私矣爾之聲名不好亟
宜小心
硃批諭旨卷一百八十一
