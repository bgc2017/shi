欽定四庫全書
硃批諭旨卷二百七上
硃批史貽直奏摺
雍正七年正月二十日吏部左侍郎仍兼管戶部
侍郎事(臣)史貽直謹
奏(臣)奉
旨差往福建審理喬學尹及禪濟布等案又面奉
諭旨命(臣)教導福建督(臣)高其倬撫(臣)劉世明(臣)於上
年十二月内到閩即會同督(臣)高其倬内閣侍讀
學士(臣)西柱一面先提集各案卷宗及案内官犯
證佐撫(臣)劉世明於本年正月到任所有應查應
審之事容(臣)等次第辦理分案具
奏外(臣)遵奉
諭旨於接見督(臣)高其倬撫(臣)劉世明之時即詳加教
導仰惟
皇上洪慈覆載體恤臣下者無所不至
聖哲天亶照臨臣下者無所不周凡屬臣工幸得遭逢
聖主皆當竭盡忠誠力圖報效況督撫為
皇上特簡之大員信任專而委畀重一切興利除弊整
綱肅紀之事尤當不避嫌怨不憚勤勞不博長厚
虛聲不踵因循陋習事事凜遵
訓旨實力奉行庶幾民可以安吏可以察政可以舉教
可以興貪墨者知懲豪強者斂跡盜風止息
國賦阜盈文武協和兵民輯睦方無忝節制之重任
方無負
簡畀之殊恩今試問心自揣果能如此奉行盡善經理
咸宜乎夫督撫者羣吏之表也政治者斯民所觀
化也若大臣身任封疆不能使地方日有起色風
俗日見淳熙其何以膺節鉞而無愧乎故必行之
一年則有一年之成效行之數載又有數載之規
模而悠忽從事苟且自安皆當深戒也雖才具或
有短長智慮或有深淺而有志自勵者無不可學
習而至試觀今日督撫中如鄂爾泰田文鏡李衞
等俱重荷
皇上之殊恩僃極人臣之榮遇而要其所以上合
天心者皆由於事事悉能仰遵
聖訓而又克盡其撫綏封疆之職其吏治民風實有可
觀故能仰邀
恩眷至於如此古人云彼丈夫也我丈夫也豈可同爲
督撫不思效法而甘居此數人之後乎然所以致
此者非僅行一文張一示遂可為遵行不怠也亦
非舉一吏劾一官遂可為奉職無欺也即不然或
奉
皇上之諭旨勉行數事凛
皇上之天威矯飾一時皆不可為臣心已殫臣力已盡
也大凡人臣事
君不但當以身事更當以心事此心唯知有
君而不知有人此心唯知有
君而并不知有己斯可以身任封疆之重蓋心者身之
主此心既肯許
國自然公忠自矢至誠無欺不必有意迎合而辦理
皇上平日之所以訓(臣)及(臣)平日之所以凜遵者轉相
誥誡務使其咸喻
濟柔和方為盡善撫(臣)劉世明雖係初任海疆而
感激
天恩志圖報效人亦明爽可以有為但歴事未久稍俟
聖訓之下俱各感激歡忻共思益加勉勵仰報
聖恩除督撫兩臣各另摺恭謝
天恩外所有(臣)遵
旨教導過督撫二臣緣由理合覆
奏至於閩省大小員弁凡因公進見時(臣)俱留心察
看於宣揚
聖德之餘復又勵以官方并詢其土俗民情叩其治行
雖稍歉收然僅止福泉二府中之數州縣晚禾微
欠雨澤早禾原屬豐收統計尚有五六分收成其
餘俱各豐稔今蒙
皇上大沛恩膏蠲免歴年民欠截留漕米接濟近奉
恩旨又將臺灣之未補倉粟二十五萬餘石槩行豁免
聞謹
奏
遵旨教導之語朕嘉悦覽之聞此而不感奮振作者則
誠為木石矣高其倬亦有覆奏摺来閱其情詞十分肫
誠懇切似有動心光景但恐熟處難忘於汝回京復命
後又仍循前轍也臨行時可再諄諄勸勉之
同日又
奏(臣)於到閩後准戶部咨開閩省雍正四年春秋二
季册報實存庫銀六十一萬四千兩零經(臣)部按
册奏撥該督撫屢請免解究無確數報部恐庫帑
不無虚懸請將閩省庫貯錢糧一并交與侍郎史
貽直徹底清查如有那移虧缺立即題參著追果
無虧那即行據實奏報等因奉
旨依議欽此移咨到(臣臣)遵奉
諭旨隨即檄提布政司一切卷宗簿册詳細察核復又
親至藩庫徹底清查今(臣)查得雍正四年春秋二
季册報銀兩原係(臣)部撥令解京之項前署司陶
範因該年兵餉緊急將季報實存銀兩那借二十
五萬九百八十兩零墊給兵餉業經陞司沈廷正
催完歸款理應將此六十一萬四千九百七兩零
即行解部以清款項豈意陞司沈廷正與署司喬
學尹復又遞相那用而原任廵撫毛文銓將前項
歸款銀兩朦混造入雍正五年春秋季報實存銀
兩項内竝不聲明某項即係雍正四年春秋二季
原撥未解之銀迨後接任廵撫常賚亦不詳細確
查遽行造入雍正六年春季册内經(臣)部據册動
撥内有撥解雍正五六兩年京餉及酌留閩省動
支并撥給雍正五六兩年兵餉等項共計銀二十
三萬九千九百八十一兩零(臣)細閱節年案卷逐
款詳查始知從前册内造報雍正五年春秋二季
及六年春秋二季實存銀内即將雍正四年季報
原撥未解歸款之銀混行牽入今查款項并動用
銀數俱屬相符以上二十三萬九千九百八十一
兩零應請准其免解除現存庫銀一十六萬三千
六百九十六兩零外尚應存庫銀二十一萬一千
二百二十八兩零俱經陞司沈廷正及原署司喬
學尹任内預給雍正五六兩年兵餉那用無存(臣)
查此項銀兩係應行解部之項即稱暫時那借亦
應詳明題請方可動用今竝不具題又未報部擅
行那用迄今三年之久尚未歸還原款所有擅行
那移之前署司陶範陞司沈廷正接任署司喬學
尹及朦混造册之原任廵撫毛文銓常賚不行確
查之總督高其倬容(臣)於疏内照例
題參其現存庫銀一十六萬三千六百九十六兩零
現在檄飭具批解部至於未補銀二十一萬一千
二百二十八兩零(臣)已檄飭現任藩司趙國麟在
於雍正七年地丁項下勒限本年奏銷前解補完
足如逾限不完著落從前那用之員及徇庇之各
上司名下分賠再查藩庫現貯一切正雜錢糧(臣)
於盤庫之時一并逐細查核俱各清楚竝無虧空
合并聲明謹
奏
察覈料理甚屬妥協詳明之至具題到日有旨
雍正七年二月初八日吏部左侍郎仍兼管戶部
侍郎事(臣)史貽直謹
奏(臣)於雍正六年十一月初七日途次接到戶部郎
中安圖齎交和碩怡親王大學士公馬爾賽等字
帖一封内開閩省修造戰船
上諭一道(臣)抵閩省後即遵奉
諭旨飭令督(臣)高其倬將閩省修造戰船因何遲延之
緣由具
奏請
旨并嗣後修造戰船務須照依定限作速告竣且須堅
固完好愼勿仍前怠玩因循等因移咨去後兹准
督(臣)高其倬咨覆前來據稱跪讀
聖諭不勝赧惶查閩省修造戰船因近日本省桅木難
覓并廣東之棪舵浙江之樟料皆買之隔省近亦
少産覓購稍難且需時日又承修之員屢易其人
遲延實由於此但戰船關係緊要(臣)不能如期料
理又不將遲延情由具奏罪實難逭仰蒙
皇上特命欽差大臣嚴加申飭跪聆之下感激涕零嗣
後凡有修造戰船必使如期竣工堅固完好不致
遲緩倘再有誤(臣)一人願甘獨認重譴等因咨覆
到(臣)准此謹將督(臣)高其倬祗遵欽奉及(臣)遵
旨申飭過緣由理合覆
奏所有奉發提(臣)藍廷珍奏摺一件相應恭繳再審
理喬學尹及禪濟布等案(臣)已一一會審完畢現
在繕本具
題約計二月下旬即可竣事起身除各另摺奏
聞外合并聲明謹
奏
朕更有續交爾會同督撫察議之事二月内且毋起身
北上
侍郎(臣)史貽直總督(臣)高其倬巡撫(臣)劉世明學
士(臣)西柱謹
奏(臣)等審得原任福建巡撫朱綱題參原任福建革
職按察使喬學尹一案(臣)等檄行按察司查取喬
學尹任内凡故縱開脱及辦理錯誤各案令一一
查出詳報兹據現任福建按察使潘體豐造册呈
送卷宗前来共計十二案(臣)等逐案查審將其中
喬學尹扶同毛文銓之處及喬學尹於各案内或
有意開脱或故為縱盜或減重為輕或增輕為重
等情節一一究訊喬學尹惟有俯首認罪自愧不
能秉公執法詳慎用刑深負
聖恩悔莫能及再查喬學尹署内潘姓幕賓與外面勾
通作弊一事訊據喬學尹供稱實無其人不敢隠
諱再四窮詰矢口不移(臣)等查前撫朱綱疏内亦
稱原係訪聞未有確據今現據福州府縣報稱逐
戶挨查竝無其人出具印結申送在案應請毋庸
深究(臣)等查喬學尹任内各案除丁長枝一案審
係喬學尹錯擬從重外其餘悉係喬學尹故出之
案查律載官司故出人罪若囚未決放者減一等
杖一百僉妻流三千里喬學尹應照律杖一百僉
妻流三千里再查册開十二案内除彭瑞仁許萬
崑吳勝龍陳仲能廖細妹丁長枝張向余由賽舉
九案已奉
旨結案外其吳徐張正吳祖三案尚未審結今(臣)等已
會訊明確應仍歸入各本案内逐案另疏具
題完結合并聲明謹
奏
喬學尹甚屬可惡題到之日另有諭旨
同日又
奏竊原任巡臺御史禪濟布摺參臺灣縣革職知縣
周鍾瑄并與原任巡臺御史景考祥互揭一案(臣)
等逐一秉公察審俱各取有確供查周鍾瑄額徵
正穀外違例加派耗銀六千七百五十兩除餽送
銀兩舉放錢債輕罪不議外合依官吏非奉上司
明文因公科斂所屬財物入已者計贓以枉法論
八十兩絞律應擬絞監候禪濟布係蒙
皇上特差巡臺御史不能潔已率屬收受屬員衙役餽
送又給發本錢縱容書役張浩等於所部内典當
財物違禁六分取利且諸事任性行止卑汚實屬
有玷官箴應請
敕部嚴加議處景考祥參劾禪濟布之處雖審明竝無
挾怨情弊但身為御史奉
命巡視臺灣乃袒庇年姪陳朝棨帶令冒籍亦屬不合
相應一并交部嚴加議處知府范廷謀於搜查周
鍾瑄貲財時雖審無徇私情弊但周鍾瑄係范廷
謀本管屬員違例加徵耗穀竝不查察揭參實難
辭咎應與從前徇庇不行揭報之各上司於
題本内逐一查明列參至於案犯繁多其應行究擬
之處及周鍾瑄禪濟布各名下應行入官銀錢物
件統容(臣)等於
題本内按律擬罪照追入官謹將審訊過各案大略
情由繕摺先行奏
聞謹
奏
覽所審理究擬之處甚屬公當詳明具題到日有旨
雍正七年三月十二日吏部左侍郎仍兼戶部侍
郎事(臣)史貽直謹
奏為奏明事雍正七年三月初十日(臣)行至江南常
州府地方接到吏部咨文一角内開欽奉
諭旨著(臣)會同高其倬劉世明將福建知府以下知縣
以上各員優劣詳加甄別造册具奏等因到(臣臣)於
上年十二月二十六日抵閩所有奉
命查審各案(臣)晝夜辦理業經逐案審明已於本年二
月十三日事竣由閩起身回京復
命今途次接准部咨蒙
皇上命(臣)會同督撫二臣將福建知府以下知縣以上
各員優劣詳加甄別造册具
奏所有(臣)審過禪濟布揭參周鍾瑄一案喬學尹一
案清查閩省庫貯錢糧一案俱各繕本分案具
題又提(臣)藍廷珍摺奏監生陳華嶽侵占廟地一案
另繕摺具
奏俱一面交與(臣)部主事朱叔權先行齎領進京恭
呈
御覽(臣)一面仍由江南常州府星馳赴閩遵
旨會同督臣撫臣甄別各員除俟核定優劣造册具
奏外所有(臣)再行赴閩緣由理合奏
聞謹
奏
朕未料爾辦理如是爽速也今既途次接奉諭旨復回
閩省深愜朕懷
雍正七年四月十二日吏部左侍郎仍兼管戶部
侍郎事(臣)史貽直謹
奏(臣)於本年三月初十日行次江南常州府地方接
准部文奉
旨命(臣)會同福建督(臣)高其倬撫(臣)劉世明甄別閩省
知府以下知縣以上各員優劣造册具
奏(臣)遵即於常州府起身回閩四月初二日行至建
寧府屬之葉坊驛接到兵部遞送
内廷交出奏匣一箇蒙
皇上批發原任南平縣革職知縣梅廷模奏摺一件(臣)
於四月初七日抵福建省城即會同督撫臣嚴加
查審俟審明後於(臣)回京時齎摺面
奏至於甄别各員一事(臣)一入閩省即行文知府以
下知縣以上各員令其赴省會同驗看詳加甄別
今陸續到省者已多(臣)隨即會同驗看畢即令各
員回署辦事勿令片刻稽遲致使遠離職守是以
行之甚速約於五月初旬即可事竣起身進京復
命謹將(臣)到閩緣由先行繕摺奏
聞謹
奏
朕已降旨命爾署理福建總督印務矣爾其勉力為之
所交各事件應題者具疏應摺奏者具摺奏聞
原任福建延平府南平縣革職知縣(臣)梅廷謨
謹
奏為奏
聞事竊閩省倉庫虧空纍纍荷蒙
皇上欽差大臣前往徹底清查據實參追原撫(臣)楊
文乾以福州府候官縣印務委(臣)署理(臣)將前
任已故知縣王夢賢之子王溥仁移交歴年盤
册細加磨對見其種種牽混茫無頭緒其流水
日報拆封紅簿皆那張脱頁印信參差(臣)悉照
正收正支分年歸款縷晰查核所有虧空那移
皆據實通詳揭報經司府審擬
欽差會勘已據王溥仁直認不諱各年庫吏供招確
鑿具
題在案今王溥仁竟敢經年不補分釐儼同無事
(臣)曾密訪王夢賢虧空之由錢糧皆伊子王溥
仁收掌其素性嗜賭日與幕客曉夜呼盧揮金
不惜迨父病故將巳徵在庫之銀及伊父所遺
之貲刧藏萬金分寄於省城洋貨店永成號楊
監生家又恐盤查敗露商同幕友王能之將歴
年流水簿册那改錯亂捏造民欠册四百六十
三本皆無印信可憑朦混造交(臣)身任盤查惟
知凜遵
諭旨徹底清查不敢徇情容隱乃王溥仁虧那案成
已經一載突於雍正六年八月間聞知廣東撫
(臣)楊文乾已故兼閩撫(臣)常賚布政司(臣)沈廷
正各陞調去任忽搆狡詞混呈各衙門謂(臣)刻
薄駕害是不過惡(臣)不為容隱而思傾陷以遂
其報復之私但(臣)當日揭報皆據王溥仁交册
查核如有不實當府司歴審
欽差會勘王溥仁何難辯白究其心跡顯係以原日
審擬各員今俱去任妄圖翻案得以享其藏積
(臣)思錢糧絲毫皆關
國帑一經發覺自應完補且胥役侵蝕盈萬其本
犯不能完補者例於各任失察官名下追賠查
王夢賢在任最久姦胥之弊最多其所侵蝕力
不能清完者皆責於王溥仁名下是彼代父彌
補之項不僅虧空一著倘不行嚴比查追竊恐
貪徒志遂相率成風反噬計行效尤益衆是清
查竟為無益錢糧終屬虛懸(臣)不敢避嫌懼怨
冒懇
皇上嚴飭查追庶侵虧不完之員皆知所儆惕矣謹
據實奏
聞
朕觀梅廷謨人甚明白才具亦好諒伊所奏必皆真實
不虚汝會同該督撫將此案嚴加察審莫令姦人得以
漏網汝若起程離閩已遠則將朕批此摺轉交劉世明
令其查究如雖經起程離閩尚近則仍回福州將此一
事審理清楚然後再来覆旨
雍正七年四月二十九日侍郎(臣)史貽直總督(臣)
高其倬廵撫(臣)劉世明謹
奏為遵
旨察審事本年四月初二日(臣)貽直於建寧府屬之葉
坊驛接到兵部遞送
内廷交出奏匣一箇内原任福建南平縣革職知縣
梅廷謨奏摺一件奉有
硃批(臣)貽直到閩後即會同督(臣)高其倬撫(臣)劉世明
嚴加察審今(臣)等審查得據梅廷謨奏稱王溥仁
將伊父已徵在庫之銀及伊父所遺之貲刧藏萬
金分寄於省城洋貨店永成號楊監生家等語(臣)
等即拘提王溥仁楊監生及幕客王能之到案嚴
加審訊據監生楊璉供稱竝不曾替王溥仁寄頓
銀兩據王溥仁供稱亦竝没有銀子寄放在楊監
生家刑訊之下堅供不易(臣)等目擊情形事屬子
虛但恐尚有遁情復又密行察訪知梅廷謨所奏
實係風影之詞毫無實據即查梅廷模奏摺内亦
稱事由訪聞原無確實其為妄
奏更屬顯然(臣)等謹據實陳
奏伏乞
聖明慈鑒但事關奉
旨查審所有王溥仁楊璉二犯(臣)等現發候官縣羈禁
候
旨定奪再查梅廷謨奏稱王溥仁於雍正六年八月間
聞廣東撫(臣)楊文乾已故兼聞撫(臣)常賚藩司沈
廷正各陞調去任忽搆狡詞混呈各衙門謂(臣)刻
薄駕害思傾陷以遂報復之私等語(臣)等復又審
訊王溥仁據供上年八月内在廵撫朱綱布政司
趙國麟兩處衙門曾具呈辯白此外竝未再到別
衙門控告等語但查此事經
欽差楊文乾會同審訊業經具
題從前王溥仁已供認不諱又何得復行控告明係
冀圖翻案(臣)等詰訊之下王溥仁亦俯首無詞再
查候官縣胥役蒲華等侵蝕各年錢糧共一萬三
千六百一十二兩零現在各胥役名下勒限嚴追
俟限滿無完另案具
題請
旨其幕友王能之審無捏造民欠册籍以及與王溥仁
呼盧等事業已先行摘釋至於王夢賢任内所虧
銀兩米穀俱著落伊子王溥仁名下家産追賠現
在勒限嚴比如不能完補著落徇隱之各上司名
下分賠應於原參虧空案内具
題完結謹將審過情節據實奏
聞(臣)等未敢擅便伏候
敕旨所有奉
發硃批梅廷謨奏摺一件理合恭繳謹
奏
覽奏已洞悉情節矣審理明晰甚為可嘉梅廷謨所奏
既屬子虚豈可枉屈平人照所奏辦理可也
雍正七年五月二十一日吏部左侍郎仍兼管戶
部侍郎事(臣)史貽直謹
奏恭請
皇上萬安
朕躬甚安朕向不耐熱往年每至夏令輒覺不爽今歲
都中炎暑為日甚久總無些微煩苦而且精神起居更
覺增健此皆仰頼
上天垂慈竝
皇考神靈護佑所致特諭知之以釋汝之遠念
同日又
奏(臣)於本年四月初七日復抵閩省遵
旨會同督撫二臣甄别福建知府以下知縣以上各員
優劣并續奉到
硃批原任福建南平縣革職知縣梅廷謨摺奏王溥仁
寄頓貲財一案會同督撫嚴加察審於四月二十
九日事竣由閩起身於五月十四日行次浙江杭
州府地方接吏部咨文内開奉
上諭福建總督高其倬著進京
陛見福建總督印務
命(臣)署理欽此(臣)一面將(臣)會同督撫甄别過各員優
劣
題本一件及會同察審過王溥仁寄頓貲財一案另
繕奏摺俱敬謹封固交(臣)家人恭齎入京進呈
御覽(臣)一面從杭州府起身復回閩省伏念(臣)一介庸
愚才識短淺頻年以来日侍
禁廷荷蒙
聖恩高厚訓誨時加俾得稍有知識兹蒙
皇上特恩命(臣)署理福建總督印務海疆要地責任非
輕(臣)何人斯膺此重寄聞
命之下悚惕靡寧惟有益加勉勵正己率屬竭盡丹誠
以仰報
聖主隆恩於萬一耳除(臣)任事日期容(臣)到閩後遵例
具
題并另疏恭謝
天恩外所有(臣)復起身回閩緣由理合先行奏
聞謹
奏
朕之用人行政汝所深知惟期毋辭勞瘁以副委任而
巳此外無可更諭也勉之
雍正七年閏七月二十四日署理福建總督印務
吏部左侍郎(臣)史貽直謹
奏為奏
聞事竊查福建九府一州晚禾在在布插田水俱足惟
閩縣候官福清惠安四縣雨水缺少今正在望雨
甚亟之時據各縣報稱於閏七月初十十一十三
十五十六等日俱得有透雨四野霑足現在田禾
秀茂倍常其餘各府縣於數日内報稱得雨者亦
多田禾俱各暢茂行見豐收可望再查通省米價
省城及汀州府每石一兩一錢興化建寧二府每
石九錢泉州府每石八錢一分漳州府每石一兩
零五分延平府每石一兩一錢二分邵武府福寧
州每石一兩一錢五分臺灣府每石九錢四分(臣)
又訪聞向来省城内每遇鄉試之年各府士子雲
集米價昂貴惟今歲米價照常甚平總因早稻豐
收民間家給人足之故實屬昇平景象理合一并
奏
聞謹
奏
覽奏得雨及米價情形朕懷深慰汝今署理閩督若能
堅持初志不稍遷移朕可保休徵堪致有感必應也
同日又
奏為奏
聞事雍正七年閏七月十七日(臣)接臺灣廵察御史赫
碩色夏之芳手札云今歲春夏臺地雨暘時若惟
七月終旬望雨孔亟二十五六七等日甘雨大霈
沾足及時惟二十六日夜大雨之中颶風兼作来
自昏黑猝不及防商哨等船多吹送沙灘岸上溺
沒者亦有積年頽敝之瓦厝草房亦有倒塌查各
處田禾俱云早禾巳割晚禾纔經插蒔正在趁水
栽種甘雨及時風過之後地方安靜人情帖然至
房舍船隻仍飭文武衙門清查確報等語續據臺
灣道府廳縣報稱臺地於七月二十六日夜颶風
大作雨勢甚暴海水漲溢數尺二十七日卯時稍
息查田禾得雨甚為茂秀竝無損傷惟大小商哨
船隻居民營房木城鹽倉亦有損壞漂失并淹死
哨丁民人商漁水手等現在確查另報又據臺協
水師副將禀報七月二十六日酉刻大雨颶風查
有擊碎哨商船隻并吹倒民居營房衙署房屋潮
水驟長數尺軍工厰中桅木板料漂失澳中交厰
變價船擊碎三隻破壞五隻三營戰船亦有漂失
槓椇或擊傷船□水底俱堪修理現在修整以僃
哨防惟定字十四號船被風擊碎淹死兵丁五名
澄字八號十六號船防守鹿耳門被風擊碎淹死
兵丁尚未查明容俟另報并據臺郡總兵澎湖水
師副將各禀報到(臣臣)隨飛差(臣)標把總前往臺
灣確查田禾民居船隻及淹沒兵民實數并加意
安撫設法賑䘏俟查明到日另疏具
題外所有臺灣得雨被風情節合先奏
聞謹
奏
查明傷損加意撫恤之候朕另為斟酌更降諭旨
同日又
奏為敬陳慎選參遊都守之員以收得人之效事(臣)
查福建一省自督撫將軍以及提鎮共統轄七十
營計參將遊擊都司守僃等官共一百二十餘員
凡有沿海地方缺出例應總督衙門揀選人員
題補是為督臣者必須察知該員平日之操守若何
政績若何孰宜於陸路孰宜於水師曉然於胸瞭
如指掌然後一遇缺出即可擇其人地相宜之員
題請補授庶於地方有益(臣)蒙
皇上天恩畀署督篆以来凡近省武職各官每於因公
進見時(臣)俱留心察驗其餘遠駐各營之參遊都
守等官(臣)到任未久多有未經謀面者(臣)俱斟酌
道里之遠近現在陸續輪流調驗惟臺灣一府遠
隔重洋各營武職未便照内地之員輪流調驗(臣)
細細留心察訪自可悉其優劣但全省之幅員甚
廣(臣)一時之耳目難周若不體察明確一遇缺出
即冒昧
題補倘該員不宜於陞調之缺必致貽誤地方(臣)不
揣愚昧懇求
皇上天恩准(臣)自閏七月初六日接印之後此數月内
遇有應(臣)
題補缺出容(臣)咨商水陸提臣令提臣於營員内揀
選合例之員咨送到(臣臣)復親加驗看如果人材
壯健弓馬熟&KR0570;習知水性者(臣)即具
題請
旨俟(臣)將各員輪流調看完畢此後遇有缺出(臣)即可
揀選熟悉之員
題請補授如此不特(臣)心得以少安地方亦收得人
之效矣(臣)為慎重海疆起見謹繕摺
奏明仰祈
睿鑒謹
奏
此奏是交部議覆有旨
同日又
奏為奏
聞事本年閏七月十二日據閩海關監督準泰呈稱為
照營哨船隻向来每多包攬客貨侵蝕錢糧本關
聞此積弊於到任後即經恭錄
敕書通飭在案詎金字十六號哨船經由法石口不服
查驗在臭塗地方阻撓廵哨隨即僃咨水師提督
暨金門鎮查覆去後不謂該營目兵仍然於厦門
洋船回港之時縱放小船搬運偷漏將海關廵哨
之船連人攔截回營横毆放走偷漏在前之四槳
船故意鈎住在後之關哨船此中情由大不可問
該營雖將人船兩次送還稅館亦竟置之不問將
来營兵遇哨行兇勢必畏縮不前無人廵查任其
恣意横行包攬侵蝕
國課何以充額等因咨呈到(臣臣)思營兵之設原以
廵防汛口稽察姦宄似此包攬客貨侵蝕課銀種
種積弊豈可不亟行禁革況關差在閩勢力甚孤
若非督撫大臣彼此協助未免諸事呼應不靈所
以(臣)接見該關咨呈即刻移咨水師提鎮并嚴飭
該營將僃務必究明該營哨兵有無通同偷漏情
弊以憑按法重處(臣)復又多發告示飭令張掛各
汛口稅館地方嚴禁營兵不許包攬客貨(臣)仍不
時稽查務今積弊盡除
國課充裕(臣)謹繕摺奏
聞謹
奏
可嘉之至大凡國家事體皆當不分彼此一秉至公方
無忝封疆大臣之任也
雍正七年八月初二日署理福建總督印務吏部
左侍郎(臣)史貽直謹
奏為敬陳酌通福興泉漳四府之積穀以免浥耗以
實倉儲事(臣)自署理督篆以来無時不以倉儲民
食為念因查福建全省地勢為東南最下之區内
惟延建邵汀四府及福寧一州地處上游在省屬
為略高之所若福興泉漳四府更居卑下每歲濕
熱薰蒸倉穀易於霉壊從前原有存七糶三之例
祇因福建濱海之地惟臺灣一府與延建邵汀四
府福寧一州均係産米之鄉其福興二府産米不
多泉漳二府産米更少是以福興泉漳四府及府
屬各廳縣將倉穀糶出甚易買補最難而定例内
凡前任官折價存庫者又不許新任官接受交代
典守各員畏懼因循不敢輕言糶易竊恐積貯年
深倉穀必多紅朽若不及早設法圖維將来即將
典守各員參處追賠究於倉儲無補(臣)謹詳細籌
畫得一變通之法查福興泉漳四府之倉及府屬
廳縣各倉共額貯穀九十五萬五千五百餘石每
年臺灣例應碾運米五萬石赴泉漳平糶又應碾
運兵眷米一萬二千餘石又應碾運厦門提標金
門鎮標兵米二萬一千餘石合計應運米八萬三
千餘石若令臺灣停其碾米照一米二穀竟將穀
十六萬六千餘石運至厦門令福興泉漳四府及
府屬各廳縣按其積穀之多寡派令分運各倉即
將府廳縣各倉内現貯舊穀照數碾米以為平糶
及碾運兵眷厦門提標金門鎮標兵米之需似此
出陳易新陸續轉換旋易旋補舊穀既免積久陳
朽之虞倉儲亦無懸久不補之弊輪至六年之内
即可盡易新穀存倉嗣後歲歲遵照更易誠為經
久可行之計矣至於臺灣改米為穀運脚自當倍
增福興泉漳四府及各廳縣由厦門運穀入倉不
無運脚等費(臣)又從長籌畫查福興泉漳四府及
所屬之穀雖照時價酌減平糶臺灣之米價賤而
内地之米價昂除解還臺灣米價外此中尚有盈
餘即以此盈餘之價為加添脚價之需足敷各項
之用合併聲明如蒙
俞允容(臣)另疏具
題伏乞
睿鑒施行謹
奏
出陳易新轉移得法足見籌畫精詳應如是辦理者
雍正七年八月二十七日署理福建總督印務吏
部左侍郎(臣)史貽直謹
奏為奏
聞事竊照臺灣地方於七月二十六日因雨驟風狂擊
碎商哨船隻淹溺兵丁吹壊瓦草兵民房屋(臣)據
報即專差標員前往確查并飛檄臺灣鎮道文武
各員將損壊船隻兵民等逐細查明具報隨經繕
摺奏
聞續據文武各員將七月二十六日被風情形逐一細
查呈報前来又於八月十七日據澎湖副將報稱
七月二十六日澎湖雖有風雨卑職兩營哨船俱
各平安房屋無損今於閏七月二十三日東南風
發三更忽轉颶風驟雨人力難施本營寧字四號
十五號戰船二隻衝礁擊碎片板無存淹故兵丁
十名沉失軍械等項兵民房屋商船多有損壊飄
失查明另報并據臺灣鎮臣報同前由各等因到
(臣臣)查臺澎先後被風兵民遭溺情殊堪憫且損
壊房屋頗多誠恐沿海兵民一時無力起蓋不得
不亟為籌畫安全(臣)仰體
皇上愛養兵民至意即於
恩賞(臣)養廉銀内捐銀一千兩遣員齎銀前往并飛檄
臺澎文武各員將溺故兵民及商船戶水手人等
格外厚加賑䘏吹壊之民房分别有力無力之家
逐戶給銀修整務使各安寧宇至於吹倒之營房
塘汛關係更屬緊要尤須速行修葺(臣)查臺灣耗
羡銀兩除酌派各官養廉外尚有存公銀六百餘
兩原屬僃貯公用之項(臣)一面飛飭地方官動支
會同營員先行勘估修葺如有不敷再行詳請撥
給現在兵民俱各得所除報損戰船軍械等實在
飄失若干容(臣)造具確冊另疏
題請動項興修外所有據報臺澎兩次被風情節及
(臣)捐銀賑䘏并動用公項飭修營房各緣由理合
繕摺奏
聞謹
奏
被災兵民亟應加意撫恤捐賑之銀為數似少如不敷
散給可於準泰關稅盈餘内動用一面奏聞可也
雍正七年九月十九日署理福建總督印務吏部
左侍郎(臣)史貽直福建廵撫(臣)劉世明謹
奏為覆奏事本年九月十二日(臣)史貽直准兵部遞
到欽奉
恩賞奏匣一個内大學士公馬爾賽等字帖一封内開
雍正七年八月十二日奉
上諭聞得江南福建廣東及浙江杭嘉湖三府有匪類
結黨潛謀為匪其為首者係江寧人各處用銀結納
等語外間既有此言不得不一為留意爾等可密寄
信與史貽直劉世明令其密密留心整飭營伍預為
防範但不可驚惶聲張使屬員弁兵等知覺緣由倘
致洩漏於事無益徒滋驚擾若江浙有文知會時或
有查拏同黨之人即便作速嚴密緝拏勿令一人兔
脫欽此遵
旨寄信前来總督廵撫可遵照密行辦理可也等因到
(臣臣)隨即密交與撫(臣)劉世明公同閱看(臣)等欽
遵
諭旨俱各密密留心嚴飭將弁整頓營伍操練兵丁預
為防範竝不聲張亦不令屬員弁兵等知覺查今
歲閩省各府雨水勻足秋收在即到處大有興歌
現在紳士兵民俱各懽欣鼓舞共樂昇平然(臣)等
受
恩深重斷不敢因年歲豐稔地方寧静遂萌怠忽之心
一切海疆事務(臣)等俱各密密盡心辦理倍加防
範以期仰副
聖懷如江浙有文移知會查拏匪類同黨之人自當密
速緝拏不令兔脫所有(臣)等奉到
諭旨緣由理合繕摺奏
聞謹
奏
據奏密加防範甚好事係風聞似屬子虛但汝等封疆
大臣於此種匪類當時刻以察訪剗除為務毋避多事
之嫌俾致養姦遺患此軰之害較盜賊為甚而蹤跡又
詭祕無憑察訪尤難非公忠自矢實心任事之賢大臣
率多膜外視之不但不能行及竝亦念不及此也所以
吕留良曾静軰肆行無忌至數十年之久竟無一人察
究不以為戒可乎
同日又
奏為遵
旨酌議事本年九月初七日(臣)劉世明差員齎摺回閩
欽奉到具奏雅片煙一摺蒙
硃批李治國於此一事雖欠明察然乃過於從事之咎
情理尚在可原不就此案參處甚是若果才具平常
不勝要任則當與史貽直商酌或調任事簡之缺或
題請以部曹補用可也欽此欽遵(臣)劉世明敬錄
諭旨移送到(臣)史貽直公同商酌(臣)等查得漳州一府
民刁俗悍地方遼闊為閩省内地中最要之郡知
府一官非精明強幹之員不足以資彈壓現任漳
州府知府李治國居官尚屬醇謹而才非肆應實
難勝此要任查有奉
旨補授延平府知府之郭朝鼎才具優長辦事明敏洵
稱幹員延平一府事簡民淳較之漳州一府實為
易治之區若將郭朝鼎調補漳州府知府則繁劇
之地益足以展其所長即以李治國調補延平府
知府該員老成謹飭處此事簡之府尚堪表率屬
員倘蒙
聖恩俞允准其調補則兩郡均收得人之效矣再查李
治國係調簡之員例應給咨送部引
見俟郭朝鼎到漳州府任後與李治國交代清楚給咨
送部引
見合併聲明(臣)等謹遵
旨酌議合詞繕摺具
奏伏乞
皇上睿鑒批示遵行謹
奏
照所請行李治國不必送部引見該部知道
署理福建總督印務吏部左侍郎(臣)史貽直謹
奏為請
旨事竊照閩省山海交錯分設水陸營制水師有戰船
出洋廵哨之責非熟諳水務人員不克勝任是以
副參遊守以及千把大半係閩省人員若陸路既
非水師可比副參遊守等官必擇人材弓馬均有
可觀能整飭營務又非本省籍貫者方與地方營
伍兩有禆益我
皇上明竝日月洞悉情形是以
簡用陸路之副參遊守現在各員多係别省籍貫之人
但内中惟守僃一缺較副參遊守各缺為獨多每
遇缺出例應於千總内揀選别省籍貫之員
題補(臣)查千總等官多係閩省本籍之人是以每遇
守僃缺出往往乏員補用(臣)署理督篆以来出有
守僃數缺業將奉
旨命往以守僃補用人員内揀選
題請補授但
命往人員僅有數員而守僃不時缺出實屬不敷選用
仰懇
皇上天恩於别省送部年滿千總内
簡發十員或十五員来閩遇有守僃缺出即可
題請補用庶營伍不致缺人而於巖疆大有裨益矣
(臣)謹繕摺請
旨伏乞
皇上睿鑒施行謹
奏
所請是交部議覆檢選發往
同日又
奏為奏
聞事竊照臺灣各營換班兵丁例應派撥内地千把總
一員管押過臺仍令該弁將赴臺之兵丁送至各
營收伍即將各營期滿之兵丁帶回内地此向来
之舊例也(臣)訪得從前管押兵丁過臺之弁員如
送至南北兩路及淡水各營俱有數百餘里之遠
中間經由番社地方往往役使番民勒供酒食柴
草牛車稍不如意即將番民凌辱甚為滋擾臺灣
鎮臣因該員係内地營弁非其統屬不便嚴加約
束以致番社每受擾累(臣)思戍臺兵丁每歲陸續
換班絡繹不絶似此頻頻苛索番民何以堪此(臣)
聞知既確何敢不亟除此弊隨即移咨水陸提臣
并通飭内地臺地各鎮協營一體遵照嗣後凡有
換班兵丁止令管押之該弁送至臺郡將兵丁花
名册呈送臺鎮衙門查驗明白即令鎮臣於伊本
標内另委妥員轉押兵丁送至南北兩路及淡水
各營入伍隨將各營應換回内地之班兵造具清
冊交原押之該弁帶領回營如此庶轉押之員悉
屬鎮標管轄之弁鎮臣即可就近嚴加約束自不
敢仍前擾累番民原押之弁員止令在臺守候管
領換班兵丁不令前往番社則無從滋事而番民
之感沐
皇仁益無涯矣冄查澎湖換班兵丁雖係臺鎮所屬但
與臺灣尚隔一洋毋容遠送臺鎮應令送至澎湖
副將衙門交收入伍合併聲明謹
奏
番民得免擾累自然久遠相安料理可嘉之至
雍正七年十月二十一日署理福建總督印務吏
部左侍郎(臣)史貽直福建廵撫(臣)劉世明謹
奏為要地亟需能員仰懇
聖恩俯准借補以收得人之效事竊照福建泉州府屬
之晉江縣為郡城首邑兵民雜處事務殷繁非精
明強幹才具優長之員不克勝任現任晉江縣知
縣王時翔雖遇事不憚勞苦而才非肆應每多遲
鈍然該員居官勤慎潔己有餘倘調於事簡之地
循分供職猶不失為良吏若令處此繁難之邑則
才不稱職(臣)等查現任知縣内幹員固不乏人但
其所處地方悉屬緊要未便調補至於
命往閩省試用人員内現在或令學習辦事或令委署
試用又未便遽以劇邑委令署理再四籌度難得
其人適有奉
旨命往閩省以同知補用之候補同知王之琦到省(臣)
等於該員進見時詳細詢問見其言論明白練達
老成且查其從前曾任霸州通州悉係
畿輔要地似屬才能幹練之員仰懇
聖恩將王之琦以同知職銜管理晉江縣知縣事倘該
員任事之後果能整頓地方著有成效或二年或
三年俟本省再有賢員可以接辦晉江縣事即將
王之琦以知府
題請陞補以示鼓勵倘蒙
聖恩俞允所遺王時翔一員(臣)等查有泉州府屬之永
春縣尚未補人該縣係事簡之缺請將王時翔就
近調補永春如此則一轉移間而地方既收得人
之效中材亦免隕越之虞矣(臣)等謹合詞具摺請
旨伏乞
皇上批示遵行謹
奏
候交部議覆有旨
署理福建總督印務吏部左侍郎(臣)史貽直謹
奏為參員罪有可原仰懇
聖恩寬宥以勵人材事竊照原任臺灣南路營參將林
子龍於雍正五年軍政時因原任臺灣鎮(臣)陳倫
烱以該員招會婪贓縦兵聚賭廢弛營伍等款揭
報經督(臣)高其倬據揭
題參奉
旨提審在案今據府司審解到(臣臣)復逐款詳加審訊
除縱兵聚賭廢弛營伍二款毫無憑據均係陳倫
烱妄揭外惟招會婪贓一款訊明因林子龍奉文
調考軍政時有臺灣義民功加陳慶傳見子龍缺
乏盤費邀同曾士高等一十四人共湊銀二十兩
公送盤費於雍正五年七月初二日交送子龍署
中至七月初四日子龍始令陳慶傳散還後經曾
士高等復又送入子龍始終不受歴審竝非婪贓
亦無入己但不合遲留兩日始行發還不無先侵
後吐情弊今將林子龍照例擬杖折贖(臣)另疏具
題在案但(臣)細查林子龍從前效力戎行頗著勞績
(臣)於提審之時親見該員人材壯健應對明白且
所揭各款似屬冤抑(臣)日侍
禁廷仰見我
皇上愛惜人材凡遇臣工有寸長足錄無不隨材器使
是以人才之盛蔚然可觀今林子龍一員(臣)見其
人尚屬可用若遽令罷斥甚為可惜(臣)因人才起
見不敢不據實
奏請倘蒙
聖恩俯念該員罪有可原
赦其小過予以自新俾令来京引
見可否委用出自
天恩非(臣)所敢擅便為此繕摺請
旨謹
奏
據奏林子龍罪有可原人材尚屬堪用朕嘉是覽之已
有旨諭部矣
同日又
奏為奏
聞事竊查閩省晚禾向例每於十月内
奏報收成分數但今歲夏間欽奉
上諭嗣後可細加分别一府之中如九分者居十之幾
八分者居十之幾照此類推據實奏報欽此欽遵今
閩省晚禾現在結實成熟豐稔倍常雖將次登場
但未經普徧收穫(臣)不敢以約略分數冒昧奏
聞俟收割完畢查明實在收成確數另摺具
奏謹將豐熟情形先行繕摺奏
聞再查閩省現在米價前因早禾豐收市價頓減目下
晚禾漸次可以收穫時價較前更平省屬兵民在
在安居樂業合併奏
聞謹
奏
據奏晚禾豐熟及米價平減情形朕懷深慰以手加額
覽焉
雍正七年十一月十二日署理福建總督印務吏
部左侍郎(臣)史貽直福建廵撫(臣)劉世明謹
奏為奏
聞事竊(臣)接准内閣字知雍正七年六月初六日奉
上諭向来各省督撫奏報年歲收成皆云幾分至幾分
不等似此未曾分晰清楚未免朦混嗣後可細加分
别一府之中如九分者居十之幾八分者居十之幾
照此類推據實奏報則朕可以詳悉收成之分數爾
等可密寄信與各省督撫知之欽此遵
旨寄信到(臣臣)隨檄行布政司遵照在案目今晚稻收
成已屆據布政司潘體豐詳稱查得福州府屬收
成十分者居十之三九分者居十之四八分七分
者居十之三興化府屬收成均係八分泉州府屬
收成十分者居十之一九分者居十之二八分者
居十之二七分者居十之五漳州府屬收成十分
者居十之一九分八分七分者各居十之三延平
府屬收成十分者居十之三九分者居十之三八
分者居十之四建寧府屬收成十分者居十之四
九分者居十之三八分者居十之二七分者居十
之一邵武府屬收成十分者居十之二八分者居
十之八汀州府屬收成九分者居十之二八分者
居十之三七分者居十之五臺灣府屬收成九分
者居十之五八分者居十之五福寧州及所屬收
成九分者居十之三八分者居十之五七分者居
十之二各處米價平減軍民稱慶(臣)謹會同撫(臣)
劉世明合詞繕摺奏
聞謹
奏
覽奏曷勝欣悦此皆卿等忠誠感召所致史貽直能如
是立心經理閩疆自蒙
上天錫佑此理顯而易見無足異者其奈庸流多自覆蔽
而不能確信耳
署理福建總督印務吏部左侍郎(臣)史貽直謹
奏為奏
聞事竊照福建厦門地方鎻鑰全臺為閩海出入必由
之要路而提督一官統轄水師二十五營控制閩
省最要之形勢所繫非輕(臣)近訪聞得水師提(臣)
藍廷珍患病沉重復據興泉道劉而位密禀前来
與(臣)訪聞相同(臣)思海疆關係重大無論藍廷珍
猝有不虞固需大員急往署理即或尚無他慮而
現在病劇之時若無大員協辦亦恐諸事叢脞(臣)
查通省水師各鎮内惟南澳鎮(臣)許良彬熟悉彼
地情形堪以代理(臣)隨即飛調該鎮令其星夜前
往厦門看視提(臣)病證即令駐劄厦門以資彈壓
如藍廷珍病證無恙目下暫同協理俟病體少愈
令其仍回南澳設有不測提督印務一面即委許
良彬先行署理一面
奏明候
旨定奪(臣)因厦門地方緊要不敢不預為籌畫所有提
(臣)藍廷珍患病(臣)令鎮(臣)許良彬前往協理緣由
理合繕摺奏
聞謹
奏
巳有旨諭部矣許良彬協理之委深與朕意相合
同日又
奏為奏
聞事竊照閩省三江口地方奉
旨建立旗營安設水師官兵於雍正六年十二月督(臣)
高其倬委員監造營房船隻(臣)奉
命署理總督印務以後屢檄飛催承造各員趕工完竣
所有戰船已經配兵完工經(臣)
題報在案兹於十月半後據委官禀報營房將次完
工(臣)於十月二十二日會同將軍(臣)阿爾賽親至
三江口安設官兵并閱看旗丁水師操演各兵技
藝雖未純熟然再加練習必成勁旅(臣)伏覩三江
口地方外為閩安水師協營係省城海口咽喉今
内復設立水師旗營嚴密鞏固誠為萬世之利我
皇上睿慮周詳以閩省旗丁不可不熟習水務設官駐
兵實為海疆永賴(臣)躬閱之下益徵
聖明無微不照所有營房完畢官兵安設(臣)會同將軍
(臣)阿爾賽閱看情節謹繕摺奏
聞謹
奏
覽奏巳悉朕亦謂此舉洵有益也
同日又
奏為奏明事本年十月二十三日准兵部咨議覆(臣)
奏請輪流調驗參遊都守等官一摺奉
旨閩省所有應題武職各缺著史貽直揀選人員委署
俟高其倬回任之日再行酌量題補欽此咨會到(臣)
(臣)隨即欽遵
諭旨通行水陸提鎮嗣後凡有應
題武職缺出(臣)俱揀選人員委署俟督(臣)高其倬回
任酌量
題補外但(臣)自署事以来
題請陞補武職已有一十五員因彼時尚未奉到
諭旨凡有武職缺出部咨内俱行令(臣)會同提臣
題補唯恐海疆要缺不便久懸是以(臣)咨商水陸提
臣揀選合例人員送(臣)親加驗看之後即循例具
題在案今(臣)既准到部咨自當欽遵
諭旨奉行所有(臣)從前具
題各案俱係未奉
諭旨以前辦理之事理合繕摺
奏明謹
奏
前因卿具摺奏請到任未久參遊都守等官察訪未周
海疆緊要又不便懸缺以待欲咨商水陸提臣檢選題
補所以朕有此諭至從前題補各員已俱照所請允准
矣隨後復有命卿將深知灼見之員仍行題補之旨諒
已到閩如經接閱其酌量行之石雲倬之所咨送尚可
見信於朕若藍廷珍之所咨送殊難盡信少不妥協恐
累及於卿朕意如是竝非因信卿不及而發此諭也今
如有確知優等將僃人員但只具疏題来不必回護
同日又
奏為請
旨事竊照休致海澄公黃應纘因爭襲世爵經(臣)會同
督(臣)高其倬撫(臣)劉世明審明以伊姪黃仕簡堪
膺襲爵奏
聞在案現在飭取宗圖印結另行具
題但黃應纘既經告休理應安居鄉里循分自守豈
得恃其世爵恣意妄行(臣)署事以来訪知黃應纘
平日陵虐小民蔑視府縣因其恃有
欽頒印信一顆動稱公府文書可以直達部院肆其強
横尤可異者應纘爭襲一案經(臣)會審具
奏所有欽奉
皇上硃批諭旨豈敢輕以示人乃黃應纘係此案聽審
之人竟敢擅用印文遣人齎投(臣)署公然索看
硃批奏摺傲慢無禮不遵
當日
頒給海澄公印信之故因彼時海氛未靖海澄公標下
設有官兵不得不
頒給印信以資統轄今海澄公標下官兵久奉裁革印
信實無所用抑且因此滋事實於海疆地方甚不
相宜仰請
皇上將海澄公印信
敕令送部銷毁將来黃仕簡承襲之時另
頒敕書一道俾其世襲如此則不特黃應纘不致怙侈
蔑禮克保身家即將来嗣襲之員皆知安分不敢
復蹈前愆矣為此繕摺請
旨伏乞
皇上批示遵行謹
奏
巳有旨矣
雍正七年十二月二十四日署理福建總督印務
吏部左侍郎(臣)史貽直謹
奏為覆奏事本年十一月十六日撫(臣)劉世明差員
齎捧奏摺回閩蒙
皇上諭令(臣)公同開看撫(臣)劉世明隨會同(臣)敬謹恭
閱
硃批(臣)跪讀之下仰見
皇上欽頒諭旨實屬大中至正之道遇事
訓誡無非策勵諸臣改過遷善之至意蓋督撫係封疆
大吏惟有秉公執正不徇情面不博虛聲俾胸無
偏倚庶幾舉劾屬員料理庶務方能協乎羣情合
乎天理而自可上契乎
聖心若於有聲名之處留意周到凡干科甲之事盡心
辦理無論稍有徇情袒護固屬壞法營私即使竝
無此等苟且之事而以此居心即屬沽名釣譽已
非忠誠體國之純心寧非為臣下者所當痛戒乎
至於
聖諭有云一務名則不誠以不誠之心辦理事務斷無
是當之理又
諭云人之精力有限專於此必忽於彼務名者未有不
廢實行之理根本一失必遭鬼神譴責
上天既不錫佑人力何能支撑凡諸
訓諭悉皆精一之至言雖帝典王謨垂戒臣工無以逾
此豈特撫(臣)劉世明當奉為
寳訓銘佩終身即凡屬臣工均當凛遵
訓旨以為立身行已之準繩今蒙
皇上命(臣)竭力規誡以(臣)之愚何能宣揚
聖意於萬一(臣)於奉到
諭旨既與撫(臣)劉世明敬謹詳細講明復於晤對之時
每事轉相誡勉撫(臣)劉世明感激
天恩慚愧無地矢志痛加改悔以期仰報
高厚隆恩所有(臣)奉到
諭旨緣由理合覆
奏為此繕摺奏
聞謹
奏
隨時隨事將朕意明白宣示以開導之於臨回京時再
加諄切勸勉可也劉世明大體不謬但恐識見淺狹一
經流入偽途則成廢材殊為可惜耳
同日又
奏為奏
聞事竊查福建本年晚稻收成分數業經(臣)會同撫(臣)
劉世明奏
聞在案是閩省各處豐稔已可上紓
聖主宵旰殷懷但(臣)訪聞往年閩省每至歲底民間或
因逋欠未清或因家務彙集不無拮据艱難之狀
惟今年豐稔倍常省城及各府州縣每米一石僅
值市價七八錢及六錢有零不等紳士兵民在在
盈寧俱各從容度歲揆厥所由蓋因福建本省既
獲有秋而鄰近諸省又各豐稔是以家給人足民
氣雍和此皆仰頼我
皇上一人有慶上感
天和以致錫福凝禧兆民永頼濱海地方民安物阜白叟
黃童懽欣鼓舞歌咏昇平(臣)目擊輿情理合據實
奏
聞謹
奏
以手加額覽焉此皆卿等忠誠任事慈愛及民有以感
召休徵之驗朕深為欣悦兼代卿慶幸之
同日又
奏為瀝陳下悃仰祈
睿鑒事竊(臣)一介庸愚頻年以来仰沐
聖恩至優至渥雖天地之覆載父母之顧復無以逾此
本年閏七月間因督(臣)高其倬入京
陛見奉
旨著(臣)署理福建總督印務聞
命以来日夕感悚雖捐糜頂踵何能仰報
高深唯有凡事不敢自欺以欺
君父祇此一念犬馬愚誠稍冀仰酬萬一顧(臣)有不得
已之下悃敢為我
皇上敬陳之伏念(臣)賦質羸弱向有心悸之證每遇操
勞輒竟夕不寐又(臣)生長京師不宜南方水土自
到閩之後即覺脾氣虛弱肚腹不調然初到閩中
猶冀習慣水土自可漸安無如邇来脾氣益弱飲
食不能運化加以心悸不寧精神短少竊思福建
係山海要疆總督為文武表率誠恐稍有疎虞貽
誤不淺(臣)蒙
皇上委任之重
恩遇之隆至於如此苟徒貪慕外任之顯榮不自度德
量力據實陳
奏則是
皇上以腹心待(臣臣)不以赤心報
主負
恩曠職(臣)罪滋深況福建自督(臣)高其倬任事以来已
四年於兹一切海疆事務悉心料理實屬練達周
詳(臣)既自揣精神才力實不如高其倬之優裕又
何可掩己之短而抑人之長用敢瀝陳下悃伏乞
聖恩鑒察曲賜矜全俾(臣)早得還
朝仰承
聖訓不特犬馬戀
主之誠得以稍慰而京師水土相宜精神可以復舊(臣)
日侍
禁廷尚可勉竭駑駘力圖報效庶(臣)心安而(臣)職亦
可稍盡矣為此冒昧奏懇
天恩(臣)不勝惶悚待
命之至謹
奏
朕洞悉汝之情悃去歲冬初即聞汝不服閩中水土深
為繫念後阿爾賽到京僃詢情形為之少慰今覽所奏
殊覺不能釋然於懷高其倬素諳堪輿命其擇地已得
上吉之方因又命往盛京瞻視
三陵諭其便道審觀關外風水所以稽遲時日大約四月
盡五月初間方可旋閩卿其勉力支撑此數月可也
硃批諭旨卷二百七上
欽定四庫全書
硃批諭旨卷二百七中
硃批史貽直奏摺
雍正八年二月初三日署理福建總督印務吏部
左侍郎(臣)史貽直謹
奏為據實奏明仰祈
睿鑒事本年正月二十一日准福建觀風整俗使(臣)劉
師恕咨開漳州府知府楊一正於雍正七年十二
月二十九日到任在籍紳衿俱各迎賀楊一正於
八年正月内大放花燈演戲開筵十六日延請本
城紳衿飲酒觀燈城内居民亦令入署遊玩所當
特疏糾參等因具稿會參前来(臣)以楊一正歴任
福清候官俱各勤慎稱職今陞授漳州知府莅任
甫十餘日竝無劣蹟若因此等小節遽行參劾致
令賢員廢棄似覺過於苛刻(臣)仰體
皇上愛惜人才之至意不敢附和會參伏乞
聖明睿鑒倘該員此後復不自檢别有過犯(臣)自當執
法糾參斷不敢稍為寬貸所有(臣)不會同觀風整
俗使(臣)劉師恕參劾知府楊一正緣由理合據實
奏
聞謹
奏
所見殊屬可嘉之至劉師恕題參到日自另有諭旨此
事汝即不奏朕亦斷不允行也
同日又
奏為奏
聞事上年十二月十四日(臣)准到浙江督(臣)李衞密咨
内開照得浙省現獲不法棍徒陸劍門訊據該犯
供稱有一箇呌高晴係福建福州府濱海居民能
說幾省的話常於洋内往来誘人入夥等供據此
查陸劍門陰蓄姦謀往来各省煽惑為匪當即敗
露就獲所有供出之犯合亟密咨訪拏質審等因
移咨到(臣臣)隨即飛飭福州府屬沿海各員密差
幹捕嚴行躧緝已將高晴一犯緝獲到案逐細詰
問據供本名高情向充船匠今在海壇鎮標食糧
改名高泉從前在江南浙江沿海等處修造洋船
與洋船上人相熟等語(臣)查高情即係高晴姓名
既屬相同又常在洋面来往似與浙省密咨緝拏
之犯相符已於本年正月二十日專差標弁押解
赴浙質審訖所有(臣)緝獲高晴到案解赴浙省緣
由理合繕摺奏
聞謹
奏
差委得人方能有緝必獲甚屬可嘉
雍正八年二月十六日署理福建總督印務吏部
左侍郎(臣)史貽直謹
奏為奏
聞事本年正月十四日准廣東提(臣)王紹緒咨開據恩
平縣詳報在於土瓜蓢地方拏獲姦匪李時英等
搜出令旗偽劄等項并供出謀為不軌之夥黨多
人恐逃匿隣境移咨一體緝拏前来(臣)接閱咨文
後隨即星夜移咨廵撫并水陸提臣檄行各鎮協
營及司道府州縣嚴密加謹防範如有匪犯逃入
境内務令上緊查拏勿令兔脱通飭去後嗣於正
月二十三日接准廣東督(臣)郝玉麟咨文又於二
月初六日接准廣東撫(臣)傅泰密札均稱陸續獲
到姦徒四十餘人現經飭審究擬今餘黨已散地
方安堵惟據獲犯供開夥黨有福建人氏傳聞福
建亦有姦匪分散偽劄祈檄飭所屬密行查訪堵
禦等因各先後到(臣臣)復密飭所屬文武各員在
於各該地方并關津隘口遍加密查一有匪犯分
散偽劄等事即刻嚴拏解報不得疎縱(臣)復細加
察訪知閩省地方各處兵民安居樂業竝無此等
姦匪潜匿境内分散偽劄之事入春以来民間俱
各耕鑿謀生地方寧静實可無庸上厪
聖懷所有閩省現在查無匪犯緣由理合繕摺奏
聞謹
奏
粤東一案乃係無頼棍徒假捏虚聲誑騙鄉愚謀為不
軌之事毫無影響正犯李梅雖尚未獲姦匪情状巳盡
悉無隱矣
雍正八年五月初六日暫行署理兩江總督印務
吏部左侍郎(臣)史貽直謹
奏為微(臣)受
恩逾分悚懼難安瀝陳下悃仰懇
聖慈垂鑒事竊(臣)在閩省欽奉
恩綸蒙
皇上念(臣)水土不服上厪
聖懷又以暑熱難行
特許越例於交界地方與督(臣)高其倬面交印務此雖
父母之愛其子亦不能若是之委曲周詳(臣)感激
而悲涕零如雨正在星馳赴
闕行至杭州途次又奉暫署兩江總督印務之
旨(臣)望
闕謝
恩之餘不覺驚懼汗流手足無措夫以(臣)之材力不足
勝兩江鉅任又本籍例應迴避之處皆在
聖明洞照之中而
恩命忽加者
聖主或鑒(臣)感
恩念切必不敢以鄉曲之地有所營私即才質庸下亦
可暫時鞭策以勉一日之力然而(臣)心實有滋懼
者在(臣)之身家尚輕而
皇上之封疆為至重也念(臣)世居江左宗族姻親所在
皆有雖其中賢愚不等而(臣)今日受
恩深重惟知上有
君父此外不知有人并且不知有己一切事情止憑
國法稍有干犯必不容情而姦徒不遂其欲或借名
挾制或無影生端揣摩於莫須有之中汚衊以不
能白之謗又或嫉惡過嚴怨毒為甚假手報復莫
可防閑(臣)任勞任怨勢所必有然此僅關於(臣)之
身家(臣)亦有所不顧惟是兩江之幅員甚廣事務
殷繁甲於他省此即精明強幹之人尚恐難以勝
任矧(臣)秉賦薄弱精神短少即使竭盡耳目心思
斷難膺此繁劇艱鉅之責一有舛錯貽誤不淺為
此披瀝肝膈上懇於
聖明之前伏乞
皇上俯念字字出於衷誠竝無一毫支飾
恩賜垂鑒速
簡賢能大臣膺此重寄俾(臣)早得還
朝仍任部務則
皇上始終矜全之大德(臣)益當矢報於生生世世矣除
另疏恭謝
天恩外為此繕摺瀝陳下悃仰祈
聖恩慈鑒謹
奏
不待覽奏方悉卿之誠悃朕早已體知卿之難於此任
也因一時不得其人故暫命署理今將高其倬調任兩
江亦有所不得已而然朕命伊乘驛来京陛見後再赴
新任大約冬初可抵江寧雖止此數月間暫行署理亦
不可不加意振作致令政務稍有廢弛若以辦理精神
而論卿之才力綽然有餘也勉之凡百就近與李衞密
商而行有益
雍正八年六月初四日暫行署理兩江總督印務
吏部左侍郎(臣)史貽直謹
奏(臣)荷蒙
恩命暫署兩江總督印務自受事以来日夜悚惶惟懼
不克勝任有負
聖主簡畀之至意兹於四月二十日接准部咨内開奉
上諭高其倬著調補兩江總督乘驛来京陛見再赴新
任其兩江總督印務仍著史貽直暫行署理欽此(臣)
聞
命之下感激涕零(臣)何人斯仰蒙
聖恩曲賜矜全一至於此(臣)自此得以入覲
天顔時聆
聖訓獲遂葵藿之願少伸依戀之忱欣幸之私鏤之心
聞外其地方吏治(臣)留心細訪大約貪墨不肖苟且營
私者既在
聖主照臨之下久已革面洗心但其間不過兢兢自守
循分供職之員求其公爾忘私實心實力不顧利
頼督撫兩司統率於前道府等官承宣於下無論
尊卑大小皆當視
國事如家事合衆心為一心然後政成事理不負我
皇上委任之至意(臣)稔知高其倬久任督撫封疆之事
其所熟練且秉心純正清慎老成實係誠心為
國之臣今兩江諸務闒茸非數年整頓不能改觀以
高其倬之歴練封疆蒙
皇上之委託也又如江蘇撫(臣)尹繼善莅任以来臨事
精明識見敏捷(臣)屢過吳門見其辦事勤敏伊向
(臣)言一切張弛俱奉
署按察司喬世臣向為(臣)部司官素知其為人端
謹醇樸今甫署臬司不改前轍蘇松糧道馮㬌夏
為人誠實而於錢糧事務尤為明晰精詳實他人
老練然非肆應之才蘇州府童華才具雖優但自
淮安府(臣)尚未到松江府乃係署員其各屬州縣
多未親見惟金匱縣知縣王喬林年富力強有才
奏上江則民俗少醇事務亦簡案牘不及下江之半
恐不稱臬司之職其他道府以下(臣)實未周知又
江西一省程途窵遠(臣)正在留心訪察然苟非深
知灼見何敢妄
奏(臣)到任未久就(臣)所見不敢容隱謹繕摺恭呈
御覽餘俟(臣)察核確實再行陳
奏為此繕摺謹
奏
詳覽所奏俱屬公當
同日又
奏為整葺營汛以資防禦事竊照設兵原以衞民故
於水陸隘口及衝要之區各建汛地每汛撥兵五
名常川防守蓋造營房以為棲止築立墩臺以資
瞭望今查江南地方營房卑隘墩臺圮毁且有倒
塌無存就寺廟以棲身者防禦廢弛莫此為甚(臣)
蒙
皇上恩命暫署兩江督篆莅任以来案牘紛紜現在次
第辦理而盗竊案件詳報纍纍雖疎於防範文武
均有處分而汛守廵查消弭不可無法則修理營
房墩臺責令汛兵廵緝實為弭盜之急務也但向
来修理皆責成州縣邇来州縣已定養廉竝無餘
資可以捐助苟且因循勢所不免(臣)於五月内赴
常州會審與蘇州撫(臣)尹繼善當面商酌共圖整
理以期一勞永逸聞下江等府有無礙公項可以
動給隨令司府等確查明白據實開報以便按照
水陸汛地估計修造俾沿途營房墩臺煥然一新
汛兵棲身得所責其殫力廵查復委營員往来察
其勤惰以定賞罰如此則壁壘堅而軍威壮宵小
於以潛蹤矣但(臣)係初到未能確指何項可以動
支除俟司府查明及估計工料到日另行會
題其上江各屬營汛現在檄行司府確查有無公項
可以動支修理俟查覆到日再行具
奏外理合繕摺
奏明謹
奏
整葺營汛之請甚是凡地方應行事宜毋因暫署而延
緩推卸高其倬赴任為期尚早
雍正八年九月二十日都察院左都御史仍暫署
兩江總督印務(臣)史貽直謹
奏恭請
皇上萬安
朕安朕躬已全愈安和如舊矣諭汝知之
同日又
奏請分首府之屬縣改隸别郡以均繁簡事竊(臣)籍
隸溧陽縣地居大江之南僻處東偏向隸江寧府
屬建置己久(臣)何敢冒昧陳請以滋更張但(臣)生
長於斯素知江寧府之管轄溧陽在府有鞭長不
及之虞在縣有公務遲誤之咎今蒙
皇上殊恩畀署江南總督印務(臣)不敢因溧陽係(臣)祖
居本籍輒為避嫌不言請為
皇上敬陳之伏查江寧一府所轄八縣而上元江寧句
容江浦六合等五縣地當衝要庶務殷繁守斯郡
者即才具優長已慮汲深綆短况尚有溧陽溧水
高淳三縣錢穀刑名一切事件悉資料理勢難兼
顧此江寧府之不宜多轄屬縣也再查溧陽縣距
府二百七十里由縣至上興埠水路小河沙淺舟
楫難行由上興埠陸路經溧水縣山路更屬崎嶇
且非驛遞通衢是以公文上下與夫解糧解犯等
事俱係繞道而行素稱不便一有緊急公務每至
呼應不靈此溧陽之不宜隸於江寧府也(臣)又查
該縣誌書漢時原係鎮江府舊屬今鎮江一府止
轄丹徒丹陽金壇三縣不若江寧八縣之多況溧
陽至鎮江府城路程較之江寧更近四十里且係
内河水路一舟可達遞送公文押解糧犯深屬便
易又不若江寧之水陸間隔也(臣)請將溧陽縣改
隸鎮江府則江寧無鞭長不及之虞溧陽免公務
遲誤之咎矣是否可行(臣)未敢擅便伏乞
聖恩批示容(臣)另疏具
題抑或即將(臣)摺
敕部議覆恭候
皇上睿鑒施行謹
奏
交該部議奏矣
同日又
奏為請定沿江汛兵替換之期以杜賄縱事竊查兵
丁廵哨本有替換之例如出洋廵哨官兵則係四
箇月一換貼防松江等處海汛官兵則係六箇月
一換往来更替立法盡善惟沿江塘汛兵丁從未
據各屬具報換班之期其以一兵久防此汛可知
在汛既久似宜熟知江面情形與夫盜賊出沒之
處鹽徒窩頓之區發縱指示旦夕可得矣乃(臣)訪
聞塘汛之兵慣通匪類以捕盜為名受其賄不惟
縱盜而更且為盜以詰私為事艷其利則不但縱
私而更且販私其故皆由於久在汛地從無替換
上司之查察置若罔聞匪類之行蹤往来甚密所
以失事之案甚多弋獲之犯無幾(臣)再四思維惟
有定限輪班不使之久於此地則彼初到汛地未
能輒與盜通及至稍稍通熟又已將及班期是兵
尚無暇致其賄盜亦未肯以重賄而買此將去之
兵也(臣)請嗣後定以六箇月一班每汛照應撥馬
步名數遴選精壮之兵輪流替換該管將僃將換
過之處開具塘汛地名兵丁花名册報督撫提鎮
查考其間倘有違犯即將該管將僃
題參議處似此定限輪班不但可杜賄縱之弊而退
汛歸伍之兵亦得隨操考驗於營伍不無裨益是
否可行伏乞
皇上批示遵行謹
奏
候交高其倬再加酌議具奏有旨
雍正八年十月二十二日都察院左都御史仍暫
署兩江總督印務(臣)史貽直謹
奏為被水人民賑恤得所仰慰
聖懷事竊查上江夏間秋禾被水除涇縣等二十一州
縣鳳陽等二衞勘不成災外惟有宣城旌德銅陵
懷遠建平五縣被災六七八九十分不等蒙
皇上天恩特諭(臣)等動支帑銀確查賑濟(臣)遵即會同
安慶撫(臣)程元章按照被災分數酌量發銀委員
往賑矣又奉
恩旨有應免錢糧之處即著曉諭停徵將應免數目確
查奏聞又奉
恩旨被水州縣之漕糧按成災分數蠲免又准部咨動
用存倉捐積米石煮賑三月(臣)又與撫(臣)會商令
成災與不成災各州縣衞將存倉米穀一體減價
平糶兹據各屬禀稱災民俱各安居復業歡聲雷
動感頌
皇仁現在市集米糧充積米價不昂民無艱食再查下
江被水之邳州等十八州縣淮安大河二衞内惟
邳州宿遷桃源清河海州沭陽睢寧七州縣被水
為甚(臣)與蘇州撫(臣)尹繼善一據各屬報到即便
委員分頭確查水中堤上露處窮民先行開倉賑
恤其離城遙遠運米不及者(臣)等各捐養廉銀先
行賑給以濟燃眉隨即欽奉
恩旨著清查錢糧侍郎馬爾泰等動支藩庫銀數萬兩
速行賑濟今年額徵錢糧悉行蠲免巳經完納者
准作明年額徵之數又奉
恩旨大口每月給米一斗五升小口減半兩月之外加
增一箇月又奉
恩旨允(臣)所請將鹽義倉米穀撥運減價平糶如有倉
榖不敷之處即動撥賑濟又奉
恩旨漕糧按成災分數蠲免(臣)又准撫臣咨會三路合
算計共大小災民五十一萬三千餘口已於司庫
動撥銀一十八萬兩解赴河道庫交收聽散賑大
員就近撥領濟用又除倉糧足資僃賑州縣外宿
遷縣撥米八千石徐州邳州各撥米六千石沭陽
沛縣各撥米五千石海州寳應各撥米四千石桃
源豐縣各撥米三千石山陽碭山各撥米二千石
俱赴鹽義倉領運僃賑高郵州撥米一萬石邳州
撥米八千石宿遷沭陽海州徐州寳應桃源山陽
清河各撥米五千石安東興化豐縣沛縣蕭縣碭
山各撥米三千石鹽城撥米二千石俱赴鹽義倉
領運減價平糶又據各州縣詳請將捐貯社倉穀
石借給貧民又河工海塘等處大興修築少壮窮
民皆得赴工力役餬口其房屋倒塌之處又經給
價安頓是以今歲淮揚等處被水特甚而災民尚
不至流離失所俱得安堵寧家上下兩江先經被
水現在涸出之地俱已布種二麥以待春收冄查
兩淮鹽場本年六月二十一二等日海潮漲漫被
淹經(臣)會同鹽臣發倉賑濟減價平糶現在會疏
具
題亦俱安居復業煎鹽辦課如故合并繕摺奏
聞仰祈
睿鑒謹
奏
覽奏朕心為之少慰
同日又
奏為奏報江西全省秋收豐稔仰祈
睿鑒事竊查江西一省隔屬遥遠(臣)雖時加察訪僃悉
今歲夏秋以来雨暘時若年穀順成然未敢冒昧
具
奏(臣)飛行確查兹據江西布政司詳報秋收分數到
(臣)并稱全省地方無分高下晚禾成熟近又連日
晴霽皆已收穫登場童叟歡呼載道婦子共樂盈
寧(臣)覆加查核無異理合繕摺奏
聞謹
奏
據奏江西全省豐收朕欣悅覽焉
雍正八年十一月十五日都察院左都御史仍暫
署兩江總督印務(臣)史貽直謹
奏為奏
聞事竊照上下兩江被水各州縣蒙
皇上天恩發帑賑濟貧民得所經(臣)繕摺具
奏今查下江邳州等十八州縣被水人民及衞屬軍
戶於八月十三日賑起至十月二十六日兩次共
賑過大小口五十七萬三千七百七十二名共賑
過銀一十七萬八千九百七十九兩四分再房屋
被水衝倒者共八千一百九十四戶每戶酌給修
葺銀四錢共給銀三千二百七十七兩六錢已經
賑竣兩月至奉
旨加賑一月口糧業經侍郎(臣)馬爾泰等奏明在於冬
末春初再行給發被賑之男婦老幼莫不歡呼載
道安居樂業如常市集米價亦平麥苖現已長發
雨暘時若理合再行奏
聞臣又訪得淮揚一帶地方民間廣開燒鍋將各項糧
食蒸酒發賣以致耗費米糧未免貧民艱食(臣)飭
令將燒鍋暫行停止俟来歲豐收之後冄許開燒
庶幾糧食益見充盈於民間大有裨益再者江省
今歲因夏間雨水過多濕熱薰蒸倍於往時(臣)霑
染潮濕現在遍生瘡疥肢體臃腫雖於辦事無妨
但痛癢交加行走拜跪頗覺艱苦(臣)受
恩深重即小疾微疴亦當瀆奏於
君父之前理合一并奏
聞謹
奏
俗云疥癬之疾何足介意内有所積濕熱因此盡可發
出目下雖覺轉動不便却於身體有益也
同日又
奏為奏
聞事雍正八年十一月十二日據江寧縣禀稱本月初
十日有李國輔投帖要會當即接見帽戴藍頂據
稱北直永平府盧龍縣人癸巳科進士雍正七年
十一月奉
旨引
見共有五十七名揀用二十四名山東發往八名山西
發往八名浙江發往八名我係發往浙江試用上
元縣縣丞李恩係我同宗故来拜候五月内到江
寧奉
旨密查典舖利息輕重今查江寧典舖利息甚輕我欲
具摺回奏等語具禀到(臣臣)思李國輔既係癸已
科進士奉
旨引
見命往浙江試用自應給有部照定有限期豈得遶道
逗留竟至一年之久尚不赴浙即據稱奉
旨密查江寧典舖利息輕重此事亦屬易查何庸自五
月留住至今半年方得查訪明白且又公然拜往
該管之地方官將奉
旨密查之事向人洩漏迹其行事大類招搖詐騙之徒
除一面行文江寧按察司將李國輔暫行拘留并
密咨浙江督(臣)李衞查明有無奉到李國輔等
命往浙江試用之
旨逐一究訊外為此繕摺奏
聞請
旨伏乞
皇上睿鑒批示遵行謹
奏
便實係命往試用人員亦豈有諭令密察典舖之理乎
明屬詐騙復有何疑
雍正八年十二月二十八日都察院左都御史(臣)
史貽直謹
奏為恭謝
天恩并陳下悃仰祈
睿鑒事本年十二月二十六日督(臣)高其倬抵江寧(臣)
出郊跪請
聖安督(臣)高其倬口傳
諭旨爾到江寧傳旨與史貽直令其回家度歲過新正
初五以後起身進京欽此(臣)跪聆之餘感戴
天恩淪肌浹髓何敢不踴躍祇遵惟是(臣)於雍正六年
十一月間奉
差出都迄今已逾兩載違侍
禁廷從無如是之久依戀之切無時不縈繫於心兹
督(臣)高其倬已抵江寧(臣)惟願早覲
天顔以遂瞻依下悃若回至溧陽往返輒須數日家鄉
再一擔擱必致遷延時日(臣)在外多住一日京師
即遲到一日犬馬戀
主之念實難一刻自安現在將總督印務移送督(臣)高
其倬并將地方事務逐一交代明白(臣)即於十二
月二十九日自江寧起程赴
闕恭請
聖安所有(臣)不回溧陽度歲情由合先繕摺奏
聞為此恭謝
天恩謹
奏
自當遵旨而行何必如此怱遽爾不是矣
雍正九年六月二十四日都察院左都御史(臣)史
貽直謹
奏為恭報秦民感戴情形仰慰
聖懷事竊(臣)面奉
諭旨命(臣)辦理西安鳳翔二府宣諭化導之事於六月
初二日到西安省城即將欽奉
上諭遍貼城鄉市鎮先於省會之地分設三處謹擇於
六月十二日宣講起至十八日四城宣講已畢每
處宣講地方俱恭設
龍亭香案傳集紳衿耆庶將欽奉
上諭(臣)親捧講解復令各員分頭宣講詳悉開導一時
聽講士民感
聖朝疊沛之恩施荷
聖主曲成之教誨且共悉
皇上萬不得已而用兵之
聖心俱各望
闕嵩呼叩謝
天恩萬口如一宣講之時士民恭聆之下甚有感激涕
零者(臣)細察情形實出至誠竝非假飾至於辦理
軍需之處(臣)暗加體察知百姓俱循分急公現今
運糧已竣民情帖然毫無怨語間有數處奉行不
善之州縣已於(臣)另摺内
奏明除西安府屬各縣分遣各員前赴宣諭化導(臣)
仍不時稽察務令遠鄉僻壤家喻戶曉俟府屬事
竣容(臣)次第奏
聞外總之臣子入
告期於一字不欺民情未極歡欣鼓舞而故為粉飾其
詞固蹈欺罔之罪若民情實在感
恩戴
德而不以
上達亦非臣子事
君之誠(臣)目覩西民抒忱感化萬口同聲理合將西安
省城宣諭化導過情形據實繕摺奏
聞謹
奏
據奏陜省民情深慰朕念諒卿不忍將如是關係之事
欺瞞於朕也但恐耳聞目見之所不及情形或有異同
此處尤當加意體察
同日又
奏為奏
聞事竊(臣)欽奉
諭旨命(臣)將辦理軍需各項悉心察訪(臣)入陜西境内
即一路明查暗訪及到省後又復細加查察見撫
(臣)武格與
欽命協辦軍需之工部侍郎(臣)馬爾泰料理俱屬妥協
本年西鳳二府及同華乾耀四州各屬共運米十
五萬石目下俱運送完訖現今正在解送馬匹民
情俱各帖然内惟西安府屬之高陵縣因署縣事
水利通判高豫採買餧養軍需馬匹草料辱罵百
姓又因運米之際百姓欲用牛車輓運而高豫必
欲槩用騾車以致民人赴縣喊嚷旋經西安府知
府前往曉諭而散今撫(臣)武格業將高豫撤回另
委别員署理又有盩厔縣朱文炳亦於運米之時
該縣百姓欲用車辆輓運朱文炳以車運稍遲欲
用騾頭䭾運致與民情不合百姓欲赴省控告該
縣朱文炳尚係曉事之員隨即聽從民便現今米
已運完竝無遲誤又有乾州知州張于渡因餧養
軍需馬匹不另撘棚厰將馬匹分發城外各店舖
餧養月給房租以致各店舖俱稱不便亦經撫(臣)
武格將張于渡撤回委别員前往署理以上三處
俱因地方官料理未妥以致民情稍不相安但(臣)
細加察訪尚無扣尅科派情弊撫臣將各員撤回
亦屬允當(臣)思
國家辦理軍需雖不取辦於民財實不能不借資於
民力如果地方官扣尅派累自當即行嚴參若平
日居官尚屬奉公守法祇以識見拘泥未能因地
制宜似應斟酌事之輕重量為完結蓋民隱固宜
體恤而刁風亦漸不可長(臣)愚昧之見是否有當
仰祈
皇上睿鑒謹
奏
所見甚是與該撫等和衷協力酌量為之然以目下情
勢論之體恤民隱與恐長刁風二者當以體民為要務
懲刁為次舉至於其間輕重緩急通權逹變又在卿等
因時制宜而措施之也
同日又
奏為奏
聞事竊(臣)查陜西省屬州縣今歲麥秋十分豐收民間
俱家給戶足惟入夏以来雨澤愆期六月初旬後
望雨甚廹兹於六月十四日省城得雨數寸四野
霑潤續據西鳳二府屬各縣邠乾耀華同鄜六州
所屬各縣報稱均於是日得雨二三寸以至六七
寸不等秋禾已種者得以發生未播者得以栽種
將来可望豐收為此繕摺奏
聞謹
奏
朕正在憂念覽奏曷勝額慶
雍正九年八月初七日都察院左都御史(臣)史貽
直謹
奏為據實覆奏事本年七月初九日接大學士公馬
爾賽等寄(臣)字札一封内係轉傳
上諭因甘省所屬民情經撫(臣)許容陳奏蒙
皇上命(臣)知會侍郎(臣)杭奕祿署内務府總管(臣)鄭禪
寳悉心體察就近酌量據實辦理(臣)欽遵
諭旨隨即知會去後伏念(臣)自入陜省以来雖遵
旨專辦西安鳳翔兩府(臣)於甘省所屬事宜無刻不留
心察訪知甘省民情向来樸直自逆夷肆蠢以来
無不切齒痛恨咸思仰仗
天威滅此朝食是以西鳳百姓輓運軍需經過彼地俱
簟食壺漿歡迎道左該省本年應運料豆亦各爭
先輸納踴躍急公據(臣)所聞竝現在復加體察實
與撫(臣)許容所
奏無異(臣)查甘省人民既素篤尊
君親上之義又毫無怨懟之情且共喻
皇師𠞰寇安邊伊等即可永受其福是以抒忱向化實
出至誠(臣)就近酌量允宜欽遵
諭旨專心辦理西安各屬即帶往各員亦應多派於西
鳳地方
聖訓指示實屬至明至當但西安一府(臣)率領多員辦
理已畢業經家喻戶曉目擊輿情感激愛戴更有
甚於甘省者其西安省屬之榆林延安兩府亦經
杭奕祿鄭禪寳先後辦完目今僅餘鳳翔漢中兩
府及直隸州數州尚未辦理將来自應多派人員
在於此數府州及各所屬之内廣為宣諭化導兹
(臣)於七月十八日又接准部文奉
旨命侍郎杭奕禄協辦軍需其宣諭化導之事著交(臣)
與鄭禪寳分辦(臣)今分得寧夏慶陽平凉三府鄭
禪寳分得甘州涼州兩府及肅州一州(臣)不日率
領多員前赴鳳翔府宣諭化導容辦理事竣之後
(臣)再前往寧夏等府悉心化導理合繕摺奏
聞謹
奏
覽
今命爾協理陜西廵撫事務矣勉為之
雍正十年二月初三日兵部尚書(臣)史貽直謹
奏為奏
聞請
旨事竊(臣)於上年五月間奉
差赴陜蒙
皇上面諭將曾靜案内之張熙
命(臣)帶往陜西察其情形於宣諭化導事竣之日奏
聞請
旨(臣)隨將張熙携帶同行出京之日(臣)即密遣誠謹家
人沿途伴走凡一言一動皆令據實禀知到陜後
(臣)於辦公之暇復不時面加詢問據稱從前因曾
静誤聽流言我又誤聽曾静之言遂致犯此彌天
大罪仰蒙
皇上如天好生之恩寬宥釋放雖粉身碎骨亦難圖報
我如今想起家有老親實恨曾静誤我與曾静師
弟之義已絶等語(臣)細細體察見其感
恩悔罪實出至誠但觀其言動舉止實係卑汚下賤之
軰且身體亦甚薄弱每每醫藥調治時疾時痊今
(臣)宣諭化導已竣應否於(臣)復
命之日仍將張熙帶領入京抑或别有安置之處(臣)謹
繕摺請
旨仰祈
皇上批示遵行謹
奏
張熙准回原籍命其在家候旨毋令遠離鄉土如有用
伊處諭到即便前来爾將此情由具文咨明該撫趙宏
恩知之并將張熙送交該撫轉送本家可也
雍正十年八月十七日兵部尚書協辦陜西廵撫
事務(臣)史貽直謹
奏為奏明事竊(臣)上年奉
差陜省旋復協辦撫事因與署撫(臣)馬爾泰公同辦理
一切廵撫任内應
奏事件俱經封入(臣)馬爾泰原奉
内廷奏匣内一同拜
進今(臣)馬爾泰遵
旨赴肅其原奉奏匣悉行齎往而(臣)前次蒙
恩頒賜之奏匣(臣)於江南回京時已經恭繳所有(臣)今
次奏摺另用黃夾板固封
進呈理合
奏明謹
奏
奏匣另賜来矣
同日又
奏為甘凉西肅之兵糧折價不敷據實密陳仰祈
睿鑒事竊查雍正十年甘省地丁銀兩及民屯糧草奉
旨悉行蠲免此誠
皇上軫恤民依為從来未有之
曠典伏查甘涼西肅一帶係沿邊重地一提三鎮星
羅碁布所設額兵最多向来兵丁月餉每年八箇
月折給銀兩四箇月支給本色此定例也但此項
本色皆出自額徵今歲徵收来年始有支放若一
經蠲免則無項可支往往於支給本色之月每糧
一石折銀一兩每草一束折銀一分是將四箇月
之本色悉改而為折色矣(臣)查平慶臨鞏寧夏五
府秦階二州糧草價值尚平兵丁所得折色猶足
敷用惟甘涼西肅等處為軍需總滙之區兵馬往
来輓運絡繹糧草昂貴數倍河東此一提三鎮兵
丁若將本色悉改折支則本地時價相去甚懸實
不敷用(臣)愚以為甘涼西肅一提三鎮兵丁之癸
丑年應得四箇月本色折價一項似應酌量議增
查西寧涼州兩處價值頗昂糧每石一兩外應酌
加四五錢草每束一分外應酌加四五釐甘州肅
州兩處價值更昂糧每石一兩外應酌加六七錢
草每束一分外應酌加六七釐如此量為加給庶
於兵民兩皆得所當此軍興之際需用浩繁(臣)何
敢不慎重經費但仰體
皇上愛恤兵民至意委曲周詳無微不到(臣)每委員前
赴甘省訪查米穀豆草僃悉甘涼西肅兵丁折價
實屬不敷(臣)又何敢不據實密
奏是否可行
鴻恩出自
聖主非(臣)所敢擅便為此謹
奏
甘凉西肅兵糧折價議增之處交辦理軍需大臣會議
具奏
雍正十年九月二十五日兵部尚書協辦陜西廵
撫事務(臣)史貽直謹
奏為覆奏事竊(臣)等前據潼關縣詳報潼商道張正
瑗家人張魁等出署喧嚷一案(臣)與署撫(臣)馬爾
泰一面奏
聞一面即批行布按二司查審去後兹據該司等審詳
前来據稱張魁等指稱伊主張正瑗逼姦僕婦周
氏等各情事俱無實據細加究詰總緣該道平日
為人苛刻馭下過嚴稍不如意即將婢婦嚴加撲
責以致張魁等積怨日深不願跟隨遂一同辭主
出署及至轅門撞遇人役盤問張魁等無知忿激
不顧名分遽爾羣出穢言實屬確情(臣)查張正瑗
雖審無逼姦情事及張魁所供各款亦屬子虛應
免參究但身為道員不能約束家人咎實難辭已
飭記大過一次其家人張魁等雖審據各供原係
回明伊主出署然不合捏詞誣主殊干法紀惟是
再四嚴詰實因轅役盤問一時隨口妄供與有心
誣告家主者有間(臣)業經批飭布按二司將張魁
等各枷號一月重責四十板并將一干男婦遞回
原籍結案訖所有此案審明緣由相應繕摺奏
聞仰祈
睿鑒謹
奏
據奏審明張魁等所供俱屬子虛知道了
硃批諭旨卷二百七中
欽定四庫全書
硃批諭旨卷二百七下
硃批史貽直奏摺
雍正十一年五月初十日署理陜西廵撫(臣)史貽
直(臣)鄂昌謹
奏為要郡亟需能員仰懇
聖恩俯准陞補以收得人之效事竊照西安一府地當
省會之區兼值軍興之際事務殷繁膺斯任者非
精明強幹之員實難勝任現任西安府知府王紹
文近因患病纏綿呈請解任回籍調理業經(臣)等
會疏
題報在案西安係最要之缺未便一日乏員(臣)等查
有現任西安府理事同知烏靈阿練達老成實心
任事仰懇
聖恩俯准將烏靈阿陞補西安府知府庶要地得人(臣)
等獲收臂指之效如蒙
俞允所遺理事同知員缺聽部另行銓選再查該員引
見已滿三年例應送部引
見但陜省辦理軍需正在需員任事請俟大兵凱旋之
日補送引
見實為恩便合併聲明除西安府知府印務(臣)等已先
委烏靈阿署理外為此繕摺
奏請仰祈
睿鑒批示遵行謹
奏
好候另有諭旨
雍正十一年六月初六日署理陜西廵撫(臣)史貽
直(臣)鄂昌謹
奏為欽奉
上諭事竊(臣)等承准大學士(臣)張廷玉寄字内開雍正
十一年五月十二日奉
上諭聞得陜西之三原涇陽咸陽渭南富平等縣燒鍋
各以千計其餘州縣亦皆有之朕思燒鍋既多必將
糧食耗費甚屬無益但恐遽令禁止又滋煩擾爾可
寄信與署撫史貽直等令其悉心籌畫若禁止不致
累民則禁之為便抑或多方勸諭令其醒悟不期禁
而自止是惟封疆大臣斟酌行之不可強廹欽此等
因到(臣)等跪讀之下仰見
皇上愛養黎元敦本重農之至意伏查燒鍋一項西北
各省所在有之衹因小民圖利往往舍本逐末(臣)
史貽直自前歲莅任即檄行所屬地方各官不時
查禁在案兩年以来各處燒鍋已減去十之七八
(臣)等復思欲杜燒鍋之原當嚴造麯之禁民間每
於麥收之後不以積儲為急務而以踏麯為生涯
所費之麥不可數計惟嚴禁造麯則燒鍋不禁而
自止矣然陜省糧食之耗散不僅由於本省之燒
鍋而在於晉商之販囤陜省每遇豐收之年則晉
省富商預將資本散給於西鳳各屬之農民農民
貪取目前之現價不顧日後之盈虛一至糧食登
場悉聽晉商搬運以致糧石耗費蓋藏空虛(臣)等
稔知各種情弊現於今歲麥收之時遍行出示剴
切曉諭毋許民間私自造麯更於晉商販運之要
路委員前往稽查不許糧石私販出境現今陜省
糧食可免耗費之虞惟是秦民艱於生理往往借
日用之需以為餬口之計倘本地糧食充裕百姓
藉燒鍋以覓微利亦屬謀生一道若欲概令禁止
則誠如
聖諭不無煩擾(臣)等仰體
天心惟當因時酌量視年歲之豐歉審民力之盈虛或
出示嚴禁或多方勸諭務使閭閻有儲蓄之需草
野有資生之策庶於
國計民生均有裨益今蒙
諭旨下頒理合據實奏
聞謹
奏
覽奏可謂得因時制宜之意所見甚屬妥協
雍正十一年七月二十七日署理陜西廵撫(臣)史
貽直謹
奏為奏
聞事竊(臣)近閱邸鈔伏讀
上諭武弁中熟習水師之人甚為難得該管大臣若不
於平日留心儲養何以收人地相宜之效每見督撫
提鎮中有將熟習水師人員題請調用陸路者此皆
未曾周詳籌畫之故著通行傳諭嗣後細加體察若
在水師中為平常之員而長於陸路者准其調補陸
路若係長於水師之員俱留於水師員缺題補不可
以陸路一時需人輕易改調欽此仰見
皇上至聖至明務期海疆重地用得其才之至意伏查
水師之職不特熟諳水務者固難其人而能正已
率屬者尤不可得蓋水師各缺多係本省之人由
千把歴任陞轉或係行伍出身或由船工拔補大
率節取其長不復詳核其品及至身為大員其所
轄之弁兵皆其平時熟識之親朋未免瞻顧私情
諸事牽制再一立身不正則其間百弊叢生或因
賞罰不公或因扣尅虛冒漸致士卒不服號令不
行營伍廢弛大率皆由乎此(臣)於雍正七年蒙
恩命署閩督印務於通省水師人材每留心察訪以僃
顧問今(臣)自離閩省己逾四年舊日屬員已多陞遷事
故惟現任閩安協副將張天駿現任督標中軍副
將王振此二員者才識優長熟嫺水務每於因公
進見時詢以海疆事宜應對詳明歴任水師均能
實心任事著有聲名且其籍貫一係浙江一係江
南與不得已而用本省之人更為有間以(臣)之愚
觀此二員堪膺水師總兵官之任伏念内外大小
臣工其賢否優劣悉在
聖明洞鑒之中(臣)亦何敢更置一詞因近奉
上諭以熟習水師之人難得令該管大臣留心儲養(臣)
向年曾任閩疆稔知該員才堪大用是以不揣冒
昧敬舉所知如果(臣)言可採仰懇
皇上將張天駿王振二員
恩賜記名將来遇有水師鎮臣缺出伏乞再降
諭旨詢問該省督撫臣可否任用出自
聖恩非(臣)所敢擅便也為此具摺奏
聞仰祈
睿鑒謹
奏
張天駿原記名在上上之列近日以来無因思及幾至
遺忘此奏甚愜朕意至於王振乃庸常材具耳且年齒
亦輕副將尚恐弗克勝任
雍正十一年十一月初二日署理陜西廵撫(臣)史
貽直(臣)鄂昌謹
奏為奏
聞事(臣)等前准部咨行令撥運西鳳邠乾等府州粟米
六萬京石并湖廣運到粳米五千京石令陸續運
至肅州等因業行西安司道遵照在案今除粟米
六萬京石現撥各州縣存倉穀石碾運外惟另撥
楚米五千京石一項尚應變通辦理敢為
皇上陳之查今歲楚省運到米石悉係稄子糙米色味
原不甚佳又因自楚至陜装載&KR2349;船船板澆薄米
多受潮且自龍駒寨運至省城正值大雨時行復
受潮濕難以久貯在倉止堪就近撘放兵米是以
(臣)等
奏請在於西安八旗及督撫城守營三標兵丁領餉
時撘配支放業經奉
旨依議欽遵在案至於今次派運之米悉係大營官兵
日用所需必得顆粒圓淨煮食甘美方於軍糈有
益若將楚省之稄米照議撥運竊恐夏間潮濕薰
蒸成色業已稍減又復自陜運至軍營道路迢遙
為時甚久再經風霜雨雪輾轉搬運必致成色更
減氣味不佳徒費轉運之勞於官兵未必有益(臣)
等再四籌畫今歲陕省秋成豐稔所收粟穀顆粒
分外乾圓色味亦甚甘美似應將原議派撥之楚
米五千京石改撥粟米五千京石陸續碾運既與
原派米數相符兼於軍營食用有濟較之輓運稄
子糙米美惡實相逕庭(臣)等稔知楚米運至軍營
斷不適用故敢據實直陳
奏請改運粟米除一面檄行司道派撥各州縣如數
碾運并移咨陕甘督撫兩臣知照外所有將楚米
改運粟米緣由理合繕摺奏
聞仰祈
睿鑒為此謹
奏
所見是當之極如此為國家辦理事務始克稱通權達
變也嘉悦覽之
同日又
奏為欽奉
上諭事本年十月二十四日奉到
上諭著將此次許容奏撥陕米六萬五千石令史貽直
鄂昌曉諭民人照例給發運價等項乘此農隙之時
陸續運至肅州交卸欽此欽遵等因到(臣)等當即檄
行司道遵
旨辦理隨復頒發告示宣布
皇恩徧行曉諭陕省民人令其乘此農隙之時陸續輓
輸以達於肅庶上以答
聖主之深仁下以紓甘民之勞瘁然陕省之民數年以
来雖值軍興而仰戴
天恩之浩蕩其忠義感激之誠浹髓淪肌日思報效故
凡遇軍需事件俱各奮力向前實與甘省之民同
一歡欣鼓舞莫肯後時但(臣)等前因甘撫(臣)許容
奏請陕民長運接准
廷議令署督臣劉於義及(臣)等妥議辦理(臣)等伏查
雍正九年陕省之民長運至肅人夫牲畜十有餘
萬跋涉長途甚為苦累(臣)等目擊情形以為長運
艱難不若仍為遞運而督臣劉於義所見與(臣)等
相合遂會稿具
奏在案今欽奉
諭旨仰見
皇上睿慮周詳同仁一視陕甘百姓均屬
朝廷之赤子均受
皇上之鴻恩理應隨時變通權宜協辦其於軍務民生
洵有裨益(臣)等仰體
天心自應盡心料理斷無貽誤所有(臣)等欽奉
諭旨現在辦理長運緣由理合具摺奏
聞為此謹
奏
好勉力為之
同日又
奏為彙報秋禾收成分數米糧時價仰祈
睿鑒事竊查陕省今歲秋禾收成分數節經西安等府
州縣陸續呈報前来(臣)等隨專差妥員分路確查
竝行西安布政司覆查去後兹據該司碩色詳稱
西安府屬十四縣鳳翔府屬八州縣邠州一州竝
所屬三縣乾州一州竝所屬二縣同州一州竝所
屬四縣華州一州竝所屬三縣耀州一州竝所屬
二縣秋禾收成俱係十分延安府屬八縣秋禾收
成統計八分漢中府屬九州縣秋禾收成統計九
分榆林府屬四縣秋禾收成統計八分興安州竝
所屬六縣秋禾收成統計九分商州竝所屬四縣
秋禾收成統計九分綏德州竝所屬二縣秋禾收
成統計八分鄜州竝所屬三縣秋禾收成統計八
分至現今米糧價值西安省城大米每京斗價銀
一錢九分六釐粟米每京斗價銀一錢一釐小麥
每京斗價銀九分一釐大麥每京斗價銀五分六
釐豌豆每京斗價銀九分一釐黃豆每京斗價銀
一錢五分四釐穀草每束重十斤價銀一分七釐
其餘各府州屬所報糧價約略相同等因到(臣)等
與(臣)等差查之收成分數糧價俱屬相符理合據
實分晰
奏報至收成分數應同督臣公
奏因署督臣劉於義現在駐劄肅州是以(臣)等一面
奏
聞一面會稿合併聲明伏祈
皇上睿鑒謹
奏
秋禾收成分數并米糧時價情形以手加額覽焉此皆
卿等公誠任事有以感召
天和之所致朕深為嘉悅西顧崤陕再三為秦民慶幸也
雍正十一年十一月十六日署理陕西廵撫(臣)史
貽直謹
奏為奏
聞事竊(臣)於雍正九年三月奉
差陕西宣諭化導曾將舉人候選知縣姜順龍
奏請帶往陕西辦理公務該員勤慎奉公實心辦事
(臣)於宣諭化導事竣之日業將該員列入一等同
帶往各員一併咨部在案(臣)彼時適奉協辦陕西
廵撫之
恩命一時未帶幕賓值此軍興之際公務浩繁需人分
理因該員辦事明白小心復經臣
奏請留(臣)署中幫(臣)辦事俟(臣)回京之日令其赴部
請以六部主事補用經吏部議覆以可否以主事
補用之處俟尚書史貽直回京之日帶領引
見恭候
欽定等因奉
旨依議欽遵在案伏查宣諭化導案内帶往陜甘辦事
共五十一員各於事竣之日仰沐
天恩得邀議叙年来在内在外各員業己悉登仕版唯
該員因(臣)
奏留陕西辦事未及錄用迄今又復兩載有餘該員
近見(臣)回京無期其意唯恐久淹(臣)署不得及其
年力進取功名以圖報效(臣)窺見隠衷又何忍固
執(臣)之原
奏勉留該員在陜阻其仕進之階况西安廵撫衙門
事務簡少不比東南諸省案牘繁多(臣)自莅任後
悉心整理數年以来諸事頗有就緒至軍需事件
亦各有條規不難從容辦理署中協助之人亦在
可有可無之間今(臣)己一面給咨該員赴部聽候
帶領引
見(臣)謹繕摺奏
聞為此謹
奏
俟引見時朕鑒觀材具酌其所宜而用之
署理陕西廵撫(臣)史貽直(臣)鄂昌謹
奏為僃陳河道疏濬之難仰祈
睿鑒事本年八月二十八日准戶部咨湖廣督臣邁柱
奏請疏濬荆子關至龍駒寨一帶河道經
廷議交(臣)等相度情形乘此冬月之時估工動帑以
垂久遠之利以紓輓運之勞(臣)等遵即檄委潼商
道商州知州等前往龍駒寨荆子關一帶河道相
視地形詳觀水勢勘丈灘口估計工程隨據該道
等繪圖繕冊詳覆前来(臣)等細加查核只就現在
河身平淺之時量為疏濬計用夫匠三十五萬一
千六百九十工合動帑銀一萬八千三百九十三
兩零(臣)等仰體
皇上利濟民物之懷建萬世平成之績敢不悉心籌畫
以為一勞永逸之圖但河道實有難於疏濬之處
敬為
皇上陳之伏查秦省商州所屬之龍駒寨至河南之荆
子關中間一水名曰丹河西源秦嶺南滙淅川夹
乎兩山之中乘其上流之勢紆回曲折經途有三
百七十里之遥湍激奔騰灘流有一百八十處之
險無旁支以蓄洩無他道以疏通其最險者危巒
陡削巨石星羅飛瀑狂瀾衝砂走礫工匠無駐足
之地斧斤無鏟鑿之方次險者水溜稍平而淤沙
壅塞山根稍遠而亂石縱横欲將淤沙挑挖則河
泓一線無隙地可以容沙欲將亂石搬移則壁立
兩崖無平原可以壘石若聚沙於山脚則怒濤一
刷沙仍壅滯於水中若積石於河干則高浪千層
石復漂流於灘底况夏秋之間豫陕兩省農民均
藉丹水灌田各處築堰蓄流涓滴不容滲漏唯餘
中泓一線輓運實難至若積雨之後山水驟發田
間各堰盡開百谷奔流頃刻水高丈許此時衝斷
縴路人力難施徒步者尚褁足而不前操舟者益
望洋而驚阻所以自古迄今丹河之水聽其自然
設有輓運之事唯當隨時疏濬從無永遠通利之
方在督(臣)邁柱此奏原為運道民生起見意非不
善奈伊遠在楚疆未能洞悉其形勢(臣)等身當職
守豈敢冒昧以經營訪之土人參之輿論皆曰天
定無假人為(臣)等何敢罔恤民勞虛糜
國帑再查督(臣)邁柱所奏原為輓輸楚米起見但(臣)
等前因楚米水陸輓運均屬艱難曾經奏請停運
竝請於豫省之河南府及陕州沿河各屬積穀二
三十萬石以為陕省源源接濟之用業經奉
旨俞允欽遵在案是此後現有豫省積穀可以就近輓
輸不必冄運楚省之糧則疏濬此河尤屬可緩(臣)
等謹將丹河難以疏濬情形據實具
奏伏祈
皇上睿鑒俯准停止興工則民力不致徒勞而
國帑亦可節省矣為此謹
奏
丹河一水
聖祖昔年曾有意疏濬後因勢不可行而止朕深知邁柱
係未悉情形之論初閱伊奏即經向大學士等詳諭具
故復思當日奉使之臣查勘或有未周須再加審視方
足决疑故發廷議今據此奏觀之曷啻蜀道之難原應
聽其自然豈可強為施措所見是知道了
同日又
奏為恭報瑞雪日期仰祈
睿鑒事竊照陕省今歲秋收以後民間普種二麥必得
瑞雪應時方於麥苖有益兹於十一月初一日西
安省城自午時降雪起至初二日寅時止得雪三
四寸復於初七日午時降雪起至十一日申時止
得雪尺許再查西鳳延三府屬及邠乾同華耀鄜
商綏德八州屬各呈報得雪八九寸一尺不等四
野普徧於麥苖大有裨益民情歡慶所有瑞雪日
期理合具摺奏
聞謹
奏
瑞雪應時預卜来年豐兆實緣卿等忠勤職任感格
天地神明獲蒙垂佑也朕曷勝慶喜
雍正十二年正月初六日署理陕西廵撫(臣)史貽
直謹
奏為請
旨事竊(臣)荷蒙
聖恩特授戶部尚書仍暫留西安總理廵撫竝一切軍
需事務俟諸務妥協
命(臣)具奏請
旨回京(臣)何人斯膺兹
恩眷感激慚悚圖報無由倘(臣)心思所能及才力所能
勝又何敢稍留餘量上負
聖主簡畀寵任之
恩下愧臣子宣力奉公之義唯是陕省地方事宜以及
軍需重務數年以来(臣)仰體
聖心加意整理諸務悉有章程上下曉然不難遵照辦
理而秦民風俗淳良各衙門案牘簡少較之東南
不啻什伯又百姓感沐
皇仁咸知大義凡遇軍需悉皆踴躍急公争先恐後此
種情形(臣)業經節次奏
聞在案使目今諸事未妥(臣)豈敢因西安廵撫已經補
授有人遂萌卸責之念今新任撫(臣)碩色久任此
邦吏治民情素所熟諳一切軍需皆其始終經手
(臣)年来所辦諸事竝皆與之商酌措施又此次陞
補司道各官皆平時協辦軍需之員諸務熟諳竝
著賢能更足收臂指之效現今唯運米赴肅一事
稍覺重大然為數無多更兼年歲豐稔民力有餘
又時值春令節候晴和非如九年於四五月間起
運長途跋涉暑雨不常者可比至或用車運或用
馱載各處風俗不同(臣)於上年即檄行司道轉飭
各屬因地制宜民間甚稱便利至於安設站員接
濟飯食草料修理橋梁道路沿途專委大員總理
稽查舉凡一切事宜(臣)早已派撥妥協目前正在
陸續起運約計二月初旬即可盡出陕境必無貽
誤現在地方情形及軍需事件均無未妥之處用
敢據實奏
聞伏念(臣)自雍正九年春月奉
差赴陕違侍
天顔已逾三載犬馬戀
主之心至誠至切倘蒙
聖慈俞允准(臣)回京朝夕敬聆
聖訓俾得知所凛遵少展微(臣)忠愛下悃(臣)曷任激切
屏營之至為此具奏請
旨伏乞
皇上批示遵行謹
奏
覽陜省官民情形及起運軍糧日期深為慰悦至回京
之請候朕再加詳酌其遵旨行
同日又
奏為
聖主之恩施至厚微(臣)之感愧實深恭謝
天恩仰祈
睿鑒事雍正十一年十二月二十五日(臣)標把總自京
齎摺回陕接到大學士伯(臣)鄂爾泰寄(臣)字札一
封内開閩省督撫奏稱史貽直署閩督任内曾長
支養廉二千五百九十六兩零應著賠補現在嚴
催等語奉
硃批史貽直長支銀兩著在潘體豐劉藩長名下追補
還項欽此特字寄知(臣)領閱之餘且感且愧汗浹涕
零格外
天恩(臣)夢想所不敢冀望伏念(臣)之一身蒙我
皇上生成教育十有餘年受
皇上之恩眷最隆荷
皇上之矜全獨厚乃不自謹飭致以長支銀兩玷辱生
平既不能檢點於從前復不早彌縫於事後遂被
指摘干凟
宸聰
皇上不加以罪名且寬其責罰免其追補
聖恩高厚曠古罕倫查雍正七年(臣)奉
命署理福建總督印務維時福建初定養廉之項規條
草草總督養廉每年應得一萬六千兩該布政司
潘體豐呈送養廉或十日或半月陸續解到不比
他省按季按月有一定之例也(臣)隨收隨用亦不
曾計月清算至雍正八年三月二十五日奉
旨著(臣)回京匆匆束装然後將收過養廉通盤核算始
知有長支之數彼時(臣)己將離任實無餘力補還
行次中途復奉
特旨命(臣)署理兩江總督(臣)星馳赴任兩江地大事繁
莅官八月竭蹷不遑未暇計及此事雍正九年到
京不數月即奉
命赴陕宣諭化導隨辦廵撫事務(臣)在陕省每年應得
廵撫一半養廉銀一萬兩(臣)因前項未清日夕惶
恐兩年以来隨事節省凑成二千五百九十六兩
零業於上年九月十三日差(臣)家人齎往福建補
還庫項隨於十二月二十八日准福建撫臣照數
收明咨覆到(臣)乃福建撫臣於(臣)解還銀兩未到
之先業將情由具奏以致上厪
君父之懷(臣)捫心自問罪無可逭法無可原蒙
皇上特賜包容曲加矜宥
天恩浩蕩至渥至優(臣)雖庸下具有心胷自此有生之
年皆(臣)竭力之日惟有冰淵愈勵丹藎益抒以仰
報
聖主鴻恩於萬一耳為此繕摺恭謝
天恩伏祈
皇上睿鑒謹
奏
朕洞悉卿非有心之過何用愧為
雍正十二年正月初十日署理陕西廵撫(臣)史貽
直謹
奏為恭謝
天恩竝陳下悃仰祈
睿鑒事竊(臣)近日接到(臣)子在京寄(臣)家信知(臣)兄史
貽簡於兵部武選司郎中任内因失察衙役犯贓
一案部議降三級調用欽奉
特旨兵部降調郎中史貽簡著照所降之級留任欽此
(臣)聞
命之下叩頭伏地感激涕零以無可寬宥之罪戾荷蒙
皇上特賜寬宥以無可
加恩之小臣荷蒙
皇上格外加恩微(臣)兄弟撫躬自省亦何幸而遭逢
聖主受此殊恩伏念(臣)兄史貽簡於雍正六年由内閣
中書歴俸陞選山東東昌府同知(臣)揣其才具必
不能任外吏據實
奏明仰蒙
效徒以賦性闇昧遇事疎忽以致衙役犯贓全無
覺察竊思(臣)兄史貽簡蒙
特恩加等陞用之員遇有過愆即加倍議處亦分所當
然乃蒙
皇上特頒諭旨仍留原任似此
異數鴻恩實為從来所未有(臣)之一家雖生生世世子
子孫孫亦莫能仰報
高深於萬一也抑(臣)更有不得己之下悃不敢不據實
直陳於
君父之前竊(臣)兄史貽簡賦質樸誠見事遲鈍既乏應
通達以之為外任固屬萬萬不能即兵部選郎亦
聖恩下虧臣職𫉬罪益重抱疚益深清夜捫心何安何
忍(臣)不揣冒凟仰懇
皇上天恩解其兵部郎中之任
賜以閒散衙門無兵刑錢穀之責俾其效力行走庶或
可以始終保全(臣)蒙
皇上天地父母之恩逾常越格用敢敬申下悃干冒
宸嚴(臣)曷任感激悚惶之至為此恭謝
天恩謹
奏
覽奏已悉候遇便裁酌
雍正十二年二月十七日署理陕西廵撫(臣)史貽
直(臣)碩色謹
奏為雨雪應時疊降麥秋豐稔可期據實奏
聞仰慰
聖懷事竊照陕省地方上年冬月瑞雪普徧業經(臣)史
貽直
奏報在案今自正月以来連降雨雪各屬均霑據西
鳳二府屬及同華等州屬各報自正月初一及二
十七八等日或雨或雪俱入土四五寸不等而邠
州乾州一帶正月二十七日得雪獨多自八寸以
至一尺不等延榆漢三府屬及綏德等州屬各報
正月初一十三十五二十七八等日各得雪三四
寸以至七八寸不等近又據西安府屬具報二月
初七八九等日連得雨雪入土四寸現在陕省各
屬麥苖暢茂萬姓歡欣至米糧時價有減無增省
城粟米豌豆每京斗價銀八分零小麥每京斗價
銀九分零所有陕省連得雨雪竝米糧時價理合
具摺奏
聞謹
奏
覽奏陕省連得雨雪二麥有秋洵可期矣朕懷曷勝欣
悦
雍正十二年三月二十六日署理陕西廵撫(臣)史
貽直謹
奏為密陳陕省武職人材仰祈
睿鑒事竊(臣)奉
命署理西安廵撫三年以来無時不以察吏安民為念
至於通省武員雖非(臣)所統轄然(臣)荷蒙
聖恩高厚迥越尋常既已身任封疆則武臣之優劣亦
不敢不留心體訪謹將(臣)所知者為我
皇上陳之查西安滿洲右翼副都統達色辦事精詳識
見敏捷凡管束旗員以及練兵挑甲悉皆公正無
私毫不瞻徇微惜其氣體稍弱局量不宏此外如
興漢鎮(臣)張傑(臣)從前署理福建總督時伊曾為
(臣)標中軍副將其人心地光明器量闊達抑且久
歴戎行熟諳軍務今蒙
聖恩擢授興漢總兵自莅任以来整飭營伍訓練官兵
調度合宜措施悉當洵為陕省鎮臣中之聲名最
優者督標中軍副將王友詢人材偉幹殫力奉公
督臣雖遠駐肅州而伊訓練標兵不懈承辦本標
軍需事件竝皆妥協安詳人亦老成持重鳳翔協
副將米國正漢仗驍雄曉習軍旅前署興漢總兵
及現今鳳協任内皆能稱職西安城守營參將現
署潼關協副將事王廷極操練士卒防守地方實
心實力近見其修整煙墩稽查關口亦井井有條
頗有才幹又(臣)標左營守僃徐子茂人材壮健弓
馬熟嫺凡料理營務以及委辦軍需悉皆奮往向
前勤慎明白至若延綏一鎮東接晉疆西連甘界
南障西安省屬北控鄂爾多斯統轄有三十六營
之多綿亙有一千餘里之遠居斯職者非素有威
望之員難以勝任現署延綏總兵印務花馬池副
將惠延祖雖小有才幹而操守平常行止浮動署
任數載不得兵心凡所行為俱不協於人望以(臣)
觀之似不稱延綏總兵之任以上各員止就(臣)所
知者據實奏
聞是否有當伏乞
聖明睿鑒謹
奏
甄別詳確甚與朕意相合
同日又
奏為奏
聞事伏查陕省今歲正月以至二月初旬雨雪應時二
麥盛長(臣)業經具摺奏
聞今查陕省各屬府州縣自二月到今疊降甘霖油然
沛然至霑至足(臣)每因公事親歴郊原伏見禾苖
暢茂穠綠盈疇不但二麥可卜豐登其餘豌豆菜
子以及各種雜糧竝皆碩大蕃多倍於往歲(臣)細
問田間白首鄉農提携婦稚無不環列(臣)前僉云
今歲麥秋實近年所罕見歡欣舞蹈頌我
皇仁(臣)謹將年歲情形以及民心歡樂之處具摺奏
聞謹
奏
雨水禾苖田野情形宛然在目朕懷為之深慰
雍正十二年四月初六日署理西安廵撫(臣)史貽
直(臣)碩色謹
奏為據實奏
聞仰懇
天恩事竊查渭南縣民李悉義李月賢同謀勒死李全
義一案前據渭南縣知縣岳冠華審擬斬絞由府
司詳解到院經(臣)史貽直同協撫(臣)鄂昌覆審具
題經部臣以李悉義應擬斬決等因題駁隨復轉行
審擬間忽據按察使何師儉報稱前詳勒死之李
全義自行投到據此伏查此案前據該縣岳冠華
以李悉義誘姦李全義之妻恐其覺悟故邀同李
月賢將李全義用繩勒死棄屍井中是以將李悉
義李月賢擬以斬絞今李全義竝未身死自行投
到(臣)等聞之不勝駭異因事關重案隨批飭同城
司道公同會審去後今據按察使何師儉會同布
政使楊馝驛傳道任晟訊供詳報李全義原因李
悉義誘姦其妻假神嚇逼於雍正九年出外未歸
而謀死在井之說實出於寡婦張氏巫覡通傳之
口乃知縣岳冠華竝不詳察確情躧尋蹤跡因於
枯井内起出屍骨隨謂謀死李全義無疑遂將李
悉義疊夹成招且將張氏通傳情節一并删去以
杜上司駁詰之端又故為旋風繞身之誕詞以神
其事以逞其才今李全義既經歸里則井内屍骨
另當究訊而岳冠華之煆煉虛招草菅人命百喙
何辭除將岳冠華會疏
題參并從前審轉之知府烏靈阿陞任按察使楊馝
及(臣)史貽直一并檢舉現在具
題請
旨敕部議處外查李悉義姦拐李全義之妻尚有應得
之罪而案内李月賢乃無干之人從前錯擬絞罪
則審轉之司府例應分别降調革職(臣)等何敢更
置一詞但思此案實係岳冠華自逞才能删詞詭
詳煆煉成獄而李月賢等又畏懼該縣於解審之
時直認不辯以致司府各員據詳審轉情似可原
(臣)等不揣冒昧仰懇
皇上天恩俯念陕省現值軍興需才辦事可否將楊馝
烏靈阿應得處分
恩賜從寬仍留在任俾其效力以贖前愆則不特該員
等仰沐
鴻恩益當感愧圖報而(臣)等亦可收臂指之效矣謹繕
摺具
奏伏祈
皇上睿鑒施行為此謹
奏
知道了具題到日酌量有旨
雍正十二年六月二十五日署理西安廵撫(臣)史
貽直(臣)碩色謹
奏為遵
旨代奏事竊照旗員隨任子弟年十八歲以上者悉令
歸旗肄業或披甲食糧乃
皇上教育之天恩而另有情節不能相離者又准(臣)等
代奏尤
聖恩俯體下情之曠典(臣)等查得興安州陞任州同張
毓珂係正黃旗漢軍張達佐領下人自雍正七年
調赴軍前今經六載前雖題補綏德州知州然仍
留軍前尚未回任伊父原任監察御史張文教年
已八十七歲迎養任所自毓珂調赴軍前之後惟
次子張毓璋在任侍奉父子相依今因毓璋年逾
十八例應歸旗(臣)等屢經查催而張毓璋以父年
遲暮老病日增實難離侍懇請留養俟伊兄回日
歸旗等情具呈到州由布政使楊馝詳請前来(臣)
等伏查張毓珂既在軍前不遑事父而張文教年
逾八旬老病日篤則張毓璋實有不能相離之下
情可否仰邀
皇仁俯准留養俟張毓珂回任之日再令張毓璋歸旗
(臣)等未敢擅便理合繕摺代
奏請
旨伏祈
皇上睿鑒施行為此謹
奏
准其留養仍咨明該旗知道
同日又
奏為恭報得雨日期仰慰
聖懷事竊照陜省二麥收成之後民間布種秋禾必須
雨澤應時禾苖始能滋長自入夏以来天時稍覺
亢旱雖曾得雨數次田疇未能霑足農民望雨甚
切今於六月十七十八十九二十等日甘霖大沛
晝夜滂沱西鳳二府屬邠乾同華耀商等州屬各
具報得雨一二尺不等四野均霑禾苖暢茂且此
番得雨正直初伏之時於秋禾大有裨益民情歡
樂共慶有秋所有陕省得雨日期理合具摺奏
聞為此謹
奏
覽時雨霑足情形朕心之喜筆莫能罄
雍正十二年九月三十日署理西安廵撫(臣)史貽
直(臣)碩色謹
奏為恭報得雨日期仰慰
聖懷事竊照八九月間正值陕省秋禾秀實二麥播種
之際前因雨澤愆期農民望雨甚切(臣)等率同文
武各官虔誠祈禱業經具摺奏
聞自具奏之後續據漢中鳳翔及邠乾耀興商鄜等府
州俱屢報連得透雨惟西安府屬及同華二州屬
雖於九月初四初八十六十八等日各得雨數寸
然究未霑足亦未普遍今於九月二十九日未時
起至三十日辰時止共得雨一二尺不等現在濃
雲密布雨勢未止民情歡慶歌咏太平雖此番得
雨較遲秋榖收成分數不無稍減然秦民所重在
麥今得此甘霖高低田畝二麥遍種則来歲夏收
庶可有望閭閻尤為慶幸所有得雨日期及陕省
二麥普種情形理合繕摺奏
聞謹
奏
自閱前摺以来朝夕翹首西望今據奏得雨如是深透
豈止憂懷頓釋且不禁額手稱慶也
雍正十三年正月二十九日署理西安廵撫(臣)史
貽直(臣)碩色謹
奏恭請
皇上聖安
朕安
鄂昌係因汝等推薦始加擢用未料少年福淺負朕委
任至於如此之甚不但行止乖謬且日入醉鄉前在陕
時汝等豈竟毫無知覺耶
同日又
奏為仰懇
聖恩簡補道員以重地方事竊照西安驛鹽道任晟於
上年十二月二十七日病故(臣)等另疏
題報外伏查驛道一缺總理通省郵傳今又兼理鹽
法必須才守兼優之員方克勝任今陕省所屬各
府或係新任未久或係循分供職竝無可以題補
驛道之員伏乞
皇上特簡賢員補授庶要缺得人而(臣)等亦可收臂指
之效矣為此繕摺
奏請仰祈
皇上睿鑒施行謹
奏
有旨諭部矣
雍正十三年三月初四日署理西安廵撫(臣)史貽
直(臣)碩色謹
奏為彙奏雍正十二年社倉糧石數目仰祈
睿鑒事竊查陕省社倉糧石(臣)等於上年四月内查明
除民借外實貯穀四十七萬一百七十九石零業
經奏
聞在案嗣後飭令各州縣稽察經理照例於歲暮分晰
開報竝行據布政使程仁圻彙核呈齎前来(臣)等
統計雍正十二年分共收過生息穀一萬二千五
百五十二石零又收續捐穀二百石連上年原奏
穀六十三萬八千八百八十七石零共該實存穀
六十五萬一千六百三十九石零内除給過倉正
倉副口食竝修倉鼠耗等項實應存穀六十四萬
六千九百四十七石零内民借未還穀二十三萬
九千九百七十二石零應俟收穫之後聽倉正倉
副經理收還(臣)等仍飭令各州縣加意稽查外現
存穀四十萬六千九百七十五石零其出納支存
各數目應俟十三年年底照例查報另摺具
奏所有十二年社糧數目理合繕摺奏
聞謹
奏
當核明確實數目無俾屬員虚捏徒美觀聽
雍正十三年四月初七日署理西安廵撫(臣)史貽
直(臣)碩色謹
奏為恭報甘霖疊降通省均霑仰慰
聖懷事竊查陕省西鳳邠乾等府州二月内所得雨澤
(臣)等前已奏
聞在案其餘各屬雖得微雨數次究未普徧霑足兹據
西延鳳漢榆五府屬并邠乾耀同華興商鄜綏葭
等十州屬各具報於三月二十一二十三等日得
雨三四寸以至五六寸不等又於二十五日連得
透雨自五六寸以至七八寸不等又於二十九日
寅時得雨起至申時止入土尺餘現今四野霑足
二麥暢茂糧價大減所有節次得雨日期理合繕
摺奏
聞謹
奏
春雨如膏最為難得豈止二麥暢茂諒秋禾亦大獲滋
培矣覽奏甚為欣慰
署理西安廵撫(臣)史貽直謹
奏為覆
奏事本年三月初九日欽奉到(臣)等恭請
皇上聖安一摺奉
硃批朕安鄂昌係因汝等推薦始加擢用未料少年福
淺負朕委任至於如此之甚不但行止乖謬且日入
醉鄉前在陕時汝等豈竟毫無知覺耶欽此(臣)跪讀
之下汗流浃背惶悚無地(臣)以庸下之才荷蒙
聖恩畀以封疆重任凡所屬各官之優劣倘有灼知不
敢不據實入
告伏查鄂昌於雍正十一年二月奉
旨協辦西安廵撫事務於四月二十日到任(臣)與之朝
夕共事見其恂恂謹飭少年老成凡遇地方案件
以及軍需事宜甚肯虚懷講求細心學習是以將
鄂昌及平日所知之各員一併具摺奏
聞至鄂昌前在西安(臣)除同辦官事外間有會席之處
從未見其於人前縱飲或其私居飲酒亦未可定
但(臣)與之分居各署原未留心訪查實(臣)疏忽之
咎伏思鄂昌以新進小臣蒙
皇上鴻恩不次超擢自應夙夜恪共力圖報稱乃竟敢
上負
聖主簡畀隆恩且日入醉鄉漫不留心政務由此觀之
不但其福量淺薄兼可謂下愚不移(臣)實不料其
喪心病狂一至於此至(臣)昧於知人不能聽言觀
行誤將此等庸劣之員冒昧保薦濫舉之罪實不
可逭(臣)曷勝惶恐悚惕之至緣奉
硃批諭旨理合據實覆
奏為此繕摺謹
奏
經歴此番當深以為戒凡事稍存纖芥之私未有不貽
後日之悔者大則噬臍莫及小亦見輕於人所以智者
預鑒而不為也
雍正十三年六月十五日署理西安廵撫(臣)史貽
直(臣)碩色謹
奏為再籌因時買麥以敷撥運之倉項事伏查關中
為四塞之區歴来軍糈民食均頼本地之收成非
若關東各省水陸交會舟楫相通可以仰食於鄰
封也頻年軍務繁興而兵食充然有餘即偶值歉
收而民間不至乏食皆賴倉貯豐裕得以接濟兵
民是預僃倉儲實陕省第一要務故(臣)等於前歲
上年節經奏請買麥買穀俱蒙
俞允欽遵在案今查西鳳邠乾等府州從前運送軍糧
共動京斗倉穀六十七萬石内除節次奏明動銀
十五萬兩内用銀十四萬七千五百兩已買還穀
三十六萬四千九百八十餘石又奏明將平糶穀
價買麥易穀除買還原穀外多出餘麥共易穀十
萬七千七百七十石零又上年奏明酌動銀五萬
兩買貯麥六萬二千七百一十三石零已於今春
糶借應俟秋後照一麥二穀之例易穀還倉共應
易穀一十二萬五千四百餘石統計以上抵還穀
五十九萬八千餘石較原運之數尚缺七萬餘石
原應俟秋收之後買穀還倉但上年已買之麥或
借或糶均應秋後易穀而今春借糶之糧亦應於
秋後還倉若再發銀採買恐致穀價翔踊有妨民
食查今歲夏麥豐收倍於往歲現今糧價日賤西
鳳等處每京斗麥一石價銀八九錢不等况五月
内甘雨連旬秋禾暢茂夏麥已慶盈寧秋收又復
可望今於六月初一日以後天氣晴霽糧價自必
益賤(臣)等愚見似應再動五分公用銀五萬兩酌
發産糧價賤之處買麥存貯俟来春借糶秋後易
穀則漸次經理倉項得以補還而邊陲要地兵民
皆有攸賴矣除行布政司及時辦理外謹繕摺具
奏伏乞
皇上睿鑒施行謹
奏
通融辦理甚屬合宜如應咨部存案咨明該部可也
同日又
奏為奏
聞事(臣)等伏查甘省之會寧靖遠固原環縣等處民間
多食窖水今歲春夏之間雨澤愆期水草缺乏誠
恐彼地百姓有就食鄰封者(臣)等業經飛飭各屬
如有甘民到陕務須照料安插兹據隴州汧陽二
州縣已報有固原等處就食貧民一百五十三名
口(臣)等仍飭該州縣加意撫綏安插無致失所併
俟各府州查報到日將應於何時資送回籍之處
咨商甘撫臣許容會同辦理外謹將安插甘民緣
由繕摺奏
聞謹
奏
就食貧民務宜實力撫恤不可虛應故事以圖塞責
硃批諭旨卷二百七下
