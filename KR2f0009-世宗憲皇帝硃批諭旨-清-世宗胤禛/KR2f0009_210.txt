欽定四庫全書
硃批諭旨卷二百十
硃批楊馝奏摺
雍正八年十月二十六日西安按察使(臣)楊馝謹
奏為請
旨事竊(臣)一介庸愚至微極陋由縣令歴陞郡守洊至
監司今復蒙
聖恩陞授陜西西安按察使(臣)自顧何人膺斯
特簡惟期勉竭駑鈍矢公矢慎察吏安民恪供職守以
仰答
聖主高厚於萬一惟是西秦地處邊要幅員遼闊政務
殷繁臬司一官總滙刑名責任綦重(臣)才識疎淺
時切惶懼仰懇
聖慈容(臣)輕騎赴
闕瞻仰
天顔跪聆
訓旨庶於地方事務皆得欽遵奉行不致稍有隕越矣
所有虔請
聖訓微誠理合繕摺恭
奏伏乞
皇上睿鑒施行謹
奏
勉盡厥職何必赴京請訓百凡惟以誠實為貴若巧黠
居心趨避是務則大失朕簡擢之意矣識之
雍正九年四月初二日西安按察使(臣)楊馝謹
奏為恭謝
聖訓事竊(臣)前具摺奏請
陛見於雍正八年十二月初一日奉到
硃批諭旨(臣)即恭設香案望
闕叩頭謝
恩虔誦訖伏念(臣)賦質愚魯識見淺陋仰荷
天恩授以臬司重任時切綆短汲深之虞今蒙
天語提撕
訓旨諄切(臣)鏤心刻骨惟有欽遵
聖訓實心實力黽勉辦公務期竭盡忠誠不敢稍存私
念以仰副
聖主訓誨宏恩於萬一耳所有原奉
硃批奏摺理合恭繳謹
奏
覽奏知道了勉力為之毋玷官箴
同日又
奏為敬陳一得之愚仰祈
睿鑒事竊查問流人犯雖犯案不同大約窮苦者居多
到配之後資生無策每向里民橫行勒索甚至於
集鎮交易處所恃強取討里民恐其脫逃受責不
敢與爭只得隱忍凑給久之習慣成俗流民竟視
為分所應得毫無顧忌是以有罪流民養成遊惰
反令無辜赤子受累無窮(臣)再四思維似應定為
安置之法請嗣後解到流犯飭令該州縣當堂訊
問該犯向習何業查其所攜資囊稍可自給者聽
令各照本業自謀生計仍取具該里甲收管責成
看守如係貧乏不能自給而年力強壯者應令該
州縣於額設各項夫役内酌量令其充當給以工
食以為養贍如有頑梗即行責懲至於流犯到配
後年老疾病不能自食其力者該州縣官驗明撥
入養濟院内給以孤貧口糧以養餘年如此定為
分别則里民不致受累擾害而流民治生有策并
免脫逃之弊矣(臣)謬獻芻蕘以僃採擇伏乞
皇上睿鑒施行謹
奏
將此事言之撫臣武格等具疏題奏請旨如或撫臣不
以為然與爾意見有不同處令其明白詳悉摺奏以聞
朕更命碩色會同再加商酌
雍正十一年四月二十六日西安按察使(臣)楊馝
謹
奏為敬陳管見仰祈
睿鑒事竊(臣)一介庸愚仰荷
天恩畀以秦臬重任晨夕兢兢凡有關於吏治民生者
靡不悉心籌畫以圖少報涓埃伏查承審案件縣
州府司歴經確審申解督撫各有責成不可逾越
缺略所以州縣審擬申解情罪未協知府即可就
近駁訊惟是直隸知州一官其責同於知府所有
屬員承審案件俱從該州審轉而直隸州自理一
切刑名事件既無專轄查審之員一徑解司議擬
妥協者便可審轉呈解督撫倘情罪不符勢必駁
查離省窵遠人犯往返難免拖累(臣)思直隸知州
固不隸於知府而上有該管道員可以就近核審
移解且查承審限期如四箇月限者州縣限兩箇
月府州限一箇月六箇月限者州縣限三箇月府
州限箇半月一年限者州縣限七箇月府州限兩
箇月今直隸本州案件無專轄承審之分扣是一
官而兼兩官之限為期似覺太寬(臣)查陜省直隸
各州倉庫錢糧俱由該管道員盤查出結官方賢
否亦由該管道員出具考語咨牒兩司詳請保
題實授他如疎防諱盜諱命等項該管道員均有管
轄處分之責是道員之於直隸知州原係親臨上
司(臣)愚以為陜省直隸興安同華商乾邠耀葭鄜
綏德等十州其本州一切刑名命盜等案嗣後請
照盤查倉庫詳請實授之例悉歸該管道員照依
知府承審之限核審出看牒移解司如有情罪未
協該道員即行就近駁訊如此則直隸州自理之
案件不至草率拖延而情罪亦得彼此詳慎酌議
自免出入之愆至於該道員一切承審處分悉照
知府之例分別察核似於刑獄重案或有裨益矣
(臣)不揣愚昧謹獻芻蕘是否有當伏乞
皇上睿鑒施行謹
奏
言之督撫二臣聽其酌定
雍正十一年十二月二十八日西安布政使兼管
河東鹽務(臣)楊馝謹
奏為恭謝
天恩伏乞
睿鑒事雍正十一年十二月十五日奉到部文内開雍
正十一年十一月二十四日内閣奉
上諭湖北布政使印務著陜西按察使楊馝署理欽此
(臣)即望
闕叩頭謝
恩遵於本月二十日詳委交印正在束装起程間又於
本月二十四日奉署撫(臣)史貽直牌文内開雍正
十一年十二月二十三日准兵部火牌遞到
内廷頒發奏匣一件雍正十一年十二月十三日内
閣奉
上諭碩色補授西安廵撫史貽直仍暫留西安總理廵
撫竝一切軍需事務俟諸務妥協伊可以來京時再
具奏請旨楊馝補授西安布政使兼管河東鹽務西
安按察使員缺著何師儉補授西安驛傳道員缺著
鳳翔府知府任晟補授其西安督糧道竝鳳翔府知
府員缺著該督撫揀選委署題補欽此(臣)復恭設香
案望
闕叩頭謝
恩訖竊(臣)一介庸愚屢荷
皇上殊恩由府道而至按察使巳邀非分之榮今蒙
天恩命(臣)署理湖北布政使印務復蒙
特授(臣)以陜西布政使兼管河東鹽務聞
命自天感激無地(臣)何人斯疉蒙
隆恩如此之極惟有益加勉勵矢公矢慎不敢少存因
循苟且之心以圖仰報
皇恩於萬一除另行遵例詳請撫臣代為
奏謝外所有微(臣)感戴下忱合先恭摺奏
聞謹
奏
覽奏謝知道了感恩圖報固好須將汝等漢軍向來陋
習滌除淨盡其一切老練巧猾伎倆絲毫勿用惟以公
誠之心行平實之政則無往而不合乎繩墨矣竭力勉
為之莫負委任
雍正十二年六月初八日西安布政使兼管河東
鹽務(臣)楊馝謹
奏為恭繳
硃批諭旨并謝
天恩事竊(臣)蒙
皇上天恩補授陜西布政使兼管河東鹽務具摺恭
謝奉到
硃批(臣)隨望
闕叩頭謝
恩訖伏念(臣)庸材陋質荷蒙
皇上鴻恩不次擢用既授陜省布政使司復
諭總理河東鹽務責任愈重圖報愈難(臣)惟有凛遵
聖訓益加勉勵竭盡血誠潔已率屬以仰報
高厚隆恩於萬一所有奉到
硃批奏摺理合恭繳竝謝
天恩伏祈
睿鑒謹
奏
今命汝署理湖北撫篆巳有旨矣其倍加勉勵以副任
用
雍正十二年六月十三日署湖北廵撫(臣)楊馝謹
奏為恭謝
天恩仰祈
睿鑒事雍正十二年六月初九日接陜西廵撫案驗内
開本日准吏部咨開雍正十二年五月十七日内
閣交出奉
上諭協辦西路軍需副都御史二格巳准給假回京其
西路軍需事務著湖北廵撫德齡前往協同署督劉
於義辦理湖北廵撫印務著西安布政使楊馝前往
署理西安布政使印務著河東鹽運使程仁圻前往
署理河東鹽運使印務著大理寺少卿高山前往署
理欽此欽遵到(臣臣)隨恭設香案望
闕叩頭謝
恩訖伏念(臣)謭劣庸材至愚極陋蒙我
皇上特恩補授陜西布政使兼管河東鹽務半載以來
涓埃未報茲復欽承
恩旨著(臣)署理湖北廵撫印務聞
命自天悚惶無地(臣)何人斯膺此封疆重任惟有恪遵
聖訓殫心竭力正已率屬益加黽勉以仰報
聖主高厚隆恩於萬一耳除將陜西布政使司任内一
切軍需錢糧事件備造清册俟署司程仁圻到任
交代清楚即行起程前赴湖北外所有微(臣)感激
私忱理合繕摺
奏謝伏乞
皇上睿鑒謹
奏
勉為之毋負知遇之恩
雍正十二年七月二十一日署湖北廵撫(臣)楊馝
謹
奏為恭報微(臣)起程日期事竊(臣)蒙
聖恩畀署湖北廵撫茲據署西安布政使程仁圻於七
月十五日到任(臣)隨將一切經手事件及軍需錢
糧逐一造册僃移交代清楚(臣)謹於七月二十一
日起程赴楚除一切應行事宜容(臣)抵任後盡心
辦理不敢貽誤懈弛致負
皇上擢用深恩外所有微(臣)起程赴任日期理合奏
聞伏乞
睿鑒謹
奏
覽奏自陜起程日期已悉撫任統率全省文武更非藩
臬可比將巧宦二字盡情擺脫秉公竭力奬善懲惡務
以實心整飭地方夫居官行政不外察吏除暴為先致
身報國為本倘少涉權譎即虧忠誠忠誠有缺則不能
下協輿情上感
天和也如汝輩老吏以經歴諳練處而論較諸新進後生
何啻霄壤然不能置利害於度外審公私於幾微舞智
預為謝過之謀弄巧先覓立脚之地舉凡此等作為皆
屬便已之小利有礙奉公之大道究至大道徒乖小利
併失向之所謂自便者適所以自害而已類斯顛倒愚
昧之見亟須看透將謬妄頽風竭力挽回上益國家下
濟生民垂名竹帛遺福子孫不亦美歟勉之
雍正十二年十月十八日署湖北廵撫(臣)楊馝謹
奏為敬陳現在辦理案件事一刑讞事關緊要湖北
府州縣向來承辦
欽部案件率多拖延不結甚至案情游移前後互異疉
參遲延(臣)到任後嚴行申飭凡一切塵案徹底查
催隨到隨即審
一今歲秋成豐稔(臣)前經恭摺奏
聞但小民收穫之後正值錢糧輸納之時誠恐不肖州
縣重耗累民(臣)仰體
皇上愛養元元至意多方密訪倘有貪酷劣員并廢弛
吏治實蹟者立即糾參其書役需索糧戸等弊(臣)
(是)訪察得實即飭司道嚴提究處不敢寬縱長姦致
貽民害
一楚省乃水陸通衢商客雲集之區盜賊最宜防
範(臣)與督(臣)邁柱不時嚴飭文武各官設法捕緝
竝力行保甲以靖盜源其餘私鑄私宰賭博掏摸
陋恐有不當之處仰懇
皇上天恩時
賜訓誨俾(臣)得有遵循以免貽誤伏祈
聖鑒謹
奏
勉力盡職以副委任
雍正十二年十二月初三日署湖北廵撫(臣)楊馝
謹
奏為奏
聞事竊照鹽政最關緊要(臣)蒙
皇恩署理湖北廵撫於到任之初即訪察要隘并將鹽
政應行事宜檄行鹽道查議復通飭各屬加意廵
緝凡與江西淮北長蘆河東川廣接壤之區又經
備移鄰省督撫各嚴疆界設法堵緝在案至本省
一切隘口(臣)復會同督(臣)邁柱不時嚴飭文武各
官并添撥兵役查拏所獲私鹽必根究由來以儆
失察又淮商設立卡廵其法頗善但日久不無懈
弛而原設尚未周密(臣)查卡廵本係各商親友彼
此原無統屬若不分別優劣恐無以示勸懲如緝
私有方者應加奬勵庶各鼓舞急公其疎忽廢弛
者亦當革換俾知儆惕再查各商與牙販行戸買
賣交易多有拖欠情弊呈控有司又復延擱不追
(臣)思鹽價乃商人血本豈容拖欠隨通飭嚴禁凡
告追之案責成知府勒限催追并令按季造册報
查以稽勤惰(臣)恪遵
聖諭協力辦理夫積引難銷誠宜堵緝鄰私而卡廵懈
弛尤貴分別勸懲至牙販人等拖欠鹽價已經立
法催追如此庶積引漸次疏銷而商本源源接運
以仰副
皇上恤商裕課之至意謹
奏
覽奏裨益鹽政各事宜可謂得其要領詳慎為之
雍正十三年正月十七日署湖北廵撫(臣)楊馝謹
奏為恭報瑞雪事竊照二麥在地全賴冬雪及時則
土膏滋潤茲於十二月三十日午時起至正月初
一日夜省會武昌府及附近漢陽府地方瑞雪繽
紛積深尺餘續據黃州安陸德安荆州襄陽鄖陽
歸州等七府州開報同日得雪情形自尺餘至九
寸八寸七寸五寸四寸三寸不等通省普沾(臣)伏
思元旦為一歲之首我
皇上敬
天勤民感應如響瑞雪應時而降不惟麥苗益茂抑且預
兆豐年(臣)曷勝忻慶惟有恪遵
聖訓益加兢惕敬迓
天庥所有湖北瑞雪情形理合恭摺
奏報仰慰
聖懷伏祈
睿鑒謹
奏
履端之辰闔省普霑瑞雪以手加額覽焉
今命汝往撫四川其倍加勉勵蜀省居西南一隅乃邊
疆重任務須確秉公忠令屬員誠服兵民感畏方為無
忝厥職所交察審事件會同申珠渾詳慎審理毋得絲
毫涉於瞻徇特諭
雍正十三年二月十五日四川廵撫(臣)楊馝謹
奏為恭謝
天恩事竊(臣)雍正十三年二月初八日准吏部咨開雍
正十三年正月二十二日奉
上諭四川廵撫員缺著楊馝補授即速赴新任欽此欽
遵移咨到(臣)隨恭設香案望
闕叩頭謝
恩除具本
奏謝外伏念(臣)一介庸愚知識淺陋仰荷
皇上隆恩屢膺重任(臣)矢竭駑駘涓埃未報茲奉
恩旨授(臣)四川廵撫聞
命自
天感愧無地竊思西屬為苗疆邊隅撫綏安輯之道敢
不夙夜圖維而因時因地之法尤貴措施得當(臣)
惟有恪遵
聖諭益勵(臣)職事事實心實力刻刻主敬主誠以期仰
答
高深於萬一耳所有感激下悃理合具摺恭謝
天恩伏祈
睿鑒謹
奏
朕惟訓汝竭力勉一公字餘無多諭
雍正十三年五月初八日四川廵撫(臣)楊馝謹
奏竊刑讞之道必須精思熟習講明有素俾臨民治
事判决允當蓋明刑所以弼教我
皇上勵精圖治中外一體初無區別於其間也(臣)查川
省司道府州縣將一切
題達事件不按成憲率多錯謬甚至刑讞重案援引
議擬輕重失宜有一案之中供看游移情罪互異
兩岐三截顛倒夾雜不明讞法體式難以據入章
奏詢問其故皆以邊末遐方吏胥未諳向來如此
(臣)數月以來事無巨細詳加指示駁飭復擬格式
心辦事亟宜加意整飭務各去偽存誠始有裨益
之別省倍多(臣)檢查各案逐一察核矢公矢慎期
於平允以仰副
聖主明慎用刑欽恤民命之至意查通省人犯共計二
百五十二起二百六十一犯(臣)等謹議得楊文炳
等十一起擬為情實袁述等二百四十二起擬為
伏祈
皇上睿鑒謹
奏
汝前歴數任於每到之初輒有如是一奏頃汝離楚境
吳應棻接任後據稱伊閱歴數省從未見吏治廢弛如
湖北之甚者汝尚何顏鼔弄脣舌復具此一奏耶今於
斯任若仍前怠忽不實力整飭須防累及身家凡百臣
工但當確秉公忠實心為國盡其在巳以奉乃職倘倚
仗權勢惟鑽營是務而欲以巧詐之術欺誑君上殊非
良策夫督撫大吏為全省表率非有司下僚可比一一
所行皆至朕前其間是非皎然難逃鑒照豈他人所能
周旋護持為福作禍者哉如鄂爾泰今日為朕所倚任
即為權勢所在然亦係朕所畀與伊非敢自立權勢也
其如無知小人祇圖暫時倚庇槩置利害公私於不計
何自兹以往其痛加悔勉更勿以虛飾空言冀邀朕之
嘉許慎之戒之
雍正十三年六月初八日四川廵撫(臣)楊馝謹
奏為遵
旨具摺明白回奏竝謝
聖訓事接大學士(臣)鄂爾泰(臣)張廷玉字寄内開雍正
十三年五月初五日奉
上諭吳應棻奏摺可抄錄寄與楊馝閱看湖北吏治疲
玩公事廢弛如此楊馝居廵撫之任何以全無整理
亦竝無一字奏聞於朕是何意見若云楊馝在任未
久今吳應棻蒞任未及兩月留心體察便巳周知諸
弊楊馝安得以受事日淺自寬其咎乎爾等可傳旨
詢問楊馝令其具摺明白回奏今四川之任若仍如
此瞻徇模稜則大負朕之任用矣决不輕貸欽此遵
旨寄信前來等因到(臣)欽此隨恭設香案望
闕叩頭謝
恩訖(臣)跪讀
聖訓不勝惶悚慚懼感極涕零伏念(臣)質夲愚鈍荷蒙
皇恩署理湖北廵撫印務於雍正十二年八月十三日
任事檢查
欽部案件不獨如吳應棻所奏經年累月拖累不結且
有疉參遲延數年未結之案甚至命案有屍傷屢
經檢驗未確屍骨疉經易換未明或因要犯未獲
難以懸擬或其間司府州縣承審各官正署疉更
以致輾轉遷延事多廢弛(臣)嚴行申飭將一切塵
案徹底查催隨到隨即審
題并立三催之法檄行藩臬二司議詳通飭各屬依
限速辦以杜沉擱拖延錮弊所有從前數年塵案
應
題應咨事件(臣)在任半年竭力清理至藩庫錢糧耗
羨尤加意慎重(臣)以受
恩深重凡職分所當為務求實效如屬員中貪贓虧空
并廢弛者立即糾參斷不敢姑容即書役等弊亦
不時訪拏究懲惟是一省之中司道府廳州縣賢
愚趨避不一每當督撫新任不無觀望之習必待
振作數月方得就理誠如吳應棻所奏地方官吏
如此疲玩倘數月之後仍不能振作另當據實陳
奏請
旨定奪等語此實各省積習使然難逃
聖明洞鑒(臣)於湖北廵撫任内未能整飭驟效皆由(臣)
之才疎識淺耳目未週咎實難辭乃蒙
聖恩寬恕復
賜指示誡飭(臣)敬繹
聖訓言言痛切字字深警(臣)自今以往痛自切責知非
補過凡川省吏治惟有殫心竭力體察整理事事
據實奏請
聖訓指示遵行斷不敢因循苟且瞻徇模稜上負
天恩自貽罪戾理合遵
旨具摺明白回
奏并陳感激下忱叩謝
聖恩伏祈
皇上睿鑒謹
奏
似此認咎直陳不事文飾情尚可恕但當奮興砥礪以
期無忝此任否則未必有人能始終庇汝不至覆敗也
同日又
奏為據實奏
聞事竊查鹽茶驛傳道顧贄接受參道曹源邠交代一
案巳逾半載始據造册請
題(臣)思該道所管錢糧多至二十三萬有奇豈容違
例不由藩司盤查出結率請具
題(臣)一面駁飭一面行知藩司乃顧贄遂改用鹽課
宜加等事仍造册呈送到(臣)并據面禀曾見邸鈔
他省不用盤查等語(臣)因顧贄任性偏執隨檢查
廣西福建江西等省盤查成案指示開導嚴行誡
飭伏思定例責成藩司盤查者無非為慎重錢糧
起見詎顧贄始終偏執不識何心(臣)復留心體察
聞伊所用幕友即參道曹元邠舊幕竝不關防任
其出入無忌保無通同彌縫情弊况此缺甫經新
設管理鹽茶驛站職任甚屬緊要必得才具優裕
明白諳練之員方能振作有為今通省茶引行銷
不均顧贄事多未諳且人非誠實難以深信與其
貽誤於後莫若陳
奏於前可否將顧贄改調鄰省簡缺仰懇
聖主特放賢能補授庶鹽茶驛站得人整頓均有裨益
矣是否有當伏候
聖裁謹
奏
所奏是顧贄朕原信伊不及係因督撫保薦而加擢用
非深知灼見之人也有旨諭部矣
同日又
奏為奏
聞勸墾首墾情形仰祈
睿鑒事竊照川省荒僻之地實多可耕之土州縣視勸
墾為具文向多因循苟且竝未實力奉行即如欺
隱一項從前雖經查丈仍有不盡不實所當設法
清釐實於
國計民生均有裨益(臣)於到任後將委員先為試行
緣由一面具摺奏
聞一面敬刊歴年勸墾
上諭遍行宣布務使窮鄉僻壤家喻戸曉俾知務本力
農為子孫世守之業(臣)復會同督(臣)黃廷桂不時
通飭既不可怠忽因循亦不容急遽圖功轉滋奉
行不善之弊勤者奬之玩者戒之查地方有遠近
難易之分陸續據報通計兩月以來各州縣墾荒
田地竝首出墾熟田地共四十萬一千一百四十
餘畝此内民人首報最多者(臣)即給扁奬勵以開
其鼔舞急公之心除俟通省報齊分別首墾新墾
上中下則按照年限陞科由司彙核至日(臣)會同
督(臣)黃廷桂察覈另行
題奏外如委員勸墾得法著有成效(臣)等覈其實蹟
仰懇
聖恩准予議敘以示奬勸其始終玩忽之員(臣)亦即據
實
題參以儆懈弛所有試行兩月巳經報出田地四十
餘萬畝緣由理合繕摺具
奏伏候
聖訓謹
奏
據奏首報最多者加以奬勵開其急公鼓舞之心固屬
應行但須通盤詳查細較果其勤力墾荒自當奬以示
勸至若今日多報墾熟者即係從前多隱賦稅之輩則
免罪為幸復何功之有該牧令中或有丈量不實妄邀
議敘以致累民者尚當查參以為冒濫之戒方為合理
同日又
奏為恭請
聖訓事竊照打箭爐口外地方四面環夷為西藏孔道
凡出兵運糧護送喇嘛等事現係署明正宣慰司
土婦喇章承辦查喇章之姑桑結本屬明正土司
之女嫁與木坪土司雍中七立後因明正司乏嗣
桑結回爐襲職即與伊子堅參達結聘娶金川之
女喇章為妻冀為日後接襲雍正三年桑結身故
先經
題准以董卜宣慰司堅參達結承襲明正司之職祇
因堅參達結原係木坪宣慰司雍中七立之子不
過往來兼管竝非常住在爐其打箭爐事務向係
伊妻喇章在彼辦理一切差使急公效順毫無遲
誤雍正十一年堅參達結病故遺妻喇章駐劄明
正司遺妾王氏么么雖生二子年歲俱屬幼穉難
以承襲先經請將明正土司印務暫令伊妻喇章
署理其董卜土司印務亦請暫令伊妾王氏么么
護理統俟伊子長成之日另請承襲在案惟是土
民賦性愚拙每以署印不同承襲或有緊要事務
恐致呼應不靈今喇章辦理地方甚屬勤謹夷衆
悅服若以喇章承襲以資撫馭似於邊陲有益可
否照伊姑桑結之例妻繼夫職容(臣)等另疏
題請承襲以專職守以慰夷情出自
皇上天恩(臣)與督(臣)黃廷桂商酌意見相同理合繕摺
具
奏伏候
聖訓遵行謹
奏
此事甚有關係其再加詳查確議會疏題請倘該屬員
於中或有納賄偏徇隱蔽情故亦未可定不可不審也
硃批諭旨卷二百十
