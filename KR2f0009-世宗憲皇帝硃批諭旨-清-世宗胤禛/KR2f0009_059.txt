欽定四庫全書
硃批諭旨卷五十九
硃批積善奏摺
雍正四年四月二十四日江西按察使(臣)積善謹
奏為據實密奏事竊(臣)一介庸愚荷蒙
皇上特恩超擢江西按察使於雍正三年十一月初十
日抵任惟有凛遵
聖訓潔己奉公實心辦事以圖仰報
皇恩於萬一(臣)任事數月以來因江右地方仰荷
為之事不敢妄瀆
天聽兹於本年四月二十二日據九江府知府李敬熙
詳報府屬德安縣知縣蕭彬虧空雍正二年丁地
屯銀共四千三百九十餘兩是日又據蕭彬揭報
驛鹽道孫蘭苾貪婪殘刻每年受鹽規三萬餘兩
又侵欺水驛船料數千兩康熙六十一年七月初
一日孫蘭苾代蕭彬挽回被揭虧空得彬銀一千
五百兩雍正元年九月間孫蘭苾赴驛驗馬又借
廢弛驛遞名色詐銀八百兩節禮在外蕭彬又揭
知府李敬熙共得過伊賀禮並借貸嚇詐銀五百
兩(臣)隨即轉詳督撫臣聽候查參矣李敬熙到任
甫兩月其賢否未能深知孫蘭苾到任六載平日
使酒任性操守原屬平常理合恭繕密摺據實奏
聞謹
奏
孫蘭苾之褒貶紛紛不一有人奏伊居官甚優即裴&KR0973;
度亦曾保舉過又有人奏伊前於開封任内貪饕更有
奏伊辦事才調好性情急躁者凡事日久論定真偽自
辨目前朕亦難定其是非也
朕觀爾為人頗屬聰明自用朕前巳面諭過凡人除秉
彝之良天道誠心可倚可信外其餘但有所恃未有不
喫虧者倘信不及朕諭試行看至得便宜及喫虧時方
識斯言之不誣也朕每觀内外大小臣工於朕之訓諭
信得及一分者即有一分福信不及一分者即造一分
孽歴歴不爽留心驗之可也惟宜操存誠實二字要緊
能與不能關汝一生福孽可不勉乎
雍正四年十二月初七日江西按察使(臣)積善謹
奏為據實奏
聞事竊本年十二月初五日據贛州府知府孔傳熹禀
據長寧縣知縣蔡賓興禀稱十月十三日有縣民
鍾巨承首告武生陳上任於十月初九日給偽劄
一紙與看被獲來首知縣即拏陳上任審訊堅供
鍾巨承挾仇捏䧟覆訊巨承先後口供總屬矛盾
及加夾訊供稱因上任屢次辱罵挾仇用錢三百
文託不識姓名人做就此劄經投地隣詐害不遂
故來出首知縣因其供吐閃爍究訊做劄之人的
確姓名巨承又供鍾柱所寫正在提訊間鍾巨承
於十一月初三日自用縳腰錢串縊死監内知縣
驗係自縊隨令屍弟鍾有承領埋迨提到鍾柱研
訊供屬妄扳等情禀府轉禀并接贛南道(臣)王世
繩札同前由(臣)查知府知縣雖俱稱鍾巨承之出
首似屬荒唐正犯畏罪自盡無從再究將陳上任
等保釋偽劄銷燬以省拖累但此案發覺總未據
將前事通詳解審偽劄亦未呈驗遽禀銷燬要犯
巨承又即監斃有無根株未淨冀圖率結滅口致
死别情均未可定(臣)除現在轉報督撫臣并摘提
應質人犯及禁卒屍親人等解省審明確情另詳
督撫臣具
題外事關地方出首偽劄(臣)不敢扶隠率結相應據
實奏
聞謹
奏
據奏誣首偽劄挾仇捏䧟此等事須審觀其情形及出
首者之來歴更加細心訪查庶或不致冤抑若因些須
口角細故形涉疑似遂嚴行根究未免拖累株連反令
姦惡之徒得以逞志則地方不勝其煩擾矣凡百以得
中合理為妥一不明非過則不及也於斷獄尤難
雍正五年四月十一日江西按察使(臣)積善謹
奏為據實密奏事竊南昌縣知縣陸綱於雍正五年
二月二十四日拏獲廣裕當舖内許四屏許以宗
等賭博六犯研訊供認乃知縣陸綱議罰該犯等
名下共米一千二百石詳報署巡撫及(臣)衙門(臣)
以賭博定例當遵何得曲法縱姦隨批令南昌府
提審招解去後因知府懸缺未據審詳傳聞此事
署撫(臣)邁柱巳經批結共罰米一百二十石徑行
該縣將人犯釋放又聞案犯係開當富家費去夤
緣銀兩甚多紛紛傳說(臣)正在確切訪查間閏三
月二十七日奉署撫(臣)邁柱面諭賭博一事聞有
棍徒撞騙該司審明速覆(臣)當即傳同署府訊據
賭犯許以宗過付羅秉瀛僉供經原任清江縣汪
梴說合付與知縣陸綱銀五百兩等情當將陸綱
汪梴職名通揭經署撫(臣)邁柱
題參後將(臣)原詳發還令照疏稿換詳單催迫切(臣)
照稿繕送在案四月初四日提到汪梴(臣)又嚴加
細鞫據羅秉瀛供我因當裏犯事央汪梴去向陸
綱求情汪梴說要銀六千兩方可無事我們付銀
五千七百兩金二錠人參一觔汪梴說上下衙門
一總包管無事等語訊據陸綱供汪梴來求我將
賭博一事免詳從寬發落我因定例森嚴不敢允
他汪梴說我不求你另尋門路後來邁大人批詳
下縣我告知汪梴時他說我巳先曉得了他如何
撞騙之處只求嚴審汪梴等語訊據汪梴供廣裕
當犯了賭博羅秉瀛願出重費求我向陸綱說情
我不合向伊求寬代謀我得銀一千六百兩餘銀
現存省城同姓墨店内等語(臣)隨委新建縣前往
墨店内起出原封贓銀一千二百五十兩并於汪
梴寓内起獲金二錠驗明貯庫訖至究其是何門
路如何營幹餘銀作何朋分全贓現存何處再四
窮詰因汪梴陸綱自恃尚未奉
旨革職難以刑訊不肯罄吐實情除現在分提案犯執
法窮究務得實情另容密
奏外所有起獲原贓并(臣)續審出情節合即先行奏
聞其知縣初詳署撫(臣)邁柱批語及兩次催换來單合
併繕摺恭呈
御覽謹
奏
邁柱現在江西此等事爾即少有不公朕信邁柱亦斷
不至瞻徇若伊赴楚後伊都立接任朕則不敢言信矣
聽訟之道果得實據即當從嚴毋令疎縱稍有不真即
當從寬毋使拖累如此聽斷何有枉濫邁柱之心與朕
意同但固執己見粉飾前非皆懷私自便以私滅公之
人也
同日又
奏為據實回奏事竊(臣)前因贛州府長寧縣民鍾巨
承首告武生陳上任偽劄一事繕摺奏
聞奉到
硃批諭旨(臣)跪讀之下仰見
皇上至聖至明無事不協於大中至正(臣)仰荷
聖訓周詳敢不欽承㒺斁(臣)先經檄府提犯解省訊據
陳上任供鍾巨承為伊弟陳熙賓雇工素行不端
上任屢加責罵巨承懷恨捏劄陷害等語密訊餘
犯僉供上任忠厚守法巨承素行匪僻巨承懼誣
自縊禁卒審無凌虐滅口别情(臣)當將無干之人
即行省釋惟查巨承活口供出代寫之鍾柱比對
筆跡不符是必另有造寫偽札之要犯難容漏網
密令該縣多方躧緝催據長寧縣報稱查有鐘柱
之子弟屢往鍾年也家打閙口稱年也與巨承做
事冤害我家等語隨弋獲年也詳解前來(臣)訊據
鍾年也供我堂兄鍾巨承上年九月初二日向我
說與陳上任有仇要陷害報復買白紬一塊寫一
張假劄去訛詐他詐得銀來分給我就照他口裏
念的寫了敕賜大將軍陳上任松一品等字巨承
拏去嚇詐上任是實等語(臣)令當堂書寫與原起
偽劄筆跡脗合此案實情巳得餘犯亦俱質訊明
餘犯依律擬杖現在招解署撫臣審定照例結案
理合據實回
奏再查江省自二月以來時雨霑足早禾遍蒔米價
因隣省搬運甚多不能平減每石一兩以及一兩
一二錢不等幸今菜麥登場民間得此接濟無虞
乏食合併奏
聞謹
奏
覽
同日又
奏為據實密奏事竊(臣)欽蒙
聖諭隨同吏部右侍郎(臣)邁柱察審原任德安縣知縣
蕭彬互揭驛鹽道孫蘭苾等詐贓一事巳同邁柱
具
題在案因内有扣剋紅號船工食一欵(臣)復加細查
驛鹽道檔案江西額設紅號船共三百三十八隻
每年支給水手工食修船工料約共銀一萬六七
千兩以供往來差使之用但查歴年奏銷册其額
設之船應付勘合火牌者每年不過二三十隻餘
船皆為督撫司道往來撥用非正差可比伏思
國家設如許官船三年小修五年大修十年拆造歲
費帑金一萬六七千兩僅止用船數十隻其餘或
充官員私用或經年累月灣泊河干徒供風雨摧
殘似屬虛糜
國帑以(臣)愚見似應奏請
聖裁飭令督撫確議應酌留若干船以應正差嗣後如
無勘合火牌者即照擅騎驛馬例治罪應裁汰若
干船或撥充他省作何使用或照原價之多寡船
身之新舊確估變價解部則官船不致濫設錢糧
不致虚糜矣為此繕摺奏
聞謹
奏
爾既謂宜裁汰此項船隻即應呈詳該撫邁柱伊都立
酌定何用奏朕爾意惟恐行此好事不為朕所知耶或
恐督撫占奪爾之功績耶似此但圖益己而為公之心
不純何能造就冀成大器試看邁柱只知有國而不知
有家有身
上天曾虧負之耶抑朕不嘉賞其勞績耶器量如斯小哉
硃批諭旨卷五十九
