欽定四庫全書
硃批諭旨卷一百三
硃批袁立相奏摺
雍正元年六月二十五日山西太原總兵官(臣)袁
立相謹
奏為恭領
聖訓叩謝
天恩事雍正元年五月二十一日兵部筆帖式巴雅爾
圖齎到
聖訓十冊頒賜總兵參遊等官到(臣臣)即率同城各官
郊迎至署恭設香案叩頭祗領捧讀之下仰見我
皇上訓誨周詳使愚魯武臣咸知遵守曲全矜宥無所
不至随將齎到
聖訓分頒各營去後兹節據各營參遊等官具文回報
奉到
聖訓日期并頂感遵守緣由前來理合繕摺叩謝
天恩謹
奏
知道了
爾請發遊擊一摺已交該部諭令揀選優者發往所請
甚是
雍正元年六月二十八日山西太原總兵官(臣)袁
立相謹
奏為叩請
聖安事雍正元年六月二十五日頒
大行仁夀皇太后遺誥到(臣臣)即率同城各官郊迎至署
跪接之下俯伏涕零五内摧裂仰惟
聖主前當
聖祖仁皇帝升遐之時孝思純篤哀毁過情今又遇
皇太后大故悲切逾常伏念
聖躬為
社稷蒼生所倚賴叩乞少節哀思勉加保護以慰天下
臣民之心抑(臣)更有請者(臣)受
恩深重逾於常格今
皇太后龍馭上升分應趨謁
梓宫泥首哭泣以盡私衷緣身膺軍旅重任不敢冒昧伏
乞
皇上准(臣)單騎入京庶(臣)殷殷依戀之私得以稍釋為
此繕摺叩請
聖安伏候
敕旨謹
奏
不必來京爾初到任正在整理地方諸務豈可擅離職
守所奏知道了
雍正元年七月十一日山西太原總兵官(臣)袁立
相謹
奏為奏
聞事竊(臣)准撫(臣)諾岷移咨内開特奉
恩綸以現在平陽等處米價尚貴恐兵丁錢糧不敷用
度
命撫臣同(臣)查明前項所借銀兩如係實欠在兵即暫
停扣還俟秋成之後再行補扣(臣)随轉行各營欽
遵去後各營兵丁一聞
皇上恩旨無不歡忻頂戴俱各望
闕叩頭謝
恩并懇轉詳代
奏前來除將實欠在兵并衆兵懇請代謝
天恩緣由咨移撫(臣)諾岷具疏外伏惟我
皇上仁恩育物無所不至因山西米價昂貴時厪
聖懷前者
遣官賑濟俾黎民無致失所兹復將兵丁借欠銀兩寬
期扣還
聖恩優渥上感
天和現今雨暘時若秋禾暢茂(臣)細查各郡田畝均勝往
年豐收可望闔省兵民皆仰頌
聖主厚澤深仁歡呼靡既為此繕摺謹
奏
知道了晉省數年以來兵民甚苦湏賴爾等文武大員
曲加體恤必令各得其所方不負朕之委任也勉之
雍正元年九月二十一日山西太原總兵官(臣)袁
立相謹
奏為奏
聞事竊查晉省自六月初二日得雨之後甘霖屢沛禾
黍盈疇今值秋成(臣)即各處查看其間地土雖分
肥瘠而通省均屬豐收萬姓盈寧歡呼徧野兹據
農民呈送雙岐穀穗到(臣臣)不勝歡忭踴躍見萬
民康阜之休實我
皇上聖德昭格之所致也為此繕摺奏
聞謹
奏
據奏秋成豐稔知道了全在爾等封疆文武大臣安輯
兵民有以感召
天和自必年年獲蒙
上蒼之垂佑也
雍正元年十一月初一日山西太原總兵官(臣)袁
立相謹
奏為遵
旨保舉能員以資臂指事竊(臣)蒙
恩調補山西太原總兵官趨赴
闕廷叩謝
天恩跪請
聖訓之時面奏
皇上太原非題補地方若有才能官員容(臣)保舉蒙我
皇上面諭如有好官具摺保奏并將合例與否之處摺
内聲明欽此仰見我
皇上立賢無方之至意今有(臣)屬蒲州營遊擊缺員例
應聽候部推但查蒲州一營地接陜豫山多險峻
抑且土俗人情頗稱狡悍非久任晉地熟習之員
不克勝任今有(臣)標左營中軍守備張起雲平陽
營中軍守備桂棲鳳蒲州營中軍守僃茅典此三
員者俱各才技優長熟習風土均堪補授蒲州營
遊擊查守僃張起雲桂棲鳳原籍山西均係由千
把
題補守備之員今(臣)保奏與例不符謹遵
旨聲明除給文各弁赴部聽候引
見外理合繕摺請
旨謹
奏
蒲州營員缺朕已諭部停推爾與撫臣諾岷會同酌定
一員援旨具本題奏可也
雍正二年正月初九日山西太原總兵官(臣)袁立
相謹
奏為恭繳
上諭事竊(臣)前因蒲州營遊擊一缺地方緊要將守僃
張起雲桂棲鳳茅典具摺保
奏給咨赴部引
見奉到
硃批諭旨(臣)隨咨明撫臣俟守僃張起雲等回平咨送
揀選今於雍正二年正月初七日蒙兵部劄付内
開奉
旨著茅典補放此三人俱去得著行文該處欽此欽遵
劄付到(臣)所有
硃批諭旨理合恭繳謹
奏
所奏知道了自爾到任以來雖無甚大不好處總未聞
有與地方營伍興利除弊之好聲名若只如此庸庸碌
碌豈不大失朕用人之意耶勉之
雍正二年三月十六日山西太原總兵官(臣)袁立
相謹
奏為據實奏
聞事竊(臣)屬各營自康熙四十二年前鎮(臣)馬見伯任
内存留公費糧三百零八分以為大小二十八營
一切應辦公事及各項修補軍械旗幟之用該(臣)
看得此項空糧雖向為各營公費但未經奏
聞實屬虚冒(臣)随嚴飭各營即行招募今已募補過二
百四十八分查各營一切軍器等物去年俱已修
製齊僃至於鑼鍋帳房亦無庸每年修理惟火藥
鉛彈二項乃各營春秋操演必需之物費無所出
尚有未補名糧六十分應否留作火藥鉛彈之用
(臣)未敢擅定伏乞
皇上睿裁遵行謹
奏
爾等未嘗學問之人料理事務非過則不及此事與撫
臣諾岷商定一同具奏諾岷非尋常庸碌之人爾宜事
事虚心與伊斟酌而行可保不至錯謬若但勉順朕旨
貌恭而心不服仍屬無益爾等共事一方若辦理妥協
彼此有益湏文武一體虚已服善方為同寅和衷之道
古人尚有以能問於不能者何況才識遠過於已者乎
爾若心悦誠服則遵旨而行倘或不願朕亦不相強也
特諭
雍正二年四月二十二日山西太原總兵官(臣)袁
立相謹
奏為奏
聞事竊(臣)於本年三月二十八日自平陽起程由潞澤
沁州權店遼州和順盂夀樂平太原交城靖安汾
州石樓靈石等營查點馬步兵丁衣帽什物旗幟
俱屬鮮明齊全操演鎗礮技藝可有五六分内雖
有生疎者再有年餘俱可純熟查騐存營盔甲鍋
帳鍬斧水袋風匣火藥鉛彈一切行營器具俱各
齊僃再各營俱係防汛應差兵丁並無老弱充數
至於各官隨丁(臣)前准撫臣移文俱照
題定盛京烏喇等處之例定額餘俱挑選精壮補足
(臣)點兵至太原撫臣留(臣)看撫標太原三營演陣
先後進退有紀有律甚得訓練之法(臣)於四月十
九日回署俟秋收之後(臣)再往西南各路查點今
將查點過東北路兵馬緣由先行
奏明謹
奏
如果言與行符有何可諭勉力為之朕自能照悉也
雍正二年閏四月二十四日山西太原總兵官(臣)
袁立相謹
奏為叩謝
天恩事竊(臣)前因清理營伍
奏請留公費糧六十分一摺奉到
皇上硃批(臣)捧讀之下感激彌深隨叩頭恭謝
天恩遵即差員會商撫臣謹將會商酌定緣由公同具
摺請
旨遵行外伏念(臣)生長邊方愚魯無似荷蒙
聖主擢任封疆祗因才識短淺實非過則不及仰承
聖訓指示令(臣)事事與撫臣商酌庶幾不致錯謬(臣)惟
凛遵
諭旨虚已和衷悉心商酌以仰副
聖主諄諄垂訓之至意也為此具摺
奏謝謹
奏
知道了凡百處内外如一心口相應方驗自修之實
同日又
奏為請
旨事竊(臣)前摺
奏請留公費糧六十分以為鎗礮火藥之用
皇上硃批與廵撫諾岷商定具奏欽此(臣)即差官會商
撫(臣)諾岷今(臣)等會同酌議得太原鎮屬衙署共
八十處其旗幟盔甲鑼鍋帳房以及汛防窩鋪并
每年春秋更換伏路黃旗現今雖已齊僃但年年
不無修補且凡奏銷造冊等項均有費用若不稍
留有餘以備用恐各營將弁又滋借端扣剋之弊
反為不便(臣)等愚意除留僃鎗礮火藥六十分空
糧之外再留六十分以為各營添修軍裝器具奏
銷冊籍等項不時之需年終將動過銀兩欵項數
目具摺奏
聞庶將僃無端可借而扣剋之弊可杜矣如是試行一
年應否損益再行據實
奏請是否允協伏乞
皇上批示遵行謹
奏
總在爾秉公酌理料理合宜耳所奏知道了
雍正三年六月初一日山西太原總兵官(臣)袁立
相謹
奏為奏
聞事竊(臣)與前撫(臣)諾岷公同會商除留演放鎗礮製
僃火藥鉛彈空糧六十分外再留公費糧六十分
以為添修軍裝器具奏銷造冊等費試行一年應
否損益再行據實
據此(臣)查各營共計餘剰火藥一千九十斤四兩
鉛彈大小五百九十八箇(臣)俱飭令各營存貯如
此每年積貯倘有應用之處於營伍大有裨益又
據該署中軍報稱再留添修軍裝公費糧六十分
自雍正二年六月起至今年五月止一年已滿陸
續收補至五月方全只收過銀四百八十四兩三
錢零并造過數目清冊造送到(臣)據此(臣)查冊内
陸續收補每月有收二三分四五分不等只收過
銀四百八十四兩三錢零查(臣)前奏請將此項銀
兩打造子母礮二十位共使銀五百二十五兩三
錢五分除將公費糧使用訖尚不敷銀四十一兩
銀八百一十四兩二錢零(臣)按大小各營兵數酌
定分給以備公用外(臣)留銀二百兩以備修理衙
署一切公事之費似無不敷之虞其火藥鉛彈各
營亦有餘剰飭令加謹收貯伏候
命下之日以便備造清冊每年報部存案為此繕摺分
析奏
聞謹
奏
報部自應報部若以奉旨用空糧製辦等語具文則成
千古笑談矣
雍正五年八月初七日山西太原總兵官(臣)袁立
相謹
奏為奏
聞事竊(臣)前因澤州地方有匪人聚衆一案業於據報
之初即行奏
聞外(臣)隨飛檄潞澤營參將張茂帶兵一百名駐劄澤
州協同地方印捕各官緝拏今已陸續獲解犯人
焦明山等三十六名聽候
欽差同布按二司嚴審外尚有在逃未獲犯人楊副將
等一十二名現今澤州多添捕役同汛兵協同緝
拏兹據潞澤營參將張茂呈報已逃之犯現在協
力擒拏澤州地方委係安静查潞安存城兵丁無
幾況今正在秋操之時請將撥澤駐防之兵四十
名仍留駐澤州其餘帶回操練等因到(臣)該(臣)查
得現今澤州地方雖係安静但遽將潞澤營參將
并所帶之兵令回本營則止留原駐之兵十名并
(臣)於本年三月間會
題撥澤之兵四十名共兵五十名把總一員當地方
有事之餘恐尚不足以資彈壓(臣)為地方起見仍
懇
皇上洪恩或照(臣)原
題案内將潞澤營中軍守備移駐澤州仍將東塢西
塢嶺營各撥兵十名協濟澤州或另設守備一員
量添馬步守兵三四十名於地方更有裨益伏候
皇上睿裁
批示遵行謹
奏
自必因爾措置不協所以部議不准如果見得透信得
真何妨據情再題但不必因此小事遂張大其詞耳至
潞澤營原屬緊要守備即係中軍何又分作兩事若必
應添設或移駐或添員均非摺奏可了之事朕未洞悉
情形如何遽立主見耶
雍正六年三月初十日山西太原總兵官(臣)袁立
相謹
奏為密奏事竊(臣)據蒲州協副將薛鳳翼呈為禀報
事雍正六年三月初五日本職聞得蒲州崔知州
絳州萬知州在臨晉縣緝拏脱逃監犯張臣等一
案本職即差中軍守備帶兵赴縣暗中彈壓今據
該備禀稱據駐防臨晉縣把總禀稱本月初五日
有蒲州崔知州帶領衙役壮丁前赴張村查拏師
刑絳州萬知州帶領衙役壮丁前赴角杯村查拏
張臣署臨晉縣杜知縣帶領衙役壮丁前赴昝村
查拏樊中花張村昝村聚集少壮數百餘人各執
鳥鎗刀棍逞兇拒捕殺傷衙役壯丁其角杯村張
臣雖未拏獲亦未拒捕等情到職擬合詳報據此
(臣)即飛檄(臣)標左營遊擊胡海帶馬步兵丁三百
名前赴蒲州臨晉縣地方會同蒲協官兵相機嚴
拏拒捕各犯外(臣)思地方一有事故武弁固有會
緝之責但文員每以武弁粗率無知必須聽其指
示即間有才略出衆自立主見者又輒蹈文武不
和之咎所以地方公務每致躭延今臨晉姦民拒
捕殺傷衙役壯丁(臣)以地方緊要雖經飛咨撫臣
去後然不及接准撫臣回咨立即調遣官兵前往
相機嚴拏倘官兵一至如再似前抗拒勢不得不
為相機𠞰捕如果悔罪畏法即可嚴拏首犯諭解
附和人等俟拏獲各犯之日另摺再
奏外謹此繕摺奏
聞謹
奏
據石麟已奏過所奏知道了詳慎為之萬不可濫及無
辜尤不可姑息隠諱於二村之四達路口當嚴防其兔
脱莫令一人遠颺
雍正六年三月十六日山西太原總兵官(臣)袁立
相謹
奏為密奏事雍正六年三月初十日接據蒲州協副
將呈報臨晉縣張昝角杯三村拒捕殺傷衙役壯
丁一案(臣)隨飛咨撫臣一面飛檄左營遊擊胡海
即帶馬步兵三百名前赴臨晉地方會同蒲州副
將相機嚴拏拒捕各犯又遣標員單身齎示前往
三村宣布
皇恩安撫良衆令各村獻出為首師刑等犯其餘無辜
(臣)當
題請免罪等示於官兵未到之先星飛安撫查拏去
後兹於本月十六日據(臣)所差標員回稟把總持
示至三村地方民人見示隨將在村之首犯師刑
投獻其張臣樊中花實係脱逃村中之人情願四
路密捕投首把總即將所獲師刑帶回蒲協副將
交明臨晉縣訖地方已屬寧静并有張昝二村冤
詞各一紙呈上等情面稟到(臣臣)謹將張昝二村
原詞二紙錄呈
御覽至三村既已遵循撫順將師刑投獻則前調之三
百名馬步兵丁應先撤回二百名仍留遊擊胡海
帶兵一百名并蒲州協官兵一百名駐劄臨晉縣
彈壓查拏俟陸續拏獲各犯之日聽撫臣審結另
題外理合將拏獲首犯師刑并地方寧謐及先撤回
兵丁二百名緣由繕摺奏
聞謹
奏
知道了案内雖云姦良不一石麟自當詳細察審但不
知二村百姓共有若干戶若干名口其中必有向來強
梁不法之匪類可細細體訪密奏以聞
雍正六年五月十四日山西太原總兵官(臣)袁立
相謹
奏為密奏事竊查臨晉縣姦民鬧縣一案(臣)已將遵
旨密訪戶口姓名及地方印官託故他往置若罔聞情
形奏
聞(臣)先於四月十四日曾經將臨晉署縣託故他往並
不追比亦不躧緝並無印官無憑協拏務嚴飭印
捕各官上緊追比犯屬文武協力會拏等因飛咨
撫(臣)石麟去後續准撫臣咨覆經行嚴飭在案續
又經撫臣另委候補知縣閻鈵前赴臨晉署事聞
署縣閻鈵於到任之後即會同遊守千把等員親
向各村勸令投首并密行偵緝頗稱盡心兹於五
月十四日據遊擊胡海等飛報要犯樊中花已於
本月十一日在朝邑縣果子村被縣役拏獲解到
蒲州暫羈俟起解日再報等因到(臣臣)仍飭各員
弁嚴行拏緝務期盡獲外理合將拏獲要犯樊中
花緣由繕摺奏
聞謹
奏
欣悦覽之爾於此一事料理周密奏報詳悉甚屬可嘉
能如此不欺不隠實心任事庶不負封疆之重寄也朕
已擢用爾為提督節制全省矣莫改移今日此志勉為
之
雍正六年九月十四日山西提督(臣)袁立相謹
奏為奏
聞事竊(臣)據太原營參將周三竒呈報太原省城學院
衙門内於九月初三日晚被盜有學院發下陽曲
縣失單内開皮棉衣服及紬縀等物理合報明等
因到(臣)據此隨經批緝賊贓并飛查被盜確情去
後續據該參將報稱卑職將被竊之事親問學院
據云是夜被竊家下並無一人知覺等情到(臣臣)
可知(臣)等不能整飭罪無可逭除批令太原營參
將即速會緝賊贓務獲外應俟撫臣查確盜情另
疏
題參疎防緣係學臣官衙被盜特先繕摺奏
聞謹
奏
此事朕已早聞誠如汝奏省會之地尚如此他處不問
可知矣豈非晉省文武朕擢用得人之明驗歟若又不
能剋期緝獲汝等何顔自立朕則不知也
雍正六年十二月十五日山西提督(臣)袁立相謹
奏為敬陳查閱情形仰祈
聖鑒事竊(臣)於十月二十六日自平陽起身前赴大同
查閱邊兵内如東路營屬之忻州河保得勝并大
同鎮標等營伍兵丁盡皆壮健旗械鮮明技藝嫺
熟如寧武神池偏關華林水泉殺虎等協營兵馬
次之如老營平魯助馬陽方口等營伍兵馬又在
其次(臣)於點閱之際分别賢否一一勸勉訓誡尚
有靈邱新平北樓山隂東路五營容(臣)逐營閱畢
於回署之日另行奏
聞(臣)又訪得大同鎮標右營遊擊孟三友於雍正三年
間帶領兵丁一百二十名在阿爾泰地方種地於
雍正五年將兵丁糧米勒扣四箇半月以補七分
收成之數具呈妄報希圖議敘(臣)廉訪既確即應
具疏
題參但查該遊擊從前任内尚屬清潔此項扣剋係
添入地租分數之内實與入已者有間揆情準理
扣糧銀給還各兵予以自新以策後效或即應
題參治罪之處伏候
皇上批示遵行再(臣)蒙
聖主教養深恩曾無犬馬之報日夜思維慚悚交并(臣)
矢圖報效斷不敢一息稍弛兹當查閱邊兵適(臣)
抱恙未愈(臣)即力疾起程叨蒙
之精神心力實可竭蹷辦事斷不以偶抱微疴輒
敢自求安佚但現在尚未全痊亦不敢不以實情
聞謹
奏
覽
雍正七年正月二十二日山西提督(臣)袁立相謹
奏為恭謝
天恩事雍正七年正月十三日蒙
皇上恩賜太醫閻德富到平并齎
賜(臣)尋骨風珍藥(臣)叩謝
天恩祗領之下隨交太醫遵製藥酒日服二次晚服太
醫湯藥一劑雖服未旬日而氣暢筋舒語言步履
便覺大異從前日漸見效即據太醫亦謂收功可
必除具本
奏謝
天恩外謹再繕摺恭
謝以
聞謹
奏
覽奏欣悦如獲寳物更當用心攝養一切處不得過用
精神待痊愈如初料理亦不為遲何必於病中勉強支
持耶必遵朕諭毋違
雍正七年三月初三日山西提督(臣)袁立相謹
奏為欽奉
上諭事竊(臣)准兵部劄付内開雍正七年七月二十三
日内閣奉
上諭聞二月初五日夜山西蒲州府城内道府城守文
武衙門三處同日被盜明火執仗刦去衣物等項此
事朕巳聞知而廵撫提督兩司何以遲延尚未奏聞
伊等所司何事而疎縱廢弛至於如此著廵撫提督
等轉飭屬員將蒲州盜犯嚴行緝捕務令全獲儻少
有隠飾逾限不獲定將廵撫提督等一併嚴加議處
欽此欽遵劄行到(臣臣)查蒲州副將暨河東道衙
門被盜俱係竊賊實未聞明火執仗且於初四日
四更時失盜於初五日辰刻即據馬兵劉節同河
東道家人在黃河渡口拏獲正賊藍樹竒一名又
於本月十三日據霍州千總石鳳鳴協同霍州捕
衙楊九經各帶兵壯於辛置鎮拏獲正賊李添才
等七名贓賊俱經全獲似應聽文職審擬歸結(臣)
愚昧無知以為事既有著恐煩
聖主厪懷是以未經
奏明今跪讀
聖諭仰見
聖明照察無所不周而(臣)等疎縱廢弛之罪實無可辭
(臣)之惶恐悚慄無地自容伏望
聖主鑒(臣)之愚昧無才所致實不敢有涉隠飾之心格
外
恩寬策(臣)後效(臣)惟凛奉
天言竭力整飭務期宵小潛消地方安静以仰報
聖主深恩於萬一而已(臣)可勝泥首悚惶敬懇之至為
此繕摺謹
奏
朕所倚賴者惟爾等封疆大臣據實無欺似此隠飾猶
言不敢有涉何也責問之下但以愚昧無才四字支吾
敗露之後祗以泥首悚惶一句塞責可謂深負朕信任
之恩矣案犯既經全獲審明自有發落此後若仍不知
痛自改革而以恐煩聖主厪懷等語文飾則罪益不容
貸朕所厪懷者内外文武諸臣之朦蔽欺隠耳除此朕
有何厪懷之事職為大臣當權其輕重而以遠者大者
為務若於些小處愉愉呴呴以為愛君敬主非愛之敬
之也適所以悞之也況汝等武夫何必尚此虚套但當
以誠實二字對君為正否則弄巧反成拙也誌之
雍正七年四月二十四日山西提督(臣)袁立相謹
奏為奏
聞事竊照晉省去年所挑車兵二千名(臣)欽遵
諭旨與撫(臣)石麟和衷協辦敬謹奉行一年以來車兵
俱覺純熟軍容亦覺整齊今(臣)標左右平陽吉州
隰州平垣汾州各營車兵八百名分作二起已於
本月二十二十一日起行又太原營車兵二百名
與撫標車兵二百名合為一起於前二起過後尾
接而行俱由固關大路其大同車兵八百名已定
於五月初六等日分作三起就近從北路而行均
聖主洪慈遣醫診視(臣)疾并蒙
賜藥賜參
恩施稠疊今(臣)自得參藥調治以來日漸就愈惟步履
言語尚未全痊兹據太醫所云止湏再加調養即
恩凡(臣)有生之年永圖犬馬之報效而已合併奏
聞謹
奏
知汝病愈朕懷深慰然必待全愈朕念方釋也亦莫急
於求痊但平心静氣調理日久自然復元矣
同日又
奏為要地需人懇留賢員以裨營伍事竊(臣)前因人
才起見請將原任(臣)標中軍遊擊胡海留晉補用
具題請
旨蒙
皇上格外天恩准將遊擊胡海陞補(臣)標中軍參將現
任中軍參將劉成調補廣西提標參將但(臣)看得
參將劉成雖任(臣)標未久而營伍之諳練辦事之
明敏又屬百不得一之員且現今汾州營參將出
缺五月而新補之參將張朝良已奉
旨留陕出兵尚未到任查汾州府地方營汛甚屬緊要
(臣)不得不再懇
聖恩可否將劉成調補汾州營參將其未到任之參將
抑(臣)更有
奏者(臣)標原任中軍遊擊李順自任(臣)標四載以來
潔已奉公愛兵如子因於五年二月間以陕省兵
馬奏銷案内有伊在守備任内領兵駐劄甘肅等
處時錢糧未清議令賠補奉
旨解任又於六年九月間奉
旨寬免各在案但自該員解任之後未奉部文知照(臣)
遊擊李順送部引
見恭候
聖旨(臣)謹繕摺恭
奏伏乞
皇上批示遵行謹
奏
覽
雍正七年十月二十一日山西提督(臣)袁立相謹
奏為恭謝
天恩事竊(臣)標齎摺千總捧到
皇上賜(臣)各色錠子扇墜一匣(臣)郊迎至署恭設香案
望
闕叩頭謝
恩祗領訖随跪讀
硃諭蒙
聖主以(臣)病尚未全好
恩旨諄切(臣)仰荷
洪慈矜憫感激涕零捐糜難報(臣)服
聖主恩賜參藥并賴太醫閻德富盡心調理自十月以
前未病之時每年春秋二季必東西兩路循環廵
欽差太醫閻德富(臣)應即送回京緣奉
諭旨(臣)無任感激依戀之至謹
奏
覽
雍正七年十二月初二日山西提督(臣)袁立相謹
奏為請補賢員以勵廉能以禆營伍事竊查大同鎮
標右營遊擊孟三友告休員缺邊鎮佐員最為緊
要(臣)看得大同鎮中營守備趙元龍老成歴練又
澤州營守備舒連漢仗操守俱好均屬賢能廉幹
之員堪以陞補大同鎮標遊擊之缺但查該鎮標
右營遊擊非應
題補之缺(臣)不敢冒昧具
題為此繕摺恭懇
天恩可否容(臣)將二員具本保送赴部引
見恭候
聖主欽點一員補授於地方營伍甚有裨益又此二守
備員缺亦關緊要看得(臣)標右營千總白世鳳居
心誠實弓馬嫺熟請將所遺之守備員缺即以千
總白世鳳補授亦屬有益如蒙
俞久(臣)即另疏保
題伏乞
聖主批示遵行謹
奏
既非題補之缺不宜違例具題致啓他省效尤之心果
係出格堪膺保薦之員令其來京引見候朕酌定命爾
另缺題陞可也
硃批諭旨卷一百三
