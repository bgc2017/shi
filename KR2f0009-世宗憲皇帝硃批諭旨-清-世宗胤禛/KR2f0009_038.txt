欽定四庫全書
硃批諭旨卷三十八
硃批李馥奏摺
雍正元年三月十六日浙江廵撫(臣)李馥謹
實然念我
皇上留心各省地方無遠不照况閩省係(臣)本鄉又與
浙江連界不敢不預為奏
聞伏祈
睿鑒謹
奏
所奏甚是一切無隱方不負委任封疆重寄不但朕前
理應如此即隣省地方舉錯偶有得失爾等大員亦當
彼此箴規互相勸戒同心合德以奉公敷治與國計民
生大有禆益也勉之
雍正元年四月初一日浙江廵撫(臣)李馥謹
奏為恭報麥苖情形仰祈
睿鑒事欽惟我
皇上精勤布化感召
天和浙省自入春以来雨澤順時屆今四月正二麥蠶桑
將成之候(臣)委員查看據報麥皆結穗桑葉價賤
蠶事方興其菜豆等亦各照常晴霽旬日便可豐
收至於糧價白米每石一兩三錢五分秈米一兩
二錢五分麥九錢五分一俟春熟當更平減所有
麥苗等現在情形(臣)謹繕摺
奏報仰慰
聖心伏祈
睿鑒謹
奏
據奏雨澤調勻桑麥俱茂農蠶正殷朕覽之不勝欣悦
此皆爾等封疆大吏乂安地方暢遂民情方能感
天和之下應也更宜加勉勿怠
雍正元年五月十二日浙江廵撫(臣)李馥謹
奏為恭請
聖安以抒愚悃事欽惟我
皇上至孝純篤度越古今
親送
梓宫
躬捧
神主哀動臣民誠格
天地
享殿奉安事畢猶復攀慕無窮至羣臣敦請
還宫然後
回鑾竭誠盡禮實從来所未有者仰惟
孝思罔極誠恐
聖躬過勞(臣)方在鎻院犬馬依戀之忱未即具摺陳
奏今場務初畢謹繕摺恭請
聖安伏祈從此少節哀思俯慰天下臣民之望(臣)不勝
迫切瞻依之至謹
奏
朕安不必為朕過慮爾官聲頗好惟前於布政司任内
少有物議亦屬小疵第應懋勉母懷畏懼也
同日又
奏為恭報春熟收成分數仰祈
睿鑒事竊(臣)於四月初一日先將二麥情形具報以慰
聖心今據各屬所報高下田畝收成分數不等通計一
省二麥杭州嘉興湖州紹興嚴州温州台州處州
等府有七八分金華衢州寧波等府有六七分各
處菜豆蠶絲皆有七八分食物價平人情安樂皆
感頌
聖主敬
天勤民所致(臣)仰體
皇上念切民依至意所有春收分數理合
奏明其閩地近日情形容(臣)再行密訪具
奏統祈
睿鑒謹
奏
覽奏深慰朕懷但一切摺奏俱當據實直陳若絲毫粉
飾即涉於欺隱矣
雍正元年六月十八日浙江廵撫(臣)李馥謹
奏為遵
旨奏明事(臣)於三月十六日密陳閩省情形奉
御批
命(臣)細訪密奏仰見
聖心加意海疆無微不及(臣)即密令親信子弟四處體
訪的實乃敢奏
聞查臺匪越獄六十餘人官兵追至土牛大樟地方當
場殺傷及擒回梟示者共五十八人投江溺死及
餓斃山中者六人計皆全獲匪類盡絶地方帖然
全閩人民共沐
聖主仁恩安居樂業至於
天語丁寧
諭(臣)於隣省地方舉錯偶有得失彼此箴規互相勸戒
仰見我
皇上廓然大公之至意(臣)雖至愚極陋守分不敢越爼
然偶有見聞敢不彼此規戒合德同心共襄
盛治所有閩省近日情形據實
奏眀伏祈
睿鑒謹
奏
覽爾所奏朕疑懷巳釋君臣一體天下一家休戚相同
何分彼此惟期諸臣共以一誠相孚無絲毫間隔於其
間何慮四海不致昇平蒼生不蒙福澤也隱諱承順最
為陋習朕深不取切不可以仰慰朕懷為詞而涉於阿
諛逢迎之跡戒之勉之
再諭粤溯道統之𫝊堯舜以至周公孔子聖聖相承精
一不雜原無藉於釋道自漢以來三教流𫝊炳若三光
屹然鼎峙歷千百年而不廢不墜豈非道並行而不相
悖歟吾儒正心率性釋家明心見性元門修心煉性以
言乎體則同聖人之明德新民如來之自利利他太上
之度人無量以言乎用又同中庸曰戒慎乎其所不睹
恐懼乎其所不聞内典云六塵涉境心不隨緣道德經
云不見可欲使心不亂以言乎進修工夫亦未嘗不同
何下士往往以管蠡之見縱横辨駁以逞其胸臆盖止
據形迹而論而實未窺其奥藴也其言以為二氏之學
全無關乎世道人心而孰知有不然者夫積善之家必
有餘慶積不善之家必有餘殃理載於周易善惡之報
如影隨形義著於感應篇四生六道因果輪迴之秘諦
散見於大藏諸經其所以警戒提撕誘掖奬勸若合符
節究其指歸無非勉人為善而巳況細而閨闈里巷遠
而海澨山陬有不可以禮樂維持詩書訓導者而二氏
之教皆足以感發其皈向之誠消磨其隱微之慝由是
觀之釋道寧無補於王化也哉試問中國將此三途去
二留一能乎否耶不能則何必分門立戶互相排擠有
若聚訟然顧兹末法黃冠緇流下愚者多率皆餓夫懶
漢苟希利養以故招提蘭若竟成藏垢納汚之地此輩
猶如榖之有稗粟之有秕惟在分别孰稗孰粃豈可併
榖粟而概棄之乎朕向來三教並重一體尊崇於奉佛
敬仙之禮不稍輕忽每見章句之士鄙薄二氏動輙輕
蔑擯斥而託名理學者尤甚及考其操履與理學真詮
又大相徑庭此不過井蛙籬鷃之徒耳何足與較浙江
俗稱僧海乃衲子卓錫勝地近十年来不特指月清機
宗風透徹者罕見即精通教律者亦未聞其人叢林凋
謝可勝太息汝仰體朕意於公務之餘留心護持使不
至過於寥落傾頹不必著相莊嚴也此諭汝自領會毋
令衆知何也士子聞之徒為好佛之譏釋子聞之致增
我慢之相其中庸流或因而縱肆甚至紊亂清規有干
法紀是朕憐之而反害之也密之
雍正元年七月二十四日浙江廵撫(臣)李馥謹
奏為夏秋雨澤情形事竊浙省自春收以後高低插
蒔禾苖甚覺滋長及交六月久未得雨(臣)率屬祈
禱至二十四日得雨雖節次灑潤均未沾足立秋
以来田稲專賴水養而雨澤愆期農望甚殷(臣)諄
勸竭力戽救一面步禱甘霖竊念我
皇上愛養黎元夙夜軫念
飭諭地方大吏遇郡縣偶有旱澇當先事圖維早為儲
備兹者浙省夏秋少雨情形(臣)謹據實奏
聞嗣後有無雨澤果否成災容(臣)陸續據實
題達以體
皇仁為此謹
奏
直陳甚是總不可隱諱但浙省民情多詐爾當細心體
訪毋被欺瞞況湖港河渠環繞境内水澤頗寬不比他
省雖稍被旱猶可藉人力以施灌溉之功倘致為災爾
即酌量撫恤毋俾失所今歲蒙
上蒼眷祐各省收成雖未報齊大槩俱皆八九分以上惟
爾一省如此亟當省察政事刑名有無舛謬屬員有無
貪劣害民速行整頓庶為弭災之道據奏六月初缺雨
何至七月下旬始行具奏甚為遲悞特諭
雍正元年八月初一日浙江廵撫(臣)李馥謹
奏為恭謝
天恩密覆
諭旨事七月二十五日(臣)進摺人回捧到
皇上賜(臣)
内府磁器二種(臣)恭迎至署叩頭祗受
聖恩優渥(臣)何敢當謹什襲珍藏奉為世寳細繹
御批仰見我
皇上總持萬化廣大精深學無不綜理無不貫雖
治本純儒而
道通二教竊念儒與釋道不同者迹所同者心故妙
明虚靜之常為仁民愛物之本合之中和誠明體
用一源顯微無間(臣)向閱其書即識闇未解一二
而心敬其說今讀
訓諭益信
聖人之心明通公溥透要會宗非流俗所能窺測萬一
也(臣)承
旨之後即歷湖山一帶寺院減從瞻禮竊見雲林雲棲
淨慈像教莊嚴威儀整肅即小有傾圮(臣)當不時
修葺其昭慶香積諸梵宇亦皆完好惟理安法界
深嚴清規恪守寺在衆山之中殿柱簷楹山泉滲
溜宜加整理即為捐資修補至於上天竺山門大
焚修以祈福
國祐民伏惟
睿鑒謹
奏
修補傾圮固屬善舉萬不宜太過更不必令知朕諭即
理安僧衆亦皆凡庸之流向來規範較他叢林此勝於
彼耳近年來總不見一出色善知識可以振興法教者
人能弘道不得其人亦無可如何朕意不過存其教像
儀則勿致頹敗而已非命爾分外越格相待也可使由
之不可使知之特諭
雍正元年九月十四日浙江廵撫(臣)李馥謹
奏為直陳司道知府官方事竊查浙江十一府七十
職之員參劾稍遲除府縣中一二賢劣密薦特參
外府佐州縣而下容(臣)於
計典中分别優劣照例薦紏惟是司道知府有表率
一省一郡之責尤為
聖明加意(臣)詳看其人品等級敬為我
皇上陳之查布政使傅澤淵按察使王之麟皆年邁六
旬久於其任各稱循分守職而王之麟較為有才
寧台道陳受漣辦事明曉鹽驛道馬鍾峯居心謹
厚各為稱職温處道蔣敷錫樸愿無他循分辦事
其糧儲道張楷尚未到任嚴州府吳昌祚廉能勤
敏(臣)於
計典中擬定卓異金華府張坦讓守優於才衢州府
靳樹德才優於德並堪鼓勵杭州府張為政年艾
勉力湖州府吳簡民初任勤習寧波府尚瑤拘守
繩尺處州府蘇稷地簡相宜(臣)各勉其益加勤謹
以期後效其台州府高泓現在試騐再定去留(臣)
受
恩深重惟恐督率無方何敢少涉偏私以蹈欺罔謹即
奏
三年考績黜陟幽明載於虞書國家政事寧猶有重於
此者乎向來督撫每值計典非賄賂即請託何異商賈
貿易之習其中一塵不染者僅一二人而巳非爾等之
所企及也既往朕槩不咎向後惟痛改舊弊秉公舉錯
以昭示勸懲庶為自愛之道耳
諭李馥聞得杭州府知府張為政人甚昏庸操守亦屬
平常縱容此等劣員貽累地方欲望民心舒暢時和年
豐豈可得乎但伊曾經朱軾薦舉或保後改絃易轍或
朕聞見不確均未可定爾秉公察覈據實覆奏如果昏
庸亟應擯斥以肅官箴即爾近日聲名亦不聞有嘉美
之處勉之慎之
雍正元年十二月初四日浙江廵撫(臣)李馥謹
奏為恭覆
諭旨事竊查杭州府知府張為政人才操守誠如
聖諭該員歷任十年機巧圓熟隨時變換故前於撫(臣)
朱軾在任之時頗事修飾薄有聲名及薦舉之後
漸改操守(臣)入境即提其用事書辦重懲枷責該
員畏法稍知收歛然其居心終難保信
皇上聞見至確似此昏庸不勝任之員若再姑容必至
貽誤地方(臣)謹遵不時察參定例繕本據實紏參
伏候
聖裁至(臣)蒙
皇上特拔受非常之
眷渥乃不克自奮勵無出衆之聲名致上煩
聖主諄切訓諭(臣)雖至愚敢不痛自改悔勉竭駑駘以
圖報效於萬一抑(臣)更有請者杭為大郡軍民雜
處必得才守兼優之員方克勝知府之任伏祈
皇上特簡賢員補授則於地方既有禆益而(臣)亦蒙
恩無盡矣謹
奏
知道了杭州府員缺巳特簡一能員發往矣雖係簡用
之人亦須留心試看如有與朕旨不符之處仍當據實
直陳不可以誠如聖諭四字將順姑容貽害地方朕近
日所用亦不過採取於輿論者非真知灼見之人也爾
膺封疆重任干係匪輕一切俱應實體朕心公忠無隱
毋得稍事迎合特諭
雍正元年十二月十九日浙江廵撫(臣)李馥謹
奏為雨雪應期仰慰
聖懷事竊浙省秋旱致厪
宸衷
恩典頻施
天和即應自交十月以後甘雨時降水泉滋長今十二月
十三日宵雨徹晨十四日早大雪達夜自後陸續
得雪積厚盈尺春種在地青葱滋潤今蒙
皇上於通省州縣分别
蠲貸外又荷
特恩改折三郡漕米之半存留優裕且河道流通商販
雲集故米糧價值漸就平減白米每石一兩五錢
秈米每石一兩四錢麥子每石一兩(臣)謹據實奏
聞以慰
皇上眷念斯民至意伏祈
睿鑒謹
奏
覽奏雨雪雖云霑足春熟尚難預定且勿遽然稱慶爾
等封疆大吏果能仰體朕懷正已率屬進賢退不肖實
心布惠愛養兵民則
天和下應雨暘之時若朕可以持左劵也若縱容貪劣諱
盜隱災濫繋酷刑重耗苛歛而妄冀
天庥如何可得朕命爾等分閫宣猷爾等之臧否即關朕
治理之得失可不勉歟朕如此諄切提命若不痛自省
改革除陋習乃所謂自暴自棄也
前者孫文成有捐修磬山之舉向來奉差織造人員往
往自任捐修之名而私向地方督撫司道等官假託上
意勒令捐助從中反巧取餘利以飽私囊而於正項又
復剋扣借詞某工用費若干種種陋習朕所深悉前經
密諭戒伊不可仍循此等作為但此輩皆包衣下小人
雖奉嚴諭或恐未必凛遵倘蹈故轍爾等斷不可私相
幫助爾等聲名之賢否朕自有鑒察豈肯以封疆大臣
之去留決定於微末小人之口爾等若不務本只在枝
葉上用心夤緣攀附冀朕見重則大謬矣將孫文成有
無假託勒捐之處密奏以聞
雍正二年正月二十二日浙江廵撫(臣)李馥謹
奏為恭謝
天恩事正月初九日伏奉
御批摺子到杭兼
賜(臣)
御書福字(臣)恭迎至署叩頭祗領(臣)仰瞻
宸翰龍飛鳳舞日麗星輝
恩光照曜不獨(臣)合門受祉兼使通省生春至杭州府
缺伏蒙
特簡賢員復荷
聖諭諄諄仰見
皇上揀選良吏無非念切斯民(臣)敢不祗遵
聖訓加意考課斷不敢姑息容隱以自蹈欺罔之咎謹
繕摺
奏謝伏祈
睿鑒謹
奏
朕御極之初諄切䧏諭寬爾已往誡爾將來孰知竟不
仰體朕意怙終不悛今有江國英一案可愧之事國法
無私朕亦不能為爾寬貸也
硃批諭旨卷三十八
