欽定四庫全書
硃批諭旨卷一百六十一
硃批李如栢奏摺
雍正三年五月二十五日署理四川川北總兵官
(臣)李如栢謹
奏為微(臣)依戀情切恭請
陛見少展孺慕以抒積誠事竊(臣)於雍正元年六月内
由三屯營副將加總兵銜赴陜效力入覲
天顔荷蒙
聖王隆恩
賜賚稠疊
温諭諄切(臣)三復思繹兢兢恪遵抵陜以來時刻不忘
今託賴
皇上天威青海既巳底定萬民盡皆安居(臣)現在署理
之川北一鎮地當秦蜀之衝非請聆
訓旨無所遵守(臣)前赴陜時巳蒙
天恩允(臣)西事平定之後進摺恭請
陛見兹幸逢
萬夀聖誕不遠(臣)離
闕廷已逾二載犬馬依戀之情日深一日伏祈
皇上允(臣)所請准(臣)輕騎入京叨随班末叩祝
聖夀跪受
聖訓庶(臣)孺慕之忱得以少抒而於職分之當盡者益
有所遵循矣(臣)不勝瞻依待
命之至謹
奏
年羹堯奏爾斷斷不可任用其言固不足為重輕但朕
觀爾頗有恃才景象遇年羹堯此等不公不平之上司
猶可原恕若清正秉公之大臣隸彼所屬少涉傲慢失
體如何其可今岳鍾琪非年羹堯之比其居心行事人
品才情為朕所嘉許倚重爾當謹慎謙虚聽伊指揮領
伊教導在地方上愛兵惜民勿逞血氣而冒多事之嫌
即來陛見聆朕訓旨亦不過此數語耳況爾係朕熟識
之人何必僕僕道路徒勞往返至於地方情形任内事
務朕未身經目歷洞悉其詳從何訓誨百凡慎為之毋
合年羹堯之謬論全朕用人顔面即屬爾克盡報效之
誠矣勉之
同日又
奏為敬陳管見事竊(臣)一介微末至愚極陋荷蒙
聖祖仁皇帝天地洪恩捐糜難報復蒙
皇上隆恩疊沛數年以来寸長未效今有一得之見敬
為我
皇上陳之夫舉賢薦能雖屬督撫提鎮職分所當然而
進退人材實乃
皇上大權之所在使用一人而曰某人之舉薦陞一官
而曰某人之保題是
人者即不好利安知不市恩即不市恩安知不樹
黨即謂心實無他惟竭盡忠誠為民社地方營伍
起見而被其保題者未有不感其恩德者也(臣)以
為大計軍政激揚之重典所係河工保舉考功之
定例攸關無容輕為更易除此之外至於遇缺准
其題補乃
恭請
武員弁皆止知感戴
皇恩而報禮愈重矣若保題一人方用之時與既用之
後而人知為某人之保題則保題人者其於好名
嗜利市恩樹黨數者之中必居一於此矣謹此繕
摺陳
奏伏乞
聖主睿鑒施行謹
奏
粤稽古帝王統世御極使宅百揆亮采惠疇亦惟簡任
輔弼之臣若將百工庶僚皆令上感君恩而黜陟不關
岳牧殊無是理今設遇好名嗜利市恩樹黨及攬權作
威之大臣俟其敗露後再當作何處置耳豈可先懷猜
忌以待之大抵如年羹堯隆科多輩世不數數見試由
今日觀之是福耶禍耶抑利耶害耶是在為大臣者各
自審擇慎檢而巳非可法繩術馭之事汝少年武夫識
見安能臻此因汝言及聊示朕意云爾
同日又
奏為敬陳芻蕘之見以固疆圉事竊以
國家設立城池原以防守邊疆保障黎庶要必城高
池深而後可以永久無虞(臣)自奉
命來陜即署理延綏總兵印務一抵榆林見其城東西
南三面堅固高峻惟北面一帶沙擁城上高出一
二丈不等可以騎馬往來細為查閱舊築有擋沙
月城一道巳被沙壓不見(臣)随於雍正元年十月
内撥派四營兵丁併民夫等捐給飯食親身督領
扒攤半月至城墻根其墻堅固可觀不數月沙又
擁至(臣)復帶領兵民扒攤十數日仍至墻底觀此
形狀旋扒旋擁為害無巳(臣)查榆林城西亦是黃
沙圍繞幸有河水之隔沙遂止於河西欲除城北
沙害莫若挑河引水以隔之至挑河道路(臣)看得
邊外有頭道河一道水雖不甚多乃長流之水在
常樂堡之北距榆林約有三十餘里度地形以揆
水勢高在榆林城頂之上雖間有一二土坡亦易
為挑決若自邊外疏通此水引入内地由城東北
角遶北月城至西而入於河則沙擁之患可以永
除而於地方大有裨益約估所費不過一萬有餘
銀兩即可成功(臣)受
恩深重毫無報稱前在榆林時久蓄此心今敬為陳
奏倘(臣)言可採伏祈
睿鑒差實心辦事臣工踏勘施行為此謹
奏
所論雖是或恐於内外界防有礙況開挑引河中隔土
坡有三十里之遥萬金豈能敷用非急務也且宜暫緩
雍正三年七月初八日署理四川川北總兵官(臣)
李如栢謹
奏為敬陳愚見事竊惟進退人材
天恩出自
皇上實大權所在也乃川陜督(臣)年羹堯之舉劾苟非
門生故舊依附於彼者縱令材能出衆必設法以
參劾之不去其官守不巳若係依附於彼者縱穢
跡昭彰必巧為曲護越次以保題之使深感其恩
始終不忘如岳鍾琪王景灝之類是也(臣)奉
旨署理川北鎮赴任之時途遇署川提(臣)納欽向(臣)言
川提有八百分公費伊止食四十分(臣)甚駭異及
(臣)抵保寧查閱營中兵馬見旗幟軍器等物敝壊
者十居七八詢諸將僃為何不及時修理據稱前
任年總督在川時闔鎮設公費九十分每至年終
造册送川督銷算凡所有羨餘俱解交川督迨至
年總督陞任陜西即將公費俱交於岳提督至今
公費銀兩俱是在省支去竝不發回所以軍器等
項不能修理(臣)目擊營伍廢弛不敢坐視随具文
咨移署川提撫(臣)王景灝煩請發回公費修理營
伍乃遲至一月有餘方接准王景灝咨覆内開據
提標中軍參將阮揚璟回稱各標鎮協夲年夏秋
二季公費銀兩前於三月内詳懇憲恩預支領出
所有冬季分川北鎮標公費銀兩請全發回除僃
錄詳請署督院岳懇請批示外理合具文呈詳本
提督據此除批詳仰候督院批示錄報外擬合咨
覆(臣)查咨文内稱各標鎮協公費銀兩預支領出
等語迴想納欽之言川提有八百分公費誠非虚
謬獨是設立公費既為營伍起見撫(臣)王景灝大
吏也當其署理提督印務莅任伊始即當查出公
費發回各標鎮協俾其修理營伍不致廢弛方是
臣子公忠報
國之道及(臣)具文移咨之後王景灝如即將各標鎮
協公費發回猶是知過能改之人乃王景灝俱不
出此而猶候署總督岳鍾琪之批示則其依附於
岳鍾琪者已和盤托出矣且(臣)查初設公費繼而
送於岳鍾琪者年羹堯也將公費拏至成都者岳
鍾琪也王景灝所以不將公費發回者一則恐更
易年羹堯之事而負年羹堯保舉之恩再則岳鍾
琪現署理川陜總督恐彰眀岳鍾琪之惡而懼其
隂為參劾是王景灝岳鍾琪之結為黨援牢不可
破而不肯背年羹堯之恩者迄今猶昔也(臣)謹據
實奏
聞或
允(臣)具本
題參或留此摺以為後驗伏候
聖裁謹
奏
此奏甚屬不合僭妄之至豈有總兵官擅自題參督撫
之理況所指摘又無真實憑據觀汝識見糊塗舉止冒
戅光景將來必致辜負朕恩也
雍正五年三月二十七日直隸宣化總兵官(臣)李
如栢謹
奏為恭懇
聖慈眀白訓導事竊(臣)前在陜西見西安寧夏榆林等
處步兵所穿綿甲皆止甲身不用甲裙所戴之盔
皆止鐵盔不用撾纓腦包細察其故緣步兵超澗
踰嶺不用甲裙欲其捷便不用撾纓腦包取其舞
籐牌使刀無所窒礙及訪問曾出過兵之官弁所
言大率相同(臣)查宣鎮有製造綿甲公費糧八十
六分尚有應造之綿甲二千五百餘副計算一年
所造尚不足六百副必俟四年半方克造完迨造
完之日而初次所造之甲又成舊甲徒耗費銀兩
營伍究竟不能煥然一新查現今所造之綿甲俱
有甲裙與撾纓腦包每頂副需銀一兩六錢有餘
且累贅而不輕便(臣)之愚見莫若減去甲裙竝鐵
撾纓腦包每頂副可省銀五錢有餘將此造兩副
甲之銀即可勻造三副不惟披戴輕便而公費糧
亦得早募精壯補伍再查製造綿甲經前鎮(臣)黃
廷桂
奏眀委令左營遊擊石文彪監造(臣)愚以為公費糧
既出自各協營路而各協路之副參遊都皆有營
伍之責與其專委之左營遊擊監造孰若責之於
各協路將伊營中原存公費糧發回照伊應造之
甲數發給式樣令其自為製造如能合式急速製
造不侵蝕銀兩則其勤慎辦事留心營伍大槩可
見如所造不能合式遲延怠玩或侵蝕銀兩則其
平日之行事不端不實心任事亦從可知倘有似
此官弁即當指名特參豈可姑容以貽誤營伍如
此一為轉移不但所造綿甲得以早完而空糧不
致久懸即官弁之賢否亦可借此分別矣(臣)管窺
之見是否允協伏乞
睿鑒批示遵行謹
奏
製辦綿甲減去撾纓甲裙等物所奏是至監造之事仍
宜委令專員料理若以公費錢糧作為試人之具非也
將來拖欠貽誤勢必至於參處賠補則不勝其繁矣窮
苦將弁徒受罰懲究於公務何益
雍正五年四月二十六日直隸宣化總兵官(臣)李
如栢謹
奏為敬陳芻蕘恭請
睿鑒事竊照尊卑各有定分人神初無二理是以生前
之安富尊榮與身後之謚典褒封其義一也(臣)稽
夫
關聖帝君我
朝自定鼎以来即為特立廟宇五月致祭春秋致祭及
皇上御極又為追封三代設立博士所以特致其尊隆
者蓋以
關帝植綱常扶名教立人倫之至故不惟不欲與名
賢碩士其他神眀等量齊觀直欲與
至聖先師孔子尊崇如一(臣)歷任數處每逢朔望恭
講
聖諭廣訓若遇乏潔淨公所處即在寺廟之内(臣)見武廟
中正位則武成王而
關帝或於四配同侍或於兩廡列坐至寺廟中竟有
塑
關帝聖像侍立於旁者亦有偏坐側室者非僅一處
似此位置
關帝不但考之往代封王封帝之意甚為不合揆之
我
朝與
至聖先師孔子竝尊之隆禮實大相懸殊將謂列於
武廟原為享祀今既有五月春秋之特祭似可無
武廟之兼及且武成王王也
皆有專為
關帝修建之廟請將武廟竝各寺廟
關帝神牌塑像侍立偏坐側室者俱飭令請於就近
專為
關帝所建廟中抑或將武廟
關帝牌像即與武成王竝坐庶尊卑不淆而神眀相
安矣(臣)管窺之見是否允協伏乞
皇上聖鑒施行謹
奏
三代以上之王號即後世之帝稱非諸侯王之謂也汝
奏内不將
武成王與
關帝並擡殊違體式朕將尊卑序淆等語業經悉行刪改
照所改另具一摺齎進候交該部議覆施行
雍正五年五月初四日直隸宣化總兵官(臣)李如
栢謹
奏恭請
皇上聖安
朕安
聞爾近日嗜酒任性果如此則是大負朕恩自暴自棄
矣半世功名一生品行甚屬可惜思之
同日又
奏為奏眀事竊(臣)前奏敬陳芻蕘一摺荷蒙
硃批三代以上之王號即後世之帝稱非諸侯王之謂
也汝奏内不將
武成王與
關帝竝擡殊違體式朕將尊卑序淆等語悉行刪改照
所改另具一摺齎進候交該部議覆施行欽此(臣)跪
讀之下大開愚蒙以(臣)之淺陋沐
聖主之洪慈實如蒙童獲
眀師嬰兒得
慈母稽諸往古誨示臣工者未有如我
皇上今日之訓(臣)至眀且晰也(臣)謹欽遵
硃筆刪改敬繕一摺齎
進外所有(臣)遵
旨具奏緣由理合
奏眀再宣鎮所屬各營路地方於本年五月初一日
雨澤普降四野俱各霑足止有張家口協一處尚
未霑足相應一併奏
聞謹
奏
今歲直隸各屬雨澤不均目下都城左近地方日望晴
霽不敢因一隅未足而萌祈雨之念也
雍正五年八月初七日直隸宣化總兵官(臣)李如
栢謹
奏為
聖諭自
天儆惕無地事竊(臣)齎摺人回捧到(臣)恭請
皇上聖安一摺欽奉
硃批諭旨(臣)跪讀之下惶懼靡已伏念(臣)蒙
皇上隆恩畀以封疆重寄抵任以來兢兢業業時凛冰
淵凡遇屬員有不是處再三眀白訓導冀其改過
自新即兵丁有過(臣)亦諄諄教訓未嘗加之以刑
(臣)之屢沐
殊榮皆我
皇上特賜之恩竝非有人舉薦若稍冇不肖之處關係
天顔(臣)非木石何敢自暴自棄沉湎於酒不度理而任
性有負
聖王優渥隆恩也今蒙
聖諭諄切不啻父母之耳提面命(臣)惟凛遵
訓旨愈加儆惕日夜思省有則改之無則加勉以仰報
高厚洪慈於萬一耳為此繕摺奏
聞(臣)不勝惶悚戰慄之至謹
奏
任性二字猶可虛捏妄加嗜酒一節何能憑空誣賴久
而自明無庸辯者且處此不難即使從前嗜酒果實以
後戒飲人亦不以為非也
雍正五年十二月初九日直隸宣化總兵官(臣)李
如栢謹
奏為恭懇
聖慈俯准開墾裕
國賦以益民生事竊照宣鎮所屬深井堡東有海子
一塊竝週圍草灘約有百十餘頃除海子占地三
十餘頃我
朝之初巳報承糧熟地三十餘頃尚有荒灘六十餘頃
歷來相沿為鎮臣牧馬之所(臣)查宣鎮牧馬厰尚
有二處俱係山場離居民甚遠而此處馬厰附近
深井又非前鎮(臣)黃廷桂
奏眀每年收租為鎮臣養廉之地(臣)思既然附近民
居是為有用之地豈可任其荒蕪經(臣)出示曉諭
附近之民有情願開墾者具呈開墾随據深井等
處百姓李光先等遞呈到(臣)情願將此六十餘頃
荒灘自僃牛種開墾按年限照例起科(臣)當將百
姓所遞呈詞交與宣化知縣俞士恆親往查勘據
該縣回覆百姓情願開墾等因(臣)之愚見深井彈
丸之地若開墾此六十頃田而百姓多有此六十
頃之恆産按年起科年復一年於
國賦不無小補於民生亦稍有裨益至於如何按年
定限如何照例起科可否
允行伏乞
皇上睿鑒敕部議覆施行謹
奏
此事與該督提宜兆熊楊鯤斟酌妥確會疏具題候朕
裁奪
雍正六年二月十五日直隸宣化總兵官(臣)李如
栢謹
奏為恭懇
聖慈俯准查閱邊汛事竊(臣)自抵宣以来屢行嚴飭各
協營路汰除老弱兵丁召募精壯補伍凡營伍應
用之物應修補者修補應添造者添造務期足僃
旗幟器械必須鮮眀以及弓箭鳥鎗手除應操戰
箭火藥外令各預僃戰箭火藥鉛子等項至於操
練務要技藝精熟進止如法雖據各協營路造具
册結呈送到(臣)俱稱一一遵行但宣鎮地方廣闊
城堡頗多官弁半係獨居專城特恐其中倘有陽
奉隂違不實心任事者(臣)未經親至其地不敢信
其盡如(臣)之申飭仰乞
皇上允(臣)減從輕騎自僃盤費不擾累官弁逐處細心
詳查再面加教誡俾官弁惕然知儆庶於營伍地
方有所裨益(臣)不敢擅便伏候
諭旨遵行謹
奏
親往查閱邊汛乃職分當行之事具本題明可也
雍正六年五月初一日直隸宣化總兵官(臣)李如
栢謹
奏為奏眀更造軍器以期適用事竊(臣)卷查各營路
鳥鎗内有筒短鐵薄不堪用者共八百四十三桿
經前任鎮(臣)黃廷桂
奏眀以各官署事一半親丁銀竝鎮臣每年捐銀五
十兩添鐵更造據遊擊王從繩造過鳥鎗一百二
十桿報眀在案(臣)接任後仍照前鎮捐銀五十兩
又將製造演放神功神威礮火藥餘銀二百八十
二兩零給發更造嗣據遊擊王從繩呈稱又造起
鳥鎗七百二十三桿前後如數造完今將陸續收
過署事官一半親丁竝捐發銀兩及造鎗數目僃
具清册呈報到(臣)除將鳥鎗給兵執持其清册咨
送提(臣)楊鯤轉送兵部及咨直督存案併嗣後署
事官一半親丁銀兩應作何項使用統請妥議摺
奏今准咨覆内開查更造各營路鳥鎗原係前任宣
鎮黃廷桂
奏眀之案今既造完給兵自應仍由貴鎮繕摺具
奏其各官署事一半親丁銀兩應照貴鎮前奏儲節
省以僃公用事摺内之議遇有調遣會集處以為
添辦兵丁行裝之需等因咨覆到(臣)所有造完鳥
鎗數目理合具
奏至嗣後署事官一半親丁銀兩應否如(臣)等所議
交(臣)標中軍遊擊收貯每至年終(臣)確查存貯實
數摺
奏設遇有調遣會集處以為添辦兵丁行裝之需(臣)
未敢擅便伏乞
皇上睿鑒施行謹
此事亦與該提督楊鯤商行
聞爾近日戒酒勿飲可謂改過不吝矣
雍正六年五月十二日直隸宣化總兵官(臣)李如
栢謹
天恩普被田野黎民感頌
皇仁遍及今據標下兩營六路參遊都守等各報到(臣)
理合繕摺奏
聞伏乞
皇上睿鑒謹
奏
覽
同日又
奏為恭謝
天恩事雍正六年五月初六日(臣)齎摺人回捧到(臣)奏
眀更造軍器以期適用事一摺欽奉
皇上硃批聞爾近日戒酒勿飲可謂改過不吝矣欽此
竝恭捧
皇上欽賜錠藥一匣到宣(臣)随郊迎至署恭設香案望
闕叩頭祗受訖伏念(臣)一介庸愚蒙
皇上畀以封疆重寄即竭盡駑鈍時時恪凛
聖訓事事謹遵
天言尚恐奉行未及不克勝任何敢以喫酒一事致忝
厥職有負我
皇上諄諄戒勉深恩今蒙
皇上燭微批示
恩賜錠藥(臣)跪領之下畏感交集自兹以往惟有觸目
警心益加惕勵期報
洪恩於萬一耳理合繕摺
奏謝伏乞
睿鑒謹
奏
每見好飲之人戒酒最難莫視為易事要看汝一生福
量後半世造化何如耳極宜竭力操持加意警勉母得
自暴自棄可惜爾父母養育之身可惜朕之恩遇二語
當畢世佩服無斁
雍正六年十二月初七日直隸宣化總兵官(臣)李
如栢謹
奏為鳥鎗兵丁火藥不敷據實
奏眀事竊查宣鎮各營路空糧八十六分製造盔甲
工竣(臣)巳另摺
奏眀惟是盔甲造完所有空糧即應分發原伍招補
但查(臣)屬各營路鳥鎗兵丁共計二千四百五十
二名前鎮(臣)黃廷桂
奏准請給空糧三十分製造火藥以為演放之用今
每年春秋兩季開操按日演放火藥率多不敷(臣)
查古北提屬各營每鎗手一百名留給空糧二分
製造火藥宣鎮鳥鎗手兵事同一轍亦應援照此
例設留空糧除原有三十分外現今盔甲造完即
請於此八十六分空糧内再行扣給二十分添造
火藥以符每鎗手百名留給空糧二分之數庶火
藥足資演放洵於營伍有益倘蒙
俞允尚餘空糧六十六分查(臣)現荷
天恩賞給親丁名糧六十分而(臣)標兩營一時驟為開
除恐有滋累之處合無竝懇
聖慈准將此項名糧暫留六十分以為養廉俟(臣)標陸
續出有糧缺一面扣抵一面將此空糧發還原營
招補方為妥便其餘空糧六分應先發還各營(臣)
經會商提(臣)楊鯤是否允協(臣)未敢擅便謹先繕
摺
奏眀伏乞
皇上睿鑒施行謹
奏
所奏可行汝等商酌為之
雍正六年十二月十七日直隸宣化總兵官(臣)李
如栢謹
奏為奏明事竊(臣)訪得獨石路屬鎮安堡邊外曹碾
溝地方約聚百十餘人偷開礦洞煎銀熬鉛查鉛
乃火器要需關係至重久經奉
旨嚴謹盤查勿令夾帶出口豈可容邊外偷礦熬鉛貨
賣随飭令獨石路參將張漢傑鎮安堡守僃劉永
年移知獨石口章京轉移該管章京查拏去後(臣)
復於本月十一日帶兵數十名親至曹碾溝捕獲
偷礦人楊得崇等八名搜出鉛二百餘斤查有礦
洞八九十座訊據偷礦人犯供稱偷礦之人原多
時因天冷四散亦有獲利他往亦有畏拏遠颺等
語除將偷礦人犯竝鉛斤交發宣化縣收禁竝咨
眀直隸督(臣)何世璂等飭行文員嚴訊務獲餘犯
竝搜追此外藏匿鉛斤(臣)復咨移獨石口竝黑河
章京嗣後嚴加廵查勿致匪類再聚偷礦熬鉛貨
賣外理合繕摺
奏眀伏乞
皇上睿鑒謹
奏
查拏匪類以寧靖邊圉此舉好嘉悦覽之
雍正七年三月十五日直隸宣化總兵官(臣)李如
栢謹
奏為恃官夾帶禁物傷兵強出邊口事本年三月十
二日據(臣)屬張家口路參將沈力學呈據柴溝堡
守僃尤尚忠報稱本年三月初八日子時據兵劉
自鼎范思德呌開城門到署口禀張世䘵賈治安
輪流廵邊小的等同楊正在汛防守於一更時分
有蒙古十餘人至邊口小的等聽得馬駝聲響即
出汛盤問蒙古說我等是官兒快快放我們出口
小的等說此處不是關口如何放你們出去不料
蒙古竟將小的二人拏住小的等見人多又係官
兒因此不敢動手只得挣脫跑回報官楊正懼怕
亦随後奔山跑走被蒙古連放三箭射中右腿帶
傷甚重蒙古竟行出口復回兩次尋取彼箭小的
在半山黑處他未看見止將皮襖二件弓一張把
箭五枝火藥葫蘆二箇連藥舊氊二條米口袋一
箇米二升盡行拏去小的等見夜深人多不敢追
趕只得禀眀等情到守僃據此随帶兵丁數名趕
出口去約有二十餘里趕上將蒙古藍翎侍衞趕
回又拏獲男婦大小共十口内有漢人小子三名
馬三匹駝六隻馱子未曾驗看除報眀提憲併副
參外理合報眀等情由參將沈力學呈報到(臣臣)
随同該參將親詣水關臺口勘驗強出邊口情形
竝射傷汛兵事跡復同張家口理事同知白石適
因正黃旗副總管眀安同捕盜章京吉蘭泰拏来
走脫之根敦渣布到陽門堡一同面問正黃旗藍
翎侍衞朱骨啜兒稱係阿敦下在京當差回家買
來盔甲二副漢人小子三口蒙古女人一口小子
一口共十二人竝同王策楞王布藍翎下何通等
四人恐張家口不放出去於初八日晚走出水關
臺口根敦渣布竝何通等巳經跑脫等語又據汛
兵楊正認定藍翎侍衞朱骨啜兒射傷等語據此
查得(臣)屬柴溝堡之水關臺口久奉封禁設兵汛
守詎有正黃旗查哈兒色不特佐領下鄂勒特藍
翎侍衞朱骨啜兒於三月初八日夜強出邊口更
夾帶盔甲買取漢人射傷官兵拏去火藥弓箭引
領遠處蒙古出邊種種甚為不法但朱骨啜兒係
蒙古侍衞不吐實言(臣)等不便過為深問暫將朱
骨啜兒等十一人竝盔甲弓箭等物轉交懷安縣
收管其根敦渣布仍交副總管眀安帶回除咨眀
直隸提(臣)楊鯤外理合繕摺
奏請伏乞
皇上睿鑒施行謹
奏
此事著侍讀學士多爾濟乾清門侍衞殷札納速往審
理將案内干係人犯按名拏究定擬具奏
雍正七年三月二十四日直隸宣化總兵官(臣)李
如栢謹
奏為恭懇
天恩事竊(臣)一介寒微叨沐
皇上洪恩由侍衞擢授副將陞任總兵疊荷
寵榮逾於常格捫心自問慚無報稱今於本年三月十
六日准直隸提(臣)楊鯤來咨内開應派直隸河南
山東山西等省車騎營兵九千名
欽定正定總兵(臣)魏麟河北總兵(臣)閃文繡統領將弁
是魏麟閃文繡等將得用力報稱矣但(臣)受
皇恩獨為深厚而於可用力以圖報之時猶然畏避何
以盡(臣)道而得心安伏懇
皇上天恩俯賜派(臣)協往統領將弁或管理車騎營兵
俾(臣)得稍盡愚忱則感戴
洪慈靡極矣為此繕摺
奏請伏乞
皇上睿鑒施行謹
奏
若據職銜而論原可協往統領但爾情性偏於冒戅所
以不可用耳
雍正七年十一月十一日直隸宣化總兵官(臣)李
如栢謹
奏為據禀奏參事竊(臣)卷查雍正六年九月内欽奉
上諭令各省督撫遵照京城置僃救火器具以資防範
倘遇火警文武各官派定人役兵丁齊集救護即時
撲滅其或赴救不力以致延燒多戸著上司嚴查參
劾不得徇情隠匿欽此仰見我
皇上睿慮周詳愛民之心無所不至兹(臣)所屬張家口
路之市圈於夲月初七日夜三更失火據署張家
口協副將楊繡暨署參將張漢傑各禀稱職等聞
有火警即帶協路官弁兵丁攜救火之具前赴市
圈救火被守門章京并披甲人等攔擋止將各官
弁放入兵丁概不准入至初八日辰時火方救息
等語(臣)随差標員前往查驗回稱延燒樓房小房
上下百餘間人畜無傷等情到(臣)伏查市圈客商
萃聚貨物雲屯該署副將等既帶官兵前往救火
理宜齊入救護即時撲滅豈可因章京等阻攔竟
將兵丁留於市圈門外眀係赴救不力以致延燒
多房商民受累相應指參(臣)係總轄疎虞之咎亦
所難辭伏乞
敕部一并議處(臣)更有請者救火利器無如水銃(臣)查
宣化各屬預僃水桶等項者間或有之而水銃尚
未全備(臣)前蒙
聖恩賞准將教場地畝等項所收銀穀以為(臣)養廉之
需(臣)仰體我
皇上恤民禦患之至意情願將此項所收銀兩置造水
敕令直隸督臣轉飭宣屬各州縣務必欽遵前奉
諭旨備造救火器具以防未然庶祝融不致肆虐而萬
姓均沐
皇仁矣為此謹
奏
皆係該部通行有案之事何庸更為敕諭
雍正八年四月十三日直隸宣化總兵官(臣)李如
栢謹
奏為遵
旨議奏事竊(臣)接兵部劄開古北提(臣)魏經國敬陳末
議一摺奉
上諭令(臣)等各就本地營伍情形悉心妥議具奏欽此
(臣)查兵丁糧餉除月米朋銀小建外馬糧一分每
年實支銀三十三兩有竒守糧一分支銀一十一
兩有竒步戰糧一分支銀二十二兩九錢有竒雖
各營設立馬守步戰多寡不一要皆因地衝僻差
務繁簡斟酌定制竝非浮設況武職均典戎行平
居同一訓練差防遇有調遣同一勤勞公事既蒙
皇恩賞給養糧以免内顧之憂則職同者自應均平畫
一豈可豐嗇懸殊其止有步戰而無馬守者即未
食馬糧每年所得餉銀巳較多於馬守各半而又
無養馬之費此營制巳然固無庸議至馬糧甚少
與止設守糧之營以二守抵一馬不惟所入餉銀
之數甚少於馬守各半仍難免官弁内顧之憂即
以差防而論二人自能分辦兩處之事一人一馬
安能兼應二人之差若以二守抵一馬是各營減
許多應差之兵官弁究未得均沾實惠大非我
皇上俾得養贍從容之意(臣)愚議得宣鎮官弁親丁糧
仰懇
天恩仍照河東督(臣)田文鏡所奏遵行嚴飭各官俟有
事故開除馬糧陸續扣留勿得藉端斥革其專城
把總間有無馬糧者就在該路給馬糧一分仍造
入該路册内奏銷無庸另立款項既留親丁馬糧
之後如遇緊急公務營馬不敷應用即以各官親
丁馬應差令本官出馬盤費如遇調遣需䭾載馬
時與其現購草臕馬不如將各官數年餧料之親
丁馬給兵馱載尤堪負重致遠其購馬銀兩發給
夲官買補親丁馬數則大小官弁共沾
聖恩而無不均之弊營伍不致減許多應差之兵至於
軍務不止無礙尚有裨益(臣)更有請者營馬倒斃
動朋銀買補乃
皇上軫恤窮兵賠補之苦非為貪官侵蝕之地從前竟
有不肖官弁將親丁馬匹年限雖滿尚堪乘騎者
捏報倒斃冒領朋銀數年以來荷蒙
皇上訓誡整飭莫不改悔前非兹若復蒙
皇恩均賞馬守各半之親丁儘足供養贍之需凡親丁
馬匹倒斃一概停其支領朋銀請照前任宣化鎮
(臣)黃廷桂所奏張家口馱載馬倒斃之例扣四箇
月乾銀買補報眀該管上司查驗則朋銀不致虛
糜而官弁亦無賠累是否允協伏乞
皇上睿鑒批示(臣)謹恪遵具
題為此謹
奏
照此具題俟該部議覆到日朕再酌定
雍正九年八月十二日署理山西太原總兵官印
務直隸宣化總兵官(臣)李如栢謹
奏為請
旨事竊(臣)一介庸愚屢邀
寵眷毫無報稱今歲復蒙
特恩命(臣)署理山西太原總兵印務(臣)自抵任以来日
夜兢兢竭盡駑駘之力整飭營伍訓練兵馬文武
和衷兵民輯睦稍報
隆恩於萬一但太原一鎮所轄六府七十五州縣地方
遼闊汛廣兵單必須時勤廵查方於地方有益所
有各營路汛界之遠近山川之險要官兵之勤惰
技藝之優劣(臣)雖屢經申飭務令操演畫一嚴謹
巡防然未身經親歷終難自信伏乞
皇上允(臣)所請於秋成之後減從輕騎親歷各營操練
兵馬彈壓地方庶於汛防營伍有所裨益為此繕
摺奏
聞謹
奏
應否親往查操及於何時相宜之處與撫臣石麟商酌
行之
雍正九年十月二十四日署理山西太原總兵官
印務直隸宣化總兵官(臣)李如栢謹
奏為遵
旨覆奏事竊(臣)前因太原鎮屬各營兵丁并地方形勢
未經親歷欲乘農隙之時遍歷操閱繕摺請
旨奉
硃批應否親往查操及於何時相宜之處與撫(臣)石麟
商酌行之欽此接奉
硃批之時正值有挑選技藝精兵一事(臣)随將欽奉
硃批并精兵緣由會商撫(臣)石麟去後嗣准撫(臣)覆咨
巡歷地方查閱兵馬乘此農隙之際親行週遍於
地方營伍均有裨益自宜舉行今查操練精兵等
事擬在省城辦理巳經恭摺
奏眀應將各營兵丁如數挑選赴省之後即可週巡
地方操演兵馬是否妥協煩請酌定覆
奏相應移咨等因准此(臣)随將挑就各營技藝兵丁
一千名分作八起陸續起發赴省聽撫(臣)挑選教
演於十月二十六日照數起發外謹將遵奉
硃批商酌緣由繕摺覆
奏所有微(臣)起程日期另疏具
題謹將奉到
硃批奏摺一併恭繳伏乞
皇上睿鑒謹
奏
今命爾暫署大同總兵印務速往接受毋遲
雍正十年五月二十六日暫署山西大同總兵官
印務直隸宣化總兵官(臣)李如栢謹
奏為奏眀事竊(臣)案照本年四月十二日奉戸部劄
開為遵
旨議奏事大學士鄂爾泰等議奏大同餧養之馬令大
同鎮標弁兵趕送歸化城交與丹津派撥土默特
兵丁於好水草處牧放等因奉
旨依議欽此劄行到(臣)随欽遵移商撫(臣)石麟以馬四
百匹為一起隔三日再將後起之馬趕送以免沿
途擁擠其馬匹數目俱令文員造冊交給營官以
便送都統丹津查收至趕馬弁兵派撥參都守備
千把等官三十員撁馬兵丁二千三百餘名按日
在大同府庫均領盤費於四月二十五日頭一起
先行其餘挨次趕送去後節據送馬參將盧大位
等呈稱五月初五六七等日送到歸化城馬六千
九百餘匹都統丹津嫌馬疲瘦駁退二千八百二
十餘匹堅執不收職等無可奈何在附近之處帶
兵牧放等情到(臣臣)查此項馬匹關係軍需採買
發餧者係都統丹津等餧養者係各府州(臣)標弁
兵不過撁送交丹津查收而巳竝無到歸化城牧
放馬匹之
旨其毛齒數目鼻病瘡瘸俱有文員清冊逐匹可稽既
到歸化城都統丹津理宜按文員清冊與送馬營
員當面逐匹查收交土默特兵丁揀好水草處牧
放飭令弁兵早回各汛方為遵
旨慎重軍需如馬匹内果有實在不堪用者自可按冊
與採買餧養竝發餧者查詢亦不得於送馬官兵
是問豈可將送到馬匹勒掯不收致令官兵將按
日帶去之盤纏花費烏有&KR1102;腹牧馬之理(臣)随兩
次飛咨都統丹津煩請照文員清册將駁退之馬
查收而丹津兩次来文斷不肯照冊收馬(臣)將令
送馬官兵久住口外而營務汛防關係緊要既不
便任其久住將令各回營汛而丹津不肯收馬將
馬交與何人又不便令其各回随咨商撫(臣)石麟
飭令文員前往歸化城將丹津不收之馬照冊查
眀經管守候交收令弁兵各回營汛外事關奉
旨趕送軍需馬匹丹津不肯遵
旨查收不得不據實
奏眀伏乞
皇上睿鑒施行謹
奏
已有旨矣
雍正十年六月十三日暫署山西大同總兵官印
務直隸宣化總兵官(臣)李如栢謹
奏為奏眀事竊照雍正十年二月内蒙戸部劄開經
大學士鄂爾泰等議覆直隸古北口提(臣)路振揚
等奏敬陳查邊事宜一案殺虎口添礮十二位交
與造礮處製造子母礮十二位遇便送往等因奉
旨依議欽遵在案(臣)查殺虎一協誠為要口議准添礮
洵為慎重邊疆之至意但附近殺虎協之朔平城
相距咫尺勢為掎角舊有旗兵駐防近蒙
皇恩加添兵馬設立參將其地尤為衝要而子母礮乃
防守利器必須亦設十位以資應援(臣)標新設之
前營原因地方緊要故為加添官兵查標下中左
右三營各有舊設子母礮十位而前營事同一例
亦應設礮十位以濟防禦惟是殺虎朔平前營應
設之礮共計三十二位除殺虎口舊有子母礮五
位尚應造礮二十七位若俱請於造礮處製造不
惟工料以及解送需費浩繁而製造必需時日(臣)
查楊和城舊有貯庫報部不堪用之九龍銃者其
名雖殊其實則子母礮也其身柄膛口一加修理
即屬堅固可用所少者不過子礮耳與其聽其日
久銹壊何如加添子礮以為防禦利器再各營路
經(臣)查出不堪用之廢壊鎗刀等項纍纍以之製
造子礮既無庸買鐵而所費工資無幾成功亦易
既可節省正項錢糧又可免其解送更可俾各營
早得礮位早為演習其為裨益實多(臣)随與撫臣
商議飭令(臣)標署中軍遊擊睢世俊監管每母礮
一位照例造子礮五位務必精工合式其所費工
資食用礮架等項俱動餘租易價等銀製造去後
續據該遊擊報稱子母礮二十七位巳如數造成
(臣)逐位試看打放最遠頗稱便捷随將礮位發給
殺虎朔平暨鎮標前營竝報部請將前奉部文交
與造礮處製造之子母礮停其送往外再照既有
礮位必須礮子方為全僃(臣)查各營路有地非衝
要而舊貯礮子甚多者有地處衝要而礮子無幾
者亦有竟無礮子者殊非因地制宜之道仰祈
皇恩准(臣)與撫(臣)石麟商酌察其沿邊營路最衝與次
衝者將舊貯礮子量為撥給務期多寡允當防範
有資俟撥定再為報部緣係添造礮位酌撥礮子
以益營伍以濟實用理合一併
奏眀伏乞
皇上睿鑒施行謹
奏
總與撫臣石麟商酌行之
雍正十一年三月二十五日暫署山西大同總兵
官印務直隸宣化總兵官(臣)李如栢謹
奏為敬陳芻蕘事竊照硝磺火藥鉛彈廢鐵逃盜匪
類久奉
諭旨嚴拏不許出口(臣)抵任以来屢經申飭沿邊官弁
務必實力奉行毋令偷出邊口而提(臣)石麟時加
嚴飭亦至再至三(臣)又與提臣商酌邊墻最關緊
要雖因需費浩繁不能一勞永逸是以奉
旨無庸修理若將近邊百姓免其雜差徐徐修補堅固
亦可少盡報效之誠而提(臣)石麟深以為然今(臣)
於雍正十年三月内檄行沿邊官弁陸續修理去
後於五月内據該將等禀稱近邊百姓俱各欣躍
急公於耕種之暇即来修邊俱巳修築齊全(臣)随
親往查看新舊畫一後因大雨時行雖有被水衝
塌者而今修補之處尚存十之三四是以雍正十
年一年之内拏獲馱載鐵器及貨物越邊者一十
七案(臣)私幸防範漸臻嚴密孰意尚有睯不畏法
之徒於載貨車廂重用夾板暗藏火藥鉛子竝鉛
希圖夾帶出口於夲年三月十九日經殺虎口防
口弁兵搜獲交右玉縣審究(臣)正在繕摺條
奏間又於三月二十日拒門口防兵通同受賄縱放
載鐵器車一十四輛出邊經該管助馬路參將馬
世勲聞知趕至邊外二十里同張家口千總梁化
龍將車輛人畜一併拏獲該汛把總郭元卿竝無
覺察據該參將揭報前来(臣)随移咨提(臣)石麟咨
部斥革併飭令馬世勳將拏獲之鐵器人畜及受
賄兵丁交有司嚴審竝移眀口北道王棠轉行張
家口同知白石多派幹役在邊外廵拏外若不將
汛弁竝受賄之兵重加究治則私縱出入邊口之
弊斷不能除伏乞
皇上敕部行令有司將汛弁竝受賄之兵重加懲治以
儆效尤(臣)更有請者邊内如此嚴拏而射利姦民
猶敢偷越邊口營兵猶敢賄縱總因邊外地方遼
闊廵察同知鞭長莫及違禁貨物出在口外不能
一一拏獲故姦民敢於往外販賣當此軍興之際
火藥鉛鐵乃軍器要資若不設法邊内邊外一同
嚴拏則弊端斷難盡絶況古北口屬之薊協邊外
并熱河兒宣鎮所屬之獨石路邊外各處俱有礦
洞礦賊偷熬鉛斤不敢進口貨賣勢必賣與遠方
蒙古其為貽害誠非淺鮮再邊外墾種多年人口
生聚甚繁熱河兒喇嘛寺妥樂廟歸化城皆為商
賈雲屯之地匪類逃盜潛蔵甚多(臣)既知其弊何
敢緘默伏查我
朝成例沿邊設立衞所原以彈壓地方盤詰姦宄收屯
糧石以實邊儲教習丁壯以固疆圉(臣)之愚見請
循成例自山海關以西至於延綏邊外一帶凡有
百姓種地之處以及買賣人稠密者量人民之多
寡地方之寬窄應設衞僃者設立衞備應設衞千
總者設立千總即在邊外人煙稠密之地居住將
所屬之民照内地編立保甲以便稽查則匪類逃
盜口外無所蔵匿矣凡應收之牛犋銀兩令其按
畝起課收納本色在邊内城堡屯積令營官看守
邊外無庸築城蓋倉則田地不致隠占年復一年
而邊儲可充矣邊外既有衞所各處礦洞有官勤
查則礦賊偷熬鉛斤賣與蒙古之弊可絶矣至於
違禁貨物既有汛弁嚴查於邊内又有衞所訪拏
於邊外則夾帶違禁貨物越邊販賣之弊可杜矣
農隙之暇衞官與汛弁同率近邊百姓以及汛兵
互相修理被水衝塌之邊口則沿邊墻垣可保永
固矣其衞所應需之衙役捕快查各州縣俱有民
壯其中有不可裁者亦有可以裁減者請將應裁
之民壯撥為衞所之衙役以捍邊圉則可節省工
食矣然設衞所以益邊防則應隸何官管轄不可
不為籌畫衞所既收糧石判理民事則屬附近文
員管轄固不待言但修理邊墻盤查匪類逃盜若
不令附近副參管轄則及時修邊垣急切拏匪類
必至呼應不靈(臣)請令副參管轄如邊内汛弁縱
放匪類並違禁貨物出口經衞所拏獲者即將汛
弁揭報該管副參詳報重處如邊外窩藏匪類並
偷賣違禁之物衛所不為查拏經汛弁訪拏者將
衞所揭報該管副參詳報重處如偷出邊汛而本
汛弁兵尾追拏獲者均無庸議如此則各弁互相
惕勵邊防嚴密而陋弊盡絶矣微(臣)愚昧之見是
否可採伏乞
皇上睿鑒施行謹
奏
據奏沿邊設立衞所事關創始當與署提臣石麟詳細
會議具奏以聞
雍正十一年七月二十五日暫署山西大同總兵
官印務直隸宣化總兵官(臣)李如栢謹
奏為奏眀事竊(臣)蒙戸部劄開奉
旨命(臣)造過山鳥礮一百位並馱架齊備運送軍營再
多造一位並馱架送京存樣等因劄行到(臣)當經
(臣)欽遵
諭旨擇吉於夲年五月初十日興工先造過山鳥礮二
位架二副随礮各項器具並打放及遠之木板凖
則差員恭呈
御覽即請留京在案今(臣)朝夕督催匠役於七月二十
日造成過山鳥礮一百位並礮架鞍轡随礮之雨
旱罩油單礮探火藥葫蘆皮搭等項又將礮位編
定勝字號照各位膛口各造鉛彈一百顆共鉛彈
一萬顆俱巳齊全礮位造成之時(臣)親至郊外演
放其所及之遠俱合所定之凖則随將礮位等項
由大同起程運至歸化城交都統丹津雇募牲畜
運送軍營一面呈眀靖邊大將軍俟到軍營時照
數查收即令管押之弁兵將裝放進步之法教習
軍營兵丁俟純熟後即令回營所有造成過山鳥
礮一百位起程日期理合繕摺
奏眀伏乞
睿鑒謹
奏
覽奏知道了
雍正十一年八月初十日暫署山西大同總兵官
印務直隸宣化總兵官(臣)李如栢謹
奏為遵
旨奏眀事竊(臣)奉
諭旨在爾意郎瀚為何等知府秉公據實奏聞欽此仰
見我
皇上為官擇人量能授職其難其慎之至意伏查大同
一府東拱
神京西通歸化南達太原不時辦理西北兩路軍需
誠衝要繁難郡也膺斯任者於刑名則詳慎俾無
冤抑於錢糧催科之内則寓以撫字於弭盜安民
無往而不兢兢究心期於允當於辦理軍需上而
宣布
聖德使小民踴躍趨事下而憫恤黎庶俾吏役不敢騷
擾軍需錢糧應行節省者不敢多糜軍需事務既
能速辦而又妥協正項省而公事治公事治而民
不擾方可謂賢能之員若郎瀚者拘謹自守才非
肆應僅可謂平常郡守(臣)謹欽遵秉公據實奏
聞伏乞
皇上睿鑒謹
奏
所奏是已有旨矣
雍正十二年四月二十日暫署山西大同總兵官
印務直隸宣化總兵官(臣)李如栢謹
奏為恭謝
天恩事雍正十二年四月十八日(臣)承内閣大學士鄂
爾泰等寄字四月十四日奉
上諭朕因李如栢擅令官兵變賣馬匹一事料其辦事
必不妥協留心訪察聞伊操守甚屬平常凡考補千
把外間俱有口聲又如該鎮新添兵丁馬匹從前發
價短少今恐露出弊端遂不候諭旨擅令官兵變賣
馬匹槩令繳銀十五兩以掩飾前此冒銷之弊衆怨
沸騰再伊在宣鎮任内放家人二名為把總李姓者
巳經後任革退王姓者現係經制員缺又在大同任
内放一任姓家人為把總係伊平日親信用事之人
李如栢受朕深恩不知潔巳奉公勉圖報效而乃營
私貪利劣蹟種種夲應從重處分以為負恩溺職者
之戒因念伊漢仗尚好平日於營伍事務尚屬盡心
姑且從寬容其悛改爾等可密傳諭旨嚴加訓飭俾
知此次寬宥乃朕莫大之恩倘不洗滌肺腸痛自改
悔後此再有過犯經朕訪聞必加倍治罪不稍寬貸
欽此遵
旨寄信到(臣臣)聞
命自天恐懼無地神魂飛越踧踖靡寧(臣)以至微至賤
蒙
聖祖天恩拔中狀元放頭等侍衞虛糜廪禄十有餘年涓
埃未報又蒙
皇上隆恩御極之初即放(臣)
乾清門侍衞十二年來歷副將二任總兵五任
殊恩優渥天高地厚(臣)實捐糜頂踵不足仰報萬一何
敢貪婪存心自罹法網辜負
皇上天恩行不忠不孝之事為天地所不容神人所共
憤今我
皇上聞(臣)營私貪利不立加重處猶
恩施格外密傳
諭旨嚴加訓飭俾(臣)洗滌肺腸痛自改悔深蒙
皇上至聖至眀始終保全容(臣)悛改實從古所未有(臣)
自今以後之歲月皆我
皇上特賜之歲月(臣)自今以後之爵䘵皆我
皇上特賜之爵禄(臣)又何敢自辯上瀆
聖聰愈滋罪戾惟有錐心瀝血時時恭讀
聖訓刻刻如覲
天顔洗心滌慮以仰報
聖主寬宥洪仁於生生世世而巳所有微(臣)感激下衷
理合繕摺恭謝
天恩伏乞
皇上睿鑒謹
奏
朕實代汝愧之代汝惜之近日以來想復在醉鄉矣
雍正十二年八月二十一日暫署山西大同總兵
官印務直隸宣化總兵官(臣)李如栢謹
奏為恭懇
聖恩俯准
陛見事竊(臣)邊陲微末蒙我
聖祖我
皇上天高地厚之恩二十餘年毫無報稱前聞噶爾丹
策凌父子濟惡(臣)恨不得食其肉寢其皮少盡犬
馬愚誠仰報
隆恩於萬一今幸接兵部劄開荷蒙
恩旨命(臣)總統直隸山東山西河南四省綠旗官兵前
往北路駐劄(臣)聞
命自天喜而不寐踴躍非常(臣)今得以滅除醜類上報
天恩殫數十年仰酬之微志矣所有挑選官兵並行營
一切應需各項除會同撫(臣)石麟現在速為辦理
聽候
諭旨即便起程外惟是(臣)至愚至蠢行多冒昧久在
皇上聖鑒之中今膺此重任伏乞
皇上洪恩念軍務為重准(臣)
陛見跪聆
聖訓得所遵循早奏凱旋以仰副我
皇上聖懷則微(臣)幸甚如蒙
聖恩允(臣)進京其大同總兵官印務(臣)查署殺虎協副
將董維平營伍熟習歷練老成前曾署過鎮篆今
請即令暫為代理(臣)無任懇切待
命之至為此具摺請
旨謹
奏
為期尚早候旨遵行
硃批諭旨卷一百六十一
