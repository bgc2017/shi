欽定四庫全書
硃批諭旨卷九十四
硃批任國榮奏摺
雍正五年七月十一日四川重慶總兵官(臣)任國
榮謹
奏恭請
皇上聖安竊(臣)至愚至賤叨蒙
天恩畀以總兵鉅任刻骨銘心感難言罄於閏三月二
十六日抵重慶隨訪地方風俗淳厚郊野敉寧兵
民和協皆感戴
皇上教養弘慈(臣)到任後卽點驗所屬黔彭忠州二營
兵丁弓箭軟弱鳥鎗生疎且前鎮臣并各營將僃
等官向來各以長隨家人頂食名糧(臣)當卽革退
現在親加教導務期衆兵技熟力強始堪效用所
有各營員弁業經輪調考過千把内有年老久病
弓馬不堪者已欽遵
諭旨沙汰及驗看額設盔甲旗幟軍裝等項因屢次出
師口外以致多有損缺查去年八月内前提(臣)周
瑛
奏准額定戰守空糧六十分爲鎮標公費(臣)卽將所
致誤公亦不致累兵再查各路原設有水塘並無
船隻(臣)巳買快船一十九隻分發水塘兵丁撑駕
巡查另造大船三隻以僃委員遊巡之用原設旱
設向係鎗手自僃不無苦累今按(臣)標下三營併
黔彭忠州二營共鳥鎗一千二百桿礮二十七位
操可否仰邀
皇恩俟有開除之缺陸續酌留戰糧八分守糧十二分
諭旨命(臣)留心文武官員優劣(臣)自京由山陜入川一
路留心止聞山西太原府清源縣知縣周人龍人
明白操守好陜西漢鳳營參將高攀桂錢糧淸楚
屬酉陽司土官冉元齡素性貪殘當卽飛檄訓飭
現在密查如得劣蹟卽與督臣提臣斟酌糾參(臣)
標員弁弓馬稱職者固有生疎者亦有(臣)現令學
習再考又訪得重慶去歲米價止一兩三四錢不
等其市斗一斗較倉斗有二斗三升因本年自春
入夏楚省絡繹搬運曾賣至三兩今賴
聖主福庇雨水調勻田禾豐稔早穀已登米價巳減至
一兩七錢將來晚穀一出自然更減嗣後如有應
行事宜容(臣)另摺具
奏再(臣)前曾面
奏出巡一事俟七月十五日開操後於八月中旬起
程前往合併聲明伏乞
睿鑒批示謹
奏
嗣後再有奏聞須一事一摺以便朕逐件批諭
雍正五年十二月十三日四川重慶總兵官(臣)任
國榮謹
奏爲奏
聞事竊(臣)看得重郡兵民聚處戸口實繁今見浙楚二
省買米差員接踵而至外販又運往下江絡繹不
絶人心徬徨紛紛環繞(臣)署膚愬(臣)隨與知府張
光鏻酌議令下江米販暫停搬運俟浙楚官米買
竣仍聽其便當卽咨明督撫在案(臣)查川省固爲
產米之區而重慶郡城則惟賴上江米客陸續販
來糶賣始得價平而食足自去冬浙省採買數萬
石之後外省米商又源源運往下江以致今年春
夏米價頻增每石竟賣至三兩幸秋收至今上米
一石價銀二兩三錢中米二兩一錢糙米一兩五
錢五分地方兵民恐搬運過多價値仍前騰貴買
食維艱情詞廹切(臣)旣咨明督撫應聽酌奪但(臣)
身在地方目擊情形敢不上達
宸聰仰懇
聖裁爲此具摺奏
聞謹
奏
米價情形憲德亦經奏過此全在地方大員相機因時
料理固不可遏糴亦不可令販運過多地方皆朕幅員
百姓皆朕赤子惟一視同仁公平措置合於中道爲是
今川省米價巳至此數極當撙節與撫臣憲德商酌行
之
同日又
奏爲冒昧陳奏事竊(臣)昨於遊巡之時查得右營汛
地内有塘田一十二處歷年給與塘兵經管除完
糧外每歲共收租穀銀五十二兩有零名雖公用
實無濟於營伍且(臣)訪聞此田時値千餘金現今
軍裝什物廢缺尚多以(臣)鄙見莫若將此田招民
頂接收價以製軍裝等項庶陋習不致久沿公務
亦得早竣於營伍甚有裨益緣官土不敢因循理
合
奏明可否伏祈
門之旁共有空地一十九處租出蓋房每年共收
租銀六十餘兩以充修理大小衙舍之費此項伏
懇
滋弊(臣)謹具
奏伏乞
皇上睿鑒施行謹
奏
覽
同日又
奏爲敬陳汛地情形仰祈
睿鑒事竊(臣)看得重屬地方遼闊連歸併有二十州縣
汛地(臣)巳遵
旨於本年八月十六日起身將各路營汛及水陸各塘
躬親逐一勘明十月二十五日回重所有地理情
形併添設事宜敬爲我
皇上陳之巴縣乃重郡首邑水陸交衝永川榮昌二縣
俱臨上省通衢一路有鎮店行人絡繹其歸併永
川之璧山縣與歸併榮昌之大足縣俱在深山寄
籍多於土著長壽縣濱臨大江亦通旱路墊江縣
在山内與長邑緊接均爲協餉經由要道綦江縣
在重慶府東南綦江之上旱路通遵義府屬而至
黔省向爲川販出没之區彭水黔江二縣在重慶
府東南涪陵江之上水陸皆通山高灘險爲楚民
及川販往來捷徑合州在重慶府西北爲涪漢諸
水總滙之處且有歸併定遠一縣幅員袤廣落業
之楚民又多以上各汛稽察尤宜嚴密但查原設
水陸各塘止有兵丁二三名不等誠屬不敷(臣)隨
飭各該營每塘添足五名聯絡巡查庶有裨益其
涪忠二州江津酆都二縣原設之水陸各塘兵丁
俱足巡察無庸增添南川縣在萬山之中小路通
遵義府正安桐梓等州縣亦係川販由黔入蜀之
地歷來有汛無塘實爲缺略(臣)隨勘明路徑量設
三塘撥兵稽查銅梁縣亦在山内原與安居定遠
二邑歸併合州均係右營汛地當奉文復設縣治
係草蓋經撫臣檄令有司料理槪用磚瓦以爲堅
固長久之計其塘汛兵目(臣)飭令各該營將僃每
月遊巡處處加嚴時時加意則匪類自無藏身之
所矣又(臣)前聞外省民人搬家入川者甚多(臣)親
身逐處留心查訪在重屬居停者無幾亦俱面同
有司鄉甲取具田主房主併本人甘結暫留傭佃
資生在案理合一併奏
聞伏乞
睿鑒施行謹
奏
覽
雍正七年六月二十七日四川重慶總兵官(臣)任
國榮謹
奏恭請
皇上聖安竊(臣)於三月初三日抵裏塘後卽將一切情
由具
奏在案所有達賴喇嘛於三月十五日坐禪念經起
彌月不出(臣)與副都統(臣)馬德(臣)鼐哥亦常去通
候至四月十五日圓滿坐牀進香者實繁有徒(臣)
等進見欵洽尤殷總之自始至今啟齒便云感激
皇恩報答不盡具見悃誠且凡差人往藏搬取物件或
往爐採買食物俱令喇嘛來告(臣)知(臣)仰體
與各弁兵亦皆慶幸春生寒谷此皆由我
伏懇
聖訓以便欽遵庶免隕越爲此繕摺奏
聞謹
奏
覽
同日又
奏爲遵
旨事竊(臣)前於
陛辭時面奉
諭旨令(臣)留心文武官聲名欽此除先將由山陜一路
入川以及遊巡之際所訪各員優劣經(臣)繕摺具
奏外(臣)復不時查訪隨處留心今將察實各員弁恭
摺開具職名敬陳
廉潔諳練營伍但不識字謹
奏
俱悉
同日又
奏爲奏
聞事竊(臣)欽奉
上諭駐劄裏塘原以防護達賴喇嘛嗣於本年四月十
一日(臣)准提(臣)黃廷桂咨商督(臣)岳鍾琪委(臣)總
統進𠞰瞻對之官兵(臣)因此事在(臣)未到之前所
有起事緣由漢土官兵數目尚未深知不敢造次
隨行據各領兵官逐條開報前來(臣)復細加查察
看得瞻對深處萬山羊腸鳥道界連西海巴裏等
處地方設有安撫司一員側冷滾布管理番民久
沾
王化緣昨年巴裏二塘地界上有被賊番搶刦之各案
經督(臣)岳鍾琪派令護理化林協印務黎雅營遊
擊高奮志小河營守僃吳鎮分路統兵查捕該遊
擊於六年十二月内由裏塘抵翁布中地界木納
中無憑無據以滾布爲盜魁責差瓦述番目往調
滾布該遊擊於七年正月初十日軍次瞻對地界
占多十五日滾布到營投見該遊擊並不取一供
令其出營伺候十六日將滾布傳入使左右倒執
鳥鎗劈頭打死其跟隨七人亦同時擊斃遲之數
日又去搗其巢穴以致震驚番衆顧命拒敵及被
官兵殺敗守死不出此實情也詎該遊擊報爲滾
布屢調不出率兵赴營拒敵被擒斬首五子聲言
報仇赴營拒敵傷兵等情請兵援𠞰隨奉
欽差吏部尚書(臣)查郎阿督(臣)岳鍾琪先後派調守僃
戴奕熊劉貴進𠞰靈卡石等處之小河營守僃吳
鎮駐劄裏塘之疊溪營遊擊常力行各領兵到彼
卽經滾布之子差人赴常力行營盤持信投誠復
央原供養之長蓋喇嘛至高奮志營内請降又據
滾布之母率數百餘人哭赴吳鎮行營投順且遣
伊家人切產奔(臣)行署哀鳴供情慘切并呈驗遊
擊高奮志於六年十一月二十九日所給番字牌
一紙上鈐化林協印信内譯出你差管家到我跟
前來送我禮物我若不收你的羞了你我都收了
你同我差官一齊來我還有話吩咐等字樣則是
滾布猶知差接猶知送禮猶知遵調親來固不爲
抗逆卽按各盜案内亦無滾布所管之人乃旣死
於非命而負險傷兵之兇犯巳當被官兵攻殺甚
多今伊老母幼子同衆土番又仰畏
天威紛紛歸誠恐後情有可矜(臣)仰體
皇上好生之德一面密商督撫提臣一面宣布
天朝威德將滾布之家人切產等押回軍前令該將僃
查明戸口定明部落造冊取結去後兹據該將僃
辦理明白呈齎印信號紙冊結到(臣)經(臣)覆核無
異及查側冷滾布旣故其安撫司印信例應長子
班滾汪札納登承襲另行換給號紙以便管理地
方約束番民照例貢馬一體當差再查去歲巴裏
二塘所報被刦賞需軍糧塘馬客貨三起除巳經
該將僃𠞰撫完結外惟桑昂邦一處因守僃吳鎮
調來瞻對故未淸理(臣)巳令該僃回兵前去完結
剋期可竣現今巴裏二塘地方寧謐無庸大兵久
駐邊隅是以(臣)將陜兵六百名先行撤回陜省餘
俟桑昂邦事定一併撤回以免糜費所有瞻對歸
順各緣由理合具摺奏
聞伏乞
皇上睿鑒施行謹
奏
將遊擊高奮志捏報各情由嚴察明確一一據實參奏
至善後事宜務期布置妥協毋得只圖目前了局草率
料理不能使兇番洗心革面致日後復有蠢動則汝領
罪不起竭力與督提二臣共秉公忠商酌辦理可也凡
如此等事件稍偏善柔將就及涉欺隱斷乎不可愼之
特諭
雍正七年八月十八日四川重慶總兵官(臣)任國
榮謹
奏恭請
皇上聖安叩祝
萬壽聖節欽惟我
皇上功參覆載德邁勲華
御極以來凡爲天下久安長治計者無一時不上厪
宸衷無一事不仰煩
睿慮薄海内外凡有血氣者無不均沾
教養共深愛戴矣此皆由
皇上至誠彌健參贊
上天公溥之心
睿鑒謹
奏
覽
同日又
奏爲奏
聞事竊(臣)查得昨歲巴塘所屬大朔奔义木元根地界
被刦軍糧塘馬九月内奉督(臣)岳鍾琪飭委小河
營守僃吳鎮帶領漢土各兵進𠞰靈卡石駕英邦
桑昂邦等處賊番除靈卡駕英俱經𠞰滅因該守
僃吳鎮調赴瞻營以致未將桑昂邦淸理至六月
内瞻對歸誠事竣(臣)隨令該僃仍同提標守僃劉
貴統領兵弁前往淸理去後今據該僃等呈稱職
等奉文前進帶兵直抵桑昂邦總滙地名蒼抵所
有官兵經過地方沿途番目俱離巢遠迎先後赴
營投見預僃各兵柴草甚爲恭順復將各番目白
馬奪吉等逐一研訊俱稱桑昂邦是總地名有十
四處我們各住一箇地方山深路窄出入不便前
蒙岳大人差官進來招撫後並未出來作盜那作
盜的是靈卡駕英人都被官兵殺了我們正喜歡
忽聽得官兵進來我們狠害怕故出來投誠求饒
我們的命照舊當差納賦供情懇切且案查行刦
軍糧塘馬並無確據今見官兵深入紛紛離巢歸
順似此情形若使乘便誅戮非特衆心不服抑且
上違
聖主好生之德隨經守僃等選差外委及通事人等分
頭進彼巢穴查造戸口冊併取各結亦一一遵依
但彼地方遼闊煙戸零星倘不量其遠近分别管
轄則恐漫無約束猶非善後之圖今查十四處内
有附近巴塘者卽交巴塘土官管理附近乍了者
卽交乍了胡土圖管理附近官角者卽交官角諜
巴管理俱照舊額當差納賦取有保結在案除將
發回各番目飭令仍安住牧傳諭衆番永遵法守
外合將完結緣由併各項冊結呈齎察核等情到
(臣)又據該番目白馬奪吉等不憚千里之遥赴(臣)
行署哀鳴經(臣)覆訊供情無異(臣)卽宣揚
皇上德威明白告誡給賞回巢各安住牧訖惟是彼中
地界紛繁煙戸零星若不乘此嚴定管轄難以善
後應如該僃等所議就近分管責成加意稽查約
束照舊當差納賦永爲遵守隨預咨督撫提臣酌
定所有軍前漢土官兵爲時甚久(臣)巳先將諜格
乍了巴塘土兵悉令回家以省糜費其餘漢土兵
丁併遊擊常力行所領駐防各兵應次第撤回裏
塘酌量留駐回汛免致稽延除(臣)一併咨明督撫
提臣外爲此繕摺奏
聞伏乞
睿鑒施行謹
奏
覽奏知道了凡如此等番夷情事務須徹底料理安頓
妥協萬不可苟且將就完結致貽後患誌之
同日又
奏爲恭謝
天恩事竊惟(臣)本庸愚前以遊擊微員仰蒙
皇上天恩超拔洊至總兵及
陛辭時又奉
旨將(臣)子任世傑任世英引
見發巡捕營當差以千總補用俾(臣)父子三人一時均
沐
隆恩實逾常格舉家頂戴靡涯不期(臣)子世英無福早
逝僅有(臣)長子世傑在營當差行走(臣)不時寄書
教誡今據(臣)子世傑家信得悉巳於四月内補授
巡捕營東南一千總(臣)曷勝感激涕零隨恭設香
案望
闕叩頭謝
恩外所有微(臣)銜感私衷理合具摺恭謝
天恩伏乞
睿鑒謹
奏
教誡汝子世傑當勖伊奉公除私任勞任怨莫爲假君
子莫做眞小人若於此處能領會一二將來可望成人
雍正八年九月初一日四川重慶總兵官(臣)任國
榮謹
奏爲奏
聞事竊(臣)前查所屬地方情形業經繕摺
奏明(臣)念各汛緊要不敢怠忽復差幹員分路遍查
今查得重慶各州縣士民俱安耕讀各塘汛弁兵
亦咸遵法守實力稽查匪類四野敉寧再查各州
縣所種田禾原有早晚二種但種早禾者不過十
分中之一二得雨雖遲亦有五六分收成其所種
晚禾田水霑足處處皆熟且四鄉播種雜糧頗廣
甚爲茂盛現今郡城米價上米每石一兩七錢中
米一兩六錢下米一兩四錢各州縣城市鄉村總
與郡城價値不甚懸殊爲此繕摺奏
聞伏乞
皇上睿鑒謹
奏
覽奏俱悉
汝之才情併供職處均甚屬平常當更加勉勵若一味
潔身是務必致汚巳而後已恐非自益之道凡數次差
委皆不副朕望汝之意愼之勉之
雍正八年十一月二十五日四川重慶總兵官(臣)
任國榮謹
奏爲奏
聞事竊(臣)於本年九月二十七日准提(臣)黃廷桂咨開
内稱烏夷悖叛變起倉卒大肆䲭張現在三省派
撥官兵會𠞰查川省先後所派漢土官兵已計四
千三百餘員名若無大員就近節制調度殊非所
宜是以本提督與撫都院會商移咨貴鎮卽速量
帶人役星赴敘府駐劄以便居中節制統聽雲貴
督部院調遣事關軍機幸勿延緩等因到(臣臣)卽
於二十八日酌帶弁兵一百餘員名兼程前往於
十月初八日抵敘州府隨將提臣先後派遣應援
烏鎮三路漢土官弁兵丁催令各照指定路數小
心防範兼程前進所有官兵分路進𠞰沿途擊斬
賊夷之處(臣)因辦理伊始不敢遽行瀆
奏昨准提臣咨移令(臣)將一切官兵案件交代川北
鎮(臣)張玉料理等因而鎮(臣)張玉於十一月二十
三日到敘(臣)巳於二十四日詳細交代訖伏念(臣)
本愚賤疊受
天恩卽捐糜頂踵亦不足仰報
高厚於萬一兹値用兵正(臣)效力之時但(臣)才識短淺
自駐敘月餘兢兢業業竭力殫心敬愼辦理實愧
毫無報稱惟仰仗
天威曁雲貴督臣四川提臣指示周詳俾(臣)得以遵行
無誤今雖交代寢食難安旣准提臣咨會不敢遲
違隨於十一月二十五日仍率原帶弁兵回汛(臣)
惟頂戴
聖明整飭營伍保固地方勉盡(臣)之職守巳耳爲此具
摺奏
聞伏乞
皇上睿鑒謹
奏
慚愧尚且不知洵屬無用之物
硃批諭旨卷九十四
