欽定四庫全書
硃批諭旨卷二十八
硃批王景灝奏摺
雍正二年八月二十日四川巡撫(臣)王景灝謹
奏為恭謝
天恩事竊(臣)一介愚陋世受
國恩當
聖主紀元伊始由郡守遽獲超遷自謂浩蕩
弘仁無由仰報身為外吏未得瞻仰
天顏殊深孺慕於五月内奉
旨令(臣)馳驛進京
陛見方幸瞻
天仰
聖之私情得以稍慰復蒙
訓誨諄諄倍加激勵又超擢四川巡撫
賞帶孔雀翎子復
賜袍帽素珠並
内府珍奇之物
隆恩異數實同天高地厚(臣)亦何修遭逢至此惟是(臣)
之才識有限
聖主之德澤無窮(臣)既身膺格外之
恩竊懼難報萬分之一雖經具疏
奏謝而感激
天恩此衷仍難自已謹再繕摺奏
謝謹
奏
覽奏謝知道了朕看爾是一大器將來可成國家之棟
梁勉之
同日又
奏為恭報秋成事竊(臣)奉
命馳驛赴任經過四川保寧成都兩府所屬地方見稻
穀雜糧結穗飽滿及扺(臣)署檢查各屬陸續報到
之文成都重慶兩府所屬州縣收成俱有十分順
慶䕫州敘州馬湖保寧龍安東川等府收成俱有
九分直隸眉州嘉定州收成亦有十分其卭州雅
州瀘州潼川州等處收成亦有九分建昌所屬各
衞收成有八九分不等全川地方今歲可稱豐熟
足以上慰
聖懷(臣)謹繕摺奏
聞謹
奏
覽奏曷勝欣悦朕另有諭旨一道可酌量遵奉施行
諭四川巡撫王景灝據奏四川各府豐收小民含哺鼓
腹殊為可喜惟是江南浙江沿海州縣七月内海潮泛
溢田禾不無損壞雖經嚴飭各督撫加意賑恤猶恐將
來米價漸昂小民艱於粒食朕知江浙糧米歷來仰給
於湖廣湖廣又仰給於四川從前因商販太多地方有
司輒行阻遏今四川秋成豐稔以羨補不足洵屬兩便
爾當嚴諭沿途文武官弁遇有江楚商人赴川販米或
四川商人往江楚賣米者立即放行不得留難阻遏聞
年羹堯當日每曾舉行此善政爾其實力勉為之特諭
雍正二年九月十六日四川巡撫(臣)王景灝謹
奏為遵
旨覆奏事竊(臣)於
陛辭之日荷蒙
皇上念及松潘總兵官周瑛帶領官兵駐劄西藏恐口
糧不能接濟
命(臣)到任即為料理欽此(臣)扺成都查明從前運藏兵
餉尚可支給兩月又於八月内經承辦軍需之建
昌道安定昌委員將义木多所貯之銀撥運五箇
月米價鹽菜銀兩就近解送西藏合前已足支七
箇月口糧然(臣)猶慮自省至藏程途遥遠惟先期
解送方免遲誤(臣)是以復飭建昌道嗣後按月扣
算以彼處約餘三箇月餉銀之時即預解銀兩接
濟如此則源源相繼而兵食可無不足之慮矣為
此繕摺奏
聞謹
奏
預籌接濟甚好周瑛之為人效力朕所悉知帶領官兵
遠在塞外口糧等項斷不可使至缺乏些須錢糧何足
介意用心料理可也
雍正二年十一月初二日四川巡撫(臣)王景灝謹
奏為遵
旨覆奏事竊(臣)伏讀
上諭以江南浙江田禾被海潮泛溢不無損壞恐將來
米價漸昂
命(臣)禁止川省遏糴欽此(臣)奉到
諭旨隨即檄行沿江之府州縣遇有外省商販到川買
米及本地民人有販米赴楚者均令公平糴糶任
其運載出境由四川可至湖廣由湖廣可至江浙
在隣封之米價自不至於涌貴而本省之農民又
得資其財用商民均沾樂利無不頂頌
皇仁適䕫州府知府喬鐸因公到省(臣)面加詢問據稱
自秋收之後每日過䕫關大小米船或十餘隻至
二十隻不等源源下楚等語此後遠近商民聞信
輳集絡繹販運諒必更多於前則江浙民人可無
艱食之虞矣(臣)恐
聖懷時加厪念謹將流通米石緣由具摺奏
聞謹
奏
覽奏米糧流通大慰朕懷
同日又
奏為奏
聞事(臣)於
陛辭之日欽奉
諭旨以蔡珽在川修城效力係離任巡撫恐呼應不靈
工程有誤
命(臣)委員代為料理欽此(臣)於到任後即籌畫辦理查
蔡珽應修南坪隆康兩河口會龍保縣并中渡河
越嶲等處工程己委建昌通判崔鴻圖茂州知州
邊鴻烈等分路前往備辦物料以便來春一齊興
工至夏秋間俱可告竣(臣)仍不時嚴查務令各委
員將工程修築堅固錢糧雖係捐項亦不致糜費
俟工完之日將用過銀兩再具摺奏
聞至蔡珽認捐銀五萬兩陸續交庫於十月二十七日
全完(臣)巳給咨令其回旗於十一月初四日起程
赴京理合一併繕摺具
奏以
聞謹
奏
知道了
凡爾川省屬員須爾自出藻鑑甄别優劣不可全聽年
羹堯之指揮以定去留也
同日又
奏為請
旨事(臣)查大將軍年羹堯備陳口外善後諸條俱蒙
皇上俞允在案(臣)思建築城堡蓋造官兵營房在在皆
關緊要(臣)隨將革達巴塘裡塘等處城垣房屋委
建昌道安定昌總理潘州合壩黃河渡口等處城
垣房屋委松茂道孟以恂總理又遣龍安府知府
王璣成都府同知王詢董率夫匠乘此三冬閒暇
之時砍伐木植燒造磚瓦併備辦應用物料俟明
春一齊興工並於各工所專派幹員分頭管理務
期工程堅固錢糧節省在明歲秋冬之間各工告
竣但革達地方為新設重鎮事屬創舉(臣)必親至
其地悉心相度務得形勝之區以為建城之所凡
屯牧水草亦必期於便利以仰副
皇上籌邊經久之
弘圖(臣)擬輕騎前往經理其事始得放心至彼處規
模立定(臣)星即回省緣係出口事理(臣)未敢擅便
謹先具奏請
旨伏乞
睿鑒指示遵行為此繕摺奏
聞謹
奏
所奏俱可臨時酌量審擇輕重而行知道了
同日又
奏為敬領
溫綸恭謝
天恩事(臣)齎摺家人回川捧到
御批摺子四件
上諭一道黃匣四個到(臣)隨恭設香案望
闕叩頭祗領訖跪讀之下不禁感愧涕零伏念(臣)才本
庸愚寸長未效乃荷
天語褒嘉益令悚惶無地惟有竭盡駑駘力圖報稱以
仰答
高厚於萬一所有感激微忱不能自已為此繕摺奏
謝謹
奏
知道了朕看爾頗重勉為之年羹堯今來陛見甚覺乖
張朕有許多不取處不知其精神頹敗所致抑或功高
志滿而然爾雖由伊薦舉陞擢亦爾能自勉朕故加恩
擢用今既職任與之相等均為封疆大臣不可一味低
頭下氣也有理處應同者同之徇私害公無理處應異
者異之年羹堯未必即能致爾於禍朕非年羹堯能如
何若何之主也且朕從不心口相異前於爾陛見時朕
意若彼即以彼時之意見諭爾今胸臆如此亦即以此
時之意見明白諭爾生平無所隱諱特諭爾領悉朕意
以便立定主意而行不然恐爾悞蹈覆轍也此諭能密
密之不能亦可
雍正二年十二月二十一日四川巡撫(臣)王景灝
謹
奏為奏
聞事(臣)於
陛辭之日恭聆
聖訓時深兢惕到任後謹將所奉
上諭及條奏之事逐案飭查嗣於屬員來見者再三告
誡未見者再三申飭今(臣)訪得各屬俱實力奉行
其有成效者亦多除恭繕
御覽黃冊另疏
題報外(臣)必不敢於既經
題奏之後稍有懈弛惟當永遵
諭旨益加勉勵以仰副
聖懷於萬一耳再原奉
上諭内有密降
諭旨應密行詳悉奏
聞(臣)到任未久止有奉到
諭旨一道係米船下楚不許禁遏事先經具摺回
奏合併聲明為此繕摺具
奏謹
奏
覽奏知道了百凡惟務無欺無隱為要爾乃朕十分賞
鑒之人許爾將來可成大器必勉勵以符朕旨再者多
有人言爾為年羹堯之鷹犬朕思爾斷不肯為此等無
恥之行而年羹堯亦不應居此等無理之心至隆科多
年羹堯二人朕初看伊等具有聰明見解能知大體受
恩深重自循謙退豈肯趨蹈危險以玷朕名而招天下
後世之議論朕原作如此想所以邇年來言聽計從任
用之而不疑也不料今歲年羹堯來京陛見二人皆被
朕看破均非無瑕之器於奏對之間錯亂悖謬舉止乖
張大露擅作威福市恩攬權情狀朕隨深加訓誨曲示
保全之道大凡從古功臣第一須君上愛護次須自能
保守其三更賴大小臣工不相趨附愚弄送入危地三
者缺一不可而其要尤在衆臣工之居心正也不然功
臣鮮有能全者致令人君蒙寡恩之名而若輩方且旁
觀笑之此等居心之人難逃天地誅滅者也今即爾身
而言若竟將年羹堯知巳之情薦舉之德一旦盡付之
流水人非木石必無此理感激思報分所當然但宜思
所以報之之道耳朕意惟有赤忠為國勉力作一不朽
人物勿使人主疑賤勿令天下後世鄙薄不與施恩人
助虐致禍斯乃深所以報之也假若賄賂酬奉徇私廢
公惟以阿諛順從言報則天下後世以爾為何如人以
年羹堯為何如人謂朕為何如主耶所關甚大反覆之
間三利三害繫焉爾其詳思慎勉且督與撫係比肩大
臣一省政治所關非細宜自出已見各立功名何可一
味依違將就以軟局䧟害朕之功臣爾等嗣後若不仰
體朕心改絃易轍實力遵諭而行朕即先將爾等誤朕
功臣之人戒懲豈肯遽向朕之功臣加罪乎苟能幡然
醒悟秉公不阿或慮大將軍年羹堯責爾辜恩負義朕
可力保其無妨也能如是報德之大無以過此切莫虛
負朕愛惜之意朋比之習向為朕所深惡勉之戒之更
須内外如一奉行方好倘務巧密以首鼠兩端為妙策
則大負朕此一番苦心可惜此數行諭旨也細加玩味
必豁然領會始能身受實益勉之又勉
諭巡撫王景灝昨年羹堯奏南坪壩番子一事朕詢據
蔡珽云南坪等處雖新附未久然曾遣劉應鼎前往踏
勘建城地方諸番悉皆恭順並未見有阻抗情形今云
為建城謀逆何大相逕庭如此又據年羹堯奏稱目下
雜谷大金川小金川等處土司漸有多事之狀依此看
來必因爾措置不妥所致況犬羊無知蠢動亦係夷猓
之常惟在地方官制御撫綏得法自然寧帖土司原非
内地之民可比爾為封疆總領諸凡須平和寬大慎勿
見小尚氣任性作威致生變故責有攸歸斷不爾宥也
其遣往南坪等處建堡造房之員若不能體朕愛恤遠
人之意肆行無忌激出事端朕必正以國法而用人不
當之咎爾亦何辭以免諭到爾其盡力調劑設法駕馭
並嚴行飭察所遣官弁務令安靜寧妥爾果忠誠任事
無貳無疑此等事務再無不辦之理勿得他諉特諭
雍正三年二月二十七日四川巡撫(臣)王景灝謹
奏為覆奏事(臣)於二月二十五日准兵部咨文由驛
逓送
内廷捧出黃匣一個到(臣)隨即跪接開匣伏讀
諭旨仰見
皇上訓誡嚴明
天恩浩蕩(臣)自知無調馭之才實切悚惶之懼前者(臣)
聞南坪番子蠢動一事恐差委建城人員或有擾
累番寨之處(臣)即遣松茂道孟以恂往松潘料理
并密加訪察如有委員生事(臣)即據實
題參斷不敢少有徇隱自罹咎戾近聞各番已經平
定不日即可興築城工再查年羹堯原
題給與大金川號紙以分小金川之勢今差人往取
宗圖必由小金川經過因而攔阻不令前往今年
羹堯巳令奮威將軍岳鍾琪差人由打箭爐僻路
直達大金川後山往取宗圖冊結矣至雜谷土司
所轄之囊索沙加布意欲爭管新經招撫之赤進
赤物等寨署松潘鎮副將張瑛一面申飭隨將情
由通報岳鍾琪差員持文曉諭(臣)與署提督納欽
亦行文開導今據張瑛報稱已經遵依回巢此不
過土俗常情易於完結之事今奉
諭旨嚴切(臣)自覺惶恐無地惟有恪遵
聖訓實心盡力奉行仰答
高厚隆恩又何敢見小尚氣致生事端上干
國典也前者(臣)以革達地方建城設鎮曾經具摺請
往彼處相度形勢蒙
皇上御批臨時酌量審擇輕重而行(臣)因南坪之事所
以未曾出口謹繕摺一併奏
聞謹
奏
封疆大吏將公清勤慎四字常置於面前何愁諸務不
理耶所奏知道了
同日又
奏為恭領
聖訓敬陳愚悃事(臣)於二月二十日捧接
硃批諭旨再四跪讀仰見
皇上保全功臣至意誠千古未有之
殊恩凡屬臣工有不感激奮勵者斷難逃於
國法也至(臣)不肯為人之鷹犬已在
聖鑒之中(臣)又何敢置辯復荷
天語以三利三害諄諄開導伏讀至此不禁感懼涕零
況(臣)世受
國恩倘不以大義報
君而以阿附順從報薦舉之私恩不但於年羹堯無益
抑且於(臣)有損徒招物議上負
皇上愛惜之恩下有玷於祖父(臣)具有人心斷斷不敢
出此惟有恪遵
諭旨務期内外如一實力奉行做好官好人以仰報
皇仁於萬一而已為此繕摺具
奏謹
奏
覽此奏朕甚嘉之爾巳明白朕旨領會朕意矣朕頗能
覺照人情爾果能不聽年羹堯指使不為其所牽制各
出巳見辦理一切朕保爾是一上等封疆之臣也爾若
逐件請命於年羹堯不特諸務遲悞機宜而年羹堯之
責報無窮爾之金帛古董有限少不遂其意塞爾圖蔡
珽寧非一彰明較著之榜樣耶年羹堯與爾向日之交
情有推重爾處或未必能及此二人爾今亦效法塞爾
圖蔡珽之為人可矣且何等體面何等平安令朕何等
信重以爾之材質當自加愛惜也勉力為之
雍正三年五月十九日四川巡撫(臣)王景灝謹
奏為奏
聞事蜀省自入春以來仰賴
皇上福庇晴雨及時收成倍好茲據成都重慶等十府
嘉定眉卭等六州並各衞所地方陸續報稱夏季
一切麥豆雜糧等項收成俱有九分十分不等秋
禾亦皆栽種等情(臣)復查得目下因夏收甚好所
以米價甚平至於秋禾俱各栽種平田既有堰水
灌溉山田亦雨水霑足甚是茂盛誠恐上厪
聖懷謹將夏季收成分數及秋田播種情形繕摺奏
聞謹
奏
覽收穫情形實慰朕懷蒙
上天賜茲豐年當及時督率屬員勸導百姓勿致粒米狼
戾加意蓋藏必耕三餘一耕九餘三方合治民之要道
也勉之毋忽
同日又
奏為恭謝
溫綸事雍正三年四月二十四日(臣)齎摺家人回川奉
到
硃批奏摺(臣)跪讀之下深蒙
聖主垂諒愚(臣)下悃兼荷
天語褒嘉感激無地愈切悚惶(臣)惟欽遵
諭旨而行夙夜益加兢惕以盡微(臣)職分四川提督印
務復蒙
皇上格外弘恩
命(臣)暫行署理(臣)於軍旅事務素未諳練惟有竭力學
習盡心料理以圖仰報
皇仁於萬一而已為此繕摺奏
謝以
聞謹
奏
爾之才朕所稔悉至於守之一字朕未確知大抵居官
守較才為要譬如年羹堯魑魅魍魎之才適足為害亦
奚足取朕再不料伊竟為此等狗彘一類之人也以朕
之精明尚被伊如此欺隱蒙蔽若遇少不更事之君將
何所㡳止今敗露一至於此朕惟自愧乏識人之明耳
夫復何尤凡爾等向來被其愚惑之人若不奮然為國
家為天下臣工作將來一大榜樣深惡而痛絶之切齒
而憤恨之不但罪無所逃是亦無父無君之人也已矣
其已發覺之種種姦欺事蹟於中或少有冤誣處不妨
為之辯白陳奏既可全昔日友誼兼可全朕用人顏面
亦朕所樂聞者苟覈其行為書罪無窮考其心志包藏
莫測審為姦險無疑則惟有悔艾從前悞交匪類亟圖
改易砥礪名節以自全耳今命各省搜查年羹堯隱匿
贓物此正爾等贖愆於朕表暴心跡於天下後世之機
會極當留意勿失至如人言藉藉僉云王景灝乃年羹
堯之假子似此向朕前奏者豈止數十人朕殊代爾恥
之兹所交事件若少瞻徇為留一毫地步猶顧戀向日
之私恩小惠而不力行發擿恐朕亦難以庇宥於爾全
在爾自立主見而已朕歷觀史冊所載姦臣負君亦所
時有若以逆情悖理辜恩負義而論則年羹堯為第一
即至今日並未見伊有一毫知過慚悔之念真大奇事
苟非喪心病狂則係
天奪其魄不然世間寧有如是情理耶
諭巡撫王景灝川省自兵興以來一切軍需奏銷甚屬
浮冒朕所悉知特以軍務方殷督撫捐項頗多朕是以
姑聽之而不深問今西藏已安西海已定打箭爐外諸
處防守官兵從此皆久遠駐劄矣軍需之項曷可不清
楚明白爾於一切奏銷宜悉照實數不可仍蹈浮冒故
轍其給過部費等項從前舊事朕槩不追究至於口外
辦事官役及一切雜費如果有應用不可省者當題明
賞給因爾摺内有秉正不敢存私之奏是以朕降此旨
與爾爾將以前并現在各項俱一一據實奏聞毋少為
年羹堯隱諱掩飾代受過咎也特諭
雍正三年七月初二日四川巡撫(臣)王景灝謹
奏為奏
聞事雍正三年七月初一日准管理打箭爐税課事務
扎薩克喇嘛楚爾齊木藏布拉木展巴員外郎伊
特格爾咨稱六月二十三日申時打箭爐地動將
税務衙門及買賣人蠻人住居碉樓房屋俱行搖
塌壓死宣慰司土司桑結驛丞俞殿宣糧務辦事
之南部縣典史徐翀霄並壓死買賣人蠻人等甚
多等因到(臣)查打箭爐駐劄税差且漢蠻交易地
方關係緊要隨委化林協副將張成隆成都府知
府李弘澤兼程前往加意賑恤務使安頓得所俟
料理完日另行摺奏外為此繕摺奏
聞謹
奏
巳有旨矣可照依蔡珽六十一年料理之法盡心措置
毋得少忽
雍正三年八月初八日四川巡撫(臣)王景灝謹
奏為奏
聞事雍正三年八月初五日(臣)齎摺家人回川奉到
諭旨(臣)跪讀之下仰見
聖明無微不燭因軍需原有浮冒令(臣)查明具奏(臣)敢
不徹㡳清查仰副
聖懷查年羹堯自康熙五十六年至六十年所辦軍需
雖已奏銷其中不無浮冒自應徹底清查但經手
各官多有陞遷離任若俟各處行查翻致躭延歲
月以(臣)愚見祇應立法稽查(臣)思軍需一項除官
兵俸餉及鹽菜銀兩俱為實在之數似無浮冒之
處所有虛浮皆在採買米豆草束等項及僱運脚
價内藏掩然而皆有底案可稽(臣)惟將底案逐年
清查發價若干實用若干報銷若干則浮冒之數
必能得其確實無復有所遁藏在年羹堯亦當無
辭再為巧飾矣至年羹堯離任以後駐藏官兵漸
次撤回採買輓運亦屬有限各項軍需更為容易
查核俟(臣)詳查明白即據實奏
聞至(臣)於去歲八月到任後糧米己經運貯口外足以
供支並未採買米石其現駐官兵(臣)不過月給口
糧鹽菜所用無多此後軍需俱照實數奏銷不敢
浮冒如有應用之項自當
題請賞給以杜濫用弊端緣係密奉
諭旨事理容(臣)將浮冒銀數查明或應摺
奏或應具
題理合一併請
旨伏候
睿裁批示遵行為此繕摺奏
聞謹
奏
自應具本題奏川陜兩省其中或有干連爾處一毫不
必巧飾爾為年羹堯之屬員焉敢與之抗拒不但爾難
免隨順之罪即朕悞用匪人之咎亦無所辭若能事事
據實朕皆件件寬爾設或半吞半吐則反不如強忍以
待處分也阮揚璟如此一天下共知之人何不早行查
出參究耶今既奉旨推訊如再不徹底研窮仍欲模棱
致令有所隱匿則莫怨朕恩之有始無終也此事與爾
大有干係慎為之
同日又
奏為奏明事竊(臣)曾在西寧軍前管理戶部噶喇大
事務凡屬軍需皆(臣)督催料理但一切收發錢糧
則係年羹堯分委各員承辦採買年羹堯嘗言用
兵之際不能入正項開銷者約有三十餘萬只可
以公完公等語且年羹堯身膺大將軍重任錢糧
係伊撥發報銷任其主持(臣)未得參末議去年五
月内(臣)接部文奉
旨令(臣)
陛見遵即馳驛赴京荷蒙
天恩授(臣)巡撫又令馳驛速往四川所以用過銀兩其
中浮冒若干(臣)實不能知其細數雖年羹堯在西
寧有散給兵丁皮襖捐備火繩鉛彈以及各項賞
費然而浮冒亦復不少今(臣)既蒙
訓旨凡軍需等項不可為年羹堯隱諱(臣)於此時若不
奏明則又罹徇隱之譴(臣)約計西寧軍需除不入正
項開銷用去銀兩外其浮冒仍有二十餘萬伏乞
皇上飭令年羹堯據實回奏自行認賠或將西寧報銷
原冊發(臣)查對(臣)當調取西寧雜項軍需底冊逐
一秉公查算查出冒銷之項即應於年羹堯名下
追還庶微(臣)遵奉
諭旨不敢瞻顧之心得以少白於
聖主之前矣為此繕摺奏
聞謹
奏
將王景灝此奏發與岳鍾琪圖理琛石文焯嚴察議奏
該部知道
同日又
奏為奏明事(臣)看得年羹堯背負
天恩欺公網利種種惡蹟一朝敗露實
國家之罪人為臣民所痛恨成都府北門外所有祠
宇其碑額牌位不便存留應行毁棄以為臣子貪
汚欺罔之戒即將其祠屋改為義學之用理合
奏明伏祈
皇上睿鑒為此繕摺奏
聞謹
奏
應毁則毁之已耳何以改為今俱可不必已遲矣
同日又
奏為欽承
訓旨瀝陳悃誠仰祈
睿鑒事竊(臣)前任臨洮府知府時在軍前辦事數載迨
至康熙六十年值年羹堯陞任川陜總督飛檄調
(臣)驗看(臣)不得不赴西安及見面時猶以威嚴之
狀懾(臣)而(臣)亦止聽命未嘗為之少屈徐乃詢及
西邊事務(臣)以所知者一一對答年羹堯云兹值
軍興之際看爾年力精壯正該出力報效
朝廷等語(臣)以其出言公忠遂信以為實所以年羹堯
委(臣)在肅州督運軍糧又委西寧料理軍務(臣)皆
竭力奉公不敢絲毫苟且均幸無誤此(臣)謬被年
羹堯薦引之所由來也(臣)家世受
國恩豈肯卑賤其身為人指摘且(臣)一任臨洮知府
一任西安按察使皆係年羹堯屬員以
國事責(臣)承辦(臣)又何敢推諉原非有干求薦引之
心此中情節諒難逃於
聖明之洞鑒也詎意年羹堯口是心非言與行違今幸
蒙
聖聰照察其奸貪之狀俱巳敗露且從西安赴浙之時
又將貲財隨處寄放(臣)實不料年羹堯之居心為
人竟至如此種種背負
君恩為天下所唾罵臣工所切齒(臣)已深惡痛絶又何
能復出一辭以為年羹堯辯白今蒙
天語誥誡(臣)惟有仰遵
聖訓痛自刻責深悔從前誤交匪類力圖改悔自全而
已(臣)於奉到
諭旨之先巳將年羹堯寄放之金子砍運江南之木植
及魏之耀當本等項具疏
題報(臣)今仍於各處盡心搜查務使毫無滲漏以明
(臣)不敢徇隱之心贖(臣)不能早鑒之咎(臣)謹披瀝
愚忱伏祈
睿慈鑒察為此繕摺奏
聞謹
奏
因知爾向日來歷又面見爾日前奏對朕所以力拒衆
論而寬恕爾罪也參奏之摺現在朕處盈案俟事定後
發來爾看方悉朕越格之恩但今日爾能全朕用人之
顏面能杜絶衆人之口與否尚未可定少有一毫虛假
以游移搪塞為巧務恐未足抵敵羣譏也惟勉力篤實
真誠庶可望轉禍為福若信不及此諭殊虛負朕一片
惜汝之心朕生平不為權譎虛誑之語爾其知之
雍正三年九月初六日四川巡撫(臣)王景灝謹
奏為恭報秋成事竊查四川省自入秋以來晴雨得
宜秋田收穫較之往年倍好茲據成都重慶等十
府嘉定眉卭等六州併各衞所陸續具報秋成俱
有十分等因到(臣臣)欽遵
聖諭乘此豐稔之時勸民蓋藏使閭里各有蓄積以為
永享盈寧之計小民莫不歡忻鼓舞頂戴
皇仁合將豐熟緣由繕摺奏
聞謹
奏
覽奏實慰朕懷
同日又
奏為覆奏事(臣)齎摺人回川捧到(臣)前奏打箭爐地
動一摺奉有
硃批諭旨(臣)跪讀
嚴綸益深悚惕緣先准川陜督(臣)岳鍾琪咨移奉
旨事理(臣)隨即查照前撫(臣)蔡珽於康熙六十一年捐
賞巴塘等處被災人等銀兩緞綾布疋烟茶每人
所給之數逐一捐備檄令副將張成隆知府李弘
澤宣揚
皇上恩德查明被災民蠻各加賞賚毋致遺漏務使均
沾實惠俱照依蔡珽所行料理至税務衙署倒塌
(臣)已委員捐蓋又示令茶商速躧茶包運爐發賣
勿致缺乏現今商客流通民蠻安帖(臣)皆欽遵
諭旨實心辦理斷不敢稍有疎略自干罪戾恐厪
聖懷謹將現在賑恤安撫緣由繕摺覆
奏以
聞謹
奏
果能實力奉行朕再無不知之理若祗暫時搪塞以欺
蔽為務諒爾等未必及年羹堯姦巧之才彼尚不免敗
露則亦何益之有百凡惟務真實乃第一善策一分真
一分福能勉此字庶幾是矣切記毋忘
雍正三年十一月初八日四川巡撫(臣)王景灝謹
奏為覆奏事竊年羹堯將子過繼與阮揚璟一案(臣)
從前未及查察未經
題參昏昧之處罪無可逭荷蒙
皇上寬恩不即加以嚴譴令(臣)與按察使程如絲嚴審
追究(臣)實不勝惶悚又奉
皇上批到奏摺以此事在(臣)大有干係令(臣)徹㡳窮究
(臣)跪讀之下益深兢惕現在與按察使程如絲公
同將阮揚璟並伊妻妾家屬男婦人等逐一嚴訊
務得實情斷不敢少有隱匿自干重罪容俟審明
另疏具
題合先繕摺奏
聞謹
奏
爾自惜與否朕則不知朕實惜爾之至今朕亦無法矣
殊不料爾等如此行事也到陜將諸事一一據實承認
竭盡資力補完不清之項異日另邀朕恩亦未可定倘
或以詭避為良謀以隱匿為妙計則弄巧成拙國法無
私噬臍莫及矣朕降真誠不虚之旨不啻至再至三能
聽信與否惟在爾自為也可惜可惜
同日又
奏為凛遵
聖諭恭謝
天恩事雍正三年十一月初三日(臣)齎摺家人回川捧
到
硃批奏摺(臣)跪讀之下知
皇上力拒衆論寬恕(臣)罪
諭以勉力真誠轉禍為福(臣)感激深切不覺伏地嗚咽
涕泗交頤不能自止竊念(臣)在陜西時正值年羹
堯威勢恣縱為其屬員實不敢抗拒雖見有營私
網利之處而畏勢順從亦所恒有今自知罪戾難
免衆論之參奏自難逃
皇上之嚴譴故數月以來戰慄憂懼魂夢靡寧兹讀
諭旨以(臣)為年羹堯之屬員何敢與之抗拒此實
皇上至聖至明如日月之無微不照遂力拒衆議曲
賜保全不知(臣)何修而得邀
天恩如此之寬大也(臣)惟凛遵
訓旨以誠實二字刻刻在心凡有應行陳奏之事必毫
無欺偽以贖(臣)罪於追悔之後即有干連自巳之
處亦斷不敢隱匿於
君父之前如稍有支飾是
皇上有保全微(臣)之心而(臣)轉無自為保全之計非惟
聖明所不宥實亦覆載所不容為此披瀝下悃繕摺
奏謝以
聞謹
奏
若止前數件仍可以令爾在川完結今據石文焯圖理
琛所參二欵爾不得不離任赴審矣可到陜照前批諭
竭力為之
雍正三年十二月十五日四川巡撫(臣)王景灝謹
奏為恭謝
天恩事(臣)以庸愚謬膺任用才識短淺錯誤實多前因
南坪番夷一案部議降級調用奉
旨從寬留任嗣因督(臣)岳鍾琪
題參年羹堯冒銷運價一案部議將(臣)革職拏問又
蒙
皇上特恩寬免嗣又因署督(臣)圖理琛
題參請將(臣)解任發往西寧造冊又蒙
皇上恩免解任令(臣)造冊移送屢接部咨皆出望外(臣)
俱恭疏奏謝
天恩而感激私衷實有未得盡陳者痛念(臣)前在陜西
兩任皆係年羹堯屬員不無畏勢順從遂致牽連
參奏(臣)不勝憂懼乃荷
皇上聖明俯鑒(臣)之不敢與年羹堯抗拒蒙
恩寬恕至再至三不但保(臣)一家之身命實且全(臣)一
生之名節
聖主曲體下情如此之至雖生生世世效犬馬以難酬
即子子孫孫竭涓埃而罔報惟有矢誠實以對
君殫心力以辦事並率領妻孥朝夕焚香叩首頂祝
聖壽於無疆耳謹繕摺
奏謝以
聞謹
奏
朕實惜爾其奈爾自暴自棄朕亦無可如何也如阮揚
璟一案年羹堯生祠及堡夫等事既不早行糾舉臨時
仍存瞻顧並無幡然改悔之誠自貽伊戚夫復誰尤今
惟有竭力完項以圖保全身命而已朕無可多諭國法
三尺朕亦安得而私諸
硃批諭旨卷二十八
