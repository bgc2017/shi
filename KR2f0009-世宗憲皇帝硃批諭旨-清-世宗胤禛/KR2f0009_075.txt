欽定四庫全書
硃批諭旨卷七十五
硃批許良彬奏摺
雍正六年十二月初二日南澳總兵官(臣)許良彬
謹
奏為奏
聞事竊(臣)蒙
皇上隆恩擢任南澳總兵官於雍正六年八月初六日
抵澳業經將到任日期繕疏
題報外(臣)視事後當即查驗兵船整頓營伍隨親歴
福屬轄汛海洋遍閱形勢并查年歲豐歉今歲南
澳地方兵民樂業米價頗平八月内每石米賣銀
一兩一錢五分九月内每石米賣銀一兩一錢十
月初旬晚稻登場收成約有七八分不等至十月
十三日(臣)躬歴廣屬轄汛洋面各要處亦見晚禾
茂盛地瓜蕃衍風雨和調豐登有慶現在每石米
賣銀九錢至一兩不等比戶歡慶歌頌太平理合
據實繕摺陳明伏乞
皇上睿鑒謹
奏
覽奏知道了地方上凡如此等情形只據實上達為要
絲毫不可涉於粉飾切記毋違
同日又
奏為謹陳捐除榖石以資兵食事竊思足食足兵為
政事之首重而或豐或歉歲序不齊查南澳為閩
粤要區懸於海島田地無幾産米有限且太平日
久生齒浩繁營内兵丁樂歲米賤尚多拮据一遇
米貴有艱食之虞是以兩廣督(臣)孔毓珣於雍正
四年六月内
題請為酌議沿海緊要鎮營積貯榖石以備兵食一
疏奉
旨依議欽遵在案現在廣省提鎮協營造倉買榖分貯
各營借給兵丁行之有效(臣)所轄親標右營屬於
廣東已經督臣於積貯案内發銀一千二百兩買
榖二千石交右營將備經管貯倉屆期借給兵丁
無庸再議外惟左營屬於福建尚未舉行(臣)愚以
為兩營兵丁均屬
朝廷赤子似應一視同仁(臣)叨沐
天恩授以海疆要地顯榮已極自惟起家寒素日用之
間勉從節儉請以
皇上賞(臣)俸金及隨丁項下銀兩捐買榖二千石併建
造倉厫發交左營將備積貯循照兩廣督(臣)孔毓
珣積榖分貯沿海各營事例遇青黃不接之時給
借兵丁約於秋成後散餉時令其照數買還概免
利息仍令左營將備經管提鎮不時盤查每年終
具該營將備買貯無虧印結送部新舊交代亦照
正項錢糧事例如有侵那短少參追治罪庶海島
兵丁亦可緩急有濟矣(臣)仰體
皇上愛養兵丁至意冒昧陳請伏乞
皇上睿鑒俯允施行(臣)不勝惶悚待
命之至謹
奏
此奏是殊屬可嘉候另有諭旨由部頒發
雍正七年三月二十一日南澳總兵官(臣)許良彬
謹
奏為據實檢舉事竊(臣)於雍正六年瑞安副將任内
荷蒙
特恩
召見擢授金門總兵恭聆
聖訓蒙
皇上問及瑞安副將員缺誰可接任(臣)時以瑞安新改
水師必需熟識水務之員方克勝任即以臺灣安
平協標右營遊擊蔡添略奏對又蒙
問及安平右營遊擊員缺亦是水師誰可接任(臣)又以
熟練水務之水師提標左營守備蔡國駿奏對俱
荷
聖主俯照微(臣)所舉補授旋奉
面諭爾回去傳諭二員各做好官日後如稍變節爾即
查參(臣)隨銜
命旋閩嗣蒙
恩旨移調南澳重任比至厦門遵將
諭旨先傳蔡國駿跪聽復諄誡其恪供厥職圖報
國恩(臣)謹遵
聖諭時時查訪詎意該員赴臺視事甫逾半載不思自
愛用人不當致玷操守(臣)於本月二十日赴金署
篆訪聞益加確切現經訪確謹當遵
旨據實繕摺入
告仰懇嚴加處分俾各將弁知所儆畏至(臣)保舉不稱
福建武員操守不潔者非止蔡國駿一人亦無怪汝之
保舉不稱也
雍正七年九月初八日南澳總兵官署理金門總
兵官印務(臣)許良彬謹
奏為奏
聞米價事竊閩省本年自春徂秋下游之漳泉二府雨
暘時若高下田畝收穫率有七八分又蒙我
皇上預截漕米運發到閩平糶故新榖登場如金厦之
米每石八九錢不等至於粤東如(臣)屬之澄海門
達濠等處(臣)時行查察皆據報米價六七錢不等
現在晚稻亦各茂盛吐穗揚花可期大有(臣)緣署
篆金門總巡海洋上下内外肅清商漁樂業悉由
米價平減所致具見時和年豐人民安堵理合一
併奏
聞伏乞
皇上睿鑒謹
奏
覽收穫豐稔米價平減情形朕懷深慰但其間無絲毫
粉飾之詞方實為可慶
所奏船篷大書號字之摺已交與該督高其倬矣俟伊
回任後汝等再加商酌奏聞朕意徒多一事耳似屬無
益
雍正八年二月十七日署理福建水師提督印務
南澳總兵官(臣)許良彬謹
奏為備陳晴雨米價事竊(臣)駐劄厦門密邇漳泉内
地適際春耕之候幸逢時雨霑足細查各屬邑悉
皆漸次插秧每米一斗價銀八分似此時和春藹
播種及時邊海兵民咸歌樂利理合繕摺奏
聞伏乞
皇上睿鑒謹
奏
據奏時雨霑足米穀價賤深慰朕懷
同日又
奏為糾揭欺冒以儆官邪事竊查(臣)屬南澳右營守
備林甲俊於雍正六年六月内該營南字六號趕
繒船出洋哨巡遭颶擊碎淹沒弁兵具報前鎮(臣)
陳祖訓轉報
題銷(臣)於本年八月内接任於視事
題報内聲明出洋統巡本管廣屬洋面期滿回署即
於七年正月内承福建督(臣)高其倬委署金門總
兵印務正值春巡之期隨統舟師總巡閩省南洋
直至九月接准廣東藩司移開鎮(臣)陳祖訓所報
右營六號船准銷補造令將淹殁及得生弁兵分
别造冊請領
䘏賞當於洋面轉行該營遵照去後迨(臣)總巡方滿於
十月十四日交卸金篆又於本年十一月内承署
督(臣)史貽直調赴厦門協理提督事務繼又實委
署理離澳日遠未據該營報領
䘏賞日期隨經行查至今未據覆報細訪此項銀兩已
領在營兵士煩言嘖嘖該備此中不無乾沒情由
因復飛遣密查六號船當日實止淹沒把總一員
兵十四名得生兵丁九名該船冊報六十名除實
在存歿兵共二十三名其餘三十七名皆屬虛報
今概全邀
䘏賞通共領銀二千零八十兩等語(臣)查此項銀兩歿
故一十四名每名五十兩應給銀七百兩得生九
名每名三十兩應給銀二百七十兩合應給銀九
百七十兩尚存銀一千一百一十兩守備林甲俊
先既冒報於前今又冒領於後似此欺誑貪婪之
員誠難一日姑容緣(臣)現署福建水師提督印務
該備屬在廣轄當即飛移廣東督撫提臣糾參外
至(臣)雖接任後皆在閩省署理未能糾參於先而
該營遊擊王棟雖亦報後視事均疎查檢皆難辭
咎應交部一併處分理合繕摺奏
聞伏乞
皇上睿鑒施行謹
奏
此奏可嘉已有旨諭部矣
雍正八年五月二十四日署理福建水師提督印
務南澳總兵官(臣)許良彬謹
奏為請設立巡檢以約束番民事竊臺灣處閩東服
為全閩海表藩籬與内地七省水道相通南北延
袤二千餘里其番社新舊歸化戶口不下二三萬
社每社男婦老幼多至一二百人少亦不下數十
人隔越數里方有一社地方遼闊最易藏姦向無
專設授職之土司董理鈐制惟有正副酋長號為
土官實不過一社之頭目仍一番民而已是以不
能約束雖分屬四邑然縣令但司催科亦不過問
之管事其餘悉莫稽察以致番民往往生事(臣)按
雲貴川廣土府有世襲之土司今臺灣既入版圖
久設漢官固無庸議及改土設流而社多番稠必
於彼處按其社之聯絡處所或數十社分設一土
巡檢司使鈐束教導稽察防閑俾已附之番咸知
聖朝教澤未附之番亦皆感奮招徠至於巡檢職守令
擇大社中才幹篤厚之酋長為之給與號紙與以
頂帶如雲貴土司之例各守其地管轄各社土酋
長一應番民行止惟巡檢是責徵糧輸課皆出其
手毋使漢官衙役入鄉漁獵汰其社之漢人管事
以免剋剥倘有遊棍到彼勒索與夫姦匪藏匿於
彼均許土司一一報縣其各土司仍聽該縣管轄
則土司自不能放縱一有事故斥革則請拔舊管
之酋長繼之敢有不職仍聽申揭府道詳參另選
庶各社俱有節制番民不敢妄為矣再金門鎮地
方有明季廢城登埤一望内外洋面帆檣往來瞭
然在目官兵屯駐具間實居形勝自光復設鎮以
來不復駐劄於此只圖苟安就於港内後浦地方
暫駐相沿至今查厦城現已屯兵則金厦自當如
一但金城頽廢日久必加砌土石起蓋樓垣并將
官兵衙署營房添造完整方可移駐倘蒙
俞允其應撥帑項應行文員估計請
旨舉行(臣)前署金門深察形勢洞徹底裏謹抒末議仰
惟
聖明採擇敕部議覆施行至於全閩水師尚有應行添
撥改調之處容(臣)次第咨呈督臣轉請合併聲明
伏乞
皇上睿鑒謹
奏
悉與督撫臣商酌妥協如應具題會題請旨
硃批諭旨卷七十五
