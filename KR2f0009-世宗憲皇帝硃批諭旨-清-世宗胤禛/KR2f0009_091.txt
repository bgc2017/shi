欽定四庫全書
硃批諭旨卷九十一
硃批董象緯奏摺
直隸古北口總兵官(臣)董象緯謹
奏爲欽奉
上諭事(臣)於本年十二月瞻仰
天顏恭聆
聖諭爾所屬曹路南峪溝砍伐木植此亦有益民生但
與霧靈山相近恐有關礙爾可查明具奏欽此(臣)回
署卽親至曹路勘得南峪溝口等處年來所伐木
植係在報部四至界内並無關礙霧靈山之處(臣)
復查界内木植旣巳無多而成材者更復寥寥現
今巳伐之木因道路艱難尚未盡出或俟巳伐木
植出盡之後嚴行禁止或仍於報部四至界内聽
其砍伐相應繕摺請
旨謹
奏
俟巳伐木植出盡之後卽行禁止砍伐可也
直隸古北口總兵官(臣)董象緯謹
奏爲恭報雨澤事竊照古北口地方於雍正元年三
月十二日甘雨一日十分霑足又據懷柔密雲石
匣熱河等處俱報同日得雨亦皆霑足理合奏報
謹
奏
甘雨及時眞可謂
天恩浩蕩也
直隸古北口提督(臣)董象緯謹
奏恭請
皇上聖安
朕安爾所奏駐防一事甚屬詳妥巳發該部矣
直隸古北口提督(臣)董象緯謹
奏爲恭報雨澤事竊(臣)查古北口於雍正元年五月
十七日得有微雨十九日復得大雨高處四寸平
處霑足據河屯營守僃報稱熱河等處俱於十七
八日得雨二三四寸不等又據石匣營石塘路曹
家路懷柔縣遊擊守僃等報稱各該汛内俱於十
七八日得雨一二寸三四寸不等理合一併奏
聞謹
奏
覽奏甚喜但要據實奏報不可增飾分數
直隸古北口提督(臣)董象緯謹
奏爲恭請
聖安仰慰
睿懷事雍正元年六月十四日准直隸撫臣咨送
大行皇太后喪禮儀注到(臣臣)悲悼之下伏惟我
皇上大孝大仁根於天性恭遇
皇太后仙馭升遐哀痛悲傷必深且摯(臣)雖至愚何敢以
節哀一語妄瀆
宸聰竊思去年
聖祖仁皇帝龍馭上賓(臣)叩謁
梓宫後因查汛入京恭請
聖安兩次獲覲
天顔仰見我
皇上悲泣涕零過於哀感今年三月叩送
聖祖仁皇帝梓宫復見我
皇上悲思之切誠篤如初今時當炎暑復抱
皇太后升天之痛想見我
皇上聖心哀結罔極情深必有過爲悲泣者(臣)五内徬
徨不能自禁是以不辭冒昧恭懇
皇上念
聖祖付託之重薄海内外仰頼之殷勉攝
聖體少節哀思則天下臣民幸甚(臣)犬馬微忱謹具摺
恭請
聖安謹
奏
朕躬安爾不必爲朕過慮
皇考大事實力已竭今不幸復値
皇太后大事朕無奈惟以
皇考付託之重爲念勉強忍痛而已所奏知道了
直隸古北口提督(臣)董象緯謹
奏爲恭請叩謁
大行皇太后梓宫以伸哀念事伏惟
皇太后
化洽宫闈
慈周寰宇宜乎
遐筭倍增長衍千秋昌熾
純禧永懋式昭萬世懿徽何期
仙馭遽爾
升遐(臣)世受
國恩至深至重分宜匍匐
皇太后梓宫之下躬親叩首伏懇
皇上俯允(臣)請俾得單騎赴京庶幾少伸哀念於萬一
爲此繕摺請
旨謹
奏
地方要緊不可擅離況大事巳過候八月盡爾赴京叩
謁可也
直隸古北口提督(臣)董象緯謹
奏爲要地需才謹據實
奏懇仰祈
睿鑒事竊查(臣)所屬昌平營參將馬承璋奉
特旨陞補張家口副將山海路都司王道義潘家口守
僃孫得明奉部推陞其員缺應聽部推但昌平營
參將山海路都司兩處地方均關緊要(臣)旣有所
知之人敢不據實奏
聞謹查(臣)標下右營遊擊楊雲棟密協右營守僃劉正
俱係(臣)深知灼見之員才技俱優楊雲棟堪以陞
補昌平營參將劉正堪以陞補山海路都司如蒙
天恩俯允陞授則(臣)標右營遊擊之缺有現陞遊擊之
都司王道義對品留補洵爲人地相宜其密協右
營守僃員缺查有遵化營千總李挺人材健壯弓
馬熟嫺堪以擢補至於潘家口守僃一缺查得(臣)
標下右營千總陳萬里頗能整頓營伍操練兵馬
堪以擢補雖現今奉有部發年滿千總何敢妄行
保
奏但李挺陳萬里二弁(臣)素所深知試有成效故不
辭冒昧一併仰懇
洪慈可否破格
簡用出自
皇上天恩爲此具摺請
旨謹
奏
俱照爾所請補授巳降旨該部矣
廣東提督(臣)董象緯謹
奏爲奏
聞事竊(臣)於雍正元年九月二十六日
陛辭跪聆
聖訓蒙
皇上訓誨殷殷周詳懇摯更蒙
寵錫便蕃有加無巳(臣)弟兄惟有凡事盡心竭力不敢
稍涉欺罔以圖報答
方官收稅感頌
聖明至於廣東武職衰邁闒茸者甚多而陞銜留任更
多不稱厥職卽保題員内亦不過恐其引
恩深重不敢隱匿謹據實陳
封疆有益以圖共報
天恩爲此繕摺奏
聞謹
奏
文武和衷固屬美事若志趣迥然不同則亦難以裨益
封疆總之爾於此一年來多次見朕所以深知朕心楊
琳從未覿面受朕指訓年希堯又庸愚無知凡事爾宜
自立主見莫被伊等搖奪勉之
廣東提督(臣)董象緯謹
奏爲奏
聞事竊查右翼鎮屬翁源縣民林書保家於雍正元年
十一月初三日夜被賊捉去人口一十六名經督
撫二臣檄令惠協都司姚夔提標守僃殷文達會
同右翼鎮屬𣲖撥官兵𠞰捕(臣)到任後又派委守
僃劉涵前往協拏兹據右翼鎮臣咨稱官兵追至
賊穴斬一賊首級餘皆奔散惟將被虜人口盡行
救回等因前來伏查廣東地方此等之事甚多此
案未傷人命勢必外結何敢冒瀆
宸聰但以事關聚衆搶掠又不敢扶同隱匿如果差去
官兵能將賊徒盡行拏獲或能拏獲過半(臣)自聽
督撫二臣結案若以擄口救回未傷人命不將賊
徒實力盡殲遽思完結(臣)必查其兼轄專汛以及
派出各員嚴加參處獨是此等擄掠人口之事敘
入本内恐抄傳遠近駭人耳目(臣)亦惟以廢弛營
伍糾參伏乞
皇上睿鑒謹
奏
此皆向日陋習積弊有何駭人耳目處卽善於諱飾亦
不過掩朕一人耳目而已天下人孰不知之嗣後如遇
此等事件但宜據實直奏況粤省視盜案爲常事以欺
隱爲成例頑民以法令可玩而輕犯兵弁因賞罰不明
而懈弛此種惡風爾豈可效法之耶楊琳怙惡不悛徒
欲掩蓋巳往之迹年希堯懦弱庸愚未能剔除現在之
弊爾若復蹈因循之轍虚應故事朕只得於各省大員
内輪替更換務將能靖盜之人用來粤東俾地方一淸
彼時爾等何顏以見朕耶將此諭通知該督撫爾等同
心協力整飭粤省盜息民安方可見朕否則恐爾等因
循怠忽違旨溺職之愆當不起也功罪賞罰不明將何
以服衆心恐駭人耳目借以他罪處分是何言歟捕緝
專責寧任兵弁之曠弛爾等私賞豈抵朝廷之議叙自
此以後必以明功罪除欺隱爲要務特諭
廣東提督(臣)董象緯謹
奏爲請
旨事竊(臣)蒙
皇上高厚之恩授以廣東提督莅任之後接見各官查
其年力衰邁者甚多伏念東粤要區未便以伊等
通行考驗詳加辨别其有年老不及者除其自知
曠廢情願告退之員仍聽其乞休外餘必會同督
京稍遠一遇缺出或經
題補或候部推累月方能到任要缺必致久懸伏乞
皇上敕下兵部或旗員或侍衛或候補候選人員揀選
數十名開列引
見恩賞來粤遇有缺出(臣)會同督撫二臣量其人地具
題請補授庶巖疆得人營伍自然改觀更有請者(臣)
古北口任内昌平營參將馬承璋拏獲人和當刦
賊六名有涿州營把總劉方成協同緝獲膽勇可
嘉伏乞
皇上准賞來粤遇有千總缺出暫行補放試其料理營
務果有可觀另行
題補是否可行
弘恩出自
聖裁謹
奏
另有旨矣
廣東提督(臣)董象緯謹
奏爲營伍務宜整理將僃必在得人謹據實
奏請仰懇
睿鑒事竊查(臣)標右營遊擊一缺應援全省實係(臣)之
臂指必得能員方克勝任今看得四會營守僃張
鳳起才猷敏練堪以擢補又查三水營守僃一缺
地當孔道鎮平營守僃一缺界連閩省連陽營守
僃一缺逼近猺排俱賴賢員料理兹有鑲黃旗漢
軍驍騎校劉汝霖福建駐防鑲黃旗驍騎校邢雲
貴古北口石匣營千總哈雲棟古北口太平寨千
總福益弘此四人騎射兼優辦事勤愼(臣)素日深
知灼見不揣冒昧仰懇
天恩准以張鳳起補授(臣)標右營遊擊劉汝霖補授三
水營守僃邢雲貴補授鎮平營守僃福益弘補授
連陽營守僃倘蒙
俞允則張鳳起所遺四會營守僃員缺懇以哈雲棟補
授可否
簡用出自
天恩爲此繕摺請
旨謹
奏
何營不需好員隔省題人不可其餘所奏皆是參遊以
下補用人員巳揀選二十餘員發往矣爾所題請人員
中可以准發者亦入揀選内一併發往到時爾酌量題
補
廣東提督(臣)董象緯謹
奏爲據實奏明水師情形仰祈
睿鑒事竊照廣東營制半屬水師向例
題補員缺自副將以下俱選熟識水性之人誠取其
人地相宜便於海道耳(臣)歷驗水師人員有歷任
水師毫無裨益者有原任陸路至水師著績者大
抵人地無拘惟才是視惟守僃以下專供驅策應
需熟識水性之人至副將參遊則係統領督率之
員若果駕馭有方運籌有術似不宜以水師拘也
(臣)不辭冒昧請以守僃等缺仍揀水師人員副將
參遊不拘水陸惟以幹員
題補以試其駕馭運籌之略倘蒙
俞允則海疆收得人之效矣是否允協伏候
聖裁謹
奏
水師難於得人卽陸路亦屬不易此事甚有關係大半
總督之責與孔毓珣商酌可也
廣東提督(臣)董象緯謹
奏爲據實覆奏事雍正二年二月初六日准原任廣
東督(臣)楊琳抄錄正白旗漢軍副都統金鐸條奏
拖風船及違式漁船槪行拆毁一摺欽奉
硃批金鐸條奏此摺爾可與提督董象緯密商應行卽
行不應行密摺回奏到(臣)欽此隨卽悉心籌畫移商
督(臣)楊琳聽其酌議緣二月二十二日督臣身故
(臣)應專摺據實
奏明查拖風船亦係捕魚之船但漁船定例樑頭不
過五尺不用蓋板拖風船則上釘蓋板樑頭九尺
一丈甚至一丈一尺不等文武員弁因其違式皆
得勒索遂其所欲則船之姦良竟置莫辨其間亦
偶有如條奏所云接濟賊糧藏姦爲匪之弊實係
官弁疎縱竊念粤省沿海居民大半皆以捕魚爲
業而採捕非大洋不能得魚入洋必得大船始能
禦浪民生攸關實難拆毁但旣欲便民仍須弭盜
(臣)再四思維欲除接濟藏姦等弊惟宜船主取隣
佑保甲甘結水手取同船互結一船爲匪事發甲
隣連坐一人爲匪事發互結連坐近奉
特頒諭旨各省出海船隻分别油飾刊刻編號今飭令
此等漁船亦遵此例則防閑有具船不致爲匪民
得以資生矣再條奏墺甲詭辭存案一弊竊查沿
海船隻果遇風飄或被賊擒必本船有生回之人
始有情形日月可據否則墺甲何從得知而遽代
爲存案此亦該管地方官不加詳察之故惟令存
案之該衙門於此處確查的實果係被風被賊生
回有人方准存案不許墺甲代爲具呈縱有詭計
亦不能施是詭辭存案之弊亦自易除矣謹據實
繕摺
奏覆伏祈
睿鑒謹
奏
爾此奏旣公且直毫無隱諱甚屬可嘉大槪與楊琳意
見亦相仿朕已將原奏原議俱發交督臣孔毓珣令其
斟酌爾與孔毓珣議妥再行奏聞
廣東提督(臣)董象緯謹
奏爲僃陳營伍那欠餉銀設法補前杜後事竊(臣)莅
任後查兵馬錢糧那欠成千累百(臣)巳飭令各屬
協營凡提督衙門一切規例及餽送節儀等項盡
行革除以之陸續盡補前欠倘仍敢虧欠(臣)卽特
疏糾參然此爲陸路人員計不過一半年間自可
淸楚至水師虧欠更甚每藉口於捐修船隻(臣)查
出洋遊廵船隻非遇定例修造年分設爲風雨損
壞皆營中公捐修整今嚴飭彌補是從前之虧欠
可淸而後日之弊未杜(臣)思通省馬價一項上年
兵弁情願每匹扣銀三兩補王綱明虧空荷蒙
皇上天恩免其代補此項銀兩實係羡餘請將通省應
發馬價銀内每馬一匹扣銀三兩約銀四千餘兩
如遇遊巡船隻果於不應修造年分因風損壞該
營據實詳明督撫提督另委賢員勘明估計加具
甘結赴藩庫具領以資修葺則營員無從藉口而
後日虧欠之弊自除矣爲此繕摺請
旨謹
奏
此事亦當與督臣斟酌今將陸路之錢糧修補水師之
船隻一者恐陸路兵弁不甘二者恐水師中小人輩見
現有修補之項不費已資因而隱匿捏報等弊不能保
其必無似非良策也將朕前後所批三諭及爾之所奏
併與孔毓珣看明爾等悉心籌畫妥協具奏不可有意
迎合遂以朕諭爲是也
廣東提督(臣)董象緯謹
奏爲遵
旨回奏事竊(臣)標新任中軍參將楊大立到惠赴任口
傳該參將懇
恩賞戴翎子一事欽奉
聖諭爾且戴往廣東任所著提督董象緯具摺來奏不
必用本欽此(臣)伏思楊大立原係
乾淸門侍衛今已蒙
皇上格外施恩准其戴翎至任是
曠典出自
天恩而該參將身膺
異數必倍加鼔勵以圖報答於萬一(臣)謹具摺奏
聞謹
奏
楊大立准其戴翎但不可因係乾淸門侍衛稍爲瞻顧
勖伊勉力做好官以報朕知遇方是伊若少有負恩玷
職之處朕必加倍處分也將其到任後如何效力供職
光景據實奏聞朕看此人將來大有可望第恐其少年
放縱自暴自棄則無如之何矣
廣東提督(臣)董象緯謹
奏爲恭領
聖訓仰祈
恩宥事竊(臣)接(臣)弟董象台書信内云雍正二年十一
月初七日蒙
聖恩召見跪聆
闕叩首感激無地竊(臣)受
皇上隆恩授爲廣東提督莅任一載寸長未效負咎良
多荷蒙
皇上不卽加譴斥猶諄諄教誨使之改過自新戴
恩負罪心膽驚裂敢不洗心滌慮痛改前非以仰報
皇上寬宥訓誨之至意仍懇
聖恩明切指責俾(臣)得勉竭犬馬圖報微忱則更邀
天恩於望外矣爲此繕摺奏
謝謹
奏
爾之聲名未聞有不好處但爾於陛辭時許朕件件據
實奏聞今抵任年餘所奏何事行不符言朕心不愜且
爾向都中奔競特甚不如仗已之忠勤靠朕之眷顧穩
妥否則徒有害而無益也若悉聽都中信到然後舉行
事事失機會矣勉之
廣東提督(臣)董象緯謹
奏爲奏
聞事雍正三年正月初四日據龍門營守僃胡世勲報
稱雍正二年十二月二十二日該營千總劉貴帶
兵巡遊至鬼蓋山遇賊一夥對敵傷故千總劉貴
一員兵一名等情到(臣臣)隨飛檄廣州副將賀捷
派撥官兵協捕(臣)又於本日派撥千總一員把總
一員兵六十名於初六日起程赴龍門協捕又於
初八日派撥遊擊一員千總二員把總一員兵一
百四十名由長寧各山場搜捕堵禦會合督臣委
員同𠞰務獲俟獲日聽督臣
題報事關官兵傷故(臣)謹具摺奏
聞謹
奏
凡百悉當據實直奏方是卽此一事亦未必盡情傾吐
也
廣東提督(臣)董象緯謹
奏爲奏
聞事竊(臣)准督(臣)孔毓珣咨稱本部院現在捐造盔甲
陸續分發各營今製成鐵盔甲戰裙一千頂身差
官齎送希發提標五營兵丁披掛操練等因到(臣)
(臣)卽令中軍參將分發五營換補配兵操練訖理
合繕摺奏
聞謹
奏
知道了另奏三摺一發部議一留諭新任撫臣一留中
候引見人員到時對閱諸凡益加秉公勉力毋得少懈
硃批諭旨卷九十一
