欽定四庫全書
硃批諭旨卷一百八十八
硃批孫文成奏摺
雍正元年十一月初一日杭州織造(臣)孫文成謹
奏為遵
旨覆奏事前奉
聖旨著令(臣)估看磬山情形巳經具摺奏
聞(臣)隨喚各匠人等商酌務將百年舊刹重壯觀瞻其
山門原係平屋五間今另造為天王殿五間大殿
原係三間今改造為正殿五間殿前東西兩側原
係樓房六間今拆造為配殿十間所有高大長闊
尺寸巳於圖内開明其第三層方丈原欲一併更
改因寺僧堅以限於地基不願重建是以中止其
餘一應羣屋務期盡行修飭完美所有應用物料
(臣)親同各匠確估約需木石磚瓦各料及運費工
食并裝修佛像佛座等項共該銀一萬二千九百
兩仰懇
皇上准令(臣)竭力修造以效犬馬今先將圖樣二副呈
送
御覽聽候
聖主恩賜
俞允(臣)隨即買備各料擇日興工謹
奏
姑且開工緩緩修理爾於明年來京見朕再定程限萬
不可藉端向地方官生事滋擾亦不必勉強賠墊力少
不敷即暫借司庫銀兩動用候朕另有諭旨若循故套
假公濟私之捐修朕不樂聞倘稍有風聲爾不但無功
反罹大咎也慎之
雍正四年六月初一日杭州織造(臣)孫文成謹
奏為奏
聞事杭州五月内糧米時價每石白米一兩一錢五分
稄子米一兩麥子八錢稄子米禾苗有一尺三寸
高白米禾苖有九寸高今年絲價頭等細絲每兩
七分稍粗者每兩六分五六釐謹
奏
絲價低昂朕向未了悉歴來最貴之價若干最賤之價
若干其詳細開明奏來朕欲知之
雍正四年九月初一日杭州織造(臣)孫文成謹
奏為遵
旨覆奏事(臣)前奏糧米時價并絲價摺内奉到
皇上硃批(臣)伏查絲價從前互有高下自
皇上御極以來蠶絲連年俱好其價不甚騰貴如頭等
細絲雍正元年每兩七分八釐有零二年七分二
三釐三年七分四年亦七分稍次者雍正元年每
兩七分二釐有零二年六分七八釐三年六分五
六釐四年亦六分五六釐其粗糙不堪之絲(臣)衙
門因無用處不行採買價比頭蠶好絲賤一二分
因蠶桑年成與莊稼一樣看收成好歹定絲價貴
賤大槩歴來上貴者不出一錢之外最賤亦得五
六分不等為此具摺覆
奏伏祈
睿鑒謹
奏
所奏絲價知道了將磬山寺碑樣呈進朕量其大小以
便書寫
雍正五年正月初一日杭州織造(臣)孫文成謹
奏為奏
聞事杭州十二月内糧米時價白米每石一兩二錢五
分稄子米每石一兩一錢五分麥子每石九錢四
分謹
奏
米價等項總宜據實奏聞毋欲慰悦朕懷隨意增減
同日又
奏為奏明菩提樹結子事竊(臣)前蒙
皇上諭問菩提樹為何結子不多欽此(臣)查此樹係佛
地佳種南方得以生植皆出
聖德滋培(臣)衙門内現有大小樹八株每年冬夏加意
照管止有一株結子但開花結實之時無風則子
堅固多收如遇風多之年便隨結隨落所以不能
多結為此覆
奏伏乞
睿鑒謹
奏
所奏巳悉此樹乃係
聖祖遺愛當加意培養毋令損傷
同日又
奏為叩謝
天恩事竊(臣)在杭州無一非
皇上恩德今又奉
旨將鹽規銀兩
特諭賞給准廵撫李衞行文與(臣臣)聞
命之下隨望
闕叩頭因思(臣)何人斯蒙
皇上如此矜憐實乃
天高地厚之恩(臣)惟有竭盡心力以圖犬馬之報為此
具摺叩謝
天恩謹
奏
受朕之恩切勿倚恃遂致膽大放縱舉凡爾織造所屬
一切人役暨爾家人子姪輩槩須嚴加約束令其安分
守法大家學好尤當崇尚節儉不得以聲色嬉戲為事
如此則可永久保全體面矣爾試看一省之中督撫將
軍地方文武官員假若仍踵故習爾亦循照舊日織造
行為舉動可也否則必當擇善而行方好
雍正五年三月初一日杭州織造(臣)孫文成謹
奏為恭承
聖訓事二月二十四日(臣)家人捧到
硃批摺子伏讀之下不勝敬畏之至(臣)自前年冬叩見
皇上時父子瞻仰
雲日俱蒙
天高地厚之恩至今感戴思念時時不忘今蒙
皇上特賜教誨如跪奉
聖主面諭(臣)父子敢不日夜儆惕竭力報效隨戒飭家
人及衙役機匠等各各小心守分又將
聖諭宣揚俾令學好共享昇平之福至於米價貴賤(臣)
原是據實奏
聞菩提樹八株(臣)凛遵
旨意更當加意培養不敢玩忽所有奉到
硃批理合恭繳謹
奏
覽
浙省近日風俗人情如紳衿之好尚議論小民之豐嗇
情形及駐防旗人游嬉奢靡之風較前若何光景據實
奏聞爾年巳遲暮趁此歲月恪秉一誠既以效忠兼以
造福顧不美歟朕不下詢爾自不應越奏今既問及當
據實直陳無隠不可甘蹈欺君誑上之罪也
雍正五年四月初一日杭州織造(臣)孫文成謹
奏為覆奏事閏三月二十七日(臣)家人捧到(臣)奏恭
承
聖訓摺内奉有
皇上御批(臣)敬啓跪讀惶悚感激(臣)至庸至愚惟知赤
心辦事以報
皇上眷注之恩雖日夜竭盡犬馬之力猶恐不足今蒙
皇上垂問敢不小心謹慎據事直陳從前浙江人原多
狡詐生事自奉
皇上累次教訓儆誡改悔自新
皇上又特用李衞為廵撫王國棟為觀風整俗使二臣
時宣
聖諭多方勸導近來紳衿各思守分罔敢為非百姓亦
知樸實皆務耕種貿易獄訟少息人情風俗比前
大改至於旗人操演騎射輪派當差將軍鄂密逹
仰體
皇上愛養訓練之心嚴加廵察吳山西湖等處不放一
人間走禁止喫酒賭錢不許衣服奢靡聞得旗人
與百姓相争廵撫即移文與將軍或百姓與旗人
口角將軍亦移文廵撫兵民畏法頗思戢睦此皆
我
皇上德化深厚聲教普被所致也謹
奏
凡百奏聞若稍有不實恐爾領罪不起須知朕非生長
深宫之主係四十年閱歴世情之雍親王也
硃批諭旨卷一百八十八
