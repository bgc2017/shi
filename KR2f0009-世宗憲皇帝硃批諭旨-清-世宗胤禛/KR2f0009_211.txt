欽定四庫全書
硃批諭旨卷二百十一上
硃批程元章奏摺
福建學政(臣)程元章謹
奏爲恭謝
天恩事竊(臣)中州菲材僃員史館蒙
皇上特簡(臣)提督福建學政跪聆
聖訓時切悚惶乃到任甫及年餘即蒙
特恩超陞(臣)翰林院侍講旋陞侍讀旬月之間疊膺
寵擢聞
命自天感激無地夙夜捫心惟懼素餐又蒙
特恩賞給(臣)每年養廉銀三千兩(臣)何人斯屢受格外
隆施是(臣)一飲一食俱荷
皇上生成之恩撫躬省慮感愧交幷惟有竭盡犬馬心
力以圖仰報
高厚於萬一耳爲此繕摺
奏謝
天恩謹
奏
覽奏知道了訓飭士子毋辭任怨切戒徇私廢公善柔
沽譽勉之
福建學政(臣)程元章謹
奏爲遵
旨保舉事竊(臣)兩次跪讀
上諭令内外臣工各舉所知仰見我
皇上以至誠信任臣子而欲其所舉皆實務使野無留
良此曠古未有之
盛典(臣)敢不警惕愼重細思(臣)之鄉里戚族中有爲人
謹愿而才實不足有爲者有文學可觀而不敢信
其有守者惟有(臣)親堂弟廩生程慶章年四十歲
居家孝友端方操守堅定(臣)所素知隨(臣)在閩看
文兩年晝夜苦心幫(臣)剔除内外積弊其才尚可
任事近因(臣)祖年老於四月間回家省視且苦志
讀書欲赴明年鄉試伏乞
聖恩許(臣)於三年考試事竣復
命之日帶領叩見
天顔可否堪任仰候
聖鑒爲此謹
奏
已有旨諭部矣
福建學政(臣)程元章謹
奏爲凜遵
聖諭叩謝
天恩繕摺恭繳事竊(臣)於按考福寧州科試畢回省督
(臣)高其倬差官齎捧
皇上御批(臣)謝
恩奏摺到(臣)隨恭設香案跪接叩頭捧至靜室跪讀字
字銘刻於心不敢怠忽於九月出巡按考興泉漳
等府科試於十二月初抵漳州處處嚴訓不少寬
貸敬奉
聖諭以行(臣)查泉漳等府士風之澆無過好鬭好訟抗
糧三件須力懲此三者以挽頽風(臣)歲試放告所
收投告生監詞狀至數百張所准批發府縣官審
實應責應革俱按法懲治科試所收詞狀不過數
負職守惟有益加奮勉毋敢徇私毋敢沽譽竭盡
犬馬心力以仰報
聖恩高厚於萬一耳所有奉到
硃批奏摺理合恭繳謹
奏
立志甚好竭力勉爲之朕又簡命觀風整俗使來閩協
助汝等化導士庶果能挽回積惡俾風移俗易汝等造
福於地方寧有涯量耶
福建學政(臣)程元章謹
奏爲凜遵
聖諭恭謝
天恩繕摺奏繳事竊(臣)於本年四月在建寧府科考督
(臣)高其倬差人齎捧
皇上御批(臣)奏摺到(臣)隨恭設香案叩頭跪接捧至靜
室跪讀仰見我
皇上用中建極事事以公正持平之道開廸臣子洵非
(臣)庸淺之識所能見及萬一(臣)字字銘刻於心愈
加小心敬愼斟酌辦理斷不敢以深受
恩寵而遂稍有任情率意之舉也(臣)身膺提學必使風
俗醇厚士習端方乃爲盡職拔取文章特其一端
耳兹蒙
皇上欽差觀風整俗使來閩處處宣揚
聖諭是
皇仁普被既蠲賦截漕以資其贍養又匡直輔翼以發
其天良從此士習民風未有不歸涵濡甄陶而蒸
蒸向化者(臣)於十月後差滿候新舊交代尚需半
年現在司理學政一日務竭一日之心不敢以觀
風整俗使到而作局外旁觀推諉辭勞有負我
皇上高厚隆恩也所有領到
硃批訓旨理合恭繳謹
奏
朕今命爾署理浙江藩司事務當竭力洗滌向來科甲
習氣將一切因循黨庇營私而不急公求名而不務實
等疵屏除淨盡一意效法李衞之居心行事可也汝到
浙與李衞共事後方知迥非高其倬督撫輩心行之可
比者勉之
福建學政(臣)程元章謹
奏爲恭謝
天恩敬陳愚悃事竊(臣)保舉親堂弟程慶章因其人尚
可策勵奮勉是以奏請於(臣)復
命之日帶領叩見
天顔乃即蒙我
皇上有旨諭部(臣)與(臣)弟何人竟承
天語煌煌榮及蓬蓽雖其可否堪任尚候
聖鑒而(臣)聞
命之下感激悚惶愈深驚懼(臣)謹望
闕叩頭恭謝
天恩至(臣)冬月差滿之日理應星馳復
命但念(臣)祖年九十歲(臣)父年六十四歲前蒙
特恩寬假由河南省親後赴任今再叩懇
天恩賞假俾(臣)祖孫父子相聚數日則(臣)祖與(臣)父均
戴
皇仁於生生世世矣謹
奏
汝抵浙後看地方事體光景與李衞商酌再行具奏請
假汝祖雖年逾耄耋若身猶強健迎至任所朝夕團聚
不亦美乎
署理浙江布政使(臣)程元章謹
奏爲恭謝
天恩事竊(臣)中州庸才蒙
皇上特恩著(臣)提督福建學政三年之間㳙埃未報乃
蒙
皇恩疊沛以編修超陞至詹事府少詹事
寵榮逾分儆惕靡寧兹又蒙
特恩命(臣)署理浙藩印務聞
命之下愈加儆惕(臣)思布政使乃一省總滙衙門政務
殷繁錢糧重大而(臣)又庸碌無能一切地方事宜
全未經理即矢竭犬馬心力不能無才小任大之
懼伏乞
皇上睿鑒於(臣)負荷不勝之時
恩召來京俾(臣)日聞
聖訓黽勉學習則臣之有生皆沐我
皇上生成栽培於無既矣爲此繕摺恭謝
天恩謹
奏
事屬一體奚慮大小理無二致何分難易如能洗滌向
時因循黨庇潔身而不奉公沽譽而不體國之陋習忠
勤職守懋勉實政何有不勝任之慮李衞非比高其倬
一流不肯爲國家致身之督臣也當以爲楷模而效法
之事事領教請益伊自然推誠相告和衷協謀可無失
誤之虞也勉爲之倘或仍執科甲鄙見不肯實心改革
豈特李衞不能有益於汝朕亦無如汝何矣
署理浙江布政使(臣)程元章謹
奏爲奏
聞事竊(臣)奉
旨署理浙藩星馳就道自入浙境目睹早稻盈疇處處
成熟雨水調勻太平景象(臣)喜不自勝隨於本年
八月初三日到任陸續據各屬申報早稻收成分
數前來雖有十分九分以及八分七分六分不等
合之通省分數要皆大有之年再查今歲八月大
潮之汛已過各處沿塘堤壩俱保無虞止有海寧
縣草塘坍矬數處會稽縣海塘衝壞一處現在飭
令搶修堅固其餘俱慶安瀾居民亦皆樂業(臣)謹
繕摺奏
聞伏乞
皇上睿鑒謹
奏
據奏早稻成熟堤壩俱保無虞朕懷深慰
署理浙江布政使(臣)程元章謹
奏爲跪讀
御筆訓旨繕摺奏繳敬陳愚悃恭謝
天恩事竊(臣)於八月初三日到浙江布政司任跪接
皇上御批奏摺到(臣)欽承
訓諭命(臣)竭力屏除科甲向來因循黨庇求名而不務
實之陋習跪讀之下感激悚惶益加奮勉(臣)前在
福建學政任内矢公矢愼力除此弊無論其居家
之翰林進士舉人不容干求即現在福建由科甲
而居顯位者(臣)亦不敢徇私廢公一毫瞻顧即如
(臣)由閩赴浙之前一日鹽驛道孫國璽來告(臣)云
現有你的上司署浙江巡撫蔡仕&KR1550;聞你做屬官
差人連夜趕來有書子說他兒子蔡登魁不應考
試可混附入拔取錄科之中你意如何(臣)聞之心
中不服即回云三年來不容人之干求豈可因做
他的屬官即順情的道理斷然不依孫國璽亦云
你此時不順從的極是如順從即爲受挾徇私矣
只是他家人可惡出言不遜說此時比不得做學
院既做我們的屬官還敢作怪麽我聞此言未免
著惱將他家人叱呵幾句將書子擲還他去了等
語(臣)於此時亦毅然拒之無所瞻徇畏懼(臣)於八
月初三日到任初六日署撫入闈至十三日署撫
忽傳杭守入闈吩咐如今外簾新例用的是幾箇
府州縣佐貳官辦事遲鈍可傳諭布政司速選幾
箇科甲人入闈辦事(臣)驚駭云士子考過兩場如
何另選得外簾官違科場條例即是違
旨這斷行不得至下午杭守又來說蔡大人之意定要
如此(臣)又回云大人要行我當以科場條例具詳
斷不敢委曲順從似此等違例壞法之事無論其
當如何修築或云補漕倉穀當乘此豐年及時購
到任數日支放提標閏月米折銀兩即有書役邵
瀚與營弁通同索取陋規每石四分於提督處發
任即催辦乍浦水師滿營糧餉適署督(臣)性桂閱
視海塘署撫(臣)蔡仕&KR1550;入闈所有撥定糧餉必俟
督撫批詳到日始辦恐趕不及臣即一面具詳一
在酌量緩急情形有不可拘泥之處耳再(臣)前摺
奏請
皇上賞假省親者原爲今冬明春復
命之日便道而言也今蒙
天恩授(臣)以藩司重任一切庫帑及地方事宜正需料
奏并繳
御筆訓旨三摺叩謝
天恩謹
奏
所奏朕甚嘉之堅持此志毋稍遷移可也
署理浙江布政使(臣)程元章謹
奏爲跪讀
聖訓感激銘心繕摺恭繳再陳愚悃事竊(臣)於十月十
八日跪接
皇上御批奏摺到(臣)隨捧至靜室跪讀荷蒙
聖恩優賞訓勉(臣)感愧交集倍深悚惶伏念(臣)識淺才
庸蒙
皇上授以重任刻刻儆愓不敢不竭盡心力凡屬當行
御批謹
奏
但循理而不尚氣方稱大丈夫之行爲聖人貴和而不
流太上不敢爲天下先能於此處得力何往而不利貞
也
署理浙江布政使(臣)程元章謹
奏爲密陳事竊(臣)到任之初即料理水師滿營赴乍
浦先催運糧餉次作四次委官護送其家口臣密
問護送之官及平湖知縣水師營踴躍如何皆云
糧餉不敷其用不免窮愁之狀(臣)查此水師八百
名有在杭之未汰兵三百七十四名原食甲糧每
月領米二石五斗餉銀二兩馬乾銀三兩原可贍
養八口十口之家一入水師即去其馬乾三兩爲
數巳減尚可支持而又報故一名即汰去一名不
能常得此數其新拔之四百二十六名每月只領
銀一兩五錢米三斗實在不敷其用即就現在相
形而論同一水師同一操練新拔者與未汰者食
餉相去懸遠亦未爲均平近蒙我
皇上仁恩疊沛格外賞給生息銀數萬兩滿漢各營俱
歡欣踴躍感激無地獨此水師滿營日用艱難未
免有殷殷待
澤之想(臣)看海疆重地設立水師所以捍外而衛内倘
其内顧心憂恐非所以鼓勵軍心也(臣)因密語於
督(臣)李衛亦與(臣)見相符爲此謹陳愚見此滿營
水師不必加糧而可加賞欲議加賞宜先定罰或
每月大操一次其勤習熟練者賞銀米若干其懶
惰生疎者除不賞給外尚當懲戒如此則恩與威
並用而賞罰予奪之大權總由我
皇上主之而勤者感激愈奮即惰者亦鼓舞爭先矣(臣)
職司出納非不知
國帑爲重敢於糜費錢糧緣目睹艱難情形不敢不
據實奏
聞伏乞
聖鑒謹
奏
所奏可嘉自另有諭旨至於以賞罰勸懲而寓養兵之
論殊有未協若不限以一定之數如何久遠循行此見
頗屬迂疎
署理浙江布政使(臣)程元章謹
奏爲奏明晚禾豐收米穀價平海塘安瀾地方寧謐
事竊照浙省今值萬寶告成所有晚禾收成分數
據各屬稟報前來自十分九分八分以及七分六
分不等米價自七八九錢一兩至一兩一錢不等
再查浙省錢糧素稱難追自我
皇上沛從古未有之鴻恩既減嘉湖浮糧永著爲例今
歲又蠲免十分之二額賦六十萬兩士民頂戴
皇恩慕義向風輸將恐後時維九月而全完者則有嘉
興府屬之嘉興秀水平湖石門桐鄉嘉善海鹽七
縣杭州府屬之富陽縣嚴州府屬之壽昌縣寧波
府屬之定海縣解司地丁悉報全完現在本年錢
糧通省未完者不過四十餘萬明歲奏銷似可通
完此實浙省從來難得之事而獨見於今日者也
再浙江海塘於九月初二初三兩日風潮大作報
到海寧縣草塘石塘坍卸數百丈(臣)即親赴海寧
一路閱看隨將看過潮險情形及搶築工程回至
省城據實申報署督撫多委人員修築(臣)觀浙江
潮勢全歸海寧其西南紹興所屬地方近有漲出
田畝現在勘丈報墾所以潮勢側注直逼海寧也
查從前塘外尚有數里漲沙護塘至今年六七月
大潮將沙土刷洗無存潮汛每日早晚去來四次
衝刷塘根實甚危險其草塘之坍卸則有曹殿壩
陳文港數處東石塘之坍卸則有華嶽廟念里亭
數處幸而有督(臣)李衛預撥鹽務銀一萬兩委道
員王斂福督同在工人員搶修杜築方保無虞而
其衝刷之勢則未全寧息也(臣)看閱塘工後將
題撥秋汛銀兩詳明署督撫發銀二萬兩督(臣)李衛
回任後親驗情形又發銀一萬兩辦料興工乘冬
月潮退修築以防春汛大潮理合恭摺奏
聞謹
奏
搶修草塘等處坍卸幸保無虞深慰朕念但海塘乃浙
省第一要務當竭力協助督臣敬愼爲之時刻不容疎
忽者
浙江布政使(臣)程元章謹
奏爲恭謝
天恩事竊(臣)於本年正月接奉督(臣)李衛轉行部文到
(臣)蒙
聖恩實授(臣)浙江布政使(臣)隨恭設香案望
闕叩頭謝
恩除詳請督臣代
題叩謝
天恩外(臣)才識淺陋伏讀
御筆訓旨以循理而不尚氣教(臣)仰維
聖言中正和平該括天地古今經常不易之理(臣)日夜
恭繹刻刻銘心(臣)嘗見賦氣餒者不入於推諉廢
事即流爲俯仰從人而賦氣壯者不入於偏執自
用即流爲慷慨爭先夫推諉廢事其心固不堪自
問而慷慨爭先其道亦未爲全是總之立一念行
一事實是爲
國可以上告
君父不但督撫可擔即藩司亦可擔也如實非爲
國不敢以上告
君父不但藩司不敢擔即督撫又豈敢擔乎此中只爭
公私之界是理與非理之間而一切矜才恃氣總
無所用之(臣)惟夙夜省惕悉心體會
聖諭理氣二字凛遵以行斷不敢頃刻有違也謹繕摺
恭繳
聖諭叩謝
天恩謹
奏
所立之志及所見處俱是矣惟當加勉實行
浙江布政使(臣)程元章謹
奏爲據實僃陳海塘情形事竊海塘爲浙江第一要
政(臣)曾兩次具摺奏
聞蒙
聖諭諄切(臣)時刻警心不敢疎忽上年十二月㡳及今
年正二兩月報草塘坍矬六十餘丈(臣)即親往逐
段細加勘驗查西塘自華家衖至浦兒兜長二千
餘丈俱爲草塘草塘者用柴加土築成堤岸潮平
可以無虞潮險不時坍矬隨坍隨築恐不可恃所
以督(臣)李衛奏請於草塘内再築石塘一道以僃
潮汐現在勘丈估修過草塘之東爲五百丈大石
塘此大學士朱軾爲浙江巡撫時所修也其塘底
用梅花樁上用大石版層層合縫工程堅固並無
坍卸過大石塘之東經海寧縣至尖山七十餘里
俱爲塊石塘塊石塘者用大小石塊參差錯雜堆
砌成墻原不過一二尺内用土築不用灰不合縫
料物原儉而工程亦不堅固外用坦水二三四層
不等坦水如階級式外用樁排内填石塊以緩潮
之勢保護塘根法非不善但前年有漲沙數里潮
不爲患及至沙洗無存而坦水塘身多至坍卸有
報坍數丈數十丈者現在就其坍塌段落改築條
石塘下寬八尺頂寬五尺庶乎可以禦潮矣但(臣)
細看舊日塊石塘工俱屬鬆薄不堅此修彼坍實
無一段可以站立者今欲將數十里盡行拆修不
惟浩費不貲難以動工且潮刷塘根亦不敢俱行
拆毁興修也(臣)即將勘驗情形與李衛再四商量
現在有陳世侃所捐之四十萬兩以爲僃工辦料
之需坍卸一段改築條石一段其未坍之處俱飭
工員加土培闊即塊石坍卸而尚有堅土捍禦可
以搶築目下督理塘工杭嘉湖道王斂福人頗耐
勞修理亦勤工員同知吳弘增李煚李飛鯤三人
分段趕築無敢諉卸其所修工程亦屬著力將來
可以無虞理合據實奏
聞謹
奏
敬愼料理毋致少有疎虞
浙江布政使今陞安徽巡撫(臣)程元章謹
奏爲恭謝
天恩瀝陳下悃叩請
陛見跪聆
聖訓事雍正八年五月二十四日(臣)接到督(臣)李衛准
吏部咨奉
上諭安徽巡撫魏廷珍著調補湖北巡撫安徽巡撫員
缺著浙江布政使程元章補授魏廷珍程元章俱著
即赴新任若有奏請訓旨之處具摺陳奏欽此轉行
到(臣臣)隨恭設香案望
闕叩頭謝
恩訖竊(臣)中州菲材叨列史館不數年間荷蒙
聖恩超擢陞授安徽巡撫聞
命之下感深五内悚惶莫措伏思巡撫乃封疆重寄通
省事件無一非其職任以(臣)庸愚豈能動合機宜
仰懇我
皇上允(臣)
陛見俾(臣)得一一跪聆
聖訓不但微(臣)戀
主誠悃得以稍慰而祗奉
訓諭辦理庶可不致貽誤封疆爲此繕摺恭謝
天恩叩請
陛見謹
奏
目下不必來京往赴新任聽候諭旨
安徽巡撫(臣)程元章謹
奏爲謹將經歴地方情形據實陳奏事竊(臣)於上江
一帶地方多未經歴且廬鳳二府現報水災(臣)思
由大江揚帆赴任則地方情形並無見聞(臣)隨渡
江由陸路赴任所有(臣)經歴地方情形一一爲我
皇上陳之
一(臣)自江浦縣至安慶府將及千里經過滁州定
遠合肥舒城桐城等州縣雨水調勻禾稻茂盛米
價亦平民俱安樂惟鳳陽府屬之臨淮懷遠并泗
州數處貼近淮河一遇水漲常多被災報到日(臣)
即於途中委員星飛確勘撫恤另疏
題逹
一(臣)看廬鳳二府田多荒蕪細察所由其地習俗
多靠婦人耕種男子遊蕩以致可耕之田無不抛
荒地方官多置不問(臣)即面飭府州縣諄告以省
耕勸墾之道倘申飭過一年之後田不勸墾民俗
游惰惟該地方官是問
一江北一帶乃江西廣東等省驛路通衢京餉不
時過往竟有二三十里無一營汛者甚屬可虞(臣)
即面飭州縣寬以三月限期令確查一路險要荒
僻營汛疎闊之處詳明酌量添設已設營汛之處
俱行修葺完好如再廢弛定即嚴參
一(臣)到任伊始地方官賢否未能周知其大槩光
景推諉廢弛者居多俟(臣)訪查確實秉公舉劾不
敢絲毫瞻徇有負我
皇上簡畀重任之至意
一各州縣倉穀現在委員查盤藩庫錢糧速催署
司劉柟查盤出結後(臣)即親赴江寧查盤清楚具
題
一刑名案件關係尤重安徽臬司一缺於(臣)到蘇
州接印時署督(臣)史貽直云已題委江安糧道劉
永璜署理矣(臣)雖未與劉永璜共事而史貽直既
經題委自必實有所見(臣)看其辦理刑名何如再
爲據實陳
奏
一安慶府城枕臨大江上接湖廣江西下通江寧
等處省城相去俱有數百餘里盗賊出没其間撫
標城守水陸各營最關緊要從前撫臣每不親加
操閱以致營伍廢弛(臣)蒙
皇上特恩授以封疆重任何敢仍蹈前轍不加整頓現
在嚴飭將弁按期操演(臣)再不時親閱以示鼓勵
以上數條(臣)識淺才庸膺兹重任蚊負難勝伏乞
聖恩詳加訓誨俾(臣)得夙夜凜遵以期仰報
高厚於萬一謹
奏
覽所奏各條俱悉竭力勉爲之毋辜負朕之委任
安徽巡撫(臣)程元章謹
奏爲詳陳地方情形事宜仰懇
聖訓事竊(臣)於到任後即將(臣)所經歴見聞略陳梗概
至今二十餘日以來(臣)趕辦未接任時壅滯一切
刑名錢榖案件仍詳加訪詢關係地方緊要事宜
有廢弛日久不得不整頓者數條爲我
皇上陳之一沿江要地營署營房煙墩塘船等項亟宜
修葺也一廬州府城内河道亟宜開濬也一城垣
坍塌所宜亟修也(臣)查江塘巡船所費不過十兩
之内塘汛營房墩臺望樓等項所費無多仍責成
地方官修理至城垣河道工程以及水旱偏災急
需非府縣官所能捐辦而正帑錢糧亦不可輕動
(臣)聞各府州縣尚有未全報出之鹽商規禮銀兩
俟(臣)查出若干奏爲辦公之用再署藩司噶爾泰
曾統報藩庫盈餘銀五萬餘兩撫臣衙門並無册
案可查俟(臣)查盤藩庫後逐款詳悉
奏明仰懇
皇上睿裁賞給辦公則緩急有賴而地方事宜可以漸
次整頓矣謹
奏
此奏高其倬帶往江南與程元章會商辦理
安徽巡撫(臣)程元章謹
奏爲敬陳愚悃恭請
聖訓事竊(臣)查山東被水饑民蒙
聖恩蠲免錢糧發帑賑恤固己共慶生成不致失所矣
而其素無産業佃田傭工不能自立之人亦有一
遇荒歉未待賑濟即扶老攜幼匍匐鄰境就食者
查上江地方外來饑民雖不甚多而其情形亦甚
堪憫現在署督(臣)史貽直與署藩司劉柟將奏留
署司噶爾泰養廉銀三千餘兩助給盤費遞送回
籍是亦毋使流離失所之意(臣)思此等饑民既跋
涉一二千里來至上江目下米價甚平壯者或佃
田傭工覓食亦易其老幼廢疾不能謀食者(臣)查
上江原有捐積之米每畝二合存貯各州縣以爲
僃賑之需(臣)移會督臣酌量動支按名日給三合
可以不至饑餓度此寒冬俟明年春和再設法勸
諭資助回籍庶爲安全再遏糴一事最爲各府州
縣之通弊其意以爲鄰境搬運恐豐收者或至不
足職守地方不得不然殊不知無分此疆彼界均
是
聖朝赤子運此地之有餘以補彼地之不足憂樂相關
豐歉與共庶幾仰副我
皇上四海一家萬物一體之至意况豐歉原無定所目
前鄰境籍資於此地安保此地不藉資於鄰境豈
可拘守一偏之見致使災患竟不相恤江蘇所屬
被災地方鄰近安徽者不能不資安徽安徽山東
得以相資而民食不至艱難矣爲此謬陳管見伏
乞
聖訓謹
奏
已有諭旨矣
安徽巡撫(臣)程元章謹
奏爲據實陳奏事竊(臣)到任數月以來訪確聲名狼
籍不堪之太湖縣李佳士六安州李懋仁斷難姑
容巳經(臣)具
題劾參其勤愼供職試俸已滿者(臣)已經會疏保
題其才不勝州縣之任者俟(臣)酌量
題請改用教職其餘州縣若非貪劣昭著尚可勉勵
者仍不時嚴飭以觀後效署按察司糧道劉永璜
勤愼供職頗不瞻徇所屬知府七員安慶府知府
徐士林操守好人明白太平府知府李暲謹愼勤
敏池州府知府李士傑操守好人謹飭餘則俱平
常供職倘有查出瞻徇情弊斷不姑容以貽誤地
方有負
皇上任用之至意也謹
奏
察吏爲督撫第一要務能如是留心甚好
安徽巡撫(臣)程元章謹
奏爲陳奏事竊(臣)才庸識淺辦理地方事務懼不勝
任謹僃細陳奏伏乞
睿鑒
一安慶所屬勘明夏被水災有宣城旌德懷遠銅
陵建平五縣勘明秋被水災有寧國無爲壽州鳳
陽臨淮懷遠虹縣泗州五河潁上十州縣鳳陽長
淮二衛俱巳核明饑口造册放賑外獨鳳陽之靈
璧縣被災實有七分而知府葉旉知縣吳之綱暨
委勘之試用蒙城縣知縣魏允中通同隠匿捏結
報不成災續據委員鳳陽道何宗韓等勘明諱災
匿報是實雖經(臣)立即
題參飛飭撥榖補賑而失察之咎(臣)實難辭也
一鳳陽府知府葉旉係忠節之後(臣)上年赴任過
鳳陽府屬地方面加勸勉冀其努力自愛無負
聖恩乃觀其人辦理地方事情俱浮而不實詢以屬官
一捧讀
聖諭查賑咨送外來饑民(臣)與督臣咨商畫一大口每
日給盤費銀五分小口三分一面查明造册賑恤
一面咨會鄰省彼此接送給與盤費收留安插至
饑民中有百工匠作素無田產專靠手藝營生者
如一例送回本籍荒年既無雇覓工作其人又無
田土可耕必致束手無策(臣)與督臣咨商於此等
一上江所屬州縣積玩巳久如墩臺營汛等項坍
卸者甚多(臣)到任委員查看限以三月之内修理
完固今春委員查驗而修完者尚不及半(臣)復與
一臣前奏請將藩司盈餘銀兩酌存辦公督(臣)高
其倬到任後(臣)又商議此款銀兩藩司巳造入正
項册内部文撥解京餉無庸議留至(臣)所奏各屬
尚有未經報出之鹽規禮飭令報出存爲公用各
屬陸續報有數千兩尚未報齊督臣又云鹽(臣)伊
拉齊亦查此項未便查奏(臣)思鹽臣與督臣撫臣
一安慶撫標城守三營弁兵宜按期操練以肅軍
紀(臣)於二月操期又親看大操一次較上年冬間
奏
逐條批諭矣
安徽巡撫(臣)程元章謹
奏爲棍徒糾黨假公濟私沿門嚇詐大干法紀事竊
(臣)據署布政使劉柟詳稱據潁州詳霍邱縣有一
夥無賴光棍糾合多人將各保凡有田之家開列
長單以首告欺隠爲名沿門嚇詐肯助盤費者即
去其名無論有欺隱無欺隱俱要詐財若不依從
定要列姓名詞狀拉到江寧安慶拖累到二三年
一單動開數十百家沿門恐嚇民心惶惶莫可言
狀等語又據潁州詳與司詳無異(臣)正在察訪間
於八月十六日放告果有霍邱縣棍徒蔣正陳班
姚文重方子亮朱恆等控首多人當據霍邱縣被
害民人陸從禮等十餘人當堂訴質嚇詐財物有
據隨發署按察使劉永璜審問據該司訊供詳報
據蔣正等供同夥八九人陳天爵爲首嚇詐得數
十家米稻銀錢是實俱各供認不諱等因前來除
將供認得財之陳班等五人幷其夥黨批司轉飭
該州縣訊明追贓究擬外其田之有無欺隱(臣)現
在諄切出示令民據實自首與其隱匿不報徒飽
光棍之慾壑何如遵
旨一一首明安然爲
盛世之良民隨檄行該州縣勸導去後(臣)再有請者嚇
詐財物罪在不宥而欺隱田糧亦法所難寬(臣)思
該州縣除首報欺隱外尚有隱田亦未可知(臣)懇
皇上天恩再寬以半年之限令其自首陞科如限内不
肯首報或經查出或經保甲告發令該地方官親
行按册抽丈多則計畝論罪小民諒亦無敢隱匿
矣事關清查田畝(臣)不敢悠忽從事亦不敢孟浪
輕舉伏乞
聖訓指誨俾(臣)得以祗奉辦理謹
奏
照所請准予寬限該部知道
安徽巡撫(臣)程元章謹
奏爲謹陳詳委屬員仰懇
聖訓事竊(臣)查府州縣缺出向例皆由藩司詳請委署
此雖往例而於安慶行之實有未便安慶去江寧
布政使衙門七百餘里詳文往來一次每至半月
有餘倘所詳未協再駁另詳或批定之後該委員
别有事故又復遴員詳委往還稽遲每懸缺至三
四月之久以致地方諸務每多廢弛(臣)請嗣後凡
督臣主稿出缺之處即就近令藩司具詳委署仍
移咨撫臣衙門飭知臬司存案凡撫臣主稿出缺
之處即就近令臬司具詳委署仍移咨督臣衙門
亦飭知藩司存案如此則員缺不致久懸而地方
諸事均免貽誤矣爲此敬陳管見伏乞
皇上聖訓俾(臣)得祗奉辦理謹
奏
該部議奏
安徽巡撫(臣)程元章謹
奏爲恭報雨水米價二麥長茂情形事竊(臣)查正二
月雨水調勻二麥長茂三月以後雨水較多二麥
尚不至受傷安慶府屬米價每石八錢八分九錢
一兩一兩三分一兩一錢不等徽州府屬中米價
每石一兩四錢五分一兩五錢一兩一兩二錢五
分一兩二錢一兩四錢不等上米貴者一兩六錢
五分寧國府屬中米價每石一兩二錢一兩二錢
五分一兩三錢五分一兩四錢一兩五分不等上
米貴者每石一兩四錢五分池州府屬中米價每
石一兩一錢二分一兩五分一兩二錢五分一兩
一錢不等上米貴者每石一兩三錢五分太平府
屬中米價每石一兩五分一兩四分九錢五分不
等上米貴者每石一兩一錢廬州府屬中米價每
石一兩六分一兩五分一兩二分一兩一錢一兩
二錢五分不等上米貴者每石一兩三錢鳳陽府
屬中米價每石一兩一錢五分七錢八分一兩四
錢九錢五分一兩三錢一兩七錢八分不等滁州
屬中米價每石一兩一錢一兩五分一兩不等上
米貴者每石一兩二錢和州屬中米價每石一兩
一錢五分上米一兩二錢五分廣德州屬中米價
每石九錢一兩五分不等上米貴者每石一兩一
錢六安州屬中米價每石八錢五分一兩一兩四
錢五分不等上米貴者每石一兩五錢泗州屬中
米價每石一兩五錢五分一兩二錢一兩三錢二
分不等上米貴者每石一兩六錢潁州屬中米價
每石一兩一錢二分一兩一錢五分九錢五分不
等上米貴者每石一兩二錢六分亳州屬中米價
每石一兩二錢一兩四錢五分一兩四錢七分不
等謹
奏
覽所開米糧價値甚屬繁而不明
安徽巡撫(臣)程元章謹
奏爲密陳事本年二月二十日准湖南撫(臣)趙弘恩
密咨到(臣)查曾靜所供姦人王澍根底家屬産業
及王澍舊日同窗原任耒陽縣知縣張應星家屬
現住徽州府先即摘喚確訊王澍家屬下落并其
與王澍同窗交好之處移到王澍圖形一紙鈔供
册一本(臣)當即選差把總李竒前往徽州地方愼
密緝訪三月十二日據李竒密禀訪得張應星家
屬向住徽州府城内張應星已故伊子張秀公遷
移在休寧縣三十一都一圖小濱居住(臣)隨密飭
休寧縣協同李竒前往密查喚訊不得疎縱亦不
得驚累無辜俟拘到張秀公詢明伊父平日與王
澍同窗交好之處并王澍家屬下落嚴拏審究容
(臣)另
奏外謹將密訪張應星之子張秀公住址下落先行
奏
聞謹
奏
覽奏知道了毋得少有疎縱以及枉濫株連
安徽巡撫(臣)程元章謹
奏爲盤查積貯以濟平糶事竊(臣)到任後撫(臣)魏廷
珍移交各屬實貯穀米共十五萬餘石(臣)俱委員
盤查取結由藩司彙詳
題報在案安徽所屬十四府州存貯倉穀僅有此數
係屬最少上年夏秋成災共十七處撥賑穀九萬
餘石續查出靈璧縣成災現在確查饑口撥榖補
賑共約費穀十萬餘石是一歲之賑而通省餘存
實貯不過四五萬石不足以濟今春平糶之需(臣)
查雍正四年蒙
聖恩特發銀十萬兩分派安徽各屬買榖貯倉僃賑至
今尚未報銷巡撫衙門無册可稽(臣)隨飭藩司確
造款册如有虧缺即行
題參據報各屬共買榖一十八萬五千餘石尚存銀
三千九百餘兩(臣)一面委員盤查令各地方官將
買貯榖石於此青黃不接之時酌量平糶以濟民
食以仰副我
皇上愛育黎民之至意爲此繕摺陳
奏伏乞
聖鑒謹
奏
覽奏已悉秉公竭力辦理以期無忝厥職
安徽巡撫(臣)程元章謹
奏爲恭報二麥收成分數事竊照今歲上江地方雨
暘時若二麥暢茂今已刈穫(臣)通行飭查據各府
州將收成分數開報前來俱有十分九分八分以
及七分六分不等其二麥價値大麥每石自三四
五錢至一兩一錢不等小麥每石自六七九錢至
一兩六錢不等又據安徽十四府州屬報到雨水
俱已霑足田禾插播齊全青葱長發可望有秋所
有二麥分數價値秋禾插播情形恐厪
聖懷謹繕摺恭
奏伏乞
睿鑒謹
奏
據奏闔屬二麥收成分數及雨水禾稻情形以手加額
覽之
安徽巡撫(臣)程元章謹
奏爲遵
旨陳奏事竊(臣)前奏安徽各屬春季米價一摺蒙
硃批訓旨覽所開米糧價値甚屬繁而不明欽此(臣)跪
讀之下恐懼戰兢惶悚無地(臣)前奏因據各屬所
報價値按其縣分挨敘以致價値高下錯雜無序
實屬繁而不明兹謹將春季各屬米價另繕清摺
再爲陳
奏伏乞
睿鑒(臣)不勝悚惕惶懼之至謹
奏
朕一日之所披閱及一切訓諭甚屬殷繁舉凡爾等奏
章朕皆自首至尾詳視不遺如或覽或不覽何必諄諄
命爾等具摺耶當諒朕心力所能擇緊要處簡明陳敘
以聞方是若動以幕賓門客綴輯閒文混行冒瀆甚至
以數兩幾分花賬連篇累牘任情開列以相煩瑣於心
忍乎思之
安徽巡撫(臣)程元章謹
奏爲再陳愚悃事竊(臣)前密陳漕務關係重大不敢
遽議停運一摺實(臣)區區愚衷不敢不敬陳於
君父之前未蒙
諭旨訓誨(臣)彌切悚惶(臣)於另摺跪讀
訓旨當兹軍需浩繁之際内外宜視爲一體諸凡公用
留意節愼欽此仰見我
皇上睿慮周詳因時制宜超越(臣)愚識見萬萬也(臣)因
思
國家經費應有緩急移緩就急實通融酌劑之道(臣)
前就
天庾積貯計之則見漕務關係重大不敢遽議停運而
於軍需浩繁之際漕糧於三年之内勻折一年是
亦通融酌劑之議今督(臣)高其倬亦議將安徽司
道折徵一半之議改照江蘇三年勻折一年之議
咨覆漕(臣)性桂并移咨到(臣)漕臣亦催(臣)議覆(臣)
思十月收漕之期轉瞬即屆不敢遲誤隨亦議三
年勻折一年咨覆漕臣俟漕臣彙齊奏請
聖裁伏念天下大計移緩就急運籌酌劑惟我
皇上聖謨宏深籌畫盡善非(臣)愚所能見及萬一(臣)才
庸識淺不敢膠執管見亦非敢奏議互異懇乞
皇上訓誨開導俾(臣)得以祗奉辦理爲此謹
奏
汝錯會朕意矣前摺所批軍需浩繁之諭蓋指地方不
急之浮費可以節省者而言非令汝等設法協濟國用
也何庸愚不逹一至於此
安徽巡撫(臣)程元章謹
奏爲密查事竊(臣)准湖南撫(臣)趙弘恩札開照得曾
靜所報姦人王澍一案本都院遵
旨查詢今將節次詢過曾盛任鍾湘羅一奎等各供情
繕摺奏
聞外查各供王澍係江南人爲此照鈔全供照繪圖像
密札前詣貴都院請煩查照在於貴屬密訪王澍
根底或另有的名的姓併查拏家屬財産其原任
耒陽縣知縣張應星親屬己回原籍徽州亦再煩
爲摘喚確詢密爲扎覆以便擬
奏等因到(臣臣)隨經密差把總前赴徽州府屬查出
原任耒陽縣知縣張應星之子張秀公密報到(臣)
一面密飭休寧縣嚴拏看守隨將拏獲張秀公緣
由繕摺具
奏續又於本年四月二十六日接到大學士公馬爾
賽等寄來原
奏摺内開據湖南巡撫趙弘恩查審姦人王澍一案
訊據曾盛任等各供王澍到曾靜處及停宿祝融
庵鍾湘等家與鄧子參羅一奎等供詞相同且據
僧彌增鍾湘鍾清霞羅一奎俱稱形狀與畫圖無
異是大領垇已死之姦人爲王澍無疑應如趙弘
恩所議將已死王澍銼屍揚灰其供明鍾湘一干
人等俱行釋放但羅一奎既供王澍係江南人應
密行文江南督撫令其留心查訪倘得蹤跡即查
拏家屬密行訊究以窮姦黨而快人心其曾靜稟
呈王澍原帖(臣)等密封收貯爲此謹請
旨雍正九年四月初九日奉
旨依議欽此等因并鈔趙弘恩奏摺及曾盛任等供詞
封寄到(臣)隨密飭按察司提犯查訊續據該司稟
據休寧縣訊據張秀公供出同在耒陽縣任所之
孫儀周張振蕃二犯隨密飭一併提訊於五月二
十二日恭接
硃批諭旨覽奏知道了毋得少有疎縱以及枉濫株連
欽此欽遵密催按察司迅提張秀公等去後隨據
徽州府委員押解張秀公等到皖(臣)隨提犯親訊
據張秀公孫儀周張振蕃各供均不認識王澍並
非張應星同學亦無僧人彌增持書借銀之事(臣)
恐其畏累狡飾又設爲唐思在湖南巳供認僧人
彌增到縣取銀并張應星與王澍同學之語以窮
其詞伊等堅供並無影響願求提到唐思對質據
此查各犯供詞不無狡辯難以遽信但查湖南審
供王澍與張應星同學係彌增轉述王澍之言而
彌增原供又稱銀帖是王澍呌曾盛任代寫給與
僧人的僧人因不信他所以不敢赴縣領取銀子
等語是取銀之事原屬烏有且果係同學彼此筆
跡自相熟識託人代取財物尤以親筆爲憑王澍
令彌增向應星取銀何不自寫字帖乃假手於曾
盛任代寫致令筆跡無憑此等供情尚未確鑿至
唐思即唐詩久在應星署内供役王澍於雍正元
年盤桓耒陽等縣地方果與應星交好必曾到署
探望唐思依附應星非親非友又非豢養家僕張
秀公等即畏罪狡辯唐思必不能代爲支飾縱令
唐思曲徇張秀公等而應星在任日王澍往來衙
署斷難掩書役人等之耳目似應一併移查確供
再行質審方可定案再湖南審供曾盛任代王澍
筆墨彌增領王澍銀帖鍾清霞與王澍談文鍾湘
延王澍處館羅一奎爲王澍僕從日親日近當無
不細問王澍籍貫之理今湖南各犯但稱王澍係
江南人其實係江南何州縣地方俱未供明況曾
静與王澍密邇知交定知籍貫根底今曾靜及曾
盛任等現在湖南仍應查訊確供指出王澍實在
籍貫立究黨羽盡拔根株庶可鋤姦黨而快人心
除現在遍行密查王澍家屬下落將張秀公等嚴
禁看守并密咨湖南撫臣查覆外所有(臣)密訊張
秀公等供詞另繕一摺恭呈
御覽理合將訊供咨查情由繕摺陳
奏伏乞
皇上睿鑒施行謹
奏
仍遵前諭行其中人犯如審明實係無干者即予釋放
或尚有候質處暫令保出在外毋致無辜久繫囹圄須
知冤抑平人與疎縱匪類其過相等秉公爲之
安徽巡撫(臣)程元章謹
奏爲密查事竊(臣)前具摺陳奏據湖南撫(臣)趙弘恩
密咨原任耒陽縣知縣張應星與姦人王澍同窗
借銀情事提訊其子張秀公等一案奉有
硃批訓旨(臣)跪讀之下仰見我
皇上訓示平允之至意
硃批到(臣)之時督(臣)高其倬巳將張秀公提審解赴江
寧(臣)即敬錄
諭旨密齎督臣衙門一體欽遵辦理俟關取湖南各犯
確供到日再行提訊定案其王澍家屬下落現在
遍行密查務究根株不敢疎縱所有遵奉
諭旨辦理之處理合繕摺奏
聞謹
奏
此等些小事何必頻頻瑣瀆
安徽巡撫(臣)程元章謹
奏爲恭報秋禾收成分數事竊照今歲安徽等屬地
方雨水霑足秋成豐稔(臣)通行飭查據各府州將
收成分數呈報前來查安徽寧池太廬鳳七府並
滁和廣六泗穎毫七州及所屬收成俱有七八九
十分不等此皆我
皇上敬
天勤民時以稼穡爲念所以秋穀豐登咸慶大有除將各
屬收成細數另摺分晰恭呈
御覽外爲此繕摺奏
聞謹
奏
覽秋成分數朕懷曷勝欣慰
安徽巡撫(臣)程元章謹
奏爲陳奏事竊(臣)查安省雍正八年正當舉行
大計因署督(臣)史貽直與(臣)均係履任未久屬員賢
否未能周知俱經
題請展限於雍正九年補行今督(臣)高其倬調署雲
貴廣西總督印務署督(臣)尹繼善甫經署事復又
題請展限緣
計典例應督撫會核舉行(臣)亦循例具
題請俟雍正壬子年補行尚未准有部覆伏思察吏
安民封疆首務(臣)不敢因
大計暫停稍爲寬假因循於屬員中貪婪不法昏庸
溺職者俱經特疏糾參其才力不及者并請改補
教職外(臣)查安屬尚有才非肆應而身任繁劇者
有辦事勤敏而職任簡僻者均應酌量調補庶於
地方有益但目下正當收漕之候一時更換恐致
推卸貽誤統俟漕務事竣(臣)與督臣酌量繁簡會
疏
題請調補再安徽現在試用及清查事竣人員内有
經委署辦事勤愼者亦酌量相宜之缺
題委署理一年如能稱職另行
題請實授如此則才具中平之員不致貽誤要地而
才猷敏練之員亦得各展所長矣(臣)謹繕摺陳
奏伏乞
皇上睿鑒謹
奏
既係照例會疏題請之事何必多此一番瀆奏朕萬幾
繁勞奚暇批覽汝之閒談泛論也
安徽巡撫(臣)程元章謹
奏爲陳奏事竊(臣)前奏酌調繁簡一摺奉有
硃批(臣)跪讀之下愧悚交集汗下通身如夢方醒因思
酌調繁簡原有成例可遵(臣)當與督臣商酌會疏
題請不當瀆奏以煩
聖聽實(臣)愚昩無知非敢有心塞責乃蒙
皇上指示寬容不加嚴斥(臣)五夜惶悚儆惕不安惟有
感激
聖恩勉竭駑駘心力以仰報
高厚於萬一謹
奏
汝爲封疆大吏於朕一人尚不能仰體而致忠愛況各
牧司百姓何能體察顧惜之也動稱愚昧無知惶悚不
安以自解縱使斯語果實亦何益之有併此悚惶猶涉
虛文殊無足取今後當知愧奮加勉莫負朕之委任
安徽巡撫(臣)程元章謹
奏爲奏
聞事竊查安徽所屬地方上年麥秋收成豐稔物阜民
安秋收之後種麥最爲急務(臣)於冬月即飭各屬
查明二麥曾否種齊雨澤有無霑足據實申報去
後今據安徽寧池太廬鳳七府滁和廣六泗潁亳
七州各申報所屬地方二麥俱巳種齊雨澤霑足
又據各屬報到雍正九年十二月初九十五等日
得雪二三寸至五六寸不等雍正十年正月初三
日得雪一二寸至一尺二寸不等現在正二兩月
又得透雨麥苗長茂(臣)查瑞雪普被雨水調勻米
價不昂人民樂業皆由我
皇上至誠感格之所致將來二麥可望豐收所有二麥
長茂雨雪霑足情形(臣)謹繕摺恭
奏伏乞
皇上睿鑒謹
奏
據奏安屬雨雪霑足米價平減以手加額覽焉
安徽巡撫(臣)程元章謹
奏爲恭報二麥收成分數事竊照今歲安屬地方雨
水調勻二麥成熟(臣)通行飭查據各府州將收成
分數呈報前來查上江十四府州屬二麥業巳登
場俱屬豐稔羣黎樂業至四五兩月正値插秧之
時有需雨澤隨據各屬陸續報稱甘霖疊沛四野
霑足高下田畝禾苗插種齊全現在長茂可望有
秋所有上江二麥收成分數(臣)謹另繕清摺分晰
開明恭呈
御覽伏乞
睿鑒謹
奏
覽二麥收成分數及雨水情形朕懷曷勝欣慰
安徽巡撫(臣)程元章謹
奏爲奏覆事竊查廬州府城内向有金斗河一道壅
塞年久一遇水漲無從宣洩素爲民患經(臣)具摺
奏明設法開濬以衛民生隨檄飭廬州府知府徐大
枚合肥縣知縣趙良墅會同委員逐段估勘督率
勸諭而闔郡紳士里民皆仰體
皇上宏開水利之深仁靡不踴躍捐輸爭先恐後自上
年十一月十八日興工至本年六月初二日閱數
月而十里長河挑挖已竣適値大雨時行水自西
關湧入而河身深廣容納暢洩民居安堵水不爲
害據該府縣詳報實用過工價銀共四千八百餘
兩悉出士民急公樂輸至新築堤岸土尚鬆浮一
經大雨不無衝潰之虞(臣)復檄行該府縣出示勸
諭居民各量力隨時釘樁不但防衛河堤兼可保
護屋基從此永慶安瀾常資利賴矣所有開濬金
斗河竣工緣由理合恭摺
奏覆伏乞
皇上睿鑒謹
奏
興修水利固係美舉但當一順民情不可稍涉勉強如
果事在應行於民有益何妨動用公項如法開濬以資
利賴耶
安徽巡撫(臣)程元章謹
奏爲恭謝
天恩事本年七月二十五日准吏部咨奉
上諭浙江總督印務著安徽巡撫程元章署理欽此欽
遵移咨到(臣臣)隨恭設香案望
闕叩頭謝
恩并循例具疏
奏謝外竊(臣)一介菲才荷蒙
皇上隆恩不次擢用
簡任安慶巡撫兩載以來涓埃未效時切冰兢兹復蒙
恩旨著(臣)署理浙江總督印務聞
命之下感激惶悚益深警惕伏念浙省幅員遼闊統轄
文武兼理鹺政海關事事均關緊要在在皆須整
理(臣)受此委任覆餗滋懼惟有念念
君恩念念地方務期整飭營伍澄肅官方釐剔姦宄乂
安黎庶嚴緝私販以疏官引稽查𣙜稅以愼錢糧
不敢存一毫私意執一已臆見因循瞻顧貽誤封
疆第(臣)知識短淺誠恐措施未當仰懇
聖慈時加訓誨指示俾(臣)敬謹遵循勉竭駑駘心力以
圖仰報
聖主洪恩於萬一(臣)已將徵收關稅錢糧料理起解於
八月二十五日起程赴浙所有(臣)感激愚悃理合
恭摺
奏謝
天恩叩請
聖訓伏乞
皇上睿鑒謹
奏
覽奏知道了已有旨實授卿總督矣嚴緝私販一如李
衞爲之不可絲毫存姑息之念再者浙省向稱僧海爲
釋教焚修勝地務令俱各得所若以蔑僧闢釋爲理學
標準則誤矣除此二者之外朕俱信得及卿無可訓諭
者竭力勉爲之
浙江總督(臣)程元章謹
奏爲陳奏事竊(臣)奉
命署理浙江總督印務於九月十五日由秀水縣平望
地方入境一路察看田疇晚禾俱巳成熟現在收
穫居民樂業惟嘉興府屬之石門桐鄉二縣湖州
府屬之歸安烏程二縣於九月初九日夜雷雨交
作帶有冰雹在田禾稻間有被雹打傷長二三十
里及一二十里寬四五里及二三里不等(臣)即諭
令各該府縣確勘幷加意撫恤去後履任之日隨
酌動
恩賞僃公銀兩分别賑恤毋致失所查此雹係自東至
西所傷地方原不寬廣通縣計之例不成災惟是
就各村各戶而論現已無收目前十月初一日即
屆漕米開徵之期今被雹田稻既無收成難於完
漕(臣)伏覩我
皇上宵衣旰食勤恤民隱凡所以愛養黎元者無微不
至今石桐等四縣内被雹田畝約計應納漕米不
過二三萬石幷漕項等銀仰懇
聖恩概准緩至癸丑年秋成帶徵或分作兩年帶徵民
力更覺寬紓其南米一項係給本省兵糧幷請借
支倉榖碾放統俟帶徵還補如此則被災貧民目
前得免追呼而惟正之供將來仍不虧缺閭閻小
民實沐
聖澤於無疆矣(臣)因事關民瘼不揣冒昩恭摺
奏請伏乞
皇上訓示遵行謹
奏
該部議奏
浙江總督(臣)程元章謹
奏爲陳奏事竊查浙省海塘爲第一要務今秋沿海
各地方風潮甚大塘工尤當加意保護(臣)於履任
之初即面詢杭嘉湖道王斂福據稱今歲入夏以
來潮勢更大晝夜衝刷海寧接連仁和一帶地方
俱屬險要業經署撫(臣)王國棟等將一切石草各
塘應修應築之處分晰具疏
題報在案後於七月十六十七等日颶風陡作潮勢
雖極洶湧仰賴
皇上至誠感格
海神默祐當夜風轉潮退即獲安瀾現今已屆冬令
潮水漸平可保無虞等語(臣)因履任伊始政務殷
繁現在竭力辦理稍有就緒即當親往海塘逐一
細加確勘相度形勢飭令各委員上緊趕築防護
務期完固以資捍禦容俟勘明之日將應否添改
修築之處詳細另行奏
聞所有據禀海塘平穩情形合先恭摺陳
奏伏乞
皇上睿鑒謹
奏
覽奏已悉海塘一事應飭在工人員各具忠誠之心以
對越
神明再加以勤愼從事盡力保護以期安瀾奏績浙省雖
云政務殷繁而海塘工程最爲緊要時刻不可釋懷萬
勿因惜小費致誤大事極宜留心查勘多方防護工料
等項更須預爲區畫庶免臨期失措敬愼爲之毋忽
浙江總督(臣)程元章謹
奏爲遵
旨督辦賑恤江省竈丁事本年九月二十五日接准部
咨欽奉
諭旨以南滙縣下沙頭二三場等處竈戶鹽丁被水署
督(臣)李燦鹽道江承玠彼此遲延觀望不速行賑
濟以致窮丁嗷嗷待哺流離失業著(臣)督率江承
玠盡心辦理仰見我
皇上軫恤窮丁無微不至(臣)先於赴浙舟抵江寧時即
聞沿海竈戶鹽丁被水甚衆亟須賑恤抵任之後
隨面詢鹽驛道江承玠各該場被水竈戶作何撫
恤據稱從前止動支存公銀四百兩委員往賑八
月底復動銀四千八百兩倉米一千七百石借給
各竈戶爲修葺竈舍置僃柴滷之需又兩次共撥
鹽義倉米五千五百石并存公銀一千兩委員運
往賑恤俱經詳明有案等語當查各卷與該道所
禀相符第後發銀米爲時已覺遲緩且曾否俱已
運到各委員辦理有無未協之處諭令該道飛檄
飭查去後今欽奉
恩旨除一面轉行該道欽遵一面委令原任金華府知
府吳烱星往下沙頭二三場等處將
上諭遍示宣布
皇恩督同各委員逐一確查加意賑恤咸令得所毋任
胥役從中侵冒倘前發銀米尚有不敷立即詳報
酌量再撥務期妥協辦理俾被水竈丁均沾實惠
以仰體我
皇上格外加恩之至意所有遵
旨督率辦理緣由理合恭摺奏
聞伏乞
睿鑒謹
奏
好盡力爲之務令窮丁均沾實惠日前所降諭旨非欲
徒博優恤虛譽也不可錯會朕意稍涉疎慢致成有名
無實之舉
浙江總督(臣)程元章謹
奏爲欽奉
訓諭據實覆奏事本年十月内(臣)齎摺家人到浙隨恭
設香案望
闕叩頭敬謹開讀内恭謝
天恩一摺奉有
硃批(臣)跪讀之下仰見
聖訓周詳無微不照伏思浙省鹽政自前督(臣)李衛兼
辦以來固巳漸次清釐其辦理妥協者(臣)皆照依
而行不敢故爲矯異其鹽務項下有可節省之處
(臣)斷不敢濫用糜費至於私梟私販礙課病商(臣)
素所深惡前任安徽巡撫時凡私鹽案件俱由(臣)
衙門理結(臣)必按律究擬從不稍爲寬貸今(臣)兼
辦鹽政則緝私究販乃係專責更何敢少存姑息
枉法縱姦以負
浙江古刹叢林最多而杭郡尤甚誠如
聖諭可稱僧海(臣)本庸愚屢蒙
皇上訓誨心體力行時時奮勉政事之外不敢標立理
學之虛名前蒙
聖訓敬謹遵行今先據實覆
奏伏乞
皇上睿鑒謹
奏
硃批諭旨卷二百十一上
欽定四庫全書
硃批諭旨卷二百十一下
硃批程元章奏摺
浙江總督(臣)程元章謹
奏爲奏
聞事竊查浙省從前有截留漕米四十萬石以僃賑糶
支銷之後開捐買補除派發各縣分貯外其餘二
十萬石陸續易榖積貯省城永濟倉向交寧紹嘉
松兩分司經管後因米穀在厫年久不無折耗於
雍正五年間經前督(臣)李衛議令收米之時每石
加收四升五合以僃折耗在案詎寧紹分司徐有
緯於上年推陞離任查明伊經管項下缺少米七
千四百餘石又穀六千五百餘石除將預收僃耗
米穀抵補外實少米五千八百九十餘石穀三千
三百四十餘石又雍正九年撥運江南淮北米石
内搧出氣花厫底等項米五千四百餘石除鹽商
捐銀二千五百兩抵補外尚少米三千石此項已
經署督(臣)李燦准於鹽道庫内動支鹽務餘銀三
千兩現交署分司汪德馨買補其餘所少米穀徐
有緯指稱年例應銷名色希冀將别項公銀代伊
補墊又因前督(臣)李衛摺
奏節省鹽商公費銀兩動用款項内附有撥補永濟
倉折耗及氣花蓋頭等項米穀一語遂欲於此項
節省商費内代爲彌補(臣)到任後據司道議詳請
以鹽務餘銀撥抵(臣)查李衛送到摺稿現稱永濟
倉抵耗一項於節省十三萬兩内撥補(臣)以倉糧
關係重大不便虛懸是以照虧空倉穀一面糾參
一面買補之例批令乘此秋收速行買補仍一面
具摺奏請
聖裁定奪其如細查鹽道庫貯李衛所
奏節省銀十三萬餘兩或先已撥用或現在工程待
支或别項借用或尚欠在商未經捐繳未有餘剩
在庫是銀米兩懸徒爲紙上空談(臣)思倉儲米穀
倘有缺少霉爛俱應著落經管之員賠補定例昭
然各省遵奉今徐有緯缺少米穀已將在倉僃耗
及商捐并鹽務餘銀共撥抵過米穀一萬餘石合
之所稱應耗之數巳屬浮多此外復有缺少明係
虧空豈容又以年例應銷爲詞重開折耗況鹽務
盈餘雖非正項但業已節省歸公止可於公務支
用豈可以盈千纍萬之公銀代不肖之員彌補虧
空耶(臣)荷蒙
高厚殊恩惟知謹守繩墨不敢掩飾扶同除將徐有緯
照例
題參請
旨究追外合將從前已經准銷撥補折耗緣由具摺陳
奏伏乞
皇上睿鑒謹
奏
參劾徐有緯甚是至於鹽道庫貯節省之項曾經李衛
摺請動用辦理數處工程朕記憶未清汝其一面確查
一面咨詢李衞可也内如彌補徐有緯虧空不應之濫
用難言其無若云李衞於中染指料係必無之事總之
查詢後自然水落石出此奏朕嘉是覽之
浙江總督(臣)程元章謹
奏爲奏
聞事竊照浙省烏程歸安桐鄉石門四縣於九月間偶
被冰雹其受災田畝艱於辦漕(臣)先經具摺奏懇
天恩准予緩徵在案又查今歲夏秋之交各府田畝間
生小蟲傷害田禾得雨之後漸次消弭但蟲少傷
輕及早先得雨之處收成不過略減惟嘉屬之平
湖海鹽湖屬之武康紹屬之諸暨等縣境内有一
二處被蟲較重又湖屬之安吉州蟲患雖輕因天
目山發水灌注低窪田畝間有淹浸以上除諸暨
一縣不徵漕糧外其餘四州縣被傷之田闔縣通
計原不成災而被蟲之戶催令完漕未免難於辦
理統計四州縣被蟲田畝應納漕糧僅三四千石
爲數無多似不必與被雹之田槩請緩徵(臣)再四
思維酌令各州縣借動倉榖碾米應兌俟來歲早
穀登場時遵照上年蟲傷一案所奉
恩旨每漕米一石折徵銀一兩責令該州縣照數買穀
還倉如此則一轉移間被蟲貧民既免催呼漕糧
重大亦無遲誤而徵銀買補倉儲仍不致有虛懸
矣至於各府被蟲之田先經署撫(臣)王國棟等飭
將僃公銀兩酌量賞給助其補種菜豆(臣)抵任後
復行令查明實在乏食貧民按戶酌恤是以小民
不致失所咸頌
皇恩歡聲遍野惟是通省各州縣有捐監補漕及本年
平糶各穀俱應買補今歲收成歉薄米價不能平
減若再責令購買足數誠恐市價昂貴小民艱於
謀食今近水各縣皆赴外省糴運其距水遥遠之
地暫緩至來歲早收買補價銀俱令解貯府庫以
杜虧空之弊(臣)謹將見在辦理緣由據實
奏明伏乞
皇上睿鑒謹
奏
辦理甚屬妥協
浙江總督(臣)程元章謹
奏爲欽奉
上諭事本年八月三十日大學士奉
上諭因黃巖鎮(臣)吳進義陳奏練習兵丁頭頂夾銀一
摺奉
旨吳進義識見庸愚有忝總戎之職傳
旨申飭并令將
諭旨與(臣)同提(臣)萬際瑞看欽此隨據鎮(臣)吳進義齎
捧到(臣臣)跪讀之下仰見我
皇上明竝日月無微不照伏思訓練三軍原有經常不
易之正道似此頭頂夾銀腹皮搪箭實係無賴之
人游戲欺人之舉豈可以此教演兵丁爲此無益
之事
聖明訓飭至周且悉其噴筒一項(臣)已察看以鉄爲之
比竹堅實但配船是否適用提(臣)萬際瑞明於水
師俟其驗明會商定奪至鎮(臣)吳進義前任杭協
時(臣)爲浙江藩司同城一載見其應對奔走尚屬
伶俐而誠實不足且素好奢華恐其操守亦不可
信若嚴加鈐束猶可黽勉任事(臣)惟有時時勉勵
加意督率以觀後效所有(臣)欽奉
上諭緣由理合恭摺
奏覆伏乞
皇上睿鑒謹
奏
覽奏知道了吳進義當加意策勵之
浙江總督(臣)程元章謹
奏爲欽奉
上諭事竊(臣)接准大學士鄂爾泰張廷玉字寄内開雍
正十年十一月十四日奉
上諭江浙地方地廣人稠其中秀頑不一難保無姦邪
匪𩔖造作浮言煽惑人心冀生事端者從前尹繼善
李衛俱留心稽查以防其漸今魏廷珍程元章接辦
總督事務仍當留心稽察不可疎忽此事雖似在吏
治官方之外然較官方吏治更爲關係緊要該督撫
所當設法密察先事預防者倘目前疎縱將來發覺
時朕必於魏廷珍程元章是問再者江浙營伍海防
向來廢弛年來尹繼善李衛俱留心整頓著魏廷珍
程元章加意訓練毋令懈惰爾等可傳旨密諭之欽
此遵
旨寄信前來等因到(臣)伏查江浙地方爲四通八逹之
地五方雜處之區人煙稠密秀頑不齊間有遊手
好閒之徒造作謠言互相傳述或圖哄騙財物或
(臣)於抵任之初先經移行提鎮將弁勤加操練(臣)
不時調考以驗優劣遍加訪查以稽勤惰幷通飭
文武嚴察口岸上緊巡防務使軍伍整齊山海寧
謐今蒙
聖恩訓諭(臣)惟有益加整飭時刻訓練盡職守以仰報
聖諭緣由先行覆
奏伏乞
皇上睿鑒謹
奏
二事俱爲至要之政當時刻留心毋忽
浙江總督(臣)程元章謹
奏爲奏
聞事本年正月内據(臣)兩標中軍雷逢春呼麟稟送直
隸總督(臣)李衛發來諭帖内云近聞湖上旗民雜
遝放馬蹂&KR1011;民間田地踐蹋勝景塗抹神像攀折
果木令其派撥弁兵稽察查究旗人解送將軍民
棍交給兩縣幷稱新督院公務忙甚不必請示而
後行等語伏查督(臣)李衛於雍正九年十一月離
浙(臣)於十年九月抵任因叩謁
聖祖仁皇帝龍位及往天竺寺稽察工程不時由西湖來
往見各處廟宇景亭俱極整肅潔淨竝無旗民踐
踏田地勝景及塗抹神像攀折果木等事不知李
衛從何有此風聞且竝未咨會到(臣)而關係拏究
旗民之事直諭兩中軍不必向(臣)請示似以浙江
中軍惟聽命於直隸總督而浙江總督竟不得過
問與聞於
朝廷體統未免有悖(臣)細思李衛辦理地方事務可以
效法之處亦多其性情高亢舉動任意則係習慣
性成(臣)惟謹遵平日所奉和衷辦事不可尚氣之
諭旨學其所長略其所短總以
國家公務爲重斷不敢因其越俎欺凌遂存芥蔕彼
此牴牾以致上厪
聖懷但因李衛發來此諭已經通省共知(臣)何敢復爲
隱匿謹具摺密
奏伏乞
皇上睿鑒謹
奏
李衞之粗率狂縱人所共知者何必介意朕取其操守
廉潔勇敢任事以挽回瞻顧因循視國政如膜外之頹
風耳除此他無足稱朕歴來用人每多隨材器使不拘
定格惟以有益於事及人地相宜爲準而已如果自信
得及一切盡屬不妨但涉擬議迎合揣度預防則邈若
河漢矣誌之勉之
浙江總督(臣)程元章謹
奏爲欽奉
上諭據實覆奏事竊(臣)接准大學士(臣)鄂爾泰張廷玉
字寄内開雍正十一年二月初五日奉
上諭上年程元章赴浙時曾奏稱嘉湖所屬有一二縣
遭被冰雹田榖歉收請將漕糧寬至癸丑年完納等
語冬間奏摺來亦祇略言地方蟲傷薄收之情形竝
未詳陳一切朕意以爲蟲災尚輕該督等自已料理
妥帖矣今聞浙省上年被蟲之州縣甚多其中有收
成大歉者今春米價甚昂乏食貧民嗷嗷待哺竟有
公行搶奪之事此語似非虛傳不知程元章何以未
曾詳奏爾等可即寄信詢問令其留心訪察倘果閭
閻窘乏餬口艱難即當多發倉糧減價平糶貧苦之
民設法賑濟一面辦理一面奏聞毋得回護前非負
朕倚任欽此遵
旨寄信前來等因到(臣臣)跪讀之下不勝悚惕伏查浙
省上年夏秋之交各屬田禾間生小蟲雖多寡不
等處處皆有前署撫(臣)王國棟給油灑救又旋得
大雨隨即陸續消弭禾苖依然秀發是以委員會
同地方官查勘俱出有不致成災印結在案迨收
穫之時穀穗不綻米粒細小收成未免歉薄其中
惟嘉屬之平湖海鹽湖屬之武康安吉紹屬之諸
暨等州縣爲最甚又嘉屬之石門桐鄉湖屬之烏
程歸安於九月初九日被雹損傷禾稻(臣)於抵任
後即具摺先後
奏明請將應徵漕糧分别帶徵及動倉穀碾米應兌
幷酌動僃公銀兩按戶賑給已蒙
聖恩俞允轉行欽遵惟是浙省米糧即豐熟之年向藉
江楚等處客販接濟九十兩年連遇蟲傷業已民
鮮蓋藏附近之江南江西二省米價亦不甚平客
販無多市價漸昂貧民謀食維艱(臣)訪知情形即
通行各屬將存倉穀石於上冬十二月及今年正
月即行設厰減糶以濟民食至原奏傷重之海鹽
平湖諸暨及台屬之黃巖等縣則於僃公銀兩賑
恤之外(臣)復率同司道府各員捐發銀兩幷撥運
省倉米穀動支鹽務滷耗或設厰煮粥或按口給
米幷另委員前往監賑(臣)又慮應糶地方現存倉
穀或有不敷復經
題明借支鹽務公費銀五萬兩委員赴價平地方購
買米穀運回接濟此浙省上年歉收及(臣)辦理之
實在情形也細加查核原止歉收米貴竝非旱潦
成災顆粒無收者比惟是浙省民貧性猾稍遇歉
薄即冀蠲免錢糧通行賑濟不遂所欲即造言生
事如台屬之黃巖與寧屬之鄞縣現今米價較平
於浙西而一二姦民竟敢藉米貴爲由向殷實之
家用強勒借米穀確查其人竝非實在饑民巳將
爲首者嚴拏重處其風始息(臣)在地方固不敢忽
視民瘼上負我
皇上保民如赤之盛心又何敢張大其詞以沽名釣譽
今蒙
諭旨諄切仰見
皇恩浩蕩惠養黎元有加無已(臣)敢不悉心籌畫宣布
皇仁通飭各屬再行確查分别輕重緩急應糶者多設
厰所使遠近得沾應賑者即發銀米如有不敷詳
請續發按口實給麥熟停止務使正實貧民不致
失所亦不使姦猾之徒乘機影冐(臣)斷不敢因循
回護貽誤地方致厪
聖懷也謹此據實覆
奏伏乞
皇上睿鑒謹
奏
覽奏始僃悉情形朕懷深慰料卿非辜負擢用之人也
浙江總督(臣)程元章謹
奏爲奏
聞事竊照本年三月初三日夜風雨驟至雷聲震作逾
時始息(臣)恐春花豆麥或有傷損隨飛飭各屬確
查去後旋據杭屬之海寧縣嘉屬之石門桐鄉二
縣湖屬之安吉州烏程歸安德清長興武康等縣
陸續禀報初三日夜雷雨交作帶有冰雹在田春
花豆麥幷新發蠶桑間有被雹打傷等情查各州
縣所報情形有一鄉一村偶被微傷者有被傷偏
重地方稍寬者其中輕重不一内惟石門桐鄉烏
程歸安四縣先於上年九月被雹傷禾目今菜花
豆麥蠶桑等項正在長發復遭冰雹民情倍覺拮
据(臣)據報當即檄行布政使王紘委員星往被雹
各州縣會同該地方官逐一履畝查勘被災輕重
分晰詳報一面酌動款項速行按戶給賑務使災
黎不致失所容俟查明詳覆到日另行
題報外所有海寧等九州縣被雹情形合先繕摺奏
聞謹
奏
杭嘉湖等府所屬九州縣冰雹情形知道了加意撫恤
毋忽
浙江總督(臣)程元章謹
奏爲恭報年歲豐稔情形仰慰
聖懷事竊查浙省上年偶被蟲祲兼有數州縣被雹被
水收成歉薄經(臣)節次
奏明荷蒙
聖恩軫念民依將應完漕米漕項及雍正九年以前舊
欠錢糧分别帶徵幷動支僃公銀兩按戶給賑閭
閻小民不至失所而尤望今歲春花成熟以資接
濟乃自三月來仰邀
聖主福庇雨暘時若菜豆二麥處處豐收而杭嘉湖三
府屬所育蠶絲均有十分收成麥收之後即得時
雨早禾俱巳插種齊全五月初一初二等日又獲
甘霖大沛四野霑足晚禾現在遍插凡屬小民無
不餬口有資安居樂業交相慶幸感戴
皇仁除飭催布政司將各府實在收成分數查明彙報
另行具
奏外所有年歲豐稔雨水調勻情形合先繕摺奏
聞仰慰
聖懷謹
奏
覽麥熟蠶收雨水調勻情形朕不爲浙省憂念矣
浙江總督(臣)程元章謹
奏爲奏
聞事竊照浙屬台州一府地當濱海田少山多上年偶
被蟲傷收成歉薄米糧減少今春夏之交正直魚
汛魚船雲集皆就台買食本地倉穀減價發糶恐
有不敷而江楚採買之米又慮轉運維艱(臣)再四
思維查接壤之閩省地方上年收成豐稔米價尚
平若委員幷招商赴閩購買由海運回以資接濟
猶易爲力隨咨商閩省去後旋准福建督撫臣咨
稱閩省所産之米只敷本地民食且商人販運未
免稽遲酌議於厦門存貯臺穀内動撥二萬石就
閩委員運台交明地方官發糶如有不敷再委員
赴閩撥運等因(臣)即一面移覆閩省撥運一面飛
檄台州府遵照俟閩穀運到速即盤收酌派各縣
領回糶賣今前項穀石現在陸續運至但計到台
之日各屬二麥已經收穫十分豐稔民食有資倘
不須平糶(臣)即飭令分撥各縣存貯以實儲僃將
各縣上年及今春平糶未曾買補穀價解閩還項
倘或價脚稍有不敷(臣)當酌量於公項内撥給以
符閩省原價所有動撥鄰省倉穀酌款歸補緣由
理合繕摺
奏明伏乞
皇上睿鑒謹
奏
因時制宜如此料理是
浙江總督(臣)程元章謹
奏爲恭報雨水情形事竊查浙省各屬今歲春花俱
十分收成四五兩月雨水亦甚調勻早晚二禾皆
獲及時插種惟自六月以後雨澤愆期高田未免
乾燥(臣)先於省城寺觀及續往嘉興掣鹽隨處俱
建壇祈禱倂飭凡缺雨地方一體舉行務求甘霖
大沛以保有秋兹於六月二十日以後陸續據各
屬申報先後得雨日期及巳未霑足各等由前來
(臣)查杭州嘉興湖州三府屬據報屢次得雨分寸
約略相同雖未十分霑足禾苖尚皆暢茂寧波府
屬據報鄞縣奉化象山等縣得雨霑足其餘早稻
漸次收割晚禾亦甚秀發紹興府屬山隂會稽蕭
山餘姚諸暨上虞等縣相繼俱報得雨雖未十分
霑足要皆可望有秋早稻俱已成熟晚禾亦皆青
茂台州金華二府屬報雨水霑足者多早稻皆已
收成惟蘭谿縣據報缺雨禾苖尚無妨礙衢州府
屬西安龍游常山開化等縣俱報得雨霑足早稻
成熟者多惟江山縣有無得雨尚未報到嚴州府
屬遂安縣得雨霑足餘縣尚在缺雨惟壽昌縣現
在蟲孽萌動巳飭作速設法撲除不致爲患溫州
處州二府屬俱報得雨早稻收割將完晚禾亦甚
暢茂至通省尚在雨水未足之處(臣)飭令虔誠祈
禱務求甘霖普遍俟續報得雨齊全另同早稻收
成分數恭摺
奏明外所有現在雨水情形謹繕摺奏
聞謹
奏
覽雨水不足情形朕深爲厪念汝自督浙以來屢著種
種災異莅政臨民必有不合
天心處亟當返躬内省勉圖遷改
上蒼斷無枉施之理若仍執迷不悟自以爲是馴致大不
是矣
浙江總督(臣)程元章謹
奏爲據情代奏仰祈
睿鑒事竊照外任旗員子弟年十八歲以上者奉
旨悉令歸旗至伊等子弟中有可以助其父兄辦理事
務者准奏聞請旨而道府等官不能自逹者督撫代
奏等因欽此(臣)接准部咨隨即通行各屬欽遵在案
兹據糧儲道朱倫瀚呈稱切倫瀚係正紅旗漢軍
有親子候選州同朱孝先現年三十四歲例應歸
旗但倫瀚管理通省漕運事務繁多須得親子代
爲照料庶免貽誤實有不能相離等情又據杭州
府知府秦炌呈稱切炌係鑲黃旗漢軍出守杭郡
緣省城地處繁劇兼查海塘工程必得親信子弟
相爲照料所有親弟秦焯請留任所協助辦理以
免跋前㚄後等情各循例呈請代
奏前來(臣)查糧道杭府均屬緊要事務殷繁助理需
人仰懇
聖慈俯准朱倫瀚之子朱孝先秦炌之弟秦焯各留伊
等父兄任所協助辦理俾收臂指之力則感戴
天恩於靡涯矣理合恭摺代
奏伏乞
睿鑒批示遵行謹
奏
朱孝先秦焯准留伊等父兄之任咨明各該旗知之
浙江總督(臣)程元章謹
奏爲奏
聞事竊查溫州鎮標瑞安水師營派撥弁兵駕船出洋
巡哨至六月二十八日早潮忽遇颶風浪湧一時
躱避不及候至晚潮仍不能進港只得在洋抛泊
不期本夜風勢更猛千總楊元坐駕五號戰船椗
䌇俱斷衝礁擊碎淹斃兵丁三名功加林逢春坐
駕九號戰船椗斷漂流不知去處又玉環守僃邱
宗義坐駕八號戰船會哨到洋遇風是夜一同抛
泊亦被風擊碎淹斃兵丁十餘名據署溫鎮黃有
才瑞安副將魏國泰玉環營參將顧元亮各禀報
前來(臣)即飛檄飭行查明被淹兵丁確數加意撫
恤及九號人船下落併沉失礮械槓椇等項仍飭
作速設法撈獲容俟查明另行
題報外所有戰船遭風兵丁被淹情由(臣)謹繕摺奏
聞謹
奏
此皆六七年來未聞之事朕實代汝畏之
浙江總督(臣)程元章謹
奏爲奏請折留漕米以裕民食事竊查杭嘉湖三府
屬地方地窄人稠民間多以育蠶爲業田地大半
植桑歲産米穀除辦漕外即豐收之年尚不敷民
食向藉外江商販接濟上年偶被蟲水歉收民情
拮据荷蒙
聖恩將歉收田畝應完漕米分年帶徵發帑賑恤小民
賴以得所近今江廣等省米價亦昂商販稀少是
以杭嘉湖三府米價至今尚未平減且今歲夏秋
之交雨澤未勻杭屬之新城湖屬之歸安烏程等
縣高阜山田間有被旱之處續雖得雨但節序巳
逾似難望其結實(臣)業將情形具疏
題報并飭委員確勘在案其是否成災尚須勘明方
定而收成終不免歉薄明春青黃不接之際誠恐
米價更昂現在安程二邑應完漕糧即此細碎之
米亦難上納事關
天庾民食(臣)身任地方不敢不預爲籌畫伏查省城永
濟倉存貯米穀除從前運往江北山東散賑尚未
議補其餘又撥給乍浦滿營水師兵糧及湊放海
塘夫役工食所存無幾鹽義倉穀石除湊撥江北
山東協賑及上年賑濟松江各場被水竈戶併發
場員易買竈鹽已無存貯各屬存倉穀石上年平
糶未補以及本年平糶爲數既多恐一時驟難補
足近准部咨御史翁藻條奏每年於秋成前視年
歲之豐歉酌動庫銀往江廣等省産米之地買米
運貯平糶誠爲先事綢繆之計(臣)巳飭布政司酌
動銀兩委員採買但江廣各省現在米價亦昂加
之水脚等費成本既貴將來平糶不能多減價値
恐屬無益(臣)再四思維細加體察杭嘉二府屬晚
稻尚獲豐收仰懇
聖恩俯准各截留本色漕米五萬石以僃來春酌撥糶
濟民食湖屬之安程二縣既屬歉收本年應完漕
米一十八萬餘石并應帶徵雍正十年漕米七千
六百餘石應請一併改折徵收解部以紓民力則
三府羣黎均沐
皇仁於無既矣如蒙
聖恩俞允其折收米價可否照雍正九年
恩旨嘉興所屬漕糧每石折徵銀一兩抑或照雍正五
年部定每石折徵一兩二錢之例出自
皇上天恩(臣)未敢擅便謹具摺陳
奏伏候
諭旨欽遵謹
奏
有旨諭部矣
浙江總督(臣)程元章謹
奏爲奏
聞事竊照前任湖協副將范宗堯經直隸督(臣)李衞以
驕縱狂悖抗違怠玩參
奏奉
旨革職令往北路軍營效力欽此(臣)接准部咨隨照例
委員摘印著令來省將所參各款一一示知給咨
令其作速赴京在案(臣)查范宗堯自恃清操貧而
有傲骨凡
欽差往來從不出境遠迎謁見上司禮數間有不周(臣)
前任藩司即知其爲人上年(臣)奉
命總督浙江宗堯因調考來省(臣)以其平素性傲面加
訓飭彼亦俯首愧服竝非不可教之人查湖協每
年向有鹽商餽送規禮銀四百餘兩宗堯到任數
年以來澹泊自甘即將此項留存營中以爲周恤
兵丁之用竝未絲毫入已其於營伍事務亦肯留
心整頓卸事後止僕從三四人囊無長物同城之
府縣共助銀一百兩甫得起身臨行時各兵情深
愛戴結綵相送(臣)面詢湖州府知府唐紹祖委丈
湖所田畝之候補通判傅柟異口同聲言之確鑿
(臣)按督(臣)李衛所參各款皆係從前舊事(臣)未能
盡知但據其操守辦事愛恤兵丁非無一長可錄
之處(臣)既有所知不敢不據實奏
聞伏乞
皇上睿鑒謹
奏
范宗堯係朕深知之人其操守更所稔悉原素有身家
非貧宦也據奏行李蕭條之狀殊屬瞽論
浙江總督(臣)程元章謹
奏爲微(臣)戀
主情殷恭請
陛見以伸愚悃事竊(臣)謭陋凡材仰沐
皇上特逹知遇之恩由翰林院編修
特簡福建學政數年之間不次超擢洊陞安慶巡撫受
恩深重方慚涓埃未報乃於上年七月復奉
恩命畀以浙江總督重寄伏念浙省幅員遼闊事務紛
繁以一人而兼督撫鹽三任詰戎講武簿書期會
緝私疏引黽勉莫逮兼之海塘關係甚鉅尤須加
意辦理(臣)雖殫竭心力不敢稍懈而才短識淺彌
深覆餗之懼(臣)到任後緣上年浙屬偶被蟲傷收
成歉薄亟須整理撫綏今春又蒙
皇上軫念海疆
特命内大臣海望等赴浙會同查勘海塘動帑興修是
以未敢冒昩陳
奏今舊塘附土培築高闊催趲巳竣而土僃塘工程
約在秋杪亦可報完且今歲春花蠶絲俱獲豐收
六月以來正在望雨之候各屬又陸續報獲甘霖
者多地方頗覺寧謐一切政務亦稍就緒正臣子
瞻仰
天顔之日跪懇
聖慈俯准將浙江督撫鹽三任事務
命員暫署容(臣)保護海塘八月大汛後謹於九月中束
裝赴京恭請
聖安跪聆
睿謨指示訓誨俾(臣)得敬謹遵循矢竭駑駘力圖報效
庶緊要封疆不致辦理錯誤則頂戴
皇恩於生生世世矣謹
奏
陛見之請且可不必既云才識短淺幅員遼闊綜理紛
繁又云一切政務已稍就緒何期年之間奏效如是之
速耶果能殫竭心力整理地方俾有起色勝如僕僕往
返多矣勉爲之
浙江總督(臣)程元章謹
奏爲奏
聞事竊查浙江海關自歸巡撫衙門帶管以來因距省
稍遠向委道府護理而沿海各口即係管關之員
派撥書役家人巡查照則監收除正稅外各口所
得飯錢俱作三股均分在口書役及管關家人各
得一股餘剩一股呈送(臣)衙門以爲家人衣服之
費每年約計收銀二千五六百兩不等歴任相沿
已非一日伏思(臣)荷
聖恩畀以封疆重寄又蒙
賞給養廉以資用度設有不敷自當據實
奏請斷不敢因循舊例輒於關稅之内絲毫有所染
指惟查此項銀兩原係商人量給書役飯費出於
情願若一旦革除則在口書役家人飯食無資勢
必另立名色於中巧取不無病商如竟發還該關
又徒爲胥役人等中飽於事無益所以(臣)到浙後
查有前署撫(臣)王國棟交存飯費銀八百兩當即
分發海鹽平湖諸暨三縣爲湊給賑濟之資(臣)任
内又陸續解到二千三百兩俱飭發(臣)標中軍收
貯以爲拯恤地方偏災及緊要事務差委員弁盤
費賞給救火出力兵丁等項之用并飭造冊報(臣)
衙門核查僃案庶事不紛更而於公務有裨所有
(臣)酌留海關飯費存充公用緣由理合繕摺
奏明伏乞
皇上睿鑒謹
奏
海關飯費固屬應留但𩔖斯瑣屑之舉只可隨宜辦理
不必諄諄留意蓋天下事未有務近小而不遺遠大之
理
浙江總督(臣)程元章大理寺卿(臣)汪漋原任内閣
學士兼禮部侍郎(臣)張坦麟謹
奏爲奏
聞事竊惟海塘關係重大荷蒙
皇上睿慮周詳
允内大臣海望等所奏鳩工興築(臣)等遵照原議先將
一萬四千餘丈之舊塘背後附土加培高闊并興
築土僃塘一道緣浙省五月内梅雨連旬六月以
來又値戽水灌田兩工竝舉人夫無多加培舊塘
附土催趲將竣其僃塘工程現有四分約在秋杪
可能報完兹六月二十日(臣)程元章在嘉所掣驗
引鹽見東南風甚大晝夜不息惟恐塘工或有坍
矬專差標員星往工所嚴督各員加意防護復於
二十二日親往海寧會同(臣)汪漋(臣)張坦麟沿塘
查視因二十日晚潮洶湧浪高丈餘風激未退二
十一日早潮又至風勢更烈潮水撲上塘面以致
草石舊塘間段坍卸矬塌者約有一千餘丈仰賴
聖謨宏遠智燭機先舊塘附土加高培闊擁護於後潮
水不能溢過塘身近塘居民廬舍田疇俱無傷損
(臣)等督同文武員弁多方雇覓人夫協力搶修所
喜二十二日以後潮汛漸小人力易施正在督率
修築間據東塘兵丁報稱二十四日午後潮平風
靜之時附近尖山地方係上年坍卸塊石塘現改
築大條石塘忽然蟄䧟三十六丈等情(臣)等隨即
星馳查勘見塘前漲沙連塘後民地坍成環月勢
形幸民地尚高尺餘不致爲患當即測量蟄䧟之
處水深二丈有餘勢難搶修遂飛調工員人夫連
夜於塘後身搶築灣月土塘以資捍禦所有坍矬
各段詳細丈尺容(臣)程元章另行具
題外伏念塘工緊要時厪
聖懷謹先會同(臣)汪漋(臣)張坦麟恭摺奏
聞謹
奏
朕實代汝憂之朕之憂懷未知汝亦體諒否也
浙江總督(臣)程元章謹
奏爲陳奏事竊照兩浙商人行運引鹽每年夏冬兩
掣向例定於六月十二月爲期凡各商收買鹽斤
務先報明捆運數目然後按所驗掣此兩浙歴來
之鹺規也(臣)蒙
高厚隆恩倂令兼管鹽政惟有事事仰遵
聖訓恪守成例不敢違越但偶値勢有阻礙又不得不
隨時變通如本年夏掣(臣)於六月初先掣杭所即
於六月中親掣嘉所至六月底商人引鹽已到所
十之五六後因雨澤愆期附場鄉民將河道築壩
蓄水灌田商運引鹽必須盤壩剝淺每鹽一引多
用脚費銀一錢有餘統計各所幾及盈千纍萬實
困商力若欲恤商而毁拆民壩則又有妨農業欲
使商民兩全惟有寬期補掣之一法(臣)查夏掣之
鹽早已報有成數稍緩時日顆粒難以混淆而各
商省費實多民得蓄水灌田禾稼竝無傷損誠屬
兩便之道隨即傳知各商將已經裝運之鹽按數
悉掣其未曾捆運者暫貯在場另期補掣至紹所
松所情形大槩相同併飭一體暫停俟得雨疏通
之日一併補掣(臣)於七月初一日回署旋即連得
雨澤於二十六七八等日甘霖大沛田禾無藉蓄
水壩開而鹽船通行(臣)即飭行鹽驛道飛催各場
將六月三十日以前商買之鹽照例悉歸夏掣七
月初一日以後商收鹽斤留爲冬掣是夏冬兩期
應運之引鹽各歸各掣仍劃然不紊今各所將次
掣竣統計本年夏掣引鹽現有五十六萬餘引較
上年所掣更有溢餘(臣)因時權宜雖與成例略有
變通而實爲恤商利民起見不敢拘守固執謹將
掣過引數併補掣緣由繕摺奏
聞伏乞
皇上睿鑒謹
奏
引鹽驗掣等務朕實未經留意不便批諭是與非也如
有變通成例之處仍應咨明該部
浙江總督(臣)程元章謹
奏爲奏
聞事竊照浙省風俗習尚浮華喜沽名譽其略知文藝
者往往尋章摘句摭拾陳言刊刻成書以邀著述
之虛名(臣)蒙
皇上高厚殊恩委任重寄蒞浙之日即通行所屬嚴加
禁飭詎有淳安縣告假回籍宛平縣縣丞吳茂育
狂悖無知愍不畏法本年十一月初九日據嚴州
府禀稱有淳安縣生員吳雰係吳茂育之族兄赴
府首告茂育刊刻求志編二本語多狂悖等情并
繳原書到(臣)隨加翻閱其中講學各條𩔖多拾人
唾餘毫無心得而評論古今則語言感慨詞氣不
平肆口妄談毫無忌憚伏思
聖朝重熙累洽我
皇上德被萬方薄海内外靡不傾心向化茂育生逢
盛世身受
國恩不思感激報效乃敢以無知狂吠刊刻傳播已屬
喪心而書首李沛霖序文止書癸卯九月不書雍
正元年更干法紀(臣)披閱之下不勝髮指隨飭密
拏去後兹據該府將吳茂育拏解前來并於其家
起獲未釘求志編一部與吳雰呈繳之書磨對内
多自序五頁書有
國朝年號除行按察使劉章嚴審究擬并提吳雰質訊
因何兩書序文互異之處一面查明茂育職銜履
歴詳革外所有現在拏究緣由竝繳到原書二本
又未釘一部相應一併恭呈
御覽(臣)謹繕摺具
奏伏乞
睿鑒施行謹
奏
此奏嘉是覽之宜嚴加審究毋涉疎縱大凡匪𩔖之爲
害世道生民甚於盜賊何也蓋盗賊確有形迹可憑兼
爲成例所限該管有司雖欲怠忽而亦勢所不能至於
姦匪之徒或托名斯文或藉口著述儘可置之弗問所
以除賊猶易而除匪甚難地方大吏每膜外視之皆係
不識輕重欲避勞怨而已豈純臣奉公之居心乎咸似
此留心搜訪懲治則若輩自不敢復萌妄念更肆邪說
裨益國家造福黔黎實非淺鮮浙省此風向時甚熾自
李衞總督以來大半斂跡矣卿當踵而行之以繼其後
毋使其故智復萌切不可因遠多事苛求四字之嫌而
貽誤於世道生民也果能於斯一節汲汲剗除勝於治
理刑名錢穀案件之功不啻什伯相倍卿其謹誌奉行
勿替
浙江總督(臣)程元章謹
奏爲陳奏事竊照浙省海塘關係緊要仰蒙
聖恩特允内大臣海望等所奏添設海防兵僃道一員
總理塘工并舊有海防同知一員外復添設一員
分管東西兩塘以專責成誠屬有禆(臣)查兵僃道
王斂福前在杭嘉湖道任内年給養廉銀一千六
百兩因兼辦海塘公務又增給銀一千兩俟工竣
停其添給今調補兵僃道專理仁寧鹽平等縣塘
工往來稽察兼之管轄兵馬政務殷繁用度亦多
應請照依寧台溫處二道之例每年酌給養廉三
千兩外加給僃公銀四百兩以資費用至杭嘉湖
道劉復不復兼理塘工似應將續增之一千兩停
其給發但乍浦新設滿漢船厰經(臣)
題明委令該道監督料理業經准有部覆則該道督
辦船工亦有往返奔馳差遣盤費等項若僅給銀
一千六百兩實有不敷應請仍照舊例年給養廉
銀二千六百兩以足用度再海防同知每年向給
養廉銀六百兩又留給鹽規銀二百四十兩今添
設一員自應一例支給養廉其鹽規銀兩不便額
外增添應令將舊有之數各半分用至該同知等
專辦塘工事務孔殷非閒曹可比應請每年各加
給僃公銀二百兩庶辦理公事不致掣肘以上各
項銀兩均請於餘耗項下動支事關酌給官員養
廉僃公(臣)未敢擅便理合恭摺
奏明伏乞
皇上睿鑒批示遵行謹
奏
覽
汝辦理海塘工務甚不副朕所望
浙江總督(臣)程元章謹
奏爲恭報晚禾收成分數事竊照浙省晚禾每年俱
於九十月間始行登場今已收穫(臣)通行飭查據
杭嘉湖寧紹台金衢嚴溫處等十一府各報所屬
收成惟新城分水烏程歸安四縣夏秋之間雨澤
愆期高阜田畝間有一二被旱之處收成不無稍
歉其餘各州縣俱有十分九分八分七分不等閭
閻小民靡不含哺鼓腹感戴
皇仁且當刈穫之時天氣晴和春花豆麥均已布種齊
全十一月初連得甘霖滋潤現在長發而十三十
四二十一等日又獲瑞雪八九寸及四五寸不等
四野均霑來歲春熟豐稔更可預期至杭嘉湖三
府米價每石一兩二三錢及一兩五六錢不等上
游寧紹台金衢嚴溫處八府每石八九錢及一兩
一二錢不等除晚禾收成細數(臣)另摺分晰恭呈
御覽外所有浙省雨雪情形暨米糧價値理合一併奏
聞伏乞
睿鑒謹
奏
浙省晚禾收成分數米糧價値并雨雪情形以手加額
覽焉
浙江總督(臣)程元章謹
奏爲奏
聞事竊查浙省地廣人稠秀頑不一其間游手好閒之
輩妄作非爲煽惑人心冀生事端不能保其必無
所以(臣)到任後隨通飭文武員弁留心稽察先事
預防毋許疎忽兹據衢州府知府楊景震禀稱率
同署江山縣知縣陳廷訓親往該縣青湖峽口仙
霞嶺念八都及閩省浦城交界一帶深邃處所查
勘情形訪得江邑念五都民人王益善蹤跡詭秘
交結匪𩔖學習拳棒正在查拏間有該犯堂叔王
攀雲因見追拏嚴緊懼累呈首前來當即拏獲王
益善并起出僞劄一張訊據供係陳明章在詹人
文即詹子彬家拏來又周廷鳳亦得僞劄一張等
語即委員密拏詹人文陳明章周廷鳳三人到案
據詹人文供稱僞劄係江西玉山縣民吳士榮私
造給伊散賣又同祝皆照式翻刻轉給陳明章周
廷鳳王益善王昌禹等所刊木板已經銷煆其磚
刻印子尚在祝皆家内等情稟報到(臣)查詹人文
等結納匪𩔖謀爲不軌私造僞劄輾轉散布事關
叛逆且僞劄上寫奉主字樣必有主謀爲首之人
分給僞劄定不止此數張恐有私藏花名册籍除
一面飛差標員星往該地方并密飭衢州府楊景
震衢協副將葉應龍各委員會同按址協拏吳士
榮等追起僞劄刊板究出造意首犯并查餘黨及
有無巢穴地方密拏全獲務盡根株嚴審明確律
擬招解一面密咨兩江督臣江西撫臣飛飭所屬
查拏移解來浙收審竝移咨閩省督撫(臣)一體嚴
查毋使潛匿鄰境外所有查拏匪𩔖緣由相應繕
摺奏
聞并將王益善名下起出僞劄一張一并齎呈
御覽伏乞
皇上睿鑒施行謹
奏
覽訪獲匪𩔖情由殊屬可嘉之至封疆大臣能如此留
心地方朕復何慮嚴拏各犯徹底追究務盡根株毋存
絲毫畏避煩瑣苟簡完結之心倘隣省奉行不力據實
摺奏以聞
浙江總督(臣)程元章謹
奏爲陳奏事竊(臣)前奏淳安縣告假回籍宛平縣縣
丞吳茂育狂悖無知私刊求志編一摺奉有
硃批諭旨(臣)跪讀之下仰見我
皇上明竝日月洞徹姦宄情形實有關於致治之本源
(臣)荷
聖恩簡任封疆凡地方姦宄邪說無不留心體訪密行
查拏嚴加懲治務期姦匪邪說悉除根株俾風俗
淳良人心警惕以仰副
聖世一道同風之至治除吳茂育一案現在嚴審從重
究擬外今欽奉
硃諭理合繕摺
奏覆爲此謹
奏
闢邪說以正風俗懲姦匪以警人心能見及此殊屬可
嘉
浙江總督(臣)程元章謹
奏爲奏
聞事竊照查拏江山縣匪𩔖王益善等交結散劄謀爲
不軌一案經(臣)將拏獲各犯幷追起僞劄緣由兩
次具摺
奏明兹正月二十二日又據衢州府禀稱訊據吳士
榮之父吳汝昆供稱伊子十來年前有箇江西省
城齋堂裏姓傅的呌傅廷兆一箇李子蘭一箇姓
王不記得名字當年都到玉山地方來算卦兒子
因與他熟識引誘起的或一年去一回或二年去
一回那齋堂在撫院衙門近邊前年兒子在齋堂
裏拏了兩張劄付回來小的親眼見過給了詹子
彬一張祝龍即祝皆一張小的兒子又說封他文
陽王是正的那劄付上的主字就是王師父的兒
子也在齋堂内不曉得他名字目今小的兒子或
逃在那裏去亦未可定等因禀報前來(臣)細查吳
汝昆供情則此案首惡自屬江西之人除又耑差
(臣)標守僃龔炳帶同弁兵星飛前往一面密咨江
西撫臣添差弁員協同密拏有名各犯務獲撥兵
護解來浙究審外相應繕摺奏
聞伏乞
皇上敕下江西撫臣速行一體查拏務盡根株嚴押解
浙歸案究擬庶姦匪不致漏網而重案得以速結
矣爲此謹
奏
已降有嚴旨申飭謝旻矣前諭甚悉竭力遵奉而行
浙江總督(臣)程元章謹
奏爲奏
聞事竊照匪𩔖王益善等交結散劄謀爲不軌一案屢
據衢州府禀報陸續拏獲各犯追起僞劄幷供出
爲首及夥黨住址多係江西之人經(臣)節次耑差
標員密咨江西撫臣添差弁員協拏解浙竝三次
繕摺
奏明兹正月二十七日又據衢州府禀報續獲夥犯
鄒英士訊據供係江西撫州府宜黃縣人原同傅
秀山吳士榮李繼清商謀做的傅秀山即傅廷兆
是軍師住在江西省城總城隍廟間壁楊家厰地
方曾對小的說奉的主呌黃森官今年二十來歲
了就是江西省城齋堂内黃師父的兒子黃師父
是豐城縣人如今現住在省城那傅秀山還對小
的說封禁山有好多人在那裏也是扶助這黃森
官的因李子蘭同一箇不知姓名的老生他們曉
得黃森官是主情願扶助他的那黃森官實是草
頭黃姓不是三畫王姓前說王姓是吳汝昆錯供
的紫薇星彌勒佛就是黃森官一人前吳士榮於
正月十三日半夜到小的家說這事破了拏了一
把傘逃往江西省城齋堂同傅秀山商謀去了他
們若到省躱不得必往豐城縣黃森官家裏去了
黃森官住在豐城縣鄉裏蓮塘地方離縣有三十
里地名呌小崗口傅秀山甥女就是黃森官之妻
有箇舅子呌胡元龍那齋堂内還有李子蘭父親
李孔瑞又有貴溪縣人胡海濱都是同夥俱在省
城等情錄供具禀到(臣)除(臣)又耑差標員星飛前
往并密咨江西撫臣添差按址協拏有名各犯務
獲撥兵護解來浙究審并查明封禁山係何縣所
屬夥黨聚集若干立即設法密拏全獲務盡根株
外所有續獲匪犯訊供緣由合再繕摺奏
聞伏乞
皇上敕下兩江督臣江西撫臣一并嚴拏解浙歸案究
審按律定擬庶匪犯不致漏網而地方得以寧謐
矣爲此謹
奏
覽奏知道了已經密諭該督撫遵照矣
浙江總督(臣)程元章謹
奏爲奏
聞事本年正月初四日准吏部咨奉
旨王紘補授安徽巡撫刁承祖調補浙江布政使欽此
移咨到(臣)隨即轉行欽遵去後伏思藩司爲通省
錢糧總滙度支出納關係甚重未便一日乏員辦
理刁承祖遠在河南且有經手錢糧交代之事一
時未能即至而王紘係特奉
恩命簡任封疆又難久待(臣)再四酌量查同城之按察
使劉章刑名事務繁多勢難兼顧糧儲道朱倫瀚
又値辦漕押運赴淮亦不便委署惟鹽驛道張若
震年力富強辦事勤愼堪以就近暫委署理已於
本年正月二十日接印任事王紘隨將庫貯錢糧
交明於二十九日起身赴皖所有暫委署理藩司
印務緣由理合繕摺
奏明伏乞
皇上睿鑒謹
奏
所委甚屬允當
浙江總督(臣)程元章謹
奏爲奏明首犯就獲事竊照江山縣匪𩔖王益善等
交結散劄謀爲不軌一案據各犯供稱爲首係江
西省城齋堂内黃師父即黃廷臣之子黃森官經
(臣)節次耑差標員密咨江西撫臣添差協拏解浙
去後兹二月十七日據守僃龔炳禀稱於二月初
五日已在江西齋堂内拏獲李子蘭李孔瑞幷首
犯黃森官之弟黃林官三犯其黃森官父子逃往
豐城縣現在飛拏等語又於十八日據南昌府知
府楊毓健禀稱飭委署經歴司郭克恭協同(臣)標
差員星夜密往豐城縣查拏隨於初八日據報已
將黃森官及伊父黃廷臣拏獲并於黃森官家拏
獲吳易盛等其先獲之黃心寬即黃林官李子蘭
供出之犯現在嚴拏另禀等情同日又據衢州府
知府楊景震禀報續獲匪犯張齊雲周德二名并
追起僞劄二張僃錄訊過供情具禀到(臣)除即分
飭各該府無分疆界星飛選差按址密拏有名各
夥黨務期全獲解歸浙省發覺地方嚴審究擬毋
使姦匪稍有漏網外所有爲首渠魁已經就獲幷
續獲夥犯僞劄緣由合再繕摺奏
聞伏乞
皇上睿鑒謹
奏
據奏渠魁已經就獲俟押解到案時遵照前諭嚴審定
擬可也
浙江總督(臣)程元章謹
奏爲奏明米糧價値雨水情形仰慰
四錢民食有賴入春以來又幸雨水調勻菜花豆
麥俱各暢茂目下天氣溫和正在育蠶將來豐收
可望緣米糧價値雨水情形關係地方民生均厪
聖懷理合繕摺奏
聞謹
奏
覽
浙江總督(臣)程元章謹
奏爲陳奏事竊查(臣)衙門養廉一項經前督(臣)李衛
奏留總督一半養廉銀五千兩并舊有鹽政衙門公
費銀四千八百兩以資用度又
奏明每年兩次掣鹽每掣有規費銀二千兩爲本身
公事犒賞等用至
恩賞巡撫每年養廉銀一萬兩存於藩庫抵補從前無
著虧空迨後虧空已經補足前督(臣)李衞因用度
不敷具摺
奏請奉
旨准其動用欽遵在案但(臣)素甘淡泊諸事儉樸辦事
奴僕不過十餘人每年公事犒賞只須千金上下
既有總督養廉五千兩鹽政衙門養廉四千八百
兩再加掣規一項除犒賞外每年約有三千兩共
計一萬三千兩(臣)謹身節用已敷辦理三衙門之
用其巡撫養廉銀一萬兩(臣)到任以後竝未支取
仍存藩庫以充地方有益公事之用所有(臣)任内
動支養廉緣由相應據實
奏明伏祈
皇上睿鑒謹
奏
從前李衞督浙朕尚以爲不敷在程元章今日即減至
此數朕猶以爲過分捫心自問方知毋斤斤以潔已爲
得也若仍執迷不克返省則受恩重者罪亦匪輕將來
陷溺既深恐莫之能援矣督撫重任非權巧作用所能
負荷惟竭誠格
天抒忠許國此外别無良策詳思而審處之可耳
浙江總督(臣)程元章謹
奏爲欽奉
上諭事本年六月十三日接准大學士鄂爾泰張廷玉
字寄内開雍正十二年五月二十四日奉
上諭昨據隆昇摺奏海塘引河告竣請定善後事宜數
條朕已諭令隆昇會同程元章詳悉定議具題請旨
朕思善後事宜固應設立規條然亦必須該地方官
實心奉行始有裨益況沿海沿江居民刮沙瀝滷每
不樂於河道之疏通保無有作姦舞弊以圖自便其
私者此等稽查防範皆地方官之責程元章始初辦
理此事識見不及今辦理既有成效程元章更當合
志同心成此捍患禦災之善舉倘稍挾私衷回護一
已顔面惟願淤塞新開引河以顯已是於地方公事
不竭力經理以贖前謬以致有司怠玩懈弛奸民因
而騁志有一於此則程元章之身家性命繫焉爾等
可作字傳諭程元章知而愼爲之欽此遵
旨寄信前來等因到(臣臣)跪讀之下不勝悚愓恐惶愧
悔交并伏念浙省海塘關係重大仰蒙我
皇上睿慮周詳特降
諭旨於中小亹地方開挖引河一道分江流入海以減
水勢著(臣)等相度地勢酌量辦理(臣)隨詳加察勘
因見地勢東邊微高西邊微低挖至數尺之下即
係瀾沙恐難成功是以冒昧陳
奏今開挖成河南北兩岸居民靡不歡欣鼓舞感戴
皇上而沿海竈丁向來刮沙瀝滷必用車載肩挑八里
十里之遠始能裝船運竈兹河既通一葦可航往
諭旨既感且愧所有善後事宜(臣)與隆昇詳悉妥議會
題至地方官敢有怠惰不力及奸民從中舞弊者(臣)
不時參拏以儆怠玩而懲刁風務使引河暢流裨
益塘工以仰副我
皇上愼重海疆軫念生民之至意所有欽奉
上諭緣由理合恭摺覆
奏伏祈
皇上睿鑒謹
奏
覽
浙江總督(臣)程元章謹
奏爲跪讀
訓旨感激覆奏事竊(臣)陳奏雨水情形米糧價値一摺
蒙
硃批朕之福全在汝等封疆大吏秉公竭誠有以感召
天和風雨調順庶冀物阜民安化行俗美朕端居九重與
有榮焉若人各潔身自便而不圖惟國事惟計一己
之害而不顧萬民之利必至百務廢弛地方彫敝朕
福從何而來浙省連歲歉收朕業既薄福何一旦仰
賴洪福而遂俱獲豐收耶此等虛浮之奏經朕屢次
訓飭已將硃批諭旨刊刻頒賜汝等矣程元章獨無
心目乎莫非
天奪其魄而使然乎朕實代汝憂之欽此(臣)跪讀
之下汗流浹背感激悚惶伏念我
皇上訓諭封疆大吏事事務公誠而不務虛文念念在
民生而不在一已乃(臣)熟聞
讀
訓旨感激微悃理合恭摺
奏謝
天恩謹
奏
觀汝景況朕所頒賜硃批諭旨總未過目也昏瞶錯謬
何至於此
浙江總督(臣)程元章謹
奏爲陳奏事竊(臣)於六月二十四日偶感時證身發
寒熱時發時愈十有餘日(臣)雖勉強支持辦事而
醫家謂大汗之後避風數日最爲緊要所以適當
兩次拜本之時(臣)不得已委中軍副將雷逢春在
大堂跪拜(臣)在内堂亦復望
闕九叩頭所有(臣)偶感時疫委官二次代拜本章緣由
(臣)不敢不據實陳明謹
奏
將國家公務一如爲已之周詳細緻何事不辦何政不
理耶
浙江總督(臣)程元章謹
奏爲恭報晚禾收成分數事竊照時當冬月正晚稻
刈穫之候行據各府將收成分數開報前來(臣)查
嘉興紹興二府所屬俱有十分收成其餘杭州湖
州寧波台州金華衢州嚴州溫州處州等九府各
屬俱自七分至十分不等收成各屬自入秋以來
雨暘時若晚禾秀實俱穫豐收目今天氣晴和春
花豆麥漸次插種齊全將來豐稔可期各府米價
自七八錢至一兩二三錢不等居民樂業地方寧
謐所有田禾收成米糧價値理合恭摺奏
聞伏祈
皇上睿鑒謹
奏
據奏浙省晚禾豐收米價平減欣慰覽焉
總督專管浙江巡撫(臣)程元章謹
奏爲恭謝
天恩事本年十一月十二日接准吏部咨開雍正十二
年十月十六日内閣奉
上諭向以浙江吏治營伍俱須整理而浙閩總督駐劄
閩省未免隔越是以特授李衞爲浙江總督兼管巡
撫事務此係因時制宜隨材任使一時變通之政事
竝未永著爲例也今浙江事務經李衞辦理以來已
漸整頓而程元章又切以伊之才力難兼總督巡撫
鹽政三重任恐致曠誤爲辭頃郝玉麟來京陛見朕
看其才具精神足以貫注兩省著仍照舊制命郝玉
麟爲浙閩總督程元章以總督銜專管浙江巡撫竝
兩浙鹽政事務等因欽此移咨到(臣臣)跪讀之下不
勝感激涕零伏念(臣)謭陋庸才蒙我
皇上知遇宏恩畀以全浙重寄兩載以來時切悚惶誠
恐緊要封疆稍有曠誤有負
皇上任用之至意是以不揣冒昧據實
奏請另簡賢能赴浙任事容(臣)趨叩
闕廷朝夕跪聆
聖訓俾獲敬謹遵循力圖報稱今奉
恩旨將總督事務仍照舊制歸於閩省督臣管理
命(臣)以總督銜專管巡撫鹽政則責任既分或可竭蹶
辦理不致隕越聞
命自天感激無地(臣)惟有殫竭駑駘心力倍加奮勉以
冀仰報
聖恩高厚於萬一除總督事務現在料理清楚俟福建
督(臣)郝玉麟到浙移交接辦外所有(臣)感激愚忱
理合恭摺
奏謝謹
奏
向日李衞督理浙鹽可謂盡善近聞兩浙鹺務頗不及
前似有漸至廢弛光景愼爲之虛譽未必能抵實禍偷
一時之安致無窮之累當審度之莫忽
總督專管浙江巡撫(臣)程元章謹
奏爲陳奏事竊惟
國家設立鹽政因天地自然之利用以裨益羣生上
裕
國課下資民食其間恤商養竈良法美意無不僃至
惟在司事者調劑得宜斯能行之無弊(臣)查兩浙
年額行銷正引七十萬一千六百九十餘道從前
行引地方半爲私梟侵占而松江一所爲尤甚以
致引壅課絀自前督(臣)李衛兼理以來加意整頓
禁逐私梟銷清歴年壅引至雍正七年起每年兩
掣溢銷餘引二三十萬道不等(臣)接任辦理一切
掣驗運銷事宜仰遵
聖訓恪守成規而於督緝私鹽創懲梟販尤不敢一刻
懈怠數年以來不獨積販巨梟必按律究擬即零
星小販亦未嘗少存姑息是以現今兩浙各所引
鹽俱獲廣銷無滯計(臣)任内掣數每年俱銷餘鹽
三十餘萬引溢餘課費等銀二十五六萬兩不等
年銷年引年清年款商人亦各踴躍急公竝無誤
課較前歴掣有盈無絀此皆仰蒙我
皇上訓示周詳俾(臣)得以遵循辦理(臣)斷不敢以現在
掣數有增稍存怠忽之心惟有倍加整理防微杜
漸留心督緝務期私梟斂跡官引廣銷以仰副
聖主整飭鹺綱之至意所有(臣)歴掣遵循辦理緣由理
合據實繕摺
奏明伏祈
皇上睿鑒謹
奏
鹽務之整飭廢弛人所共知共見顯然有據何在多言
但李衞之整飭乃出於公忠體國任勞任怨非歸怨於
上邀譽於下以示不得已於屬員兵民之舉耳鹽務倘
稍至廢弛不妨更令李衞赴浙督辦自復就緒彼時不
知程元章何顔立於當世也勤愼爲之
總督專管浙江巡撫(臣)程元章謹
奏爲陳奏事竊查兩浙竈地配丁辦課之外海塗漲
沙廣闊可墾之地甚多祇以外無堵禦潮汐往來
種植無益遂致淪棄水濱今竈丁生齒日繁地未
加廣各竈謀食維艱煎鹽辦課多有拮据(臣)思地
有餘利人有餘力誠能因民之利而利之勸導鼓
舞築塘以禦潮汐建閘以資蓄洩則塘内沙塗均
可開成沃土雖竈地科則甚輕於民賦然使窮丁
衣食有資安心煎鹽辦課實於鹺務更有裨益(臣)
先於鳴鶴一場立法勸諭飭令場員趙湘按丁築
塘按丁分地不許豪強霸占各丁歡欣踴躍爭趨
赴工不一月而告成報墾地一萬四千餘畝經(臣)
具摺
奏明(臣)又通行各場鼓舞勸導如有此等棄置沙塗
飭令一例興築旋據附近鳴鶴之清龍石堰二場
竈丁覩此築塘利益咸願接築土塘現在興工舉
行其餘各場亦皆聞風踴躍咸願按丁出力計丁
分地一體興築惟是土塘之中尚有應建閘座以
僃蓄洩之處因工費無出羣相籌畫(臣)思築塘墾
地贍養窮民乃地方有益公務今竈丁既願各出
已力挑築數百里之土塘已省數萬兩之工費若
再令其捐建閘座竊恐民力不能仍致觀望推諉
(臣)查兩浙衆商公用引費加意撙節每年遞有節
省餘銀除將(臣)任内四掣節省銀兩兩次
奏充海塘工費外(臣)請將第五掣節省餘銀酌撥爲
建閘工料之用庶不費民財而工程易竣(臣)現在
飭令該管道府縣場各官并遴委勤幹能員分場
督勸實力舉行如有必需建閘之處確估工料造
册詳請酌給工完核實報銷現今各場竈丁咸知
樂利莫不歡欣踴躍感戴
皇仁爭趨挑築容俟工竣之日丈明墾田實數同動支
建閘銀兩分别造册送部陞科報銷查明實心任
事之員
奏請
恩旨議敘外(臣)謹將勸築塘堤建閘開墾事宜繕摺陳
奏伏祈
皇上訓示遵行謹
奏
但還朕是當二字何不可之有
總督專管浙江巡撫(臣)程元章謹
奏爲據實奏覆仰祈
睿鑒事本年四月十六日接准大學士(臣)鄂爾泰張廷
玉字寄内開雍正十三年四月初一日奉
上諭有人密奏浙江仁和縣知縣錢學洙貪婪各款似
此不法劣員朕尚聞知程元章身爲督撫何以漫無
覺察爾等可寄信密問程元章竝將各款寄去若其
中果有確實之處著即具本嚴參欽此遵
旨寄信前來并款單一紙到(臣臣)跪讀之下不勝悚惕
伏念(臣)以庸愚荷蒙
聖恩高厚簡畀封疆重任察吏安民乃係專責況仁邑
附郭省會屬在同城尤宜不時留心體察今奉
諭旨詢問著將各款查明其中果有確實之處具本嚴
參仰見
聖明整肅官方務期核實之至意(臣)欽遵
諭旨謹按款單逐一細加察查均無實據查錢學洙年
力強壯辦事尚屬勇往操守亦謹但其爲人過於
剛執不避嫌怨者有之(臣)荷
聖主知遇隆恩惟矢此一念愚誠冀圖仰報萬一斷不
敢於屬吏劣蹟稍存徇隱自蹈欺罔之罪(臣)謹按
原開各款逐一分晰另單呈
覽外所有欽奉
上諭緣由理合繕摺據實
奏覆并將款單恭繳伏祈
皇上睿鑒施行謹
奏
果如是則前奏爲不確矣但其中若稍有徇庇屬員回
護已失情故則日後領罪不起也當切加訓誡錢學洙
令其勉力奉職特諭
總督專管浙江巡撫(臣)程元章謹
奏爲恭報春花收成分數事竊照浙省今歲入春以
來雨水調勻春花豆麥俱各暢茂時當仲夏刈穫
登場行據各府將收成分數開報前來(臣)查惟紹
興府屬收成均有十分其餘杭嘉湖寧台金衢嚴
温處等十府所屬收成九分十分者居十之三八
分者居十之五六分七分者居十之二而杭嘉湖
三府屬所育蠶絲亦各收成八九分不等當插秧
之候正値霉雨時行早晚二禾俱已布種齊全現
在青葱長發秋成可望各府米糧每石自七八錢
至一兩一二錢不等價値頗平居民樂業地方寧
謐所有春花收成米糧價値理合繕摺奏
聞伏祈
皇上睿鑒謹
奏
朕訪聞浙省三郡因春寒蠶絲頗屬不及今乃云八九
分收成殊與前聞不符是何故也
硃批諭旨卷二百十一下
