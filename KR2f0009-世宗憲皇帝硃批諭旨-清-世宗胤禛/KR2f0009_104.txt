欽定四庫全書
硃批諭旨卷一百四
硃批尚瀠奏摺
廣東潮州總兵官(臣)尚瀠謹
奏為覆
旨事竊(臣)蒙
皇上命(臣)口傳
諭旨與總督楊琳當即
陛辭星夜南行於九月十五日抵潮屬程鄉縣界接印
於二十一日抵省傳
旨督(臣)楊琳楊琳跪聆
聖諭感激涕零除督臣另摺謝
恩外(臣)謹將傳過情由恭摺上
聞至左翼鎮總兵移駐順德縣一事(臣)已傳
旨與督(臣)楊琳撫(臣)年希堯署提(臣)吳成龍俟公同妥
議合疏另行具
題外相應一併聲明再
聖諭戰船一項(臣)至省時適值春江協平海營大鵬營
駕大修已竣戰船八隻到省(臣)隨
欽差兵部郎中圖理琛暨督撫司道諸臣一同登船閱
看船身器具皆堅固完整為此繕摺上
聞謹
奏
不可通同欺蔽即使爾闔省一氣共相隠瞞朕亦另有
訪聞之道凡百處但知有君而不知有友始不愧為國
家臣子爾其欽承朕諭毋違
廣東潮州總兵官(臣)尚瀠謹
奏為據實奏
聞事竊(臣)查現行則例中總兵准食隨丁糧六十分(臣)
從前因家口繁多於定例六十分外多收三十七
分又潮屬九營向有四季節禮每節三百二十兩
(臣)到任後只量收二節實為
國法之所不容今
皇上如天大德推心置腹(臣)若不以實情上
奏罪更難逭況蒙
聖恩不加罪責而惟以有則改之無則加勉諄諄
訓諭(臣)聞
命之下感激涕零一經接印視事即將三十七分名糧
盡行募補屬員節禮亦明張曉諭禁止惟有潔已
奉公精勤率屬操練兵馬緝盜安民以仰報
皇恩於萬一耳為此謹
奏
類此瑣屑之事朕無暇計較但欲爾等實心為國家出
力做千年不朽之名臣良將是朕之所願也況潔已與
否朕自有覺察亦不待爾陳奏頃於爾陛辭後聞人言
爾素性少覺尚氣嗣後一切處當忍耐含容和平是務
廣東潮州總兵官(臣)尚瀠謹
奏為恭報年成事竊(臣)訪聞潮州夏禾今歲十分豐
收米價每石七錢八錢不等七月間雖有水患而
秋禾初插未至淹沒水退即滋生茂盛秋成加倍
至潮屬海陽縣水勢較大衝決隄防幸而潮州有
南北兩隄南隄關係四縣皆得完固北隄少有衝
決而出海甚近不至旁溢横流田禾民舍俱不被
災惟近河數處之柴場草舍併傍岸之塘屋煙墩
不無衝壞今已經修葺其自程鄉縣經惠州至廣
州千有餘里秋禾皆十分繁碩合將(臣)所轄地方
年成繕摺奏
聞謹
奏
所奏知道了惟宜據實直陳不可絲毫粉飾
廣東潮州總兵官(臣)尚瀠謹
奏為敬陳管見事竊(臣)西秦下士奔走戎行有何知
識可佐
高深但事有若類瑣屑而實足以鼓舞軍心整齊營伍
者因不揣愚昧為我
皇上陳之
一兵丁内之鎗手礮手宜予以進身之階也查軍
器中鎗礮之用可以致遠故軍營火器從來最重
今行伍内拔補把總惟取弓箭而鎗礮手每不得
與(臣)歴任浙閩見營兵因弓箭生疎改調鎗礮則
人人共恥甚至甘棄其糧而不食粤省亦然總因
無上進之階也若令得與弓箭手間補把總得官
後亦令學習弓箭則自必朝夕操練施放有準而
火器倍精熟矣
一發回原任年滿千總之無湏補用也查千總有
六年俸滿赴京考選之例其已經選取分發各省
補用者
皇上猶恐該弁廢弛弓馬技藝生疎仍令督撫諸臣再
加試驗不必盡拘部發名次題補現在遵行在案
(臣)竊思發回原任補用者其技藝已屬平常若再
加守候日久縱使補用不能保其不至廢弛頹惰
在
皇上念其效用有年不忍遽斥莫若加以守備職銜使
之榮身歸里則彼既仰沐
皇恩而營中得另拔技精年壮者以資操演庶軍旅倍
加振作矣如果(臣)言可採伏惟
睿鑒施行謹
奏
覽所條奏似乎得理總理事務王大臣會同兵部議奏
朕意不但鎗礮手當議即水師營兵弁精熟長鎗挑刀
而弓馬生疎者亦當入議但我朝開國以來以弓馬為
制勝之具若將各種技藝並重或恐軍士分心弓馬之
習不專耳可加意斟酌詳議具奏
諭尚瀠知朕閱爾所奏二條甚屬有理已交發王大臣
會議矣發議時將爾銜名裁取留中以免年滿千總軰
日後致怨於爾也
廣東潮州總兵官(臣)尚瀠謹
奏為據實恭報年成以慰
聖懷事竊(臣)供職粤東已經四載粤省每年沐
皇上洪恩歲登大有以故地方衣食有資農商樂業山
無伏莽海不揚波近來潮州米價大斗每石不過
八錢鄰郡州縣貴賤雖略有不同其價值相去亦
甚無多正二月間頗少雨澤吏民方事禱求乃甘
霖立沛東作皆興刻下已四野青葱預卜豐年之
兆矣為此恭摺奏
聞謹
奏
覽奏深慰朕懷但必無絲毫粉飾方免虛偽之咎據云
粵民衣食有資農商樂業若然因何盜案繁多耶戢盜
安民為第一要著勉之
廣東潮州總兵官(臣)尚瀠謹
奏為恭繳
硃批奏摺叩謝
天恩事竊(臣)於本年四月間敬陳管見一摺恭報年成
一摺荷蒙
硃批(臣)跪讀再三不覺感激涕零夫為臣之道原係分
毫不可粉飾
聖訓煌煌(臣)敢不夙夜凜遵粤東盜賊向來較他省頗
多近來督撫提諸臣仰遵
上諭實力懲治稍知斂迹而(臣)所轄潮州一帶地方又
較他府似覺安寧今蒙
聖訓(臣)惟有益矢冰兢以緝盜安民為第一要事至於
所奏二條
皇上硃批閱爾所奏二條甚屬有理已交發王大臣會
議矣發議時將爾銜名裁取留中以免年滿千總輩
日後致怨於爾也欽此(臣)自問何人乃沐
聖主體恤周詳一至於此雖捐糜頂踵不足報稱於萬
一也謹將
御批二摺恭繳伏惟
睿鑒謹
奏
知道了凡爾所奏無論允行與否皆不必疑畏但有見
聞即據實上陳可也
廣東潮州總兵官(臣)尚瀠謹
奏為恭繳
硃批叩謝
天恩事竊(臣)於雍正二年九月間恭繳
御批奏摺蒙
恩批發到潮(臣)叩頭跪讀感激難名伏念(臣)賦性愚蒙
妄陳末議自愧毫無裨益
聖主不加譴責已為萬幸乃轉恐微(臣)疑畏
温旨特頒併許但有見聞只管據實上陳格外
天恩古所未有(臣)恪遵
聖諭遇有見聞應奏事宜即行陳請以盡愚衷(臣)聞今
歲五月間廣州屬縣之增城龍門從化交界地方
緣山深水汊頗有盜賊出沒督撫諸臣現在嚴飭
文武會同擒緝今已次第就擒緣地方事宜既有
聞見不敢不據實奏
聞所有奉到
硃批理合恭繳謹
奏
所奏知道了此事據孔毓珣亦經奏過且云兵弁不無
帶傷云云
廣東潮州總兵官(臣)尚瀠謹
奏為恭請
聖安以伸孺慕事竊(臣)自雍正元年七月入覲
天顔經今三載眷戀殊深謹遣家人齎摺恭請
聖安以伸孺慕之私伏惟
睿鑒謹
奏
爾前於陛見時即蒙朕之嘉許且爾之年力正好為國
家報效之時當勉之又勉慎之又慎不可絲毫放縱懈
弛湏努力做一千百年不朽之人物方為不負朕之任
用也
摺用黃綾殊覺可惜改用黃紙尚可物力當惜何必作
無益之費敬君全不在此也
廣東潮州總兵官(臣)尚瀠謹
奏為據實摺奏事竊查潮州地方因去年秋間田禾
成熟之候雨多溪漲未免歉收今歲入春以來隂
雨連綿青黃不接以致米價日騰每米一斗價銀
三錢二三分人心惶惑(臣)即會同在府有司將常
平倉榖一萬餘石礱米平糶(臣)復捐資差家人並
招商各處採買隨即降至二錢八九分一斗猶恐
未足接濟因具咨會商督撫二臣現在那撥隣近
惠州府長樂興寧二縣倉榖各五千石到潮平糶
將來米價自然可平今三月望後天氣晴和四月
初田苖全插又有番薯一種粤東以此作飯亦皆
發生將來民食自可無虞(臣)又恐貧民無錢糴買
終不免於懸釡之憂現在同有司捐俸煮粥賑饑
以推廣
皇上惓惓愛民之至意為此繕摺據實奏
聞謹
奏
爾以管兵職任肯如此實心為地方措畫朕甚嘉之既
為封疆大臣軍民原係一體何分文武一切事宜自應
和衷商酌為之但湏據實無欺言行相符不可徒粉飾
於章奏之間以邀取嘉奬也
廣東潮州總兵官(臣)尚瀠謹
奏為恭繳
御批事竊(臣)於本年四月間恭請
聖安一摺又報聞米價一摺荷蒙
硃批(臣)跪讀再三不勝奮興鼓舞伏念(臣)賦性愚魯幸
叨
教育得任封疆雖年齒壯盛圖報心殷而千百年不朽
之人物恐非駑駘下質所能企及然以
聖主期望之殷(臣)惟有努力奉行勉圖上進若夫軍民
一體文武和衷言行相符不可粉飾此尤官常之
要道(臣)已勒諸心版凛遵恪守以冀仰報
高深於萬一耳所有奉到
硃批理合恭繳謹
奏
不在空言只看力行何如耳
廣東潮州總兵官(臣)尚瀠謹
奏為敬陳末議事竊(臣)荷蒙
聖恩優渥報稱末由但才雖短淺志切急公凡關於
國計民生無不竭力圖維以期裨益故敢以芻蕘之
見為我
皇上陳之一有案盜匪武弁與文員宜一體稽查一有
司朔望點查姦匪之法宜稍為變通一有司給發
漁船牌照不必一年一换一漁船之作姦犯科宜
嚴行申禁以上諸條係(臣)一得之愚統祈
聖主睿鑒
敕部施行謹
奏
此數條俱當與督撫詳為酌議内一二處朕意覺欠妥
協
廣東潮州總兵官(臣)尚瀠謹
奏為恭逄
聖夀懇
恩陛見以遂微忱事欽惟
皇上
法天行健
與日俱新兹逄
聖夀無疆正値
洪庥滋至普天忭慶率土歡呼念(臣)自雍正元年七月
陛見後於今四載犬馬私情時深依戀謹具摺虔懇
天恩允(臣)所請趨赴
闕廷則既伸慶祝之懷併得跪聆
聖訓俾山海要地一切機宜更有所遵循以為鞏固巖
疆之至計曷勝翹切之至謹
奏
爾不必赴京但勤慎職守綏靖地方勝於頻來陛見也
廣東潮州總兵官(臣)尚瀠謹
奏為據實恭報年成事竊查粤東去年雨水過多春
苖有損秋收歉薄已經官倉平糶捐粟賑饑乃今
春雨澤愆期米價又長斗米需銀三錢幸至閏三
月二十六七等日大沛甘霖田禾未植者得以播
種已植者倍加茂盛督撫諸臣現撥廣西稻榖萬
石分給潮屬便民平糶米價稍減斗米二錢五六
分不等(臣)復與同城文武各官捐俸賑粥民困漸
舒兼撥高廉二府倉榖五萬石從海起運四月終
必然到郡當此青黃不接之時正資接濟而刻下
稻花徧秀四野青葱五月終便可登場是偶歉之
餘還成大有無煩
聖主南顧之憂也為此據實奏
聞伏惟
睿鑒謹
奏
潮州情形早已知悉覽此奏朕懷稍慰
廣東潮州總兵官(臣)尚瀠謹
奏為恭繳
御批奏摺事竊(臣)恭請
聖安一摺又敬陳末議一摺俱荷
硃批(臣)跪讀再三十分惶悚夫人臣盡職當務力行不
在空言今
聖諭諄切惟有欽遵祗凛潔已奉公至於清積匪一議
緣彼時尚未聞奉
上負
國恩其摺中有一二欠妥協之處蒙
聖德如天恕(臣)愚昧不加罪譴(臣)雖捐糜頂踵難報
硃批謹
奏
覽
廣東潮州總兵官(臣)尚瀠謹
奏為恭繳
御批奏摺事竊(臣)前奏奉行保甲盜即潛蹤事蒙
御批不過少減耳盡化恐未必然欽此愈見
聖不自聖治益求治之至意又
御批閩廣武弁之貪風未革朕常耿耿於懷亟當竭力
剔除言之似易斯豈易事耶
天語煌煌(臣)惟竭力奉行告戒屬員洗心滌慮屏絶苞
苴以期仰遵
聖教當此
聖明在御若不思改心易慮以共勷至治亦何顔自立
於人世乎所有奉到
硃批理合恭繳謹
奏
勉之爾居官聲名甚好整理營伍訓練士卒諸凡實心
任事處朕皆知之但聞爾與文員多不相睦地方上文
武不和則於兵民無益大抵兵民官弁中善良之軰皆
樂於文武和衷相安無事不肖之徒每不喜安静從中
播弄唆挑此一著湏要看破方好毋被小人所愚且天
下事果能恪秉一公斷無不和之理不和之故率因私
心勝耳當竭力加勉朕觀武人多以尚氣自相矜詡此
戎行中一大病也更當盡除此種鄙習勉之勉之
廣東潮州總兵官(臣)尚瀠謹
奏為恭繳
御批奏摺事竊(臣)謭劣庸材總戎東粤於今八載朝夕
兢兢蒙
皇上不加擯斥
温旨時頒曲示裁成如天覆育兹又蒙
硃批勉力實心四字已統包前聖誥誡人臣之旨(臣)雖
識淺才疎敢不潔已奉公以仰承
聖訓之煌煌乎至據實覆奏一摺欽奉
硃批(臣)跪讀之下涕泗交零惟圖殫心竭力以上報
皇恩於萬一耳為此恭繳
硃批伏惟
睿鑒謹
奏
凡所奏陳貴無欺隠少有增飾反失其真惟以據實為
要勉之
廣東潮州總兵官(臣)尚瀠謹
奏為恭報年登大有羣沾
聖澤事竊查潮州今歲入春以來風雨調順二麥收成
倍於往歲兼之番薯菜蔬俱各茂盛米價每石值
銀五錢兹届春杪夏初早秧徧插四野歡騰行旅
無驚戶不夜閉為此具摺據實上
聞謹
奏
風雨調順秧苖遍插深慰朕懷然必俟秋稼登場後方
可定一歲之收成
硃批諭旨卷一百四
