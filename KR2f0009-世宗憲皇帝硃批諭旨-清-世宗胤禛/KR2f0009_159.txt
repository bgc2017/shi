欽定四庫全書
硃批諭旨卷一百五十九
硃批萬際瑞奏摺
雍正三年九月十八日廣東提督(臣)萬際瑞謹
奏恭請
皇上聖安
朕安
昨董象緯來京陛見其人甚不足取爾其勉力盡職為
一良帥與朕顔面增光毋致被其嗤笑
同日又
奏為欽奉
上諭事雍正三年九月十二日接兵部劄付内開七月
二十一日奉
上諭萬際瑞來京時曾經面奏海防會汛一事殊屬不
便朕諭同總督孔毓珣詳議具奏近朕訪問熟悉海
洋情形之人多稱水師會哨於弭盗之法實為有益
據其所奏俱各甚有條理爾部可行文與萬際瑞且
不必會同總督令伊先與熟悉水師之人如瓊州總
兵黃助等將會哨實在有益之處會同詳加酌議此
外有諳練海洋情形者亦廣加採訪將情由先行具
摺奏聞再與總督會同議奏欽此為此合劄該提督
欽遵施行等因到(臣)竊查海防會哨由來已久雖
亦有益但洋汛遼闊一望無涯定例二月六月出
廵配撥兵船揚帆遠去本汛前後未免空虛迨至
回汛經時久遠恐有姦船乘機竊發或致疎虞此
(臣)所以鰓鰓過慮也兹奉
諭旨會同新授瓊州總兵(臣)黃助詳加酌議粤省洋面
東西袤延約數千里微(臣)歴任雷瓊東洋雖未深
知西汛一帶皆所熟悉自龍門協而東海安營&KR1681;
州營吳川營電白營春江協廣海寨香山協沿海
水師聯絡布置分據險要(臣)等愚見各營分遣遊
守等官龍門協廵至海安海安營廵至&KR1681;州&KR1681;州
營廵至吳川吳川營廵至電白電白營廵至春江
春江協廵至廣海廣海寨廵至香山自香山東至
南澳亦一體交環無事則來往遊廵保固汛防有
警則奮力追擒無分疆界上下各汛聯絡循環交
相廵哨則姦船自無可乘之隙矣且所廵洋面易
於遍歴務限一月之内往復一週始則自東而西
繼則自西而東各取地方官印結查驗以杜中途
停泊之弊再或按季輪委總兵副將一員親歴廵
查以稽察各汛之勤惰如有廵哨不力者立即揭
參徇情容隐一併嚴加議處庶交相警勵不敢怠
玩偷安羣力畢宣汛防各密海疆永獲寧謐之休
矣此(臣)等管蠡之見以為各汛聯絡時廵較之會
哨更為周密也再自香山東至南澳水師各營尚
未深悉容(臣)到任後逐一詳查如外有諳練海洋
情形者亦廣加採訪另具摺
奏謹將水師會哨一事遵
旨先行繕摺差瓊州鎮標把總齎捧奏
聞謹
奏
此係極有關係之事不宜固執己見當與督撫孔毓珣
楊文乾等悉心熟議籌畫萬全而行既非目前急務何
必忙廹詳加斟酌可也
同日又
奏竊(臣)質本庸愚謬膺重寄夙夜惴惴恐致隕越凡
有可以寧謐海疆之計莫不深思熟慮以期仰報
聖恩於萬一伏查瓊州一郡孤懸海外夙稱險要郡北
十里則有白沙海口諸港商船輳集洵為瓊治之
咽喉巳設水師副將一員兼轄瓊山文昌會同澄
邁臨高五縣港汛哨船一十四隻分廵守隘布置
得宜誠無可慮惟崖州一營離郡千里逼近安南
實為全瓊之後戸所轄汛地横亙海面四百餘里
除小港不計外内有大蛋保平三亞榆林赤嶺望
樓大港六道各設礮臺防守港外悉連大洋其衝
要處所較之各州邑為多在在可以泊船廵防更
宜加密雖有遊擊一員駐劄州城職非水師兼無
船隻設有警息未免束手無策(臣)身任封疆不得
不思及未雨綢繆之計請於崖營遊擊一缺改設
水師設立哨船分防要汛東至萬營之桐棲港西
至儋營之英潮港洋面毗連俱屬險要輪撥汛弁
不時遊廵與海口之水師協上下會哨則南北交
嚴東西兼顧全瓊處處皆成苞桑之固矣微(臣)深
知崖營甚屬緊要敬陳一得之愚至於設立哨船
作何設法應請
皇上敕下督撫二臣逐加詳議非(臣)愚昧所能擅及也
為此具摺
奏請伏祈
睿裁謹
奏
崖營改設水師是否合宜會同督撫臣酌商具奏
雍正四年四月初八日廣東提督(臣)萬際瑞謹
奏為恭報地方米價雨水情形事竊粤東自入春以
來雨水不一除高雷廉三府雨水調勻米價每石
七八錢不等南韶瓊三府雨水未多米價每石一
两一二錢不等外其惠潮廣肇四府去歲歉收今
春復隂雨連綿米價近日漸至二兩一石至潮州
各屬先於二月内每石即長至二兩四五錢再碣
石南澳二鎮緣地處海隅商販不前升斗難求(臣)
目擊維艱咨商督撫二臣随將潮府各邑倉穀酌
量動支分發平糶陸續接濟民食并撥鄰近州縣
倉穀分運碣石南澳二鎮平糶招徠商販米價稍
平兹三月二十外天氣方晴積水漸退禾秧現在
及時種插或豐或歉俟收割之後容(臣)另摺
奏報至廣州府城亦因米價騰貴設立官厰平糶米
穀四月初六日據廣州城守副將賀捷禀稱三月
三十日省城附近男婦多人因赴各厰買米喧嚷
争閙遂擁至撫臣衙門將頭門打開擁入大堂毁
爛堂上什物經撫標官兵驅逐趕散拿獲數人尚
未發落等因到(臣臣)身任封疆不敢壅於上
聞理合將地方情形雨水米價一併繕摺奏
聞謹
奏
此事已據楊文乾僃悉上聞矣所奏知道了
前董象緯到京奏稱若論戎行效力究竟旗員勝似漢
人且更有卑鄙狹小之語朕因曉諭云我朝自
世祖定鼎
聖祖相繼撫御寰區以來八十餘年深仁厚澤淪肌浹髄
凡有血氣者莫不尊親無論旗漢誰非臣子悉皆一體
輸忠争相報效寧有彼此之分況當日三逆之變漢臣
中多有盡節者旗人内亦有從叛者安見漢不如旗即
以目前比較楊琳孔毓珣某臧某否董象緯萬際瑞孰
優孰劣爾試思之當據董象緯覆奏孔毓珣原強似楊
琳萬際瑞則遠不如臣随歴數汝之不及伊處朕向伊
云俟萬際瑞到任受事後果不及爾朕則閉口無言矣
曾經降有如斯諭旨汝若不加勉自勵被董象緯之竊
笑當為何如耶不但不及董象緯倘所行之事被人指
摘談論仰面對
天於心安乎將此諭時時捧誦黽勉奉行毋少怠忽庶副
朕望
雍正四年七月二十四日廣東提督(臣)萬際瑞謹
奏為恭謝
天恩事雍正四年七月十二日(臣)齎摺家人回粤恭捧
皇上欽賜各種藥錠到(臣臣)即望
闕叩頭謝
恩祗領訖所有(臣)奏地方米價雨水情形摺内欽奉
硃批諭旨(臣)跪誦之下惶悚靡已竊念(臣)邊海庸愚才
疎識淺蒙
皇上隆恩畀以廣東提督重任汲深綆短殊多隕越但
(臣)心有餘惟恐才力不逮非敢自棄於
君父之前今蒙
皇上推心置腹令(臣)時時黽勉奉行更念粤東地處炎
方
特頒仙錠以備時用(臣)之遭逢實千古所希有惟有殫
心竭力益加砥礪以仰報
高深於萬一耳所有欽奉
硃批諭旨并微(臣)感激蟻悃理合繕摺
奏謝謹
奏
覽奏知道了大凡居官第一操守為要至辦理諸事切
戒自是當集思廣益取衆善以為己用乃封疆大臣最
所當務者也勉之
同日又
奏為恭報粤東夏禾收成惠府秋水汎濫事竊照粤
東自四月以後雨水調均早禾秀實收成俱有八
分惟潮府沿海一帶地土瘠薄止有七分今通省
米價一兩内外不等潮屬稍貴但二季晚禾又經
及時種插可慶大有詎意七月十六日颶風暴雨
陡發異常兵民房屋多被吹倒兼霪雨連綿至二
十一日始晴而洪水泛漲惠府與歸善縣皆成澤
國四面汪洋城内街巷兵民出入俱乘小艇各處
房屋多被水淹倒塌二十二日水勢愈長博羅縣
亦被水淹至惠協及(臣)標中左右前四營遊擊衙
署盡被水淹城廂兵民俱奔高處城上棲身(臣)與
地方官多雇船隻在城廂内外廵視救護被水難
民加意防範多方撫恤不至失所外至於城垣房
屋倒塌丈尺間數與人民有無淹斃以及惠屬之
各州縣曾否被災俟水退之日僃細查明另行摺
奏所有惠府被水情形理合繕摺奏
聞謹
奏
惠州等處被水據楊文乾業已奏聞宜教導兵民人等
消弭災眚之道常存善心毋造惡業力行好事敬信
神明則地方上自無此等事矣今當被災之際彈壓匪類
不致乘機生事極為要務慎之
雍正四年九月二十日廣東提督(臣)萬際瑞謹
奏為鎮(臣)貪鄙徇私事竊照總兵一官為封疆大臣
務宜廉潔持躬端方矢志方可表率將僃整飭營
伍今查得碣石鎮總兵官陳良弼處已不端穢行
昭著任用字識孔超家人王祖苛索漁船規例每
漁船一對索銀八兩汕尾港内共收銀六百六十
兩右營把總張隆經收交駐碣提塘康照帶繳鮜
門港共收銀三百三十兩係右營千總楊忠收繳
以致右營守僃廖勇每對漁船亦索取規例銀三
兩六錢毫無顧忌右營港内如此中左二營可知
(臣)訪聞既確何敢徇隐理合據實密
奏伏乞
皇上睿鑒施行謹
奏
陳良弼係一老將且又熟諳水師似此歴練之員殊屬
難得若猶不至曠廢營務虧缺職守當彼此和衷勖勉
遷改爾等提鎮不能一德同心與地方無益所奏朕頗
不以為然觀此爾甚乏調停作用也
同日又
奏為報明田禾城舍被水衝塌事竊照粤東惠郡於
雍正四年七月十七至二十等日颶風大雨洪水
泛濫先經(臣)將被水情形繕摺具
奏續據惠協副將稟報七月二十四日水勢方定計
高二丈有餘於次日漸退府城四門被水淹浸共
倒卸城垣二十餘丈歸善縣城垣共倒卸十餘丈
田禾俱被水淹府縣城廂内外以及鄉莊共倒房
屋數千餘間又據(臣)標右營遊擊稟報河源縣因
七月十七至二十等日風雨交作河水漲發老城
倒壊八缺新城倒壊四缺民房漂流無數等情又
據惠協左營都司禀報博羅縣七月十八九等日
連朝風雨洪水泛濫沿江十五圖田地低窪者盡
被水淹城鄉房屋共倒塌千有餘間等情又據東
莞營守僃稟報廣州府屬之東莞縣七月二十外
水勢泛漲兵民房舍倒塌無數等情又據增城營
遊擊禀報增城縣七月二十等日潦水湧漲田禾
被水淹浸民房倒塌無數等情又准潮州總兵咨
報程鄉縣七月十七八等日颶風大雨洪水暴漲
城内水滿二尺城垣倒卸九丈城鄉内外兵民房
屋倒塌甚多等因又據惠來營遊擊禀報惠來縣
七月十六日起風雨七晝夜兵民房屋多有倒壊
所種晚禾二三分俱被水淹低田衝決等情又准
高州總兵咨報廉州府七月初八日起至十二日
止狂風大雨倒卸城垣二十餘丈等因又據羅定
協副將禀報羅定州七月十九日至二十五日霪
雨淋漓溪河湧漲州城近河城垣倒卸十有餘丈
田禾房舍幸無大損等情各到(臣臣)查以上被水
州縣惟程鄉縣淹斃男婦四口其餘並無傷損至
於各屬營汛塘房墩樓排柵倒爛甚多除咨會督
撫二臣檄飭文員將城垣塘汛速行修葺以固地
方外詎惠府於八月十六七八等日大雨滂沱連
綿不息洪水復漲較前雖小二尺而歸善博羅東
莞三縣沿江一帶以及廣州府屬之增城縣山水
滙發兵民房舍復有傾頹晚禾補插者悉行淹壊
秋成恐致歉收(臣)身任封疆理合繕摺奏
聞謹
奏
地方上一切災祥自應絲毫無隐據實奏聞爾等職任
封疆遇斯等事全頼從容調度撫恤彈壓若聽信小人
妄言驚惶失措以致搖惑衆心則汝難辭其罪也
同日又
奏為報明馬價羨餘急公修造兵房事竊惠郡連遭
洪水業將民舍城垣倒卸情形另摺
奏明兹有(臣)標五營内共倒兵房二百五十五間每
間估計銀四兩需用修造銀一千零二十兩此項
銀兩即於五營馬價内之羨餘動用查東省馬價
每匹額定銀二十一兩九錢(臣)委員廣西購買或
十二三兩或十五六兩不等每年總計羨餘有千
金以外(臣)先因五營盔甲新舊不一無以壮營伍
而收實用原擬
奏明捐造盔甲今兵丁棲止無所現存有餘銀八百
兩不得不先行修造俟再有盈餘另為製造盔甲
等項至於五營中之噐械惟鳥鎗略為短小本年
五月内督(臣)孔毓珣捐銀五百兩(臣)即興工打造
鳥鎗六百桿已經工竣除給發各兵操演外理合
繕摺一併奏
聞伏乞
皇上睿鑒施行謹
奏
此舉甚是凡事有緩急先後之宜湏權其輕重為之豈
可固執而不通融耶
雍正五年八月初十日山東登州總兵官(臣)萬際
瑞謹
奏為奏
聞事竊照東省登萊青諸郡沿海一帶應行修築礮臺
十九座經前任撫(臣)陳世倌與前任鎮(臣)黃元驤
會同委員先築八角口礮臺一座以為成式續將
文登營轄汛成山衛之龍口東崖文登縣之馬頭
嘴北岸寧福營轄汛萊陽縣之丁字嘴即墨營轄
汛即墨縣之巉山膠州營轄汛膠州之唐島口安
東營轄汛諸城縣之亭子蘭六處礮臺興工脩築
又經前任鎮(臣)黃元驤具疏
題報在案嗣據各該營陸續呈報亭子蘭馬頭嘴丁
字嘴龍口東崖唐島口巉山等六處俱已修築完
工經(臣)逐加親驗六處所修礮臺工程俱各堅固
一如八角口礮臺之式又查有萊州營轄汛掖縣
之三山口礮臺現在興工修築尚未告竣其餘未
曾興工修築礮臺十一座内有文登營轄汛成山
衞之養魚池膠州營轄汛膠州之古鎮口即墨營
轄汛即墨縣之黃龍莊安東營轄汛日照縣之龍
汪口四處亦屬緊要趁此天長日暖秋收之後正
可修築(臣)現在咨明撫(臣)塞楞額檄飭該地方官
照式繪圖估計興工在案其餘七座内有(臣)標右
營轄汛黃縣之砪磯島乃一條沙線生出海面十
數餘里離村頗遠竝無船隻灣泊經(臣)查驗實係
僻處應移築於膠州營轄汛浮山所之青島口此
島為膠州門戸乃船隻灣泊之所實係衝處又有
文登營轄汛寧海州之南横海面雖無沙石但口
門太厰船隻難泊亦非緊要之地應移築於文登
營轄汛寧海州之黃島此島與南横相去十里可
以灣泊船隻實係衝處一轉移間二處所築礮臺
俱收實濟而錢糧亦不至虛費矣理合繕摺
奏請可否容(臣)咨商撫(臣)塞楞額將砪磯南横二處
礮臺移改伏乞
皇上睿鑒施行謹
奏
移僻就衝甚善與塞楞額商酌行之
雍正六年二月初十日山東登州總兵官革職留
任(臣)萬際瑞謹
奏為請
旨事竊查(臣)屬武定營轄汛佘家港地方係鹽徒出沒
要口經前任撫(臣)陳世倌於雍正二年十二月内
題明將本營守僃帶領馬步兵丁八十名移駐專司
廵緝於雍正三年四月内該處闔商公呈長蘆鹽
(臣)莽鵠立議以完課銀兩内每銀一百兩外加銀
一兩以助移駐官兵薪水之資經莽鵠立批准每
年該汛守僃差目兵赴鹽政衙門領回散給查守
僃一年得助銀二百四十兩馬兵二十名得助銀
四百八十兩步兵六十名得助銀七百二十兩一
年共計銀一千四百四十兩但(臣)思守僃自有俸
薪養糧兵丁各有月餉養贍其移駐汛防捍衞地
方廵緝私販分所當然何必有資助之私(臣)受
恩深重不敢徇情欺隐理合據實
奏明請
旨將此項銀兩可否歸於正項鹽斤之内伏乞
聖裁遵行謹
奏
此項銀兩不關國計民生出於衆商樂從何必裁革過
為苛刻但毋因此一奏奉有朕諭遂乃自以為利則更
不可也
雍正六年四月二十一日山東登州總兵官革職
留任(臣)萬際瑞謹
奏為敬抒管見仰祈
睿鑒以僃採擇事竊(臣)謭劣庸才屢多罪愆荷蒙
高厚之恩優容格外夙夜思維無可報稱苟有一得之
愚曷敢緘默不言請為我
皇上敬陳之
一武科鄉試錄宜分别進
呈也查文科賓興之期
欽命廷臣典試撫臣為之監臨中式之後將試卷送部
磨勘
國家造就人才之至意巳詳且盡矣惟武科一途外
場弓馬技勇以及内場文字俱屬撫臣之專任其
中才技各有短長未免公私莫辨(臣)愚請嗣後於
鄉試錄上令撫臣註明弓馬技勇文字三項進
呈或内外場俱優或外場好而内場平常或内場好
而外場稍次者俱分析註明進
呈并行咨部查核俟會試之年將内場優而外場稍
次者另編衞字號先期奏
聞名數
欽定中式若干名以僃衞所之用其武進士前一半選
授營缺後一半選授衞缺之例似可變通停止倘
新科武舉内有文字荒謬弓馬技勇不堪者或被
主考糾參或被部臣彈劾將撫臣議處至歴科武
新科一體編入號内會試如此則名噐慎重而實
收得人之效矣
一盗首住址州縣宜分别議處也查雍正四年七
月内九卿會議欽奉
上諭一案嗣後編排保甲地方官有不實力奉行不能
稽查盗賊或别經發覺或經科道糾參將耑管州
縣官照不能察緝姦民例降二級調用兼轄統轄
各官照例議處等因奉
旨著以一年為限欽遵在案又定例承緝各官務期必
獲盗首如不獲盗首雖獲賊過半於免罪之外仍
罰俸一年限一年緝拿限滿不獲罰俸二年再限
一年緝拏再不獲降一級留任等語是盗首之重
於夥盗也明矣但竝未嚴定有盗首住址州縣分
别議處之例則承審各官止以已經拏獲一語結
而本州縣自行拏獲者或係别州縣人而為該管
地方官自行察出拏獲到案者俱從寬免其處分
如本案所獲盗首非係本州縣人將供出住址州
縣之專兼各官職名照不能察緝姦民例參處保
甲排頭一體治罪倘鄰近地方官拏獲盗首係伊
住址本州縣案内之犯除拏獲鄰近之地方官仍
照例議叙外應將本案之州縣官亦從寬免議以
便互相協力緝拏如鄰近地方官拏獲盗首非伊
住址本州縣案内之犯别入鄰境為盗首者仍將
該管地方專兼等職名照例參處至本案盗首自
行首出并夥盗内首出盗首者係伊住址本州縣
案内之犯將專管州縣各官均應從寬定議以杜
諱縱審係别州縣住址者仍將專管各官照例議
處其有捏稱盗首病故并將夥盗嚇認盗首嫁禍
於别地方者經該管上司審出指名
題參從重議處倘該管上司不行詳審朦混結案經
别案發覺將該管上司一并嚴加議處如此則保
甲嚴而盗風息矣
以上二條(臣)不揣愚陋謬陳管見是否可採伏祈
皇上睿鑒施行謹
奏
捕盗處分不妥協處非止一端實因出於無可如何之
故處分輕則愈肆懈弛處分重又難免諱匿蓋疎密皆
非寬嚴兩礙適中之法奚從而得盗風之息要在文武
大吏公正嚴明實心任事方為拔本塞源之道若只於
例限處分内講究是所謂緣木而求魚也庸有益乎
同日又
奏為請嚴積引之弊以裕
國課事竊(臣)一介武夫識見淺陋於鹽政事宜尤多
未諳緣莅任東省一載有餘凡遇營汛拏獲私鹽
一經交縣便稱有引開釋(臣)實未解其故随細心
訪察始知東省每年有積引二十六萬餘道俱係
截角殘引以資其營私之弊一遇拏獲到官將殘
引重複影射姦商侵蝕牢不可破今雖查出而每
年可增數萬兩之引課已暗耗於積引之中(臣)身
任封疆杜絶私販係(臣)之責是以據實入
告伏乞
皇上委員徹㡳清查庶姦商知所畏懼而可增之引課
不至飽若輩之私橐矣理合繕摺具
奏伏祈
皇上睿鑒施行謹
奏
所奏可嘉另有諭旨
雍正六年五月十九日山東登州總兵官革職留
任(臣)萬際瑞謹
奏為恭謝
天恩事雍正六年五月十二日(臣)齎摺家人回登恭捧
御賜各種藥錠到(臣臣)跪迎至署望
闕叩頭謝
恩祗領訖當將
奏摺啓視欽奉
硃批盗風之息要在文武大吏公正嚴明實心任事方
為拔本塞源之道若只於例限處分内講究是所謂
緣木而求魚也庸有益乎欽此(臣)跪讀之下仰見我
皇上睿謨廣遠弭盗務在清源(臣)謹遵
旨檄飭將弁訓練廵防實心任事公正嚴明毋負職守
以期仰報
高厚於萬一為此繕摺
奏謝所有奉到
硃批奏摺一併恭繳伏乞
皇上睿鑒謹
奏
覽
所奏知縣關拮一摺留中候另有諭旨内外大臣悉皆
如是秉公無隐事事據實入告毫弗瞻顧何慮天下不
大治耶勉之勉之更莫改移此志
雍正六年六月二十一日山東登州總兵官(臣)萬
際瑞謹
奏為恭謝
天恩事雍正六年六月初四日(臣)齎摺家人回登恭捧
皇上御賜新花樣紗二聯到(臣臣)随恭設香案望
闕叩頭謝
恩祗領訖伏念(臣)邊海庸愚愆尤屢積荷蒙
皇上宥過之仁不加擯棄已屬過分何當
温旨嘉勉復叨
寵賚覩雲霞之璀璨捧出
鳳城瞻綺繡之輝煌頒來
天府芬芳四季豈惟開放千紅飛舞盈圖寧止疊臻
百福(臣)何人斯遭此
曠典
聖恩愈厚報稱愈難惟有竭盡駑駘益矢冰兢仰酬
高厚於萬一耳所有微(臣)感激之私理合繕摺
奏謝并將奉到
硃批奏摺一併恭繳伏乞
皇上睿鑒謹
奏
覽奏謝知道了凡事秉公據實一無隐諱是乃人臣輸
忠之極則勉之
同日又
奏為歴陳引票積弊以肅鹽政事竊照山東六府行
鹽有引票之不同多寡之不一(臣)細加察核查登
萊青三府全食票鹽東昌府全食引鹽濟南府屬
之章邱鄒平淄川長山新城齊東濟陽青城新泰
萊蕪武定陽信海豐樂陵濱州利津霑化蒲臺等
十八州縣并兗州府屬之沂州費縣俱食票鹽又
濟屬之臨邑陵縣德平及兗屬之郯城則引鹽票
鹽俱食至二郡所屬之别州縣則皆食引鹽雖引
鹽票鹽均辦
國課但查順治十七年長蘆鹽(臣)馮班條議東省票
引一疏内開查濟南府屬章邱等二十二州縣俱
行票鹽其與兗東兩郡食引鹽之州縣址壤錯接
票鹽過季方謂私鹽姦商一票到手騾馱馬載旦
暮公行一季九十日之中勤者八九次少者五六
次票鹽流弊蠧
國病商乞
敕部確議悉令改引歸商等因經部議不准行今且竝
不按例退銷過季之票公然運行查雍正五年七
月内據護理武定營遊擊李景泰詳稱原任遊擊
徐英任内拏獲鹽車五輛並無票引經陽信縣審
據商人吳裕德供稱委係夏季引鹽因持票之張
全之帶病先行等情開釋銷案又雍正五年九月
内濟南城守營把總曲成貴拏獲無票私鹽五車
先經按運二司所取商人王永升初供據稱所運
之鹽部票是春夏二季的夫春夏之票何以行銷
秋冬二季之鹽影射之明驗已彰彰畢露矣尚有
雍正四年七月内武定州拏獲無票散鹽八車行
非運鹽大路經武定州審稱押車之于現龍短少
食費赴集借錢及後到莊原帶部票不便於泥水
拏出又因雨大繩蓆霉爛將鹽砍包散装大路泥
濘車由小路遶行等情僅以責懲銷案夫遶道即
係販私砍包又屬違例至狡辨借錢方回又不將
部票拏出騐看明係臨時影射又雍正五年五月
内武定營盤獲越境無票私鹽五車經長山縣審
稱押車之董永剛暮夜錯行道路因昏黑不將部
票給看今交撥商張奎光帶來呈騐亦不杖責銷
案均不照定例内鹽引相離同私鹽法追斷再查
東省額引四十五萬五百四十八道内除河南江
南所屬十五州縣共銷引十四萬三千四百一十
道此係隔省未便與東省徹底核算外其濟兗東
三府食引鹽者共五十一州縣核算地丁額銀一
百五十餘萬兩共銷引三十萬一千五百七十六
道登萊青及濟兗二府所屬有食票鹽并引票兼
食者共五十三州縣核算地丁銀一百八十餘萬
兩共銷票十萬三千四百五十二道兼銷引五千
五百六十二道夫州縣之數不相上下核算地丁
數又差多而銷鹽之引與票何至多寡相去數倍
則影射侵蝕之弊不又曉然共見者耶且歴城章
邱俱屬濟南之大邑歴城編戸九十八里額徵地
丁銀六萬有餘銷引九千八百三十八道章邱編
戸一百零三里額徵地丁銀七萬有餘所銷票引
則四千一百二十八道齊河為下中之邑編戸二
十七里額徵地丁銀二萬有餘銷引四千零七道
鄒平為上中之邑編戸五十七里額徵地丁銀三
萬有餘所銷票引則一千四百九十三道即此數
縣而論懸殊若斯是引鹽尚藉積引以營私而票
鹽更不湏積引以侵蝕也蓋因商領引至場舂築
包鹽永阜場截一角舂至蒲關秤掣截一角至濼
關秤掣截一角運至州縣賣銷截一角掣鹽每季
一次退引按季繳銷一季之内似難重複影射自
有積引一項而重複影射之弊生若行紅扒票之
章邱鄒平濟東濟陽臨邑青城陵縣新泰德平武
定濱州蒲臺萊蕪等十三州縣稍近鹽河亦赴永
阜場舂鹽將票引截一角過蒲關秤掣截一角至
州縣截一角而濼關非所經之地故不與焉較之
引鹽巳少一關秤掣盤驗矣惟新泰一縣又過濼
關掣驗截一角其行黑扒票之四十州縣不近鹽
河赴各場舂鹽截一角至州縣截一角姦商一票
到手一季之内時日既寬重複影射越行鄰境殆
無虛日且紅扒黑扒之票俱不按季繳銷其弊尚
可問歟(臣)謹據實奏
聞仰祈
皇上聖鑒徹底查究酌丁增額其紅黑票引立法稽察
繳銷庶積弊除而鹽政肅矣為此謹
奏
此奏可嘉之至内外文武大臣留心地方事宜凡遇一
切利病咸肯如此詳悉奏聞則胡弊不除曷令不行也
已有旨徹底查究矣
同日又
奏為奏
聞事竊(臣)查得雍正四年八月内原任鎮(臣)黃元驤任
内據武定營遊擊徐英詳稱廵兵張璉等於雍正
四年七月二十五日協同州役至濱州城南開河
地方拏獲私鹽九百餘包並無引票又無人看守
随行汛弁移州查明等情續據濱州審稱據商人
韓恒升夥計趙允琦供稱所堆包鹽竝非私鹽緣
商人去年積滯部票一千道無本舂運延至今年
三五月内始舂完過關已經銷賣二十二包存鹽
九百七十八包籲請道憲通融代銷章邱未蒙批
允始著船戸運貯開河店旁等情審釋銷案查定
例内引票按季繳銷過季即屬違例今雍正三年
票引何以積至四年三五月始過蒲關秤掣截角
如何造冊奏銷查濱州每年額票二千七百一十
三張每季不敷七百張今狡辨無本舂運以至積
滯票引一千張是雍正三年秋季之内該州即無
官鹽食矣且遲至四年七月方銷二十二包則十
月之久該州豈盡食淡者乎隔年票引違例影射
實由積引一項得以藉口朦混行私(臣)下質庸愚
前
奏未能盡悉但(臣)之微忱自難逃
聖明洞鑒再有雍正五年五月内武定營拏獲無票散
鹽三車經霑化縣於七月内訊據押車之生員王
于升供稱因受暑帶票先行等因審釋詳報近於
雍正六年六月十六日始據武定營詳稱此案業
蒙院憲批示將生員王于升革頂鹽斤變價入官
准有霑化縣移覆等情即此一批與别案迥異從
前通同侵蝕之弊已可知矣(臣)謹據實一并奏
聞伏乞
皇上睿鑒施行謹
奏
亦有旨飭查矣
雍正六年七月二十二日山東登州總兵官(臣)萬
際瑞謹
奏為奏
聞事竊(臣)於雍正六年五月初一日抵省會審把總曲
成貴一案業於本年六月初三日將會審情由繕
䟽具
題請
旨在案嗣後接閱邸報已於六月十八日奉
旨這事情著總督田文鏡秉公嚴審定議具奏該部知
道欽此但未奉到部文不敢擅行回登兹於七月二
十日據即墨營參將禀稱訪得萊州府屬高密縣
地方一名弔莊有徐秀家一起來歴不明之人往
來不定朝散夜聚正在會商縣令設法察拏随有
比鄰徐萬欽赴縣首告該汛把總随即會同縣令
帶兵前往弔莊密行查拏巳獲得徐秀徐明高哲
善楊濟張興徐廷徐可得王福臣吳應元小忙等
十名經縣審訊俱皆供係邪教又供出夥黨牛三
宜回本任何必等候部文
雍正六年十月初五日山東登州總兵官(臣)萬際
瑞謹
奏為奏
聞事竊(臣)邊海庸愚謬膺封疆重寄無能報效時懷覆
餗兹蒙兵部劄開奉
旨田文鏡著授為河東總督管理山東河南二省事務
欽此(臣)捧閱之下不勝欣幸獨是遥隔兩省未得
親覩儀型兹督(臣)田文鏡於本年九月二十三日
以公事親赴東省濟南府(臣)分宜往謁躬聆教言
藉以整飭營伍寧謐海疆且督(臣)田文鏡之居心
行事悉本我
皇上之所指示洵足為法是以(臣)輕騎減從於十月初
六日起程赴省所有微(臣)起程日期理合恭摺奏
聞伏乞
皇上睿鑒謹
奏
此行極是應往一見者
雍正七年九月初三日浙江提督(臣)萬際瑞謹
奏為恭請
陛見跪聆
聖訓事竊(臣)閩海陋質謭劣庸材蒙
聖祖仁皇帝豢養深恩涓埃未效愆過頻仍復荷我
皇上如天之仁
逾格優容歴畀封疆重任犬馬圖報毫無寸績捫心自
愧夙夜靡寧今又叨蒙
殊恩補授浙江提督承
聖恩之浩蕩感激難名而下(臣)勉欲竭盡駑駘無如才
非經濟知乏權衡膺此海疆重寄實慮不能勝任
若非欽承
聖訓指示機宜則控馭海防茫無措施且(臣)自雍正三
年
陛見後迄今五載未獲趨覲
天顔犬馬依戀時切夢寐仰懇
聖慈恩准容(臣)輕騎馳赴
闕廷叩請
聖安跪聆
訓旨俾(臣)知所遵循不致隕越以曠職守誠
聖主造就之隆恩而犬馬積年戀
主之私亦得以稍展矣為此繕摺
奏請伏乞
皇上睿鑒施行謹
奏
地方緊要不必懇請赴闕李衞秉公持正實心奉職與
田文鏡同一軌轍為朕所倚信之督臣百凡領其教益
而行更將從前在粤瞻顧徇隐舊習徹底洗除汝來京
面聆訓旨亦不過此數語而已登鎮一任實屬無忝如
能遵循弗失再加勤慎亦可以告無過矣況目今浙省
一切整理無甚大費更張為難處也
所奏礮臺式樣一摺留中
雍正七年十一月二十四日浙江提督(臣)萬際瑞
謹
奏為請更弁兵實在食糧年月以杜頂冒事竊(臣)案
查雍正四年陞任江西南贛鎮(臣)石雲倬
奏請將各營兵丁更正實在姓名年貎奉有
俞旨欽遵在案但兵丁姓名年貎既經更正而食糧年
分仍造舊兵年月未免弊竇叢生(臣)蒙
皇上隆恩畀以提督重寄抵浙任事考查兵丁冊籍有
三五歲食糧者亦有未生而先食糧者種種舛謬
不止一兵一弁詰其所以僉云積習相沿失於改
正(臣)思名糧之確實稽察以年貎為憑歴伍之淺
深考核以冊籍為據若頂接名糧仍造舊兵入伍
年月則朦混頂冒之弊難以查考除現在飭令各
營逐一更正外但恐與從前所送部冊不符理合
據實奏
聞伏乞
皇上睿鑒施行謹
奏
凡事但當據實辦理若慮前冊不符該部駁查何難僃
將情由聲明也奚庸此番瀆奏
同日又
奏竊照(臣)標五營兵丁荷蒙
皇恩賞給銀一萬八十兩營運生息以僃一時之用經
原任提(臣)陳天培按數借給五營兵丁奉有
諭旨著陳天培一一歸還交與接任提督另行料理倘
借給銀兩内兵丁有不能清還者著陳天培照數賠
補欽此欽遵經署提(臣)冉起鳳接蒙兵部劄付随移
咨陳天培行催五營繳還本銀四千九百兩有零
兹(臣)於雍正七年十月抵寧任事復移咨行催續
據五營將僃詳稱兵丁一時實難全措今又繳還
銀二千三百餘兩前後共歸還本銀七千二百餘
兩尚缺少一萬零七百餘兩伏懇來年作三季繳
還等情據此(臣)查原任提(臣)陳天培現羈江省候
質而兵丁銀兩到手俱已用去一時實難全歸可
否俟來年作三季歸還以清公項至兵丁内倘有
逃亡事故實不能清償者應於原任提臣名下照
數賠補其已歸銀兩候凑足八千之數擬交鹽道
衙門轉發殷商連環具結領運按月一分起息俱
經札商督(臣)李衞接准回札在案再此項本銀俟
來秋方可全完則經年利息即按陸續歸本而算
缺少實多相應一併奏請
皇上睿鑒批示以便遵行謹
奏
銀一到手自必花費無存今莫可如何只得聽其歸還
耳
雍正八年三月二十五日浙江提督(臣)萬際瑞謹
奏為奏報雍正六年分收過公糧餉米製造軍装甲
械數目仰祈
睿鑒事竊照浙省各標協營歲需製造修整軍装甲械
等費自雍正五年四月内經前任提(臣)石雲倬
奏定每兵一百名准留公糧守餉三分按年製造修
整軍械業經接任提(臣)陳天培將雍正五年四月
起至雍正六年二月止通省各標營收過公糧製
造軍械總數具摺
奏報在案今(臣)於雍正七年十月内到任檢查雍正
六年分公糧開銷數目未經
奏報當將各標協營送到雍正六年三月起至歲底
止公糧製造各項軍装所開工料價值逐細查核
多寡不同恐有浮冒濫銷情弊随經一一親行弔
驗内惟紹協製造籐牌片刀牌刀三項造不合式
現在飭令重造賠補外今(臣)查得浙江通省各標
協營馬步水戰守兵共四萬九百零五名除各官
随丁外應存公糧守餉一千一百一十八名自雍
正六年三月起至十二月止共餉米銀一萬三千
四百七十四兩零又撫標營自雍正五年六月起
至雍正六年十二月止共計收過餉米銀二百七
十二兩零通省合共收過公糧餉米銀一萬三千
七百四十六兩零謹將雍正六年分製造過軍装
甲械數目另單臚列恭呈
御覽共計用過銀九千八百二十七兩零又加雍正五
年分透用銀二千五百九十六兩零二共用銀一
萬二千四百二十三兩零内撫標前因公糧不敷
經督(臣)李衞給發鹽庫公項銀七百四十兩零添
用外通省標營共於收存公糧餉米銀内動用過
銀一萬一千六百八十二兩零實淨存銀二千六
十四兩零留為次年應用為此繕摺
奏報伏乞
皇上睿鑒施行謹
奏
此不過一筆花賬朕奚暇觀覽既未委員查核亦何足
為憑且未有如此瑣屑煩瀆之理據奏陳天培將雍正
五年分總數奏報在案等語汝今踵陳天培之故步無
非欲令將來代替之人效法汝所為耳倘遇有識見者
斷不蹈襲斯等庸愚轍迹依樣葫蘆汝意或以曾奏過
三字作為張本冀免日後敗露之虞乎汝自抵浙以來
兵民交怨聲名甚劣里巷之間有李太保督浙萬民安
業萬提督到任闔省胥䜛之謠未知得聞否也汝前在
粤諸事瞻徇朕訓汝振作者整理戎政操練營伍之謂
豈令不論是非曲直一味苛刻耶從來下愚伎倆非過
則不及奈何奈何試觀李衞並非優柔沽譽之人輿情
之不怨而感者以其善善惡惡咸出於公也今汝偏於
搜求刻厲欲以仰合朕意專事嚴峻操切以防督臣參
論滿懷皆係假公濟私之心寧有不招衆怨沸騰者乎
朕意無他惟喜適中合理而已假若憾朕以為寬嚴均
屬不可殊難為官乃汝過當不能折中之故於朕何尤
似此不知自反庸愚鄙見朕俱洞鑒無遺且朕諄諄命
汝凡事呈請督臣指示而行係極易為之舉汝必不肯
一一就近領教是誠何心朕實不解將此諭亦令督臣
李衞知之
雍正八年六月十一日浙江提督(臣)萬際瑞謹
奏為
聖恩高厚難名微(臣)罪愆莫逭謹恪遵
聖訓以圖報效事雍正八年五月初八日(臣)標千總齎
捧(臣)奏報雍正六年分收過公糧餉米製造軍装
甲械數目一摺到(臣)奉有
硃批諭旨(臣)跪讀之下驚惶恐懼手足無措伏念(臣)邊
海庸愚毫無知識蒙
皇上天恩屢膺封疆重寄愆過頻仍無能報稱感荷
帝德如天逾格生成復畀浙江提督鉅任(臣)自當竭盡
駑駘整飭營伍凡事求於適中合理而行乃(臣)闇
劣不明識量𥚹急心惟欲速以至嚴刻誠如
聖明訓飭非過則不及也但(臣)於本年正月二十五日
接准督(臣)李衛來札後深自改悔今蒙
聖恩不即加以重譴
訓誡諄諄撫膺自問感泣欲絶惟有痛加砥礪勉力自
新圖報
高厚於萬一耳至公糧製造軍械嗣後當遵
旨委員察核取結
奏報仰祈
天恩恕(臣)已往容(臣)諸事會商督(臣)李衞圖報將來(臣)
不勝惶悚戰慄負罪陳
奏所有奉到
硃批諭旨(臣)欽遵敬錄寄知督(臣)李衞外謹此繕摺叩
謝
天恩伏乞
皇上睿鑒謹
奏
必待朕之訓誡督臣札致然後改悔如是左提右攜前
挾後扶何有休歇究湏克勉中道方能自立也
雍正八年十二月初五日浙江提督(臣)萬際瑞謹
奏為奏報雍正七年分收過公糧製造軍械數目仰
祈
睿鑒事竊照調任提(臣)石雲倬
奏請將浙省各標協等營存留公糧修製軍装甲械
一案自雍正七年正月至十二月又屆報銷之期
據各標協營送到製造各項軍装工料價值細冊
前來(臣)随委將僃等官一十二員分路逐一點驗
並無苟簡浮冒取有核實冊結在案今(臣)查得浙
江通省各標協營並撫標營雍正七年分共收過
公糧餉米銀一萬七千六百二兩零除將造過軍
装甲械數目另單臚列恭呈
御覽外共計雍正七年分用過銀一萬三千二百六兩
零餘剰銀四千三百九十六兩零并雍正六年分
舊存銀二千六十四兩零二共存銀六千四百六
十兩零留為次年應用至所造軍装甲械等物俱
經(臣)逐項弔驗之後即令送赴督(臣)李衞會驗悉
屬堅利鮮明堪以禦用理合繕摺
奏報伏乞
皇上睿鑒施行謹
奏
所奏朕不過一覽而已諸凡總聽督臣李衞訓誨指示
為之
雍正九年十一月二十六日浙江提督(臣)萬際瑞
謹
奏為奏報雍正八年分收過公糧製造軍械數目仰
祈
睿鑒事竊照浙省各標協等營存留公糧修製軍装一
案自雍正八年正月至十二月又屆報銷之期據
各標協營送到造製軍装工料價值細冊前來(臣)
随委將僃分路逐一點驗悉屬鮮明堅利並無苟
簡浮冒取有核實冊結在案今(臣)查得浙省各標
協營並撫標營雍正八年分共收過公糧餉米銀
一萬五千七百九十一兩零除將造過軍械數目
另單開呈
御覽外共計雍正八年分用過銀一萬一千九十四兩
零餘剩銀四千三百九十六兩零并雍正七年分
舊存銀六千四百六十四兩零二共存銀一萬八
百五十七兩零留為次年應用謹此繕摺
奏報伏乞
皇上睿鑒謹
奏
全不仰體朕躬日理萬幾何暇觀汝賬目
雍正十年三月初八日浙江提督(臣)萬際瑞謹
奏為恭報微(臣)查閱營汛回署日期事竊(臣)因浙省
幅員廣闊營汛兵馬並沿海一帶必湏親歴廵查
考察以為勸懲業於上年十一月二十六日自省
會起行
奏報在案随即於嚴協起廵至處屬次歴溫黃及定
標沿海一帶由鎮海回營周遍查察較閱兵馬技
藝俱各竭力整頓營伍可觀兵民和輯其内優者
則黃巖鎮標暨玉環大荆瑞安樂清平陽等營間
有優劣不等者則鎮海寧海象山太平等營經(臣)
訓飭各將僃弁員勤加督率操演務令俱臻純熟
以仰報
國恩止有楓嶺磐石二營技藝生疎訓練乏術除嚴
飭勒限學習另行委員點驗外倘再怠忽不改即
當咨明督(臣)李衛會疏
題參庶躁妄疲懦者知所儆戒矣兹(臣)於本年三月
初四日已抵寧波駐箚衙門所有回署日期理合
繕摺奏
聞伏乞
皇上睿鑒謹
奏
似此訓練乏術溺職將弁不以彈劾示懲必容至怠忽
不改方始咨會題參因曾效力行間耶抑或其人另具
超卓之才耶殊為朕所不解此下復云庶使躁妄者知
戒等語更屬不可解矣
雍正十一年七月二十四日浙江提督(臣)萬際瑞
謹
奏為奏
聞事雍正十年六月二十八日寧郡風勢稍異平時經
(臣)委員查勘船隻田禾俱無傷損定黃二鎮洋汛
亦均獲安寧惟溫屬之玉環瑞安二營出哨船隻
准據署溫州鎮(臣)黃有才并玉環營參將顧元亮
禀報稱守僃邱宗義管坐晏字八號戰船齎令出
洋於六月二十八日遇颶至二更時分風勢愈猛
將船打至官山洋面擊碎淹斃兵丁一十九名守
僃邱宗義抱板得生腿脚受傷又據署瑞安營副
將魏國泰詳報千總楊元管坐清字五號戰船是
日遇颶至夜將船打至黃家山下擊碎千總楊元
抱槳得生腰足被傷淹斃兵丁三名又功加林逢
春管坐清字九號戰船内兵三十名餘丁二名同
時遇颶飄失無蹤沿邊水陸探訪尋至虎石坑見
有本船字號推窗板并棋盤蓋後□等物又本船
兵丁姓名年籍腰牌以及鎗殼火箭桿各項形迹
是該船實係沉失等情到(臣)除一面確查九號船
隻兵丁有無飄存島嶴或全被淹溺再行咨明督
(臣)程元章查核會
題并將淹斃功加及各兵眷口量加撫恤外事關海
洋颶風損壊兵船合先具摺
奏報伏乞
皇上睿鑒謹
奏
汝之統屬内有此災異亟當懴過省愆必汝居心行事
不公不誠所以招致咎徵也慎之毋忽
雍正十一年十二月初一日浙江提督(臣)萬際瑞
謹
奏為欽遵
聖訓恭繳
硃批事雍正十一年九月初八日(臣)標千總齎回(臣)奏
報洋汛兵船遇颶一摺欽奉
照(臣)屬瑞安玉環二營戰船官兵今夏遇颶雖云
事出天災實由(臣)職未盡荷蒙
天后宮禮懺三日并於寧郡城齋僧五百衆祈求風
災永息外伏念(臣)閩海庸愚智識短淺才乏強毅
今荷
聖恩諄切訓諭敢不矢公矢誠以竭盡犬馬餘年力圖
報效所有微(臣)感激蟻悃理合繕摺
奏謝并將奉到
硃批一併恭繳伏乞
皇上睿鑒謹
奏
朕命汝懴過省愆者專指居心行事不公不誠如不肯
訓愛兵弁偏於好惡但知獨善已身而不竭力奉公而
言也將此等過愆洗滌淨盡改行易慮庶幾減贖前罪
若徒恃
天后宮禮懴齋僧以為能遵訓諭不特錯會朕意亦屬庸
愚無識可笑之極矣似此懵懂昏昧宜乎頻招
上天譴責也慎之戒之
硃批諭旨卷一百五十九
