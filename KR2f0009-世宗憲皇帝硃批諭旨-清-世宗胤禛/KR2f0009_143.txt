欽定四庫全書
硃批諭旨卷一百四十三
硃批李萬倉奏摺
廣東韶州總兵官(臣)李萬倉謹
奏為據實陳明事竊(臣)查總兵一員蒙
聖恩賞給親丁糧六十分儘足以贍養家口今韶州總
兵名下除親丁之外多食糧十二分詢厥所由謂
前任總兵皆家口長隨衆多故舊有長隨糧十二
分遂致標下三營將備各於應食親丁之外亦皆
多食長隨糧二三分上行下效習為故常(臣)現在
家口無多其長隨工食俱於親丁項下支給雖三
營將備多食之糧皆有長隨頂食兵數不差但不
能依時聽操而經制官兵豈容虚設所有總兵名
下多食長隨糧十二分竝將備各名下多食長隨
糧共二十七分(臣)已公同營將招募健壯如數隨
營差操庶補汛防兵單之地以實營伍少有裨益
矣理合據實具摺
奏明伏祈
皇上睿鑒施行謹
奏
據所奏不過汝等職分中之末節耳第一要著申明紀
律以大義鼓舞將士次則訓練操習技藝&KR0570;熟又其次
令兵丁各顧生計崇尚節儉不至貧窘以及緝盜不遺
餘力察姦毋使疎脫均係要務是乃汝等提鎮大員之
專責至若招補幾分空糧捐製幾面旗幟修造數件器
械類斯細事何足列諸章奏耶勉之既為大臣當於大
者遠者是務區區小節不論如何若何皆可切須擺脱
行伍走卒小人之形態方為無忝厥職也識之
署理廣東潮州總兵官(臣)李萬倉謹
奏為陸營請改水師捍外兼以衛内事(臣)竊見潮州
地方枕山腹海最為嶺東巨鎮離潮百里所屬黃
岡柘林大城所東界等汛接連閩壤控扼關頭要
隘故額設馬步戰守兵丁一千二百名分為左右
二營以都司轄之副將統之而以副將駐防黃岡
城汛居中調度於大澤深山諸處而不知柘林一
汛尤為要也查柘林係南澳海道第一關鎖門戶
據瀕海三路上游前年廣盜往閩船由此出閩寇
犯廣亦由此入況對面汪洋萬頃飄風突來勢不
可遏又況隣界之澄海海門靖海諸處亦皆咫尺
海濤陸汛之外兼設水師屬南澳總兵管轄誠有
以援其勢矣若柘林為南澳澄海掎角止使操戈
岸上不改水師必致彼此岐視倘遇警急陸汛不
能援應水師徒放礮虚張聲勢有防海之名而無
捕盜之實也(臣)愚以防守柘林陸汛左營守備請
改柘林水師專防海澳配造艍船二隻快哨二隻
䑩艚二隻并現在巡河櫓船二隻共大小戰船八
隻分泊柘林管轄港口之鷄母澳西虎仔㠘二水
汛配兵哨巡於閩粤交界海道不與春秋會哨外
洋之例艍船定額每隻配兵四十名䑩艚每隻配
兵二十名快哨每隻配兵一十五名通共船兵一
百五十名其餘照次分班仍防岸汛俾水陸兼資
實用如遇春夏東南風發時陸師可防内地姦匪
出口遇秋冬西北風起時水師可截外洋剽劫登
岸如此則内嚴而外自静然為海疆計者水師之
設每慮人地不宜水務不諳以潮州之兵皆土著
之人慣於海者居多至於千把皆土著也可無更
張止選調熟識水務守備一員足矣餘如副將轄
管都司及右營守備千把弁兵仍照專防陸汛分
布守禦山海兩得其宜矣緣(臣)巡閱黃岡柘林濱
海等汛見外而南澳孤懸海島四面汪洋内而柘
林阻隔一渡閩海毗連扼吭撫背甚屬要區謂宜
通盤籌計聯絡巡防俾海疆永遠寧謐(臣)庸愚管
見是否可採仰請
皇上睿鑒施行謹
奏
改設之舉果否水陸兼資言之督臣酌量施行
署理廣東潮州總兵官(臣)李萬倉謹
奏為備陳礦徒流患仰祈
聖明敇法窮治永靖巖疆事(臣)竊見廣東産礦山場惟
潮州之海陽縣止仲坑山一處若惠州屬縣則指
不勝屈如永安海豐歸善長寧長樂河源在在皆
有礦山未能悉舉但查礦山所産銀銅鉛錫不一
雖曰天地自然之利然利之所在人必趨之禁之
不嚴患漸隨之故凡礦徒盜挖之山上極巔崖下
窮深谷盡是姦匪?藏之所其中多有依山村落
人家之豪強者專一窩匿外方遊手始焉募為砂
夫繼則從而竊據於是起蓋草房羅列鎗械希冀
苟安至寶山既空利無從覓乘機竊發大則嘯聚
擄掠小則鷄犬靡寧官兵追捕此輩長於穿林截
徑一見隊伍扳籐裹石據險以待雖有勁旅雄師
無可施展之地又查去年九月内礦徒曾乾浪鄒
百里等在惠州永安縣屬鳳凰嶂聚衆挖礦貽害
地方延今未能盡獲此其明徵又前年七月内海
豐縣屬礦徒各裹紅巾攻劫梅隴墟市五十餘家
屠戮甚慘更擄人口押挑劫贓歸山地方有司但
以招安冀免參罰而被害之家飲恨吞聲無可伸
訴若非
皇上明見萬里將此等礦賊仍發本地梟示不知效尤
何所底止又幸此輩相率結伴由隣省江西之上
猶崇義等處前往楚南之桂東桂陽開採因據江
西巡撫公文稱廣東砂夫經過甚多皆包頭跣足
貿然前往湖廣開採俱係廣東之和平龍川長寧
興寧河源永安等縣之人(臣)署潮州鎮務隨即遍
行所屬并張示曉諭引導各回安業竝未實見其
來觀此必惠州屬縣礦徒可知此七月内承接督
臣郝玉麟密札奉有
上諭廣東舊有礦徒因惠州等處嚴禁偷挖此輩蟻聚
無業一聞湖廣桂東桂陽刨試礦砂之信蜂聚蟻行
接踵而往桂東一縣約有二三千人散住於寨前大
塘等處守候日久至於典衣餬口或有偷竊度日者
今桂東已不准開採恐此種無賴之人不能復歸故
土流散楚地衣食缺乏以致别生事端加意防範善
為遣發其經由江西南贑等處亦令地方官留心稽
查并廣東督撫將此礦徒令該州縣曉諭引導各就
生業安居勿事遊蕩母使滋蔓隣省欽此等因到(臣)
仰見我
皇上保惠元元惟恐一夫不獲其所故令地方官善導
出疆回籍安插誠堯舜之心為心也乃此輩前者
由江西至湖廣多至數千人今回廣東何以絶無
蹤跡明係各自?形匿影散入故居仍復鳩集盜
挖更可知矣須得地方有司嚴行保甲稽查出入
方不致冷灰復燃況保甲之法十家一保甚見成
效一家窩匿九家連坐誰敢共相徇隠故欲清礦
徒必先嚴行保甲亦必督撫飭行府縣出示家喻
戶曉窮治以法絶其根株至有該地強丁巨族以
及紳衿豪棍接濟糧食仍縱偷挖朋比為匪州縣
選委佐貳等官實力查察逐月務取近山鄉村竝
無窩容前項礦徒盜挖礦砂甘結呈報該地方官
加具印結轉繳督撫察驗如有扶同徇庇事覺一
併法究庶礦徒無托足之地良民獲安堵而居永
無伏莽之虞矣(臣)受
國恩深重奉職難酬若知而不言及言而不實是自
蹈欺罔之罪我
皇上用(臣)彈壓地方奚以取(臣)為哉(臣)謹繕摺奏請
敇法窮治伏乞
皇上睿鑒施行謹
奏
此奏甚屬可嘉隨另有諭旨
廣東廣州左翼總兵官(臣)李萬倉謹
奏為恭請效力西陲仰祈
恩准事竊(臣)生自西涼壯投戎伍哈密地方備悉形勢
後隨天津總兵官潘育龍拔補把總歴官三十餘
載以至今職叨受
兩朝豢養深恩更荷
聖主特擢遇太平
盛世圖報無由貪職偷安捫胸殊愧兹當西陲用兵
之日實(臣)犬馬□蹶之期(臣)雖行年六十有二筋
力猶屬強健矍鑠據鞍(臣)敢自許況(臣)向曾經歴
邊外今使安閒内地不遂(臣)心我
皇上奚以取(臣)為哉(臣)圖效邊陲此志不自今日緣雍
正八年間由韶州左翼總兵調任廣州左翼重鎮
未幾督臣郝玉麟委(臣)署理潮州鎮務時值臺灣
土番生變潮州係閩粤接壤海洋相連(臣)有督巡
邊隅口岸之責未敢奏請效力近因遵
旨以瓊州副將蘇福署潮州總兵(臣)得卸事回任廣州
地方寧謐無事正(臣)矢志邊陲奮身圖報之日況
(臣)自雍正三年九月内仰覲
天顔面承
聖訓隨賜
御書克食紫金錠貂皮銀兩若此
高厚之恩捐糜難報計今七載瞻
天仰
聖依戀彌切叩乞
皇上允(臣)星馳赴
闕跪懇驗(臣)年力併請
指授方略俾得遵循(臣)不勝待
命之至謹繕摺陳奏仰祈
睿鑒施行謹
奏
果能殫竭心力勉盡職守與軍前效力無以異也赴闕
之請不必
硃批諭旨卷一百四十三
