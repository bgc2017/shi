欽定四庫全書
硃批諭旨卷六十四
硃批李蘭奏摺
護理江西廵撫印務布政使(臣)李蘭謹
奏為恭謝
天恩事雍正六年九月初二日接到怡親王等字一封
内開雍正六年八月初三日奉
上諭各省藩臬有准其具摺奏事者亦有本人未曾奏
請具摺朕遂未曾降旨者今思藩臬乃地方大員應
准其各就所聞見具摺陳奏且即此可以觀其居心
辦事爾等可寄信與江西布政使李蘭伊若有陳奏
事件初次具摺差人交門上奏事人轉奏嗣後從何
處轉奏朕再降諭旨可也欽此遵
旨寄信前來等因到(臣)隨恭設香案望
闕叩頭謝
恩訖伏念(臣)一介庸愚荷蒙
聖恩擢任江西布政使才薄任重毫無報稱今蒙
皇上天恩准(臣)摺奏(臣)之居心辦事皆得仰邀
天鑒(臣)之所聞所見皆得上達
聖聰(臣)何人斯膺此
曠典惟有矢竭愚誠據實敷陳以圖仰報於萬一除將
陳
奏事件另摺具
奏外理合恭摺叩謝
天恩謹
奏
摺奏一事若能秉公慎密上下兩益之舉否則不但非
汝之福亦大為朕之累不必考之往古即就目前利害
而論尤為顯然易見勉之密之嗣後奏摺交怡親王轉
奏
所奏交代限期一摺留中
護理江西廵撫印務布政使(臣)李蘭謹
奏為恭報各屬雨暘米價仰祈
睿鑒事竊江西省今年早稻因梅雨稀少陂塘不敷灌
溉幸頼
皇上福庇六月中旬連得大雨通省早稻收成約計共
有七八分之數所有高安等七縣先經報旱者仍
有六縣勘不成災俱經前撫(臣)布蘭泰
題報在案七月十二十三十九等日各屬又得甘霖
晚禾亦皆秀發但自七月下旬至今雨澤仍復稀
少今查據南昌臨江撫州廣信饒州南康九江七
府屬於八月二十五日始報得雨霑足瑞州袁州
吉安建昌四府屬於八月十六十九二十等日始
報得雨霑足贛州南安二府屬於八月十九二十
兩日始報得有大雨二府氣候較暖得雨雖遲秋
成尚屬可望其餘各府惟瀕江近湖之處收成可
得七八分不等山田多有泉水灌溉亦可望有收
其平原曠野之田陂塘無可蓄注今歲秋收未免
歉薄如吉安之永豐縣饒州之安仁縣俱已報旱
現在委員確勘一面據實具
奏一面設法賑恤斷不敢怠忽隱匿有負
皇上軫念民依之至意又查各屬米糧市價每石自九
錢至一兩及一兩二三四錢不等較之往年未為
昂貴緣江省農功全以早稻為重晚稻不過十之
三四其餘多種雜糧雨澤雖遲約計通省收成尚
稱中稔除各屬晚稻分數容俟報齊彙
奏外合將江省雨暘情形米糧市價繕摺奏
聞謹
奏
今歲江西收成為最下雖由布蘭泰不職之所致汝亦
難辭其責當敬誠省過毋負朕恩莫移初志若將左袒
科甲陋習滌除不淨於地方上之惡紳劣衿有所瞻顧
以沽買虚譽則裴&KR0973;度張楷之前車可鑒噬臍無及也
恐至臨期未必有能為汝排難解紛者凡事惟求諸已
為上策勉為之
護理江西廵撫印務布政使(臣)李蘭謹
奏為奏明事竊江西民風向稱質樸恭逢
聖澤涵濡羣黎徧德耕鑿俱恬惟山鄉之民性愚易惑
遇有武斷鄉曲之徒良民輒被愚弄甚至鼓衆抗
官目無法紀必須痛加懲治始能去稂莠以殖嘉
禾如六月中萬安縣改建民舍一案事關棍徒聚
衆目今正在審擬俟定招具
題之日請將首犯封文達陳聖逹等即行正法其餘
黨犯重加懲治庶刁風或可稍戢又據寧都縣詳
稱該縣有武舉李紹廣生監李瀛洲李含英等抗
糧毆差唆衆罷市均屬頑梗不法(臣)現在嚴查咨
革從重究擬此等案件於吏治民風士習大有關
繫(臣)才識短淺不能化導於事先斷不敢徇縱於
事後合併據實
奏明伏乞
皇上睿鑒謹
奏
地方上此等刁風萬不可縱亟當盡法懲處
江西布政使(臣)李蘭謹
奏為恭謝
聖訓事竊(臣)蒙
皇上特恩准(臣)摺奏遵
旨於雍正六年九月内具奏恭謝
天恩一摺同日又具奏江西省雨暘米價一摺俱奉到
硃批(臣)跪讀
訓旨不勝感激悚惶伏念(臣)一介庸愚蒙
皇上天高地厚之恩勉(臣)以公忠誡(臣)以慎密
天語諄諄明切
指示(臣)惟有益加兢業以目前利害為炯戒斷不敢一
念瞻徇一字疎漏稍負我
皇上提撕警覺之深恩至江西省素為産米之鄉今歲
收成實係最下
聖明洞鑒無遠不周(臣)忝荷地方重任不能承宣
聖德感召
天和(臣)罪實無可逭兹蒙
皇上洪恩不加重譴
諭以敬誠省過之道整飭地方之法(臣)惟洗心滌慮痛
除積習凡事求諸一已絶去瞻顧沽譽之私以期
上報
國恩於萬一所有微(臣)欽奉
訓旨感激愧勵愚忱理合繕摺恭謝
天恩謹
奏
據奏自欲痛改積習甚好當凜遵朕訓實心奉行
江西布政使(臣)李蘭謹
奏為奏明賑糶緣由仰祈
聖鑒事竊江西省今歲收成分數(臣)於九月間業經彙
詳署撫臣繕摺恭
奏所有原報晚禾被旱饒州府屬之安仁縣已經確
勘詳
題籲請
天恩(臣)仰體
聖心先令該縣將社榖聽民出借仍一面詳明署撫臣
動發節僃倉榖四千石委員協同散賑務令均沾
實惠以廣
皇仁再吉安府屬之永豐縣雖勘不成災未便
題報但細查其中間有山鄉窮民引領待哺者(臣)亦
經詳動節僃倉榖二千石散賑在案其餘各縣收
成凡有歉薄之處(臣)現在設法撫恤但目今雖不
至於乏食而米價總未能平減將來青黃不接之
時恐致市價更昂(臣)隨詳請署撫臣借動庫銀三
萬兩赴隣省採買米石以僃平糶之需奉批將潯
贛兩關平餘零税銀九千九百餘兩先委幹員採
買并令探明各處時價到日再酌量借動二萬兩
陸續買僃(臣)於十月下旬已委員往安慶一路購
買將來陸續採運庶可有僃無虞且令商販聞知
不敢囤積市價自不致驟增矣為此繕摺
奏明伏乞
聖鑒謹
奏
盡力督率屬員為之務令小民得沾實惠不得苟且塞
責已有旨截留漕糧十萬石矣汝等酌量料理可也
江西布政使(臣)李蘭謹
日體漸羸弱十月中旬據稱痢瀉不痊詳請解任
調治經署撫臣批飭加意調理一面照例委員驗
看去後緣贛屬距省窵遠尚未據委員驗覆復聞
該府病體增劇不能理事(臣)隨稟請署撫臣委令
贛縣知縣劉鎬就近護理在案伏查定例官員告
病必俟驗結
題報之後方請委員署理今贛州一府界連閩粤地
衝事繁實係要缺若必俟
題報之後方行委員誠恐時日稽遲或致貽悞地方
(臣)是以不揣冐昧先請委護理合繕摺
奏明謹
奏
先請委員署理甚是但就近護理一語朕殊不取惟當
審度人地相宜何論遠近劉鎬果能勝任否至施士岡
病證若一時不能速愈此缺甚為緊要可與撫臣商酌
於通省屬員内或行陞補抑或調補詳細議定預為奏
聞
江西布政使(臣)李蘭謹
奏為奏明各屬存庫軍器年久銹爛仰祈
聖鑒事竊江西各屬舊日存庫軍器自康熙十四年及
二十二三等年陸續交下有裁兵餘剰者有投誠
繳納者有臨陣收獲者當日各鎖協移交冊内已
註明銹爛字樣嗣後承平日久置之不用雍正三
年奉部行查各屬軍器前撫(臣)裴&KR0973;度將合營現
用者造冊咨覆而各屬存貯軍器未曾造報亦未
據聲明臣查此項軍器冊貯存營者不過十分之
三所有南昌等一十九處府州縣庫貯之鐵棉盔
甲弓箭火礮鳥鎗腰刀以及各項刀鎗器械旗纛
帳房鞍韉插袋等物所存之數約估工費需銀七
八萬兩向來府縣不過於交代接受之際報明朽
爛而上司亦不過批飭修整從未見有一處報修
者迄今四五十年軍裝俱已朽蠧卽鐵器亦銹爛
不堪若復因循是徒有存貯之名並無軍器之實
矣(臣)思器物原有堅脆不等如旗纛帳房鞍韉弓
弝箭桿以及盔甲中綿布原非經久不敝之物年
深朽爛事有可原至於鐵器雖銹而鐵質猶存如
有缺少即係典守不慎自應責令歴任地方官及
該管上司照數賠補今各屬槩稱朽爛且冊註無
存其中恐有捏飾(臣)現在詳明署撫臣委員會同
各府確估清查俟各屬覆到之日彙冊詳咨送部
查核應作何立法賠補聽部奏請
睿裁(臣)因軍器關繫重大理合據實
奏明謹
奏
所奏甚是秉公僃細查明報部候旨遵行
江西布政使(臣)李蘭謹
奏為恭報雨雪霑足仰祈
睿鑒事竊江西省雍正六年夏秋雨澤稀少上厪
聖懷(臣)負過省愆無日不深惶悚入冬以來晚稻雖已
六七等日得雪三寸自此以後天氣晴暖萬象昭
蘇農民踴躍歡呼共樂春澤優渥此皆我
皇上仁心仁政至誠感格之所致也(臣)職任地方事切
民依理合繕摺奏
聞伏乞
睿鑒謹
奏
地方上甫獲雨雪應時之慶切勿肆志惟當克誠克敬
以靜俟
天恩迨秋成後方可言其必也去年春初朕亦經覽汝等
如此之奏何益之有
江西布政使(臣)李蘭謹
奏為恭報平糶緣由仰祈
聖鑒事竊江西省去年收成偶歉米價未平荷蒙
聖主軫念民依截留漕米十萬石又蒙
恩准動帑買米三萬石以僃平糶
聖謀遠慮無非欲江省百姓無艱食之虞(臣)等安敢不
仰體
聖心實力奉行致負我
皇上愛養元元之至意伏查江省各屬米價目今未盡
昂貴如南昌等府屬每米一石不過九錢四五分
或一兩五六分至一兩一錢不等惟瑞州府屬之
上高縣撫州府屬之東鄉臨川金谿崇仁等縣每
石一兩一二錢不等又南安贛州二府屬每石或
一兩一二錢或一兩三四錢不等(臣)與署撫臣再
三商酌凡米價止九錢四五分者原不為昂貴無
庸減糶價止一兩五六分及一兩一錢者猶屬中
價俟其青黃不接之時酌量發糶若上高已撥發
二千石東鄉已撥𤼵三千石臨川金谿崇仁己各
撥𤼵一千石并飭令糶完之日請領至南安贛州
去省窵遠領運需時南安已撥𤼵一萬石贛州已
撥𤼵二萬石如有不敷仍令通融濟糶其平糶價
値飭令各該府遵照部平每石八錢五分定價申
報(臣)與署撫臣仍不時嚴查督率并委賢員監糶
不使姦商衙蠧囤販侵漁務令小民均沾實惠以
仰副我
皇上軫念民依之至意理合繕摺
奏明伏乞
皇上睿鑒謹
奏
據奏不令劣員及姦商衙蠧舞弊侵漁言之殊易行之
甚難須殫心竭力費一番精神料理庶幾有效非一二
張空文告條即能令小民均沾實惠者汝等如何行事
朕自能周悉不在此奏也勉力為之
江西布政使(臣)李蘭謹
奏為請定寄莊定糧之法以便催科事竊查江西省
錢糧每年奏報未完項下核其欠戸固不乏夲籍
民人而寄莊田糧積欠尤甚緣江省建昌廣信等
府屬多有閩浙民人置買田地寄莊辦糧者每因
遠在隔省輸納不前移提追比稽延時日州縣雖
殫力催科究慮鞭長莫及臣伏思任土作貢原無
此疆彼界之分里戶隔省辦糧亦不過取給於租
息之内應請嗣後凡寄莊田地令開明頃畝額賦
佃人姓名租榖數目造冊存案每年開徵之際仍
先向本戶按限催徵俟將届秋成核其完欠分數
將未完錢糧令該佃按數扣租代業戶輸足以清
國課仍填給本戶納糧印票令佃人與業戶自行抵
算額租庶寄莊錢糧皆得歲内清完而州縣催科
亦無鞭長莫及之患矣(臣)職司錢榖督催責重現
在議詳撫臣咨商隣省理合奏
聞謹
奏
汝與撫臣張坦麟詳細商酌而行可也
江西布政使(臣)李蘭謹
奏為遵
旨奏
聞事竊(臣)前奏委署贛州府印務一摺欽奉
硃批正與署撫臣商酌間正月二十日奉准部文内開
奉
旨張景蒼著以江西贛州府知府試用贛州府員缺緊
要令該撫酌量或即將張景蒼補授抑或於通省知
府内揀選調補所遺員缺令張景蒼補授等因欽此
查張景蒼向曾莅任江西實係才具優長之員但
其操守尚湏就近不時體察(臣)與署撫臣商酌謹
擬有臨江府知府高遐齡人品端方才猷敏練瑞
州府知府史隨老成勤慎才守兼優均堪調補贛
郡俟張景蒼到江之日(臣)與署撫臣於臨江瑞州
二守内酌定一員具
聞再照贛縣知縣劉鎬原因辦事有才經(臣)稟請署撫
臣就近委護府印惟是(臣)愚昧無知不將劉鎬勝
任之處於摺内
奏明僅以就近護理一語上瀆
宸聰致煩
聖懷厪念罪實難逭伏乞
聖慈寬宥(臣)不勝惶恐戰慄之至合併陳明謹
奏
所奏知道了
江西布政使(臣)李蘭謹
奏為奏明酌提耗羡以均養廉以濟公用事竊查江
西省公用養廉自雍正五年於通省錢糧加一耗
羨之内分欵派提原議公用銀三萬餘兩實不敷
用而道府同知通判各官養廉惟照所屬額賦提
派未免豐嗇不均今(臣)與署撫臣僃細商酌將通
省一應起存地丁本折漕屯兵折驛站蘆課茶果
等欵正雜錢糧通盤酌算就各州縣耗羨之多寡
定為五等提解除額徵一萬兩以下縣分所有耗
羡留為養廉不提外其額徵二萬兩以下者每兩
提耗羨銀五分留五分為養廉額徵三萬兩以下
者每兩提耗羨銀六分留四分為養廉額徵四萬
兩以下者每兩提耗羨銀六分五釐留三分五釐
為養廉額徵五萬兩以下者每兩提耗羨銀七分
留三分為養廉額徵五萬兩以上者每兩提耗羨
銀七分五釐留二分五釐為養廉統計各欵共提
解司庫耗羨銀十二萬八千六百五十餘兩又照
舊提解漕米一分耗銀七千六百四十餘兩又京
餉飯銀除支解外約餘銀五千兩又查出各衙門
鹽規銀四千六百三十三兩以上共實提解司庫
銀一十四萬五千九百二十餘兩内除督撫藩司
書役工食紙張火藥表箋等項銀六千三十六兩
又臬司糧驛二道奏銷解費押運赴淮公用等銀
八千七百三十三兩督撫司道及知府同知通判
勻給養廉銀共七萬二千九百七十六兩又首領
佐雜等官除解餉額有水脚其餘一應差遣應留
盤費銀二千兩又南新二縣附省事繁共存給公
用銀八百兩實餘銀五萬五千三百八十餘兩以
充通省公務及春秋二餉解費地丁奏銷并顔料
銅觔木植水脚塘餉報資科場等項之用雖額提
耗羨歲内不能全完而遞年通融新舊接濟一切
公用養廉可無不敷不均之患矣(臣)識見淺陋未
能合宜謹將均派養廉分繕酌提酌存二單恭呈
御覽伏乞
皇上指示遵行謹
奏
凡如此等奏摺朕不過一覽而已從不批是當與否總
在汝等撫藩大吏秉公合宜不欺不隱為之須還朕一
當字而已能令後來者遵循不易不留瑕隙致被指摘
檢點則可保無貽害於身家也倘料理少不妥協或假
公濟私有網利徇情等弊前車之戒不必遠稽往古目
今六七載間之報應歴歴可鑒也秉公為之
閱酌存單内州縣養廉多寡不均處朕頗不以為然若
照所派至於兩相互調時恐難免有不平物議而汝等
亦不免存高下其手之嫌也
酌提單内道員養廉似較他省太少或此外仍别有資
益處亦當據實聲明即此所辦亦不甚妥協況酌派通
省公用養廉乃應廵撫奏請之事汝不當越奏將此三
摺批諭與張坦麟看
江西布政使(臣)李蘭謹
奏為恭謝
聖訓事竊(臣)於雍正七年四月初六日奉到
硃批奏報雨雪一摺及
硃批酌定養廉三摺(臣)隨恭設香案叩頭祗領欽遵即
將養廉三摺内所奉
諭旨恭交署撫(臣)張坦麟看明聽署撫臣回
奏外伏念(臣)知識短淺見理未明承辦地方事務自
知紕繆多端然不敢稍存私念欺罔
聖明今奉
諭旨訓誡諄諄(臣)跪誦之下感激涕零惶恐無地寢食
寤寐念兹在兹雖自分駑劣惟有殫心奮勉事事
矢公矢慎不敢稍涉虛詐以仰副
誥誡深仁於萬一耳所有微臣祗遵
聖訓并感激愚忱理合恭摺
奏謝謹
奏
當務實力奉行若少涉保身獨善瞻徇沽譽鑚營託庇
之私不必遠尋鑒戒近觀諸本省之裴&KR0973;度張楷陳安
策孫蘭苾等皆榜樣也惟有秉公持正竭力報國剛方
孤介任勞任怨乃保身之良方餘無二策可仿效田文
鏡鄂爾泰李衛毅然行去庶免遺憾勉之慎之
江西布政使(臣)李蘭謹
奏為請嚴餉鞘之防衛飭禁護兵之騷擾以重錢糧
以安民生事竊查定例解官領解餉銀由官塘大
路按站行走夜宿州縣交明地方官差委官弁兵
役防護沿途營汛撥兵護送法已周密但各省至
京站路有由州縣經過之處亦有與州縣間隔止
由腰站經過之處其間由州縣之路固可夜宿城
中交明地方官照例防護自無意外之虞其有不
由州縣之腰站郵亭旅店既無堅壁深壘驛吏汛
防亦復兵役寥寥以四通八達之孤村投寓巨萬
餉鞘實為可慮(臣)愚以為宜請
敕下各省督撫轉飭地方官查明凡係餉鞘經宿之腰
站酌動公項銀兩於人居稠密處所建設庫房三
間厚其牆垣堅其門戶前後左右緊列柵欄餉到
則交貯庫中令解官解役護送兵丁坐守於内外
則鎻閉柵欄汛兵更夫廵邏達旦庶防範周密餉
鞘可保萬全至於護鞘官兵原由沿途營汛接遞
撥送但文武衙門本無統轄解官微員更加藐視
(臣)聞每有不肖官兵藉護送之名於經宿旅店任
意騷擾似宜急請嚴禁懇
敕直省督撫轉飭地方文武官弁嚴行禁約凡護餉兵
役俱令解官稽察約束如有違犯許解官詳移該
管衙門并申報督撫拘提究革倘解官通同徇隐
一經發覺立即
題參議處庶兵役知儆小民免累矣(臣)愚昧瀆陳是
否有當伏乞
皇上睿鑒施行謹
奏
此奏是候交部議覆有旨
江西布政使(臣)李蘭謹
奏為奏
聞事竊(臣)蒙署撫臣牌准戶部咨開奉
旨著(臣)動公帑銀四千兩親往大庾南康二縣被水地
恩旨感愧交集遵於七月十二日前往二縣遍歴鄉村
逐戶親查至閏七月初八日查畢欽遵
諭旨分别原被水之輕重科算
帑金於十一十二十三等日均勻賞給被淤田地已
多開復禾苗俱各茂盛水衝房屋亦多修整間有
未復未修者皆感沐
皇恩現在開復修整(臣)見窮簷蔀屋實被
皇仁感激抒誠永戴生成之
題報外理合將遵
旨查勘及散賑事宜恭摺奏
聞謹
奏
覽
江西布政使(臣)李蘭謹
奏為
聖恩之教育彌深微(臣)之負罪莫逭恭伸謝悃仰祈
聖鑒事竊(臣)於雍正七年九月十五日奉到
硃批恭謝
聖訓并大庾等縣散賑二摺隨恭設香案望
闕叩頭祗領訖(臣)跪誦
恩綸不勝惶悚戰慄汗流浹背誠有無地自容者伏念
(臣)以一介庸愚受我
皇上天高地厚之恩由小翰林而擢至藩司每逢奏摺
俱蒙
聖慈諄諄誥誡
教育鴻仁有加無已(臣)非草木自應恪遵
聖訓隨事體驗隨時省察上為
朝廷宣德化下為百姓計安全方於(臣)職無虧奈(臣)知
識謭劣雖日凜冰兢恒多隕越以致地方災祲上
厪
宸衷(臣)罪大孽深即萬死何足蔽辜乃
皇上不加嚴譴復頒
恩諭多方教誡
命(臣)以潔巳之良方示(臣)以免過之法則此誠我
皇上格外生成之至德(臣)惟加意奮勵一秉至公痛除
沽譽瞻徇之習力求改過遷善之道凡存心行政
宣力效忠欽遵
皇上指示一以田文鏡鄂爾泰李衛諸公正大臣為效
法必不敢以學識才力之不如甘自暴棄致負我
皇上矜全玉成之大德也所有感激私忱理合恭摺奏
謝伏乞
聖鑒謹
奏
功名事已經結局今此代攝為期不過數月倘又致咎
誤頻聞則關係身家性命矣慎為之
硃批諭旨卷六十四
