欽定四庫全書
硃批諭旨卷一百六十二
硃批安修德奏摺
雍正七年十一月二十四日協理清查江蘇錢糧
事務監察御史(臣)安修德謹
奏為奏
聞事竊(臣)黔末庸愚荷蒙
聖恩不次拔擢逾格栽培復
命協同辦理清查江蘇錢糧受
恩至深刻圖報稱本月初六日接到部頒
上諭指示周詳(臣)捧讀再四通行曉諭欽遵訖查官侵
吏蝕之弊俱於册内將所侵戶名刪除捏分詭名
零星飛灑以致混作民欠莫可分辨雖據自首仍
有不實不盡近今究出各吏胥私記歷年侵數竝
捏造花名各種底簿據以清查官侵吏蝕漸有頭
緒再查花分詭寄不獨侵蝕官吏為之紳衿富戶
内亦有藉此弊混積年抗欠者現有查出一戸捏
分數十百戶詭名積欠至千百兩者此等積習若
不剔除有關吏治民風且此等花分詭名不為查
實則官吏侵蝕之花分詭名不得清楚民欠亦不
的實是以設立併尸單俾各據實歸併改註本名
以免弊混竝非以官戸富戸派攤分賠官役侵蝕
之錢糧
皇上洞鑒甚眀為此繕摺奏
聞謹
奏
覽汝稱頌眀鑒等語歸美於朕此等虚文竟可不必汝
等果能恪秉公忠將諸弊釐剔一清使官民從此蒙福
朕之令譽自在其中假若奉行不善剔除不力縱朕能
洞鑒於事亦何益之有此一差關係汝等一生人品心
術可否信任毋稍漫忽一切處加慎加勉為之
同日又
奏為請除侵欠錢糧之源以清積弊事竊惟錢糧關
係
國帑絲毫不容侵隠凡有弊源宜請杜絶(臣)不揣冒
昧謹就見聞所及為我
皇上陳之一實徵額册宜造的名也一僉點糧總漕總
之陋規宜禁革也一私借錢糧之弊宜禁革也一
比較冊籍不宜假手書辦以滋舞弊也以上四條
皆侵欠錢糧弊端是否可採伏乞
皇上睿鑒施行謹
奏
斯皆汝等會同商酌辦理之事何乃彼此不相通知各
出己見耶若人人但欲炫露一己之能希朕見賞據臆
瀆奏參差互異朕未親歷其地未覩情形何所憑而批
定是非乎觀汝條奏殊非忠良居心眀曉協恭和衷之
理者似此朕不免有誤用人之咎矣奈何
雍正八年二月初四日協理清查江蘇錢糧事務
監察御史(臣)安修德謹
奏為恭繳
硃批事雍正七年十二月二十八日(臣)家人齎捧
硃批奏摺二件到(臣)随恭設香案望
闕九叩跪讀
諭旨感愧交深竊(臣)荷蒙
聖恩委用協同辦理清查江蘇錢糧自知才庸任重凡
一應清查事宜俱與總理臣等公同酌議辦理(臣)
初學辦事未諳陳奏之體緣現在查出弊端(臣)愚
以為得請立法可杜將来弊混乃識見淺陋不知
籌計係公同應辦之事遽自條陳實屬冒昧仰蒙
聖恩訓(臣)以公忠和衷之大義(臣)深自愧感惟有恪遵
聖訓益加慎勉協同總理臣等秉公詳慎斟酌辦理以
仰副
皇上為民除累之至意謹將欽奉
硃批奏摺二件恭繳謹
奏
所言和衷者不與同事之人爭能逞才之謂若不辨是
非公私一味随聲附和知和而和不以禮節之則又不
可行矣總之為己心勝皆屬私欲從未有懷私而能效
忠之理返身自省勉之
硃批諭旨卷一百六十二
