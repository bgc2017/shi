欽定四庫全書
硃批諭旨卷一百九十七
硃批方覲奏摺
雍正七年七月二十五日浙江按察使(臣)方覲謹
奏為恭謝
天恩事(臣)蒙
皇上擢用浙江按察使莅任以來恪遵
聖諭勤謹辦理猶恐才識疎庸未嫺法律多有錯誤時
切冰兢兹布政使高斌調任江蘇所有浙江任内
交代之事復奉
特旨命(臣)暫接兼理仰荷
殊恩感激難名理合繕摺恭謝
天恩再督臣李衞前經
題委高斌護理鹽政印務今因高斌離任赴蘇商之
督臣轉交到(臣)接受護理任劇事繁彌滋悚惕惟
有益加黽勉小心供職以冀仰報
聖恩於萬一合併奏
聞謹
奏
竭力勉為之毋負朕恩莫自誤一生功名事業
同日又
奏為敬陳地方情形仰祈
聖鑒事(臣)奉
命莅浙經今六月地方情形悉心體訪向時風俗淳澆
不一惟杭嘉湖紹金五府及寧波之慈谿奉化温
州之瑞安台州之天台仙居衢州之龍游人多刁
健尤為難治數年來仰蒙
皇上聖教鴻敷恩施疊沛紳衿百姓咸知感悟豪強歛
跡姦匪潛蹤舊染積習日漸廓清是以上召休和
雨暘時若蠶麥豐收秋成在望湖面海洋悉皆寧
謐自春及今據報盜刦止有三案(臣)惟恐地方官
有勒抑諱匿之弊統令各據原詞申報嚴緝夥盜
質審分别定擬其穿窬小竊時飭地方官嚴查保
甲比捕緝拏至團練鄉勇自相捍衞即古者寓兵
於農之法但律嚴私蓄軍器例禁教習拳棒原以
杜民滋事綏靖地方若假以選練之名濟以格鬭
之具誠恐好勇鬭狠之徒或致藉生事端似宜概
行停止各屬有司官員偶有敗檢即掛彈章是以
人知警畏循謹奉公但肆應長才尚屬難得(臣)愚
以為
也(臣)不揣愚昧仰陳
聖鑒不勝悚惕之至謹
奏
嘉悦覽焉凡事講求至當而行毋令過偏次第料理徐
徐不間日久自然就緒也
所奏窩盜處分一摺現發九卿議奏另頒諭旨
雍正七年閏七月十八日浙江按察使(臣)方覲謹
奏為敬陳鹽政仰祈
聖鑒事竊(臣)接護鹽政通查杭紹嘉松四所去歲新鹽
過掣之時存倉舊鹽不過十萬引今歲竟存至二
十萬引似此積漸不巳必致仍前壅滯查雍正六
年督(臣)李衞與兩江督(臣)范時繹等會議鹽政一
疏曾經聲明貧難小民負鹽四十斤但許其於不
銷官引地方照數易米度日如在銷引地方公然
買賣仍同私鹽一體查拏部議
題准在案今兩淮產鹽之地如通泰等處附近場竈
原未設有官引民間皆食竈鹽應許照數買賣至
於上江湖廣江西河南行銷鹽引之地則顆粒不
准私售江都亦屬銷引地方何可概行負鹽四十
斤之例轉滋縱漏況兩浙之松江杭州寧紹温台
逼枕海隅凡行銷引地即係產鹽之所倘許負鹽
四十斤老少婦女何室蔑有皆得藉稱貧難家出
數人日運數次則徧地皆是私鹽何處更銷官引
在浙省地方係(臣)所屬自當竭力整頓江南各府
未免勢隔情暌仰懇
聖恩敕令江省督撫提鎮嚴飭各屬文武員弁凡商店
銷引之處遇有私鹽不論數目多寡立時拏究但
其間有一二鄉愚偶然販賣竝無夥黨而鹽數又
不滿三十斤者請從寬免罪以廣
皇仁至於貧難小民督(臣)李衞先經行令每縣查報四
五十名給與木籌赴官店買鹽挑賣應令再行確
查凡係鰥寡孤獨疲癃殘疾實在貧難小民又無
孤貧口糧者造册給籌每日許赴官店買鹽二十
斤每斤照時價減一釐給與店票按日迴銷俾得
覓利養生用副
聖主軫恤窮黎之至意如有府縣官沽名市恩縱私不
緝致虧引課者著落照數分賠庶幾官引不致壅
滯而
國課自無虧缺矣緣(臣)現護鹽政謹陳末議仰祈
聖鑒謹
奏
所奏嘉悦覽之候朕再加斟酌有旨
雍正七年十二月初二日浙江按察使今陞西安
布政使(臣)方覲謹
奏為恭謝
天恩事竊准督(臣)李衞行知准吏部咨開雍正七年十
一月初三日内閣奉
上諭陜西西安布政使員缺著浙江按察使方覲補授
欽此相應知照到(臣臣)隨恭設香案望
闕叩頭謝
恩訖伏念(臣)以一介庸材屢蒙
皇上簡拔任用超擢按察使寸長未效時切冰兢乃未
及一載復荷
天恩授(臣)今職理財字民承流宣化責任綦重報稱逾
難聞
命之下感激交深罔知所措惟有矢竭心力益加黽勉
恪供厥職冀以仰報
高厚於萬一為此繕摺恭謝
天恩謹
奏
竭力自勉莫負朕知遇之恩諸凡以不欺隱為最要於
此尤當加勉
雍正八年二月初六日陜西布政使(臣)方覲謹
奏為瀝陳微(臣)患病情形仰祈
聖鑒事竊(臣)體質羸弱素有痰喘之證每冬一發旋亦
平復至上年十月望後舉發尤甚乃於十一月初
三日奉
旨授(臣)西安布政使十一月二十五日部文行知到浙
(臣)聞
命自天懽欣感激㒺知所措隨具摺
奏謝即請督臣李衞委署以便赴任於本年正月十
七日奉督臣行文令將印務交杭州府知府喬世
臣護理(臣)隨於十八日交印卸事二十一日登舟
北發不意途次病勢轉劇甚難支持二十八日舟
抵揚州輿疾至家延醫調治一面僱覓頭口隨於
本月初三日長行初四日至六合縣氣虛喘急甚
天恩即暫駐六合延醫服藥俟病勢平復即便星速前
往理合繕摺奏
聞伏乞
聖鑒謹
奏
西安布政缺另用人矣汝回家加意調攝候遣御醫前
來看視痊愈後摺奏朕知
同日又
奏為奏
聞事(臣)蒙
皇上擢用西安布政使兩浙鹽商以(臣)曾護鹽政循照
舊規公議送銀二千兩以為長途之費(臣)通行力
阻瀕行之際衆商仍送盤費銀一千兩(臣)堅拒不
受督(臣)李衞以(臣)護理鹽政三月將雍正七年鹽
政衙門飬廉銀兩按季撥給(臣)一千二百兩(臣)亦
再四辭讓李衞云此係奏明
恩賞之項既經護印理無可辭(臣)因不敢固却現今長
途盤費醫藥取給敷裕皆出自
皇上天高地厚之恩也理合具摺
奏明謹
奏
此係當領受者何必過辭凡似此矯廉以自高之舉朕
所不取也誌之
同日又
奏為恭謝
天恩事(臣)前接(臣)胞兄方鴻家信知(臣)兄蒙
皇上特授河南襄城縣知縣聞
命自天感激無地伏念(臣)疊荷
天恩有加無已莫可報稱正切悚惕復蒙
皇上恩及(臣)兄由教職微員擢授縣令破格錄用
榮寵逾涯(臣)隨信囑(臣)兄殫心竭力勉供厥職務於地
方力行實政以仰報
皇上天高地厚之殊恩所有頂戴微忱理合繕摺奏
謝伏祈
聖鑒謹
奏
汝兄具有心胸料必不肯辜負朕恩也
硃批諭旨卷一百九十七
