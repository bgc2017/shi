欽定四庫全書
硃批諭旨卷一百九
硃批蔡良奏摺
雍正五年二月二十七日福州將軍(臣)蔡良謹
奏為恭謝
天恩事竊(臣)賦質庸愚從無寸長足錄荷蒙
皇上洪恩補授漢中副將屢次超擢至福州將軍隨扵
雍正四年十月二十八日到京
陛見蒙
皇上格外寵榮
恩施稠疊(臣)即捐糜頂踵何能仰報涓埃除(臣)到任日
期已恭疏
題報外(臣)自莅任以来日對屬員兵丁人等必委曲
開導詳加勸勉教以各務職業恪遵規矩勵勤儉
之風知上下之分(臣)敬記
皇上聖訓期扵寬嚴相濟不敢稍存偏見務潔已奉公
使人心風俗日趨端整冀不負
皇上簡畀深恩教誨至意為此具摺恭謝
天恩伏乞
皇上睿鑒謹
奏
好竭力勉為之閱爾錄來朕之訓旨不甚詳備猶可原
恕但語句太覺鄙俚粗俗可將此諭稍加文飾繕寫呈
覽
同日又
奏為奏
聞事竊閩省駐防習氣不好屢蒙
皇上諭令(臣)正人心改風俗(臣)跪聆之下仰見
皇上明並日月無微不照(臣)敢不悉心竭力究其根由
絶其弊端查閩省四旗披甲人等(臣)現在訓練凡
演習鎗箭務令精熟不使生疎凡行走差使令習
勤勞不許怠惰其度日不能節省行事不合規矩
并彼此護庇交相徇隠者(臣)必盡力漸次整頓更
有兵丁之弟男子姪雖係壯丁尚未披甲遊手好
閒遇事生風將無作有以訛𫝊訛向因伊等自以
為身係閒散之人無人約束而為官長者亦因伊
等尚未披甲漫不稽查此平日因循懈弛之所致
(臣)向任參領知之頗詳此項之人更須加意整頓
今飭令各旗協參領防禦驍騎校等官將伊各旗
壯丁内除力可營生者任其自贍仍不時嚴加查
察其餘皆令官員帶領習學弓箭鳥鎗稽查其出
入行走之處(臣)亦時加看視教訓其有技藝&KR0570;熟
平日又毫無過犯之人遇有甲出即令選擇頂補
倘有不肻習學而又為非者雖伊夲家甲出亦不
准其頂補仍責成其父兄親族人等交相勸勉令
其悔改伊等俱係駐防年久之人非披甲不能飬
贍今既開以上進之路又示以不能得甲之勢如
此則知法者自必更加勉勵即向來遊手無藉亦
漸知法度不敢為非矣為此繕摺具
奏伏乞
皇上睿鑒施行謹
奏
此奏甚屬可嘉未料爾能如是留心整頓旗習出於朕
之望外殊為欣悦之至但務行與言符實力為之加勉
勿懈
同日又
奏為奏
聞事竊(臣)
陛辭之日面奉
諭旨駐防兵丁均係旗人竞有與漢人聯姻者爾莅任
後此事當加嚴禁欽此(臣)扵到任後即令四旗該管
官將伊各旗兵壯家口細數姓名伊等夲身娶何
人之女為妻共有幾子子娶何人之女共有幾女
女嫁何人之子及其父兄伯叔子姪之子女及奴
僕之子女嫁娶何人不許遺漏一人逐一開造清
册前來(臣)復詳加看視查得此地四旗馬步兵丁
并另戶壯丁暨戶下壯丁共一萬二千六百餘名
四旗互相嫁娶(臣)現在嚴行查禁此後總不許與
漢人聯姻只許四旗互相嫁娶仍令各旗將有子
而未定妻室者有女而未許聘與人者俟將來一
奏伏乞
皇上睿鑒施行謹
奏
覽
雍正五年九月十三日福州將軍(臣)蔡良謹
奏為奏
聞事竊(臣)蒙
皇上洪恩畀以將軍重任海疆要地時切悚惶惟冇凛
遵
聖訓敬謹黽勉不敢一刻少懈所屬各員每次進見必
諄諄告以凡教管兵丁當以身先之一切稽查操
演之處莫謂我已親往便可掩飾耳目必須實心
考驗詳察所管之兵平日行事如何當差如何以
及射箭打鎗之生熟演習上緊與否好者奬勵不
好者勤加訓練若再不好回眀斥革(臣)每扵操演
之地必逐人指名詳問各該管官令其逐一詳說
如所說與(臣)所知者不合或所說不甚切實詳細
者即係未經用心當即嚴加申飭(臣)將來總以各
員教管兵丁之實與不實稽查之嚴與不嚴為各
屬員之賢否其各兵丁之射箭打鎗當差行走(臣)
俱時時嚴密查管不令偷惰放縦至駐防兵丁無
事之時向民間地方走動往來最為惡習(臣)除竭
力嚴加管束外每日令每旗派出官二員分城之
内外日逐廵查其四旗協參領等官每半月一輪
派令總查倘有兵壮人等在外閒遊生事即令帶
至(臣)衙門懲治又旗下兵丁扵城守該班之處見
地方各官以為不係管伊之人或彼此交頭舉手
相語或故意站立不正傲慢無禮者(臣)俱諄切教
導嚴加禁約使知官兵各有等分近來陋習頗改
所有各情由(臣)謹具摺
奏明伏乞
皇上睿鑒施行謹
奏
覽管教兵丁諸條約朕更有何諭處只要言行相符日
久不怠勉之勉之
雍正六年三月十六日福州將軍(臣)蔡良謹
奏為敬遵
聖訓恭繳
硃批諭旨事竊(臣)扵雍正五年九月内將(臣)飭令各屬
員實心教管兵丁各情由具摺
奏明欽奉
皇上硃批(臣)跪讀
聖諭蒙
皇上諄諄誡勉至備至周凡(臣)職所當行(臣)力所能行
者事事悉心辦理斷不敢稍有怠忽茲恭承
訓旨惟有益加砥礪不敢纖毫粉飾言與行違當時時
敬奉言行相符之
天語以期報答
隆恩扵萬一耳所有奉到
硃批奏摺理合恭繳謹
奏
能遵諭奉行甚好勉之近聞石禮哈與楊文乾不睦文
武大吏乖異殊於地方無益朕欲調爾廣東將軍如接
旨後即行赴粤到彼當愈加黽勉莫移今日之志
雍正六年四月十一日福州將軍(臣)蔡良謹
奏為奏
聞事竊照閩省駐防習氣不好久在
聖明洞鑒之中(臣)自抵任迄今凡有關係風俗人心之
事無不時刻留心體察期扵實力挽回悉心整頓
一載以来略有成效猶恐庸愚之輩經(臣)嚴飭之
下貎是心違每扵衆人之前必時時痛加切責務
使其滌慮洗心内外如一至扵節儉之風所以省
財亦以惜福(臣)每扵操演地方必諄切曉諭務敦
節儉禁尚紛華近來奢靡習氣亦漸次歛息再如
賭博酗酒之犯尤為不法(臣)先經飭令四旗該管
官嚴行申飭復令時勤查察嚴加約束更恐日久
懈弛又每旗派撥官一員小撥什庫數名各按其
所管之兵壮每日輪流挨戶稽查又總委協領一
員專司其事(臣)仍不時密行訪察如有失扵稽查
或徇私容隠經(臣)訪出將夲犯照例分别治罪外
官則以失察糾參容隠之小撥什庫一體連坐至
(臣)標兩營之弁目亦照此法行之在奉行者既畏
代他人受過則稽查自不敢懈怠而不肖之人亦
不敢妄行生事矣為此繕摺具
奏伏乞
皇上睿鑒謹
奏
嘉悅覽之即照所奏實力整飭開導毋得始勤終怠凡
關風俗人心之事必行之日久方收實效目前勉強遵
依不過因畏法而然豈可為凖返澆還淳革薄從厚原
非易事勉為之
雍正六年九月十二日廣州將軍(臣)蔡良謹
奏為奏
聞事竊(臣)蒙
聖恩高厚調補粤東扵到任之始即向旗營各屬員諄
切勸導凡一切教管兵丁分内應辦之事務各竭
力秉公以稱職守(臣)現在將八旗四營兵丁鎗箭
挨次輪看尚未周遍其中步伐進退間有未合之
處(臣)當即親加教導將来時勤訓練自可漸次純
熟(臣)查廣州駐防兵壮向来為習俗漸染樂扵嬉
遊往往不能安分邇来此風稍覺歛戢(臣)扵較閱
各旗甲兵當官兵聚集之時必面為曉諭操差務
要精勤使令必聽管約進退合乎規矩上下須别
尊卑俾人人知法紀當遵惡習當改其壮丁人等
俱飭令各官及該管之小撥什庫不時稽查勿令
其出外閒遊使之學習技藝再查廣州五方聚會
且地當濱海最易蔵姦(臣)所屬旗汛地方亦有民
人雜處恐姦宄溷跡其間勾通旗下不肖兵壮容
留窩頓引誘為非先經前任將軍(臣)石禮哈扵旗
營汛地編查保甲實為清查弊源之要但既有民
人雜處則其來歴根源并眷口人數悉應填註更
有如鑲黃旗之兵壯住居正黃旗汛地者或係租
賃彼旗房屋在住址原難畫一然稽查必須兼到
(臣)愚以為凡有此等錯綜居住之兵壮既照住址
編入保甲自應聽其查點而夲旗該管人員亦應
赴彼稽查不得以夲旗之兵壮因住居扵别旗之
汛地竟置之不查不問之列(臣)已飭令八旗四營
各官將旗營街道所住兵壯民人旗分籍貫戸口
人數備細填註造具清册不惟按册得以一目了
然而稽查尤易為力矣為此繕摺奏
聞伏乞
皇上睿鑒施行謹
奏
覽奏約束有方訓練有法朕甚為欣悦可嘉之至勉力
為之
雍正七年三月初三日廣州將軍(臣)蔡良謹
奏為微(臣)受
恩深重再伸謝悃仰祈
睿鑒事竊(臣)荷蒙
聖恩由福州將軍調補廣州自揣任鉅才微時懷隕越
乃荷
皇上温綸奬勵更蒙
格外施恩將(臣)名下代(臣)父蔡毓茂應賠銀兩免其賠
補(臣)何人斯膺茲
寵眷感
皇仁之疊沛思報稱之愈難惟有兢兢業業凛惕冰淵
一刻不敢懈弛一事不敢苟且以仰報
殊恩扵萬一其扵(臣)職所當行之事若不殫心實力愈
加奮勉稍存怠弛之念致負
高深則(臣)此身斷難容扵
天地覆載之中矣所有微(臣)感激愚忱雖先經恭疏奏謝
天恩然(臣)朝夕思維刻難自已謹再繕摺
奏謝伏乞
皇上睿鑒謹
奏
果能永久不忘今日感戴之誠何職不稱何任不勝但
人心無恒最易變遷或辦理稍有差悞奏報微涉欺隠
奉朕數行嚴諭則今日之感遂即付之流水此乃就常
情而論非為汝而發也但當謹記斯諭時加體察將此
等念慮遏之扵未萌殊於身心節義大有禆益
同日又
奏為奏
聞事竊(臣)自去年八月内到廣任事後謹將誡飭屬員
化導兵丁以及清查旗營兵壮戸口住址各緣由
繕摺具
奏敬蒙
皇上硃批諭旨(臣)謹遵奉勉行駐防兵壯人等亦俱凛
然聽受惟密訪向來賭風甚熾邇來曾不少息(臣)
巳嚴飭各旗該管官員密加查訪又扵八旗派出
小撥什庫四十名(臣)標四營派出百隊二十名俱
令其值月每月一换責令專管查拏賭博倘小撥
什庫等徇私縦放經(臣)察出立加懲處如該管官
失扵覺察定以束兵無術廢弛溺職
題參今上下稽察嚴密賭風亦漸覺歛息庶兵壯獲
免花銷浪費而風俗人心亦可以漸次轉移矣再
查廣州駐防八旗報逃甚多(臣)每扵遞報逃牌即
將各旗呈送兵壯戸口册籍按名查對大半皆係
兵壯戸下所買之民人殊不知此輩民人原無根
底如果善類孰肻輕投旗下無知兵壯只圖所費
身價無幾即可多得人用而此輩犯逃在外一經
為匪則夲兵即不免株連貽累此種弊端早蒙
聖明洞鑒
特頒諭旨嚴禁嗣後旗下不許擅買民人欽遵在案今
(臣)凛遵
聖諭飭令只許八旗兑買其從前所買民人如果安分
守法者准其留用倘有犯逃者即係自回亦必令
其交還原中保領去收回身價仍聽其為民如此
遵
旨奉行逃人自可逐漸稀少矣以上二條(臣)現在轉飭
實力奉行試之漸有成效謹將緣由具摺
奏明伏乞
皇上睿鑒謹
奏
所奏二條可嘉之至朕欣悦覽之但務期行與言符不
可徒託空文勉之再如奢靡之習尤當加意訓誡此為
養兵根夲之道慎勿稍忽
雍正七年七月初六日廣州將軍(臣)蔡良謹
奏為敬遵
聖訓恭繳
硃批諭旨事雍正七年五月十六日齎摺把總回廣捧
到
硃批奏摺二件(臣)跪讀之下仰承
天語益切悚惶(臣)謬任封疆時慮未能稱職而愚衷勉
圖報效未敢少萌欺隠之心
君恩高厚感戴難忘惟有敬遵
聖訓務當言行相符殫心實力庶幾謹飭身心勉盡(臣)
職以期仰答
高深耳至蒙
皇上諭以奢靡之習尤當訓導此誠
聖主敦夲厚俗崇儉黜浮之至意(臣)當益加化導務使
盡去澆漓全歸淳樸不敢慢忽上厪
睿懷也所有奉到
硃批原摺理合恭繳伏乞
皇上睿鑒謹
奏
覽奏已悉就汝現今并已往而論不但盡美竟可謂盡
善矣至扵此後則在汝自有以加勉也
廣州將軍(臣)蔡良右翼副都統(臣)安華謹
奏為奏
聞事竊照駐防廣州八旗甲兵蒙
皇上體恤洪慈
特發帑銀二萬兩
命(臣)等公同存貯營運生息如駐防兵丁家有吉凶之
事將生息銀兩酌量賞給以濟其用此誠
聖主格外隆恩(臣)等欽承
諭旨敢不公平辦理以仰副
聖心茲扵夲年五月二十五日已經布政司解送庫銀
二萬兩到(臣臣)等即委員兊收封貯公所(臣)等隨
將作何營運生息之處欽遵
聖諭公同悉心酌議務期妥協萬全而左翼副都統(臣)
月收利不過二百金(臣)等今查得八旗兵丁吉凶
之事只就五六兩月幾及百件即此數計算每月
約有四五十件不等應需賞銀三百餘兩所得息
銀既不敷每月充賞之費又不得不按月扣除再
如兵丁中誠實者借此銀兩以作正務之用猶為
得宜倘有不肖之徒因見公項銀兩借給便易銀
有難以舉行者(臣)等因公同籌畫營運之計議以
借給商民并開張典舖兩事並行其借給商民之
銀可以按月收利俟數月之後生息銀兩彙總成
數如遇兵丁家有吉凶之事即可陸續充賞而典
舖營運勢難即取息銀必待一二年後俟其利息
轉動方可取給以上二條(臣)等公同商酌已扵夲
年六月二十六日定議其時副都統(臣)吳如譯亦
同會議續扵七月初一日有殷實商民具領借銀
當據協領申文貴等查明確實禀請借給(臣)蔡良
即令其向兩副都統處回明後兊發復扵初三日
該協領等回稱奉左翼副都統吩咐云我已具摺
請
旨嗣後凡有借給商民并開張典舖營運生息之事總
不必回我我亦不與聞其事如兊發銀兩爾等呈
繕摺
奏眀伏乞
皇上睿鑒施行謹
奏
朕但以吳如譯之奏為非亦不輕許汝等籌畫為盡是
何也朕未親到廣東何可遥定凖䋲總在汝等因地合
宜斟酌妥協而為之還朕是當二字而已
雍正七年九月十一日廣州將軍(臣)蔡良謹
奏為欽奉
聖諭凛遵
訓勉恭繳
硃批諭旨事竊(臣)前奏敬遵
聖訓一摺并奏明前蒙
皇上恩賞營運生息濟兵銀兩一摺奉到
硃批跪讀之下仰見
聖明訓示周詳
睿慮無微不照(臣)現在將營運生息濟兵銀兩會同新
任左翼副都統(臣)馬士傑右翼副都統(臣)安華欽
遵
諭旨詳細斟酌妥協公同悉心辦理以仰副
皇上恩恤兵丁之
聖心至(臣)一介微末疊荷
隆恩不次擢用雖責專任大無寸長足錄而感
恩報
主之心不敢少怠三載以來兩任海疆重地每懼識淺
才庸措施未當幸蒙
皇上頻頒
聖訓(臣)得敬謹遵循兹復蒙
天語諄詳(臣)益當奮勉儆惕以圖仰報
高厚於萬一所有奉到
硃批原摺理合恭繳謹
奏
但能堅持此念終始不移時自省察益加黾勉朕有何
可諭耶
同日又
奏為奏
聞事竊查廣東駐防習氣久厪
宸衷(臣)自上年八月到任之後多方告誡力挽頹靡業
經兩次具摺
奏明均邀
睿鑒至前蒙
訓旨諭以奢靡之習亦當加意訓誡仰見
聖諭精詳實為養兵根本之道所當亟為奉行者也(臣)
欽遵
諭旨開誠化導立法勸懲伊等亦皆省悟知蕩檢之無
上諭轉飭嚴查如有干犯除將本犯照例擬罪外其失
察之該管各官并小撥什庫以及本犯之族長俱
駐防仰蒙
皇上天恩賞住官房給領餉乾一切衣食用度何莫非
皇上豢養所及近又蒙
皇上格外弘慈體恤爾等如遇家有吉凶之事臨時無
所措辦
特發帑銀營運將生息銀兩賞給以免拮据如此浩蕩
皇恩從古未有當時時感戴念念不忘倘差操怠惰管
約不遵或恣情扵賭博遊蕩以及酗酒鬭毆等事
不但身罹
國法實為仰負
君恩至扵犯事之後噬臍無及何若扵事前時時感戴
宏慈力圖報效自然奉公守法不敢為非(臣)仰蒙
聖訓悉心整頓今各兵實有感
恩戴德之誠竟無怙終不悛之習而(臣)化導挽回仍不
敢少遺餘力務使其始終如一共臻一道同風之
治所有(臣)遵
旨開導并現在兵壮感化緣由理合繕摺奏
聞謹
奏
勉之勉之切戒日久怠生尤不可視目前光景遂謂巳
收感化之效也
雍正八年五月二十六日廣州將軍(臣)蔡良謹
奏為請
旨事竊(臣)扵雍正七年十二月二十六日准兵部咨開
夲年十一月初七日奉
旨當日各省設立漢軍駐防因人數不敷是以添設綠
旗兵丁令該將軍管轄今漢軍生齒日繁駐防之餘
丁日漸蕃衍足供差操之用嗣後將軍標下綠旗兵
丁缺出即將漢軍餘丁頂補仍食綠旗糧餉其綠旗
兵丁内有父祖食糧年久者其缺既令漢軍頂補則
伊等子弟不得食糧未免衣食無資著扵夲省督撫
提鎮標下併同城附近營汛内有開除名糧即將此
等之人充補欽此等因到(臣)當經轉行旗營一體欽
遵遇有四營糧缺(臣)等公同考驗扵八旗壮丁内
首先驗其材技兼優者頂補次及扵家口衆多者
補之仍聽各營將備管轄歸伍差操至該壯丁頂
補營糧之後如有伊父兄所遺甲缺仍將該丁掣
回頂甲另行驗補營糧再查四營馬戰名糧缺出
如即於新補步糧之旗丁内拔補不惟奉行伊始
頂補之數無多且查現在綠旗步戰兵内其人材
壮健弓馬可觀差操勤慎者四營各有其人若不
將此等酌量拔補則人材廢棄甚為可惜(臣)愚以
為四營馬糧缺出將巳經頂補營糧之旗丁同現
在綠旗步戰兵丁内挑選材技兼優者一并考驗
較其尤者拔之或以之互相間補如此則不獨超
羣出衆之人得有上進之階而新食營糧之旗丁
與現在綠旗營兵皆益加奮勉争自濯磨矣為此
繕摺請
旨伏乞
皇上睿鑒施行謹
奏
交大學士議政大臣會議具奏
雍正八年十一月二十日廣州將軍(臣)蔡良謹
奏為年歲豐收地方寧謐恭慰
聖懷事竊(臣)查得廣州府屬之南海新會從化增城花
縣龍門等處歴據(臣)標分撥貼防員弁節次禀報
各稱遊廵地方雨𤾉時若收成俱有九分十分米
價每石五錢六七分至六錢一二分不等鄉民安
堵盗賊稀聞其餘各府州縣雖非(臣)標遊廵之地
(臣)亦不敢膜視時為採訪如廣州府屬番禺等縣
以及韶肇惠潮高雷廉瓊等府收成俱有八九十
分不等如南雄羅定連州所屬收成有九分十分
其各處米價自五錢上下起至六錢一二分止總
計通省年歲均係豐收並無米價昂貴之處又聞
潮州府屬田中生有嘉禾此皆我
皇上敬
天勤民至德感召之所致(臣)目覩兵民歡欣景象理合繕
摺奏
聞伏乞
皇上睿鑒謹
奏
覽奏朕懷深慰當倍加敬慎鎮撫地方果能文武協和
兵民輯睦自然永迓
上天之庥應也
雍正九年六月初一日廣州將軍(臣)蔡良謹
奏為敬奉
聖諭凛遵
訓勉恭繳
硃批諭旨事雍正九年二月初十日(臣)齎摺把總恭捧
硃批奏摺回廣當即跪迎進署敬讀
諭旨忭悚彌深竊(臣)奉職海疆寸長莫效幸際
皇上至治郅隆歲豐時泰粤東連年大稔今歲春夏以
來雨水霑足田禾豐茂故雖青黃不接之際米價
並不加增目今早稻現在收穫新榖將次登場米
價自當更减竊盗頗稀詞訟亦少此皆我
皇上敬勤感召所以太和翔洽嶺海億兆咸登樂利(臣)
重荷
殊恩躬逢熙皥惟有恪遵
訓諭敬慎小心俾文武協恭兵民輯睦共矢公忠倍加
黽勉庶冀永迓
天庥於弗替以仰慰
聖主宵旰之殷懷所有奉到
硃批原摺理合恭繳伏乞
皇上睿鑒謹
奏
據奏粤東雨水霑足田禾豐茂以手加額覽之
雍正九年九月十二日廣州將軍(臣)蔡良謹
奏為恭繳
硃批諭旨事雍正九年八月十八日齎摺把總回廣捧
到
硃批奏摺(臣)跪迎至署叩頭祗讀訖竊(臣)受任海疆知
識疎淺惟恪遵
聖訓殫竭愚誠協和文武輯睦兵民以冀仰答
隆恩扵萬一欣逢
皇上至德遐孚精誠昭格年豐物阜盗靖民安微(臣)身
居嶺表目擊情形據實奏
聞蒙
皇上睿鑒
天語煌煌(臣)捧讀之下曷勝感激懽忭莫能自已惟有
益加警惕時切寅恭以敬迓
天庥仰紓
睿慮所有奉到
硃批奏摺理合恭繳伏乞
皇上睿鑒謹
奏
爾自此任以前無可訾議此任以後操持不改則在汝
有以自勉也
硃批諭旨卷一百九
