欽定四庫全書
硃批諭旨卷二百二十三上
硃批尹繼善奏摺
雍正六年六月二十八日内閣侍讀學士協理河
工事務(臣)尹繼善謹
奏爲恭謝
天恩事竊(臣)父子兄弟闔家受
恩至深至重毫無報稱萬一(臣)自拔置詞林甫及五載
蒙
皇上異數疊施不次遷擢
命署粤東臬司印務朝夕兢兢盡心學習方懼識短才
庸萬難勝任復蒙
聖恩授為内閣侍讀學士協理河工事務聞
命之下感愧無地伏思河工關係甚重(臣)雖毫無所知
當此伏秋水汛之時赴工心切於半月内將未完
事件辦理清椘隨詳請委署經督撫委糧驛道何
師儉署事(臣)於五月十六日交印二十四日起身
至南䧺府接閱邸鈔見奉
旨著將任内命審數案審理完結再赴河工(臣)任内奉
旨查審各案俱已審明經督撫會審
題奏在案新任按察使公元巳於南䧺相遇(臣)不敢
無事遲留現在星夜兼程前赴工所惟有矢竭愚
誠益加勉力無欺無隠必慎必勤工程務期堅固
錢糧勿使浮冒以供厥職求我
皇上聖謨訓諭俾(臣)有所遵循庶幾少免隕越除一面
前赴河工外為此繕摺
奏謝伏祈
睿鑒謹
奏
勉之勉之切不可效法汝父瞻徇錮習負朕深恩一者
朕憐其衰老二者觀汝尚可造就為國家效力之人所
以姑寬已往俾獲倖免不然禍早及身矣設或以汝父
之居心行事遂謂計之得而奉為涉世良規則一誤豈
容再誤施之於汝父之身者斷難復施之於汝也百凡
事務處之以誠行之以力勿忘勿替期於始終如一特
諭
雍正六年九月二十六日署理江蘇巡撫(臣)尹繼
善謹
奏為恭謝
天恩事竊(臣)鄙陋無知荷蒙
聖恩命(臣)協理河務於七月十四日到清江浦仰體
皇上教育之心諸事依總河齊蘇勒指授悉心學習随
查高堰山旴一帶工程見秋汛平穏河堤保固善
後大工又次第告竣皆我
皇上至誠感召共慶安瀾不勝歡忭嗣奉
旨令(臣)往福建查審事件正欲束装起程於八月十五
日接到部文奉
旨命(臣)署理江蘇巡撫印務聞
命之下愧懼交深隨將感激微忱咨呈總河齊蘇勒代
為
題謝(臣)於八月二十八日自清江浦起身九月十一
日到任業將到任日期另疏
題報外伏念(臣)一介庸愚蒙
皇上不次擢用五年之内即畀封疆重任遷轉之速遭
際之隆從古罕有(臣)家人齎摺回南跪讀
硃批諭旨奬勵逾分又蒙我
皇上天地父母之心憐(臣)父衰老格外矜全(臣)之舉家
疊受
皇恩至深至厚雖生生世世永效犬馬實未能仰酬萬
一惟有凛遵
聖諭益加黽勉實心實力自矢愚誠以供職守斷不敢
因循瞻顧有負
聖主訓誨之至意所有(臣)感激
天恩微悃理合繕摺
奏謝伏祈
睿鑒謹
奏
如此矢志甚好勉力為之以副委任
同日又
奏為奏
聞事竊查江南為財賦重地清理錢糧最關緊要通省
積欠甚多久在
聖眀洞鑒之中(臣)到任後即稽查歴年各案虧空贓罰
銀至二百五十餘萬兩糧至數十萬石問之官吏
多以年久無著難於追補為辭伏思既有虧欠之
人自有著落之處乃向来承審承追督催各官惟
事寬縱承審時任其借端開脱并賄買吏役分認
欠數卸重為輕即使夲犯供出上司抑勒餽送之
處亦多瞻徇情面不予追求及至定案承追雖有
資産任其寄蔵隠匿歲月既久在上司不過目為
具文在屬員亦止奉行故事在前官既坐視其花
銷在後官亦静聽其沉擱此數百萬之錢糧所以
積欠不清也更有業經追出之贓物上司不速行
催觧又被後官侵那復成虧空有入官易價之田
房州縣不即行轉售仍令夲家盤踞私收租息種
種欺隠不可勝言若不徹底澄清誠恐愈久愈難
終無著落(臣)識見短淺事多未諳似此積欠纍纍
敢云一時可以清理但世受
深恩肩兹重任何敢瞻顧因循仍蹈前轍(臣)現悉心籌
畫飭行布政司并府州縣官將各案虧空現在著
追之人夲身家屬逐一提究或有寄藏隠匿之資
産或有抑勒餽送之上司或有賄買吏役分認之
欵項竝已經追出復被侵那之贓物業經入官尚
未易價之田房逐一究眀分别著落勒限追賠如
仍不及數則歴任承審承追督催各官均難免分
賠之責庶
國帑不致久懸而貪汚咸知警惕矣至於現在各州
縣倉庫錢糧有無侵那情弊并司道庫有無未清
之項俟盤查另摺奏
聞謹
奏
江蘇吏治民風頽敝已極而錢糧一項積欠纍纍尤屬
混淆鄂爾泰於布政司任内雖少為整頓緣旬宣之職
既與督撫有間又莅事未久是以弗克徹底清晰今復
因循數年更不堪過問矣總不得人為之奈何此原係
第一繁劇之任非秉公破面未易振刷初到地方庶務
紛紜殊難一一指諭且就汝力之所能聚精會神次第
料理漸期就緒不但朕恩不宜辜負以汝青年畢生事
業暨千百載之名譽寧不自惜如欲保全始終惟有於
一切處無欺無隠將純然忠誠之念對越
天地神眀置已身利害於度外能如是居心行事自蒙
天
祖鑒察神眀錫佑尚不止保全二字而已也湏見透守定
為要
雍正六年十一月初九日署理江蘇巡撫(臣)尹繼
善謹
奏為奏
聞事伏惟我
皇上旰食宵衣澄清吏治凡内外大小臣工無不諄諄
訓誨共被陶成復以知府一官管理通郡有察吏安民
之責
特諭各省督撫詳加甄别(臣)蒙
聖主隆恩簡畀重任敢不悉心體察以仰副我
面俱堪勝知府之任惟淮安府知府申程章過於
忠厚難以統理鎮江府知府毛德琦雖才情歴練
但未免巧滑俟(臣)再細加試看遵
旨具題其直隷知州内太倉州知州翁甫生辦事勤謹
通州知州李世裔雖欠歴練尚堪學習海州知州
李震見過一次徐州知州白潔新任未見俱未深
知邳州知州吕大雅(臣)在河工時見其辦事明敏
實屬能員前因舊任交代失報蝗蝻經督臣題參
蒙
所見據實奏
聞至州縣各官尚未周知現在令該管府道分别賢否
(臣)一面輪流調驗并加密訪統期矢公矢慎以嚴
舉錯以肅官方謹
奏
秉公察吏甄别賢愚封疆之能事畢矣朕之責任亦不
過擢用汝等數員督撫而已雖然人不易知才難預擬
姑且試用再定高下耳觀汝品評大略似無忝表率之
職朕深幸簡畀不謬勉之
同日又
奏為請
旨事竊查江蘇地方習尚儇巧民少樸誠拖欠錢糧尤
為積弊(臣)值此莅任之初正衆民觀望之時若仍
踵舊習姑容取悦則千百萬之舊欠愈難清楚(臣)
是以一面出示徧行曉諭一面行文通飭州縣清
查糧冊歸併子戶改正詭名飛灑包攬逐一跟求
務使皆得著落欠多之州縣責令該管道府親往
督察分委佐貳協力查比期於徹底澄清但(臣)愚
以為有治人斯有治法現在江南州縣能理繁治
劇者十中不過二三其試用人員一切吏治尚未
歴練似此冊籍混淆安望一時清理且通省之内
情勢不同弊端各異無論(臣)識見短淺不能有畫
一之良法即使立定章程而各州縣才力難勝不
能奉行終歸無益(臣)晝夜思維計無所出竊查江
南有因公罣誤知縣陳陛諴羅繼洪嚴接江之煒
等四人訪聞素日居官聲名頗好伊等因事進見
聽其言論於人情風土又甚熟諳可否仍留江南
於舊欠不清之處委其協助料理似駕輕就熟可
收臂指之用抑(臣)更有請者現在赴部候補及他
省因公罣誤之員其中有辦事歴練精於錢糧者
求
皇上飭下廷臣各舉所知揀發二十員来蘇俾(臣)酌量
繁簡分委各處協理倘能將舊欠册籍查清其候
補人員即行
題補因公罣誤者(臣)亦據實奏
聞仰邀
聖恩准其開復於江南補用其不實心任事者不時訪
察據實
題參如此庶任用得人而於錢糧大有禆益謹將陳
陛諴等因公罣誤緣由另摺奏
聞如蒙
恩允求
敕下該部免其回籍以便委用為此具
奏伏乞
皇上聖鍳施行謹
奏
江蘇積欠為數太多非汝獨力所能辦理已另有諭旨
矣
同日又
奏為奏
聞事竊(臣)荷蒙
聖恩身任地方凡有見聞理應陳
奏不敢稍有欺隠兹於十月二十四日(臣)衙門禀事
官傳禀有浙江理事同知車柏求見(臣)思車柏係
現任職官或因浙省差遣至蘇何竝無公文投遞
只有清字一紙又寫車松名字隨即著禀事官查
問原係車松竝非車柏據稱因恐寫出車松名字
被登記人役知道不便故假稱伊堂弟車柏等語
(臣)因形迹詭詐不令進見查車松係鑲白旗滿洲
原任翰林院檢討後在銅板館行走好交接閒遊
(臣)在亰時見過一面素無往来今不知何事到蘇
又假冒現任職官(臣)恐其在外多事業已密遣人
尾隨其後看其同行幾人前往何處相見何人所
幹何事將伊行蹤探聽眀確另行備細
奏眀外合先繕摺奏
聞謹
奏
所奏嘉悦覽之其加意察訪毋忽倘有借端生事處一
面羈禁一面題參無論其有無過犯以旗籍之人任意
在外遊蕩即屬不法之極各省督撫大吏咸肯如是不
事瞻徇秉公執法則此種狂妄之徒何敢公行無忌而
不斂迹潛蹤耶
雍正六年十二月十一日署理江蘇巡撫(臣)尹繼
善謹
奏為恭報得雪日期事竊照江省地方今歲仰賴
皇上福庇大獲有秋禾稼登場之後米價甚平晴雨及
時二麥亦皆播種今於十二月初二日蘇州一帶
俱得雪四五分江北至江寧一帶據報於十一月
十七十八日并十二月初二日先後得雪七八分
一寸不等似此嘉祥有兆来歲豐稔可以預卜所
有得雪日期理合恭摺
奏報伏祈
睿鑒謹
奏
今冬北五省皆得盈尺瑞雪矣似此分寸沾濡恐無濟
於事當竭誠修省黽勉吏治務有以感召
天和獲蒙春雨接續方可冀来歲豐登之慶也
同日又
奏為奏
聞事竊照松江海塘關繫民生蒙
皇上軫恤深恩改建石工萬年利賴(臣)身任地方當此
鉅工更宜慎重辦理經(臣)知會浙江督(臣)李衛署
江南督(臣)范時繹齊集来蘇公同會商查得從前
工程式樣不妥物料不敷所修多未如式今將一
切應需工料逐款核實不足者加增無益者議裁
斟酌式樣另立章程不敢仍前苟且伏思興修此
等大工總理分任務在得人從前委官僅止六員
一應辦料監工俱令兼任且内有現任地方印官
不能朝夕在工從中工匠人等偷減夫工扣尅物
料在所難免今奉
旨差通政司參議俞兆岳前來督工年紀雖老頗能勤
慎(臣)等公同在水利效力人員并同知通判佐貳
等官内共挑選得二十員分任責成監工辦料各
司其事庶無貽誤現在將議定工料應需費用詳
細造册繕疏具
奏一面委員採辦物料俟物料齊備眀年定期興修
(臣)工程未諳一切事宜皆與李衛范時繹悉心商
酌而蘇州去海塘甚近興工之後自當親身查看
竝不時嚴加稽查斷不敢一毫怠忽有誤大工誠
恐上厪
聖懷理合繕摺奏
聞謹
奏
海塘工程緊要極宜盡心辦理諸凡能與李衛和衷協
力可無舛謬之虞矣
同日又
奏為欽奉
上諭事竊(臣)前經接到怡親王大學士張廷玉等字寄
奉
旨著(臣)加意查訊防範日夲外洋事宜欽此欽遵(臣)先
於抵任之初因江南崇眀吳淞一帶沿海地方逼
近外洋甚為緊要即經留心嚴行沿海將備加意
巡察各處城堡營汛墩臺飭令修整以資防守奉
到
上諭又經密飭沿海隘口加意整頓不時巡哨一切水
師器具脩理整齊務使防範嚴密
國威遠播無隙可乘竝不稍露圭角使海隅驚惶至
於出洋商人往来彼處尤宜留心經浙省督(臣)李
衛署督(臣)范時繹竝(臣)會同商酌點立商總八人
江浙兩省各分派四人稽查凡出洋之船令商總
出具保結牙行保甲人等出具甘結合夥商人各
出具連環互結使彼此覺察(臣)等并酌定稽查條
規飭行沿海地方文武各官及管税關口編定船
隻大小字號查眀人數年貌籍貫檢點出口貨物
驗對本商票照一出一入均湏查對眀確搜檢無
遺如文武各官稽查不力即行
題參以示儆戒(臣)留意查訊彼處消息凡内地商人
到去原另在土庫居住自来防閑甚密外番之人
視中華之物新竒可喜往往多方購求從前洋商
有將書籍象馬杭州畫景及教習弓箭之人帶去
者皆係貪圖小利㒺知禁約浙江督(臣)李衛所拏
鍾天覲等已在蘇會訊其打造戰船之處尚未確
實總之邊防不可一日不備訪緝不可一日不嚴
(臣)現在謹遵
諭旨留心訪察加意防範如有應行奏
聞之處即當密摺具
奏擬俟眀春往松江料理海塘之便再往寳山嘉定
太倉等處沿海一帶查看情形并各處城堡營汛
船隻如有未合機宜或應行添設修整之處逐一
斟酌具
奏理合先摺
奏眀伏祈
皇上睿鑒謹
奏
覽奏巳悉諸凡酌宜料理務以從容不迫為貴不可虚
張聲勢
同日又
奏為奏
聞事竊照江蘇虧空纍纍積案未清(臣)抵任後一面具
摺奏
聞一面嚴飭各州縣上緊清理三月以来其中一切弊
竇亦漸次敗露查確者業經陸續
題參今奉
旨會同清查之監察御史(臣)伊拉齊已經到蘇(臣)知會
署督(臣)范時繹并巡按御史(臣)戴音保前撫(臣)陳
時夏公同會議查得江蘇本省虧空共二百六十
餘萬贓罰等銀共二十餘萬兩米穀等項共五十
餘萬石外省咨追銀共一百七十餘萬兩雖徔前
已經查過任所咨追原籍但皆虛應故事原未認
真清理(臣)等一槩從新查審務將原籍任所産業
資財并隠匿寄頓及上司勒索餽送通同侵蝕等
項逐一究出抵補惟是各案歴年已久䑃蔽甚深
又恐州縣各官從前既經失察此後仍然徇隠(臣)
等公議湏派委幹練之員會同該州縣查審務使
毫無遺漏毫無欺隠至於現在倉庫有無虧缺自
應將各州縣錯綜調任清查但江蘇等屬州縣多
半新任且一槩調任恐人地不能相宜事務多致
遺誤(臣)等公議擇其在任年久者錯綜調任其在
任未滿一年者委官盤查其餘甫經到任未經出
結并現在員缺候新官到任之州縣即責令新任
官嚴行清查内有糧多未清之處或人不甚諳練
恐被前官欺朦者俱委官協查務令將錢糧倉榖
徹底查眀其有侵欺那移倉穀霉爛捏稱民欠等
弊分别
題參追補但查審虧空清理倉庫均需員委任雖有
命往来蘇候補之州縣等官現在各屬出缺甚多需員
委署不能分任(臣)等公同酌議現擬另疏具
題請
旨敕部挑選曾經出仕之候補州縣官二十員并通判
同知知府等官十員来蘇分委辦理但恐部内挑
選一時未必得人且江省錢穀頭緒紛繁若非熟
悉之員恐為各屬朦混是以(臣)先將江省因公罣
誤諳練錢穀之江之煒羅繼洪嚴接陳陛諴四員
具摺
奏請留用今(臣)等又在廢員内挑選得原任徐州知
州張昕原任長洲縣知縣薛仁錫原任奉賢縣知
縣張蔭圻原任蕭縣知縣吳大成原任儀徵縣知
縣郭純共五員均堪委用再核算錢糧查對冊籍
并需員協理令各府州擇佐雜教職中能辦事者
共數十員一并委令協查亦經於疏内
題眀(臣)等若聚集一處仍恐各員因循遲誤今擬督
同各道府州分地稽察一切事件公同商酌現在
上緊料理俟各該員到蘇陸續分委除會疏具
題外合將會議清查緣由繕摺奏
聞謹
奏
觀所區畫可謂切中肯綮但湏揆情酌理為之固不宜
疎懈亦不宜急廹秉公執法循序辦理
同日又
奏為備陳江南積欠之弊仰祈
睿鑒事竊照江蘇地方歴年積欠錢糧除康熙五十年
以前者均蒙
特恩蠲免自康熙五十一年以後至雍正元年積欠地
丁六百餘萬兩加以漕項等銀共九百餘萬兩仰
沐
皇恩浩蕩分為十年十二年十五年帶徵為時甚久民
力甚紓正宜上緊輸將按年完納不意舊欠難清
復有請照新糧均攤之議以為舊欠之積年既久
民間之産業不常或先富後貧無力措辦或産去
賦存懸欠難追不若攤入新糧業戶照數均徵尤
屬衆擎易舉初聞其說似屬為公再四思維實有
斷斷不可者夫
朝廷立法勸善懲惡大扺欠糧之徒均屬頑梗之輩而
完糧之戶實皆循分之民今以頑戶之抗欠派之
循分之良民何以示懲勸而彰
國法雖此積欠之中原亦有産去糧存貧窮無力難
以著追者然約略言之至多不過十之三四其餘
大戶之抗玩圖書之包攬吏役之侵蝕花分詭寄
易冊改名弊端百出何得俱云無著如果徹底清
查跟究確實使田歸的戶戶歸正名抗玩者嚴行
究追包侵者不得倖免詭寄花分者不使朦混掩
藏則實欠之數既和盤托出似不難依限完納其
餘實在産去糧存貧窮無力難以著追之項方可
分别確數據實奏
聞但事關重大為臣子者非分晰至清不敢冒昧入
告而積習已久弊端甚深即多方設法亦斷不能一時
分晰(臣)前已具摺
奏請候補及因公罣誤諳練之員協同州縣清查現
在又會同
欽差(臣)伊拉齊等請發人員查審從前虧空及現在倉
庫錢糧一時難以兼顧俟查審稍有頭緒即分委
各員協同州縣將歴年民欠逐一清查料理謹將
民欠情由據實奏
聞謹
奏
清理此項積欠朕已確有定見矣趙向奎到蘇傳諭汝
等自當備悉也
同日又
奏為奏眀事雍正六年十一月十一日接總漕(臣)張
大有知會山東濟寧州查拏盜犯情由到(臣)隨即
飛飭江省附近山東地方文武各官謹密防範如
有彼處盜犯潛往江省協力查拏并密移附近東
省之狼山鎮(臣)王安國一體知照復委員前往交
界地方探聽星即具報嗣於十一月二十二日准
總河(臣)齊蘇勒咨提濟寧案内潛逃盜犯周佳士
(臣)即刻差委標下中軍遊擊武進陞密拏該犯先
已蔵匿在山為僧當夜跟追擒獲已觧赴河臣衙
門收審復查盜犯宋姓有家人季二適自東省回
蘇恐亦係彼處盜犯傳遞消息隨即密拏并移咨
河臣確查觧審再據季二供稱宋五住居山東伊
妻父黃炳莊上是否係原任山東巡撫黃炳之婿
黃炳現在東省亦經咨眀河臣就近確究(臣)謹繕
摺
奏眀謹
奏
周佳士當即拏獲深為可嘉捕役兵丁人等亟應破格
賜賚以鼓舞將来近年巡捕亰營兵弁重賞之下人人
踴躍以故劇盗積窩緝獲者甚多漏網者殊少而一切
要犯率不旋踵就擒此其眀驗若吝惜小費則必至貽
誤大事矣所當法之者
同日又
奏為恭謝
天恩事竊(臣)父尹泰本閒𣪚之人蒙我
皇上不次擢用拔之泥塗之中置之青雲之上夙夜兢
兢思圖報效奈年已七旬精力不足數年以来錯
誤甚多幸賴
皇上天地父母之心諄諄教誨事事包容且父子兄弟
闔家疊受
殊恩(臣)之一身尤邀
異數中心感激莫可名言及(臣)父獲罪蒙
皇上憐念俯
賜矜全第革去職銜已出望外又蒙
聖眀洞鑒微情復還原職昨(臣)父寄信與(臣)感
皇上再造之恩自愧年迫衰暮恐難仰報深切惴惴勉
(臣)務竭公忠實心出力(臣)望
闕叩謝感愧交并伏念(臣)父子受
恩至此即使糜頂捐踵亦不過職分當然難云報稱惟
願生生世世永效犬馬微勞以仰酬
高厚於萬一耳為此恭謝
天恩謹
奏
汝父原無罪譴何所用其寬宥朕從不枉法冤人亦不
違法宥人若濫以使過之仁歸美於朕則恥而不居公
平二字實可質諸
天日也
雍正七年正月二十五日署理江蘇巡撫(臣)尹繼
善謹
奏為奏
聞事竊(臣)於本年正月初間聞得河(臣)齊蘇勒患病當
即差員前往看問據差員回蘇禀稱病勢漸重現
卧牀褥已近二旬河務緊要(臣)正在繕摺奏
聞於二十四日又准河(臣)齊蘇勒咨會已將患病緣由
具
奏并奏眀將總督河道印務咨(臣)赴工接署查河工
修防機宜刻不容緩今(臣)於二十五日起程星夜
趕赴工所暫行料理俾河臣得以安静調攝除將
起程日期并到工接印緣由另疏
題報外謹繕摺奏
聞抑(臣)更有請者(臣)任内巡撫事務俱帶往河工儘力
辦理但通省現在審追虧空清查民欠修築海塘
一切事務繁多河務又湏隨時調度方無貽誤誠
恐河臣一時不能痊愈(臣)才識短淺勢難兼顧理
合一併
奏請
聖鑒(臣)無任激切待
命之至謹
奏
覽奏起程前赴河工情由知道了已有旨矣
同日又
奏為請
旨敕部議處事竊(臣)才識短淺事多錯誤去年十二月
間據革任按察使董永芠將揚州商人安瑞成僕
婦程氏夫婦命案審供詳揭請參並請提安瑞成
等質審前來經(臣)據詳具
題在案今(臣)接到部咨伏讀
上諭始知其中多屈抑情節董永芠似此營私煆煉顛
倒是非不能詳察冒昧具
題罪實難逭除將此案人犯遵
旨觧部審理外(臣)謹恭摺具
奏伏乞
皇上敕部將(臣)一併嚴加議處(臣)無任惶悚之至謹
奏
此事於汝毫無干涉人命案件既經臬司詳揭安得不
據情具奏也
雍正七年二月十二日署理江蘇巡撫(臣)尹繼善
謹
奏為奏
聞事竊(臣)先因總河(臣)齊蘇勒患病咨(臣)赴工署印河
防緊要不敢遲誤隨即起程將巡撫事務帶往工
所辦理一面具摺
奏眀嗣於途中聞河臣於正月二十日病故(臣)趕赴
工所於二月初八日接印署事業經另疏
題報其一切修守事宜俱備細體訪加意咨詢悉照
齊蘇勒現行成規辦理并恐各河員因河臣患病
乘此有偷減怠玩之弊現在委員分頭查點各工
料物各處工程轉瞬即屆桃汛務使上緊修防以
資捍禦惟是(臣)以庸愚當兹任大責重不勝悚懼
奏
聞謹
奏
黽勉從事敬慎為之河工修守機宜關係非輕惟確秉
忠勤之志兼祈
天
神祐助方可期底定之效
雍正七年三月初三日蘇州巡撫署理總督河道
仍協辦巡撫事(臣)尹繼善謹
奏為恭謝
天恩事竊(臣)接准部咨奉
旨命(臣)補授蘇州巡撫署理總督河道印務仍協辦巡
撫事欽此欽遵移咨到(臣)隨望
闕叩頭謝
恩恭疏具
題又接大學士張廷玉等敬錄
諭旨寄信與(臣)伏念(臣)才識庸愚荷蒙
聖恩簡畀封疆重任雖夙夜兢兢勉圖報效毫無片長
足錄仰答
高深又蒙
恩實授巡撫署理河道總督復慮(臣)初膺重寄未諳工
程示以遵守成規勉以細心採妨恐拘文牽義而
盡信書本之言恐輕事更張而妄聽無稽之論
特頒密旨教誨諄諄(臣)跪讀之下感懼彌深惟有仰遵
聖訓恪守前河(臣)齊蘇勒之成規日與淮揚道白鍾山
廣宣
聖意殷殷戒飭即效力各官必一一驗看挑選誠實可
用者催儹工程盤查物料以領帑修工專責之廳
員而物料到工之數目工程現修之丈尺俱令汛
官月報以憑稽查(臣)目下將所積案牘上緊清理
懈弛即起無窮弊竇其可寬之過(臣)斷不刻意吹
所有感激微忱理合繕摺恭謝
天恩謹
奏
所奏嘉悦覽之孔毓珣到任為期尚早毋因暫署率忽
從事務湏竭力整飭以副委任齊蘇勒之治河精勤允
當可謂盡美盡善纖毫無庸改張若伊之察吏則未免
過於寬厚要當加意甄别况孔毓珣又係偏於善柔之
人倘此際不力為振刷因循日久委靡更甚將来必至
有掣肘之虞矣即伊到任後仍命汝協理切毋少懷推
卸之念
同日又
奏為奏
聞事雍正七年二月二十七日署巡撫(臣)王璣到清江
浦(臣)即於是日交印已經另疏
題報署撫臣口傳
訓旨令(臣)等和衷共濟竝教(臣)於河工事務小心辦理
用人期於慎重寬嚴在乎得宜雖父母愛子之心
無所不至亦未有如此之諄詳懇切也(臣)受
恩深重自愧駑駘難以稱職凡見聞所及心力所到務
與署撫臣同心協力共效公忠(臣)任内經手一切
吏治民生地方利弊恐署撫臣新到不能詳悉皆
備細告知雖相聚二日已皆仰遵
聖訓諸凡商酌開心見誠無分彼此嗣後一切緊要事
件仍公同酌議舉行(臣)自思年少無知蒙
皇恩如此委任諸事不敢稍有推委苟且畏難亦不敢
妄立意見互相掣肘惟有不揣力量上緊料理以
期稍竭犬馬報效之心(臣)謹將會見署撫(臣)王璣
敬領
諭旨欽遵緣由繕摺奏
聞仰祈
睿鑒謹
奏
王璣頗屬聰眀諒汝等自當和衷共濟天下未有公而
不和之理凡共事而至於乖異則二人中必有一私不
勝公者勢不得不相水火也
同日又
奏為奏眀事案照江省蘇郡後幫千總杜弘昌督押
旗丁丁能調等五十九船領兌蘇州府元和縣雍
正四年分漕糧勒索銀兩一案據按察司將五十
九船旗丁并駕船柁工水手人等一併問擬徒杖
所得銀兩照數斷追招觧前來(臣)查各船旗丁給
以屯衛地畝養贍家口領運北上又有五米十銀
等項以資沿途用度原不應向州縣分外苛求惟
查各丁管駕漕船雇覓柁工水手置買篷桅以及
交納茶菓等項通算實有不敷况從前赴淮盤驗
俱有費用現奉
聖眀鑒照差御史臣前來稽察是從前旗丁之領運原
不無浮費也前任布政司鄂爾泰任内曾經議定
每州縣每石漕糧收銀六分幫給旗丁每船銀二
十兩餘為修倉運脚之需是各州縣原有收漕羨
餘應行幫貼旗丁之項不過丁能調等勒索太多
耳今若俱作贓銀槩行擬追於情法似屬未當但
此項幫貼原係私議若將緣由叙入本内一經
題眀便為成例恐各旗丁藉此以長刁風各州縣因
之以增重耗又有未便(臣)是以於看内將旗丁向
來幫貼之項并各項零星銀兩另行斟酌措詞議
請免追其餘多索銀兩仍照追入官再查各旗丁
勒索銀兩雖係五十九船管船旗丁并各船柁工
水手分用但出名勒索者實止頭船丁能調等四
人(臣)愚以為
朝廷立法懲一儆百此案惟應將為首為從數人重治
其罪使嗣後各旗丁咸知畏懼其未經親往勒索
之船丁及各船柁工水手無知窮民似應槩請從
題外理合將案内實情繕摺
奏眀再查州縣徵收漕糧每石收銀六分以為幫貼
旗丁并修倉運脚之需(臣)去年抵任後即值收漕
隨據各州縣禀眀前來(臣)初到地方未能深悉其
中利弊過寬恐苦累百姓過嚴又恐苦累旗丁是
以未敢率定仍照舊徵收幫貼惟嚴加稽察不時
差人密訪雖斛面較往年略減而州縣之所收仍
不止六分旗丁之需索仍不止二十兩而各屬州
縣并各旗丁俱彼此相安(臣)看此一年光景頗知
大槩而現在過淮使費又奉
旨查禁漕弊漸清(臣)當與署撫臣公同斟酌嗣後務使
旗丁不致額外需索各州縣亦不許額外多收庶
官民兩便均沐
皇仁於無既矣謹
奏
兌漕利病朕早洞悉情形既因張大有罷軟無能又兼
歴任巡撫皆係沽名釣譽之輩所以未經飭令清釐此
事湏撫臣與漕督通盤查確徹底講眀務俾旂丁無賠
累之苦百姓免勒索之患方可永久循行昨趙向奎陛
見時論奏及此甚屬眀晰待新任漕臣性桂抵任後汝
等詳籌熟計合於至當而行即倉場二臣亦當與之商
妥揆諸情理之中除却偏枯之弊於以立定成規縱使
有一二刁徒欲逞故智亦無所施其伎倆矣勉為之
雍正七年四月十二日蘇州巡撫協理河工事務
(臣)尹繼善謹
奏為奏
聞事竊查今春桃汛水勢仰頼
皇上福庇各處安瀾工程保固業經恭疏
題報且雨水調勻於三月十二四月初四等日俱得
往各工查看今李衛祖秉衡到清江浦已將戰船
會議具
題訖(臣)於四月十七日即前往安東以至徐州一帶
查看工程督率修防點驗河兵盤查料物其去年
歲搶修工程用過錢糧例應今年四月内請銷但
事關錢糧重大(臣)未經親勘眀確不敢冒昧草率
雖去年做過工程已經桃伏秋三汛現在丈尺難
為確據然其大槩規模尚可約計容(臣)逐工確看
回日即核眀次第請銷除另疏
題眀外理合繕摺奏
聞謹
奏
錢糧猶屬小事工程所係重大當以全副精力籌畫備
禦毋因養指而失其肩背也朕因時屆伏汛念兹在兹
汝膺專責尤宜警凛惟辦一誠祈
天籲
神庶冀淮黃奠定運道民生克保無虞至如天然壩之啟
閉全河樞紐攸關一一遵循齊蘇勒舊規不可誤信謬
論輕率更張脱至意外蹉跌汝罪擢髮難數矣元年以
來河工局勢敝壊已極齊蘇勒於三載之内整頓完全
若非實能憂勤匪懈寧邀
河靈默助成功耶今縱有超越識見詎便鹵莽施措亦湏
先將通身利病周詳審度奏眀於朕然後相機擇時舉
行耳譬之作文於詞賦中忽夾對股時文成何體段凡
天下事必有確乎不拔之志屹然不動之守方可迄於
有成倘稍涉狐疑不定必致進退兩難前後俱失莫能
收束矣勉之慎之
同日又
奏為奏眀事竊思河工錢糧所關甚重(臣)署事以來
將新舊錢糧加意稽察逐項清理如已經咨題有
案虧空合計銀三十餘萬歴年久遠完觧無幾若
再不查追歸結愈久愈無著落(臣)已經飭令淮徐
淮揚二道徹底清查亦如江蘇各案一體辦理又
有已經發覺數年尚未參出虧空約計銀三萬有
餘或係未繳節省或係應追核減或係拖欠柴價
認還借欠等項原非真正侵蝕可比是以前河(臣)
齊蘇勒未經題參但究屬帑項虛懸未便日久沉
擱現在行該道等令其勒限催比如逾期不完即
行參追至於各屬經手錢糧有無虧缺先經(臣)
奏眀委員盤查今據各員盤查造册到(臣)計其存庫
款項收領銀數應銷工程并在工物料細細核算
其中頗有缺少有稱發銀購料者有稱於去年霜
降後修工動用者竝有稱前任交代原無現銀向
以料船房田等項流抵者種種遮掩情弊百出但
河工局面與地方州縣稍異(臣)若據册即行
題參而本年錢糧工程業已經手一旦半途更換貽
誤實多(臣)是以姑從寬緩如稱辦料者即委員查
其何處購買押送到工如稱做工動用者即查其
係某段工程高寬丈尺與所用之料是否相符如
銀兩略有那移查後自行補足(臣)亦不復苛求倘
查出從前虧空實據自當嚴參究處懲一儆百伏
念河工責任重大以(臣)之愚昧即竭力殚心尚不
能報效萬一又何忍以暫時署理稍為推卸惟有
事無大小經手辦理必逐一用心於遵守成規之
中斷不敢存苟且因循之念理合據實
奏眀謹
奏
如此方是秉公殫力為之若少涉推卸孔毓珣到任後
一一奏出汝何顔對朕耶河員既與地方有司不同自
不應遽列彈章但將諸凡情弊徹底查清姑容補足予
以自新之路亦不得謂為苛刻矣
題補河南效力人員一摺所奏甚是已交部議
雍正七年五月二十九日蘇州巡撫協理河工事
務(臣)尹繼善謹
奏為恭報二麥收成分數事竊照今春雨暘時若先
經(臣)將麥苗茂盛緣由繕摺
奏眀今(臣)赴淮安徐州邳州所屬一帶地方看工正
值二麥收穫之期詢之農民俱稱收成有八九分
不等并據江寧蘇松等處各報稱有八九十分不
等目下米價甚平中米八錢八九分至九錢五六
分不等上米亦不出一兩一錢四五分兩月内雨
水調勻理合一併奏
聞謹
奏
覽奏二麥收成分數知道了至於禾稼目前雨澤雖調
秋成尚早何敢預期加勉誠慎以敬迓
天庥可也
同日又
奏為奏
聞事竊(臣)自四月十七日由山安桃源至徐州一帶查
工不惟於歴練河務之員隨時講究即向河兵野
老亦必虛懷詢問博加採訪每到一工尋其源流
量其形勢分其緩急宜鑲墊者鑲墊宜增修者增
修宜加高培厚者加高培厚埽壩堤工已皆一律
完整一年之工多半在於桃汛此時若不細加查
看伏水一長已做者無可考據將來勢必冒銷(臣)
步履河干逐段丈量不使少有朦混各處工所謹
遵
皇上訓誨多備物料不足者發銀購辦疲玩者委員監
催於足用之外仍行多備俱於五月半前陸續運
工又令汛守各官督責兵夫於各工堤岸多積土
牛以備不時之需至河員無論文武修防是其專
責乃文官多任意偷安竟有一兩月不到工者(臣)
不分文武俱專責成將本工事宜必一一盤問其
有漫不經心竝在地方多事者已經分别責懲斥
革俾知踴躍赴工以期同心共濟然工程之督率
固在官員而河干之力作全賴兵目(臣)逐名點驗
竝查其怠惰老弱者革除另募稍有辦事勤慎眀
白工程者必加奬賞以示鼓勵再伏汛在邇若不
通盤計算先期籌畫必致臨事周章因派定諳練
之備弁分守大工熟習之兵目調換要汛能事之
效力官分地防險(臣)率同各員敬慎小心往來督
查不敢一毫怠忽有曠職守上厪
聖懷但河工修守機宜其理甚微(臣)初任未諳雖勉力
料理實心懷惴惴用敢備細陳
奏伏祈
皇上指示俾(臣)有所遵循謹
奏
嘉悦覽之能如是虛懷詢訪悉心措畫可謂不負朕之
任用矣然河工之事人力固宜克盡而安瀾順軌全賴
天地神眀之隂相默祐也果能必敬必誠則平穏可保汝
其勉旃
同日又
奏為敬承
聖訓恭摺
奏謝事本年五月二十日(臣)齎摺家人回南奉到
硃批諭旨訓誨諄諄跪領之下竊念(臣)才識庸愚蒙
聖主高厚之恩簡署重任教以恪守成規小心敬畏提
撕誘掖至再至三數月以来事無大小無不凛遵
聖訓黽勉步趨自愧質本駑駘雖率由成法尚竭蹷不
遑不但不敢少萌更張之心亦實無所用其更張
之事即或應有隨時措置亦必恭請
在繕摺
奏謝間適浙江總督(臣)李衛過清江浦恭傳
諭旨教(臣)敬謹辦事其天然壩之啟閉暫依舊規辦理
又告(臣)曾面奏黃河水淺等語伏思
皇上聰眀睿知
聖學高深凡平成之方略河道之情形前河臣數載之
運籌與現在李衛之議論其是非得失無一不在
聖眀洞鑒之中何庸(臣)之𤨏凟但河工事重誠恐上厪
聖懷有不敢不據實敷陳者夫治河之道不在水之淺
與不淺只在底之深與不深而欲知河底之淺深
又視兩岸埽工出水之多寡數年以来仰賴
上天默佑又蒙
指示周詳前河(臣)齊蘇勒恪遵經理河由地中一律深
暢今春桃汛以後水勢平穏比常年五月小三四
河底深通竝無淤墊共見共知此現在水勢情形
乃不知底深而岸高反以水小為河淺此誠不諳
皇上一言備之矣竊查淮水東注歸洪澤湖北出清口
與黃相會其所以敵黃者在清口瀦湖水以蓄其
勢者在高堰堤工惟恐湖水過多泛漲故留天然
壩以為宣洩之路使當啟而閉則湖水過盛勢必
大堤受險且運道難以容受使當閉而啟其高郵
兢兢惟時時小心敬慎事事恪守成規凛遵
訓誨之精詳以求少慰
聖懷於萬一所有奉到
諭旨理合繕摺恭
謝伏祈
睿鑒謹
奏
覽奏嘉與之懷筆難宣諭朕但為國家慶得人而已勉
之
硃批諭旨卷二百二十三上
欽定四庫全書
硃批諭旨卷二百二十三中
硃批尹繼善奏摺
雍正七年七月初十日蘇州巡撫協理河工事務
(臣)尹繼善謹
奏為敬陳水勢情形事竊(臣)於六月十一日前往揚
州瓜洲一帶查勘工程隨路探量運河水勢不大
不小通身暢流兩岸閘洞皆分先後緩急相機啟
閉使民間田畝得以灌溉亦不令運道消洩過多
瓜洲江工因江中正人洲長後十數年来汕刷北
岸雖江水平稳但花園港壩工離瓜城甚近頗為
險要(臣)住宿二日相機調度督率下埽簽樁并調
諳練工程之員悉心商酌令協同該廳并力修防
加意保護於二十二日回清江浦黃河水勢隨長
隨消消長皆不出數寸漸而不猛雖比五月間較
長尺餘比常年尚小二尺工程處處平稳惟洪澤
湖水尚未長發天然壩且無庸開放目下伏汛已
過河水安瀾實仰賴我
聖主至誠感孚是以
神眀眷佑(臣)身任宣防心懷敬惕秋汛在邇何敢一
刻偷安一念怠肆惟有愈加敬謹慎終如始以求
勉盡職守現在各廳料物堆積二三十萬四五十
萬不等俱已充足(臣)時時仰遵
聖訓務期多備但發銀過多又恐其那用一時料物不
到更費周章今年料物甚賤(臣)令各廳先量力購
辦如到工料物既多委員驗收然後發銀則帑銀
不得虧缺而料物源源接續俟秋汛平穏其多餘
者可留作来年之用(臣)即往高堰山旴一帶查看
洪湖工程先將水勢情形據實奏
聞謹
奏
朕懷暫慰必待霜降後方敢全釋也敬之慎之切勿稍
涉矜肆今夏各省缺雨處頗多上流涓細河水自應安
瀾秋汛恐非伏汛可比當確秉虔誠以祈
神眀祐助
同日又
奏為請
旨事竊查前河(臣)齊蘇勒因黃運兩河堤工緊要請嗣
後堤頂民房如遇傾圯一槩禁止重修令其移居
高隙之處以免作踐堤工經部議准轉行欽遵在
案及署撫(臣)王璣到清江浦又傳
諭旨命(臣)於堤上民房一事妥協辦理仰見我
皇上愛民如子惟恐一夫不得其所以安土重遷不忍
催迫直待房屋傾圯方令移居仍恐(臣)等奉行不
善或至擾累復令悉心籌畫此誠
恩周蔀屋澤遍茅簷矣(臣)仰遵
聖訓時刻留心查工時遍歴河干見黃運兩岸堤上居
民不下數萬餘家稠密之處比屋相連長至數里
其上下往来實不無少有踐踏但(臣)細查堤上之
民竝非擇地而居也原因卑下之地積水恒多高
阜之田有主管業不得已而向長堤托處子孫相
傳安居樂業者已非一日若少有損缺即不准修
葺勢必擾累窮黎殊非仰體我
皇上愛養元元之至意若待其房屋傾圯然後禁止重
修小民樂於便安眀知傾圯之後便需遷移勢必
隨時粘補百計支撑是民房常見完整而官堤無
人愛惜雖歲費無數之金錢終不足以供無窮之
作踐也(臣)愚以為嗣後堤工或大有衝刷之處仍
動帑興修外其餘民房左右或稍有殘缺於農事
已畢之時即勸率居民各行墊補仍略為培植此
不過一舉手之勞而堤日見其高厚民仍見其安
堵雖平素少有作踐而年年漸次增培在窮民得
地而居而微勞竝非苦累如蒙
恩俞允(臣)當仰體
聖心遍示曉諭使小民知給求養欲實
聖天子覆載之恩竝知奉上急公即保守室家之道似
於河道民生均為兩便(臣)識見淺陋是否有當仰
懇
聖鑒指示以便遵行謹
奏
此非輕率可定之事據奏小民樂於便安云云等語俟
朕廣諮博採詳細思維得有主見後降旨示汝方可通
行曉諭永久遵行兹且密之不宜宣露
同日又
奏為欽奉
上諭事竊(臣)接准部咨欽奉
諭旨以泗州虹縣等五州縣新淤之地從前委員辦理
草率所報之數未盡確實或至賦浮於田令(臣)會同
范時繹再加確勘據實陳奏欽此仰見我
皇上惠愛黎民至意(臣)隨咨會督臣并檢齊從前查丈
册籍詳悉察核現在挑選辦事細心之員令其分
往泗虹等處會同州縣官相度地勢體訪輿情核
對原糧科則備查新墾坐落分别黃水經由處所
先行確勘繪圖造册申送(臣)乘秋汛赴宿虹邳睢
桃源一帶看工之便再親往查丈其實在淤地不
肯任其遺漏如原非新淤亦不敢稍為牽扯倘雖
非新淤或舊有欺隠情弊亦必另行分晰務期竭
力料理不敢復有草率統俟查丈眀確備細奏
聞所有奉到
諭旨辦理緣由理合繕摺具
奏伏祈
皇上睿鑒謹
奏
田賦重務切湏查丈清晰據實具奏以聞
同日又
奏為奏
聞事竊照淮北一帶向有山東河南侉梟私販因夥衆
力強兵役眀知不敢擒拏往往私販成羣肆行無
忌(臣)至淮上即飭行各屬文武官員留心察訪如
有梟販經由即刻禀報以便撥兵協力擒拏於本
年六月初三日有積梟王禄安張二王四海胡美
公劉貴李同等聚衆興販清河縣知縣李必成帶
同典史汛弁率領兵役前往擒拏已獲梟夥八人
復於柳園中突出多梟刦去夥犯兵役併力抵敵
致被扎斃兵丁姜必陳據該縣禀報到(臣臣)即當
夜差淮安城守營參將烏麗珠等帶兵追擒伊等
聞追緊急捨棄私鹽分路潛逸隨密差員役查訪
各梟下落訪得梟犯葛順家住清江不遠料其来
家隨令裏河同知夏建德密差幹役伏於左右附
近地方次日夜間果獲王禄安使来探信之夥梟
葛亮吳七竝素曾同夥之朱六等供出王禄安等
已潛赴上江之旴𣅿定遠等處(臣)復選差能員幹
役帶同朱六等作眼懸以重賞分往各處緝捕仍
一面咨眀督臣飭上江一體嚴拏隨於定遠縣地
方拏獲首梟王禄安臨淮縣地方拏獲王四海張
二旴𣅿縣地方拏獲楊三趙林等寳應縣地方拏
獲李同又劉貴竝同夥徐姓自料不能漏網隨到
江寧投首又陸續拏獲是日不在場之積梟十餘
人俱現在發司審訊嚴行定擬(臣)身任地方似此
大夥私梟未能盡息疎忽之咎實所難辭除被傷
兵丁及緝梟兵役分别給賞外謹將拒捕及拏獲
情由據實奏
聞謹
奏
此事朕早聞之羣梟拒捕肆無忌憚法紀何在要當緝
獲正犯重懲示儆倘以别案私梟逼勒供認希圖了事
則為無恥之甚矣試思地方大吏如果平時嚴眀素著
縱有姦頑之徒何敢如是強橫事後但以疎忽之咎實
所難辭一語奏覆遂可以邀朕心之原恕乎其將已獲
者審眀定擬未獲者盡數擒挐不致一名漏網庶或少
遮汝面之慚耳
雍正七年閏七月初九日蘇州巡撫協理河工事
務(臣)尹繼善謹
奏為敬陳秋水情形仰慰
聖懷事竊照今歲荷蒙
皇上福庇伏汛安瀾已經恭䟽
題報在案秋來水勢愈加平稳處處埽壩堅固隄工
仰賴我
皇上宵衣旰食敬
天勤民
道中已徹底澄清浮沙全去現在黃水日消清水
日長黃河埽高出水至少者五六尺運河水勢至
淺者丈餘是從前黃強淮弱既免黃淮竝漲之虞
天人感召捷於影響我
皇上諄諄教誨謂宜誠敬以迓
天和實歴歴其不爽也雖白露在邇水勢漸平然一念之
幸喜即足以起百念之懈弛(臣)惟有兢業存心慎
終如始表率各屬愈加勉勵以求仰慰
聖心於萬一耳所有水勢情形據實奏
聞謹
奏
天人之際有感必應其理顯而易見凡庸之流或昧理妄
求以徇已欲則亦漠然弗應一不應遂以蒼蒼者為無
靈而渺茫視之矣夫始以邀福之心繼以不信之見則
亦何所不至故曰小人而無忌憚也然信生於誠誠者
無私之謂即聖賢克已復禮之功果誠矣信矣凡興一
役舉一事必先盡其心殫其力謀之人聽之天而後冀
有成功能如是將見人事盡於下
天道感於上不期其應而自無不應矣如但知人力為可
恃及徒事祈禱以僥倖者皆井蛙籬鷃之淺見狹識均
無足取天下事無論鉅細莫不皆然汝其勉之敬之試
體驗之
同日又
奏為奏
聞事浙江總督(臣)李衛回浙寄信恭傳
諭旨海塘工程緊要令(臣)等上緊料理不可仍前草率
欽此仰見我
六千餘丈不難於興工修築而難於採取石料去
年會議之後(臣)隨委多員往各山採辦正值水凍
之期不能採鑿至二月春融開採以後差&KR0702;交催
日以冀同心協力相與有成誠恐上厪
聖懷理合繕摺奏
聞再遠近居民聞
皇恩發帑為百姓謀安全為萬世計利賴莫不歡欣鼓
舞感戴
題請
旨合先具摺
奏眀謹
奏
覽
雍正七年九月初六日蘇州巡撫協理河工事務
(臣)尹繼善謹
奏為敬陳秋汛安瀾事竊(臣)前因伏汛平穏具摺陳
奏欽奉
皇上硃批
訓誨夙夜兢兢勉勵各屬交相儆惕於各工多備料物
多積土牛河灘産草甚多約得三四百萬束用以
鑲墊工程勝於秫稭且近在工所緩急便用(臣)已
遍發刀工令其全數搜採源源濟工又恐各工汛
地綿長汛員不能兼顧兵丁未免偷安因分派效
力人員按工防險以備秋汛自閏七月十五日以
後寧夏連報秋水陡長至八月初旬黃水驟大比
伏汛高四五尺臣當此際寝食俱廢夢寐皆驚住
宿工所上下接應分委能員晝夜往来巡查搶護
幸料物有餘水勢逐日加長而工程亦逐日增高
尤仰蒙
聖眀指示恐秋水加大今年天然壩總未開放以故淮
水勢均力敵雖淮黃交會之處清水阻滯數日不
能暢刷黃流而黃流被清水抵禦亦不能涓滴入
運仰賴
神眀默祐
聖主福庇於八月二十後黃水退消十日之内漸消三
四尺工程處處平穏湖水比去年大二尺現在逐
日加長運道清口通深暢流今時值霜降水勢安
瀾敢謂幸保無虞稍萌肆志第念(臣)愚魯無能仰
蒙我
皇上提撕誘掖教誨諄諄諸事敬謹遵循庶幾少免隕
越(臣)不勝惶悚戰慄感激
天恩之至(臣)現在起程查看宿桃邳睢工程隨往徐州
謹
奏
欣悦覽焉今歲朕之憂慮河工倍於往昔兹秋汛已過
全河幸保無虞皆爾忠誠之念有以感召
神眀默佑之所致也孔毓珣不日南来汝職雖協理毋得
私毫推卸倘孔毓珣弗肯殫心竭力涉於瞻顧因循汝
其進言規勸并一一據實奏聞
同日又
奏為奏眀事竊惟河道工程關係甚重河工錢糧難
容虧缺查有各項虧空年久未參者甚多一面勒
限嚴催經(臣)繕摺
奏眀俟逾限不完即行參追隨又逐案細核通計未
參虧空銀八萬兩有竒或係核减或係節省或係
認還借欠或係蕩柴價值因從前未經參追承追
者視非部案不肯上緊而虧空人員亦遂任意捱
延以致數十年積案纍纍不能清結(臣)查此等銀
兩雖與實在侵蝕者不同但總係庫帑虚懸豈容
怠玩且細加察訪多係有著之項因竭力查催自
二月至今已陸續完過銀四萬餘兩尚有四萬餘
兩未經完補而各員視為未破之項有觀望因循
不肯上緊者有本人早已陞遷他往者且有家口
已經回籍者若不
題眀定限行催終久必致無著(臣)現在具疏
題參請勒限一年追完如再不完即革職離任究追
嚴查産業抵補再從前已參各案虧空(臣)到任後
追補過銀一萬二千餘兩查出田房等項約值銀
一萬數千兩咨查各處原籍家産尚未覆齊現在
逐案辦理亦照江省虧空一體清查至於各廳歷
年庫貯除桃源廳張充國署山旴廳鈕天麟虧空
銀兩業已特疏
題參究追外其餘委員徹底盤查已漸次清椘又責
令淮徐淮揚二道逐一清盤不使徇隠(臣)蒙
皇恩委畀重任惟事事均期實在不敢一毫苟且上負
高深理合繕摺
奏眀謹
奏
可嘉之至但能一無瞻徇秉公執法何事弗克辦集也
如是居心豈止被朕奬許必蒙
上天之庇佑矣勉之勉之
同日又
奏為恭報秋成事竊查今歲江南地方風雨調和四
境大熟各種齊收連年共慶豐登今歲秋成更稔
現在米糧價值每石六錢至八錢不等比戶盈寧
羣黎樂業此皆我
皇上敬
天勤民至誠感孚之所致也(臣)身膺民社職任宣防仰賴
聖主福庇淮黃奠定百穀用成(臣)無任歡忭之至兹據
各州縣具報前来(臣)細晰府州分數另行開摺恭
呈
御覽伏祈
睿鑒謹
奏
覽江省秋成豐稔情形朕懷深慰汝等督撫但能秉心
忠誠布政平允未有不上感
天和克致休徵者覩此應驗捷如影響當愈加寅畏勿稍
涉驕矜朕亦如斯期共加勉欽哉
天地生成之德
聖祖垂庇之恩寧敢負乎
奏為據實奏
聞事竊照知府一官有監臨州縣之責必湏持身端正
操守清廉始足以表率屬員而於地方事務方無
廢弛有揚州府知府楊繼椿者性情貪鄙㒺䘏民
瘼無論臨民接物凡事刻意苛求商民咸畏其威
無不極意逢迎以厭其欲而冀免於禍揚州裏河
仙女廟鎮有閘通揚子江繼椿遣其門人苗相功
把守閘口盤查私貨鎮上居住之監生旋元乾家
資富厚廣好交遊即與守閘之苗相功彼此往来
遂將元乾富厚情形聞於繼椿繼椿即令苗相功
轉向元乾陳說繼椿利害并言以禮交際極可親
近之状元乾因凂苗相功說合於今年六月間備
銀一千二百兩拜為門生隨禮一百二十兩把門
家人李兆元收繳維揚臣室以及商賈聞風莫不
趨承恐後六月二十四日紳商樊經汪晉德馬裕
等延請繼椿設席方園因時天旱書辦進牌禁屠
把門家人傳諭今日赴席另期祈雨竟往就酌演
戲引觴盡歡而散由是朝飲暮樂殆無虚日此繼
椿六月内之近事如此由前而論則依官嚇詐違
禁擅收門生也由後而論則視宴樂為美觀置民
瘼於不問也(臣)思人臣事
聞謹
奏
有人參奏楊繼椿如此貪鄙汝其確訪嚴參以為溺職
者戒朕觀所奏欵跡鑿鑿十有八九毋因從前失於覺
察而少為回護將朕此諭亦密令范時繹知之事果不
虚一面具疏糾劾一面拏禁任所贓私即行查封原籍
産業咨眀晉撫勿使轉移庶不致得以施其三窟之伎
倆也
雍正七年十月十三日蘇州巡撫協理河工事務
(臣)尹繼善謹
奏為奏
聞事竊(臣)齎摺家人回南恭奉
皇上發出
硃批奏摺為參奏揚州府知府楊繼椿貪贓玩法奉
諭旨令(臣)留心訪察嚴參不可因失於覺察少有回護
(臣)欽遵密訪除奏摺所參欵跡外更訪得有貢生
項立高拜為門生送銀一千六百兩又繼椿家人
偷運贓私回家在途被盜打刦并任用書辦在外
招搖納賄各欵(臣)訪聞既確隨一并入疏
題參一面將繼椿拏禁差員查封任所竝密移山西
撫臣嚴查原籍家資務將所得贓私逐一追出不
使稍有隠漏以為負
恩者戒(臣)蒙
皇恩簡畀重任地方有此婪贓壊法之員不能及早覺
察此實(臣)之愚昧無才仰荷
聖恩原宥不即嚴加譴責
命(臣)訪察參處實不勝愧赧悚懼之至謹
奏
如此方是地方遼闊屬員衆多焉得事事早覺人人預
察但一有覺察即不姑容夫何過之有
同日又
奏為奏眀事竊據署撫(臣)彭維新查出江都縣知縣
陸朝璣住居蘇州地方先曾充布政司衙門書辦
改冒浙江籍貫由監生捐納補授江都縣知縣未
行呈首咨送題參會稾到(臣)查官員例應廽避本
省况先充本省上司書辦乃竝不呈首理應
題參但該員居官幹練辦事眀敏留心察訪實理繁
治劇之才署撫(臣)彭維新疏内并參其用刑未免
過重民有怨言實屬未確(臣)思人才難得正在繕
摺具
奏間適浙江督(臣)李衛過淮論及該員居官亦云此
當公同奏
聞(臣)謹據實具
奏伏祈
皇上睿鑒施行謹
奏
冒籍行已不端不首更屬藐法縱有理繁治劇之才亦
才勝於德之小人耳何足深惜前於范時繹奏聞摺内
業經眀白批示汝試詢之凡遇此等事件祗應依律處
斷以申眀功令為是奚容猶豫若稍存違道干譽左袒
屬員之見被衆窺破目下雖邀稱頌虚聲將来必至諸
務廢弛斯一節乃為督撫者所宜切戒
雍正七年十二月初四日蘇州巡撫協理河工事
務(臣)尹繼善謹
奏為奏眀事竊照江省徵收漕糧積弊多端上厪
聖懷特頒
諭旨聞
命之下殊深惶悚(臣)日夜圖維留心體訪凡民間完漕
耗費州縣辦漕需用以及旂丁輓運用度細細察
核務期與漕務官民均有禆益方可永遠行之無
弊查鄂爾泰先任蘇州布政司時曾有每石收漕
費六分之議内一半幫給旗丁每船銀二十兩一
半給州縣為辦漕之用(臣)通盤合計在從前旗丁
抵通過淮浮費甚多原不敷用今蒙
聖眀已將旂丁一切浮費禁革伊等原有行月錢糧又
加額編五米十銀每船再幫銀二十兩儘足用度
旗丁既有定規州縣不被勒索有此三分一石亦
可辦公即民間完納漕糧每石止令交費六分一
切耗米斛面盡行禁革亦不為苦(臣)在清江時即
經擬定規條聞署督撫諸臣因先奉
諭旨發鈔奏摺内開有江省收漕每石應收漕費三分
官吏多收六七分不等之語欲避此名色署督(臣)
范時繹行司議詳每石止許收費三分署撫(臣)彭
維新飭令每米一石准其折扣九斗(臣)查九扣收
漕每石已加米一斗一升怕存六七分之名隂行
八九分之實小民豈能受惠此議斷不可行至若
每石收費三分以一半給旂丁每船止得銀十兩
以一半給州縣每石止一分五釐一切鋪墊人工
脚價實不敷用夫處事必求其當立法務在可遵
若矯枉過正雖小民一時感頌而公事難行將来
勢必復增况奏摺所稱既收費六七分又復加米
兩項合計實在浮多如米糧不許升合加增僅收
漕費六分原屬官民兩便(臣)隨咨會署督撫及漕
臣商定畫一收費六分通飭遵行再向来隨漕收
取餘米最滋弊混易於侵冒其常平社倉捐榖一
項原係勸民樂輸而近来竟隨漕勒收亦一併飭
禁至旗丁既經定議每船幫銀二十兩自不許仍
向各州縣勒索而州縣又向有呈送各衙門徵漕
陋規近年以来雖院司道府衙門已俱不收取其
監兌押運等官以及吏役催漕人等仍有浮費若
聽其因循則弊不除根州縣仍得藉口亦一并條
分縷晰出示嚴禁今歲法令之初猶恐官吏奉行
不力(臣)督率司道各官俱時時加意處處留心除
玩法之興化縣等已經嚴參鎻拏各處現在密行
睿慮理合
奏眀伏祈
皇上聖鑒謹
奏
辦漕一事籌計精詳識見確切洵屬允當之至即照所
議定為成憲永久遵行可也
同日又
奏為奏
聞事竊(臣)回任後接到浙江督(臣)李衛来咨内稱沿海
等處有自稱侠士豪傑學習拳棒造作符咒隂謀
不軌者移(臣)一體協拏(臣)隨差幹員將咨開各犯
陸續密拏獲觧於所獲無錫之范龍友處搜出書
籍係道家行功畫符之法繼復節次准咨續拏各
犯有係蘇城踹匠拜把結盟之二十餘人當即拏
獲竝搜出結拜盟單又李衛令臬司馬世烆拏獲
賣卜并講坐功之張云如於伊家搜出往来拜帖
姓名内紳衿鹽商旗民不等共五十餘人移督(臣)
范時繹就近嚴查督臣已將揚州商總程兆庚并
原任翰林唐建中等提拏(臣)現在密加根究將未
獲各犯設法查拏一面密諭地方各官善為奉行
勿使輕舉妄動惶惑人心事關地方理合奏
聞除搜出道書已經浙省差員帶去謹將追出踹匠盟
單抄呈
聖覽謹
奏
凡李衛移咨查緝人犯務湏照數捕觧若致一名漏網
汝等責有攸歸慎勿泛泛視之也錄呈盟單之意朕殊
未觧
雍正八年二月初三日蘇州巡撫協理河工事務
(臣)尹繼善謹
奏為覆奏事竊據原任蘇州巡撫陳時夏參奏泰州
知州褚世暄挑河冒帑誤工郎中程夢瑛捏報驗
收范時繹鄂禮不肯會稿題參奉
旨將奏摺竝議覆摺片令(臣)秉公查奏交發到(臣)伏查
原任泰州知州褚世暄承挑中□竈起至王家港
海河工程三千一百丈於去年六月報完嗣據呈
稱工近海口連日大雨油沙泛漫間有淋卸淤淺
詳請查驗等情鄂禮陳時夏赴工查驗河身浮沙
淤淺兩岸坍卸不能如式之處逐段丈量飭令該
州撈浚修整隨據監督河務郎中程夢瑛具詳驗
眀如式一律深通等語陳時夏謂褚世暄冒帑誤
工程夢瑛代為捏報欲會稿題參鄂禮以海河浮
沙易淤其不合式處已責令修整况錢糧竝未領
足程夢瑛既有一律深通之詳尚未親往覆勘不
便即行參奏及與范時繹會稿范時繹以該州曾
經報眀油沙泛漫雨水淋卸已令如式修浚與冒
帑者異行令淮揚道確查淮揚道查眀兩岸原係
雨水淋卸河身已重浚深通俱合原估報眀范時
繹因遂咨覆陳時夏免參此事歷歷有案可稽有
工可驗范時繹鄂禮不肯會稿竝無徇縱之情弊
也其所奏褚世暄扣尅工銀高擡錢價及承挑各
員土方不發足九分之處(臣)查挑土工價定例每
方銀九分開工之後遇有隂雨重復戽水或有淤
卸復行修濬或人夫透領逃走另行雇覓俱在九
分之内凡河工人員即廉潔自好者亦必不能於
挑土夫工發足九分不得以此槩指承挑各官為
侵蝕但細加查訪褚世暄任用幕友家人作弊勒
掯工價侵扣戥頭折米給夫高擡價值實有扣尅
帑銀苦累夫役之弊(臣)已行令揚州府將伊家人
幕友等嚴拏究訊俟審眀之後將不行查出揭報
之程夢瑛一併
題參嚴審緣奉交(臣)密查事理實無情弊之事(臣)不
敢附會確有作弊之處(臣)不敢欺隠理合將前後
情由據實奏
聞謹
奏
覽奏已悉程夢瑛前據范時繹破格保留此外居心行
事何如果係可用之員否假若謬誤處少勤幹處多則
當功過相抵權宜處置豈因其稍失檢點而遂棄一能
吏乎
雍正八年三月二十二日蘇州巡撫協理河工事
務(臣)尹繼善謹
奏為
聖治漸摩民風敦厚據實奏
聞事竊惟民俗關乎治化
聖世必有仁風我
皇上建極綏猷厚生正德煌煌
彛訓誥誡多方凡所以正人心善風俗者固已無微之
不周而無遠之弗屆邇年以来萬邦協和四方從
欲山陬海澨咸講讓而興廉村婦耕夫俱向風而
慕義即江南民俗素尚浮澆鮮敦實行今則沐浴
天恩靡不淪肌浃髓薰陶
聖教亦知革薄從忠有能睦族好義如蘇州府吴縣候
選知州范瑤者係宋儒范仲淹後裔也仲淹當日
曾置義田贍養宗族海内皆知范氏義莊子孫至
今世守近因支派繁衍給用不敷范瑶家非素封
所有之田不過一千餘畆乃能自甘澹泊捐田千
畝歸入義莊收租贍族據范姓合族公懇飭縣推
收存案具呈前来(臣)伏讀
聖諭十六條有曰敦宗族以昭雍睦
御製廣訓有曰置義田以贍貧乏去年又
特頒諭旨教富戶以睦婣任䘏周濟貧乏之道而范瑶
仰遵
聖訓遠紹前徽以萬金之良田為合族之公産此實由
我
皇上至德感孚聲教洋溢是以化行俗美羣黎徧德三
吳士庶莫不聞風興起詠歌
盛世傳為美談(臣)目擊其事不敢壅於上
聞應否具
題恭請旌奬以示鼓勵未敢擅便謹
奏
地方上偶一善事何得遽云化行俗美羣黎徧德題請
旌奬鼓勵義風則可但不須如許張大虛詞耳
同日又
奏為奏
聞事竊照私鑄錢文屢奉
諭旨嚴禁(臣)因江省用錢有雜錢攙和恐地方潛匿私
鑄嚴行稽察(臣)復密加察訪聞有吳江縣民周寧
書私鑄販賣一面遣員搜查即獲私錢并私鑄器
私鑄棍徒均經拘獲其蘇州鎮江淮安各處販賣
之人亦分别查拏逐加追究俟訊眀分别私鑄年
月將失察地方各官
題參外再審訊各犯據供伊等所鑄俗名鉛錢本地
不用俱係江北客人販去而江北客人攜帶南来
則為沙板錢係鳳陽府毫州竝山東地方所鑄等
語(臣)亦現在究訊住址差人訪拏并咨會山東安
徽撫臣嚴加查緝一體嚴禁查雍正四年二月内
定例通行直隸各省多張告示令經紀舖戶人等
將私錢赴官首眀量給官價使私錢不行則私鑄
自息立法誠為盡善因雜錢攙用日久地方官不
能善為開導實力稽查各處尚在公行今各省現
開鼓鑄若不設法查禁制錢不得流通似應再行
定限曉諭首報凡有私錢盡行交官自限滿之後
不許攙用一文違者照例治罪庶私錢不得攙用
私鑄方可止息但此必得各省畫一遵行方能共
收實效伏候
皇上睿鑒謹
奏
據奏私錢如不設法查禁制錢不得流通等語此論非
也蓋私錢之未净盡緣制錢不敷所用故耳直省莫不
皆然今若不揣其本而齊其末一味峻法䋲治是使小
民無錢可用矣故曰私錢之禁嚴與寬湏視制錢之敷
與不敷至制錢敷用時然後齊之以法則私鑄自當止
息否則徒滋紛擾究屬無益亰師從前經收小錢晉撫
伊都立亦曾請禁雜錢旋即中止而反致錢價大昂斯
即眀驗兹令各省收黃銅開鼓鑄之意正為此也所奏
必待錢價大平方可舉行目前不宜急遽况府縣守令
現俱清查積欠亦難分身兼顧為今之計但當禁止盗
銷私鑄各省督撫若果實力奉行不數年後朕可保錢
法必能畫一也
同日又
奏為奏眀事竊(臣)先於署撫時因查吳存禮虧空銀
四十餘萬兩開報産業無幾將伊在蘇家人提究
止據開出借欠餽送等項(臣)以吴存禮歴任貪婪
必有隠匿財産當即具摺請
旨將吳存禮長子甘肅遊擊吴永年觧蘇究審又准部
將吴希聖等押觧来南(臣)於去年十一月回任此
案尚未審定隨將吴永年吴希聖等嚴加審追據
伊等供出在亰并江南高郵吳縣等處地畆房屋
又各名下首飾什物人口等項以及吴永年吴希
聖自行餽送各人員銀物臣再行嚴究此外有無
隠匿資産將餽送各項内含混不眀竝實在無著
者逐一核正分晰具
題再吴永年等在監(臣)令人不時察其動静以便根
究兹於監所檢出去年来時於途中寄往陕西家
信底稿内云凉莊道殷邦翰永昌縣楊汝楩將我
家中物件留下應允幫助又云上亰騾轎駝子要
少所有物件就在彼處變賣免致招搖家人留幾
家住陕等語查虧員子孫奉
旨提審殷邦翰等何得將所有家資通同隠匿(臣)現在
密咨甘肅撫臣查究寄頓何物陕省留住家人若
提督柏之蕃差家人来蘇四次送吳希聖等銀三
百兩地方大吏於監禁重犯著人来往送銀甚屬
不合相應一并奏
聞謹
奏
覽栢之蕃餽送銀兩之奏朕不覺愕然以地方大吏如
此周旋監禁重犯是何情由所以用人苦衷惟
上天鑒之耳再如范時繹馬世烆近日心行豈不出人意
外乎范時繹姑置不論馬世烆蒙朕赦過棄瑕之恩不
思致身圖報而乃為私徇匪徒之舉世情難量有如是
夫汝等切勿以少年意氣過信於人湏步步留心體察
方能辨别姦良若稍涉疎略未有不貽後悔者固不可
以小人之心度君子亦不可以君子之心待小人誌之
雍正八年四月二十四日蘇州巡撫協理河工事
務(臣)尹繼善謹
奏為據實陳眀事竊據御史鄒光濤條奏江南漕糧
一事奉
硃批鄒光濤如此條奏汝可查議奏聞應整剔者加意
辦理禁革如所陳荒謬不實眀白回奏以聞欽此將
原摺交發到(臣)捧讀之下不勝惶悚伏查江南徵
收漕糧從前積弊多端州縣加二加三貪取無厭
旗丁每船五六十兩需索不休且上下衙門層層
俱有使費(臣)去年將陋規痛革每石定收漕費六
分以三分給州縣以三分幫旗丁收米平斛响攩
不許多取升合各屬兢兢守法糧戶咸感
皇恩完漕最速開兑獨早此衆耳衆目共見共聞乃鄒
光濤以此六分之費加以科𣲖之名(臣)實不勝駭
異竊思各省糧米之有耗費猶之錢糧之有耗銀
州縣藉以為修倉鋪墊人工脚價之資旗丁賴以
為增補棚索添雇水手等項之用此公事之所必
需而勢不容已者今光濤以為科派勢必粒米毫
銀不取於民使州縣不能辦漕旗丁不能挽運公
事坐誤如何可行且謂耗米已經編入正項此言
更屬不經其所謂耗米者必指五米也查五米隨
漕徵收隨正報銷由来已久此係支給旗丁之欵
竝非歸入正米之耗光濤竝不細查而輙加以歸
耗入正之名其意何居至於漕糧定例十月開徵
歲底完兌(臣)去年十一月初九回任各屬多未開
倉星夜催督糧戶衆多擁集交納即使隨到隨收
守候勢所不免乃謂揀選米色有累於民殊不知
皇恩浩蕩已准紅白兼收而
天庾正供亦湏米色乾潔若只圖百姓感譽不論米之
好醜令一槩全收不但難以受兌亦且縱長刁風
鄒光濤以為挑選米色即是累民即是作弊此偏
私之見不近情理之論也鄒光濤係(臣)同年去歲
入都路過清江再三求見問以地方之事則大不
足於署武進縣王喬林(臣)素知王喬林居官係州
縣中之出衆者問其有何劣跡則止云居心太刻
執法太嚴語言之間深怨其相待寡情止送盤費
二兩(臣)知其挟私誣陷以言拒之頗有愧色臨別
又求(臣)多贈以有同年之誼些微資助拂意而去
此人之行徑如此(臣)非欲掩已之非攻人之短我
皇上眀竝日月
硃批荒謬不實早已洞鑒其心(臣)之一舉一動難逃
至聖之照臨自亦無庸置辨惟有愈加儆惕愈加黽勉
以求仰報
高深於萬一耳謹
奏
朕向曾有旨地方大吏凡遇親友請託皆直據其事密
以奏聞諸臣果肯實力遵從惡習可以永杜如此誡諭
不啻再三日前有行之者朕俱顯示奬勵汝豈未之聞
耶試思置辯於今日何如奏聞於當時經此一番仍不
愧赧銘座書紳以為終身之戒至受累時追憶朕諭但
祇自怨自艾慎毋尤人為也
雍正八年六月初三日蘇州巡撫協理河工事務
(臣)尹繼善謹
奏為奏
聞事查得崇眀縣地方孤懸海外民俗強悍動輒生事
有鄊村佃戶以業主催討麥租緊急聚集喧譁強
勒閉市(臣)思民間種地完租乃分内之事豈容刁
佃頑抗即或麥秋稍薄亦應求業主情讓何得聚
集不法(臣)於揚州舟次聞信其為首之人已訪知
名姓一面委員飛查一面檄飭蘇巡道親赴該縣
地方查拏嚴究聞該縣知縣祖秉鎮沽名邀譽竝
不約束查拏且有即抄搶富戶我知縣亦不管之
語眀係有心故縦慫恿生事近訪得該員居官操
守亦甚平常現在一并確查似此營私廢法縱惡
長刁之員實堪痛恨俟查復到日當即具疏嚴參
拏究又佃戶傳帖内有惡戶施大受將美女金帛
聞謹
奏
確查起釁之由如該令果有故縱實據具疏嚴參可也
雍正八年十一月二十四日蘇州巡撫協理河工
事務(臣)尹繼善謹
奏為恭報瑞雪事竊照淮徐一帶民食全資二麥今
秋收成歉薄惟賴春花被水地方蒙
皇恩浩蕩蠲賑宏施比戶寧居羣歌樂利(臣)令州縣勤
宣
聖德勸諭各鄊農民及時種麥正在播種齊全於十月
二十一日徐州地方得雪五六寸邳州宿遷海州
沭陽等處得雪三四寸淮安清河得雪二三寸再
江寧鎮江等處亦得雪一二寸似此瑞雪應時民
生攸賴皆我
皇上保赤心殷至誠感召之所致理合繕摺恭報謹
奏
微雪沾潤且又不過江北數處何湏大言矜肆嗣後似
此虛飾之文更勿復爾誌之
同日又
奏為奏眀事竊惟各省虧空積案纍纍蒙
聖恩浩蕩格外矜全凡雍正三年以前之事分别情罪
酌量寬免現在各省陸續造册送部查核(臣)思虧
空册籍必湏徹底清晰而已完未完最易乘機朦
混其最易朦混之處不在銀兩而在産業蓋入官
産業有已估而達部者有估而未達部者有雖經
報出尚未估定者有已經開報因未勘估尚係本
人管業者有本省虧空等案究出外省産業移咨
尚未確覆者有外省虧空等案咨查原籍查眀産
業尚未知會者并有虧空等案開出借欠而借欠
之人復將産業抵報者各案産業種種不同雖前
准部咨令將已完之數不許隠漏却未指眀房産
而無知之人即疑所謂巳完專指銀數未免妄生
希冀嗣奉
諭旨恩免各案部文内雖聲眀已經估報産業催令速
變而人即以為未估産業似不在應變之列又有
部文内但渾言某案寬免未經聲說産業而人混
以為産業均在邀免之内議論參差以致地方官
意見不定紛紛請示(臣)思我
皇上如天之仁有加無巳為臣子者自當事事仰體
聖心而帑項所關亦宜加意慎重(臣)逐案細查除本人
未交銀兩未報産業竝開抵借欠未遽交出銀兩
報出産業者俱作未完外若田房産業已經報部
者固作速變價未經報部者亦入册咨眀已經估
定者固即扣清完數未經估定者見催確估歸除
其未准部文但准各省咨追者亦將查出産業咨
眀各省以免岐誤本人開出借欠而借欠之人據
報産業抵補者仍在借欠項下登眀以免遺漏總
期無隠無欺無枉無縱(臣)知識愚昧通身籌畫徹
底推詳知其中頭緒紛繁倘心思稍有未到奉行
稍有不善或將未經估定達部之項退還本人或
將外省咨追案内已有查出産業因未咨眀外省
無可對證從寬沉閣屬員乘機朦混書吏借端撞
騙所係匪淺事關各省(臣)既有所見曷敢不詳悉
陳
奏仰懇
聖眀裁酌敕諭該部行文督撫凡虧空咨追贓罰各案
已完未完查核確實該部分晰詳眀具
奏將應免不應免之項眀白知照畫一遵行則於
國帑民生兩有禆益矣謹
奏
此奏可謂情理兼得尹繼善不避嫌怨實心任事深為
可嘉但若照依所奏固云杜絶朦混之弊而奉行不善
則開官吏留難之端既不令姦貪者於朕恩免之外得
以僥倖遺漏又不致不肖官吏借詞需索高下其手方
為盡善該部悉心斟酌詳議具奏
雍正八年十二月初八日蘇州巡撫協理河工事
務(臣)尹繼善謹
奏為奏
聞事竊照邳徐淮海一帶蒙
皇恩浩蕩發帑賑䘏兩月口糧已於十一月賑完又蒙
皇恩軫念寒冬加賑一月現在倉糧撥運齊全(臣)會同
侍郎(臣)馬爾泰等定於十二月十六日開賑已多
派妥員協同州縣料理俾窮黎歲底新正得有接
濟從前被水之初無業小民一時倉皇間有外出
者後皆陸續歸里雖賑銀已竣(臣)酌撥公銀給發
州縣現令查眀照數補賑加賑米糧之時亦一體
入册給領使得共沐
皇仁間有外省之民来至江省覓食者時屆深冬寒冷
若一時遣送回籍長途䟦涉實滋苦累(臣)同馬爾
泰彭維新悉心商酌飭發公銀令各州縣暫行撫
恤聽其謀食俟天氣和暖再酌量送回目下淮揚
米糧每石九錢一兩不等徐邳一帶小米一兩上
下糧價不甚昂貴(臣)已撥定揚州鹽義倉米穀令
州縣領運俟賑濟之後繼以平糶源源資助務期
緩急得宜民生有益謹
奏
料理甚屬允協至於外省流移所謂率土之濱莫非吾
民自當一體賑恤何分彼此惟飭諭屬員實力奉行為
要耳
雍正九年六月初六日蘇州巡撫協理河工事務
(臣)尹繼善謹
奏為敬陳清查情形仰祈
睿鑒事竊江南積欠奉
旨清查
訓諭諄切務令官侵役蝕民欠徹底分晰以清積弊以
除民累又蒙
恩施格外准其自首(臣)等謹遵辦理多方開導其吏役
之感恩畏法悔悟自首者甚多而不肖之徒又往
往詭計百出或本係侵蝕而誘哄糧戶認為民欠
或已經自首而希圖翻案捏造浮言又或掩藏實
在侵蝕而反將民欠混首搪塞以淆人之耳目查
辦之員少為寬鬆未免被其朦蔽一加嚴切又至
過當失中二年以来自首查出之數已至四百餘
萬其情弊確鑿者原無可更易而其中或民間記
憶不清或吏胥心懷畏惧印協各員不能詳細剖
晰虚衷體察間有以民欠混入侵蝕者(臣)思除弊
之道不可不盡亦不可不實不盡則姦頑得以漏
網不實則良民竝受苦累(臣)悉心採訪因與總理
諸臣再三商酌於二月内通飭分查大員督率各
屬細加分别除侵蝕有憑有據有與有受質對眀
白者不許任其翻騰狡展外或其中稍有游移纏
混之處務必推敲確實秉公改正不得捏飾朦混
三四月間據各分查禀報遵循核改惟常州所屬
頭緒更繁分查馮㬌夏盡心竭力不辭勞怨而錯
認之處未免膠執(臣)秋審後在常親身料理分派
人員抽圖查對喚圖書糧戶質訊擇其侵蝕項下
之毫無確據者俱一一改正使經承圖差之實在
侵蝕不得混淆而於清查案内生事嚇詐之蠧書
已訪確拏究現今造册之時各處俱在磨對更正
不敢怠忽草率此係臣等應凖情度理料理之事
未敢煩凟
聖聰今蒙
恩旨教訓務令分别確當不可使民欠混為侵蝕皆由
加核實務期無枉無縱約於七八月内可以完竣
(臣)謹將遵
旨辦理緣由繕摺奏
聞謹
奏
朕實代汝等愧之但人心之不同猶如其面汝等具何
心思具何面目朕則未之知也
雍正九年八月二十一日署理江南總督蘇州巡
撫(臣)尹繼善謹
奏為恭謝
天恩事竊(臣)質本庸愚事多未諳荷蒙
聖主深恩畀以江蘇巡撫重任涓埃未效正切悚惶驚
聞
寵命令(臣)署理總督印務益深凜惕伏思總督統轄三
省調度文武經理疆隅訓練士卒責任愈重仔肩
愈難愚昧如臣自分何以勝任惟有俯竭駑鈍自
矢愚誠心力所能到者不留有餘即心力所難周
者亦黽勉學習斷不敢存絲毫怠忽苟且之念有
負
養育造就之深仁八月初四日署撫(臣)王國棟到任(臣)
將辦理事宜地方情形屬員賢否一一詳悉告知
於八月初八日自蘇起行至瓜洲查勘江工一面
約河(臣)嵇曾筠同至工所面籌保護之法竝商酌
駱馬湖高堰各處工程再丹徒丹陽清查將竣(臣)
親行查核尚有辦理未妥之處恐分查道朱鴻緒
回護前非又令郎中張勤望帶同委員料理更正
今於十五日到江寧任所江蘇之事係(臣)經手不
敢因署理總督即欲總其大綱稍生推卸凡事無
大小自當與署撫臣同心協力料理其上江江西
(臣)初到任雖未知其詳但訪查大槩湏整頓之事
尚多自當悉心籌畫次第辦理叩懇
聖恩指示訓誨俾(臣)祗遵奉行地方幸甚微(臣)幸甚所
有感激下忱理合恭摺
奏謝謹
奏
能矢志以自警策固善凡百一無欺隠尤所當務蓋蹇
蹇匪躬之義言不為身謀也可不勖諸
同日又
奏為請換老邁之總兵以重地方事竊查整飭營伍
訓練士卒甚為緊要(臣)蒙
皇上隆恩身膺三省重寄一切戎政亟應竭力整頓而
相助為理全賴總兵一官現在崇眀總兵李燦為
人勤慎辦事用心頗能督率料理狼山總兵王安
國為人雖甚朴實但年已七旬精力不及諸事未
免懈弛昨来蘇相見(臣)因其老於營制與之詳細
考究不但毫無籌畫竝其所管地方多不記憶屬
員賢否不能周知海疆關係甚重狼山所轄又甚
遼闊非老邁之人所能勝任(臣)不敢因循謹據實
奏
聞仰懇
聖恩另簡賢能之員庶於地方有益謹
奏
所奏是朕一見王安國知其為庸愚無識之人及考其
歷任以来竝未見有錯誤處是以姑留至今此缺甚難
其選候朕斟酌有旨
雍正九年十一月二十九日署理江南總督蘇州
巡撫(臣)尹繼善謹
奏為奏眀事竊惟江蘇漕務蒙我
皇上諄諄教誨(臣)實力遵循悉心籌畫邇年以来官吏
弁丁方知奉公守法新糧道甘汝来現因給假在
籍未得赴任馮㬌夏清查雖竣糧務業已經手是
以尚未赴江寧布政司之任現在藩篆係驛道陳
弘謀署理為人眀白實心任事於吏治頗能整頓
上江漕務雖經前撫(臣)魏廷珍酌定每石加一收
耗但積玩成習弊端甚多(臣)現與撫臣嚴加察訪
徹底清釐不肖吏胥始稍知有畏惧署理江安糧
道王恕奉
旨令(臣)等時加察看據實奏聞(臣)留心體察王恕操守
謹飭辦事細心但才情稍覺遲緩(臣)隨事策勵勉
其不逮尚可供職無誤至於文武屬員(臣)凛遵
聖訓處處留心體察時時諄切勸勉以期澄清吏治但
江西相隔較遠向来惟武職調考文職俱不赴驗
雖居官之賢否固可留心考查但總督有統轄之
責而屬員從不識面惟憑文檄往来終覺間隔(臣)
愚以為一江上下不甚相遠除州縣繁多應免調
驗外其知府甚屬緊要自當輪流赴省驗看一次
既可詳問事宜亦可隨事開導庶於察吏有益伏
祈
聖恩訓諭欽遵謹
奏
時有忙閒地有遠近調驗之舉在汝酌量為之至於署
事之員雖去暫攝亦湏才當其任方可
硃批諭旨卷二百二十三中
欽定四庫全書
硃批諭旨卷二百二十三下
硃批尹繼善奏摺
雍正十年正月二十八日署理江南總督蘇州巡
撫(臣)尹繼善謹
奏為恭謝
天恩事竊(臣)才識庸愚荷蒙
聖主深恩畀以封疆重任殷殷期望事事提撕勉(臣)以
所未能宥(臣)之所不建成全教養高厚難名自愧
巡撫三年毫無寸長報稱署理督篆以來雖竭力
殚心倍加奮勉而地廣事繁不能勝任寤寐之中
悚惶無地兹荷
寵命協辦江寧將軍復奉
恩綸總理兩淮鹽政(臣)聞
命之下感懼彌深伏思江寧八旗從前廢弛自鄂密達
辦理二年已經漸次整頓若一經放鬆則廢弛甚
事商酌盡心協理不敢一毫諉卸上厪
聖懷鹽政所關甚重(臣)雖未諳事機敢不加意整頓惟
有仰遵
訓諭悉心禁弊設法緝私凡有應行籌畫之處務與高
斌和衷共濟妥協料理以無負我
皇上逾格加恩陶成委任之至意所有感激愚忱謹具
摺恭謝
天恩謹
奏
竭力勉之但確秉公忠告
天而行諸務無不就緒之理根本既固枝葉自必敷榮也
馬世龍何如可勝此任否
同日又
奏為備陳長江情形酌籌水師營制仰懇
蒙
聖主深恩署理總督印務懼職任之難盡恨營伍之廢
弛數月以来竭力整頓設法稽察務冀技藝純熟
汛防嚴密以無負我
及有不敢不據實陳
奏者亰口為江淮鎖鑰南北咽喉將軍親標兩營駐
劄府城俱係陸路江隂副將左右兩營雖係水師
止守沿江汛地所有亰口沙船五十六隻艍犁船
三十二隻配答八旗官兵乘坐操演實為江省水
師之重鎮今查兩項戰船共水兵一千四百餘名
却為將軍親標陸路兩營管轄陸路將弁既不熟
諳水性且船隻水手駐劄之高子港去鎮城數十
里不能兼顧除春秋兩操而外俱各游手好閒不
但無人訓練亦且並無器械徒有兵名究無實濟
此京口水師不妥之情形也江寧為省會重地襟
帶長江居京口狼山上游從前並無水師雍正五
年欽奉
諭旨令江寧駐防滿洲官兵學習水師部議於八旗滿
洲蒙古馬兵内挑選一千名派協領四員佐領防
禦驍騎校各十二員撥京口將軍標沙船二十隻
共水手三百餘名令江寧將軍督率每逢春秋二
季操演八旗官兵實為有益但教習水兵必得設
有專員當日部議止令於鎮江千把内揀選四員
遇水操之時令其前往江寧分配旗員教習至止
操之時仍回原任無論暫時派撥之員並無責成
難收實效即鎮江千把亦不能教習水師而佐領
等官不能熟諳旗下事多不能在城外彈壓雖輪
班照看並無專責至今三百餘兵不但未置器械
未習技藝且家眷仍在鎮江高子港春秋臨時應
差其餘之日多半来往京口而經管旂員除捕盗
舵工之外尚皆不能熟識一旦需用官兵俱不聯
合人船總不湊手此江寧水師不妥之情形也狼
山為長江尾閭大海門戶總兵親標三營有戰船
二十二隻定例春秋出洋操練江汛每月會哨邇
年以来狼山營伍疎懈春秋不過駕沙唬船數隻
每船配兵數名並不出至大洋止於江口来往幾
次草率塞責水面不能熟嫻焉望衝鋒破浪至於
江汛會哨虚應故事止以空文具報會與不會漫
無稽查更可異者趕繒大船原係出洋利艘而竟
泊於狼山港内高閣沙灘從不出洋操練廢棄戰
船虛糜糧餉此狼山水師廢弛之情形也現在狼
山營務(臣)已面交署總兵王廷梅令其逐事詳禀
徹底清查將船隻之安放不妥者擇地位置水兵
之漫無紀律者教以技藝並諭以會哨之法令其
實力操演(臣)復派員前往監查務必力挽積習實
心整理外其亰口將軍標水兵一千餘名若不另
行籌畫難收實用請將現住高子港水兵一千四
百餘名另設水師都司一員千把各一員駐劄高
子港專管船隻督率水師並歸江隂水師副將兼
轄除春秋與旂兵合操外閒暇之時即教習籐牌
挑刀各種技藝則駕船之水手即精練之勁兵操
船則馳縱江洋停操竝可資防禦庶無用者咸成
有用矣江寧將軍船隻俱在江邊停泊其水兵三
百餘名因無棲身之所前將軍鄂密達曾經商酌
(臣)已撥與隙地似宜酌蓋營房將水手家眷搬至
江寧以免數百里往返奔走請另設水師守備一
員把總二員專司其事仍歸將軍統轄其素日管
理水師旗員仍令兼管除配八旗官兵按期操演
外平時責成守備看管船隻教習兵丁技藝與西
岸浦口營相為對待再添吧唬船四隻以便巡緝
則城外江邊又有營頭防守實為嚴密抑(臣)更有
請者江寧京口旗下官兵雖一年兩次操演而此
外總不駕船終難熟諳以後京口江寧應每月各
於佐領協領等官内派出二員輪駕船隻酌帶兵
丁巡查江面其狼山鎮標除專管海汛之右營官
弁每月駕船巡視海面外中左兩營亦宜每月輪
派將備駕沙唬船二隻於江面游巡如此則水手
得以熟習旗兵又可勤練而長江數千里形勢連
絡遠近聲援庶於武備少有禆益矣為此據實陳
奏伏祈
聖主訓誨遵行謹
奏
此奏可嘉之至欣悦覽焉將所議機宜與該將軍等悉
心籌畫務期盡改舊習整理妥協應奏請者具疏題請
勉之其間設有立異掣肘不肯實力奉行之人密摺奏
聞朕自另有處置
同日又
奏為奏
聞事去年十二月二十日常州府知府魏化麟因公赴
蘇二十一日晚府堂上忽有皮箱一隻隨經營縣
各官公同啟視内有圓木戳六箇上刻花紋又方
木戳五箇俱無字跡又方木板一塊上刻人首龍
身中刻辛字又一塊四角刻十兩銀子四字中刻
亥字又紅手本一箇上書中天淨梵王頒行鈔格
鑿定辛亥十兩銀子敕命御弟同受掛印兼領鑲
旗排日輪管印鈔令御弟十五同伴看印半月接
駕以刻壬子此敕等語甚屬誕妄密飭知府遊擊
訪拏嚴究随獲道士趙秉中據該府訊供因昔年
請仙有云號作中天淨梵王筆端常吐玉毫光所
以自稱中天淨梵王圓木戳係中天淨梵王印方
木戳係侯印木板刷印即代銀用并稱字帖内同
受二字下有排日輪管四字兩句内暗装管同受
三字先年曾被管同受出首伊銅銀一事致受枷
責欲借此報復故將此送至府堂等語及𫝊管同
受到案質訊雖曾有出首假銀之事而道士語言
怪誕非盡實情再訊據伊徒吳康生供稱有江都
邵伯鎮道士劉譽山丹陽東嶽廟道士周丕文還
俗道士曹子斌俱與趙秉中相好周丕文曾送一
本竒門遁甲與趙秉中曹子斌平日同趙秉中密
商云蘇州沒有人那些鹽販子漢仗倒好等語又
於趙秉中處搜出手本自稱係宋朝之後肆行狂
吠悖逆之至(臣)思道士趙秉中雖故作瘋癲而膽
敢狂肆妖言惑衆必有姦徒黨羽助惡為匪自宜
直窮到底盡除根株(臣)已差員飛往親提該犯細
心究審將供出黨類一並嚴拏外合先繕摺奏
聞謹
奏
事非偶然豈無情故凡值此等案件務湏窮究根底毋
得稍有疎略若信其瘋癲遂朦朧縱捨以為省事之舉
則大誤矣
雍正十年閏五月十五日署理江南總督蘇州巡
撫(臣)尹繼善謹
奏為請留效力人員事竊照江省庶務殷繁差遣委
用在在需員現在辦理版圖順莊清釐口岸私鹽
積弊幅員遼闊頭緒繁多必才具敏練熟諳風土
之員方為有用(臣)仰體我
皇上愛惜人才至意留心體察有原任上元縣知縣唐
際運因審理竊案未協經前署督臣題參革職原
任徽州府通判李鍠因署合肥縣任内失察戶書
侵蝕部議革職原任鎮洋縣知縣陶士偰因帶徵
錢糧未完部議降調先經送部引
見奉
旨著照所降之級調用此數員者為人謹慎才具可用
皆(臣)素知且均係因公罣誤任内並無大過又有
原任河標右營遊擊白舉因公出境遲報盜案經
前河臣題參革職該員弓馬嫻熟辦事敏幹若委
緝捕巡鹽甚為得力可否留於江省差遣效力酌
量委用伏候
諭旨將唐際運李鍠白舉送部引
見欽定(臣)因地方公務需員冒昧具
奏伏祈
睿鑒謹
奏
唐際運等准照該督所請留於江省酌量委用免其送
部引見該部知道
雍正十年九月初七日署理江南總督蘇州巡撫
(臣)尹繼善謹
奏竊照安徽巡撫(臣)程元章奉
旨署理浙江總督印務於九月初三日送印到(臣)暫行
接受署理署撫(臣)徐本尚無到任日期其一切事
務現在日夜兼辦上下兩江學政印務蒙
恩交(臣)暫署凡錄遺補考之事已經辦理清楚俟兩學
臣科場事畢即行交印抑(臣)更有請者江南為人
才之藪文風甚盛但邇来好逞才氣未免趨於華
靡近奉
諭旨訓導務令文體雅正此誠崇實去浮表正風俗之
要道而司其事者全在學臣江蘇學(臣)張廷璐為
人謹厚鑒别公眀處處人情帖服今歲十月例應
報滿仰懇
聖恩再行留任定能仰遵
訓誨拔取實學轉移文風於士子甚有禆益為此不揣
冒昧具摺奏
聞謹
奏
張廷璐留任江蘇朕原有此意未及降諭耳上江學臣
王蘭生聲名如何朕亦欲再留一任
雍正十一年六月二十九日雲貴廣西總督(臣)尹
繼善謹
奏為恭報大捷事竊照元江臨安一帶賊勢猖獗(臣)
到任後查得軍前官兵單薄隨星飛調派委鶴麗
鎮總兵官楊國華帶領前往元江總統與臨元鎮
總兵官董芳協力勦除適逆賊分攻元江瓦渣兩
處幸大兵一到立時奔逃(臣)復嚴行臨元兩路總
統分遣將備竭力追勦務在探確賊蹤擒拏賊首
不許止圖趕散以貽後患嗣因分路追擒賊情窘
廹欲侵蒙自内地而佈置甚嚴不能飛越欲竄入
普思茶山而江邊要隘防範更密旋據禀報逆賊
多人藏聚於元屬之腊縱地方恃險抗拒(臣)即飛
催兩路官兵尅期進勦於五月十八日直抵賊巢
合力圍攻半月奈賊寨懸崖絶壁栅固壕深鎗礮
標弩滚木擂石無一不備官兵自下而上用力甚
難傷損兵練不能遽破(臣)以行軍之道巧力兼施
賊寨雖堅或宜黑夜火攻或用夷人作線内應自
應多方設法若曠日持久軍力疲憊勢必致賊遠
颺隨遣標員執持令箭往軍營守催如有退縮不
前者即以軍法從事兹於六月初九日總兵董芳
用附近夷人夜間潛入賊寨舉火各路官兵土練
奮勇衝入乘勢斬殺共斬逆賊首級一百有餘生
擒六十九名奪獲從前所失鎗礮並刀弩器械甚
多查點是日損傷兵練共十餘人所斬首級一一
令賊犯識認有腊縱賊首波舖波蘇過布渣罵賊
首比戛米克賊首又渺俱已被殺腊縱賊穴始克
蕩平(臣)甫經到任諸事未諳正值賊勢猖狂非不
知瘴烟暑雨天時地利均處其難但希圖省事必
至蔓延苟且目前終為大患是以日夜經營不遑
寝食與撫提諸臣悉心商酌和衷共濟仰賴
皇上天威攻克賊巢遠近兇頑無不聞風儆懼元臨内
地已皆處處安堵但逆巢雖已勦滅餘黨尚宜清
除乘此兵威大振(臣)飛飭總兵楊國華清理元江
之永豐里渣罵一帶總兵董芳清理臨安之藤條
江一帶務使妖氛肅靖邊境安寧以盡職守仰慰
聖懷再普思攸樂一帶餘孽未清先經酌派官兵前往
駐防現在雖不敢猖肆而畏罪蔵匿山箐者間有
為饑餓所廹黑夜搶擄一經官兵追拏即逃躱無
蹤(臣)嚴飭文武各官一面搜擒一面上緊招撫陸
續已有投出之戶俟臨元軍務一竣相度情形次
第料理所有元臨報捷緣由合先繕摺奏
聞謹
奏
以手加額欣悦覽之汝甫經到任兩路官兵俱各報捷
可卜
天心嘉佑於汝朕深為汝慶但能秉此忠誠對越
天地神眀自必利有攸往切勿稍存矜伐之念勉之
雍正十一年九月二十一日雲貴廣西總督(臣)尹
繼善謹
奏為奏報年歲豐收事竊雲貴二省今歲雨水調勻
禾苗暢茂兹值西成天氣晴霽稲榖籽粒飽滿堅
實荍豆雜糧俱各十分豐熟現在處處收穫廣西
一省夏間雨澤稍遲收成較遜約有七八分不等
若雲貴二省詢之農民咸稱今歲較往年所收實
一年有二年之獲米糧價值日漸平減窮簷蔀屋
共慶盈寧此皆仰賴我
皇上敬
天勤民福澤廣被萬里邊陲年登大有理合據實
奏報恭慰
聖懷謹
奏
覽三省收穫情形深為邊氓額慶
雍正十一年十一月二十九日雲貴廣西總督(臣)
尹繼善謹
奏為奏眀元新賊首盡行投誠事竊(臣)因去年新平
賊首楊昌奉普成忠普阿黑等並今歲元江賊首
播荷老常小名頭三比等尚未就擒於元臨兩路
仍留官兵駐劄令總兵董芳楊國華居中調度分
遣各土目四路查緝一面出示招安諭以投誠減
罪所有逃竄逸賊俱即陸續獲觧其賊首數人自
料不能走脱隨據參將吴朝應禀報普成忠普阿
黑自磨沙江到營來投適值派撥土練進勦普洱
懇求效力贖罪已准令隨營前往又據總兵楊國
華禀報土弁施膩勒自江外帶賊首楊昌奉並伊
大頭目普兆龍卞朵楊昌祹及後生四十餘名到
他郎行營来投又有新平賊首烏圖哈厄朱榮章
保得甫楊哈資哈牛老八元江窩泥賊首李正同
伊子老大阿二等俱各先後投出再元江一帶播
荷老常小名頭為倡亂渠魁被土弁施糯利遣人
尋獲欲求招安(臣)以既經尋獲非悔罪自投可比
不准招安現在押令緝拏三比如逾限不獲即行
拏觧又據土目方景眀將三比之賊黨使扒阿打
合家拏觧供出三比蔵在翅古箐内已經派練往
拏大約不日可獲統計去歲圍攻新平及今年侵
擾元臨之大賊首除從前擒斬並觧省外餘皆陸
續投誠伏思此輩蠢猓聚衆作惡罪不容誅今既
出投何難立時擒斬但(臣)出示招來誘而殺之不
足示威彰信且恐餘黨聞風不出孽根難淨故懇
求用命殺賊者已令隨營效力情願招擒逸賊者
己令人管押訪緝總俟軍務完竣之日拘至省城
除拏獲及尋出者法無可寬外若自行投誠又實
在效力者仰懇
聖恩姑免其死發至黑龍江等處永遠監禁庶足以彰
軍威而昭誠信申法令而靖地方所有賊首投誠
並據(臣)愚昧之見具摺
奏眀恭請
皇上訓示以便遵行謹
奏
觀所料理頗屬妥協周密惟自行投誠之輩既云不忍
誘殺許其隨營效力事竣之後又復充發監禁仍不足
以示威彰信朕意應拘集省城分别約束安插為是如
再干法紀宣示其惡誅之未晚至於烏圖等屢次反覆
非他賊首可比於大軍凱旋時𫝊齊各土目眀以正法
示衆可也
同日又
奏為奏眀普思軍務勦撫情形仰祈
睿鑒事竊攸樂思茅一帶餘孽未清經(臣)𣲖調兵練選
委將備統領進勦業經繕摺具
奏查普思地方遼闊大兵一到勢必四𣪚奔竄必湏
分路密佈併力進攻方克有濟隨與撫提諸臣悉
心商酌將進勦兵練分作東西兩路東路之兵一
由紅籐箐黨戛黨别出慢岔河底一由思茅糯竜
那列慢蚌等處至茄色猓所及磨胖三達一於孔
眀山莽通莽瓦以及小猛崙等處分佈堵勦俟三
路事竣即會合攸樂清理三十六寨西路之兵一
由關舖板角一帶一由白馬山圈羅一帶搜勦俟
兩路事竣即會勦六困復恐逃往江外又分調各
土目沿江堵禦隨據總統護鎮周儀具報各路兵
練俱於十月初間先後自普洱前進(臣)又思思攸
一帶地廣箐深若不恩威並用勦撫兼施不特遍
行搜𠞰曠延時日且頑苗性多疑畏必致蔵匿反
覆查有刀興國之胞弟刀輔國前因律應緣坐觧
省羈禁但輔國當伊兄悖叛之際即出示安慰夷
民撥人守護城池又搬運糧米進城並無異志著
有勤勞又甚得彼處夷心故不敢拘泥成例將伊
家口留省看守令其隨軍效力並查元江投誠賊
首普成忠普阿黑熟習彼地情形適當派兵進普
二犯懇求前往亦令隨師效力續據周儀禀報兵
至腊門口攻開賊栅一十五道追至龍潭箐見賊
寨五所羅列山頂山勢險峻即督兵練奮勇直上
逆賊踞險拒敵我兵鎗礮齊施打傷甚衆餘皆滚
箐又據遊擊張其貴禀報率領兵練前至圈羅一
帶躧見賊扎木城二道當遣刀輔國前往招安各
賊即俱觧戈投誠又陸續據各路將備禀報沿途
攻勦所到必克斬獲頗多官兵止傷數人先後招
出夷民八十餘寨皆云從前實係被脅從賊今俱
傾心投誠哀號懇泣(臣)等飛飭地方官查眀安插
復愷切曉諭不致復被煽惑又據總統周儀稟報
黨戛黨别莽通莽瓦等處賊人因官兵屢次擊敗
俱遁聚於糯怕地方現在分路圍𠞰等情(臣)查糯
怕與九龍江橄欖壩等處逼近即飛飭將各處隘
口嚴行堵禦合力擒勦務期一鼓成功其去年漏
網賊首數人飭令設法追拏務期必獲在案兹於
十一月二十四日接到
皇上硃批奏摺竝大學士鄂爾泰頒到
上諭覽尹繼善所奏一應料理似俱妥協元臨一帶雖
現已平定若賊首尚有未獲即草率完局目前欲圖
省事日後仍將多事是當乘勢清除者至攸樂思茅
一帶路通莽緬外夷又非元臨内地可比若徒恃兵
力無術以制其心恐進則竄匿退復猖狂縱隨𠞰隨
撫亦終無以善後擒縱之間著尹繼善周詳籌畫慎
重為之欽此(臣)跪讀之下仰見我
皇上聖謨廣運
睿慮周詳高出尋常萬萬伏思攸思一帶實非内地可
比撫治外夷之道實與内地夷人不同不用兵威
固不足以示懲創徒恃兵力亦終無以服其心(臣)
知識短淺未諳機宜惟有仰遵
聖訓與撫提諸臣詳悉籌畫務在多方設法操縱得宜
以期寧静邊疆永遠善後所有現在勦撫情形竝
欽遵
諭旨料理緣由謹具摺奏
聞謹
奏
𠞰撫名雖二事恩威用豈兩端當撫者未妨眀示優容
當𠞰者亦宜顯施斬馘俾其知順則利而逆則害方可
期近者悦而遠者来今此目前攻心之師即寓將来善
後之舉是乃仁術非關詐謀寧止綏靖普思將見信孚
莽緬也識之
同日又
奏為要地亟需幹員仰祈
睿鑒事竊總兵一官有弹壓地方督率營伍之責而邊
疆重地尤為緊要必湏精眀幹練之員方克勝任
查得開化鎮總兵官仇元正才具庸平年近七旬
精力衰&KR0629;諸事不能整理開化地方南接交阯西
控元臨實非衰老之人所能勝任其平日居官尚
奏請伏祈
睿鑒謹
奏
覽
雍正十二年二月二十九日雲貴廣西總督(臣)尹
繼善謹
奏為奏眀辦理元新賊首情形恭請
聖訓事竊元新賊首楊昌奉等前經陸續投出(臣)以各
犯聚衆作惡罪不容誅今既投出殺之不足以示
威彰信當經繕摺
奏請俟軍務事竣將各犯調至省城發遣黑龍江等
處監禁以伸
國法以靖地方隨據總兵楊國華具報賊人三比藏
匿翅古箐内逞兇拒捕現令土目帶練押同投出
之賊首老常小名頭前往擒拏等語(臣)查三比一
賊甚屬兇頑老常小名頭原係一黨責成擒獻支
吾多日並不實心出力不便再留軍前致有他虞
即飛飭派撥官兵速擒三比一面將老常小名頭
先行觧省去後乃楊國華專任土目遷延月餘既
不發兵又不將老常小名頭拏觧(臣)嚴飭再三楊
國華始令守備馬漢勛帶兵前往而三比先已脱
逃老常小名頭見三比未獲亦畏罪遁匿(臣)聞報
之下不勝憤恨現在嚴飭楊國華勒令守備馬漢
勛土目施糯利跟蹤窮追設法緝拏此雖楊國華
奉行不力之咎即(臣)調度未妥之罪也因思投誠
各犯多隨軍前若不及時辦理必致乘機效尤況
烏圖一犯前雖據報投誠已經露面而性情狡猾
止以招覓逸賊為詞總不肯親到大營誠恐已投
賊首被其煽惑復至漏網所關甚鉅隨飛行楊國
華將楊昌奉等作速調齊眀白曉諭押令来省普
阿黑普成忠二犯在普洱軍前又飛行副將周儀
將伊等所帶後生先行分遣即將普阿黑等拘送
来省乃楊國華脱卸巳責將楊昌奉等各賊首先
已押交新平(臣)因飛諭新平文武作速押送恐其
抗違不服必先預備防範然後舉動乃於正月十
四日𫝊齊曉諭令其来省而賊首楊路支等抗不
遵依身帶利刃蜂擁奔逃其後生數十人亦羣起
猖肆當經新㠄營參將魏眀等督率伏兵立將楊
路支楊哈資卡朵普兆龍普光天普宏得耶体奈
七犯登時斬殺並將兇惡後生斬殺十二名餘皆
拏禁幸未兔脱其楊昌奉楊期得未敢放肆已遵
諭觧省隨據周儀將普阿黑普成忠亦經觧到(臣)
以各犯原係投誠當撥給房屋居住並將伊等妻
子給還加謹看守恭候
諭旨再行辦理烏圖一犯看其情形不肯實心就撫已
自回元江老是達地方現在設法擒拏務期必獲
以除後患兹於正月二十九日(臣)齎摺人回欽奉
硃批諭旨(臣)跪誦之下仰見我
皇上睿慮高深
聖謨廣遠於用威彰信之中寓仁至義盡之道(臣)才識
短淺荷蒙
聖恩逾格奬勵指示周詳敢不悉心籌畫妥協辦理伏
查楊昌奉等久居新平兇惡素著前歲倡首悖逆
攻城劫寨殺掠焚燒元新一帶處處受其茶毒現
在人民莫不痛心切齒昨自新平起觧来省沿途
夷猓見者無不跪拜畏之如虎誠有一呼百應之
勢今若仍將伊等安插原籍則觸目成仇餘黨易
集斷不能相安無事若即在省城安插又不便嚴
加禁守此輩秉性兇頑難受拘束倘或逃走滋事
必致又費周章且内中普阿黑原係發遣江南逃
回之犯相隔萬里尚能逃回故土勾結悖叛咫尺
本省安能保其帖服(臣)輾轉思維不揣愚昧再懇
聖恩可否俯如(臣)前摺所請俟軍務事竣將伊等觧部
發黑龍江等處監禁或即在雲南省城給以衣食
永遠拘禁庶頑夷知有法紀而地方可免後慮(臣)
因慎重邊疆起見冒昧瀆請伏祈
皇上訓示遵行謹
奏
覽奏知道了楊昌奉普阿黑原係舊土司支派名雖投
首實難望其自新兹觀楊路支等抗肆情状則若輩亦
何容姑息自應觧部發遣黑龍江安插免貽後患至於
三比烏圖等犯尤屬渠魁斷不可疎漏乘此兵威嚴飭
楊國華速行盡力擒拏梟斬示衆倘不就獲楊國華性
命繫焉將朕諭旨眀白示之
同日又
奏為奏眀整頓三省營伍情形仰請
聖訓事竊惟雲貴廣西均係苗疆接連外域修眀武備
最為緊要(臣)赴滇時隨路考驗到任後悉心體察
三省營伍因連年出師一切軍装器械頗多損壊
兵丁技藝甚覺生疎不肖營員尚有佔食空糧而
匠役廚夫以及書辦頭目所佔之伙糧為數不少
(臣)目擊情形心懷悚惕因痛指積弊通檄嚴查除
頭目伙糧前已
奏請清出另養餘丁外其廚夫人役所佔之糧已嚴
行禁革佔食空糧之將弁已經查出嚴行糾參營
中書辦一分步糧實難辦公現在核減酌留不許
仍前多存空糧以虛營伍鳥鎗一項實為營中利
器乃各營之鎗大槩長短不齊鏜口不淨不能有
準致遠雖經提(臣)蔡成貴條奏動項修製經部議
准尚未即辦(臣)以此事萬不可緩但通身另造未
免糜費因令滇省各營細加選擇可用者存留不
可用者改製恐各營不能合式特製樣鎗令其照
造已經陸續動工其黔粤二省亦咨商提臣通身
確查一體整理鳥鎗之法固不外進步連環務期
手足熟嫺進退便捷施放聯貫中的有凖方為有
用(臣)親操標兵指示法則以為表率並於通省每
營調鎗手一排隨標學習熟練之後發回本營照
式教演其餘弓箭籐牌俱皆勒定限期上緊操練
但思教兵之法必長兵短器交相為用而後遠近
有備廼邊省所恃者惟在鳥鎗夫鳥鎗原係利器
第苗猓夷人多用長杆環刀如﨑嶇山徑或黑夜
攻營一旦撲挑近身鳥鎗凑手不及雖有腰刀又
素未學習刀法持二尺之鈍鐵敵丈餘之長桿兵
丁膽怯必至受累前車之鑒歷歷不爽(臣)過鎮遠
時與哈元生細談及此亦深以為然(臣)隨細心商
酌添製雙手刀竝長鎗二種令弓箭手分學凡鳥
鎗手亦必兼學單刀已從别省尋覓教師教習標
兵並於通省每營各調數人學習分教三省撫提
諸臣亦皆同心協力現經一體辦理平日操演即
於鳥鎗之後以籐牌二名雙手刀二名長鎗二名
聯為一排鳥鎗放畢即長短相間突出衝擊庶乎
遠近有備可以緩急無虞再用兵之道固在隨機
應變因地制宜而一切規矩凖䋲所以熟其耳目
練其手足鼓勵其忠勇之志氣者全在講究於平
日乃各營所演陣勢多事虛文並無實濟且一省
之中彼此不同甚非體制(臣)咨行三省自撫提總
兵以至將官俱令各就所見將平日操演之法造
册送閱不但驗其才識竝以廣(臣)見聞今據陸續
送到内惟哈元生之式尚屬簡眀其餘俱參差無
當而亦有可以節取者(臣)現在悉心考訂斟酌繁
簡將何以行軍對陣何以設伏安營何以視金鼓
旗幟為分合進退縱横變化之道一一講求俟規
模酌定仍與撫提各鎮諸臣細心商確然後繪圖
貼說分發三省使皆畫一遵行但恐奉行不力仍
屬故事(臣)並勒定限期操演純熟使各營出具甘
結到日再委鎮協大員錯綜查驗分别勸懲仍諄
致撫提諸臣共殫忠誠相助為理務期營伍整頓
武備修眀以仰副我
皇上慎重邊疆委任臣工之至意但(臣)才識庸愚深恐
料理未當仰懇
聖恩詳加指示以便有所遵循謹
奏
整頓營伍修眀武備原為封疆第一要務果共殫忠勤
亦何難料理汝見及此深惬朕懷惟是操兵之法無論
聯排聫伍用短用長總期熟嫺方收實效即雙手刀長
鎗等械固宜兼學亦未可一律拘泥至云熟耳目練手
足鼓勵志氣是矣若臨敵對陣縱横變化之術豈繪圖
貼說定限取結而兵弁遂能演習精妙者乎故曰神而
眀之存乎其人徒法不能以自行也此諭其詳加體會
同日又
奏為備陳清查雲貴廣西三省各營公費生息情形
仰祈
睿鑒事竊查每兵百名存留公糧二分以為營中公費
誠我
皇上體恤兵弁之深仁整頓營伍之良法為武員者自
當悉心料理盡歸實用方於營伍有益乃查三省
各營公費多不清楚或任意濫費浮冒開銷或竝
非公事混行私用或借造册為名而司道書役恣
意分肥或指稱打點部費而亰外提塘暗中索取
以有限之公費混用者去其大半所有軍装器械
焉能整理(臣)到任後通身嚴查立定章程應用者
分晰欵項浮費者痛加減裁凡從前用之不當者
(臣)凖情酌理可寬者免其已往應追者責令賠償
其中有玩法太甚者自當查眀參究並會商提臣
通頒册式令各營將所用公費條欵詳細登註按
季造報逐欵查核不許絲毫冒濫此(臣)清釐公費
之情節也再生息銀兩我
皇上愛養兵丁特發帑金賞給營運以資窮兵緩急此
誠曠古未有之
鴻恩陞任督(臣)鄂爾泰仰體
皇仁通盤籌畫議將督撫提鎮各標所領銀兩一體均
分各營營運凡經管將弁自當實力經營俾本銀
清椘利息充盈窮兵早得接濟乃雲南生息銀兩
多有營員借用客民借貸及放債兵丁取利盤剝
者伏思
皇恩賞給原令設法營運若取兵之利以為賞兵之用
似覺於理不順况遇逃亡事故無人賠墊勢必虧
空至於官員私借更屬違例借端一開人人皆生
覬覦交相弊混彼此通那日久無力清還帑項必
歸無著(臣)深悉其弊不敢因循現在委員徹底盤
查凡官員之借欠立刻嚴追客民之借貸勒限歸
款其兵丁之借項行令分季扣還所開典當有不
值號件俱著落經手之人償補俟查眀之後有情
弊不可寬恕者定行嚴參究處務期徹底澄清再
為因地制宜熟籌營運使帑項不至侵虧兵丁早
沾實惠再貴州廣西生息銀兩從前
題准亦照滇省均分辦理迄今二載貴州止有撫提
並安籠鎮標己經領銀營運其餘尚未分領(臣)思
黔省山多地僻貨販稀少若將銀兩按營分𣪚則
偏僻之處勢難生息必至本銀沉擱且過於零星
礙難稽查莫若將通省應領之四萬餘兩儘巡撫
提鎮大標及衝繁營分之地成總營運將附近僻
小營分應領之數歸併帶辦所得利息算眀均分
給賞不但查核甚易亦且滋生倍多現在咨商撫
提行司詳議廣西生息銀兩久已分定歷年營運
頗有利息但偏僻營分本銀尚多壅滯亦經會商
撫提裒多益寡通融辦理其現存利銀據撫(臣)金
鉷行令分貯酌借(臣)以借之一道總非善策查扣
至去歲年底已共有利銀九千餘兩量入為出儘
可敷用隨酌定賞格自本年正月一例開賞其各
營有無虧空亦現在委道府各官通身盤查出結
具報所有清理三省公費生息情形理合據實詳
細
奏眀仰祈
睿鑒謹
奏
存留公糧原以資助辦公凡應用之項自不宜過於裁
減若指借名色濫費浮開既無補營務且反滋弊竇則
是無故多此一事矣應徹底清釐者至於生息銀兩經
營固湏有法委託尤在得人該將弁等果肯盡心籌畫
如自理家財即僻地小營未嘗不可滋息倘或膜外視
之雖大標衝郡取贏較易亦豈能免借貸通那之弊乎
所奏已屬周密其更加詳察妥酌勉力為之
雍正十二年七月二十三日雲貴廣西總督(臣)尹
繼善謹
奏為滇粤全河告成事竊查滇省僻處邊隅不通舟
楫處處崇山峻嶺商旅難行百貨騰貴是以開通
河道甚關緊要查由滇通粤有土黃一帶河道發
源於滇省廣南府之分水嶺合師宗州西隆州諸
山之水滙聚成川自土黃起經西隆西林土富州
土田州諸境過剝隘而至百色共計七百餘里可
以直達兩粤旁通黔椘前督(臣)鄂爾泰以此河若
得開通滇粤兩省呼吸聯絡招徠商賈轉運糧糈
實為萬世攸賴因於彙陳全滇水利疏内並請勘
修旋值鄂爾泰進亰而粤西屬員怠玩因循多稱
難於開濬遂至彼此益生疑沮委勘數年竟無定
見(臣)到任後備考圖籍密訪情形稔知此河水源
長遠易於施工據實估修所費有限隨遴委王廷
琬前往確勘總理又委粤省之泗城府知府張任
滇省之原任昭通州知府陳克復督率各地方官
協力分辦於滇省司庫官田變價項下撥銀六千
餘兩齎往招募夫匠分段興工疏濬䦕鑿計自雍
正十一年十二月起至本年五月已將全河七百
四十餘里一律開通隨照貴州湖廣灘河駕使之
麻陽船鰍船式樣成造試行往返無阻現在廣東
之三板等船已有載貨前来沿河交易嗣後四方
商賈聞風奔湊財貨可以流通且運鉛運錢可省
數百里之旱路滇粤兩省受益實多除沿河安設
塘汛建蓋店房等項次第料理現飭承修各官俟
水落之後再將新修各工收拾完備委員確勘酌
定歲修務期永遠鞏固並查實用過工料銀兩造
册報銷外所有全河開修告成緣由相應先行
奏眀再土黃地名原係土人傳述誌乘無稽此河在
西林縣境居多西林為古上林地方伏懇
皇上寵錫嘉名用昭久遠再全河七百餘里賴有
神靈保護素聞土黃一帶三四月間即有瘴氣且山
水暴發不常今自開工以至竣工河流平穏天氣
晴眀人力易施事半功倍且匠夫數萬一無傷損
實有默助成功倘蒙
皇上敕建河神祠宇獲從報享之典則
皇仁優渥宣播遐方山川均被光華邊氓益增慶慰矣
是否有當統請
聖裁謹
奏
此舉可嘉之至其建立祠宇併祭祀典儀交該部議奏
矣候旨遵行
雍正十二年十月初十日雲貴廣西總督(臣)尹繼
善謹
奏為恭報三省豐收事竊查雲貴廣西三省禾苗自
栽秧以来雨暘應時長發暢茂兹雲省於八月後
天氣晴眀早稻晚榖顆粒堅實現在收穫登場約
計通省十分者多間有八九分不等荍豆雜糧較
往歲更為加倍米糧價值日漸平減荍麥賣至三
四錢一石洵稱大有之年貴州廣西二省收成亦
與雲南大槩相等閭里盈寧羣歌樂利伏念雲貴
地方自夷猓滋事連歲出師民生困於兵火民力
疲於轉輸休息無時補救匪易幸蒙
上天宏慈默佑我
皇上㬌福駢臻於地方安定之後屢慶豐年得以少蘇
民困(臣)身膺重任欣感靡涯惟有愈矢冰兢不敢
一毫少懈愈加奮勉不敢一念自安而已所有三
省豐收情形理合具摺奏
聞仰慰
聖懷謹
奏
覽奏朕懷深慰緣卿忠誠任事有以感召
天和雨暘調順故爾三省俱獲豐收邊氓何慶如之
天人交感捷如影響此理昭然不爽當深信勿疑愈勉寅
畏可也
同日又
奏為恭謝
天恩事本年八月十二日(臣)齎摺人回蒙
皇上賞賜香珠藥錠茶扇等件(臣)謝
恩跪領又於九月二十五日(臣)齎摺人回重蒙
賞賜端硯磁器花絹香珠荔枝茶葉等件(臣)謝
恩跪領伏念(臣)才識庸愚忝膺重寄撫心自問未效寸
長仰荷我
皇上聖心眷注
訓誨多方既
温諭之頻頒復
錫予之稠疊似此非常遭際實為逾格殊榮夫人臣輸
忠效力原屬職分當然豈因受一層
深恩始加一倍勉勵但受
聖心勉盡職守所有感激微忱謹具摺恭謝
天恩謹
奏
誠能慎終如始何慮地方之不寧謐政治之不修眀也
勉之
雍正十三年二月初四日雲貴廣西總督(臣)尹繼
善謹
奏為奏眀雨雪應時春苗茂盛事竊查滇省迤西一
帶大理等府於年前十一月間即經得雪順寧蒙
化等府氣候温和向来雪少俱經得雨滋潤迤東
一帶昭通東川等府亦於年前十一月間得雪至
正月初二等日昭通復得大雪積厚尺餘開春以
來望雨正殷於正月二十五六等日大雨普霑遠
近周渥豆麥菜花及時發生青葱暢茂處處民苗
樂業米糧價值甚為平減貴州所屬台拱遵義等
處年前亦屢報得雪入春以後通省雨水甚屬調
勻(臣)謹具摺奏
聞仰慰
聖懷謹
奏
冬春既獲應時膏澤春苗自必長茂矣深慰朕之遠念
雍正十三年四月十六日雲貴總督(臣)尹繼善謹
奏為奏眀雨水調勻豆麥豐熟事竊照雲貴地方自
入春以来雨暘順序耕種及時豆麥發生極其暢
茂今交夏令漸次成熟現在豆已登場二麥結實
徧野四月以内即可全穫詢之農民咸謂今歲春
收十分大熟一切菜花荍麥亦皆處處茂盛米糧
價值仍似去冬平減四月初間又連得大雨遠近
霑足(臣)謹具摺奏
聞仰慰
聖懷謹
奏
覽雨水豆麥情形欣慰曷似
雍正十三年六月二十九日雲貴總督(臣)尹繼善
謹
奏為恭報大捷及現在進勦情形事竊黔省下游生
熟頑苗勾結悖逆於本年四月内焚刦重安凱里
攻陷黃平新州阻塞驛路蔓延内地(臣)札致提(臣)
哈元生親往清平就近調度並咨調湖廣廣西官
兵及飛調滇兵三千馳往策應業經繕摺
奏眀奈提臣隨行兵單所調之兵不能猝至雖分頭
堵殺而苗類衆多勢甚猖獗於閏四月初三日逆
苗漫入黃平舊州人民逃空撥防兵丁僅一百五
十名力不能禦被賊入城焚燒房舍(臣)據文武禀
報隨查平越甕安餘慶相距舊州俱不過數十里
此際急宜駐兵打鐵關以衛平越城并分兵防守
甕餘二縣一面飛咨提臣一面星催前調滇兵趕
赴軍前應用總因官兵不敷提臣雖調撥分防僅
能謹守打鐡關其甕餘二縣止各撥兵五十名前
往逆苗窺伺兵單十八日復湧入餘慶城内焚掠
文武員弁俱奔拒城外未遭殘害提臣隨撥兵飛
堵馬鬃嶺隘口甕安得以保全清平之賊先於初
十日蟻聚攻營大定協副將紀龍正在督率官兵
出營對敵不意姦細暗入城内放火知縣邱仲㫜
並無防範以致監犯悉行&KR0693;脱提臣急遣官兵策
應副將紀龍奮力截殺逆苗始行敗遁城池倉厫
俱得無虞業將邱仲㫜會參在案其台雄丹江逆
苗因總兵卜萬年柔懦無能軍威不振於四月二
十六日圍攻排咱營汛卜萬年遣遊擊姚宅中等
帶兵往援因調度失宜傷損官兵不能取勝及卜
萬年親自率兵前往又復退回排咱營盤口糧已
斷於閏四月二十一日守備高謀把總王興泰蔡
文魁等帶兵衝出四面受困對敵陣亾並亾兵丁
四百餘名丹江鷄講悉被圍困(臣)據報又一面飛
調滇兵一千三百名並將前遣貼防安籠威寧之
滇兵五百名亦行調往飛咨提臣如滇兵一到即
分一路由清平重安而出一路由打鐵關出舊黃
平以達新州兩面夾𠞰開通大路先固内地再𠞰
新疆隨於閏四月二十以外前調滇兵陸續先到
惟時清平之賊屢經副將紀龍奮力𠞰殺附近逆
巢已經焚洗提(臣)哈元生隨令廣羅協副將周儀
帶兵駐劄清平換出紀龍往攻重安遣參將哈尚
德帶兵出打鐵關攻舊黃平哈尚德督率官兵奮
勇𠞰殺於閏四月三十日五月初一日連復新舊
黃平二城直至重安而重安之賊先於閏四月二
十七日又犯清平副將周儀督兵奮擊賊衆大潰
追過大風硐連破老君山險&KR0749;五寨副將紀龍乘
勢渡江殺𣪚賊衆駐劄江岸與哈尚德會合逆苗
畏懼兵威俱逃躱山箐紀龍哈尚德又連日將附
近重安之賊分路搜𠞰斬殺甚多五月初七日提
臣遣都司陳思儀帶兵由新黃平而下參將崔傑
帶兵由偏橋而上將沿途阻路逆苗悉行𠞰𣪚驛
路俱通其餘慶縣城賊悉逃遁亦經乘勢恢復隨
於重安黃平餘慶及各關隘佈兵駐防搜洗山箐
餘孽斬殺生擒數千餘衆拏獲賊首羅萬象黎登
高王國俊安國林馬陞雲宋藍保龍登威龍貴林
等黃平一帶業已平定難民漸次復業其仍有蔵
匿山箐者現在搜𠞰廣西官兵二千於五月初間
已經到齊總兵韓勳當遣七百名往八寨援𠞰遣
五百名往黎平貼防又節准廣東督(臣)鄂彌達咨
會因聞黔苗猖獗先後調廣東兵四千九百名委
高州鎮譚行義總統前赴古州協𠞰又撥廣西撫
標兵五百名駐劄丙妹又調廣西左江鎮總兵王
無黨來黔總統廣西官兵(臣)思廣東距黔遙遠師
行甚為勞費但准咨之日起程已久阻止不及且
貴州逆苗蔓延亦湏多兵分佈旋據韓勳具報廣
東頭撥官兵一千已於五月二十四日到古(臣)查
古州既有廣東官兵前来則廣西之兵可以撥出
另用丙妹地方現有黔兵駐防可無他慮廣西之
石碑汛界連古州甚為緊要隨咨商提臣飛行韓
勳將駐劄丙妹粤兵就近調赴古州將廣東後撥
在途官兵留五百名駐石碑堵禦其餘廣東官兵
俟續到日再撥五百前往八寨兼防都勻撥一千
名駐黎平府貼防餘俱留在古州備用鎮遠一路
前調湖南官兵三千於五月内已到一千八百正
在沿河安營保護糧運分堵隘口乃有沅州協副
將傅為斗於横塘地方與賊對敵賊衆兵單陣亾
兵弁八十餘名賊勢猖狂四出黔椘官兵分應不
暇於五月二十七日逆苗越入青溪城内燒燬衙
署倉房副將柳定國等聞信飛援當時逆苗奔退
城池保全(臣)以提臣相隔尚遠鎮遠一路必得大
員統領隨會商提臣委左江鎮總兵王無黨帶廣
西兵八百名前至鎮遠總統此路官兵清理内地
援應清江勝秉𠞰洗倡首惡寨其清江勝秉二處
屢遭逆賊圍困俱被官兵殺退幸無損失台拱道
路雖有阻隔而近城一帶尚在無事隨又據台拱
鎮總兵卜萬年報稱小舟江汛地於五月初五日
被苗攻破千總劉文魁等陣亾兵丁尚損一百餘
名其丹江營並鷄講汛十分危急提臣派令副將
周儀紀龍帶兵二千餘名進攻凱里援應鷄講丹
江又令滇省遊擊王先帶兵一千餘名由麻哈平
定等處沿途𠞰賊前至卡烏並令八寨副將馮茂
帶黔粤兵一千五百餘名由八寨一路𠞰賊至卡
烏與王先會合進𠞰九門等兇寨兹據副將周儀
紀龍具報於五月二十九日涉水渡河頑苗數千
拒敵督兵擊敗克復凱里連日破險焚巢於六月
初四日直通鷄講城汛保全初五日又通丹江前
後焚洗逆巢數十𠞰殺逆苗千餘弁兵止傷數名
遊擊王先副將馮茂等亦將九門等寨悉行焚𠞰
副將康世顯參將崔傑哈尚德又將沿江最險之
螃蠏等寨𠞰洗擒獲大賊首阿九軍威大振逆賊
奔𣪚逃竄將擒獲之賊逐一究訊知大賊首枉汪
等聚於空拜等寨築&KR0749;負固此最係兇惡巢穴現
已嚴飭諸將分佈周密併力𠞰擒其古州之八妹
等寨(臣)因内地未静難以齊舉是以密令韓勳暫
緩深入今據韓勳禀報已將附逆之山㜑寨𠞰洗
駐兵山舟等處扼要控制其附近古州以及上江
下江一帶俱各安帖六月十三日接大學士鄂爾
泰等字寄雍正十三年五月初四日欽奉
上諭又調湖廣兵二千名来黔協𠞰復慮逆苗敗遁攻
犯古州著𣲖廣西兵三千名星往應援仰見
睿謨遠照籌算無遺又於二十三日(臣)齎摺人回接到
大學士鄂爾泰等字寄雍正十三年五月十八日
欽奉
諭旨一切𠞰撫機宜無不周詳指示(臣)跪讀之下感愧
交深查廣西官兵先已調撥二千五百名今廣東
又發官兵四千九百名是兩粤官兵調出已多廣
西同係苗疆亦湏彈壓經(臣)咨會廣西督撫提臣
停其調遣湖廣官兵已准督(臣)邁柱咨會遵
旨再調湖北兵二千名委㐮陽鎮焦應林總統已經起
程現在清平黃平餘慶平越等處俱已平定鎮遠
施秉偏橋都勻黎平俱無疏失大道已經開通其
鎮遠上下尚有數處逸賊出沒正在搜𠞰至上游
地方俱各處處安静從此大兵雲集(臣)凛遵
聖諭與哈元生悉心商酌竭力辦理誓必淨掃妖氛不
敢稍存姑息仍貽後患所有屢報大捷及分路進
𠞰情形(臣)謹據實奏
聞謹
奏
覽頑苗如此一番猖獗朕與鄂爾泰暨汝等實無顔以
對被害之邊氓也若不加意撫綏致使鋒鏑之餘復填
溝壑於心安乎湏極力辦理務俾一一安集得所以贖
前愆倘吝惜帑金及或貪官汚吏乘機侵冒而令無告
窮民不霑實惠則更不可矣地方守令等官如有奉行
不力潦草塞責者無論向日之官聲優劣即以溺職參
黜其侵蝕冒銷者一面拏究一面題請正法示懲將此
諭遍宣滇黔在事各員悉令知之
同日又
奏為奏
聞事竊元江賊首老常小名頭二犯實係兇惡巨魁先
經軍前尋獲因鎮(臣)楊國華不即拏觧令其招緝
逸賊以致脱逃遁入外域(臣)已據實
奏眀欽奉
硃批諭旨指示諄切令速行盡力擒拏(臣)凛遵辦理嚴
飭文武多方躧緝嗣據楊國華報稱二犯攜帶男
婦一百六十餘人由普洱整法出口逃入南掌守
備馬漢勛等帶領兵練追至交界有南掌頭目叭
細里松法具結承認拏賊獻出等語(臣)查南掌原
係恭順之國今賊逃入彼境止湏行令拏觧仍於
交界要隘處所駐兵堵禦不許越境騷擾當即飛
行遵照嗣據普洱文武禀報據南掌叭猛花禀稱
雍正十二年例屆貢期該國已恭備象隻即擬起
程因逃賊老常小名頭勾結該國卡高夷民肆行
滋擾現在督兵𠞰擒俟拏獲逃賊時同象隻一併
觧出等語(臣)因飛行奬勵飭令速拏逃賊不可縱
容貽患一面先行入貢母得稽延去後節據文武
禀報雍正十三年三月初七日南掌差夷目觧貢
象二隻到普據稱表文貢使因叭猛花帶兵拏賊
未能料理俟續後到普等語又據叭猛花禀稱逃
賊勾結卡高甚屬肆横該國土兵懦弱兼少火器
請發官兵幫助前来(臣)當即詳細指示鎮(臣)楊國
華令其相機辦理隨經楊國華令守備趙弘祖帶
領兵練駐劄猛腊界口遣把總李燦帶領官兵五
十名土弁施糯利等帶土練四百名於四月内前
往南掌補按地方協助𠞰撫而卡高各寨夷人一
見官兵臨境即皆威畏投誠老常小名頭勢孤力
竭無路可逃於閏四月初九日帶同男婦一百餘
人赴營求撫把總李燦將該犯等一併帶出普洱
南掌地方已經平定(臣)據報飛諭楊國華等立將
老常小名頭鎻拏觧省去後兹於六月十八日已
將老常小名頭並其妻子等觧到發司收禁審擬
正法並據該鎮府具報五月二十日又據南掌觧
到餘象三條六月初二日自普起程赴省貢使表
文隨後起行等情到(臣)查元普賊首早已斬擒净
盡惟老常小名頭二犯逃入外域今仰賴
皇上德威遠播訓示周詳二賊俱已就擒南掌人民莫
不感戴
天恩歡聲雷動除俟貢使到省另行
題報外所有擒獲賊首及南掌入貢緣由(臣)謹恭摺
奏
聞謹
奏
此二要犯既經就獲元江地方嗣後可望無事矣
硃批諭旨卷二百二十三下
