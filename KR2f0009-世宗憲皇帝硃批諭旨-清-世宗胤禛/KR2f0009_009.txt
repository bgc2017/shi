欽定四庫全書
硃批諭旨卷九上
硃批楊文乾奏摺
雍正三年二月初二日河南布政使(臣)楊文乾謹
奏竊(臣)受
恩深渥凡事關地方緊要雖非專責亦必留心察訪入
境之後見黃河堤工物料並無備辦即詢問河員
及沿河地方官皆云因河道陳世倕不肯發銀未
經採辦經副總河催之再三止發銀十之三四尚
未辦到將來延至新年料價漸昂購買艱難等語
(臣)思豫省河防最關緊要時時上廑
宸衷前歲衝決以後蒙
皇上特遣副總河(臣)嵇曾筠
指授方略河臣仰體
聖心率同河員辛苦經年始將各處隄工修築完固但
新築堤岸雖巳告成全在次年保固必須預備物
料隨時搶修庶可無虞今物料不備一遇桃汛伏
汛倘有疎失將前此所費無限金錢盡歸烏有萬
姓復致流離關係匪淺(臣)受
皇上重恩何敢瞻徇隱諱為此據實密
奏伏乞
睿鑒施行謹
奏
此奏甚屬可嘉巳有旨矣
雍正三年二月十九日河南布政使(臣)楊文乾謹
奏為奏請
睿裁事竊照布政使專責在於庫帑今查豫省藩庫内
有前任布政使因黃河各口漫決支給銀五十八
萬九千有竒今工完水退日久尚未具
題請銷以致錢糧欵項久懸(臣)思錢糧重大例應奉
有
諭旨或接部文方可支給但黃河水勢緊急一遇湧發
地方安危係於呼吸布政使若不給發倘有疎失
關係非小若從權支用不即
題銷又慮庫項無著(臣)再四思維去歲河工方纔告
竣保固全在今年恐歲修銀兩不敷所用查彰衛
懷三府捐納貢監事例原議每穀一石撫司銀各
一錢陸續收貯藩庫現計有二萬餘兩(臣)請將此
項或撥一萬或撥二萬解交河庫遇急取用此非
正項錢糧止令河道報明河撫二臣稽核摺
奏此後再欲動支必俟部文知照方行給發如此則
新築河堤既得隨時保固而
國帑亦不致擅自那移矣謹此密
奏伏乞
皇上睿鑒施行謹
奏
覽奏料理得當甚可嘉奬朕專為此事巳有旨矣
同日又
奏為奏
聞事竊查豫省從前連被水旱百姓流移荷蒙
皇上念切痌瘝蠲糧賑濟發帑修堤田地涸出民歸故
土復蒙
天恩特命行文巡撫查明實在舊欠分作三年帶徵旋
經撫(臣)石文焯遵
旨具疏
題請部議五十九六十兩年舊欠錢糧於雍正二年
帶徵六十一年開歸彰衞懷河六府地丁漕米分
於雍正三四兩年各帶徵一半除雍正二年帶徵
五十九年錢糧所欠無幾其六十年錢糧開衞懷
河四府尚多未完今雍正三年又應帶徵六十一
年錢糧再加雍正元二兩年及今歲本年錢糧共
係五年並徵約計每年欠至數萬兩及數十萬兩
不等一齊彙催民實難支可否將歴年舊欠銀兩
稍寬年限除六十一年錢糧仍於三四兩年帶徵
其六十年並雍正元二兩年未完錢糧准於雍正
五年起每年止帶徵舊欠一年三年可以全完則
民力得舒而
國課亦易辦納矣但格外
皇恩出自
聖裁非臣下所敢沽名請寬者為此密
奏伏乞
睿鑒施行謹
奏
此事應與撫臣商妥具奏
雍正三年三月二十三日河南布政使(臣)楊文乾
謹
奏為奏請
聖裁事竊(臣)初任山東曹州時素悉州之西南有桃園
集地方雖名屬曹州而界連三省壌接七縣實係
山東河南直隸交會之區查桃園集去各州縣城
池相距或一二百里或七八十里地形遼遠文武
兵役巡察難周其間匪𩔖溷跡奸宄潛蹤習尚強
梁遇有水旱事故即藉名糾黨乘機搶掠地方不
敢問州縣不及知緣離城窵遠奸民朝居此省暮
移彼境出沒無常縱有差捕亦難弋獲以致三省
匪類流聚於此日久養成錮弊非有專員不能彈
壓(臣)今蒙
聖恩簡畀河南布政桃園集又適在豫省交界密訪近
日情形依然如故(臣)查曹州原有州同一員並無
專司似可移駐桃園集但州同衙役無幾請將曹
州曹縣民壯内各撥二十名再於連界之六縣内
各撥十名共凑一百名責令該州同帶領巡查遇
有盜賊匪𩔖不分何省地方何處人氏概許擒捕
解送印官審究并編查保甲互相稽察庶奸徒不
能托足地方永受敉寧之福矣是否可行伏乞
皇上勅下山東河南直隸各督撫遴員踏勘會同議覆
施行謹
奏
如此留心地方竭忠入告方不負朕任用之意朕實嘉
之已有旨矣部文行令三省會議時爾將所見備悉開
陳同撫臣田文鏡會商直隸山東督撫酌定具奏
雍正三年十月十五日廣東巡撫(臣)楊文乾謹
奏為奏謝
聖恩訓勉事竊(臣)家人齎回
御批奏摺至九江地方(臣)隨恭設香案望
闕叩頭敬謹開看内代(臣)父楊宗仁恭謝
天恩一摺奉到
硃批(臣)跪讀之下仰見
皇上聖德如天至明如日教忠教孝鼓勵臣工無不備
至不特
上天之報應分毫不爽而
皇上之鑒别賢愚尺寸無踰(臣)上荷
君恩至深至渥下遵父訓維切維嚴兹蒙
皇上聖諭惟有益加惕勵竭盡駑駘務期無欺於
上天即無欺於
皇上也為此具摺恭謝
天恩謹
奏
覽奏披露衷誠朕甚嘉悦從兹弗移此志自有後效也
勉之
諭楊文乾爾父朕實深為惋惜曾為之垂淚數次至朕
之加恩處諒爾自皆知悉今因廣撫不得其人命爾在
任守制朕心實為不忍爾其仰遵朕命忍痛竭力為之
前爾巳獲解任赴楚侍奉爾父兩年昨赴粤任又經路
過定省爾父可謂子道巳盡爾父年及耆艾僃蒙朕恩
巳成全千百年一人物矣爾雖抱罔極之痛言念及此
復當代爾父慶幸也死生有數不必過哀今即令爾丁
艱守制巳不及遂爾慎終之志矣當思移孝作忠勉圖
報效再者爾列欵條奏一摺朕已留中閱爾此摺似在
昏憒匆遽之際所奏朕亦不即為憑今既命爾在任守
制於回任後再加詳悉一一斟酌奏聞不必過忙徐徐
料理具奏可也特諭
雍正三年十二月初十日廣東巡撫(臣)楊文乾謹
奏為奏覆事竊(臣)齎摺家人回至江西九江地方奉
到
硃批諭旨(臣)敬謹跪讀伏念(臣)父生前殁後叠蒙
皇上寵眷逾常得為千百年一人物不特(臣)當代(臣)父
慶幸即(臣)之子孫生生世世亦永戴
鴻恩於勿替且
聖訓周詳委曲指示至再至三實不啻家人父子(臣)五
中感激涕淚交流惟有矢竭赤心於地方一切利
弊及同官屬員之賢否凡有耳聞目見即據實密
奏一面殫力辦理政務愛惜百姓以仰副
皇上惠養元元委任微(臣)之至意伏查(臣)於八月間摺
奏奉
旨面交各事件今奉
諭旨將(臣)摺留中令(臣)再加詳悉一一斟酌徐徐料理
具奏除老戸一件巳蒙
御批(臣)欽遵密囑布政司及各地方官實力奉行外其
餘各條現在逐件細加訪查必有益於
國家有利於百姓斟酌妥當陸續具摺奏請
睿裁所有奉到
硃批諭旨理合恭繳謹
奏
一切俱當黽勉實力奉行
同日又
奏為奏
聞事竊查廣東地方晚禾收成分數據各屬詳報廣廉
二府屬并羅定州屬俱有七分韶惠潮雷四府屬
俱有七八分肇慶府屬有六七分南雄府屬有六
分高瓊二府屬俱有五六分目下米價廣州南雄
韶州惠州潮州肇慶等府屬每石六七八九錢至
一兩一二三四錢不等高州府屬每石三錢三分
至五錢五分不等雷州府屬每石四錢六分至八
錢五分不等廉州府屬每石六錢五分至七錢不
等瓊州府屬每石六錢三分至八錢五分不等羅
定州屬每石八錢一分至一兩不等再查粵省除
南海高要高明四會三水等縣被水之後收成歉
薄其餘皆屬豐稔現在地方安靜百姓樂業(臣)謹
繕摺具
奏恭慰
聖懷伏乞
睿鑒謹
奏
據奏地方收成及米價各情形深慰朕懷
同日又
奏為奏
聞事竊(臣)自楚回任據文武各官報稱廣州府龍門縣
上坪山有礦徒三百餘人帶有風箱器械潛來偷
挖又惠州府長寧縣米篩山有礦徒數十人偷挖
錫砂河源縣鳳凰山桃子科各山場有礦徒二百
餘人永安縣猫公坑有礦徒千餘人偷挖銅砂俱
無擾害地方等因到(臣臣)聞報隨飛行該管文武
帶領鄉勇弁兵協同前往將首犯擒拏究解餘黨
悉行驅逐并飛移督提二臣轉飭協捕去後現今
巳有解散者尚有未經解散者俱在嚴催捕逐俟
驅逐淨盡後再將(臣)前摺所開大岐山等處選擇
殷實之人取結承辦止用本處人傭工不許異籍
流棍攙雜在内如此不特銅觔可裕鼓鑄而窮民
亦得藉以資生且各山既有官商承管流棍難於
托足更可免易聚難散之患矣除開採事宜容(臣)
細訪酌妥另行奏請
聖裁外今將礦徒緣由先行密
奏伏乞
皇上睿鑒謹
奏
雖云令本地人民開採可免易聚難散之患然官商二
字究非善政亦不宜聚集多人此事當與督臣孔毓珣
詳審商酌會奏慎毋涉於輕率孟浪
同日又
奏為奏
聞事竊(臣)自楚回粵行至江西贛州地方接到署廣東
布政司惠潮道方願瑛禀帖内稱告休藩司朱絳
虧缺庫項銀三萬一千四百餘兩未敢接受朱絳
係總督兒女姻親諭令出結交代願瑛不敢出結
總督即面委糧驛道殷邦翰接署司印邦翰亦云
若有缺欠不肯出結總督因而中止但庫項虚懸
未便等語(臣)隨令署司差人速回傳諭令朱絳趁
(臣)未到之前作速賠補若到任後盤出虧少惟有
據實
題參欲求徇情擔延代為容隱斷斷不能等語去後
復據署司報稱朱絳聞信畏懼自交出銀并總督
代為彌補所有虧空之三萬一千四百餘兩陸續
俱巳補足等語(臣)到任後親赴藩庫逐一盤查所
有應存正項銀兩果巳交補足數並無虧缺矣至
粵東從前因辦理公事需用銀兩遂將各屬俸工
并火耗銀兩紛紛提解以致不肖州縣竟有藉端
加耗私行科派等弊且提解不均州縣有坐享厚
利者有養贍不足者種種偏枯不一而足(臣)現在
將通省耗羡確數徹底清查明白通盤計算使督
撫司道府廳州縣各官均留養廉之費并將公事
之中確查明白核定實數將從前浮費通行裁減
州縣加派等弊盡飭革除務使小民咸沐浩蕩
皇恩於靡既除作何酌定之處俟(臣)等公同會議妥當
立有章程另行密
奏外所有著落朱絳補足原缺庫項及斟酌藩庫章
程各緣由謹先繕摺奏
聞謹
奏
司庫此項那用孔毓珣曾經奏過爾等封疆大吏惟宜
一心一德以和為主切毋聽信屬員離間之言以至好
惡參差也孔毓珣乃督臣中之優者爾當與之協衷共
力代朕整理地方勉之
同日又
奏為奏請
聖裁事竊(臣)於回任後檢查命盜案卷自雍正元年起
至本年十月以前通計三年之内命案共有七百
零七件内除審題並外結過各案外現在未結尚
有一百零一件盜案共有二百八十九件内督(臣)
巳參疎防者二十八件除審題并外結過各案外
現在未結尚有一百七十七件臣於五月間入覲
陛辭時荷蒙
諭旨若命案内有情罪稍輕或屍親願息者許(臣)審明
酌量完結彙齊摺
奏(臣)現在欽遵酌其情罪稍輕者即為審明完結每
月具摺奏
聞外至粵東山賊洋盜處處皆有是以刦掠頻聞現今
已參未參案内盜犯充滿監獄報病故者殆無虚
日將來春氣一發瘟疫纏染恐多瘐斃(臣)仰體
皇上如天好生之德現在嚴催按察司將從前積案飛
速招解(臣)不拘早晚隨到隨審將已參疎防之案
繕疏具
題外其未參之案可否酌其情罪分别速結以免目
前監内之擁擠并免將來春氣之瘟疫作何發落
(臣)亦照案每月彙齊摺
奏嗣後凡有督臣參過疎防之案(臣)照例審明具
題如督臣未參之案俱照此完結每月繕摺密
奏是否可行(臣)未敢擅便伏乞
皇上批示遵行謹
奏
盜案非命案可比命案遲延拖累無辜固屬不宜若因
監斃者多遂立意輕縱盜犯尤為不可此事朕難批諭
况亦非摺奏完結之事倘慮積案拖累在汝秉公嚴催
詳情度理而為之耳孔毓珣於緝捕盜賊甚為盡力彼
擒之汝縱之恐汝難當此論縱虎歸山豈為仁政此等
作為非積陰功乃大壞德行事也若不加意斟酌萬萬
不可
雍正四年正月十九日廣東巡撫(臣)楊文乾謹
(平)政事每多廢弛巳經赴京引
見自難逃
聖明洞鑒惟是此缺非有才守兼優熟悉風土之員實
之所為粵東西面門戸甚關緊要非有強幹廉潔
現奉
旨調赴引
見自難逃
聖明睿照之中(臣)所有一二深知之員與例不合巳經
另摺密奏伏乞
皇上特簡賢能賞補至按察司一缺為通省刑名總滙
旨帶往粵東題用之道員殷邦翰經督臣題補廣東糧
聖恩也俟宋瑋引
見回日仰懇
睿鑒抑(臣)更有請者嗣後遇有要緊缺出如品級相當
之員(臣)具疏題補倘人地相宜而品級不合者(臣)
即具密摺奏請
聖裁批示遵行謹
奏
第一務縝密要緊再者爾等督撫指缺題人多有論奏
此法不妥者朕近有旨令爾等將賢能之員預保送京
引見遇有人地相宜缺出再密摺奏請此法最善亟當
遵行也
同日又
甲精細詳密緝捕盜犯甚多後於湖廣總督任内
奏請改補漢陽縣知縣業巳奉
旨允准復因兩廣督(臣)楊琳保題遊擊是以現在(臣)標
(臣)查其操守廉潔粵省民情甚為熟悉又奉
武官終其身甚為可惜可否仰懇
天恩嗣後有緊要缺出容(臣)將范宗堯題請改補府廳
聖裁非(臣)所敢擅專也再(臣)兩次由楚赴粵經過江西
聞現任南康府通判胡恂才具優長聽斷明敏(臣)
看其人品端正年紀五旬内外正可效力并問其
居官為政之道應對條暢諸事諳練(臣)思胡恂在
江西不過佐貳閒曹若得仰邀
隆恩亦非(臣)所敢擅請也又河南省原任鄢陵縣知縣
孫國璽(臣)在河南時深知其辦事勤慎操守廉潔
又候補同知黃文煒(臣)在陜西時見其在軍前效
力老練勤敏才具年力皆堪任用可否仰懇
天恩將孫國璽黃文煒
勅發來廣俟有緊要缺出酌量具疏請
旨補用則人才不致淹滯而重地可資治理矣為此一
併繕摺密
奏伏乞
皇上睿鑒施行謹
奏
孫國璽等俱照爾所奏勅發但若因自所保薦之人袒
護其短則萬萬不可且更當加一番琢磨以服衆論方
為合理况人心最易動變日後改絃易轍即係親子亦
難永保第一要不被人愚時時留心察騐方與國事己
身兩俱有益若不如此稍涉於偏私或失於不密則公
私皆有損也慎之慎之
同日又
奏為奏謝
聖訓事竊(臣)齎摺家人捧回(臣)奏謝
聖恩訓勉一摺奉到
硃批(臣)跪讀之下愈覺感激無地伏念廣東巡撫乃(臣)
父楊宗仁舊任之地(臣)若不時凛冰淵稍移初志
不特欺瞞
皇上為
上天所不宥而遺囑有違亦無以對(臣)父於地下是以回
任後矢竭忠誠一塵不敢沾染一刻不敢偷安存
心舉念惟思上報
聖主施政行事惟期下益民生薦劾官員不敢少徇情
面興除利弊不敢拘執偏私若事屬疑難或案情
重大(臣)不敢自主者繕摺奏請
聖裁批示然後舉行為此具摺
奏謝併恭繳
御批謹
奏
報效之心雖切遇事不可過於急驟凡百慎重徐徐次
第為之
雍正四年二月十二日廣東巡撫(臣)楊文乾謹
奏為恭謝
天恩事竊(臣)父楊宗仁生前殁後屢荷
皇恩巳非尋常可比前蒙
賜䘏
賜襲加贈加祭
曠典頻頒既深且渥今(臣)遣(臣)子楊應瑤扶柩
進京又蒙
特旨遣親王大臣致奠送殯逾格
恩施至優至渥(臣)銘心刻骨涕淚交流(臣)雖肝腦塗地
猶恐不足以仰報
天恩惟有凛遵
皇上聖訓恪承(臣)父遺教殫心竭力整飭地方以勉盡
(臣)職圖報
聖恩於萬一耳緣感激下忱章疏未悉謹再繕摺恭謝
天恩謹
奏
知道了何用爾奏謝朕待爾父之恩爾如何寫得出感
激之情朕意加恩於爾父作一標榜以為天下後世之
封疆大臣勸也勉效為之
同日又
奏為恭聆
聖諭事本年正月十九日布政使(臣)常賚到粵宣傳
上諭(臣)跪聽之下仰見我
皇上天地為心無不覆載(臣)自抵粵後凡見西洋人必
宣示
聖天子恩威普被中外一體今奉
密旨(臣)益當謹記恪遵加意撫恤以仰副
皇上懷柔遠人之至意再粵東盜賊甚多實非他省可
比
聖諭盜不息民不安誠為千古至論(臣)敢不著實留心
現在將各府地方形勢何處山深箐密盜賊潛藏
何處海口港汊奸匪出没一一確查明白并令各
有司因地制宜商議作何防範消弭之法容(臣)細
加籌畫斟酌妥當另摺奏
聞謹
奏
知道了徐徐籌畫萬全善策具奏又聞人言廣州府屬
之市橋紫泥大小龍石基等村素稱盜藪比戸皆賊而
惟市橋為尤甚文武官不敢正視任其肆行彼中倘或
有一二欲出首以求自免者闔村必害其全家後雖添
設遊擊亦不過袖手旁觀竟無如之何云云此當加意
設法以消弭之不必急驟且聞粵省有數種賊船名為
鰕勾花魚嬭船之類其行甚捷賊皆乘此行刧云亦當
設法稽察嚴禁也
同日又
奏為恭繳
御批事雍正三年十二月十六日(臣)齎摺家人回署捧
到
硃批(臣)謹祗領訖今布政使(臣)常賚於本年正月十九
日到粵(臣)看其為人謹慎言語和平仰見
皇上鑒别人才毫釐不爽查廣東藩庫因告休前司朱
絳病後諸事叢脞必得才具優長之員方能清理
今幸蒙
特簡常賚補授(臣)自當凛遵
聖諭共相勉力惟以地方民生為重料理妥協庶幾不
負
聖恩委任(臣)兩人之至意為此繕摺恭繳
御批謹
奏
大凡人改換境遇而心不隨之更移者少朕但信其從
前而不敢保其向後也汝與之共事再看如少有瑕疵
據實奏聞
同日又
奏為奏請
聖裁事竊惟察吏即所以安民貪員不去百姓難安如
貪婪不法之饒平縣知縣魏沅程鄉縣知縣高彦
登重耗加𣲖之文昌縣知縣沈元滄勒索屬員之
奏惟是瓊州一府孤懸海外距省一千七百餘里耳
目難周兼之民黎雜處務須調劑得宜非有才守
兼優之員難勝其任查原任河南祥符縣以知州
管知縣事王士俊係奉
旨命(臣)帶往粵東補用之員其操守才能久荷
天恩非臣所敢擅請者為此具摺密
奏伏乞
睿鑒施行謹
奏
覽
同日又
奏為奏
聞事竊照粵省廣惠潮肇四府人烟稠集出産之米不
足供民間食用向來原藉粵西販運接濟今聞粵
西買補倉穀商販聞風裹足是以今春四府米價
比前昂貴伏查廣州省城係五方雜處戸口繁衆
需米最多商販三日不至市價即時騰貴目下西
販不來省城米價日增小民艱食(臣)仰體
皇上愛育羣黎之至意欲發銀買米減價平糶但一時
無項可動(臣)因民食起見暫借太平關税鈔贏餘
銀一萬兩委員往廣西梧州南寧等處採買米穀
今已買到數千石現在糶賣所賣之價歸補原項
其惠潮肇各府州縣倉穀雖有糶三之例因督臣
題請碾支各鎮協營兵米所餘無幾不敷平糶(臣)
思米價關係綦重無可設法只得令米貴各州縣
於糶三額數之外酌量多糶一二分以平市價早
熟之後即責令照數買補還倉因與定例未符不
敢具疏
題報為此繕摺奏
聞謹
奏
雖與定例不符因時制宜當如此通融但倉庾積貯所
關甚鉅必周詳籌畫而後舉動不可漫忽
雍正四年四月初三日廣東巡撫(臣)楊文乾謹
奏為奏
聞事竊照粵東山多田少米糧向藉粵西接濟春天雨
水過多商販稀少各府米價稍昂惟潮州府為更
甚(臣)與督(臣)孔毓珣會同商酌將隣近各縣倉穀
移多濟少撥發運往減糶以平市價今賴
皇上福庇巳於三月二十一日雨止天氣晴暖各處禾
苗悉皆滋長現在佈種可望豐登二麥已收約有
七八分民情安樂誠恐遠厪
聖懷為此具摺奏
聞謹
奏
覽奏深慰朕懷
旗兵無禮之奏料理甚屬可嘉朕深為欣悦李杕此等
行為何能勝將軍之任巳有旨命石禮哈前往更替石
禮哈實心效力明大義人也其病亦只恐太過耳廣東
駐防向日習俗不善經管源忠苟且姑容諸事廢弛非
石禮哈其他恐不能移易其舊染之俗伊到時爾與之
同心合德料理此事奏摺巳交與阿克敦帶來口諭此
摺内之諭且暫密之不可再令一人知也
同日又
奏為敬聆
聖諭勉力遵行事竊(臣)齎摺家人回署捧到(臣)奏命盜
二事一摺奉有
硃批(臣)跪讀之下惶悚無地伏念地方大患莫過於盜
賊若盜賊不除良民不能安枕地方豈能寧謐(臣)
叨荷非常
厚恩身膺封疆重寄如敢輕縱盜犯圖積陰功一萌此
念實屬大壞德行事也今奉
諭旨(臣)自當愈加勉力以期無負
皇上除盜安民之至意再查廣東省城盜賊甚多皆係
旗人兵役窩留(臣)思非編查保甲不能清理但廣
東駐防旗兵不比别處另設一城皆與民人接連
而居從前督撫亦有舉行保甲因旗兵不遵隨即
中止(臣)為地方起見不肯因循是以會同將軍及
在城文武不論兵民旗漢務必逐一編查徹底清
理省會之奸匪既清則各府州縣亦可逐漸舉行
盜風庶可少息矣為此具摺奏
聞謹
奏
此見甚好石禮哈到時與伊同心竭力為之務期實在
通行弭盜之法此為探本窮源之上策所以朕近日復
嚴飭爾等也勉為之
雍正四年四月十四日廣東巡撫(臣)楊文乾謹
奏為恭謝
天恩事竊(臣)子應琚來粵恭捧
欽賞各種克食(臣)隨出郊跪迎回署(臣)子敬述
皇上聖諭(臣)跪聽之下感激涕零恭設香案望
闕叩頭謝
恩訖伏念(臣)何人斯邀此
異數殊恩感激之深銘勒肺腑惟有凛遵
聖諭同寅協和一切公務會同商酌細心辦理諸事慎
重徐徐次第舉行益竭愚誠愈矢忠悃以仰副
聖天子委任期望之至意為此繕摺奏謝
天恩謹
奏
同寅協和四字最為要緊一著如有勢不能和心迹迥
異處不妨據實密奏斷不可匿怨於衷彼此借事巧䧟
蓋上司秉公而相協和則不肖屬員無所施其詐偽宵
小之軰往往啓釁唆挑致令上官不睦乃就中取事以
為兩倚之局久之必有一邊袒護於己以自利也此等
羣小伎倆爾等大吏若看不透致被愚弄受害甚巨即
朝中黨援亦皆由此分門立戸而生恩怨也看透此者
亦惟當年雍親王一人耳其黽勉公和屏絶私比竭力
遵奉朕諭行之久久自知其妙也勉之
同日又
奏為奏
聞事竊查粵省辦理公務從前每年用至六七萬金于
火耗内提用(臣)細查從前公務開銷銀兩之數尚
有儘可減省者是以會同督臣及各司道府公同
商酌先將公務中之可省者盡行裁減今所存必
不可少之項每年約共需銀四萬兩隨查廣東民
間置買産業推糧過割向有州縣公費一項(臣)思
此項非正項錢糧合計通省約有二萬餘兩可提
作公用又廣東奉裁衞所三十八處其屯戸錢糧
火耗每年約有萬餘兩今既歸併州縣徵收此項
亦可提作公用兩項合計約略可為辦理公務之
用似無庸再藉於火耗矣又各官養廉一頂州縣
徵收火耗每兩定於加一其實連戥頭并封積零
合算每兩原有一錢三四分不等今止令解司平
頭三分實存州縣尚有加一外有部議捐修戰船
約去一二分按察司及道府廳員今酌定幫助養
廉之費令州縣各自繳送約再去二三分是州縣
每兩約實存五六分儘足養廉其解司平頭粵東
每年額徵銀一百餘萬兩每兩三分約共三萬一
千餘兩内除每兩三釐為布政司衙門首領庫役
人等養廉餘銀督撫藩司均分為養廉之費各得
銀九千餘兩俱可足用至於屬員餽送(臣)槩不敢
沾染即通省各官凡屬員餽送禮節等項亦盡皆
嚴禁如此則上司不索於州縣州縣不索於百姓
庶幾民困少甦矣謹將應用公費及養廉各細數
另行開列繕摺密
奏伏乞
皇上睿鑒謹
奏
但務得中為是若暫邀一時之名使將來至於難措非
善舉也民情亦不可令至驕慢屬員亦不可令至窘乏
天下事惟貴一平所以古人有平治天下之語若一偏
之見致遠恐泥故君子不為利不什不變法害不什不
易制似此通盤更移之舉必須徹始徹終籌畫計量妥
當而為之慎毋逞一時之興而輕舉也
同日又
奏為奏請
聖恩欽差確審事竊粵省旗厮奸棍開設米舖高價病
民擁至(臣)衙門喧鬧一事業經(臣)具摺奏
聞在案其中有無主使彼時尚未周知今據布按二司
公同審訊各供(臣)細查其情節始則鑲黃旗披甲
閻義臣等誘集無賴棍徒赴厰搶穀又打散買米
窮民并打傷監糶官員及巡檢赴(臣)衙門控訴旗
兵等即赴將軍衙門喊禀將軍傳諭令往巡撫衙
門去講伊等即至(臣)衙門喧擠及(臣)拏獲棍徒將
軍李杕隨來(臣)署令(臣)釋放(臣)未敢聽從李杕於
次日又傳理事同知汪苕文囑令求(臣)從寬完結
(臣)終不敢聽從李杕始將鈐束前營兵丁王有才
不嚴職名
反樂於地方多事李杕之處心積慮(臣)誠不解是
何意見但事關旗兵鼓衆(臣)不敢承審致啟嫌疑
伏乞
皇上欽差部院大臣來粵確審按律定擬以彰
國典如審出(臣)有不職之處仰懇
天威即將(臣)先賜罷斥治罪以為辜負
君恩怠忽民事者戒為此繕摺密
奏伏乞
睿鑒施行謹
奏
汝於此一事甚屬可嘉前巳有旨兹不復諭也
同日又
奏為奏
聞事竊查(臣)標中軍遊擊范宗堯(臣)見其為人直爽操
守亦好又因從前編查保甲妥協是以密摺保
奏在案今三月三十日旗兵棍徒至(臣)衙門喧閙(臣)
令該中軍出外傳諭見伊倉皇失措茫無主見大
非平昔光景及至旗棍擁至大堂時該中軍又潛
往將軍衙門躱避迨事後行令布政司等查詢緣
由雖據范宗堯回稱見擁入轅門者率多旗人是
以奔請將軍來轅騐看等語但因旗棍聚喧小事
奏伏乞
皇上睿鑒謹
奏
更有可笑處前據李杕摺奏云汝使范宗堯去求伊解
事朕未經批諭朕曾記范宗堯人甚精彩但恐過於聰
明耳汝如不信遲數年來見朕時面與汝看大凡聰明
人率多有此一病
同日又
奏為奏
聞事竊照粵東入春以後各處米價漸增潮郡尤甚(臣)
酌於存七穀内撥糶一二分接濟民食前經
奏明在案旋因雨水連綿米船不至而惠潮米價竟
有數日每石糶至三兩(臣)即會同督臣將各屬倉
穀移多就寡撥運糶賣又經奏
聞在案至碣石地方孤懸海外兵民稠聚需米尤急(臣)
等將惠州府倉穀前後共撥一萬七千石由海運
糶并將惠屬附近潮城之興寧長樂二縣倉穀撥
運一萬二千石赴潮州府及南澳地方平糶餘俱
就本縣存七倉穀内通融動糶所賣之價令其貯
庫悉於秋收照數買補不致虧缺幸三月二十日
以後天氣晴明現在禾苗茂長將來可望豐收日
内米價漸巳平減民情相安謹將惠潮一帶撥糶
倉穀緣由繕摺奏
聞謹
奏
相機調劑係爾等封疆大吏之專責所奏知道了地方
蓄積為第一要務刻不可忽天時難以期必百凡預之
一字當時時留意講求者也
雍正四年七月初九日廣東巡撫(臣)楊文乾謹
奏為奏
聞事竊查粵東自三月二十日以後晴雨及時穀穗堅
大目下正當早禾收穫廣州府屬收成皆有九分
十分不等其餘各府收成分數現在飛檄確查到
日另
奏外現今米價俱已平減至各屬晚禾皆已播種雨
水調勻生發暢茂豐登亦可預卜此皆仰蒙
皇上福庇之所致今將粵省廣州府屬早禾收成分數
及晚禾播種茂盛情形先行繕摺奏
聞謹
奏
但將為國為民之一誠感格
上蒼再無不響應之理總要方寸中信得及勉之至於聰
明作用虚文祈禱皆無濟於事惟以此心敬告
天地神明行久有效爾方欽服朕旨之毫髮不爽也
同日又
奏為奏繳
御批事竊(臣)齎摺家人回粵(臣)跪讀各摺
硃批周詳精切深中事機
指示如神無遠弗照(臣)謹凛奉遵行如粵東盜賊公行
紳衿富戸有懼盜資助以圖自全者(臣)自當詳慎
料理原情定罪人命事多報案殆無虚日(臣)自當
竭力詳審分别輕重除具疏
天恩允准(臣)更益加琢磨不時稽察如敢少易初心微
有不符(臣)即據實糾參今蒙
聖諭諄切惟有益加慎密留心察看斷不敢以曾經保
薦遂袒護其短姑容貽害有負
天恩謹將敬遵緣由繕摺覆奏并繳
硃批三合伏乞
皇上睿鑒謹
奏
可信者人而不可信者亦人萬不可深信人之必不負
己也不如此不可以言用人之能
聞知縣張象乾人甚去得官聲亦好如果是實即當保
題凡此等批諭具本時不必引入
同日又
奏為奏
聞事竊六月初八日原任廣州將軍李杕接到部文奉
旨石禮哈着陞補廣州將軍次日即有紅紙匿名帖粘
於將軍衙署照壁上内稱將軍奉
旨進京凡我旗營兵丁約齊往
萬夀亭抱牌保留如不能挽留兵情願去糧為農旗亦
情願棄甲回京十七日往大佛寺會議等語(臣)恐
旗兵棍徒借此聚衆生事不法隨委按察司往向
副都統等令其傳諭八旗四營兵丁各安本分倘
敢鼔衆滋事即當據實具疏參
奏(臣)復密遣兵役嚴加巡緝至期棍徒竟未敢到寺
聚集此後旗兵俱漸安靜矣七月初一日兵部侍
郎(臣)阿克敦抵粵接署將軍印務李杕即於是日
登舟七月初四日
欽差兵部侍郎(臣)塞楞額抵粵即於初六日先將原
獲各犯會同審訊因本内供出未獲之人未經提
齊現在催拏擬過初十日齋戒之期再行確審俟
審定之日即當摺
奏外謹此先行具摺奏
聞謹
奏
知道了此貼單約人之舉或係陷害李杕之作用亦未
可知為何不曾訪拏追究此軰即是生事之人也安可
令其漏網
雍正四年七月二十六日廣東巡撫(臣)楊文乾謹
奏為奏請
睿裁事竊照外省駐防八旗原為
國家股肱心膂之寄關係綦重查粵東上三旗俱係
逆藩舊人恣意妄行生事不法其性情習氣與下
五旗迥不相侔同為旗下勢如水火從前藩下人
俱不挑拔官員自原任將軍管源忠受其賄賂漸
開拔補之例甚至有
題至協領參領者伊等同氣相應上下黨庇固結莫
解難以整頓此種之人倘遇有事不特不能出力
且恐為腹心肘腋之患(臣)請
皇上密諭將軍將現今旗員中共有藩下若干員陸續
輪流送京引
見
皇上觀其人材或留京補用或調補别省移調之時凡
本員之弟男子姪以及族中之人俱令㩦帶同往
如此二三年間將藩下人員暗暗盡行移換則廣
東駐防數十年驕悍之習可以潛消默化矣是否
可行伏乞
皇上睿鑒施行謹
奏
此奏是朕亦早有所聞石禮哈實心為國人也今命伊
來廣州料必自能整理爾試觀之
同日又
奏為奏請
御批以便遵行事竊(臣)據高州府電白縣知縣周文傑
禀稱伊子周開捷原係江西袁臨協副將進京引
見蒙
聖恩補授西寧總兵并奉
諭旨爾可寫字與爾父具呈辭官來京謝恩欽此文傑
履歴雖開五十四歲實在年已六十有二精力漸
衰稟請告辭等情到(臣)伏查此事未經准有部文
據傳
旨意不敢輕信况周文傑(臣)看其精力尚未衰邁若以
年老請休事涉虚假(臣)謹繕摺密奏伏乞
皇上睿鑒批示遵行謹
奏
朕原有旨諭周開捷令伊父周文傑告老來京可也如
仍可用朕另有加恩處
同日又
奏為酌議積貯以備接濟事竊照廣東戸口繁多本
省所産之米不敷民食每藉粵西湖南販運接濟
至本省各府州縣雖有積貯常平倉穀但陸運則
山嶺間隔海運則風信靡常遇有需用欲移彼濟
此深苦輸輓維艱今春米價昂貴(臣)與司道府等
多方籌畫買穀平糶捐米賑濟并招徠商販使之
少(臣)伏讀
皇上屢次勅諭令各省預籌積貯仰見
宸謨廣運事出機先有備無患法垂千古(臣)欽遵奉行
今擬將巳裁廣州右衞舊署修改作倉(臣)與常賚
諸事竭力節省將公費餘剰銀兩買穀入倉每年
約可積穀三四萬石四五年内可積至二十萬石
則省城可無艱食之虞矣至外府州縣(臣)擇大路
總口或由陸路或由水路可通達數州縣之適中
處所不拘城市大鎮建倉貯穀如遇某州縣需用
米穀即可就近撥運朝發夕至不特脚費可省并
免海運風濤之險况每年米貴地方亦不過數處
而各州縣原有常平倉穀再加此項幫助接濟移
此就彼俱可有益矣(臣)現在查明通省應設倉厫
幾處應貯穀石若干酌定地方議定數目另行具
疏
題請外至買穀價銀查廣東落地税一項除正項之
外督撫司道以及府州縣俱有規禮今奉部文令
徹底清查盡歸公帑每年約可得數萬金可否即
以此項贏餘銀兩買穀積貯若收成豐熟則二三
年便可買足若收成歉薄則分四五年逐漸採買
俟採買數足將税課贏餘或歸司庫或解戸部另
皇上批示遵行謹
奏
覽
雍正四年八月初五日廣東巡撫(臣)楊文乾謹
奏為奏
聞事本年七月二十五日據惠州府歸善縣報稱七月
十七日起至二十日止颶風暴雨二十一二兩日
水漲浸入城内房屋墻垣有被淹坍倒窪地晚禾
亦被淹浸等語附近惠州之博羅增城東莞等縣
亦報發水(臣)聞報即行令該府吳騫查看情形賑
恤被水窮民去後今據禀稱二十三日以後水勢
漸已消退並無傷損人口其被淹田禾尚可補插
等語(臣)隨飛行將被水窮民設法捐賑不使失所
并勸諭及時補種田禾無誤冬收外(臣)查惠屬一
帶因河道窄狹水流遲緩是以每遇驟雨便至湧
漲今年水勢頗大然隨漲隨消幸不為害至廣州
府之南海三水及肇慶府之高要高明四會等處
上年被水各縣俱有圍基今年至七月間粵西水
發(臣)預先分委官員備料搶築是以雖有衝决即
時修復無碍田廬合并聲明謹
奏
此雖係沿海常有之事若可以用人力預防得不致為
害究當圖維一勞永逸之策徐徐籌畫為之
雍正四年十月二十一日廣東巡撫(臣)楊文乾謹
奏為遵
旨保送千總事竊(臣)接准部咨欽奉
上諭令(臣)保送千總一員如千總不得其人准於把總
兵丁内挑選即補放千總保送欽此(臣)因現在千把
總内不得其人謹遵
旨通營挑選今挑得兵丁郭公漢一名弓馬嫻熟人材
壯健隨補放千總除另疏具
題并給咨令其赴部引
見外合將緣由據實奏
聞謹
奏
俟其到京引見時酌定朕原欲得出色人材若並無軍
功超卓之資不過弓馬嫻熟人材壯健從陜西調取來
京武科進士可用者甚多引見之後似此等中材仍發
回爾本省留用耳
同日又
奏為奏
聞事竊照粵省歸善博羅東莞增城等縣於七月間被
水禾稻尚可補插等情(臣)經具摺
奏明在案八月初間晚禾正在長發不意十七至二
十等日大雨如注以致近山沿海之數縣復被水
浸雖水勢比七月間減小尺餘但時過白露禾稻
難以再插恐致成災業巳據實具疏
題報除委員分往勘明果否成災及輕重分數另
題外至此數縣之高阜地方及通省各府州縣(臣)復
遣員細查田禾俱極茂盛冬收約有八九分誠恐
上厪
聖心謹繕摺奏
聞伏乞
睿鑒謹
奏
因廣東民食維艱朕甚為繫念現命廷議資助之策尚
未覆到今覽汝此奏通省田禾茂盛朕深為慰悦
同日又
奏為據實陳明事本年九月初三日候選同知奉
旨發粵題補之黃文煒到粵宣傳
上諭(臣)跪聆之下不覺愧感交集惟有敬謹銘心凡遇
一切政務必輾轉籌畫求一當字然後見諸施行
百餘兩為數無幾但伊積欠債負甚多日受催廹
而二參限期將滿又恐易結不結處分因用刀抹
李濱抹頸壞官還債無日相率捏傳殷邦翰刻薄
巡撫急躁等語今蒙
皇上垂訓(臣)是以備細直陳若有一字欺隱自難逃
給咨令其赴京引
見伏乞
報效如不實心圖報即治以負
恩之罪為此繕摺具奏伏乞
睿鑒謹
奏
覽
雍正四年十一月十四日廣東巡撫(臣)楊文乾謹
奏為奏請
睿裁事竊照惠州府知府吳騫因海豐縣盜案承審遲
延覆參限滿經(臣)照例
題參部議革職奉
旨依議員缺即將奉
旨命往粵東題用知府之楊以寧
題補在案查吳騫操守頗潔居官謹慎在知府中亦
屬廉謹自好之員其承審盜案實因武弁不將出
首之人解送以致難以質審定案但因再限巳滿
例應糾參(臣)不敢違例庇護而該員操守政事俱
有可取(臣)又不敢壅於
上聞有負
皇上慎重人才至意可否准其赴京引
見其賢否難逃
聖明洞鑒如果尚堪驅策或再令其效力(臣)未敢擅便
伏乞
睿鑒施行謹
奏
好給咨令伊赴部引見將此摺封固交與伊帶來呈進
同日又
奏為奏繳
御批事竊(臣)奏謝(臣)子應琚宣述
聖諭一摺奉到
硃批(臣)跪讀再三恍如面聆
天語
聖訓精詳(臣)惟有時時凛奉將黽勉公和屏絶私比八
字敬錄懸掛朝夕瞻仰永久遵行又奏糾參岳綸
等各員保奏王士俊請補瓊州知府一摺恭蒙
硃批祗領之下仰見
皇上天地為心恩威並濟(臣)惟有仰體
宸衷秉
國法以重名器存忠厚以育人材期於至當而巳又
奏電白縣知縣周文傑應否以年老告休具疏題
請一摺恭蒙
硃批(臣)謹遵奉知會周文傑令其具文告休容俟詳到
具
題所有奉到
御批謹一併恭繳伏乞
皇上睿鑒謹
奏
知道了巡撫之任統率闔省時刻以不被人欺四字置
之目前大有益處
同日又
奏為奏覆事竊(臣)前回奏布政使(臣)常賚一摺恭蒙
硃批(臣)祗領欽遵查常賚自到粵迄今將及一載(臣)時
刻留心訪察其為人謹慎待人和平錢糧出入並
無苟且操守亦屬廉潔雖向後此心有無更移誠
如
聖諭未敢輕保但就其抵任以來實未有瑕疵可以指
摘除遵
旨不時細看少有瑕疵立即據實奏
聞所有常賚現在居官情形合先密
奏伏乞
皇上睿鑒謹
奏
看其光景甚好恐粵省留伊不住矣
同日又
奏為奏
聞事竊照新任廣州將軍(臣)石禮哈已於十一月初九
日抵任署將軍(臣)阿克敦於十二日自省起程前
往肇慶署理兩廣總督印務擬於十六日抵肇接
印聞督(臣)孔毓珣即於十六日交印起程理合奏
聞謹
奏
知道了石禮哈實心與朕效力之人乃少年中希見者
當與之和衷共相懋勉
雍正四年十一月二十四日廣東巡撫(臣)楊文乾
謹
奏為老戸改立的名行之有效事竊照粵東民間納
糧俱用老戸一事(臣)已於上年十二月内
奏明在案今據各屬申報或因墾買過割之際就其
本名註入冊内或就其赴縣完糧時問明辦糧之
人的名登於原冊老戸之下在百姓初時不知原
委及改註數戸之後深知分立的名則己身完賦
之後他人未完者不致干連催擾而就糧管業界
址分明不致有詭寄飛灑諸弊咸稱盡善盡美萬
世無弊之良法俱爭先開報約一二年後通省各
屬可以改註全完矣至丁銀一項從前丁銀地糧
原係各辦自康熙五十年審定之後奉
聖祖仁皇帝諭旨不復加額是以粵東各屬丁隨糧辦者
已有十之四五其餘未隨糧轉者(臣)巳令布政司
并各府州縣將丁銀盡行歸入地糧之内併項輸
納永免無糧徵丁之累貧苦小民感頌浩蕩
皇恩歡欣載道矣為此具摺奏
聞謹
奏
覽所奏深慰朕懷
同日又
奏為覆奏事竊(臣)齎摺家人回粵捧到(臣)奏保舉人
才一摺恭奉
硃批(臣)捧讀之下仰見
皇上至聖至明無微不照(臣)謹凛奉遵行查張象乾原
係惠州府和平縣知縣(臣)抵任以來見其辦事有
才但性情舉動頗覺狂妄乖張向與文武同寅及
該管知府多參差不和必須磨礪方能有成查廣
州府香山縣原係應調之缺素稱難治非強幹之
員不能彈壓且離省甚近(臣)可不時稽察教誡是
以四月内具疏
題請調補已經奉
旨准允該員巳赴香山新任今蒙
諭旨(臣)俟有人地相當之缺即遵照
題用今將該員為人居官之處先行繕摺覆
奏伏乞
睿鑒謹
奏
張象乾朕巳有旨用知府矣若剛方不肯混俗又當一
論朕意位居下僚敢與人不和者非徹底糊塗人必有
自信處具有氣概之屬員須防人撥弄之言全在爾等
大吏為之主持也譬如爾等封疆大臣朕若惟人言是
聽則爾等不得不務與衆取和為要著孰肯孤介自立
耶觀人之法但以其所辦之事件并其操守聲名上定
為準則方好若祗以與衆不和遂以為乖張狂妄朕不
取此論雖然仍留心試看倘有不妥處亦不可迎合朕
意而不奏聞
同日又
奏為覆奏事竊(臣)二月内回奏消弭盜賊一摺奉到
硃批(臣)即欽遵奉行除鰕勾艇等違式賊船巳經查禁
拆毁外其盜藪賊巢(臣)責令州縣印官力行保甲
設法巡防并遴選捕巡等官分往各要緊村落山
洞設法搜擒誘令投首並着同族之人據實首報
以冀漸次消弭不敢急驟惟是粵東從前地方官
必放火傷人及數十人之盜案始行通報其餘概
不通詳上司又將案情略輕者留為外結是以歴
查疎防參案似覺寥寥而被刦者實巳不可勝數
(臣)嚴飭各州縣凡有地方被盜無論案之大小不
許一件隱瞞務必即時通報本年自正月至今通
計據報有八十五案内督臣巳參疎防者四十八
件其餘限期未滿督臣尚未
題參(臣)復細查通省民間失盜實數較之往年約已
減少十分之二三此皆敬凜
皇上宸謨指授除盜安民之所致也為此繕摺奏
聞恭繳
御批謹
奏
凡事只一真字好應如是各令其通報也
同日又
奏為遠洋遣員朝
賀恭報起程日期事竊西洋國王聞
聖天子新登大寶專遣親信内員麥德樂恭齎方物遠
來朝
賀先經具疏
題報在案今麥德樂擇於十一月十六日自粵起程
(臣)照例給與勘合但定例勘合内所填止有二十
餘人因麥德樂所齎方物甚多跟隨共四五十人
(臣)於勘合外另支公費銀一千兩給為盤費并遣
員伴送赴京為此繕摺奏
聞謹
奏
此事爾等所辦稍欠允協巳差官往迎矣所奏知道了
雍正四年十二月十八日廣東巡撫(臣)楊文乾謹
奏為奏
聞事竊照粵東今年早收豐熟兼以粵西販米頻來自
六月以後米價平減近因粵西買補倉穀禁止商
販轉運其東莞等被水各縣又赴省城搬糴而米
行射利之徒藉端昂其價值是以十一月間每米
一石賣至一兩七錢潮州亦賣至二兩以外(臣)思
米價驟長小民便難糴買所有奉
旨准撥粵西倉穀三十萬石大約明歲三月間方能有
穀運到再從前
題准將惠州府五萬石榖價撥令潮州府買穀存貯
亦因價貴未買(臣)思廣潮二府均關緊要酌撥接
濟不可刻緩除一面移咨粵西撫臣不可遏糴外
伏查各府惟高雷廉為産米之區三府各屬現貯
倉穀三十餘萬石彼處米價平賤無庸糶賣且年
久恐致霉朽若暫為撥用發價買補亦屬甚易(臣)
隨酌撥高州府倉穀七萬石雷廉二府各三萬石
委員押運將八萬石貯於廣州省城將五萬石貯
於潮州以備糶濟即將廣州府倉今春平糶穀價
惠州撥解潮州穀價照依時價發交高雷廉三府
令其照數買補還倉(臣)撥運之文甫發米行人等
并積糧之家聞之即不敢閉糶市價頓減俟高州
等府之穀運到并粵西倉穀運送前來自當日減
一日市價平而小民無艱食之虞矣為此繕摺奏
聞謹
奏
雖云因撥運而米價頓減但平糶之舉必看地方情形
察訪本處富戸積蓄及倉廩中存貯之多寡熟籌得當
方可舉行不可性急輕舉止圖價平取快一時倘遇緊
要之際積貯巳至空虚所關甚巨設負販小人軰探知
爾意欲求平糶但齊行長價數日即可遂其願矣以有
盡之倉糧何能應無厭之懇求果倉糧有餘原係善政
何妨轉移若不能接續買補慎毋輕動總之爾等大吏
必胸存遠大長久之謀斟酌輕重緩急之機無過不及
適中合宜方不忝封疆重寄至於米價因平糶而減係
自然之理亦非竒特之籌策也凡百不可為目下小利
高興於一時事事當詳慎為之
同日又
奏為秋審緩決人犯密奏請
旨以廣
皇恩事本年十二月初六日(臣)接准部咨奉到
皇上欽恤刑獄
諭旨(臣)隨通行各屬現在凛奉遵行以仰副
聖心伏惟我
皇上天地為心恩被萬物而慮囚決獄更復哀矜慎重
其蒙
特恩寬宥者不知凡幾八月内大沛
恩綸將保辜五日外殞命之案何純恭等一百一十七
名從寬追埋釋放今年秋審情實人犯又奉
特旨停決雖堯之三宥湯之開網無逾於此(臣)仰體
聖慈因思秋審案内有緩決人犯一項為數最多論其
情罪雖非可矜而亦不至於情實所以一次緩決
之後逐年皆擬監候有歴五六年始改可矜者有
歴十餘年尚未減等者此項人犯在獄日久懦弱
者或因衣食不繼或因疾病纏綿歴年久遠遂化
獄燐殊覺有負
聖主好生之至意至於狡黠者與獄吏禁卒狎習串通
魚肉新犯名曰牢頭竟成獄中之蠧並無改悔之
心且伊等在監情熟越獄逃監等事亦由此種人
犯倡率所致(臣)愚以為除秋審緩決一兩次者仍
行監禁再行詳審外其已經三次緩決者可否槩
予減等發邊遠為民如此則瘐斃之慘可免而犯
少獄清易於防範并可免越獄逃監之慮矣但此
法外施
恩出自
聖裁非臣子所敢擅請者為此繕摺密奏如果可行伏
乞
皇上睿鑒謹
奏
此所奏斷乎不可身為封疆大吏切勿崇尚婦人之仁
犯人中如有不知改悔公然為牢頭為獄中之蠧者當
題請改其緩決仍從重議則可今日之予以緩決者皆
朕姑息之恩令其苟延性命之軰實無有可寬者在内
也朕甚不取汝此奏且恐汝務小而遺大寬嚴不得其
宜朕甚憂之大凡應嚴者既不能嚴則應寬者亦必不
能寬寬嚴失宜則賞罰顛倒賞罰顛倒則吏治何有凖
繩也誠欲積陰功為子孫造福惟有一秉赤衷為國家
旌善懲惡當於此求之若枉國法以宥人乃損陰功殃
及子孫之心行有何福可造耶總緣中下之材居多識
見通達者少率皆不究根本不權輕重被世俗小知小
見朦蔽己靈方云造福不知巳種無窮罪業方謂有利
不知大害已隨及至通盤大錯尚不悟已罪之由來反
怨
上天辜負好心之人殊不知皆其自取也讀朕此諭當警
省勉為之果能以公忠血誠對越
天地神明刑所當刑即決人亦造福之事何况其他勉之
勉之
同日又
奏為遵
旨具題再行覆奏事竊(臣)前奏設法積貯并懇將落地
税贏餘買穀一摺奉到
硃批(臣)謹欽遵將十府一州之各大路總口查明可通
達數州縣之適中處所建立倉厫酌定應貯穀石
數目并將酌開捐納欵項各具疏
題報外又查廣肇兩府地勢低窪每年受西江水發
之患是以民間築有圍基以為捍禦從前皆係土
基不過為一時之計水勢猛急隨築隨坍欲圖永
遠堅固必須石工樁埽方能抵禦狂瀾然工程浩
採買運貯(臣)本應先行摺奏候奉有
批諭然後具疏但捐納一疏已遵
旨同積貯一案
題請今圍基先借支庫項亦擬於捐案彌補是以一
併具
題至於圍基受害之由(臣)巳僃查的確并將高要等
五縣圍基險衝平易逐一委勘明白及開濬盧包
口淤塞舊河修復各圍内陂塘閘竇等項詳悉具
人員協同辦理倘蒙
恩允則
聖恩浩蕩實拯億萬生民於饑溺中矣至捐納條欵因
有圍基一項需費是以於捐監之外擬添數條庶
可敷用合併聲明伏乞
睿鑒謹
奏
覽
同日又
奏為奏
聞事本年十二月初九日巳刻忽聞各旗官兵將歸德
門城門及街道木柵盡行關閉持弓挾矢戒嚴防
守人民驚惶罷市旗員禀報將軍石禮哈而石禮
哈即傳八旗官兵各帶器械圍署防護(臣)飛查緣
由因有賣柑人以柑為賭勝負不均致搶奪追趕
奔走喧嚷忽訛傳南海縣監犯越獄一語旗員遂
將城門關閉木柵封鎖官兵戒嚴(臣)即令司道等
員往將軍衙門問其閉門之故石禮哈云外邊紛
傳越獄所以如此據守堆兵獲解二人云越獄之
言即係二人所說遂將二人交送到(臣)而石禮哈
遂將城門木柵即行復開官兵散去(臣)將二犯發
交按察司嚴訊據供俱係南海縣民壯因旗兵忽
關城門伊等有防護監獄之責所以往查不知旗
兵為何將伊擒解等語(臣)思將軍(臣)石禮哈既巳
戒嚴拏獲若不將二人懲處難以完結此事因將
二犯枷責示衆又令該府遍曉舖戸居民照常安
業矣惟是粵東邊海之地省城又洋商輻輳之區
裨益矣謹
奏
待伊奏到朕自批諭以訓誨之石禮哈雖於此一事頗
欠鎮靜但其人究係好者
雍正五年正月初三日廣東巡撫(臣)楊文乾謹
奏為奏
聞事上年十二月二十六日申刻忽報番禺縣監犯越
獄(臣)隨遣標下官兵疾馳前往將軍標廣州鎮協
標兵丁亦來協拏又署廣州府胡恂親身督率兵
丁奮力擒拏查逃出犯人共三十九名當下獲回
三十四名當場拒捕殺死五名未至三更俱巳全
獲居民並無擾動除現在查明各犯案由并行按
察司確訊逃越實情照例加等問擬具疏
題報外合將越獄獲回并殺死五犯緣由先行據實
奏
聞謹
奏
越獄各犯當即擒獲殊屬可嘉觀此則日前石禮哈之
舉動又不為孟浪矣
雍正五年二月初十日廣東巡撫(臣)楊文乾謹
奏為覆奏事竊(臣)齎摺家人回粵(臣)敬謹拆閱内有
條奏瓊州事宜一摺奉有
硃批(臣)謹祗領隨將摺内各項逐一確查并遣人密訪
情由謹臚列奏
聞
一原奏稱瓊州離省窵遠每多苛派交府者名曰
府平(臣)到任之後即詳明督撫盡行革除等語(臣)
歴查卷案瓊州向有陋規康熙五十八年知府俞
存仁曾具文報稱革過府平陋規等項至知府岳
一原奏稱黎糧交納輙用重秤加倍徵收(臣)已經
禁革等語查黎人完糧向無加倍之事但黎人不
知糧賦科則俱係託人代納其代納之人或有多
納
一原奏稱瓊州土地平曠儘可開墾而居民以樹
一原奏稱瓊州生黎往往以採取梨木騷擾致使
不安其性所宜撫綏馴致等語(臣)查生黎性多獷
悍從前採取梨木香片每致騷擾生事(臣)囑令各
屬設法化導現據崖州知州程哲等詳報招到生
黎戸口(臣)已批行確查丁糧各數目俟到日另疏
題報外(臣)又飭各屬竭力撫綏寬以時日示以恩惠
則邊海生黎盡可為
聖世良民矣為此繕摺覆奏伏乞
皇上睿鑒謹
奏
覽
雍正五年三月十二日廣東巡撫(臣)楊文乾謹
奏為恭謝
天恩事竊(臣)接閱邸抄奉
上諭着准楊文乾所請給與半年之假料理伊父葬事
廣東巡撫印務着常賚署理欽此(臣)捧讀之下感激
難名涕泗交流隨恭設香案望
闕叩頭謝
恩訖伏念(臣)父畢世
寵榮皆
天恩之所
賞賚一生名節皆
聖德之所矜全及今歸土一事猶荷
睿慈俯允在(臣)父則始終戴德自必銜感於九泉而(臣)
則私願獲伸尤當圖報於百世凡此逾格遭逢實
屬古來罕覯而(臣)父子一門得邀
曠典至極莫加(臣)清夜細思愈深感惕惟有益殫忠藎
益竭駑駘不敢絲毫欺飾不敢一念懈弛以冀報
效
天恩於萬一除俟部文到日(臣)將巡撫印務交明常賚
署理具疏題報恭謝
天恩外所有(臣)感激微忱合先繕摺奏
謝謹
奏
諒汝感激之心豈此筆墨所能宣也知道了朕從來不
問人之感與怨但自信己之賞與罰耳
同日又
奏為奏
聞事竊照粵東惠潮兩府今春麥苗茂盛皆高數尺將
來豐收可以預卜惟是潮州各屬地方人多田少
又兼上年被水各縣冬間米價稍昂貧民有往高
雷廉等府就耕謀食者今聞二麥茂盛俱陸續回
籍力田亦間有未回者(臣)巳捐發盤費口糧委員
前往查其盤費不敷無力回籍者量給盤費領回
安插至粵西撥運倉穀將巳陸續裝運前來省城
米價甚平兵民安貼三月以來天氣晴和大非上
年春間光景誠恐上厪
宸衷為此繕摺奏
聞謹
奏
據奏農民歸業大慰朕懷爾等封疆之任但以勸導百
姓力田務本為要耳
雍正五年閏三月初一日廣東巡撫(臣)楊文乾謹
奏為奏
聞事竊(臣)蒙
皇上格外洪慈准(臣)所請給假半年(臣)於三月十八日
交印除具本恭謝
天恩外隨於二十二日起身路經清遠英德曲江等縣
地方見麥巳將收禾苗初插正值望雨之時幸賴
皇上福庇連日大雨(臣)親見路旁禾苗青葱百姓歡呼
誠恐上厪
聖心合將(臣)舟次所見情形具摺奏
聞謹
奏
覽奏深慰朕懷
硃批諭旨卷九上
欽定四庫全書
硃批諭旨卷九下
硃批楊文乾奏摺
雍正五年八月二十八日廣東巡撫(臣)楊文乾謹
奏為覆奏事竊(臣)蒙
皇恩准假赴京自四月十九日入覲
天顔至六月十五日
陛辭南行跪聆下與福建總督高其倬
聖諭(臣)於八月十二日抵閩即向福建督(臣)高其倬敬
謹宣示高其倬免冠叩首云倉穀不能清查屬員
不能整肅罪不容誅自此之後事事務期切實刻
刻痛改寬懦若有一毫庇護屬員一事仍循舊習
不待
皇上加誅即當自領斧鉞等語(臣)復再三勸伊加意整
上諭及高其倬回覆奏詞各緣由理合繕摺
奏覆謹
奏
覽
同日又
奏為奏
聞事竊(臣)奉
命前往閩省清查倉庫於八月十二日抵福州省城同
許容鄂彌達伊拉齊等商議先將省城府縣各倉
委員盤查其餘因撫臣印信巳送前途候常賚到
日用印行文方有憑據今常賚於八月二十二日
所助銀兩出於庫項原令設法補苴而不肖州縣
藉此任意狼籍上司因有補項不便禁止是滿保
縱放於前毛文銓徇庇於後雖高其倬到任以來
稍知歛戢而此風究未盡除其征臺官兵需用米
糧滿保將州縣倉穀動支碾米又雍正元二兩年
滿保將閩省倉穀碾米運浙糶賣後俱發給穀價
令州縣採買補倉因發價短少不敷採買是以將
原價存庫以致延捱至今此米穀虧空之所由來
也(臣)等到閩之後據布政司册報閩省内地八府
一州額貯穀一百六十六萬九千餘石除開銷各
項外應實存現穀八十八萬二千餘石虧空穀五
十三萬四千餘石虧空之中有價者四十八萬三
千餘石無價者五萬餘石除虧空之外其實存之
數果否現貯難以遽信非徹底清查不能洞知底
裏(臣)等查得八府之中其最緊要者惟福漳泉三
府今福州府有(臣)等駐劄就近委盤其漳州府(臣)
欽差郎中(臣)鄂彌達前往督察泉州府共擬委
命往候補知府劉而位署印盤查
平府盤查其建寧府倉庫共擬另行委員盤查其
餘府州擬於候補知府内委署若不敷委用即於
酌補知府同知人員内暫為委署盤查至於督撫
未參之各州縣雖云倉庫無虧但恐將本年現徵
錢糧那新掩舊亦未可定(臣)等細加斟酌必將各
員交錯調換其調換各員即委
命往之員暫署盤查本身一離原地諸弊盡露若有虧
空立即
題參究追(臣)受
恩深重刻圖報效惟有實心實力徹底盤查務期上裕
國儲下益民生以仰副
皇上委任之至意為此繕摺奏
聞伏乞
睿鑒謹
奏
料理頗好竭力為之須務言行相符為要
同日又
奏為奏請
聖裁事竊閩省州縣聞有奉
(臣)當仰遵
諭旨倘所存價銀足敷採買并素日做官好者似應少
寬期限俾其陸續買補若過限不補再行參究惟
是委員盤查一事其候補各員内或一時不能到
齊或辦事未經熟練誠恐不敷所用(臣)與常賚商
酌於原參離任倉穀巳補各員内選擇居官素好
者委其盤查或於各州縣現任佐貳中有才識出
衆者公同委查如果勤謹勝任另行具疏
題請補用是否可行伏乞
睿裁批示又閩省藩鹽二庫(臣)等應否一併盤查因未
奉
諭旨不敢擅專仰懇
聖諭以便遵行謹
奏
買足者與未買者原經虧空即屬一體豈可因其現在
買足與否而分别之耶若如此不論居官之賢否止看
地方豐歉竟論造化而已爾此請旨大謬矣果皆一概
秉公得當自然日後無事倘於中少有瞻顧徇情便今
請旨准行他日脱有參差之處較未請旨更重也朕意
無他將通省人員於此倉穀一案内查其好者概留劣
者盡去此二句乃朕之本意要在爾等秉公論人辦理
若請旨將事辦人則私端開矣朕亦難以詳悉指示總
期通盤還朕一是字或能與不能關係爾一生榮辱要
看爾之福量何如耳朕亦不得強之使然勉之勉之
朕今此論仍係爾未出京之面諭也
同日又
奏為覆奏事竊(臣)面奉下與福建布政使沈廷正
諭旨(臣)於到閩之日即向沈廷正敬謹宣示沈廷正跪
聆之下惶悚感戴免冠叩首云沈廷正受
聖訓愈加殫竭心力以期仰報
天恩等語又(臣)欽遵面奉
諭旨抵閩之日即將福建鹽驛道陳豫朋辦理鹽務如
何密問高其倬據云陳豫朋辦理鹽政以來雖尚
無敗檢之處但一切辦理率多寬泛依違未能切
實籌畫福建鹽政頭緒頗繁規模未定必得精密
繕摺覆
奏伏乞
睿鑒謹
奏
覽
雍正五年九月初九日廣東巡撫(臣)楊文乾謹
奏為恭奉
御批事本年九月初一日福建撫(臣)常賚齎到
御批常賚奏摺二件(臣)敬謹跪看所奉
硃批除廣東曲江縣&KR0552;洞地方堆有銅砂容(臣)於回粵
之日委員密往勘明并煎試的確酌定作何開煽
之法奏請
聖裁外其未參疎防盜案(臣)回任時自當將未獲賊犯
嚴催勒緝務期速獲巳獲賊犯嚴催審解(臣)親審
明白分别輕重有法所難寬者即遵例盡法處治
其原摺即交常賚齎回所有(臣)奉到
御批日期合先繕摺覆
奏伏乞
皇上睿鑒謹
奏
詳細斟酌據實摺奏應具題者即行具題
同日又
奏為據實密奏仰祈
睿鑒事竊(臣)在閩聞廣東廣南韶道林兆惠奉委採買
木料六月間差役往從化山内辦取被盜擄去十
二人拷打先放回四人令其寄信勒要規禮銀數
百兩始准回贖又聞五月間有大盜數百人商謀
行刦苦無器械遂至龍門營七子汛將器械鎗刀
盡行搬搶往各鄉村恣意肆刦失案纍纍署督(臣)
阿克敦並不具
題反勒令地方官止報十餘人又勒令審作兵丁睡
熟被賊偷械從寬批結又聞五月内高州府電白
縣山内聚有盜賊千餘人白日沿鄉刦掠竟至一
日之内連刦二十七家其練勇往追被賊捉入山
内將一人割去兩耳令其寄信不許復追又聞有
將軍標兵丁張萬良窩藏盜賊獲贓敗露署撫(臣)
常賚咨提此兵將軍(臣)石禮哈不惟不肯革糧反
令審作誣良常賚不敢執法懸案莫結以致省會
之地盜風日熾常賚署内亦被盜偷去首飾木匣
衣箱連
御賜摺匣之鑰匙俱皆失去密向石禮哈借取鑰匙開
鎻遂將此二事彼此隱匿不
奏目今百姓寢不安枕人人自危是以民間有孔督
去阿婆來盜結黨民何賴之謠紛紛傳說由粵達
閩(臣)聽聞之下不勝驚駭焦思謹繕摺密奏伏乞
皇上勅諭督(臣)孔毓珣通飭文武勒定限期嚴加緝究
則邊海要區獲享敉寧之福感沐
洪恩於靡既矣謹
奏
如此據實陳奏方是爾若身在廣東任所又未必肯如
此直達也已有密諭交新任雷州府知府甘世琦前來
面傳於爾爾其欽遵領悉
雍正五年十二月初一日廣東巡撫(臣)楊文乾等
謹
奏為閩省盤查巳竣謹合詞奏
聞仰祈
聖鑒事竊查福建通省九府一州應存監穀并官民捐
積穀共一百八十一萬五千五十石零除軍需用
去賑給災民等項又從前參出虧空穀石及臺灣
府除額徵正供粟米之外所存捐積穀石巳經委
員察盤外據布政使冊報内地八府一州共應存
貯監積穀一百六十六萬五千一百九十九石零
内未經買補穀六十二萬七千四百二十九石零
借碾兵米穀九萬三千四百六十五石零經督臣
及署撫臣查參虧空穀九千五百六十三石零實
存穀九十三萬四千七百四十一石零今據委署
各員盤查得實存數内又有虧空穀一百七十一
石零黴變穀一十二萬七千四百一十七石零盤
量折耗及碾米折算不敷穀一萬一千二百七十
石零又捏報買補今仍未買穀四千五百一十九
石零俱經另疏
題參其未買補數内(臣)等已督催買補穀一十二萬
八百一十七石零借碾兵米數内已徵米抵穀一
萬五千九百一十八石零又各虧空案内巳追完
穀二千九百五十石又新收雍正四年官民捐積
穀七百一十石零現在實貯穀九十三萬一千七
百六十石零尚未買補穀五十萬六千六百一十
一石零借碾未徵還穀七萬七千五百四十六石
零又據布政司冊報自康熙五十五年起至雍正
四年止共未完地丁等銀四十三萬四千四百八
十八兩零今據委署各官查出虧空銀一萬三百
五十七兩零并胥役侵收以及捏作民欠等項銀
兩俱經另疏
題參外其實在民欠内(臣)等巳督催完銀六萬六千
四百九十四兩零尚有歴年未完之民欠銀三十
六萬七千九百九十三兩零所有各項虧空(臣)等
現在逐一嚴查定擬勒限追賠凡有無可著追之
項俱著落毛文銓賠完又八府一州平糶存價未
買穀石(臣)等俱已勒限買補如有價值不敷所需
搬運脚費亦著落毛文銓賠補(臣)等公同定議現
在另行繕疏會
題伏候
聖裁外誠恐上厪
聖懷合將盤查情由先行會同具摺奏
聞伏乞
睿鑒再照社倉穀石收掌在民不入盤查合併聲明謹
奏
辦理殊屬清楚詳妥朕欣悦覽之
同日又
奏為邊海重地揀材宜急事竊(臣)查閩省内地八府
一州自知府同知通判以及州縣共八十員内前
後陸續
題參革職并勒令解任及改教休致各項卸事共糾
參去任五十餘員其餘除同知通判外所有倉庫
無虧做官尚好未參之縣令十餘員俱交錯調用
亦不使仍在原任致滋弊端所出各缺在先後
命往人員内(臣)與督撫布政使細加斟酌量才
題補至罣誤之員素日居官好者容(臣)於
題補各官後詳細開列另行密
奏外惟是閩省邊海重地俗悍民刁難於治理今新
補各官多係初任不能諳練若責其典守倉庫則
為有餘設遇邊海有事堪供驅策者頗難其人(臣)
受
恩深重雖非專管地方總屬公事何敢緘默不言伏乞
皇上俯念邊海要區或再將曾經熟諳民事者
命往數員交與福建督撫酌量於緊要縣缺補用庶可
收得人之效矣謹
奏
此奏可嘉之至巳有旨矣爾見諭旨時保爾必深服朕
此一出竒料理之意想也
同日又
奏為覆奏事竊(臣)欽遵面奉
上諭於抵閩之後即細查密訪福州駐防兵丁從前習
氣果甚不好自將軍(臣)蔡良到任管束頗嚴訓練
甚勤旗營官兵凡有違犯並不庇護縱容是以各
守紀律殊覺安靜至將軍(臣)蔡良(臣)看其為人謹
慎管兵嚴明操守頗好實稱將軍之任(臣)與之細
細談論見其於駐防事務實為熟練而於民情吏
治等事似不甚明晰若任地方大事恐不能稱職
謹密訪福建旗兵及將軍蔡良各緣由據實覆
奏伏乞
皇上睿鑒謹
奏
所奏甚公朕亦聞蔡良此任甚好但還欲調伊廣州尚
在未定此意不可向伊宣露凡此等預聞之事最宜慎
重否則毫無益而大有害况爾等封疆任重少不謹密
招禍更不淺也切記
同日又
奏為覆奏事竊(臣)密奉
上諭汀漳道劉燦為人到底何如爾細細物色具奏欽
此查劉燦居官操守雖好而為人粗鹵不識大體
且其才具甚屬平常汀漳道係邊海要缺非粗淺
平庸之人所能勝任至其在閩到任未久雖因耿
國祚重價賣米劉燦稽查禁止一事百姓一時感
頌其餘並無善政可稱就其才具或内地偏僻道
員或在京閒散之缺庶幾人地相宜才稱其職矣
為此據實覆
奏伏乞
皇上睿鑒謹
奏
所奏甚屬公當巳有旨矣
同日又
奏為覆奏事(臣)於初抵閩省宣傳
上諭時見高其倬羞慚悔艾無地自容(臣)已將情形具
摺奏
聞今(臣)數月以來常與高其倬談論看其居心惟知感
激
皇恩做官惟知愛惜百姓一切名譽身家皆所不顧自
奉
聖諭訓勉之後凡行一事惟恐或蹈護庇屬員及因循
舊習之愆即如通省倉庫凡有從前所知者及現
在訪聞查出者無不向(臣)等詳告并多方籌畫是
(臣)沈廷正摺内奉到
硃批(臣)自抵閩以來細看沈廷正面貌雖瘦但精神充
亦未見有困倦之態謹將(臣)所見沈廷正精神氣
色據實一併
奏覆伏乞
皇上睿鑒謹
奏
覽
同日又
奏為奏
聞事竊(臣)據郎中(臣)鄂彌達因往查漳郡倉庫回省云
漳州兵丁頗好一入泉州境見陸路提標所轄地
方營伍散漫汛守懈弛器械不堪又員外郎(臣)伊
拉齊往查泉州倉庫回省云提標兵丁抗糧成風
歴年未完錢糧提兵抗欠者甚多而且恃兵藐法
聞厦門水師提(臣)藍廷珍患病日久不離牀第標
兵探知情由遂各不守紀律等語(臣)思閩省水陸
兩提俱駐劄泉州地方原因泉郡密邇臺澎且為
省城屏障今水師提督則患病臥牀陸路提督則
寬縱廢弛海疆重地彈壓無人關係非細(臣)受
恩深重凡有所聞不敢隱匿謹具實奏
聞伏乞
皇上睿鑒謹
奏
陸路提督已用一上上好者前來矣惟水師提督實難
得人藍廷珍雖病大約不妨
雍正五年十二月二十一日廣東巡撫(臣)楊文乾
等謹
奏為奏
聞事竊照閩省州縣經徵錢糧外有溢額之項(臣)等抵
閩時嚴諭各屬據實查明開報去後已據陸續報
有銀八千餘兩米五百餘石又查有年久寺廢歸
官田租八千餘石除完納錢糧外餘充公用再查
閩省濱山環海原額地畝内間有被沙壓水衝不
能耕種人戸因之逃散以致錢糧有額無徵是以
即將此項溢額抵補完解雖屬以公完公但未經
清釐私行抵解或其中仍有贏餘未便任其侵隱
伏懇
皇上准令督撫臣會同將通省州縣凡有溢額銀米及
無徵錢糧盡行查出其溢額一項除抵補無徵外
所餘銀兩解貯司庫積有成數即於本省置買義
田每歲租息收貯在官以僃公用至寺田一項應
即作為義田其所收租息除辦賦之外亦收貯在
官以僃公用庶溢額之項不致官役侵隱而寺田
之租皆可積貯公用矣除移咨督撫二臣嚴催各
屬查報外合將查出溢額寺租情由會同繕摺奏
聞謹
奏
此事當移咨閩省督撫著伊等斟酌料理具奏
同日又
奏為覆奏事竊(臣)前奏分别限期採買倉穀一摺奉
到
硃批(臣)謹祗領伏思府廳州縣為親民之官地方安危
百姓苦樂全藉此官為轉移關係匪輕(臣)赴閩清
查自當論人辦理方於公務有益不當將事辦人
以致漸啓私端
聖明指示精詳(臣)實敬聞恍悟查閩省八府一州之中
居官不能稱職者(臣)等即就其倉庫不清糾參離
任各員内有應另補者俱令送京引
見另補其餘或係新授初到或係甫經
題補或係現今改調所有正印各缺並無舊任之員
上厪
聖懷矣謹
奏
目今雖經清查亦需後人接續料理不然仍無益也
同日又
奏為覆奏事竊(臣)於十二月十八日盤查事竣即宣
旨福建鹽驛道員缺緊要陳豫朋不勝此任著伊拉齊
補授鹽驛道陳豫朋交與福建督撫酌量於别處題
補(臣)又宣
旨伊拉齊朕亦不保其必能勝任說與高其倬常賚若
因朕所擢用包衣人員遂爾瞻徇則大誤矣着伊等
留心試用高其倬常賚俱敬謹欽遵外(臣)又欽遵面
奉
上諭自抵閩以來細看伊拉齊行事端方居心潔淨雖
外官事務未能熟練若加學習便可料理數月以
來所辦之事並無偏袒之處(臣)謹據實密奏但福
建鹽政頭緒紛繁一切諸務非細加搜查不能保
其必無隱漏况伊拉齊初任外官更非急遽所能
奏效查交盤例限兩月可否寬給限期俾其徹底
清查庶於
國課有益為此具摺奏
聞伏乞
皇上睿鑒謹
奏
巳另有旨矣高其倬自然為之斟酌
同日又
奏為奏
聞事竊(臣)遵
旨帶領
命往官員楊弘緒等赴閩隨公議將候補各員先行委
署盤查今巳告竣除將應補各縣缺之繁簡并各
員之人才辦事於疏内分别聲明具
題其知縣中之居官好者巳經另行摺
奏外謹將知府同知通判各官為人辦事詳細開明
奏
員
擬補漳州府知府潘體豐人有才幹膽量甚好但
擬補泉州府知府劉而位辦事勤謹人亦有才但
但少年可教
不服水土不時抱病
擬補福州府通判張煦才具亦好辦事勤謹為此
謹
奏
知道了
同日又
奏為奏
聞事竊查閩省州縣中民刁役玩難於治理者以侯官
縣為最(臣)等委令候補知縣梅廷謨署理該員急
公辦事不徇情面搜查弊端十分盡心而結怨招
尤亦巳十分深重誠恐久留侯邑或致被人傾害
是以(臣)將梅廷謨
題請補授南平然尚在福建究恐不能免禍伏乞
雖有提督標兵搶犯一事巳報提督未經通詳乃
因初任不諳之故(臣)為愛惜人材起見謹將實情
奏
聞又建寧府之建陽縣事繁民猾非幹練之員難勝其
任查崇安縣縣丞郭尚墉老成諳練此番盤查又
極盡力是以(臣)等公議
見郭尚墉係未經引
見又閩縣為省會首邑政務殷繁必須幹練之員方能
勝任日前(臣)等會查福寧州州同李芬辦事勤敏
公擬先委署印觀其居官奮勉實於地方有益倘
蒙
皇上准其實授庶要地收得人之效矣理合據實密奏
伏乞
睿鑒謹
奏
覽
同日又
奏為遵
旨密奏事竊(臣)欽遵面奉
密諭於抵閩之日即於罣誤各官中細加密訪緣閩省
吏治頽壞日久欲求秉公辦事並無瑕疵者不可
多得今訪有數人謹將其居官為人好處與不好
之處僃錄恭呈
御覽
計開
程光鏞原係
命往以知州補用之員該督撫
題請以知州管順昌縣事辦事有才聲名亦好因代
買前任流交倉穀三千餘石未經上倉被參原疏
聲明旋巳全完今覆盤巳報實貯業經
題請免議給咨赴京引
周偉原係邵武縣知縣百姓感激人亦老成因領
買穀石捏報實貯濫邀議敘案内准部議革職(臣)
查周偉於雍正二年
大計卓異十二月内離任進京引
見至雍正三年十二月回任而前督(臣)滿保
周鍾瑄原係郎中管臺灣縣事福建大小官員無
不稱其做官辦事實屬出衆之員自離任二年以
來日用養廉皆係臺民供給且聞伊前任諸羅縣
時教民開挖溝渠民享其利又為遠汛兵米取給
諸羅民苦輓運就營召墾給兵又移借社穀賑糶
皇上調令赴京引
見可用與否難逃
聖明洞鑒
張無咎原係泉州府知府因捏報泉防廳倉穀實
上聞謹據實
奏明伏惟
皇上睿鑒謹
奏
覽
雍正六年二月初一日廣東巡撫(臣)楊文乾謹
奏為恭報時雨事竊查粵東目下田間麥菜正需雨
澤兹於正月二十九三十兩日連得大雨遠近高
低田地盡皆霑足麥菜生發茂盛雨潤土鬆百姓
咸得盡力播種此皆仰賴
皇上福庇將來早收可以有望謹將巳得時雨緣由繕
摺奏
聞謹
奏
覽得雨情形深慰朕懷但不可少肆乃志敬之一字時
刻毋得釋諸懷抱
同日又
奏為密奏事竊查廣城内向有刁棍謝禹臣者窩賭
為非生事不法曾經從前訪拏未獲之人(臣)於上
年赴京後謝禹臣因布政使官達初任不諳鑽營
入其幕中與庫官陳成元閩人林公官等内外勾
通招搖行賄以致官達聲名甚屬不堪至官達奉
旨解任於去年十一月初四日准到部文署撫(臣)石禮
哈留其候新任交代直至十一月二十九日離任
其間二十餘日謝禹臣更恣意招攬不論事之順
逆銀之多寡槩行接收將案件逐一顛倒翻騰(臣)
回任開印視事數日内其被害及經手過付之人
紛紛向(臣)衙門具呈首告(臣)將贓明証確數呈内
之要犯謝禹臣林公官等拘到訊據林公官等咸
稱贓銀俱係官達所得等語(臣)思官達身受
皇上高厚之恩自當勉力圖報若竟如此婪贓少有人
心者必不肯為今據首告紛紛指供鑿鑿或係謝
禹臣暗地播弄官達受其欺朦或竟係官達變易
初心見利忘義俱未可知但查官達係别案巳經
解任之員應否具疏
題參將官達交與督臣質審伏乞
皇上批示遵行謹
奏
官達着革職交與該督嚴審定擬具奏該撫若有續參
案件一面題參一面移咨該督一併審明具奏該部知
道
雍正六年三月初二日廣東巡撫(臣)楊文乾謹
奏為恭報再得時雨事竊粵東耕種禾稻較之别省
更早是以有清明得雨十分收之鄉諺今於二月
十九二十兩日連得大雨二十二日又大雨竟日
高低田畝遠近霑足農夫野老咸頌
皇上聖德廣敷感召
天和之所致且米價平減黎元樂業(臣)密訪四鄉人民安
恬歌咏有年光景甚好理合奏
聞恭慰
聖懷謹
奏
深慰朕懷爾等督撫果能居心誠敬秉公為國家辦理
庶務察吏緝盜愛養百姓則
上天之垂佑賜福朕可保其必也如河南雲南二省朕實
可力保勉之勉之
同日又
奏為奏
聞事竊(臣)據(臣)衙門舍役莊耀首禀去歲九月内有内
班門子胡龍超發出署巡撫阿克敦諭帖一封令
其往虎門調取暹羅國船主到省押同允升行主
崔峻觀繳銀六百兩與王堂官胡門子收進方准
開艙起貨等語又聞暹羅國船主葉舜德番官乃
啢等口稱我們仰慕
天朝航海載米來賣被風飄流到粵遭署巡撫索去銀
兩將來國王不准開銷著落賠補關係身家性命
等語(臣)聞之不勝駭異隨發交司道等公同查訊
隨據錄報船主葉舜德等供稱去年八月載米糶
日催逼無可柰何將米賣銀六百兩交王堂官親
手收去等語訊之經手莊耀等吐供相符又據番
官乃啢等供稱葉舜德係初次來粵貿易船巳進
港無柰曲從等語(臣)思
皇上德威遐播遠方絶域重譯來
朝竭誠進
貢實為從來之所未有
皇上格外加恩何等深厚而阿克敦反向遭風之夷商
勒索規禮若傳布遐方在阿克敦之聲名固不足
惜其如我
天朝國體何(臣)再四思維即暫借公項銀六百兩令司
道公同傳齊番官番商當堂曉諭此項銀兩並非
署巡撫阿克敦所得俱係衙役家人指名勒索今
巳究出照數發還免爾等回國賠補葉舜德等感
激
皇恩歡呼載道俱稱我等仰慕
聖朝高厚今次愈加深切共皆舞躍而去(臣)謹將前後
情由據實奏
聞伏乞
睿鑒謹
奏
料理甚當可嘉之至但此事朕殊不信阿克敦有如是
理乎或係伊家人之所為亦未可定今諭阿克敦回京
便道至廣東汝必將此事根究明白奏聞此時不便明
言為此一事但諭伊詣廣州俟伊到時再傳旨審訊明
確可也
同日又
奏為奏
聞事竊(臣)據監生汪肇英呈稱於上年十月内被刦番
禺縣知縣改換報呈獲犯不監亦不追贓審究等
情(臣)隨批司提審兹據審明此案同夥七人内有
將軍標兵丁朱國用等四名旗下壯丁小衞一名
民人二名共行偷竊而將軍標各兵復糾同撫標
兵丁一名於十一月二十二日行竊寡婦沈氏家
署番禺縣知縣余祖蔭將為首之朱國用審作仇
扳釋放供出小衞不行移提現獲之犯又不嚴審
監禁至各兵雖據營文報係事前革糧旗厮係預
先迯走今審各兵俱供行竊之夜朱國用現在將
軍衙門該班各兵俱係倒提月日詳革名糧等語
詳覆前來(臣)標兵丁林朝貴名糧亦係倒提月日
詳革(臣)現在將徇情縱賊之知縣及失察兵丁為
竊之將備弁員具疏
題參外至壯丁小衞係積年慣賊現據旗員覆稱尚
縱兵行竊倒提月日革糧各官查參庶官兵知畏
奸匪潛蹤矣抑(臣)更有請者官兵糧餉俱由巡撫
衙門行司給領(臣)請嗣後凡有開除名糧即日呈
報巡撫衙門存案則倒提月日詭避處分之弊可
杜又各鎮營凡有革糧兵丁於開除之日向皆任
開除之日即押解原籍交明地方官編入里甲并
令鄉保約束庶不致流為匪𩔖矣至(臣)標中軍遊
擊丁銓生辦事勤謹營伍整頓其倒提月日詳革
兵糧據稱因將軍現署巡撫不敢與將軍標各兵
明附參但丁銓生才具可用可否從寬免議伏候
聖裁謹
奏
覽
同日又
奏為奏
聞事竊(臣)於回任之後細查去年運到粵西倉穀三十
萬石除三水縣賑濟災民穀并阿克敦常賚撥發
平糶穀又常賚與石禮哈
奏明買穀捐賑實未買穀即於粵西穀内借動煮粥
各項共動用十一萬餘石去年秋收價平未經買
還今則青黃不接米價昂貴更難採買(臣)現在與
督(臣)孔毓珣署布政使王謩設法購買其餘通省
常平倉穀内有平糶未經買補碾支兵米未經徵
補還倉等項現據各屬有報巳經徵買完足者有
報現在徵買者俱難憑信(臣)現在委官盤查并密
行確訪其雍正五年分平糶碾支之穀查明確實
准其作速徵買勒限補倉其四年以前碾糶之穀
若未經徵買捏報實貯者(臣)現在陸續
題參著落歸補即使從前
奏銷時(臣)等據結保
題之項(臣)亦不敢怙過隱飾扶同欺罔統俟查明的
實勒補完足再行奏
聞謹
奏
嚴參捏報以實倉貯甚好酌量為之若遇有才有猷之
員仍當少為從容汝二人商酌而行但須一一據實摺
奏不可絲毫隱諱將此諭亦令孔毓珣知之
今將官達初到任之奏并朕之批諭發來爾看又一人
參奏一摺亦發來與爾看尚有石禮哈常賚等之奏摺
不便發與爾看者猶多爾試想朕將汝父成全千百年
一人物不特此恩深厚汝難圖報即將汝告終養之一
道員不二年間擢至開府𩔖斯等參奏頻達朕前而未
之加罪此種保全愛護之恩非比尋常汝於夢寐中若
存有絲毫負朕之念必無善慶寧不可惜亟當勉力做
一全人以仰答朕恩至參奏雖多餘皆不足信惟此洋
行一事乃確鑿可據者更有何詞汝大謬矣汝意以為
上不關國計下不累民生巧取暗獲名實兼收殊不知
人之耳目難暪但一圖利誰肯心服汝既巧取獲利而
居清官之名屬員亦必令有巧利方可禁其婪取否則
雖令不從此干係屬員生效尤之心也至於百姓汝曾
經奏朕粵人惟利是嗜身命皆視為次既知此汝一徇
利則百姓孰肯感服聽從耶為督撫大吏者既失屬員
百姓之心而欲地方就理豈可得乎總之天下無巧事
設欲巧莫若大拙則巧在其中矣夫名實兼收之說原
言有其實而名必副之也豈有實取利而反得廉名實
行惡而反得善名實欺詐而反得忠名之理循此以求
名實兼收終必至於名實俱喪斯理一定不易愚人不
能領會每致錯解耳汝今倘不知愧悔仍思粉飾則錯
中更錯矣其他猶可如奏中云汝託進上之名將洋貨
盡收入署中撿擇天日昭然二年來汝有何希竒之物
進獻耶奚必如此之甚但令粵東一省有一人知楊文
乾購覓洋貨進上只此一句在楊文乾自問於心忍乎
汝大誤矣若不深自愧悔痛改前非必至噬臍不及矣
假若以朕之愛惜為足倚汝自料汝之才情本領較年
羹堯何如若言朕之恩重為可恃汝自思較𫝊鼐知遇
之恩又何若亟當洗滌肺腸痛自刻責方能永保朕之
眷顧慎毋謂此數人如此參奏尚不能移動上心其他
奈我何若作此想則謬之至矣從來恃恩怙寵為臣子
之大忌况朕之用人行政大公無私天下皆知即今日
如此訓諭猶欲借私以全其公也汝若執迷不悟將來
亦不過成朕之大公耳汝至彼時揮淚流涕思今日之
諭巳無及矣汝既經此一番物議即粵省一錢之利亦
不可沾染勉之慎之若稍見理不明立志不堅則朕亦
無可奈何君臣情分朕除此一篇訓諭之外餘無法矣
苐一緊要者公之一字果於百凡處盡屏私心則人人
無不起敬重之心兹令通省大員交口談過巳為負朕
若再不痛加悔艾改革更掃朕用人之顔面矣楊文乾
自思其如天理人情何再者不欺二字亦關緊要汝心
稍涉欺隱必損己之福况終必敗露何以欺為不但朕
如此留心勤於訪察之君即遇昏憒懦弱無能之主亦
斷不可欺
天地神明實昭昭不爽信得及一分增一分福信不及一
分加一分孽可不凛畏乎勉之又勉特諭
雍正六年五月初三日廣東巡撫(臣)楊文乾謹
奏為敬聆
訓諭據實陳明事竊(臣)齎摺家人回粵奉到
劾乃蒙
天恩垂鑒不即擯棄將奏摺發(臣)閱看又
俯賜
硃筆諭旨訓勉開導愛護保全之
恩至矣極矣(臣)非木石有不感悟動心痛自刻責竊念
(臣)父楊宗仁仰邀
聖主恩施得成千百年一人物(臣)以終養道員又蒙
聖主於二年之内拔至巡撫疊沐
弘慈有加無已(臣)於到任之時上念
君恩内思父志曉夜焦勞不敢少踰尺寸惟恐有負
聖天子擢用之至意玷辱(臣)父教訓之苦心凡一切陋
規禮節盡行革除此固闔省官民之所共知而亦
久在
一參之後同城將軍署撫臣以及藩臬大開宴會
設席置戲輪流作主肆行無忌經月不輟甚至官
達請阿克敦石禮哈并傳喚同城文武俱到伊衙
門赴席演戲兩三班設席五六十桌歡呼劇飲通
省官民莫不驚訝直至聞有發還糾參王士俊原
本之
恩深重斷不因伊等如此傾陷此次回粵輙變初心况
(臣)於去歲
陛見時蒙
皇上每日
召見諄諄
訓誨無所不盡迥踰常格凡稍有人心者亦知感悟且
屢蒙
恩怙
寵以為如此數人若此參劾尚不能動
皇上俯賜
垂鑒謹
奏
覽
同日又
奏為恭報三春得雨二麥豐收事竊照今歲惠潮二
府大麥小麥盡皆十分收成夏田得雨又極茂盛
廣州等府自二月起至今止每當望雨之際輙得
甘霖大沛且一經霑足之後隨即晴霽田禾易於
生發現在四野青葱暢茂早禾收成豐稔目下省
城以及各府米價俱巳平減闔省民情甚為安樂
此皆我
宸衷所有惠潮二麥豐收各府雨水米價理合繕摺奏
聞謹
奏
深慰朕懷汝等督撫大吏果能恪遵朕訓深體朕衷殫
心辦事誠敬格
天則
天和下應雨暘時若朕可預保其必然也但須實力勉竭
一誠聰明機巧概不必用實無可用之處勉之勉之若
信不及見不透將來必致受累祗將此心對
天此身靠
天乃為人第一妙訣餘無二策汝其識之
同日又
奏為覆奏事雍正六年四月初八日廣州將軍(臣)石
禮哈將所奏連州人黃翰臣等擕眷逃赴楚省一
摺欽奉
硃批傳諭(臣)知欽此(臣)查黃翰臣等因鄧姓墳墓於上
年十一月内豎旗脇衆奔往鄰境(臣)於今年正月
間回粵聞知其事雖據報巳經押回但為首四犯
未經就獲(臣)隨嚴飭查拏務獲去後兹巳據報黃
翰臣等為首四名均巳拏獲隨經發審嚴究但查
黃姓族大丁多素稱強横今因爭墳細事不服官
斷豎旗脇衆捏稱冤民逃赴楚省希圖挾制官長
若不嚴加懲創恐刁悍之風不息是以知會督(臣)
孔毓珣會疏
題參在案連州地接排猺界連楚省民刁俗悍更與
别處不同其作何防範彈壓之處(臣)現在與督臣
籌畫立法另行奏
聞謹將奉到
硃批諭旨緣由先行覆
奏伏乞
皇上睿鑒謹
奏
所奏是須盡心徹底詳細料理不可草率從事貽累後
日又費周折也
同日又
奏為奏明事竊(臣)去年奉
旨赴閩盤查倉穀親見閩省各府州縣吏治不堪因具
密摺
奏請
皇上將曾經出仕熟諳民事者
命往數員交與福建督撫酌量補用奉
硃批巳有旨矣爾見諭旨時保爾必深服朕此一出竒
料理之意想也欽此昨(臣)准到部文奉
諭旨着各省督撫於所屬知縣内除川陜雲貴廣西每
省揀選一人務在歴任年久官員中擇謹慎老成才
猷敏練者一面具奏一面咨送閩省交與高其倬常
賚酌量於緊要縣缺補用欽此等因到(臣臣)捧讀之
下不勝歡忭之至伏思
皇上擇各省之賢能補閩省之州縣求什一於千百在
各省自不乏人聚良吏於邊方在閩省大受其益
聖主神竒妙用實出(臣)意想之外而(臣)私心悦服又百
倍於尋常之外也(臣)凜遵
諭旨於粤東州縣中擇有瓊州府陵水縣知縣冷岐暉
才猷練達實心辦事該員歴任五年雖俸滿應陞
准有部覆但似此賢員堪膺揀選(臣)巳檄催該員
到日即當咨送閩省業於本内聲明以陞銜補用
洵屬人地相宜謹
奏
覽
此番辦理雖出朕一時之權宜料汝必深為欽服也
雍正六年五月二十四日廣東巡撫(臣)楊文乾謹
奏為早禾成熟事竊廣省早收有小暑禾大暑禾二
種今小暑禾業巳成熟大暑禾現皆秀實約計收
石竟減至一兩零幾分高雷廉等府較之惠潮更
奏
覽奏欣悦但宜黽勉吏治汝等督撫有幾分吏治幾分
公忠朕可預定
上天垂賜幾分嘉應也此理朕實見之透徹勉之敬之
同日又
奏為奏請
聖裁事竊照南海縣一缺前准吏部咨稱係丁憂在外
所開之缺應聽該督撫等於試用人員内酌量委
署(臣)查南海係省會首邑旗兵駐劄事務紛繁必
須幹練之員方能治理非試用人員所能勝任今
查得福建侯官縣知縣蘇本潔從前委署晉江縣
辦事實心清查盡力(臣)巳具摺奏
聞前閱邸抄該員巳因提督標兵搶犯案内降調又原
任陜西米脂縣知縣高純勲(臣)在榆林道任内帶
往邊地賑饑委署綏德州竭力招撫盡心辦事陜
西撫(臣)圖理琛奏其平常供職奉
旨原品休致(臣)於上年
陛見時曾經具摺
奏明在案(臣)查蘇本潔高純勲才情辦事均為有用
之材遽為棄置甚屬可惜伏乞
皇上調赴引
見於此二員中
恩准以一員補授南海知縣則首邑重地得收臂指之
效矣又查福建南平縣知縣梅廷謨(臣)曾將該員
急公辦事搜查弊端結怨招尤久留閩省必致被
陷等情具摺
奏明奉
硃批賞與(臣)以粤省同知知府題請補用欽此查肇慶
惠州二府現在出缺均係緊要况目下正當清理
倉穀之時需材更急仰懇
皇上俯准將梅廷謨於肇惠二府補授一缺則該員必
能感激
天恩愈加出力報效所餘一缺并祈
特簡一員來粤補用庶邊海要區咸慶得人矣為此謹
奏
肇慶惠州兩府之缺巳早有旨矣梅廷謨朕欲調來看
後再定蘇本潔高純勲爾惜此二人甚是當為國家愛
惜人材照所請調來引見時另有諭旨
同日又
奏為據實奏明事竊湖北撫(臣)馬會伯摺奏解任江
西按察使柳國勲前於湖北驛鹽道任内收受各
項陋規銀兩因(臣)從前錯誤保薦奉
旨著(臣)明白回奏(臣)接准部咨現在繕疏遵
旨明白回奏外伏思
國家以人材為重(臣)受
恩最深圖報心切自念一人之精力有限故留意人材
力為保薦使得各盡所長亦可仰酬
聖恩於萬一查(臣)數年以來所保薦者如王士俊胡恂
孫國璽黃文偉俱才守可觀足供任使其餘如樓
赴京保伊署理撫篆及(臣)離粤之後並不料理地
方政務一味徇縱又擅取關税銀一萬餘兩不但
皇上委任之至意即如柳國勲蒙
皇上由知府擢補驛鹽道實能竭力整理地方(臣)兩次
路經楚省見其辦事急公不辭勞苦捐資煮賑百
姓感激且柳國勲之祖於順治年間全家三十餘
口殉難於山西柳國勲之父於康熙年間全家五
十餘口殉難於江西每言及此事(臣)見伊涕淚交
流淋漓慷慨必欲竭力報效
朝廷期無忝其祖父忠義之志是以(臣)於
陛見時即以其居官為人之處據實陳
奏今聞其為收受各項陋規尅扣驛站銀兩被參(臣)
不勝驚駭兹巳蒙
皇上諭令湖廣督撫臣會同審理虛實自難逃
睿鑒但(臣)據柳國勲素日居官為人光景似不應有此
負
恩之事或收受陋規等項亦係以公完公未必侵吞入
己若果將此項銀兩入己則柳國勲不但深負
皇上弘慈亦且永墮伊祖父之家聲此等人留之何益
祈
皇上嚴加重處以為天下不忠不孝者戒為此繕摺密
奏伏乞
睿鑒謹
奏
朕亦不料其人竟至如此事結之後再看
同日又
奏為覆奏事竊(臣)齎摺家人回粤捧到(臣)奏報給還
暹羅國米船被勒銀兩一摺奉有
硃批除(臣)俟阿克敦到廣之日欽遵傳
旨將此事根究明白奏
聞外又(臣)前奏阿克敦常賚於署廣東巡撫任内將粵
海關銀兩帶去一摺奉
硃批行咨問二人明白回奏欽此(臣)隨欽遵行咨移詢
去後除常賚處路遠尚未覆到俟其咨覆到日具
奏外其阿克敦處巳據差役回稱不肯給發回咨只
發名帖令其領回云回咨緩緩的從塘逓上寄去
等語(臣)想阿克敦或因難以回答竟不給發回文
(臣)無憑覆
奏但查伊等帶去關税銀兩數目及繳收日期均取
有管關書辦及管理關務廣州府知府張鋗的確
憑証印文應否俟阿克敦到廣時將關税銀兩一
并傳
旨問明覆
奏(臣)未敢擅便伏乞
皇上睿鑒施行謹
奏
朕巳有旨著將二人革職俱令來粤到日將此事一併
審理具奏
同日又
奏為奏
聞事竊(臣)自閩回粵路經惠州府聞有礦徒聚挖即諭
該府縣確查去後今據報稱歸善縣之白馬山石
門仔山及永安縣之鐵嶂山俱有礦徒潛聚挖沙
雖無擾害地方但紛聚多人自應驅捕(臣)隨嚴行
該管文武帶領弁兵前往將首犯擒拏餘犯相機
驅逐不致張皇併知會督提二臣飭捕今准督提
二臣咨覆分遣將備帶兵查拏俟捕獲之日(臣)與
督臣會商懲處并作何安頓外所有捕逐礦徒緣
由先行繕摺奏
聞謹
奏
知道了孔毓珣巳奏聞矣凡遇此等事件斷不可姑息
因循而蹈隱諱之咎此等陋習所關甚重汝等封疆大
吏若稍見不透則遺害非細亟當竭力料理更宜克詳
克慎倘輕忽從事或致錯誤較之草率塞責尤其不可
者也
硃批諭旨卷九下
