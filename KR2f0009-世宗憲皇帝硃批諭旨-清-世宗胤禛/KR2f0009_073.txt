欽定四庫全書
硃批諭旨卷七十三之一
硃批王士俊奏摺
雍正六年十月初八日署理廣東布政使(臣)王士
俊謹
奏爲恭謝
天恩事竊(臣)生長邊方至愚極陋於雍正元年由庶常
蒙
皇上揀往河南補授外吏兩任牧令未效寸長雍正三
年經前任廣東撫(臣)楊文乾保奏奉
旨帶往廣東題用雍正四年蒙
特旨超陞肇高廉羅道(臣)受
恩深重惟知上報
國恩下恤民瘼凡上司同寅或喜或怒皆不顧及上
年八月内因原任藩司官達收受重役朋充之李
長茂銀一千二百五十兩濫充肇慶府黃江厰典
吏(臣)有稽查之責即詳報督撫奈署撫(臣)阿克敦
袒庇官逹欲思消弭其事恨(臣)不從計無所施聽
信解任臬司方願瑛顚倒教唆捏稱(臣)經收黃江
厰落地稅少解銀一千二百兩將(臣)糾參羈禁竊
(臣)管理黃江厰稅儘收儘解阿克敦所參少解之
稅羡(臣)早已解交前撫(臣)楊文乾收充公用在案
阿克敦亦明知(臣)非欺隱稅羡之人原欲借欺隱
稅羡大題或可聳動
聖聰并欲陷前撫(臣)楊文乾之意(臣)被參之後官達方
願瑛撥役環守百般凌虐致令深秋衣葛終日斷
餐意在滅口無證即可消弭官達婪贓之案嚴禁
七十六日(臣)自料命若懸絲萬無生路乃
皇上明同日月大沛
綸音矜恤保全仍舊供職是(臣)性命功名無非
天恩所再造嗣於本年八月十三日欽奉回京另用之
諭旨(臣)隨即領咨兼程北上九月初八日行至韶州府
曲江縣地方接奉
諭旨著(臣)署理廣東布政使印務欽此(臣)隨回至廣東
省城遵於十五日接印署事訖九月二十四日署
撫(臣)傅泰抵粤交(臣)
御頒摺匣四箇鎻匙二把并傳
諭(臣)有奏摺俱交大學士張廷玉轉奏欽此(臣)叩頭祗
皇上超拔委任之至意所有(臣)感激微忱謹先繕摺
奏謝伏乞
皇上睿鑒謹
奏
閱爾奏中有明同日月等語須知非朕之明乃
天道昭著自然之理也凡人但能幽獨無怍對
天無慚竟可坦然勿慮若輩具何伎倆豈能害人起心加
害適足以自陷其身此非一大明驗歟今汝藩司之職
不比道府表率數縣而已必將通省屬員激揚訓導兼
能顧恤方稱勝任不宜過於嚴刻百凡以和平公正處
之如在下位與同寅不睦猶可特立孤行獨盡乃職今
居通省屬員之上若不能悅服其心反令各懷怨憾則
一事不能行矣切戒使氣更勿挾恨從前縱有一二不
相協和之人當開誠勸勉容其自新遇有下愚不移者
密奏以聞候朕裁酌或調或退自有措置克遵訓諭而
行方爲不負知遇如此則君臣契合可傳爲千秋佳話
矣勉爲之
同日又
奏爲恭報米價事竊照粤東田畝一歲兩收本年自
春至夏雨暘時若早稻豐稔晚禾茂盛省城上米
每石價銀一兩二錢四分中米一兩一錢八分下
米一兩一錢二分廣州府所屬各州縣米價較賤
於省城肇慶府屬米價較賤於廣州而高州府羅
定州所屬米價又較賤於肇慶上年潮州荒歉民
食維艱今歲二麥早稻俱獲豐收夏間米價頓減
目今晚稻又熟上米每石價止一兩中米九錢五
分下米九錢惠州米價與潮州相等南雄山多田
少米價少昂上米每石一兩四錢中米下米價值
遞減南雄所屬之始興縣密邇韶州府上米每石
價止一兩二錢中米一兩一錢下米九錢七八分
韶屬米價又漸減於始興至瓊雷廉三府米價更
減於他郡目今雷屬上米每石九錢中米八錢五
分下米七錢五分瓊屬上米九錢二分中米八錢
九分下米八錢五分廉屬上米八錢八分中米下
米價又減少海疆豐足萬姓歡呼除田禾收成分
數俟收畢另報外所有粤東現在米價謹先據實
繕摺奏
聞謹
奏
覽奏米價平減深慰朕懷
同日又
奏爲陳明倉穀事竊照廣東通省府州縣衞所原額
貯倉穀一百六十四萬三千六百餘石又廣西運
到穀三十萬石使皆實貯在倉何慮僃荒無策奈
各府州縣積習相沿或竟虧空無存或有懸價未
買其虧空者已被參追懸價者似與虧空有别故
從前督撫惟有檄催買補而已本年正月内前撫
(臣)楊文乾自閩回粤勒限催買各員業經買穀交
倉者十居七八但現今尚有雖已買足而未運入
倉者有奉文平糶而未及買補者有碾支兵米而
尚未徵還者必須逐一查明方免捏飾虧短之弊
今值晚稻豐收之際(臣)一面飭令上緊買補一面
委員逐項盤查俟查明之後如尚有實在虧空詳
請督撫
題參已買未運者令其即速交倉碾支兵米拖欠在
民者令其即速徵補務使倉儲充盈必不敢縱容
缺少合先繕摺
奏明伏乞
皇上睿鑒謹
奏
從容次第爲之不必太驟將眞實情形直陳無隱最爲
要務
同日又
奏爲奏明短少解部銀兩事竊照錢糧解部兊交分
毫不容虧缺既因短少催補自應按數全完(臣)蒙
特旨署理廣東布政使印務細查舊卷有歴任正署藩
司並不造入交代冊内者一件付催短少銀兩事
雍正四年六月十六日戶部咨稱管解京餉三次
差官常三書短少銀六千九百六十八兩四次差
官汪苕文短少銀四千八百兩催令解部等因屢
經戶部咨催皆以正署各司疊相交代致未起解
咨覆在案(臣)查歷任正署各司並未將前項銀兩
補解現今亦無毫釐貯庫因喚庫吏細詢情由乃
知雍正二年以前解部錢糧兌平短少奉部行催
之後即將通省俸工抵補是以隨欠隨完迨奉
旨俸工槩不捐扣而三次四次短平銀兩竟無著落前
司常賚議將火耗扣解查粤東丁地錢糧解交藩
庫者每年不滿一百萬兩向經督撫議定每兩扣
火耗四分令各州縣解貯藩庫以充一切公用無
如通省公事甚多本年解到之火耗尚不足辦本
年之公事欲其補解三次四次短平銀兩勢必不
能况歷任正署藩司惟王謩未曾收受陋規如圖
理琛朱絳方願瑛常賚官逹除飬廉之外所得陋
規甚多伊等在任時絶不以短少部帑爲念第以
正署各司疊相交代致未起解爲詞支飾拖延則
正署各司交代朦混已見一斑(臣)現在詳明督撫
題請著落圖理琛朱絳方願瑛常賚官達分賠解部
併藩庫此外有無未清之項俟(臣)徹底盤查另行
奏
聞謹
奏
所奏是應如此秉公辦理以爲漫不清查完補者之戒
雍正六年十一月十五日署理廣東布政使(臣)王
士俊謹
奏爲恭報豐收事竊照廣東今歲早稻登場咸稱大
有秋冬雨暘時若晚稻又盡豐收(臣)細查各府州
所屬收成俱有七八九分以及十分不等各處米
價每石自六錢七八分至一兩二錢五分不等(臣)
抵粤三年目睹收穫之豐熟米價之平減實惟今
歲爲獨異四野盈寧萬民樂業當此穀價甚賤之
時嚴催各屬及早買運交倉俾無升斗虧欠是又
(臣)所私心欣幸者耳理合繕摺奏
聞伏乞
皇上睿鑒謹
奏
覽收穫情形深慰朕懷汝等撫藩大吏但能秉公察吏
除暴安良以暢遂輿情則感召和氣嘉祥畢至朕可保
其必然也勉之勉之
同日又
奏爲奏明革除積弊事竊查廣東藩司衙門之前向
有銀匠舖四座名爲官銀匠收兌錢糧驗看成色
是以州縣錢糧解到省城先將銀桶寄頓舖内該
銀匠勾通解銀僕役私開銀桶取出足紋元寳傾
銷九八成色止留足紋元寳二錠置諸桶面該銀
匠與藩庫吏書通同一氣扣色分肥當藩司收兌
時庫吏止取桶面足紋元寳呈驗官不及察堕其
術中盡收貯庫按月給𤼵兵餉弁卒暗受其虧(臣)
訪知其弊已將官銀匠革除(臣)又聞州縣起解錢
糧之日州縣之銀匠每千兩寄給省城官銀匠銀
五兩冀免故意吹求更給解役銀一兩五錢供其
途中酒食而州縣之銀匠遂藉端需索以致納銀
之花戶受累多端(臣)經通飭州縣徧示嚴禁立法
以來里民稱便至如典吏攢典役滿請咨考職向
有督撫藩司陋規(臣)已詳明督撫禁革矣本省捐
納各員領咨赴選向有藩司陋規(臣)已面諭該員
槩免餽送矣州縣徵收錢糧紅簿送司蓋印事屬
無益兼多虚耗(臣)已詳明督撫
題請停止矣粤東未議火耗四分解充公用之前事
事派諸州縣因州縣捐解不完今猶頻檄催促一
經新舊交代纍積難清(臣)已酌定欵項詳請督撫
批免捐解矣藩司爲錢糧總滙諸弊叢生事無鉅
細(臣)惟有逐一清理屏却情面杜絶苞苴務使囊
無餘資案無留牘或少可仰報
聖恩於萬一耳所有(臣)裁革積弊理合奏
聞謹
奏
覽
不必矯廉尤戒深刻諸凡惟宜通情酌理而行過猶不
及四字常存諸胸中以自省欲速則不達一切事徐徐
循序爲之
同日又
奏爲據實奏明事本年十月十七日署撫(臣)傅泰行
知到(臣)一件欽奉
上諭事准吏部咨内閣交出奉
上諭原任廣東廵撫楊文乾係宣力封疆之大臣朕聞
其病故心甚憫惻聞阿克敦自廣西回至廣東與官
達方願瑛等懷挾私怨以楊文乾病故爲快演戲開
筵置酒稱慶又楊以寧係獲罪應行拘禁之人公然
乘轎至伊等之寓酣歌宴會無所忌憚似此凌囂薄
惡之風以大臣之摧折爲幸其存心甚屬可惡著將
阿克敦官達方願瑛楊以寧拏問嚴加拘禁交與孔
毓珣傅泰等嚴審定擬其四人名下所有各案俱著
審明加倍治罪孔毓珣身爲總督一任伊等肆意妄
行不加約束甚屬無耻若查審各案再稍有瞻徇寬
縱之處經朕察出定行從重議處欽此仰見我
皇上日月同明無遠不照
諭旨到日粤省臣民無不驚異惶悚所有阿克敦等各
案
欽差(臣)留保喀爾吉善會同督撫臣逐日審理自無寬
縱又原任羅定州知州楊廷翼被督(臣)孔毓珣糾
參詐贓一案亦經
欽差(臣)留保喀爾言善同署撫(臣)傅泰現在會審查(臣)
在肇高廉羅道任内楊廷翼於本年七月十四日
以武舉彭士望係參革署州楊以寧虛出糧票之
欵證誣捏廷翼勒索士望銀一千八百兩等情具
詳到(臣)當將原詳即批該州有無勒索彭士望銀
兩彭士望是否挾仇誣陷既經臬司提犯訊究仰
即詳明臬司聽候核奪並候據詳轉移繳(臣)隨經
據詳移明臬司在案至七月二十一日督(臣)孔毓
前奉督臣發稿補揭情由不敢欺隱理合據實
奏明伏乞
皇上睿鑒謹
奏
覽
同日又
奏爲敬陳各員賢否事竊(臣)生長邊陲倖登科目素
無交結孤立少援雍正元年奉
旨揀往河南兩任牧令雍正二年查賑浙江雍正三年
赴粤
題用凡(臣)足跡所至必採訪風俗之美惡官員之賢
否默記於心而不敢忘兹蒙
御頒摺匣容(臣)繕摺(臣)敢不將當奏之事據實
上聞伏查廣東按察使一缺命盗詞訟多於他省非精
心鹽政裁革陋規通省知府十一員瓊州府知府
宗思聖經(臣)遵
旨保舉外肇惠廉三府尚在乏員廣州府知府張鋗外
假渾厚之名内蓄苞苴之念收受州縣養廉俱索
穢蹟彰聞(臣)現在察訪俟核實詳揭請參韶州府
知府吳騫秉性廉介辦事勤敏南雄府知府王鉽
潮州府知府胡恂高州府知府葉思華皆知恪守
官箴無慚表率廣州府理猺同知陳鴻熙瓊州府
同知李達德雷州府同知馬世樞俱年力精壯才
具可觀韶州府通判陸國柱居官勤慎(臣)已詳明
督撫
題補沿海之萬州知州其餘各府同知通判皆堪循
分供職至通省州縣略有吏才者盡經調補沿海
之缺新任各員止可徐觀後效如瓊州府感恩縣
知縣業世美已陞雲南楚雄同知因
題補有人部議令葉世美赴滇候補(臣)查葉世美在
粤多年熟悉風土海豐縣缺調補乏人(臣)已詳明
督撫擬將葉世美以陞銜
(好)題補海豐洵屬駕輕就熟瓊州府崖州知州程哲已
治堪供驅使原任浙江湖州府革職知府曹掄彬
皇上睿鑒施行謹
奏
覽
同日又
奏爲奏
聞事竊人臣辦理公務自當盡心竭力毫不存私方稱
厥職今有廣南韶道林兆惠貪婪性成姦詐百出
如監修船隻則冒開物料收受養廉則勒索隨封
此皆(臣)未署布政司以前之事未便咎其已往又
如
萬年吉地需用楠木自宜敬謹採辦雍正四年十一月
内督撫檄委林兆惠採辦運送查廣州府屬之從
化縣楠木頗多產在官山不須價買惟用人工採
運遂可出河林兆惠支領藩庫正項錢糧一萬一
千三百兩先後報獲楠木九百八十五根又遣順
德縣馬寧司廵檢艾國煐向藩庫支銀三千兩指
稱從化築&KR0309;蓄水運木等費(臣)署理藩司印務錢
糧出入責任攸關林兆惠已領銀一萬四千三百
兩爲數未嘗不多採辦已歷二年爲時未嘗不久
報獲楠木九百八十五根到厰僅二百二十根捏
報情弊已露從前領過銀兩節經催取所用數目
並無隻字移覆窺林兆惠之意不過俟事竣之後
一總開銷以便侵蝕且廵道爲督緝盗賊之員上
年六月内從化縣盜賊公然搶刦林兆惠之木厰
將搶去人役勒令備銀取贖盜犯肆横寧復有廵
道在其目中則林兆惠之居官庸懦更屬顯然查
廣南韶道一缺甚屬緊要林兆惠人無才具術善
逢迎使久任海疆恐盜風日熾(臣)受
恩深重何敢隱默瞻徇理合據實奏
聞伏乞
皇上睿鑒施行謹
奏
前諭甚明林兆惠果有不法劣跡竟行具揭詳參倘或
目下得人朕即降旨更替亦未可定
同日又
奏爲密陳管見事竊查廣東通省額編匠役九千零
一十二名逓年每名應徵匠價銀四錢五分三釐
六毫共徵銀四千零八十七兩八錢八分一釐解
交司庫撥充兵餉惟是州縣徵收匠價時書吏原
差勾通匠頭藉催納匠價名色凡遇匠役之家無
不逐戶苛求百般勒詐蓋緣匠價一項逢卯止比
原差匠役並不到案是以衙蠧得肆其苛求而匠
役盡被其魚肉(臣)仰體
皇上軫惜百工之至意請照江西浙江等省之例將匠
價銀兩勻入地丁項下則積弊可除而花戶順便
輸將衆擎易舉匠役永免重累受益無窮是否可
採伏乞
皇上睿鑒施行謹
奏
此事交該部查議候奏覆有旨
同日又
奏爲奏明事竊查廣東外海内河戰船繒船艍船槳
船等項船隻每逄修造之期一切工料悉於藩庫
内支領部定價銀文武員弁公同修造歷因部價
不敷詳報督臣議令州縣派捐幫貼緣文員不諳
修造勢不得不假手於武弁奈武弁因有捐貼之
議任意需求按修造部價每百兩勒令州縣捐貼
銀六十兩及八十兩不等雍正四年三月間臣署
理瓊州府事適値修槳船六隻部價六百七十二
兩零每百兩照加六捐貼應捐貼銀四百三雨零
(臣)已將瓊郡陋規盡行裁革州縣以修船捐費無
措向(臣)商酌(臣)訪知武弁以修船爲利藪遂親詣
海口購辦工料不使同事各員少有侵漁及工竣
之日(臣)止捐貼銀二百一十五兩照應捐貼之數
已省十之四五廣東産木之地各府木價不甚懸
殊但使監造督修文武各員盡肯矢公修造一切
捐貼自可節省况現在州縣議給養廉雜派盡除
將來凢有工作等費悉支公項以公項而填私槖
尤屬不可(臣)擬將修造船隻於部價外雖應幫貼
必須從實核减之處詳明督臣果否批允尚在未
定合先繕摺
奏明伏乞
皇上睿鑒謹
奏
該部密議奏聞
雍正六年十二月初十日署理廣東布政使(臣)王
士俊謹
奏爲承審參案據實奏
聞事竊廣東前任撫(臣)楊文乾在任時摺
奏原任布政使官逹及遵
旨續參官逹婪贓各欵或係林氏等告發或係陳成元
等出首在官達得贓有據楊文乾參劾非虛已久
在
聖明洞照中矣乃自楊文乾病故之後官逹即與阿克
敦等來往潛謀詭詐百出密囑出首之陳成元等
於未經𤼵審之先同赴督臣衙門遞呈推卸於廣
州守張鋗雷州守甘士琦會審之日盡翻前署藩
司王謩署臬司尹繼善等審確之原供俱稱被糧
驛道何師儉逼勒以爲開脫官達汚衊楊文乾之
計督臣孔毓珣於本年九月内已將何師儉糾參
十一月二十四日孔毓珣同
欽差(臣)留保喀爾吉善署撫(臣)傅泰提何師儉嚴審因
其極口稱冤當堂立將何師儉上鎻押發按察司
監禁及二十七日何師儉革職部文到粤署撫(臣)
傅泰檄令按察使公元會同(臣)訊供詳觧(臣)隨同
公元會審陳成元指稱何師儉遣家人沈二勸伊
出首何師儉力辯並無其事將沈二嚴加夾訊亦
堅供不認又將何師儉逐一推究據何師儉剖白
甚明及駁詰陳成元等莫不理屈詞窮惟范禧勸
章燦出首尚屬有因然何師儉亦無恐嚇逼勒情
弊再查林公官一案前經知府張鋗等參審數次
各犯證並無供及糧驛道書辦黎永姓名茲因何
師儉被參鎻禁林公官忽改前供捏出黎永為見
證其為賄囑朋謀情甚顯露官逹欲自卸婪贓之
罪必先令陳成元等盡翻原供欲波累楊文乾必
先歸咎何師儉總以楊文乾之存歿顚倒參欵之
是非(臣)目擊官逹等隂謀翻案情形審過何師儉
並無逼勒情節理合據實繕摺奏
聞伏乞
皇上睿鑒謹
奏
爾其公正爲之朕從不預横成見於胸中論事惟凖乎
理用法惟期於平前命傅泰署撫并差留保等往粤於
陛辭時朕經僃悉訓諭伊等亦皆領會朕意斷不至為
匪黨所惑至於何師儉朕怪其與礦徒貪利甚屬負恩
其别案巳有旨矣秉公審理可也
同日又
奏為奏明礦徒情形並陳管見事竊廣東各屬山場
所在皆產銅鐵鐵爐現在開煽輸稅未奉停止惟
銅礦久經封禁但粤省田少人稠民無常業自銅
礦奉禁以來附近居民仍復羣聚偷挖在地方文
武各官視銅礦為小民衣食之地明知偷挖不行
攔阻督撫提鎮知有礦徒聚集雖檄飭官弁驅逐
無如伊等聲息甚通官弁未到之先則已另往他
處官弁既去之後旋回壠口挖砂其實礦徒究未
勅令督撫勘明各屬山場照雲南湖廣之例一體開礦
收買新鑄制錢分運各府換銀行使支放兵餉撘
國寳流通於薄海羣黎食力於銅砂是誠一舉而兩
得也或以開採銅礦疑夫役易聚難散但銅礦與
鐵厰無異今鐵厰所需夫役頗多取結互保並無
奏
粤東開採一事言之者甚衆朕殊不以為然蓋緣粤省
不比滇黔一者民俗善盜二者米穀不敷開採雖獲礦
砂之利然寒不堪衣饑不堪食而聚集數十萬不耕之
人於荒山窮谷之中其害不獨有悞農業而已也縱云
窮黎餬口資藉終非養民之上策現據金鉷亦有開礦
之請尚未議定俟試行後再降諭旨
同日又
奏為奏明事竊廣東沿海州縣共三十五缺例應於
通省現任州縣内揀選調補向因前撫(臣)楊文乾
入
覲之後奉
命赴閩署撫(臣)常賚阿克敦石禮哈接續交替以致沿
情隨將連平州知州李焞擬補崖州韶州府通判
陸國柱擬補萬州感恩縣陞任知縣葉世美留補
海豐縣西寧縣知縣薩海擬補新寧縣乳源縣知
縣王維炳擬補吳川縣平遠縣知縣劉延泰擬補
遂溪縣靈山縣知縣林榆擬補合浦縣開建縣知
縣邵成正擬補徐聞縣至南海番禺二縣現在缺
員雖非沿海之缺然附在省會尤須幹員方能勝
任(臣)因選擇英德縣知縣劉庶擬調南海縣普寧
縣知縣藍鼎元擬調番禺縣已節次詳明督撫聽
候
否無不留心稽查如雷州府知府甘士琦聞其收
取巳革陋規需索盤倉夫價(臣)恐人言未確復行
細加訪問使甘士琦果有劣蹟彰聞自不敢代為
容隱倘無確實欵證亦不敢冒昧揭參(臣)惟一秉
至公勤愼辦事以仰副
皇上愛惜人才之至意耳謹
奏
甘士琦人甚庸平前經批諭矣即使此事訪無欵證亦
一無足取非可惜之材器也
雍正七年三月初三日署理廣東布政使(臣)王士
俊謹
奏為恭謝
天恩事本年二月十五日(臣)齎摺家人回粤蒙
皇上賜(臣)
御書福字一幅哈密瓜一圓(臣)即趨至河干叩頭跪接
捧入(臣)署恭設香案謝
恩祗受訖伏念(臣)一介庸愚至微極陋乃荷
聖明擢用
寵賜遥頒敬瞻
宸翰增輝實為見所未見初識西陲異品更屬嘗所未
嘗瓜由竒種非同四月生瓜福自
異數感激靡涯敬謹繕摺奏
謝伏乞
皇上睿鑒謹
奏
覽
朕觀傅泰識見甚不妥協汝意以為何如其操守若何
居心立志若何辦事之才若何統率屬員公私明闇若
何秉公抒誠據實奏聞但須密之少不密則自貽伊戚
亦不可因係上司而曲為回護據汝所見無欺無隱奏
來
同日又
奏為恭報米價平減二麥豐盛事竊粤東天氣温和
農家播種甚早二三月間即係青黃不接之際故
每歲米價入春必貴上年雨暘時若各郡豐收現
在之糧米較諸去冬每石復減價一錢一二分不
等民無艱食人皆樂業目今大麥小麥遍野青蔥
惠潮二府種麥最多更為茂盛春末夏初悉可收
穫是皆我
皇上聖德感孚屢豐獻瑞海邦童叟共樂盈寧所有粤
東米價平減二麥豐盛情形理合繕摺奏
聞謹
奏
汝等守土之官果能公忠誠恪懋修厥職以敬迓
天庥自當頻獲嘉應也
同日又
奏為恭
進方物以展微忱事竊(臣)自雍正元年由庶吉士奉
旨揀補河南牧令迄今數載未效寸長乃蒙
皇上軫恤生全逾格超用又於常禄之外給以養廉
高厚之恩有加無已而(臣)獨無以少盡葵忱歉仄何可
言喻茲購覓粤東土產九種裝封齎
進雖些微方物未足盡(臣)至誠至敬之心
皇上宵衣旰食亦不以些微方物為輕重第(臣)六年外
吏遥隔
天顔犬馬戀
主之私愈久愈切計惟有藉此些微方物庶可展(臣)至
誠至敬之心於萬一是以不揣菲䙝跪叩
上陳伏祈
皇上睿鑒謹
奏
豈有是理朕覽奏愕然未料王士俊如此向朕展布誠
敬也荒謬不通處曷勝批諭
同日又
奏為懇
賜起運銅斤留粤就近鼓鑄事竊照粤東錢法甚壞(臣)
於上年十二月内已經繕摺奏
聞矣但鼓鑄一日不開則砂錢舊錢一日不止粤人所
置器皿等項用錫者多用銅者少自奉
零除銅價外每斤應支水脚銀三分共需水脚銀
一萬六千六百三十一兩零皆於正項開銷仰懇
皇上洪恩將雍正七年分解部銅斤留在粤東就近設
局鼓鑄以解銅水脚充為鼔鑄之費而有餘所鑄
之錢按數撘放兵餉不必拘定一成二成之數則
國寳流通於百越而砂錢舊錢隨便收買民間自不
復行使矣(臣)為錢法起見故敢冒昧陳
請伏乞
皇上睿鑒施行謹
奏
設局鼓鑄之請現交部議候旨遵行將解部銅斤即留
粤省何不經之論至於此極耶
同日又
奏為敬請開例墾荒事竊照粤東幅員遼闊生齒殷
繁奈逐末者多力田者少以致每年本省所收之
米麥不敷民食(臣)抵粤歴今四載每因公務往來
目擊各府之荒地無處不有而肇高雷廉等府為
尤甚當即僃詢父老或云不通水利小民無力開
渠或云原欲墾荒一時苦無農具此粤東之田地
所以每致抛廢而糧米時致缺乏也(臣)見現在直
隸興修水利而民有良田雲貴開墾邊疆而野無
曠土各省俱有成效粤東應亟舉行已於本年正
月詳明督撫將粤東荒地照雲貴開墾捐納項欵
其牛種等費每畝折銀一兩頃數銀數照直隸水
利營田
題請暫開事例奉督撫批令查明荒地確數然後具
題斯固督撫愼重周詳之意但抛荒之地清查匪易
必欲得其確實數目惟有日延一日年復一年任
其終歸廢棄而已伏查雲貴督(臣)鄂爾泰請開事
例亦止聲明有地可墾未嘗實指荒地幾何良以
荒地高下錯雜一時難以數計迨至無荒可墾始
有成規倘蒙
皇上洪恩將粤東准同雲貴一例開捐則不耕之土均
變膏腴歲歲加增
國課萬年開粒食之源人人力作謀生百越享盈寧
之樂矣是否可採伏乞
皇上睿鑒施行謹
奏
觀汝非請開礦即奏開捐朕甚疑之汝等大員操守為
第一要著大不法則小不廉其吏治官箴尚何可問也
愼之朕念各省荒地有願墾而力或不逮者已特旨飭
諭該督撫等動用存公銀穀查借矣其已墾未報者准
令自首免其隱匿之罪亦經頒諭通行汝但當遵照諭
旨遇願墾無力者量為資借已墾未報者實力勸首申
飭州縣有司一體奉行自有成效何得援滇黔之例而
欲另起爐竈耶粤省非如雲貴土廣人稀又係新闢苗
疆之可比此奏大不是矣
同日又
奏為恭謝
聖訓敬繳
硃批事雍正六年十二月二十八日(臣)初次齎摺家人
回粤(臣)叩捧
硃批敬謹細繹仰蒙
皇上憫(臣)愚昧無知矜憐備至
命(臣)統率屬員須激揚訓導兼能顧恤不宜過於嚴刻
跪讀再四起敬起畏刻腑銘心涕淚交下及讀至
克遵朕諭而行方為不負知遇如此則君臣契合可
爲千秋佳話之
諭旨(臣)望北瞻
天俯首搶地中心感激口不能言(臣)何人斯其堪當此
異數耶迨本年二月十五日(臣)第二次齎摺家人回粤
跪讀
硃批蒙
皇上訓(臣)滌除科甲袒護之習諸凡不必矯廉尤戒深
刻過猶不及欲速不達仰見我
皇上訓誨臣工周詳懇摯冀其溫厚和平端方正直甚
於父師之教子弟(臣)雖駑鈍亦具肺腸倘不念茲
在茲心體力行何堪復與於人數惟有凛遵
聖訓凡事詳情酌理不敢嚴刻務殫精誠整躬率屬以
期無負
知遇之
洪恩於萬一耳所有(臣)頂感下情理合繕摺奏
謝并將兩次奉到
硃批奏摺彙齊恭繳伏乞
上睿鑒謹
奏
奉朕奬許之批作嚴訓觀誡飭之旨作温諭解能如此
始能負荷朕教誨之恩若稍加奬許便肆意舞巧偶遇
誡飭即驚惶退縮斯乃糞土朽木之質何堪雕琢凡接
讀訓諭俱當返身内省有則改之無則加勉不必窺探
朕之喜怒但具一片忠誠對越
天地神明以期克盡臣節庶幾無忝厥職否則身膺守土
之責尸居表率之任寧無愧乎思之誌之
硃批諭旨卷七十三之一
欽定四庫全書
硃批諭旨卷七十三之二
硃批王士俊奏摺
雍正七年四月二十日署理廣東布政使(臣)王士
俊謹
奏爲遵
旨明白回奏事雍正七年四月初二日署撫(臣)傅泰傳
(臣)入署宣讀
皇上諭旨此吳如譯所奏四摺孔毓珣傅泰王士俊樓
儼具摺明白回奏覽吳如譯奏詞儘有不通識見卑
鄙處但粤省吏治民情至於如此在傅泰初到且不
論外如孔毓珣王士俊樓儼三人受朕格外成全委
任捫心自問當如是報朕乎能不汗顔乎乃王士俊
反有開礦之請是何意見耶嗣後若再不實心整飭
貽悞地方不但法難寬恕亦何面目立於鄂爾泰田
文鏡李衞等數人之列也朕實爲汝等愧之爲粤省
憂之奈何欽此(臣)敬聆之下戰兢悚惶跪不能起謹
就吳如譯所奏各欵逐一另摺遵
旨明白回奏外竊念(臣)一介庸愚居官絶無瞻顧前因
招怨被參蒙
皇上格外保全兼邀
擢用感切圖報奮不顧身自署理藩司以來首以澄清
吏治愛養民生爲急務訪明屬員中之有玷官箴
者俱經詳參訪知州縣内有私𣲖者痛加禁革除
姦剔弊弭盜安良現在吏皆守法奉公民悉安生
樂業(臣)所自信少可仰酬
知遇之隆者惟此實心辦事而已使果若吳如譯所奏
各摺是良民盡爲盜賊官吏無不貪婪(臣)竟同木
偶一無覺察辜負
聖恩罪已擢髮難數
皇上即不立加譴責(臣)何敢靦顔人世苟且偷生豈僅
不堪與於鄂爾泰田文鏡李衞之列亦斷不足列
於人類之中查吳如譯所奏四摺不獨原非吳如
譯確有所見聞亦並未出自吳如譯之手筆本年
皇上鑒賞用吳如譯爲督撫另行厚謝等語(臣)以吳如
譯愚不至此未之深信何意吳如譯竟將遊客之
虛詞上厪
聖明之顧慮在吳如譯輕率欺罔咎固難辭而(臣)遥隔
天顔未能遽釋
皇上焦勞之念不克分憂之罪又奚敢自恕今惟有倍
深悚惕竭盡駑駘於吏治民生益加上緊整理以
期仰副
皇上委任勉勵之
洪恩於萬一耳爲此繕摺謹
奏
覽爾所奏朕心雖覺少慰然究未能釋然而不疑也勉
爲之
同日又
奏爲陳明徵糧積弊事竊照粤東通省額徵民屯糧
米三十二萬八千五百餘石儘數支放兵糧康熙
五十四年間前撫(臣)楊琳以各屬有離鎮營窵遠
者本色難於解運共改徵折色米二萬一千餘石
將價銀散給兵丁令其自行採買
題允遵行在案其餘之米自應照額仍徵本色解放
兵糧因納戶艱於運米樂於折銀而經徵之州縣
雖借名順從民便其實别有所圖如徵米一石則
多收價銀一二錢不等又有米舖與兵丁交結勾
通包攬支放每石較諸時値多索錢餘州縣交價
於米舖兵丁即向米舖支米及米舖納價於兵丁
任其另行買食此粤東之積弊也第州縣存倉穀
石於雍正二年間經督(臣)孔毓珣
題定每年春夏二季應支兵米在於存倉糶三穀内
碾放俟秋冬徵穀還倉民力自覺寬舒倉穀可免
浥爛立法未嘗不善無如州縣貪折徵而得高浮
之價並不以倉穀紅腐關心納戶喜折徵而省解
運之勞絶不以倉穀霉浥動念且兵丁於米賤時
則欲折銀自買冀有贏餘米貴時仍欲按額支米
希圖便益止此收放糧米一事難免諸弊叢生(臣)
不敢瞻顧因循遵例嚴飭各屬春夏碾穀支放秋
冬儘數徵還并訪有番禺縣米舖黃聲知等八名
久慣私收州縣米價包攬射利已經提訊究處餘
俟次第整理爲此繕摺奏
聞謹
奏
剔除積弊可嘉之至諸凡但於公誠不欺處勉之汝非
未經訓飭初仕新進不知朕者可比朕之是非棄取可
以深信無疑復何顧慮之有
同日又
奏爲恭報二麥豐收米價日減事竊查粤東本年自
春入夏雨水調勻二麥俱收有十分之數早稻將
次種畢矣目下米價惟南雄府每石尚需銀一兩
一錢至一兩四分不等省城米價每石八錢六七
分至八錢不等惠潮肇高等府米價每石更減七
八分廉雷瓊三府米價每石七錢至六錢不等(臣)
奏
覽雨水米價情形朕懷深慰但敬愼之念毋得一時少
懈
雍正七年六月十一日署理廣東布政使(臣)王士
俊謹
奏為恭謝
聖訓敬繳
硃批事雍正七年六月初三日(臣)齎摺家人回粤奉到
硃批臣(叩)頭捧閱仰荷
綸音肫摯指示周詳自當事事實心遵行無少隕越(臣)
因愚昧無知前經僃物呈
進蒙
皇上恩賜訓誡並大學士(臣)張廷玉傳
旨嚴加申飭(臣)跪讀再四惶悚靡寧深自刻責伏念(臣)
識見淺陋愧乏寸長遭際
聖明倚任擢用(臣)清夜自思七年外吏所可藉以報
奏
請開採銅礦捐納墾荒亦止知爲地方起見何敢稍
皇上憫(臣)庸愚開(臣)茅塞自蒙
皇上訓誨一番則(臣)之識見長進一番(臣)之愧悔已極
(臣)之感激愈深理合繕摺奏謝
聖訓并將奉到
硃批奏摺恭繳伏乞
皇上睿鑒謹
奏
覽
同日又
奏爲營汛乘機搶奪密請
敕部嚴加治罪事竊查沿海設汛原以緝盜而廵海兵
弁往往乘機搶奪如雍正六年八月有福建龍溪
縣人徐榜與同伴陳貴等往噶喇吧貿易而回行
至粤東新寧縣黃茅頭海面遭風壞船廣海寨守
僃鄧成同兵丁麥興瑞等廵哨至彼撈獲銀錢私
分不報且忍視徐榜等危急不救現今起出銀番
錢一箱經(臣)具詳督撫
題參在案又有香山縣澳門番人月旺疎夏置買納
縀銀器等物往交趾貿易在瓊州府會同縣潭門
埠下□海面遭風船被打傷該汛百總文秀因何
庇官報知即駕小船四隻搬運貨物及上岸時止
交還月旺縀八疋銀器五件餘盡侵匿不吐現在
檄行瓊州府審確究追(臣)聞此等惡習凡沿海各
省在在皆然既悉情形不敢隱默理合仰請
敕部嚴定加倍治罪之條庶兵弁皆知畏懼而商船可
保無虞矣(臣)謹繕摺密
奏伏乞
皇上睿鑒施行謹
奏
此奏甚是候朕另有諭旨
同日又
奏爲恭報早稻收成米糧價値事竊粤東春夏雨水
調勻田禾茂盛第廣肇二府所屬之南海高要等
縣近河田畝俱頼圍基保護每年西省水漲時被
衝决五月二十三四等日西潦乍發水勢汪洋南
海縣屬之沙利碧岸仁亨花岡黃枝等處圍基俱
有衝塌(臣)即遣南海縣知縣劉庶迅往查勘督率
圩長鄉民堵塞今據劉庶查明西潦未𤼵之前田
禾收割將半及水退田乾之後各圍仍有收成(臣)
復加意撫恤委係勘不成災其餘各屬早稻收割
將完查通省實有九分十分之數省城米價現在
每石八錢四五分各郡之米賤於省城如潮州府
屬普寧大埔等縣米價每石止五錢三四分雷廉
等府米價每石亦止五錢以至六錢不等理合據
實奏
聞謹
奏
深慰朕懷蒙
上天優錫豐年獲如此收成當益勉吏治勸導黎元改除
囂習共效淳良以期永迓
天庥可也
同日又
奏爲遵
旨據實密覆事雍正七年六月初三日(臣)齎摺家人回
粤捧到
硃批諭旨(臣)欽遵查得署撫(臣)傅泰於雍正六年九月
二十五日署理撫篆迄今已閱八月餘矣傅泰待
(臣)甚好無所掣肘(臣)於一切公事無不開誠布公
告知傅泰請其主裁奈傅泰胸無定見毫無可否
偶有議論亦屬平平傅泰之識見久在
聖主洞鑒之中(臣)未敢以爲高明也至於屬官之禮節
陋規傅泰並未收受年底端陽止收司道食物一
二種而已惟訪聞粤海關新充書辦陳炳文范九
錫潘棟高維新柳大本五名傅泰每名各得銀三
百兩方准入冊著役有庫房書辦周瑛經手送繳
即此一端傅泰之操守(臣)未敢信其廉潔也人之
立志居心原難窺測然聽其言語觀其作爲已可
知其立志之高下居心之邪正傅泰雖才力未優
而志非卑陋雖猜疑太甚而心切公忠傅泰之立
志居心(臣)未敢以為不善也人之辦事敏鈍每視
其才具之短長傅泰性拙善忘粤東案牘繁劇未
能周知原委府州縣進見時言及錢糧但云你向
藩司說言及刑名但云你向臬司說傅泰之辦事
(臣)未敢以爲敏練也凡督撫之統率屬員自當甄
别賢否不可少存瞻顧原任廣南韶道林兆惠承
辦楠木侵冒之銀甚多督(臣)孔毓珣因林兆惠係
伊保舉之員情願代林兆惠𤼵銀五千兩交庫以
爲採運楠木之用(臣)屢次詳請參追完帑乃傅泰
竟被孔毓珣愚弄每以事關
欽工不便題明致令侵冒銀兩尚無著落其餘府州縣
有貪劣確據者經(臣)訪明詳揭已陸續糾參傅泰
未嘗不極力稽查但耳目所寄不得其人事未行
而機先露縱無不公之處却有瞻顧之形傅泰之
於屬吏(臣)未敢以爲明决也至傅泰性雖優柔人
實謹厚吏才不足而怠惰絶無緣奉
諭旨下詢(臣)斷不敢一字涉欺一毫徇隱謹據實繕摺
密爲
奏覆謹
奏
所奏傅泰之居心行事甚屬公當既然好醜相半猶可
徐觀後效如肯立志向上自日有進益若委靡不振則
漸沉於汚下矣可推誠協助莫失同舟之誼
同日又
奏爲奏
聞事竊照粤東各道員缺蒙
皇上厪念海疆
特命李可淳劉運鮒陶正中于其珣等四員來粤補用
經督撫將陶正中委署糧驛道李可淳委署廣南
聞伏乞
皇上睿鑒謹
奏
覽
雍正七年七月二十四日署理廣東布政使(臣)王
士俊謹
奏爲恭謝
聖訓敬繳
硃批事雍正七年七月十四日齎摺人回捧到
硃批(臣)即叩頭跪誦蒙
皇上訓勉僃至指示周詳(臣)銘心刻腑務期竭盡公誠
力行㒺懈查粤東人情不甚厚道風俗未敦古處
田畝之欺隱頗多富戶之慳吝更甚蒙
皇上矜憐愚昧昭示津梁
諭旨諄諄通行布告欺隱准其自首富戶勸以通融大
哉
王言如綸如綍(臣)即轉飭各屬多寫告示勸諭紳士鄉
民(臣)又恐地方遼闊告示未能逐處遍貼遵將兩
道
上諭敬謹刊刻各刷四萬張分發州縣衞所家諭戶曉
俾窮鄉僻壤無不周知以仰副
皇上立訓之至意合將奉到
硃批奏摺一併呈繳伏乞
皇上睿鑒謹
奏
多刊廣布甚好原當如此實力奉行
同日又
奏爲遵
旨密覆事(臣)齎摺人回蒙
皇上頒示廣東左翼副都統吳如譯奏摺一扣并奉
硃諭吳如譯此論據汝意見又謂何如密之少不密非
自利之道也欽此(臣)細訪粤東鹽務本籍素無殷實
商人從前聲勢赫奕之埠商半係督撫司道之奴
僕盈千累萬之資本盡屬伊主之宦囊今則從前
𤼵本行鹽之督撫司道無一在粤久將原本收回
家人星散現在之商人類皆外省之賈客多則萬
金次則數千金僅可勉力拆運無誤餉項而已至
於商人承埠必因某州某縣缺商辦課該商呈明
督臣先令預完一年之餉方准給帖挨次拆鹽商
人雖愚必不肯獨力辦課甘讓當道覇占行鹽取
利吳如譯所奏商人辦課當道行鹽之處似亦傅
會昔年督撫司道行鹽之說而非今日之實事也
粤東各埠往往乏商承認而道府州縣之親友擕
資到粤承埠認商者有之各官幕客積蓄舘金辭
幕充商者有之若輩上有禆於
國課下無害於民生商人原無一定有本即可承充
是亦情理允協無足怪者他如順德等縣屢次招
商無商承認該地方官不得不代爲運銷又有無
力運銷之州縣則由督臣撥發帑鹽官運官銷如
惠潮所屬之長樂平遠等縣是矣在封疆大吏方
且招商之不暇何致反有倚勢奪埠之事吳如譯
所奏封疆大吏倚勢奪埠之處似亦影響於官運
官銷之說而未得其確實也至於沿海之州縣漁
船出海捕魚悉買私鹽醃浸經鹽臣
題明增立漁引令漁戶買用官鹽埠商給標便於查
驗乃漁戶貪圖賤買私鹽以致官鹽壅積缺餉無
完漁戶不領官鹽情願每船一隻幫貼埠商餉銀
三錢五分及總督管理鹽政歷經嚴禁飭令漁戶
赴埠減價買鹽欲使官引多銷則正餉不致拖欠
無如私鹽價賤漁戶以幫餉甚輕若買官鹽價須
加倍故仍有赴埠領標者發給乾標作爲已買官
鹽之符劵但乾標止利於買私之漁戶而不利於
賣鹽之埠商管理鹽政者甚惡此弊亦何樂而縱
之也吳如譯所奏沿海標過山標之處事非無據
商人既在該州縣開埠賣鹽凡事仰頼州縣扶持
不得不按季餽送幣銀冀其照拂(臣)爲肇高廉羅
道時已將需索商人之封川令蔣文煒詳報於署
理布政使時復將署潮陽令藍鼎元列欵揭參督
臣與鹽法道雖節次禁革恐州縣陽奉隂違終不
能一塵不染吳如譯所奏需索規禮之處事非無
據(臣)庸愚陋劣誠樸無欺地方利弊時刻採訪倘
此中果有錮弊難破之處(臣)斷不敢代人隱諱早
已奏
聞况蒙
皇上垂詢八千里之外敢不倍加敬謹小心遵即再三
細訪僃悉情由理合據實密覆再前代作條陳賣
與吳如譯之趙之璋係浙江杭州人現爲吳如譯
欵留署中倘將來出外生事(臣)當查確訊究合併
奏
聞謹
奏
此奏甚屬公當詳明朕已僃悉情形矣曾經詢問史在
甲所奏大槩與汝相同
同日又
奏爲恭報米價事竊照粤東今歲自春夏至秋雨暘
時若通省早稻豐登米價逐日遞減現在各府米
價每石自八錢五六分以及五錢五六分不等茲
値晚稻又經種畢萬民樂業安生臣當此豐豫之
年惟有勸民益加節省仰承
天庥再上年九月(臣)初署藩篆時各屬未買之倉穀尚有
二十餘萬石今皆照數買足無虧惟有撥運西穀
三十萬石分貯粤東州縣奉
旨動用正項錢糧建造倉厫據州縣紛紛請發蓋倉銀
兩(臣)已詳明督撫按州縣工料之多寡先𤼵銀十
分之七檄飭興工建倉貯穀統俟告竣之後委員
核實報銷合併
奏明謹
奏
深慰朕懷實可慶幸之事粤東米價減至五六錢近年
以來所罕聞者當益加誠敬以仰答
上天之慈佑也
同日又
奏爲奏明稅契贏餘銀兩事竊照民間置買田房産
業例按正價每兩稅契銀三分解司充餉之數歲
有常額然常額之外類有贏餘(臣)經屢飭屬員務
將民間舊買田產匿不稅契者悉令投稅并將稅
契贏餘儘收儘解已據各州縣將雍正六年及本
年稅契贏餘銀解存司庫共有四萬八千四百四
十八兩零統俟歲底彙總詳報
月到任以來竭力清查除正項外一切雜項銀兩
分爲歸欵充公二條凡有暫不報部而將來必應
歸欵者(臣)即詳明督撫列入歸欵項下有並不報
部而將來無項可歸者(臣)悉詳明督撫列入充公
項下今存庫充公之項現有五千餘兩(臣)檄飭各
州縣查報荒地即以此存庫充公之項爲墾荒牛
種之需倘有不敷又於每兩提解火耗四分作通
省公用項内動支(臣)於錢糧出入絲毫必加詳慎
所有存庫欵項理合繕摺奏
聞謹
奏
覽
同日又
奏爲陳
請復設經歴事竊照各府之有經歴猶州縣之有吏
目典史所以僃差遣任首領原爲不可少之員凡
各省衝繁大府於經歴之外尚有知事照磨檢校
等官即簡僻小府亦皆設有經歴惟廣東通省十
府既無知事照磨檢校又將經歴一缺於康熙三
十九年盡行裁汰以致知府左右乏人事多遲滯
而收放公文惟委諸吏書之手尤爲易生弊竇似
應將粤東各府經歴一槩復設庶知府得有首領
之員經歴得供任使之責實於各府有所禆益(臣)
在粤巳久頗悉各府事宜深知經歴必不可無故
敢敬陳管見伏乞
皇上睿鑒施行謹
奏
此奏是候交部議覆後照汝所請行
同日又
奏爲密陳各鎮賢否仰祈
思瓊郡孤懸海外歷來民弱兵強全頼鎮臣加意
防範不偏不黨今施廷專一任兵丁驕悍於營伍
地方毫無禆益荷蒙
皇上於粤省各鎮之中擇一持重鎮靜者調補瓊鎮自
覺人地相宜兵民安戢(臣)爲海疆起見故敢據實
密摺奏
聞伏祈
皇上睿鑒施行謹
奏
覽
同日又
奏爲敬陳管見以廣
皇仁事竊照各官有罰俸之處分原所以懲其既往勉
其將來使之勤謹奉公無少隕越法誠善也苐官
職有崇卑俸銀有多寡其在州縣以上均有分給
養廉即議處罰俸不難措解惟佐貳雜職官卑俸
薄一經罰俸措解甚難(臣)一介庸愚僃員布政使
茲値雍正六年錢糧
奏銷之際查造册籍奈粤東縣丞吏目典史廵檢驛
丞等官從前罰俸之案甚多有在任甫及一年而
罰俸已逾三四年者其罰俸銀兩未能解繳復被
參追(臣)細訪佐貳雜職向來不無私准詞訟收受
以身試法微員各有父母妻孥必需日用衣食按
季領俸猶覺餬口艱難倘經參罰安有俸銀完解
但罰俸原有定例(臣)何敢冒請變通倘蒙
敕部止嚴罰俸之處分停其陞轉免追罰俸之銀兩贍
其食用則微員俱有實在之常禄不虞朝夕之無
資咸感
天恩於無既矣可否採擇伏乞
皇上睿鑒施行謹
奏
此奏是候朕另有諭旨
雍正七年九月十五日廣東布政使(臣)王士俊謹
奏爲恭報米價事竊照粤東天和地潤一歲兩收早
稻登場在於六七兩月晚稻刈穫常在冬間今歲
雨水調勻早稻十分豐收各屬米價逐日遞減現
在廣州之米每石價止七錢二三分至六錢六七
分不等其餘各府州所屬米價每石自六錢七分
至五錢一二分不等至於晚稻茂盛結實一二月
内可保豐收粤東近年米價未有賤如今日者此
皆我
皇上敬
天勤民
聖德感孚之所致也理合據實奏
聞伏乞
皇上睿鑒謹
奏
歲熟米賤實慰朕懷覽奏不禁以手加額際此豐亨當
益加寅畏勉竭公誠整飭吏治以敬迓
上天之垂恩錫佑
同日又
奏爲奏明粤東吏治事竊(臣)自上年九月奉
旨署理布政使及本年七月奉
旨實授以來屢蒙
諭旨深以吏治爲念(臣)凡接見郡守牧令諄切勸誡儆
劉庶署番禺令龐嶼三水令陶德燾新安令王師
旦政績綽有可觀其餘州縣亦各奉公守法爭自
濯磨而奉
旨來粤試用人員以及知縣以下試用之員孫嵃等歷
經委署縣篆尤能竭蹶辦公偶有一二不可姑容
之輩已被督撫糾參如前督(臣)孔毓珣
呂留良牌位於呂留良姦惡敗露後經臬司(臣)樓
儼訊有確據會同(臣)詳明署撫(臣)傅泰
題參在案再新任韶州府知府陳鴻熙爲廣州府理
猺同知時頗有辦事之才奈自陞授韶州知府以
後志得意滿口出大言聞於官廳内直呼督撫姓
名罔識尊卑之分(臣)又訪得陳鴻熙奉署撫臣委
管太平關稅務苛刻商民其前在順德縣知縣任
署撫經年兢兢自守爲人謹愿性亦和平(臣)遵奉
諭旨惟有與傅泰同心協力整理封疆斷不敢一念存
欺致違
多屬清苦(臣)仰體
皇上軫恤微員至意已與傅泰熟商各議給養廉通省
州縣所收田房稅銀(臣)時刻稽查自上年冬季及
本年春夏秋三季已有羡餘銀七萬兩零解存司
庫微員養廉并修理城垣補建倉厫俱可於稅羡
内支用統容詳明督撫另行
題請合並奏
聞謹
奏
覽
同日又
奏爲清查溢額錢糧以增
國課事竊照錢糧按畝徵收原屬歲有常額然於常
額之外有縉紳士庶將錢糧欺隱不報者有州縣
官吏將錢糧私收不解者縉紳士庶欺隱田地疊
奉
諭旨寬展限期准其首報(臣)遵將
諭旨刊刻印刷分布州縣遍貼村莊俾窮鄉僻壤無不
周知但通省地方遼闊伏計
諭旨分布之日已値定限將届之時愚民或恐逾限干
咎雖有欺隱之田地仍將畏縮不敢遽然呈首(臣)
懇
皇上將粤東一省隱田自首之例再寬限一年容(臣)徧
行曉諭悉令儘數報出則縉紳士庶無復有欺隱
之弊矣其官吏私收錢糧侵漁不解者皆係里民
呈報墾荒之地畝從前之州縣不行轉報私自陞
科年復一年積累溢額多者數百兩少亦數十兩
遂爲官吏所朋分而歴來之州縣每將正供已經
徵足先扣收溢額之餘銀下剰者抵作民欠之正
供在任則續徵尾欠以補解離任即指民欠以交
盤粤東錮弊相沿莫知究詰(臣)深悉原委隨即通
飭各州縣將溢額銀兩據實首報不得仍前隱匿
侵漁已據番禺香山增城順德從化東莞等縣俱
將溢額銀兩詳報前來(臣)思官吏侵蝕錢糧法固
不容寬假但事久年深官經屢易勢實難於追究
仰懇
皇上洪恩恕其已往私收之罪緩其將來數月之期統
俟各州縣陸續報到(臣)於歲底彙詳督撫
題明歸入正項一體徵解則
國課有加田糧無隱清查既力流弊自除矣合先繕
摺奏
聞伏祈
皇上睿鑒謹
奏
是彙詳督撫具疏題請候旨遵行可也
同日又
奏爲敬請添設廵道以資兼轄事竊查粤東肇高廉
羅道管轄肇高廉三府羅定一州駐劄肇慶雷瓊
道管轄雷瓊二府駐劄瓊州肇慶密邇省城原不
需道員駐劄因督臣移駐肇慶兩司俱在廣州肇
慶留一道員聽候督臣批審事件必不可少但自
肇慶以至高州水陸計十有餘日自廉州以至肇
慶步行亦需二十日幅員遼闊呼吸難通肇高廉
羅道之不能兼顧高廉其實勢所必至雷州雖爲
雷瓊道所管轄奈雷州在海之北瓊州在海之南
中隔大洋風信靡定猝有緊急公文傳遞阻滯雷
瓊道之不能兼顧雷州更屬顯而易見雷州僻處
海濱與交趾接壤爲粤東要地高州居雷廉二府
之中僅有總兵彈壓兵弁而無敵體之廵道同城
共事公務莫與咨商其勢甚孤(臣)請添設廵道一
員駐劄高州府即以高雷廉三府州縣隸其所屬
名爲高雷廉道改肇高廉羅道爲肇羅道仍駐劄
肇慶改雷瓊道爲海南道專轄瓊州則海南道鮮
海洋遥隔之虞肇羅道無鞭長不及之慮而高雷
廉道得居中馭近之宜矣抑(臣)更有請者惠潮道
駐劄潮州接連閩省山海交錯關係非輕應與添
設之高雷廉道及改設之海南道俱加兵僃道職
銜庶兼轄兵民益足壯監司之聲望協和文武自
能弭盜賊以潛蹤(臣)敬陳管見可否採擇伏乞
皇上睿鑒施行謹
奏
此奏甚是即具詳督撫會商題請可也朕意便將爾此
摺交𤼵部議自必仍以飭行該督撫查議奏覆徒致躭
延時日莫若爾徑詳督撫較爲速便
同日又
奏爲敬陳黎峝情形事雍正七年八月初四日廣東
提(臣)王紹緒遵
旨齎奏摺示(臣臣)恭設香案望
闕叩頭捧閱内有
奏請於瓊州黎人五指山開路一摺欽奉
硃批(臣)跪讀之下凜懼悚惶仰見我
皇上訓誨諄切籌畫周詳
日月照臨無微不燭(臣)於雍正四年三月署理瓊州府
篆抵任之初亦以黎人聚居境内恐有事端及細
察情形始知黎人雖極愚蠢無不感激
聖恩如花梨
貢木產自黎峝深山地方官每年採辦黎人砍木運
送奔走維勤此即奉公守法之明驗也瓊州孤懸
海外環延二千餘里其中爲五指山路徑﨑嶇四
圍約有五百餘里府屬三州十縣分列海濱瓊鎮
總兵官駐劄郡治副將統率水師遊廵海面各營
汛星羅碁布防守黎口水陸控制在在得宜黎人
或以數十家為一峝或以數家為一峝藉五指山
爲依棲之所附近州縣者為熟黎一體輸糧納課
僻處山中者為生黎力作謀生今日之熟黎何莫
非昔日之生黎則今日之生黎自必為後日之熟
黎漸摩以仁義並濟以恩威蠢爾黎人悉與平民
無異今提(臣)王紹緒奏請於五指山開路識量殊
屬淺狹夫天地之大何所不容我
皇上澤沛遐方仁覆萬物凡在海隅日出之區無不誠
心悅服况黎人近在瓊州内地伏息山間謹守法
度毫無過舉使必欲鑿山開路致令無地安身殊
非仰體
皇上民物胞與之至意也(臣)曾在瓊三月深知黎峝情
形理合據實奏
聞謹
奏
朕一覽王紹緒之奏便覺其所論不恊故發來與爾等
看閱今爾所見甚屬可嘉於情於理應如是者
雍正七年十一月初十日廣東布政使(臣)王士俊
謹
奏爲恭報收成米價事竊照粤東今歲早稻豐收之
後自夏末以至冬初雨暘時若田禾茂盛迥異常
時茲據各府申報晚稻收成分數俱有十分九分
八分不等現在各屬米價每石自七錢起至五錢
三四分不等再本年九月十六日惠州府呈送河
源縣所産嘉禾一莖三穗四穗以至六穗者共四
十八本到(臣)伏查粤東濱海之地水鹹土瘠非中
原沃壤可比今產此嘉禾耆老士庶皆以爲目所
未見歡呼載道衆口同聲良由我
皇上重農貴粟而四郊屢慶豐年敬
天勤民而百粤遂呈異瑞(臣)私心欣忭惟有與各屬倍加
敬慎共期息事寧人撙節愛養以仰副
聖主子惠元元之至意理合繕摺奏
聞謹
奏
欣悅覽之向日粤省米價常昂於直省今歲平價惟粤
東爲第一實屬希有當愈勵敬畏之念以仰承
天庥不可少肆心志失於放逸也勉之
同日又
奏爲奏明定弓虛稅事竊照田地按畝陞科原無虛
設之稅其或水衝沙壓有稅無田一經地方官查
勘確數應請督撫具
題豁免從未有因本縣之錢糧缺額將他縣之陞科
移抵借端隱占牢不可破如南海縣之定弓虛稅
者也(臣)僃查南海縣地畝自萬歷九年清丈不知
何故冊載缺額田二千四十二頃零六畝有竒該
銀八千二百七十五兩四錢七分向議每畝加銀
一分六釐四毫以足原額此定弓虛稅之由來也
行至萬歷四十六年又議將廣州府屬香山等縣
新報荒坦起徵銀兩移抵南海縣虛稅至今猶遵
行之約計香山等縣歷年陸續詳報墾荒移抵之
銀共六千九百九十二兩九錢九分零南海本縣
歷年陞科自抵之銀僅三十三兩四錢九分零尚
有未抵虛稅銀一千二百四十八兩九錢九分零
緣雍正七年有番禺等縣首墾起徵銀二百九十
二兩零奉署撫(臣)傅泰批行准抵南海縣虛稅(臣)
即轉行南海縣知縣劉庶查明抵補隨據劉庶詳
稱本年未抵虛稅一千二百四十八兩九錢九分
里民有全完者有完將過半者(臣)以里民既經全
凡匿不陞科者悉飽豪強之貪壑情弊顯然(臣)極
知南海縣實無虛稅因令劉庶徹底清查有實在
缺額者即爲詳免委係隱匿者勸諭自首并將歷
來香山等縣移抵之銀六千九百九十二兩九錢
之田糧自出雖清理在一邑而關係在通省合先
僃悉
奏明伏乞
皇上睿鑒謹
奏
此奏嘉是覽之若爲除弊起見乃極善之舉若爲增額
則小矣哉粤省民風惟利是圖凡關興利之舉極當詳
慎設居心行事未能令吏畏民懷雖具有公忠之心不
能敷補救之政也此治粤之第一要訣知之
觀郝玉麟自到任以來惟以清楚錢糧爲要務朕巳批
諭訓誡矣如有太過處汝可盡力規諫之不妨將朕此
諭作汝意微露令伊知之汝等督藩之間或當遠嫌不
便通知則可不必
同日又
奏爲清查冒領會試銀兩事竊舉人赴京會試給以
盤費銀兩原係
皇上作養人材之至意伏查粤東會試文武舉人每科
動支正項銀一萬四千四百四十餘兩每人給二
十兩零以爲公車之需但從前每科請咨領銀者
不下七百餘人而到京會試者十無五六皆由庸
陋舉人無志上進惟借會試名色俱在本省混請
咨文以爲冒領之計及領有盤費不復進京會試
止於所領盤費之内扣銀二三兩連咨文印批交
託實在會試者赴部代投并代領回批寄付本人
收執以爲曾經會試之驗積弊相沿科科如此茲
値庚戌科會試伊邇通省舉人赴(臣)衙門請咨者
甚多(臣)不得不按名起送然錢糧分毫爲重難容
虛捏花消仰懇
皇上敕令禮兵二部俟會試之後將文武舉人入場名
姓查照點名冊行知粤省如有並未會試之舉人
冒領盤費銀兩即可追回貯庫庶會試無假捏之
弊而盤費無冒領之人矣(臣)從愼重錢糧起見不
敢瞻徇容隱伏乞
皇上睿鑒施行謹
奏
此奏雖是但事屬𤨏屑朕不便特降諭旨該部自必行
查直省以杜冒領之弊
同日又
奏爲據實密奏事竊總督乃通省大吏必須除暴恤
商道員爲各郡監司自當實心辦事廣東督(臣)郝
玉麟語言便捷人似精明到任後未能深悉土俗
民情將按察使(臣)樓儼起出私藏軍器積惡窩盜
之黃元捷提至肇慶竟行保釋將黃元捷之壻蕭
明出示招告治以重罪蕭明素非善類固屬法不
可寬黃元捷係窩盜巨兇安可置而不問况粤民
健訟自奉招告之明示無不捏詞赴訴未免頓長
刁風又粤東鹽埠各商先完課而後拆鹽故鹽雖
未即俱銷而課實無掛欠乃督臣欲將各商歷年
完課之鹽埠悉歸州縣賣鹽收其餘利彙積歸公
(臣)以埠商完課在先不便無故驅斥且州縣徵收
皇上不加譴責而(臣)心委難自恕者也至於粤省各道
共見者王璠昨日自瓊至省(臣)問以楠木多寡則
未知確數詢以屬員賢否則無一深知人雖老實
而才具平常似難勝海疆廵道之任再廣東學政
奏
舉凡密奏之事關汝利害不輕臣不密則失身一語當
時刻誦之少不謹密貽悔無窮至於擅作威福純臣賢
士斷不出此若不深計利害是非或致輕忽洩露則為
躁妄之人把柄被人所持雖百喙奚辭其咎愼之愼之
新授觀風整俗使焦祈年乃一派天良忠誠端正人也
到粤時可與之和衷共濟將地方民情風俗官常吏治
一一僃悉告之彼此互相協助莫負朕之諄諄諭旨
同日又
奏爲審明假冒道員事雍正七年十月初六日督(臣)
郝玉麟據肇慶府并高要縣審詳廣西臨桂縣撥
役護送口稱候補副使道之梅廷馥檄𤼵到(臣)即
會同按察使(臣)樓儼逐加研訊緣梅廷馥即鍾肖
尼係江西安遠縣無頼之徒昔年流蕩京城在原
任詹事府少詹事梅之珩寓所代寫名帖後即竊
其康熙甲午科典試江南同榜錄一本帶往江浙
福建冒認梅之珩之子假充辛卯科舉人於本年
六月内前赴廣西又假充候補副使道捏稱奉
旨同前任撫(臣)楊文乾往福建盤查倉穀在於廣西省
城用紅心坐褥戴珊瑚帽頂拜會兩司肆行無忌
迨瓊州府同知李逹德運送楠木路過桂林僃言
閩省盤糧並無梅廷馥其人而廣西各官猶畏其
聲勢莫敢過問惟遣役送至肇慶潛居高要縣監
生黃廷萼家被保長赴縣首報彼時鍾肖尼仍穿
蠎袍仙鶴補服至督臣衙門官廳内高坐旋經肇
慶府查審不吐實情及(臣)庭訊之下加以三木方
將前情一一供出(臣)即將鍾肖尼押𤼵南海縣監
禁僃錄供詞詳請督撫具
題嚴究所有(臣)審明假冒道員情節理合奏
聞謹
奏
覽奏甚屬可嘉類如此等姦匪不法之徒何地無之原
當不時留心訪察一有發覺即行拏究盡法懲處以警
將來地方大吏果肯人人如此秉公除惡姦匪安敢不
斂跡潛蹤有益於世道民生也大矣勉之
同日又
奏爲奏
聞事竊照粤東額徵民屯糧米原以支放兵糈緣小民
憚運送之勞樂於折色州縣貪高浮之價止愛收
銀從前並不遵照定例將存倉穀石春夏碾支兵
食秋冬徵穀還倉(臣)前經繕摺奏
聞隨嚴飭各屬不得私收米價邇來州縣類皆徵收本
色但粤省兵丁於米賤時俱欲折銀以得多餘價
値於米貴時必欲支米以圖升斗無虧積弊相沿
習爲故智今歲早晚二稻俱極豐收米價甚賤州
縣惟以本色支放不敢折給價銀兵丁每有口出
怨言欲誣捏有司以洩其憤又如粤省錢糧火耗
往年名爲加一五六實有加一七八仍於火耗之
外事事泒累里民彼時同城武弁得以私泒重耗
挾制文員以致武員說情受賄文員勉強聽從今
歲火耗已經
奏明每兩錢糧加耗一錢六分奏銷刑名二項部費
另加耗九釐此外並無絲毫雜泒官皆守法民無
他累乃武弁不能復以州縣爲利藪每於修葺營
房墩臺等項百計苛求甚或教唆副將誑禀督撫
(臣)亟期料理地方協和文武斷不使胸存芥蔕少
有參差
皇上聖明無微不燭(臣)不敢代爲隱諱理合據實奏
聞謹
奏
近日朕經降有諭旨此奏未免粉飾之詞汝似因有所
聞而云云朕於此不能無疑也
同日又
奏爲密陳管見事竊查粤東提鎮恊營朋扣銀兩一
事向於領餉時不分水師陸路武職每員每月扣
銀二錢馬戰兵扣銀一錢步戰兵扣銀五分步兵
扣銀三分彙存司庫遇有營馬倒斃該弁詳明督
臣赴司領銀買補此係粤省之成例(臣)思各標鎮
恊營内惟馬戰兵始有馬匹今於陸路官兵名下
扣留買補馬價固屬至當乃於無馬之水師官兵
亦按月扣存兵餉以添陸路買馬之需似未妥恊
况水師除報部船隻之外每營尚有内河槳船八
九隻不等遇有破爛並未聞陸路兵丁相幫修造
之員俱自奉
旨之日截支俸薪即業經領過者亦必按數扣追惟俟
接劄到任之日方准起支此亦粤省之成例伏思
武職自奉
旨陞調及至接領劄付其間或隔月餘或經兩月有竒
均未可定未經接劄之先該員尚在本任辦事倘
有盜案疎防仍然參處辦一日之事自應食一日
之俸乃辦事如故參處如故而俸薪以奉
旨之日預爲截支不復給領能無枵腹辦事之慮似應
請照八旗之例凡有武職陞遷調補其俸薪銀兩
統於離任之日截支庶營旗無所互異而食俸皆
可畫一矣(臣)敬將管見密
奏是否可行伏乞
皇上睿鑒謹
奏
武職俸薪截支之議甚是觀汝粤省文武不甚協和朕
將汝此奏連名發出令武員聞知因此或發感汝之心
與地方殊屬有益候旨可也
硃批諭旨卷七十三之二
欽定四庫全書
硃批諭旨卷七十三之三
硃批王士俊奏摺
雍正八年正月初二日廣東布政使(臣)王士俊謹
奏爲據實奏
聞事竊粤東上年早晚二稻通省豐收米價逐漸平减
(臣)業經繕摺奏
聞今自冬入春米價平减如故二麥早已布種四野一
望青葱較諸往年更爲茂盛再粤省各州縣錢糧
歷來封印時徵解司庫通計不過五六分之數(臣)
查雍正七年分錢糧花戶輸將踴躍已完納八分
有零今歲開徵後即可全完合並奏
聞謹
奏
朕前諭甚明但不可少肆心志敬以處之自蒙
天鑒
同日又
奏爲書役藉勢横行密
請嚴禁事竊各衙門設有書役所以供抄寫僃差遣
易姓名替換承充盤踞既久百弊叢生(臣)自任事
以來逐一點驗年滿者悉行革退犯贓者枷責押
追痛戒招搖嚴加約束現在書辦封鎻辦事衙役
歴各省每見督撫司道之書役狐假虎威無惡不
作然司道之書役猶恐督撫訪拏稍知畏懼惟督
撫之書役恃勢横行毫無顧忌兇惡不能枚舉書
辦有内外班名色内班經管案件外班傳遞消息
朋比爲姦種種索詐飽其貪壑則改重爲輕拂其
所欲則批駁不已至督撫衙役有承舍旗牌等名
色各役皆自號爲差官即督撫給票差遣票内亦
寫差官某人字樣由是通省吏民無不以差官目
之平日巍坐班房包攬詞狀俟府州縣謁見督撫
時彼即囑託濫准枉斷稍不遂意即妄肆萋菲及
差往他處則騎馬乘轎沿途拜會州縣收下程而
折夫價若輩或以小惠小信趨奉督撫因委其察
訪屬官事跡益沾沾自喜故意聲揚以賄賂之重
輕定屬員之賢否大抵書辦舞文弄法差役縱肆
婪贓各省皆然(臣)知之最確因敢密請
諭旨通加嚴飭庶書役知所警戒而吏民得免欺凌矣
伏乞
皇上睿鑒施行謹
奏
所奏未嘗不是朕姑發諭一道通行誡飭試看但恐亦
屬無益果遇督撫精明不待朕諭自能約束如遇昏懦
者此輩吏胥之舞文作弊猶輕道府州縣之貪婪不法
為害更甚從未有賢督撫能率通省屬員而不能拘管
本署胥役之理今此之諭亦不過令直省咸知朕已洞
悉此事耳有治人無治法不得其人亦無可奈何之事
也
同日又
奏爲奏
聞事雍正七年十二月初八日(臣)聞督臣郝玉麟於本
月初五日半夜時遣撥參將守僃帶兵五百名前
往肇慶府恩平縣(臣)以督臣連夜𤼵兵必有意外
之警當即遣役探訪消息隨於初九日據署恩平
縣知縣姚孔鋅報稱在於該縣土瓜蓢地方拏獲
姦匪六名搜獲黃綾令旗九面内四幅寫楚震公
三字一幅寫羅平二字黃綾僞劄九張内五張填
有總兵李昆玉參將劉國敬梁高陞藍登其吳建
晃姓名職銜白綾僞劄四張内二張填寫副總李
士貴參將朱榮姓名職銜編列五千二三百等字
號等情到(臣)後於十二日春江協副將陳顯禀報
署撫(臣)傅泰内稱風聞恩平地方有姦匪萌動差
兵丁誘出温亞七投首供出頭子李六軍師李先
生約定十二月初二日搶恩平纔搶陽江等情又
據恩平等縣陸續拏獲供黨梁子賓等五十四名
解赴督臣衙門押𤼵肇慶府收審傅泰亦遴委南
海縣知縣赴肇公同研訊據各犯僉供係李梅即
李先生名李贊韜又名李世信與陳京幹做劄分
散李梅先稱陽江縣太平地方有銀一坑伊有術
可取及取銀不驗乃稱交趾有李九葵聚集六十
萬兵馬十月裏就到廣西年號歸化劄付從李九
葵領來又供有一人生辰八字俱是壬寅今年八
歲現在交趾山西陜西福建廣西各省都有劄付
又供臺灣朱一貴之子朱三太子在交趾小西天
已出到巫山有幾十萬人不久有大兵來并有瘟
疫鬼魅若領其劄付不怕瘟疫兵鬼又供廣西大
倫地方有文姓之兄在陜西要圖大事招兵二十
五萬從廣西就到廣東楚震公是文姓之弟軍師
是和尚智開能使法術等語種種口供甚屬支離
(臣)未敢信以爲實又據各犯供稱領他旗劄怕有
兵疫好保身家並非想要做官李梅賣劄一張要
銀三兩或索錢數百文李梅身帶木印一箇黃綾
數幅有人領劄就填寫賣給質諸跟隨李梅之蘇
子卿亦供稱小的向雇與李梅挑包袱賣藥看地
理十月跟他到陳京幹家見他做旗做劄想騙人
家錢財等語至十二月二十七日據南海縣報稱
審據李梅之壻區在台堅供十一月初七日跟隨
李梅到陳京幹家說要散劄騙人小的說散劄是
犯法的事做不得李梅說只要弄得人信哄得銀
錢就好你替我填寫何妨小的無主意就填寫了
三十多張那些三千幾百的號數都是虛寫哄人
月分是倒填七月的又供那陜西廣西交趾許多
兵馬都是李梅講的大話沒有一點影響無非聳
動人騙銀錢原無憑據的那木印是李梅自巳篆
寫的等供在案(臣)初聞恩平縣起獲劄付之日即
知爲不過借劄騙錢之計大凡逆賊結黨爲匪其
聚衆必有巢穴軍器必有鎗刀且必畜養馬匹堆
積糧草四者缺一不可(臣)訪知李梅原充東安縣
書辦犯事革退常以賣藥爲生茲細按各犯供情
李梅散劄騙錢之原委歷歷如繪而梁子賓等分
居各村皆自本犯各家拘獲無一竄聚賊巢器械
馬匹毫無所有明係李梅私造旗劄造言惑衆誠
可不動聲色而消除者矣今各犯已吐露實情兵
亦撤回百姓安居如故各縣挨查甚力實無匪類
潛藏是可仰紓
皇上南顧之憂也(臣)當此訛言之後倍加防範嚴飭各
府州縣上緊緝拏李梅推訊情由盡法究治必不
敢少有疎忽上厪
聖懷合先繕摺奏
聞伏乞
睿鑒謹
奏
諸如此類常將小事作大事觀切不可失之輕忽地方
姦匪之為害生民烈於盜賊當時刻留心察訪稍有影
響隨即跟究毋存姑息省事之念而使滋長蔓延也譬
如呂留良輩皆因地方大吏聾瞽疎慢致令數十年公
然肆行無忌是當深以為戒封疆大吏常以防未然三
字一日三省可也誌之
同日又
奏爲奏明事雍正七年九月十五日(臣)遣家人齎摺
進
呈用摺匣二箇一裝
奏摺一繳
硃批及十二月初一日(臣)家人齎摺回粤僃言十二月
二十日蒙
皇上𤼵回摺匣二箇一係空匣未鎻遵即敬負背上雇
騾起程不期行至江南廬州地方冰滑騾驚墮跌
路旁未知摺匣有無傷損等語(臣)恭捧細視惟空
匣鎻内跌下銅鈕一小塊理合據實
奏明並將原匣及跌下銅鈕呈繳途間冰凍墮騾固
屬家人疎忽然(臣)未能慎擇罪戾甚深日夜悚惶
望
天叩籲伏乞
皇上俯賜寬宥另
賞(臣)摺匣一箇頂沐
洪恩於生生世世矣謹
奏
路途遥遠安能常保無虞此細事也何須如是驚惶朕
深惡過甚之虛文向後不可
雍正八年二月十六日廣東布政使(臣)王士俊謹
奏爲恭報米價事竊照粤東往年時値春間米必稍
貴今自正月以來米價日减現在廣州府米價每
石六錢四五分至六錢一二分南肇二府米價每
石七錢至六錢一二分其餘各府州米價每石六
錢至五錢二三分不等通省米價甚賤小民餬口
有餘兹二麥徧野青葱雨暘時若(臣)當此盈寧之
候益存兢惕之心仰體
聖主足食安民重農積穀之至意諄諄勸諭士民隨時
節儉常念稼穡艱難永樂昇平豐裕所有粤東現
在米價理合據實奏
聞謹
奏
粤東米價如是平減實屬罕聞惟當愈加敬畏從事絲
毫無懈時自檢點也
同日又
奏爲敬陳推廣良法事竊州縣城内設有鄉約朔望
宣講
上諭遵行已久雍正七年閏七月内又經大學士公馬
爾賽等議令各州縣於大鄉大村人居稠密之處
俱設鄉約之所於舉貢生員内揀選老成有學行
者一人爲約正再選樸實謹守者三四人以爲値
月每月朔日齊集鄉之耆老里長及讀書之人宣
讀
聖諭
廣訓闡明大義詳示開導務使鄉曲愚民咸生孝友敦
睦之思置德業可勸者爲一籍過失可規者爲一
籍每月朔日先讀
聖諭
廣訓抗聲宣講約正推說其義剴切丁寧講畢於此鄉
内有善者衆推之有過者値月糾之約正詢有實
狀命値月分别書之於籍歲終考校其善過彙冊
報於縣官縣官設爲勸懲之法有能改過者一體
奬勵已奉
俞旨通飭遵行在案(臣)因思記過之籍第可爲鄉村守
分農民偶有過犯而設若素非善類及曾爲盗賊
者月朔不來聽講約正無可糾繩是亦不可無法
以處之今大鄉大村既設立講約之所(臣)
請於約所之側令州縣各竪一木榜開列鄉村姦盜
詐僞干名犯義有傷風俗現今犯法治罪之姓名
於榜上俾鄰里宗族皆得直指其非以啟其愧悔
之漸倘一年之内該犯果能深自刻責毫無過舉
即著約正値月報明州縣去其榜上姓名予以自
新以視置籍記過更覺彰明較著實於地方不無
裨益(臣)因設立約所而推廣良法是否可採伏乞
皇上睿鑒施行謹
奏
此不過小試行道之端他省亦有照此行之者若夫姦
盜詐偽匪類欲以木榜書名感發其愧悔之心恐未必
能然朕意果遇強横不法之輩鄉里必不敢書其名以
籍其罪無非將良懦鄉民之小過填寫一二以塞責而
已雖屬有名無實之舉然亦係有益無損之事何妨試
行但恐徒為百姓之笑具耳
同日又
奏爲敬陳管見事竊(臣)奉廣東督撫牌文准雲貴廣
西總督咨商據廣西梧州府知府袁璣詳請將廣
東肇慶府屬之封川開建二縣歸入梧州府等因
(臣)思普天之下莫非
王土封川開建或隸肇慶或隸梧州同爲
皇上之疆域何分彼此但袁璣欲將封川開建二縣歸
入梧州者以梧屬之蒼梧懷集二縣與肇屬之封
川開建二縣田地村鄉犬牙相錯故詳請歸入梧
州其說近是(臣)查梧州與肇慶接壤自梧州順流
而下一日一夜可抵督臣駐劄之肇慶再經一日
一夜可抵撫臣駐劄之廣州若由梧州以至廣西
省城非隔十餘日不能即到程途相去遠近懸殊
倘蒙
聖裁將肇屬之封川開建二縣歸入梧州將廣西之梧
州一府改隸廣東則公文往來呼吸可通去遠就
近莫有便於此者其梧州府所收落地稅羡銀兩
按數移解廣西藩庫以充西省各官養廉於西省
究無所損(臣)前請添設高雷廉道一員改肇高廉
羅道爲肇羅道一摺欽奉
硃批遵即詳明督撫
題達在案今梧州府如改隸廣東自可歸肇羅道兼
轄至於廣西蒼梧道管理通省驛傳鹽法原應駐
劄桂林不須分守蒼梧(臣)從因地制宜起見故敢
敬陳一得之愚是否可採伏乞
皇上睿鑒謹
奏
此奏事關兩粤候諭兩省督臣會商奏覆有旨
同日又
奏爲修輯省志事竊各省志書每多殘缺於雍正六
年十二月奉
旨重加修輯(臣)奉文之後隨即轉行各府確查舊志未
載事蹟并於所屬紳袊之内每府選擇一二人送
至省會設局纂修但恐本省紳袊不無徇私情弊
必於外省聘一素有學行者總理大綱庶事無闕
濫而責有專司茲有翰林院庶吉士浙江人魯曾
煜康熙六十年與(臣)會試同榜(臣)知其人品端方
學問淹貫向因伊祖母年逾九十父年亦有六旬
蒙
聖祖仁皇帝恩賜回籍侍養今其祖母已故父尚強健况
有二孫俱經成立非家無次丁可比(臣)商之署撫
(臣)傅泰遣役往接魯曾煜到粤給以脩脯令與粤
省紳袊悉心考訂修輯志書容俟告成之日恭呈
御覽合先
奏明謹
奏
修輯志書一事直隸各省殊覺過於遲延當速行辦理
為是
同日又
奏爲請禁私賣制錢事雍正七年八月雲南撫臣委
員運送新鑄制錢二萬串到粤(臣)觀銅色黃亮錢
文厚重與粤東舊錢迥異隨於各營兵弁赴(臣)衙
門領餉時即將銀七錢三發給領回均勻撘放庶
否狡飾容俟縣府審明擬罪伏查新鑄制錢一千
文約重九斤餘兩每制錢一千價止紋銀一兩以
一兩之錢價可得九斤餘兩之黃銅照黃銅時價
可賣銀一兩四五錢如打成煙袋即可數倍其値
錢價賤而煙袋貴姦民貪利違禁恐不僅劉昂霄
已也(臣)一面出示嚴禁一面詳請督撫將黃銅打
成煙袋者悉令地方官照收買黃銅器皿例給價
俱經各營兵弁領回本應按名分散何故盡歸舖
戶之手此中顯有兵弁增價私賣情弊雍正八年
正月(臣)奉署撫(臣)傅泰牌文准瓊州鎮總兵李順
咨稱有左營外委周維經奉差赴省領出制錢竟
敢動用私賣浮開侵利實屬不法等因轉行到(臣)
雖周維經未曾供明將錢賣與燬化之舖戶然此
亦兵弁私賣制錢之確證制錢撘放兵餉各營俱
有領出私賣恐不僅周維經已也理合仰懇
諭旨嚴禁俾武弁知所畏懼不敢私賣制錢而姦民無
從收買自不能將制錢燬化矣伏乞
皇上睿鑒施行謹
奏
朕不解汝意何居憑何降旨今既銀錢兼撘與兵而禁
其易賣與民令其惟行使於營伍中耶自省領錢歸汛
或慮質重易銀以便攜帶就中少圖微利亦人情之常
今必揆其賣與燬錢之舗戶乃不揣本而齊末之論也
如果姦民竟敢大開爐座燬壞制錢則汝等地方大吏
所司何事此奏不明亦且不當
同日又
奏爲密請
聖裁事竊沿海額設戰船各營兵弁依期乘駕廵海其
或遭風壞船即按原定工價動帑修造若非因公
事出海壞船責令該營賠補此歷來之成例也嗣
因廣東龍門恊副將景慧渡海考驗并該協把總
謝廷彥率兵廵海被風飄沒奉
諭旨凡官弁兵丁若因公事差委遭風受困者當照軍
功加恩倘有不幸至於身故者當照陣亡之例優䘏
著九卿分别詳細定議具奏景慧謝廷彥及兵丁等
應如何加恩之處一併議奏欽此隨經部議景慧謝
廷彥案内被飄身故之兵丁照軍功陣亡例每名
䘏銀五十兩被飄生存之兵丁照軍功頭等傷例
每名賞銀三十兩俱經照數支銀䘏賞在案此實
我
皇上矜憫沿海兵弁
特賜䘏賞之至意其實係遭風身故之兵弁叨荷
䘏典自屬允宜第慮無頼營兵視
聖主之洪恩爲射利之捷徑或値行船擱淺偶爾擦傷
或船已停泊近岸撞碎是皆駕船不謹之故原應
令其賠補而船内兵丁惟恐修賠反捏人船飄溺
各營代詳請賞甚有將戰船暗地毁損希圖朦混
邀賞者如雍正七年五月内龍門協把總張賓帶
兵三十名廵至象骨沙船被風浪打壞據報把總
兵丁均扶篷登岸無一身故又雍正七年閏七月
内香山協把總陳秀帶兵六十名廵至蜘洲離岸
里許船被翻溺淹死兵丁三名餘盡生存同日百
總徐禧帶兵一十八名護送鹽船兵船被風打壞
人俱登岸生存屢奉督臣飭令按名詳請給賞在
督臣照例而行非爲過舉(臣)職司出納不得不慎
重錢糧竊思張賓等兵弁三十餘名悉可扶篷登
岸則非受困可知陳秀等遭風處所離岸頗近則
非難於登岸可知使不分别遭風受困情形槩行
賞銀三十兩其中保無借端混冒者乎(臣)
請嗣後除遭風身故兵弁仍照例優䘏外其有雖經
被溺俱獲生全者可否免其給賞庶冒領錢糧之
弊可除而兵丁希冀之念自息矣(臣)密陳管見伏
乞
皇上睿鑒施行謹
奏
所奏甚是朕初意亦恐有冒領之弊但念此係格外特
恩舉行之始兵弁必將感奮思報何暇作弊孰知小人
無良輙敢如是殊屬可惡亦屬可笑之至另有諭旨頒
發
同日又
奏爲遵
旨密舉幹員事竊(臣)於前奏爲據實密奏事摺内奉到
硃批現在粤省如有能勝監司之幹員其密奏以聞欽
此(臣)在粤多年於各官之賢否留心訪查觀其人
品考其吏治實有可信者惟廣州府知府吳騫老
成練逹才守兼優瓊州府知府宗思聖勤勞辦事
廉潔自持俱能勝監司之任更有南海縣知縣劉
庶理繁治劇潔已愛民委屬幹員足勝省會郡守
之任夫薦舉人才原臣子職分所當爲第恐不加
詳愼知之未確或微露其意於所舉之人以存掠
美市恩之念非涉於交結即失之粗疎(臣)斷斷不
敢出此凡(臣)之一切
敢不謹而又謹密而又密以凛遵
諭旨諄切之至意謹
奏
覽
同日又
奏為
聖德覃敷生黎誠服事竊粤東瓊州五指山係黎人羣
處之地黎分生熟二種自秦漢以來生黎並未輸
糧入籍我
皇上洪恩徧及遐方是以生黎莫不傾心向化雍正七
年十二月據瓊州府知府宗思聖詳報崖州生黎
王那誠等男婦二千三百七十三名口瓊山縣生
黎符天福等男婦二百二名口定安縣生黎王天
貴等男婦六十七名口陵水縣生黎那萃等男婦
二百八十六名口開明戶籍或願輸將糧米或願
完納丁銀各懇附入版圖(臣)已轉詳督撫
題達竊思黎人不讀詩書茫無知識乃上年恭逄
萬壽黎人入城叩祝採辦楠木黎人踴躍運售黎長復
願代買此實亘古未有之事本年正月内値該府
宗思聖到省(臣)將所餘養廉銀在省城買布八百
疋面付宗思聖囑其分給採辦楠木之黎人又製
理合奏
聞謹
奏
黎人向化欣悅覽焉
同日又
奏為據實陳明事雍正八年正月初十日(臣)奉署撫
(臣)傅泰檄開奉
上諭有人條奏内稱廣東諸務廢弛弊端種種因提解
耗羨而火耗轉致加增因清查稅課而有司轉行苛
索因禁止私販而漁戶並受苦累是以朕愛養百姓
之善政而奉行顚倒以濟貪營巧取之私置除暴安
民移風易俗之政於度外該省從前督撫受朕倚任
之重身在地方焉有朕已聞知而伊等漫無覺察之
理郝玉麟傅泰到任未久向後宜整頓經理勿蹈前
轍此旨到日著悉心確查嚴行禁約倘不肖有司仍
有不知悛改者參革拏問請旨正法如督撫等再有
徇隱失察等情經朕察出定行從重治罪特諭欽此
(臣)捧讀至再兢惕悚惶伏思我
皇上宵旰勤勞勵精圖治
諭旨頻頒諄諄告誡(臣)猥以陋劣職任藩司自到任以
來圖報情殷錢穀固屬專司在在條分縷析即凡
臬司經管之賭盜糧道經管之糧米鹽道經管之
鹽政苟有所知亦必力爲整理每念海疆重大辦
事宜勤倘欲避嫌疑分彼此未免因循拘泥有誤
地方(臣)素無瞻顧痛絶交情早作夜思總期無負
皇上知遇今如條奏内所稱火耗全行提解兵米盡收
折色漁人增餉數倍稅務嚴加剥削及盜賊公行
賭具仍賣等語俱屬摭拾無憑事跡任意冒陳毫
無實據茲奉到
諭旨倍加敬畏務期除暴安良移風易俗嚴飭各屬奉
公守法剔弊釐姦且共存知過必改無則加勉之
心以仰副
皇上訓誨諄諄至意為此繕摺
奏明伏乞
睿鑒謹
奏
但望如是果若所奏乃朕求之而不得者
同日又
奏為恭謝
聖訓敬繳
御批事雍正八年正月二十七日(臣)齎摺家人回粤奉
到
硃批(臣)即恭設香案望
闕叩頭敬捧跪讀蒙
皇上訓誨周詳無微不到(臣)感激
天恩銘心刻腑伏念(臣)與武臣原無不相和睦之處第
粤東武職歷來或向知府包攬漏稅或向州縣囑
託求情視若成規恬不為怪(臣)屢飭各屬痛革弊
端遂為一二武職所不喜因以(臣)勤謹辦事則指
為過於急&KR0997;以(臣)毫不徇私則指為擅作威福(臣)
聖裁原不敢邀恩市美乃蒙
皇上呼(臣)姓名特頒
諭旨欲使武職知(臣)奏
請情由
皇上憐(臣)孤立凡所以保護而矜恤者甚於慈母之撫
嬰兒(臣)若不仰體
宸衷協和文武尚足與於人類乎至於督(臣)郝玉麟語
言明白人亦誠實緣到粤未久不能因地制宜一
切施為似欠妥協茲奉
硃批令(臣)盡心協助(臣)惟有欽遵
諭旨務竭愚誠以盡贊勷之道以期無負
皇上諄諄教誨之洪恩於萬一耳所有前奉
硃批奏摺理合呈繳伏乞
睿鑒謹
奏
覽奏俱悉勉之
雍正八年四月十一日廣東布政使(臣)王士俊謹
奏為恭報二麥豐收米價平減事竊粤東沿海各府
地土滋潤民間種麥者十有六七近山各府間有
沙磧種麥漸少本年入春以來雨暘時若沿海之
廣惠潮三府二麥收穫俱有十分其餘各府州有
九分八分不等現在通省米價每石自七錢三四
分至五錢一二分不等至於早稻各屬播種已完
合併據實奏
聞謹
奏
覽麥收分數已悉至於禾稻俟秋成後方敢言其必然
須克誠克敬以待之絲毫毋得肆志
同日又
奏為密舉能員事竊(臣)一介庸愚蒙
皇上不次擢用日夜感激惟思得人以報
聖恩(臣)前為河南祥符縣知縣時刑名錢穀案牘紛繁
必需幕賓以資助理因訪知浙江會稽縣監生候
選主簿童蕃甚有才能當即延至(臣)署自河南以
抵廣東迄今六載(臣)與童蕃相處既久深悉其存
心誠實無欺辦事精勤不懈熟諳吏治才具優長
現任州縣中求如童蕃者實不易得倘蒙
皇上將童蕃交於廣東督撫試以衝繁緊要之缺或
命往他省委用俾得身親民社料理地方其供職必勤
其收效必速(臣)仰體
皇上簡拔人材不拘資格至意因敢密摺薦舉可否採
擇伏乞
睿鑒謹
奏
交該部查議奏覆有旨
同日又
奏為恭報採獲楠木事竊查廣東應辦
萬年吉地需用楠木一千一百根塊原任廣南韶道林
兆惠承辦兩年僅得合式楠木二百八十根(臣)因
商之署撫(臣)傅泰密囑瓊州府知府宗思聖在於
瓊屬黎人山内平價採買先經宗思聖報獲楠木
五百根雇覓大船等候風順運送來省續因現任
廣南韶連道李可淳接辦日久所得合式之楠木
甚少(臣)又詳明督撫令宗思聖赴領價銀再辦二
百根昨接宗思聖來文僃言黎人感荷
天恩莫不歡欣踴躍今已辦有二百四十餘根木質堅
潤材料長大惟俟陸續齊到省城(臣)即委員運送
通州交納所有採獲楠木情由合先奏
聞謹
奏
此係遵照部文辦理之事非關地方利弊急務何必如
是頻頻煩瀆
同日又
奏為奏明事竊東安縣姦民李梅上年私雕印信散
賣劄付事𤼵脫逃緝拏未獲(臣)已多差幹役押同
識認李梅之陳忠信四處密訪尚無李梅蹤跡後
陳忠信途遇識認李梅之鍾亞二告知李梅曾在
高要縣石下村監生梁志揚家(臣)役薛猶龍等即
至高要縣向知縣楊麒生言之該縣喚訊梁志揚
供出高要縣白諸都地方黃占元窩藏李梅等語
查李梅係散劄要犯該縣亟應親往嚴拏奈楊麒
生止遣縣役同(臣)役前往捕拘以致縣役通信於
練總先令李梅躱避後至黃占元家搜覓不得僅
帶黃占元到案楊麒生任其狡不承認又不嚴加
訊究竟將梁志揚黃占元解至省城以為卸責之
計署撫(臣)傅泰隨將二犯交與高要縣縣丞陳永
中鎻押回縣囑令勒緝李梅乃梁志揚船至峽口
捏稱急欲出恭陳永中漫不經心私行開鎻以致
梁志揚投水身死(臣)現在查取縣丞陳永中疎縱
并知縣楊麒生怠玩職名詳請督撫糾參復會同
臬司委令署恩平縣知縣姚孔鋅督同各役四處
緝查務獲李梅嚴究外合先奏
聞謹
奏
用非其人事何能濟地方大員不妥協其貽悞至於如
此奈何奈何
同日又
奏為恭請
聖裁事雍正六年九月二十日奉
旨將張恕等二十員命往廣東交與該督撫委署試用
欽此伏查試用人員内除沈柱臣未曾到粤其張
恕王廷鐸單居安陽城張元方陳洪範李昌吳用
楫彭述先趙方謙吳宣楊崇俱係候選知縣到粤
後隨皆委署縣篆今單居安巳被糾參彭述先業
經病故張恕現有疎脫旗逃一案應聽部議楊崇
庸懦無才署撫(臣)傅泰尚欲留用未便咨送回部
其張元方等各員委署經年均能辦理地方事務
(臣)酌量人地之宜已將粤省未經部選知縣各缺
詳請
題補傅泰以各員間有參罰案件屢次批駁是誠愼
重官方之意原非過刻但(臣)查現任州縣調補沿
海各缺本任或有經徵督催承追緝犯等案該員
明知例限届期必被降革營求調補冀免處分故
定例不准調補所以杜規避之弊也至於試用人
員委署稱職
題請補授實與調補有别即署任内曾經罰俸降俸
亦非畏有參罰希圖調補他縣可比况參罰等案
各縣皆有倘因偶被參罰而概不
題請則試用者寧有補授之日耶况奉
旨來粤試用上年有王元樞等二十二員本年有許鍾
霖等八員皆須酌量委署使先到者尚未補授則
後來者更安有補授之日耶我
皇上求才若渴各省每有
命往試用之員該員既膺民社何能保無參罰之處分
雖委署而有參罰粤東原無不准補授之部行然
參罰可否
題補吏部必有一定之成例伏乞
皇上敇部查議知照粤省俾得遵循無誤頂沐
洪恩不朽矣謹
奏
交部議覆有旨
同日又
奏為敬聆
聖訓恭謝
天恩事雍正八年三月十七日廣東右翼副都統安華
陛見回粤(臣)隨同督撫跪請
皇上聖安時安華敬宣
上諭廣東習氣甚屬不堪賊盜最多朕甚不放心汝到
廣東傳諭總督郝玉麟廵撫傅泰布政使王士俊將
軍蔡良令伊等務期留心訪查息盜安民要緊欽此
(臣)跪聽之下兢惕悚惶惟有凛遵
上諭嚴飭各州縣協同武弁實力查拏并請督撫二臣
在於内河大小港汊撥兵廵緝務使盜息民安上
慰
聖懷三月十八日傅泰傳(臣)入署密示
硃批粤海關稅務一事(臣)跪閱之下仰見
皇上訓誨周詳無微不悉斯不獨傅泰應知改悔在(臣)
亦倍加敬畏竊思人臣上邀
知遇外任封疆自當潔已愛民公忠體國尤須務竭協
恭之道全無忌刻之心若少有偏私偶存芥蔕勢
必辜負
聖明抱慚幽獨本年二月初九日郝玉麟來至省城經
今兩月(臣)聽其言論窺其意志亟欲與傅泰事事
和衷奈傅泰近日性情執拗愛憎失宜竟與郝玉
麟不甚相合郝玉麟曲為含忍而已(臣)以為傅泰
與祖秉圭不睦所關猶小與郝玉麟不睦所關甚
大(臣)為督撫屬員但願督撫和衷(臣)辦事始無掣
肘是以於進見撫臣時再四箴規傅泰惟點頭微
笑(臣)不能力爲調劑負疚已深倘不據實奏
聞益增隱匿之罪矣所有安華回任(臣)得與督撫共聆
聖訓(臣)心感激愚忱理合繕摺奏謝
天恩伏乞
皇上睿鑒謹
奏
凡如此等之奏極當密之少不愼密至噬臍不及時莫
忘今日之恩諭也有人奏汝曾有但具三寸封奏即可
遣發吳如譯離粤之語前吳如譯之離粤東由伊自取
今又離鎮江亦係伊自取豈王士俊復能令吳如譯離
鎮江耶從來屬員之賢否出自上官朕未有將汝上官
之去留決之於屬員之理但慮事或暗合未免啓庸愚
猜疑之心上關朕用人之體下關汝身家之患於此不
思加愼加密而毫無忌憚但顧目前假榮不計異日實
禍則為無知之小人矣誌之愼之
雍正八年六月初二日廣東布政使(臣)王士俊謹
奏為恭謝
聖訓敬繳
御批事雍正八年五月初四日(臣)齎摺家人回粤捧到
硃批當即恭設香案望
闕叩頭訖(臣)啓匣跪讀逐字體認儼若面對
天顔耳聆
聖訓如(臣)奏請兵丁賣燬制錢一事(臣)第知制錢撘放
兵餉自應各營赴省領回按名散給以供兵丁零
星使用以免舖戶全買化銅並不計及兵丁赴省
領錢運回沉重就地易銀實為妥便及跪閱
硃批仰見
皇上聖明鑒照洞悉下情(臣)賦性愚昧不能細加推度
前摺冒昧具
奏可勝負疚悚惶自奉
聖訓周詳(臣)獲頓開茅塞
洪恩高厚感激靡涯理合繕摺叩
謝所有前奉
硃批奏摺一併呈繳謹
奏
覽
大抵公誠則能生明據奏愚昧失於推度等語究係欠
公欠誠之所致亟當自省可也
同日又
奏為微(臣)戀
主情殷恭請
陛見事竊(臣)自雍正元年七月内由翰林院庶吉士引
見命往河南補授牧令歷任今職八年外吏未得一覲
天顔(臣)受
恩愈重依戀愈深在外之年愈多求
見之念愈篤現在粤省雍正七年分奏銷冊籍已經攢
造
題達則無慮奏銷之遲悞粤省雍正八年分額徵錢
糧奉
旨減免四十萬兩則無慮收兌之紛繁從前粤省吏治
廢弛民食艱難(臣)應日夕料理原不敢暫離職守
今屬官知勵廉隅年歲屢登大有諸務章程已定
自不致或有更張伏乞
皇上賞(臣)四月之假准(臣)赴京
陛見俾(臣)得以敬聆
聖訓并可面
奏一切事宜庶(臣)之八年積悃百結微忱亦可藉以
稍慰矣為此繕摺奏
請仰懇
皇上恩賜准允(臣)無任禱切待
命之至謹
奏
新撫初更正資協助且不必來京
同日又
奏為據實密奏事竊廣東民風刁悍習俗澆漓因致
上厪
聖懷殷殷顧慮
特命通政使司右通政焦祈年為觀風整俗使(臣)前奉
硃批新授觀風整俗使焦祈年乃一派天良忠誠端正
人也到粤時可與之和衷共濟將地方民情風習官
常吏治一一僃悉告之彼此互相協助莫負朕之諄
諄諭旨欽此(臣)於焦祈年未經到任之先將觀風整
俗使一切事宜預為料理整齊聞其將次入境遣
人迎於百里之外(臣)之所以委曲周旋者亟欲與
焦祈年同心協力整理地方以仰副
皇上移風易俗之至意耳不知焦祈年受何人愚弄故
為尊大之狀接見知府則南面正坐知府長跪叩
頭毫不回禮歷來督撫
敇書謄黃止發首縣刊刷焦祈年將
敇書謄黃用硃筆諭帖𤼵(臣)刊刷且儀制三品京堂出
差外省則坐八轎四品京堂則坐四轎焦祈年係
四品京官到任至今居然竟坐八轎令司道俱用
手本伏查焦祈年
敕書之内開明通省教職士子等聽其稽察焦祈年直
欲管轄司道似屬違悖
敕書外官到任之次日必先謁
聖廟後拜同僚焦祈年則先拜將軍督撫後赴
聖廟行香省會士民指爲話柄其他不合體式之事不
堪枚舉焦祈年人雖誠實而舉動未合時宜(臣)向
伊極口苦勸窺其意亦自不安但焦祈年與(臣)素
未謀面聽(臣)之言殊覺逆耳然(臣)惟有凛遵
諭旨務竭協恭之義事事箴規縱使勸善而善不行規
過而過不改(臣)亦必多方開導冀其悔悟斷不敢
䄂手旁觀有負
聖訓也理合密摺奏
聞謹
奏
當竭力規諫之焦祈年臨行時朕向伊將日前方願瑛
之黨比餘波至今粤省尚受其害諸凡咨詢王士俊而
行等旨訓諭甚悉料伊自必聽從汝言也至其妄自尊
大乃愚直之所使耳亦無甚大干礙處况其責任不過
為稽查耳目之寄非有專閫重權縱使儀制少逾庸何
傷乎
硃批諭旨卷七十三之三
欽定四庫全書
硃批諭旨卷七十三之四
硃批王士俊奏摺
雍正八年九月初九日廣東布政使(臣)王士俊謹
奏為敬陳兩廣情形密請
聖裁事竊照東西兩廣雖分二省其實共為脣齒之邦
向係兩廣督臣統轄自雍正六年廣西因八達用
兵時督(臣)孔毓珣調遣失宜欽奉
諭旨將廣西一省割歸雲貴督(臣)鄂爾泰節制兩年以
來督臣措置有方調遣官兵動中機宜土司苗猺
罔不畏威懷德悦服輸誠皆我
皇上睿慮周詳知人善任之所致(臣)職守粤東本不敢
越分言事但就(臣)一得之愚竊以廣西暫歸雲貴
管轄者原為西省邊界如泗城西隆等府州與雲
南接壤雲貴督臣可以就近調遣耳若以桂平梧
柳潯南等府而論其地交錯廣東則離雲南甚遠
查桂林至百色從前本無馬遞公文皆由舖役傳
送約二十日方到復由百色至八隘經廣南府以
達雲南陸路亦湏二十三站共計四十三日往返
幾及三月今自桂林安設馬塘遇有緊急公文往
返飛逓亦兩月有餘且聞西省因設馬塘公費無
出於州縣飬廉内除藩司提觧外驛道又提觧一
分為馬塘之用西省州縣飬廉本屬不多又因公
費添觧益加掣肘至武員之調考拔補者每因水
陸跋涉盤費艱難其苦更甚況查廣西鹽政皆由
官運官銷現歸廣東督臣管理而西省州縣各官
又屬雲貴督臣管轄未免呼應不靈(臣)思雲貴之
與廣西遼闊三倍於東省文武職員又皆遠莫能
至當此邊境敉寧苗蠻向化之候似應將廣西一
安等各流土府州就近交與雲貴督臣兼管其桂
平梧柳潯南等府仍令廣東督臣照舊節制如有
地方要緊重務應相關會者雲貴兩廣督臣公同
廣西撫臣和衷辦理則地近而耳目易周不患鞭
長之莫及矣抑(臣)更有請者西省欲將肇慶府屬
之封川開建二縣改隷梧州一案其初本由雲貴
督臣因梧屬之懷集一縣四面皆鄰東省議割歸
東而西省藩司元展成時於臬司任内經管鼓鑄
見懷邑現有銅山且查開建産有金礦即與梧屬
現今開採之芋莢金山近在咫尺遂有割并封川
開建歸入梧州之議但開邑逼近督臣駐劄地方
金礦封禁甚嚴故人無敢窺伺若竟歸廣西開採
東省民人見利而趨必相率爭先其為東省之患
實深叵測豈同此一縣屬之西省即無聚集為匪
之事況西省未歸廣東督臣管轄則密邇之地竟
屬鄰封彈壓無資恐易滋事是開建之不應歸入
廣西至明且切矣合併繕摺奏
聞伏乞
皇上睿鑒謹
奏
封川開建二縣改隷梧州因汝奏稱可行所以特發兩
省督臣悉心定議今乃復有此奏何前後矛盾至此朕
殊不解可明白奏覆
同日又
奏為奏明就近支領兵餉事竊(臣)蒙
皇上天恩畀以藩司重任諸務悉心籌畫每見兵丁赴
司領餉有跋涉之勞守候之苦州縣起觧錢糧有
護送之煩水陸之費故(臣)於雍正七年查各協營
有離省窵遠與州縣鄰近者令該州縣將所徵地
丁銀兩按夏秋冬三季就近支給兵餉惟春季則
令各營赴司領餉以清長支扣缺等銀詳眀督撫
批行在案兩載以來無不稱便但人心有無厭之
求而立法無屢更之理今並此一季亦欲就近撥
支現在詳請督撫批(臣)查議(臣)查各營支領兵餉
歴係預支一季如春季造過官兵領餉冊籍夏季
即照春季舊冊請領秋冬亦然及屆散餉之期兵
有逃故馬有倒斃官有參革陞遷將所領之銀截
除名曰長支該營即以此項銀兩留之營中為公
私借用雖亦陸續造冊報司然必到年底始能核
算清楚故於冬季各營赴司領支春餉之時即以
該營長支之銀於春季餉内扣除補發庶欵項得
清而錢糧無侵冒之弊(臣)亦詳明督撫不便准行
在案(臣)返衷自問為武員兵丁謀者至詳且悉矣
且各鎮協營因公來省(臣)等酬酢往來如同昆弟
之交人人共見共聞今伏讀
上諭聞粤東文武不和上厪
聖懷(臣)不勝惶悚戰慄竊思文員武員同為
皇上臣子若不和衷共濟必致下則貽誤地方公事上
則辜負
聖明簡用雖至愚頑何忍出此(臣)見粤東文武意見稍
異之處不能必其盡無而顯然露之形迹彼此爭
執實未見其有此也謹將(臣)支放兵餉及近日文
武情形據實奏
聞謹
奏
不論實行若何但於辭說是務則非矣文武之間和之
與乖返躬内省自應不昧必待露諸形跡而後始謂為
不和耶
雍正八年十月十一日廣東布政使(臣)王士俊謹
奏為恭報晚稻豐收米價平減事竊照粤東今歲雨
暘時若田禾茂盛兹晚稻業經刈穫據各府州申
報前来查廣州府屬收成九分十分米價每石五
錢八九分至六錢一二分南雄府屬收成十分米
價每石六錢一二分至六錢三四分韶州府屬收
成八分九分米價每石五錢至五錢三四分惠州
府屬收成九分十分米價每石四錢五六分至四
錢八九分潮州府屬收成九分十分米價每石四
錢五六分至四錢八九分肇慶府屬收成八分九
分十分米價每石六錢四五分至六錢六七分高
州府屬收成八分九分十分米價每石四錢五六
分至四錢七八分雷州府屬收成九分米價每石
五錢至五錢三四分廉州府屬收成九分米價每
石五錢八九分至六錢一二分瓊州府屬收成八
分九分米價每石六錢一二分至六錢四五分羅
定州屬收成十分米價每石四錢八九分至五錢
連州屬收成十分米價每石五錢至五錢二三分
年豐米賤士民安業理合據實奏
聞謹
奏
覽收成分數深慰朕懷但一秉公忠黽勉吏治以公心
處事以和氣待人何慮
上天不有嘉徵下應也勉之
同日又
奏為據實陳明事竊照參革原任連州知州朱振基
私設逆賊吕留良牌位一案奉
旨將朱振基拏問交督(臣)郝玉麟嚴審究擬嗣據該府
縣審供定以斬決招觧經署按察使(臣)黃文煒會
同(臣)訊將朱振基照大逆不首律擬斬立決招觧
督(臣)郝玉麟親審具
題在案(臣)以刑名案件非屬藩司職掌亦非(臣)主稿
諒督臣必照司審供擬具
題兹忽接署按察使(臣)黃文煒轉抄督(臣)郝玉麟諭
單一紙移(臣)備案内將朱振基謂其情有可原令
臬司改擬杖罪
題結(臣)不勝駭異查朱振基與逆賊吕留良鄰鄉接
壤平日自必習知悖亂惡逆之情形傾心附和故
敢於任所設位奉祀非若禽獸不如之曾静山僻
無聞者可比似此黨惡姦邪
國法人心無不以亟請誅戮為快今督臣曲法市恩
在署按察使(臣)黃文煒實切悚惶不能專主而督
臣又久經
題達(臣)事後方知無從力爭改正雖朱振基巳伏冥
誅(臣)再四思維何敢仰欺
皇上自干罪譴不得不據實陳明并將署臬司移送督
臣改詳諭單抄錄呈
奏伏乞
睿鑒謹
奏
有此一奏乃汝之幸也此等事何能逃朕鑒察汝奏未
到之先已於題本内嚴旨批駁矣所奏知道了
雍正八年十一月十五日廣東布政使(臣)王士俊
謹
奏為密請
聖裁事竊照南澳一鎮統轄左右二營地分隆深雲青
四澳右營隆深二澳屬廣東饒平縣管轄左營雲
青二澳屬福建詔安縣管轄該處並無文員駐劄
所有戶口生童以及徵租散餉等項俱惟營員造
冊移送為憑其間有無虚冒文員遠隔海面相距
縣城二百餘里勢不能親至稽查恒有鞭長莫及
之虞(臣)思南澳為兩省要區孤懸海中雖去内地
不遠鎮營統轄兵弁而民戸仍為縣屬一切編查
保甲送考生童散餉監放在在俱應文員經理
請於該處添設閩粤海防軍民同知一員與鎮臣一
同駐劄彈壓嚴查保甲編烙漁船監放兵餉并將
潮州府經徵項下每年澳租銀三百餘兩及閩省
應徵澳租銀數俱歸同知徵收兌支左右二營兵
食仍於鎮營統廵會哨之時凡配撥兵船出洋月
日飭令該同知一體查報朔望恭行宣講
上諭化導兵民共遵法紀如有爭訟命盗等案許令就
近勘審各照閩粤定界由漳潮兩府詳報以專責
成庶文武互相察核耳目易周力可兼顧其於海
疆似有裨益但事關兩省交會理合密摺呈
奏伏乞
皇上睿裁謹
奏
應告之該督撫酌定可否
同日又
奏為奏明事竊照廣東省新舊二城地方廣闊凡院
司道府以下文職衙門及將軍都統旗員兵弁俱
駐劄舊城之内其外則有新城惟海關監督衙署
及廣州協武營防守而司府兩監重犯俱在新城
文職僅有司獄二員督同禁卒看守而已其新城
之外商賈輻輳尤為人煙稠密之所日間文武員
弁兵役人等内外廵查呼吸可通固為嚴密惟定
更後舊城關閉鎻鑰係交將軍專管新城内外一
切廵夜查姦並民間偶有火災等事雖經遵奉
諭旨製備救火器具撥定人役預為防範然無文員督
率地保甲長武員呼應不靈舊城文員聞報馳救
請鑰開城業已遲悞(臣)為地方起見随經會同臬
司查廣州府督糧通判並無經管倉庫錢糧議令
移駐新城之内再將南海縣縣丞移駐新城之外
專司廵夜防火之事一有不虞立即會同協營親
帶兵役分頭馳救一面飛報内城以便随後策應
庶内外皆有文武會同查察則廵防益密而控制
得宜矣除已詳明督撫二臣酌議咨部外理合據
實陳明伏乞
皇上睿鑒謹
奏
既經詳明該督撫聽候督撫裁奪
同日又
奏為遵
旨敬刊
上諭恭謝
聖訓事雍正八年十月十二日奉部文行抄發
上諭一道以粤東文武不和特頒
諭旨煌煌訓誡復
命督撫等遵照刊刻凡通省文武大小員弁各給一道
朝夕觀覽(臣)跪誦心維戰兢悚惕仰見我
皇上至聖至明於粤東文武不和之惡習已蒙
睿照無遺(臣)謹遵
諭旨將奉到
上諭敬謹刊刻四千道通行分散文武大小各官務期
實心仰體不敢再蹈故轍自干罪譴外理合恭謝
天恩至現今新任提(臣)張溥尚未到任提督印務仍係
調任提(臣)王紹緒管理撫(臣)鄂彌達巳於十一月
十一日到任視事(臣)惟殫竭愚誠盡心協助以求
夙夜無忝仰報
聖恩於萬一耳至按察使(臣)黃文煒與(臣)為兒女姻親
前因署事未敢具
奏近蒙
君父理合一併奏
聞謹
奏
覽
同日又
奏為立法清查税畝仰祈
睿鑒事竊照廣東通省民屯税畝歴來並無魚鱗冊籍
填註坵段弓口田形四至科則數目止憑黃冊籠
統載入土名老名字樣其間詭冒欺隠爭占搆訟
弊端百出不可勝窮前經奉
旨欺隠地畝准其首報雖民間自首者已據各屬陸續
具報然不立法清查勢必觀望遷延(臣)輾轉思維
若欲丈量實恐滋擾莫如落甲清查之一法最為
簡便易行盖在官清查則地方遼闊里戸之孰虚
孰溢難以周知在本圖本甲之人田畝有無虚溢
知之最悉自行清查甚易如縣屬東南西北共有
幾圖每圖立圖總一人分作十甲每甲分十餘戸
不等再立甲總一人即著落該圖甲里戸公舉身
家殷實素相推重者報名充當責成秉公丈量查
算再刊刻戸單一紙其式前列某圖某甲某戸務
開的名不許混開老名次列該戸額税若干再次
列該戸現管田地山塘上中下則税畝若干註明
的實土名及坵段四至弓口尾結一總合之原額
有無溢税註明結總之下此單盖以縣印每戸給
以三張俱令業戸自向圖甲總處領單公同清丈
逐一填註其田在本圖本甲者即本圖甲總據業
戸填單細加清查其田在别圖别甲者别圖甲總
據業戸填單查明完糧税額是否相符以定有無
溢税其戸單業戸圖甲總各存一紙圖甲總細查
業戸田畝果無欺隠然後造冊出具甘結繳縣核
對現徵糧册如該戸田税巳足即歸入全書額内
如不足數扣出此戸再查如有溢數即令報陞免
究從前欺隠之罪每圖限以四月造册呈縣如該
圖戸單未經繳齊圖册未經造就之時業戸或將
田畝漏造自行出首者仍許圖甲總查明歸入本
戸陞輸若圖册已經造繳到官被旁人出首者是
該戸安心欺隠或現在告争田畝不肯填入戶單
者圖甲總查實稟明該州縣即行按冊查丈將首
出田地分别賞給首人仍治本人欺隠之罪田鄰
一併究處如此則造册之先有自為清查之法欺
隠者自必踴躍填單造册之後又有被首給賞治
罪之條欺隠者自必交相警惕矣(臣)現將此法飭
行南海縣詳眀督撫實力奉行(臣)復同南海縣共
捐銀三百兩為戶單册籍紙張之費士民歡欣樂
從巳據自行首報者不一而足頗有成效將來推
廣行之通省州縣俱可照此清查惟有所需册籍
紙張之費大縣約須三百兩中縣二百兩小縣百
餘兩州縣之飬廉為充州縣之用勢難責令捐辦
可否仰懇
天恩凡有清查之州縣所需册費准於司庫所存落地
税羡餘銀内動支給發則通省税畝俱有册籍可
稽而在官在民不致仍前滋弊矣理合繕摺奏
聞伏乞
皇上睿鑒謹
奏
一二州縣牧令得人尚可試行非通省可行之事也若
令通省照行恐更紛擾無益
雍正九年正月十二日廣東布政使(臣)王士俊謹
奏為恭謝
聖訓敬繳
御批事雍正八年十二月初六日及二十九日(臣)齎摺
家人先後回粤奉到
硃批随即恭設香案望
闕叩頭訖(臣)啟匣跪讀口誦心維
聖訓諄切不啻耳提面命(臣)心凜肅倍切矢慎矢公(臣)
有一得之愚
聖明悉加採擇(臣)有愚昧之處
聖恩必加提撕(臣)雖至愚極陋敢不殫竭駑駘以仰報
皇上洪恩於萬一理合繕摺恭
謝並將兩次奉到
硃批奏摺一同呈繳謹
奏
實心承領遵奉方能獲益也
同日又
奏為敬陳要地之宜經畫以圖久遠治安事竊查粤
東廣肇韶三府地居全省上游所屬州縣非濱臨
大海即枕藉崇山其間設縣分防文武控制臂指
各得其宜惟廣肇二屬之新會開平二縣界内有
名大官田者其地東距新會縣城六十餘里西距
開平縣城八十餘里逼連皂幕崑崙等處大山前
因宵小出沒不常縣營遠莫能及以致大官田禾
谷坪等處原有可耕地畝約計八百餘頃人無所
恃概置荒蕪自康熙五十年以後惠潮貧民漸有
來此樹藝者并有力之家結伴耦耕開荒成熟者
現在墾荒無主之地十有六七漸成村落究無城
郭可恃未免徘徊觀望地利不能盡舉先據民人
伍德彛等情願捐銀六千兩請作建縣墾田工本
随據如數繳貯廣州府庫(臣)為地方起見業經詳
請督撫二(臣)飭委糧驛道陶正中率員前往大官
田查勘田畝村落及可否建縣一切情形俟覆到
另行妥議請
旨外再查廣韶交界之清遠英德二縣地處衝途萬山
環疊深林密箐最易藏姦且内連猺峝更稱難治
先經前任撫(臣)楊文乾議於英清交界適中之大
埔坪分立縣治以資彈壓嗣因經費無出(臣)於雍
正七年十一月内擬將韶州府通判移駐其地并
於府屬營汛抽撥千總一員兵丁八十名與通判
駐劄一處協力廵防庶幾文武交資稽查嚴密詳
覆在案尚未
題請兹撫(臣)鄂彌達到任伊始(臣)將一切經理地方
要務向撫臣悉心商酌聽撫臣次第舉行以圖久
遠治安仰副
皇上宵旰勤求之至意合先繕摺奏
聞伏乞
睿鑒謹
奏
所奏建縣各事宜均當詳明督撫聽候酌定
同日又
奏為酌開電白河渠利賴永垂萬世事竊照高州一
府接壤雷廉二郡土曠人稀地勢平衍素稱産榖
之區米價甚賤且南海等處百貨駢集惟因中隔
陽江縣之直壠及恩平縣一路舟楫不通米穀無
由直逹省城貨物艱於陸運究之直壠等處原有
古河可以疏濬相通者備查高州府志内載前明
成化五年分廵僉事道陶魯曾經商之父老相度
情形由茂名縣之梅菉至電白城西開通南港以
達陽江縣之直壠通恩平縣之河道即可徑抵省
城計期五晝夜可到米穀貨物無不流通商民利
益甚大惜其疏濬已至直壠惑議中止數百年來
無有再為議及者(臣)屢囑高州府知府張兆鳳親
身踏勘嗣據禀稱查電白縣沙&KR3558;歴茂名縣梅菉
以達化州吳川現通舟楫無庸開濬外惟電白城
西舊河以至直壠約二百餘里内有原日河身大
半壅塞中多熟田等語(臣)以事關重大未敢率為
詳請但思直壠地方既有舊河形跡恩平現有河
道可達省城不難設法疏通今若於電白河渠因
其舊跡遴委幹員悉心相度於壅塞處所逐段丈
估悉照河工土方之例核明定價發帑興工并將
開穵河身之成熟田畝豁其税額另行報墾抵補
如此河渠一開直通省會不特百貨流通商民便
利且高州米穀源源輸運不致陳陳相因將見廣
肇惠韶各府居民向之仰給於西省米糧者今更
取資於本省而利賴永垂萬世矣(臣)現在據詳委
員勘估繪圖另行詳請督撫二臣酌量核
題請
旨外謹先繕摺奏
聞謹
奏
該督撫具題到日有旨
同日又
奏為遵
旨議覆事竊照兵部議覆原署廣東撫(臣)傅泰
奏請民間所用刀鎗馬义概令報官刊刻姓名一案
奉
旨此本内所議刀鎗馬义俱令刊刻姓名及取具兩鄰
保甲互結存案之處似屬紛更民間未免擾累且恐
姦猾之徒私藏器械而良善之民畏懼盤查不敢存
留轉無禦盗之具著郝玉麟鄂彌逹王士俊各抒己
見悉心酌議具奏欽此欽遵轉行到(臣)仰見我
皇上保護安全立法務期詳慎之至意(臣)伏查粤東地
方依山濱海民間禦盗防家必資器械除律載應
禁軍器不許存留私用外其餘刀鎗馬义為類不
一俱不在禁限之内比戸皆有非如鳥鎗本係應
禁民間可以不用責令其按照尺寸報官鏨字者
比是以刀鎗馬义良善之民有之猶可共相抵禦
姦惡之徒舍之即不克以逞兇原不在於有無刊
鏨名姓也
皇上睿鑒至明其刀鎗馬义等械刊鏨姓名之處似應
停止惟令各該地方按照甲册將某某戸内實有
刀鎗馬义及合式刊字鳥鎗等械不拘何項悉令
自行開註門牌甲册之内練保查明彙册報官存
案如有遺失亦即據實呈明於門牌甲册之下分
析開除以憑察核如此則民間捍禦有資有司稽
查有據而無所紛更擾累矣抑(臣)更有請者鳥鎗
火藥定例綦嚴自應立限查繳但粤省地方如猺
排黎峝等處有難槩論者從前失察鳥鎗之例止
於罰俸一年地方官尚畏避處分即有鎗礮犯案
皆不敘入以求免罪今降調處分更重其為規避
之計更當益甚立法猶未盡善應否再為分别如
命盗案内有擅用鳥鎗人犯州縣官即據實敘招
開報並無隠諱或經别縣審明追繳者將失察之
地方官仍照從前定例予以罰俸處分倘有明知
案内私用鳥鎗人犯不行敘入追繳希圖隠諱經
上司察出開報職名者亦照諱盗之例降二級調
用如此則失察之咎平日既無可寬諱報之條事
後處分嚴切各官自必實力查追不敢姑容徇縦
矣除詳督撫二臣轉請代
奏外理合繕摺奏
聞謹
奏
題到之日有旨
雍正九年四月十一日廣東布政使(臣)王士俊謹
奏為奏明事竊潮州鎮(臣)馬紀勲於本年二月欽奉
諭旨命往肅州軍前辦理軍務奉文到日潮州隔越省
城千有餘里(臣)素知馬紀勲清苦一應軍裝盤費
或恐不能措置以致有誤行期(臣)随經飛飭潮州
府知府即速資助離潮赴省時遇督臣在省(臣)即
先為面禀督撫二臣籌畫伏查西北等省凡有奉
差辦理軍務之員皆沐
皇上天恩賞借本任俸薪與随丁糧餉今馬紀勳奉
命前往其家口仍留在潮亦賴俸薪以資飬贍適馬紀
勲差役到省借司庫銀二千五百兩以辦軍裝督
撫飭議(臣)議於司庫公用銀内暫支銀二千五百
兩俟其到省即可製備起程復慮長途用度不足
(臣)又另與督撫二臣各幫盤費銀五百兩當經督
撫允議借支迨馬紀勳於二月二十五日抵省(臣)
即如數兑交二十七日随即馳赴軍前矣至暫支
公用銀二千五百兩馬紀勳願於應得俸餉内分
限四年扣還呈請督臣檄行查議詳明咨部在案
應否
賞給出自
天恩理合恭摺
奏明伏乞
皇上睿鑒謹
奏
馬紀勲所借銀兩不必仍令扣還即將此旨傳諭督撫
可也
同日又
奏為密請
聖裁事竊照直省將軍督撫提鎮標兵特荷
皇上天恩次第賞給銀兩營運生息為伊等吉凶用度
之費務使公平辦理均沾實惠此誠曠古未有之
殊恩(臣)前後接奉督撫二臣檄行欽遵
諭旨陸續動支司庫銀共一十二萬兩為將軍督撫提
鎮標兵生息之用伏查廣東一省通計駐防額設
并新添水陸兵丁共七萬五千八百七十一名内
將軍標駐防旗兵共六千五百零七名并照部文
開列督撫提鎮標兵共二萬五千七百五十一名
已領帑銀生息賞給外尚有水陸協標營塞兵丁
四萬三千六百一十三名未蒙
賞給(臣)查伊等分防設汛有戍守之勞窘廹尤堪憫恤
似應恭請
敕下督撫提鎮諸臣將現賞帑銀之内一體通融勻給
項俱經商人借領行鹽按月二分行息彙交鹽道
轉繳其各鎮有議開典當者有議置買田園者有
議借給鹽商者有議屯積貨物者迄今商議未定
(臣)思兵丁平時糧餉之外或有吉凶需用無所取
辦每至加五六七八負債填償計及有借當還必
力加撙節不敢妄費今以生息為其分内所應得
一遇吉凶事務必有不當用而用者并有可以不
領而領者甚至希圖多領不遂而反生怨望或營
運偶缺不足支應而歸咎於人者皆事所恒有(臣)
不揣愚昧熟思審處與其營運以待將來之賞給
莫若將前項帑銀分貯各標營公所凡有兵丁吉
凶要務許令五人互結出具保領以四兩五兩為
率准其借用毫不取利仍於月餉内按季分扣歸
既免營運而多籌畫之煩在兵得沾餘潤而無轉
貸之苦惠均利溥帑項自可常存無缺矣微(臣)就
粤言粤是否有當伏乞
皇上睿鑒謹
奏
覽
雍正九年五月初六日廣東布政使今陞湖北廵
撫(臣)王士俊謹
奏為
聖恩委任愈隆(臣)心戀
主愈切恭懇
陛見敬抒誠悃事竊(臣)一介庸材九年外吏受
恩日深思慕日甚於上年恭請
陛見未蒙
俞允中懷迫切感戀難名兹復叨蒙
聖恩用(臣)為湖北廵撫聞
命戰慄感激涕零不知所措伏思楚風勁悍素稱難治
諸凡整理措置(臣)才識短淺何以設施允當雖力
圖犬馬之報不敢絲毫少有怠安第未親奉
聖眀訓誨示(臣)規則知所法守深恐有負我
皇上委任盛心(臣)現在欽遵
諭旨俟新任藩司(臣)楊永斌抵粤將一應經手正雜錢
糧并地方公務交代眀白随即起程外仰懇
天恩准(臣)赴京
陛見俾得仰覲
天顔跪奏一切稍遂數年戀
主之心且獲祇聆
聖訓更知楚境吏治民風之要矣為此恭摺陳
奏(臣)無任瞻戀依馳激切待
命之至謹
奏
有旨命爾來京陛見矣
同日又
奏為恭報早禾秀茂米價平減事竊照本年粤省三
春足雨早禾栽插以時立夏之後更復雨暘時若
高下田禾現在吐秀成實暢茂倍於往年米穀時
價較春間更為平減查各府州屬每米一石自三
錢八九分起以至五錢五六分不等轉瞬早稻登
場米價更當平減閭閻足食共慶豐亨是皆我
皇上德洋恩溥澤徧寰區之所致(臣)覩此大有景象惟
倍切冰兢敬迓
天庥永永無極謹
奏
覽奏粤省雨澤霑足米價平減朕懷深慰
雍正九年十月十二日湖北廵撫(臣)王士俊謹
奏為密請
聖裁事竊查直省奉行秋審定例每年五月内將各州
縣
題准部覆在監人犯提解到省經督撫司道等官公
同察審具
題是皆欽恤深恩務求平允之至意(臣)自初任祥符
以及在粤六年每當秋審屆期一切人犯府縣並
未覆加察核無論路途遠近俱將監犯預為僉解
臬司衙門在途往返則有脱逃疎縱之虞到省寄
監復有擁擠薰蒸之患炎暑易生疾病瘐斃恒至
多人迨秋審之日總以各案原招為主未嘗逐名
將原犯情節再行翻駁(臣)思
題逹重案當州縣承審之初一有未協府司院再三
駁審及成招之後觧府觧司觧院業已幾經審勘
然後詳請具
題列入秋審者盖欲察其情罪之輕重分别情實緩
決可矜三項候
旨遵行也是則秋審之案惟察原招之有無遺漏以定
爰書非謂其情罪尚有可疑必須調犯親審者可
比可否仰請
聖恩嗣後每逢秋審責令州縣將各犯原招細加覆勘
分别輕重詳府覆核由府彙册詳報司院聽候屆
期在省公同察勘原招詳加區别或有縣府所定
不符者院司改正具
題不必盡將監犯觧省以致有脱逃病故諸弊庶幾
仰副我
皇上如天好生之德於無極矣是否允當伏乞
睿鑒施行謹
奏
覽所論奏殊失輕重之宜秋審係國家大典循行已久
何必復議更張
雍正九年十二月初六日湖北廵撫(臣)王士俊謹
奏為恭報湖北現今米價事竊查楚省本年時值豐
收仰賴
皇上福庇人民安業三冬天氣晴暖麥苗早巳吐青省
城漢口米價亦無增減詢據布政使徐本開報各
府州屬米價每石自七錢五六分起至八九錢一
兩以及一兩五六分不等俱係市斗之價比倉斗
較大民間俱云豐收之後米價亦平(臣)惟詳加勸
諭務令加意節儉愛惜米穀豐年愈謹盖藏以期
克副我
皇上子惠元元之至意耳為此具
奏伏乞
睿鑒謹
奏
覽奏湖北米價情形朕曷勝額慶
同日又
奏為仰體
皇上敬陳
睿鑒事竊查山東被水之民蒙我
皇上特頒諭旨令於所致之處查眀留飬動用存公銀
兩給以口糧資其路費毋使一夫失所
皇恩浩蕩實為從來所未有東民聞風感泣頂戴無已
(臣)由河南一路經過於信陽州以南見有大小男
婦陸續來楚者詢係山東郯城沂州等處人民居
多據伊等稱被水之後即覓食外方原不知本省
有遣官賑濟之
皇恩及到江南廬州等處俱有地方官日給口糧因彼
處柴草騰貴聞得湖廣豐收所以來此就食眀春
仍要回去耕種營生等語(臣)随飭令所過州縣凡
遇東民到境務必仰遵
諭旨加意撫恤給以口糧路費安頓得所兹(臣)抵任半
月有餘據江夏縣陸續報到東民共五百六十餘
名口漢陽縣報到東民三百六十餘名口黃陂黃
岡應山監利等縣共報到東民一百一十餘名口
俱各随到随即安頓寺院庵堂分散居住各給口
糧鹽菜不致缺少(臣)又捐𤼵銀兩製備棉衣按名
給領目下尚有續到者雖未有定數自當料理妥
協令伊等不致失所待至新年資給回鄉不誤耕
作所有楚省安置東民情節理合具摺陳明伏乞
睿鑒謹
奏
能仰體朕心將隣省災黎如是撫恤周到甚好
同日又
奏為據實陳奏事竊查湖北八府一州民風剽悍而
武漢黃安荆襄等府又素稱多盗(臣)到任伊始見
楚省一切情形有不得不急為整理者如弭盗莫
先保甲乃(臣)自入楚境所過鄉村市鎮問以保甲
而門牌甲冊多未舉行即州縣民壯止供差遣之
役操練竟為虚設甚而汛防疎懈千把竟不帶刀
兵丁亦無整束是以緝捕不力竊刦頻聞此保甲
民壯廢弛之咎所急當整理者一也至如府州各
縣承辦案件向皆疲玩相仍命盗不加確審實情
未得朦混招詳以致徒事駁查二恭限滿猶未審
結(臣)檢查舊卷不下百餘件甚至互相標榜苟且
偷安大關政體此吏治因循之咎所急當整理者
二也再如楚省士風向多澆薄漢口一鎮騾行客
店半皆無賴青衿局騙吞商盡屬著名劣監教官
不為約束有司不為嚴究猫鼠同眠優劣不分此
士習頹靡之咎所極當整理者三也又如(臣)經過
道路若黃梅縣之白湖鎮三省通衢堤廢不修應
山孝感黃陂漢陽等縣之楊店灄口漢鎮等處俱
係官商大道而路徑低窪缺陷難以馳驅正道兩
傍均未開溝種樹行旅商賈苦於跋涉此道路不
修之咎所急當整理者四也其他水利堤工是否
完固社倉積榖是否無虧(臣)俱現在逐一清查通
盤辦理而督(臣)邁柱適於(臣)到任之日即往襄陽
料理涼州軍務未及面商一切俟其回署即當和
衷斟酌實心整飭總期有益地方不敢少存意見
之私亦不敢稍有扶同之弊上欺
君父自干重譴也理合一併
奏眀伏乞
睿鑒謹
奏
百凡詳審徐徐次第為之不可急驟毋涉孟浪欲速則
恐不達魯論所以垂戒也
同日又
奏為據實奏
聞事竊查養廉一案雍正六年七月内欽奉
諭旨各省内或有尚未分給養廉之員著各督撫悉心
商酌一面辦理一面奏聞寕可以州縣應出之項觧
至藩庫從公發給而不可使其自相授受廢公義而
徇私交留禮儀交際之名而長貪婪賄賂之弊也倘
再有私受規禮者將該員置之重典其該管之督撫
亦從重治罪欽此煌煌
聖諭至眀且悉各省無不欽遵奉行在案詎湖北迄今
三載尚未定議各州縣錢糧名為加一火耗俱有
坐平等項名色核算實有加一四五不等所有司
道府廳州縣養廉止照前任督(臣)楊宗仁定議於
加一耗羡之内以三分二釐扣為州縣養廉以三
分觧布政司為通省公用以一分五釐為布政司
飬廉
奏銷之用如臬司六釐各道一分五釐知府一分同
知四釐令各州縣自行分送為各衙門之飬廉至
管税管糧之同知通判謂伊自有羡餘亦未定有
若干數目此盖一時權宜之計其實大州縣按額
收耗即扣留三分二釐積算有多至二千兩以外
者小州縣即以加一之數全給亦有不足百金之
數者不均實甚(臣)查司道府廳州縣除火耗飬廉
之外尚有鹽規糧規當商雜税等項歴來各自收
受添補養廉有數千金數百金之不等均未據實
報出觧至藩庫從公發給偏枯更甚夫司道府廳
飬廉私相授受不免開餽送需索之端鹽規各項
自行收用不無額外勒取之弊再如府州縣之經
歴縣丞雜職等官均未議及飬廉伊等餬口無資
勢必寡廉鮮恥剥削小民尤為深害廉隅不飭吏
治何以澄清(臣)受
恩深重何敢瞻徇扶同不亟為整理現在恪遵
諭旨檄行布政司詳查各項實在數目總歸藩庫分給
酌地方之繁簡定飬廉之多寡大小均沾章程永
定仍一面會同督(臣)邁柱悉心斟酌妥協另行具
奏外所有辦理通省飬廉情節合先奏
聞伏乞
皇上睿鑒謹
奏
養廉一節務令大小均平毋致稍有偏枯確商妥議奏
聞
同日又
奏為據實密奏事竊查湖北通省照糧均丁一案於
雍正六年十二月内經督(臣)邁柱會同原任撫(臣)
馬會伯據原任布政使徐鼎詳報具
題部覆奉
旨准行在案内將武昌等四十二州縣減丁銀一萬八
千九百二十八兩八錢零攤入江夏等一十九州
縣之内照糧加增各州縣有額丁本多加增者止
有數十兩并數百兩及千兩二千兩以上者民間
已多賠累至鍾祥一縣向額丁少糧重今照通省
勻攤於原額丁銀二千四百三十兩有零之外又
加增丁銀三千五百八十六兩零以致上年九月
通縣民人羣至縣堂公繳農具求請詳豁今年三
月内縣差下鄉催徵加丁銀兩而通縣一十三鄉
百姓復於城東武當宫地方聚衆呼籲知縣王世
經並不委曲勸諭為民請命竟知會城守率領兵
役出城捕捉衆皆驚惶奔走彼處橋窄人衆墮水
死者一百餘人該縣随以聚衆抗糧通詳
題究至今尚未審結(臣)訪聞確實寢食不寧伏思丁
随糧轉原屬便民實政但各省各有情形貴於因
地制宜方無此增彼減偏重偏輕之弊故各省攤
丁皆以本縣之丁仍随本縣田糧原額勻攤者赤
丁枯丁得免賠累事出至公間有通省勻攤者必
其科則人丁不相上下方見均平從未有加派均
丁之數反多於該縣額丁之數者欲強其以此縣
之田糧代賠别縣之丁賦無怪鍾民抵死不完以
致激成民變總由從前經理錯誤以至於此(臣)何
敢扶同隠諱貽無窮之累究於
國課無補而且民命攸關以(臣)愚見楚省均丁應照
河南廣東等省以各州縣之丁銀歸各州縣随田
完納無增無減乃為至當不易至現今聚衆一案
為首者固當執法自不可以姑容然民負切膚之
痛縣官身在地方不能撫馭以致斃命多人亦不
能稍為寬假也(臣)為地方民生起見不得不據實
瀝陳密
奏伏乞
皇上睿鑒施行謹
奏
與督臣邁柱會商妥確具題請旨可也
硃批諭旨卷七十三之四
欽定四庫全書
硃批諭旨卷七十三之五
硃批王士俊奏摺
雍正十年正月十八日湖北廵撫(臣)王士俊謹
奏為恭報冬雪春晴米價平減事竊照湖北上年豐
收麥苗遍野於十二月十五六七等日冬雪滿郊
正月元旦晴明初二初三等日又得大雪盈尺有
餘麥田霑足農民無不欣悦現今武漢兩府近省
米價較前平減即黃州安陸荆襄等處亦皆冬雪
春晴與省城無異米價亦平東作漸興春耕有賴
為此繕摺奏
聞伏乞
皇上睿鑒謹
奏
據奏楚省晴雪應候米價平減朕以手加額覽之
同日又
奏為敬陳一得仰懇
睿鑒事竊照鹽觔為民食所必需亦為課餉所關繫故
引有定額價有定數源源運售則市價常平商本
不虧民無淡食斯為兩便查湖北一省每年約銷
淮鹽三十五六萬引又帶銷引鹽四萬道合計不
下四十萬引由兩淮完餉掣鹽候𤼵桅封始得開
行至楚俱在漢口鹽店分發行銷但查向來額引
雖有定數商人辦課不無遲速掣放桅封又有守
候緩急之不一是以鹽船到楚多則商有虧本之
慮少則民有淡食之苦且鹽臣並無數目知會鄰
省無可稽察商人每於年底需鹽之時捏稱鹽缺
暗短觔頭重價累民(臣)思鹽價之所以長落不常
者皆由額引未經按月撥定之故如湖北額引四
十萬以一年計算每季應銷十萬引每月應銷三
萬三千三百有零鹽臣於每年批定額引之中立
定限期務令商人將一季應運之鹽於季前完足
課餉場鹽一到立行盤掣改綑上船即發桅封開
運不令守候一面將所運鹽觔數目并開行日期
咨明銷鹽省分之督撫按期查察不許中途故意
逗遛即或風信不常遲亦不過半月如過半月不
到督撫立即咨催鹽臣嚴行查究如船到漢口商
人即將所到數目報明該縣轉報并令選擇正商
經理如此運鹽有定數商人得以分季完餉力自
有餘開行有限期鹽船不致任由停泊事有專責
按季分運既免壅滯不銷有虧商本随時充足亦
無陡長價值致累貧民至鹽規一項查據商人開
報現奉鹽臣核定湖北各衙門共九千兩緣從前
未定飬廉各官相沿收受今通省飬廉不足現於
自首羡餘銀内仰懇
天恩賞給則此項鹽規自應永行革除以紓商力且免
藉口長價是否有當理合恭請
聖裁敇示遵行謹
奏
楚省鹽務情節詳悉致札於尹繼善汝二人商酌妥協
會同奏聞候朕裁定將此奏并朕批諭俱令伊明白知
之
同日又
奏為據實奏
聞事竊知府有表率屬員之責必須精明強幹方能察
吏安民事無叢脞今有安陸府知府談九敘年已
望七精神懈怠政事因循不能振作(臣)面加策勵
據伊自稱年力就衰雖欲勉盡職守而精神照管
不到諸事不覺漸至懈弛等語(臣)查安陸一府民
頑多盗最為緊要似此年老委靡實不克勝重任
必致有誤地方但無甚劣蹟理合據實
奏明仰懇
皇上天恩另揀記名能員補授安陸府要缺其談九敘
給咨赴部引
見伏候
聖裁庶要地得人吏治整飭矣謹
奏
候朕另有諭旨
同日又
奏為恭請
聖裁事竊查湖北廵撫衙門向設筆帖式三員以備翻
譯清書之用今現在二員一係鑲藍旗人伊爾根
於雍正元年來楚一係正藍旗人瓜爾察於雍正
二年來楚俱經准到吏部咨行在案迄今七八年
翻譯清書之外别無所事額俸有限飬贍不敷若
因目前無事咨送回京則伊等在外年久亦能熟
悉風土人情未便置之閒散(臣)伏查在京各旗筆
帖式内如有才具可觀年力富強者原有保舉挑
選補放同知通判等缺之例今伊爾根瓜爾察二
員(臣)見其年力甚壯人亦明白可否仰請
天恩准照在京之例遇有楚省同知通判缺出許令酌
量委署若能勝任具
題補授既免伊等坐糜廩禄而随材器使益當乘時
奮勵報效
皇恩矣是否有當伏乞
皇上睿鑒施行謹
奏
送部引見候旨遵行
同日又
奏為請
旨揀發人員以資實用事竊湖北一省地居衝要所屬
州縣佐貳等官於本任職守之内尚須黽勉策勵
各勤所事方免誤公至於員缺委署以及公務差
遣在在需人伏查雍正八年以前奉發楚省以知
縣試用并知縣以下酌量
題補人員内除事故等項外餘俱陸續
題請實授及現在委署試看者止有數人(臣)與督(臣)
邁柱公同商酌仰懇
皇上天恩准將在部候補候選之知州知縣内揀選十
員知縣以下試用并雜職等官揀選一十五員令
赴楚省遇有員缺以憑酌量委署試用如能勝任
按照例限具
題實授庶委署得人公事克辦實於吏治有益理合
繕摺恭
奏伏乞
睿鑒施行謹
奏
照該撫所請行吏部知道
雍正十年二月十三日湖北廵撫(臣)王士俊謹
奏為恭報麥苗得雨米價平減事竊湖北入春以來
天氣晴暖風日融和二月初三初四等日連朝得
雨麥苗早者長有六七寸遲者亦有四五寸青葱
滿目
恩膏普被共樂恬熙省城漢鎮米價較前平減其餘
各府米價俱平理合繕摺恭
奏伏祈
睿鑒謹
奏
覽奏湖北麥苗得雨米價平減不勝欣慰
同日又
奏為請
旨通行事竊惟
社稷山川載在祀典每年春秋二祭俱動支正項錢糧
依期致祭凡以昭事明禋春祈秋報實關
國家鉅典是享祀之誠壇壝之制毋容缺略不修䙝
越從事也(臣)在廣東布政使任内每祭務必躬親
行禮修築壇位繚以周垣前設壇門後植松柏以
全規制通省舉行在案今查湖北武昌為省會首
郡
社稷山川並未設立致祭壇位每屆祭期布政使僅委
員行禮荒郊草具䙝玩不恭而通省竟有不知舉
行者(臣)随嚴行查勘刻日建立通飭去後伏思
社稷山川之神本與
先農並重均載祀典守土者各盡敬誠以祀之則隂陽
和而風雨時利益民生實非淺鮮今府州各縣止
知按額支銷祭品銀兩並未將牆垣壇址擇地營
建随時修整以致日就缺略各省恐亦未盡舉行
似應仰請
聖恩敕諭直省督撫將所屬州縣應設
社稷山川兩壇坐落基址丈尺并築圍牆前門後樹務
合體制該地方州縣原有者敬謹奉祀未建者擇
地舉行造册達部遇有陞遷事故俱照
先農壇忠孝節義祠定例一體列入交盤頂内查明接
受偶或坍損随時修整完固庶典禮永垂不致循
名失實而治民事神俱各咸知謹凜矣為此繕摺
具
奏伏乞
皇上睿鑒敕議施行謹
奏
所奏是另旨通行飭諭
同日又
奏為敬陳末議仰祈
睿鑒事竊(臣)知識短淺每伏讀
皇上欽定律例精詳允當於明罰敕法之中廣如天好
生之德臣下奉行惟恐不力尚有何詞敢贊
高深於萬一但就成例之内可以推廣
聖恩情法兼備者(臣)不揣愚昧謹列四條為我
皇上敬陳之一獨子留飬之例孀婦尤為可矜也一強
竊同居之父兄等知情不知情減等擬罪之處尚
須定議飭遵也一逾限處分應分别初參二參之
輕重也一州縣刑書宜一體添設總吏也以上就
(臣)知識所見敬陳末議是否有當伏乞
皇上睿鑒敕議施行謹
奏
試交廷臣酌議朕觀四條中未必有一二可採擇者
同日又
奏為請
旨事竊查各省鄉試應用簾官自雍正五年欽奉
諭旨將本省知縣入簾之例槩行停止議將隣省在籍
候選之進士舉人確訪文行素優者縣府保送督
撫親加驗看俟隣省調取限八月初一日齊集調
取之省城照例關防主考進闈之日監臨督撫傳
集當堂公同掣籖掣得内簾者即令入闈分校其
餘即令回籍至外簾之收掌受卷彌封謄錄對讀
五所官仍於本省府州縣佐貳等官選擇委用其
調取之進士舉人往來路費每人給銀三十兩在
本省公費銀内動支等因奉
旨遵行在案今湖北省例分十一房應調取隣省房考
二十人江南七人江西七人河南六人此二十人
内掣用内簾十一人其餘九人即應回籍不特虚
糜公費亦且旋來旋去徒滋往返之勞以(臣)愚見
與其無事空回不若即令分掣外簾五所俾得各
司所事免調本省府州縣佐貳等官委用則隣省
人員既不虚跋涉之苦而本省佐貳亦可無調委
之繁矣再查各省現有藩臬兩司衙門學習進士
或十人五六人不等皆係甫登科第文藝未荒學
習非比專官又無地方責任若非分派學習亦為
隣省應聘人員似應一體查明經書如湖北應調
二十人現有學習進士六人止湏調取隣省一十
四人於臨場之日與隣省人員一同掣籖分入内
外簾之用如此則簾官俱慎重周密佐貳亦得各
勤職守於科場條例及料理地方似屬均有禆益
伏乞
皇上敕示遵行謹
奏
此奏是交禮部議覆有旨
同日又
奏為備陳鄖歸二屬勸墾修城之要務仰祈
睿鑒事竊查湖北缺荒地畝惟荆襄鄖歸四府州皆不
足原額而荆襄二府猶為荒熟相等惟鄖陽府屬
六縣通計原額徵糧田地共四萬九千二百六十
餘頃現止成熟陞科五千六百一十餘頃尚荒四
萬三千六百四十餘頃歸州所屬除恩施一縣新
經改設外通計一州三縣原額徵糧田地共一萬
六百餘頃現止成熟陞科五百六十餘頃尚荒一
萬餘頃上年奉部文行將民間舊荒地畝逐一查
勘分别可墾不可墾内有貧民無力者許借給牛
種限年陞科一案(臣)到任後詢據鄖陽府開報所
屬可墾田地僅一百一十九頃有零歸州所屬尚
未清查報到(臣)詳加訪察鄖歸二屬荒缺固多而
民間欺隠包占者亦復不少府州各屬以地處偏
僻悉皆因陋就簡並不加意招徠實心勸墾不但
賦税虚懸亦且經費無出從前未定飬廉官役俸
工不敷一切取之里下以致每年完辦雜派多於
正供如果田地盡屬缺荒安能有此額外之承應
此事理之顯而易見者(臣)現在&KR0702;行曉諭宣布
聖恩務令陸續首報概免從前隠匿之罪一面飭行鄖
歸二屬設法勸墾其有主荒地勒限半年聽本人
自行墾復按照水旱限年陞科倘過限不報即許
他人赴官承墾開明頃畝四至給照管業出資墾
熟完糧以期次第足額并請
如保康鄖西竹山竹谿四縣并歸州之城現俱僅
存基址至興山長邑巴東恩施各縣則原本無城
可否姑緩置議其鄖西等州縣坍廢城垣自應酌
制(臣)未敢擅便合先具摺
奏請伏乞
皇上睿鑒飭示遵行謹
奏
覽
同日又
奏為謹陳屯衛事宜仰祈
睿鑒事竊湖北九衛一所各有經管屯田每逢漕運之
時衛所僉點旗丁除領錢糧之外一切幫費皆由
屯軍所出故當日屯田之設原為贍運而屯糧之
輕本以䘏軍迨後軍有逃故田日荒蕪或為軍墾
或為民墾其貧苦屯丁又將軍田輾轉典賣田去
丁存幫費遂無所出查每船旗丁幫費有二百餘
兩者有一百七八十兩者亦有一百三四十兩者
歴有收冊為憑原係因屯尋軍亦猶民賦之丁随
糧辦也自屯為勢豪兼并在戶衆屯多者幫貼尚
易惟屯田已無一畝丁又單寡力難幫貼不追則
運費無出追則赤貧無完而兼并之家日據無差
之產坐享糧輕之田窮丁不敢過問而旗丁之私
收幫費又無定額總屬預收肥槖比至漕運開船
旗丁又屬空手不但窮丁受困亦於漕運無濟今
欲除此弊惟有因屯起運之一法如一衛該船若
干隻該幫費若干兩統計一衛屯糧若干石從公
酌定照上中下則分派每石幫費若干就其一船
所收之數再加核減寧少毋多所派幫費随糧完
納平徵無耗官徵官給彙觧道庫每年修船出運
時當堂散給旗丁收領濟運總之按田出費並不
按丁派銀則苦樂均平豪強不能脱漏窮丁獲免
追呼矣現今德安襄陽蘄州三衛皆已照糧徵收
已有成效但未經
題請各衛從違不一理合據實
奏明請
旨再查各衛屯田坐落不一有丁在湖北而屯在湖南
者亦有丁在湖南而屯在湖北者相隔遥遠屯丁
完納錢糧不能自封投櫃止憑衛所差役墨帖收
糧至省代納侵收花費那舊掩新積欠仍累屯丁
官民均受其害以(臣)愚見似應援照山東山西陕
西廣東之例將衛所裁汰查明各屯坐落處所歸
并就近州縣徵收所有僉丁出運等事俱令清軍
同知管理將貼軍幫費悉如前議按田均徵州縣
徑觧道庫臨運給發自無貽悞如此各歸各縣屯
民完納甚便幫費官徵官給旗丁亦得實濟漕運
永無遲悞民屯不致相岐實於地方有益合併陳
奏請
旨伏乞
皇上睿鑒施行謹
奏
所奏屯衛事宜與邁柱趙弘恩詳細斟酌妥確會題請
旨
同日又
奏為據實奏
聞事竊(臣)受
恩深重夙夜祗懼抵任以来事必躬親政無旁貸確見
楚省吏治總屬因循疲玩案無論難易一概沉擱
遲延事無分緩急悉以游移請示中無辦事之實
心徒多掩飾於耳目(臣)凡接見屬員罔不諄諄告
誡而面從心違者比比皆是臣因特設課吏一法
通飭令將每日所行大小政事備細開單近省府
州縣地方之大者半月一報簡僻者一月一報遠
省府州縣地方之大者十日一報簡僻者半月一
報(臣)親自披閱有應指示者逐條就單批諭舛謬
者教之勤勞者奬之庶各屬之才情識見随時如
見其人不能毫忽欺掩(臣)復密加訪察互相稽考
情操練民壯平治道塗以及修整學宫規制重建
社稷山川壇壝清理積案滌除陋規無一非有關政體
次第通行但整頓在積玩之後奉行伊始或多畏
難苟安未免視為多事(臣)蒙
皇上訓誨之諄期望之切何敢瞻前顧後畏首畏尾避
嫌避怨甘心自蹈庸碌之咎而不力為整飭以致
貽悞地方除現在一切事宜悉與督(臣)邁柱和衷
商酌分别
題奏外謹就(臣)到任後所行各項事件不揣冒昧一
一據實陳明伏乞
皇上睿鑒謹
奏
如是勤敏奉職秉公察吏甚好朕實嘉悦覽焉勉之
雍正十年三月初八日湖北廵撫(臣)王士俊謹
奏為
聖主誠敬遠孚楚省麥苗雨足米價平減恭慰
聖懷事竊(臣)前准部咨以近京雨雪冬春未溥欽承
上諭令廷臣督撫預籌良策仰見
聖心時切民瘼至誠昭格有感胥通仲春望前伏聞
京都得雪兆庶歡呼
天心仁愛悉由
聖主誠敬之所致而楚省亦於二月十二日以後連朝
得雨二麥盛茂至二十五日天氣大晴楚民復於
冬耕餘剰之田添種春蕎力勤東作三月初三四
等日又得微雨滋潤麥俱揚花吐秀省城以及各
府米價現在平減(臣)復切諭所屬相時平糶務求
民食無缺不敢絲毫縦肆庶幾上迓
天和仰慰
聖懷於萬一耳所有楚省麥苗雨足米價平減緣由理
合恭摺
奏報伏乞
睿鑒謹
奏
以手加額覽焉
同日又
奏為請留大員督墾以收實效事竊湖北荆襄鄖歸
四府州俱有荒缺田地而鄖陽歸州所屬為尤甚
除從前欺隐者諭令速行自首外其實在額荒自
應設法勸墾前經陳
奏在案(臣)思勸墾之法固當責之該地方官而於四
府州内廵行查察招徠勸課必得大員親身董率
方克有成伏查湖廣廵察歸宣光今當一年期滿
現在具
題候
旨(臣)見其留心地方所至加意整飭勤行化導官民相
安詢其廵歴鄖歸等處亦言勸墾宜力知為熟悉
風土之員可否仰請
天恩准令歸宣光以廵察職銜專理荆襄鄖歸四府州
開墾事宜(臣)另選辦事幹員協同各該地方官查
明可墾地畝如有力者聽其自行呈墾無力者許
借給牛種限年陞科造册申報廵察稽查考核如
委員及地方官不實力奉行廵察移會督撫查參
三年之内墾業足額准予從優議叙如此督率既
有大員勸墾自有實效其於地方大有禆益矣理
合具摺請
旨謹
奏
鄖歸等處荒缺田地初由歸宣光奏聞朕方知之今即
命伊督理其事似覺不便另有諭旨更留伊在楚廵察
一年其勸墾事宜汝於屬官中遴選才幹之員令其實
力奉行盡心辦理可也
同日又
奏為請酌定漕船修造之例以紓屯累事竊查湖北
額設漕船二百二十八隻每船定例十年大造一
次每隻額領料銀二百一十兩有零其實每船約
費至六百金方能如式堅固不敷銀兩歴係九軍
幫貼每年小修每隻額銀七兩五錢又需幫貼銀
六七十兩不等均係按屯出費若十年内或偶有
失風沉溺則管船旗丁於下運賠造新船一隻其
費出九軍派造不領帑項此賠造新船不論起造
年分惟合舊運屆滿十年即船身尚屬堅固仍照
例另行打造幫費復派九軍此湖北修造漕船之
成例也(臣)查漕船大造以十年為率如未屆五六
運而失風沉溺者賠造無庸再議若其船已經七
八運而有失風沉溺之事則距大造之年為期僅
有二載乃既令旗丁賠造於二年之前又復另行
打造於後不特木料尚新拆廢可惜而窮苦旗丁
何堪疊受賠累此失風賠造之船應於定限十年
之内稍為變通領修者也又如十年限内每船或
有失風一二次例應下運賠造假如賠造之船在
五六運内則距大造正限止有五年其船身堅固
者多不妨再運一二年然後領帑大造或十年限
内並無失風賠造等事該船於九運已屬朽壊又
不妨先期領修以濟漕運此十年大造之例又可
不必一概通修者也以(臣)愚見請嗣後除該船於
七運以前損壊者仍著旗丁賠造外若已經八運
果係失風沉溺者即准旗丁具領大造帑銀先期
大造免其派賠而此八年限前領造之船仍多運
二年至一十二年方准再行領帑又如十年限屆
船身尚屬堅固者再令艌修輓運一二次不必屆
限即造或十年限内雖無失風等項其船已歴九
運朽壊修工浩大者亦准先期一年領帑拆修仍
補運一年俟運足一十一年方准大造如此則先
後逓修既可以紓衆軍之力而預領補運亦無違
於十年之限紓軍力而重漕防似屬均有禆益是
否有當伏乞
皇上睿鑒敕議施行謹
奏
所論雖屬近情但各省船隻甚多此端一開未免復滋
捏報冒領稽遲草率等弊且亦參差難齊不勝其擾仍
照舊例循行為是
同日又
奏為奏明事竊查湖北省會武昌府學宫為通省首
善之地崇聖鄉賢名宦等祠必湏位置得體難容
紊越有失觀瞻(臣)自到任恭謁見各祠俱列宫牆
之外相隔遥遠明倫堂反居正殿之後随令酌量
移改動支道庫存公閒欵内銀五百兩發交江夏
縣擇吉興修於丁祭前告成又查漢鎮内從前所
建飬濟院日久頽廢并黃梅縣屬白湖堤等處為
江廣通行大道堤身斷續有妨行旅亦俱動用存
公銀兩次第整理各在案再(臣)撫署大堂右側係
書吏科房收貯卷宗承辦事件居住之所歴年久
遠破損欹斜每當風雨不特吏書如同露宿而一
切重大卷宗俱被風吹雨濕壊爛不堪不得不急
為整葺當即傳喚江夏縣縣丞逐一確估計需工
料銀七百六十兩現在&KR0702;行布政使確查藩庫存
公閒欵銀兩動支購辦工料擇日興工外理合據
實
奏明伏乞
皇上睿鑒謹
奏
覽奏知道了但存公銀兩亦當留意節慎不可視為閒
欵而任情揮霍恐為汝日後之累
同日又
奏為密陳
睿鑒事欽惟我
皇上聖明溥照澤厚恩深矜全肆赦並行於懲貪癉惡
之中將雍正三年以前追賠侵那等項銀兩查明
具
奏恭候
諭旨分别減免釋放已經陸續奉
旨行知遵照在案是此項追賠侵那等銀俱屬從前各
員虧缺正供
國帑尚蒙
聖主敕查減免此外如州縣徵收耗羡本應起觧充公
者或因飬廉不足未觧藩庫或因正項有虧私行
抵補或前官事故無從起解或現任作難不行交
代經年累月勒比無完以致正項雖清例應給咨
回籍而耗羡未完仍留本地方追比查楚省現有
參革黃陂縣知縣鈕國亮鍾祥縣知縣李素沔陽
州知州高廷鋐胡御琦通城縣知縣吳文琦孝感
縣知縣張弘敏江陵縣知縣李德澂等俱係離任
廢員日給不敷何能完解況查李素吳文琦等本
名下虧空正項銀米已蒙查
奏奉
旨豁免則凡雍正三年以前未完耗羡並非正項自應
一併豁除以廣
皇恩方與
特旨無悖且容留廢員定例嚴切更不便藉端稽留(臣)
現在分析確查辦理合將雍正三年以前未完耗
羡各廢員勒追無完緣由密陳
睿覽各省多有類此者應否邀同正項豁除之例概免
追求即令給咨回籍則仰戴
天恩愈深愈厚矣伏乞
皇上訓示遵行謹
奏
虧欠充公銀兩各員何得混請豁除非正項三字豈可
對朕而言侵那公項較諸正項尤宜懲戒此等劣員奚
容疎縱當嚴追之
雍正十年四月初三日湖北廵撫(臣)王士俊謹
奏為恭報三春雨足米價平減事竊湖北正值東作
方興三月初十至十三二十八等日連得時雨早
晚二麥倍皆發榮滋長漸已成實豌𧖟二豆春蕎
亦俱豐茂鄉民現在陸續浸種四月望後即可插
秧所有現今米價均屬平減並無增長不日麥熟
登場民食更當充足(臣)身任地方夙夜倍深敬畏
不敢一刻縱肆以期上迓
天和仰慰
聖懷於萬一謹繕摺奏
聞伏乞
睿鑒謹
奏
覽奏二麥雨水情形深慰朕念
同日又
奏為密請
睿鑒事恭照
關聖忠貫日月義赫古今我
皇上特隆曠典追封三代備極尊崇解州洛陽之後裔
均蒙世襲博士之職
殊恩異數直與
孔廟同垂不朽矣(臣)查楚省荆州府為
關聖當年鎮守之地後人即其帥府建立廟宇現在
荆州府城南門之内而
關聖陵墓亦在陸安府屬當陽縣之漳鄉迄今封域
巍然班班可考是當與解州之祠廟洛邑之陵墓
一例尊崇以昭妥侑者也(臣)抵楚後即飭荆州府
知府周鍾瑄親身查勘據稱府城廟宇創建年久
殿廡日就頹損且崇祀三代竟無後殿甚為缺略
其漳鄉祠墓亦俱卑隘不稱觀瞻兩處約湏七八
千金即可修葺等語理合密摺恭
奏仰懇
聖恩准將荆州府城廟貎并漳鄉祠墓
特敕整修於公項内動支敬謹承辦庶
大典光昭永護萬年之有道威名遠震愈彰赫濯之
聲靈矣再查彰鄉奉祀之處現據該府縣詳稱選
有裔孫關朝泰援照解州洛邑准予世襲博士之
例另行會疏
題請合併陳明伏乞
睿鑒謹
奏
正值軍需浩繁之際汝身為封疆大臣不體國家緩急
率意奏請甚屬貿貿無知此工汝其籌度若地方公用
所能承辦則酌量修整如或不能姑且待之
同日又
奏為請
旨事竊楚省州縣每歲經徵民米例分漕南二項其漕
糧則旗丁領運各於水次冬兑冬開運至通倉交
䣃其南糧則各州縣運送荆倉以供滿洲標營兵
食(臣)查通省州縣江分上下相距各千有餘里及
二千里不等上江如荆州府屬之江陵公安監利
松滋等縣向例南漕均辦如應辦漕糧必運至省
城查驗方得交付旗丁裝運下江如黃州府屬之
黃岡蘄水蘄州廣濟黃梅武昌等州縣向例亦南
漕均辦如派撥南糧俱係逆流輓運每至四五月
内始抵荆倉上下互運不但船戸脚價需用浩繁
且風濤不測常有漂覆貽累之苦而兵食反至遲
誤所當酌量變通務期漕南兩有禆益者莫如將
上江荆屬之江陵等縣無論南漕俱就近留貯荆
倉以給兵食下江黃屬之黃岡等州縣無論南漕
俱就近兑交旗丁起運如此一經改撥將凡州縣
之近南者歸南近漕者歸漕既無遲悞又免跋涉
兼省脚費一舉而備三善實為經久可行現在檄
行司道會議詳
題理合繕摺恭請
睿鑒敕示遵行謹
奏
具題到日有旨
同日又
奏為據實陳明事竊查荆襄等處鄉村貧民前於雍
正四五年間被水之時曾有賣身荆州將軍標旗
佐領等家服役以圖衣食者當日所得身價不過
二三兩契内填一十餘兩不等年來此輩賣身之
人因年歲豐收陸續私潛鄉里地方官緣其賣身
旗下不敢不查拘解訊往返拖累甲鄰人等未免
廢時失業且一經回旗服役父母妻子不能團聚
情殊可憫(臣)訪聞確實仰體我
皇上子惠元元之至意隨密札商之荆州將軍吳納哈
凡四五兩年賣身窮民准備當日實在身價許其
收贖放回完聚以免查拘拖累兹准吳納哈密覆
業將情願贖身之人只&KR0819;當日原價放歸本籍者
已有數百人等語現聞荆襄等處窮民歡聲載道
無不感頌
皇仁至吳納哈與(臣)並未識面(臣)到楚後聞其在荆鎮
静和平兵民愛戴即此贖身一節准(臣)密札即行
辦理妥協理合據實
奏明伏乞
睿鑒謹
奏
此非吳納哈之辦理妥協蓋慮朕有所知聞而見責故
為是舉耳操守一節向原可取餘無他長且年齒亦近
遲暮矣
雍正十年四月二十日湖北廵撫(臣)王士俊謹
奏為楚省晴雨以時入夏秧青麥熟米價平減恭慰
聖懷事竊查湖北八府一州仰賴
聖主洪福三春雨水調勻二麥長茂米價平減屢經摺
奏兹自四月初三日雨後即晴至初七日復經得雨
迄今將及半月風日晴朗大麥業已黃熟現在收
割小麥豌蠶二豆亦皆秀穗結實鄉村農事克勤
田疇水足榖秧亦俱青𤼵二三寸許犁耕蒔插婦
子歡忻米價並無增長省城漢口每石七錢五六
分至八九分不等黃州安陸荆襄等府米價俱平
且現有常平倉榖遵例出糶民食自能充足為此
繕摺具
奏伏乞
皇上睿鑒謹
奏
覽雨水麥禾情形及米糧價值朕懷深慰
同日又
奏為奏明事竊(臣)奉
命撫楚到任五月隨時隨地無不凛遵
聖訓夙夜祗懼察吏安民之外即以整飭營伍訓練兵
丁為要務查湖北撫標額定經制馬步戰守兵共
九百五十五名内除上年(臣)未到任之先挑選赴
陜兵丁外(臣)於現在標兵無論分防營汛皆嚴諭
(臣)標中軍暨兩營遊守千把等官務令按期操練
汰除老弱選募壯健以次頂補總期有一兵必得
一兵之實用又以將弁有訓練之專責(臣)不時傳
進内署箭道面加考驗輪番較射分别奬勵以定
優劣又因湖北籐牌兵丁俱不能嫺熟(臣)隨差人
前至廣東製買籐牌一百面己經運回分給標兵
督令教師演習以備實用(臣)雖不才向亦留心武
備今謬膺重任敢不殫心竭力加意整飭以盡職
守理合將訓練標兵事宜具摺陳
奏伏乞
皇上睿鑒謹
奏
武備實為地方要務極當竭力整飭勿懈
同日又
奏為據實自行檢舉仰祈
睿鑒敕部嚴加議處事竊(臣)前在廣東布政使任内因
保昌縣縣丞邱慤委辦修築圍基實能勤謹任事
並無遲誤曾於遵
旨保舉案内經(臣)保舉引
見荷蒙
皇上天恩命往廣東以知縣補用復經督撫會
題實授陽江縣知縣三年以來未有隕越及(臣)自上
年奉
命撫楚離粤之後仍時為訪察恐其少有過犯(臣)咎難
逭兹(臣)差家人自粤回楚風聞邱慤於本年正月
内官署盜失餉銀匿不通報輙刑訊無辜索借士
民銀兩賠補餉銀似此不職之員(臣)訪聞既確深
愧不能知人誤保理合據實自行檢舉伏乞
皇上敕部嚴加議處施行謹
奏
大凡舉薦人員何能保其始終不移但能除去私心不
相袒庇亦可以告無過矣所奏知道了
雍正十年五月十八日湖北廵撫(臣)王士俊謹
奏為恭報二麥收成禾苗得雨米價平減上慰
聖懷事竊照湖北三春晴雨以時二麥長茂前經屢摺
奏報兹查通省二麥收成分數十分九分八分者居
十之五六七分者居十之三四鄉民一面收麥即
一面䅤秧(臣)於五月初六日率同司道府縣各官
齊至郊外勞勸農夫宣布
皇恩勉其力作親見四野秧青如繡田間饁餉婦子維
勤正在望雨誠求而本日晚至初七日午前即得
甘霖禾苗滋長今本月十一十五等日連得大雨
高下田疇無不霑足不特早稻之秧已插者浡然
興起即晚稻之秧苗亦各乘時遍插現今武昌漢
鎮米價每石七錢六七分至八錢德黃荆襄各府
米價亦俱平減所有二麥收成分數及禾苗得雨
情形理合恭摺
奏報伏乞
睿鑒謹
奏
二麥收成分數暨禾苗米價情形以手加額覽焉
同日又
奏為請
旨通行事竊臣歴任河南廣東以及現今楚省凡接准
部行奉
旨事件轉行下屬豫楚院司各衙門俱用紅筆圈點標
日判行廣東則於部文奉
旨轉行文内院司俱用劄付式年月下墨筆標日後用
押字概不點硃三省式不畫一(臣)思上司行文下
屬例用紅筆明統屬也若部行奉
旨事件則有
君命在焉臨文詎可不加敬謹今一概硃標僉判實非
臣子所敢安(臣)循照而行舉筆倍深惶悚如照廣
東程式不知者又謂紛更不敢不據實陳
奏請
旨敕部定議嗣後各省接准部行内有奉
旨事件俱用劄付式墨筆書押概不用硃惟院司自行
牌票仍照常僉判如有轉行奉
旨事件違例用硃者以違制論如此則等威有辨一奉
行而尊卑之分秩然上下率由一舉筆而敬謹之
心常在矣(臣)不揣愚昧是否有當伏乞
皇上睿鑒
敕議施行謹
奏
與督臣商酌行之何慮有紛更之議此事直省各循舊
式其來已久不便敇諭通行改易
同日又
奏為據實奏
聞事竊查楚省江湖村鎮每多竊刦(臣)到任之後即嚴
行保甲實力稽查武漢沿江如八吉堡等處最為
要害之地該處輪派標兵分防彈壓(臣)復密飭署
中軍參將阮玉堂守備林武略不時查訪積窩慣
賊會同各縣捕廵立法嚴拏在案兹據該備躧緝
八吉堡地方有積窩徐中和錢晉封二人暗樓邃
室慣積外來匪類駕船竊刦坐地分贜查有上冬
漢口河下客舟被盜失去黃絲胡椒各案捕役知
二人素為窩家密與講和受賄縱放僅以匪竊三
人出名頂案復令徐中和冒稱行家首報巧為漏
網等情密禀到(臣)即飛飭擒拏當獲積窩徐中和
錢晉封即於徐中和錢晉封家樓房内搜獲匪黨
徐三周四并行刦江南儀徵縣有名盜犯楊起夏
又起出盜贜以及為匪囤船三隻灣泊河下續獲
匪犯劉夸子等俱經押發按察使唐繼祖收審竊
刦各夥黨其江漢兩縣捕役劉玉李祥劉元陳泰
亦俱獲禁現在嚴究事關拏獲積窩理合
奏報伏乞
皇上睿鑒謹
奏
能靖積窩方為弭盗之源殊屬可嘉之至
同日又
奏為據實密奏事竊(臣)撫楚以來留心察吏每見所
屬各官怠於政事且操守一節通省州縣俱難憑
信甚至貪詐而以為才能巧取而視為固有潛遣
家人坐省專伺上司意指希圖掩飾趨避勾通院
司書吏在外打網張羅密行交結探聽風聲造作
蜚語乘間抵隙讒妬公行深為風俗人心之害(臣)
嚴加察訪訓誡提撕立法稽查設單課吏所有院
司衙門網工積蠧俱各嚴拏究處一切坐省家人
悉皆飭行驅逐不許潛居省會恣意招搖無非肅
清吏治整飭官方共勉實心實政不邀虚譽虚名
(臣)以藩司為通省庶官之領袖賢否優劣自宜隨
地留心得資考核關防嚴密詳慎機宜最為緊要
是以(臣)凡訪有屬員劣蹟必交藩臬兩司公同確
訪并密商督臣細查實據然後分别參處乃(臣)每
詢藩司徐本其於屬員之優劣究屬茫無確見凡
有(臣)交訪密單多宣洩外揚一切辦事毫無擔當
且藩署名為封鎻關防一切吏役未能嚴加約束
此(臣)所不敢代為徇隠者也邇來各屬坐省家人
雖亦稍知顧忌而肆意妄行者尚多陽奉隂違即
如興國州知州魏鈿(臣)訪其劣蹟有勒借衿監富
民十餘戶每人各一二百兩託稱買榖勒賠&KR0819;價
私立鹽税索派里民辦理軍需短發馬價皆有受
害確據(臣)現已密商督臣飭審在案而魏鈿更有
縱容無忌者本年三月二十三日(臣)當堂親拆各
屬公文於魏鈿申文内忽夾私書一封隨經拆閱
仍欲探聽上司新聞中多隠語又云坐省人已如
昔矣夜郎烏知之等語(臣)知其誤投而坐省一語
有關吏治特發兩司傳訊魏鈿據供係伊内幕劉
容所作因劉容之父係武昌革職知府張淑郿内
幕平日父子勾通探聽消息此書原欲投知府衙
門不料投入廵撫文内及訊其坐省家人則現有
家人蘇貴在省訊其夜郎何指則斥(臣)為貴州人
現有兩司取魏鈿親筆供單可據(臣)隨將私書&KR0702;
行署武昌府康忱提訊蘇貴劉容交通情節魏鈿
不但庇匿劉容更云(臣)係邊省孤人知府何故急
遽乃爾等語竊(臣)荷蒙
聖明知遇千載一時察吏除姦是所專責不避嫌怨不
徇情面有言必
告何敢稍有欺蒙自干重咎今楚省吏治若此所關甚
大力除惡習整飭宜先除魏鈿劣蹟現俟督臣飭
審
題參外所有察出私書并驅逐網工坐省各情節理
合繕摺恭行密
奏伏乞
睿鑒謹
奏
秉公執法整理地方是乃專責有何顧忌耶
雍正十年閠五月十三日湖北廵撫(臣)王士俊謹
奏為恭報楚省田禾雨足米價平減仰慰
聖懷事竊照湖北本年麥熟登場之後通省晴雨以時
米穀價平人民無不安居樂業勤力耕耘禾苗徧
野自五月十五日大雨霑足至二十一二三等日
連得時雨閏五月初四初七初八等日屢獲甘霖
遠鄉僻壤高下田疇稻黍雜糧以及瓜蔬各種悉
皆豐茂早禾現已揚花吐穗中禾晚稻亦俱芃芃
生發不特武漢二府近省為然即據黃安德荆襄
鄖歸各府州陸續具報所屬得雨日期雖稍有先
後亦無不足之處現今武漢二府米價俱平各府
亦無增長所有楚省目下禾苗雨足米價平減情
形理合恭摺具
奏伏乞
睿鑒謹
奏
覽奏楚省雨水霑足米價平減曷勝欣慰
同日又
奏為直陳汛兵號召之弊請
旨嚴行飭禁事竊查楚省江湖汊港四通八逹所設塘
汛左近每有漁船匪棍及積窩夥黨平日皆與汛
兵熟識私餽魚觔財物不法之徒利其常規勾通
一氣多有暗傳消息行刦分贜者盖楚省江湖各
汛向用牛角海螺二種以為號召聲援之具每當
客船灣泊過夜汛兵見無重貨客船則借螺角之
聲私傳暗號姦匪知無所得伏而不行若有重貨
客船見其人多準備汛兵輙將螺角另易其聲以
便姦匪相機行事或止有貨船而無準備者則螺
角之聲又作一樣吹動肆行竊刦而遁(臣)前會試
往來楚省親身目擊其事迄今留心察訪此害未
除大為行旅之患(臣)思安兵設汛原以衛民守夜
廵更梆鑼鳥鎗實堪利用彼螺角出於人聲變換
作姦使人莫測不若梆鑼聲響難於假借放鎗警
衆捍禦功多應請嚴行飭禁嗣後水陸塘汛不許
仍用海螺牛角私傳暗號惟於定更之際許放鳥
鎗傳警以次鳴鑼擊梆捱更守望毋得間斷本管
員弁密加查察違者即行究治一遇有警梆鑼齊
擊立即放鎗追捕不許遲延託稱黑夜縱逸并於
緊要口岸之塘汛嚴定賞罰以示勸懲如此則暗
通消息之弊可杜而塘汛得收實效矣是否有當
伏乞
皇上睿鑒施行謹
奏
無論吹角鳴鑼皆資防守乃營汛中之小節何難言之
督提二臣會商更定耶
雍正十年六月十二日湖北廵撫(臣)王士俊謹
奏為據實查奏事竊湖北兩司不和一案(臣)檢閱原
卷其事初緣鹽道書辦陳臯聲私刻假印水程給
商行銷引鹽經襄陽府同知李昌期查出通詳發
審總由前任鹽道柳國勲曲護鹽房書辦不行嚴
究假印水程反囑承審之官輕擬外結承審知縣
王琪遂因此婪贜按察使王肅章扶同徇隠於前
訪聞檢舉於後布政使徐鼎則以會審之事獨自
詳駁延案不結均難辭咎今據現任布政使徐本
會同各道審詳招解到(臣)而假印水程一節依前
審擬究屬含混不明難成信獄(臣)即嚴加駁飭覆
審并密諭現任鹽道楊宴會同糧道張廷樞將鹽
道衙門歴年各州縣所&KR0819;水程逐細按照號簿查
驗有無假印以憑究審隨據該道等檢出雍正五
年正月行銷乙已綱假印水程八十四張雍正四
年十二月乙已綱假印水程五十七張雍正元年
行銷辛丑綱假印水程三張康熙六十一年辛丑
綱假印水程八張并於稿簿内查出雍正元年三
月十一日該書辦竟用假印案稿繳銷鹽引赴兩
淮鹽臣衙門投遞公然釘入簿内從前各官總未
察出明係鹽道衙門書辦歴來積弊今始一一敗
露當飭嚴加究訊已據審出假印水程原係從前
經管水程書辦王曰恒即王北山販買私鹽而起
後被陳臯聲看破隨通同偽造行使當拘王曰恒
質審供認不諱除現飭該司道等徹底清查究明
該書辧等得贜若干并歴任鹽道有無知情行鹽
各商是否通同作弊確審定擬招解外惟是臣於
命盜等案無不細心推鞫隨到隨審具
題完結案無留牘不敢稍有稽延而獨於此案總因
司道等多所瞻顧一味因循憚於窮究不得不為
出假印水程根由理合據實具
奏伏乞
睿鑒謹
奏
覽
雍正十年六月二十七日湖北廵撫(臣)王士俊謹
奏為恭報早稻收成分數米價平減事竊查湖北地
方自六月十五十九二十一等日大雨之後旋即
晴明鄉民各將早稻收穫據藩司開報武昌府屬
早稻收成十分者居十之三九分者居十之七漢
陽府屬十分者居十之四九分者居十之六黃州
府屬十分者居十之三九分者居十之五八分者
居十之二安陸府屬九分八分者各居十之五德
安府屬九分八分者各居十之五荆州府屬十分
者居十之二九分者居十之五八分者居十之三
襄陽府屬九分者居十之四八分者居十之六鄖
陽府以及歸州山多田冷早稻無多收成亦有八
分至於各屬中禾現皆秀碩晚禾悉皆暢茂目今
米價因新榖已登較前日漸平減通省大略相同
理合繕摺奏
聞伏乞
睿鑒謹
奏
覽早稻收成分數深為額慶
同日又
奏為據實查案陳明仰祈
睿鑒事本年六月二十日(臣)於邸抄中見有督(臣)邁柱
一件
題明事查參黃州府知府康忱於署武昌府任内以
黃安縣典史通揭知縣馮為榕重耗係藩司委員
拆兑康忱捏作自行訪聞違例用武昌府印文揭
報又徇縱典史貪婪於前屢圖規避處分於後督
臣作自行檢舉
題參等因(臣)接閱全抄不勝駭愕隨即細查原案康
忱於本年三月二十五日委署武昌印務其本任
黃州府事恐不能兼顧雖委蘄州知州蔣嘉年暫
行護理而一應經手錢糧及所屬倉庫俱例不交
代業經咨准部覆在案實與本任卸事者不同康
忱於四月二十一日在省訪聞黃安縣知縣馮為
榕重耗曾嚴檄行查并關護府查報府牌於四月
二十六日行到黃安該縣典史章文傑乘機始於
二十八日具詳報府原未通揭護府蔣嘉年據該
典史文轉報於五月初三日到省經(臣)批行藩司
委員前赴黃安拆驗銀櫃并訊取總吏經承確供
飛報去後護府蔣嘉年復先准康忱移會即於初
三日密委黃州府經歴前往黃安提取銀櫃於五
月初八日押解到司藩司即將銀櫃發交康忱會
同署武昌通判卞澍拆兑重耗是實康忱隨於五
月十二日通揭并據兩司轉揭經(臣)會疏
題參在案是馮為榕之重耗確係康忱查訪在先厥
後典史之詳府藩司之委拆又係康忱經手據實
報參並非因典史通揭藩司查出而康忱敢於捏
作自行訪聞也今督臣並不詳查案情先後月日
又不與(臣)會稿輙以疑似之見檢舉
題參是欲暗歸(臣)咎而(臣)實無瞻顧袒護之處(臣)受
皇上隆恩畀以廵撫重任幸與督臣共事惟願同心協
濟始於封疆有益何敢有一毫私意致蹈黨同立
異之嫌但督臣才識遠大(臣)雖不才亦不敢依違
遷就有負
聖恩不得不將康忱被參情節備陳
天聽仰懇
聖明洞鑒抑(臣)實有請者(臣)以寒素書生邊方愚陋蒙
我
聖主特達之知拔置雲霄之上(臣)日夜感泣惟恐報稱
之未遑何敢復有冀望與督臣爭較之處第(臣)識
見短淺封疆重大督撫偶有不協必致貽誤地方
關係非淺伏乞
皇上天恩憫(臣)愚魯調(臣)部員俾(臣)朝夕親領
命之至謹
奏
康忱一案交汝審理已有旨矣其間有無屈抑是否捏
揭汝查審後自悉假若被枉是實即當秉公為之剖析
設汝懷私袒護抑或固執已見文過飾非亦難逃朕之
鑒照汝與該督邁柱意見不協遂奏請内調甚屬無謂
全不知朕用人行政之苦心卑鄙褊淺殊失大體從來
同官共事未有公而不和者朕時時以此訓諭内外臣
工即訓汝亦經數次豈竟遺忘耶果能公自無不和在
内在外俱係坦途倘不能公則跬步之間難免滯礙何
有内外之分汝不過因參官一事偶與邁柱不合輙輕
視封疆委任祇為一身利害趨避計此心尚可問乎由
是觀之失和衷之道在汝而不在督臣向後當返己省
疚切勿甘徇私懷而負朕知遇之恩如邁柱含怨於汝
或有假公濟私之端亦安能逃朕之覺察也此奏朕甚
不取未料汝胷襟狹隘不知朕至於斯極朕雖乏聖哲
之資但一光明正大無固執袒庇之念實可質諸
天日汝第加勉自信之道朕信在其中矣無須瞻顧揣度
從前訓汝者甚明悉宜遵奉行之
雍正十年九月十二日湖北廵撫(臣)王士俊謹
奏為恭謝
天恩事雍正十年八月初五日(臣)齎摺家人回楚恭捧
皇上賞(臣)花屯絹兩疋蜜荔枝一瓶到(臣)隨恭設香案
望
闕叩頭祗領訖伏念(臣)職任楚疆時深兢惕疊蒙我
皇上至高至厚之恩
賜衣賜食之寵絹出
尚方機杼而新成花樣仰
皇上睿鑒謹
奏
覽奏謝知道了
同日又
奏為恭謝
聖訓敬繳
御批事本年七月二十四日八月初五日(臣)兩次齎摺
家人回楚奉到
御批摺匣(臣)俱恭設香案望
闕叩頭敬謹啟匣跪捧
硃批祗凛
諭(臣)公則未有不和任事豈容瞻顧煌煌
天語至聖至明警誡之中倍加策勵
聖恩深重至此報稱愈覺難言況(臣)邊方下士特荷千
秋之
奏
覽
同日又
奏為恭報鄉場試竣仰祈
睿鑒事竊照湖廣鄉試荷蒙
聖恩南北分闈之後湖北每科額中舉人五十名外輪
加五經中額本科應得三名又
恩加正額五名共該中式舉人五十八名(臣)於場前將
一應科場事務遵照部頒條例應出示者大書告
示明白曉諭應備辦者&KR0702;行藩司先期料理於八
月初三日
欽差正副主考李錦鄧啟元到省(臣)即照例關防嚴密
於初六日將主考房考等官一併送入文闈自初
八日起至十六日止三場試竣稽察嚴密士論帖
服至於場内受卷彌封等五所(臣)俱親身督察無
分晝夜勤慎小心次第交明卷數批解内簾聽候
秉公取錄今於九月十二日揭曉出闈除題名試
錄另行恭疏
題報外所有微(臣)監臨場務辦理完竣事宜理合繕
摺具
聞往屆三場試藝貼出違式者甚多皆由學(臣)錄
科濫取之故今科合計三場錯誤被貼者僅三百
乞
皇上睿鑒謹
奏
嘉悦覽之
同日又
奏為奏明事竊鄖陽所屬墾荒一案自奉
旨之後(臣)即詳悉曉諭鄖屬民人勤力務本各將就近
未墾田地相度土宜用工墾闢飭令地方官不時
親身督察善為勸導力能多墾者酌量奬賞無力
開耕者借給牛種助其耕作將現墾地畝報名入
冊仍按水田旱田起科年分照例輸糧務使民無
餘力地無曠土以仰副我
皇上子惠元元之至意今自本年五月起鄖屬六縣據
報現已開墾及自首田地共二百六十六頃有零
尚有陸續墾報者甚多其鄖屬各縣令内除竹山
縣知縣王模奉
旨署理甫經到任容試驗外其鄖縣鄖西房縣竹谿四
縣現於勸墾案内竭力辦理俟試看半年之内果
否實心勝任再行酌量更換請
旨調用業經咨准部覆在案至保康一縣地僻民刁現
任知縣何塏辦事平常於勸墾一事奉行多有未
善(臣)現在會同督臣另選能員
題請調補以收實效理合
奏明再查楚省鄖陽一府之外如直隷歸州及荆州
襄陽等屬亦多未墾地畝(臣)俱一體通行示諭已
據各州縣漸次報墾俟有成效另行具
奏合併聲明伏乞
睿鑒謹
奏
覽奏墾闢情形知道了勤加督率該有司實力為之
同日又
奏為奏明事竊照荆關税務(臣)自上年十一月到任
接管俱委交荆州府知府周鍾瑄就近查察監收
無論正税餘羡悉令儘收儘解一切陋規加耗嚴
飭革除務使弊絶風清以仰副我
皇上加惠商旅裕課釐姦之至意惟查關書差役必得
會計精熟廵查勤力者方堪任使前因趙之均管
關案内督臣審
題將通關書役一百一十餘人概入
欽案問擬追贜幾無一人辦事即新募書役又俱一時
不諳關務辦理茫無頭緒(臣)再四籌畫若輩姦良
不一原難概論在有名積蠧固不容復入滋事其
間豈無誠實因人連累者坐贜非其本罪平時尚
屬小心則與已革復充者有間與其驟行召募既
難旦夕任用且多係伊等子姪親朋承頂除之不
可勝除不若擇其舊役之謹慎守法素諳關務者
嚴加約束兼同新役暫為參用俟新役熟練再將
舊役飭令歸農如此則公務不致有誤而定例亦
無違悖矣(臣)為辦理關務起見理合據實
奏明伏乞
皇上睿鑒謹
奏
召募書役係汝等酌度可否而行之細事不應上聞於
朕此奏甚覺失體朕亦無可批示
雍正十年十一月初三日湖北廵撫(臣)王士俊謹
奏為恭謝
聖訓敬繳
御批事雍正十年十月二十四日(臣)齎摺家人回楚捧
到
御批摺匣(臣)隨叩頭敬啟跪讀
硃批各摺
諭旨字字提撕
言言策勵擴淺狹之知識而責已貴嚴即一言一動必
熟思審處求其至當而後可措諸施行篤僚友之
寅恭而待人以誠即所見所聞必設身處地為所
當為而不敢一毫矜傲事必歸諸公正苟執人已
意見即為有負
君恩理無取乎黨同稍或瞻顧依違必致有乖
國體是我
皇上之訓誨周詳皆聖賢所不能外而我
皇上之期望深遠亦祖父所不能加(臣)撫躬惶汗感激
難名惟有凛遵
聖訓公正統屬和平接物安詳舉動慎重言行協和同
寅慈愛黎庶務期身體力行必誠必敬以仰報
高厚深恩於萬一耳謹此繕摺叩謝
天恩并將奉到
御批奏摺恭繳伏乞
睿鑒謹
奏
今命卿總督河東矣田文鏡莅豫七八年來可謂殫竭
心力諸凡舉措深愜朕懷事事俱屬妥協卿向為屬員
洞悉伊之居心辦事況蒙保薦始獲陞晉兼公私之誼
而論皆當一一遵守成規不宜任意更張另求美好也
能如此即為朕所嘉是若别逞伎倆冀朕優奬為超越
田文鏡之人則反誤矣卿不及田文鏡遠甚祗遵朕旨
勉力為之
同日又
奏為恭報楚省豐收米價平減事竊照湖北本年雨
水調勻高下田禾俱獲豐稔前經具摺奏
聞今據布政使鍾保開報通省實在收成分數查武昌
府屬十分九分者居十之六八分者居十之四漢
陽府屬十分九分者居十之七八分者居十之三
黃州府屬九分八分者各居十之五安陸府屬九
分者居十之七八分者居十之三德安府屬十分
者居十之三九分者居十之七荆州府屬十分九
分者居十之七八分者居十之三襄陽府屬九分
者居十之四八分者居十之六鄖陽府屬九分者
居十之三八分者居十之七歸州屬九分者居十
之四八分者居十之六再查武漢二府米價每石
六錢三四分至六錢八九分不等雜糧亦俱充足
其餘各府屬米價俱不出七錢之外城鄉黎庶無
不含哺鼓腹共樂昇平(臣)身任封疆欣逢樂歲惟
有宣布
皇恩勸民力敦節儉倍深寅畏不敢一毫怠肆以期敬
迓
天和於永久耳所有湖北收成米價情形理合繕摺恭報
伏乞
睿鑒謹
奏
以手加額覽之邁柱王士俊同省共事感蒙
上天慈佑屢賜豐年乃自然之理也知此理之昭然不爽
而不愈勉寅畏可乎
同日又
奏為仰懇
聖恩事竊照荆州府城
關帝廟宇為當年鎮守之帥府前因年久坍損經(臣)
摺
奏於荆關節省飯食項内動支修整去後今據荆州
府申報前項廟宇擇其應行修整者逐一辦理并
新建三代崇聖祠及鐘鼓二樓俱於本年十月初
二日竣工廟貌煥新觀瞻大壯共用工料銀二千
餘兩等情前來(臣)伏思
關帝血食萬方而荆州尤為靈爽式憑之地且當陽
祠墓巋然載在史冊本年又據後裔關朝泰呈請
援照解州洛陽之例題請蒙
皇上天恩敕部議准世襲五經博士給劄欽遵在案兹
逢
關廟新修神靈妥侑(臣)不揣冒昧敬敢上懇
天恩准賜頒𤼵
御書扁額俾(臣)敬謹恭製擇吉懸掛昭示萬世則
龍章寵錫益彰赫濯之聲靈
宸翰光昭永護金甌於鞏固矣謹
奏
照該撫所請行交翰林院擬扁進呈候揀定書𤼵
同日又
奏為據實奏
聞事竊照本年夏間山東兖州等處雨澤偶愆荷蒙
皇上天恩差員分賑嗣經得雨旋獲豐收東省民人無
不仰被
恩膏樂業安居各得其所(臣)每閱邸抄實深慶忭兹於
十月初九二十四五等日據江夏漢陽二縣陸續
具報東省來楚就食民人徐梅李應成等一百六
十八戸計大小男婦五百七十餘名口詢據伊等
咸稱俱於本年閏五月間未經得雨之前各由郯
城沂州等處小路沿鄉覓食而來不知本省十分
豐收等語(臣)隨諭令江漢二縣好為安頓并查伊
等年力強壯者居多從前一時無知遠出本非樂
於轉徙游惰忘歸者可比現今雖值隆冬天氣晴
暖自楚至東計日可到必年内早得歸家春耕始
可無誤自不便任其久留覓食(臣)即一面查照伊
等籍貫住址密咨河東督(臣)田文鏡山東撫(臣)岳
濬知會接收安插一面即自捐飬廉按照冊開大
小名數逐名各給路費委員分起護送出境仍令
關會前途州縣按起接護前進今據江漢二縣具
報於十月二十七八等日俱經委員逓送起程去
訖但恐尚有陸續前來者(臣)當一體捐給隨到隨
行護送不致少有失所也所有資給東民回籍緣
由理合據實奏
聞謹
奏
欣悦覽焉料理殊屬可嘉之至
雍正十年十一月二十五日湖北廵撫(臣)王士俊
謹
奏為陳明勸墾之實效仰祈
睿鑒事竊照楚省荆襄鄖歸四府州所屬曠土固多隠
匿亦復不少歴來州縣各官祗以奉行為具文未
見實心辦理甚至民間已將現墾之地首報陞科
州縣於首報之年即私收銀米入己捏稱新墾詳
報上司挨至六年十年方行入冊徵解是小民尚
知畏法奉公而官吏竟敢私侵中飽此楚省積年
錮弊從前院司道府徇隠之咎所不能辭者也(臣)
扺任後廉訪巳得其概不但檄行申飭至再至三
亦且耳提面命多方誡諭不遺餘力本年五月欽
奉
諭旨令(臣)督率勸墾(臣)復令州縣官隨地因時善為勸
導實力開墾通計荆襄鄖歸四府州屬據報雍正
十年分共首墾田地二十三萬五千一百餘畝除
新墾者俱按照年限陞科首報熟業者俱即隨年
入額徵觧從此實力奉行自當日有成效仰副
聖懷至於官吏私侵糧税現據襄陽府查出棗陽縣於
雍正二年報墾旱地一萬八千餘畝每年該納糧
銀七十餘兩計至癸丑年方届陞科之限而前任
各官即於報墾之年侵收入己現經會疏參追在
案此外或有似此侵收在官者俟確查到日再行
參追理合將現今勸墾巳有實效情形恭摺奏
聞伏乞
睿鑒謹
奏
楚省勸墾一事甚為緊要今既行有成效可詳悉告之
新撫德齡倣照經理
同日又
奏為敬陳末議仰祈
睿鑒事竊查私鑄錢文定例為首及匠人斬決為從及
知情買使者絞決房主鄰佑總甲十家長知而不
拏獲舉首者俱照為從例絞決等語夫為首者造
其意匠人者成其事俱罪無可寬至於為從之中
間有鄉愚無知一時受雇傭工為之挑水打炭所
司間雜之事而非合夥分利幫同鑄造者其情似
稍有可原知情買使之中亦有停工散局之後方
知私鑄貪其價賤偶為買使而非當場興販者房
主甲隣人等或非貼近居住一時失於查察及有
聞見即行驅逐因恐牽連遂各扶同徇隠而非受
其賄囑庇護者此等之人皆非本身自犯亦屬稍
有可矜因例内向未分别重輕故俱問擬絞決若
輩到案自知必當正法往往茹刑狡辯案莫能結
轉使為首匠作諸人監斃獄底不能明正其罪前
有孝感縣拏獲私鑄一案經前撫臣魏廷珍審明
將知情受雇之李世熙等定擬絞決具
題蒙
皇上如天好生念係受雇傭工之人與合夥私鑄者有
間𤼵往口外種地處效力贖罪欽遵在案雖此案
出自
特恩非臣下所敢援引定擬(臣)恐以後案件有承審之
員疎忽從事者以例内原無輕重之分不將各犯
情由逐細審出致該犯等情罪不能上達
聖聰亦未可定故敢冒昧陳請嗣後承審私鑄之案可
否亦照強盗并鹽梟聚衆拒捕之例令承審各官
務將法所難宥及情有可原之處一一分析於疏
内聲明仍照本例分别斬絞定擬立決聽候法司
覈覆將法所難宥者即行正法情有可原者酌議
發遣或懇
敕部將從前定例酌量情罪再為分别以定輕重庶無
知誤犯之人皆沐矜全而承審之員亦得易於審
結案件不致久懸矣再查拏獲賭具定例知縣加
二級知府加一級司道督撫等官紀錄二次又拏
獲賭具製造不過半年者照例議叙失察已過半
年拏獲者止免失察處分不准議叙典史廵檢吏
目守備千總把總等官拏獲者亦照州縣例議叙
等語誠我
皇上鼓勵臣工之曠典也但地方各官賢愚不一狡詐
多端如一官拏獲而同城文武佐雜等官輙稱會
差查拏紛紛具報更有後官拏獲而前官稱為先
已訪聞移關新任拏獲者弊端不可枚舉伊等之
意不過圖免失察故為捏報存案迨後審解又因
通報之時已稱協同查拏承審各官無從察其底
裏遂照原案將協拏各官職名一併開列聽候部
議是伊等既得規避失察處分復敢倖邀議叙其
為欺罔實甚(臣)愚以為欲禁其欺罔之端先開其
可寬之路應請嗣後拏獲賭具亦照拏獲私鑄之
例文官拏獲并免同城武職處分武弁拏獲亦免
同城文職處分交界之所此縣拏獲彼縣亦免處
分止令拏獲之員據實申報俟結案日准予議叙
如有實在協同拏獲之員必將如何協拏之處一
一聲明以憑察核倘有捏飾從重議處至知府以
上各官拏獲者不得概免所屬官員處分致使屬
員怠玩不行查禁其後官拏獲者若將前官竟行
寬免恐其在任之時以為事無後慮不實力稽察
亦未可定惟甫經離任失察不過半年者方准免
議如失察已在半年以上離任者後經别官拏獲
前官仍行議處再查例内所開失察已過半年拏
獲不准議叙之條似指本身失察而言若前官失
察已久而後官於到任後半年以内拏獲者其從
前失察之處實與後官無涉亦應照例一體議叙
又有捕盗同知通判直隷州州同州判等官例内
尚未議及如有拏獲者或照州縣例議叙或照知
府例議叙仰懇
敕部一併分别定議至督撫司道等官加級紀錄之處
應仍照定例遵行庶查拏之員不敢再生欺罔而
賞罰攸分拏獲之員益知感戴力圖報效矣以上
二條係(臣)芻蕘之見是否有當伏乞
皇上睿鑒施行謹
奏
所奏是該部詳細分别定議具奏
雍正十年十二月初十日新陞河東總督(臣)王士
俊謹
奏為恭謝
聖訓敬繳
御批事本年十二月初七日(臣)齎摺家人回楚捧到
御批摺匣(臣)隨恭設香案望
闕叩頭敬謹啟匣跪讀
硃批諭旨欽遵祗領之下伏念(臣)受
皇上天恩至高至厚平時之
訓諭提撕靡不刻鏤心版寤寐弗諼至督(臣)田文鏡公
忠體
國宣力封疆七八年來事事實能仰契
聖心克盡大臣之職(臣)向在祥符親承教導感佩實深
志期則傚已非一日今蒙
聖恩授(臣)以河東重任步趨其後論(臣)之材識萬不如
田文鏡之遠大周詳而念(臣)之居心實無異田文
鏡之致身竭力何敢妄逞一毫意見輕事更張非
特私心無以自安更何以仰承
君命惟有祗遵
聖諭恪守舊章奮勉自勵以求無忝職守所有(臣)恭領
聖訓理合繕摺叩
謝並&KR0819;
硃批奏摺伏乞
皇上睿鑒謹
奏
如此立志朕嘉是覽之
硃批諭旨卷七十三之五
