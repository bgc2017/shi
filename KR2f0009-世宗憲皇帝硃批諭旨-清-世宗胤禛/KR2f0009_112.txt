欽定四庫全書
硃批諭旨卷一百十二
硃批楊長春奏摺
雍正元年六月初十日江西南昌總兵官(臣)楊長
春謹
奏為恭謝
天恩事雍正元年五月十九日蒙兵部劄付内開欽奉
上諭各省總兵官有具摺奏事者亦有從未具摺奏事
者著行知伊等嗣後如有應奏之事俱各密摺陳奏
欽此行文到(臣)伏念(臣)世受
國恩由廕監生補授佐領參領蒙
聖祖仁皇帝不次拔擢洊歴總兵官寸長未效恭逢
皇上御極以来
隆恩疊沛厚澤頻施祇因未奉
諭旨不敢進摺
奏謝今蒙
特恩賞准摺奏俾(臣)犬馬愚忱時得上達
宸聰而地方緊要事務亦可密請
指示聞
命自天感激無地理合繕摺
奏謝謹
奏
知道了爾向日居官聲名甚好爾之為人居心朕巳深
悉更加勉力毋懈
雍正二年十月初一日浙江提督(臣)楊長春謹
奏為奏明事竊(臣)仰荷
聖恩補放浙江提督
陛辭之日欽承
聖訓(臣)惟凛切冰兢黽勉供職以仰報
殊恩於萬一(臣)於雍正二年九月初八日抵浙任事業
經
題報在案兹接兵部劄付内開欽奉
上諭各省道府同知通判州縣等官内有才幹素著廉
潔自持者著總督保奏三員廵撫保奏二員布政使
按察使各保奏一員將軍提督亦屬本省大員將所
知者亦令保奏一員俱各密封保奏不得會同商酌
欽此劄行到(臣)伏念(臣)到浙未久現在整飭地方
營伍其通省文員内才幹素著廉潔自持者一時
廉訪未盡周知不敢冒昧陳
奏仰冀
聖恩寬宥俯俟查有深知灼見之員另具密摺保舉外
理合
奏明伏祈
睿鑒謹
奏
所奏合宜應如是
雍正二年十月十六日浙江提督(臣)楊長春謹
奏為奏明事竊(臣)於雍正二年十月十三日據寧波
府知府及城守營遊擊禀稱本日有慈谿縣後海
居民數百人聚衆入城前至縣署鬨鬧等情知府
先巳馳往(臣)即刻令寧波府城守營遊擊守備星
夜前往安撫解散去後旋於十四日據差去遊擊
禀稱職等到縣詢問情由民人等俱係二十八都
民竈等戶因本年七月内遭風雨海潮之患日望
賑濟今聞餘姚地方俱巳賑過獨慈谿一縣賑濟
銀兩被縣官侵蝕未曾給發故此来縣的職等會
同知府多方撫慰又經知府買發食米七石分給
災民方行散去現今居民安堵地方寧謐等情今
遊擊守備等俱於十五日回寧訖所有災民聚散
情形(臣)不敢壅於上
聞謹
奏
知道了凡事皆應據實直陳一毫不隠方不負朕之任
用也勉之
雍正三年四月初七日浙江提督(臣)楊長春謹
奏為據實覆
旨事(臣)於雍正二年八月初一日恭聆
聖訓指示周詳併
諭(臣)密訪處州鎮總兵官王安國居官何如欽此欽遵
敬謹留心訪察迄今半載以来訪聞得總兵官王
安國從前居官操守並無聲譽自(臣)到任至今其
於地方險要必親歴廵查官兵亦勤加訓練且並
無貪冒扣剋之處實屬勤慎小心循分供職理合
據實覆
奏伏祈
皇上睿鑒謹
奏
據奏巳悉大都人情莫知其子之惡旁觀猶易當局更
難勉之勉之
雍正三年六月十四日浙江提督(臣)楊長春謹
奏為恭謝
天恩事竊(臣)齎摺家人回寧恭捧
欽賜藥錠一匣到(臣)當即郊迎至署恭設香案望
闕叩頭謝
恩祗受訖伏念(臣)謬膺重寄湥愧涓埃未報今蒙我
皇上優渥宏仁以上方之丹藥
賜邊海之武臣俾無疾厄之虞永享安寧之福從此犬
馬餘生皆係圖報之日矣理合繕摺奏
謝謹
奏
覽奏謝知道了前月輪流保送郝宏勲穆廷弼蘇明良
三人因何未經密奏考語其據實補奏可也
雍正三年八月初七日浙江提督(臣)楊長春謹
奏為遵
旨據實補奏考語事竊(臣)前奏恭謝
天恩一摺奉有
皇上硃批命(臣)將輪流保送副參郝宏勲等三員之考
語據實補奏欽此(臣)跪誦之下驚惶無地伏思(臣)以
駑駘下質謬膺重寄雖事事敬謹矢公矢慎尚難
仰報
高深於萬一今乃將保送考語遺漏是(臣)愚昧巳極又
蒙
皇上隆恩不即加罪容(臣)補
奏(臣)何人斯邀此
殊遇不覺感激涕零謹遵
旨將郝宏勲等三員考語另摺補奏伏乞
聖慈寬宥(臣)無任待罪之至謹
奏
朕前奏摺尚有忽略之失地方諸務保無精神不到之
處封疆事重脫有貽悞可乎勉力勤慎切毋以老自惰
同日又
奏為欽奉
上諭事竊(臣)接到部文欽奉
上諭各省副將以下遊擊以上官員未經引見者著令
輪流來京引見其漢仗弓馬朕一看便知至於操守
如何訓練營伍如何之處著各省將軍督撫提鎮於
給咨赴部時據實密摺奏聞欽此欽遵劄行到(臣)將
浙省不屬鎮轄之嚴協副將郝宏勲湖協副將穆
廷弼(臣)標中軍參將蘇明良三員另疏會
題保送給文赴部投候引
見外理合遵
旨恭繕密摺補行進
呈伏乞
皇上睿鑒施行
亦優
爾若似此瞻徇情面殊屬不妥矣
雍正三年九月初九日浙江提督(臣)楊長春謹
奏為欽奉
上諭事竊(臣)蒙兵部劄付奉
上諭内外文武官員曾經面奉諭旨除不能記載者其
餘俱將諭旨並年月日一同繕寫進呈文武大吏自
行封進其不應奏摺之人著封固交與該管上司轉
奏欽此劄行到(臣臣)隨移行各鎮協營一體欽遵去
後今據乍浦營遊擊黃天寅呈送封固
奏摺一封前来(臣)謹遵
旨轉
奏伏乞
睿鑒謹
奏
黃天寅之奏粗鄙不堪之至若不能記憶則不寫亦可
乃如此混行書寫進呈甚屬無謂黃天寅居官何如之
處據實奏聞
雍正三年九月十八日浙江提督(臣)楊長春謹
奏為敬聆
諭旨恭謝
天恩事雍正三年八月二十九日署理浙江廵撫(臣)福
敏到任視事(臣)自寧波赴杭恭請
聖安隨蒙𫝊
旨朕聞浙江提督楊長春做官罷輭官兵怠玩著他奮
志勉力欽此(臣)跪聽之下不勝惶懼益深感激伏思
(臣)以庸鄙武夫謬膺全浙重任分宜勉竭駑駘力
圖報效緣浙省營伍廢弛日久又兼(臣)才智短淺
迄今一載尚未能振作興起罷輭之愆實難自逭
今復荷
恩旨寬容不加罷斥俾(臣)知過(臣)從此惟有謹遵
聖訓益加奮志勉力以圖補過於將来理合繕摺奏
謝謹
奏
徒言何益要當勉力行之果能奮志振興朕自然知道
雍正四年二月初八日浙江提督(臣)楊長春謹
奏為恭謝
天恩事雍正四年正月十九日(臣)齎摺把總回寧恭捧
欽賜福字一幅到(臣)當即郊迎至署恭設香案望
闕叩頭謝
恩祇受訖伏思(臣)以庸陋武夫毫無報稱頻年以来荷
蒙
皇上賞賜教訓有加無巳固巳感激難言今復蒙
九天御墨頒賜邊海遠(臣)
洪福照臨之下(臣)舉家生生世世皆享
皇上昇平之福於無既矣(臣)惟有日凛
誡諭時圖振作竭盡駑駘以期仰報
高厚於萬一耳理合繕摺奏
謝謹
奏
知道了趁爾年力未至衰邁宜殫竭以圖報效黽勉以
全始終不可隳頹志氣
雍正四年四月二十日浙江提督(臣)楊長春謹
奏為恭謝
天恩事竊(臣)齎摺家人回寧奉到
皇上硃批諭旨(臣)隨恭設香案望
闕叩頭謝
恩訖伏念(臣)才疎識淺到任以来雖勉竭駑駘亦僅循
分供職並無寸長報效乃蒙我
皇上浩蕩之恩不即罷斥屢頒
誡諭(臣)跪讀之下不勝惶悚警惕感激涕零惟有敬遵
訓旨以(臣)未盡之餘年竭力黽勉奮志圖報
知遇之隆恩巳耳謹繕摺奏
謝伏乞
睿鑒謹
奏
循分二字莫看作輕易果能循分盡職無少玷缺則職
分之外更有何長可效耶朕之諄諄勉勵汝者亦正謂
凡責任中所當為之事令汝循分為之庶可無忝厥職
毋罷軟毋廢弛更毋柔善自處以邀屬員之譽姑息寬
縱以驕兵丁之心似此皆令汝循分盡職之諭也爾其
奮勉勿怠
