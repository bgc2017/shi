欽定四庫全書
硃批諭旨卷七十六
硃批石雲倬奏摺
雍正三年七月二十九日江西南贛總兵官(臣)石
雲倬謹
奏為密陳
天聽事竊(臣)蒙
皇上隆恩忝任封疆重寄惟有矢忠矢愼剔弊釐姦以
仰報
高厚於萬一(臣)受任之始細查營中積弊有前鎮(臣)黃
起憲共食空糧二百三十五分空糧之外又勒索
各營四節規禮每節或六十兩或四十兩不等以
致營伍廢弛積成大弊更有甚者現任九江協副
將王用身為大員婪贓無厭於六月二十四日署
理贛鎮印務起至七月十二日止勒索上任規禮
并侵蝕各營餉米銀四百六十五兩又拔補把總
馬成功逼取部費銀二百兩又拔補把總謝晉因
伊赤貧勒索紬縀等物種種貪汚有乖行止經(臣)
訪查確實當即報明督(臣)查弼納合先將情由上
陳
天聽伏乞
皇上睿鑒謹
奏
概能不徇情面如此直陳方為不負朕之任用黃起憲
亦應參處無可顧惜也
同日又
奏為請
旨更定弁丁年貌確册以杜姦弊事竊照兵丁編造名
册原以稽查姦偽若年貌不符名姓互異雖有册
籍將焉用之(臣)到贛之日細查營中千把兵丁並
無一人眞正年籍所由然者兵丁移張就李易於
更替而軍官將錯就錯便於增減也(臣)係武人歴
處營伍熟見偽册朦朧互相頂替前在鎮番慶陽
二任時業已剔清此弊因所轄之兵寥寥無幾易
於更正今贛鎮一十六營非鎮慶兩營之比若仍
其舊册勢必姦弊叢生若必徹底清查則逐營更
定誠恐有需時日理合先摺具
奏倘蒙
皇上採納即將(臣)摺發部妥議俟
命下之日容(臣)次第查明逐營更定則歴年積弊永清
於軍政不無裨益矣謹
奏
此事何須部議爾徐徐更定清理妥確具奏以聞可也
雍正三年十月初四日江西南贛總兵官(臣)石雲
倬謹
奏為密陳營伍事竊惟糧餉不清實為營伍大弊(臣)
於抵任之日反覆清查務使糧無隱食餉不虛懸
以仰報
皇上推誠置腹之恩所有親丁名糧(臣)照例止食六十
分併飭各營將備千把遵照定例毋許浮冒一名
亦不許家人長隨在營食糧致滋混擾今查出(臣)
屬一十六營兵五千四百二十一名内存有公費
糧五百零二分當即嚴飭將備責令盡行募補以
實營伍嗣據各營將備向(臣)痛切直陳僉稱煌煌
功令敢不凛遵奈營務費用浩繁如季報冊籍有費
提塘工食有費霜降祭祀有費甲幟軍裝製造有
費且軍營礮位火藥鉛彈巡哨船隻種種無費不
行懇於每兵一百名之内仍留守糧五分以充前
項公用總計各營約存守糧二百七十分則辦公
有資而兵丁月餉亦可足給等情據此(臣)再四思
維若遽准於百名之内存留守糧五分以充營伍
公用恐仍干虛冒之罪(臣)愚昧無知不敢擅便因
其為營伍起見謹具密摺據實陳明伏祈
皇上睿鑒指示遵行謹
奏
存留名糧以資費用在在皆然乃以公濟公衆目昭彰
之舉非隱食空糧可比何妨乎所奏知道了
雍正四年二月十二日江西南贛總兵官(臣)石雲
倬謹
奏為添設礮位以鎮地方事竊惟捍衞地方先資武
備器械不可不齊而礮位尤為切要今查(臣)標四
營子母礮位向僅二十二座大小參差不一俱年
遠朽腐萬難演放詢知江寧子母礮打造如法(臣)
因申明督(臣)查弼納領取式樣現募工匠按法打
造三十位先發本城四營操練演放其物料價值
皆於前摺
奏明公費項内取給俟本城四營造就之日再查外
十二營礮位如有朽舊令其依樣製造此外一切
軍裝旗幟如遇缺少(臣)不時添補並不時查驗務
使武備一新侵漁永杜以仰副
皇上以公濟公之
至訓所有新造礮位數目緣由俟鑄造齊集再為具
題并造册呈報兵部核查存照理合預行陳
奏伏乞
皇上睿鑒謹
奏
軍裝等項隨時陸續製辦甚是不宜急驟若速欲整齊
則攤派捐扣種種弊端皆起於此且為將之道首以操
演兵丁整飭塘汛緝盗安民甄别屬弁為要至於外像
觀瞻之美究屬末著何必諄諄留意頻陳奏牘也
雍正四年六月二十二日江西南贛總兵官(臣)石
雲倬謹
奏為哀籲
聖慈乞終喪制事竊(臣)蒙
皇上簡任贛南重鎮一門榮幸均戴
天恩誓願竭誠報效乃不意本年六月十九日接(臣)胞
兄石雲慶胞弟石雲興訃報知(臣)父石琠於五月
初六日在籍病故(臣)驚聞訃報五内崩裂時復昏
迷因念贛南重地關係緊要斷非哀毁餘生所能
辦理(臣)隨具文通報署督(臣)范時繹撫(臣)裴&KR0973;度
懇其代
題并委員署理外(臣)衙門
王命旗牌一切暫委(臣)標管中營事左營遊擊林麒看
守公文案件亦令代拆代行專俟署任官到日交
代明白(臣)即匍匐還籍理合哀籲
聖慈賜(臣)回籍守制得以料理喪葬則此後餘年誓效
犬馬之報(臣)不勝哀鳴激切之至謹
奏
忠孝原屬一理所以經云資於事父以事君爾能竭力
報國顯親揚名爾父自然含笑九原此亦凡為人子者
分内必有之事不可過於哀毁爾今日之苦即朕六十
一年十一月十三日之苦也然朕之苦更有甚於汝者
其間難以言悉亦只得權其輕重勉強以理奪情耳可
奈何朕未聞爾有大故已用爾為浙江提督矣本應曲
從所請但克盡孝道不關去職在職浙江提督責任重
大俟該督等題本到日朕賞爾假數月回籍送終禮畢
即赴新任勉就職守可也
雍正四年十一月十二日新授浙江提督(臣)石雲
倬謹
奏為恭請
陛見仰承
聖訓事竊(臣)以微末武員叨荷
皇上特恩由副將陞授南贛總兵到任一載惟奉
訓旨遵行幸免隕越今又蒙
恩命授(臣)浙江提督伏念浙省係海疆重地更宜奉
明訓以遵從方克啓愚蒙而盡職(臣)現沐
聖慈賞假在籍假滿之日擬合上覲
天顔跪聆
聖訓(臣)不勝望
闕依戀之至為此具摺請
旨伏候
皇上批示遵行謹
奏
好德州距京為路甚近來京陛見聆朕訓旨然後往赴
浙任諸凡有所遵循不無少益
雍正五年三月初六日浙江提督(臣)石雲倬謹
奏為密陳營伍情形事竊(臣)查浙省營伍當積廢之
後軍裝甲械損壊不齊教場公署僅存白地揆其
致此之由其端有二一則籍公費而潤私囊病在
於侵蝕一則務虛名而忘實效病在於矯情(臣)歴
查前任提臣如王世臣吳郡隱食空糧數百名一
切營制置於度外此則侵蝕之尤者也及吳陞接
任糧餉稍清尚存公費糧一百五十名造有鳥鎗
千桿營伍稍為整頓至鍾世臣任内營制毫無增
補公費又為侵蝕後王安國署事時經督(臣)滿保
檄令將公費名糧盡行裁革雖矯情於一時實貽
誤於營伍及楊長春到任因公用毫無所出於五
營内存糧五十分凡遇領餉季報稍資涓滴之助
經張溥署事盡行裁去此又一矯情而貽誤於營
伍者也(臣)抵任以來雖盡心整頓百計彌縫奈無
米之炊萬難經理以(臣)愚見請將浙省各營無論
大小按兵計算統於百名内存留公費三名以備
營中公用伏候
皇上明旨頒示額規俾營員永行遵守庶營務不至廢
弛矣為此具摺奏
聞伏乞
皇上睿鑒施行謹
奏
所奏甚是營伍中不留幾分公費名糧如何行得去其
間充公濟私要看所用何如耳至王安國張溥原皆係
拘謹之人未免太過酌量為之
同日又
奏為再陳營伍條規事竊查公費名糧原無定例(臣)
前摺奏請之項不過借營間之公餉濟營務之急
需總期有益於兵丁無損於營伍但經費既定條
例宜嚴(臣)不揣愚昧謹抒管見為我
皇上陳之
一册報之宜審也(臣)查百弊之根起於册籍之䑃
混不肖官吏往往捏飾增添用少報多串通侵蝕
者有之(臣)請嗣後無論大小衙門令其造具簡明
四柱清册開明某營額兵若干名分析馬步戰守
項欵内該存留公費幾名某月領銀若干兩辦理
某事用銀若干製造某器用銀若干有無存剩即
註明册内下月照前開列該營員按季呈報將領
轉報上司至年終查驗之後方准開銷其有捏飾
增添等弊照例處分册籍既清庶朦混之弊可除
矣
一經費之宜節也(臣)思百名之額兵權通三名之
公用稍不撙節立見空乏每見不肖屬員有將此
項夤緣上司者亦有上司借此嚇詐屬員者(臣)請
嚴定法程倘有前項情弊應照冒餉之例計贓定
罪追銀入官至於修葺衙署及鋪墊供應名色止
許量行添湊不准於公費項内任意開銷庶經費
有程而冒濫之弊可除矣
一製造之宜覈也大凡軍裝旗幟等項務須揀選
物料造作如法方為有用並堪經久但恐不肖員
役希圖了事草率完工亦未可定(臣)請嗣後凡有
製造軍器責令將備驗明物料方許興工成工之
日果否合式亦令將備具結存案如有仍前草率
致令所造之器不堪應用者應照造作軍器不如
法之例處分仍令督工之員改造其物料工價著
令將領分賠庶營員知儆而草率之弊可除矣
一收貯之宜謹也(臣)思一切軍器務須存貯有方
乃能經久不壊每見營員漫不加察一任風雨飄
零塵泥堆積旗幟鎗礮日就朽爛(臣)請嗣彼凡有
一切軍器無論舊造新添須不時查點開列清單
擇高燥房屋藏貯如遇交代之時驗明收受倘有
損壊缺失情由前官未經聲明者許後任官揭報
責令前官賠補若後官徇情不報事後查出即責
令後任賠償庶收貯以時而疎忽之弊可除矣
以上四條就營伍之情事立整頓之條規謹獻芻
蕘仰希
採擇伏祈
睿鑒施行(臣)不勝悚惶激切之至謹
奏
所論甚屬通暢朕欣悦覽之實力整頓務令弊絶風清
同日又
奏為奏
聞事竊(臣)抵任後於三月初二日率同(臣)標將備勘閱
城垣一切城墻垜口坍塌幾及三分之一城門六
座并水門二座所有城樓片瓦無存(臣)驗閱之下
不勝駭異伏思寧波一府係邊海重地較之他處
尤為緊要若非及今修築則工程愈大糜費愈多
當即開明坍塌處所丈尺數目飛咨督(臣)高其倬
撫(臣)李衞作何設法興修之處俟議定之日(臣)另
行具
奏外所有寧波府城垣坍塌情由理合繕摺奏
聞謹
奏
所奏是朕常為此籌慮亦曾頻諭督撫輩但總計天下
城垣坍塌者多修理需費浩繁只得且就緊要處先行
耳今寧波城垣爾咨商督撫甚是應作何設法興修伊
等酌議妥確自必另行請旨也
同日又
奏為請
旨事竊(臣)前
陛見時蒙
皇上垂問有熟諳水師辦事勤謹及操守好者啓奏(臣)
即
奏南贛鎮標左營遊擊林麒中營守備孫希爵(臣)曾
委監造礮位見此二人歴練老成辦事勤謹且林
麒熟悉水師諳練營務年紀微老精神尚健等語
當蒙
皇上即調林麒引
見所有林麒遊擊員缺將孫希爵補授林麒引
見後
賞發(臣)標遇有參將缺出
題補今(臣)標中軍參將陳惠調任員缺現在需人可
否即以林麒補授之處伏候
聖裁批示遵行謹
奏
所奏知道了水師將官歴練壯勇者儘有其人但鄙而
貪者十居八九習氣甚屬卑下爾宜留心
雍正五年四月二十一日浙江提督(臣)石雲倬謹
奏為先發隨糧以濟公務事竊(臣)前謹抒臆見於每
兵百名内存留公費三名以充營中公用條列四
欵具摺請
旨蒙
皇上允(臣)所請(臣)欽奉
硃批後即將條規四則鈔示各營并咨同督撫會飭作
速整理外但營内名糧凡係老病開汰者例選子
姪餘丁頂補惟脫逃犯事革退者方可留充公用
是公糧一項勢不能以急期而軍裝製造事又難
於久待若俟取給公糧誠恐躭延時日難免觀望
稽遲(臣)當即發出隨糧二十分交(臣)標五營購買
物料製辦軍裝據五營將弁等亦情願公發隨糧
六十分承辦公務又據各鎮協營員弁願照(臣)標
之例一體酌發隨糧承辦公務(臣)思浙省營伍經
積廢之後須此一番奮勵方可改觀今各營有志
急公(臣)准其暫發隨糧以濟營務俟公費足數之
日自下而上聽還各官養廉兹(臣)更有請者伏思
百内抽三之議在各營分派不過數名而合通省
計之遂至千名有零念此空糧之多實深悚懼雖
經咨會督撫查核似應報部察銷但查公費一項
聖裁批示遵行謹
奏
盡力急公固屬美舉然亦不可驟迫及過於從事朕不
求速效但願卿等徐徐次第整理事漸就緒而衆不怨
憾方為善於措置也勉之
雍正五年五月初十日浙江提督(臣)石雲倬謹
奏為奏
聞事竊(臣)履任之始訪聞瑞安協副將柳進忠通同商
販運米出洋一切違禁之物時常夾帶歴查舊案
不啻再三(臣)因調取該將赴寧正待面行申飭詎
該將怙過不悛剛傲無狀經(臣)特疏
題參在案近聞柳進忠駕造冤抑之詞抵飾前非聲
言要赴部科具揭以彼姦偽難逃
聖明洞鑒但恐該員以捉風捕影之詞造為負屈含冤
之狀倘部科據彼情由上瀆
天聽亦未可定(臣)自問秉公持正法在必行既不肯無
故糾參亦不敢知情徇庇即有嫌怨(臣)不顧也(臣)
蒙
皇上委任之隆理應清釐姦弊且屢奉
明訓以水師官員習氣貪鄙
命(臣)留心訪查今(臣)明知劣員之違禁營私若稍示姑
容是貽海疆之隱患聽姦弊之叢生亦大負
皇上訓誨之至意矣茲恐參員妄希僥倖干冒
宸聰所有(臣)前
題參柳進忠委無冤抑之處理合預行
奏明伏乞
皇上睿鑒謹
奏
此等之奏竟可不必朕但據事論理假若柳進忠果有
冤抑之處豈此一奏遂能搖惑朕志乎柳進忠來京陛
見朕觀其一無足取乃小聰明識見卑鄙材質甚屬平
常之人因伊向日運餉到臺攻打浪橋頗有戰功所以
姑容之耳試思若在賞鑒之列何不早加陞擢且伊原
係滿保所題補者自必惟利是圖之輩朕胸中另有確
見類斯自信得及之事無庸多此一番贅詞總之秉公
料理毫無私心竟放膽為之倘其中少有自信不及則
當審愼而行一切焉能逃朕鑒察縱使目下暫為欺蔽
日後一經覺照朕不吝改正也朕亟欲卿等破面糾察
屬員柳進忠之題參正堪嘉奬之舉何須如是疑畏而
預為防範耶
雍正五年七月十一日浙江提督(臣)石雲倬謹
奏為恭謝
天恩事竊(臣)差員於雍正五年五月十四日齎摺進
呈蒙
皇上恩賜各種宫錠一匣又於六月初一日齎摺進
呈蒙
皇上恩賜奏事匣子四箇(臣)一一郊迎跪領訖(臣)仰體
皇上濟人利物之弘慈明目達聰之至意惟有悉心營
伍加意地方知無不言言無不盡以期仰報
高深於萬一為此具摺恭謝
天恩(臣)不勝感激之至謹
奏
好勉之勉之爾自到任以來一切處破面整飭實心任
事毫無瞻顧因循朕俱知悉而甚嘉悦焉
同日又
奏為遵
旨覆奏事竊(臣)於到任後欽遵
常看得温州鎮(臣)邊士偉盡心辦理營務但不能
彈壓屬員剔清姦弊調驗該營器械俱各鮮明齊
實能稱職操守亦好至於承辦公事不無自守已
諸事不能辦理(臣)因定鎮逼近海洋最關緊要連
日遣人稽查并嚴飭該標將備加謹巡防仍令不
時禀報倘該鎮有事(臣)便於就近策應不致上厪
聖懷至於定鎮營伍自吳陞整頓後將備俱守成格(臣)
諳練且風聞其有來歴不明李戴張冠情弊以上
四鎮經(臣)查明如此至於各鎮公事(臣)不時協力
妥商務於水陸地方各有裨益但查四鎮環山抱
海應須身歴其境方可因地制宜(臣)請於明春巡
查各路親往四鎮妥議成規和衷協力務期封疆
寧謐理合預行陳明伏祈
皇上訓示遵行謹
奏
覽
同日又
奏為酌定戰船丈尺名號以昭畫一以垂永遠事竊
查浙省額設戰船共一百二十六隻近見水師各
鎮營咨報修造戰船文内有稱水艍犁&KR1620;趕&KR1620;雙
篷䑩沙船哨船唬船各種名目又有中水艍中犁
&KR1620;等各種名目又有小雙篷䑩小趕&KR1620;雙篷艍等
各種名目至所開船身梁頭丈尺不惟彼此不同
且與部定之丈尺互異(臣)細訪其故據水師將弁
以及捕舵人等禀稱浙省船隻現比部式增長加
闊者皆緣昔年海氛未靖戰船俱扼守海邊未嘗
衝風破浪不妨短狹自開海禁以來凡係戰船俱
涉歴大洋若船身短則戧駛不靈梁頭狹則兵械
難配設或遇有姦匪必以大制小方可以操必勝
是以逐漸加長增闊但既有增加則不無互異(臣)
思為今之計丈尺固須增加而名目亦須清理庶
幾頭緒分明而規制從此永定(臣)隨傳集現在寧
厰監督船工之遊擊施世澤守備胡御珂及捕舵
船匠人等從長計議將一切戰船名目定為水艍
趕&KR1620;雙篷䑩快哨四樣除原係水艍趕&KR1620;雙篷䑩
三樣船隻仍用原名外其餘大小相同者歸併一
項不必多立名目酌定各船梁頭船身長闊丈尺
嗣後遇拆造年分即令各標營遵照
請定丈尺一式成造凡浙屬之定海黃巖温州瑞安
鎮海盤石乍浦等七標營所有各船之名目一經
歸併既不苦其繁多再各船之字號配撘分明尤
易辨其營分今(臣)謹擬運際河清海晏時七字每
標各認一字俱照號挨編如此則丈尺有準名目
不繁營分有辨字號可憑斯頭緒清而稽察易規
制定而檔案清矣此(臣)一己之管見除開明某鎮
某營各項船隻字號并現在丈尺與部定丈尺長
短寬狹不符緣由同(臣)酌定各船名目丈尺字號
一併造冊移咨督(臣)高其倬撫(臣)李衛會同酌議
外理合備叙情由繕摺
奏明伏乞
皇上睿鑒施行謹
奏
閱所論奏甚屬得理爾等會商妥議具題到日有旨
雍正五年十月二十二日浙江提督(臣)石雲倬謹
奏為酌調不諳水師之營將恭請
特簡補放事竊照温州一郡逼臨邊海為浙省水師重
地查鎮標中左二營係專司哨巡之缺務得熟識
海疆諳練船務者以之充補庶收人地相宜之效
(臣)查温州鎮標新任左營遊擊楊大凱本籍山東
由侍衛補授今職經(臣)調驗該將人材弓馬俱屬
優嫺以之料理陸營綽有才幹及詢其水師舟楫
巡哨等事甚非所長今查有軍政案内以年老糾
參之處州鎮標中軍遊擊袁瑜員缺係屬陸路例
由部選(臣)為人地相宜起見不揣冒昧仰懇
皇上將楊大凱調補處州鎮標中軍遊擊使之專管陸
路必能施展其才以收實效其楊大凱所出温州
鎮標左營水師遊擊員缺仰請
皇上於記名熟識水師之人
簡發一員補授或令(臣)於通省屬員中會同督(臣)高其
倬揀選請
旨補放務使水陸各得其人庶於營伍海疆兩有裨益
理合具摺請
旨伏候
睿裁批示遵行謹
奏
已有旨矣此奏甚屬可嘉
雍正六年正月初八日浙江提督(臣)石雲倬謹
奏為恭謝
天恩事竊(臣)齎摺差官回浙恭捧
皇上硃批奏摺並
賜(臣)風羊哈密瓜到(臣臣)即出郊跪迎望
闕叩頭收受訖伏念(臣)本庸材屢叨
異數祗領之下感愧交深既深飽德之思彌凛素餐之
戒受
恩愈重圖報愈難計惟念念不忘時時加勉而已為此
繕摺恭謝
天恩謹
奏
覽奏謝知道了今調爾閩省矣勉力為之莫移初志
雍正六年正月二十二日浙江提督(臣)石雲倬謹
奏為恭謝
天恩事竊(臣)駑鈍庸材謬膺重寄任浙一載以來寸長
未效日切悚惶茲於本年正月十二日跪讀
上諭以福建陸路提督員缺緊要
命(臣)調補著即赴新任(臣)奉
命之後隨將任内事務交代明白擇於二十二日起程
星馳赴任惟是閩中諸郡地處海疆營分陸路一
切機宜仍望
訓誨遵行方可幸全職守(臣)於新任事宜俟有次第另
行逐事入
告盡(臣)心而供(臣)職奉
天命以答
天恩勉期報效於涓埃仰酬
高厚於萬一為此繕摺恭謝
天恩謹
奏
好黽勉心力以盡厥職毋負朕之倚任
同日又
奏為敬陳任内未完事件事竊(臣)仰荷
天恩忝任浙江提督抵任之後正擬漸次整理今因起
程赴閩所有任内未經奏覆事件逐條開列為我
皇上陳之
一件為奏
聞事(臣)到寧後見寧郡城垣坍損具摺奏
聞并會商督撫設法修築但工費浩繁一時無動支之
項因此未及興修理合
奏明
一件為先發隨糧事(臣)因所請各營公糧勢難驟
得率同將備以下先發隨糧以濟公用具摺奏
聞蒙
皇上諭示遵行今查各營現造就馬兵花甲一千四百
五十九副步兵棉甲五千八百五十二副大纛三
百五十面桿小旗一千七百五十面紅旗一百九
十一面鳥鎗九百六十一桿籐牌三千二百九十
八面片刀二千七百九十七把其餘未經造完者
俱俟接造又新製各色號衣七千二百一十二件
又蓋造教場演武廳一所凡前物料工價俱在隨
睿慮再公糧一項接奉
硃批武員隨糧與文員火耗相似只宜酌留公費密奏
朕知非可援例題報之事欽此欽遵應於年終催取
各營冊報齊集按營確查繕具密摺奏
聞今(臣)赴閩期迫各營冊報未齊無憑查核除就近移
一件為按兵設器等事(臣)前以各營器械參差隊
伍雜凑因具
題前事旋奉
諭旨通行各省督撫提鎮畫一定議隨蒙部劄行(臣)另
議具奏(臣)隨咨商督撫并移行各鎮協營確議去
後續准據各鎮協營議覆前來與(臣)原議大略相
同除經會商督撫外應聽督(臣)李衞定議具
題理合
奏明
一件為查明四鎮等事(臣)於上年七月摺奏處州
鎮王安國奏明四季遊巡一事因撫(臣)李衞商議
此事恐累鄉民(臣)隨轉致王安國務使輕裝減從
杜絶繁文庶兵民兩便實受巡查之益但(臣)原擬
今歲遊巡相度地勢情(形)面為商酌今因赴閩未
一件前摺内有陳奏原任黃巖鎮(臣)董一隆頂冒
情弊因事涉風聞未敢遽行覆
奏今查得該員本姓吳實非福建人係假冒功加理
一件前摺内為浙省各鎮營環山抱海應須親歴
其境方可因地制宜本擬今春二月後巡視通省
營分以便妥議成規共收實效兹因星馳赴閩未
一件為酌定戰船丈尺名號等事(臣)伏查戰船案
冊頭緒繁多難以稽查具摺請將戰船之式欵相
同長闊相等者歸併一名免致彼此互異一切船
隻總歸四項名目其水師七路配以運際河清海
晏時七字庶名目不繁而營分可辨現在會商督
撫具
以上各件皆(臣)任内之事或因咨商督撫往返稽
時或須次第舉行勢難驟結但有一案未清(臣)雖
身赴閩疆心懸浙省因不辭瑣屑謹將未完各件
逐事臚陳總為一摺仰祈
皇上睿鑒施行謹
奏
詳閱所奏逐條批諭矣
雍正六年四月二十六日福建陸路提督(臣)石雲
倬謹
奏為詳籌地方營伍情形仰祈
睿鑒事竊(臣)蒙
皇上天恩調任福建陸路提督抵任以來熟審風土人
情官員賢否歴任相沿之積習目前應定之規模
逐細推詳務期允當今謹據實開列為我
皇上陳之
一(臣)謹查得福建地方山海交錯人稠地狹産米
無多俗尚刁悍每聞大姓人戶聚衆打降爭界奪
址幸而年歲豐收地方稍得安静設或米價騰貴
凡窮民小戶有私往海洋覓利者有偷度臺灣餬
口者近有督(臣)高其倬設法採買米石減價平糶
兵民漸為安堵但須源源接濟則米無缺乏價不
至於大昂庶兵民兩受其利至地方公事總須文
武和衷不分彼此是則調劑兵民之一助也查目
罣誤解任既有此才守兼優之員(臣)訪知確實何
敢壅於上
聞理合
奏明
一(臣)謹查得歴任相沿其大弊有二一則冒公費
而潤私囊病在於侵蝕一則務虛名而忘實效病
在於矯情此等提臣名雖有清濁之不同其實無
題參矣但營伍自經積廢之餘必須大為振刷方得
改觀(臣)現在嚴加整飭俟一年之後再觀成效理
牢不可破(臣)思陸路人員所守不過汛防墩舖所
司不過兵馬錢糧所督察者不過操演技藝即他
省人員俱能辦理非若水師將備必須本地人員
方能熟悉水性周知洋面者可比誠不必槩用本
地之人致滋弊竇今(臣)標各營現出數缺需員料
理仰懇
皇上於別省人員内簡發數名來閩遇有缺出(臣)會同
奏明請
旨
一(臣)謹查得閩省陸營器械參差隊伍不整亟須
遵照
諭旨畫一營規(臣)前過福州時與督(臣)高其倬面商應
將軍械按照隊伍增添惟是各營公費無出難以
辦理應須仍照浙江之例於每兵百名内存留公
費三名以充營中置補軍械之用仰祈
皇上恩允則各營辦公有資不至互相推諉營伍日有
起色矣又恐公費名糧勢難驟得亦請如浙省所
行先於各官隨糧項下五分抽一趕造緊要軍械
旨抑(臣)更有所不敢隱者查(臣)標五營額設馬八百六
十二匹每年例准報倒二百七十匹倘遇水草豐
盛再能加謹餧養内少倒數十匹則此餘剩馬價
銀兩留充一切公用案查逐年(臣)標五營冊報俱
旨
以上所陳皆關閩省切要之事(臣)謹彙摺恭呈
御覽伏候
聖裁訓示遵行謹
奏
閩省山海交錯為緊要封疆宜極加勉勵為之毋忽
同日又
奏為
皇上洞悉情形曾降
諭旨令陜西督(臣)岳鍾琪就陜省各標挑選弓馬嫻熟
之兵一百名發至浙省俾(臣)分發各營教習自上
年十月派往各營去後不數月間陸路兵丁人人
學習馬步騎射漸次可觀是浙省陸路之兵已不
患無起色矣但水師士卒仍舊生疎為今之計應
請照上年派發西兵教習陸營之例就閩省揀選
熟悉洋面之水兵五十名於浙江水師十二營内
十人而善全通省之水務將見風潮礁石在在周
知瞭椗斗柁人人熟諳未必非教習之一助也仰
懇
皇上特降
明旨行令福建督(臣)高其倬水師提(臣)藍廷珍於所屬
各營内精選熟諳水務之兵五十名發往浙省果
能教習有方拏賊有效應請記功擢用如此則閩
人樂於教浙兵樂於習藉閩人之所長補浙人之
所短數年之後浙省水路之兵亦不弱於閩省矣
(臣)一得之愚是否可採伏乞
皇上乾斷施行謹
奏
朕今命李衞總督浙江料伊整頓各營事務自必漸次
念及於此也
雍正六年六月初二日福建陸路提督(臣)石雲倬
謹
奏為恭請
陛見仰懇
聖訓以慰依戀以資遵守事竊(臣)蒙
皇上天恩特調陸路提督自二月二十五日抵任之後
祗緣營務廢弛急須整理不敢擅離職守延今數
月間規模粗定積弊盡除戀
主之忱無日不形諸寤寐伏念漳泉逼近大洋為全閩
之屏障陸路各營依山沿海在在險要(臣)雖督查
巡察未能洞中機宜懇祈
皇上俯念閩省陸路營汛責成緊要
准(臣)來京
陛見跪聆
方略俾(臣)遵奉施行既可幸全職守而臣子依戀
君父之懷亦從茲稍慰矣為此繕摺請
旨伏候
御批至日另行拜疏起程(臣)不勝激切待
命之至謹
奏
陛見之行今且不必如有應面諭處自然召爾來京大
都居官之要天下不過一理立志向上者安往而不是
自暴自棄者無往而不非朕凡所訓誨亦不過欲令諸
臣知朕之心及封疆職守之大綱節目而已至於地方
利弊不但閩省之遥即直隸近在咫尺間朕既未身經
目睹焉能洞悉機宜尚賴卿等一一奏聞朕知更有何
可訓誨耶長途往返不特無益兼恐貽悞職分中事俟
過二三年後未為遲也
同日又
奏為立法以除積弊事竊查(臣)標員弁向有私賣隨
糧每名三十兩五十兩不等遇有一名糧出則以
養廉不足為詞懇求上司補足究其來歷皆起於
前任提(臣)吳陞專信家人親戚營中至今尚有四
絶不以弓箭為事一時將備相習成風人人博寬
厚之名不肯任勞任怨汰一老弱兵則以為刻薄
得不效尤於後此營伍之所以日弛也(臣)抵任以
來亟加整飭惟念隨丁一項常禄之外設此養廉
豈容暗中頂賣若必徹底查究恐有前官頂賣後
任缺額者似難一槩而論今欲永杜此弊似宜按
照定例一體補足不令彼此參差藉名舞弊(臣)接
養廉盡行補足(臣)現留三十五分(臣)隨帶家人無
多足資日用内又發隨糧二十分先製號衣一時
(臣)標將備俱各踴躍辦公願先發隨糧以辦緊要
軍裝俟公項完日仍還各官養廉自今為始凡有
前項情弊(臣)當不時查核糾參務洗向時之積習
以期成效於將來為此繕摺奏
聞恭請
皇上訓示遵行謹
奏
所奏可嘉之至朕欣悦覽焉堅守此志莫稍遷移勉之
勉之吳陞朕既取其操守又恕伊年老所以姑寬其罪
至於當日欺陷吳陞之屬員家丁親戚子姪輩如得其
顯著欵蹟一一據實奏聞毋致疎縱若止係可恕之小
過則亦不必苛求也
雍正六年七月十六日福建陸路提督(臣)石雲倬
謹
奏為報明丁艱事竊(臣)繼母楊氏於雍正六年四月
二十七日在籍病故(臣)於七月十三日接(臣)胞兄
石雲慶胞弟石雲興訃報到泉例應回籍丁艱但
念
聖恩高厚陸路各營責成重大未奉
明旨不敢擅離職守現在一切公事仍照常辦理不致
有誤地方恭候
命下之日
允(臣)回籍再行交代起程庶公義克全而私恩亦不廢
矣除將聞訃緣由遵例咨明督(臣)高其倬代
題請
旨外(臣)謹繕摺恭候
皇上批示遵行謹
奏
如此方得大臣之體朕覽奏深為嘉許今已有旨命汝
在任守制矣汝此任甚屬緊要若可以不必回籍令汝
弟兄輩料理喪事足見忠誠奉公之心設有萬不得已
情節欲乞假數月具摺奏聞候朕再為斟酌
同日又
奏為遵奉
硃批通飭各營畫一遵守事竊(臣)於本年六月初三日
具摺進呈
御覽當蒙
皇上批發所有奏請事宜悉遵
批示舉行至於公糧一項仰蒙
聖恩俞允必須妥立成規畫一遵守庶營伍日有整頓
之效今(臣)繼母在籍身故現候
命下之日離任丁艱但念海疆營務重大不敢遽行卸
責(臣)一面咨明督(臣)高其倬撫(臣)朱綱通飭各營
務使實力奉行永除積弊謹將咨檄原稿並黏抄
原奏條欵四則另摺恭呈
睿覽但(臣)資識淺陋恐有未協之處伏冀
皇上訓示遵行謹
奏
凡事悉與高其倬朱綱商酌為之
(臣)丁士傑謹
奏為備陳微(臣)被參之始末瀝血哀鳴跪懇
恩鑒事竊(臣)至微極陋荷蒙
皇上隆恩畀以封疆重寄履任以來惟以冰霜自矢
淡薄自甘誠恐稍有隕越致負
皇上簡畀之至意不意督(臣)高其倬誤聽他人之媒
孽久已積怨於心將(臣)列欵參奏蒙
皇上敇令督臣審擬(臣)自宜静聽審理何敢上瀆
宸聰但(臣)被參欵件全無影響若不據實
奏明是自蹈負
恩之罪矣(臣)隨於二月初八日於恭繳
硃批匣内具摺備陳愚忱仰懇
慈鑒復於二月十五日奉督臣令牌提審自泉赴省
路遇提(臣)石雲倬面向(臣)說你我雖素不相識
然而你居官之好否並此番事件我已備悉緣
由你若到省之時必須俱認其過纔是不但此
五件事情全無影響即有其事亦不至此我在
省城曾見過總督亦言不期至此
皇上必别有深意若此時與總督硬辯即是與
皇上辯别一樣未知是否你自斟酌等語(臣)聽聞之
下以為提(臣)石雲倬係奉
旨特調之員想伊必有灼見(臣)蒙
皇上如此隆恩今既不合
聖意罪已當萬死何敢復為陳
奏隨著人將(臣)前摺趕至山東地方追回寧甘身
受誣枉之罪斷不敢有犯
天威今(臣)在省候審已越三月督臣委令福州府知
府細加審問嚴訊對質人等盡屬子虛督臣因
密著人向(臣)說督臣早已懊悔但事既至此猶
須稍認微過方好結案(臣)思督臣原係承審之
官彼雖明知其誣焉肯自行承認無奈就事稍
認誠恐督臣之本意未遂再加捏詞具本而(臣)
之冤抑愈深莫白(臣)之罪愆更屬難逭今當恭
繳
硃批及奏摺黃匣之際因思此次若不據實以
奏嗣後再無陳奏之期言念及此
皇恩愈覺深厚(臣)身萬難報酬(臣)不禁心痛欲絶泣
啼欲死倘蒙
皇恩垂鑒愚衷俾(臣)再得一覲
天顔(臣)即身死九原亦得瞑目於地下為此瀝血陳
情伏祈
恩鑒全覽施行謹
奏
汝對丁士傑果有此言乎丁士傑之被參或有冤抑乎
其據實奏聞若於其間少有隱飾則與
天理人情皆有虧缺朕但欲得事之眞情而已非為丁士
傑起見丁士傑之狂妄負恩久已深知似此巧辯何能
絲毫惑朕耳目也今發此摺詢問汝當極加謹密不可
令一人知聞
雍正六年八月二十四日福建陸路提督(臣)石雲
倬謹
奏為據實密奏事本年八月十八日原差齎摺回泉
封内發有丁士傑辯奏一摺我
皇上恐事有冤抑特降
硃諭密詢(臣)隨將丁士傑所奏事由逐段審核殊為強
辯被參五欵件件俱有證據委無冤抑之處(臣)前
赴任時於二月十五日行至太平地方適值丁士
傑往省在彼等候再三請求一見(臣)辭之不去因
與彼一會斯時丁士傑即言被參之事滿口稱冤
欲將隨從人役避過(臣)對他說有話但請講我從
來不肯背人私語隨於稠人廣衆間向他說我與
你素不相識但你向日做官好歹總在你自己得
知若說總督屈參了你今
皇上聖明從不屈抑人的倘若你的事體件件都有實
據我亦不能代你隱諱你只想
皇上放你提督以來做了那一件與地方兵民久遠有
益的事果有實蹟
皇上豈不知道我亦不肯掩人的長處只恐你的事欵
犯眞要想硬辯不如據實承認的是總在你自己
斟酌當日(臣)對他所言如此丁士傑緘口無言良
久方嘆息說極是未幾即别去不料丁士傑忽然
妝點情詞冒瀆
天聽(臣)竊窺其本意先因供據確鑿只得逐一招承今
見事案審明又欲多方狡辯此等設心巧詐不待
辨而自明所可鄙者丁士傑始而以巧詐獲罪終
欲以巧詐免罪不知巧詐愈深罪愆愈重何必多
此一舉乎恭逢
聖明在上鑒(臣)心跡特將原摺
命(臣)觀覽煌煌
密諭惟恐情狀未眞事多冤抑(臣)仰體
天心荷蒙
清問及此敢有半字隱飾稍違
天理人情亦難苟容於
聖世矣今查丁士傑摺内敘(臣)之語皆係改換情節憑
空駕造(臣)當日並無此言理合據實密
奏所有奉到
硃諭暨丁士傑原摺(臣)謹跪封恭繳伏乞
皇上睿鑒謹
奏
朕料來亦係如此所奏知道了
雍正六年十一月十九日福建陸路提督(臣)石雲
倬謹
奏為奏明事竊(臣)抵閩以來點驗各營庫局凡有原
存甲械俱殘缺朽舊亟當按數修補業蒙
皇上允(臣)請留公費陸續成造但公糧一時不能驟得
是以(臣)標將備情願先發隨糧上緊趕造奈各營
軍械需費甚多所有公糧隨糧二項按季支領置
買物料終不一起齊全難以通體改觀(臣)將(臣)標
五營并泉州城守營各項應辦軍械均照浙江提
標五營盔甲分别五色製造通盤估算物料只須
銀二千兩即已製辦齊集應手興工中間不至間
斷今暫為通融設法先向藩庫中借支銀二千兩
遣員採買物料興工製造所借司庫銀兩即於(臣)
商定辦理務在半年之内整頓齊全在營伍既無
掣肘之虞而借支確有抵補之項以此行之不獨
(臣)標各營從此改觀即通省各標營皆可相繼整
理不至因循觀望矣因事關預借錢糧理合具摺
奏明謹
奏
誡飭弁員貪婪之習懲治兵丁刁悍之風斯為最要至
於觀瞻之美乃係皮毛邊事當徐徐次第整理何須如
此忙廹朕觀汝不免有輕重倒置務遠忽近之失敬愼
為之不可改移初志
同日又
奏為敬陳管見仰祈
聖明採擇事竊惟
國朝定鼎以來既設督撫提鎮統率綠旗士卒又設
將軍都統總領滿漢官兵分立八旗各歸佐領綱
舉目張立法允為盡善矣乃(臣)竊有鰓鰓過計者
滿兵八旗人等生齒日繁丁口增廣而甲額止有
此數其間披甲者足資贍養家口其餘無甲之人
難免仰屋之嗟(臣)查八旗滿兵閒散人等在外省
者不過百分之一其餘悉在京師閒住有職役者
甚少其中漢仗弓馬好者甚多人材淹沒實為可
惜(臣)再四思維安頓之法惟有酌派各省除陜西
湖廣浙江江南等處原設滿漢官兵省分無庸置
議外今查有鎮江福州廣州三處均係漢軍將軍
標下兼領綠旗兵丁以(臣)愚見綠旗兵丁自有督
撫提鎮統轄不必更隸將軍標下應將軍標綠旗
官兵一項錢糧核算若干照額改設滿兵充補查
軍標綠旗兵丁原係各營抽撥仍可分派各營遇
有糧缺按名補伍統計閩廣鎮江綠旗兵丁共有
數千以之改補滿兵之尤貧而家口衆多者將見
舉家有賴不啻數萬人矣其軍標將備盡可裁減
應請另立旗分佐領分管各旗事務而將備衙署
亦可令旗員駐劄不煩營造至綠旗兵丁所住官
房滿兵儘堪居住即有不敷添造亦不甚難至將
軍係滿漢八旗總帥非向日漢軍將軍之可比應
請更換滿洲將軍統領滿漢官兵再設滿副都統
一員專管滿洲旗分其舊有之漢軍副都統仍管
漢軍旗分規制既定則滿洲官兵不至壅滯京師
一時股肱心膂分布巖疆所謂衆志成城地方各
收彈壓之效矣再查雲南遠居天末民夷雜處亦
應照湖廣陜西江浙數省之例分派滿漢官兵以
資鎮守合併陳明如果(臣)言可採伏候
皇上乾斷施行謹
奏
殊屬多此一奏矣其中議論且有甚不通處當留心職
任内事為要似此出位之思恐汝未具如許才力也
雍正七年四月初六日福建陸路提督(臣)石雲倬
謹
奏為奏明地方情形事竊查福建地方前蒙
皇上曠典頻施
賞發江浙漕米十萬石米價平減闔省軍民莫不歡呼
載道今又蒙
恩命每年賞給臺兵贍養家口銀四萬兩調臺兵戍永
無内顧之憂一時人心歡慶仰戴
天庥今年春夏之交風雨均調寒暖應節自福興漳泉
一帶大小二麥俱各豐收(臣)生逢
盛世時時宣布
分别懲治現在文武和衷兵民安輯地方亦為寧
謐理合繕摺奏
聞謹
奏
覽
同日又
奏為奏明泉郡城垣事竊查泉郡負山臨海所屬六
邑皆據西北上流一遇山水暴漲往往奔注府治
灌城而入城内原有八卦溝疏通水道近因年久
淤塞兼有居民蓋屋其上是以溝道不通頻遭水
患(臣)每遇大雨後勘閱聚水處所平地水高數尺
因查泉城歴年受水如水門新門塗門南門西門
北門連遭淹灌侵損城基以故城墻垜口門樓馬
路倒壊纍纍窩舖傾圮殆盡往年屢據地方官勘
估約費工料萬餘金造冊通報在案緣費用浩繁
無項可動以致連年傾圮愈甚伏思泉州一城關
係閩南門戶似應早為修葺庶工程易辦而費用
無多溝渠一開則民患可除而城工亦固(臣)因此
二事均關泉郡地方要務不得不及時籌慮除經
咨商督撫查勘定議外理合據實奏
聞伏乞
皇上睿鑒施行謹
奏
與督撫二臣會商酌議直省城垣似此應修理處指不
勝屈皆因向來地方官總不以地方之事為事故廢弛
至於此極耳
同日又
奏為奏
聞事竊(臣)於本年正月間聞有臺灣南路山猪毛野番
肆横殺害民番情由斯時未據的實不敢遽
奏(臣)一面密諭標下戍臺弁目就彼細訪一面密書
詢問臺地將備務將野番如何肆横作何𠞰捕之
處逐細覆知行查去後今於四月初三日據臺灣
鎮標中軍遊擊靳光瀚禀稱臺灣南路山猪毛野
番於上年十二月二十八日殺害邱仁山等十四
命本年二月初二日復下山殺害熟番七名虜去
番孩一口焚燒莊屋牛隻卑職奉本總鎮檄令帶
領弁兵𠞰懲問罪於二月十六日自臺灣府治起
行至三月初九日劄營山猪毛社前踞其阨要絶
其糧食十一日率同備弁帶領兵丁鄉勇一百六
十餘名會同運糧同知劉浴派撥民壯熟番一百
名各處暗伏以舉礮為號下手圍擒至時號礮一
響兵番鄉勇協力向前野番拚命突圍我軍奮勇
追捉活擒野番二十名其被鎗傷滚下深坑者甚
多欲再搜捕緣暮夜山深箐密未得地利形勢遂
收兵回營又因山猪毛社横溪無數湍急異常時
值春深恐霖雨乍至實難飛渡且深山嵐瘴最易
侵人軍士未便久住隨會同劉同知於十二日撤
兵出口續奉本總鎮檄調班師卑職率兵於本月
十四日回郡等情據此(臣)思𠞰捕事宜關係重大
各安堵無煩
聖明垂念(臣)謹將遊擊靳光瀚禀到緣由繕摺奏
聞伏乞
皇上睿鑒謹
奏
凡此皆由内地頑民越界生事之所致今如斯施逞兵
威𠞰殺無知朕心實為憫惻但勢處不得不然亦付之
無可奈何而已
雍正七年六月十五日福建陸路提督(臣)石雲倬
謹
奏為恭謝
天恩事竊(臣)齎摺家人抵泉捧到
賜(臣)宫錠一匣(臣)隨恭設香案望
闕叩頭謝
恩祗領訖伏念(臣)以庸愚歴承
恩貺欲圖報稱未效涓埃乃前領
珍九出
上方之異製今邀
宫錠廣
内府之弘仁計惟因事以利人乘時而濟物廣宣
君惠俾有感而皆通仰答
天庥務旋施而立效庶俯全(臣)職上報
天恩於萬一耳所有接奉宫錠緣由理合繕具奏摺恭
謝
天恩謹
奏
朕誨汝許多格言何啻珍寶況悉係親筆所書未見汝
感激奏謝一字似此隨衆賞賜些微物件乃長篇大論
以相煩瀆殊屬不知輕重不識大體之至可惜朕一片
苦心訓誨汝如此頑蠢之人自此亦不再訓亦不賞賜
矣
同日又
奏為要缺需人懇請酌補賢員以收實效事竊查(臣)
標中軍參將一缺甚屬緊要(臣)擬於通省陸路標
營内揀選賢能素著之員遵例
題補因本省合例人員内實無勝任之人隨與督(臣)
高其倬詳晰商定惟有浙閩楓嶺營遊擊江化龍
才猷素著老成持重以之補授(臣)標中營參將實
屬人缺相宜惟是楓嶺營汛雖兼兩省地方而該
營遊擊乃係浙江專轄恐隔屬
題補與例不符但念中營責成綦重必須才守兼優
方堪統領五營(臣)為要缺需人起見不揣冒昧請
將江化龍補授(臣)標中營參將倘蒙
皇上恩准其於標營公務實有裨益(臣)亦得收臂指之
效矣緣與例不符不敢擅行
題請謹繕摺奏
聞伏候
聖裁批示遵行謹
奏
於此奏未到之先已有旨矣
雍正七年十一月初一日福建陸路提督(臣)石雲
倬謹
奏為
王師遠征不庭(臣)請軍前效力以盡微忱以報
聖恩事竊(臣)一介庸材至愚極陋蒙
皇上天恩擢用提督抵任以來仰荷
聖慈教訓指示周詳(臣)得奉行不致隕越中夜撫膺無
由報稱伏見西醜跳梁致煩
天討正臣子枕戈待旦之秋(臣)從前由平凉遊擊陞鎮
番參將慶陽副將熟習陜西情形且在巴里坤當
差十年之久塞外風土人情又經親歴(臣)原在邊
庭效力之人當此軍興正宜戮力疆場為
國家出力報效豈可在此承平地方坐享安閒心實
不安伏懇
皇上天恩量(臣)之材授(臣)之職
允(臣)前赴軍前戮力行間剪除小醜少盡(臣)犬馬之心
仰報
聖恩於萬一至於福建地方仰賴
皇上洪福太平無事山海肅清兵民樂業(臣)毫無出力
報效之處於心實切悚惶為此具摺奏
聞伏乞
皇上睿鑒批示遵行謹
奏
汝何好起分外之念耶汝自任閩提以來整飭營伍嚴
察屬員頗能實心任事可嘉處朕一一悉知不思巖疆
要地加勉治愈求治之心兵民愚悍必期有恥且格之
效而乃謂坐享承平毫無報效處是何言歟洵可謂不
審輕重不知本末朕不但不取汝奏請之誠且深以汝
之輕視肆志為憂也接諭後其勉圖責任中事以盡乃
職不必妄動分外無益之念
雍正八年四月二十日福建陸路提督(臣)石雲倬
謹
奏為奏
聞事竊(臣)前接廣東撫(臣)傅泰來札内云粤省肇慶府
恩平縣匪類捏造偽劄福建亦有人散劄之語(臣)
當即密飭各鎮協營嚴加緝訪面生可疑之人(臣)
又差人各處密密訪緝並無前項姦徒散劄已於
三月十六日
奏明在案(臣)不敢以為必無稍有怠忽現在不時加
謹差人巡緝前經密咨廣東撫臣若有福建人氏
即開明姓名住址以便嚴拏究處斷不容其潛藏
地方致生事端伏見福建地方入春以來雨水調
奏
覽
雍正九年正月二十五日福建陸路提督(臣)石雲
倬謹
奏為恭謝
天恩事雍正九年正月二十三日蒙兵部劄付内開雍
正八年十二月二十四日内閣奉
上諭福建陸路提督石雲倬廣東潮州總兵馬紀勲著
前往陜西肅州到大將軍岳鍾琪處有辦理之事等
因行文到(臣臣)跪讀
聖諭不勝踴躍歡忭伏念軍務重大恐(臣)力不能勝應
先星馳進京跪請
聖訓指授機宜然後前往又接到大學士公馬爾賽等
寄字内開字寄福建提督石雲倬雍正八年十二
月二十四日奉
上諭現今西邊有事爾等寄信與福建陸路提督石雲
倬令其馳赴肅州到大將軍岳鍾琪處聽候委用辦
理軍務信到即日起程毋得遲緩欽此遵
旨寄信前來提督可即收拾起程前往肅州辦理軍務
(臣)跪讀
上諭軍務緊急不敢遲延即於二十五日自泉州府起
程星馳赴肅聽候大將軍(臣)岳鍾琪委用辦理軍
務除恭疏
題報外(臣)嗣後遥在西陲瞻望
天顔為路甚遠所有軍前辦理一切事務仰懇
皇上天恩俯賜教導俾(臣)得以遵循辦理則感戴
隆恩於無既矣為此具摺恭請
訓旨伏乞
皇上睿鑒施行謹
奏
汝先奏請願赴軍前戮力朕經批諭責汝好為分外之
念今因西陲事出意外不得其人所以特諭調往也勉
為之但秉忠誠之心仰邀
天地神明恩祐早建大功以慰朕懷至於軍機事宜汝到
肅後自有指諭
雍正九年四月初二日福建陸路提督(臣)石雲倬
謹
奏為恭謝
天恩事竊(臣)前於正月二十五日自泉州府敬遣(臣)標
把總齎摺進京於四月初一日行至臨潼縣地方
齎到
皇上硃批奏摺並
恩賜克食四匣各色衣物等件到(臣)當即跪接望
闕叩頭謝
恩祗受訖(臣)恭誦
硃諭感激難名蒙
皇上天恩諄諄指訓又荷
賞賚珍物多種不但(臣)所未見亦所未聞種種
隆恩有加無已(臣)雖捐糜頂踵曷能報稱於萬一今西
陲軍興之際正屬微(臣)報效之時(臣)前奉
恩命調赴軍營喜出望外踴躍倍常惟有堅心進取誓
滅逆賊上慰
聖懷下抒(臣)願但軍務重大(臣)知識短淺仰懇
皇上天恩時加訓誨得以遵守(臣)斷不敢有負
聖恩委任為此繕摺恭謝
天恩所有奉到
硃批奏摺理合一併恭繳謹
奏
覽奏謝矣朕惟仰仗
上蒼慈祐專候汝等建立不朽功勲捷書早至也
雍正九年七月二十日副將軍(臣)石雲倬謹
奏為奏明事竊(臣)惟慮軍務重大事關機密必需經
練之人相助辦理方無貽悞有幕友吳章向在巴
里坤軍前與(臣)相處為人老成練達謀事周詳而
於軍需更為熟悉查吳章係江南武進縣人於康
熙五十九年由監生遵九欵例捐職縣丞又捐改
歸單月即用今吳章情願隨(臣)赴軍營效力具見
其矢志公忠理合具摺
奏明仰懇
皇上天恩俯准效力軍營聽(臣)委用如果實心辦事著
有勞績更求
恩加敘用以示鼓勵則(臣)獲收臂指之助感沐
鴻慈於無既矣伏祈
皇上睿鑒敇部存案施行謹
奏
該部照所奏存案
硃批諭旨卷七十六
