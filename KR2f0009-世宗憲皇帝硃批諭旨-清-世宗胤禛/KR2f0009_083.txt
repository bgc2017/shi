欽定四庫全書
硃批諭旨卷八十三
硃批張起雲奏摺
雍正八年二月二十日福建金門總兵官署理南
澳總兵官印務(臣)張起雲謹
奏為據實陳明事竊(臣)世受
國恩高深莫報仰荷
皇上不次超擢由參將
特授金門總兵方懼庸愚弗克勝兹重任復奉
聖旨以南澳亦屬緊要著(臣)前往署理受
命之下益切悚惶每事殫竭愚誠不敢稍有草率以負
皇上天地之恩兹有事關欺冒不得不據實奏
聞者案查雍正六年二月内奉
旨嗣後沿海官弁兵丁有因公差委遭風受困没水登
岸幸獲生全者照軍功頭等傷例賞給其或飄没身
故者照軍功陣亡例分别給與祭葬銀兩此誠我
皇上覆載鴻慈千古未有之
曠典凡在軍伍者無不感激自奮今有雍正六年六月
内南澳鎮右營廵海六號繒船一隻遭風飄溺淹
故官兵一案遵奉
恩旨照例應賞給淹没兵丁每名銀五十兩生存兵丁
每名銀三十兩前此鎮臣未經給發今據(臣)標右
營遊擊王棟詳請將領到廣東布政司庫銀二千
零八十兩會同文員唱名散給(臣)因事關卹賞恐
有冒濫隨復細加確查其把總翁德一員兵丁黃
春等一十四名委係淹没至生存兵丁實止劉國
明等九名其餘林禹等三十七名並未上船隨行
冒列姓名濫邀賞賜皆由左右哨千總蔡文郁張
開秀把總蕭光贊陳紹文劉必鳳濫行造報守備
林甲俊冒昧轉詳適因鎮(臣)許良彬署事金門即
據詳咨呈督(臣)孔毓珣據呈
題報外事關
國帑難容欺冒(臣)既經查出斷不敢徇隱以干扶同
之咎應將實在存没兵丁二十三名先行給賞其
餘冐濫兵丁林禹等三十七名共銀一千一百一
十兩扣除不發(臣)謹據實奏
聞伏乞
皇上睿鑒施行謹
奏
此奏可嘉之至汝能如是存心何慮不為千百載之人
物也實屬奉公不欺有旨諭部議叙勉之
雍正八年六月二十日福建金門總兵官署理南
澳總兵官印務(臣)張起雲謹
奏為奏
聞事竊照南澳一汛上通閩洋下連粤海實係要區若
廵查少疎恐致姦徒潛蹤出没(臣)自抵澳即自率
兵船按閱廵查各處洋嶼嚴飭屬員加謹哨防不
令偷安惟思查緝姦宄必當制於未萌之先海中
原無盜賊皆由陸地無藉之民結夥潛出與其追
拏於在洋巳發之後不若防緝於在陸未發之時
而搜剔線窩得其蹤跡尤當用以賊攻賊之法(臣)
現於所属協營多方密尋舊通姦匪者一二人勸
以厚賞寬其舊犯勖以自新使之緝賊報效密為
耳目時刻留心四處躧探如有不軌之徒暗謀糾
夥出海果有確證立速飛報(臣)及協營刻即知會
就近文員同往緝拏(臣)仍時時查訪如果實有效
力酌量奬勵如敢藉端生事即加痛懲仍飭(臣)各
處汛弁汛兵嚴查地方内如有素非善類蹤跡可
疑無端外出者即密行跟究則陸地之根脚漸清
汛口之究查又密復加在洋船隻勤於哨廵庶使
姦頑稍知斂迹地方得以安堵(臣)庸愚之見是否
有當理合具摺
奏請伏乞
皇上睿鑒施行謹
奏
加謹廵查悉心料理
雍正九年正月二十二日閩粤南澳總兵官(臣)張
起雲謹
奏為微(臣)效力情殷仰懇
睿鑒事竊(臣)蒙
皇上特恩於雍正八年十月内實授(臣)南澳總兵官欽
承之下感激無地今查南澳地方雨暘時若五榖
豐登兵民安堵海不揚波(臣)受任海疆仰託我
皇上洪福迄今一載有餘並無盗賊在洋剽竊除出哨
廵查外别無涓埃可補持禄養安實懼曠職近者
西陲小蠢未寧致厪
睿懷雖諸文武大臣祗承
皇上神機廟算天兵所指剋日蕩平然竊念(臣)以千把
末弁歴授今職虛糜廩粟從無尺寸之功若不及
此時力圖報效問心何以克安輙敢冒昧懇
請願躬赴邊徼以駑鈍之身效犬馬之報縱至愚極
拙不足以供驅策第以稍盡臣子微末下忱倘蒙
皇上天恩俞允容臣趨赴
闕廷面請
聖訓隨星馳西土聽候指揮(臣)不勝踴躍待
命之至為此謹
奏
西陲之請目今暫且不必後有用汝處亦未可定候旨
遵行
雍正九年六月初八日署理福建陸路提督(臣)張
起雲謹
奏為奏
聞事竊(臣)蒙
皇上天恩署理提篆經今四月(臣)惟勉竭駑駘整飭營
伍練兵恤民冀仰酬
高厚於萬一兹查閩省年歲情形四月内二麥登場約
有八分收成旱禾亦俱茂盛惟泉州興化至省城
福寧各地面五月中雨澤間有數處愆期雖值青
黃不接之時幸各處居民以二麥新收米價九錢
一兩不等最貴之處亦不越一兩二三錢督撫臣
復檄行有司發糶倉榖因是人情大安止有福州
府屬之羅源縣福寧州屬之寧德縣人民素稱刁
悍喜於聚衆為非臣於六月初四日據羅源營遊
擊守備等呈稟俱稱羅源食米不敷價值騰貴知
縣發糶無方百姓不能均沾於五月二十五日高
墩舖地方陳秀南子生員陳至陛家有糶剰榖五
百餘石為多人開倉搶去隨查獲謝亦言等六名
交有司衙門收審又二十六日在護國舖地方有
無數人衆將居民游允奇倉揭開搶去榖百餘石
正在查緝又二十七日夜復於護國舖地方聚集
千人將居民郭元海陳秀南鄭玉英家倉榖挑去
隨緝獲搶榖民沈文第等五名又王沙舖曹壠地
方民人藍世聰報稱二十八日夜有疊石鄕人張
應生等三十餘人先詐飯食後搶米穀共失去榖
一千斤稉米二百斤又陳洋坂民林春秀等家於
五月二十八日夜為方厝塘余家塘竹兜峙陽各
地方人不計其數各執火把將林春秀等六七家
米穀物件盡行搶去隨擒獲陳新如等六名亦交
有司收訊又據福寧鎮標遊擊稟稱寧德無米可
糶價值日騰有寡婦林氏家存榖不及二百擔竟
有二百餘人齊集強勒糶賣經弁員力勸方散誠
恐横行日甚將來或至滋事等語(臣)據稟星即咨
明督撫臣設法調劑又移行鎮臣營將協同嚴拏
為首之人從重究治以儆刁風外因事關聚衆搶
奪不敢隱匿謹據實奏
聞伏乞
皇上睿鑒施行謹
奏
覽奏知道了凡百但務據實直陳絲毫不涉粉飾方是
雍正九年十月初一日署理福建陸路提督(臣)張
起雲謹
奏為奏
聞事竊(臣)一介武夫蒙
皇上天恩署理福建陸路提督印務受
恩深厚雖期黽勉盡職而才識短淺無能仰酬萬一撫
衷悚懼夙夜難安不意微(臣)自二月抵泉視事至
四五月天氣炎熱(臣)過於貪凉為風露所侵先患
筋骨疼痛旋乃肺氣喘逆延今三閱月肌肉消瘦
步履艱難(臣)蒙
皇上如此隆恩即使粉骨糜身亦分所應爾是以前此
尚能力疾料理不敢遽行陳
奏今則精神非舊難以支撐又何敢隱默不言以致
苟延貽誤除經咨商督(臣)劉世明謹將陸路提督
印務暫行委員協理外(臣)為封疆重任起見不得
不先事預籌伏乞
皇上特簡賢員畀任閩省
賜(臣)退閒俾得調治庶地方不致貽悞(臣)疾幸得痊愈
誓此餘生再效犬馬(臣)不勝感激涕零之至謹繕
摺奏
聞伏祈
皇上睿鑒施行謹
奏
汝其加意調治候朕另有諭旨
硃批諭旨卷八十三
