欽定四庫全書
硃批諭旨卷一百五十
硃批鄂禮奏摺
雍正六年八月初二日郎中(臣)鄂禮謹
奏為請
旨事竊(臣)一介庸愚荷蒙
聖恩命往江南協理水利事務自抵蘇以来日夜冰兢
前吴淞江陳家渡堵築决壩之時(臣)因在七浦徐
六涇福山塘等工監催督浚未在彼處但奉
殊遇從此若不更加奮勉竭盡駑駘以圖仰報
高深於萬一即叨蒙
聖恩寬宥不加譴責亦必默受冥誅實狗彘不食其餘
有何面目見(臣)父於地下也所有吴淞江東叚未
完工程前經河(臣)齊蘇勒前往相度機宜用混江
龍拖刷河底業巳深通又令(臣)等率領效力人員
清理兩岸今皆如式告竣是從前題報應修各河
皆巳完工惟有吴淞閘劉河之天妃閘并徐六涇
閘此三處閘座尚未興修現今會同河(臣)齊蘇勒
署撫(臣)張坦麟等料估造冊具
題但修建閘座必俟農隙水涸之時方可施工(臣)今
在此竝無辦理之事且
陛辭出京一年有餘犬馬戀
天顔恭請
聖訓再回蘇監修閘工庶小臣之微悃得伸而於閘工
亦不至遲誤為此具摺請
旨謹
奏
覽
雍正七年閏七月二十六日郎中(臣)鄂禮謹
奏為恭謝
天恩事雍正七年七月二十九日接准蘇州布政司咨
稱貴部郎養廉一項巳經奏明奉
旨俞允今將雍正七年春夏二季養廉銀五百兩差官
移送等因到(臣)隨望
闕叩頭謝
恩照數領受訖竊念(臣)一介庸愚荷蒙
聖主隆恩命理江南水利二年以来涓埃未效前蒙
聖慈憫(臣)未育子嗣
恩准接取家眷今又念(臣)艱於資斧
賞給養廉
曠典疊頒體恤周到實非微(臣)一身所能上報倘得延
有嗣息子子孫孫所當永效馳驅以答
高厚者也至(臣)督浚淮揚二府河道先浚江儀二邑槐
子烏塔二河及泰如二處運河并泰州興化界内
丁溪小海青龍海河三道皆巳如式挑竣驗明收
工其續浚諸河總俟農隙興工完竣一併會疏題
報外但(臣)在工既久周歴各河有一二處尚須斟
酌者請為我
皇上敬陳之如泰州新城鎮至東臺一百二十里原估
北岸築堤以為鹽艘輓運縴路(臣)於正月履勘水
尚瀰漫東西大泊一半不露岸脚似應築堤分別
湖河以資輓運今自海河開通河水東洩之後積
水盡消支河港汊畢露周察情形計通河自臨潼
至東臺六十里兩岸頗高無容築堤自新城至臨
潼六十里河闊泥淤無從取土東西皆係大泊即
使堤成風水衝擊工難堅久且支港凡六十條悉
資灌溉遇西水大至之年藉以宣洩如横亘一堤
流洩不暢泰興諸處必受其害且從來鹽艘經由
竝無傾覆過壩應掣竝無遲誤詢之居民咸云此
堤不築為便原估銀六萬餘兩即可移浚别處要
工又泰州境内自富安場至海安鎮徐家壩三十
里為各場通津今河道淤淺鹽艘不行民田乾涸
應增估挑浚寬深則興泰各場鹽運即可竟至徐
家壩盤壩入如臯運河於風水盛大之時可以不
走新城臨潼諸大泊至為妥便而三十餘里兩岸
民田得資灌溉誠商民交利之工也又如臯丁堰
鎮至白蒲三十里為通如運道從前上游河道未
開尚不覺其淤淺今自泰州之高橋起至丁堰止
一律開浚深通則白蒲三十里比上下河道地勢
稍高舟船往来每至阻滯亦應一律開深五尺庶
民船運艘均獲利便又如臯丁堰至岔河由岔河
北至壩鎮再東北至豐利場又由岔河而東經馬
塘場至掘港場共計程一百二十里為上十場鹽
艘必由之道現在淤淺間露河底合行開浚又鹽
城縣所屬之串場河七十里前以產鹽無多未議
開浚細加訪察鹽城各竈産鹽固多因河道淤淺
搬運維艱是以官商買出者少而鹽梟私販者多
今查勘河水深不過二三尺亦應一律開通以濟
鹽艘行運又江都縣所屬徐家涵一口北接邵伯
金灣各壩之水南承灣頭閘人字河諸水自西而
東之咽喉向防貨船私過修建木涵洞隔斷故農
商来往至此必湏盤剥過船甚為不便且西水大
至木涵亦阻木勢(臣)細加相度宜建單金門石閘
一座閘上𣲖員看守按時唘閉既可盤察私販又
可便利行舟且水勢無阻與上下河道均有禆益
抑(臣)更有請者揚州水利五塘為要五塘之復建
閘為先今雖開浚槐子河烏塔溝引水入塘不過
塘内田地得資灌溉與塘上高田終無裨益且揚
州榖産專賴西北二鄉諺云西山熟揚州足而西
北地勢高昂專藉五塘之水以資灌溉是五塘一
復則西北兩鄉數十萬畝之民田得以均沾樂利
夫復五塘則建閘築堤設夫三事闕一不可盖閘
不建則塘不能復堤不築則閘亦虚存夫不設則
姦宄私行挖决堤不終保通計三事需費不湏萬
金便可寬然有餘而西北民田獲益無窮以上數
則仰祈
聖鑒敕下督撫河道諸臣詳勘妥議題覆實力奉行庶
於商民均有裨益矣謹
奏
所奏開浚建閘數則朕命該督撫與爾會同查議具奏
亦無拘泥巳見涉於膠固但就理之長處秉公確計辦
理可也
雍正七年十一月十六日郎中(臣)鄂禮謹
奏為據實奏
聞事雍正七年十一月初十日接准江南河道總督孔
毓珣移會工部咨文内開原任山東廵撫陳世倌
參奏江南水利效力候選知縣文鐸褚菊書原委
監修閘座全不上緊料理一味奔競鑽營署事請
將文鐸禇菊書革去職銜停其委署等因具奏奉
旨著照陳世倌所請將文鐸褚菊書革去職銜停其委
署專令督催閘工俟工完之日總河具題請旨若仍
復怠玩貽誤即行題參從重治罪欽此轉行知照前
来伏查修建吴淞劉河等閘經工部議覆令該撫
估冊具題去歲十一月内挑選督修海塘人員時
(臣)等以吴淞等閘將来修建之時不可無諳練之
員監督修理故與陳世倌同撫(臣)尹繼善選留候
補知府徐成棟候選知縣文鐸褚菊書以備監修
閘工撫(臣)尹繼善又以江南地方官員多於閘工
不諳隨同委徐成棟會同該地方官料估造冊移
送前河(臣)齊蘇勒將應用木石等物核定其物料
價值以江南江北不同發回該撫衙門轉交該地
方官按依時價確核而地方官所定價值多有不
符經尹繼善屢駁核减後因署撫屢更往返商酌
多需時日尚未估計具題是閘工需用錢糧尚未
題定承修官尚未領帑辦料監工之員從何料理
陳世倌奏稱文鐸褚菊書全不上緊料理一味奔
競甚為屈抑且文鐸褚菊書在水利效力二年有
餘凡有差委無不竭盡心力勤慎辦理平昔安靜
守分不敢妄為實效力人員中之最優者即督撫
(臣)范時繹尹繼善彭維新等亦素所悉知仰懇
聖恩敕下督撫諸臣將文鐸褚菊書二員有無不實心
不安分奔競鑽營之處據實詳查則(臣)言之謬與
不謬陳世倌參奏之實與不實自可昭然灼見矣
(臣)因身在工次深知二員情事屈抑冒昩陳奏伏
乞
皇上睿鑒施行謹
奏
所奏甚屬可嘉候朕另降諭旨
雍正七年十二月二十七日郎中(臣)鄂禮謹
奏為恭謝
天恩事雍正七年十二月十九日(臣)齎摺家人敬捧
御賜哈密瓜抵工(臣)隨恭設香案望
闕叩頭謝
恩訖跪唘摺封荷蒙
硃批嘉奬(臣)伏讀之下感激惶悚莫可名言前者(臣)胞
兄鄂爾泰少效微勞叨蒙
聖主格外隆恩
特加少保復
恩及先世將(臣)曾祖祖父俱照總督加内大臣兵部尚
書職銜給與一品
封誥并將(臣)曾祖圖捫與祀昭忠寺牌位改書新贈之
銜入於大臣之列捧讀
聖諭不勝感激涕零伏念(臣)曾祖效忠於百餘年之前
今蒙我
皇上追贈於百餘年之後三代加封一門增慶榮在祖
父光及子孫不獨爾泰一身感戴靡涯凡為後者
稍有人心若不夙夜惕厲各竭精誠或少有一毫
瞻顧一毫退縮不可以對
君父即不可以對祖宗不可以對兄長即不可以對天
下萬世(臣)在諸兄弟中雖至庸懦亦頗具心肝從
此願益加策勵同心效法仰體我
皇上大公至正之心以矢微(臣)竭忠盡誠之志不致貽
玷先人正所以仰酬
聖主為此繕摺恭謝
天恩曷勝懽忭頂感之至謹
奏
勉之但能聽受汝兄鄂爾泰之教訓則為人之道為臣
之道皆有所矜式也然為善最難思齊匪易其本體猶
堪勉傚若其用處乃關天資學問非朝夕可強能者能
於本體處竭力不巳庶幾其用漸臻從外逐事倣學則
誤矣
同日又
奏為奏
聞事竊照先經署督(臣)范時繹等原題估淮揚所屬應
浚河道共十一處内江都縣所屬之槐子河儀徵
縣所屬之烏塔溝泰州運河如臯縣運河又海河
三道此七處河道於今年春間開浚告竣已經
奏報完工其餘四處串場河車路河海溝河界河於
九月十一日起築壩戽水俟壩工築完河水戽乾
於十月二十等日開工挑土(臣)等住宿河干往返
督催今各工於十二月二十日以内次第報完(臣)
隨偕同淮揚道白鍾山監督水利郎中程夢瑛逐
一丈驗所開各河皆寬深如式河底一律坦平挑
舞感頌
皇仁又丁溪海河今春勘估之時見上段河水深於下
段且以下段開浚深通當西水大發之時上段可
以借水勢衝刷故止將下段估計開浚而上段五
千九百餘丈未入估計之内今下游開通河水東
注上段畢露河底(臣)等細加勘驗比閘口猶高二
尺有餘縱遇西水大發亦不能衝刷開通直達下
游若不一律加挑閘口不能暢流終有阻於宣洩
計開挑此河需費三千餘金查今歲開濬各河共
節省壩工子堰銀五千餘兩即於此節省銀内動
支以為開河之費不湏另請錢糧理合
奏明再原估應修閘座共六處内除草堰口閘廖家
港閘俱已修建完竣其小海場閘草堰場閘青龍
閘石䃮口閘亦皆釘樁鋪底而小海草堰二閘已
砌閘墻三層因時值隆冬恐砌灰灌漿結凍不乾
將来難保永遠堅固暫且停工俟春氣融和再行
儧修告竣另摺
奏報原任廵撫陳時夏聞得伊母患病於十一月十
二日前往蘇州省視尚未回来因不在工次未與
會銜合併聲明謹
奏
陳時夏不過備數而已其在工與否何足言及
雍正十年二月十一日管理長蘆鹽政(臣)鄂禮謹
奏為恭報久晴得雪仰慰
聖懷事竊以時值春耕四郊皆資雨雪跪讀
上諭實切悚惶正在諄諭屬員各宜仰體
聖心共加警惕乃於二月十一日子時驟雪至天明四
野堆積除融化外猶盈二寸有餘至巳時雪尚未
止久乾之土現已沾潤仰見
聖主精誠感格
上蒼不勝歡慶理合繕摺奏
聞謹
奏
此時雪雨正為應期膏澤朕不覺以手加額欣慶之至
雍正十年五月二十日管理長蘆鹽政(臣)鄂禮謹
奏為奏
聞事竊(臣)奉戶部劄付到(臣)據王慎德呈稱慎德父王
惠民懇將薊州遵化等十一州縣加引三萬道每
年納課銀一萬四千兩等因(臣)查王惠民原同梁
樟承辦張霖名下薊遵等八州縣引二萬一千一
百八十道又王惠民自認灤州遷安樂亭三州縣
引七千一百四十一道二共引二萬八千三百二
十一道原屬地廣引少私鹽得以乘機混入今王
惠民既請加引三萬道殊為益課利民應就原認
行銷地方酌量分派至其餘各地方奉戶部劄付
内開或有殷實商人可以照例增加引目之處令
(臣)作速定議具奏(臣)通查長蘆殷實大商原不甚
多其行銷地方有引少而不敷行銷者有引多而
不免壅滯者經前鹽(臣)莾鵠立題明准令通融代
銷將不能銷之積引通融於能銷地方截長補短
踵行至今商民均便若必按地加引轉恐拘滯難
行今據衆商情愿請發餘引五萬道存貯司庫先
將地方額引領辦將銷不及額地方之引通融代
銷如額引全數通完復給發餘引行銷照數納課
統於奏銷時彙冊報部若餘引一併領完再請頒
給倘有存剰亦儘數繳部如此則不拘以地方而
易於通變不限以額數而樂於行銷矣謹先具摺
奏
聞伏乞
聖裁指示倘荷
俞允即將遵薊等州縣分派加引數目及再請餘引五
萬道之處具疏
題覆謹
奏
此等奉部飭議之件徑行據情題覆可也何必又多一
番煩凟
諭鄂禮知悉近聞天津竊盜甚多武弁禁捕不力今汝
署理鎮篆當嚴加訓飭以靖此風亦併諭直督李衛矣
務湏竭力整理毋使滋蔓以仰副朕旨
雍正十年十一月初七日長蘆廵鹽御史暫署天
津總兵官印務(臣)鄂禮謹
奏為欽奉
上諭敬繳
硃批事雍正十年十月二十八日(臣)家人恭捧
硃批諭旨一道到(臣)伏查天津地方每有報竊之家而
緝捕拏獲者甚少誠如
聖諭天津盜竊甚多武弁禁捕不力今(臣)凛遵
訓旨隨嚴飭將弁加意廵察併另選弁兵二十名在於
城内城外輪班查訪遇有形跡可疑之人即便根
究確實拏送有司研訊處治務期竊盜屏絶以仰
副
聖主除姦安良之至意為此繕摺奏
聞敬繳
硃批謹
奏
好力行毋怠方期有效
同日又
奏為蘆商感戴
皇恩情願量力急公事竊(臣)據長蘆運司彭家屏呈據
闔綱商人王惠民金義查日昌和興范宗文等二
百三十二商公同呈稱商等疊蒙
皇上高厚隆恩撫恤僃至歴年以来商困日甦積欠漸
補歡呼感激莫可名言惟有踴躍輸將早完課項
以圖仰報然商等雖效犬馬之力未伸螻蟻之忱
額徵引課原屬本分應完而帶徵緩徵更蒙
恩施格外現今西陲兵餉需用繁多我
皇上俯念商艱不忍稍加課額俾得寬容優裕樂業辦
公兹商等情願各量已力公捐銀十萬兩於雍正
癸丑年隨同正課交納聽候部撥以充軍需等情
轉詳到(臣臣)查長蘆衆商感戴
聖恩公籲捐銀十萬兩僃充軍需情詞懇切(臣)仰體
皇上恤商之意復加奬諭察詢實皆出於至誠用敢據
情繕摺具
奏如蒙
聖鑒俯允所請(臣)即檄行運司將前項願捐銀兩隨同
癸丑年引課一併收貯道庫報明戶部聽候撥解
為此謹
奏
該商等願捐情由應行具疏題請候朕斟酌有旨
雍正十一年二月初二日長蘆廵鹽御史暫署天
津總兵官印務(臣)鄂禮謹
奏為敬陳管見仰祈
聖鑒事竊查天津城守一營額設守兵四百四十六名
竝無馬糧(臣)揆設立之初意蓋謂城守營所屬祇
有城池倉庫之責毋湏另為設馬但天津與他處
城守不同該營所轄尚有楊柳青北斜二汛俱係
城外汛防距津城數十餘里一切催漕護送防範
遊廵必資馬匹庶無貽誤况整飭營伍宜有勸懲
之道俾士卒各知鼓勵踴躍奮興今該營俱係守
兵即有人材壯健弓箭可觀者亦格於成例並無
上進之階似不得不斟酌變通查天津鎮標左右
二營額設馬兵共有二百五十一名請於每營抽
馬十匹共馬二十匹歸於城守營差操拔補如此
少為轉移則汛守廵防無誤士卒上進有階矣事
關更易舊章(臣)謹冒昩陳
奏伏祈
聖主睿鑒敕部議覆施行再照鎮標抽出馬兵即以該
營步卒抵數祇湏撥正糧餉不致貽誤操防合併
陳明謹
奏
該部議奏
雍正十一年三月初六日長蘆廵鹽御史暫署天
津總兵官印務(臣)鄂禮謹
奏為恭報時雨大沛仰慰
聖懷事竊照天津地方自二月初二日降雪後一月以
来未得雨澤亦覺稍旱農民望雨正殷(臣)前伏讀
上諭仰見
聖主宵旰憂勤無刻不以民事為念益深戒懼共切省
循今於本月初五日午未申三時先有微雨連綿
巳能潤物至夜三更以後乃得大雨自子時起達
旦方霽差勘郊外入地三四寸不等乾燥之土莫
不均霑溝渠之中猶多積水四野歡呼萬姓感慶
且適當耕耤之日尤可卜豐稔之徵(臣)出郊行禮
親勘之下實深欣忭此皆我
皇上敬
天勤民至誠感孚之明驗也理合繕摺奏
聞謹
奏
春雨潤土如膏最為難得覽奏曷勝慰悦
雍正十一年四月初七日長蘆廵鹽御史暫署天
津總兵官印務(臣)鄂禮謹
奏為奏明接交鎮篆事竊(臣)荷蒙
聖恩暫署天津總兵印務前因鹽政衙門例往山東秤
掣引鹽業經
奏請將鎮篆暫委鎮標中軍遊擊孫志雄護理隨於
三月十二日起程今(臣)東廵事竣於四月初六日
回署據該中軍繳送印務前来適新署鎮(臣)宋愛
於初七日抵津(臣)即將印務委員齎送接受另疏
題報外所有接交鎮篆緣由理合繕摺
奏明伏祈
睿鑒謹
奏
覽奏知道了留心察訪宋愛之居心為人具奏以聞因
念伊父宋可進日前勞效所以用伊今宋可進深負朕
恩宋愛一介少年竝無報效之處若非出格忠勤殫竭
奉公豈便姑留要任
雍正十一年十月十一日長蘆廵鹽御史暫署天
津總兵官印務(臣)鄂禮謹
奏為遵
旨廵察營伍事雍正十一年八月十二日奉
上諭各省營伍必湏武職大員平時親身查察庶可以
除怠惰廢弛之弊提督一官節制全省統轄之地甚
遠難以親身遍歴至於總兵分轄地方道里不甚遼
闊廵察尚易周徧嗣後各鎮臣有應行廵察之處着
先期具摺奏聞請旨候朕批示遵行不必拘定期限
免各營預備供應致滋擾累倘有絲毫苛累所屬弁
兵者經朕察出定行從重議處欽此今(臣)荷蒙
聖恩署理天津總兵印務所有鎮屬將弁之賢否兵丁
之勤惰以及汛防疎密軍装全缺尚未周知若不
逐一清查辦理恐有未協(臣)擬即日自備盤費減
從輕裝并嚴飭各營不許絲毫預備致滋擾累從
天津起程由武清舊州采育至通州即進京仰覲
天顔敬聆
聖訓再由拱極營涿州河間一帶廵察回署其東路各
營汛俟明春再往廵察至鹽政總兵衙門事件除
緊要者(臣)沿途辦理外其常行文移照例暫委運
司暨中軍代拆代行關務委分司代理均無貽誤
(臣)謹繕摺具
奏伏祈
聖鑒批示遵行謹
奏
廵察乃職分内事所轄地方理應前往不必来京
雍正十一年十一月十七日長蘆廵鹽御史暫署
天津總兵官印務(臣)鄂禮謹
奏為奏明廵察營伍情形仰祈
睿鑒事竊(臣)於本年十月十九日自天津起程由武清
舊州采育通州拱極涿州河間并(臣)標右營所屬
之滄州青縣靜海一帶廵察於本月初十日回署
看得各協營汛兵丁技藝步箭鳥鎗籐牌陣勢咸
皆熟習惟馬箭半屬生疎當即嚴加告誡將優者
犒賞劣者責革以示勸懲至將弁中如通州協副
將蕭良金人材幹練營伍整齊署河間協副將宋
愛黽勉謹飭勤於訓練其餘遊擊都司守備千把
皆循分稱職惟采育營都司李現祥漢仗雖好技
藝甚庸念該營弁兵尚屬習練從寬勒限一月令
其學習再為調考如仍無進益即行揭參又河間
協右營守備師隆吉人甚庸懦不諳營務弓馬亦
復生疎未便姑容致曠職守巳揭報督提二臣核
參理合一併繕摺
奏明伏祈
聖鑒謹
奏
兵劣者革將庸者參庶幾稍示勸懲所奏是直隸營伍
廢弛巳極總未經整理竭力勉為務令改觀
同日又
奏為奏明餘平飯食銀兩解部歸公事竊查鹽課奉
撥部餉例有餘平飯食二項隨同搭解若係撥解
外餉及本地支給則平飯銀兩自必存剰(臣)到任
以来見山東運司屢次將餘銀報解而長蘆竝無
報聞隨面詢運司彭家屏據稱長蘆法馬向来較
輕凡解餉之部費平飯係各商自往兌交每致不
敷復行攤補是以歴欠各批短平至一萬九千餘
兩之多掛批未掣遇撥外餉則將餘銀抵補部餉
之不足等語夫錢糧出納乃運司責任解部平飯
原係核定
奏明豈可諉諸商人致有虧短掛欠況今已奉部頒
法馬内外畫一嗣後自無輕平抵補之事若將餘
剰銀兩仍留備用恐開將来冒銷侵蝕之端當即
諭令該司逐一清查去後兹據詳報前来(臣)查雍
正十年竝從前撥解外餉餘存平飯銀兩除抵補
歴年掛批短平現在解部以清積項外尚餘銀九
千一百五十二兩零今十一年分奉撥甘肅軍需
及天津水師營兵餉共計八十萬兩每萬兩除添
平補色解官盤費等項支用外尚餘銀二百五十
兩及二百九十兩不等共應餘銀二萬七百五十
兩連抵補短平餘剰通共實餘銀二萬九千九百
二兩理合
奏明解部歸公此後遇撥外餉即將所存平飯據實
報解庶庫項清晰而侵隠冒銷之弊可除矣(臣)謹
繕摺具
奏伏祈
聖鑒謹
奏
此議嘉是覽之但百凡處亦不可過於苛細搜求
雍正十二年正月初二日長蘆廵鹽御史暫署天
津總兵官印務(臣)鄂禮謹
奏為恭報瑞雪事雍正十二年正月初一日恭逢
元旦令節天津地方自本日未時起至初二日丑時
天降大雪入地三寸被潤澤而大豐美昭瑞采而
煥陽春洵屬農祥實符
聖德(臣)不勝懽忭為此繕摺奏
聞伏祈
皇上睿鑒謹
奏
觀汝此奏天津得雪分數比都城較少
雍正十二年正月二十四日長蘆廵鹽御史暫署
天津總兵官印務(臣)鄂禮謹
奏為請免道廳掛號之繁以便鹽運仍留應得養廉
之項以資辦公事竊查津鹽過關例應報明掛號
盤查驗放以杜夹帶行私此定制也向緣鹽臣駐
劄在京運司運同又復分駐滄青二處天津地方
竟無管鹽之大員是以將過關驗放之責委令天
津道及津軍同知分別掛號本屬權宜之計後鹽
臣與運司運同俱移駐天津凡有鹽船過關一一
盤查驗放稽察巳屬周密而天津道與津軍同知
掛號之例仍相沿未改故鹽船抵關必湏呈報各
衙門掛號停泊守候速則三五日開行遲則十數
日留頓不過按引收其公費竝無稽察實事殊於
鹽政無補(臣)請自本年為始商船過關經鹽政衙
門盤查驗放之後免其再赴道廳掛號至向納天
津道公費二千兩津軍同知公費二千兩原係抵
作養廉應仍留給以資辦公之用統歸運司一併
徵收貯庫按季支給庶商人可免守候之累而道
廳仍得養廉之資矣再查同知養廉數目與道員
一例似無等次且覺過多而天津縣政務殷繁凡
緝私審理皆其責任原定養廉殊覺不敷請於同
知養廉内撥出四百兩給與知縣以别等次用昭
公溥(臣)為調劑鹽務起見冒昩陳
奏伏祈
睿鑒訓示遵行謹
奏
所奏是應移知該督并呈明該部可也
雍正十二年二月十七日長蘆廵鹽御史暫署天
津總兵官印務(臣)鄂禮謹
奏為奏
聞事竊(臣)於上年三月前赴山東秤掣引鹽時因暫署
津鎮印務起程之前曾具摺
奏明將鎮篆委令中軍暫行護理荷蒙
俞允欽遵在案今時當春季例應赴東秤掣俾各商得
以及時行鹽辦課所有天津總兵印務仍暫委中
軍遊擊孫志雄護理關務委青州分司孟周衍代
行(臣)即於月内起程往回不過一月政務俱可無
誤除照例呈報戶兵二部外為此繕摺具
奏伏祈
聖鑒謹
奏
覽奏知道了仍咨呈該督提存察
硃批諭旨卷一百五十
