欽定四庫全書
硃批諭旨卷一百十六
硃批祖秉衛奏摺
雍正五年閏三月初七日署理山永副將事務正
白旗漢軍副都統(臣)祖秉衡謹
奏為奏
聞事本年三月二十一日蔡珽到永二十五日開工修
築堤岸忽扵本月初三日蔡珽向(臣)云我遣兒子
蔡永禧齎摺進京於三月二十七日奉
旨一切事俱交與祖秉衡轉奏今如何不由伊處竟自
越奏欽此蔡珽隨將奏摺交(臣)轉奏(臣)看其摺内情
節據云伊之家産約略十萬兩上下情願交官一
應工程交地方官修理等語伏思蔡珽受
恩深重自應殫心竭力以圖報效乃工作方始如何萌
此推諉之心是以(臣)當即向伊云此等語我不便
轉奏(臣)除現在仍嚴催蔡珽父子上緊修築務使
堤工於河水未𤼵之前完竣並將城工作速料理
興修外合將蔡珽到永情由繕摺奏
聞謹
奏
是所奏知道了蔡珽近日行事似涉瘋狂
雍正五年七月二十七日正白旗漢軍副都統(臣)
祖秉衡謹
奏為請
旨事雍正五年二月十九日奉
旨山永副將事務著副都統祖秉衡署理俟岳含竒到
任後祖秉衡請旨現今派蔡珽修理永平府城垣其
應如何修理之處著祖秉衡稽查管理欽此今岳含
竒已扵本月二十六日到任(臣)隨將副將事務交
代明白理合
奏
聞請
旨其城垣修築之處自六月初二日堤工完竣後即飭
令蔡永禧先將城垣南面修築已經築砌完竣者
二十丈現在修砌者五十丈合并奏
聞謹
奏
工程若即可告竣爾料理完畢後再赴京都為是如尚
需時日交與知府副將管理爾來往照看亦可其酌量
行之
雍正五年十月十九日山西大同總兵官(臣)祖秉
衡謹
奏為恭謝
天恩事竊(臣)接閱邸抄知(臣)胞弟祖秉圭奉
旨署理貴州巡撫印務伏念(臣)母子兄弟疊荷
聖恩寵榮已極惶悚實深今(臣)弟祖秉圭更蒙
天恩署理巡撫印務(臣)聞
命之下感激之情不能自巳為此繕摺叩
謝謹
奏
受恩易不負恩難勉之
雍正五年十一月十一日山西大同總兵官(臣)祖
秉衡謹
奏為預籌積貯以濟兵食事竊查(臣)大同標下三營
兵丁每名每月應關米三斗折給銀一錢三分五
釐令其自買糧食(臣)思每年當青黃不接之際加
以二千有餘兵丁入市糴米勢難免騰貴之虞是
積貯一事不可不預為籌畫今查得鎮屬教場内
舊有地畝二十八頃每年收租榖五百六十石得
勝助馬兩路每年交餧馬榖麥一千六百四十四
石(臣)受
恩深重何敢私入己槖請即以此二項充備積貯之用
每遇青黃不接之時減價平糶以濟兵食俟秋收
後買補還倉數年之間便可積榖數千石扵兵丁
洵有裨益惟是本年教場地畝租榖前任總兵官
王以謙已經收去無從備辦(臣)先將得勝助馬兩
路所交馬料除將攤累兵民者悉行禁革外其租
榖可收者共計八百二十四石内每百石將十二
石作運脚墊倉等費實在七百二十六石即從今
冬收貯嗣後與教場地畝所收租榖一併積貯永
為成例事關預籌兵食(臣)未敢擅便伏候
皇上批示遵行謹
奏
祖秉衡將任内應得之租榖捐充營伍積貯利濟兵丁
甚屬可嘉著該部議叙具奏將此摺𤼵與王以謙看料
伊亦未必知愧也
雍正六年正月十一日山西大同總兵官(臣)祖秉
衡謹
奏為叩謝
天恩事(臣)兄弟二人均叨沐
聖主殊恩不次超擢自揣逾分恐懼日深更蒙
皇上垂憫烏鳥至情俾(臣)母邀
榮格外洵為千古異數今江南督(臣)范時繹撫(臣)魏廷
珍各助銀四百兩差員護送(臣)母扵本月初八日
至(臣)任所(臣)母惟有朝夕焚頂祝頌
萬夀無疆(臣)兄弟二人亦惟有益遵母訓各竭犬馬心
力冀仰答
高厚於萬一耳理合繕摺叩謝
天恩謹
奏
為母之感已悉副母所望當思勉之勉之但務一誠字
人臣之能事畢矣
同日又
奏為恭謝
天恩事雍正五年十二月二十三日蒙
皇上恩賜御書福字到(臣)隨恭設香案望
闕叩頭謝
恩又(臣)子祖魯扵雍正五年十二月十三日奉
旨補授佐領伏念(臣)屢邀
殊恩毫無寸效夙夜難安今(臣)子復荷
天恩補授佐領益為感激無地(臣)惟有恪遵
聖訓盡心盡職并飭(臣)子勤慎行走小心辦事以仰報
洪恩扵萬一耳為此具摺叩謝
天恩謹
奏
覽
自能勉盡一是字方可期子孫之效法設在己有欠缺
處雖教何益子孫未必肯聽從也
雍正六年正月二十八日山西大同總兵官(臣)祖
秉衡謹
奏為請調管理軍站營員以慎站務事竊念軍站一
事最關緊要查(臣)鎮屬如天城陽和聚樂大同高
山左衛右衛等處俱係極衝大路各有軍站馬匹
供應来往差使但舊制天城陽和大同高山右衛
五處其軍站馬匹均係守備管理惟聚樂左衛二
處僅以千總管理站馬恐千總微員難免誤公(臣)
愚見聚樂係得勝所轄左衛係助馬所轄請以聚
樂左衛二處軍站亦悉照天城等五處令得勝助
馬守備移駐管理其聚樂左衛千總令其移駐得
勝助馬兩城隨參將操防巡查一轉移間地方軍
站兩有裨益(臣)冒昧瀆陳伏乞
皇上批示施行謹
奏
驛馬事輕地方事重非可草率更改者轉移之間果與
地方防守毫無干礙與撫臣商酌具題聽候部議朕意
只在得人豈在官之大小也千總守備總不過前日之
把總耳此奏朕殊不以為然爾其再為詳慎斟酌而行
朕遥揣之論亦不可即以為是
雍正六年九月二十一日鎮海將軍(臣)祖秉衡謹
奏為敬陳管見以收營伍實效事竊照守備一官既
有巡查訓練之任又有支領錢糧之責甚為緊要
其以侍衛補用以及千總題補之人無庸置議惟
是由武進士初任之員人材弓馬或有可觀而扵
營伍事宜率多不諳(臣)愚以為嗣後凡武進士應
推守備之人伏乞
皇上敕部查核帶領引
見預行揀選照文職州縣例就近分發各省督撫提鎮
標下試用知果營伍諳練堪勝守備之任者分别
題請實授庶營伍地方均有裨益抑(臣)更有請者
凡各營路參遊駐劄之所并極衝大路城堡止設
有守備一官並無千把者甚多雖提鎮向有外委
把總之例不過給以委牌從未達部兵丁亦未必
聽其約束徒有虚名仍無實濟(臣)愚以為嗣後凡
極衝大路止設守備千把一官并參遊駐劄之所
並無千把者請
敕下各省督撫提鎮無分營路請照拔補把總之例揀
選人材壮健弓馬純熟者給以外委把總委牌悉
行報部賞以頂帶令其差操效力遇有把總缺出
秉公拔補庶兵丁皆踴躍奉公而營伍亦得收臂
指之效矣以上二條是否允協伏乞
皇上睿鑒施行謹
奏
該部議奏其外委把總應行報部並照在京副驍騎校
之例賞給八品頂帶以示鼓勵遇有缺出該上司秉公
拔補不稱職者革退
雍正六年十一月二十八日鎮海將軍(臣)祖秉衡
謹
奏為懇請整理江汛以專防守責成事竊(臣)屬沿江
兩岸墩汛共有一百八十四處計長四百餘里(臣)
到任以来專差逐汛查驗除將怠玩尤甚之汛弁
即行斥革并嚴諭水師兩營遊擊遍行確查凡煙
墩坍塌之處速移地方官修整其器械不全技藝
生疎以及偷安離汛者分别懲儆加意整理外惟
念沿江墩汛必得添蓋營房照依山陜汛地分派
兵丁應守何汛者悉令挈眷居住則責任既專咸
知儆惕自不敢仍前疎懈伏查每汛兵丁向係三
五名不等每名應給營房二間通計汛兵六百八
十一名共需營房一千三百六十二間現有營房
四百六十六間應添八百九十六間每間需銀三
兩二錢通共計費二千八百六十七兩二錢(臣)到
任後即查出標下兩營水師兩路從前各項虚冒
空糧共有七十五分現在添蓋營房無項可辦莫
若將此項清出空糧暫停募補再(臣)衙門向有儀
從工食一項每年又有三百餘兩亦現在請裁倘
蒙
俞允即以此二項支給陸續添盖約計兩年之後便可
完竣其清出空糧依舊募補儀從工食仍可裁革
而扵沿江墩汛肅然改觀矣芻蕘之見冒昧陳請
是否允協伏候
皇上批示施行謹
奏
料理甚屬可嘉但汛地營房添設之後尤須不時稽查
如直隸山西悉經蓋造派令兵丁挈眷居住率皆睡至
日出行路之人叩門取火尚不之覺似此不過徒為嬾
惰兵丁之安樂窩耳亦復何益總之有治人無治法果
肯竭力殫心整頓自必改觀也勉之
同日又
奏為據實奏
聞仰祈
睿鑒事(臣)扵十月十八日到任見右翼副都統(臣)張天
植精神衰邁凡辦公事處不能行走詢其緣由據
云患痢未痊近以例應輪班
陛見擇扵十一月二十五日起身欲(臣)先行咨部(臣)以
其年老久痢勸其暫養另為代
題今副都統(臣)張天植扵十一月二十日上公衙門
自云痊好必欲循例進京(臣)未敢再阻除張天植
起程日期咨明兵部外理合據實奏
聞謹
奏
所奏是另有旨諭伊回任爾看如果年老不能供職令
其告休一面奏聞其向日聲名及為人何如之處一併
奏知
同日又
奏為奏
聞事(臣)蒙
天恩補授鎮海將軍到任後隨將衙門向来出息逐一
稽查因知每年俸銀米折馬乾心紅儀從工食以
及兩淮
題定鹽規並巡緝夀禮等項銀通共五千七百二十
五兩伏念俸銀等項皆係養廉之資惟是儀從工
食銀三百三十六兩今執事人役悉屬兵丁應役
並無雇覓之費實為虚冒應行裁革其鹽規巡緝
銀一千兩從前悉皆肥巳尤屬不合(臣)查每年修
理巡鹽哨船十二隻需銀二百兩巡鹽官兵盤費
需銀六百兩請將每年鹽規巡緝銀兩按巡鹽官
兵數目逐名實在給散以專責成除此之外每年
尚有四千五百八十九兩儘可養贍謹分析詳細
奏
聞伏乞
批示施行謹
奏
在汝酌量為之不分外貪求足矣無庸矯廉應取者取
之何妨耶
雍正七年二月初八日鎮海將軍(臣)祖秉衡謹
奏為遵
旨奏聞事(臣)自到任以来訪察得江蘇撫(臣)尹繼善居
官安静聲名亦好又聞得不時在外潛行私訪凡
地方光棍以及窩娼窩賭匪類俱將其姓名開列
一單實貼巡撫衙門前以示欲其悛改歛跡之意
理合據實奏
聞謹
奏
尹繼善實好國家又得一人才矣
爾條奏戰船一摺留中朕細閱數條甚屬妥協可嘉但
内中有復更馬三竒改造之處朕不以為然候叧斟酌
有旨
同日又
奏為恭謝
天恩事本年正月初九日接家信知(臣)弟祖秉圭蒙
恩補授御史又著管理廣東海關稅務隨恭設香案望
闕叩頭謝
恩伏念(臣)弟祖秉圭蒙
皇恩寬宥不加罪譴更荷
殊恩復加委任
天高地厚感激難名(臣)惟有勉其勤慎奉公竭盡犬馬
微忱以仰報
皇上洪恩於萬一耳為此恭謝
天恩謹
奏
爾弟祖秉圭從前未為朕所熟識今用伊此任面見數
次甚屬平常人也汝當加意勖勉之
雍正七年五月二十二日鎮海將軍(臣)祖秉衡謹
奏為請除陋習以肅
功令事竊(臣)查從前京口八旗另戶壮丁不時逃走
迨自回銷檔之時亦不過數十日根詢緣由據稱
壮丁原無告假之例即遇有父母大事以及婚娶
等務該管官亦不准給假必逓逃牌甚有明知其
去處彼此說明但報逃塞責者在本人亦明知該
管官必逓逃牌全無顧忌而去至自回之後設遇
挑甲之時又仍照常挑補視
功令為具文大非立法本意(臣)請嗣後另戶壮丁果
有正務許呈明該管官准其給假不得混逓逃牌
其非係正務不應給假而私去者方始報逃縱係
自回亦不准挑甲則咸知儆惕而犯逃者自少矣
惟念從前報逃舊習既大半虚應故事恐其中人
材弓馬不無可用之人若竟因此廢棄未免屈抑
(臣)請細加查核如果從前因正事而去情有可原
者再扵挑甲之時量其材技挑補庶人材不致廢
棄扵寬嚴互用之道或稍有當也是否允協伏候
皇上批示施行謹
奏
奏内不通之論不一而足另有諭旨令怡親王大學士
等轉𤼵
雍正七年七月十九日鎮海將軍(臣)祖秉衡謹
奏為恭承
聖訓感激難名叩謝
天恩事竊(臣)齎摺家人回署捧到
硃批諭旨并怡親王大學士等轉𫝊
上諭跪讀之下惶悚無地伏念逃過另戶壮丁挑甲一
事(臣)才識短淺實屬錯謬蒙
皇上指示周詳(臣)始洞然開悟愧悔莫及嗣後惟有益
加奮勉每事細心辦理以仰答
高厚扵萬一耳為此謹
奏
勉之慎之爾此任甚不及爾做總兵時總未見奏聞地
方上一件事想因官爵已登極品無可上進處惟思持
禄保位耳但此隠嘿自便之術未為保全之善策更當
為已籌畫一妥協地步方可
硃批諭旨卷一百十六
