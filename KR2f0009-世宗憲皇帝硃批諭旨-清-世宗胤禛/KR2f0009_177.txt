欽定四庫全書
硃批諭旨卷一百七十七
硃批性桂奏摺
雍正六年八月初二日大理寺卿(臣)性桂謹
奏爲奏明事竊(臣)一介庸愚荷蒙
皇恩命查浙省倉庫錢糧等務(臣)三月二十六日恭聆
聖訓隨於二十九日起程至四月二十六日抵杭州府
城即會同督(臣)李衞觀風整俗使(臣)許容會疏
題請分任盤查現在州縣倉庫錢糧有無虧空并咨
追案件業經通飭杭州等十一府及派委各員務
將咨追虧空及歴年民欠錢糧悉心稽察不使稍
有遺漏又檄行沿海文武官弁嚴禁米石偷運出
海凡汛口要地嚴加稽察毋致疎縱去後又恐咨
追案件有資財藏匿他所田畝詭寄別戸之處即
會同出示准其自首請
旨寬免前罪倘仍欺隱察出加倍懲處(臣)於五月十六
日自杭州起程先抵紹興府查山陰會稽蕭山三
縣咨追案件比別縣更多恐伊等執迷不悟又復
出示諄切曉諭并飭杭州各府縣一體實力查追
毋懸
國帑(臣)正在督令清查間據寧波府屬鄞縣慈谿奉
化鎮海等縣紛紛詳報缺雨隨即批令各屬勸諭
鄉農上緊車戽灌溉(臣)乘盤查之便於六月十二
日兼程星往寧郡所有缺雨各縣於二十八日大
雨終日四野霑足目下頻獲雨澤高下田禾俱慶
有秋至鎮海縣乃屬近海之區(臣)親往查看飭令
文武官弁兵丁實力稽察毋使米石偷運出洋俱
各遵奉加謹防範其寧波府屬咨追各案(臣)督令
陞任知府孫詔補授知府江承玠嚴加查追除巳
經追解銀四千四百餘兩米穀共三百四十餘石
未完銀米等項嚴飭該府等查追不使遺漏(臣)因
紹興府咨追之案甚多故由寧波復至紹郡督令
知府顧濟美台州府同知胡文溥嚴加查追據報
前後共已追完銀六萬八千餘兩其未完案件(臣)
仍嚴飭該府等再加搜查不使隠匿其寧紹二府
屬倉庫錢糧(臣)所到之縣親往查驗將徵存銀兩
隨飭二府督縣起解司庫毋任存留滋弊貯倉米
穀飭令該縣加謹收貯修葺倉厫以免霉爛再各
屬歴年民欠錢糧荷蒙
皇恩准令分年帶徵(臣)於所到之處面飭地方官勸諭
紳衿百姓凡有力之家不必拘分年之限完納果
能於年限分數之外多完者凜遵
諭旨加以奬賞紳衿百姓俱各踴躍輸將矣其雍正三
四五年民欠錢糧自應全完之項(臣)飭令於秋收
時徵比完報至民欠内有胥役影射者若查出依
限完補之後仍治以侵蝕之罪則將來完補者恐
畏縮不前(臣)仰體
皇仁飭令府縣勒限嚴追果能限内完補免究前罪至
浙江從前虧空各案現在會同督(臣)李衞嚴追其
州縣倉庫雖經委員分頭盤察并將各年民欠釐
剔清查(臣)仍親往各府細心察看今於八月初四
日起身往台州等府料理統容各有頭緒另當
奏報合將寧紹二府各事由先行奏
聞謹
奏
覽奏寧波府久晴得雨朕懷深慰清查各事務業有頭
緒可謂不負簡命勉力為之
同日又
奏為密奏事竊(臣)三月二十六日恭聆
聖訓蒙
皇上諭旨爾到浙江凡有風聞之事即行密奏欽此(臣)
於四月二十六日抵杭州府城聞得督(臣)李衞差
理事同知車柏台州府同知胡文溥寧紹分司徐
有緯三人到西興馬厰丈量沙地去後隨即以現
今種有棉花又有泥水難於丈量回稟督臣督臣
云爾等就到將軍處稟知彼時將軍(臣)鄂密達傳
進三人去云此處原係馬厰時漲時坍何必丈量
再水師營我必要安在乍浦演習兵丁又近便我
差人去看過竝無鐵板沙爾等將我的話告訴總
督等語三人即回稟督臣竝未回別的話後同知
車柏說將軍大發怒將軍說制臺賞我旗下官員
帽頂也使得麽諸事欺我又說要了戲子的錢纔
不禁止了架出一篇是非後督(臣)李衞見(臣)與許
容云我與將軍二人之和氣
皇上都是知道的我如何敢惱將軍將軍就惱我我也
不肯惱將軍我明日親到將軍處講明必不致傷
了和氣我二人失和氣的事小後來
皇上的事關係大就不好辦了次日督臣到將軍處備
細告訴將軍(臣)鄂密達云我何嘗有此話制臺念
旗員一時不能措置每人送給帽頂一箇我還甚
是感激至如杭城戲子衣穿尚且無有那裏還有
送制臺的錢這人人都是知道的彼時說破後至
今相好如初同知車柏係鑲白旗滿洲人進士出
身(臣)素不相識及見有此事(臣)留心訪問皆云辦
事還好此事幸而李衞與鄂密達彼此說明以致
相好如初若不然將來不知生出多少事來所關
非細(臣)謹將前後事由奏
聞(臣)於八月初四日起身到台州等府料理凡有風聞
眼見看事之緩急另行繕摺奏
聞謹
奏
凡有所聞咸如此直陳不隱方是至於車柏乃婦人女
子輩之行為何足挂齒
雍正六年九月二十八日大理寺卿(臣)性桂謹
奏為密奏事竊(臣)於八月初四日起身往台温處三
府察看倉庫錢糧之便各處留心訪問海外港澳
竝無匪類藏匿只有福建人在此捕魚為生者不
下盈千纍萬更有往來貿易由内洋順便帶回米
豆麥石者而寧波台州温州三府屬之民以米易
魚換貨希圖厚利者有之實無接濟匪類之事(臣)
自台温處回省之便由金華至衢州府據知府朱
道等語續後(臣)到省亦向督(臣)李衞密說督臣云
我早已差人密訪查拏去了再(臣)向聞得衢州府
南接福建西通江西多有福建廣東江西三處游
手好閒之輩在衢州府屬山内開墾田地任意横
將知縣不動錢糧自捐俸薪添造哨船遊巡於地
方甚有裨益(臣)看紹寧台温處金衢嚴等府知府
俱皆實心效力而寧波府知府今陞寧紹道孫詔
温州府知府芮復傳衢州府知府朱倫瀚紹興府
知府顧濟美此四人尤為明白辦事敬謹小心(臣)
不敢隱諱謹繕摺奏
聞謹
奏
浙省府道皆係簡用之員又兼李衞察吏公明時加訓
導鼓舞現今官常吏治原無可議所奏俱知道了
同日又
奏為奏明事竊(臣)於八月内自杭起程前往台温處
三府清查已據各該府及委查官將各縣倉庫錢
糧米穀盤查清楚現在俱無虧缺(臣)業經飭取各
府并委查官印結其各縣現存銀兩飭令照數分
款起解司庫存倉米穀加謹收貯至金衢嚴三府
奉
旨著糧儲道蔡仕&KR1550;清查(臣)亦便道親至三府細詢各
該府據金華府稱有永康縣衢州府稱有龍游縣
民欠頗多積至十有餘年今已查十分之六七目
下漸可查明(臣)看大槩亦有頭緒矣至從前本省
虧空有台屬之天台縣承追前任參令柯燦年遠
未完一案今據該府縣詳報業巳追變完銀三千
五十餘兩其未完銀兩尚有查出民欠可抵現在
飭令地方官催徵完補至紹興府屬咨追案内除
前册開巳追完銀兩外今又據該府申報追變完
銀四千六百餘兩其各府咨追等案除有產業欠
項可抵之外尚有年久無著者(臣)仍飭各府縣細
查密訪不使絲毫隠匿遺漏再分年帶徵之民欠
經(臣)宣布
聖恩勸諭輸納紳衿士民咸知感戴竟有於年限應完
之數額外踴躍多交者亦有欠少小戶竟能全完
者至雍正三四五年分未完民欠錢糧自應全完
之項原不在分年帶徵之内(臣)乘今歲豐收頻檄
嚴催各縣上緊徵輸不得因循掛欠(臣)看光景三
四五年之積欠歲内大半可望全完所有(臣)查過
各事宜竝現在情形理合恭摺
奏報伏乞
皇上睿鑒施行謹
奏
料汝斷不為欺誑之言也朕嘉悦覽之
同日又
奏為奏明沿海要口添設巡船礮臺以固海疆事竊
(臣)起身往台時將沿海情形諮詢督(臣)李衞督臣
言及台州之海門前所一帶係屬要口我本身不
能親到當順路查看該地情形如有應添兵目船
隻因地籌畫俟回省之日再為酌定具
奏今(臣)清查黃巖縣倉庫之後即會同調任黃巖鎮
(臣)方文登前至海門地方察看形勢果屬緊要查
海門一汛係臨海縣所轄之地出口即屬汪洋大
海乃商漁船隻往來之門戶恐姦匪之徒易於出
入是以有黃巖鎮標將弁帶兵三百名駐劄海門
原有設立礮臺一座防守此處對岸乃係台協前
所汛地原撥有台協將弁帶兵五百名防禦亦有
礮臺一座布置不為不周但兩岸皆係陸路未曾
設有汛船查此港東通東洋及福建廣東西通黃
巖縣治台州郡城江面廣闊約計十里(臣)之愚見
應添設小快哨船數隻責令在海門前所兩處晝
夜實力巡察偷運米石夾帶私鹽等弊又黃巖至
海門台州至前所雖設有臺汛數處恐鞭長難及
必於海門至黃巖前所至台郡南北兩岸每隔數
里各設立礮臺一座安設礮位撥兵防守建造營
房永遠居住晝夜不許擅離責令將弁不時稽查
則海疆重地可保無虞而偷運米石夾帶私鹽之
弊亦便於巡緝難以透漏矣再(臣)到台州太平縣
之寺前橋乃近海之區彼處有水師哨船二隻巡
兵三十名把總一員而温州府屬之樂清縣紅橋
二處離海不過數里雖有陸路官弁兵丁竝無哨
船再平陽縣之江口汛離海亦不過數里雖兩岸
設有礮臺竝無船隻此三處難以巡緝(臣)之愚見
凡陸路臨河營汛必得照寺前橋之例每汛設立
哨船晝夜巡緝則偷運米石及夾帶私鹽之弊可
除地方匪類亦自聞風斂跡矣今(臣)於九月二十
二日回省巳將看過沿海形勢與督臣面言而督
臣之意亦屬相同現在斟酌妥當另行會疏具
題外所有(臣)查過沿海情形合先
奏明伏乞
皇上睿鑒施行謹
奏
海邊要隘應加意巡防以僃不虞設臺添兵之議甚屬
可嘉
雍正六年十月二十四日大理寺卿(臣)性桂謹
奏為奏明事竊(臣)奉
命清查浙省倉庫等務已將查過寧紹台等府事由恭
摺
奏明(臣)復於十月初四日自杭州起程至嘉湖二府
屬查各州縣倉庫已據
題委總查之杭嘉湖道王溯維原任湖州府知府吳
簡民并嘉湖二府知府將現在錢糧米穀盤無虧
缺(臣)查驗無異復取二該府及委查官印結存案
至各縣民欠錢糧内有嘉興秀水烏程歸安等縣
緣事務殷繁積欠較多目下尚未查清(臣)復會同
督(臣)李衞添委試用人員及佐雜等官分縣協辦
勒限查竣其杭嘉湖三府屬本省從前虧空及外
省咨追各案自(臣)抵浙委查以來據杭州府屬之
仁和錢塘海寧三縣摺報共追完銀三千二百餘
兩嘉興府屬之海鹽縣册報追完銀二千六百餘
兩湖州府知府唐紹祖摺報共追變完銀一萬一
千一百餘兩又據紹興府知府顧濟美續報追變
完銀二千五百餘兩其餘未完銀兩現在嚴飭各
地方官上緊查追不容絲毫隠匿再查浙省咨追
案件惟紹興一府最多俟(臣)將杭州一府查清之
後復往該郡嚴加督察追比其杭州府各縣倉庫
遍歴各州縣見汥河汊港四通八達莫可勝數所
以江浙二省之匪類在此二府者居多細查嘉協
額設兵丁一千三百七十餘名湖協額設兵丁一
千一百四十餘名除去隨丁公糧京撥等項名色
雖有一千數百之虛名而無一千數百之實用地
方遼闊汛廣兵單巡察焉能遍及以(臣)愚見嘉湖
二府屬仰祈
皇上諭准再添兵丁及小快船隻分防於汥河汊港各
處巡查庶宵小咸知斂跡矣(臣)見湖協都司王泓
細問太湖情形王泓云湖内有湖協及江南兵丁
把守幷有哨船可供巡緝其湖邊汊港隘小哨船
止可在湖面巡緝不能進港須再得設立小快船
數十隻便於進港搜查(臣)今回省面商之督臣亦
以杭嘉湖三協地廣兵少為慮如蒙
皇上批准(臣)再會同督(臣)李衞酌議另
奏外相應將地方情形一併
奏明伏乞
奏
覽
同日又
奏為欽遵
聖諭密奏事竊(臣)於十月初四日自杭州起身往嘉湖
二府清查途中聞得臬司有摘印之說(臣)查完二
府之事本月二十日到省纔知臬司白清為斷邵
姓家産一案濫用刑夾之故被參(臣)隨密訪議論
紛紛不一有云原參革正白旗漢軍拖沙喇哈番
之類章京謝士英因將軍(臣)鄂密達與白清有親
而當日邵九臯向在鄂密達門下走動故得乘機
從中舞弊指撞者又有云邵家曾求過鄂密達到
白清處說情許鄂密達銀物託其照拂轉囑願送
白清銀四千兩之數者(臣)見督(臣)李衞竝見藩司
(臣)高斌問及此事皆云白清顚倒是非不無情弊
但將軍鄂密達先參過謝士英今事之虛實尚不
的確現在審問(臣)到省聞得如此不敢隠諱相應
奏
聞再東洋託姦商柯萬藏帶著兩箇家人去聘請的九
箇福建和尚被督(臣)李衞訪知已差人先在普陀
山等候俱全行拏獲解到在省矣合併奏
聞謹
奏
所奏二事朕皆已聞之
雍正六年十二月初五日大理寺卿(臣)性桂謹
奏為奏明事竊查浙江帶徵民欠錢糧(臣)屢飭府縣
出示勸諭輸納今紳衿士民咸感
皇上洪恩竟有於應完分數之外多完者其雍正三四
五年地丁錢糧截至本年五月止各屬共未完銀
七十七萬一千餘兩(臣)恐各州縣怠於催科則年
復一年又成舊欠且今年收穫豐稔是以(臣)於秋
收時勒限飭令各州縣乘時作速催徵去後今各
屬頗能上緊徵追而欠戶人等亦皆踴躍輸納(臣)
隨查藩庫收銀數目據布政使高斌冊開自六月
初一日起至十一月終止各州縣三四五年錢糧
除徵存縣庫未經批解外其已解交司庫銀共得
三十二萬八千有奇而歲内尚有二十餘日(臣)仍
復飭令各屬上緊徵輸源源報解謹將現在追完
銀兩數目繕摺具
奏伏乞
皇上睿鑒施行謹
奏
催科有術朕甚嘉之百姓既咸知感恩踴躍輸納則徵
收可不必嚴急爾當密授意於各有司稍從寬緩將朕
此意亦密令督臣李衞領悉
雍正七年正月二十五日都察院左副都御史(臣)
性桂謹
奏為據情陳明龍神著靈恭請
敕封永鎮海疆以衞商民事竊(臣)於雍正六年六月間
查寧波府屬之鎮海縣倉庫據該縣鄉民等僉呈
以鎮民僻處海濱田多磽瘠全頼雨暘時若歲獲
豐收邑有蛟門為東南海口緊要之地相傳龍神
鎮守保護鹹潮如遇旱潦祈求必應商民咸藉以
安今
皇上隆恩浩蕩海宇昇平兼之龍神庇佑得慶安瀾呈
請具
題懇求
聖主賜敕加封庶小民頼以保護地方受福無窮等情
(臣)隨令鎮海縣查明實蹟去後嗣據該縣詳稱查
得邑誌蛟門山在縣東約十五里環鎖海口有蛟
龍穴時興風浪每年支銷地丁錢糧於六月初一
日致祭龍神載在祀典如遇雨旱縣令虔禱有騐
順治八年大兵征勦舟山出關過蛟門風恬浪靜
及至螺頭門忽起大霧逆不及僃遂得登岸圍城
十日破之其後海外餘孽犯關見龍攔潮舟不能
入皆龍神衞護我
聖朝之實蹟見於志乘者也等因前來理合據情具
奏仰請
聖裁應否
賜敕加封伏候
皇上批示(臣)再會同督(臣)李衞另疏具
題謹
奏
該部議奏
同日又
奏為恭繳
硃批奏摺事竊(臣)家人前後兩次齎捧
皇上發回奏摺到杭隨恭設香案跪讀
硃批訓諭(臣)敬謹遵行望
闕叩頭謝
恩訖所有奉到兩次
硃批奏摺理合恭繳再有
奏者(臣)清查浙省各縣倉庫時凡見紳衿士民即宣
布
皇恩勸諭上緊完納今(臣)行司查歴年帶徵民欠完數
去後據布政司單開帶徵雍正三四五年錢糧續
又解到銀七萬三千五百餘兩連前共巳解司銀
四十萬一千八百餘兩尚未完銀三十六萬九千
有零將來蠶麥兩熟於
題銷頂限時所完自必更多再雍正六年分地丁錢
糧自開徵起至封印日巳收司庫銀一百五十四
萬九千九百七十六兩零統計歲内已徵完七分
有餘之數較往年亦覺稍增其未完銀兩雖有六
十二萬一千八百十八兩零開徵之後尚有陸續
趕交可副
題銷之限此係巳前辧理者今奉
皇上硃批恩旨(臣)已密語督(臣)李衞現在斟酌分別緩
急以仰副
聖慈軫恤元元至意理合繕摺奏
聞謹
奏
完納錢糧固屬急公然猶為末節所慶者浙省民情風
俗一旦丕變至於如是朕深為嘉賞汝等皆有功於地
方之臣也勉之
雍正七年四月二十日都察院左副都御史補授
漕運總督署理浙江總督印務(臣)性桂謹
奏為微(臣)疊沐
隆恩恭摺奏謝以伸下悃事本年三月十四日(臣)接准
浙江督臣咨准吏部咨開奉
旨漕運總督員缺著副都御史性桂補授性桂奉差浙
江有清查辦理之事且李衞奏請進京陛見將總督
印務交與性桂署理著性桂於浙江事竣後再赴總
漕之任欽此移咨到(臣臣)隨恭設香案望
闕叩頭謝
恩恭疏
奏謝外竊(臣)一介寒微備員御史毫無寸效荷蒙
聖主隆恩超授大理寺卿旋陞副都御史復荷
天恩授(臣)為漕運總督又因督(臣)李衞奏請
陛見將總督印務交(臣)署理聞
命之下感激涕零惶悚無地(臣)惟有敬謹黽勉罄竭愚
忱冀圖仰報
高厚隆恩於萬一但漕運總督關係輓運
天庾職任甚鉅伏祈
聖慈准(臣)於浙江事竣後赴京
陛見叩謝
天恩跪聆
聖訓再往新任庶諸事得以敬謹遵循(臣)不勝感激瞻
戀之至理合繕摺恭謝
天恩伏候
聖旨謹
奏
陛見之行無庸奏請每歲催漕北來即可見朕且不論
何職何任但肯公勤辦理無事不克就緒也汝便來京
亦不過訓諭此二字而已至於汝所統理諸務朕不洞
悉亦無可訓諭者日前趙向奎在京聽其論奏漕務甚
覺通透汝赴任時路過蘇郡當詳詢之李衞於諸事練
達亦可諮訪其言論也
同日又
奏為奏明事竊(臣)荷蒙
聖恩命(臣)署理浙江總督印務業將受印日期
題報在案今(臣)檢查案卷訪察民情凡有一切應行
事件督(臣)李衞悉心辦理籌畫得宜(臣)俱循照舉
行兹浙省士民皆感
皇恩屢沛教導頻施漸成淳樸且雨水調勻春花茂盛
而地方亦屬寧謐恐厪
聖懷謹將現在情形恭摺
奏明伏乞
皇上睿鑒謹
奏
覽奏深慰朕懷
雍正七年五月初二日補授漕運總督署理浙江
總督印務(臣)性桂謹
奏爲奏
聞事竊照浙省雨水調勻春花茂盛(臣)已將情形繕摺
奏明今杭處等十一府屬所種春花目下將次收穫
蠶亦甚好其台屬各縣地氣較之省會稍異小滿
後即插種早禾據黃巖太平二縣報稱入夏以來
缺少雨水(臣)隨飛檄行查據台州府申報於四月
二十二日起至二十四日郡城連得雨澤四野霑
足等因到(臣臣)又即飭該府縣諭令鄉農乘此得
雨之後以時插種(臣)謹恭摺奏
聞伏乞
皇上睿鑒謹
奏
據奏闔省農蠶俱好台郡亦經得雨朕懷曷勝欣慰
補授漕運總督署理浙江總督印務(臣)性桂浙江
觀風整俗使署理浙江巡撫事(臣)蔡仕&KR1550;謹
奏為奏
聞事本年四月十八日有海寧縣民趙聖千持刀將伊
親母謝氏頭面劃傷(臣)等聞知駭異即密飭杭州
守喬世臣星赴查察隨據禀稱查該犯素患瘋顚
不時舉發正在發狂持刀之際伊母謝氏向前奪
刀致被劃傷頭顱額面騐明尙可醫治不至損命
巳將該犯收禁查律載凡子孫毆祖父母父母皆
斬原無成傷與不成傷之别今趙聖千持刀傷母
雖係素患瘋顚但此等狂疾悖亂之人不可一刻
姑容
聖世若由縣府成招具
題反使得以苟延時日且恐有玷章疏(臣)等已飭該
縣將該犯立斃杖下以正倫化以快人心理合繕
摺
奏明伏乞
皇上睿鑒謹
奏
所見甚是應如此處斷
同日又
奏爲奏明事竊(臣)等於本年三月内有(臣)性桂進摺
家人巴蘭泰(臣)蔡仕&KR1550;進摺家人孫從自京回浙
各據禀稱伊等同行於山東鰲陽地方遇有福建
延建道魏壯家人馬廷錫亦附伴同行在舟中據
馬廷錫說我在京聞知
皇上因欽天監啓奏紫微星落在福建地方爲此
特差大人赴閩凡三歲以上九歲以下男子盡行誅滅
等語(臣)等各聞此言不勝駭異即同赴督臣衙門
與李衞共商當此太平
盛世
皇恩疊沛海澨山陬無不淪肌浹髓此等荒誕不經之
說萬不足以惑人聽聞但馬廷錫與(臣)等家人初
相覿面便敢放言無忌誠恐其到處傳說漸至流
播不可不即為查禁特未經提到馬廷錫訊出確
供何敢輕易入
告是以督(臣)李衞委員赴閩咨提馬廷錫來浙又慮該
犯狡推(臣)等因遣巴蘭泰孫從同赴指拘對質兹
四月二十六日接准福建督(臣)高其倬回咨云已
拏到馬廷錫訊據供認訛言不諱但稱係在路上
遇巡察山東御史(臣)蔣洽秀家人張文修所說巳
將該犯解京請
旨敕部提到張文修質對無庸解質等語移覆到浙(臣)
等無從再訊合將移提始末繕摺會
奏伏乞
皇上睿鑒施行謹
奏
此事高其倬等業巳奏聞矣
雍正七年五月二十七日補授漕運總督署理浙
江總督印務(臣)性桂浙江觀風整俗使署巡撫事
(臣)蔡仕&KR1550;謹
奏爲奏
聞事竊浙省自上冬至今春瑞雪凝膏惠風敷暢春花
二麥發榮滋茂浙東紹寧台金衢嚴温處八府地
氣較暖於四月内陸續收穫菜花豆子二麥其收
成分數自七分至十分不等此八府多種早稻因
甘霖連沛俱經插蒔齊全浙西杭嘉湖三府於芒
種前刈穫菜花豆子二麥均有七分至十分收成
此三府皆種晚稻時雨初晴溝堘含潤農夫乘時
插種(臣)等於本月十八日分頭赴各郊外勸農秧
苗遍野欣欣向榮農民歡悦頂戴
天恩至浙省蠶事最為關係今年蠶絲大熟價復不賤
養蠶之家均得大利錢糧爭先完納現屆
題銷雍正六年錢糧合計通省已完十分之九未完
一分現在陸續完報(臣)等謹將查明各屬實在情
形會摺奏
聞伏乞
皇上睿鑒謹
奏
據奏菜豆等項夏收分數深慰朕懷至於稻禾必待秋
成後方敢釋念也
雍正七年六月三十日補授漕運總督署理浙江
總督印務(臣)性桂浙江觀風整俗使署巡撫事(臣)
蔡仕&KR1550;謹
奏爲據咨密奏事竊(臣)等准督(臣)李衞咨開爲密咨
代具
奏覆東洋近日情形事竊照日本蕞爾一隅全頼
天朝商販貨物以資食用自開海禁以來每歲賈舶往
來遠夷得沾利濟本職因海洋重大留心稽察上
年查有夾帶違禁人貨出口等弊當經
奏明緣由幷將犯出姦商柯萬藏等分别究治一面
密差向在東洋貿易之商人俞孝行醫生朱來章
前往確探信息傳播
皇上德威使之恪恭震服在案查商船回棹貨物向例
四分銅斤六分係彼處海菜等貨名曰包頭客商
止於銅斤得獲利息其餘之貨俱係擡算高價原
無所趁本職於春初未進京之先聞得日本頭目
號爲將軍者將舊有洋客每船給與金片陋規近
又加增每片計八色銀六兩約共値銀二三十萬
爲數過多洋客不能如數夷人皆向彼處通事取
足若輩苦於賠累遂齊行公議將各船所帶回貨
減爲二分半銅斤餘悉盡撘包頭貨物從前每船
該有七百六十箱之銅者今止派四百七十五箱
其意欲使商客折本則去者自少倭目自然著急
而彼可以將金片數目爲酌量核減地步耳夷人
正在刁難之際因聞有歲前訪拏夾帶違禁人貨
姦商發覺究訊之事彼國頗有懼意今據差往之
俞孝行回杭稟稱彼處於今歲三四月間已知有
風聲見伊時其通事中有關切者即告以唐山近
日的王家善能覺察甚是利害預先拏了許多違
禁的人又要打聽我們日本各樣的消息這邊甚
是小心你們不可多說話犯出要□肚腸的等語
其所云唐山王家即稱呼
天朝官府之謂也又據前差之朱來章寄稟回稱此番
到時倭人頗覺疑他留在土庫相待雖優但不令
出來行醫又恐其回來走漏許其船照一張以安
其心目前尚未回到又據商總鄭大山等稟稱有
第二番出去洋商俞枚吉與彼國通事面說一番
道理宣示
皇上德威夷人頗知屈服欲改復舊額仍發四分銅斤
惟恐中原笑其畏懦故同俞姓議定每船將貨加
價少減折頭向日號爲金水銀兩者每萬兩内多
批二三千兩以銅斤補足前數有餘其五月内出
去之船每隻俱許添帶實銀二千兩之貨多准配
銅珠一百二三十箱合來雖與舊額相似而每船
較之往日更多便宜利息數百兩或千金不等復
據鄭大威於東洋回來投到亦細訊無異其中詳
細委曲之處俟俞枚吉七八月間回棹更可一一
得其確耗矣事關海洋機務先次差往之人業經
探有回信但本職現已聞訃丁憂不敢自行瀆陳
相應備敘略節咨請會同代爲具摺密行
奏覆等因准此(臣)等理合會摺密
奏伏乞
皇上睿鑒施行謹
奏
覽奏深慰朕懷凡此皆緣李衞實心任事忠誠體國消
患未萌慮事幾先之所致實屬可嘉
雍正七年閏七月二十三日補授漕運總督署理
浙江總督印務(臣)性桂浙江觀風整俗使署巡撫
事(臣)蔡仕&KR1550;謹
奏爲密奏事竊照督(臣)李衞於本月初四日遵假回
籍(臣)等於初三日到彼敘别督臣屛人密語云江
南福建廣東及浙江杭嘉湖三府有匪類結黨陰
謀我遣人扮星卜打探已查出爲首係江寧人各
處分散銀兩結納等語(臣)等詢其姓名督臣未即
明言伏查杭嘉湖三府疊蒙
皇上逾格鴻恩民情感激比戸熙恬推之他省亦當如
是至閩廣與江浙陸路窵隔惟海道易通而近年
洋面安靜即強竊等案亦甚稀少但預防密訪之
舉乃昇平
盛世所不廢况督臣既於臨行時言之鑿鑿(臣)等不
奏請我
皇上密飭江南閩廣督撫諸臣一體密察以杜微漸爲
此會摺密
奏伏乞
皇上睿鑒施行謹
奏
此等處乃封疆大臣所當深爲留意者勿謂何害其禍
將大故明者睹於未萌智者備於將然愼莫慢視忽而
不察在凡庸無知或目爲多事殊不知省却無限事也
人咸知督撫搜緝匪類不稍姑息自必斂迹遠遁縱實
無其事亦屬防微善策何况形跡已露乎朕之信任李
衞正在此等處嘉其明大體能知地方利害也汝等當
效法之嚴加防範絲毫不可疎忽至江南閩廣各省朕
俱經密諭矣
雍正七年八月初六日補授漕運總督署理浙江
總督印務(臣)性桂謹
奏爲密奏事竊前月初三日據督(臣)李衞向(臣)與蔡
仕&KR1550;密語江南福建廣東及浙江杭嘉湖三府有
匪類結黨陰謀我遣人扮星卜打探已查出為首
係江寧人各處分散銀兩結納等語業經(臣)等會
摺密
奏伏思我
皇上深仁厚澤廣被四海凡有血氣者莫不感戴歡呼
共樂昇平但(臣)身任封疆督(臣)李衞既於臨行時
言之鑿鑿敢不竭力籌畫預防隨密飭各鎮協營
及各府轉行密飭所屬境内凡有面生可疑之人
詳加盤詰密行稽查如得姦匪實情立即嚴挐解
究仍飭不許兵役總保藉端滋擾務使姦匪無潛
蹤之處小民無驚擾之虞所有(臣)密飭各屬情由
理合
奏明謹
奏
前既奏過今又照樣抄謄瀆奏是何意見耶此等事當
密為留心不宜頻頻形之筆墨倘書寫之人不謹或致
洩露風聲甚覺於事無濟誤與汝等庸流言及是乃李
衞之咎洵可謂失言矣
同日又
奏為奏明現在潮勢平和情形仰祈
睿鑒事竊照海寧塘工劇險今歲秋汐潮勢尤大前經
署撫(臣)蔡仕&KR1550;會同(臣)將勘過情形及兩次發銀
預備防禦情由
奏明在案嗣因蔡仕&KR1550;入闈在邇所有閏七月望汐
經蔡仕&KR1550;親往查勘又復
奏明兹八月初一日起又屆初汐之期(臣)於初二日
親往海寧查勘於潮頭未來之先(臣)恭設香案率
領在工員弁竭誠拜禱至未時初刻見潮頭自南
席捲而至高有丈許離塘約有半里忽分為兩股
一股投西一股投東而去餘波纔至塘脚竝不潑
激塘面復有一股小潮由東而來至小文前約離
塘身四五丈遠與分往東去潮頭兩相一擊隨即
會合仍投西南直去(臣)在塘觀看深為欣幸沿塘
居民莫不感頌
聖主福庇初三日係大汐之期目覩潮汐安瀾無異平
日恐厪
聖懷合將(臣)勘過現在潮勢平和情形恭摺
奏明再(臣)於初四日回署接到江蘇布政使高斌密
寄字來因謝
恩奏摺内奉
硃批諭旨爾雖已經離浙當再寄字與蔡仕&KR1550;等令其
極力敬慎預為防備復誠禱
海神以期感佑庶冀可保無虞也欽此(臣)跪讀之下仰
見
皇上敬神衞民之至意查八月十三日又係望汐之期
(臣)當先期欽遵
聖諭親往虔誠祈禱宣頌
皇仁併親督在工各員加意防禦務保無虞俟(臣)回署
再將勘過情形另行奏
聞謹
奏
感應之效捷於影響庸愚每信不及然須以忠誠爲國
爲民之念上格方能感動
神明鑒佑若將此交孚至理視爲兒戲及或以世俗祈福
私心處之則非徒無益而更有害也朕意致敬盡禮究
不若竭誠輸忠爲尤妙汝等倘不能遵諭從事而徒致
飾於儀文則可惜朕一片爲民訓汝之苦心矣敬之勉
之將此諭與蔡仕&KR1550;看李衞回任時亦令知之
雍正七年八月二十五日補授漕運總督署理浙
江總督印務(臣)性桂謹
奏爲再陳勘過望汛潮勢情形事竊(臣)於八月初二
日前往海寧查勘塘工業將潮勢平和情形恭摺
奏明兹十三日起至十八日又値望汛大潮之期(臣)
復於十二日到海寧十三日欽遵
諭旨虔恭祈禱已於巳時見潮頭自南席捲而至離塘
身約有里許分為東西兩股其東去潮頭與東來
小潮一擊仍往西南而去餘波雖潑至塘脚坦水
間有衝損因不甚洶湧故塘身幸無坍矬十八日
乃
海神誕辰(臣)於五鼓率領在工各員恭設祭品香燭
虔誠致祭宣揚
聖德祈求默佑隨回至九里橋未時見潮頭自南而來
其勢與十三日無異(臣)於前七月因潮勢洶湧故
於望汛之期同署撫(臣)蔡仕&KR1550;往勘潮頭在東念
里亭本月初汛見潮頭退西八里之遠在於小文
前今又退西三里之遠在於薛家壩(臣)心駭異詢
之在工各官及本地里民咸稱南邊漲沙必然衝
決開闊各潮頭漸漸退向西南此說雖無確據然
潮頭現在漸退向西似乎近理仰頼
皇上福庇如果南邊漲沙漸次衝開潮勢不近塘身則
海寧一帶可保無虞矣至六七等月坍矬坦水塘
身雖經多備柴土隨坍隨修保固無虞但不過一
時急則治標之計今大汛巳過自應及時購備樁
石重加修築以防明歲春汛除面諭專管塘工之
杭嘉湖道王斂福等查明估計造冊詳送俟署撫
(臣)蔡仕&KR1550;出場後(臣)會同覆加確核一面撥給銀
兩作速備料興修一面據實奏
聞所有(臣)勘過望汛潮勢情形理合
奏明伏乞
皇上睿鑒謹
奏
汝與蔡仕&KR1550;慢視海塘幾致誤事今仰頼
神明默佑幸保無虞至善後事宜自有李衞旋任經理何
用汝等庸才瀆陳耶
雍正七年九月初八日補授漕運總督署理浙江
總督印務(臣)性桂謹
奏爲奏
聞事竊(臣)准督(臣)李衞轉交大學士公馬爾賽等字寄
雍正七年六月初六日所奉
上諭向來各省督撫奏報年歲收成皆云幾分至幾分
不等似此未曾分析清楚未免朦混嗣後可細加分
别一府之中如九分者居十之幾八分者居十之幾
照此類推據實奏報則朕可以詳悉收成之分數爾
等可寄信與各省督撫知之欽此遵
旨寄信前來等因到(臣)准此隨經檄行各屬欽遵去後
兹據各州縣將本年早禾收成分數逐一分别陸
續申報前來(臣)查各屬早禾俱有十分九分以及
七八分收成理合將各屬所報分數另摺分析恭
呈
皇上睿鑒謹
奏
深慰朕懷
雍正七年十一月十六日補授漕運總督署理杭
州將軍印務(臣)性桂等謹
奏爲敬陳禁城重地城上宜建營房仰祈
聖鑒事竊照杭州省城五方雜處居民稠疊内有大小
衙門以及倉庫錢糧所關甚重現在十城門及水
門設有滿洲漢軍各旗官一員兵十五名輪班看
守按時啓閉惟查城上向未設有暮夜巡邏之兵
是以姦巧棍徒每有包攬商税於夤夜深更將貨
物縋城偷越等弊(臣)蒙
皇上天恩署理將軍印務隨密諭兵丁在於城上巡察
果獲有半夜上城棍徒二起押發有司審究一面
諄切出示嚴禁隨即撥旗兵一百名輪流巡邏俟
督(臣)李衞回任時會商永遠巡查之法今督臣業
已到任(臣)會同詳加商酌禁城重地理應愼密城
上宜建營房爲兵丁棲止之所查城上從前原有
營房基址猶存(臣)等擬請於舊基處所酌量遠近
復建營房各三間其鳳山慶春艮山三門因跨山
近河偷漏較便尤爲緊要酌量加添約計共十餘
處各派官一員兵十名輪班晝夜專司巡邏稽查
實於地方有益如蒙
聖恩俞允所有應建營房酌動鹽務盈餘銀兩交地方
官確估興建仍隨時修葺毋致傾圮如此防禦不
但
國課有益而匪類姦徒自知斂迹矣(臣)謹會同督(臣)
李衞合詞恭摺具
奏伏祈
皇上睿鑒謹
奏
城上設兵巡邏之議可行建造營房當於公項銀内動
用此係創舉應行題請之事另爲妥議具題可也
同日又
奏爲請
旨事竊照杭城駐防滿漢旗兵荷蒙
聖恩垂念籌及伊等吉凶之事
賞撥正項錢糧二萬兩著令營運生息所得利銀酌量
恩賞此實亘古未有之
殊恩(臣)荷蒙
特恩署理杭州將軍印務受事之後查營運銀兩前任
將軍(臣)鄂密達將此
恩賞銀二萬兩業已借給滿洲漢軍各兵每月一分取
息(臣)接任後見原任浙江提(臣)陳天培將
恩賞銀兩分借兵丁奉
旨恩寬著令一一歸還仰見我
皇上愛恤兵丁無微不照今鄂密達所辦之事與陳天
培相同是以(臣)即於十月起暫停借賞外(臣)再四
思維未收回銀兩若一時向兵扣楚實非仰體
聖主矜恤兵丁之至意(臣)現將滿洲漢軍每月各扣回
本銀一千兩利銀一百兩計扣至十箇月本銀扣
足其扣回銀兩作何營運之處(臣)恐一人之見未
能妥協隨與督(臣)李衞副都統(臣)偏圖楊長泰陳
士璠等公同商議將前項銀兩或於駐防滿漢旗
員人内選擇能員令其承管於省城開張典舖照
民間之例十兩以外一分取息抑或照依
恩賞撫標兵丁銀兩之例亦交鹽驛道王鈞於鹽商内
查有家道殷實情願領去者使各商連名互結每
月按一分生息將每月現收各兵之銀隨收隨放
按月即可得利再浙省入官田畝(臣)奉
命清查以來應變者屢飭該地方官及時變賣而承買
者甚屬無幾或以此項銀兩將入官待變之田畝
照依估計報部價値繳貯藩庫將田仍聽原佃戶
租種除完糧公事之外應得租籽交該地方官察
收委令老成旗員會同糶賣易銀交庫俟利息充
足之日再行賞給實可垂之永久而兵丁人等得
沾億萬年之
洪恩矣(臣)等愚昧敬陳末議三條是否有當仰懇
皇恩採擇批示俟新任將軍(臣)阿里袞到任時欽遵辦
理爲此合詞具
奏請
旨伏乞
皇上睿鑒施行謹
奏
阿里袞即日到杭俟其接任後酌量料理可也
雍正七年十二月十一日補授漕運總督(臣)性桂
謹
奏爲奏
聞事竊(臣)奉
命來浙會同清查倉庫錢糧等務業將查過情節併造
册緣由先經
奏明在案現據布按二司陸續造冊前來今(臣)雖已
查核完竣但原係奉
旨會同督臣及觀風整俗使清查之案必須公同悉心
會核方敢分別具
題今封印在邇督(臣)李衞因地方公務紛繁尚未查
竣容俟查竣會
題之後(臣)即赴總漕新任恐厪
聖懷合先恭摺奏
聞伏乞
皇上睿鑒謹
奏
朕另有委任之事如此摺齎回時爾尚未離浙省即在
杭郡候旨遵行
雍正八年二月初八日工部尚書(臣)李永陞漕運
總督(臣)性桂浙江總督(臣)李衞謹
奏爲遵
旨察審事竊(臣)李永陞奉
旨前往浙江會同審理所獲匪類一案隨欽遵於本年
正月初七日在京起身至二十二日抵蘇即傳
諭旨著江蘇巡撫尹繼善飛提署江寧按察司馬世烆
赴浙(臣)於二十四日直抵杭州當將
上諭分向漕(臣)性桂督(臣)李衞各宣示訖節次准(臣)李
衞移送案卷情節併江南解到各犯字蹟符咒邪
法書籍等項前來(臣)等逐一細加察閱隨准江省
將馬世烆等押解來杭(臣)等會同訊問將各犯取
供在案伏查馬世烆身受
皇上格外隆恩畀以要地法司重任不能覺察同城反
與姦匪張雲如筆籙往來已為溺職先或不知其
詳情尚可原及委令緝拏遲延不解竟將搜出不
法字蹟竝不公同點明開清事由件數封貯公所
私留衙署二十餘日意欲何為又於搜查時私取
一紙既不眼同看明則所稱藥方之處自屬難信
且因程漢瞻前曾幫過銀兩瞻顧私情以寄信喚
來捏為投到任聽張玉金在於署内向馬空北覿
面求情轉以為親受累代其解紛今奉
旨詢問尚不據實供吐既以戲謔之語搪塞又以別有
苦衷支吾不思辦理
國家重案自當秉公執法豈可顧慮依違今俱巳敗
露仍恃職銜所有通同如何商謀徇庇隱情抽匿
字蹟之處只云實係我辦理錯誤將作弊之處狡
口不承至江寧副將張玉金黨庇私親公然囑託
行賄且令千總宋承慧預先通知要犯胡愷公三
日後方拏反羅織無辜又著千總擅拘首人于璉
總甲扑責民人種種不法均干
功令相應一併具摺參
奏請
旨將馬世烆張玉金革職以憑與張雲如等各犯逐一
訊審實情分別定擬具
題除張玉金葛繼孔郭如楩移咨江南督撫諸臣提
解質訊外謹將現在審訊各犯口供另繕清摺恭
呈
御覽為此合詞會
奏伏乞
皇上睿鑒施行謹
奏
將馬世烆張玉金俱革職拏問嚴審定擬具奏負朕高
厚之恩未有甚於馬世烆者殊屬可惡之至即一面遵
諭行文與范時繹尹繼善將馬世烆一應資産搜察封
固并將伊子及其得用家人拘禁候旨施行倘有疎縱
隱匿情弊惟范時繹是問馬世烆既知此案敗露必早
為搬運寄頓之計矣當令范時繹尹繼善詳審為之
雍正八年三月初十日工部尚書(臣)李永陞漕運
總督(臣)性桂浙江總督(臣)李衞謹
奏為遵
旨察審事竊(臣)等於本年三月初八日接到
皇上批回(臣)等前次會奏審得馬世烆張玉金通同徇
私作弊緣由奏摺一件公同啓視跪讀隨即欽遵
諭旨將馬世烆張玉金鎖挐收禁審擬倂差員星飛齎
文傳
旨與江南督(臣)范時繹撫(臣)尹繼善密速欽遵辦理去
訖查前奏内行提之葛繼孔等先經陸續到浙(臣)
等於二月十三日會同質訊據葛繼孔已將張玉
金請去同伊親家程漢瞻商議不惜身家託其向
馬空北關說為伊求情朦混開脫復令郭如楩邀
空北至寓飲酒許以事成從重厚謝多金空北彼
時回其同差有人既恐在江形蹟顯露又慮浙省
訪聞獲罪游移未曾全允等情供出郭如楩始雖
稍有支吾見衆犯巳言實情隨亦盡行吐露質之
馬空北三面供詞脗合無異惟張玉金止將馬世
烆轉傳范時繹之意著令通知程漢瞻到寧即邀
葛繼孔商議央同郭如楩向馬空北求為照拂併
在臬司衙門與空北叩頭又借查夜為名時常進
監與漢瞻私相密會之處自認無辭其如何通同
勾結商謀前後行賄根由尚恃有副將職銜不吐
實供(臣)等於葛繼孔馬空北二人對質明白之後
隨將馬世烆雖許空北提拔功名尚屬事後即葛
繼孔所言從重厚謝亦未交出現物而空北因何
即肯甘心不懼
國法竭力為之朦朧具稟之處向繼孔空北二人細
加詰問據葛繼孔露出馬空北非是騃子自然別
處還有緣故但非伊經手不敢說出等情馬空北
彼時詞色倉皇略加根究始據供出去年十一月
二十四日馬世烆令同屬回教的揚州人張鎮遠
來寓說合云如今有一項是五千晚生要沾光一
千你到明年正月到我舖子來兌空北隨問此項
到底是誰的鎮遠云是范大人那裏的傍人如何
有這東西說明鎮遠即出去儘晚同他外甥楊進
寳來空北寓内即將五千兩契紙交代空北而去
到初三日浙江的差官到江寧提人鎮遠即不見
面了及至空北十二月十三日到杭見過大人見
事巳敗露將此紙實在燒燬無存當日契上的話
空北記的如今錄出願同質對等語(臣)等當差守
備李壽演齎文前往揚州江寧分提張鎮遠楊進
寳到案質對適因督(臣)范時繹赴蘇會審王璣一
案該備於常州相遇投文留下問話候示時繹隨
差官星往揚州去後又差千總同李壽演赴寧提
獲楊進寳而張鎮遠巳為時繹所差之官連夜馳
驛先行喚到留在公館轅門維時署臬司劉永鐄
亦因公事在蘇即備文將張鎮遠楊進寳一同起
解而范時繹與(臣)等之咨文則稱張鎮遠有病隨
後起解彼此兩相互異皆有印文可據迨張鎮遠
等押解到杭(臣)等弔犯質審張鎮遠楊進寳不待
刑訊俱各據實供招即將所供情節與馬世烆自
看而世烆垂首無詞(臣)等伏查此事各官情節皆
有直認正情無俟推鞫者有始猶狡口略加嚇問
盤詰即行實供者似此重案半夾不過四五人且
多被拏獲棍徒不致脫漏業巳逐名審完其中有
謀匪未成及造言惑衆或從前叛案漏網或被誘
附和好事之輩情罪輕重不等現在彙核各供分
别定擬另行具
題合將近日所審情形
奏覆竝將奉到
硃批原摺恭繳謹
奏
詳覽所奏洵屬大竒朕諭不謬於斯益可見矣誠偽二
字何能逃
上天之鑒耶俟具題到日有旨
雍正九年十一月十五日漕運總督(臣)性桂謹
奏為遵
旨密行奏
聞事竊(臣)接准大學士(臣)張廷玉等字寄内開奉
上諭江興二衞應追鑽夫底料銀兩朕巳降諭旨開恩
豁免但嗣後支給或照定例仍給鑽夫銀五十兩底
料銀五十兩或從前給發此項銀兩之時上下扣尅
原有浮冒虛銷朕以國家之加恩施惠務在受者得
其實濟鑽夫底料如實係給與成造之旗丁則自應
照例賞給如徒為官吏分肥旗丁所得無幾是豈施
恩立法之意乎爾等寫字與性桂令其詳細確查將
嗣後支給銀兩應否照從前之數酌定密行奏聞朕
再降諭旨欽此遵
旨寄信前來(臣)遵查得江興二衞鑽夫底料銀兩從前
原由糧道給發衞守備轉發各丁經管書役人等
紙筆飯食之資各丁不免亦有所費如浮冒虛銷
扣尅分肥等弊(臣)詳細密查實無確據嗣後倘蒙
皇上隆恩仍准給發(臣)自當仰體
皇上加恩施惠務在受者得其實濟之至意嚴飭該道
衞凡從前旗丁所費陋規概行永禁(臣)仍不時密
訪嚴查如有違犯官參吏處再查旗丁成造漕船
所領料價不敷又無贍田幫貼故加鑽夫底料除
鑽夫銀五十兩原無增減其底料一項係以十分
計算每分銀五兩一錢若無底料者則全給銀五
十兩有零或有底料不足則照不足分數補給是
以合之鑽夫一項或有共給一百兩有零者或有
共給五十餘兩以及六七十兩八九十兩不等者
惟俟臨時查核底料乃有給發確數如蒙
皇上特恩嗣後仍照定例賞給自當臨時飭令道衞查
明酌定給發(臣)未敢擅便伏候
諭旨遵行謹
奏
該部議奏
雍正十年十二月十七日兵部尙書暫行署理漕
運總督印務(臣)性桂謹
奏為奏
聞事本年十二月十四日據浙江杭屬富陽縣知縣朱
永齡呈報米價單内開上白米每石紋銀一兩八
錢中米每石一兩七錢糙米每石一兩五錢等情
(臣)又聞寧波台州等府米價亦貴目今價值如此
恐春天又長(臣)之愚見或將浙省本年糧米截留
三四十萬石或將浙省積貯倉穀不拘存七糶三
之例多糶數十萬石分撥米貴之各州縣令其確
訪時價酌減平糶則米價可平(臣)仰體
皇上念切民依愛育羣黎之至意今據該縣呈報時價
與(臣)所聞寧台等府米貴情由理合恭摺奏
聞是否有當伏乞
皇上睿鑒施行謹
奏
截留浙省漕糧及平糶倉穀之奏巳命廷臣議覆今將
所議發來汝看
硃批諭旨卷一百七十七
