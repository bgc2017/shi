欽定四庫全書
硃批諭旨卷四十九
硃批莽鵠立奏摺
雍正二年四月十五日廵視長蘆鹽課監察御史
(臣)莽鵠立謹
奏為欽遵
諭旨事竊(臣)一介庸愚至微至陋荷蒙
皇上特簡廵鹽於雍正元年五月初八日恭請
聖訓欽奉
上諭長蘆鹽法大壊今特簡爾前去清除弊端整理鹽
法非二三年不可爾若能於一年之内辦理妥協亦
即奏明更換欽此欽遵(臣)自受事以來冰兢自持留
心訪察一切有關鹽政者盡力興除總以甦商裕
課為念不敢少懈其長蘆鹽務規模已定(臣)於本
年正月内在京曾經
奏明今山東鹽務(臣)於二月十八日甫到濟南率同
運司漆紹文逐一確議凡有利於乏商窮竈者無
不舉行各項弊端悉皆革除實力奉行大槩山東
鹽政規模亦定此皆欽遵
聖訓指示一年之間興除殆盡地方有司咸知督銷之
責而商竈亦各安煎運之業矣相應奏請
皇上另委賢員更替令(臣)回京得以時覲
天顔勉竭駑駘以圖仰報
皇恩於萬一為此繕摺請
旨恭候
睿裁謹
奏
已有旨矣雖據爾奏稱鹽政規模已定但其中次第尚
多未妥處務期斟酌妥協定為成例方可行之久遠也
同日又
奏為核減鹽規事竊(臣)欽遵面奉
諭旨將長蘆各官鹽規已經酌量核減
奏明今(臣)於本年二月十八日到東省隨移行撫臣
等去後准撫(臣)黃炳覆稱去歲前任鹽道呈送鹽
規銀二千兩當即收受犒賞三營兵丁訖隨將收
受鹽規犒賞兵丁情由奏明但兵丁固所當恤而
商困亦所當紓相應盡行裁去又據布政使博爾
多詳稱本司衙門向無鹽規無憑裁減又據按察
使程光珠詳稱本司衙門向有鹽規銀一千二百
兩本司並無收受無庸議減議留各等情到(臣)據
此除將濟南等各府廳州縣向有鹽規者檄飭運
司嚴行核減毋許累及商人外其撫臣及按察司
鹽規銀兩既稱盡行裁革無庸減留相應一併裁
革以甦商困(臣)未敢擅便理合請
旨遵行謹
奏
鹽務係爾專責事若當行則行何庸奏請耶
雍正二年八月十七日廵視長蘆鹽課監察御史
(臣)莽鵠立謹
奏為奏銷之嚴限已届元年之銷引未完再請據情
陳奏仰懇
皇仁事竊照長蘆額引(臣)於去歲莅任後欽遵
諭旨徹底清理查康熙六十一年之引未領運者甚多
已據商人等籲懇奏銷展限經(臣)
奏請寬至雍正二年奏報蒙
皇上恩准展限一年欽此欽遵已於今年五月内奏銷
全完在案衆商因儘力先運六十一年積引以致
雍正元年之引除領運過外尚有未能盡領者十
萬餘道前據商人等呈懇將元年未完之引仍照
去年之例再寬至雍正三年奏銷等情經(臣)
題請寬限蒙部議覆不准展限仍令照例造冊奏銷
等因劄行到(臣)奉此隨行運司遵照去後今據該
司段如蕙詳據闔綱商人李培源等呈稱商等元
年額引之内現有已領未運已運未到者若此時
遵奉部文廹於奏銷必有坐繳包賠之苦實因先
完六十一年積引以致元年之引尚有未領運者
現在儘力告運叩懇轉詳憲院
奏請再懇
皇仁展限奏銷等情詳請前來(臣)查六十一年之引原
係遞年所積至(臣)到任以來衆商先儘運完積引
二十萬道又急公并力領運過雍正元年額引八
十萬有零現今止剩十萬餘道元年之課已經全
完惟元年之引雖有未完然較之去歲已為多運
十餘萬道矣今奏銷元年之引戶部催令照例造
報不准展限所議甚是但長蘆鹽引之積由來已
久查今歲各州縣所銷之引實勝往年之數今(臣)
若遽為
題參該州縣畏懼考成勢必勒令坐繳引目而辦課
商人仍有包賠之累(臣)為錢糧起見不得不冒昧
奏請再賞展限二年將現在未完之引每年帶運一
半於雍正三四兩年之内積引可以全完從此以
後年銷年額再無壅滯之虞矣理合具
奏伏乞
皇上恩准施行謹
奏
據莽鵠立所奏元年未完額引雖未能全銷已銷大半
辦理尚屬勤慎准照所請展限若於此限内再不能完
將莽鵠立一併治罪該部知道
雍正二年九月十五日廵視長蘆鹽課監察御史
(臣)莽鵠立謹
奏為陳明均引分引事竊長蘆鹽法積弊已經(臣)節
次條奏均蒙
俞允現今日有起色而山東積弊其最大者有二一在
銷鹽之引地不均一在復引之分派不公以致窮
商受累課額艱辦(臣)已飭行運司齊集衆商會同
濟南府等秉公妥議去後兹據該司漆紹文等詳
覆均引一事將現在州縣額引均勻搭配細加增
減裒多益寡洵得均平造具清册前來至於按名
分引一事亦據該司詳稱檢查案卷傳齊各商公
同協議據商人等具呈俱願按名均分懇請核題
使闔司商人貧富輯睦永杜爭端等情到(臣)但未
據造送引數商名清册無憑核題除仍飭運司查
明造備俟(臣)會同撫臣察核另題外今將均引清
册送部查核(臣)會同山東撫(臣)陳世倌列名繕疏
具
題候
旨遵行謹先繕摺陳明謹
奏
知道了既經會題聽候部議漆紹文係一能員
雍正二年十月初三日廵視長蘆鹽課監察御史
(臣)莽鵠立謹
奏為奏明餘銀候便彙解事竊查長蘆廵鹽御史衙
門每年有養廉銀二萬兩(臣)蒙
皇上知遇深恩莅任以來絶賓客忘室家惟日夜勤慎
清理鹽務以圖報效於萬一所留養廉銀二萬兩
内除(臣)在津一年薪蔬盤費節賞公用等項動支
過銀三千兩又捐造新設廵鹽守備把總駐劄衙
署兵丁營房動用銀八百兩外猶存餘銀一萬六
千二百兩(臣)素性儉樸又無交接餽送在(臣)實無
可用之處隨飭令運司傾銷元寳現收司庫候有
解交部餉之便一併交付差官彙解到京另文解
交
内庫此係鹽花規禮原無加平之項理合預先
奏明伏乞
睿鍳謹
奏
知道了嗣後每年養廉之項當酌量存留不必勉強拘
執
雍正三年四月二十三日廵視長蘆鹽課監察御
史(臣)莽鵠立謹
奏為奏
聞事竊(臣)於本年正月二十六日起程赴山東會理鹽
務於二月初九日抵濟南府駐劄五十餘日今春
雨澤愆期撫臣等日事祈禱至(臣)四月初二日起
程回津時雨未霑透運河水淺南船未過八閘即
德州小米糧船亦為淺阻沿途一帶麥將枯槁(臣)
於十七日到津查得天津本月初七日得雨二指
十七日又得微雨土脈旱乾不足滋潤民情廹切
今(臣)同鎮臣道臣文武等官現在齋戒祈求謹將
濟南天津尚未得雨情形繕摺奏
聞謹
奏
據實直達甚屬可嘉虔誠祈禱自蒙
上蒼昭格也
雍正三年五月初六日廵視長蘆鹽課監察御史
(臣)莽鵠立謹
奏為密摺奏
聞事竊(臣)案查原任運司宋師曾在任八年惰徵蘆商
積欠課銀一百一十六萬餘兩業經
奏准分為十二年帶徵及宋師曾保陞廵道接任運
司段如蕙盤查揭報虧空庫銀三十八萬餘兩内
有商竈欠銀二十二萬兩零原任青州分司杜于
藩未交銅觔脚價等銀一萬七百兩零部議奉
旨交與運司勒追還項内有餽送總督趙弘燮銀一十
萬兩此項贓銀例應入官另追虧空乃蒙
皇仁寬宥准其抵補虧空復有私借給張安世馬世煜
等三千餘兩亦令於各名下追還在宋師曾本身
應追虧空止不過四萬七千餘兩從前審虧空時
宋師曾原供稱有祖遺産業約五六萬兩情願盡
行變賠等語今伊家産抵變無幾仍混指蘆商尚
有未完前督撫號銀一萬七千餘兩求總督李維
鈞行文飭追代填虧空遂致曲庇偏徇希圖報完
代為開復自去歲檄令天津同知嚴比乏商一年
之内已經追得三分之二補完虧空尚少六千餘
兩今督臣又據宋師曾呈詞所需解費飯銀仍行
令勒追尅期全完(臣)因窮商哀籲業經兩次移文
求緩李維鈞執意不從竊思撫號一項係當年直
撫之規禮非宋師曾應得之物李維鈞身為封疆
大臣何得為私㤀公偏庇至此致下累窮商上誤
國課(臣)職司鹺務勢難緘默不得不據實密
奏伏乞
皇上睿鍳謹
奏
此奏著李維鈞明白回奏
同日又
奏為
聖德格
天甘霖霑足事竊(臣)遵奉
諭旨虔誠祈禱
聖諭宣播百神效靈於五月初二日申時即得大雨入
土約有四五指至初四日晚隂雲密布是夜四更
甘雨普降土脈融和田禾霑潤瑞兆豐年萬姓歡
呼不啻雨珠雨玉洵我
皇上至誠感神休徵旋應(臣)等不勝踴躍歡忭之至所
有得雨日期理合具摺奏
聞謹
奏
覽奏得雨情形大慰朕懷
所奏宋師曾事甚屬可嘉去冬年羹堯在朕前大為宋
師曾乞恩爾密密將宋師曾如何夤緣年羹堯李維鈞
之處察訪明白據實奏聞
雍正三年六月初二日廵視長蘆鹽課監察御史
(臣)莽鵠立謹
奏為請
飭禁仕途積弊以肅
功令事竊思純臣之義以
君國為重不顧其家不有其身方能圖報效於萬一如
其私結聲援瞻徇交好即有黨同伐異之心矣(臣)
見鑽營附勢之徒廣通聲氣投拜門生未中者遇
科場則求關節已仕者遇
計典則圖薦舉且有素不相睦一拜師生遂成膠漆
求分說情每至以直為曲偏徇庇護㒺顧法紀此
等之人既無品行安望其純一乃心恪供厥職哉
(臣)以為投拜之一途所當嚴禁也至於棘闈取士
固有師生定分但主考房官為
國求賢原非私意豈容市德乃有無厭之軰一遇門
生陞授外職老師世兄以及同年故舊或親行探
望或差人索取名曰抽豐在門生情不能却送往
迎來周旋應接非剥削民脂即那移正項窮員虧
空從此漸多倘稍為拒却人皆鄙笼指為刻薄寡
情(臣)以此等求索亦宜一體嚴禁如此則人品日
端風俗日古於治道實有裨益矣(臣)不揣鄙陋冒
昧具
奏伏乞
皇上睿鑒敕部施行謹
奏
師生黨比之風朕所深惡此奏甚屬得理與朕意合九
卿議奏
雍正三年六月初三日廵視長蘆鹽課監察御史
(臣)莽鵠立謹
奏為請懲刁玩之竈戶以肅法紀以完場課事竊(臣)
奉
命清理蘆東鹽政已歴二年因見竈丁賠累竈地迷失
已經
題請編審竈丁丈量竈地所以為恤竈計也復查得
竈戶中有刁頑積習倚恃貢監生員包役抗糧以
完課為恥以逋賦為能積年拖欠者甚多場員莫
可如何倘催追一緊即砌欵捏證奔控督撫有司
提審不由鹽法衙門場員官卑職微不敢與抗每
至奏銷代受處分而頑戶悍然不顧總之身恃衿
監為護符目無場官此等刁風漸不可長(臣)愚以
為嗣後如遇此等竈戶斷宜重懲使刁徒知有
國法錢糧不致拖欠微員得以任事其如何嚴拏審
追之處伏祈
皇上睿鑒敕部定議施行謹
奏
九卿議奏
雍正三年七月初八日大理寺卿仍管理長蘆鹽
政(臣)莽鵠立謹
奏為酌議捐修隄岸工程以護城垣以保生民事竊
查天津逼近海口地勢卑下每遇河水漲發海潮
壅遏之時宣洩不及其受衝緊要之處有三一城
西南之教場一城北之老君堂一城東北之小關
口三者之中目下惟老君堂為最盖教場賴有大
隄防護其小關口尚有版隄捍禦再加修築可制
洪波至若老君堂舊基前有南河後有北河南既
臨岸而北河汎濫漫過支渠直薄其下又無隄岸
防護連年前後衝塌數十餘丈僅存一線土埂現
今水勢陡發南北兩河之水相隔此埂不過丈餘
左右居民腹背受患況此地一決則兩河之水直
衝城北單街夫單街逼近津城市㕓商民不啻數
萬而城墻多傾且薄不足禦水霪雨連綿大為可
憂兹據士民等公呈(臣)會同鎮臣道臣親往土埂
查勘一面各捐數金暫令募夫培築一面祈禱閘
口龍神力為保障今幸雨霽河水汎濫之勢漸覺
停止目前可以無虞但未雨綢繆為將來萬全之
策宜先從老君堂一帶築隄保護并將北河之支
渠用土填塞次將小關口並教場兩處隄岸加謹
堅修凡居此土者官吏商民或捐貲或助力莫不
各出情願除據呈批飭天津道詳查妥議到日捐
修外合將河形地勢繪圖進呈
御覽伏祈
皇上睿鑒施行謹
奏
如此為地方公事留心甚屬可嘉但修築堤岸往往有
便於此而妨於彼者倘修築不中肯綮徒勞無益侍郎
牛鈕熟悉河務朕已諭伊過秋汛於公事畢後前詣天
津到時爾與伊詳細商酌而行
海口龍王廟朕亦欲加修理爾差委的當人員用心看
視將應作何修理之處具奏以聞再者隆科多詐騙王
廷揚銀二萬兩應追入官之項可作修廟之用今彼處
商民若情願急公捐修朕將此項留充他用倘爾修堤
工程力有不足處即將此項賞助湊用亦可總在爾相
度衆人之力量情形據實直陳候朕裁奪再若有人情
願將廟工堤工擔承效力修理者爾亦即據實奏聞朕
另賜予議叙但出於情願方可萬不可抑勒也
雍正三年七月二十一日大理寺卿仍管理長蘆
鹽政(臣)莽鵠立謹
奏為具報被水情形懇
恩暫開海運以濟地方以安窮黎事竊查天津一帶地
面低窪自六月以來隂雨不止陸地諸水合併横
流天津城外一片汪洋四野村田盡被淹溺且米
價騰貴柴薪無覓(臣)委批驗所大使帶領(臣)衙門
承役前至鹽坨地方傳齊堆鹽各商聚集居民覓
雇人夫併力培築保護鹽坨又勸諭衆商捐資買
米數千石現委分司兼管煮賑以救饑民今沿海
民竈逃荒山海關外就食者甚多(臣)訪聞關東地
方糧米頗賤與天津一海之隔懇乞
皇上天恩敕下奉天將軍部臣作速出示曉諭本處行
戶如有囤集米糧情願發賣者許其暫行販運來
津公平買賣半年之間可接來歲麥秋不特津城
附近居民今冬無凍餒之憂即隣邑被水貧民亦
免流離之患矣(臣)目覩天津水害如此除移咨直
隸督臣設法撫綏外理合據實具
奏伏乞
皇上睿鑒恩准施行謹
奏
早已有旨矣
雍正三年八月二十二日大理寺卿仍管長蘆鹽
政(臣)莽鵠立謹
奏為情願捐修海廟仰荅
皇恩祈准輸納事竊據署長蘆運司李俊有詳稱據太
僕寺少卿王廷揚辦課商人秦嶠抱呈内稱竊廷
揚一介庸愚至微極陋疊荷
皇上殊恩畀任卿員
天高地厚之恩捐糜莫報兹值鹽憲欽奉
諭旨修理海口
龍王廟揚情願捐銀一萬兩少抒蟻忱不敢仰邀議
叙惟祈轉詳批行等情到署司據此理合詳請
諭旨修整大沽
海神廟情願捐修不邀議叙實出真誠(臣)隨准捐令
工程浩大難於估料俟秋汛過後(臣)等再行會看
估計另請修築外理合繕摺
奏明伏祈
皇上睿鑒施行謹
奏
所奏是知道了
雍正三年九月十二日大理寺卿仍管理長蘆鹽
政(臣)莽鵠立謹
奏為暫留能員委辦公務事竊照天津奉
旨改衛為州原任督(臣)李維鈞委覇州知州逯選署理
天津事務查霸州有賑濟修城等事該署州不時
回本境料理以致天津公事竟無專員辦理(臣)查
原任衛守備王昭威雖為武弁然係科舉出身辦
事勤慎堪以委用新任知州陳雅琛至今猶未到
任兹天津教場老君堂小關口各處隄岸現議修
築須得能員督修辦理(臣)請將王昭威暫留天津
辦理修隄公務查該備係廣東撫(臣)楊文乾奏明
奉
旨派往廣東之員今既暫留應俟天津修築事畢再令
該員前往(臣)更有請者原任直隸河間縣知縣馬
騤雲曾在清江浦河工效力熟悉隄工現在丁憂
(臣)因河間一帶現任州縣官内各有要務原無可
委之員懇將馬騤雲
准(臣)差委往産木之處採買柏木杉篙等料以備修築
應用并令其監工完日再為補用如此則公務不
致有誤而辦理亦得專責之員矣理合繕摺請
旨伏乞
皇上睿鑒施行謹
奏
照所請行該部知道
雍正三年九月二十日大理寺卿仍管理長蘆鹽
政(臣)莽鵠立謹
奏為欽奉
上諭事竊照北倉地方倉厫潮濕先經(臣)等會議令李
維鈞浦文焯賠修今年先行拆卸培築牆基明春
併力督修不誤截漕繕摺
奏明(臣)隨檄行遵照去後嗣准倉場督(臣)托時移會
奏准直隷截留漕米二十萬石暫收北倉應俟撥運
完日拆毁等因又准奉天府府尹(臣)尹泰知會内
稱奉
上諭瀋陽海運之米到天津時交與地方官收貯或天
津道或總兵或鹽政俱可天津盖造新倉即於新倉
收貯欽此相應知會米船到日照數查明收貯新倉
等因到(臣)該(臣)看得拆修倉厫必在歲内動土培
築基址較之春時倍為堅固今既截漕暫貯應將
貯米之厫暫緩拆卸其餘空倉便可令其先拆及
時培築若
盛京海運米石到津之日(臣)等公同交與道(臣)柯喬
年等查明天津各米行舗或寬大廟宇暫寄收囤
至河水凝凍米價昂貴之時將此囤米減價平糶
以足民食至年内動土培地并明春修造建豎須
用吉日良時仰懇
皇上敕下欽天監精擇日時(臣)得剋期奉行理合一併
具
奏伏乞
皇上睿鑒施行謹
奏
所議修倉貯米之處均屬允當其修造日期爾宜就近
覓人選擇何必又多一番事耶
雍正三年九月二十八日大理寺卿仍管理長蘆
鹽政(臣)莽鵠立謹
奏為請修天津城垣以保民居以固疆圉事(臣)竊惟
天津一城為東海之咽喉
神京之鎖鑰(臣)見城垣四面雉堞傾圮門樓頽壊磚
無全塊城壕填塞修建之事實難姑緩今據長蘆
商人金義錢仁本名安岐禀稱修築城池乃邦家
要務上有益於
國下有益於民岐父安尚義聞此美舉踴躍鼓舞情
願竭力捐修勷成盛事等情到(臣)據此該(臣)看得
天津城垣南北三百三十餘丈東西五百二十餘
丈牆高三丈既據安尚義父子擔承修築可謂好
義急公惟是工程浩大須經歲月安岐現在行鹽
辦課其修濬之工難以兼顧相應令伊父安尚義
親来估計辦理且安尚義人甚老練自必盡心竭
力(臣)再會同鎮臣等委地方官弁盡力督修徑於
年内擇吉興工理合
奏明伏祈
皇上睿鑒俞允施行謹
奏
城工既有安岐承修何必又欲伊父安尚義前往安尚
義若自願到工看視一任其便伊既急公捐修爾同地
方官亦宜相助料理
雍正四年七月二十八日兵部右侍郎監理長蘆
鹽政(臣)莽鵠立謹
奏為欽奉
上諭事竊天津蓋造倉厫之事雍正元年九月初八日
接准部咨奉
上諭令(臣)等會同詳審地形或另擇高阜地方或將舊
基培墊交與李維鈞等賠修欽此咨行到(臣)隨經總
督倉場托時會覆仍於原基改造應著落李維鈞
等賠修等因奏明奉
旨依議欽遵在案於九月二十八日又准總督托時欽
遵
諭旨移會到(臣)准此(臣)隨令李維鈞浦文焯遵奉
諭旨如式賠造於去年十月内將原造厫房盡行拆卸
先將厫内地基用灰土堅築比舊加高三尺倉外
院地加高二尺選用原料内堅固木植外加添披
水望板地板楞木鹻板鹻草及石灰瓦磚葦箔釘
麻等料於本年二月初九日開凍興工起(臣)與廵
鹽御史(臣)顧琮不時到工親身催督務期堅固而
李維鈞等亦甚畏罪悔過朝夕不離努力營造賠
修於五月内倉厫大局已完於七月十七日各工
間知府來津請暫於厫内收貯(臣)等因厫内圍牆
尚未乾透恐滿貯小米薰蒸發漲厫牆受傷是以
著該委員暫做席囤於厫内收貯理合一併奏
聞謹
奏
甚好如此方可謂實心任事
雍正五年四月初五日刑部右侍郎署理長蘆鹽
政(臣)莽鵠立謹
奏為奏
聞事竊照天津一帶地方今歲雨澤愆期(臣)會同鎮臣
及州城文武各齋戒虔誠祈禱三日未雨(臣)隨至
盧家嘴督催營工目今官署營房數日内俱可盖
完惟堡牆院牆城壕橋閘等項現在加工砌造開
挖大約月盡月初亦可完工而盧家嘴沿海地方
風多雨少今於四月初四日夜四更時分大雨至
五更將明方止共得雨二尺民心歡悦仰見我
皇上念切民瘼痌瘝為懷所有得雨日期繕摺奏
聞謹
奏
閱所奏之詞忽東一句忽西一句甚覺支離朕觀爾甚
有昏憒光景慎之慎之
雍正六年二月初三日甘肅廵撫(臣)莽鵠立謹
奏為恭報甘肅得雪日期事竊(臣)蒙
皇上隆恩授以甘肅廵撫重任自雍正五年十二月十
八日到任因念民以食為天及時雨雪最為緊要
随飭布政使查報去後兹據布政使孔毓璞呈報
平慶臨鞏甘凉寧西八府屬於上年十一月初五
初七十六十七十八十二月初十等日得雪一二
寸至三五寸不等又據鞏昌府禀報所屬地方今
春正月二十二日得雪三寸有餘所有甘屬各地
方雖得雨雪尚未甚霑足情由理合據實奏
聞謹
奏
覽但宜勉竭誠敬凡督撫大吏不沽名釣譽實心為國
為民則
上天之賜嘉應朕可保其不爽也勉之勉之
雍正六年二月十五日甘肅廵撫(臣)莽鵠立謹
奏為奏
聞事竊今春(臣)訪聞得河州蘭州狄道金縣數處窮民
擕帶子女徙往平凉固原等處傭工趁食者不一
而足(臣)隨行查據布政使詳委候補知州李毓德
前往平凉一帶沿途招諭令所在地方官量給口
周知適遇此等遠行趁食之民不敢隐瞞謹將委
員招諭量給口糧送回安插情由據實奏
聞謹
奏
雖莅任未久未能周知民情亦當細訪其緣由奏聞爾
其徐徐察訪自得其實情也
同日又
奏為據實奏明仰祈
聖鑒事竊(臣)蒙
皇上洪恩補授甘肅廵撫邊疆任重時切冰兢祗因莅
任未久屬員賢否一時不能周知是以未敢冒昧
遽行舉劾兹查凉州府武威縣革職知縣常琮因
多收耗糧經督撫臣題參革職嗣經審非常琮侵
收入已擬以杖徒折贖俱免等因具題在案今奉
部駁常琮有先侵後吐情弊令該撫再加詳審妥
擬等因到(臣)經(臣)駁令嚴訊常琮所收耗糧原係
預備公用現存在倉被參之日當經該府盤明封
貯並非入已委無先侵後吐情弊除仍照原擬具
題外再查常琮又有續參虧空各年雜税及草束等
項經(臣)審明實係因公那用於參後限内俱已全
完照例免罪前亦經(臣)具
題在案但(臣)於訊鞠間見常琮才尚堪用查從前被
參原因多收耗糧常琮所收止有加一並未逾格
且現存在倉並非入已若使終於廢棄殊為可惜
(臣)於出京
陛辭之日曾蒙
諭旨凡屬下官員有過應參者即行題參不必瞻徇此
内如有情理可原人材可用者據實密摺奏聞欽此
欽遵今(臣)既審明情由不敢私行隐匿理合據實
奏
聞伏祈
皇上睿鑒施行謹
奏
常琮如情願效力贖罪留辦軍需試用可也俟後有效
力處事畢奏聞請旨
同日又
奏為奏
聞事竊查西寧地方預備軍需甚屬緊要隨委凉莊道
殷邦翰協同新任西寧道劉之頊在寧辦理在案
今據劉之頊等禀稱西寧拴養滿漢官兵馬匹及
運糧騾頭應需料豆草束除西寧現在存倉豆石
外其餘不敷料豆並草束應於各處採買俱經發
給銀兩現在採買速催交納等情到(臣臣)查西寧
極邊地方草束一項最為艱難榖草不能多得今
查該屬地方有燕麥草山麥草均可餧養馬騾從
前軍需俱經用過(臣)已令其兼收採買現今督(臣)
岳鍾琪
奏明添買騾二千頭應需餧養豆草亦已檄令如數
備辦再查進藏官員應需粳米西寧縣倉現有存
貯粳米儘足支發又進藏官兵應需裹帶炒麪西
寧縣大通衛二處倉内現有收貯青稞儘足磨用
又滿漢兵丁連跟役人等裹帶四箇月及住西寧
四十日口糧所需粟米除西寧倉現在存貯粟米
支用外經布政使等在臨洮鞏昌二府屬撥運粟
米於正月陸續運送至三月間即可全到西寧再
查欽奉
上諭陜西採買騾頭甘省前後共應採買騾二千頭(臣)
現在委員嚴催各屬上緊購買送(臣)親驗發布政
司分派加意餧養至運糧需用口袋鞍屉一切等
件臣亦嚴飭上緊備辦務期三月内解運到寧以
備需用至各處解送馬騾沿途應需豆草(臣)亦已
檄令轉飭沿途地方官早為預備勿致臨時有悞
軍需重務誠恐上厪
聖衷理合將備辦情由繕摺奏
聞伏祈
皇上睿鑒謹
奏
朕何暇覽此等章奏便覽訖亦不敢遽言其是否總諭
爾辦理莫悞母令屬員冒銷二句之外更無可批諭也
凡軍需之項須待大兵凱旋事事清楚之後方可論其
功罪耳勉為之
雍正六年三月二十三日甘肅廵撫(臣)莽鵠立謹
奏為恭報雨雪日期事竊惟甘肅地方時届季春正
田苗長發之時雨水最為緊要今據布政司據詳
呈報平凉府屬於二月二十一二及二十七八等
日得雨雪一二寸至五六寸不等慶陽府屬於二
月二十一二及二十七八等日得雨二三寸不等
臨洮府屬於二月二十七八九及三月初四五等
日得雨雪一二三寸不等鞏昌府屬於二月二十
一二及二十七八等日得雨雪二三寸至四五寸
不等甘州府屬於二月二十一二等日得雪一二
寸不等凉州府屬於二月二十一二及二十八等
日得雪一二寸不等西寧府屬於二月二十八日
得雪一寸寧夏府屬於二月二十一日得雨一二
寸不等理合繕摺奏
聞謹
奏
如欲感召
天和惟在秉公克已存誠主敬黽勉吏治
上蒼自無不垂佑之理勉之敬之此理朕見之甚透
同日又
奏為奏
聞事竊(臣)奉
命廵撫甘省兼理茶馬重務其一切茶法利弊敢不悉
心籌畫仰荅
天恩於萬一查前撫(臣)石文焯於雍正五年正月内遵
照部行將西寧莊浪洮岷河州甘州等五司官茶
每司每封各酌定價値銀數具
題隨准部文以所議價銀與督(臣)岳鍾琪所奏價値
大相懸殊令據實確估另行具題等因雖經屢次
嚴行催比無如五司官商斷不能如數售變所以
至今未能定議具
題(臣)查督(臣)岳鍾琪從前所奏每封變銀一兩二三
錢之說緣彼時西寧正値軍興大兵雲集番漢雜
處需茶甚多是以茶價騰貴今(臣)嚴行申飭細加
確訪各處時價實屬不一各司每封價値與前撫
臣原
題酌定之數並無懸殊若照此價將各司庫茶陸續
發商分年代賣尚可漸次銷售如照部駁指定一
兩二錢之價則銷售實屬維艱況現今五司官茶
已積有百萬餘封塵堆在庫再加每年應收新茶
二十七萬餘封若不亟行設變將來遞年累積難
免浥爛之虞
國課反致虚懸再查茶商交納官茶昔年俱以黃茶
交庫其質低薄商人自賣但係黑茶其價高昂(臣)
思昔年輸納黃茶原為招番中馬今既不中馬所
納之茶乃係變價歸課之項(臣)請自雍正四年為
始應納之官茶飭令各商一體交納黑茶不許仍
前高低置辦則官茶商茶均易銷售而
國課亦不致虚懸再查官茶壅滯難於發變皆由私
茶横行而地方營汛各官非關切已稽查不嚴所
致是以(臣)到任之始照依鹽法之例通飭陜甘所
屬各地方文武官弁盡力查拏近日私販稍覺歛
跡(臣)請嗣後地方文武官弁如有勤於緝私拏獲
多販者按照拏獲私鹽例議叙將所獲茶内酌量
分數給賞兵役以示奬勵倘或怠玩縱私一經查
出官弁糾參兵役嚴處庶文武各官咸知儆惕於
茶政實有裨益是否可行伏候
聖裁謹
奏
茶政之弊甚多朕實未達即爾甫到甘省據所聽聞一
二人之論亦未必能洞悉隐微朕意與其於未透徹時
急遽更張不若俟深知灼見後再為酌劑庶免後日仍
復改正朕既未洞徹其事不便批諭是否全賴爾秉公
詳審為之仍與督臣岳鍾琪商酌川陜之事伊甚熟諳
可與之斟酌定議應題者具本題奏
雍正六年五月二十一日甘肅廵撫(臣)莽鵠立謹
奏為奏
聞事竊(臣)前奉
命親往西寧料理官兵出口事宜查蘭州莊浪以至西
寧一帶地方因雨水稍覺愆期疫癘流行兵民皆
有傳染(臣)仰體
皇上敬
天勤民之至意隨行令布政使率同文武官弁虔誠祈雨
一面配合太乙辟瘟丹廣行施濟(臣)又配合袪疫
藥茶在寧分發各營弁兵凡有傳染者三五日即
皆全愈今蘭州西寧各地方於四月二十一二及
二十九等日連沛霖雨疫氣全消蘭州又於五月
十八九兩日連得大雨四野霑足又據平慶臨鞏
四府稟稱四月初十二十一至二十六七等日俱
得甘霖雖尚未霑足而夏苗可保無虞秋田亦可
播種從前疫氣雖多傳染目下已經漸退寧夏府
稟稱四月二十三至二十七等日大霈甘霖入土
約有五六寸查看大清唐漢三渠水澤俱十分充
微雨雖未霑足目下雪山冰泮儘足灌溉民間疫
疾幸止臥病四五日即愈凉州府稟稱四月十七
二十二十九等日大雨滂沱四野無不霑足雖有
疫疾傳染然越三日即愈並不為害肅州廳稟稱
天和所致(臣)謹繕摺奏
聞謹
奏
覽
雍正六年六月初一日甘肅廵撫(臣)莽鵠立謹
奏為奏
聞事竊(臣)奉
命前赴西寧料理官兵出口事宜於四月初六日自蘭
起程十二日到寧(臣)隨督率道員殷邦翰劉之頊
等將官兵需用裹帶口糧米麵等項分頭趕辦齊
完各路官兵陸續先後俱已到齊嗣於四月十六
日總理西藏軍務左都御史(臣)查郎阿副都統(臣)
邁禄等到寧議將大兵分為二起擬定五月初一
初六兩日起程於二十三四等日據西安府通判
張勤寵等各押解一二三起騾頭并帶鞍屉等項
陸續到寧隨據總理運糧官臨洮道盧官保等詳
稱查驗解到鞍屉澆薄兼有破損繩索籠頭嚼環
又多不全等情臣即一面咨明督臣一面飭令殷
邦翰等將破損者星夜修補頭起官兵於五月初
一日起程(臣)隨於前一日飭令盧官保等檢選鞍
屉連夜先行裝備米麵䭾載於初一日隨頭起官
兵起運出口是日(臣)等公同出城親送官兵起程
查看鎮(臣)周開捷力言軍糧重大關係匪輕必須
另辦寬厚氊屉方於長途有濟公議官兵既已起
程即令先行出口至阿什漢水地方等候將糧䭾
暫行停卸俟鞍屉辦完再行趕送隨將糧䭾暫卸
教場而騾頭多係初駕生性未馴已多奔𣪚除民
間收獲者繳還外其餘奔失騾頭遍尋未獲者二
百餘頭(臣)因軍需緊急刻不可緩即令暫動軍需
銀兩一面飭令將騾頭購補足數一面委官分頭
各處採買氊片星夜置備先行儘數趕辦分交各
營官兵俱於初六日起程至阿什漢水地方會齊
其趕辦不及之鞍屉(臣)督催修整不二日内如數
完備即將初一日所留頭起兵糧盡行裝䭾於初
八日委官趕運送至阿什漢水地方交明官兵前
進(臣)隨於五月初十日自寧回蘭訖除將另辦氊
屉并買補騾頭借動銀兩現在飭查核明確數到
日咨會督臣酌議分别著落賠補還項外所有大
兵前進及(臣)拮据料理無誤緣由謹繕摺奏
聞伏乞
皇上睿鑒謹
奏
汝雖拮据料理無誤亦難免從前差委不得其人之咎
觀於此緊要軍需尚如是疎忽則地方官懈玩不實心
任事之風仍然如舊甚屬可惡更聞所雇趕騾番子夫
役人等皆赤身至寧是何理也可會同岳鍾琪嚴察參
奏重處以警其後不然此惡習所關甚巨何能改革汝
等絲毫毋得姑息瞻顧若少有疎縱恐累及汝也此摺
批發之後岳鍾琪參摺亦到二摺所奏已有旨諭部矣
雍正六年六月十三日甘肅廵撫(臣)莽鵠立謹
奏為奏
聞事竊照甘屬夏禾情形經(臣)飭行布政司查報去後
兹據報稱平慶臨鞏四府所屬地方夏禾豆麥正
在吐穗&KR1048;榖現在播種雨水調勻又甘州府所屬
地方夏禾現今生發尚未吐穗揚花又涼州府所
屬地方夏禾正當滋長復得甘霖必獲有秋惟所
屬武威縣地方有微被冰雹之處現在差員查看
另報又西寧府所屬地方土冷播種甚遲夏禾小
麥青稞現在滋長尚未吐穗又肅州廳所屬地方
夏田俱各茂盛又寧夏府所屬地方夏禾茂盛&KR1048;
榖現在播種等情彙報前来所有甘屬夏禾滋長
情形理合繕摺奏
聞謹
奏
似爾此等廵撫朕知地方必無豐收之理
天降冰雹惟在莾鵠立陳時夏魏廷珍之所屬地界中亦
大竒可畏爾甚不妥慎之慎之總之爾枉已徇人之病
再不能改諄諄教訓不肯領受奈何奈何
雍正六年七月二十七日甘肅廵撫(臣)莽鵠立謹
奏為據實奏明仰祈
聖鑒事竊(臣)前奏大兵起程日期及(臣)拮据辦理軍需
緣由一摺奉到
硃批諭旨跪讀之下(臣)不勝感激惶悚戰慄之至竊(臣)
才本庸愚性復迂拙荷蒙
聖恩補授甘肅廵撫到任之初正值辦理軍需督(臣)岳
咨移飭催司道等官遵奉辦理於三月内接准督
臣咨稱通飭各屬解寧騾頭各按程途遠近計算
出口日期於四月盡五月初到寧餧養約以十日
為期等因迨總理西藏軍務吏部尚書(臣)查郎阿
等於四月十六日到寧始知官兵擬定於五月初
宿不開若欲一齊牽送則村少人稀一時難覓多
夫又兼三省騾頭接踵而至該縣等才乏肆應以
行差員前往疏通騾頭催夫料理於五月初五六
等日始得陸續到齊至解到騾頭併鞍屉等項俱
係總理進藏運糧官事務從前(臣)原委凉莊道殷
邦翰進藏總理後經督臣以殷邦翰另有用處飭
手跑失者以致騾頭短少盧官保自知驗收不慎
情願自行賠補足數起運出口後經(臣)察訪有解
運騾頭之涇州州判王以中串通兵役混行牽拉
一府騾内竟少交騾一十九頭(臣)已經咨會督臣
題參嚴究至於各屬騾頭解寧稍遲鞍屉又不如法
怠忽誤公理合即行嚴參因彼時官兵立待起程
鞍屉等項隨到隨修亟須趕辦急如星火若將各
官遽行究參人心惶惑則官兵起程日期勢必違
誤(臣)本庸愚似此緊要軍需不能督令料理周備
皇上睿鑒(臣)不勝惶悚待罪之至謹
奏
待罪自不必言惶悚亦遲矣
硃批諭旨卷四十九
