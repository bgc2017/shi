欽定四庫全書
硃批諭旨卷四十六
硃批張坦麟奏摺
雍正四年六月二十六日兩淮鹽運使(臣)張坦麟
謹
奏為奏
聞事竊(臣)一介庸愚蒙
皇上特恩補授兩淮運使惟有凜遵
聖訓勉竭駑駘務期恤商裕課仰答
(臣)細加稽查内有江蘇布政使劉殿衡任内於康
熙四十一二兩年曾借運庫未還銀一萬一千四
百九十餘兩經(臣)詳請具題現經部議勒限行追
賠補奉
旨依議欽遵在案此外並無未清之項至(臣)運使衙門
向例有商人鹽規銀五萬兩經
欽差部(臣)李周望等清查盡行裁汰(臣)查鹽規之外尚
有各項規禮舊例應得銀兩(臣)不敢擅入私囊俱
已設立印簿逐一登記貯庫在(臣)衙門日用薪水
之資
皇上原有經費給支應用前任運使俱將各項規禮補
其不足(臣)加意節儉計延請幕賓需用人役以及
過往應酬動支經費之外雖有不足無須若是之
多所有向來未經奏明各項規禮(臣)莅任六月現
收貯庫銀一萬三千餘兩(臣)不敢隱匿理合奏
一千餘兩併嗣後舊例應得規禮統俟歲底彙總
奏請充餉合併聲明謹
奏
所奏知道了條奏一摺發部議矣
雍正五年正月初三日兩淮鹽運使(臣)張坦麟謹
奏為奏
聞事竊(臣)衙門舊例鹽規裁汰之外尚有應得規禮(臣)
曾於雍正四年六月内將各欵細數併經收貯庫
銀一萬三千餘兩具摺奏
聞懇
恩准(臣)於此項規禮内動支銀二千兩以補日用之不
足餘俟歲底彙總奏請充餉奉有
硃批欽此欽遵(臣)自雍正四年正月到任至本年十二
月共收舊規銀二萬五千八百九十二兩零再脚
價内向有每年山東司領引銀六千四百兩今遵
部頒存冊支用其脚價内銀兩無庸動支照院道
各半例(臣)名下應得銀三千二百兩又匣費内有
(臣)衙門巡緝銀三千六百兩查(臣)衙門並無巡緝
人役無庸動支合共銀三萬二千六百九十二兩
零現貯運庫伏念雍正四年八月内荷蒙
皇恩賞給(臣)水脚銀四千四百兩(臣)當即恭設香案望
闕叩首奏謝
天恩訖伏念(臣)身家日用均沾
帝澤所有奏明動支規禮銀二千兩未敢動支理合彙
總奏
聞同(臣)衙門節省經費等項銀一萬七千二百六十二
兩零共銀四萬九千九百五十五兩零聽候部撥
一併起解為此謹
奏
此皆係爾應得之項非分外陋規可比且動支二千之
數業巳奏請何必矯廉此銀内止將四萬兩報部足矣
其餘爾存留以為幫助親友之需可也
雍正五年五月二十六日蘇州布政使(臣)張坦麟
謹
奏為奏
聞事(臣)以庸才蒙我
皇上不次超擢補授蘇州布政使業將兩淮運使任内
經手錢糧交明新任運使張璨(臣)於四月初八日
到蘇州布政使任循例詳請撫臣代
題叩謝
天恩(臣)查江蘇藩司衙門素號繁劇陞司鄂爾泰料理
一切頗為清晰至前司漆紹文接手諸事闒茸不
無廢弛之處(臣)履任月餘見其積案纍纍急為清
釐又存庫銀二百餘萬兩輕重參差逐加彈兌昨
據陸續送到交盤冊籍内開雍正三年八月内奉
旨於天津地方設立水師營需用操練船隻部議行令
江南浙江福建督撫動用正項錢糧在三省地方
建造送營應用在漆紹文自應比照江省崇明狼
山向來承造大小趕繒船隻部定價値並各屬協
三十三兩零(臣)逐一查核其造船一切所用銀兩
除應作正開銷之銀一萬六千二百四十七兩零
外漆紹文實墊出協貼併多發銀三萬四千一百
八十六兩零將來造冊報銷(臣)斷不敢扶同浮冒
未完虧空等案未經料理妥協之處理合先行
奏請併將(臣)兩淮運使任内本年舊規銀兩分摺奏
聞餘容(臣)次第辦理為此謹
奏
覽
同日又
奏為籌定捐項以速公務以裕
國帑事竊下江地方濱江跨海設立崇明狼山京口
各營汛以資防禦額定海巡等船共二百三十三
隻每年或小修或大修或拆造開銷部費之外各
州縣公捐協貼計部價一兩協貼一兩五錢無如
省屬州縣遠近不齊各營報修先後不一必須於
估定之後方行公派迨至派後行催未免稽遲時
肘萬不得巳致將正項那墊此不得不為籌畫者
也又通省公務如督撫將軍衙門廩工書工礮藥
火噐數十餘項每年約需銀二萬二千二百餘兩
俱係於各屬耗羡内均派雖羽檄頻馳而支應每
不及期即如上年船工協貼尚有二萬二千餘兩
迄今未據解交承修各官紛紛請領司庫無項可
支此又不得不為籌畫者也(臣)再四思維固有一
轉移間可以萬全無誤者(臣)查下江省屬兩淮鹽
規額有五萬九千餘兩雍正四年九月内刑部議
旨此内議稱無著銀兩不准以鹽規抵補欽遵在案現
奉督撫以鹽規作何動用之處行令查議(臣)思鹽
規銀兩係省屬公項其船工協貼以及督撫將軍
衙門需用等項亦係各屬公務莫若將雍正三年
存剩鹽規與雍正四年未動全規令繳兩淮運使
衙門移交藩庫動支辦理船工等項其各屬應捐
協貼等銀仍照舊催交歸還鹽規原數如此則不
但各營船工可以剋期告竣而一切公務亦可從
容就理再此項歸還鹽規銀兩併同後此鹽規統
貯藩庫每年報明督撫具摺奏
聞以為本省積儲之用歲以為常庶鹽規不致虛懸而
積儲日益裕如矣至於前項船工及督撫將軍衙
門需用等項其中或有可減可裁可令各屬就近
承辦者容(臣)查明具詳督撫節省辦理合併聲明
謹
奏
將各項逐一詳細察明方可料理此事不宜如此草率
急遽地方公務自有相沿舊例若不論前後槩為那墊
如何其可爾其殫心竭力通盤打算明白時再行奏聞
同日又
奏為
國帑久懸謹籌彌補事(臣)查江蘇省屬各州縣先後
虧空帑銀并米麥豆等項先經督撫分别有可著
追銀一百五十六萬三千七百餘兩米麥豆三十
萬八千四百餘石無可著追銀及米麥豆穀茶篦
折價銀共三十萬四千一百餘兩疊蒙
恩旨寬至雍正七年令督撫務須一一清楚現今牌行
到司(臣)思有著之項固宜按限嚴追而無著之項
尤當上緊彌補查江蘇省屬官役俸工奉
旨不准捐輸不敢議補虧項外或以各屬耗羨酌量提
取此亦彌補之法(臣)於到任之始即經商酌撫(臣)
陳時夏為(臣)僃悉言之但江省錢糧繁多耗羡輕
於他省現有公捐協貼等項及各屬養廉之需一
從前盤查徇隱失察之該管知府分賠一股接任
不實力承追之正署各官與督催之正署院司府
共賠一股至外省咨追之案彼省從前徇隱失察
之知府分賠一股彼省承督不力之院司府縣共
員到任年月日期久暫計算應賠數目及原籍旗
分逐一造冊題請
勅部按冊分咨著落各員勒限一年照數賠完(臣)再四
籌度
國帑重大經手督率均有難辭之責兩江事同一體
亦無異議現在確查分析造冊詳請督撫會題恭
候
皇上睿裁遵行理合先行繕摺奏
聞謹
奏
江蘇虧空之案甚屬繁重當與督撫悉心籌畫允協然
後奏聞非一新任藩司擅自專主草率摺奏遂可完結
之事查弼納張楷皆因於此事不任勞怨不肯盡心料
理而獲罪即魏廷珍之休咎亦在未定汝何得冒昧摺
奏耶河南山西拖欠不下數百萬一得田文鏡諾岷盡
已完楚山東虧缺塞楞額一到亦俱清晰只在得人與
否耳若少瞻顧回護取巧弄術萬不能料理設欲將别
項錢糧那移彌補朕亦斷不准行必督撫會商斟酌妥
確方可奏請也
同日又
奏為奏
聞事竊(臣)自雍正四年正月内到兩淮運使任起至本
年十二月止經收鹽規銀兩業經具摺奏
聞附解在案又自雍正五年正月起至本年三月離任
止共收鹽規銀一萬五千八百二十六兩零交明
新任運使張璨存貯運庫除(臣)任内交代項下一
應正雜錢糧經張璨盤查明白循例具詳鹽臣具
題外所有(臣)經收鹽規銀兩例不在交代之内理合
奏
聞聽候在運庫撥解為此謹
奏
覽
爾運使一任實無瑕疵可指可謂全美今布政使之職
非比鹽道鹽道不過潔已則諸事畢矣督撫以及布政
若不能任勞任怨一切何克辦集耶勉之
雍正五年十一月初一日蘇州布政使(臣)張坦麟
謹
奏為遵
旨奏
聞事竊(臣)於本年五月二十六日具奏為籌定捐項以
辦公務一摺奉到
皇上硃批(臣)謹祗領數月以來悉心殫力除
欽部案件暨地方一切事宜逐一矢公矢愼詳請督撫
應辦之公務不致掣肘而從前無著之虧空亦有
不必别為議抵者(臣)通盤打算量入為出請自雍
公務併酌量督撫暨府廳各官養廉通共需銀一
十九萬三千八十六兩零外尚可餘剩銀一十萬
八千二百兩零以為彌補虧空之項如此不惟通
省公事辦理無誤而從前無著虧空不數年間漸
可次第彌補矣(臣)已將通省公務酌提耗羨原委
造具清冊面同撫(臣)陳時夏妥議聽候撫臣繕摺
具奏理合遵
旨再行奏
聞謹
奏
將朕批諭與撫臣陳時夏看
同日又
奏為奏明事(臣)於雍正三年十二月内蒙
聖恩補授兩淮鹽運使在京延請幕賓陶溶係江南常
州府陽湖縣人查陽湖地方不食淮鹽非兩淮屬
地今(臣)奉
命莅任江蘇陽湖實係統轄(臣)以本屬不應延至藩署
而陶溶亦堅辭求去無奈一時不得其人錢糧重
地若另延幕賓非(臣)素悉不敢倚託是以仍留數
月陶溶端方謹愼終始如一(臣)不敢欺隱僃錄下
情仰懇
皇上恩施格外許(臣)容留則(臣)幕錢穀得收指臂之力
矣為此繕摺陳明謹
奏
可
將朕允留原委亦令巡撫知之不然恐招物議
同日又
奏為奏
聞事(臣)查江蘇司庫存貯錢糧前司漆紹文濫放天津
船工併那墊雜項銀兩俱經揭報
題參其那墊銀兩隨於參後全完所有濫放銀兩現
奉飭發審追在案伏查司庫收放錢糧向有規例
銀兩(臣)經收經放已七月有餘逐一清查其兌收
各屬解到地丁正項錢糧除隨正飯食外每百兩
加坐平銀一兩三錢向例以為解餉添平併督撫
季規及本衙門養廉之需查漆紹文任内經收正
項錢糧實收地丁銀三百二十五萬八千八百兩
零計算收隨正飯食銀三萬三千七百七十九兩
零計收一三坐平銀四萬二千三百六十四兩零
内除解餉飯食補平銀及督撫季規并一切雜項
用去銀兩又交下飯食銀及坐平銀存庫以辦本
年春季解餉飯食添平之費其坐平内除動支外
餘銀八千九百五十四兩有竒漆紹文以為養廉
之資此外又有放給河員俸工等項出平銀兩併
辦理錫蠟解官例繳規禮漆紹文任内約計收銀
一萬三千餘兩在漆紹文歴任一年零七箇月以
八千九百餘兩養廉實有不足加以一萬三千餘
兩養廉未免過多但此項銀兩例不入正交代並
無冊籍可稽自(臣)到任以來一切收放舊規銀兩
俱立印簿纖悉畢登凡(臣)衙門應用各項俱照例
動支亦立印簿登明俟歴任一周將動支存留彙
總具奏再(臣)家人分下亦有應得舊規歴今七月
經收銀六百五十九兩零除應辦本衙門公費動
支外餘銀賞給家人為數甚細不敢𤨏瀆
聖聽但(臣)絲毫不敢欺隱合併奏
聞謹
奏
百凡以據實無隱為是此奏甚屬可嘉將此摺亦與陳
時夏看
同日又
奏為遵
旨奏明仰懇
睿鑒事竊查江蘇通省公務應辦欵項業經通盤打算
請自雍正六年起酌提耗羨另摺奏
聞本年五月二十六日(臣)具籌定捐項一摺奉
硃批地方公務自有相沿舊例若不論前後槩為那墊
如何其可欽此(臣)查各營修造戰船未經歸厰以前
俱係州縣自為辦理採辦錫蠟顏料等項歴來亦
係州縣自向解官幫貼其餘各項公務額辦派之
州縣添辦出之俸工自雍正元年九月内奉
旨停捐俸工以後陞司鄂爾泰前司漆紹文因地方公
務繁多無項可支詳明督撫仍行酌提雍正二三
四五等年俸工閒欵銀兩解庫應辦鄂爾泰任内
經收銀二萬四千一百餘兩零照數動支無存尚
有閩廣運米水脚并修造書院海塘教場火藥局
等項共銀六千六百一十七兩零詳明於續收俸
工内給領漆紹文任内經收銀九千三十五兩零
除辦理公務動支銀八千三百五十五兩零交存
庫銀六百八十兩零而前項閩廣運米水脚等項
銀兩尚屬懸項仍未給領(臣)到任後據各處陸續
解到經收銀六千一百四十四兩零通共現存庫
銀六千八百二十九兩零(臣)思俸工已奉停捐前
兩任内提解銀三萬三千一百三十五兩零雖經
詳明督撫批准有案但係奉
旨停捐之後提解俸工未知曾否奏明無可稽查(臣)不
敢瞻徇欺隱理合具
奏至現存庫銀六千八百二十九兩零據各屬照案
請領歸欵(臣)未敢擅動應否動支給領嗣後俸工
停止捐解抑或容(臣)詳明督撫具
題請
旨定奪伏乞
皇上睿鑒批示遵行謹
奏
此項業巳提取現存在庫或可留為彌補無著虧空此
外爾等另行商酌而行何必具題多生一番枝節將此
諭與巡撫陳時夏看
雍正五年十一月初十日蘇州布政使(臣)張坦麟
謹
奏為奏
聞事竊查江蘇六十六屬正雜各官數百餘員上司之
耳目雖密各屬之蒙蔽無窮迨事經發覺應遵定
例處分若一涉寬容遷就即無以肅官方而清吏
治(臣)謹將現在情形為我
皇上陳之江蘇辦銅之事承辦各官弊難枚舉(臣)正在
稽查乃有蘇州府知府溫而遜承辦雍正四年上
運銅斤於漆紹文任内詳委州同車國器領解咨
部在案嗣因州同微員領解違例該府又詳奉撫
(臣)陳時夏批行到(臣)改委併令倒提前司月日(臣)
恐苟且依違不足以肅各屬當以不便倒提月日
具詳申覆撫臣將原詳發換又有如臯縣知縣丁
銓因前任知縣曹樞任内有地丁銀一千三百二
十餘兩懸欵未清不肯接受詳報到(臣臣)查此項
地丁銀兩係在前署縣通判張禹錫名下追補之
項歴任相蒙數載懸宕不但無完之張倅出結之
曹令咎有難辭即現陞甘肅藩司孔毓璞原任揚
州府任内亦干失察分賠之愆(臣)據揭詳參孔毓
璞情願捐賠撫臣又將原詳發換又有原任太倉
知州張思閎原領安徽平糶米石應繳銀三千三
百九十兩零歴今三載無完蘇州知府溫而遜原
係太倉州接任知州未經揭報不無徇隠(臣)一併
具詳請參張思閎仍於揭後延挨月餘陸續清還
撫臣又將原詳發換又有原任霸昌道卞之錀家
口暨廣東馬糧道之妻馬卞氏俱容留揚州府江
都縣地方居住該地方官漫無覺察夲年七月内
因打死熊子旺父子經熊氏告發方行具報奉督
臣飭(臣)衙門造冊請咨解部查取容留職名附參
(臣)將容留旗人之知縣張有觀同城失察之知府
呂大雲職名具詳請參而撫臣又未查例具題又
有常熟縣知縣喻宗楏因黎吉士逃回一案經督
臣題參革職蘇州知府溫而遜以參員盗帑詳報
該令將徵完應解錢糧三千七百餘兩差家人潛
行送回江西隨據喻宗楏呈辯虧空銀兩實因遞
那遞墊動缺庫項回明本府已蒙面允寬期補苴
今見卑職别案被參難卸失察之累突以玩法盜
帑大題誣揭砌陷等情(臣)俱轉揭通詳請參在案
復據該府禀繳該令歸補銀三千兩(臣)隨以貯庫
禀明撫臣而撫臣竟以免參移咨督臣銷案查三
案雖未達之
宸聽而銀兩悉於揭後全完揆之
國法猶可寬免至於江都縣之容留旗員家口常熟
縣之盜帑互揭俱不應令其巧為趨避以弛
功令(臣)蒙
恩賜摺匣有關地方事務理合據實陳奏抑(臣)更有請
者江蘇事務殷繁(臣)自揣無能難堪外任仰懇
皇恩調(臣)京職俾得咫尺
天顏效力行走蘇藩重地另
簡賢能不獨(臣)免覆餗之虞而地方亦大有裨益矣為
此繕摺陳明謹
奏
如此秉公毫不瞻顧甚屬可嘉勉為之因公獲罪於人
無妨也假若懷私獲罪於
天恐難逃法網耳雖暫時倖免亦不過苟延歲月而巳屬
員中遇材堪造就者小過當寬宥之隨加訓誡容其悛
改教而不改者參處示懲但當將情由密為奏聞如陳
時夏竟行開脱徇隱不奏乃其過也至於在内在外皆
係與國家效力朕量才器使自有鑒别當遵奉指授而
行何可存揀擇之念既存此念則心志疑貳而精神散
亂矣曷克奉公盡職百凡處無苟同無立異當酌中而
處不可尚氣
同日又
奏為奏
聞事竊(臣)查江蘇省每年起解京餉除春秋二季造報
奉部酌留數十萬兩貯庫聽候撥用外餘銀照部
撥額數悉行解部其應需飯食補平解費等項例
有經收隨正飯食銀兩春季經收之數每不敷春
季解費即於秋季飯食銀内通融放解其中並無
浮冒至於京餉水脚向係動支司庫錢糧每千給
銀八兩遞年造入奏銷項下(臣)於本年六月内起
解春撥京餉照例動支水脚銀四千七百八十一
兩零著家人協同解官辦理昨於十一月内各官
掣批回蘇其前項水脚銀内除一切費用之外餘
剩銀一千二百七十兩零(臣)巳登明印薄貯庫在
案查水脚一項原係正欵錢糧既有餘剩自應具
詳督撫題請核減但天時寒暑道途風雨解運雜
費不能畫一未便即請核減本年尚有兩次京餉
(臣)俟起解完日將餘剩銀兩統於舊規項下彙總
奏
聞謹
奏
覽
諸凡但當秉公除私做去何必如此瑣瑣奏聞耶
同日又
奏為敬籌查追之員以清虧項事竊(臣)查江省虧空
前經
題明飭追共一百九十餘案現在著追之項共銀一
百五十六萬餘兩米麥豆三十萬八千餘石迄今
數載追完尚不及十分之一又有續參各案(臣)到
任以來分檄嚴催又歴半載完報寥寥蓋緣繁劇
之邑虧空獨多兼有各省虧空咨追咨提案件加
之徵收地丁開兌漕白審理刑名各案日不暇給
以致承追之項視為奉行故事及至屆期甘受承
追不力之處分而不惜(臣)愚以為各直省虧空最
多之處仰懇
勅部遴選賢能官一二員赴該省督同地方官將一切
承追以及外省咨追之項嚴行查追果能一二年
内逐一清晰交部議敘如仍虛應故事交部嚴加
議處倘有人亡産盡無可著追者分别
題明以便早籌彌補庶各項虧空得有著落而積案
纍纍亦得速為完結矣是否允協伏乞
皇上睿鑒施行謹
奏
此奏甚是殊為可嘉朕另降諭旨
同日又
奏為敬籌停忙之例以裕徵輸事竊照直省州縣徵
收地丁漕項銀兩開徵完半以及全完俱有定限
而一歲之中麥忙蠶忙穀忙各省不同至期巡撫
衙門通飭停忙緩比(臣)查一歲錢糧催徵之期春
季止有三四兩月秋季止有八九兩月輸將日少
而休息日多彼急公良民在暇豫之日先為完公
之僃殫力輸納仍自寬裕惟是游惰頑民不法豪
右包攬衿棍於三四月間官司輸徵正廹淳良赴
納正殷此輩明知停忙在即竟置錢糧於不問一
遇摘拏百計賄差倩比延至停忙而若輩五分之
限竟有毫釐未完者及至開徵復行故智輾轉規
避無怪乎積欠之纍纍也以(臣)愚見停忙之例原
因東作方興水耕火耨之不暇特許以寬假以示
勞農勸相之意非謂末業逋賦之姦民亦概從寬
緩也(臣)請
勅下各省一遇停忙之日該州縣查明糧戸已於限内
完半者照停忙之例於開徵後再行完納其有抗
欠不完及完不如數之戸州縣仍行徵比無庸一
例停忙開徵之日即令首限先完以為頑戸之戒
庶逋欠之民咸知慕義而州縣得以源源徵解趕
副
奏銷之期於錢糧大有裨益矣伏乞
皇上睿鑒施行謹
奏
爾此奏朕另降旨發交廷臣妥議此舉更張舊例頗有
干係候朕酌定
雍正五年十一月二十六日蘇州布政使(臣)張坦
麟謹
奏為奏
聞事竊照蘇松糧道存庫錢糧(臣)有盤查之責新任糧
道趙向奎於本年八月内到任其原任糧道楊本
植經手一切正項錢糧俱已交代清晰據趙向奎
移稱由閘輕齎未獲批迴閩廣運米借項以及應
須補平銀兩尚未清楚經(臣)將交代遲延緣由詳
揭請參在案又據趙向奎查得楊本植任内得受
各項入已銀共三十三萬九千七百二十兩開具
細冊面交與(臣臣)查趙向奎與楊本植原為交代
起見其移稱由閘輕齎之批迴閩廣運米之借項
俱經詳題有案存庫應解銀兩楊本植亦情願領
解交代一項自可無難完結至趙向奎所開楊本
植入已各項銀兩原不在該道交代之内(臣)照冊
細查其中眞偽或别有支用或盡入私囊雖一時
無由盡悉但為數至三十萬兩之多趙向奎未經
詳揭既據楊本植造冊交(臣臣)何敢隱匿理合據
實奏
聞併照原冊抄錄清摺進呈
御覽為此謹
奏
諸凡據實無隱朕甚嘉之將奏聞之處密之勿露楊本
植到京自另有旨原冊留中
雍正六年二月十五日蘇州布政使調補山東布
政使(臣)張坦麟謹
奏為奏
聞事竊(臣)於雍正五年十一月初一日謹將酌提江蘇
通省耗羨辦理公務緣由繕摺具奏奉有
硃批諭旨(臣)遵即恭捧交與撫(臣)陳時夏看訖本年正
月初一日撫臣率(臣)同赴江寧府與督(臣)范時繹
面為商酌於正月十一日回蘇傳集十二府州議
定通省耗羨加一徵收隨同正項起解司庫經撫
臣行文通飭在案茲於二月初十日接到部文欽
奉
上諭著將(臣)調補山東布政使(臣)聞
命自天感激無地除現在料理送印交盤俟起程赴東
受事後循例詳請代謝
天恩外(臣)更有請者(臣)三年外吏未聆
聖訓犬馬依戀之私不忘寤寐仰請
高厚伏乞
皇上俯賜批示至江蘇耗羨辦理公務清冊以及現提
俸工議補無著虧空各項統聽撫(臣)陳時夏與新
任藩司趙向奎酌定具奏合併聲明謹
奏
撫藩意氣不投如何共事朕若偏信爾而即疑撫臣無
是理也若仍留江蘇爾一藩司何能抗衡巡撫恐必致
受虧天下事未有公而不和者汝二人雖皆見信於朕
其中定有一是一非今調開兩處是非自明矣爾至山
東竭力勉盡厥職
雍正六年四月二十九日調補山東布政使(臣)張
坦麟謹
奏為再請
睿鑒事竊照江蘇酌提耗羨乃係通省大事原與撫(臣)
陳時夏再四商酌定議而後敢於上
聞蒙
硃批(臣)摺著與陳時夏看當經遵
旨齎送撫臣看訖
皇上硃批撫臣奏摺撫臣未經示(臣)及與督(臣)范時繹
公同商酌督臣細詢撫臣亦未宣示(臣)私謂撫臣
愼重祕密詎至本月二十六日於新藩司趙向奎
處始見
硃批撫臣原摺抄稿内有此布政使張坦麟之見此臣
之見等語乃知向之不肯示(臣)者職此之故(臣)今
閱之不勝駭異竊思此等大事(臣)與撫臣歴次面
商其難其愼定議之日撫臣諭令聯銜具奏(臣)以
撫藩統屬攸分堅辭不敢撫臣言之至再(臣)始將
銜名開送設其時稍有未協撫臣即當明白指示
(臣)斷不敢偏執已見乃撫臣既當面議定而於
君父之前互陳二三之見是以上煩
天心有此奏朕未達因未定其是非之
旨(臣)從前深信撫臣聯銜之言決無異同故於覆奏前
摺内聲明(臣)與撫臣面商妥議等語今見所抄奏
稿不敢不據實辯明致蹈欺罔之罪理合具奏伏
乞
皇上睿鑒謹
奏
知道了此等作用自陷自身耳何損於人知此當切記
以為終身戒所以云三人行必有我師也
雍正六年七月初三日署理蘇州巡撫印務(臣)張
坦麟謹
奏為
天恩高厚恭摺奏
謝事竊(臣)一介庸愚識見淺狹欽奉
特旨著(臣)署理蘇州巡撫印務除望
闕叩頭具疏奏
謝外伏念(臣)筮仕部曹監督倉庾蒙
皇上拔於稠人之中置諸卿貳之列旋
命司鹺兩淮司藩江省今更叨
恩命畀以封疆重任(臣)自揣何人屢邀
異數即肝腦塗地亦(臣)心之所甘而(臣)分之所宜且(臣)
於監督任内應賠米八千餘石蒙
皇上慈鑒寬免續於運使任内復荷兩次
恩賞銀兩今當藩庫交代之際陳時夏必欲勒(臣)額外
賠銀三萬餘兩若非
皇上睿照無遺(臣)即鬻盡家産竭髓碎身終於無補是
我
皇上之保全微(臣)至再至三聞
命之日(臣)率舉家老幼百叩
天恩(臣)自顧年近五十尚無子息不敢萌求田問舍之
心為子孫封殖之計倘(臣)日後有子即此
聖恩保全之家産與疊次之
賞賜已足為世世子孫留貽温飽感頌無疆矣(臣)惟有
益矢精白勉竭駑駘上報
皇上委任之至意為此繕摺恭
謝謹
奏
感謝之誠自在章奏之外但今日之感能他日不忘此
時之志至後時莫移則始終是矣勉之
同日又
奏為據實臚陳恭請
睿鑒事竊查江省各屬徵收錢糧納戸里書有花分之
弊有詭寄之弊有飛灑之弊皆由蠧役排年包攬
侵蝕按冊原非的名摘徵又無實在以致年年壓
又下江舊欠自康熙五十一年起至雍正元年止
共六百九十餘萬兩經前撫(臣)張楷
題准分作十年十二十五等年帶徵其有實欠在民
田仍原主管業者尚不難徵比若原田屢易售主
産戸巳非的名甚至遷徙逃亡無可根追更有里
蠧通同侵收捏開詭名欠戸經徵各官新舊兼徵
每不能徹底清查故催追二年而照數徵完者十
不過二三若屆限不參則將來玩誤惰徵愈不可
問如盡行照例參處則革任必多而接徵之官更
難措手此帶徵之民欠所當亟為清釐者也又如
舊欠銅觔三百一十餘萬各商巧營新舊兼辦以
六年為期(臣)在藩司任内恐該商舊欠未完新者
又被拖欠因密訪各商力能完補者按名查審令
各商自行甘限或三四月或五六月交完如有不
完即行監追業經具詳前撫(臣)陳時夏
題准在案今各商前後止共完過銅觔三十餘萬尚
未完二百七十餘萬此銅商之積欠所當亟為催
追者也又如錢糧火耗(臣)與前撫(臣)陳時夏商酌
不分紳衿民戸一例徵收俱以加一為率并令納
戸自封投櫃通飭在案(臣)訪聞民間完糧不能皆
有足色所用俱係市戥較之紋銀庫平加之火工
折耗合計民間市戥色銀完庫平一兩應火耗銀
一錢七八分更重以姦匠之刻估蠧役之包收仍
踵舊習而納戸不能自封投櫃遂致有市戥二分
以外者此徵糧之膽玩所當亟為嚴禁者也又如
漕糧兵米向例統徵分解各屬印官因事務叢積
止可按期催比不能分身兼督經役乘機多勒耗
價値虚出倉收直待營員催促始令牙行代買兌
給而買價少於折價官役互有分肥雖經申飭類
皆陽奉隂違此漕項之積弊所當亟為整理者也
又如各屬刑名事件例有定限江省積習案件多
不速結每每待參遲延拖斃人命勢所不免更有
案之積玩所當亟為振刷者也又如聚衆閧堂挾
官抗糧此等習染深可痛惡雍正五年四月内有
震澤縣鄉民楊秀林等打閙公堂一案本年二月
内有嘉定縣糧戸張三等聚衆拆毁四門弔橋一
案四月内有福泉縣衙役戈祖順等聚閙公堂拆
枷犯薛浩等一案(臣)抵任後據報當行藩臬二司
嚴拏究審俟查詢得實或具摺奏
而才識短淺封疆重任恐難負荷伏懇
聖主另簡賢員俾(臣)得免覆餗之虞而於地方事務亦
大有裨益矣謹
奏
既能詳悉地方種種積弊果若實心破面不辭勞怨何
事不克就理耶竭力勉之必期克奏成效全朕用人顔
面庶可以塞物議而顯汝之是非也假若徒知而不敢
行空言而無實濟亦何益之有當不疾不徐循序漸進
先加勸諭而後繩之以法愼毋迫促急於求效屬員中
必得人然後施行倘不得人寧寬期以待之任爾良法
美意不得其人手不應心徒滋紛擾無益而有害為政
之道惟一秉公察吏乃求治之根本其餘皆屬枝葉務
本為要爾其勉之
同日又
奏為懇請暫留告假藩司以資佐理事竊江蘇各官
養廉(臣)於藩司任内遵
旨同督臣撫臣公商面議一例酌給則各屬舊有陋規
斷難容其入已必須詳查實數方可定給養廉已
飭各府州查明確覆未及數日(臣)即蒙
恩調山東交印卸事不敢妄行干預兹蒙
聖恩留(臣)署理撫篆則酌定養廉最為首務因查各府
餘兩此後源源起解通省公務俱可分别緩急照
冊支應而養廉額數(臣)即星速酌辦尚得月餘摺
御覽請
旨定奪後按數找給再查江蘇各案虧空(臣)於雍正五
年十一月内陳請
敕發查追之員以清虧項業奉
欽差臺(臣)伊拉齊等來吳會同清理在案(臣)前於藩司
任内已通飭各屬開造民欠役欠花名細冊呈送
至今俱未造報(臣)抵任數日正與趙向奎商辦俟
伊拉齊不日由閩到蘇即可會同清查適接邸抄
奉
旨著陳時夏范時繹與(臣)會同辦理(臣)當竭犬馬微忱
力圖報效茲値趙向奎奉
旨給假歸葬伏念
皇上以孝治天下(臣)何敢請留趙向奎在任辦事但養
天恩准將藩司趙向奎暫留數月俟養廉虧空各冊核
定造就後再行給假歸葬庶公私得以兩全矣伏
乞
皇上睿鑒批示謹
奏
覽
雍正六年七月二十四日署理蘇州巡撫印務(臣)
張坦麟謹
奏為奏
聞事竊照下江各屬仰頼
皇上福庇雨暘時若田禾皆已青葱秋成應在指顧今
七月初六初九十五二十等日據宿遷縣報稱該
縣境内有蝗蝻生發據練總劉士達報稱係山東
郯城縣生發蝗蝻貽害宿邑等情又據邳州徐州
各報稱該州境内各生發蝻子等情又據淮徐道
申據睢寧縣報稱該縣地方發生蝗蝻等情各到
(臣臣)隨飛檄布政使趙向奎淮徐道康弘勲即督
該州縣協同文武各官趁此蝗蝻初發之時上緊
撲滅挖溝掘阱火燒土埋毋致蔓延有傷田禾(臣)
又委標員前往各州縣驗看情形仍咨明山東署
撫(臣)岳濬無分疆界一體撲滅為此合先奏
聞俟撲滅淨盡再行繕摺陳明謹
奏
蝗蝻初生惟撲捕為最善策聞爾江南省地方官甚不
盡力如何推諉隣省耶已有旨矣
同日又
奏為守令亟須得人仰懇
睿鑒簡發以收實效事竊念江省地方重大分理務在
得人而得人莫先於守令蓋守令為親民之官苟
得其人則郡邑諸務皆可承辦無悞況下江各屬
事務紛繁雖在能員以之專理則有餘委以兼任
則不足前蒙
皇上欽頒諭旨於蘇松常三府分縣而理極稱利便惟
是現在州縣陞遷事故不一或當缺出必委鄰近
之牧令兼理而此鄰近各員多係繁劇之地若更
加以繁劇未免顧此失彼(臣)莅任後因查蘇州府
吳縣係元和令兼攝長洲縣係嘉定令署理是附
郭之三縣僅存一官現今蘇松各邑以大縣各攝
者則有昭文縣署常熟南滙縣署上海泰興縣署
靖江若徐州碭山宿遷睢寧皆以試用之員一人
而兼兩篆倘將來再有缺出委署無人而通省之
同知通判多有差委公務無一閒員伏查上年部
發試用知縣四格等十五員及續發到寗承謀等
九員皆已委用無遺現在河工巳經告成惟有部
發在蘇松水利效力人員汪鯤躍等共二十二員
皆閒住蘇州聽候督理水利(臣)陳世倌鄂禮分别
會疏具
題(臣)未敢擅行委署伏乞
皇上敕部揀發候補候選知州知縣二十員作速來蘇
量才試用抑或於此二十二員中
命(臣)先行委署各屬篆務伊等河工效力之處仍聽督
理水利諸臣分析會
題則一官各理一邑其於地方民生實有裨益至蘇
州府為衝繁首郡知府温而遜不能表率屬員府
事每多廢弛今遵例輪流送部引
見在
聖明洞鑒之下自有定衡或試之簡任以觀後效其蘇
州知府恭請
皇上敕部揀選精明才幹之員補授庶劇郡得有賢員
諸務皆可清釐矣伏乞
皇上睿鑒謹
奏
該部速議具奏
雍正六年八月十五日署理蘇州巡撫印務(臣)張
坦麟謹
奏為奏
聞事竊蘇松等處今歲雨暘時若田禾花豆茂盛倍常
民情鼓舞羣慶豐登一俟秋收(臣)當確查各屬分
數奏報前於七月間(臣)因宿遷等四州縣境内有
蝗蝻生發(臣)即飛檄文武官弁上緊會撲業經繕
摺奏
聞今據各屬覆稱境内蝗蝻皆已撲除禾苖一無傷損
又據淮安府知府稟稱桃源縣前生有蝗蝻當時
會撲無遺又清河縣境内亦生蝗蝻不待撲除忽
有神鴉飛集半空往來啄食餘皆附樹抱草投入
水中並無存留該地方老幼居民皆歡呼稱慶羣
頌
聖天子至德感
天故遇此古今希有之事理合據實奏
聞謹
奏
蝗不為災深慰朕懷
同日又
奏為奏
聞事竊照科場取士乃
國家之大典我
皇上加意掄選凡遇科場取士屢頒
諭旨訓飭無非欲澄清考校以端士習(臣)於本月初六
日在(臣)衙門内室西樓上雜紙内檢查出白紙小
封十箇上有南皿南易南官浙詩等字樣併有錢
元台張之頊許廷鑅洪志齊閔長虹沈柱臣阮汝
昕周簡裘璉姚鍾等名姓内有首承首破首結七
結經首義小講起又有王洲若令親潘門生託等
字則顯係科場關節無疑矣但不知是何人遺下
亦不知是何人通同惟查十人内阮汝昕係現任
吏部文選司主事順天甲午副榜則此關節或亦
非近科之事(臣)既經檢查不敢私行燒燬以蹈欺
隱之愆謹將原紙十封恭呈
御覽伏乞
聖恩將(臣)摺留中止將原紙十封發部查議抑或
俯念科分巳久事在
赦前併將原封留中
洪恩出自
聖裁謹
奏
直奏不隱甚屬可嘉十封留中
同日又
奏為據實懇
恩賞准迴避事竊蘇州府昭文縣知縣勞必逹與(臣)同
鄉素有表親(臣)於江蘇藩司離任後將(臣)胞姪任
葉議婚勞必達之女為姪媳實為兒女婣婭今(臣)
蒙
恩署理巡撫印務於該令有上下統轄誠恐外人以該
令為(臣)至親因此觀望别生議論伏查定例非同
族子姓不應迴避本年七月内接閱邸抄河東總
督田文鏡以莒州知州蔣大年嘉祥縣知縣蔣嘉
年係伊内親奏請迴避欽奉
上諭著照該督所請行(臣)謹據實恭懇
聖主洪恩准將勞必達照蔣大年等之例迴避另補庶
該令仍得奉職報效而(臣)亦免於瓜李之嫌矣謹
奏
今調爾署江右巡撫印務此事可以不必布蘭泰一味
褊狹自用而兼之不明深負朕恩巳罷其任矣江右地
方經邁柱此番徹底清理一切不難於措置非江蘇可
比到任後但秉公自持和平率屬謹守成規做去則相
安於無事也勉為之凡為大吏者必具包羅通省之襟
懷隨材駕馭寬而不失之於疎和而不失之於懦方為
能勝其任若徒恃一巳之淺見而不得屬員之心則一
人之伎倆有限未有不至於顧此失彼鉅細兩誤者勉
之毋忽
同日又
奏為錢糧積弊巳久恭請委員督查以清舊欠事竊
照蘇松歴年舊欠錢糧六百九十餘萬兩蒙
皇上允前撫(臣)張楷分年均徵之請寬其期限以紓民
力分其欠數以便催科宜乎徵輸自易依限可完
無如各屬種種弊端莫可枚舉總由積弊不清印
官事務紛繁即欲徹底稽查而一手一足力有不
遑遂至相沿遷就故自奉行均徵以來雍正四年
初限奏銷案内如數徵完者止有海州靖江鹽城
宿遷桃源崇明等六處其餘均未報完合計該年
一分之數應完銀五十八萬一千餘兩今止完銀
六萬六千餘兩徒有均徵之名究無均徵之實(臣)
再三籌畫自非立法清查不能直窮弊竇(臣)有堂
弟張坦讓原任浙江金華府知府丁艱經督(臣)李
衛題留在浙查所屬民欠漸巳就緒其清查之法
(臣)因得以熟悉以(臣)愚見仰請
皇上恩准將下江均徵舊欠仿行浙省之例委員協同
該府州逐細清查現今奉
旨著臺(臣)伊拉齊戴音保會同原任撫(臣)陳時夏督(臣)
范時繹與(臣)等五人辦理通省承追虧空俟伊拉
齊一到蘇州即當分詣各府州地方并祈
敕交(臣)等五人會查此案舊欠務使的名實欠犁然清
晰侵收包納著落根追俾若輩咸知畏懼而此後
不致再踵錮弊查各府同知通判俱有公事差遣
並無閒員可委倘蒙
皇上允(臣)所請容(臣)具
題恭請
敕部揀發候補候選府佐牧令之幹員來蘇分委抑或
即令伊拉齊戴音保陳時夏督(臣)范時繹與(臣)各
舉所知協委今合計承追虧空與均徵舊欠二案
各府州共需委官二十四員俟查清造冊告竣之
日相度機宜或可接辦丈量事務臨時再為請
旨是否允協伏乞
皇上批示遵行謹
奏
將此奏交與尹繼善斟酌妥確覆奏以聞
雍正六年八月十九日署理蘇州巡撫印務(臣)張
坦麟謹
奏為奏
聞事竊(臣)於本月十八日據淮揚道白鍾山密禀據海
州詳稱八月初六日准海州營移據山東安東衛
移稱海中有船二隻白色白旗防丁放礮不理等
語其船雖並未到江南洋面但據稱出入無時往
來無定事關海洋理合禀明等因到(臣臣)隨即嚴
飭沿海各州縣實心奉行保甲以清姦究藏匿之
源又密遣標員前往上海劉河等處各緊要海口
借名查税以察姦宄潛通之弊(臣)職任封疆事關
督差官李澂等奉文擒拏夥盜楊秀於本月初三
日隨押楊秀至該縣地方緝拏同夥張來詎該弁
不照來文添差協捕以致無知鄉愚見無本縣差
票鬨動衆人互相毆擊遂令弁差受傷等情(臣)現
在嚴飭查拏夥黨并詳審實情另疏具
聞謹
奏
覽
雍正六年九月初七日内閣學士兼禮部侍郎署
理江西巡撫印務(臣)張坦麟謹
奏為叩謝
天恩恭請
陛見事竊(臣)前蒙
皇上天恩留蘇署理撫篆方愧涓埃未效旋奉
特旨補授内閣學士兼禮部侍郎又叨
寵命署理江西巡撫印務
恩綸疊沛有加無巳除望
闕叩頭具疏奏
謝外謹於八月二十六日起程前赴江西所有一切
事宜俟(臣)到任後矢愼矢公次第辦理具摺請
旨遵行惟是(臣)出膺外職越今三載犬馬戀
主之微忱無刻不縈諸念慮況封疆重任負荷匪輕可
否俟封印後仰懇
聖恩容(臣)兼程赴
闕跪聆
訓旨俾得敬謹遵循以免隕越伏乞
皇上批示遵行謹
奏
甫到地方一切正需料理不必來京但秉公酌中悉心
措置自無不合宜處前諭甚明遵奉可也
同日又
奏為奏
聞事竊查何天培蘇州巡撫任内曠職負
恩(臣)前已繕摺具
奏隨又查出沈文良私鹽船隻一案何天培擅將原
獲私鹽二萬一千餘斤枉法行私減去二萬斤止
以一千三百八十三斤朦混具題(臣)謹另疏於本
案附參外至(臣)前摺内查拏何天培家人白大白
二飭委元和縣郝䨠究審各供據稱天培管理滸
墅關侵用銀三千兩係書辦邱可逹經手又於龍
江關徇情私放年羹堯木植過關應税銀一千餘
兩又代原任蘇松巡道魏荔彤擔認管關缺額銀
三千兩將所收正税賠補又得受原任鎮江府王
珏銀一千二百兩原任蘇州府蔡永清銀四百兩
又收受揚州府同知王嵩投拜門生禮銀一百二
十兩并杯縀禮物各等供現在咨提關書邱可達
質訊尚未提到(臣)今離任應俟署撫(臣)尹繼善查
審具奏外合先繕摺奏
聞謹
奏
尹繼善受事後自必審明具奏至飭部嚴檄緝捕重犯
譚公安脱逃一案甚屬可惡明有賄縱情由當竭力設
法緝捕務獲研訊疎縱實情奏覆毋因前任之事遂草
率塞責
雍正六年十月二十日内閣學士兼禮部侍郎署
理江西巡撫印務(臣)張坦麟謹
奏為請
旨事(臣)查兩江督(臣)范時繹養廉一案經原任蘇州撫
(臣)陳時夏酌定於向給銀四千兩外再加二千兩
以為養廉之資繕摺具
奏奉有
皇上硃批此事辦理是交與張坦麟欽此(臣)在蘇撫任
内欽遵移咨范時繹在案及(臣)道經安慶面晤撫
(臣)魏廷珍據稱督臣養廉現在議加等語今(臣)抵
任江西查前撫(臣)布蘭泰移咨安徽撫臣原案亦
稱江省向有督臣養廉銀四千四百兩恐未足支
應將巡撫衙門舊規養廉八千八百兩内分出一
千八百兩以為督臣養廉業巳具摺奏
聞但(臣)未經奉有
諭旨仰懇
皇上批示遵行再(臣)衙門養廉除分給督臣外尚存銀
七千兩又(臣)衙門有鹽規銀一萬六千六百兩除
解交藩庫一萬及捐買穀石外尚存三千兩又新
撫臣到任各鹽商公繳賀儀一千兩隨禮二百兩
(臣)巳飭存藩庫但(臣)衙門只存養廉銀七千兩實
於公私費用有所不敷伏乞
皇恩將前項鹽規三千兩并現在養廉七千兩合共一
萬兩定為養廉之額其賀儀隨禮一千二百兩留
充節僃倉儲之用則絲毫皆屬
天恩而纖悉咸充實用矣至江省耗羨舊例加一徵收
内除二分七釐為解餉並通省公費其餘係督撫
兩司府廳州縣養廉并起解錢糧鞘木脚費等項
今據布政使李蘭禀稱各屬養廉内有不均通省
公費亦不敷用現據建昌府通判沈東詳稱通省
通判十員均有督運監兌之責而該員養廉僅有
三百四十餘兩較之南昌吉安饒州三府大相懸
殊若云三百餘兩即可養廉則二千餘兩者未免
過多倘謂二千餘兩始足養廉則三百餘兩者似
乎太少等語(臣)隨批布政使會同糧道秉公確查
定議俟覆到之日容(臣)細加詳察另行具摺奏
聞謹
奏
秉公斟酌料理均平摺奏以聞
雍正六年十二月初三日内閣學士兼禮部侍郎
署理江西巡撫印務(臣)張坦麟謹
奏為奏
聞事(臣)蒙
瞻顧奉行不力(臣)與布政使李蘭商酌委員前往
立限協追如承追官有徇情縱玩一經協追官察
出即行指參江西各屬城垣類多傾圯緣歴年久
遠未曾修葺如進賢崇仁興安上高大庾永豐寧
都信豐贛縣瑞金等縣皆坍塌過多修整非易約
計工料需銀自萬千以及數百兩多寡不等今除
民從前來去無常姦良不一自瑞州府之新昌縣
棚民龔永錫等南昌府之寧州棚民楊龍友等聚
稽核以期安民靖地從來火烈則人畏水弱則人
玩(臣)前在蘇藩任内處漆紹文之後於通省事務
加意整理不稍依違其時間有以太嚴議(臣)者今
(臣)在江西承布蘭泰之後近得諸訪聞遂以安靜
和平目(臣)在彼此相形兩地似有異同而(臣)之兢
業自矢實未敢改途易轍欽承
聖訓寬厚而不疎和平而不懦(臣)惟有夙夜謹凛遵循
不懈以上副
皇上簡任封疆之至意謹將(臣)現今辦理事件臚列上
聞所有應奏事宜仍開具另摺伏候
睿鑒謹
奏
一切不須多言但能勉勵公以為體中以為用則立身
行巳居官為政之道僃矣
同日又
奏為遵
旨查議事竊照浙江布政使高斌條奏蘇州滸墅關貨
物税銀則例與部頒不符請刊榜曉示奉
旨通行直省各關將各處現行徵收則例徹底清查據
實奏聞欽遵在案今江西所屬九江贛州二關(臣)逐
一清查九江關自順治二年設立以來止徵各船
料銀不税貨物其時原額九萬九千兩隨船大小
估報徵收至順治十二年始有徵税則例又康熙
十二年移關湖口加增額税銀十七萬二千二百
餘兩若照原定則例徵收即不敷税額故歴年監
督皆照船隻加税如舊例大船納料謂之滿貫徵
銀十七兩五錢則加至四十七八兩不等其次為
中滿貫舊例納料十七兩則加至三十七八四十
一二兩不等其最大之鹽船亦照滿貫例徵收此
三項收銀皆無另有加耗其餘一切大小船隻統
名之曰時船雖照舊例徵收而無加税然正額一
兩則另有五錢四錢不等之加耗總期滿足歲額
不使虧缺行之數十年商民亦相安無異然歴年
交部之稽考簿則仍照舊定則例虛報徵收而去
其加徵加耗之名以符合一年之解額故報銷與
徵收遂兩相互異(臣)抵任以後以該關收税事宜
與各關大不相同正思酌改則例畫一遵循據管
關饒九南道劉均抄呈原任撫(臣)裴&KR0973;度於雍正
二年間摺奏該關徵税原非舊定則例請仍照現
行估報不敢紛更等因奉
硃批應如是無益之更張原可不必知道了欽此則是
該關之不應更張早巳在
聖明洞鑒中矣(臣)自應照舊凛遵但裴&KR0973;度原摺亦止
約言大概並未將加增收耗檔冊互異各情由僃
細聲明具奏今據高斌條陳奉
旨刊榜曉示以(臣)愚見應一一據實將從前遵行定例
與後此加增加耗之處一例刊示木榜照數填入
報部冊檔仍於收正額一十七萬二千二百餘兩
外核給各項公費其餘悉歸贏餘起解始為清晰
倘以相沿年久商船皆相安熟悉仍以舊例刊榜
曉示而各船耗銀悉照現行徵收總期儘收儘解
以裕課而便商亦屬省簡可行因奉
旨徹底清查據實奏聞(臣)不敢不分析明白伏乞
皇上睿鑒批示容(臣)另疏
題覆再贛州關現行徵税之則例與報部之檔案原
屬相符合併聲明謹
奏
前批裴&KR0973;度之密諭乃朕一時之見何得以此藉口今
既接准部文奉旨通行自當一一遵照部文改正題請
部示況朕有旨一切密奏不可宣露今所抄之摺乃裴
&KR0973;度違旨之舉汝豈宜奉為準的踵而行之耶識見甚
屬卑淺愚闇之至
同日又
奏為恭請
睿鑒事(臣)查江西各府州縣庫内自康熙十四年以至
二十二三等年有奏凱收獲投誠繳納以及裁減
額兵餘剩并有營兵捐置改造之軍噐陸續交存
分貯南昌等郡邑一十九屬(臣)到任後檢查軍噐
舊案從前俱有存冊若計算成造價値不下十餘
萬兩因與布政使李蘭計議據稱當時所交軍械
至今歴年久遠加之收存庫内霉潮蒸濕其中木
革布絮悉成灰土不能手舉鎗刀甲葉皆為銹鐡
不堪修補具詳到(臣臣)不敢以庫存軍噐聽其愈
久愈壞當即批令委員前往各屬確查僃細造冊
在案伏懇
皇上天恩俯念軍噐歴經四十餘年而江省霉蒸卑濕
更易朽爛
恩准從寬免參賠補容(臣)分析查明其銹爛無用者請
行銷燬變價存公如鐡質尚存可以修整者酌量
各營留用另疏
題明庶不致年久存庫終歸無著矣為此謹
奏
此事經李蘭僃細奏過於伊摺内批諭甚明問伊可也
雍正七年正月二十九日内閣學士兼禮部侍郎
署理江西巡撫印務(臣)張坦麟謹
奏為遵
旨奏
聞事本年正月二十日接准部咨奉
旨張景蒼著以贛州府知府試用贛州府員缺緊要令
該撫酌量或即將張景蒼補授或於通省知府内揀
選調補所遺員缺令張景蒼補授欽此(臣)與布政使
李蘭商酌據稱張景蒼原為江西饒州府浮梁縣
知縣保送閩省才能辦事但伊用度奢靡贛州離
省窵遠(臣)等不能時加約束恐致踰閑失檢有累
官箴查通省除衝繁府分需能員治理不便調補
外惟瑞州府知府史隨操守謹飭人甚歴練臨江
府知府高遐年雖到任未久(臣)觀其才品優長人
甚明白均可膺繁劇之任(臣)意俟張景蒼到時於
族而居歴年積欠未清向多刁玩該縣金有福上
年八月内徵比舊欠將監生李含英等監追武舉
李紹廣等欲令釋放輒呌喊罷市經縣具詳咨革
監禁餘犯李瀛洲李芳陳天錫等皆拒捕潛匿未
經弋獲(臣)抵任後嚴檄該管道府委員督同協拘
嗣據贛南道王世繩據該府縣詳請撥兵協拏(臣)
查南昌府屬之新建縣知縣胡師周才具平庸難
勝牧民之任止堪改授教職其員缺即將金有福
調補蓋新建附在省城(臣)不時教誡俾得勉供厥
職倘或不知檢飭另行參處至寧都縣民俗刁頑
必得幹員方於地方有益臣查饒州府屬之萬年
縣知縣汪蓉照才具優長實能辦事前委協辦安
仁縣賑務如法給散衆情帖服以之調任寧都縣
自屬人地相宜除(臣)另疏會
摺一併預為奏
聞謹
奏
覽
同日又
奏為密行奏
聞事(臣)於本年正月二十五日准湖南撫(臣)王國棟密
咨内稱雍正七年正月初九日據辰沅靖道王柔
拏獲匪類許英賢並訊供緣由事關姦匪合咨密
拏張易珍及供内有名人犯取供監禁如無其人
取結移覆計粘單一紙供摺一扣等因到(臣臣)查
該道所訊許英賢供内稱張易珍係張天師之叔
在龍虎山得有兵書結黨多人借捨藥為名往各
省招人及湖南撫臣親訊許英賢則供張易珍並
沒有這箇人小的實係借天師名色捨藥騙錢並
無謀為不軌之事王道連夾六次受刑不過混供
的等語但事關重大該犯初供鑿鑿後雖改供難
以輕信(臣)即刻密傳按察使飛委護廣信府上饒
縣知縣王還樸星往貴溪縣查拏首犯張易珍並
搜查家中有無藏匿兵書又分委南昌九江南康
三府查拏供内有名各犯又另密遣標員分往龍
虎山鄱陽湖各處地方探訪的實俟拏獲人犯到
案(臣)即細加研訊或實係糾黨為匪或係畏刑混
供務得確情另行密
奏合將(臣)准到密咨及(臣)現在委員分路密拏緣由
先行繕摺奏
聞謹
奏
此等事件寧可過於小心不可臆斷其無而疎忽從事
天下之大兆庶之衆一二姦匪焉保必無自古以防微
杜漸為要身膺封疆重寄平居當時時防察毋得逐日
但以刑名錢穀為專責惛然置國家關係大事於膜外
而不顧則節鉞之任難云不忝愼為之勉為之
同日又
奏為遵
旨奏
聞事竊(臣)前因江省各官養廉不均司庫公用不敷繕
摺具奏奉
硃批秉公斟酌料理均平奏聞欽此(臣)與布政使李蘭
通盤計算再三商酌養廉公用皆取給於耗羨而
州縣糧額各有多寡不等尤在乎酌量提留除漕
米照舊提解一分并府徵額欵耗羨全提外其雩
都等十縣糧額一萬兩以下者耗羨無多俱留為
知縣養廉安遠等三縣糧額五千兩以下者除不
提耗羨外仍分别添給以足養廉其餘州縣糧額
二萬兩以下者酌提耗羨五分額糧三萬兩以下
者酌提六分糧額四萬兩以下者酌提六分五釐
糧額五萬兩以下者酌提七分糧額五萬兩以上
者酌提七分五釐所剩餘耗即留為各縣養廉共
提銀一十三萬六千二百九十八兩零俱貯司庫
除督撫司道各衙門書役工食奏銷押運等項公
費用銀一萬四千七百六十九兩零照舊支給外
其各官養廉則分别地方之大小事務之繁簡減
其有餘增其不足酌量均派共銀七萬二千九百
七十六兩又各屬首領佐貳雜職等官遇公務差
遣惟解餉一項有水脚支領其餘水陸程途往來
奔走皆苦盤費無措仰懇
聖恩准存銀二千兩以僃臨時酌給又南昌新建二縣
附在省城尚有應辦之公務動須支應亦各存銀
四百兩遇有支用詳明報銷以上共銀九萬五百
四十五兩零餘存銀四萬四千七百五十二兩零
又(臣)查出司道各官從前未提鹽規銀四千六百
三十三兩六錢又各屬起解地丁例有飯食銀每
年除支解外約餘銀五千餘兩均應歸公連前共
銀五萬五千三百八十五兩零存辦公務較之從
前提僃公用數止二萬九千六百九十餘兩今溢
出二萬五千六百餘兩不但歲需公務無慮不敷
即遇額外添辦亦可足用今除額辦各欵公務仍
照案動支外所有酌派養廉數目另繕清摺恭呈
御覽是否允協伏候
皇上批示遵行謹
奏
總在汝秉公為之此等事朕既不深悉何能為之代畫
凖繩至如養廉之多寡懸殊處朕更不解在汝等自必
有深知確見而然也
雍正七年二月二十四日内閣學士兼禮部侍郎
署理江西巡撫印務(臣)張坦麟謹
奏為密行奏
聞事竊(臣)准湖南撫(臣)王國棟密咨查拏匪類張易珍
等(臣)密委廣信南昌九江南康四府嚴拏並密遣
標員分往查訪各緣由經(臣)繕摺密奏今據護廣
信府王還樸覆稱親往貴溪縣密行嚴拏並無張
易珍其人取有練保族長并署嗣教大眞人府張
慶麟印甘各結訪張氏遠族之中有名翼軫者該
府因其字音相似拘到研訊乃係一孑身貧老訓
蒙餬口居住茅屋一間搜其家中唯有破爛時文
雜書幾本並無違禁之書又據南昌府覆稱密往
奉新縣拏獲張子明雖名姓相同而面貌與來咨
所開不合且係歴來在家耕種目不識丁之人從
未出外亦不會算命地理之術又據九江府覆稱
密往德化縣查拏朱文先並無其人取有印甘各
結又據南康府覆稱密往建昌縣查拏江東榮江
東號俱係雍正四年十月内在雲南地方兄弟同
染疫疾身故伊徒詹爾文等帶回骸骨現在有墳
墓可據親族可訊江自得劉惟和等並無其人許
世基世朝世龍世胄世堂等俱係出外行醫並未
回家拏獲許英賢之父許有儀胞弟許英資並許
世基之父許冠瑞搜獲世基托英資帶回之家信
及為許世朝帶信之許冠祿同現獲之李次文解
(臣)親訊據許有儀等咸供許世基等實係在外行
醫並無為匪之事查其帶回家書内俱家常言語
並無别情又據李次文供生員是建昌縣學附生
學名文珩一生教書為活從不出門許英賢是生
員外甥許文英的堂弟等語反覆窮詰矢供不移
并據南康府取具印甘各結申送到(臣臣)察核供
情復檢查湖南來咨供單與辰沅靖道王柔所審
許英賢口供毫無一實合之湖南撫(臣)王國棟親
審許英賢所供張易珍並沒有這箇人江東榮江
東號都巳身故朱文先張子明等名目都是夾昏
了捏造的李次文是小的母舅是箇秀才現在家
教書從不出門的是小的受刑不起扯上了等供
俱各相符唯江自得據英賢供係親戚現在雲南
劉惟和英賢供係鄰居現在家中今細查俱無其
人似覺互異當咨明湖南撫臣覆訊許英賢確供
方得實情又據(臣)所密遣往龍虎山鄱陽湖察訪
之標員回稱各處地方俱極安靜並無姦匪潛匿
龍虎山亦並無石裂之事則王柔所審張易珍招
人都隱藏在龍虎山鄱陽湖之供更屬子虛矣(臣)
研訊既確知現拏各犯悉屬無辜當即省釋其許
英賢之父許有儀許世基之父許冠瑞暫行羈禁
俟湖南撫臣審明咨覆釋放除詳細供情并印甘
各結飭司覆審會詳咨移湖南撫臣核審外謹將
(臣)親訊緣由繕摺奏
聞謹
奏
此事自屬子虛但地方上凡遇此等可疑之事不得不
過於愼重察明無辜即行釋放則人人皆知謹守自愛
亦屬防姦之道汝等封疆大吏倘有風聞不可避多事
之誚必當留心密察根據切毋失於疎忽誌之
雍正七年五月二十四日内閣學士兼禮部侍郎
署理江西巡撫印務(臣)張坦麟謹
奏為奏
聞事竊查江省本年自春至夏雨暘時若各處田禾皆
已種植經(臣)具摺奏
聞兹有南安府附郭之大庾縣於五月初三四等日連
朝大雨初四日黎明溪水陡漲平地水深四五尺
至本日午刻水勢方平而城垣橋梁民舍田禾不
無衝塌人口亦有淹殁又該府屬之南康縣亦於
是日驟發大水從府城奔下高至一丈餘城外民
人住居低下者衝塌土墻房屋計七十七戶其餘
居民概無傷損惟窩坑塘汛發水淹斃兵丁一名
婦女一口等因(臣)飛檄布政司支動公用銀六百
兩委員星夜前赴該二縣協同印官確查倒塌淹
斃各家逐一分别挨戸賑恤無俾失所以廣
皇仁仍勘明大庾縣被水田畝是否成災一面發給籽
種令其補種晚禾其城垣橋梁等處被衝者亦估
計工料次第議修外所有大庾南康二縣被水情
形理合先行奏
聞謹
奏
朕另降旨由部頒發文到日實力奉行務令災黎得沾
實惠特諭
同日又
奏為奏
聞事竊查江省舊年晚禾收成各屬豐歉不等米價較
常稍昂經(臣)請
旨糴米三萬石平糶又蒙
皇上天恩截留漕米十萬石(臣)現在分撥各州縣業經
具疏
題報在案内有撫州府屬之金谿縣巳撥米一千石
給領平糶旋據該縣知縣董天敘稟稱平糶雖減
貴價奈窮民無銀仍難買糴羣懇借給常平倉穀
(臣)以常平倉穀未敢擅動而乏食窮民必當賙濟
該縣有現貯社倉穀石准令借給再撥截漕米一
千石以濟平糶之不足先後飭知趲運去後又據
撫州府知府羅復晉稟稱金谿縣衆民務要借給
常平倉穀環請甚切(臣)又撥運省城僃貯倉穀一
千石委員星速運往借給乃運穀尚未到縣五月
二十一日據該府稟稱卑府於本月十五日聞金
谿縣鄉民羣聚縣門要縣開倉汛弁排解反被將
馬打壞卑府戴星前往十六日抵城親詣縣堂再
三曉諭衆民譁聲鼎沸竟將卑府擁繞不散該令
無奈只得於十七日開倉衆始寧息領穀三百四
十六石多係二十一二都人其餘别都竟有不領
者(臣)查知縣董天敘被勒開倉殊乖職守知府羅
復晉親詣縣城不能約束均應
題參但查金谿縣米價一兩二三錢不等未為甚貴
(臣)已屢撥米石接濟民心亦宜帖服何至羣聚不
散立逼開倉及至開倉反有不領而去者其中必
有别情果據該府稟稱查有朱品仲者原係該縣
責革蠧役更有鄭賢錫者係誣告董令革貢鄭弘
謨革監鄭弘烈之族棍與董令有讐俱住二十二
都糾合黨羽𫝊啓明周時俚等為首號召煽惑鄉
尚堪策勵羅復晉聞信遄往並非怠玩今迫於衆
勢遽罹嚴譴俱為可惜惟是該縣既與民情不甚
相安如仍留原任恐致别生事端必須另調能員
治理庶幾上下無嫌民情允服(臣)揀得糧道庫大
使程懋泓係按察使胡瀛保舉引
見之員奉
旨交(臣)以應陞之缺酌量試用查庫大使應陞與知縣
調補統容(臣)繕疏請
旨合先一併奏
聞伏乞
皇上睿鑒施行謹
奏
於此一事觀汝通盤料理猶屬妥協
同日又
奏為請
旨事竊查江省學政衙門向有新進生員致送贄儀每
名二兩四錢歲科兩考三年之内約銀九千三百
八十餘兩其考試各屬皆係地方官供應每年又
有學田租息餘剩是以從前均未議給養廉今學
(臣)傅王霅到任與(臣)議及養廉一事據稱新生贄
儀歴任學臣俱未曾奏明不便收受學租銀兩當
照數給散不應絲毫存留考試供應薪蔬柴米亦
宜裁汰移咨議給養廉等因(臣)與布政使李蘭酌
定該學政養廉銀每年三千六百兩仰懇
聖恩准給於司庫公用銀兩動支其學租贄儀考試供
應俱當裁革今學臣現在按考撫郡(臣)巳檄行布
政司支動公用銀五百兩先行移送以為養廉理
合奏請伏乞
皇上睿鑒批示遵行謹
奏
向來循行相安已久何必多此一番沽譽之舉況聞傅
王霅未時點名入闈而又不容士子給燭觀此乖僻舉
動未必得養廉而不分外貪求也莫若仍舊為是但汝
既沽買虛聲業巳許給養廉今若揚言奉旨不許而欲
歸怨於朕則恐汝與李蘭禍不旋踵矣
雍正八年五月二十六日原任内閣學士兼禮部
侍郎在工守制(臣)張坦麟謹
奏為請
旨嚴飭以重河防事竊(臣)等協辦高堰隄工訪知山清
一帶地方向有土棍倚恃衿監串同無賴棍徒别
立義民名色每於河工興作向承修各官巧言承
領委員不諳一墮術中聽其包攬始則衆集如雲
繼則停工索找迨至錢糧如數全給非百計掯勒
即遠遁無蹤工程遲誤被參追帑其為害有不可
勝言者現今承修山盱第十七段土工效力州同
李霖被監生劉捷串同昌國盛等寫立合同作保
承領收銀三千三百餘兩掯勒停工又承修山盱
第十段土工效力武舉劉魯思被監生范一豹串
同范標等寫立合同作保承領收銀一千二百餘
兩輒行掯勒停工俱經淮揚道清算應追銀兩飭
行山盱通判枷比而各犯悉已潛逃茲李霖劉魯
思二員工程俱可補苴無誤而土棍包攬之害即
此已可概見矣(臣)查高堰石工料物所需甚多而
部發人員新到工次路非熟徑㩦僕無多勢不得
不付承領之人而說合擔任又係衿監易於入彀
在土工每員領帑不過數千兩即受誑騙亦止數
百有竒土方隨地可得補苴計日告成今石工領
銀一員多至數萬餘兩一料有失動以千計縱家
道殷實彌補無難而料物俱取之遠方非經年累
月不能辦集姦猾衿監在在不乏保無有如劉魯
思李霖之被其誑騙者乎(臣)再四思維此種陋習
牢不可破非經上
聞未能徹底澄清仰懇
皇上敕下河臣轉飭該地方官嚴禁土棍串攬不許别
立義民名色騙帑誤工如遇有遲誤除將承修官
照例參處外并將承攬土棍附參究治如該員力
能完補不致悞工即將告發誑騙之承攬人等按
名題參究追立限嚴比庶積棍不敢仍蹈故轍委
員不至欠帑於工程大有裨益伏乞
皇上睿鑒施行謹
奏
據汝奏稱應敕河臣嚴禁包攬不許别立義民名色等
語所見殊屬卑淺之至廷臣所議甚是今併發汝觀之
諒汝平生志趣除錢糧為重四字外一無所知亦一無
可取也
硃批諭旨卷四十六
