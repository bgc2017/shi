欽定四庫全書
硃批諭旨卷十六
硃批費金吾奏摺
雍正六年八月二十七日山東布政使(臣)費金吾
謹
奏為欽奉
上諭恭謝
天恩事雍正六年八月十五日接怡親王大學士張廷
玉字開奉
上諭各省藩臬乃地方大員應准其各就所聞所見具
摺陳奏等因欽遵寄字到(臣)随恭設香案望
闕叩頭謝
恩訖伏念(臣)至愚至陋重荷
皇上天恩由知府歴陞布政使自顧菲才恐難勝任惟
冀
聖主示以章程庶幾微(臣)知所遵守兹蒙
皇上俯鑒許(臣)摺奏俾下情得以上達以藩司而内比
卿寮外同督撫(臣)何人斯仰邀
皇上成就之恩至於此極(臣)今年六十二歲賦質本來
薄弱自雍正三年請
訓之日蒙
皇上恩賜人葠嗣在河南又蒙
欽賜養廉充裕竟得常服葠苓時加調養數載以來精
上諭日期并感激私衷理合恭摺
奏謝今(臣)初次奏摺謹遵
奏
覽
同日又
奏為敬陳地方事宜仰祈
聖訓事竊(臣)一介庸愚荷蒙
天恩畀以布政使重任初到地方恐有錯誤時切焦思
惟幸得請
聖訓凡所未諳庶有章程謹將(臣)到任以後所聞所見
之地方情形有關吏治民生錢糧利弊者臚列具
懦所司鹽政不能振作清釐近署臬篆刑名案件
叢脞難清業經面禀署撫(臣)岳濬寄禀督(臣)田文
鏡改委濟東道唐綏祖署理矣糧儲道魯國華於
漕弊稽察不嚴致州縣收漕每多浮溢今督臣出
袁霯居官狼藉現在詳查欵蹟安邱縣知縣陳姚
英鄆城縣知縣徐寧禹城縣知縣沈宗熹臨邑縣
知縣金□陵縣知縣王與彭陽信縣知縣劉鼎玉
率皆庸懦無才或催科乏術或聽斷不明難勝牧
民之任(臣)伏念人才難得為上司者當以化導裁
氣習已成猝難驟改况(臣)在河南幾及三載從督
州縣等官現在分別參究改用二項詳請具
題外所有鹽法糧儲二道不能勝任緣由(臣)已禀知
督撫二臣聽候查核謹奏以
一惰徵之積習宜懲也山東省額徵地丁錢糧除
存留解支外每年起解司庫銀計二百六十七萬
兩有竒(臣)查核歴年完欠實數自康熙五十八年
起至雍正六年七月(臣)到任之日止通計新舊未
完銀四百八萬九千三百六十餘兩而存庫項下
之積欠尚不在内較諸河南之連年通完者固相
懸殊竊疑各省亦未必有似此疲頑者(臣)每伏讀
上諭為政務寬嚴相濟今山東當積寬之後似宜濟之
以嚴(臣)既進山東界即於途間檢查册籍見有本
年地丁錢糧分釐未解者到任十日已八月朔矣
而金鄉知縣錢紹祖朝城知縣祁邦鼎清平知縣
時並楚仰體
皇上用一緩二之至治先將本年及雍正五年分與五
年分帶徵之各年舊欠嚴督完解限於兩月内將
所限之項全數通完過期即嚴提經承究責并取
惰徵職名詳參言期必信法在必行俟行之有效
再將一年之欠限令通完如此則立法雖嚴而行
有次序庶惰徵之積習或可漸次改移(臣)愚昩之
一隠地之清查宜亟也竊惟首報隠地一事蒙
皇上仁同覆載寬其既往之誅假以自新之路先定一
年之限又展六月之期
聖恩浩蕩苟有心胸者無弗欲全數報陞而恐後唯是
偏隅僻地或未能洞悉周知村鄙鄉愚或不識丈
量規法以致全未首報者有之首而不全者有之
(臣)前在河南將自首免罪之
恩旨并
欽定首報之限期俱撮敘要略刊刻小單并將丈量規
法錄刊一本一併飭發地方官分給地戶俾得自
行查丈嗣據各州縣丈首隠地陸續詳報前來自
雍正五年六月奉
旨以後至六年七月(臣)離任日止統計各案首報隠地
共二萬二千餘頃今查山東省自奉
旨以後至今首報隠地共止二百九頃有竒恐隠匿未
首者所在俱有(臣)愚以為小單丈法行之於河南
既有成效似可行於山東禀商署撫(臣)岳濬亦以
為然今山東現在刊刻式樣俟詳定通飭舉行抑
(臣)更有請者
首報出具並無隠匿印結申送督撫司道府州備
案如逾至限外仍有隠匿地畝除本戶照定例治
罪外即將捏結之地方官作何從重處分倘有不
肖官吏借查丈名色索詐派累抑或不法棍徒挾
嫌誣首以及接任官故將窄小弓口查丈誣䧟前
官亦逐一分別治罪如此則地方有司畏法奉行
不敢虚應故事矣如蒙
諭旨頒到本地之日為始(臣)愚昩之見未知當否伏乞
聖裁以上事件微(臣)管窺之見實不敢自信恭請
皇上睿鑒施行謹
奏
所奏可嘉之至朕一一欣悅覽焉
同日又
奏為敬籌盤查倉庫之法仰祈
睿鑒事竊惟州縣倉庫責成府州而各省報參虧空由
督徵官察出者少而為接徵官揭報者多夫豈上
司之威嚴翻不如接任亦豈後官之精察必過於
府州良以州縣官印信在手則百弊叢生實情難
得雖日事盤查終為故事迨新舊交代盤查之際
印信已在新官舊官一無權柄則經胥方敢將舊
官某年某欵虧空若干緣由和盤托出同一盤查
而難易若此實經胥以印信之去留為從違也(臣)
請
皇上降旨定例凡府州盤查所属倉庫於按臨州縣之
時先令該州縣將印信交出當面驗封貯庫而後
喚齊總吏庫書經承調齊各項文卷册籍逐一盤
查嚴訊是否捏造有無虧空務得實情如無虧空
仍將印信啟封交還州縣一有虧空星速具文通
揭一面將徵存銀兩代填批文鈐蓋府州印信起
解司庫一面將城池倉庫及虧空之員交與佐貳
捕官加謹看守聽候參審如此則經胥無瞻顧之
慮而州縣之虧空易於盤查矣是否可行伏乞
皇上睿鑒施行謹
奏
爾此論殊於大體有礙如果該管府州實力多方訪察
此數属員之貪廉優劣何難洞悉若因防禦一二不肖
州縣將属員盡如防盗然遍行摘印一次成何規模觀
聞甚覺不雅朕意可以不必
雍正六年十月十八日山東布政使(臣)費金吾謹
奏為奏
聞事竊惟州縣之賢否上關
國計下繫民生全在人地相宜方收實效查高唐州
京省通衢東阿縣驛衝民悍夏津縣掖縣皆沿河
沿海要缺而知州郭孝穆知縣何一蜚金秀謝名
洪皆不稱職又邱縣境無河工而知縣王輅則長
於河務德平縣民稠事雜而知縣袁舜裔乃不諳
書生其他不相宜者尚多亟宜因地樹人通籌酌
調者也至於歴年帶徵之民欠胥役里書包收侵
蝕者甚多亦宜設法查追從前派買之倉榖數目
多寡尚欠均平尤須變通料理再如餘稅隠地黃
銅等事重耗陋規私派等弊(臣)職在藩司又當随
時随事督率稽查以期實效者也以上各項事宜
現在查詳督撫核奪具
成例稍有更移者謹一併附
奏伏乞
皇上睿鑒施行
一(臣)到任之後聞山東運河夫食項下歴有浮冐
銀兩上而院道胥吏下而佐貳河員與夫積年盤
踞河工之奸猾夫頭莫不染指分肥至於河官額
外多索之夫價印官指一派二之幫錢更無從稽
查弊難枚舉近年雖有節省之名大率出於額外
多索之夫價其每年額設幫貼項下所侵蝕者較
之未節省之前僅減十之二三究未能全歸實用
伏乞
聖裁
一(臣)據曲阜縣知縣孔毓琚禀稱衍聖公府有歴
朝聽撥屯厰種地之佃戶灑掃廟庭之廟戶及自
置田産種地之佃戶并家人之佃戶悉號戶人甚
至一人種公府一畝之地而其宗族三黨悉冐充
戶人此等戶人中凡窩賭窩娼窩盗并賊線燒鍋
等事無一不為曲阜縣衙役俱不敢過問等語到
(臣臣)查凡衍聖公府佃戶俱不入牌甲遇拘提人
犯必由衍聖公發解此不服地方官拘喚之所由
來(臣)請嗣後衍聖公親随家人如犯細事該地方
官申報衍聖公自行懲治如依勢横行及情事重
大者許一面通報上司一面徑行拘審至若佃戶
廟戶等一概編入牌甲約束稽查無論大事細事
一有告發俱聽地方官徑拘審明實則治罪倘有
朝廷之法立而衍聖公亦不致為匪人所累如蒙
皇上允(臣)所請容(臣)定議具詳督撫再加察核
題請定例永遠遵行謹
奏
覽
雍正六年十一月二十八日山東布政使(臣)費金
吾謹
奏為恭謝
天恩事竊(臣)接(臣)子費謙流家信本年十月内蒙
皇上隆恩補授湖廣德安府知府(臣)随恭設香案望
闕叩頭謝
恩嗣於十一月初六日(臣)子謙流馳到(臣)署敬宣
皇上恩旨准(臣)子取道濟南聞
命之下忻感無似伏念(臣)一介庸愚涓埃未報(臣)子謙
流年輕質陋閱歴尤淺仰蒙
皇上天恩由知縣歴陞知府半載之中
湛恩疊沛復荷
垂鑒(臣)䑛犢之念(臣)子烏鳥之私俾(臣)父子相聚
天恩浩蕩報稱彌難(臣)因德安地方緊要已令(臣)子於
是月十九日星馳赴任諄嘱(臣)子謙流夙夜維勤
冰淵時惕殫心力之所至盡職分之當為以仰副
皇上天高地厚之恩於萬一耳所有微(臣)感激私衷理
合恭摺
奏謝謹
奏
當加意教訓之朕觀謙流誠慤有餘才具少覺不及須
勉其精勤自勵莫被属員欺誤為要
雍正七年正月十四日山東布政使(臣)費金吾謹
奏為敬陳錢糧事宜仰祈
睿鑒事竊(臣)於雍正六年七月二十一日抵任時通計
本年應徵錢糧除存留外未完新舊起運丁地銀
四百八萬九千三百六十餘兩官吏積玩完解稽
遲(臣)按册查考急思整頓一面揭參惰徵之尤者
以儆其餘一面設立限單催提之法以省差擾復
據臨清齊東魚臺滋陽等州縣報出收書侵蝕多
至一二千兩少亦數百兩不等其所侵蝕者多係
帶徵錢糧查康熙五十八年至雍正元年各民欠
蒙
皇上天恩分作八年帶徵原為東省窮黎紓其餘力乃
奸胥猾吏竟以每年應徵分數有限儘可通融那
此掩彼而徵收官亦以全完年限尚遠遂置若輩
侵收於不問欽蒙
皇上至聖至明洞悉東省錢糧積弊叢生著督(臣)田文
鏡主張料理
命(臣)盡心竭力協同贊助(臣)敢不矢公矢慎日夜圖維
所有各年帶徵錢糧不獨從前應徵分數未完者
當嚴查有無侵蝕即如已酉庚戌辛亥三年帶徵
錢糧亦不敢以非係本年應徵之數因循怠忽釀
成虧空是以(臣)即詳明督撫通飭將八年帶徵錢
糧及早嚴查在案封印之後(臣)通計自到任迄今
共催解過正項銀二百萬兩有竒尚有未完起運
銀二百八萬餘兩再加本年額解銀並今年應帶
徵銀共三百一十餘萬兩合計已酉年新舊通共
該徵解銀五百二十萬餘兩(臣)以疎才當此鉅任
實切冰淵之懼而受
恩深重圖報無能惟有竭盡駑駘勉供厥職不敢偷安
苟逸以負
君恩而已所有(臣)辦過雍正六年錢糧事宜理合恭摺
奏
聞伏乞
睿鑒施行謹
奏
凡地方事務之宜緩宜急悉聽督臣田文鏡之指示實
力行之不可陽奉隂違另立主見田文鏡朕可保其必
無過不及之舉其所令緩者固不可急於求效其所令
嚴者亦不可過急而推怨於督臣須同心合德商酌為
之能如此則東省之民風吏治一兩年間可望如豫省
一般假若各懷意見時而針芥時而矛盾朕則不能必
其後效也將此諭亦與岳濬看
同日又
奏為欽奉
聖訓恭謝
天恩事竊(臣)前奏(臣)子費謙流奉
命補授湖廣德安府知府取道濟南赴任(臣)父子感激
謝
恩一摺奉到
硃批諭旨伏念(臣)子謙流質本迂愚才尤短淺我
皇上至聖至明洞鑒無遺
命(臣)教導勉勵莫被屬員欺詐
睿慮周詳
天語諄切(臣)惟有愈加切嘱(臣)子仰遵
訓旨兢兢業業竭盡駑駘以供職守圖報
天恩浩蕩於萬一也兹於新正(臣)復寄信嚴飭謙流令
其恪遵雍正元年
欽頒
上諭知府一道察吏勤民不辭勞苦不避嫌怨凡事實
心實力而行庶表率屬員不愧知府之任以無負
皇上天恩曲成不遺之至意所有微(臣)欽遵緣由并感
激愚忱理合恭摺
奏謝謹
奏
好遇便即勖勉之日久生懈随境遷移乃人情之常心
為一身主宰尚時有搖惑君父之訓何能一聽不忘須
頻加提撕自必獲益良多
雍正七年四月二十八日山東布政使(臣)費金吾
謹
奏為恭謝
天恩敬請
聖訓事雍正七年四月二十六日奉山東巡撫牌開准
吏部咨開奉
上諭岳濬著於五月初起身赴陜送伊父岳鍾琪前往
肅州俟岳鍾琪統領大兵起程後再回山東任所山
東廵撫印務交與布政使費金吾暫行署理欽此欽
遵牌行到(臣臣)随恭設香案望
闕九叩謝
恩訖伏念(臣)本庸才現在藩司事務閱歴已經數載猶
覺綆短汲深今署理撫篆責任尤重伏乞
皇上俯念(臣)愚
恩垂
聖訓俾(臣)奉為章程措諸行事則於封疆重務既裨益
宏多而(臣)獲免錯誤亦得為
聖世稱職之臣尤感
皇恩於生生世世矣為此繕摺恭謝
天恩謹
奏
虚心聽從督臣田文鏡之指授實力奉行不懷嫁怨推
過之念訓汝章程止此二語勉之倘遇緊急事&KR2018;又當
一論亦不可因往復商訂而遲誤機宜原為汝稔悉田
文鏡之居心行事所以調汝山東但能於根本主見處
暗相契合枝葉邊即少有同異亦無妨也
雍正七年六月初八日山東布政使(臣)費金吾謹
奏為恭報二麥豐收秋禾徧播仰慰
聖懷事竊今歲東省地方仰荷
聖德涵濡雨𤾉時若二麥豐稔查得濟南等六府泰安
等六州所屬各州縣二麥收成據報七八九十分
不等惟鄒平昌樂安邱等縣五月初七日偶下冰
雹麥收稍減其雹重之處(臣)已飛飭查明如有無
力補種晚榖雜糧者酌給社倉糧食以資籽種日
内正當秋苗望雨晚禾補種之時於六月初三初
七等日連得大雨早禾暢茂晚禾補栽省城新麥
價值每倉斗一石銀五錢五六分千村萬戶共慶
盈寧所有二麥收成分數并得雨日期理合繕摺
奏
聞謹
奏
覽奏麥收分數并得雨情形已悉至於秋禾必待登場
方可謂之收成惟宜誠敬以迓
天庥切毋肆志預為大言
同日又
奏為奏
聞事竊查山東藩庫耗羡公項銀兩欵項不一如耗羡
則有一錢四分者有七分者公項則有扣缺養廉
有雜項充公有撫藩分規俱應繕摺
奏報謹將(臣)自雍正六年七月到任起扣至雍正七
年四月止所有耗羡公頁銀兩管收除在數目分
析造具清摺恭呈
御覽又前任布政使岳濬暨(臣)各查明藩庫併尾餘平
銀兩數目謹一併繕摺奏
聞再查從前歴任布政使任内支用銀兩有現經奉
旨追補者有未經
奏請而動支者有不應動支者有支用浮多應核減
者均須分追還項(臣)前已詳請署撫(臣)岳濬酌奪
猶未及逐一酌定所有已經酌定追還之項(臣)已
於新收項下登明尚有未經酌定追還之項因岳
濬已往陜西(臣)今復禀商督(臣)田文鏡去訖俟督
臣核定示知到日另摺具
奏合併聲明謹
奏
統聽督臣田文鏡核定奏聞朕無暇細覽此等琑屑計
簿也
同日又
奏為奏
聞事竊照
朝貢驛使併伴送人員所用夫馬廩膳應遵定例支
給若額外需索濫應與受均有應得之罪雍正七
年五月十二日據茌平縣知縣禀稱暹羅國
朝貢使臣人等於五月初二日到茌平境俱遵照勘
合應付於初三日出境今將廣東號票二紙山東
交界州縣入境出境日期同前途𫝊知草單禀送
等情到(臣)随將草單與號票比對所用夫馬車輛
廩給口糧多寡不符且草單内開有通事前站押
象及象奴人等銀兩并酒席等項事屬違例支給
法應查參(臣)巳將貢使所歴之山東州縣分諭嚴
查因各屬禀覆情節參差不一正在嚴諭駁查是
以未敢具
奏兹於六月初五日接准部咨欽奉
上諭令州縣等官將伴送暹羅國貢使人員勒索騷擾
之處據實首報(臣)現在遵
旨嚴檄各属據實首報如有含糊隠匿即行
題參謹此繕摺先行奏
聞謹
奏
前既隠匿未奏後若不能確察實情則不能辭其咎也
毋聽屬員文飾之詞自干欺蔽之過加意訪察以聞
雍正七年六月十七日山東布政使(臣)費金吾謹
奏為請定復職人員補用之例以裨吏治事欽惟
復之員該督撫
題報全完即給咨本官随本引
見
數月始得明悉而試用新選之員尤未易熟諳以
地方凡臨民辦事既知所趨向而該省多得熟悉
風土之員於吏治亦不無小補(臣)愚昧之見是否
可行伏乞
聖裁謹
奏
此奏殊無可取錄用廢員係朕格外之恩若作為成例
不令離本省本任則將因公罣誤庭分視為具文矣今
仍令離任引見候旨伊之功名得失尚在兩可之間畏
法之心自不能已及至開恩錄用感奮之心必當倍切
若照汝所奏則法不畏而恩不感大非朕此舉之初意
矣爾於此一事識見甚屬卑淺總之到用人一節未有
不被牽扯淆亂主見之人也為君難治天下之道除用
人外更無難事若不能深體此一難字而以專去取作
威福為快意事則與求才用人之道大相悖謬矣
同日又
奏為科場經費不敷請
旨動用庫項事竊惟雍正七年已酉科鄉試在邇所有
科場事宜現在上緊料理查文場經費項欵有二
一係貢院修理一係場内鋪墊供給以上二項額
設香稅銀兩不敷應用從前開銷香稅之外將俸
工銀兩添補迨俸工停捐則動耗羡銀兩添補案
查雍正四年丙午科修理貢院動用丁地銀四千
五百六十八兩有竒其鋪墊供給動用額設香稅
銀二千五百一十二兩有竒又添補耗羡銀六千
四百兩有竒(臣)細加查察鋪墊供給一項從前尚
無浮冐唯貢院修理一項弊竇甚多尤當加意清
釐是以今年二月間即委濟南知府金允彛估計
修理據估報工料銀四千八百兩有竒(臣)思東省
貢院於丙午科
題請大修之後迨今甫及三年何至需用工料如此
之多(臣)随親往驗看内外房屋并舉子號舍果皆
坍塌不堪逐一估計約需銀二千六百餘兩(臣)細
訪坍塌緣由及濟南府多估之故緣東省向有蠧
棍曾衍泗韓世傑等名為貢院經承一遇鄉試之
年委員估修彼即承當料理勾通各匠頭崔進舉
各蠧役工匠拏禁現在審擬其修理貢院之事改
委齊東令李浤監督現在興工但額設修理之費
只應開銷香稅銀五百六十兩約不敷銀二千餘
兩例係耗羡銀兩添補今查有從前刑名部飯餘
剰銀二千兩適可敷用是本年已酉科修理貢院
可無庸更動耗羡添補矣至於鋪墊供給一項以
往科計之約需銀七千二三百兩但額設鋪墊供
給只應開銷香稅銀二千四五百兩其不敷銀四
千七八百兩例係耗羡銀兩添補今擬將卷價節
省可餘銀二千餘兩添補應用則鋪墊供給項下
所不敷者只有二千七八百兩(臣)擬於司庫公項
銀内動支應用事竣核實具
奏事關動用庫項(臣)未敢擅便伏候
皇上批示遵行謹
奏
肯如此細心辦理地方事務朕復何慮可嘉之至
雍正七年七月十二日山東布政使(臣)費金吾謹
奏為奏
聞事竊查兖州府屬之魚臺縣濱臨運道地勢低窪又
為濟寧嘉祥濮州鉅野曹縣單縣城武金鄉定陶
諸邑出水咽喉一遇大雨則上游諸邑之水建瓴
而下莫可遏禦抑且下游江南沛縣之荆山口等
處淤塞日久水無所歸致魚臺縣頻年被水是魚
臺縣之水利亟宜講求唯慮魚臺之淤河一開則
東省十餘州縣之水全注於江南沛縣夫江南山
東之民均屬
朝廷赤子豈可異視是欲開魚臺之淤河必先開沛縣
之淤河欲開沛縣之淤河必先查沛縣出水之處
(臣)已於本年二月間嚴諭魚臺縣關會沛縣查謙
疏濬於四月内據魚臺縣詳稱准沛縣覆稱沛邑
昭陽湖迤東有張孤山十字河等處可逹荆山口
引水入於運河因河形年深久廢現在詳請開挑
未蒙上司批示等情到縣轉詳到(臣臣)随詳請河
(臣)嵇曾筠咨催江南河臣撫臣會同疏濬去後尚
未接奉回咨於七月初五日據魚臺縣報稱六月
初七初八十六等日天降時雨各處咸慶甘霖而
魚臺為聚水之區以致兩岸低窪地方翻被水淹
等情到(臣)除飛飭該府縣加意撫恤并勸諭補種
雜糧外伏思魚臺縣地勢低窪(臣)若早能會同江
南設法疏濬俾高下地畝全省豐收豈非全美乃
(臣)俟沛縣關覆前來始詳河臣咨催以致輾轉稽
滯貽悞地方罪實難逭伏乞
皇上勅部將(臣)嚴加議處以為奉行不善之戒再濟寧
州嘉祥縣等處應開之河道亦在江南上流必須
江南查明出水處所會同疏濬(臣)均於五月間詳
請河(臣)嵇曾筠督(臣)田文鏡咨商訖惟俟江南覆
准之日殫心竭力會同辦理合併聲明謹
奏
覽奏已悉江南大員於本省本任内政務尚多曠廢不
能料理何暇及汝隣省咨商事宜耶疏濬事宜命廷臣
現今詳議候另有諭旨
同日又
奏為敬陳東省辦騾實情仰祈
睿鑒事竊東省採買軍需䭾騾一事蒙
皇上特頒
諭旨將地方官并解官交部議敘又恐定價暨餧養准
銷之銀不敷著該州縣將多添之費據實報明於
本省存公銀兩内照數給發欽奉之下仰見我
皇上垂恤臣子之
洪恩誠無所不至而無以復加矣(臣)接准部文遵即宣
布
皇恩通行各屬去訖唯是東省州縣所買騾頭有本地
省城之分而其價值亦遂有定價時價之異無庸
概行添給其在本地採買者大都買自紳衿富戶
照依定價給發欣然領受且有急公念切不願受
價經地方官再三慰諭而始受者若夫省城採買
之故則因州縣辦齊騾頭解至省城經院司挑選
不無駁換數頭勢必在於省城牙市就近採買市
人昂其價值以致定價不敷難免添補然係州縣
原辦未佳無可致怨且選下之騾又仍可變易價
值則所添之費亦屬無多荷蒙
皇上勅部議敘實為
浩蕩洪恩若再添給價值臣子之心何安(臣)愚以為省
城所買騾頭無庸添給價值其本地所買騾頭(臣)
再行曉諭賣騾人戶知悉如情愿添價者令地方
官造册送(臣)核實給發如急公出於至誠不願添
價者亦聽赴地方官呈明令該州縣分別騾頭多
寡給以扁額花紅以示奬勵緣係奉
旨添價事理(臣)未敢擅便伏乞
皇上訓示遵行至餧養之費誠恐准銷之數不敷現在
遵
旨確查容查明另摺
奏請合併聲明謹
奏
所奏知道了應題者具題應咨部者咨部
雍正七年閏七月初一日山東布政使(臣)費金吾
謹
奏為欽承
聖訓恭謝
天恩事竊(臣)前奏請定復職人員補用之例一摺蒙
皇上諭旨訓示(臣)跪讀之下感激惶愧一時交集謹望
闕九叩謝
恩外伏念(臣)愚昧無知識見淺陋少時僅從事於舉業
不識仕學津梁今以卑鄙之見陳其荒謬之言蒙
我
皇上訓以萬世不磨之至論微(臣)茅塞頓開始悟(臣)之
前
奏非惟無益於吏治亦且足以開奔競之端所言實
不當理自兹以後(臣)唯有凛遵
皇上用人之道恪體
皇上用人之難益殫愚誠愈矢公慎以仰報
天恩於萬一耳為此繕摺
奏謝伏乞
睿鑒謹
奏
凡人但當為巳不必為人善為巳者當公而不私善為
人者尤當不私而公所謂公者非皆為皆不為也不徇
一巳之私名之謂也待人不必信亦不必疑夫過疑則
失人過信則自失二者之誤皆由於預立成見故也惟
宜虚巳以待其來何難真偽立辨此一事此一時真則
信之此一事此一時偽則疑之再來亦復如是何慮被
人欺誑一事見信不可即信其將來百事皆實一事見
疑亦不可即疑其將來百事皆詐似此公正虚明方不
忝統率之任局量須大心行須誠更加培植涵養工夫
日久體驗不誣庶幾得御下之道不然根本一差觸處
皆謬也勉之
同日又
奏為恭報查路諸臣入境日期事竊查直隸山東江
南大路歲久成溝一遇雨水之時衆流滙歸積潦
難退行人每苦泥濘或致守候蒙
皇上深加軫念
特遣大臣踏勘形勢另開新道其地形斷續之處則
命修建橋梁其溝塍淤積之區則
命疏濬水道在行旅既喜
皇路之坦平而農人野老更喜田有溝洫凡天下臣民
經由大道者莫不賡歌
帝澤而山東之窪地從此水道深通水有歸洩尤沐
皇恩於億萬斯年矣茲
欽差侍郎(臣)法保等於七月二十二日入山東德州境
一路踏勘至二十五日抵齊河縣地方(臣)謹同省
城司道等官出郭跪請
皇上聖安并與侍郎(臣)法保等商問踏勘法則并修治
事宜随據紳士軍民人等感激
聖主洪恩紛紛懇請
題謝以達輿情(臣)不敢壅抑除繕本代謝
天恩外現在多備丈量繩竿書算繪圖匠役随勘随繪
小圖俟侍郎(臣)法保等通行勘明定議彙圖恭呈
御覽所有查路諸臣入境日期合行繕摺奏
聞謹
奏
盡心會商辦理以成此美舉
雍正七年閏七月二十六日暫行署理山東巡撫
印務布政使(臣)費金吾謹
奏為奏
聞事竊查東省之德州德平商河等處與直隸接壤素
為姦宄出沒之地(臣)仰蒙
天恩暫署撫篆不時留心訪察訪得德平縣地方逃盗
賭娼無一不備更有船厰寧古塔遣所脫逃之犯
潛匿為匪甚為民害(臣)嚴飭密拏兹據該署縣報
稱閏七月初二日於商河縣界拏獲常四白六于
羣楊秀積窩崔國才等其常四白六供係發遣寧
古塔而改留船厰之犯又閏七月初六日夜間并
初七日於土河涯果園等地方先後拏獲馬思全
張三木匠等訊供係發遣瀋陽船厰地方脫逃之
犯伏查各犯俱係免死減等之盗犯而怙惡不悛
脫逃為盗當拏獲常四白六之時又公然拒捕傷
人兇惡已極除跟拏盗夥究追盗贓定擬具
題正法并密檄通省州縣躧緝嚴拏外伏思德平一
縣既拏獲多犯則他處可知而瀋陽船厰所脫逃
者不止此數犯更可知矣將來遣所應作何防範
之法似亟應計議為此繕摺奏
聞伏乞
皇上睿鑒施行謹
奏
如此勤敏任事朕復何慮但不可因於地方上料理過
此一二事遂謂業已盡職向後漸至懈弛也應題者照
例題奏
同日又
奏為祗承
聖訓恭謝
天恩事竊(臣)前奏恭謝
聖訓摺内蒙
皇上俯賜硃批諭(臣)以用人之道深切精詳皆萬世不
磨之至論大要在嚴為已為人之辨而存大公虚
明之心(臣)本下愚跪讀
皇言頓開茅塞唯有敬凛
諭旨時時猛省以期吏治整肅人才奮興仰副
皇上訓誨臣工之至意為此繕摺恭謝
天恩謹
奏
果肯虚懷玩味於統率屬員處實有裨益若横私見於
胸中而謂君上不達下情之難則未必能心悅誠服聽
受遵奉也
同日又
奏為奏
聞事竊(臣)據登州府屬寧海州報稱六月二十九日大
雨驟降山水驟長衝壊萊山集傍澗居民草房二
十四家淹死男婦十名已給貲掩埋酌量賑䘏諭
令補葺居住至於附近田禾因水勢随長随消並
無傷損等情申報到(臣臣)随飛檄登州府查勘賑
䘏外謹繕摺奏
聞再有地方事宜或因未經查明或因未經定議而不
敢具題具奏者(臣)恐上厪
聖懷謹先舉大略附
奏於後統祈
聖鑒
一(臣)前奏魚臺縣地方因下游之江南沛縣水道
淤塞致秋禾被水緣由已蒙我
皇上俞允廷臣之議令(臣)會同田文鏡嵇曾筠尹繼善
確查妥議(臣)接准部文随一面咨會田文鏡嵇曾
筠尹繼善一面飛委兖寧道吕維炳會同淮徐道
康弘勲前往沛縣下流查勘去訖統候勘議妥協
一泰安州碧霞元君廟在泰山極頂因山高風大
最易傾欹且廟宇木植歴歲已久非些小粘補可
以支撑本年六月初五六等日風雨稍驟更坍損
(諭旨)逐一確核俟核定另摺請
旨再伏讀雍正七年三月初十日
上諭凡古帝王並往聖先賢陵寢祠墓若有應行修葺
之處著動用本省存公銀兩委員料理欽此欽遵在
案(臣)查山東地方少昊陵唐堯陵元聖周公廟復
聖顔子廟俱各坍損亦現在估計統俟估確後酌
一曲阜縣秋榖有一莖雙穗三穗之瑞(臣)伏讀雍
正五年十月十七日
上諭各省田畝産有嘉禾之處俱停其進獻奏聞欽遵
在案(臣)遵
旨不敢具奏
進獻然(臣)留意諮訪在東省實為僅見之瑞至於今
歲秋禾通省豐收小民僉稱自康熙四十一年迄
今二十八載似今歲之秋成實為山東第一樂歲
日内早禾俱已登場(臣)因州縣中播種晚禾者尚
勘報未齊故秋禾收成分數未敢專摺恭報所有
一知府管轄州縣有督察吏治盤查倉庫審轉案
&KR2018;之責若所屬地方遼闊每致顧此失彼查山東
濟兖二府雖經前任撫(臣)陳世倌於雍正二年
題分直隸州而現今濟南府屬尚轄十八州縣兖州
府屬尚轄十七州縣至東昌青州二府從前未經
分設直隸州東昌現轄十八州縣青州現轄十四
州縣幅&KR0695;既廣耳目難周(臣)再三籌畫擬酌量道
里之遠近政賦之繁簡以濟南府屬之德州分為
直隸管轄德平平原陵縣臨邑四縣以兖州府屬
之東平州分為直隸管轄東阿陽榖夀張平隂四
縣以東昌府屬之高唐州分為直隸管轄恩縣武
城夏津清平四縣以青州府屬之莒州分為直隸
管轄日照沂水蒙隂三縣至於錢糧倉庫其德州
高唐州擬歸濟東道盤查東平州擬歸兖寧道盤
查莒州擬歸登萊道盤查如此則官制不必更張
知府易於照察於吏治似有裨益(臣)現在詳請督
(臣)田文鏡裁酌俟酌定會
題請
旨合併奏
聞謹
奏
所議是汝與田文鏡再加詳細斟酌具疏題請
雍正七年八月初七日暫行署理山東巡撫印務
布政使(臣)費金吾謹
奏為恭報秋禾收成分數仰慰
聖懷事竊查今歲山東地方雨𤾉時若通省豐收各府
州縣收成俱九分十分即濱海鹽鹻瘠地收成亦
有六七分農人歌大有之年野老頌嘉禾之盛(臣)
職司筦鑰暫署封疆覩此熙熙皥皥之民風愈欽
蕩蕩巍巍之
帝德理合據實
奏報恭慰
聖懷謹
奏
覽秋成分數深慰朕懷
奏議龔健颺條陳之摺留中所論甚屬透徹允當嘉悅
覽焉
雍正七年八月二十八日暫行署理山東巡撫印
務布政使(臣)費金吾謹
奏為恭謝
天恩事竊(臣)齎摺家人恭捧
欽賜荔枝到濟(臣)出郭跪迎至署恭設香案望
闕謝
恩祗領訖伏思本年閏七月二十日蒙
恩賜福荔今又蒙
頒廣東荔枝
九重玉液纔一月而再嘗萬里嘉珍甫三旬而載錫如
覆載之甘雨甘露每接踵以澤羣生如日月之朝
輝夕輝恒周流以照萬物(臣)何人而仰承
寵賚之稠叠如斯唯有永戴有加無巳之
君恩愈殫至愚極陋之臣悃已爾(臣)祗領
欽賜感激難名謹繕摺
奏謝以
聞謹
奏
汝近日精神衰健若何有路過山左未見汝面者有奏
汝精力不佳辦理案件甚覺費力者朕觀汝摺奏詳明
辦事妥恊精神頗屬周到充足較之所聞似乎不確爾
其據實奏知不必稍有隠飾
同日又
奏為奏
聞事雍正七年八月十七日據曹縣報稱本月初五六
等日黃河水長其三堡四堡之水幾與堤頂相平
又兼風浪衝激甚為危險卑職即會同河員一面
支動幫貼錢購料買土上緊搶護於十三日加幫
完竣得保無虞其大堤以外臨河一帶莊村凡有
船之處居民早已登舟搬出其無船之處卑職星
即僱船連日搬載男婦上岸並查被水里甲莊村
另報外合將水勢情形禀報等情到(臣)除飛委曹
州知州星赴被水處所率同該縣確查撫恤造册
詳報酌議料理並飭將堤工加謹修防務保無虞
外理合據實奏
聞謹
奏
查明被水黎庶加意撫䘏務俾不致失所
雍正七年九月十三日暫行署理山東巡撫印務
布政使(臣)費金吾謹
奏為請
旨事竊查臨清倉米折耗羡一事經署撫(臣)岳濬備敘
始末將藩庫重提耗羡銀兩亟應停止情由於雍
正六年九月十五日繕摺請
旨於十月初六日欽奉
硃批俞允欽遵檄知到(臣)随將雍正六年十月初六日
奉
旨以後重解在庫銀兩撥抵各該州縣別項錢糧訖至
雍正六年十月初六日奉
旨以前重解在庫銀共計六千五百五十三兩一錢零
(臣)因署撫(臣)岳濬文内只有亟應停止語句似專
指奉
旨以後者而言其從前已解在庫銀兩應否准其抵還
未經指明(臣)未敢擅專随詳請署撫(臣)岳濬酌奪
嗣奉署撫臣批令查明已參未參分別置議等因
(臣)查雍正四年九月内定例内開或有應發墊辦
之項其墊辦之員已經離任者應令該督撫查明
該員如有應追銀兩即准其扣抵如無應追銀兩
當時果係該員墊辦則令該員於布政使處呈領
其有離任已久任内並無應追之項又無人承領
者扣貯藩庫報部查核等因遵奉在案今墊解臨
倉耗羡各州縣誠應遵照定例分別酌議逐一查
造細册分別議詳嗣因署撫(臣)岳濬赴陜(臣)随禀
商督(臣)田文鏡兹接田文鏡回札令(臣)具摺覆奏
(臣)謹奏
聞請
旨所有雍正六年十月初六日奉
旨以前重解耗銀伏乞
皇上恩准抵還(臣)請逐一分析如係那動別項錢糧墊
解現在察參及已參虧空者准其抵還欠項如實
係已貲墊解而該員已經交代清楚回歸旗籍者
遵照定例行文各該員旗籍令本人赴司具呈領
回如無人承領者扣貯藩庫報部查核是否允協
伏乞
皇上批示遵行謹
奏
所奏與前旨相符甚屬允當照此辦理可也
朕欲命爾廵撫湖北或安徽地方省分尚在未定於孫
國璽未到之前竭力辦理東省事宜毋因暫署而存諉
卸之念孫國璽到時一一詳細將地方情形應辦事&KR2018;
備悉告之莫負朕倚任之心特諭
同日又
奏為科場事竣
奏明歸還庫項事竊(臣)前奏科場經費不敷請
旨動用庫項一摺欽奉
皇上硃批(臣)随欽遵
諭旨逐一辦理在案竊照丙午科冐銷貢院修理銀兩
之蠧棍曾衍泗等遵經嚴加究審供出彼時承修
官濟南府同知謝載受扣尅銀九百五十兩零又
伊家人胡大張四扣尅銀七十五兩零查同知謝
載受業已休致回籍現在行文湖廣提解謝載受
胡大張四等到日逐一嚴訊分别究擬追賠外兹
當雍正已酉科鄉試事竣細查本年修理貢院實
用過工料銀二千五百五十七兩零至場内之鋪
墊供給等項俱(臣)經手給發悉倣照河南丙午科
督(臣)田文鏡教導之法凡無益之費概行節省其
應用之項悉照往規實用銀四千一百八十餘兩
以上二項共用銀六千七百四十餘兩除將查出
刑名部飯餘剰銀二千兩零并設法辦賣試卷贏
餘銀一千六百二十九兩零歸入應用外其每科
額設香稅銀三千一百餘兩業已敷用所有前奏
請預備添補不敷之司庫公項銀二千八百兩應
仍歸還原欵貯庫理合恭摺
奏明謹
奏
所奏甚屬明晰凡百事務悉如此詳慎細緻方是
雍正七年九月十九日山東布政使(臣)費金吾謹
奏為恭報臨關經收錢糧事竊(臣)仰蒙
皇上天恩暫署撫篆自雍正七年五月初六日到任管
理臨清關起至九月二十八日卸事止計一百七
十三日共經收銀二萬六千二百八十四兩零計
贏餘銀八千三百餘兩查臨清關稅課每年正月
十一月十二月河道凍阻收數較少自二月至十
月商旅通行收數較多而一年統計總不能足額
是以塞楞額任内將所收臨倉耗羡撥補上年照
往例撥補仍不能敷額因收數更少也今年夏秋
之間雨𤾉時若榖麥豐登四方糴販糧食者絡繹
而至歴查往年夏秋兩季之收數從未有如今年
夏秋之盛故(臣)署任内不惟無庸以耗羡撥補而
暇親理關務惟照署撫(臣)岳濬成規仍委候補通
判王天慶管理並無別有招徠稽察之能事唯因
帝德感召
天和東省歲登大有商賈之輻輳實由於萬姓之盈寧(臣)
不勝懽忭之至理合繕摺奏
聞謹
奏
當體察今日此一小節而有懽忭之來由此而究明根
本深信不疑則凡所遇所值莫非懽忭之途也何樂而
不為之大抵庸夫俗子人事尚不能明曷克領會
天道惟能深識感應之理分毫不爽為人之本已得無往
而不利貞也將此諭亦令岳濬知之
同日又
奏為請
旨事雍正七年八月初五日接大學士公馬爾賽等字
開欽奉
上諭到(臣臣)伏思西洋人潛居各省誦經行教煽惑人
心深為民害於雍正二年我
皇上特頒上諭垂念外國之人准其居住廣州省城但
不許行教生事又恐搬移之際或被地方之人擾
累給與半年數月之限令沿途委官照看
矜恤遠人之恩至優至渥乃越今五載外省州縣中竟
尚有西洋人潛住與本地無頼之徒私相往來督
撫有司漫無稽察我
皇上不遽加譴責復
密降諭旨訓誨(臣)遵奉之下随用釘封密札飛諭各府
州縣加意密查又遴委誠實幹員分頭密訪兹查
得歴城縣原有西洋人南懷德等已於雍正二年
間進京所遺天主堂二所一改為育嬰堂一改為
義學訖此外所有房産因部文未經指明所以尚
有房屋八間墳地七畝不敢一併改為公用以致
西洋人仍暗中託人每年潛收租息又查得臨清
州原有西洋人康和子於雍正二年十月初六日
進京現住京城西直門紅橋天主堂内所遺天主
堂已改為公所但尚有房屋三十七間并地四頃
辦理又於濟南府德州地方查獲西洋人一名頭
五塔寺住過於今年四月裏從京師往南海去進
香回來要到泰安州去拜佛錯走了路到德州等
旨定奪統祈
皇上俯賜訓示倘遇續獲西洋羅漢教之人以便畫一
辦理再此外或更獲有西洋天主教之人應否遵
照雍正二年
奏
覽
雍正七年十月初二日山東布政使(臣)費金吾謹
奏為遵
旨陳奏恭謝
天恩事竊(臣)前具摺恭謝
欽賜荔枝一摺奉有
硃批恐(臣)精神不佳蒙
皇上矜憐垂詢祗領之下感而飲泣謹望
闕謝
恩伏念(臣)本來中氣虚弱胃薄血少自幼至老藥餌不
離近年蒙
皇上欽賜養廉充裕得以常服葠苓又蒙
天恩屢賜人葠(臣)得時時調養今步履如常精神尚能
支持皆我
皇上之所賜若論(臣)之本體即目下之能勉強辦事亦
(臣)所不自料也今年夏秋(臣)恭蒙
天恩暫署撫篆幸我
皇上聖訓頻頒田文鏡仰體
天心亦時常指示又巡撫事務雖任大責重而挈領提
綱較藩司之事尚屬簡少猶能勉強辦理抑(臣)本
年春夏以來又增一病每飯即噎恐成膈症且愈
覺善忘與人言語酬酢稍稍長久便照應不來路
過之人
奏(臣)精力不佳辦事費力實非無因但(臣)受
恩深重未報涓埃犬馬之力雖衰而戀
主之心甚切事繁之職實不勝任伏乞
皇上授(臣)事簡之職俾能悉心辦理稍酬
君父豢養之
隆恩於萬一庶幾臣子之心稍安此實(臣)所夙夜冀望
者也小(臣)微軀仰蒙
皇上殷殷垂問謹遵
旨據實奏
聞并叩謝
天恩謹
奏
覽奏深慰朕懷亦曾詢及田文鏡伊奏汝之精神無論
何任儘可支撑大抵傳聞之語謬誤不確随便賜參數
斤以助汝藥餌之需
同日又
奏為恭謝
天恩事竊(臣)准吏部咨開雍正七年九月十七日奉
上諭山東布政使費金吾老成歴練實心任事朕另有
陞用處山東布政使員缺著福建按察使孫國璽補
授俟孫國璽到任後著費金吾起身來京欽此欽遵
咨行到(臣)随恭設香案望
闕謝
恩外伏念(臣)質性魯鈍才具疎庸前在河南幸田文鏡
老成練達(臣)遵
教而行究不及河南之可以随時随事悉心面商
是以調任一載吏治猶未能如河南之肅清民風
命(臣)趨赴
彤廷親承
聖訓尤不勝懽忭踴躍之至兹撫(臣)岳濬已於九月内
回任(臣)署撫事件已經交卸惟有將藩司任内未
聖恩於萬一而已為此恭謝
天恩謹
奏
嘉悅覽焉
雍正七年十月十七日山東布政使(臣)費金吾謹
奏為恭祝
聖夀如
天事伏惟載籍所𫝊
五帝之夀皆千百
三皇之夀並萬千蓋有洪功定有洪福有大德必有
大年此天地自然之理從未有
德隆功𢡟俾兆民兆物咸登夀域如
今日者欽惟我
皇上參天兩地邁帝超王
丕顯丕承致海晏河清之瑞
善繼善述備文謨武烈之全
道德已貫於三才
福夀自高於列聖兹者一陽肇始萬物咸登風雨順時
年榖豐稔昆蟲草木並育於太和臣庶黎民同躋
夫仁夀恭逢
萬夀聖誕微(臣)職守東隅未能随廷臣之末拜舞
丹墀惟有效華封人之祝唐堯恭祝我
元后父母夀同
天地福合乾坤螽斯集慶於
璇宫重譯來朝於
北闕
乾行至健悠久極於無彊
聖德彌新福禄綿於有永(臣)曷勝呼嵩抃舞之至謹
奏
凡如此等之奏朕但寓之於目從不敢寓之於心也然
欲望朕克臻於此則全賴汝等内外大臣之贊翊劻勷
非朕一人自勉所能者
同日又
奏為恭謝
天恩敬陳下悃事竊(臣)前奏藩庫重提臨倉耗羡摺内
奉到
皇上硃批諭旨(臣)聞
命之下感激難名即於署内望
闕免冠叩謝
天恩外伏念(臣)謭劣凡材仰荷
宸眷寄屏藩之重任歴嵩岱之要區每以措置未當自
知罪愆孔多廼蒙
天言嘉許
欽召赴京竊喜小(臣)或可常依於
輦轂何期
聖意直欲委任以封疆
恩遇之隆至矣極矣微(臣)何修邀
眷至此惟有奮勉以答
高深何敢暴棄以辜
化育第(臣)心之報效甚切而(臣)力之擔荷難勝有不得
不直陳於
聖主之前者夫巡撫總庶務之成雖案牘較藩司為稍
減而巡撫統羣僚之職其董率較藩司為倍難必
有經文緯武之才而具達權通變之識可決疑於
俄頃之際能審幾於未形之先任巧幻之來而中
有主宰知緩急之序而出之從容救前人之偏而
不致矯枉過正補庶事之闕而不使弊随法生持
大體而不為𤨏屑之圖務遠謀而不計目前之利
苟有益於
國勿存畏首畏尾之心但無愧於人勿避招怨招尤
之舉然後能整頓地方挽回風俗練兵籌餉而餉
足兵精飭吏乂民而民安吏肅必如此方可膺封
疆之寄庶不負
委任之隆今(臣)質既迂拘才復駑鈍且風聞湖北安徽
二省吏治民風尚須加意整飭以(臣)之愚陋尤恐
難以勝任在人臣宣力效忠東西南北惟
君所使豈容趨易避難但必力克仔肩方於
國事有濟(臣)所以自揣而惴惴也孫國璽來東約在
年底微(臣)赴
闕約在春初統乞
皇上量(臣)之才力以授職
示(臣)之法守以循行(臣)惟有愈殫愚誠恪遵
聖訓不敢一事苟且塞責一毫瞻顧因循以仰報
皇上特達之知逾格之恩於萬一耳(臣)欽奉
恩旨欣感惶愧一時交集不覺奏語繁冗統希
恩宥謹
奏
覽此奏朕嘉悅之懷筆難宣喻既能思及為臣不易之
理而又能道出切要綱領朕惟慶又得一好封疆大臣
耳無可再諭
雍正七年十一月十九日山東布政使(臣)費金吾
謹
奏為恭報藩庫餘平銀兩事竊查東省藩庫併尾餘
平一項歴任巡撫布政使皆以此項為無礙銀兩
私自分用迨張保任内雖將院司分用之餘平約
計每兩三釐撥出充公而山東藩庫之餘平實不
止每兩三釐自雍正六年七月(臣)到任起至雍正
七年四月止查明餘平銀一萬二千三百一十八
兩零經(臣)於奏報藩庫併尾餘平清摺内
奏明貯庫在案今自雍正七年五月起至十一月止
又查明餘平銀一萬二千九百四十二兩零總計
(臣)到任以來共一十六月二十五日除動支衙門
公用銀三千九百八十五兩零又照往例撥出每
兩三釐充公銀一萬七千四百八十四兩零外計
查明餘平銀二萬五千二百六十兩零理合奏
聞以便交代接任收貯再自雍正七年十一月起至年
底止為時僅有月餘所收餘平諒亦無多(臣)任内
不及
奏報容(臣)於交代案内一併交與孫國璽查明彙
奏合併聲明謹
奏
可嘉之外更有何諭耶
同日又
奏為欽承
聖訓恭謝
天恩事雍正七年十月十八日(臣)齎摺家人捧回奏摺
内恭謝
欽召洪恩恭報臨關錢糧二摺仰蒙
皇上硃批訓諭前後數百言無非人臣事
君之大原天地福善之至理(臣)何幸而蒙
皇上垂訓至此随遵
旨密與岳濬恭閱訖竊謂人臣事
君之道多端而其本原只此忠誠二字大吏若存忠誠
則居心行事咸合天理舉者皆賢錯者皆不肖屬
員有不感畏奮興急公向上者乎大吏若能使屬
員人人各殫其忠誠則通省無非吉祥之氣
上天呼吸可通有不默佑降祥者乎若僅於施設邊言忠
言誠而不端其本原非惟違道日遠此心亦必漸
不可問矣(臣)蒙
皇上教訓諄切惟有時時以忠誠二字自省并時時以
忠誠二字率屬以冀
上天神明垂佑已爾(臣)欽承
聖訓感奮無似謹繕摺恭謝
天恩謹
奏
果能一如所奏言行相符不但朕與汝之福難量湖北
闔省官民之幸亦國家之幸也勉之勉之
雍正七年十二月初三日山東布政使(臣)費金吾
謹
奏為
君德合符
師道闕里呈現卿雲事雍正七年十二月初二日據曲
阜縣知縣孔毓琚詳稱本年十一月二十六日午
時見有祥雲一朵在正南金色輝煌儼若瑞芝随
又分布如竒峯疊嶂五色絢爛由南而東南綿亘
璀璨丹黃紫碧各色俱備直達西南光華環繞拱
捧紅日似錦非織若組成文復又花紋一片如疊
波鋪練藻采繽紛難以描繪又西則五采細雲層
層羅布如舞鳳翔翼如花朵飛英紛紛郁郁竒形
疊出由午時起歴未而申由正南起歴東南西南
三面闔城老幼萬目共覩衆口同聲咸稱實有生
所未見無不欣慶歡騰洵屬
聖世嘉祥理合具文申報等情到(臣)據報之頃山東省
城紳士軍民莫不歡欣踴躍交相稱慶以為
孔廟屢厪
宸衷既頒
内帑興修復
簡廷臣董役備規模之美善極制度之崇隆故今秋地
現嘉禾之瑞兹大成殿甫經上梁
上天又垂卿雲之瑞等語是皆由我
皇上道追洙泗直接心源一舉一動萬事萬幾上合
昊天之心即無不合乎
至聖之心
聖聖同揆心心相應所以半載之内竒徵上瑞一見再
見於
聖人之里固不僅為
孔廟將成酬答
聖天子崇儒重道之典也(臣)聞報不勝歡忻抃舞之至
除詳請督撫
題報外理合繕摺奏
聞謹
奏
此實
上天暨
先師之靈昭示嘉徵非尋常所可比擬朕惟倍加乾惕
寅畏之心愈篤崇儒重道之念已爾感慶之誠筆難宣
喻
同日又
奏為奏
聞事竊照山東濟寧嘉祥鉅野曹縣單縣城武金鄉定
陶魚臺等州縣從前屢逢水患皆由下游江南地
方水道淤塞所致必須將淤塞之處開通俾諸水
得有宣洩歸宿庶可永慶豐登經(臣)於署撫任内
奏
聞我
皇上厪念民依随交王大臣等查議嗣經王大臣等議
覆令(臣)會同田文鏡嵇曾筠尹繼善詳確妥議具
奏等因奉
旨依議欽遵咨行到(臣臣)即移會嵇曾筠田文鏡尹繼
善飛委兖寧淮徐二道會同查勘酌議去後兹據
該二道勘明會覆前來其大略云濟寧等州縣積
水由南陽昭陽微山諸湖下注上關全漕運道下
繫兩省民生必導流入海俾暴漲可宣建壩瀦蓄
俾水櫃敷用再開支河以分其勢增築堤岸以束
其流使萬派朝宗悉歸溟渤首尾相貫呼吸相通
中間無隔閡之處然後有利無患可垂永久等因
會覆到(臣臣)查兖寧淮徐二道勘議宣洩入海之
水道係自江南沛縣之張孤山等處由荆山口三
岔河猫兒窩引入駱馬湖而歴宿遷桃源清河安
東沭陽海州以歸宿於海計應挑河道二百三十
餘里修砌原有五孔減水石閘二座添建五孔減
水石閘二座增修加築堤堰丈尺共約七百餘里
添築束水子堰一道通共約需夫料土方銀三十
餘萬兩成功之後在山東之濟寧等州縣固慶安
瀾而江南之沛邑等州縣亦永為樂土矣除詳請
河臣督臣撫臣會核外事關兩省往覆咨商動需
時日原奉部文係(臣)暫署撫篆之時令(臣)會同妥
議之事今(臣)離任在即不及在東襄事謹將兖寧
淮徐二道勘議導流入海情形并約需錢糧數目
先行恭摺奏
聞謹
奏
所議甚屬妥恊巳另有旨矣
雍正八年三月二十四日湖北廵撫(臣)費金吾謹
奏為微(臣)赴任稽遲恭懇
天恩垂宥事竊(臣)遵
旨於三月初八日自海淀起程於十六日抵山東濟南
府擬歇息一二日即由河南陸路赴任乃以
陛辭之後陸行微勞飲食稍減戶部員外郎沈文崧仰
體
皇上愛(臣)之心朝夕診視勸(臣)靜養旬日由水路赴任
(臣)查山東至湖北由河南陸路而行僅二千里不
過二十日可以到任若由水路赴任雖計程三千
餘里而時交夏令南風必多遲速難以日計伏思
微(臣)之身
皇上再賜之身也(臣)固不敢自棄以負
聖恩然封疆任重又何敢悠悠行路以圖便安輾轉思
維不敢遽定謹繕摺恭懇
天恩伏乞
皇上宥(臣)赴任稽遲之咎(臣)現在起程自濟南府陸路
緩行至濟寧州水路交界之處候
旨遵行謹
奏
應從水路赴任為是便稍遲數日何妨在路看風勢徐
徐而行不可心急盻程當加意靜養慎重調攝撫篆現
有邁柱署理亦甚妥協絲毫無庸繫念也
硃批諭旨卷十六
