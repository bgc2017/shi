欽定四庫全書
硃批諭旨卷五
硃批伊都立奏摺
雍正三年二月十五日署理山西巡撫印務刑部
左侍郎(臣)伊都立謹
奏為奏
聞事竊(臣)查得陽曲縣地方糧價小米每石價銀八錢
六分九釐小麥每石價銀一兩二錢六分五釐黑
豆每石價銀五錢七分七釐秫米每石價銀四錢
九分五釐為此謹
奏
覽奏殊為可喜别府州縣價值低昂約略相同否其更
查奏以聞
雍正三年三月初八日署理山西巡撫印務刑部
左侍郎(臣)伊都立謹
奏為奏
聞事近經(臣)摺奏陽曲縣米糧價值奉有
硃批諭旨(臣)欽遵查得各屬報到糧價俱約略相同其
太原府以北之忻代等州至大同府一帶米價尤
賤現今各屬米糧俱甚充足自正月二十三日通
省得大雪以後二麥長發二三月間正需雨澤今
於三月初五日戌時起細雨至初六日已時止經
陽曲等附近州縣已報到者俱云入土一二寸不
等於麥苗大為有益(臣)到任時聞平陽府一帶地
方頗覺少雨即行令該地方官虔誠祈禱近(臣)差
人自陜西回來初五日住宿汾州府之介休縣地
方彼處得雨較大看來雨勢自南而北平陽府屬
是日諒應得雨俟報到另摺奏
聞外為此謹
奏
大慰朕懷若果敬信一誠上格更能黽勉吏治
天居高而聽卑斷無不響應之理爾試行看
雍正三年三月十五日署理山西巡撫印務刑部
左侍郎(臣)伊都立謹
奏為奏明事竊惟知府一官職司一郡凡地方巨細
事務均宜刻刻留心方可無誤今值二麥長發之
候雨澤最關緊要(臣)到任後聞平陽府地方和煖
種麥獨早此時正需雨澤該知府董紳理宜虔誠
祈禱而該府並無隻字申報及至所屬州縣已報
得雨而該府尚未將有無得雨之處報聞經(臣)嚴
行飭諭置若罔聞今忽具詳以患病告休(臣)詢之
高成齡等俱稱該府於地方事務甚屬玩忽(臣)思
似此闒茸之員必致貽悞地方隨批令布政司委
員騐看俟詳到(臣)即具
題抑(臣)更有請者平陽府為晉南第一要缺亟需賢
員料理伏乞
皇上揀選才守兼優之員補授此缺方有裨益(臣)謹具
摺奏
聞謹
奏
知道了具題到日朕自有旨
同日又
奏為恭請
聖裁事(臣)自抵任後檢閱案卷見有前任撫(臣)諾岷條
奏衛所改設郡縣一疏(臣)因事關經制隨與布政
使高成齡詢問地方形勢人民衆寡果否妥確之
處據高成齡云所議大同府改設各處均為妥協
惟寧武偏關二處係邊陲要地資員彈壓前撫(臣)
諾岷止議改為二縣恐地廣人多兵民雜處縣令
不能控制且以寧武隸於代州偏關隸於保德州
相距各二百餘里又有鞭長莫及之虞似應將寧
武所改為寧武府并建寧武縣為附郭其寧化一
所隔寧武九十里地實褊小應設巡檢司隸於寧
武縣神池堡改為神池縣將利民八角二堡隸焉
偏關所改為偏關縣將老營所隸焉五寨堡改為
五寨縣將三岔堡隸焉其餘附近營堡各就便分
隸縣治總歸寧武府管轄亦儼然一雄郡矣再寧
武偏關二同知只留其一改為寧武府同知駐劄
偏關以彈壓邊界又查寧武偏關各營堡今既酌
改郡邑則鎮西衛亦應裁併以上郡縣均有城署
學宫即間有未備應俟新選各官抵任後陸續酌
議修補等語(臣)披閱輿圖復諮詢該管各官均相
符合高成齡所議似屬布置得宜可補前議之未
周理合具摺
奏
聞伏乞
皇上將此議歸入前撫(臣)諾岷條奏飭部妥議施行謹
奏
該部議奏
雍正三年三月二十四日署理山西巡撫印務刑
部左侍郎(臣)伊都立謹
奏為奏
聞事蒙
皇上念切民生
勅下督撫勸諭民間建設社倉以備積貯(臣)到任以來
即留心查問各屬皆仰體
皇仁於各鄉各里勸設社倉現今大州縣有捐至三五
千石者其餘州縣亦皆有數百石至百十餘石不
等惟最小州縣并大同一府地畆磽薄尚未設立
(臣)已諭州縣令其從容勸諭務有成效至省城地
方前撫(臣)諾岷動公費銀五千一百二十四兩零
買榖一萬石(臣)赴倉查看俱已買足嚴飭加謹收
貯訖目今糧價甚平倘值價值騰長之候(臣)即減
價平糶於地方殊有裨益謹
奏
甚好但社倉之舉不可涉於勉強惟宜勸導鼓舞聽民
自便毋稍抑勒若以督撫威勢嚴諭州縣州縣因之逢
迎取媚則百弊叢生矣故云斷不可強
同日又
奏為凜遵
聖訓事(臣)前次奏摺内鎮慎字樣俱少一點蒙
硃批訓誨奉
命之下不勝惶悚伏念(臣)愚昧無知蒙
聖恩寬恕復
賜指示(臣)自此知所遵循又蒙
皇上將奏匣封固𤼵回(臣)始知奏匣封口式樣(臣)初任
外吏未諳陳奏體式幸逢
聖主提撕訓誨(臣)惟有時深檢點冀免隕越(臣)無任感
激悚惕之至謹
奏
諸如此等慎而無禮可笑之舉皆由於敬君之心不誠
也凡事務求其本能以真實自矢則鬼神亦當默助矣
同日又
奏為遵
旨具奏事竊(臣)接准部咨内開欽奉
上諭各省道員内有兼科道職銜者行文該督撫問明
本人有情願不兼科道銜在道員任内效力者該督
撫據實具奏留任其有不願在道員任内效力者亦
令據實奏明欽此欽遵行文到(臣臣)查山西省惟糧
驛道胡瀛一員兼監察御史職銜(臣)欽遵詢問該
道據稱胡瀛蒙
皇上弘恩特放山西道員惟有恪慎供職循分效力斷
不敢稍有倚恃今蒙
聖諭自當益加勉勵以圖報稱懇請代題免兼御史職
銜留任效力等語(臣)查胡瀛為人誠實官聲亦好
其辦理驛道任内事務甚屬盡心現今署理按察
司印一切審案亦皆明敏伏乞
聖恩准其不兼御史職銜仍留道員任内效力(臣)亦得
收臂指之益矣除據詳具
題外(臣)謹據實具
奏伏乞
皇上睿鑒謹
奏
巳有旨之事自然留伊在任此人原係朕所甚賞鑒者
但不知將來如何果能始終如一否也
同日又
奏為奏
聞事(臣)查平陽一帶俱種秋麥此時正需雨澤今據平
陽各屬報稱自三月初五日至六七等日陸續得
雨土皆滋潤麥苗及時長發其潞安澤州蒲州等
近南之處與平陽相仿至太原汾州大同三府平
忻代保等州所屬地方二十日以前接連得雨俱
入土三四寸不等二麥甚為得濟今歲麥秋又可
大獲現今米價甚平與半月以前相同謹
奏
近日聞河南山東缺雨爾前番亦奏稱平陽一帶望雨
朕因此頗為厪念今覽爾奏憂懷減却一半矣
雍正三年四月十七日署理山西巡撫印務刑部
左侍郎(臣)伊都立謹
奏為奏
聞事晉省三月二十日以前得雨日期俱經繕摺奏
聞自三月二十日以後十數日之内省南各屬竟無雨
澤至四月初三初六初八初九十一等日據平陽
蒲州澤州一帶雖節次俱報得雨然終未霑足今
二麥尚未結穗米價亦較前稍長(臣)查潞安澤州
及平陽府以南州縣山地居多雨水少遲即有旱
意誠恐市價日增民食維艱查各州縣俱有存倉
米石經前撫(臣)諾岷以貯米不能經久題准易榖
(臣)思此青黃不接之際即將此項米石減價平糶
俟秋收買榖還倉誠為兩便(臣)已行各屬令其將
米石照時估減價一錢陸續糶賣又將積年民借
倉糧停其徵收則市價自不致騰貴民食亦不致
艱窘矣再查太原以北大同代保等府州所屬雨
已霑足糧價亦平其省南各屬俟得有透雨星馳
奏報外所有平糶倉糧緣由合先奏
聞謹
奏
減價平糶允為濟時善政但須慎防屬員吏役借此網
利其中倘有羡餘亦應存留備用於秋收買補還倉更
為從容也
雍正三年四月二十日署理山西巡撫印務刑部
左侍郎(臣)伊都立謹
奏為奏明事(臣)到任之初有絳州知州萬國宣呈報
署襄陵縣知縣吳世雍勒掯前任交代加收錢糧
耗羡等情到(臣臣)隨𫝊問布政司高成齡據稱吳
世雍因虧空全完開復經前撫(臣)諾岷一面將世
雍題補襄陵縣一面委令前往署理該員署任方
及一月且聞萬國宣與前任病故知縣俞之琰誼
屬鄉里恐難憑信隨即檄調世雍到省面詢并密
委洪洞縣知縣孔𫝊忠確查去後嗣據孔𫝊忠回
稱襄邑百姓素稱刁健前任俞令衰老昏慵一切
錢糧事務俱聽戶頭現年經管自吳令署任即設
錢糧紅簿稽查甚嚴戶甲不能自便隨有加耗名
色拆騐並無實據至前任交代因吳令盤查存倉
榖石扇颺過重折耗太多之故並非掯勒等語(臣)
復差人密訪與孔𫝊忠所禀無異嗣有部選襄陵
縣知縣葉心朝持憑到任(臣)以部選有人吳世雍
原係署事之員因令其在省候部文定奪後又於
四月初一日接准部咨吳世雍已實授襄陵縣知
縣其部選之葉心朝留在山西令(臣)遇缺題補(臣)
隨給文令吳世雍赴任兹本月二十日據吳世雍
禀稱於十四日抵任十五日忽有縣民號召多人
聲言不要世雍任事在縣喧閙已將為首之張功
等四人拿獲等語(臣)隨委平陽府同知劉登庸等
給𤼵告示前往曉諭并確查起釁緣由到日酌量
情罪定奪另
奏外合先奏
聞謹
奏
此事自應先將刁民懲創即一面確查吳世雍果係賢
員宜加意保全毋令長此刁風倘吳世雍原有不協自
侮而後人侮則予以兩敗俱傷可耳總在爾秉公斟酌
為之也
雍正三年四月二十五日署理山西巡撫印務刑
部左侍郎(臣)伊都立謹
奏為再行奏
聞事(臣)查襄陵縣百姓號召多人在縣喧閙經(臣)據報
委員確查并𤼵示曉諭緣由當即繕摺奏
聞兹據該管絳州知州萬國宣并該縣吳世雍等禀稱
襄邑百姓於十五日聚集十六日該州即赴縣飭
諭并鎮(臣)袁立相差遊擊李順於就近帶兵彈壓
即行解散等語(臣)查山右民俗素稱強悍動輙聚
衆若不嚴究恐長刁風(臣)已諭令該州并同知劉
登庸等查拏首謀之犯同先經該知縣吳世雍拏
獲之張功等四人確審起釁情由定擬治罪其餘
附和愚民概行免究以省拖累合再奏
聞謹
奏
此事前已有諭原不應連累多人
同日又
奏為奏
聞事先因省南一帶地方得雨尚未霑足糧價稍長經
(臣)飭行各屬將存倉米石減價平糶緣由繕摺奏
聞今於十七八九及二十三四等日仰頼
聖主至誠感格甘霖普降所有省南之潞安府澤遼沁
三州并平陽府以南浮山翼城蒲解等州縣及汾
州府所屬地方俱報得雨霑足其各屬米糧因開
倉平糶又時雨遍霑市價日減省城亦連日得雨
省北代保等州大同府屬原未缺雨糧價同前(臣)
謹具摺奏
聞以慰
聖懷謹
奏
朕正為爾晉省憂慮今閱此奏大慰朕懷觀爾自署事
以來其他尚未見所長頗覺實心任事朕甚嘉悦如果
能一秉真誠為國為民則
上天之感格垂佑朕可為爾操左劵也
雍正三年五月初九日署理山西巡撫印務刑部
左侍郎(臣)伊都立謹
奏為恭謝
天恩事雍正三年五月初七日(臣)齎摺把總捧回(臣)報
雨一摺奉到
硃批諭旨(臣)跪讀之下感愧無地隨恭設香案望
闕叩頭謝
恩伏念(臣)身受
殊恩有加無已署理巡撫到任三月寸長未效方深惶
悚乃蒙
恩旨逾分褒嘉并勉(臣)一秉真誠(臣)自問何人遭此
隆遇惟有恪遵
聖訓愈加黽勉益竭駑駘以期無負我
皇上造就之
洪恩耳(臣)謹繕摺奏
謝謹
奏
雖云報效心切諸凡宜以持重妥協為要不得孟浪從
事一切作為必慎終惟始籌畫萬全而後舉行方不致
舛謬也
雍正三年六月十一日署理山西巡撫印務刑部
左侍郎(臣)伊都立謹
奏為奏
聞事(臣)看得山西省城於六月初五日大雨如注四野
十分霑足且喜隂雲密布得雨甚寬(臣)隨飛查各
屬去後兹據太平潞汾大五府澤遼沁等十二州
俱報初二至初五六等日得有透雨此皆我
皇上念切民依至誠格
天所致農民歡慶感頌
皇恩(臣)無任歡忭之至謹具摺奏
聞再查晉省以南平陽蒲解等處天氣稍暖自太原府
以北州縣地氣寒冷所有二麥收穫較他處獨遲
今現在已報收穫者平陽蒲州解州絳州各屬收
成自四五分起至八九分止不等其餘尚未收割
俟通省報齊(臣)即分别各府州細數彙摺具
奏恐上厪
聖懷合先
奏明謹
奏
深慰朕懷頃聞邊外一帶竟至熟荒去年朕曾有諭内
地百姓如有情愿用船載糧從黃河販運者任其販賣
毋禁如此似内外均獲利濟今歲不聞有照此行者爾
其確查情形果若有益無損何不諭地方官勸導百姓
行之但不可彊之使為也假若照此行後邊内糧價豈
不更下乎總須爾酌量行之
雍正三年六月二十九日署理山西巡撫印務刑
部左侍郎(臣)伊都立謹
奏為奏明事(臣)齎摺家人回署恭捧(臣)前奏為奏
聞事一摺奉到
硃批諭旨(臣)欽遵查得今年五月間准歸化城都統丹
津來文令商人前赴歸化城糴買存倉&KR1048;子(臣)即
徧行出示曉諭嗣據各屬回稱因米糧充足價值
甚平&KR1048;子非民間常食之物並無願赴採買之人
(臣)復咨覆都統丹津在案今蒙
聖恩軫念口外熟荒令(臣)酌量而行(臣)思山西地方各
處米糧市價亦賤雖現在諭地方官加意勸諭但
恐願往採買商人終屬稀少現今口外米糧壅積
不能流通以致熟荒不可不急為圖維(臣)已給𤼵
銀兩差右衛理事同知前往歸化城土默特一帶
地方採買米穀&KR1048;子等項一萬石如尚不濟事再
行領銀採買務使口外米糧疏通於蒙古邊民有
益所買米穀近黃河者由黃河運至其近陸者即
行陸運至口内地方如有糴買之人令其糶賣俾
商販知有利息或有願赴採買之人則内地糧價
自必愈賤於百姓亦有裨益如無糴買之人酌量
分撥大同汾州二府屬貯倉俟來春青黃不接之
時減價平糶於地方積貯亦屬有益統俟買齊運
貯後另行備細奏
聞謹
奏
料理甚屬妥協但不可稍涉勉強若百姓不願糴買即
中止可也陸運之說當再加斟酌
同日又
奏為奏
聞事山西通省於六月初二初五初六等日得有透雨
業經(臣)繕摺
奏明嗣於初十日以後二十二十一等日又連得雨
澤秋禾甚為得濟惟平陽府屬之聞喜縣絳州屬
之稷山縣太原府屬之太原縣傍山四五村莊因
山水陡𤼵間有衝倒房屋及損傷秋田者(臣)已給
𤼵銀兩委員分頭前往各該地方將衝倒房屋給
銀修整損傷田禾給與籽種令其及時補種蕎麥
晚豆内有乏食窮民散給米糧併借給倉糧被水
村莊錢糧且暫停其催徵兹據各委員回稱居民
俱各安業地畆俱已補種仍可有秋等語理合具
摺奏
聞仰慰
聖懷謹
奏
知道了山西地方窪下處少遇兹多雨之年為害小而
獲益大今歲直隸山東兩省雨水過多猶幸堤岸皆保
無虞也
雍正三年七月十二日署理山西巡撫印務刑部
左侍郎(臣)伊都立謹
奏為轉
奏事七月十一日
欽差吏部左侍郎(臣)史貽直刑部右侍郎(臣)高其佩將
奏摺一封差人齎送到(臣)交(臣)差員馳
奏理合代為轉
奏再史貽直等審理鹽茶二案事竣已經於七月初
六日起身今(臣)於初四日接准部咨陜西郃陽縣
秋審人犯楊鵬九等一案因原擬罪名不符奉
旨并交侍郎史貽直高其佩確審等因(臣)即日移知今
史貽直等於初六日行至二十里舖接到(臣)咨仍
回平陽相應一併奏
聞謹
奏
知道了伊等將事審畢令仍在平陽等候朕差員前來
有另交伊等辦理事件
雍正三年八月初十日署理山西巡撫印務刑部
左侍郎(臣)伊都立謹
奏為奏明事(臣)准戸部咨開奉
上諭歸化城土默特地方連歲豐收有榖賤傷農之虞
查黃河由黃甫川邊口流入係山西陜西二省交界
之處著將歸化城米糧照時價糴買由黃甫川邊口
運至内地圖拉湖地方建倉存貯歸化城大青山黃
河岸上亦建倉買米收貯其由黃甫川運米船隻應
在大青山木植盛産之地打造再於圖拉湖打造船
隻將米石運至陜西潼關地方此立倉造船往返輓
運使不至糜費錢糧及派撥看守倉厫監工督運一
切經理事宜應差員前往會議刑部員外郎覺羅明
夀係朕深知之人著理藩院再派謹慎誠實章京一
員與明夀一同馳驛速往會同山西巡撫伊都立歸
化城都統丹津等詳細確議具奏如此事辦理得宜
使食貨流通則外地蒙古内地百姓均獲裨益欽此
欽遵行文到(臣)仰見
睿慮周詳内豐積貯外益邊民之至意(臣)一面委太原
中路同知張淮右衛守備王松齡分頭確查大青
山以及晉省陜省等處河路情形并令沿河州縣
詳細查明報(臣臣)於八月十二日自省起程前赴
歸化城會同
欽差員外郎覺羅明夀都統丹津等將立倉造船運送
人夫等項確議(臣)即從大青山由沿河一帶到潼
關親往確查視其有船隻不能經行之處應添造
船隻接運及倉厫作何建蓋看守船隻如何修造
務期酌議明確使錢糧不致多費運送亦得便捷
詳悉具
奏并可熟悉黃河一帶情形再此沿河有與陜省地
界相連之處并潼關蒲州一帶州縣又與秦豫兩
省接壤前蒙
上諭令查明疆界轉瞬已届秋收(臣)亦可乘便將緊要
處所查明經理除將起程日期另行具疏
題報外理合繕摺
奏明謹
奏
朕原命伊等就爾會商恐悞爾地方諸務今爾既起程
往會伊等更好但地方要緊慎毋貽悞政事久稽延於
境外也爾其酌量輕重而行之
同日又
奏為奏明雍正二年耗羡銀兩事竊(臣)據布政使高
成齡將雍正二年分耗羡銀兩收除實在并已未
完數目開報前來(臣)查雍正二年分共應收耗羡
銀四十九萬五千三百八十九兩已徵完銀四十
五萬九千二百二十六兩零共開除各官養廉公
費等項銀二十九萬三千八百五十一兩零共存
庫留補無著虧空銀一十六萬五千三百七十五
兩零未徵完銀三萬六千一百六十二兩零俟徵
完之日内應撥留補無著虧空銀三萬四千六百
二十四兩零以足二十萬兩之數餘剰銀一千五
百三十八兩零(臣)親赴司庫逐一盤查無異謹繕
黃册恭呈
御覽再(臣)提解耗羡先經(臣)摺奏諾岷高成齡回覆有
益之處奉
硃批諭旨知道了爾試行看欽此欽遵(臣)到任至今五
月以來留心試行細加體訪此事實與地方有益
上不累官下不累民誠為兩便况奉行兩年並無
弊端亦無他議似應照舊毋庸請停惟是原議將
耗羡留二十萬兩彌補無著虧空查晉省無者虧
空據布政使高成齡稱有九十餘萬兩除元年至
三年共有耗羡銀六十萬兩彌補外再得兩年耗
羡扣抵(臣)細查九十餘萬兩内有欒廷芳贓銀三
十萬兩查贓銀非正項可比自應向伊嚴行究追
豈可代為彌補除此三十萬餘兩外無著虧空實
止六十餘萬兩俟雍正三年耗羡收完巳有六十
萬兩所缺無幾再將虧空各員家産搜變即可與
原估之數相去無幾(臣)仰體
皇恩意自明年開徵為始將耗羡再行酌減以廣
皇仁務期有益民生有裨
國計并使現在虧空不致倖免而將來州縣各知儆
畏酌量妥確另行請
旨謹
奏
何煩朕再諭是極好極總在爾相機合宜而為之耳
雍正三年九月初十日署理山西巡撫印務刑部
左侍郎(臣)伊都立謹
奏為奏
聞事竊查太原省城自迤西以至迤南逼近汾河北城
以外又有澗河一道向有水患前撫(臣)蘇克濟在
城西修築土堤一帶北門以外另有護堤以防澗
水使歸入汾河因歴年久遠土堤侵損今歲六月
間澗水漲湧衝開北門護堤水不能歸汾而西門
以外地勢又極低窪河水幾入城内(臣)即親督地
方官將北門護堤剋期幫補澗水仍歸舊槽但(臣)
細看舊築堤岸堤身甚是單薄堤根亦不堅牢其
南城一帶又向無堤岸且北門護堤亦祇可少抑
一時水勢終非久長之計必須亟為修築居民田
舍方保無虞(臣)已逐一查勘將城西舊有土堤先
用木樁柳埽打定根基再用土幫築堤身城之東
南添築新壩北門以外另為培填庶一勞永逸現
在估計預備木料因目下天氣漸寒容俟來春興
工其所需工料約計銀一萬餘兩查有雍正元年
餘剰耗羡銀兩可動事關地方公務理合恭摺奏
聞謹
奏
所奏是事關防護城池保衛民生理應及時修理者也
雍正三年十一月二十四日總督管理山西巡撫
事務(臣)伊都立謹
奏為奏
聞事竊(臣)自京起程一路留心體訪直隸地方收成雖
覺歉薄在集糶賣米糧猶不至缺乏自正定府以
西由山西省販去米糧騾䭾車載接踵而行民食
自可無虞且固關以東於初十日又得雪三寸明
年春成有望至於山西地方仰頼
皇上福庇今年米糧原甚充足近來平定一帶米糧販
往直隸者多價值較前少長小米每石九錢九分
然亦不為昂貴(臣)恐省城東北州縣官因糧價少
長禁止外販致直隸米價過昂已諭令不得禁止
販運(臣)思晉省現在米糧外販者多倘明春糧價
騰貴即將各屬倉貯之米平糶斷可不致缺乏况
麥苖現在滋𤼵一至春熟即有接濟至太原以北
大同府屬并潞澤一帶其糧價俱與一月以前相
同並未增長所有(臣)經過地方情形并山西糧價
緣由理合繕摺奏
聞謹
奏
爾此見甚好詩云普天之下莫非王土雖係隔省理應
一例視之
雍正四年正月初二日總督管理山西巡撫事務
(臣)伊都立謹
奏為恭報瑞雪事欽惟我
皇上聖澤同天恩膏匝地屢年以來上瑞頻徵嘉祥疊
見山西各屬於去年十一月二十八日十二月十
三日連得冬雪業已普徧今於正月初一日太原
府地方雨雪三寸連日彤雲密布得雪之處必寬
新正元旦覩兹嘉兆仰見
聖敬之感孚預慶豐年之有象(臣)無任歡忭之至理合
繕摺奏
聞謹
奏
新正雨雪朕懷深慰冬雪但稱普徧何未將情形詳析
奏聞耶
雍正四年二月二十四日總督管理山西巡撫事
務(臣)伊都立謹
奏為恭報得雪十分霑足事竊查山西地方去冬雨
雪并今年正月初一日得有瑞雪業經(臣)繕摺奏
聞今時值仲春二麥出土農民正在望雨之際適於二
十二十一日省城連得大雪(臣)即飛查各屬曾否
霑足去後據報太原府以北并汾州平陽府以南
俱於此兩日内得雪入土一尺有餘十分霑足平
陽府南州縣地氣較别府温和故農民一年所望
惟在麥收而秋成次之今聞府南各屬俱得透雪
豐稔可期萬民歡躍感頌
皇仁(臣)職任地方覩此康阜氣象上藉以仰慰
聖懷下得以俯安民望歡忭非常理合繕摺奏
聞謹
奏
天人交感之際實屬呼吸相通但敬慎人事於下自能召
致休徵於
上此乃理之必然者切勿高興肆志實力勉之敬之朕躬
無日不如是也
雍正四年六月二十二日總督管理山西巡撫事
務(臣)伊都立謹
奏為奏
聞事竊(臣)於六月初十日起程於二十一日回署巳經
另疏
題報外(臣)自京北至宣化及大同等府一路經由留
心查看地方甚是安靜糧價亦甚平減一帶居民
俱熙熙皥皥有含哺鼓腹之樂且見秋苗茂𤼵萬
寳咸亨此皆我
皇上惠愛黎民培養元氣之所致(臣)覩此太和景象無
任欣躍理合繕摺奏
聞至(臣)面奉
上諭事宜并所交事件容(臣)次第實力奉行陸續具
奏謹
奏
觀民歲之豐嗇驗政治之純疵理固不爽然朕總不計
及於此也惟辦一誠以對越
天地神明仰慰
皇考在天之靈而已功效皆所不問
同日又
奏為奏報二麥收成分數事竊照晉省二麥收成分
數(臣)先在京時當即𤼵諭令各州縣據實查報今
(臣)回署檢查各屬報到分數太原汾州二府并忻
州代州各屬俱係十分潞安府澤州遼州平定州
保德州各屬俱有八分惟平陽府蒲州解州絳州
隰州其二麥有五六分收成者居多亦間有八九
分者詢問地方官據云平陽東南府州廣種麥田
向來統計有七分收成即為豐稔再大同朔平寧
武三府尚未報到(臣)路由大同所屬州縣見尚未
刈割而種麥者亦甚少問之土人皆云彼處地氣
寒冷每年俱藉秋禾二麥不過稍為接濟故所種
不多今歲約有八九分收成等語其朔寧二府地
方相近大略相同(臣)統計闔省二麥共有八分收
成民食大為充足兼之各屬報到各色雜糧價值
甚平理合繕摺奏
聞恭慰
聖懷謹
奏
統計闔省果有八分亦可為豐收矣朕懷曷勝慰悦第
當克誠克敬勿怠勿肆加勉吏治以迓
天庥則晉民蒙福正未艾也
雍正四年七月初一日總督管理山西巡撫事務
(臣)伊都立謹
奏為奏明事欽奉
上諭以制錢不能流通
敕下部議嚴禁私鑄并將錘邊沙板禁止不許攙和令
赴官出首半價收買(臣)於二月二十七日接准部
咨隨即行文各屬查禁取具遵依并出示曉諭及
諭司道府各官實力查察不得視為故套僅以空
文塞責今(臣)回任見山西省城行用皆係制錢並
無錘邊沙板攙和各屬亦俱送並無攙和私錢遵
依在案(臣)查鼓鑄制錢原期泉布流通便民日用
今禁止私錢則私錢無用私錢無用則私鑄自絶
又令將私錢赴官首買使之不得存留於下將來
亦無所用其攙和此誠正本清源之良法也但恐
各屬並不將私錢實力收買徒以並無攙和具報
雖嚴禁於一時終難免復行於異日查定例内私
鑄准於示到一月内赴官首明將私錢貯庫年終
彙報戶部若一月後經紀舖戶人等仍敢攙用俱
𤼵黑龍江給披甲人為奴立法既嚴則犯法自少
至地方官有無收買私錢(臣)愚以為亦當示以章
程始不敢視為具文(臣)復行文各屬再限一月將
所屬私錢盡行收買在官報解司庫如彙報時並
無收買私錢起解者明係奉行不力(臣)即指名題
參聽部議處庶各官知所警懼而私錢自可斷絶
矣相應
奏明伏乞
皇上睿鑒施行謹
奏
如此方為盡力奉公具疏題請可也
同日又
奏為奏明養廉銀兩事竊查山西巡撫衙門經前撫
(臣)諾岷
奏明蒙
皇上每年賞給養廉銀三萬一千七百兩(臣)蒙
皇恩簡任自雍正三年二月到任至今年二月止計足
一年據布政司陸續解銀三萬一千七百兩(臣)一
年内除衙門一切日用等項動用外尚餘銀二萬
兩(臣)叨任封疆仰藉
皇上洪恩一年用度甚是從容所有存銀二萬兩(臣)謹
具
奏恭
進伏乞
皇恩諭令解交何處仰候
聖旨遵行謹
奏
此係奏明每年養廉所需分内應得之項何庸奏進殊
屬無謂或暫存公處以濟地方事務則可如果用度有
餘積久數多再行請旨酌量亦不為晚
雍正四年七月十九日總督管理山西巡撫事務
(臣)伊都立謹
奏為恭報雨澤事竊(臣)回任後聞得山西地方太原
汾州潞安平定忻代澤遼沁等各府州所屬秋苗
俱未缺雨其平陽府以及蒲州解州絳州等處所
屬自二麥收割之後六月半以來未曾得雨巳種
秋苗者固需雨澤尚有收割麥田未得補種秋禾
待雨尤殷(臣)在省城虔誠祈禱一面行查各屬俟
得有雨澤飭令飛報去後兹據平陽府及蒲解等
處州縣具報於七月初八初九十一十三等日陸
續得有透雨未種者俱已趕種晚榖蕎麥雖播種
稍遲但彼處地方和暖猶未為晚再查大同府屬
大同陽高二縣自六月後雨澤尚欠霑足今於十
三日亦得有透雨省城於是日亦大雨如注從此
秋成可必(臣)謹將各屬得雨緣由繕摺奏
聞謹
奏
朕諭果不謬否前摺戒爾高興肆志正為此也雖據奏
稱秋成可必收穫未免稍歉矣汝等封疆大吏一言一
動甚有關係莫作等閒看其敬凜毋忽
同日又
奏為恭錄
訓旨進呈
御覽事欽惟我
皇上德並唐虞
道宗洙泗惟精惟一彌六合而胥在并包盡性盡人
綂萬方而同歸化育
秉乾剛而立極咸欽惕厲憂勤
闡經義以垂型悉是典謨訓誥(臣)猥以菲材荷蒙
聖恩簡畀封疆履任以來自愧措施之未當每懷報稱
而無由兹奉
命進京親承
聖訓諄諄開導至再至三不啻家人父子(臣)從此遵循
有自茅塞頓開俾得勉竭駑駘力圖報效皆我
皇上逾格栽培曲為造就之
洪恩也(臣)謹遵
旨恭錄
聖訓謹呈
御覽伏乞
睿鑒謹
奏
朕面訓之旨記載甚屬詳明若非傾耳竦聽專心領受
不能如是也深為可嘉覽畢即命鈔𤼵直省各督撫提
鎮閱視矣
同日又
奏為
聖恩格外寬容微(臣)罪難自逭事竊(臣)齎摺家人回晉
接到順承郡王錫保等於雍正四年六月十六日
面奉
諭旨前者諭令山西總督伊都立密訪僧人洪寬今據
奏稱遍訪五臺山各寺院中目今無有此人等語但
向來曾有此人與否並未聲明五臺係多人來往聚
集之所緝訪其人自宜嚴密確實若五臺果係現無
其人亦必細訪明確切實奏覆豈可以形状倨傲蹤
跡可疑之明學集賢二人依違具奏徒使彼地大衆
驚擾甚屬不合糊塗之極爾等可即飭行欽此合即
飭知原摺并𤼵(臣)聞
命之下恐懼戰慄無地自容兹復據差去之人遍行密
訪五臺山各寺院内實無僧人洪寬向來亦無此
人理合據實覆
奏至(臣)先於五月十四日順承郡王錫保等傳
旨令(臣)密訪洪寬(臣)因六月係五臺山開廟之期隨密
差千總相克寧前往進香暗行查訪亦不告知由
來並再三諄囑不使稍露形跡即諭令五臺縣赴
山查看二麥收成分數亦係縣令每年常事適逢
其時乘此體察亦不諭知此人來歴此皆泯然無
迹之事實未嘗驚擾大衆但(臣)以方外僧人每多
更易姓名假捏年歲即據五臺縣所禀以集賢明
學二僧形状倨傲適住文殊院東廂房心竊生疑
冐昧具
奏實屬糊塗(臣)思奏對
君父一切俱宜切實何得以影響疑似之說入
告雖蒙
皇恩不加罪譴逾格優容(臣)返躬自問實深愧悔理合
叩謝
天恩伏乞
聖慈鑒宥謹
奏
似此小心過甚反招大膽之咎百凡處但務據實乃適
中之道亦係對證之良藥也傳云心有所恐懼則不得
其正自視一身利害太重即屬私念何能得事理之宜
戒之勉之
雍正四年七月二十九日總督管理山西巡撫事
務(臣)伊都立謹
奏為請
旨事竊(臣)自雍正三年二月内奉
命撫晉到任以後聞得山西各州縣地方丁銀一項並
不陞富擦貧向例俱按本戶本甲本里頂補如丁
缺則輾轉相尋層層疊併以致一丁包納數丁一
戸均賠數戶苦樂不均深為未便隨令州縣議將
丁銀歸併地畆使丁地畫一貧富區分誠一勞永
逸之良法也嗣據各州縣議以晉省居民置産者
少逐末者多且地土瘠薄不同於他省若一經歸
併恐地價愈賤并恐無人承買輸賦愈難事在難
行(臣)因為窮民起見復再三開示令其因地制宜
委婉設法今據夀陽平遥介休徐溝孝義等州縣
已將丁銀歸入於地其餘州縣俱趁此編審之年
現在傳同士庶公議尚未定局(臣)惟恐事難一例
不敢冐昧具
題然思晉省地土瘠薄居民素多貿易不置田産原
不同於他省亦屬實情但日復一日年復一年歸
併日多丁銀日重實為窮民之累雖現在議歸地
畆而其中或有萬不能行之地方惟有均丁之一
法如五年編審清查人丁將闔州縣成丁者盡行
查出除紳衿優免本身外其餘俱照現在丁銀額
數按丁均攤如前以一丁所納今則以數丁分交
如前以一戸獨認今則以各戶均完賦不加重丁
實加輕再嗣後每遇五年編審照數清查均派丁
日多而銀日少似於
國賦民生均有裨益已經行司轉行各屬查議俟議
覆到日(臣)意欲具
題定例是否可行伏乞
皇上指示以便遵行謹
奏
覽所奏係為一已得失起見似此難行之事從何指示
汝前在勤政殿奏朕之本心併朕訓誨之旨豈皆遺忘
耶諄諄命汝秉公據理勿計利害得失但還朕一是字
今遇疑難莫决乃欲委卸於朕以圖免過朕既未曾宦
遊晉省閱歴風土奚能決汝之疑觀此則愚迷之病復
作矣朕用人行政從不預定成見於中惟隨人隨事度
其是非而措置之耳此外無他技能
雍正四年九月初六日總督管理山西巡撫事務
(臣)伊都立謹
奏為奏明事竊查晉省各屬秋禾豐稔現今俱陸續
刈割俟收穫告畢(臣)另行繕摺具
奏外(臣)蒙
皇恩職任封疆又仰承
聖訓令(臣)留心積貯當此豐年正宜急為圖維查山西
原貯米穀及勸捐社倉糧米不下百萬餘石又經
(臣)議覆前任學(臣)劉於義條奏每年動銀四萬兩
在通省各屬採買穀石以備積貯現在時届秋成
催令州縣及時採買并諭令各屬加意勸捐社倉
務使通省積蓄實在充足有備無患斷不敢捏詞
粉飾有負我
皇上念切民依之至意再(臣)去年自京回晉見平定州
一帶地方糧食俱往直隸正定井陘獲鹿等府縣
運送販賣又至直隸定州一帶訪問彼處所糶糧
食俱從山西廣昌縣交界之紫荆關販去甚為得
濟(臣)思平定州廣昌縣為晉省東路要區且與直
隸接壤宜趁此豐收榖賤在於彼處多積米糧以
備需用今在平定州再添貯榖一萬石廣昌縣添
貯榖一萬石此二處與晉省之樂平盂縣夀陽徐
溝祁縣廣靈崞縣繁峙五臺定襄等州縣并與直
隸之井陘獲鹿正定易州阜城唐縣各處俱屬相
近如遇緩急或減價平糶或陸續輓運於兩省俱
屬有益又平陽府至蒲州左右一帶州縣地方遼
闊向來從陜西販買糧石至彼處糶賣者甚多今
歲陜米到來甚少米價稍長亦不可不預為籌畫
(怠)庶可通融接濟再查晉省應試舉子沐浴
聖化文風日盛今歲入場者較往年多增三千餘名貢
院號房不足(臣)雖令搭蓋棚厰編號坐下不致貽
誤但此係一時權宜之計必須添蓋方可永遠查
貢院兩傍尚有隙地可蓋號房三千餘間其應需
工料并採買穀石建蓋倉厫銀兩俱在盈餘公費
之内動用俟用過若干另行奏
聞糧石造册報部相應先行
奏明伏乞
皇上睿鑒施行謹
奏
所奏俱悉
同日又
奏為恭謝
天恩事竊(臣)恭錄
聖訓繕摺
奏繳欽奉
硃批朕面訓之旨記載甚屬詳明若非傾耳竦聽專心
領受不能如是也深為可嘉覽畢即命鈔𤼵直省各
督撫提鎮閱視矣欽此隨恭設香案望
闕叩頭謝
恩訖伏念(臣)本庸材職任總督毫無報稱入京
陛見仰蒙
聖主諄諄訓誨(臣)朝夕誦記惟恐隕越有負
皇恩乃荷
恩綸逾格鼓舞曲為栽培雖父師之循循善誘亦無此
親切(臣)之榮幸實何如之惟有兢兢業業務必事
事見諸實行以期仰報
高厚之恩於萬一耳為此繕摺叩謝
天恩(臣)謹
奏
仰報固朕所期若迎合揣度混亂更張似此仰報不勞
汝耗費心力也如陛見回任後加增火耗是何仰報之
道豈具有人心之人所忍為者庸愚無識至於斯極有
是理乎
雍正四年十月初四日總督管理山西巡撫事務
(臣)伊都立謹
奏為奏明雍正三年耗羡銀兩事查晉省耗羡銀兩
經前撫(臣)諾岷
奏明提解司庫以為通省各官養廉并公費等項外
存庫銀二十萬兩每年奏銷正項錢糧時將收用
過耗羡數目繕摺奏
聞兹據布政使高成齡將雍正三年分耗羡銀兩收除
實在并已未完數目造報前來(臣)查雍正三年分
共應徵加耗錢糧二百八十六萬五千九百七十
七兩零共該耗羡銀四十九萬五千七十七兩零
已徵過耗羡銀四十六萬七千七百九兩零共開
除各官養廉公費等項銀二十九萬四千六百三
十一兩零共存庫銀一十七萬三千七十七兩零
未徵完銀二萬七千三百六十七兩零俟徵完之
日内撥存庫銀二萬六千九百二十二兩零以足
二十萬兩之數尚餘剰銀四百四十五兩零(臣)親
赴司庫逐一盤查並無虧短謹繕黃册恭呈
御覽再徵足雍正三年銀二十萬兩合雍正元年二年
存庫銀共六十萬兩合併
奏明伏乞
皇上睿鑒施行謹
奏
所奏全然不解朕竟無旨可降此事須覿面向爾問明
方可定大奇大奇前奏請於封印後來京陛見朕原命
偕高成齡同來面商豈料爾如此庸材殊屬可笑可嘆
若非
天奪之魄何昏憒乃至是耶今併高成齡亦不必諭知矣
同日又
奏為恭謝
天恩并自陳罪状事雍正四年九月二十三日准戶部
咨内開雍正四年九月十一日内閣交出
諭旨諭山西總督伊都立前爾聞陞雲貴總督之命將
欲離任之時將山西闔屬耗羡飭令裁減今聞得爾
回任山西以公用不敷又將裁減之數復行徵收大
凡地方舊例之所有欲行裁減必合前後計算而後
舉行若既已裁減而奉行不久又復徵取則朝三暮
四有同兒戲甚屬不合如此則何以取信地方官民
無知庸愚之極諭旨到日可速照原裁減之數仍行
裁減若少陽奉隂違朕有所聞必治以重罪特諭欽
此欽遵跪讀之下無任惶恐驚懼負罪深重不能
自逭伏念(臣)蒙
皇上天高地厚之恩三年之内不次超擢陞至侍郎未
及一年復蒙
簡命陞授總督
隆恩異數至極無加為臣子者正宜殫心竭蹷為
國為民思圖報效乃不思前後不慮始終逞一己之
私邀一時之譽於離任之時減耗取悦已屬不合
及回任之後心無定見意慮顛倒復將耗羡照舊
徵收至今回思實屬無知已極庸愚己極今蒙
皇上父母之恩日月之明
特降諭旨令照原裁減之數仍行裁減伏讀
綸音寬洪廣大將(臣)短處曲為寬宥留(臣)顔面仰見
聖慈包容
皇恩浩蕩靡所不周(臣)惟有痛恨已往責效將來事事
實心圖始圖終竭誠盡力以贖前愆遵將
上諭恭刻頒𤼵各屬曉諭士民外查(臣)舊年所減火耗
以雍正四年為始從前原不及加一三者照舊徵
收向來徵耗加二者一槩減至加一三今除雍正
四年錢糧已徵過司庫銀八十五萬八千餘兩收
過耗銀一十六萬三千餘兩尚有已徵在櫃銀兩
仍恐各州縣借端侵蝕俱已委員拆封照數起解
其餘未徵錢糧俱以文到之日為始照原減之數
徵收嗣後每年俱照裁減徵交并飭各州縣實力
奉行如有於裁減之外私加多徵者即據實題參
務使共沐
皇恩均霑實惠斷不敢陽奉隂違自蹈欺罔之罪(臣)謹
繕摺恭謝
天恩并自陳罪状伏乞
皇上睿鑒施行謹
奏
事出情理之外實為意想所不及朕並未寬宥何以謝
為頃雖降旨責詢尚恐前聞未確今據奏云云果有其
事矣奇哉
雍正四年十一月初二日總督管理山西巡撫事
務(臣)伊都立謹
奏為恭報瑞雪事竊查晉省地方仰蒙
皇上福庇連年以來二麥秋禾俱獲豐收實有家給人
足之慶含哺鼓腹之風(臣)以菲材身任地方際此
時和年豐深為欣幸今據平陽府南州縣并蒲州
汾州府潞安府澤州隰州等處俱報於十月二十
三日得有瑞雪大同府地方亦報十月初七日得
雪(臣)正在繕摺
奏報間今於十一月初一日太原省城亦經得雪(臣)
親至郊外查看據農民云多得冬雪之年次年麥
秋必獲豐收俱歡忻鼓舞共歌
聖澤理合恭摺奏
聞謹
奏
得雪厚薄淺深未經分析殊屬含糊不明
平魯營參將徐元勲於引見時觀其人甚屬平庸且聞
伊聲名不好爾及該鎮從前何以不行參奏
硃批諭旨卷五
