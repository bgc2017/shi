欽定四庫全書
硃批諭旨卷一百六十
硃批苖夀奏摺
雍正六年八月二十四日廵察順天永平宣化三
府監察御史(臣)苖夀陶正中謹
奏為敬陳約束在屯旗莊事宜仰祈
睿鑒事竊照旗莊散處鄉屯向有各佐領挑放領催一
名稽查逃盜賭博酗酒不法等事合屯有所畏憚
後因各處住居人等旗分混雜雖有領催不能兼
攝以致旗人相習為非比年以來各州縣欽奉
諭旨嚴飭旗莊一體彈壓其各鄉村設有地總保長等
名目似足兼辦領催之事但各州縣旗民繁雜與
鄉屯僻遠處所尚有一二倚仗旗籍不循有司約
束致令鄉保掣肘難施者(臣)等竊念宜就各旗戸
中量用管攝之人酌復領催之舊仰請嗣後各旗
管屯領催不必由佐領挑放各屬境内凡八旗另
戸閒散住居人等竟令州縣官就近積算每十戸
以上不論滿洲蒙古漢軍旗分擇其平日安静謹
慎者一人令加約束統計境内需用幾人總列各
姓名及分管各戸數目申報總督至
内務府莊頭包衣下人等及親王以下閒散宗室以
上各名下莊頭包衣人等向無管屯領催亦請照
八旗之例該州縣不論旗分酌量選擇一二名開
明分管人戶詳報總督口外莊頭由該管之各路
理事同知就近聯絡酌量選擇幾人開明分管地
方人戸詳報總督總督彙齊咨明
内務府及各管旗大人行知各門包衣逹包衣參領
佐領記檔存案此選擇舉報人等非給有憑據難
以管攝應將本分内稽查事件及管攝各人戸填
註清單上用州縣官及理事同知印信關防鈐蓋
各給一紙以示責成倘所管人數内有不遵法度
者許其查明首報地方官照例懲治如有扶同徇
隐者察出照
京城領催例治罪本身兄弟子姪有犯加倍懲處再
查各屬旗莊人等多有攬種官地及質典民産應
納州縣租糧者不無抗違拖欠州縣礙難追比又
旗民互控到官之案州縣行拘旗人輒以上城當
差藉口經年懸案不結並請嗣後州縣官凡有催
提先令衙役傳知一次倘有託故推諉者即責令
該地方管攝之人協同拘追庶幾旗人不得支飾
狡延矣如此内有效力三年約束嚴謹毫無過犯
者應令該有司秉公保送直隸督臣咨知
内務府各旗彙齊核實具
奏懇請
天恩以示鼓勵(臣)等一得之愚如或有當伏祈
敕下内務府八旗議覆施行謹
奏
交内務府王大臣會同八旗諸王大臣確議具奏以聞
同日又
奏為敬陳編造旗地清冊事宜以正賦額以杜訟端
事竊照地方官有守土親民之責境内戸口田畝
均宜灼見周知以便查理直屬近
畿州縣荷蒙
皇上一視同仁不論旗民均編保甲各屬欽遵奉行在
案惟是旗莊圈賞投充地畝冊貯
内府及戶部衙門歴年久遠其間移换授受歸并分
析更張既多難憑核實且州縣查核原檔例應申
詳該管上司經直隸督臣咨請轉行知照往返動
需歲時(臣)等歴據三府民人控告旗莊強霸事跡
不外佔奪官荒欺隐民産考其稽案不結之由總
因檔冊不易清查州縣官不便懸斷以致旗莊益
得恣行兼併仰懇
皇上敕下内務府宗人府及八旗都統其
内府大糧莊頭及包衣官兵投充當差人等現在實
有地畝由
内務府各司查明實數并坐落州縣村莊名色地段
四址造冊鈐印咨送戸部其親王以下閒散宗室
以上莊頭及包衣官兵投充當差人等現在實有
地畝由各門包衣逹包衣參領佐領等官查明造
冊覺羅八旗莊頭及官兵投充當差人等現在實
有地畝由該旗參領佐領等官查明造冊俱送該
旗管旗大人處鈐印送部此造送清冊務各一樣
二本一留戸部存案一由部轉咨直隸督臣發布
政司衙門彙齊各冊按照地土坐落之各州縣衛
所分晰編造各清冊一本鈐發該地方印官與民
人糧地清冊一同存貯嗣後有旗民互争之案檢
冊查對不難勘文訊斷再(臣)等查得此内惟帶地
投充人戸先因直屬糧地未清報投時往往以多
報少任意開除有一旗戸而隐地數頃或數十頃
者此地不辦旗差不完民糧沿習數十年漫無稽
考有違任土作貢之大義今既造報檔冊自應徹
底清晰仰懇
皇上洪仁俾照民人首報隐匿地畝之例勒以定限准
其據實首明該管處所該管大人除本身現在當
差地畝之數記檔咨送外餘地另冊報明戶部彙
題請
旨歸著輸納差糧以正賦額至此項檔冊領發以後每
年不無移换應於歲底由两翼税課司彙報戸部
咨行各屬知照記檔如此則近圻各屬有司均得
灼知境内地土旗産民産瞭如指掌於以清賦税
而杜紛争於政治或有禆益是否可採伏祈
皇上睿鑒施行謹
奏
旗地清冊應如何編造畝數應作何清晰之處該部議
奏
雍正六年十一月二十七日廵察順天永平宣化
三府監察御史(臣)苖夀陶正中謹
奏為敬陳清釐官守之管見以熙庶績事竊惟
國家設官分職期於敷政寧民(臣)等伏查順永各屬
州縣向係統隸大部官司職守視外省較殊歴來
因時變通互有沿革不無一二曠職侵官有待董
正之處謹條具管見所及敬為
皇上陳之一道員之職掌宜專責成也一重案之審轉
宜有專員也一旗民互控細事應歸印官就近查
審也一佐貳雜職分轄地方應飭印官嚴加彈壓
也以上四條(臣)等不揣冒昧敬獻芻蕘如果言有
可採伏祈
聖主睿鑒敕部議覆施行謹
奏
該部詳議奏聞
硃批諭旨卷一百六十
