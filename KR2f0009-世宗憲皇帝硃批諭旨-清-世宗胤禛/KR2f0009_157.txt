欽定四庫全書
硃批諭旨卷一百五十七
硃批何國宗奏摺
雍正四年五月初一月内閣學士兼禮部侍郎(臣)
何國宗等謹
奏為奏
聞事(臣)等於四月初一日至山東東昌府初四日撫(臣)
陳世倌會同查勘(臣)等條奏洩水支河查得東昌
府城南有七里河口下歸徒駭河城北有魏家灣
河口下歸馬頰河德州南四女寺有减水閘下歸
老黃河皆運河東岸洩水入海故道但年久淤塞
不通又查撫(臣)陳世倌所奏疏濬河道總計四支
内大鹽河原係通流小鹽河已准部覆現在疏濬
其馬頰徒駭河二道即(臣)等所奏洩水之支河其
餘細派各渠皆歸此四河以洩民田之水除逐一
詳細妥議回京具
奏外四月二十八日(臣)等看畢各州縣泉源至濟寕
州以次查看濟寕以南河湖准河(臣)齊蘇勒咨會
至臺莊定議所有臣等查看山東河道大概情形
理合繕摺奏
聞謹
奏
爾等特蒙朕之差委勤慎二字時刻不容少間
雍正四年十二月二十日内閣學士兼禮部侍郎
(臣)何國宗謹
奏為奏
聞事(臣)於十一月二十日自省起程前赴各工查看查
得徒駭馬頰二河俱於十一月十九日開工御史
尤清王之錡現在各工辦理趙牛等七道支河已
飭各該州縣分定工段俟觧凍之後逐漸挑挖可
以不致誤工而青黃不接之時亦於濱河貧民有
益明年春月諒可次第成功南旺等湖斗門閘座
已經告竣現在查核會疏具
題安山馬踏湖堤亦已完工俟司道轉詳到日另行
查核
奏報戴村壩已於十二月十一日興工明歲春盡夏
初可以竣事至於芝麻莊黃河堤工素稱險要(臣)
細加查勘原係順溜衝灣有行所必行之勢前撫
(臣)陳世倌請開引河之處地勢較高恐引河雖開
而黃水仍復順勢北趨不由引河東注河(臣)齊蘇
勒所議甚當早在
皇上洞鑒之中(臣)查芝麻莊堤工原頂寬四丈底寬八
防無容再議(臣)於十二月十五日回省與塞楞額
商議現今洩水支河閘壩工程亟需查估挑河疏
泉等事又待查勘擬合暫駐省城逐一辦理外所
有微(臣)查看各工情形恭摺奏
聞再臣一路經過泉河水勢甚旺安山湖積水周圍三
十餘里中深三尺餘甚於漕運有濟明年糧艘諒
皇上宵旰勤求至意合併奏
聞謹
奏
覽
雍正五年三月二十九日内閣學士兼禮部侍郎
(臣)何國宗謹
奏為奏
聞事竊查鬲津等七道支河皆以宣洩坡窪積水沿河
州縣即係上年被水地方先經署撫(臣)塞楞額與
(臣)商議擬於春初開工使濱河貧民得以藉工餬
口接至麥秋甚於地方有益業經具摺
奏明今於本年正月二十五等日次第興工約計閏
三月内外次第告竣戴村壩現已砌石樁底甚為
堅固(臣)親加量算按尺計價按日督工的於閏三
月内告成徒駭河工程共十一州縣内三州縣已
經完工其餘約計閏三月半全完馬頰河工程共
七州縣内二縣己經完工其餘因運河挑淺洩水
舊河淤塞不能暢流戽水倒塘未免稍稽時日(臣)
核實造冊
奏報至各處泉源道路紆廻二千餘里(臣)一時不能
察務使如式疏濬以禆漕運現今運河閘口水深
六尺而湖水更盛重運可以遄行至上年被水地
方秋冬之間多食草子今河工銀米竝發民間甚
有利益合并奏
聞謹
奏
覽
同日又
奏為敬陳下悃恭謝
天恩事雍正四年十二月十九日因山東州縣開銷供
應欽奉
上諭交部察議(臣)聞
命之下慚悚交集無地自容兹蒙
皇上天恩不即加罷斥著(臣)明白回奏仰見我
皇上至仁如天至明如日跪聆
諭旨感激涕零(臣)惟益凛冰淵勉圖後效除據實備陳
具本送通政司
進呈外謹此繕摺恭謝
天恩伏祈
聖慈垂鑒謹
奏
慚愧與否自在汝等胸臆但不知汝等具何膽敢為如
是具何心忍為如是朕殊不觧
雍正五年閏三月初四日内閣學士兼禮部侍郎
(臣)何國宗謹
奏為恭報時雨霑足上慰
聖懷事竊山東地方自上年十一月及今年正月俱得
雨雪三月初九日微雨霡霂土膏潤澤麥苗肥盛
閏三月初三日(臣)查看徒駭河至武定州工次是
日酉時大雨竟夜不息至初四日辰時方止詢之
地方官民僉稱十分霑足二麥定然大穫此皆我
皇上敬
天勤民至誠感格是以好雨應節共樂年豐(臣)不勝懽慶
之至再河工挑濬將竣正在堆拍築堤得此雨澤
尤易堅固謹此具摺奏
聞上慰
聖懷謹
奏
覽所奏雨雪堤工情形深慰朕懷
雍正五年四月二十二日内閣學士兼禮部侍郎
(臣)何國宗謹
奏為奏
聞事查得徒駭河工程於閏三月二十二日全完御史
尤清逐工勘驗到省報稱如式告竣馬頰河及鬲
津等支河七道亦陸續報完戴村壩由身已於閏
三月二十九日完工即將月壩拆開以備宣洩其
裹頭背後填砌修整之處總於四月内全完(臣)現
將已完各工清冊細加察核仍即前往各工逐一
勘驗銀工數目果否相符另行核實會疏具
題外先此恭摺奏
聞再查汶河泗河正源大泉(臣)前往查看俱已如式疏
濬各州縣小泉據署管泉通判郎燦查報亦俱一
律疏通合并奏
聞謹
奏
據奏工程完竣甚好爾所辦諸務業俱告成在東無事
作速料理旋京候朕另有委用
雍正五年五月二十一日内閣學士兼禮部侍郎
(臣)何國宗謹
奏為欽奉
上諭事竊(臣)進摺家人齎回原摺一封奉
硃批諭旨據奏工程完竣甚好爾所辦諸務業俱告成
在東無事作速料理旋京候朕另有委用欽此查東
省河道工程錢糧重大湏逐一勘核果係銀工數
目相符方敢具
題報銷今已完各工除鬲津等支河撫臣另委員查
看外(臣)於五月十八日勘完馬頰河及徒駭河下
游工程二十日轉至禹城縣徒駭河上游逐工勘
驗擬由東昌府赴戴村壩收工約計五月内查畢
回濟南府與塞楞額查核明白(臣)星夜回京復
命為此具摺奏
聞謹
奏
朕因粤撫楊文乾為該省圍基奏請熟諳水利通曉測
量之大臣前往董理其事故有前旨昨孔毓珣到京面
商此事可緩而不行矣爾今不必速來徐徐查核明白
然後回京復命可也
雍正八年二月十四日工部侍郎(臣)何國宗謹
奏為奏
聞事竊北運河青龍灣修建減水壩開挑引河工程錢
糧關係重大蒙
皇上特命大臣會同(臣)辦理稽察其工程作法又著牛
鈕偕(臣)辦理(臣)仰邀
高厚殊恩惟有竭力盡心虚衷共濟以圖上報萬一兹
壩工河道於二月十二日興工(臣)偕莽鵠立等即
由引河向海口一路查勘其間有應舍灣取直無
礙民居之處(臣)等悉心商酌辦理其餘各處工程
應作何修濬之處經大學士公馬爾賽等議令(臣)
同牛鈕再行查勘奏
聞等因奉
旨依議欽遵在案(臣)同牛鈕查勘得河西務城北老堐
舊堤及耍兒渡舊河口魚鱗壩俱當大溜頂衝最
為險要亟宜保護堅固方資捍禦據通永河道德
希夀稱河西務等處工程將該廳估報之處現在
駁查難據率轉等語(臣)查河西務耍兒渡二處工
程極為緊要若俟該道廳往復駁核然後轉報請
修恐致遲誤合無仰祈
皇上俯念河工重大即於(臣)等所請引河壩工錢糧先
撥銀二萬兩飭發通永河道令其一面辦料興工
一面估報水利營田衙門請領還項庶無貽誤其
有作法未合之處(臣)同牛鈕商酌改正至三里淺
火燒屯等工程應如何修治之處(臣)從海口回日
一併會同牛鈕查勘奏
聞(臣)未敢擅便伏祈
皇上批示遵行謹
奏
覽所議工程修理之處緩急先後俱屬合宜
雍正八年三月二十四日工部侍郎(臣)何國宗謹
奏為奏
聞事竊(臣)同牛鈕於二月二十日抵海口復溯引河一
路細看二十七日回青龍灣將草壩工程逐項安
派并引河淺深堤身高下逐叚估算畢三月初五
日沿運河兩岸踏勘除現在平穩及可緩工程飭
令該道廳照常随時料理外查東岸三里淺一處
係歴來險工應建挑水壩一座竝將舊雞嘴壩重
加修整其堤灣洄溜處應修排樁一路又筐兒港
壩門上首一處急溜汕刷應建挑水小板壩一座
大板壩一座順水排樁一路又孤雲寺一處係大
溜頂灣排樁損壞應行修補西岸華家口一處係
舊河上口原有攔河壩一座連年頂衝汕刷僅存
靠堤陡岸壁立舊河地勢尤窪誠恐萬一疎失水
歸故道致阻糧艘應修葦工一段又張家莊一處
係新生險工老堤已經刷去僅存月堤仍係掃溜
應建挑水板壩一座後接排樁又火燒屯一處係
歷來險工舊有排樁應行修補又上年水漫堤頂
二十處曾經疊堰搶護應行加培以上各工據該
道廳共約估銀一萬九千餘兩除飭確加核減外
應請即令該河道一面動用道庫歲修錢糧給發
修理一面估報水利營田衙門如有不敷照例請
領(臣)未敢擅便伏乞
皇上批示遵行謹
奏
准照所議速行
同日又
奏為奏
聞事雍正八年三月初三日准都統莽鵠立等鈔移
奏摺内開筐兒港滚水壩金門寬高及引河堤工是
否允協有無應行另加修理之處請交與(臣)會同
牛鈕詳加查勘定議奏
聞等因奉
硃批諭旨是著落交給欽此欽遵移行到(臣臣)謹會同
牛鈕查看得筐兒港減水壩引河工程除壩臺甚
屬堅固海漫三合土微有衝刷數處深不過寸餘
無庸修補金門内所衝素土即本來地身同知朱
斐文己經築實填平俱無庸議外其減水引河一
道(臣)同牛鈕察看情形細加酌議先經原任通永
河道高鑛將壩門既加寬四十丈則其引河亦湏
通身加挑寬四十丈仍將舊引河南岸廢堤拆去
方為暢順但工作浩繁曠日持久擬先於新引河
中間沿舊廢堤開挖深漕一道直逹塌河淀寬十
丈深三四尺至六七尺不等竝將河口淤高及舊
河内淤淺之處俱為開挑自然水流較暢再查塌
河淀下口有陳家溝舊河一道寬八九丈東隄頭
舊河一道寬六七丈賈家沽新河一道寬八丈計
河三道寬不及三十丈擬於賈家沽新河之旁再
開洩水河一道寬三十丈方足暢流歸海今先儘
力開挑或七八丈或十餘丈亦為有益均俟今秋
來春再加開廣挑濬完工其引河兩堤北岸係舊
工内有單薄二叚應行加培南岸係新工所衝開
之處俱經同知朱斐文賠修完固其圍淀堤工汕
刷甚多俱在保固限内據同知朱斐文稱堤工内
外皆係淀池上年諸淀盈滿風浪排擊實屬人力
難施應請援例准六賠四等語擬請先動錢糧修
理完固其應如何賠還之處統聽水利營田衙門
核議勒限賠還以上工程約共需銀四萬餘兩(臣)
擬即咨請水利營田衙門動撥錢糧飭發通永河
道令其一面即日興工一面分晰造冊申報查核
至減水壩金門寬高與全河相為消息原議水小
則加疊土堰蓄水刷河水大則開放以俾暢洩上
年伏汛後加築蓆土堰一道高三尺餘秋汛長水
未曾過堰今青龍灣又分減於上流(臣)與牛鈕細
加計議應請俟伏秋時詳察水勢通盤合算再行
條議奏
聞(臣)未敢擅便伏乞
睿鑒批示遵行謹
奏
依議作速料理少有遲誤疎虞惟何國宗是問凡一應
動用錢糧亦與牛鈕無涉何國宗一人察核可也
硃批諭旨卷一百五十七
