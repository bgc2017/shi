欽定四庫全書
硃批諭旨卷一百四十四
硃批徐本奏摺
貴州學政(臣)徐本謹
奏為黔省慶雲七現
聖世上瑞光昭事雍正七年閏七月二十日據思州府
學教授張克惠訓導廖錦報稱本年七月初八初
九初十十七十八二十二等日府城疉見五色慶
雲散佈天表光彩射日闔府士民男婦老幼無不
額手稱慶理合申報等情到(臣)又(臣)面見督撫司
道諸臣僉云黎平協副將趙文英因清理古州八
萬苖疆在梅得寨後山單刀嶺上劄營據報稱於
七月二十五日從未至酉忽見五色祥雲從西南
起光映旌旗璀璨奪目凡在營官弁漢土兵民及
歸順苖衆盡皆踴躍歡呼共稱竒瑞(臣)伏查慶雲
紀瑞自古為昭歴稽史册所載暫者一朝久者復
旦即屬嘉祥未有一月之中七日疉見如
今日者也黔地素稱瘴雨蠻煙晴日常少數年以來
風景和明雨暘時若與中土無異今值萬寳告成
之候欣遇五雲呈瑞之竒九霄遞曜七日連輝仰
瞻雲物之昭回羣慶
天心之篤祐(臣)無任踴躍懽忭之至為此繕摺奏
聞謹
奏
此係汝等滇黔大吏及官員等咸能秉公奉職有以感
動
上天方能致斯瑞應朕覽奏曷勝嘉悅
貴州學政(臣)徐本謹
奏為黔省嘉禾徧野年登大有事竊照黔省邇年以
來日暄雨潤年歲順成今歲自春迄秋風雨更為
調順(臣)巡歴所至凡山田水田高高下下盡皆稌
黍敷華稲粱垂穎幪幪彧彧畛隰如雲今時值秋
成豐收數倍高粱穗長一尺七八寸有一莖十五
穗者其餘一莖八九穗六七穗四五穗者甚多禾
穗長七八寸至一尺不等一莖數穗者亦甚多小
米穗長至二尺及一尺七八寸不等且有一莖二
十七穗者其餘一莖數穗者隨在皆是至於各種
雜糧亦皆豐盛繁碩數倍常時即新附苖疆亦與
内地收成無異現在米價日見平減萬民樂業比
戸盈寕(臣)目覩大有之農祥喜共輿情之懽忭謹
據實具摺奏
聞謹
奏
從來
天人交感之道實捷如影響也今用爾為按察使矣當屏
盡科甲陋習一切居心行政竭力效法鄂爾泰勉之
嗣後奏摺或呈交督撫臣附進或差人齎至京師交大
學士張廷玉處轉奏可也
貴州按察使(臣)徐本謹
奏為恭謝
天恩事竊(臣)一介微末叨蒙
皇上特簡視學黔省兩載冰兢涓埃未報兹復荷
殊恩補授貴州按察使伏念廉使為刑名總滙之官(臣)
以菲材膺此重任深懼不克負荷聞
命之下感悚交并跪讀
硃批諭旨欽此欽遵惟有盡屏科甲陋習竭力黽勉效
法督(臣)鄂爾泰之居心行事以仰副我
皇上訓誨策勵之至意所有微(臣)感激愚忱謹具摺
奏謝伏乞
睿鑒謹
奏
覽奏謝知道了勉之毋怠
江蘇按察使今陞湖北布政使(臣)徐本謹
奏為恭謝
天恩事竊(臣)世受
國恩毫無報稱蒙
皇上屢加拔擢由貴州按察使調補江蘇按察使於到
任視事後見江蘇案件繁多(臣)才識短淺深懼隕
越兹復荷
天恩陞授湖北布政使聞
命之下益深感激倍切悚惶伏念藩司為財賦出入之
所關承宣乃吏治民生之攸繫(臣)以菲材膺兹重
任惟有時時敬繹
聖訓盡屏科甲陋習秉公任事實力黽勉以仰報
高厚隆恩於萬一所有微(臣)感激愚忱理合繕摺
奏謝伏乞
皇上睿鑒謹
奏
覽
能於公私真偽之際審辨明晰體認透徹更加以操存
有定造次不移則何任不勝何事不辦也
湖北布政使(臣)徐本謹
奏為陳明交盤錢糧事竊(臣)荷蒙
皇上天恩陞授湖北布政使於到任後據原任藩司徐
鼎及署司張廷樞各將任内交盤册籍移交到(臣)
(臣)俱逐一查清收受明白造册具結詳送督(臣)邁
柱撫(臣)魏廷珍查核盤庫具
題所有存公耗羡銀兩(臣)亦查收明白現將歴年支
用款項造册具詳督撫二臣送部查核又查湖北
額徵錢糧共銀一百一十一萬九千五百三十六
兩有零歴查檔案每年
奏銷時各屬固多依限通完者惟武昌府屬之江夏
縣漢陽府屬之孝感縣黃州府屬之黃岡縣安陸
府屬之鍾祥縣及沔陽荆門二州荆州府屬之江
陵縣每歲俱有拖欠於
奏銷之時綂計有未完十餘萬者有未完五六萬者
雍正八年分錢糧(臣)於雍正八年十二月二十六
日到任時查以上各州縣歲内僅完三四五分不
等(臣)思錢糧輸將遲延不獨關乎
國賦亦且係乎民風隨經嚴檄各州縣將一應未完
錢糧開造花戸的名實欠清册躬親核明總撒相
符照欠逐戸出示遍曉令民查對欠數清楚寫發
滚單酌量分限行催完即分别奬賞其抗欠頑梗
之士民侵收包攬之胥役盡法懲創并勒限完納
今届
奏銷之時沔陽州完至七分荆門州完至八分餘皆
完至九分以上此時尚有陸續解司者較之往年
漸次清理至於雍正九年錢糧現在照例按分徵
輸以清
國課所有藩庫交代清楚情由理合具摺奏
聞伏乞
皇上睿鑒謹
奏
覽奏知道了民風澆淳最關緊要國賦猶為次之不可
徒恃催比當以曉諭無知化導頑梗為先
湖北布政使(臣)徐本謹
奏為仰承
聖訓恭謝
天恩事雍正九年正月初二日(臣)進摺家人回楚跪接
硃批諭旨能於公私真偽之際審辨明晰體認透徹更
加以操存有定造次不移則何任不勝何事不辦也
欽此(臣)跪讀之下倍深感佩惟有密加省察謹凛
操持隨時隨處體驗力行以仰副
皇上勖勉之至意今年湖北二麥收成自六七分至八
九十分不等入夏以後雨水更為調勻此時早稲
登場最為豐稔晚禾滋茂足驗有秋(臣)謹據實附
陳敬將奉到
硃批原摺一併恭繳謹
奏
覽奏俱悉實力勉為之以期無忝厥職
湖北布政使(臣)徐本謹
奏為恭謝
天恩并陳下悃事雍正十年三月二十一日蒙大學士
鄂爾泰等字開雍正十年三月初六日奉
上諭湖北從前廵撫多退縮因循不以實心任事今王
士俊新到諒必振作整頓不肯因仍舊習徐本身為
藩司當協助撫臣同心辦理方於公事有益若為習
俗所染仍存觀望草率之念則伊自蹈過愆負朕之
期望矣爾等可傳旨訓諭之欽此遵
旨字寄到(臣臣)捧讀之下不勝惶悚隨望
闕叩頭謝
恩訖伏念(臣)世受
國恩毫無報效蒙
皇上教誨成全屢加擢用歴陞湖北藩司(臣)感激
天恩時時儆惕奮勉到任一載有餘凡地方公事靡不
實心向前辦理今撫(臣)王士俊莅楚方新自應振
作而亟於表見豈能事事合宜(臣)有通省地方之
寄固不敢偏執巳見有意抗違亦不敢逢迎上司
阿意曲從祗緣照糧均丁一案撫(臣)於摺
奏後將摺稿示(臣)云此事我巳
奏了奉
旨與督臣商酌題請特與你看等語(臣)以事關通省章
程行之巳久若欲更張必須細細籌畫現今奉
旨與督臣商酌自應遵
旨俟督臣於湖南看舵桿洲工程回署時公同商酌行
旨訓諭(臣)自當益加奮勉協助撫臣同心辦理但地方
庶務繁多惟辨理之是非不拘跡之同異要當公
事公辦詳慎商酌方無貽誤若未公酌合宜因避
不同心之嫌而曲從意指則涉於黨附之私(臣)罪
滋大是以不敢不將實情縷陳於
君父之前伏祈
皇上聖明鑒察為此具摺恭謝
天恩并陳下悃謹
奏
果肯公事公辦不阿不黨有何可諭朕之所望也設或
巧詞飾過將來究為身累奚庸於此時辨析耶
安徽巡撫(臣)徐本謹
奏恭請
皇上萬安
朕安
切戒善柔沽譽為要巡撫居一省首任非兩司可比諸
凡尤當竭誠力行庶免貽誤若涉因循瞻顧及止求自
潔則虚負朕之倚任矣深慮汝不克勝任勉為之
安徽巡撫(臣)徐本謹
奏為奏明事竊照支放兵糧俱有定限預借預支實
非常法今查安慶城守一營及(臣)標左右兩營兵
餉向例春季餉銀於歲底營中赴江寕藩庫具領
到皖貯於安慶府庫按月支領後乃於十二月内
預給正月一箇月餉銀以為兵丁度歲之需行之
既久遂至兵丁不知撙節竟將歲底領回之來春
全季餉銀不貯府庫於十二月内全行借支任意
花消未及次年二月囊橐空虛又思春借夏餉夏
借秋糧日見拮据或借支不到則舉室嗷嗷馬匹
疲瘦甚至將器械盔甲悉行質當以致營伍廢弛
兹據各兵丁赴(臣)衙門具呈僉稱除支來年春季
全餉外再懇於府庫明春預借一季餉銀分作十
箇月扣還等情經(臣)嚴加申飭竝將應行撙節情
由逐一開誠訓誡無如相沿日久逋欠巳積當此
給一箇月下剰一箇月留為明春二月内支給接
濟待至來年再為預飭弁兵早為撙節至歲底止
准借支一月以此遞減兩年之後即可春放春餉
永杜預借之端雖此時未副所求各兵度歲不能
如從前之適意而將來按月獲支全餉則每年可
免匱乏之虞實於營伍兵丁均有禆益所有三營
借餉情由理合據實奏
聞伏祈
皇上睿鑒施行謹
奏
所見甚是整飭武僃訓練營伍尤為第一要務勉之
安徽巡撫(臣)徐本謹
奏為奏明事竊照鳳陽關税務係(臣)衙門經理前撫
(臣)程元章檄委鳳陽道何宗韓料理徵收今何宗
韓奉
旨以京員補用現在交代離任有新任鳳陽道李如蘭
原係江寕府知府(臣)前於江蘇臬司任内知其為
聞謹
奏
不時稽察四字不可作虚文泛奏言行少不相副則為
辜負委任也一切敷陳總以躬行實踐為貴切勿徒託
空言即一字一句朕必期其符合向後當加詳慎斟酌
已力之所能否奏聞於朕此非吟咏風月游情翰墨堪
比一字不實如何其可誌之勉之
安徽巡撫(臣)徐本謹
奏為恭報上江得雪日期事竊照三冬瑞雪攸關來
歲田功今於十一月二十八十二月初二等日安
慶城内連得大雪(臣)即飛行各屬飭查去後續據
申報前來安慶府屬之桐城潛山太湖宿松望江
徽州府屬之休寕祁門續溪婺源歙縣寕國府屬
之宣城寕國太平旌德南陵涇縣池州府屬之貴
池青陽銅陵石埭建德東流太平府屬之蕪湖當
塗繁昌廬州府屬之合肥廬江舒城巢縣無為州
六安州及所屬之霍山英縣滁州及所屬之含山
廣德州及所屬之建平等州縣俱於十一月十六
二十八二十九十二月初一初二初三等日各得
雪或一二寸或三四寸或五六寸不等惟鳳陽一
府潁泗亳三州尚未報到(臣)細訪各屬土脈滋潤
麥子俱經佈種所有上江得雪日期理合恭摺奏
聞伏祈
皇上睿鑒謹
奏
覽上江各屬所得亦止微雪耳朕為北數省三冬無雪
甚為憂念
安徽巡撫(臣)徐本謹
奏為詳陳安省盗案情由并酌添捕役以資巡緝事
竊照安省濱河環山盜賊多有(臣)自抵任以來披
一緝批任其所之毫無整頓以致竊刦頻聞逸盜
未能即獲(臣)仰體
皇上弭盜安民至意現在分定比緝之法飭令司府直
隸州各立比簿凡係竊案提比責之府州大盜提
比責之臬司其有巨盜及案多未獲之處(臣)則親
自提比並照定例立限分别懲勸其沿江一帶(臣)
復派委員弁分路駕舟巡哨冀戢盜風再請於省
城另募幹練妥當捕役八名發與按察司衙門一
聞慣盜行刦立即飛差前往協拏平日即令慎密
查緝各處私磺私鑄等項捕役每名每月於兩關
存公節省浮費項下動支銀三兩作為工食(臣)與
臬司仍嚴加約束不時體察明示賞罰不許在外
生事如有違犯盡法懲治雖省城設立捕役八名
未必能查拏通省大盜然各屬恐為臬司捕役拏
獲有干考成諒必各知奮勵似亦整飭地方之一
端至宿州等處素稱盜藪其應行防範之處(臣)現
在悉心訪察容俟酌議妥協另行請
旨是否有當伏祈
皇上訓示施行謹
奏
所奏比緝盜竊情形嘉悦覽之
安徽巡撫(臣)徐本謹
奏為恭報鳳陽等處雨雪霑足事竊照安慶等屬於
上年十一二月内連次得雪竝鳳陽一府及潁泗
亳三州未據申報各情由經(臣)恭摺奏
聞今據鳳陽府屬之鳳陽臨淮懷遠靈璧定遠虹縣夀
州宿州各申報正月初三日先得雨一寸初四日
復得雪三寸至五寸八寸不等又據潁州申報正
月初四日得雪六寸所屬之潁上霍邱二縣各申
報十二月十二日得雪二寸正月初二日先得雨
二寸初三日復得雪三寸又據泗州及所屬之盱
眙天長五河三縣申報十二月初七日各得雪一
寸又於正月初二初四等日得雪五六寸不等又
據亳州及所屬之太和蒙城二縣各申報正月初
二日先得雨二寸初三日復得雪三寸俱稱四野
霑足其從前已得冬雪之安慶等各屬亦陸續申
報同日得有雨雪通省農民甚是歡悦所有安省
雨雪霑足綠由理合具摺奏
聞謹
奏
覽奏安省各屬雨雪霑足殊為欣悅之至
安徽巡撫(臣)徐本謹
奏為奏
聞事竊照安徽所屬舒城等八州縣内有秋禾被水處
所經前撫(臣)程元章
題報情形在案(臣)到任檄催據布政使馮景夏委員
勘明詳報前來(臣)查八州縣内除夀州不致成災
其宿州舒城等處被災之地雖有六七八九十分
不等然每州縣不過數處餘者皆獲豊收當其初
報被水之時業經前督(臣)尹繼善動支存公銀兩
資助窮民今勘明成災之際(臣)現在又動存公銀
兩委員前赴各該地方復加撫恤務不致有失所
此時米價甚平略加安頓災民即可支持惟臘底
及明歲春耕以前正屬米價增長之候災民不無
乏食之虞(臣)是以會同署督(臣)魏廷珍疏請照雍
正三年之例自十二月初一日起動用存倉米穀
散賑三箇月并將災田錢糧按照分數蠲免同夀
州不成災之田地錢糧均請緩徵在案除安徽一
省所屬秋成各分數另行開摺恭呈
御覽所有微(臣)辦理此案情由理合奏
聞伏乞
睿鑒謹
奏
知道了散賑之舉其中弊竇不可勝言若但虚應故事
不能令災黎獲沾實惠徒飽猾吏姦胥之貪腹其咎總
歸於汝也慎為之
安徽巡撫(臣)徐本謹
奏為請
旨事竊照官員委署安省舊例俱係布政司詳委嗣因
布政司駐劄江寕與安慶巡撫衙門相距遥遠詳
文往返動輒月餘州縣有刑名錢穀之責委員日
久不到勢必貽誤随經前任撫(臣)程元章摺
奏奉部議准凡𠫭劾之員由督臣參劾者令江寕布
政司就近詳委批署由(臣)衙門參劾者令安慶按
察司就近詳委批署奉
旨允准近來參劾官員出缺委署迅速地方無誤其法
甚善但查應行委署之缺不止參劾一項其餘奉
旨引
見陞遷降革丁憂改教告休病故等項遺缺甚多(臣)思
參劾員缺既可令按察司分任辦理則其餘各項
亦可循照而行然不分定地方又恐遠近遲速亦
未合宜經(臣)令布按二司從長酌議去後續據該
司等禀覆寕國鳳陽太平三府并滁和廣泗亳五
州所屬地方離安慶八九百里不等俱附近督臣
衙門應令布政司徑詳督臣就近批委安徽池廬
四府并六潁二州所屬地方離江寕亦八九百里
不等俱附近(臣)衙門應令按察司徑詳(臣)衙門就
近批委仍彼此咨明以便查考等情與(臣)意見相
符為此繕摺具
奏至於司道大員責任綦重應循舊例督撫會商而
行合併陳明是否有當伏祈
皇上訓示施行謹
奏
該部議奏
安徽巡撫(臣)徐本謹
奏為知府才具不同謹請酌量調補以重職守事竊
(臣)查得寕國府知府黃叔琪才具中平雖未著有
劣蹟但辦事因循難勝府任伏查雍正六年八月
内欽奉
上諭知府管理通郡有察吏之責内有僅係循分供職
不能察吏而又素無過犯不至參劾於吏治無益著
督撫詳加甄别其有才具中平不能察吏以在京部
屬改調欽此欽遵在案今黃叔琪與前奉
諭旨相符(臣)不敢徇隠相應據實奏
聞請以部屬改調又太平府一缺向係就近管理蕪湖
關務甚屬緊要知府李暲經前撫(臣)魏廷珍委令
管關嗣因廣東督(臣)鄂彌逹參奏失察關役需索
一案奉
旨查詢随經前撫(臣)程元章改委池州府知府李士傑
管理及(臣)到任細查李士傑謹飭辦公管關以來
所收關税頗有贏餘商民亦皆帖服第查蕪湖一
關係太平府所轄池州距關二百餘里道路遥遠
暫管則可日久恐難兼頋此外又無别員可委(臣)
查太平池州二缺繁簡相等若將李士傑與李暲
對缺調補實於地方關務兩有禆益但李暲現在
遵
旨令與廣東委員質審虚實未定(臣)未敢遽請調補可
否容(臣)將太平池州二缺先行調署俾李士傑得
以就近管關俟李暲失察一案審明之日再請補
授仰祈
皇上訓示遵行謹
奏
所奏是候另旨諭部
安徽巡撫(臣)徐本謹
奏為請
旨事竊查雍正八年庚戌科進士姚日升奉
旨命往安徽學習到省之後經前撫(臣)程元章派往江
寕藩司衙門尚未限滿今安徽學政(臣)姚三辰係
姚日升親父巳准移會到任考試(臣)查姚日升現
在學習既有差遣限滿之日又應委署父子同省
即彼善為防閑刻自檢束恐有不肖之軰在外借
名滋事仰懇
皇上將進士姚日升調赴蘇州藩司衙門學習俟限滿
之日同下江進士一體委用似屬妥便為此繕摺
恭請
皇上批示遵行謹
奏
照所請行該部知道
安徽巡撫(臣)徐本謹
奏為
天恩有加無巳微(臣)感激難名恭摺
奏謝以伸下悃事竊(臣)一介菲才仰蒙
皇上不次超擢洊歴封疆夙夜黽勉方愧無以報稱接
閱邸鈔知(臣)胞弟通政司右參議徐把又奉
命赴甘肅料理軍需重務旋轉左參責任非輕
恩施倍渥兹接(臣)子翰林院庶吉士徐以烜家信知(臣)
子復蒙
聖恩授職編修是(臣)兄弟父子皆荷
睿鑒謹
奏
覽
安徽巡撫(臣)徐本謹
奏為奏明事竊照安省正項錢糧前經委員逐一清
查巳有頭緒(臣)現在將未完銀兩嚴檄督催將來
自可陸續清楚惟有馬田稲租一項因係雜項錢
糧從前未經清查(臣)思此項稲租每年既應奏銷
即同正項理宜一體查明逐年徵解庶無拖延朦
混之弊随細加確核自康熙五十八年起至雍正
十年一十四載共積欠租稲一萬二千八百五十
七石有竒其中非係胥役侵蝕即屬佃戸抗欠且
查有私折價銀收存在庫者年久欠多此時不加
釐剔勢必
國帑虚懸歸於無著而官佃玩愒之風亦將漸長查
此項稲租向係州縣竟申巡撫衙門考核布政司
無督查之責易致拖欠(臣)随將歴年完欠開册飭
知責令布政司一體督催并飭於前在江南清查
錢糧之試用人員内遴委數員同幹練佐雜等官
前往催查以冀徹底清楚再從前查明之正項積
欠内有貴池銅陵祁門三縣自康熙五十五年起
除催徵起解外仍未完地丁雜課等銀三萬有竒
未完米豆五千石有竒(臣)巳飭令委員一併查催
總期一清逋欠將來得以年完年款倘有官役侵
肥等弊(臣)另行參究仍飭委員妥協辦理不致滋
擾閭閻所有委員清查馬田稲租及帶催正項積
欠緣由相應奏
聞伏祈
皇上睿鑒施行謹
奏
據奏飭催馬田稲租併令委員帶催正項積欠均屬地
方要務應行料理者
安徽巡撫(臣)徐本謹
奏為奏
聞事竊照安省之池州一府民俗刁悍最難治理而附
郡之貴池一邑為尤甚(臣)查貴池地勢參差塘田
高岡不一該縣民人習慣抗糧雨水偶多則稱塘
田被淹雨水偶缺則稱高岡失收即使雨澤調勻
之歲亦稱年景平常或求蠲免或懇緩徵以致正
雜錢糧拖欠頗多(臣)到任後訪知其弊因前任知
縣陳瑺不能振刷當經
題請改補簡缺遴選試用官張鳴鐸署理在案詎該
縣刁徒張士如等生員吕垣等復萌故智乘府縣
公出輒赴署同知周璠衙門投遞旱災呈詞周璠
新任不諳混行接收經(臣)訪聞一面將周璠掣回
一面飭府確查果否被旱而張士如等知事情敗
露即於八月二十三日率領鄕民百餘人各挑稲
禾將縣門堵住捏稱保留周璠并揚言要搶潑米
舖嚇令關門又值學政在彼歲試遍貼招帖欲於
人衆之時聳動觀聽當據該府縣禀報實有六七
分收成委係刁徒捏詞抗糧随將為首之人密行
拏獲等情(臣)恐府縣有匿災情弊飛委銅陵縣知
縣冉瑾前往查勘續據勘明竝不成災出具印結
由司詳報到(臣)其為刁徒希圖抗糧情事顯然亟
抗糧及(臣)拏究情由謹繕摺奏
聞伏祈
皇上睿鑒施行謹
奏
此等刁風豈容寬縱宜飭有司嚴行審究將為首者以
光棍例定擬示懲餘犯内擇其強横者照抗糧例䋲治
始足蔽辜倘少涉姑息被朕訪聞必不輕恕汝等也毋
貽後悔
江南總督(臣)高其倬安徽巡撫(臣)徐本謹
奏為請
旨事竊照安省州縣以上各官俱蒙
聖恩准給飬廉俾得安心辦公惟佐雜各官向因耗羡
尚未充裕勢難遍及是以未給飬廉但此等佐雜
日用不繼易致擅受民詞私取里下等弊(臣)等伏
查現存江廣每年歸公鹽規匣費銀三萬兩當日
俱係大小衙門規禮於雍正十年三月内經(臣)其
倬暨前任浙江督(臣)李衛等議奏大學士等覆核
逐年收存司庫以僃地方公用奉
旨依議欽此欽遵在案似應推廣
皇仁以公濟公查安省佐雜除藩司庫官倉大使并糧
道衙門庫大使巳經議給飯食及各驛丞均有職
掌毋庸置議外其藩臬兩司首領官三員各府首
領官共一十一員州縣佐貳吏目典史巡檢大使
等官共一百五十員除出遠差照例酌給盤費外
每員議給養廉銀五十兩通共需銀八千二百兩
相應仰懇
聖恩每年即於存司充公鹽規内按數撥給歲底彙册
送部核銷再查下江各道每年養廉銀三千兩鳳
陽一道原定養廉僅二千兩該道轄屬甚廣且有
管理關務重任未免不敷請照下江道員之例并
懇
聖慈一體增給以示鼔勵又安省出差同知通判歴來
有全支養廉者亦有與署官各半均分者未經畫
一(臣)等伏思出差之員在署既有家口在外復需
盤費未便因其出差而翻減其養廉嗣後出差之
員應請准其全支其署員一半即於各屬缺官養
廉内補給(臣)等謹繕摺具
奏是否有當伏祈
皇上訓示施行謹
奏
朕觀此奏大約出於高其倬之私心淺見欲試行小惠
之意鹽規收存司庫原以僃充公用利濟地方諸務則
可議給佐雜等官則不可何也佐雜等官各省皆有鹽
規銀兩或有或無今安省以之撥給養廉倘他省援例
請給將撥何項以應斯舉斷難徇汝等猥鄙之願鳳陽
一道地偏事簡薪水焉至不敷且未有因管關税反增
養廉之理是何意見朕殊不解汝等創開謬論以示恩
邀譽若令傳播遠聞俾闔屬暨各省微員咸歸怨於朕
高其倬試思於心安乎身名猶望保全乎從前張楷楊
名時軰率因此等作用而致禍汝等巳知之矣至於出
差之同知通判等員自不應分減養廉酌量辦理以敷
其用為是
安徽巡撫(臣)徐本謹
奏為奏
聞事竊照蕪湖鳳陽關税一年期滿例應考核查蕪湖
關每年原額應徵正税銅斤等項共銀二十二萬
七千六十五兩零今一年共徵銀四十一萬八千
三百五十一兩零實贏餘銀一十四萬六千五百
七十五兩鳳陽關原額正税銅斤等項共銀九萬
一百五十九兩零今一年共徵銀二十萬八千五
百五十一兩零實贏餘銀一十一萬八千三百九
十二兩以上兩關共贏餘銀二十六萬四千九百
六十七兩(臣)查閱檔案自關歸巡撫之後屢年多
有贏餘從未收至二十六萬有餘之數及細加查
察竝無累商情弊除將銀兩委員解部外所有收
過兩關税銀及贏餘數目理合奏
聞伏祈
皇上睿鑒謹
奏
贏餘如此而客商無累實屬可嘉
安徽巡撫(臣)徐本謹
奏為安省安插土司另請撥給地畝以廣
皇仁事竊照雲貴廣西等處不法土司安插内地仰蒙
皇上深恩允准每十名撥給官房五間官地五十畝俾
得存養勿致失所此誠千古未有之
曠典(臣)查安慶城内共計安插廣西土司鄧朝宸趙殿
灴貴州土司蕭來鳳等共二十一名照例應撥給
官房十一間官地一百五畝查鄧朝宸等於雍正
七年五月内到皖至九年十二月内始經撥給房
地而地又坐落來安縣地方距安慶甚遠各土司
不能自行耕作惟頼該縣知縣代徵糧食賣銀移
交每年非被佃戸侵收即被胥役中飽有名無實
以致各土司無以存活有賣兒鬻女者有情極潛
逃者殊非仰體
皇上矜恤安全之至意(臣)請將原撥來安縣地畝責令
地方官確估賣價先於皖庫存公項下暫動銀兩
在安慶附城地方按數買地撥給各土司令其自
耕自食俟來安地價賣出歸還原款設有不敷准
於公項開鎖庶各土司不致失所而
聖恩浩蕩益令感戴靡既矣再查土司趙殿灴係上年
七月内脱逃(臣)於抵任後移咨原籍查拏今於本
年四月内巳准原籍獲解到安(臣)當將各土司嚴
加約束不致生事合併陳明伏祈
皇上批示遵行謹
奏
此件辦理甚是既經安插自應令其寬裕以遂生理將
在皖買地暫動公項之處咨明該部可也
安徽巡撫(臣)徐本謹
奏為恭謝
天恩事雍正十一年七月初十日(臣)齎摺家人旋皖接
准内閣大學士(臣)鄂爾泰張廷玉字開雍正十一
年六月十四日奉
上諭朕覽徐本奏報各屬麥收分數而註云幾分幾釐
甚覺可笑不知所謂幾釐者如何見之大凡奏報收
成分數但當於約計之中恪遵據實之旨不以巳意
增減便是正理今徐本幾釐之奏看來似屬詳核而
於理不合於事涉虚若據實陳奏忠誠之臣必不如
是從前有一無知妄人亦如此陳奏朕批諭切加訓
飭今徐本第二人矣可謂愚而詐者也爾等可傳旨
嚴行申飭欽此等因寄字到(臣)跪誦之下不勝惶恐
之至伏思開報收成祗應約計分數(臣)照依各屬
提命如此諄切不獨(臣)銘心刻骨即(臣)父徐潮九泉有
知亦當銜結
天恩於無既(臣)惟有振刷精神竭效誠悃以冀少酬
皇上期望策勵之至意所有微(臣)感激下情謹具摺
奏謝伏祈
皇上睿鑒謹
奏
幾釐之奏猶屬小過朕諄諄訓誨者無非欲汝務實而
不務虚之意耳
安徽巡撫(臣)徐本謹
奏為欽奉
上諭事竊(臣)接准部咨各省書院仰蒙
聖恩賜帑金一千兩令督撫商酌舉行并念士子羣聚
讀書膏火不繼
敕令預為籌畫其不足者在於存公銀内支用等因此
誠
皇上振興文教廣勵人材之至意(臣)遵即於司庫内提
取
帑金一千兩現在飭發安慶府置買高腴之地以為
書院永遠膏火之資并刊立石碑恭紀
曠典以為千古不朽之舉查安慶書院地方寬敞凡墻
垣傾圯之處(臣)親詣查勘俱重加修整并於隙地
添蓋房屋數十間以為士子誦讀之所一切器皿
巳飭有司置僃其不足銀兩查安省各州縣向有
不入
奏銷亦不報部之學田一項係順治年間前任撫按
諸臣捐置以為賑恤貧生之用共計成熟地三十
五頃六十畝零每年額租稲一千七百石有竒額
租銀三百四十八兩有竒額租麥豆一十五石因
被劣生覇占烹分貧士不沾實惠於前撫(臣)魏廷
珍任内據闔屬生員告發隨經停止賑恤數年以
來銀稲租息雖名為分貯各州縣學而實則為教
官胥役人等中飽(臣)自上年到任後察知其弊嚴
檄分查已經徹底澄清將租稲賣價提貯安慶府
庫除修理安慶學宫動用外實存銀七百五十兩
零其未完之數尚未提齊(臣)查學田原為學校而
設擬將此項額租除查明實在貧生仍准賑給外
下剰之數悉解省城歸於書院之用可以不必再
動存公銀兩其現今修葺房宇并置僃器皿等項
亦有現貯府庫之項儘足支銷更可不必再動别
項所有微(臣)辦理緣由相應
奏明至於此次培植書院乃我
皇上格外洪慈必得整躬勵行足為師範之人朝夕訓
廸使遠近知所觀感(臣)令各府州密行查察甚難
其選今據懷寕等學各生赴(臣)衙門禀稱有桐城
縣丁憂回籍國子監司業胡宗緒文行兼優堪為
一省矜式議往聘請等情(臣)思胡宗緒既為闔省
推服則其人品學問必有可觀可否此時暫作書
院師長俟其服闋仍令入都赴補并請
皇上訓示遵行謹
奏
書院一事辦理允屬是當
安徽巡撫(臣)徐本謹
奏為敬陳拏獲積盗緣由仰祈
睿鑒事竊照安省夀州地方濱臨淮河為江南豫省水
路孔道往來商賈停泊河干每遭刦剠歴年以來
一歲之中申報大盜十餘起至數十起不等(臣)密
加查察訪有一夥積盜俱係沿河聚族而居撑駕
小舟假以捕魚為業散布河濱久慣為匪商賈不
敢夜行(臣)密諭廬鳳道李如蘭到彼訪拏該道隨
雇覓客舟減從前往臨晚行至該州地方即遇一
夥慣盜視為客商拉船欲刦經該道差役擒獲孟
二一犯究出同夥為匪者二十餘人供明每遇客
船停泊即便尾隨行刦共計刦過棉花船米船瓶
罐船一共十餘案其餘搶竊之案尚多陸續拏獲
平文早等一十三名并跟獲孫馬綽號騮花馬孫
黑綽號無天地平小報綽號兔虎坐等三名其餘
各盜現在密檄嚴拏(臣)查此軰久匿河干積慣行
刦且有如此綽號實為水路大害當將各盜飭令
臬司嚴審刦過各案確情追緝餘盜定擬具
題竝分委附近佐貳人員令廬鳳道督率前往沿河
一帶將大小漁船取具連環互保編列號數嚴密
稽查其孫平焦鄧等姓聚族而居者設立族正不
時查舉如有違犯一體坐罪再令文武員弁輪流
廵哨務期寕謐外所有拏獲夀州積盜緣由相應
奏
聞伏祈
睿鑒謹
奏
嘉悅覽焉地方事務能如此悉心整飭朕於該省復何
憂何慮緝捕盜賊最為第一要務而察詰匪類尤宜留
心勉之
安徽廵撫(臣)徐本謹
奏為請
旨事竊照各省設立
先農壇竝正房配房田畝農具等項於雍正四年間經
九卿議定令動正項錢糧建造置僃所用銀兩造
冊報銷等因遵照在案今查安徽所屬因奉行之
時俱係地方官捐資辦理竝不動支正項是以前
撫(臣)魏廷珍以無庸報銷咨部嗣准工部咨駁魏
廷珍又因從前捐置各官陞遷事故十有八九無
憑飭領等情咨覆兹於本年八月二十九日又接
准工部咨開建設
先農壇宇
大典攸關各省皆遵原議今安慶一省竟聽各屬捐建
與原議不符應咨該撫將用過銀兩實在確數詳
細查明逐一僃造細冊具題到日再議等因(臣)思
建立
先農壇宇置買耤田乃我
皇上敬
天勤民重農務本之至意自應照九卿之議動用正項以
昭千古未有之
盛典從前安慶各屬捐資置僃原屬錯誤但(臣)細查此
案事隔七八年原捐各官大半去任經手人役亦
多回籍身故雖有捐銀數目而竝無高闊丈尺圍
圓徑寸工料細數可查若不行造報則與各省定
例不符若混行開造細數則事涉欺誑且查各屬
壇宇多未堅固尚需修整更何敢朦混具
題(臣)再四思維捐置固不可行細數亦難確切可否
仰邀
聖恩允(臣)將舊建壇宇等項照依現存工料逐一委員
估計如原捐之官仍在安省者如數給還其巳經
離任尚有虧項未清者准其歸補别項若病故巳
久或回籍無人具領者存貯司庫以為修葺之用
此(臣)之管見未敢冐昧具
題為此繕摺具
奏伏祈
皇上俯賜訓示施行謹
奏
此係部駁事件僃將情由具文咨覆該部可也
安徽廵撫(臣)徐本謹
奏為紳士急公修城據情奏
聞事竊照安省環山帶江地方險要惟頼城垣鞏固以
資捍衞若稍有殘缺隨時粘補猶易為力倘坍塌
過多則工繁費重修葺維艱今據東流縣詳報貢
生汪廷偉等定遠縣詳報紳士單延祺等石埭縣
詳報紳士章志陞等婺源縣詳報紳士汪作楫等
恭誦
皇上奬勵善良之
諭旨共相鼓舞情願出資捐修本邑城垣現在各縣捐
銀千有餘兩及五六百兩不等各存公所次第興
工等情(臣)復加體察竝無科歛情弊隨批令均聽
紳士自行辦料募工地方官董理其事毋許胥役
經手致滋擾累在案以上四縣各紳士踴躍修城
實出樂善之誠除俟工峻之日分别捐數多寡竝
首善之人給扁奬勵以及捐數多者另行
奏請議叙外所有紳士好義修城緣由先行奏
聞伏祈
皇上睿鑒施行謹
奏
據奏該紳士等實出樂善之誠竝無科歛情弊果若此
乃地方美舉也工完時具題請旨
安徽巡撫(臣)徐本謹
奏為奏明事竊照桐城縣原任大學士(臣)張英原任
刑部尚書(臣)姚文然均蒙
皇上准入賢良祠内又於本籍
賜祭一壇
頒賜祭文遣官
諭祭此誠
皇上眷念碩輔之至意伏查外省
諭祭向係藩司大員恭齎祭文前往宣讀亦有廵撫親
往者(臣)查安省藩司駐劄江寕與桐城相隔千有
餘里若另委别員恐致䙝越未足仰副
盛典(臣)駐劄安慶距桐城僅一百二十里計程一日可
到(臣)已照會藩司俟本家擇定日期(臣)即就近前
往
諭祭督撫出境例應
奏報(臣)謹具摺奏
聞伏祈
皇上睿鑒施行謹
奏
巳有旨矣此舉汝其仰體朕意隆重禮儀以榮之大學
士張廷玉體國弼政非他人可比朕但慮汝不及不慮
汝之過也特諭
安徽廵撫(臣)徐本謹
奏為恭報雨雪事竊照三冬雨雪攸關來歲收成例
應
奏報今查(臣)屬安徽寕池太廬鳳廣六泗潁等十一
府州所屬申報於十一月初五初十十二十三十
霑足與麥根大有滋益其滁和亳三州屬緣路遠
尚未報到所有安省巳得雨雪緣由相應奏
聞伏祈
皇上睿鑒謹
奏
覽
安徽巡撫(臣)徐本謹
奏為請設塘船以資廵緝以救飄溺事竊照長江一
帶江闊水溜兩岸俱屬蘆洲人烟稀少素為盗賊
出沒之所是以昔年添設遊兵等營於夾口磯頭
安定塘汛撥兵防守之外又置僃塘船一項以資
廵緝蓋賊船往來皆於隔岸潛行遠避塘汛若無
塘船則無從盤詰追拏且長江風浪不時客船每
多遭風失水倘有塘船一聞沈溺即可赴援是塘
船之設不特有關緝盗亦可撈救生命(臣)自江寕
秋審旋皖一路留心查察非係破爛不堪即屬全
無船隻(臣)又差員自安慶至江西接壤各汛確查
均與(臣)所見無異及細詢營員僉稱此船向係地
方官捐僃有名無實所以日久廢弛(臣)思塘船既
關如此緊要亟應確估興修請於存司公用銀内
動支銀兩按其汛地之衝僻分别應添應修即令
地方官會同營員料理實於弭盗救生大有禆益
再查塘船原定式樣約長一丈七八尺闊五六尺
每隻新造約計二十兩修艌不過數金沿江共一
百十七汛應添者十居其六七應修者十居其二
三大汛應設二隻小汛應設一隻所用銀兩俟工
竣之日照例彙冊年底咨部查核仍著落地方官
不時修葺造冊交代以為永久之計是否有當伏
祈
皇上訓示施行謹
奏
塘船之設甚為有益應如是辦理
安徽巡撫(臣)徐本謹
奏為恭報冬雪事竊照今年十一月初五初十十二
十三十四十七等日安徽寕池太廬鳳廣六泗潁
等府州所屬連得雨雪經(臣)具摺奏
聞至滁和亳三州先因路遠尚未報到嗣據滁州所屬
申報十一月初十日得雪二三寸不等又據和州
所屬申報十一月初十日得雪二寸十五日得雪
五寸又據亳州所屬申報十一月初九日得雪四
五寸不等所有滁和亳三州續報得雪緣由相應
奏
聞伏祈
皇上睿鑒謹
奏
深慰朕念
安徽巡撫(臣)徐本謹
奏為恭謝
天恩仰祈
睿鑒事竊(臣)一介微末世受
國恩荷蒙
皇上不次拔擢由學政洊歴藩臬陞任廵撫又蒙
聖諭頻頒諄切教誨俾(臣)有所遵循以盡職守(臣)夙夜
冰兢撫躬自勵未有涓埃之報惟深隕越之懼今
於雍正十一年十二月三十日接到部文奉
旨補授(臣)為都察院左都御史聞
命之下感悚倍至伏念左都御史一官實風紀之攸司
為科道之表率(臣)以菲材膺兹鉅任惟有恪遵
聖訓益自黽勉以仰報
高厚於萬一(臣)查安徽廵撫陞任後向有將印信交總
督帶理者亦有俟新任交代者第總督駐劄江寕
相距安慶七百餘里送印前往每致公務稽延(臣)
從地方起見仍暫行辦理一切公務計新撫(臣)王
紘由浙至安諒不甚遲(臣)俟新撫臣到任交代即
日就道除交印起程日期另疏
題報外所有微(臣)感激愚誠合先具摺
奏謝仰祈
睿鑒謹
奏
俟新撫臣到任交代後起程就道甚是卿安徽一任毫
無不及之處因在廷漢大臣乏人不得巳召卿内用知
之
安徽巡撫今陞都察院左都御史(臣)徐本謹
奏為恭報微(臣)欽奉
諭旨竝交印赴浙緣由仰祈
睿鑒事雍正十二年二月二十二日准大學士(臣)卾爾
泰寄信内開雍正十二年二月初六日據浙江總
督程元章摺奏江山縣匪類王益善等一案請
欽簡大臣赴浙會審等因奉
旨著左都御史徐本即由安慶前赴浙江會同程元章
嚴審定擬具奏欽此相應遵
旨寄信前來奉到
諭旨可即密行前往不必聲揚恐致未獲之匪類聞風
遠颺特字等因到(臣臣)查此等緊要事件必須密
速辦理據布政使李蘭禀報新任撫(臣)王紘於二
月初十日已抵江寕省城又據標下中軍王珽禀
稱二十日巳至太平府所屬之蕪湖縣(臣)隨將任
内經手事件查核清楚於二月二十五日將
欽頒巡撫關防蕪鳳二關監督關防
王命旗牌等項委中軍參將王珽安慶府知府范璨恭
齎交送新撫(臣)王紘舟次(臣)即於是日由旱路星
馳赴浙會審除交印日期遵例
題報外所有微(臣)欽奉
諭旨竝赴浙緣由相應具摺奏
聞謹
奏
匪類之貽害生民最酷審理此等案件務宜盡力窮究
不可先存將就速結之念若妄將化大為小以免株累
無辜之鄙論奉為指南則大誤矣克詳克慎勉為之
工部尚書(臣)徐本謹
奏為恭謝
天恩仰祈
睿鑒事竊(臣)樗散凡材仰蒙
皇上深恩教誨成全由學政擢至廵撫夙夜兢兢愧無
報稱雍正十一年十二月又蒙
特旨授(臣)為左都御史嗣因奉差赴浙尚未入都兹於
雍正十二年四月十八日准浙江督(臣)程元章鈔
錄部咨知會到(臣)復蒙
聖恩陞(臣)為工部尚書伏念冬官職司邦土忝列六卿
責任愈重
聖訓奉為章程竭(臣)葵赤之誠仰報至優至渥之
洪慈於萬一而已所有微(臣)感激下悃謹具摺恭
謝伏祈
皇上睿鑒(臣)謹
奏
覽卿奏謝矣
工部尚書(臣)徐本浙江總督(臣)程元章謹
奏為奏
聞事竊照江山縣匪類王益善等一案(臣)徐本奉
旨赴浙審理於三月初九日抵杭其時因在江西拏獲
之黃森官等未據解到隨一面差員前往咨提一
面將在浙各犯先行提訊據詹子彬供稱劄付係
向文陽王吳士榮領來是督兵大元帥徐敏也有
劄付是提調天下兵馬大元帥原係希圖騙人財
物捏稱天下將亂領此劄付便可保守身家兼得
做官因照吳士榮所給劄式刊刻劄板與祝芳昇
合夥四處煽誘賣與王益善張齊雲周德黃雄黃
邦竒周仕興王昌宇周燦周統錫管璉陳明章周
廷鳳祝芳昇及已故之吳元德鄢國嵋各劄付一
張等語起出劄付劄板及提各犯質訊無異嗣於
四月初六初七等日准江西撫臣由江南先解到
首犯黃森官等一十五名(臣)等復加察審初猶狡
供迨至嚴加夾訊竝將盟布令其自行閱看始供
原因開店折本無可營生遂於雍正十年三月内
與傅秀山商量在江西省城創造齋堂設立三皇
聖祖教即圓敦大乘教又白陽會等名目煽惑愚
民而森官之父黃廷臣則自稱為天老爺又稱黃
太師森官則為彌勒佛紫薇星不但入教男婦皆
奉為教主即伊胞叔亦甘心下拜其後附和者衆
森官則居然以紫薇星自居遂與黃雨珍熊簪舉
周簪鳳結為生死之交因而狂悖之語形於盟布
之内不軌情形已屬顯然惟散給劄付之處堅供
止有堂簿竝未造劄若果有偽造情弊盟布經書
已經搜獲劄板安能隱藏再提吳士榮研審據稱
係伊自造劄付誆騙詹子彬徐敏恐其不信故自
稱為文陽王等語但黃森官父子設立齋堂創議
起自傅秀山而各犯又曾供傅秀山為軍師是造
劄實情必得傅秀山到案質訊始成信讞今於四
月二十日准江西撫(臣)謝旻咨報傅秀山一犯分
差查拏業在福建地方拏獲(臣)等現在咨提應俟
提到傅秀山與各犯質對至封禁山聚有夥黨之
處夾訊黃森官雖供竝無同夥復令前在衢州府
供有千把人之祝昇芳質對則稱得之詹子彬而
詹子彬又稱吳士榮所說及提吳士榮究訊復稱
庚子年間聞鉛山地方有強盗說過是封禁山所
以借此哄人等語惟是封禁山地連江閩周圍遼
闊封禁日久易致藏姦(臣)程元章巳經會同江閩
督撫委官前往山内嚴密搜查尚未回報而四月
十一日又據江山縣呈報准玉山縣關稱訊據獲
犯曹小胡供稱封禁山内有箇齊陽王在裏頭姓
齊等語更非無因(臣)等現在提訊尚未解浙總之
(臣)等仰蒙
聖恩諄切訓誨務期徹底究明絶其根株斷不敢少有
草率以致貽害地方除現在行提江西應質要犯
一十五名俟解到之日再加確審按律定擬另行
奏報外所有微(臣)抵浙後初審供情及尚在提犯究
擬情由理合先行奏
聞伏祈
皇上睿鑒(臣)等謹
奏
覽奏巳悉殫精研審絲毫母涉疎縱
工部尚書(臣)徐本謹
奏為恭報浙省春收情形仰祈
睿鑒事竊照浙省菜麥今歲佈種甚廣(臣)從江南赴杭
一路查看郊野之間極其茂盛今抵杭月餘雨水
亦復調勻訪之鄕人咸稱菜麥目下漸次登場俱
有十分收成閭閻甚是欣慶至杭嘉湖等府因入
夏以後天氣微寒蠶收未免少減相應一併奏
聞伏祈
皇上睿鑒(臣)謹
奏
覽浙省菜麥豐收情形深為可慶但目下都中缺雨殊
甚朕是用晨夕憂懷莫置也
硃批諭旨卷一百四十四
