忠貞錄卷二
明李維樾林增志同編
𫝊
安福劉球(翰林侍講贈學士)
蘇子曰匹夫而為百世師一言而為天下法是皆有以
參天地之化關盛衰之運其生也有自來其逝也有所
為故申吕自嶽降傅說為列星古今所𫝊不可誣也孟
子曰我善養吾浩然之氣是氣也寓扵尋常之中而塞
乎天地之間卒然遇之王公失其貴晉楚失其富良平
失其智賁育失其勇儀秦失其辨是孰使之然哉其必
有不依形而立不恃力而行不恃生而存不隨死而亡
者矣故在天為星辰在地為河嶽幽則為鬼神而明則
復為人此理之常無足怪者嗚呼斯言也求之古人在
漢惟諸葛公在唐惟韓文公顔陸張許之數子在宋惟
文李陸張諸君子在吾朝則卓公敬其首稱焉公生而
資質秀敏穎悟絶人讀書十行俱下一見棄去終身不
再讀詩辭宏婉有一唱三嘆之音為文精竒警拔磊落
光明類其為人七歲時從羣兒嬉有見者異之曰斯兒
骨髮殊異後日必為名公卿惜血不華色爾性至孝讀
書寳香山時年十五晨昏之禮雖遠不廢會夜歸值大
風雨昏冥不知所之得一兕牛憑之而去及歸發門乃
一黑虎也時以為孝感所致旣而領鄉薦登洪武戊辰
進士除給事中時國初制度初立典則未備諸王服飾
僣踰公乘間白上曰京師天下視效禮法綱紀攸先陛
下自即位以來汛掃腥羶澄清六合盖欲家喻戶曉𫝊
之萬世而無弊也聞諸王在禁中服飾尚有擬太子者
然則何以令天下耶帝笑曰卿言是吾未慮及此也由
是益噐重公而或乃以太剛則折為戒公謝曰敬一介
寒微荷上厚恩驟登清要官以諫為名吾知盡諫諍之
道上不負吾君下不負所學而已禍福非所計也且吾
聞居其位則思直其道道苟直雖死不可回也為之益
力陞授宗人府經歷冄陞戶部侍郎建文皇帝登極時
太宗皇帝已封燕矣公密奏乘其不意請徙封之其略
曰燕王智慮絶人雄才大略酷似先帝顧其為人必非
久在人下者且北平天下都會地方廣邈士馬精強金
元之興皆由扵此今宜及其未備徙封南昌則羽翼旣
剪變無從生萬一有之亦易控制不然彼志得行則謀
無不遂大舉而南建瓴東下當此之時勢如瓦觧陛下
孑然一身雖有一二特立之士亦無能為矣夫將萌而
未動者幾也量時而可為者勢也量時而為非至剛者
莫能斷未動而見非至静者莫能察惟陛下留意焉䟽
入時帝坐便殿大驚手袖以入翼日召見曰卿何得出
此言燕王骨肉至親卿雖慮事深長其謀當不及此公
叩首曰陛下以燕王為至親楊廣之扵隋文不尤親乎
一旦讒言入耳父子之間遂行弑逆此豈人情也哉臣
言是願陛下察之且帝王之孝以保安社稷為先小節
非所論也帝默然良久曰卿休矣吾方思之事遂寢太
宗皇帝南下時公已被執首責以不迎乘輿之罪曰此
小臣得非前日裁抑諸王者今日爾復不臣我耶公厲
聲抗拒辭甚不謹且曰先帝若依敬言殿下豈得至此
帝怒欲殺之而憐其才美命繫獄欲屈其志而復官之
時使中臣諷之曰今皇上帝叔也建文皇帝侄也事屬
一家忠無二致公旣盡心前朝何不移忠今日昔管仲
不死小白魏徵再事太宗故事可師何為徒自苦耶公
泣曰人臣事君有死無二足下以管仲魏徵為言此非
所以望敬也夫以武王聖德而夷齊尚不朝周先帝正
朔相承略無過舉一旦利欲迷心遂行簒逆吾恨不得
請上方斬馬劍死得見先帝扵地下爾爾復欲我臣之
亦何心哉帝知公義不屈然憐其至誠猶欲生之姚廣
孝不可以為陛下雖天下已定然兵革方殷若欲返駕
燕都必殺敬始可方今楚王尚強蜀王富盛敬雖一介
書生實英雄才略也今若生之則彼得行其志移檄諸
王聲揚大義據東南之饒限長江之險鼓舞豪傑起兵
北來陛下未可安枕也豈非養虎自遺患耶昔吳王不
殺范蠡而蠡卒滅吳王衍不殺石勒而勒終害衍人事
有幾不可失也使先帝果如敬言陛下豈有尺寸土地
耶帝意遂决已而命斬之復夷三族公臨刑殊從容但
嘆曰國家養兵三十年一旦變生略無措置敬死有餘
罪但恨不為兵官得少行其志爾神色凛然經日如生
公有高世大才而未及大用太宗皇帝甚愛之雖為姚
廣孝所譛其心實不忍殺之嘗嘆曰吾國家養士三十
年不負其君惟卓敬爾公博學多能美丰儀善談論雖
天文律歷地理兵刑靡不各造其奥尤邃性理有遺書
十卷發明周子通書卲子經世之學詩文五十卷沒入
之日一室蕭然惟書畫數軸爾嗚呼公之大節與天地
日月河嶽相與悠久者自有史册書之固不俟球為之
𫝊獨念自入庠序時往往聞先軰鄉先生論公忠孝之
事已欲為執鞭而不可得兹來京師得公門人黃潮光
之子養正持其遺書及詩文併公像以相示球拜起歔
欷還其詩文且祝之曰斯集也自有鬼神造物為之相
護矧吾軰後學可不保重而愛惜之也耶謹摭公生平
忠孝大節而證以見知聞知之實如此且以忠貞私謚
之以伸生平所仰慕之意若夫行實之詳家世之美自
有潮光之年譜行狀在兹不贅𫝊曰志士仁人無求生
以害仁有殺身以成仁斯言在古固可數其人矣况千
百世之後者哉公當建文之時死者亦非一士論者每
每以公為首稱焉豈非以其見之先而守之正故耶嗚
呼真可與夷齊者倫也或者謂當時兵柄在公則成敗
有不可知者豈不然哉豈不然哉時宣德庚戌四月朔
旦書
書𫝊後
樂清朱諫(吉安府知府)
世變而節義明事久而公論定故忠義之事有晦扵一
時而昭扵萬世者天理民彛終不可冺也吾鄉卓忠貞
公敬由進士官至戶部侍郎事太祖與建文皇帝遇事
無所㢠廻避為太祖所噐重言多采納(如諫諸王服制事)建文皇
帝得其奏疏雖加驚歎卒莫能用迨我太宗皇帝天兵
渡江被執不屈時使中使諭之以意將復官之公抗論
弗易從容就戮神色不變帝嘆曰吾國家養士三十年
不負其君惟卓敬耳仰惟太宗皇帝惜公之才而高公
之節不忍之意發自臆中特以姚廣孝所譛而決耳噫
吾太宗之德嫓美武王而廣孝不識夷齊為義士者深
有媿扵太公矣夷齊餓死民到扵今稱之忠貞公之死
又有慘扵夷齊者沒世之名當何如耶公沒後所著詩
文數十卷時失其𫝊今無存者嘉靖癸已秋諫游南雁
蕩訪先生故里得劉忠愍公球所作一𫝊扵近鄉父老
家父老語諫云卓公死後其女沒入官奴宣德間赦放
回籍歸扵梅司廵檢陶姓者其言談頗類忠貞公見者
為之流涕稱曰卓氏女公死百餘年而鄉評士論耿耿
不磨赤山周先生易以提學御史謫官判温州即松臺
舊祠以祀公諫拜祠下求公實事未有也偶獲是𫝊而
讀之使人毛髮灑淅且驚且愕真直筆也雖或有未備
而其不屈之志亦可以意求而得之矣嘉靖十二年癸
已七月望日書
甌寧趙秉忠(邑令觧元會魁)
論世者扵靖難時諸臣之節率方諸夷齊愚殆不謂然
夫成祖以子繼父建文以遜去國非若盟津鞠旅子姬
改物而當時諸君子明委質之義者甘駢首之僇激天
地之臨者騰吠堯之聲盖人紀肇脩風教斯烈高皇帝
重揭混沌而作士氣之休澤也諸君子之死事唯以白
吾之無所逃而罔以詆上之取非其有故微子去而箕
子奴自靖自獻扵先王而已矣奚擇首陽薇哉且夫龍
蛇陽九天實為之殺運未除逹者知幾聖人出必神噐
主使懿文不蚤世必能為泰伯之譲太祖不彌留必能
為伯邑考之舍揖譲遘而諸臣可無紛紛也悲夫其時
惟卓侍郎謀炳哲而就從容南昌一䟽蹈刃數語讀之
尤有遺憾悲夫公死而成祖褒嗟之肆今皇上益覃宥
秩祀之盖两淛凡十有二人而公褎然為爼豆尊榮矣
公瑞安人其祠在西峴之山其𫝊有忠愍之筆若遺稿
若祭法咸秩秩前賢有紀余承乏兹土謁公徘徊祠下
不能去稍為銓次其刻集已覈其給田之逋黠者䋲而
籍記之以授其裔孫俾潔粢盛肅景仰因輙論白靖難
時事以附扵卓公𫝊後萬歷丙子書
遜國臣記卓公𫝊
海鹽鄭曉(刑部尚書)
卓敬字惟恭瑞安人生質秀敏孝弟七歲嬉戲相工曰
此兒骨髮殊異必為名卿惜血不華色耳年十五讀書
寳香山風雨夜歸迷失道路得一兕牛憑之歸比入門
乃黑虎也洪武二十一年進士除戶科給事中改元士
尋又改為士源又復為給事中時制度未備諸王服乘
多僣敬乘間為言上曰爾言是朕慮不及此因陞宗人
府經歷進戶部侍郎建文初燕王來朝敬密奏曰燕王
智慮絶人酷類先帝且北平者強幹之地金元所由興
也宜徙燕王南昌以絶禍本夫萌而未動者幾也量時
而為者勢也勢非至勁莫能斷幾非至明莫能察建文
君覧奏大驚䄂手翼日語敬曰燕王骨肉至親卿何得
及此曰楊廣隋文非父子耶建文君默然良久曰卿休
矣事竟寢文皇帝即位責敬不奉迎乘輿厲聲不遜怒
欲殺敬憐其才且繫獄或以管仲魏徵事諷敬不聽姚
廣孝惡敬必欲殺敬敬臨刑從容嘆曰變起宗親略無
經畫敬死有餘罪神色凛然經日猶如生夷三族文皇
嘗曰國家養士三十年唯得卓敬後四十年劉球𫝊其
事私謚曰忠貞敬立朝慷慨英偉美丰姿善談論凡天
文地理律歷兵刑皆能究察文詩峭拔磊落所著有詩
文五十卷(載吾學編李贄續藏書略同)
騎虎記
烏程沈遴竒
卓敬瑞安人所居地名卓嶴年十五讀書寳香山中夜
歸遇暴風雨避大樹下晦冥中迷失路遥見林外火光
趨赴之乃一小院落也内有讀書聲扣其門有一童應
聲而出曰先生知郎君來使吾相候敬仰視其門扁題
曰體玄院遂入見一老翁坐長明燈下敬前揖之翁起
勞苦曰深山中昏夜遇風雨得毋疑懼乎敬曰歸省乃
晨昏之常恐貽吾親憂雖甚勞苦無恨但得一燭尋路
即可歸矣翁笑曰山中那得有燭僅有少枯葉郎君且
燎濕衣徐為之計敬起觧衣問童子曰翁為誰童子曰
先生不欲人知其名每向人自稱逍遥翁又問子何名
曰少孤敬疑為隐君子也脩謹進曰敬家只在山中往
來山中甚熟未聞有體玄院亦未聞有逍遥翁敢以為
請翁曰吾世業為醫往來中條山中後因避難聞陶隐
居有丹室在此採藥南來結菴少憩不久亦還故山耳
郎君無用知也頃之燎衣乾敬懇乞還家翁起謂敬曰
郎君既不肯留吾有一牛可騎之而歸昏夜泥淖當有
所恃無懼也敬大喜即命少孤牽牛出又呼一童子名
少逸曰汝可將吾舊籠來就籠中出一僧帽謂敬曰旣
不能款留敢以此為贈敬辭曰吾書生將期匡濟天下
(闕)以此相戲翁曰吾昔亦嘗有志斯世後因所輔
非材不用吾謀禍幾不測得此一籠始獲觧脱不然豈
復能生出宜秋門乎郎君第收此帽他日自理會也敬
堅却之翁但再三嘆息而已敬遥窺籠中諸物悉箍桶
工匠所用及僧家衣缽耳两童送至門外敬乘牛致謝
而別方出林牛行甚駛勢若飛禽不復能控制身亦安
穩無恐湏臾及門遥從牛背呼其家家人已寢驚起隔
墻應之曰夜已向闌安得以此時冐風雨獨歸耶敬具
以告舉火將牽牛入牛忽抖擻咆哮化一黑虎逸去室
中人盡震驚而出比明尋訪體玄山居不可得數日後
乃在縣西四十里陶弘景丹室故基傍有一古廟彷彿
雨夜所經行者其壁有潘閬夏日宿西禪院詩即東坡
少日所見夜凉疑有雨院静若無僧之筆也筆墨猶新
循其路歸見虎跡歷歷尚存焉(見續耳談郡志脩入紀異中)
王嘉榮曰嘗讀遜國臣編至雪菴和尚及補鍋匠諸
人當時皆有契扵逍遥之旨第卓公非不知出此而
以身殉國寧死無恨盖其天性然也忠孝如公志用
世如公肯與狐伏鼠竄者同日語哉說者謂宋文山
之死以留夢炎卓公之死以姚廣孝嗟夫假令不遇
炎孝二公遂為時用耶即不然果為頑民已耶竊意
僧帽之贈籠中之示必有神焉以彰公大節詎曰試
之而已按潘閬字逍遥宋初大明人為王繼恩所薦
太宗召見賜進士後出入盧多遜門下多遜敗服僧
服持磬出宜秋門變姓名入中條山閬素行本無足
觀然始末大略頗類卓公風雨昏迷途迎接語似係
閬授豈寳香山靈先知聖主將興憫公忠孝天性以
發公求生之謀乎然閬之生終不及公之死矧公又
非僅委身為烈若方黃僨國者嗚呼公洵無憾扵地
下矣鬼神恍惚難以臆决備錄所聞以俟蘭臺石室
採掇烏程沈遴竒沈儆垣續耳譚瑞安王嘉榮述
參考
按東莞陳公建通紀壬午六月癸亥靖難先鋒至朝
陽門外甲子屯金川門乙丑入城至已已文皇即位
後乃誅戶部侍郎卓敬敬初密奏徙封建文莫能用
至是上執敬欲殺之而憐其才謂道衍曰向者奸臣
各欲首先(闕)唯敬諫徙封内地建文若聽其言則
干戈息矣道衍曰不然南昌地居下流金陵加兵特
探嚢取物耳使敬言誠用陛下豈有今日扵是敬遂
就僇
按武進薛公應旂憲章錄洪武二十一年戊辰三月
上御奉天殿策試舉人賜任亨泰等九十九人進士
及第出身有差特命立石題名扵太學著為令是科
得卓敬齊泰
按山隂陳公汝元浙士登科考洪武二十一年戊辰
科瑞安三人林挺三甲卓敬榜眼郭眞二甲自洪武
戊辰科至萬歷戊戌科榜眼共十八人首卓敬陳汝
元曰元查王世貞科試考是科第二人卓敬而俞憲
登科考乃以唐震為榜眼并遺卓敬姓名今從科試
考改正
按浮梁陳公大綬萬歷戊申冬以浙江督學使行部
按東甌屬邑令清江張公如霖訪公滴𣲖裔孫命守
公祠仍扵卓嶴題曰明卓忠貞公故里扵滄洲題曰
明卓忠貞公遷居故里扵寳香題曰明卓忠貞公讀
書處至今故老猶垂涕云
按安福周公鳴萬歷庚申秋以東甌通守署縣事亟
修公祠邑令康公繼之祠遂竣時學博開化汪公令
德董其事其移文略曰卓公遭革命之初殉涣躬之
志疾風勁草砥柱㢠廻瀾猗與聖明奬爾君之不負睠
兹安固崇秩祀之有嚴顧庭栢鞠為園蔬時移事改
翳披丹阨扵藏碧觸景興懷云云汪公為給諫慶百
之父給諫有匾以顔公之堂曰不負其君中標長陵
玉音盖橋梓倡義云
祠記
安福王士翹(邑令南京副都御史)
嘗讀劉忠愍所著忠貞卓公𫝊嘆曰未雨之謀不行殺
身之仁益烈公之死忠也成祖文皇帝重惜公死曰國
家養士三十年不負其君唯卓敬耳則我成祖之義也
微成祖不足以知公之忠微公不足以來成祖之義君
篤扵義臣安扵忠此國家元氣所以培植渾厚億萬世
無疆之休忠義實綱維之公瑞人祀公扵瑞宜也前令
吾邑西溪朱君祀首崇節義始即西峴山以為公祠王
子士翹令是邑又從而新之創田十畝及查北壇西畔
隙地歲徵租以供祀事嗚呼精忠大節炳焉霄漢公之
死義盡仁至矣向使公而弗果捐生我成祖固將柄用
之况祠扵後世扵一邑乎崇明祀樹風教逹之天下君
子以為猶有俟焉入祠拜像忠義之心有不油然而興
者其為臣可知已是故祠以祀公所以教為臣也嘉靖
二十四年乙已秋七月旣望立
永嘉侯一元(江西布政使)
夫委贄事君有他道乎哉其始進也曰自獻其身其盡
瘁也曰能致其身如此而已矣盖致身者不有其身之
謂也不有其身則亦不有其家故處平則靡室弗子若
禹家無遺財居無樓臺若諸葛寇范遭變則存孤踐言
碎首湛族若程荀要離刀鋸在前甘之若飴趣之若歸
自世人視之以為嶄絶之行而君子由之以為經常之
道也嗚呼悲夫忠貞卓公之祠乃今得烈然巋然扵日
月星辰之下山河大地之中領之祠官得明薦其溪毛
侈之薦紳得顯著之竹帛以風扵斯世斯人乎斯固常
道之所以終存也盖天有常道謂烈風迅雷甚雨非天
乎不可然而光天化日其常也地有常道謂高岸深谷
之相為非地乎不可然而高高下下其常也人有常道
謂南巢大白履霜雉經非人乎不可然而君君臣臣父
父子子其常也夫革除之際靖難之師我成祖其有武
王之心乎然武王不以順天應人而廢夷齊之義漢赦
季布唐奬堯君素宋贈韓通皆是物也盖收羣策羣力
以濟事者一時之權表義存道以立經常者萬世之功
乃人主自為社稷計也盖嘗疑之夫忠貞諸公駢死參
夷職耳而帝心旋霽德音屢發曰不負其君唯卓敬爾
曰使練子寧在朕固當用之扵是網觧禁弛垂二百年
而世猶難言之是故忠貞私謚也祠私祠也錄私錄也
天下之人相率以忠為諱然則堂何以明倫諸生横經
何以請博士倚席又何以誨而常道其遂墜扵地乎天
啓神孫推心聖祖間者孝事两宫因霈然下明詔酬忠
魂求其後天若增而高日若濯而明而卓公者吾瑞安
人也瑞安林博士莊服行忠孝懷之久矣乃一日受詔
則灑然泣躍然起走請其令長求卓氏之遺孫而錄焉
謂元郡人當記公事又曰始𫝊公劉忠愍公球祠公者
朱令祀為之祭田為之門役者王令士翹恤錄其後當
奉詔以從事者今周令悠而四人者皆安福人也江右
信多賢哉謂元嘗長江藩而列四賢之美亦不偶然矣
又曰祠故燬莊亟走告令令亦亟圖恐後一起而新之
者則杜令時登之力也扵是明詔未下而官師相勖心
有同然詎不信哉或曰中庸之道有蹈白刅而蹈焉者
未必中也按𫝊戕公者盖姚廣孝非帝意也假令姚不
蝎公公可無死乎曰烏得無死夫人臣之身社稷之身
也主存與存主亡與亡是有初矣乃余扵公而憬然有
悟扵臣道之靡他也盖致身焉盡之矣𫝊曰求忠臣扵
孝子之門又曰平居則犯顔敢諫臨難則仗節死義要
皆舉斯心者為之觀卓公至孝通格深夜昏迷至憑虎
以為兕是天地鬼神所不能違也大忠深慮批麟扵高
皇帝之朝誓死扵縲絏之時嘗之以管魏之業惻然而
不忍處也當是時也金石不足以喻其堅江湖不足以
喻其决何哉誠以其身非我之有也夫人之未仕也其
身父母之身也其已仕也其身則君之身也故古之君
子之仕也或流涕以决其親故其在家必孝其在國必
忠遇事則不得不諫遇難則不得不死為長吏則不得
不子其民為師儒則不得不淑其人夫是之謂不貳心
之純故為治為教為惠愛為廉吏為直諫為死義千葩
而一根萬𣲖而同源易曰係小子失丈夫故凡為吏而
不閔人不禔身而自喜沾沾首鼠容容者皆有二心扵
其身其家者也嗟乎忠良一道耳使公先幾之言蚤用
則東平德流扵漢宗王季譲光扵周室而身名俱全國
家两完矣謂非人臣之上願哉方今君臣父子之間大
明社稷奠安萬世無弊人臣當都俞吁咈之不暇而何
忠貞之慕乎然則師忠貞者師其不貳心焉可也是為
記隆慶六年冬十二月立
新祠記
侯一元
嗚呼謂忠義人之性耶盟津之師諸侯會者八百而叩
馬者獨夷齊何寡也謂忠義非人之性耶夷齊至孔子
已六七百歲而民猶稱之不置何長也余觀文武一道
也叩馬扵武者即前之歸來扵文者也二老一心也奮
扵牧野者即前之興扵海濱者也何哉民不救則妹邦
之湯火終不能以返諸袵席而義不立則委裘之植又
何以逆折覬覦者之心天地何以位而人紀何以張哉
故君子終不以一時之功之大而廢萬世之義之長也
始卓公之死靖難也法重禁未弛也然人之扵卓公抑
何勤勤乎作譜狀者則有黃君潮光謚之𫝊之則有劉
忠愍公球而前後令尹扵斯者得小影塑之扵射圃亭
則有高君賓自黌宫即峴山而特祠之則有朱君祀增
飭而亭之碑之則有王君士翹燬而復之則有杜君時
登雖公始遇難時我成祖亦未嘗不冉三欲生公也而
公則必之死既死矣帝又從而嘆之曰不負其君唯卓
敬耳綿綿延延公論如火彌藴彌赫扵是萬歷改元神
孫御世推心聖祖輔世竭忠扶植世教明詔霈下恤錄
而祠祀之而前令周君悠奉以從事惟恐在後爼豆大
張而前之私祠之者乃始得焕然扵光天白日之下余
嘗欣躍之以為經道之一初也卓公旣與其儔共一十
二人血食會城而峴山之祠乃獨以地形不善突聳傾
斜日就圮廢有名無實又六年為歲戊寅兵憲吳公
自新既至臨莅訪求迺下書瑞安曰卓公精忠報主
大義致身千古流芳一邦增重即今聖恩被普公論
大明表章垂範有司之責語絶諄懇也盖兵憲公為
治詰兵明刑成民造士靡事而不責實而今令齊君
柯尤悃愊志古循吏上下一心又明年庚辰則憲節
復至躬謁徘徊相與定議得官之廢址扵邑治南偏
百餘步南北袤三十三步有竒東西廣二十四步扵
是兵憲公首捐白金三十兩而餘則令尹齊君自任
之不以煩民爰以是歲仲夏之三日始事南向為堂
歲二丈一尺廣三丈六尺深四丈乃龕其中而即其
左右為耳房各廣一丈二尺崇視堂殺二尺深與堂
前為中門鏡堂三楹崇一丈七尺廣四丈三尺深五
丈其東西為廂房各五楹共廣五丈五尺其崇一丈
六尺深一丈二尺東出為祠門崇一丈四尺廣深與
崇門之外東距治南官街門之内西距民居約三十
六步有竒周垣繚繞爽闓雄麗丹堊維新季夏之四
日遂告成事盖役不逾月也費凡白金八十兩(闕)
不知所從出也豈不亦子來之心而責實之騐哉夫
儒者多方吏道多端然大都不過二途而已盖治忽
視諸義利而王覇辨諸名實故卓公義矣則不以身
與宗易諸勤卓公者義矣則不以重法易斯固世之
所以長治也名為祠卓公矣而風雨之飄摇神靈之
不棲其又如實乎哉是故新之以妥神也扵治前者
以近民也卓公扵家則至孝扵國則大忠忠孝所以
勸也諸所職軍國六曹之務至殷矣而風化是先者
風化重也謀之以歲者慎也成之以月者敏也其所
以致力扵神者如此也又况所以成民者哉故曰責
實之騐而治之所以純王也於是齊君使其博士謝
君國光來謂元請文其石元不佞則以平日所槩扵
鄙衷者文之如此云萬歷辛已歲季冬望前五日
立
重脩忠貞公祀記
劉康祉(兵部主事)
卓忠貞公祠在郡城北孤嶼中與文信公東西峙烈
春秋時享矣而公瑞産也邑舊有公祠而以地僻左
四方輪楫所不及漸蕪廢以圮給諫太末汪君以尊
人司訓瑞邑來省侍暇日縱步祠中俯仰循覽墻隳
棟撓苔肥草深蟲書衣佩爼豆之几雀鼠家之君亟
以告司訓公公悚然不一夕寧也扵是友人李林兩
孝廉聞之悲且喜偕以告之署邑别駕周公周公聞
之兵使者錢公咸色動神悚從事若不及會邑侯康
公至事益以集矣而司訓公且身為之植拮据土木
間雖已遷不忍離去必待其成乃已於是公之祠煥
然益深閟静宏也祠在縣治前數十武東臨孔道門
標綽楔入門廣除廓然右為土地祠左為省牲之所
折而北入二門左右(闕)縱若干尺横若干尺
而堂臨之(闕)尺闊若干尺中為龕則木
主南面妥焉二門舊為莆田阮學諭募建工未半而
偕計行今因而葺之廊廡稍加丹雘餘皆更新以天
啟元年正月廿五日經始斷手扵又二月之晦司訓
公授管扵小子祉令記之夫惟公之大節不必論而
獨扵修祠一事咨嗟嘆羡恨古今之論忠臣義士者
悼其志之芳遇之慘而不知天所以大奉之隆知其
節烈之標映寰㝢而不知其功之潤被社稷也夫人
主之威怒能燔炙環海亦至燀赫矣當君遜國移之
日廷折真主碎玉之期已臨吠堯之語不輟扵是天
怒震加迅霆迸下齊斧削菌車輪轢蜋而公之七尺
埃飛九族灰颺公亦真闃然冺然矣然當時吞聲痛
之稍久涕泣道之愈久則尸而祝之祠而宇之敝而
更新久而不衰名公巨人一倡而闤闠之羸夫寠子
奮蹠疾趨還顧其身未必有環堵之容其先亦未有
一椽之奉而惟公祠之新敝以欣以戚也則公之身
何嘗亡而宗何嘗滅於是九重之威怒不得不稍遜
而忠烈之人隆隆炎炎獨神於宇宙矣或曰公則完
矣倬矣然文皇帝敵讐也臣子誼敵王愾諸公之新
之也亦文皇帝所欲聞乎噫諸公之新之也非為公
也為文皇帝之天下也夫公非親遜國而疎文皇帝
也已食其禄一往不回而身與族自殉之也夫人主
匕鬯萬里所恃以無震驚[危瓦][危臬]者人人金石之心耳
今表章英烈風厲鼓動令大小遠邇咸知食焉不避
之誼則人主所倚毘何如則曩之據鼎耳而宴如趨
沸湯而若歸者所以護九鼎扵四維之安而焚炙七
族以完一念者正令聖子神孫為億兆姓之從維
拘繫而不可解者也夫乃知君臣父子之義灌注
宇宙間惟人之所為之惟國家之所用之欲為名
誼則名誼欲為事功則事功如江湖雨露以之湔
浣汚穢還之晧暠可以之滋漉含生達之鬯茂可
以故若兵使者若郡邑諸公皆於軍興浩攘朝夕
不暇之中而亟亟回慮於兹而司訓之薄宦給諫
之旅游兩孝廉之食貧先後補葺如捍頭目知國家
之所係在此也則其心骨之磊落挺特俱可概見而
公精英之所攝益深以長矣錢公暨諸公姓氏邑里
踐歷及輸財助力之人姓名附左方時天啟元年中
元日
祭文
安福朱祀(邑令)
天下之事途雖殊而歸則同君子之行迹雖異而心
則一故武王之伐不失為聖而夷齊之諫咸稱其賢
我太宗奉天靖難武王也公殺身成仁夷齊也兩全
其美各歸於是萬姓咸仰豈祀等一二人之私也哉
顧公廟祀久曠鄉邑奚觀祀生也晚忝牧兹土爰新
厥廟兼崇祀事庶綱常有賴風化攸存焉酌汨羅之
水固媿籩豆之有楚採西山之薇聊供黍稷之維馨
伏冀尊靈來格來歆
王士翹
於戲君臣大義並昭天地充塞两間浩然正氣公炳幾
先侃侃直言大厦一木百世凛然决志殱身存順歿寕
從容就義庶幾成仁臣無二心維天之經如公之死夷
齊等倫死矣戩谷令名暴暴國有義士社稷之福命脉
精神一絲千鈞不有君子誰為干城先民如岳公其繼
作遜志諸賢與公同躅維士維令唯公是訓願言丕振
此邦之運維兹安陽我公之鄉𫝊者忠愍日月爭光峴
山之西芳草凄凄横江潮汐萬古含悲明德維馨廟貌
宜新崇祠有待聊薦蘩蘋(按嘉靖二十四年乙已邑令王公移文月用春秋之仲日)
(維丁後之庚舉無愆期永為定例云)
南海譚用諫(邑令)
維公明君臣之義决生死之途曾子所謂臨大節而不
可奪之君子孟子所謂威武不能屈之丈夫孤忠大孝
輝耀丹書風流餘韻振厲鄉閭用諫等忝吏兹土仰止
範模維兹仲秋謹以牲帛禮祭例脩勤渠維神其右諸
惟神其鍳諸
劉畿
嗚呼自昔節義之臣恒膺褒崇之典匪獨昭一時之激
勸實以植萬世之綱常故封雍齒而漢業悠長贈韓通
而宋祚綿遠率是道也惟我卓公海嶽鍾英星辰列秀
抗䟽扵革除之紀致命扵靖難之朝大節凛乎冰霜孤
忠貫乎日月成祖嘆賞之扵先列聖肆赦之扵後其視
封雍齒贈韓通者益有光焉是以生公之鄉聞公之風
者若于忠愍之捍虜孫忠烈之死難率相繼而作用培
我宗社億萬載之鴻圖者非小補也矧兹安陽乃公故
里頃值文運之衰兼以海波之振自非邀靈扵先哲何
以綏福扵後人畿等猥以謭劣叨守封疆慨仰止之有
年幸瞻拜之孔邇謹遴二分之庚式脩祀典之舊伏惟
忠魂不昧英爽如存為睢陽之厲鬼殄小醜扵無遺振
孤竹之清風起斯文扵未墜
江寧吳自新(浙東兵廵道終南刑部侍郎)
嗟乎大臣事君垂紳正笏夾輔優游此不足為難已惟
夫事變將形幾先獨炳揆長策觸忌諱言人之所不敢
及夫神噐有歸綱常自任薄事功全忠義蹈人之所不
為是誠天下之至難也非以一身參造化忠貫乎日月
死重扵泰山者其孰能與扵斯今天子明聖閔公貞忠
百餘年不沾爼豆而頃也敕祀追崇仰維嶽降實自甌
東而荒祠淪寂曷示褒榮余忝提兵職司觀風曾登峴
西景仰高風慨寸心之激烈曠百世而感通謀諸邑令
易以新宫意公之精神上薄玄穹而遨遊桑梓亦或眷
戀扵其中時惟長至初報成功余適有事扵兹土又獲
瞻拜其遺容薦以溪毛式展丹衷公其翩然騎白鶴而
下太空也耶
南昌齊柯(邑令終臨安府知府)
海嶽之邦安固之陽一時起振古之豪傑一身係萬世
之綱常公之孝聞里閭假鬼神而異虎顯其應感公之
忠薄風霆貫日月而飛龍察其肺腸逮列聖之肆赦表
孤節扵寵章如方如干並祀會城而駕軼今古門生守
吏耑祀故里而歲秩蒸嘗繄峴山之僻隅匪忠魂之永
藏值物力之殫屈欲崇搆而未遑動觀風(闕)責守
土以恢張卜官基之宏敞意天造(闕)扄以重門肅
以明堂惟祈棲靈奠宅愧非繡椽(闕)兹孟秋之載吉
迎鸞馭以來翔煇煇乎麗空之宿轉閃焰耀晶晶乎沉
海之劍益露鋒鋩柯等菲劣忝司封疆展瞻依扵山木
陳奠酬扵椒漿邀濯靈之如在振斯文以寢昌俾為士
為吏者知有大節而千秋萬禩庶休有烈光
康元穗(邑令已未進士)
元穗叨莅海邦攷邑乘而景先喆雖名賢後先勛望掀
揭然未有報國殉君偹兼智節抗萬乘而甘九死有如
公之&KR1509;絶者也公以綺年掇鼎甲補拾禁闥惟邦之杰
俄而眞主龍飛(闕)報薄海之歸附方新孤臣之睠
懷獨切公立朝慮危防微周詳委折賈太傅之哭涕晁
内史之論列謀適不用底扵杌&KR1150;亂不自已公可無執
其咎而才賢夙著宸衷鍳徹茹周粟易商頑豈無王魏
之後功可反顔而施設矧其忻崇膴而慫惥扵旁者又
紛沓多通涉之舌而公慷慨悲思拊心飲血百折不回
寸丹勁鐵鼎飴七尺之捐糜芥視九族之湛滅洵哉逄
比之非㒞而皭然夷齊之嫓潔遂使雷霆之威始厲而
終霽不負其君綸褒昭雪而天下後世為人臣子者益
曉扵委質無二之義謁公祠下誦公遺文不覺其低徊
而永嘆嗚咽然則公雖長逝而維綱植紀功在人寰且
浩氣磅礴凛風霜而炳日月公之英靈殆閱千萬禩而
未始消歇者也安陽故里神棲斯悦澗芷溪毛以薦芬
飶惟司牧之告虔敬摛詞而揚烈
忠貞錄卷二
