淳熙三山志卷四十一
宋梁克家撰
土俗類三
物産
地均有所産然各有所宜宜非偏得于此則亦獨盛于
他郡馬益福州詩兩熟潮田世獨無陳傳甌冶遺事果
有茘支花有末麗天下所未嘗有此其所偏得者而傳
又云長樂地産魚蟹多于牛羊葛枲溢于絲纊是其所
獨盛也歟然求之十二邑又有不能盡宜者潮田不出
倚郭三縣茘支末麗不能及陀驛以北湯背以西魚蟹
濱海而葛枲利于平陸如是之類不可以無紀
榖
稻(周禮職方氏揚州榖宜稻州古揚州南境也故稻之名亦不一今州倚郭三縣兩熟早種曰獻臺向金州)
(曰林晚種曰占成曰曰香曰白芒通謂之稻至外縣名色尤多按閩清圖經旱稻之種有六曰早占城烏)
(羊赤城聖林清甜半冬而烏羊最佳晚稻之種有十曰晚占城白茭金黍冷水香櫛倉柰肥黃矮銀城黃)
(香銀朱而白茭冷水香最甘香奈肥獨宜卑濕最腴之地糯米之種十有一曰金城白&KR1045;黃秫魁&KR1045;黃苊)
(秫馬尾秫十秫臘秫牛頭秫臙脂秫而寸&KR1045;顆粒最長蓋諸邑亦或通有之占城相傳其種自占城國□)
(大中祥符五年淮浙微旱遣使福建取種三萬斛分給令種蒔之今土俗謂之百日黃是也已上名色雖)
(多不過有二秫曰糯稻餘皆秔稻爾雅所謂黏與不黏之異秔古名稌糯古名黍)
麥(有大麥小麥蘇恭云今南北之人皆能種蒔凡麥秋種冬長春秀夏實具四時中和之氣故為五榖之貴)
(又有一種秋花冬收名蕎麥)
麻(有胡麻有大麻胡麻即油麻也有白黑二種相傳其種得之大宛故名胡麻以其壓油以油麻名之今長)
(溪者佳大麻牝麻之子也諸色皆有之)
豆(有黑者紫者白者綠者紅者羊角者虎爪者如錢片者又有扁豆種于籬落間有蠶豆蠶熟時有之)
粟(粒細者香美南地以稻灰種之不必鋤治江東呼粟曰粢粢稷也即此)
□(甌冶遺事□米與黍米相似而粒大吕氏春秋飯之美者有陽山之□)
薏苡(春生苗莖高三四尺葉如黍開紅白花作穗五六月結實形如珠子而稍長故名薏珠)
貨
鹽(福清鹽埕經其略曰海水有鹹滷潮長而過埕地則滷歸上中潮退日曝至生白花取以淋滷方潮未至)
(先耕埕地使土虚而受信既過刮起堆聚用車及擔輦致塾頭穴土為窟名為漏坵以杵築實用茅襯底)
(滿貯土信取鹹水淋之惟實則取滷必鹹旁用□管引入滷楻楻在漏坵之下掘土為窟以受滷芋草覆)
(之取雞子或桃仁置滷中以候浮則滷鹹可煎築土為斛畎在宫竈旁以竹管接入鹽盤如畎澮之流盤)
(以竹篾織用蠣灰塗復織釡牆以圍繞亦塗以蠣灰蓋益以受滷也大盤一日夜煎二百斤小盤一百五)
(十斤今福清長樂縣見有鹽戶連江羅源寧德長溪邊海舊亦各有鹽額)
鐵(寧德永福等縣有之其品有三初煉去鑛用以鑄冶器物者為生鐵再三銷拍人以作□者為鑐鐵亦謂)
(之熟鐵以生柔相雜和用以作刀劍鋒刃者為剛鐵商賈通販于浙間皆生鐵也慶歷三年發運使楊告乞)
(下福建嚴禁法除民間打造農器鍋釡等外不許販下海兩浙運司奏當路州處自來不産鐵並是泉福)
(等州轉海興販逐年商税課利不少及官中抽納折税收買打造軍器乞下福建運司曉示許令有物力)
(客人興販仍令召保出給長引只得詣浙路去處販賣本州今出給公據)
糖(取竹蔗擣蒸候官甘蔗州最盛)
紅花(閩縣懷安福凊長樂等縣皆有之花如刺結秋末種春末採可染絳)
紫草(八月末種二月採根用密籠收見海風則變黑矣與紅花同所出)
藍澱(諸邑有之閩縣桐江上下尤多故地有名青藍或青布者為盛出于此)
草蓆(閩縣江南沙洲草熟織作尤盛陸販上四郡舟運至准浙其至麄者舊淮浙鹽袋用之)
木筏(羅源寧德連江多取木為筏出南北洋)
白梅(懷安候官鄕戶園林種至千萬株鹽者為白梅焙乾者為烏梅行至江浙)
蜜(有石蜜巖石間作色青赤有木蜜木枚間作色青白及人家窠檻中作者蜜濃味美)
紙(竹穰楮皮薄藤厚藤凡柔韌者皆可以造紙竹紙出古田寧德羅源村落間黃魯直有次韻惠玉板詩古)
(田小牋惠我百應知溪翁能解玉楮紙出連江西鄉薄藤紙出候官赤岸厚藤紙出福辜嶺)
茶(舊記舊閩縣尉廳名茶山館又縣東十五里有茶園山亦云石鼈山出茶毬場山亭記有芳茗原今甌治)
(山唐憲宗元和間詔方山院僧懷惲麟德殿說法賜之茶懷惲奏曰此茶不及方山茶佳則方山茶得名)
(久矣唐地理志亦載福州貢蠟面茶蓋建茶未盛前也今古田長溪近建寧界亦能採造然氣味不及)
絲麻
紬(桑葉小不甚宜蠶得絲麄纔可為紬)
蕉(大觀本草閩人灰理其皮績以為布舊嘗入貢)
紵(其皮可以績布一科數十莖宿根至春自生歲三四收)
麻(諸邑有之績其皮為布連江以北皆温之于溪旁為坑藏火束麻内其中石覆而水沃之良久乃剥今連)
(江及福清永福出麻布尤盛)
葛(可緝為布長溪等縣有之)
果實
茘支(州北自長溪寧德羅源至連江北境西自古田閩清皆不可種以其性畏高寒連江之南雖有殖者)
(其成&KR0836;巳差晚半月直過北嶺官舍民廬及僧道所居至連山接谷始大蕃盛大觀庚寅冬大霜木皆凍)
(死經一二年始于舊根復生淳熙戊戌冬大雪亦多枯折常時霜雪寡薄温厚之氣盛于東南故閩中所)
(産比巴蜀南海尤為殊絶蔡公襄譜之其于果品卓然第一非虚證也)江家綠(皮大薄而味少)
(淡蔡公茘支譜云福州種殖最多品目至衆惟江家綠為第一)綠核(頗類江綠色丹而小茘支皆紫)
(核此以綠見異)圓丁香(他種蔕大下銳此獨體圓與味皆勝)虎皮(紅色絶大繞腹有青紋類)
(虎班)牛心(以狀言之長二寸餘皮厚肉澁福州唯有一株每歲貢乾茘支皆調于民主吏常以牛心)
(為凖民倍直購之以輸嘗無而不用)玳瑁紅(茘支上有黑點疎密如玳瑁班城東冇之)硫黃
(色正黃兩刺微紅亦小茘支以色名之)朱柿(色如柿紅而扁大亦云朴柿)葡桃(穗生一朵)
(至一二百附支而生樂天所謂朵如葡萄者)蚶殼(殼為深渠如瓦屋焉)白蜜(純甘如蜜)小
丁香(核如小丁香俗謂之醮核)大丁香(出天慶觀唇殼瓤多)雙髻小紅(每朵數十)
(皆並蔕駢首)真珠(剖之純瓤圓白如珠茘支之小者止于此)十八娘紅(色深紅而細時以少女比)
(之俚傳閩王有女第十八好噉此品因而得名)將軍紅(五代間有為此官者種之後人以其官號其樹)
(而失其姓名)釵頭(顆紅而小可簮纓之側故特貴之)紛紅(茘支多深紅而色淺者為異故曰枌紅)
中元紅(茘枝將絶纔熟以晚重于時巳上蔡公所譜)一品紅(于荔支為極品出州宅堂前)狀元
紅(于茘支為第一出東報國院已上曾公鞏所記)馳蹄(以其長大而甘柔也)金糉(上銳而下方色深黃)栗
玉(似金糉而圓實其味佳勝)洞中紅(出于宿猿洞因以名之已上陳傳所傳)火山(嶺上)
(樹閩記茘支南中之珍果也梧州江前有火山上有茘支四月内先熟核大而味酸謂之火山今州為减)
(其佳者不□名品)星毬紅(此一種出靈岫里田間枝條花葉大三倍色紅而不絳蔕根于臍銳)
(者如瓜扁者如橘圓者如雞子頎者如皂莢形殊狀詭核皆如丁香亦有絶細者大者器不能盈細者拳)
(之頗重甘脆而韻蓋神品也奪其枝者竟莫能遠焉已上近所稱)
龍眼(一名益智葉凌冬不淍春末夏初生細白花七八月實成殼青黃色圓如彈肉白而甘有大如錢者)
(人亦珍之曝乾寄遠亞于茘支)
橄欖(木端直而高秋實先苦後甘脆美者曰碧玉)
柑橘(柑類有朱柑乳柑黃柑羅浮柑鏡柑石柑沙柑洞庭柑橘類有密橘朱橘乳橘蹋橘山橘黃淡子金)
(橘綠橘宜母子今懷安黃江多亦有柚子)
橙子(類極多佛頭橙蜜橙青橙皺橙欒橙香綿橙)
香櫞子(大者長尺餘香勝柑種)
楊梅(木似茘支葉細隂厚其實生青熟紅無皮殼南人多醃浸之)
枇杷(其葉隂密四時不淍十月開花四月熟)
甘蔗(二種短者似荻節而肥長者可八九尺似竹管宋孝武送蔗百挺與魏太武今閩人稱極為杖)
蕉(葩如萏菡媯紫而倒垂左右挺弓駢其間味甘清媯者為佛指舊極香美為牙蕉曝乾可以寄遠無實而)
(花紅者為紅蕉白者為水蕉)
棗(種類非一方者名骰子尖長者名□牙不堅實者名麩棗)
栗(外刺如蝟熟則罅發永偪縣山邑為多)
蒲萄(龍鬚蔓衍水沃其本須臾露泫藤杪故根號木通花細而黃白實如馬乳碧者葉差厚比果之珍者)
(今州有之)
蓮(爾雅及陸璣疏荷為芙蕖華未發為菡蓞巳發為芙蓉其實蓮其根藕)
雞頭(芡也埤雅蓬鐏似雞首先實而後花畫合而宵開與荷花相反蓋隂陽之别也今連江東湖亦多有)
(之)
芰(菱也浮水上花黃白實則回向水中)
櫻(四月熟深紅者曰朱櫻黃晶者曰蝟櫻)
木瓜(大者出長溪)
瓜(城北下洋最多其小者謂之一握青出福清)
柿(有花柿有夘柿有烏柿有朱柿古田縣最多)
杏(圓者名金杏熟最早扁而青黃者名木杏外皮中實者名銀杏即鴨脚也州近亦有之)
石榴(有黃赤二色近亦有白者實亦甘酢二種甘者為果酢者入藥)
棃(鵝梨舊出近京今州亦育之皮薄而漿多味差短于宣城乳梨香則如之其餘輕消棃拒霜棃水梨赤梨)
(紫梨煤梨之類其糜者謂之綿梨)
桃(有紅桃白合桃晚者為十月桃)
李(有綠李赤李琥珀李鵝黃李)
林檎(一名來禽有甘酢二種甘者早熟脆美酢者差晚)
胡桃(本出羌胡今亦有之)
柰(似林檎而青小花白其味苦)
榅桲(味酸甘似橙子而大舊生北土今亦有之)
楊桃(臨海異物志楊桃其色青黃核如棗核生晉安候官縣可蜜藏之有五瓣或謂之五辮子)
王壇子(臨海異物志王壇子如棗大晉安候官越王祭壇邊有此果無知其名以其生處遂名王壇形)
(小如龍眼王彪之閩中賦王壇假栗楊都賦曰果則龍目茘支王壇丹橘舊記又云相傳生于王霸壇側)
茨菰(葉如剪刀草根實大如錢而差長方言謂之蘇)
菩提果(自西域來得名夏實中虚味香甘而脆核如枇杷子)
金斗(實紅葉似橄欖而長)
新羅葛(根甚大色青白一名土瓜)
菜蓏
菘(與蕪菁相類莖葉不光者為蕪菁莖短葉闊厚而肥者為菘)
芥(似菘而有毛味辛辣此青芥也紫芥莖葉通葉多作虀食之最美白芥闕水其餘南芥花)
(芥石芥之類皆菜茹之美者)
莱菔(俗呼為蘿蔔)
蓴(葉似鳬葵浮水上採莖堪噉花黃白子紫色三月至八月莖細如釵股名絲蓴味甘)
鳬葵(即荇菜也莖澀根極長花黃水中極繁盛)
白苣(如萵苣葉有白毛又有雞苣亦堪作茹)
萵苣(遯齋閒覽載王舜求云萵菜出卨國有毒百虫不近)
芸臺(香可噉破結血)
雍菜(蔓生花白堪為菜南人先食雍菜後食野葛二物相伏自然無苦取汁滴野葛即死張司空云魏武)
(帝噉野葛至一尺應是先食此菜也一名甕菜遯齋閒覽甕菜本生東夷人用甕載其種歸故以為名)
水斳(音芹生池澤中可為生菜亦可作菹冇兩種荻芹取根白色赤芹取莖葉)
菠薐(劉禹錫嘉話錄菠薐出西國中有自彼將其子來如苜蓿蒲萄由張騫而至也)
苦蕒(可傅蛇虫咬蠶蛾出時不可取令&KR3349;赤爛蠶婦亦忌食)
莙薘(莖灰淋汁洗衣白如玉色)
東風菜(葉長極厚軟上有細毛紫莖先春而生故有東風之號)
茄子(有數種紫茄重茄青水茄白茄一名落蘇嶺表錄異記南中草菜經冬不衰故蔬圃之中栽種茄子)
(宿根有二三年者近城種多出城西)
莧(莧有六種有人莧赤莧白莧紫莧馬莧五色莧)
胡荽(湘山集胡荽即園荽也人或謂之香荽幼幼新書云一名鵝不食草)
同蒿(令人氣滿不可多食)
蕨(爾雅曰蕨鼈也郭注初生者可茹)
薑(出在城三縣連江縣多)
葱(有數種入藥用山葱胡蔥食品用陳蔥漢蔥凡蔥皆能殺魚肉毒)
韭(園人種蒔一歲三四剖之其根不傷至仒壅培之先春而復生許云先種而久故謂之韭)
薤(似韭而葉闊多白無實不可生噉以其葷辛也)
葫(大蒜也每頭六七瓣主散癰腫蒜為小蒜以其氣類相似也苗皆如葫而極細)
冬瓜(即白瓜也生苗蔓下大者如斗而更長皮厚而有毛初生青綠經霜生粉乃取藏蓄彌年可作菜果)
瓠(味甜似越瓜長者尺餘夏熟)
瓠&KR1365;(夏末始實取以為器經霜乃堪小者名瓢)
白蘘荷(春初生葉似甘蕉根似薑而肥其性好隂在木下生者尤美潘岳閒居賦蘘荷依陰是也荆梵)
(歲時記謂可以防虫)
紫蘇(葉下紫而甚香夏採莖葉秋採實一名荏)
薄荷(葉尖冬不死夏秋採莖葉暴乾)
馬芹子(香似橘皮花似芹花子似防風褊而大)
茵蔯(春初生苗秋後葉枯莖榦經冬不死春生新葉故名茵蔯)
海藻(葉大生深海底爾雅疏藻水草也楊州人以當榖食埤雅云善療瘤&KR1349;)
紫菜(附石生海上生青取乾則紫其莖纖而希其味尤珍出福清者佳)
鹿角菜(生海中亦能解麵熱)
芋(陶隠居云蜀川生者形圓而大狀如蹲䲭謂之芋魁閩中出者形長而大細者如卵生芋魁傍食之尤美)
(州北下洋尤多)
枸把(春生苗莖幹高三五尺秋生紅實是時採紅實春夏採葉冬採根幼幼新書云一名地骨一名西王)
(母杖)
花
末麗(此花獨閩中有之夏開白色妙麗嵇含草木狀謂之末利佛經曰末麗花香又有番末麗藤生亦香)
素馨(蔓生白色露裛愈香蔡公襄詩素馨萬里來商舶團圓末麗叢緐香)
牡丹(州舊無之慶歷間羅源林迥隠居闕在處有出山遇慈恩長老獻牡丹詩云春闕王稀山中)
(還信正芳菲蓋有之闕謂寧間程大卿師孟詠福州詩云芍藥闕難種處城中也今古田長溪羅源)
(連江多有之)
芍藥(所産與牡丹同)
紫玫瑰(亦名徘徊花郡人翁承贊詩三株紅芍藥一架紫玫瑰)
四時山丹(花紅色葩英叢起如絳羅囊林迥詩葉剪青油蘂渥丹春風隨衆出欄干碧桃黃菊凋零)
(後誰伴長松到歲寒)
長春(花亦四時有之林迥詩洞門深不放春期客到尋芳莫問時遲日暖風冰與雪照臨紅豔一枝枝)
真珠(有單葉亦有百葉許公將詩䔩䔩圓英淡粉粧肯隨桃杏媚韶光金刀不到春風外草密林深只自)
(香)
酴醿(花白而香春時極盛葉公夢得詩東風吹麝入鉛華未肯隨春到謝家夜半粉香垂露泣定應和月)
(怨梨花又有檀心而紫者尤香)
梅花(又有紅梅蠟梅百葉梅)
瑞香(紫色芬香舊記無近州多有之)
千葉石榴(花紅豔不結實)
薔薇(枝榦有剌花紅紫色盛開如錦亦有薔薇如棠棣金色有淡黃薔薇鵝黃)
越橘(花如瑞香葉幹如黃楊實如朱櫻)
金林檎(花繁生如郁李花狀差大實如來禽而差小)
半丈紅(花如御帶而差大一名棠棣)
衮繡毬(色白圓如毬)
海棠(色紅以木瓜頷接之則色白)
鬭雪紅(閩中近有之花如玫瑰而香色過之四時常芳不隨羣卉彫茂)
闍提(南海種商人傳之花晳白而香勝如素馨蓋巖桂之流品也仙書曰闍提)
玉簮(質素而香形如玉簮亦名白鶴)
金沙(玫瑰之流也香不及之)
剪金紅(圓無香葉分數岐如剪刀之狀)
度年紅(榦高而花難彫自冬末涉春不少變)
含笑(白花有二種小者香猶酷烈開盡則香微故以含笑名)
百合(莖特生而直上亦名倒仙花白一種班紅謂之川百合)
凌霄(藤蔓附大木而生其花黃赤夏盛)
紫荆(木似林檎花深紫可愛)
罌粟(花有紅白二種九月布子春深乃生實如小罌子若細粟)
葵(冇數種蜀葵出戎蜀爾雅所謂菁莪葵花白者生痎瘧黃者葉尖狹夏間花淺黃色主瘡癰小花者名錦)
(葵俗呼為胡燕脂)
菊(紫莖而香葉厚嫩可食者花微小味甘為真菊乂或莖青根細花白蘂黃其葉似同蒿花蘂並黃者俗傳)
(為廣菊狀似嬰兒者俗呼為孩兒菊遯齊閒覽南方花發較北地常先一月獨菊花開最遲菊性宜冷也)
(惟一種深黃色名滴滴金六月開)
玉蝴蝶(色白如瓊花中叢蘂傍有八蝶遶之謂之聚八仙垂枚條而雙對者名玉蝴蝶)
朱槿(一名佛桑一名佛日色深紅葉如桑高者丈餘一種色白一種色紫淡黃者俗謂之金木蘭純白而)
(英間無紫點者名舜英)
雞冠(秋生紫色如繡畫雞冠之狀)
山茶(花深紅色冬盛開)
御仙(似罌粟而小)
金鳳(狀如飛鳳有紅白紫粉紅數種)
金錢(深紅色葉長細)
拒霜(一名木芙蓉秋開色淡紅一種百葉朝開純白午後則漸紅如醉謂之醉芙蓉)
巖桂(其葉兩兩相向粟結其間及開清馥斷續而遠聞俗呼為九里香木紋如犀可以為器亦號木犀數)
(種有四時開者紫者鞓紅者深紅者曰丹桂凡色勝則香薄)
鷹爪(藤生夏開末銳似鷹爪薄暮方開香如爛瓜)
鳳尾(有二種大者花白蘂黃穗生長僅尺若鳳尾然一種差小花疎而香勝亦名七里香可以辟蠧)
玉屑(藤生花白色如碎玉之狀)
玉籠鬆(藤生花微紅而圓一種醉楊妃花相類葉尖)
寳相(藤生花類長春)
藥
地黃(葉生布地上有皺文根如手指通黃色)
牛膝(春生苗莖高二三尺青紫色有節如牛膝狀今州人單用土牛膝根治血塊)
薯蕷(根如薑芋土人單呼為諸生于山間石罅者良)
天門冬(春生藤蔓大如釵股高至丈餘華如茴香極尖細而疎滑有逆刺根大如指長二三寸爾雅謂)
(之靡一名釁冬)
麥門冬(葉青似莎草長及尺餘四季不凋根如連珠形似穬麥顆故名)
黃精(三月生苗高一二尺葉如竹葉而短兩兩相向莖便柔脆頗似桃枝根如嫩生薑黃色八月採蒸熟)
(㗖博物志天姥謂黃帝曰太陽之草名黃精餌之可以長生)
細辛(其根細而其味極辛故名)
蘹香子(亦名茴香葉似葫荽疎細作叢花頭如圓蓋黃白色實如麥而小北人呼為土茴香)
茯苓(生大松下望松赤者下有之作塊如拳大者至數觔似人形龜形者佳假松氣而生不附著根上其)
(抱根而輕虚者為茯神淮南子曰下有茯苓上有兔絲)
茱萸(葉似椿而闊厚實似椒子嫩時微黃熟則深紫)
石韋(叢生石上葉如柳背有毛面班點如皮故名一名石皮州自有一種三月有花採葉可煎湯浴亦有)
(生古瓦上者)
決明子(葉似槐花黃子如菉荳而銳)
香薷(陶隠居云似白蘇而葉細一作香葇俗呼香茸霍亂轉筋煮飲服之)
連翹(南方生者葉狹而小莖短纔高一二尺花亦黃實房實黑内含黑子如粟粒)
香茅(四季常冇苖葉而無花其根謂之茅香)
何首烏(春生苗葉葉相對如山芋而不光澤其莖蔓延竹木牆壁間根大者如拳各有五稜瓣似小甜)
(瓜赤者雄白者雌本名交藤因何首烏服之故名)
半夏(獨莖生莖端出三葉淺綠色似竹葉根下相重生皮黃肉白)
使君子(蔓生花紅白相間形如梔子而稜瓣深)
天南星(苖似荷梗莖高尺餘葉兩相抱花黃子作穗生根如芋而圓)
萞麻子(音卑莖有節秋花結實殼上有刺仁白有油如大麻)
牽牛子(蔓生籬落間葉有三尖花帶碧色實作毬内有黑子一名鼓子花)
□子(其木似樗莖間有刺子辛辣如椒)
石蠶(单根之似蠶者出山石上四時常有其苗青亦有節)
土紅山(味甘苦大者高七八尺葉似枇杷而小無毛秋生白花如粟粒州生者作細藤似芙蓉上青下)
(白根如葛治勞瘴)
車前子(爾雅云芣苢馬莧馬舄車前郭璞江東人呼為蝦蟇衣今閩中亦然)
栝樓(一名天羅藤亦名天瓜退之所謂黃團掛門衝者治風熱土人取瓤研和酒飲之方家擣其根為粉)
(入劑)
獨脚仙(生山林傍隂泉處多有之春生苗至秋冬而葉落其葉圓上青下紫夏採根葉連梗焙乾治人)
(血塊)
石益(生山中子治蠱毒)
赤孫施(葉如浮萍草一名歲寒漿一名酸漿離騷云薋菉葹)
紫金牛(味辛葉如紅花上綠下紫實圓如丹朱根微紫色八月採牛心暴乾頗似巴戟)
小青(生搗其葉可治癰瘡)
庵䕡(狀如蒿艾可以辟蛇)
鹽麩子(葉如橘子秋熟為穗粒如小豆上有鹽似雪食之酸鹹止渴蜀人謂之酸鹽吳人謂之烏鹽)
桑螵蛸(螳蜋子也多在山木及荆棘間桑上者以得桑津氣故佳市之者以附枝為騐)
蒴藋(輕虚無心主續筋骨一名接骨方)
覆盆子(苗短不過尺莖葉皆有刺實如佛螺而旋)
石菖蒲(陶隠居士云生石磧上概節者佳下濕地大根者名昌陽惟真菖蒲葉脊如劍今黃檗山龍湫)
(崖下瀑布飛度却離可數步生其間者絶佳非神全不為濺悸者莫能採溪蓀根形氣色極似但葉無脊)
(耳)
淳熙三山志卷四十一
