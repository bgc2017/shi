淳熙三山志卷七
宋梁克家撰
公廨類一
府治
州自嚴高大相兹土告卜於晉乃定宅方位迄今不移
矣遐服列邦初作郡宇宫室規制可知也暨為刺史加
都督進節鉞改連帥皆號會府自陳至唐三百餘年間
創立營築往往易庳陋為高廣更壞復葺亡所紀載唯
衙門唐上元軍門元和所建天王堂咸通所造尚有遺
跡然是時衙門止為都督軍門止為州門也乾寧錫軍
號威武遂作重鎮梁貞明復陞府大都督勢望雄偉蓋
與岐益楊越齊列偽閩僣號改作踰制通文永隆之間
宫有寳皇大明長春紫薇東華躍龍殿有文明文德九
龍大黼明威門有紫宸啓聖應天東清安泰金德錢氏
内附廢撤無留者獨面衙門一殿故址猶在至今呼為
明威國初守臣避不敢居以為設廳凡勑設宴集乃就
焉而即其西建大廳以為視事之所(舊紀節度觀察使衙在府中近西北)
(今呼為常廳)天聖五年始於其東創都廳(今修令堂自公堂)九年以
大廳毁敝摧剥斥而新之景祐四年又於其西創便坐
(今三清堂)有以接僚屬治政事臨見吏民矣慶歷八年乃大
新衙門嘉祐中又更軍門為雙門於是重譙傑麗邃宇
閎固翬飛雲矗望者肅服名公鉅人剖符開藩官崇地
重僉曰惟稱其餘燕室閒館虚堂華閣巍樓廣榭離亭
别圃自公之暇據勝臨眺樂豐餘而壯吟觀蓋又開寳
以來間有作者夷荒理廢感興寓懷更名易額不一而
足仕四方者閱歴孔多獨目此為善部姓名歲月於是
悉書焉
威武軍門本唐元和十年觀察使元錫所建州門也乾
寧三年州升為威武軍遂為威武軍門周改為彰武皇
朝太平興國三年復舊名(吕權書)嘉祐八年元給事絳更
為雙門上建樓九間(樓上梁題作是年歲次癸夘五月壬寅朔二十有七日戊辰重建)
熙寧二年始創滴漏(建州門之歲置推晝夜刻元給事絳改築威武軍臺門至熙寧二年)
(程大卿師孟始作滴漏推測晝夜蓋祥符中劉承珪之制也今漏室中有程大卿詩牌二一云科漏新成因成)
(二篇呈監官葉左院臺門新漏一聲聞從此朝昏百刻分他日郡人思太守也湏談及葉參軍風雨雖昏漏不)
(移百年應未失毫釐湏知萬戶千門裏正得人間凶吉時一云曉登威武軍鼓角樓百尺譙門戍萬兵黃昏初)
(動盡龍聲銅鉦猶是閩王點銀秤纔懸漢守更四面僧誇金作界半年人看玉為城官程稍近千餘里不到儂)
(家向此行於第四句下自注云舊無滴漏予至始創建炎二年江待制常申明約束一守漏人四分為兩番直)
(日放漏水候魚珠落銅盤乃移秤刻即告戶外報時者一諸衙報牌人九日通以鼓角匠輪差於戶外祗應告)
(報一直漏人五夜分直五更並以撾鼓人輪差其奩具等物五十日一濯)有鼓角(國朝軍防格節鎮鼓)
(角各十有二舊有十二角建炎二年江待制常約束云昏時吹角八人各二十六聲為三疊撾鼓八人角聲止)
(乃各撾鼓千為三通凡三角三鼓而畢四更三點及申刻各吹角三疊為小引)更點(說云更以鼓點以鉦)
(今鉦間欵識云梁開平五年歲次辛未七月壬午朔十三日甲辰造重百二十觔所謂閩王點即此)下為
亭以翼之左宣詔右班春内府廊三十五楹(時元給事絳移南都)
(代者未至間建)
大都督府門唐武德八年州始升為都督府上元二年
創門梁貞明六年升為大都督錢氏歸朝凡偽世門額
悉廢毁惟威武軍與大都督門仍舊慶歷八年成郎中
戩修(有潮陽從事丘濬為記云蔡公時方欲新之俄詔為本路轉運使成公至以是年六月始事九月告)
(成舊額蔡正言襄書紹興七年南市火拆以禳之張待制致遠重書)列戟十有四(戟衣長一丈二)
(尺以朱白蒼黃玄為次)謂之儀門亦曰衙門
設廳衙門内舊有之慶歷六年蔡正言襄重建(偽閩時明威殿)
(舊基國初改為設廳至是頽敝蔡公始重創今梁間有公自書慶歷六年歲次丙戌春正月壬午朔二十有七)
(日戊申新作使廳二十五字後太守許大夫懋為鋟板碑立日新堂右)嘉祐八年元給事
絳修宣和五年俞提刑向權州事復修(有通判黃琚為記設厨在今自)
(公堂之地見熙寧圖後移於設廳西南隅大廳之東廂)
大廳設廳之西(治平圖題為大廳自設廳西過都廳是)舊有之天聖九年
十一月鄭職方載重建十年十月建大廳東門於中庭
之東西創御書二閣
都廳大廳之東(治平圖題為都廳今所謂簽廳也)天聖五年章兵部頻
創隆興元年汪侍郎應辰移都廳(見止戈堂項内)至乾道二年
王參政之望始立今額前修令堂後自公堂(王參政有自公堂詩)
(叢石當軒峙横池傍砌深還將脩竹遶半入古榕隂晝賞風瀾皺宵憐月影侵聊紓江海志寄此小山林)
小廳大廳之西景祐四年范都官亢創(治平圖題為小廳)熙寧
中更名清和堂(見熙寧圖時以設廳為大廳以大廳為小廳於是以小廳為清和堂)靖康
後始塑三清像於此為三清堂旁有觀音堂
日新堂設廳之北慶歷六年蔡正言襄創(治平圖有之熙寧二年程)
(大卿師孟題毬場碑額云輦而置之日新堂西廡今碑在堂下之西廊)建炎三年改鈐轄
為安撫使以為安撫廳
春野亭日新堂東南慶歷六年蔡正言襄創元豐四年
劉待制瑾修(治平圖有之蔡公留題古風兩篇首云太守職名治詔書劭吾農載酒事緬邈作室)
(當廨中况恁軒牖高中視田野功澹沲沐新澤依微生柔風江潮漲晚綠山麓延朝紅耕鋤時節動歌語聲意)
(通慚非共理才幸遇頻年豊未厭畎畝樂駕言誰相從觀此可見命名之意也後有蘇舜欽劉瑾王子京林顔)
(字上交王伯虎范伯玉吳拭余授陳粹詩各一篇若曰翰林遺創久欹隤又曰鏤額竒蹤蔡翰林知亭公所創)
(額公所書也又曰天章餘力起傾隤知劉公所修也)前有池亭淳熙三年陳丞相
俊卿創
九仙樓樓下東衣錦閣西五雲閣舊小廳之西南有清
風樓爽心閣即此也(見治平圖蔡公襄有登清風樓詩郭外清溪溪外山溪雲飛上破山)
(顔晴明天氣琉璃色何處峯頭帶雨還)樓舊有之閣嘉祐八年元給事絳
創(州有元給事詩碑乃元公自題云嘉祐八年癸夘建威武軍門又建遠南門宜興門使院作院公使七庫)
(作會稽亭流觴亭佚老菴爽心閣修轉運司明年建忠義堂信美堂篔簹軒又修城隍廟本城八營作戍兵三)
(營門怡山門昇山門康泰門杪冬訖役厚之記又有移鎮南都留别福唐詩二首觀此知爽心閣為公所作樓)
(即舊有之)熙寧間更名九仙樓賞心閣(見熙寧圖程大卿師孟有九仙樓觀塔燈)
(詩)宣和元年孫龍圖竢於閣西增名五雲(唐李若初嘗登城西望有)
(五色雲當王霸宅遂作冲虚宫至此既樓南對九仙遂以西對五雲為閣名今五雲閣下有安撫司印書庫)
五年俞提刑向權州事以余太宰典鄉郡於閣東更賞
心名衣錦安撫司簽廳置衣錦閣南尋移春野亭乾道
元年王參政之望復舊淳熙五年移自公堂六年復舊
燕堂大廳之北嘉祐四年燕司封度建安民堂(見治平圖序燕)
(公所建也安民堂在大廳北又創甲仗庫於安民堂東亦見熙寧圖)熙寧間又創談笑軒
於安民堂北(見熙寧圖)後皆更名燕堂堂之西廡有舫齋元
祐四年林中散積作艤閣其上(閣上有林公詩牌云州宅之東北有燕堂堂之)
(西廡舊有舫齋今又新艤閣遂作小詩以紀之濟川須用楫罔水戒行舟四海風波路安眠是勝游時四月十)
(五日也大觀三年羅殿撰畸䟦其後云因登艤閣視梁間尺板見字畫竒勁語簡思遠超然有收身寕迹謝脱)
(世患之意遂呼匠理其棟宇而刻其詩於石今齋閣皆廢)六年柯龍圖述修宣和七
年權州事俞提刑向重修(紹興十三年葉觀文夢得以校書黃伯思慕索靖急就章)
(千四百五十字鏤板於堂之壁)
使宅(治平熙寧圖皆題為使宅)燕堂之西南今眉壽堂雅歌堂和樂
堂之地也紹興十年張丞相浚為其母秦國太夫人名
其南為眉壽堂(堂中有辛待制次膺留題云多病相如故倦游四年紆緩到三州君恩乞與歸)
(巖壑何啻將軍得罷休時丐祠得請也)乾道間王參政之望名眉壽之北
為雅歌堂(額簽判吳□稽)淳熙五年又重創雅歌之北為和樂
堂舊眉壽之西廡嘉祐八年元給事絳建信美堂(堂西南為)
(篔簹軒通忠義堂東廡並見熙寧圖)後廢紹興十五年莫尚書將於其北
為堂曰慶雨(以禱雨獲應名)二十六年李待制如岡於其南為
堂曰愛山
萬象亭燕堂之北紹興十四年葉觀文夢得創十六年
薛殿撰弼修立石
止戈堂今安撫廳後架閣庫之北舊甲仗庫置大廳東
廂(見治平圖上有凝翠樓慶歷初王祠部達有詩今樓存)嘉祐四年燕司封度增
置甲仗庫於安民堂東(見熙寧圖今燕堂東)自慶歷後設廳之北
惟日新堂而止元豐四年十一月劉待制瑾始創架閣
庫於堂北(舊架閣庫在使院之東見熙寧圖)前作大門謹啟闔之時(紹興)
(間以門東西兩間為安撫司錢庫)復闢庫後為堂曰武備東西北列甲
仗庫又為大門其南而旁為便門二扄鐍嚴固於是舊
甲仗二庫皆廢(大廳東廂庫今樓下便路燕堂東庫今為廊屋矣)建炎四年建
寇猖獗程待制邁乞師於朝乃出禁旅命孟參政庾韓
少師世忠討之紹興二年賊平遂更名堂曰止戈(有秦檜李)
(綱孫近汪藻許份張致遠李彌遜辛炳張觷洪炎鄧肅李芘朱松等詩詠程公之功今為止戈堂集)初州
簽廳建長官廳側隆興元年汪侍郎應辰命移使院趙
侍郎子潚繼之以不便遂移今所蓋由架閣庫及通止
戈堂門也(今簽廳即止戈堂門南東為直司即架閣庫東廡西為職官直舍即架閣庫西庫)
甘棠院今忠義堂之西(按熙寧圖在忠義堂西會稽亭南後廢其額只寄於流觴亭西)
(屋簷間)開寳九年錢昱創昱之記曰予自下車數月適因
廵城觀隙地高下景趣俯邇郡齋乃命芟去荒蕪開闢
基址至是車書既同戈甲皆罷乃卜築處花心者曰夢
蝶亭瞰水際者曰枕流亭迎爽氣者曰臨風亭眺夕照
者曰綺霞亭(嘉祐八年元給事絳建會稽亭時簽判喬孝本作詩云元侯選勝重經營地取園心)
(正且平揆日募工踰再浹創亭合樂落初成面開西向緣忠孝牓揭新封紀寵榮隠隠湖山藏故國漫漫煙水)
(隔都城低迷疊嶂回峯抱繚繞芳叢列豔迎臺上臨風共瀟灑花間夢蝶助淒清枕流小檻欹前沼散綺幽軒)
(接後甍舊景周環如有待夕陽偏照似多情縈紆碧沚通潮浦左右脩篁拂畫楹自昔甘棠雖足愛會稽從此)
(擅佳名則是時四亭皆在也治平圖有夢蝶亭在會稽亭西臨風亭在夢蝶亭西枕流亭在夢蝶亭北綺霞亭)
(在威武堂西南臨風亭南綺霞亭北又有望京樓至熙寧圖則臨風綺霞亭望京樓皆廢矣)而又别
創小齋甲於四亭不獨用之待賓亦可處兹為政乃目
之曰甘棠院(程大卿師孟有甘棠院招簽判小飲詩簽判和云甘棠深院百花香後院始廢今甘)
(棠院額掛簷間者徐兢篆程邁立蓋存古也)其南為門牓曰甘棠(治平圖尚有甘棠門)
(今春臺館門是也)天聖中陳郎中絳重修(男說之為記)皇祐四年劉
待制䕫於其東建逍遙堂(大觀三年羅殿撰畸修紹興二年程待制邁重修額徐兢)
(篆)嘉祐八年元給事絳於逍遙堂西作流觴亭(元公流觴亭詩)
(春風流水出巖扉載酒輕舟颺綵旗把得玉杯還自笑老翁真令似童兒舊有流觴木槽後汪樞密徹移雙松)
(亭作石槽)亭西北作佚老菴(初名佚老後改為隠几見治平圖元公隱几菴詩分得藩符近)
(海濱溪山清處養天真幅巾隠几春菴静直是羲皇已上人後又改為淨名菴見熙寧圖今廢)菴西南
作會稽亭(以元公開國會稽名公出守龐公籍王公珪范公鎮王公安石司馬公光等五十三人賦)
(詩五十七章以寵其行刻其顯者置壁間公亦自有詩)治平元年建忠義堂於逍
遙堂南(堂東西壁繪像凡四十七聖人一人周公社稷忠臣十六人張良以下節義忠臣十九人申包)
(胥以下諫争忠臣十一人樊噲以下)庭間有池作亭其上曰熙熙(治平圖見政和)
(元年黃尚書裳更名得象自為記後廢池存)熙寧八年元即中積中更甘棠
門名為春臺館其後錢公四亭摧壞紹興十年張丞相
浚理夢蝶故址為偃蓋亭二十三年張侍即宗元改創
為秀野亭(取東坡獨樂園詩花木秀而野之句有教授徐士龍記)又創清風亭於
秀野亭之南
雙松亭秀野亭之東北有蔡公襄隸書額(後刻石立日新堂左)公
為守時所創也宣和七年俞提刑向修紹興二年程待
制邁重修(治平熙寧圖亭西有火箭庫後廢)
威武堂忠義堂之西有蔡公襄所書額公為守時所創
也紹興二年程待制邁修(前有教場西有敦教埸廟熙寧圖作永安王廟今永安王)
(廟在逍遙堂東)
坐嘯臺逍遙堂之北舊養和亭也(見治平圖)熙寧二年程大
卿師孟築為臺初名翫月(見熙寧圖)宣和五年俞提刑向以
得象亭材創更名月榭紹興二年程待制邁重修改今
名有劉嶠所書額
威武臺城隍廟東(今興福菴之東)熙寧二年程大卿師孟築城
日封其址為之今基猶存(時又負城為三亭春風亭在東山樓之北吏隠亭在城隍)
(廟西北雅歌亭在城隍廟西南各有詩今皆廢)
蕃宣樓城西北隅舊碧峯亭也(見治平圖)熙寧二年築子城
改創城上凡九樓(西湖樓蕃宣西五雲樓城西南下金墉橋三山樓城東南下長利橋清微)
(樓清泰門上東山樓康泰門上堆玉樓城東北隅今觀風亭緩帶樓城北今超覽亭望雲樓城西今怡山閣並)
(見熙寧圖)今惟清微東山與此存(樓東有亭曰野雲淳熙五年創)
怡山閣坐嘯臺之東舊望雲樓閱射亭荔枝樓之地也
(治平圖只有閱射亭在其東熙寧圖增荔枝樓於亭西而中為望雲樓)元祐五年柯龍圖
述創紹興二年程待制邁修
懷隠菴和樂堂之後州宅牆之南紹興十四年葉觀文
夢得創(沈括有懷隠集載居山之式後歸休於夢溪葉公慕之以名菴自題云春風的的為誰來遶舍)
(閒花亦謾栽菴内不知菴外事夜來微雨小桃開)菴東小亭曰歸意(亭之東有元明王廟)
(相傳閩王時竈神)西小亭曰柏悅
清閟亭自九仙樓下涉石橋而南為南園紹興十六年
薛殿撰弼創亭曰清閟(今廢)又創亭於其東曰與春(後改名清)
(虚)
觀風亭城東北隅舊堆玉樓地紹興十年創(額張丞相兄滉書)
十六年薛殿撰弼修
超覽亭天王堂西舊緩帶樓地淳熙五年創(亭西有亭曰流憩同)
(時作)
澄瀾閣舊西湖樓基待制趙公汝愚創建(公題於柱曰按熙寧圖西)
(湖樓在州治直西鹿項門之南久廢不存矣澄瀾閣在舊子城之西跨古渠南向秋風亭下有敗屋數椽猶在)
(或是其處也湖事既興俯視衆役乃即樓之故基為屋十楹將因樓之名則太質而閣顧不可緩營也遂以澄)
(瀾易之亦存古之義云)
天王堂城北舊有門唐貞元中軍悖南甸師乘而入閻
濟美塞之後咸通七年李瓉乃版築其上作天王堂(有館)
(驛巡官鄉貢進士盧標作修築城北門及剏天王樓記今存僧史略云天寳元年西蕃寇安西明皇詔不空三)
(蔵誦經不空因言北方毗沙天王神通可以禦之會安西亦奏將戰有神丈餘金甲而来因勑諸道州府城東)
(北及營寨並設其像)
威武營威武堂教場之南舊駐泊廣勇營之地也(見治平熙)
(寧圖)淳熙五年為營以居衙兵
轉運行司
國初諸路置轉運使太平興國三年錢氏納土閩為兩
浙西南路置使副尋省獨使一員五年始命太子左贊
善大夫賈昭明為本路轉運判官(無副者置天聖六年罷之七年復置慶歷)
(五年復罷嘉祐二年後置)雍熙改福建路將輸舉刺自端拱明道之
際詔所屬郡不輟巡按(端拱詔或端坐本司或故留諸郡深彰曠職殊不盡心自今並)
(須不住巡按所部明道𠡠今後並一年之内遍巡轄下州軍將帶本司公人兵士不得過二十人司屬不得過)
(二人)故逐州皆有行司舊記轉運行衙在府西南隅(置司建州)
(蓋舊矣)考治平圖府西南公宇東為運判司西為轉運司
而於其南同一門曰西總蓋舊行部所舍也(虎節門内之西有西)
(總門南向即俗呼西衙蔡公襄自知福州除本路轉運使有移居轉運署詩)熙寧既築子城
併二司為一(併運判司轉運司為一)更其門東向時提刑司同提
刑司實在其北(見熙寧圖時大街西有提刑司同提刑司轉運司蓋始以同提刑及轉運廳門)
(東出)尋罷同提刑司政和間始併轉運司為提刑司屬宮
廳吏舍省馬院架閣庫等而遷轉運行司於府東迎仙
館(治平圖南禪寺東曾師建記政和五年三月撤舊迎仙館增而廣之)靖康元年罷廉訪
使者又以其廨為之今試院西是也(廉訪衙本駐泊廳地其東有隆道侯)
(廟慶歷八年鄉貢進士翁定基為記駐泊都監楊永慶刻石今存)建炎二年以建寇故
移司福州紹興二年還建州三年復移福州尋仍舊其
廳事之東有繡采堂恕堂公明堂(乾道間武憲權寓此所修而名之)又
其東涉池橋有清和堂而迎仙館遂為轉運東行司兩
漕所舍各趨其近東行司亦浸摧圯矣
提點刑獄司
淳化二年詔諸路轉運司以常參官一人紏察刑獄事
於是以司門員外即董循等分充諸路轉運司提點刑
獄四年罷之獨委轉運使蓋始隸漕臺也景德四年乃
命與轉運使分路提點選朝臣及諸司使副至閤門祗
候明幹者充太子中允直集賢院丁遜為本路提刑供
奉官王守元為同提刑兩員自是始天聖六年並罷(交割)
(與轉運使訖赴闕公人歸元差來處)明道初復置舊記公宇在府西南有
上下衙蓋今所也(范遷圖經上下衙俱虎節門内治平圖運判司東北)嘉祐五年
罷同提刑熙寧元年復置二年既築子城乃以同提刑
司與提刑司各為大門東出(見熙寧圖)尋罷同提刑政和間
遂以其廨與轉運司皆為提刑司屬官廳吏舍省馬院
架閣庫等宣和三年增置武臣靖康元年罷紹興三年
四月移司建州十一月仍舊乾道六年復增武臣初寓
轉運行司淳熙三年乃於提刑司中門之内分公宇為
東西兩廳(武憲葉南仲修建自為記)舊治有前後廳事兩所皆明道
二年劉比部立之所建後廳之西有池創閣其上池閣
之北有一堂焉(熙寧五年提刑宋道為記云廨有東堂甚壯舊不名四隅鑿小牖前後二戶至)
(卑乃撤去闢為四軒高其後閎前不設戸名曰幸堂後更名虛静俞龍圖時詢幸堂所在巳更此名矣)而
宅堂在其西(宋提刑記廨有東堂則舊宅堂在其西可知宣和時巳廢俞龍圖記不載)後廳
之北故有堂也(宣和時已為宅堂又於其後為亭曰雙桂)康定元年李都官
敷於堂之北復建兩堂(前堂解龍圖向名曰澄清後堂俞龍圖向名曰憲堂後更名中)
(慶於中慶之東有小軒曰静寄)嘉祐七年王郎中陶創兩亭於堂左右
(左亭俞龍圖向名曰熙春後頹廢吕敷文企中重建於看樓西南右亭俞龍圖向名曰藏春梁上題嘉祐七年)
(壬寅正月提點刑獄職方員外郎王陶建後更名留春)八年復創亭後廳之東北
(舊名繡衣更名薰風吕敷文企中修)熙寧五年宋即中道既修建幸堂遂
闢其旁為軒(北軒俞龍圖向名曰清逸其東有小軒俞龍圖後名曰幸軒)東軒之左
附以便室(俞改名曰山齋)宣和二年俞龍圖向乃皆葺而新之
各為之命名又建兩樓於兩亭東西(舊熙春之東名曰斑衣樓藏春之西)
(名曰荔支樓東樓後更名宿雲紹興中災改創看樓)緫而牓曰樂圃(俞作樂圃記曰熙寧五年)
(宋公作憲於此嘗為幸堂記予言和巳空詢幸堂所在易名虚静是也自虚静之北園館連屬明年更新繕完)
(之名其北曰憲堂南曰澄清廊廡映帶為樂圃之冠庭之南有二木栖故亭其下曰雙桂回廊之外左右二亭)
(東曰熙春西曰藏春熙春之東樓額宏麗時可奉親為游覽之地目之曰斑衣藏春之西有樓遍植荔攴命之)
(曰荔支面樓一軒北顧諸亭左右二沼手植瑞蓮名曰清逸幸堂既易不欲廢其名虛静之東曰幸軒幸軒之)
(左乃治事之便室小山聳翠題之曰山齋宣和四年俞龍圖向記異時樂圃作門威武軍西南每歲二月府開)
(西園與民遊玩至三月提刑司亦開樂圃各一月頃三十年樂圃始罷開矣)及分為兩廳也
毁塞池閣移前廳建後廳之西(後廳遂為東廳前廳遂為西廳武憲所治也其)
(西有欏木亭未名)西廳之後遂為燕寢之宅(清逸軒額移牓東廳之東偏不欲廢)
(其名也)小軒便室乃撤去之為仁亭於兩廳之間餘則如
故也若夫簽廳置中門之外屬官公廨即外門之内檢
法其左提幹其右皆舊所建云
提舉行司
崇寧三年詔諸路置提舉學事四年始建司州南街東
舊都作院地也(見曾師建記)五年正月罷七月復置宣和三
年罷建炎三年建卒叛移提舉茶事司於此紹興五年
移泉翊遂廢七年火
西外宗正司
紹興三年詔西外宗正置司福州知宗正司事廨舍始
寓太平寺屬官二員即其東慶成寺居之主管敦宗院
今寺西南宗學教授今寺東北
帥屬廨舍
州作帥府自建炎三年始置機宜撫幹為屬以監務廳
為機宜廨舍今旌隠坊北是也(見治平圖地名鎮前)紹興五年增
置通判以為通判廳十一年初置參議猶寓他所至十
九年通判移威武軍之東後乃以為參議廨舍機宜舊
占僧寺撫幹員多所居不一後省各一員今累政機宜
南禪撫幹神光
通判廳
州舊通判一員廳於威武軍門内之西(熙寧九年通判方蓁建宅堂元)
(祐四年通判雷豫建廳門建炎四年通判葉擬建長樂堂於其東)紹興五年增一員始
居旌隠坊北十九年通判葉仁以日趨都廳不便乃請
於朝以威武軍之東故知錄司戶廳合而為廨舍(秦呼門内)
(通判為東通判門外通判却為西通判)淳熙五年復置添差釐務通判寓
轉運行司之東偏
職官廳
慶歷舊記本府幕官三其廨並府東廊治平間移察推
廳今定安門内之北府東廊獨為節推簽判廳(並見治平圖)
元祐既建試院察推廳復仍舊府東廊今簽判廳察推
之東節推廳察推之北
曹官廳
慶歷舊記府院在威武軍門外東偏六曹官舍附之兩
司理院在虎節門外左右觀治平圖威武軍門外之東
先府院次司法次司戸廳熙寧初移府院門出威武軍
門之内(見熙寧圖)政和間罷府院更兩司理院為左右獄而
府院南為知錄廨舍如故建炎初移司法廳府東廊(舊廳)
(之北曾師建記建炎元年重立額)尋以府院北為撫榦廨舍(與司法廳相對門亦)
(出府東廊)紹興十九年合知錄司戶所居為增置通判廳(曾師)
(建紹興甲寅增廣記知錄司戸廳並在威武軍門外東偏)於是知錄移寓大中寺遷
易不定後撫榦省員乃得今所司尸先僦民居後治威
武軍門外西偏故如歸館惟兩司理院即其舊無改作
教授廳
教授舊選仕於州有文學者兼居於鄉有德行者充故
未立廨舍熙寧三年程大卿師孟重建府學乃即園為
宅以居之(見林希州學記)教授有廳自此始今學東是
駐泊都監監押廳
駐泊舊總一道戍卒都監監押主本城兵其始責重故
駐泊兵馬都監廳在府東偏(治平圖在職官廳之東熙寧圖門出府東廊在簽判)
(廳之東南)政和中以為廉訪治所移還珠門外(今春風樓地見紹興甲寅)
(曾師建記)紹興七年火遂僦居後治雄略指揮教場官廳都
監廳舊寧越門内之東監押廳舊利涉門内之東(見治平熙)
(寧圖)元豐間以都監廳為東南第十將公廨紹興九年移
副將建州正將始遷其西因以為犒軍庫監押廳不知
何時圯廢(今旌隠坊内橋東)紹興間巳為士大夫居宅今都監
監押增四員皆僦居
將官廳
今寧越門内之西舊崇軺驛慶歷四年以為路分廳(見治)
(平熙寧圖)元豐間改副將廨紹興九年始為正將廳
監務廨舍
初監務兩員都務官廨舍舊旌隠坊北臨河務官廨舍
舊法海寺北(見治平熙寧圖)建炎以來旌隠坊北迭為機宜通
判參議廳法海寺北嘗為登瀛館近亦添差簽判所寓
監務後增三員皆僦居
監甲仗庫廨舍
舊康泰門内之南乾道元年以展拓試院移甌冶池南
菴舍淳熙八年復為菴舍始僦居
廵檢廳
舊在城廵檢以都監監押兼天禧中嘗令南臺監倉兼
管四城門外廵檢公事故廵檢廳在鹽倉之西今閩縣
尉廳是也(見治平熙寧圖)後移置辜嶺
廵轄馬鋪
舊在南臺横山之西(見治平熙寧圖)天聖九年移白田渡景祐
二年移水口尋仍舊
試院
長樂大府祥符以來文物歲盛自景祐建學大比例為
集試所生員逡廵邸宿於外先聖釋奠亦移他所元祐
五年柯龍圖述謀所以易之會朝廷下學及孔子廟不
得試進士之制五月乃擇州治之東南公廨及隙地(治平)
(圖有察推廳及作院)廣二百三十尺有奇而深倍之乃增築厥址
崇其舊三尺穹堂延廡中闢曠除後敞公堂繚以重屋
以為考校之舍外門之内監門廵鋪彌封謄錄之所皆
具旬五十而成凡為正屋百有二十區是時舉士纔三
千峩冠鵠袖雍容而入其後寖增至於五倍側肩爭門
坐不容膝紹興十七年乃假漕司行臺以殺其溢然猶
病其隘也(三十二年王尚書師心以就試人益來奏請增考試官三員為十員)乾道元年
郡學諸生鄉士林丙相率以請於王參政之望乃相其
西北隅官舍易之(如監甲仗庫廨舍之類)得其地東西二十有八
丈南北四之三增為屋百二十有七楹(是歲秋試王參政有戒諭文云)
(福唐今年秋賦投家狀於有司者幾一萬七千人鄉舉之衆天下莫比亦閩中昔日之所未有也可謂盛哉前)
(牓自大魁而下聫甲科者五人與臚唱者六十七人國家於此邦人士誠無負矣本州仰體朝廷之意以賓興)
(為重事開斥貢院編排坐次增添内外執事等人種種如法州郡於此邦舉子亦不苟矣諸君盍修身礪行思)
(所以稱副者父兄戒其子弟長上訓其後生朋友之間更相勸約咸趨禮義盡革囂浮毋怙衆以作非毋黨惡)
(以長亂絶博塞之戲息錐刀之爭出為里巷之遊必有矜持之色衆庶歸重儒服自尊凡所觀瞻誰敢干侮士)
(風如此顧不美哉或有敗羣不靖之徒多士共疾之蓋歲歷三更科詔一下賢才皆待時藏器指日奮身豈容)
(一夫猖狂以致衆人顛沛且大開選舉精考藝能乃功名富貴所由之途非兇暴強豪興爭之地正使捷如慶)
(忌勇若孟賁何取於翰墨之場乎一犯嚴科自有公法三木被體二物加威屏於遠方編之罪籍與夫鹿鳴開)
(宴黃堂享勸駕之儀豹變還鄉綠袂耀觀光之寵者榮華僇辱烏可同日道哉又况閭步既騰亨衢甚坦稽古)
(所獲不止於此而巳夫以萬七千人羣考於此其間𤨏碎寧無短長在於寬通所宜闊略三日借路豈責其全)
(一忿亡身雖悔何及至如將來引試切忌攙先蓋緣題目出頒必俟舉人盡入何須競進以冐隘途雖少遷延)
(未曉晷刻遠於踐蹂方免憂危宅心既寧下筆孰禦又按設既定尺寸有分移徙亂行擾動實深我欲自便人)
(將謂何若其有知必不為此嗚呼在醜不爭先聖之格言畏威如疾前賢之明戒凡我應書之衆勿屑細故以)
(遠大自期鴻鵠秋天一飛萬里安可量也惟諸君勉之)淳熙元年應詔者二萬人
史丞相浩講求累舉之弊乃復假簽判察推知錄司法
四廳以益之以大廳兩廊坐負城兩縣舉子(舊坐三縣人以添四)
(廳故只坐兩縣)而懷安福清羅源於行衙長溪永福古田於舊
展試院(乾道元年所增屋宇)連江長樂閩清寧德於新展四廳就
試試之日四其門以入之而出以二(時曉示閩縣候官士人並於定安門)
(入試院門晚出中門納卷畢出試院大門懷安福清羅源並於依仁坊門入行衙興賢堂桂堂外長溪永福古)
(田從東康門入舊展試院入訖關閉不許出入連江長樂寧德從鼓門内東廊入新展四廳入訖關閉不許出)
(入凡十縣並出行衙中門納卷畢出行衙大門先是行下諸縣士人有訟在官除事干人命外其他並與結絶)
(或召壯保許試遂約束結保投納家狀以七月十五為限以憑類保排定試按限滿射保或改姓名不許收受)
(尋有在外遊學方歸續射保者别就他處排坐内閩候官士人從鼓門裏東廊棘門入司法廳寧德長溪古田)
(永福士人從東康門入舊展試院就試晚出並由行衙大門異時試院街南一帶人戶各安泊舉人入試每候)
(開門率爭先突入至是帖廂官刷具姓名禁止有後門者亦權織斷不許通東衙巷)初令監門官
公服立門左右肅揖而後入巡按者唱坐巳定不許徙
案(只許保頭起身取卷)始罷卒名編攔號為祗應逐間榜揭姓名
以待需喚猝有疾患批歷至府不移時給藥以時警其
怠慢者(時以為禮闈當如此置巡按官抄附祗應功過歷一道取藥歷一道應兵級供應從早至夜合)
(不住火常將沸湯頓貯令温以備呼喚有不到巡按官行遣畢上歷候開院勘斷不違慢者犒賞)凡外
門有所傳入常切機察(先是告示官私屋賃士人就試及賣試按人並不許長價納卷)
(吏貼不得邀覓錢物其試院諸官廳祗應人及雜職獄子并使府諸官廳虞侯當直人等不得循習更就吏貼)
(乞取常例及其他各巳優待舉人又自作勸諭文以戒爭門先入毁棄卷按鼓噪場屋者至是又關防上件)
逮晚設燎門道列十四幕為納卷所(閩候官分六幕新舊展拓試院分七)
(幕其續射保人别置一幕)是歲策問始命工鋸板分雕防漏泄也逐
篇目限以一紙期趣辦也(舊策題並連黏三篇方捲入試卷分俵多是臨期不辦今)
(只將紙作樣造板如問目稍長計會試官細字書寫只以一幅為限疊三紙捲入不須連黏)凡納卷
有號簿彌封官手自封押(逐場彌封畢即以號簿入匝封押永不得開其單號簿逐)
(夜繳入監試處不得漏泄如將來有行先報姓名並根究)增謄錄為三百人(十人為甲置交)
(卷歷一道功過歷一道有節去文理添注雜一拆換卷頭或别行抄上白卷者悉許人告其同甲能自舉首與)
(免謄錄或課寫不辨依指揮牒院展日考校)初禁兩司官人來往(舊彌封謄錄兩處官)
(吏不禁往來)别差對讀官(舊就委謄錄官)始選楷書十名分諸考官
位以備抄寫(每位楷書一名送紙五百張欲再謄以歸者自令抄寫)遇再謄卷獨
許關監試躬點簿混以五號批下從彌封官措置貼號
監寫封入(前已謄錄却以正卷發過彌封所今只委彌封官封貼字號監臨謄寫拘收正卷)纖
悉嚴密訖試無違犯者至今行之(州自國初舉子尚少錢氏歸朝解額未有)
(定法天禧四年詔節鎮州府取進士二人累增至天聖七年為十八人明道二年增為四十一人景祐四年以)
(明道二年所增人數太多令十取二州該四人併天聖七年額為二十二人慶歷五年貢舉所以元年就試人)
(數解二分不得過元額之半州該增十一人併景祐四年所解總三十三人嘉祐二年以四歲科場時頗淹久)
(自今間歲一試三年禮部因請減諸州解額之半遂減一十六人五年增解額以就試人數為率舊一十七人)
(增為二十五人元給事絳勸駕詩英□五五出南閩蓋謂是也治平元年嚴挾書之禁)
都倉
州都倉舊名西版倉閩王審知創子城外皇朝熙寧二
年拓豐樂門城為子城倉乃在内元祐四年建倉廳治
敖廥翼以旁屋大小凡二百一十區政和八年重修建
炎元年復修列倉敖於兩廡凡三十八眼以千文題其
號紹興四年石甃兩廊以便輸納(常平倉舊在倉内)
鹽倉
國初轉運司置倉南臺儲福清長樂等縣(長溪寧德羅源連江運置)
(至天聖六年罷)鹽給州縣務(州有鹽稅務縣各置鹽稅務及倉)聽民自買今閩
尉廳東教場其地也(見治平熙寧圖在武勝王廟之南按祥符五年轉運司奏鹽倉在城)
(外十里有一二千家接連城内)大中祥符五年以水口嵩溪驛增為倉
移運上四郡綱鹽於此以便搬賣明道二年罷元豐元
年復之政和八年詔移水口倉於懷安縣創蓋(時興化軍以㴠)
(頭倉運鹽到此搬剥留滯奏移懷安始在縣治西一里黃石﨑山置)宣和四年復歸水口
時科賣民戶鹽始不給還於是南臺倉亦廢矣(徐成忠銓私記)
(此年産鹽每觔添一文為十九文無鹽給還)建炎間停水口倉復創蓋於懷
安紹興十一年轉運使余應求賀允中自縣西移置東
北地名郭埕即今所
安撫司監倉
紹興初帥奏置回易後始運賣官鹽以寧越門内之東
舊將官廨積貯號犒軍庫乾道八年轉運司行鈔鹽法
以合沙江南舊濟川亭為倉尋罷鈔鹽遂歸安撫司
軍資庫
府衙門内東偏天聖七年尹屯田錫重建(曾師建記)慶歷六
年蔡正言襄修(治平圖序)常平庫舊附之有轉運司上供庫
在其西北
公使庫
大廳前過西園路之南嘉祐八年元給事絳作公使七
庫(按元公自書記云是年建公使七庫治平圖在西園門南有四庫東酒庫西醋庫又西省庫又西進奉庫)
(熙寧圖東銀器庫次帳設庫南公使庫又南醋庫西進奉庫今東公使醋庫庫南公使錢庫西公使酒庫又南)
(有一庫内元係公使雜物庫公使銀器庫公使帳設庫後移三庫於忠義堂西以為安撫司錢物庫餘為公使)
(煑酒庫)宣和二年俞提刑向修(俞公自書再任使事兩領帥轄幾及二年經營補整)
(倉庫軍營城門公宇亭榭池館為之一新公帑什物帟幕鐏爼粗亦偹具)
安撫司公使庫
帥司錢庫在大廳之南與架閣庫門之東西為三若公
使錢物酒庫初皆即忠義堂西為之既而錢物移使院
門北惟忠義堂西廊南酒庫如故
安撫司抵當庫
安泰橋北之東舊利涉門下今抵當庫也又時設於威
武軍門西及還珠門外凡三所(州抵當庫起元豐七年屬常平後寖廢紹興初)
(帥奏行回易此始置)
經總制庫
經制錢起宣和三年至建炎三年詔守臣樁管令提刑
司變轉輕賫起發紹興四年專委通判五年初取總制
錢主管官如經制法十年勅經總制錢通判廳置庫别無
當職官干預以是專庫侵盜其令發納軍資庫别為庫
眼椿管許通判不時檢察十五年兼委知通十六年獨
委通判二十一年改行十五年之制三十一年復詔通
判廳置庫出納委提刑司檢察之今經制庫置内通判
廳總制庫紹興十七年自軍資庫移外通判廳置(今内通判)
(廳又有牛皮庫)
作院
嘉祐八年元給事絳建定安門内之北(見治平熙寧圖)元祐初
建試院其所移南街東崇寧中以其地置提舉學事司
乃遷今開元寺南紹興初寺為啓運宫奉迎所於是别
置鐵作院清遠門内之東謹火禁也
使院
大廳前過西園路公使庫之南嘉祐八年元給事絳建
其門出府西廊立使院額(與東廊節推廳對見治平圖)熙寧後以不
嚴密移額北向大廳(見熙寧圖)隆興間嘗遷簽廳於院中廳
復闢府西廊門既而以不便仍舊今為吏舍
衙院
舊在府東廊職官廳之南今不廢
都稅務
舊額茶鹽商稅務國初茶鹽有㩁官自設市於此收稅
官通領之熙寧三年罷科賣茶故至今只稱鹽商稅務
雖産浮鹽久不給其名不廢也舊務還珠門外西偏(今春)
(風樓見治平熙寧圖)政和間以為駐泊治所遂移今安泰橋北之
西(舊駐泊廣勇營地)紹興七年災再創
臨河務
州東南美化門内(慶歷記治平圖紹興甲寅曾師建記同)古南鎻港凡百
貨舟載此入焉故務於是置
樓店務
治平記左廂屬州東兵馬監押治所右廂屬州南兵馬
都監治所後合為一以都監主之淳熙元年以隸司法
廳
修造場
舊威武軍門外西偏(見治平圖)後為如歸館復為醋庫今司
戸廳是也場後隸都監
抽木場
治平圖有退木場在宜興門外之北旁有磨務熙寧圖
場與務皆廢矣淳熙五年為安撫司客邸惟抽木場附
臨津館後凡抽木七分變轉以歸經制此主焉三分入
河以備州用修造(今權就忠懿王廟内收管)
窰務
慶歷舊記務在南臺主造塼瓦凡官有修築營繕命流
役人充作治平圖南瓦窰廵檢廳之西(今閩尉廳後是也)後並
為閩尉廳窰遂廢
船場
慶歷舊記場在南臺舊鹽倉之東(今閩尉教場東也)治平圖復
在井樓門外州東北古有船場門謂此今皆廢官造舟
率就河口彌勒院之旁
灰場
舊在窰務之西(見熙寧圖後廢)
炭場
舊宜興門外之北(治平圖無熙寧圖有)
淳熙三山志卷七
