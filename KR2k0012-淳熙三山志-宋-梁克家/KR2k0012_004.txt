淳熙三山志卷四
宋梁克家撰
地里類四
子城
閩越王故城今府治北二百五步晉太康三年既詔置郡
命嚴高治故城招撫昔民子孫高顧視險隘不足以聚衆
將移白田渡嫌非南向乃圖以咨郭璞璞指其小山阜曰
是宜城後五百年大盛於是遷焉唐中和中觀察使鄭
鎰始修廣其東南隅(先是開城南河有人得石記云五百年城移東南本地合出連帥自)
(太康至是適五百年閩川名士傳以為陳巖閩人為連帥之應舊記作七百年)文德元年陳巖復
修(巖傳云恢其形勢甃之甎石舊有觀察支使林嵩為重修子城記在作院内)王氏國閩壁壘
翳山樓櫓庇馬城益堅緻矣(乾寧四年王潮築永平城梁乾化二年審知築内城恐即)
(此城)後歸吳越至皇朝太平興國三年錢氏入朝詔墮其城
不用四海混同人無外虞斷垣荒塹往往父老徒指故跡以
悲(舊子城二百三十三步有小牆周圍在)皇祐之後始有建請修築外城者尋亦
寢議熙寧元年章大卿岷奏竊見州城四十餘里自屬
天朝官吏因循歲歲毁圯茅牆數尺霖雨連澍遄至傾
頹亦有居民冒蓋屋宇者今來相度欲只就舊基脩築
子城便願委本路轉運使同共計度若允所請乞降度
牒三二百道添助支費有旨令轉運提點刑獄各具相
度以聞尋復奏交趾蠻人聞自廉雷將趨廣州本州邊
海萬一乘風奔衝何以禦捍乞檢尋前狀許令脩築子
城從之仍給度牒一百五十道(每道許賣一百貫足)是歲六月也
會岷移海州議者猶以子城故狹而表猶六七里費與
役廣恐不能成程大卿師孟謂轉運使曰第得錢二千
萬半歲可就乃以二年四月始事益以西南隅周九百
五十丈(舊子城西至宜興門今又廣至豐樂門)厚五尋而閷其半崇得五
之四表裏累以甓石上設女牆其下覆以攘瓦為臺(名威)
(武)以抗其隅創九樓城上(時師孟奏女牆用灰餙開箭牎結流道水溝井敵樓角樓)
(記言創樓九見府治)下負牆為亭三(一曰雅歌二曰吏隱三曰春風)濬其隍為橋
十二(見内外城壕門)拒以一&KR1257;䟽以二門費緍錢一萬九百七
十四用工十一萬七千三百八十九日卒功(時於後圃草中得朴)
(石乃陳巖修城記歲適三歴已酉矣九年許門下將為記)三年勅知通都監常務點
檢修葺俾勿壊轉運提點刑獄遇巡歴檢察之八年元
郎中積中以女垣善壊乃悉撤其覆(本欲為屋併覆女牆會交趾叛白禦)
(暴不待屋也乃併撤其舊所覆城面椽瓦)甃以重甓密置候樓皆得瞰臨之
勢紹興元年范汝為據建州程待制邁乃發巷石累虎
節定安豐樂康泰為四甕門設敵樓閱月乃成三年八
月張參政守毁虎節甕門復舊門明年正月復定安十
五年四月莫尚書將復二門其敵樓各從門毁之今門
七
南虎節門(雙門祥符九年嚴侍御辟疆新而名之嘉祐四年元給事絳重作熙寧二年修政和)
(六年黃尚書裳重修)
門外還珠門(雙門舊龜頭門偽閩龍啟元年作嚴侍御辟疆改今名寳元二年范都官亢修)
(政和六年黃尚書裳修紹興七年居民火拆牓以禳之尋重立)
東南定安門(閩王審知作嚴侍御辟疆更名今梁間有八月庚戌樹立六字乃閩王時題至)
(是修政和六年黃尚書裳重修)
東康泰門(梁乾化二年八月十九日閩王作名東康治平元年元給事絳重作更今名上有樓)
(名東山)
西豐樂門(舊羅城門初嚴侍御辟疆更名樂輸以近都倉也至是拓子城遂為子城門建炎間)
(建寇攻城惡輸字更今名淳熙改元鄭提刑良嗣重修)
門内宜興門(舊子城門也嘉祐八年元給事絳作至是拓子城不撤今仍存)
西南清泰門
羅城
唐天復元年王審知創築羅城四十里(舊記云五十二里)設大
門及便門十有六水門三(舊有觀察判官劉潞作修羅城碑在利涉門外)熙寧
二年既增築子城西南羅城西門缺不復作(豐樂門已為子城西)
(門)政和五年利涉門災羅城南門復廢不治二方雉堞
陻没斷絶遂與夾城通矣門今存者六
南利涉門(雙門上有重樓挟閣前安泰橋政和五年災)
東南通津門(嚴侍御辟疆名兼濟康定二年沈都官邈更今名)
東海晏門(嚴侍御辟疆名熙寧六年丁聳修淳熙五年沈樞密復修今俗呼鷄鴨門)
東北延遠門(崇寧二年王祕監祖道重作門外橋欄石刻通遠必舊名也)
北永安門(熙寧三年程大卿師孟重作門外絤柳橋西千騎橋)
西北安善門(閩王王審知作上有樓熙寧三年修紹興七年復修廢樓内有鹿項門今西湖)
(旁熙寧廢其外城距子城數步正偽閩為複道處)
西南清遠門(今俗呼鴨門崇寧三年修舊以豐樂為羅城與清遠城接故中間又有金斗門)
(熙寧拓子城遂自金墉橋以南皆無城門亦廢)
夾城
梁開平元年(偽閩錄云二年)王審知初築南北夾城(南夾城今寧越門東)
(西一帶北夾城今嚴勝門遺愛門一帶)謂之南月城北月城(黃滔萬歲記新城似月圓)
南城大門累塼甓設懸門外樓櫓七十間便門六水門
二濬壕以通潮汐北城大門二便門五(南城大壕百五十步北城□壕)
(通西湖黃滔記後漸湮塞今多豪右租占)李仁達時唐兵攻之不下初王氏
築城令陶者印塼悉為錢文及兵退仁逹果歸錢氏今
門六
南寧越門(雙門梁開平二年閩王審知作名登庸以協郭璞遷城之䜟長興二年延鈞改為閩)
(光嚴侍御辟疆更今名)
東南美化門門内水步門(水步門内西通登瀛坊有横門俗呼上門有土牆南)
(走至美化門西遂踰九仙之麓抵寧越門宣和四年攝州事俞提刑向修舊臨河務美化門)
東北井樓門
北嚴勝門(崇寧四年葉吏部棣修)
西北遺愛門(舊名昇山治平元年元給事絳作明年移尹南京父老請于府願以公之政績)
(名之遂更今名)
西迎仙門(門外通冶山)
外城
皇朝開寳七年錢昱築東南夹城(東夹城今行春門南北南夹城今合沙門)
(東西即今外城也按錢昱自作記題作重築云晉開運三年丙午江南舉兵大侵疆境當矢石之地最甚東南)
(二城周顯德六年巳未始增土補其缺壊累石立其欹邪既欲速成墮頹低下至是始經度脩築則是自王氏)
(以來有此城矣)南自光順門而西(即合沙門)城三百二十九丈其門
樓六間敵樓三十間(記不言光順門以東恐是時不曾築今東邊城具存)東至東
武門而北(即行春門)安邊臨江門樓皆五間便門二(一湯中一船場)
敵樓九間城二百七十四丈開沿城河二千九百尺自
東武門而南門樓三間敵樓二十四間城三百一十丈
開沿城河三千六百尺凡城高丈有六尺而厚半之石
其基累甓而覆以屋二年乃畢(記云凸則為基坳則為洫今兩城東南皆遇水)
(而止乂云東臨大江西接平陸見當時沙洲未合城猶近江也)三年而墮之因其址茨
小垣以周焉王氏自忠懿在位既久遭五季兵革為其
國深慮重壁累塹至於三四周回繚繞外城西北遂與
羅夹樓堞相屬益完固矣一經毁廢迄未能復皇祐四
年詔曹待制穎叔以漸開修乃自嚴勝門始甓百五十
丈(時蔡襄作穎叔知福州誥詞有爾其繕除兵械補完城堞之語今所甓尚存)嘉祐元年蔡
密學襄奏本路建劒汀邵地連兩浙江南乘舟下水至
州城不過三二日東南邊海温莆泉漳諸郡船皆可至
今城牆高止數尺頃儂賊之變嘗詔本路修葺城壘近
曹穎叔復只築數十丈願計度卒城之時重惜民力有
旨沿海分界有盜賊可窺伺之處令擘畫防備(見端明文集有)
(知福州自乞相度開修城池奏狀云福州外城周圍約二十里工料極大若行修築湏至科點丁夫配約物料)
(收拾備足一兩月間便要了當若候兵士功役空延歲月乞降旨揮檢計如重惜民力亦係朝旨)熙寧
九年交趾叛提刑司奏福州以土垣為羅城緩急無以
守禦乃下本路相度仍命兵馬都監郝永德提舉脩之
轉運使徐億奏本司歲入所積支用殆盡(時詔沿海州軍脩築城壁)
(令轉運鈐轄司同共檢計人工物料已有見闕以聞億奏泉州添修外城已約八萬餘貫外福漳州興化軍並)
(係創新開築細計湏五十餘萬貫本司逐年所收雜納等錢只及八十萬貫粗了年計惟常平苖役歲寬剩十)
(五萬貫已應副安南軍與支遣)修城之役本為保民今城三千四百餘
丈用物料二十萬二千九百餘緡(十九萬九千二百餘貫甎石灰竹木價錢)
(三千七百餘貫係樓櫓用鋸木匠雇工錢)兵夫三百三十七萬三千四百餘
工(十一萬三千四十工本州軍工自備三百二十六萬三百七十一工每工每日攴米二升計六萬五千二)
(百七石四斗二升鹽菜錢十文計三萬二千六百三貫七百十文足)願借民力以成之尋
以歲未豐稔遂罷宣和三年方臘反州鄉老李全等復
以外城為請廉訪司奏本路有封樁鈔旁定貼錢十五
萬緡望行取撥與居民願出備錢物併力完築有旨令
壯城廂軍以漸開修時余太宰深復奏乞依元豐法制
建創外城乃下轉運提點刑獄鈐轄司審度(諸司以元豐法邊城)
(高二丈廣加四之一閷其半為上之廣壕三重又有甕城羊馬城釣橋之属今打量外城長三千三百七丈高)
(二丈底闊二丈五尺上收一丈共用人匠八十一萬三千一百餘工物料十五萬三千四百餘貫)既
而以賊平復罷建炎二年詔諸路城壁令守令勸誘官
民戶助修不足申省給降錢物本州計度當用緡錢二
十萬民貧産薄助者實鮮乞給度牒一千三百道尋降
五十道遂止紹興二年十一月臣寮建言閩在今日實
作屏翰泉福皆號巨鎮泉城稍固望特詔福唐度修城
池仰寬南顧之憂有旨令帥臣相度張參政守奏城周
六千八百餘步頽基廢址占佃者衆重以地多沙礫所
費不貲略行細計緡錢約七十萬米六萬斛軍興以來
公私困竭夏秋大旱米斗千錢乞候豐歲為之乃寢今
壕隍湮塞半為民田矣外城門六
南合沙門(嘉祐八年元給事絳作名遠南政和二年張殿撰勱修更今名宣和三年攝郡事俞)
(提刑向修次自南臺渡江十里合沙門次寧越門次利涉門還珠門次虎節門次威武軍次都督)
(府門麗譙凡七程大卿詩七重樓向青霄動王尚書詩七樓遥直釣龍臺政和五年利涉災今六譙)
(矣)
東南通仙門(美化門之南嚴侍御辟疆名樂郊後更今名)
東行春門(嚴侍御辟疆更名景祐二年梁比部逸修)
東北湯井門(外湯路門即安邊樓也)
船場門(恐即臨江樓門也)
西怡山門(治平元年元給事絳作)
城塗
州城九軌之塗四(州至寧越門鳳池坊至行春門依仁坊至開元遵義坊至豐樂門)六
軌之塗三(行春門至天慶觀寧越門至合沙門興賢坊至羅山寺東)四軌之塗八(清泰)
(門至儒宗坊拱星坊至羅山寺西侯官坊至延祥前豐樂門至迎仙門夀帥坊至旌隱坊登瀛坊至水步門慶)
(成寺前至乾元寺前)三軌之塗七(美政坊至通仙門聚英坊至登俊坊忠順坊至閩縣棣華坊安)
(善門至鹿頂門)其他率增減於二軌之間雖窮僻側足皆石也
偽閩以來涂多凹弊石亦未徧康定元年鄉民黃浩然
等砌東瀆熙寧以後道士顔象環勸募周更營幹凡三
十一年至夷康山鐵塔二嶺道左刻施者姓名與其歲
月(東門刻元豐八年陳奕砌東路刻熙寧十年衆砌河西刻蔡宗與衆砌南門刻何日華男亮成砌陳植贈)
(象環詩銷整新階繞郡城知師才智善經營為憐世路多傾側故使行人盡坦平一府輪蹄還往便干門箕帚)
(掃除清樂遊橋上紅塵接未免區區事送迎)政和二年林瑶與衆砌永安門
州産榕木河堤官廨多植之(陳□贈元給事詩榕葉堂前坐晝隂)治平四
年張郎中伯玉令通衢徧戶濬溝六尺外植榕為樾歲
莫不凋熙寧以來綠隂滿城行者自不張盖(程大卿詩蒼烟巷陌)
(青榕木)政和中黃尚書裳蒔補其闕今定安宜興新河無
恙東南數里僅存數株矣
子城坊巷
由儀門而東入東康門抵康泰門(州便門路也)
由儀門而西入西園門折出威武營(宜興門内)
由儀門而南威武軍門又南虎節門(舊街東民居於溝外設店鋪中為廊)
(以便行者往來乾道四年災吳憲龜年攝郡以街南北與譙門相望不宜偏狭今拆入近裏架造廊)
(路遂塞)
東依仁坊(子城廂治平記東定安坊西宜興坊各以其方之門名之)
西遵義坊(後更今名仁義表東西也慶歷中蘇提刑舜元開井號蘇公井鋟之石欄子城九外)
(城五今隨方具之由豐樂至定安其井三由臺門至虎節門其井六臺門第一井以銅為□水用之)
(漏壺輕重適平歲久多堙建炎四年程待制邁悉濬之)
由依仁抵定安循城出虎節之東曰東衙(舊官廨所在也其南有東)
(總門今皆為民居小巷經緯二)
由遵義抵宜興循城出虎節之西曰西衙(舊有西總門出其南小巷)
(經緯三蔡公襄於西總門之東創醫學東總門之西揭示聖惠方見治平圖)
由宜興抵豐樂即都倉前熙寧二年築子城環城下内
外甃甓為涂(登新城詩云白晝兔探湯)宜興坊南並渠抵清泰
門(西中)
羅夾城坊巷
由虎節南至合沙門又南至江
東
鳳池坊(地名十字街頭舊號左通街許公將遷右丞郡守葉吏部棣昜今名以期之鳳池亦鄉名)
(也)
大隱坊(舊號都市韓通直召之祖之居崇寧間舉八行黃尚書裳昜今名)
使旌坊(地名大石井李大夫浼嘗任漳守鄉人因名云)
嘉榮坊(地名南營政和間李大夫俯知婺州後其子提舉衙東鄉人榮之故名内蘇公井一)
旌隱坊(地名館前沈郎中舍五十致政還鄉隱于城南宿猿洞三召不起以為轉運判官元始事)
(因名其坊)
内北發政坊(舊内有居養院安濟坊元符元年置以處不能自存者月以丐者之半給之)
驍騎坊(駐泊營名)
漣漪坊(臨河)
朱紫坊(地名新河舊號三橋朱通奉敏功之居昆仲四人皆登仕版通奉享年九十餘子孫繁盛)
(朱紫盈門鄉人因以為名)
内南鄉行坊(陳祖武政和二年特恩轉運使欲舉其行實力辭之乃名其坊為鄉行仍)
(手札以旌之)
興賢坊(内州學舊曰進德政和行舍法改今名學之東有閩時太妃宅今猶呼蘇公井一)
西
登俊坊(地名楊橋舊曰右通衢宣和間改名春風樓前有蘇公井一)
即官坊(以劉濤子孫皆為即故名陳先生烈之居)
興文坊(地名塔巷舊曰修文其中舉人數不利陳知縣肅改修為興其年登科)
新美坊(舊黃巷永嘉南渡黃氏巳居此乾符六年黃巢儳路圍福州觀察使韋岫敗而遁遂暑爇)
(城中至崇文館校書郎黃璞之居曰此儒也滅炬弗焚惟此一巷以璞免黃巷名因此益著崔大夫)
(及第因改今名)
元台育德坊(舊安民巷劉中奉藻以孝聞郡上其事詔賜粟帛以旌之因號其坊曰錫類余)
(太宰深登庸以其舊居改今名)
聚英坊(内紫極宫故名仙居後崔李二姓咸顯貴因改名)
利涉坊(利涉門之旁)
桂枝坊(以鄉名安泰橋下蘇公井一萬夀寺前一)
候官坊(内候官縣近里人以候闕日久改為宫賢將官衙前蘇公井一)
内南道山坊(以道山亭名之内有道士井初晉時林氏入閩有華陽道士謂之曰可鑿)
(井於南山下遇磐石則止乃如其言俄有白豕躍入其中泉遂湧至今旱不涸)
西儒宗坊(北名山兜鄭司業南所居舊名延平)
由鳳池東抵行春門外
北
介福坊(内元明王祠鄉人祈禱之所)
振名坊(並地名後河陳太丞以方醫名京師既而彭文嗣登第因名)
太平公輔坊(地名坊門舊以通太平寺名坊紹興末朱公倬拜右相王尚書師心加公輔二)
(字以名之坊尾舊有開元坊今無開元寺前蘇公井一)
高行坊(地名鄉習營以驍勇名坊蓋内有駐泊營也後趙伯尚舉八行改今名)
秀實坊(舊曰升秀士人有累舉不第者後有登科故名)
内夀寧坊(通井樓門)
忠順坊(舊名延慶以慶成寺前延慶橋名陳奉議景參三世登科郡守欲號顯裔以其私諱乃詢)
(其字或曰字子孝守曰以孝事君則忠以敬事長則順故名之慶成寺東舊有南禪坊今無寺前蘇)
(公井一)
閩都坊(舊曰閩會縣治在焉)
海晏坊(海晏門之旁)
喜壽坊(卓推官之居其母陸侍郎藻之姊也侍郎治郡日年八十餘尚寧健因以為名)
棣華坊(地名湯巷鄭氏兄弟三人中武舉杜廷試為第一因為名)
温泉坊(地名内湯)
南
思義坊(舊曰阜財交易所也通大隱坊地名厰下)
連桂坊(地名梳行黃給事唐傳之居兄弟繼登科第延康名之)
清泰坊(地名石井大觀中李殿撰畸立識時也)
朝士坊(地名小石井以朱大夫敏元之居名)
仁慶坊(舊曰捉生偽閩營黃尚書裳以其非雅改之)
拱星坊(閩王時號新路口)
華萼坊(閩王時號新市)
美政坊(舊名施攻地名河西)出通仙門外冠賢坊(黃國錄倫兩優釋褐立)
罾浦坊(地名河東天聖中李屯田正登第子述繼之葉吏部名其坊曰世顯初郡人有詩云疑是)
(分開渾沌初奔竒走秀兩相於等閒開圃多栽竹到處人家盡讀書宴飲直嘗千戶酒盤飱唯)
(侯兩潮魚九華峯頂真仙宅罾浦坊中出輔車鄉人以久無第進士者乃剽詩以更其名今又)
(為罾浦)
狀元坊(舊曰團練坊嘉祐八年因許將狀元改)
尊儒坊(蔡伯俙字景蕃祥符九年應童子科真宗賜舊詩七閩山水多竒俊四歲兒童出盛時家世)
(傳清白裔嬰孩自得老成姿纔方學步來朝謁未及能言便賦詩更勵孜孜圖進益青雲千里有前)
(期授東宫侍講暇日畫村民以嬉目而蒿且有菜色帝適見而詢焉對曰臣所居州蓋瘴鄉也)
(故其人皆然帝嘆久之)
東嶽行宫坊(行春門外地名舶塔頭通天慶觀)
繼韋坊(高縣尉介卿與子安世同年登科故立)
南入拱星坊直抵通津門由通津門至羅山寺角西出
興賢坊
東舉廉坊(地名黃兼倉黃鄭初入閩所居後陳尹舉八行改名)
潤澤坊(閩横衝營内義井二葉吏部闕名)
高節坊(舊名嚴師因林提學徽之名後楊通判幹引年致仕更其名)
至喜坊(胡氏兄弟文炳文煒同時登科因名)
濯纓坊(通使君)
化成坊(舊鐵冶坊冶鑄之所)
登瀛坊(舊九仙坊地名仙跡水步門大路)
仙跡坊(亦通九仙山)
西積貨坊(近市黃尚書名内過捉生營)
連榮坊(通小石井舊曰既富以樊氏兄弟仁逹仁遠登科改名)
嶽臨坊(内嵩嶽行宫丁戌山之巔南舊有安福寺崇慶塔號新塔)
夀帥坊(王端明祖道之居端明兩知鄉郡移知桂府故名西通旌隠坊地名館前蓋閩越)
(時五州諸侯館所至今猶呼云)
兼濟坊(通津門之旁門舊名兼濟)
坦履坊(西通朱紫坊沿河一帶地名新河)
中狀元坊(紹興十二年因陳狀元誠之立)
全勝坊(地名羅山寺角今法海寺也以舊營名)
由豐樂門至迎仙門
中亮功坊(余太宰深府第政和中賜賢弼亮功扁郡人因以名坊)
南永和坊(地名小排營)
北西湖坊(舊有贊城坊以城里為名今無)
由豐樂城而北西踰宜秋橋
宜秋坊(通西湖坊)
不踰橋而北出安善抵遺愛
拱辰坊(州北)
熙然坊(政和中黃尚書裳再任日立亦識時也)
由清泰門出清遠門外(地名後街東通大街)
中豐盈坊(舊楊橋坊)
西大水流坑
小水流坑(並通浦尾)
棣錦坊(舊通潮巷以二陸皆知鄉郡改今名)
文儒坊(舊山隂巷後改儒林以鄭祭酒穆之居改為文儒)
甘液坊(地名方井即蘇公井也)
中光禄坊(舊曰閩山光禄卿程公師孟游法祥寺置光禄吟臺因以名之)
西風憲坊(清遠門外余太宰之兄待制清之居擢為御史俄改今名)
由康泰門東行折而南出井樓之西
北麗景坊(地名東瀆)
由麗景坊北行出延遠門抵嚴勝門
昭利坊
祐正坊(俱以昭利王祠故)
内外城壕(橋梁附)
舊記州東帶滄溟百川叢會控清引濁隨潮去來吳都
賦所謂潮汐池幾是也今城東南地勢卑平潮上大江
自南臺(城南有越王釣龍臺故名)東北入河口津經通仙門(舊樂郊門後以)
(土人嫌樂落音同改)美化門之東至臨河務入南鏁港(水門)北過德
政橋(古渡也紹興十四年僧覺漸作闊九丈為三門號曰新橋曩時大義白田諸渡至河津及城南有東)
(適者皆出澚橋欲徑者此渡焉或曰自橋立東走者免百步之迂然北山七十里之水會于澚橋之北駐而後)
(進行未百步復逡巡于是橋之下時潦暴至尾洩不逮東湖數十里田畆莽為水病由此故也今考舊記則不)
(然東湖自晉開鑿正欲受北山之水民自堙塞而為田豈橋之罪哉乾道二年創亭)至去思橋為
羅城大壕(即澚橋也南從江岸開河口通潮北流至澚橋浦遂通東湖直如溝瀆號直瀆浦相傳亡)
(諸時四面皆江水此如屋奥舟楫所赴北會山原東逹行路其時已有橋惟木性喜腐更革莫得詳閩王時始)
(以澚名橋至皇朝開寳中錢昱脩景德元年謝即中泌謀昜以石州民陳祐等奔走營集泌去三年而橋始成)
(後泌死州民相與縞素嚴侍御辟疆問之曰我皇朝刺史十四人而爾獨拳拳于兹何於是嚴尚嚴故祐等皆)
(曰侯於吾民天地也不張權不恃威兄弟而争者訓之頑梗者責之訟幾乎息矣嚴聞其言刑亦為寬祥符七)
(年改曰通津崔軻記熙寧八年元即中積中慕謝之政於是舉何武故事改曰去思大書于橋左後五十年陸)
(侍即藻守鄉郡始措民居而亭之朱欄鴈齒縹碧凌空亦一時壯觀也俞提刑向記植于橋右)過橋北
出鏁港(非水路但設水門)散入東湖(舊記在州東北周回二十三里晉嚴高築城日與西)
(湖同時開鑿今漸堙塞為民田慶歷中作記只曰漸堙塞是猶有湖也)其西分為三一自
通仙門之南入通仙橋(乾道三年始創亭)西行經洗馬橋(合沙門外)
(時洗省馬於此橋之東别分一支南横通韭菜橋又東西分為兩支而南名曰玉筋水)而西會于
夾城壕之西南隅一自美化門之西入教場南過寧越
門外九仙橋(有景德四年林洪範為閩光門合沙新石橋記大略言南城之壕實要津焉先是壕)
(梁造以官籍之數歲理日葺軍什即役相顧其咨虞部袁公召緇流地民好善者示以石梁之議人樂其便逾)
(時告成或曰梁開平二年閩王作名合沙按開平四年翁承贊同閩王有登水閣詩軋軋朱輪下九霄登庸門)
(内駐星軺他時若問今時事只有南邊是舊橋注橋名合沙然則二年蓋修之也迨皇朝元符二年顔象環亭)
(其上更今名橋東有湖閩王築南月城因設大壕百五十步後為蓮池宣和五年牓曰南湖今多堙為田矣旁)
(薰風亭禊遊亭秉蘭堂)西踰宿猿洞趾過西門迎仙橋乃北通西
湖至遺愛門池橋(舊記西湖在州西三里蓄水成湖可蔭民田偽閩又益廣之迤邐南流接)
(城西大壕直通南蓮池父老相傳閩時湖周回十數里築室其上號水晶宫時攜後庭遊不出莊陌乃由子城)
(複道跨羅城而下不數十步至其所今宫跡猶存民田其上而湖盡為民田及菱池矣異時太守出西湖觀競)
(渡則知與南湖通也舊記云亡諸時湖中山一夕飛往臨海其說誕)一自德政橋之西南
至河西橋以西(大中祥符二年作紹興二十六年鄉人更名使君以閘名之也)置閘(舊名)
(清水堰今名使君閘)吸大河水貫城而西經通津門橋(舊名兼濟舊記從清)
(水堰開河通澚橋浦拔潮貫城横度兼濟門蓋偽閩築羅城時所鑿也咸平中陳象輿重濬之併門改名俗號)
(新河通大船往来)次安泰橋(利涉門外舊有重修津渠記在利涉門下掌書記陶嶽文宣和七年)
(陸侯藻剏亭)次清遠門橋次板橋次金斗門橋直抵浦尾(羅城)
(壕在金斗門東橋近之故名西横出金斗門以西乃是外城壕壕通迎仙門外橋至湖觀治平圖水從外壕)
(入城至金斗門西入至浦尾通澚橋潮水相傳自晉時有堰今湮塞)折而東經金墉橋(五雲)
(樓下保一營門南)與甘棠閘潮相遇其東别為一自通仙門之
東北行至臨河務水門分支壕繞外城而北過行春門
外樂遊橋(元祐中顔象環作)又繞而西至湯井門接去思橋河
尾其北又分為二一自去思橋北西入甘棠閘(舊記晉嚴高築)
(城日從今迎仙館前開水口通澚橋浦觀治平圖館在甘棠閘側今轉運東行衙是也閘舊有之政和中黃裳)
(修紹興二年夏旱程邁命知閩縣王陔重修陔曰凡閘必設二以迭為啟閉今但修一其洩必利或遇啓放馳)
(駛昜涸宜增一以節其勢啓前閉後於水無損此真法也乃從之使君閘六月二十四日興十有八日成甘棠)
(八月十三日興十日成今法海慶成二寺管之以潮大小為啓閉之節淳熙元年史丞相浩復修)又西
行過延慶橋(慶成寺前)次師橋(壽寧坊前)次經院前橋次長利橋
(由三山樓下橋之北又有一橋旁有閘基猶存前通仁愛橋)通闤橋(左院後後河新瓦路)次虎
節門大橋(舊記云前大橋河晉嚴高開舟楫往来因名大航相承去航字直曰大橋後五百年至唐)
(元和中觀察使薛蹇冄開以油杉作提限熙寧三年程大卿師孟改為樂土)次清泰門雅俗
橋(清泰門外門東迫子城有小橋名衆樂下有水門)至子城西南隅髮苖橋(髢也)
(俗呼苖為堯昔有嫗於此賣髮髢因名今普明菴傍舊橋側有水閘基石猶有後又創為橋)與清水
堰潮相遇北行至豐樂門義和橋(今俗呼定遠橋恐舊名)次宜秋
橋至鹿項門牆止(相傳偽閩時鑿渠引西湖清水貫城而入㳂豐樂門城隅與浦尾潮接為)
(浴馬之所且以滌滓穢今无清水潮尾或時至先時尚容小舟今不復有猶名西湖)一自去思橋
北北行稍不附城至嚴勝門並石泉而北乃東折至安
國之左(舊記云由渠一支自嚴勝門通潮西至遺愛門四面設壕塹通潮憑高望之如小蓬瀛是亦言)
(其大槩耳未必實抵遺愛門也偽閩時嘗穿龍腰術家以為主山蜂腰之脉竟不敢而罷所謂至遺愛門者諒)
(第底龍腰而止今自石泉西折至龍腰之東皆為民田)若其子城之東南自長利
橋北走經定安門仁愛橋並開元而北踰康泰門樂遊
橋趨將軍山之南(自長利橋至定安門渠旁民多侵為浮舍熙寧二年程大卿築城始撤之)
(尋其源而復濬焉乃北趣將軍山之麓)西南自清泰門東衆樂橋水門入
子城(舊以宜興為子城是渠浴城而北熙寧拓子城遂為水閘)經開通橋(與衆樂橋隔牆)次
便民橋(大中寺東)次宜興門橋(橋東退木埸西舊宜惠坊磨務治平猶有之今為安撫司)
(客邸)沿都倉至威武堂西澄瀾閣(閣臨水今廢)通西園池(園在府治)
(之西左亭而右庫忠義堂前池舊通潮凡府右諸竇之水皆歸焉巳上嘉祐二年蔡密學襄開河有記立于左)
(院之碑亭自清水堰口至兼濟門橋南岸百五丈九尺五寸北岸百五丈七尺泥面三丈六尺底二丈四尺深)
(三尺兼濟至利涉門橋南岸百七十六丈北岸加一丈八尺泥面三丈三尺底二丈二尺深四尺利涉至清遠)
(門橋南岸百四丈一尺北岸加八尺泥面三丈三尺底二丈二尺深三尺清遠門至髮苖橋南岸四百八十一)
(丈六尺北岸四百六十八丈二尺泥面三丈底二丈深六尺髮苖橋至清泰門橋南岸四十八丈五尺五寸北)
(岸四十二丈六尺泥面二丈底一丈四尺深六尺清泰門至後河口開元寺前小石橋南岸九十二丈九尺五)
(寸北岸百八十九丈二尺泥面二丈底減六尺深五尺小石橋至經院前橋十八丈八尺泥面三丈底二丈深)
(五尺經院橋至南禪寺斗門南岸百七十六丈二尺五寸北岸百八十七丈七尺泥面三丈深四尺髮苖橋至)
(樂輸門橋百六丈五尺五寸泥面二丈底丈有四尺深六尺樂輸門至鹿項門牆九十八丈四尺泥面二丈底)
(丈有四尺深六尺清泰門至宜興門橋東岸九十五丈八尺西岸加五寸泥面丈有五尺底丈深六尺宜興門)
(至州衙牆七十八丈泥面丈有五尺底丈深六尺小石橋至定安門六十三丈六尺泥面八尺底六尺深六尺)
(定安門至東康門橋百九丈六尺泥面丈有五尺底減三尺深六尺)又自西北繞郡城之
後東入甌冶池(今將軍山之北昔冶山之麓也亦名東冶及俗呼甌冶皆以東越故耳程大卿)
(師孟創甌冶亭作詩又為後序云予至州之明年新子城城之東北隅灌木隂翳因為開通始問此水或對曰)
(甌冶池予竊喜其蹟最古且愛其平闊清泚又池之南隴阜盤迁喬林古木滄洲野色鬱然城堞之下於是亭)
(閣其上而浮以畫舫可燕可游亭之北跨濠而梁以通新道既而州人士女朝夕不絶遂為勝槩程以為蹟最)
(古者謂甌冶子善為劒者事載越絶書頗詳此池乃甌治子鑄劒之地然無所稽考州雖有劒池寺唐元和中)
(僧惟幹濬之得銅刀劒環數枚猶有冶竈在竹林間又隔在將軍山之南南去尚百餘步非此池也或恐鑄劒)
(者因此以自號則有之矣然池非以鑄劒者得名偽閩時州北無渠從州西北西湖廟南十五步羅城開渠外)
(吸西湖水源東入沿子城以通此池長三百步上立木橋四西湖樓下悅濟橋直通安善門次玉壘橋次永安)
(橋正北天王堂下蓋主山之經脉初開遇石恐傷其氣故渠不甚深次龍泉橋入歐冶池政和中廉訪以其地)
(植花修貢宣和五年俞提刑向攝郡事移甌冶亭木植于禊遊堂之東為秉德堂紹興四年復亭于故址又有)
(喜雨堂城隂館)
西湖舊記在州西三里偽閩時湖周回十數里築室其
上號水晶宫其後盡為民田淳熙十年待制趙公汝愚
奏請興復開浚而朝廷從之今盡復舊制(公奏曰契勘本州元有西)
(湖在城西三里迤邐並城南流接大壕通南湖瀦滀水澤灌溉民田事載閩中記甚詳父老相傳舊時湖周回)
(十數里天時旱暵則發其所聚高田無乾涸之憂時雨泛漲則泄而歸浦卑田無弇浸之患民不知旱澇而享)
(豐年之利後來人戶夤緣請射歲納些小課利謂之池戶官中但見其絲毫之入而不知其為民戶永遠之害)
(歲月浸久填淤殆盡各立封畛以為己物或塞為魚塘或築成園囿甚至於違法立劵相售如祖業然西湖南)
(湖不復相通而古人積水利民之地盡為豪民猾戶所有雖潮水不住往來而上下阻隔無由通濟臣照得本)
(州地狹民貧全仰歲事豐登田疇廣殖小有荒歉難以枝梧况田並湖彌望盡是負郭良田自從水源障塞之)
(後稍遇旱乾則西北一帶高田凡數萬畆皆無從得水至春夏之交積雨霖滛則東南一帶低田發泄遲滯皆)
(成巨浸致使一方人戶白納税租而所謂池戶者公然坐享重利第以圭撮之入其為利害大不相侔矣)
(今來若不申明恐向後轉見堙廢難以興復並湖之三閘高六尺長二丈四尺板二重各五片高五尺長一丈)
(一尺五寸開元寺看管五第四閘高六尺長二丈三尺板二重各五片高四尺寸長九尺安國寺看管第)
(五閘高六尺五寸長三丈五尺板二重各四片高四尺長一丈七尺東禪寺看管右五閘各以板數為凖滀)
(水灌溉常宜扄鏁不可妄啓惟大潮候日初三十八遇有小舟乘載往來聽啓閘一次一鳳池橋堰一座高)
(五尺長二丈四尺遇上斗池涸竭聽民戶從便車湖水入池以助灌溉一西湖巡鋪屋三所鳳池橋黿潭三)
(橋每所差延祥寨兵士四人守宿十日一替近湖居民以農為業並不許置捕魚網具一西湖新買官地砧)
(基簿十本内四本藏之本州及三縣架閣庫六本藏之雪峯鼓山東禪西禪支提寺紫極宫常住永遠照用)
(一三縣承食水利民田總計一萬四千四百五畆十西湖閩縣三千五百九十八畆候官縣一千六百八三)
(畆懷安縣二千三十畆闊東湖懷安縣七千九十四畆一浦三道鳳池橋浦一丈五尺道士洋官亭下)
(浦闊五尺水道士洋房廊屋後浦闊一丈七尺右係引灌田之處各有水窗禁魚出入)
淳熙三山志卷四
