淳熙三山志卷四十二
宋梁克家撰
土俗類四
物産
山海天地之藏郡封所至林煙蓊薆横屬數百里滄波
瀰漫下極無涯物産萬殊可得而盡名耶鳥獸草木要
欲多識矧屬吾境亦恥一物之不知姑以所聞見纂其
可書者附于篇
木
松(四時不改柯易葉史記曰松柏者百木之長也蔡密學襄知州日令諸邑道傍皆植之又自大義渡夾道)
(達于泉漳人稱頌之詩曰夾道松夾道松問誰栽之我蔡公行人六月不知暑千古萬古摇清風樹既老)
(愚民多穴取其松明以燒以至枯折尉司雖嘗籍記或令補種未能禁絶舊隸憲司近亦申嚴云又元祐)
(中道士顔象還自東門植松抵鐵塔康山之巔陳𫝊贈詩初與田蔬一樣平一千年後插天青行人息蔭)
(凉風下應說栽松道士名)
栢(葉匾生而香)
相思(木堅有文堪作器用几案碁局書筒拍板之屬子冬實名紅豆吳都賦云相思之樹)
欓(木高大枝有刺子似茱萸而香味辛如椒殺腥物)
椒(木有刺子朵生而熱味辛生蜀都名蜀椒西戎名胡椒本土者名土椒)
樟(高大葉似柟葉而尖長彌辛烈者佳為大舟多用之)
檜(栢葉而松身詩曰檜楫者此)
金荆(木堅有文彩可為牀榻)
黃楊(葉細皮薄歲長三寸至閏年則縮一寸東坡詩惟有黃楊厄閏年木堅實可為器用)
蘖(木枝葉與石榴無辨皮黃子赤如枸把子兩頭尖枝可剉以染黃生山石間)
檟(爾雅曰苦荼也注云似梔子)
木槵(葉如㒈欖而小實可以浣衣子可貫為數珠佛經貫木槵木一百八箇是也)
槦(州以南為多至劍建則無之以其擁腫不中繩墨名以槦或曰其蔭覆寬廣宜以榕名慶歷中王守詩云)
(清隂隨日遠翠影共煙浮廣蔭均榮賤安人異品流幄帷臨大道冠蓋俯高樓避暑疑無夏當風别得秋)
(熙寧中程大卿師孟多命植此自為詩三樓相望枕城隅臨去重栽木萬株試問國人行往處不知還憶)
(使君無)
桂(葉似枇杷花白叢生巖嶺間冬夏常青唐太和四年夏天降桂子散落人家芬馥異香圓如珠顆)
朴(葉如加條差小其皮粗故名)
柟(材堪棟梁根生瘤吳賦云楠瘤之木)
楮(皮有斑花其皮可以為布亦可擣以為紙實如楊梅)
練(高丈餘葉密如槐而長三四月開花紅紫色實如彈丸熟則黃即金鈴子也)
椿(葉似橄欖芽香可噉)
樗(木形幹類椿葉脱處闕匠者不顧故名然無用莊子所謂)
梓(似桐而葉小花紫爾雅云椅梓郭璞云即楸也陸璣云梓者楸之疏理白色而生子者)
橡(高可三二丈三四月開黃花八九月結實名皂斗其殼可以染皂即爾雅云櫟其實梂邢昺疏曰梂盛實)
(之房孫炎云其實橡也)
石南(葉如枇杷有刺凌冬不凋人多植庭中間隂翳可愛不透日氣其木堅硬可為斧柯)
桄榔(木似棕櫚有節葉亦如之外堅中虚内有麫大者數斛紫黑色有文理可以制器)
櫸柳(皮似檀槐葉如拚正生溪旁)
檉(爾雅䟽曰檉一名西河柳郭璞云今河傍赤莖小楊也陸璣云皮赤如綘一名雨師枝葉似松)
榝木(生山中葉子似茱萸)
加條(葉似朴磨犀角象牙用之)
青剛(葉似石南木紋如黃楊堪作鞍橋)
椶櫚(亦曰栟櫚高一二丈傍舞枝條葉尺餘中包如魚子鵝黃色然根浮土人植時先磐石其下)
檀(葉似槐可以為床榻器用)
楓(似白楊葉圓而岐有三角二月花色白取其脂可以為香)
杉(木類松而勁直葉附枝生若刺鍼)
桐(有四種青桐皮青赤桐皮赤梧桐皮微青俱有子白桐有花無子一名椅桐又名華桐岡桐惟白桐無子)
(可為琴瑟)
槐(葉細而青花子黃有葉大而黑者名椶)
皂莢(有雌雄雄者不實鑿木榦方寸以雌木填之乃實)
櫧(郭璞云此木似柞子可食為柱不腐)
白牙(最白潔可為器玩)
水楊(葉圓而闊枝條短硬多生水岸)
柳(柯條與北土無異但飛絮者稀)
桑(與柘為二種皆可以飼蠶亦可為鞍橋)
竹
慈竹(叢生任昉所謂子母竹蔡公襄嘗賦之)
斑竹(生永福縣鶴洋□及湘江者又有紫竹今山邑皆有之)
鶴膝竹(生古田縣似靈夀藤不須琢削自合杖制)
箭竹(可為箭榦生長在古田山中)
苦竹(笋味甚苦又有苦伏竹笋冬生掘而食之味尤珍)
淡竹(肉薄節間有粉南人以燒竹&KR0377;者)
石竹(連江等縣為多節疎而平可為器用)
麻竹(大至經七八寸葉亦大笋夏生)
江南竹(粗大而堅直)
秋竹(甚小以為篾用)
蟲竹(叢生如蘆每節生蟲如新蟬之未翼者中無竅隙隨節而長竹將枯乃穴其傍而出)
豁竹(節長細可為笛材笋味最美)
䈥竹(肉厚而竅小可為弓弩材)
草
萱(詩曰焉得諼草埤雅謂一名鹿葱草之可以忘憂者夏開者梗高葉大秋開者短而葉細别有鞓紅而百)
(葉者有鵝黃而香者非一種也)
蘭(一名水香顔師古云即澤蘭也生水傍葉光潤尖長花蠟色六出三椏敷瓣聳若鼠耳一卷而紫暈檀心)
(氣清遠蓋國香也春秋兩種楚詞云春蘭兮秋菊又云秋蘭兮青青或云一榦一花而香䑆者蘭一幹五)
(七花而香薄者蕙)
剪刀股(葉如剪刀苗甚軟嫩色深青綠每叢十餘莖内一莖之分枝開小白花)
瓊田(春生苗葉無花三月採根葉焙乾土人用治風)
建水(枝葉似桑四時常有土人取其葉焙乾碾末治走疰風)
雞項(葉紅花葉上刺青色亦名千鍼草根似小蘿蔔枝條直上三四月苗上生紫花八月葉凋十月採根)
火杴(春生苗葉似紫蘇大而尖長白花州人呼其葉為火杴草)
馬藍(葉類苦蕒菜土人連根採之即爾雅所謂箴馬藍是也治䲅魚毒)
石龍芻(叢生俗名龍鬚草今人以為席)
莎草(根名香附子)
燈心(生澤地叢生莖圓細而長直人以為席)
雞腸(一名蘩&KR1562;葉似荇菜而小其莖梗作蔓斷之有綠縷細而中虚似雞腸因名)
鱧腸(即蓮子草也一種葉似柳而光澤莖似馬齒莧花細而白其實如小蓮房一種苗直頗似蓮花而黃)
(色實亦作房而圓可以止血方言謂之斷血草)
羊蹄(禿菜也葉狹長色深莖節間紫赤採根醋磨塗癬速效)
蓪草(一名通脱木葉如草麻中虚有軟白可為輕花出長溪)
紫背(解一切蛇毒)
佛甲(多附石向陽而生似馬齒莧細小而長)
仙人掌(多于石壁上貼而生如人掌故名治腸痔瀉血)
蒲(生陂湖中嫩者可食漢嘗以裹輪)
蕢(生有三稜爾雅謂之望江生者為淡蕢近海者為鹹蕢土人以為纜為席為屨)
芒(似茅可以為繩索履屨)
虎杖草(爾雅曰似紅草而大可染赤煎以為飲色如琥珀)
戒火草(人家用瓦缶植之以警火)
獨掃草(爾雅曰馬箒注云可以為箒篲)
茭(生泥浦中葉如蒲葦人縛為薦蓆誚之菰又有白色者其根可食謂之茭鬱子中有黑點歲久有白臺如)
(小兒臂謂之茭手)
藤
丁公藤(生依南樹故號南藤莖如馬鞭有節紫褐色南史解叔謙母有疾夜于庭中祈告聞空中云取)
(丁公藤治即瘥即此藤也)
千金藤(主一切血症生南土者黃赤而細辛)
紫金藤(生山中初春生葉青色至冬凋落其藤似枯條採其皮曬乾治腎氣)
石南藤(其苗蔓延木上四時不凋)
含春藤(其苖蔓延木上冬夏長青治風)
感藤(如雞卵大味甘美如蜜生研傅蛇蟲咬瘡一名甘藤甘感聲近耳又名甜藤)
吉釣藤(亦名美龍藤色紫老者可帖雙陸局道家呼其根為降真香或以為簡)
金剛藤(方言謂之□頡根赤色可以染鴨子)
薜茘藤(緣木而生)
香藤(緣木而生其氣馨香又有南藤人取以釀酒)
王孫藤(可供作纜)
畜擾
馬(海壇舊諸牧有之但駑蹶駻突須久服習乃堪乘驢騾亦同)
牛(黃牛角縮而短悍水牛豐碩而重遲出福清以南水牛新孳下其乳為團出城東松嶼)
羊(歲兩生息出福清長溪)
猪
犬
猫
雞
鴨
鵝
獸
虎(山深處有之異時或忽至城邑)
豹(尾赤而文黑為赤豹又有黑豹文圓者為錢文豹)
豺(季秋之月攫獸以祭天方言呼為豺犬)
狼(似虎而小性主貪)
熊(猪身而圓有爪如鉤)
麂(麞類也其肉堅韌不及之其皮可為履鞹)
麞(味甘無毒有牙而不能噬)
猴(詩謂之猱大歷中有數百集古田杉林中里人欲伐木殺之有一老者飛下縱火爇樹傍家于是人走救)
(火遂得脱去)
猿(居山林巖石間渴則連臂下飲人或射殺其子必自投而死剖視之腸皆寸斷亦名猿父爾雅曰猿善援)
玃(似猿而蒼色爾雅曰玃父)
兔(歲中秋感月精而生閩中近亦有之)
香狸(口銳身長似猫過山則草木皆香)
猩猩(連江五峯山勢高遠林深茂有之)
刺蝟(狀類猯㹠脚短多刺尾長寸餘近人則縮能捕蠱毒)
野猪(如豚毛黑如錐名曰豪彘)
野狐(似狗而小尾如長箒能媚人為妖皮白可製裘)
鯪鯉(似鼉而短小色黑又似鯉魚四足能陸能水日中出岸開鱗甲仆臥令蟻入滿趨水中蟻浮出食之)
山犬(狀類家犬赤蒼色)
山羊(有筋力善走其角觥觥然)
獺(水獸也似狸而毛細入水不濡主魚鯁不下者取其足項下爬之即愈)
竹䶉(蒼色如鼠食蘆葦根鄉人亦謂之芉豚)
鼠狼(生山野中似猫能捕鼠)
鼯鼠(似小蝙蝠膏療耳瞶)
&KR3337;&KR2332;鼠(似兔而小尾多毳善緣藤蘿而走王右軍取其鬚以為筆)
鼴鼠(身似牛而小鼻似猪而足短貪飲溪水若恐不足故曰飲河不過滿腹)
禽族
鸛(白者似鵠黑者曲頭其巢中為池含水滿池中養魚及蛇以哺其子)
鸕鷀(水鄉有之從口中吐雛)
鵠(似鶴而白)
鷗(臆白翅青南越志隨潮上下)
鴻雁(寒露來賓至長溪止及春北嚮)
黃雀(秋稻將熟自西北來多至數千閩連江等縣有之)
魚狗(紅觜翠羽腹背間微赤戲于苕間俟魚則穿波取之蓋翡翠之一種也)
鵁鶄(水鳥人家養之可厭火災似鶩綠衣馴擾不去)
&KR2141;□(溪禽也似鶩而黑色)
鳬(水鳥也飛甚速今賈販者以鳬血點錢欲取利如飛也)
鸂鵣(文若繡畫尾有毛如琵琶撥小于鴨對浮溪谷間)
鷺鷥(爾雅鷺舂鉏郭璞云白鷺也頂有長翰如絲)
鵜鶘(頤下有袋容二升物展縮由袋其中盛水以飬魚一名淘河)
鳩(方言謂之鷦)
鷰(亦名玄鳥紫胸輕小者為越鷰胷斑黑而聲大者為胡鷰)
黃鸝(亦謂之倉庚俗呼為黃鸎)
竹雞(白蟻聞其聲盡化為水山林中多有之其聲自呼為泥滑滑亦名越鳥選曰越鳥巢南枝)
白鷴(似山雞而色白西京雜記曰閩越王以獻漢高帝)
山雞(尾長而小可蓄之樊中所謂翟山雉也)
雉(可充庖廚閩越王嘗以白雉獻漢武帝)
鷓鴣(形似母雞而小有白圓點背間有紫色聽其鳴若云鈎輈格磔開翅之始必先南翥)
喜鵲(歲十一月乾鵲始巢及春乃或營巢之戶知避太歲南人喜鵲聲而惡鵶聲故俗號為喜鵲)
信鵲(類鵲而小能為百禽聲忽鳴而過庭簷間其占為有喜亦名進鳥)
鷁(水鳥蒼色方言謂之盧鷁)
鶼鶼(爾雅曰比翼鳥似鳬青赤色)
鶗鴂(方言謂之孤雞鳴則草衰)
鶡(有冠似雞好鬭)
鷦□(方言為扛鼓于小枝間以草為窠尤纖巧又名巧婦)
慈鴉(義烏也能反哺方言呼為射烏)
郭公(頭尾黑而身赤一名赤烏)
鶻(鷙禽蒼色翅梢深黑直上千尺乃凝然不動洞見淵魚擘波而歛攫之)
鷹(稟瑶光之精而生蒼黑色亦名鷙鳥以其勇銳能執搏也七月則取禽以祭天)
鸇(蒼褐色似鴟而小一名隼亦名晨風)
鳶(鴟也)
鷂(啁哳而聲悲)
紅娘(丹觜翠身似鸚鵡)
白頭公(似雀而大頭有白點)
啄木(雌褐而雄斑啄利如錐索蠧木間竟日軒輊其聲剝啄然)
䳺鶉(莊子謂田鼠所化淮南子謂蝦蟇化也)
舶鴿(似鳩而差小諺謂千鳩不如一鴿言美也編角如笙繫其尾高飛雲端聲似鳴鏑而委蛇善識主人)
(之居舶人籠以泛海有故繫書放之以歸)
鵙(詩曰七月鳴鵙方言謂之伯勞)
謝豹(狀如鵙以聲名之也舊記以為子規)
鴝鵒(今人畜其雛以竹刀剔其舌教之則能言一種白者似鵙而亦有幘)
呼潮(色蒼似鴿潮至即鳴風雨弗渝也)
雀(一名嘉賓言栖宿人家如賓客也)
綵囊(似雞而小頂上有五色囊)
雷舞(蒼赤色聞雷聲即舞)
鴞(似鵩而小一名梟一名鵂鶹夜飛晝伏又名夜遊女又名鬼車遇隂晦則飛鳴惡聲鳥也周禮覆夭鳥之)
(巢注謂鴞鵂也方言謂之訓狐)
水族
鯉魚(埤雅一名鱣鯉無大小其脊中鱗皆三十六鱗有黑點子爾雅以之冠篇陶隱居謂為魚王形致可)
(愛且能神變)
鯋魚(數種胡鯋青色背上有沙長可四五大鼻如鋸皮可剪為鱠縷曝其肉為脩可作方物鮫鯋鼻長似)
(蛟皮堪飾劍一名錦魟出入鯋初生隨母浮遊見大魚乃入母口中須臾復出故曰指頭鯋腮兩邊有皮)
(形似戴帽又有時鯋犬鯋之類)
鯔魚(似鯉身圓口小骨軟生江海淺澤中吳王論魚以鯔為上)
鱸魚(似鯔而有黑子肉白斫膾不腥隋煬帝謂金韲玉膾東南之佳味)
鱖魚(口目大而鱗細有黑子味美亦名鱖豚水豚惟狸脚鱖最佳)
鯿魚(板身口銳項縮孟浩然果得縮項鯿謂此魚也)
白魚(生江中大者六七尺色白頭昂可膾)
石首魚(頭中有石如碁子遯齊閒覽南海有石首蓋魚之極美者取其石治以為器載飲食如遇蠱毒)
(器必曝裂土人以製作尤精明瑩如琥珀人但愛玩其色鮮能識其用)
比目魚(嶺表錄異記南人謂之泥鞋魚江淮謂之拖沙魚鱗細色紫一眼兩相比乃行)
鰣魚(一名鮒魚鱗如淡墨傳金骨軟子飽者佳)
鏘魚(板身而銳狀若鏘刀肥腴極佳其子有䲅毒有金點而差厚者謂之黃蠟樟)
鰈沙魚(形扁性温浙人呼為箬魚淮泗謂之鞋底魚以江中者為美)
海鷰魚(黑色肉翅飛走泥上)
鰻魚(似蛇而無鱗口齒尤銛利色青黃海出者比江鰻差大一名慈鰻亦名□狗魚)
鱓魚(似鰻而細長生水岸泥窟中人云是荇芩根所化又以為人髮所化今腹中有子未必盡是化生也)
鱧魚(陶隠居謂公蠣蛇所變至難死頗有蛇性諸魚膽苦惟此膽味甘可食為異即俗所謂黑鯉魚者夜)
(必北向望斗)
烏魚(色黑江海皆有之)
鯯魚(板身多鯁)
鮆魚(身狹長有鬚一名刀魚)
時魚(月長一寸至十月盈尺者佳此魚以不腥為異)
子魚(身圓鬛小冬深盈腹皆子者皆作醎肥美可充方物)
黃梅魚(似金鱗魚而小骨少而口朱長可七八寸)
銀魚(口尖身銳如銀條作鮓尤美)
章鮌魚(色青斑無鱗亦名為馬鮫)
詶制魚(爾雅謂之當魱肥美而多鯁)
黃賴魚(一名䱀䰲無鱗似鮎而小腮其腮邊有刺能螫人其聲䱀䰲然)
鮎魚(爾雅謂之鯷大者長尺餘無鱗方言呼為池魚)
誗魚(池塘有之亦名甜魚)
䱠魚(長可尺餘骨柔而無鱗唐李柔入閩謂為銀羹謂水母為玉膾)
䲅魚(肝及子有毒一名鶘夷河㹠或謂之鯸鮐魚芚以藍煮令過熟則可以無毒)
鱅魚(色青無鱗)
魴鮃魚(大如母指有五色)
鰌魚(大如船舟人遇之則鳴金鼓以怖之布米以厭之則倏然而没不然則害舟間有斃者必梯而臠之)
(刳其脂以為油可灰船)
魟魚(團扇形色紫尾長于身能刺人)
彈塗魚(大如母指鬚鬛青斑生泥水中)
水母(本草謂之姹亦謂之乍魚言其隨年乍有乍無也大如覆帽小者如盌腹下如垂絮)
石鏡(塊然凝結瑩若水精有足無目憑蝦而行本草名為摴蒲魚)
過臘(身闊可丈許食蚶蚌)
白爵(浮而影伏或六眸或六甲或似魟其甲精光為蠀蛦亦曰白濯)
鼈魚(頭軟骨謂之醜食當去之不可與莧菜同食魚池中多畜之令魚不隨霧起故陶朱公謂之神守)
石拒(一名八帶刺居石穴中人或捕取之以脚粘石拒人故名)
章魚(似石拒而極小連江羅源寧德福清諸邑俱有)
章舉(似章魚而差大脚短)
烏賊(鷃鳥所化能噀墨溷水以自衛性嗜烏每浮水上伺烏啄其腹卷取而食之故名)
柔魚(似烏賊而小色紫俗呼為鎖管)
鱟(足下有二殼厚掩身尾長有刺子如菉豆韓退之詩鱟實如惠文雌雄常相附雖風濤不解謂之媚鱟海)
(人用葦索兩雨編為一甲以鬻焉)
蝦(有數種梅蝦梅雨中有之白蝦生江浦城南有白蝦浦是也其大者為蝦魁頭殼攅刺可為杯亦名蝦杯)
(鬚長一二尺大如指上有細芒肉雪白出福清其甜者為蘆蝦或傳蘆葦所化閩縣長樂近江有之又有)
(蝦姑狀如蜈蚣能食蝦見開元遺事)
蟹(八足二螯大者箱角兩出足節屈曲行則旁横故曰旁蟹)
蝤蛑(俗呼為蟳扁而大後兩足薄闊謂之撥棹飽膏者曰赤蟹)
蠘(殼銳而膏黃螯銛利斷截如翦)
彭螖(音滑似蟹而小吳人語訛呼為彭越今海畔有盧禽似之)
彭蜞(似蟹而小似彭螖而大)
揭哺子(似彭蜞一螯甚大一螯細一名擁劍亦名桀步)
千人擘(狀如小蟹壯者擘之不能開故名)
車螯(大者如槃小者如拳沈存中云即本草所謂魁蛤也)
蛤蜊(止消渴開胃氣解酒毒以萊菔煮之則其柱易脱)
蚌(肉内有珠胎江賦曰瓊蚌晞曜而瑩珠)
蜆(方言謂之蟟)
蟶(生海泥中長可二三寸大如指而頭開)
淡菜(亦謂之殼菜)
烏黏(狀似淡菜而絶小生石上叢剗取之故名)
海月(形圓如月亦謂之蠣鏡土人刮磨其表以通明者鱗次以蓋天窗)
石華(方言謂之石雹選曰挂席拾海月揚帆採石華)
石榼(形圓色紫有刺見人則刺動搖)
沙蛤(出長樂殼黑而薄中有沙焉故名俗呼西施舌)
石決明(即鰒魚也狀如蛤惟一殼無對大如手小者如兩三指海人噉其肉取其殼清水洗乳)
瓦屋子(嶺表錄異記蛤類南中呼為蚶子亦名瓦屋子以其殼上有稜如瓦壠故名)
文蛤(有文理者唐時常充上貢亦名海蛤其殼皆為風濤所洗則自然圓淨)
龜脚(以形名㘭中肉美大者如掌)
螺(有數種狀若鸚鵡堪作酒杯者為鸚鵡螺色紫而斑點者為紫背螺俗謂之砑螺大如拇指有刺而味辛)
(如蓼者為蓼螺生海中而色紅可為神杯肉可作醬者為紅螺磨令尖平可以酌水其可為鮓者為香螺)
牡蠣(海旁皆有之附石而生磈礧相連如房故名蠣房韓退之詩蠔相粘為山謂此晉安石澚為佳莆州)
(多出荻蘆東沙關嶺一種草鞋蠣生海中大如杯漁者以繩繫腰跏足屏息入水中取之少間振繩乃舉)
蟲
蛇(有數種蝮蛇胎化腹裂子生最毒青竹蛇與竹同色小而不可犯花蛇好入人家捕鼠食之惟烏蛇不螫)
(人醫家用之絶大者曰蚺蛇膽可和藥他又有白花白頸黃頷之類)
鼃(背青綠色方言謂之青蠖其聲□□然亦有背作黃文者名金線蛙)
黽(名蝦蟇爾雅曰在水為黽腹大脊青俗名土鴨其鳴甚壯色黑者呼為蛤子亦名水雞)
蟾蜍(爾雅曰似蝦蟇居陸地下濕處身大背黑行遲其腹下有丹書八字者真蟾蜍也抱朴子云蟾蜍萬)
(歲生角畫地流水)
蜜蜂(在巖石間作房色黑在人家窠檻中作房甚小而微黃内必有大者身稍長呼為蜂王外有黃蜂土)
(蜂之類其種不一皆有螫毒)
寒螿(二月鳴者名䗿女音寗似寒螿而小七月鳴者名蛁蟟音彫寮色青九月十月中鳴甚悽急者乃寒)
(螿也舊記入秋鳴者名促織曾師建云有數種通名蟋蟀有尾者為雌無尾者為雄雄者能鳴北地寒惟)
(秋始鳴冬則蟄南地暖往往鳴聲不絶)
蜩(詩五月鳴蜩本生土中至夏則登木而蛻秋鳴者為蟬有象鼻蟬紅翠相間好登茘枝木而不能鳴又有)
(碧玉蟬翠色可噯韻如軋箏或曰閏年蟬多)
蝸(郭璞謂頭有小角莊子所謂戰于蝸角是也南方積雨蝸涎書畫屋壁悉成銀迹)
蜥蜴(似蛇而四足尾青碧以五色者為雄而不備者為雌一㮔喜綠籬壁形小而黑名蝘蜓亦名蛇師以)
(其常在屋壁故名守宫一種形小尾長見人不動名龍子在草澤大者名蠑螈)
蝱(數種皆能啗牛馬血木蝱木大而綠色幾若蜩蟬蜚蝱狀如蜜蜂黃色蒼蝱大如蠅大抵能治血五月採)
(腹有血者)
蜈蚣(能制蛇莊子稱蝍蛆是也淮南子云騰蛇殆于蝍蛆即此)
蝙蝠(一曰飛鼠能噉茘支五百歲變白體重)
螟蛉(桑蟲)
蜻蜓(一曰絳騶一曰赤衣使者又曰赤弁丈人俗呼青鵶娘)
蛷螋(似促織隠牆壁中溺人影令生瘡)
蜘蛛(空中結網取蚊蝱食之小者南呼為喜子)
螳蜋(青色長臂)
蚯蚓(淮南子曰食上者無心下惠)
蜚(方言謂之石蜚爾雅曰廬蜰)
蝴蝶(有黃色白色一名野織)
蒼蠅(蒼色赤首者呼為景迹歐陽公賦云)
白蟻(禮謂之蚍蜉梅雨時化為飛蛾又有黃蟻出入有序)
淳熙三山志卷四十二
