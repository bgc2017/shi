五代史纂誤卷上
宋吳縝撰
梁本紀(案章如愚山堂攷索云歐陽史前後舛誤如梁太祖紀作朱友謙而列𫝊作友諒此吳縝纂誤)
(所為作也則纂誤當有末帝以前事而永樂大典闕之)
末帝三事
帝與趙巖謀討友珪自始謀以至即位事二百餘字文
多不錄
今按此事既見于此紀而袁象先楊師厚趙巖𫝊又
三見之象先𫝊亦二百餘字大旨皆與此紀同頗為
重複師厚巖傳比象先𫝊稍減然亦有繁詞此宜刊
定從一或見于此紀或象先𫝊餘人則取當記之要
事約略載之可也如是則省文多矣
貞明二年春二月丙申楊涉罷
今按楊涉之相及罷以本紀及𫝊攷之頗有異同列
之如左
太祖紀開平元年歲次丁卯四月皇帝即位五月以
唐相楊涉為門下侍郎同中書門下平章事(案今史太祖本)
(紀開平元年五月止以涉為門下侍郎未嘗同中書門下平章事)
二年歲次戊辰四月楊涉罷十一月左僕射楊涉同
中書門下平章事
三年歲次已已九月楊涉罷
末帝紀貞明二年歲次丙子二月丙申楊涉罷
涉本傳云唐亡事梁為門下侍郎同中書門下平章
事在位三年俛首無所施為罷為左僕射知貢舉後
數年卒
以上涉之再入再罷紀𫝊既已不同至于貞明二
年二月丙申但書涉罷而不見其入之年月此尤
為可疑無乃史遺其入歟或誤書其罷歟注者亦
不述其因莫知其說也
貞明四年泰寧軍節度使張守進叛附于晉亳州團練
使劉鄩為兖州安撫制置以討之五年冬十月劉鄩克
兗州張守進伏誅
今按劉鄩劉處讓傳皆為張萬進紀𫝊不同未知孰
是(案薛史梁本紀及張萬進傳俱云葛進降于梁賜名守進歐陽史削去賜名一事故紀𫝊不同)
唐本紀
莊宗一事
存勗年十一從克用破王行瑜遣獻捷于京師
今按唐書本紀并王行瑜𫝊克用以昭宗乾寕二年
冬破斬王行瑜是年歲在乙卯若是時莊宗年十一
則當以乙巳生然莊宗紀末云同光四年四月莊宗
崩其注云年四十三是歲丙戌推其生年則莊宗合
以甲辰生此其證一也又唐廢帝紀云莊宗呼帝小
字曰阿三不徒與我同年其敢戰亦類我按廢帝崩
時年五十三是歲丙申推其生年亦合是甲辰生此
其二證也又按莊宗紀克用破孟方立于邢州還軍
上黨置酒三垂岡時莊宗在側方五歲而孟方立𫝊
云文德元年方立乞兵于王鎔以攻晉乃遣將奚忠
信攻晉遼州忠信大敗晉兵乘勝攻之文德元年歲
在戍申時莊宗方五歲推其生年則亦合是甲辰生
此其證三也由此言之則莊宗從破王行瑜獻捷時
當為年十二也(案五代會要及薛史俱云莊宗以乙巳年生年四十二是歐陽史本不誤)
(惟徐無黨注作四十三為誤耳)
明宗九事
三月壬子嗣源至魏
今按莊宗紀四月丁亥朔莊宗崩則三月内不當有
壬子日當為二月壬子也(案三月壬子嗣源至魏歐陽史本于薛史據薛史莊)
(宗紀同光四年三月丁未朔四月丁丑朔是三月内當有壬子日矣而明宗紀又作四月丁亥朔以正月)
(戊午朔五月丙辰朔推之則莊宗紀之三四兩月朔實誤歐陽史分采兩紀之文未嘗緫核月日遂致前)
(後參差附訂于此)
甲寅軍變嗣源入于魏與在禮合夕出止魏縣
今按霍彦威𫝊云明宗入城與趙在禮置酒大會而
部兵在外者聞明宗反皆潰去獨彦威所將五千人
營城西北隅不動居二日明宗復出得彦威兵乃之
魏縣今此乃云甲寅軍變與魏叛兵合夕出魏縣二
說不同未知孰是
壬寅左驍衛大將軍孔循為樞密使
今按孔循𫝊止自左衛大將軍為樞密使與此不同
未知孰是
甲寅端明殿學士尚書兵部侍郎趙鳳為門下侍郎兼
工部尚書同中書門下平章事
今按趙鳳𫝊鳳以端明殿學士禮部侍郎拜門下侍
郎同中書門下平章事無以兵部侍郎拜平章事及
工部尚書之事況本𫝊敘事自宜比帝紀加詳而此
乃不然何也
壬寅殺捧聖都軍使李行德十將張儉滅其族
今按凡紀所書當殺與不當殺者其辭不同如梁開
平二年六月已酉殺右金吾衛上將軍王師範滅其
族其注曰當殺曰伏誅不當殺者以兩相殺為文此
王師範不當殺者也故其辭如是又開平三年七月
襄州軍亂殺其留後王班九月行營招討使陳暉克
襄州執其首惡李洪辛酉李洪伏誅此李洪當殺者
也故其辭如此蓋一史之例也今此李行德張儉二
人以安重誨及趙鳳𫝊攷之乃以誣告樞密而被誅
是其當殺者也而其辭乃與無罪不當殺者同使後
世不知者則反以為無罪被殺此所未喻者一也又
按重誨及鳳𫝊此一時而族誅者三人謂李行德張
儉邊彥温也而此紀止書行德儉不述彥温此所未
喻者二也
長興二年三月趙鳳罷注云忘其日(案今本五代史無此注疑有殘闕)
今按謂之亡或失其日可也忘則未可也
四年春正月庚寅端明殿學士兵部侍郎劉昫為中書
侍郎同中書門下平章事
今按劉昫𫝊乃是長興三年拜中書侍郎兼刑部尚
書同中書門下平章事非四年也而紀又不載兼官
未知孰是
壬申幸上和亭得疾十一月壬辰秦王從榮以兵入興
聖宫不克伏誅
今按秦王從榮𫝊云十一月戊子雪明宗幸宫西上
和亭得傷寒疾已丑從榮與朱弘昭入問起居帝不
能知人從榮等去宫中皆哭至夜半後帝蹶然自興
因進粥一器至旦疾小愈此即庚寅日也而從榮稱
疾不朝乃謀以兵入宫使押衙馬處鈞告弘昭弘昭
大懼明日從榮遣馬處鈞告馮贇曰吾今日入居興
聖宫此即辛卯日也是日從榮自河南府擁兵千人
以出至天津橋陳兵橋北端門已閉見朱弘實率騎
兵從北來從榮驚懼後軍來者甚衆從榮乃走歸河
南府安從益殺之然則明宗得疾之日紀𫝊既已不
同而從榮作亂伏誅之日又亦不同今以從榮𫝊稍
詳且因而推之則是戊子雪明宗得疾已丑從榮問
疾不應庚寅乃謀入宫辛夘旦引兵向端門而兵潰
歸河南府被殺其次序蓋如此而紀𫝊乃爾交互且
又從榮𫝊云後六日而明宗崩明宗以戊戌崩而𫝊
止據壬辰從榮死故云爾今若據此𫝊是辛夘死則
自辛夘至戊戌乃七日也
其即位時春秋已高不邇聲色不樂遊畋在位十年
今按明宗以同光四年丙戌歲四月即位長興四年
癸已歲十一月崩在位止七年七月可強名八年耳
以為十年則誤也
愍帝一事
愍皇帝明宗第五子從厚也
今按明宗家人𫝊明宗凡四子而愍帝第三今此乃
謂之第五未知其說(案五代會要及薛史俱作第三子)
廢帝五事
母魏氏少寡明宗為騎將過平山掠得之魏氏有子阿
三已十餘歲明宗養以為子名曰從珂
今按明宗家人𫝊云魏氏初適平山民王氏生子十
歲矣明宗為騎將掠平山得其子母以歸又唐太祖
紀云景福二年克用出兵井陘擊王鎔急攻其平山
景福二年歲在癸丑又廢帝紀載莊宗之言曰阿三
不徒與我同年蓋莊宗亦甲辰歲生而又徐氏注廢
帝崩時年五十三推其生年亦是甲辰至癸丑正十
年明宗掠平山得從珂時年十歲者明矣而紀云十
餘歲者誤也
巳巳次陜州康義誠叛于唐來降
今按愍帝紀愍帝以三月戊辰如衛州而此乃書已
巳日事訖方書愍帝之出又𫝊義誠行至新安而降
從珂今乃書云降于陜皆誤也
雄武軍節度使張延朗為中書侍郎同中書門下平章
事
今按延朗傳云延朗歴泰寧雄武軍節度使廢帝以
為吏部尚書同中書門下平章事判三司殊不言其
為中書侍郎也
翰林學士禮部侍郎馬胤孫為中書侍郎同中書門下
平章事
今按胤孫𫝊云廢帝入立以為戶部郎中翰林學士
久之拜中書侍郎同中書門下平章事殊不言其自
禮部侍郎拜平章事也
三月河東節度使石敬瑭反夏五月乙夘建雄軍節度
使張敬達為太原四面都招討使
今按晉高祖紀云天福元年即清泰三年也五月徙
鎮天平敬瑭果不受命今此乃書敬瑭反于三月馬
胤孫為平章事之下然後書五月乙夘命張敬達討
之此二紀不同必有誤者
晉本紀
高祖六事
晉高祖聖文章武明德孝皇帝
今按出帝紀止云聖文章武孝皇帝二者不同未知
孰是
愍帝即位加中書令三月徒鎮成德清泰元年五月復
鎮太原來朝京師潞王從珂反于鳳翔愍帝出奔遇敬
瑭于道
今按愍帝紀潞王以愍帝應順元年二月庚寅反于
鳳翔三月丁巳以兵東四月壬申入京師其初蓋因
是年正月中孟漢瓊自魏請入朝乃議徙成德范延
光代漢瓊而北京留守(北京即太原也)石敬瑭代延光鳳翔
潞王從珂代敬瑭三人者皆唐大臣以漢瓊故輕易
其地又不降制書第遣使者監其上道從珂由此遂
反以上見朱弘昭𫝊然則從珂正與敬瑭同時易地
從珂既以二月反何緣敬瑭卻以三月徙鎮成德乎
此其誤一也且潞王既以三月丁巳東來而愍帝以
是月戊辰出如衛州潞王以四月壬申入京師乙亥
即皇帝位愍帝以戊寅遇弑矣安得有五月復鎮太
原來朝京師與愍帝相遇于道之事乎其事皆顛倒
交互此其誤二也此徙鎮成德事當具于正月其次
書三月中入朝京師與愍帝相遇事然後書廢帝即
位清泰元年五月復鎮太原如此方得其序(案薛史作三月)
(移鎮常山及岐陽兵亂閔帝急詔帝赴闕清泰元年五月復授太原節度使與歐陽史異)
廢帝即位疑敬瑭必反天福元年五月徙鎮天平敬瑭
果不受命
今按劉延朗𫝊云帝既入立高祖不得已來朝而心
頗自疑欲求歸鎮且難言之乃陽為羸疾炙灼滿身
冀帝憐而遣之延朗等多言敬瑭可留京師韓昭胤
李專美曰敬瑭與趙延壽皆尚唐公主不可獨留復
授高祖河東而遣之是時契丹數寇北邊以高祖為
大同振武威塞彰國等軍蕃漢馬步軍都總管屯于
忻州而屯兵忽變擁高祖呼萬歲高祖懼斬三十餘
人而後止于是帝益疑之罷高祖總管徙鎮鄆州又
張敬達𫝊云清泰二年契丹數犯邊廢帝以河東節
度使石敬瑭兼大同彰國振武威塞等軍蕃漢馬步
軍總管屯于忻州明年夏徙敬瑭鎮天平敬瑭遂反
廢帝紀清泰元年九月契丹寇邊十二月契丹寇雲
州二年五月契丹寇邊此即契丹數寇之驗也由此
言之則晉高祖自廢帝即位之初即已入朝是年五
月復得鎮太原至清泰二年以契丹數寇邊始兼大
同振武等都總管既而有軍變之事至清泰三年五
月徙鎮天平遂不受命其事之次序當如此而紀𫝊
中皆參錯互見不能明了故次第之
從賓寇河陽殺皇子重乂寇河南殺皇子重信
今按晉家人𫝊云重信天福二年二月拜河陽三城
節度使是歲范延光反詔前靈武節度使張從賓發
河陽兵討延光從賓亦反重信見殺又云重乂高祖
幸汴州以為東都留守張從賓反攻河南見殺又劉
昫𫝊亦云從賓殺重乂于洛以此三𫝊而攷于紀則
正相違舛疑紀之訛也(案薛史晉高祖本紀張從賓叛害皇子河陽節度使重信)
(皇子東都留守重乂與列𫝊同)
西京留守楊光遠殺太子太師范延光
今按范延光𫝊延光時已致仕而紀不書蓋脫漏也
(案薛史作太子太師致仕范延光)
山南東道節度使安從進反十一月丁丑西京留守高
行周為南面軍前都部署以討之十二月丙戌朔鄭王
重貴為廣晉尹徙封齊王先鋒都指揮使郭海金及安
從進戰于唐州敗之
今按安從進𫝊云從進反鄭王以空名刺授李建崇
郭金海等討之從進引兵攻鄧州不克進至湖陽遇
建崇等大駭以為神速復為野火所燒遂大敗從進
以數十騎奔還襄陽高祖遣高行周圍之踰年糧盡
從進自焚和凝𫝊云從進以高祖方幸鄴不意晉兵
之速也行至花山遇建崇等兵以為神遂敗走以本
紀言之則是從進既反先命高行周討之次即先鋒
郭海金與戰于唐州敗之既而圍襄州至次年八月
克之以從進和凝𫝊言之則是從進反先遇郭金海
李建崇于湖戰敗而後遣高行周圍之踰年而破死
事王清傳亦云踰年二者各有不同且和凝𫝊又有
花山之敗高行𫝊傳云為襄州行營都部署亦與本
紀及從進𫝊不同皆未知孰是其郭海金金海之類
覽者自見不復云也(案薛史晉紀襄州安從進舉兵叛以西京留守高行周為南面)
(行營都部署率兵討之以前同州節度使宋彦筠為副以宣徽南院使張從恩監護焉時郭金海為從恩)
(先鋒使是從進初叛已命行周進討歐陽史安從進傳未及詳言耳又攷薛史從進既敗以行周權知襄)
(州軍州事故亦稱襄州行營都部署歐陽史不載權知軍州事遂至紀𫝊叙官互異)
出帝一事
六月丁卯射雁于繁臺
今按前後文皆作射兔此蓋亦兔字也(案今本歐陽史作射于繁)
(臺無雁字)
周本紀
太祖二事
太祖聖神恭肅文武孝皇帝
今按世宗紀云聖神文武恭肅孝皇帝二者不同未
知孰是
甲辰及泰寧軍節度使慕容彥超戰于劉子陂
今按隠帝紀乃是甲申其辰字誤也(案今本歐陽史作甲申疑吳氏)
(所見非當時善本也)
世宗三事
顯德元年三月癸已及劉旻戰于高原敗之追及于高
平又敗之
今按劉旻世家止云顯德元年三月親征甲戌戰于
高平而已
顯德元年五月丙子代州守將鄭處謙叛于漢來附
今按劉旻世家云旻遣王得中送楊衮歸契丹至代
州將桑珪殺防禦使鄭處謙以城降周并送得中于
周今本紀止書鄭處謙叛漢而來附二者不同未知
孰是
顯德六年六月封子宗誼燕國公
今按家人傳乃是封宗讓其名誼者雖亦世宗子然
已先亡矣
唐家人𫝊
莊宗劉皇后四事
自下魏博戰河上十餘年獨以劉氏從
今按本紀梁末帝貞明元年(歲次乙亥)魏博諸州入于晉
至龍德三年(歲次癸未)梁亡首尾共九年不得為十餘年
也
同光二年四月已卯皇帝御文明殿遣使冊劉氏為皇
后
今按莊宗紀乃是同光二年二月癸未立皇后劉氏
與此不同未知孰是
明年三月(同光四年)客星犯天庫有星流于天棓占星者言
御前當有急兵宜散積聚以禳之宰相請出庫物以給
軍莊宗許之后不肯宰相論于延英惶恐而退及趙在
禮作亂出兵討魏始出物以賚軍
今按莊宗紀趙在禮以同光四年二月癸已反于貝
州甲午陷鄴都甲辰李嗣源討在禮三月嗣源反然
則趙在禮反及嗣源討之皆在一月而星變在三月
今此先敘三月星變之事而後乃及趙在禮作亂則
顛倒失序矣
莊宗東幸汴州從駕兵二萬五千及至萬勝不得進而
還軍士離散所亡大半
今按郭從謙𫝊云李嗣源兵反嚮京師莊宗東幸汴
州而嗣源先入莊宗至萬勝不進而還軍士離散尚
有二萬餘人且古人每謂三分之二為大半今東幸
從兵二萬五千去其大半則有八九千人耳假令尚
及萬人而從謙𫝊乃云尚及二萬餘人則二說自不
相合也
晉家人𫝊
李太后一事
開運三年十二月耶律德光犯闕等事數百字文多不
錄
今按其事既見于此𫝊又見于張彥澤𫝊及契丹附
錄皆數百字其間亦有異同如此𫝊云四年正月丁
亥朔德光入京師帝與太后肩輿至郊外德光不見
館于封禪寺而附錄亦云出帝與太后出郊奉迎德
光辭不見曰豈有兩天子相見于道路耶四年正月
丁亥朔旦晉文武百官班于都城北望帝拜辭素服
紗帽以待德光德光入自封丘門此則是帝與太后
嘗出北郊迎之而不得見也而張彦澤𫝊云德光遣
彦澤以二千騎先入京師壬申夜五鼓自封丘門斬
關而入明日遷帝于開封府以兵監守内外不通帝
與太后所上德光表章皆先示彦澤乃敢遣德光渡
河帝欲郊迎彦澤不聽遣白德光德光報曰天無二
日豈有兩天子相見于道路耶乃止則是帝與太后
未嘗出郊以迎之也又如出帝與太后奉表謝罪而
德光報使勿憂之語此𫝊與附錄皆載既重複而又
不同又封出帝為負義侯遷黃龍府之事亦皆兩載
如此之類儻能刊定從一則其繁冗之辭省去多矣
非惟簡要且免異同之惑也
漢家人𫝊
李皇后二事
周高祖起兵嚮京師慕容彦超敗于劉子陂帝欲出自
臨兵太后止之曰郭威本吾家人非其危疑何肯至此
今若按兵無動以詔諭威威必有說則君臣之際庶幾
尚全帝不從以出遂及于難
今按漢隠帝紀乾祐三年十一月壬午郭威犯封丘
泰寧軍節度使慕容彦超軍于七里店癸未勞軍于
北郊甲申勞軍于劉子陂慕容彥超及郭威戰敗績
則是帝先出勞軍而後慕容彦超戰敗之次日帝崩
矣今此乃先云彥超敗于劉子陂而帝欲出自臨兵
失其序矣況李后所言皆未戰前之意也
周高祖起兵嚮京師
今按周本紀郭威廟號太祖今呼高祖誤
周家人𫝊
德妃一事
太祖即位詔故第二子青哥贈太尉賜名侗
今按其後顯德四年四月詔故皇弟贈太保侗贈太
傅則此處似誤矣
世宗子一事
羣臣請封宗室世宗以謂為國日淺恩信未及于人須
功德大臣慶流于世而後議之可也
今按功德大臣未曉其語無乃功德大成之誤耶
梁臣𫝊
敬翔二事
太祖取荆襄遂攻淮南翔諫不聽兵出光州攻壽州不
克太祖始大悔恨歸而忿躁殺唐大臣幾盡
今按此𫝊稱殺唐大臣幾盡所殺果何人耶以為裴
樞等耶則殺樞等乃天祐二年六月中而全忠攻淮
南日是其年九月後與裴樞等事不相連屬以為别
有大臣耶則歐陽五代史本紀及唐本紀各不略載
既云大臣則名字必有著者無容漫無姓名況其年
六月方殺裴樞等而貶死者數百人朝廷為之一空
(見唐六臣𫝊)豈有九月又以用兵失利歸而忿躁又殺大
臣幾至于盡雖全忠凶賊悖戾亦當不至于此忿躁
殺大臣事無所指歸蓋誤書也
從太祖用兵三十餘年
今按朱全忠以中和三年癸夘歲為汴州節度使至
建國受禪迄于乾化二年壬申歲遇弑正三十年不
得云三十餘年也
楊帥厚二事
劉知俊叛晉周德威攻晉州以應知俊師厚敗之于蒙
坑
今按唐本紀莊宗天祐六年劉知俊自梁來乞師王
自將至隂地關遣周德威攻晉州敗梁軍于蒙坑此
一事在梁臣𫝊則稱敗晉軍在唐紀則稱敗梁軍二
者不同未知孰是
晉軍攻燕燕王劉守光求援于梁太祖為之擊趙以牽
晉屯于龍花遣師厚攻棗強三日不能下太祖怒自往
督戰乃破屠之進圍蓨縣晉史建瑭以輕兵夜擊梁軍
梁軍大擾太祖與師厚皆棄輜重南走太祖還東都師
厚留屯魏州明年太祖遇弑
今按梁太祖本紀乾化二年三月丙戌屠棗強(是年壬申)
(即唐莊宗天祐九年也)六月郢王友珪反太祖崩同是一年之
事此𫝊言明年誤也(案薛史無明年二字)
王景仁三事
梁太祖遣子友寧攻王師範于青州是時梁太祖方攻
鄆州聞子友寧死
今按家人𫝊友寧乃梁祖兄存之子其後中書上議
亦皆謂之皇姪今此以子名之誤也
乾化元年正月庚寅日有食之崇政使敬翔白太祖曰
兵可憂矣太祖為之旰食是日景仁及晉人戰大敗于
柏鄉
今按梁太祖紀云乾化元年春正月丁亥王景仁及
晉人戰于柏鄉敗績又司天攷云乾化元年春正月
丙戌朔日有食之然則史之所紀者二事日食與戰
敗也今司天攷則云正月丙戌朔日食本紀則書正
月丁亥戰敗而景仁𫝊則書正月庚寅日食是日戰
敗三者所書皆不同未知何者為是再其間丙戌唐
寅相距五日而皆書日食此為甚誤也
末帝命景仁伐淮南戰于霍山景仁敗
今按楊隆演世家乃是徐温與景仁戰于霍丘非霍
山也(案薛史及通鑑並作霍丘)
王虔裕一事
太祖遣虔裕以精兵百人疾馳夜破晉圍入邢州
今按孟遷𫝊云梁太祖遣虔裕將騎兵三百助遷守
二者不同未知孰是
五代史纂誤卷上
