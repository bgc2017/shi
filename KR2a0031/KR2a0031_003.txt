五代史纂誤卷下
宋吳縝撰
雜𫝊
王晏球一事
定州王都反以晏球為招討使討之契丹遣塔納(舊作秃餒)
(今改正)將萬騎救都
今按契丹附錄云定州王都反唐遣王晏球討之契
丹遣塔納等以騎五千救都與晏球𫝊不同未知孰
是
王建立一事
建立右僕射同中書門下平章事判三司事居歲餘自
言不識文字願解三司明宗不許久之建立稱疾乃出
為平盧軍節度使
今按明宗本紀天成三年三月癸亥成德軍節度使
王建立為尚書右僕射同中書門下平章事十一月
甲午王建立罷自三月至是止八九月爾而𫝊中云
歲餘誤也
劉處讓二事
延光有降意而遲疑處讓入城譬以禍福延光乃出降
今按延光𫝊云延光反高祖決意討之延光初無必
反意及孫銳等敗延光遣牙將齎表自歸高祖不見
又附楊光遠請降不報延光遂堅守攻之逾年不克
師老糧匱宗正丞石昂上書極諫請赦延光願以單
車入說而降之高祖亦悔悟三年九月使謁者入魏
赦延光罪其說與處讓𫝊不同未知孰是
唐制樞密使常以宧者為之自梁用敬翔李振至莊宗
始用武臣而權重將相時以宰相桑維翰李崧兼樞密
使處讓與諸宧者心不平之光遠之討延光也以晉重
兵在巳掌握舉動多驕恣其所求請高祖頗裁抑之處
讓為光遠言此非上意皆維翰崧等嫉公耳光遠大怒
及兵罷光遠見高祖訴以維翰等沮已高祖不得已罷
維翰等以處讓為樞密使處讓在職凡所陳述多不稱
旨處讓丁母憂高祖遂不復拜樞密使以其印付中書
而廢其職
今按楊光遠𫝊云范延光反以為魏府都招討使延
光降而光遠自以握重兵在外始為恣横高祖每優
容之樞密使桑維翰惡之數以為言光遠自魏來朝
屢指維翰擅權難制高祖不得已罷出維翰于相州
亦徙光遠西京留守奪其兵職又桑維翰傳云高祖
即位以維翰為翰林學士禮部侍郎知樞密院事遷
中書侍郎同中書門下平章事兼樞密使天福四年
出為相州節度使李崧𫝊云晉高祖入京師為戶部
侍郎拜中書侍郎同中書門下平章事兼樞密使丁
外艱起復出帝即位以崧兼判三司與馮玉對掌樞
密又高祖紀云天福元年十一月皇帝即位掌書記
桑維翰為翰林學士禮部侍郎知樞密使事閏月丙
寅為中書侍郎同中書門下平章事兼樞密使二年
正月兵部侍郎李崧為中書侍郎同中書門下平章
事兼樞密使六月天雄軍節度使范延光反楊光遠
為魏府行營都招討使三年九月赦延光是月宣徽
南院使劉處讓為樞密使四年四月廢樞密使閏月
壬申桑維翰罷以楊光遠𫝊及處讓𫝊攷之大意皆
同止微有小異然處讓𫝊云兵罷光遠訴高祖高祖
罷維翰以處讓為樞密使而高祖紀云二年九月赦
范延光是月劉處讓為樞密使四年閏四月桑維翰
方罷即與處讓𫝊所述不同此其一也處讓𫝊云維
翰李崧兼樞密使處讓為光遠言皆維翰崧等嫉公
耳及兵罷光遠訴維翰等高祖不得已罷維翰等今
以紀𫝊校之自罷兵之後止有維翰一人罷即不知
所謂罷維翰等復指何人此其二也樞密使之廢處
讓𫝊則在維翰罷之後本紀則在維翰罷之前二說
未知孰是其三也
張廷藴一事
李繼韜叛于潞州莊宗遣明宗為招討使元行欽為都
部署廷藴為馬步軍都指揮使將兵為前鋒廷藴至潞
日已暮即率兵百餘踰濠登城守者力不能禦遂破潞
州明旦明宗與行欽至明宗心頗慊之
今按梁本紀末帝龍德三年即唐莊宗同光元年癸
未歲也三月潞州李繼韜叛于晉來附閏四月唐人
取鄆州十月梁亡又按唐莊宗紀云同光元年三月
李繼韜以潞州叛附于梁四月皇帝即位閏四月壬
寅李嗣源取鄆州十月如鄆州以襲梁己卯滅梁明
宗紀云同光元年梁唐相拒于河上李繼韜以潞州
叛降梁莊宗有憂色召嗣源帳中謂曰繼韜以上黨
降梁而梁方急攻潞州吾出不意攻其鄆州以斷梁
右臂可乎嗣源曰夾河之兵久矣苟非出奇則大計
不決臣請獨當之乃以步騎五千涉濟至鄆州人無
備遂襲破之即拜天平軍節度使王彦章急攻鄆州
莊宗救之嗣源為前鋒擊敗梁軍追至中都擒彦章
自後至有謀自鄆襲汴之事以至梁滅並無為潞州
招討使之行此其一也元行欽𫝊亦並無此行此其
二也繼韜𫝊云繼韜反遣其弟繼遠入梁末帝即拜
繼韜同中書門下平章事居數月莊宗滅梁繼韜將
走契丹會赦至乃已因隨其母朝于京師劉皇后為
言宜蒙恩貸由是莊宗釋繼韜此則繼韜之叛始末
甚明並無明宗元行欽張廷藴攻潞州破城之事此
其三也以是觀之則廷藴𫝊中所載殆皆虛也(案薛史張)
(廷藴𫝊作李繼韜故將楊立叛廷藴之破潞州係討楊立非討李繼韜也歐陽史刪去故將楊立四字遂)
(有此誤)
馮暉一事
是時隱帝昏亂馮玉李彦韜等用事暉曲意事之
今按五代之君惟漢有隱帝而馮玉李彦韜用事乃
在晉出帝之世其出帝在舊史謂之少帝歐陽史改
為出帝未嘗有隱帝之號况方敘馮暉仕晉世之事
則當為出帝其隱帝字誤也
王峻一事
漢宗室蔡王信在許州澶州軍變太祖入京師峻遣馬
鐸率兵之許州伺變遂殺信
今按漢家人𫝊云信自殺與信𫝊不同疑家人𫝊誤
也(案通鑑從王峻𫝊)
劉詞一事
從破張從賓楊光遠以功遷奉國第一軍都虞侯從馬
全節破安州以功遷指揮使從杜重威破鎮州以先登
功拜沁州刺史晉軍討安從進為襄州行營都虞侯以
功遷沁州團練使
今按張從賓以晉高祖天福二年六月反是年為丁
酉楊光遠以出帝天福八年十二月反是年為癸卯
去丁酉七年矣馬全節以高祖天福五年破安州是
年為庚子杜重威以高祖天福七年正月破鎮州是
年為壬寅安從進以高祖天福六年十月反是年為
辛丑至出帝天福七年八月死是年為壬寅以是推
攷年月前後無復倫次其差誤多矣
王環一事
孟昶遣其秦州節度使高處儔以兵援環
今按本史世家止有高彦儔無處儔王環𫝊數處皆
誤也(案薛史及通鑑俱作高彦儔)
范延光一事
安重誨死復召延光與趙延壽並為樞密使
按明宗紀長興元年九月甲申成德軍節度使范延
光為樞密使(是時安重誨尚為樞密使也)十二月安重誨討董璋
二年二月辛丑安重誨罷四月甲辰宣徽北院使趙
延壽為樞密使五月殺安重誨又安重誨𫝊云重誨
因求解職趙鳳以為大臣不可輕動遂以范延光為
樞密使而重誨居職如故由此言之則召范延光為
樞密使之時安重誨未死今延光本𫝊以為重誨死
後乃召為樞密使者誤也
楊光遠一事
召外域為天下首禍卒滅晉氏瘡痍中國者三十餘年
皆光遠為之也
今按此說不知以召外域首禍自何時為始若以晉
安寨光遠降契丹為首禍則當日乃石敬瑭召之非
因光遠又是年歲在丙申至本朝太祖受禪建隆元
年庚申歲止二十五年爾自建隆以後契丹自畏威
屏迹無復侵軼可以為中國瘡痍者非五代之末時
有陵犯猾夏之虞也若以光遠在青州反日召契丹
入寇為首禍則是歲在癸卯至建隆元年止是十八
年爾不知定起何時為三十餘年疑是誤計也其子
承祚為單州刺史淄州刺史今按本紀晉天福八年
十一月齊州刺史楊承祚奔青州紀𫝊不同未知孰
是
李愚二事
任圜罷相乃拜愚中書侍郎同平章事
今按明宗紀天成元年丙戌五月工部尚書任圜為
中書侍郎同中書門下平章事至二年丁亥六月罷
十月被殺長興二年辛卯三月太常卿李愚為中書
侍郎同中書門下平章事自任圜罷至此已五年矣
竊謂與愚入相年月太相遠按是年三月失其日趙
鳳罷相而丁亥愚即拜命蓋史之所書本謂趙鳳而
誤為任圜也(案薛史李愚𫝊長興初除太常卿屬趙鳳出鎮邢臺乃拜中書侍郎平章事歐)
(陽史誤)
廢帝入立罷馮道出鎮同州以劉昫為相
今按明宗紀長興四年正月庚寅端明殿學士兵部
侍郎劉昫為中書侍郎同中書門下平章事十一月
明宗崩是時宰相則馮道李愚劉昫也歷愍帝至廢
帝清泰元年五月道罷七月太常卿盧文紀為中書
侍郎同中書門下平章事劉昫𫝊云馮道與昫同為
相然則馮道相與李愚劉昫同列久矣道既出而盧
文紀入今愚𫝊謂廢帝罷道出鎮而以昫為相則誤
也(案薛史馮道出鎮同州愚加特進太微宫使弘文館大學士宰相劉昫與馮道為姻家道既出鎮兩)
(人在中書或舊事不便要釐革者對論不定與歐陽史異)
劉昫一事
馮道與昫為姻家而同為相道罷李愚代之
今按廢帝以清泰元年四月即位是時宰相則馮道
李愚劉昫也至五月而道罷七月太常卿盧文紀為
相今此𫝊謂道罷李愚代之則誤也
崔梲二事
晉高祖時以戶部侍郎為翰林學士承旨權知天福二
年貢舉維翰素貴嚴尊而語簡
今按桑維翰父珙嘗事張全義而感其有恩維翰止
以進士及第節度使幕賓偶因晉祖開國為相天福
二年晉祖方即位之二年而維翰為相僅一年許爾
皆未可云素貴況宰相之重人皆尊之非獨維翰自
尊而後尊也何不曰維翰素矜嚴而語簡蓋維翰本
𫝊云維翰素以威嚴自持故也(案薛史崔梲𫝊作維翰語素簡)
天福八年高祖詔太常復文武二舞詳定正冬朝會禮
及樂章梲等草定之其年冬至高祖會朝崇元殿廷設
宫縣二年在北登歌在南王公上壽禮畢高祖大悅賜
梲金帛明年正月復奏于廷聞者皆悲憤其年高祖崩
今按晉本紀天福七年六月高祖崩安得有八年詔
復二舞之事此其一也又按本紀天福五年庚子十
一月丙子冬至始用二舞至七年壬寅六月高祖崩
今此𫝊乃云其年冬至會朝殿廷設宫縣二舞明年
高祖崩其說又與紀不同此其二也此紀𫝊必有誤
者
賈緯一事
宰相王峻言之高祖貶緯平盧軍行軍司馬
今按王峻為相正周太祖時今呼為高祖者誤也
王松一事
守貞反松以子故上書自陳高祖憐之但使解職而已
今按漢本紀云乾祐元年正月丁丑皇帝崩(高祖也)二
月辛已皇帝即位(隱帝也)三月李守貞反又李守貞傳
云高祖崩杜重威死守貞懼不自安以謂漢室新造
隠帝初立天下易以圖乃決計而反由此言之李守
貞反時高祖已崩王松𫝊所云誤矣
司天攷一事
三年春正月壬申金火合于奎九月庚辰土木合于箕
辛已金火合于軫十二月壬寅朔金木相犯于斗四年
二月辛酉月及火土合于斗乾祐三年十月辛酉太白
犯木
今按司天攷書星皆謂之歲鎮熒惑太白辰星然于
其間又復如此類書之豈土木火金水星與歲鎮熒
惑太白辰星各異乎其别有意義或史之駁文乎
後蜀世家
孟知祥四事
先鋒康延孝反攻破漢州
今按延孝乃後殿非先鋒其誤已在唐家人𫝊第十
四解訖
天成二年正月李嚴至成都知祥置酒召嚴執嚴下斬
之三年唐徙趙季良為果州團練使(云云)是歲唐師伐荆
南
今按明宗本紀天成二年二月西川節度使孟知祥
殺其兵馬都監李嚴戊戌山南東道節度使劉訓為
南面招討使以伐荆南又西方鄴𫝊云明宗入洛明
年高季興叛明宗遣襄州節度使劉訓等招討由此
言之則明宗以天成二年伐荆南明矣而世家以為
三年則誤也
敬瑭軍既旋所在守將又棄城走明宗憂之以責安重
誨重誨懼自請行
今按安重誨𫝊云董璋等反遣石敬瑭討之西川路
險阻糧運甚艱每費一石而致一斗自關以西民苦
輸送往往亡聚山林為盜賊明宗謂重誨曰事勢如
此吾當自行重誨曰此臣之責也乃請行重誨行至
三泉被召還又朱弘昭𫝊云石敬瑭伐蜀久無功明
宗遣安重誨督軍重誨至鳳翔弘昭迎謁禮甚恭弘
昭即奏言重誨怨望又隂遣人馳告敬瑭使拒重誨
會敬瑭以糧餉不繼遂燒營返軍重誨亦以被䜛召
還得罪由是言之則是非敬瑭軍既旋而後重誨請
行也世家之說誤矣
遣工部尚書盧文紀冊封知祥為蜀王
今按盧文紀𫝊文紀雖嘗為工部尚書自後左遷當
使蜀時乃太常卿耳
孟昶一事
李昊云唐德宗皇子評生四歲而卒贈揚州大都督封
肅王此故事也
今按唐肅王名詳非評字也此蓋李昊以犯知祥嫌
名故易之為評耳今史記不明述其因而註者又不
解之讀者何從而知也
南唐世家
李景二事
楚王馬希廣為其弟希萼所弑希萼自立
今按馬希廣世家希萼乃希廣之兄也
十年分洪州高安清江萬載上高四縣置筠州
今按職方攷中已具言之矣今此又書顯為重複也
東漢世家
劉旻二事
旻出隂地攻晉州為王峻所敗
今按王峻𫝊旻聞周兵大至即解去未嘗與峻交鋒
安得云為峻所敗也
旻自敗于高平已而被圍以憂得疾明年十一月卒
今按本紀周太祖以廣順四年甲寅歲正月丙子朔
有事于南郊太赦改元為顯德元年是月壬辰太祖
崩丙申世宗即位二月漢人來討攻自潞州三月乙
酉如潞州癸已及劉旻戰于高平敗之六月乙已班
師又按十國年譜甲寅世宗顯德元年正月即位即
劉旻之乾祐七年乃注云是歲承鈞立以此推之則
是世宗以顯德元年甲寅歲圍太原至六月班師是
歲旻卒承鈞立也今世家乃云明年十一月卒則與
本紀年譜不相應蓋世家誤有明年二字也
五代史纂誤卷下
