御選明臣奏議卷二十四
劾李如圭張瓚疏(嘉靖二十一年)周怡
臣竊惟連年敵人侵逼更番迭入人皆知籌邊失策由
總撫之臣失職不知邊臣失職實由根本之地大臣不
職所致不于根本圖之而惟枝葉是務未見其善也夫
禦戎之要莫急于兵食兵食之根本莫重于戶兵二部
兵食不足邊臣無所用其智勇戸兵不得其人而欲足
食足兵亦必不可得也臣觀戸部尚書李如圭之理錢
糧也當邊圉多事官兵所急需者惟在芻糧各鎮撫臣
每有題請如圭漫不經心司官以職掌呈議方且悻目
視之言邊鎮之事自有邊臣司之何預戶部動為題覆
夫尋常無事之時當當悉心竭力變通調度以求生財
裕國之道今乃于急要之日蔑視國事㒺修職業不忠
如此將焉用之今山西屢遭兵革上厪聖心軫念生靈
蠲免税糧又發内帑命大臣賑濟憂深慮切真痌瘝乃
身之心也如圭曾亦思所以仰承德意下恤邊方而有
變通調度之方否耶臣又聞河南周府往歲奏增祿米
價銀如圭貪受賄賂不行勘查徑自覆題每石加銀一
錢共加銀二萬四千餘兩原價每石三錢五分尚且歲
有逋欠無能追納河南撫臣因地方時勢之難奏請戸
部宜圖經久之計今如圭竟不為調處臣見舊逋愈加
積欠新增徒有虚數而已臣聞周府知撫臣有奏令人
齎送銀萬餘如圭等乃為覆題及周府分派祿米每米
扣銀五分計銀一萬二千餘兩以補前費遂致宗室閧
然不平訐呈巡撫至今追銀問罪未結夫王府乃天潢
一派帝室懿親祿米自有定數增減自有法例屈伸盈
縮與時消息是以該部之責也如其當增則亦當攷前
此何為而不增及今時可增與否明白議奏請自上裁
豈可貪受賄賂以私賣耶如不當增則枉法受賂尤大
不可于王室至親尚敢姦貪不法而况于其他耶且今
日大功之建邊防之費日新月盛帑藏已虚民力已困
凡宗室賢王亦知上體國憂獻金銀以助萬一寧得于
祿米定價更欲求加重困朝廷耶如圭職掌司農罔思
國計乃反徇私貪賂賣朝廷之恩壊國家之政王府不
沾實惠百姓日見流亡尚何望其調度以給邊防之需
乎如圭不罷欲求國計之充足決不可得也兵部尚書
張瓚屢經論劾荷皇上姑留罔思報效凡遇都督總兵
副參遊備之陞補無非平時賄賂之私人其賄賂者豈
皆取諸私囊大都借貸于巨室一得陞補即刻剥軍士
以償債肥家如此用人安望其有奮不顧生舍命敵愾
者乎瓚今雖不受一賂遴用智勇之將而為所用者亦
確信平日之心術而深疑今日之舉用以為危急之日
雖舉用不次而饋賂之乏終任用不堅後之繼今者亦
猶今之繼昔也今日尚何賴于瓚而任用之哉往者陜
西奏徼倖之功本兵先蒙重賞廕子錦衣今日山西屢
至失事巡撫總兵寘之重罪則本兵亦當先受顯戮豈
有成則先論其賞敗獨不可分受其罰即今日山西被
兵二十七州縣孳畜一空子女盡去殺傷之慘尤不忍
聞兵部近議用夜不收三十名往來探聽以為緩急之
備山西撫臣乃厚賞兵部部復厚勞之令其勿言山西
之慘止言敵人已困殺馬而食以懈衆心以罔朝廷瓚
等職掌本兵乃互為欺蔽上負聖眷而不顧下犯人言
而不恤尚何望其折衝萬里哉張瓚不罷欲留智勇忠
義之將決不可得也其提督十二團營兵部尚書劉天
和年垂衰暮步履艱難氣血衰憊昨觀各城門揚兵之
議有同兒戲夫團營之兵挑選精銳内為王室干城之
重衛外備四方不虞之救援必須精敏奮勵之臣以提
督之則可以作六軍之生氣備萬里之長城今用此衰
憊以當重任必誤大事但天和壯歲自立素負重望及
今衰年精神策勵自不如前合令致仕以全晚節别簡
才智勵精之臣以充其位則于國體軍務兩得之矣夫
籌邊經國必期兵食之足將帥之良使以匪人充之何
以信天下之耳目鼓中外之勇志伏望皇上早賜罷黜
速易賢才實宗社無疆之福邊方再造之願也疏入
如圭還籍待勘瓚留如故天和致仕去
請敕責大臣不和疏(嘉靖二十二年)周怡
臣惟人臣事君無分崇卑無分内外皆以盡心體國為
忠協力濟事為和自古及今未有卿輔大臣爭于朝文
武大臣爭于邊而能修内治禦外侮者也近者内閣大
學士翟鑾嚴嵩與吏部尚書許讚互相詆訐而大同總
兵張鳳周尚文又與總制侍郎翟鵬及督餉侍郎趙廷
瑞不和人持已見各自為心此事誤國實甚臣請近驗
之一身夫耳目手足必從心所欲而各效其職苟或目
視而耳不聽手持而足不行則于心志所欲曷由克副
人君猶心志也内外羣臣猶耳目手足也人臣苟知尊
奉心志寕肯耳目自相違手足自相賊耶故曰同寅協
恭和衷哉風教之大禮議為先禮讓之行朝廷大臣為
首朝廷者萬方之所宗仰大臣者羣臣之所楷模觀而
效焉必有甚者朝廷有違言之隙則纔譖之釁長于外
大臣有動色之爭則攻鬭之禍流于下由今溯昔未之
或易也皇上臨御以來三十三年于兹矣初年求治之
銳今日憂民之切宜乎天地位而萬物育矣今陛下日
事齋醮而四方之災荒未能消也日求富國之計而府
庫未能充也日下寬大之詔而百姓未能蘇也日下選
將練士之命而邊境未能寕也此其故何也良由陛下
勞心焦慮于上而下未有肯將命之臣也今何時也今
内則財貨匱甚而百役繁興以外則敵人驕甚而九邊
虚耗為輔臣者宜如丙魏同心輔政房杜謀斷相資夙
夜匪懈凡可以利國家惠小民安邊徼者無不精思詳
畫上以答君心下以勵羣僚可也夫何大學士翟鑾嚴
嵩憑籍寵靈徇已營私播弄威福市恩修怨是二臣已
不和矣何望其同寅協恭以事上而風下也哉夫輔臣
真知人之賢不肖宜明告吏部進之退之則人心攸服
不宜挾勢徇私以不可服人者屬之進退吏部亦宜有
真心直節使人望之知畏雖權貴不敢以非義相干不
宜依阿奉承一啟順端而後不可逆也今嚴嵩招權攬
勢陵逼百司使凡有陳乞疑畏者罔不奔走其門先得
其意而後敢聞于陛下中外之臣不畏陛下而惟知畏
嵩也翟鑾則依阿委靡不能主張尚書許讚雖曰小心
謹畏而不能以直氣正色豫銷權位要求之心弱亦甚
矣詩曰有來雍雍至止肅肅相維辟公天子穆穆此盛
世之氣象也今卿輔大臣隂擠陽排互相詆訐不思培
植元氣愛護人材共圖折衝禦侮之計而務修私怨果
何心哉臣恐大臣不和則憸邪細人乘間扺隙互相黨
比媒糵啟釁非國之福也往時論劾輔臣御史如謝瑜
童漢臣相繼假公事而罪謫之夫直言敢諫之臣于權
貴雖不利于朝廷則大有力也今皆罪之謫之臣恐自
是之後雖有如檮杌驩夔無復言之者矣入秋以來宣
大已報聲息而文武總制大臣各立門戸各持意見平
時既不相和協則必無長駕遠馭之策臨敵調兵按伏
對壘必將甲可乙否彼是此非其不誤事敗謀也幾希
矣朝廷設總制總督大臣欲其權力足以制三軍之命
使無不如意也今乃各自為大而恥相下各自為是而
恥相從是假之權位以相角而豈為衛國禦侮計哉伏
乞陛下明垂離照無惑近論無忽遠圖戒輔臣無務修
怨以竊威福戒吏部無務依違以輕黜陟戒邊廷文武
大臣無懷小忿以誤大事更望虚心聽納先務和德于
上則大臣公忠為國各務和讓于下區區外侮有不足
攘者矣疏入帝大怒責其謗訕令對狀怡惶恐請罪
帝怒不解杖之闕下復錮于詔獄尋釋之
劾嚴嵩疏(嘉靖二十二年)周怡
臣伏見嘉靖二十一年八月陛下敕令禮部尚書嚴嵩
入閣辦事維時臣等即論重位不宜任以匪人既而言
論紛集未蒙採納而于嵩也任之益篤遇之益隆夫豈
真以嵩為賢而任之勿貳耶抑豈以臣等之言真為未
是而不用耶蓋嵩之奔走于陛下左右有年矣其心術
之姦回行檢之汚穢人品之鄙劣識見之淺陋亦已照
之悉矣第以目前奔走承順頗可驅役一時未有當意
者姑令承乏亦因以試之庶幾感深圖報飭躬勵行嵩
未必無人心耳嵩因人言自陳之疏云臣之負冤真若
沈入苦海又云人泥往事臣以為嵩宜蚤夜以思上感
殊遇下恥人言痛省往愆翻圖新美庶可以仰答聖明
之萬一少息人言之責望不宜積迷不悟就下不返長
負國恩反讎公是卒自同于盧杞裴延齡之歸也陛下
近又賜嵩以忠勤敏達銀記豈謂嵩果能稱此耶夫亦
金錢愧心之意將使嵩思果忠矣勤矣敏矣達矣抑未
能如聖諭之責望耶反觀内省夙興夜寐勉求四字以
增聖明用人之光以稱輔臣弼君之任聖意淵深或在
于此乃嵩自翟鑾卧病未出之後幸可以專柄攬權于
票擬諭旨從違可否不乘聖裁竊為威福遂使待罪承
恩者車馬軿集于私門少不順附則播弄隨之近如王
堯封其為人不齒于士論人皆知之嵩乃力為援引誑
言陛下意欲用之親約吏部尚書許讚至東閣𫝊示聖
意讚以未見的實尚遲推舉及奉明旨再推然後以堯
封推上果蒙欽點一時羣臣驚愕以聖嚮方切姑忍而
未言以需後效兹南京科道官張汝棟等各具疏論劾
即封明旨王堯封照前旨不許推用綸音煥赫衆意豁
然不意聖明之世嵩乃敢欺罔至此也夫陛下即有欲
用王堯封之意嵩等猶當力論以為不敢曲從致皇上
有後悔也矧非出聖意者乎嵩又嘗對人言即今翟鑾
病久不出嘗以是面奏陛下房杜謀斷相資臣以一身
兼之為難陛下稱以古昔周公亦祗一人此言有無不
可知誠如聖諭則嵩當愧悚不暇佩服聖訓永言師法
可也尚可揚揚誇詡以自侈大耶輔相之識莫大于進
賢退不肖勸善懲惡以為朝廷樹風教貽典則今多事
之時正以求賢擇才為急海内英豪不為乏人現任去
任寕無數人可用者嵩可諉于不知耶知則宜時聞于
上出格推用為時解紓今未聞其退一賢舉一能是蔽
賢也不知則宜急為訪求不當泄泄沓沓美食安坐行
呼唱于内廷外懼而巳也又如樊繼祖附勢媚竈惡跡
穢狀罄竹難書築城之役與前任霸州兵備副使王鳳
靈上下通同燒無數磚冒破得銀巨萬不數月而冒破
無存喪師僨軍仍以為利此誠盛世之賊臣使老死牖
下猶為逸罰乃今以𫝊奉起為工部尚書督採湖廣大
木此雖今日急務在廷在外未有無人奚必用罪人樊
繼祖耶嵩宜力為陛下陳之何未聞其出一言乎朝廷
于大臣贈官贈諡為勸懲大典雖身後不少假也其歴
任雖久曾經論劾者不許濫請已故兵部尚書張瓚在
任無一善狀屢被疏劾上負國恩下遺邊患明刑倖逸
于生前顯裭宜行于殁後顧乃典禮加隆贈諡兼備又
已故南京兵部侍郎吕柟未究厥施宜隆恩典乃奉明
旨吕柟罷諡夫禠張瓚之官可以懲惡增吕柟之秩可
以勸善嵩皆無一言則又將焉用此相臣為哉易曰履
霜堅冰至言辨之不早辨也今聖明在上嵩豈敢有他
志哉顧聖眷益隆而怙終益甚人言雖劇而遂非殊熾
伏願陛下簡重綸扉甄别淑慝則内外臣僚無不欽帝
天之神察矣疏入帝不納
旱災陳言疏(嘉靖二十三年)張永明
臣竊惟古昔盛治之世未嘗無水旱而卒不為災者人
事修而防患豫也待民飢莩流離而後議之則既晚矣
臣等謹集衆思講求所以弭災防患之道列為五事伏
乞𠡠下該衙門詳議可否上請施行萬一小補地方幸
甚一曰申飭官箴𫝊說有言先王建邦設都樹后王君
公承以大夫師長不惟逸豫惟以亂民故官者為民而
立者也兹天降旱災民庶艱食孟子曰受人之牛羊為
之牧而立視其死臣等何所逃罪哉照得南京國家鴻
業肇基陵寢攸在是以並設府部院寺科道等衙門兩
京並峙同符周之鎬京雒邑第留都既與各省不同各
衙門俱于撫按無屬事權不一力敵勢分又有府厰内
臣公侯勲貴均受有地方之寄者故或倚法以朘削小
民或越分以勞役丁卒行戸有和買之擾十不償五坊
廂有供具之費月無虚旬晏席太豊儀文太侈是皆官
箴之不飭而民怨所由生也乞敕都察院轉行南京都
察院修行各該衙門申飭修省查議修禁務在清約成
風四方為則至于在外郡縣與民尤親利害尤切不得
其人其貽患播惡殆不止于臣等前所云者仍乞備行
各該撫按詳加察訪其有貪污酷虐罷輭無能不勝任
者即不時論劾議擬降黜再乞申敕吏部加意受災地
方遇有正官員缺即選才賢比照近年山東山西赴任
事例嚴限供職庶幾官必得人而救荒之政有攸賴矣
二曰節省民力竊照江南財賦甲于天下而江南民困
甚于昔時丁田糧差歲有定額而餘羨之徵無名之斂
又再倍之其尤病者均徭里甲征銀在官謂有書冊事
例而營辦支應重復擾民經過使客之供億士夫人情
之餽贈驛遞關文之冒濫船陸夫馬之繹騷無非取諸
民者而又備水陸珍竒之奉謂之天字下程增秤耗紙
贖之科謂之徵輸常制推剥多端繭絲殆盡是以豪&KR2069;
則投匿欺隠貧弱則獨累攤賠遂至拖欠正供重廑部
使催督愈嚴逋逃愈甚再照上江二縣差額尤繁除係
籍軍匠正役外有内府各監局并工部匠役有内府各
庫藏并外關司鋪戶人夫曰夫差有輪年里甲徵銀上
櫃支應曰櫃銀一民備此三役而又暴取出于多門經
用苦于無制是二縣之民窮尤甚焉臣等涉歴未廣咨
詢未詳前項所陳十不一二至于事情之僻遠弊蠧之
隠微其所未知多矣若不及今急為疏滌興革竊恐江
南之民無安日矣乞敕戶部備行巡撫衙門及南京戸
工二部通將江南地方民情利病詳議查處易之損曰
二簋可用享今民急無食生不自聊非用損之時乎臣
等愚昧以為諸在得已之科者皆宜暫行停罷當事之
臣所宜悉心體國毋泥繁文毋避嫌怨要在修舉舊制
剗革苛法急紓民力以弭災患臣也臣等不勝惓惓三
曰博舉荒政嘗聞救荒無善政宋臣司馬光曰察守宰
不勝任者易之使各賬濟本州縣之民則飢民有可生
之路蘇軾曰熙寕之救荒費多而無益者以救之遲故
也然則得人而備之豫其猶庶幾乎臣等攷得宋臣趙
抃之賑越也先期詳詢屬縣民之被荒者幾鄉其能自
食者有幾當廩于官者幾人溝防構築可僦民使治之
者幾所庫錢倉粟可發者幾何富民可募出粟者幾家
咨詢周詳先事為備抃之所以為善也乞敕戸部詳博
議擬轉行各該巡撫衙門備行各屬依倣前法審計豫
備其有事勢迫切民命急在旦夕者許所司便宜賑恤
毋得拘泥文移申覆輾轉以致稽緩誤事庶有及時之
益然今災旱地方闊遠兼以江南屢歲未豊舊儲匱乏
非仰頼皇上浩蕩異恩厚加賑恤斯民不易存活除各
該有司地方聽該巡撫衙門查勘議擬題請外照得南
京城坊之民尤為四方根本乞敕戸部轉行南京戸部
查將堪動倉糧量行官糶一二萬石使貧難下戸各止
糴買五斗以上一石以下少濟目前庶米價不致騰貴
其糶本即歸本部候熟買補似亦兩便秋冬以後舊穀
且盡民歉愈急再議開放常平倉米以加賑惠其所不
足則在該部議擬上請施行至于煮粥救急古人雖嘗
行之然粥食久頓則難用民聚蒸鬱則病生似非良法
乞敕所司詳擇酌議施行四曰責任撫臣竊照江南應
天蘇松徽寕十一府州兼帶嘉湖二府物衆地大蘗芽
易生而直隸地方無布按二司之統轄無分巡分守之
專寄所頼以撫治者巡撫都御史也查得景泰年間巡
撫侍郎李敏以撫内多事建請添設大臣一員分巡督
理其後兼為一員事繁勢重官尊秩崇每多不肯盡心
民務况遷轉既速則雖雅志有為乍到地方咨詢未悉
迨其諳習則除書已下矣且南畿近因先任巡撫都御
史歐陽鐸志欲裕民改為新法然事不法故條領煩多
民不安習後任撫臣屢嘗通便宜民而皆不久陞任未
底畫一前後文移不同吏愈得緣為姦今照巡撫都御
史丁汝夔新任未久民情土俗日漸諳練當兹旱災似
宜久于委任以責成功臣等查得先年南畿輔臣熊槩
則以大理寺卿在任周忱則以侍郎繼陞尚書在任李
敏則以侍郎在任乞敕吏部查照近年題準事例各處
撫臣必須久任其有年勞積久相應掄擢者疏請加陞
職銜照舊管事必使地方寕謐功績有成然後遷任此
尤圖治之要弭患之先務也五曰防遏盗賊易曰履霜
堅冰至故事勢有積習之漸而聖人貴未然之防今亢
旱已極饑饉必至饑饉至而無以紓之則攘奪作攘奪
作而無以禁之則賊盜行矣是不可以不早計也乞敕
都察院轉行撫按衙門備行各屬軍衛有司務在誠切
撫諭使民感恩安業不思他變而又慎守關隘以詰姦
慝善撫流民以防潰散嚴禁搶攘以銷邪謀庶幾民得
安堵再照南京江防事體尤為重大而承平日久法禁
弛怠容臣等再加詳訪另具奏奪外仍乞先行操江巡
江衙門慎重江防倍加隄備庶幾姦竊不萌而地方以
寕謐矣疏入帝從之
請復河套疏(嘉靖二十五年)曾銑
臣惟皇上聰明聖智法古憲天禮樂文章一新昭代之
制文事武備殆嚝世所莫及者是宜舞干羽于兩階内
治修而遠人服顧邊隅告警敵犯山西宣大二三年來
入逼榆林内地傷殘遠邇驚懼夫敵人雖衆不過漢一
大縣而猖獗乃爾豈國家之兵力不能支而制禁之者
或未得其要歟臣竊計之蓋我失其險敵得所據巢穴
既固驅除遂難顧忌因循日甚一日故制馭上策莫如
復套不是之圖而徒周章于防禦之末譬猶揚湯止沸
而不知抽薪外患不能已也臣謹按河套古朔地方三
代以來悉隸中國詩曰天子命我城彼朔方赫赫南仲
玁狁于襄漢武帝遣衛青出塞取河南地為朔方郡築
城繕塞因河為固後世稱之曰雄才大略唐初朔方軍
以河為境嗣是張仁愿取漠南地于河北築三受降城
自是突厥不敢踰山牧馬朔方益無警歲省費億計至
宋李繼遷叛走斤澤進陷靈肅河套復為敵有卒不能
制我太祖高皇帝順天應人創建太業成祖文皇帝威
加海内逐北追亡敵衆救死不暇而又敢望河套乎後
以東勝孤遠撤之内守復改榆林為鎮城方初徙時套
内寕謐土地沃膏草木繁茂禽獸生息當事之臣不以
此時據河而守乃區區于榆林之築此時敵勢未大猶
有諉也失此不為弘治八年敵編筏渡河剽掠官軍牧
馬十二年擁衆大入自後常牧套内侵擾中原孝廟有
欲復之志而未及逮至武廟嘗欲征之而未能使敵人
濟農得以據為巢穴禍根既種竊發無時出套則逼宣
大三關入套則擾延寕甘固生民荼毒全陜困敝已極
此撥亂之功天將有意于皇上也夫河套自三代以迄
于今世所固守以界中外又我聖祖之所留也一統故
疆三邊沃壤其理宜復頃自不守遂使深山大川勢顧
在彼俾得出沒自由東西侵掠徒勞守禦無不緩急蓋
強敵不除則中國之害日熾浸淫虚耗將來之禍有臣
子所不忍言者我皇上德邁三皇功光列聖選將練兵
宵旰日切歲發帑銀以濟邊圉凡所以攘郤外患以保
安兆民者天心實鑒祐之而當時封疆之臣曾無有為
國家深長之思以收復祖宗舊業為生民立命者蓋軍
旅之興國之重務圖近利則壊遠謀小有挫失媒糵其
短者繼踵而至鼎鑊刀鋸面背森然其不改心易慮者
幾希況復所見不同甲可乙否若曰姑待來年便已遷
延不振臣雖愚昧豈不知兵凶戰危未易舉動但近年
以來得之見聞常懷憤激今復親履其地身任其責目
擊地方危殆切齒痛心實有寢不安席食不下咽焉者
昔葛伯仇餉成湯往征淮蔡一隅之寇耳裴度尚以為
不與此賊共戴天陛下德過成湯而在位之臣文武足
備又非但裴度之比可使強敵猖肆蒼生阽危一至此
哉夫豶豕之牙為力尚易猛虎負嵎則有莫之敢攖者
其勢則然也故敢冒昧輒以短見上塵睿覽伏乞敕部
會集廷臣詳議可否如蒙采納速賜施行蓋選將材除
戎器備芻糧練兵馬非朝夕可辦所貴及時修舉則臨
期無誤武功底成或曰榆林邊牆方議修築今臣輒有
復套之議會極歸要顧當何如臣曰築邊之議為數十
年之謀也敵在套中生長日盛病根尚在為患無期不
防則為無備防之則兵力坐困有餘在敵不足在我警
之作隄壅水一朝潰決則汎濫不支矣若夫復套振揚
武威驅除外患臨河作障天險為池皇靈既昭敵膽應
裂狼顧脅息雖數百年不敢輕肆侵軼譬之大禹治水
以海為壑而水歸其所不至横流此社稷之計聖子神
孫之永圖也今神聖在上英俊在旁時所當乘機不可
昧謹陳復套數事伏惟皇上裁擇則天下幸甚萬世幸
甚一曰定廟謨陛下德配天地明並日月駕三代而撫
四夷非漢唐所能彷彿者此正大有為之時也而閫外
之臣迺不能奮揚威武迅掃強梁以嚴中外之限繼春
秋之志者臣窃耻之夫河套者敵之巢穴生民之禍本
也禍本不除則延袤二千餘里卒無寕居守禦單弱芻
糧莫繼歲掠之民往往為其先驅畏敵之害所向無前
將來生聚日繁貪噬日恣南侵之禍深有可慮趙充國
屯湟中漢宣帝主之于始而魏相卒成其終淮蔡之平
唐憲宗之獨見而贊㐮者裴度也故曰凡此蔡功惟斷
乃成伏願聖明先定此志命廷臣詳議以為長治久安
之計恭行天討以除暴亂㕥清朔漠不以同異之說而
疑不以浩民之費而止不以重難之事而憚博選謀猷
忠勇之臣付以閫外專征之任惟求底定不急近功則
國是定而神人協從殆見捄民于水火之中傳祚于磐
石之固則我皇上文教既崇武功亦競商之高宗周之
成康豈足以比倫也耶二曰立綱紀綱者大綱也規模
之謂也紀者條理也節目之謂也規模欲其大節目欲
其詳綱紀既立則戎事可興矣復套之舉國之重務人
之謀曰須得兵三十餘萬馬步水陸齊驅並進裹糧二
百萬石兼折銀三百萬兩一舉破敵驅之出境即緣河
修築城垣界守此一說也臣以為此謀雖善其勢實難
今三邊之兵可用者不滿六萬如調他鎮顧此失彼三
十萬衆徒爾煩勞其難一也倉庫空乏上下交困銀穀
累五百萬一朝畢集勢不易能其難二也一戰勝敵敵
未膽落輒興版築師徒易撓其難三也臣則以為憫生
民之陷溺而與之除暴爰整䧺師張皇義旅春蒐于套
秋守于邊如是三年敵勢必折俟其遠遯然後拒河為
城分番哨守則人力不困財用不竭而河套可復既而
移撫鎮以致之立行都司并衛所州郡以屬之又設守
巡兵備道以理之凡江淮之北各省有犯設邊衛及烟
瘴充軍者皆定發于衛所凡該口外為民者皆定發于
州郡將套中之地預為踏撥多立魚鱗籍冊以防後弊
每軍民一戶給田二頃俾之歲耕一頃閒一頃是為閒
田以養地方其沿邊軍民亦出示召募有願守邊者皆
給以田引黃河之水為大小之渠渠以灌田可備旱澇
高黍下稻任土所宜數年之後套地可盡墾而又倣井
田之意廣溝洫之制吾民易于稼穡敵騎難以馳驅夫
既臨河設險夏秋決難侵犯我得耕稼矣比及河凍農
事既竣乃于講武之時為禦敵之計民不告勞農不苦
廢行之既久則河湟之地不異中州此規模節目之大
略也乞敕部豫為經理三年之後以時而行有未盡者
容臣次第敷奏雖然屢年邊時廢弛將士怯懦整頓實
難湏及時飭治來年四月先將近患𠞰除以倡我軍之
氣俟其膽力漸雄然後昭聖明無外之度闡皇上救民
之仁檄示套中以開來降之路以歸被擄之民興問罪
之師舉三年之役則順以動預在師中吉矣三曰審機
宜天下之事有機時與勢為之也孟子曰雖有智慧不
如乘勢雖有鎡基不如待時知機論也得其機而乘之
勝算在我何往不濟敵之據有河套也逐水草以駐牧
獵禽獸以馳騁秋高馬肥弓矢勁利糾合黨類動十數
萬長驅深入彼聚而攻我分而守此敵之時勢我軍不
得而預之也及其入套深冬沍寒水草枯凍又皆各就
駐牧其勢自分且馬五宿槀漸至羸瘠比及春深敵因
以弱我則訓練強兵攢槽牧馬營伍整肅火器精利此
我之時勢敵不得而預之也今之禦邊者敵弱不勝因
仍怠怯敵強莫禦苟且支吾坐失軍機所以有敗而無
勝臣願練兵六萬再調山東槍手二千多備矢石每于
春夏之間水陸並進直抵敵巢乘其無備我聚而攻彼
分而守材官騶發矢道同的礮火擊烈電掣雷轟敵縦
有援句月斯集目前震蕩勢必難支此窺敵觀變潛深
參伍之術臣亦計之審矣仍乞命下宣大山西總督鎮
撫諸臣調度各鎮兵馬嚴加隄備耀武揚威以防河東
駐牧之強敵敵倘敗亡必將逾河逃遁厲兵牧馬又可
以收斬獲之攻所謂犄角之勢以全取勝之道也然後
班師而歸守我分地秋高之時敵如復讐而來我軍據
險以守況得勝之兵勇氣自倍不待臨牆可使撻伐如
是三年敵勢自衰將遠遁之不暇而又敢據我河套也
耶至是則祖宗故地已復因河為險修築墩隍一如榆
林守邊之議且講求屯政建置衛所處分戍卒填實邊
民牆塹既固耕穫可饒全陜之轉輸漸省而寕夏之河
防亦寬而内地可保萬萬年安固矣不然敵之強也來
不能禦敵之弱也去不能征機事大失公私俱困臣不
知其所終也四曰選將材夫將者三軍之司命能否勇
怯所繫匪輕如馬永之于遼左梁震之守雲中至今稱
勇以其能善戰料敵不負專閫也今三邊之將謀猷勁
悍未可謂無其人而因循懦怯習于不振一遇警發遂
觀望退縮遠為自守曾未有出一死力為士卒先者先
到地方親臨戰陣與之共事已得其概矣蓋總副參遊
等官爵位漸高志欲漸滿保身之念重故報國之意輕
有生之樂無死之心此所以有敗而無勝也夫十室之
邑不有忠信三邊之廣豈謂無人但往日以資格待士
上品無寒門下品無貴族故英雄豪傑之徒往往雜于
卒伍雖有才美不獲自見夫爵賞等級所以待庸品而
非常之才要不可以常調拘之韓信拔于行伍陳平起
于亡命感遇思奮遂建竒功欲為恢復之圖必須大破
常格各鎮將領除中材堪以策勵者照舊任事外凡有
庸流别議任用乃自指揮千百戸以至總小旗夜不收
等人員及屢年各處廢棄謫戍將領中間果有智勇超
羣謀猷出衆者許中外臣工不限地方各舉所知疏名
上請俱發陜西軍門聽用立功其材可將千人者即以
為千人之長可將萬人者即以為萬人之長或假以署
銜使得統馭軍士展布四體將兵出塞果能摧鋒破敵
聽臣等覈實奏請即與實授或不次超擢以旌異材彼
沈抑之久幸而獲伸感恩之念重則保身之計輕向上
之志堅則克敵之心勝掃清朔漠以恢大業可坐而待
矣然此特就復套而言不為常例如循常守舊無所樹
立者令各復還職役其有畏怯逼遛玩愒失事者黜罰
自有明典夫復何言如此厚賞以酬有功明罰以懲不
恪為將者亦將爭自洗濯嫌于見棄而武功日競矣五
曰任賢能夫行非常之事必得非常之材而後可與建
非常之業兵馬錢糧百需靡易況興師于數百里之遠
以驅數十年盤據之敵以拯數百萬生靈之禍非得練
達忠勇好謀善繼之臣授以專征之寄曷克有濟易曰
師貞丈人吉剛中而應行險而順以此毒天下而民從
之懷萬邦也臣實庸愚不知戰陣誤蒙聖明委任以蚊
負山恐辱寵命晝夜憂思期少補報而不可得然非敢
自謂臣之材能足以辦此蓋強敵憑陵據我門戶征之
則速而利在于上不征則遲而禍及于遠深根固本之
圖不可不豫為之所也伏乞特敕廷臣議擬公舉文武
兼資大臣一人前來專統其事脱不以臣為卑鄙亦使
備役行陣參協其議雖竭膏骨所不敢辭但慮非所長
也仍乞戸部堂上官一員專理芻餉兵部司官二員稽
查軍馬又乞簡差科道官各一員前來于邊將練兵厲
器牧馬等項有所督責比臨期紀驗功次而各鎮撫按
實相成之凡本省隣省布按司府等方面官員公忠而
有才識者亦聽委用如此則集衆美立成器而敵不足
滅矣六曰足芻餉夫千里饋糧士有飢色樵蘇後爨師
不宿飽蕭何給饋餉漢高帝所以破強楚李牧日擊牛
饗士而強敵大破遠遁今擬蒐套之兵摘選馬軍六萬
人馬六萬匹山東槍手二千名及將領等官廩給諸費
共約銀二十七萬六千二百餘兩然此經常之費語其
大略也師行千里風雨罷勞敵愾禦侮存亡攸繫不有
厚賞以結之于先安望得其死力于鋒鏑之下故必豐
其衣食以壯其力多積金帛示有厚賞牛酒以悅之律
法以威之兵有鬭志將以增氣雖數萬衆合為一心有
守必堅有戰必強平敵之期斯可卜也賞犒之類約需
銀十餘萬兩總計銀三十七萬六千二百餘兩可給一
征之費比宣大山西每歲客兵之需京運銀一百四十
五萬兩今陜西于年例防秋之外亦捐此客兵之數以
充復套三年之費非甚難集不然准折每歲餘鹽銀兩
不下七八十萬以此供億尤屬相應其發帑銀四十萬
兩付總理糧儲大臣督同延綏陜西寕夏三巡撫處豫
為會計召買聽候行軍之費其中十萬兩作為犒賞之
需外更多備買馬價銀不許别項移借仍令預備輕重
待時而行則食足兵強三軍之士不戰而氣自倍矣七
曰明賞罰兵法曰用賞者貴信用罰者貴必又曰賞不
逾時罰不遷列故勛勞宜賞則不吝千金無功妄施雖
分毫不與昔孫武斬宫嬪而吴兵可用穰苴誅莊賈而
軍士股慄爵不可以無功取刑不可以貴勢免此賢愚
之所以僉忘其身也我皇上明罰敕法令甲昭然有邊
功者特加陞賞而失事將領即械繫誅譴可謂勸懲之
公矣然臣思之邊方失事豈獨將帥之罪哉蓋以承平
日久戎務漸隳紈袴之子罔知兵革已失統馭之術三
軍之士習于驕怯夫驕則不知有將怯則惟知畏敬故
聞鼓不進聞金不退積習之弊非一日矣臨陣退縮逗
遛失事無怪乎其然也至扵爭奪首級尤方今之極弊
夫以一首級而羣數十人爭之在已既不免于傷殘且
縦敵不退而投間抵隙反為敵所擠者往往皆是也請
申明禁令凡有衝鋒破敵者雖無首級定為首功而爭
搶首級者與凡退縮觀望買賣冒奪之徒䋲以重法罪
至于死必戮之以循衆務俾畏我而不畏敵雖赴湯蹈
火莫敢違法書曰威克厥愛允濟此之謂也然欲得人
之死力非厚賞無以結其心况玩竭之餘衆心涣散迫
之以威則離循而拊之三軍之士温如挾纊臣請給發
帑銀之外詳著條欵示以賞罰必信之意庶使人心知
所趨避夫有賞以誘之于前有刑以驅之于後則士卒
感恩而畏威有勇而爭奮矣八曰備長技漢書曰匈奴
之長技三中國之長技五兩軍相為表裏斯為萬全之
術今敵之長技不異于昔時而在我之長技復有如漢
時之五者乎臣不得而知也欲求相為表裏殆又難矣
抑求其次莫先于火氣蓋天之所以保國家而衛生民
者也但有之而不能用用之而不能盡其利無技等耳
安望其有摧擊之功乎臣昔提督山西三關常造盞口
礮毒火飛礮具式奏請伏蒙皇上發銀數千兩以資成
造比年禦敵頼焉今秋于寕塞定邊亦嘗藉此兩挫強
敵故來降人口云敵人甚畏此器言每年響子不似今
年響子利害此其明驗也今欲復套須備熟鐵盞口礮
六千位長管鐵銃一萬五千把手把鐵銃一萬五千把
手把小鐵槍二萬根長槍二千根生鐵炸礮十萬個焰
硝十五萬斤硫黃三萬斤包鐵鉛子大小二十五萬斤
弓矢盾架相為表裏庶可摧折強敵恢復故壤然此特
一年之具爾三四年間如飛礮硝黃鉛子之類又湏陸
續補其缺壊今京造火器種種具備防邊可矣但或宜
于此而不宜于彼或可以守而不可以攻大者質重而
難于致遠生者日久而多所燬裂留以别用各有所長
若曰神機不可外造盔甲神槍等器原為私藏者例也
而盞口礮長短鐵銃律條既無該載而實為籌邊破敵
之公器伏乞敕部不以為例速發帑銀二三萬兩給各
撫鎮官于山陜等處置造以為復套之資蓋成造而後
教演服習而後運用語云工欲善其事必先利其器此
之謂也不然敵技精強我軍莫恃萬全之功未可必也
疏入得旨敵據河套久為内患昨連歲深入全陜生
靈被其荼毒深軫朕懷前此邊臣無有以逐敵復套為
念者曾銑所奏具見狀猷爾部裏許久方纔題覆迄無
定見還著銑督同各邊撫鎮等官協心圖議務求長策
嗣上方略這邊牆千里沙漠與宣大地勢不同只著就
要害處修築且將兵部銀暫發二十萬兩作速運赴總
督衙門聽其修邊餉兵造器等項便宜調度支用專備
明年防禦不許浪費
復河套議(嘉靖二十五年)翁萬達
臣惟河套本中國故壤成祖三征漠北殘其部落舍黃
河衛東勝後又撤東勝以就延綏套地已至淪失然正
統弘治間我未守彼亦未取也因循畫地守捐天險失
沃野之利弘治前我猶歲歲搜套後乃任彼出入蟠據
其中游牧生養譬之為家者成業久矣欲一舉復之毋
乃不易乎夫提軍深入山川之險易途徑之迂直水草
之有無皆未熟知我軍出塞三日已疲彼騎一呼而可
集也我軍數萬衆緩行持重則彼備益固疾行趨利則
輜重在後即得小利歸師尚艱倘失嚮導全軍殆矣彼
遷徙遠近靡常一戰之後彼或保聚或佯遁笳角時動
壁壘相持乍合乍離終不渡河我軍于此時戰耶退耶
兩相守耶數萬衆出塞亦必數萬衆援之又以饒將通
糧道是皆至難而不可任者也夫馳擊者彼所長守險
者我所便弓矢利于馳擊火器利于守險舍火器守險
而與之馳擊于黃沙白草間大非計也議者欲整六萬
衆為三歲期春夏馬瘦彼弱我利于征秋冬馬肥彼強
我利于守春蒐套秋守邊三舉彼必遠遁我乃拒河而
守夫馬之肥瘦我與敵共之者也即彼弱矣然坐以待
之懼其擾擊我也及彼強矣又懼其報復我也其六萬
之衆千里襲人一舉失利議論蜂起烏能待三乎即三
舉三勝彼敗而守終不渡河版築亦無日也議者見近
時出征恒獲首功昔年城大同五堡宼不深競遂以套
為易復然出征因其近塞可以乘其不備勝則速歸否
則舉足南向即家門復套則深入其地後援不繼事勢
異也往城諸邊近我土彼原不以為利套則其四時駐
牧地彼肯晏然而已乎事體異也曰伺彼出套據河以
守時先亟築渡口垣牆以次移寘邊堡彼控弦十餘萬
豈肯空套而出乎築垣二千餘里豈不日可成者乎堡
非百數十不相聫絡堡兵非千人不可居而遊徼瞭望
者不預焉當三十萬衆不止也況循邊距河動輒千里
一歲食糜億萬自内輸邊自邊輸河飛輓之艱尤不可
不深慮也若使彼有間隙我乘其敝從而圖之未嘗不
可今塞下喘息未定邊卒瘡痍未起横挑強敵以事非
常臣愚所不解也議奏帝不納
御選明臣奏議卷二十四
