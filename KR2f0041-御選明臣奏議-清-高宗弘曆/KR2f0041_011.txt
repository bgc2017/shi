御選明臣奏議卷八
陳災異䟽(弘治八年)馬文升
臣謹奏據湖廣布政使呈據長沙府申據善化二縣申
竊照本縣地方自弘治八年二月以來天雨不降高阜
去處未曾翻耕即今苦竹開花實如麥米楓樹生李實
黃連樹生黃瓜苦蕒菜開蓮花七日方纔凋謝備由轉
呈到臣會同巡按監察御史鄭惟恒議得凡物之生各
有常性今當地方旱沴之餘土木併興之際而山林園
圃草木多開異花生異實戾性之常厥妖甚異斯固微
臣失職之咎亦由民力難堪怨聲沸騰有以致之也除
洗心滌慮思過補愆及行都布按三司一體痛加修省
等因具奏抄出該本部備查近年以來天鳴地震星隕
如輪冰雹屢降天火時發夏霜隕禾等項災異歷攷傳
記以詳厥罰上請皇上修德以弭天意及要行兩京文
武羣臣各竭乃心殫乃力勤臣職以奉朝章修人事以
回天意期交盡乎修弭之道用少禆于宵旰之憂凡事
關乎治理聽條奏以舉行等因具題節該奉聖旨是弭
災之道在修人事事關朕身的當自舉行爾兩京文武
羣臣並各處鎮巡三司管官尤當痛加修省勉盡職務
共回天意毋事虚文欽此欽遵備此到臣除痛加修省
勉盡職務及本部合行事宜另行條奏外臣惟我太祖
高皇帝膺天眷命奄有萬方知保天下在得民心故惓
惓以安養斯民為念立綱陳紀無一政而不在於養民
發政施仁無一事而不寓乎仁愛貪官汚吏之害吾民
者必重置于法豪宗巨族之殘吾民者必大治以罪列
聖相承率遵是道所以百餘年來海内晏然災異少見
民之感德浹于骨髓淪于肌膚也仰惟皇上嗣登寶位
愛民之心實同乎舜禹仁民之念遠繼乎祖宗無一令
之不善無一政之或乖夫何近年以來乃有前項各處
奏報災異數者之中惟地震一事攷之前代固有震者
未若今日連年震之不已而海内俱震草木之妖固不
能無未見今日並生一府又在同時此皆災異之甚者
且變不虚示必有其應由人事乖于下斯天變應于上
然而致此者固皆臣等不職所致實由賦重役繁小民
不得其所之所感召耳何以知之什一而税古之常制
人之田畆十税八九且宣德正統年間宗藩位少武職
未多江北布政司税糧撥付邊方京倉上納者每石價
銀不過五六錢多係布絹之類來京糴買未嘗專要銀
兩而有司倉存收者俱收本色其運之數十之四五近
來宗藩位多武職太濫邊務方殷禄米去其大半小民
之糧盡數改撥京邊二倉上納每糧一石少則用銀八
九錢多則用銀一兩一二錢俱要煎掣淨銀豐年用糧
八九石方得易銀一兩歉年則借取冨室收後加倍償
還間有空閒地土又被各王府及勢要之家占為莊田
催租之人百般科害控訴無門往年京師倉庫錢糧易
於上納邇年使用之錢過於所納之數若至絲綿花絨
闊布大絹一切物料交納尤難非輕攬頭小民不敢上
納所以在京米糧雖賤價值日增每一布政司該徵銀
百萬餘兩而備用馬價擡柴夫役京班及司府州縣官
柴薪皂隸驛遞馬驢船隻又該銀數十萬兩而買辦顔
料織造段疋供用之物不在其數江南兑運京倉並各
衙門糧米運至京師者每正糧一石亦該二石之上甚
至三四石者今年如是明年亦如是歲歲如是無有了
期桑棗鬻之已空而絲絹猶徵田畆賣之已盡而税糧
猶存逃亡人戸税糧併於現在人戸代納收成已畢而
枵腹啼飢者比比皆是隆冬墮指而赤體號寒者處處
皆然衣食不足罔知禮樂風俗日見其澆漓人心日滋
其奸偽子詈其父習以成風弟毆其兄恬不為異究其
所由社學久廢人不讀書以致如斯賦重民困未有甚
於此時者也好逸惡勞人之常情古之帝王遂民所欲
今天下之民河南者因黃河遷徙不常歲起人夫五六
萬每夫費用盤纏銀一二兩逐年挑塞歲以為常近因
河決張秋有妨運道欽命内外大臣往彼修築又起河
南山東人夫不下二十萬所費錢糧不可勝計皆出自
小民脂膏江南蘇松等府挑濬河道亦曾起人夫二十
萬即今南北直隸河南山東沿河沿江燒造官磚及湖
廣前後修蓋吉興岐雍四王府該用人夫匠役不下五
十餘萬江西前後修蓋益夀二王府今山東青州修蓋
衡王府二布政司亦該用人夫數十萬先修者三年之
上尚猶未完後修者方纔興工先後用銀豈止數百萬
兩今兩廣用兵民之供運軍餉者又不知用夫幾何山
陜二西人民供給各邊糧料終歲勞苦尤甚他方及僉
派天下各王府校尉厨役齋郎禮生每當一名不數年
必致傾家蕩産且洪武年間封建諸王惟秦晉等十府
規模宏大壯麗將以攝服人心以固藩籬其餘諸王府
俱各差減蓋恐費民財而勞民力也永樂宣德年間亦
皆如是以後年間修蓋各王府方纔寬大宏麗一府有
修蓋二三次者北方府州城闊民稀坼毁軍民房屋不
致太多今江南府分多有依山順嶺傍河臨江城小人
稠自唐宋以來未曾封王軍民居住相𫝊數代生齒日
繁今聞差去内外官員止照北方王府周圍牆垣丈尺
及起蓋軍校營房有將軍民房屋坼毁十之二三者甚
有坼去四五分者斬山平地多傷風水軍民蕩析其居
無所歸著告訴之言盈於道路嗟怨之聲徹於上穹加
以做工人夫暴露日久萬一積怨恐生他虞即令在京
各項工程亦衆操軍連歲少休多有累及逃亡及在外
司府州縣並各邊總兵等官非奉奏准明文擅動軍民
修蓋不急衙門非禮祠廟及耕種自已田土做造私已
器皿者亦多裏河一帶直抵南京平昔俱有聽撥拽送
馬快船隻等項人夫近因三次親王之國豫備接應人
夫又不下數十萬萬聽候日久餘食不足尤為困苦役
繁民困未有甚於近歲者也賦重役繁二者併行則民
力豈有不困民財豈有不竭欲望遂其生養豈可得乎
民既流離困苦不得其養則上天生物之心有未遂矣
人君子民之責有未盡矣災異之來未必不由於此賦
税之重勢至於斯固不可已但價值亦當少減工役固
不可已緩急亦不可不節王府之修固不可不加宏麗
亦不可不計地之廣狹而斟酌損益此等事情關繫甚
大若不早為處置誠恐年復一年上恬下嬉災異之示
或不可弭而意外之虞難保必無合無通行各處鎮守
巡撫總兵并都布按三司官員今後各要上思朝廷委
任之重仰體皇上恤民之仁邊倉糧價斟酌定奪比前
量減銀數而各邊管糧官亦不可多收及行仰所屬凡
遇分派夏秋税糧之時將京邊二倉糧料先儘上戸次
及中戸起運下等人戸俱作存收或折納闊布嚴禁里
書人等不許挪移作弊致有不均其徵收之時亦要酌
量緩急豫定期限陸續設法催納不許要譽逞能嚴刑
峻法逼民逃竄其桑棗有遭荒歲砍伐已盡者亦要申
明祖宗舊制著令照丁栽種務實效以復民之恒産其
提調學校官員亦要修舉社學之規慎選教讀之人各
里凡民子弟俱要入學誦讀孝經小學並御製大誥俾
知孝弟之道法度之嚴以復民之常性巡撫官尤宜振
肅紀綱倡率所屬凡利之所興弊所當革可以養民之
生者一一舉行貪官在所當去汙吏在所當黜可以蘇
民之困者悉要振作視民如已之子節財如已之肉使
民無啼饑號寒之苦得遂仰事俯育之天如有盗賊生
發小則設法撫捕大則調軍勦滅毋致滋蔓貽患地方
其於委任斯無所負其大小衙門若有應合修造工程
事干動支錢糧起倩人夫數多者務要奏奉明文次第
合應修蓋小小工程亦要申禀巡撫等官示下方許修
造其餘一切不急之務一毫不許擅科一夫不許擅役
及行各邊鎮守分守等官除修邊外不許擅撥操軍修
理一應滛祠私宅公館等項並耕種田土做造器皿重
勞士卒廢弛武偹如有故違通許巡按御史指實具奏
提問如律上請定奪情重者文職照坐視民患事例降
調叙用武職照私役軍人事例降級發落通行京通二
倉内府各庫局内外提督巡視等官並各邊監督官員
各要嚴加禁約官攅庫斗人等不許刁難納戸掯勒財
物仍乞勅工部轉行湖廣江西先次差去修蓋各王府
内外官員如果工程未完作急修蓋完備若是已完即
便回家不許在彼遷延虚費供給有傷民財仍乞敕三
道分投齎付今次差去湖廣江西山東修蓋各王府内
外官員及請敕彼處鎮守太監巡撫都御史巡按御史
公同相度今次所修王府各府城内地方有無空闊如
果城闊人稀其周圍牆垣丈尺並宫殿衙門一應房屋
照式起造分毫不可有減若是城狹人密别無空地周
圍牆垣不必拘於北方王府周圍丈尺徒使府内空地
太多以後致令起蓋離宫别殿臺榭遊玩去處致惹事
端有違祖訓且使軍民嗟怨其合用木植等料必令匠
作斟酌相度而用不許因爭小忿將長材故意截短勞
民重買有稽工程其督工官亦要撫恤人夫時其飲食
不可太急及索要財物若牆垣宫殿基址大工修築已
就將原起人夫或分班做工或疎放一半不許盡數拘
留致生疾病因而死亡有傷和氣内外官員仍每半年
一次具奏要見造完工程若干用過物料若干現在做
工人夫若干不許似前遷延歲月久勞民力工部仍查
内外節年修蓋派出料物若干工程已完未曾送納者
即係多餘之數准作後來應用不必再派有司寬其一
分則民受一分之惠若然民雖不能盡遂休養亦可少
蘇困弊一二前項事情國家安危所係伏望皇上覽臣
所言如果有益生民有禆治道斷自宸衷俯賜施行更
乞益遵祖宗之訓益篤愛民之仁節財用省造作以培
植邦本崇正學抑邪術以端澄聖心庶幾天意可回災
異可弭而國家萬萬年無彊之基業實在於是矣臣干
冒天威不勝戰慄恐懼惓惓為國為民之至䟽入得
旨該衙門看了來說
修飭武備䟽(弘治八年)馬文升
臣竊惟天下之安危係武備之修否或備修則四夷知
懼盗賊斂跡而天下安否則四夷恣横奸雄窺視而天
下危矣李唐之末武備廢弛終致藩鎮之亂趙宋之季
兵馬衰弱卒有金元之厄載在史冊昭然可攷洪惟我
太祖高皇帝膺天眷命以武功定天下以文德綏太平
雖當投戈息馬之期未忘練武防邊之念故私役一軍
者有重罰私借一馬者有禁例凡有興造竟不勞軍三
十餘年四夷賓服海内晏然迨我太宗文皇帝嗣承大
業遷都北平密邇邊塞其於武備尤為注意彼時精兵
數十萬健馬數萬匹親閱教練無少怠忽故出塞千里
部落遠遁威武之振前代罕及自宣德年間以後老將
宿兵消亡過半武備漸不如初至正統年間天下無事
民不知兵而武備尤廢所以十四年有土木之厄至今
讎恥未雪邇來軍士消耗十去四五雖嘗差官前去清
理亦多虚應故事終不能充足原數矧京衛軍士内府
各衙門匠役占去數萬之上現在者不滿七八萬江南
之兵大半運糧其餘多在沿海備倭江北之兵亦有運
糧之數其餘俱各來京操備而陜西山西之兵亦多戍
守各邊所以腹裏衛所城池空虚無軍防守一遇小寇
多不能支往年京師之兵俱在五軍三千神機三大營
操練後因征調一時不能齊足所以設立團營常有精
兵十二萬分為十二營不許别項差役專一畜養銳氣
遇有征進就便啓行此外天下再無兵馬可調重加優
恤尚以為遲近年以來多撥做工每占一二萬之上其
工有至二三年不完者每名雇工等項月用銀一兩一
二錢行糧糶賣不得食用負累疲弊率多逃亡現在者
強弱相半在京軍士疲困未有甚於此時者也且武備
之修固在乎軍尤藉乎馬洪武永樂年間京衛於空野
官地置立牧馬草場而在京各營草場不下數千餘頃
夏秋之間足堪牧放春冬又全支料草以備餵飼所以
馬皆肥壯堪以調用即今京營牧馬草場俱被勢要之
家或親王占為已有亦有被軍民開耕占種者凡遇馬
匹下場牧放無處存住未及一二月即挪往西山一帶
四散趁牧中間多有潛回原衛之數一時調用猝不能
齊秋冬雖支料豆一石軍士艱難多有豫賣與人况六
個月止關草二個月每月止折與銀二錢通不彀一月
支用且人無食必死馬無草必斃天下糧儲以供京軍
天下草束以供戰馬二者缺一不可今軍俱支糧馬不
支草夏秋既無草場牧放冬季又無草束餵飼軍士艱
難無力辦草欲馬之不死實難所以團營馬匹常死二
萬之上雖有朋合樁頭銀兩亦不能買補十分之二現
操馬雖有三萬餘匹中間老病不堪騎操者亦多戰馬
消耗莫有甚於此時者也且克敵制勝固在乎士馬精
強尤在甲兵之堅利近年在京盔甲厰所造軍器每見
守衛軍人披帶盔甲其甲中不掩心下不遮臍葉多不
堅袖長壓肩全不合式盔尤太重即今京衛軍士常操
弓矢多係自置弓力不過一二斗矢長不過七八把平
昔尚不能射遠加以披甲在身手不能舉新關之弓豈
能開射縱射不過數十步而止其刀尤短小亦無鋒刃
别無長兵可以禦敵雖有神槍習亦未精凡遇大敵率
多敗北天下衛所成造軍器除沿邊宣府大同遼東寧
夏甘凉陜西山西四川雲南兩廣外其餘浙江福建江
西河南山東南北直隸衛所軍器料價多被管局官員
侵欺入已間有成造者徒費物料多不堪用一遇查盤
大半損壞挪移搪塞有名無實况去歲内府戊字庫軍
器被火燒燬數多現在者不知幾何兵器不精亦莫有
甚於此時者也且軍馬充足甲兵堅利若將不得人亦
難制勝方今將官除京營總兵俱蒙朝廷簡命外其餘
各邊將官雖有曾經戰陣謀勇兼資操持可取善撫士
卒者但中間多有貪利為害年老有疾而士論不歸者
本部己奏行天下該大小衙門官員各舉將材以備任
用近有舉到之數亦不過常流求其堪任大將者甚少
大抵多係膏梁子弟罔肯習學韜略操演弓馬一聞推
舉多尚奔競及至臨時莫展寸籌恐出衆竒才或混在
行伍潛伏草野亦未可知將不得人亦莫有甚於此時
者也夫使車馬甲兵充足將官得人若操練無方兵無
節制又何以成克敵之功哉今京營教場操練軍士射
箭舞牌之日多走陣下營之日少所以坐作進退之不
知攻殺擊利之不熟至於馬匹猶未操演蓋四月下場
十月赴營未久天寒即為住操所以馬多生拗臨敵之
時欲北而南欲東而西求如敵騎之嫺熟蓋亦霄壤之
不侔操練未精亦莫有甚於此時者也且國家所恃以
安者惟在車馬精強甲兵堅利將官得人數者而己今
既如此謂之内治之修誠未之信况天鳴地震連年不
已草木妖孽歲時迭見象不虚示必有其應禍福安危
相為倚伏近日北敵近邊遞送番書要來進貢中間詞
語驕倨必以三千人俱入不要減去一人似有起釁之
意既而俱各遁去不露形迹且北敵之性小盛則掠大
盛則侵今既不來進貢又不侵掠安知其不示我以弱
而緩我邊備以潛蓄大舉入寇之謀乘隙而動乎夫京
師以大同宣府為藩籬大同宣府至京師不過數日之
程邊牆之外即非我土至若密雲薊州尤為密邇本邊
軍馬雖強然亦分守各路兵分勢寡倘有大舉入寇全
藉京兵以為應援若不早為修飭誠恐有誤國家大事
伏望皇上處常思變居安慮危念京師軍馬乃朝廷自
將之兵居重馭輕防奸禦侮所係甚重今後凡有興造
各該衙門官員不許奏討團營軍士做工敢有故違許
科道官指實劾奏置之於法更乞天語丁寧著為定例
其坐營把總等官務要曲加撫恤不許擅役科害敢有
不遵事發照依内外提督大臣欽奉敕諭内事理發落
其三大營做工官軍各該管工内外官員亦要督令作
急修完不許似前遷延因而私役賣放以致軍士受害
往往逃亡其團營仍查照弘治二年該司禮監太監韋
泰同臣等選軍之後奏准事例每營再行㨂選十分精
銳馬軍步軍各二千員名以為上等之兵遇警動調挨
營前去免致又行挑選遷延數日不得起行有誤應援
其逃故之數本部仍通行各該清軍官員用心清理如
不及數攷滿之日不許陞用庶兵有所飬勇於赴敵而
逃亡亦少矣仍望皇上念戰馬為國家所重草場乃戰
馬所資乞降敕齎付現差清查京衛牧馬草場給事中
御史等官並五軍三千神機營各選差年老知識草場
所在官一員隨同給事中等官前去將永樂年間原撥
各營牧馬草場拘集地鄰人等從公取勘四至明白就
為丈量每營原該地若干頃内已耕種地若干長草堪
以牧馬地若干已耕者要見何人管業係親王管業者
另撥無礙地土補還退出草場牧馬其餘不分内外勢
要官員俱要退出若係軍民私自耕種者取問如律丈
量之後四至埋立封堆仍於各該教場官廳内䜿立石
碣將四至䥴刻在上永為查照自後再不許一人奏討
如有故違許科道劾奏治罪今後馬軍敢有將該支料
豆豫賣與人及將官馬雇與人騎坐者事發俱於教場
門下枷號半月滿日仍送法司問罪與雇馬之人照例
罰馬一匹親管官員若有侵欺料豆一二石者照常例
發落五石以上及擅撥馬五匹與人騎坐者事發降一
級料豆至十石馬至十匹以上者降二級仍調外衛帶
俸差操其軍民職官人等若有私買軍士料豆下倉關
支至二十石以上者事發俱發邊衛充軍更乞敕戸部
將京營馬匹春冬六月支與草束三個月一月本色草
束二月折色銀兩每名月支與三錢尤望皇上以兵器
為士卒衛身克敵所資乞敕工部通查内府各庫現收
軍器共有若干遇警有無彀用是否堅固如有不足乞
敕内府兵仗局成造精緻盔甲腰刀斬馬刀長牌弓袋
各二十頂副把面工部差官送去浙江福建江西河南
山東南北直隸巡撫官處無巡撫者送鎮守巡按官處
交收各將所屬衛所並有司該辦軍器物料徵收一二
年之數或現收在官並拖欠未完查追完備於本布政
司收貯直隸俱於各府收貯布政司去處委三司堂上
官江北直隸俱於淮安府江南直隸俱於蘇州並太平
府北直隸於真定永平二府就委各府知府並各衛營
局官員提調却將各衛所局匠通取到於布政司並前
定府分軍器局内免造長搶四根折造斬馬刀二把團
牌改造長牌照依發去式樣併工成造其弓箭俱照宣
德正統年間弓要絲綿寸扎外用堅漆甲面俱用厚密
青白綿布釘甲俱用火漆小釘若有作造不如法者三
司並各府衛委官照依織造段疋事例參問降級發落
若已造完陸續送京工部會同本部官看騐總送内府
各庫收貯專備從調官軍領用以後前項司府每二年
俱照此例攅局成造一體運送赴京照前看騐交收庶
軍器可用不致有誤本部仍通行内外各衙門大小文
武並科道官及天下鎮守巡撫巡按三司並府州縣等
官各查照本部先今事理但有習熟韜略弓馬絶倫或
有出衆竒才堪為將官者不分行伍士卒或草野之人
俱聽舉用有司以禮起送赴部本部通將節次所舉未
用將材並原係將官後因緣事不係失機革去職任者
會同五府各部都察院布政司大理寺六科十三道官
逐一評議某人可任主將某人可任副將某人可任參
將某人可任守偹某人可任方面具名奏聞挨次斟酌
推用舉到竒材另行會官考試照武舉事例具奏擢用
其舉到將材若有奔競請託者終身不錄各官亦要用
心訪察務得實材不許一概濫舉有孤朝廷廣求將材
盛意庶將官得人竒材不致遺棄更乞敇團營提督内
外大臣今後凡遇春秋三九月常操之期早為具奏行
令欽天監選檡吉日務在十五以裏不許過期其操習
規矩遵依洪武永樂年間操法五日之内走陣下營二
日演習武藝三日軍中號令全在旗幟金鼓其執旗掌
金鼓之人務選年力精壯耳目聰明者造冊在官不許
頻換教演之日務令軍士目識旗幟耳聽金鼓令其旗
東則東旗西則西隨其所指千隊如一鼓動則行金鳴
則止行止合節萬軍無錯至若斬馬長刀摧鋒破敵全
藉此器京營原無教師合無行移陜西鎮巡官於在城
操軍内㨂選十分諳曉馬步刀法者二十四名應付口
糧脚力差官管送來京於十二營每營撥與二名於各
千原習大刀軍人内選出三五名令其習學待其通曉
其法却令專教本千軍士以一教十以十教百以百教
千自然習熟原取陜西軍人俱各放回仍查本營操軍
除神槍刀牌外其弓箭手共若干員名於内府該庫收
貯各處布政司運到歲造官弓内每名給與一張各隨
力之強弱以揀弓之硬軟務要逐日開弓演習日久自
射能及遠而堅甲可透敵人知懼不敢輕衝其馬匹尤
要加意操習使馳逐合度不致生拗鞍轡之類俱要堅
固整齊庶便於馳驟夫數者之中將得其人為要若兵
馬精勇軍器堅利而又將得其人再加以倉廪充實雖
有外侮不足慮矣臣等職掌兵政因北敵窺伺武備未
修日夜憂惶寢食弗寧故敢冒昧上陳伏望聖明留意
俯賜施行宗社生靈幸甚䟽入帝不納
請視朝䟽(弘治十年)徐溥
臣伏覩陛下臨御之初講學修德敬天勤民無所不至
天下之人皆以為堯舜之治可指日而俟也近年以來
視朝甚遲或日高數丈殊非美事臣等已嘗屢言不敢
瀆論内閣奏事舊制每日二次若有緊急事情不拘時
奏聞今止一次遂以為常批答之出動經累日各衙門
題奏本章或稽留一月或竟不發出事致壅滯不得即
行且本朝列聖自洪武以至天順年時常面召儒臣咨
議政事今朝參之外不能一望天顔所以通達下情者
惟在章奏又不以時斷决其於政體實為有礙至於經
筵日講所以明義理是非之端陳古今治亂之迹成就
君德禆益治道惟在於此今每歲進講不過數日去年
春夏日講止得三次秋冬經筵止得一次較之初政似
有不同臣竊聞人君之心必有所繋不繋於此必繋於
彼正士既疎則邪說得以乘間而入向來頗聞有以修
齋設醮燒丹煉藥之說進者夫齋醮之事乃異端惑世
求利之術聖主之所必禁宋徽宗崇信道流科儀符錄
一時最盛及金兵圍城方士郭京猶誑稱作法卒使乘
輿播遷社稷失守求福未得反以召禍今内庭禁地修
建不時賞賚無算黜退道官復陞真人賜以玉帶恩寵
服色過於公卿遠近傳聞無不駭異至若燒煉之事其
害尤慘蓋金石之藥性多酷烈一入肝腑為禍百端唐
憲宗藥發致疾遂殞其身雖杖殺柳泌何救於事惟漢
武帝始雖迷惑終知悔悟謂天下豈有仙人盡妖妄耳
於是文成五利之徒相繼誅死故雖海内虚耗亦以夀
終今龍虎山上清宫神樂觀祖師殿及内府番經厰皆
焚燬無遺神如有靈何不自保天厭其偽亦已甚明況
依方而煉計日而待所成者何丹所驗者何藥如其無
效則聖明所照亦可以洞悟矣若親儒臣明政道行善
政自足以感召嘉祥培益聖夀永享和平之福何假於
彼異端之說者或且自古奸臣佞人蠱惑君心以自肆
其欲者必以太平無事為言禍患一來悔之何及唐相
李絳有言憂先於事可以無憂事至而憂無益於事今
承平日久溺於宴安自目前觀之似乎無事然工役繁
興科派重疊財穀耗竭兵馬罷敝生民困窮日甚一日
愁歎之聲上干和氣熒惑失度太陽無光天鳴地震草
木妖異四方奏報殆無虚月將然之患誠為可憂陛下
深居九重言路之官皆畏罪隠默臣等若復不言誰肯
為陛下言者伏願陛下嚴早朝之節復奏事之期勤講
學之功優接下之禮遠奸佞之人斥誣罔之說則聖德
日新聖政日理億萬年太平之業可保無虞矣䟽入
帝從之
論罷興作䟽(弘治十年)周璽
題為罷興作以隆治道事竊惟為治之道莫大於得民
心得民心之道莫大於恤民力蓋民者國之本也或重
役以窮民力則其本傷矣本既傷而欲國之治未之有
也故春秋凡一宫室門觀之作必謹而書之其重民力
如此仰惟陛下即位之初勵精圖治愛養斯民詔諭天
下有司一夫不許擅役一錢不許擅科天下之人皆曰
不圖今日復見堯舜之君夫何近年以來興作之事連
年相繼府庫之財費出無經民困於科派而流亡過半
軍苦於力役而逃竄恒多財耗力竭人不堪命臣心知
其非而緘默畏死不惟負陛下委任諫官之盛心抑且
負祖宗設立諫官之本意也故敢昧死言之昔唐虞土
階茅茨不害於變之風夏禹卑宫陋室不損敏德之化
漢文帝惜十家之産基址既成而一臺不築遂成富庶
之休唐太宗鑒秦隋之弊財用既具而一殿不為遂成
貞觀之治是皆載之史冊昭然可攷願陛下察之往者
夀寧侯宅第之營數年未得休息今歲毓秀亭之建此
時正當勞費近日又差官前去河間府興濟縣地方修
蓋房屋廟宇陛下仁同天地明並日月安忍作無益以
害有益哉且京師腹心元氣也河間數府其肢體也若
土木一興則數府動搖人心嗟怨肢體傷矣肢體既傷
而腹心元氣寧保其無恙乎方今北庭入貢遠人慕義
來王之時正當詰戎兵修政教使知我朝隠然有虎豹
在山之勢以讋服邊方窺伺之心可也今土木之工興
作無厭軍民之力疲敝不勝彼將覘我中國之虚而萌
覬覦之念矣况近日四方有災異之陳京師有隂霾之
變兼以鳳陽地方流賊作耗正陛下敬天勤民恐懼修
省之時也伏望皇上憫斯民之苦罷不急之務仍於萬
幾之暇日御經筵留心經史親近元老講求治道則聖
心湛然百職惟熙而太平至治之效可以並唐虞超三
代陋漢唐於下風矣臣叨居言路輒敢上瀆言出而禍
隨臣非不知也萬一微言得入天意少回罷止興作以
省無益之費導迎善氣以迓無彊之休臣雖碎首殞身
死之日猶生之年也臣不勝戰慄待罪之至䟽入帝
從之
論重名器䟽(弘治十年)周璽
題為抑奔競以重名器事邇者清寧宫因災重建告厥
成功内官監以其趨事之人開坐上請欽蒙陞職有差
營繕司郎中李堂特陞京職二級命下之日物議沸騰
咸謂陛下爵賞過當名器太輕往歲傳奉止於冗職近
日内降漸及正途國事日非公道攸廢臣以菲材待罪
言路苟有所見義不容默竊照郎中李堂猥以凡庸叨
中甲科濫膺部屬服色俸級亦極寵榮固宜竭忠輸忱
盡心圖報若管理修造職分當然縱有催䟎物料之功
亦皆尋常易為之事今辦理未及一年輒陞京職二級
名器之濫不宜如此彼工匠醫卜無階而入者官冗職
濫固不足言至若李堂出身正途乃夤緣陞職甘同工
匠之流謟事權豪無異乞憐之狗陛下明並日月洞燭
奸邪若不痛加裁抑臣恐本部尚書徐貫見伊部屬尚
亦超遷必將藉口夤緣希望殊典況本官奔競素著曾
經彈劾臣愚所以逆料而過慮之者為此故也噫在朝
之臣無正途無雜流無小大奔競成風恬不為怪興言
及此實切寒心昔賈誼曰上設廉恥禮義以遇其臣而
臣不以節行報其上者非人類也今欲禮義修明風俗
敦厚惟在陛下端本澄源慎重名器一轉移之間耳臣
聞先年修蓋太廟工完禮科等衙門給事中等官王綸
等止蒙給賞未曾陞職正與今日修蓋清寧宫事體相
同伏望皇上斷自宸衷收回成命將李堂照例給賞罷
其陞職以杜憸邪奔競之門以絶徐貫將來意外之望
將見奸邪之膽自落廉恥之風日盛實宗社億萬年無
彊之休也愚臣妄議罪當萬死倘蒙陛下矜察則螻蟻
微軀亦何足惜䟽入帝從之
御選明臣奏議卷八
