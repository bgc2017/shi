御選明臣奏議卷三十三
陳天下安危疏(萬歴二十五年)吕坤
臣竊見元旦以來天氣昏黃日光黯淡占者以為亂徵
今天下之勢亂象已形而亂勢未動天下之人亂心已
萌而亂人未倡今日之政皆播亂機使之動助亂人使
之倡者也臣敢以救時要務為陛下陳之自古幸亂之
民有四一曰無聊之民温飽無由身家俱困因懷逞亂
之心冀緩須臾之死二曰無行之民氣高性悍玩法輕
生居常愛玉帛子女而不得及有變則滛掠是圖三曰
邪謀之民白蓮結社徧及四方教主傳頭所在成聚倘
有招呼之首此其歸附之人四曰不軌之民乘釁蹈機
妄思雄長惟冀目前有變不樂天下太平陛下約已愛
人損上益下則四方皆赤子否則悉為寇讐今天下之
蒼生貧困可知矣自萬歷十年以來無歲不災催科如
故臣久為外吏見陛下赤子凍骨無兼衣肌腸不再食
垣舍弗蔽苫藁未完流移日衆棄地猥多留者輸去者
之糧生者承死者之役君門萬里孰能仰訴今國家之
財用耗竭可知矣數年以来夀宫之費幾百萬織造之
費幾百萬寧夏之變幾百萬黃河之費幾百萬今大工
採木費又各百萬矣土不加廣民不加多初非有雨菽
湧金安能為計今國家之防禦疎略可知矣三大營之
兵以衛京師也乃馬半羸敝人半老弱九邊之兵以禦
外寇也皆勇于挟上怯以臨戎外衛之兵以備征調資
守禦也而戶缺于役占家累于需求皮骨僅存折衝奚
賴設有千騎横行兵不足用必選民丁以怨民鬭怨民
誰與合戰夫人心者國家之命脈也今日之人心惟望
陛下收之而已關隴氣寒土薄民生實艱自造花絨比
戶困于趣逼提花染色日夜無休千手終年不成一匹
他若山西之紬蘇松之錦綺歲額既盈加造不已至若
饒州磁器西域回青皆不急之需徒累小民陛下誠一
切停罷而江西陕西之人心收矣以採木言之丈八之
圍豈止百年之物深山窮谷蛇虎雜居毒露常多人煙
絶少寒暑飢渴瘴癘死者無論已乃一木初卧千夫難
移倘遇阻艱必成傷殞蜀民語曰入山一千出山五百
哀可知也又如海木官價雖一株千兩比来都下為費
何止萬金臣見楚蜀之人談及採木莫不哽咽苟損其
數增其直多其歲月減其尺寸而川貴湖廣之人心收
矣以採礦言之南陽諸府比歲飢荒生氣方蘇菜色未
變自責報殷戶而半巳驚逃自供應礦夫工食官兵口
糧而多至累死自都御史李盛春嚴旨切責而撫按畏
罪不敢言今礦砂無利責民納銀而奸人仲春復為攘
奪侵漁之計朝廷得一金郡縣費千倍誠勅戒使者母
散砂責銀有侵奪小民若仲春者誅無赦而四方之人
心收矣官店租銀收解自趙承勛造四千之說而皇店
開自朝廷有内官之遣而事權重夫市井之地貧民求
升合絲毫以活身家者也陛下享萬方之富何賴于彼
且馮保入店為屋幾何而歲有四千金之課課既四千
徵收何止數倍不奪市民將安取之今豪家遣僕設肆
居民尚受其殃況特遣中貴賜之勅書以壓卵之威行
竭澤之計民困豈顧問哉陛下若撤還内臣責有司輸
課而畿甸之人心收矣宗室皆九廟子孫王錦襲等盖
世神奸藉隔數千里而冐認王弼子孫事隔三百年而
妄稱受寄財産中間偽造絲綸假傳詔旨明欺聖主暗
陷親王有如楚王銜恨自殺陛下何辭以謝高皇帝之
靈乎此兩賊者罪應誅殛乃止令回籍臣恐萬姓驚疑
誠急斬二賊以謝楚王而天下宗藩之心收矣崇信伯
費甲金之貧十廂珠寳之誣皆通國所知也始誤于科
道之風聞嚴追猶未為過今真知其枉又加禁錮實害
無辜請還甲金革去之禄復五城厰衛降斥之官而勲
戚之人心收矣法者所以平天下之情其輕其重太祖
既定為律列聖又增為例如輕重可以就喜怒之情則
例不得為一定之法臣待罪刑部三年矣每見詔獄一
下持平者多拂上意從重者皆當聖心如往年陳恕王
正甄常照等獄臣欺天㒺人已自廢法陛下猶以為輕
俱加大辟然則律例又安用乎誠俯從司寇之平勉就
祖宗之法而囹圄之人心收矣自古聖明之君豈樂誹
謗之語然而務求言賞諫者知天下存亾係言路通塞
也比來驅逐既多選補皆罷天閽䆳密法座崇嚴若不
廣逹四聰何由明照萬里今陛下所聞皆衆人之所敢
言也其不敢言者陛下不得聞矣一人孤立萬乘之上
舉朝無犯顔逆耳之人快在一時貽憂他日陛下誠釋
曹學程之繫還吳文梓等官凡建言得罪者悉分别召
用而士大夫之心收矣朝鮮密邇東陲近吾肘腋平壤
西郊鴨綠晉州直對登萊倘倭夷取而有之藉衆為兵
就地資食進則斷我漕運退則窺我遼東不及一年京
城坐困此國家大憂也乃彼請兵而二三其說既許兵
而延緩其期力窮勢屈不折入為倭不止陛下誠早決
大計併力東征而屬國之人心收矣四方輸解之物營
辦既苦轉運尤難及入内庫率至朽爛萬姓脂膏化為
塵土倘歲一稽核苦窳者嚴監收之刑朽腐者重典守
之罪一整頓間而一年可備三年之用歲省不下百萬
而輸解之人心收矣自抄沒法重株連數多坐以轉寄
則並籍家資誣以多贓則互連親識宅一封而雞犬大
半餓死人一出則親戚不敢蔵留加以官吏法嚴兵番
搜苦少年婦女亦令解衣臣曾見之掩目酸鼻此豈盡
正犯之家重罪之人哉一字相牽百口難解奸人又乘
機恐嚇挟取資財不足不止半年之内擾徧京師陛下
知之否乎願慎抄沒之舉釋無辜之繫而都下之人心
收矣列聖在御之時豈少宦官宫妾然死于箠楚者未
之多聞也陛下數年以来疑深怒盛廣廷之中狼藉血
肉宫禁之内慘戚啼號厲氣冤魂乃聚福祥之地今環
門守戶之衆皆傷心側目之人外表忠勤中藏險毒既
朝暮不能自保即九死何愛一身陛下臥榻之側同心
者幾人暮夜之際防患者幾人臣竊憂之願少霽威嚴
慎用鞭扑而左右之人心收矣祖宗以来有一日三朝
者有一日一朝者陛下久不視朝人心懈弛已極奸邪
窺伺已深守衛官軍祗應故事今乾清修造逼近御前
軍夫往来誰識面貌萬一不測何以應之臣望發宫鑰
於質明放軍夫于日昃自非軍國重務慎無昏夜傳宣
若夫章奏不答先朝未有至于今日強半留中設令有
國家大事邀截實封揚言于外曰留中矣人知之乎願
自今章疏未及批答者日于御前發一紙下會極門轉
付諸司照察庶君臣雖不面談而上下猶無欺蔽臣觀
陛下昔時勵精為治今當春秋鼎盛曾無夙夜憂勤之
意惟孜孜以患貧為事不知天下之財止有此數君欲
富則天下貧天下貧而君豈能獨富今民生憔悴極矣
採辦日增誅求益廣斂萬姓之怨于一人結九重之讐
于四海臣竊痛之使六合一家千年如故即宫中虚無
所有誰忍使陛下獨貧今禁城之内不樂有君天下之
民不樂有生怨讟愁嘆難堪入聽陛下聞之必有食不
能咽寢不能安者矣臣老且衰恐不得復見太平籲天
叩地齋宿七日敬獻憂危之誠惟陛下密行臣言翻然
若出聖心警悟者則人心自悦天意自回矣疏入帝
不納
條陳海防疏(萬歴二十五年)李頤
竊以倭奴欲窺中國先寇朝鮮初以中國易與深入平
壤迨我兵環攻一鼓而下雖銳氣少摧而雄心未已遂
倡請封之說脫逐北之追優游五年練兵聚餉置器造
船種種齊備方聽使臣東去而彼已擊楫西渡水陸並
進又稱聽天朝處分緩我兵援救嬰兒視我狡惡異常
我太祖高皇帝廓清寰宇四夷咸賓獨絶倭奴之貢盖
灼知鯨鰍冣滑非豚魚可孚神謨遠矣今空國重來豈
為朝鮮彈丸之地其情愈狡其形愈露幸遇聖明同符
太祖命將興師再彰天討一以固腋左之籓籬一以驅
榻邊之鼾睡天威震赫聖武布昭肅中外之人心鼓將
士之敵愾封京覲而静海氛旦暮遇之矣惟是大兵未
集倭衆先發閑山夜襲全慶風靡萬一狡奴乘燎原之
勢揚西嚮之帆海濱到處是岸猝然無備言之寒心天
津登莱等處冣為要害近設撫臣專理切中機宜無容
言矣至臣等所屬沿海要衝延袤七百餘里向無專設
官兵雖經臣等先于萬歷壬辰料理稍有次苐然甲兵
器具悉抽借于防邊額數之中嗣因倭讐少息旋即撤
還頃復尋理舊緒節行鎮道覆加籌畫兹據冊報分布
兵防如主客官兵以石匣振武等營共三萬四千三百
有竒各畫地分守以密雲左右等營共一萬八千五百
有竒各整備應援如戎車火器以營路偏廂等車共五
百四十餘輛大將軍等礟共七百餘位佛郎機共八百
六十餘架及隨營隨車快槍銃厰火箭等器械俱足為
守禦之資與夫應設烽堠坑塹哨船馬撥等項及修濬
城池簡練壯快鄉兵一切保障事宜業次第舉行務臻
實效苐前項官兵雖豫行布置申明責成須俟汛報緊
急先以分守之兵統赴汛地再俟倭勢猖獗方發應援
之兵飛馳協勦據兹一成之晝似若有備無患然必疆
圉寧謐兵力有餘移緩就急庶克有濟今邊兵精銳業
多挑選東援諸寇往往伺隙倘倭氛塞警一時並起則
顧此失彼終非完計查得臣等先年酌議薊鎮應設協
守副總兵一員遊擊二員守備四員共募南北軍兵一
萬五千分統駐劄密薊永三道濱海地方俱屬薊鎮總
兵官節制倭急則量調邊兵策應邊急則量調海兵協
防聲勢相援緩急有賴已經疏請依行尋因議封中止
今事急燃眉大非昔比設將募兵必不容已第時詘舉
贏恐物力難繼無已則請照先議設遊擊二員各統兵
三千共募軍士六千一駐永平道屬一駐密薊二道屬
各緊要適中地方以為防海專兵又近調臺兵三千三
百餘名其額缺自宜另募又因難以處餉暫以主兵代
為守臺兹應照數召募權留防海併照先議設一協守
副總兵統之控駐三道海隅要害之中東西遊擊兩營
俱聽調度策應並屬薊鎮總兵官統轄總計三營增兵
近萬除抵補臺兵者已有成議而所增實止六千不為
過多相應責成三道選募無論南北務得精強仍照原
議協守一營量用馬六百匹遊擊二營各用馬三百匹
俱以附近州縣之馬充給便于臨敵馳擊互相策援其
各兵安家銀照例每名五兩月餉銀一兩五錢及將領
廪費馬匹料草等項俱候部覆咨至另議請發此專兵
之當議者一也薊鎮所重在守沿邊臺垣等工率三年
一次題派分修臣等近據鎮道議派現修工程俱照先
年規則每甎牆一丈春防用軍二十五名秋防用軍三
十名敵臺一座用軍五百名餘各酌派有差此閒暇無
事綢繆牖戸計也今征調紛紜邊海並急若工役不休
則軍力滋困戰守奚恃似應照近年防倭已行事例無
論春秋兩防以十分工程為率量減四分止修六分如
每甎牆一丈派軍五十名每敵樓一座派軍七百名其
餘次第減派稍恤荷鍤之疲豫養衝鋒之銳仍督行三
道嚴為稽查母容將領等臣賣放滋弊潦草塞責軍兵
期有實數修砌務要精堅違者從重䆒治脫倭報緊急
則當盡停工作速赴汛地防禦又難以平時例論者再
照各省直班兵向來專事版築往往以脆弱充數器甲
俱無逃亾相繼即修守尚多虚應欲責之賈勇禦敵難
矣合候部覆通行河南山東北直隸撫鎮衙門督令來
歲春班將領將所統軍兵俱要挑選精壯足額各帶犀
利器械則限正月中旬赴薊以便分布修防毋拘常期
後至其宣大延綏邊兵四枝併行精選速發入衛如兵
馬器甲仍有不堪不足者責在統領將官容臣騐閱分
數按法劾懲以肅邊紀此班兵之當議者二也薊鎮營
路歷年製造軍火器具總為防邊頃因調發征倭官兵
一萬二千六百有竒各以該營器械等項隨帶東行不
足者復别項借給又南北省鎮調到官兵經由薊門所
帶器仗間有缺少及合用馬匹䭾騾與中途倒斃應補
者俱于沿途營路借發便其速行業行各道通查借免
過的數冊報酌議第器械馬騾邊海所需甚急均當刻
期補還然計費不貲且近發征倭軍士例給安家等銀
多屬有司借支候另請補庫今各庫空矣諸所急用豈
能速輸合無請照近年防倭事規兵部量發馬價于密
薊永三道每道二萬兩聽專備前項買馬造器及海防
雜辦一應必用之需詳為登記有餘則互相通融不足
則再行酌請事完冊報臣等校實奏繳並咨部查攷庶
有財自可利用興事不致失時此兵費之當議者三也
臣等前所經畫不過以本鎮兵馬守本鎮封疆萬一倭
奴狂逞擁衆長驅非厚集精銳未易撲滅臣頤于受事
之初曾陳愚見謂宜豫行薊鎮總兵官無論主客南北
料理精兵二萬宣大保定總兵官各料理精兵一萬嚴
督將領整飭器械訓練步伐無事之時照常防守汛地
一聞薊門重大警報不待徵發各總兵官速統前來薊
為正鋒宣大保定為左右翼四鎮兵馬逆擊于其前仍
令遼東總兵官挑選精兵二萬截殺于其後首尾相應
前後夾擊使此奴四面受敵隻輪不歸彼時雖經部覆
通行迄今歲月頗久請再行申明俾豫為整備所謂勿
恃其不來恃吾有以待之耳乃若昌鎮兵馬擁護陵寝
本難他援顧薊昌接壤唇齒相依未有薊鎮相急而昌
鎮可坐視者亦容臣等審勢相機量調標營馬步官兵
各一技就近于密雲道屬地方協防然非萬分急迫未
敢輕調此鄰鎮之當議者四也以上四議臣與鎮道等
官再三商𣙜以簡便可行乃敢上請其間增兵一節尤
為喫緊盖兵增則諸條俱稱實際無兵則多言總屬虚
文倘謂天津登莱業巳添兵增餉勢難復及于薊則臣
又有請焉京營兵餘十萬雖勤校閱向未試用合無挑
選精兵一萬速令赴薊容臣督行將領嚴為訓練分布
海上量撤邊兵周防塞垣雖京師根本之地居重斯可
以馭輕而薊門肘掖之區攘外正所以安内况近在數
舍匪調遠征加給行餉聽其更番亦士心所深願者徒
此漸習精勤潛消驕悍其利不獨在邊海也師行糧從
自古記之今順永二府疊罹災傷閭閻艱食臣等方抱
隠憂業行各司道查議務多積粟用備兵荒今適該部
科題行以二府民運京庫銀兩改徵本色儲之郡邑更
為便計容臣等徑從便宜一併督行俟各道詳報至日
或量請漕糧或借給糴本不妨積貯過多統侯放支另
議銷補不敢一一陳瀆今將分布過海防官兵車船火
器烽堠馬匹及城堡狀快鄉兵等項事宜備造奏冊隨
本進呈伏乞敕下該部覆加查酌上請定奪施行疏
入帝從之
言倭患既平兵勿輕動奏(萬歷二十六年)沈一貫
臣竊惟皇上以倭賊既平頒詔天下舉朝臣子欣欣然
謂睿算神謨讋服四荒之遠莫不舉手加額相慶相勖
盖因今日之功而思前日之所以成此者不易又思後
日之所以繼此者尤不易也是役也關酋雖黠不過一
人奴也羣醜雖繁不能當我一大郡也螫僅中于一隅
師遂勤于七省數百萬之裹糧六七年之奔命豈惟大
小臣工竭智畢力即皇上旰食宵衣亦不能一日康豫
夫以國家全盛聖主獨斷而成功猶若斯之難也盖用
兵之事資費浩大徵發艱難虚内事外本非長計而又
勝敗之數最難豫期東功之成天幸不至乏絶耳痛定
知痛至今思之不能不為慄慄有如水火焚溺可復蹈
哉故古稱制治于未亂保邦于未危從天下之未亂未
危而圖之一善言即可以結民心一善政即可以弭民
患為力易而取效大也至於巳亂已危而圖之即集衆
思而未必濟事持衆善而未必釋憂稍失算于秋毫即
貽禍於罔極衽席之間瀚海再波蔀屋之下夷酋接踵
憂勞不得不萃于聖躬財力不得不耗于中外縦爾善
收亦已疲瘁萬一蹉跌悔何可追故舉朝之忠計咸謂
國家之武功雖可觀而政治實多闕如礦税擾民太甚
閭閻民不聊生盜賊日夜窺伺而有竊發之虞守臣竭
力補苴而有難支之勢孔子有言有國家者不患寡而
患不均不患貧而患不安憂不在顓臾而在蕭牆之内
臣每誦斯言輒為震惕自古蕩析播遷之禍皆始于上
下不均民心好亂可不畏哉伏望皇上居高聽卑思患
豫防勿任一已之情而拂百姓之欲勿貪沾沾之利而
而輕丕丕之基勿謂小民易虐而刑法可箝勿謂盜賊
易誅而甲兵足恃聖心抑慎聖斷清明常欽欽如倭患未
平之時而不少怠荒庶幾上下交利臣主俱榮盛德成
功𫝊之萬時社稷幸甚疏入帝從之
劾礦使陳增疏(萬歷二十六年)郝敬
臣接山東益都知縣吳宗堯揭帖内稱開礦太監陳增
背旨營私剥官虐民包賣鉛砂抽丁加派諸不法狀一
句一切齒一字一墮淚官不得一日安其位民不得一
日聊其生以聖明在上而豺狼噬人于大都狐鼠公行
於白晝日甚一日莫之敢聞是祖宗之法令虚設而皇
上之明旨不信也夫内官不許干預外事此高皇帝明
訓也貂璫進用差遣絡繹是中葉敝風耳今陛下不能
遠法高帝而下襲中葉已為過矣所幸者明旨不許擾
害地方不許動支官銀不許加派小民可以稍救百姓
水火之命於萬一今據吳宗堯所奏無論山東六州二
十九縣即益都一縣之中一年之内已支費過銀二千
兩必非無據也出巡比較打死臨縣礦夫孫有三日不
許埋葬備極慘酷貧民單林韓文等久被刑禁富戶瞿
拔徐大亮等横遭擄掠必非無據也計口抽丁包派金
銀即益都一縣丁夫二千名共派銀三千六百兩又派
鉛價銀一千八十兩則通省六州二十九縣約歲派銀
十餘萬兩必非無據也疏内縷縷萬言罪案百款即謂
膚受之愬未必一一可信如臣所摘數條似非影嚮大
于明旨有背不一行勘何以服吏民之心正貪殘之罪
而彰陛下無私之明夫吳宗堯一縣令耳任事未滿一
年書生貧苦初得一官豈不自愛而甘心挑禍况前日
之韋國賢復轍不遠也彼豈不知之且開採一事羣臣
百言而聖上百不聽豈因一有司言而忽聽之彼必知
之矣欽差内使百言而皇上百聽又豈因有司一言而
遂不聽彼必知之矣何苦舍七尺之身冐雷霆之怒徼
必不可得之倖而呼必不可回之天哉此其萬不得已
之情亦可諒矣故臣以為宗堯之言非盡無據不可不
為一勘問也然此治其標耳倘開採之役不停内臣差
遣不罷禁其勿擾而實導之擾也禁其勿加派而實縦
之加派也禁其勿支費官銀而終不免于支費也地方
何時而安寧哉何也彼明知聖旨所謂勿擾者為寬慰
臣下之權辭而以有司之不應誅求者為阻撓礦務之
大罪有司以騷擾需求為違旨内臣又以阻撓礦務為
違旨有司之論違旨者不下而内臣之論違旨者已拏
問矣是則陛下之旨在財貨者則惡人違之而在地方
民命者雖違之固無傷耳天下仰見陛下之意在此而
不在彼雖三令五申竟何益乎故臣以為礦事不停則
明旨所云豈惟陳增不信即天下吏民亦不之信矣然
陛下所以不肯信諸臣之言者其故有二謂昔言開礦
無利而今所獲數萬金安見其不利也昔言開礦有害
而今宇内晏然安見其有害也不知陛下所謂利者在
帑藏之私蓄而諸臣之所謂不利者在閭閻之傷殘剥
之閭閻而收之帑藏是舍百鈞而收秋毫也何利之有
陛下之所謂無害者幸目前之無恙而諸臣之所謂有
害者慮將来之不測漸積于目前而決裂于將来是今
日而不能逆料于明日也何為無害如但以帑藏為利
閭閻為非利是則臣之所未解也如必待禍之已然而
始信其為實然是則臣之所大懼也伏惟陛下思倚伏
之機䆒聚散之理納苦口之諍燭逄迎之奸焕發明旨
停止開採是黃虞再世而化日重熙雖豺狼狐鼠如陳
增軰欲摶噬吏民其可得乎如謂經費不足則開採之
所入原未供之經費也如謂内帑之缺乏則鋪官買辦
依舊取之外府也天下之疑陛下愈深而陛下之明旨
不過為愚弄臣民之虚文也奈何豎宦輩不弁髦視之
也哉伏乞陛下先行停止然後以宗堯所奏令彼處撫
按一一查勘請自上裁以正陳增之罪庶民心悦服大
小臣工仰見日月之明顧臣所深恨尤不止此者據宗
堯疏中述陳增口狀數語云便是撫按官兒說咱的本
也不下只是咱的本便下的快些等語尤為不法陛下
此意外人雖心知之而不敢言陳增公然言之而不知
忌是明倚陛下挾制臣民以歸過于君上罪莫甚焉惡
莫大焉聽臣之愚並將宗堯所奏速行勘問勿再寢閣
以中奸人之言再將臣疏一並批發如臣言是乞陛下
鑒其直而宥其死如臣言非雖戮之可也斥逐之可也
亦足以罷臣之言責而彰陛下之明斷倘一概寢閣忠
良徒勤而天聽愈遠疾痛呼而不應蟊賊猖而不誅日
積月釀以至天變人離雖復盡天地為黃金變河沙為
珠玉而瓦解之勢成天下之事敗矣當是時然後取今
日之言而追思之取今日賊壊天下之小人而族滅之
何補于理亂之數哉伏惟陛下早賜裁決生民幸甚宗
社幸甚疏入得旨目今帑藏匱竭國用不敷開採礦
務原為不忍加派小民且屢有旨禁約擾害陳增已有
旨了還著遵奉敕内事理潔已奉公嚴束下人毋得自
干法典吳宗堯借言官等奏揭狂逞顯是要名姑且不
究這所奏知道了
修省弭災疏(萬歷二十七年)馮琦
臣近見太隂經天太白晝見巳為極異至山陷成谷地
湧成山則自開闢以來惟唐垂拱中有之而今再見也
竊惟上天無私惟民是聽欲承天意當順民心比來天
下賦額視二十年以前十增其四而民戶殷足者則十
減其五東征西討蕭然苦兵自礦稅使出而民間之苦
更甚加以水旱蝗災流離載道畿輔近地盜賊公行此
非細故也諸中使銜命而出所隨奸徒動以千百陛下
欲通商而彼專困商陛下欲愛民而彼專害民盖近日
神奸有二其一工伺上意其有成奏假武弁上之其一
務剝小民畫有成謀假中官行之運機如鬼蜮取財盡
錙銖遠近同嗟貧富交困貧者家無儲蓄惟恃經營但
奪其數錢之利已絶其一日之生至于富民更蒙毒害
或陷以漏稅竊礦或誣之販鹽盜木布成詭計聲勢赫
然及其得財寂然無事小民累足屏息無地得容利歸
羣奸怨萃朝宁夫以刺骨之窮抱傷心之痛一呼則易
動一動則難安今日猶承平民已洶洶脫有風塵之警
天下誰可保信者夫巴拜誅關白死此皆募民丁以為
兵用民財以為餉若一方窮民倡亂而四面應之于何
徵兵于何取餉哉陛下試遣忠實親信之人采訪都城
内外閭巷歌謠令一一聞奏則民之怨苦居然可覩天
心仁愛明示咎徵誠欲陛下翻然改悟坐弭禍亂乃禮
部修省之章未蒙批答而奸民搜括之奏又見允行如
納何其賢妄說令徧解天下無礙官銀夫四方錢榖皆
有定額無礙云者意盖指經費羡餘近者征調頻仍正
額猶逋何從得羡此今一下趣督嚴急必將分公帑以
充獻經費㒺措還派民間此事之必不可者也又如仇
世亨奏徐鼐掘墳一事以理而論烏有一墓藏黃金巨
萬者借使有之亦當下撫按覈勘先正其盜墓之罪而
後沒墓中之藏未有罪狀未明而先沒入貲財者也片
紙朝入嚴命夕傳縦抱深冤誰敢辨理不但破此諸族
又將延禍多人但有株連立見敗滅輦轂之下尚須三
覆萬里之外止據單詞遂令狡猾之流操生殺之柄此
風一倡孰不效尤已同告緡之令又開告密之端臣等
方欲陳訴而奸人之奏又得旨矣五日之内搜取天下
公私金銀已二百萬奸内生奸例外創例臣前猶望其
日減今更患其日增不至民困財殫激大亂不止伏望
陛下穆然遠覽亟與廷臣共圖修□無令海内赤子結
怨熙朝千秋青史貽譏聖德則幸甚疏入帝不納
劾晉璫誣重臣疏(萬歷二十八年)朱吾弼
臣竊謂省直邊方之設巡撫用以表鎮將吏惠綏百姓
所稱天下之重臣是巳以山西内拱神京外抵邊塞得
清介端方如撫臣魏允貞彈壓其中墨吏寒心窮氓安
堵七年之拮据口碑載道一生之砥礪士論傾心奈何
惡璫孫朝者妄加汙衊顛倒是非不顧重臣輒放言欲
食其肉寢處其皮臣竊訝此舉關于國體世道匪細盖
四出中使前此之恣貪殘尚憚撫按得議其後天下人
民前此之被荼毒尚賴撫按維持其間今孫朝汚辱允
貞朝廷知有公論于朝不加切責于允貞不賜慰留恐
是非無兩可邪正不並立正直解體宵壬得志中使盡
無所憚以播惡人民盡無所賴以為生歛怨于閭閻者
日深釀禍于國家者日蹙縱不為國體惜而于世道可
無慮乎且朝之出也朝廷原非擇賢而使不過乘機遘
會通同原奏官得差為自利計其斃驛官以肆虐壓稅
銀以肆貪與綑打平民索取綢緞氈絨兇狠黷貨種種
不法致縣官閉門乞休山西之人所共見共聞曾謂朝
足勝任使乎伏望沛發明旨重懲孫朝之欺妄温諭魏
允貞安心供職使天下知朝廷有重臣非羣小所得間
庶國體崇人心協治平在是矣疏入帝不納
陳礦稅六害疏(萬歷二十八年)田大益
臣竊惟内臣務為劫奪以應上求礦不必穴而稅不必
商民間邱隴阡陌皆礦也官吏農工皆入稅之人也公
私騷然脂膏殫竭向所謂軍國正供反致缺損即令有
司威以刀鋸祗足驅民而速之亂耳此所謂歛巧必蹶
也陸下嘗以礦稅之役為裕國愛民然内庫日進不巳
未嘗少佐軍國之需四海之人方反脣切齒而冀以計
智甘言掩天下耳目其可得乎此所謂名偽必敗也財
積而不用崇將隨之脫巾不已至于揭竿適為奸雄睥
睨之資此時雖家給人予亦且蹴之覆之而不可及矣
此所謂賄聚必散也夫衆心不可傷也今天下上自簪
纓下至耕夫販婦茹苦含辛搤掔側目而無所控訴者
盖已久矣一旦土崩勢成家為讐人為敵衆心齊偪而
海内因以大潰此所謂怨極必亂也國家全盛二百三
十餘年已屬陽九而東征西討以求快意上之蕩主心
下之耗國脈二豎固而良醫走死氣索而大命傾此所
謂禍遲必大也陛下矜奮自賢沈迷不返以豪璫奸弁
為腹心以金錢珠玉為命脈藥石之言褎如充耳即令
逢干剖心臯䕫進諫亦安能觧其惑哉此所謂意迷難
救也此六者今之大患臣畏死不言則負陛下陛下拒
諫不納則危宗社願深察而力反之疏入帝不納
論孫朝魏允貞事奏(萬歷二十九年)沈一貫
臣惟今日政體有一時之低昂而關當代之治亂不無
大煩皇上之主持者則孫朝魏允貞之事是也祖宗斟
酌百王立綱陳紀詳審精密防患最深如設官分職布
列中外内則閣部院司以至臺省百僚外則都布按司
以至府縣各屬靡不相兼相制紏結維持有一官必有
數衙門為之統轄有一事必有數耳目為之經承故當
其任者雖似有掣肘之苦而事精物詳法行政肅規模
廣大體統公平君子有所依憑以效其忠小人有所忌
憚以斂其惡國家二百年來太平無事者以此凡人臣
之老於世故久于仕途者莫不抑心戢志以為宜然而
不敢有所踰越惟敢作敢為不知事體之人則忿其拘
束而思決裂之此慎不可許者也一有偏信獨任則勢
重于極而難轉毒鍾于隠而難治矣憂患之來豈淺淺
乎如巡撫一官祖宗所特遣以肅憲于一方者也雖無
所不統而錢糧則制于布政獄訟則典于按察各差巡
按又頡頏于一時未嘗不寓相制之意焉故足倚信也
惟今礦稅内臣則體統不載于憲綱職守不著于會典
欲行即行欲止即止欲參論即參論欲罪罰即罪罰使
中外臣僚不得寓一毫相制之微意而盡廢祖宗之良
法竊以為假之太過矣非惟憲臣不能制也且反制憲
臣亂是用長屢奉皇上嚴諭豈不望其會同和衷而撫
臣以安民為務中使以搜民為務職事既已相反調停
何處得施理所難通必不能盈其欲法所難假必不能
快其私水火異心終難和恊臣久已憂其有今日之紛
紛矣夫祖宗久設之官經制也皇上暫遣之使權宜也
以權宜而妨經制非久安長治之道也朝廷之所以尊
而國家之所以安者惟恃此體統法度撫臣必不可廢
而徇内臣内臣豈可縱而參撫臣撫臣可參又何有于
按臣又何有于司道而又何有于府縣盡魚肉之矣軍
民何所恃以為安乎如此則百僚撫綏之計窮而四海
更生之望絶内外低昂隂陽消長于此乎決皇上不可
無主張于其間也且臣聞之醫之用藥必使之相畏而
相使然後得其用用人亦然使之相畏然後各懷小心
而不至于廢法使之相使然後共舉職守而不至于廢
事且兩重其人縦有一人壊之而尚有一人救之可無
意外之虞既巳相畏必復相制皆莫敢自為用而盡為
朝廷用此明主用人之術也今日之事即不能伸此抑
彼以為撫臣重猶當兩存而兩制之使形跡渾然無以
測皇上之喜怒宫府一體無以竊皇上之威權庶幾國
紀無虧而民心無失也臣為宗社久遠計不勝戰慄待
命之至奏入帝不納
乞免發私宅擬票疏(萬歷二十九年)沈鯉
臣竊惟内閣之為密勿者豈不以軍國大事運籌帷幄
機宜密而不宜洩故因有是名乎先朝懸榜閣門凡一
應官員人等不許擅入夫外者固不可擅入也内者其
獨可擅出乎臣鯉于嘉靖年間改庶吉士臣𢋫于隆慶
年間改庶吉士先後中秘肄業猶及見内閣輔臣辰入
申出辦事閣中擬票旨意所得預聞者獨寫票中書而
已其于諸司章奏誰敢攜之以出而越閣門一步者後
不知起自何年内閣輔臣偶然患病不能進閣遂將本
發于私寓權一擬票自是以後乃遂相沿為常一往一
來十手十目殆不能無漏洩矣夫公事而議于私室大
政而決于委巷固巳非朝廷之體矣又况機事不密而
有害乎且臣等亦因是有不能盡職者何以故中使臨
門銜命守催則不得從容審處以竭其心思二三寮友
各自為寓復不得相聚商𣙜以資其謀斷故率有進呈
甫畢而旋即後悔以為不當者兹所謂不能盡職也夫
首輔平章軍國臣等同平章事今姑為首輔代庖耳乃
遂亦因循故事擬票私家寬之則見為苟且急之則指
為專擅或以為高下其手者亦安可獨任一見而居之
不疑也若至于時當暮夜然燈秉燭衰朽之人眼目昏
花連篇累牘微茫細字欲逼近則懼有疎虞不逼近則
不能了了其進呈甫畢而旋即後悔者此固亦一端也
抑更有可虞者印在閣中臨時開用用畢封鎖亦宜慎
密今祗因用印無時印不能隨官出入遂豫用封筩常
三五十副付之直票中書使得隨便使用幸今中書皆
其循謹守法可保無他者安知異日無不肖之人與意
外之事出其間乎臣等亦不得不為是凛凛矣伏望皇
上深維遠慮仍復先朝舊規發本閣中公同擬票以上
尊朝廷之體統下盡臣子之職分旁塞窺伺之孔隙亦
革故鼎新之一事也臣等不勝懇切祈望之至疏入
帝從之
請慎終保治疏(萬歷二十九年)楊東明
臣竊惟天下之治本于人主之一心而人主之心則常
始乎勤而終乎怠所貴明主採納忠言振勵逸志斯可
以保治平于無疆而垂休光于有永皇上踐阼以來躬
勤庶政皇猷美善未易殫述臣幸生盛明之世叨膺獻
替之司以為聖朝無闕可以行所無事矣乃臨御既久
漸致因循朝堂不御講筵不親諫疏徒勤不蒙俞允章
奏非不覽發而一關緊要輒爾留中凡此數事俱屬㒺
終皇上蚤夜以思應自知其不逮于初矣夫以皇上宅
至尊之位操威福之權居九重深邃難以進見之地即
累歲月不出積章奏不下忠藎之臣有浩歎而巳如皇
上何臣以為臣子之所敬而畏者皇上也至于皇上之
所敬而畏者亦有上天之明命祖宗之典章與夫大小
臣工四海九州向背之人情凡此三畏皆明主之所凛
凛不敢忽者不得曰吾為天下君欲勤則勤欲怠則怠
可以任情自用也且皇上每以盡職責臣下矣豈以大
小衙門各率其職遂可宴然無慮乎夫天下猶一家也
家長不視事則子弟僮僕必將各荒其業而家道日墮
矣人君不勤政則百司庶府必將各怠其職而國事日
非矣爾者議論繁興忠邪莫辨以致國家十餘年來所
簡拔忠直賢士相繼摧殘臣以為此時政之大闕也則
皇上深居不悉下情之過也從此不易絃轍流弊可勝
言哉然皇上久不臨御動曰聖體違和臣聞輔臣蒙召
之日親見龍顔開霽天語春温想静攝以來久有勿藥
之喜矣兹者仁聖皇太后聖誕在邇而二月春和又當
開講之期臣叨禮垣輒敢布款款之忠叩闕上請昔唐
太宗末政之衰聞魏徵十漸之諫而嘉納之皇上固薄
唐主不為者幸于臣言少留意焉疏入帝不納
請罷礦稅疏(萬歷三十年)沈鯉
臣頃以瞻仰至情疏請面見伏蒙聖諭令侯旨行且勖
以閣務繁重宜與元輔同寅恊恭臣仰奉綸言默自循
省皇上以腹心任臣臣亦以腹心事主則今日所謂恊
恭者寧有外平生所謂勿欺二字乎盖腹心之臣當言
不言與有言不盡固欺也即掇拾微細與過為激切亦
欺也臣内盟幽獨仰體聖心苟非懷社稷深憂何敢為
激昂高論雖諸臣累言而不聽老臣或萬一之可回故
瀝血嘔心進其愚說臣原籍河南當東西南北輻輳之
衝四方民隠無不預聞而頃者奉詔北來所至皆觀風
攷俗悉其情狀乃知當今時政最稱不便者無如礦稅
一事盖採𣙜之始皇上本以權宜濟乏不欲重征其分
遣内臣亦以區畫下情便于上達乃内臣不能仰承德
意濫用羣小布滿州閭窮搜遠獵而羣小之中又各有
瓜牙羽翼虎噬狼吞無端告訐非刑拷訊遂激為臨清
之變武昌之變蘇州之變已煩皇上處分而近日廣東
遼東陜西雲南尤復紛紛未巳臣竊觀天下之勢如沸
鼎同煎無一片安樂之地貧富盡傾農商交困流離轉
徙賣子抛妻哭泣道途蕭條巷陌雖使至愚之人亦知
如此景象必亂無疑乃今市井奸民猶復肆為欺㒺皇
上祗見其目前所入如此豐盈寧知其私充囊槖十得
八九彼假公圖利一旦事生地方固豢豕自屠獨使朝
廷當百姓之怨耳夫自古天下之亂階皆始于民心之
嗟怨朘削愈甚結怨愈深譬之蓄火未然乘風即熾彼
愁苦無聊之衆何事不為而不及早安輯潛消亂萌也
皇上豈將謂東征西討宣捷獻俘神武赫赫無復可慮
乎以臣愚計則亂生不同有逆而亂者有憤而亂者逆
而亂者如寧夏播州彼先據不祥之名而我為仗義之
伐故人心用奮天戈所指當即芟滅若憤而亂者則所
謂土裂瓦解者也以四海之衆而囂然皆怒一倡萬和
雲合景從朝廷之號今必不可行官司之法度必不能
制兵于何出餉于何資盖國家連歲興師行齎居送按
丁增調履畝加租瘡痍未瘳呻吟未息更有徵發豈不
速亂在昔唐德宗時税間架除陌錢比涇原變起百姓
操白梃逐官吏曰自今敢復稅間架陌錢否此今日懷
亂之人心所必至也衛懿公好鶴鶴有乘軒者將與狄
戰國人曰君使鶴鶴實有禄位予焉能戰此他日遭亂
之人心所必至也臣不勝杞憂方今亂形雖成禍機未
發必欲速弭大亂莫先收拾人心必欲收拾人心莫先
停止採𣙜徵還中使繫治棍徒曠然與天下更新此大
聖作為太平景象海内人心所日籲天而求者也上也
即不然而改畀撫按代與征輸則賦額即可無虧窮民
亦得蘇息目前救弊亦其次之在皇上一轉移間耳夫
財貨之聚珍寶之玩縦為可欲比之于四海萬邦祖宗
之所垂金甌大業孰寡孰多往時中使未至則賦有常
經歲有恒積夫孰非皇上之財也而今則商旅不行貸
物不聚私槖盡滿公帑盡虚朝取其三暮失其四孰損
孰益礦額非取諸山澤稅額非得之貿易皆有司加派
于民以包賠之也有司既加之而使者又攫之加征者
有數攫取者無極一林衆蒐所餘幾何割股實腹詎能
安飽曰包曰賠何以示復若反是而君不獨富民不獨
貧上下相安公私兩利熙熙乎好義終事矣孰利孰害
泉貨本流行不滯之物有乘除之數夫既拂民情而聚
之又不收民心而守之一朝有變瓊林大盈豈能不發
及今而止猶國之財也孰得孰失臣老誖誠不知國家
大計皇上試以今時之事而徐察當世之人心凡為士
為農為工為商與宦遊畿服内外者無大無小有不如
臣所言者乎即道路往來之人室廬居處之衆入而巷
議出而偶語者有不如臣所言者乎封疆之臣介胄之
士或邊腹憂守憂戰者有不如臣所言者乎微獨是即
礦稅内使如淅江孫隆湖廣杜茂者彼皆不昧其本心
而稱賢者也有不如臣所言者乎夫以當今時勢舉天
下皆知之而亦皆私慮之其烏可以不寒心也而猶可
泄泄乎雖然此諸臣餘唾也臣何故又言之盖諸臣有
言責而言者憂在其耳目者也有官守而言者憂在其
肢體者也猶在外者也臣腹心親密之臣也則憂在内
矣惟在内故分猷分念而媚兹一人者其情為獨切惟
情切故凡可集衆思廣衆益以宣其抑鬱而效之主上
者自不得不詳不必皆出諸臣口也此前所謂勿欺之
指也惟皇上裁察疏入帝不納
請明功罪以勵人心疏(萬歷三十年)楊東明
臣惟國家奔走臣民與臣民樂為國家奔走者有大機
焉曰賞罰是巳故士有蠲身家冐矢石棄性命于須臾
者非其愛生之心與人殊也前以利賞後以懼罰其勢
不得自愛耳故王者不出堂序而能得士人死力樹功
邊徼者執此機也如功罪不明賞罰不當無論當事者
灰心解體而後來者且視為殷鑒猝有大難誰肯竭心
力自扞文網哉頃者倭奴狂逞蹂躪朝鮮擄其臣民奪
其都邑大張聲勢意圖内侵誠天誅所不赦者皇上宏
恤小之仁奮伐暴之勇以經略付宋應昌征勦付李如
松二臣奉命而往遵旨而還論二臣者紛紛靡定頃奉
明旨目今四方多事朝廷之上必須功罪明白方能使
人這本著吏兵二部會同查議宋應昌李如松是功是
罪從公據實來說欽此是諸臣之參論與明旨之會議
非有成心無非核功罪之實持賞罰之機而已臣竊恐
此事係朝廷懲勸之典係九邊將士觀望之心又當時
事多艱策勵人心之際不為二臣計當為國家計也臣
安可徇衆論之同昧獨見之異不揚眉一吐其愚乎謹
按東征之事有失利之罪亦有克敵之功克敵之功大
失利之罪小朝廷用人當存其大略其小錄其功赦其
罪是所謂持大體也檢髮而櫛數米而炊是有司細事
豪傑笑之當朝鮮之畏倭遠遯也所不失者全羅慶尚
兩道耳今一旦舉故土而盡復之將謂朝鮮自取則望
風而逃者必不能完壁而有將謂倭奴自退則力戰而
得者必不肯棄利而歸非麗人之自取非倭奴之自退
則是功也豈一無所屬哉且二臣之功可無論而從征
血戰之軍士可不酬其勞乎陣前死敵之幽魂可不恤
其後乎不酬其勞不恤其後是朝廷自今以後不欲復
使一人如酬其勞如恤其後則寧可念追逐之功而㤀
發縦之力乎臣反復思之欲不錄叙二臣不可得也然
臣亦有以責二臣者二臣亦不得辭焉當應昌既取王
京也宜的據情形明報天子如倭果可翦則當謂乘勝
長驅以成破竹之勲倘勢不能為則當謂臣力已竭宜
别選代庖之將奈何計不出此倭未歸也而詭云盡去
川兵未見殺也而詭云亂民且謂倭往來無常難為確
報夫一確報不能而可儼然稱經略乎今都人士總不
知倭之兵馬若干數目倭之糧餉若何轉輸倭之盤據
意欲何為倭之乞款有何指據憑沈惟敬之遙語執平
行長之游言廟堂不得真情策士無由藉手覬全勝之
賞忽後事之圖應昌不得辭其責矣如松之從事西寧
也臣聞其衝鋒陷陣收退敵之功乘瑕先登建焚巢之
績綽有戰將之風矣第賊所括民間財物甚厚如松悉
取為巳有輦載而歸寧夏人皆得言之古大將勾當公
事回還箧中惟圖書衣衾者豈若是乎平壤之戰力拔
堅城碧蹄之兵得失相伴臣亦為如松壯也第縱恣我
軍掠取朝鮮被慘不異倭人古大將秋毫無犯即取一
笠必斬以徇者豈若是乎故謂如松為戰將則可謂為
廉將則不可謂有戰勝之功則可謂有節制之兵則不
可如松應難置一喙矣臣誠愚&KR0861;謂應昌之功宜錄也
因其塘報舍糊或伏隠禍姑以薄報其功如松之賞當
明也因其兵無紀律貽怨麗人姑以量行其賞其他諸
將領諸戰士諸陣亾之卒宜速加精覈厚行賞賚生者
酬其本身死者錄其後裔庶慰前人之忠義又結後日
之人心然今之罪二臣者多謂倭奴結聚春汛可虞假
封貢成徼倖之功啟釁端貽無窮之禍諸臣遠慮悉屬
忠猷臣則謂此當視簡書責望之初情自可為二臣功
罪之斷案非難決之疑也如必欲縦横釜山俾無噍類
驅除一旦杜患百年國家且將自屈其力韓白亦難遽
效其能臣恐斬二臣之首無以服二臣之心矣然臣猶
有說焉昔趙子弟無尺寸之功而漢高輒捐四千戶之
賞謂吾誠不愛爵土則人不愛死生帝王勵世磨鈍機
全在此昔東南倭患之烈至今寒人心膽胡宗憲一舉
而平之而卒從吏議身死牢獄豈不冤乎頃者劉哱之
變朝廷亦嘗示帶礪之封萬金之賞矣總督葉夢熊壯
懷激烈自請平賊賊平之後即一尚書銜吝不肯予委
曲間關翦賊羽翼卒成内變克滅元兇周國柱之功婦
人孺子所知而僅僅世以指揮使國家之待功臣匪徒
寡恩盖亦不信之甚矣臣懼豪傑之不為用也今宜急
叙東事之功並錄用宗憲之後于夢熊國柱易其封而
優叙之並破格以待岩穴瓌竒之士毋若書生拘攣于
毫髮間則海内英雄必有為陛下出而了倭事者矣
疏入得旨吏兵二部一併看議來說
條陳河漕先務疏(萬歷三十年)李頤
臣竊惟祖陵奠億兆萬年之鴻基漕渠關四百萬石之
大命國家重務孰有踰于此者自去秋黃河南徙陵運
俱屬可虞中外共切隠憂廷推不一而足詎意臣愚&KR0861;
叨簡命皇上之所以付託臣者何重且鉅也臣感激天
恩兼程赴任恨不能負薪荷鍤刻期成功顧心雖欲速
而勢難遽成受事之初所可自效者惟有急先務而巳
敢為皇上陳其梗概河臣久缺簿書填委臣擇緊要者
披豁數日即趋鳳陽恭謁皇陵旋至泗州恭謁祖陵伏
睹松楸蓊鬱王氣雲蒸臣蹈舞之餘周環相視陵麓之
東先年砌有石隄捍禦淮流堅完可恃即去歲蒙牆衝
決黃水漫入五河與淮會合經泗州洪澤湖其石隄水
痕較之往年尚少二尺臣不勝私喜但蒙牆決口未塞
萬一伏秋水發河淮增溢不無可虞防禦之策惟在接
築汴隄遏絶黃流障水東行盡由符離橋出宿遷縣小
河口白洋河為便業經河南撫臣具題檄行該省管河
官議築歸德至永城一帶汴隄二百三十里估用工料
銀八萬餘兩暫借本省歲修夫銀分委商邱夏邑等縣
管河官鳩夫辦料修築臣抵任之初亦即檄行該道上
緊興工勒限完報又鳳陽撫按二臣會題議息宿州界
首舖至本州東關止計長一百餘里内應接築汴隄三
十餘里估用銀一千餘兩分派隣近州縣設處夫役委
官部押赴工臣抵任之初即催行知州馬獻圖上緊興
築如期報完仍派撥官夫畫地防守此事關保護陵寢
急務臣當督同省直管河各官同心戮力竭蹶趨事不
容時刻怠緩者也至于徐邳一帶運道淺澁新運迫期
該撫按二臣權宜濟急一併彙題督行該道會同中河
郎中率同管河運使運同自徐州鎮口迆邐至宿遷縣
磨兒莊倣照閘河規制建大閘七座中閘二座并挑濬
河身積蓄汶泗泉流以濟重運估用工料銀二萬八千
餘兩于河道銀内搜括支用仍委各州縣掌印官採石
辦料臣躬閱各閘俱已舖底砌石臣又查覈工次分别
犒賞嚴行申飭定限閏二月内完工此事關濟運急務
臣當督同管河各官如期竣事不容時刻惰誤者也又
開泇河備運屢經言官建議未有俞旨查前任河臣創
開韓莊渠一帶分洩湖水續因黃河遷徙運道為梗分
委中河郎中督同運使運同等通行濬闢業已成河第
中間間多淺狹且有微山未竟之功湖水散漫牽挽艱
難必開黃泥灣支渠方為穏便估計工料約用銀十六
七萬兩庶奏完績臣因謁陵之便率同司道各官親歷
查勘此亦必不可巳之役惟是運期巳迫費鉅工難未
敢造次舉事須俟閘工完畢糧運盛行之時臣當調撥
徭夫將淺狹處所隨宜疏濬并建土壩草閘節蓄湖水
揀派輕便糧艘分道並進亦可免于擠塞稽遲此備運
之一策臣當次第舉行以竟成緒者也臣又惟黃河南徙
乃為年來非常之變前項工程不過救一時之急必須
上築決口下疏故道斯為永賴完計第決口三百餘丈
河流湍急遽難填塞故道三百餘里淤為平陸遽難開
挑近據省直司道會勘約估錢糧非百餘萬人夫非十
數萬不克濟事工費浩繁臣一人之見未敢輕議現今
會同河南山東直隸撫按督率各該司道及管河官親
詣彼處覆勘會議另行題請外惟是水性就下即古之
善治水者不過因其勢而利導之未敢與之争利也今
河流已趨下而南必欲障而東之是摶之過顙激之在
山即使神禹復生亦難于旦夕之間奏平成之績臣何
人斯而可若斯亟也先經科臣疏議河臣之任宜先為
隄防挑濬以為目前祖陵明歲新運之計繼殫力挑濬
舊河故道通運長策以為日後經久之圖盖豫計及此
而先得臣心之所同然矣臣自受事以來虚心諮訪親
身相度量愚臣之才力審目前之時勢窮日繼夜僅僅
辦此幸而有濟亦不過因人成事何敢言功惟是汴隄
增修而新土未必堅實恐難禦排山之勢閘座增建而
黃水業已斷流難保無膠舟之患泇河備運而濱河支
渠未開不免虞風波之險臣一念及此不覺心悸股慄
寝食俱廢幸賴皇上純孝格天至諴感神河伯效靈支
祁遁跡祖陵自奠磐石之安漕渠自成完璧之運此臣
所恃無恐而鼓舞精神以從事焉者也疏入帝從之
劾内監路辱大臣疏(萬歷三十年)湯兆京
臣備員法從巡視西城凡有作奸犯科例得露章參劾
况有壊法亂紀之尤在臣巡視之地而敢默不上聞乎
伏見掌翰林院教習庶吉士禮部侍郎敖文禎于宣武
門遇内監三人馳馬直逼肩輿因怒扇柄驚馬令衆碎
扇毆打從人文禎走避門旁内監郭成家復擁逼辱詈
嗔成救護及錦衣衞差人勸解亦肆毆打當時萬目聚
觀莫不咨嗟嘆息謂為耳目所未經夫卿貳乃天子股
肱重臣城門乃輦轂咫尺禁地蠢爾諸璫乃敢于白晝
大都之中挫辱朝廷重臣目中寧復有皇上乎宫中府
中總是王臣原無彼此大小臣工自有階級難容僭亂
若使内臣而可以虐外臣小臣而可以詬大臣則紀綱
一敗萬事瓦裂天下何由而知天子之尊皇上何恃而
操臂指之勢陛無級廉近地賈誼所為長太息也昔漢
文帝中庸之主申屠嘉節侠之臣尚能檄召鄧通廷辱
流血豈以聖明之世而容跋扈之璫皇上嚬笑不假于
左右威權不貸于&KR0591;御中外莫不聞知而三璫獨敢跳
梁正所謂極惡窮兇怙終㒺悛者臣職在擊邪義不與
之同朝輒敢據實上聞至于三人姓名則既打之後馳
馬直入内府外人不敢執亦不敢問伏乞皇上責令司
禮監查實的名勅下法司究擬上請庶舉朝士氣得伸
四方觀望頓肅臣愚無任悚息待命之至疏入得旨
這奸兇内官著司禮監查實的名重加處治來說
御選明臣奏議卷三十三
