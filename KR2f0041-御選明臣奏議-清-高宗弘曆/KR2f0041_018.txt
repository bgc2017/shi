御選明臣奏議卷十五
革冗員以安邊方疏(正德十一年)王瓊
臣查得陜西延綏寧夏甘肅三邊先年各設總兵官一
員掛印鎮守係是舊例其陜西省城並固原地方原無
設立因弘治十四年邊賊大舉入宼方纔暫設副總兵
一員于固原駐劄不久裁革以後或留或革或兩員並
設事體不一近年又將副總兵趙文暫移河州駐劄原
議邊寇寧息另議定奪現今趙文陞充總兵官專一固
原駐劄鄭卿陞副總兵更代仍在河州其額布勒等賊
已過河西事仍照舊河洮岷三州舊各有守備官一員
足以責委今戶部署郎中馬應龍奏要將副總兵鄭卿
照舊裁革委的事理相應亦與本部原擬相合及照鄭
卿先任甘肅遊擊將軍該吏部尚書楊一清保舉嫺于
弓馬習于戰鬭臨機有謀遇敵不怯以此本部會官推
陞副總兵協守陜西今署郎中馬應龍奏稱本官在彼
無事高坐罔恤軍民疾苦窮極剥削絲髮無遺頭目家
人作弊百端等情合當究問但無指實合無將鄭卿革
回原衛帶俸本部行移巡撫巡按官通行嚴加訪察禁
治果有貪害實跡參奏治罪其鄭卿原任協守副總兵
員缺不必推補河州洮岷等處事情聽巡撫都御史督
同兵備副使並各守備官照舊施行疏入得旨是鄭
卿既罔恤軍民弊端百出便革了任著回原衛帶俸待
查奏至日來說其餘事宜依擬行
傳奉疏(正德十一年)王瓊
臣等謹議得京城内外先年設立五城兵馬指揮司職
專禦風火察奸盜及錦衣衛官校巡警夜禁緝捕盜賊
監察御史巡城禁革奸弊在外通州良鄉等處各設有
軍衛委官巡捕其後通州等處又設分守涿州良鄉又
設守備又三年一次差御史錦衣衛官分路巡捕弘治
元年因盜賊生發奏准于三千營選撥官軍一百員名
于彰義門外義井兒及良鄉並清河高碑店四處每處
二十五名隄備盜賊正德初年京城内添設把總官二
員委官八員各分地方每委官一員管領馬軍二十四
名步軍二十五名共四百員名京城外添設把總官二
員每員領有馬官軍五十員名委官七員每員管領馬
軍六十名共四百二十名正德十年會議京城内每委
官一員各添馬軍二十五名步軍二十五名共軍七百
九十二名馬四百匹京城外每委官一員各添一百名
共軍一千一百二十名馬一千一百二十匹把總並委
官俱一年一換城外把總該領官軍全給盔甲海巡馬
軍給與一半八十副今年又奏差工部右侍郎趙璜專
一整飭武備挑選河間等衛舍餘交與分守通州都指
揮袁傑及涿州守備崔澄亦添撥官軍各給與馬匹嚴
謹巡捕壩上良鄉等處正係袁傑崔澄等該管地方立
法不為不密責任不為不專但京城内外人烟輳集遊
食者多壩上良鄉等處軍民艱窘差役繁重以此盜賊
隨捕隨發難得盡絶自去年本部會官議添巡捕官軍
數多定擬條格賞罰嚴明又給與盔甲火器馬匹草料
以此一年之間把總官捉獲強盜二百餘名錦衣衛坐
委官校及各該緝事衙門亦皆緝捕數多奈何世情艱
難財重命輕致廑聖慮屢降明旨著落官軍用心挨拏
未得寧息今又奉旨令臣等從長議處停當奏來定奪
臣等愚見若欲從長計議處置停當必先撫恤軍民輕
徭薄賦人得安生則盜賊自少前項節年議處捕盜事
宜已極周密今若不先撫安專立嚴法搜捉擒捕誠恐
法網太密致有激變前代漢武帝時因山東盜起遣官
衣繡持節發兵擊斬至萬餘級盜賊愈滋至不可禁正
德四年添設巡捕御史帶領家眷專督捕盜法網嚴密
賊勢愈熾兇惡之徒乘機倡亂肆行刧掠至動邊軍入
𠞰逾年始平是其明驗以故捕盜之法固不可寬縱亦
不可太嚴今將弭盗根本及先年捕盜事件開查明白
合無照依弘治元年事例本部會同錦衣衛並六科十
三道掌印官再行計議應否施行奏請定奪正德十一
年十二月十三日具題本月十五日奉聖旨是這先年
捕盜事宜恁每還會官議處來了說欽此欽遵今將原
擬捕盜事宜開列前件會議明白一弭盜根本近年捉
獲盜賊多係當差軍民原無産業又被管軍管民官員
不肯撫恤惟知科害以致艱窘衣食不給飢寒切身甘
心為盜視死如歸合無請降敕旨令各營並在京各衛
所順天府及在外直隸保定等府州縣衛所管軍管民
官員今後非奉朝廷明文一夫不許擅起一錢不許擅
科敢有故違科害逼迫軍民失所許被害之人指實陳
告治以重罪前件依擬一大明會典一欵凡地方軍匠
人等舊例令各家俱于門前置粉壁一面開寫本家籍
貫人口身役營伍並寫不敢窩藏逃軍逃匠囚徒盜賊
等項以憑挨究今查前例日久廢弛以致盜賊潛藏無
所警畏合再申明置寫挨究但有犯者照依律例究問
解發前件依擬不拘内外官員及勢要之家一體挨查
但有一應來歷不明及不係官員軍民匠籍之人俱不
許容留潛住如有依勢窩藏不報挨查者該城兵馬司
具呈錦衣衛並巡城御史參奏處治一京城内外人烟
輳集去處盜賊強劫皆由夜禁不嚴巡捕不謹所致合
無今後但有強盜明火持杖強劫人家財物出入自由
火甲不行傳報救護巡捕官軍不在地方巡歷追捕將
巡捕官軍並該管兵馬司官吏弓手火甲人等俱參送
刑部問罪若地方被盜火甲知覺傳報救護及巡捕官
軍現在地方巡歷遇賊追捕者不在此例前件依擬一
弘治元年百戶王敏建言要于京城内外小巷路口置
立柵攔夜間關閉本部會官計議題准先于城内閻廂
試驗令巡城御史督同兵馬司計算工程先儘財主勸
出銀兩如法成造果為有益城内另擬後因兵馬司奉
行無法一概科取騷擾地方又行禁止其已修完柵攔
亦不如法不久損壞今照京城之内大街小巷不止一
處巡捕官軍止有七百餘名未免巡歷不周一聞有盗
昏夜追趕小街曲巷輒被藏匿合無除寬街大路不必
置立外但係小街巷口相應設門去處各置立門柵遇
夜關閉如遇追逐盜賊不得委曲隠藏本部仍委官一
員會同巡城御史督同兵馬司官相視計議如法修置
合用工料勸倩本巷得過之家情願出辦不許強逼科
害致生怨議别有良法具奏定奪前件先年已行未免
騷擾地方今不必舉行一京城外東北巡捕現有把總
都指揮楊昺西南巡捕現有把總都指揮王佐通州一
帶現有分守都指揮袁傑涿州一帶現有守備都指揮
崔澄各有原設巡捕官軍壩上良鄉等處皆是各官該
管地方又該工部侍郎趙璜奏准許令袁傑帶領河間
等衛舍餘五百員名太僕寺撥馬五百匹又行令崔澄
㨂選官軍舍餘五百四十二員名太僕寺撥與馬一百
五十匹盔甲腰刀選給三百副合無本部再行整飭武
備右侍郎趙璜並巡撫都御史李瓚嚴督袁傑崔澄等
本部督令楊昺王佐等各照地方務要比常加謹用心
緝捕如遇追襲強賊走出該管地方亦聽乘機掩襲會
合𠞰捕但不許一概搜捕妄拏平人驚疑地方事發從
重參究前件依擬一各巡捕官軍捕獲強盜或地方失
事正德十年會議賞罰條例俱係暫行今已革去除陞
賞遵照舊例施行及京城内外失盜照依前例查明送
問外但係通州良鄉壩上等處在外地方被盜強刧失
事仍照正德十年會議事例把總官委官一年之内該
管地方被強盜響馬打劫一次全無挐獲委官積至五
起以上降一級十起以上降二級不及五起者委官每
一起罰俸兩箇月分守守備把總官每一起罰俸一個
月捕盜該陞者照級准贖其罪庶使人心知警不敢玩
忽前件依擬每年終一次兵部查奏又將另議合行事
宜逐一開款一現今京城内東西二邊把總巡捕官下
共有馬步官軍八百員名京城外東北西南把總巡捕
官下共有有馬官軍一千一百二十員名但京城内外
地方廣闊街巷數多巡邏不週合于城内每總添撥步
軍一百名城外每總添撥步軍一百五十名共五百名
與原撥官軍分作兩班派定地方輪流巡邏不許私役
放賣一現委城内東邊把總巡捕都指揮章縉西邊把
總巡捕都指揮謝素城外東北把總巡捕都指揮楊昺
城外西南把總巡捕都指揮王佐俱各謀勇未聞難責
成效俱各更換今不為常例會推得原委西南巡捕都
指揮高謙堪替楊昺原委城外巡捕都指揮盛瑾堪替
王佐指揮孫浩堪替章縉指揮郟文堪替謝素伏乞聖
裁候命下之日仍令各官把總巡捕以後事故仍照舊
例兵部委用一捕盜陞賞事例必須申明通行庶使人
知激勸查得近該兵部議得合無今後務要所獲強盜
果係聚至數十人之上兇惡顯著委曾相與對敵人所
共知行該地方覆查得實者方准照例陞級其餘緝捕
零賊並買求他人所獲輳數捏作兇惡勢衆對陣擒獲
者俱不許陞級等因正德九年七月初四日節該奉聖
旨是今後挐獲強賊果係數十人以上兇惡顯著曾經
對敵人所共知覆勘是實的方許照例陞級不許將緝
捕零賊並計買捏輳的一概朦朧奏擾欽此又查得兵
部會官議得南北直隸山東河南江西等處遇有官兵
人等擒斬賊級若與賊對敵就陣擒斬有名劇賊一名
顆不願陞級者賞銀三十兩擒斬隨從盜賊者每名顆
賞銀五十兩陣亡者重加優恤若不係對敵止是緝捕
強盜者每名顆賞銀十兩若擒獲偽稱名號首賊者又
不拘定數目聽候各官斟酌加賞其不係應捕人員一
體給賞等因正德六年三月十七日兵部等衙門尚書
等官王敞等具題本月十九日奉聖旨是這賞罰事例
既議擬停當都准行通行出榜曉諭各該地方官員人
等知道欽此前例合再申明通行若京城内外把總廵
捕官及在外分守守備等官遇有擒捕緝捕盜賊查勘
是實照依前例陞賞有能運謀設法擒捕強盜數多地
方寧靖功績顯著者聽廵撫廵按官奏保陞級兵部遇
有相應員缺不次推用一大明律内一欵凡強盜窩主
造意身雖不行但分贓者斬若不行又不分贓者杖一
百流三千里共謀者行而不分贓及分贓而不行皆斬
若不行又不分贓者杖一百欽此又查得問刑事例内
一款皇親功臣管莊家僕佃戶人等勾引外處來歷不
明之人窩藏為盜坐家分贓者同發邊衛充軍其該管
家長參究治罪又一款知強竊盜贓而接買受寄若馬
騾等畜至二頭匹以上銀貨坐贓至滿貫者俱問罪不
分初再犯枷號一箇月發落若三犯以上不拘贓數多
寡與知盜後而分贓至滿貫者俱免枷號發邊衛充軍
今竊詳立法之意止欲禁止窩藏盜賊之家及接買受
寄之人不敢窩贓寄買則盜賊無所藏匿寄放易得事
發但令盜賊事發到官窩主及接買受寄之人多從寬
發落以致人無警畏合無兵部轉行法司今後盜賊窩
主及接買受寄盜贓人犯務要照依律例從重問擬枷
號充軍等項發落一錦衣衛原有領馬校尉一百名務
要不時往來各該地方督同兵馬火甲人等緝捕盜賊
遇有強盜打劫會合廵捕官軍併力擒捕如有誤事聽
本衛提督官比較處治疏入得旨高謙盛瑾孫浩郟
文各著把總廵捕其餘准議
劾太監史宣疏(正德十一年)孫懋
臣聞織造太監史宣與沛縣官奏訐尋奉欽依將主事
等官王鑾胡守約等拿解去訖臣聞之初尚驚駭謂胡
守約必有遲誤御用重情隨訪得史宣在途酗酒作威
肆行兇惡所過索要茶果分例或逼取折乾起關等錢
又有聲言欽賜黃棍專令打死官吏勿問隨路陵辱指
揮知縣等官人民逃竄雞大驚散風聲氣熖有若雷霆
道路傳聞莫不震駭計其所獲動盈千數流賊之害不
慘于此及照史宣織造有年貪虐日甚贓賄之入亦動
以千計南京軍民痛恨入髓先經南京科道糾劾未蒙
究治近該廵按王崧奏稱進貢進鮮等項黃馬快船管
運官員多勒人夫嚇取財物綁縛官吏乞要出榜禁約
等因己經該部題准如有仍前違例索取財物及曲為
奉承者該巡撫廵按等官指實參奏處治詔旨已行史
宣何人乃敢公然不遵愈肆兇暴一不滿欲輒行搆䧟
職官若王鑾等果被中傷則各官聞風畏懼莫敢誰何
何禁令之足行耶臣竊觀憲廟時太監王敬帶領千戶
王臣江南為害該廵撫官王恕奏其罪惡當明正典憲
今史宣惡浮于敬真當道豺狼也陛下明足燭姦仁足
保民而容忍史宣之惡如此耶況各處皇木續至若不
為慮臣恐沿河軍民無以自存人情洶洶易于生變昔
宋朱勔以花石綱擾害江淮卒致靖康之禍安可忽以
為細故哉惟陛下惕然深思超然遠覽即將史宣寘之
重典王鑾等復其原職庶使刑政允當人心稍安而禍
變可息矣疏入帝不納
自劾不職乞賜罷黜疏(正德十一年)孫懋
臣竊惟災異之來實由人事人事失于下則災變見于
上天下感應之機捷于影響甚可畏也頃者伏覩四方
奏報災異比之往年特為尤甚豈非羣臣不能盡職之
所致耶伏念臣猥以庸愚誤蒙選擢寘之言論之司委
以耳目之寄凡時政之得失生民之休戚庶官之賢不
肖皆得以聞之亦皆得以言之若聞之而不能言言之
而不能盡或既盡言之矣而不能委曲開導以致主上
之必納皆所謂失職也然則臣之失職亦多矣若近者
以用舍之未審于是有明國是之言以委任之未重于
是有存國體之言以天變之未回于是有實修省之言
民害當去而憂其未去也于是有保重地之言兇惡當
懲而憂其未懲也于是有安人心之言姦有當昭而微
有未防也于是有安宗社之言是數言者皆有益于朝
廷有關于時政有切于生民有繫于庶官之賢否者也
臣晝夜以思詳復以議而後敢言亦庶幾仰瀆之餘施
行一二以少裨職分之萬一也豈意陛下一切留中不
報臣即不審果已經聖覽以為不急姑置之耶將左右
權倖務為壅蔽末之達耶謂曰壅蔽以陛下之聰明察
下左右之忠誠事上且逆瑾覆車方切為戒寧有是耶
謂曰不急陛下亦宜批降明示大廷公議可否可則行
之否則置之其或臣情有過激言有太驟或誤犯忌諱
或觸忤權貴陛下幸而賜之優容可也加之罪譴可也
何乃是非不分可否無辨而竟留中若罔聞耶萬一姦
人緣此陰相結黨公為隱秘果有警急陛下不聞大臣
不知其禍可勝言耶臣竊聞明目達聰堯舜所以成聖
治偏聽獨任秦隋所以致敗亡伏願陛下以堯舜為法
以秦隋為鑒則天下之幸宗社之幸也若臣待罪無狀
不能匡贊大猷裨益化理以致人事缺失上干天變災
異頻仍貽憂宵旰負國之罪不容誅矣伏願陛下特賜
罷黜以為人臣不能盡忠者戒疏入帝不納
武舉議(正德十二年)王瓊
臣謹奏查得今㳄各處起送應舉官生人等共八百七
名内遼東二百三十七名其餘各有二三名者有全無
者多寡不均四月初九日試馬上箭每人走馬三回射
九矢共該走馬二千四百餘回共射七千二百餘矢本
日射必不周又于初十日試馬上箭一日方畢若遇風
雨又難拘日期若不照鄉試事例酌量地方南北定數
起送不惟地方取人有偏抑恐以後人漸加多難于較
射況武舉之設重在騎射或有馬上中九箭步下中四
箭以上者因論策不稱不蒙收錄監生省祭官生員等
項已有出身正途又應武舉中式仍送吏部選用未免
紊亂選法舊例軍職官非親冒矢石獲有軍功者不陞
今以從容較射偶中數矢輒陞二級一級似失之易千
戸以下官員徒在取中支米之列終無出身效用之路
其得陞試署鎮撫知事終身支米亦無可用又文武科
舉自有不同今武舉既倣文舉會試殿試事例刊錄文
字其馬步數目不載錄内亦似欠缺既稱答策論三道
馬上中四箭步下又中二箭以上者陞署職二級答策
論三道馬上中三箭步下又中一箭以上者陞署職一
級則是專以騎射為重又稱所答策論參以弓馬俱優
者列為上等弓馬稍次者列為中等則是又以策論為
主以致主司難以去取前項事件俱未稳當臣等議得
漢制武舉皆起布衣至唐開科亦有定議我太祖高皇
帝初定天下召集海内各儒酌古準今議定制度文職
設科貢兩途以取士武職世襲故不設科然又設流官
五府都督及方面都指揮俱不世襲以待有功及賢能
者陞用各衛指揮千百戶五年一㳄攷選委用蓋于世
襲之中而寓選舉之意則武舉之制已在其中矣天順
間始議武舉成化弘治以來間一舉行猶取騎射大略
而已至正德三年尚書劉宇議定今行條格三年一㳄
舉行著為定例中間條格如前項所查既不取法于古
又不合宜于今規制苟且事體乖謬誠未穏當臣等先
巳查奏不係洪武永樂年間舊例應否舉行不敢擅議
奉欽依照例行今若不備陳議處誠恐紊亂舊章取譏
後世伏望皇上念祖宗制度係干重事非劉宇與臣等
孤陋寡聞之人所可更定遂足以為遵守乞敇翰林院
儒臣攷據古今詳度事理如果舉用將才秪應遵照舊
例于武職中推舉攷選賢能之人及于功陞官内酌量
推用則武舉一科不必另設若世襲武職之外恐有遺
材則參酌古今定立武舉制度務在事必師古不礙今
制將前項現行條格未穩事件逐一改擬停當開陳明
白徑自具奏本部會集多官再議上請定奪其以前武
舉中式官生人等内都指揮果有行檢材能者照例推
用千百戶鎮撫總小旗及舍人軍餘所陞試署職級内
有情願赴各邊總兵等官處報效殺賊者在京者具告
本部在外者具告該管官司轉行本部各送所告地方
總兵等官處參隨殺賊該支米石就于彼處查照支給
仍聽廵按御史查點不許寄帶空名冒支食米其生員
民庶人等所陞試署鎮撫知事及試廵檢聽該管上司
就委本處本州縣衛所專管廵捕如有犯罪依律問革
議奏得旨是今後武舉還照舊舉行其間事宜有未
備的恁部裏還議了來說
聲息等事疏(正德十二年)王瓊
臣等謹議得宣大鎮廵官現奏賊營大衆近邊駐牧入
寇之舉旦夕難測延綏官軍已調大同遼東官軍現在
薊州駐劄給有賞賜馬匹亦該同時調去今若遲疑不
決令蕭滓自行哨探亦待宣府報有緊急纔令前去必
致坐失機會虚調無用查得近來因謀慮不審無事不
調否即班師有事纔調緩不及事糜費錢糧動以數十
萬計前項南京兵科給事中周用等所論切中時弊臣
等深以為戒明白具陳誠欲為先事之謀以弭患省費
非敢偏執一見必欲自用也伏望皇上俯察用兵機宜
關繫最重現今宣大各報賊衆逼境姦謀難測特允臣
等原議即今蕭滓統領人馬過關隨宣駐劄相機戰守
有事策應兵精可得其用無事徑回兵少亦不多費如
此調度似為得宜若必待寇犯宣府然後出口往返十
日必不得用不如此時即回遼東尤為省便臣等叨掌
兵政事有所見不敢隱默再照團營官軍臣等原擬行
提督官計議應否挑選備用會議停當具奏定奪不曾
奏要馬不下場今奉欽依團營下場馬匹照前牧放則
是不准各官會議惟以戶部所議為主竊恐職掌侵越
事難責成萬一如去年賊勢強盛大舉入寇軍令戒嚴
倉卒無措雖是罪坐所由臣等終難辭責伏望皇上俯
念兵機最重委任當專許照臣等原擬行團營提督官
計議應否挑選備用奏請定奪庶明炳先幾事無後悔
不勝幸甚疏入得旨是蕭滓便寫敕與他著統領人
馬前去鄰近宣府地方隨宜駐劄相機戰守會合策應
毋致誤事團營官軍應否挑選備用恁每還會議停當
來說
給衣禦寒疏(正德十二年)王瓊
臣謹奏看得遼東右參將署都指揮僉事蕭滓呈稱原
選調宣府征進官軍來時各穿夏衣即今八月天氣漸
寒缺錢置買棉花乞要給衣禦寒一節查得常年各邊
調來策應官軍原無另給胖襖袴鞋事例前項正德八
年延綏遊擊李愷官軍三千員名調來山西策應正德
九年遼東遊擊林睿調來薊州駐劄俱該工部並本部
議擬奏准給與胖襖袴鞋蓋念調征之苦時將寒陳不
能自備衣鞋所以不拘常例給與實非過也今遼東官
軍自遼東遠來調去宣府駐劄策應又非先年遊擊李
愷調在山西駐劄之比若不准給軍士受凍致疾將何
以責其效力殺賊若遼東官軍既准給與其延綏官軍
連年調出在外比之遼東官軍勞苦尤甚若不一例准
給誠恐恩惠不得均普致生嗟怨合無本部移咨工部
查照前項李愷林睿事例不為常例將蕭滓杭雄朱鑾
周政各領官軍俱照數查給胖襖袴鞋庶使調出在外
軍人不受寒凍緩急可用疏入得旨是蕭滓並杭雄
等所領遊竒官軍俱准照數與胖襖袴鞋不為例
申明賞罰疏(正德十二年)王守仁
臣惟招撫可偶行于無辜脅從之民而不可常行于長
惡怙終之寇可施于回心向化之徒而不可屢施于佯
服隨叛之黨按南贛間始有被害之民恃官府之威猶
或與之相角及有司以為既招撫之則皆置之不問盜
賊遂靡然相從而不畏死百姓益無所恃而日益受害
平良多冤苦無伸而盜賊乃無求不遂是故近賊者為
之戰守遠賊者為之嚮𨗳處城郭者為之交援在官府
者為之間諜其始也出于避禍其終也從其為惡故曰
賊盜之日滋由于招撫之太濫者此也夫盜賊之害神
人共怒獨有司必欲招撫豈得已哉使強兵悍卒足以
殱渠魁而蕩巢穴功成名立豈非其所欲然而南贛之
兵素不練養類皆脆弱兵力勾攝將至賊已稇載歸巢
矣或猶遇其未退則望塵先奔不戰己敗以是禦寇猶
驅羣羊而攻猛虎也安得不以招撫為事乎故凡南贛
之用兵不過文移調遣以苟免坐視之罰也間有任事
者勦捕之策行則必徵調日繁督責日至糾舉論劾者
四面而起往往至于落職敗名者有之若招撫之策行
可以安居地方多事亦不得滯其遷轉夫如是亦孰不
以招撫為得計耶是故寧使百姓之荼毒而不敢出一
卒以抗方張之賊蓋招撫之議其始也出于不得已其卒
也遂守以為常策故曰招撫之太濫由于兵力之不足
者此也古之善用兵者驅市人而使戰收敗亡之卒以
抗強敵今南贛之兵尚足以及數千豈盡無可用乎然
進而效死無爵賞之勸退而奔逃無誅戮之及則進不
必死而退有幸生也何苦而求必死乎吳起云兵之情
凡畏我則不畏敵畏敵則不畏我今南贛之兵皆畏敵
而不畏我故曰兵力之不足由于賞罰之不行者此也
今朝廷賞罰之典未嘗不具但未申明而舉行耳古者
賞不踰時罰不後事過時而賞與無賞同後事而罰與
不罰同夫兵得隨時調用而無觀望掣肘則自然無可
推託逃避思效其力由此言之律例具存前此惟不申
明而舉行之耳今使賞罰之典悉從而申明之其獲效
亦未必不如是之速也伏望皇上特敕兵部俯採副使
楊璋之議亦如往者律例再加申明臣亦得便宜行事
如是而兵有不精賊有不滅臣無以逃其死矣若任不
專權不重賞罰不行以至于僨軍敗事然後選重臣
假以總制之權而往拯之縱善其後已無救于所失矣
疏入帝從之
請回鑾疏(正德十三年)吳儼
臣初聞聖駕出京幸昌平等處曾具疏凟冒聖聰言詞
蹇拙不蒙採納既而又聞八月廿八日聖駕復出過居
庸關幸宣府又幸大同宰輔不及知羣臣不及從三軍
之士不及衛護以行臣戰懼驚惶罔測聖意之所在伏
而思之是必邊境弗靖羽書急數陛下慮羣帥之不力
憫邊氓之被俘急于制馭遂不遐咨之廟堂謀之帷幄
而行耳不然沙漠之淒涼決不若京師之富麗邊塞之
馳驅決不若宫禁之尊嚴陛下奚取于此而輕身以幸
之哉古之聖帝明王不能無外夷之患三苖不服虞舜
固征之矣而奉辭伐罪乃責之大禹舜實未嘗自征獫
狁孔熾周宣固伐之矣而出師致討乃責之尹吉甫周
宣實未嘗自伐載之詩書昭然可攷今在廷之臣文武
如林寧無一人忠貞謀勇可以委任而陛下必欲自行
耶夫君居其逸臣任其勞此古今之大義若天冠地履
不可得而易者今陛下自任其勞而以逸遺臣下是愛
身不若愛臣下之深也無乃倒置歟聖駕初出之時臣
民引領北望皆謂回鑾必在九月萬夀聖節則天下之
朝賀者畢至四夷之貢獻者在廷豈宜使之空行九月
過後又謂回鑾必在十一月長至令節則九月有歲享
之大祭兩宫有慶賀之大禮豈宜遣人以代十一月過
後日望一日今又過元旦若干日矣聖駕己回遠不能
知萬一未回則郊祀大禮古今所重尤非臣下所敢代
者將遂缺而不舉歟若謂敵尚在邊則待靖敵而後聖
駕可回歟萬萬無此理且京師者天下根本之地郊社
宗廟于此乎建立宫殿陵寢于此乎奠安羣臣百工于
此乎會萃三軍萬姓于此乎長育財貨珍寶子女玉帛
皆于此乎輻輳外之郡國雖㦯有一二富庶必不及京
師萬分之一況遠在邊徼者乎譬諸人身京師猶腹心
也郡國猶肩背腰膂也邊徼則四肢也腹心安然後肩
背腰膂安肩背腰膂安然後四肢無恙今有人焉養其
四肢而心腹之不安則不顧是可謂之善養身乎況今
京師内外人心搖動口語藉藉轉相傳播淮徐以南荒
僅千里去冬三月雨雪為災民無衣食至于父子漂流
兄弟離散略不係戀間有自經及投水而死者民窮至
此安保其不為盜哉臣恐所禦之敵尚遠隔于陰山而
不虞之患或猝起于肘腋此不可以不煩聖慮也伏望
皇上念九廟之統緒思兩宫之付託審内外之輕重恤
黔黎之窮苦速回聖駕端居九五修明政教委任賢才
則百廢盡舉萬國來王無復北顧之憂矣臣縻禄留都
山川脩阻恨不能俯伏道左扣馬泣諫不勝惶恐戰懼
之至疏入帝不納
劾朱彬疏(正德十三年)
臣竊觀自古國家信用奸邪未冇不為所禍者蓋其始
也媚君以徼寵其終也挾君以自恣必致危人宗社而
後已載諸史册可具攷也竊照都督朱彬本以梟雄之
資兼懷憸邪之念自緣進用以後專事從諛𨗳非或游
衍馳驅或聲色貨利凡可以蠱惑聖心者無所不至由
是陛下聖德為彬所累者多矣況復怙寵恃恩愈肆無
忌游樂罔節輕褻至尊流聞四方驚駭人聽臣即欲指
名論奏猶恐傳言未真且猶冀彬改心易慮自為善後
之圖誠不意彬自知罪盈惡積公議難容乃欲挾陛下
自庇故又𨗳聖駕出居庸關又無大臣一人保護置陛
下孑然獨處于沙漠苦寒之地者殆將半載險哉彬之
用心誠有不可知也且彬武夫其于前代若漢高白登
之事或有未知至于我朝英廟土木之變則固習聞之
矣何故乃𨗳聖駕既臨宣府又過大同以致引惹外敵
深入應州等處與之交戰六日六夜使當時各鎮之兵
未集狂狡之衆沓來幾何不蹈往轍㦲然昔王振之挾
英廟猶以敵衆犯邊率師親征今彬之挾陛下不知何
所為哉是振以禦寇彬以誘寇彬之罪又浮于振矣且
聖駕在外萬幾叢委兩宫違養廟享不親四方災異迭
見遠近盜賊蠭起中外臣民疑懼向非皇天眷念之有
歸朝廷法度之具在宗廟社稷亦岌岌乎危哉是彬也
不獨陛下之罪人實宗廟社稷之罪人且彬在一日則
為宗廟社稷一日之憂故議者皆曰容一朱彬國之安
危未可知也臣竊又料彬無以自解必將肆為巧言以
為行止皆出陛下欺罔聖聽夫陛下臨御已十有三年
于兹何前此未聞他幸自彬用事而乃輕出不常如是耶
在陛下左右之臣亦多矣何以皆不及從獨彬為之先
𨗳耶正使實如彬言又獨不可諫止之耶故自彬言之
以為赤心事陛下自臣觀之實未免包藏禍心彬之罪
固有不得而逃矣陛下于此亦宜不欲復庇之矣臣叨
荷國恩養育成材備員言官當此權奸稔惡之秋正委
身圖報之日如緘口自默徒切浩嘆禍亂已成噬臍何
及故不得不極力痛切為陛下言之且嘗伏讀祖訓有
曰歴代多因姑息以致奸人惑侮當未知之初一槩委
用既識其奸退亦何難慎勿姑息大矣皇言所以為萬
世聖子神孫告者明且切矣伏乞陛下仰承祖訓俯納
芻言急勅錦衣衛將朱彬挐送法司按鞫其罪從重處
治以雪神人之憤以為奸惡之戒疏入帝不納
御選明臣奏議卷十五
