凡例
一明代奏議現在四庫全書館散在諸臣文集内
者甚多幷有彙萃成書如經濟錄及疏議輯略
等編兹俱詳加蒐採選錄全文至於館書未載而
其言可錄則從明史本𫝊中删節之文採入以
存梗概
一明臣習尚喜滋議論奏牘之繁迥逾前代是編
所錄專擇其危言讜論得失攸關以著勸懲而
垂法戒如屬泛行陳奏或涉門戶交攻文采雖
工槩從汰置
一是編所錄固多忠藎名流間有品誼未醇而所
言實中利病謹遵
聖諭不以人廢言之盛心並為採入書期有用與流傳
選刻泥稱名臣者迥殊
一明至神宗後應燬違碍文集奏疏良由事涉我
朝其建議頗多剴切顧自楊漣左光斗熊廷弼諸人
以外正史不及盡載姓名兹俱按其時代編入
字句稍加節潤未曾改易全文用仰副
皇上近取殷鑑昭垂萬禩之至意
一舊傳選刻名臣奏議之本宋趙汝愚專錄本朝
明楊士奇兼綜歷代但分門别部轉近類書體
裁是編纂次謹遵
聖諭一依明代紀年先後其有同時陳奏者則參攷官
階之大小編入次第釐然悉符史家體例
一是編每疏題下俱謹遵
聖訓注明某朝某年並查載進止原旨與疏之行否于
後俾一事顚末展卷瞭如而其時之朝政亦遂
可以攷鏡
睿慮周詳尤為從來編輯諸家管蠡所莫逮云
一奏議中有引用遼金元三史人名地名者悉遵
欽定改正並將當時所稱蕃部人地名俱查出譯改
