御選明臣奏議卷十一
議行武舉疏(弘治十七年)劉大夏
臣惟武舉之設將以攬延英雄廣儲將帥招徕韜晦之
士收拾跅弛之才蓋以古今治天下之具惟文武二道
天之生才以供世用惟文武二藝凡國家求相于文求
將于武亦惟文武二科我朝設文舉足以備一代之彝
典而其網羅之周自閥閱以及草澤均得人以備任使
其用武臣也甄别軍功之大小以為陞擢之階級内㦯
陟督府之崇班外或膺邊方之重寄世享簮纓家足餼
廪奬勵武臣作興士氣意甚善矣但求止于武弁一途
凡授鉞推轂非出于貴寵之子弟即拔自行伍之粗材
近歲有保舉將材之例又但據其現有官職之人其間
往往徇名而不責實挽強引重者視為勇敢談說縦横
者目為謀略及委以重兵臨以大敵僨事者多而成功
者少蓋因求將之意雖勞而選將之路太狭也宋臣范
仲淹有言議者不知取將之無術但云當今之無將今
日之弊殆亦坐此且天之賦人以才絀于文者或優于
武不以遠而嗇不以賤而限如穰苴生于寒微吳起困
于羇旅樂毅出于疎賤黥布雜于輿臺若當時非有知
識之人為之汲引豈能自致通顯建功于世而垂稱于
後耶夫武以用將為先亦猶文以求相為先孫武曰將
者人之司命國家安危之主也司馬曰將不能設無以
應卒昔唐之求將之為重視進士科而增置武舉遂得
郭子儀卒成再造之功宋知求將之為重視制科而詳
定武舉卒能科元昊之背叛破智高之猖獗蓋異人傑
士咸奮興以赴功名之會此前代故事有足徵也宋臣
蘇洵言于仁宗曰文有制科武有武舉陛下欲得將相
于此乎取之十人之中豈無一二此名儒格言為足徵
也兹者適當武舉再開之時法制未備禮義未隆上未
足以恊旁求之心下不足以副登進之望宋臣富弼請
置武舉嘗曰法度粗率未能致特起之士臣竊與之異
世而同懷也蓋事既當重則品式宜加詳備恩禮宜從
優厚今欲依倣唐宋故事參酌會殿二試事例少加損
益每遇文舉鄉試之年亦將武舉豫期行移兩京各省
令其轉行曉諭如有究極韜略精通武藝者或隠于山
林或育于學校或羈于戎卒或係于士籍許赴所在官
司投報果可取者禮送兵部會萃數目請于次年開科
初較騎射二較步射三試策論優者列職論官以示崇
異其非全材黜之以俟後舉此制酌定庶法式昭宣足
以備彛憲禮遇崇重足以激人心凡海内智勇之士莫
不仗劒而起各售其術期以效用于世是驅天下之英
雄而入于吾之彀中陛下合羣策而用之何愾之不可
敵何侮之不可禦伸威萬里將無不如吾意者又何必
思借才于異代也哉疏入帝從之
覆金洪陳邊務疏議(弘治十七年)劉大夏
臣等看得陜西巡按金洪所奏後開十事俱係邊方要
務本官親歴其地奉敕閱實聞見必眞擬合逐一對款
議擬伏乞聖明裁處一嚴燒荒以安邊也查得每年秋
深草水枯乾之時本部請敕各鎮守臣并獨守一方内
外官員先行差人哨無敵情然後行令副參等官各照
地方出境燒荒巳有常行定例但將官實心奉行者少
欲于燒荒畢日重復出境查驗勢恐難行今詳本官所
奏之意則是套内敵情有無可以驗燒荒虚實合無通
行各邊今後每年燒荒官軍回日巡撫務要盤檢有無
牲口帶來日後如有外夷在套或近邊住牧就遣夜不
收哨探在何地方離邊遠近查與原報燒過里數若干
就將原日領軍出燒荒將官指實參奏拏問之本處查
有入邊失事緣由依擬降謪一修城堡以固邊也查得
近該延綏守臣奏稱本鎮寧夏至定邊營一帶地方衝
要應行修築邊牆等因巳經題行總制衙門公同守臣
勘議具奏外今本官又奏前因大意在于選用巡山官
員修理各該險阻事在彼處難以遥制合無備行總制
秦紘公同二鎮守臣一并查勘備由且奏一揀將才以
鎮邊也看得本官閱視地方開奏各官賢否應當參酌
所言處置但延寧一帶為事將官近該本部奏稱敵衆
過河要人隄備已經奉有欽依姑令記罪前去領兵隄
備候敵情寧日照舊問結所舉王戟魏鎮藍海案候聽
用外所具開奏馬隆姜漢亦各稱有將官器度宜當俟
其後效傅釗張翼既稱其怯敵圖利無才貪殘合無行
令總制幷各該巡撫再加詢訪的確候各官問結之日
另行具奏定套一放土軍以信邊也查得先為急募土
兵以禦敵人事招募過延寧二鎮土軍共二萬一千三
百七十六名編成隊伍關與軍器各隨衞所營堡食糧
就令原招人員管習武藝情願常操者補作游兵之數
其餘分作兩班每年十月起至開年三月止每班備禦
三箇月該管官員敢有科擾及擅勾非時公私役使者
參奏究治等因題奉聖旨是欽此欽遵通行去後續該
彼處守臣奏稱各軍情願留操及將沿邊增設衞分就
將各軍編發補伍行令勘處間今金洪親歴其地據告
真情稱比先招募之濫近日拘留之苦供貼之難甚至
願將原賞銀兩送官疎放中間難保其無捏作願留及
科擾役使之弊合無將金洪所言備行總制秦紘候邊
情寧日選委二司能幹著實官員各赴二鎮將原招軍
士逐一清審明白乃查照欽依事理除著實甘心願留
補作游兵其餘俱責令里老及該管人員保領照例冬
春輪班操備夏秋放免歸農遇有重大敵情一面移行
巡撫巡按會同拘集一面奏聞拘操之日照例支糧中
間查有死亡相告明白即與開除願補者聽詭名捏報
逃走者就拘原報之人正身及父兄子弟頂當仍將審
過實數并處置過緣由咨部知會若查有科擾等弊應
挐問者拏問應參奏者指實參奏一教騎射以禦邊也
看得操練官軍騎射係是將官本等職業今金洪親歴
其地比驗軍士如此不堪該管將官所幹何事巡撫因
何扶同不言况事在人行兵敬中制合無不必本部立
法差官止將金洪所言通行各邊總兵今後務要嚴督
副參管官用心設法教習騎射巡撫不時比驗將把總
管隊等官量行罰賞若將官果有中間不肯嚴督操練
虚應故事即便俱實奏聞御史按歴去處比驗軍士若
果驗射不熟及詢訪將官止知掊剋私役者指實具奏
本部將巡撫總兵一并參奏取自上裁一節工役以逸
邊也查得先該寧夏守臣各奏稱勘議過本邊原有古
渠三道東渠中渠現通水利可遏敵路惟山邊一渠内
地方似為敵境欲將舊渠挑成河塹以限戎馬多得地
利以資邊儲本部議得工程浩大難便輕舉仍行各官
會同巡按再行計議迄今三年未據奏報今本官奏稱
所開之渠地高于水不能灌溉山口多石功亦難成並
據寧夏久疲未蘇之人何以堪此合無備行總制秦紘
移文該鎮守臣從長計議如果此渠難以施工徒勞無
益即便停止咨部知會一用精銳以助邊也查得各邊
遇有敵中走回人口審有的確鄉貫者送發寧家完聚
免其雜差係現行事例今本官奏要將前項在敵年久
走回之人俱令就彼便所收入隊伍槩與糧賞是亦選
用精銳用防邊鄙之意但此輩被擄日久自意骨枯草
野不復與父母妻子見面幸而脱死生還情難一槩強
留合無行移彼處鎮巡官員今後被擄走回審有鄉貫
之人若果精銳情願在邊殺敵者量給賞勞與邊軍一
體收伍食糧不願者仍照舊例施行一分地方以理邊
也看得二司官員巡守必須地方便利方可責成今關
西河西二道既地里遠近懸絶難于遍巡則一方庶務
何以督理而貪官汚吏安知警懼金洪所奏亦為有見
合無仍行陜西巡撫再行參酌奏内事理如果前項所
定地方均停從宜更改行令二司官遵守施行一慰
死事以勸邊也查得孔壩溝死事官軍近該總制秦紘
具奏本部議擬具題節該奉聖旨是朱鼎妙齡武臣許
慶湯璽各贈官二級仍查他子孫照例襲陞其餘陣亡
官軍便著查明來說定奪欽此欽遵通行去後及又查
得本部題准事例凡夜不收公差人役被敵殺者死賞
銀五兩擄去者亦賞銀二兩以恤其家今本官又奏前
因緣各查有前項題行事理難再别議合咨都察院轉
行本官將前項奏行陣亡官軍事情作急勘報及今後
有公差夜不收被敵殺擄者照例具奏施行一分賠補
以恤邊也查得官軍騎操馬匹除追敵燒荒等項公差
倒死免追其餘槽下倒死告相明白官軍朋合出銀馬
主出備椿頭官為通融買補此係奏行事例其朋合之
例每年終止令六個月按月每月都指揮出銀一錢千
百戸鎮撫出銀七分旗軍出銀五分椿頭之例倒死馬
主都指揮出銀三兩指揮出銀二兩五錢走失者鎮撫
出銀二兩旗軍出銀一兩五錢走失者各加銀五錢今
金洪因各邊見騎操馬匹追補不均要得查究倒死緣
由分别免追一節最為有見既查有前例相應通行遵
守合無本部移咨各該巡撫及咨都察院轉行本官各
仰所屬衞所官軍務要各將騎操馬匹用心愛惜餵飬
臕壯以聽調用内有因公追敵等項致死者免其賠補
官給馬匹醫治不效者即係槽下倒死之數照例追徵
椿頭銀兩貼補朋合銀兩買補其有為因私事走死及
諸般作踐倒死者查勘的實即追好馬一匹還官或追
銀十兩在官買馬各邊一體通行不許偏執致有彼此
不同則馬政不致廢弛矣議奏得旨准議
請立記注史官疏(弘治十七年)儲巏
臣伏見陛下即立以來屢垂清問召見大臣至于今歲
舉行尤數或究典禮或詢治道或綜核庶職或制御四
方邇者又親御午門讞審大獄盛德偉績垂耀無窮非
臣之愚所能殫述臣聞尭舜之德文武之政所以布天
下傳後世者賴有典謨方策之存使非史官當時紀載
則後代君臣何所誦法故古者設立史官左史記言右
史記動職綦重也臣備員班行每覩陛下宣召羣臣奏
對多係帷幄之語造膝之言近臣不得聽聞史臣何由
紀錄臣竊惜之夫前代史官追述往昔尚且網羅散失
摭拾傳聞以成不刊之典豈及今日宸衷睿想之所形
聖謨神斷之所著明並日月炳若丹青顯然可書足以
傳信乎且儒學里塾之士門生弟子更相問難猶有實
錄年譜以備遺亡陛下傳精一之學臨埏紘之衆勵精
圖治益大有為自此延訪日廣政事日新蓋有不可勝
書者顧乃無所纂記以貽來世非缺典歟失今不圖誠
恐歲月緜遠耆舊彫謝或遺失莫存或傳聞各異事蹟
無以究其始末日月無以攷其先後雖悔之亦無及已
竊攷本朝史職似與前代稍異臣愚欲乞陛下特敕在
廷臣僚先後曾蒙召問者備錄聖旨奏對之詞具本進
覽宣付史舘如事涉機密不宜宣露者御覽訖仍乞封
識付之謹密之臣藏諸深嚴之地所謂金匱石室者以
俟將來庶聖君言動舉止無所遺羣臣論說亦以附見
洪武年間嘗有起居注陛下儻採臣言而行之遵祖宗
之典貽萬世之謀臣不勝至願疏入帝從之
豫處邊儲以備兵餉疏(弘治十八年)楊一清
臣竊惟圖事于平時者易應變于倉卒者難先年陜西
因不曾先事儲蓄及至敵人入套動調馬軍奏開課鹽
若干萬引運送官銀若干萬兩舉行納銀冠帶等項事
例敵尋出套師旅既罷倉庫一空徒為乘時射利者之
地而民遭餽運轉輸之苦逮今比屋蕭然生理未復向
使敵人不退兵連禍結内變將作何以為計言之可為
寒心邊報稍息上下相安遂謂無事儲蓄之策廢而不
講頃者敵復入套烽火絡繹計所儲在在不足相顧駭
愕仰給朝廷幸而敵人悔禍遠遁設或潛伏河套經年
不出來秋大舉長驅深入縱然不惜府庫之財以充供
軍之費而地方所出有限倉卒亦難辦給此皆失于先
事儲蓄之過也且如每草一束平時價不過二三分遇
急收買費至七八分一錢而無措每糧一石平價時不
過五六錢遇急轉輸費至二三兩而不足此理甚明人
豈不知其因仍玩愒良亦有故今之士大夫任耳不任
目惡聞人善而樂談人之過失寧倉卒而勞費人無非
議平時招糴增糧增草則羣而譁之以為多事甚則疑
其因以為利用是凡厥有位卑者苟且自保幸免罪責
尊者因循悠忽坐待陞還有能實心為公家任事者寡
矣臣竊恐議者因見延寧小捷地方稍靖遂置邊儲于
度外萬一有警又將貽後時之悔深慮郤顧不得不極
言之皇上伏望俯念陜西關中重地邊儲缺乏太甚所
宜急為豫處乞敕部于陜西關中兩淮等運司常股存
積等課鹽百餘萬引及今招商于夏秋收成之後糴買
糧料草束查撥固靖蘭州環慶各該邊堡屯駐軍馬缺
乏去處上納仍要斟酌敵情緩急如果敵人在套盡收
本色量寬斗頭使人樂趨不許嫌避誤事若非緊急敵
情又當酌量年歲豐歉年豐有收則廣為招糴不厭其
多如歲歉收薄則量收一半本色以防目前之急仍存
一半銀兩以為來歲之圖免以不貲之財坐為營利者
所得其他充實邊儲事宜擇其有益地方無損治體者
為之大要使邊倉各有二三年之儲則遇警不致于告
乏布政司常有數十萬兩之積則臨期尚可以有為此
在巡撫督同布政司官通融處置次第舉行居常勿習
于玩臨事勿傷于急則事集而人不及知不必取旦夕
之盈為張駭之舉重費其力以資勢利此愚臣為兵事
謀為民事謀為治體謀之惓惓也疏入得旨是著各
官上緊趨時整理務要處置停當邊儲充實無致臨期
缺乏
經要理害邊防疏(正德元年)楊一清
臣竊見陜西各邊延綏城堡據險寧夏甘肅河南阻隔
敵人侵犯止在本境為患猶淺惟寧夏花馬池至寧州
一帶地里寬漫城稀堡疎兵力單弱一或失守敵衆拆
牆而入其利害不在寧夏而在腹裏必將犯我環慶侵
我固原深入我平鳳臨鞏等府州縣倘兵連禍結内變
或因之而作根本動摇誠非細故成化初年敵人在套
彼時未有邊牆恣肆出入後因巡撫寧夏都御史徐廷
章等奏修邊牆二百餘里開濬溝塹于延綏又廵撫延
綏都御史余子俊修濬完固敵人知不能犯不復入套
者二十餘年世平人玩邊備稍疎牆既日薄溝又日淺
弘治十四年敵人由花馬池入犯内郡戕敗我士卒魚
肉我生民敵人得志殆蔑我邊牆為不足畏連年擁衆
拆入我軍動輒失利先是寧夏鎮巡等官太監張僴總
兵官郭鍧都御史王珣等節經議奏請將舊邊牆幫築
高厚邊塹挑濬深闊又該提督軍務都御史史琳等建
言請于花馬池韋州設立營衞摘撥腹裏官軍防守兵
部奏行總制尚書秦紘勘處本官泥于所見止添修四
五小堡及弘治十七十八年冬敵復大舉自花馬池清
水營城堡攻陷花馬池官軍殘害上厪宵旰之憂特命
愚臣整飭經理臣雖闇劣歷官陜西邊事頗常究心但
腹裏頻年旱荒倉廩空虚饋餉不繼敵人動號數萬倏
聚忽散出沒不常未至而廣徵士馬則徒費芻糧既至
而調兵應援則緩不及事緃使大兵既集務速則彼或
不來持久則我師先老恐終無以代其深入之謀阻其
方張之勢臣歴延綏一帶邊牆城堡墩臺逐一閱視及
將原勘議事情會同陜西鎮巡諸臣廣集衆思兼收羣
策參酌損益其大要有四修增牆塹以固邊防增設衞
所以壯邊兵經理寧夏以安内附整飭韋州以遏外侵
當務之急莫先于此但修邊一節地方財匱民勞興此
大役必多異議然利害有重輕關繫有大小土木之害
較之搶殺為小動摇之患比之勞費為大大事可成則
小費不足計遠效可圖則近怨不足恤且今河套即古
朔方地唐張仁愿攝御史大夫代朔方總管築三受降
城置烽堠千八百所自是突厥不敢踰山牧馬歲減鎮
兵數萬夫古之舉大事者未嘗不一勞而永佚受䧏據
三面之險當千里之敵國初舍受䧏而衞東勝已失一
面之險後又撤東勝以就延綏則以一面之地遮千餘
里之衝遂使河套沃壤棄為敵巢深山大川勢顧在彼
而寧夏外險反在河南此陜西之患所以相尋而莫之
解也兹欲復守東勝因何為固東接大同西接寕夏使
河套方千里之地歸我耕牧開屯田數百萬用省内郡
轉輸斯為上策及今將延綏寧夏一帶邊防設法整飭
蒐選守軍策勵將士修車馬備器械儲糗糧明斥堠今
冬敵人若復侵犯仰仗神武之威謹當督率諸將恭行
天罰雪恥除殘臣之志也臣何敢幸一時之安而委患
于他人哉疏入帝從之
豫處兵機疏(正德元年)楊一清
臣愚以為敵人自弘治十三年延綏大同官軍失利之
後横行無忌弘治十四年深入陜西腹裏殘害生靈動
以萬計弘治十八年宣大遊兵全軍覆沒又河凍之後
連年窺伺陜西既未遭挫必無懲戒今冬踏冰入套之
舉難保必無既入河套必不安静臣方部署將士振揚
威武已將沿邊直抵腹裏分為四路布置主客官軍相
機邀截但兵少敵多未免一以當十出竒制變事不得
已愚臣以今冬深河凍敵果入套宜徵調宣大二鎮遊
竒官兵于延綏中東二路住劄並聽張安節制若止在
套住牧未嘗擁衆内侵則嚴兵自守決不輕敵自起邊
釁如仍前深入固慶等處搶掠行令延綏鎮巡官選人
分投出境哨探敵營遠近衆少會合主客官兵豫先分
布逼近敵營城堡如在一二百里之間有機可乘致原
擬沿邊中路邀截之兵依舊不動以延綏東路參將時
源所領本鎮三路軍馬與臣近日挑選先鋒竒兵官軍
三千名以為馬戰總兵官張安領本鎮選定頭撥等官
軍三千名次之以為中軍大同遊竒兵馬左右二哨及
宣府遊竒兵又次之以為外援太監劉保都御史文貴
領本鎮兵馬並本隊官軍于牆外二三十里列車為陣
分布得宜晝伏夜行各相去二三十里擇形勢利便之
地為營以待務使聲勢連絡前後相望我兵既近敵壘
奮勇疾進衝其腹心敵既潰亂舍其羸老而戮其壯徤
奪其鎧馬而縱其牛羊大同之兵堅整嚴備不許貪利
輕動前鋒勝負未決恐無聲援必待其既回以為羽翼
布置較之先年出境分布疎遠孤兵無繼訖難成功者
不同敵人千里趨利日久疲弊聞我傾其巢穴必自遁
歸我腹裏之兵躡之中路之兵劫之沿邊之兵又夾而
邀之敵戀巢之心既勝欲戰之志不堅必然潰敗安邊
制敵之計莫快于此疏入得旨是閫外之寄卿等所
專出竒制勝事難遥度務要計出萬全以除邊患無致
疎虞
陳政令十失疏(弘治元年)李東陽
臣伏念陛下嗣位之初臣等輔導啓沃多見施行少伸
報稱近數月來往往旨從中出略不預聞有所擬議率
多改易詔書不信政令失中姑以其重者言之商人譚
景清等附託皇親奏討殘鹽既不肯奉詔還官又不肯
領回原價挾制朝廷摇撼官府沮陛下之美政累母后
之盛德諭其情罪死有餘辜且皇親之家既以辭退家
人引自此商人者已不相干而乃曲為庇護寧使帑藏
空虚邊餉匱乏而不知顧此政令之失一也大同隨征
所開衝鋒破敵三次當先二項揆之舊制俱不當擢況
紀功官原開按狀不係對陣侍郎等官看得功無顯迹
又無明證名字不對多寡不一而乃循近年弊政欲遷
數百宂員以官法為人情視爵祿如糞土此政令之失
二也内府宂員奉旨裁節僉書守門及分守守備等官
減革者百無一二而南海子淨身人又選八十餘名非
惟傷財害民抑且敗壞風俗至于蠎龍玉帶濫賞無算
大壊名器尤不可言此政令之失三也御用監書篆缺
人吏部奉旨攷選乃令革退人役通送本監攷校優劣
是不信銓衡之任而信寵倖之臣況該部查出革退之
人俱係夤緣傳奉詔下裁革者曾不幾時遽開此例則
匠官術士倣傚成風以邪路為當行視詔書為故紙此
政令之失四也他如皇壯田土已令巡撫查數官又復
差官踏勘取者未回差者繼出帶領人役騷擾地方京
畿小民何以堪之此政令之失五也駕帖出外收人累
經各衙門論奏恐生詐偽近因皇親家人奏愬畿民侵
佔田土輒為給帖提解來京鎮撫司訊問情節俱與原
奏不同未免仍解本處官司問理牽連負累冤苦無伸
此政令之失六也韋興等人蠱惑先朝盜空庫府一則
夤緣分守累效不退一則奏請追究止令取回遷延至
今未能典刑此政令之失七也各營執事官軍及内府
軍匠俱經奏准查付團營及各衙門乞留仍復照舊廢
營伍之藉供私門之用此政令之失八也内承運庫銀
兩支銷累數百萬内府支用不給印票該庫内官日請
查算竟爾不行司鑰庫銅錢該部累奏支用展轉推延
至今未發此政令之失九也饒州瓷器奉詔蠲免二年
又令起運來用此政令之失十也似此之類未易悉舉
臣等或𫝊聞坐視無可奈何或封還執奏不能終止其
為失職實所難辭退思先帝寄託之言仰念陛下委任
之意若涓埃之力少有所禆犬馬有知猶當報德豈忍
于主少國疑四方多事之時潔身去位自求便安但忠
不足以格君才不足以濟世向者所陳奉有聖諭云朕
便處治至今未見施行又奉聖諭云待斟酌施行是必
言無可采乃使之照舊輔導亦不過仍前失職而已乞
特賜罷歸亟選非常之才俾任難為之事庶可以上回
天變下慰人心承先帝付託之隆保祖宗基業之重矣
臣不勝懇廹激切之至疏入得旨所言事件著各衙
門查奏定奪卿等盡心職務以副倚任該衙門知道
御選明臣奏議卷十一
