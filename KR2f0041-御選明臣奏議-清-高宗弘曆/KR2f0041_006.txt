御選明臣奏議卷三
請釋恩克特穆爾還北疏(景泰二年)于謙
臣竊惟中國之馭外夷固當振之以兵威尤當撫之以
恩信所以折其強而結其心也今額森節次遣人朝貢
其譎詐之謀雖未可知而和好之禮則未嘗有失今以
使臣未回遣人探聽迎接其恩克特穆爾既不騎坐勒
馬又不潛入邊城明說探接使臣别無奸細情節而守
墩官軍就將本人搶拏只貪一時之邀功不顧朝廷之
大體而都督方善又不斟酌事情輒便輕信起解今訪
得恩克特穆爾現行監問竊以為此特一俘囚爾殺之
不足為武而或有以起釁舍之不為怯而或有益于事
如蒙聖恩乞敕法司再行研審委的止是探聽使臣消
息别無其餘重情請敕令該府差人連恩克特穆爾齎
送前去大同總兵官定襄伯郭登處收領撫令聽候邊
上如有額森差來之人就彼交與領回仍諭額森以朝
廷忠厚撫待之意使知感激本部仍行都督方善並各
邊總兵鎮守等官今後各要整飭軍馬固守地方果有
敵人侵犯相機勦殺若外面遣人來邊打話止一二人
三五人别無奸細情由及遠探隨身再無跟隨掩襲人
馬就便撫令回還不許貪圖小利邀功生事以啟邊釁
以貽後患亦不許指此為由縱敵入境剽掠以誤邊務
緣係請敕及奉欽依兵部知道事理具題疏入帝從
之
劾郭亨等縱民壯脱逃疏(景泰二年)于謙
臣竊詳克敵之要在乎將得其人為將之方貴乎兵有
其制前日大同陽和後口并土木等處我軍失利敵人
肆志者皆由平日將帥庸懦號令不明假凝重寬厚之
名以遂貪私苟安之計上下遠近習以成風致有此禍
即自邊務孔殷敵情不測正當盡革宿弊豈宜仍蹈前
非况前項民壯夏勝一等一百八十餘名自景泰元年
四月間捏寫偽印批文逃回原籍該管坐營把總等官
朦朧隠下不行作逃被各原籍官司舉發解來本部奏
送法司問罪及令該營總兵等官查明回奏方纔捏稱
于本年二月間開逃遷延日久若非各逃原籍官司及
本部具奏則各人終于賣放在家名數虚存行伍空缺
朝廷何由而知兵備何由而肅及照奏内開稱民壯夏
勝一等糧賞不曾關支行該戶部四川清吏司手本開
查得前項民壯夏勝一等四十九名已于景泰元年四
月分造冊關支糧米今郤妄行奏稱不曾關支顯是該
營把總等官指揮郭亨等比先通同作弊受財脱放冐
關月糧侵欺分用懼怕有罪又行捏脱瞞官作弊情犯
昭然今各營現在坐營把總管隊官員數多因見郭亨
等賣放民壯盜關月糧全無忌憚互相效尤作弊官軍
日見消耗兵政日益廢弛萬一失誤事機追悔何及再
照武清侯石亨本無汗馬之大功謬膺朝廷之重寄惟
知市恩而誣下不思申令以正人縱容該管把總等官
作弊壞事及至本部奏奉欽依查勘又復延挨久不回
奏都督衛穎屢次于教場呼喚郭亨等查究抗拒不服
却又私到石亨家送與公文本官輒又聽從首領官金
以惠並當該掾吏聽受郭亨等買囑通同隠下賣放民
壯侵盜月糧實情捏稱失于揭查等詞石亨出名朦朧
奏准致令奸人得計兵政廢弛似此上下交通互相蒙
蔽若不通提問罪竊恐貽患方來合無行移石亨嚴加
戒飭本官并各營總兵等官今後務要竭忠盡誠修舉
戎政以副朝廷之委託以為下人之表率不許似前罔
上孤恩苟安日月及縱容下人受財壞事致令坐營把
總等官將現操官軍縱容脱放如違一體治罪其把總
官員數内杜山先因為事不即查理情罪頗輕合照節
奉欽依且饒他這遭事理施行所據賣放民壯盜支月
糧情重指揮郭亨吳能并石亨處通同作弊首領官金
以惠及掾吏人等合提送法司明正其罪仍于郭亨名
下追糧還官庶使人心警懼而法昭明武備克修而事
無謬緣係整飭軍務參問軍職官事理具題疏入帝
從之
劾衛穎等怠廢軍政疏(景泰二年)于謙
臣伏見該刑科等衙門劾奏都督同知衛穎等交通飲
酒姦宿樂婦怠廢軍政等情欽蒙聖恩寬宥弗加罪責
此誠天地生物之仁然臣竊惟衛穎等俱以凡才叨膺
重任擢居都府分掌兵戎不能宣力而竭忠乃敢縱欲
而敗度况終日飲酒為樂又復用錢買姦若非剝削害
軍此物從何而得即曰敵人雖已請和而邊報未甚寧
息舊恥未雪當君臣卧薪嘗膽之時大舉未圖宜將帥
捐軀致命之日而衛穎等所為若此上辜朝廷之恩下
失軍士之望惟騁一已之嗜欲豈恤衆情之艱難曩者
土木之潰大事幾危正由為將帥者平日貪淫敗度受
財賣軍互相交通夤緣黨比戰鬭之事不習兵戎之政
不修將帥互為仇讎上下自相矛盾以致臨敵無功望
風瓦解前日之覆輒未久而衛穎等又復效尤廉恥蕩
然全無忌憚比者在營軍士逃者數多動以萬計安知
不為衛穎等賣放逼迫所致杜漸防微不可不慎且賞
從賤罰從貴此古今之通典而兵家之要術也今衛穎
等位重任隆而貪婪無度則下人何所取法而管軍者
何以為戒所據各人罪名已蒙聖恩寬宥而此等駔儈
之才終難任瓜牙之寄合無將衛穎范廣陶瑾張義郭
英穆晟俱不許管理府衛事務及坐營領軍調往開平
獨石大同一帶操守殺敵以贖前罪庶使法令昭明而
餘人知懼恩義竝行而戎政修舉矣為此具題疏入
得旨衛穎等饒他罪今後著改過自新再有犯必不赦
劾宫聚等疏(景泰二年)葉盛
臣照得宫聚等俱係朝廷將臣受邊方委託辜恩負國
罪惡貫盈或畏縮退怯而失誤軍機或貪淫酷暴而累
干邦憲原情論罪死有餘辜數内宫聚害軍殃民宿師
玩寇括索金銀器皿動以百千失陷軍民人口不下萬
數激變蠻夷而貴州幾至于失守拘收婦女而土官亦
被其征求結怨西南流毒未已我皇上明斷雖曲宥斬
罪仍降職令其立功王喜雖降所鎮撫尚令囚繫其宫
聚刑部追贓完結明正典刑此誠至明大斷正法度以
恪遵祖訓示操縱以收繫人心端在是矣今石亨等乞
量復職熒惑天聽臣竊詳貪淫酷暴罪猶止于一身激
變失機禍將見于天下將臣之罪至此已極此而可容
尚何可罪使宫聚果稱驍勇尚無可用之理况其無謀
無勇人所共知王驥累次奏詞昭然具在再照國家多
事固急于用人恩威所臨尤嚴于賞罰威不可以徒行
必威行于一人而千萬人懼恩不可以濫加必恩加于
一人而千萬人悦賞罰既明則人心無不服人無不服
則號令必行事功易立戎醜不足平而治平之期可立
致矣伏望皇上始終此明始終此斷將宫聚等各照先
次該衙門奏奉欽依發落庶下有合乎公論上無累于
聖明及照石亨楊洪等素擁重名叨膺大寄未聞有保
民衛國之竒計而乃有黨邪舉濁之私心歸怨于人斂
恩于已數内張軏先與宫聚同事竟亦均無成功副使
李睿等累次上言臣等各衙門亦嘗劾奏聖恩寬大尚
緩刑誅今又同流合汚以類相聚輒敢朦朧會奏顯有
朋比重情律以至公俱合拏問疏入帝不納
禦寇安邊疏(景泰二年)葉盛
臣竊惟衛拉特陽託和好之名隂蓄憑陵之志是和好
之說必不可恃而憑陵之患不可不防此理共知不待
智者况今日瘡痍之痛甫定敉寧之效未臻苗蠻煽焰
于西南猺獠弄兵于兩廣凡百汲汲有為惟恐緩不及
事若猶因循苟且則事尚未可知然今日當為之事固
多而莫若禦寇安邊之為急也禦寇安邊固未易為而
為之之要在求言以行之耳欽惟皇上爰自居輔繼登
大寳以來體天法祖一志求言所頒詔諭不一而止以
故芻蕘之微皆得自達苟有可稱即見嘉納但言者或
緩急之不知或鉅細之雜陳奉行者或知之而未行或
行之而未至是誠未足以隆修攘之業收廓清之功副
皇上中興圖治汲汲皇皇求言納諫之盛心也臣生長
盛時叨聯侍近雖一得之愚亦嘗過蒙天聽而淺陋迂
疎于事無補受恩思效言不逮心夙夜憂惶罔知所措
竊復自謂天下大物也兵戎大事也民風土俗萬有不
齊人情事體各有攸宜必非單詞一力所能料理維持
者若非廣延衆論俯察輿情竊恐事迫臨期徒貽悔恨
如蒙聖慈聽納愚言特降玉音除有詔書事理朝廷及
軍民中事有未宜及興利除害等事許諸人直言無隠
不拘外特令在京各衙門官員俱于今年十二月以裏
或各具奏章或合辭連署務盡所長開陳禦寇安邊竒
謀上策如云若何可以摧強屈敵若何可以出竒制勝
寇兵猝至何以應之求請無厭何以杜之士馬之操練
未精者何故必用何法始精邊儲之供餉未足者何由
必行何政始足某處地方要害防鎮之道何居某處關
城頽廢修葺之方安在前日所稽之功罪孰為得失如
何可以收人心今日所習之器械孰為優劣如何可以
必全勝某人有某長可治軍旅而屈在下僚某人有某
短恐妨調用而過居高位孰可以為戰將孰可以為守
臣戎行遷謫之中何人可以棄瑕錄用監軍守鎮之任
何人可以旌異超遷他若天下之大本當世之急務與
夫上干朝廷事關廊廟凡可以衛國保民可以濟時艱
裨軍政者悉聽罄竭以備采擇其間人品不同分量亦
異或止能區處一事或兼能識達衆事隨其所能俾得
自盡務須直陳實事毋徒虚飾繁文仍不許遲廻顧忌
及以位卑越職為辭而退有後言俟陸續封進羣言畢
集仍乞聖明于大臣元老平昔公清直諒良實忠純者
及經筵内閣密邇老臣與兵部等該衙門特加宣召付
之議擬令其勿事虚文勿應故事不論其人之崇卑惟
觀其言之當否不必欲其同已而惟求得乎事機不必
嫌其異己而惟求合乎情理言苟不當必隠之而貸其
過言之果善必從之而見諸行萬懇聖斷親徹御覽重
加諏難使之開陳利害所在的然可施行者即下所司
以必行之不惑浮議不懈初終則嘉言日進而聖德益
崇治具畢張而強寇自弭社稷之福也邊境之福也
疏入帝從之
劾陳循疏(景泰二年)葉盛
臣聞罪莫大于欺罔而大臣欺罔者罪不容誅法莫嚴
于怙終而小人怙終者法難輕貸舊章具在重典必加
竊照戸部尚書兼翰林院學士陳循一介書生叨居清
要尚書學士官品極其崇高内閣經筵責任最為深重
豐餚法醖日給大官製帶襲衣疊出内帑五朝作養百
辟具瞻恩封上及其祖宗葬祭下臨于繼室儒臣遭際
之幸又孰有過于斯乃陳循妄意要君甘心負國靦顔
厚貌全無補報之心恃寵矜恩大肆兇強之志豪横鄉
曲即併呑其墳山暴虐貧寒敢強占其田地李遇乃奔
競小輩以伊女之夫而代為訴冤李武本激變元兇以
伊壻之兄而曲為營救傅致平人于土豪事例恣逞已
威構捏鄉民以人命重情熒惑上聽周鑑執法不屈反
羅織以為奸王豪勘事不阿又支吾以文過情詞虚妄
欺罔之罪莫逃塵瀆再三怙終之惡大著雖皇上寬仁
大度曲加保全奈陳循稔惡不悛愈無忌憚跡雖蔑視
風憲實則愚弄朝廷臣竊詳方今多事之秋而陳循謬
當内相之首救時急務曾一事之不聞利已巧言乃連
章而不厭昧主憂臣辱之義舍忘家徇國之心謂天可
欺謂人可侮謂祖宗之法度不足畏謂士大夫之清議
不足恤是致九重煩厭萬口沸騰蓋孔子之不信宰予
知言行之莫掩吕誨之必彈安石識奸詐之難容㐲望
皇上處以至公斷以大義明彰祖訓大正邦刑將陳循
拏送法司明正其罪以為人臣欺罔怙終之戒疏入
帝不納
陳災異疏(景泰二年)葉盛
臣竊惟陛下接位以來累頒聖諭有云垂降災異乃上
天愛人之心今後遇有此等許諸人直言又云今後君
臣皆宜正心修德以回天意臣叨居近侍躬奉德音有
以知陛下克謹天戒至公無我惓惓求言望治之盛心
矣然尚不能弭災異之重至者其故何歟為臣者負陛
下也陛下何負于人哉近日以來災異洊至凡在有識
莫不凜凜臣愚不識占騐但以為陛下以聖德居天位
動法堯舜之治以理揆之萬萬不宜有此蓋嘗稽諸載
籍而知其說矣書曰急恒寒又曰極備極無凶詩曰高
岸為谷深谷為陵地道亂也又曰雨雪瀌瀌見晛曰消
止䜛佞也禮曰仲春行秋令則其國大水寒氣總至寇
戎來征行冬令則陽氣不勝麥乃不熟民多相掠季春
行冬令則寒氣時發草木皆肅國有大恐行秋令則天
多沈隂淫雨蚤降兵革並起傳曰皇之不極厥咎常隂
必有下人竊議上者又曰聽之不聰是謂不謀厥咎急
厥罰常寒又曰視之不明是謂不哲時則有赤眚赤祥
又曰不明善惡親昵近習無功者受賞有罪者不殺時
則有赤祥又曰三公非人則三光不明又曰朝廷不和
災異並起又曰邪氣積于下怨惡蓄于上上下不和則
隂陽繆盭而妖孽生焉此災異所緣而起也雖各為說
不同大率不過隂盛陽微所致夫天道之應皆由人事
人事動于下則天變形于上其來有自其應不虚非一
人一事所能召致非一言可以推測非一時可以徵驗
也臣竊思之方今百官之衆未可謂皆賢修輔之職未
可謂皆舉外寇兇強而吾之邊防未盡飭内盜竊發而
吾之生齒未盡安即如昨者聖諭所謂天下大小事務
豈無差訛大哉陛下之言日月之明見藥石之至論也
為今日之計若非博采羣言急加修省臣恐天意未必
能回災異未必能弭而意外之虞或近在目前或遠隔
年歲豈無難言難必者乎且災異求言在歷代有故事
在祖宗有已行之詔令有已行之明效臣愚以為今日
弭災之急務應天之要道莫先于此欲乞陛下以臣章
疏留中詳覽不必降外特出聖意手敕文武羣臣各加
飭勵仍如先次聖諭所謂許諸人直言極諫令其各以
致災之本弭災之術凡有益于國家有利于軍民者為
言陛下許其擇而行之將見忠臣義士愛君憂國之人
感陛下之仁誠樂陛下之聽納莫不披瀝肝膽以圖報
稱天意不難回災異不難弭羣臣不敢有負于陛下陛
下誠不負于天矣臣雖無狀亦當别有所陳疏入帝
從之
請置五團營疏(景泰三年)于謙
臣等議得國之所恃者兵兵之所頼者將將得其人則
兵無不精兵無不精則國威自振而邊境之患自平矣
臣等俱以庸劣叨膺重寄馭兵乖方既厪聖慮今議得
各營現操官軍已選十萬分作五營團操以備出戰每
二萬人為一營每隊五十名一人管隊每二隊又立領
隊官一員每千人把總官一員每三五千又立把總都
指揮一員其管隊把總大小總兵官員各量其才器高
下謀勇如何而選用之使之互相統屬兵將相識如遇
下教場操練之時臣等出其不意量調一隊或三隊五
隊點閱但喚把總管隊官姓名各官自行管領本隊軍
士前來内喚出軍士一二人或三五人令管隊把總官
識認是何姓名衛所却將軍人懸帶牌面上原開寫姓
名衛所年貌查對查若有不同就將管隊等官量情責
罰仍比較弓剪牌刀長槍等項武藝精熟者量為奬勸
生疎者一體懲治使管軍者知軍士之強弱為兵者知
將領之號令體統相維彼此相識不致臨期錯亂難于
調遣大意前項團操十萬合則為一營分則為五營萬
一敵人侵犯數多則各營俱動數少或分調一二營或
調一萬三五千隨機應敵其平日選定大小該管頭目
已定則交戰之時多用則多調少用則少調止調該管
頭目則士卒自隨平日相處既久同輩之人易以相機
管事之人易以使令如手足之捍頭目子弟之衛父兄
比之平日混同操練不辯強弱不知號令將各營之人
逐漸輳合者不同庶幾可以成功取勝又敵之所恃者
弓馬衝突而已敵知我火器一發之後未免再裝遲慢
以此我軍放罷火器就便馳突前來今若與之對敵我
軍列陣外用鹿角遮護持滿以待彼若來緊堅陣不動
先以弓弩對敵神銃未發先以火藥爆竹詐之敵必謂
我火藥已盡不復畏避馳馬來攻則我軍火銃火礮飛
槍火翦弓矢齊發彼若勢動又以大將軍擊之分調精
銳馬軍用長槍大刀勁弓射斫步軍用團牌腰刀一齊
衝入敵陣或刺射人馬或斫其馬足臣等以身率先衝
冒矢石奬勵士卒俾無退縮如有退縮者即以軍法治
之此則臣等愚見操軍出戰分合之勢如此仰惟皇上
德威遠布敵必不敢侵犯京師臣等謹當用心設法將
各營已選團操並其餘軍馬一體操習整飭隊伍申嚴
號令務使人馬強盛武藝精熟除團營之外另選次第
精壯以備緩急調用以助團營軍威每日除演習弓馬
武藝之外仍令馬步官軍兼習陣法及交鋒衝突安營
走陣以為戰鬭之勢使之耳目慣熟步驟輕健能知進
退坐作之法免致臨敵畏怯失錯至于固守之法則今
日士卒頗多京師城垣堅固又有戰車鹿角器具敵縱
勢衆可以固守無虞雖臣等愚見如此但用兵之法不
測如陰陽難知如鬼神貴在臨期應變難以一定而求
況北敵矯捷去來之間如飄風驟雨應敵之餘非勇無
以挫其鋒非智無以破其詐必謀勇兼濟而後可以成
其功岳飛有言陣而後戰兵家之常運用之妙存乎一
心又曰文官不愛錢武官不惜死天下太平矣臣等既
蒙朝廷大恩授以重任敢不潔己愛軍以振士氣捐軀
效死以報恩緣係會議戰守事理具題疏入得旨
兵貴乎精將在謀勇卿等務要同心協力操習軍馬有
事運謀或戰或守若無事則撫恤士卒養其銳氣遇警
急易于調用這等不負朕委託之重
論時政疏(景泰四年)左鼎
臣惟衛拉特變作將士無用由軍政不立謂必痛懲前
弊乃今又五年矣貂蟬盈座悉屬公侯鞍馬塞途莫非
將帥民財歲耗國帑日虚以天下之大土地兵甲之衆
曾不能振揚威武則軍政仍未立也昔太祖定律令至
太宗暫許有罪者贖蓋權宜也乃法吏拘牽沿為成例
官吏受枉法財悉得減贖骫骳如此復何顧憚哉國初
建官有常近始因事增設主事每司二人今有增至十
人者矣御史六十人今則百餘人矣甚至一部有兩尚
書侍郎亦倍常額都御史以數十計此京官之冗也外
則增設撫民管屯官如河南參議益二而為四僉事益
三而為七此外官之冗也天下布按二司各十餘人乃
歲遣御史廵視復遣大臣廵撫鎮守夫今之廵撫鎮守
即曩之方面御史也為方面御史則合衆人之長而不
足為廵撫鎮守則任一人之智而有餘有是理耶至御
史遷轉太驟當以六年為率令其通達政事然後可以
治人撫按所係尤重毋使初任之員漫然嘗試其餘百
執事皆當慎擇而久任之也疏入帝從之
請修屯政撫逃民疏(景泰五年)孫原貞
臣竊見近者各處屯軍率以營繕轉輸諸役致妨耕作
宜簡其精銳實伍餘悉歸之農田苟增萬人屯即歲省
支倉糧十二萬石且積餘糧六萬石兵食豈有不足哉
今歲漕數百萬石道路費不貲如浙江糧軍兌運米石
加耗米七斗民自運米石加耗八斗其餘計水程遠近
加耗是田不加多而賦斂十倍欲民無困不可得也況
今太倉無十數年之積脱遇水旱其何以濟宜量入為
出汰冗食浮費俟食儲既裕漸減歲漕之數庶民困可
蘇也臣昔官河南時嘗稽覈逃民簿籍凡二十餘萬戸
此輩悉轉徙南陽唐鄧襄樊間羣聚謀生安保其不為
盜宜及今年豐遣近臣循行督有司籍為編戶給田業
課農桑立社學鄊約義倉使敦本務業生計既定徐議
賦役可無他日患矣疏入帝不納
劾内官弓勝疏(景泰五年)葉盛
臣竊惟今日各邊各關軍中奸弊固多而莫大于管事
官員私占官軍廣種莊田一事即如口外八城堡比之
各邊尢號艱苦兼之新經復守瘡痍未瘳官軍上下衣
食不給若使管事官員稍能撫恤令其休息牧放屯種
之時各自經營生理養活家口庶幾銳氣可生戰心可
鼓第往年無事之先總兵鎮守内外文武官員專一役
占官軍廣種莊田多至千餘少亦百數守墩臺者不及
看莊出饁者之多執犁鋤者不比操弓演箭者之少附
近肥饒地土盡屬官豪窵遠沙薄山岡纔及軍士軍士
不惟無力可種亦無暇得以自種即年豐歲稔而窮軍
下人未免有啼饑號寒者大官巨室千倉百廩由是而
應召納粟則關給官銀糶與鹽商則多沽重利無非供
苞苴賄賂之用益子女玉帛之娛不顧剥削軍士之脂
膏耗損下人之氣力以此銳氣日減怨氣日增一遇緊
關人心渙散禍胎病源已非朝夕矣臣前年初到口外
之時為見此弊盡將各官舊日莊田踏勘查出派與領
養官牛軍士又得都御史李秉建言申明整飭屯種即
今又嘗會議于各處拒敵墩堡每處量撥官牛三具就
撥近堡田畆令守堡官軍且耕且守以固邊備今弓勝
受朝廷之厚恩當邊方之重寄不圖報國惟務身謀敢
弄貪縱機關甘蹈前人覆轍營幹私事役占軍人不知
旗軍樊名韓得辛等俱是食糧官軍近又朝廷賞賜銀
兩即今敵情不測傳聞草青馬飽四五月間必來犯邊
乃朝廷養軍之心弓勝不知今日邊關之事弓勝不理
日惟著落將官撥軍管莊種田且弓勝現在獨石居住
郤乃遠往雲州置立莊田則獨石莊田不言可見玩法
欺公全無忌憚成法具在重典難逃再照樊名韓得辛
等親管頭目不能鈐束以致各軍投託管莊種田俱合
有罪乞敕該衙門行令廵按御史將弓勝拏問明白治
以重罪警戒將來疏入帝宥勝不問調之他鎮
論時政疏(景泰五年)鍾同
近得間諜言額森使偵京師及臨清虚實期初秋大舉
深入直下河南臣聞之不勝寒心而廟堂大臣皆恬不
介意昔秦伐趙諸侯自若孔子順獨憂之人皆以為狂
臣今者之言何以異此臣草茅時聞寺人搆惡戕戮直
臣劉球遂致廷臣箝口假使當時犯顔有人必能諫止
上皇之行何至有蒙塵之禍陛下赫然中興鋤奸黨旌
忠直命六師禦敵于郊不戰而三軍之氣自倍臣謂陛
下方且威服四夷坐致太平奈何邊氛甫息瘡痍未復
而侈心遽生失天下望伏願取鑒前車厚自奮厲毋徇
貨色毋甘嬉遊親庶政以總威權敦倫理以厚風俗辨
邪正以專委任嚴賞罰以彰善惡崇風憲以正紀綱去
浮費罷冗員禁僧道之蠧民擇賢將以訓士然後親率
羣臣謝過郊廟如成湯之六事自責唐太宗之十漸即
改庶幾天意可回國勢可振矣疏入帝不納
兩廣軍事疏(天順四年)葉盛
臣竊惟兩廣賊情廣東以海賊為甚廣西以猺獞土賊
為甚而近年廣西猺獞因見土賊為惡未正典刑互相
倣傚肆無忌憚越過廣東糾合山猺為惡海賊則無如
嚴啟盛土賊則無如呂趙辛頼天威遠被自前年殺獲
嚴啟盛以來四遠商民通蕃小人皆知鑒戒海中強寇
幾至絶跡今年廣西殺獲呂趙而土官衙門頓然悚懼
猺獞小寇亦皆膽寒軍民人等無不稱快兩廣之人心
巳定一方之境土漸寧此雖將士微勞實皆皇上聖德
神武所致但各處賊徒皆因地方官員或因賄賂或因
怠忽養成禍患日漸日深節覩欽降禁約交通外夷貿
易蕃貨并禁接受土官及猺獞人等錢物聖旨榜文誠
為明見萬里大哉皇言遠徼邊人不勝慶幸臣竊聞法
立貴乎能守居安不可忘危寇攘雖曰怯除豈敢因而
怠忽況瘡痍之民十分艱難未得甦息譎詐賊情朝暮
難保當嚴防範除再通行申明欽遵節次聖旨榜文外
并將呂趙罪惡備榜曉諭各土官衙門各山猺獞夷民
及軍衛有司等官愈加遵守朝廷法度改過革非慎固
封守以圖共享太平之福疏入帝從之
御選明臣奏議卷三
