御選明臣奏議卷三十四
議開泇河疏(萬歷三十一年)李化龍
臣看得河入中原以湍流抉淺土潰溢四出所至則靡
從古以為患矣迄於今日施治尤難蓋南虞陵北虞運
水性無常勢不能必出中道人力角之互有勝負堵塞
挑濬歲以為常所謂勞費無已數逢其害者也臣自蒞
事以來于沿河上下方數千里逐一周視下淮徐觀兩
瀆之合流上鳳泗望二陵之佳氣乘舟而遊市城之中
逆流而溯決口以上出蕭碭經蘭儀過東長入曹單因
之稽隄工脈水勢詢之故老咨之土人乃始知河勢之
大凡而得施工之次第也兹謹會同鳳陽撫臣李三才
按臣高攀枝鹽臣蔣以化山東撫臣黃克纘按臣嚴一
鵬議得河自開歸而下合運入海其路有三由蘭陽道
考城至李吉口過堅城集入六座樓出茶城而向徐邳
是名濁河為中路由曹單經豐沛出飛雲橋泛昭陽湖
入龍塘出秦溝而向徐邳是名銀河為北路由潘家口
過司家道口至何家隄經符離道睢寧入宿遷出小河
口入運是為符離河為南路此三路者近代以來河所
遞行之道也較而言之南路雖近陵然有隋隄障其上
有九岡十八窪隔其中有歸仁隄護其下於陵無害也
第其北扼於山南近於淮倘下流淤塞不逆流而上則
潰隄而南是皆能亂淮亂淮則久之而淮亦淤淮淤而
沮洳之患上及陵園矣且全河下宿遷徐邳運道不免
告涸則南路者利不勝害者也北路雖近運然太行隄
足障驚濤徐吕洪足束亂流且汶泗有接漕艘之利也
第其下流往往潰隄隄潰而魚沛之間城郭夷縴路壞
非直殃民亦且梗運則北路者利害正等者也惟中路
則不南不北既遠於陵亦濟於運有利無害稱全善焉
前督臣排羣議而斷之獨合三省以興兹役亦謂得算
假令不惜大費必竟全功一勞永逸豈不休哉乃以資
用乏工程減以故狂瀾已迴下流復益陵麓雖云亢爽
運道尚在梗塞盖所得已多直全利未收耳然則為今
日計守行隄開泇河事所必出無容再計矣惟是泇河
之議向來數議竟成畫餅談者恐以為疑乃臣則以為
其善有六而其不必疑有二今之稱治河難者謂往代
止避其害今且兼資其利故河由宿遷入運則徐邳涸
而無以載舟是以無水難也河由豐沛入運則曹隄壞
而無以過縴是以有水難也泇河開而運不借河有水
無水第任之耳疏瀹排決皆無庸矣善一黃河者運河
之賊也用之一里則有一里之害避之一里則有一里
之利以二百六十里之泇河避三百三十里之黃河二
洪自險鎮口自淤不相關也善二河之當治固不問其
濟運與否而皆不容已者也顧運借河則河為政河為
政則河得以困我當不憚勞費而治之運不借河則我
為政我為政則我得以相河當熟察機宜而治之夫熟
察機宜之與不憚勞費也其利害較然覩已善三先年
估全工以三百九十萬估半工以二百六十萬即前督
朱衡開新河百四十里費亦以四十萬也今直以二十
萬開二百六十里比之全工則二十之一比之半工則
十之一比之新河亦事半而功倍者也善四江之北山之
東患水極矣老弱轉乎溝壑壯者散而之四方矣召募
行而富民不苦於賠窮民且得以養春荒而役興麥
熟而人散以仲淹之隄湖代汲黯之發倉此即國計無所
禆計猶且為之也善五糧艘過洪約在春盡盖畏河漲
之為害也運入泇河而安流逆浪早暮無妨過洪之禁
可弛參罰之累可免即運軍不至以趕幫失事所全多
矣善六運不借河則河防遂疎恐遂恣横流而沼鳳泗
也柰何夫開封歸德上下千里未聞濟運未聞不治河
也彼直為民禦災而若此矣何況乎為陵捍患其何防
之敢疎無疑者一徐州天下咽㗋處也柰何一日而令
其索莫荒涼安所稱重地乎夫太王遷岐盤庚遷亳第
審利害安問重輕且徐沼於河直須時耳徐民安土重
遷聞泇河之役且刺心隠痛曰奪其利也此如蛾赴火
蠅趨餳大利在前害不暇顧一日而洪水暴至城沼民
魚悔之晚矣泇河開而徐城之貿遷化居者必且移之
泇口必且移之沿河上下即土著者利所不在必且擇
高土而居之即使水能破城必且為魚者少此為曲突
徙薪於徐而出之罟獲陷阱者也無疑者二故泇河之
開無俟再計而知其可行者也至其分工則自李家巷
至劉昌莊全挑新河八里建閘一座該夏鎮郎中梅守
相淮徐道副使劉大文督率徐屬河防運同許一城徐
州知州張執管理劉昌莊至萬家莊計長八十一里内
除韓莊等處二十里六分舊渠免挑外該全挑新河一
十六里濬舊河四十四里四分建閘一座滾水灞一座
築隄二十七里該夏鎮郎中梅守相濟寧道副使傅良
諫督率兗州府運河同知汪兆龍清軍同知劉師朱滕
縣知縣張鵬翼嶧縣知縣凌志魁管理萬家莊至黃林
莊計長四十里内濬舊河三十八里三分全挑新河一
里一分建閘三座又分直河工内王市東全挑新河三
十里該南旺主事沈孚先帶管兖東分廵道副使陳簡督
率兖州府管張秋河通判許仲譽沂州知州王許費縣
知縣董三邊剡城縣知縣陳黌生管理黃林莊至直河
出口計長一百三十一里内除梁城紀家田家集共
七十里舊河深闊免挑幷王市東新河三十里派山東
助挑外實濬舊河四里五分全挑新河二十六里建閘
三座減水閘一座滚水壩五座該中河郎中劉不息淮
徐道副使劉大文督率邳宿河防同知許從坤揚州府
管河通判趙性粹邳州知州周世臣管理其單縣幫修
大行隄北面土工長六十九里南面護埽長二十四里
該兗西道參政來三聘濟寧道副使傅良諫督率兗州
府帶管黃河通判許重譽曹縣知縣成伯龍單縣知縣
屈允高管理以上五工總責成曹河道按察使汪可受
會同司道提調往來稽覈其合行事宜則據司道府縣
會議共十三欵臣當以次徑行無容瑣瀆大抵河之所
來蕩析沈浸為害非常河之所去膏腴肥美為利亦非
常年來拮据無已北移之南南移之北河之害一治河
之害十河之害有補治河之害無補河之害止在河沿
兩岸方數百里治河之害且漫衍直省方數千里不止
矣總之先年止恐傷運使河不得北近且又恐傷陵使
河不得南南北迫陿幾無藏身之所盖微獨民苦即河
亦苦之矣泇河既成運已不借河河復不近陵臣以為
自此以後但北守太行隄南守隋隄中間蕭碭豐沛城
郭所在各高起隄防以自救任河游衍容與于其中每
年相度水行何方但蠲其租入而賑以銀榖計費且不
及治河之一二而他所省且復不貲此為不治而得其
大者也惟是河近北隄終有齧隄梗運之虞則請以俟
來歲倘其時和年豐而民可使耶則無難大挑濁河以
開中路不憚一勞足收長利倘其天災人害而民難用
耶則不妨死守行隄以救目前雖乏遠略亦弭近憂至
於司道所稱泇河下流由嵎頭集經落馬湖北岸至宿
遷盡避黃河諸險事亦可行當為後圖倘異日財力有
餘再舉此役則運道所經黃河者不過入海二百里之
安流耳彼其強弩之末力何能為斯亦國家之上事已
除將應開應濬河道地里繪圖貼說明白另封進呈聖
覽外緣係決河驟挽非易運道艱阻可虞懇乞聖明俯
從末議亟開泇河酌濬故道以濟新運以拯災民事理
未敢擅便為此具本謹題疏入得旨該部知道
遵旨備陳河工疏(萬歷三十二年)李化龍
臣看得河自去年決蘇家莊入昭陽湖穿夏鎮以南之
漕渠壞南陽以下之運隄而魚濟一帶且震於鄰此其
不可不治也明矣故臣議開泇不已復議保隄保隄不
已仍議分黃蓋謂併力於隄則隄一決而全河北勢恐
至於穿漕兼以分黃則隄縱決而水已分自不至於害
運盖臣之分黃袪民災也亦以保運道也比新河放水
旬日之間衝刷倍於原挑分水已及五分臣計河勢已
成因而塞之使全河南行則不值南陽之漕隄可治即
李家口之運道可清一了百了矣盖臣之塞決袪民災
也亦以保運道也當其時使臣得力督於上諸臣皆併
力於下夫料如雲畚鍤如雨埽急逼水水急刷河半借
水力半借人力時月之間築壩塞決苟幸竣事申嚴北
岸三隄之守使其游衍於蕭碭百里之間何全河之不
容何全害之不可去哉不意臣以家難不能督工諸臣
以臣不在工各有懈志遂至以衆為政百不如法物力
不齊工程不速挑淤不淨守隄不堅始以張采莊之淺
終以單縣隄之決水落河淤塞終難就工遂為不了之
工局又為不結之局矣當其分水自七月之終以至九
月之初白浪滔滔分流南下即決隄以後水猶匯湖而
下上灌無多魚臺城池南陽運道居然無恙而環豐城
以達於沛境巳得平土而居之自非漲有所分何以害
僅止此則分黃之於保運固未為無補未為非策也惟
是河行隄北終非久計再淤再徙害且叵測臣不得不
為漸不可長時不可失之請而陛下且有經畫料理以
待新臣之命矣臣荒迷草土何宜復預河事而時已入
冬不敢不移檄責成以俟後來今據諸臣會議若謂塞
決之工雖及強半而全河之淤已減初形且時入冬水
已落矣無復衝刷之勢矣不挑而塞則有逆行之患即
小挑而塞亦有别決之虞且議河者最難畫一防河者
最易推諉若開河不大將來數百里之間一隄失守且
借口自解矣故不得不議大挑也議錢糧則以四十萬
議人夫則以二十萬初議請之内帑又以為不得已之
計盖知左藏之儲非可以幸得也再議復河夫之額倣
助夫之例又以為民窮財盡非所忍言盖知災疲之民
非可以重困也於是不得已而較量於行運之難易更
以治泇為緊著若將以緩急分先後者夫今黃河起溜
回空糧船及官民船隻又皆由泇以行然皆由連汪湖
出口耳明春黃更溜湖且涸則無泇真是無漕矣故直
河改挑支渠也王市添砌石闌也大泛口之治溜彭家
口之治淺也真急工之不可緩者臣已檄行司道劉不
息梅守相汪可受卜汝梁等分工併作矣不寧惟是即
南陽連隄臣亦檄行司道李之藻傅良諫等勘估修整
矣倘諸臣各暨厥心力年内外竣事則明年運事尚不
至於無漕總之所難仍在黃河之工耳盖黃河者臣難
之新臣亦難之何以言臣之難也夫錢糧至四十萬人
夫至二十萬亦謂非常之原矣臣即經畫料理千百其
方終不能離喪次而之河濱也今尚未有措處然縱使
有處何以興工夫目不親為閱視倘一有錯誤則四十
萬金皆為虚費矣身不親為彈壓倘一有譟呼則二
十萬衆皆仇讐矣興工至此害豈但河故曰臣之難也
何以言新臣之難也夫治河者荒度于野集議於衆移咨
于遠請事於朝冬初而作春盡而罷乃為及時乃不廢事
今臣已不能出門一步矣時已入冬行且及春新臣此
時猶未點用何時視事何時閱河何時議工何時請錢
糧何時集夫役盖冬前不至則大挑已無及春前不至
即分水亦不能故曰新臣之難也夫不獨黃河之難也
即運河之工業已紛紛制作矣而總河之臣不一經目
不一措足羣情何以鼓舞人心得毋怠玩倘至誤事便
是無漕故運河之難也與黃河一也總之以臣尸居其
間而新臣不至耳故臣不得不為經畫不為料理以仰
副九重之命臣又不得不備述其難急為之請以免墮
誤兩河之工倘新臣以此時用以年内至亟為相度早
行陳請或夫料湊手急大挑以回狂瀾于既倒也則一
勞永逸尚可以收平成之效于目前或時日無及姑分
黃以俟水勢之自定也則休養生息亦可以需子來之
勸于後日不然躭延日久玩愒愈深豈惟黃河無底定
之期即運河亦難保無稽遲之患矣為此據實上請伏
乞皇上亟點新臣早來視事竝乞敕下工部復請將目
前現做工程責成該管司道上緊趲做如致誤事責各
有歸則河事幸甚臣幸甚疏入得旨工部知道
時政疏(萬歷三十四年)沈鯉
臣屢疏乞休未蒙俞允柴然一軀病伏牀榻感時觸事
不勝憂國之念將終緼而不言則恐一旦長畢目且不
瞑故昧死一言然猶囁嚅累日而後敢出諸口也何以
故臣老臣也事在可緩必不敢輕易進言以自取周章
之議又帷幄親密之臣也言在可已尤不敢激昂立論
以輕擾君父之心惟臣今所處之地乃關係民生休戚
國家理亂而又適際中流急渡之時夫是以寧逆人主
之顔而不敢緘默取容為燕雀處堂之安也請敬陳之
臣聞治天下者貴審勢今天下時勢何如哉天變於上
人離於下駸駸乎有亂之形矣不及今尚可為之時而
主臣一意百倍勵精將朝廷號令政事力加整頓何由
易危而為安轉亂而為治譬諸醫之治病而遇十分虚
損之人非以十全大補之劑能有起死回生之效也乃
今猶泄泄然視之而徐徐焉圖之者豈以天下本無
事而臣言不足信乎臣老誖誠不足與慮天下事其言
誠無足采取也而在朝則文武諸官亦盡懷把人漆室
之憂不但臣也在國則農工商賈與庠序學校之士出
議於巷入議於室者又不止朝臣也即在採𣙜中使亦
尚有五六老成不忍見民間疾苦者兹所謂左右近臣
不比於外廷疎遠也在勲貴戚畹與國同休其憂國視
常人更切也在藩服則又有天潢之派以山河帶礪之
盟而欲傳百千萬世與天壤無極者兹所謂同姓一家
又不比於勲戚異姓也皇上試以其兼聽並觀之心而
倣古設鐸建鞀之意㦯顯詔以求直言㦯密察以觀輿
論詎不皆憂臣之憂道臣之辭乎即口語不能皆一直
婉㦯有不同其孰敢保天下終無事乎夫内外臣民人
人皆有憂亂之心而備亂猶可不亟乎猶可不申嚴號
令以振作積玩之人心猶可持諸司章奏留中不發發
而不以常期乎猶可使諸司當事之臣日有補牘之繁
人有掣肘之苦而不得自舉其職乎猶可使中外衙門
無處不有缺官無官不是權管而因以慢令致期誤民
誤事乎猶可使海内賢才一一皆老死林下而見謂無
仁賢之國乎猶可不照常行取補足臺諫以自廣大其
聰明乎猶可使天地不交股肱失職如日行隂霧中而
不見陽光如常處嚴冬時而不行春令乎盖自古憂國
之臣未亂而言無其形也常苦于言之不聽既亂而言
形已成矣又苦於聽之無及夫與其聽之無及也則寧
備而不用乎昔唐德宗時海内殷富天下宴然過今遠
甚一朝變起遂至乘輿播遷幾不保其宗社此建中四
年十月幸奉天事及廣德元年十月幸陜州事也一展
卷可知矣唐以前宋以後覆轍相尋有甚於此者臣不
敢歴歴言之矣夫天下皆知其將亂而至尊居九重之
上不見不聞臣實有不忍者故輒敢盡言之語云賜不
幸言而中臣惟願所言之不中不願其多言而偶中也
盖臣既不能借青蒲一膝之地以吐其一腔忠赤又不
能剖心自明而所憑惟紙上陳言倘天鑒終不可回臣
終亦無目可瞑矣臣不勝戰慄恐懼之至疏入帝不
納
請召還言事諸臣疏(萬歷三十四年)姜士昌
臣竊見大學士沈一貫沈鯉相繼去國輿論無不快一
貫而惜鯉夫一貫招權㒺利大壞士風吏道恐天下林
居貞士與已齟齬一切阻遏以杜將來即得罪張居正
諸臣皇上素知其忠義注意拔擢者皆擯不復用甚則
借他事處之其直道左遷諸人久經遷轉在告者一貫
亦擯不復用在廷守正不阿魁磊老成之彦小有同異
亦巧計罷之且空部院以便於擇所欲用空言路以便
於恣所欲為空天下諸曹與部院言路等使人不疑至
于已所欲為所欲用者又無不可寘力而得志所不欲
者輒流涕語人曰吾力不能得之皇上善則歸已過則
歸君人人知其不忠夫鯉不肥身家不擇利便惟以衆
賢效之君較一貫忠邪遠甚一貫既歸貨財如山金玉
堆積鯉家徒壁立貧無餘貲較一貫貪廉遠甚一貫患
鯉邪正相形借妖書事傾害非皇上聖明幾至大誤臣
以為輔臣若一貫憸邪異常直合古今奸臣盧杞章惇
而三矣然竟無一人以鯉一貫之賢奸為皇上正言别
白者臣竊痛之且一貫之用由王錫爵所推轂今一貫
去以錫爵代首揆是一貫未嘗去也錫爵素有重名非
一貫比然器量褊狹嫉善如讐高桂趙南星薛敷教張
納陛于孔兼高攀龍孫繼有安希范譚一召顧憲成章
嘉禎等一黜不復頃聞錫爵有疏請錄遺佚謂宜如其
所請召還諸臣然後敦趣就道不然恐錫爵無復出理
也至論劾一貫諸臣如劉元珍龐時雍陳嘉訓朱吾弼
亦亟宜召復以為盡忠發奸者之勸至于他臣以觸忤
被中傷異同致罷去者請皆以次拂拭用之說者謂皇
上於諸臣雖三下明詔意若向用實未欲用者臣獨以
為不然皇上初嘗罷傅應禎余懋學鄒元標艾穆陳思
孝吳中行趙用賢朱鴻謨孟一脈趙世卿郭惟賢王用
汲等後又嘗謫魏允貞李三才黃道瞻譚希思周弘禴
江東之李植曾乾亨馮景隆馬應圖王德新顧憲成李
懋檜董基陳鳴岡饒申郭實諸夀賢顧允成彭遵古薛
敷教吳正志王之棟等旋皆擢用頃年改調銓曹鄒觀
光劉學曾李復陽羅朝國趙邦桂洪文衡等于南京亦
俱漸還清秩而鄒元標起自戍所累蒙遷擢其後未有
一言忤主而謂皇上忽復怒之而調之南而錮不復用
豈不厚誣皇上也哉盖皇上本無不用諸臣之心而輔
臣實決不用諸臣之策也說者謂俗流世壞宜用潔清
之臣表率之然古今廉相獨推楊綰杜黃裳以其能推
賢薦士耳王安石亦有清名乃用其學術驅斥諸賢竟
以禍宋為輔臣者可不鑒於此哉疏入帝怒鐫士昌
秩
乞休第二疏(萬歷三十六年)葉向高
臣謹奏竊惟臣求去之意誠以受事數月莫展一籌政
本何地輔弼何官而可汶汶容容苟且度日反覆思維
不能安處下情未伸愈增鬱結憂愁困苦生意槁然即
欲扶病入直而幾務方殷萬難展布銓臣問臣曰庶官
曠矣職何以修計臣問臣曰邊軍譟矣餉何以處臺臣
問臣曰憲署空矣要緊各差急何以應諸如此類臣皆
不能置對身居此地當任此責即臣自忖自思亦不能
自恕而敢望天下之恕臣乎人情有所冀而不得必有
後言矧合天下如焦如焚之心舉天下至急至危之事
盡責之臣等而臣等實無以副疑端一啓則猜度滋多
悠悠之談何所不至今同官既巳堅臥而欲使臣以孑
然之身當四海九州之望顧影無侣呼天無門臣誠莫
知其死所矣功名富貴臣已灰心報主酬知臣待來世
惟望皇上哀臣憐臣亟賜臣歸臣即身先朝露敢忘聖
恩不勝激切祈懇之至疏入得旨方今國家時事多
艱正賴卿恊贊匡濟豈可恝然求去宜即出入閣辨事
不允所辭吏部知道
乞振朝綱疏(萬歷三十六年)周起元
臣仰惟皇上臨御以來英明果毅一號一令悉禀裁奪
自以為無太阿倒持魁綱失馭之病矣近以靜攝日久
百凡庶政有漸流於下移而莫覺者夫蔽明之奸行于
下而不韙之名歸吾君甚可痛也臣不敢瀆引謹以二
三時事諸臣所焦舌而陳者申之近者賢令李嗣善蒙
釋人人加額至若滿朝薦等救萬人之命功在嗣善上
而梁永等戕萬人之命罪又浮於馮進朝乃嗣善獲宥
而朝薦長囚則以進朝而波及嗣善也罪閹不付廷理
是以恩綸垂渙而中寢也則朝薦等之不獲宥盖皇上
之左右幽縶之也然而禁良令之名則皇上受之矣舊
制駙馬體統甚隆今駙馬冉興讓以被辱逃已蒙顯罰
顧婦寺負辜未聞重創公主不能以保其夫天子不能
以庇其女煬竈售奸其何疑焉是興譲之覆冤莫照盖
皇上之左右壅抑之也然而辱戚臣之名則皇上受之
矣今以四海之蓄加以礦稅之括入三殿箭樓久乖龍
見之期累年不得報竣何也良由大工未竣墨胥家于
是貪璫家于是税使又幾幸以免掣而家于是乃别立
一種忌諱邪說以默聳而逗遛是工役之不得早就輪
奐也皇上之左右因此以為利也然而廢朝常之名則
皇上受之矣放棄諸臣批鱗者不罪觸權者永錮竊窺
皇上原無成心第廢臣鯁直之性多為奸璫所恨在廷
一二宵小圖報效於權門者又從而媒糵焉是以有偽
學之牘有說事之單大察有林下黨人之款又慮臺省
中為之發憤而明其不然則先設依傍之名目以震懾
之甚且造為蜚語曰攷選時某人推轂某欲科即科欲
道即道不惟布之道路且明告君父使人憂䜛畏譏不
敢昌言昭雪而護持正人者日益寡一任披擢殘蹂躪
莫敢誰何而後愉快又廣為之挑怨一切不得于輿評
者皆歸其禍始于草野曰是某林下所搆害也如湯賓
尹者其跡已見諸如此類難以枚舉是以怨毒益騰而
忌且怒之者日益衆護持既寡忌怒又衆即大小臣工
虚心旁觀者漸至熒聽且咎諸賢之不隠鱗戢羽而為
此孤憤也是以正勢漸孤又有奸人隂通於禁中安排
謗訕而中止之是廢臣之不獲賜環也盖皇上之左右
挫遏而沈淪之也然而錮忠良之名則皇上受之矣此
數者皆叔季苟且之紕政非熙朝所宜見也皇上清夜
思維必不願被此名今皆冒而行之昭之臣庶垂之史
冊天下後世以皇上為何如主然實非皇上之本情由
左右近習為搆鬭㦯于酣樂之餘為有心之蒙蔽㦯以
閒暇之際為無心之簸弄歲月浸淫落其術中而不覺
久之且習為故然矣伏乞皇上收攬乾綱釋滿朝薦等
於囹圄加楊應吉等以刑治大役立限報竣淹滯盡賜
振拔此不過頃刻一轉念而叔季紕政變而為熙朝盛
事天下後世稱英君誼辟必歸皇上矣臣一念樸忠忘
其忌諱補牘陳言仰垂清覽臣不勝惶悚待命之至
疏入帝不納
宫僚徑去揭(萬歴三十七年)葉向高
臣伏見左春坊庶子馮有經以被言求去二十九疏未
蒙批發遂于昨日申時具本親詣文華門叩辭將坊印
送至閤中臣不敢受有經留印而去臣不得不為奏聞
竊念臣子進退當候君命近者挂冠徑去者已多雖明
旨森嚴加以重罰終不能禁此在諸臣之罪信無所逃
矣但杜門經歲哀請頻煩九閽茫然終無一報固從來
未有之事也進既不可退又不能拘繫縶維無所倥訴
亦從來未有之苦也古稱人君之德曰使臣以禮曰體
羣臣今日諸臣望皇上之體之者切矣皇上以為處分
使得以禮進退是諸臣之幸也不然彼窮迫無聊自甘
愆罪臣子不足惜而其如國家之體何哉夫功名爵祿
人情所甚愛潔身勇退人情所甚難今使人棄其所甚
愛而就其所甚難則亦足以觀世道矣伏望省覽至於
馮有經之送印辭官併望聖裁非臣所敢擬也奏入
帝不納
請革解紬白糧積弊疏(萬歷三十九年)徐必達
臣于十月十四日接到巡按浙江監察御史張惟任揭
為江南重役未蘇上方玉食難緩懇乞特申功令以恤
民艱以便趲運事内言東南小民解納白糧之苦詳且
悉矣臣詳讀而細分析之内有屬於起運之弊者則漕
臣得而禁之如大戶派兑有宦戶之拖賴搧揚驗包有
官役之需索雇覓船隻有舟人之攬騙告領水腳有吏
書之扣尅及押運官之索騙渡江過淮之遲延皆漕運
御史所能查禁者即張惟任所謂處置調停立法革蠧
無敢煩廟議者也又有屬於收米之弊臣寺得而禁之
如廠倉之堆垜倉役之勒索搬運之狼籍使費之侵耗
則臣寺管倉之卿丞皆能查禁者亦無敢煩廟議者也
至於軍先民後之故套皇店皇木及黃馬水殿官座等
船之挾詐淮安通州盤驗之阻滯索土宜索常例講鋪
墊講耗增攫金盜木之陋習則漕臣難以施其禁臣等
不得預其事不得不仰懇天威而嚴為禁革何也軍先
民後朝廷原無此令原因軍糧船九千餘隻其勢盛其
人衆白糧船不過數百其人少其勢弱以衆欺寡以強
欺弱勢所必致且軍官武猛多縱容軍卒以圖索騙遂
成故套不知白糧乃玉食之供各宫之膳其視軍儲之
糧尊卑輕重盖天淵矣安可以軍糧船而先于白糧船
乎皇店皇木黃馬水殿官座等船雖皆屬于朝廷而所
載貨物不甚多原與白糧船重載不同且河路狹窄止
此一線之水彼駕船運木皆驕夫悍卒藉屬朝廷駕言
上用不容白糧船先行必需索重賄方許其行一近其
船即稱磕損勒要賠補小民唯唯不敢申訴此挾詐之
所由興也淮安通州皆關隘之所恐有夾帶向許盤驗
但官不自驗委之下吏巡攔之夫明知其無夾帶必需
索足願方放過關此阻滯之所由病也至于索土宜索
常例講鋪墊講耗增加二加三聞各倉屬于此門者有
之而非臣寺諸倉之弊此四等之弊皆漕運御史之所
不及禁臣寺之所不能知惟仰天威赫然嚴示白糧船
乃上供玉食宜先於軍糧船不許軍糧船壓之在後仍
行漕運御史製成憲牌上刻奉旨白糧船在前軍糧船
在後不許攙越違者重治數字無論軍民船隻各立牌
一面則各船官軍方知畏懼而不敢仍稱軍先民後之
故習矣皇店之貨皇木之牌皆非重載速行之差不許
阻當白糧船如有阻當許漕運御史及地方撫按官拏
究則挾詐之弊可塞淮安通州二關驗得白糧船無夾
帶即便放行不許躭遲時刻仍嚴行戶部轉行各關部
臣禁戢下役毋得指稱查驗刁詐留難㦯以白糧船既
載糧米難以夾帶亦可免其盤驗則阻滯之患可免至
於北門收米人役如有索常例講舖墊等弊許運糧人
等訴告于巡視衙門參提重治則騙害之端可息此皆
仰仗皇上之威靈獨斷而非臣等所能為力者也又照
得軍運之船必待舊運船回方能兌新運之米若民運
之船則在在皆有人人可雇不必借于舊船而吏書作奸
通同經紀埠頭受人囑託豫指某人之船受其雇值利
為已有及至見米船尚未到即欲追退其值而託辭
趕船掉臂逃走矣一幫之内一船未到别船俱不得行
一府之中一縣未完别縣俱不得發此起運之所以遲
而軍船㦯得以爭先也近見張惟任牌行有白糧府縣
以雇覓船隻俱要見船立約交銀裝載勿許吏書積棍
把持作奸指虛舟而延夙害違定限以誤運期如有仍
前積蠧該縣不時揭報以憑拏治吏書坐贓究革等因
誠得革弊之源速運之要以後郡縣永永遵守一應白
糧船俱限於十二月内發運則軍糧船俱在後不得與
之相爭自無阻滯之患張惟任所謂横舟黃流望洋無
策覆溺虞危沍寒守凍買車推輓搬運狼籍之弊無自
而有矣其巡漕御史尤當先一年内八月間即領敕出
城料理運事斯來歲不患乎倉猝而難措此則先時而
執其機不惟民運可早而軍運亦可早而過淮不出三
四月之外矣此又在於都察院之早題請而皇上之早
俞允也盖一速而萬事俱速者也又查得軍運船回空
其遲速責在押運把總與各衛指揮千百戶今則收糧
一完繳有薦疏各官即輕騎先歸而回空之船任其優
游於天津淮德之間賣桅篙以充朝夕而聽其船之沈
於泥沙且並其板而賣之船既不回糧何由兑須嚴責
運糧官押令空船俱到方許回家換班不則仍行參究
庶乎空船得以早回而新運不敢誤事縱之惟漕運御
史早出國門則軍民之糧均得早兌此又探本之論先
事之要策也疏入得旨戶部知道
乞裁藩邸求請疏(萬歷四十年)周起元
臣接邸報見福王一本為比例懇乞賜給鹽井茶銀奉
聖旨著查照潞王例行該部知道欽此臣竊嘆福藩之
拙于自謀陛下之薄于愛子也陛下以天下為家未有
不保其民而保其子者福藩之所為邀恩寵而算錙銖
者亦既不遺餘力而攘利矣猶覬及四川之鹽井乎試
思今日四川如何景象乎播土征魂尚作春閨之夢建
昌戍血復染瘴草之煙水西伏戎時露跋扈之形衆豕
入苙每懷走壙之想蜀固羸國也天未厭禍又剥利以
佐災無乃不可乎頃者皇太后遺詔蒙陛下推廣孝思
加惠四海維二三老臣曾莅蜀者力陳鹽課之累是以
恩詔鹽井有課無井者著撫按官議豁蜀人方引領
望澤而可頓壅德意乎夫陵谷尚遷徙無常鹽水歴幾
時而盈竭異又歴幾時而鹹淡異非永永濬於不涸之
源也井敗課存竈戶之賠納不堪相率棄業逃亡矣賦
額且不能取盈往往派賠州郡以足京邊之需彼土之
官自撫按而下莫不計露於捉襟而籌窮於借筋矣潞
府之例舊稱難支福藩之富無容再益前者求開鹽厰
今者復求鹽課長此不已意欲何極將扣之額徵之内
乎抑增之額徵之外乎扣之則軍國餽餉之需歲有常
數不可虧縮也增之則巴蜀罷敝之餘倍算加緡又必
不能輸應也況陛下聖子神孫振振方興今日引潞藩
以為例他日必有引福藩以為例者陛下又將同之以
概為賜乎抑異之而靳其予乎異之則等屬天潢之派
未可厚薄視也同之則盡括惟正之供又未必足為宗
室贍也臣竊謂福藩之規規此請也于殖貨則利于德
義則愆陛下之沾沾此愛也于私情則牽于法制則違
夫素約之家常有餘饒兼并之室日懼不給何者奢儉
之致異也計福藩所入不為不厚矣以好善為樂則保
有令名以節嗇為實則永不乏匱陛下何不裁之以義
教之以儉俾知國家有一定之賦分封無濫乞之規事
必師古法以制情不以反汗為嫌收回成命則福藩沐
皇上之慈愛更倍于錫予之恩其為子孫黎民之利不
亦溥乎臣又有請焉一人作法天下之則也涼貪之弊
其應不爽陛下年來務鳩聚而廣誅求藩王象之又何
責焉願皇上下明制遵太樸愛人力惜國用為散財發
粟之仁捐貨利之私行見風聲一倡臣庶景從天子不
言有無而諸侯王敢於言多寡者未之有也此躬行之
效身教之說陛下誠能俯採臣言翻然更始則薄海内
外咸仰聖明毓德於青宫者將習睹節用之規而消欲
賄之萌況屏翰于列藩者其敢聽宵小之謀而恣無厭
之請哉臣區區上陳不勝屏息待罪之至疏入帝不
納
劾稅監高寀疏(萬歷四十一年)周起元
臣謹奏福建税監高寀素行貪殘甚于别璫歴年海商
一切貴重美麗竒巧之珍百入于寀與參隨未必一貢
于朝廷臣生長其地耳而目之久矣谿壑既盈虐聲久
著不意益肆鴟張大開狼噬尅削閭閻殫膏竭髄皇上
取用各項物料即一草一木莫不按數予值而寀剡刳
樓船連舸接舳揭百尺之桅穡窮雕飾之極麗所取物
料槩欲白沒彼市鬻貿易之夫挾貲幾何令一旦盡付
烏有誰能甘之相率控取自無足怪何乃簡梟雄以作
威陳利兵而相向揮刀戮二十餘人又放火延燒二十
餘家越日披堅執銳統率驍騎乘守衛之偶撤徑弄兵
于轅門撫臣袁一驥節制一方寀不能遂其竭澤之貪
夙懷忿憤按劒要挾副使李思誠僉事吕純如將虎鬚
以解厄寀復留而要盟皇上試思從來税監最貪最狼
最毒如高淮梁永陳奉孫朝楊榮輩曾有殺人放火節
鉞要留方面如寀之大逆不道者乎臣讀撫按疏揭參
以鄉人見聞不覺髮指而繼之以痛哭也近者邢洪持
兵器于禁地盧受假虎威于票擬皆漫不處分今寀又
見告矣所當亟行兩觀之誅用雪萬民之忿非僅撤回
械鎖可以了事者臣聞省會人情洶洶莫不欲得寀而
甘心焉賴巡方與在事諸臣安輯撫綏幸未告變臣恐
防川不決決必滔天宿火不發發必燎原萬一戈矛起
於肘腋海濱因而搖動倭夷乘以生心寀粉骨不足惜
皇上豈善為社稷計乎寀之言曰多進孝順便可保全
首領寀以累年之括搜挾百萬盖藏出其珍玩綺縠歌
舞角觝享用作樂之剰貲可以結左右之歡而及于寬
政倘一遂其奸是皇上不惜太阿之重而僅易此阿堵
也示之臣庶昭之史冊虧累令名豈淺鮮哉疏入帝
不納
劾三黨疏(萬歷四十一年)李朴
臣惟朝廷設言官假之權勢本責以紏正諸司舉刺非
法非欲其結黨逞威挾制百僚排斥端人正士也今乃
深結戚畹近侍威制大僚日事請寄廣納賂遺䙝衣小
車遨遊市肆狎比娼優或就飲商賈之家流連山人之
室身則鬼蜮反誣他人此盖明欺至尊不覽章奏大臣
柔弱無為故猖狂恣肆至於此極臣謂此輩皆可斬也
孫瑋湯兆京李邦華孫居相周起元各爭職掌則羣攻
之今或去或罰惟存一居相猶謂之黨夫居相一人耳
何能為彼浙江則姚宗文劉廷元輩湖廣則官應震吳
亮嗣黃彦士輩山東則亓詩教周永春輩四川則田一
甲輩百人合為一心以擠排善類而趙興邦輩附麗之
陛下試思居相一人敵宗文輩百人孰為有黨耶乃攻
東林者今日指為亂政明日目為擅權不知東林居何
官操何柄在朝列言路者反謂無權而林下投閒杜門
樂道者反謂有權此不可欺三尺豎子而乃以欺陛下
哉至若黃克纘贓私巨萬已敗猶見留顧憲成清風百
代已死猶被論而封疆坐死如陳用賓科場作奸如韓
敬趨時鬻爵如趙煥猶為之營護為之稱冤國典安在
哉望俯察臣言立賜威斷先斬臣以謝諸奸然後斬諸
奸以謝天下宗社幸甚疏入帝心善之會葉向高方
從哲謂朴言過當乃下部院議罰
御選明臣奏議卷三十四
