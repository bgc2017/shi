東林列傳卷五
江陰陳鼎撰
明
石有恒傳
石有恒字伯常湖廣黃梅人性高潔以文章名萬歷三
十四年舉於鄉四十七年始成進士與鄒元標最善嘗
持其書來東林納交於諸君子初授浙江遂安知縣下
車以避勞邀利畏禍三事自誓以程朱正學課士訓民
輸運不任里甲羡緡公貯之充運費督僮僕種園蔬躬
自灌漑不用民一物士紳餽遺悉辭不受歲災親履荒
瘠地問民疾苦監司檄郡縣遏糴抗議力爭出帑金市
粟民賴以濟調繁長興縣再調常熟長興民籲請得留
時巨豪葉朗山吳野樵等結島寇為亂剽掠無虚日撫
按檄有恒討之有恒以隔屬辭不允乃設方略擒其魁
賊稍稍戢而餘衆散處湖蕩伺間為出入有恒請馳檄
各屬分兵搜捕當事韙之未果行天啟三年正月朔城
門夜啟賊突入有恒方正衣冠待漏聞變出立廳事賊
露刃脇之不為動且叱曰草賊敢叛天子殺王臣耶索
印不可強之行不可以刀傷其長子確亦不顧賊擁之
出儀門有恒曰頭可斷此限不可踰也遂被害血上噴
移時不仆主簿徐可行奔赴亦死之賊入署搜其篋粗
葛二端俸金二兩而已賊亦相顧驚歎事聞贈太僕寺
少卿諡忠烈
外史氏曰先生為東林樹赤幟以先聲者乎如不死於
賊入則必與楊左諸君子先後同聲相應者也余嘗讀
南臯先生與先生書曰余少以王陸之學卽為正道及
晚與東林顧涇陽交得程朱誠敬之理乃悟前學之稍
偏也足下窮理盡性一本程朱其得道之正乎則先生
之所以課士訓民者皆得聖賢之正者矣故臨難不少
挫有以也夫
張振德王燾列傳
張振德字季修崑山人幼性孝善事父母弱冠卽從東
林顧憲成高攀龍遊以萬歷丙辰選貢授四川興文知
縣縣故九溪蠻地土墉三尺戸不滿千振德日與士民
講學明忠孝大節人皆化之時永寧酋奢崇明有異志
潛結奸人掠賣漢丁振德至請於兩臺復弓手舊額免
抽協防堡兵嚴酋人出入之禁又捕得興文人為掠賣
主者論配之招還被掠者三百餘人崇明遺之書不報
繼以二千金為壽復裂其書却之天啟元年振德被檄
入闈而崇明所遣援遼將樊龍等殺廵撫藩臬據重慶
叛時振德署長寧縣去賊稍遠從者欲走長寧振德以
守興文為正遂疾趨入縣賊猝至振德督鄉兵與戰力
盡援絶退集居民城守會大風雨賊毁土城入振德度
不支入署命妻錢氏二女淑昭淑慶等人持一刀坐後
堂曰若輩死此吾死前堂乃取二印繋肘後持匕首危
坐賊至慰曰無恐振德叱曰大丈夫從容就義何恐之
有俄而賊焚民舍振德曰此吾授命時矣遂率家人北
向拜曰臣奉職無狀不能殺賊惟以一死明志妻女先
伏劍死薪上僕婦皆從乃命家人舉火火熾自刎一門
死者九人賊目胡宗禄至火所見振德尸面色如生左
手繫印右手握刀忿如赴敵狀皆驚愕口稱忠臣羅拜
而去事聞贈光禄卿諡烈愍勅建專祠而長寧簿徐大
禮者聞振德死嘆曰張君教我矣城破之日亦飲藥而
絶
王燾字濬仲崑山人少孤貧賦至性九歲出嗣有從叔
圖嗣産謀擠之河燾忽心動奔歸後嗣祖析産且鉅萬
燾悉以讓叔獨迎養嗣祖母及母惟謹萬歷戊午舉於
鄉授海門教諭丁母艱補儀眞却諸生䞇邑令墨絶弗
與通陞解州知州未任丁祖母艱在東林講學者三載
崇禎九年補隨州故流寇出没地或憂之燾曰臣子敢
擇地而蹈乎星馳赴任練鄉勇審偵探釐馬政設攩木
有土寇李良喬等潛伺為亂先計殱之不數月獻賊猝
至攻圍甚急燾身冐矢石且戰且守殺賊三百餘人賊
有隨州紙城之號相持二十餘日力援俱盡會日暮大
風雪西城火裂燾知事敗馳入署冠帶北面自經死時
州治焚所縊室獨存燾屍危立賊望見駭去所司察狀
尋州印印出燾足尺土下事聞贈太常卿諡烈愍
外史氏曰兩先生雖死有先後然皆出於忠也忠者孝
之表也兩君惟有眞孝之德故不畏強禦不怯寇盜而
報國以忠耳然當倉卒之時而從容就義非養之有素
烏能至此哉
鹿善繼傳
鹿善繼字伯順定興人先世自小興州徙定興之江村
世有名於畿輔祖久徵萬歷八年進士知河南息縣有
聲擢陜西道御史以敢言稱巡按蘇松諸郡皆以直聲
著父正字成宇久徵長子也少為諸生以孝聞性不解
飲顧好客客常滿座為人倜儻好奇能急人難至激於
大義力為排解雖自棄其身家不恤年八十餘卒人至
今稱鹿太公云善繼端方謹慤少以祖父為師萬歷三
十四年舉於鄉四十一年成進士投牒歸里桐城左光
斗嘉善魏大中長洲周順昌聞而訪之定交蕭寺中數
歲始授戸部山東司主事精心鹽筴為閩粤鹽法議内
艱歸服除補河南司署廣東司事會廣東解金花銀至
銀故隸司農供文武吏俸萬歴後始入内庫遼左方用
兵餉中絶大臣請出之不允請帑又不允善繼言於戶
部尚書李汝華曰與其請不發之帑何如留未進之金
如干上怒願以身任汝華如其言疏請帝怒奪善繼俸
一年汝華欲補進善繼奮曰司官以死生爭公以去就
爭上意卽堅未必不可回也廷謝日閹人閤扉勒索太
倉銀善繼飛書主太倉者劉榮嗣劉報曰發三日矣實
未發也詔責補還善繼復持不可曰有可還安用借請
以善繼言回奏死生惟命閹愕眙而去當是時上怒不
測人皆為善繼危太公聞之掀髯曰臣子不當如是耶
緘口保身非吾兒也尋奉旨奪汝華俸一月善繼降一
級調外得山東鹽運司判官而金花銀竟補還矣泰昌
改元復原官典新餉盡斥諸耗羡陋規外解久不至善
繼歎曰芻糗不前安得成功然餉加於民民窮又安得
應抗疏請發帑百萬不報亡何遼陽陷以才望改兵部
職方司主事與同舍郎葉震生耿如把為尚書崔景榮
草疏請罪行間將吏以伸國法廷議多不便善繼上疏
力爭復請錄故將戚繼光後恤死事高邦佐等是時王象
乾以大司馬行邊起用廢弁張思忠等與職方耿如把
議不合如把持之力有旨責其違阻善繼上書首輔葉
向高曰邊疆之壞由於債帥請托今如把不徇情乃以
違阻罪之於國事何勿謂能違阻之司官易得勿謂去
能違阻之司官為小失也向高是之議得寢高攀龍為
都御史薦善繼剛毅清約實心任事請以職方兼御史
督輦下保甲教民忠義有旨允行竟不果天啟二年大
學士孫承宗以閣臣理兵部事素重善繼善繼曰今日
之事惟更易逃官逃將使畏法不畏敵事乃有濟承宗
然其言請置熊廷弼王化貞於法并劾治逃臣高出等
承宗閱視關門善繼從及出督師復表為贊畫勾稽將
卒審察營壘識馬世龍偏裨中薦之為大將承宗在關
拓地四百里善繼籌畫居多承宗嘗曰伯順在坐儼若
嚴師助我不止謀議也其相引重如此十二車營成承
宗巡昌薊將入賀聖壽因面奏機宜魏忠賢方用事有
言樞輔將清君側者魏廣微以告忠賢矯旨促返鎮其
黨李蕃等復議減兵省餉以掣之善繼移書極論皆不
省時銓司缺廷議屬善繼善繼辭曰樞相一日在師中
善繼卽一日在幕中主憂臣辱願同生死且已出門告
天復回頭戀吏部諸君亦安所用之承宗語善繼曰太
宰以銓郎待君予雖不奪賢獨不憂太公匕箸乎善繼
曰辭塞上就銓司此常人所不為家君范陽男子書來
囑善繼從公於邊老人為汝加一飯公以常人畜善繼
顧忍以常人畜家君乎承宗改容謝之方是時忠賢大
興黨禍光斗大中順昌先後逮詔獄拷死皆坐賍追比
三氏子弟踉蹌至無敢留者卒主善繼家太公為之周
旋槖饘醵金應比善繼聞又力助之人皆咋舌而鹿氏
父子不顧一時義聲動天下以久次轉員外郎遷武選
司郎中承宗為璫黨楊維垣等論劾屢疏請告善繼亦
引疾歸崇禎元年起尚寶司卿陞太常寺少卿管光禄
寺丞事未三載復請告歸里九年七月我兵攻定興善
繼時居江村邑令請入城守親族勸勿行善繼曰吾雖
無城守責每見士大夫非降卽遯吾所深恥遣子化麟
奉太公避亂亟入城為令部署守禦凡六日城陷大罵
不屈死之家人奔告太公太公慨然曰吾兒誓以身殉
城今果然矣事聞贈大理寺卿諡忠節承宗為詩六十
四章哭之已而高陽破承宗亦死善繼少嗜學得王守
仁傳習錄慨然有必為聖賢之志旣而與攀龍光斗等
交遂得程朱之傳嘗與諸生論經義人服其正又與容
城孫奇逄以學行相砥礪從遊者日益衆至不能容僦
隣比僧舍居之每拈程朱大旨教諸生大要以認理為
根主敬為本故節義經濟皆卓然有以自見子化麟有
文行舉天啟元年順天鄉試第一人孫盡心亦舉崇禎
中鄉試有名於時
外史氏曰先生父子周旋東林被難諸賢可謂竭盡其
心中流砥柱矣况乎節義經綸見之實事迥然不同於
敗腐書生也乃天不厭亂遂使攖城而死不能大其功
業悲夫
盧象昇傳
盧象昇字建斗直隸宜興人漢尚書植之後也先世自
涿郡徙義興桃溪祖立志知儀封縣事去桃溪遷居宜
邑象昇生而白晳臞似不勝衣而膊獨骨負殊力少讀
史至睢陽武穆輙起舞太息曰吾生得為斯人足矣喜
立名節弱冠卽與東林諸君子往來舉天啟二年進士
授戸部主事督餉清源倉甫下車見倉米盈鉅萬計歲
耗亦糜萬石而河南大旱無現糧積逋五載民間至揭
瓦負楹棄兒鬻婦猶不得飽正供未遑計也象昇拜疏
請折一時赴折者恐後而逋糧悉清時三藩就國藩艘
噪呼等於盜賊象昇豫置布囊運米峙涯舟及水次卽
令滿載藩艘亦服其能戒勿停擾而猾吏不得為奸以
卓異陞大名知府時巨盜馬翩翩以大家子為羣盜淵
藪稱九省通家部衆攫人道上人莫敢仰視象昇往擒
之巾服坐馬上獨行無從有少年露刃衝騎而前問翩
翩作何狀象昇應之曰已擒就戮矣少年卽䟦馬去俄
頃復還而象昇彈指取之立棄市崇禎二年京師戒嚴
募鄉勇勤王以知兵擢大名兵備副使六年正月流賊
寇邢臺象昇登摩天嶺覘賊賊蝎子塊者善射發三矢
一矢落象昇貂領一矢殪中軍一矢從象昇眉間過鏃
眉有血痕賊駭曰盧公似有三眼眞神人也不敢逼象
昇射殺二人而還四月追賊於小西天山中五月再破
賊於青龍崗八月復禦賊於沙河縣之丹井前後斬首
數千級象昇臨陣以身為先親與賊格闘刃及於鞍弗
顧失馬卽以步戰以是為賊所畏不敢窺大名而七年
報功之疏不及人皆憤之初象昇追賊至廣平廣民聞
賊來奔趨郡城廣守懼賊與民混閉關不納民數萬悲
號動野象昇急呼啟鑰盡縱之入與守語曰民為國本
何得閉戸棄之寇來我為爾扞徹夜巡行城外不下馬
解帶明晨賊遁廣民以安已而賊潰渡河殘燬河南明
年破鄖六縣蔣允儀罷上遂命象昇以都察院右僉都
御史廵撫鄖陽時蜀寇返楚者駐鄖之黃龍灘象昇與
總督陳奇瑜分道夾擊自烏林關乜家溝石泉壩康家
坪獅子山及太平河蚋溪諸捷前後斬首五千六百有
奇請益鄖陽主兵并減稅賦繕城郭及貸鄰郡倉穀三
事上皆允行又於其間募商採銅鼓鑄稅羡餘以積糧
又零賊之蜂屯山谷者望烟追捕賊墮谿填塹積骸如
山鄖以是復成巨鎮初象昇至鄖殘兵缺餉勢岌岌且
從賊象昇草奏請發先解銀盔鞓帶銷金百兩椎牛作
餅為衆飽飡因諭之曰朝廷餉且暫缺特後至耳爾敢
背義作賊耶與爾衆約有懷二心者殺無赦衆屏息俛
首誓死不二後川帥鄧玘尅餉軍譁從關門鼓噪而下
象昇單騎赴之衆相率蒲伏泣訴象昇隱其情呼玘赴
漢夀亭侯祠宰牲賽祀隨草祝版云有營私剝軍者神
殛之玘面如土色卒為其下所殺他帥至皆神明事象
昇而鄖治已而奇瑜所受降秦寇復叛象昇遣將李玉
華解商州之圍追擊於胡梯岔不利副將楊正芳等戰
賊雒南斬五百餘級殺賊首飛天虎卒以力竭敗没象
昇乃上疏曰今日事勢未易使賊化為民先使民不為
賊未易使賊盡殱於兵先使兵不走為賊若果兵自兵
民自民賊自賊則賊可盡矣如今秦中之寇大率逃卒
饑民歴來斬馘累萬盈千究之所殺者皆百姓賊固在
也臣請設為立寨之法因高設險丁壯聚居統以團保
練長可使民得為民復設為併村之法小村之不克寨
者附於大寨可使無一民棄為賊乃又設為清野之法
民資勿散貯以資賊復不併貯以艷賊彼旣無所掠勢
不久留可使賊不見民而自去為賊又設為潛㐲火噐
之法以竹木代銃竅地伺隘可使賊衆中疑不敢輕蹈
害民未幾改湖廣巡撫明年加右副都御史總理南直
河南山東四川湖廣五省軍務仍管湖廣巡撫事與總
督洪承疇南北合勦未幾上命釋巡撫加兵部右侍郎
總理七省軍務賜尚方劒便宜行事象昇旣受命是時
豫賊自麻城趨羅田犯蘄水象昇乃以全楚主客兵一
萬八千人分之以三千護陵寢一千六百人守鄖四千
四百人備襄陽命馮時早援隨應孝感周元儒援麻黃
蘄州秦翼明駐隨棗而身率楊世恩等迎戰於羅山旣
至而賊帥整齊王從信陽走應山象昇復率李重鎮陳
永福等夾攻之賊遁去已而聞汝雒急復倍道而前歴
鄖襄宛葉馳千四百里入汝督李重鎮雷時聲連戰二
日飛矢殪賊千人斬首一百七十餘級當是時諸將偃
蹇不奉命尾賊而病民殺良為功自曹文詔艾萬年陣
亡尤世威敗衂言戰者聞虎色變事事觀望不前象昇
慷慨洒泣勉以大義故祖寬左良玉楊世恩等所至有
功九年正月先是上以流寇未平齋居武英殿素服減
膳撤樂象昇率諸臣於元旦表稱臣等暴師經年不能
摧殄兇醜貽君父宵旰憂罪萬死請大駕還宮御常服
嘗法膳上優詔答焉已又自為奏曰賊横而後調兵賊
多而後增兵無人不落後局兵至而後議餉兵集而後
請餉時時寓有危形况請未必敷致兵從賊而將為寇是
八年來絡繹而請之兵反樹賊黨積累而用之餉適
齎盜糧也又言督理宜有專兵專餉請調咸寧甘固之
兵屬督薊遼關寧之兵屬理每月需餉銀各一十三萬
而聽承疇辭三邊臣辭全楚又言各直省撫臣俱有封
疆重任一處有賊一處求援一處需兵一處求調不應
便成吳越分應何以支持夫粉餙太平尚可調停遷就
用兵勦賊豈容委曲那移又言臺諫諸臣不問事之難
易不顧人之生死一味求全責備在識力不堅者必致
因人以自餒不肯向前卽清白自矢者亦且避忌而灰
心從何展布又云中外勿惜浩費有司勿憚苦難各省
直無吝餉金諸紳士勿事横議大家齊心合力效順除
兇待賊悔禍乞降再議散遣安插然後輕徭薄賦䘏死
弔生保固元氣此則勦蕩之大局也臣與督臣有勦法
無堵法有戰法無守法其言切中事宜上嘉納之是月
李自成圍廬州破和州含山進圍滁州連營百餘里城
且夕下象昇在西沙河聞變乘夜疾馳平明扺滁命祖
寬羅岱等分兩翼殺賊追敗之於朱龍橋横尸枕藉水
為填咽不流象昇復躬援枹鼓大呼直前搏賊賊披靡
再斬首六百七十餘級奪獲騾馬無算時城中猶未知
賊敗象昇遣一裨將請粮卽竿其頭繼遣又欲殺之象
昇自臨城又以砲矢相向行太僕李覺斯識象昇急令
開城犒軍知州劉大鞏腹戰股栗無有人色象昇笑曰
䜿儒姑慰遣之明日築壇祭陣亡將士親為墮淚屬州
人殯殮軍士皆感恩而泣當是時自成精銳大半盡於
滁陽使乘勝驅勦可收全局而淮撫朱大典不為堵截
復逸去招集散亡連營還據楚豫象昇又追敗之於七
頂山又命祖大樂趨唐縣備汝寧祖寬趨光化備鄧而
親建大將旗鼓追賊於鄧州使人告襄陽曰賊疲矣東
西攔截前阻漢江可一戰擒也楚撫王夢尹郢撫宋祖
舜慢弗應三月賊從光化之羊皮灘復走襄郢自象昇
受命討賊閱三載未嘗寧居嘗夜逐賊偶露地倦卧曲
左肱作枕右臂牽挽馬勒夢中聽馬蹄蹴踏聲遂大呼
躍馳軍中並喊聲上馬始皆弗喩其故已而知賊大隊
夜行聞軍中呼躍反疑中伏死奔達曙已行百里連晝
夜追三百里斬獲無算設露卧酣寢一軍盡醢矣又賊
遁承襄象昇獨以數百騎入其陣中為賊所圍困二日
與諸將約曰食盡道窮留此死擊不勝亦死吾當力衝
之乃率騎往擊賊衆披靡因斷其糧道越三日賊䧏九
年夏溽暑休兵象昇疾走秦關與總督洪承疇議事凡
臨潼邠州渭南韓城華州諸處承疇隨地嚴兵阻賊象
昇又屢獲奇勝期旦暮可平值京師戒嚴上命總督各
鎮援兵并京營出征再賜尚方劍加兵部左侍卽右僉
都御史星馳入衞自象昇歸朝關兵回鎮賊亦大舉入
秦中原不以殄賊為事矣已而京師解嚴廷議簡象昇
任中樞當事者忌之改總督宣大山西軍務請陛見不
許象昇知宣雲餉缺斗米千錢且内外解多逋額難以
軍法行力請屯牧占晴課雨問土宜卜美種如老農之
治稼行之二年積榖二十萬石上賞賚有差傳諭九邊
以宣大為式象昇復具疏曰屯有十利有十梗有五易
有五難何謂十利廣種薄收愈於不種利一邊無棄土
卽非窮邊利二伍鮮游軍漸免逃伍利三粟日以增則
價日以減利四屯中草束可資戰馬耕牛利五官民各
有所入可佐召買之所不備利六邊吏時行阡陌習知
農疇智慧日生筋骸日壯利七軍與民相習得寸則寸
得尺則尺衆志可以成城利八因屯而牧廣事栽植多
畜牛羊犬彘鷄鳴狗吠之聲達於四境使士忘塞上之
苦利九路堡窮軍經年缺餉非逃卽斃無計生全若屯
務興舉與之行糧以活其命教之力作以堅其心利十
也何謂十梗人情畏難有得不償失之說一梗也庸吏
自便未肯以乘軒策肥親田畯之業二梗也貪弁役軍
彼方有事科𣲖安有餘力助耕公田三梗也猾軍腁胝
非其所習必出怨言四梗也豪右侵種納糧則指為抛荒
官墾又認為已業五梗也劣生把持將備等官多不能
與之為難六梗也衞所工於影射指東認西四至難明
未免匿肥而報瘠七梗也各路各堡文武多官有一人
不願做一處不能行者未免生出浮言轉滋築舍八梗
也塞土砂磧百里之内難得一線河流惟水地三倍於
旱田卽不與民爭田勢必至與民爭水九梗也屯軍專
事耕鋤難以分身他顧而功令所在差操聽點之際宜
加體恤未必人有同心十梗也臣更言其易軍有戰守
操練之責成而十抽其二則易於使屯有牛驢種具之
多費而官為措辦則易於行地有遠近高下之不同而
酌以時宜則易於力將吏有明昧貪廉之别久暫勞逸
之殊而嚴董率勤課成則易於集事人情有淳頑勤惰
之分虛實誠偽之異而愼稽查明賞罰則易於勸懲乃
若所難亦有之邊方十年九旱一經災祲籽種全抛此
天時之難塞上五穀非宜多係雜粮佈種苟違其性終
鮮刈穫此地利之難農歴三時總以收成為主秋高風
勁若邊事有警宜防收保不及此人事之難大凡任事
者必有利害是非得失毁譽隱伏於其内交伺於其旁
此任勞任怨之難任事而期於有成當局猶堪展布乃
從前疑畏易起日後風波易生此事前事後之難惟力
破其難且梗者而身任其易且利者天下事不止屯務
宜爾也奏上上命確議行焉屯政旣修遂弛出塞樵牧
之禁又時出不意躬閱諸堡斬離伍把總費自強以肅
軍政十一年三月象昇以誕日方舉觴侑客忽啟鑰云
西邊乞炭台吉以數百騎壓張家口求市象昇聞警卽
夜馳六十里至天城令箭羽翎交道上狎至夜分發符
𫝊諭雲晉軍無動次左衞遣諜探知三十六營離邊牆
八十里密檄雲帥從西至宣帥從東至而自督標兵出
羊房堡搏戰先二日出榜示之衆竟解去當是時敵十
萬臨邊象昇以正言相折一矢不加而去乃當事者謂
無血戰功竟不敘未幾丁父憂七疏乞奔喪許之候代
而新督陳新甲以遠未至會我兵分四道薄京師詔奪
情以兵部尚書三賜尚方劍督諸路軍入援上召見平
臺力言當戰上壯之與樞臣楊嗣昌議不合時嗣昌方
以墨縗視事為諸正人所攻益與象昇郄事無不中制
象昇出都號呼嗣昌曰文弱吾與爾皆以奪情身不孝
莫解只辦忠耳嗣昌恚行至昌平請兵僅撥宣雲三鎮
二萬人與之又令就總監高起潛兵於通州象昇歎曰
彼不過欲總監撓我師期耳恚不赴適嗣昌至軍象昇
厲聲詰問嗣昌色戰奮言曰公直以尚方劍加我頸耶
象昇曰尚方劍須從自頸下過如不殱敵未易加人也
嗣昌益恨之已而眞定河間皆失守遂落象昇尚書銜
以侍郎督師翰林院編修楊廷麟抗疏曰南仲在内李
綱無功潛善秉成宗澤隕恨請以軍事專委象昇毋中
制嗣昌奏改廷麟兵部主事象昇軍前贊畫旣至委督
粮眞定象昇自誓必死晨出帳四面拜曰吾與將士同
受國恩患不得死不患不得生衆皆泣莫能仰視十二
月十二日進至鉅鹿南十里賈庄奮擊頗有斬獲明日
我軍大至總兵虎大威戰不利象昇大呼率後騎繼之
手擊殺十餘人身中四矢二刀馬蹶死從死者僕顧顯
掌牧人楊陸凱嗣昌疑象昇不死有詔視驗廷麟遣將
得其屍於戰場麻衣猶被體撫按佯若不識一卒遥見
卽號泣曰此我盧公也遂肅拜衆皆拜畿南百姓聞之
皆奔走雨泣曰盧公死誰䘏我者競除地立祠每有疾
病輒此禱祀求福甚有痛其亡發狂疾死者而嗣昌故
靳之使踰兩月方得就殮象昇三賜尚方劍未曾戮一
裨將前高平知縣侯弘文者奇士也僑寓襄陽見象昇
勞苦鄖疆願散家財募滇軍隨象昇討賊題授監紀已
而象昇移任宣雲弘文率所募兵重繭至楚為後事者
所陷以擾驛上聞有旨卽訊象昇不勝憤懣上疏曰弘
文破家為主捐軀殺賊身罹法網臣甚痛焉臣初聞弘
文譴問卽遺書責之其報臣書初不及已事惟以滇兵
莫為綏輯兼乏餉為虞身雖對簿義切封疆懷忠報國
之氣可槪從而抑沒之乎今羣臣欲以誤用弘文罪臣
推其意且有故激滇兵之變以甚弘文罪者總之臣不
請弘文為監紀必不至此臣誤弘文弘文不誤臣也未
幾弘文於十四年譴戍天下咸痛讒夫高張異才不用
而又嘆象昇之能得士於閫外也象昇多力善射喜畜
駿馬皆有名字曾逐賊入南漳猝遇大賊戰敗追至沙
河水闊數丈奮矟一躍而過卽所畜五明驥也嘗言功
成築湄隠園於桃溪以老竟不遂其志死時年三十九
弟象觀字幼哲崇禎十五年鄉試第一人明年成進士
象昇死四年上書訟兄冤得贈戸部尚書太子少師予
祭葬又三年改贈兵部尚書諡忠烈特祠蔭一子錦衣
衞世襲千戸象觀英略稍下其兄而文采過之後殉難
赴水死方象昇之盡節於賈庄也楊嗣昌遣邏卒三人
偵之其中有俞貂鼠者歸而言象昇死事甚悉嗣昌怒
箠楚三日夜逼令吐實終不易將斃仍翹首曰天道神
明無枉忠臣天下賢士大夫聞而哀之俞名振龍素以
販貂為業故人稱俞貂鼠云
外史氏曰先生經濟武略不在武穆下武穆見殺於賊
檜而先生見殺於嗣昌俱不使成其功此千古所同慨
也嗟乎假令楊機部之言得行以軍事耑委之國家事
尚可為也奈何賊相必欲殺先生而卒使明社淪亡也
耶
東林列傳卷五
