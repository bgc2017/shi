東林列傳卷末下
江隂陳鼎撰
明
附熹宗原本本紀下
四年春正月丙辰朔長興民吳野樵作亂殺知縣石有
恒主簿徐可行戊午廵撫貴州都御史王三善自大方
還貴陽半道為苖賊所遮師潰三善死之監軍岳具仰
同知方明棟梁明泰副將秦民屏皆歿賊勢復張庚申
天津三衞地震有聲川師入龍場獲奢崇明及其妻子
偽官蔡金貴等丁卯以馮從吾為南京右都御史葉向
高請勿停添註以廣起用從之己巳何宗彦卒癸酉土
笆籬番人貢馬及方物乙亥左副都御史喬應甲奏東
林黨魁李三才借黃正賓汪文言交通趙南星高攀龍
等力為援引上是之丁丑獲妖人聞香教主王好賢誅
之蘇州府同知楊姜忤織造太監李實蘇松巡撫周起
元發實侵漁違禁諸罪不報葉向高請召還文震孟等
不聽裁施歸兵備僉事癸未日旁有黑子相盪凡四日
二月辛卯張輔之致仕壬辰張經世致仕癸巳葬冲懷
太子丙申御經筵月犯軒轅右星丁酉以左僉都御史
沈儆炌為南京工部尚書薊州永平山海地震壊城郭
廬舍無算免川廣閩浙香貢命朱燮元處置藺酋故地
丁未以風霾諭邊臣戒備己酉以緝捕功進錦衣衛田
爾耕少保兼太子太保壬子日黃無光甲寅京師地震
宫殿動搖有聲樂亭地裂湧水尺餘三月乙卯朔王象
乾丁母憂以吴用先為薊遼總督丙辰京師地震戊午
京師地再震庚申夜復震者三癸酉視朝丙子進田爾
耕少傅兼太子太傅御史劉廷宣請祀宋儒張載父迪
於啟聖祠己卯諭京城緝盗癸未東江都司張盤遇敵
扵南關嶺死之是月杭州兵變廕内寺魏忠賢弟為錦
衣百戶夏四月甲申朔親享太廟丙戌榆林衛民家生
豕一首二身二尾八足石砫宣撫司女將秦良玉其弟
秦民屏死於王三善之難有旨勞之命蔡復一總督雲
南湖廣軍務賜尚方劍乙丑禮部侍郎董其昌奏輯萬
歷留中諸疏並薦李維楨宿學史才從之獲妖民金科
馬永等於江淮間誅之乙巳陽曲榆次地震給事中傅
櫆誣奏魏大中左光斗與内閣中書汪文言交通罪狀
詔下文言鎮撫司獄戊申諭行當十大錢嚴私鑄工部
尚書王舜鼎卒太監魏忠賢緝私鑄廕賞命嚴訊汪文
言大學士葉向高乞歸不許叙淮徐禦妖功李養正進
太子少保予廕五月甲寅朔福寧州軍變命許顯純掌
北鎮撫司乙卯賜毛文龍蟒衣仍給敕百道以待有功
壬戌禱雨增鹽課癸亥乾清宫東墀旋風驟起吹内官
監大鐵片盤旋若紙墜於西墀聲若轟雷甲子沈㴶死叙
黔中解圍復城功丁卯孫承宗求去舉趙彦自代不許
毛文龍請餉以四十萬給之己卯夜有流星如盞大青
白色自壁入扵天倉二小星隨之固原華亭大雨雹塞
上大旱六月癸未朔存問周府應城王在銓並旌其子
肅菬孝行左副都御史楊漣劾魏忠賢二十四大罪不
問初魏廣微未相先事魏忠賢為父密導以邪徑及漣
疏入忠賢懼謀扵廣微令先逐葉向高甲申忠賢辭東
厰温旨不允丁酉給事中傅櫆陳良訓御史張訥各疏
攻趙南星左光斗魏大中鄒維漣等丙申通州新兵譁
保定地震己丑魏大中等劾魏忠賢客氏傅繼教傅應
星之罪忤旨下詔獄向高救之得免癸巳午刻南方五
色雲見太僕少卿朱欽相給事中許譽卿劉𢡟御史李
應昇特疏糾魏忠賢掌詹事禮部尚書翁正春給事中
熊奮渭朱大典陳竒瑜吴弘業霍守典孫紹統楊維新
等御史劉璞劉芳房可壯洪如鐘李喬崙郎中鄒維璉
等各疏糾魏忠賢皆不聽丙申大雨雹皇子慈焴薨諡
悼懷太子有中官騎馬入禁門毆傷衛士巡視科臣杜
三策劾奏不問大學士葉向高揭請退忠賢并罷内撡
不聽魏忠賢矯詔杖殺工部屯田司郎中萬燝戊戌撫
寧侯朱國弼劾魏忠賢奪俸閒住命錦衣衛逮其書奏
舍人於獄壬辰逮巡城御史林汝翥汝翥畏杖亡去投
遵化獄廵撫鄧渼以聞仍逮杖之霍州高時正家生豕
二身二眼象鼻四耳四乳尚書趙彦等合疏請退忠賢
詔勿過計甲辰命王守謙往關門諭留孫承宗丁未朱
燮元俘偽都督李遠達等二十五人至京䘏錄大方陣
亡將士江南大水辛亥封光宗選侍傅氏為懿妃李氏
為康妃秋七月癸丑朔藺酋奢史都等伏誅紅夷通倭
逼福建禦之辛丑大學士葉向高致仕以朱光祚為工
部尚書總理河道南師仲為南京禮部尚書癸亥六科
廊火南給事中楊棟朝劾魏忠賢搜括南都之害御史
李應昇為慘死萬燝訟冤黃尊素王振竒杜三策周洪
謨萬言揚疏繼上俱報聞御史劉廷佐請誅忠賢不報
詔進大學衍義補給事中劉𢡟請罷内操不報河決徐
州山東饑賑之島師三捷八月甲午左都御史孫瑋卒
貴州兵克岩頭寨以捷聞詔肅朝儀褒封五經博士孟
所譽母張氏曰貞懿上耕籍田廣順天解額申明會典
輿服之禁南兵部尚書陳道亨侍郎岳元聲等合疏請
去魏忠賢祭酒蔡毅中率合監師生千餘人請究忠賢
二十四大罪以遵祖訓皆不聽癸卯以高攀龍為左都
御史辛亥以李維楨為南京禮部尚書九月壬子朔命
直省搜求誌傳奏疏文集等書送史館以備纂輯從御
史劉芳請也發内運庫新造軍器於關門毛文龍屢奏
捷音御史袁化中駁之曰外之捷在我未嘗斬將奪城
在彼弗聞喪師失地小小捕獲何足獻俘俟文龍俘叛
人至然後宣捷告廟未晚也不聽庚申高攀龍劾兩淮
巡鹽崔呈秀貪汚奪秩聽勘庚辰以馮從吾為工部尚
書冬十月壬午朔親享太廟大學士魏廣微後至魏大
中劾以不敬廣微求去温旨慰留廣微遂於魏忠賢所
日媒孽之卒成乙丑丙寅之獄乙酉以曹于汴為南京
右都御史己丑敇諭羣臣辛卯玉璽見漳冰濱巡撫河
南程紹以獻文曰受命於天既夀永昌丁酉吏部尚書
趙南星致仕己亥左都御史高攀龍致仕福建官兵破
走紅夷搗其巢獻俘封皇親王天瑞郭振明皆為伯十
一月辛亥朔斥署吏部事左侍郎陳于廷左副都御史
楊漣左僉都御史左光斗並為民起崔景榮為吏部尚
書李宗延以吏部尚書掌都察院事前大學士朱國祚
卒督師大學士孫承宗請入賀萬夀面陳方略不許命
速回鎮己巳大學士韓爌致仕十二月辛巳朔復逮汪
文言下詔獄召還賈繼春徐景濓王志道從御史梁夢
環請也兩當民變殺知縣牛得用加朱燮元為兵部尚
書以周希聖為南京戶部尚書丙申削吏部尚書趙南
星籍大學士朱國楨罷李維楨引&KR1282;致仕喬允升罷以
黃克纉為刑部尚書癸卯南京地震如雷
五年春正月庚戌朔五更木星逆行犯太微垣左執法
辛亥召崔呈秀復其官戊午雲南巡撫閔洪學奏普安
二新之捷辛酉諭江南重災地方漕糧改折三分之一
浙江帶運糧米暫折一年甲子考察天下方面有司巡
按貴州御史傅宗龍請暫停武舉專勵戰勇拔真才以
收實用從之戊辰舉卓異閔夢得等二十四人命李蕃
管理章奏癸酉䘏貴州死難諸臣徐朝炯孫克恕王昌
胤楊以成鄭鼎等贈官予廕有差吏部請燒燬追到楊
漣左光斗等誥命一十七軸乙亥大班糾核朝覲官員
起李飬春為刑部尚書以董其昌為南京禮部尚書禮
部左侍郎協理詹事府事何如寵冠帶閒住太僕寺卿
劉宗周革職追奪誥命丁丑賜敇奬毛文龍戊寅以慶
陵成加孫承宗少師兼太子太師兵部尚書俱進建極
殿大學士林堯俞太子太保皆予廕舊輔葉向高加上
柱國廕尚寳司丞朱國楨加少師兼太子太師吏部尚
書建極殿大學士廕中書舍人太監魏忠賢廕錦衣都
督同知王體乾等亦陞廕有差曹于汴辭免南京右都
御史新命許之南京兵部尚書陳道亨罷左副都御史
喬應甲劾李三才為東林黨魁并及張問逹趙南星高
攀龍曹于汴叚然諸臣章凡二十上俱下所司察議蔡
復一奏織金之捷發帑銀十萬兩充黔餉是月白菱湖
奸民楊桓等聚衆倡亂偽稱懿德元年擒之二月庚辰
朔以陵工加林堯俞太子太保予廕朝鮮來賀壬午以
湖廣山東江西福建鄉試策問多譏刺語鐫主考方逢
年章允儒熊奮渭李繼貞丁乾學郝土膏顧錫疇黃承
業等各三級調外用御史劉廷佐論救亦鐫級調外乙
酉命顧秉謙魏廣微為會試主考大理寺丞徐大化疏
攻趙南星孫慎行并追論移宫及汪文言罪案遂命錄
用何熊祥王永光申用懋朱一桂陸卿榮王伉秦聚奎
汪慶百徐揚先郭鞏劉廷宣邵輔忠姚宗文范得志諸
人更換朝鼓己丑余懋衡疏辭南京吏部尚書新命許
之戊戌月掩氐宿東北星壬寅予孫如游諡文端甲辰
朱光祚罷乙巳逮戚臣李承恩下鎮撫司獄魏忠賢誣
其擅用御物也追理刑部右侍郎王之寀請嚴挺擊主
使之罪斥為民丁未楊柄疏劾巡撫順天鄧渼賄結汪
文言并糾何棟如詔鐫渼三級調用逮棟如勘問命
太監王敏政胡良輔册封朝鮮李倧嗣為國王戊申我
兵破旅順遊擊張盤都司僉書朱國昌死之三月辛亥
工部主事曹欽程劾東林黨魁周宗建張慎言李應昇
黃尊素薦忠憤之臣傅櫆陳九疇李魯生張訥李蕃周
昌晉李恒茂梁夢環張惟一顧其仁宗建等坐削籍逮
問慎言命撫按追贜壬子柳佐卒癸丑李若星奏鎮蕃
之捷起王在晉為南京吏部尚書王永光為南京兵部
尚書改畢自嚴為南京右都御史甲寅幸太學釋奠先
師臨彝倫堂魏忠賢以不便扵已廢祭酒坐講三品上
大臣坐聽之禮乙卯加魏忠賢弟姪官一級以緝獲李
承恩功也丁巳詔革冗官下游士任扵鎮撫司孟淑孔
並行勘問己未趙彦搜括班軍折價銀十一萬兩九千
八百有竒助工李仙品回籍聽勘庚寅命議經撫去留
辛酉戶部侍郎陳所學罷壬戍總兵官魯欽劉超深入
水西兵潰總督蔡復一上章自劾詔欽超帶罪立功甲
子起文球為兵部侍郎兼右僉都御史協理京營戎政
甘肅巡撫李若星削職為民追奪誥命黔國公沐昌祚
卒嘉魏忠賢修肅寧城功廕錦衣都督僉事於本邑建
坊旌表從逆黨崔呈秀請也丙寅策試天下貢士睗余
煌等三百人進士及第出身有差命沐啟元襲祖爵掛
印充總兵官鎮守雲南毛文龍請借京營龍尾機砲以
應軍中急用許之戊辰上諭許念敬送鎮撫司與汪文
言一並勘問薊遼總督吴用先冠帶閒住庚午弘政宣
治二門興工甲戌蔡復一致仕命朱燮元兼督貴州以
李長庚為戶部尚書兼右副都御史督理粮餉巡撫天
津丁丑掌北鎮撫司許顯純讞汪文言之獄請逮楊漣
左光斗袁化中魏大中周朝瑞顧大章同訊又誣奏趙
南星王之寀熊明遇惠世揚毛士龍繆昌期鄒維璉黃
龍光黃正賓鄧渼李若星盧化鰲徐良彦錢士晉施天
德等並行撫按勘問追贓銀六萬兩法司會勘李承恩
夏四月辛巳汪文言死扵北鎮撫司癸未太白晝見丙
戌開鼓鑄於荆州丁亥發衝車百輛於關門給事中霍
維華借紅丸移宫之案誣奏王安劉一燝韓爌周嘉謨
張問達孫慎行罪詔毁監生楊惟休私刻泰昌日錄宥
李可灼回籍一燝等俱斥為民加舊輔沈一貫少師癸
巳起王之臣兵部侍郎總督薊遼何士晉削籍戊戍賜
川湖雲貴總督朱燮元尚方劍便宜行事借太僕銀十
萬兩給邊己亥削劉一燝籍養馬當差高攀龍奪職為
民起范濟世為南京都察院右僉都御史提督操江熱
審慮囚以緝獲武元吉功廕魏忠賢弟姪一人都督僉
事丙午發中宫及諸王公主助餉銀四十萬扵各邊五
月戊申朔逮原任御史方震孺下刑部獄沈正宗削籍
蔡毅中宋槃致仕霍守典罷王洽閒住劉憲寵褫職己
酉兵部尚書趙彦致仕庚戌韓光祐罷贈朱國祚太傅
沈㴶太保並予諡岳駿聲追訟張差確係風癲命鄭養
性回京居住下御史袁化中北鎮撫司究問丁巳翁正
春罷行宗室限禄法己未以施鳳來錢龍錫丁紹軾李
康先李標吴宗達充實錄副總裁癸亥楊所修言挺擊
紅丸移宫三案宜倣明倫大典勒成一書以示天下從
之甲子趙彦張問逹周嘉謨削籍乙丑躬祀皇地祗於
方澤回宫即泛舟西苑溺水賴救得免同載幼璫二人
溺死丙寅前禮部尚書王圖閒住陳序糾之謂為門戶
渠魁庚午白所知罷命魏忠賢姪良卿僉書南鎮撫司
徐光啓罷壬申以高第為兵部尚書下顧大章於北鎮
撫司六月丁丑朔命衡世子由(闕)慶世子倬㴶瀋世子
效鏞周世子恭枵蜀世子至澍並嗣為王延安大風雪
三日是歲大饑人相食戊寅蕭雲舉罷翟鳳翀削籍聽
勘庚辰濟南飛蝗蔽天秋禾傷盡辛巳余文□疏參葉
向高陳一元陳長祚一元削籍田景新糾次輔朱延禧
壬午張鳳翔罷丙戌朱延禧致仕樂元聲回籍聽勘姚
希孟削籍起黃汝良為禮部尚書兼翰林院學士掌詹
事府事周如磐為禮部尚書兼翰林院學士協理府事
以王紹徽為左副都御史丁亥命毛孟龍襲封南寧伯
己丑下左光斗扵北鎮撫司庚寅鄖陽廵撫畢懋康前
吏部左侍郎李騰芳削籍辛夘下魏大中扵北鎮撫司
甲午中官韓世禄劾高陽知縣唐紹堯遣緹騎逮之丁
酉王圖程正已趙昌運彭遵古李日宣程國祥削籍當
差擢魏忠賢甥楊六竒為錦衣同知朱光祚削職為民
癸卯下楊漣扵北鎮撫司秋七月丁未朔躬享太廟滇
南始開鼓鑄戊申胡應台罷庚戌下原任御史方震孺
扵刑部獄楊漣左光斗袁化中魏大中周朝瑞顧大章
等諸奸以僅坐移宫不足蔽辜乃誣漣等並受熊廷弼
賄囑許顯純等逐日比贜以肆其毒遣鴻臚官宣諭魏
廣微入閣辦事戊午太白晝見辛酉御史倪文煥誣劾
李邦華李日宣周順昌林喬枝等以講學譏訕朝政請
碎其碑庚午韓策汪先岸追奪誥命選劉有福尚六公
主齊贊元尚七公主何棟如謫戍崔景榮致仕以李宗
延為吏部尚書壬申削原任大學士韓爌籍左副都御
史楊漣左僉都御史左光斗並死於北鎮撫司被察御史
康丕揚追論楚宗妖書事請定郭正域罪趙世卿議事不
阿乞與議諡章下九卿科道詳議甲戌吏科都給事中
魏大中死扵北鎮撫司命嚴追袁化中等贜八月丁丑
朔御史石三畏追論萬歷三十九年四十五年天啓三
年三次京察顛倒是非主其柄者為邪臣李三才顧憲
成王圖孫丕揚曹于汴胡忻王元翰王淑汴湯兆京王
宗賢趙南星張問達王允成凃一榛王象春等十五人
皆當治罪詔生者削籍當差死者追奪誥命已經削奪
者禁錮并其子孫毛文龍疏頌册封朝鮮中官王敏政
胡良輔使不辱命温旨報聞御史張訥奏毁天下書院
削奪鄒元標孫慎行馮從吾余懋衡等六十人官甲申
以鎮撫司緝獲蔣應陽功加魏忠賢弟姪爵二級戊子
諭内閣曰朕自去歲屏逐兇邪廓清朝宁勵精圖治雅
意中興秉軸大臣莫有為朕分憂共念者即如楊漣左
光斗移宫一事背先帝之深恩陷朕躬扵不孝又熊廷
弼等喪師辱國寸斬尚有餘辜楊漣等乃受其重賄巧
為出脱天地不容神人共憤而在朝文武持禄養交徇
私避禍但顧子孫之計不圖社稷之安朕方率循舊章
而曰朝政日亂朕方祖述堯舜而曰大不相侔以致言
官承望風旨緘口結舌無敢直言其非自今宜改悔圖
新共維國是如仍有隂懷觀望借題報讐或捏寫蜚書
希圖翻案者朕按祖宗所立紅牌律治以說謊欺君之
罪必不食言中朝政日亂大不相侔二言魏廣微揭中
語也廣微大懼求救扵顧秉謙又卸過於崔景榮故忠
賢惡景榮而疏廣微命周如磐丁紹軾黃立極為禮部
尚書馮銓為禮部右侍郎並兼東閣大學士入閣辦事
九月丁未掌河南道御史袁化中死扵北鎮撫司丁酉
蔣應陽棄市以王紹徽為左都御史徐大化為副都御
史吴宗禮為南京刑部尚書己亥魏廣微林堯俞並回
籍壬寅册封任氏為容妃殺遼東經略兵部尚書熊廷
弼傳首九邊丁未太僕少卿周朝瑞死扵北鎮撫司以
吕兆熊為戶部尚書總督倉場甲寅前登萊監軍僉事
佟卜年死扵獄壬子遼師敗於錦州副總兵魯之甲死
之甲寅皇極弘政宣治諸門工成加恩中官王體乾魏
忠賢李永貞等並廕弟姪一人錦衣僉事忠賢加賞銀
五十兩紵絲三表裏别廕一人都督同知給予應得誥
命陜西提學副使顧大章死扵刑部獄中詔以楊漣等
六人獄詞頒示中外又前鋒㮄湯兆京等明告天下崔
景榮李孔度削籍夏之令逮問戊午周道登削籍辛酉
給事中霍維華請採雲霧山木以佐殿工戊辰以李從
心為工部尚書冬十月丙子朔皇第三子生容妃任氏出
原任大學士葉向高辭免殿工加恩不允癸未川湖總
督朱燮元陳會剿機宜優旨從之甲申准民間俊秀納
銀入學召兵部尚書高第經略遼東賜尚方劍及蟒玉
銀幣諸物經略遼東乙酉康丕揚遣戍丙戌以皇子生
停今歲決囚土星犯太微垣上將丁亥傅宗龍上屯守
方略戊子命禮部造鎮守薊鎮中酉八路關防月犯畢
宿火星庚寅大學士孫承宗致仕予馳驛歸辛卯改王
在晉為兵部尚書命禮部造經略遼東薊鎮天津登萊
等處軍務關防壬辰御史潘汝楨參朱世守楊一鵬劉策
陸完學俱命削籍甲午誥敇中書吴懷賢以稱道楊漣
疏為忠賢所惡下鎮撫司獄掠死戊戌擢許弘綱為南
京兵部尚書十一月丙午朔追封容妃任氏為皇貴妃
己酉揚州知府劉鐸以書箑有刺時語為緝事者所告
逮下鎮撫司辛亥詔停止南都解茶壬子周如磐致仕
陳熙昌陳子壯俱削籍熊明遇提問追贓乙卯刑部獄
房火廕魏忠賢族叔志德為都督僉事己未萬夀節御
門受賀甲子以冬至大祀奉皇祖配遣駙馬都尉侯拱
辰告扵太廟丙寅加原任工部尚書丁賓太子太保丁
卯躬祀上帝於南郊上御殿受賀以臨雍特恩賜孔氏
宗人孔聞範等入監讀書喬允升冠帶閒住甲戌嘉奬
田爾耕總督川湖雲貴兵部侍郎蔡復一卒扵軍詔贈
兵部尚書諡忠惠革錦衣衛南鎮撫司指揮同知張道
濬回籍十二月乙亥朔刊示東林黨人姓名於天下丙
子毛文龍偽為俘獲百三十人以獻廣鹿石城二島溺
死五人至登州私逃二十人登撫發兵緝捕皆拒敵死
至京僅存十一人餘皆托之逃溺給事中楊文岳劾之
章下所司癸未李宗延罷李養正乞休許之以王紹徽為
吏部尚書周應秋為刑部尚書乙酉薛三省致仕丙戌
以緝獲功廕魏忠賢甥傅應星為左都督戊子原任吏
部尚書趙南星以忤魏廣微併其子清衡俱戍邊太常
少卿阮大鋮疏薦謝陞傅櫆命吏部酌議以聞御史王
珙頌魏忠賢籌國緝奸功優詔答之錦衣指揮僉事高
守謙毆殺原任檢討丁乾學於其第削奪金世俊米萬
鍾王繼謨馬孟楨韓竒象方有度歐陽調律翟學程公
鼐等三十六人官方大任提問追贓練國事李玄王祚
昌霍鍈楊新期談自省等削籍復以緝獲功擢魏忠賢
族弟宗孔都督同知予魏忠賢甥傅應星父尚才母魏
氏祭一壇仍建坊以旌母節辛丑御史吴裕中糾丁紹
軾詔杖扵闕下杖畢遂卒改周應秋為左都御史壬寅
黃克纉罷董其昌致仕甲辰祫享太廟賑河間旱饑旌
表節孝貞烈
六年春正月乙巳朔上御皇極門受賀庚戌高第奏我
兵入右屯甲寅詔追王之寀周宗建張慎言熊明遇方
大任及已故陶朗先楊漣左光斗顧大章贓銀以助大
工給事中潘士聞疏劾曹欽程欽程削籍以逆黨攻逆
黨也丙辰名皇子曰慈炅擢徐兆魁為刑部尚書戊午
敕纂三朝要典以顧秉謙丁紹軾黃立極馮銓領之甲
子擢李思誠為禮部尚書戊辰大風揚塵四塞庚午我
兵圍寧遠辛未寧遠圍解御史夏之令死扵北鎮撫司
以喬應甲為南京右都御史二月甲戌朔嚴逃兵之禁
乙亥加寧前參政袁崇煥為僉都御史專理軍務仍駐
寧遠毛文龍請釋王化貞切責之丁丑西部入犯平川
三山禦却之己卯周應秋請嚴追楊漣左光斗等贓庚
辰月掩畢宿火星以來宗道為南京禮部尚書削石三
畏籍逆黨自相攻也甲申賜駙馬都尉劉有福册誥冠
服周如磐卒贈少保諡文懿己丑刑部擬惠世揚大辟
候決大風揚塵四塞庚寅周應賓卒贈少保諡文穆壬
辰崔呈秀頌魏忠賢觸事懷忠請宣付史館從之起張
鶴鳴為南京兵部尚書癸巳大風揚塵四塞乙未大駕
鹵簿成廕魏忠賢弟姪一人都督僉事丙申錄四川殉
難諸臣李忠臣等之後戊戌蘇杭織監李實疏參原任
應天巡撫周起元并周順昌高攀龍李應昇周宗建繆
昌期黃尊素等皆遣緹騎逮之詔袁崇煥奪情視事己
亥上親朝日壇庚子大風揚塵四塞二月甲辰朔命南
和伯方一元掌南京後軍都督府事丙午高第乞病歸
命總兵官滿桂以原官守寧遠丁未以中官為各鎮監
軍叙緝獲功封魏忠賢姪魏良卿為肅寧伯予誥劵世
襲吏部尚書王紹徽請給以四代誥命併及忠賢祖父
從之命袁崇煥巡撫遼東方震孺擬絞庚申區大倫削
籍隂霾如雨成基命冠帶閒住以劉廷元為都察院左
副都御史蘇州民變擊死逮周順昌旗校甲子命王之
臣為兵部尚書兼都察院右副都御史經略遼東閻鳴
泰總督薊遼封西洋大砲為安國全軍大將軍丙寅姜
逢元冠帶閒住己巳三朝要典成夏四月癸酉朔親享
太廟叙緝獲功廕魏忠賢弟姪一人為都督同知仍賜
敕奬諭熊明遇遣戍賜魏良卿第宅朝房黃龍光鄧渼
鄒維璉徐良彦遣戍乙亥遣官分取花石丁丑諭括各
路銀助工己卯原任兵部尚書黃嘉善卒贈太保海寇
林七老等合紅夷作亂官軍討平之己卯川貴總督朱
燮元擒奢寅以捷聞癸未下繆昌期扵北鎮撫司丙戌
原任左都御史高攀龍赴水死崔呈秀直陳要典之原
優詔答之叙寧遠功廕魏忠賢弟姪一人錦衣都指揮
世襲加袁崇煥兵部侍郎巡撫如故餘陞賞有差癸巳
上以敘功本未列崔呈秀名命以工部侍郎兼都察院左
副都御史列名劉廷元之後禁夷人收買鐵器是日白
露著樹如垂綿日中不散丁酉工部興工修信王邸第
戊戌丁紹軾暴死贈太保諡文恪是日東北方有白雲
名天裂頒肅寧伯鐵劵庚子下周順昌扵北鎮撫司南
御史張繼孟削職提問追贓助工再叙寧遠功李起元
等各陞賞有差五月癸卯朔董可威罷丙午以盛暑輟
講陜西巡撫追參孫瑋乞革去恩廕追奪誥命從之原
任左諭德繆昌期死扵北鎮撫司戊申王恭厰災㷊死
軍民無筭是日薊州地震密雲俱地震有聲如雷三日
乃止毛士龍黃正賓遣戍夏嘉遇擬徒姜志禮削籍己
酉以王恭厰災下詔修省癸亥朝天宫災甲子以薛鳳
翔為工部尚書巡撫登萊武之望劾毛文龍跋扈報聞
丁卯以黃汝良充經筵講官戊辰賜肅寧伯魏良卿莊
田七百頃於獻縣庚午神宗實錄成六月丙子京師地
大震天津三衛宣大連震山東濟南二府河南一州六
縣皆震傷軍民無筭丁丑皇子薨給魏忠賢三代祭葬
誥命棄陳一敬市武長春所妄扳也丙戌霧重如雨戊
子吏部員外郎周順昌御史周宗建並死扵北鎮撫司
河南盧氏奸民李宗善等聚衆為亂官兵擊擒之庚辰
大學士顧秉謙等進三朝要典閏六月御史陳朝輔糾
馮銓媚佞請斥之不聽巡撫浙江潘汝楨首疏為魏忠
賢建生祠御史黃尊素死扵北鎮撫司壬寅陳朝輔再
糾馮銓命銓回籍聽勘册諡懷獻太子以倡議蠲免鋪
墊賜敇奬諭魏忠賢遣錦衣衛千戸王涖民往徽州逮
吴養春以擅黃山利也改原任總兵滿桂為中府僉事
御史李應昇死扵北鎮撫司以朱一桂為南京右都御
史壬子月犯天江第二星陞閔夢得為兵部右侍郎兼
右僉都御史總理五省兵馬錢糧乙卯月食隂雲不見
毛文龍偽捷報功辛酉鑄巡歴諸路覈軍餉太監官防
以給紀用陶文等下周起元於北鎮撫司陞馮三元為
都察院右僉都御史恊理院事壬戌中府草場火殺擊旗校
蘇州義士顔佩韋馬傑沈揚楊念如周文元等五人王
紹徽罷李若星遣戌秋七月辛未朔日有食之親享太
廟日食隂雲不見河南地震黜刑部沈演為民癸酉停
採雲霧山木命滿桂鎮守山海關掛印駐關門兼轄四
路以周應秋為吏部尚書王永光罷乙亥畿輔地震辛
巳寧夏地震命戎政尚書馮嘉會回兵部管事以薛貞
為刑部尚書房壯麗為左都御史殺揚州知府劉鐸丙
戌擢施鳳來張瑞圖李國&KR1376;並為禮部尚書兼東閣大
學士入閣同首輔顧秉謙辦事李啓元致仕己丑月犯
畢宿山西靈丘地震庚寅登州城樓火辛卯以郭允厚
為戶部尚書蘇茂相為戶部尚書總督倉場安南入貢
乙未崔呈秀為工部尚書兼左副都御史督察大工八
月黃汝良致仕庚戌新城伯王昇子錦衣衛指揮王國
興以魏忠賢誣奏論斬癸丑以駱從宇為禮部尚書兼
翰林院學士掌詹事府事吴從禮罷辛酉賜閔夢得尚
方劍琉球入貢丁卯劉廷元請改正光宗實錄九月甲
戌福建地震編修姜曰廣給事中王夢尹頒詔朝鮮毛
文龍稱病乞罷不允戊寅另設關外餉司己卯徐如珂
朱欽相削籍辛巳以靳于中為南京刑部尚書巡撫應
天兼僉都御史錢龍錫倪思輝削籍周起元死扵北鎮
撫司癸未太白晝見庚寅顧秉謙致仕甲午皇極殿成
帝御殿受賀有聲如怒濤自殿中出朝班閧然魏良卿
以殿工功進肅寧侯原任左都御史李鋕卒順天府丞
劉志選承魏忠賢指誣奏皇親張國紀以危中宫御史
梁夢環繼之詔捕其家人下詔獄冬十月庚子朔上御
皇極殿頒歷親享太廟加賜魏良卿田三百頃孝陵指
揮李三才為魏忠賢建祠賜額曰溥仁戊申進魏忠賢
為上公加恩三等進魏良卿為寧國公世襲賜之誥劵
禄米視魏國公例歲支五千石莊田再加一千頃以示
眷酬改修光宗實錄甲寅以殿工加恩輔臣及部院卿
寺並進爵有差毁江南江西等書院田土變價三千一
十七兩以助大工壬戌工部尚書薛貞請加賜魏忠賢
第宅命於己給一萬九千兩外更給三萬五千兩以示
優禮元臣至意周應秋請再叙殿工十一月壬申宴外
國使於左闕門乙亥畢自嚴罷戊寅以修孝陵功加恩
魏忠賢三等廕子姪一人錦衣指揮僉事世襲丁亥南
京地震己丑賜魏良卿寧國公鐵劵袁可立致仕以劉
廷元為南京兵部尚書參贊機務閔洪學為南京右都
御史癸巳宣甘鎮捷加恩魏忠賢三等廕弟姪一人錦
衣指揮使以殿閣工成陞授各監官匠及效勞委官王
引直等共九百六十五人逮房可壯楊嘉祚追贜十二
月己亥朔魏忠賢彙奏三年緝獲功廕弟姪一人錦衣
指揮使世襲楊寰孫雲鶴許顯純皆加太子太保辛丑
以山海關工成廕忠賢族姪希聖錦衣指揮同知復以
秋防功廕忠賢甥馮繼先錦衣指揮同知戊申南京地
震以范濟世為南京工部尚書辛酉起張鶴鳴仍以太
子太傅為兵部尚書兼都察院右都御史總督雲貴川
廣軍務兼督糧餉巡撫貴州偏沅以商周祚為南京工
部尚書予蔡復一祭葬癸丑給田爾耕孫繼華指揮僉
事全俸時方二歲潯州六斗窠賊胡扶紀等作亂殺守
備蔡人龍把總鄧養等總督商周祚以聞戊辰李思誠
削籍歲暮行大祫禮告太廟旌表孝義節烈
七年春正月己巳朔上御門受賀乙亥命中官凃文輔
總督太倉銀庫崔文昇總督漕運河道李明道提督通
倉魏忠賢捐銀三萬餉遼廕弟姪一人錦衣指揮使世
襲辛巳月犯軒轅大星甲申雲南定邊縣風雷雹霧横
漲漂沒鶴慶府鎮姚所石屏雲龍二州俱地震千崖宣
撫司大星飛隕戊子南京地震盜入桃源縣劫庫縦囚
庚寅信王疏辭景府地租銀兩優詔從之辛卯徐縉芳
遣戍裁減三王之國公費二月己亥王之臣乞病歸庚
子信王出府成婚甲辰命總督登津鎮守海外等處便
宜行事中官胡良輔等移鎮皮島仍給敕諭關防丙午
再叙寧遠修城功廕魏忠賢弟姪一人錦衣指揮使丁
未賜寧國公魏良卿肩輿逮遵化道耿如杞丙辰命代
世子鼎渭嗣為王丁巳瑞王常浩惠王常潤桂王常瀛
俱之國擢劉志選為南京都察院右僉都御史提督操
江己未以史永安為兵部右侍郎兼都察院右僉都御
史總督三邊三月辛未我兵圍鐵山壬申豐城侯李承
祚奏開採珠池銅礦不許戊寅我兵下安州旋攻黃山
堡庚辰以雲南平定武尋之復宣捷午門丁亥以韓日
纘為南京禮部尚書戊子我兵攻朝鮮庚寅命魏忠賢
所廕指揮使俱改尚寳丞夏四月丁酉朔親享太廟銀
定矮木諸部犯邊擊却之斬首百八十級下王之寀扵
北鎮撫司戊戌上傳諭太常寺時享太廟牷牲不潔著
令嚴處飭行工部主事吕下問激變黃山士民回籍聽
勘己亥馮嘉會卒以王之臣為兵部尚書辛丑煖泉等
部入犯禦却之擒獲阿班歹等歸功魏忠賢叙廕辛亥
程正已遣戍壬子以隆德殿工成廕魏忠賢弟姪一人
為指揮使癸丑刑部侍郎王之寀死扵北鎮撫司李宗
延卒范濟世罷以張璞為南京戶部尚書五月丙寅朔
安南入貢庚辰松套諸部合騎入犯禦却之辛巳我兵
圍錦州壬午封銀礦洞口以三藩役竣廕魏忠賢弟姪
一人為錦衣指揮使擢張曉為兵部尚書兼右副都御
史總督宣大山西等處軍務插漢諸部入犯總兵官姚
世卿撫之遂受款乙酉命戶部開會計局清天下賦役
册及九邊兵籍太學生陸萬齡請祀魏忠賢於國學内
以配孔子許之丙戌我兵圍塔山錦州圍解甲午開濮
餘孽鄭江等復作亂官兵擊平之六月我兵攻寧遠總
兵滿桂禦却之遂奏錦州解圍之捷海寇一官老犯福
建銅山等處宣延鎮捷秋七月乙丑朔命魏良卿攝享
太廟以宣捷詔諭羣臣總督商周祚奏潯州𠞰盪功報
聞丙寅袁崇煥致仕己巳申禁鄉會試文不得詆毁朝
政癸酉上不豫詔遼士子山東鄉試中二名己卯叙錦
州功封魏忠賢四歲孫魏鵬翼為安平伯加少師歲禄
二千一百石賜誥劵壬午戍原任禮部尚書孫慎行於
寧夏賜魏鵬翼土田七百頃刑部尚書薛貞以高攀龍
之死由其子世儒不能防閑奏戍邊衛移内市於玄武
門八月甲午朔豐城侯李承祚頌魏忠賢功比中山王
請如例封兩公章下兵部丙申霍維華叙寧遠功加恩
寧國公魏良卿於見任太子太保上加太師而止尚餘
一級統候聖裁上諭歲增禄米三百石仍給誥劵以彰
優禮元勲至意戊戌以三殿告成封魏忠賢弟姪一人
為侯世襲大學士黃立極等各進官有差中旨以崔呈
秀為兵部尚書仍兼左都御史庚戌以崔凝秀充總兵
官鎮守浙江乙巳召見閣部科道官於乾清宫諭以魏
忠賢王體乾恪慎忠貞可與商確大事黃立極等對曰
皇上任賢勿貳諸臣敢不仰體盛心帝悦丙午頒示東
林後勁榜於天下再叙殿工封魏忠賢姪魏良棟為東安
侯賜予如鵬翼餘皆陞賞有差是年薊遼總督閻鳴泰
順天巡撫劉詔巡按御史倪文煥梁夢環請建魏忠賢
祠於西協賜名崇功工部商人建於京師曰崇仁建於
通州曰懷德太僕寺少卿何宗聖建於房山曰顯德薊
遼總督閻鳴泰巡撫袁崇煥建於寧前曰懋德總督宣
大張璞巡撫曹爾楨巡按劉弘光建於五臺山曰報功
建於太和山曰昭德李若琳建於蕃育曰感恩薛世昌
建於松江曰德馨巡宣府秦士文建於宣府曰隆勲總
督張璞再建於宣大曰德勲建於鳳陽曰旌德建於建
昌曰崇德工部郎中曾國楨建於盧溝橋曰隆恩監生
陸萬齡請建於國學春秋祀通政司經歴孫如冽建扵
宣武門外曰懋勲延綏巡撫朱童蒙建扵本鎮曰祝恩
武清侯李銘建扵崇文門外曰鴻勲總督保定梁世勲
建扵安定門外曰著愛工部侍郎盧大受建扵京師總
督閻鳴泰建扵景忠山曰廣恩登莱巡撫李嵩巡按李
精白建扵泰山曰隆熹並嶽又寧海祠曰景仁蓬莱閣
曰流鴻總督遼餉戶部尚書黃運泰保定巡撫張鳳翼
提督學政李蕃巡按倪文煥建扵河間曰仰德建扵天
津曰感仁上林院監丞張永祚各建三祠曰存仁曰洽
恩曰永恩五軍都督府等衙門建扵京師曰德芳曰茂
勲河南巡撫郭增光巡按鮑竒謨建扵開封曰戴德江
北曰瞻德巡撫張鳳翼建扵真定曰旌勲巡撫大同張
翼明建扵赤城曰崇功總河侍郎李從心漕運侍郎郭
尚友等建扵濟寧曰表勲巡鹽御史許其孝建扵揚州
一曰瞻恩一曰流恩湖廣巡撫姚宗文鄖陽巡撫梁應
澤巡按温臯謨建扵武昌曰隆仁承天曰弘惠均州曰
戴恩總督三邊史永安巡撫胡廷美巡按莊謙建扵太
白山曰𢡟彝楚王華奎建扵高冠山鳳皇嶺之陽亦曰
隆仁直隸提學御史李蕃再建於河間題曰九千歲山
西巡按李燦然會同巡撫牟志䕫建扵河東曰褒勲福
府承奉建扵洛陽蘇州巡撫建扵虎丘曰普惠李實建
扵杭之西湖請以百戶沈尚文等世守之賜額曰普德
施鳳來記其事張瑞圖書而刻諸石時生祠徧天下皆
請賜額淮安曰瞻德崇文門曰廣仁濟寧曰昭德河南
曰成德山西曰報功大同曰嘉德登萊曰報德房山曰
顯德陜西曰祝恩徽州曰崇德通州曰懷仁昌平亦立
二祠曰崇仁曰彰德密雲曰崇功林衡署曰永愛江西
最後曰隆德獨福建竟未有請者甲寅帝大漸傳旨肆
赦二十二日乙卯崩於乾清宫年二十三遺詔以皇五
弟信王嗣皇帝位十月庚子上尊諡曰達天闡道敦孝
篤友章文襄武靖穆莊勤悊皇帝廟號熹宗明年三月
葬德陵
外史氏曰熹宗天資剌謬而性多淫巧酷嗜匠作目營
心運為之既成復毁又喜馳馬試劍手格狐兔而為笑
樂以是逆奄伺其所好日供斵削之事俾無刻暇一切
章奏皆不及覽遂致太阿下移羣凶在列屠戮忠良放
逐賢正使天下囂然喪其廉耻之心竟有奉忠賢以竊
窺神器者而帝惛然罔覺乃至三案之事身所諄諄告誡
焉者亦任其翻倒而莫之知安望其能整齊庶政乎天
禍人國生此不才而破壊天下至扵不可收拾俾愍皇
帝承之盖亦不幸而逢其會矣
余作是稿皆以下東林諸賢扵北鎮撫司為文後同事
者悉改為詔獄余以為不然夫詔獄者天子之獄也北
鎮撫司雖曰天子之獄實逆璫私有者也烏可以天子
之獄而斃諸賢良乎余故悉仍其舊至扵災異例另有
志故同事者刪之然當此君昏臣逆之時不附以災變
則依然光天化日之中也何足以儆後世之君臣乎余
故亦仍其舊至扵祠璫諸臣同事恐得罪其子孫之有
力者盡刪其姓名余謂史以直筆為正古者史官屢殺
而屢書故其人其文傳之千古也夫明著其姓名正使
其孝子慈孫百世不能改而為惡者懼矣即令其子孫
見之亦兢兢焉惟善是圖而思幹蠱焉若竟去之何異
張瑗疏奏璫壟之碑盡没扵永定河工而俾奸人之子
若孫反得揚眉吐氣何以示勸懲耶余故悉仍其舊云
東林列傳卷末下
