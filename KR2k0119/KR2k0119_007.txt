武林舊事卷七
宋周密撰
德夀宫起居注
乾道三年三月初十日南内遣閤長至德夀宫奏知連
日天氣甚好欲一二日間恭邀車駕幸聚景園看花出
自聖意選定一日太上云傳語官家備見聖孝但頻頻
出去不惟費用又且勞動多少人本宫後園亦有幾株
好花不若來日請官家過來閒看遂遣提舉官同到南
内奏過遵依訖次日進早膳後車駕與皇后太子過宫
起居二殿訖先至燦錦亭進茶宣召吴郡王曾兩府以
下六員侍宴同至後苑看花兩廊並是小内侍及幕士
效學西湖鋪放珠翠花朵玩具疋帛及花籃閙竿市食
等許從内人關撲次至毬場看小内侍抛綵毬蹴鞦韆
又至射廳看百戲依例宣賜回至清妍亭看荼䕷就登
御舟繞堤閒遊亦有小舟數十隻供應雜藝嘌唱鼓板
蔬果與湖中一般太上倚闌閒看適有雙燕掠水飛過
得旨令曾覿題詞遂賦進阮郎歸云柳陰庭院占風光
呢喃春晝長碧波新漲小池塘雙雙蹴水忙萍散漫絮
飛揚輕盈體態狂為憐流水落花香銜將歸畫梁既登
舟知閤張掄進柳梢青云柳色初濃餘寒似水纖雨如
塵一陣東風縠紋微皺碧沼鱗鱗仙娥花月精神奏鳳
管鸞絃鬭新萬歲聲中九霞杯内長醉芳春曾覿和進
云桃靨紅勻梨腮粉薄鴛徑無塵鳳閣淩虛龍池澄碧
芳意鱗鱗清時酒聖花神看内苑風光又新一部仙韶
九重鸞仗天上長春各有宣賜次至静樂堂看牡丹進
酒三盞太后邀太皇官家同到劉婉容位奉華堂聽摘
阮奏曲罷婉容進茶訖遂奏太后云近教得二女童瓊
華綵華並能琴阮下棋寫字畫竹背誦古文欲得就納
與官家則劇遂令各呈伎藝并進自製阮譜三十曲太
后遂宣賜婉容宣和殿玉軸沈香槽三峡流泉正阮一
面白玉九芝道冠北珠緣領道氅銀絹三百疋兩會子
三百萬貫是日三殿並醉酉牌還内自此官裏知太上
聖意不欲頻出勞人遂奏知太上命修内司日下於北
内後苑建造冷泉堂叠巧石為飛來峰開展大池引注
湖水景物並如西湖其西又建大樓取蘇軾詩句名曰
聚遠並是今上御名恭書又御製堂記太上賦詩今上
恭和刻石堂上是歲翰苑進端午帖子云聚遠樓前面
面風冷泉堂下水溶溶人間炎熱何由到真是瑤臺第
一重又曰飛來峰下水泉清臺沼經營不日成境趣自
超塵世外何須方士覓蓬瀛盖紀實也
淳熙三年五月二十一日天申聖節先十日駕詣德夀
宫進香並進奉銀五萬兩絹二十疋錢五萬貫度牒一
百道用綠油匣二百箇上貼簽云臣某(御名)謹進令幕士
安頓寢殿前候閤長到宫移入殿上并鋪放七寳金銀
器皿等十二日皇后到宫進香排日皇太子皇太子妃
并大内職典等進香至日夘時車駕率皇太子太子妃
文武百僚並詣宫上夀車駕至小次降輦太上遣本宮
提舉傳旨減拜行禮上回奏云上感聖恩容臣依禮上
夀太上再命減十拜俟太上升殿皇帝起居拜舞如儀
併率皇太子百官奉上御酒樂作衛士三呼駕興入幄
次小歇樂人再排立殿上降簾太上再坐太后率皇后
太子妃上夀六宫次第起居禮畢退上侍太上過寢殿
進早膳太上令宣喚吴郡王等官前來伴話上侍太上
同往射廳看百戲依例宣賜再入幄次小歇上遣閤長
奏知太上午時三刻恭請赴坐至期車駕並赴德夀殿
排當自皇帝以下並簪花侍宴至第三盞太上遣内侍
請官家免花帽束帶並卸上蓋衣官裏回奏上感聖恩
并免皇后頭冠皇太子穿執並謝恩訖太上泛賜皇太
子纍金嵌寳盤盞紫羅紫紗南北内互賜承應人目子
錢主管禁衛官率禁衛等人於殿門外謝恩又入幄次
小歇約二刻再請太上往至樂堂再坐教坊大使申正
德進新製萬歲興龍曲樂破對舞各賜銀絹有差又移
宴清華看蟠松宮嬪五十人皆仙妝奏新樂進酒并衙
前呈新藝約至五盞太上賜官裏御書急就章并金剛
經官家却進御書真草千文太上看了甚喜云大哥近
日筆力甚進上起謝同皇太子步至蟠松下看御書詩
再入坐太上皇索翡翠鸚鵡杯官裏與皇后親捧杯進
酒太上曰此是宣和間外國進到可以屑金就以為賜
上謝恩時太上官家並巳七八分醉再服上盖率皇后
太子謝恩宣平輦近裏升輦太上宣諭知省云官家巳
醉可一路小心照管知省等領聖旨還内來早上遣知
省至宫恭問二聖起居并奏欲親到宫謝恩太上就令
提舉往問興居并免到宮行禮
八月二十一日夀聖皇太后生辰先十日車駕過宮先
至太上處起居方至本殿進香次皇后皇太子太子妃
莊文太子妃張娘娘以下並進香起居上至太上内書
院進泛索遂奏安止還内十二日婉容到宮至西便門
廊下先至太上處奏起居次入本殿進香值雨免下階
起居大内進香十三日知省及大官到宫進香閤長就
管押進奉銀絹度牒等并七寳金銀器皿(比天申節減半)并珠
子十號並於後殿鋪放十六日本殿提舉率本宮官屬
進香并設放夀星及神仙意思書畫等物隔簾奏喏免
起居退次日皇太后宅親属到宫進香并本宫人吏後
苑官屬作院使臣等並節次進香二十一日夘時皇后
先到宫候駕到至太上前殿起居次至本殿官家第一
班皇后第二班太子并太子妃第三班上夀訖太后宅
親屬上夀並同天申節儀太上邀官裏至清心堂進泛
索值雨不呈百戲依例支賜午初二刻奏辦就本殿大
堂面北坐官家花帽兒上蓋皇后三釵頭冠並賜簪花
至五盞並免大衣服官裏便背兒赴坐第七盞小劉婉
容進自製十色菊千秋歲曲破内人瓊瓊柔柔對舞上
於閣子庫取賜五兩珠子一號細色北段各十疋太后
又賜七寳花十枝珠翠芙蓉領緣一副又移坐靈芝殿
有木犀處進酒次到至樂堂再坐更盡後還内
十月二十二日今上皇帝會慶聖節至日車駕過宮太
上升殿起居訖簪花拜舞進夀酒訖太上回賜夀酒次
至太后殿行禮(詳並見第一卷)從太上至後苑梅坡看早梅又
至浣溪亭看小春海棠午初至載忻堂排當官家換素
帽兒太后賜官裏女樂二十人上再拜謝恩并教坊都
管王喜等進新製會慶萬年薄媚曲破對舞並賜銀絹
太上以白玉桃杯賜上御酒云學取老爹年紀早早還
京上飲酒再拜謝恩三盞後官家換背兒免拜皇后換
團冠背兒太子免繫裹再坐本宫御侍六人并升郡夫
人就賜誥謝恩并照例支散目子錢太上又賜官裏玉
酒器十件纍珠嵌寳器皿一千兩克絲作金龍裝花軟
套閤子一副侍宴官吴郡王以下各賜金盤盞疋段并
薇露酒香茶等是日官裏大醉申後宣逍遥子入便門
升輦還内
淳熙五年二月初一日上過德夀宫起居太上留坐冷
泉堂進泛索訖至石橋亭子上看古梅太上曰苔梅有
二種宜興張公洞者苔蘚甚厚花極香一種出越上苔
如綠絲長尺餘今歲二種同時著花不可不少留一觀
上謝曰恭領聖旨上皇因言多日不見史浩命内侍宣
召既至起居訖賜坐并召居廣鄭藻初筵教坊奏樂呈
伎酒三行太上宣索市食如李婆婆雜菜羹賀四酪面
三臓猪胰胡餅戈家甜食等數種太上笑謂史浩曰此
皆京師舊人各厚賜之史起謝又移宴静樂堂盡遣樂
工全用内人動樂且用盤架品味百餘種酒行無算又
宣索黃玉紫心葵花大盞太上親自宣勸史捧觴為兩
宮夀時君臣皆巳霑醉小内侍密語史相公云少酌上
聞之曰滿酌不妨當為老先生一醉太上極喜賜史少
保玉帶一條冰片腦子一金合紫泥羅二十疋御書四
軸史相謝恩退
淳熙六年三月十五日車駕過宫恭請太上太后幸聚
景園次日皇后先到宫起居入幕次換頭面候車駕至
供泛索訖從太上太后至聚景園太上太后至會芳殿
降輦上及皇后至翠光降輦並入幄次小歇上邀兩殿
至瑶津少坐進泛索太上太后並乘步輦官裏乘馬遍
遊園中再至瑶津西軒入御筵至第三盞都管使臣劉
景長供進新製泛蘭舟曲破吴興祐舞各賜銀絹上親
捧玉酒船上夀酒酒滿玉船船中人物皆能舉動如活
太上喜見顔色散兩宫内官酒食并承應人目子錢遂
至錦壁賞大花三面漫坡牡丹約千餘叢各有牙牌金
字上張碧油絹幕又别剪好色樣一千朵安頓花架並
是水晶玻瓈天晴(一作天青)汝窑金瓶就中間沈香卓兒一
隻安頓白玉碾花商尊約高二尺徑二尺三寸獨插照
殿紅十五枝進酒三杯一應隨駕官人内官並賜兩面
翠葉滴金牡丹一枝沈香柄金絲御書扇各一把是日
知閤張掄進壺中天慢云洞天深處賞嬌紅輕玉高張
雲幕國艷天香相競秀瓊苑風光如昨露洗妖妍風傳
馥郁雲雨巫山約春濃如酒五雲臺榭樓閣聖代道洽
功成一塵不動四境無鳴柝屢有豐年天助順基業增
隆山嶽兩世明君千秋萬歲永享昇平樂東皇呈瑞更
無一片花落太上喜賜金杯盤法錦等物(此詞或謂是康伯可所賦)
(張掄以為已作)又進酒兩盞至清輝少歇至翠光登御舟入裏
湖出斷橋又至真珠園太上命買湖中龜魚放生并宣
喚在湖買賣等人内侍用小綵旗招引各有支賜時有
賣魚羹宋五嫂對御自稱東京人氏隨駕到此太上特
宣上船起居念其年老賜金錢十文銀錢一百文絹十
疋仍令後苑供應泛索時從駕官丞相趙雄樞密使王
淮參政錢良臣並在顯應觀西齋堂侍班各賜酒食翠
花扇子至申時御舟梢泊花光亭至會芳少歇時太上
已醉官裏親扶上船並乘轎兒還内都人盡出觀曕贊
嘆聖孝
九月十五日明堂大禮十三日值雨未時奏請宿齋北
内送天花蘑菇蜜煎山藥棗兒乳糖巧炊火燒角兒等
十四日早車駕詣景靈宫回太廟宿齋雨終日不止午
後太上遣提舉至太廟傳語官家連日祀事不易所有
十六日詣宫飲福以陰雨泥濘勞頓可免到宫行禮天
氣陰寒請官家善進御膳頻添御服聖旨遣閤長回奏
上感聖恩至日若登樓肆赦時依舊詣宫行禮若值雨
不登門時續當奏聞至晚雨不止宣諭大禮使趙雄來
早更不乘輅止用逍遥輦詣文德殿致齋一應儀仗排
立並行放免從駕官並常服以從併遣御藥奏聞北内
來日為值雨更不乘輅謹遵聖旨更不過宫行飲福禮
太上令傳語官家既不乘輅此間也不出去看也大禮
使趙雄雖已得旨猶不許放散上聞之曰來早若不晴
時有何面目雄聞之曰縱使不晴得罪不過罷相耳堅
執不肯放散至黃昏後雨止月明上大喜遣内侍李思
恭宣諭大禮使仍舊乘輅再遣御藥奏聞北内以天晴
仍舊乘輅候登門肆赦訖詣宫行飲福禮十五晴色甚
佳車駕自太廟乘輅還内日映御袍天顔甚喜都民皆
贊嘆聖德至巳時太上直閤子官往齋殿傳語官家且
喜晴明可見誠心感格賜御用段疋玉鞭轡七寳篦刀
子事件素食果子等仍奏連日勞頓免行飲福禮上就
遣知省回奏上感聖恩天氣轉晴皆太上皇帝聖心感
格容肆赦訖過宮行禮并謝聖恩十六日登門肆赦畢
車駕詣宫小次降輦提舉傳太上聖旨特减八拜仍至
夀聖處飲福禮畢略至絳華堂進泛索知閤張掄進臨
江仙詞云聞道彤庭森寳仗霜風逐雨驅雲六龍扶輦
下青冥香隨鸞扇遠日映赭袍明簾捲天街人頂戴滿
城喜氣氤氲等閒散作八荒春祇知天意好昨夜月華
新
淳熙七年十二月二十八日南内遣御藥并後苑官管
押進奉兩宫守歲合食則劇金銀錢消夜歲軸果兒錦
歷鍾馗爆仗羔兒法酒春牛花朵等就奏知太上皇帝
元日欲先進宮朝賀然後還内引見大金人使太上不
許傳語官家至日可先引見人使訖却行到宫
淳熙八年元日上坐紫宸殿引見人使訖即率皇后皇
太子太子妃至德夀宫行朝賀禮(詳見第一卷)并進呈畫本
人使面貌姓名及館伴問答是歲太上聖夀七十有五
舊歲欲再行慶夀禮太上不許至是乃密進黃金酒器
二千兩上侍太上於欏木堂香閤内說話宣押棋待詔
并小說人孫竒等十四人下棋兩局各賜銀絹供泛索
訖官家恭請太上太后來日就南内排當初二日進早
膳訖遣皇太子到宫恭請兩殿並只用轎兒禁衛簇擁
入内官家親至殿門拱迎親扶太上降輦至損齋進茶
次至清燕殿閒看書畫玩器約午時初後苑恭進酥酒
十色熬煮午正三刻就凌虚排當三盞至萼綠華堂看
梅上進銀三萬兩會子十萬貫太上云此無用錢處不
須得上再三奏請止受三分之一未初雪大下正是臘
前太上官家甚喜云今年正欠些雪可謂及時太上云
雪却甚好但恐長安有貧者上奏云已令有司比去年
倍數支散矣太上亦命提舉官於本宫支撥官會照朝
廷數目發下臨安府支散貧民一次又移至明遠樓張
燈進酒節使吴琚進喜雪水龍吟詞云紫皇高宴簫臺
雙成戲擊瓊包碎何人為把銀河水剪甲兵都洗玉樣
乾坤八荒同色了無塵翳喜冰消太液暖融鳷鵲端門
曉班初退聖主憂民深意轉鴻鈞滿天和氣太平有象
三宫二聖萬年千歲雙玉杯深五雲樓迥不妨頻醉細
看來不是飛花片片是豐年瑞上大喜賜鍍金酒器二
百兩細色段疋復古殿香糕兒酒等太后命本宫歌板
色歌此曲進酒太上盡醉至更後宣轎兒入便門上親
扶太上上輦還宫
淳熙九年八月十五日駕過德夀宫起居太上留坐至
樂堂進早膳畢命小内侍進綵竿垂釣上皇曰今日中
秋天氣甚清夜間必有好月色可少留看月了去上恭
領聖旨索車兒同過射廳射弓觀御馬院使臣打毬進
市食看水傀儡晚宴香遠堂堂東有萬歲橋長六丈餘
並用吴璘進到玉石甃成四畔雕鏤欄檻瑩徹可愛橋
中心作四面亭用新羅白羅木盖造極為雅潔大池十
餘畆皆是千葉白蓮凡御榻御屏酒器香奩器用並用
水晶南岸列女童五十人奏清樂北岸有芙蓉岡一帶
並是教坊工近二百人待月初上簫韶齊舉縹緲相應
如在霄漢既入座樂少止太上召小劉貴妃獨吹白玉
笙霓裳中序上自起執玉杯奉兩殿酒并以纍金嵌寳
注椀杯柈等賜貴妃侍宴官開府曾覿恭上壺中天慢
一首云素飈颺碧看天衢穏送一輪明月翠水瀛壺人
不到比似世間秋别玉手瑶笙一時同色小按霓裳疊
天津橋上有人偷記新闋當日誰幻銀橋阿瞞兒戲一
笑成痴絶肯信羣仙高宴處移下水晶宫闕雲海塵清
山河影滿桂冷吹香雪何勞玉斧金甌千古無缺上皇
曰從來月詞不用金甌事可謂新竒賜金束帶紫番羅
水晶注椀一副上亦賜寳盞古香至一更五點還内是
夜隔江西興亦聞天樂之聲
淳熙十年八月十八日上詣德夀宫恭請兩殿往浙江
亭觀潮進早膳訖御輦檐兒及内人車馬並出候潮門
先命修内司於浙江亭兩旁㧓縛席屋五十間至是並
用綵纈幕㡩得旨從駕百官各賜酒食並免侍班從便
觀看先是澉浦金山都統司水軍五千人抵江下至是
又命殿司新刺防江水軍臨安府水軍並行閱試軍船
擺布西興龍山兩岸近千隻管軍官於江面分布五陣
乘騎弄旗標槍舞刀如履平地點放五色烟炮滿江及
烟收炮息則諸船盡藏不見一隻奉聖旨自管軍官以
下並行支犒一次自龍山以下貴邸豪民綵幕凡二十
餘里車馬駢闐幾無行路西興一帶亦皆㧓縛幕次綵
繡照江有如鋪錦市井弄水人如僧兒留住等凡百餘
人皆手持十幅綵旗踏浪争雄直至海門迎潮又有踏
混木水傀儡水百戲撮弄等各呈伎藝並有支賜太上
喜見顔色曰錢塘形勝東南所無上起奏曰江潮亦天
下所獨有也太上宣諭侍宴官令各賦酹江月一曲至
晚進呈太上以吴琚為第一其詞云玉虹遥掛望青山
隠隠一眉如抹忽覺天風吹海立好似春霆初發白馬
凌空瓊鰲駕水日夜朝天闕飛龍舞鳳鬱葱環拱吴越
此境天下應無東南形勝偉觀真竒絶好是吴兒飛綵
幟蹴起一江秋雪黃屋天臨水犀雲擁看擊中流楫晚
來波静海門飛上明月兩宮並有宣賜至月上還内
淳熙十一年六月初一日車駕過宫太上命提舉傳旨
盛暑請官家免拜至内殿起居太上令小内侍扶掖免
拜謝恩太后處亦免拜太上邀官裏便背兒至冷泉堂
進早膳訖太上宣諭云今歲比常年熱甚上起答云伏
中正要如此太上云今日且留在此納凉到晚去或三
省有緊切文字不妨就幄次進呈上領聖旨遂同至飛
來峰看放水簾時荷花盛開太上指池心云此種五花
同榦近伯圭自湖州進來前此未見也堂前假山修竹
古松不見日色並無暑氣後苑小厮兒三十人打息氣
唱道情太上云此是張掄所撰鼓子詞後苑進沆瀣漿
雪浸白酒上起奏曰此物恐不宜多喫太上曰不妨反
覺爽快上曰畢竞傷脾太上首肯因閒說宣和間公公
每遇三伏多在碧玉壺及風泉館萬松莊等處納凉此
處凉甚每次侍宴雖極暑中亦著納襖兒也命小内侍
宣張婉容至清心堂撫琴并令棋童下棋及令内侍投
壺賭賽利物則劇官家進水晶提壺連索兒可盛白酒
二斗白玉雙蓮杯柈碾玉香脱兒一套六箇大金盆一
面盛七寳水戲并宣押趙喜等教舞水族又進太皇后
白玉香珀扇柄兒四把龍涎香數珠佩帶五十副真珠
香囊等物直至酉初還内
武林舊事卷七
