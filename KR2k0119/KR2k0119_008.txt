武林舊事卷八
宋周密撰
車駕幸學
先期三日儀鑾司及内侍省官至國子監相視八廂亦
至學中搜檢次日諸齋生員盡行般出學外安泊各齋
門並用黃封學官預擬御課題(咸淳丁夘出辟雍揚緝熙賦)用黃羅
裝背大冊面簽云太學某齋生臣姓某供以大黃羅袱
護之置於各齋之前以備駕至點索崇化堂後即聖駕
歇泊之所皆設御屏黃羅幃設供御等物凡勅入宫門
號止於國子監外門勅入殿門號止於國子監内門勅
入禁衛號止於崇化堂天井謂之隔門除司業祭酒外
其餘學官前廊長諭並帶黃號於隔門外席地坐賜酒
食三品以俟迎駕駕至純禮坊隨駕樂部參軍色念致
語雜劇色念口號起引子𨗳駕至大成殿櫺星門禮部
太常寺官國子監三學官及三學前廊長諭率諸生迎
駕起居上乘輦入門至大成殿門降輦有旨免鳴鞭以
昭至敬閤門太常禮直官前𨗳入御幄太常卿跪奏稱
太常卿臣某言請皇帝行酌獻禮上出御幄升殿詣文
宣王位前三上香跪受爵三祭酒奠酌兩拜在位皆兩
拜降階歸幄太常卿奏禮畢陪位官並退上乘輦鳴鞭
入崇化堂降輦入幄更衣(上所至皆設御幄)禮官國子監官三
學官三學生並於堂下分東西立次引執經官講書官
於堂下東壁面西立宰臣執政以下北向立閤門奏班
齊上服帽紅上盖玉束帶絲鞋出崇化堂坐宰臣以下
宣名奏聖躬萬福御藥傳旨宣升堂各兩拜贊賜坐分
東西階升堂席後立次引執經官講書官奏萬福(官該宣名)
(者即宣名)兩拜次引國子監三學官并三學生奏萬福兩拜
分引升兩廊席後立内官進書案聽宣以經授執經官
進於案上講筵内承受對展經冊入内官進牙界方舍
人輩賜坐宰相以下及兩廊學官生員應喏訖各就坐
聽講講書官進讀經義執經官執牙篦執讀入内官收
徹經書再以講義授講官講書官指講訖入内官徹書
堂上兩廊官並起分行宰臣以下降階講書官當御前
躬身致詞北向立兩拜御藥傳旨宣坐賜茶訖舍人贊
躬身不拜各就坐分引升堂席後立兩拜各就坐翰林
司供御茶訖宰臣以下并兩廊官贊喫茶宰臣以下降
階北向立御藥傳旨不拜引兩廊官北向各再拜訖出
皇帝起易服幞頭上盖玉帶絲鞋乘輦鳴鞭出學百官
諸生迎駕如前隨駕樂部參軍色念迎駕致語雜劇色
念口號曲子起夀同天引子導駕還宫在學前廊並該
恩出官諸生各有免解恩例餘並推恩有差
人使到闕
北使到闕先遣伴使賜御筵於赤岸之班荆館中使傳
宣撫問賜龍茶一斤銀合三十兩次日至北郭税亭茶
酒上馬入餘杭門至都亭驛中使傳宣賜龍茶銀合如
前又賜被褥銀沙鑼等明日臨安府書送酒食閤門官
說朝見儀投朝見榜子又明日入見於紫宸殿見畢赴
客省茶酒遂賜宴於垂拱殿酒五行從官以上與坐是
日賜茶酒名果又賜副使衣各七事幞頭牙笏二十兩
金帶一條并金魚袋靴一雙馬一疋鞍轡一副共折銀
五十兩銀沙鑼五十兩色綾絹一百五十疋餘并賜衣
帶銀帛有差明日賜牲餼折博生羅十疋綾十疋絹布
各二疋朝見之二日與伴使偕往天竺寺燒香賜沈香
三十兩并齋筵乳糖酒果次至冷泉亭呼猿洞遊賞次
日又賜内中酒果風藥花餳赴守歲夜筵用傀儡元正
朝賀禮畢遣大臣就驛賜御筵中使傳宣勸酒九行三
日客省簽賜酒食禁中賜酒果遂赴浙江亭觀潮酒七
行四日赴玉津園燕射命善射者假官伴之賜弓矢酒
行樂作伴射與大使射弓館伴與副使射弩酒九行五
日大燕集英殿尚書郎官監察御史以上並與學士院
撰致語六日裝班朝辭退賜襲衣金帶三十兩銀沙鑼
五十兩紅錦二色綾二疋小綾十色絹三十疋雜色絹
一百疋餘各有差臨安府書送贈儀復遣執政就驛賜
燕晚赴解換夜筵伴使始與親勸酬且以衣物為賄謂
之私覿次日賜龍鳳茶金銀合乘馬出北關登舟又次
日遣近臣賜御筵自到闕至朝辭密賜大使銀一千四
百兩副使八百八十兩衣各三襲金帶各三條都管上
節各銀四十兩衣兩襲中下節各銀三十兩衣一襲塗
金帶副之
宮中誕育儀例略
宮中凡閤分有娠將及七月本位醫官申内東門司及
本位提舉官奏聞門司特奏再令醫官指定降誕月分
訖門司奏排辦産閤及照先朝舊例三分減一於内藏
庫取賜銀絹等物如後羅二百疋絹四千六百七
十四疋(釘設産閤月三朝晬一臘晬二臘三臘滿百頭)金二十四
兩八錢七分二厘(裹木榦枝篦鈴鋜)(銀眼鍍盆)銀四千四百四
十兩銀錢三貫足大銀盆一面醽醁沈香酒五
十三石二斗八升裝畫扇子一座裝畫油盆八面
簇花生色袋身單袋一付催生海馬皮二張檀
香匣盛唾銅剃刀二把金鍍銀鎖鑰全彩畫油栲栳
簸箕各一彩畫油甎八口彩畫油瓶二新羅漆
馬銜鐵一副裝畫胎衣瓶鐵秤錘五箇鐵鈎五
十條眠羊卧鹿二合各十五事金銀果子五百箇
影金貼羅散花兒二千五百錦沿席一綠席氊
繡合褥子各二碼碯纈絹一疋大氊四領乾蓐
草一束雜用盆十五箇暖水釡五箇綠油柳木
槌十箇生菜一合生艾一斤生母薑二斤黑
豆一斗(栲栳全)無灰酒二缾米醋二缾紐地黃汁
布二條濾藥布二條(金漆箱兒全)香墨十鋌(紅羅影金匣)
雞子五十箇(金漆箱兒)小石子三十顆(竹籠作)竹紫五十
把紅布袋二(盛馬通未用)帶泥藕十挺生芋子一合
(彩畫)銀杏一合五十斤(内裝畫一千箇)嘉慶子五十斤(内裝畫七)
(百箇)菱米五十斤(内裝畫七百箇)胡桃二千箇(裝畫)圓眼五
十斤(裝畫)荔枝五十斤蓮肉五十斤栗子五十斤
果子十合喫食十口(蒸羊一口生羊剪花豆八節羊文色子棗豌棗)
(塔兒髓糖餅棗炊餅兒糕餅浮圖)仍令太醫局差産科大小方脈
醫官宿直供畫産圖方位飲食禁忌合用藥材催生物
件令本位踏逐老娘伴人乳婦抱女洗人等申學士院
撰述淨胎髮祝夀文排辦産閤了畢犒賜修内司會通
門官本司人吏庫子醫官儀鸞司等人銀絹官會有差
候降誕日本位官即便申内東門司轉奏降誕三日一
臘兩臘四節次折産閤三臘滿月二次百晬頭晬以上
十次支賜銀絹仍添本位聽宣内人請給十分以上並
係常例此外特恩臨時取旨不在此限外廷儀禮不在
此内
冊皇后儀
先一日宣押翰林院學士鎖院草冊后制詞賜學士潤
筆金二百兩次日百官聽宣布皇后三辭不允差官奏
告天地宗廟社稷諸陵太史局擇日先期命有司陳設
至日早文武百僚集於大慶殿門外節次贊引執事官
入立班定皇帝自内服幞頭紅袍玉帶靴入幄更服通
天冠絳紗袍禮部侍郎奏中嚴外辦禮儀使俛伏跪稱
禮儀使臣某言請皇帝發册(餘與德夀宮上册寳禮儀並同)侍中詣御
座前躬身承旨訖降東階立稱有制皆再拜太傅太保
躬身侍中宣制曰册妃某氏立為皇后命公等持節展
禮太傅太保再拜參政帥掌節者脫節衣詣太傅位掌
節者以節授參政參政奉節西向以節授太傅太傅受
訖以節授掌節者次中書令以册授太傅太傅受訖置
於案次侍中轉寳授太保並如前儀復位並再拜持節
者前𨗳册寳進行太傅押册太保押寳(正安樂作)由中道出
文德殿東偏門(樂止)掌節者加節衣至穆清殿外幄次初
册寳出門禮儀使至御座前跪奏禮儀使臣某言禮畢
内侍承旨索扇扇合簾降鳴鞭協律郎舉麾鼓柷(乾安樂作)
皇帝降坐入東房(戛敔樂止)侍中版奏解嚴是日至穆清殿
設樂架黃麾仗皇帝常服乘金龍肩輿至穆清殿後西
閤内命婦等應陪者列奉從至閤内侍中版奏中嚴外
辦應行事執事官各就門外位立定持節者立於左内
命婦各就位皇后首飾褘衣内侍引司言司言引尚宫
尚宫引皇后出閤協律郎舉麾(坤安樂作)由西房至殿上南
向立定(樂止)禮直官引太傅太保就内給事前西向跪稱
册使太傅某副使太保某奉制授皇后前備物典册俛
伏興退復位内給事詣皇后前跪奏如前次太傅以册
授内侍内侍授册舉册官奠册舉案俱詣内謁者監位
以册授内謁者監受册奠訖次太保轉寳授内謁者監
如前儀掌節者脱節衣以節授掌節内侍前𨗳册寳進
行入殿門内謁者監都大主管後從以次入殿(宜安樂作)至
位(樂止)尚宫引皇后自東階至殿下中褥位北向(承安樂作)至
位(樂止)舉册寳官並案進於皇后之右少前西向跪奠訖
内侍稱有制后再拜讀册官跪宣册文后又再拜次内
謁者監奉册授皇后皇后受訖以授司言次奉寳授皇
后皇后受訖(樂止)皇后再拜退内侍以謝皇太后牋授皇
后皇后置於案再拜内侍奉表以出次進謝皇帝表如
前内侍奏禮畢次尚宫引皇后升堂(和安樂作)司寳奉寳至
於坐前(樂止)司賓引内命婦次就位班首初行(惠安樂作)至位
(樂止)命婦皆再拜司贊引班首升階(惠安樂作樂止)進當皇后北
向致詞稱贊降自西階(惠安樂作)至位(樂止)内外命婦皆再拜
司言稱令旨命婦皆再拜宣令旨訖又皆再拜司賓以
次引命婦還宮(惠安樂作)出門(樂止)次内侍引外命婦出(咸安樂作)
至階上(樂止)北向致詞(咸安樂作)降階(樂止)外命婦皆再拜又宣
答如前内侍奉禮畢皇后降坐(徽安樂作)皇后歸閤(泰安樂作)至
閤(樂止)受賀畢皇后更常服升坐命外命婦如宫中儀會
畢再拜以次出
皇后歸謁家廟(用咸淳全后例)
太史局預擇日降旨命禮寺參酌禮典所屬排辦至日
皇后出宫至祥曦殿上升龍檐出和寧門至皇后家廟
本府幹辦使臣等並穿秉兵士並衫帽於大門外香案
前排立俟儀衛至各兩拜本府親屬於門内婦人於廳
下側立候龍檐升廳至堂門降檐入幄次少歇次本府
親屬並立幄前興居退詣家廟以俟陪立次本閤官奏
請皇后服團冠背兒乘小車入詣家廟(内侍傳呼樂官樂作)西階
降車(樂止)皇后升堂西向立(樂作)兩拜陪位官各兩拜讀祝
文兩拜陪坐各兩拜如上儀(樂作樂止如上)皇后還位再拜陪
位官各兩拜皇后降東側階升車(樂止)又詣後堂炷香如
前儀次赴賜筵皇后坐於堂中南向堂前施簾親屬並
常服詣廳下南向謝恩俟皇后升堂詣簾前兩拜婦人
於簾内兩拜親屬並繫鞋立定以俟就坐供進酒食如
家人禮至第五盞各於席前立俟皇后降坐少歇再坐
並如前儀又至第九盞酒畢並靴笏各兩拜賜筵賜物
次於廳前排立謝恩各兩拜俟皇后出幄乘龍檐親屬
北向兩拜退皇后還内詣御前謝恩進納御前及送諸
閤分夫人御侍韶部職事内人及諸位次内人本殿内
人並細色疋帛盤盞細果海鮮時新喫食及支給内侍
省大官以下及本殿官吏銀絹有差次日内降旨揮皇
后封贈三代親屬並行推恩
早泛索
皇后下飯七件小楪兒五件
菜蔬五件菜果十合
親屬各果食十味
賜筵
皇后繡高飣十時果十楪
脯腊十楪細京果十楪
細蜜煎十楪看果十楪
親屬京果四十壘脯腊三百楪
時果乾果共五百楪
初坐
皇后下酒喫食九盞上細看食十件
果子意思十件
歇坐
皇后下酒喫食十盞果子十件
時果十件
宣賜拆食錢
大官四員閤長以下十三員皇后閤内人
押班等二十五人本殿隨從官儀鑾司官
御酒庫官御輦院官御厨官翰林司官
祇候庫官講殿幕士樂官
賜筵樂次
家廟酌獻三盞諸部合長生樂引子
賜筵初坐蕙蘭芳引子
第一盞觱栗起玉漏遲慢笛起側犯笛起真
珠髻觱栗起柳鶯穿合喜慶曲破對舞
第二盞觱栗起聖夀永歌曲子琵琶起傾杯樂
第三盞琵琶起憶吹簫觱栗起獻仙音
第四盞琵琶獨彈夀千春笛起芳草渡念致
語口號勾雜劇時和等堯舜禹湯斷送萬歲聲
合意思副末念(雨露恩濃金穴貴風光遠勝馬侯家)
第五盞觱栗起賣花聲笛起魚水同懽
歇坐
第一盞觱栗起合小唱簾外花
第二盞琵琶獨彈無疆夀
第三盞筝琶方響合雙雙燕神曲
第四盞唱賺
第五盞鼓板觱栗合小唱舞楊花
再坐
第六盞笙起夀南山方響起安平樂
第七盞筝彈會羣仙笙起吴音子勾雜劇吴
國寳等做年年好斷送四時歡合意思副末
念(香生花富貴綠嫩草精神)
第八盞笛起花犯觱栗起金蓮倒垂蓮
第九盞諸部合喜新春慢曲犯樂官五十人各
帽子紫衫腰帶都管一人幞頭公服腰帶繫靴
執杖子
樂官犒設
内藏庫支賜銀皇后殿外庫支賜錢酒本府支
犒錢酒
皇后散付本府親屬宅眷幹辦使臣以下
金合金瓶金盤盞金環金鋜金釵金
錢共金五百兩銀盤盞共二千兩細色疋段
翠領翠色翠冠翠扇翠篦環銀錢
畫扇龍涎香畫領刺繡領生色羅
皇子行冠禮儀略
太史擇日降旨令太常寺參酌舊禮有司具辦儀物至
日質明百僚立班皇帝即御座禮直官通事舍人太常
博士引掌冠贊冠者入就位(掌冠以太常卿贊冠以閤門官)初入門(祇安)
(樂作)至位(樂止)典儀贊再拜在位皆再拜跪左輔詣御座前
承制降自東階詣掌冠者前稱有制典儀贊再拜在位
皆再拜訖左輔宣制曰皇子冠命卿等行禮掌冠贊冠
者再拜左輔復位王府官入詣皇子東房禮直官通事
舍人太常博士引皇子内侍二人夾侍王府官後從(自後)
(並准此)皇子初行(恭安樂作)即席南向坐(樂止)禮直官等引掌冠
贊冠詣罍洗(樂作)搢笏盥手帨手訖執笏升(樂止)執折上巾
者升掌冠者降一等受之右執項左執前進皇子席前
北向跪冠(修安樂作)掌冠者興席南北面立贊冠者進席前
北面跪正冠興立於掌冠者後皇子興内侍跪進服服
訖(樂止)掌冠揖皇子復位贊冠者跪取爵内侍以酒注於
爵掌冠受爵跪進皇子席前北向立祝曰酒醴和旨籩
豆静嘉授爾元服兄弟具來永言保之降福孔皆皇子
搢笏跪受爵(翼安樂作)飲訖奠爵執笏太官令奉饌設於皇
子席前皇子搢笏受訖(樂止)執笏太官令撤饌禮官直等
復引掌冠贊冠降詣罍洗(樂作)搢笏於手執笏升(樂止)贊冠
者進席前北向跪折上巾置於匴興内侍跪受服興置
於席執七梁冠者升掌冠者降二等受之右執項左執
前進皇子席前北面跪冠(進安樂作)掌冠者興席南北面立
贊者進席前北面跪簪結紘興立於掌冠者之後皇子
興内侍跪進服服訖(樂止)贊冠者揖皇子復坐贊冠者跪
取爵内侍以酒注爵掌冠者跪受進爵皇子席前北面
立祝曰賓贊既戒肴核惟旅申戒厥服禮儀有序允觀
爾誠受天之祐皇子搢笏跪受爵(輔安樂作)飲訖奠爵執笏
太官令進饌撤饌並如前贊冠者進席前北向跪脱七
梁冠置於匴興内侍跪受服興置於席執九旒冕者升
掌冠者降三等受之右執項左執前進皇子席前北向
跪冠(廣安樂作)掌冠者興贊冠者進席前北面跪簪結紘興
立皇子興内侍進服服訖(樂止)皇子復坐贊冠者再進酒
如前祝曰旨酒既清嘉薦令芳三加爾服眉夀無疆永
承天休俾熾而昌皇子跪受爵(咸安樂作)太官令奉饌如前
皇子降自東階詣朵殿東房易朝服降立於横街南王
府官階下西向皇子初行(樂作)至位(樂止)禮直官等引掌冠
者詣皇子位少進字之曰歲日云吉威儀孔時昭告厥
字君子攸宜順爾成德永言保之奉勅字某皇子再拜
舞蹈再拜奏聖躬萬福又再拜左輔詣御座前承旨降
階詣皇子前宣曰有勅皇子再拜左輔宣勅戒曰好禮
樂善服儒講藝藩我皇室友于兄弟不溢不驕帷以守
之皇子再拜餘如皇太子儀次日文武百僚詣東上閤
門拜表稱賀
武林舊事卷八
