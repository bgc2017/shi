武林舊事卷三
宋周密撰
西湖遊幸(都人遊賞)
淳熙間夀皇以天下養每奉德夀三殿遊幸湖山御大
龍舟宰執從官以至大璫應奉諸司及京府彈壓等各
乘大舫無慮數百時承平日久樂與民同凡遊觀買賣
皆無所禁畫楫輕舫旁午如織至於果蔬羹酒關撲宜
男戲具閙竿花籃畫扇彩旗糖魚粉餌時花泥嬰等謂
之塗中土宜又有珠翠冠梳銷金彩段犀鈿髹漆織藤
窰器玩具等物無不羅列如先賢堂三賢堂四聖觀等
處最盛或有以輕橈趁逐求售者歌妓舞鬟嚴糚自衒
以待招呼者謂之水仙子至於吹彈舞拍雜劇雜扮撮
弄勝花泥丸鼓板投壺花彈蹴踘分茶弄水踏混水撥
盆雜藝散耍謳唱息器教水族飛禽水傀儡鬻道術烟
火起輪走線流星水瀑風筝不可指數總謂之趕趁人
盖耳目不暇給焉御舟四垂珠簾錦幕懸掛七寳珠翠
龍船梭子閙竿花籃等物宫姬韶部儼如神仙天香濃
郁花柳避妍小舟時有宣喚賜予如宋五嫂魚羹嘗經
御賞人所共趨遂成富媪朱静佳六言詩云柳下白頭
釣叟不知生長何年前度君王遊幸賣魚收得金錢往
往修舊京金明池故事以安太上之心豈特事遊觀之
美哉湖上御園南有聚景真珠南屏北有集芳延祥玉
壺然亦多幸聚景焉一日御舟經斷橋橋旁有小酒肆
頗雅潔中飾素屏風書風入松一詞於上光堯駐目稱
賞久之宣問何人所作乃太學生俞國寳醉筆也其詞
云一春長費買花錢日日醉湖邊玉驄慣識西湖路驕
嘶過沽酒樓前紅杏香中歌舞綠楊影裏鞦韆暖風十
里麗人天花壓髩雲偏畫船載取春歸去餘情付湖水
湖烟明日重攜殘酒來尋陌上花鈿上笑曰此詞甚好
但末句未免儒酸因為改定云明日重扶殘醉則迥不
同矣即日命解褐云
西湖天下景朝昏晴雨四序總宜杭人亦無時而不遊
而春遊特盛焉承平時頭船如大綠間綠十樣錦百花
寳勝明玉之類何翅百餘其次則不計其數皆華麗雅
靚誇竒競好而都人凡締姻賽社會親送葬經會獻神
仕宦恩賞之經營禁省臺府之囑託貴璫要地大賈豪
民買笑千金呼盧百萬以至癡兒騃子密約幽期無不
在焉日縻金錢靡有紀極故杭諺有銷金鍋兒之號此
語不為過也
都城自過收燈貴遊巨室皆争先出郊謂之探春至禁
烟為最盛龍舟十餘綵旗叠鼓交午曼衍粲如織錦内
有曾經宣喚者則錦衣花帽以自别於衆京尹為立賞
格競渡争標内璫貴客賞犒無筭都人士女兩堤駢集
幾於無置足地水面畫楫櫛比如魚鱗亦無行舟之路
歌歡簫鼓之聲振動遠近其盛可以想見若遊之次第
則先南而後北至午則盡入西泠橋裏湖其外幾無一
舸矣弁陽老人有詞云看畫船盡入西泠閒却半湖春
色盖紀實也既而小泊斷橋千舫駢集歌管喧奏粉黛
羅列最為繁盛橋上少年郎競縱紙鳶以相勾牽剪截
以線絶者為負此雖小伎亦有耑門爆仗起輪走線之
戲多設於此至花影暗而月華生始漸散去絳紗籠燭
車馬争門日以為常張武子詩云帖帖平湖印晚天踏
歌遊女錦相牽都城半掩人争路猶有胡琴落後船最
能狀此景茂陵在御略無遊幸之事離宫别館不復增
修黃洪詩云龍舟大半設西湖此是先皇節儉圖三十
六年安静裏櫂歌一曲在康衢理宗時亦嘗製一舟悉
用香楠木槍金為之亦極華侈然終於不用至景定間
周漢國公主得旨偕駙馬都尉楊鎮汎湖一時文物亦
盛髣髴承明之舊傾城縱觀都人為之罷市然是時先
朝龍舫久已沉沒獨有小舟號小烏龍者以賜楊郡王
之故尚在其舟平底有柁製度簡樸或傳此舟每出必
有風雨余嘗屢乘初無此異也
放春
蔣苑使有小圃不滿二𤱔而花木匼匝亭榭竒巧春時
悉以所有書畫玩器冠花器弄之物羅列滿前戲效關
撲有珠翠冠僅大如錢者閙竿花籃之類悉皆縷絲玉
金為之極其精妙且立標竿射垜及鞦韆梭門闘雞蹴
踘諸戲事以娱遊客衣冠士女至者招邀杯酒往往過
禁烟乃已盖效禁苑具體而微者也
社會
二月八日為桐川張王生辰霍山行宫朝拜極盛百戲
競集如排綠社(雜劇)齊雲社(蹴踘)遏雲社(唱賺)同文社(耍詞)角觝
社(相樸)清音社(清樂)錦標社(射弩)錦體社(花繡)英略社(使棒)雄辯社
(小說)翠錦社(行院)繪革社(影戲)淨髮社(梳剃)律華社(吟呌)雲機社(撮弄)
而七寳□馬二會為最玉山寳帶尺璧寸珠璀璨奪目
而天驥龍媒絨韀寳轡競賞神駿好竒者至剪毛為花
草人物厨行果局窮極肴核之珍有所謂意思作者悉
以通草羅帛雕飾為樓臺故事之類飾以珠翠極其精
緻一盤至直數萬然皆浮靡無用之物不過資一玩耳
竒禽則紅鸚白雀水族則銀蟹金龜高麗華山之竒松
交廣海嶠之異卉不可縷數莫非動心駭目之觀也若
三月三日殿司真武會三月二十八日東嶽生辰社會
之盛大率類此不暇贅陳
祭掃
清明前三日為寒食節都城人家皆插柳滿簷雖小坊
幽居亦青青可愛大家則加棗䭅於柳上然多取之湖
隄有詩云莫把青青都折盡明朝更有出城人朝廷遣
臺臣中使宫人車馬朝饗諸陵原廟薦獻用麥糕稠餳
而人家上塚者多用棗䭅薑豉南北兩山之間車馬紛
然而野祭者尤多如大昭慶九曲等處婦人淡裝素衣
提攜兒女酒壺肴罍村店山家分餕遊息至暮則花柳
土宜隨車而歸若玉津富景御園包家山之桃關東青
門之菜市東西馬塍尼菴道院尋芳討勝極意縱遊隨
處各有買賣趕趁等人野果山花别有幽趣盖輦下驕
民無日不在春風歌舞中而游手末伎為尤盛也
浴佛
四月八為佛誕日諸寺院各有浴佛會僧尼輩競以小
盆貯銅像浸以糖水覆以花棚鐃鈸交迎遍往邸第富
室以小杓澆灌以求施利是日西湖作放生會舟楫甚
盛略如春時小舟競賣龜魚螺蚌放生
迎新
戶部點檢所十三酒庫例於四月初開煮九月初開清
先是提領所呈樣品嘗然後迎引至諸所隸官府而散
每庫各用疋布書庫名高品以長竿懸之謂之布牌以
木牀鐵擎為仙佛鬼神之類駕空飛動謂之臺閣雜劇
百戲諸藝之外又為漁父習閑竹馬出獵八仙故事及
會妓家女使裹頭花巾為新好庫妓之琤琤者皆珠翠
盛飾銷金紅背乘繡韀寳勒駿騎各有皂衣黃號私身
數對訶導於前羅扇衣笈浮浪閒客隨逐於後少年狎
客往往簇飣持杯争勸馬首金錢綵段霑及輿臺都人
習以為常不為怪笑所經之地高樓邃閣繡幕如雲累
足駢肩真所謂萬人海也
端午
先期學士院供帖子如春日禁中排當例用朔日謂之
端一或傳舊京亦然插食盈架設天師艾虎意思山子
數十座五色蒲絲百草霜以大合三層飾以珠翠葵榴
艾花蜈蚣蛇蝎蜥蜴等謂之毒蟲及作糖霜韻果糖蜜
巧粽極其精巧又以大金瓶數十遍插葵榴梔子花環
繞殿閣又分賜后妃諸閤大璫近侍翠葉五色葵榴金
絲翠扇真珠百索釵符經筒香囊軟香龍涎佩帶及紫
練白葛紅蕉之類大臣貴邸均被細葛香羅蒲絲艾朵
彩團巧粽之賜而外邸節物大率效尤焉巧粽之品不
一至結為樓臺舫輅又以青羅作赤口白舌帖子與艾
人並懸門楣以為禳禬道宫法院多送佩帶符篆而市
人門首各設大盆雜植艾虎葵花上掛五色紙錢排飣
果粽雖貧者亦然湖中是日遊舫亦盛盖迤邐炎暑晏遊
漸稀故也俗以此日為馬本命凡御廐邸第上乘悉用五
彩為鬃尾之飾竒韀寳轡充滿道途亦可觀玩也
禁中納凉
禁中避暑多御復古選德等殿又翠寒堂納凉長松修
竹濃翠蔽日層巒竒岫静窈縈深寒瀑飛空下注大池
可十𤱔池中紅白菡萏萬柄盖園丁以瓦盎别種分列
水底時易新者庶幾美觀又置茉莉素馨建蘭麝香藤
朱槿玉桂紅蕉闍婆簷蔔等南花數百盆於廣庭鼓以
風輪清芬滿殿御笐兩旁各設金盆數十架積雪如山
紗厨後先皆懸掛伽蘭木真蠟龍涎等香珠百餘蔗漿
金盌珍果玉壺初不知人間有塵暑也聞洪景盧學士
嘗賜對於翠寒堂當三伏中體粟戰慄不可久立上問
故笑遣中貴人以北綾半臂賜之則境界可想見矣
都人避暑
六月六日顯應觀崔府君誕辰自東都時廟食已盛是
日都人士女駢集炷香巳而登舟泛湖為避暑之遊時
物則新荔枝軍庭李二果産閩奉化項里之楊梅聚景
園之秀蓮新藕蜜筒甜瓜椒核枇杷紫菱碧芡来禽金
桃蜜漬昌元梅木瓜豆兒水荔枝膏金橘水糰麻飲芥
辣白醪凉水冰雪爽口之物關撲香囊畫扇涎花珠佩
而茉莉為最盛初出之時其價甚穹婦人簇帶多至七
插所直數十劵不過供一餉之娱耳盖入夏則遊船不
復入裏湖多占蒲深柳密寬凉之地披襟釣水月上始
還或好事者則敞大舫設蘄簟高枕取凉櫛髮快浴惟
取適意或留宿湖心竟夕而歸
乞巧
立秋日都人戴楸葉飲秋水赤小豆七夕節物多尚果
食茜雞及泥孩兒號摩㬋羅有極精巧飾以金珠者其
直不貲併以蠟印鳬雁水禽之類浮之水上婦人女子
至夜對月穿鍼餖飣杯盤飲酒為樂謂之乞巧及以小
蜘蛛貯合内以候結網之疎密為得巧之多少小兒女
多衣荷葉半臂手持荷葉效顰摩㬋羅大抵皆舊俗也
七夕前修内司例進摩㬋羅十桌每桌三十枚大者至
高三尺或用象牙雕鏤或用龍涎佛手香製造悉用鏤
金珠翠衣帽金錢釵鋜佩環真珠頭髮及手中所執戲
具皆七寳為之各護以五色鏤金紗厨制閫貴臣及京
府等處至有鑄金為貢者宮姬市娃冠花衣領皆以乞
巧時物為飾焉
中元
七月十五日道家謂之中元節各有齋醮等會僧寺則
於此日作盂蘭盆齋而人家亦以此日祀先例用新米
新醬冥衣時果綵段麫棋而茹素者幾十八九屠門為
之罷市焉
中秋
禁中是夕有賞月延桂排當如倚桂閣秋暉堂碧岑皆
臨時取旨夜深天樂直徹人間御街如絨線蜜煎香舖
皆鋪設貨物誇多競好謂之歇眼燈燭華燦竟夕乃止
此夕浙江放一點紅羊皮小水燈數十萬盞浮滿水面
爛如繁星有足觀者或謂此乃江神所喜非徒事觀美
也
觀潮
浙江之潮天下之偉觀也自既望以至十八日為最盛
方其遠出海門僅如銀線既而漸定則玉城雪嶺際天
而來大聲如雷霆震撼激射吞天沃日勢極雄豪楊誠
齋詩云海闊銀為郭江横玉繫腰者是也每歲京尹出
浙江亭教閱水軍艨艟數百分列兩岸既而盡奔騰分
合五陣之勢并有乘騎弄旗標槍舞刀於水面者如履
平地倏爾黃烟四起人物略不相覩水爆轟震聲如崩
山烟消波静則一舸無迹僅有數舟為火所焚隨波而
逝吳兒善泅者數百皆披髮文身手持十幅大綵旗争
先鼓勇泝迎而上出沒於鯨波萬仞中騰身百變而旗
尾略不霑濕以此誇能而豪民貴宦争賞銀綵江干上
下十餘里間珠翠羅綺溢目車馬塞途飲食百物皆倍
穹常時而僦賃看幕雖席地不容閒也禁中例觀潮於
天開圖畫高臺下瞰如在指掌都民遥曕黃繖雉扇於
九霄之上真若簫臺蓬島也
重九
禁中例於八日作重九排當於慶瑞殿分列萬菊燦然
眩眼且點菊燈略如元夕内人樂部亦有隨花賞如前
賞花例盖賞燈之宴權輿於此自是日盛矣或於清燕
殿綴金亭賞橙橘遇郊祀歲則罷宴
都人是月飲新酒汎萸簮菊且各以菊糕為饋以糖肉
秫麫雜糅為之上縷肉絲鴨餅綴以榴顆標以綵旗又
作蠻王獅子於上及糜栗為屑合以蜂蜜印花脱餅以
為果餌又以蘇子微漬梅滷雜和蔗霜梨橙玉橊小顆
名曰春蘭秋菊雨後新凉則已有炒銀杏梧桐子吟呌
於市矣
開爐
是日御前供進夾羅御服臣僚服錦襖子夾公服授衣
之意也自此御爐日設火至明年二月朔止皇后殿開
爐節排當是月遣使朝陵如寒食儀都人亦出郊拜墓
用綿毬楮衣之類
冬至
朝廷大朝會慶賀排當並如元旦儀而都人最重一陽
賀冬車馬皆華整鮮好五鼓已填擁雜遝於九街婦人
小兒服飾華炫往來如雲嶽祠城隍諸廟炷香者尤盛
三日之内店肆皆罷市垂簾飲博謂之做節享先則以
餛飩有冬餛飩年&KR3806;飥之諺貴家求竒一器凡十餘色
謂之百味餛飩
賞雪
禁中賞雪多御明遠樓(禁中稱楠木樓)後苑進大小雪獅兒並
以金鈴綵縷為飾且作雪花雪燈雪山之類及滴酥為
花及諸事件並以金盆盛進以供賞玩并造雜煎品味
如春盤餖飣羊糕兒酒以賜并於内藏庫支撥官劵數
百萬以犒諸軍及令臨安府分給貧民或皇后殿别自
支犒而貴家富室亦各以錢米犒閭里之貧者
歲除
禁中以臘月二十四日為小節夜三十日為大節夜呈
女童驅儺裝六丁六甲六神之類大率如夢華所載後
苑修内司各進消夜果兒以大合簇飣凡百餘種如蜜
煎珍果下至花餳萁豆以至玉杯寳器珠翠花朵犀象
博戲之具銷金斗葉諸色戲弄之物無不備具皆極小
巧又於其上作玉輅高至三四尺悉以金玉等為飾護
以貼金龍鳳羅罩以竒侈求勝一合之費不啻中人十
家之産止以資天顔一笑耳后妃諸閤又各進歲軸兒
及珠翠百事吉利市袋兒小樣金銀器皿并隨年金錢
一百二十文旋亦分賜親王貴邸宰臣巨璫至於爆杖
有為果子人物等類不一而殿司所進屛風外畫鍾馗
捕鬼之類而内藏藥線一熱連百餘不絶簫鼓迎春鷄
人警唱而玉漏漸移金門已啟矣
歲晚節物
臘月賜宰執親王三衙從官内侍省官并外閫前宰執
等臘藥係和劑局方造進及御藥院特旨製造銀合各
一百兩以至五十兩三十兩各有差伏日賜暑藥亦同
都下自十月以來朝天門内外競售錦裝新歷諸般大
小門神桃符鍾馗狻猊虎頭及金綵縷花春帖旛勝之
類為市甚盛八日則市院及人家用胡桃松子乳蕈柿
栗之類作粥謂之臘八粥醫家亦多合藥劑侑以虎頭
丹八神屠蘇貯以絳囊饋遺大家謂之臘藥至於餽歲
盤合酒擔羊腔充斥道路二十四日謂之交年祀竈用
花餳米餌及燒替代及作糖豆粥謂之口數市井迎儺
以鑼鼓遍至人家乞求利市至除夜則比屋以五色錢
紙酒果以迎送六神於門至夜蕡燭籸盆紅映霄漢爆
竹鼓吹之聲喧闐徹夜謂之聒聽小兒女終夕博戲不
寐謂之守歲又明燈牀下謂之照虚耗又書天行帖兒
貼於門楣祀先之禮則或昏或曉各有不同如飲屠蘇
百事吉膠牙餳燒术賣懵懂等事率多東都之遺風焉
守歲之詞雖多極難其選獨楊守齋一枝春詞最為近
世所稱併書於此竹爆驚春競喧闐夜起千門簫鼓流
蘇帳暖翠鼎緩騰香霧停杯未舉奈剛要送年新句應
自賞歌字清圓未誇上林鶯語從他歲窮日暮縱閒愁
怎减劉郎風度屠蘇辦了迤邐柳忻梅妬宫壺未曉早
驕馬繡車盈路還又把月夕花朝自今細數
武林舊事卷三
