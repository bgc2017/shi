跋
武林舊事乃弁陽老人草窗周密公謹所集也刊本止
第六卷山中仇先生所藏本終十卷後歸西河莫氏家
余就假於莫氏因手抄成全書以識歲月藏於家塾至
元後戊寅正月忻德用和父
此二册余假於太子太保遂安伯陳公家同年友文部
副郎黃君廷用錄之以歸余云弘治乙卯夏四月望祝
□
武林舊事十卷元周密公謹撰此虞山毛氏舊本余得
而插諸架郎瑛七修類稿云公謹居齊之東作齊東野
語居杭癸辛街作癸辛雜識泗水出山東號泗水潛夫
居華不注號弁陽老人苐此編皆叙行都事似不應題
泗水今此本作泗水當别有義意郎瑛又云舊事十二
卷杭刻其六全者在吴人袁飛卿家海鹽姚士粦續刻
五卷其第一棋待詔諸篇此本無之當為錄補尚缺一
卷爾康熙戊戌春王十有九日繡谷亭主
修門地名也文山指南錄序亦有皋亭山距修門三
十里今杭郡志不聞有是名即卷中白石茅灘諸名
亦湮沒難考矣
吾友鄭芷畦湖錄云四水者湖城以苕水餘不水前溪
水北流水合而入於郡城之霅溪故有四水之名舊人
詩四水交流霅霅聲是也據此則四水乃湖之地名公
謹生於湖中年雖遷杭晚仍歸老弁山又號弁陽老人
則四水潛夫之號亦猶是耳古本作四水洵乎不繆然
余疑此義十年方得其說實為快心已亥中秋日焯書
