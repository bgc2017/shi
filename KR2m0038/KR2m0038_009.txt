(臣)阿桂謹
奏查滿洲祭祀一書共六卷欽奉
諭旨令(臣)阿桂同于敏中譯漢編入四庫全書(臣)等業
將卷一至卷四敬謹譯出進
呈荷蒙
睿鑒其卷五係器用造作之法卷六係器用形式圖久
經譯出今復加詳細校對繪圖恭呈
御覽再原奉
諭旨令(臣)等將
坤寧宫所祭之
佛
菩薩
關帝以及
堂子所祭之
神並祭
天之處詳細分别其不能詳溯緣起及祝辭内相傳舊語
有其聲而無其義者併以闕疑傳信之意敬撰跋
語綴於簡末所有謹擬跋語一條附於漢本卷四
之後粘貼黃簽進
呈統俟
欽定發下時交館編入四庫全書以垂永久並繕寫二
分一分送
懋勤殿陳設一分交
尚書房收貯為此謹
奏
乾隆四十五年七月初二日奉
旨知道了跋語即行繙出清文欽此
