欽定滿洲祭神祭天典禮
上諭
乾隆十二年七月初九日内閣抄出乾隆十二年
七月初九日奉
上諭我滿洲禀性篤敬立念肫誠恭祀
天
佛與神厥禮均重惟姓氏各殊禮皆隨俗凡祭神祭天背
鐙諸祭雖微有不同而大端不甚相遠若我愛新覺
羅姓之祭神則自大内以至王公之家皆以祝辭為
重但昔時司祝之人俱生於本處幼習國語凡祭神
祭天背鐙獻神報祭求福及以麫猪祭天去祟祭田
苗神祭馬神無不斟酌事體編為吉祥之語以禱祝
之厥後司祝者國語俱由學而能互相授受扵贊祝
之原字原音漸致淆舛不惟大内分出之王等累世
相𫝊家各異辭即大内之祭神祭天諸祭贊祝之語
亦有與原字原韻不相脗合者若不及今改正垂之
於書恐日久訛漏滋甚爰命王大臣等敬謹詳考分
别編纂並繪祭器形式陸續呈覽朕親加詳覈酌定
凡祝辭内字韻不符者或詢之故老或訪之土人朕
復加改正至若器用内楠木等項原無國語者不得
不以漢語讀念今悉取其意譯為國語共纂成六卷
庶滿洲享祀遺風永遠遵行弗墜而朕尊崇祀典之
意亦因之克展矣書既告竣名之曰滿洲祭神祭天
典禮所有承辦王大臣官員等職名亦著叙入欽此
