欽定四庫全書
欽定滿洲祭神祭天典禮卷二
坤寧宫常祭儀注
每日
坤寧宫祭朝祭
神預將鑲紅片金黃緞神幔用黃棉線繩穿繫其上懸掛
西山牆所釘之雕龍頭髹金紅漆三角架以淨紙
二張各四折鏤錢四掛於神幔兩端舁供
佛之髹金小亭連座奉安於南首啟亭門次於神幔上懸
菩薩像又次懸
關帝神像均於大炕上東向供奉炕上設紅漆大低桌二
桌上供香碟三淨水三琖方切灑餻分為十盤以
九盤供於桌上一供桌下北首炕沿前鋪黃花紅
氊設司祝叩頭小低桌司俎太監等預於中間屋
内鍋前地上設油厚高麗紙二張進包錫紅漆大
桌二西向分為二行各置於油高麗紙上屆時司
香點香司俎太監司俎等進猪二於
坤寧宫門外之右首皆北向奏三絃琵琶之司俎太
監二司俎官司俎八首領太監二以次進三絃琵
琶在前次十人分二層排列均向上盤膝坐奏三
絃琵琶鳴拍板其後司俎滿洲等屈一膝跪拊掌
司香舉神刀授司祝司祝執神刀進司俎等復奏
三絃琵琶鳴拍板拊掌司祝一叩頭興司俎等歌
鄂囉羅司祝擎神刀禱祝三次誦神歌一次擎神
刀禱祝時司俎等復歌鄂囉羅誦神歌三次如前
儀如是九次畢司祝跪一叩頭興又禱祝三次以
神刀授於司香奏三絃琵琶鳴拍板人等起立避
於旁
皇帝親詣行禮司香移司祝叩頭小低桌於北首
皇帝進於朝祭
神位前正中向上立司祝先跪
皇帝跪司祝祝畢
皇帝行禮興退司祝叩頭興合掌致敬如同
皇后行禮
皇帝在南
皇后在北行禮司俎官司俎等俱出外惟留司俎婦人
太監等在内如遇
皇帝
皇后不行禮之日司祝叩頭畢司香撤
佛
菩薩前供淨水二琖闔供
佛小亭門撤
菩薩像恭貯於黃漆木筒司俎太監等恭舁供
佛小亭並所供二香碟移奉於
坤寧宫西楹大亭香碟供於前小亭座移置於後復
移神幔稍南位
關帝神像於正中所供淨水並香碟皆移正中奏三絃琵
琶鳴拍板人等進坐於原處司香婦人斂氊三折
之鋪於近炕沿處司香舉臺琖授於司祝司俎太
監等舁一猪入門置炕沿下首西向司俎滿洲一
人屈一膝跪按其猪司俎官及司俎首領太監内
監等奏三絃琵琶鳴拍板拊掌司祝跪於炕沿下
三折紅氊上斜向西南舉臺琖獻淨水一次司俎
等照前歌鄂囉羅獻畢司祝致禱以二琖淨水合
注一琖中司俎滿洲執猪耳司祝灌淨水於猪耳
内以臺琖授司香一叩頭三絃琵琶拍板暫止司
俎滿洲執猪尾移轉猪首向東司俎太監等進前
舁猪暫順放於包錫大桌上司香舉臺琖授司祝
司祝接受臺琖舁第二猪入門獻淨水灌淨水如
前儀以包鍚大桌上二猪俱令首西向横放省之
每桌前令司俎婦人二舉銀裏木槽盆接血司香
婦人撤去氊進紅漆長高桌設於西炕前以接血
木槽盆列高桌上撤去所供餻猪氣息後司俎等
轉猪首順桌向南直放去其皮按節解開煮於大
鍋内其頭蹄及尾俱不去皮惟燎毛燖淨亦煮於
大鍋内以臓腑置於錫裏木槽盆舁出另室内整
理潔淨舁進以盛血木槽盆就地安置司俎滿洲
一人進於高桌前屈一膝跪灌血於腸亦煑鍋内
司俎太監等置皮於盛皮木槽盆内撤去包錫大
桌二及油厚高麗紙仍以膽與蹄甲貯紅漆小木
碟内置於炕上所設之大低桌北首邊上俟肉熟
時細切胙肉一椀設筯一雙供於大低桌正中以
二猪之肉分置二銀裏木槽盆内前後腿分設四
角胸膛向前尾樁向後肋列兩旁合凑畢置猪首
於上復以臁胋連油整置於鼻柱上供於
神位前長高桌司香點香司香婦人鋪黃花紅氊設司祝
叩頭小低桌一司香舉淨水椀一司香舉空椀齊
進拱立司祝進跪又一司香舉臺琖授司祝司祝
接受獻淨水三次是獻也凡奏三絃琵琶之司俎
太監鳴拍板之司俎官首領太監司俎以及拊掌
之司俎滿洲等進前列坐如前儀司祝每一獻將
所獻之淨水注於空椀内復自盛淨水椀内挹新
淨水注於二琖中以獻每一獻司俎等歌鄂囉羅
三獻畢司祝以臺琖授於司香一叩頭興合掌致
敬三絃琵琶拍板止衆俱起立退司祝跪祝之
皇帝
皇后親詣行禮如前儀神肉前叩頭畢撤下祭肉不令
出戶盛於盤内於長桌前按次陳列或
皇帝率
皇后受胙或率王大臣等食肉之處請
旨遵行如遇
皇帝不受胙之日令值班大臣侍衛等進内食之食畢
司俎太監等撤去皮骨皮油送交膳房其骨膽蹄
甲司俎官送潔淨處化而投之於河隨將神幔收
捲其所掛紙錢存俟月終貯高麗紙囊内除夕送
赴
堂子與
堂子内所掛淨紙及神杆同化之所有
關帝神像恭貯於紅漆木筒其供
佛小亭恭貯
菩薩像木筒及二香碟仍移奉西楹以小亭安奉於亭座
上
菩薩像
關帝神像二筒安奉於西山牆繪花紅漆抽屉桌上供香
碟三於桌之東邊其夕祭
神儀預將鑲紅片金青緞神幔繫於黑漆架上用黃色皮
條穿大小鈴七枚繫樺木桿梢懸於架梁之西恭
請
穆哩罕神自西按序安奉架上
畫像神安奉於神幔正中設
蒙古神座於左皆於北炕南向炕上設紅漆大低桌二桌
上供香碟五淨水五琖以灑餻如前分為十盤其
九盤供於桌上一供桌下西邊未進猪之前恭請
佛
菩薩像並二香碟供於西楹大亭預令司俎太監等鋪油
紙設桌俱如朝祭儀屆時進猪置於常放之處司
香點香司香婦人以司祝祝禱時所坐黑漆杌置
神位前司俎太監以鼓連架近杌安置司祝繫閃緞裙束
腰鈴執手鼔進於
神位前司俎太監二人進西向立一太監擊鼔一太監鳴
拍板司祝先向
神位坐於杌上擊手鼓誦請神歌祈請擊鼓太監一手擊
鼓一點以和手鼓司祝拱立初次向後盤旋蹡步
祝禱擊鼓太監雙手擊鼓三點以和手鼓司祝復
盤旋蹡步前進祝禱擊鼓太監雙手擊鼓五點以
和手鼓司祝拱立初次誦請神歌擊鼓五點拍板
三鳴以和之二次向後向前盤旋蹡步祝禱惟擊
鼓七點司祝拱立誦神歌以禱仍擊鼓五點拍板
三鳴三次祝禱亦惟擊鼓十一點司祝拱立三次
誦神歌以禱擊鼓四點末以雙槌交擊一次拍板
仍三鳴以和之三次誦神歌禱畢司祝祝禱時惟
擊鼓四點三鼓而止退司祝以手鼓授司香婦人
釋閃緞裙腰鈴司香婦人鋪黃花紅氊
皇帝親詣行禮司香婦人移置司祝叩頭小低桌於西
首
皇帝進於夕祭
神位前正中向上立司祝先跪祝畢
皇帝行禮如朝祭儀如同
皇后行禮
皇帝在東
皇后在西行禮如遇
皇帝
皇后不行禮之日司祝叩頭畢司香婦人斂氊三折之
鋪於近炕沿處置淨水一椀空琖一於炕沿上司
俎太監等舁猪入門置炕沿下首北向司俎滿洲
一人屈一膝跪按其猪司祝跪於炕沿下三折紅
氊上斜向東北從盛淨水椀内挹淨水注於琖中
舉捧禱祝司俎滿洲執猪耳司祝灌淨水於猪耳
内以琖置炕沿一叩頭司俎滿洲執猪尾移轉猪
首向南司俎太監等進前舁猪暫順放於包錫大
桌上司祝跪從淨水椀内挹淨水注於琖中舁第
二猪入門如前儀禱祝灌淨水畢一叩頭興退置
猪於包錫大桌上二猪俱令首西向省之每桌前
令司俎婦人二舉銀裏木槽盆接血司香婦人撤
去氊進紅漆長高桌設於北炕前以接血銀裏木
槽盆列長高桌上撤去大低桌上所供之餻惟留
一盤猪氣息後司俎等轉猪首順桌向南直放其
去皮節解灌血腸煮肉一及撤去包錫大桌油紙
等件俱如朝祭儀惟膽與蹄甲於竈内化之俟肉
熟時細切胙肉五椀每椀設筯一雙供於炕上二
大低桌之上以二猪之肉分置二銀裏木槽盆内
如朝祭儀供於
神位前長高桌司香點香司香婦人鋪黃花紅氊司祝進
跪祝叩頭合掌致敬司香婦人收氊以司祝所坐
之杌置夕祭常放處又設小桌小腰鈴列於桌上
神鈴置於桌之東撤出香碟内火並鐙掩竈内火
展背鐙青綢幕蔽之衆俱退出闔戶擊鼓太監以
鼓移幕前近處司祝坐於杌上初次誦神歌向神
鈴祈請時擊鼓四點又雙槌交擊一次拍板三鳴
以和之次司祝執鈴桿振鈴誦神歌以禱鼓擊五
點拍板三鳴以和之司祝置神鈴初次誦神歌向
腰鈴祈請鼓擊四次又雙槌交擊一次拍板三鳴
以和之司祝摇腰鈴誦神歌以禱鼓擊五點拍板
三鳴以和腰鈴之聲禱畢擊鼓三點拍板一鳴而
止捲起背鐙神幕開戶移入鐙火撤祭肉送交膳
房恭請
佛
菩薩像並二香碟仍安奉西楹原位二香碟亦供於原處
收捲神幔撤夕祭
神畫像並
蒙古神
穆哩罕神俱恭貯紅漆匣内安奉於北牆繪花黑漆抽屉
桌上供香碟五於桌之南邊
每日
坤寧宫朝祭誦神歌禱祝辭
上天之子佛及菩薩大君先師三軍之帥關聖帝
君某年生小子某年生小子(為某人祭則呼某人本生年)今敬
祝者豐於首而仔於肩衛於後而護於前畀以嘉
祥兮齒其兒而髮其黃兮年其增而歲其長兮根
其固而身其康兮神兮貺我神兮佑我永我年而
夀我兮
朝祭灌淨水於猪耳禱辭
上天之子三軍之帥關聖帝君某年生小子某年
生小子(為某人祭則呼某人本生年)敬獻粢盛嘉悦以享兮
朝祭供肉祝辭
上天之子三軍之帥關聖帝君某年生小子某年
生小子(為某人祭則呼某人本生年)今敬祝者豐於首而仔於
肩衛於後而護於前畀以嘉祥兮齒其兒而髮其
黃兮年其增而歲其長兮根其固而身其康兮神
兮貺我神兮佑我永我年而夀我兮
夕祭坐於杌上誦神歌祈請辭
自天而降阿琿年錫之神與日分精年錫之神年
錫惟靈安春阿雅喇穆哩穆哩哈納丹岱琿納爾
琿軒初恩都哩僧固拜滿章京納丹威瑚哩恩都
蒙鄂樂喀屯諾延某年生小子某年生小子(為某人祭)
(則呼某人本生年)今敬祝者豐於首而仔於肩衛於後而
護於前畀以嘉祥兮齒其兒而髮其黃兮年其增
而歲其長兮根其固而身其康兮神兮貺我神兮
佑我永我年而夀我兮
初次誦神歌禱辭
納丹岱琿納爾琿軒初某年生小子某年生小子
(為某人祭則呼某人本生年)今敬祝者豐於首而仔於肩衛於
後而護於前畀以嘉祥兮齒其兒而髮其黃兮年
其增而歲其長兮根其固而身其康兮神兮貺我
神兮佑我永我年而夀我兮
二次誦神歌禱辭
恩都哩僧固僧固恩都哩某年生小子某年生小
子(為某人祭則呼某人本生年)今敬祝者豐於首而仔於肩衛
於後而護於前畀以嘉祥兮齒其兒而髮其黃兮
年其增而歲其長兮根其固而身其康兮神兮貺
我神兮佑我永我年而夀我兮
末次誦神歌禱辭
拜滿章京納丹威瑚哩恩都蒙鄂樂喀屯諾延某
年生小子某年生小子(為某人祭則呼某人本生年)今敬祝者
豐於首而仔於肩衛於後而護於前畀以嘉祥兮
齒其兒而髮其黃兮年其增而歲其長兮根其固
而身其康兮神兮貺我神兮佑我永我年而夀我
兮
誦神歌禱祝後跪祝辭
上天之子年錫之神安春阿雅喇穆哩穆哩哈納
丹岱琿納爾琿軒初恩都哩僧固拜滿章京納丹
威瑚哩恩都蒙鄂樂喀屯諾延某年生小子某年
生小子(為某人祭則呼某人本生年)今敬祝者豐於首而仔於
肩衛於後而護於前畀以嘉祥兮齒其兒而髮其
黃兮年其增而歲其長兮根其固而身其康兮神
兮貺我神兮佑我永我年而夀我兮
夕祭灌淨水於猪耳禱辭
上天之子年錫之神安春阿雅喇穆哩穆哩哈納
丹岱琿納爾琿軒初恩都哩僧固拜滿章京納丹
威瑚哩恩都蒙鄂樂喀屯諾延某年生小子某年
生小子(為某人祭則呼某人本生年)敬獻粢盛嘉悦以享兮
夕祭供肉祝辭
上天之子年錫之神安春阿雅喇穆哩穆哩哈納
丹岱琿納爾琿軒初恩都哩僧固拜滿章京納丹
威瑚哩恩都蒙鄂樂喀屯諾延某年生小子某年
生小子(為某人祭則呼某人本生年)今敬祝者豐於首而仔於
肩衛於後而護於前畀以嘉祥兮齒其兒而髮其
黃兮年其增而歲其長兮根其固而身其康兮神
兮貺我神兮佑我永我年而夀我兮
背鐙祭初次向神鈴誦神歌祈請辭
哲伊哷呼哲納爾琿掩戶牖以迓神兮納爾琿息
甑竈以迓神兮納爾琿肅將迎兮侑座以俟納爾
琿秘以祀兮几筵具陳納爾琿納丹岱琿藹然降
兮納爾琿卓爾歡鍾依惠然臨兮納爾琿感於神
鈴兮来格納爾琿莅於神鈴兮来歆納爾琿
二次摇神鈴誦神歌禱辭
納丹岱琿納爾琿軒初卓爾歡鍾依珠嚕珠克特
亨某年生小子某年生小子(為某人祭則呼某人本生年)今敬
祝者豐於首而仔於肩衛於後而護於前畀以嘉
祥兮齒其兒而髮其黃兮年其增而歲其長兮根
其固而身其康兮神兮貺我神兮佑我永我年而
夀我兮
三次向腰鈴誦神歌祈請辭
哲伊哷呼哲古伊雙寬列几筵兮以敬迓古伊雙
寬潔粢盛兮以恭延古伊雙寬肅將迎兮盡敬古
伊雙寬秘以祀兮申虔古伊雙寬乘羽葆兮陟於
位古伊雙寬應鈴響兮降於壇古伊雙寬
四次摇腰鈴誦神歌禱辭
籲者惟神迓者斐孫犧牲既陳奔走臣隣某年生
小生某年生小子(為某人祭則呼某人本生年)今敬祝者豐於
首而仔於肩衛於後而護於前畀以嘉祥兮齒其
兒而髮其黃兮年其增而歲其長兮根其固而身
其康兮神兮貺我神兮佑我永我年而夀我兮
每歲春夏秋冬四季獻神儀注
每歲四季獻
神是日先照常祭儀懸掛朝祭夕祭
神幔朝祭夕祭
神位俱照常安奉朝祭夕祭香碟内點香
上駟院以白馬二侍衛牽之慶豐司以牛二廏長牽
之金二鋌銀二鋌廣儲司銀庫官員舉之蟒緞龍
緞片金倭緞閃緞以及各色緞十毛青三梭布四
十置於紅漆低桌上緞疋庫庫使舁之掌儀司官
員司俎官前引内務府總管暨
上駟院大臣帶領由
乾清右門入自
乾清宫西楹經
交泰殿至
坤寧宫門外陳馬於西陳牛於東首俱向上司俎太
監等恭捧金鋌銀鋌並舁緞布桌入
坤寧宫司香接受於朝祭
神位前就地安設緞布之桌置金銀其上鋪黃花紅氊司
祝進跪祝叩頭畢司香等舁桌於夕祭
神位前就地安設移鋪紅氊司祝進跪祝叩頭畢將所獻
之金銀緞布收貯於供朝祭
神位之繪花紅漆抽屉桌内大臣侍衛官員以牛馬出越
三日後總管太監以金銀緞布出留銀之外金緞
布馬牛俱交會計司除不售於同姓滿洲外估價
以售所得價銀購猪以祭
皇帝親詣行禮如常祭儀或適遇祭神之日俟食肉畢
皮骨撤出恭請
佛
菩薩安奉後始行祭獻
每歲春夏秋冬四季獻神朝祭
神前祝辭
上天之子佛及菩薩大君先師三軍之帥關聖帝
君某年生小子某年生小子(為某人祭則呼某人本生年)今敬
祝者謹以黃金白銀蟒緞龍緞片金倭緞閃緞各
色緞布良馬健牛獻於神靈豐於首而仔於肩衛
於後而護於前畀以嘉祥兮齒其兒而髮其黃兮
年其增而歲其長兮根其固而身其康兮神兮貺
我神兮佑我永我年而夀我兮
夕祭
神前祝辭
上天之子年錫之神安春阿雅喇穆哩穆哩哈納
丹岱琿納爾琿軒初恩都哩僧固拜滿章京納丹
威瑚哩恩都蒙鄂樂喀屯諾延某年生小子某年
生小子(為某人祭則呼某人本生年)今敬祝者謹以黃金白銀
蟒緞龍緞片金倭緞閃緞各色緞布良馬健牛獻
於神靈豐於首而仔於肩衛於後而護於前畀以
嘉祥兮齒其兒而髮其黃兮年其增而歲其長兮
根其固而身其康兮神兮貺我神兮佑我永我年
而夀我兮
浴
佛儀注
四月初八日
佛誕祭祀是日先於
堂子内
饗殿中間懸掛神幔屆時衣金黃緞衣内監八人舁黃緞
神輿進
内左門
近光左門
景和門預備於
坤寧宫門外衣黃緞衣司俎滿洲二人恭請
佛亭並貯
菩薩像木筒貯
關帝神像木筒安奉輿内衣金黃緞衣内監八人舁行由
宫殿正門出前引㐲二對羊角鐙二對亦用衣金黃
緞衣内監執之司俎官二員司俎二人司俎滿洲
二人由
宫内前引至
乾清門外侍衛十員前導掌儀司官一員司俎首領
太監一員内監八人扈行應供之椴葉餑餑醴酒
罇紅蜜棉花俱置於架上及食盒之内領催蘇拉
隨後舁送至
堂子時衣黃緞衣司俎滿洲等恭請
神位供
佛亭於西首之座次於神幔上懸
菩薩像又次懸
關帝神像供奉畢收諸王呈送所供之餑餑酒蜜棉花謹
將
大内備去之紅蜜及諸王呈送之蜜各取少許貯於
黃磁浴池内以淨水攪勻司香啟亭門司祝請
佛於黃磁浴池内浴畢復以新棉墊座仍安奉原位又將
諸王呈送之椴葉餑餑俱供於二大黃漆低桌之
上
大内之九盤餑餑供於上面醴酒三琖香碟三仍供
原處司香點香炕沿下小桌上設大黃磁椀二盛
大内備去之酒及諸王呈送之酒其
亭式殿内以椴葉餑餑及諸王呈送之餑餑貯於銀盤供
之呈送之酒貯於低桌上所設二大藍花磁椀内
供之仍先於高案下所立杉木柱上掛紙錢二十
七張諸王遣來之人俱掛紙錢
大内之奏三絃琵琶太監二人在
饗殿外丹陛之西首諸王之護衛官員在丹陛兩旁對坐
鳴拍板拊掌衣朝服之二司祝進跪司香二人舉
臺琖二分授於二司祝二司祝接受臺琖同獻酒
九次司俎官一員於
饗殿階下東首立贊鳴拍板即奏三絃琵琶鳴拍板拊掌
二司祝每一獻將所獻之酒注於兩旁所設紅花
磁缸内復自盛醴酒椀内挹新酒各注於二琖中
獻之每一獻司俎官贊歌鄂囉羅則歌鄂囉羅九
次獻畢二司祝以臺琖授於司香等同叩頭興合
掌致敬司俎官贊停拍板其三絃琵琶拍板暫止
二司祝進
亭式殿内跪司香等舉授臺琖二司祝同獻酒九次奏三
絃琵琶鳴拍板拊掌歌鄂囉羅均如
饗殿獻酒儀獻畢以臺琖授於司香等一叩頭興合掌致
敬一司祝預備於
亭式殿内一司祝進
饗殿正中立司香舉授神刀司祝接受神刀前進司俎官
贊鳴拍板即奏三絃琵琶鳴拍板拊掌司祝一叩
頭興司俎官贊歌鄂囉羅即歌鄂囉羅司祝擎神
刀禱祝三次誦神歌一次擎神刀禱祝時則歌鄂
囉羅如是誦神歌三次禱祝九次畢仍奏三絃琵
琶鳴拍板拊掌司祝進
亭式殿内一叩頭興誦神歌擎神刀禱祝以及歌鄂囉羅
俱如祭
饗殿儀禱祝畢復進
饗殿内一叩頭興又禱祝三次司俎官贊歌鄂囉羅則歌
鄂囉羅一次禱祝畢授神刀於司香司俎官贊停
拍板其三絃琵琶拍板皆止興退司祝復跪祝叩
頭興合掌致敬退其
亭式殿内預備之司祝亦跪祝叩頭興合掌致敬退司祝
闔
佛亭門撤
菩薩像
關帝神像恭貯於木筒内仍用衣黃緞衣司俎滿洲等恭
請安奉輿内鐙㐲排列前恭請入
宫所供酒與餑餑分給隨去之侍衛官員司俎等
四月初八日浴
佛於
堂子饗殿内祝辭
上天之子佛及菩薩大君先師三軍之帥關聖帝
君某年生小子等(為某人祭則呼某人本生年)今敬祝者遇佛
誕辰偕我諸王敬獻於神祈鑑敬獻之心俾我小
子豐於首而仔於肩衛於後而護於前畀以嘉祥
兮齒其兒而髮其黃兮年其增而歲其長兮根其
固而身其康兮神兮貺我神兮佑我永我年而夀
我兮
堂子亭式殿内祝辭
上天之子紐歡台吉武篤本貝子某年生小子等
(為某人祭則呼某人本生年)今敬祝者遇佛誕辰偕我諸王敬
獻於神祈鑑敬獻之心俾我小子豐於首而仔於
肩衛於後而護於前畀以嘉祥兮齒其兒而髮其
黃兮年其增而歲其長兮根其固而身其康兮神
兮貺我神兮佑我永我年而夀我兮
欽定滿洲祭神祭天典禮卷二
