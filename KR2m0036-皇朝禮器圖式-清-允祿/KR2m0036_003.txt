皇朝禮器圖式卷三
儀器(全)
欽定天體儀謹按春秋文曜鉤唐堯即位羲和立渾儀
尚書舜典疏云揚子法言或問渾天曰洛下閎營
之宣帝時司農中丞耿夀昌始鑄銅為之象史官
施用焉後漢張衡作靈憲以說其狀康熙十二年
聖祖仁皇帝命監臣製天體儀即古渾象也鑄銅為球以
象天體圍一丈八尺兩端中心為南北極貫以鋼
軸面刻黃赤二道平分十二宫布列星漢其外為
子午圈週圍各浮天體球五分兩面刻去極度數
東西兩極合成圓孔以受天體之軸其下為地平
圈週與子午圈同面闊八寸環渠為界外刻四象
限度及地平時刻方位下施四足承以圓座高四
尺七寸設螺柱以取平子午正對處向西少闕以
受子午圈半入地平下半出地平上自天頂設高
弧帶地平遊表以察諸曜地平經緯度以時盤定
於子午圈設遊表於北極樞令自轉以定日度又
能隨天體旋轉以指時座下設機輪使北極能高
下盖渾天之全象而諸儀之用所統宗也
欽定黃道經緯儀謹按舊渾天儀制有黃道緯圈而無
黃道經圈康熙十二年
聖祖仁皇帝命監臣製黃道經緯儀鑄銅為之凡三重四
圈其外正立為子午圈徑六尺一寸規面厚一寸
三分側面寬二寸五分兩面皆刻去極度數以
京師為準兩極側面各貫鋼軸以半圓合而固之次
内為過極至圈外徑五尺五寸規面寬二寸五分
側面厚一寸三分兩面亦刻去極度數貫扵南北
赤道極之兩軸象天左旋又從南北赤道極各距
二十三度三十一分三十秒定黃道極去極九十
度横置黃道緯圈與過極圈交徑及寬厚亦同陷
其中以相入四面皆刻黃道經度象七政右旋又
從黃道南北兩極貫黃道經圈外徑五尺一寸四
分規面寬九分側面厚二寸三分四面皆刻黃道
緯度象黃道四遊兩極施直軸徑一寸中半施横
表長三寸於緯圈上加遊表對直軸以測黃道經
度於經圈上設遊表對横表以測黃道緯度下爲
半圓雲座升龍二承之
欽定赤道經緯儀謹按舊渾天儀制三重外曰六合儀
次内曰三辰儀内曰四遊儀凡七圈康熙十二年
聖祖仁皇帝命監臣製赤道經緯儀鑄銅為之凡二重三
圈蓋會三辰於六合而又省一地平圈也其外正
立為子午圈制與黃道經緯儀子午圈同距兩極
各九十度横置赤道經圈與子午圈交陷其中以
相入外徑五尺九寸規面寬二寸五分側面厚一
寸三分内規面及上側面鐫晝夜時刻外規面及
下側面鐫周天度分南極旁承以兩象限弧又從
南北兩極貫赤道緯圈外徑五尺六寸規側面寬
厚與經圈同四面刻赤道緯度内爲通軸設横表
遊表俱與黃道經緯儀同下爲半圓雲座升龍承
之
欽定地平經儀謹按舊渾天儀制有地平圈能測三辰
當地平之經度而不能測地平上之經度康熙十
二年
聖祖仁皇帝命監臣製地平經儀鑄銅為之平置地平圈
徑六尺二寸寬二寸四分厚一寸二分上面側面
皆刻四象限度上面自南北起初度側面自東西
起初度以立龍四承之圈下立柱其高相等適當
圈心上出圓軸圈上東西二龍柱結横梁中穿孔
爲天頂與圈心對施立軸長四尺四寸上應天頂
下應地心表末結十字横表與圈相切尺寸與圈
徑同立軸頂左右結二線斜貫横表兩端成兩三
角形旋轉横表令三線與所測參直視表所指以
測各曜之地平經度
欽定象限儀謹按舊渾天儀制有地平圈而無地平經
圈元郭守敬簡儀設立運圈以測三辰出地之度
即地平經圈也康熙十二年
聖祖仁皇帝命監臣製象限儀為全圓四分之一亦名地
平緯儀鑄銅為之其制直角為心兩方皆為半徑
各長六尺寬二寸一分厚一寸一分圓為弧寬二
寸六分厚一寸一分正面鐫九十度分外規面鐫
度數字其數自上而下以紀地平高度自下而上
以紀距天頂度聫以雲龍東西立柱縱八尺八寸
上下梁横七尺八寸飾以雲龍梁中各穿圓孔以
受立軸軸與儀之立半徑平行長九尺七寸寬二
寸一分厚一寸七分東西運之直角施横軸長二
寸一分軸本加遊表寬二寸一分厚二分有竒長
與半徑等遊表末設立耳以測地平緯度
欽定紀限儀謹按諸曜在天之度赤道經緯以南北二
極為宗黃道經緯以黃極為宗地平經緯以天頂
為宗其兩曜斜距之度古無測噐康熙十二年
聖祖仁皇帝命監臣製紀限儀亦名矩度儀鑄銅為之其
制一弧一幹弧為圓周六分之一通六尺面寬二
寸五分從中線起左右各列三十度幹為圓之半
徑長亦六尺末有柄以便運旋上端為圓心設立
柱加遊表長與幹同遊表末設立耳為測一曜之
用弧背左右各設窺表為另測一曜之用又於幹
兩旁設立柱相距應弧背之十度以為借測之用
儀面聫以流雲背以樞低昂之承以半圓有齒立
軸旁加小輪可使平測其下立柱入於儀座以左
右之座高四尺寬三尺繞以立龍
欽定地平經緯儀謹按地平經緯儀乃合地平象限二
儀而為一康熙五十四年
聖祖仁皇帝命監臣製鑄銅為之其制平置地平圈徑五
尺寬七寸七分周圍鐫四象限度下設四柱圓座
承之東西立柱高一丈一尺上結曲梁中為立軸
下端貫以圈心螺柱上端以梁中圓孔受之中加
象限儀直角在下半徑六尺寬二寸七分正面列
九十度分中聫方圓及弧矢形背結於立軸以運
之直角施遊表長八尺本設横耳末設横柱以備
仰窺凡測諸曜旋象限儀以遊表低昂合之令與
諸曜參直其横半徑所指卽地平經度遊表所指
卽地平緯度
御製簡平儀謹按簡平儀為
聖祖仁皇帝御製鑄銅為之徑一尺凡上下二重各分天
地盤上地盤外列周歲十二月及餘分内列日分
中心為北極東西弧界為北地平天盤外列朔策
内列赤道十二宫三百六十度更内列二十四節
氣中為赤道北恒星斜帶為春分後半周黃道度
下所列亦如之為南地平為赤道南恒星為秋分
後半周黃道度上盤向北視故皆左旋而月數節
氣右旋下盤向南視故皆右旋而月數節氣左旋
下盤連地平為橢形盤當天盤之半横列節氣線
十二道縱列日出入五更攢點線八道以上盤宫
度對日分求交節之日知閏月以遊表加太陽黃
道經度轉天盤與地平交知日出入時刻以太陽
赤道經度對時刻視午正則知中星以午正之星
驗太陽赤道經度知星中之候以日加時視遊表
所指知月之方位以表加節氣與日出入更線之
交知五更時刻地盤近下横鐫康熙二十年
御製
御製三辰簡平地平合璧儀謹按三辰簡平地平合璧
儀為
聖祖仁皇帝御製鑄白金如匵形正方徑七寸九分上下
啓之凡六重第一重為三辰公晷外盤列十二時
初正二十四節内遊盤列十二時初正三十日及
恒星皆注星名等次第二重為日行時刻度分下
列度數上以遊盤羃之測時旋轉使當其空處第
三重為指南針盤上帶遊表環以地平方向第四
重爲地平儀外列九十度中施指南針上帶遊表
内畫矩度第五重爲簡平儀地盤外爲赤道列十
二時初正中心爲北極内橢圓心爲天頂圓線爲
經圈徑線爲緯圈天盤小圓爲黃道列十二宮上
帶遊表第六重爲象限儀弧線爲圓度弧内外方
線爲矩度以合諸儀之用各如其法地平儀面鐫
大清康熙癸酉清和月
御製
御製地平半圓日晷儀謹按地平半圓日晷儀為
聖祖仁皇帝御製鑄銅為之凡二重地平盤長四寸三分
闊三寸五分中施指南針外畫時刻線正北當午
正正西夘正正東酉正後直立方盤上加半圓通
徑中為中心兩旁各為半徑半徑上穿孔地平中
心線入之視線影以知時刻半圓中心施遊表表
兩端立耳穿中線對太陽騐遊表與通徑距度以
準太陽高弧
御製星晷儀謹按星晷儀為
聖祖仁皇帝御製鑄銅為之凡二重有柄地盤徑四寸二
分列十二時初正天盤徑三寸三分列二十四節氣上
帶直表兩端書帝星勾陳以中心墜線當孔中轉天盤
直表兩端當兩星使相參直視節氣對時分以知時刻
下盤外列夜刻内横爲節氣線縱爲更線按節氣以定
每更時刻儀面圍鐫康熙五十三年製柄鐫康熙
御製
御製四遊表半圓儀謹按四遊表半圓儀為
聖祖仁皇帝御製測量之器鑄銅為之通徑二尺四寸線
長二尺作二千分其半為圓心施立耳能旋又施
遊表二各長一尺二寸作一千二百分表端各有
立耳半周外一百八十度為心角度通徑線兩端
各施遊表表兩端各有立耳面穿線有比例弧以
指分數内圓線二界每界十重列邊角度表中心
各有小半圓通徑七寸五分以取邊角半周一百
八十度其圓心又施小遊表各一長四寸五分取
每度斜線之長作二十分與斜線相交成二十格
自邊角中心取半圓為心角度之半左邊角度畫
於圓線内界右邊角度畫於外界測量法以兩遊
表相距度為所測之角量算法三角俱銳者以通
徑二千分與所知一邊為比例以邊角度施所測
之二角使邊遊表相交成三角形察其交處距角
若干分仍以所知比例如一角鈍者以半徑一千
分為比一心角一邊角施之法如前如兩邊夾一
角者以中兩遊表之度施之各按二邊丈尺察兩
遊表分數以邊遊表之分數比量之承以直柱下
岐三足半圓中鐫康熙
御製
御製矩度象限儀謹按矩度象限儀為
聖祖仁皇帝御製鑄銅為之半徑五寸四分象限之周九
十度内畫方矩縱横各九十分兩半徑線末立耳
為定表圓心施遊表二相連其末各有立耳下帶
弧一叚作六十分當外周三十度半以比例分秒
圓中亦有立耳旋之與四立耳皆相對遊表直邊
與方矩之分等四表間弧度數為矩度比例之分
外有銅三角稜施墜線以取平直承以直柱三足
能升降儀面鐫康熙
御製
御製方矩象限儀謹按方矩象限儀為
聖祖仁皇帝御製鑄銅為之半徑八寸五分象限之周九
十度圓線十重以斜線相交成十格象限外畫方
矩線斜直相交亦成十格象限内亦畫方矩線平
半矩施立耳為定表圓心施遊表表兩端有立耳
中為指南針盤前施二墜線測量法以遊表直邊
指度數兩表相距度分為所測之角承以銅軸攢
木為三足能升降儀面鐫康熙
御製
御製璣衡撫辰儀謹按尚書舜典在璿璣玉衡以齊
七政孔傳云璣衡王者正天文之器臯陶謨撫於
五辰孔傳云撫順五行之時乾隆九年
皇上御製璣衡撫辰儀鑄銅為之徑六尺其外即古六
合儀而不用地平圈正立子午雙環為天經兩面
鐫去極度數以雲座承之北極出地度天頂距度
以
京師為凖距兩極九十度結赤道單環為天緯兩面
鐫晝夜時刻兩龍柱挾之次内即古之三辰儀而
不用黃道圈兩極綰赤道經度雙環兩面刻去極
度數中腰結遊旋赤道兩面刻周天度分以象七
政運行最内即古之四遊儀通徑設直距中心施
窺衡以測七政經緯座施螺柱以取平天頂施墜
線以取正較赤道經緯儀而加精焉
御製地球儀謹按地球儀為
皇上御製規木為球以象地體圍四尺五寸兩端中心
為南北極貫以鋼軸腰帶赤道斜帶黃道平分三
十六分每分占十度布列中國及蒙古準回諸部
落海外諸國靡不咸具外正立為子午圈面刻三
百六十度座面為地平圈列地平度外列十二時
九十六刻皆鑄銅為之承以圓座高二尺四寸七
分北極上加時盤以
京師為準旋之知各處時刻及日出入地平度所以
配天體儀益足騐
聖朝聲教訖於無外云
渾天合七政儀謹按
本朝製渾天合七政儀鑄銅為之徑一尺二寸高一
尺三寸五分凡三重外二環平者為地平圈上列
西洋書十二宫十二月立者為子午圈子午圈上
天頂垂銅葉為地平高弧北小圈為時刻盤次内
五環兩軸為南北極貫二極為二至經圈腰帶赤
道斜帶黃道黃赤道交處為二分相距最遠處為
二至二極軸上小圈為負黃極圈其最内平面圓
環為黃道十二宫中心為日體圓邊為地球對地
球立表以指日行宫度日與地各為盤地盤有月
體日盤有金水二星體日外大盤有火木土三星
體皆以機旋之月旋以地為心五星旋以日為心
座面旁施指南針以測太陽緯度及出入地平時
刻方位
七政儀謹按
本朝製七政儀鑄銅為之徑一尺六寸五分高二尺
五寸凡二重外重平圈為黃道列周歲十二月周
天十二宫斜圈為赤道十字圈為赤道子午夘酉
經圈内重為七政盤列十二宫與黃道左右相應
中心為日體最近日為水星次金星次月與地次
火星次木星最遠土星木星旁四小星土星旁五
小星土星上圓環平之則星正圓側之則星長圓
日體旁為瓶置燈以取日影對日處映以玻瓈盤
内皆有機輪其旁以小盤之軸挈諸輪轉之承以
半圓十字下歧三足座心設指南針十二宫上施
遊表表轉一周為一日視諸體之旋轉以測七政
晝夜隠見之象
三辰儀謹按宋史唐李淳風作三辰儀有外圍
二樞黃赤白道單環皆旋轉於六合儀之内
本朝製三辰儀鑄銅為之通高二尺一寸凡二重四
圈正立為子午圈列周天度數上應天頂下應地
心兩軸為南北極與子午圈十字交而常定不動
者為天常赤道圈列晝夜時刻天常圈内層為遊
旋赤道圈列十二宫以南北極為樞而東西旋轉
者為過極遊圈座心表末與天頂地心相對後施
指南針前施墜線表四足施螺旋以中腰表耳測
赤道經度以對南北極直距中窺衡測赤道緯度
以遊表加遊旋赤道上測時刻
萬夀天常儀謹按
本朝製萬夀天常儀鑄銅為之通高一尺一寸制與
三辰儀同座心穿孔對天頂垂線用與三辰儀表
末同中腰兩表耳一實一虚綰遊旋赤道實者穿
中縫虚者留中線用與三辰儀窺衡同以遊表加
遊旋赤道上視遊表末所指用與三辰儀表耳同
地平赤道公晷儀謹按
本朝製地平赤道公晷儀鑄銅為之徑七寸八分地
平盤分内外外方盤施露管二螺柱四内圓盤列
地平三百六十度施指南針中帶銅弧弧上九十
度赤道環在圓盤北銅弧入之以定各處北極高
度環面施大遊表表近上加立表中有直線環上
端小圓盤内有小遊表及半環環上穿小孔以大
遊表對日景從小孔透立表中線視大遊表下端
所指知時刻小遊表所指知分數
地平經緯赤道公晷儀謹按
本朝製地平經緯赤道公晷儀鑄銅為之通高一尺
地平盤分内外外盤畫子午線三角植螺柱内盤
列地平三百六十度施指南針縱横置露管盤上
正立為赤道經圈上環中線為天頂鈄倚為赤道
中施直表列節氣宫度表中縫加遊表上穿孔使
透日光經圈上平赤道施兩表耳測日影内盤九
十度線與外盤子午線凖以赤道經圈按度對天
頂以遊表小孔對節氣日數視日影所臨知時刻
以赤道經圈對日上下轉之日影從上表耳孔透
下表耳之兩點視赤道距天頂度與九十度相减
知太陽距地平高度視内盤距子午線度知太陽
距午正東西偏度以外盤分數線與度數線對知
時刻
八角立表赤道公晷儀謹按
本朝製八角立表赤道公晷儀鑄銅為之地平盤長
二寸二分闊一寸八分前施指南針後為赤道盤
横軸上下之盤周畫時刻線正北當午正西南起
寅正東南止戍正盤上施日影表以指北極右帶
高弧表角與弧皆高六十度騐影以知時刻
方赤道地平公晷儀謹按
本朝製方赤道地平公晷儀鑄銅為之地平四寸二
分中施指南針後為赤道盤外方内圓兩面畫時
刻線正北當午正西南起卯初東南止酉初盤底
有機上下之地平右施螺旋表環列度數以表指
之赤道盤中施直表指南北極春分後向北秋分
後向南騐表影以知時刻
遊動地平公晷儀謹按
本朝製遊動地平公晷儀鑄銅為之圓座徑二寸一
分高一寸八分内遊環三層繫日晷地平盤于三
層環内中施指南針周圍時刻線三層依北極高
三十度四十度五十度北有弧表畫線亦如之自
地平中心出斜線對弧表線以指北極視線影以
知時刻為舟行測騐之器
提環赤道公晷儀謹按
本朝製提環赤道公晷儀鑄銅為之外環為子午圈
徑七寸二分内環為赤道上環為天頂赤道北九
十度為北極其對為南極中施直表列節氣宫度
及距緯度表中縫施遊表上穿孔以透日光以上
環對子午圈度數以遊表孔對節氣日數手提上
環旋直表使影入赤道内視所臨以知時刻
赤道地平合璧日晷儀謹按
本朝製赤道地平合璧日晷儀鑄銅為之長一尺三
寸闊八寸六分前為地平盤列二十四節氣圓盤
加直表其上按節氣進退以就日行黃道度外橢
圓形列時刻西起夘正東盡酉正後為赤道盤内
列時刻西起寅初東盡亥初外列周天度中施斜
表表下施墜線以指北極高度承以半圓以輪齒
低昂之兩盤相合定南北視表影以知時刻
定南針指時刻日晷儀謹按
本朝製定南針指時刻日晷儀鑄銅為之地平盤長
一尺三寸五分闊一尺一寸一分中為指南針外
畫時刻線七重第一重為二分第七重為二至以
次順逆數之線各分十二時初正兩端立表耳中
線對日兩耳影相對騐指南針所指以知時刻
日月晷儀謹按
本朝製日月晷儀象牙為之凡二重下為日晷地平
長二寸闊一寸四分中施指南針外畫時刻線啓
其上直立之以地平中心線綰小孔内視線影以
知時刻上為月晷赤道盤上列三十日從正北起
中心置時刻遊盤列十二時午正初刻上出表末
以指日數中施遊表表端立環對月表末指時以
上重左銅鈎按下重側面北極高度搘定立環内
不見月光視表末以知時刻
圓盤日月星晷儀謹按
本朝製圓盤日月星晷儀鑄銅為之圓盤徑四寸一
分下有柄上為日晷兩立耳相距二寸四分各穿
孔以透日光兩旁直線為時刻線之起止中為半
圓其半為北極畫節氣線十九道當北極為二分
線間二線為一中氣往来數之左盡夏至右盡冬
至一線占一旬自北極上横分六十度為北極高
度下分十二時右起丑未初左盡子午正中施遊
表以表末對北極高度及節氣線表末施墜線穿
小珠對太陽所躔宫度使兩耳孔日光正對騐珠
影以知時刻背為月晷星晷外分三百六十六日
内分十二宫中心第一重圓盤徑二寸二分外分
十二時初正午正出直表以指太陽内分三十日
自直表起朔第二重圓盤徑一寸七分周穿圓孔
中出直表表所指之日數圓孔下騐晦朔弦望自
第一重對太陽宫度表起午正數之至第二重指
日數表所指以知時刻第三重施直表出圓盤外
表心及末皆穿圓孔以表心孔窺勾陳大星以表
末孔窺天樞天璇使相參直亦如月晷數法以知
時刻
方月晷儀謹按
本朝製方月晷儀鑄銅為之徑五寸五分上下二盤
下盤外重列十二時次内初正各四刻次内刻各
十五分上盤外重列三百六十度内二重列三十
日空度起朔為日月同度朔後月距日漸遠至九
十度為上弦倍之為望三倍之為下弦周復為朔
為一月與日一會朔弦望相距各七日半中心施
遊表以遊表中線對上盤日數若干度轉上盤朔
上表末使表對月立環内無影視表末所指以知
時刻儀面鐫乾隆甲子年製
看朔望入交儀謹按
本朝製看朔望入交儀鑄銅為横尺兩端木座如几
形横一尺八寸縱七寸八分凡三重下為黃道中
為白道各十五度三十分上為時刻表左右直距
以白道距黃道南北緯度為凖正中為黃道位日
食以日體月食以地影加黃道上月體加白道上
皆按度分以其相掩知入交為日月食以相掩之
分知食之淺深以時刻表中心對白道表端施直
表對月行距日度視所指知食之時刻
六合騐時儀謹按
本朝製六合騐時儀鑄銅為兩球下球徑六分有竒
重二十四銖上球减十之二貫以鋼鋌長四寸六
分有竒近上三之一為兩軸横梁承之前後亦為
横梁前梁下鍵以銅葉一往一還為一秒七秒為
五里候凡發聲時撥之使動騐秒數以知聲之遠
近
四定表全圓儀謹按
本朝製四定表全圓儀鑄銅為之通徑一尺全周三
百六十度中施指南針圓線十層以斜線相交成
十格分四象限通徑線兩端各施立耳為定表中
心設旋圓盤其通徑線兩端施立耳為遊表表兩
端直邊對立耳中線以指度數以定表遊表相距
度分為所測之角平測立測惟所宜
矩度全圓儀謹按
本朝製矩度全圓儀鑄銅為之通徑六寸全周三百
六十度分半周通徑線兩端各施立耳為定表中
心施遊表表中線兩端加立耳立耳中線與遊表
中線對上施指南針前施墜線表端銳處指度數
以兩表相距度分為所測之角圓内下半周矩度
縱横各六十分為勾股比例之用平測立測惟所
宜
小花全圓儀謹按
本朝製小花全圓儀鑄銅為之通徑二寸施定表遊
表指南針與矩度全圓儀同以中圓花隙銳處對
遊表立耳指度數平測立測惟所宜
四遊千里鏡半圓儀謹按
本朝製四遊千里鏡半圓儀鑄銅為之通徑一尺三
寸五分半周一百八十度外圓線三重内層十二
重每度末斜線與圓線相交成十二格通徑線兩
端立耳為定表其半圓心施遊表表兩端有立耳
表端中線以指外重度分立耳方孔中線以指内
重度分立耳内施墜線表心施指南針圓盤外兩
柱承千里鏡以兩軸左右上下之以遊表定表相
距度為所測之角座三足能升降平測立測惟所
宜
雙半圓儀謹按
本朝製雙半圓儀鑄銅為之平置直尺長一尺内開
空槽束以銅如帶鋌施輪軸使遊動兩半圓通徑
皆三寸一加尺端一綰槽内半周一百八十度内
畫半方矩縱横皆十二分圓心各有立耳又施遊
表長與直尺等表端各有立耳圓心立耳旋之與
直尺對則為定表之用與遊表立耳對則為遊表
之用後施墜線測量法以定表遊表之距度為所
測之角量算法以所知一邊與直尺為比例兩半
圓進退施之按度分以定所測之二角兩遊表相
交成三角形承以直柱三足能升降平測立測惟
所宜
雙遊表半圓儀謹按
本朝製雙遊表半圓儀鑄銅為之通徑四寸八分半
周一百八十度圓心施遊表二其長皆為一百五
十分其端各有立耳開中線與遊表中線對圓心
亦有立耳旋之與遊表中線參直遊表上各帶搯
表一中心與遊表中線對共綰一直表長與二遊
表共度等一端當搯表中心一端随遊表開闔中
施指南針後施墜線測量法以兩遊表相距度分
為所測之角量算法兩邊夾一角者以所知之邊
角按度分安定成三角形承以直柱三足能升降
平測立測惟所宜
雙千里鏡象限儀謹按
本朝製雙千里鏡象限儀鑄銅為之半徑一尺四寸
五分象限之周九十度圓線十重以斜線相交成
十格平半徑千里鏡為定表平中心千里鏡為遊
表下為半圓縱横設兩輪低昂之測量法以兩表
相距度分為所測之角承以直柱三足平測立測
惟所宜
測太陽高度象限儀謹按
本朝製測太陽高度象限儀鑄銅為之半徑一尺二
分象限之周九十度圓線十重以斜線相交成十
格平半徑兩端各有立耳上立耳中線穿小孔下
立耳中線為空圈内交十字半徑旁施指南針午
正日光從小孔透十字心與表耳參直圓心施墜
線于方銅管内以護風由管末玻瓈中視墜線距
日光線知太陽距天頂之度以時刻儀騐凖對太
陽測之知太陽隨時高度易墜線為遊表兩立耳
皆如定表法與所測參直以二表距度為所測之
角承以直柱三足能升降平測立測惟所宜
測高弧象限儀謹按
本朝製測高弧象限儀鑄銅為之半徑一尺七分象
限之周九十度圓線十五層以斜線相交成十五
格兩半徑線末各施立耳為定表中圓柱四面穿
直孔旋之使孔中線與立耳中線相對以受日光
圓心施銅墜線表穿長孔有比例分以指分數座
中施指南針以墜線距定表度為太陽距天頂度
承以直柱有輪能升降
測礟象限儀謹按
本朝製測礟象限儀鑄銅為之用兩象限周皆九十
度中為初度左右各四十五度圓心皆施墜線當
初度以取平座上為横方柱一加柱端一倚柱旁
用時置礟上以柱旁墜線所指合礟末所起之度
柱中空左右各四十五度中施遊表穿小孔對礟
末所起之度于孔内視礟之星斗
地平方位儀謹按
本朝製地平方位儀木質螺鈿飾徑二寸三分中施
指南針周列十二辰八方列八卦内周施遊盤盤
面分十二宫對立直表其長兩相等先定子午線
轉銅環令表與所測之處參直距正午東西若干
度為地平偏度以分界知其所屬方位
圭表謹按周禮春官大司徒以土圭之法測日
景考工記玉人土圭尺有五寸以致日宋史云宋
何承天始立表候日景皇祐圭表考古法立八尺
銅厚二寸博四尺下連石圭一丈三尺以盡冬至
景長之數明代觀象臺下設晷影堂南北平置銅
圭于石臺長一丈六尺二寸闊二尺七寸周以水
渠南端植銅表高八尺上設横梁用影符以取中
景
本朝加表二尺上端施銅葉中穿圓孔徑二分午正
日景自圓孔透圭面成橢形南界為日體上景北
界為日體下景中心為中景
京師夏至景二尺九寸四分八釐冬至景一丈九尺
九寸四分以次贏縮北端設立圭高三尺五寸冬
至景上立圭二尺七寸四釐
日影表謹按
本朝製日影表木質立表高八寸上施墜線平表長
二尺七寸中銜銅尺三角施螺柱以指南針盤九
十度對表候影正時自立表下量之視影之長短
以定節氣時刻
壺漏謹按周禮夏官挈壺氏注主挈壺水以為
漏後漢書志孔壺為漏浮箭為刻隋書志黃帝創
觀漏水制器取則以分晝夜宋史有求壺複壺廢
壺建壺及平水壺之制
本朝製壺漏播水壺三形方上曰日天壺即宋之求
壺面闊一尺九寸底闊一尺三寸高一尺七寸水
欲常滿次曰夜天壺即宋之複壺又次曰平水壺
高闊逓减一寸層累而下承以朱座有亭覆之亭
座通高一丈八尺四寸分水壺一形方即宋之廢
壺高闊如平水壺在平水壺下少後受水壺一形
圓曰萬水壺即宋之建壺徑一尺四寸高三尺一
寸在座前地平上壺皆有蓋播水三壺前近下皆
為龍口玉滴以次漏於受水壺平水壺後近上穿
孔洩于分水壺以均水平漏受水壺上為銅人抱
箭長三尺一寸鐫兩晝夜時刻上起午正下盡午
初壺中安箭舟如銅鼓形水長舟浮則箭上出水
盈箭盡則洩之于池壺面俱鐫
大清乾隆年製平水壺面鐫
御製銘後欵識乾隆歲在乙丑孟夏之月
御銘
自鳴鐘謹按
本朝製自嗚鐘鑄金為之中承以柱下為方匵面設
表盤均十二分上起子午正右旋一日再周以短
針指時長針指刻起丑未初鐘一鳴盡子午正十
二鳴其初正自一鳴至四鳴各四刻匵内蔵鋼輪
三重中為大輪四軸上間小輪三聫之以旋時刻
針左為大輪三軸上間小輪二聫之旁大輪一綰
擊具以擊鐘知時右亦如之以擊鐘知刻三重皆
施墜線擊具皆有銅片為作止之限表盤徑二尺
一寸五分羃以玻璃匵木質髤漆繪金花文四隅
皆有柱中為周闌髤以金縱距四尺七寸横五尺
七寸五分通高一丈六尺六寸
時辰表謹按
本朝製時辰表鑄金為之形圓盤徑一寸五分二釐
均分時刻以針指之内施輪齒皆如自鳴鐘之法
具體而微盛以金合當盤面處空之合徑一寸五
分二釐通厚八分周飾雜寶金索三行三就間鏤
花文
攝光千里鏡謹按
本朝製攝光千里鏡筩長一尺三分接銅管二寸六
分鏡凡四重管端小孔内施顯微鏡相接處施玻
璃鏡皆凸向外筩中施大銅鏡凹向外以攝影鏡
心有小圓孔近筩端施小銅鏡凹向内周隙通光
注之大鏡而納其影筩外為鋼鋌螺旋貫入進退
之以為視遠之用承以直柱三足高一尺一寸五
分
皇朝禮器圖式卷三
