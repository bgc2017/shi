皇朝禮器圖式卷十八
武備六
皇帝大閱黃幄謹按
本朝定制
皇帝大閱黃幄黃布為之白裏縱一丈九尺二寸横二
丈六尺中施横梁為脊闊九尺五寸梁兩端承以
柱高一丈二尺六寸門闊七尺簷四出高八尺四
寸周承以柱十二脊左右及簷四隅皆加䲭吻木
質塗金簷周重幨如幄色各深九寸柱所承處皆
綴青布雲文柱皆塗黃油鉆鐡鋄銀端施環穿朱
繩斜繫鐡橜幄内藉高麗蓆加白氊中設
御座金絲緞屏座高一尺五寸縱五尺横七尺六寸垂
黃綢幨藉紅氊青緞緣坐具貂及粧緞惟其時凱
旋
躬勞
賜宴亦設之
皇帝駐蹕大營謹按
本朝定制
皇帝駐蹕大營内方外圓度地縱二十丈六尺横十七
丈四尺建黃幔城外加網城索綯為之黃色貫之
以網高六尺闊八尺凡百六十有六距幔城東西
南各十八丈北十五丈設連帳百七十有五為内
城啟旌門三東鑲黃纛西正黃纛南正白纛各二
周建鑲黃金龍旗四十有一各以三旗護軍參領
二人護軍校護軍二十人門焉宿衛帳九司以三
旗護軍參領一人護軍校護軍十人外設連帳二
百五十有四為外城啟旌門四東鑲白纛西鑲紅
纛南正藍鑲藍纛浹日遞建之北正紅纛各二周
建方旗南北鑲黃西北正黃東南正白西南正紅
各十有五各以五旗護軍參領二人護軍校護軍
二十人門焉宿衛帳四司以五旗護軍參領一人
護軍校護軍十人外城東面設内閣六部都察院
提督等衙門官帳距外城六十丈周設警蹕帳四
十各建護軍旗一東北鑲白西北鑲紅東南正藍
西南鑲藍司以護軍參領每旗一人護軍校護軍
每旗十五人度地由嚮導總統張具以護軍參領
三人護軍校護軍八十人重門拱衛星廬環布黃
幔城正中
御幄在焉
皇帝駐蹕御幄謹按
本朝定制
皇帝駐蹕御幄周建黃幔城門南向内樹黃布屏中建
圓幄高二丈徑三丈四尺上為穹盖頂圓木如樞
銜椽下覆皆髤朱羃以白氊藍布緣上加素布雨
盖緣藍布雲文以髤朱木杆四面分搘之承椽以
斜木相交為墻高五尺六寸亦髤朱外圍白氊藍
布緣下圍朱簾高一尺八寸内圍黃洋氊紅花文
左右分懸櫜鞬佩刀幄内藉高麗蓆加白氊門前
後各高四尺六寸闊二尺三寸幄正中設
御座五采刻絲屏青緞緣座高一尺六寸五分縱三尺
九寸五分横五尺七寸五分垂重幨上錦下黃綢
藉黃氊坐具貂及粧緞惟其時庭左右各設圓幄
一高九尺五寸徑一丈五尺牆高四尺五寸内圍
白氊餘制皆同座後達長幄直而深狹高七尺六
寸縱一丈二尺横八尺直梁横棟簷左右垂高五
尺四方啟門高闊如中圓幄蓋及牆皆圍白氊藍
布緣内藉高麗蓆加黑氊後達帳殿横列三楹高
一丈一尺縱一丈三尺横三丈東西室皆啟窗更
後為圓幄三幔城外左右連帳茶膳儲偫各庀其
事
皇帝停蹕頓營謹按
本朝定制
皇帝停蹕頓營度地縱横各二丈設黃幔城門南向外
加網城如大營之制凡二十有九幔城中設圓幄
盖高一丈牆高四尺門亦南向高三尺七寸闊二
尺三寸羃盖圍牆俱如
駐蹕御幄之制幄内藉高麗蓆加白氊正中設藍褥高
五寸縱五尺五寸加白氊黃花文
行圍看城亦如之
親王氊帳謹按
本朝定制親王氊帳穹頂銜椽羃以白氊承椽以斜
竹相交為牆皆髤朱外圍白氊下圍朱簾頂高九
尺牆高四尺徑一丈四尺帳外周設藍布城郡王
以下皆得用之職官扈行者亦得自備惟不許設
藍布城
職官帳房謹按
本朝定制職官帳房藍布為之如人字形單袷惟宜
縱六尺四寸横一丈二尺上施梁為脊承以兩柱
各高六尺五寸羃布斜垂至地下加垂幨七寸兩
端皆圍以布左當柱中分以便出入
兵丁帳房謹按
本朝定制兵丁帳房白布為之如職官帳房之制
凉棚謹按
本朝定制凉棚藍布為之單袷惟宜縱一丈八尺横
二丈七尺中施横梁為脊闊九尺兩端承以柱高
一丈七尺四寸盖緣青布雲文簷四出高七尺五
寸重幨以藍色周承以柱十皆髤朱圍布牆前啟
兩窗搘以木四窗角垂髤朱壺盧綴藍緌後樹白
布屏高七尺五寸闊一丈二尺繪五采麒麟内外
武職校閱用之
皇朝禮器圖式卷十八
