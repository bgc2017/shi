歲時廣記時令𩔖
提要
(臣)等謹案歲時廣記四卷宋陳元靚撰元靚
不知其里貫自署曰廣寒仙裔而劉純作後
序稱為隠君子其始末亦未詳言莫之考也
書前又有知無為軍巢縣亊朱鑑序一篇鑑
乃朱子之孫即嘗輯詩𫝊遺說者後仕至湖
廣總領元靚與之相識則理宗時人矣其書
宋志不著錄惟見於錢曾讀書敏求記稱前
列圖說分四時為四卷今此本乃曹溶學海
𩔖編所載卷首並無圖說蓋𫝊抄者佚之書
中摭月令孝經緯三統歷諸書為綱而以雜
書所記涉於節序者按月分隸凡春令四十
六條夏令五十條秋令三十二條冬令三十
八條大抵為啟劄應用而設故於稗官說部
多所徵引而爾雅淮南諸書所載足資考據
者反多遺缺未可以稱善本特其於所引故
典尚皆備錄全文詳記所出未失前人遺意
與後來𩔖書隨意刪竄者不同故並錄存之
以備參攷焉乾隆四十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
歲時廣記序
有天之時有人之時寒暑之推遷此時之運於天者也
歷書所載盖莫詳焉至於因某日而載某事此時之係
於人者端千緒萬非託之記述則莫能探其源委耳噫
慶道長於一陽之生謹履端於一歲之始是盖天時人
事之相參尤有可據彼仲夏之重五季秋之重九豈天
之氣候然也而人實為之使微考訂孰知競渡之繇楚
靈均登高之因費長房乎引𩔖而伸若此者衆雖然荆
楚歲時之所記善矣惜乎失之拘也秦唐歲時之所記
夥矣惜乎未之備也今南潁陳君蒐獵經𫝊以至野史
異書凡有涉於節序者萃為巨帙殆靡一遺仰以稽諸
天時俯以驗之人事題其篇端曰歲時廣記求予文而
序之予惟陳君嘗編博聞三錄盛行於世况此書該而
不冗雅而不俚自當與並𫝊於無窮云宣教郎特差知
無為軍巢縣事兼義武民兵軍正總轄屯戍兵馬借緋
新安朱鑑撰
