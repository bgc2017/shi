歲時廣記卷一
宋陳元靚撰
春
孔子家語曰春者四時之首也尚書大傳曰春出
也萬物之所出也禮記鄉飲酒曰東方曰春春之
為言蠢也淮南子曰春為規規者所以圜萬物也
規度不失生氣乃理前漢律歷志曰少陽者東方
東動也陽氣動物於時為春春蠢也物蠢生乃動
運木曲直仁者生生者圜故為規也月令曰春三
月其日甲乙其帝太皥其神勾芒其蟲鱗其音角
其數八其味酸其臭羶其祀戶祭先肝
孟春月
禮記月令曰孟春之月日在營室昏參中旦尾中律中
太蔟東風解凍蟄蟲始振魚上冰獺祭魚鴻鴈来天氣
下降地氣上騰天地和同草木萌動
孝經緯周天玉衡六問曰大寒後十五日斗指艮為立
春後十五日斗指寅為雨水
劉歆三統歷曰立春為正月節雨水為正月中氣雨水
者言雪散為雨水也
周書時訓曰立春之日東風解凍後五日蟄蟲始振後
五日魚上冰雨水之日獺祭魚後五日鴻雁来後五日
草木萌動
白虎通德論曰正月律謂之太蔟何太亦大也蔟者湊
也言萬物始大湊地而出也
晉樂志曰正月之辰謂之寅寅者津也謂生物之津途
也
大戴禮夏小正曰正月啓蟄雉震呴時有俊風滌凍途
田鼠出農及雪澤采芸桺稊梅杏杝桃則華
春秋隠公元年王正月注云隠公之始年周王之正月
也凡人君即位欲其體元居正故不言一年一月
玉燭寳典曰正月為端月
梁元帝纂要曰正月曰孟陽孟陬上春開春𤼵春獻春
首春首歲獻歲𤼵歲初歲肇歲芳歲華歲
月令曰孟春行夏令則雨水不時草木蚤落國時有恐
行秋令則其民大疫猋風暴雨總至藜莠蓬蒿並興行
冬令則水潦為敗雪霜大摯首種不入
仲春月
月令曰仲春之月日在奎昏弧中旦建星中律中夾鍾
始雨水桃始華倉庚鳴鷹化為鳩玄鳥至日夜分雷乃
𤼵聲始電蟄蟲咸動啓戶始出
孝經緯曰雨水後十五日斗指甲為驚蟄後十五日斗
指卯為春分
三統歷曰驚蟄為二月節春分為二月中氣驚蟄者蟄
蟲驚而奔出也
周書時訓曰驚蟄之日桃始華後五日倉庚鳴後五日
鷹化為鳩春分之日玄鳥至後五日雷乃𤼵聲後五日
始電
白虎通德論曰二月律謂之夾鍾何夾者孚也言萬物
孚甲種𩔖分也
晉樂志曰二月之辰名為卯卯者茂也言陽氣生而孳
茂也
夏小正曰二月祭鮪榮堇采繁來降燕乃睇
淮南子曰二月之夕女夷鼔歌以司天和以長百穀禽
獸草木注云女夷春夏長養之神也江淹文云太皥馭
節女夷司景
纂要曰二月曰仲陽又曰令月張衡歸田賦云仲春令
月時和氣清
月令曰仲春行夏令則國乃大旱暖氣早来蟲螟為害
行秋令則其國大水寒氣總至寇戎来征行冬令則陽
氣不勝麥乃不熟民多相掠
季春月
月令曰季春之月日在胃昏七星中旦牽牛中律中姑
洗桐始華田鼠化為鴽(音如)虹始見萍始生鳴鳩拂其羽
戴勝降于桑
孝經緯曰春分後十五日斗指乙為清明後十五日斗
指辰為榖雨
三統歷曰清明為三月節穀雨為三月中氣清明者謂
物生清淨明潔穀雨者言雨以生百穀
周書時訓曰清明之日桐始華後五日田鼠化為鴽後
五日虹始見穀雨之日萍始生後五日鳴鳩拂羽後五
日戴勝降於桑
白虎通德論曰三月律謂之姑洗何姑者故也洗者鮮
也言萬物皆去故就新莫不鮮明也
晉樂志曰三月之辰名為辰辰者震也謂時物盡震動
而長也
夏小正曰三月參則伏&KR1386;(音斛)則鳴頒冰拂桐葩
詩曰蠶月條桑蠶月三月也吴民載詩云條風著野方
蠶月(闕)移隂又麥秋唐百家詩云蠶月桑葉青鸎時
桺花白
纂要曰三月曰暮春末春晚春
月令曰季春行冬令則寒氣時𤼵草木皆肅國有大恐
行夏令則民多疾疫時雨不降山林不收行秋令則天
多沈隂淫雨蚤降兵革並起
花信風
東臯雜錄江南自初春至初夏五日一番風候謂之花
信風梅花風最先楝花風最後凡二十四番以為寒絶
也後唐人詩云楝花開後風光好梅子黃時雨意濃徐
師川詩云一百五日寒食雨二十四番花信風又古詩
云早禾秧雨初晴後苦楝花風吹日長
條達風
易通卦騐立春條風至宋均注云條者條達萬物之風
也唐太宗詩云條風開獻節灰律動初陽
榆莢雨
氾勝書三月榆莢雨高地強土可以種禾
杏花雨
提要錄杏花開時正值清明前後必有雨也謂之杏花
雨古詩云沾衣欲濕杏花雨吹面不寒楊桺風又云楊
桺杏花風雨外不知佳句落誰家晏元獻公詞云紅杏
開時一霎清明雨趙德麟詞云紅杏枝頭花幾許啼痕
止恨清明雨
凌解水
水衡記黃河水正月名凌解水
桃花水
水衡記黃河水二月三月名桃花水又顔師古漢書音
義云月令仲春之月始雨水桃始華盖桃方華時既有
雨水川谷漲泮衆流盛長故謂之桃花水老杜詩云春
岸桃花水又曰三月桃花浪注曰峽以三月桃花𤼵時
春水生謂之桃花水王摩詰詩云春来到處桃花水歐
陽公詩云桃花水下清明路
擊春曲
酉陽雜俎唐明皇好羯鼓云八音之領袖諸樂不可為
比嘗遇二月初詰旦巾櫛方畢時宿雨初晴景色明麗
小殿亭前桺杏將吐睹而嘆曰對此景物豈可不與他
判斷乎左右相目將命備酒獨高力士遣取羯鼔旋命
之臨軒縱擊一曲名春光好神思自得及顧杏桺皆已
𤼵坼指而笑之謂嬪嬙内宦曰此一事不喚我作天公
可乎皆呼萬歲東坡詩云宮中羯鼔催花桺陳簡齋詩
云可是天公須羯鼓已回寒馭作春酣又六言云未央
宮中紅杏羯鼔三聲打開
踏春歌
異聞錄邢鳳之子夢數美人歌踏陽春之曲曰踏陽春
人間二月雨和塵陽春踏盡秋風起腸斷人間白髮人
又酉陽雜俎云元和初有士人醉臥廳中及醒見古屏
上婦人悉於牀前踏歌歌曰長安少女踏春陽無處春
陽不斷腸舞袖弓腰渾忘却蛾眉空帶九秋霜又歌曰
流水涓涓芹長芽野鳥雙飛客還家荒村無人作寒食
殯宫空對棠梨花其中問曰如何是弓腰歌者曰首髻
及地腰勢如規也士人驚叱之忽皆上屏東坡詩云城
下湖光煖欲波美人唱我踏春歌又詹克愛春睡詩云
覺後不知身是幻耳根猶聽踏春聲
夢春草
南史謝惠連年十歲能屬文族兄靈運加賞之每有篇
章對惠連輒得佳句嘗於永嘉西堂思詩竟日不就忽
夢見惠連而得池塘生春草之句大以為工嘗云此語
有神助非吾語也杜甫詩云詩應有神助東坡詞云酒
闌清夢覺春草滿池塘又詩云春草池塘夢惠連陳后
山春夜詩云夢中無好語池草為春生
移春檻
開元遺事楊國忠子弟春時移名花植木檻中下設輪
脚挽以綵絙所至自隨號移春檻
探春宴
天寳遺事都人士女每至正月半後各乘車跨馬供帳
於園圃或郊野中為探春之宴
採春遊
皇朝東京夢華錄上元收燈畢都人争先出城採春大
抵都城左近皆是園囿百里之内無非閒地並縱遊人
賞翫
作樂車
天寳遺事楊氏子弟恃后族之貴極於奢侈每春遊以
大車結綵為樓載女樂數十人自私第聲樂前引出遊
園苑中長安豪民貴族争傚之
載油幕
天寳遺事長安貴家子弟每至春時遊宴供帳于園圃
中隨行載以油幕或遇隂雨以幕覆之盡歡而歸
掛裙幄
唐輦下歲時記長安士女遊春野步遇名花則設席藉
草以紅裙插掛以為宴幄其奢侈如此
擲金錢
開元别記明皇與妃子在花萼樓下以金錢遠近為限
賽其無擲於地者以金觥賞之天寳遺事云内庭妃嬪
每至春時各於禁中結伴擲金錢為戲
駐馬飲
天寳遺事長安俠少每春時結朋聯黨各置矮馬飾以錦
韉金絡並轡於花樹下往来使僕從執杯酒而隨之遇
好花則駐馬而飲
隨蝶幸
開元遺事開元末明皇每春時旦暮宴于宮中使嬪妃
輩争插艷花帝親捉粉蝶放之隨蝶所止幸之後楊妃
專寵遂不復用此戲
鬭竒花
天寳遺事長安中士女春時鬭花戴插以竒花多者為
勝皆用千金市名花植于庭中以備春時之鬭
插御花
天寳遺事長安春時盛於遊賞園林日無閒地蘇頲應
制詩云飛埃結紅霧遊盖翻青雲帝覽詩嘉焉遂以御
花插頲之巾上時人榮之
取紅花
虞世南史略北齊盧士深妻崔林義之女有才學春日
以桃花靧面呪曰取紅花取白雪與兒洗面作光悦取
白雪取紅花與兒洗面作光華取雪白取花紅與兒洗
面作顔容
裝獅花
曲江春宴錄曲江貴家遊賞則剪百花裝成獅子互相
送遺獅子有小連環欲送則以蜀錦流蘇牽之唱曰春
光且莫去畱與醉人看
探花使
秦中歲時記進士杏花園初會謂之探花宴以少俊二
人為探花使遍遊名園若他人先折得名花則二使皆
有罰
護花鈴
天寳遺事天寳初寧王少時好聲色風流藴藉諸王弗
如也每春時於後園中紐紅絲為繩綴金鈴繋花梢之
上有鳥鵲翔集則令園吏掣鈴索以驚之號護花鈴
括花香
唐玉麈錄穆宗每宮中花香則以重頂帳蒙蔽欄檻置
惜春御史掌之號曰括香
臥花酒
曲江春宴錄虞松方春時謂握月擔風且畱後日吞花
臥酒不可過時
作紅餤
曲江春宴錄春遊之家以脂粉作紅餤竿上成雙挑挂
夾雜畫帶前引車馬
繋煎餅
拾遺記江東俗號正月二十日為天穿日以紅縷繋煎
餅餌置屋上謂之補天穿李白詩云一枚煎餅補天穿
釀梨春
白氏六帖杭州俗釀酒趁梨花時熟號梨花春
賜桺圈
唐史李適為學士凡天子饗食遊豫帷宰相及學士得
從春幸梨園並渭水禊除則賜細桺圈辟癘
羹錦帶
荆湖近事荆渚間有花名錦帶其花條生如郁李仁春
末開花紅白如錦初生葉柔脆可食老杜詩云滑憶雕
胡飯香聞錦帶羹
憐草色
長慶集杭州春望詩誰開湖寺西南路草綠裙腰一道
斜自注云孤山寺在湖洲中草綠時望如裙腰又東坡
詩云春入西湖到處花裙腰芳草抱山斜王介甫詩云
遥憐草色裙腰綠湖寺西南一徑開
望杏花
四民月令清明節令蠶妾理蠶室是月也杏花盛又云
杏花生種百穀宋子京詩云催耕併及杏花時蜀主孟
昶勸農詔云望杏敦耕瞻蒲勸穡王元長策秀才文云
杏花菖葉耕穫不愆
看菖葉
呂氏春秋冬至後五旬七日菖葉生盖菖者百草之先
生也於是始耕又云菖始生於是耕儲光羲詩云蒲葉
日以長杏花日以滋農人要看此貴不違天時
種辰瓜
齊民要術二月辰日最宜種瓜山谷詩云夏栽醉竹餘
千个春糞辰瓜滿百區
栽雜木
氾勝書栽樹正月為上時二月為中時三月為下時然
棗雞口槐兔目桑蝦蟇眼榆負癅散其餘雜木鼠耳䖟
趄各有時凡種栽并插皆用此等形象
遊蜀江
杜氏壺中贅錄蜀中風俗舊以二月二日為踏青節都
人士女絡繹遊賞緹幕歌酒散在四郊歴政郡守慮有
強暴之虞乃分遣戍兵於岡阜坡塜之上立馬張旗望
之後乖崖公帥蜀廼曰慮有他虞不若聚之為樂乃於
是日自萬里橋以錦繡器皿結綵舫十數隻與郡僚屬
官分乘之妓樂數船歌吹前導命曰遊江於是郡人士
女駢於八九里間縱觀如堵抵寳歴寺橋出讌於寺内
寺前剏一蠶市縱民交易嬉遊歡樂倍於往歲薄暮方
回
售農用
四川記同州以二月二日與八日為市四遠村民畢集應
蠶農所用以至車檐椽木果樹器用雜物皆至其直千
緡至萬緡者郡守就子城東北隅龍興寺前立山棚設
幄幕聲樂以宴勞將吏累日而後罷
鬻蠶器
欒城文蠶市詩序云眉人以二月望日鬻蠶器謂之蠶
市焉東坡先生詩云蜀人衣食常苦艱蜀人行樂不知
還十夫耕農萬夫食一年辛苦一春閒閒時尚以蠶為
市共牽辛苦遂欣歡又張仲殊詞云成都好蠶市趁遨遊
夜放笙歌喧紫陌春邀燈火上紅樓車馬溢瀛州人散後繭
館喜綢繆柳葉已饒烟黛細桑條何似玉纖柔立馬看風流
騐歲草
黃帝問師曠曰吾欲苦樂善心可知否對曰歲欲甘甘
草先生薺是也歲欲苦苦草先生葶藶是也歲欲雨雨
草先生藕是也歲欲旱旱草先生蒺藜是也歲欲流流
草先生蓬是也歲欲惡惡草先生水藻是也歲欲病病
草先生艾是也皆以孟春占之
占雨霧
占書正月朔雨春旱人食一升二日雨人食二升三日
雨人食三升四日雨人食四升五日雨主大熟五日内
霧穀傷民饑元日霧歲必饑
禳鬼鳥
荆楚歲時記正月夜多鬼鳥度家家槌床打戶捩狗耳
滅燈燭以禳之玄中記云此烏名姑獲一名天帝女一
名隠飛鳥一名夜遊鬼好取人女子養之有小兒之家
即以血點其衣以為誌故世人號鬼鳥荆湖彌多斯言
信矣
飲雨水
本草正月雨水夫妻各飲一杯還房獲時有子神助也
去妖邪
西京雜記賈佩蘭云在宫中時正月上辰出池邊盥濯
食蓬餌以去妖邪
辟官事
歷書二月上丑日取土泥蠶屋宜蠶上辰日取道中土
泥門應辟官事
照百鬼
荆楚歲時記正月未日夜蘆茝火照井厠百鬼皆走
歲時廣記卷一
