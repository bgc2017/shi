歲時廣記卷三
宋陳元靚撰
秋
禮記鄕飲酒曰西方曰秋秋之為言愁也愁之以
時察守義者也太玄經曰秋者物皆成象而聚也
管子曰秋者隂氣始下故萬物收說文曰秋禾榖
熟也淮南子曰秋為矩矩者所以方萬物也前漢
律歷志曰少隂者西方西遷也隂氣遷落物於時
為秋秋&KR1195;也物&KR1195;歛乃成熟金從革改更也義者
成成者方故為矩也月令曰秋三月其日庚辛其
帝少皥其神蓐收其蟲毛其音商其數九其味辛
其臭腥其祀門祭先脾(&KR1195;子由反)
孟秋月
禮記月令曰孟秋之月日在翼昏建星中旦畢中律中
夷則凉風至白露降寒蟬鳴鷹乃祭鳥天地始肅農乃
登榖
孝經緯曰大暑後十五日斗指坤為立秋後十五日斗
指申為處暑
三統歷曰立秋為七月節處暑為七月中氣處暑者謂
暑將退伏而潛處也
周書時訓曰立秋之日涼風至後五日白露降後五日
寒蜩鳴涼風不至國無嚴政白露不降民多欬病寒蜩
不鳴人臣力爭處暑之日鷹乃祭鳥後五日天地始肅
後五日農乃登穀
白虎通德論曰七月律謂之夷則何夷傷則法也言萬
物始傷破刑法也歐陽公秋聲賦云其在樂也商聲主
西方之音夷則為七月之律商傷也物至老而傷悲夷
戮也物既盛而當戮
晉樂志曰七月之辰謂為申申者身也言時萬物身體
皆成就也
夏小正曰七月狸子肇肆肇始也肆遂也言其始遂也
詩七月曰七月流火又曰七月鳴鵙又曰七月烹葵及
菽又曰七月食瓜注云流下也火大火也李白詩云火落
金風高謝靈運詩云火逝首秋節七命云龍火西頽
提要錄曰七月為蘭月
纂要曰七月曰首秋上秋蘭秋肇秋
月令曰孟秋行冬令則陰氣大勝介蟲敗榖戎兵乃來
行春令則其國乃旱陽氣復還五榖無實行夏令則國
多火災寒熱不節民多瘧疾
仲秋月
月令曰仲秋之月日在角昏牽牛中旦觜觿中律中南
吕盲風至鴻雁來玄鳥歸羣鳥養羞日夜分雷乃收聲
蟄蟲坏戶殺氣浸盛陽氣日衰水始涸
孝經緯曰處暑後十五日斗指庚為白露後十五日斗
指酉為秋分
三統歷曰白露為八月節秋分為八月中氣白露者隂
氣漸重露濃色白
周書時訓曰白露之日鴻雁來後五日玄鳥歸後五日
羣鳥養羞鴻雁不來遠人背叛玄鳥不歸室家離散羣
鳥不羞臣下驕慢秋分之日雷乃始收後五日蟄蟲坏
戶後五日水始涸雷不始收諸雨淫汰蟄蟲不坏民靡
有賴水不始涸介蟲為害
白虎通德論曰八月律謂之南吕何南者任也吕者拒
也言陽氣尚有任生薺麥也故隂氣拒之也
晉樂志曰八月之辰謂為酉酉者綇也謂時物皆綇縮
也
夏小正曰八月辰則伏丹鳥羞白鳥白鳥蚊蚋也崔豹
古今注云螢火一名丹鳥腐草化之羞進也謂食蚊蚋
也
詩七月曰八月雈葦又曰八月載績又曰八月其穫又
曰八月剥棗又曰八月斷壺注云蒹為雈葭為葦載績
者絲事畢而麻事起也其穫者禾可穫也剥擊也壺瓠
也
提要錄曰八月為桂月
纂要曰八月曰仲商
月令曰仲秋行春令則秋雨不降草木生榮國乃有恐
行夏令則其國乃旱蟄蟲不藏五榖復生行冬令則風
災數起收雷先行草木蚤死
季秋月
月令曰季秋之月日在房昏虛中旦柳中律中無射鴻
雁來賓雀入大水為蛤菊有黃華豺乃祭獸戮禽草木
黃落蟄蟲咸俯在内皆墐其戶
孝經緯曰秋分後十五日斗指辛為寒露後十五日斗
指戌為霜降
三統歷曰寒露為九月節霜降為九月中氣寒露者言
露氣寒將欲凝結
周書時訓曰寒露之日鴻雁來賓後五日雀入大水後
五日菊有黃華霜降之日豺祭獸後五日草木黃落後
五日蟄蟲咸俯
白虎通德論曰九月之管名無射射者出也言時陽氣
上升萬物收藏無復出也
晉樂志曰九月之辰謂為戍戌者滅也謂時物皆衰滅
也
夏小正曰九月内火注云大火心星也
詩七月曰九月授衣又曰九月叔苴又曰九月滌場圃
又曰九月肅霜注云叔拾也苴麻子也肅縮也霜降而
收縮萬物也
國語曰至於元月注云九月為元范蠡曰王姑待至於
元月漢韓明府修孔子廟器表碑曰永壽二年霜月之
靈說者疑是九月
提要錄曰九月為菊月
纂要曰九月曰暮秋末秋暮商季商杪秋亦曰霜辰亦
曰授衣
月令曰季秋行夏令則其國大水冬藏殃敗民多鼽嚏
行冬令則國多盜賊邊境不寧土地分裂行春令則暖
風來至民氣懈惰師興不居
仙掌露
前漢班固傳武帝建章宫承露盤上有仙人掌承露和
玉屑飲之金莖銅柱也神農本草云繁露水是秋露繁
濃時也作盤以收之煎令稠可食之延年不飢漢武帝
時東方朔得玄露青黃二露各盛五合帝賜羣臣老者
皆少病者皆除東方朔曰日初出處露皆如糖可食後
武帝立金莖作仙人掌承露盤取雲表之露服食以求
仙文選子堅西都賦云抗仙掌以承露擢雙立之金莖
張平子西京賦云承雲表之清露
青女霜
淮南子秋三月也氣不藏百蟲蟄青女廼出以降霜雪
注云青女乃天神青腰玉女主霜雪也杜甫詩云飛霜
任青女賜被隔南宫山谷詩云姮娥携青女一笑粲萬
瓦李商隠詩云青女素娥俱耐冷月中霜裏鬭嬋娟吕
夷簡詩云花愁青女再飛霜
蓼花風
月令章句仲秋白霜節盲風至鄭玄云疾風也秦人謂
之蓼花風梁文帝初秋詩云盲風度函谷墜露下芳枝
裂葉風
洞宴記裂葉風乃八月風也
離合風
陸機要覧列子御風而行常以立春日歸於八荒立秋
日遊于風穴風至則草木皆生去則草木搖落謂之離
合風
鯉魚風
提要錄鯉魚風乃九月風也李賀詩云樓前流水江陵
道鯉魚風起芙蓉老又古詞云瑞霞成綺映舴艋棹輕
鯉魚風起
黃雀雨
提要錄九月雨為黃雀雨羅鄂州詞云九月江南秋色
黃雀雨鯉魚風
豆花雨
荆楚歲時記豆花雨乃八月雨也
荻苗水
水衡記黃河水七八月名荻苗水荻花正開也
登高水
水衡記黃河水九月名登高水
一葉落
淮南子一葉落而天下知秋韓文公詩云淮南悲葉落
今我亦傷秋唐人詩云山僧不解數甲子一葉落知天
下秋韋蘇州詩云新秋一葉飛
草木衰
文選宋玉九辯悲哉秋之為氣也蕭瑟兮草木搖落
而變衰憭慄兮若在遠行登山臨水兮送將歸泬寥
兮天高而氣清寂㵳兮收潦而水清李白詩云深
秋宋玉悲老杜詩云搖落深知宋玉悲陳簡齋詩云宋
玉有文悲落木
警鶴鳴
風土記鳴鶴戒露白鶴也此鳥性警至八月白露降即
鳴而相警東坡詩云由來警露鶴
石雁飛
南康記平固縣覆笥山上有湖中有石雁浮在湖上每
至秋飛鳴如候時也
鱖魚肥
海錄碎事楝木華而石首至秋風起而鱖魚肥
蟋蟀吟
天寶遺事每秋時宫中妃妾皆以小金籠閉蟋蟀寘枕
函畔夜聽其聲民間爭傚之
親燈火
昌黎文韓退之送子阿符讀書城南詩云時秋積雨霽
新凉入郊墟燈火稍可親簡編可卷舒
圍棋局
西京雜記戚夫人侍兒賈佩蘭言宫中八月四日出雕
房北戶竹下圍碁勝者終年多富負者終年多病取絲
縷就北辰星求長命乃免
獻菊酒
唐書李適為學士凡天子饗會游豫唯宰相及學士得
從秋登慈恩浮圖獻菊花酒稱壽
思蓴鱸
晉文苑傳張翰字季鷹吳郡人為齊王冏東曹掾見秋
風起思吳中菰米蓴羹鱸魚鱠嘆云人生貴得適志何
能羈宦數百里外以要名爵乎乃歎曰秋風起兮木葉
飛吳江水清鱸魚肥遂命駕而歸後齊王敗人皆謂之見
機又海物異名記云江南人作鱠名郎官鱠言因張翰
得名東坡詩云浮世功名食與眠季鷹直得水中仙不
須更說知機早直為鱸魚也自賢又送人歸吳有詞云
更有鱸魚堪切鱠山谷詩云東歸止為鱸魚鱠未敢知
言許季鷹王荆公詩云慷慨秋風起悲歌不為鱸
收兔毫
墨藪筆取崇山絕仞中兔毛八九月收之筆頭長一寸
管長五寸鋒齊腰彊者揮襟作之屈曲真草皆須盡一
身之力而送之
騐美玉
地鏡經八月中草不死有葉枝下垂者必有美玉又云
八月後草不死者亦有玉
點艾杖
文昌雜錄唐歲時節物八月一日有點艾杖盧公範饋
餉儀云點艾杖以棃枝為之及銀盞中有朱砂銀枝子
也
厭兒疾
荆楚歲時記八月十日四民以朱點小兒頭名為天灸
以厭疾也
取栢露
續齊諧記郄紹八月朝入華山見一童子以五綵嚢承
取柏葉下露皆如珠子且云赤松先生取以明目今人
八月朝作露華明是也又荆楚歲時記云四民以錦綵
為眼明嚢云赤松子以八月嚢承栢樹露為宜眼後世
以金箔為之逓相餉遺
結絲嚢
隋唐嘉話八月五日明皇生辰號千秋節王公戚里進
金鏡士庶結承露絲嚢相遺又述仙記云八月作五明
嚢承百草露以洗眼
登南樓
晉史庾亮𫝊亮鎮武昌諸佐史殷浩之徒秋夜乘月共
登南樓俄而亮至諸人將起避之亮徐曰諸君少住老
子于此興復不淺便據胡牀與浩等談詠竟夕其坦率
如此陶侃曰亮非惟風流兼有為政之實也老杜詩云
月静庾公樓
懷故里
提要錄王粲觀秋月懷弟妹故里而傷神老杜詩云曉
鶯工迸泪秋月解傷神注云春鶯秋月人所賞玩而鶯
所工者在於迸人之淚月所解者在於傷人之神亂離
疾病之所感也
悲遊子
南史江淹過灞陵秋深葉脱乃嘆曰向眼風物寥落祗
悲遊子故園之思老杜詩云風物悲遊子江山憶故人
歎謫仙
文粹李白秋興歌我覺秋興逸誰云秋興悲賀知章見
之曰是子謫仙人也
賞白蓮
天寶遺事明皇八月太液池有千葉白蓮數枝盛開帝
與貴戚宴賞左右皆歎羡久之帝指貴妃示左右曰爭
如我解語花古詞云翠蓋盈盈紅粉面葉底荷花解語
水晶宫
漁隠叢話吳興謂之水晶宫而不載之圖經惟吳興集
有之刺史楊漢公九月十五夜絶句云江南地暖少嚴
風九月炎涼正得中溪上玉樓樓上月清光合在水晶
宫疑因此而得名也
歲時廣記卷三
