至元嘉禾志卷十二
元徐碩撰
宫觀(道院附)
錄事司
崇道宫在郡治南一里
考證舊在南城外二里續移入城内古萬夀宫基
上初本名崇福宫宋治平元年改賜今額俗呼為
南宫宫有一枝堂每大比邦人士用取南宫一枝
之讖多會課於此今廢止有繼秀堂慵齋拙齋而
已
天慶觀在郡治西北一里
考證本名同元觀梁文眀元年立宋雍熙三年改
棲真觀大中祥符五年置聖祖殿六年賜今額天
禧元年降到天尊神化金寳牌子紹興元年知州
鄧根因兵火復興聖祖殿二十六年再知州奉詔
如律而加備焉洛陽朱敦儒為之記嘉禾百詠詩
注七賢遺蹟一嚴陵陽燄二蹇子虔水三葛洪書
額四吳道子貌真五張僧繇鷹以致殿宇之上無
燕雀巢六顧虎頭神二為巢賊竊去七飛仙失名
字遭兵火後並無存者外有唐開元鐘梁朝檜七
寳上帝像宋乾道中門齋堂掘得二小石刻其一
北極殿記知州宋坦以俸金創殿雍熙三年五月
二十七日記其二并銘軍事推官解九臯擬徐鉉
茅山許表史并銘為之九臯鉉門下士也雍熙四
年立
報忠觀在郡治西南一里半
考證宋淳祐九年里人趙朝散汝徘捨宅為觀淳
祐十二年十月准勑賜今額
隠真道院在郡治東南六十步
考證宋崇寧間造建炎兵火巋然獨存或謂紹興
初純陽真人到此故名隠真紹興丁邜又有仙人
劉高尚夜宿於中晨起援筆題雲堂柱間凡四十
有三字曰行方便坐方便諸聖察天上見得道安
得身健但能晨朝洗面水不得浪淵起盗玉津能
顯九霄雲事劉卞功来仙語隠微衆亦莫曉筆畫
透柱如點漆然郡人有疾者刮其字煎飲之即愈
端平改元關栻記其事劉採為之讚李漢為之䟦
後庸醫以新易舊刮墨和藥柱因不存
異親道院在郡治東北一里半
考證宋癸丑間雲游俞世脩患風疾其行匍匐其
語蹇澀忽有道人丱角美髯青褐大袖顔貌竒古
以手重揮兩膝其疾頓瘳或謂鍾離真人至此也
婺州道人毛觀記其事
萬夀道院在郡北一里
考證里人徐氏建崇奉梓橦真君香火歲大比邦
人士禱焉
脩真道院在郡治西南一里
松江府
錢眀宫在府東張塔橋側
仙鶴觀在府南二百步
考證東晉時創額宋紹興三十一年重建
谷水道院在府西南西湖上
真靖道院在府西北普照寺後
考證俗呼道堂
真武道院在府南
太清道院在震橋東
考證里人衞守宗武舍舊宅為之
嘉興縣
崇真道院在縣東四里
長生道院在縣東一里
海鹽縣
棲真觀在縣西北五十步
考證舊真武廟宋乾道二年道士郭宗諒移請廢
額為之
崇德縣
天清宫在縣西南一百步
考證元係東嶽行宫道院道士蘇大亨募緣增建
宋紹定四年請額開山
崇福宫在縣東北五十八里青鎮
考證宋紹興七年道士葉彦球建名奉直廢至二
十九年始創殿宇請今額
祠廟
錄事司
城隍廟在郡治西一里招提寺西
考證元在州樓上之東偏晉天福四年立後移扵
此地守臣劉炳為之記
五聖廟在州樓上之西
考證又一在廣平橋又一在糖巷東北又一在郡
圃又一在舊抽木場西
天王堂在州子城西北樓上
考證唐天寳初令州郡於城西北隅置北方毗沙
門天王像又置之佛刹舊精嚴寺亦有此堂
東嶽二聖廟
考證在天慶觀之東南又崇福宫之西
資善興福眀王廟在郡治北精嚴寺之西北隅
考證本晉徐尚書宅因捨宅為寺遂祠之朝議大
夫行開封府司士曹事侯銘為之記
曹使君廟在郡治西北二百五十步
考證按舊經云曹信當錢氏霸國時為牧守自臨
平鎮移蒞嘉興慈惠及民卒邑民追慕之相與列
狀乞立祠宇春秋致享又按吳越備史云曹珪也
錢氏忠懿乾寧中淮人圍嘉禾珪與族人師魯守
之每登樓張樂縱飲石矢交至視之晏如也嘉禾
平以功援蘇州刺史今廟有三人碎碑在廟後磨
滅不可讀
普寧王廟在郡治北一里
考證俗呼銅棺廟舊傳嘉興知縣有善政天降一
銅棺蓋自開知縣入焉蓋又自閤其棺飛在常州
宜興縣山上今為銅棺山當時有一吏人堅挽知
縣不可入遂折一臂後塑折臂曹司在其側
金山大王廟在郡治北一里半
考證本漢霍將軍光也詳見松江府
楊將軍廟在郡治北五十步
考證乾化元年置
王總營廟在郡治西三里通越門内
考證王因高田賊作以身死難故祠之加封旌忠
廟
靈濟昭烈王廟在郡治西南一里半
考證舊在西門外宋德祐兵火後移於此即故知
惠州徐聞詩宅也今西門故址尚存
松江府
東嶽别廟在府西二里
靈濟昭烈王别廟在府西三里
考證神姓張其英㮣靈迹載相川神祠碑記中蓋
自漢以来江浙多祀之縣之别廟始於宋淳熙之
八年
城隍廟在府東南七十步
考證舊在縣西宋政和四年遷扵此唐李陽冰曰
城隍神祀典雖無吳越中多祠之今州縣城隍相
傳祀紀信云
金山忠烈昭應廟其一在海中金山去府治九十里其
别廟在府東南八十步
考證廟有吳越王鏐祭獻文云以報將軍之陰德
吳國備史云大將軍霍光自漢室既衰舊廟亦毁
一日吳王皓染疾甚忽於宫庭附小黃門曰國王
封界華亭谷極東南有金山鹹塘風激重潮海水
為患下民將為魚鱉所食非人力能防金山北古
之海鹽縣一旦陷沒為湖無大神力護也臣漢之
功臣霍光也臣部黨有力可立廟於鹹塘臣當統
部屬以鎮之遂立廟歲以祀之宋宣和二年賜顯
忠廟五年封忠烈公建炎三年辛道宗領舟師由
海道護行在所奏加封忠烈順濟且賜緡錢以新
廟貌四年加封昭應按霍去病為冠軍將軍而霍
子孟為大將軍今備史以為霍光或者吳越祭文
不考也
廣衛將軍祠在府西普仁寺
考證寺有石刻載吳越王祭獻文云晉賢陸機之
祖按吳志機之祖遜初拜撫邊將軍又拜鎮西將
軍又拜上大將軍吳因漢志雖有雜號將軍而考
之遜傳未嘗封廣衛之號若機曾祖紆守城門校
尉高祖馭九江都尉亦未嘗位至將軍
陸司空廟在府南三里
考證祥符圖經云陸四公未詳所出今俗傳陸機
廟按晉史機未嘗為司空為司空者機之從兄弟
玩也又原化記云蘇州華亭縣有陸四官廟元和
初有鹽船泊於廟前守船者夜於廟中獲光眀珠
則又以為陸四官矣
築耶將軍祠在府東三十五里
考證築耶城晉左將軍袁崧所築遺址尚存有築
耶將軍祠世傳祀袁崧按晉隆安四年崧以吳國
内史築滬瀆壘以備孫恩明年恩陷滬瀆崧死境
内祠之宜也築耶之義未詳
顧侍郎祠在府東南三十五里亭林法雲寺
考證感伽藍神記開運元年仲春十有一日寺成
僧道中智暉夢二青衣来云陳朝侍郎至也後忽
見一人紫衣金魚儀容清秀曰此地吾之故宅荒
已久矣師今於上造佛立寺請立吾形像吾當護
此寺也可尋舊寺基水際古碑為據眀日二人各
言其所夢不異就求之果得古斷碑文字破滅云
寺南高基顧野王曾於此脩輿地志二僧於寺東
偏建屋立像至今祠焉
通濟龍王祠在府東北滬瀆
考證故老相傳自錢氏有國已廟食茲土宋景祐
五年太史葉清臣為本路漕司因浚盤龍滙禱於
故廟神應如響於是復新祠貌有葉太史祭文刻
石於廟中
蔡侍郎廟在府南八十里白砂鄉
考証據通幽記唐貞元五年在嘉興監徐浦下場
糶鹽官場界今諸場亦有蔡廟獨未詳何神柘林
方廣寺有蔡侍郎祠按寺記云自古相傳蔡侍郎
捨宅為寺竟無稽考惟石幢題云唐咸通六年蔡
贊造去父母塋九十步去夀域一十六步三代皆
當世文儒按貞元則德宗朝也咸通則宣宗朝也
貞元中已有蔡侍郎祠矣雖稗官小說未可盡信
不應咸通中蔡始造夀塋也豈寺之所祠與蔡場
所祠各不同乎
姚將軍祠在府西北十五步
考證初祠於證覺院宋政和四年始遷扵此未詳
何神
福順延德大王祠在府都酒務西
考證未詳何神廟有宋楊景範遷廟石刻云熙寧
甲寅到官夢遊福順廟見執簿者臂頽求予治之
未幾以漕命遷酒稅於王故宫之基乃用卜宅扵
茲土豈神之靈先有以授我耶
三姑祠一在府南七十里
西北七十二里澱山湖
考證按吳地志秦時有女子入湖為神即此祠也
柘湖今陻塞為蘆葦之場神亦弗祠其澱山湖中
普光王寺三姑祠靈甚湖旁三數十里田者與往
来之舟皆禱焉故老相傳秦時人姓邢氏女兄弟
三人謂即柘湖所祠也
嘉興縣
城隍廟在縣治内
考證舊在縣西二十步晉天福四年立後移在縣
治内之東偏知縣李時習重脩
蕭王太祖廟在縣西北
考證唐贊云梁蕭氏興江左實有功在民故州縣
多祠之惠安寺即蕭王故宅也
五龍王堂在縣南城外三里
考證舊經云在縣西南五里宋天聖二年立隆興
元年更創祠宇服色坐位出扵俚俗不復討論禱
而未應州學錄夏公以文選郭景純游仙詩言五
龍事上之州知州姚憲從之遂改正其服位繼而
響應祠宇之南偏乃焚化院嘗掘得大通年石佛
像奉安之時光眀滿室
高王菩薩廟在縣北三十六里遷善鄉
考證高使君也晉建武中出為監屯校尉領兵三
千屯給扵此久而鎮静使君教兵三千耕稼官田
歲遇豐稔公儲有餘於官於私有功有德使君累
遷黃門侍郎司徒左長史并侍中征虜將軍授北
海信都二郡太守禾之鎮終於此梁大通年立廟
於縣北二百步梁步兵校尉劉績之記後移其廟
於此地名江涇村
高豐縣在縣東北一十八里
考證唐屯田之所按文粹有嘉興屯田政績記李
澣為文其略云浙西有三屯嘉禾為之大乃以大
理評事朱自勉主之且揚州在九州之北最廣全
吳在揚州之域最大嘉禾在全吳之壤最腴故嘉
禾一穰江淮為之康嘉禾一歉江淮為之儉首公
選扵衆獨當其任有白雀集於高豐屯廩蓋大穰
之徵也則高豐之祠亦云舊矣今有雀墓村乃白
雀之墓也
昌武廟
考證舊志云不知何代人也吳錄異記曰吳士季
為吳興令病痁遣人就昌武廟乞斷鬼士季夢一
騎縳小鬼去即愈
徐偃王廟在縣西二十里
考證偃王逃戰之會稽嘉興本屬會稽人多姓徐
王之宗族嘗有散在邑者故後世因有思王功德
者為之廟以祀焉衢州龍丘亦有廟韓退之衢州
廟記甚詳唐開元元和中徐氏三人相繼作衢州
刺史乃王之遠孫也
楊姑廟在縣西
考證舊圖經云昔有楊氏女篤孝躬耕給飬父母
死後鄉里為之立祠
許公廟在縣西一百步
考證舊經云許公名安仁晉黃門侍郎也
隋陳司徒廟在縣西南五里
考證唐咸通五年置郎隋陳果仁也唐封忠烈公
偽唐册武烈帝常州亦有是廟有碑存焉
馬塘廟在縣南七里馬塘堰側
嘉禾大王廟在縣北望雲門外
蒲白廟在縣西北五里
考證舊傳是徐岱也
靈宿土地廟在縣西南二十七里本覺寺之東南
考證父老相傳始者里社欲立廟本非今處木植
既備一夕自移至此水旱禱之無不響應
靈顯侯廟在縣北五里
考證土神施府君也宋人諱伯成九歲為神幾百
餘年有禱輒應歲旱澇鄉貢進士聞人剛中等禱
於祠下遂獲大雨遂請於朝景定五年九月准勑
賜今額今廟之左右皆施族居焉本縣太平橋杉
青閘等處
海鹽縣
東嶽别廟在縣西北一百步
考證宋大觀四年造建炎四年正月關將領敗兵
入海避敵過海鹽謁東嶽廟關王祠見塑像卒持
刀柄離地出舊塑尺許衆畏之不敢為變而去紹
興三年縣令李直飬重脩别建聖母殿於正殿之
東張椂為之記
城隍廟在縣南五十步
考證廟碑陳文惠公八分書宋乾道七年歲旱知
縣邢銖禱之而雨
廣惠别廟在縣南一里
考證宋紹熙二年文林郎紹興府察推蔡與義建
淳祐辛&KR1344;知縣何三夀再建
金山顯忠别廟在縣東一里
考證漢大將軍霍光祠封忠烈順濟昭應公宋宣
和間創建紹熙甲寅縣令李直養脩
陳山顯濟廟在縣東北四十里
考證宋大觀三年建舊圖經云以龍祠為大帝典
兩曹政和間縣人郭三益為中司以禱祈感應奏
請封爵山椒有龍母冡巨石盤陀山半有龍湫水
旱不溢不涸崇寧三年詔以顯濟名其廟宣和五
年封龍君為淵靈侯紹熙七年六月旱暵知縣李
直養因禱於龍君得小龍以歸就縣廳設醮三日
後果雨是歲大稔聞於朝進封龍君為廣惠淵靈
侯龍母為龍君夫人紹熙二年李直飬建新龍君
龍母二大殿裝龍君像塑侍衛八軀塑龍母四龍
王像置供具繪龍於壁自廟門而下皆一新之紹
熙五年勑封龍君為廣惠淵靈威祐侯龍母為慶
善薦福夫人又創建興福院於廟之右以廣僧居
以嚴香火之奉其詳載廟碑
廣順延德大王廟在縣西二里半
蘇驃騎廟在縣西一百三十步
考證梁大同間立碑圖經云名舉字子羽封烏程
侯葬金牛山北宋高祖嘗夢其神因贈平南大將
軍明帝加使持節都督征北大將軍
黃郎中廟在縣圃
考證耆老相傳以為古之賢令因立此廟後廢宋
元祐間何清源公執中重建紹興二十九年林仰
脩紹興五年李直養重脩
白馬廟在縣東一十八里海沙場北
齊景公廟在縣東南三十六里
考證耆老云景公遵海而至此
尚胥廟在縣尚胥橋之北
考證伍子胥入吳至此後以忠死邦人憐之故并
其兄尚祠焉因曰尚胥廟後孟勑封清忠英烈威
惠獻王
太公吕望廟在縣東一百五十步
考證吳地志云太公避紂居東海之濱百姓懷之
為立廟今廢
秦始皇廟在縣南一十八里秦住山
考證吳地記云秦始皇廟失其立廟年代時日山
有碑梁天監二年八月二十三日拊山上有秦住
泉
金牛山廟在縣西南五十里
武寧威烈王廟在縣西一里半
張府君廟在縣東二里
崇德縣
東嶽行宫在縣西南一百步
考證宋政和間脩廟舊碑磨滅猶可讀謂淹時沒
久感夢興繕從知建立甚古又云廟屋百楹增脩
殿宇三所崇興庭臺連東西二所彩飾后嬪供帳
與夫百司執事從祀之神靡不備具繹騷之後再
創郡志止稱聖帝廟後之規模壯麗有加於前
城隍廟在縣西南隅語溪館東
考證邑令臧元士增創門道两廊開路東出丘扵
祠附於内
秦王廟在縣運河東北二百二十步
考證舊祠於廣法院後並祠廣忠
何律王廟在縣西三里
陳王廟在縣北八里
射獵廟在縣東南五里
打虎廟在縣南七里
通靈王廟在縣西北三十里
蕭尚書廟在縣東三十里
秦王行祠在縣北千乘鄉
東嶽行祠在縣北二十二里石門市
索度眀王廟在縣東北六十里青鎮
考證青鎮土地神也宋宣和間起居舍人周維亨
謫蒞鎮事一夕夢有神人謁之曰予居弊陋幸公
惠顧我翼日周訪之叢祠得土像適契夢中所見
者遂為脩祠宇萬珪為之記舊志謂索度王即吳
王孫權之子然鎮西南隅舊有索靖王廟考之唐
咸通中王洪所記索靖王實吳王孫權之仲子也
未知孰是
昌武三王廟在縣北車口堰地名下廟
至元嘉禾志卷十二
