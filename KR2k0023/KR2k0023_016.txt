至元嘉禾志卷十六
元徐碩撰
碑碣
錄事司
重建州學記
宋有天下遂以文治至慶歷中仁祖始命郡國立學宫
聖聖相授逮崇寧初徽宗皇帝因故業而大之學校始
遍天下遐方僻郡莫不興行仁義遵先王之業循前聖
之軌與中州之士校功爭能既更兵火郡縣之學率皆
湮替不振聖上閔焉乃紹興壬戌二月丁亥制詔諸路
守臣興學如故事於是右奉議郎直秘閣知州方滋言
郡舊有學在望雪門之西偏建炎中本郡因仍簡陋即
州治之東故賓館以為學規模湫隘不足以贏來學之
士前臨河渠旁迫治所諠囂混淆失夫古人處士於燕
閒之義請更諸舊基以詔令從事四月壬午上尚書省
禮部以為宜是年壬戍下其事於州乃審面勢計間楹
量功庸慮材用諏日庀事賦諸任職之吏而時視之取
財於興利之餘積貲於經用之外屬徒於復作之隸凡
百工之用售值於官者皆厚於私家上不諗有司下不
煩民力功甚大而人得以食其力役踰時而衆無所病
其勤作殿於前以奉我聖師築堂於後以講術業齋宿
有所弦誦有舍步櫩周垣門庖湢浴莫不備具先是學
無書籍乃市書扵四方略備貯之以庫而謹其出内焉
屋凡七十有三間高眀輪奐無限厥初以六月乙亥始
事以十月庚申告成邦士大夫羣儒遊士耆稚畢會仰
視嘆息咸多太守之義曰是能欽天子之詔而承之以
敏矣其將以是為風化之原接邦人於道也可不有載
乎扵是太守重違其意以書具其事来告願有以記之
予辭不能復謂予再官於秀出入四年其獨無情乎因
為之記曰夫仁義治化之本禮樂所以文仁義也而學
校所以寓禮樂也故大司徒以六德六行教民而終之
以六藝則所以文仁義者有其具矣以六禮六樂為教
而必肄之於學則所以寓禮樂者有其所矣仁義無以
文之則人不知孝弟之可樂禮樂無以寓之則方且蔵
在有司掌於容官何以習民之視聽哉故古者行禮必
於學是以鄉大夫既登賢能之書退而以鄉射之禮五
物詢衆庶曰和曰容曰主皮曰和容曰興舞說者以為
和謂其閨門之内行也容謂其容貌也杜子春以和容
為和頌謂其能為樂也蓋庶民無射禮獨有主皮之射
故卿大夫因行鄉射之禮而覽視之夫既登其賢能而
使之有所勸又詢之以禮樂而使之有所慕斯民之從
之也無難矣然則學校之教豈徒逮於學士弟子哉雖
庶民亦與也為治者可不務乎今太守既能承天子之
詔興起黌舍以崇鄉里之化是當有載也太守字務德
世家相廬賢而有文理其為秀治迹甚衆興學校以
育人材乃其一事云耳紹興癸亥十月辛酉襄陽張
嵲記
唐相陸宣公祠堂記
古者建學校先聖先師各因其國之故國無其人然後
合他國而釋奠焉由漢以来凡先聖先師之位雖定於
一然郡邑先賢亦往往祠於學宫猶古意也唐史載陸
宣公贄蘇州嘉興人後晉時吳越王允瓘奏以嘉興置
秀州城東橋以宣公名者先老相傳公所生之地郡學
故有公祠今郡守直顯謨閣東平吕侯正已復緝而新
之維秀陪翼行都典治為天下劇侯獨置迎將期會之
煩表公以風厲多士其知本務矣初公事德宗入翰林
為學士方禁旅四出伐叛公深以根本為慮論居重馭
輕之勢至熟悉也未幾涇卒内訌迄如公憂奉天艱難
之際雖號親近而志實不大紓職在書詔因得具著天
子悔過罪己之意聞者流涕人心已離而復合以使事
抵李懷光於立談頃拔李晟之軍已而平賊泚收長安
獨晟軍是頼官守所及略見一二已足以再造唐室苟
帝以國聽焉其所就何如哉起建中歷正元垂二十年
離合從違之變繁矣確乎其不移温乎其不懟亹亹乎
其不厭所積之厚豈世士所易窺耶晚節為相經世之
業出之固有次第始建白臺省長官各舉其屬議輒見
格然綱條本末載於章奏者尚可復也既貶忠州闔戶
人不識其面專以方藥自娛蓋畏天命畏大人負罪引
慝於幽暗隱約之中其志念深矣雖德宗雄猜忌刻猶
勞問有加非公之忠敬有以發之耶彼謂避謗不著書
殆知公之細者也秀維公里雋彦林立公之精緼列於
鄉論者舊矣故於祠宇之成誦所聞以質其中否焉淳
熙四年四月旦日東莱吕祖謙記
府學新創小學記
古者學有等序教不陵節自書計誦舞以往所謂流水
盈科草木區别截截不可徑詣闕黨速成申戒眀甚小
學之設為是歟後世仕進階文藝且經傳子史浸多必
於始學培其基本故訓子姪者有戒以潢潦無根勉以
月閱一箱等語雖賦姿有利鈍惟穉齒易精通督授以
時孰量所到然富窶不齊範師殖學力或弗逮則以公
庠代私塾其庶幾乎淛右密拱行都在在有小學禾興
獨闕前後郡博士有志太息良由郡學𥚹隘創置無所
糧儲之贏莫可資焉嘉定庚辰鄉同年吳君杜分教初
筵亟請於郡廣學宫而新之明年學成規圖宏壯迺即
東後廡之屋五楹葺為小學几席用器略具其秋開補
生員遴選職事二人俾主訓道同給於郡前駕部鄭侯
定始之今戶部朱侯因而樂繼焉學田舊為豪民及浮
屠冒占殆數百畆君極力歸復用饍朝暮課程詳於私
塾規式倣於上庠於是邦人翕然願以子弟入學誦弦
洋洋一改羣聽君之加意士子誠大小畢舉矣噫創學
以淑童丱師儒之功也遣子以就教飬父兄之賢也循
蹈規程進脩業履以無負於父兄師儒之訓其責獨不
在爾子弟乎若乃掛名籍以尚觀美聚嬉戲而虧全功
齒日以長後將噬臍是豈先生所望於爾者因書以為
戒云又眀年甲寅文林郎國子正高熙績記
重建觀頥堂記
凡學校養士各就食於位觀頥有堂獨檇李為然合異
而同不相淆亂此意善矣然地本鹺廪常居濕蒸屋老
而欹勢且覆壓移食於齋衆不謂宜余視事數月亟請
於郡侯莫叔益得錢五十萬撤而新之工徒既畢舊觀
復還填然鼓聲少長咸集升降坐起禮儀肅莊乃歌曰
厦屋崇成昔陋今盈匪伊我居言依於仁齋厨有食昔
枵今實匪飽我粒言飽於德余聞而進之曰侯之飬士
厚矣士亦知所以自飬乎觀頥則易自求口實則難觀
頥觀其所養也口實觀其自養也二三子勉之紹定二
年己丑歲十月郡文學黃夢高記
府學承置柴蕩記
麟瑞鄉柴蕩秀學之舊物也淳熙四載顯謨吕公典是
邦給佃於學吕助都飬計五百餘畆隸嘉興或樵或租
所得尚薄越五六年地力日盛根苗滋益繁延袤數里
葱蒨彌望為蘆而當錢之百者萬束而薪芻不與焉彊
有力者實租之不得而擅也收緡錢百有二十除三之
一以輸賦去歲有旨粥官産前守都大趙公以廩粟不
繼將在學所有舉籍以戒令佐毋得估用是晏如無復
經念無何狡謀發於不虞濟以黠胥舞權巧為伺郤當
貳車攝事復令官估畮錢七百貪民挾多資志於必得
增畮錢三千三百一十有一今春朱轓易鎮方應酬紛
雜乃變租為佃撓法豪敓若士子若走隸無一知者其
詭閟如此逮索逋始言讐為己業即以其事列於郡於
外臺都運直閣郎中王公提舉秘承黃公咸察其非傳
檄持至太守郎中麋公徐為正之會兩年節費剔蠧糧
用差有餘積規欲葺齋廡補罅漏至是輟以償直為錢
五十萬提舉頒公帑二十萬来助倉使閔學校囏匱謂
非足用外有此寬䞉州郡合體朝廷優恤意既一時失
行不可與齊民爭攘比今以官物歸官養士止令用元
估賈而過納之數不復請尋召租視昔增三倍有竒歲
如是利原無窮矣初蕩之失也或勸之以為不必復或
沮之以為不可復或哂之以為不能復睥睨其勝負者
相半予謂職有常守不為物徇仕而行義不為勢屈苟
見善不眀用心不剛切切然私慮却顧次且怵縮為後
日潛身避禍地不惟有負於所學其有負於設官之意
多矣吾知守吾職行吾義它渠皇䘏虖竟復之雖然蕩
則吾蕩也固與學俱存毋患再失而租入豐約則視人
為高下亦惟後之君子加意焉耳姑志始末用垂不朽
紹熙四年九月丁邜日從事郎充州學教授尚樸記
府學田記
嘉禾密拱行都於今為三輔瑞象葱欝流虹繞電蓋嘗
表重華之符則視古豐沛湯沐皇上踐阼之初追孝列
祖肇新府名越十有三年誅鋤奸凶改元更化闔郡士
始霑異恩得以名聞春官而上太常第者彬彬焉豈氣
數之運翕合感會霧滃風烈自應爾耶抑聲教所漸涵
濡浸灌積久之效有本也郡學自慶歷始頒田養士賦
調舊矣縣南渡以来距淳熙癸卯凡再卜遷得地於鹽
倉故址蔵脩之所蒸鹵卑潤而衿珮于于日增歲入每
以不繼病趙侯以秀邸孫襲分封符眀於先務甫下車
訪學宫益求所未備迺捐緡錢六十萬米石五十俾慮
材物障地之濕又括郡之閒田得百七十餘畆以助廩
廥學子得侯之賜且念民食既豐而士得所養僉謂續
食以久惠尤不可以無紀狀其事屬余叙次欲以告来
者嗚呼士必蓄於學而享於時觀時會通氣𩔖丕應鄉
邦已事之騐方来而未艾矣固有相之者本其所繇至
而引之於無窮則非人之所能實天之為也趙侯深長
之思將以夀學校之脉而篤皇家之慶則士之報上當
何如郡博士陳君光遠孜孜勸率方幸於得師矣自求
口實不志於求其飽與安思無負其所學責將誰歸歟
則夫相與扶翼以保其勿壞使風化凛凛嚮鄒魯蓋士
之命也侯之願也郡博士之職也因時述之以逹其義
余固不復以鄙陋辭趙侯名希道字君猷嘉定元年十
月望日通德郎秘書郎兼吳王益王府教授陸瓉撰
府學重建小學置田記
禾興為今右輔阜陵雨露醖淬百年沐德詠仁思樂泮
水鼓昕而袂襜如廡士而誦琅如獨小學為闕嘉定庚
辰吳君社典教是邦創學以淑侲子誌未漫也繼弗竟
暴者寒矣曠焉幾五十年咸淳丙寅史君貳卿星諸先
生趙公以風教為先務請復舊觀得沒入屋僦直千芝
樽浮費益之袤闕厥基樸斵塈塗器席纖鉅如式補生
徒額三十延教導二員日課四書月試舉子業歲而校
長陞冠者列行兩載邦羇貫子願就學焉校廩慳懼無
以裕来者會畬齋先生王公自民部郎来守下車戾頖
以大學詔諸生言政必先及化暇日以是白公喜曰教
校官事也養郡府事也力勱於成給芝楮萬學為貿田
董以前序度宜立劵至有樂相其事者得肆百陸拾陸
畆有畸又撥沒官田七畆三角歲歛租米石共一百一
十六餘提學漕使敷文府卿蒲谿先生常公聞而嘉之
撥三十三畆有畸田以助米石二十七有餘於是别為
之儲縣學職掌其出入凡小學費辦於政教飬相資庶
幾其可久也士相與言禾校前所未有是不可無志歲
月屬余記之余惟小學古法也塾庠序學之地洒掃進
退學之端書記樂誦勺象射御學之序見於曲禮少儀
内則弟子職諸篇者學之方毋躐等毋速成範我馳驅
安行乎錫鸞和鈴之間習與性俱如人之長日益而不
自知此小子所以皆成德也世非古校衿挑矣園蔬鞠
矣教養闕如成小何然人中爽頭角嶄如髫鬌知廉讓
駒齒未落受詩易者非無之養成弗至眀穎者曠莫失
其居椎鈍者錮窒擿其塗吁可嘅已朝家風以詩書化
自近始宅儒牧興庠序蓋右文而重儒也教于始者以
立小學之本養於終者以成小學之功總角丱兮範師
耨學教我育我不啻父母之於子斯遊斯息盍亦知所
自勵否乎此兒荷門基爾勉之十過誦萬言爾進之童
子舞雩而歸爾志之溉根食實他日當有可觀是亦先
生長者所望於爾若夫縱核心之走犢聚同隊之戲魚
業荒於嬉歲不吾與匪惟二三子之羞抑亦教者之憂
因記以為之戒云咸淳五年己巳三月望日廸功郎差
充嘉興府府學增差教授方恢記
復學田記
國家立學徧天下學之制小大不同學士之版衆寡不
同然莫不有土田以充儲廥焉蓋廸士以教贍士以養
可以兩備不可以兩闕倘戶外之屨孔多廩人之粟不
繼此亦與教者所宜盡心也官有閒田猶將鰓鰓然謀
之我疆我里而不知求可乎惟嘉禾眡漢三輔宣德自
近始庠聲序音日增月蕃非下邑遐障等厥田宜與學
稱歲入乃素嗇臺郡每捐羡賦以為助檢柅不恪漁蠧
交病比歲滋以削聞三山蕭君祀主教是邦至之日喟
然曰教吾職也而士慊一飽徒教不能以自行盍思為
續日計舊田尚可考無多求益惟求其無所損直學袁
鎮學諭沈應時善計會遂命以簿正搜匿扶伏未易枚
算其最甚則六和塔院冒據之田初院僧誘鶡冠顧氏
取其田四百六畆虚立賤買券約已而夏姓民稱其家
質田㞐十之一僧不應言買詣縣請贖令從之因論所
受顧氏田不如律告之郡郡不私有悉沒以與學僧屢
訟屢衂特以贖田者非質田子孫有司僅給此田餘在
學固無恙會郡博士踐更僧與胥為市乘罅去籍併已
沒田揜而有之涉年二十閱儒官六七弗究弗圖稔偽
成真至是隱狀始盡白乃疏於郡於臺中及漕叶心主
盟詰骨之姦仍歸之學僧怙嚚又訟之部部亦坐僧非
是僧遂詘乃合受田之數而歸其半向使潛墮僧計尺
田且非我有也穡乃有秋廩食以裕来學雲合教是用
興端自蕭君發之學之士德君甚願有以記屬之至再
三弗勌予雖繋官於朝回首泮芹則丁年弦誦之所也
記其奚辭嘗謂凡天地間事事物物失於昨復於今者
皆可書廉浦之珠零陵穴之鍾乳直淺事耳尚侈言之
矧田乎故春秋之書歸田曰歸我曰来歸皆志喜也今
茲田逃釋歸儒不以養游民而養秀民名正言順亶可
書矣雖然復田誠士之幸既足以養其口體必將以養
其心抑有復性之說一真之地萬善所根成之以學乃
存其存情田易蕪學弗加耨外物敓攘失其固有則沿
李翺三篇之書進乎大易不遠之旨朝講夕誨俾為士
者皆知所以復其性是猶有待於蕭君也獨此田云乎
哉予嘉君之功因以廣君之意吾邦之士其相與勉旃
能無負師模之作成斯能無負上之人教飬之盛意薄
言采芑扵彼新田庶幾不日見之嘉定十二年三月既
望朝奉郎充樞密院編脩官錢撫記
復學田記
禾興密拱神臯者善流化垂百年士知尊尚詩書来游
頖林學廩寡弱弟子員無何春秋有補冬夏有校前後
按成比来者不能容相與太息乾道間六和塔有受施
田四頃有司詰不應令歸於學尋墮吏奸僧仍久據暨
考數故籍得其實已而訟訟而中分僧人抵不法繇部
而省不奪不厭殆三數改歲彼居上流之地且有福田
利益等語威動執要附城倚社誰與挈大杜戒諸生物
無鉅細各有主虞芮非學校事聽之可也一日吏持部
符至全璧歸於我恍然自天而下訪知大理司直楊公
刑部郎盧公之筆實主張是嗚呼以持鉢法門務自豐
殖又欲包有吾徒虀鹽樂道之奉聞(闕)拂膺韋邦(闕)典
具遇眀有司彼以力爭我以道勝彼以無厭亡我以無
心得顧不韙與杜濫左學事既齋宇改辟規橅寖宏日
思廣明時阿沚之飬得是實契初心用增生徒創童學
堂屨雲委幾倍疇曩詎曰一邦盛觀培護封殖俾異時
成德逹材由此其選類不負所學以儷前脩者二公之
德也可冺而不書楊公名若宣城人今守清湘盧公名
祖臯永嘉人今直北門諸生請錄部符以昭不忘眀年
七月文林郎充嘉興府府學教授吳杜謹記
進士題名序
進士題名何始乎始於唐之鴈塔而後碑禮闈以紀同
年碑郡縣學以紀同鄉彬彬惟本朝為甚嘉禾行都扶
風郡獨欿乎以聞事告郡博士吳君春管君寅午相與
謀曰國家自開基以来列聖以道統授受諸大儒金聲
玉振至乾道淳熙而大備乾淳天子實毓聖是邦千古
英靈剛大之氣天發地育典章文物之懿漙華夏而施
蠻貊是邦有遺事可乎迺屬前廡士纂輯書載稽諏散
逸臚列而刻之石首歲年次氏名次邑里粲然秩然可
挹典型而追步武也渡江之前與宗胄之貫玉牒者或
未詳則存位置以竢續補吁是學也昭先登厲後来斯
文非小補矣前進士葉隆禮諗諸友作而言曰祖宗以
儒立國以科舉得儒吾鄉舉不乏人冠制科者冠廷對
者冠禮部試者赫奕相望由是為宰執大臣為侍從顯
官無慮數十固有清風竣節一奮不顧攻新法如仇甘
貧賤如飴蘇玉局公嘗惙惙憫惜之然遞芳流沃千載
下凛有生氣蓋未可窮逹計也其他才品之高下學識
之純駁事業之偉劣權衡而取則之方寸中有靈龜在
毋徒曰工程文以拾青紫云乃作題名序咸淳元年九
月吉日書
免解陞甲記
皇帝嗣登大寳之三載命臣肖孫出守嘉禾郡越明年
丁邜有詔賓興懼亡以稱上旨郡文學士恢間有請曰
郡為阜陸震夙之邦士生斯地沐浴皇澤與河南南陽
等寵甚腴也願勒珉以揚景爍恭惟孝宗皇帝衍豐芑
泳羣材翹薪刈楚公卿皆此途選秀是邦者出而柄招
摇纏紫微履文石名彪炳於乾淳盛時視他郡為夐絶
有開厥兆或者王氣扶輿所暨爾理考篤祐祖烈嘉淑
輔藩漙惠賚而洽多士為腆請及紀者免如監再則不
以年第進士超一級雖奏名亦與陞等湛恩汪濊士何
幸歟鐘鼎簮珂憲憲相望用敷遺於後人者無疆惟休
然以阜陵惠士之志待穆陵而始廣則廣穆陵之志蓋
又於今日有所待於皇聖治柄用元勲作成爾多士者
尤至風化醖淬恩絶沕潏英實日蕃以碩非獨禾郡之
幸亦阜陵之所深望也抑士之自待者盍亦不負所學
思以仰答累朝天涵地育之造此則教養之初意若但
曰希恩寵邀利達則非所敢知也咸淳三年朝散郎權發
遣嘉興軍府兼管内勸農事澉浦金山水軍陳肖孫記
嘉蓮圖記
物之自形色於天地間者豈求知於人哉自連理之木
合穎之禾人指為瑞物亦以瑞應之天人相與之機果
在是乎柳子厚賀嘉蓮有表蓮之瑞始著近世以来證
為休祥形諸贊咏蓋不一二數也歲在癸酉禾興鄉校
池蓮並蒂子衿動色相慶且圖之以需其騐予謂此邦
實唐陸宣公父母之國今天光密邇上德薰陶寺丞商
公又以儒術治郡作成教飬之餘士宜自奮安知無論
諫仁義不負所學者繼踵而出乎賓興賢能適時也諸
君勉之孟秋既望東陽潘友德書
至元嘉禾志卷十六
