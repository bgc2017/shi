至元嘉禾志卷三十二
元徐碩撰
題詠
海鹽縣
題南館張祜
故人營此地臺館尚依依黑夜山魈語黃昏海燕歸舊
隂楊葉在殘雨槿花稀無復南亭賞高簷紅燭輝
橫山故居顧況
家住雙峰蘭若邊數聲清磬發孤烟山連極浦鳥飛盡
月上青林人未眠
官舍劉長卿
小邑滄洲吏新年白首翁一官如遠客萬事轉飄蓬柳
色孤城裏鶯聲細雨中羇心早已亂何事更春風
南湖送人西上
家在橫塘曲那堪萬里違門臨秋水掩帆帶夕陽飛傲
俗宜紗帽干時倚布衣獨將湖上月相逐去還歸
過橫山顧山人(况)
祗見山相掩誰言路尚通人來千嶂外犬吠百花中細
草香飄雨垂楊閒卧風却尋樵徑去惆悵綠溪東
答陸澧張九齡
松葉堪為酒春來釀幾多不辭山路遠踏雪也相過
寄凖上人司空曙
昨聞歸舊寺暫别欲成年樵客應同出鄰僧定伴禪峻
峰秋有雪遠澗夜鳴泉豈藉公卿論人間自共傳
寄題壽師塔南軒何昌弼
焚修七十齡内外已圓成教相論因果冥心契死生紙
忩應自白花砌本無情燕坐觀浮世誰非走利名
壽公禪老遊宴
不學參禪不學文百年和樂任天真曾聞神定踰三日
疑是今生再世人
縣學
碧瓦鱗差接近郊青青衿佩得同袍欣聞庠序儒風盛
不見桑榆太白高魯國已觀沂上舞漢朝應貨蜀中刀
獻酬濟濟昇平事泮水從今有弁髦
天寧靈山堂示住山祖仁
宴坐靈山十二年海雲已契舊因緣我來試問安心法
翠竹成隂老樹圓
鹿苑寺一擊軒二首
本來無物可修治一擊當年何所知拱手問師都不語
等閒拈起布毛吹
列戟排鎗幾百竿森森直節逼人寒從初一擊心方悟
篩月吟風盡可觀
又李長民
我聽風篁是梵音如何俗耳等閒聞自來擊處無人會
千古知心只此君
密密堂堂悟有時懆求那便契精微憑誰舉似圓居士
好助香嚴證上機
海鹽道中
一舸凌風去縈紆度幾村水清魚視子地美稻生孫山
近塵埃遠秋晴枕席温悠悠向何所欸乃武陵源
崇德縣
題椿桂堂范成大
君不見衣冠盛事今猶昔前說燕山後崇德聯翩五組
帶天香世上籯金賤如礫他年詩禮到雲來日日高堂
稱壽杯桂長孫枝椿不老却比竇家應更好
又葉適
九官八士古之良靈椿丹桂後騰芳馮公詩意雖短陋
閭里傳誦終難㤀君家同生五兄弟短檠伴夜東方啓
黃旗兩紀張慶闈紵袍五褫趨文陛辭角標角人力能
利名均齊天所興作堂不須棟梁好但種此木高千層
透日垂隂香禾歇滿庭車騎同時列更將磊珂替團圓
留與北風觀壯節
又王信
鄉同子直游膠庠是時子明居侍旁友于學問相激昂
聲華日馳翰墨場仲氏一第如探囊伯氏隨即凌雲翔
已快雁塔書雁行君家餘慶未易量二龍三鳳同呈祥
一門競爽如圭璋前後繼踵名相望夥為千佛經中光
聯翩不羡金華唐會稽何獨誇諸黃世言燕山竇十郎
一枝椿老五桂芳君今取此名其堂薦紳榮之富篇章
幾與竇氏爭頡頏吾家亦頗推吾鄉自從仲父開天荒
五登科第于太常枝分𣲖别各一房敢與君家相比方
夫人更喜壽且康歲時羅列稱壽觴綵衣青紫交焜煌
人生至樂見未嘗源深允矣流必長孫枝更接秋風香
又倪思
早從孟母受詩書晚見飛騰五丈夫桂籍聯名看衮衮
蘭陔戲綵極愉愉已酬鍾釡當年志合入衣冠盛事圖
教子榮親誰不羡堂成燕雀亦歡呼
題資福院平綠軒陳炳
瞰水地仍敞開窗望不迷良疇連遠近秀野混高低曉
起烟千樹春耕雨一犁道人深樂此壊衲且幽栖
又莫若拙
結屋地猶淺鈎簾景盡還嵐光烟樹外野色酒杯間别
墅從渠樂清吟屬我閒狎鷗時點白機事不相關
又輔廣
名區與利壠羊腸盡攀躋誰能為芳草四曠成幽棲春
風一憑闌秀色無高低山遥不作障水近何妨隄只恐
金氣寒黃枯愛碧萋坐令羣目驚有似七聖迷人心無
天游六鑿相攘擠但于平處觀衆有何端倪日月互賓
送景物隨乖暌彼昏如執著惟君試金篦
又王用亨
塵囂胸次嘗苦隘誰謂一隅天地寬野色供餐來几上
山光極目在林端犁耕宿雨春風暖舟撼清流夜月寒
却笑賀湖臨水寺閉門不借俗人看
又江表祖
碧瓦丹稜轉盼成一亭聊復寄閒情人如水墨畫中立
山向平蕪盡處橫舟入柳隂衝鷺去簷依波面蔭魚行
題詩每媿臨流意吟苦那知白髮生
又張掞
禪窗虚敞瞰西南野色溪光接畫簷雲去碧天無間斷
一眉依約見山尖
又王益祥
丈室無餘地生涯小有天推窗成曠闊俯檻遶清漣載
酒日邊客聞歌柳外船隔牆人易與賸著買山錢
又曾揆
終日勤勞鴈鶩行偶然來訪贊公房扶疎草木四圍合
縈繞溪流一帶長倚檻豈能成傑句把杯多是說名方
問師乞取安心法宴坐蒲團對佛香
又莫柯
深林閟嘉趣門逕愜幽居野色通荒阜津流動碧虚日
邊山隠隠烟外竹疎疎徙倚怡雙目白雲知故廬
世累苦縈束官閒得自便未賡三隠句聊扣二乘禪壯
志羞朋舊長歌且聖賢每因休沐地思辦買山錢
又陸德輿
帶市人煙遠連村野色幽山從天際出水向檻前流茆
屋無端礙松醪有意留因懷陵谷感無語對歸鷗
趙仁父宴邑官平綠見招莫若沖
平綠題詩四十年尋幽不厭水雲邊一犁還又耕春後
三白曾來醉臘前自笑挂冠林下客獲陪揮麈坐中賢
絶嫌野色撩人思快睹秦州遠接天
過崇勝院
首歲融春卜有秋曉行猶自索貂裘身閒暫脫微官縛
市隠何如此地幽一水相望三里近十年重到片時留
買田擬作終焉計真是飄然不繫舟
題石門張氏園
為米徒勞束帶難當時彭澤便休官高情曾賦歸來句
盡入名園扁署看
醜梨出邑之(闕)貌雖惡風味絶勝(闕)
聞當進御因賦五言陸埈
灰貌疑清古霜津溢脆甜面嫌湯後白心慰邑中黔美
實鍾寒谷珍嘗近御奩彼姝徒冠玉爭得似無鹽
送奚宰二首
茂宰慈祥意三年只似初折腰寧為米掣肘固難書機
靜鷗浮鳥刑疎網漏魚終然清議在衮(闕)到公(闕)
失學兒俱嬾師資點化(闕)砭針瘳痼疾膏馥起枯荄授
(闕)方知緒從游奈溯洄武城門下士應許厠澹臺
和奚宰春風樓即事
恍然楹桷架虚空意象經營九仞工三載笑談杯酒裏
一時人事畫圖中金蘭托契從今始玉燭調和與衆同
却笑楚臺雕篆客強生分别詫雄風
題崇福寺羅漢閣趙汝能
閣上殊因子細看幻成羅漢幾多般休驚五百神通異
自是三千世界寬粉壁龍蛇渾欲動石橋雲水亦生寒
香消日晚僧歸去無限竒光發夜闌
題梵竺卿蓬居錢文
梅遶蓬居不計株水仙數畹鬭芳腴竺卿白業二香妙
世界紅塵一點無可比遠公蓮社勝應嗟陶令菊園蕪
爐薰清鼻茗澆舌月浸松窗對結趺
至元嘉禾志卷三十二
