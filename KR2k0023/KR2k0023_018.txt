至元嘉禾志卷十八
元徐碩撰
精嚴禪寺記
佛之道至難學也毁形而苦行割愛而忍辱食以粗糲
衣以壞色器以瓦鐡誦經禮佛求師問道從衆應俗登
門望施修齋設供土木營造像設修為之事無一不為
至於口腹之欲紛華之欲男女之欲凡人道之不可無
者一有犯焉則有司得以治檀越得以棄天下之人莫
不起而議之佛道之難學蓋如此秀州精嚴寺舊號靈
光即東晉選部尚書徐侯熙所施之宅寺鄰於市寺亦
為市僧居於市僧亦為市既為而久既久則盛其分房
裂戶以百數而為之徒者且數百人龐眉皓首畏罪慕
善閉戶燕坐勤力進修者往往有之而血氣方剛聞道
未篤六識所誘一念不固者亦所不免也淳熙四年直
寳文閣韓公彦質以黃岡政成聖恩優異付以兹郡公
遇事精嚴濟以公正下車未幾姦伏弱直優游撫馭遂
以無事推其治理勤厥外護迺請於朝願以是寺改為
十方有旨從之於是籍寺所有得二萬餘緡招一因師
俾主其事因資巽愞不任是責侯即喟曰變律為禪欲
藥其病變不如初吾且有過迺黜一因命諸山選一道
行可以經理者衆以十六軰諗公公於其時擇一永祚
師景夀使補其處夀公道學院高世法亦熟年未五十
而十主名刹升座之日法音揚暢舉揚宗旨合因與果
演化道俗復以叢林所立規矩先以律身還以導人瞻
聽所接内嚴外敬頑革善入一倡百應先信後捨無有
齟齬皆順以附緣法既契迺取故老所用之餘計四千
緡并前韓使君所施之財與大衆之所施者又為數千
緡鳩工匠會竹木商瓦甓給僱直凡為秀王祠堂三間
戒壇一所廊廡三十四間法堂一十二間僧堂六間雨
花堂五間前資寮行堂共一十三間旃檀林後架二十
間為水田二千餘畆歲得米一千餘石為蘆場二千餘
畆歲得薪五千餘束經始於五年之春三月斷手於六
年之夏四月始師嘗曰寺成當求記於王居士既成使
其師源以其本末來希吕使謂之曰夫應時有緣悟道
有性化荆榛為道場闢市井為佛地易土木為像設改
喧鬨為禪觀凡見於有為者是為緣著一盂糲飯聚四
方衲子大開不二門共究無生理凡歸於自然者是謂
性今師既已奮空拳竭願力了大事破羣疑矣盍亦息
乎其所已為而思維其所未為者自緣而脩性由性以
悟道以上報國恩而次報佛恩乎師曰諾迺為記之復
以倡言終之其辭曰佛身廣大充兩儀肉身有壞法者
非波旬有請不可違雙林弟子涕淚垂六反震動人嗟
咨付與迦葉法與衣其餘佛法得者誰國王大臣專主
之檀那有力同扶持維昔東晉咸安時徐侯家居海之
湄夜有光怪經天維迫而視之井所為迺請捨宅為佛
祠年來井神不能竒蜂房蟻穴生瑕疵既久而變亦其
宜韓侯凛凛百吏師有意外護非己私夀公之來乘始
基補僝百弊研毫釐以身率人人相隨内嚴外敬自此
推始終一律無可疑一唱百和風聲移中堂幻出高巍
巍廊廡繩直遠近齊方丈寮舍相發揮山田水國日用
資自起一念不逾朞算計見效如所期雖然佛法非一
歧傳道應緣實相依靈刹衲子湏自知請師開門拈白
槌來看兄弟相磨治以篾縳肚捐飽饑說出諸方上上
機一洗萬劫貪嗔癡佛法到此尤光輝朝散郎試兵部
尚書兼給事中兼脩玉牒官兼侍讀王希吕記
興聖禪院記
嘉定元年九月權發遣嘉興府事臣希道言臣所領郡
治嘉興縣縣丞之廳正寢東室實惟孝宗皇帝慶毓之
所七紀於今丞轉相授與常官舍等無以稱神扈人仰
之意臣至之日始徙丞居即加汎掃繚以周櫺崇護之
禮懼未宏也粤庠序生徒閭井耋老麋至謁曰往年秀
以列州得名為府近者士不繇貢羣試春官亦惟毓聖
之地樞電所届昭示渥恩而龍戲之館赤昭之宫獨後
表章詎非闕與臣希道竊伏思念忘寢與食爰即故府
是諏是稽恭惟藝祖皇帝太宗皇帝赫靈誕聖於汴於
洛後即其地咸建佛刹曰應天曰啟聖英宗皇帝由齊
州防禦入繼大統州陞節鎮是曰興德潛邸為寺亦沿
厥名載在策書可援為比臣希道猥玷屬籍系為委安
僖王曾長孫臣祖嗣王臣伯圭嘗欲建請未及聞上纘
成先志責當在臣況復際遇叨守是邦今而不言死有
餘罪願即丞廳改創佛寺且以臣䟽下之中臺討論舊
章賁以名額仍陞軍號得偶齊鎮上以慰孝宗在天之
靈下以表臣民推尊之敬抑為薄海生聚祈祝請福臣
希道謹昧死以聞十月甲午詔禮部太常寺擬定禮部
尚書臣時侍郎臣奕太常少卿臣禮奏嘉興府擬陞為
嘉興軍嘉興縣丞廳宇擬更為興聖禪院十二月戊辰
制曰可秀人聞命懽聲如雷郡以制書從事榜揭軍名
乃遂庇役撤廳創寺斤工墨師勸力子來明年十月寺
告成重扉伉壯兩廡深靚左右複屋棲鐘若經中儼神
御前殿後閣列肖諸佛菩薩丈室以居上首閎堂以容
緇徒齋寮庖庾凡叢林規橅靡一不具為屋大小合二
百餘間輪奐神麗為諸刹甲圜觀和會拜跪瞻依謂宜
有紀昭示無極臣機竢罪政府與聞奏請詔報本末禾
興又鄉郡也僉諧授簡不得而辭迺拜手稽首言曰惟
聖駕生膺圖授籙天實啟之儲祥孕靈地實成之渾淪
冲漠妙於天者難以知窺扶輿鬱積發於地者可以誠
考瑤光感顓昴宿標禹傳雖不誣騐之無朕至若舜之
諸馮文之岐周輿圖昭然千古在目臣子之於君父也
坐見於墻食見於羹精誠所存隨寓而著過虚位必趨
遭乘車必下因物起敬儼如參前而況地靈所鍾聖迹
所肇委置湮汨弗虔弗蠲人謂斯何皇上昭兹神武遹
追來孝宵衣菲食必勤必儉立政官人克明克謹設施
注措動法孝皇至於恢顯之章尊崇之典事事物物極
其豐備矧三朝成憲炳然如日宜乎覽郡守臣之奏詔
亟俞之惟恐後也若夫建明之宜奉行之恪經始之審
告成之速費不害公役不加民則臣希道之績視公子
奚斯為罔愧臣亦既叙次其事俾鑱諸石復拜手稽首
為之銘曰
於赫孝宗紹隆中興武藏不殺
文偉丕平作其即位二十七載
德參兩儀仁冒四海在厥初生
于胥斯原禦溪之水檇李之城
昔在光武濟陽載育嘉禾九穗
歲應大熟昔在高皇沛惟帝鄉
萬歲之後魂魄不忘惟我烈祖
發祥齊&KR0839;郡名昭符婁協嘉社
對越在天神無不之迺睠於秀
永言懷思詔作梵宫榜曰興聖
遹駿三朝駕方軌並宏址穹隆
高橺飛棘楬虔妥靈來燕來翼
像衛嚴飭丹雘華新徼福金僊
敷錫庶民禦溪淵淵檇李業業
夾輔慶基昌于來葉檇李業業
禦溪淵淵匹休宗祊於千萬年
通奉大夫參知政事兼太子賓客權提舉國史院實錄
院權提舉編脩國朝會要同提舉編脩勅令嘉興郡開
國侯食邑一千七百戶實封三百戶臣婁機撰
興聖寺記
天以皇朝世有明德惠洽黎民申眷命於高宗中天立
極用再造我區夏孝宗夙自秀邸毓質少海以承堯禪
祗若慈訓誕保此丕丕基精一執中之傳有光往牒維
今嘉禾興聖禪院則上聖載育之地也斗樞繞電而夀
丘輯慶赤龍遊河而慶都孕靈帝命漙將百神先後父
老傳頌可考不誣慶元更元州陞為府迨嘉定戊辰歲
昉因守臣希道之請加賜軍額仍即其所規作梵宫扁
以今名所以紀長發之祥示四海以有尊也地接縣治
位置𥚹淺無以肅觀瞻甫及四紀而支傾植仆之不暇
守土者何以辭其責今皇帝在位之二十八年郡當擇
牧上念畿輔股肱烈祖在天之靈不忘顧眷命大臣差
擇其可寄以赤子者得太府丞臣與訔奉班列即日佩
以章綬始至欵謁廟庭退而諏之僚吏曰漢制郡國得
立祖宗原廟我國朝陪京及車駕嘗所臨幸咸即寺觀
創殿以奉安神御而洛師之應天啟聖則又即誕生而
紀瑞也維兹興聖伯父臣希道實倡之粤四十有五年
而臣與訔嗣領郡寄臣與□同時持常平使者節按部
浙右向之苟有而未全者若有待焉失今不圖人謂斯
何往復究度舊基之左右乃牙民産倍其值以償之由
殿堂門廡以及庖庫皆革其故而取其新不侈不陋十
閱月而崇成捐官莊田地二百七十有七畆合舊田地
為一千八百二十有八畆畀寺僧以給齋厨費出於臺
郡撙節之餘不以勞民是役也大宗正嗣秀王臣師彌
實主其議拜疏闕下上為援筆大字書流虹聖地興聖
之寺八大字命鋟梓塗金揭之新刹龍蟠鳳翥日麗星
輝耆老聚觀感慕洒泣臣師彌被旨袖香奏告道霅川
以圖示臣公許曰此國家盛美若嘗以簪槖陪法從來
鉛槧掌内命盍為之記庸詔久遠臣固謝不能而竟弗
得辭竊惟藝祖以神武膺圖肇造繼統以太宗而天下
以定高宗以艱勤紹復遜位於孝宗而駿命以凝至公
無私與天同運孫謀詒遠配天無極丹書所紀曠古鮮
儷小臣固陋何敢妄以管窺惟是隆乾淳熙盛德大業
得之面命心傳見之躬行實踐近接耳目為法可傳於
天下者有二言曰仁曰儉而已惟仁故見善明用心剛
愛惡是非得其正惟儉故處已約待人恕刑罰賦斂得
其平自涉大位以訖倦勤授禹惟日乾乾祗畏於民巖
中外敉寧風俗淳厚士大夫咸以禮義廉恥自脩飭紹
熙慶元之際國家頼以扶顛持危者猶昔日所作成之
人才此無他仁儉之德積於躬者厚而化於人者深其
培飬之道感移之機自有不期然而然者盛矣哉若夫
篤於尊親謙以自牧雖震夙之所未嘗一語及焉逮寧
考御圖遹追來孝始克舉行曠典道隆德重而退蔵於
密業鉅事閎而民無能名刻詞豐碑所以侈盛美於無
窮示來世以必葺也臣謹拜手稽首而述以頌曰宋受
命古帝有十一世篤生孝皇神武哲睿藝祖之孫高祖
之嗣毓德青宫揖遜以有帝位丕顯丕承克順克比厥
初發祥秀水之涘帝實啟之百靈萃止若昔夀丘樞電
薦祉慶都河流赤龍紀瑞有開必先古今一軌於赫梵
宫作鎮星紀昔臣希道以宗室子來宣藩條兹焉經始
敝弗之圖鮮不心愧臣訔假守臣□將指同是肺腑同
所出自諏之嗣王典宗正事老臣師彌奏聞九陛皇帝
曰吁天命匪易念我烈祖宵旰致理德鉅業閎道洽政
治積慶有源涵洪演迤施及曾孫式承式繼伸紙濡墨
為八大字鳳舞龍蟠星輝日麗欽佇飈遊聿嚴嗣志皇
靈赫奕百神翼衛心法所傳仁儉而已矣惟仁足以祈
天命惟儉足以承天意於時保之夙夜敢替小臣作頌
庸侈休美莫高匪天莫厚匪地於千萬年作宋元祀淳
祐十一年龍集辛亥仲夏初吉謹記中大夫寳章閣待
制新知婺州軍州事兼勸農使眉山縣開國子食邑五
百戶賜紫金魚袋程公許撰
重脩興聖寺記
禹薦益於天至太祖生於汴而後益之子孫始得以有
天下太祖薦太宗於天至孝宗生於淛而後太祖之子
孫始得以享天下猗歟盛哉天為太祖後生孝宗故為
太宗後生高宗高宗生與太祖同丁亥此天心也即位
同南京改元建炎同建隆此聖心也而人未之知有臣
寅亮慨念湯緒知天心聖心矣而不知紅光照室已應
於即位改元之冬嘉禾紀瑞又先如漢中興時矣三后
在天世德作求如編雅當申以下武之述周者天既生
孝宗於淛之右以紹中興之烈復生理宗於淛之左以
衍百世之治功初嘉定守臣希道建之淳祐守臣與訔
乞扁至是奎文樞光交煥河漢中更寳祐乙邜鬱攸之
灾官軍士民衛神御惟謹戊午旨頒祠牒若干道為脩
復計下之郡從嗣王師彌請也郡未果明年景定庚申
復以元賜命主僧淨志任貴從嗣王與澤請也申錫無
疆及爾斯所如編頌當儕以烈祖之述商者淨志當事
自方丈法堂以内規以立咸淳己巳特選主首以僧惟
實當事期年兩廡山門以外工以備癸酉春旨奉安神
御又從主祀與釋請也新廟奕奕寢成孔安一如祖宗
制安居粒食優游閒暇亦便浮屠教夫孔曼且碩萬民
是若理之常也乃如之人兮西方之人兮同事釋氏同
師偃溪今乃能同力以事君惟實嘗興寺洪都謂叶唐
五百年佛䜟今乃前作後述復百二十年潛邸盛典至
此知人心之天即天心之天也惟德動天無遠弗届如
編書正正當騐之以益贊於禹者謹拜手紀本末以俟
編諸詩書之策朝奉郎添差浙東安撫司主管機宜文
字兼福王府教導官周方記
重建慈恩塔院記
余幼肄舉子業周遊問學諸郡則憩天慶坊劉氏邸絃
誦所餘暇婆娑金魚池月波樓下慈恩塔院比賢樓側
吳省郎說所題額及護國保民諸天道場扁愛其書畫
婉麗駐目玩視不能去亦愛金魚月波二扁篆古而隸
雅惜三者輪奐未稱景趣耳自余隸東學策末第三任
從官舊遊夢鬲及兹重來慈恩鼎新改觀佇立唧嗟有
老衲祖輝者揖余曰此院以開寳年掘地得石佛石香
爐相輪因利而建盖亦向來之佛院也治平改今額建
炎南渡而隳一塔亭亭獨存餘悉就圮余二十年竭力
起廢龕經繪蔵至庚午秋開軒于塔北辛丑歲僧堂重
創大殿裝嚴丙子至甲申而備庫院徹蓋鐘樓甍飛庚
子至癸邜而成洪鐘釁冶於今春四方建場於嗣歲内
外粗具已方圖紀刻君周覽興慨龜趺其屬筆哉因喟
然曰王荆國昔紀龍興寺謂孔氏之道易行非若浮屠
氏苦身窘形之難也然此每失之而彼得余前未之信
也今輝也獨能以三十年不怠志力而中興頽圯舊扁
具在典型不冺而金魚月波尺椽片瓦莫加焉公餙(闕)
去舊幾相什伯此失彼得寧不信然其有以(闕)之
歎不自(闕)者得無啟於斯言淳祐五年上巳
日宣教郎知紹興府諸暨縣主管勸農公事兼弓手寨
兵軍正趙孟堅記
招提教院置田記
嘉興招提教院考之紀載則唐刺史曹君之故居也光
啟四年捨以為寺勅名羅漢院國朝治平初改賜今額
規模雖未大然在元祐間名公鉅卿如荆國王公内翰
蘇公更唱迭和寄題静照篇什盈軸静照即院之一室
也能以一室聲聞京師蓋一名刹矣中間一罹建炎之
兵火再厄寳慶之震凌殿室廢圯而弗脩廊廡傾頽而
弗葺紹定壬辰寺鄰吳供檢煥惻然動心自捐已帑鳩
工聚材聞者樂助鄉僧懷敞開其端師誼贊其成自山
門以至湢室輪奐一新嘉熙己亥繼以懷禮啟請檀那
曰規模視昔固已大矣廣其居無以飽其徒可乎於是
已施者無勌心未施者皆興念遂得常産以為香積卒
歲之儲由今而始苾芻之供可以繼矣蒲塞之饌當不
乏矣懷禮欵門求予記之並欲列檀那名氏書之碑陰
余辭不獲姑為述其大㮣既而語之曰師亦知夫一飽
之不易得乎夫捐金得土以為爾刹綿遠之利檀那不
多得也寒耕暑耘以應爾衆饘粥之需農夫亦甚艱也
師盍歸語諸徒曰如來積功累行至現報身於王舍城
猶未免持鉢乞食今之為比丘者顧何脩而受成若是
要當審其因果進其學業諦想其空法窒絶其塵念以
祈福祥以酬施惠庶幾可耳毋徒曰我等瞿曇氏之種
子也法當受是懷禮曰唯嘉熙庚子暮春既望朝散郎
新知雷州軍州事兼管内勸農事借紫徐植記
惠安禪院記
昔釋迦拈花正眼先付大機大用普遍河沙利及四生
功霑九有從窮三際横亘十方萬象森羅頭頭具足自
是慧燈繼照久而彌芳歷代宗師相印兹道同體異用
警悟羣迷瞬目揚眉拈槌擊拂交馳捧喝坐斷生死無
非得佛心宗悟佛知見嗚呼盛哉若乃帝釋折草梵宇
翬飛貝闕珠宫丹楹刻桷長廊廣厦複殿重樓建立於
屈伸肘間成就於刹那頃際變化莫測凡聖難窺嗚呼
休哉像教肇興聖君出御宏持正法益使流通得折草
神通具拈花妙用兼二德者間有人焉南徐焦山成之
孫汴京妙慧光之子長水惠安立其名者乃常人也有
佛子願力具丈夫身心於遊戱中見殊勝事回狂瀾於
既倒銷魔外於已陳體用一如理事無礙遂能鼎新寳
社特立叢林斬斬可觀得未曾有見者歎且仰焉方立
之未榛也余適取道於此善其道力人事為衆所歸寬
猛得中疾徐合度知其必有所就也越三年余守是邦
閒從賓客過之昔所謂瓦礫者今楹庭雄麗矣昔所謂
荆棘者今金碧輝映矣高堂深邃萬瓦參差鳴鐘鼓之
新音唱宗乘之妙旨立於兹方可謂能矣奮掣電之機
雖末山總持豈容專美有超師之作使焦山妙慧不殞
餘芳於見比丘尼身者皆易得耶一日立偕其徒力請
為記歲月余憫其苦志而喜其有成故為書之惠安本
之居也其徒以之聞於州刺史王公浚明請於朝始更
禪刹命立來主道場實紹興七年閠十月也今善法雲
堂方丈浴室與夫厨庫之屬靡不周足維佛殿尚闕焉
會見得髓得皮之人共助出力出財之施矣復何憂哉
余識成於京口見光於夷門會立於吳興知之為詳故
於營建之外為紀本末尤悉主僧名道立號祖鑑錦城
人云紹興甲子四月壬午朝請大夫充秘閣修撰權發
遣秀州軍州事主管學事兼管内勸農事交安縣開國
男食邑三百戶賜紫金魚袋信安劉阜民記
至元嘉禾志卷十八
