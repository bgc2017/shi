至元嘉禾志卷十三
元徐碩撰
冢墓
錄事司
嚴夫子墓在郡治北報恩禪院法堂後
考證西漢嚴助也
蘇小小墓在郡治東一百步
考證晉歌姬也張文潛集及宋百家詩載司馬槱
事云墓在錢塘寰宇記云墓在嘉興縣然寰宇記
為是今墓正在嘉興縣前西南墳高三丈有大井
在其側舊生雙桃於上宋紹興初衣白以出人多
畏之因鎮以塔後宋路分行天心法驅除之遂不
復見有片石在通判廳云蘇小小墓豈非家在錢
塘而墓在嘉興乎
松江府
陸康墓在府西北二十里
陸遜墓在府西北二十三里
陸抗墓在府北二十二里
陸瑁墓在府西北三十二里
陸凱墓在府西北三十二里
陸宏墓在府西北四十里
陸曄墓在府西北四十四里
陸監墓在府西北一十九里
陸景文墓在府西北三里
陸獻墓在府西北一十九里
潘濬墓在府西北二十里
考證按吳志云濬字承明武陵漢夀人也弱冠從
宋仲子受學為郡功曹孫權殺雲長於荆上拜為
輔軍中郎將有功遷奮威將軍權即位封劉陽侯
遷太常赤烏二年薨
笮融墓在府東北四十里
考證按吳志云融丹陽人初徐州牧陶謙使督廣
陵運漕曹公攻謙徐土蕭條融將男女一百口馬
三十匹走廣陵今北亭鄉有笮墓涇涇旁有高壠
世稱為笮墓云
陸禕墓在府西北二十七里崑山之絶頂
考證舊有征北將軍陸禕墓碑今雖斷毁不全而
龜趺尚存焉
嘉興縣
歐陽尚書墓在縣西北一十里
考證文忠公之後也其子孫尚有居其傍者
劉伶墓在縣西北二十七里
考證劉伶晉人也錢氏諱鏐改呼劉為金俗因呼
為金伶墓
施墓在縣東二十里
考證圖經云齊長沙王府長史施脩琳墓
衛墓在縣西南
考證圖經云衛大夫洪演墓也衞懿公為狄人所
滅食其肉惟肝在地演割已腹而納焉按漢書魏
地今在魏郡黎陽是也獨未曉演墓在此何也
周都官墓在縣西與月波樓相對
考證先老相傳旱不加高潦不加沒
朱買臣墓在縣東三里
羞墓在縣北一十八里
考證朱買臣妻羞死之所也今改為秋茂訛也
徐偃王墓舊傳在縣西復禮鄉
沈演之墓舊傳在縣北望雲門外二十里
相林墓在縣東一十里
海鹽縣
龍母塜在縣南四十里
考證陳山之巔上有盤石遇水旱禱祈以酒酹石
輒有暴雨洗壇
也母冡在縣南一十八里豐山石屋之東南
考證昔有村人發之蜂蠆蛇蜴不可嚮邇
天女墓在縣東北三十五里乍浦村
考證人侵犯即有土蜂黑氣逼人
皇后冡在縣南三里
考證耆老相傳以為何皇后冡近地有喪靈浦今
塞沒矣
田横墓去縣一十八里
天子女兒墓在縣西南三十五里六里山
考證村人侵犯之即有毒蟲出焉
皇象墓去縣東北四十七里高一丈周逥四十步
考證輿地志云象字休眀吳廣陵江都人善隸書
干瑩墓在縣西南四十里高一丈二尺周迴四十步
考證舊圖經吳干瑩字眀叔仕吳為立節都尉五
行記云晉干寳字令升海鹽人父瑩有寵婢母甚
妒之及瑩亡葬之遂生推婢於墓後十餘年母喪
開墓而婢伏棺如生載還經日乃蘇言其父恩情
如舊地中亦不惡既而嫁之生子
顧安饒墓在縣東北五十里高一丈三尺周逥七步
考證顧安饒陳人也仕至鴻臚卿
沈景墓在西南六十里
考證沈景宋人也
叢冡在縣東南三十六里湯山
考證宋紹熙間縣令李直養以溺海之屍隨潮而
上送至砂磧盡為犬鳥所齧因置叢冡收瘞焉
人物
嘉興縣
西漢朱買臣字翁子吳人家貧好讀書手不釋卷平生
不治産業賣薪給食嚴助薦之於武帝拜中大夫
後為會稽守上嘗謂買臣曰富貴不歸故鄉如衣
錦夜行買臣頓首辭謝遂衣故衣懷其印綬歸郡
邸
東漢張武吳由拳人也(由拳縣即今嘉興縣)父業為郡門下掾送
太守妻子還鄉里至河内亭盗夜劫之業與賊戰
死遂亡失屍骸武時年幼不及識父後之太學受
業每持父遺劍至其處泣祭而還太守第五倫嘉
其行舉孝廉遭母喪過毁又傷父魂靈不返因哀
慟絶命
晉韓績字興齊避亂居於吳之嘉興少好文學不交當
世由是東土稱焉召拜博士不起卒於家
唐陸贄字敬輿吳郡嘉興人年十八第進士中博學宏
辭調鄭尉夀州刺史張鎰願為忘年交餉錢百萬
曰請為母夫人一日費贄不納止受茶一瓶後又
中拔萃選補渭南尉遷監察御史德宗召為翰林
學士時年尚少以材見幸天子嘗以軰行呼而不
名從幸奉天日發詔書數百思如湧泉下筆如神
皆曲盡事情武夫悍卒聞者無不感泣思奮帝頗
親倚雖外有宰相主大議而公嘗居中參裁可否
時號内相李懷光有異志公請李晟移屯以備徙
幸遷諫議大夫還京為中書舍人俄為中書侍郎
平章事公在朝論諫數十百篇炳炳如日一本仁
義議陳時病每拂帝短或規其太過公對曰吾上
不負天子下不負所學遑他恤乎上欲相裴延齡
公言延齡僻戾躁妄不可用帝不聽俄而延齡奸
佞得君天下仇惡無敢言者公又上書苦諫帝不
懌竟以太子賓客罷延齡揣帝意薄讒短百緒帝
怒欲誅贄陽城交章論辨乃貶忠州别駕公既放
荒遠常闔戶人不識其面又避謗不著書順宗即
位召還詔未至而卒時年七十有二追贈兵部尚
書諡曰宣公有奏議翰苑文集行於世邦人士至
今祠之
唐徐岱嘉興人也於學無所不通辨論眀銳座人常屈
代宗大歷間劉宴表為校書郎觀察使李栖筠欽
其賢書所居為復禮鄉
唐丘為蘇州嘉興人事繼母孝嘗有靈芝生堂下官至
太子右庶子時年八十餘而母無恙給以俸祿之
半及居憂觀察使韓滉以致仕官給祿所以惠養
老臣不可以在喪為異惟罷春秋羊酒初還鄉縣
令謁之為候門磬折令坐乃拜里胥立庭下既出
乃敢坐經縣治降馬而趨年九十六卒
宋陳舜俞字令舉嘉興人仁宗嘉祐四年應材識茂異
賢良方正能直言極諫科擢為第一是時公已登
進士乙科矣復中是選故文章聲名赫然在人上
始授光祿丞簽書夀州判官宰山陰秩未滿召試
舘職不就會朝廷議行青苖法上書力詆且自效
因忤執政貶監星江酒稅公在貶所日與大博劉
凝之跨雙犢以窮泉石之勝自號白牛居士公直
道自信無所回撓遂絶意仕進得著書立言有都
官集進卷行於世蔣之竒序東坡六客與焉
宋錢顗字安道本無錫人英宗治平末為殿中侍御史
王安石行新法顗極論其弊貶監衢州稅徙秀州
家貧母老匄貸親舊以給朝晡而怡然無謫官之
色東坡集有至秀州贈錢端公安道詩云鴛鴦湖
邊月如水孤舟夜傍鴛鴦起者是也
宋毛滂字澤民徽宗政和間守是邦因家焉先是哲宗
元祐間東坡守杭公為法曺秩滿辭去是夕坡宴
客有妓歌惜分飛詞坡問誰所作妓以毛法曹對
坡語坐客曰郡竂有詞人而不知某之罪也翼日
折簡追還留連數月公因此得名有東堂集十卷
行於世
宋洪皓字光弼本番陽人嘗為秀州錄事徽宗宣和六
年秋大水全活饑民九萬五千餘人州人皆稱為
佛子丁父憂奔喪還即留家於秀高宗建炎三年
奉使大金羇留十五年不屈節而歸秦檜不容死
於南服諡忠宣有忠宣集行於世
宋王希吕本中原人高宗南渡寓居是邦仕至尚書
宋朱敦儒字希真號嚴壑本中原人以詞章擅名天資
曠遠有神仙風致高宗南渡初寓此嘗為樵歌有
讀書堂在大慶觀之西
宋婁機字彦發幼穎悟日誦數百言長益奮勵該經史
百家作文直欲以左氏班馬韓柳為標的孝宗乾
道間中進士第及試邑罷税興學士民德之入輔
元良日陳正言正道隨事發明多所禆益年七十
乞閒不允擢監察御史又除右正言尋除太常卿
兼中書舍人時宰欲開邊隙侍御史鄧友龍主議
甚力公相時度勢極口沮之以為必敗國事會有
旨集議公義形於色略不少變又欲以公宣諭荆
襄公昌言曰使慰安人情則可必欲開邊啟釁有
死而已不能從也卒以此去國後遍歷省部給舍
皆有可紀嘉定改元八月除樞密十月除參知政
事公天資忠鯁不畏強禦既坐廟堂未嘗以辭色
假人彌縫協恭禆贊維多三年告老以正議大夫
資政殿學士致仕年七十有九
宋方誼字賓王本桐廬人孝宗乾道四年侍父務德侍
郎徙居是邦之北門為朱文公門人文公集中有
相與問答語家有希賢齋扁亦文公所書也
宋葉時字秀發孝宗淳熙登進士甲科事四朝歷臺省
二十年官至開府
宋王眀清字仲言本汝陰人寧宗慶元間寓居是邦官
至朝議郎有史才嘗著揮麈錄及玉照新志
宋陳曄字孟華寧宗嘉定間登進士第仕至金部郎官
守南劍弟煃字孟眀亦登嘉定甲科仕至宗博皆
忠肅了翁後
宋李鳴號復山本蜀人也寓居是邦之東門理宗朝嘗
為執政公夫公晉其二子也皆典郡
宋李曾伯字長孺號可齋本懷州人也丞相邦彦之孫
寓居於此自登膴仕早以能稱持繡斧督餉運兩
分漕節七開大閫官轍幾徧天下儒而知兵素有
雅量所至得將士歡心遠人聞風敬憚戒勿開邊
隙天才卓絶為一代偉人有可齋𩔖藁行扵世以
觀文殿學士歿於家贈少保開府儀同三司
宋沈炎字若海號寳臣理宗寳慶間登進士第官至參
預
宋徐聞詩字子言資性穎悟八歲通九經理宗朝由童
科擢紹興第仕至惠州守
宋李景勉字𢡟之號畸翁理宗紹定間由上庠解褐立
朝靖共於邊事尤曉暢非但老於文學以太常丞
守臨汀卒
宋吕重庚字申伯號九山理宗端平間登進士第官至
大理正
宋焦炳炎字濟父本宣州人也寓居是邦理宗朝初擢
右科後朝請淳祐辛丑廷試中進士探花立朝清
節挺挺一時嘗居言路論奏累數百言無不當帝
心時宰主括田之議遠近騷動遂痛述其害反覆
面奏亦無慮千言上雖為之愀然而括田未即寢
繼進故事辨論愈力時宰語人曰非攻田事是攻
我也尋除太常少卿命下遂具疏辭免疏上即去
國或人遺以詩曰事至諫官言不得身為宰相有
何營又自賡故人詩篇亦有跡雖無地著心實有
天知一禽從不獲不敢範馳驅之句後除淮東湖
憲漕悉不就改吉州太守仍除太常少卿不得已
就職後以起居郎右文殿脩撰致仕卒
宋焦煥炎字海父炳炎弟也以儒傳家幼有聲場屋理
宗寳慶初入西雍紹定間廷試冠多士嘗陛對論
奏累數百言皆切中時病生平抱負英略慷慨有
大志守邊多顯功仕至鎮江守
宋林子善字常甫號西河理宗淳祐間登進士第時里
稱純儒守永州改淮西制參卒
松江府
東漢陸康字季寧吳人少仕郡以義烈稱舉茂才除高
成令以恩信為治寇盗亦息光和元年遷武陵太
守轉守桂陽樂安二郡所在稱之拜廬江太守申
眀賞罰破賊黃穰等靈帝加其功拜康孫尚為郎
中
吳陸績字公紀康之少子也年六歲謁袁術即世傳懷
橘堕地者也容貌雄壯博學多識星歷算數無不
該覽孫權辟為奏曹椽以直道見憚出為鬱林太
守雖有軍事著述不廢作渾天圖志易釋元皆傳
於世
吳陸遜字伯言少隨從祖廬江太守康在官袁術與康
有隙欲攻康康遣遜及親戚還吳吕蒙謂孫權曰
陸遜意思深長才堪負重觀其規慮終可大任權
乃召遜拜偏將軍召吕蒙屯陸口後克公安南郡
拜撫邊將軍封華亭侯又進封婁侯黃武元年為
大都督大破蜀兵於夷陵赤烏七年為丞相卒追
諡昭侯
吳陸瑁字子璋遜弟也少好學篤義州郡辟舉皆不就
嘉禾元年公車徵拜議郎選曹尚書孫權欲親征
公孫淵瑁再上疏諫權嘉其事理端切遂不行赤
烏二年卒
吳陸抗字幼節遜子也建興元年拜奮威將軍建衡二
年都督信陵西陵夷道樂鄉公安諸軍事鳳皇元
年晉羊祐率師向江陵抗使輕兵躡之祐引軍還
抗遂陷西陵東還樂鄉貌無矜色謙冲如常故得
將士歡心抗嘗遺祐酒祐飲之不疑抗疾祐饋之
藥抗亦推心服之時以為華元子反復見於今日
二年拜大司馬荆州牧卒子晏景元機雲分領抗
兵景字士仁拜騎都尉封毘陵侯偏將軍澡身好
學著書數十篇
吳陸凱字敬風丞相遜族子也黃武初為永興諸暨長
所在有治迹拜建武都尉領兵雖統軍衆手不釋
書五鳳二年拜偏將軍封都鄉侯遷盪魏綏遠將
軍征北將軍鎮西大將軍進封嘉興侯寳鼎元年
遷左丞相乃心公家義形於色表疏皆指事不飾
忠懇内發建衡元年卒
吳陸胤字敬宗凱弟也始為選曹郎太子夙聞其名待
以殊禮後為交州刺史入界喻以恩信務從招納
加安南將軍封都亭侯
吳陸喜字恭冲瑁子也少有聲名好學有才思嘗作言
道訪論審機古今歷娛賓九思等書吳平又作西
州清論傳於世仕吳為選曹尚書至晉為散騎常
侍
吳陸禕字元容凱子也赤烏六年徵宿衛郎中後遷立
義都尉五官郎中騎都尉遷黃門侍郎封海鹽侯
加禆將軍行丞相鎮西大將軍事凱没後入為太
子中庶子華覈常表薦禕曰禕體質方剛器幹強
固董率之才魯肅不過在戎果毅臨財有節初孫
皓嘗銜凱數犯顔忤旨後徙凱家於建安天紀二
年與從弟式召還建業復將軍侯
晉陸機字士衡吳郡人也父抗吳大司馬機身長七尺
其聲如鐘少有異才文章冠世伏膺儒術非禮不
動抗卒領父兵為牙門將後成都王穎討長沙王
乂假機後將軍河北大都督為孟玖軰譖於穎言
其有異志使孫秀密收機秀兵至機釋戎服著白
帢謂秀曰成都吾以重任辭不獲已今日受誅豈
非命也因興隸牋詞甚悽惋既而嘆曰華亭鶴唳
豈可復聞乎遂遇害於軍中所著文章凡三百餘
篇並行於世
晉陸雲字士龍機弟也六歲能屬文性清正有才理少
與兄機齊名雖文章不及機而持論過之號曰二
陸幼時吳尚書廣陵閔鴻見而竒之曰此兒若非
龍駒當是鳳雛年十六舉賢良吳平入洛補浚儀
令到官肅然下不能欺市無二價後成都王穎表
雲為清河内史轉大將軍右司馬後因機敗亦為
孟玖所譖故併為所殺
吳陸宏績之長子會稽南郡都尉
晉陸曄字士光吳郡人也曄少有雅望從兄機每稱之
曰我家世不乏公矣元帝鎮江左辟為祭酒遷太
子詹事時帝以侍中皆北士宜兼用南人曄以清
正著稱遂拜侍中徙尚書領州大中正眀帝即位
累遷至錄尚書加散騎常侍成帝踐祚拜光祿大
夫後因歸以疾卒贈侍中諡曰穆
晉陸玩字士瑤曄弟也器量淹雅弱冠有美名尚書左
僕射領本州大中正及蘇峻反遣玩與兄曄俱守
官城玩潛說康術歸以功封興平伯轉尚書令又
詔授左光祿大夫開府儀同三司加散騎常侍
晉陸納字子言玩子也少有清操貞厲絶俗以尚書吏
部郎出為吳興太守至郡不受俸祿頃之徵拜左
民尚書應召臨發止有被襆餘並封以還官謝安
常詣納納所設惟茶果而已其兄子俶遂陳盛饌
珍饈畢具客罷納大怒曰汝不能光益叔父乃復
穢我素業耶於是杖之
晉陸監字始眀璿之子少而隠静方直抗烈除後將軍
司馬以功封西陽亭侯
晉陸景文字叔辨初為安吉令遷太守
陳顧野王字希馮吳郡人也七歲讀五經即略知大指
九歲能屬文嘗制日賦朱異見而竒之十二隨父
之建安撰建安地記及長徧觀經史精記默識天
文地理蓍龜占候蟲篆竒字無所不通又善丹青
及侯景之亂野王丁父憂歸本郡乃召鄉黨隨義
軍援都又杖戈被甲陳君臣之義逆順之理抗詞
作色見者莫不壯之為臨賀王府記室後領著作
掌國史以黃門侍郎光祿卿卒贈秘書監右衞將
軍有玉篇三十卷輿地志三十卷符瑞圖十卷顧
氏譜傳十卷分野樞要一卷續洞冥記一卷元象
表一卷並行於時又撰通史要略一百卷圖史紀
傳二百卷未就而卒
宋衞仲逹字逹可元名上達徽宗大觀間登進士第御
筆改是名仕至吏部尚書
宋衞膚敏字商彦徽宗宣和間上舍釋褐仕至諫議大
夫禮部侍郎
宋錢良臣高宗紹興間登進士第官至參預
宋蓋經字德常高宗紹興間由舍選登甲科官至中大
夫戶部侍郎
宋衞藻字德章孝宗淳熙間登進士第知武岡軍卒
宋衞涇孝宗淳熙間廷試魁多士官至政府弟洙寧宗
嘉定間亦登進士第
宋衞价字藩叟寧宗嘉定間登進士第仕至軍器監丞
知寳慶府
海鹽縣
晉戴威仕晉為右將軍故宅在縣西一十七步恭帝時
因井放光捨宅為寺唐昭宗時脩寺古碑尚存其
字剥落不可讀
唐顧況吳郡海鹽人居縣西南三十里之横山以詩名
嘗有詩云家住雙峰蘭若邊數聲秋磬發孤烟山
連極浦鳥飛盡月上青林人未眠
宋常同字子正本臨卭人徽宗政和八年賜上舍及第
高宗南渡初除侍御史有直聲尋除御史中丞因
忤時宰秦檜意出守湖州郡人有賢眀太守之謠
後累召不起請祠除提舉江州太平觀貧無立錐
地徙居是邑之精舍凡十年自號虚閒居士紹興
十九年以疾薨累贈少師諡忠毅子洙衿皆典郡
有聲
宋魯訔字季卿號冷齋高宗紹興五年登進士第仕至
太府卿有註杜詩十八卷行於世
宋魯可宗孝宗隆興間登進士第中博學宏詞科累官
至太府卿
宋陸埈孝宗乾道間登進士第官至尚書
宋常濬孫同之孫也孝宗乾道八年登進士第舉博學
宏詞科嘗為福州教授教飬有法閩人士德之至
今祠於學官至宗簿
宋趙孟堅字子固號彛齋善畫理宗寳慶間登進士第
官至太守
宋常楙字長孺自號蒲溪愚叟同之曾孫也理宗淳祐
間由太學魁别省登進士第自躋膴仕所至以廉
稱嘗為監察御史因論天變拂權臣意繼論巴陵
事復觸度宗怒出為浙漕以簡御繁權要歛迹尋
以宰椽兼刑侍上進故事首論雷雪之變又忤上
意丐祠守吳吳人有常侍郎真不要錢之語帥紹
興復以刑侍召論期赦叙改法與廟堂爭可否兼
給事中封還隆國姪黃進觀察使錄黃廟堂傳示
上旨俾換黃書行公終始不變遂奉祀歸里德祐
元年除吏書繼除參預公天性篤實操行端方晚
年杜門養疴至饘粥弗給日以經史自娛遇有感
發見之賦詠於詩易研覃尤䆳中州人士敬慕之
欲一見終不可得病革自誌其墓沒後家無餘貲
人益嘆服公之真清云
崇德縣
宋江珪字伯特徽宗政和間登進士第歷三院御史吏
部侍郎
宋沈晦字元用號胥山文通孫也公初名杰徽宗朝坐
為人假手奏案至祐陵榻前上閱之云名見四公
子傳其人必不凡可從闊略時方崇道教故也遂
降旨止令今後不得入科場公徬徨無所往遂易
其名曰晦中漕司首選宣和初魁大廷纔數月即
入館為郎仕至徽猷待制
宋王昇字逸老本京師人草聖竒偉徽宗宣政間被召
入御書補右爵高宗南渡後寓居是邑之羔羊時
上留神翰墨近臣有言其能者召對賜札以書玉
音褒賞蒙異眷獨步一時官至正使
宋莫琮字叔方杭州仁和人其先隱德不仕徽宗崇觀
中三舍法行琮以貢首入京師肄業辟雍復兩預
薦書屢陞優舍高宗建炎初避地於是邑因家焉
晚以特科一等入仕歷曹娥鹽場四眀三山幕職
南嶽祠吏通直郎致仕蒞官行已皆有可紀有子
五人元忠若晦似之若拙若冲俱登儒科皆袁氏
出琮累贈中大夫袁氏封大令人袁氏夀康兄弟
無故迎侍祿養縉紳榮之邑宰朱軾即所居立五
桂坊家有椿桂堂士大夫多賦詩
宋木盈字濟之本濟南人避亂渡淮高宗建炎二年登
第於揚州寓居於是邑官至朝議大夫
宋輔廣字漢卿號潛庵父逹本河朔人高宗南渡時居
是邑公素不願仕潜心實學從吕成公游後登朱
文公門自辭官歸隱以著書為己任有六經註釋
四書問答通鑑說師訓編日新錄雜著藁皆蔵於
家扁其堂曰傳貽蓋傳之先儒以貽後學也邑大
夫家之柄為建傳貽書院
宋王琮字伯玉高宗紹興間登進士第以孝友稱官至
左司
宋莫抃字慶叔世居是邑之青鎮孝宗隆興間登進士
第子繹光宗紹熙間亦登進士第官至尚書
宋趙汝愚字子直本番易人孝宗乾道間魁多士寓居
是邑之洲錢官至丞相追封福王諡忠定
宋蔡開字子眀孝宗淳熙八年登進士第官至憲漕弟
闢字子正寧宗慶元間亦登進士第官至國子祭
酒
宋徐逢家於是邑之鳳鳴孝宗淳熙十四年登進士第
官至常德守兼湖北倉憲
宋徐龜年字翔甫號雲軒家於是邑之鳳鳴孝宗淳熙
十四年登進士第官至監察御史
宋陳塏字子爽號可齋本三山人古靈裔也寓居是邑
以清節稱官至資政殿大學士賜諡清毅有讀通
鑑隨筆蔵於家至元間有司請於上表其里曰清
節子鑄宋寧宗寳慶間亦登進士第官至都承旨
宋陸德輿字載之號魯齋寧宗嘉定間由童科第進士
弱冠有文名歷兩制知貢舉官至吏部尚書從祖
埈從父鑣相繼世科埈仕至秘書
宋張琥字子嚴寧宗嘉定間登進士第宰鹽官仁和倅
眀州守台州所至有惠政
至元嘉禾志卷十三
