至元嘉禾志卷十
元徐碩撰
寺院
錄事司
報恩光孝禪院在郡治北一里
考證舊施水院也宋治平間本州慕容殿丞請於
朝至熙寧元年賜名壽聖院崇寧二年賜名崇寧
寺政和六年改名天寧萬壽院紹興七年改名廣
孝院紹興十三年改今名
精嚴寺在郡治西北一百八十步
考證晉成帝時徐尚書别業(尚書按舊靈光寺實錄名帖今土地記名)
(熙)因夜井發光遂奏請捨宅為寺賜名靈光錢文
穆王時立山門掘地得一小龜介甲分明尾繞身
一匝遂改為靈龜寺天福四年陞縣為州時刺本
寺應瑞吳越呈祥天下不許改額復名靈光宋祥
符中賜今額元有沙門洪敏靈光寺碑記今石刻
不存寺之西北有五臺山内石經屋一十二間刻
法華維摩等經又有大藏殿東西塔廚混室淨土
水陸諸院千佛羅漢大悲天王諸堂自建炎兵火
後石經獨存餘者悉更新之又有木紋觀音殿咸
通年間立至今飛禽不立未鐫造前其木在水濟
人遇淨即浮逢羶即沉人知不凡取為尊像鐫製
纔畢面目手指皆有紋彩時人稱為木紋觀音其
殿在五臺山西南兵火後移於寺之東廡紹興十
一年境内雨暘失時邦人禱之歲以有年於是鳩
工度材而重立之凡遇水旱則郡侯必先率同僚
請禱焉以為常
招提院在郡治西二里
考證唐光啟四年曹刺史捨宅為院賜名羅漢院
宋治平四年改今名寺有靜照堂今廢
兜率寺在郡治東北一里
考證舊放生池也唐乾元元年置名法空寺錢氏
改為輪王寺宋大中祥符元年賜名兜率德祐元
年廢為教場今為北營
慈恩寺院在郡治西北一里楞嚴寺之西
考證唐開寳六年漢南王時攝刺史丁太尉在任
買磗塔一所尋掘塔基得石無量壽佛一石相輪
一石香爐一舍利一龕一因立為無量壽塔院宋
治平年中賜今名
普濟院在郡治西北一里慈恩寺之西南
考證元名金魚寺以刺史丁元贊得金魚於池而
池在寺之前故以名宋大中元年賜今名後移往
華亭作衛尚書功德院遂廢
楞嚴院在郡治西北二里三十步慈恩寺之後
考證本受業精嚴因遺火焚毁元地充米倉有昔
許射廨宇宋嘉祐八年百姓鈕咸有地在慈恩塔
東因舍入本院熙寧年間有旨一應寺院未有名
額有屋及三十間者並以壽聖為額僧無擇已造
至三十四間遂有請於提刑未明(闕)之於朝存之
後僧永和在院講楞嚴經蔡丞相書楞嚴牌揭之
門遂以楞嚴為名
祥符院在郡治西北二里
考證宋乾寧元年置為水陸院大中祥符元年賜
今名舊為律寺紹興二十五年守臣林衡奏請改
為禪院
資聖院在郡治西北二里一十步
考證唐會昌五年建當年廢大中年間重置其院
在城外乾寧三年移入城内有唐宣宗書扁額尚
存
興聖禪院在郡治東北二百步
考證舊嘉興縣丞龐揮麈錄云宋孝宗誕育於此
時有紅光燭天嘉定戊辰賜今額理宗御書流虹
聖地興聖之寺八字寳祐年間因經回祿不存後
再造未完
金明寺在郡治西南三里
考證宋乾道八年移海鹽縣空閒金明寺額建開
禧元年賜今名
寶花尼寺在郡治西南二百步
考證唐陸宣公宅也大歷中因女叔法興誦法華
經感之天花亂墜寶雨兩下外祖秘書監遂捨宅
為寺因名寳花法興亦為尼
惠安尼寺在郡治西二百五十步
考證古傳蕭王捨宅為之唐光化間名興善院宋
祥符元年改今名
多寳尼寺在郡治西南一里三十步
考證唐肅宗朝置本名甘露寺宋治平元年賜今
名
報天尼寺
考證宋郡守劉漢傑夢觀音因得女生數歲不茹
葷遂捨宅為寺
松江府
普照寺在府西二百八十步
考證唐乾元中建名大明寺宋祥符間改今額寺
有陸將軍祠世𫝊地本陸氏園亭因祠焉固未可
信嘉禾詩文謂陸機捨宅為寺亦妄矣機死於晉
大安二年寺建於唐乾元年間豈得為捨宅乎恐
子孫捨宅亦未詳晉史世說叙錄機之子蔚復同
父遇害於洛中又機故宅在華亭谷東崑山下非
今邑中也寺有地方天王祠吳越王加封護國石
刻存焉沈存中筆談載雷震天王寺屋柱倒書曰
高洞楊雅一十六人火令章凡一十一字内令章
兩字特竒勁似唐人書體今石刻尚有即此寺天
王堂也寺東北隅有善住教院𫝊賢首宗西北隅
有梵修院
寶相寺在府西南三百步
考證本清禪尼寺唐乾符間造宋大中祥符元年
賜今額
超果寺在府西南三里
考證本名長壽唐咸通十五年心鏡禪師造按唐
會要洛陽伽藍記武后以齒髮既老造長壽寺於
東京改元長壽又高僧傳載心鏡禪師藏奐蘇州
華亭人會昌廢寺大中復修洛下長壽寺敇奐居
焉奐後嘗歸鄉造寺豈此復名長壽寺乎盧仝集
訪曦上人詩有三入寺曦未來及含曦答詩長壽
寺下壁盧仝一首詩之語上川先生居洛城裏則
長壽寺固其常游也今乃以仝詩為在華亭則妄
矣宋治平間改今額有觀音大士像寺有石刻六
本錢武肅王宮中所祈禱者太平興國中錢氏歸
國僧慶依得之未知所適一夕夢白衣人告曰吾
與若偕之雲間既寤乘舟而來將至縣西大士舒
祥光下貫超果遂迎以祠焉至今雨𤾉皆禱之寺
有天台教院按芝園集雲間超果十方
嚴湛創建有陳舜俞為之記寺有見遠亭名公有
詩
興聖院在府東南二百步
考證按孤山閒居集載興聖院結界序漢乾祐二
年邑人張瑗之子仁捨宅為寺名興(闕)長壽宋祥
符中改覺玄院後改今額寺有宋仁宗嘉祐中宣
賜藏經
證覺教院在府西南一百五十步
考證宋太平興國間立本無礙浴院大中祥符元
年賜今額
演教禪院在府南二里
考證宋崇亨中頭陀張其姓者卜築於此掘土得
木雕住母羅漢十有六軀邑人異之遂為施水庵
至紹興二十九年正月十八日請今名莫濤為之
記
淨居禪院在府東北三百步
考證宋紹興五年請今額
廣化漏澤院在府西南二里一百步
考證宋紹興三年請今額
延慶教院在府東南三百步
考證寺址本施家瀁宋隆興間僧守詳創茅廬且
以衆力(闕)十六觀堂乾道間始賜今額至開禧間
悉燬開慶己未僧思恭始議修建自庚子迄丁夘
殿閣堂廡廚庫悉完美又有忠訓陳君文燁因感
夢得男又捨所住宅移建於寺西荒址為楹百餘
規模甚整備郡境是刹為最
總持寺
馬祈寺
清修寺
普光寺在府西北七十里薛澱湖
考證寺在湖中山頂宋建炎元年請今額
靜安寺在府東北一百里
考證元滬瀆也按寺記吳大帝赤烏中建號滬瀆
重玄寺佛法入中國雖始於漢而吳地未有寺也
赤烏十年僧康會入境孫仲謀始為丘寺建業曰
建初建初者言江東初有佛法也豈滬瀆寺相繼
創建耶景筠石幢記中間號永泰禪院宋祥符元
年改今額釋迦方志云晉建興元年有二石像浮
於吳松江口吳人朱膺等迎至滬瀆重玄寺像背
題曰維衛曰迦葉(闕)陵集建興八年漁者於滬瀆
沙汭獲石鉢以為臼類葷而用之佛像見於外漁
者異之乃以供二聖佛與鉢皆在平江府開元寺
有毘盧遮那佛吳越王瑜迦道場中像佛五藏皆
書錢氏妃嬪名氏又有陳朝檜皮日休陸龜蒙皆
有重玄寺雙檜詩
圓智寺在府北二十九里于山
考證舊名禪居按宗毅寺記唐大中十三年建於
邑西南二里晉天福中水壞寺基始遷於此宋太
平興國中都水使錢綽始建造堂宇有僧憙蟾入
天台韶國師室來住北寺人多歸之精舍始完備
朝廷賜蟾師號曰崇惠明教治平中賜今額
寶雲寺在府南三十五里
考證初名法雲寺在顧亭林市西北隅唐大中十
三年建晉天福五年湖水壞寺基始遷寺南高基
即陳顧黃門故宅按亭林法雲寺感夢伽藍神記
云開運元年造寺成其夜三更夢二人青衣來云
梁朝侍郎至也忽見紫衣金魚儀容清秀謂曰此
吾故宅荒已久矣師今造寺於上請立我像吾當
護此寺明日道珍智暉各言所夢其事不異明夜
復夢云但尋舊寺基水際古碑文為記二人明旦
求之果見皆文字破滅獨一片分明云寺南高基
顧野王曾於此修輿地志二人嘆曰此寺當興冥
感如此遂於東偏别選良材建屋立像并二青衣
侍衛是年季冬望日也其夜衆咸夢神來謝曰吾
獲其利皆師之故也凡有吉凶無不預報宋治平
賜今額後廢遂請是額於俞塘北為尼寺
金寺在府西北八十五里地名大盈
考證唐太和二年建本法雲禪院宋治平元年易
今額紹興間復為禪院寺有陳舜俞經藏記
空相寺在府東北八十里
考證元龍華寺張仁泰請於錢忠懿王始建宋治
平元年改今額西北隅有白蓮教院
隆平寺在府北五十四里青龍鎮
考證元名報德寺唐長慶元年造
勝果寺在府北五十四里青龍鎮
考證寺有沈光碑紹聖中吕益柔撰妙悟大師希
最塔銘云最學天台教緇林號曰義虎後居勝果
寺僧房有鬼物為祟最為講說於空中得朱書數
十字自謂漢朝烈士沈光大略悔過謝罪之語事
頗近怪故不詳載
白蓮寺在府西五十四里
考證宋紹興二十六年請今額
寧國寺在府東北四十五里
考證宋乾道二年請額
大明寺在府西北四十五里
考證宋紹興三十一年請今額
普門院在府東五十里地名盤龍
考證唐大中十二年邑人陸素建本名觀音院宋
祥符元年賜今額寺有名天王舊傳因大水漂至
人多禱之
興塔院在府西南五十四里
考證宋紹興四年請今額
崇福院在府東南五十四里
考證宋紹興四年請今額
方廣院在府南八十里柘林
考證唐咸通六年造按寺記蔡侍郎功德院宋建
隆中賜額延壽院治平元年改今額寺有蔡侍郎
祠蔡氏墳塋在寺之左右石幢猶蔡氏故物也
法忍院在府西南三十六里朱涇
考證即船子和尚覆舟處唐咸通十年建本名建
興院宋治平元年賜今額寺有船子和尚夾山會
禪師遺像至今祠焉
福喜院在府西北九十里地名趙屯
考證梁貞明六年僧智道立精舍晉天福二年賜
名尊勝院宋大中祥符元年改賜今額
明行院在府西北五十里南橋
考證晉天福五年里人蔣漢瑊造請於忠懿王始
名安和院至宋太平興國八年改賜今額
七寶院在府東北七十五里
考證元福壽禪院宋大中祥符元年賜今額寺有
五代時檜今已合抱
明心院在府北三十五里北橋
考證元華嚴院按錢武肅王立寺記都水使者錢
綽造武肅王以誦華嚴僧居之因以為華嚴院宋
治平二年賜今額
海慧院在府西六十里白牛鎮
考證宋建隆初里人姚廷睿以宅為寺初名興國
福壽院治平元年改今額姚即為伽藍神
普照教院在府西北三十六里
考證本余山東庵宋治平二年賜今額寺本聪道
人所居因以為寺有聪道人塔在山頂寺有上方
曰月軒衆山環列其前盡絶境也
宣妙院在府西北二十四里
考證本余山西庵宋治平二年賜今額寺有上方
惠日院在府西北二十四里
考證本余山中庵宋雍熙三年立治平二年賜今
額
慈雲昭慶禪院在府西北二十里
考證本余山之靈峰庵有馬𡺸禪師塔其銘曰禪
師傳雲門正派大闌法席建立精舍復古寺額寺
有金沙地芥子庵
普寧慧日院在府西北七十里
考證在孔宅寺有宣聖祠宋元豐間賜今額舊經
云紹興五年也
太平興國禪院在府西南四十五里零
考證宋紹興二年請今額
寶勝禪院在府東四里
考證宋紹興六年請今額
慈濟院在海中金山絶頂
考證宋元豐間釋惠安造紹興元年請額
北延恩院
觀音慈報禪院在府北八十里
考證宋崇寧元年請省額淳熙三年參政錢公良
臣請賜功德院
永定禪院在府東北七十二里周浦
考證宋淳熙十四年請額
保安院在府西五十里&KR0873;西
考證宋乾道七年請今額
寶藏護國禪院在府西南五十四里舊經云六十里
考證宋紹興四年請省額
大聖院在府東五十四里
考證宋隆興二年請今額
報恩院在府西四十五里
考證宋乾道二年請今額
集福保國水陸禪院在府西南六十里白牛鎮東
考證宋淳熙九年請今額
淨上院在府東北七十里
考證宋乾道八年請額
延恩報德院在府西五里
考證宋紹興甲寅律帥元偉即接待舊址為之守
臣劉徽制請於朝賜今額
至元嘉禾志卷十
