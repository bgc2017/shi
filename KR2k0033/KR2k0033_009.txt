滇略卷九
明謝肇淛撰
夷略
造化之大無私覆載世之治也守在四夷故雕題黑
齒得奉琛賮與赤舄朱紱鴈行雖戎也而有華心焉
迨其敝也墨吏之徵求市儈之漁獵至不堪命挺而
走險幸而戡定之赤子塗炭亦已甚矣語曰為虺不
摧為蛇將若何夫有劉累則龍可豢也有梁鴦則虎
可馴也而何蛇虺之問乎遠者麓川近若緬甸彼實
不德而觀之兵則干羽之謂何班定遠曰察政不得
下和今非徒察而已也殷鑒不遠敢告司僕
周末楚威王使將軍莊蹻略地至滇既定屬楚將歸報
會秦拔黔中道塞不通遂以其衆王之𫝊世至當羌
漢元狩間遣使至滇指求身毒國當羌問使者曰漢
孰與我大使者還報天子惡其不遜時白子國仁果
都白崖善撫其衆於是封仁果為滇王册以玉印蹻
世乃絶
漢初有竹王者興於遯水一女子浣衣水濱有三節大
竹流入足間推之不去聞有兒啼聲持歸破之得一
兒養之長有才武遂雄一方以竹為姓捐所破竹於
野生竹成林今通海竹王祠竹林是也王嘗從人
止大石上命作羹從者白無水王以劍擊石水出今
竹王水破石存焉後漸驕恣漢武帝開牂牁以重幣購
諸種侯王侯王服從遂斬竹王置牂牁郡復封其三
子為列侯今竹王三郎祠在焉迤東諸夷多其種也
白國之先西海有阿育王生三子長曰福邦次曰弘德
季曰至德封長季二子於金馬碧鷄分主其地次子
封於蒼洱之間阿育奉佛教惡殺不茹葷腥日食白
飯人稱為白飯王次子𫝊世至仁果以慈信治國國
人戴之漢元狩間天子以玉印冊為滇王後遣王然
于等將兵入滇滇王舉國降改為益州郡仁果子孫
世守家法不尚染采不殺生仍號白國𫝊至十五世
孫鳳龍佑那諸葛武侯收用豪傑封之於其故地賜
姓張氏
先主崩後越嶲帥高定殺郡將軍焦璜舉郡稱王以叛
益州大姓雍闓亦殺太守鄭昂益州夷不從闓使建
寧孟獲說夷叟曰官欲得烏狗三百頭膺前盡黑蟎
腦三㪷斵木搆三丈者三千枚汝能得不夷以為然
皆從闓(斵木委曲高不至丈故獲以此欺夷也)朝廷更以蜀郡張裔為
太守闓假鬼教曰張裔府君如瓠壺外雖澤而内實
麤殺之不可縛與吳於是即送裔於吳丞相亮既平
四郡移南中勁卒青羌萬餘家於蜀為五部所當無
前號為飛軍分其羸弱配大姓焦雍婁爨孟量毛李
為部曲置五部都尉號五子故南人言四姓五子也
晉罷寧州置南夷府以天水李毅為校尉持節統兵鎮
南中統五十八部夷族都監行事每夷供貢南夷府
入牛金旃馬動以萬計皆豫作忿恚致校尉官屬其
供郡縣亦然南人以為饒自四姓子弟仕進必先經
都監夷人大種曰昆小種曰叟皆曲頭木耳環鐵裹
結無大侯王如汶山漢嘉夷也夷中有桀黠能言議
屈服種人者謂之耆老使為主論議好譬喻物謂之
夷經今南人言論雖學者亦半引夷經與夷為姓曰
遑耶諸姓為自有耶世亂犯法輒依之藏匿或曰有
為官所法夷或為報仇與夷至厚者謂之百世遑耶
恩若骨肉為其逋逃之藪故南人輕為禍變恃此也
其俗徵巫鬼好詛盟投石結草官常以盟詛要之諸
葛亮乃為夷作圖譜先畫天地日月君長城府次畫
神龍龍生夷及牛馬羊後畫部主吏乘馬幡蓋巡行
安䘏又畫牽牛負酒齎金寶詣之之象以賜夷夷甚
重之許致生口直又與瑞錦鐵券今皆存每刺史校
尉至齎以呈詣動亦如之(見南中志)
張氏十七代至張樂進求時哀牢人細奴邏耕于巍山
數有祥異社會之日衆祭銅柱柱頂故有金鏤鳥忽
飛下奴邏左肩衆駭異以為天意所屬進求乃以女
妻之因讓國焉是為南詔
南詔之先哀牢夷蒙伽者捕魚江中溺死其妻沙壹坐
江濱觸沈木而孕生子九人(南中志作十人)後至其所沈木
化為龍作人語曰吾子何在諸于驚走獨少子不去
背龍而坐龍䑛其背其母鳥語謂背曰九坐曰隆因
名少子曰九隆(志作元隆)及長而黠衆推為王世世相繼
漢世祖建武二十三年王賢栗遣兵乘箄船南攻鹿
茤鹿茤民弱小將為所擒會天大震雷疾風暴雨水
為逆流箄船沈沒溺死者數千人後賢栗復遣六王
攻鹿茤鹿茤王迎戰大破哀牢軍殺其六王哀牢人
埋六王夜虎掘而食之哀牢人驚怖引去賢栗懼謂
諸耆老曰哀牢略徼自古以來初不如此今攻鹿茤
輒被天誅中國有受命之王乎是何天祐之明也漢
威甚神即遣使詣越嶲太守願帥種人歸義奉貢世
祖納之以為西部屬國其地東西三千里南北四千
六百里唐初其裔曰細奴邏者耕于巍山(在今蒙化)數有
祥異白國王張樂進求因以位讓之遂自立為竒王
時九隆之裔渠帥有六分據其地蠻謂王為詔故曰
六詔而奴邏為南詔最強至孫皮羅閣受唐冊封賜
名歸義後以計誘五詔至醉而滅之盡有雲南之地
徙居太和城立龍首龍尾二關尋遣孫鳳迦異入朝
授鴻臚少卿妻以宗女賜樂一部南詔於是始有中
國之樂死子閣羅鳳立以怨殺太守張虔陀陷越嶲
王師討之敗績遂改國號曰大蒙改元贊普鍾至孫
異牟尋改國號大理自稱日東王立三皇五帝廟以
太和為東京昆明為西京封界内點蒼為中嶽絳雲
為東嶽(在祿勸州)蒙樂為南嶽(在者樂甸)高黎共為西嶽(在騰衝)
玉龍為北嶽(在麗江)以黑惠江瀾滄江潞江麗江為四
瀆立官號曰九爽三託其地東至於銅柱南至於驃
國西至於太石北至於神川幅員三千餘里至貞元
間韋臯諭之復歸唐仍號南詔然猶改元諡廟號未
嘗奉正朔也四𫝊至世隆僭稱帝寇邊無虚日為高
駢所破死又二𫝊至舜化貞以唐昭宗乾寧間為其
臣鄭買嗣所簒蒙氏自細奴邏至舜化貞十有三世
歴三百十年而亡(世系詳滇載記今不具載下倣此)
蒙氏建國設官立把國事八人曰坦綽曰布燮曰久贊
曰酋望曰正酋望曰員外酋望曰大軍將曰員外立
九爽分理曰幕爽(主兵)琮爽(主戶籍)慈爽(主禮)罰爽(主刑)勸爽
(主官人)厥爽(主工作)萬爽(主財用)引爽(主客)禾爽(主商賈)皆清平
官酋望大軍將兼之又立三託曰乞託(主馬)禄託(主牛)巨
託(主倉廪)大府主將曰演習副曰演覽中府主將曰繕
裔副曰繕覽下府主將曰澹酋副曰澹覽小府主將
曰幕撝副曰幕覽府有陀酋(若管記)有陀西(若判官)王自
稱曰元謂其下曰昶王母曰信麽妃曰進武外有六
節度弄棟永昌銀生劍川柘東麗水
有二都督會川通海有十瞼雲南瞼白厓
瞼(又曰勃弄臉)品澹瞼邆川瞼蒙舍瞼大釐瞼(又曰)
(史瞼)苴咩瞼(又曰陽瞼)蒙秦瞼矣和瞼趙川瞼人丁
壯者皆為戰卒王之親兵曰朱弩佉苴佉苴韋帶也
兵百人置羅苴子統自曹長以降繫金佉苴尚絳紫
有功者加錦又有功加金波羅(虎皮也)凡兵出以望苴
蠻前驅以清平子弟為羽儀王左右有羽儀長八人
清平官見王不得佩劍惟羽儀長佩之為親信有六
曹長曹長有功補大軍將大軍將十二與清平官等
(六詔蒙氏最盛故詳載之)
鄭買嗣本唐瀘令鄭回之後回為閣羅鳳所虜世授清
平官唐昭宗光化五年滅蒙氏自立改國號曰大長
和改元安國死子旻嗣攻蜀黎州王建發兵擊大破
之俘斬無算溺死數萬人求婚於南漢漢主以會城
公主妻之子隆亶嗣未幾為東川節度使楊干貞所
殺鄭氏三𫝊歴年二十六而亡
楊干貞既滅鄭氏求清平官趙善政而立之改國號曰
大天興閱十月復奪之而自立改國號大義寧改元
尊聖干貞貪虐無道國人怨之越二年通海節度使
段思平率衆攻之干貞走死段氏有其國(干貞死處有萬箭樹)
(在瀾滄江南二十里干貞縊於此樹萬衆攅射故名後人過者必射樹以厭勝迄今猶然樹高百丈矢著)
(如蝟)
段氏之先武威郡白人也有名儉魏者佐蒙氏有功賜
名忠國擢清平官六𫝊至思平生有異兆楊干貞忌
之使人索捕思平逃匿得竒戟于神品甸波犬村(思平)
(逃難隠姓名為獵者以一犬自隨至品甸投宿逆旅主人舍中有戟一枝及牛革四疊思平夜卧風忽起)
(吹倒其戟洞貫牛革思平驚曰是何銛利豈神戟□及明問主人曰汝置戟何為曰防盜耳思平曰防盗)
(行路莫若戟居家□若犬今我行爾居願以犬易戟主人許之因留犬取戟以去地名波犬以此)又
得神驥於葉鏡湖(在雲南縣驥自湖中躍出)飢摘野桃剖之核膚
有文曰青昔思平拆之曰青乃十二月昔乃二十一
日今楊氏政亂吾當以是日舉義乎遂借兵黑爨三
十七部皆助之至洱河是夕夢人斬其首又夢玉瓶
耳缺鏡破懼不敢進兵其軍師董迦羅曰三夢皆吉
兆也公為大夫夫去首天子兆也玉瓶去耳為王王
者兆也鏡中有影如人有敵鏡破則無影無影則無
敵矣思平乃决明旦引兵欲渡莫知所從見江尾一
婦衣白被纓而浣者指曰人從我江尾馬從三沙矣
爾國名大理從之得濟既逐楊氏而有蒙國遣人於
江滸覓白衣婦不獲掘地中得白石大士一座遂改
國號曰大理改元文德時後晉天福二年也十𫝊至
連義為其臣楊義貞所弑簒立四年段氏故臣高昇
泰討滅之而立段壽輝𫝊子正明國人奉昇泰為主
而段世中絶
高昇泰以宋哲宗元符二年立改國號曰大中國改元
上治臨終屬其子曰段氏不振國人推我我不得已
從之今其子已長可還其故物爾後人勿效尤也及
卒其子泰明遵遺言求段氏子正淳立之號曰後禮
國而高氏世相之專執國柄稱國主焉
段正淳既立六𫝊至于興智元呼必賚將兵自臨洮行
二千里渡金沙江薄大理興智及其相高泰祥拒戰
大敗泰祥死之俘興智於善闡遂滅其國段氏二十
有二主歴三百五十年而亡
元既滅段氏設大理都元帥府仍錄段氏子孫世守其
地赦興智封為摩訶羅嵯管領八方興智死元政亂
中原多故段氏復據之稱為總管𫝊八世段光與宗
室梁王搆怨相讎殺後梁王為明玉珍所攻光子功
救之大破玉珍軍梁王妻之以女已又忌而殺之功
子寶聞高皇帝開基金陵奉表歸順洪武十四年王
師下雲南寶子明負固不服潁川侯傅友德西平侯
沐英攻克之俘明及二子至金陵上諭之曰爾父寶
曾有降表朕不忍廢賜其長子名歸仁授永昌衞鎮
撫次子名歸義授鴈門衞鎮撫于是滇中悉平
高皇帝既定滇中置藩臬郡縣吏賦役學校一與諸藩
等復慮夷情反側有司遷轉不常莫能得其要領仍
以土官世守之其在内地者與流官雜處專主盜賊
不時生發撫馭諸夷在夷地者賦役訟獄悉以委之
量編差發羈縻而已雖有流官但寄空名隨牒聽委
不得有為於其國若廣南麗江之屬土官雖桀驁專
擅而禮節少殺不敢與郡縣吏鴈行其僻處者没世
不與期會焉
土知府則景東(陶姓)蒙化(左)麗江(木)順寧(猛)永寧(阿)廣西
(昂)鎮沅(刀)元江(那)尋甸(安)武定(阿後改姓鳳)孟定(刀)孟艮
(號帕詔無姓)凡十二而順寧廣西元江尋甸武定俱以叛
亂勦滅改設流官
土府同知則姚安(高)廣南(儂)陸凉州(資)北勝州(高)凡四
土知州則安寧(董)鄧川(阿)雲龍(段)寧州(祿)霑益(安)路南
(秦後革)羅雄(海)寶山(羅)蘭州(羅)富州(沈)威遠(刀)灣甸(景)
鎮康(悶)大候(奉)蒗蕖(阿)凡十五而大候以叛逆改雲
州設流官
土知縣則羅次(闕)嶍峨(禄)雲南(楊)元謀(吾今革)
土州同知則鎮南(段)姚州(高)師宗(阿)維摩(資今屬李)通安(高)
順州(子)
土州判則北勝(章)鎮南(陳)
土縣丞則雲南(楊)永平(馬)楚雄(楊)定邊(阿)亦佐(沙)
土主簿則雲南(張)廣通(段)定遠(李)嶍峨(王)
土府知事則曲靖(闕)鶴慶(高)景東(姜)
土府照磨則廣西(闕)
土典史則浪穹(王)
土巡檢則煉象關(李)回磴關(楊)祿脿(趙)南平關(李)定西
嶺(李)安南坡(楊)楚場(楊)賓居(董)你甸(李)青索鼻(楊)蒲
陀崆(楊)鳳羽鄉(尹)上江觜(楊)下江觜(何)箭桿場(字)上
五井(楊)順盪井(李)師井(楊)十二關(李)打牛坪(蒙)蔓神
寨(闕)金沙江(馮)甸頭(蔣)水眼關(蔣)鎮南(楊)英武關(張)
阿雄(者)白水關(闕)關索嶺(闕)觀音山(王)三岔河(楊)保
甸(陶)禾摩村(闕)凡三十有三而猛猛猛撒在夷地者
不與焉
土驛丞則德勝關(王)雲南(袁)打牛坪(楊)騰衝(徐婿楊襲)龍川
江(王婿刀襲)南甸(管)錫鉛(張)右甸(段)觀音水井(楊)枯柯(楊)
牛街(黃)愠禾(王)干崖(李)古喇(李)尸碗(姜)景永(李)平麓
(徐)在城(田)觀音山(郭)景東(裁革)板橋(雲)速為(闕)凡二十
有二
長官司則十二關(李)納樓茶甸(普)教化(駦)王弄(阿)虧容
甸(阿)溪處甸(朿)思陀甸(遮)左能寨(獵)落恐甸(他)鳳溪
(蔣)施甸(蔣)因遠羅必甸(闕)刺次和(闕)華甸(闕)香羅(闕)
瓦魯之(闕)祿谷寨(闕)者樂甸(刀)鈕兀(闕)芒市(放)八寨
(闕)孟璉(刀)瓦甸(闕)茶山(早)猛緬(刀)里麻(正姓刀副姓早)麻沙
(闕)凡二十有七
宣慰使則車里(刀)靖安(闕)木邦(罕)孟養(刀後為思明奪)緬甸(莽)
八百大甸(刀)老撾(無姓)底馬撒(闕)大古喇(二司皆為緬所併)凡
九
宣撫司則馬龍(闕)南甸(正刀副劉)干崖(正刀副劉經歴廖)隴川(多)耿
馬(罕)蠻莫(思)猛密(思)凡七
安撫司則潞江(綵)
千夫長則鶴慶劍川南甸各一百夫長則鶴慶九人劍
川十有一人已上土官自知府至驛丞悉屬諸道
節制長官在内治者如之其他羈縻而已有事則備
兵使者發符調之然惟行於三宣六慰而止遠者不
能及也
西南諸夷種𩔖至多不可名紀然大端不過二種在黑
水之外者曰僰在黑水之内者曰爨僰有百種爨亦
七十餘種僰性柔弱爨性強悍僰耐濕好居卑爨耐
燥好居高僰以織紡稼穡為業爨以生畜射獵為業
僰自為地有酋長法令嚴明與中國無異爨雖有頭
目然與郡縣雜處習染詐偽小則鼠竊狗偷大則聚
衆相攻殺不可禁止此其大較也今錄其著者
僰夷在迤西黑水之外即百夷也好居卑濕棘刺之地
故從僰從人其俗稱宣慰曰昭其官屬有叨孟昭錄
昭綱之𩔖叨孟統政事領軍民多者數十萬人少者
不下數萬昭錄萬餘人昭綱千人遞減至十人俱繫
鈒花金銀寶帶官民皆用笋殼為帽以金玉諸寶為
頂如寶塔狀上懸小金鈴插翠花翎毛後垂紅纓貴
者衣用紵絲綾錦以金飾之出入乘象象鞍三面以
鐵為闌藉以重裀懸以銅鈴鞍後奴一人銅帽花裳
執長鈎制象為疾徐之節招搖于道以為貴相見合
掌為敬長于已者則跪拜雖貴為叨孟見宣慰莫敢
仰視問對則膝行以前筵宴貴人上坐僚屬厮役以
次列坐于下食不用筯每客一卒跪座側持水瓶盥
帨凡物必祭而後食樂有三曰僰夷樂緬樂車里樂
僰夷樂者學漢人筝笛之𩔖歌中國曲緬樂者緬人
所作排簫琵琶之𩔖作則衆皆拍手而舞車里樂者
車里人所作以羊皮為長鼓拍之間以鐃板無文字
小事則刻竹木為契大事則書緬字為檄所居無城
池因山為砦無倉廪之積租賦之輸每收成後遣親
信往各甸計房屋徵金銀謂之取差發房一間輸銀
一兩或二三兩其刑法殺人者死姦者死竊者全家
處死刧者一村皆死故無姦盜道不拾遺軍民無定
籍聚為軍散為民正軍謂之昔刺猶中國言壯士也
戰則用繩索自縛于象上縆桑為弩以革為盔銅鐵
雜革為甲驛路無郵亭半里許搆一小草樓五人坐
守雖千里報在旦夕官民居以草覆之無陶瓦小民
以竹為樓器皿用金銀車渠琉璃等器其俗男貴女
賤以妻為僕非疾病衰老不得少息生子貴者以水
浴于家賤者浴于河三日後以子授其夫耕織自若
頭目有妻百數雖庶民亦有十數妻者處女先與人
通及筓始用媒妁以羊酒財帛為禮而娶之子弟有
職名則受父兄跪拜父母亡不用僧道祭則用婦人
祝于屍前親人各持酒物聚百數人飲酒歌舞達旦
謂之娛屍婦人羣聚擊碓杵為戲數日而葬葬則一
人持火及刀前導至葬所以板數片瘞之其人平生
所用器皿盔甲戈盾之𩔖環懸墓側而去自後絶無
祭掃之禮矣又有死三日後命女巫祭送謂遣遠去
不使復還家也其𩔖有小伯夷大伯夷蒲人阿昌縹
人古刺哈喇緬人結&KR1963;遮些地羊鬼哈杜怒人野人
等名然風俗大同小異近來内地皆有其人間有讀
書入庠者矣
小伯夷熟夷也永昌西南環境皆是男婦服飾稍近中
華亦通漢語居村寨性馴謹耕食織衣種𩔖不甚繁
無長幼禮其人體貌頗清秀而語言鴃舌
大伯夷在隴川以西男子翦髮文身婦人跣足染齒以
色布裹其首飲食簡而頗精居喜近水男女皆袒浴
于河婦人惟緊護兩乳謂乳非父母所生乃天地所
賜不宜人見也男逸女勞紡績負擔不輟其人強壯
者寡柔弱者多
蒲人散居山谷無定所永昌鳳溪施甸二長官司及十
五喧二十八寨皆其種也形貌麤黑性猛悍男女皆
束髮為髻男以青布裹頭腰繫綠繩婦人以花布皆
勤力耐勞苦事畊鉏所種蕎麥棉花黑豆知漢語通
貿易昔年地方有事多資其力今漸弱而貧矣
阿昌一名峩昌耐寒畏暑喜燥惡濕好居高山刀耕火
種形貌紫黑婦女以紅藤為腰飾性嗜犬祭必用之
占用竹三十三根略如筮法嗜酒背負不擔弗擇汚
穢覓禽獸蟲豸皆生噉之采野葛成衣無酋長管束
雜處山谷夷玀之間聽土司役屬(今永昌有羅古羅板羅明三寨皆阿)
(昌夷也其俗父兄死則妻其母嫂近年羅板寨百夫長早正者病且死其妻方艾忽持刀欲殺之妻驚問)
(故曰我死汝必屬吾弟矣妻以死誓俄而正死妻遂大慟不食而死)
縹人婦女以白布裹頭衣短衫露其腹以紅藤纏之莎
羅布為裙兩接上短下長男女同畊
哈喇男女色黑如漆不知盥櫛男子以花布為套衣婦
人以紅黑藤纏腰數十圍産子以竹兜盛之負於背
古喇男女色黑尤甚略同哈喇
緬人有數種有老緬得楞子阿瓦如猛别雍會普澣洞
吾擺古皆其𩔖也地方平衍數千里性好鬭而貪利
食不用匙筯交戰長於鳥銃俗好佛男婦俱以布盤
其首色黑𩔖哈喇男短衣長袴勢嵌緬鈴行聲謖謖
然别有一布護之擺古最遠而強
結&KR1963;者以象牙為大環從耳尖穿至頰以紅花布一丈
許裹頭而垂帶於後衣半身衫而袒其右肩
遮些綰髮為髻男女皆貫耳佩環性喜華彩衣僅盤旋
蔽體飲食精潔戰鬭長於弓矢倚恃象銃稍與緬同
孟養一帶多其種𩔖
地羊鬼短髮黃睛性奸狡嗜利出沒不常或與人相讎
能用器物行妖術易其肝膽心腎使為木石不救以
死或行蠱飲食中婦有所私者他適輒藥之及期歸
解以他藥過期不歸則死
哈杜稍𩔖哈喇怒人頗𩔖阿昌皆居山巔言語不通略
似人形而已茶山里麻之外又有一種野人赤髮黃
睛以樹皮為衣首戴骨圈插雉尾纏紅藤醜惡凶悍
登高涉險如飛男婦漁獵為生茹毛飲血夜宿樹上
逢人即殺無酋長約束二長官司為所戕破至避之
滇灘關内
戛里境上諸夷大都習僰所為以其金裹兩齒者謂之
金齒蠻漆其齒者謂之漆齒蠻文其面者謂之繡面
蠻黥其足者謂之繡脚蠻彩繪撮其髻者謂之花角
蠻已上皆僰種也
爨夷則黑水之内以其王姓爨故名按陸凉有爨王碑
云楚今尹子文之後受姓班氏西漢末食邑於爨遂
以為氏華陽國志云爨昌寧大姓也其後世為鎮蠻
校尉晉爨深為興古太守隋爨翫亂史萬歲平之今
其種𩔖散處於滇各郡依山谷險阻而居聚為寇盜
亦有與漢民雜處畊稼納賦者男子椎髻去鬚髯佩
雙刀喜鬭輕死婦女披髮衣皂貴者錦繡飾賤者披
羊皮乘馬則竝足横坐室女耳穿大環翦髮齊眉裙
不掩膝男子無貴賤皆披氊跣足夫婦之禮晝不相
見夜則同寢子生未十歲不得見其父妻妾不相妬
忌疾不識藥惟用男巫號曰大覡皤以雞骨占吉凶
正妻曰耐德非所生不得繼位若耐德無子或有子
未及娶而死者始及庶出及野合所生者酋長無繼
嗣則立妻女治事死以豹皮裹而焚之獵月為春節
豎長竿横設一木左右各坐一人以互落為戲多養
義士名苴可厚贍之戰鬭視死如歸善造堅甲其利
刃有價直數十馬者摽鎗勁弩置毒矢末沾膚立死
官兵捕之則鳥鼠散至於附近耕種者愚蠢侏&KR0867;又
受市駔魚肉而不能自直也
其在麗江近四川者曰磨些與吐蕃接界多羊馬及麝
香名鐵好喜戲獵挾短刀以硨渠為飾少不如意鳴
鉦鼓相讎殺兩家婦女投場和解乃罷不祀神佛唯
正月五日登山祭天俗甚儉約飲食疎薄有力者尊
敬官長歲暮競殺牛羊相邀請一客不至則為深恥
人死以竹簣舁至山下無貴賤皆焚之
在臨安西南境外者曰斡泥蠻巢高林治生甚儉家積
貝以一百二十索為一窟藏地中將死則囑其子曰
我平生藏貝若干汝可取幾處餘者勿動我來生用
之近郡者曰烏爨牳□撲刺些袁等蠻性悍形陋潛
匿山谷惟事剽掠一言不合引刃相剚死則以財物
償之
在尋甸者曰野蠻無衣服以木皮蔽體形貌醜惡男少
女多一夫有十數妻者持木弓以禦侵盜不事農畆
入山採草木及動物食之無器皿藉以蕉葉近郡者
曰黑玀玀白玀玀畜牧為生好勇鬭很(史稱盧鹿乂曰羅落今訛)
(為玀玀又作猓□其人即爨也種多名異)
在順寧沿瀾滄江而居者曰普蠻一名撲子蠻體黑性
悍專為盜賊騎馬不用鞍跣足衣短甲膝頸皆露善
用鎗弩馳突如飛男子以布二幅縫合而掛體無襟
袖領緣寢無牀衾拳屈而卧婦人綰髻腦後織紅黑
布幅搭於右肩穿左脇而扱於胸前别用布一幅蔽
腰見人不拜但屈膝而已
武定諸夷曰羅婺曰黑白爨曰木察種𩔖不一俗尚略
同而黑爨尤為凶頑
廣南之夷曰儂人沙人男女同事犂鋤搆樓而居男服
青衣曳地賤者掩脛婦人綰髮跣足取蟲鼠充食病
惟祭鬼不知醫藥其酋儂姓智高之裔也時勾引東
川交趾入内地虜掠
永寧諸夷住山腰以板覆屋俗皆披氊富貴至二三領
暑熱不去首戴喜鵲窩帽郡轄四長官司皆西蕃性
最暴悍隨畜遷徙又有野西蕃者倏去倏來尤不可
制
北勝夷有數種曰玀玀麽些冬門尋丁俄昌巢處山林
挾兵帶弩以採獵為生而已
安寧以西負鹽者皆黑爨老者一人任華人壯者二人
之事壯者任一牛之力其别種善捕魚者名普時
楚雄之夷為羅婺居山林高阜以牧養為業男子髻束
高頂戴笠披氊婦人方領黑衣長裙披髮跣足所居
有房屋無牀榻以松毛鋪地而卧其西南有和泥蠻
男子剪髮齊眉衣不掩脛婦人頭纏布或黑或白長
五尺以紅索尺許綴海貝青綠珠為瓔珞桶裙無襞
積女子以紅黑布相間綴於裙之左右既適人則以
藤絲圈束膝下婚姻男以水潑女足為定飲酒以一
人吹蘆笙為首男女牽手周旋跳舞為樂死者葬以
雞雌雄各一殉之
曲靖之夷亦曰黑白爨椎髻皮服居深山雖高岡
磽礲亦力墾之種甜苦二蕎自贍善畜馬食蕎
不釡燒淨石調麪餬其上使熟噉之麥熟則炮
穗以食
姚安諸夷曰散摩都玀玀強悍好鬭交易用鹽米一日
一小市五日一大市苴却鄉有黑齒百夷樓棲河浴
寢卧無尊卑但以氊席間之而已
廣西有黑爨土獠沙蠻等種雜居各據其俗得犬方祭
有爭辨詣鬼神盟詛直者敢前曲者縮朒婦人以布
為袍圓領大袖土獠則以黑線繡布裹頭纏腰已上
皆爨種也
蒙山老爨不死久則生尾不食人食不認子女好山惡
家健走如獸土人謂之秋狐然亦不恒有元時羅武
蠻羅僄百年尫弱子孫以氊裹送之深箐後生尾長
一二寸相𫝊三百歲不知所終
夷人中有號為僕食者不論男女年至老輒夜變異形
若犬或彘或驢于人墳前拜之其屍即出為彼所食
蓋出白夷一種焉楊慎滇程記云百夷家畜一撥厮
鬼無形而善噬人魂中者越宿死死則百夷取其屍
為醢鬼畏犬聞犬聲則遠遯不返殆謂是耶
吐蕃在麗江鐵橋之北一名古宗一名西蕃一名細腰
蕃在唐常寇雲南南詔不能勝讓之為兄後為韋臯
所破斬首數十萬斷鐵橋自是不復為患我高皇帝
既平雲南遂裂吐蕃二十三支分屬郡邑以土官轄
之麗江府控制古宗永寧府北勝蒗蕖等州控制諸
蕃今蕃人皆效順惟我所麾矣
者樂甸與景東接壤諸夷以氊布茶鹽貿易或五日一
集或十日一集旦則婦人日中則男子更代為市凡
宴會婦人皆不與酋長死非其子孫别立者衆共擊
之
猛緬猛猛猛撒所謂三猛也附近順寧而猛猛最為強
勁部落萬人時與二猛為難其地田少箐多射獵為
生猛緬地雖廣衍而民柔怯酋長忠順猛撒微弱近
折而入耿馬矣
車里即産里伊尹四方獻令産里以象齒矩狗獻周公
作指南車導之歸故名車里在者樂甸西南千里下
臨九龍江有諸葛營壘及碑夷性頗淳額上刺一旗
為號作樂以手拍羊皮長鼓而間以鐃鐸若中國僧
道之樂鄉村飲宴則擊大鼓吹蘆笙舞牌為樂
木邦蜀漢時木鹿大王之後也在姚關南度喳里江千
餘里土酋罕姓以征緬功分土稍廣後常與緬搆怨
近服於緬時為窺伺中國夷數種男子皆衣白文身
髠髮摘髭鬚脩眉睫婦人衣白桶裙耳帶金圈手帶
象鐲男貴女賤其地産胡椒
孟養地名香柏城俗呼迤水下濕夜寒民多瀕江為竹
樓以居一日數浴有鬼窟山險甚夷據為硬寨官民
皆髠首黥足有不髠者則酋長殺之不黥足者則衆
嗤之曰婦人也婦人則綰髻腦後白布裹之布衫桶
裙白行纏而跣足
緬甸古朱波地亦曰撣曰驃至宋謂之緬有江頭太公
馬來安正國蒲甘緬王五城在騰衝西南千餘里其
夷柔而詐屋廬象馬舟楫之𩔖悉備男子善浮水綰
髻于頂以青白布纏之婦髻綰於後不施脂粉專事
佛有大事則抱佛說誓或詣僧决之其文字進上者
用金葉書之次用紙次用貝葉謂之緬書其國雖廣
大始亦衰弱為木邦孟養所殘破嘉靖末莽瑞體始
強盛及其子應裏尤黠并吞六宣慰之地侵寇内郡
滇為之敝始得平定
八百大甸者世𫝊其酋長有妻八百各領一寨因名八
百媳婦與木邦接壤男女服食皆同但刺花樣於眉
目間與客相見則把手為禮喜事佛寺塔極多一村
一寺每寺一塔殆以萬計號慈國其酋惡殺不喜争
敵侵不得已而應得所讎而罷産安息香今入於緬
老撾俗呼撾家以其夷好佩鵰爪云在八百媳婦西南
二千餘里即越裳氏也自周以後不通中國明永樂
初其酋備方物入貢服食亦𩔖木邦但性獷悍身及
眉目皆刺花繡酋長居高樓見人不下部屬見之所
至有定地名曰等限使客亦然而設通事引之其酋
一代止生一子承襲絶不生女國人稱中國皇帝曰
天旺即天王之意又西千餘里則西洋海矣自車里
至老撾是為六慰
南甸干崖隴川所謂三宣也在騰越南半个山下其山
巔界限華夷北寒南暑迥然各天南甸俗與木邦同
干崖舊名干賴睒其地熱有桑四時皆蠶織五色絲
為錦充貢其田一歲兩收婚姻以穀茶鷄卵為聘客
至亦以為供隴川麓川也有諸葛孔明寄箭山過此
盡平地一望數千里絶無山谿亦無果樹
麗江於諸土酋中𫝊世最遠自唐貞觀以來譜系歷歷
可考其名如蒙段氏以子上名接父下名也洪武初
首入貢賜姓木代有錫予其地土廣大産金富厚不
貲酋死則以生平所好鞍馬寶玩置於一處厝棺其
中盡焚之遣人馳馬於灰燼中拾其骨得一即置櫝
藏巖石内而封焉或馬疾不得骨即他物亦可其酋
世盡臣職為國家制吐蕃捍西戎至今木增者母節
子孝尤為諸夷冠冕云(酋俗子十五即襲父職不則求分異獨木增早失父孺慕)
(無間事母尤備色養母羅氏善馭士卒親弓馬累立戰功云)
孟定府舊名景麻在雲州之西土酋刀姓後為麓夷所
滅今木邦舍目有其地川原平衍土瘠人稀男子光
頭赤脚黑齒著白布戴竹絲帽婦人戴漆藤大笠狀
𩔖團牌頂尖身衣文繡飾以珂貝有景幸土城馬援
營在焉萬歷十一年土舍罕虔附緬叛官軍討平之
分其地為耿馬宣撫司與孟定隔水而居
孟艮蠻名孟掯在姚關東南二千里自古不通中國永
樂初來歸附其酋名怕詔其官師曰司祿酋長曰刀
猛卒伍曰皆些出入以象名曰象馬兵革犀利復多
幻術為家不設扃鑰漢人舍之有竊其貨者夷主諷
呪盜者即病心腹必詣其家歸貨謝過其人復為解
之有巨石或利刃出其懷若鷙鳥搏其畜鷄去諷呪
頃之鳥墜自空有石在鳥膆野象或踐其禾亦如之
不知何術也中國使至其地其夷帥自言曰是我兄
天子使來也偃然坐受朝拜不爾不令生還夷帥居
層樓以避炎氣有妻數百人晡候乘象出浴于江浴
畢罽服羅拜其主主解約臂金鐲授者當夕其地多
虎守禾者皆於樹杪結草樓衣皆套項桶裙鵝毛為
褥沃野數千里正德間雲南知府趙渾曾以撫夷入
其地自後無人至者
威遠州唐南詔銀生府之地濮落雜蠻所居今盡為僰男
女勇健走險如飛其境内莫蒙寨有河汲其水澆炭
火上煉之即成細鹽交易無秤斗止以小篾籮計多
寡而量之
灣甸州蠻名細睒在姚關東南七十里民亦僰夷婦人
貴者以象牙作筒長三寸許貫於髻插金鳳蛾其項
絡以金索手帶牙鐲以紅氊帶東臂纏頭衣白布窄
袖短衫黑布桶裙不穿耳不施粉其地瘠山高水迅
每至六月瘴癘盛行水不可涉地不可居有黑泉水
漲時鳥過輒墜夷以竿掛布浸而暴之拭盤盂人食
立死有孟通山所産細茶勝於中國
鎮康州蠻名石睒在灣甸東南黑僰所居形惡體黑以
青白布為衣跣足荆棘中如飛男子出婦人閉戸静
坐以待有事籤鷄骨卜吉凶病不服藥專祭鬼死則
剜木為棺殯之墳上植一樹為識土田瘠狹有無量
烏木龍二山其産大藥鮮子䗲膽
孟璉舊名哈瓦正統間平麓川始來歸附在車里木邦
之間所部内有莫乃場礦世專其利以致殷富人多
剽悍好刧掠
鈕兀自古不通中國明宣德間始歸附民皆𩔖倭泥蒲
蠻男子綰髻於頂白布纏頭婦人白晳盤頭露頂以
花布為套頭見人不拜
芒市舊曰怒謀曰大枯睒小枯睒即唐史所謂茫施蠻
也在永昌西南四百里川原曠邈田土富饒人稍脆
弱男子衣繒布婦人分髮直額為一髻垂後跣而衣
皮萬歷初土酋放福導緬入寇討斬之轄於隴川(新唐)
(書曰茫君號也永昌南有茫天連茫鮓茫施皆樓居無城郭有漆齒金齒銀齒三種夷見人以漆及鏤金)
(銀飾齒寢食則去之今芒市夷多以酸石榴皮及藥染齒使黑初無金銀鏤飾者黑齒則信然謂之漆謂)
(之為飾見人寢食脱去皆妄傳也)
猛密在騰越南千餘里其地産寶井金礦估客雲集山
高田少米穀騰貴花果瓜蔬與中國同但多地羊鬼
為行人祟南距緬僅十程常苦侵暴土酋思姓後以
避緬徙蠻莫
蠻莫舊猛密分地也在騰越西蠻哈山下山如象鼻行
者累足風俗與猛密同
茶山在騰越西北五百里踞高黎共山地瘠土寒不生
五穀其人強獰好鬭土酋早姓舊屬孟養永樂三年
孟養叛茶山不從自詣闕下授長官司其地僻遠常
為野人殺虜今奔入内地阿幸栖住
里麻與茶山接壤舊亦屬孟養土酋刀姓亦以拒賊功
授官所轄皆峩昌夷近其地亦為野人所奪奔入内
地赤石坪栖住
緬僰以西其人不知四時節序望月測時地多平川土
沃人繁勤於務本牛不穿鼻故不服耕惟婦人用钁
鋤之春夏多雨秋冬多晴夏月濕熱尤甚冬月常如
中國仲春晝暖夜稍寒無霜雪煙瘴居多犯者必死
草木禽獸皆有異者有草小穗而尖自結為一藂衣
染之身即染瘴路傍大木多二榦竝生高三五丈許
結為連理有矮脚鷄其鳴無時牝鷄亦然魚有鮎頭
而鯉身者牛有水牛頭而黃牛身者又有牛峰如駝
者市有熱池一畆許水沸如湯人不敢近以生肉投
之即熟物之珍者犀象孔雀䗲蛇雲母琥珀古喇錦
編藤漆器以氊布茶鹽互相貿易歐陽文忠公歸田
錄云家藏西南夷人所賣蠻布弓衣其文織成梅聖
俞春雪詩真寶玩也此物即古喇錦也
僰夷之地西南際海海行五月至佛大國阿育國大秦
國伽盧國有泛海至伽盧國者述其事曰土熱衢路
植椰子檳榔仰不見日王居金銀為瓦香木為爨堂
飾明珠有二池金隄舟檝皆飾金寶王姓困木長名
摩羅惹其相名曰摩訶思那王輿以金繩牀遠則乘
象嬪侍數百人青甓為圓城周百六十里十有一門
四隅作浮圖民皆居中鉛錫為瓦茘枝為材俗喜佛
法有百寺琉璃為甓錯以金銀丹彩紫鑛塗地覆以
錦罽王居亦如之民七歲祝髮止寺至三十有不達
其法者復為民衣用白㲲朝霞以蠶帛傷生不敢衣戴
金花冠翠帽絡以雜珠王宫設金銀二鐘寇至焚香
擊之以占吉凶有巨白象高八尺訟者焚香跪象前
自思是非而退有災疫王亦焚香對象跪自咎無桎
梏有罪者束五竹捶背重者五輕者三殺人則死土
宜椒栗稻粱蔗大若脛無麻麥以金銀為錢形如半
月號登伽佗亦曰足禪佗與諸蠻市以江豬白㲲琉
璃罌缶相易婦人高髻飾以珠琲衣娑裙披羅段行
持扇近城有沙山不毛地亦與波斯婆羅門接距西
舍利城二十日行西舍利者中天竺也一切借貸賒
傭通財期約諸事不知文字惟以木刻為符各執其
半如約酬償毫髮無爽如有不平赴酋長口訟以石
子計其人之過酋長訓之使改不改則死行兵有紀
律所過一草不動閨門極嚴婦人既嫁婿有言其婦
外窺者婦家父母親戚俱來掘地為坑不問虚實縛
女埋之以為辱宗夫死不嫁自稱鬼妻婦女種藝紡
織養蠶織錦有織大布者機闊八尺口誦佛號乃擲
一梭婦女不下樓樓上各設牀幔帷一女使守幔人
不敢近其地炎熱一日三浴多在河中婦女脱衣能
不露體辮髮垂肩好著白衣垂纓絡多跣足如中土
畫白衣觀音之飾世𫝊觀音以女像化其俗故女人
效之妻妾不妬忌婦人制畫則以繩穿其耳夜則以
鐵絆其足婦人進食於夫必叩頭至地民雖在暗室
聞其長過必跪舉手加額争戰時有僧止之即罷其自
稱國號皆唐虞之舊故知五帝幅員之廣也
夷語飲酒曰堯不刺飲茶曰樂拍食飯曰送食肉曰答
到呼夫曰僕呼妻曰媚呼子曰阿貫呼父曰阿艮呼
母曰阿婆又大伯夷謂天為法故其酋皆加法字如
思倫法思任法之𩔖
夷酋姓多曰刀曰罕曰曩者相𫝊國初平諸夷時太
祖惡其反覆賜以刀曩斧砍四姓今砍作罕亦作
坎但無斧姓者想滅絶耳夷姓則有茶只伽卡(可打)
(切)阿絞些&KR1963;矣喇字等俱中國所無也
滇略卷九
