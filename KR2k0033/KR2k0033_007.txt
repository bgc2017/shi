滇略卷七
明謝肇淛撰
事略
三代荒服若存若亡文獻不足徵也秦漢故實十不
得一自唐以降瓜分雲擾淪没異域孰識之哉明興
二百五十年來歸命大吏服漢冠裳而蜂蠆之警時
起於衣袖鴟鴞之習未懷其好音譸張衡命無歲無
之糜縣官金錢無訾算至於今外示舞干中實厝火
欲求高枕未有期也夫明王馭夷治以不治乃其本
在自治始慎擇守令將帥無使貪黷擾亂之則幾矣
周成王初越裳氏獻白雉重譯而至曰吾受命國之黃
耉曰久矣夫天之無烈風淫雨海不揚波三年矣意
者中國有聖人乎盍往朝之及返迷失故道周公錫
以指南車期年乃至其國(越裳即今老撾)
春秋時庸與百濮伐楚又麇人率百濮伐楚
周末楚頃襄王使將軍莊蹻將兵循江上略巴黔以西
至滇池方三百里旁平地肥饒數千里以兵威定屬楚
欲報會秦擊楚拔黔中郡道塞不通因以其衆王滇
變服從其俗以長之
秦使常頞略通五尺道頗置吏
漢武帝元狩元年命王然于柏始昌吕越人間出西南
夷至滇指求身毒國是歲有彩雲見於白崖遣使跡
之乃置雲南縣
元鼎六年復使王然于以破越及誅南夷兵威風諭滇
王入朝
元封元年郎中司馬遷奉使西征巴蜀南略卭莋昆明
還報命
二年以中郎將司馬相如持節開越嶲按道侯韓說開
益州授經教學復遣將軍郭昌衛廣平西南夷未服
者舉兵臨滇滇王降以為益州郡賜之玉印最寵焉
六年漢既通西南夷欲前往大夏而昆明閉殺使者奪
幣物於是天子赦京師亡命遣拔胡將軍郭昌將擊
之斬首數十萬後復遣使竟不得通
昭帝始元三年姑繒葉榆復反遣水衡都尉吕辟胡(一作)
(破胡)將兵擊之敗還明年復遣軍正王平大鴻臚田廣
明等並進大破之時句町侯亡波同入滇擊反者捕
虜有功封為句町王
宣帝五鳳三年遣諫大夫王褒求金馬碧雞之神時方
士言益州有金馬碧雞之寳可祭祀而致上使褒往
祠焉時蠻久叛路莫能通乃就蜀巴郡醮祭移文及
還道病卒上惜之
成帝時夜郎王興句町王禹漏卧侯俞相攻殺帝遣大
中大夫張匡持節和解之句町不服刻木作漢使射
之後陳立為牂牁太守誅興禹乃降
王莽時越嶲姑復夷人叛殺略吏民莽遣將軍廉丹發
巴蜀卒徒十餘萬擊之不克
光武建武八年渠帥棟蠶姑復楪榆弄棟諸羌叛益州
太守繁勝退保朱提
十九年遣武威將軍劉尚擊諸叛羌平之
二十七年哀牢夷賢栗等率種人詣越嶲太守鄭鴻降
求内屬封為君長
明帝永平元年姑復夷復叛益州刺史發兵討破之斬
其渠帥傳首京師
十二年哀牢王柳貎率衆内屬以其地置哀牢博南二
縣割益州郡西部六縣為永昌郡始通博南山度蘭
滄水
十七年白狼夷入貢作詩誦漢功德益州刺史朱輔譯
進之(白狼今麗江也)
章帝建初元年哀牢王𩔖牢反太守王尋奔楪榆詔募
發夷漢討之
二年昆明夷鹵承等應募率種人與諸郡兵大破𩔖
牢於博南斬之封鹵承為破虜傍邑侯時有神鹿
兩頭見於點蒼山西能食毒草
元和間神馬出昆明池甘露降白烏見
和帝永元六年永昌徼外夷遣使譯獻犀牛大象
九年徼外蠻及撣國王遣重譯貢珍寳賜以金印紫綬
小君長皆加印綬錢帛
安帝永初元年永昌徼外僬僥種夷三千餘口内附獻
象牙水牛封牛
元初五年卷夷大牛種封離等叛永昌夷皆應之衆至
十餘萬遣中郎將尹就討之敗績詔徵就還令以兵
屬益州刺史張喬喬遣從事楊竦至楪榆擊大破之
封離降
永寧元年撣國王復来貢獻樂及幻人
靈帝熹平五年殺永昌太守曹鸞
後主建興元年益州耆帥雍闓等反殺建寧太守成昂
三年改益州郡為建寧郡以李恢為太守分建寧永昌
置雲南郡以吕凱為太守分建寧牂牁置興古郡以
馬忠為太守丞相諸葛亮南征討雍闓斬之擒孟獲
益州永昌牂牁越嶲四郡平即其渠帥用龍佑那為
酋長賜姓張氏改號建寧
晉惠帝太安元年建寧朱提大姓毛詵等叛南夷校尉
李毅討破之
二年毛詵等復叛奉建寧太守馬恢為刺史李毅收恢
殺之而夷愈盛毅疾甚不能出嬰城固守而已
光熙元年寧州刺史李毅卒
懷帝永嘉四年以王遜為南夷校尉寧州刺史滅五苓
夷以地勢形便上分永昌為梁水郡改益州郡為晉
寧郡從之
明帝太寧元年蜀李雄遣李驤寇寧州王遜遣將軍姚
岳等擊大破之是年遜卒以其子堅為寧州刺史
成帝咸和二年寧州秀才龐遺起義兵攻李雄將任回
李謙等雄遣將羅恒等救之刺史尹鳳遣禆將姚岳
太守楊術援遺戰于臺登敗績術死之
八年李雄䧟寧州
宋文帝元嘉十八年晉寧太守爨松子舉兵反寧州刺
史徐循討平之
梁武帝時建寧越嶲叛都督王紀撫定之
天監十三年殺寧州刺史李略
太清三年寧州土酋爨瓉據城以叛詔授瓉寧州刺史
時侯景方亂不能討也
隋文帝開皇十四年南寧夷爨翫反遣太平公史萬歲
討之自青蛉川度西洱河入渠濫川破三十餘部爨
翫降
十八年南寧羌復反萬歲以受賂坐除名
唐高祖武德元年以爨翫子弘達為昆州刺史
四年昆彌遣使内附
七年命韋仁壽檢校南寧州都督寄治越嶲仁壽將兵
循西洱河開地置七州十五縣請徙治南寧州詔可
太宗貞觀元年以爨歸王為南寧州都督
二十二年命右武衛將軍梁建方討松外諸蠻遣使詣
西洱河諭其帥楊威等皆欵降是年西洱河大首領
楊棟東洱河大首領楊斂皆入朝授官秩冊建寧張
樂進求為首領大將軍進求尋遜位於蒙氏
高宗永徽元年遣左領軍將軍趙孝祖討白水蠻及大
勃弄小勃弄大破之虜其酋長楊承顛改雲南縣為
匡州
四年蒙氏細奴邏遣使入朝賜以錦袍
五年西洱河蒙儉和舍等作亂以李義為姚州道總管
討之斬其帥諾沒弄楊虔柳等諸蠻悉平
顯慶元年西洱河大首領楊棟來附
麟德元年置姚州都督府於昆明之弄棟川
咸亨三年永昌蠻寇邊殺長史李孝讓辛文協詔以太
子右衛梁積壽為姚州道行軍總管討平之
調露二年永昌蠻復叛上命李義復總師討之敗績郎
將劉惠等戰死乃廢姚州
武太后垂拱四年南蠻郎將王善昆州刺史爨乾福請
復置寧州
延載元年永昌蠻酋董期帥部落二萬戸内附
神功二年蜀州刺史張柬之乞省罷姚州使隸嶲州不
納
睿宗景雲元年姚州附吐蕃攝監察御史李知古請發
兵擊降之增置州縣羣蠻引吐蕃攻知古殺之姚嶲
路絶
太極元年姚州蠻寇蜀詔靈武監軍右臺御史唐九徵
為姚嶲道討擊使吐蕃以鐵絙梁漾濞二水通西洱
蠻築城戍之九徵毁絙夷城建鐵柱於滇城以勒功
玄宗開元二年南詔盛羅皮遣張健成入朝廼築柘東
龜城
姚嶲蠻寇姚州都督李蒙討之敗沒
三年盛羅皮立孔子廟於國中
十七年嶲州都督張審素討西南蠻破之克雲南昆明
城
十八年南詔皮羅閣滅五詔
二十五年皮羅閣陷太和城又襲大釐城據之
二十六年皮羅閣賂節度使王昱求合六詔為一許之
遣使冊為雲南王賜名歸義徙治太和城
天寳元年南寧州諸蠻叛陷安寧命御史韓洽等督蒙
歸義討平之
五載歸義遣其孫鳳迦異入朝授鴻臚卿
八載遣特進何履光率十道兵定南詔境
永昌人楊興為蒙氏布燮率所部内附上降璽書褒美
旌其門世為永昌酋長
九載楊國忠以鮮于仲通為劒南節度使雲南太守張
虔陀淫虐南詔閣羅鳳忿怨攻殺之取夷州三十二
十載遣劒南節度使鮮于仲通討南詔戰於西洱河敗
績大將王天運死之閣羅鳳遂陷雲南僣號大蒙國
十二載復遣劒南留後李宓擊南詔於西洱河全軍敗
沒前後死者二十萬人閣羅鳳因䧟嶲州會同軍據
清溪關以破越析
肅宗至德元載南詔陷越嶲
代宗大歷十四年閣羅鳳死孫異牟尋嗣連吐蕃入寇
神策都將李晟擊破之
德宗貞元元年異牟尋徙居史城僣封五嶽四瀆以點
蒼山為中嶽烏蒙山為東嶽蒙樂山為南嶽高黎共
山為西嶽玉龍山為北嶽以黑惠江金沙江澂江瀾
滄江為四瀆
四年異牟尋徙居羊苴咩城請内附
五年南詔遣烏蠻鬼主夢衡苴聘於劒南節度使韋臯
求入朝臯遣其屬崔佐時報之盟于點蒼山
九年南詔遣使上表詔冊封雲南王以韋臯為雲南安
撫使異牟尋遣使楊嘉明詣臯獻夷中歌臯遣幕府
崔佐時由石門趣雲南復通石門南道
十年臯以南詔兵伐吐蕃大破之取鐵橋十六城俘其
五王来獻捷異牟尋遣弟獻地圖土貢請復號南詔
詔以袁滋為冊使賜以金印
十一年南詔尹輔酋等隨袁滋入朝九月復獻馬六十
匹
十六年南詔進奉聖樂舞上御麟德殿觀之
憲宗元和十一年南詔勸龍晟為其下弄棟節度使王
嵯巔所殺立其弟勸利寇安南
穆宗長慶四年始賜勸利印是歲勸利死弟豐祐
嗣朝廷遣京兆少尹韋審規持節臨冊豐祐遣洪成
酋等入謝
文宗太和三年南詔入寇陷卭戎嶲三州東川節度使郭
釗以鄂岳襄鄧忠武軍伐之又寇成都入其郛遣右
領軍衛大將軍董質伐之豐祐上表請誅西川節度
使杜元穎詔貶元穎為循州司馬
四年豐祐遣使請罪
五年西川節度使李德裕索南詔所掠百姓四千人
六年南詔掠驃國民三千徙之柘東
八年南詔遣使貢方物
武宗會昌六年南詔寇安南經略使裴元裕死之
宣宗大中十二年南詔寇安南陷都護府發朱弩佉苴
助守猶歲朝貢
十三年豐祐死子酋龍嗣朝廷以名近廟諱不行冊禮
酋龍遂僣號改國號曰大禮陷播州
懿宗咸通元年南詔遣清平官董成等詣成都節度使
李福囚之劉潼釋之有詔成等至京師見别殿遣還
二年南詔寇安南攻陷邕州是年九月以左司郎中孟
穆為南詔弔祭使不果行
四年南詔陷安南經略使蔡襲死之
五年南詔掠嶲州西川節度使蕭鄴邀擊大破之又寇邕
州官軍敗沒
七年嶺南節度使高駢大破南詔復取交阯
八年南詔遣楊酋慶来謝釋董成之囚且歸成都俘三
千人節度使李師望殺其使
十年南詔入寇陷嘉黎雅三州
十一年攻成都節度副使王建立戰死
十四年陷黔中是年以牛叢為劒南西川節度使南詔
謾書求入朝假道叢囚其使四十人釋二人還
僖宗乾符元年南詔寇西川陷黎州入卭崍關
二年寇雅州西川節度使高駢檄責之
四年酋龍死子法嗣請和親
六年嶺南節度使辛讜遣使徐雲虔如南詔
廣明元年遣宗正少卿李龜年使南詔與和親
中和三年以宗室女為安化公主妻南詔南詔遣趙隆
眉楊竒鯤段義宗朝行在高駢上言三人南詔心腹
宜止而鴆之上從其言隆眉等死蠻遂衰不復振
昭宗天復二年南詔清平官鄭買嗣奪蒙氏而滅之僣
號大長和國
後梁乾化四年南詔寇蜀王建發兵大破之
後唐莊宗同光元年南詔以朱鬃白馬求婚南漢南漢
以增城公主妻之魏王繼岌齎書招諭南詔
明宗天成元年東川節度使楊干貞殺南詔鄭隆亶立
侍中趙善政
三年趙善政僣號大天興國干貞尋廢之自立僣號大
義寧國
後晉天福元年通海節度使段思平討楊干貞干貞走
死
二年段思平自立僣號大理國居羊苴咩城
三年南詔段思良廢其主思英而自立
宋太祖至道元年南寧酋長龍漢&KR1692;貢方物
太宗淳化五年李順亂蜀招安使雷有終遣辛怡顯使
南詔
英宗治平二年蔣波繡雲龍賜等州蠻来貢(波州今劒川雲龍即)
(今雲龍州也)
神宗熙寧九年南詔廉義遣使入貢後為其臣楊義貞
所弑
元豐三年段氏臣高智昇討義貞誅之立廉義之子壽
輝善闡侯高昇泰廢之立思廉庶孫正明
五年高昇泰廢其主正明而自立
哲宗紹聖元年昇泰僣號大中國昇泰死子泰明以父
命求正明弟正淳立之號後禮國
徽宗崇寧二年正淳遣高泰運入朝求經籍得六十九
家以歸(按乾道中南詔使者見廣南人言其國有五經廣註春秋後語三史加註張孟押韻集聖)
(歷諸書)
政和五年廣州觀察使黃璘奏大理求欵附
七年南詔遣進奉使天駟爽彦賁李紫琮副使坦綽李
伯祥来朝貢馬三百八十匹及麝香牛黃細氊碧圩
山諸物詔冊其主和譽為大理國王(按宋史作段和譽南詔通紀作)
(段正嚴)
高宗紹興三年廣西奏大理求入貢郤之
六年廣西經略安撫司奏大理貢象馬詔護送行在所
優禮答之
孝宗淳熙二年知靜江府張栻令邕管提舉司精選峒
丁以制大理
八年大理封其相高護隆子隆政為姚府等三郡演習
(演習華言牧守也)
理宗淳祐元年黎守閻師古言大理請道黎雅入貢安
撫使孟珙郤之使道邕廣
四年蒙古攻靈關大理將高禾逆戰敗死
十二年蒙古呼必賚擊大理由臨洮踰吐蕃至麗江所
至望風欵附
寳祐元年呼必賚入大理相國高泰祥死之擒其主段
興智仍命安輯大理
二年元兵克昆明遂定雲南諸郡以蠻部三十六路四
十八甸皆設土官命大理金齒都元帥府統之
元世祖中統元年段興智入朝道卒以子信苴日為總
管守大理(南詔通紀作智興族弟信苴實)
至元二年諸爨部叛信苴日討平之
四年以皇子和克齊為雲南王鎮中慶路(今雲南府)
雲南都元帥布呼丹毒殺和克齊王府文學張立道遣
人告變詔逮至皆伏誅
十四年遣信苴日伐永昌之西騰越蒲蠻阿昌金齒未
降部族
十九年遣台布桑阿克逹爾率師從金齒征𬗟
二十五年以雲南王額森特穆爾鎮大理
二十六年始立迤西各路宣慰等司
二十七年以皇孫噶瑪拉為梁王鎮雲南
二十九年改封噶瑪拉為晉王
三十年以皇曾孫松山為梁王
成宗大德五年調雲南軍征八百媳婦雲南土官宋隆
濟叛
八月遣薛綽爾等兵伐金齒諸蠻
六年宋隆濟攻貴州遣伊蘇岱爾會劉國傑討平之
武宗至大元年以諸王婁丹襲封梁王
梁王伐大理破總管段光兵殺其將高蓬
泰定帝泰定元年封特穆爾布哈為梁王
文宗至順元年雲南諸王圖卜戩叛䧟威楚臨安自立為
雲南王詔置雲南行樞密院以徹爾特穆爾知院事
率師討之
二年雲南平
順帝至正二十三年明玉珍紅巾賊攻雲南總管段功迎
擊大破之梁王以女阿結妻功為奏授雲南平章無
何忌而鴆之阿結及從官楊淵海皆從死子段寳嗣
(此順帝至正二十三年癸卯年事也今志作成宗癸卯差一甲子誤矣)
二十七年梁王攻大理不克奏陞段寳為雲南左丞
皇明洪武初段寳遣段真奉表歸欵
五年遣翰林待制王禕八年遣中書省參知政事吳雲
俱招諭雲南梁王不下死之
十四年秋七月命潁川侯傅友德為征南將軍永昌侯
藍玉西平侯沐英為副總兵征雲南平之梁王投水
死
十五年三月克大理俘段寳二孫遂下鶴慶金齒諸路
是年六月元布延圖復叛據佛光寨額森布哈陷鄧川
十月金齒土官高大惠并額森呼圖克搆麓川夷入寇
屠永昌
大理土官高生等叛圍雲南都督郭英討平之
十六年征南將軍傅友德都督郭英擊布延圖大破之
布延圖自焚死大惠逃為白人所殺
十七年移中土大姓以實雲南是年廣南特磨道作亂
總兵沐英討平之
十八年段土官復叛指揮李觀討平之
十九年命傅友德耿炳文再征雲南諸蠻平之
二十一年緬蠻叛總兵沐英往討大敗之生獲象四十
匹而還五月命潁國公傅友德率兵再至雲南討曲
靖普安孟定龍海曲麻馬乃等處未靖諸蠻
二十二年廣西府阿赤部酋者滿矣情搆越州土酋阿
資以叛西平侯沐英討平之誅者滿矣情獨阿資不
獲
二十八年西平侯沐春降越州斬阿資梟其首誅其同
惡者一百四十一人
二十九年寧遠州刀拜爛麓川蠻刀千緬俱叛逐宣慰
思倫法遣西平侯沐春討之
三十一年夏四月麓川平
永樂元年車里宣撫司土酋刀暹答侵地虜官西平侯
沐晟請討之上勑晟以理告諭暹答悔懼還所虜及
地遣使入謝
三年遣沐晟征八百大甸平之
四年遣官招諭雲南西南夷大古喇小古喇等部落皆
願内屬置宣慰司二長官司五
緬甸攻孟養遣行人張洪持節諭之宣慰使那羅塔遣
使謝罪詔宥之
十年封汝南王於大理(後以遠改封今點蒼山無為寺有王碑記)
洪熙元年戶部尚書夏原吉上言時政請罷雲南採辦
金寳數事許之
正統三年麓川酋思任法(法夷言王也志作發誤)反征南將軍黔
國公沐晟討之不克都督方政戰死(晟駐師怒江思任法陽請降晟)
(信之不進兵方政屢請戰不許政遂與麾下夜往襲其柵破之既而蠻兵大集政求援晟不答一軍俱殁)
(事聞上遣使問罪晟曰我主將也失律在我遂不食至楚雄卒上憐之薄其罪仍賜贈謚遣行人祭政贈)
(威遠伯謚忠毅立祠永昌)
五年秋七月廣南維摩師宗沙人儂人作亂都督沐昂
討平之
六年夏五月遣都御史王驥定西伯蔣貴太監曹吉祥
等統東南兵十五萬征麓川思任法逃獲其妻妾象
馬寳玉無算時維摩州蠻韋郎羅作亂移師平之還
朝封驥靖遠伯貴進侯爵其他陞官職者四百餘員
八年秋蔣貴王驥等以征麓川為名再入雲南
九年秋七月緬人獲思任法函其首獻于軍
十三年靖遠伯王驥帥師復征麓川河西學教諭詹英
上章劾其濫行爵賞老師費財乃班師
景泰二年緬人執麓川思機法獻俘
成化十六年遣都御史程宗撫猛密猛密故木邦部落
也其地有寳井成化初木邦宣慰罕□淫虐猛密酋
曩罕弄遂叛投𬗟既而鎮守太監錢能王舉索寳石
不得疏於朝請征之罕弄懼重賂大學士萬安遣宗
撫處宗承安意盡以所略木邦地畀之孟養諸番不
平洶洶欲亂適弘治改元安宗斥罷副使林俊始割
其地還木邦語具田汝成炎徼紀聞
弘治三年你甸鐵索箐賊作亂官兵討平之
思任法子思祿攻猛密取蠻莫等十七寨遂據孟養
嘉靖五年孟養思倫法攻緬甸破阿瓦城虜其宣慰莽
紀歲殺略無算遂與木邦瓜分其地盖以報執思任
法之怨也詔遣永昌知府嚴時泰往諭之不聽
六年尋甸酋安銓及武定酋鳳朝文叛圍雲南命兵部
尚書伍文定討平之
十年廵撫歐陽重以衛軍冒餉銀核之軍士大譟詔罷
重官
十九年雲南衛舍人把天持等謀作亂伏誅
二十六年永昌枯柯夷作亂兵備副使韓廷偉撫定之
二十九年元江土舍那鑑弑其主憲而自立都御史石
簡討之不克
三十年那鑑殺左布政使徐樾時鑑詐降樾受命往撫
之入賊境伏發被害官兵從者殱焉詔贈其官逾年
官軍大集鑑乃自殺
是年緬酋莽瑞體據古喇宣慰司殺其酋長遂入孟養
八百老撾(瑞體莽紀歲幼子避思倫法難奔洞吾與古喇相近古喇酋兄弟相攻瑞體和解之)
(遂部署衆兵絶其道路二酋皆死盡有其地緬自此始強)
三十七年木邦宣慰罕拔與隴川宣撫多士寧相讎殺
遣指揮路九萬撫之
三十九年東川土酋阿堂與霑益土官安九鼎相攻殺
廵撫都御史游居敬集師討之為廵按御史王大任
所劾詔逮居敬赴京下獄論戍
四十年詔取點蒼屏石五十於大理廵撫都御史蔣宗
魯奏罷之
四十二年易門賊李向陽等作亂自稱混天大王掠安
寧三泊等州縣南安泥叢諸賊響應廵撫都御史吕
光洵討平之
四十三年武定酋鳳繼祖叛殺略無算
隆慶元年廵撫雲南尚書吕光洵討武定酋悉平之奏
設流官改治立禦建學作城
六年隴川宣撫司目把岳鳳弑其主多士寧投緬
萬歷元年冬十一月命廵撫侍郎鄒應龍同黔國公沐
昌祚西征鐵索箐赤石崖擒夷酋羅勤快等七十二
村悉平
二年春二月復東征□獛等夷秋八月征蕎甸等夷皆
平之立營戍守
四年緬大舉攻迤西副使羅汝芳遣兵援之大破其衆
瑞體遁去
七年緬破迤西據之
十年岳鳳以緬兵破千崖執土婦罕氏是年莽瑞體死
(瑞體生時値大雪惟瑞體屋上獨無夜所居室奕奕有光及長沈鷙狡譎善用兵信賞必罰故以孑然亡)
(命拓地萬里滇為之敝死子應裏嗣尤險詐有謀略瑞體併隣拓疆多其力云)
十一年緬酋莽應裏紏隴川賊岳鳳寇順寧破施甸猛
淋盞達諸寨殺略無算詔以劉綎為遊擊將軍鄧子
龍為參將會諸夷兵擊大破之斬岳鳳應裏遁去
十三年羅雄州土舍者繼榮弑其父者濬而自立廵撫
都御史劉世曾討誅之初者濬悦營長之婦殺其夫
而奪之踰年生繼榮稍長即欲殺父濬幽之十餘年
既老無子欲以為嗣釋之出出即據州逐父當事往
諭乃佯迎父歸竟弑之招集亡命出劫師宗維摩等
州世曾乃遣遊擊將軍劉綎及守備張先聲等合兵
討之繼榮敗欲走交趾先聲追斬之奏改羅雄為羅
平
十五年應裏復攻迤西陷密堵送速二城兵備按察使
李材遣遊擊劉天俸擊破之復二城既而廵按御史
蘇鄼論材上首級不實詔逮材及故永昌知府陳嚴
之同知宋儒騰越知州陳克侯等下獄材謫戍嚴之
等皆削籍(密堵送速二城雖迤西屬而距永昌遠甚酋長思威来告急同知宋儒難之兵備李)
(材方喜立功遣天俸等督兵往援天俸亦憚行令把總杜栻李朝以少兵往而多以中國旗幟授迤西兵)
(緬見謂漢兵大至驚潰思威追擊大破之斬首千餘天俸遂以為功報捷材以上聞及驗級則夷兵不知)
(取級往返二千餘里半已烏有材等遂得罪既而迤西遣人貢方物入謝而御史疏業已發乃刪削其表)
(文以進故獄竟具)
十七年征緬歸兵作亂討平之初劉鄧二帥入滇多募
亡頼子弟及西事粗定議令散去人給三金衆以為
不足官復逼之發遂大譟行劫而東至楊林漆文昌
往諭賊不聽幽之空室漆從地道出遂合寧州土官
祿華誥等兵殱之
十八年緬入孟養
二十年緬入蠻莫鄧子龍擊却之
二十一年緬入蠻莫破等練與猛卯多俺分道入寇廵
撫都御史陳用賓遣兵擊走之
是年廵撫都御史陳用賓城八關於騰衝曰萬仞曰神
護曰巨石曰銅壁曰鐵壁曰虎踞曰天馬曰漢龍每
四關設一守備戍之自是緬不敢深入皆廣南知府
漆文昌之功也
二十二年擒多俺及其子皆斬之用賓復檄暹羅同攻
緬緬疲於犇命自此邊患少息
西韃靼寇臨西麗江知府木旺擊破之
二十五年大候州土酋猛廷瑞叛討平之改置雲州
詔逮參政李先著下獄猛廷瑞之叛也與其妻父奉學
興兵攻堂兄思賢所過州縣殺掠無算廵撫都御史
陳用賓疏請征勦遣參將吳顯忠直抵順寧破賊衆
圍之廷瑞困急乞降而先著聞有旨令廷瑞擒奉學
自贖遂令撤兵廷瑞得遁入觀音山勢復振顯忠乃
再集兵討之誅奉學虜廷瑞檻送軍門用賓謂先著
受賄縱賊以狀聞逮下詔獄死
二十六年車里老撾耿馬孟養等各入貢是年遣太監
楊榮開採雲南諸礦
二十七年緬攻孟養官軍往援破走之
二十九年蠻莫酋思正作亂焚掠干崖隴川
三十年緬攻蠻莫思正奔騰越伏誅
三十一年緬酋雍罕遣使欵貢
三十三年五宣慰司又為緬所陷
三十四年正月指揮賀世勲梁高門等率衆攻太監楊
榮殺之焚其屍時榮縱放爪牙四索金寳夷漢洶洶
又日鞭責諸弁故乘衆怒戮之及其黨百餘人皆死
事聞詔誅首亂者餘勿問
三十五年隴川宣撫多安民叛歸緬殺鎮撫林承恩十
一月武定土酋鳳克叛䧟郡城脅推官白明通索府
印遂圍雲南廵撫陳用賓以印予之廼解(是時雲南承平日久)
(武備單弱上下束手無策而賊勢張甚用賓取印於藩司布政使薛夢雷持不可既而賊日熾城且不守)
(竟索印予之及用賓得罪夢雷亦以新廵撫解任以其持議不堅也)
三十六年正月鳳克陷祿豐殺知縣蘇夢暘又陷元謀
羅次嵩明等諸州縣殺略無算用賓尋發兵討平之
俘克等檻送京師既而言者交章論用賓棄印及總
兵沐叡等失機罪詔遣緹騎逮治及都司張名世武
定知府陳典推官白明通祿勸知州黃榜俱下獄論
死用賓在滇十六年其防西事最悉至於建關堡營
屯田檄暹羅以分緬勢俾騰永之間帖席者二十餘
年功亦懋矣而變起肘腋倉皇失措遂至身名俱殞
悲夫盖嘗竊論滇事若游居敬無功而無罪者也李
材李先著罪少而功多者也用賓功罪相當者也而
皆身嬰縲絏或以喪軀任事之難不其然乎
三十七年多安民伏誅隴川平是歲雲龍州土官段嘉
龍縱妻虐夷為族舍段進忠所殺
四十一年蕎甸賊攻宜良知縣龔著擊却之時諸賊皆
黔國莊丁積年流劫州縣官莫能捕而宜良庠生梅
友竹者亡頼為縣所蹤跡遂搆賊至著以死守城募
鄉民擊賊破之賊散去捕友竹於通海戮之
四十七年水西賊掠霑益守備方策禦之敗績時烏撒
土官安效良娶水西女不相得水西攻之效良逃至
霑益賊亦追至扣城索效良方策易之出戰兵寡為
所破僅以身免賊遂大掠而去
四十八年雲龍州平段進忠既弑其主時議務羈縻之
而進忠愈肆猖獗逼脅州官殺掠無忌於是廵撫中
丞召諸道兵欲勦之進忠窘急從間道趨永平至龍
尾關分守道與大理守謀誘入關而擒之檻送軍門
散其餘黨數百人疆理其地定賦税焉
滇略卷七
