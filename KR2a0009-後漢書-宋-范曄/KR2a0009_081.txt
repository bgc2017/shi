後漢書卷八十一
宋宣城太守范煜撰
唐章懷太子賢注
李陳龐陳橋列傳第四十一
李恂傳
李恂字叔英安定臨涇人也少習韓詩(韓嬰所傳詩也)教授諸
生常數百人太守潁川李鴻請署功曹未及到而州辟
為從事會鴻卒恂不應州命而送鴻喪還鄉里既葬留
起冢墳持喪三年辟司徒桓虞府後拜侍御史持節使
幽州宣布恩澤慰撫北狄所過皆圖寫山川屯田聚落
百餘卷悉封奏上肅宗嘉之拜兖州刺史以清約率下
常席羊皮服布被遷張掖太守有威重名時大將軍竇
憲將兵屯武威天下州郡遠近莫不脩禮遺恂奉公不
阿為憲所奏免後復徵拜謁者使持節領西域副校尉
西域殷富多珍寳諸國侍子及督使賈胡(督使主蕃國之使也賈胡)
(胡之商賈也)數遺恂奴婢宛馬金銀香罽之屬一無所受(袁山)
(松書曰西域出諸香石密罽織毛為布者)北匈奴數斷西域車師伊吾隴沙
以西使命不得通(前書曰車師前國王居交河城伊吾故城在今瓜州晉昌縣北廣志曰流)
(沙在玉門關外東西數百里有三斷名曰三隴也)恂設購賞遂斬虜帥縣首軍
門自是道路夷清威恩並行遷武威太守後坐事免步
歸鄉里潜居山澤結草為廬獨與諸生織席自給會西
羌反叛恂到田舍為所執獲羌素聞其名放遣之恂因
詣洛陽謝時歲荒司空張敏司徒魯恭等各遣子饋糧
悉無所受徙居新安關下拾橡實以自資(橡櫟實也武帝元鼎三年)
(徙函谷關於新安也)年九十六卒
陳禪傳
陳禪字紀山巴郡安漢人也仕郡功曹舉善黜惡為邦
内所畏察孝廉州辟治中從事(續漢志曰每州有治中從事也)時刺史
為人所上受納臧賂禪當傳考(傳謂逮捕而考之也)無它所齎但
持喪歛之具而已及至笞掠無算五毒畢加禪神意自
若辭對無變事遂散釋車騎將軍鄧隲聞其名而辟焉
舉茂才時漢中蠻夷反畔以禪為漢中太守夷賊素聞
其名聲即時降服遷左馮翊入拜諫議大夫永寧元年
西南夷撣國王(撣音徒丹反劉攽曰案和紀皆作擅音撣字亦無作平聲者而此音徒丹當)
(由注者見前音擅誤以為壇而音之也又檢說文擅音徒旱反如此則與徒丹平側之間耳語音或容有輕重)
(之殊然注書當定從一說不宜二三也)獻樂及幻人能吐火自支解易牛
馬頭眀年元會作之於庭安帝與羣臣共觀大竒之禪
獨離席舉手大言曰昔齊魯為夾谷之會齊作侏儒之
樂仲尼誅之(家語曰魯定公與齊侯會於夾谷孔子攝相事齊奏中宫之樂倡優戲於前孔子趨)
(曰匹夫而侮諸侯罪應誅於是斬侏儒手足異處劉攽曰案文當作首足)又曰放鄭聲遠
佞人(論語孔子之言)帝王之庭不宜設夷狄之技尚書陳忠劾
奏禪曰古者合歡之樂舞於堂四夷之樂陳於門故詩
云以雅以南韎任朱離(詩小雅鼓鐘之詩曰以雅以南以籥不僣薛君云南夷之樂曰)
(南四夷之樂唯南可以和於雅者以其人聲音及籥不僣差也周禮鞮鞻氏掌四夷之樂鄭玄注云東方曰韎)
(南方曰任西方曰朱離北方曰禁毛詩無韎任朱離之文蓋見齊魯之詩也今亡韎音昧禮記曰九夷八蠻六)
(戎五狄來朝立於眀堂四門之外也)今撣國越流沙踰縣度(前書西域傳曰縣度者山)
(名也谿谷不通以繩索相引而度去陽關五千八百八十里)萬里貢獻非鄭衛之聲
佞人之比而禪廷訕朝政(訕謗也)請劾禪下獄有詔勿收
左轉為玄菟候城障尉(侯城縣在遼東)詔敢不之官上妻子從
者名禪既行朝廷多訟之會北匈奴入遼東追拜禪遼
東太守胡憚其威彊退還數百里禪不加兵但使吏卒
往曉慰之單于随使還郡禪於學行禮為說道義以感
化之單于懷服遺以胡中珍貨而去及鄧騭誅廢禪以
故吏免復為車騎將軍閻顯長史順帝即位遷司隸校
尉眀年卒于官子澄有清名官至漢中太守禪曾孫寳
亦剛壮有禪風為州别駕從事顯名州里
龐參傳
龐參字仲達河南&KR1670;氏人也初仕郡未知名河南尹龐
奮見而竒之舉為孝廉拜左校令坐法輸作若盧(若盧獄名)
永初元年涼州先零種羌反畔遣車騎將軍鄧騭討之
參於徒中使其子俊上書曰方今西州流民擾動而徵
發不絶水潦不休地力不復(言其耗損不復於舊)重之以大軍疲
之以遠戍農功消於轉運資財竭於徵發田疇不得墾
闢禾稼不得收入搏手困窮無望来秋(兩手相搏言無計也)百姓
力屈不復堪命臣愚以為萬里運糧遠就羌戎不若總
兵養衆以待其疲車騎將軍騭宜且振旅留征西校尉
任尚使督涼州士民轉居三輔休徭役以助其時止煩
賦以益其財令男得耕種女得織絍(絍音如深反杜預注左傳云織絍織)
(繒布也)然後畜精銳乘懈沮出其不意攻其不備則邊人
之仇報奔北之耻雪矣書奏會御史中丞樊凖上疏薦
參曰臣聞鷙鳥累百不如一鶚(前書鄒陽諫吴王之辭也鶚大鵬也)昔孝
文皇帝悟馮唐之言而赦魏尚之罪使為邊守匈奴不
敢南向(前書馮唐謂文帝曰臣聞魏尚為雲中守匈奴遠避不近雲中之塞上功莫府一言不相應文)
(吏以法繩之愚以為陛下法太眀而賞太輕文帝悦是日令唐持節赦魏尚復以為雲中守也)夫以一
臣之身折方面之難者選用得也臣伏見故左校令河
南龐參勇謀不測卓爾竒偉高才武略有魏尚之風前
坐微法輸作經時今羌戎為患大軍西屯臣以為如參
之人宜在行伍惟眀詔採前世之舉觀魏尚之功免赦
參刑以為軍鋒必有成效宣助國威鄧太后納其言即
擢參於徒中召拜謁者使西督三輔諸軍屯而徵鄧騭
還四年羌寇轉盛兵費日廣且連年不登榖石萬餘參
奏記於鄧騭曰比年羌寇特困隴右供徭賦役為損日
滋官負人責數十億萬(責音側懈反)今復募發百姓調取穀
帛衒賣什物以應吏求外傷羌虜内困徵賦(為羌寇所傷也)遂
乃千里轉糧遠給武都西郡塗路傾阻難勞百端疾行
則鈔暴為害遲進則穀食稍損運糧散於曠野牛馬死
於山澤縣官不足輙貸於民民已窮矣將從誰求名救
金城而實困三輔三輔既困還復為金城之禍矣參前
數言宜棄西域乃為西州士大夫所笑今苟貪不毛之
地營恤不使之民(恤憂也不使之人謂戎虜凶獷不堪為用)暴軍伊吾之野
以慮三族之外(言勞師救遠以為親戚之憂慮)果破涼州禍亂至今夫
拓境不寧無益於彊多田不耕何救飢敝故善為國者
務懷其内不求外利務富其民不貪廣土三輔山原曠
遠民庶稀疏故縣邱城可居者多(邱空也)今宜徙邊郡不
能自存者入居諸陵田戍故縣孤城絶郡以權徙之轉
運遠費聚而近之徭役煩數休而息之此善之善者也
騭及公卿以國用不足欲從參議衆多不同乃止拜參
為漢陽太守郡人任棠者有竒節隐居教授參到先候
之棠不與言但以薤一大本水一盂置戶屏前自抱孫
兒伏於戶下主簿白以為倨參思其微意良久曰棠是
欲曉太守也水者欲吾清也拔大本薤者欲吾擊強宗
也抱兒當戸欲吾開門恤孤也於是歎息而還參在職
果能抑強助弱以惠政得民元初元年遷護羌校尉畔
羌懷其恩信眀年焼當羌種號多等皆降始復得還都
令居通河西路(令居縣屬金城郡令音零)時先零羌豪僣號北地詔
參將降羌及湟中義從胡七千人(湟水名今在鄯州)與行征西
將軍司馬鈞期會北地擊之參於道為羌所敗既已失
期乃稱病引兵還坐以詐疾徵下獄校書郎中馬融上
書請之曰伏見西戎反畔寇鈔五州陛下愍百姓之傷
痍哀黎元之失業單竭府庫以奉軍師昔周宣獫狁侵
鎬及方(詩小雅六月之詩曰侵鎬及方至於涇陽鄭玄注云鎬方皆北方地名)孝文匈奴
亦略上郡而宣王立中興之功文帝建太宗之號非惟
兩主有眀叡之姿抑亦扞城有虓虎之助(詩曰公侯干城又曰闞如)
(虓虎干扞也虓虎怒貌也)是以南仲赫赫列在周詩亞夫赳赳載於
漢策(詩曰赫赫南仲薄伐西戎周亞夫為漢將赳赳武貌)竊見前護羌校尉龐參
文武昭備智略弘遠既有義勇果毅之節兼以博雅深
謀之姿又度遼將軍梁慬前統西域勤苦數年還留三
輔功效克立間在北邊單于降服今皆幽囚陷於法網
昔荀林父敗績於邲晉侯使復其位(左傳曰晉荀林父及楚師戰於邲晉)
(師敗績林父請死晉侯欲許之士貞子諫曰不可夫其敗也如日月之食何損於眀晉侯使復其位也)孟
眀視喪師於崤秦伯不替其官(左傳曰晉敗秦師於崤獲百里孟眀視後赦而)
(歸之秦伯曰孤之罪也不替孟眀)故晉景并赤狄之土秦穆遂覇西戎
(左傳曰晉荀林父敗赤狄遂滅之晉侯賞林父狄臣千室亦賞士貞子瓜衍之縣曰吾獲狄土子之功也又曰)
(秦伯伐晉遂覇西戎用孟眀也)宜遠覽二君使參慬得在寬宥之科誠
有益於折衝毗佐於聖化書奏赦參等後以參為遼東
太守永建元年遷度遼將軍四年入為大鴻臚尚書僕
射虞詡薦參有宰相器能順帝時以為太尉錄尚書事
是時三公之中參名忠直數為左右所陷毁以所舉用
忤帝旨司隸承風案之時當會茂才孝廉參以被奏稱
疾不得會上計掾廣漢叚恭因會上疏曰伏見道路行
人農夫織婦皆曰太尉龐參竭忠盡節徒以直道不能
曲心孤立羣邪之間自處中傷之地臣猶冀在陛下之
世當蒙安全而復以讒佞傷毁忠正此天地之大禁人
主之至誠昔白起賜死諸侯酌酒相賀季子来歸魯人
喜其紓難(紓緩也季子魯公子季友也閔公之時國家多難以季子忠賢故請齊侯復之公羊傳曰)
(季子来歸其言季子何賢也言其来歸何喜之也劉攽曰注言其来歸案文當云其言来歸誤倒之眀此書)
(中多有誤倒一兩字者)夫國以賢化君以忠安今天下咸欣陛下
有此忠賢願卒寵任以安社稷書奏詔即遣小黃門視
參疾太醫致羊酒後參夫人疾前妻子投於井而殺之
參素與洛陽令祝良不平(謝承書曰良字邵平長沙人聰明博學有才幹以廉平見)
(稱也)良聞之率吏卒入太尉府案實其事乃上參罪遂因
灾異策免有司以良不先聞奏輙折辱宰相坐繫詔獄
良能得百姓心洛陽吏人守闕請代其罪者日有數千
萬人詔乃原刑陽嘉四年復以參為太尉永和元年以
久病罷卒於家
陳龜傳
陳龜字叔珍上黨泫氏人也(泫氏故城今澤州高平縣也泫音公玄反)家世
邊將便習弓馬雄於北州龜少有志氣永建中舉孝廉
五遷五原太守永和五年拜使匈奴中郎將時南匈奴
左部反亂龜以單于不能制下外順内畔促令自殺坐
徵下獄免後再遷拜京兆尹時三輔強豪之族多侵枉
小民龜到厲威嚴悉平理其怨屈者郡内大悦會羌胡
寇邊殺長吏驅略百姓桓帝以龜世諳邊俗拜為度遼
將軍龜臨行上疏曰臣龜蒙恩累世馳騁邊垂雖展鷹
犬之用頓斃胡虜之庭魂骸不返薦享狐狸猶無以塞
厚責答萬分也至臣頑駑(劉攽曰案文至臣無義當作臣至)器無鉛刀
一割之用過受國恩榮秩兼優生年死日永懼不報臣
聞三辰不軌擢士為相蠻夷不恭拔卒為將臣無文武
之才而忝鷹揚之任(詩曰維師尚父時維鷹揚)上慙聖明下懼素餐
(素空也無功受祿為素餐)雖歿軀體無所云補今西州邊鄙土地塉
埆(埆音覺又音確謂薄土也)鞍馬為居射獵為業男寡耕稼之利女
乏機杼之饒守塞候望懸命鋒鏑聞急長驅去不圖反
自頃年以来匈奴數攻營郡(謂郡有屯兵者即護羌校尉屯金城烏桓校尉屯上)
(谷之類)殘殺長吏侮略良細戰夫身膏沙漠居人首係馬
鞍或舉國掩戸盡種灰滅孤兒寡婦號哭空城野無青
草室如懸磬(左傳曰室如懸磬野無青草言其屋居如磬之懸下無所有)雖含生氣
實同枯朽往歲并州水雨灾螟互生稼穡荒耗租更空
闕(更謂卒更錢也)老者慮不終年少壮懼於困戹陛下以百姓
為子品庶以陛下為父焉可不日吳勞神(書曰文王至于日中吳不)
(遑暇食也)垂撫循之恩哉唐堯親捨其子以禪虞舜者是欲
民遭聖君不令遇惡主也(史記曰堯知子丹朱不肖不足授天下乃推授舜則天下)
(得其利而丹朱病授丹朱則天下病而丹朱得其利堯曰終不以天下之病而利一人卒授舜以天下也劉)
(攽曰注乃推授舜則天下得其利案史記本文更有授舜兩字)故古公杖策其民五倍
(帝王世紀曰古公亶父是為大王為百姓所附狄人攻之事之以皮幣玉帛不能免焉王遂杖策而去踰梁山)
(止於岐山之陽邑於周地豳人從者如歸市一年成邑二年成都三年五倍其初也)文王西伯天
下歸之(帝王世記曰西伯至仁百姓襁負而至)豈復輿金輦寳以為民惠
乎近孝文皇帝感一女子之言除肉刑之法(女子即太倉令淳于)
(公之女緹縈也事見前書)體德行仁為漢賢主陛下繼中興之統承
光武之業臨朝聽政而未留聖意且牧守不良或出中
官懼逆上旨取過目前呼嗟之聲招致灾害胡虜凶悍
因衰緣隙而令倉庫單於豺狼之口功業無銖兩之效
皆由將帥不忠聚姦所致前涼州刺史祝良初除到州
多所糾罰太守令長貶黜將半政未踰時功效卓然實
應賞異以勸功能改任牧守去斥姦殘又宜更選匈奴
烏桓護羌中郎將校尉簡練文武授之法令除并涼二
州今年租更寬赦罪隸埽除更始則善吏知奉公之祐
惡者覺營私之禍胡馬可不窺長城塞下無候望之患
矣帝覺悟乃更選幽并刺史自營郡太守都尉以下多
所革易下詔為陳將軍除并涼一年租賦以賜吏民龜
既到職州郡重足震慄鮮卑不敢近塞省息經用歲以
億計(經常也)大將軍梁冀與龜素有隙譖其沮毁國威挑
取功譽(挑取猶獨取也獨取其名如挑戰之義)不為胡虜所畏坐徵還遂
乞骸骨歸田里復徵為尚書冀暴虐日甚龜上疏言其
罪状請誅之帝不省自知必為冀所害不食七日而死
西域胡夷并涼民庶咸為舉哀弔祭其墓
橋玄傳
橋玄字公祖梁國睢陽人也七世祖仁從同郡戴德學
著禮記章句四十九篇號曰橋君學成帝時為大鴻臚
祖父基廣陵太守父肅東萊太守玄少為縣功曹時豫
州刺史周景行部到梁國玄謁景因伏地言陳相羊昌
罪惡乞為部陳從事(部猶領也)窮案其姦景壮玄意署而遣
之玄到悉收昌賓客具考臧罪昌素為大將軍梁冀所
厚冀為馳檄救之景承旨召玄玄還檄不發案之益急
昌坐檻車徵玄由是著名舉孝廉補洛陽左尉(左部尉也)時
梁不疑為河南尹玄以公事當詣府受對耻為所辱棄
官還鄉里後四遷為齊相坐事為城旦刑竟徵再遷上
谷太守又為漢陽太守時上邽令皇甫禎有臧罪玄收
考髠笞死于冀市(冀縣名屬漢陽郡)一境皆震郡人上邽姜岐
守道隐居名聞西州玄召以為吏稱疾不就玄怒𠡠督
郵尹益逼致之曰岐若不至趣嫁其母(趣音促)益固争不
能得遽曉譬岐岐堅臥不起郡内士大夫亦競往諫玄
乃止時頗以為譏後謝病免復公車徵為司徒長史拜
將作大匠桓帝末鮮卑南匈奴及高句驪嗣子伯固並
畔為寇鈔四府舉玄為度遼將軍假黃鉞玄至鎮休兵
養士然後督諸將守討擊胡虜及伯固等皆破散退走
在職三年邊境安静靈帝初徵入為河南尹轉少府大
鴻臚建寧三年遷司空轉司徒素與南陽太守陳球有
隙及在公位而薦球為廷尉玄以國家方弱自度力無
所用乃稱疾上疏引衆灾以自劾遂策罷歲餘拜尚書
令時太中大夫蓋升與帝有舊恩前為南陽太守臧數
億以上玄奏免升禁錮沒入財賄帝不從而遷升侍中
玄託病免拜光祿大夫光和元年遷太尉數月復以疾
罷拜太中大夫就醫里舍玄少子十歲獨游門次卒有
三人持杖劫執之入舍登樓就玄求貨玄不與有頃司
隸校尉陽球率河南尹洛陽令圍守玄家球等恐并殺
其子未欲迫之玄瞋目呼曰姦人無状玄豈以一子之
命而縦國賊乎促令兵進於是攻之玄子亦死玄乃詣
闕謝罪乞下天下凡有劫質皆并殺之不得贖以財寳
開張姦路詔書下其章初自安帝以後法禁稍㢮京師
劫質不避豪貴自是遂絶玄以光和六年卒時年七十
五玄性剛急無大體然謙儉下士子弟親宗無在大官
者及卒家無居業喪無所殯當時稱之初曹操微時人
莫知者嘗往候玄玄見而異焉謂曰今天下將亂安生
民者其在君乎操常感其知已及後經過玄墓輙悽愴
致祭奠自為其文曰故太尉橋公懿德高軌汎愛博容
國念眀訓士思令謨幽靈潜翳&KR3389;哉緬矣操以幼年逮
升堂室特以頑質見納君子增榮益觀皆由奬勖猶仲
尼稱不如顔淵(論語孔子謂子貢曰汝與回也孰愈子貢曰賜也何敢望回子曰吾與汝俱不)
(如也)李生厚歎賈復(復少好學師事舞隂李生李生竒之曰賈君國器也)士死知己
懷此無忘又承從容約誓之言徂沒之後路有經由不
以斗酒隻雞過相沃酹車過三步腹痛勿怨雖臨時戲
笑之言非至親之篤好胡肯為此辭哉懷舊惟顧念之
悽愴(惟思也)奉命東征屯次鄉里北望貴土乃心陵墓裁
致薄奠公其享之(魏志曰建安七年曹公軍譙遂至浚儀遣使以太牢祀橋玄進軍官度也)
玄子羽官至任城相
論曰任棠姜岐世著其清結甕牖而辭三命(結猶構也莊子曰原)
(憲處魯居環堵之室桑樞而甕牖周禮一命受職再命受服三命受位謂任姜辭太守之辟也)殆漢陽
之幽人乎(易曰履道坦坦幽人貞吉)龐參躬求賢之禮故民悦其政
橋玄厲邦君之威而衆失其情夫豈力不足歟將有道
在焉(橋玄舍姜岐以道不可違故不得以威力逼也)如令其道可忘則彊梁勝
矣語曰三軍可奪帥匹夫不可奪志(鄭玄注論語云匹夫之守志重於三)
(軍之死將者也)子貢曰寧喪千金不失士心昔段干木踰牆而
避文侯之命(高士傳曰段干木者晉人也守道不仕魏文侯造其門段干木踰牆而避之)泄
柳閉門不納穆公之請(泄柳魯之賢人也魯穆公時請見之泄柳閉門而不納事見孟)
(子)貴必有所屈賤亦有所伸矣
贊曰李叜勤身甘飢辭饋禪為君隐之死靡貳龜習邊
功參起徒中橋公識運先覺時雄
後漢書卷八十一
