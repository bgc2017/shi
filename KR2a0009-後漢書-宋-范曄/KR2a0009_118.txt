後漢書卷一百十八
宋宣城太守范煜撰
唐章懷太子賢注
西域傳第七十八
西域
武帝時西域内屬有三十六國漢為置使者校尉領護
之(前書曰自李廣利征計大宛之後屯田渠犂置使者領護營田以供使外國也)宣帝改曰都
護(宣帝時鄭吉以侍郎田渠犂發兵攻車師遷衞司馬使護鄯善以西南道其後匈奴日逐王降吉漢以吉)
(前破車師後降日逐遂并令護車師以西北道號曰都護都護之置始自於吉也)元帝又置戊
已二校尉屯田於車師前王庭(漢官儀曰戊已中央鎮覆四方又開渠播種以)
(為厭勝故稱戊已焉車師有前王後王國也)哀平間自相分割為五十五國
王莽簒位貶易侯王由是西域怨叛(前書曰莽即位改匈奴單于印璽為)
(章和親遂絶西域亦瓦解焉)與中國遂絶並復役屬匈奴匈奴斂税
重刻諸國不堪命建武中皆遣使求内屬願請都護光
武以天下初定未遑外事竟不許之會匈奴衰弱莎車
王賢誅滅諸國賢死之後遂更相攻伐小宛精絶戎廬
且末為鄯善所并(且音子余反)渠勒皮山為于寘所統悉有
其地郁立單桓孤胡烏貪訾離為車師所滅後其國並
復立永平中北虜乃脅諸國共寇河西郡縣城門晝閉
十六年明帝乃命將帥北征匈奴取伊吾盧地(在今伊州伊吾)
(縣也)置宜禾都尉以屯田遂通西域于寘諸國皆遣子入
侍西域自絶六十五載乃復通焉明年始置都護戊己
校尉及明帝崩焉耆龜兹(龜兹讀曰丘慈下並同)攻没都護陳睦
悉覆其衆匈奴車師圍戊已校尉建初元年春酒泉太
守叚彭大破車師於交河城章帝不欲疲敝中國以事
夷狄乃迎還戊己校尉不復遣都護二年復罷屯田伊
吾匈奴因遣兵守伊吾地時軍司馬班超留于寘綏集
諸國和帝永元元年大將軍竇憲大破匈奴二年憲因
遣副校尉閻槃將二千餘騎掩擊伊吾破之三年班超
遂定西域因以超為都護居龜兹復置戊己校尉(劉攽曰)
(置戊己校尉案戊已本兩校今此下文云又置戊部候則此時當但置戊校也車師傳注中云戊校尉所統又)
(傳云戊校尉閻詳足明置戊校而已後人不知妄增已字亦非章懷以前失之)領兵五百人居
車師前部高昌壁又置戊部候居車師後部候城相去
五百里六年班超復擊破焉耆於是五十餘國悉納質
内屬其條支安息諸國至于海瀕四萬里外皆重譯貢
獻九年班超遣掾甘英窮臨西海而還(續漢書甘英作甘莵)皆前
世所不至山經所未詳莫不備其風土傳其珍怪焉於
是遠國蒙竒兜勒皆來歸服遣使貢獻及孝和晏駕西
域背畔安帝永初元年頻攻圍都護任尚叚禧等(禧音喜基)
(反)朝廷以其險遠難相應赴詔罷都護自此遂棄西域
北匈奴即復收屬諸國共為邊寇十餘歲敦煌太守曹
宗患其暴害元初六年乃上遣行長史索班將千餘人
屯伊吾以招撫之於是車師前王及鄯善王來降數月
北匈奴復率車師後部王共攻没班等遂擊走其前王
鄯善逼急求救於曹宗宗因此請出兵擊匈奴報索班
之恥復欲進取西域鄧太后不許但令置護西域副校
尉居敦煌復部營兵三百人羈縻而已其後北虜連與
車師入寇河西朝廷不能禁議者因欲閉玉門陽關以
絶其患(玉門陽關二關名在敦煌西界)延光二年敦煌太守張璫上書
陳三策以為北虜呼衍王常展轉蒲類秦海之間(大秦國在)
(西海西故曰秦海也)專制西域共為寇鈔今以酒泉屬國吏士二
千餘人集昆侖塞(前書敦煌郡廣至縣有昆侖障也宜禾都尉居也廣至故城在今瓜州常)
(樂縣東劉攽曰注宜禾都尉居也案文也當作之)先擊呼衍王絶其根本因發
鄯善兵五千人脇車師後部此上計也若不能出兵可
置軍司馬將士五百人四郡供其犂牛榖食出據柳中
此中計也(武帝初置酒泉武威張掖敦煌列四郡據兩關焉柳中今西州縣也)如又不能
則宜棄交河城收鄯善等悉使入塞此下計也朝廷下
其議尚書陳忠上疏曰臣聞八蠻之寇莫甚北虜漢興
高祖窘平城之圍太宗屈供奉之恥(窘困也高帝自擊匈奴至平城為冒)
(頓單于圍於白登七日乃得解太宗文帝也賈誼上疏曰匃奴嫚侮侵掠而漢歲致金絮繒綵以奉之夷狄徵)
(令是人主之操天子供貢是臣下之禮故云恥也)故孝武憤怒深惟久長之計
命遣虎臣浮河絶漠窮破虜庭(沙土曰漠直度曰絶也)當斯之役
黔首隕於狼望之北財幣縻於盧山之壑(狼望匈奴中地名也前書)
(揚雄曰前代豈樂無量之費快心於狼望之北填盧山之壑而不悔也)府庫單竭杼柚空
虚算至舟車貲及六畜(武帝時國用不足算至車船租及六畜言皆計其所得以出算)
(軺車一算商賈車二算船五丈以上一算六畜無文以此言之無物不算)夫豈不懷慮久故
也(懷思也)遂開河西四郡以隔絶南羌(前書云起敦煌酒泉張掖以隔婼羌)
(裂匈奴之右臂也)收三十六國斷匈奴右臂是以單于孤特鼠
竄遠藏至於宣元之世遂備蕃臣(宣帝元帝時呼韓邪單于數入朝稱臣奉)
(貢)關徼不閉羽檄不行由此察之戎狄可以威服難以
化狎西域内附日久區區東望扣關者數矣此其不樂
匈奴慕漢之效也今北虜已破車師勢必南攻鄯善棄
而不救則諸國從矣若然則虜財賄益增膽勢益殖(殖生)
(也)威臨南羌與之交連如此河西四郡危矣河西既危
不得不救則百倍之役興不貲之費發矣議者但念西
域絶遠䘏之煩費不見先世苦心勤勞之意也方今邊
境守禦之具不精内郡武衛之備不脩敦煌孤危遠來
告急復不輔助内無以慰勞吏民外無以威示百蠻蹙
國減土經有明誡(毛詩曰昔先王受命有如邵公日辟國百里今也日蹙國百里也)臣
以為敦煌宜置校尉案舊增四部屯兵以西撫諸國庶
足折衝萬里震怖匈奴(淮南子曰脩政於廟堂之上而折衝千里之外也)帝納
之乃以班勇(班勇班超之子)為西域長史將㢮刑士五百人西
屯柳中勇遂破平車師自建武至于延光西域三絶三
通順帝永建二年勇復擊降焉耆於是龜兹疏勒于寘
莎車等十七國皆來服從而烏孫葱嶺已西遂絶六年
帝以伊吾舊膏腴之地傍近西域匈奴資之以為鈔暴
復令開設屯田如永元時事置伊吾司馬一人自陽嘉
以後朝威稍損諸國驕放轉相陵伐元嘉二年長史王
敬為于寘所没永興元年車師後王復反攻屯營雖有
降首(首猶服也音式救反)曾莫懲革自此浸以疎慢矣班固記諸
國風土人俗皆已詳備前書今撰建武以後其事異於
先者以為西域傳皆安帝末班勇所記云
西域内屬諸國東西六千餘里南北千餘里東極玉門
陽關西至葱嶺其東北與匈奴烏孫相接南北有大山
中央有河其南山東出金城與漢南山屬焉其河有兩
源一出葱嶺東流(葱嶺山名也西河舊事云其山高大生葱故名)一出于寘南
山下北流與葱嶺河合東注蒲昌海蒲昌海一名鹽澤
去玉門三百餘里自敦煌西出玉門陽關涉鄯善北通
伊吾千餘里自伊吾北通車師前部高昌壁千二百里
自高昌壁北通後部金滿城五百里此其西域之門戸
也故戊己校尉更互屯焉伊吾地宜五榖桑麻蒲萄其
北又有柳中皆膏腴之地故漢常與匈奴爭車師伊吾
以制西域焉自鄯善踰葱嶺出西諸國有兩道傍南山
北陂河西行(循河曰陂音彼義反次下亦同史記曰陂山通道)至莎車為南道
南道西踰葱嶺則出大月氏安息之國也自車師前王
庭隨北山陂河西行至疏勒為北道北道西踰葱嶺出
大宛康居奄蔡焉耆出玉門經鄯善且末精絶三千餘
里至拘彌
拘彌國居寧彌城去長史所居柳中四千九百里(續漢書曰)
(寧彌國王本名拘彌)去洛陽萬二千八百里領戸二千一百七十
三口七千二百五十一勝兵千七百六十人順帝永建
四年于寘王放前殺拘彌王興自立其子為拘彌王而
遣使者貢獻於漢敦煌太守徐由上求討之帝赦于寘
罪令歸拘彌國放前不肯陽嘉元年徐由遣疏勒王臣
槃發二萬人擊于寘破之斬首數百級放兵大掠更立
興宗人成國為拘彌王而還至靈帝熹平四年于寘王
安國攻拘彌大破之殺其王死者甚衆戊己校尉(劉攽曰)
(案文多已字但是和帝以後事並多此一字也)西域長史各發兵輔立拘彌侍
子定興為王時人衆裁有千口其國西接于寘三百九
十里
于寘國居西城去長史所居五千三百里去洛陽萬一
千七百里領戸三萬二千口八萬三千勝兵三萬餘人
建武末莎車王賢強盛攻并于寘徙其王俞林為驪歸
王明帝永平中于寘將休莫霸反莎車自立為于寘王
休莫霸死兄子廣德立後遂滅莎車其國轉盛從精絶
西北至疏勒十三國皆服從而鄯善王亦始強盛自是
南道自葱嶺以東唯此二國為大順帝永建六年于寘
王放前遣侍子詣闕貢獻元嘉元年長史趙評在于寘
病癰死評子迎喪道經拘彌拘彌王成國與于寘王建
素有隙乃語評子云于寘王令胡醫持毒藥著創中故
致死耳評子信之還入塞以告敦煌太守馬逹明年以
王敬代為長史逹令敬隠覈其事敬先過拘彌成國復
說云于寘國人欲以我為王今可因此罪誅建于寘必
服矣敬貪立功名且受成國之說前到于寘設供具請
建而隂圖之或以敬謀告建建不信曰我無罪王長史
何為欲殺我旦日建從官屬數十人詣敬坐定建起行
酒敬叱左右執之吏士並無殺建意官屬悉得突走時
成國主薄秦牧隨敬在會持刀出曰大事已定何為復
疑即前斬建于寘侯將輸僰等遂會兵攻敬敬持建頭
上樓宣告曰天子使我誅建耳于寘侯將遂焚營舍燒
殺吏士上樓斬敬懸首於市輸僰欲自立為王國人殺
之而立建子安國焉(劉攽曰國人殺之案下文言輸僰死已經月此時安得云殺之蓋)
(是不從字)馬逹聞之欲將諸郡兵出塞擊于寘桓帝不聽徵
逹還而以宋亮代為敦煌太守亮到開募于寘令自斬
輸僰時輸僰死已經月乃斷死人頭送敦煌而不言其
狀亮後知其詐而竟不能出兵于寘恃此遂驕自于寘
經皮山至西夜子合德若焉
西夜國一名漂沙去洛陽萬四千四百里戸二千五百
口萬餘勝兵三千人地生白草有毒國人煎以為藥傅
箭鏃所中即死漢書中誤云(劉攽曰漢書中案漢當作前并大秦國一字亦然)
西夜子合是一國今各自有王(前書云西夜國王號子合國)
子合國居呼鞬谷(鞬音九言反)去疏勒千里領戸三百五十
口四千勝兵千人
德若國領戸百餘口六百七十勝兵三百五十人東去
長史居三千五百三十里去洛陽萬二千一百五十里
與子合相接其俗皆同自皮山西南經烏耗(前書音義音鷃拏又)
(云烏音一加反耗音直加反急言之如鷃拏也)涉懸度歷罽賓六十餘日行至
烏弋山離國地方數千里時改名排持復西南馬行百
餘日至條支
條支國城在山上周回四十餘里臨西海海水曲環其
南及東北三面路絶唯西北隅通陸道土地暑溼出師
子犀牛封牛孔雀大雀大雀其卵如甕轉北而東復馬
行六十餘日至安息後役屬條支為置大將監領諸小
城焉
安息國居和櫝城去洛陽二萬五千里北與康居接南
與烏弋山離接地方數千里小城數百戸口勝兵最為
殷盛其東界木鹿城號為小安息去洛陽二萬里章帝
章和元年遣使獻師子符拔符拔形似麟而無角和帝
永元九年都護班超遣甘英使大秦抵條支臨大海欲
度而安息西界船人謂英曰海水廣大往來者逢善風
三月乃得度若遇遲風亦有二歲者故入海人皆齎三
歲糧海中善使人思土戀慕數有死亡者英聞之乃止
十三年安息王滿屈復獻師子及條支大鳥時謂之安
息雀自安息西行三千四百里至阿蠻國從阿蠻西行
三千六百里至斯賓國從斯賓南行度河又西南至于
羅國九百六十里安息西界極矣自此南乘海乃通大
秦其土多海西珍竒異物焉
大秦國一名犂鞬以在海西亦云海西國地方數千里
有四百餘城小國役屬者數十以石為城郭列置郵亭
皆堊塈之(塈飾也音火既反郭璞曰堊白土也音惡)有松栢諸木百草人俗
力田作多種樹蠶桑皆髠頭而衣文繡乘輜軿白蓋小
車出入擊鼓建旌旗幡幟所居城邑周圜百餘里城中
有五宫相去各十里宫室皆以水精為柱食器亦然其
王日游一宫聽事五日而後徧常使一人持囊隨王車
人有言事者即以書投囊中王至宫發省理其枉直各
有官曹文書置三十六將皆會議國事其王無有常人
皆簡立賢者國中災異及風雨不時輙廢而更立受放
者甘黜不怨其人民皆長大平正有類中國故謂之大
秦土多金銀竒寳有夜光璧明月珠駭雞犀(枹朴子曰通天犀有)
(白理如綖者以盛米置羣雞中雞欲往啄米至輙驚却故南人名為駭雞)珊瑚琥珀琉璃琅
玕朱丹青碧刺金縷繡織成金縷罽雜色綾作黃金塗
火浣布又有細布或言水羊毳野蠶繭所作也合會諸
香煎其汁以為蘇合凡外國諸珍異皆出焉以金銀為
錢銀錢十當金錢一與安息天竺交市於海中利有十
倍其人質直市無二價榖食常賤國用富饒鄰國使到
其界首者乘驛詣王都至則給以金錢其王常欲通使
於漢而安息欲以漢繒綵與之交市故遮閡不得自逹
(閡音五代反)至桓帝延熹九年大秦王安敦遣使自日南徼
外獻象牙犀角瑇瑁始乃一通焉其所表貢並無珍異
疑傳者過焉或云其國西有弱水流沙近西王母所居
處幾於日所入也漢書云從條支西行二百餘日近日
所入則與今書異矣前世漢使皆自烏弋以還莫有至
條支者也又云從安息陸道繞海北行出海西至大秦
人庶連屬十里一亭三十里一置(置驛也)終無盗賊寇警
而道多猛虎師子遮害行旅不百餘人齎兵器輒為所
食又言有飛橋數百里可度海北諸國所生竒異玉石
諸物譎怪多不經故不記云(魚豢魏略曰大秦國俗多竒幻口中出火自縳自解)
(跳十二九巧妙非常)
大月氐國(氐音支下並同)居藍氏城(前書藍氏作監氏)西接安息四十
九日行東去長史所居六千五百三十七里去洛陽萬
六千三百七十里戸十萬口四十萬勝兵十餘萬人初
月氐為匈奴所滅遂遷於大夏分其國為休密䨇靡貴
霜肹頓都密凡五部翖侯後百餘歲貴霜翖侯丘就郤
攻滅四翖侯自立為王國號貴霜王(劉攽曰案文多一王字)侵安
息取高附地又滅濮逹罽賓悉有其國丘就郤年八十
餘死子閻膏珍代為王復滅天竺置將一人監領之月
氐自此之後最為富盛諸國稱之皆曰貴霜王漢本其
故號言大月氐云
高附國在大月氐西南亦大國也其俗似天竺而弱易
服善賈販内富於財所屬無常天竺罽賓安息三國強
則得之弱則失之而未嘗屬月氐漢書以為五翖侯數
非其實也後屬安息及月氐破安息始得高附
天竺國一名身毒在月氐之東南數千里俗與月氐同
而卑溼暑熱其國臨大水乘象而戰其人弱於月氐脩
浮圖道不殺伐遂以成俗(浮圖即佛也)從月氐高附國以西
南至西海東至磐起國皆身毒之地身毒有别城數百
城置長别國數十國置王雖各小異而俱以身毒為名
其時皆屬月氐月氐殺其王而置將令統其人土出象
犀瑇瑁金銀銅鐵鉛錫西與大秦通有大秦珍物又有
細布好毾㲪(毾音它闔反㲪音登埤蒼曰毛席也釋名曰施之承大牀前小榻上登以上牀也)
諸香石密胡椒薑黑鹽和帝時數遣使貢獻後西域反
畔乃絶至桓帝延熹二年四年頻從日南徼外來獻世
傳明帝夢見金人長大頂有光明以問羣臣或曰西方
有神名曰佛其形長丈六尺而黃金色帝於是遣使天
竺問佛道法遂於中國圖畫形像焉楚王英始信其術
中國因此頗有奉其道者後桓帝好神數祀浮圖老子
百姓稍有奉者後遂轉盛
東離國居沙竒城在天竺東南三千餘里大國也其土
氣物類與天竺同列城數十皆稱王大月氐伐之遂臣
服焉男女皆長八尺而怯弱乘象駱駞往來鄰國有寇
乘象以戰
栗弋國屬康居出名馬牛羊蒲萄衆果其土水美故蒲
萄酒特有名焉
嚴國在奄蔡北屬康居出鼠皮以輸之
奄蔡國改名阿蘭聊國居地城屬康居土氣温和多楨
松白草(前書音義曰白草草之白者又云似莠而細熟時正白牛馬所食焉)民俗衣服與
康居同
莎車國西經蒲犂無雷至大月氐東去洛陽萬九百五
十里匈奴單于因王莽之亂略有西域唯莎車王延最
強不肯附屬元帝時嘗為侍子長於京師慕樂中國亦
復參其典法常勑諸子當世奉漢家不可負也天鳳五
年延死諡忠武王子康代立光武初康率傍國拒匈奴
擁衛故都護吏士妻子千餘口檄書河西問中國動静
自陳思慕漢家建武五年河西大將軍竇融乃承制立
康為漢莎車建功懷德王西域大都尉五十五國皆屬
焉九年康死諡宣成王弟賢代立攻破拘彌西夜國皆
殺其王而立其兄康兩子為拘彌西夜王十四年賢與
鄯善王安並遣使詣闕貢獻於是西域始通葱嶺以東
諸國皆屬賢十七年賢復遣使奉獻請都護天子以問
大司空竇融以為賢父子兄弟相約事漢欵誠又至宜
加號位以鎮安之帝乃因其使賜賢西域都護印綬及
車旗黃金錦繡敦煌太守裴遵上言夷狄不可假以大
權又令諸國失望詔書收還都護印綬更賜賢以漢大
將軍印綬其使不肯易遵迫奪之賢由是始恨而猶詐
稱大都護移書諸國諸國悉服屬焉號賢為單于賢浸
以驕横重求賦税數攻龜兹諸國諸國愁懼二十一年
冬車師前王鄯善焉耆等十八國俱遣子入侍獻其珍
寳及得見皆流涕稽首願得都護天子以中國初定北
邊未服皆還其侍子厚賞賜之是時賢自負兵強欲并
兼西域攻擊益甚諸國聞都護不出而侍子皆還大憂
恐乃與敦煌太守檄願留侍子以示莎車言侍子見留
都護尋出冀且息其兵裴遵以狀聞天子許之二十二
年賢知都護不至遂遺鄯善王安書令絶通漢道安不
納而殺其使賢大怒發兵攻鄯善安迎戰兵敗亡入山
中賢殺略千餘人而去其冬賢復攻殺龜兹王遂兼其
國鄯善焉耆諸國侍子久留敦煌愁思皆亡歸鄯善王
上書願復遣子入侍更請都護都護不出誠迫於匈奴
天子報曰今使者大兵未能得出如諸國力不從心東
西南北自在也於是鄯善車師復附匈奴而賢益横媯
塞王自以國遠遂殺賢使者賢擊滅之立其國貴人駟
鞬為媯塞王賢又自立其子則羅為龜兹王賢以則羅
年少乃分龜兹為烏壘國徙駟鞬為烏壘王又更以貴
人為媯塞王數歲龜兹國人共殺則羅駟鞬而遣使匈
奴更請立王匈奴立龜兹貴人身毒為龜兹王龜兹由
是屬匈奴賢以大宛貢税減少自將諸國兵數萬人攻
大宛大宛王延留迎降賢因將還國徙拘彌王橋塞提
為大宛王而康居數攻之橋塞提在國歲餘亡歸賢復
以為拘彌王而遣延留還大宛使貢獻如常賢又徙于
寘王俞林為驪歸王立其弟位侍為于寘王歲餘賢疑
諸國欲畔召位侍及拘彌姑墨子合王盡殺之不復置
正(劉攽曰案文正當作王)但遣將鎮守其國位侍子戎亡降漢封
為守節侯莎車將君得在于寘暴虐百姓患之明帝永
平三年其大人都末出城見野豕欲射之豕乃言曰無
射我我乃為汝殺君得都末因此即與兄弟共殺君得
而大人休莫霸復與漢人韓融等殺都末兄弟自立為
于寘王復與拘彌國人攻殺莎車將在皮山者引兵歸
於是賢遣其太子國相將諸國兵二萬人擊休莫霸霸
迎與戰莎車兵敗走殺萬餘人賢復發諸國數萬人自
將擊休莫霸霸復破之斬殺過半賢脱身走歸國休莫
霸進圍莎車中流矢死兵乃退于寘國相蘇榆勒等共
立休莫霸兄子廣德為王匈奴與龜兹諸國共攻莎車
不能下廣德承莎車之敝使弟輔國侯仁將兵攻賢賢
連被兵革乃遣使與廣德和先是廣德父拘在莎車數
歲於是賢歸其父而以女妻之結為昆弟廣德引兵去
明年莎車相且運等(且音子余反下同)患賢驕暴密謀反城降
于寘(反音番)于寘王廣德乃將諸國兵三萬人攻莎車賢
城守使使謂廣德曰我還汝父與汝婦汝來擊我何為
廣德曰王我婦父也久不相見願各從兩人會城外結
盟賢以問且運且運曰廣德女壻至親宜出見之賢乃
輕出廣德遂執賢而且運等因内于寘兵虜賢妻子而
并其國鎻賢將歸歲餘殺之匈奴聞廣德滅莎車遣五
將發焉耆尉黎龜兹十五國兵三萬餘人圍于寘廣德
乞降以其太子為質約歲給罽絮冬匈奴復遣兵將賢
質子不居徵立為莎車王廣德又攻殺之更立其弟齊
黎為莎車王章帝元和三年(劉攽曰案文少一也字)時長史班超
發諸國兵擊莎車大破之由是遂降漢事已具班超傳
莎車東北至疏勒
疏勒國去長史所居五千里去洛陽萬三百里領戸二
萬一千勝兵三萬餘人明帝永平十六年龜兹王建攻
殺疏勒王成自以龜兹左侯兜題為疏勒王冬漢遣軍
司馬班超劫縳兜題而立成之兄子忠為疏勒王忠後
反畔超擊斬之事已具超傳安帝元初中疏勒王安國
以舅臣磐有罪徙於月氏月氏王親愛之後安國死無
子母持國政與國人共立臣磐同産弟子遺腹為疏勒
王臣磐聞之請月氏王曰安國無子種人微弱若立母
氏我乃遺腹叔父也我當為王月氏乃遣兵送還疏勒
國人素敬愛臣磐又畏憚月氏即共奪遺腹印綬迎臣
磐立為王更以遺腹為磐槀城侯後莎車連畔于寘屬
疏勒疏勒以強故得與龜兹于寘為敵國焉順帝永建
二年臣磐遣使奉獻帝拜臣磐為漢大都尉兄子臣勲
為守國司馬五年臣磐遣侍子與大宛莎車使俱詣闕
貢獻陽嘉二年臣磐復獻師子封牛至靈帝建寧元年
疏勒王與漢大都尉於獵中為其季父和得所射殺和
得自立為王三年凉州刺史孟佗遣從事任涉將敦煌
兵五百人與戊己司馬曹寬(劉攽曰案文亦多已字)西域長史張
晏將焉耆龜兹車師前後部合三萬餘人討疏勒攻楨
中城四十餘日不能下引去其後疏勒王連相殺害朝
廷亦不能禁東北經尉頭温宿姑墨龜兹至焉耆
焉耆國王居南河城北去長史所居八百里東去洛陽
八千二百里戸萬五千口五萬二千勝兵二萬餘人其
國四面有大山與龜兹相連道險阸易守有海水曲入
四山之内周匝其城三十餘里永平末焉耆與龜兹共
攻沒都護陳睦副校尉郭恂殺吏士二千餘人至永元
六年都護班超發諸國兵討焉耆危須尉黎山國遂斬
焉耆尉黎二王首傳送京師縣蠻夷邸(蠻夷皆置邸以居之若今鴻臚)
(寺也)超乃立焉耆左侯元孟為王尉黎危須山國皆更立
其王至安帝時西域背畔延光中超子勇為西域長史
復討定諸國元孟與尉黎危須不降永建二年勇與敦
煌太守張朗擊破之元孟乃遣子詣闕貢獻
蒲類國居天山西疏榆谷東南去長史所居千二百九
十里去洛陽萬四百九十里戸八百餘口二千餘勝兵
七百餘人廬帳而居逐水草頗知田作有牛馬駱駝羊
畜能作弓矢國出好馬蒲類本大國也前西域屬匈奴
而其王得罪單于單于怒徙蒲類人六千餘口内之匈
奴右部阿惡地因號曰阿惡國南去車師後部馬行九
十餘日人口貧羸逃亡山谷間故留為國云(劉攽曰案此文不)
(足當云其人口貧羸者逃亡山谷間故留為國云少一其字一者字)
移支國居蒲類地戸千餘口三千餘勝兵千餘人其人
勇猛敢戰以寇鈔為事皆被髮隨畜逐水草不知田作
所出皆與蒲類同
東且彌國東去長史所居八百里去洛陽九千二百五
十里戸三千餘口五千餘勝兵二千餘人廬帳居逐水
草頗田作其所出有亦與蒲類同所居無常
車師前王居交河城河水分流繞城故號交河去長史
所居柳中八十里東去洛陽九千一百二十里領戸千
五百餘口四千餘勝兵二千人
後王居務塗谷去長史所居五百里去洛陽九千六百
二十里領戸四千餘口萬五千餘勝兵三千餘人前後
部及東且彌卑陸蒲類移支是為車師六國北與匈奴
接前部西通焉耆北道後部西通烏孫建武二十一年
與鄯善焉耆遣子入侍光武遣還之乃附屬匈奴明帝
永平十六年漢取伊吾盧通西域車師始復内屬匈奴
遣兵擊之復降北虜和帝永元二年大將軍竇憲破北
匈奴車師震慴前後王各遣子奉貢入侍並賜印綬金
帛八年戊己校尉索頵欲廢後部王涿鞮立破虜侯細
致涿鞮忿前王尉卑大賣已因反擊尉卑大獲其妻子
明年漢遣將兵長史王林發凉州六郡兵及羌虜胡二
萬餘人以討涿鞮獲首虜千餘人涿鞮入北匈奴漢軍
追擊斬之立涿鞮弟農竒為王至永寧元年後王軍就
及母沙麻反畔殺後部司馬及敦煌行事(司馬即屬戊校尉所統也和帝)
(時置戊己校尉鎮車師後部行事謂前行長史索班劉攽曰注和帝置戊己校尉案此上文云司馬即屬戊)
(校尉所統是也下不合添一已字)至安帝延光四年長史班勇擊軍就
大破斬之順帝永建元年勇率後王農竒子加特奴及
八滑等發精兵擊北虜呼衍王破之勇於是上立加特
奴為後王八滑為後部親漢侯陽嘉三年夏車師後部
司馬率加特奴等千五百人掩擊北匈奴於閶吾陸谷
壊其廬落斬數百級獲單于母季母及婦女數百人(季母)
(叔母也)牛羊十餘萬頭車千餘兩兵器什物甚衆四年春
北匈奴呼衍王率兵侵後部帝以車師六國接近北虜
為西域蔽扞乃令敦煌太守發諸國兵及玉門關候伊
吾司馬合六千三百騎救之掩擊北虜於勒山漢軍不
利秋呼衍王復將二千人攻後部破之桓帝元嘉元年
呼衍王將三千餘騎寇伊吾伊吾司馬毛愷遣吏兵五
百人於蒲類海東與呼衍王戰悉為所没呼衍王遂攻
伊吾屯城夏遣敦煌太守司馬逹將敦煌酒泉張掖屬
國吏士四千餘人救之出塞至蒲類海呼衍王聞而引
去漢軍無功而還永興元年車師後部王阿羅多與戊
部候嚴皓不相得遂忿戾反畔攻圍漢屯田且固城殺
傷吏士後部候炭遮領餘人畔阿羅多詣漢吏降阿羅
多迫急將其母妻子從百餘騎亡走北匈奴中敦煌太
守宋亮上立後部故王軍就質子卑君為後部王後阿
羅多復從匈奴中還與卑君爭國頗收其國人戊校尉
閻詳慮其招引北虜將亂西域乃開信告示許復為王
阿羅多乃詣詳降於是收奪所賜卑君印綬更立阿羅
多為王仍將卑君還敦煌以後部人三百帳别屬役之
食其税帳者猶中國之戸數也
論曰西域風土之載前古未聞也漢世張騫懷致遠之
略(前書張騫漢中人為博望侯武帝時上言大夏及安息大宛之屬大國竒物誠得而以義屬之則地廣萬)
(里帝從之)班超奮封侯之志(超少時家貧投筆歎曰丈夫當如傅介子張騫立功西域以取)
(封侯安能久事筆硯乎語見超傳)終能立功西遐羈服外域自兵威之
所肅服財賂之所懷誘莫不獻方竒納愛質露頂肘行
東向而朝天子故設戊己之官分任其事建都護之帥
總領其權先馴則賞籝金而賜龜綬(龜謂印文也漢舊儀曰銀印皆龜紐)
(其文刻曰某官之章)後服則繫頭顙而釁北闕立屯田於膏腴之
野列郵置於要害之路馳命走驛(劉攽曰驛案當作譯說上同)不絶
於時月商胡販客日欵於塞下其後甘英乃抵條支而
歷安息臨西海以望大秦拒玉門陽關者四萬餘里靡
不周盡焉若其境俗性智之優薄産載物類之區品川
河領障之基源氣節凉暑之通隔梯山棧谷繩行沙度
之道身熱首痛風災鬼難之域(前書杜欽曰罽賓本漢所立殺漢使者今悔過)
(來順使者送至懸度歷大頭痛小頭痛之山赤土身熱之阪臨崢嶸不測之深行者騎步相持繩索相引釋法)
(顯游天竺記云西度流沙屡有熱風惡鬼過之必死葱嶺冬夏有雪有毒龍若犯之則風雨晦冥飛砂揚礫過)
(此難者萬無一全也劉攽曰注過此難者案過當作遇)莫不備寫情形審求根實
至於佛道神化興自身毒而二漢方志莫有稱焉張騫
但著地多暑濕乘象而戰班勇雖列其奉浮圖不殺伐
而精文善法導逹之功靡所傳述余聞之後說也其國
則殷乎中土玉燭和氣(天竺國記云中天竺人殷樂無戸籍耕王地者輸地利又其土)
(和適無冬夏之異草木常茂種田無時節爾雅曰四時和謂之玉燭)靈聖之所降集賢懿
之所挺生(本行經曰釋迦菩薩在兜率陁天為諸天無量無邊諸衆說法又觀我今何處成道利益)
(衆生乃觀見宜於南閻浮提生有大利益又云誰中與我為父母者觀見宜於天竺刹利種迦毘羅城白淨王)
(摩邪夫人可為父母又云四生之中何生利益觀見同衆生胎生我若化生諸外道等即誹謗我是幻術也爾)
(時菩薩觀已示同諸天五哀相現命諸同侣波斯匿王等諸王中生皆作國王與我為檀越命阿難及諸人等)
(同生為弟子命舍利佛等外道中生我成道時當受我化回邪入正又有無量衆生同隨菩薩於天竺受生多)
(所利益也)神迹詭怪則理絶人區(維摩經曰以四大海水入一毛孔中不撓魚鼈等而)
(彼大海本相如故又舍利弗住不思議菩薩斷取三千大千國界如陶家輪著右掌中擲過恒河沙國界之外)
(其中衆生不覺不知又復還本處都不使人有往來相)感騐明顯則事出天外(湼槃)
(經曰阿闇王令醉象蹋佛佛以慈善根力舒其五指遂為五師子見爾時醉象惶懼而退又五百羣賊劫奪人)
(庶波斯匿王收捉剜其兩目棄入阬中爾時羣賊苦痛不已同時發聲念南無佛陁逹摩佛以慈善根力雪山)
(吹藥令入賊眼皆悉平復如本)而騫超無聞者豈其道閉往運數開叔
葉乎不然何誣異之甚也漢自楚英始盛齋戒之祀桓
帝又脩華蓋之飾將微義未譯而但神明之邪詳其清
心釋累之訓空有兼遣之宗道書之流也(清心謂忘思慮也釋累謂)
(去貪欲也不執著為空執著為有兼遣謂不空不有虚實兩忘也維摩詰云我及湼槃此二皆空老子云常無)
(欲觀其妙常有欲觀其徼故曰道書之流也)且好仁惡殺蠲敝崇善所以賢
逹君子多愛其法焉然好大不經竒譎無已(維摩經曰爾時毘邪)
(離有長者子名曰寳積與五百長者子俱持七寳蓋來詣佛所頭面禮足各以其蓋共供養佛佛威神力令諸)
(寳蓋合成一蓋徧覆三千大千國界諸須彌山乃至日月星宿并十方諸佛說法皆現於寳蓋中又維摩詰三)
(萬二千師子坐高八萬四千由旬高廣嚴淨來入維摩方丈室包容無所妨礙又四大海水入毛孔須彌山入)
(芥子等也)雖鄒衍談天之辯莊周蝸角之論(史記曰談天衍劉向别錄曰鄒)
(衍之所言五德終始天地廣大其書言天事故曰談天莊子曰有國於蝸之左角者曰觸氏有國於蝸之右角)
(者曰蠻氏相與爭地而戰㐲尸數萬逐北旬有五日而後反郭璞注爾雅云蝸牛音瓜談天言大蝸角喻小也)
尚未足以槩其萬一又精靈起滅因報相尋若曉而昧
者故通人多惑焉(精靈起滅滅謂死輪回無窮已因報相尋謂行有善惡各緣業報也)蓋
導俗無方適物異會取諸同歸措夫疑說則大道通矣
贊曰逷矣西胡天之外區(逷遠也音它狄反尚書曰逷矣西土之人)土物琛
麗人性淫虚不率華禮莫有典書若微神道何恤何拘
(言無神道以制胡人則匈猛之性何所憂懼何所拘忌也)
後漢書卷一百十八
