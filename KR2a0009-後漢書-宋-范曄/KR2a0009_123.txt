景祐元年九月祕書丞余靖上言國子監所印兩漢書
文字舛譌恐誤後學臣謹參括衆本旁據他書列而辯
之望行刊正詔送翰林學士張觀等詳定聞奏又命國
子監直講王洙與靖偕赴崇文院讎對謹按後漢明帝
詔班固陳宗尹敏孟冀作世祖本紀及建武時功臣列
傳後有劉珍李充雜作建武已後至永初間紀傳又命
伏無忌黃景作諸王王子恩澤侯并單于西羌地理志
又邊韶崔寔朱穆曹夀作皇后外戚傳百官表及順帝
功臣傳成一百一十四篇號曰漢紀嘉平中馬日磾蔡
邕楊劇盧植續為東觀漢紀吳武陵太守謝承作漢書
一百三十卷晉散騎常侍薛塋作後漢紀一百卷泰始
中祕書丞司馬彪始取衆說首光武至孝獻作續漢書
又散騎常侍華嶠刪定東觀記為漢後書九十七篇祠
部郎謝沈作後漢書一百二十二卷祕書監袁山松作
一百卷至宋宣城太守范曄益集諸家作十紀十志八
十列傳凡百篇十志未成曄被誅至梁世有剡令劉昭
者補成之唐章懷太子賢詔集當時學者右庶子張太
安洗馬劉訥言洛州司戸參軍革希玄學士許叔牙成
玄一史藏諸周寳寧等同註范曄後漢書儀鳳初上之
詔付祕書省傳之至今靖洙悉取館閣諸本參校二年
九月校畢凡增五百一十二字損一百四十三字改正
四百一十一字
