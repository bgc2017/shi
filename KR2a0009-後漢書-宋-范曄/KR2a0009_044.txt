後漢書卷四十四
宋宣城太守范煜撰
唐章懷太子賢注
宗室四王三侯列傳第四
齊武王縯傳(子北海靜王興)
齊武王縯字伯升(縯引也音衍)光武之長兄也性剛毅慷慨
有大節自王莽簒漢常憤憤懷復社稷之慮不事家人
居業傾身破産交結天下雄俊莽末盜賊羣起南方尤
甚伯升召諸豪傑計議曰王莽暴虐百姓分崩今枯旱
連年兵革並起(東觀記曰王莽末年天下大旱蝗蟲蔽天盜賊羣起四方潰畔)此亦天
亡之時復高祖之業定萬世之秋也衆皆然之於是分
遣親客使鄧晨起新野光武與李通李軼起於宛伯升
自發舂陵子弟合七八千人部署賓客自稱柱天都部
(柱天者若天之柱也都部者都統其衆也)使宗室劉嘉往誘新市平林兵王
匡陳牧等合軍而進屠長聚及唐子鄉殺湖陽尉進拔
棘陽因欲攻宛至小長安與王莽前隊大夫甄阜屬正
梁丘賜戰時天密霧漢軍大敗姊元弟仲皆遇害宗從
死者數十人伯升復收會兵衆還保棘陽阜賜乘勝留
輜重於藍鄉(比陽縣有藍鄉)引精兵十萬南渡潢淳水(酈元注水經曰)
(諸水二湖流注合為黃水又南經棘陽縣之黃淳聚又謂之黃淳水在今唐州湖陽縣蕭該音淳作諄者誤)
(劉攽曰潢字據注唯當作黃)臨泚水阻兩川間為營絶後橋示無還
心新市平林見漢兵數敗阜賜軍大至各欲解去伯升
甚患之會下江兵五千餘人至宜秋(宜秋聚名在泚陽縣)乃往為
說合從之埶下江從之語在王常傳伯升於是大饗軍
士設盟約休卒三日分為六部潛師夜起襲取藍鄉盡
獲其輜重明旦漢軍自西南攻甄阜下江兵自東南攻
梁丘賜至食時賜陳潰阜軍望見散走漢兵急追之却
迫潢淳水斬首溺死者二萬餘人遂斬阜賜王莽納言
將軍嚴尤秩宗將軍陳茂聞阜賜軍敗引欲據宛伯升
乃陳兵誓衆焚積聚破釡甑鼓行而前(破釡甑示必死也鼔行而前言)
(無所畏也史記曰項羽北救趙渡河乘船破釡甑)與尤茂遇育陽下戰大破之
斬首三千餘級尤茂棄軍走伯升遂進圍宛自號柱天
大將軍王莽素聞其名大震懼購伯升邑五萬戶黃金
十萬斤位上公使長安中官署及天下鄉亭皆畫伯升
像於塾旦起射之(蕭該音義亦作塾引字林塾門側堂也東觀記續漢書並作埻案說文云)
(射臬也廣雅埻的也埻音之允反)自阜賜死後百姓日有降者衆至十
餘萬諸將會議立劉氏以從人望豪傑咸歸於伯升而
新市平林將帥樂放縱憚伯升威明而貪聖公懦弱先
共定策立之然後使騎召伯升示其議伯升曰諸將軍
幸欲尊立宗室其德甚厚然愚鄙之見竊有未同今赤
眉起青徐衆數十萬聞南陽立宗室恐赤眉復有所立
如此必將内爭今王莽未滅而宗室相攻是疑天下而
自損權非所以破莽也且首兵唱號鮮有能遂陳勝項
籍即其事也舂陵去宛三百里耳未足為功遽自尊立
為天下凖的使後人得承吾敝(前書宋義曰戰勝則兵疲我承其敝)非計
之善者也今且稱王以號令若赤眉所立者賢相率而
往從之若無所立破莽降赤眉然後舉尊號亦未晚也
願各詳思之諸將多曰善將軍張卬拔劒擊地曰疑事
無功(史記曰趙武靈王欲被胡服肥義曰疑事無功疑行無名)今日之議不得有二
衆皆從之聖公既即位拜伯升為大司徒封漢信侯由
是豪傑失望多不服平林後部攻新野不能下新野宰
登城言曰(王莽改令長為宰東觀記曰其宰潘臨也)得司徒劉公一言願先
下及伯升軍至即開城門降五月伯升拔宛六月光武
破王尋王邑自是兄弟威名益甚更始君臣不自安遂
共謀誅伯升乃大會諸將以成其計更始取伯升寳劒
視之繡衣御史申屠建随獻玉玦(繡衣御史武帝置衣繡者尊寵之也玦決)
(也令早決斷)更始竟不能發及罷會伯升舅樊宏謂伯升曰
昔鴻門之會范增舉玦以示項羽(史記曰項王留沛公飲項伯東向坐范增)
(南向坐沛公北向坐范增數目項王舉所佩玉玦者三項王默然不應鴻門地名在新豐東七十里)今建
此意得無不善乎伯升笑而不應初李軼諂事更始貴
將(貴將朱鮪等也)光武深疑之常以戒伯升曰此人不可復信
又不受伯升部將宗人劉稷數陷陳潰圍勇冠三軍時
將兵擊魯陽(魯陽縣屬南郡今汝州魯山縣也)聞更始立怒曰本起兵
圖大事者伯升兄弟也今更始何為者邪更始君臣聞
而心忌之以稷為抗威將軍稷不肯拜更始乃與諸將
陳兵數千人先收稷將誅之伯升固爭李軼朱鮪因勸
更始并執伯升即日害之有二子建武二年立長子章
為太原王興為魯王十一年徙章為齊王十五年追諡
伯升為齊武王章少孤光武感伯升功業不就撫育恩
愛甚篤以其少貴欲令親吏事故使試守平陰令(試守者稱)
(職滿歲為真平陰縣屬河南郡應劭云在平津南故曰平陰魏文帝改為河陰故城在今洛陽縣東北濟州平)
(陰縣東北五里亦有平陰故城)遷梁郡太守(今宋州也)立二十一年薨諡曰
哀王子殤王石嗣(劉攽曰案殤者不成人之名今王石立二十四年不可以殤諡蓋是煬)
(字)建武二十七年石始就國三十年封石弟張為下博
侯永平十四年封石二子為鄉侯石立二十四年薨子
晃嗣下博侯張以善論議十六年與奉車都尉竇固等
(續漢志奉車都尉比二千石無員掌御乘輿車)並出擊匈奴後進者多害其能
數被譖訴建中初卒肅宗下詔褒揚之復封張子它人
奉其祀晃及弟利侯剛與母太姬宗更相誣告章和元
年有司奏請免晃剛爵為庶人徙丹陽(丹陽故郡城在今潤州江寧縣)
(東南)帝不忍下詔曰朕聞人君正屏有所不聽(白虎通曰所以設屏)
(何以自障也示不極臣下之敬也天子德大故外屏諸侯德小故内屏)宗尊為小君(諸侯之妻)
(稱曰小君)宫衞周備出有輜軿之飾(輜軿有擁蔽之車也列女傳曰齊孝公華孟姬)
(謂公曰妾聞后妃踰閾必乘安車輜軿下堂必從傅母保阿進退則鳴玉珮内飾則結綢繆所以正心一意自)
(歛制也)入有牖戶之固殆不至如譖者之言(何休注公羊傳曰如其事)
(曰訴加誣焉曰譖)晃剛愆乎至行濁乎大倫(濁猶汙也倫理也孔子曰欲潔其身)
(而亂大倫)甫刑三千莫大不孝朕不忍置之於理其貶晃爵
為蕪湖侯(蕪湖解見章紀)削剛戶三千於戲小子不勗大道控
於法理以墮宗緒(控引也墮毁也)其遣謁者收晃及太姬璽綬
晃立十七年而降爵晃卒子無忌嗣帝以伯升首創大業
而後嗣罪廢心常愍之時北海亦絶無後及崩遺詔復
二國永元二年乃復封無忌為齊王是為惠王立五十
二年薨子頃王喜嗣立五年薨子承嗣建安十一年國
除
論曰大丈夫之鼓動拔起其志致蓋遠矣若夫齊武王
之破家厚士豈游俠下客之為哉(下客謂毛遂馮煖之徒也)其慮將
存乎配天之絶業而痛明堂之不祀也(王者以遠祖配天以父配上帝)
(於明堂將以存其絶業復其祭祀)及其發舉大謀在倉卒擾攘之中使
信先成於敵人(新野宰潘臨云請劉公一言而降)赦岑彭以顯義(初彭守宛)
(食盡降漢諸將欲誅之伯升曰今舉大事當表義士不如封之以勸其後更始封彭為歸德侯)若此足
以見其度矣志高慮遠禍發所忽(謂不用樊宏光武之言忽輕也司馬相如)
(曰禍故多藏於隠微而發於人之所忽也)嗚呼古人以蜂蠆為戒(蠆蝎也左傳臧文仲)
(謂魯君曰君其無謂邾小蜂蠆有毒而况國乎)蓋畏此也詩云敬之敬之命不
易哉(詩周頌也)
北海靖王興建武二年封為魯王嗣光武兄仲初南頓
君娶同郡樊重女字嫺都(&KR0570;胡間反說文嫺雅也)嫺都性婉順自
為童女不正容服不出於房宗族敬焉生三男三女長
男伯升次仲次光武長女黃次元次伯姬皇妣以初起
兵時病卒宗人樊巨公收斂焉建武二年封黃為湖陽
長公主伯姬為寧平長公主元與仲俱歿於小長安追
爵元為新野長公主十五年追諡仲為魯哀王興其歲
試守緱氏令為人有明略善聽訟甚得名稱遷弘農太
守亦有善政(續漢書曰弘農縣吏張申有伏罪興收申案論郡中震慄時年旱分遣文學循行屬)
(縣理冤獄宥小過應時甘雨降澍)視事四年上䟽乞骸骨徵還京師奉
朝請二十七年始就國明年以魯國益東海(續漢書曰二郡二十)
(九縣租入倍諸王也)故徙興為北海王三十年封興子復為臨邑
侯(臨邑縣屬東海故城在今濟州東亦名馬坊城也)中元二年又封興二子為
縣侯顯宗器重興每有異政輒乘驛問焉立三十九年
薨子敬王睦嗣睦少好學博通書傳光武愛之數被延
納顯宗之在東宫尤見幸待入侍諷誦出則執轡(乘輿尊者)
(居中執轡在左)中興初禁網尚闊而睦性謙恭好士千里交結
自名儒宿德莫不造門由是聲價益廣永平中法憲頗
峻睦乃謝絶賓客放心音樂然性好讀書常為愛翫歲
終遣中大夫奉璧朝賀(中大夫王國官也續漢志曰中大夫比六百石無員掌奉王使)
(京都奉璧賀正月及使諸國本皆持節後去節爾雅曰肉倍好謂之璧好孔也)召而謂之曰朝
廷設問寡人(朝廷謂天子也)大夫將何辭以對使者曰大王忠
孝慈仁敬賢樂士臣雖螻蟻敢不以實睦曰吁子危我
哉(吁音于孔安國注尚書曰吁者疑怪之聲也)此乃孤幼時進趣之行也(東觀)
(記續漢書並云是吾幼時狂惷之行也)大夫其對以孤襲爵以來志意衰
惰聲色是娛犬馬是好使者受命而行其能屈申若此
初靖王薨悉推財産與諸弟雖王車服珍寳非列侯制
皆以為分然後随以金帛贖之睦能屬文作春秋旨義
終始論及賦頌數十篇又善史書當世以為楷則及寢
病帝驛馬令作草書尺牘十首(說文云牘書版也蓋長一尺因取名焉)立
十年薨子哀王基嗣永平十八年封基二弟為縣侯二
弟為鄉侯建初二年又封基弟毅為平望侯基立十四
年薨無子肅宗憐之不除其國永元二年和帝封睦庶
子斟鄉侯威為北海王奉睦後立七年威以非睦子又
坐誹謗檻車徵詣廷尉道自殺永初元年鄧太后復封
睦孫夀光侯普為北海王是為頃王延光二年復封睦
少子為亭侯普立七年薨子恭王翼嗣立十四年薨子
康王嗣無後建安十一年國除初臨邑侯復好學能文
章永平中每有講學事輒令復典掌焉與班固賈逵共
述漢史傅毅等皆宗事之復子騊駼及從兄平望侯毅
並有才學永寧中鄧太后召毅及騊駼入東觀與謁者
僕射劉珍(與平望侯毅並在文苑傳)著中興以下名臣列士傳騊駼
又自造賦頌書論凡四篇
趙孝王良傳
趙孝王良字次伯光武之叔父也平帝時舉孝廉為蕭
令光武兄弟少孤良撫循甚篤及光武起兵以事告良
大怒(東觀記曰光武初起兵良搏手大呼曰我欲詣納言嚴將軍叱上起去出閤令人視之還白方坐啗)
(脯良復讙呼上言不可讙露明旦欲去前白良曰欲竟何時詣嚴將軍所良意下曰我為詐汝耳當復何苦乎)
曰汝與伯升志操不同今家欲危亡而反共謀如是既
而不得已從軍至小長安漢兵大敗良妻及二子皆被
害(續漢書曰阜賜移書於良曰老子不率宗族單袴騎牛哭且行何足賴哉)更始立以良為
國三老從入關更始敗良聞光武即位乃亡奔洛陽建
武二年封良為廣陽王五年徙為趙王始就國十三年
降為趙公頻歲來朝十七年薨于京師凡立十六年子
節王栩嗣(栩音况羽反)建武三十年封栩二子為鄉侯建初
二年復封栩十子為亭侯栩立四十年薨子頃王商嗣
永元三年封商三弟為亭侯元年封商四子為亭侯商
立二十三年薨子靖王宏立十二年薨子惠王乾嗣元
初五年封乾二弟為亭侯是歲趙相奏乾居父喪私娉
小妻(小妻妾也)又白衣出司馬門坐削中丘縣(王宫門有兵衛亦為司馬)
(門東觀記曰乾私出國到魏郡鄴易陽止宿亭令奴金盗取亭席金與亭佐孟常爭言以刃傷常部吏追逐乾)
(藏逃金絞殺之懸其屍道邊樹相國舉奏詔書削中丘縣屬趙國故城在今邢州内丘縣西随室諱忠故改為)
(内焉劉攽曰注削中丘縣屬趙國案文當更有中丘二字)時郎中南陽程堅素有
志行拜為乾傅堅輔以禮義乾改悔前過堅列上復所
削縣本初元年封乾一子為亭侯乾立四十八年薨子
懷王豫嗣豫薨子獻王赦嗣赦薨子珪嗣建安十八年
徙封博陵王立九年魏初以為崇德侯
城陽恭王祉傳
城陽恭王祉字巨伯(東觀記初名終後改為祉)光武族兄舂陵康侯
敞之子也敞曾祖父節侯買以長沙定王子封於零道
之舂陵鄉為舂陵侯買卒子戴侯熊渠嗣熊渠卒子考
侯仁嗣仁以舂陵地埶下溼山林毒氣上書求減邑内
徙(東觀記曰考侯仁於時見戶四百七十六上書願減戶徙南陽留子男昌守墳墓元帝許之)元帝
初元四年徙封南陽之白水鄉猶以舂陵為國名遂與
從弟鉅鹿都尉回及宗族往家焉仁卒子敞嗣敞謙儉
好義盡推父時金寳財産與昆弟荆州刺史上其義行
拜廬江都尉(南陽郡是荆州所管故刺史上其行義也續漢書曰侯等助祭明堂以例益戶二百)
(敞以有行義拜為廬江都尉也)歲餘會族兄安衆侯劉崇起兵(安衆康侯丹長)
(沙定王子崇即丹之玄孫之子)王莽畏惡劉氏徵敞至長安免歸國(東觀)
(記曰敞臨廬江歲餘遭旱行縣人持枯稻自言稻皆枯吏強責租敞應曰太守事也載枯稻至太守所酒數行)
(以語太守太守曰無有敞以枯稻示之太守曰都尉事也敞怒叱太守曰鼠何敢爾刺史舉奏莽徵到長安免)
(就國)先是平帝時敞與崇俱朝京師助祭明堂(平帝時王莽輔政祫)
(祭明堂諸侯王二十八人列侯百二十人宗室子九百餘人徵助祭也)崇見莽將危漢室
私謂敞曰安漢公擅國權羣臣莫不回從(回曲)社稷傾覆
至矣太后春秋高天子幼弱(謂元后平帝也)高皇帝所以分封
子弟蓋為此也敞心然之及崇事敗敞懼欲結援樹黨
乃為祉娶高陵侯翟宣女為妻(宣丞相方進之子也襲父侯爵東觀記曰敞為)
(嫡子終娶宣子女習為妻宣使嫡子姬送女入門二十餘日義起兵也)會宣弟義起兵欲
攻莽南陽捕殺宣女祉坐繫獄敞因上書謝罪願率子
弟宗族為士卒先莽新居攝欲慰安宗室故不被刑誅
及莽簒立劉氏為侯者皆降稱子食孤卿祿(孤者特也卑於公爵)
(於卿特置之故曰孤禮記上農夫食九人諸侯下士視上農夫中士倍下士上士倍中士下大夫倍上士卿四)
(大夫祿也)後皆奪爵及敞卒祉遂特見廢又不得官為吏祉
以故侯嫡子行淳厚宗室皆敬之及光武起兵祉兄弟
相率從軍前隊大夫甄阜盡收其家屬繫宛獄及漢兵
敗小長安祉挺身還保棘陽甄阜盡殺其母弟妻子更
始立以祉為太常將軍紹封舂陵侯從西入關封為定
陶王别將擊破劉嬰於臨涇及更始降於赤眉祉乃間
行亡奔洛陽是時宗室唯祉先至光武見之歡甚(東觀記曰)
(祉以建武二年三月見於懷宫)建武二年封為城陽王賜乘輿御物車
馬衣服追諡敞為康侯十一年祉疾病上城陽王璽綬
願以列侯奉先人祭祀帝自臨其疾祉薨年四十三謚
曰恭王竟不之國葬於洛陽北芒十三年封祉嫡子平
為蔡陽侯以奉祉祀平弟堅為高鄉侯初建武二年以
皇祖皇考墓為昌陵置陵令守視後改為章陵因以舂
陵為章陵縣十八年立考侯康侯廟比園陵置嗇夫(嗇夫)
(本鄉官主知賦役多少平其差品園陵置之知祭祀徵求諸事)詔零陵郡奉祠節侯戴
侯廟以四時及臘歲五祠焉(臘歲終祭神之名也)置嗇夫佐吏各
一人(劉攽曰案後漢志縣小吏有嗇夫有佐史則此吏字當作史也)平後坐與諸王
交通國除永平五年顯宗更封平為竟陵侯平卒子真
嗣真卒子禹嗣禹卒子嘉嗣
泗水王歙傳
泗水王歙字經孫(歙音許及反)光武族兄也歙子終與光武
少相親愛漢兵起始及唐子終誘殺湖陽尉更始立歙
從入關封為元氏王終為侍中更始敗歙終東奔洛陽
建武二年立歙為泗水王終為淄川王(今淄州縣也)十年歙
薨封小子燀為堂谿侯(燀字林云灼也音充善反續漢志汝南吳房縣有堂谿亭燀或)
(作憚)奉歙後終居喪思慕哭泣二十餘日亦薨封長子柱
為邔侯(邔縣屬南郡故城在今襄州邔音其紀反)以奉終祀又封終子鳳曲
陽侯(曲陽縣屬東海郡故城在今海州朐山縣西南)歙從父弟茂年十八漢兵
之起茂自號劉先職(續漢志曰茂自號為劉先職)亦聚衆京密間(京縣)
(屬河南郡鄭之京邑故城在今鄭州滎陽縣東南密縣屬河南郡故城在今密縣東南)稱厭新將
軍攻下潁川汝南衆十餘萬人光武既至河内茂率衆
降封為中山王十三年宗室為王者皆降為侯更封茂
為穰侯茂弟匡亦與漢兵俱起建武二年封宜春侯為
人謙遜永平中為宗正子浮嗣封朝陽侯(朝陽縣屬南郡故城在今)
(鄧州穰縣南今謂之朝城)浮弟尚永元中為征西將軍浮傳國至孫
護無子封絶延光中護從兄瓌與安帝乳母王聖女伯
榮私通遂取伯榮為妻得紹護封為朝陽侯位侍中及
王聖敗貶爵為亭侯
安城孝侯賜傳
安城孝侯賜字子琴光武族兄也祖父利蒼梧太守(蒼梧)
(郡今梧州縣也)賜少孤兄顯報怨殺人吏捕顯殺之賜與顯子
信賣田宅同抛(普交反)財産結客報吏(續漢書曰王莽時諸劉抑廢為郡縣)
(所侵蔡陽國釡亭侯長醉詢更始父子張子張怒刺殺亭長後十餘歲亭長子報殺更始弟騫賜兄欲為報怨)
(賓客轉劫人發覺州郡殺顯獄中賜與顯子信結客陳政等九人燔燒殺亭長妻子四人劉攽曰注釡亭侯)
(長案下文云刺殺亭長則此當云釡侯亭長蓋此亭名釡侯也)皆亡命逃伏遭赦歸會
伯升起兵乃随從攻擊諸縣更始既立以賜為光祿勲
封廣漢侯及伯升被害代為大司徒將兵討汝南未及
平更始又以信為奮威大將軍代賜擊汝南賜與更始
俱到洛陽更始欲令親近大將徇河北未知所使賜言
諸家子獨有文叔可用大司馬朱鮪等以為不可更始
狐疑賜深勸之乃拜光武行大司馬持節過河是日以
賜為丞相令先入關修宗廟宫室還迎更始都長安封
賜為宛王拜前大司馬使持節鎮撫關東二年春賜就
國於宛典將六部兵(伯升初起置六部之兵)後赤眉破更始賜所
領六部亦稍散畔乃去宛保育陽聞光武即位乃西之
武關迎更始妻子將詣洛陽帝嘉賜忠建武二年封為
慎侯(慎縣屬汝南郡故城在今潁州潁上縣西北)十三年更增戶邑定封為
安城侯奉朝請以賜有恩信故親厚之數蒙讌私時幸
其第恩賜特異賜輒賑與故舊無有遺積帝為營冢堂
起祠廟置吏卒如舂陵孝侯二十八年卒子閔嗣三十
年帝復封閔弟嵩為白牛侯(白牛蓋鄉亭之號也今在鄧州東也)坐楚事
(謂楚王英謀反)辭語相連國除閔卒子商嗣徙封為白牛侯商
卒子昌嗣初信為更始討平汝南因封為汝陰王(汝陰屬汝)
(州南郡故城即今潁州郡汝陰縣也)信遂將兵平定江南據豫章光武即
位桂陽太守張隆擊破之信乃詣洛陽降以為汝陰侯
永平十三年亦坐楚事國除
成武孝侯順傳
成武孝侯順字平仲光武族兄也父慶(續漢志慶字翁敖)舂陵
侯敞同産弟順與光武同里閈(閈里門也)少相厚更始即位
以慶為燕王順為虎牙將軍會更始降赤眉慶為亂兵
所殺順乃間行詣光武拜為南陽太守建武二年封成
武侯(成武縣屬山陽郡今曹州縣也)邑戶最大租入倍宗室諸家八年
使擊破六安賊(六安即廬州也)因拜為六安太守數年帝欲徵
之吏人上書請留十一年卒帝使使者迎喪親自臨弔
子遵嗣坐與諸王交通降為端氏侯(端氏縣屬河東郡故城在今澤州端)
(氏縣西北)遵卒子弇嗣弇卒無嗣國除永平十年顯宗幸章
陵追念舊恩封順弟子三人為鄉侯初順叔父弘(東觀記曰)
(弘字孺孫先起義兵卒)娶於樊氏皇妣之從妹也生二子敏國與
母随更始在長安建武二年詣洛陽光武封敏為甘里
侯(潁川潁上縣西北有甘城)國為弋陽侯(弋陽縣屬汝南郡侯國也故城在今光州定城縣西)
(也)敏通經有行永平初官至越騎校尉弘弟梁以俠氣
聞(東觀記曰梁字季少)更始元年起兵豫章欲徇江東自號就漢
大將軍暴病卒(東觀記曰病筋攣卒)
順陽懷侯嘉傳
順陽懷侯嘉字孝孫光武族兄也父憲(續漢志曰憲字翁君)舂陵
侯敞同産弟嘉少孤性仁厚南頓君養視如子後與伯
升俱學長安習尚書春秋及義兵起嘉随更始征伐漢
軍之敗小長安也嘉妻子遇害更始即位以為偏將軍
及攻破宛封興德侯遷大將軍擊延岑於冠軍降之更
始既都長安以嘉為漢中王扶威大將軍持節就國都
於南鄭衆數十萬建武二年延岑復反攻漢中圍南鄭
嘉兵敗走岑遂定漢中進兵武都為更始柱功侯李寳
所破岑走天水公孫述遣將侯丹取南鄭嘉收散卒得
數萬人以寳為相從武都南擊侯丹不利還軍河池下
辨(河池縣屬武都郡一名仇池今鳳州縣也下辨縣名今成州同谷縣也)復與延岑連戰
岑引北入散關(散關故城在今陳倉縣南十里有散谷水因取名焉)至陳倉嘉追
擊破之更始鄧王廖湛將赤眉十八萬攻嘉嘉與戰於
谷口(谷口縣故城今醴泉縣東北四十里酈元水經注曰涇水東經九嵕山東中山西謂之谷口)大
破之嘉手殺湛遂到雲陽就穀李寳等聞鄧禹西征擁
兵自守勸嘉且觀成敗光武聞之告禹曰孝孫素謹善
少且親愛當是長安輕薄兒誤之耳禹即宣帝旨嘉乃
因來歙詣禹於雲陽三年到洛陽從征伐拜為千乘太
守六年病上書乞骸骨徵詣京師十三年封為順陽侯
秋復封嘉子廧為黃李侯十五年嘉卒子參嗣有罪削
為南鄉侯永平中參為城門校尉參卒子循嗣循卒子
章嗣
贊曰齊武沈雄義戈乘風(以義舉兵乘風雲之會也)倉卒匪圖亡我
天工城陽早協趙孝晚同泗水三侯或恩或功
後漢書卷四十四
後漢書卷四十四考證
齊武王縯傳普立七年薨諸本同按普以安帝永初
元年封至延光元年為十七年傳脱十字
趙孝王良傳子節王栩嗣栩字章帝紀作旴
元年封商四子為亭侯監本元年上無年號臣承蒼
按汲古閣本作元興元年似應從增但趙王商以章
帝建初七年立至和帝永元十二年薨是為二十三
年元興元年封商四子不應載於商未薨之前史家
特蒙上文封商三弟而類叙之耳
後漢書卷四十四考證
