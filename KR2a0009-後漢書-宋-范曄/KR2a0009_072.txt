後漢書卷七十二
宋宣城太守范煜撰
唐章懷太子賢注
光武十王列傳第三十二
光武十王
光武皇帝十一子郭皇后生東海恭王彊沛獻王輔濟
南安王康阜陵質王延中山簡王焉許美人生楚王英
光烈皇后生顯宗東平憲王蒼廣陵思王荆臨淮懷公
衡琅邪孝王京
東海恭王彊傳
東海恭王彊建武二年立母郭氏為后彊為皇太子十
七年而郭后廢彊常慼慼不自安數因左右及諸王陳
其懇誠願備蕃國光武不忍遲回者數歲乃許焉十九
年封為東海王二十八年就國帝以彊廢不以過去就
有禮故優以大封兼食魯郡合二十九縣賜虎賁旄頭
宫殿設鍾虡之縣擬於乘輿(虎賁旄頭鍾虡解見光武紀縣音玄)彊臨之
國數上書讓還東海又因皇太子固辭帝不許深嘉歎
之以彊章宣示公卿初魯恭王好宫室起靈光殿甚壯
麗是時猶存(恭王名餘景帝之子殿在今兗州曲阜城中故基東西二十丈南北十二丈高丈餘)
(也)故詔彊都魯中元元年入朝從封岱山因留京師眀
年春帝崩冬歸國永平元年彊病顯宗遣中常侍鉤盾
令將太醫乘驛視疾詔沛王輔濟南王康淮陽王延詣
魯及薨臨命上疏謝曰臣蒙恩得備蕃輔特受二國宫
室禮樂事事殊異巍巍無量訖無報稱而自修不謹連
年被疾為朝廷憂念皇太后陛下哀憐臣彊感動發中
數遣使者太醫令丞方伎道術絡繹不絶臣伏惟厚恩
不知所言臣内自省視氣力羸劣日夜浸困(浸漸也)終不
復望見闕庭奉承帷幄孤負重恩銜恨黃泉(杜預注左傳云地中)
(之泉故曰黃泉)身既夭命孤弱復為皇太后陛下憂慮誠悲誠
慙息政小人也猥當襲臣後必非所以全利之也誠願
還東海郡天恩愍哀以臣無男之故(無男無多男也)處臣三女
小國侯(即婦人封侯也若吕后之妹吕須封為臨光侯蕭何夫人封為鄼侯之類)此臣宿昔
常計(私計天恩不敢忘也)今天下新罹大憂(光武崩也)惟陛下加供養
皇太后數進御餐臣彊困劣言不能盡意願並謝諸王
不意永不復相見也天子覽書悲慟從太后出幸津門
亭發哀(津門洛陽南面西頭門也一名津陽門每門皆有亭)使大司空持節護喪
事大鴻臚副宗正將作大匠視喪事贈以殊禮升龍旄
頭鸞輅龍旂虎賁百人(解並見光武及眀帝紀)詔楚王英趙王栩
北海王興館陶公主比陽公主及京師親戚四姓夫人
小侯皆會葬(四姓小侯解見眀帝紀夫人盖小侯之母也)帝追惟彊深執謙
儉不欲厚葬以違其意於是特詔中常侍杜岑及東海
傅相曰王恭謙好禮以德自終遣送之物務從約省衣
足斂形茅車瓦器物減於制以彰王卓爾獨行之志(前書)
(曰卓爾不羣者河間獻王近之矣)將作大匠留起陵廟彊立十八年年
三十四子靖王政嗣政滛欲薄行後中山簡王薨政詣
中山會葬私取簡王姬徐妃又盗迎掖庭出女豫州刺
史魯相奏請誅政有詔削薛縣立四十四年薨子頃王
肅嗣永元十六年封肅弟二十一人皆為列侯肅性謙
儉循恭王法度永初中以西羌未平上錢二千萬元初
中復上縑萬匹以助國費鄧太后下詔襃納焉立二十
三年薨子孝王臻嗣永建二年封臻二弟敏儉為鄉侯
臻及弟蒸鄉侯儉並有篤行母卒皆吐血毁皆(眥或為瘠)至
服練紅兄弟追念初喪父幼小哀禮有闕因復重行喪
制(既祥之後而服練也禮記曰練衣黃裏縓緣縓即紅也縓音七絹反鄭元注周禮曰淺絳也)臻性
敦厚有恩常分租秩賑給諸父昆弟國相籍襃具以狀
聞順帝美之制詔大將軍三公大鴻臚曰東海王臻以
近蕃之尊少襲王爵膺受多福未知艱難而能克己率
禮孝敬自然事親盡愛送終竭哀降儀從士寢苫三年
(左氏傳曰晏桓子卒晏嬰麤衰斬苴絰帶杖菅屨食粥居倚廬寝苫枕草其家老曰非大夫之禮也杜預注云)
(時士及大夫衰服各有不同)和睦兄弟恤養孤弱至孝純備仁義兼
弘朕甚嘉焉夫勸善厲俗為國所先曩者東平孝王敞
兄弟行孝喪母如禮有增戸之封詩云永世克孝念兹
皇祖(詩周頌之文克能也)今臻增封五千尸儉五百戸光啓土宇
以酬厥德立三十一年薨子懿王祗嗣初平四年遣子
琬至長安奉章獻帝封琬汶陽侯拜為平原相祗立四
十四年薨子羡嗣二十年魏受禪以為崇德侯
沛獻王輔傳
沛獻王輔建武十五年封右馮翊公(劉攽曰案光武紀輔封右翊公此)
(多馮字誤天下亦無右馮翊郡也)十七年郭后廢為中山太后故徙輔
為中山王并食常山郡二十年復徙封沛王時禁網尚
疏諸王皆在京師競修名譽争禮四方賓客壽光侯劉
鯉更始子也得幸於輔鯉怨劉盆子害其父因輔結客
報殺盆子兄故式侯恭輔坐繋詔獄三日乃得出自是
後諸王賓客多坐刑罰各循法度二十八年就國中元
二年封輔子寳為沛侯永平元年封寳弟嘉為僮侯(僮縣)
(屬臨淮郡故城在今泗州宿預縣西南)輔矜嚴有法度好經書善說京氏
易孝經論語傳及圖讖作五經論時號之曰沛王通論
在國謹節終始如一稱為賢王顯宗敬重數加賞賜立
四十六年薨子釐王定嗣(釐音僖下皆同)元和二年封定弟十
二人為鄉侯定立十一年薨子節王正嗣元興元年封
正弟二人為縣侯正立十四年薨子孝王廣嗣有固疾
安帝詔廣祖母周領王家事周眀正有法禮漢安中薨
順帝下詔曰沛王祖母太夫人周秉心淑慎導王以仁
使光禄大夫贈以妃印綬廣立三十五年薨子幽王榮
嗣立二十年薨子孝王琮嗣薨子恭王曜嗣薨子契嗣
魏受禪以為崇德侯
楚王英傳
楚王英以建武十五年封為楚公十七年進爵為王二
十八年就國母許氏無寵故英國最貧小三十年以臨
淮之取慮須昌二縣益楚國(取慮縣故城在今泗州下邳縣西南案臨淮無須昌)
(有昌陽縣盖誤也取慮音秋閭)自顯宗為太子時英常獨歸附太子太
子特親愛之及即位數受賞賜永平元年特封英舅子
許昌為龍舒侯(龍舒縣屬廬江郡故城在今廬江縣西也)英少時好游俠交
通賓客晚節更喜黃老學為浮屠齋戒祭祀(袁宏漢記浮屠佛也)
(西域天竺國有佛道焉佛者漢言覺也將以覺悟羣生也其教以修善慈心為主不殺生專務清静其精者為)
(沙門沙門漢言息也盖息意去欲而歸於無為又以為人死精神不滅随復受形生時善惡皆有報應故貴行)
(善修道以鍊精神以至無生而得為佛也佛長丈六尺黃金色項中佩日月光變化無方無所不入而大濟羣)
(生初眀帝夢見金人長大項有日月光以問羣臣或曰西方有神其名曰佛陛下所夢得無是乎於是遣使天)
(竺問其道術而圖其形象焉)八年詔令天下死罪皆入縑贖英遣郎
中令奉黃縑白紈三十匹詣國相曰託在蕃輔過惡累
積歡喜大恩奉送縑帛以贖愆罪國相以聞詔報曰楚
王誦黃老之微言尚浮圖之仁祠潔齋三月與神為誓
何嫌何疑當有悔吝其還贖以助伊蒲塞桑門之盛饌
(伊蒲塞即優婆塞也中華翻為近住言受戒行堪近僧住也桑門即沙門)因以班示諸國中
傅英後遂大交通方士作金龜玉鶴刻文字以為符瑞
十三年男子燕廣告英與漁陽王平顔忠等造作圖書
有逆謀事下案驗有司奏英招聚姦猾造作圖讖擅相
官秩置諸侯王公將軍二千石大逆不道請誅之帝以
親親不忍乃廢英徙丹陽涇縣(今宣州縣也)賜湯沐邑五百
戸(湯沐解見皇后紀也)遣大鴻臚持節護送使伎人奴婢妓士鼓
吹悉從得乘輜軿(軿猶屏也自隐蔽之車蒼頡篇曰衣車也劉攽曰奴婢妓士案文妓當)
(作技士當作工又當工在技上上文伎人即是伎樂此工技是巧匠也梁節王傳中亦有工技也)持兵
弩行道射獵極意自娱男女為侯主者食邑如故椘太
后勿上璽綬留住楚宫眀年英至丹陽自殺立三十三
年國除詔遣光禄大夫持節弔祠贈賵如法加賜列侯
印綬以諸侯禮葬於涇遣中黃門占護其妻子(占護猶守護也)
悉出楚官屬無辭語者制詔許太后曰國家始聞楚事
幸其不然既知審實懷用悼灼庶欲宥全王身令保卒
天年而王不念顧太后竟不自免此天命也無可奈何
太后其保養幼弱勉彊飲食諸許願王富貴人情也已
詔有司出其有謀者令安田宅於是封燕廣為折姦侯
楚獄遂至累年其辭語相連自京師親戚諸侯州郡豪
傑及考案吏阿附相䧟坐死徙者以千數十五年帝幸
彭城見許太后及英妻子於内殿悲泣感動左右建初
二年肅宗封英子楚侯种五弟皆為列侯並不得置相
臣吏人元和三年許太后薨復遣光禄大夫持節弔祠
因留護喪事賻錢五百萬又遣謁者備王官屬迎英喪
改葬彭城加王赤綬羽盖華藻如嗣王儀(續漢輿服志曰諸侯王赤)
(綬四采長二丈一尺皇子安車青盖金華藻)追爵謚曰楚厲侯章和元年帝
幸彭城見英夫人及六子厚加贈賜种後徙封陸侯(陸縣)
(名屬廬江郡)卒子度嗣度卒子拘嗣傳國於後
濟南安王康傳
濟南安王康建武十五年封濟南公十七年進爵為王
二十八年就國三十年以平原之祝阿安德朝陽平昌
隰隂重邱六縣益濟南國中元二年封康子德為東武
城侯(東武城屬清河郡今貝州武城縣是)康在國不循法度交通賓客其
後人上書告康招来州郡姦猾漁陽顔忠劉子産等又
多遺其繒帛案圖書謀議不軌事下考有司舉奏之顯
宗以親親故不忍窮竟其事但削祝阿隰隂東朝陽安
德西平昌五縣(東朝陽在今齊州臨濟縣東西平昌今德州般縣也般音補滿反)建初
八年肅宗復還所削地康遂多殖財貨大修宫室奴婢
至千四百人廐馬千二百匹私田八百頃奢侈恣欲游
觀無節永元初國傅何敞上疏諫康曰盖聞諸侯之義
制節謹度然後能保其社稷和其民人(孝經諸侯章之義也)大王
以骨肉之親享食茅土當施張政令眀其典法出入進
止宜有期度輿馬臺隸應為科品(臺隸賤職也左氏傳曰人有十等王臣公)
(公臣卿卿臣大夫大夫臣士士臣皂皂臣輿輿臣隸隸臣僚僚臣僕僕臣臺也)而今奴婢廐馬
皆有千餘增無用之口以自蠶食(言如蠶之食漸至衰盡也)宫婢閉
隔失其天性感亂和氣又多起内第觸犯防禁費以巨
萬(巨大也大萬謂萬萬)而功猶未半夫文繁者質荒木勝者人亡
(荒廢也文彩繁多則質以之廢土木增構則人殫其力故云人亡)皆非所以奉禮承上
傳福無窮者也故楚作章華以凶(左氏傳楚靈王成章華之臺後卒被殺杜)
(預注云臺在今南郡華容縣也)吳興姑蘇而滅(姑蘇臺一名姑胥臺越絶書曰胥門外有九曲)
(路闔廬以游姑蘇之臺以望湖中顧夷吾地記云横山北有小山俗謂姑蘇臺今在蘇州吳縣西闔廬後被越)
(殺之)景公千駟民無稱焉(論語齊景公有馬千駟死之日民無德而稱焉千駟四千匹)
今數游諸第晨夜無節又非所以遠防未然臨深履薄
之法也願大王修恭儉遵古制省奴婢之口減乘馬之
數斥私田之富節游觀之宴以禮起居則敞乃敢安心
自保惟大王深慮愚言康素敬重敞雖無所嫌牾然終
不能改立五十九年薨子簡王錯嗣(錯音七故反)錯為太子
時愛康鼓吹妓女宋閏使醫張尊招之不得錯怒自以
劒刺殺尊國相舉奏有詔勿案永元十一年封錯弟七
人為列侯錯立六年薨子孝王香嗣永初二年封香弟
四人為列侯香篤行好經書初叔父篤有罪不得封西
平昌侯昱坐法失侯香乃上書分爵土封篤子丸昱子
嵩皆為列侯香立二十年薨無子國絶永建元年順帝
立錯子阜陽侯顯為嗣是為釐王立三年薨子悼王廣
嗣永建五年封廣弟文為樂城亭侯廣立二十五年永
興元年薨無子國除
東平憲王蒼傳(子任城孝王尚)
東平憲王蒼建武十五年封東平公十七年進爵為王
蒼少好經書雅有智思為人美須&KR1046;要帶十圍顯宗甚
愛重之及即位拜為驃騎將軍置長史掾史員四十人
位在三公上(四府掾史皆無四十人今特置以優之也)永平元年封蒼子二
人為縣侯二年以東郡之夀張須昌山陽之南平陽稾
湖陵五縣益東平國(南平陽縣故城今兗州鄒縣也稾縣一名高平故城在鄒縣西南湖)
(陵故城在今兗州防與縣東南)是時中興三十餘年四方無虞蒼以天
下化平宜修禮樂乃與公卿共議定南北郊冠冕車服
制度及光武廟登歌八佾舞數語在禮樂輿服志(其志今亾)
帝每廵狩蒼常留鎮侍衞皇太后四年春車駕近出觀
覽城第(第宅也有甲乙之次故曰第)尋聞當遂校獵河内蒼即上書
諫曰臣聞時令盛春農事不聚衆興功(禮記月令曰孟春之月無聚大)
(衆無置城郭仲春之月無作大事以妨農事也)傳曰田獵不宿食飲不享出入
不節則木不曲直此失春令者也(尚書五行傳曰田獵不宿飲食不享出入)
(不節奪人農時及有姦謀則木不曲直鄭玄注云木性或曲或直人所用為器者也無故生不暢茂多有折槁)
(是為不曲直也前書音義曰不宿不預戒日也)臣知車駕今出事從約省所過
吏人諷誦甘棠之德雖然動不以禮非所以示四方也
惟陛下因行田野循視稼穡消搖仿佯弭節而旋(皆游散之)
(意詩曰於焉消搖左氏傳曰横流而仿佯前書音義曰弭節猶按節也言不盡意馳驅也)至秋冬乃
振威靈整法駕備周衞設羽旄(旄謂注旄於竿首)詩云抑抑威
儀惟德之隅(詩大雅之文也抑抑密也隅廉也言人審密於威儀抑抑然者其德必嚴正如宫室)
(之制内䋲直則外有廉隅)臣不勝憤懣伏自手書乞詣行在所極陳
至誠帝覽奏即還宫蒼在朝數載多所隆益而自以至
親輔政聲望日重意不自安上疏歸職曰臣蒼疲駑特
為陛下慈恩覆護在家被教導之仁升朝蒙爵命之首
制書襃美班之四海舉負薪之才升君子之器(負薪喩小人也)
(易曰負且乘致寇至負也者小人之事乘也者君子之器以小人而乘君子之器則盗思奪之矣)凡匹
夫一介尚不忘簞食之惠(簞竹器也圓曰簞方曰笥左氏傳曰晉宣子田於首山舍)
(於翳桑見靈輙餓曰不食三日矣食之舍其半問之曰宦三年矣未知母之存否請遺之使盡之而為簞食與)
(肉以與之既而輙為公介士倒戟以禦公徒而免之問何故曰翳桑之餓人也)況臣居宰相之
位同氣之親哉宜當暴骸膏野為百寮先而愚頑之質
加以固病誠羞負乘辱汙輔將之位將被詩人三百赤
紱之刺(赤紱大夫之服也詩曹風曰彼己之子三百赤紱刺其無德居位者多也)今方域晏
然要荒無儆(去王畿五百里曰甸服又五百里曰侯服又五百里曰綏服又五百里要服又五百)
(里荒服儆備也音警)將遵上德無為之時也文官猶可併省武職
尤不宜建昔象封有鼻不任以政(有鼻國名其地在今永州營道縣北史記)
(曰舜弟象封於有鼻也)誠由愛深不忍揚其過惡前事之不忘來
事之師也自漢興以来宗室子弟無得在公卿位者惟
陛下審覽虞帝優養母弟遵承舊典終卒厚恩乞上驃
騎將軍印綬退就蕃國願蒙哀憐帝優詔不聽其後數
陳乞辭甚懇切五年乃許還國而不聽上將軍印綬以
驃騎長史為東平太傅掾為中大夫令史為王家郎(漢官)
(儀將軍掾屬二十九人中大夫無員令史四十一人也)加賜錢五千萬布十萬匹
六年冬帝幸魯徵蒼從還京師明年皇太后崩既葬蒼
乃歸國特賜宫人奴婢五百人布二十五萬匹及珍寳
服御器物十一年蒼與諸王朝京師月餘還國帝臨送
歸宫悽然懷思乃遣使手詔國中傅曰辭别之後獨坐
不樂因就車歸伏軾而吟瞻望永懷實勞我心誦及采
菽以增歎息(采菽詩小雅之章也其詩曰采菽采菽筐之筥之君子來朝何錫與之毛萇注云菽)
(所以芼太牢而待君子也)日者問東平王處家何等最樂王言為善
最樂其言甚大副是要腹矣今送列侯印十九枚諸王
子年五歲已上能趨拜者皆令帶之十五年春行幸東
平賜蒼錢千五百萬布四萬匹帝以所作光武本紀示
蒼蒼因上光武受命中興頌帝甚善之以其文典雅特
令校書郎賈逵為之訓詁肅宗即位尊重恩禮踰於前
世諸王莫與為比建初元年地震蒼上便宜三事留中
(留禁中也)帝報書曰丙寅所上便宜三事朕親自覽讀反覆
數周心開目眀曠然發矇(韋昭注國語曰有眸子而無見曰矇)間吏人奏
事亦有此言但明智淺短或謂儻是復慮為非何者灾
異之降緣政而見今改元之後年飢人流此朕之不德
感應所致又冬春旱甚所被尤廣雖内用克責而不知
所定得王深策快然意解詩不云乎未見君子憂心忡
忡既見君子我心則降(詩國風也忡忡猶衝衝降下也)思惟嘉謨以次
奉行冀蒙福應彰報至德特賜王錢五百萬後帝欲為
原陵顯節陵起縣邑蒼聞之遽上疏諫曰伏聞當為二
陵起立郭邑臣前頗謂道路之言疑不審實近令從官
古霸問湼陽主疾(風俗通曰古姓周有古公亶父其後氏焉湼陽主光武女竇固之妻也)
使還乃知詔書已下竊見光武皇帝躬履儉約之行深
覩始終之分勤勤懇懇以葬制為言故營建陵地具稱
古典詔曰無為山陵陂池裁令流水而已孝眀皇帝大
孝無違奉承貫行(貫行謂一皆遵奉也谷永曰一以貫行固執無違也)至於自所
營創尤為儉省謙德之美於斯為盛(易曰謙德之柄)臣愚以園
邑之興始自彊秦古者邱隴且不欲其著眀(禮記曰古者墓而不)
(墳故言不欲其著眀)豈況築郭邑建都郛哉(榖梁傳曰人之所聚曰都杜預注左傳曰)
(郛郭也)上違先帝聖心下造無益之功虚費國用動搖百
姓非所以致和氣祈豐年也又以吉凶俗數言之亦不
欲無故繕修邱墓有所興起考之古法則不合稽之時
宜則違人求之吉凶復未見其福陛下履有虞之至性
追祖禰之深思然懼左右過議以累聖心臣蒼誠傷二
帝純德之美不暢於無窮也惟蒙哀覽帝從而止自是
朝廷每有疑政輙驛使諮問蒼悉心以對皆見納用三
年帝饗衞士於南宫因從皇太后周行掖庭池閣乃閱
隂太后舊時器服愴然動容乃命留五時衣各一襲(五時)
(衣謂春青夏朱季夏黃秋白冬黑也衣單複具曰襲)及常所御衣合五十篋餘悉
分布諸王主及子孫在京師者各有差特賜蒼及琅邪
王京書曰中大夫奉使親聞動靜嘉之何已歲月騖過
山陵浸遠孤心悽愴如何如何間饗衞士於南宫因閱
視舊時衣物聞於師曰其物存其人亡不言哀而哀自
至信矣惟王孝友之德亦豈不然今送光烈皇后假紒
帛巾各一(周禮追師掌王后之首服為副編鄭玄云副婦人首服三輔謂之假紒續漢書帛字作皂)
及衣一篋可時奉瞻以慰凱風寒泉之思(詩國風曰凱風美孝子也)
(凱風自南吹彼棘心棘心夭夭母氏劬勞爰有寒泉在浚之下有子七人母氏勞苦寒泉在今濮州濮陽縣)
又欲令後生子孫得見先后衣服之製今魯國孔氏尚
有仲尼車輿冠履眀德盛者光靈遠也(孔子廟在魯曲阜城中伍緝之)
(從西征記曰魯人藏孔子所乘車於廟中是顔路所請者也獻帝時廟遇火燒之冠履解見鍾離意傳)其
光武皇帝器服中元二年已賦諸國故不復送并遺宛
馬一匹血從前髆上小孔中出常聞武帝歌天馬霑赤
汗今親見其然也(前書天馬歌曰太一況天馬下霑赤汗沬流赭也)頃反虜尚
屯將帥在外憂念皇皇未有間寧(間音閑)願王寳精神加
供養苦言至戒望之如渴六年冬蒼上疏求朝眀年正
月帝許之特賜裝錢千五百萬其餘諸王各千萬帝以
蒼冐涉寒露遣謁者賜貂裘(說文曰貂鼠屬也大而黃黑出丁零國)及大
官食物珍果使大鴻臚竇固持節郊迎帝乃親自循行
邸第豫設帷牀其錢帛器物無不充備下詔曰禮伯父
歸寧乃國(儀禮曰覲禮諸侯至於郊王使皮弁用璧勞侯氏亦皮弁迎于帷門之外再拜天子賜舍)
(曰賜伯父舍同姓西面北上異姓東面北上侯氏禆冕釋幣于禰乘墨車載龍旂弧韣乃朝以瑞玉有繅天子)
(負斧扆曰伯父實來余一人嘉之奉束帛匹馬卓上九馬随之奠幣再拜侯氏降天子辭於侯氏曰伯父無事)
(歸寧乃邦侯氏再拜稽首而出也劉攽曰詔曰禮伯父歸寧案帝意欲推尊諸王引用經義既下文有詩云)
(即此亦當有禮云字此伯父歸寧之語本出儀禮也)詩云叔父建爾元子(詩魯頌之文也)
(叔父謂周公也建元子謂封伯禽也)敬之至也昔蕭相國加以不名優忠
賢也(見前書王莽傳)況兼親尊者乎其沛濟南東平中山四王
讃皆勿名(讃謂讃者不唱其名)蒼既至升殿乃拜天子親答之其
後諸王入宫輙以輦迎至省閤乃下蒼以受恩過禮情
不自寧上疏辭曰臣聞貴有常尊賤有等威(左傳隨武子之辭也)
(等威威儀有差等也)卑高列序上下以理陛下至德廣施慈愛骨
肉既賜奉朝請咫尺天儀而親屈至尊降禮下臣每賜
讌見輙興席改容中宫親拜事過典故臣惶怖戰慄誠
不自安每會見踧踖無所措置(踧踖謙譲貌也)此非所以章示
羣下安臣子也帝省奏歎息愈襃貴焉舊典諸王女皆
封鄉主乃獨封蒼五女為縣公主三月大鴻臚奏遣諸
王歸國帝特留蒼賜以祕書列仙圖道術祕方至八月
飲酎畢(飲酎解見章紀)有司復奏遣蒼乃許之手詔賜蒼曰骨
肉天性誠不以遠近為親疏然數見顔色情重昔時念
王久勞思得還休欲署大鴻臚奏不忍下筆顧授小黃
門中心戀戀惻然不能言(大鴻臚奏王歸國小黃門受詔者)於是車駕
祖送流涕而訣復賜乘輿服御珍寳輿馬錢布以億萬
計蒼還國疾病帝馳遣名醫小黃門侍疾使者冠蓋不
絶於道又置驛馬千里傳問起居眀年正月薨詔告中
傅封上蒼自建武以来章奏及所作書記賦頌七言别
字歌詩並集覽焉遣大鴻臚持節五官中郎將副監喪
及將作使者凡六人令四姓小侯諸國王主悉會詣東
平奔喪賜錢前後一億布九萬匹及葬策曰惟建初八
年三月己夘皇帝曰咨王丕顯勤勞王室親受策命昭
于前世出作蕃輔克愼明德率禮不越(率循也越違也)傅聞在
下(傅音敷敷布也書曰克愼明德敷聞在下)昊天不弔不報上仁俾屏余一
人夙夜焭焭靡有所終(俾使也屏蔽也左氏傳曰昊天不弔不憗遺一老俾屏余一人)
(焭焭余在疚也)今詔有司加賜鸞輅乘馬龍旂九旒虎賁百人
奉送王行匪我憲王其孰離之(離被也言非憲王誰更被蒙此恩也)魂而
有靈保兹寵榮嗚呼哀哉立四十五年子懷王忠嗣明
年帝乃分東平國封忠弟尚為任城王餘五人為列侯
忠立十一年薨子孝王敞嗣元和三年行東廵守幸東
平宫帝追感念蒼謂其諸子曰思其人至其鄉其處在
其人亡因泣下沾襟遂幸蒼陵為陳虎賁鸞輅龍旂以
章顯之祠以太牢親拜祠坐哭泣盡哀賜御劒于陵前
(陵在今鄆州東峗山南峗音魚委反)初蒼歸國驃騎時吏丁牧周栩以蒼
敬賢下士不忍去之遂為王家大夫數十年事祖及孫
帝聞皆引見於前既愍其淹滯且欲掦蒼德美即皆擢
拜議郎牧至齊相栩上蔡令永元十年封蒼孫梁為矜
陽亭侯敞弟六人為列侯敞喪母至孝國相陳珍上其
行狀永寧元年鄧太后增邑五千戸又封蒼孫二人為
亭侯敞立四十八年薨子頃王端嗣立四十七年薨子
凱嗣立四十一年魏受禪以為崇德侯
論曰孔子稱貧而無諂富而無驕未若貧而樂富而好
禮者也若東平憲王可謂好禮者也若其辭至戚去母
后豈欲苟立名行而忘親遺義哉蓋位疑則隙生累近
則喪大(憂累既近所喪必大)斯蓋明哲之所為歎息嗚呼遠隙以
全忠釋累以成孝夫豈憲王之志哉(言其本志然也)東海恭王
遜而知廢(遜讓也)為吳太伯不亦可乎(左傳曰晉大夫士蔿之辭也吳太伯)
(周太王之長子讓其弟季歴因適吳越采藥太王没而不反事見史記也)
任城孝王尚元和元年封食任城亢父樊三縣(亢父樊並屬東)
(平國亢父故城在今兖州任城縣南樊故城在今瑕丘縣西南也)立十八年薨子貞王
安嗣永元十四年封母弟福為桃鄉侯永初四年封福
弟亢為當塗鄉侯安性輕易貪吝數微服出入游觀國
中取官屬車馬刀劒下至衛士米肉皆不與直元初六
年國相行宏奏請廢之安帝不忍以一歲租五分之一
贖罪安立十九年薨子節王崇嗣順帝時羌虜數反崇
輒上錢帛佐邊費及帝崩復上錢三百萬助山陵用度
朝廷嘉而不受立三十一年薨無子國絶延熹四年桓
帝立河間孝王子恭為參戶亭侯博為任城王(劉攽曰案文)
(多一為字又恭字合在上孝王名恭也)以奉其祀(杜預注左傳曰今丹水縣北有三戶亭故城在)
(今鄧州内鄉縣西南也)博有孝行喪母服制如禮增封三千戶立
十三年薨無子國絶熹平四年靈帝復立河間貞王遜
子新昌侯佗為任城王奉孝王後立四十六年魏受禪
以為崇德侯
阜陵質王延傳
阜陵質王延建武十五年封淮陽公十七年進爵為王
二十八年就國三十年以汝南之長平西華新陽扶樂
四縣益淮陽國(長平故城在今陳州宛丘縣西北西華故城在今溵水縣西北新陽故城在今)
(豫州眞陽西南扶樂故城在今陳州太康縣北也)延性驕奢而遇下嚴烈永平
中有上書告延與姬兄謝弇及姊館陶主壻駙馬都尉
韓光招姦猾作圖讖祠祭祝詛事下案驗光弇被殺辭
所連及死徙者甚衆有司奏請誅延顯宗以延罪薄於
楚王英故特加恩徙為阜陵王食二縣延既徙封數懷
怨望建初中復有告延與子男魴造逆謀者有司奏請
檻車徵詣廷尉詔獄肅宗下詔曰王前犯大逆罪惡尤
深有同周之管蔡漢之淮南(淮南厲王長高帝子文帝時反被遷於蜀而死也)
經有正義律有明刑(公羊傳曰君親無將將而必誅前書曰大逆無道父母妻子同産無)
(少長皆棄市)先帝不忍親親之恩枉屈大法為王受愆(愆過也反)
(而不誅先帝之過故言為王受過也)羣下莫不惑焉今王曾莫悔悟悖心
不移逆謀内潰自子魴發誠非本朝之所樂聞朕惻然
傷心不忍致王于理今貶爵為阜陵侯食一縣獲斯辜
者侯自取焉於戲誡哉赦魴等罪勿驗使謁者一人監
護延國不得與吏人通章和元年行幸九江賜延書與
車駕會壽春帝見延及妻子愍然傷之乃下詔曰昔周
之爵封千有八百而姬姓居半者所以楨幹王室也朕
南廵望淮海意在阜陵遂與侯相見侯志意衰落形體
非故瞻省懷感以喜以悲今復侯為阜陵王增封四縣
并前為五縣以阜陵下濕徙都壽春加賜錢千萬布萬
疋安車一乘夫人諸子賞賜各有差明年入朝立五十
一年薨子殤王冲嗣永元二年下詔盡削除前班下延
事冲立二年薨無嗣和帝復封冲兄魴是為頃王永元
八年封魴弟十二人為鄉亭侯魴立三十年薨子懷王
恢嗣延光三年封恢兄弟五人為鄉亭侯恢立十年薨
子節王代嗣陽嘉二年封代兄便親為勃遒亭侯代立
十四年薨無子國絶建和元年桓帝立勃遒亭侯便親
為恢嗣是為恭王立十三年薨子孝王統嗣立八年薨
子王赦立建安中薨無子國除
廣陵思王荆傳
廣陵思王荆建武十五年封山陽公十七年進爵為王
荆性刻急隐害(隐害謂隂害於人也)有才能而喜文法光武崩大
行在前殿荆哭不哀而作飛書封以方底(方底囊所以盛書也前書)
(曰綠綈方底)令蒼頭詐稱東海王彊舅大鴻臚郭況書與彊
曰君王無罪猥被斥廢而兄弟至有束縛入牢獄者太
后失職别守北宫(太后郭后也職常也失其常位别遷北宫)及至年老遠斥
居邊(封之於魯)海内深痛觀者鼻酸及太后尸柩在堂洛陽
吏以次捕斬賓客至有一家三尸伏堂者痛甚矣今天
下有喪弓弩張設甚備間梁松勑虎賁史曰吏以便宜
見非勿有所拘(以便宜之事而有非者當即行之勿拘常制也)封侯難再得也
郎官竊悲之為王寒心累息(累息猶疊息也)今天下争欲思刻
賊王以求功寧有量邪若歸并二國之衆可聚百萬君
王為之主鼓行無前功易於太山破雞子輕於四馬載
鴻毛此湯武兵也今年軒轅星有白氣星家及喜事者
(喜事猶好事也喜音許氣反)皆云白氣者喪軒轅女主之位又太白
前出西方至午兵當起(洪範五行傳曰太白少隂之星以己未為界不得經天而行太)
(白經天而行為不臣今至午是為經天也)又太子星色黑至辰日輒變赤(天官)
(書曰心前星太子之位也)夫黑為病赤為兵王努力卒事高袓起亭
長陛下興白水何況於王陛下長子故副主哉上以求
天下事必舉下以雪除沉没之恥報死母之讎精誠所
加金石為開(韓詩外傳曰昔者楚熊渠子夜行見寢石以為伏虎彎弓而射之沒金飲羽下視知)
(其石也因復射之見其誠心而金石)(躍無迹熊渠子之開而况人乎)當為秋霜無為檻
羊(秋霜肅殺於物檻羊受制於人)雖欲為檻羊又可得乎竊見諸相工
言王貴天子法也人主崩亡閭閻之伍尚為盜賊欲有
所望何況王邪夫受命之君天之所立不可謀也今新
帝人之所置彊者為右願君王為高袓陛下所志(陛下即光)
(武也)無為扶蘇將閭呌呼天也(扶蘇秦始皇之太子將閭庶子也扶蘇以數諫始皇)
(使與蒙恬守北邊始皇死於沙丘少子胡亥詐立賜扶蘇死將閭昆弟三人囚於内宫胡亥使謂將閭曰公子)
(不臣罪當死將閭乃仰天而大呼天者三曰天乎吾無罪昆弟三人皆流涕伏劒自殺事見史記)彊得
書惶怖即執其使封書上之顯宗以荆母弟祕其事遣
荆出止河南宫時西羌反荆不得志冀天下因羌驚動
有變私迎能為星者與謀議帝聞之乃徙封荆廣陵王
遣之國其後荆復呼相工謂曰我貌類先帝先帝三十
得天下我今亦三十可起兵未相者詣吏告之荆惶恐
自繫獄帝復加恩不考極其事下詔不得臣屬吏人唯
食租如故使相中尉謹宿衛之荆猶不改其後使巫祭
祀祝詛有司舉奏請誅之荆自殺立二十九年死帝憐
傷之賜諡曰思王十四年封荆子元壽為廣陵侯服王
璽綬食荆故國六縣又封元壽弟三人為鄉侯明年帝
東廵狩徵元壽兄弟會東平宫班賜御服器物又取皇
子輿馬悉以與之建初七年肅宗詔元壽兄弟與諸王
俱朝京師元壽卒子商嗣商卒子條嗣傳國于後
臨淮懷公衡傳
臨淮懷公衡建武十五年立未及進爵為王而薨無子
國除
中山簡王焉傳
中山簡王焉建武十五年封左馮翊公(劉攽曰案光武紀封焉左翊)
(公與右翊相配)十七年進爵為王焉以郭太后少子故獨留京
師三十年徙封中山王永平二年冬諸王來會辟雍事
畢歸蕃詔焉與俱就國從以虎賁官騎(漢官儀騶騎王家名官騎)焉
上書辭讓顯宗報曰凡諸侯出境必備左右故夾谷之
會司馬以從(穀梁傳曰公會齊侯于頰谷齊人鼔譟欲以執魯君孔子歴階而上命司馬止之左)
(氏傳頰谷作夾谷)今五國各官騎百人稱娖前行(娖音楚角反稱娖猶齊整)
(也行音胡朗反)皆北軍胡騎便兵善射弓不空發中必決眥(司馬)
(相如子虚之文)夫有文事必有武備所以重蕃職也王其勿辭
帝以焉郭太后偏愛特加恩寵獨得往來京師十五年
焉姬韓序有過焉縊殺之國相舉奏坐削安險縣(安險屬中)
(山郡)元和中肅宗復以安險還中山立五十二年永元二
年薨自中興至和帝時皇子始封薨者皆賻錢三千萬
布三萬疋嗣王薨賻錢千萬布萬匹是時竇太后臨朝
竇憲兄弟擅權太后及憲等東海出也(爾雅曰女子之子謂出也)故
睦於焉而重於禮加賻錢一億詔濟南東海二王皆會
大為修冢塋開神道(墓前開道建石柱以為標謂之神道)平夷吏人冢墓
以千數作者萬餘人發常山鉅鹿涿郡柏黃腸雜木(黃腸)
(柏木黃心)三郡不能備復調餘州郡工徒及送致者數千人
凡徵發搖動六州十八郡制度餘國莫及子夷王憲嗣
永元四年封憲弟十一人為列侯憲立二十二年薨子
孝王宏嗣永寧元年封宏二弟為亭侯宏立二十八年
薨子穆王暢嗣永和六年封暢弟荆為南鄉侯暢立三
十四年薨子節王稚嗣無子國除
琅邪孝王京傳
琅邪孝王京建武十五年封琅邪公十七年進爵為王
京性恭孝好經學顯宗尤愛幸賞賜恩寵殊異莫與為
比永平二年以太山之蓋南武陽華(蓋縣故城在今沂州沂水縣西北南)
(武陽縣故城在今沂州費縣西又華縣故城在費縣東北也)東萊之昌陽盧鄉東牟
六縣益琅邪(昌陽今萊州縣也故城在今聞登縣西南盧鄉故城在今昌陽縣西北東牟故城在)
(聞登縣西北也)五年乃就國光烈皇后崩帝悉以太后遺金寳
財物賜京京都莒好修宫室窮極伎巧殿館璧帶皆飾
以金銀(璧帶壁中之横木也以金銀為釘飾其上)數上詩賦頌德帝嘉美下
之史官京國中有城陽景王祠吏人奉祠神數下言宮
中多不便利京上書願徙宮開陽以華蓋南武陽厚丘
贛楡五縣(華縣蓋縣南武陽屬泰山郡厚丘屬東海郡贛楡屬琅邪郡)易東海之開
陽臨沂肅宗許之立三十一年薨葬東海即丘廣平亭
有詔割亭屬開陽(開陽縣屬東海郡故城在今沂州臨沂縣北)子夷王宇嗣
建初七年封宇弟十三人為列侯元和元年封孝王孫
二人為列侯宇立二十年薨子恭王壽嗣永初元年封
壽弟八人為列侯立十七年薨子貞王尊嗣延光二年
封尊弟四人為鄉侯尊立十八年薨子安王據嗣永和
五年封據弟三人為鄉侯據立四十七年薨子順王容
嗣初平元年遣弟邈至長安奉章貢獻帝以邈為九江
太守封陽都侯(陽都縣屬城陽國故城在今沂州承縣南承音常證反)容立八年
薨國絶初邈至長安盛稱東郡太守曹操忠誠於帝操
以此德於邈建安十一年復立容子熙為王在位十一
年坐謀欲過江被誅國除
贊曰光武十子胙土分王沛獻尊節楚英流放(尊音祖本反禮)
(記曰恭敬撙節鄭玄注云撙趨也)延既怨詛荆亦觖望濟南隂謀琅邪
驕宕中山臨淮無聞夭喪(二王早終名聞未著也)東平好善辭中
委相謙謙恭王實惟三讓
後漢書卷七十二
後漢書卷七十二考證
東平憲王蒼傳山陽之南平陽槀湖陵(臣會汾)按前
後書志山陽無槀有橐臣瓉音拓此傳與注槀字傳
寫俱誤應改正
驃騎時吏時字應從通鑑作府
後漢書卷七十二考證
