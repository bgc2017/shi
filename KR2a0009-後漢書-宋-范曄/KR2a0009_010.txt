後漢書卷十上
宋宣城太守范煜撰
唐章懷太子賢注
后紀第十上
光武郭皇后光烈隂皇后明德馬皇后
章德竇皇后和帝隂皇后和熹鄧皇后
夏殷以上后妃之制其文略矣周禮王者立后(鄭玄注禮記曰)
(后之言後言在夫之後也)三夫人九嬪二十七世婦八十一女御以
備内職焉后正位宫闈同體天王夫人坐論婦禮(鄭玄注周)
(禮云夫人之於后猶三公之於王坐而論婦禮也)九嬪掌教四德(九嬪比九卿周禮曰九嬪)
(掌婦學之法以教九御也四德謂婦德婦言婦容婦功也)世婦主喪祭賓客(婦服也明其能)
(服事於人也比二十七大夫周禮世婦掌祭祀賓客喪紀之事祭之日涖陳女宫之具凡内羞之物掌弔臨于)
(卿大夫之喪)女御序于王之燕寢(御謂進御于王也比八十一元士周禮曰女御叙于)
(王之燕寢以歲時獻功事也)頒官分務各有典司女史彤管記功書
過(周禮云女史掌王后之禮書内令凡后之事以禮從也鄭玄注云亦如太史之於王也彤管赤管筆也詩)
(云詒我彤管注云古者后夫人必有女史彤管之法也)居有保阿之訓動有環佩
之響(列女傳曰齊孝公孟姬華氏之女從孝公遊車奔姬墮車碎孝公使駟馬立車載姬姬泣曰妾聞妃)
(下堂必從傅母保阿進退則鳴玉珮環今立車無軿非敢受命)進賢才以輔佐君子哀
窈窕而不淫其色(詩序云關雎樂得淑女以配君子憂在進賢不滛其色哀窈窕思賢才而)
(無傷善之心毛萇注云窈窕幽閒也)所以能述宣隂化修成内則(周禮内宰職曰)
(以隂禮教六宫以婦職之法教九御)閨房肅雍險謁不行也(肅敬也雍和也謁請也言)
(能輔佐君子和順恭敬不行私謁詩序曰雖則王姬猶執婦道以成肅雍之德又曰而無險詖私謁之心)故
康王晚朝關雎作諷(前書音義曰后夫人雞鳴佩玉去君所周康王后不然故詩人嘆而)
(傷之見魯詩)宣后晏起姜氏請愆(列女傳曰周宣姜后齊侯之女也宣王常夜卧晏起)
(后夫人不出房姜后既出乃脫簮珥待罪於永巷使傅母通言於王曰妾不才淫心見矣至使君王失禮而晏)
(起以見君王樂色忘德敢請罪惟君王之命王曰寡人之過夫人何辜遂勤政事成中興之名焉)及周
室東遷禮序凋缺(幽王時西夷犬戎兵攻殺幽王于驪山之下太子宜臼立是為平王東遷)
(洛邑以避犬戎政遂微弱)諸侯僭縱軌制無章齊桓有如夫人者六
人(左傳曰桓公多内寵有如夫人者六人長衛姬少衛姬鄭姬葛嬴密姬宋華子也)晉獻升戎
女為元妃(元妃嫡夫人也史記曰晉獻公伐驪戎得驪姬愛幸立以為妃)終於五子作
亂(桓公六夫人生六子桓公卒立公子昭於是公子無虧公子元公子潘公子商人公子雍等五公子皆求)
(立公子昭奔宋是作亂也)冢嗣遘屯(冢大也遘遇也屯難也晉獻公受驪姬之譖殺太子申生故曰)
(遇屯)爰逮戰國風憲逾薄適情任欲顚倒衣裳(上曰衣下曰裳詩曰)
(綠兮衣兮綠衣黃裳鄭玄曰綠衣黑今反以黃為裏非其禮制諭妾上僭也)以至破國亡身
不可勝數斯固輕禮弛防先色後德者也秦幷天下多
自驕大宮備七國(史記曰始皇破六國寫放其宫室作之咸陽北坂上南臨渭水殿屋複道)
(周閣相屬所得諸侯美人以充入之并秦為七也)爵列八品(前書曰漢興因秦之稱號正嫡稱皇)
(后妾皆稱夫人又有美人良人八子七子長使少使之號)漢興因循其號而婦制莫
釐(釐理)高祖帷薄不脩(大戴禮曰大臣坐汚穢男女無别者不曰汚穢曰帷薄不脩謂周昌)
(入奏事高帝擁姬是不脩也)孝文衽席無辨(鄭玄注禮記曰衽卧席也孝文幸慎夫人每與)
(皇后同坐是無辨也)然而選納尚簡飾翫少華自武元之後世增
淫費至乃掖庭三千增級十四(婕妤一娙娥二容華三充衣四已上武帝置昭)
(儀五元帝置美人六良人七七子八八子九長使十少使十一五官十二順常十三舞涓共和娛靈保休良娣)
(使夜者十四此六宫品秩同為一等)妖倖毁政之符外姻亂邦之迹前史
載之詳矣及光武中興斵雕為朴(彫謂刻鏤也史記曰漢興破觚而為圓斵)
(彫而為璞)六宫稱號唯皇后貴人(鄭玄注周禮曰皇后正寢一燕寢五是為六宫也夫)
(人已下分居焉)貴人金印紫綬奉不過粟數十斛又置美人宫
人采女三等並無爵秩歲時賞賜充給而已漢法常因
八月筭人(漢儀注曰八月初為筭賦故曰筭人)遣中大夫與掖庭丞及相
工於洛陽鄉中閱視良家童女年十三以上二十以下
姿色端麗合法相者載還後宫擇視可否乃用登御所
以明愼聘納詳求淑哲明帝聿遵先旨宫教頗脩登建
嬪后必先令德内無出閫之言(閫門限也禮記曰外言不入於閫内言不出於)
(閫也)權無私溺之授可謂矯其敝矣向使因設外戚之禁
編著甲令(前書音義曰甲令者前帝第一令也有甲令乙令丙令)改正后妃之制
貽厥方来豈不休哉雖御已有度而防閑未篤故孝章
以下漸用色授恩隆好合遂忘淄蠧(淄黑也蠧食木蟲以諭傾敗也)自
古雖主幼時艱王家多釁必委成冢宰簡求忠賢未有
專任婦人斷割重器唯秦芊太后始攝政事(芊音亡爾反)故
穰侯權重於昭王家富於嬴國(太后昭王母也號宣太后史記曰昭王立年少)
(宣太后自知事以同母弟魏冉為將軍任政封為穰侯太后攝政始於此也)漢仍其謬知患
莫改東京皇統屢絶權歸女主外立者四帝(謂安質桓靈)臨
朝者六后(章帝竇太后和熹鄧太后安思閻太后順烈梁太后桓思竇太后靈思何太后也)莫
不定策帷帟委事父兄貪孩童以久其政抑明賢以專
其威(周禮幕人掌幃帟幄幕之事鄭玄注曰帟幄中坐上承塵也殤帝崩鄧太后與兄騭等迎立安帝年)
(十三冲帝崩梁太后與兄冀迎立質帝年八歲質帝崩太后與兄冀迎立桓帝年十五桓帝崩竇太后與父武)
(迎立靈帝年十三)任重道悠利深禍速身犯霧露於雲臺之上
(霧露謂疾病也不可指言死故假霧露以言之靈帝時中常侍曹節矯詔遷太后於雲臺謝弼上封事曰伏惟)
(皇太后援立明聖幽居空宫如有霧露之疾陛下當何面目以見天下)家嬰縲絏於圄犴
之下(縲索也絏繫也囹圄周獄名也鄉亭之獄曰犴音五旦反謂外戚等被誅也)湮滅連踵
傾輈繼路(踵跡也輈車轅也賈誼曰前車覆後車誡)而赴蹈不息燋爛為期
終於陵夷大運淪亡神寶(陵夷猶頽替神寳帝位也)詩書所歎略同
一揆故考列行跡以為皇后夲紀雖成敗事異而同居
正號者並列于篇其以私恩追尊非當時所奉者則隨
它事附出(謂安帝母左姬及祖母宋貴人之類並見清河孝王傳)親屬别事各依
列傳其餘無所見則係之此紀(謂賈貴人虞美人之類是也)以纘西
京外戚云爾(纘繼也)
郭皇后紀
光武郭皇后諱聖通眞定槀人也(槀縣名故城在今恒州槀城縣西)為
郡著姓父昌讓田宅財產數百萬與異母弟國人義之
仕郡功曹娶眞定恭王女號郭主(恭王名普景帝七代孫)生后及
子况昌早卒郭主雖王家女而好禮節儉有母儀之德
更始二年春光武擊王郎至眞定因納后有寵及即位
以為貴人建武元年生皇子彊帝善况小心謹愼年始
十六拜黃門侍郎二年貴人立為皇后彊為皇太子封
况緜蠻侯以后弟貴重賓客輻湊况恭謙下士頗得聲
譽十四年遷城門校尉其後后以寵稍衰數懷怨懟十
七年遂廢為中山王太后進后中子右翊公輔為中山
王以常山郡益中山國徙封况大國為陽安侯(陽安縣屬汝南)
(郡故城在今豫州朗山縣故道國城是也)后從兄竟以騎都尉從征伐有功
封為新郪侯官至東海相(新郪縣屬汝南郡故城在今潁州汝隂縣西北郪邱城是)
(也音七私反)竟弟匡為發干侯(發干縣屬東郡故城在今博州堂邑縣西南)官至
太中大夫后叔父梁早終無子其壻南陽陳茂以恩澤
封南䜌侯(䜌音力全反)二十年中山王輔復徙封沛王后為
沛太后况遷大鴻臚帝數幸其第會公卿諸侯親家飲
燕賞賜金錢縑帛豐盛莫比京師號况家為金穴二十
六年后母郭主薨帝臨喪送葬百官大會遣使者迎昌
喪柩與主合葬追贈昌陽安侯印綬諡曰思侯二十八
年后薨葬于北芒帝憐郭氏詔况子璜尚淯陽公主除
璜為郎顯宗即位况與帝舅隂識隂就並為特進數授
賞賜(劉攽曰案文授當作受)恩寵俱渥禮待隂郭每事必均永平
二年况卒贈賜甚厚帝親自臨喪諡曰節侯子璜嗣元
和三年肅宗北廵狩過眞定會諸郭朝見上壽引入倡
飲甚歡(說文曰倡樂也聲類曰俳)以太牢具上郭主冢賜粟萬斛錢
五十萬永元初璜為長樂少府(長樂少府掌皇太后宫秩二千石居長信宫曰)
(長信少府長樂宫曰長樂少府)子舉為侍中兼射聲校尉及大將軍竇
憲被誅舉以憲女壻謀逆故父子俱下獄死家屬徙合
浦(郡名今廉州縣)宗族為郎吏者悉免官新郪侯竟初為騎將
(前書曰車戸騎將屬光禄秩比千石)從征伐有功拜東海相永平中卒子
嵩嗣嵩卒追坐染楚王英事國廢建初二年章帝紹封
嵩子勤為伊亭侯勤無子國除發干侯匡官至太中大
夫建武三十年卒子勳嗣勲卒子駿嗣永平十三年亦
坐楚王英事失國建初三年復封駿為觀都侯卒無子
國除郭氏侯者凡三人皆絶國
論曰物之興衰情之起伏理有固然矣而崇替去来之
甚者必唯寵惑乎當其接牀第承恩色雖險情贅行莫
不德焉(說文曰贅肬也老子曰餘食贅行河上公注曰行之無當為贅莊子曰附贅懸肬言醜惡也)
及至移意愛析嬿私雖惠心妍狀愈獻醜焉愛升則天
下不足容其高歡隊故九服無所逃其命斯誠志士之
所沈溺君人之所抑揚未或違之者也郭后以衰離見
貶恚怨成尤而猶恩加别館增寵黨戚至乎東海逡廵
去就以禮使後世不見隆薄進退之隙不亦光於古乎
隂皇后紀
光烈陰皇后諱麗華(諡法曰執德遵業曰烈東觀記有陰子公者生子方方生幼公公生)
(君孟名睦即后之父也今世夲睦作陸)南陽新野人初光武適新野聞后
美心悦之後至長安見執金吾車騎甚盛因歎曰仕宦
當作執金吾娶妻當得陰麗華更始元年六月遂納后
於宛當成里時年十九及光武為司隸校尉方西之洛
陽令后歸新野及鄧奉起兵后兄識為之將后随家屬
徙淯陽止於奉舍光武即位令侍中傅俊迎后與胡陽
寧平主諸宫人俱到洛陽以后為貴人(寧平縣屬淮陽故城在今亳州)
(谷陽縣西南)帝以后雅性寬仁欲崇以尊位后固辭以郭氏
有子終不肯當故遂立郭皇后建武四年從征彭寵生
顯宗於元氏九年有盜劫殺后母鄧氏及弟訢(音欣)帝其
傷之乃詔大司空曰吾微賤之時娶於陰氏因將兵征
伐遂各别離幸得安全俱脫虎口(莊子曰孔子見盜跖謂柳下惠曰幾不免)
(於虎口也)以貴人有母儀之美宜立為后而固辭弗敢當列
於媵妾(爾雅曰媵送也孫炎曰送女曰媵)朕嘉其義讓許封諸弟未及
爵土而遭患逢禍母子同命愍傷于懷小雅曰將恐將
懼惟予與汝將安將樂汝轉棄予(谷風之詩)風人之戒可不
愼乎其追爵諡貴人父陸為宣恩哀侯弟訢為宣義恭
侯以弟就嗣哀侯後及尸柩在堂使太中大夫拜授印
綬如在國列侯禮魂而有靈嘉其寵榮十七年廢皇后
郭氏而立貴人制詔三公曰皇后懷執怨懟數違教令
不能撫循它子訓長異室宫闈之内若見鷹鸇(爾雅曰宫中小)
(門謂之闈)既無關雎之德而有呂霍之風豈可託以幼孤恭
承明祀今遣大司徒涉(戴涉也)宗正吉持節其上皇后璽
綬隂貴人鄉里良家歸自微賤(公羊傳曰婦人謂嫁曰歸)自我不見
于今三年(詩豳風東山之詞也)宜奉宗廟為天下母主者詳案舊
典時上尊號異常之事非國休福不得上壽稱慶后在
位恭儉少嗜玩不喜笑謔性仁孝多矜慈七歲失父雖
已數十年言及未嘗不流涕帝見常歎息顯宗即位尊
后為皇太后永平三年冬帝從太后幸章陵置酒舊宅
會隂鄧故人諸家子孫並受賞賜七年崩在位二十四
年年六十合葬原陵明帝性孝愛追慕無已十七年正
月當謁原陵夜夢先帝太后如平生歡既寤悲不能寐
即案歴明旦日吉遂率百官及故客上陵其日降甘露
於陵樹帝令百官采取以薦會畢帝從席前伏御牀視
太后鏡奩中物(奩鏡匣也音廉)感動悲涕令易脂澤装具左右
皆泣莫能仰視焉
馬皇后紀
明德馬皇后諱某(諡法曰中和純淑曰德諱某者史失其名下皆類此)伏波將軍
援之小女也少喪父母兄客卿敏惠早夭母藺夫人悲
傷發疾慌惚后時年十歲幹理家事勅制僮御(幹正也廣雅曰)
(僮御皆使者也)内外諮禀事同成人初諸家莫知者後聞之咸
歎異焉后嘗久疾太夫人令筮之筮者曰此女雖有患
狀而當大貴兆不可言也後又呼相者使占諸女見后
大驚曰我必為此女稱臣然貴而少子若養他人者得
力乃當踰於所生初援征五溪蠻卒於師虎賁中郎將
梁松黃門侍郎竇固等因譖之由是家益失埶又數為
權貴所侵侮后從兄嚴不勝憂憤白太夫人絶竇氏婚
求進女掖庭乃上書曰臣叔父援孤恩不報(孤負也)而妻
子特獲恩全戴仰陛下為天為父人情既得不死便欲
求福竊聞太子諸王妃匹未備援有三女大者十五次
者十四小者十三儀状髮膚上中以上(東觀記曰明帝馬皇后美髮為)
(四起大髻但以髮成尚有餘繞髻三匝眉不施黛獨左眉角小缺補之如粟嘗稱疾而終身得意)皆孝
順小心婉靜有禮(婉順)願下相工簡其可否如有萬一援
不朽於黃泉矣又援姑姊妹並為成帝婕妤葬於延陸
臣嚴幸得蒙恩更生冀因緣先姑當充後宫由是選后
入太子宫時年十三奉承隂后傍接同列禮則修備上
下安之遂見寵異常居後堂顯宗即位以后為貴人時
后前母姊女賈氏亦以選入生肅宗帝以后無子命令
養之謂曰人未必當自生子但患愛養不至耳后於是
盡心撫育勞悴過於所生肅宗亦孝性惇篤恩性夭至
母子慈愛始終無纖介之間(纖介猶微細也間隙也)后常以皇嗣
未廣每懷憂歎薦逹左右若恐不及後宫有進見者每
加慰納若數所寵引輒增隆遇永平三年春有司奏立
長秋宫(皇后所居宫也長者久也秋者萬物成熟之初也故以名焉請立皇后不敢指言故以宫稱之)
帝未有所言皇太后曰馬貴人德冠後宫即其人也遂
立為皇后先是數日夢有小飛蟲無數赴著身又入皮
膚中而後飛出既正位宫闈愈自謙肅身長七尺二寸
方口美髮能誦易好讀春秋楚辭尤善周官董仲舒書
(周官周禮也仲舒書玉杯蕃露清明竹林之屬也蕃音繁)常衣大練裙不加緣(大練大帛)
(也杜預注左傳曰大帛厚繒也太后兄廖上書曰今陛下躬服厚繒是也)朔望諸姬主朝請
(漢律春曰朝秋曰請)望見后袍衣疏麤反以為綺縠就視乃笑后
辭曰此繒特宜染色故用之耳六宫莫不歎息帝嘗幸
苑囿離宫后輒以風邪露霧為戒辭意款備多見詳擇
帝幸濯龍中(續漢志曰濯龍園名也近北宫)並召諸才人下邳王已下
皆在側請呼皇后帝笑曰是家志不好樂雖来無歡是
以游娛之事希嘗從焉十五年帝按地圖將封皇子悉
半諸國后見而言曰諸子食數縣於制不已儉乎帝曰
我子豈宜與先帝子等乎歲給二千萬足矣時楚獄連
年不斷囚相證引坐繫者甚衆后慮其多濫乘間言及
惻然帝感悟之夜起仿偟為思所納(思后所納之言)卒多有所
降宥時諸將奏事及公卿較議難平者(廣雅曰較明也)帝數以
試后后輒分解趣理各得其情每於侍執之際輒言及
政事多所毗補而未嘗以家私干故寵敬日隆始終無
衰及帝崩肅宗即位尊后曰皇太后諸貴人當徙居南
宫太后感析别之懷各賜王赤綬加安車駟馬白越三
千端(白越越布)雜帛二千匹黃金十斤自撰顯宗起居注削
去兄防參醫藥事帝請曰黃門舅旦夕供養且一年既
無褒異又不錄勤勞無乃過乎太后曰吾不欲令後世
聞先帝數親后宫之家故不著也建初元年欲封爵諸
舅太后不聽明年夏大旱言事者以為不封外戚之故
有司因此上奏宜依舊典(漢制外戚以恩澤封侯故曰舊典也)太后詔曰
凡言事者皆欲媚朕以要福耳昔王氏五侯同日俱封
(成帝封太后弟王譚王商王立王根王逢時等同時為關内侯)其時黃霧四塞不聞澍
雨之應又田蚡竇嬰寵貴横恣傾覆之禍為世所傳(田蚡)
(景帝王皇后同母弟武安侯也為丞相貪驕與淮南王覇上私語後薨武帝曰使武安侯在者族矣竇嬰文帝)
(竇皇后從兄子魏其侯也為丞相坐與灌夫朋黨棄市也)故先帝防愼舅氏不令在
樞機之位(樞機近要之官也春秋運斗樞曰北斗第一天樞第二璇第三機也)諸子之封
裁令半楚淮陽諸國常謂我子不當與先帝子等今有
司奈何欲以馬氏比隂氏乎吾為天下母而身服大練
食不求甘左右但著帛布無香薰之飾者欲身率下也
以為外親見之當傷心自勅但笑言太后素好儉前過
濯龍門上見外家問起居者車如流水馬如游龍倉頭
衣綠褠領袖正白(褠臂衣今之臂韝以縳左右手於事便也)顧視御者不及
遠矣故不加譴怒但絶歲用而已冀以默愧其心而猶
懈怠無憂國忘家之慮知臣莫若君况親屬乎吾豈可
上負先帝之旨下虧先人之德重襲西京敗亡之禍哉
固不許(西京外戚吕禄呂產竇嬰上官桀安父子霍禹等皆被誅)帝省詔悲歎復重
請曰漢興舅氏之封侯猶皇子之為王也太后誠存謙
虛奈何令臣獨不加恩三舅乎且衛尉年尊兩校尉有
大病(衛尉太后兄廖兩校尉兄防兄光也)如令不諱使臣長抱刻骨之恨
宜及吉時不可稽留太后報曰吾反覆念之思令兩善
豈徒欲獲謙謙之名而使帝受不外施之嫌哉(以恩澤封爵外)
(家為外施也)昔竇太后欲封王皇后之兄(竇太后文帝后也王皇后景帝后也)
(兄即王信後封為蓋侯)丞相條侯言受高祖約無軍功非劉氏不
侯(條侯周亞父也前書曰高帝與功臣約非劉氏不王非有功不侯不如約天下共擊之)今馬氏
無功於國豈得與隂郭中興之后等邪常觀富貴之家
祿位重疊猶再實之木其根必傷(文子曰再實之木根必傷掘臧之家後必)
(殃也)且人所以願封侯者欲上奉祭祀下求温飽耳今祭
祀則受四方之珍衣食則蒙御府餘資斯豈不足而必
當得一縣乎吾計之孰矣勿有疑也夫至孝之行安親
為上今數遭變異榖價數倍憂惶晝夜不安坐臥而欲
先營外封違慈母之拳拳乎(拳拳猶勤勤也音權)吾素剛急有胷
中氣不可不順也若隂陽調和邊境清靜然後行子之
志吾但當含飴弄孫(方言曰飴餳也陳楚宋衛之間通語)不能復關政矣
時新平主家御者失火延及北閣後殿太后以為已過
起居不歡時當謁原陵自引守備不愼慙見陵園遂不
行初太夫人葬起墳微高太后以為言兄廖等即時減
削其外親有謙素義行者輒假借温言賞以財位如有
纖介則先見嚴恪之色然後加譴其美車服不軌法度
者便絶屬籍遣歸田里廣平鉅鹿樂成王車騎朴素無
金銀之飾帝以白太后太后即賜錢各五百萬於是内
外從化被服如一諸家惶恐倍於永平時乃置織室蠶
於濯龍中(前書有東織西織屬少府平帝改名織室)數往觀視以為娛樂常
與帝旦夕言道政事及教授諸小王論語經書述叙平
生雍和終日四年天下豐稔方垂無事帝遂封三舅廖
防光為列侯並辭讓願就關内侯太后聞之曰聖人設
教各有其方知人情性莫能齊也(禮記王制曰凡居人材必因天地寒暖燥)
(濕廣谷大川異制人居其間異俗脩其教不易其俗齊其政不易其宜中國戎夷五方之人皆有性也不可推)
(移)吾少壯時但慕竹帛志不顧命(言少慕古人書名竹帛不顧命之長短)
今雖已老而復戒之在得(論語孔子曰少之時戒之在色及其老也戒之在得得貪)
(嗇也言彌復吝惜封爵不欲濫封親戚也)故日夜惕厲思自降損(惕懼也厲危也)居
不求安食不念飽冀乘此道不負先帝所以化導兄弟
共同斯志欲令瞑目之日無所復恨何意老志復不從
哉萬年之日長恨矣廖等不得已受封爵而退位歸第
焉太后其年寢疾不信巫祝小醫數敕絶禱祀至六月
崩在位二十三年年四十餘合葬顯節陵
賈貴人南陽人建武末選入太子宫中元二年生肅宗
而顯宗以為貴人帝既為太后所養專以馬氏為外家
故貴人不登極位賈氏親族無受寵榮者及太后崩乃
策書加貴人王赤綬(續漢書曰諸侯王赤綬也)安車一駟衣巷宫人
二百(永巷宫中署名也後改為掖庭永巷宫人即宫婢也)御府雜帛二萬匹大司
農黃金千斤錢二千萬
竇皇后紀
章德竇皇后諱某扶風平陵人大司徒融之曾孫也祖
穆父勳坐事死事在竇融傳勳尚東海恭王彊女泚陽
公主后其長女也家既廢壊數呼相工問息耗(薛氏韓詩章句)
(曰耗惡也息耗猶言善惡也)見后者皆言當大尊貴非臣妾容貎年
六歲能書親家皆竒之建初二年后與女弟俱以選例
入見長樂宫進止有序風容甚盛肅宗先聞后有才色
數以訊諸姬傅(訊問也傅謂傅母)及見雅以為美馬太后亦異
焉因入掖庭見於北宫章德殿后性敏給傾心承接稱
譽日聞明年遂立為皇后妹為貴人七年追爵諡后父
勳為安成思侯(安成縣屬汝南郡故城在今豫州吳房縣東南)后寵幸殊特專
固後宫初宋貴人生皇太子慶梁貴人生和帝后既無
子並疾忌之數間於帝漸至疎嫌因誣宋貴人挾邪媚
道遂自殺廢慶為清河王語在慶傳梁貴人者梁竦之
女也少失母為伯母舞隂長公主所養(長公主光武女梁松尚焉)年
十六建初二年亦與中姊俱選入掖庭為貴人四年生
和帝后養為己子欲專名外家而忌梁氏八年乃作飛
書以陷竦(飛書若今匿名書也)竦坐誅貴人姊妹以憂卒自是宫
房惵息(惵懼也音牒周書曰臨捕以威而氣惵懼也)后愛日隆及帝崩和帝
即位尊后為皇太后皇太后臨朝尊母泚陽公主為長
公主益湯沐邑三千戸兄憲弟篤景並顯貴擅威權後
遂密謀不軌永元四年發覺被誅九年太后崩未及葬
而梁貴人姊嬺(音一計反)上書陳貴人枉殁之状太尉張酺
司徒劉方司空張奮上奏依光武黜吕太后故事(中元元年)
(黜吕后不宜配食高廟)貶太后尊號不宜合葬先帝百官亦多上
言者帝手詔曰竇氏雖不遵法度而太后常自減損朕
奉事十年深惟大義禮臣子無貶尊上之文恩不忍離
義不忍虧案前世上官太后亦無降黜(上官太后昭帝后也父安與燕)
(王謀反誅太后以年少又霍光外孫故不廢也)其勿復議於是合葬敬陵在位
十八年帝以貴人酷殁斂葬禮闕乃改殯於承光宫上
尊諡曰恭懷皇后(諡法曰敬事尊上曰恭慈仁哲行曰懷)追服喪制百官
縞素與姊大貴人俱葬西陵儀比敬園(敬園安帝祖母宋貴人之園也)
隂皇后紀
和帝隂皇后諱某光烈皇后兄執金吾識之曾孫也后
少聰慧善書蓺永元四年選入掖庭以先后近屬故得
為貴人有殊寵八年遂立為皇后自和熹鄧后入宫(熹音)
(許其反)愛寵稍衰數有恚恨后外祖母鄧朱出入宫掖十
四年夏有言后與朱共挾巫蠱道(巫師為蠱故曰巫蠱左傳注曰蠱惑也)
事發覺帝遂使中常侍張愼與尚書陳褒於掖庭獄雜
考案之朱及二子奉毅與后弟軼輔敞辭語相連及以
為祠祭祝詛大逆無道奉毅輔考死獄中帝使司徒魯
恭持節賜后策上璽綬遷于桐宫以憂死立七年葬臨
平亭部(葬于亭部内之地也)父特進綱自殺軼敞及朱家屬徙日
南比景縣宗親内外昆弟皆免官還田里永初四年鄧
太后詔赦隂氏徙者歸故郡還其資財五百餘萬
鄧皇后紀
和熹鄧皇后諱綏(蔡邕曰諡法有功安人曰熹)太傅禹之孫也父訓
護羌校尉母隂氏光烈皇后從弟女也后年五歲太傅
夫人愛之自為翦髮夫人年高目冥誤傷后額忍痛不
言左右見者怪而問之后曰非不痛也夫人哀憐為斷
髮難傷老人意故忍之耳六歲能史書(史書周宣王太史籕所作大篆)
(十五篇也前書曰教學童之書也)十二通詩論語諸兄每讀經傳輒下
意難問(下意猶出氣也)志在典籍不問居家之事母常非之曰
汝不習女工以供衣服乃更務學寧當舉博士邪后重
違母言晝脩婦業暮誦經典家人號曰諸生父訓異之
事無大小輒與詳議永元四年當以選入會訓卒后晝
夜號泣終三年不食鹽菜憔悴毁容親人不識之后嘗
夢捫天(捫摸也)蕩蕩正青若有鍾乳状乃仰嗽飲之以訊
諸占夢言堯夢攀天而上湯夢及天而咶之(咶音是)斯皆
聖王之前占吉不可言又相者見后驚曰此成湯之法
也(續漢書曰相者待詔相工蘇文曰此成湯之骨法)家人竊喜而不敢宣后叔
父陔言常聞活千人者子孫有封兄訓為謁者使脩石
臼河歲活數千人天道可信家必蒙福初太傅禹歎曰
吾將百萬之衆未嘗妄殺一人其後世必有興者七年
后復與諸家子俱選入宫后長七尺二寸姿顏姝麗(姝美)
(色也詩曰彼姝者子)絶異於衆左右皆驚八年冬入掖庭為貴人
時年十六恭肅小心動有法度承事隂后夙夜戰兢接
撫同列常克己以下之雖宫人隸役皆加恩借帝深嘉
焉及后有疾特令后母兄弟入視醫藥不限以日數后
言於帝曰宫禁至重而使外舍久在内省(外舍外家)上令陛
下有幸私之譏下使賤妾獲不知足之謗上下交損誠
不願也帝曰人皆以數入為榮貴人反以為憂深自抑
損誠難及也每有讌會諸姬貴人競自脩整簪珥光采
袿裳鮮明(說文簪笄也珥瑱也以玉充耳釋名曰婦人上服曰袿)而后獨着素裝
服無飾其衣有與隂后同色者即時解易若並時進見
則不敢正坐離立行則僂身自卑(離並也禮記曰離坐離立無往參焉)帝
每有所問常逡廵後對不敢先隂后言帝知后勞心曲
體歎曰脩德之勞乃如是乎後隂后漸疎每當御見輒
辭以疾時帝數失皇子后憂繼嗣不廣數選進才人以
博帝意隂后見后德稱日盛不知所為遂造祝詛欲以
為害帝嘗寢病危甚隂后密言我得意不令鄧氏復有
遺類后聞乃對左右流涕言曰我竭誠盡心以事皇后
竟不為所祐而當獲罪於天婦人雖無從死之義然周
公身請武王之命(武王有疾周公為之請命於太王王季文王曰若爾三王有丕子之責于)
(天以旦代某之身也)越姬心誓必死之分(越姬楚昭王之姬越王句踐女也昭王讌遊越)
(姬從謂姬曰樂乎對曰樂則樂矣而不可久也王曰願與子生死若此姬曰君王樂遊要妾以死不敢聞命後)
(王病有赤雲夹日如飛鳥王問周太史史曰是害王身請移於將相王曰將相於孤猶股肱也不聽姬曰大哉)
(君王之德妾請從王死矣昔日遊樂是以不敢聽命今君王復禮國人為君王死何况妾乎妾願先驅狐狸於)
(地下昔日口雖不言心許之矣妾聞信者不負其心遂自殺故曰心誓事見列女傳也)上以報帝
之恩中以解宗族之禍下不令隂氏有人豕之譏(高帝愛幸)
(戚夫人帝崩吕太后斷夫人手足去眼薰耳使居鞠室中名曰人彘也)即欲飲藥宫人趙
玉者固禁之因詐言屬有使来上疾已愈后信以為然
乃止明日帝果瘳十四年夏隂后以巫蠱事廢后請救
不能得帝便屬意焉后愈稱篤疾深自閉絶會有司奏
建長秋宫帝曰皇后之尊與朕同體承宗廟母天下豈
易哉唯鄧貴人德冠後庭乃可當之至冬立為皇后辭
讓者三然後即位手書表謝深陳德薄不足以充小君
之選是時方國貢獻競求珍麗之物自后即位悉令禁
絶歲時但供紙墨而已帝每欲官爵鄧氏后輒哀請謙
讓故兄隲終帝世不過虎賁中郎元興元年帝崩長子
平原王有疾而諸皇子夭殁前後十數後生者輒隱祕
養於人間殤帝生始百日后乃迎立之尊后為皇太后
太后臨朝和帝葬後宫人並歸園太后賜周馮貴人策
曰朕與貴人託配後庭共歡等列十有餘年不獲福祐
先帝早棄天下孤心焭焭(焭焭孤特之貌也詩曰焭焭在疚)靡所瞻仰
夙夜永懷感愴發中今當以舊典分歸外園慘結增歎
燕燕之詩曷能喻焉(詩鄁鄘序曰衛莊姜送歸妾也其詩曰燕燕于飛差池其羽之子于)
(歸遠送于野瞻望不及泣涕如雨)其賜貴人王青蓋車采飾輅驂馬各
一駟黃金三十斤雜帛三千匹白越四千端又賜馮貴
人王赤綬以未有步摇環珮加賜各一具(周禮王后首服為副所以)
(副首為飾若今步摇也釋名曰皇后首副其上有垂珠步則摇也)是時新遭大憂法禁
未設宫中亡大珠一篋太后念欲考問必有不辜乃親
閱宫人觀察顏色即時首服又和帝幸人吉成御者共
枉吉成以巫蠱事遂下掖庭考訊辭證明白太后以先
帝左右待之有恩平日尚無惡言今反若此不合人情
更自呼見實覈果御者所為莫不歎服以為聖明常以
鬼神難徵滛祀無福乃詔有司罷諸祠官不合典禮者
又詔赦除建武以来諸犯妖惡及馬竇家屬所被禁錮
者皆復之為平人減太官導官尚方内者服御珍膳靡
麗難成之物(漢官儀曰太官主膳羞也前書音義曰導官主導擇米以供祭祀尚方掌工作刀劒)
(諸物及刻玉為器漢官儀曰内者主帷帳並署名也)自非供陵廟稻粱米不得導
擇朝夕一肉飯而已舊太官湯官經用歲且二萬萬(經常)
(也)太后勅止曰殺省珍費自是裁數千萬及郡國所貢
皆減其過半悉斥賣上林鷹犬其蜀漢釦器九帶佩刀
並不復調(蜀蜀郡也漢廣漢郡也二郡主作供進之器元帝時貢禹上書蜀廣漢主金銀器各用五)
(百萬是也釦音口以金銀緣器也)止畫工三十九種又御府尚方織室
錦繡冰紈綺縠金銀珠玉犀象瑇瑁雕鏤翫弄之物皆
絶不作離宫别館儲峙米糒薪炭悉令省之(儲峙猶蓄積也糒乾)
(飯也)又詔諸園貴人其宫人有宗室同族若羸老不任使
者令園監實覈上名自御北宫增喜觀閱問之恣其去
留即日免遣者五六百人及殤帝崩太后定策立安帝
猶臨朝政以連遭大憂百姓苦役(大憂謂和帝殤帝崩)殤帝康陵
方中祕藏(方中陵中也冡藏之中故言祕也)及諸工作事事減約十分
居一詔告司隸校尉河南尹南陽太守曰每覽前代外
戚賓客假借威權輕薄&KR2237;詷(言忽遽也&KR2237;音七洞反詷音洞)至有濁亂
奉公為人患苦咎在執法怠懈不輒行其罸故也今車
騎將軍隲等雖懷敬順之志而宗門廣大姻戚不少賓
客姦猾多干禁憲(干犯也)其明加檢勅勿相容護自是親
屬犯罪無所假貸太后愍隂氏之罪廢赦其徙者歸鄉
勅還資財五百餘萬永初元年爵號太夫人為新野君
萬戶供湯沐邑(湯沐者取其賦稅以供湯沐之具也)二年夏京師旱親幸
洛陽寺錄冤獄有囚實不殺人而被考自誣羸困輿見
畏吏不敢言將去舉頭若欲自訴太后察視覺之即呼
還問狀具得枉實即時收洛陽令下獄抵罪行未還宫
澍雨大降三年秋太后體不安左右憂惶禱請祝辭願
得代命太后聞之即譴怒竊勅掖庭令以下但使謝過
祈福不得妄生不祥之言舊事歲終當饗遣衛士(舊事衛士)
(得代歸者上親饗焉前書蓋寬饒傳曰歲盡當代上臨饗罷衛卒是也)大儺逐疫(禮記月令有大)
(儺旁磔土牛以送寒氣鄭玄注云儺隂氣也此月之中日歴虛危有墳墓四星之氣為厲鬼隨彊隂出以害人)
(故儺却之也)太后以隂陽不和軍旅數興詔饗會勿設戲作
樂減逐疫侲子之半(侲子逐疫之人也音振薛綜注西京賦云侲之言善也善童幼子也)
(續漢書曰大儺選中黃門子弟年十歲以上十二以下百二十人為侲子皆赤幘皂製執大鞉)悉罷象
槖駝之屬豐年復故太后自入宫掖從曹大家受經書
兼天文筭數晝省王政夜則誦讀而患其謬誤懼垂典
章乃博選諸儒劉珍等及博士議郎四府掾史五十餘
人詣東觀讎校傳記(讎對也)事畢奏御賜葛布各有差又
詔中官近臣於東觀受讀經傳以教授宫人左右習誦
朝夕濟濟及新野君薨太后自侍疾病至乎終盡憂哀
毁損事加於常贈以長公主赤綬東園祕器玉衣繡衾
(東園署名屬少府主作凶器故言祕也)又賜布三萬匹錢三千萬騭等遂
固讓錢布不受使司空持節護喪事儀比東海恭王諡
曰敬君太后諒闇既終(諒闇居喪之廬也或為諒隂諒信也隂默也言居憂信默不言)
久旱太后比三日幸洛陽錄囚徒理出死罪三十六人
耏罪八十人其餘減罪死右趾以下至司宼七年正月
初入太廟齋七日賜公卿百僚各有差庚戌謁宗廟率
命婦羣妾相禮儀(相助也儀禮曰命夫者男子之為大夫也命婦者大夫之妻也)與皇
帝交獻親薦成禮而還(周禮宗廟祭之日旦王服衮冕而入立於阼后服副褘從王而)
(入王以圭瓉酌鬱鬯以獻尸次后以璋瓉酌鬱鬯以獻尸此謂交獻也卒事凡九獻焉)因下詔曰
凡供薦新味多非其節或鬱養強孰或穿掘萌芽味無
所至而夭折生長豈所以順時育物乎傳曰非其時不
食(論語曰不時不食言非其時物則不食之前書召信臣曰不時之物有傷於人不宜以奉供養)自今
當奉祠陵廟及給御者皆須時乃上凡所省二十三種
自太后臨朝水旱十載四夷外侵盗賊内起每聞人飢
或逹旦不寐而躬自減徹以救災阸故天下復平歲還
豐穰元初五年平望侯劉毅(平望縣屬北海郡今青州北海縣西北平望臺是也)
(一名望海臺也)以太后多德政欲令早有注紀上書安帝曰臣
聞易載羲農而皇德著(易繫辭曰古者庖犧氏之王天下仰觀象於天俯觀法於地於)
(是始畫八卦以通神明之德以類萬物之情庖羲氏沒神農氏作斵木為耜揉木為耒耒耜之利以教天下伏)
(羲神農為三皇故言皇德也)書述唐虞而帝道崇故雖聖眀必書功
於竹帛流音於管絃(竹謂簡冊帛謂縑素黃帝以下六代樂音所以章顯功德是流音於)
(管絃)伏惟皇太后膺大聖之姿體乾坤之德(易曰聖人與天地合其德)
齊蹤虞妃比跡任姒(虞妃即舜妻娥皇女英也任文王母姒武王母也)孝悌慈
仁允恭節約杜絶奢盈之源防抑逸欲之兆正位内朝
流化四海(易家人卦曰女正位乎内正家而天下定矣禮記曰東夷西戎南蠻北狄謂之四海)及
元興延平之際國無儲副仰觀乾象參之人譽援立陛
下為天下主永安漢室綏靜四海又遭水潦東州饑荒
(延平元年安帝初即位六州大水永初元年禀司隸兖豫徐冀并六州貧人也)垂恩元元冠蓋
交路菲薄衣食躬率羣下損膳解驂以贍黎苖(廣雅曰苖衆也)
惻隱之恩猶視赤子(隱痛也尚書曰若保赤子惟人其康乂也)克己引愆顯
揚仄陋崇晏晏之政(尚書考靈耀曰文基晏晏)敷在寬之教(敷布也尚書曰)
(五教在寬)興滅國繼絶世錄功臣復宗室追還徙人蠲除禁
錮政非惠和不圖於心制非舊典不訪於朝弘德洋溢
(洋溢言多)充塞宇宙洪澤豐沛漫衍八方華夏樂化戎狄混
幷丕功著於大漢碩惠加於生人巍巍之業可聞而不
可及蕩蕩之勲可誦而不可名古之帝王左右置史(禮記)
(玉藻曰動則左史書之言則右史書之)漢之舊典世有注紀夫道有夷崇
治有進退若善政不述細異輒書是為堯湯負洪水大
旱之責而無咸熙假天之美(咸皆也熙廣也尚書曰庶績咸熙言堯之朝政衆功)
(皆廣假音格至也尚書曰祐我烈祖格于皇天言伊尹佐湯功至于天也堯洪水九載湯大旱七年)高宗
成王有雉雊迅風之變而無中興康寧之功也(高宗殷王也祖)
(乙之子名武丁當祭成湯有飛雉升鼎耳而雊高宗修德殷道中興成王疑周公乃有雷電大風之變成王改)
(過幾刑措也)上考詩書有虞二妃周室三母(尚書曰釐降二女于媯妠嬪于)
(虞三母謂后稷母姜嫄文王母太任武王母太姒也詩大雅曰厥初生民時維姜嫄又曰太任有身生此文王)
(又曰太姒嗣徽音則百斯男也)修行佐德(詩云既有烈考亦有文母是佐德也劉攽曰注案今詩)
(皆作右字右有音耳不當作有也)思不踰閾(閾門限也左傳曰婦人送迎不出門見兄弟不踰閾)
未有内遭家難外遇災害覧總大麓經營天物(麓錄也言大錄)
(萬機之政書曰納于大麓又曰暴殄天物也)功德巍巍若兹者也宜令史官
著長樂宫注聖德頌以敷宣景燿勒勳金石縣之日月
(易曰縣象著明莫大乎日月)攄之罔極以崇陛下烝烝之孝帝從之
(廣雅曰攄舒也孔安國注尚書曰烝烝猶進進也)六年太后詔徵和帝弟濟北
河間王子男女年五歲以上四十餘人又鄧氏近親子
孫三十餘人並為開邸第(倉頡篇曰邸舍也)教學經書躬自監
試尚幼者使置師保朝夕入宫撫循詔導恩愛甚渥(詔告)
(也)乃詔從兄河南尹豹越騎校尉康等曰吾所以引納
羣子置之學官者實以方今承百王之敝時俗淺薄巧
偽滋生五經衰缺不有化導將遂陵遲故欲襃崇聖道
以匡失俗傳不云乎飽食終日無所用心難矣哉(論語孔子)
(言也言人終日飽食不措心于道義難矣哉言終無遠大也)今末世貴戚食祿之家
温衣美飯乘堅驅良(堅謂好車良謂善馬也墨子曰聖王為衣服之法堅車良馬不知貴)
(也)而面牆術學不識臧否(尚書曰弗學面牆也)斯故禍敗所從来
也永平中四姓小侯皆令入學(小侯解見明紀)所以矯俗厲薄
反之忠孝先公既以武功書之竹帛兼以文德教化子
孫(先公謂鄧禹禹有子十三人各使守一蓺故曰文德也)故能束脩不觸羅網(言能)
(自約束脩整也)誠令兒曹上述祖考休烈下念詔書本意則足
矣其勉之哉康以太后久臨朝政心懷畏懼託病不朝
太后使内人問之時宫婢出入多能有所毁譽其耆宿
者皆稱中大人所使者乃康家先婢亦自通中大人康
聞詬之曰汝我家出爾敢爾邪婢怒還說康詐疾而言
不遜太后遂免康官遣歸國絶屬籍永寧二年二月寢
病漸篤乃乘輦於前殿見侍中尚書因北至太子新所
繕宫還大赦天下賜諸園貴人王主羣僚錢布各有差
詔曰朕以無德託母天下而薄祐不天早離大憂延平
之際海内無主元元戹運危於累卵(說苑曰晉靈公驕奢造九層之臺國)
(困人貧恥功不成令曰左右諫者斬也孫息求見公曰諫邪息曰不敢臣能累十二博棋加九雞子其上公曰)
(危哉息曰復有危於此者公為九層之臺男女不得耕織社稷一滅君何所望君曰寡人之過乃壊臺焉)勤
勤苦心不敢以萬乘為樂上欲不欺天愧先帝下不違
人負宿心誠在濟度百姓以安劉氏自謂感徹天地當
蒙福祚而喪禍内外傷痛不絶(内外謂新野君薨及和殤二帝崩也)頃以
廢病沈滯久不侍祠自力上原陵加欬逆唾血遂至不
解存亡大分無可奈何公卿百官其勉盡忠恪以輔朝
廷三月崩在位二十年年四十一合葬順陵
論曰鄧后稱制終身號令自出術謝前政之良身闕明
辟之義(前政謂周公也辟君也尚書曰朕復子明辟言周公攝位復還成王今太后不還故曰闕也)
至使嗣主側目歛衽於虛器(器謂神器諭帝位也)直生懷懣懸書
於象魏(象魏闕也直生杜根等上書請太后還政)借之儀者殆其惑哉(借猶假也)
(殆近也言太后不還政於安帝近可惑也)然而建光之後王柄有歸(太后建光之中)
(崩歸政安帝)遂乃名賢戮辱便孽黨進(帝寵用乳母王聖及其女伯榮出入宫掖)
(通傳姦賂太尉楊震及鄧隲等皆被中官譖誅也)衰斁之来兹焉有徵(斁敗也安帝臨)
(政衰敗逾甚故曰有徵也)故知持權引謗所幸者非己焦心䘏患自
強者唯國(言執持朝權以招衆謗者所幸不為己身唯憂國也)是以班母一說闔
門辭事(太后兄大將軍騭以母憂上書乞身太后不許以問班昭乃許之語見昭傳也)愛姪微
愆髠剔謝罪(太后兄騭子鳳受遺事洩騭遂髠妻及鳳以謝天下語見騭傳)將杜根逢
誅未値其誠乎(誠信也言未為太后所信)但蹊田之牛奪之己甚(左傳)
(申叔時曰牽牛以蹊人之田而奪之牛牽牛以蹊者信有罪矣而奪之牛罸己重矣此喻杜根上書雖曰有罪)
(太后殺之爲過甚也)
後漢書卷十上
後漢書卷十上考證
皇后紀上后紀增級十四注此六宫品秩同為一等
(臣良裘)按宫當作官舞涓等皆官名非宫名也
光烈隂皇后紀九年有盜劫殺后母鄧氏及弟訢(臣)
(世駿)按三國志注引孫盛曰按光武紀建武九年盜
劫隂貴人母弟吏以不得拘質廹盜盜遂殺之即此
事也章懷失注孫盛作漢晉陽秋在范史前百年所
按光武紀必後漢時班固等所撰者
尊后為皇太后監夲脫一皇字從宋本添
明德馬皇后紀歲給二千萬此句之下一夲有諸史
並闕後事故不知所終十一字宋本無
章德竇皇后紀尚東海恭王彊女泚陽公主何焯校
夲泚改沘
梁貴人者此句之下一夲有褒親愍侯四字宋夲無
和熹鄧皇后紀使修石臼河何焯曰使修當作罷修
后憂繼嗣不廣此句之下一夲有恒垂涕歎息五字
宋夲毛夲南監夲俱無
其賜貴人王青蓋車王字諸夲誤玉(臣宗萬)按王青
蓋車見安帝紀注有明文
後漢書卷十上考證
後漢書卷十下
宋宣城太守范煜撰
唐章懷太子賢注
后紀第十下
安思閻皇后順烈梁皇后孝崇匽皇后
懿獻梁皇后孝桓鄧皇后桓思竇皇后
孝仁董皇后孝靈宋皇后靈思何皇后
獻帝伏皇后獻穆曹皇后
閻皇后紀
安思閻皇后諱姬(諡法曰謀慮不愆曰思)河南滎陽人也祖父章
永平中為尚書以二妹為貴人章精力曉舊典久次當
遷以重職顯宗為後宫親屬竟不用出為步兵校尉(漢官)
(儀曰比二千石掌宿衛兵屬北軍中候也)章生暢暢生后后有才色元初元
年以選入掖庭甚見寵愛為貴人二年立為皇后后專
房妬忌帝幸宫人李氏生皇子保遂鴆殺李氏(鴆毒鳥也食蝮)
(以其羽畫酒中飲之立死)三年以后父侍中暢為長水校尉封北宜
春侯(北宜春縣屬汝南郡以豫章有宜春故此加北故城在今豫州汝陽縣西南也)食邑五千
戶四年暢卒諡曰文侯子顯嗣建光元年鄧太后崩帝
始親政事顯及弟景耀晏並為卿校典禁兵延光元年
更封顯長社縣侯(長社縣屬潁川郡前書音義曰其社中樹暴長故名長社今許州縣)食
邑萬三千五百戶追尊后母宗為滎陽君(續漢志曰婦人封君儀比)
(公主油犍軿車帶綬以采組為緄帶各如其綬色黃金辟邪加其首為帶)顯景諸子年皆童
齓(大戴禮曰男八歲而齓女七歲而齓齓毁齒也音初刃反)並為黃門侍郎后寵既
盛而兄弟頗與朝權后遂與大長秋江京中常侍樊豐
等共譖皇太子保廢為濟隂王四年春后從帝幸章陵
帝道疾崩於葉縣后顯兄弟及江京樊豐等謀曰今晏
駕道次(晏晚也臣下不敢斥言帝崩猶言晚駕而出)濟隂王在内邂逅公卿
立之還為大害乃偽云帝疾甚徙御卧車行四日驅馳
還宫明日詐遣司徒劉喜詣郊廟社稷告天請命其夕
乃發喪尊后曰皇太后皇太后臨朝(蔡邕獨斷曰少帝即位太后即代攝)
(政臨前殿朝羣臣太后東面少帝西面羣臣奏事上書皆為兩通一詣后一詣少帝)以顯為車騎
將軍儀同三司太后欲久專國政貪立幼年與顯等定
策禁中迎濟北惠王子北鄉侯懿(惠王名壽章帝子也)立為皇帝
顯忌大將軍耿寳(耿弇之弟舒之孫)位尊權重威行前朝乃風
有司奏寳及其黨與中常侍樊豐虎賁中郎將謝惲惲
弟侍中篤篤弟大將軍長史宓(善文曰惲字伯周宓字仲周篤字季周)侍
中周廣阿母野王君王聖聖女永永壻黃門侍郎樊嚴
等更相阿黨互作威福探刺禁省更為唱和皆大不道
豐惲廣皆下獄死家屬徙比景(比景縣名屬日南郡前書音義曰日居於頭上)
(景在已下故名之)宓嚴減死髠鉗貶寳為則亭侯遣就國自殺
王聖母子徙鴈門於是景為衛尉耀城門校尉晏執金
吾兄弟權要威福自由少帝立二百餘日而疾篤顯兄
弟及江京等皆在左右京引顯屏語曰北鄉侯病不解
國嗣宜時有定前不用濟隂王今若立之後必當怨又
何不早徵諸王子簡所置乎顯以為然及少帝薨京白
太后徵濟北河間王子未至而中黃門孫程合謀殺江
京等立濟隂王是為順帝顯景晏及黨與皆伏誅遷太
后於離宫家屬徙比景明年太后崩在位十二年合葬
恭陵帝母李氏瘞在洛陽城北帝初不知莫敢以聞及
太后崩左右白之帝感悟發哀親到瘞所更以禮殯上
尊諡曰恭愍皇后葬恭北陵為策書金匱藏于世祖廟
(在恭陵之北因以為名漢官儀曰置陵園令食監各一人秩皆六百石金匱緘之以金)
梁皇后紀
順烈梁皇后諱妠(諡法曰執德尊業曰烈聲類曰妠妠娶也音納)大將軍商之
女恭懷皇后弟之孫也后生有光景之祥少善女工好
史書九歲能誦論語治韓詩(韓嬰所傳詩也)大義略舉常以列
女圖畫置於左右以自監戒(劉向撰列女傳八篇圖畫其象)父商深異
之竊謂諸弟曰我先人全濟河西所活者不可勝數(商曾)
(祖統更始二年補中郎將酒泉太守使安集凉州時西河擾亂衆議以統素有威信乃推統與竇融共完全五)
(郡)雖大位不究而積德必報若慶流子孫者儻興此女
乎永建三年與姑俱選入掖庭時年十三相工茅通見
后驚再拜賀曰此所謂日角偃月相之極貴臣所未嘗
見也太史卜兆得壽房又筮得坤之比(易坤卦六五爻變而之比九五)
(象曰顯比之吉位正中也九五居得其位下應於上故吉)遂以為貴人常特被引御
從容辭於帝曰夫陽以博施為德隂以不專為義螽斯
則百福之所由興也(詩國風序曰言后妃若螽斯不妬忌則子孫衆多也詩大雅曰大姒)
(嗣徽音則百斯男也)願陛下思雲雨之均澤識貫魚之次序(易曰雲行)
(雨施品物流形剝卦曰貫魚以宫人寵無不利剝坤下艮上五隂而一陽衆隂在下駢頭相次似貫魚也)使
小妾得免罪謗之累由是帝加敬焉陽嘉元年春有司
奏立長秋宫以乘氏侯商先帝外戚(商祖姑章帝貴人生和帝也)春
秋之義娶先大國(公羊傳曰天子娶於紀紀夲子爵也先襃為侯言王者不娶於小國也)
梁小貴人宜配天祚正位坤極(正其内位居隂德之極也易曰女正位乎内也)
帝從之乃於壽安殿立貴人為皇后(夀安是德陽宫内殿名)后既
少聰惠深覽前世得失雖以德進不敢有驕專之心每
日月見讁(讁責也禮記云陽事不得讁見於天日為之食隂事不得讁見於天月為之食)輒降
服求愆建康元年帝崩后無子美人虞氏子炳立是為
冲帝尊后為皇太后太后臨朝冲帝尋崩復立質帝猶
秉朝政時揚徐劇賊宼擾州郡西羌鮮卑及日南蠻夷
攻城暴掠賦歛煩數官民困竭太后夙夜勤勞推心仗
賢委任太尉李固等拔用忠良務崇節儉其貪叨罪慝
多見誅廢(貪財曰叨慝惡也)分兵討伐羣宼消夷故海内肅然
宗廟以寧而兄大將軍冀鴆殺質帝專權暴濫忌害忠
良數以邪說疑誤太后遂立桓帝而誅李固太后又溺
於宦官多所封寵以此天下失望和平元年春歸政於
帝太后寝疾遂篤乃御輦幸宣德殿見宫省官屬及諸
梁兄弟詔曰朕素有心下結氣從間以来加以浮腫逆
害飲食寝以沈困(寝漸也)比使内外勞心請禱私自忖度
日夜虛劣不能復與羣公卿士共相終竟援立聖嗣恨
不久育養見其終始今以皇帝將軍兄弟委付股肱其
各自勉焉後二日而崩在位十九年年四十五合葬憲
陵
虞美人者以良家子年十三選入掖庭(續漢志曰美人父詩為郎中詩)
(父衡屯騎校尉)又生女舞陽長公主自漢興母氏莫不尊寵順
帝既未加美人爵號而冲帝早夭大將軍梁冀秉政忌
惡佗族故虞氏抑而不登但稱大家而已陳夫人者家
本魏郡少以聲伎入孝王宫得幸生質帝亦以梁氏故
榮寵不及焉熹平四年小黃門趙祐(續漢志曰小黃門六百石宦者無員)
(掌侍左右受尚書事上在内宫關通中外及中宫以下衆事諸公主及王大妃等疾苦則使問之)議郎
卑整上言(風俗通曰卑氏鄭大夫卑諶之後漢有卑躬為北平太守)春秋之義母以
子貴(公羊傳曰桓公幼而貴隱公長而卑桓何以貴母貴也母貴則子何以貴子以母貴母以子貴)隆
漢盛典尊崇母氏凡在外戚莫不加寵今冲帝母虞大
家質帝母陳夫人皆誕生聖皇而未有稱號夫臣子雖
賤尚有追贈之典况二母見在不蒙崇顯之次無以述
遵先世垂示後世也帝感其言乃拜虞大家為憲陵貴
人陳夫人為渤海孝王妃(孝王名鴻章帝子千乘貞王伉之孫鴻生質帝帝立徙渤)
(海焉)使中常侍持節授印綬遣太常以三牲告憲陵懷陵
靜陵焉(懷陵冲帝陵靜陵質帝陵)
匽皇后紀
孝崇匽皇后諱明(匽音偃)為蠡吾侯翼媵妾(蠡吾侯翼河間王開子和)
(帝孫)生桓帝桓帝即位明年追尊翼為孝崇皇陵曰博陵
以后為博園貴人和平元年梁太后崩乃就博陵尊后
為孝崇皇后遣司徒持節奉策授璽綬齎乘輿器服備
法物宫曰永樂置太僕少府以下皆如長樂宫故事(漢官)
(儀曰帝祖母稱長信宫帝母稱長樂宫故有長信少府長樂少府及職吏皆宦者為之)又置虎賁
羽林衛士起宫室分鉅鹿九縣為后湯沐邑在位三年
元嘉二年崩以帝弟平原王石為喪主(石蠡吾侯翼子桓帝兄)歛
以東園畫梓夀器玉匣飯含之具禮儀制度比恭懷皇
后(東園署名屬少府掌為棺器梓木為棺以漆畫之稱夀器者欲其久長也猶如夀堂夀宫夀陵之類也漢)
(舊儀曰梓棺長二丈廣四尺玉匣者腰已下為柙至足亦縫以黃金為縷飯含者以珠玉實口)使司徒
持節大長秋奉弔祠賻錢四千萬(公羊傳曰貨財曰賻)布四萬匹
中謁者僕射典護喪事侍御史護大駕鹵簿(漢官儀曰天子車駕)
(次第謂之鹵簿有大駕法駕小駕大駕公卿奉引大將軍參乘太僕御屬車八十一乘備千乘萬騎侍御史在)
(左駕馬詢問不法者今儀比車駕故以侍御史監護焉)詔安平王豹河間王建渤
海王悝(悝音恢)長社益陽二長公主(長社公主桓帝姊耿弇弟覇玄孫援尚焉)
(益陽公主桓帝妹侍中宼榮從兄子尚焉)與諸國侯三百里内者及中二千
石二千石令長相皆會葬將作大匠復土繕廟合葬博
陵
梁皇后紀
桓帝懿獻梁王后諱女瑩(諡法曰温和聖善曰懿聰明睿智曰獻)順烈皇
后之女弟也帝初為蠡吾侯梁太后徵欲與后為㛰未
及嘉禮(嘉禮㛰禮)會質帝崩因以立帝明年有司奏太后曰
春秋迎王后于紀在塗則稱后(公羊傳曰祭公来迎王后于紀傳曰祭公者何)
(天子之三公其稱王后何王者無外其辭成矣)今大將軍冀女弟膺紹聖善(膺當)
(也紹嗣也聖善謂母也言娶妻當嗣親也詩云母氏聖善)結㛰之際有命既集(謂太后先)
(有令許結親也詩云天監在下有命既集也)宜備禮章時進徵幣(徵成也納幣以成婚)
請下三公太常案禮儀奏可於是悉依孝惠皇帝納后
故事聘黃金二萬斤納采鴈璧乘馬束帛一如舊典(漢書)
(舊儀聘皇后黃金萬斤吕后為惠帝娶魯元公主女故特優其禮也儀禮曰納采用鴈鄭玄注云納其采擇之)
(禮用鴈取順隂陽往来也周禮王者穀圭以聘女鄭玄注云士大夫以上乃以玄纁束帛天子加以榖圭諸侯)
(加以大璋然禮稱以圭此云用璧形制雖異為玉同也乘馬四匹馬也雜記曰納幣一束束五兩兩五尋然則)
(每端二丈也)建和元年六月始入掖庭八月立為皇后時太
后秉政而梁冀專朝故后獨得寵幸自下莫得進見后
藉姊兄廕埶恣極奢靡宫幄彫麗服御珍華巧飾制度
兼倍前世及皇太后崩恩愛稍衰后既無子潛懷怨忌
每宫人孕育鮮得全者帝雖廹畏梁冀不敢譴怒然見
御轉稀至延熹二年后以憂恚崩在位十三年葬懿陵
其歲誅梁冀廢懿陵為貴人冢焉
鄧皇后紀
桓帝鄧皇后諱猛女和熹皇后從兄子鄧香之女也母
宣初適香生后改嫁梁紀紀者大將軍梁冀妻孫夀之
舅也后少孤隨母為居因冒姓梁氏冀妻見后貌美永
興中進入掖庭為采女絶幸(采擇也以因采擇而立名)明年封兄鄧
演為南頓侯位特進演卒子康嗣及懿獻后崩梁冀誅
立后為皇后帝惡梁氏改姓為薄封后母宣為長安君
四年有司奏后本郎中鄧香之女不宜改易它姓於是
復為鄧氏追封贈香車騎將軍安陽侯印綬更封宣康
大縣宣為昆陽君康為泚陽侯賞賜巨萬計(巨大也大萬謂萬萬)
(也)宣卒賵贈葬禮皆依后母舊儀以康弟統襲封昆陽
侯位侍中統從兄會襲安陽侯為虎賁中郎將又封統
弟秉為淯陽侯宗族皆列校郎將帝多内幸博採宫女
至五六千人及驅役從使復兼倍於此而后恃尊驕忌
與帝所幸郭貴人更相譖訴八年詔廢后送暴室以憂
死(漢官儀曰暴室在掖庭内丞一人主宫中婦人疾病者其皇后貴人有罪亦就此室也)立七年
葬於北邙從父河南尹萬世及會皆下獄死統等亦繫
暴室免官爵歸夲郡財物没入縣官
竇皇后紀
桓思竇皇后諱妙章德皇后從祖弟之孫女也延熹八
年鄧皇后廢后以選入掖庭為貴人其冬立為皇后而
御見甚稀帝所寵唯采女田聖等永康元年冬帝寝疾
遂以聖等九女皆為貴人及崩無嗣后為皇太后太后
臨朝定策立解犢亭侯宏是為靈帝太后素忌忍積怒
田聖等桓帝梓宫尚在前殿遂殺田聖又欲盡誅諸貴
人中常侍管覇蘇康苦諫乃止時太后父大將軍武謀
誅宦官而中常侍曹節等矯詔殺武遷太后於南宫雲
臺家屬徙比景竇氏雖誅帝猶以太后有援立之功建
寧四年十月朔率羣臣朝于南宫親饋上夀黃門令董
萌(漢官儀曰黃門令秩六百石)因此數為太后訴怨帝深納之供養
資奉有加於前中常侍曹節王甫疾萌附助太后誣以
謗訕永樂宫(靈帝母所居也訕謗毁也)萌坐下獄死熹平元年太后
母卒於比景后感疾而崩立七年合葬宣陵
董皇后紀
孝仁董皇后諱某河間人為解犢亭侯萇夫人(萇河間孝王開)
(孫淑之子也)生靈帝建寧元年帝即位追尊萇為孝仁皇陵
曰愼陵以后為愼園貴人及竇氏誅明年帝使中常侍
迎貴人幷徵貴人兄寵到京師上尊號曰孝仁皇后居
南宫嘉德殿(嘉德殿在九龍門内)宫稱永樂拜寵執金吾後坐矯
稱永樂后屬請下獄死及竇太后崩始與朝政使帝賣
官求貨自納金錢盈滿堂室中平五年以后兄子衛尉
修侯重(修今德州縣也故城在縣南修今作蓚音修)為驃騎將軍領兵千餘
人初后自養皇子協數勸帝立為太子而何皇后恨之
議未及定而帝崩何太后臨朝重與太后兄大將軍進
權埶相害后每欲參干政事太后輒相禁塞后忿恚詈
言曰汝今輈張怙汝兄耶(輈張猶彊梁也)當勑驃騎斷何進頭
来何太后聞以告進進與三公及弟車騎將軍苖等奏
孝仁皇后使故中常侍夏惲永樂太僕封諝等交通州
郡(漢官儀曰永樂太僕用中人為之)辜較在所珍寳貨賂悉入西省(辜較)
(解見靈紀西省即謂永樂宫之司)蕃后故事不得留京師(蕃后謂平帝母衛姬時王)
(莾攝政恐其專權后不得留在京師故云故事也)輿服有章膳羞有品請永樂
后遷宫夲國奏可何進遂舉兵圍驃騎府收重重免官
自殺后憂怖疾病暴崩在位二十二年民間歸咎何氏
喪還河間合葬愼陵
宋皇后紀
靈帝宋皇后諱某扶風平陵人也肅宗宋貴人之從曾
孫也(劉攽曰案宋貴人安得有從曾孫姓宋者當是漏一父字)建寧三年選入掖
庭爲貴人眀年立為皇后父酆執金吾封不其鄉侯(不其)
(縣屬琅邪郡故城在今莱州即墨縣西南蓋其縣之鄉也其音基决錄注酆字伯遇)后無寵而居
正位後宫幸姬衆共譖毁初中常侍王甫枉誅勃海王
悝及妃宋氏(熹平元年王甫譖悝與中常侍鄭䬃交通欲迎立悝悝自殺妃死獄中也)妃即
后之姑也甫恐后怨之乃與太中大夫程阿共構言皇
后挾左道祝詛(禮記曰執左道以亂衆殺無赦鄭玄注云左道若巫蠱也)帝信之光
和元年遂策收璽綬后自致暴室以憂死在位八年父
及兄弟並被誅諸常侍小黃門在省闥者皆憐宋氏無
辜共合錢物收葬廢后及酆父子歸宋氏舊瑩臯門亭
(詩云廼立臯門注云王之郭門曰臯門漢官儀曰十二門皆有亭)帝後夢見桓帝怒曰
宋皇后有何罪過而聽用邪孽使絶其命勃海王悝既
已自貶又受誅斃今宋氏及悝自訴於天上帝震怒(上帝)
(天也震動也書曰帝乃震怒也)罪在難救夢殊明察帝既覺而恐以事
問於羽林左監許永(續漢志日羽林左監一人秩六百石主羽林左騎右亦如之永或作)
(詠)曰此何祥其可禳乎(禳謂除也)永對曰宋皇后親與陛下
共承宗廟母臨萬國歴年已久海内蒙化過惡無聞而
虛聽䜛妬之說以致無辜之罪身嬰極誅禍及家族天
下臣妾咸為怨痛勃海王悝桓帝母弟也處國奉藩未
嘗有過陛下曾不證審遂伏其辜昔晉侯失刑亦夢大
厲被髮屬地(左傳曰晉侯夢大厲被髮及地搏膺而踊曰殺余孫不義余得請於帝矣杜預注曰)
(厲鬼趙氏之先祖也晉侯先殺趙同趙括故怒也)天道明察鬼神難誣宜幷改
葬以安冤魂反宋后之徙家復勃海之先封以消厥咎
帝弗能用尋亦崩焉
何皇后紀
靈思何皇后諱某南陽宛人家夲屠者以選入掖庭(風俗)
(通曰漢以八月筭人后家以金帛賂遺主者以求入也)長七尺一寸生皇子辯養
於史道人家號曰史侯(道人謂道術之人也獻帝春秋曰靈帝數失子不敢正名養道)
(人史子眇家號曰史侯)拜后為貴人甚有寵幸性彊忌後宫莫不
震懾光和三年立為皇后明年追號后父眞為車騎將
軍舞陽宣德侯因封后母興為舞陽君時王美人任娠
(左傳曰邑姜方娠杜預注曰懷胎為娠音之刃反一音身)畏后乃服藥欲除之而胎
安不動又數夢負日而行四年生皇子協后遂酖殺美
人帝大怒欲廢后諸宦官固請得止董太后自養協號
曰董侯
王美人趙國人也祖父苞五官中郎將美人豐姿色聰
敏有才明能書會計(會計謂總會其數而筭)以良家子應法相選
入掖庭帝愍協早失母又思美人作追德賦令儀頌中
平六年帝崩皇子辯即位尊后為皇太后太后臨朝后
兄大將軍進欲誅宦官反為所害舞陽君亦為亂兵所
殺幷州牧董卓被徵將兵入洛陽凌虐朝廷遂廢少帝
為弘農王而立協是為獻帝扶弘農王下殿北面稱臣
太后鯁涕羣臣含悲莫敢言董卓又議太后踧廹永樂
宫至令憂死逆婦姑之禮乃遷於永安宫因進酖弑而
崩在位十年董卓令帝出奉常亭舉哀(華延儁洛陽記曰城内有奉常)
(亭)公卿皆白衣會不成喪也(有凶事素服而朝謂之白衣會左傳曰不書葬不成)
(喪)合葬文昭陵初太后新立當謁二祖廟欲齋輒有變
故如此者數竟不克時有識之士心獨怪之後遂因何
氏傾沒漢祚焉明年山東義兵大起討董卓之亂卓乃
置弘農王於閣上使郎中令李儒進酖曰服此藥可以
辟惡王曰我無疾是欲殺我耳不肯飲強飲之不得已
乃與妻唐姬及宫人飲讌别酒行王悲歌曰天道易兮
我何艱棄萬乘兮退守蕃逆臣見廹兮命不延逝將去
汝兮適幽玄因令唐姬起舞姬抗袖而歌(抗舉也)曰皇天
崩兮后土頽(史記周烈王崩周人謂齊威王曰天崩地坼也)身為帝兮命夭摧
死生路異兮從此乖奈我焭獨兮心中哀因泣下嗚咽
坐者皆歔欷王謂姬曰卿王者妃埶不復為吏民妻自
愛從此長辭遂飲藥而死時年十八唐姬潁川人也王
薨歸鄉里父會稽太守瑁欲嫁之姬誓不許及李傕破
長安遣兵鈔關東略得姬傕因欲妻之固不聽而終不
自名(不自名少帝之姬也袁宏紀曰為傕所略不敢自言)尚書賈詡知之(魏志曰詡字文)
(和武威姑臧人少時漢陽閻忠見而異之曰詡有良平之才)以状白獻帝帝聞感愴
乃下詔迎姬置園中使侍中持節拜為弘農王妃初平
元年二月葬弘農王於故中常侍趙忠成壙中(趙忠元有成壙)
(因而葬焉)諡曰懷王帝求母王美人兄斌斌將妻子詣長安
賜第宅田業拜奉車都尉興平元年帝加元服有司奏
立長秋宫詔曰朕禀受不弘遭値禍亂未能紹先以光
故典皇母前薨未卜宅兆禮章有闕中心如結(詩云心如結兮)
三歲之慼盖不言吉且須其後於是有司乃奏追尊王
美人為靈懷皇后改葬文昭陵儀比敬恭二陵(敬章帝陵恭安)
(帝陵)使光禄大夫持節行司空事奉璽綬斌與河南尹駱
業復土斌還遷執金吾封都亭侯(凡言都亭者並城内亭也漢法大縣侯位)
(視三公小縣侯位視上卿鄉亭侯視中二千石也)食邑五百石病卒贈前將軍
印綬謁者監護喪事長子端襲爵
伏皇后紀
獻帝伏皇后諱壽琅邪東武人(東武今密州諸城縣)大司徒湛之
八世孫也父完沈深有大度襲爵不其侯尚桓帝女陽
安公主(陽安縣屬汝南郡故城在今豫州朗山縣東北)為侍中初平元年從大
駕西遷長安后時入掖庭爲貴人興平二年立為皇后
完遷執金吾帝尋而東歸李傕郭汜等追敗乘輿於曹
陽帝乃潛夜度河走(度所在今陜州陜縣北水經曰銅翁仲所沒處是獻帝東遷潛度所)
六宫皆步行出營(周禮曰王后率六宫之人鄭玄注曰六宫之人夫人以下分居后之六宫)
(者)后手持縑數匹董承使符節令孫徽以刃脅奪之殺
傍侍者血濺后衣(濺音子見反)既至安邑御服穿敝唯以棗
栗為糧建安元年拜完輔國將軍儀比三司完以政在
曹操自嫌尊戚乃上印綬拜中散大夫尋遷屯騎校尉
十四年卒子典嗣自帝都許守位而已宿衛兵侍莫非
曹氏黨舊姻戚議郎趙彦嘗為帝陳言時策曹操惡而
殺之其餘内外多見誅戮操後以事入見殿中帝不任
其憤因曰君若能相輔則厚不爾幸垂恩相捨操失色
俛仰求出舊儀三公領兵朝見令虎賁執刃挾之操出
顧左右汗流浹背(浹徹也音子協反)自後不敢復朝請董承女
為貴人操誅承而求貴人殺之帝以貴人有&KR1494;(說文曰&KR1494;孕也)
(音仁蔭反)累為請不能得后自是懷懼乃與父完書言曹操
殘逼之状令密圖之完不敢發至十九年事乃露泄操
追大怒遂逼帝廢后假為策曰皇后夀得由卑賤登顯
尊極自處椒房(漢官儀曰皇后稱椒房取其蕃實之義也詩云椒聊之實蕃衍盈升)二紀
于兹既無任姒徽音之美(太任文王母太姒武王母徽美也詩云太姒嗣徽音)又
乏謹身養己之福(左傳曰人受天地之中以生謂之命能者養之以福不能者敗以取禍)
而隂懷妬害苞藏禍心弗可以承天命奉祖宗今使御
史大夫郗慮持節策詔其上皇后璽綬(蔡邕獨斷曰皇后赤綬玉璽續)
(漢志曰乘輿黃赤綬四綵黃赤縹紺淳黃圭綬長二丈九尺九寸五百首太皇太后皇太后其綬皆與乘輿同)
退避中宫遷于它館嗚呼傷哉自夀取之未致于理為
幸多焉又以尚書令華歆為郗慮副(魏志曰華歆字子魚平陽高唐人代)
(荀彧為尚書令慮字鴻預山陽高平人)勒兵入宫收后閉戶藏壁中(劉攽曰)
(案文少一后字)歆就牽后出時帝在外殿引慮於坐后被髮徒
跣行泣過訣曰不能復相活邪帝曰我亦不知命在何
時顧謂慮曰郗公天下寧有是邪遂將后下暴室以幽
崩所生二皇子皆酖殺之后在位二十年兄弟及宗族
死者百餘人母盈等十九人徙涿郡
曹皇后紀
獻穆曹皇后諱節(諡法曰布德執義曰穆)魏公曹操之中女也建
安十八年操進三女憲節華為夫人聘以束帛玄纁五
萬匹小者待年於國(留住於國以待年長)十九年並拜為貴人及
伏皇后被弑明年立節為皇后魏受禪遣使求璽綬后
怒不與如此數輩后乃呼使者入親數讓之以璽綬抵
軒下(抵擲也軒闌校也)因涕泣橫流曰天不祚爾左右皆莫能
仰視后在位七年魏氏既立以后為山陽公夫人自後
四十一年魏景初元年薨合葬禪陵車服禮儀皆依漢
制
論曰漢世皇后無諡皆因帝諡以為稱雖吕氏專政上
官臨制亦無殊號(上官昭帝后也)中興明帝始建光烈之稱其
後並以德為配至於賢愚優劣混同一貫故馬竇二后
俱稱德焉其餘唯帝之庶母及蕃王承統以追尊之重
特為其號如恭懷孝崇之比是也初平中蔡邕始追正
和熹之諡(蔡邕集諡議曰漢世母氏無諡至于明帝始建光烈之稱是後轉因帝號加之以德上下)
(優劣混而為一違禮大行受大名小行受小名之制諡法有功安人曰熹帝后一體禮亦宜同大行皇太后諡)
(宜為和熹)其安思順烈以下皆依而加焉
贊曰坤惟厚載隂正乎内(易曰坤厚載物又曰女正位乎内男正位乎外)詩美
好逑(逑匹也詩云窈窕淑女君子好逑言后妃有關雎之德為君子好匹)易稱歸妹(兑下震上)
(歸妹卦也婦人謂嫁曰歸妹為少女之稱兑爲少隂震為長陽少隂而承長陽悦以動之歸妹之象也以六五)
(與九二相應五為王侯故易言帝乙歸妹)祁祁皇孋言觀貞淑(祁祁衆多也孋亦儷也觀)
(示也言諸后皆示其貞淑配皇為儷案字書無孋字相傳音麗蕭該音離)媚兹良哲承我天
祿班政蘭閨宣禮椒屋(班固西都賦曰後宫則掖庭椒房后妃之室蘭林蕙草披香發)
(越蘭林殿名故言蘭閨椒屋即椒房也)既云德升亦曰幸進(德升謂馬鄧等也幸進謂)
(閻何之類也)身當隆極族漸河潤(公羊傳曰河海潤千里也)視景爭暉方
山並峻乘剛多阻行地必順(易屯卦象曰六二之難乘剛也又坤卦曰牝馬地類)
(行地無彊王弼注云地之所以得無彊者以卑順行之故也)咎集驕滿福協貞信慶
延自已禍成誰釁
漢制皇女皆封縣公主儀服同列侯(漢法大縣侯視三公)其尊崇
者加號長公主儀服同蕃王(蔡邕曰帝女曰公主姊妹曰長公主建武十五年封)
(武陽公主為長公主即是帝女尊崇亦為長非惟姊妹也輿服志曰長公主赤罽軿車與諸侯同綬也)諸
王女皆封鄉亭公主儀服同鄉亭侯(鄉亭侯視中二千石)肅宗唯
特封東平憲王蒼琅邪孝王京女為縣公主(東平王傳曰封蒼女)
(五人為縣公主孝王女傳不見其數)其後安帝桓帝妹亦封長公主同之
皇女(案鄧禹玄孫少府褒尚舞隂長公主耿弇曾孫侍中良尚漢陽公主岑彭玄孫魏郡守熙尚湼陽長)
(公主來歙玄孫虎賁中郎將定尚平氏長公主並安帝妹也長社益陽公主桓帝妹也解見上)其皇女
封公主者所生之子襲母封為列侯(馮定獲嘉公主子襲封獲嘉侯馮奮)
(平陽公主子襲封平陽侯此其類也)皆傳國於後鄉亭之封則不傳襲其
職僚品秩事在百官志(沈約謝儼傳曰范曄所撰十志一皆託儼搜撰垂畢遇曄敗悉)
(蠟以覆車宋文帝令丹陽尹徐湛之就儼尋求已不復得一代以為恨其志今闕續漢志曰諸公主家令一人)
(六百石丞一人三百石其餘屬吏增減無常漢官儀曰長公主傅一人私府長一人食官一人永巷長一人家)
(令一人秩皆六百石各有員吏而鄉公主傅一人秩六百石僕一人六百石家丞一人三百石也)不足
别載故附于后紀末
皇女義王建武十五年封舞陽長公主適延陵鄉侯太
僕梁松(舞陽縣屬潁川郡松梁統之子其傳云尚光武女舞隂公主又鄧訓傳舞隂公主子梁扈有罪)
(訓與交通此云舞陽誤也)松坐誹謗誅
皇女中禮十五年封湼陽公主適顯親侯大鴻臚竇固
(湼陽屬南陽郡顯親縣屬漢陽郡固竇融子)肅宗尊為長公主
皇女紅夫十五年封舘陶公主適駙馬都尉韓光光坐
與淮陽王延謀反誅
皇女禮劉十七年封淯陽公主適陽安侯長樂少府郭
璜(璜郭況子也)璜坐與竇憲謀反誅
皇女綬(綬一作緩)二十一年封酈邑公主適新陽侯世子隂
豐豐害主誅死(酈縣屬南陽郡音擲亦反新陽縣屬汝南郡豐隂就子)
世祖五女
皇女姬永平二年封獲嘉長公主適楊邑侯將作大匠
馮柱(獲嘉縣屬河内郡楊邑縣屬太原郡柱馮魴子)
皇女奴三年封平陽公主(平陽縣屬河東郡)適大鴻臚馮順(順勤)
(子也)
皇女迎(迎㦯作延)三年封隆慮公主(隆慮縣屬河内郡)適牟平侯耿
襲(牟平縣屬東莱郡襲耿弇弟舒之子)
皇女次三年封平氏公主(平氏縣屬南陽郡既不言所適不顯始終盖史闕之也它)
(皆倣此)
皇女致三年封沁水公主(沁水縣屬河内郡)適高密侯鄧乾(乾鄧)
(震之子禹之孫)
皇女小姬十二年封平臯公主(平臯縣屬河内郡)適昌安侯侍
中鄧蕃(昌安縣屬高密國蕃鄧襲子禹之孫也)
皇女仲十七年封浚儀公主適軮侯(軮志作軮音伏師古曰又音徒系反)
黃門侍郎王度(軮縣屬江夏郡度王符子覇之孫)
皇女惠十七年封武安公主適征羌侯世子黃門侍郎
来稜(征羌縣屬汝南郡稜襃之子歙之孫)安帝尊為長公主
皇女臣建初元年封魯陽公主(魯陽縣屬南陽郡)
皇女小迎元年封樂平公主(樂平太清縣屬東郡章帝更名)
皇女小民元年封成安公主(成安縣屬潁川郡)
顯宗十一女
皇女男建初四年封武德長公主
皇女王四年封平邑公主(平邑縣屬代郡今魏郡昌樂東北又有平邑城)適黃
門侍郎馮由
皇女吉永元五年封隂安公主(隂安縣屬魏郡)
肅宗三女
皇女保延平元年封修武長公主(修武縣屬河内郡)
皇女成元年封共邑公主(共縣屬河内郡)
皇女利元年封臨潁公主(縣屬潁川郡)適即墨侯侍中賈建
(即墨縣屬膠東國建賈參子復之曾孫)
皇女興元年封聞喜公主(聞喜縣屬河東郡)
和帝四女
皇女生永和三年封舞陽長公主
皇女成男三年封冠軍長公主(冠軍縣屬南陽郡)
皇女廣永和六年封汝陽長公主(汝陽縣屬汝南郡)
順帝三女
皇女華延熹元年封陽安長公主適不其侯輔國將軍
伏完(完伏湛五世孫)
皇女堅七年封潁隂長公主(潁隂縣屬潁川郡)
皇女修九年封陽翟長公主
桓帝三女
皇女某光和三年封萬年公主
靈帝一女
後漢書卷十下
後漢書卷十下考證
皇后紀下安思閻皇后紀家屬徙比景注景在已下
景字上監夲多一日字從如淳原注減
桓思竇皇后紀章德皇后從祖弟之孫女也此句下
監夲有父諱武三字注(臣會汾)按下文有太后父大
將軍武句此處不復須注且后父亦不當言諱也明
是後人添入今從宋夲刪
孝仁董皇后紀王美人者趙國人也(臣良裘)按后紀
序曰同居正號者並列於篇私恩追尊者隨事附出
此紀例也卷内自賈貴人以下皆應附各紀之末不
應另傳此必非范氏之舊
獻穆曹皇后紀皇女奴適大鴻臚馮順注順勤子也
監夲誤作馮&KR0008;子也從宋夲改
皇女華適不其侯輔國將軍伏完注完伏湛五世孫
何焯曰以伏后紀及湛傳參校五世誤當作七世
後漢書卷十下考證
