後漢書卷十四
梁剡令劉昭補幷注
禮儀志第四
禮儀上(合朔上陵)(立春冠)(五供夕牲)
(耕蠶先)(高禖祓禊)(養老)
夫威儀所以與君臣序六親也若君亡君之威臣亡臣
之儀上替下陵此謂大亂大亂作則羣生受其殃可不
慎哉故記施行威儀以為禮儀志(謝沈書曰太傅胡廣博綜舊儀立漢制度)
(蔡邕因以為志譙周後改定以為禮儀志)
禮威儀每月朔旦太史上其月歷有司侍郎尚書見讀
其令奉行其政朔前後各二日皆牽羊酒至社下以祭
日日有變割羊以祠社用救日日變執事者冠長冠衣
皂單衣絳領袖綠中衣絳袴&KR1611;以行禮如故事(公羊傳曰日有)
(食之鼔用牲于社求乎隂之道也以朱絲縈社或曰脅之或曰為閣恐人犯之故縈之也何休曰脅之與責求)
(同義社者土地之主也月者土地之精也上繋於天而犯日故鳴鼔而攻之脅其本也朱絲縈之助陽抑隂也)
(或曰為闇者社者土地之主尊也為日光盡天闇冥恐人犯歴之故縈之然此說非也先言鼔後言用牲者明)
(先以尊者命責之後以臣子禮接之所以為順也白虎通曰日食必救之隂侵陽也鼔攻之以陽責隂也故春)
(秋日食鼓用牲于社所以必用牲者土地别神也尊之不敢虚責也日食大水則鼓用牲大旱則雩祭求雨非)
(虚言也助陽責下求隂之道也決疑要注曰凡救日食皆著赤幘以助陽也日將食天子素服避正殿内外嚴)
(日有變伐鼔聞音侍臣著赤幘帶劎入侍三臺令史已下皆持劔立其戸前衛尉卿驅馳繞宫察廵守備周而)
(復始日復常乃皆罷之)
立春之日夜漏未盡五刻京師百官皆衣青衣郡國縣
道官下至斗食令史皆服青幘立青旙施土牛耕人于
門外以示兆民至立夏唯武官不立春之日下寬大書
曰制詔三公方春東作敬始慎微動作從之罪非殊死
且勿案驗皆須麥秋退貪殘進柔良下當用者如故事
(月令曰命相布德和令蔡邕曰即此詔之謂也獻帝起居注曰建安二十二年二月壬申詔書絶立春寬緩詔)
(書不復行)
正月上丁祠南郊(白虎通曰春秋傳曰以正月上辛尚書曰丁巳用牲于郊牛二先甲三日)
(辛也後甲三日丁也皆可接事昊天之日)禮畢次北郊明堂高廟世祖廟謂
之五供五供畢以次上陵西都舊有上陵東都之儀百
官四姓親家婦女公主諸王大夫(蔡邕獨斷曰凡與先后有瓜葛者)外
國朝者侍子郡國計吏會陵晝漏上水大鴻臚設九賓
隨立寢殿前(薛綜曰九賓謂王侯公卿二千石六百石下及郎吏匈奴侍子凡九等)鍾鳴
謁者治禮引客羣臣就位如儀乘輿自東廂下太常導
出西向拜止旋升阼階拜神坐退坐東廂西向侍中尚
書陛者皆神坐後公卿羣臣謁神坐太官上食太常樂
奏食舉文始五行之舞(前書志曰文始舞者本韶舞也高祖六年更名文始以示不相)
(襲也五行舞者本周舞也秦始皇二十六年更名五行之舞也)禮樂闋君臣受賜食畢
郡國上計吏以次前當神軒占其郡榖價民所疾苦欲
神知其動靜孝子事親盡禮敬愛之心也周徧如禮(謝承)
(書曰建寧五年正月車駕上原陵蔡邕為司徒掾從公行到陵見其儀愾然謂同坐者曰聞古不墓祭朝廷有)
(上陵之禮始為可損今見威儀察其本意乃知孝明皇帝至孝惻隠不可易舊或曰本意云何昔京師在長安)
(時其禮不可盡得聞也光武即世始葬于此明帝嗣位踰年羣臣朝正感先帝不復聞見此禮乃帥公卿百寮)
(就園陵而創焉尚書陛西陛為神坐天子事亡如事存之意苟先帝有瓜葛之屬男女畢會王侯大夫郡國計)
(吏各向神坐而言庶幾先帝神魂聞之今者日月久遠後生非時人但見其禮不知其哀以明帝聖孝之心親)
(服三年久在園陵初興此儀邱察几筵下顧羣臣悲切之心必不可堪邕見太傅胡廣曰國家禮有煩而不可)
(省者不知先帝用心周密之至於此也廣曰然子宜載之以示學者邕退而記焉魚豢曰孝明以正月旦百官)
(及四方來朝者上原陵朝禮是謂甚違古不墓祭之義臣昭以為邕之言然)最後親陵遣計
吏賜之帶佩八月飲酎上陵禮亦如之(丁孚漢儀曰酎金律文帝所加)
(以正月旦作酒八月成名酎酒因合諸侯助祭貢金漢律金布令曰皇帝齋宿親帥羣臣承祠宗廟羣臣宜分)
(奉請諸侯列侯各以民口數率千口奉金四兩竒不滿千口至五百口亦四兩皆會酎少府受又大鴻臚食邑)
(九真交阯日南者用犀角長九寸以上若瑇瑁甲一鬱林用象牙長三尺以上若翡翠各二十凖以當金漢舊)
(儀曰皇帝惟八月酎車駕夕牲牛以絳衣之皇帝暮視牲以鑑燧取水於月以火燧取火於日為明水火左袒)
(以水沃牛右肩手執鸞刀以切牛尾薦之而即更衣巾侍上熟乃祀之)凡齋天地七日宗
廟山川五日小祠三日齋日内有汙染觧齋副倅行禮
先齋一日有汙穢災變齋祀如儀大喪唯天郊越紼而
齋地以下皆百日後乃齋如故事(魏文帝詔曰漢氏不拜日於東郊而旦夕)
(常於殿下東面拜日煩褻似家人之事非事天交神之道也於是朝日東門之外將祭必先夕牲其儀如郊)
正月甲子若丙子為吉日可加元服儀從冠禮乘輿初
緇布進賢次爵弁次武弁次通天以據皆於高祖廟如
禮謁(冠禮曰成王冠周公使祝雍曰辭達而勿多也祝雍曰近於民遠於年遠於侫近於義嗇於財任賢)
(使能博物記曰孝昭帝冠辭曰陛下摛顯先帝之光耀以承皇天之嘉禄欽奉仲春之吉辰普尊大道之郊域)
(秉率百福之休靈始加昭明之元服推遠冲孺之幼志藴積文武之就德肅勤高祖之清廟六合之内靡不蒙)
(德永永與天無極獻帝傳曰興平元年正月甲子帝加元服司徒淳于嘉為賓加賜玄纁駟馬貴人公主卿司)
(隸城門五校及侍中尚書給事黃門侍郎各一人為太子舍人也)王公以下初加進賢
而已(獻帝起居注曰建安十八年正月壬子濟北王加冠戸外以見父母給事黃門侍郎劉瞻兼侍中假)
(貂蟬加濟北王給之)
正月天郊夕牲(周禮展牲干寳曰若今夕牲又郊儀先郊日未晡五刻夕牲公卿京尹衆官悉)
(至壇東就位太祝吏牽牲入到榜廪犧令跪曰請省牲舉手曰腯太祝令繞牲舉手曰充太史令牽牲就庖豆)
(酌毛血其一奠天神坐前其一奠太祖坐前今之郊祀然也)晝漏未盡十八刻初納
夜漏未盡八刻初納(于寳周官注曰納亨納牲將告殺謂向祭之辰也)進熟獻
太祝送旋皆就燎位宰祝舉火燔柴火然天子再拜興
有司告事畢也明堂五郊宗廟太社稷六宗夕牲皆以
晝漏十四刻初納夜漏未盡七刻初納進熟獻送神還
有司告事畢六宗燔燎火大然有司告事畢
正月始耕(月令曰天子親載耒耜措之參保介之御間帥三公九卿躬耕帝籍盧植注曰帝天也藉)
(耕也)晝漏上水初納執事告祠先農已享(賀循藉田儀曰漢耕日以太牢)
(祭先農於田所春秋傳曰耕藉之禮唯齋三日左傳曰鄅人藉稻杜預注曰藉稻履行之薛綜注二京賦曰為)
(天神借民力於此田故名曰帝藉田在國之辰地干寳周禮注曰古之王者貴為天子富有四海而必私置藉)
(田盖其義有三焉一曰以奉宗廟親致其孝也二曰以訓于百姓在勤勤則不匱也三曰聞之子孫躬知稼穡)
(之艱難無違也)耕時有司請行事就耕位天子三公九卿諸侯
百官以次耕(鄭玄注周禮曰天子三推公五推卿諸侯九推庶人終於千畝庶人謂徒三百人也)
(月令章句曰卑者殊勞故三公五推禮自上以下降殺以兩勞事反之諸侯上當有孤卿七推大夫十二士終)
(畝可知也盧植注禮記曰天子耕藉一發九推耒周禮二耜為耦一耜之伐廣尺深尺伐發也天子及三公坐)
(而論道參五職事故三公以五為數卿諸侯當究成天子之職事故以九為數伐皆三者禮以三為文)力
田種各耰訖有司告事畢(史記曰漢文帝詔云農天下之本其開藉田朕躬耕以給)
(宗廟粢盛應劭曰古者天子耕藉田千畝為天下先藉者帝王典籍之常也而應劭風俗通又曰古者使民如)
(借故曰藉田鄭玄曰藉之言借也王一耕之使庶人耘芓終之盧植曰藉耕也春秋傳曰鄅人藉稻故知藉為)
(耕也韋昭曰借民力以治之以奉宗廟且以勸率天下使務農也杜預注曰鄅人藉稻其君自出藉稻盖履行)
(之瓉曰藉稻藉也本以躬親為義不得以假借為稱也漢舊儀曰春始東耕於藉田官祠先農先農即神農炎)
(帝也祠以一太牢百官皆從大賜三輔二百里孝悌力田三老帛種百榖萬斛為立藉田倉置令丞榖皆以給)
(祭天地宗廟羣神之祀以為粢盛皇帝躬秉耒耜而耕古為甸師官賀循曰所種之榖黍稷穜稑稑早也穜晚)
(也干寳周禮注曰穜晚秔稻之屬稑陵榖黍稷之屬)是月令曰郡國守相皆勸民
始耕如儀諸行出入皆鳴鍾皆作樂其有災眚有他故
若請雨止雨皆不鳴鍾不作樂(春秋釋痾曰漢家郡守行大夫禮鼎爼籩豆工)
(歌縣何休曰漢家法陳師置守相故行其樂也)
仲春之月立高禖祠于城南祀以特牲(月令玄鳥至之日以太牢祠詩)
(曰克禋克祀以弗無子毛萇傳曰弗去無子求有子古者必立郊禖焉玄鳥至之日以太牢祀于郊禖天子親)
(往后妃帥九嬪御乃禮天子所御帶以弓韣授以弓矢于郊禖之前鄭玄注云弗之言祓也禋祀上帝于郊禖)
(以祓無子之疾而得福也月令章句曰高尊也禖祀也吉事先見之象也盖為人所以祈子孫之祀玄烏感陽)
(而至其來主為字乳蕃滋故重其至日因以用事契母簡狄盖以玄鳥至日有事高禖而生契焉故詩曰天命)
(玄鳥降而生商韣弓衣也祀以高禖之命飲之以醴帶以弓衣尚使得男也離騷曰簡狄在臺嚳何宜玄鳥致)
(胎女何嘉王逸曰言簡狄侍帝嚳於臺上有飛燕堕其卵嘉而吞之因生契鄭玄注禮記曰後王以為禖官嘉)
(祥而立其祠盧植注云玄鳥至時隂陽中萬物生故於是以三牲請子於高禖之神居明顯之處故謂之高因)
(其求子故謂之禖以為古者有媒氏之官因以為神晉元康中高禖壇上石破詔問出何經典朝士莫知博士)
(束晳答曰漢武帝晚得太子始為立高禖之祠高禖者人之先也故立石為主祀以太牢)
明帝永平二年三月上始帥羣臣躬養三老五更于辟
雍(孝經援神契曰尊三老者父象也謁者奉几安車輭輪供綏執事五更寵以度接禮交容謙恭順貌宋均)
(曰三老老人知天地人事者奉几授三老也安車坐乘之車輭輪蒲裹輪供綏三老就車天子親執綏授之五)
(更老人知五行更代之事者度法也度以寵異之也鄭玄注禮記曰皆年老更事致仕者也名三五者取象三)
(辰五星天所因以照明天下者玄又一注皆老人更知三德五事者也應劭漢官儀曰三老五更三代所尊也)
(安車輭輪送迎至家天子獨拜于屛三者道成於天地人老者久也舊也五者訓於五品更者五世長子更更)
(相代言其能以善道改更已也三老五更皆取有首妻男女完具臣昭按桓榮五更後除兄子二人補四百石)
(則榮非長子矣蔡邕曰五更長老之稱也)行大射之禮(袁山松書曰天子皮弁素積親射大侯)
郡縣道行鄉飲酒于學校皆祀聖師周公孔子牲以犬
(鄭玄注儀禮曰狗取擇人孟冬亦如之石渠論曰鄉射合樂而大射不何也韋玄成曰鄉人本無樂故於歲時)
(合樂以同其意諸侯故自有樂故不復合樂鄭玄注鄉飲酒禮曰今郡國十月行鄉飲酒禮黨正每歲邦索鬼)
(神而祭祀則以禮屬民而飲酒于序以正齒位之禮凡鄉黨飲酒必於民聚之時欲其見化知尚賢尊長也玄)
(冠衣皮弁服與禮異服虔應劭曰漢家郡縣饗射祭祀皆假士禮而行之樂懸笙磬籩爼皆如士制)於是
七郊禮樂三雍之義備矣養三老五更之儀先吉日司
徒上太傅若講師故三公人名用其德行年耆高者一
人為老次一人為更也(盧植禮記注曰選三公老者為三老卿大夫中之老者為五更)
(亦參五之也)皆服都紵大袍單衣皂緣領袖中衣冠進賢扶
玉杖五更亦如之不杖皆齋于太學講堂(月令章句曰三老國老也)
(五更庶老也)其日乘輿先到辟雍禮殿御坐東廂遣使者安
車迎三老五更天子迎于門屏交禮道自阼階三老升
自賓階至階天子揖如禮三老升東面三公設几九卿
正履天子親袒割牲執醬而饋執爵而酳祝鯁在前祝
饐在後(禮記曰天子適饌省醴養老之珍具遂發詠焉退修之以孝養反升歌清廟孝養之詩也)五
更南面公進供禮亦如之(譙周五經然否曰漢初或云三老答天子拜遭王莽之亂)
(法度殘缺漢中興定禮儀羣臣欲令三老答拜城門校尉董鈞駮曰養三老所以教事父之道也若答拜是使)
(天下答子拜也詔從鈞議譙周論之曰禮尸服上服猶以非親之故答子拜士見異國君亦答拜是皆不得視)
(猶子也虞喜曰且據漢儀於門屏交禮交禮即答拜中興謬從鈞議後革之深得其意)明日皆詣
闕謝恩以見禮遇大尊顯故也(前書禮樂志曰顯宗因祀光武皇帝於明堂養)
(三老五更於辟雍威儀既盛矣德化未流洽者以其禮樂未具羣下無所誦說而庠序尚未設之故也孔子曰)
(譬如為山未成一簣止吾止也)
是月皇后帥公卿諸侯夫人蠶(丁孚漢儀曰皇后出乘鸞輅青羽盖駕駟馬龍)
(旂九旒大將軍妻參乘太僕妻御前鸞旂車皮軒闟戟雒陽令奉引亦千乘萬騎車府令設鹵簿駕公卿五營)
(校尉司隸校尉河南尹妻皆乘其官車帶夫本官綬從其官屬導從皇后置虎賁羽林騎戎頭黃門鼔吹五帝)
(車女騎夾轂執法御史在前後亦有金鉦黃鉞五將導桑于蠶宫手三盆于繭館畢還宫月令曰禁婦人无觀)
(按谷永對稱四月壬子皇后蠶桑之日也則漢桑亦用四月)祠先蠶禮以少牢(漢舊儀曰)
(春桑生而皇后視桑於苑中蠶室養蠶千薄以上祠以中牢羊豕今蠶神曰菀窳婦人寓氏公主凡二神羣臣)
(妾從桑還獻於繭觀皆賜從桑者樂皇后自行凡蠶絲絮織室以作祭服祭服者冕服也天地宗廟羣臣五時)
(之服其皇帝得以作縷縫衣得以作中絮而已置蠶官令丞諸天下官皆詣蠶室亦婦人從事故舊有東西織)
(室作法晉后祠先蠶先蠶壇高一丈方二丈為四出陛陛廣五尺在采桑壇之東南)
是月上已官民皆絜於東流水上曰洗濯祓除去宿垢
疢為大絜絜者言陽氣布暢萬物訖出始絜之矣(謂之禊也)
(風俗通曰周禮女巫掌歲時以祓除疾病禊者絜也春者蠢也蠢摇動也尚書以殷仲春厥民析言人觧析也)
(蔡邕曰論語暮春者春服既成冠者五六人童子六七人浴乎沂風乎舞雩詠而歸自上及下古有此禮今三)
(月上已祓禊於水濱盖出於此杜篤祓禊賦曰巫咸之徒秉火祈福則巫祝也一說云後漢有郭虞者三月上)
(已産二女二日中並不育俗以為大忌至此月日諱止家皆於東流水上為祈禳自潔濯謂之禊祠引流行觴)
(遂成曲水韓詩曰鄭國之俗三月上已之溱洧兩水之上招魂續魄秉蘭草祓除不祥漢書八月祓灞水亦斯)
(義也後之良史亦據為正臣昭曰郭虞之說良為虚誕假有庶民旬内夭其二女何足驚彼風俗稱為世忌乎)
(杜篤乃稱王侯公主暨于富商用事伊雒帷幔玄黃本傳大將軍梁商亦歌泣於雒禊也自魏不復用三日水)
(宴者焉)
後漢書卷十四
