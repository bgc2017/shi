原任詹事(臣浩)謹言按范氏後漢書隋志云九十
七卷唐志云九十二卷論贊五卷今論贊附於紀
傳共九十卷蓋自唐章懷作注付秘書省傳之至
今其篇第如此唐志又云賢注後漢書一百卷以
紀傳中分上下卷者凡十也劉昭注補志三十卷
陳振孫云本别為一書至乾興初孫奭建議校勘
補亡借闕館閣書目乃直以為百二十卷今考經
籍志云後漢書一百二十五卷范氏本劉昭注則
志之合於書亦不自奭始矣晁以道謂范書創為
后紀及采風俗通枹朴子詭譎事失史之體按吕
后有紀見於前書不可謂創何焯云東京諸后臨
朝者六范書自合史家之變未可議也王喬左慈
附見於方術原未予立傳又何譏焉陳氏又云劉
昭所注乃司馬彪續漢書之八志今考章懷注所
引續漢書文多與志同其言足信然先范氏而有
作者若劉珍之東觀記謝承薛瑩華嶠謝沈袁山
松諸家之書張瑩之漢南記今無一存者而彪書
之志以附於漢書而傳非其幸歟范氏既未嘗為
序卷目皆後人所定一志而分為數帙一傳而並
列數人皆非史氏之舊馬班可作當不謂然然作
者便於編輯讀者便於檢稽不啻為晉宋以後史
書導之先路矣兹奉
勅校勘監本漶漫剥落有他本可據者釐而正之疑不
可考者仍之刊誤諸家在景祐以前者間為補綴
自吳仁傑刊誤補遺而下有前人所未及發者亦
分别采輯以備參考刊刻既竣(臣浩)復與同事諸
臣詳審校勘錄為後漢書考證若干條汲深而後
知綆之短掃迅而後知葉之多為悚為慚㒺知所
措(臣)謹識
