後漢書卷七十上
宋宣城太守范煜撰
唐章懷太子賢注
班彪列傳第三十上(自東都主人以下分為下卷)
班彪傳(子固)
班彪字叔皮扶風安陵人也祖況成帝時為越騎校尉
父稚哀帝時為廣平太守(廣平郡今洺州永平縣也隋室諱廣改焉)彪性沈
重好古年二十餘更始敗三輔大亂時隗囂擁衆天水
彪乃避難從之囂問彪曰往者周亡戰國並争天下分
裂數世然後定意者從横之事復起于今乎將承運迭
興在於一人也願生試論之對曰周之廢興與漢殊異
昔周爵五等諸侯從政本根既微枝葉彊大故其末流
有從横之事勢數然也漢承秦制改立郡縣主有專已
之威臣無百年之柄至於成帝假借外家(外家謂王鳳王商䓁並輔)
(政領尚書事也)哀平短祚國嗣三絶(哀帝在位六年平帝在位五年故曰短祚成哀平俱)
(無子是三絶也)故王氏擅朝因竊位號危自上起傷不及下(成帝)
(威權借于外家是危自上起也漢德無害于百姓是傷不及下也)是以即真之後天下
莫不引領而歎十餘年間中外騷擾遠近俱發假號雲
合咸稱劉氏不謀同辭(謂王郎盧芳等並詐稱劉氏也)方今雄傑帶州
域者皆無七國世業之資而百姓謳吟思仰漢德已可
知矣囂曰生言周漢之勢可也至於但見愚人習識劉
氏姓號之故而謂漢家復興疎矣昔秦失其鹿劉季逐
而羈之時人復知漢乎(太公六韜曰取天下如逐鹿鹿得天下共分其肉也)彪旣
疾囂言又傷時方艱乃著王命論以為漢德承堯有靈
命之符王者興祚非詐力所致欲以感之而囂終不寤
遂避地河西河西大將軍竇融以為從事深敬待之接
以師友之道彪乃為融畫策事漢總河西以拒隗囂及
融徵還亰師光武問曰所上章奏誰與參之融對曰皆
從事班彪所為帝雅聞彪材因召入見舉司隸茂才拜
徐令以病免(司隸舉為茂才也徐縣屬臨淮郡)後數應三公之命輙去
彪旣才高而好述作遂專心史籍之間武帝時司馬遷
著史記自太初以後闕而不錄(太初武帝年號)後好事者頗㦯
綴集時事然多鄙俗不足以踵繼其書(好事者謂揚雄劉歆陽城衡褚)
(少孫史孝山之徒也)彪乃繼採前史遺事傍貫異聞作後傳數十
篇因斟酌前史而譏正得失其略論曰唐虞三代詩書
所及世有史官以司典籍(禮記曰動則左史書之言則右史書之見于史籍者夏太)
(史終古殷太史向摯周太史儋也見呂氏春秋)暨於諸侯國自有史(左傳魯季孫召外史)
(掌惡臣衛史華龍滑曰我太史也楚有左史倚相)故孟子曰楚之檮杌晉之乘
魯之春秋其事一也(乘者興于田賦乘馬之事檮杌者嚚凶之類興于記惡之誡春秋以)
(二始舉四時以記萬事遂各因以為名其記事一也見趙岐孟子注)定哀之間(魯定公哀公也)魯
君子左丘眀論集其文作左氏傳三十篇又撰異同號
曰國語二十篇由是乘檮杌之事遂闇(不行于時為闇也其書今亡)
而左氏國語獨章又有記錄黃帝以來至春秋時帝王
公侯卿大夫號曰世本一十五篇春秋之後七國並争
秦幷諸侯則有戰國策三十三篇漢興定天下太中大
夫陸賈記錄時功作楚漢春秋九篇孝武之世太史令
司馬遷採左氏國語刪世本戰國策據楚漢列國時事
上自黃帝下訖獲麟(武帝泰始二年登隴首獲白麟遷作史記絶筆于此年也)作本
紀世家列傳書表凡百三十篇而十篇缺焉(十篇謂遷歿之後亡)
(景紀武紀禮書樂書兵書將相年表日者傳三王世家龜策傳傅靳列傳)遷之所記從漢元
至武以絶則其功也至於採經摭傳分散百家之事甚
多疎略不如其本務欲以多聞廣載為功論議淺而不
篤其論術學則崇黃老而薄五經(黃帝老子道家也五經儒家也遷序傳曰)
(道家使人精神專一動合無形贍足萬物此謂崇黃老也又曰儒者博而寡要勞而少功此為薄五經也)序
貨殖則輕仁義而羞貧窮(史記貨殖傳序曰家貧親老妻子輭弱歲時無以祭祀飲)
(食被服不足以自適如此不慙耻則無所比矣無巖處竒士之行而長貧賤語仁義亦足羞也)道游俠
則賤守節而貴俗功(史記游俠傳序曰季次原憲行君子之德義不苟合當世當世亦笑)
(之終身空室蓬戶褐衣疏食不厭今游狹其行雖不軌于正義然其言必信其行必果已諾必誠不愛其軀赴)
(士之戹盖有足道者今拘學或抱咫尺之義久孤于世豈若卑論齊俗與世沈浮而取榮名哉)此其大
敝傷道所以遇極刑之咎也(極刑謂遷被腐刑也遷與任安書曰最下腐刑極矣)
然善述序事理辯而不華質而不俚文質相稱蓋良史
之才也誠令遷依五經之法言同聖人之是非意亦庶
幾矣(易曰顔氏之子其殆庶幾乎)夫百家之書猶可法也若左氏國
語世本戰國策楚漢春秋太史公書今之所以知古後
之所由觀前聖人之耳目也司馬遷序帝王則曰本紀
公侯傳國則曰世家卿士特起則曰列傳又進項羽陳
涉而黜淮南衡山(謂遷著項羽本紀又陳涉起于隴畝數月被殺無子孫相繼者為世家淮)
(南衡山漢室之王胤當世家而編之列傳言進退之失也)細意委曲條例不經若遷
之著作採獲古今貫穿經傳至廣博也一人之精文重
思煩故其書刊落不盡尚有盈辭多不齊一(刊削也謂削落繁蕪)
(仍有不盡)若序司馬相如舉郡縣著其字至蕭曹陳平之屬
及董仲舒並時之人不記其字㦯縣而不郡者盖不暇
也(史記衛靑者平陽人也張釋之堵陽人並不顯郡之類也)今此後篇慎覈其事整
齊其文不為世家惟紀傳而已傳曰殺史見極平易正
直春秋之義也彪復辟司徒玉況府(玉音肅)時東宮初建
諸王國並開(建武二十三年玉況為司徒十九年建眀帝為太子十七年封諸王)而官屬
未備師保多闕彪上言曰孔子稱性相近習相遠也(見論)
(語)賈誼以為習與善人居不能無為善猶生長于齊不
能無齊言也習與惡人居不能無惡猶生長于楚不能
無楚言也(賈誼上疏之辭)是以聖人審所與居而戒慎所習昔
成王之為孺子出則周公召公太公史佚入則太顛閎
夭南宫括散宜生左右前後禮無違者(左傳曰自郊勞至于贈賄禮無)
(違者)故成王一日即位天下曠然太平是以春秋愛子教
以義方不納於邪驕奢滛佚所自邪也(左傳衛大夫石碏諫衛莊公之)
(辭也)詩云詒厥孫謀以宴翼子言武王之謀遺子孫也(詩大)
(雅也詒遺也宴安也翼敬也言文王遺其孫以善謀武王以安敬之道遺其子子謂成王也)漢興太
宗使鼂錯導太子以法術(文帝時鼂錯為博士上言曰人主所以顯功揚名者以知)
(術數也今皇太子所讀書多矣而未知術數願陛下擇聖人之術以賜太子上善之拜錯為太子家令)賈
誼教梁王以詩書(賈誼為梁王太傅梁王文帝之少子名揖愛而好書故令誼傅之)及
至中宗亦令劉向王褒蕭望之周堪之徒以文章儒學
保訓東宫以下(中宗宣帝也時元帝為太子宣帝使王褒劉向張子僑等之太子宫娛侍太子)
(朝夕讀誦蕭望之為太傅周堪為少傅並見前書)莫不崇簡其人就成德器今
皇太子諸王雖結髮學問脩習禮樂而傅相未置賢才
官屬多闕舊典宜博選名儒有威重明通政事者以為
太子太傅東宮及諸王國備置官屬又舊制太子食湯
沐十縣設周衛交戟五日一朝因坐東箱省視膳食其
非朝日使僕中允旦旦請問而已眀不媟黷廣其敬也
(漢官儀曰皇太子五日一至臺因坐東箱省視膳食以法制勑太官尚食宰吏其非朝曰使僕中允旦旦請問)
(眀不媟黷所以廣敬也太子僕一人秩千石中允一人四百石主門衛徼廵)書奏帝納之後
察司徒廉為望都長吏民愛之(察舉也司徒薦為廉)建武三十年
年五十二卒官所著賦論書記奏事合九篇二子固超
超别有傳
論曰班彪以通儒上才傾側危亂之間行不踰方(論語孔子)
(曰可謂仁之方鄭玄注云方猶道也)言不失正仕不急進貞不違人敷文
華以緯國典守賤薄而無悶容彼將以世運未弘非所
謂賤焉耻乎何其守道恬淡之篤也(孔子曰邦有道貧且賤焉耻也言彪)
(當中興之初時運未泰故不以貧賤為耻何守道清静之固也恬淡猶清静也篤固也)
固字孟堅年九歲能屬文誦詩書及長遂博貫載籍九
流百家之言無不窮究(九流謂道儒墨名法隂陽農術縦横)所學無常師
不為章句舉大義而已性寬和容衆不以才能高人諸
儒以此慕之(謝承書曰固年十三王充見之拊其背謂彪曰此兒必記漢事)永平初東
平王蒼以至戚為驃騎將軍輔政開東閣延英雄時固
始弱冠奏記說蒼曰(奏進也記書也前書待詔鄭朋奏記于蕭望之奏記自朋始也)將
軍以周召之德立乎本朝承休眀之策建威靈之號(號驃)
(騎將軍也)昔在周公今也將軍詩書所載未有三此者也(惟蒼)
(與周公二人而已)傳曰必有非常之人然後有非常之事有非
常之事然後有非常之功(司馬相如喻蜀之辭)固幸得生于清眀
之世豫在視聽之末私以螻螘竊觀國政(螻螘謂細微也)誠美
將軍擁千載之任躡先聖之蹤(千載謂自周公至眀帝時千餘載也先聖謂周)
(公也)體弘懿之姿據高眀之勢博貫世事服膺六藝白黑
簡心求善無厭(淮南子曰聖人見是非若白黑之别于目左傳曰求善不厭也)採擇狂
夫之言不逆負薪之議(負薪賤人也三略曰負薪之語廊廟之言也)竊見幕
府新開廣延羣俊四方之士顛倒衣裳(詩曰東方未眀顛倒衣裳言士)
(争歸之急遽也)將軍宜詳唐殷之舉察伊臯之薦(舜舉臯陶湯舉伊尹)令
遠近無偏幽隐必達期於總覧賢才收集眀智為國得
人以寧本朝則將軍飬志和神優游廟堂光眀宣於當
世遺烈著于無窮竊見故司空掾桓梁宿儒盛名冠德
州里七十從心行不踰矩(論語孔子曰七十而從心所欲不踰矩言恣心之所為皆)
(闇合於法則)盖清廟之光輝當世之俊彦也(詩周頌曰於穆清廟肅雍顯相)
(濟濟多士秉文之德鄭玄注曰顯光也言桓梁可參多士助祭于清廟為光輝也爾雅曰髦俊也美士為彦)
亰兆祭酒晉馮結髮脩身白首無違好古樂道玄默自
守古人之美行時俗所莫及扶風掾李育(育字元春見儒林傳)經
眀行著教授百人客居杜陵茅室土階亰兆扶風二郡
更請徒以家貧數辭病去温故知新論議通眀廉清修
潔行能純備雖前世名儒國家所器韋平孔翟無以加
焉(韋賢平當孔光翟方進也流俗本平字作玄誤)宜令考績以參萬事亰兆督
郵郭基孝行著於州里經學稱於師門政務之績有絶
異之效如得及眀時秉事下僚進有羽翮奮翔之用退
有杞梁一介之死(說苑曰趙簡子游于西河而嘆曰安得賢士而與處焉舟人吉桑對曰鴻)
(鵠高飛所恃者六翮也背上之毛腹下之毳加之滿把飛不能為之益高不知門下左右客千人亦有六翮之)
(用乎將盡毛毳也又曰齊莊公攻莒杞梁與華周進鬭壊軍陷陣三軍不敢當至莒城下殺二十七人而死也)
涼州從事王雍躬卞嚴之節文之以術藝(卞嚴卞莊子也新序曰卞)
(莊子好勇飬母戰而三北交游非之國君辱之莊子受命顔色不變及母死三年齊與魯戰莊子請從至見于)
(將軍曰初獨與母處是以戰而三北今母歿矣請塞責遂赴敵而鬭獲甲首而獻曰夫三北以飬母也吾聞之)
(節士不以辱生遂殺十人而死論語孔子曰卞莊子之勇冉求之藝文之以禮樂)涼州冠蓋未
有宜先雍者也古者周公一舉則三方怨曰奚為而後
已(孫卿子曰周公東征西國怨曰何獨不來也南征而北國怨曰何獨後我也)宜及府開以
慰遠方弘農功曹史殷肅(固集殷作叚)達學洽聞才能絶倫
誦詩三百奉使專對此六子者皆有殊行絶才德隆當
世如蒙徵納以輔高眀此山梁之秋夫子所為歎也(秋猶)
(時也論語孔子曰山梁雌雉時哉)昔卞和獻寳以離斷趾(離被也斷趾刖足也事見)
(韓子)靈均納忠終於沈身(屈原字靈均納忠于楚終不見信自沈于汨羅之水而死)而
和氏之璧千載垂光屈子之篇萬世歸善願將軍隆照
微之眀信日昃之聽(信音申)少屈威神咨嗟下問令塵埃
之中永無荆山汨羅之恨蒼納之父彪卒歸鄉里固以
彪所續前史未詳乃潜精研思欲就其業旣而有人上
書顯宗告固私改作國史者有詔下郡收固繫亰兆獄
盡取其家書先是扶風人蘇朗偽言圖䜟事下獄死固
弟超恐固為郡所覈考不能自眀乃馳詣闕上書得召
見具言固所著述意而郡亦上其書顯宗甚竒之召詣
校書部(前書固叙傳曰永平中為郎典校秘書)除蘭臺令史(漢官儀曰蘭臺令史六人)
(秩百石掌書劾奏)與前雎陽令陳宗長陵令尹敏司隸從事孟
異共成世祖本紀遷為郎典校秘書固又撰功臣平林
新市公孫述事作列傳載記二十八篇奏之帝乃復使
終成前所著書固以為漢紹堯運以建帝業至於六世
史臣(六代謂武帝史臣謂司馬遷也)乃追述功德私作本紀編於百王
之末厠於秦項之列(史記起自黃帝漢最居其末也)太初以後闕而不
錄故探撰前紀綴集所聞以為漢書起元高祖終于孝
平王莽之誅十有二世二百三十年(高惠呂后文景武昭宣元成哀平十)
(二代也幷王莽合二百三十年)綜其行事旁貫五經上下洽通為春秋
考紀表志傳凡百篇(紀十二表八志十列傳七十合百萹前書音義曰春秋考紀謂帝紀)
(也言考覈時事具四時以立言如春秋之經)固自永平中始受詔潜精積思
二十餘年至建初中乃成當世甚重其書學者莫不諷
誦焉自為郎後遂見親近時亰師脩起宮室濬繕城隍
而關中耆老猶望朝廷西顧固感前世相如壽王東方
之徒造搆文辭終以諷勸(相如作上林子虚賦吾丘壽王作士大夫論及驃騎將軍)
(頌東方朔作客難及非有先生論其辝並以諷諭為主也)乃上兩都賦盛稱洛邑制
度之美以折西賓淫侈之論其辭曰有西都賓問於東
都主人曰(中興都洛陽故以東都為主而謂西都為賓也)盖聞皇漢之初經營
也嘗有意乎都河洛矣輟而弗康實用西遷作我上都
主人聞其故而覩其制乎(皇大也尚書曰厥既得吉卜則經營高祖五年婁敬說上)
(都關中上疑之左右大臣皆山東人多勸都洛陽此為有意都河洛矣張良曰洛陽其中小不過數百里四面)
(受敵非用武之國關中金城千里天府之國也於是上即日西都關中此為輟而弗康也輟止也康安也)主
人曰未也願賓據懷舊之蓄念發思古之幽情(廣雅曰攄舒也)
博我以皇道弘我以漢亰賓曰唯唯漢之西都在于雍
州實曰長安(前書音義曰長安本秦之鄉名高祖都焉)左據函谷二崤之阻
表以泰華終南之山(函谷關名也左傳曰崤有二陵其南陵夏后臯之墓其北陵文王之)
(所避風雨故曰二崤太華山也山海經曰華首之西六十里曰太華終南長安南山也詩曰終南何有注云終)
(南周之名山中南也)右界襃斜隴首之險帶以洪河涇渭之川(襃斜)
(谷名南口曰襃北口曰斜在今梁州隴首山名在今秦州洪大也)華實之毛則九州之
上腴焉防禦之阻則天下之奥區焉(華實之毛謂草木也左傳曰食土之)
(毛前書曰秦地九州膏腴尚書雍州厥田上上防禦謂關禁也揚雄衛尉箴曰設置山險盡為防禦奥深也言)
(秦地險固為天下深奥之區域)是故横被六合三成帝畿(前書音義曰關西為横被)
(猶及也呂氏春秋曰神眀通于六合高誘注云四方上下為六合周禮曰方千里曰王畿三成謂周秦漢並都)
(之也)周以龍興秦以虎視及至大漢受命而都之也(龍興虎視)
(喻盛彊也孔安國尚書序曰漢室龍興易曰虎視耽耽)仰寤東井之精俯協河圖
之靈(寤猶曉也協合也高祖至覇上五星聚于東井又河圖曰帝劉季日角戴勝斗匈龍股長七尺八寸)
(昌光出軫五星聚井期之興天授圖地出道予張兵鈐劉季起東井秦之分野眀漢當代秦都關中)奉春
建策留侯演成(奉春君婁敬也春者四時之始婁敬亦始建遷都之策故以號焉留侯張良也)
(蒼頡篇曰演者引也)天人合應以發皇眀乃眷西頋實惟作京(天謂)
(五星聚東井也人謂婁敬等進說也皇明謂高祖也西頋謂入關也詩云乃眷西顧)於是睎秦嶺
睋北阜挾酆霸據龍首(睎望也音希睋視也音蛾秦嶺在今藍田東南北阜即今三原)
(縣北有高阜東西横亘者是也酆水出鄠縣南山豐谷霸水出藍田谷三秦記曰龍首山六十里頭入渭水尾)
(達樊川在傍曰挾在上曰據也)圖皇基於億載度宏規而大起肇自高
而終平世增飾以崇麗歴十二之延祚故窮奢而極侈
(肇始也始自高祖終於平帝為十二代也)建金城其萬雉呀周池而成淵披
三條之廣路立十二之通門(金城言堅固也張良曰金城千里杜預注左傳云方)
(丈為堵三堵為雉字林曰呀大空也音火加反周禮國方九里旁三門每門為大路故曰三條鄭玄注周禮云)
(司門若今城門校尉主王城十二門也)内則街衢洞達閭閻且千九市開
場貨别隧分人不得頋車不得旋闐城溢郭傍流百廛
紅塵四合煙雲相連(字林曰閭里門也閻里中門也且千言多也漢宮闕疏曰長安九市)
(其六在道西三在道東隧列肆道也鄭玄注禮記曰廛市邸舍也)於是旣庶且富娛樂
無疆都人士女殊異乎五方游士擬於公侯列肆侈於
姬姜(論語子適衛冉有僕子曰庶矣哉冉有曰既庶矣又何加焉曰富之詩周頌云惠我無疆疆境也詩)
(小雅曰彼都人士毛萇注云城郭之域曰都五方謂四方及中央也前書曰秦地三方雜錯鄭玄注周禮曰肆)
(市中陳物處也杜元凱注左傳云姬姜大國之女也)鄉曲豪俊游俠之雄節慕原
嘗名亞春陵連交合衆騁騖乎其中(豪俊游俠謂朱家郭觧原涉之類也)
(原嘗謂平原君趙勝孟嘗君田文也春陵謂春申君黃歇信陵君無忌也並招致賓客名高天下也)若乃
觀其四郊浮游近縣則南望杜霸北眺五陵名都對郭
邑居相承英俊之域黻冕所興冠蓋如雲七相五公(浮游)
(謂周流也杜霸謂杜陵霸陵在城南故南望也五陵謂長陵安陵陽陵茂陵平陵在渭北故北眺也並徙人以)
(置縣邑故云名都對郭蒼頡篇曰黻綬也冕冠也其所徙者皆豪右富貲吏二千石故多英俊冠盖之人如雲)
(言多也詩云出其東門有女如雲七相謂丞相車千秋長陵人黃霸王商並杜陵人也韋賢平當魏相王嘉並)
(平陵人也五公謂田蚡為太尉長陵人張安世為大司馬朱博為司空並杜陵人平晏為司徒韋賢為大司馬)
(並平陵人也)與乎州郡之豪傑五都之貨殖三選七遷充奉
陵邑蓋以彊幹弱枝隆上都而觀萬國(前書音義曰五都謂洛陽邯鄲)
(臨淄宛成都也三選選三等之人謂徙吏二千石及高貲富人及豪傑幷兼之家於諸陵盖以彊幹弱枝非獨)
(為奉山園也見前書自元帝已後不遷故唯七焉爾雅曰觀指示也選㦯為徙義亦通)封畿之内
厥土千里逴犖諸夏兼其所有(前書曰秦地沃野千里人以富饒逴犖猶超絶)
(也逴音卓犖音呂角反諸夏謂中國也)其陽則崇山隐天幽林穹谷陸海
珍蔵藍田美玉商洛緣其隈鄠杜濱其足(穹谷深谷東方朔曰漢興)
(去三河之地止灞滻之西都涇渭之南此謂天下陸海之地也范子計然曰玉出藍田商及上洛皆縣名隈山)
(曲也濱猶近也鄠杜二縣名近南山之足爾雅云麓山足也)源泉灌注陂池交屬竹
林果園芳草甘木郊野之富號曰近蜀(孔安國注尚書曰澤障曰陂停)
(水曰池前書曰巴蜀土肥美有山林竹樹蔬食果實之饒今南山亦有之與巴蜀相類故曰近蜀爾雅曰邑外)
(曰郊郊外曰野)其隂則冠以九嵕陪以甘泉乃有靈宮起乎其
中秦漢之所極觀淵雲之所頌歎於是乎存焉(陰謂北也九嵕)
(山尤高峻故稱冠云甘泉山在雲陽北秦始皇於上置林光宮漢又起甘泉宮益壽延壽館通天臺故云秦漢)
(之所極觀王褒字子淵作甘泉頌揚子雲作甘泉賦故云淵雲頌歎)下有鄭白之沃衣食
之源隄封五萬疆埸綺分溝塍刻鏤原隰龍鱗决渠降
雨荷臿成雲五穀垂穎桑麻敷棻(史記曰韓使水工鄭國說秦令引涇水為)
(渠傍北山東注洛溉田四萬餘頃名曰鄭國渠武帝時趙中大夫白公奏穿渠引涇水首起谷口尾入櫟陽溉)
(田四千餘頃因名白渠時人歌之曰田於何所池陽谷口鄭國在前白渠起後舉臿為雲决渠為兩涇水一石)
(其泥數斗且溉且糞長我禾黍衣食亰師億萬之口前書曰天子畿方千里隄封百萬井音義曰隄謂積土為)
(封限也音丁兮反廣雅曰埸界也音亦周禮曰夫間有遂十夫有溝說文曰塍田畦也音繩刻鏤謂交錯如鏤)
(也爾雅曰高平曰原下濕曰隰言如龍鱗之五色也五榖黍稷菽麥稻也爾雅曰禾穗謂之穎爾雅曰敷布也)
(棻茂盛也音芬)東郊則有通溝大漕潰渭洞河泛舟山東控引
淮湖與海通波(漕水運也蒼頡篇曰潰傍決也前書武帝穿漕渠通渭史記曰滎陽下引河東)
(南為鴻溝以與淮泗會)西郊則有上囿禁苑林麓藪澤陂池連乎
蜀漢繚以周墻四百餘里離宮别館三十六所神池靈
沼往往而在(上囿謂上林苑也榖梁傳曰林屬于山為麓鄭玄注周禮曰澤無水曰藪繚猶繞也)
(音了三輔黃圖曰上林有建章承光等一十一宮平樂蘭觀等二十五凡三十六所三秦記曰昆眀池中有神)
(池通白鹿原詩曰王在靈沼)其中乃有九真之麟大宛之馬黃支之
犀條枝之鳥踰崐崘越巨海殊方異類至三萬里(宣帝詔曰)
(九真郡獻竒獸晉灼漢書注云駒形麟色牛角武帝時李廣利斬大宛王首獲汗血馬來又黃支國自三萬里)
(貢生犀條枝國臨西海有大鳥卵如甕條枝與安息接武帝時安息國發使來獻之又曰崑崙山高二千五百)
(里並見前書)其宮室也體象乎天地經緯乎隂陽據坤靈之
正位放泰紫之圓方(圓象天方象地南北為經東西為緯揚雄司空箴曰普彼坤靈侔天)
(作合放象也太紫謂太微紫宮也劉向七略曰眀堂之制内有太室象紫宮南出明堂象太微春秋合誠圖曰)
(太微其星十二四方史記天官書曰環之匡衛十二星藩臣皆曰紫宮是太微方而紫宮圓也)樹中天
之華闕豐冠山之朱堂因瑰材而䆒竒抗應龍之虹梁
列棼橑以布翼荷棟桴而高驤(列子曰周穆王作中天之臺說文曰闕門觀也)
(前書簫何作東闕北闕豐大也冠山謂在山之上也埤蒼曰瑰瑋珍竒也廣雅曰有翼曰應龍梁作應龍之形)
(而又曲如虹也說文曰棼複屋之棟橑椽也翼屋之四阿也荷負也驤舉也爾雅曰棟謂之桴音浮)雕玉
瑱以居楹裁金璧以飾璫發五色之渥采光爓朗以景
彰(廣雅曰瑱礩也音田瑱與磌通楹柱也雕玉為礩以承柱也上林賦曰華榱璧璫韋昭注曰璫榱頭也渥)
(光潤也爓音豔)於是左墄右平重軒三階閨房周通門闥洞開
列鍾虡於中庭立金人於端闈仍增崖而衡閾臨峻路
而啟扉(摯虞决疑要注曰墄者為階級平者以文塼相亞次也域亦作墄言階級勒墄然音七則反王)
(逸楚辭注曰軒樓板也周禮夏后氏世室九階鄭玄注云南面三階三面各二也爾雅曰宮中之門謂之闈小)
(者謂之闥簴以懸鍾也史記秦始皇收天下兵器聚之咸陽銷以為金人十二置宮中端闈宫正門也三輔黃)
(圖曰秦宮殿端門四達以則紫宮仍因也衡横也閾門限劉攽曰注域亦作墄案文當云亦作域言墄字有)
(作域者也下又云墄言階級勒墄是觧墄義耳)徇以離殿别寝承以崇臺閒館
煥若列星紫宮是環(徇猶繞也崇高也閒音閑煥明也言周回宮館眀若列星之環繞紫)
(宮也環協韻音宦)清凉宣溫神僊長年金華玉堂白虎麒麟區
宇若兹不可殫論(三輔黃圖曰未央宮有清涼殿宣室殿中溫室殿金華殿大玉堂殿中白)
(虎殿麒麟殿長樂宮有神仙殿殫盡也)增槃業峨登降炤爛殊形詭制每
各異觀乘茵步輦唯所息宴(增重也槃屈也業峨高也業音五臘反峨音我詭異)
(也茵褥也駕人曰輦)後宮則有掖庭椒房后妃之室合歡增成安
處常寕茝若椒風披香發越蘭林蕙草鴛鸞飛翔之列
(漢官儀曰婕妤以下皆居掖庭三輔黃圖曰長樂宮有椒房殿前書曰班婕妤居增成舍桓譚新論曰董賢女)
(弟為昭儀居舍號曰椒風漢宮闕名長安有披香殿鴛鸞殿飛翔殿餘未詳)昭陽特盛隆乎
孝成屋不呈材墻不露形裛以藻繡絡以綸連隨侯眀
月錯落其間金釭銜璧是為列錢翡翠火齊流燿含英
懸黎垂棘夜光在焉(昭陽殿成帝趙昭儀所居也說文曰裛纏也音於業反綸紏青絲綬)
(也綸㦯作編淮南子曰隨侯之珠和氏之璧高誘注云隨侯行見大蛇傷以藥傅之後蛇銜珠以報之因曰隨)
(侯珠說文曰釭轂鐡也音江又音工謂以黃金為釭其中銜璧納之于壁帶為行列歴歴如錢也前書曰昭陽)
(殿壁帶往往為黃金釭函藍田玉璧明珠翠羽飾之異物志曰翠鳥形如燕赤而雄曰翡青而雌曰翠其羽可)
(以飾愇帳韻集曰火齊珠也戰國策曰應侯謂秦王曰梁有懸黎左傳曰晉荀息請以垂棘之璧假道于虞言)
(懸黎垂棘之玉並夜有光輝也)於是玄墀釦切玉階彤庭碝磩采緻琳
珉青熒珊瑚碧樹周阿而生(前書曰昭陽殿中庭彤朱而殿上髹漆髹音休漆黑)
(故曰玄墀殿上地也又曰切皆銅沓黃金塗白玉階釦音口碝磩琳珉並石次玉者碝音而兗反磩音戚綵緻)
(其文理密也青熒其光色也漢武故事曰武帝起神堂植玉樹茸珊瑚為枝以碧玉為葉淮南子曰崑崙山有)
(碧樹在其北高誘注云碧青石也謂以珠玉假為樹而植之於殿曲阿曲也)紅羅颯纚綺組
繽紛精曜華燭俯仰如神(薛綜注西亰賦曰颯纚長袖貌颯音素合反纚音山綺反)
(綺文繒也組綬也繽紛盛貌燭照也言精彩華飾照曜也戰國策張儀謂秦王曰彼周鄭之女粉白黛黑立於)
(衢非知而見之者以為神也)後宮之號十有四位窈窕繁華更盛迭
貴處乎斯列者蓋以百數(前書曰漢興因秦之稱號正嫡稱皇后妾皆稱夫人凡十)
(四等有昭儀婕妤娙娥傛華美人八子充衣七子良人長使少使五官順常是為十三等又有無涓共和娛靈)
(保林良使夜者秩祿同共為一等合十四位也窈窕幽閑也繁華美麗也百數謂以百而數之也)左右
廷中朝堂百僚之位蕭曹魏邴謀謨乎其上(蕭何曹參並沛人魏)
(相字弱翁濟隂人邴吉字少卿魯國人並為丞相)佐命則垂統輔翼則成化流
大漢之愷悌蕩亡秦之毒螫(李陵書曰其餘佐命立功之士司馬相如曰垂統理)
(順易繼也統業也禮記曰保者慎其身以輔翼之愷樂也悌易也揚雄長楊賦曰今朝廷出愷悌行簡易王褒)
(四子講德論曰秦之處位任政者並施毒螫前書曰孝惠高后之時海内得離戰國之苦君臣俱欲無為而天)
(下晏然衣食滋殖又曰近觀漢相高祖開基蕭曹為冠孝宣中興邴魏有聲是時黜陟有序衆職修理公卿多)
(稱其位海内興于禮譲也)故令斯人揚和樂之聲作畫一之歌功德
著於祖宗膏澤洽於黎庶(孔叢子曰古之帝王功成作樂其功善者其樂和前書曰)
(蕭何薨曹参代之百姓歌之曰蕭何為法較若畫一曹参代之守而弗失祖宗謂高祖中宗也)又有天
祿石渠典籍之府命夫諄誨故老名儒師傅講論乎六
藝稽合乎同異(三輔故事曰天祿石渠並閣名在未央宮北以閣祕書諄誨謂殷勤教告也詩)
(大雅曰誨爾諄諄鄭玄注云我教告王口語諄諄然諄音之純反六蓺謂詩書禮樂易春秋也稽考也前書甘)
(露中詔諸儒講五經同異令蕭望之平奏其議)又有承眀金馬著作之庭大雅
宏逹於兹為羣元元本本周見洽聞啟發篇章校理秘
文(承明殿前之廬也金馬署名也門有銅馬故名金馬門待詔者皆居之宏亦大也元其元本其本秘文秘)
(書也孝經鉤命決曰丘掇秘文也)周以鉤陳之位衛以嚴更之署總禮
官之甲科羣百郡之廉孝(周環也前書音義曰鉤陳紫官外星也宮衛之位亦象之)
(嚴更之署行夜之司也禮官奉常也有博士掌試策考其優劣為甲乙之科即前書曰太常以公孫弘為下第)
(是也言百郡舉全數前書又曰興廉舉孝)虎賁贅衣閹尹閽寺陛戟百重各
有攸司(虎賁宿衛之臣贅衣主衣之官贅綴也音之銳反尚書曰綴衣虎賁閹尹閽寺並宦官周禮有)
(閽人寺人陛戟執戟于陛也百重言多也攸所也司主也協韻音伺)周廬千列徼道綺錯
(廬謂宿衛之廬周於宮也千列言多也史記衛令曰周廬設卒甚謹徼道徼廵之道綺錯交錯也前書曰中尉)
(掌徼廵京師也)輦路經營脩涂飛閣(前書音義曰輦道閣道也涂亦塗也古字通用)自
未央而連桂宮北彌眀光而絙長樂陵墱道而超西墉
混建章而外屬設璧門之鳳闕上柧棱而棲金雀(未央宮在)
(西長樂宮在東桂宮眀光宮在北言飛閣相連也墱陛級也音丁鄧反墉城也混同也建章宮在城西屬連也)
(前書曰建章宮其東則鳳闕門高二十餘丈其南有璧門之屬說文曰柧棱殿堂上最高之處也柧音孤棱音)
(力登反其上棲金雀焉三輔故事曰建章宮闕上有銅鳳凰即金雀也劉攽曰注鳳闕門案文多一門字)
内則别風之嶕嶢眇麗巧而竦擢張千門而立萬戶順
隂陽以開闔(三輔故事曰建章宮東有折風闕關中記曰折風一名别風嶕嶢高也嶕音焦嶢音)
(堯前書曰建章宮庭為千門萬戶闔謂之陰開謂之陽易曰闔戶謂之坤闢戶謂之乾)爾乃正殿
崔巍層構厥高臨乎未央經駘盪而出馺娑洞枍詣與
天梁上反宇以蓋戴激日景而納光(正殿即前殿也層重也臨乎未央言)
(高之極也闢中記建章宮有駘盪馺娑枍詣殿天梁亦宮名也駘音殆盪音蕩馺音素合反娑音素可反枍音)
(烏計反爾雅曰蓋戴覆也反宇謂飛檐上反也激日謂日激入于殿内也)神眀鬱其特起遂
偃蹇而上躋軼雲雨於太半虹霓回帶於棼楣雖輕信
與僄狡猶愕眙而不敢階(神眀臺名也躋升也偃蹇高貎也軼過也前書音義曰凡)
(數三分有二為太半說文曰棼棟也爾雅曰楣謂之梁郭璞云門戶上横梁也方言曰僄輕也音匹妙反鄭玄)
(注禮記曰狡疾也字書曰愕驚也音五各反字林曰眙驚貌也音丑吏反)攀井幹而未半目
眴轉而意迷舍櫺檻而郤倚若顛墜而復稽魂怳怳以
失度廵回涂而下低(井幹樓名也前書曰武帝作井幹樓高五十丈輦道相屬焉蒼頡篇)
(曰眴視不眀也音眩櫺檻樓上欄楯也櫺音零稽留也)旣懲懼於登望降周流以
彷徨步甬道以縈紆又杳窱而不見陽(淮南子曰甬道相連高誘注云)
(甬道飛閣複道也廣雅曰窈窱深也杳與窈通窱音它鳥反陽明也旣創前之登望乃下廵于複道宮宇深䆳)
(又不見眀也)排飛闥而上出若游目於天表似無依之洋洋
(飛闥閣上門也王逸注楚辭曰洋洋無所歸貌)前唐中而後太液攬滄海之湯
湯揚波濤於碣石激神嶽之嶈嶈濫瀛洲與方壺蓬萊
起乎中央(前書曰建章宮其西唐中數十里音義曰唐庭也其北太液池中有蓬萊方丈瀛州壺梁)
(象海中神山湯湯流貌也蒼頡篇曰濤大波也碣石海畔山也說文曰濫泛也列子曰海中有神山一曰岱輿)
(二曰員嶠三曰方壺四曰瀛洲五曰蓬萊)於是靈草冬榮神木叢生巖峻崔
崒金石峥嶸(靈草神木謂不死藥也史記曰海中神山仙人不死藥在焉峥嶸高峻也崔音阻回)
(反崒音才律反峥音仕耕反嶸音宏)抗僊掌以承露擢雙立之金莖軼埃
壒之混濁鮮顥氣之清英(前書曰武帝時作銅柱承露仙人掌之屬三輔故事云建)
(章宮承露盤高二十丈大七圍以銅為之上有仙人掌承露和玉屑飲之金莖即銅柱也軼過也埃壒塵也鮮)
(潔也說文曰顥白貌音皓)騁文成之丕誕馳五利之所刑庶松喬之
羣類時游從乎斯庭實列僊之攸館匪吾人之所寕(丕大)
(也誕欺也前書曰齊人李少翁以方士見上上拜為文成將軍言于上曰即欲與神通宮室被服非象神神物)
(不至乃作甘泉宮中為臺畫天地泰一諸鬼神而置祭具以致天神又曰膠東人樂大多方略而敢為大言言)
(曰臣常往東海中見安期羡門之屬乃拜為五利將軍刑法也列僊傳曰赤松子者神農時雨師也服水玉以)
(教神農又曰王子喬者周靈王太子晉道士浮丘公接以上嵩山)爾乃盛娛游之壯觀
奮大武乎上囿因兹以威戎夸狄耀威而講事(大武謂大陳武)
(事也月令孟冬之月天子乃命將帥講武習射御也)命荆州使起鳥詔梁野而驅
獸毛羣内闐飛羽上覆接翼側足集禁林而屯聚(荆州江湘)
(之地其俗習于捕鳥故使起之梁野巴漢之人其俗習于逐獸故使其人驅之闐音田聚音才諭反)水衡
虞人理其營表種别羣分部曲有署(前書曰上林苑屬水衡都尉虞人掌)
(山澤之官周禮曰虞人萊所田之野為表鄭司農曰表所以識正行列也續漢書將軍領軍皆有部大將軍營)
(五部部校尉一人部下有曲曲有軍候一人也)罘罔連紘籠山絡野列卒周帀
星羅雲布(鄭玄注禮記曰獸罟曰罘音浮紘罘之網)於是乘鑾輿備法駕帥
羣臣披飛廉入苑門(蔡邕獨斷曰天子至尊不敢渫瀆言之故託于乘輿天子車駕有大)
(駕法駕小駕大駕則公卿奉引備千乘萬騎法駕公卿不在鹵簿中惟執金吾奉引侍中驂乘飛廉館名也武)
(帝所作前書音義曰飛廉神禽能致風氣身似鹿頭如雀有角而蛇尾文如豹文于館上作之因以名焉劉)
(攽曰乘鑾輿案注所觧乘輿之義則多此鑾字)遂繞酆鎬歴上蘭六師發胄百
獸駭殫震震爚爚雷奔電激草木塗地山淵反覆蹂蹸
其十二三乃拗怒而少息(酆文王所都在鄠縣東鎬武王所都在上林苑中三輔黃)
(圖云上林苑有上蘭觀尚書曰司馬掌邦政統六師又曰百獸率舞駭殫言驚懼也震震爚爚奔走之貎爚音)
(躍塗汚也反覆猶傾動也車騎旣多視之眩亂有似傾動蹂踐也音汝九反蹸轢也音力刃反拗猶抑也音於)
(少反言且抑六師之怒而少停也)爾乃期門佽飛列刃鑚鍭要趹追蹤
鳥驚觸絲獸駭值鋒機不虚掎弦不再控矢無單殺中
必疊雙颮颮紛紛矰繳相纏風毛雨血灑野蔽天(前書曰武)
(帝與北地良家子期于殿門故號期門又曰募佽飛射士音義佽飛本秦左弋官也武帝改為飲飛官有一令)
(九丞在上林中紡矰繳弋鳬雁歲萬頭以供宗廟蒼頡篇曰攅聚也鑚與攅通爾雅曰金鏃剪羽謂之鍭音侯)
(廣雅曰趹奔也音決機弩牙也說文曰掎偏引也音居綺反颮颮紛紛衆多也說文曰颮古飈字鄭玄注周禮)
(曰結繳于矢謂之矰矰高也)平原赤勇士厲猨狖失木豺狼懾竄(郭璞)
(注山海經曰猿似猴而大臂長便捷色黑蒼頡書曰狖似狸音以救反淮南子曰猨狖顚蹷而失木枝懾懼也)
(音之葉反竄走也協韻音七外反)爾乃移師趨險並蹈潜穢窮虎奔突
狂兕觸蹷(潜深也穢謂榛蕪之林虎兕之所居也爾雅曰兕似牛郭璞曰一角青色重千斤廣雅曰)
(蹷跳也音居衛反)許少施巧秦成力折掎僄狡㧖猛噬脫角挫
脰徒摶獨殺(許少秦成並未詳僄狡獸之輕捷者說文曰搤捉也音戹搤與㧖通噬囓挫折也脰)
(頸也徒空也謂空手摶殺之也爾雅曰暴虎徒摶也殺音所界反)挟師豹拖熊螭頓犀
犛曳豪羆超迥壑越峻崖蹷巉巗鉅石隤松栢仆叢林
摧草木無餘禽獸殄夷(師師子也說文曰拖曳也音徒可反杜預注左傳云螭山神獸)
(形郭璞注山海經曰犀似牛而猪頭黑色有三角一在頂上一在額上一在鼻上犛牛黑色出西南徼外犛音)
(力之反爾雅曰羆似熊而黃巉巗山石高峻之貌也殄盡也夷猶殺也)於是天子乃登屬
玉之館歴長楊之榭覧山川之體埶觀三軍之殺獲原
野蕭條目極四裔禽相鎮厭獸相枕藉(前書宣帝幸萯陽宮屬玉觀音)
(義曰屬玉水鳥也似鵁鶄於觀上作之因以名焉三輔黃啚曰上林有長楊宮鄭玄注禮記曰土高曰臺有木)
(曰榭獲協韻音胡卦反楚詞曰山蕭條而無獸)然後收禽會衆論功賜胙陳輕
騎以行炰騰酒車而斟酌割鮮野食舉燧命爵(胙餘肉也左傳)
(曰歸胙于公詩小雅曰炰之燔之毛萇注曰以毛曰炰音步交反子虚賦曰割鮮染輪孔安國注尚書曰鳥獸)
(新殺曰鮮)饗賜畢勞逸齊大輅鳴鸞容與裴回集乎豫章之
宇臨乎昆眀之池(大輅玉輅也周禮曰凡馭輅儀以鑾和為節鄭玄注曰鸞在衡和在軾皆)
(金鈴也三輔黃圖曰上林苑有豫章觀)左牽牛而右織女似雲漢之無涯
茂樹蔭蔚芳草被堤蘭茝發色曄曄猗猗若摛錦布繡
燭耀乎其陂(漢宮閣疏曰昆明池有二石人牽牛織女之象也雲漢天河也郭璞注爾雅云茝香)
(草音昌改反曄曄猗猗美茂之貎說文曰摛舒也)玄鶴白鷺黃鵠鵁鸛鶬鴰鳵
鶂鳬鷖鴻雁朝發河海夕宿江漢沈浮往來雲集霧散
(郭璞注爾雅云鵁似鳬脚近尾略不能地行江東謂之魚鵁音火交反說文曰鸛鸛雀也爾雅曰鶬麋鴰音括)
(郭璞注曰即鶬鴰也今關西呼為鴰鹿鳵似雁而大無趾音保鶂水鳥也莊子曰白鶂之相視眸子不運而風)
(化李巡注爾雅曰在野曰鳬在家曰鶩並鴨也鄭玄注詩云鷖鳬屬也音一兮反周處風土記曰鷖鷖&KR0008;也以)
(名自呼大如雞生卵于荷葉上毛萇注詩云大曰鴻小曰鴈)於是後宮乘輚路登龍
舟張鳳蓋建華旗祛黼帷鏡清流靡微風澹淡浮(埤蒼曰輚)
(卧車也音仕板反淮南子曰龍舟鷁首浮次以虞桓譚新論曰乘車玉瓜華芝及鳳凰三蓋上林賦曰乘法駕)
(建華旗高誘注淮南子曰祛舉也澹隨風之貌也澹音徒濫反淡音徒敢反)櫂女謳鼓吹震
聲激越謍厲天鳥羣翔魚闚淵(櫂楫也謳歌也震協韻音真謍聲也音火宏反)
招白閒下雙鵠揄文竿出比目(招猶舉也弩有黃閒之名此言白閒盖弓弩之)
(屬本或作白鷼謂鳥也西京雜記曰越王獻高帝白鷼黑鷼各一雙說文曰揄引也音投文竿翠羽為文飾也)
(闞子曰魯人有好釣者以桂為餌鍜黃金之釣錯以銀碧垂翡翠之綸爾雅曰東方有比目魚不比不行)撫
鴻幢御矰繳方舟並鶩俛仰極樂(廣雅曰幢謂之懤幢音直江反即舟中之)
(幢盖也本或作罿罿鳥網也音衡矰弋矢也繳以繫箭也方舟並两舟也)遂風舉雲搖浮游
普覽前乘秦領後越九嵕(協韻音綜)東薄河華西涉岐雍宮
館所歴百有餘區行所朝夕儲不改供(薄廹也岐山雍縣在扶風儲積)
(也供協韻音九用反)禮上下而接山川究休祐之所用採游童之
歡謠第從臣之嘉頌(上下謂天地也接亦祭也究盡也用謂犧牲玉帛之物也列子曰堯)
(理天下五十年不知天下理歟亂歟堯乃微服游于康衢聞兒童謠曰立我蒸人莫非爾極不識不知順帝之)
(則言今同于堯也前書曰宣帝頗好神仙王褒張子僑等並待詔所幸宮館輙為歌頌第其高下以差賜帛焉)
于斯之時都都相望邑邑相屬國藉十世之基家承百
年之業士食舊德之名氏農服先疇之畎畆商修族世
之所鬻工用高曾之規矩粲乎隐隐各得其所(十代百年並舉)
(全數也易曰食舊德貞厲終吉穀梁傳曰古者有士人商人農人工人淮南子曰古者至德之時賈便其肆農)
(安其業大夫安其職而處士修其道也)若臣者徒觀迹乎舊墟聞之乎故
老什分而未能得其一端故不能徧舉也
後漢書卷七十上
後漢書卷七十上考證
班彪傳後好事者頗或綴集時事何焯校本引史通
云其後劉向向子歆及諸好事者若馮商衛衡揚雄
史岑梁審肆仁晉馮叚肅金丹馮衍韋融蕭奮劉恂
等相次撰續迄于哀平間猶名史記
從漢元至武以絶則其功也舊本作從漢元至武則
絶其功也毛本作從漢元至武則以絶其功也皆不
成文理今從監本
黜淮南衡山何焯校本云淮南衡山之不為世家與
淮陰黥彭同例
性相近習相遠也注見論語(臣會汾)按宋本作見何
論盖何晏注論語故唐人以何氏本為何論後人不
考所由認為錯誤改作論語義雖無害要湏仍古人
之舊不必竄易也
後察司徒廉注云司徒薦為廉諸本同(臣會汾)按正
文及注廉字上皆脫一孝字前云舉司隸茂才注司
隸舉為茂才也文法正與此同
班彪子固不可殫論注三輔黃圖曰未央宮有清凉殿
宣室殿中溫室殿一本作宣寳中溫殿誤今從宋
本增改
珊瑚碧樹周阿而生注漢武故事曰武帝起神堂植玉
樹茸珊瑚為枝茸字一本作葺(臣會汾)按茸與葺
皆非也此字當作叢因與茸同音故誤不知者又妄
改為葺耳
雖輕信與僄狡(臣會汾)按信字義未妥當從文選作
迅
後漢書卷七十上考證
後漢書卷七十下
宋宣城太守范煜撰
唐章懷太子賢注
班固列傳第三十下
班固傳
主人喟然而歎曰痛乎風俗之移人也子實秦人矜夸
館室保界河山信識昭㐮而知始皇矣惡睹大漢之云
為乎(喟歎貎也前書曰人有剛柔緩急音聲不同繫水土之風氣謂之風好惡取舍動静無常隨君上之)
(情欲謂之俗保守也謂守河山之險以為界昭㐮昭王㐮王也惡安也音烏)夫大漢之開原
也奮布衣以登皇極繇數期而創萬世蓋六籍所不能
談前聖靡得而言焉(漢高祖曰吾以布衣提三尺劔取天下高祖起兵五年而即帝位故)
(云由數期繇即由也孔安國注尚書云匝四時曰期萬世盛言之也六籍六經也)當此之時功
有横而當天討有逆而順人故婁敬度埶而獻其說蕭
公權宜以拓其制時豈泰而安之哉計不得以已也(横音)
(胡孟反高祖入關秦王子嬰降而五星聚于東井此功有横而當天也逆謂以臣伐君前書陸賈曰湯武逆取)
(而以順守之及高祖入關秦人争獻牛酒此謂討有逆而順人也婁敬已見上又曰蕭何脩未央宮上見壮麗)
(甚怒何對曰天下未定故可因遂就宮室且天子以四海為家非令壮麗無以威重且無令後代有以加也時)
(豈奢侈而安之哉言天下初定計不得已而都西亰也)吾子曾不是睹頋燿後嗣
之末造不亦闇乎(顧反也燿炫燿也言吾子曾不睹度埶權宜之由而反炫燿後嗣子孫末)
(代之所造非其盛稱武帝成帝神僊昭陽之事也)今將語子以建武之理永平
之事監乎泰清以變子之或志(淮南子曰太清之化也和順以寂漠質直以素)
(樸高誘注曰太清無為之化也)往者王莽作逆漢祚中缺天人致誅六
合相滅(天人謂天意人事共相誅也)于時之亂生民幾亡鬼神泯絶
壑無完柩郛罔遺室原野猒人之肉川谷流人之血秦
項之災猶不克半書契以來未之或紀也(人者神之主生人既亡故)
(鬼神亦絶也楊子法言曰秦將白起長平之戰坑四十萬人原野猒人之肉川谷流人之血也)故下民
號而上愬上帝懷而降鑒致命於聖皇(上帝天也聖皇光武也懷猶愍)
(念也降下也鍳視也言上天愍念下人之上愬故下視四海可以為君者而致命於光武也)於是聖
皇乃握乾符闡坤珍披皇圖稽帝文赫爾發憤應若興
雲霆發昆陽憑怒雷震(乾符坤珍謂天地符瑞也皇圖帝文謂圖緯之文也霆疾雷也)
(發于昆陽謂破王尋王邑憑盛也言盛怒如雷之震協韻音真)遂超大河跨北嶽立號
高邑建都河洛(跨㩀也言光武渡河㩀北嶽遂即位於鄗而改鄗為高邑也)紹百王
之荒屯因造化之盪滌體元立制繼天而作(紹繼也屯難也高誘)
(注淮南子云造化天地也滌除也作起也杜預注左傳云凡人君即位欲體元以居正穀梁傳曰為天下主者)
(天也繼天者君也)系唐統接漢緒茂育羣生恢復疆宇&KR0564;兼乎
在昔事勤乎三五(爾雅曰系繼也緒業也前書曰漢帝本系出自唐帝言光武能繼唐堯之)
(統業也恢大也三五三皇五帝也)豈特方軌並迹紛綸后辟理近古之
所務蹈一聖之險易云爾哉(軌轍也紛綸猶雜蹂也爾雅曰后辟君也險易猶理)
(亂也言光武功德勤勞兼於前代百王非直一聖帝也)且夫建武之元天地革命
四海之内更造夫婦肇有父子君臣初建人倫實始斯
乃虙羲氏之所以基皇德也(易曰天地革而四時成又曰湯武革命爾雅曰九夷)
(八狄七戎六蠻謂之四海基始也帝王紀曰庖犧氏風姓也制嫁娶之禮取犠牲以充庖厨以食天下故號庖)
(犧後或謂之伏犧言光武更造夫婦如伏犧時也)分州土立市朝作舟車造器
械斯軒轅氏之所以開帝功也(黃帝號軒轅氏前書昔在黃帝畫野分州易繋)
(辭曰神農氏日中為市黃帝堯舜垂衣裳而天下治刳木為舟剡木為楫服牛乘馬引重致遠以利天下弦木)
(為弧剡木為矢弧矢之利以威天下言光武利人如軒轅也)龔行天罸應天順民斯
乃湯武之所以昭王業也(尚書武王曰今子惟龔行天之罸易曰湯武革命順乎天)
(而應乎人言光武征伐如湯武者也)遷都改邑有殷宗中興之則焉即土
之中有周成隆平之制焉(尚書曰盤庚遷于殷史記曰帝陽甲之時殷衰諸侯莫朝)
(陽甲崩弟盤庚立自河北度河南居湯之故地行湯之政殷道復興尚書曰王來紹上帝自服于土中孔安國)
(曰洛邑地埶之中也春秋命歴序曰成康之隆醴泉湧出言都洛陽如殷宗周成之制也)不階尺土
一人之柄同符乎高祖(孟子曰紂去武丁未久也尺地莫非其有也一人莫非其臣也)
(又曰舜文王相去千有餘歲若合符契)克己復禮以奉終始允恭乎孝文
(左傳仲尼曰古有志克已復禮仁也孫卿子曰生人之始死人之終也終始俱善人道畢矣尚書允恭克譲謂)
(躬自儉約同於文帝也)憲章稽古封岱勒成儀炳乎世宗(憲章猶法則也)
(禮記曰仲尼憲章文武尚書曰若稽古帝堯言法乎考古而封泰山勒石以記成功也炳眀也其禮儀眀乎武)
(帝也)案六經而校德妙古昔而論功仁聖之事旣該帝王
之道備矣(六經謂詩書禮樂易春秋妙猶美也或作眇眇遠也該偹也)至于永平之
際重熙而累洽盛三雍之上儀脩袞龍之法服敷洪藻
信景鑠揚世廟正予樂人神之和允洽君臣之序既肅
(熙光也洽浹也三雍謂眀堂辟雍靈臺也永平二年正月宗祀光武皇帝于眀堂禮畢登靈臺三月臨辟雍行)
(大射禮周禮王之吉服享先王即袞冕鄭玄注曰袞卷龍衣也永平二年帝及公卿列侯始服冕冠衣裳敷布)
(也鴻大也藻文藻也謂明帝禮畢登靈臺之後布詔于天下曰建明堂立辟雍起靈臺恢弘大道被之八極此)
(為布鴻藻也信讀曰申景大也鑠美也揚世廟謂上尊號光武廟曰世祖正予樂謂依讖文改大樂為大予樂)
(也)乃動大路遵皇衢省方廵狩窮覧萬國之有無考聲
教之所被散皇眀以燭幽(大路玉路也皇衢馳道也易曰先王以省方觀人設教尚)
(書曰歲二月東廵狩又曰朔南暨聲教皇大也燭照也)然後增周舊脩洛邑翩翩
巍巍顯顯翼翼光漢亰于諸夏總八方而為之極(周成王都)
(洛邑漢又增而修之故曰增焉翩翩巍巍顯顯翼翼並宮闕顯盛之貎論語曰不如諸夏之亡詩商頌曰商邑)
(翼翼四方之極極中也洛陽土之中也)是以皇城之内宮室光眀闕庭神
麗奢不可踰儉不能侈(言奢儉合禮也)外則因原野以作苑順
流泉而為沼發蘋藻以潜魚豐圃草以毓獸制同乎梁
騶義合乎靈囿(蘋藻並水草也詩小雅曰魚在在藻韓詩曰東冇圃草駕言行狩薛君傳曰圃)
(博也有博大之茂草也毓亦育也魯詩傳曰古有梁騶者天子之田也詩大雅曰王在靈囿麀鹿攸伏毛萇注)
(云囿所以域飬禽獸也此言魚獸各得其所如文王之靈囿也)若乃順時節而蒐狩簡
車徒以講武則必臨之以王制考之以風雅(左傳臧僖伯曰春蒐)
(夏苖秋獮冬狩皆于農隙以講事也杜預注云各隨時之閑也禮記王制曰天子諸侯無事則歲三田田不以)
(禮曰暴天物也)歴騶虞覽駟驖嘉車攻采吉日禮官正儀乘輿
乃出(詩國風序曰騶虞蒐田以時仁如騶虞毛萇注曰騶虞義獸白虎黑文不食生物又曰駟鐵美㐮公)
(也始命有田狩之事其詩曰駟驖孔阜注曰驖驪也阜大也又小雅序曰車攻宣王復古也修車馬備器械復)
(會諸侯於東都因田獵而選車徒焉其詩曰我車既攻我馬既同注云攻堅也又吉日詩曰我車既好四牡孔)
(阜宣帝詔曰禮官具禮儀也)於是發鯨魚鏗華鍾登玉輅乘時龍鳳
蓋颯灑和鸞玲瓏天官景從祲威盛容(鯨魚謂刻杵作鯨魚形也鏗謂)
(擊之也音苦耕反尚書大傳曰天子將出則撞黃鍾右五鍾皆應薛綜注西京賦云海中有大魚名鯨又有獸)
(名蒲牢蒲牢素畏鯨魚鯨魚擊蒲牢蒲牢輙大鳴呼凡鍾欲令其聲大者故作蒲牢于其上撞鍾者名為鯨魚)
(鍾有篆刻之文故曰華爾雅曰馬高八尺以上曰龍月令春駕蒼龍各隨四時之色故曰時也玲瓏聲也蔡邕)
(獨斷曰百官小吏曰天官祲亦盛也)山靈護野屬御方神雨師汎灑風伯
清塵千乘雷起萬騎紛紜元戎竟野戈鋋彗雲羽旄掃
電旌旗拂天(山靈山神也屬連也音燭方四方也雨師畢星也風伯箕星也韓子師曠謂晉平公)
(曰黃帝合鬼神于泰山風伯進掃雨師灑道蔡邕獨斷曰天子大駕偹千乘萬騎元戎戎車也詩小雅曰元戎)
(十乘以先啓行毛萇注曰元大也夏后氏曰鉤車先正也殷曰寅車先疾也周曰元戎先良也說文曰鋋小矛)
(也音市延反彗掃也音似銳反)焱焱炎炎揚光飛文吐爓生風吹野燎
山日月為之奪眀丘陵為之摇震(焱焱炎炎並戈矛車馬之光也說文曰焱)
(火華也音以瞻反震讀曰真)遂集乎中囿陳師案屯駢部曲列校隊
勒三軍誓將帥(中囿囿中也續漢志曰大將軍營五部校尉一人部下有曲曲下有屯長一人)
(駢猶陳列也杜預注左傳曰百人為隊鄭玄周禮注云天子六軍三軍一偏故此言勒三軍也周禮曰羣吏聽)
(誓于前斬牲以徇陳曰不用命者斬之鄭玄注云羣吏將帥也)然後舉烽伐鼓以命三
驅輕車霆發驍騎電騖游基發射范氏施御弦不失禽
彎不詭遇飛者未及翔走者未及去(穀梁傳曰三驅之禮一為乾豆二為)
(賓客三為充君之庖霆發電騖並言疾也游基飬由基也淮南子曰楚有神白猨王自射之則摶而嬉使飬由)
(基射之始調弓矯矢未發而猨擁木號矣范氏趙之御人也孟子曰趙簡子使王良御終日不獲一禽反曰天)
(下賤工也王良曰吾為範我馳驅終日不獲一爲之詭遇一朝而獲十趙岐注曰範法也為法度之御應禮之)
(射終日不得遇詭遇非禮射也則能獲十弦不失禽謂由基也彎不詭遇謂范氏也)指顧倏忽獲
車已實樂不及般殺不盡物馬踠餘足士怒未泄先驅
復路屬車案節(高唐賦曰舉功先得獲車已實爾雅曰般樂也禮記曰樂不可極踠猶屈也方)
(言曰泄歇也漢官儀大駕屬車八十一乘子虚賦曰案節未舒謂駐車徐行也)於是薦三犧效
五牲禮神祗懷百靈覲眀堂臨辟雍揚緝熙宣皇風登
靈臺考休徵(左傳鄭子太叔曰為五牲三犧杜預注云五牲麋鹿麏狼兔三犧祭天地宗廟之犧)
(也郊祭天也天神曰神地神曰祗百靈百神也詩曰懷柔百神覲朝也謂朝諸侯於眀堂詩大雅曰維清緝熙)
(文王之典鄭玄注云緝熙光眀也尚書曰休徵孔安國注云叙美行之騐)俯仰乎乾坤參象
乎聖躬目中夏而布德瞰四裔而抗稜(易繫辭曰仰則觀象于天俯則)
(觀法於地近取諸身遠取諸物聖躬謂天子也中夏中國也瞰音苦暫反四裔四夷也稜威也左傳曰德以柔)
(中國刑以威四夷也)西盪河源東澹海漘北動幽崖南趯朱垠(盪滌)
(也河源在崑崙山前書曰威稜澹乎鄰國音義曰澹猶動也音徒濫反漘水涯音脣郭璞注爾雅曰涯上平坦)
(而下水深者為漘趯躍也音他歴反說文曰垠界也音銀)殊方别區界絶而不鄰自
孝武所不能征孝宣所不能臣莫不陸讋水慄奔走而
來賓(爾雅曰讋懼也音之涉反)遂綏哀牢開永昌(綏安也哀牢西南夷號永平十二年)
(其國王柳貎相率内屬以其地置永昌郡也)春王三朝會同漢亰是日也天
子受四海之圖籍膺萬國之貢珍内撫諸夏外接百蠻
(春王猶左傳云春王正月也三朝元日也朝音陟遙反謂歲之朝月之朝日之朝前書谷永曰今年正月翔日)
(食於三朝之會周禮曰時見曰會殷眺曰同賈逵注曰膺猶受也詩曰因時百蠻也)乃盛禮樂供
帳置乎雲龍之庭陳百僚而贊羣后究皇儀而展帝容
(供帳供設帷帳也供音九用反前書曰三輔長無供悵之勞戴延之記曰端門東有崇賢門次外有雲龍門贊)
(引也)於是庭實千品旨酒萬鍾列金罍班玉觴嘉珍御太
牢饗(庭實貢獻之物也左傳孟獻子曰臣聞聘而獻物於是有庭實旅百千品言多也說文曰鍾器也孔)
(叢子曰堯飲千鍾罍酒器也詩曰我姑酌彼金罍珍八珍也太牢牛羊豕也饗協韻音香)爾乃食舉
雍徹太師奏樂陳金石布絲竹鐘鼓鏗鏘管弦曄煜(食舉)
(謂當食舉樂也蔡邕禮樂志曰大予樂郊祀陵廟殿中諸食舉樂也雍詩篇名也謂食訖歌雍詩以徹也論語)
(曰三家者以雍徹太師樂官也周禮太師掌六律六呂以合隂陽之聲也鏗音苦耕反鏘音楚庠反曄煜盛貎)
(也煜音育)抗五聲極六律歌九功舞八佾韶武備太古畢(左傳)
(晏子曰五聲六律杜預注云五聲宮商角徵羽六律黃鍾太簇姑洗蕤賓夷則無射尚書曰九功惟序九序惟)
(歌九功謂金木水火土榖正德利用厚生也佾舞行也榖梁傳曰天子八佾韶舜樂名武武王樂名太古遠古)
(也)四夷間奏德廣所及仱佅兜離罔不具集(間迭也音古莧反詩)
(國風曰漢廣德廣所及也鄭玄注周禮云四夷之樂東方曰韎南方曰任西方曰株離北方曰禁禁字書作仱)
(音渠禁反佅音摩葛反周禮仱作禁佅作韎兜作㭑也)萬樂備百禮暨皇歡浹羣
臣醉降烟煴調元氣然後撞鐘告罷百僚遂退(萬樂百禮盛言)
(之也暨至也易曰天地絪緼萬物化醇禮統曰天地者元氣之所生萬物之祖尚書大傳曰天子將入撞蕤賓)
(之鍾左五鍾皆應撞音直江反)於是聖上親萬方之歡娛久沐浴乎膏
澤懼其侈心之將萌而怠於東作也(尚書曰平秩東作注云歲起於春而)
(始就耕)乃申舊章下眀詔命有司班憲度昭節儉示太素
(詩大雅曰率由舊章鄭玄注云舊典文章左傳臧哀伯曰大路越席大羹不和昭其儉也列子曰太素者質之)
(始也)去後宮之麗飾損乘輿之服御除工商之淫業興農
桑之上務遂令海内棄末而反本背偽而歸真女修織
絍男務耕耘器用陶匏服尚素玄耻纖靡而不服賤竒
麗而不珍捐金於山沈珠於淵(前書文帝詔曰農天下之本也而人或不務本)
(而事末音義曰夲農也末賈也背偽去雕飾也歸真尚質素也杜預注左傳曰織絍織繒布也禮記曰器用陶)
(匏陶瓦器也匏瓠也陸賈新語曰聖人不用珠玉而寳其身故舜棄黃金於嶄巖之山捐珠玉於五湖之川以)
(杜淫邪之欲也)於是百姓滌瑕盪穢而鏡至清形神寂寞耳目
不營嗜欲之原滅廉正之心生莫不優游而自得玉潤
而金聲(瑕穢猶過惡也揚雄集曰滌瑕盪穢淮南子曰形者生之舍神者生之制也又曰和順以寂寞)
(尚書曰弗役耳目百度惟貞淮南子曰吾所謂有天下者自得而已禮記孔子曰君子比德於玉焉溫潤而澤)
(仁也孟子曰孔子德如金聲也)是以四海之内學校如林庠序盈門獻
酬交錯爼豆莘莘下舞上歌蹈德詠仁(前書平帝立舉學官郡國曰學)
(縣道邑及侯國曰校鄉曰庠聚曰序詩曰獻酬交錯莘莘衆多也音所巾反禮記曰歌者在上貴人聲也又嗟)
(歎之不足故手之舞之足之蹈之劉邠曰注平帝立舉學官案文多一舉字)登降飫宴之禮
既畢因相與嗟歎玄德讜言弘說咸含和而吐氣頌曰
盛哉乎斯世(詩曰飲酒之飫毛萇注云不脫屨升堂謂之飫飫私也尚書曰玄德升聞字林曰讜)
(美言也音黨)今論者但知誦虞夏之書詠殷周之詩講羲文
之易論孔氏之春秋罕能精古今之清濁䆒漢德之所
由(伏羲畫八卦文王作卦辭孔子作春秋清濁猶善惡也)唯子頗識舊典又徒馳
騁乎末流溫故知新已難而知德者鮮矣(末流猶下流也謂諸子也)
(前書曰不入于道德放縱于末流論語孔子曰温故知新可以為師矣又曰由知德者鮮矣)且夫辟
界西戎險阻四塞修其防禦孰與處乎土中平夷洞達
萬方輻湊(辟遠也音匹亦反戰國策蘇秦說孟嘗君曰秦四塞之國也高誘注云四面有山關之固)
(故曰四塞之國防禦謂關禁也輻湊如輻之湊於轂也前書武帝詔吾丘壽王曰子在朕前之時知略輻湊也)
秦領九嵕涇渭之川曷若四瀆五嶽帶河泝洛圖書之
淵(四瀆江河淮濟也河圖曰天有四表以布精魄地有四瀆以出圖書爾雅曰泰山為東嶽衡山為南嶽華)
(山為西嶽恒山為北嶽圖書之淵謂河洛也易繋辭曰河出圖洛出書也)建章甘泉館御列
仙孰與靈臺眀堂統和天人(館御謂設臺以進御神仙也禮含文嘉曰禮天子靈)
(臺以考觀天人之際法隂陽之會也)太液昆眀鳥獸之囿曷若辟雍海流
道德之富(三輔黃啚曰辟雍水四周於外象四海也)游俠踰侈犯義侵禮孰
與同履法度翼翼濟濟也(游俠即西賓云鄉曲豪俊游俠之雄踰侈謂列肆侈於姬)
(姜等也爾雅曰翼翼敬也詩曰濟濟多士毛萇注云濟濟多威儀也)子習秦阿房之造天
而不知亰洛之有制也識函谷之可關而不知王者之
無外也(史記曰秦始皇作阿房宮造至也公羊傳曰王者無外也)主人之辭未終西
都賓矍然失容逡廵降階惵然意下捧手欲辭主人曰
復位今將喻子五篇之詩(說文曰矍視遽之貎音許縛反周書曰臨攝以威而惵惵)
(者猶恐懼也音徒頰反喻告也)賓既卒業乃稱曰美哉乎此詩義正乎
揚雄事實乎相如非惟主人之好學蓋乃遭遇乎斯時
也(揚雄作長楊羽獵賦司馬相如作子虚上林賦並文雖藻麗其事迂誕不如主人之言義正事實也)小
子狂簡不知所裁既聞正道請終身誦之其詩曰(論語孔子)
(曰吾黨之小子狂簡斐然成章不知所以裁之又曰不忮不求何用不臧子路終身誦之)
眀堂詩於昭眀堂眀堂孔陽聖皇宗祀穆穆煌煌(於音)
(烏歎美之辭也詩周頌曰於昭于天孔甚也陽眀也國風曰我朱孔陽聖皇宗祀謂祭光武于眀堂也詩曰穆)
(穆煌煌宜君宜王穆穆猶敬也煌煌猶美也)上帝宴饗五位時序誰其配之
世祖光武(前書曰天神貴者太一太一佐曰五帝五位五帝也河圖曰蒼帝威靈仰赤帝赤熛怒黃)
(帝含樞紐白帝白招矩黑帝叶光紀揚雄河東賦曰靈祗既饗五位時序謂各依其方而祭之)普天率
土各以其職猗與緝熙允懷多福(詩小雅曰溥天之下莫非王土率土之濱)
(莫非王臣溥亦普也孝經曰四海之内各以其職來助祭詩商頌曰猗與那與猗美也允信也懷來也詩大雅)
(曰聿懷多福)
辟雍詩廼流辟雍辟雍湯湯聖皇莅止造舟為梁(湯湯)
(水流貎莅臨也詩小雅曰方叔莅止大雅曰造舟為梁毛萇注云天子造舟造至也謂連舟為浮梁也)皤
皤國老廼父廼兄抑抑威儀孝友光眀(說文曰皤皤老人貌也音步何)
(反孝經援神契曰天子尊事三老兄事五更抑抑美也詩曰威儀抑抑爾雅曰善父母為孝善兄弟為友)於
赫太上示我漢行鴻化惟神永觀厥成(於赫歎美也太上謂太古立德)
(賢聖之人並著飬老之禮今我漢家遵行之也鴻大也文子曰執玄德于心化馳如神詩周頌曰我客戾止永)
(觀厥成爾雅曰觀示也)
靈臺詩廼經靈臺靈臺既崇帝勤時登爰考休徵(詩大)
(雅曰經始靈臺崇高也時登以時登之休美也徵騐也)三光宣精五行布序習習
祥風祁祁甘雨(三光日月星也宣布也精眀也五行水火金木土布序謂各順其性無謬沴也)
(習習和也詩小雅曰習習谷風禮斗威儀曰君政頌平則祥風至宋均注曰即景風也祁祁徐也詩小雅曰興)
(雨祁祁尚書考靈燿曰熒惑順行甘雨時也)百穀溱溱庶卉蕃蕪屢惟豐年
於皇樂胥(百言非一也尚書洪範曰百穀用成溱溱盛貎尚書曰庶草蕃蕪爾雅曰蕃蕪豐也詩周)
(頌曰綏萬邦屢豐年又曰於皇時周於音烏詩小雅曰君子樂胥受天之祜注云胥有才智之名)
寳鼎詩嶽修貢兮川效珍吐金景兮歊浮雲寳鼎見
兮色紛緼煥其炳兮被龍文(謂永平六年王雒山得寳鼎廬江太守獻之景光也)
(說文曰歊氣出貎音火驕反史記曰秦武王與孟悅舉龍文之鼎)登柤廟兮享聖神昭
靈德兮彌億年(時眀帝詔曰其以礿祭之日陳鼎于廟以備器用彌終也萬萬曰億尚書曰公)
(其以予萬億年敬天之休)
白雉詩啓靈篇兮披瑞圖獲白雉兮效素烏(靈篇謂河洛之)
(書也固集此題篇云白雉素烏歌故兼言效素烏)發皓羽兮奮翹英容絜朗兮
於淳精(皓白也翹尾也春秋元命包曰烏者陽之精)章皇德兮侔周成永延
長兮膺天慶(章眀也侔等也孝經援神契曰周成王時越裳獻白雉慶讀曰卿)及肅宗
雅好文章固愈得幸數入讀書禁中㦯連日繼夜每行
廵狩輙獻上賦頌朝廷有大議使難問公卿辯論於前
賞賜恩寵甚渥固自以二世才術位不過郎(二代謂彪及固)感
東方朔揚雄自論以不遭蘇張范蔡之時作賓戲以自
通焉(東方朔答客難曰使蘇秦張儀與僕並生曾不得掌故安敢望侍郎乎揚雄觧嘲曰范睢魏之亡命)
(也蔡澤山東之匹夫也有談范蔡於許史之間則狂矣固所作賓戲事見前書)後遷玄武司馬
(續漢志曰宮掖門每門司馬一人秩比千石玄武司馬主玄武門)天子會諸儒講論五
經作白虎通德論令固撰集其事(章帝建初四年詔諸王諸儒會白虎觀講)
(議五經同異)時北單于遣使貢獻求欲和親詔問羣僚議者
㦯以為匈奴變詐之國無内向之心徒以畏漢威靈逼
憚南虜(南匈奴也)故希望報命以安其離叛今若遣使恐失
南虜親附之歡而成北狄猜詐之計不可固議曰竊自
惟思漢興以來曠世歴年兵纏夷狄尤事匈奴綏御之
方其塗不一㦯修文以和之㦯用武以征之㦯卑下以
就之(文帝與匈奴通關市妻以漢女增厚其賂也)㦯臣服而致之(宣帝時匈奴稽首臣)
(服遣子入侍)雖屈申無常所因時異然未有拒絶棄放不與
交接者也故自建武之始復修舊典數出重使前後相
繼(建武二年日逐王遣使詣漁陽請和親使中郎將李茂報命二十六年遣中郎將叚郴授南單于印綬)
至於其末始乃暫絶永平八年復議通之而廷争連日
異同紛回多執其難少言其易先帝聖德遠覧瞻前顧
後遂復出使事同前世(先帝謂眀帝也永平八年遣越騎司馬鄭衆報使北匈奴)以
此而推未有一世闕而不修者也今烏桓就闕稽首譯
官康居月氐自遠而至匈奴離析名王來降三方歸服
不以兵威此誠國家通於神眀自然之徵也臣愚以為
宜依故事復遣使者上可繼五鳳甘露致遠人之會(宣帝)
(五鳳三年單于名王將衆五萬餘人來降稱臣朝賀甘露元年匈奴呼韓邪遣子右賢王入侍)下不失
建武永平羈縻之義虜使再來然後一往既眀中國主
在忠信且知聖朝禮義有常豈可逆詐示猜孤其善意
乎絶之未知其利通之不聞其害設後北虜稍彊能為
風塵(相侵擾則風塵起)方復求為交通將何所及不若因今施
惠為策近長固又作典引篇述敘漢德(典謂堯典引猶續也漢承堯後)
(故述漢德以續堯典)以為相如封禪靡而不典(文雖靡麗而體無古典)揚雄
美新典而不實(體雖典則而其事虚偽謂王莽事不實)盖自謂得其致焉
其辤曰太極之原兩儀始分烟烟熅熅有沈而奥有浮
而清(易繫辭曰易有太極是生兩儀又曰天地絪縕萬物化醇蔡邕曰絪縕隂陽和一相扶貎也奥濁也)
(易乾鑿度曰清輕者為天濁沈者為地)沈浮交錯庶類混成(庶類萬物也混猶同也老)
(子曰有物混成先天地生)肇命人主五德初始同乎草昩玄混之中
(人主謂天子也尚書曰成湯簡代夏作民主五德五行也初始謂伏義始以木德王也木生火故神農以火德)
(五行相生周而復始草昧謂草創暗昧也易曰天地草昧幽玄混沌之中謂三皇初起之時也)踰䋲越
契寂寥而亡詔者系不得而綴也(易繫辭曰上古結䋲而化後代聖人易之)
(以書契踰越並過也詔告也言過䋲契以上既無父子故寂寥而無文誥系謂易繫辭也故易繫而不得綴連)
(也)厥有氏號紹天闡繹者(氏號謂太昊號庖犧氏炎帝號神農氏黃帝號軒轅氏之)
(類紹繼也謂王者繼而作闡開也繹陳也)莫不開元於太昊皇初之首上
哉夐乎其書猶可得而修也(易曰帝出於震始以木德王天下故曰皇初之首又)
(曰古者庖犧氏之王天下也仰則觀象于天俯則觀法于地是其書可得而修也)亞斯之世通
變神化函光而未曜(亞斯之代謂少昊顓頊高辛等雖通變神化而易繫不載其事故曰)
(函光未曜)若夫上稽乾則降承龍翼而炳諸典謨以冠德卓
蹤者莫崇乎陶唐(稽考乾天也論語孔子曰惟天為大惟堯則之龍翼謂稷契等為堯之羽)
(翼易乾上九曰用九見羣龍無首吉鄭玄注云六爻皆體龍羣龍象也謂禹與稷契咎陶之屬並在于朝炳眀)
(也典謨謂堯典臯陶謨也為道德之冠首蹤跡之卓異者莫異于陶唐爾雅曰崇高也)陶唐舍胤
而禪有虞虞亦命夏后稷契熙載越成湯武(舍胤謂堯舍其胤子)
(丹朱而禪於舜舜亦舍其子商均而禪禹書曰熙帝之載孔安國注云熙廣也載事也言稷契並能廣立功事)
(於堯舜之朝越於也於是成其子孫湯武之業並得為天子也湯契之後武王后稷之後)股肱既周
天乃歸功元首將授漢劉(股肱謂稷契也既周謂其子孫並周徧得為天子元首堯)
(也言天更歸功于堯又將授漢以帝位)俾其承三季之荒末值亢龍之災
孽懸象暗而恒文乖彝倫斁而舊章缺(俾使也三季三王之季也易乾)
(文言曰亢龍有悔窮之災也孽亦災也易曰懸象著眀莫大於日月乖謂失於常度也倫理也斁敗也尚書曰)
(彝倫攸斁舊章缺謂秦燔詩書)故先命玄聖使綴學立制宏亮洪業表
相祖宗贊揚廸哲備㦲燦爛真神眀之式也(玄聖謂孔丘也春秋)
(演孔啚曰孔子母徵在夢感黑帝而生故曰玄聖莊子曰恬澹玄聖素王之道綴學立制謂為漢家法制也宏)
(洪並大也亮信也表眀也相助也廸蹈也哲智也言贊揚蹈履哲智之君謂高祖等也尚書曰兹四人廸哲燦)
(爛盛眀也式法也)雖前聖臯䕫衡旦密勿之輔比兹褊矣(臯臯陶也)
(䕫舜之典樂者衡謂阿衡即伊尹也旦周公也密勿猶黽勉也兹謂孔子言臯䕫等比之為褊小矣)是以
高光二聖辰居其域時至氣動乃龍見淵躍(論語孔子曰譬如北)
(辰居其所而衆星拱之時至氣動謂高祖聚彤雲於碭山光武發佳氣於白水易乾卦九二曰見龍在田九四)
(曰㦯躍在淵並喻漢初起)拊翼而未舉則威靈紛紜海内雲蒸雷動
電熛胡縊莽分不莅其誅(拊翼以雞為喻言知將旦則鼓其翼而鳴前書曰張陳之)
(交拊翼俱起以喻高祖光武也紛紜盛貎也如雲之蒸言天下英傑為漢者多矣熛光也胡縊謂胡亥縊死也)
(莽分謂公賓就斬莽也莅臨也言天下先為漢誅之高祖光武不親臨也)然後欽若上下恭
揖羣后正位度宗有于德不台淵穆之譲靡號師矢敦
奮撝之容(尚書曰欽若昊天欽敬也若順也上下謂天地也書曰格于上下羣后諸侯也易曰君子)
(正位凝命也尚書曰延入翼室恤度宗度居也宗尊也前書曰舜譲于德不台音義曰台讀曰嗣言二祖初即)
(位居尊之時並譲言于德不能嗣成帝功有此淵深穆敬之譲高祖初即位曰寡人聞帝者賢者有也虛言無)
(實之名非所取也光武即位固辭至于再三靡無也矢陳也敦猶廹逼也詩云矢于牧野又曰敷敦淮濆言漢)
(取天下無號令陳師敦廹奮武撝旄之容詩曰奮伐荆楚尚書曰王秉白旄以麾撝亦麾也言並天人所推不)
(尚威力也)盖以膺當天之正統受克譲之歸運蓄炎上之烈
精蘊孔佐之弘陳云爾(正統謂漢承周為火德尚書堯典曰允恭克譲謂漢承堯克譲)
(之後歸運謂堯歸運于漢也炎上謂火德烈精言盛也蘊藏也孔佐謂孔丘制作春秋及緯書以佐漢也即春)
(秋演孔啚曰夘金刀名為劉中國東南出荆州赤帝後次代周是也謂大陳漢之期運也)洋洋乎若
德帝者之上儀誥誓所不及已(洋洋美也若如也儀法也謂如此美德可謂五)
(帝之上法也穀梁傳曰誥誓不及五帝盟詛不及三王交質不及五伯上下不相信服方有誥誓五帝之時上)
(下和睦故誓不及)鋪觀二代洪纖之度其賾可探也(鋪徧也二代殷周也)
(洪纖猶大小也度法度也賾幽深也言徧觀殷周大小之法其幽深可探知之)並開迹於一匱
同受侯甸之所服奕世勤民以伯方統牧(孔子曰譬如平地雖覆一)
(匱鄭玄注云匱盛土籠也侯服甸服謂諸侯也湯為桀之諸侯文王為紂之諸侯奕猶重也自契至湯十四代)
(后稷至文王十五代並積勤勞于人也伯方猶方伯也謂湯為夏伯文王為殷伯並統領州牧)乘其命
賜彤弧黃戚之威用討韋顧黎崇之不格(周禮九命作伯彤弧赤弓)
(黃戚黃金飾斧也禮記曰諸侯賜弓矢然後專征伐賜斧鉞然後菽韋顧並國名湯滅之詩殷頌曰韋顧既伐)
(黎崇亦國名史記文王伐崇尚書曰西伯既戡黎格來也)至乎三五華夏亰遷鎬亳
遂自北面虎離其師革滅天邑(三五未詳京師京都也武王都鎬湯都亳詩云)
(宅是鎬亰武王成之尚書曰湯始居亳從先王居自從也北面謂臣也湯武並以臣伐君史記曰如虎如羆如)
(豺如離於商郊音義曰離與螭同革改也易曰湯武革命天邑天子所都也尚書曰肆予敢求爾于天邑商)
(劉攽曰注京師京都也案文多一師字)是故義士偉而不敦武稱未盡護
有慙德不其然與(左傳曰武王克商遷九鼎于洛邑義士猶曰薄德杜預注曰伯夷之屬也)
(史記曰伯夷叔齊逢武王伐紂叩馬諫曰以臣弑君可謂仁乎偉猶異也敦厚也武周武王樂也論語孔子曰)
(謂武盡美矣未盡善也護湯樂也左傳延陵季子聘魯觀樂見舞大護者曰聖人之弘也而猶有慙德)然
猶於穆猗那翕純皦繹以崇嚴祖考殷薦宗祀配帝發
祥流慶對越天地者舄奕乎千載豈不克自神眀哉(於歎)
(辭也穆美也歎美周家之德詩周頌曰於穆清廟猗亦歎之辭也那多也歎美湯之德多也殷頌曰猗與那與)
(論語子語魯太師樂曰樂其可知也始作翕如也縱之純如也皦如也繹如也以成何晏注曰翕盛也純和諧)
(也皦其音節眀也鄭玄注云繹調達之貎此言殷周之代尚有於穆猗那之頌播之於翕純皦繹之樂尊祖嚴)
(父宗祀配天於眀堂之中詩商頌曰濬哲惟商長發其祥言發禎祥以流慶於子孫周頌曰秉文之德對越在)
(天舄奕猶蟬聫不絶也)誕略有常審言行於篇籍光藻朗而不渝
爾(誕大也言殷周二代改化之迹大略有常也篇籍謂詩書也朗眀也渝變也言光彩文藻朗眀而不變耳)
(其餘殊異不能及於漢也)矧夫赫赫聖漢巍巍唐基泝測其源乃先
孕虞育夏甄殷陶周(矧況也漢承唐虞之基逆流曰泝孕懷也育飬也甄陶謂造成也前)
(書音義曰陶人作瓦器謂之甄言虞夏殷周之先祖並嘗為堯臣劉攽曰注漢承唐虞之基案注觧唐基耳)
(何故輙出虞字明當作堯)然後宣二祖之重光襲四宗之緝熙神靈
日燭光被六幽仁風翔乎海表威靈行於鬼區慝亡迥
而不泯微胡瑣而不頤(二祖高祖世祖也尚書曰宣重光襲重也四宗文帝為太宗武)
(帝為代宗宣帝為中宗明帝為顯宗燭照也言如日之照六幽六合幽遠之地鬼區遠方也易曰高宗伐鬼方)
(慝惡也迥遠也泯滅也瑣小也頤飬也言凶惡者無遠而不滅微細者何小而不飬也)故夫顯定
三才昭登之績匪堯不興鋪聞遺策在下之訓匪漢不
弘(三才天地人也易曰兼三才而兩之登升也績功也言升天之功非堯不能興也尚書曰昭升于上鋪布)
(也遺策堯之餘策謂堯典也在下謂後代子孫也言堯典為子孫之訓非漢不能弘大也)厥道至乎
經緯乾坤出入三光外運混元内浸豪芒性類循理品
物咸亨其已久矣(經緯天地言隂陽交泰也出入三光言日月星得其度也混元天地之總)
(名也豪芒纖微也老子曰和隂陽節四時潤乎草木浸乎金石毫毛潤澤性生也循順也含生之熲皆順於理)
(尚書曰别生分類品物萬殊亨通也易曰含弘光大品物咸亨)盛哉皇家帝世德臣列
辟功君百王榮鏡宇宙尊無與抗(皇家帝代謂漢家歴代也列辟謂古之帝)
(王也言漢家德可以臣彼列辟功可以君彼百王相如封禪書曰歴選列辟鏡猶光明也抗猶敵也讀曰康)
乃始虔鞏勞謙兢兢業業貶成抑定不敢論制作(爾雅曰虔)
(鞏固也易曰勞謙君子有終吉言帝固為勞謙也兢兢戒慎也業業危懼也禮記曰王者功成作樂理定制禮)
(今不敢論制禮作樂之事言謙之甚也)至令遷正黜色賓監之事煥揚宇
内而禮官儒林屯朋篤論之士而不傳祖宗之彷彿雖
云優慎無乃葸歟(遷正改正朔也黜色易服色也賓謂殷周二王之後謂漢之賓監視也視)
(殷周之事以為監戒論語孔子曰周監于二代屯衆也朋羣也不傳謂不制作篇藉以紀功德也彷彿猶梗槩)
(也論語孔子曰慎而無禮則葸鄭玄注云葸質慤貎也言雖優游謙慎無乃太質慤也)於是三事
嶽牧之僚僉爾而進曰陛下仰監唐典中述祖則俯蹈
宗軌(三事三公也僉皆也)躬奉天經惇睦辯章之化洽(天經謂孝也孔子曰)
(夫孝天之經謂章帝初即位四時禘袷宗祀於明堂也尚書曰惇叙九族又曰九族既睦辯章百姓鄭玄注云)
(辯别也章眀也惇厚也睦親也章帝性篤愛不忍與諸王乖離皆留京師也)廵靖黎蒸懷保
鰥寡之惠浹(廵撫也靖安也黎蒸皆衆也懷思也保安也浹洽也尚書曰懷保小人惠鮮鰥寡謂)
(章帝在位凡四廵狩賜人爵鰥寡孤獨不能自存者粟)燔瘞縣沈肅祗羣神之禮
備(爾雅曰祭天曰燔柴祭地曰瘞埋祭山曰庋縣祭川曰浮沈肅祗恭敬也封禪書曰湯武至尊不失肅敬)
(元和中詔曰朕廵狩岱宗柴望山川庋音居毁反)是以鳳凰來儀集羽族於觀
魏肉角馴毛宗於外囿擾緇文皓質於郊升黃暉采鱗
於沼甘露霄零於豐草三足軒翥於茂樹(尚書曰鳳凰来儀元和二)
(年詔曰乃者鳳凰鸞鳥比集七郡羽族謂羣鳥隨之也觀魏門闕也肉角謂麟也伏侯古今注曰建初二年北)
(海得一角獸大如麕有角在耳間端有肉又元和二年麒麟見陳一角端如葱葉色赤黃櫌馴也緇文皓質謂)
(騶虞也說文曰騶虞白虎黑文尾長于身古今注曰元和三年白虎見彭城黃暉采鱗謂黃龍也建初五年有)
(八黃龍見于零陵古今注曰元和二年甘露降河南三足烏集沛國軒翥謂飛翔上下也)若乃嘉穀
靈草竒獸神禽應圖合牒窮祥極瑞者朝夕坰牧日月
邦畿卓犖乎方州羡溢乎要荒(嘉穀嘉禾靈草芝屬古今注曰元和二年芝生)
(沛如人冠大坐状章和九年詔曰嘉榖滋生芝草之類歲月不絶竒獸神禽謂白虎白雉之屬也建初七年獲)
(白鹿元和元年日南獻生犀白雉言應於瑞圖又合乎史諜也坰牧郊野也卓犖殊絶也羡音以戰反劉攽)
(曰注如人冠大坐案文大當作衣冠如人衣冠坐也)昔姬有素雉朱烏玄秬黃□
之事耳君臣動色左右相趨濟濟翼翼峨峨如也(孝經援神)
(契曰周成王時越裳來獻白雉朱烏謂赤烏也尚書中候曰大子發渡孟津有火自天止于王屋流為赤烏玄)
(秬黑黍也詩大雅曰誕降嘉種惟秬惟秠黃□麥也謂赤烏銜牟麥而至也詩頌曰貽我來牟詩大雅曰濟濟)
(多士又曰惟此文王小心翼翼又曰奉璋峨峨)盖用昭眀寅畏承聿懷之福亦
以寵靈文武貽燕後昆覆以懿鑠豈其為身而有顓辭
也(詩大雅曰昭明有融寅敬也尚書曰嚴恭寅畏聿述也懷思也詩大雅曰昭事上帝聿懷多福貽遺也燕)
(安也後昆子孫也言此並以光寵神靈文王武王之德遺燕安于子孫也詩大雅曰貽厥孫謀以燕翼子覆猶)
(重也懿鑠並美也詩大雅曰我求懿德又曰於鑠王師言詩人歌頌周之盛德當成康之時其成王康王豈獨)
(為身而有自專之辭也並上寵文武之業下遺子孫之基也言今章帝既獲符瑞之應亦宜同成康之事也)
若然受之宜亦勤恁旅力以充厥道啓恭館之金縢御
東序之祕寳以流其占(受之謂漢受此符瑞也說文曰恁念也音人甚反旅陳也允當)
(也恭肅之館謂廟中也金縢以金緘匱藏符瑞之書於其中也御猶陳也東序東箱也秘寳謂河啚之屬尚書)
(曰天球河啚在東序孔安國注曰河啚八卦是也言啓金縢之書及河啚之卦以占之也流猶徧也)夫圖
書亮章天哲也孔猷先命聖孚也體行德本正性也逄
吉丁辰景命也(啚書河啚洛書也亮信章眀哲智言天便啚書者為天子所知也孔孔丘也猷)
(啚也孚信也孔丘之啚先命漢家當湏封禪此聖人之信也體行猶躬行也孔子曰夫孝德之本也易曰乾道)
(變化各正性命丁當也辰時也景大也逄休吉之代當封禪之時此為天子之大命也)順命以創
制定性以和神答三靈之繁祉展放唐之眀文兹事體
大而允寤寐次于聖心瞻前顧後豈蔑清廟憚勑天乎
(命謂符瑞也荅對也三靈天地人之神也繁多也祉福也展陳也放效也音甫往反效唐堯之文謂封禅也尚)
(書璇璣鈐曰平制禮樂放唐之文兹事謂封禪之事大而且信次止也寤寐常止于聖心言不可忘之也前謂)
(前代帝王後謂子孫也蔑輕也彈難也勑正也言封禪之事皆述祖宗之德今乃推譲豈輕清廟而難正天命)
(乎尚書曰勑天之命惟時惟幾)伊考自邃古乃降戾爰兹作者七十有
四人有不俾而假素罔光度而遺章今其如台而獨闕
也(伊維也䆳古猶遠古也楚詞曰䆳古之初戾至也言自遠古以來至於此也作者謂封禪者史祀管仲曰)
(自古封禅七十二君并武帝及光武為七十四君俾使也有天下不使其封禪而假為竹素之文者無有光揚)
(法度而棄其文章不封禪者也台我也今其如我何獨闕也)是時聖上固已垂精游
神包舉蓺文屢訪羣儒諭咨故老與之乎斟酌道德之
淵源肴覈仁義之林藪以望元符之臻焉(聖上謂章帝也論告咨謨)
(也道德仁義人所常行故以酒食為喻焉淵源林藪喻深䆳也元天也符瑞也詩曰肴核惟旅覈亦核也謂果)
(實之屬)既成羣后之讜辭又悉經五繇之碩慮矣將絣萬
嗣煬洪暉奮炎景扇遺風播芳烈久而愈新用而不竭
汪汪乎丕天之大律其疇能亘之哉唐哉皇哉皇哉唐
哉(讜直言也繇兆辭音胄左傳曰先王卜征五年而歲習其祥不習則增修其德而改卜碩大也慮思也廣)
(雅曰絣續也音方盟反景大也炎謂火德汪汪猶深也今文尚書泰誓篇曰立功立事可以永年丕天之大律)
(鄭玄注云丕大也律法也疇誰也亘猶竟也唐哉謂堯也皇哉謂漢也言唯唐與漢唯漢與唐)固後以
母喪去官永元初大將軍竇憲出征匈奴以固為中護
軍與參議北單于聞漢軍出遣使欵居延塞欲修呼韓
邪故事朝見天子請大使憲上遣固行中郎將事將數
百騎與虜使俱出居延塞迎之會南匈奴掩破北庭(永元)
(二年南單于出雞鹿塞擊北匈奴於河雲大破之)固至私渠海聞虜中亂引還
及竇憲敗固先坐免官固不教學諸子諸子多不遵法
度吏人苦之初洛陽令种兢嘗行固奴干其車騎吏推
呼之奴醉罵兢大怒畏憲不敢發心銜之及竇氏賓客
皆逮考兢因此捕繋固遂死獄中時年六十一詔以譴
責兢抵主者吏罪固所著典引賓戲應譏詩賦銘誄頌
書文記論議六言在者凡四十一篇
論曰司馬遷班固父子其言史官載籍之作大義粲然
著矣論者咸稱二子有良史之才遷文直而事覈固文
贍而事詳若固之序事不激詭不抑抗(激揚也詭毁也抑退也抗進也)
贍而不穢詳而有體使讀之者亹亹而不猒信哉其能
成名也(爾雅曰舋亹猶勉也)彪固譏遷以為是非頗謬於聖人(言遷)
(所是非皆與聖人乖謬即崇黃老而薄五經輕仁義而賤守節是也)然其論議常排死節
否正直而不叙殺身成仁之為美(固序游俠傳曰劇孟郭觧之徒馳騖於閭)
(閻雖其䧟于刑辟自與殺身成名若季路仇牧而不悔也古之正法五伯三王之罪人六國五伯之罪人四豪)
(者又六國之罪人況於郭觧之倫以匹夫之細竊殺生之權其罪不容於誅也)則輕仁義賤守
節愈矣(愈猶甚也)固傷遷博物洽聞不能以智免極刑(謂下蠶室)
然亦身陷大戮(此已上略華嶠之辭)智及之而不能守之(論語孔子之言)
(也言有智而不能自守其身)嗚呼古人所以致論於目睫也(史記齊使者至)
(越曰幸也越之不亡也吾不遺其智之如目見毫毛而不見其睫也今越王知晉之失計不自知越人之過是)
(目論也言班固譏遷被刑而不知身自遇禍)
贊曰二班懷文裁成帝墳(沈約宋書曰初謝儼作此贊云裁成典墳以示范曄曄改)
(為帝墳)比良遷董(謂司馬遷董狐也左傳曰董狐古之良史也)兼麗卿雲(司馬長卿)
(揚子雲)彪識王命固迷世紛
後漢書卷七十下
