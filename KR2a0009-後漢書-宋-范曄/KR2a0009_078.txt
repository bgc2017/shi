後漢書卷七十八
宋宣城太守范煜撰
唐章懷太子賢注
楊李翟應霍爰徐列傳第三十八
楊終傳
楊終字子山蜀郡成都人也年十三為郡小吏太守竒
其才遣詣京師受業習春秋(袁山松書曰時蜀郡有雷震决曹終上白記以為斷)
(獄煩苛所致太守乃令終賦雷電之意而竒之)顯宗時徵詣蘭臺拜校書郎建
初元年大旱榖貴終以為廣陵楚淮陽濟南之獄徙者
萬數又遠屯絶域吏民怨曠乃上疏曰臣聞善善及子
孫惡惡止其身百王常典不易之道也(春秋昭公二十年曹公孫會自)
(鄸出奔宋公羊傳曰畔也曷為不言畔為公子喜時之後諱也春秋為賢者諱也何賢乎公子喜時譲國也君)
(子善善也長惡惡也短惡惡止其身善善及子孫賢者子孫故君子為之諱)秦政酷烈違牾
天心一人有罪延及三族(前書音義曰父族母族妻族也)高祖平亂約
法三章太宗至仁除去收孥(太宗文帝也史記曰文帝德至盛也豈不仁哉除去)
(收拏相坐之律也)萬姓廓然蒙被更生澤及昆蟲功垂萬世陛
下聖明德被四表今以比年久旱災疫未息(災字或作牛疫病也)
躬自菲薄廣訪失得三代之隆無以加焉臣竊按春秋
水旱之變皆應暴急惠不下流自永平以來仍連大獄
有司窮考轉相牽引掠拷冤濫家屬徙邊加以北征匈
奴西開三十六國頻年服役轉輸煩費又遠屯伊吾樓
蘭車師戊巳民懷土思怨結邊域傳曰安土重居謂之
衆庶(元帝詔曰安土重遷黎人之性也)昔殷人近遷洛邑且猶怨望(尚書)
(盤庚序曰盤庚五遷將治亳殷人咨胥怨亳今河南偃師故曰近遷洛邑)何况去中土之肥
饒寄不毛之荒極乎(毛草也爾雅曰觚竹北戶西王母日下謂之四荒又曰東至於泰遠)
(西至於邠國南至於濮鉛北至於祝栗謂四極言不毛荒極直論遠耳非必此地也)之且南方暑
濕障毒互生愁困之民足以感動天地移變隂陽矣陛
下留念省察以濟元元書奏肅宗下其章司空第五倫
亦同終議太尉牟融司徒鮑昱校書郎班固等難倫以
施行既久孝子無改父之道先帝所建不宜回異終復
上書曰秦築長城功役繁興胡亥不革卒亡四海故孝
元棄珠崖之郡光武絶西域之國不以介鱗易我衣裳
(元帝初元三年珠崖郡反待詔賈捐之以為宜棄珠崖救人飢餓乃罷珠崖郡光武二十一年鄯善車師王等)
(十六國皆遣子入侍請都護帝以中國初定未遑外事還其侍子厚加賞賜介鱗喻遠夷言其人與魚鼈無異)
(也衣裳謂中國也楊雄法言曰珠崖之絶捐之之力也否則鱗介易我衣裳)魯文公毁泉臺
春秋譏之曰先祖為之而已毁之不如勿居而已以其
無妨害於民也(公羊傳曰毁泉臺何以書譏爾築之譏毁之譏先祖為之而已毁之勿居而已)
(也)襄公作三軍昭公舍之君子大其復古以為不舍則
有害於民也(公羊傳曰襄公十一年作三軍三軍者何三卿也昭公五年傳曰舍中軍舍中軍者)
(何復古也言舍之與留量時制宜也)今伊吾之役樓蘭之屯久而未還非
天意也帝從之聽還徙者悉罷邊屯終又言宣帝博徵
羣儒論定五經於石渠閣方今天下少事學者得成其
業而章句之徒破壊大體宜如石渠故事永為後世則
於是詔諸儒於白虎觀論考同異焉會終坐事繋獄博
士趙博校書郎班固賈逵等以終深曉春秋學多異聞
表請之終又上書自訟即日貰出乃得與於白虎觀焉
(與音預)後受詔刪太史公書為十餘萬言時太后兄衛尉
馬廖謹篤自守不訓諸子終與廖交善以書戒之曰終
聞堯舜之民可比屋而封桀紂之民可比屋而誅(事見陸賈)
(新語)何者堯舜為之隄防桀紂示之驕奢故也詩曰皎皎
練絲在所染之(逸詩曰皎皎白貌也墨子曰墨子見染絲者歎曰染於蒼則蒼染於黃則黃故)
(染不可不慎也)上智下愚謂之不移中庸之流要在教化春秋
殺太子母弟直稱君甚惡之者坐失教也(公羊傳曰晉侯殺其太子)
(申生曷為直稱晉侯曰以殺其太子母弟直稱君者甚之也劉攽曰注稱晉侯曰以殺其太子案今文當云)
(曷為直稱晉侯以殺其太子)禮制人君之子年八歲為置少傅教之
書計以開其明(大戴禮曰古者八歲出就外舍學小蓺焉履小節焉又曰為置三少曰少保少)
(傅少師是與太子宴者也禮記内則曰十年出就外傅居宿於外學書記也)十五置太傅教
之經典以道其志漢興諸侯王不力教誨多觸禁忌故
有亡國之禍而乏嘉善之稱今君位地尊重海内所望
豈可不臨深履薄以為至戒黃門郎年幼血氣方盛(廖子)
(防及光俱為黃門郎孔子曰及其壯也血氣方剛戒之在鬭也)既無長君退讓之風(文帝)
(竇后兄長君弟廣國字少君此兩人所出微絳灌等選長者之有節行者與之居長君少君由此為退讓君子)
(不敢以富貴驕人也)而要結輕狡無行之客縱而莫誨視成任性
(馬防傳曰兄弟貴盛賓客奔湊四方畢至數百餘人皆為食客也)鑒念前世可為寒心
君侯誠宜以臨深履薄為戒廖不納子豫後坐縣書誹
謗(縣音懸)廖以就國終兄鳳為郡吏太守廉范為州所考
遣鳳候終終為范游說坐徙北地(益部耆舊傳曰終徙於北地望松縣而母)
(於蜀物故終自傷被罪充邊乃作晨風之詩以舒其憤也)帝東廵狩鳳皇黃龍並集
終贊頌嘉瑞上述祖宗鴻業凡十五章奏上詔貰還故
郡著春秋外傳十二篇改定章句十五萬言永元十二
年徵拜郎中以病卒(袁山松書曰侍中賈逵薦終博達忠直徵拜郎中及卒賜錢二十萬)
(也)
李法傳
李法字伯度漢中南鄭人也博通羣書性剛而有節和
帝永元九年應賢良方正對策除博士遷侍中光禄大
夫歲餘上疏以為朝政苛碎違永平建初故事宦官權
重椒房寵盛又譏史官記事不實後世有識尋功計德
必不明信坐失旨下有司免為庶人還鄉里杜門自守
故人儒生時有候之者言談之次問其不合上意之由
法未嘗應對友人固問之法曰鄙夫可與事君乎哉苟
患失之無所不至(此以上論語孔子之言也鄭玄注云無所不至謂謟佞邪媚無所不為也)
孟子有言夫仁者如射正已而後發發而不中不怨勝
己者反諸身而已矣(孟子公孫丑篇之言也反諸身而已言克己自責不責人也)在
家八年徵拜議郎諫議大夫正言極辭無改於舊出為
汝南太守政有聲迹後歸鄉里卒於家
翟酺傳
翟酺字子超廣漢雒人也(雒屬廣漢郡漳山雒水所出南入湔故城在今雒縣南湔)
(音子田反)四世傳詩酺好老子尤善圖緯天文歴算以報舅
讐當徙日南亡於長安為卜相工後牧羊涼州遇赦還
仕郡徵拜議郎遷侍中時尚書有缺詔將大夫六百石
以上試對政事天文道術以高第者補之酺自恃能高
而忌故太史令孫懿恐其先用乃往候懿既坐言無所
及唯涕泣流連懿怪而問之酺曰圖書有漢賊孫登將
以才智為中官所害觀君表相似當應之(春秋保乾圖曰漢賊臣名)
(孫登大形小口長七尺九寸巧用法多技方詩書不用賢人杜口也)酺受恩接悽愴君之
禍耳懿憂懼移病不試(移病謂作文移而稱病也)由是酺對第一拜
尚書時安帝始親政事追感祖母宋貴人悉封其家又
元舅耿寳及皇后兄弟閻顯等並用威權酺上疏諫曰
臣聞微子佯狂而去殷叔孫通背秦而歸漢彼非自疏
其君時不可也臣荷殊絶之恩蒙值不諱之政豈敢雷
同受寵而以戴天履地(雷之發聲物皆同應言無是非者謂之雷同禮記曰毋雷同左)
(傳曰君履后土而戴皇天也)伏惟陛下應天履祚歴值中興當建太
平之功而未聞致化之道盖遠者難明請以近事徵之
昔竇鄧之寵傾動四方兼官重紱盈金積貨至使議弄
神器改更社稷(神器謂天位也老子曰天下神器不可為也竇憲出入禁中得幸太后圖為殺)
(害帝知其謀誅之鄧太后崩宫人告鄧悝鄧弘等取廢帝故事謀立平原王得帝聞遂免鄧氏為庶人也)豈
不以埶尊威廣以致斯患乎及其破壊頭顙墮地願為
孤豚豈可得哉(莊子曰或聘莊子莊子謂其使曰子見夫犧牛乎衣以文繡食以芻菽及其牽)
(而入於太廟欲為孤犢其可得乎此作豚不同也)夫致貴無漸失必暴受爵非
道殃必疾今外戚寵幸功均造化漢元以來未有等比
陛下誠仁恩周洽以親九族然禄去公室政移私門覆
車重尋寧無摧折(賈誼曰諺云前車覆後車誡也)而朝臣在位莫肯正
議翕翕訾訾更相佐附(詩小雅曰翕翕訾訾亦孔之哀毛傳曰翕翕然患其上訾訾然)
(不思稱職爾雅曰翕翕訾訾莫供職也訾音將徙反訿與訾古字通)臣恐威權外假歸之
良難虎翼一奮卒不可制(韓詩外傳曰無為虎傅翼將飛入邑擇人而食夫置不肖)
(之人於位是為虎傅翼也)故孔子曰吐珠於澤誰能不含(春秋保乾圖曰臣功)
(大者主威侵權并族害己姦行吐珠於澤誰能不含諭君之權柄外假則必競取以為己利猶珠出於澤中誰)
(能不含取以為己寳也吐猶出也)老子稱國之利器不可以示人(老子道經)
(曰魚不可脱於泉國之利器不可以示人河上公注曰利器謂權道也理國權道不可以示執事之臣)此
最安危之極戒社稷之深計也夫儉德之恭政存約節
(左氏傳魯大夫御孫曰儉德之恭侈惡之大也)故文帝愛百金於露臺飾帷帳
於皂囊(文帝常欲作露臺計直百金曰百金中人十家之産何以臺為遂止不作又東方朔曰文帝集)
(上書囊以為殿帷)或有譏其儉者上曰朕為天下守財耳豈得
妄用之哉至倉榖腐而不可食錢貫朽而不可校今自
初政已來日月未久費用賞賜已不可算歛天下之財
積無功之家帑藏單盡民物彫傷卒有不虞復當重賦
百姓怨叛既生危亂可待也昔成王之政周公在前召
公在後畢公在左史佚在右四子挾而維之目見正容
耳聞正言一日即位天下曠然言其法度素定也今陛
下有成王之尊而無數子之佐雖欲崇雍熙致太平其
可得乎自去年已來災譴頻數地坼天崩高岸為谷修
身恐懼則轉禍為福輕慢天戒則其害彌深願陛下親
自勞䘏研精致思勉求忠貞之臣誅遠佞謟之黨損玉
堂之盛尊天爵之重(孟子曰公卿大夫人爵也仁義禮智信天爵也)割情欲之
歡罷宴私之好帝王圖籍陳列左右心存亡國所以失
之鑒觀興王所以得之庶災害可息豐年可招矣書奏
不省而外戚寵臣咸畏惡之延光三年出為酒泉太守
叛羌千餘騎徙敦煌來鈔郡界(劉攽曰案文徙當作從)酺赴擊斬
首九百級羌衆幾盡威名大震遷京兆尹順帝即位拜
光禄大夫遷將作大匠損省經用歲息四五千萬(經常也)
屢因災異多所匡正(益都耆舊傳曰時詔問酺隂陽失序水旱隔并其設銷復興濟之本)
(酺上奏陳圖書之意曰漢四百年將有弱主閉門聽難之禍數在三百年之間宜升歴改憲行先王至德要道)
(奉率時禁抑損奢侈宣明質樸以延四百年之難帝從之)由是權貴共誣酺及尚書
令高堂芝等交通屬託坐减死歸家復被章云酺前與
河南張楷等謀反逮詣廷尉及杜真等上書訟之事得
明釋卒於家(益都耆舊傳曰杜真字孟宗廣漢綿竹人也少有孝行習易春秋誦百萬言兄事同)
(郡翟酺酺後被繫獄真上檄章救酺繫獄笞六百竟免酺難京師莫不壯之)著援神鉤命解
詁十二篇(援神契鉤命决皆孝經緯篇名也詁音古)初酺之為大匠上言孝
文皇帝始置五經博士(武帝建元五年始置五經博士文帝之時未遑庠序之事酺之)
(此言不知何據)武帝大合天下之書(武帝詔曰其令禮官勸學舉遺興禮舉遺謂搜求遺)
(逸是合天下之書也)而孝宣論六經於石渠學者滋盛弟子萬數
(宣帝甘露三年詔諸儒講五經於殿中兼平公羊穀梁同異上親臨决焉時更崇榖梁傳故此言六經也石渠)
(閣名昭帝時博士弟子員百人宣帝末增倍之元帝時詔無置弟子員以廣學者故言以萬數也)光武
初興愍其荒廢起太學博士舍内外講堂諸生横卷為
海内所集明帝時辟雍始成欲毁太學太尉趙熹以為
太學辟雍皆宜兼存故並傳至今而頃者頽廢至為園
採芻牧之處宜更脩繕誘進後學帝從之酺免後遂起
太學更開拓房室學者為酺立碑銘於學云
應奉傳
應奉字世叔汝南南頓人也曾祖父順字華仲和帝時
為河南尹將作大匠公廉約已明逹政事(華嶠書曰華仲少給事郡)
(縣為吏清公不發私書舉孝廉尚書郎轉右丞遷冀州刺史廉直無私遷東平相賞罰必信吏不敢犯有梓樹)
(生於廳事室上事後母至孝衆以為孝感之應時竇憲出屯河西刺史二千石皆遣子弟奉賂遺憲憲敗後咸)
(被繩黜順獨不在其中由是顯名為將作大匠視事五年省費億萬汝南記曰華仲妻本是汝南鄧元義前妻)
(也元義父伯考為尚書僕射元義還鄉里妻留事姑甚謹姑憎之幽閉空室節其食飲羸露日困妻終無怨言)
(後伯考怪而問之時義子朗年數歲言母不病但苦飢耳伯考流涕曰何意親姑反為此禍因遣歸家更嫁為)
(華仲妻仲為將作大匠妻乘朝車出元義於路傍觀之謂人曰此我故婦非有它過家夫人遇之實酷本自相)
(貴其子朗時為郎母與書皆不答與衣裳輙以燒之母不以介意意欲見之乃至親家李氏堂上令人以它詞)
(請朗朗至見母再拜涕泣因起出母追謂之曰我幾死自為汝家所棄我何罪過乃如此邪因此遂絶也)生
十子皆有才學中子疊江夏太守疊生郴武陵太守郴
生奉奉少聰明自為童兒及長凡所經履莫不暗記讀
書五行並下為郡決曹史行部四十二縣錄囚徒數百
千人及還太守備問之奉口說罪繫姓名坐狀輕重無
所遺脱時人竒之(謝承書曰奉少為上計吏許訓為計掾俱到京師訓自發鄉里在路晝頓)
(暮宿所見長吏賓客亭長吏卒奴僕訓皆密疏姓名欲試奉還郡出疏示奉奉云前食潁川綸氏都亭亭長胡)
(奴名禄以飲漿來何不在疏坐中皆驚又云奉年二十時嘗詣彭城相袁賀賀時出行閉門造車匠於内開扇)
(出半面視奉奉即委去後數十年於路見車匠識而呼之劉攽曰注奉少為上計吏許訓為計掾案吏當為)
(史總而言掾史皆吏别而言之不同上計有史有掾也)著漢書後序多所述載(袁山)
(松書曰奉又刪史記漢書及漢記三百六十餘年自漢興至其時凡十七卷名曰漢事)大將軍梁
冀舉茂才先是武陵蠻詹山等四千餘人反叛執縣令
屯結連年詔下公卿議四府舉奉才堪將帥(四府解見皇后紀)
永興元年拜武陵太守到官慰納山等皆悉降散於是
興學校舉側陋政稱變俗坐公事免延熹中武陵蠻復
宼亂荆州車騎將軍馮緄以奉有威恩為蠻夷所服上
請與俱征拜從事中郎(謝承書曰時詔奉曰蠻夷叛逆作難積惡放恣鑊中之魚火熾)
(湯盡當悉燋爛以刷國恥朝廷以奉昔守南土威名播越故復式序重任奉之廢興期在於今賜奉錢十萬駮)
(犀方具劒金錯把刀劒革帶各一奉其勉之)奉勤設方略賊破軍罷緄推功
於奉薦為司隸校尉紏舉姦違不避豪戚以嚴厲為名
及鄧皇后敗而田貴人見幸桓帝有建立之議奉以田
氏微賤不宜超登后位上書諫曰臣聞周納狄女襄王
出居于鄭(左傳襄王將以狄女為后富臣諫曰不可狄固貪惏王又啟之王不從狄人伐周襄王出)
(奔劉攽曰注富臣案臣當作辰)漢立飛燕成帝胤嗣泯絶母后之重
興廢所因宜思關雎之所求遠五禁之所忌(韓詩外傳曰婦人有)
(五不娶喪父之長女不娶為其不受命也世有惡疾不娶棄於天也世有刑人不娶棄於人也亂家女不娶類)
(不正也逆家子不娶廢人倫也)帝納其言竟立竇皇后及黨事起奉乃
慨然以疾自退追愍屈原因以自傷著感騷三十篇數
萬言諸公多薦舉會病卒子劭
劭字仲遠(謝承書曰應氏譜並云字仲遠續漢書文士傳作仲援漢官儀又作仲瑗未知孰是劉)
(攽曰注謝承書曰應氏譜並云案文多一曰字)少篤學博覽多聞靈帝時舉孝
廉辟車騎將軍何苖掾中平二年漢陽賊邊章韓遂與
羌胡為宼東侵三輔時遣車騎將軍皇甫嵩西討之嵩
請發烏桓三千人北軍中候鄒靖上言烏桓衆弱宜開
募鮮卑事下四府大將軍掾韓卓議以為烏桓兵寡而
與鮮卑世為仇敵若烏桓被發則鮮卑必襲其家烏桓
聞之當復棄軍還救非唯無益於實乃更沮三軍之情
鄒靖居近邊塞究其態詐若令靖募鮮卑輕騎五千必
有破敵之效劭駮之曰鮮卑隔在漠北犬羊為羣無君
長之帥廬落之居而天性貪暴不拘信義故數犯障塞
且無寧歲唯至互市乃來靡服苟欲中國珍貨非為畏
威懷德計獲事足旋踵為害是以朝家外而不内盖為
此也(朝家猶國家也公羊傳曰春秋内諸夏而外夷狄也)往者匈奴反叛度遼將
軍馬續烏桓校尉王元發鮮卑五千餘騎又武威太守
趙沖亦率鮮卑征討叛羌斬獲醜虜既不足言而鮮卑
越溢多為不法裁以軍令則忿戾作亂制御小緩則陸
掠殘害劫居人鈔商旅噉人牛羊略人兵馬得賞既多
不肻去復欲以物買鐡邊將不聽便取縑帛聚欲燒之
邊將恐怖畏其反叛辭謝撫順無敢拒違今狡宼未殄
而羌為巨害如或致悔其可追乎臣愚以為可募隴西
羌胡守善不叛者簡其精勇多其牢賞(牢稟食也或作勞勞功也)太
守李參沈静有謀必能奬厲得其死力當思漸消之略
不可倉卒望也韓卓復與劭相難反覆於是詔百官大
會朝堂皆從劭議三年舉高第再遷六年拜太山太守
初平二年黃巾三十萬衆入郡界劭紏率文武連與賊
戰前後斬首數千級獲生口老弱萬餘人輜重二千兩
賊皆退却郡内以安興平元年前太尉曹嵩及子德從
琅邪入太山劭遣兵迎之未到而徐州牧陶謙素怨嵩
子操數擊之乃使輕騎追嵩德並殺之於郡界劭畏操
誅棄郡奔冀州牧袁紹初安帝時河間人尹次潁川人
史玉皆坐殺人當死次兄初及玉母軍並詣官曹求代
其命因縊而物故尚書陳忠以罪疑從輕議活次玉劭
後追駮之據正典刑有可存者其議曰尚書稱天秩有
禮五服五章哉天討有罪五刑五用哉而孫卿亦云凡
制刑之本將以禁暴惡且懲其末也凡爵列官秩賞慶
刑威皆以類相從使當其實也若德不副位能不稱官
賞不酬功刑不應罪不祥莫大焉殺人者死傷人者刑
此百王之定制有法之成科高祖入關雖尚約法然殺
人者死亦無寬降夫時化則刑重時亂則刑輕(犯化之罪固重)
(犯亂之罪為輕)書曰刑罰時輕時重此之謂也今次玉公以清
時釋其私憾阻兵安忍僵屍道路(阻持也左傳曰衛州吁阻兵而安忍)朝
恩在寬幸至冬獄而初軍愚狷妄自投斃昔召忽親死
子紏之難而孔子曰經於溝瀆人莫之知(召忽齊大夫子紏齊襄公)
(之庶子也子紏與小白争國子紏被殺召忽其𫝊也遂死之論語孔子論召忽曰豈若匹夫匹婦之為諒也自)
(經於溝瀆而莫之知也)鼂氏之父非錯刻峻遂能自隕其命班固
亦云不如趙母指括以全其宗(前書鼂錯為御史大夫改更律令諸侯諠譁錯)
(父聞而非之曰劉氏安而鼂氏危矣遂飲藥而死史記曰趙母趙將馬服君趙奢之妻趙括之母也奢死趙欲)
(以括為將母謂趙王曰王以為括如其父父子異心願王勿遣王曰吾計决矣括母曰王終將之即有不稱妾)
(得無隨乎王許諾及括敗王以母先言竟不誅也而班固引之以為鼂錯贊詞)傳曰僕妾感慨
而致死者非能義勇顧無慮耳(言僕妾之致死者顧無由計慮耳語見史記欒)
(布傳贊也)夫刑罰威獄以類天之震燿殺戮也温慈和惠以
放天之生殖長育也(左傳鄭大夫游吉之語)是故春一草枯則為
災秋一木華亦為異今殺無罪之初軍而活當死之次
玉其為枯華不亦然乎陳忠不詳制刑之本而信一時
之仁遂廣引八議求生之端夫親故賢能功貴勤賓豈
有玉次當罪之科哉(周禮小司寇職鄭司農曰親宗室有罪先請也故謂舊知也賢謂有)
(德行者能謂有道蓺者功謂有大勳也貴謂若今墨綬有罪先請也勤謂憔悴國事賓謂二王後)若乃
小大以情原心定罪(左傳曰小大之獄雖不能察必以情原心定罪解見霍諝傳也)此
為求生非謂代死可以生也敗法亂政悔其可追劭凡
為駮議三十篇皆此類也又刪定律令為漢儀建安元
年乃奏之曰夫國之大事莫尚載籍也(劉攽曰案文多一也字)載
籍也者决嫌疑明是非(禮記曰夫禮者决嫌疑明是非)賞刑之宜允獲
厥中俾後之人永為監焉故膠東相董仲舒老病致仕
朝廷每有政議數遣廷尉張湯親至陋巷問其得失(事見)
(前書)於是作春秋决獄二百三十二事動以經對言之詳
矣逆臣董卓蕩覆王室典憲焚燎靡有孑遺開辟以來
莫或兹酷(或有也)今大駕東邁廵省許都拔出險難其命
惟新臣累世受恩榮祚豐衍竊不自揆貪少云補輙撰
具律本章句尚書舊事廷尉板令决事比例司徒都目
五曹詔書(司徒即丞相也總領綱紀佐理萬機故有都目成帝初置尚書員五人漢舊儀有常侍曹)
(二千石曹戶曹主客曹三公曹也)及春秋斷獄凡二百五十篇蠲去復
重為之節文(復音複重音定容反)又集駮議三十篇以類相從凡
八十二事其見漢書二十五漢記四(即東觀記)皆刪叙潤色
以全本體其二十六博採古今瓌瑋之士文章煥炳德
義可觀其二十七臣所創造豈繄自謂必合道衷(繄音烏兮)
(反繄猶是也)心焉憤邑聊以藉手(藉音自夜反)昔鄭人以乾鼠為
璞鬻之於周宋愚夫亦寳燕石緹䌌十重夫覩之者掩
口盧胡而笑斯文之俗無乃類旃(尹文子曰鄭人謂玉未琢者為璞周人謂)
(鼠未腊者為璞周人遇鄭賈人曰欲買璞乎鄭賈曰欲之出璞視之乃鼠也因謝不取戰國策亦然今此乃云)
(鄭人以乾鼠為璞便與二說不同此云乾鼠彼云未腊事又差舛闕子曰宋之愚人得燕石梧臺之東歸而藏)
(之以為大寳周客聞而觀之主人父齋七日端冕之衣釁之以特牲革匱十重緹巾十襲客見之俛而掩口盧)
(胡而笑曰此燕石也與瓦甓不殊主人父怒曰商賈之言竪匠之心藏之愈固守之彌謹旃之也䌌音襲緹赤)
(色繒也楚詞曰襲英衣兮緹䌌謂鮮明之衣)左氏實云雖有姬姜絲麻不棄
惟悴菅蒯盖所以代匱也(左傳曰詩云雖有絲麻無棄菅蒯雖有姬姜無棄蕉萃凡)
(百君子莫不代匱杜預云逸詩也姬姜大國之女蕉萃陋賤之人蕉萃憔悴古字通)是用敢露頑
才厠于明哲之末雖未足綱紀國體宣洽時雍庶幾觀
察增闡聖聽惟因萬機之餘暇游意省覽焉獻帝善之
二年詔拜劭為袁紹軍謀校尉時始遷都於許舊章堙
沒書記罕存劭慨然歎息乃綴集所聞著漢官禮儀故
事凡朝廷制度百官典式多劭所立初父奉為司隸時
並下諸官府郡國各上前人像贊劭乃連綴其名錄為
狀人紀又論當時行事著中漢輯序撰風俗通以辯物
類名號釋時俗嫌疑文雖不典後世服其洽聞凡所著
述百三十六篇又集解漢書皆傳于時後卒於鄴弟子
瑒璩並以文才稱(華嶠書曰劭弟珣字季瑜司空掾珣生瑒魏志曰瑒字德璉瑒弟璩字休)
(璉咸以文章顯也)中興初有應嫗者生四子而寡見神光照社
試探之乃得黃金自是諸子宦學並有才名至瑒七世
通顯(應順將作大匠子疊江夏太守疊生郴武陵太守郴生奉從事中郎奉生劭車騎將軍掾劭弟珣司)
(空掾珣子瑒曹操辟為丞相掾)
霍諝傳
霍諝字叔智魏郡鄴人也少為諸生明經有人誣諝舅
宋光於大將軍梁商者以為妄刊章文坐繫洛陽詔獄
掠考困極諝時年十五奏記於商曰將軍天覆厚恩愍
舅光冤結前者温教許為平議雖未下吏斷决其事已
蒙神明顧省之聽皇天后土實聞德音竊獨踴躍私自
慶幸諝聞春秋之義原情定過赦事誅意故許止雖弑
君而不罪趙盾以縱賊而見書(許止許悼公之子名止也公羊傳曰冬葬許悼)
(公賊未討何以書葬不成乎弑也許悼公是止進藥而殺是以君子加弑焉葬許悼公是君子之赦止赦止者)
(免止罪之辭也何休注云原止欲愈父之病無害父之意故赦之是原情定過也又曰晉史書趙盾弑其君趙)
(盾曰天乎無辜吾不弑君太史曰爾為仁為義人殺爾君而不討賊此非弑君如何此赦事誅意也)此仲
尼所以垂王法漢世所宜遵前脩也傳曰人心不同譬
若其面(左傳鄭子產謂子皮曰人心不同譬如面焉吾豈敢謂子面如吾面乎)斯盖謂大
小窳隆醜美之形至於鼻目衆竅毛髮之狀未有不然
者也情之異者剛柔舒急倨敬之間至於趨利避害畏
死樂生亦復均也諝與光骨肉義有相隐言其冤濫未
必可諒且以人情平論其理光衣冠子孫徑路平易(謂遵)
(依常轍無所規求也)位極州郡日望徵辟亦無瑕穢纖介之累無
故刊定詔書欲以何名就有所疑當求其便安豈有觸
冒死禍以解細微譬猶療飢於附子止渴於酖毒未入
腸胃已絶咽喉豈可為哉(史記蘇秦曰飢人之所以飢而不食烏喙者以其愈充腹)
(而與餓死者同患也附子烏喙根同而狀異也)昔東海孝婦見枉不辜幽靈感
革天應枯旱(前書曰東海有孝婦少寡無子養姑甚謹姑欲嫁之終不肻姑告鄰人曰孝婦養我)
(勤苦我老久累丁壯乃自經死姑女告吏曰婦殺我母吏騐之急孝婦自誣服具獄上府太守竟論殺婦郡中)
(枯旱三年後太守至自祭孝婦墓天立大雨歲熟)光之所坐情既可原守闕連
年而終不見理呼嗟紫宫之門泣血兩觀之下(天有紫微宫是)
(上帝之所居也王者立宫象而為之兩觀謂闕也)傷和致災為害滋甚凡事更
赦令不應復案夫以罪刑明白尚蒙天恩豈有冤謗無
徵反不得理是為刑宥正罪戮加誣侵也不偏不黨其
若是乎明將軍德盛位尊人臣無二言行動天地舉厝
移隂陽誠能留神沛然曉察必有于公高門之福(于公東海)
(人為郡决曹决獄平其閭門壊父老共脩之于公曰少高大閭門令容駟馬盖車我决獄多有隂德子孫必有)
(興者至子定國為丞相孫永為御史大夫)和氣立應天下幸甚商高諝才志
即為奏原光罪由是顯名仕郡舉孝廉稍遷金城太守
性明逹篤厚能以恩信化誘殊俗甚為羌胡所敬服遭
母憂自上歸行喪服闋公車徵再遷北海相入為尚書
僕射是時大將軍梁冀貴戚秉權自公卿以下莫敢違
牾諝與尚書令尹勲數奏其事又因陛見陳聞罪失及
冀誅後桓帝嘉其忠節封鄴都亭侯前後固讓不許出
為河南尹遷司隸校尉轉少府廷尉卒官子雋安定太
守
爰延傳
爰延字季平陳留外黃人也清苦好學能通經教授性
質慤少言辭縣令隴西牛述好士知人乃禮請延為廷
掾范丹為功曹濮陽潛為主簿(濮陽姓也)常共言談而已後
令史昭以為鄉嗇夫仁化大行人但聞嗇夫不知郡縣
在事三年州府禮請不就桓帝時徵博士太尉楊秉等
舉賢良方正再遷為侍中帝游上林苑從容問延曰朕
何如主也對曰陛下為漢中主帝曰何以言之對曰尚
書令陳蕃任事則化中常侍黃門豫政則亂是以知陛
下可與為善可與為非(前書曰齊桓公管仲相之則覇豎貂輔之則亂可與為善可與)
(為惡是謂中人)帝曰昔朱雲廷折欄檻今侍中面稱朕違敬聞
闕矣(朱雲字游成帝時上書求見曰今朝廷大臣上不能匡主下無以益人臣願賜尚方斬馬劒斷佞臣)
(一人以勵其餘上問曰誰也對曰安昌侯張禹上大怒曰小臣廷辱師傅罪死不赦御史將雲下雲攀殿檻折)
(雲呼曰臣得從龍逢比干遊於地下足矣未知朝廷如何耳上意乃解及後當脩檻上曰勿易因而輯之以旌)
(直臣劉攽曰昔朱雲廷折欄檻案文廷下少争字)拜五官中郎將轉長水校尉
遷魏郡太守徵拜大鴻臚帝以延儒生常特宴見時太
史令上言客星經帝坐帝密以問延延因上封事曰臣
聞天子尊無為上故天以為子位臨臣庶威重四海動
静以理則星辰順序意有邪僻則晷度錯違陛下以河
南尹鄧萬有龍潛之舊封為通侯恩重公卿惠豐宗室
加頃引見與之對博上下媟黷有虧尊嚴臣聞之帝左
右者所以咨政德也故周公戒成王曰其朋其朋言慎
所與也(尚書周公戒成王曰孺子其朋孺子其朋慎其往)昔宋閔公與彊臣共
博列婦人於側積此無禮以致大災(公羊經書宋萬弑其君捷傳曰宋萬)
(嘗與魯莊公戰獲于莊公歸舍諸宫中數月然後歸之與宋閔公博婦人在側萬曰甚矣魯侯之淑魯侯之美)
(天下諸侯宜為君者唯魯侯爾閔公矜此婦人妬其言顧曰此虜也魯侯之美惡乎至萬怒搏閔公絶其脰)
武帝與倖臣李延年韓嫣同臥起尊爵重賜情欲無猒
遂生驕滛之心行不義之事卒延年被戮嫣伏其辜(李延)
(年中山人也身及父母兄弟皆故倡人也武帝時延年女弟得幸號曰李夫人延年善歌舞為協律都尉佩二)
(千石印綬與上臥起弟季與中人亂出入驕恣上遂誅延年兄弟韓嫣韓王信之曾孫也武帝為王時與嫣相)
(愛後位至上大夫賞賜擬鄧通與上臥起出入永巷以姦聞被誅)夫愛之則不覺其過
惡之則不知其善所以事多放濫物情生怨故王者賞
人必酬其功爵人必甄其德(甄明也)善人同處則日聞嘉
訓惡人從游則日生邪情孔子曰益者三友(論語孔子曰友直友)
(諒友多聞益矣友便僻友善柔友便佞損矣)邪臣惑君亂妾危主以非所言
則悦於耳以非所行則玩於目故令人君不能遠之仲
尼曰唯女子與小人為難養近之則不遜遠之則怨盖
聖人之明戒也昔光武皇帝與嚴光俱寢上天之異其
夕即見(事見逸人傳)夫以光武之聖德嚴光之高賢君臣合
道尚降此變豈况陛下今所親幸以賤為貴以卑為尊
哉惟陛下遠䜛諛之人納謇謇之士除左右之權寤宦
官之敝使積善日熙(熙廣也)佞惡消殄則乾災可除帝省
其奏因以病自上乞骸骨還家靈帝復特徵不行病卒
子驥白馬令亦稱善士(謝承書曰興字驥)
徐璆傳
徐璆字孟本(璆音仇字孟玉)廣陵海西人也父淑度遼將軍有
名於邊(謝承書曰淑字伯進寬裕博學習孟氏易春秋公羊傳禮記周官善誦太公六韜交接英雄常)
(有壯志)璆少博學辟公府舉高第(袁山松書曰璆少履清高立朝正色稱揚後進)
(惟恐不及)稍遷荆州刺史時董太后姊子張忠為南陽太守
因埶放濫臧罪數億璆臨當之部太后遣中常侍以忠
屬璆璆對曰臣身為國不敢聞命太后怒遽徵忠為司
隸校尉以相威臨璆到州舉奏忠臧餘一億使冠軍縣
上簿詣大司農以彰暴其事又奏五郡太守及屬縣有
臧汙者悉徵案罪威風大行中平元年與中郎將朱儁
擊黃巾賊於宛破之張忠怨璆與諸閹宦構造無端璆
遂以罪徵有破賊功得免官歸家後再徵遷汝南太守
轉東海相所在化行獻帝遷許以廷尉徵當詣京師道
為袁術所劫授璆以上公之位璆乃歎曰龔勝鮑宣獨
何人哉守之必死(龔勝字君賓楚人也好學明經哀帝時為光禄大夫乞骸骨王莽即位遣)
(使以上卿徵勝不食而死鮑宣字子都渤海人也哀帝時為司隸校尉王莽輔政誅漢忠臣不附已者宣及何)
(武等皆死)術不敢逼術死軍破璆得其盗國璽及還許上之
(衛宏曰秦以前以金玉銀為方寸璽秦以來天子獨稱璽又以玉羣下莫得用其玉出蓝田山題是李斯書其)
(文曰受命于天既夀永昌號曰傳國璽漢高祖定三秦子嬰獻之高祖即位乃佩之王莽簒位就元后求璽后)
(乃出以投地上螭一角缺及莽敗時仍帶璽紱杜吳殺莽不知取璽公賓就斬莽首并取璽更始將李松送上)
(更始赤眉至高陵更始奉璽上赤眉建武三年盆子奉以上光武孫堅從桂陽入雒討董卓軍於城南見井中)
(有五色光軍人莫敢汲堅乃浚得璽袁術有僣盗意乃拘堅妻求之術得璽舉以向肘魏武謂之曰我在不聽)
(汝乃至此時璆得而獻之)并送前所假汝南東海二郡印綬司徒趙
温謂璆曰君遭大難猶存此邪璆曰昔蘇武困於匈奴
不墜七尺之節况此方寸印乎後拜太常使持節拜曹
操為丞相操以相讓璆璆不敢當卒於官
論曰孫懿以高明見忌而受欺於隂計翟酺資譎數取
通而終之以謇諫豈性智自有周偏先後之要殊度乎
應氏七世才聞而奉劭采章為盛及撰著篇籍甄紀異
知雖云小道亦有可觀者焉延璆應對辯正而不可犯
陵上之尤斯固辭之不可以已也(左氏傳孔子曰辭之不可以已也如是夫)
(子産有辭諸侯賴之)
贊曰楊終李法華陽有聞(益州古梁州之域尚書曰華陽黑水惟梁州孔安國注曰)
(北拒華山之陽南拒黑水故常璩敘蜀事而謂之華陽國志焉)二應克聰亦表汝墳(鄭玄)
(注周禮曰水涯曰墳)翟酺詐懿霍諝請舅延能訐帝璆亦牾后
後漢書卷七十八
後漢書卷七十八考證
楊終傳善善及子孫惡惡止其身注曹公孫會自鄸出
奔宋鄸字舊本誤鄭從春秋原文改
魯文公毁泉臺春秋譏之注公羊傳曰毁泉臺何以書
譏爾(臣會汾)按原文譏字下脱何譏二字
又先祖為之而已毁之勿居而已(臣會汾)按原文
勿居上脱不如二字
詩曰皎皎素絲在所染之注逸詩曰皎皎白貌也注
曰字誤當改也字
既無長君退譲之風注絳灌等選長者之有節行者與
之居(臣會汾)按史記外戚傳云選長者士之有節
行者與居此注脱一士字衍一字當改正
翟酺傳事得明釋卒於家注直上檄章救酺(臣會汾)
按自上移下曰檄此止可言上章耳不應有檄字明
衍
應奉傳時人竒之注嘗詣彭城相袁賀城字監本誤
丞(臣會汾)按袁閎傳父賀為彭城相今改正
史臣論應對辯正而不可犯陵上之尤可字衍
後漢書卷七十八考證
