後漢書卷四十六
宋宣城太守范煜撰
唐章懷太子賢注
鄧寇列傳第六
鄧禹傳(子訓)(孫隲)
鄧禹字仲華南陽新野人也年十三能誦詩受業長安
時光武亦游學京師禹年雖幼而見光武知非常人遂
相親附數年歸家及漢兵起更始立豪傑多薦舉禹禹
不肯從及聞光武安集河北即杖策北渡追及扵鄴光
武見之甚歡謂曰我得專封拜生遠来寧欲仕乎禹曰
不願也光武曰即如是何欲為(劉攽曰案文多一為字不然當云欲何為)
禹曰但願眀公威德加扵四海禹得效其尺寸垂功名
於竹帛耳光武笑因留宿閒語(閒私也)禹進說曰更始雖
都關西今山東未安赤眉青犢之屬動以萬數三輔假
號往往羣聚更始既未有所挫而不自聽斷諸將皆庸
人屈起(屈音求勿反)志在財幣争用威力朝夕自快而已非
有忠良眀智深慮遠圖欲尊主安民者也四方分崩離
析形勢可見眀公雖建藩輔之功猶恐無所成立扵今
之計莫如延攬英雄務悅民心立高祖之業救萬民之
命以公而慮天下不足定也光武大悅因令左右號禹
曰鄧將軍常宿止於中與定計議及王郎起兵光武自
薊至信都使禹發奔命得數千人令自將之别攻拔樂
陽(樂陽縣名屬常山郡)從至廣阿(東觀記曰上率禹等擊王郎横野將軍劉奉大破之上過禹營)
(禹進炙魚上餐㗖勞勉吏士威嚴甚厲衆皆竊言劉公真天人也)光武舍城樓上披輿
地圖指示禹曰天下郡國如是今始乃得其一子前言
以吾慮天下不足定何也禹曰方今海内殽亂人思眀
君猶赤子之慕慈母古之興者在德薄厚不以大小(史記)
(蘇秦說趙王曰堯無三夫之分舜無咫尺之地禹無百人之聚湯武之士不過三千立為天子誠得其道也)
光武悦時任使諸將多訪扵禹禹每有所舉者皆當其
才光武以為知人使别將騎與蓋延等擊銅馬扵清陽
延等先至戰不利還保城為賊所圍禹遂進與戰破之
生獲其大將從光武追賊至滿陽連大克獲北州略定
及赤眉西入關更始使定國上公王匡襄邑王成丹抗
威將軍劉均及諸將分據河東弘農以拒之赤眉衆大
集王匡等莫能當光武籌赤眉必破長安欲乘釁幷關
中而方有事山東未知所寄以禹沉深有大度故授以
西討之略乃拜為前將軍持節中分麾下精兵二萬人
遣西入關令自選偏裨以下可與俱者扵是以韓歆為
軍師李文李春程慮為祭酒(慮字或為憲字)馮愔為積弩將軍
樊崇為驍騎將軍宗歆為車騎將軍鄧尋為建威將軍
耿訢為赤眉將軍左于為軍師將軍引而西建武元年
正月禹自箕關將入河東(箕關在今王屋縣東)河東都尉守關不
開禹攻十日破之獲輜重千餘乘進圍安邑數月未能
下更始大將軍樊參將數萬人度大陽欲攻禹(大陽縣屬河東)
(郡前書音義曰大河之陽春秋秦伯伐晉自茅津濟杜預云河東大陽縣也)禹遣諸將逆擊
於解南大破之斬參首(解縣屬河東郡故城在今蒲州桑泉縣東南也)於是王
匡成丹劉均等合軍十餘萬復共擊禹禹軍不利樊崇
戰死會日暮戰罷軍師韓歆及諸將見兵勢已摧皆勸
禹夜去禹不聽眀日癸亥匡等以六甲窮日不出禹因
得更理兵勒衆眀旦匡悉軍出攻禹禹令軍中無得妄
動既至營下因傳發諸將鼓而並進大破之匡等皆棄
軍亡走禹率輕騎急追獲劉均及河東太守楊寳持節
中郎將弭彊皆斬之收得節六印綬五百兵器不可勝
數遂定河東承制拜李文為河東太守悉更置屬縣令
長以鎮撫之是月光武即位於鄗使使者持節拜禹為
大司徒策曰制詔前將軍鄧禹深執忠孝與朕謀謨帷
幄決勝千里(高祖曰運籌帷幄之中决勝千里之外吾不如子房)孔子曰自吾有
回門人日親(史記曰顔回年二十九髮白早死孔子哭之慟曰自吾有回門人益親也)斬將
破軍平定山西功效尤著百姓不親五品不訓汝作司
徒敬敷五教五教在寬(五品五常也父義母慈兄友弟恭子孝言五常之教務在寬也)
今遣奉車都尉授印綬封為鄼侯食邑萬戶敬之哉(鄼縣)
(今屬南陽郡故城在襄州穀城縣東北)禹時年二十四遂渡汾隂河入夏
陽更始中郎將左輔都尉公乘歙(左輔即左馮翊也三輔皆有都尉)引
其衆十萬與左馮翊兵共拒禹扵衙(衙縣名屬左馮翊解見安紀)禹
復破走之而赤眉遂入長安是時三輔連覆敗赤眉所
過殘賊百姓不知所歸聞禹乘勝獨剋而師行有紀(紀綱)
(紀也言有條貫而不殘暴)皆望風相攜負以迎軍降者日以千數衆
號百萬禹所止輒停車住節(住或作拄)以勞来之父老童穉
垂髮戴白(垂髮童幼也戴白父老也)滿其車下莫不感悅扵是名震
關西帝嘉之數賜書褒美諸將豪傑皆勸禹徑攻長安
禹曰不然今吾衆雖多能戰者少前無可仰之積(仰猶恃也)
(音魚向反)後無轉饋之資赤眉新拔長安財富充實鋒銳未
可當也夫盗賊羣居無終日之計財穀雖多變故萬端
寧能堅守者也上郡北地安定三郡土廣人稀饒穀多
畜吾且休兵北道就糧養士以觀其弊乃可圖也於是
引軍北至栒邑(栒邑縣屬右扶風故城在今豳州三水縣東北栒音荀)禹所到擊
破赤眉别將諸營保郡邑皆開門歸附西河太守宗育
遣子奉檄降禹遣詣京師(京師謂洛陽也公羊傳曰天子所居曰京師)帝以
關中未定而禹久不進兵下勑曰司徒堯也亡賊桀也
長安吏人遑遑無所依歸宜以時進討鎮慰西京繫百
姓之心禹猶執前意乃分遣將軍别攻上郡諸縣更徵
兵引穀歸至大要(大要縣名屬北地郡)遣馮愔宗歆守栒邑二人
争權相攻愔遂殺歆因反擊禹禹遣使以聞帝(劉攽曰案文)
(遣使以聞即是白天子矣不須用帝字眀衍)帝問使人愔所親愛為誰對曰
護軍黃防帝度愔防不能久和勢必相忤因報禹曰縛
馮愔者必黃防也乃遣尚書宗廣持節降之後月餘防
果執愔將其衆歸罪更始諸將王匡胡殷成丹等皆詣
廣降與共東歸至安邑道欲亡廣悉斬之愔至洛陽赦
不誅二年春遣使者更封禹為梁侯食四縣時赤眉西
走扶風禹乃南至長安軍昆眀池大饗士卒率諸將齋
戒擇吉日修禮謁祠高廟收十一帝神主遣使奉詣洛
陽因循行園陵為置吏士奉守焉禹引兵與延岑戰於
藍田不克復就穀雲陽漢中王劉嘉詣禹降嘉相李寳
倨慢無禮禹斬之寳弟收寳部曲擊禹殺將軍耿訢自
馮愔反後禹威稍損又乏食歸附者離散而赤眉復還
入長安禹與戰敗走至高陵軍士饑餓者皆食棗菜(劉)
(攽曰案文多一者字軍既饑餓例皆食棗菜若書者字則似有不餓者矣)帝乃徵禹還勑曰
赤眉無穀自當來東吾折箠笞之非諸將憂也無得復
妄進兵禹慙於受任而功不遂數以饑卒徼戰輙不利
三年春與車騎將軍鄧弘擊赤眉遂為所敗衆皆死散
事在馮異傳獨與二十四騎還詣宜陽謝上大司徒梁
侯印綬有詔歸侯印綬數月拜右將軍延岑自敗於東
陽遂與秦豐合四年春復寇順陽間遣禹護復漢將軍
鄧曄輔漢將軍于匡擊破岑扵鄧追至武當復破之岑
奔漢中餘黨悉降十三年天下平定諸功臣皆增戶邑
定封禹為高密侯食高密昌安夷安淳于四縣(高密國名今密)
(州縣也昌安夷安並屬高密國昌安故城在今密州安丘縣外城也夷安故城在今密州高密縣外城也淳于)
(縣名屬北海郡故城在今密州安丘縣東北也)帝以禹功高封弟寬為眀親侯
其後左右將軍官罷(續漢志曰前後左右將軍皆主征伐事訖皆罷也)以特進
奉朝請禹内文眀篤行淳備事母至孝天下既定常欲
遠名勢有子十三人各使守一藝修整閨門教養子孫
皆可以為後世法資用國邑不修産利帝益重之中元
元年復行司徒事從東巡狩封岱宗顯宗即位以禹先
帝元功拜為太傅進見東向甚見尊寵(臣當北面尊如賓故令東向)
居歲餘寝疾帝數自臨問以子男二人為郎永平元年
年五十七薨諡曰元侯帝分禹封為三國長子震為高
密侯襲為昌安侯珍為夷安侯禹少子鴻好籌策永平
中以為小侯引入與議邊事帝以為能拜將兵長史率
五營士屯鴈門肅宗時為度遼將軍永元中與大將軍
竇憲俱出擊匈奴有功徵行車騎將軍(劉攽曰檢和帝紀有事字眀)
(此少一事字也)出塞追畔胡逄侯坐逗留下獄死高密侯震卒
子乾嗣乾尚顯宗女沁水公主永元十四年隂皇后巫
蠱事發乾從兄奉以后舅被誅乾從坐國除元興元年
和帝復封乾本國拜侍中乾卒子成嗣成卒子襃嗣襃
尚安帝妺舞隂長公主桓帝時為少府襃卒長子某嗣
少子昌襲母爵為舞隂侯拜黃門侍郎昌安侯襲嗣子
藩亦尚顯宗女平臯長公主(平臯縣名屬河内郡故城在今懷州武德縣西)和
帝時為侍中夷安侯珍子康少有&KR0894;行兄良襲封無後
永初六年紹封康為夷安侯時諸紹封者皆食故國半
租康以皇太后戚屬獨三分食二以侍祠侯(漢官儀曰諸侯功德)
(優盛朝廷所敬者位特進在三公下其次列侯在九卿下其次侍祠侯其次下士小國侯以肺腑親公主子孫)
(奉墳墓於京師亦随時朝見是為隈諸侯也康太后從兄以親侍祀得紹封也劉攽曰注隈諸侯案隈當作)
(偎事在獨斷也)為越騎校尉康以太后久臨朝政宗門盛滿數
上書長樂宫諫争宜崇公室自損私權言甚切至太后
不從康心懷畏懼永寧元年遂謝病不朝太后使内侍
者問之時宫人出入多能有所毁譽其中耆宿皆稱中
大人所使者乃康家先婢亦自通中大人康聞詬之(詬駡)
(也音許遘反)曰汝我家出亦敢爾邪婢怨恚還說康詐疾而
言不遜太后大怒遂免康官遣歸國絶屬籍及從兄隲
誅(隲音質)安帝徵康為侍中順帝立為太僕有方正稱名
重朝廷以病免加位特進陽嘉三年卒謚曰義侯
論曰夫變通之世君臣相擇(家語孔子曰君擇臣而任之臣亦擇君而事之)斯
最作事謀始之幾也(幾者事之微也易訟卦曰君子以作事謀始)鄧公贏糧
徒步觸紛亂而赴光武(方言曰贏擔)可謂識所從會矣於是
中分麾下之軍以臨山西之隙至使關河響動懷赴如
歸功雖不遂而道亦弘矣及其威損栒邑兵散宜陽褫
龍章扵終朝就侯服以卒歲(褫音直紙反又勑紙反龍章衮龍之服也謂禹為赤)
(眉所敗上司徒印綬也易訟卦曰或錫之鞶帶終朝三褫之)榮悴交而下無二色進
退用而上無猜情使君臣之美後世莫闚其間不亦君
子之致為乎
訓字平叔禹第六子也少有大志不好文學禹常非之
顯宗即位初以為郎中訓樂施下士士大夫多歸之(東觀)
(記曰訓謙恕下士無貴賤見之如舊朋友子往来門内視之如子有過加鞭朴之教大醫皮巡從獵上林還暮)
(宿殿門下寒疝病發時訓直事聞巡聲起往問之巡曰冀得火以熨背訓身至太官門為求火不得乃以口噓)
(其背復呼同廬郎共更嘘至朝遂愈也)永平中理虖沱石臼河從都慮至
羊腸倉(酈元水經注云汾陽故城積粟所在謂之羊腸倉在晉陽西北石隥縈委若羊腸焉故以為名)
(今嵐州界羊腸阪是也石臼河觧見眀紀)欲令通漕(水運曰漕)太原吏人苦役連
年無成轉運所經三百八十九隘(隘音乙賣反)前後沒溺死
者不可勝算建初三年拜訓謁者使監領其事訓考量
隠括(隠審量括之也孫卿子曰拘木必待隠括蒸揉然後直也拘音鉤謂曲者也)知大功難
立具以上言肅宗從之遂罷其役更用驢輦歲省費億
萬計全活徒士數千人會上谷太守任興欲誅赤沙烏
桓怨恨謀反詔訓將黎陽營兵屯狐奴以防其變(漢官儀曰)
(中興以幽冀并州兵克定天下故於黎陽立營以謁者監之狐奴縣屬漁陽郡也)訓撫接邊民
為幽部所歸六年遷護烏桓校尉黎陽故人多攜將老
幼樂随訓徙邊(東觀記曰訓故吏最貧羸者舉國念訓常所服藥北州少乏又知訓好青泥封)
(書從黎陽步推鹿車於洛陽市藥還過趙國易陽并載青泥一襆至上谷遺訓其得人心如是)鮮卑聞
其威恩皆不敢南近塞下(東觀記曰吏士常大病瘧轉易至數十人訓身為煑湯藥)
(咸得平愈其無妻者為適配偶)八年舞隂公主子梁扈有罪訓坐私與
扈通書徵免歸閭里(東觀記曰燕人思慕為之作歌也)元和三年盧水
胡反畔以訓為謁者乘傳到武威拜張掖太守章和二
年護羌校尉張紆誘誅燒當種羌迷吾等由是諸羌大
怒謀欲報怨朝廷憂之公卿舉訓代紆為校尉諸羌激
忿遂相與觧仇結婚交質盟詛(鄭玄注周禮云大事曰盟小事曰詛)衆四
萬餘人期冰合渡河攻訓先是小月氏胡分居塞内勝
兵者二三千騎(劉攽曰案前書皆但言勝兵若干此誤出者字)皆勇健富彊
每與羌戰常以少制多雖首施兩端(首施猶首鼠也)漢亦時收
其用時迷吾子迷唐别與武威種羌合兵萬騎来至塞
下未敢攻訓先欲脅月氏胡訓擁衛稽故令不得戰(稽故)
(謂稽留事故也東觀記稽故字作諸故也)議者咸以羌胡相攻縣官之利以
夷伐夷不宜禁護訓曰不然今張紆失信衆羌大動經
常屯兵不下二萬轉運之費空竭府帑(說文曰帑金帛所蔵音它莽反)
涼州吏人命縣絲髮原諸胡所以難得意者皆恩信不
厚耳今因其廹急以德懷之庶能有用遂令開城及所
居園門悉驅羣胡妻子内之嚴兵守衞羌掠無所得(掠劫)
(奪也)又不敢逼諸胡因即觧去由是湟中諸胡(湟中月氏胡所居今)
(鄯州湟水縣也)皆言漢家常欲鬭我曹今鄧使君待我以恩信
開門内我妻子乃得父母咸歡喜叩頭曰唯使君所命
訓遂撫養其中少年勇者數百人以為義從羌胡俗恥
病死每病臨困輙以刀自刺訓聞有困疾者輙拘持縛
束不與兵刃使醫藥療之愈者非一小大莫不感悦於
是賞賂諸羌種使相招誘迷唐伯父號迷吾乃將其母
及種人八百戶自塞外来降訓因發湟中秦胡羌兵四
千人出塞掩擊迷唐於寫谷(東觀記曰寫作鴈)斬首虜六百餘
人得馬牛羊萬餘頭迷唐乃去大小榆(兩谷名也見西羌傳)居頗
巖谷衆悉破散其春復欲歸故地就田業訓乃發湟中
六千人令長史任尚將之縫革為船置於箄上以渡河
(箄木筏也音步佳反)掩擊迷唐廬落大豪多所斬獲復追逐奔北
會尚等夜為羌所攻於是義從羌胡并力破之斬首前
後一千八百餘級獲生口二千人馬牛羊三萬餘頭一
種殆盡(一種謂迷唐也)迷唐遂收其餘部遠徙廬落西行千餘
里諸附落小種皆背畔之燒當豪帥東號稽顙歸死(東號)
(羌名)餘皆款塞納質於是綏接歸附威信大行遂罷屯兵
各令歸郡唯置弛刑徒二千餘人分以屯田為貧人耕
種修理城郭塢壁而已永元二年大將軍竇憲將兵鎮
武威憲以訓曉羌胡方略上求俱行訓初厚扵馬氏不
為諸竇所親及憲誅故不離其禍(離遭也)訓雖寬中容衆
而於閨門甚嚴兄弟莫不敬惮諸子進見未嘗賜席接
以温色四年冬病卒官時年五十三吏人羌胡愛惜旦
夕臨者日數千人戎俗父母死恥悲泣皆騎馬歌呼至
聞訓卒莫不吼號或以刀自割又刺殺其犬馬牛羊曰
鄧使君已死我曹亦俱死耳前烏桓吏士皆奔走道路
(訓前任烏桓校尉時吏士也)至空城郭吏執不聽以状白校尉徐傿
傿歎息曰此義也(傿音於建反)乃釋之遂家家為訓立祠每
有疾病輙此請禱求福元興元年和帝以訓皇后之父
使謁者持節至訓墓賜策追封諡曰平夀敬侯(平夀縣屬北海)
(郡故城在今青州北海縣)中宫自臨百官大會訓五子騭京悝弘閶
(悝音口回反)
騭字昭伯(東觀記隲作陟)少辟大將軍竇憲府及女弟為貴人
騭兄弟皆除郎中及貴人立是為和熹皇后騭三遷虎
賁中郎將京悝弘閶皆黃門侍郎京卒扵官延平元年
拜騭車騎將軍儀同三司始自騭也悝虎賁中郎將弘
閶皆侍中殤帝崩太后與騭等定策立安帝悝遷城門
校尉弘虎賁中郎將自和帝崩後騭兄弟常居禁中騭
謙遜不欲久在内連求還第歲餘太后乃許之永初元
年封騭上蔡侯悝葉侯弘西平侯(西平縣屬汝南郡故城在今豫州郾城縣)
(南)閶西華侯(西華縣屬汝南郡)食邑各萬戶騭以定策功增邑
三千戶騭等辭讓不獲遂逃避使者間關詣闕(間關猶崎嶇也)
上疏自陳曰臣兄弟汙穢無分可採(言無分寸可收採也)過以外
戚遭值眀時(過誤也)託日月之末光被雲雨之渥澤(易曰夫聖)
(人者與天地合其德日月齊其眀又云雲行雨施天下平也)竝統列位光昭當世不
能宣贊風美補助清化誠慙誠懼無以處心陛下躬天
然之姿體仁聖之德遭國不造仍離大憂(造成也仍頻也大憂和帝)
(殤帝崩)開日月之眀運獨斷之慮援立皇統奉承太宗聖
策定於神心休烈垂扵不朽本非臣等所能萬一而猥
推嘉美竝享大封(猥曲也)伏聞詔書驚惶慙怖追觀前世
傾覆之誡(前代外戚上官安霍禹之屬皆被誅戮也)退自惟念不寒而慄(惟思)
(也不寒而慄言恐懼也前書曰義縦為定襄太守郡中不寒而慄也)臣等雖無逮及遠見
之慮猶有庶幾戒懼之情常母子兄弟内相勑厲冀以
端慤畏慎一心奉戴上全天恩下完性命刻骨定分有
死無二終不敢横受爵土以增罪累惶窘征營昧死陳
乞太后不聽騭頻上疏至扵五六乃許之其夏涼部畔
羌搖蕩西州朝廷憂之於是詔騭將左右羽林北軍五
校士及諸部兵擊之車駕幸平樂觀餞送騭西屯漢陽
使征西校尉任尚從事中郎司馬鈞與羌戰大敗時以
轉輸疲弊百姓苦役冬徵騭班師(班還也)朝廷以太后故
遣五官中郎將迎拜騭為大將軍軍到河南使大鴻臚
親迎中常侍齎牛酒郊勞王主以下候望於道既至大
會羣臣賜束帛乘馬(駟馬曰乘)寵靈顯赫光震都鄙時遭元
二之災(臣賢案元二即元元也古書字當再讀者即扵止字之下為小二字言此字當兩度言之後人)
(不曉遂讀為元二或同之陽九或附之百六良由不悟致斯乖舛今岐州石鼓銘凡重言者皆為二字眀驗也)
人士荒饑死者相望盗賊羣起四夷侵畔騭等崇節儉
罷力役推進天下賢士何熙祋諷(祋姓也音丁外反又音丁活反)羊䘲
李郃陶敦等列於朝廷辟楊震朱寵陳禪置之幕府故
天下復安四年母新野君寝病騭兄弟竝上書求還侍
養太后以閶最少孝行尤著特聽之賜安車駟馬及新
野君薨騭等復乞身行服章連上太后許之騭等既還
里第竝居冢次閶至孝骨立有聞當時及服闋詔喻騭
還輔朝政更授前封騭等叩頭固讓乃止於是竝奉朝
請位次在三公下特進侯上(在特進及列侯之上)其有大議乃詣
朝堂與公卿參謀元初二年弘卒太后服齊衰帝緦麻
竝宿幸其第弘少治歐陽尚書授帝禁中(歐陽生字伯和千乘人事)
(伏生武帝時人)諸儒多歸附之初疾病遺言悉以常服不得用
錦衣玉匣有司奏贈弘驃騎將軍位特進封西平侯太
后追思弘意不加贈位衣服但賜錢千萬布萬匹騭等
復辭不受詔大鴻臚持節即弘殯封子廣德為西平侯
將葬有司復奏發五營輕車騎士禮儀如霍光故事(霍光)
(薨宣帝遣太中大夫侍御史持節護喪事中二千石修幕府冢上賜玉衣梓宫便房黃腸題湊輼輬車黃屋左)
(纛輕車材官五校士以送葬也)太后皆不聽但白蓋雙騎門生輓送(白蓋)
(車也)後以帝師之重分西平之都鄉封廣德弟甫德為都
鄉侯四年又封京子黃門侍郎珍為陽安侯邑三千五
百戶五年悝閶相繼竝卒皆遺言薄葬不受爵贈太后
竝從之乃封悝子廣宗為葉侯閶子忠為西華侯自祖
父禹教訓子孫皆遵法度深戒竇氏(章帝竇皇后竇勲女祖穆及叔父俱)
(尚主穆交通輕薄屬託郡縣干亂政化後竝坐怨望謀不軌被誅故鄧氏深引為誡也)檢勑宗族
闔門靜居(闔閉也)騭子侍中鳳嘗與尚書郎張龕書屬郎
中馬融宜在臺閣又中郎將任尚嘗遺鳳馬後尚坐斷
盗軍糧檻車徵詣廷尉(檻車謂以板四周為檻無所見)鳳懼事泄先自
首於騭騭畏太后遂髠妻及鳳以謝天下稱之建光元
年太后崩未及大歛帝復申前命封騭為上蔡侯位特
進帝少號聰敏及長多不德而乳母王聖見太后久不
歸政慮有廢置常與中黃門李閏候伺左右及太后崩
宫人先有受罰者懷怨恚因誣告悝弘閶先從尚書鄧
訪取廢帝故事謀立平原王得(和帝長子平原王勝無嗣鄧太后立樂安王寵)
(子得為平原王)帝聞追怒令有司奏悝等大逆無道遂廢西平
侯廣德葉侯廣宗西華侯忠陽安侯珍都鄉侯甫德皆
為庶人騭以不與謀但免特進遣就國宗族皆免官歸
故郡沒入騭等貲財田宅徙鄧訪及家屬於遠郡郡縣
逼迫廣宗及忠皆自殺又徙封騭為羅侯(羅縣屬長沙國)騭與
子鳳竝不食而死騭從弟河南尹豹度遼將軍舞陽侯
遵將作大匠暢皆自殺唯廣德兄弟以母閻后戚屬得
留京師大司農朱寵痛騭無罪遇禍乃肉袒輿櫬(櫬親身棺)
(也)上疏追訟騭曰伏惟和熹皇后聖善之德為漢文母
(詩凱風曰母氏聖善文母文王之母太任也言太后有聖智之善比於文母也)兄弟忠孝同心
憂國宗廟有主王室是賴(殤帝崩太后與騭定立安帝故曰是賴)功成身
退讓國遜位歷世外戚無與為比當享積善履謙之祐
(易曰積善之家必有餘慶又曰鬼神害盈而福謙)而横為宫人單辭所陷利口
傾險反亂國家罪無申證(申眀白也)獄不訊鞫(訊問也鞫窮也)遂令
騭等罹此酷濫一門七人竝不以命(七人謂騭從弟豹遵暢騭子鳳鳳從)
(弟廣宗忠也)屍骸流離怨魂不反逆天感人率土喪氣宜收
還冢次寵樹遺孤奉承血祀以謝亡靈(血祀謂祭廟殺牲取血以告神)
(也)寵知其言切自致廷尉詔免官歸田里衆庶多為騭
稱枉帝意頗悟乃譴讓州郡(以逼迫廣宗等故也)還葬洛陽北芒
舊塋公卿皆會喪莫不悲傷之詔遣使者祠以中牢諸
從昆弟皆歸京師及順帝即位追感太后恩訓愍騭無
辜乃詔宗正復故大將軍鄧騭宗親内外朝見皆如故
事除騭兄弟子及門從十二人悉為郎中擢朱寵為太
尉錄尚書事寵字仲威京兆人初辟騭府稍遷潁川太
守治理有聲(劉攽曰案他處無治理竝出者蓋本以理字代治後入誤兩存之)及拜太
尉封安鄉侯甚加優禮廣德早卒甫德更召徵為開封
令(劉攽曰案已言召又云徵文理重疉蓋多一召字)學傳父業喪母遂不仕閶
妻耿氏有節操痛鄧氏誅廢子忠早卒乃養河南尹豹
子嗣為閶後耿氏教之書學遂以通博稱永夀中與伏
無忌延篤著書東觀官至屯騎校尉禹曾孫香子女為
桓帝后帝又紹封度遼將軍遵子萬世為南鄉侯拜河
南尹及后廢萬世下獄死其餘宗親皆復歸故郡鄧氏
自中興後累世寵貴凡侯者二十九人公二人大將軍
以下十三人中二千石十四人列校二十二人州牧郡
守四十八人其餘侍中將大夫郎謁者不可勝數東京
莫與為比
論曰漢世外戚自東西京十有餘族(高帝吕后昭帝上官后宣帝霍后成)
(帝趙后平帝王后章帝竇后和帝鄧后安帝閻后桓帝竇后順帝梁后靈帝何后等家或以貴盛驕奢或以攝)
(位權重皆以盈極被誅也)非徒豪横盈極自取災故必於貽釁後主
以至顚敗者其數有可言焉(後主謂嗣君也言外戚握權者當先帝時或容免禍)
(必貽罪釁於嗣君以至傾覆數猶理也其致敗之理可得言焉)何則恩非已結而權已
先之(言外戚之家承隆寵於先帝不結恩於後主故權勢先在其身也)情疏禮重而枉
性圖之(圖謀也其人既居權要禮數不可不重故後主枉其本性與之圖謀政事非心所好也)來
寵方授地既害之(後来寵者方欲授之要職而先代權臣見居其地必須除舊方得授新是)
(地既害之也)隙開勢謝讒亦勝之(君臣有隙上下離心則權寵之人形勢漸謝於是讒)
(人構會尋亦勝也)悲哉騭悝兄弟委遠時柄忠勞王室而終莫
之免斯樂生所以泣而辭燕也(樂毅忠扵燕昭王其子惠王立而疑樂毅樂毅)
(懼而奔趙趙王謂樂毅曰燕力竭扵齊其主信讒國人不附其可圖乎毅伏而垂涕曰臣事昭王猶事大王也)
(臣若獲戾於它國没身不忍謀趙徒隸况其後嗣乎事見史記)
寇恂傳(曾孫榮)
寇恂字子翼上谷昌平人也世為著姓恂初為郡功曹
太守耿況甚重之王莽敗更始立使使者徇郡國曰先
降者復爵位恂從耿況迎使者於界上況上印綬使者
納之一宿無還意恂勒兵入見使者就請之使者不與
曰天王使者功曹欲脅之邪恂曰非敢脅使君(君者尊之稱也)
竊傷計之不詳也今天下初定國信未宣使君建節銜
命以臨四方郡國莫不延頸傾耳望風歸命今始至上
谷而先墮大信(墮毀也)沮向化之心生離畔之隙將復何
以號令它郡乎且耿府君在上谷久為吏人所親今
易之得賢則造次未安不賢則秖生亂為使君計莫若
復之以安百姓使者不應恂叱左右以使者命召況況
至恂進取印綬帶況使者不得已乃承制詔之況受而
歸及王郎起遣將徇上谷急況發兵恂與門下掾閔業
共說況曰邯鄲拔起難可信向(拔卒也)昔王莽時所難獨
有劉伯升耳今聞大司馬劉公伯升母弟尊賢下士士
多歸之可攀附也況曰邯鄲方盛力不能獨拒如何恂
對曰今上谷完實控弦萬騎舉大郡之資可以詳擇去
就恂請東約漁陽齊心合衆邯鄲不足圖也況然之乃
遣恂到漁陽結謀彭寵恂還至昌平襲擊邯鄲使者殺
之奪其軍遂與況子弇等俱南及光武於廣阿拜恂為
偏將軍號承義侯從破羣賊數與鄧禹謀議禹竒之因
奉牛酒共交歡光武南定河内而更始大司馬朱鮪等
盛兵據洛陽又幷州未安光武難其守(非其人不可故難之)問於
鄧禹曰諸將誰可使守河内者禹曰昔高祖任蕭何扵
關中無復西顧之憂所以得專精山東終成大業今河
内帶河為固戶口殷實北通上黨南迫洛陽寇恂文武
備足有牧人禦衆之才非此子莫可使也乃拜恂河内
太守行大將軍事光武謂恂曰河内完富吾將因是而
起昔高祖留蕭何鎮關中吾今委公以河内堅守轉運
給足軍糧率厲士馬防遏它兵勿令北度而已光武於
是復北征燕代恂移書屬縣講兵肄射(肄習也)伐淇園之
竹為矢百餘萬(前書音義曰淇園衞之苑多竹篠也)養馬二千匹收租肆
百萬斛轉以給軍朱鮪聞光武北而河内孤使討難將
軍蘇茂副將賈彊將兵三萬餘人度鞏河攻温(鞏温並今洛州)
(縣臨黃河故曰鞏河)檄書至恂即勒軍馳出並移告屬縣發兵會
於温下軍吏皆諫曰今洛陽兵度河前後不絶宜待衆
軍畢集乃可出也恂曰温郡之藩蔽失温則郡不可守
遂馳赴之旦日合戰而偏將軍馮異遣救及諸縣兵適
至士馬四集幡旗蔽野恂乃令士卒乘城鼓噪大呼言
曰劉公兵到蘇茂軍聞之陳動恂因奔擊大破之追至
洛陽遂斬賈彊茂兵自投河死者數千生獲萬餘人恂
與馮異過河而還自是洛陽震恐城門晝閉時光武傳
聞朱鮪破河内有頃恂檄至大喜曰吾知寇子翼可任
也諸將軍賀因上尊號於是即位時軍食急乏恂以輦
車驪駕轉輸前後不絶(前書音義曰驪駕併駕也輦車人挽行也)尚書升斗
以稟百官帝數策書勞問恂同門生茂陵董崇說恂曰
上新即位四方未定而君侯以此時據大郡内得人心
外破蘇茂威震鄰敵功名發聞此讒人側目怨禍之時
也昔蕭何守關中悟鮑生之言而高祖悅(漢王與項羽相拒京索蕭)
(何留守關中上數使使勞苦何鮑生謂何曰今君王暴衣露盖數勞苦君者有疑君心為君計者遣君子孫昆)
(弟能勝兵者悉詣軍何從其計高祖大悦)今君所將皆宗族昆弟也無乃當
以前人為鏡戒恂然其言稱疾不視事帝將攻洛陽先
至河内恂求從軍帝曰河内未可離也數固請不聽乃
遣兄子寇張姊子谷崇將突騎願為軍鋒帝善之皆以
為偏將軍建武二年恂坐繫考上書者免是時潁川人
嚴終趙敦聚衆萬餘與密人賈期連兵為寇恂免數月
復拜潁川太守與破姦將軍侯進俱擊之數月斬期首
郡中悉平定封恂雍奴侯邑萬戶執金吾賈復在汝南
部將殺人於潁川(部將謂軍部之下小將也)恂捕得繫獄時尚草創
軍營犯法率多相容恂乃戮之於市復以為恥還過潁
川謂左右曰吾與寇恂並列將帥而今為其所䧟大
丈夫豈有懷侵怨而不決之者乎今見恂必手劒之恂
知其謀不欲與相見谷崇曰崇將也得帶劒侍側卒有
變足以相當恂曰不然昔藺相如不畏秦王而屈於廉
頗者爲國也(史記曰秦王與趙王飲於澠池秦王請趙王鼓瑟秦御史書曰某年某月趙王為秦)
(王鼓瑟藺相如前請秦王擊缶秦王怒不許相如曰五步之内相如請得以頸血濺大王矣秦王不懌為擊缶)
(相如顧趙御史書曰某年某月秦王為趙王擊缶秦羣臣曰請以趙十五城為秦王夀相如曰請以秦咸陽為)
(趙王夀竟酒不能相加既罷歸國趙拜相如為上卿位在廉頗之上頗曰我有攻城野戰之功相如徒以口舌)
(為勞而位居我上我見必厚辱之相如出望見廉頗輙引車避之舍人諫相如曰夫以秦王相如能廷吒之何)
(畏廉將軍哉吾念彊秦不敢加兵於趙者盖以吾兩人也今兩虎鬭必不俱全吾所以先公家之急而後私讎)
(也)區區之趙尚有此義吾安可以忘之乎乃勑屬縣盛
供具儲酒醪(說文曰醪兼汁滓酒)執金吾軍入界一人皆兼二人
之饌(饌具也)恂乃出迎扵道稱疾而還賈復勒兵欲追之
而吏士皆醉遂過去恂遣谷崇以狀聞帝乃徵恂恂至
引見時復先在坐欲起相避帝曰天下未定兩虎安得
私鬭今日朕分之(分猶解也)於是並坐極歡遂共車同出結
友而去恂歸潁川(東觀記曰郡中政理盗賊不入)三年遣使者即拜為
汝南太守(即就也)又使驃騎將軍杜茂將兵助恂討盗賊
盗賊清靜郡中無事恂素好學乃脩鄉校教生徒聘能
為左氏春秋者親受學焉七年代朱浮為執金吾眀年
從車駕擊隗囂而潁川盗賊羣起帝乃引軍還謂恂曰
潁川迫近京師當以時定惟念獨卿能平之耳從九卿
復出以憂國可知也恂對曰潁川剽輕聞陛下遠踰阻
險有事隴蜀故狂狡乘間相詿誤耳(狡猾也說文曰詿亦誤也音挂)如
聞乘輿南向賊必惶怖歸死臣願執銳前驅即日車駕
南征恂從至潁川盗賊悉降而竟不拜郡百姓遮道曰
願從陛下復借寇君一年(恂前為潁川太守故曰復借也)乃留恂長社
鎮撫吏人受納餘降初隗囂將安定高峻擁兵萬人據
高平第一(高平縣屬安定郡續漢志曰高平有第一城也)帝使待詔馬援招降
峻由是河西道開中郎將来歙承制拜峻通路將軍封
關内侯後屬大司馬吳漢共圍囂扵冀及漢軍退峻亡
歸故營復助囂拒隴阺及囂死峻據高平畏誅堅守建
威大將軍耿弇率太中大夫竇士武威太守梁統等圍
之一歲不拔十年帝入關將自征之恂時從駕諫曰長
安道里居中應接近便(從洛陽至高平長安為中)安定隴西必懷震
懼此從容一處可以制四方也今士馬疲倦方履險阻
非萬乘之固前年潁川可為至戒帝不從進軍及汧(汧縣)
(屬扶風故城在今隴州汧源縣南也)峻猶不下帝議遣使降之乃謂恂曰
卿前止吾此舉今為吾行也若峻不即降引耿弇等五
營擊之恂奉璽書至第一峻遣軍師皇甫文出謁辭禮
不屈恂怒將誅文諸將諫曰高峻精兵萬人率多彊弩
西遮隴道連年不下今欲降之而反戮其使無乃不可
乎恂不應遂斬之遣其副歸告峻曰軍師無禮已戮之
矣欲降急降不欲固守峻惶恐即日開城門降諸將皆
賀因曰敢問殺其使而降其城何也恂曰皇甫文峻之
腹心其所取計者也今来辭意不屈必無降心全之則
文得其計殺之則峻亡其膽是以降耳諸將皆曰非所
及也遂傳峻還洛陽恂經眀行修名重朝廷所得秩奉
厚施朋友故人及從吏士常曰吾因士大夫以致此其
可獨享之乎時人歸其長者以為有宰相噐十二年卒
諡曰威侯子損嗣恂同産弟及兄子姊子以軍功封列
侯者凡八人終其身不傳於後初所與謀閔業者恂數
為帝言其忠賜爵關内侯官至遼西太守十三年復封
損庶兄夀為洨侯(洨縣屬沛郡洨音故交反)後徙封損扶柳侯(扶柳縣屬)
(信都郡故城在今冀州信都縣西也)損卒子釐嗣徙封商鄉侯釐卒子襲
嗣恂女孫為大將軍鄧騭夫人由是寇氏得志於永初
間(安帝永初元年鄧太后臨朝故得志也)恂曾孫榮
論曰傳稱喜怒以類者鮮矣(左傳曰晉范武子會將老召其子文子曰吾聞之喜)
(怒以類者鮮矣而易者實多也)夫喜而不比怒而思難者其惟君子乎
子曰伯夷叔齊不念舊惡怨是用希於寇公而見之矣
(論語孔子之言)
榮少知名桓帝時為侍中性矜絜自貴扵人少所與(與黨)
(與也)以此見害於權寵而從兄子尚帝妹益陽長公主帝
又聘其從孫女於後宫左右益惡之延熹中遂陷以罪
辟與宗族免歸故郡吏承望風旨持之浸急榮恐不免
奔闕自訟未至刺史張敬追劾榮以擅去邊有詔捕之
榮逃竄數年會赦令不得除積窮困乃自亡命中上書
曰(自從也)臣聞天地之於萬物也好生帝王之於萬人也
慈愛陛下統天理物為萬國覆作人父母先慈愛後威
武先寬容後刑辟自生齒以上咸蒙德澤(大戴禮曰男子八月生齒)
(女子七月生齒也)而臣兄弟獨以無辜為專權之臣所見批抵
(說文曰抵側擊也批音片支反抵音之氏反)青蠅之人所共搆會(青蠅詩小雅曰營營)
(青蠅止于樊愷悌君子無信讒言青蠅能汚白使黑汚黑使白喻佞人變亂善惡)以臣婚姻王
室謂臣將撫其背奪其位退其身受其埶於是遂作飛
章以被扵臣欲使墜萬仞之阬踐必死之地令陛下忽
參母之仁發投杼之怒(史記曰昔曾參處費魯人有與曾參同姓名殺人人告其母曰)
(曾參殺人其母織自若也又一人告之曰曾參殺人其母尚織自若也又一人告之曰曾參殺人其母乃投杼)
(下機踰牆而走矣以曾參之賢其母猶生疑於三告)尚書背繩墨案空劾(繩墨謂法律也)
不復質确其過寘於嚴棘之下(質正也确實也說文云确音胡角反此苦角反)
(嚴棘謂獄也易坎上六曰繫用徽墨寘于叢棘也)便奏正臣罪司隸校尉馮羡
佞邪承旨廢於王命驅逐臣等不得旋踵臣奔走還郡
沒齒無怨臣誠恐卒為豺狼横見噬食故冒死欲詣闕
披肝膽布腹心刺史張敬好為謟諛張設機網復令陛
下興靁電之怒司隸校尉應奉河南尹何豹洛陽令袁
騰並驅爭先若赴仇敵罰及死沒髠剔墳墓但未掘壙
出尸剖棺露胔耳(胔謂骨之尚有肉者也月令曰掩骼理胔音才賜反又在侈反)昔文
王葬枯骨(解見順紀)公劉敦行葦世稱其仁(大雅行葦之詩曰敦彼行葦牛)
(羊勿踐履言公劉之時仁及草木敦然道傍之葦牧牛羊者無使踐履折傷之況於人乎故榮以自喻焉)今
殘酷容媚之吏無折中處平之心不顧無辜之害而興
虛誣之誹欲使嚴朝必加濫罰是以不敢觸突天威而
自竄山林以俟陛下發神聖之聽啓獨覩之眀拒讒慝
之謗絶邪巧之言救可濟之人援沒溺之命不意滯怒
不為春夏息(春夏長養萬物故不宜怒矣)淹恚不為順時怠遂馳使
郵驛布告遠近嚴文剋剝痛扵霜雪張羅海内設置萬
里逐臣者窮人迹追臣者極車軌雖楚購伍員(史記曰楚人伍)
(奢為平王太子建太傅費無忌譛殺奢奢子員字子胥奔吳楚購之得伍員者賜粟五萬石爵執圭)漢求
季布無以過也(季布為項羽將數窘漢王項羽滅高祖購季布千金敢舍匿罪三族)臣遇
罰以来三赦再贖無驗之罪足以蠲除(無驗謂無罪狀可按驗也)而
陛下疾臣愈深有司咎臣甫力(甫始也力甚也)止則見掃滅行
則為亡虜苟生則為窮人極死則為冤鬼天廣而無以
自覆地厚而無以自載蹈陸土而有沉淪之憂遠巖牆
而有鎮壓之患精誠足以感於陛下而哲王未肯悟如
臣犯元惡大憝(憝惡也主言元惡之人大為人之所惡也)足以陳於原野備
刀鋸(鋸刖刑也國語曰刑有五大者陳諸原野矣)陛下當班布臣之所坐以
解衆論之疑臣思入國門坐於胏石之上使三槐九棘
平臣之罪(周禮秋官云左九棘孤卿大夫位焉右九棘公侯伯子男位焉面三槐三公位焉左嘉石)
(平罷人右胏石達窮人)而閶闔九重(閶闔天門也)陷穽步設(穽阬穽也)舉趾
觸罘罝(說文曰罘兔網也罝亦兔網也音浮嗟)動行絓羅網無緣至萬乘
之前永無見信之期矣國君不可讎匹夫讎之則一國
盡懼(左傳曰晉侯之竪頭須曰國君而讎匹夫懼者甚衆也)臣奔走以来三離寒
暑(離歷)隂陽易位當煖反寒春常凄風(凄風寒風也左傳曰春無凄風)夏
降霜雹(月令仲夏行冬令則雹凍傷穀)又連年大風折拔樹木風為號
令(前書翼奉曰凡風者天之號令所以譴告人也)春夏布德(月令春天子布德行惠發倉廩賑窮)
(乏夏行封慶賜無不欣悦也)議獄緩死之時(易中孚象曰君子以議獄緩死)願陛下
思帝堯五教在寬之德企成湯避遠讒夫之誡(劉向說苑曰湯)
(大旱七年使人持鼎祀山川祝曰政不節邪苞苴行邪讒夫昌邪宫室崇邪女謁盛邪使人疾邪何不雨之極)
(邪)以寧風旱以弭灾兵臣聞勇者不逃死智者不重困
(重猶惜也)固不為眀朝惜垂盡之命願赴湘沅之波從屈原
之悲(史記曰屈原事楚懷王王受讒流屈原於江南屈原憂愁悲思遂投湘沅而死)沈江湖之
流弔子胥之哀(史記曰伍子胥為吳行人被宰嚭所譛吳王賜屬鏤之劒以死王取其尸盛以)
(鴟夷浮之於江中)臣功臣苗緒生長王國懼獨含恨以葬江魚
之腹無以自别於世(屈原曰寧赴湘流葬於江魚之腹也)不勝狐死首丘
之情營魂識路之懷(禮檀弓曰古人有言狐死正首丘仁也楚詞曰願徑逝而未得魂識)
(路之煢煢老子曰載營魄猶營魂也)犯冐王怒觸突帝禁伏於兩觀陳訴
毒痛(兩觀闕也孔子攝司寇誅少正卯於兩觀之下)然後登金鑊入沸湯麋爛
於熾爨之下九死未悔(楚詞曰雖九死而未悔也)悲夫久生亦復何
聊盖忠臣殺身以解君怒孝子殞命以寧親怨故大舜
不避塗廩浚井之難(廩倉也浚深也史記曰舜父瞽叟常欲殺舜使舜塗廩從下焚廩舜)
(乃以兩笠自扞而下後又使穿井舜為匿空旁出舜既入深父乃與象共下土實之舜從旁空出去)申生
不辭姬氏讒邪之謗(申生晉獻公太子獻公用驪姬之讒而殺申生事見左氏傳)臣
敢忘斯議(劉攽曰案文議當作義)不自斃以解眀朝之忿哉乞以
身塞重責願陛下匄兄弟死命(匄乞也音蓋)使臣一門頗有
遺類以崇陛下寬饒之惠先死陳情臨章涕泣泣血漣
如(易曰乘馬班如泣血漣如言居不獲安行無所適窮困闉戹無所委仰者)帝省章愈怒遂
誅榮寇氏由是衰廢
贊曰元侯淵謨乃作司徒眀唘帝略肇定秦都勲成智
隱靜其如愚(論語孔子曰吾與回言終日不違如愚也)子翼守温蕭公是埒
(埒等也)係兵轉食以集鴻烈誅文屈賈有剛有折(誅皇甫文屈扵)
(賈復)
後漢書卷四十六
後漢書卷四十六考證
鄧禹傳從至廣阿注横野將軍劉發大破之發本或
作奉
敬敷五教五教在寬第六卷帝紀注引書亦複出五
教二字與今尚書文不同
鄧禹孫騭時遭元二之災注元二即元元也古書字當
再讀者即於上字之下為小二字後人不曉遂讀為
元二(臣世駿)按王充論衡恢國篇云今上嗣位元
二之間嘉德布流三年零陵生芝草四年甘露降五
縣五年芝復生六年黃龍見蓋章帝時事考之本紀
所書建初三年以後諸瑞皆同則知所謂元二者謂
建初元年二年也既稱嘉德布流以致祥瑞其為非
災𤯝之語益可决疑安帝永初元年二年先零滇羌
寇叛郡國地震大水鄧騭以二年十一月拜大將軍
則知所謂元二者謂永初元年二年也凡漢碑重文
不皆用小二字豈有范史一部唯獨一處如此
謀立平原王得(臣承蒼)按得當作翼安帝紀及章八
王傳可據得又無子以翼為嗣安帝緣此貶翼為都
鄉侯注失考正
寇恂傳不賢則祗更生亂監本無更字
諸將軍賀軍疑作畢
後漢書卷四十六考證
