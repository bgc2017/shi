後漢書卷三十六
梁剡令劉昭補并注
百官志第二十六
百官三(宗正)(大司農)(少府)
宗正卿一人中二千石本注曰掌序錄王國嫡庶之次
及諸宗室親屬遠近郡國歲因計上宗室名籍若有犯
法當髠以上先上諸宗正宗正以聞乃報決(胡廣曰又歲一治諸)
(王世譜差序秩第漢官曰員吏四十一人其六人四科一人二百石四人百石三人佐六人騎吏二人法家十)
(八人學事一人官醫)丞一人比千石
諸公主每主家令一人六百石丞一人三百石本注曰
其餘屬吏增減無常(漢官曰主簿一人秩六百石僕一人秩六百石私府長一人秩六百)
(石家丞一人三百石直吏三人從官二人東觀書曰其主薨無子置傅一人守其家)
右屬宗正本注曰中興省都司空令丞(如淳曰主罪人)
大司農卿一人中二千石本注曰掌諸錢穀金帛諸貨
幣郡國四時上月旦見錢穀簿其逋未畢各具别之邊
郡諸官請調度者皆為報給損多益寡取相給足(漢書曰員)
(吏百六十四人其十八人四科九人斗食十六人二百石文學二十人百石二十五人佐七十五人學事一人)
(官醫)丞一人比千石部丞一人六百石本注曰部丞主帑
藏(古今注曰建初七年七月為大司農置丞一人秩千石别主帑藏則部丞應是而秩不同應劭漢官秩亦)
(云二千石)
太倉令一人六百石本注曰主受郡國傳漕榖(漢官曰員吏九)
(十九人)丞一人
平凖令一人六百石本注曰掌知物賈主練染作采色
(漢官曰員吏百九十人)丞一人
導官令一人六百石本注曰主舂御米及作乾糒導擇
也(漢官曰員吏百一十二人)丞一人
右屬大司農本注曰郡國鹽官鐵官本屬司農中
興皆屬郡縣(魏志曰曹公置典農中郎將秩二千石典農都尉秩六百石或四百石典)
(農校尉秩比二千石所主如中郎部分别而少為校尉丞)又有廩犧令六百石
掌祭祀犧牲鴈鶩之屬(漢官曰丞一人三百石員吏四十人其十一人斗食)
(十七人佐七人學事五人守學事皆河南屬縣給吏者)及雒陽市長(漢官曰市長一)
(人秩四百石丞一人二百石明法補員吏三十六人十三人百石嗇夫十一人斗食十二人佐又有)
(檝櫂丞三百石别治中水官主水渠在馬市東有員吏六人)滎陽敖倉官中興
皆屬河南尹餘均輸等皆省(均輸者前書孟康注曰謂諸當所有輸於)
(官者皆令輸其土地所饒平其所在時賈官更於他處貨之輸者既便而官有利鹽鐵論大夫曰往)
(者郡國諸侯各以其物貢輸往來煩雜物多苦惡或不償其費故郡置輸官以相給運而便遠方之)
(貢故曰均輸開委府于京師以籠貨物賤則買貴則賣是以縣官不失實商賈無所利故曰平凖平)
(凖則民不失職均輸則民不劬勞故平凖均輸所以平萬物而便百姓也文學曰古之賦税於民也)
(因其所工不求所拙農人納其穫工女效其織今釋其所有責其所無百姓賤買貨物以便上求間)
(者郡國或令民作布絮吏留難與之為市吏之所入非獨齊陶之縑蜀漢之布也亦民間之所為耳)
(行姦賣平農民重苦必苦女工繭税未見輸之均也縣官猥發闔門擅市即萬民並收並收則物騰)
(躍騰躍則商賈利自市則吏容姦豪吏富商積貨儲物以待其急輕賈姦吏收以取貴未見凖之平)
(也蓋古之均輸所以齊勞逸而便貢輸非以為利而賈萬物也王隆小學漢官篇曰調均報度輸漕)
(委輸胡廣注曰邊郡諸官請調者皆為調均報給之也以水通輸曰漕委積也郡國所積聚金帛貨)
(賄随時輸送諸司農曰委輸以供國用前書又有都内籍田令丞幹官鐵市兩長丞郡國諸倉農監)
(六十五官長丞皆屬之)
少府卿一人中二千石本注曰掌中服御諸物衣服寳
貨珍膳之屬(漢官曰員吏三十四人其一人四科一人二百石五人百石四人斗食三人佐六人)
(騎吏十三人學事一人官醫少者小也小故稱少府王者以租税為公用山澤陂池之税以供王之私用古皆)
(作小府漢官儀曰田租芻槀以給經用凶年山澤魚鹽市税少府以給私用也)丞一人比千石
太醫令一人六百石本注曰掌諸醫(漢官曰員醫二百九十三人員吏十)
(九人)藥丞方丞各一人本注曰藥丞主藥方丞主藥方
太官令一人六百石本注曰掌御飲食(漢官曰員吏六十九人衞士三)
(十八人荀綽晉百官表注曰漢制太官令秩千石丞四人秩四百石不與志同)左丞甘丞湯官
丞果丞各一人本注曰左丞主飲食甘丞主膳具湯官
丞主酒果丞主果(荀綽云甘丞掌諸甘肥果丞别在外諸果菜茹)
守宫令一人六百石本注曰主御紙筆墨及尚書財用
諸物及封泥(漢官曰員吏六十九人)丞一人(漢官曰外官丞二百石公府吏府也)
上林苑令一人六百石本注曰主苑中禽獸頗有民居
皆主之捕得其獸送太官(漢官曰員吏五十八人案桓帝又置鴻德苑令)丞尉
各一人
侍中比二千石(漢官秩云千石周禮太僕干寳注曰若漢侍中)本注曰無員掌
侍左右贊導衆事顧問應對法駕出則多識者一人參
乘餘皆騎在乘輿車後本有僕射一人中興轉為祭酒
或置或否(蔡質漢儀曰侍中常伯選舊儒高德博學淵懿仰占俯視切問近對喻旨公卿上殿稱制)
(參乘佩璽秉劒員本八人陪見舊在尚書令僕射下尚書上今官出入禁中更在尚書下司隸校尉見侍中執)
(板揖河南尹亦如之又侍中舊與中官俱止禁中武帝時侍中莽河羅挾刃謀逆由是侍中出禁外有事乃入)
(畢即出王莽秉政侍中復入與中官共止章帝元和中侍中郭舉與後宫通拔佩刀驚上舉伏誅侍中由是復)
(出外)
中常侍千石本注曰宦者無員後增秩比二千石掌侍
左右從入内宫贊導内衆事顧問應對給事
黃門侍郎六百石本注曰無員掌侍從左右給事中關
通中外及諸王朝見於殿中引王就坐(漢舊儀曰黃門郎屬黃門令日)
(暮入對青瑣門拜名曰夕郎宫閣簿青瑣門在南宫衛瓘注吳都賦曰青瑣戶邊靑鏤也一曰天子門内有眉)
(格再重裏青畫曰瑣獻帝起居注曰帝初即位初置侍中給事黃門侍郎員各六人出入禁中近侍帷幄省尚)
(書事改給事黃門侍郎為侍中侍郎去給事黃門之號旋復復故舊侍中黃門侍郎以在中宫者不與近密交)
(政誅黃門後侍中侍郎出入禁闈機事頗露由是王允乃奏比尚書不得出入不通賓客自此始也又曰諸奄)
(人官悉以議郎郎中稱秩如故諸署令兩梁冠陛殿上得召都官從事以下)
小黃門六百石本注曰宦者無員掌侍左右受尚書事
上在内宫關通中外及中宫已下衆事諸公主及王太
妃等有疾苦則使問之
黃門令一人六百石(董巴曰禁門曰黃闥以中人主之故號曰黃門令)本注曰
宦者主省中諸宦者(漢官曰員吏十八人)丞從丞各一人本注曰
宦者從丞主出入從
黃門署長畫室署長玉堂署長各一人丙署長七人皆
四百石黃綬本注曰宦者各主中宫别處
中黃門冗從僕射一人六百石本注曰宦者主中黃門
冗從居則宿衞直守門戶出則騎從夾乘輿車
中黃門比百石本注曰宦者無員後增比三百石掌給
事禁中
掖庭令一人六百石本注曰宦者掌後宫貴人采女事
(漢官曰吏從官百六十七人待詔五人員吏十人)左右丞暴室丞各一人本注
曰宦者暴室丞主中婦人疾病者就此室治其皇后貴
人有罪亦就此室
永巷令一人六百石本注曰宦者典宫婢侍使(漢官曰員吏六)
(人吏從官三十四人)丞一人本注曰宦者(漢官曰右丞一人暴室一人)
御府令一人六百石本注曰宦者典官婢作中衣服及
補浣之屬(漢官曰員吏七人吏從官三十人)丞織室丞各一人本注曰
宦者(漢官曰右丞一人)
祠祀令一人六百石本注曰典中諸小祠祀(漢官曰從官吏八人)
(騶僕射一人家巫八人)丞一人本注曰宦者
鉤盾令一人六百石本注曰宦者典諸近池苑囿遊觀
之處(漢官曰吏從官四十人員吏四十八人)丞永安丞各一人三百石本
注曰宦者永安北宫東北别小宫名有園觀苑中丞果
丞鴻池丞南園丞各一人二百石本注曰苑中丞主苑
中離宫果丞主果園鴻池池名在雒陽東二十里南園
在雒水南(漢官曰又有署一人胡熟監一人案本紀桓帝又置顯陽苑丞)濯龍監(應劭漢官)
(秩曰秩六百石)直里監各一人四百石本注曰濯龍亦園名近
北宫直里亦園名也在雒陽城西南角
中藏府令一人六百石本注曰掌中幣帛金銀諸貨物
(漢官曰員吏十三人吏從官六人)丞一人
内者令一人六百石本注曰掌中布張諸衣物(漢官曰從官祿)
(士一人員吏十九人)左右丞各一人
尚方令一人六百石本注曰掌上手工作御刀劒諸好
器物(漢官曰員吏十二人吏從官六人)丞一人
尚書令一人千石本注曰承秦所置(荀綽晉百官表注曰唐虞官也詩云)
(仲山甫王之喉舌蓋謂此人)武帝用宦者更為中書謁者令成帝用
士人復故掌凡選署及奏下尚書曹文書衆事(蔡質漢儀曰故)
(公為之者朝會不陛奏事增秩二千石故自佩銅印墨綬)
尚書僕射一人六百石本注曰署尚書事令不在則奏
下衆事(蔡質漢儀曰僕射主封門掌授廩假錢穀凡三公列卿將大夫五營校尉行復道中遇尚書僕)
(射左右丞郎御史中丞侍御史皆避車豫相廻避衞士傳不得迕臺官臺官過後乃得去臣昭案獻帝分置左)
(右僕射建安四年以榮邵為尚書左僕射是也獻帝起居注曰邵卒官贈執金吾)
尚書六人六百石本注曰成帝初置尚書四人(韋昭曰尚奉也)
分為四曹(漢舊儀曰初置五曹有三公曹主斷獄蔡質漢儀曰典天下歲盡集課事三公尚書二人)
(典三公文書吏曹尚書典選舉齋祀屬三公曹靈帝末梁鵠為選部尚書)常侍曹尚書主公
卿事(蔡質漢儀曰主常侍黃門御史事世祖改曰吏曹)二千石曹尚書主郡國
二千石事(漢舊儀曰亦云主刺史蔡質漢儀曰掌中郎官水火盗賊辭訟罪𤯝)民曹尚書
主凡吏上書事(蔡質漢舊儀曰典繕治功作監池苑囿盜賊事)客曹尚書主外
國夷狄事(尚書龍作納言出入帝命應劭曰今尚書官王之喉舌)世祖承遵後分
二千石曹又分客曹為南主客曹北主客曹(蔡質漢儀曰天子出)
(獵駕御府曹郎屬之)凡六曹(周禮天官有司會鄭玄曰若今尚書)
左右丞各一人四百石本注曰掌錄文書期會左丞主
吏民章報及騶伯史(蔡質漢儀曰總典臺中綱紀無所不統)右丞假署印
綬及紙筆墨諸財用庫藏(蔡質漢儀曰右丞與僕射對掌授廩假錢穀與左丞無所)
(不統凡中宫漏夜盡鼓鳴則起鍾鳴則息衞士甲乙徼相傳甲夜畢傳乙夜相傳盡五更衞士傳言五更未明)
(三刻後雞鳴衞士踵丞郎趨嚴上臺不畜宫中雞汝南出雞鳴衞士候朱雀門外專傳雞鳴於宫中應劭曰楚)
(歌今雞鳴歌也晉太康地道記曰後漢固始鮦陽公安細陽四縣衞士習此曲於闕下歌之今雞鳴是也)
侍郎三十六人四百石本注曰一曹有六人主作文書
起草(蔡質漢儀曰尚書郎初從三署詣臺試初上臺稱守尚書郎中歲滿稱尚書郎三年稱侍郎客曹郎)
(主治羌胡事劇遷二千石或刺史其公遷為縣令秩滿自占縣去詔書賜錢三萬與三臺祖餞餘官則否治嚴)
(一月凖謁公卿陵廟乃發御史中丞遇尚書丞郎避車執板住揖丞郎坐車舉手禮之車過遠乃去尚書言左)
(右丞敢告知如詔書律令郎見左右丞對揖無敬稱曰左右君丞郎見尚書執扳對揖稱曰明時見令僕射執)
(板拜朝賀對揖)令史十八人二百石本注曰曹有三主書後增
劇曹三人合二十一人(古今注曰永元三年七月增尚書令史員功滿未嘗犯禁者以)
(補小縣墨綬蔡質曰皆選蘭臺符節上稱簡精練有吏能為之決錄注曰故事尚書郎以令史久缺補之世祖)
(始改用孝廉為郎以孝廉丁邯補焉邯稱疾不就詔問實病羞為郎乎對曰臣實不病恥以孝廉為令史職耳)
(世祖怒曰虎賁滅頭杖之數十詔問欲為郎不邯曰能殺臣者陛下不能為郎者臣中詔遣出竟不為郎邯字)
(叔春京兆陽陵人也有高節正直不撓後拜汾陰令治有名迹遷漢中太守妻弟為公孫述將收妻送南鄭獄)
(免冠徒跣自陳詔曰漢中太守妻乃繫南鄭獄誰當搔其背垢者懸牛頭賣馬脯盜跖行孔子語以邯服罪且)
(邯一妻冠履勿謝治有異卒於官)
符節令一人六百石本注曰為符節臺率主符節事凡
遣使掌授節尚符璽郎中四人本注曰舊二人在中主
璽及虎符竹符之半者(漢官曰當時明法律郎周禮掌節有虎節龍節皆金也干寳注)
(曰漢之銅虎符則其制也周禮又曰以英蕩輔之干寳曰英刻書也蕩竹箭也刻而書其所使之事以助三節)
(之信則漢之竹使符者亦取則於故事也)符節令史二百石本注曰掌書(魏氏)
(春秋曰中平六年始復節上赤葆)
御史中丞一人千石本注曰御史大夫之丞也舊别監
御史在殿中密舉非法(周禮掌建邦之宫刑以主治王宫之政令干寳注曰若御史中)
(丞)及御史大夫轉為司空因别留中為御史臺率(風俗通曰)
(尚書御史臺皆以官倉頭為吏主賦舍凡守其門戶蔡質漢儀曰丞故二千石為之或遷侍御史高第執憲中)
(司朝會獨坐内掌蘭臺督諸州刺史糾察百寮出為二千石魏志曰建安置御史大夫不領中丞置長史一人)
後又屬少府治書侍御史二人六百石本注曰掌選明
法律者為之凡天下諸讞疑事掌以法律當其是非(蔡質)
(漢儀曰選御史高第補之胡廣曰孝宣感路温舒言秋季後請讞時帝幸宣室齋居而決事令侍御史二人治)
(書御史起此後因别置冠法冠秩百石有印綬與符節郎共平廷尉奏事罪當輕重荀綽晉百官表注曰惠帝)
(以後無所平治備位而已)侍御史十五人六百石本注曰掌察舉非
法受公卿郡吏奏事有違失舉刻之凡郊廟之祠及大
朝會大封拜則二人監威儀有違失則劾奏(蔡質漢儀曰其二人)
(者更直執法省中者皆糾察百官督州郡公法府掾屬高第補之初稱守滿歲拜真出治劇為刺史二千石平)
(遷補令見中丞執板揖)
蘭臺令史六百石本注曰掌奏及印工文書
右屬少府本注曰職屬少府者自太醫上林凡四
官自侍中至御史皆以文屬焉承秦凡山澤陂池
之税名曰禁錢屬少府世祖改屬司農考工轉屬
太僕都水屬郡國孝武帝初置水衡都尉秩比二
千石别主上林苑有離宫燕休之處世祖省之并
其職於少府每立秋貙劉之日輙暫置水衡都尉
事訖乃罷之少府本六丞省五又省湯官織室令
置丞又省上林十池監胞人長丞宦者昆臺(昆臺本名)
(甘泉居室武帝改)佽飛(佽飛本名左弋武帝改)三令二十一丞又省
水衡屬官令長丞尉二十餘人章和以下中官稍
廣加嘗藥太官御者鉤盾尚方考工别作監皆六
百石宦者為之轉為兼副或省故錄本官(蔡質漢儀曰少)
(府符著出見都官從事持板都官從事入少府見符著持板漢官目錄曰古三卿司空所部)
後漢書卷三十六
