後漢書卷七十三
宋宣城太守范煜撰
唐章懷太子賢注
朱樂何列傳第三十三
朱暉傳(孫穆)
朱暉字文季南陽宛人也(東觀記曰其先宋微子之後也以國氏姓周衰諸侯滅宋)
(犇碭易姓爲朱後徙于宛也)家世衣冠暉早孤有氣決年十三王莽
敗天下亂與外氏家屬從田間奔入宛城(東觀記曰暉外祖父孔休)
(以德行稱於代也)道遇羣賊白刃劫諸婦女略奪衣物昆弟賓
客皆惶廹伏地莫敢動暉拔劒前曰財物皆可取耳諸
母衣不可得今日朱暉死日也賊見其小壯其志笑曰
童子内刀遂捨之而去初光武與暉父岑俱學長安有
舊故及卽位求問岑時已卒乃召暉拜為郎暉尋以病
去卒業於太學性矜嚴進止必以禮諸儒稱其高永平
初顯宗舅新陽侯隂就慕暉賢自往候之暉避不見復
遣家丞致禮(續漢志曰諸侯家丞秩三百石)暉遂閉門不受就聞歎曰
志士也勿奪其節後為郡吏太守阮況嘗欲市暉婢暉
不從(東觀記曰暉為督郵況當歸女欲買暉婢暉不敢與後況卒暉送其家金三斤)及況卒暉
乃厚贈送其家人或譏焉暉曰前阮府君有求於我所
以不敢聞命誠恐以財貨汚君今而相送眀吾非有愛
也驃騎將軍東平王蒼聞而辟之甚禮敬焉正月朔旦
蒼當入賀故事少府給璧是時陰就為府卿貴驕吏慠
不奉法蒼坐朝堂漏且盡而求璧不可得顧謂掾屬曰
若之何暉望見少府主簿持璧即往紿之曰(紿欺也)我數
聞璧而未嘗見試請觀之主簿以授暉暉顧召令史奉
之(奉之於蒼)主簿大驚遽以白就就曰朱掾義士勿復求更
以它璧朝蒼旣罷召暉謂曰屬者掾自視孰與藺相如
(屬向也與猶如也史記曰藺相如趙人也趙惠文王時得楚和氏璧秦昭王欲以十五城易之趙王使相如奉)
(璧入秦秦王大喜無意償趙城相如乃前曰璧有瑕願指視王相如乃持璧却立倚柱怒髮上衝冠曰臣觀大)
(王無意償趙城邑故臣復取璧大王必欲急臣臣今頭與璧俱碎於柱矣相如持其璧睨柱欲以擊柱秦王恐)
(其璧破乃謝之)帝聞壯之及當幸長安欲嚴宿衛故以暉為衛
士令再遷臨淮太守暉好節槩有所拔用皆厲行士其
諸報怨以義犯率皆爲求其理多得生濟其不義之囚
即時僵仆(僵偃仆踣也)吏人畏愛爲之歌曰彊直自遂南陽
朱季吏畏其威人懷其惠(東觀記曰建武十六年四方牛大疫臨淮獨不鄰郡人多)
(牽牛入界)數年坐法免(東觀記曰坐考長史囚死獄中州奏免官劉攽曰案臨淮郡無長史既)
(言囚死獄中當是吏字令長丞尉皆長吏也)暉剛於爲吏見忌於上所在多
被劾自去臨淮屏居野澤布衣蔬食不與邑里通鄉黨
譏其介(介特也言不與衆同)建初中南陽大飢米石千餘暉盡散
其家資以分宗里故舊之貧羸者鄉族皆歸焉初暉同
縣張堪素有名稱嘗於太學見暉甚重之接以友道乃
把暉臂曰欲以妻子託朱生暉以堪先達舉手未敢對
自後不復相見堪卒暉聞其妻子貧困乃自往候視厚
賑贍之暉少子頡怪而問曰大人不與堪爲友平生未
曾相聞子孫竊怪之暉曰堪嘗有知己之言吾以信於
心也(以堪先託妻子心已許之故言信於心也)暉又與同郡陳揖交善揖早
卒有遺腹子友暉常哀之及司徒桓虞爲南陽太守召
暉子駢為吏暉辭駢而薦友虞歎息遂召之其義烈若
此元和中肅宗巡狩召南陽太守問暉起居召拜為尚
書僕射歲中遷太山太守暉上疏乞留中詔許之因上
便宜陳密事深見嘉納詔報曰補公家之闕(詩曰衮職有闕仲山)
(甫補之)不累清白之素斯善美之士也俗吏苟合阿意面
從進無謇謇之志郤無退思之念(易蹇卦艮下坎上艮為山坎為水山上有)
(水蹇難之象也六二爻上應於五五為君位二宜為臣也居險難之時履當其位不以五在難私身遠害故曰)
(王臣蹇蹇匪躬之故孝經曰退思補過謇與蹇通)患之甚久惟令所言適我願
也生其勉之(劉攽曰惟令所言案時暉未為尚書令明此令字是今字)是時榖貴
縣官經用不足(經常也)朝廷憂之尚書張林上言榖所以
貴由錢賤故也可盡封錢一取布帛為租以通天下之
用又鹽食之急者雖貴人不得不須官可自鬻(前書曰因官器)
(作鬻鹽音義曰鬻古煑字)又宜因交阯益州上計吏往來市珍寶收
采其利武帝時所謂均輸者也(武帝作均輸法謂州郡所出租賦并雇運之直)
(官總取之市其土地所出之物官自轉輸於京謂之均輸)於是詔諸尚書通議暉奏
據林言不可施行事遂寢後陳事者復重述林前議以
為於國誠便帝然之有詔施行暉復獨奏曰王制天子
不言有無諸侯不言多少食禄之家不與百姓爭利今
均輸之法與賈販無異鹽利歸官則下人窮怨布帛為
租則吏多姦盜誠非明主所當宜行(劉攽曰案文當與宜不須並存合)
(去當字)帝卒以林等言為然得暉重議因發怒切責諸尚
書暉等皆自繋獄三日詔勑出之曰國家樂聞駮議黃
髮無愆詔書過耳(黃髮老稱謂朱暉也)何故自繫暉因稱病篤不
肯復署議尚書令以下惶怖謂暉曰今臨得譴讓奈何
稱病其禍不細暉曰行年八十蒙恩得在機密當以死
報若心知不可而順旨雷同負臣子之義今耳目無所
聞見伏待死命遂閉口不復言諸尚書不知所為乃共
劾奏暉帝意解寢其事後數日詔使直事郎問暉起居
(直事郎謂署郎當次直者)太醫視疾太官賜食暉乃起謝復賜錢十
萬布百匹衣十領後遷為尚書令以老病乞身拜騎都
尉賜錢二十萬和帝即位竇憲北征匈奴暉復上疏諫
頃之病卒(華嶠書曰暉年五十失妻昆弟欲為繼室暉歎曰時俗希不以後妻敗家者遂不復娶也)
子頡修儒術安帝時至陳相頡子穆
穆字公叔年五歲便有孝稱父母有病輒不飲食差乃
復常及壯躭學銳意講誦或時思至不自知亡失衣冠
顛隊阬岸其父常以為專愚幾不知數馬足(幾音近衣反前書曰)
(石慶為太僕上問車中幾馬慶以策數馬畢舉手曰六馬言穆用心專愚更甚也)穆愈更精篤
初舉孝廉(謝承書曰穆少有英才學明五經性矜嚴疾惡不交非類年二十為郡督郵迎新太守見)
(穆曰君年少為督郵因族埶為有令德穆答曰郡中瞻望明府如仲尼謂非顔回不敢以迎孔子更問風俗人)
(物太守甚奇之曰僕非仲尼督郵可謂顔回也遂歴職股肱舉孝廉也)順帝末江淮盜賊
羣起州郡不能禁或說大將軍梁冀曰朱公叔兼資文
武海内奇士若以為謀主賊不足平也冀亦素聞穆名
乃辟之使典兵事甚見親任及桓帝即位順烈太后臨
朝穆以冀埶地親重望有以扶持王室因推災異奏記
以勸戒冀曰穆伏念明年丁亥之歲刑德合於乾位(歷法)
(太歲在丁壬歲德在北宫太歲在亥卯未歲刑亦在北宮故合於乾位也)易經龍戰之會其
文曰龍戰于野其道窮也(易坤卦上六象詞也坤爻居上六故云其道窮也王弼注)
(云陰之為道卑順不逆乃全其美盛而不已同陽之地陽所不堪故戰于野)謂陽道將勝而
陰道負也今年九月天氣鬱冐五位四候連失正氣此
互相明也夫善道屬陽惡道屬陰若修正守陽摧折惡
類則福從之矣穆每事不逮所好唯學傳受於師時有
可試願將軍少察愚言申納諸儒(申重也)而親其忠正絶
其姑息(姑且也息安也小人之道苟且取安也禮記曰君子之愛人也以德細人之愛人也以姑息)
專心公朝割除私欲廣求賢能斥遠佞惡夫人君不可
不學當以天地順道漸漬其心宜為皇帝選置師傅及
侍講者得小心忠篤敦禮之士將軍與之俱入參勸講
授師賢法古此猶倚南山坐平原也誰能傾之今年夏
月暈房星明年當有小戹宜急誅姦臣為天下所怨毒
者以塞災咎議郎大夫之位本以式序儒術高行之士
今多非其人九卿之中亦有乖其任者惟將軍察焉又
薦种暠欒巴等而明年嚴鮪謀立清河王蒜又黃龍二
見沛國冀無術學遂以穆龍戰之言為應於是請暠為
從事中郎薦巴為議郎舉穆高第為侍御史(續漢書曰穆舉高第)
(拜侍御史桓帝臨辟雍行禮畢公卿出虎賁置弓階上公卿下階皆避弓穆過呵虎賁曰執天子器何故投于)
(地虎賁怖即攝弓穆劾奏虎賁抵罪公卿皆慙曰朱御史可謂臨事不惑者也)時同郡趙康叔
盛者隱於武當山清靜不仕以經傳教授穆時年五十
乃奉書稱弟子及康殁喪之如師其尊德重道為當時
所服常感時澆薄慕尚敦篤乃作崇厚論其辭曰夫俗
之薄也有自來矣故仲尼歎曰大道之行也而丘不與
焉(禮記曰仲尼歎曰大道之行三代之英丘未之逮也而有志焉鄭玄注曰大道謂三皇五帝時也)蓋
傷之也夫道者以天下為一在彼猶在已也故行違於
道則愧生於心非畏義也事違於理則負結於意非憚
禮也故率性而行謂之道(率循也子思曰天命之謂性率性之謂道修道之謂教也)
得其天性謂之德(天之所命之謂性不失天性是謂德)德性失然後貴仁
義(道德之性失仁義之迹彰)是以仁義起而道德遷(遷徙也)禮法興而
淳樸散故道德以仁義為薄淳樸以禮法為賊也(老子曰失)
(道而後德失德而後仁失仁而後義失義而後禮夫禮者忠信之薄而亂之首也)夫中世之所
敦已為上世之所薄(中世謂五帝時)況又薄於此乎故夫天不
崇大則覆幬不廣地不深厚則載物不博(幬亦覆左傳曰如天之無)
(不燾如地之無不載幬與燾同)人不敦厖則道數不遠(敦厖厚大也左傳曰人生敦厖)
(數猶理也言人不敦厚不能入道之精理也)昔在仲尼不失舊於原壤(原壤孔子)
(之舊也禮記曰原壤之母死孔子助之沐槨原壤登木而歌曰貍首之斑然執女手之卷然從者曰子未可以)
(已乎夫子曰親者無失其為親故者無失其為故)楚嚴不忍章於絶纓(說苑曰楚莊王)
(賜羣臣酒日暮燭滅乃有人引美人之衣者美人援絶其冠纓告王趣火來上視絶纓者王曰賜人酒使醉失)
(禮柰何欲顯婦人之節而辱士乎乃命左右曰與寡人飲不絶冠纓者不懽羣臣百餘人皆絶去其冠纓乃上)
(火也)由此觀之聖賢之德敦矣老氏之經曰大丈夫處其
厚不處其薄居其實不居其華故去彼取此(此老子道德經之詞)
(顧歡注曰道德為厚禮法為薄清虛為實聲色為華去彼華薄取此厚實)夫時有薄而厚施
行有失而惠用(俗之凋薄以厚御之行之有失以惠待之即上孔子楚莊是也)故覆人
之過者敦之道也救人之失者厚之行也往者馬援深
昭此道可以為德誡其兄子曰吾欲汝曹聞人之過如
聞父母之名耳可得聞口不得言斯言要矣遠則聖賢
履之上世(履踐也言敦厚之道孔子楚莊已踐履之)近則邴吉張子孺行之
漢廷(宣帝時邴吉為丞相不案吏曰夫以三公府案吏吾竊陋之子孺為車騎將軍匿名遠權隱人過失)
故能振英聲於百世播不滅之遺風不亦美哉然而時
俗或異風化不敦而尚相誹謗(劉攽曰案下文有而字則然字下不宜更用)
(而字)謂之臧否記短則兼折其長貶惡則并伐其善悠悠
者皆是其可稱乎(悠悠多也稱舉也)凡此之類豈徒乖為君子
之道哉將有危身累家之禍焉悲夫行之者不知憂其
然故害興而莫之及也斯既然矣又有異焉人皆見之
而不能自遷何則務進者趨前而不顧後榮貴者矜已
而不待人智不接愚富不賑貧貞士孤而不恤賢者戹
而不存故田蚡以尊顯致安國之金(田蚡武帝王皇后同産弟為太尉親)
(貴用事韓安國為梁王太傳坐法失官安國以五百金遺蚡蚡為言太后即召以為北地都尉也)淳于
以貴埶引方進之言(翟方進成帝時為丞相淳于長元后姊子封定陵侯以能謀議為九)
(卿用事方進獨與長交稱薦之也)夫以韓翟之操為漢之名宰(前書曰天子以)
(韓安國為國器拜御史大夫又曰翟方進智能有餘天子甚重之故言名宰也)然猶不能振一
貧賢薦一孤士又況其下者乎此禽息史魚所以專名
於前而莫繼於後者也(韓詩外傳曰禽息秦大夫薦百里奚不見納繆公出當車以頭)
(擊闑腦乃精出曰臣生無補於國不如死也繆公感寤而用百里奚秦以大化禮大夫殯於正室士於適室韓)
(子曰史魚衛大夫卒委柩後寢衛君弔而問之曰不能進蘧伯玉退彌子瑕以屍諫也)故時敦俗
美則小人守正利不能誘也時否俗薄雖君子為邪義
不能止也(皆牽於時也)何則先進者既往而不反後來者復
習俗而追之是以虚華盛而忠信微刻薄稠而純篤稀
斯蓋谷風有棄予之歎(詩小雅曰習習谷風維風及雨將恐將懼維予與女將安將樂)
(女轉棄予)伐木有鳥鳴之悲矣(詩小雅曰伐木丁丁鳥鳴嚶嚶出自幽谷遷于喬木嚶其)
(鳴矣求其友聲也)嗟乎世士誠躬師孔聖之崇則嘉楚嚴之美
行希李老之雅誨思馬援之所尚鄙二宰之失度美韓
稜之抗正(事具韓稜傳)貴丙張之弘裕賤時俗之誹謗則道
豐績盛名顯身榮載不刊之德(刊削也)播不滅之聲然知
薄者之不足厚者之有餘也(劉攽曰案文然字下不可少後字眀脱之)彼
與草木俱朽(彼謂薄也)此與金石相傾(此謂厚也老子曰高下之相傾)豈得
同年而語並日而談哉穆又著絶交論亦矯時之作(穆集)
(載論其略曰或曰子絶存問不見客亦不答也何故曰古者進退趨業無私游之交相見以公朝享會以禮紀)
(否則朋徒受習而已曰人將疾子如何曰寧受疾曰受疾可乎曰世之務交游也久矣敦千乘不忌于君犯禮)
(以追之背公以從之其愈者則孺子之愛也其甚者則求蔽過竊譽以贍其私事替義退公輕私重居勞於聽)
(也或於道而求其私贍矣是故遂往不反而莫敢止焉是川瀆並決而莫敢之塞游豶蹂稼而莫之禁也詩云)
(威儀棣棣不可選也後生將復何述而吾不才焉能規此實悼無行子道多闕臣事多尤思復白圭重考古言)
(以補往過時無孔堂思兼則滯匪有廢也則亦焉興是以敢受疾也不亦可乎文士傳曰世無絶交又與劉伯)
(宗絶交書及詩曰昔我為豐令足下不遭母憂乎親觧縗絰來入豐寺及我為侍書御史足下親來入臺足下)
(今為二千石我下為郎乃反因計吏以謁相與足下豈丞尉之徒我豈足下部欲以此謁為榮寵乎咄劉伯宗)
(於仁義道何其薄哉其詩曰北山有鴟不潔其翼飛不正向寢不定息飢則木攬飽則泥伏饕餮貪汙臭腐是)
(食填腸滿嗉嗜欲無極長鳴呼鳳謂鳳無德鳳之所趨與子異域永從此訣各自努力蓋因此而著論也劉)
(攽曰注我豈足下部欲以此謁為榮寵乎案文部字下少一民字)梁冀驕暴不悛朝野
嗟毒穆以故吏懼其釁積招禍復奏記諫曰古之明君
必有輔德之臣規諫之官下至器物銘書成敗以防遺失
(黃帝作巾机之法孔甲有盤盂之誡太公隂謀曰武王衣之銘曰桑蠶苦女工難得新捐故後必寒鏡銘曰以)
(鏡自照者見形容以人自照者見吉凶觴銘曰樂極則悲沈湎致非社稷為危也)故君有正道
臣有正路(說苑君道篇曰人君之道清淨無為務在博愛趨在任賢廣開耳目以察萬方不固溺於)
(流俗不拘繫於左右臣術篇曰人臣之術順從復命無所敢專義不苟合位不苟尊必有益於國必有補於君)
(也)從之如升堂違之如赴壑今明將軍地有申伯之尊
(申國之伯周宣王之元舅)位為羣公之首(冀絶席於三公)一日行善天下歸
仁(論語曰一日克已復禮天下歸仁焉)終朝為惡四海傾覆頃者官人俱
匱加以水蟲為害(水災及蝗蟲也)京師諸官費用增多詔書發
調或至十倍各言官無見財皆當出民搒掠割剝彊令
充足公賦既重私歛又深牧守長吏多非德選貪聚無
猒遇人如虜或絶命於箠楚之下或自賊於迫切之求
(賊殺也)又掠奪百姓皆託之尊府遂令將軍結怨天下吏
人酸毒道路歎嗟昔秦政煩苛百姓土崩陳勝奮臂一
呼天下鼎沸(前書淮南王謂伍被曰陳勝吳廣起于大澤奮臂大呼天下響應也)而面䛕
之臣猶言安耳(秦胡亥時山東兵大起叔孫通謂胡亥曰鼠竊狗盜郡縣逐捕之不足憂諸生)
(曰何先生言之䛕也)諱惡不悛卒至亡滅昔永和之末綱紀少弛
頗失人望四五歲耳而財空戶散下有離心馬免之徒
乘敝而起荆揚之間幾成大患(質帝時九江賊馬免稱黃帝歴陽賊華孟稱黑)
(帝並九江都尉滕撫討斬之九江歴陽是荆揚之間也)幸頼順烈皇后初政清静
内外同力僅乃討定今百姓戚戚困於永和内非仁愛
之心可得容忍外非守國之計所宜久安也夫將相大
臣均體元首共輿而馳同舟而濟輿傾舟覆患實共之
豈可以去明即昧履危自安(即就也)主孤時困而莫之䘏
乎宜時易宰守非其人者減省第宅園池之費拒絶郡
國諸所奉送内以自明外解人惑使挾姦之吏無所依
託司察之臣得盡耳目憲度既張遠邇清一則將軍身
尊事顯德燿無窮天道明察無言不信惟垂省覽冀不
納而縱放日滋遂復賂遺左右交通宦者任其子弟賓
客以為州郡要職穆又奏記極諫冀終不悟報書云如
此僕亦無一可邪穆言雖切然亦不甚罪也永興元年
河溢漂害人庶數十萬戶百姓荒饉流移道路冀州盜
賊尤多故擢穆為冀州刺史州人有宦者三人為中常
侍並以檄謁穆穆疾之辭不相見冀部令長聞穆濟河
解印綬去者四十餘人及到奏劾諸部至有自殺者以
威略權宜盡誅賊渠帥舉劾權貴或乃死獄中有宦者
趙忠喪父歸葬安平(安平郡冀州所部)僭為璵璠玉匣偶人(玉匣)
(長尺廣二寸半衣死者自腰以下至足連以金縷天子之制也左傳曰陽虎將以璵璠歛杜預注云美玉名君)
(所佩也偶人明器之屬也)穆聞之下郡案驗吏畏其嚴明遂發墓剖
棺陳尸出之而收其家屬帝聞大怒徵穆詣廷尉(謝承書曰)
(穆臨當就道冀州從亊欲為畫像置廳事上穆留板書曰勿畫吾形以為重負忠義之未顯何形像之足紀也)
輸作左校(左校署名屬將作掌左工徒)太學書生劉陶等數千人詣
闕上書訟穆曰伏見施刑徒朱穆處公憂國拜州之日
志清姦惡誠以常侍貴寵父兄子弟布在州郡競為虎
狼噬食小人故穆張理天網補綴漏目羅取殘禍以塞
天意由是内官咸共恚疾謗讟煩興讒隙仍作極其刑
譴輸作左校天下有識皆以穆同勤禹稷而被共鯀之
戾若死者有知則唐帝怒於崇山重華忿於蒼墓矣(尚書)
(曰放驩兜於崇山孔安國注曰崇山南裔也山海經曰有驩頭之國帝堯葬焉郭璞注云驩頭驩兜也禮記曰)
(舜葬蒼梧之野)當今中官近習(鄭玄注禮記云近習天子所親幸者也)竊持國柄
(周禮以八柄詔王馭羣臣謂爵禄予置生奪廢誅也)手握王爵口含天憲運賞則
使餓隸富於季孫(運行也論語曰季氏富於周公)呼噏則令伊顔化為
桀跖(呼噏吐納也伊尹顔回夏桀盜跖也)而穆獨亢然不顧身害非惡榮
而好辱惡生而好死也徒感王綱之不攝(攝持也)懼天網
之久失故竭心懷憂為上深計臣願黥首繋趾(黥首謂鑿額涅)
(墨也繋趾謂釱其足也以鐵著足曰釱也)代穆校作帝覽其奏乃赦之穆居
家數年在朝諸公多有相推薦者於是徵拜尚書穆既
深疾宦官及在臺閣旦夕共事志欲除之乃上疏曰案
漢故事中常侍參選士人建武以後乃悉用宦者自延
平以來浸益貴盛假貂璫之飾處常伯之任(璫以金為之當冠前)
(附以金蟬也漢官儀曰中常侍秦官也漢興或用士人銀璫左貂光武以後專任宦者右貂金璫常伯侍中)
天朝政事一更其手權傾海内寵貴無極子弟親戚並
荷榮任故放濫驕溢莫能禁禦凶狡無行之徒媚以求
官恃埶怙寵之軰漁食百姓窮破天下空竭小人愚臣
以為可悉罷省遵復往初率由舊章更選海内清淳之
士明逹國體者以補其處即陛下可為堯舜之君衆僚
皆為稷契之臣兆庶黎民蒙被聖化矣帝不納後穆因
進見口復陳曰臣聞漢家舊典置侍中中常侍各一人
省尚書事(省覽也)黃門侍郎一人傳發書奏(傳通也)皆用姓
族(引用士人有族望者)自和熹太后以女主稱制不接公卿乃以
閹人為常侍小黃門通命兩宫自此以來權傾人主窮
困天下宜皆罷遣博選耆儒宿德與參政事帝怒不應
穆伏不肯起左右傳出(傳聲令出)良久乃趨而去自此中官
數因事稱詔詆毁之穆素剛不得意居無幾憤懣發疽
(疽癰也)延熹六年卒時年六十四禄仕數十年蔬食布衣
家無餘財公卿共表穆立節忠清虔恭機密守死善道
宜蒙旌寵策詔襃述追贈益州太守所著論策奏教書
詩記嘲凡二十篇(袁山松書曰穆著論甚美蔡邕嘗至其家自寫之)穆前在冀
州所辟用皆清德長者多至公卿州郡子野少有名節
仕至河南尹(野字子遼見荀爽薦文)初穆父卒穆與諸儒考依古
義諡曰貞宣先生(諡法曰清白守節曰貞善聞周達曰宣)及穆卒蔡邕復
與門人共述其體行諡為文忠先生(袁山松書曰蔡邕議曰魯季文子君)
(子以為忠而諡曰文子又傳曰忠文之實也忠以為實文以彰之遂共諡穆荀爽聞而非之故張璠論曰夫諡)
(者上之所贈非下之所造故顔閔至德不聞有諡朱蔡各以衰世臧否不立故私議之)
論曰朱穆見比周傷義偏黨毁俗(左傳曰頑嚚不友是為比周杜預注比近)
(也周密也)志抑朋游之私遂著絶交之論蔡邕以為穆貞而
孤又作正交而廣其志焉(邕論略曰聞之前訓曰君子以朋友講習而正人無有滛)
(朋是以古之交者其義敦以正其誓信以固逮夫周德始衰頌聲既寢伐木有鳥鳴之刺谷風有棄予之怨其)
(所由來政之缺也自此以降彌以陵遲或闕其始終或彊其比周是以搢紳患其然而論者諄諄如也疾淺薄)
(而携貳者有之惡朋黨而絶交游者有之其論交也曰富貴則人争趣之貧賤則人争去之是以君子慎人所)
(以交已審已所以交人富貴則無暴集之客貧賤則無棄舊之賓矣故原其所以來則知其所以去見其所以)
(始則覩其所以終彼貞士者貧賤不待夫冨貴冨貴不驕乎貧賤故可貴也蓋朋友之道有義則合無義則離)
(善則久要不㤀平生之言惡則忠告善誨之否則止無自辱焉故君子不為可棄之行不患人之遺己也信有)
(可歸之德不病人之遠己也不幸或然則躬自厚而薄責於人怨其遠矣求諸己而不求諸人咎其稀矣夫遠)
(怨稀咎之機咸在乎躬莫之能改也子夏之門人問交於子張而二子各有聞乎夫子然則以交誨也商也寬)
(故告之以拒人師也褊故訓之以容衆各從其行而矯之至於仲尼之正教則汎愛衆而親仁故非善不喜非)
(仁不親交游以方會友以文可無貶也穀梁子亦曰心志既通名譽不聞友之罪也今將患其流而塞其源病)
(其末而刈其本無乃未若擇其正而黜其邪與其彼農皆黍而獨稷焉夫黍亦神農之嘉榖與稷並為粢盛也)
(使交而可廢則黍其愆矣括二論而言之則刺薄者博而洽斷交者貞而孤孤有羔羊之節與其不獲已而矯)
(時也走將從夫孤焉劉攽曰注否則止案否字當作不可)盖孔子稱上交不諂下交
不黷(易繫辭之言也)又曰晏平仲善與人交子夏之門人亦問
交於子張(並見論語)故易明斷金之義(易繫辭曰二人同心其利斷金)詩載
讌朋之謠(詩小雅伐木序云讌友朋故舊也其詩曰伐木滸滸釃酒有藇釃音所宜反藇音序)若
夫文會輔仁直諒多聞之友時濟其益(論語曰君子以文會友以友輔)
(仁又曰益者三友友直友諒友多聞益矣)紵衣傾盖彈冠結綬之夫遂隆其
好(左傳曰吳季札以縞帶贈子產子産獻紵衣焉孔叢子曰孔子與程子相遇於途傾蓋而語傾蓋謂駐車)
(交蓋也前書曰王陽貢禹相與為友朱博與蕭育為友時稱蕭朱結綬王貢彈冠言其趣舍同相薦逹)斯
固交者之方焉(方道也)至乃田竇衛霍之游客(竇嬰孝文皇后從兄)
(子封魏其侯游士賓客争歸之武帝時為丞相田蚡武帝王皇后同產弟為太尉蚡以太后故親幸數言事多)
(效士吏趨埶利者皆去嬰而歸蚡衛青拜大將軍青姊子霍去病為驃騎將軍皆為大司馬去病秩禄與大將)
(軍等自是後青日衰而去病益貴青故人門下多去事去病輙得官爵也)廉頗翟公之門賓
(史記曰廉頗趙人封為信平君假相國長平之免歸也故客盡去及復用為將客又至廉頗曰客退矣客曰吁)
(君何見之晚也夫以市道交君有埶我即從君無埶即去此其理也又何怨焉下邽翟公為廷尉賓亦填門及)
(廢門外可設爵羅後復為廷尉賓客欲往翟公大署其門曰一死一生乃知交情一貧一富乃知交態一貴一)
(賤交情乃見也)進由埶合退由衰異又專諸荆卿之感激(史記曰專)
(諸堂邑人吳公子光以嫡嗣未得立請專諸刺吳王僚諸曰王僚可殺也母老子弱是其無如我何光乃置酒)
(請王僚酒酣專諸置七首魚炙之中以刺王僚立死又曰荆軻衛人也燕太子丹質於秦秦王政遇之不善丹)
(怨亡歸與軻交結乃尊為上卿故謂之荆卿軻入秦刺始皇不遂而死也)侯生豫子之投身
(史記曰侯嬴魏隐士為大梁夷門監者魏公子無忌請為上客秦圍邯郸嬴教公子竊兵符北救趙乃自剄又)
(曰豫譲晉人趙㐮子滅智伯讓曰士為知已者死乃變名姓欲刺㐮子㐮子令執之伏劍而死)情為恩
死命緣義輕皆以利害移心懷德成節非夫交照之本
未可語失得之原也穆徒以友分少全因絶同志之求
黨侠生敝而忘得朋之義(易曰西南得朋)蔡氏貞孤之言其為
然也古之善交者詳矣漢興稱王陽貢禹陳遵張竦(前書)
(曰陳遵字孟公杜陵人也張竦字伯松竦博學通達以廉儉自守而遵放縱不拘操行雖異然相親友也)中
世有廉范慶鴻陳重靁義云
樂恢傳
樂恢字伯竒京兆長陵人也父親為縣吏得罪於令收
將殺之恢年十一常俯伏寺門晝夜號泣令聞而矜之
即解出親恢長好經學事博士焦永永為河東太守恢
隨之官閉廬精誦不交人物後永以事被考諸弟子皆
以通關被繫(為交通關涉也)恢獨曒然不汚於法(曒明也音公鳥反或從白)
(作皎音亦同)遂篤志為名儒性廉直介立(介特也)行不合已者
雖貴不與交信陽侯隂就數致禮請恢恢絶不答後仕
本郡吏太守坐法誅(東觀記京兆尹張恂召恢署戸曹史)故人莫敢往恢
獨奔喪行服坐以抵罪歸復為功曹選舉不阿請託無
所容同郡楊政數衆毁恢後舉政子為孝廉由是鄉里
歸之辟司空牟融府會蜀郡太守第五倫代融為司空
恢以與倫同郡不肯留薦潁川杜安而退諸公多其行
連辟之遂皆不應(華嶠書曰安擢為宛令以病去章帝行過潁川安上書召拜御史遷至巴)
(郡太守而恢在家安與恢書通問恢告吏口謝且讓之曰為宛令不合志病去可也干人主以闚覦非也違平)
(生操故不報安亦節士也年十三入太學號奇童洛陽令周紆自往候安安謝不見京師貴戚慕其行或遺之)
(書安不發悉壁藏之及後捕案貴戚賓客安開壁出書印封如故)後徵拜議郎會車騎
將軍竇憲出征匈奴恢數上書諫争朝廷稱其忠(東觀記載)
(上書諫曰春秋之義王者不理夷狄得其地不可墾發得其人無益於政故明王之於夷狄羈縻而已孔子曰)
(遠人不服則修文德以来之以漢之盛不務脩舜禹周公之德而無故興干戈動兵革以求無用之物臣誠惑)
(之)入為尚書僕射是時河南尹王調洛陽令李阜與竇
憲厚善縱舍自由恢劾奏調阜并及司隷校尉諸所刺
舉無所回避貴戚惡之(決錄注曰調字叔和為河南尹永和二年坐買洛陽令同郡任)
(稜竹田及上罷城東漕渠免官)憲弟夏陽侯瓌欲往候恢恢謝不與通
憲兄弟放縱而忿其不附已妻每諫恢曰昔人有容身
避害何必以言取怨恢歎曰吾何忍素餐立人之朝乎
遂上疏諫曰臣聞百王之失皆由權移於下大臣持國
常以埶盛為咎伏念先帝聖德未永早棄萬國陛下富
於春秋纂承大業(春秋謂年也言年少春秋尚多故稱富)諸舅不宜幹正
王室以示天下之私經曰天地乖互衆物夭傷君臣失
序萬人受殃政失不救其極不測方今之宜上以義自
割下以謙自引四舅可長保爵土之榮(四舅謂竇憲弟篤景瓌也)皇
太后永無慙負宗廟之憂誠策之上者也書奏不省時
竇太后臨朝和帝未親萬機恢以意不得行乃稱疾乞
骸骨詔賜錢太醫視疾恢薦任城郭均成陽高鳳而遂
稱篤拜騎都尉上書辭謝曰仍受厚恩無以報效夫政
在大夫孔子所疾(論語孔子曰天下有道政不在大夫)世卿持權春秋以
戒(左傳曰齊崔氏出奔衛公羊傳曰崔氏者何齊大夫稱崔氏者何貶曷為貶譏世卿也)聖人懇
惻不虚言也近世外戚富貴必有驕溢之敗今陛下思
慕山陵未遑政事諸舅寵盛權行四方若不能自損誅
罰必加臣壽命垂盡臨死竭愚惟蒙留神詔聽上印綬
乃歸鄉里竇憲因是風厲州郡廹脅恢遂飲藥死弟子
縗絰輓者數百人(輓引柩也)庶衆痛傷之後竇氏誅帝始親
事恢門生何融等上書陳恢忠節除子已為郎中(三輔決錄)
(注曰已字伯文為郎非其好也去官)
何敞傳
何敞字文高扶風平陵人也其先家于汝隂六世祖比
干學尚書於晁錯(何氏家傳云六世祖父比干字少卿經明行修兼通法律為汝隂縣獄吏)
(决曹掾平活數千人後為丹陽都尉獄無冤囚淮汝號曰何公征和三年三月辛亥天大隂雨比干在家日中)
(夢貴客車騎滿門覺以語妻語未已而門有老嫗可八十餘頭白求寄避雨雨甚而衣履不霑漬雨止送出門)
(乃謂比干曰公有隂德今天錫君策以廣公之子孫因出懷中符策狀如簡長九寸凡九百九十枚以授比干)
(子孫佩印綬者當如此算比干年五十八有六男又生三子本始元年自汝隂徙平陵代為名族)武帝
時為廷尉正與張湯同時湯持法深而比干務仁恕數
與湯争雖不能盡得然所濟活者以千數後遷丹陽都
尉因徙居平陵敞父寵建武中為千乘都尉以病免遂
隐居不仕敞性公正自以趣舍不合時務每請召常稱
疾不應元和中辟太尉宋由府由待以殊禮敞論議高
常引大體多所匡正司徒袁安亦深敬重之是時京師
及四方累有奇異鳥獸草木言事者以為祥瑞敞通經
傳能為天官意甚惡之乃言於二公曰夫瑞應依德而
至災異緣政而生故鸜鵒來巢昭公有乾侯之戹(春秋有鸜)
(鵒來巢左氏傳魯大夫師已曰文武之世童謠有之曰鸜鵒之羽公在外野往饋之馬鸜鵒跦跦公在乾侯季)
(平子逐昭公公遜于乾侯杜預注乾侯在魏郡斥丘縣晉境内邑也)西狩獲麟孔子有兩
楹之殯(公羊傳曰西狩獲麟有以告孔子者曰有麏而角者何孔子曰孰為來哉孰為來哉反𬒮拭面)
(涕下沾袍曰吾道窮矣何氏注曰麟者太平之符聖人之類時得麟而死此亦天告夫子將没之徵也禮記孔)
(子謂子貢曰予疇昔夜夢坐奠於兩楹之間焉殷人殯於兩楹之間丘即殷人也予殆將死也遂寢疾七日而)
(死)海鳥避風臧文祀之君子譏焉(國語曰海鳥爰居止於魯東門之外三日)
(臧文仲使國人祭之展禽譏焉因曰今兹海其有風乎廣川之鳥恒知避風是歲海多大風冬煖文仲聞之曰)
(吾過矣)今異鳥翔於殿屋怪草生於庭際不可不察由安
懼然不敢答(懼音紀具反)居無何而肅宗崩時竇氏專政外
戚奢侈賞賜過制倉帑為虚(帑音它朗反)敞奏記由曰敞聞
事君之義進思盡忠退思補過歴觀世主時臣無不各
欲為化垂之無窮然而平和之政萬無一者盖以聖主
賢臣不能相遭故也今國家秉聪明之弘道明公履晏
晏之純德(晏晏溫和也)君臣相合天下翕然治平之化有望
於今孔子曰如有用我者三年有成今明公視事出入
再朞宜當克己以醻四海之心禮一榖不升則損服徹
膳(禮記曰歲凶年穀不登君膳不祭肺損服減損服御)天下不足若已使然而比
年水旱人不收穫涼州緣邊家被凶害(時西羌犯邊為害也)男子
疲於戰陳妻女勞於轉運老幼孤寡歎息相依又中州
内郡公私屈竭此實損膳節用之時國恩覆載賞賚過
度但聞臘賜自郎官以上公卿王侯以下至於空竭帑
藏損耗國資尋公家之用皆百姓之力明君賜賚宜有
品制忠臣受賞亦應有度(臘賜大將軍三公錢各二十萬牛肉二百斤粳米二百斛)
(特進侯十五萬卿十萬校尉五萬尚書三萬侍中將大夫各二萬千石六百石各七千虎賁羽林郎二人共三)
(千以為祀門戸直見漢官儀也)是以夏禹玄圭周公束帛(尚書曰召公出取幣入錫)
(周公)今明公位尊任重責深負大上當匡正綱紀下當濟
安元元豈但空空無違而已哉宜先正已以率羣下還
所得賜因陳得失奏王侯就國除苑囿之禁節省浮費
賑䘏窮孤則恩澤下暢黎庶悦豫上天聪明必有立應
使百姓歌誦史官紀德豈但子文逃祿(國語昔楚鬭子文三登令尹無)
(一日之積成王聞子文朝不及夕也於是乎每朝設脯七束糗一筐以羞子文成王每出子文之禄必逃王止)
(而後復人謂子文曰人生求富子逃之何也對曰從政者以庇人也人多曠者而我取富焉是勤人以自封也)
(死無日矣我逃死非逃富也)公儀退食之比哉(史記公儀休相魯食茹而美拔園葵而棄)
(之見布好而逐出其家婦燔其機云欲令農士女工安得奪其貨乎比音庇劉攽曰注安得奪其貨乎案文)
(奪當作售得當作所也)由不能用時齊殤王子都鄉侯暢奔弔國
憂上書未報(時章帝崩也殤王名石齊武王縯之孫也劉攽曰案殤字當作煬字說在本傳)
侍中竇憲遂令人刺殺暢於城門屯衛之中(暢得幸竇太后故刺)
(殺之)而主名不立敞又說由曰劉暢宗室肺府茅土藩臣
來弔大憂上書湏報(湏待也)親在武衛致此殘酷奉憲之
吏莫適討捕(適音的謂無指的討捕也)蹤迹不顯主名不立敞偹數
股肱職典賊曹(股肱謂手臂也公府有賊曹主知盜賊也)故欲親至發所以
紏其變而二府以為故事三公不與賊盜(敞在太尉府二府謂司徒)
(司空邴吉為丞相不案事遂為故事見馬防傳也)昔陳平生於征戰之世猶知
宰相之分云外鎮四夷内撫諸侯使卿大夫各得其宜
(陳平為左丞相對文帝曰宰相者佐天子理隂陽順四時下育萬物之宜外鎮撫四夷諸侯内親附百姓使卿)
(大夫各得任其職也)今二府執事不深惟大義惑於所聞公縱姦
慝莫以為咎惟明公運獨見之明昭然勿疑敞不勝所
見請獨奏案由乃許焉二府聞敞行皆遣主者随之(主者)
(謂主知盜賊之曹也)於是推舉具得事實京師稱其正以高第拜
侍御史時遂以竇憲為車騎將軍大發軍擊匈奴而詔
使者為憲弟篤景並起邸第興造勞役百姓愁苦敞上
疏諫曰臣聞匈奴之為桀逆久矣平城之圍嫚書之恥
(匈奴冒頓以精兵三十萬騎圍高帝於白登七日案白登在平城東南十餘里高后時冒頓遺高后書曰陛下)
(獨立孤僨獨居兩主不樂無以自娱願以所有易其所無孤僨冒頓自謂)此二辱者臣子所
為捐軀而必死高祖呂后忍怒還忿舍而不誅伏惟皇
太后秉文母之操(文母文王之妻太姒也詩曰既右烈考亦右文母也)陛下履晏
晏之姿匈奴無逆節之罪漢朝無可慙之恥而盛春東
作(歲起於東人始就耕故曰東作)興動大役元元怨恨咸懷不悦而猥
復為衛尉篤奉車都尉景繕脩舘第彌街絶里臣雖斗
筲之人(鄭氏注論語筲竹器容斗二升)誠竊懷怪以為篤景親近貴臣
當為百僚表儀今衆軍在道朝廷焦脣百姓愁苦縣官
無用而遽起大第崇飾玩好非所以垂令德示無窮也
宜且罷工匠專憂北邊恤人之困書奏不省後拜為尚
書復上封事曰夫忠臣憂世犯主嚴顔譏刺貴臣至以
殺身滅家而猶為之者何邪君臣義重有不得已也臣
伏見往事國之危亂家之將凶皆有所由較然易知(較明)
(也)昔鄭武姜之幸叔段(左傳鄭武姜愛少子叔叚莊公立武姜請以京封叔叚謂之京)
(城太叔後武姜引以襲鄭)衛莊公之寵州吁(左傳衛莊公寵庶子州吁州吁好兵公不禁大)
(夫石碏諫曰臣聞愛子教之以義方弗納於邪莊公不從及卒適子桓公立州吁乃殺桓公而簒其位)愛
而不教終至凶戾由是觀之愛子若此猶飢而食之以
毒適所以害之也(史記蘇秦曰飢人之所以飢而不食烏喙者為其愈充腹而與餓死同患)
(也)伏見大將軍竇憲始遭大憂公卿比奏欲令典幹國
事(比頻也幹主也)憲深執謙退固辭盛位懇懇勤勤言之深至
天下聞之莫不悦喜今踰年無幾大禮未終卒然中改
兄弟專朝憲秉三軍之重篤景總宫衛之權而虐用百
姓奢侈僭偪誅戮無罪肆心自快今者論議洶洶咸謂
叔段州吁復生於漢臣觀公卿懷持兩端不肯極言者
以為憲等若有匪懈之志則已受吉甫襃申伯之功(申伯)
(周宣王元舅也有令德故尹吉甫作頌以美之其詩曰維嶽降神生甫及申申伯之德柔惠且直揉此萬邦聞)
(于四國)如憲等陷於罪辜則自取陳平周勃順吕后之權
(吕后欲封吕禄吕産為王王陵諫不許陳平周勃順旨而封之吕后崩平勃合謀卒誅産禄也)終不以
憲等吉凶為憂也臣敞區區誠欲計策兩安絶其綿綿
塞其涓涓(周金人銘曰涓涓不壅終為江河綿綿不絶或成網羅也)上不欲令皇太
后損文母之號陛下有誓泉之譏(左傳鄭武姜引太叔叚襲莊公莊公寘姜)
(氏於城潁誓之曰不及黃泉無相見也)下使憲等得長保其福祐然臧獲
之謀上安主父下存主母猶不免於嚴怒(方言臧獲奴婢賤稱也史)
(記曰蘇秦謂燕王曰客有遠為吏其妻私人其夫將來私者憂之妻曰勿憂吾已為作藥酒待之矣居三日其)
(夫果至妻使妾舉藥酒而進之妾欲言酒之藥乎則恐逐其主母也欲勿言邪則恐殺其主父於是佯僵而棄)
(酒主父怒笞之故妾僵而覆酒上存主父下存主母然終不免於笞)臣伏惟累祖蒙恩至
臣八世(東觀記曰何修生成為漢膠東相成生果為大中大夫果生比干為丹陽都尉比干生夀蜀郡)
(太守夀生顯京輔都尉顯生鄢光禄大夫鄢生寵濟南都尉寵生敞八世也)復以愚陋旬年
之間歴顯位備機近每念厚德忽然忘生雖知言必夷
滅而冒死自盡者誠不忍目見其禍而懷默苟全駙馬
都尉瓌雖在弱冠有不隐之忠比請退身願抑家權可
與參謀聽順其意誠宗廟至計竇氏之福敞數切諫言
諸竇罪過憲等深怨之時濟南王康尊貴驕甚(康光武少子也)
憲乃白出敞為濟南太傅敞至國輔康以道義數引法
度諫正之康敬禮焉歲餘遷汝南太守敞疾文俗吏以
苛刻求當時名譽故在職以寬和為政立春日常召督
郵還府(督郵主司察愆過立春陽氣發生故召歸)分遣儒術大吏案行屬縣
顯孝悌有義行者及舉冤獄以春秋義斷之是以郡中
無怨聲百姓化其恩禮其出居者皆歸養其父母追行
喪服(出居謂與父母别居者其親先亡者自恨喪禮不足追行喪制也)推財相譲者二
百許人(東觀記曰高譚等百八十五人推財相讓)置立禮官不任文吏又脩
理鮦陽舊渠百姓頼其利(鮦陽縣屬汝南郡故城在今豫州新蔡縣北水經注云葛)
(陂東出為鮦水俗謂之三丈陂)墾田增三萬餘頃吏人共刻石頌敞功
德及竇氏敗有司奏敞子與夏陽侯瓌厚善坐免官永
元十二年復徵三遷五官中郎將常忿疾中常侍蔡倫
倫深憾之元興元年敞以祠廟嚴肅微疾不齋後鄧皇
后上太傅禹冡敞起随百官會倫因奏敞詐病坐抵罪
卒於家
論曰永元之際天子幼弱太后臨朝竇氏馮盛戚之權
將有呂霍之變(吕禄吕産也霍光之子禹)幸漢德未衰大臣方忠袁
任二公正色立朝(袁安任隗也)樂何之徒抗議柱下(漢官儀曰侍御)
(史周官也為柱下史冠法冠案禮圖注云法冠執法者服之樂恢為司隸何敞為御史並彈射紏察之官也)
故能挾幼主斷勦姦回之偪(勦絶也劉攽曰故能挾幼主斷案文斷字上少一)
(之字)不然國家危矣夫竇氏之間唯何敞可以免而特以
子失交之故廢黜不顯大位惜乎過矣哉
贊曰朱生受寄誠不愆義公叔辟梁允納明刺絶交面
朋崇厚浮偽(揚雄法言曰朋而不心面朋也友而不心面友也浮偽者勸之以崇厚也)恢舉
謗已敞非祥瑞永言國偪甘心彊詖(詖佞謟也竇憲兄弟奢僭上偪敞冒)
(死切諫是甘心於彊詖之人也)
後漢書卷七十三
後漢書卷七十三考證
朱暉傳南陽宛人也注以國氏姓氏字疑當作為
後漢書卷七十三考證
