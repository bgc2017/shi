後漢書卷四十
梁剡令劉昭補并注
輿服志第三十
輿服下(冕冠冠爵弁)(長冠冠通天)(委貌冠遠遊冠)(皮弁冠高山冠)
(進賢冠方山冠)(法冠冠巧士)(武冠冠却非)(建華冠却敵冠)
(樊噲冠佩刀)(術氏冠印)(鶡冠綬黃赤)(幘綬赤)
(綠綬黃綬)(紫綬綸青紺)(青綬人服黑綬后夫)
上古穴居而野處衣毛而冒皮未有制度後世聖人易
之以絲麻觀翬翟之文榮華之色乃染帛以效之始作
五采成以為服見鳥獸有冠角&KR0971;胡之制遂作冠冕纓
蕤以為首飾凡十二章故易曰庖犧氏之王天下也仰
觀象於天俯觀法於地觀鳥獸之文與地之宜近取諸
身遠取諸物於是始作八卦以通神明之德以類萬物
之情黃帝堯舜垂衣裳而天下治蓋取諸乾巛乾巛有
文故上衣玄下裳黃日月星辰山龍華蟲(孔安國注尚書曰華象草)
(華蟲雉也)作繢宗彝(古文尚書繢作會孔安國曰以五采成此畫焉宗廟彝樽亦以山龍華蟲為飾)
藻火粉米(孔安國曰藻水草有文者火為火字粉若粟米米若聚米)黼黻絺繡(孔安國曰)
(黼若斧形黻為兩已相背葛之精者曰絺五色備曰繡杜預注左傳曰白與黑謂之黼黑與青謂之黻)以
五采章施于五色作服(孔安國曰以五采明施于五色作尊卑之服)天子備
章(鄭玄周禮注曰此古天子冕服十二章)公自山以下侯伯自華蟲以下
子男自藻火以下卿大夫自粉米以下至周而變之以
三辰為旂旗王祭上帝則大裘而冕(鄭衆曰大裘羔裘服以祀天示質也)
公侯卿大夫之服用九章以下(鄭玄曰華蟲五色之蟲周禮繢人職曰鳥獸蛇)
(雜四時五色之位以章之謂是也王者相變至周而以日月星辰畫於旌旗所謂三辰旂旗昭其明也而冕服)
(九章初一曰龍次二曰山次三曰華蟲次四曰火次五曰宗彝皆畫以為繢次六曰藻次七曰粉米次八曰黼)
(次九曰黻皆絺以為繡則衮之衣五章裳四章凡九也鷩畫以雉為華蟲也其衣三章裳四章凡七也毳畫虎)
(蜼謂宗彝也其衣三章裳二章凡五也絺刺粉米無畫也其衣一章裳二章凡三也法言曰聖人文質備也車)
(服以章之藻色以明之聲音以揚之詩書以光之籩豆不陳玉帛不分琴瑟不鏗鐘鼔不鏘吾無以見乎聖也)
秦以戰國即天子位滅去禮學郊祀之服皆以袀玄漢
承秦故至世祖踐祚都于土中始修三雍正兆七郊顯
宗遂就大業初服旒冕衣裳文章赤舄絇屨以祠天地
養三老五更於三雍于時致治平矣天子三公九卿特
進侯侍祠侯祀天地明堂皆冠旒冕衣裳玄上纁下(東觀)
(書曰永平二年正月公卿議春南北郊東平王蒼議曰孔子曰行夏之時乘殷之輅服周之冕為漢制法高皇)
(帝始受命創業制長冠以入宗廟光武受命中興建明堂立辟雍陛下以聖明奉遵以禮服龍衮祭五帝禮缺)
(樂崩久無祭天地冕服之制按尊事神祇絜齋盛服敬之至也日月星辰山龍華藻天王衮冕十有二旒以則)
(天數旂有龍章日月以備其文今祭明堂宗廟圓以法天方以則地服以華文象其物宜以降神明肅雍備思)
(博其類也天地之禮冕冠裳衣宜如明堂之制)乘輿備文日月星辰十二章三
公諸侯用山龍九章九卿以下用華蟲七章皆備五采
大佩赤舄絇履以承大祭百官執事者冠長冠皆祗服
五嶽四瀆山川宗廟社稷諸沾秩祠皆袀玄長冠五郊
各如方色云百官不執事各服常冠袀玄以從
冕冠垂旒前後邃延(䆳垂也延冕上覆)玉藻(周禮曰五采繅十有二就皆五采王)
(十有二玉笄朱紘鄭玄注曰繅雜文之名也合五采絲為之繩垂於延之前後各十二所謂䆳延也就成也繩)
(之每一帀而貫五采王十有二旒則十二玉也每就間蓋一寸朱紘以朱組為紘也紘一條屬兩端於武此為)
(衮衣之冕十二旒則用玉二百八十八鷩衣之冕繅九旒用玉二百一十六毳衣之冕七旒用玉百六十八絺)
(衣之冕五旒用玉百二十玄衣之冕三旒用玉七十二)孝明皇帝永平二年初詔
有司采周官禮記尚書臯陶篇乘輿服從歐陽氏說公
卿以下從大小夏侯氏說冕皆廣七寸長尺二寸前圓
後方朱綠裏玄上前垂四寸後垂三寸係白玉珠為十
二旒以其綬采色為組纓(說文曰組綬屬也小者以為冕纓焉禮記曰玄冠朱組纓)
(天子之服是也)三公諸侯七旈青玉為珠卿大夫五旈黑玉為
珠(獨斷曰三公諸侯九旈卿七旒與此不同)皆有前無後各以其綬采色為
組纓旁垂黈纊(吕忱曰黈黃色也黃綿為之禮緯曰旒垂目纊塞耳王者示不聽讒不視非也)
(薛綜曰以珩玉為充耳也詩云充耳琇瑩毛萇傳曰充耳謂之瑱天子玉瑱琇瑩美石也諸侯以石)郊天
地宗祀明堂則冠之(蔡邕曰鄙人不識謂之平天冠)衣裳玉佩備章采
乘輿刺史公侯九卿以下皆織成陳留襄邑獻之云
長冠一曰齋冠高七寸廣三寸促漆纚為之制如板以
竹為裏初高祖微時以竹皮為之謂之劉氏冠楚冠制
也民謂之鵲尾冠非也祀宗廟諸祀則冠之皆服袀玄
(獨斷曰袀紺繒也吳都賦曰袀皂服也)絳緣領袖為中衣絳絝&KR1611;示其赤
心奉神也五郊衣幘絝&KR1611;各如其色此冠高祖所造故
以為祭服尊敬之至也
委貌冠皮弁冠同制長七寸高四寸制如覆杯前高廣
後卑銳所謂夏之母追殷之章甫也委貌以皂絹為之
皮弁以鹿皮為之行大射禮於辟雍公卿諸侯大夫行
禮者冠委貌衣玄端素裳(鄭衆周禮傳曰衣有𥜗裳者為端鄭玄曰謂之端取其正)
(也正者士之衣袂皆二尺二寸而屬幅是廣袤等也其袪尺二寸大夫以上侈之侈之者蓋半而益一焉半而)
(益一則其袂三尺三寸袪尺八寸)執事者冠皮弁衣緇麻衣皂領袖下
素裳所謂皮弁素積者也(皮弁質也石渠論玄冠朝服戴聖曰玄冠委貌也朝服布)
(上素下緇帛帶素韋韠白虎通曰三王共皮弁素積素積者積素以為裳也言要中辟積也)
爵弁一名冕廣八寸長尺二寸如爵形前小後大繒其
上似爵頭色有收持笄所謂夏收殷冔者也(獨斷曰殷黑而微白)
(前大而後小夏純黑亦前小而後大皆以三十六升漆布為之詩云常服黼冔書曰王與大夫盡弁上古皆以)
(布中古以絲孔子曰麻冕禮也今也純儉)祠天地五郊明堂雲翹舞樂人服
之禮曰朱干玉鏚(鄭玄曰朱干赤大盾也鏚斧也)冕而舞大夏此之謂
也
通天冠高九寸正豎頂少邪却乃直下為鐵卷梁前有
山展筩為述乘輿所常服(獨斷曰漢受之秦禮無文)服衣深衣制有
袍隨五時色袍者或曰周公抱成王宴居故施袍禮記
孔子衣縫掖之衣縫掖其袖合而縫大之近今袍者也今
下至賤更小史皆通制袍單衣皂緣領袖中衣為朝服
云
遠遊冠制如通天有展筩横之於前無山述諸王所服
也(獨斷曰禮無文)
高山冠一曰側注制如通天不邪却直豎無山述展筩
(獨斷曰鐵為卷梁高九寸漢書音義曰其體側立而曲注)中外官謁者僕射所服太
傅胡廣說曰高山冠蓋齊王冠也秦滅齊以其君冠賜
近臣謁者服之(史記酈生初見高祖儒衣而冠側注漢舊儀曰乘輿官高山冠飛月之纓幘耳)
(赤丹紈裏衣帶七尺斬蛇劒履虎尾絇履案此則亦通于天子)
進賢冠古緇布冠也文儒者之服也前高七寸後高三
寸長八寸公侯三梁(胡廣曰車駕廵狩幸其國諸侯衣玄端之衣冠九旒之冕其盛法服)
(以就位也今列侯自不奉朝請侍祠祭者不得服此皆當三梁冠皂單衣其歸國流黃衣皂云晉公卿禮秩曰)
(太傅司空司徒著進賢三梁冠黑介幘)中二千石以下至博士兩梁自博
士以下至小史私學弟子皆一梁宗室劉氏亦兩梁冠
示加服也(獨斷曰漢制禮無文荀綽晉百官表注曰建光中尚書陳忠以為令史質堪上言太官宜)
(著兩梁尚書孟希奏太官職在鼎俎不列陛位堪欲令比大夫兩梁冠不宜許臣伏惟太官令職在典掌王饔)
(統六清之飲列八珍之饌正百品之羞納四方之貢所奉尤重用思又勤明詔慎口實之御防有敗之姦增崇)
(其選侍御史主捕案太醫令奉方藥供養符節令掌幡信金虎故位從大夫車有韜沂冠有兩梁所以殊親疎)
(别内外也太官令以供養言之為最親近以職事言之為最煩多令又高選又執法比太醫令科同服等而冠)
(二人殊名實不副又博士秩卑以其傳先王之訓故尊而異之令服大夫之冕猶此言之兩梁冠非必列於陛)
(位也建初中太官令兩梁冠春秋之義大於復古如堪言合典可施行克厭帝心即聽用之獻帝起居注曰中)
(平六年令三府長史兩梁冠五時衣袍事位從千石六百石)
法冠一曰柱後(獨斷曰柱後惠文)高五寸以纚為展筩(前書注曰纚今)
(之縰通俗文幘裏曰纚)鐵柱卷(荀綽晉百官表注曰鐵柱言其厲直不曲撓)執法者服
之侍御史廷尉正監平也或謂之獬豸冠獬豸神羊能
别曲直楚王嘗獲之故以為冠(異物志曰東北荒中有獸名獬豸一角性忠見)
(人鬪則觸不直者聞人論則咋不正者楚執法者所服也今冠兩角非豸也臣昭曰或謂獬豸廼非定名在兩)
(角未足斷正安不存其豎飾令兩為冠乎)胡廣說曰春秋左氏傳有南冠而
縶者則楚冠也秦滅楚以其君服賜執法近臣御史服
之
武冠(一云古緇布冠之象也或曰繁冠)一曰武弁大冠諸武官冠之(晉公)
(卿禮秩曰大司馬將軍尉驃騎車騎衞軍諸大將軍開府從公者著武冠平上幘)侍中中常侍
加黃金璫附蟬為文貂尾為飾謂之趙惠文冠(又名駿鸃冠)
胡廣說曰趙武靈王效胡服以金璫飾首前插貂尾為
貴職秦滅趙以其君冠賜近臣(應劭漢官曰說者以金取堅剛百鍊不耗蟬居)
(高飲潔口在腋下貂内勁捍而外溫潤此因物生義也徐廣曰趙武靈王胡服有此秦即趙而用之說者蟬取)
(其清高飲露而不食貂紫蔚柔潤而毛采不彰灼故於義亦取胡廣又曰意謂北方寒涼本以貂皮暖額附施)
(於冠因遂變成首飾)建武時匈奴内屬世祖賜南單于衣服以中
常侍惠文冠中黃門童子佩刀云
建華冠以鐵為柱卷貫大銅珠九枚制似鏤鹿(獨斷曰其狀若)
(婦人縷鹿薛綜曰下輪大上輪小)記曰知天者冠述知地者履絇春秋
左傳曰鄭子臧好鷸冠前圓以為此則是也(說文曰鷸知天將雨)
(鳥也)天地五郊明堂育命舞樂人服之
方山冠似進賢以五采縠為之祠宗廟大予八佾四時
五行樂人服之冠衣各如其行方之色而舞焉
巧士冠高七寸要後相通直豎不常服唯郊天黃門從
官四人冠之在鹵簿中次乘輿車前以備宦者四星云
(獨斷曰禮無文)
却非冠制似長冠下促宫殿門吏僕射冠之負赤幡青
翅燕尾諸僕射幡皆如之(獨斷曰禮無文)
却敵冠前高四寸通長四寸後高三寸制似進賢衞士
服之(獨斷曰禮無文)
樊噲冠漢將樊噲造次所冠以入項羽軍廣九寸高七
寸前後出各四寸制似冕司馬殿門大難衞士服之或
曰樊噲常持鐵楯聞項羽有意殺漢王噲裂裳以裹楯
冠之入軍門立漢王旁視項羽
術氏冠前圓吳制差池邐迆四重趙武靈王好服之今
不施用官有其圖注(淮南子曰楚莊王所服讎冠者是蔡邕曰其說未聞)
諸冠皆有纓蕤執事及武吏皆縮纓垂五寸
武冠俗謂之大冠環纓無蕤以青系為緄加雙鶡尾豎
左右為鶡冠云(莊子曰縵胡之纓武士之服是也)五官左右虎賁羽林
五中郎將羽林左右監皆冠鶡冠紗縠單衣虎賁將虎
文絝白虎文劒佩刀虎賁武騎皆鶡冠虎文單衣襄邑
歲獻織成虎文云鶡者勇雉也其鬪對一死乃止故趙
武靈王以表武士秦施安焉(徐廣曰鶡似黑雉出於上黨荀綽晉百官表注曰冠)
(插兩鶡鷙鳥之暴疏者也每所攫撮應爪摧衂天子武騎故以冠焉傅玄賦注曰羽騎騎者戴鶡)
安帝立皇太子太子謁高祖廟世祖廟門大夫從冠兩
梁進賢洗馬冠高山罷廟侍御史任方奏請非乘從時
皆冠一梁不宜以為常服事下有司尚書陳忠奏門大
夫職如諫大夫洗馬職如謁者故皆服其服先帝之舊
也方言可寢奏可謁者古者一名洗馬(古今注曰建武十三年初令令)
(長皆小冠獨斷曰公卿侍中尚書衣皂而入朝者曰朝臣諸營校尉將大夫以下不為朝臣)
古者有冠無幘其戴也加首有頍所以安物故詩曰有
頍者弁此之謂也三代之世法制滋彰下至戰國文武
並用秦雄諸侯乃加其武將首飾為絳袙以表貴賤其
後稍稍作顔題漢興續其顔却摞之施巾連題却覆之
今喪幘是其制也名之曰幘幘者賾也頭首嚴賾也至
孝文乃高顔題續之為耳崇其巾為屋合後施收上下
羣臣貴賤皆服之文者長耳武者短耳稱其冠也尚書
賾收方三寸名曰納言示以忠正顯近職也迎氣五郊
各如其色從章服也皂衣羣吏春服青幘立夏乃止助
微順氣尊其方也武吏常赤幘成其威也未冠童子幘
無屋者示未成人也入學小童幘也句卷屋者示尚幼
少未遠冐也喪幘却摞反本禮也升數如冠與冠偕也
期喪起耳有收素幘亦如之禮輕重有制變除從漸文
也(獨斷曰幘古者卑賤執事不冠者之所服也董仲舒止雨書曰執事者皆赤幘知不冠者之所服也元帝)
(額有壯髮不欲使人見始進幘服之羣臣皆隨焉然尚無巾故言王莽禿幘施屋冠進賢者宜長耳冠惠文者)
(宜短耳各隨其宜漢舊儀曰幘齋紺幘耕青幘秋貙劉服緗)
古者君臣佩玉尊卑有度上有韍(徐廣曰韍如今蔽膝)貴賤有殊
佩所以章德服之衷也韍所以執事禮之共也故禮有
其度威儀之制三代同之五伯迭興戰兵不息佩非戰
器韍非兵旗於是解去韍佩留其係璲(徐廣曰今名璲為縌)以為
章表故詩曰鞙鞙佩璲此之謂也(鞙鞙佩玉貌璲瑞也鄭玄箋曰佩璲者以)
(瑞玉為佩佩之鞙鞙然)韍佩既廢秦乃以采組連結於璲光明章
表轉相結受故謂之綬漢承秦制用而弗改故加之以
雙印佩刀之飾至孝明皇帝乃為大佩衝牙雙瑀璜皆
以白玉(詩云雜佩以贈之毛萇曰珩璜琚瑀衝牙之類月令章句曰佩上有雙衝下有雙璜琚瑀以雜)
(之衝牙蠙珠以納其間玉藻曰右徵角左宫羽進則揖之退則揚之然後玉瑲鳴焉纂要曰琚瑀所以納間在)
(玉之間今白珠也)乘輿落以白珠公卿諸侯以采絲其視冕旒
為祭服云
佩刀乘輿黃金通身貂錯半鮫魚鱗金漆錯雌黃室五
色罽隠室華諸侯王黃金錯環挾半鮫黑室公卿百官
皆純黑不半鮫小黃門雌黃室中黃門朱室童子皆虎
爪文虎賁黃室虎文其將白虎文皆以白珠鮫為&KR1873;口
之飾(通俗文曰刀鋒曰&KR1873;)乘輿者加翡翠山紆嬰其側(左傳曰藻繂鞞鞛杜)
(預曰鞞佩刀削上飾鞛下飾也鄭玄詩箋曰既爵命賞賜而加賜容刀有飾顯其能制斷也春秋繁露曰劒之)
(在左青龍之象也刀之在右白虎之象也韍之在前朱鳥之象也冠之在首玄武之象也四者人之盛飾也臣)
(昭案自天子至于庶人咸皆帶劒劒之與刀形制不同名稱各異故蕭何劒履上殿不稱為刀而此志言不及)
(劒如為未備)
佩雙印長寸二分方六分乘輿諸侯王公列侯以白玉
中二千石以下至四百石皆以黑犀二百石以至私學
弟子皆以象牙上合絲乘輿以縢貫白珠赤罽蕤諸侯
王以下以綔赤絲蕤縢綔各如其印質刻書文曰正月
剛卯既決靈殳四方赤青白黃四色是當帝令祝融以
教䕫龍庶疫剛癉莫我敢當疾日嚴卯帝令䕫化慎爾
周伏化茲靈殳既正既直既觚既方庶疫剛癉莫我敢
當凡六十六字(前書注云以正月卯日作)
乘輿黃赤綬四采黃赤紺縹淳黃圭長丈九尺九寸五
百首(漢舊儀曰璽皆白玉螭虎紐文曰皇帝行璽皇帝之璽皇帝信璽天子行璽天子之璽天子信璽凡)
(六璽皇帝行璽凡封之璽賜諸侯王書信璽發兵徵大臣天子行璽策拜外國事天地鬼神璽皆以武都紫泥)
(封青嚢白素裏兩端無縫尺一板中約署皇帝帶綬黃地六采不佩璽璽以金銀縢組侍中組負以從秦以前)
(民皆佩綬金玉銀銅犀象為方寸璽各服所好奉璽書使者乘馳傳其驛騎也三騎行晝夜千里為程吳書曰)
(漢室之亂天子北詣河上六璽不自隨掌璽者投井中孫堅北討董卓頓軍城南官署有井每旦有五色氣從)
(井出堅使人浚得傳國璽其文曰受命于天既夀永昌方圍四寸上有紐文槃五龍瑨七寸管龍上一角缺獻)
(帝起居注曰時六璽不自隨及還於閣上得晉陽秋曰冉閔大將軍蔣幹以傳國璽付河南太守戴施施獻之)
(百僚皆賀璽光照洞徹上蟠螭文隠起書曰昊天之命皇帝夀昌秦舊璽也徐廣曰傳國璽文曰受天之命皇)
(帝夀昌)
諸侯王赤綬(徐廣曰太子及諸王金印龜組纁朱綬)四采赤黃縹紺淳赤
圭長二丈一尺三百首(荀綽晉百官表注曰皇太子朱綬三百二十首)
太皇太后皇太后其綬皆與乘輿同皇后亦如之
長公主天子貴人與諸侯王同綬者加特也
諸國貴人相國皆綠綬三采綠紫紺淳綠圭長二丈一
尺二百四十首(前書曰相國丞相皆秦官金印紫綬高帝相國綠綬徐廣曰金印綠綟綬綟音)
(戾草名也以染似綠又云似紫紫綬名緺緺音瓜其色青紫綟字亦盩音同也傳寫者誤作縶公加殊禮皆服)
(之何承天云緺音媧青紫色綬綟紫色也)
公侯將軍紫綬二采紫白淳紫圭長丈七尺百八十首
(前書曰太尉金印紫綬御史大夫位上卿銀印青綬成帝更名大司空金印紫綬將軍亦金印漢官儀曰馬防)
(為車騎將軍銀印青綬在卿上絶席和帝以竇憲為車騎將軍始加金印次司空)公主封君服
紫綬
九卿中二千石二千石青綬三采青白紅淳青圭長丈
七尺百二十首(一號青緺綬)自青綬以上縌皆長三尺二寸
與綬同采而首半之縌者古佩璲也佩綬相迎受故曰
縌紫綬以上縌綬之間得施玉環鐍云(通俗文曰缺環曰鐍漢舊儀曰)
(其斷獄者印為章也)
千石六百石黑綬三采青赤紺淳青圭長丈六尺八十
首四百石三百石長同(漢官曰尚書僕射銅印青綬)
四百石三百石二百石黃綬淳黃圭一采長丈五尺六
十首自黑綬以下縌綬皆長三尺與綬同采而首半之
百石青紺綸一采宛轉繆織長丈二尺(丁孚漢儀載太僕太中大夫襄)
(言乘輿綬黃地冒白羽青絳綠五采四百首長二丈三尺詔所下王綬冒亦五采上下無差諸王綬四采絳地)
(冒白羽青黃去綠二百六十首長二丈二尺公主綬如王侯絳地紺縹三采百二十首長丈八尺二千石綬羽)
(青地桃華縹三采百二十首長丈八尺黑綬羽青地絳二采八十首長一丈七尺黃綬一采八十首長丈七尺)
(以為常式民織綬不如式沒入官犯者為不敬二千石綬以上禁民無得織以粉組皇太后詔可王綬如所下)
凡先合單紡為一系四系為一扶五扶為一首五首為
一文文采淳為一圭首多者系細少者系麤皆廣尺六
寸(東觀書曰建武元年復設諸侯王金璽綟綬公侯金印紫綬九卿執金吾河南尹秩皆中二千石大長秋)
(將作大匠度遼諸將軍郡太守國傅相皆秩二千石校尉中郎將諸郡都尉諸國行相中尉内史中護軍司直)
(秩皆二千石以上皆銀印青綬中外官尚書令御史中丞治書侍御史公將軍長史中二千石丞正平諸司馬)
(中宫王家僕雒陽令秩皆千石尚書中謁者黃門冗從四僕射諸都監中外諸都官令都侯司農部丞郡國長)
(史丞候司馬千人秩皆六百石家令侍僕秩皆六百石雒陽市長秩四百石主家長秩皆四百石以上皆銅印)
(黑綬諸署長楫櫂丞秩三百石諸秩千石者其丞尉皆秩四百石秩六百石者丞尉秩三百石四百石者其丞)
(尉秩二百石縣國丞尉亦如之縣國三百石長丞尉亦二百石明堂靈臺丞諸陵校長秩二百石丞尉校長以)
(上皆銅印黃綬縣國守宫令相或千石或六百石長相或四百石或三百石長相皆以銅印黃綬而有秩者侍)
(中中常侍光祿大夫秩皆二千石太中大夫秩皆比二千石尚書諫議大夫侍御史博士皆六百石議郎中謁)
(者秩皆比六百石小黃門黃門侍郎中黃門秩皆比四百石郎中秩皆比三百石太子舍人秩二百石)
太皇太后皇太后入廟服紺上皂下蠶青上縹下皆深
衣制(徐廣曰即單衣)隱領袖緣以絛翦氂蔮簪珥耳璫垂珠簪
以瑇瑁為擿長一尺端為華勝上為鳳凰爵以翡翠為
毛羽下有白珠垂黃金鑷左右一横簪之以安蔮結諸
簪珥皆同制其擿有等級焉
皇后謁廟服紺上皂下蠶青上縹下皆深衣制隱領袖
緣以絛假結步搖簪珥步搖以黃金為山題貫白珠為
桂枝相繆一爵九華熊虎赤羆天鹿辟邪南山豐大特
六獸詩所謂副笄六珈者(毛詩傳曰副者后夫人之首飾編髮為之笄衡笄也珈笄)
(飾之最盛者所以别尊卑鄭玄曰珈之言加也副既笄而加飾如今步搖上飾古之制所未聞)諸爵獸
皆翡翠為毛羽金題白珠璫繞以翡翠為華云
貴人助蠶服純縹上下深衣制大手結墨瑇瑁又加簪
珥
長公主見會衣服加步搖公主大手結皆有簪珥衣服
同制
自公主封君以上皆帶綬以采組為緄帶各如其綬色
黃金辟邪首為帶鐍飾以白珠
公卿列侯中二千石二千石夫人紺繒蔮黃金龍首䘖
白珠魚須擿長一尺為簪珥入廟佐祭者皂絹上下助
蠶者縹絹上下皆深衣制緣自二千石夫人以上至皇
后皆以蠶衣為朝服公主貴人妃以上嫁娶得服錦綺
羅縠繒采十二色重綠袍特進列侯以上錦繒采十二
色六百石以上重練采九色禁丹紫紺三百石以上五
色采青絳黃紅綠二百石以上四采青黃紅綠賈人緗
縹而已(博物記曰交州南有蟲長減一寸形似白英不知其名視之無色在隂地多緗色則赤黃之色)
(也)公列侯以下皆單綠襈制文繡為祭服自皇后以下
皆不得服諸古麗圭襂閨緣加上之服(司馬相如李夫人賦重旬始以)
(為襂注曰葆下旒也則襂之容如旌旒也)建武永平禁絶之建初永元又復
中重於是世莫能有制其裁者乃遂絶矣(蔡邕表志曰永平初詔書)
(下車服制度中宫皇太子親服重繒厚練浣已復御率下以儉化起機諸侯王以下至于士庶嫁娶被服各有)
(秩品當傳萬世揚光聖德臣以為宜集舊事儀注本奏以成志也)
凡冠衣諸服旒冕長冠委貌皮弁爵弁建華方山巧士
衣裳文繡赤舄服絇履大佩皆為祭服其餘悉為常用
朝服唯長冠諸王國謁者以為常朝服云宗廟以下祠
祀皆冠長冠皂繒袍單衣絳緣領袖中衣絳絝&KR1611;五郊
各從其色焉
贊曰車輅各庸旌旂異局冠服致美佩紛璽玉敬敬報
情尊尊下欲孰夸華文匪豪麗縟
後漢書卷四十
後漢書卷四十考證
輿服志下冠角&KR0971;胡之制&KR0971;監本譌作&KR0008;依宋本改
藻火粉米注粉若粟米(臣良裘)按孔傳本作粉若粟
冰作米譌也此志北宋本亦作粟冰
縫掖其袖合而縫大之近今袍者者下本或有也字
進賢冠古緇布冠也古字監本誤作右依宋本改
却敵冠制似進賢似字監本誤作以依宋本改
術氏冠注淮南子曰楚莊王所服讐冠者是服字監
本誤作復依宋本改
秦施安焉安毛本作之
故忠皆服其服忠字疑衍
入學小童幘也句卷屋者也疑作施
公侯將軍紫綬注始加金印印應改紫
後漢書卷四十考證
