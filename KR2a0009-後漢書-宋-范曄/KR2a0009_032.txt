後漢書卷三十二
梁剡令劉昭補并注
郡國志第二十二
郡國四
青州(濟南齊國)(平原)(樂安)(北海)(東萊)
荆州(南陽武陵)(南郡長沙)(江夏)(零陵)(桂陽)
揚州(九江豫章)(丹陽)(廬江)(會稽)(吳郡)
濟南郡(故齊文帝分雒陽東千八百里)十城戶七萬八千五百四十四
口四十五萬三千三百八東平陵有鐵有譚城(故譚國)
有天山著於陵(杜預曰縣西北有于亭陳桓子以封齊公子周)臺菅
有賴亭(左傳哀六年公如賴)土鼓梁鄒鄒平東朝陽(杜預)
(曰縣西有崔城)歴城有鐵有巨里聚(耿弇破費敢處皇覽曰太甲有冢在歴山上)
平原郡(高帝置雒陽北一千三百里)九城戶十五萬五千五百八十
八口百萬二千六百五十八平原(地道記曰有篤馬河)高唐
濕水出般鬲侯國夏時有鬲君滅浞立少康(魏都賦注)
(曰縣有蓋節淵三齊記曰城南有蒲臺高八十尺秦始皇所頓處在臺下縈蒲繫馬今蒲猶縈者)祝
阿春秋時曰祝柯(左傳哀十年取犂及轅杜預曰縣西有轅城故縣省)有野井亭
(左傳昭二十五年齊侯唁公于野井杜預曰在縣東)樂陵濕陰安德侯國
厭次本富平明帝更名
樂安國(高帝西平昌置為千乘永元七年更名雒陽東千五百二十里)九城戶七萬四
千四百口四十二萬四千七十五臨濟本狄安帝更
名(地道記曰狄伐衞懿公)千乘高苑樂安博昌有薄姑
城(古薄姑氏杜預曰薄姑地)有貝中聚(左傳齊侯田于貝丘杜預曰縣南有地名貝丘)有時
水(左傳莊九年戰于乾時杜預曰時水在縣界岐流旱則竭涸故曰乾時)蓼城侯國(杜預)
(曰縣東北有攝城)利故屬齊益侯國故屬北海夀光故
屬北海有灌亭(古灌國)
北海國(景帝置建武十三年有菑川高密膠東三國以其縣屬)十八城戶十五萬
八千六百四十一口八十五萬三千六百四劇有紀
亭古紀國營陵平夀有斟城(杜預曰有斟亭古斟國故縣後省)有
寒亭古寒國浞封此都昌(左傳莊元年齊遷紀之鄑城地道記曰鄑城在縣西)
安丘有渠丘亭(地道記曰有渠丘城)淳于永元九年復有密
鄉(左傳隠二年紀莒盟密故密鄉在縣東北後省)平昌侯國故屬琅邪有蔞
鄉(左傳昭五年莒牟夷以牟婁及防茲來奔杜預曰縣西南有防亭)朱虚侯國故屬
琅邪永初元年屬(左傳莊元年齊遷紀郚杜預曰朱虚縣東南有郚城鄭志曰有小泰山公)
(玉帶曰岐伯令黃帝封泰山即此山也)東安平故屬菑川六國時曰安
平有酅亭(故兆左傳莊三年紀季以酅入于齊地道記有羌頭山)高密侯國
昌安侯國安帝復夷安侯國安帝復膠東侯國
即墨侯國有棠鄉(左傳襄六年圍棠杜預曰棠國也)壯武安帝復(故夷)
(國左傳隠元年紀伐夷)下密安帝復拒(地道記曰養澤在西幽州藪有萊山萊王)
(祠)觀陽
東萊郡(高帝置雒陽東三千二百二十八里)十三城戶十萬四千二百九
十七口四十八萬四千三百九十三黃(地道記曰縣東二百三十)
(里至海中連岑有土道秦始皇登此山刻二碑東二百三十里有始皇漢武帝二碑)牟平惤
侯國(地道記曰有百枝萊君祠三齊記曰南有蹲犬山似犬蹲有神劉寵出西都經此山山犬吠之寵曰)
(山神謂我人也)曲成侯國(前書禱萬里沙在縣)掖侯國有過鄉(故過國)
當利侯國東牟侯國昌陽盧鄉長廣故屬
琅邪黔陬侯國故屬琅邪有介亭(左傳襄二十四年伐莒侵介根杜預)
(曰縣東北計基城號介國)葛盧有尤涉亭不期侯國故屬琅邪
(三齊記曰鄭玄教授不期山山下生草大如䪥葉長一尺餘堅韌異常土人名曰康成書帶)
齊國(秦置雒陽東千八百里)六城戶六萬四千四百一十五口四
十九萬一千七百六十五臨菑本齊刺史治(爾雅十藪齊有)
(海隅郭璞曰海濱廣斥左傳齊戌葵丘杜預曰在縣西皇覽曰吕尚冢往縣城南去縣十餘里在齊桓公冢南)
(菑水南桓公冢西北有晏嬰冢孟子注曰南小山曰牛山博物記曰縣西有袁婁)西安有棘
里亭(杜預曰在縣東陳桓子封子山)有蘧丘里古渠丘昌國臨胊
有三亭古郱邑(左傳莊元年齊所徙杜預曰在縣東南應劭曰伯氏邑也地道記曰有石高山)
廣般陽故屬濟南
右青州刺史部郡國六縣六十五
南陽郡(秦置雒陽南七百里)三十七城戶五十二萬八千五百五
十一口二百四十三萬九千六百一十八宛本申伯
國(荆州記曰郡城周三十六里博物記有申亭南都賦注曰有玉池澤陂)有南就聚有瓜
里津(東觀書鄧奉拒光武瓜里)有夕陽聚(袁山松書曰賈復從擊鄧奉追至夕陽聚)有東
武亭冠軍邑葉有長山曰方城(杜預曰方城山在縣南屈完曰楚國)
(方城以為城皇覽曰縣西北去城三里葉公諸梁冢近縣祠之曰葉君丘)有卷城(左傳昭二十五年楚)
(子使季然郭卷)新野有東鄉故新都(王莽封也)有黃郵聚(吳漢破秦豐地)
章陵故舂陵世祖更名(古今注曰建武十八年使中郎將耿遵築城)有上
唐鄉(前志曰故唐國下江兵荆州軍)西鄂(有精山朱儁破孫夏山海經曰有豐山神耕父處之)
(常遊清泠之淵出入有光見即其國為敗有九鍾焉是知霜鳴郭璞曰清泠水在西鄂縣山上神來時水赤光)
(耀今有屋祠也霜降則鍾鳴故言知也物有自然感應而不可為也南都賦注耕父旱鬼也皇覽曰王子朝冢)
(在縣西)雉(博物記曰滍水出)魯陽有魯山(前志曰古魯縣南都賦注有堯山封)
(劉累立堯祠)有牛蘭累亭(謝沈書云牛蘭山也)犨堵陽博望
舞陰邑比陽復陽侯國有杏聚平氏桐柏大復
山淮水出(前書曰在縣南荆州記曰桐柏淮源涌發其中潛流三十里東出大復山南山南有淮源)
(廟博物記曰有陽山出紫草)有宜秋聚(伯升見下江兵)棘陽(荆州記曰東北百里有謝)
(城)有藍鄉(伯升襲甄阜處)有黃淳聚(又伯升攻梁丘賜杜預曰蓼國在東南前志蓼國湖)
(陽是)湖陽邑(荆州記曰樊重母畏雷為石室避之悉以文石為階今存)隨(古隨國)西
有斷蛇丘(即䘖珠之蛇也杜預曰有賴亭左傳僖十五年齊伐厲在縣北帝王世紀曰神農氏起列)
(山謂列山氏今隨厲鄉是也荆州記曰縣北界有重山山有一穴云是神農所生又有周廻一頃二十畝地外)
(有兩重壍中有九井相傳神農既育九井自穿汲一井則衆井動即此地為神農社年常祠之)育陽
邑有小長安(漢軍為甄阜所破處)有東陽聚(朱祐破張成處)湼陽陰
酇鄧有鄾聚(左傳桓九年楚師圍鄾)山都侯國酈侯國
(荆州記曰縣北八里有菊水其源旁悉芳菊水極甘馨又中有三十家不復穿井即飲此水上夀百二十三十)
(中夀百餘七十者猶以為夭漢司空王暢太傅袁隗為南陽令縣月送三十餘石飲食澡浴悉用之太尉胡廣)
(父患風羸南陽恒汲飲此水疾遂瘳此菊莖短葩大食之甘美異於餘菊廣又收其實種之京師遂處處傳植)
(之)穰朝陽(南都賦陂澤有鉗盧注曰匡縣)蔡陽侯國(襄陽耆舊傳曰有松)
(子亭下有神陂中多魚人捕不可得南都賦所稱)安衆侯國(博物記曰有土魯山出紫石英)
筑陽侯國有涉都鄉(杜預曰穀國在縣北博物記曰今穀亭荆州記曰縣北四里有)
(開林山西北有䪥山)武當有和城聚(荆州記曰縣有女思山南二百里有武當)順
陽侯國故博山有須聚成都襄鄉南鄉丹水
故屬弘農(南鄉丹水二縣有商城張儀與楚商於之地)有章密鄉有三戶亭
(左傳哀四年晉執蠻子畀楚師)析故屬弘農故楚白羽邑(左傳昭十八年許遷)
(于白羽)有武關在縣西(南都賦曰武關在其西文穎曰去縣百七十里)有豐鄉城
(左傳哀四年司馬起豐析荆州記曰縣有龍淵深不測縣北有馬頭山)
南郡(秦置雒陽南一千五百里)十七城戶十六萬二千五百七十口
七十四萬七千六百四江陵(史記曰楚熊渠立長子康為句亶王張瑩曰今)
(江陵也皇覽曰孫叔敖冢在城中白土里)有津鄉(左傳莊十九年楚子大敗于津荆州記曰縣東三里)
(餘有三湖湖東有水名長谷又西北有小城名曰冶父左傳曰莫敖縊于荒谷羣師囚于冶父縣北十餘里有)
(紀南城楚王所都東南有郢城子囊所城史記蘇秦說楚威王楚東有夏州左傳楚莊伐陳鄉取一人以歸謂)
(之夏州今夏口城有州名夏口)巫西有白帝城(郭璞曰有巫山)秭歸本歸
國(杜預曰䕫國荆州記曰縣北一百里有屈平故宅方七頃累石為屋基今其地名樂平宅東北六十里有)
(女須廟)中廬侯國(襄陽耆舊傳曰古廬戎也縣西山中有一道漢時常有數百匹馬出其中)
(馬形皆小似巴滇馬三國時陸遜攻襄陽又值此穴中有數十匹馬出遜載還建業蜀使來有五部兵家滇池)
(者識其馬色云亡父所乘對之流涕荆州記云是析縣馬頭山又縣南十五里有陵水東流注沔水中有物如)
(馬甲如鮮鯉不可入七八月中好在磧上自曝膝頭似虎掌爪小兒不知欲取弄戲便殺人或曰生得者摘其)
(鼻厭可小小便名為木盧)編有藍口聚(下江兵所據左傳鬪緡以權叛楚遷於那處杜預曰)
(縣東南有那口城)當陽(杜預曰縣東有權城楚武王所尅荆州記曰縣東南有麥城城東有廬城)
(沮水西有磨城伍子胥造此二城以攻麥城)華容侯國雲夢澤在南(杜預曰州)
(國在縣東枝江縣有雲夢城江夏安陸縣東南有雲夢城或曰華容縣東南亦有雲夢巴丘湖江南之雲夢也)
(爾雅十藪楚有雲夢郭璞曰巴丘湖是也)襄陽有阿頭山(岑彭破張楊襄陽耆舊傳曰縣)
(西九里有方山父老傳云交甫所見玉女游處北山之下曲隈是也荆州記曰襄陽舊楚之北津從襄陽渡江)
(經南陽出方關是周鄭晉衛之道其東津經江夏出平澤關是通陳蔡齊宋之道)邔侯國有
犂丘城(朱祐禽秦豐蘇嶺山)宜城侯國(杜預曰縣西舊羅國後徙枝江)鄀侯
國永平元年復(左傳楚文王伐黃還及湫杜預曰縣東南有湫城)臨沮侯國
有荆山(山海經曰其陽多鉄其陰多赤金其東多牛荆州記曰西北三十里有清谿谿北即荆山首曰)
(景山即卞和抱璞之處南都賦注曰漢水至荆山東别流為滄浪之水)枝江侯國本羅
國有丹陽聚(史記曰秦齊破楚屈匄遂取丹陽)夷道(荆州記曰縣西北有宜陽山東)
(南有羊腸山)夷陵有荆門(岑彭破田戎處)虎牙山(荆州記曰荆門江南虎牙江北)
(虎牙有文如齒牙荆門上合下開)州陵(史記楚考烈王納州於秦)佷山故屬武
陵
江夏郡(高帝置雒陽南千五百里)十四城戶五萬八千四百三十四
口二十六萬五千四百六十四西陵西陽[車犬]侯
國(杜預曰古䢵國在東南有䢵城)鄳(史記曰無忌說魏安釐王曰秦不敢攻冥阸之塞徐廣云即此)
(縣也)竟陵侯國有鄖鄉(左傳桓十一年鄖人軍蒲騷)立章山本内方
(荆州記曰山高三十丈周廻百餘里縣東有申水左傳楚公子比為王次魚陂杜預曰在縣西北)雲
杜(杜預曰縣東南有鄖城故國)沙羨邾(地道記曰楚滅邾徙其君此城)下雉
蘄春侯國鄂平春侯國南新市侯國(案本傳有離鄉)
(聚綠林)安陸
零陵郡(武帝置雒陽南三千三百里)十三城戶二十一萬二千二百
八十四口百萬一千五百七十八泉陵零陵陽朔
山湘水出(羅含湘中記曰有營水有洮水有雍水有祁水有宜水有春水有烝水有表水有來水有)
(淥水有連水有倒水有偽水有泊水有資水皆注湘)營道南有九疑山(舜之所葬郭璞)
(山海經注曰其山九谿皆相似故曰九疑湘州營陽郡記曰山下有舜祠故老相傳舜登九疑)營浦
(滎陽郡記曰縣南三里餘有舜南廵止宿處今立廟)泠道(有舂陵鄉)洮陽都梁
有路山夫夷侯國故屬長沙始安侯國(始安郡記曰縣東有)
(駮樂山東有遼山)重安侯國故鍾武永建三年更名湘鄉
昭陽侯國(荆州記縣東有余水傍有漁父廟)烝陽侯國故屬長沙
桂陽郡(高帝置上領山在雒陽南三千九百里)十一城戶十三萬五千二
十九口五十萬一千四百三郴有客嶺山(湘中記曰項籍徙義)
(帝於郴而害之今有義陵祠又縣南十數里有馬嶺山山有仙人蘇耽壇荆州記曰城南六里縣西北有溫泉)
(其下流有數十畝田常十二月下種明年三月新穀便登一年三收)便耒陽有鐵
陰山南平臨武桂陽含洭湞陽有苲領山
(始興郡記有吳山)曲江(始興郡記縣北有臨沅山)漢寧永和元年置
武陵郡(秦昭王置名黔中郡高帝五年更名雒陽南二千一百里先賢傳曰晉代太守趙厥問主簿潘)
(京曰貴郡何以名武陵京曰鄙郡本名義陵在辰陽縣界與夷相接為所攻破光武時移東出遂得見全先識)
(易號傳曰止戈為武高平曰陵於是改名焉臣昭案前書本名武陵不知此對何據而出荆州記曰郡社中木)
(麃樹是光武種至今也)十二城戶四萬六千六百七十二口二十
五萬九百一十三臨沅(荆州記曰縣南臨沅水水源出牂牁且蘭縣至郡界分為)
(五谿故云五溪蠻)漢夀故索陽嘉三年更名刺史治(漢官儀曰去雒)
(陽二千里)孱陵(魏氏春秋曰劉備在荆州所都改曰公安)零陽充沅陵
先有壺頭山(馬援軍渡處有松梁山山有石開處數十丈其上名曰天門)辰陽
酉陽遷陵鐔成沅南建武二十六年置作唐
長沙郡(秦置雒陽南二千八百里)十三城戶二十五萬五千八百五
十四口百五萬九千三百七十二臨湘攸茶陵
安城酃(荆州記曰有酃湖周廻三里取湖水為酒酒極甘美湘東記曰縣西南母山周廻四)
(百里)湘南侯國衡山在東南(郭璞曰山别名岣嶁湘中記曰衡山有玉牒禹案其)
(文以治水遥望衡山如陣雲㳂湘千里九向九背廼不復見)連道昭陵益陽
(荆州記曰縣南十里有平岡岡有金井數百淺者四五尺深者不測俗傳云有金人以杖撞地輙便成井)
下雋羅(帝王世紀曰有黃陵亭湘中記亦云二妃之神劉表為之立碑)醴陵(荆州記曰)
(縣東四十里有大山山有三石室室中有石牀石臼父老相傳昔有道士學仙此室即合金沙之臼)容
陵
右荆州刺史部郡七縣邑侯國百一十七(魏氏春秋建安)
(二十四年吳分巫秭歸為固陵郡二十五年分南郡之巫秭歸夷陵臨川并房陵上庸西城七縣為)
(新城郡)
九江郡(秦置雒陽東一千五百里)十四城戶八萬九千四百三十六
口四十三萬二千四百二十六陰陵夀春(漢官云刺史治)
(去雒陽千三百里與志不同)浚遒(左傳哀十二年會吳于槖臯杜預曰在縣東南案宋均傳縣有)
(唐后二山)成德西曲陽合肥侯國歴陽侯國刺史
治當塗有馬丘聚徐鳳反於此(帝王世紀曰禹會諸侯塗山皇覽曰楚大)
(夫子思冢在縣東山鄉西去縣四十里子思造芍陂)全椒鍾離侯國阜陵
下蔡故屬沛(左傳成七年吳入州來杜預曰下蔡縣)平阿故屬沛有
塗山(應劭云山在當塗左傳穆有塗山之會)義成故屬沛
丹陽郡(秦鄣郡武帝更名雒陽東二千一百六十里建安十三年孫權分新都郡)十六城戶
十三萬六千五百一十八口六十三萬五百四十五
宛陵溧陽丹陽故鄣(秦鄣郡所治吳興記曰中平年分縣南置安吉縣光)
(和末張角亂此鄉守險助國漢嘉之故立縣中平二年又分立原鄉縣)於潛涇歙
(山海經曰三天子鄣山在閩西海北郭璞曰在縣東今謂之三玉山魏氏春秋有安勒烏邪山)黝(魏氏)
(春秋有林歴山)陵陽(陵陽子明得仙於此縣山故以為名)蕪湖中江在西(左傳)
(襄三年楚子伐吳克鳩兹杜預曰在縣之東)秣陵(其地本名金陵秦始皇改建安十六年孫權改)
(曰建業十七年城石頭)南有牛渚湖熟侯國句容江乘
春穀石城
廬江郡(文帝分淮南置建武十年省六安國以其縣屬雒陽東一千七百里)十四城戶十
萬一千三百九十二口四十二萬四千六百八十三
舒有桐鄉(古桐國左傳昭五年吳敗楚鵲岸杜預曰縣有鵲尾渚)雩婁侯國
尋陽(有置馬亭劉勲士衆散處)南有九江東合為大江(釋慧遠廬山記略曰山在)
(尋陽南南濱宫亭湖北對小江山去小江三十餘里有匡俗先生者出殷周之際隠遯潛居其下受道於仙人)
(而共嶺時謂所止為仙人之廬而命焉其山大嶺凡七重圓基周廻垂三五百里其南嶺臨宫亭湖下有神廟)
(七嶺會同莫升之者東南有香爐山其上氛氲若香煙西南中石門前有雙闕壁立千餘仞而瀑布流焉其中)
(鳥獸草木之美靈藥方林之竒所稱名代豫章舊志匡俗字君平夏禹之苗裔也)潛(左傳曰昭三十)
(一年吳人侵楚伐夷侵潛六楚沈尹戍帥師救潛是也潛有天柱山)臨湖侯國龍舒
侯國襄安皖有鐵居巢侯國(皇覽曰范增冢在郭東又庭中亞父)
(井吏民皆祭亞父於居巢庭上長吏初視事皆祭而後從政後更造祠於東廣志曰有二大湖)六安
國(皇覧曰臯陶冢在縣)蓼侯國安豐有大别山(左傳昭二十三年吳敗諸)
(侯之師于雞父杜預曰縣南有雞備亭)陽泉侯國(廣志曰有陽泉湖)安風侯
國
會稽郡(秦置本治吳立郡吳乃移山隂雒陽東三千八百里)十四城戶十二萬三
千九十口四十八萬一千一百九十六山陰(越絶曰句踐小)
(城山陰是也稷山有句踐齋戒臺吳越春秋曰句踐築城已成怪山自至怪山者琅邪海中山也一夕自來故)
(名怪山)會稽山在南上有禹冢(山海經曰會稽之山四方上多金玉下多瑛石郭璞)
(曰有禹井越絶曰有重山句踐葬大夫種)有浙江(郭璞注山海經曰江出歙縣玉山)鄮
烏傷(越絶曰有常山古聖所采藥高且神英雄交爭記曰初平三年分縣南鄉為常山縣)諸暨
(越絶曰興平二年分立吳寧縣)餘暨(越絶曰西施之所出謝承書有涉皇山魏都賦注有蕭山潛水)
(出焉)太末(左傳謂姑蔑初平三年分立新安縣建安四年孫氏分立豐安縣二十三年立遂昌縣東)
(陽記縣龍丘山有九石特秀林表色丹白遠望盡如蓮花龍丘長隠居於此因以為名其峯際復有巖穴外如)
(忩牖中有石床巖前有一桃樹其實甚甘非山中自有莫知誰植)上虞(漢末分南鄉立始寧縣)
剡餘姚句章(山海經曰餘句之山無草木多金玉郭璞曰山在餘姚南句章北故)
(二縣因以為名句踐欲遷吳王於甬東韋昭曰縣東洲)鄞章安故治閩越地
光武更名(晉元康記曰本鄞縣南之廻浦鄉章帝章和元年立未詳)永寧永和三
年以章安縣東甌鄉為縣東部侯國
吳郡(順帝分會稽置雒陽東三千二百里)十三城戶十六萬四千一百六
十四口七十萬七百八十二吳本國(越絶曰吳大城闔閭所造周四)
(十七里二百一十步二尺又有伍子胥城居巢城昌門外闔閭冢虎丘穹窿赤松子所取赤石脂也去縣二十)
(里有鹿湖麗谿城又石城闔閭置美山虞山巫咸山皇覽曰縣東門外孫武冢又要離冢縣西南)震澤
在西後名具區澤(爾雅十藪吳越之間有具區郭璞曰縣南太湖也中有句山山下有洞庭)
(穴道潛行水底去無所不通號為地脉越絶書曰湖周三萬六千頃又有大雷山小雷山周處風土記曰舜漁)
(澤之所臣昭案此僻在成陽是也又吳伐越敗之夫椒杜預曰太湖中椒山是也)海鹽(案今計偕)
(簿縣之故治順帝時陷而為湖今謂為當湖大旱湖竭城郭之處可識)烏程(左傳襄三年楚伐吳)
(至于衡山杜預曰在縣南或云丹陽縣之横山去鳩茲不遠子重所至也吳興記曰縣西北其山有項籍祠興)
(平二年太守許貢奏分縣為永縣)餘杭(顧夷曰秦始皇至會稽經此立為縣史記曰始皇臨浙江)
(水波惡乃西北二十里從狹中渡徐廣曰餘杭也臣昭案始皇所過乃在錢塘富春豈近餘杭之界乎)
毘陵季札所居北江在北(越絶曰縣南城古淹地上湖中冢者季子冢也名延陵墟)
(皇覽曰暨陽鄉)丹徒(春秋曰朱方)曲阿由拳(左傳曰越敗吳于檇李杜預曰)
(縣南醉李城也干寳搜神記曰秦始皇東廵望氣者云五百年後江東有天子氣始皇至令囚徒十萬人堀汙)
(其地表以惡名故改之曰由拳縣)安(越絶曰有西岑冢越王孫開所立以備春申君使其子守之子)
(死遂葬城中)富春陽羨邑(郭璞曰縣有張公山洞密有二堂)無錫侯
國(史記曰春申君城故吳墟以自為都邑城在無錫皇覽曰吳王太伯冢在吳縣北梅里聚去城十里太伯)
(始所居地名句吳臣昭案無錫縣東皇山有太伯冡民世修敬焉去墓十里有舊宅井猶存臣昭以為即宅為)
(置廟不如皇覽所說也越絶曰縣西龍尾陵道春申君初封吳所造臣昭案今見在自是山名非築陵道)
婁
豫章郡(高帝置雒陽南二千七百里)二十一城戶四十萬六千四百
九十六口百六十六萬八千九百六(豫章記曰新吳上蔡永脩縣並中平)
(立豫章縣建安立上蔡民分徙此地立名上蔡)南昌(豫章記曰江淮唯此縣及吳臨湘三縣是也)
建城(此地立名上蔡者豫章記曰縣有葛鄉有石炭二頃可燃以㸑)新淦宜春
廬陵(興平元年孫策分立廬陵郡)贛有豫章水雩都南野
有臺領山南城鄱陽有鄱水黃金采(建安十五年孫權分立鄱)
(陽郡治縣)歴陵有傅昜山餘汗鄡陽彭澤彭蠡澤
在西柴桑艾(左傳哀二十年吳公子慶忌所居)海昏侯國(在昌邑城)
(豫章記曰城東十三里縣列江邊名慨口出豫章大江之口也昌邑王每乘流東望輙憤慨而還故謂之慨口)
平都侯國故安平石陽臨汝永元八年置建
昌永元十六年分海昏置
右揚州刺史部郡六縣邑侯國九十二
後漢書卷三十二
後漢書卷三十二考證
郡國志四即墨侯國有棠鄉注左傳襄六年圍棠杜預
曰棠國也(臣召南)按左傳注原文棠菜邑也北海
即墨縣有棠鄉此志作棠國也非是
不期侯國(臣召南)按不期當從前書作不其本書伏
湛傳封不其侯亦作其字
葉有長山曰方城注杜預曰方城山在縣南屈完曰楚
國方城以為城推尋文義當云左傳屈完曰楚國
方城以為城杜預曰方城山在縣南今此文誤倒
酈侯國注即飲此水何焯校本即改仰
秭歸本歸國推尋文義國上衍一歸字注杜預曰䕫
國非歸國明矣
零陵陽朔山湘水出注有雍水何焯校本作有灌水
又有表水又有來水何焯校本作有來水有米水
耒陽有鐵(臣世)駿按循吏衞諷傳注引續漢志云耒
陽有鐵官較此志多一官字
丹陽郡陽當作楊
歙注今謂之三王山本亦作三玉山何焯校本又減
去三字
廬江郡注建武十年省六安國以其縣屬(臣召南)按
建武十年應作十三年後章帝元和二年復改廬江
為六安國至章和二年和帝即位復省六安入廬江
此注未明
東合為大江注圓基周廻垂三五百里何焯校本減
去三字
安豐注縣南有雞備亭何焯校本備改人
會稽郡注秦置本治吳立郡吳乃移山陰立郡吳當
改吳立郡
太末注龍丘長隱居於此長當作萇
又中有石林林毛本作牀
婁監本脱此一縣依宋本添
建城注此地立名上蔡者(臣召南)按上文豫章郡戶
口下分注豫章記曰一條三十二字應在此文之下
遍檢本志引書必有所指上文豫章記言上蔡民分
徙此地即此地立名上蔡之注解也不知何以將豫
章記一條移置於前後人遂無糾正者
南野有臺領山(臣召南)按監本於有臺下空一字是
領山亦似縣名矣又彭澤縣彭蠡澤在西監本於彭
蠡上亦空一字皆當連不連
後漢書卷三十二考證
