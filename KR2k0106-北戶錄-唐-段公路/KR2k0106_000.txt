北戸錄地理類八(雜記之屬)
提要
(臣)等謹案北戸錄三卷唐段公路撰學海類
編作公璐盖字之訛新唐書藝文志稱為宰
相文昌之孫則當為臨淄人學海類編作東
牟人亦未詳所本其歷仕始末不可考惟據
書首結銜知官京兆萬年縣尉據書中稱咸
通十年知為懿宗時人而己是書載嶺南風
土頗為賅備而于物産為尤詳其徵引亦極
賅洽如淮南萬畢術廣志南越志南裔異物
志會要靈枝圖說陳藏器本草唐韻郭緣生
述征記臨海異物志陶朱公養魚經名苑毛
詩義船神記字林廣州記扶南𫝊諸書今皆
散佚藉此略見一二即所引張華博物志多
今本所無亦藉此以考證真偽條下註文頗
為典贍題登仕郎前參軍龜圖𫝊不題其姓
似為公路之族然唐書宰相世系表不載其
名莫知其審矣唐書藝文志作北戶襍錄疑
𫝊寫誤衍一襍字其作三卷則與此本合學
海類編所載惟存一卷凡物産五十一條不
為完本曹溶所錄古書往往如是不足深詰
也乾隆四十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
北戶錄原序
詩人之作本於風俗大抵以物類比興達乎情性之源
自非觀化察時周知民俗之事博聞多見曲盡萬物之
理者則安足以藴為六義之奥流為絃歌之美哉由是
言之則古之學者固不厭博博而且信君子難之東牟
段君公路鄒平公之孫也自未能把筆愛以指畫地如
文字及六七歲受學果能強力不罷其學尤長仄僻人
所不能知者媷乎羣籍之中仡仡然有餘力間者以事
南遊五嶺間常采其民風土俗飲食衣製歌謠哀樂有
異於中夏者錄而志之至於草木果蔬蟲魚羽毛之類
有瑰形詭狀者亦莫不畢載非徒止於所聞見而己又
能連類引證與竒書異說相參驗真所謂博而且信者
矣噫近日著小說者多矣大率皆鬼神變怪荒唐誕妄
之事不然則滑稽詼諧以為笑樂之資離此二者或強
言故事則皆詆訾前賢使悠悠者以為口實此近世之
通病也如君所言皆無有是其著於錄者悉可考驗此
盖博物之一助豈徒為譚端而已乎君以予往從事嶺
南備覈其實請予序以為證予嘗觀圖於書府君狀貌
一似鄒平公而又能以文學世其家於乎鄒平公為有
後矣因為之序而不辭右拾遺内供奉陸希聲撰
