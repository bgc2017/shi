北戶錄卷二唐段公路撰
龜圖註
蚊母扇
端新州有鳥類青鷁而觜大常在池塘間捕魚而食每
作一聲則有蚊子羣出其口(今謂之吐蚊鳥)按爾雅注鷏鳥似
烏&KR1410;而大黃白雜文鳴如鴿聲廣志云蚊母此鳥吐出
蚊也土人云其翅堪為扇唯辟蚊子與陳藏器說同又
云塞北有䖟母草嶺南有䖟母木此三色異類而同功
南越志又云古度樹一呼郍子南人號曰㭦(日亞反)不華
而實實從木皮中出如綴珠璫其實大如櫻桃黃即可
食過則實中化為飛蛾穿子飛出愚驗之亦有為蚊子
者
鵝毛被
邕之南有酋豪多熟鵝毛為被(毛取項上及腹下嫩毛蒸治之)如稻畦
衲之其温軟不下綿絮也(一云甚宜小兒愚記陳藏器云鵝毛主小兒驚癎者蓋為)
(此也)按上古十紀有合雒紀教人穴處自食鳥獸衣其皮
毛豈遠夷尚敦古之遺風耶愚憶會要載女國毛裠都
播國緝鳥羽以為服洞冥記云董謁聚鳥獸毛寝家訓
云朱詹飢即吞紙寒即抱犬讀書亦事較著者也
紅蝦杯
紅蝦出潮州番州南巴縣大者長二尺土人多理為杯
或釦以白金轉相餉遺乃玩用中一物也王子年拾遺
云大蝦長一尺鬚可為簪洞冥記載蝦鬚杖(馬丹常折丹蝦鬚為)
(杖後弃杖為丹石於海傍也王隠晉書云吳復置廣州以南陽滕循為刺史或語循蝦鬚長一丈循不信其人)
(後故至東海取鬚長四丈四尺杖以示循方乃服也)然兼名苑云廣州獻蝦頭杯
簡文將盛酒無故自躍乃不復用愚又按毛詩義䟽貝
大者有一尺六七寸今九真交阯以為杯盤實竒物也
(六韜商王拘周西伯於羑里太公與散宜生金千鎰求珍物以免君罪九江之浦有大貝百憑詩作朋也)廣
志云海文蠡有大者受一㪷南人以為酒杯又搜神記
謝端侯官人少孤為鄉人所養年十八恭謹自守後於地
下得一大螺如三㪷盆將置瓮中早至野還見有飲飯
湯火處端疑之於籬外窺見一少女從瓮中出至竈下
燃火便入問之女答曰我天漢中白螺素女天帝哀卿
少孤使我來相為守舍炊煑使卿後得婦當還今無故
相伺不宜復留今留此殼貯米可得不乏忽有風雷而
去也又異物志蒼鷹螺江東人以為椀也
雞毛筆
番禺諸郡如隴右多以青羊毫為筆昭州擇雞毛為筆
其三覆鋒亦有圓如錐方如鑿可抄寫細字者昔溪源
有鴨毛筆以山雞毛雀雉毛間之五色可愛徵其事得
非入江淹夢中者乎且筆有豐狐之毫(傅子云漢末筆非文犀之楨必)
(象遺之筦豐狐之毫秋兔之翰)虎僕之毛(博物志有獸緣木似豹名為虎僕毛可為筆也)䖮蛉
鼠毛(廣志云可以為筆)鼠鬚(均州出)羖䍽羊毛(邛朔取腋下族毛)麝毛貍
毛(鄭公虔云麝毛筆一管寫書直行四十張狸毛筆一管界行寫書八百張)馬毛(嘉州)羊鬚(陶隠)
(居燒丹封鼎際用羊鬚筆)胎髮(吴嫗多以小兒髮為柱筆鄭虔云蕭祭酒常用之又韋仲將筆方云筆柱)
(或云墨池亦曰承墨又有枊筆皮筆鐡筆也)龍筋(金陵拾遺具)為之然未若兔毫
其宣城歲貢青毫六兩紫毫三兩次毫六兩勁徤無以
過也今嶺中亦有兔但纔大於鼠比北中者其毫軟弱
不充筆用是知王羲之歎江東下濕兔毫不及中山又
煬帝取滄州兔養於揚州海陵縣至令勁快不堪全用
蓋兔食竹葉故耳然次有鹿毛筆普張華嘗用之不下
兔毫按博物志云筆蒙恬所製世有短書名為黃仲舒
答牛亨問曰蒙恬作秦筆枯木為管鹿毛為柱羊毛為
被所謂蒼毫非兔毫也夫有筆之理與書同生具尚書
中候云龜負圖周公援筆寫之其來尚矣
雞卵卜
邕州之南有善行禁者取雞卵墨畫祝而煑之剖為二
片以驗其黃然後決嫌疑定禍福言如響答據此乃古
法也神仙傳曰人有病就茅君請福煑雞子十枚以内
帳中須臾茅君悉擲出中無黃者病多愈有黃者不愈
常以此為候(風土記曰越俗性率朴淳而未散至於有疾不卜問祈請言天生天殺歸自然及其)
(意親和合即脫頭上巾幘觧腰間五赤刀以厚結之為交拜親跪妻定交有札俗皆當於山間大樹下封土壇)
(祭以白犬一丹雞一雞子三名曰木下墅雞犬在其壇地民人畏之不敢犯祝曰天地父母某月某日甲與乙)
(為友善上下四旁莫不並見卿乘車我戴笠他日相逢下車揖我步行卿乘馬後日相逢卿當下如此者數千)
(百言盖南人重雞卵也)愚又見卜之流雜書傳虎卜紫姑卜牛蹄
卜灼骨卜鳥卜雖不法於蓍龜亦有可以稱者按博物
志曰虎如衝破又能畫地卜今人有畫物上者推其竒
偶謂之虎卜異苑曰世有紫女(一書紫姑)古來相傳云是人
妾為大婦所嫉每以穢事相役正月十五日感激而死
故世以其日作其形夜於厠門間或猪闌邊迎之呪曰
子胥不在是其壻名曹夫人亦歸去即其大婦也小姑
可出戲捉者覺重便是神來奠設酒果亦覺面貌輝輝
有色即跳躁不住能占衆事卜行來蠶桑又善射鈎好
則大舞惡便仰眼又魏略曰高句驪有軍事祭天殺牛
觀蹄以占吉凶蹄解者凶合者吉夫餘國亦爾又云倭
國大事輙灼骨以卜先令如中州令龜視坼占吉凶也
又會要曰東女國以十一月為正每至十月令巫者賫
酒饌詣山中散麥於空中大咒呼鳥俄有鳥如雉飛入
巫者懷中因割其腹有一榖來歲必登若霜雪必多異
災其俗因之名為鳥卜武德中其女王遣使貢方物也
公路又按子路見孔子曰猪肩牛膊可以得兆何必蓍
龜孔子曰取其名也夫蓍者耆也龜者舊也狐疑之事
當時問耆舊也(又有螺叚卜遺)
鷄骨卜
南方逐除夜及將發船皆殺鷄擇骨為卜傳古法也(漢書)
(郊祀志云越祠鷄卜如鼠也今南人憑之頗有神驗每取雄鷄一隻以香米祝之後即生折其腿削去皮肉或)
(烹取之卜男左卜女右看之其骨有二竅或七八竅左為人右為鬼取隂陽之理也乃以竹簪刺於竅中而究)
(其兆如人在上鬼在下為吉人在下鬼在上為凶如人鬼頭相背事遲緩相就事疾速)卜吉即以
肉祠船神呼為孟公孟姥其來尚矣按梁簡文船神記
云船神名馮耳五行書云下船三拜三呼其名除百忌
又呼為孟公孟姥劉思貞云玄冥為水官死為水神冥
孟聲相似又孟公父名幘母名衣孟姥父名板母名履
或云冥公冥姥因玄冥也(異苑曰船神曰孟公孟姥利涉之所虔奉商賈之所崇仰)
(也荆州送迎恒烹牛為祭桓宣武始鎮陜西不依舊法發至冽州平乘中江而漂梢柂莫制咒請立止)公
路咸通辛夘年從茂名歸南海陸盡東口行次水程舟
人具牢醴以祭船神請愚為祝詞曰歲在單閼時及朱
明柳絮風老桃華水平倚蘭檝兮淺岸張布帆兮長汀
粤有舟子請禱玄冥孟家遂即建高檣開左郭列䍧牱
呼著作召靈胥邀海若對蛟浦而烹牢當鹿牀而命爵
於是具六味羅八珍羽毛咸備蘇膏必陳剖螝陸兮合
雜刳博帶兮繽紛螃玉色魚錦文噎鳩餅脆騎驢酒新
無非可口兼乃著人果則獨根橄欖焦核荔枝三節&KR2464;
□細腰蹙咨署預蠡薺素藕烏椑委盤纂纂堆案離離
更有越方之儔解悟之軰或衣朱裳或塗翠黛奏曲搊
絃燃膠爇蕙初叙訶而廽瞻遂傳詞而連啑詞云神下
降兮龍驤巫歡喜兮鼠態駕雷電兮熒煌擁烟雲兮靉
靆又曰船容裔兮何在櫓去穩兮徘徊絶駕波兮此去
隨駚潮兮朅來
象鼻炙
廣之屬城循州雷州皆産黑象牙小而紅堪為笏裁亦
不下舶上來者(陶貞白云凡夏月治藥亦宜以象牙置邊)土人捕之争食其
鼻云肥脆偏堪為炙滋味小類猪之含消(今之炙也)亦不知
一割牛心猩猩脣之美也愚按䲋(子林反)魚兩味犀有五
肉象有十二肉其膽隨月轉耳陳藏器云唯鼻是其本
肉諸即雜肉凡象白者西天有之(五真臘有戰象五千頭會要云)又供
御陁國有青象皆中夏無也梁翔法師云象一名伽郍
古訓云象孕子五歲始生山海經云性妬不畜淫子西
域記云有一僧行遇羣象上樹避之象隨倒樹負之至
林中有一病象足瘡而卧引沙門手至所苦處乃竹刺
沙門為拔去之裂裳與裹俄頃一象持金函授病象病
象轉授沙門發視之乃佛牙也又萬歲歷曰成帝咸康
六年臨邑獻象一知跪拜博物志曰日南四象各有雌
雄其一雌死百有餘日其雄泥土著身獨不飲酒食肉
長吏問輒流涕有哀狀
鵝毛脡
恩州出鵝毛脡乃塩蔵鱊(音聿)魚其味絶美其細如蝦雖
郭義恭云小魚一斤千頭未之過也(魚大如針蜀人以為醬也)又有
嘉魚出邕江石穴中魚下至梧州戎城縣水口絶肥美
亦堪為脡左太冲蜀都賦云嘉魚出于丙穴注云丙穴
在漢中沔陽縣北有魚穴二所常以三月八日取之丙
地名也魚鱗細似鱒魚(博物志說同)或云魚以丙日出穴故
陳蔵器云嘉魚乳穴中小魚能久食力強於乳丙者向
陽穴多生此魚魚復何能擇丙日出入耶議者以陳言
為是酈善長云穴口向丙又引栢枝山山有丙穴穴方
數丈水有嘉魚常以春末游渚秋入穴故知丙穴之魚
不獨褒漢中有也(愚按水中之穴者謂之逹據山海經云半石之山合水出其陽多鰧魚其)
(狀如鱖居達達水中之穴相交通者鰧音騰)
桄榔炙
桄榔莖葉與波斯棗古散(古散堪為拄杖)椰子㯽榔小異其木
如莎樹皮穰木皮出麵可食(廣志云莎樹出麵華陽國志云郡少榖取桄榔麵以)
(牛酪食之吳錄地志云交趾望縣有穰木皮中有如白米屑者乾搗之水淋似麵可作餅臨海志桄榔木作鋘)
(鋌利如鐵中石益利唯中蕉根致敗物之相伏如此皮中有如米粉中作餅餌會最又云都句樹似栟櫚木中)
(出屑如麵可啖出交州)洛陽伽藍記云昭儀寺有酒樹麵木得非
桄榔乎(南史云扶南國有酒樹似安石榴採其花汁停著瓮中數日成酒醉人也)木理有文
堪為握槊局(兼名苑云其戲阿育王弟善客造梁天監中始來中土然雙六賦云諸葛恪開館延)
(賓分曹並戲此則吳時已有賦内警句云若乃位占列星城分偃月或七縱而七擒或百犯而百伐又崔令欽)
(六博云握槊胡戲後魏等術藝傳云胡王有弟一人遇罪將殺之弟從獄中為此戲以上之意言孤則易死其)
(後遂入中國世宗以後大盛於時有趙國李幼序洛陽丘阿奴皆善之梁武謂之婆羅塞戲胡謂六為堰數二)
(為鷕鷕今言握槊么么皆轉聲也或妄云曹子建為盖以俱是魏同得罪於是事迹相似因此疑誤)其心
似藤心為炙滋腴極美其鬚可為帚香潤絶勝㯶柟(山海)
(經云一名栟櫚也)書云縛唱國納縛伽藍(唐言新也)有佛帚迦奢草
作也郭義恭又云醜尉叟可為帚陶勝力集記說鳥帚
一名豐賢當
紅鹽
恩州有塩場出紅塩色如絳雪驗之即由煎時染成差
可愛也公路記鄭公虔云琴湖池桃花塩色如桃花隨
月盈縮在張掖西北隋開皇中常進焉(一云十五日以前塩甘月半以)
(後苦也)按塩有赤塩紫塩黑塩青塩黃塩(書抄云沈約宋書曰虜至彭城)
(與張暢語送白氊赤塩又郭璞塩池賦曰爛然漢明晃爾霞赤是也又虞世苖書云蔡邕從朔方報羊月書云)
(幸得無恙遂至徙所自城以西唯有紫塩也續漢書云天竺出黑塩又北堂抄引博物志云北胡青塩但以味)
(色浮雜為不同耳)黃塩安西城北澗中有色如蕪菁華者(鄭公亦述)
成之自然國之寳也夫塩本草云牢肌骨去毒虫明目
益氣(戎塩即萬畢術累卵是也)亦有如虎(周官)如印(博物志具又通典云九原歲貢印成)
(塩五原貢塩山四十顆又水經云龍城池廣千里皆為塩而剛緊有大塩方如巨枕者又南史云大同中外國)
(有獻鳴塩枕者)如繖(荆楚記具)如石如水精狀者(南史月支恒水下有真塩色正白如)
(水精)或朝取暮生又非煑海所致者也
米䴵
廣州南尚米䴵合生熟粉為之規白可愛薄而復肕亦
食品中珍物也按梁劉孝威謝官賜交州米䴵四百屈
詳其言屈豈今之數乎且前朝短書雜說即有呼食為
頭(梁元帝謝賜功德淨饌一頭云瑶器自滿金鼎流味漿含都蔗味資石蜜又謝賚功德食一頭云天厨淨)
(饌菴羅法菓又劉孝威謝賜聖僧餘福果食一頭云五杏七桃靈瓜仙棗)以魚為㪷(梁科律生魚若)
(干㪷)茗為薄為夾(溫貢茗二百大薄又梁科律薄若干夾云云)筆為雙為床為
枚(搜神記云益州西有神祠自稱黃石公祈禱者持一百紙一雙筆一丸墨先聞石室中有聲便具吉凶不)
(見形也南朝呼筆四管為一床梁簡文帝答徐摛書云時設書幔乍置筆床梁令云寫書筆一枚一萬字)墨
為螺為量為丸為枚(陸雲與兄書今送墨二螺婦人集汲太子妻李與夫書云致尚書墨)
(十螺梁科律御墨一量十二丸皇后妃一量一百丸蔡質漢官儀曰尚書令僕丞郎月賜隃麋大墨一枚小墨)
(一枚宋元嘉中格寫書墨一丸限二十萬字)紙為番為幅為(闕湘東啟上荆武紙萬幅筆)
(四百枚簡文帝集繹啟謹奉紅牋二千番陸倕有謝安成王賜西牋紙一萬幅梁簡文帝又云特送四色筆三)
(萬枚湘東王會最云晉宋間有一種紙或一幅長丈餘言就舡中抄之世謂蠒紙又云張載紙銘晉載紙為番)
(紙字從系蔡倫作紙從巾)布為鼓(梁祖布五文度曰取薄布二十疋為一鼓)錦為兩(王佐云幣)
(錦二兩為一兩一兩一疋二丈為端也左傳云歸夫人重錦三十兩注錦以二丈雙行故曰兩三十疋是也)
衣為裁(陸倕謝安成王楚越衣二裁沈約有謝葛衫二裁也)袈裟為緣(梁文帝云蒙賚欝金)
(泥細衲袈裟一緣忍辱之鎧安施九種功德之衣慙愧八法)奴為頭(簡文帝書言安吉王餉胡子一)
(頭云方言異俗極有可觀山高海深宛在其貌梁科律文云奴一頭婢一頭)麝為子蠟為䴵
(麝香如干子蠟如干餅齊建武四年事)檳榔為口胡桃為子為口(陸倕謝安成王)
(賜檳榔一千口又謝胡桃一千子又沈約謝賜臣交州檳榔千口云龍編嘉實厥包遐遠)其事不可
備論今高州多採藷為麻䴵絶宜人味極芳美方言云
人謂署預為儲是也又都播國土多百合亦有取根以
為粮者(事具會要本草云署預一名山芋山海經云景山名藷藇江南單呼為藷語有輕重也其法採)
(藷去外皮磨之曝乾為粉臨用時别取藷磨取濕者溲之他如麵法)瓊州溲為湯䴵(顔之推又)
(云&KR1856;茨今去墨皮以為粉作湯䴵甚光滑)
食目
韶州菜有蕪菁郡人採之為葅脆而且甘不失北中味
也(方言蘴蕘蕪菁也陳楚之郊謂之蘴齊魯之郊謂注之蕘關之西謂之蕪菁趙魏之間謂之大芥郭璞)
(薑音蜂江東音菘又云紫華者謂之蘆菔證俗音曰葖蘆菔蕪菁屬紫花又根俗呼為雹□也)愚按顧
啟期婁地記曰薛山者昔有薛伯道居此山不知何時
人好稼植緣海散蕪菁子今海邊尚有此菜云伯道所
種又按司馬相如凡將篇謂為菛菁當門(證俗音冥)小學篇
曰芴(闕)菁會最又云以子江南種變為菘菘子黑蕪菁
子紫赤也又據南朝食奠中有芥子醬蘆蔔根葅菘之
類是江南為菘驗也(證俗音云小學章作闕)今番禺唯韶州産蕪菁
林檎木瓜(廣志云一名里琴似赤柰齊民要術曰林檎堪為麨爾雅曰楙木瓜也賈思協云凡書厨)
(中安麝香木瓜即無蠧)勤州出栗子(形味俱劣一年栗方熟羣鸚鵡至俱啄食而盡)竇州
出梨梨大如拳有類浙東成家梨可蒸而食乃皮厚肉
硬又非哀家梨也(縉雲成家出此梨因以為名)世說云桓南郡玄每
見人不快輒嗔曰君得哀家梨當復不蒸不食(舊語秣陵有哀)
(仲梨甚大如升入口便消言愚人不别味得好梨而蒸食也)廣之人食品中有團油
飯(凡力足家有産婦三日足月及子孫脺為之飰以煎蝯魚炙鷄鵝煑猪羊鷄子羹餅灌腸蒸脯菜粉餈粔)
(籹蕉子薑柱塩豉之屬裝而食之是也)䘓(說文云羊凝血也音口紺反今廣人生以五味酢食之按證俗)
(音云南謂凝牛羊鹿血為䘓以虀噉之消酒也)蟻子醬(蚳醢也今山源間有蟻子於茅根下為窠者收)
(卵為醬也)老鹹虀(採老菜以飰和塩藏之一如常法有入蕉心者其瓮埋於池塘間至三年菜色如金)
(土人所重)蛤臛(理之常法蛤即蛙也周書腐草為蛙陶注本草青脊者曰土鴨黑者南人呼為蛤子南史)
(卞彬為蝦蟇賦云紆青拖紫名為蛤魚以諷令僕漢書言鄠杜之間水多蛙魚人得不飢又朱書張暢弟為猘)
(犬所傷醫云食蝦蟇鱠可愈而弟有難色暢先食而弟方食果能愈疾即知前古之人食蛙久矣又衝波傳蝦)
(蟇無腸龍蛇屬也抱朴子云萬歲者頷下丹書八字南史丘傑列傳又云蝦蟇有毒夢中得三丸藥後服之下)
(科斗子數升博物志所謂東南之食水産有蛙蛤螺蚌之為殊味不覺其腥臊今按蛙唯性熱甚補人人有折)
(其足於瓶中以水養之不三五日其損如故亦有以蘇煎食者是也)褒牛頭南人取嫩牛
頭火上燂過(證俗音炙去毛為燂以廉反)復以湯毛去根再三洗了
加酒豉葱薑煑之候熟切如手掌片大調以蘇膏椒橘
之類都内於瓶瓮中以泥泥過煻火重燒其名曰褒愚
曾於衡州食熊蹯大約滋味小異而不能及又按南朝
食品中有奧肉法奧即褒類也(先以宿猪肥者臘月殺之以火燒之令黃煖水梳洗)
(削刮令淨刳去五臟猪肪煼取脂臠方五寸令皮肉相兼著水令淹没於釜中炒之肉熟水盡更以向所煼肪)
(膏煑肉脂一升酒二升塩三升令脂没肉煖火煑半日許漉出瓮中餘膏寫肉瓮中令相淹食時水煑令熟切)
(調和如常肉法尤宜新其二歲猪肉未堅爛壊不堪作)又有泟腤煎肖法(方言熬㷅煎㷶)
(鞏火乾也㷅字崔寔四民月令作炒亦作煼字㷶字詁訓一力反古文&KR3800;字作㷶)陷炙糟範炙毛
泟魚白[卄瀹]肫法(藥名煑也顔之推云瀹白煑肉爾雅注作灼)合豐鷄合豐白
肉密毛煎魚臨臉(盧減反臨臉法用猪腸經沸湯出三寸斷之決破細切熬之與水沸下豉)
(汁研米葱薑椒胡芥蒜下塩酥筭子細切血將奠與之早與血則變也)下淡奠有蟬臛(乃古)
(人爵鷃蜩范之類也)薄夜餅(用鷄臛)曼頭餅(齊民要術書上字束晢䴵賦此曼頭字)雀
喘餅(用酢)□丸餅渾沌餅(要術書上字廣雅曰餛飩也字苑作餫顔之推云今之餛飩形)
(如偃月天下通食也)夾餅安寒時(肉夾員心羅脂煑)糖蟹法(周禮蟹螖音赦九月中取)
(母蟹著水中勿令傷損及死一宿腹中淨久則吐黃吐黃則不佳也先煑薄飴飴餳也着活蟹冷糖中一宿煑)
(蓼湯和白塩極鹹待冷瓮盛半汁取糖中蟹内着塩蓼汁中便死蓼宜着少多則爛泥封二十日出之舉蟹臍)
(着薑末還復臍如初内着泔中百筃一器還以前塩蓼汁澆之令没密封勿令漏氣便成矣特忌風中則壊而)
(不美)蒸炙牛胘(戶堅反老牛胘厚而脆剗牢痛蹙令聚逼火急炙令上劈烈然後割之則脆美若挽)
(令伸舒微火遥炙則薄而且朋)經云跳丸炙(如彈大炙煑之)皮脯馬腸鹿尾尺
炙筒炙銜炙法鹿角菜葅紫菜葅爛畔(盧龍時經云云)葛鑚(說文)
(云鑚今呼羹和飰為之)水溲餅(要術云立秋毋食煑餅及水溲餅餅唯酒引餅入水爛水溲得水輒)
(消也)又果奠合子有寒具(證俗音&KR2193;&KR1979;内國呼為糫餅亦呼寒具鄭玄注周官有寒具未)
(知是&KR2193;&KR1979;否力田反力走反)百支䊦截餅黃萬柏散(饊急就篇飴餳說文曰熬稻餦)
(鍠也音散桑但反廣雅粰&KR2484;饊也證俗音云今江南呼饊飰巳煎米以糖餅之者為粰&KR2484;也音浮流)白甘
脆赤牒棗剥棗胡麻糖雀頭糖廉薑鬼目蜜㯽榔(周成雜字)
(曰㯽榔果也似螺可食)益智甘蕉甘㰖根緣羊梅今瓊崖高潘州
以糖煑嫩大腹㯽榔辯州以蜜漬益智子食之亦甚美
(採字苑曰雜藏果也音素慼反顔之推云今以密藏雜果為粽)又有都念子花似紫蜀
葵實如軟棗拾遺云甚甘美益人隋朝植於西苑中印
度出那核婆果大如冬瓜熟則果赤剖之中有十小果
大如鶴卵更又破之其汁黃赤其味甘美或在樹枝如
衆果之結實或在樹根若茯苓之在土又波斯牟果葉
長五六尺果堪食狀如人手樹高丈五葉堪作食簟又
頻郍婆果生樹後大如八石瓮味甚甘食之便醉九日
而蘇(見會最也)愚又思束晢餅賦餢飳(當音剖注)□燭顔之推云
今内國餢飳以油蘇煑之江南謂蒸餅為餢飳未知何
者合古腅國謂云主孟啗我字林曰腅肴也音大濫反
之推又云今内國猶言餅腅及按方言江南有鹿䈥腅
及臛之類又韓肉本法出韓國為之如羹而少汁加醉
也餪女字林曰饋女也音乃管反證俗音云今謂女嫁
後三日餉食為餪女也
睡菜
睡菜五六月生於田塘中葉類茨菰根如藕梢其性冷
土人採根為鹹葅食之或云好睡郭子横云五味草初
生味甘花時酢食之不使人睡亦名却睡草又神異經
云四味木一名如之何其實有核形如棗子長五尺金
刀割則苦竹刀割則飴木刀割則酸蘆刀割則辛此說
小類五味草也(又御覧顧凱之啟蒙記曰如何隨刀而改味也)
水韭
生於池塘中葉似韭有二三尺者五六月堪食不葷而
脆得非龍爪薤乎(郭子横云龍爪薤有長七尺者)字林云薟(音嚴)水中野
韭也又□(音呤)見字林似蒜生水中鄭虔云薤辛除園河
西長二尺塞北山谷間多孝文韭軍人食之(周孝文帝所植)如
渭水原諸葛亮韭亦諸葛所種也酈善長又云平樂村
五六里至東亭杜北山甚高峻上合下空東西廣二丈
許高起如屋中有石床傍生野韭人往乞者神許則風
必偃之方可揃也如過越不偃而揃者有咎(盛弘之荆州記亦具)
(文小異)
蕹菜
葉如柳三月生性冷味甜土人織葦簰長丈餘闊三四
尺植於水上其根如萍寄水上下可和畦賣也陳藏器
又云蕹菜味苦平無毒主解胡蔓草毒胡蔓即冶葛也
(本草云鈎吻又名冶葛用羊血土漿解之南州異物志曰俚賦呼冶葛為鈎挽鄭廣文又曰人自來求死者取)
(一二葉手挼汁出飲之半日死羊食苗大肥亦如巴豆鼠食則肥乃物有相伏如此者)先食蕹菜
後食冶葛二物相伏自然無苦取汁滴冶葛苖當時瘀
死(廣州記曰菜水生以為葅土人重之)愚按廣之菜有掉(字林掉辛菜也)東風(廣州)
(記菜陸生置肥肉作羹味如酪香氣似馬蘭又左思吳都賦東風扶留是也)蕊(音戢風土記曰蕊香菜根)
(似菜根蜀人所謂葅香也越絶書蕺山越王勾踐種蕺處)□(音晶&KR1856;茨苖也東觀漢記王莽末南方枯旱民)
(餓羣入野澤掘&KR1856;茨而食)之類無足竒者是不復遍錄吳志曰孫皓
時有蕒(音買)菜生高四尺厚三寸分如琵琶形兩邊生葉
皓以為平盧晉安帝紀曰義熙二年有苦蕒菜生揚州
(中興書曰草妖也是後歲歲征伐民人稍苦苦蕒者買苦也)國初建達國獻佛土菜
一莖五葉花赤中心正黃而蘂紫色泥婆羅國獻稜類
紅藍實似蒺藜火熟之能益食味又醋菜狀似慎火葉
闊而長味如美酢絶宜人味極美
斑皮竹笋
湘源縣十二月食斑皮竹笋滋味與北中七八月笋牙
小類但甜脆過之諸笋無以及之吳錄云馬援至荔浦
見冬笋名曰苞笋其味美於春夏笋也(即鷄脛竹笋)博物志
曰斑皮竹洞庭之山堯帝之二女以涕揮竹竹盡斑也
爾雅曰笋竹之萌說文曰笋竹胎詩義䟽笋皆四月生
也巴竹笋八月生篃(音媚)竹笋冬夏生永嘉記含墮竹笋
六月生篃竹譜棘竹落人鬚髮愚按山海經竹生花其
年便枯六十年一易根必結實而枯死實落土復生六
年還成町也竹譜曰竹不剛不柔非草非木䈙必六十
&KR1597;亦六年是也凡種竹正二月斸取西南根東北角種
之竹性向西南引也齊民要術曰諺云東家種竹西家
治地故也南中有以竹為刀錯子者錯子即&KR1217;簩竹皮
為之錯指甲利勝於鐵機巧李衙推昉云如小鈍復以
漿水洗之如初刀子竹裴淵廣州記云石林竹勁利削
為刀切截象皮如截芋也公路襄州宜城縣木香村有
莊咸通初忽生異竹(第一年生九竿第二年生七竿爾來歲歲有也)作深梔黃
色每節及枝上並抹綠鮮澄其笋甚美按顧凱之譜中
亦無說處異苑曰東陽留道德元嘉四年筯竹林忽生
連理野人無知謂為禍祟伐煞之公路乾符初經過夏
口時有人獻合歡笋於韋公尚書者自一本分為兩岐
長二尺餘乃笋之瑞也公命公路為七字句歌之詞繁
不載愚傳聞貞元五年秋番禺有海戶犯塩禁者避罪
於羅浮山深入至第十三嶺(山有十五嶺四百三十二峰九百八十三飛泉洞府)
(也)遇巨竹百千萬竿連亘巖谷竹圍二十一尺有三十
九節節長二丈即由梧類也海戶因破之為篾會罷吏
捕逐遂挈而歸時有軍人獲一篾以為竒者後獻於刺
史李復復命陸子羽圖而記之亦資耳目之一事也舊
記云李公顧謂門生廣州桑苧翁曰夫視聽之外經籍
未錄不合有而有者不知其極况兹竹載在圖記不足
竒也漢太尉許慎說文有長節竹謂之䇗(音鐘一本作□)得非
羅浮山龍鍾之義耶桑苧翁前席而言曰頃天寳末有
韋長史虚舟寓於廬山瀑布泉時夏月多雨見瀑布之
中流出一桃葉闊五寸長一尺二寸至德初徐正字嶷
於海塩縣白塔山沙渚之上得一桃核片可貯一升則
知草木在山海之間有瑰形殊狀者多矣又若決明慎
火在中原為蘇蓼葵莧之屬若生嶺嶠南山澗無非高
樹蕨有千歲者徑二尺圍與彼不異
北戶錄卷二
