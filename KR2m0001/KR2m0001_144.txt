通典卷一百三十九
唐京兆杜佑君卿纂
禮九十九開元禮纂類三十四凶六
三品以上喪中(四品以下至庶人附)
將葬陳車位
啓日之夕納柩車於大門之内當門南向進靈車於柩
車之右内外所乘之車陳於大門外丈夫之車門西婦
人之車門東俱服重者在上(以近門及北方為上)女子子妻妾之
車以木為之不漆飾無者以蘧蒢衣車以蒲纏轅轂若
白土堊之以麤布為□㡘周及大功之車以白土堊之
或衣蘧蒢皆以布為□㡘(其布如服布也)掌事者先於宿所張
吉凶帳幕凶帷在西吉帷在東俱南向設靈座於吉帷
下如常式
陳器用
啓之夕發引前五刻搥一鼓為一嚴(無鼓者量時而行事)陳布吉
凶儀仗方相(黃金四目為方相六品以下設魌頭之車魌頭兩目也)誌石大棺車
及明器以下陳於柩車之前一品引四披六鐸左右各
八黼翣二黻翣二畫翣二(二品三品引二披四鐸左右各六黼翣二畫翣二四品五)
(品引二披二鐸左右各四黼翣二畫翣二六品以下引二披二鐸畫翣各二唯無黼黻翣耳凡引者轜車索也)
(披者繫於轜車四周在旁執之以備傾覆鐸者以銅為之所以節挽翣者以木為筐廣二尺高二尺四寸其形)
(方兩角高衣以白布柄長五尺黼翣黻翣畫黼黻文於翣之内緣畫以雲氣畫翣者内外四緣皆畫雲氣庶人)
(無引披鐸翣)
進引
二刻頃搥二鼓為二嚴(六品以下無鼔嚴)掌饌者徹啟奠以出
初徹奠内外俱興立哭於位執紼者皆入掌事徹帷持
翣者升以翣障柩執紼者升執鐸者入夾西階立執纛
者入當西階南北面立(六品以下無纛下皆准此)掌事者取重出倚
於門外之東執旌者立於執纛南北面(諸執披紼鐸旌纛翣者皆布深)
(衣介幘六品以下但執旌者立於西階南北面餘皆同)陳布將訖搥三鼓為三嚴
進靈車於内門外南向祝以腰輿詣靈座前(内喪則婦人執腰輿)
祝於輿左西向跪昭告曰孤子某(母云哀子)謹用吉辰奉歸
先寢(若新卜宅云奉遷幽宅四品以下先兆幽宅)靈車就引神道紆回惟以
荒寥無任鯁絶興立少頃腰輿出降自西階羽儀(六品以下)
(云威儀)從者如平生詣靈車後少頃輿退
引輴(四品以下舉柩下皆如此)
將引輴(輴即柩車)執鐸者俱振鐸引輴降就階間南向初輴
動及進止執鐸者皆振鐸每振者先搖之搖訖三振之
其持翣者常以翣障於輴降階執纛者却行而引輴止
則迴北面立執旌者亦漸而南輴止迴北向立主人以
下以次從輴而降主婦又次其後降
輴在庭位
輴至庭(庭内先施席以居柩)主人及諸子以下立哭於輴東西向
南上祖父以下立哭於輴東北南向西上異姓之丈夫
立哭於主人東南西面北上婦人以次從降妻妾女子
子以下立哭於輴西東向南上祖母以下立哭於輴西
北南向東上異姓之婦人立哭於主婦西南東面北上
内外之際障以行帷(凡帷用如服布)國官立哭於執紼者東南
北面西上(六品下無國官)僚佐立哭於執紼者西南北面東上
祖奠
庭位既定祝帥執饌者設祖奠於輴東如大斂之儀祝
酌奠訖進饌南北面跪曰永遷之禮靈辰不留謹奉柩
車式遵祖道尚饗少頃徹之
輴出升車
執披者執前後披執紼者引輴出(四品以下無)輴車動旌先
纛次主人以下從哭於輴車後婦人次哭於後輴出到
轜車執紼者解紼屬於轜車(四品以下唯柩出到轜車餘同)設帷障於
輴車後執紼執披者如常遂升柩内外俱哭位如在庭
之儀
遣奠
既升柩祝與執饌者設遣奠於柩東如祖奠之儀祝酌
奠於饌前少頃徹之
遣車
既遣奠掌事者以蒲葦苞牲體下節七苞(四品五品五苞六品以下)
(三苞)以繩束之盛以盤載於車列旌前
器行序
徹遣奠靈車動從者如常鼓吹振作而行(六品以下無鼓吹)去
靈車後次方相車(六品以下魌頭車也)次誌石車次大棺車次輴
車(誌石與大棺若先設者不入陳布之次四品以下無輴車)次明器輿次下帳輿次
米輿(五穀米實以五筲各斗三升羃用疏布)次酒脯醢輿(酒實以壺各五升羃用功布醢)
(實於二甕各二升羃用疏布)次苞牲輿次食輿(食盤椀具自足方相以下駕士馭士昇明)
(器下帳等人皆介幘深衣六品以下魌頭無駕士)次銘旌次纛次鐸(鐸分左右)次轜
車
諸孝從柩車序
主人及諸子俱絰杖縗服(秃者縗巾加絰)徒跣哭從諸丈夫婦
人各依服精麤以次而從哭出門内外尊行者皆乘車
馬哭不絶聲
郭門親賓歸
出郭若親賓還者權停柩車内外尊行者皆下車馬依
服之麤細為序立哭如式相者引親賓以次就柩車之
左向柩立哭盡哀卑者再拜而退婦人亦如之
諸孝乘車
親賓既還内外乘車馬(若墓遠及病不堪步者雖無親賓還主人及諸子亦乘堊車去)
(塋三百步皆下)
宿止
靈車到帷門外逥南向進腰輿於靈車後羽儀從者如
常少頃輿入詣靈座前少頃降出遂進常食於靈座若
食頃徹之(每至停宿之所於室設靈座進食如初)柩車到入凶帷停於西
廂南轅祝設几席於柩車東
宿處哭位
初至宿處内外皆就柩車所主人及諸子以下於柩車
之東西面南上妻妾女子子婦人於柩車之西東面南
上祖父以下柩車東北南面西上異族有服者於柩車
東南西面北上祖母以下於柩車西北南面東上異姓
婦人又於柩車西南東面北上國官於帷外柩之東北
面西上僚佐於柩之西北面東上俱立哭(自國官以下六品無)
行次奠
凡停宿進酒脯之奠於柩東如朝奠之儀既設奠内外
各還次迭哭不絶聲及夕内外就柩車所哭進夕奠如
朝奠之儀訖迭哭如常厥明又就位哭進朝奠亦如之
若食頃徹之吉凶儀仗依式發引内外從哭如初儀
親賓致賵
賓有賵禮在主人設祖奠之時賓立於大門外西廂東
面從者以篚奉元纁立於賓西南俱東面牽馬者以馬
陳於賓東南北首西上相者入告遂詣主人之左北面
受命出對賓前西面曰敢請事賓曰某敢賵相者入告
出曰孤某須矣賓之從者坐奠篚取幣興詣賓前西面
以授賓退復位相者引賓入牽馬先以馬入陳於輴車
南北首西上(六品以下於柩車南)賓入由馬西當輴車東南北面
立内外權止哭賓曰某諡封若某位將歸幽宅敢致賵
辭畢而哭内外皆哭主人拜稽顙賓止哭相者引賓進
輴車東西面奠幣於車上相者引賓又由輴車前以西
而出初賓出掌事者由主人右詣輴車東西面舉幣以
東(東藏之也)受馬者由前旋牽馬者後適其右受之牽者由
前以西而出賓將出主人拜稽顙送之
塋夕
前一日之夕掌事者先於墓門内道西張帷幕設靈座
如初
到墓
乘車者卑行見墳而下尊及塋而下序哭靈車至帷門
外迴車南向祝以腰輿詣靈車後少頃入詣靈座前少
頃以輿降出遂設酒脯之奠如初柩車至壙前迴南向
丈夫婦人之位如遣奠之儀
陳明器
掌事者陳明器於壙東南西向北上
下柩哭序
進輴車(四品以下布席)於柩車之後張帷下柩於輴丈夫柩東
婦人柩西以次進憑柩哭盡哀各退復位内外卑者再
拜辭訣相者引主人以下哭於羡道東西面北上妻及
女子子以下婦人皆障以行帷哭於羡道西東面北上
入墓
施席於壙戶内之西(四品以下遂下柩於壙空)執紼者屬紼於輴(六品)
(以下無執紼者)遂下柩於壙戸内席上北首覆以夷衾
墓中祭器序
輴出(四品以下無輴車但有持翣者)持翣者入倚翣於壙兩廂遂以下
帳張於柩東南面米酒脯陳於下帳東北食盤設於下
帳前苞牲置於四隅醯醢陳於食盤之南籍以版明器
設於壙内之左右
掩壙
掌事者以玄纁授主人主人授祝祝奉以入奠於靈座
主人拜稽顙施銘旌誌石於壙門内置設訖掩戶設關
籥遂復土三主人以下稽顙哭盡哀俱就靈所哭掌儀
者設祭后土於墓左如後儀
祭后土
先於墓左除地為祭所柩車到祝吉服鋪后土氏神席
北方南向設酒罇於神座東南北向設洗於酒罇東南
北向罍水在洗東篚在洗西南肆以巾爵實於篚既復
土告者吉服(國官僚佐之長無者親賓充也)相者引告者與祝及執罇
罍篚者俱立於罍洗東南重行西面以北為首立定俱
再拜祝與執罇罍篚者俱就罇罍篚之後相者進告者
之左北面曰請事掌饌者以饌入祝迎引設於神座前
置設訖掌饌者出相者引告者詣罍洗盥手洗爵相者
引告者詣酒罇所執罇者舉羃告者酌酒進跪奠神座
前俛伏興少退北向立祝持版進於神座之右東面跪
讀祝文曰維年月朔日子某官姓名敢昭告於后土之
神某官封諡窆兹幽宅神其保佑俾無後艱謹以犧牲
粢盛庶品明薦於后土之神尚饗訖興告者再拜祝進
跪奠版於神座興還罇所相者引告者退復位再拜相
者引告者出祝以下俱復位再拜徹饌席以出
反哭
既下於壙搥一鼓為一嚴(無鼓者量時陳布也)掩墓戶搥二鼓為
再嚴内外就靈所搥三鼓為三嚴徹酒脯之奠進靈車
於帷外陳布儀衛(六品以下唯陳布也)如来儀又進腰輿入詣靈
座前少頃出詣靈車後少頃輿退靈車發行内外從哭
如初儀出墓門尊行者乘車馬去墓百步許卑者乘馬
以哭從靈車到第内外皆下車馬靈車入至西階前迴
南向祝以腰輿詣靈車後少頃升入詣靈座前主人以
下從升立於靈座東西面南上少頃腰輿降出内外俱
升諸祖父以下哭於帷東北壁下南面西上妻及女子
子以下婦人哭於靈西東面南上諸祖母以下哭於帷
西北壁下南面東上外姻哭於南廂丈夫於帷東北面
西上婦人於帷西北面東上有親賓弔哭者升堂西向
靈哭如常其弔於庭者稱痛當奈何餘如常儀盡一哀
相者引主人以下降各還次沐浴以俟虞(斬縗者沐而不櫛齊縗者)
(以下櫛)
虞祭
柩既入壙國官若僚佐之長與祝(六品以下無國官以下同)先歸修
虞事牢饌如殷奠器用烏漆先造虞主以烏漆匱匱之
盛於廂烏漆趺一皆置於别所(虞主用桑主皆長一尺方四寸上頂圓徑一寸)
(八分四廂各刻一寸一分又上下四方通孔徑九分其匱底蓋俱方底自下而上蓋從上而下與底齊其趺方)
(一尺厚三寸將祭出神主置於座其匱安於神主之後四品以下無)具饌於堂東靈車將
至掌事者先施靈座於寢堂室内戸西東向於靈車之
南北設帷東出戸(若室内窄則設靈座於堂)腰輿將入祝奉虞主入
置於靈座東向設素几於右(自腰輿以下四品以下無)掌事者設洗
於西階西南北向東西當西霤(六品以下西榮)南北以堂深罍
水在洗西篚在洗東南肆篚實爵一巾一加羃設瓦甒
二於靈座之左北墉下醴酒在東羃用絺加勺南柄既
沐浴主人及諸子妻妾女子子内外升詣靈所主人及
諸子倚杖於室戸外及應拜者哭於靈東西如初内外
皆哭祝與執罇罍篚者各就罇罍篚所立執饌者以饌
入俱升自東階陳設如殷奠之儀訖掌饌者降出相者
引主人降自西階詣罍洗主人止哭執罍洗者酌水主
人盥手執篚者取巾於篚興授主人主人拭手訖受巾
奠於篚又取爵興以授主人執罍洗者又酌水主人洗
廢爵(爵無足者)執篚者又授巾主人拭爵訖受巾奠於篚相
者引主人升自西階詣酒罇所執罇者舉羃主人酌醴
相者引主人進詣靈座前西向跪奠爵於饌前俛伏興
少退西向立祝以祝文進立於神座之右北面内外皆
止哭祝跪讀祝曰維年月朔日子孤子哀子某(孫稱哀孫此為)
(母及祖母所稱也父祖則稱孤子孤孫)敢昭告於考某官封謚(妣則云妣夫人某氏)
(孫為喪主則稱祖妣)日月遄速奄及反虞叩地號天五情糜潰謹
以潔牲柔毛剛鬛明粢薌合薌萁嘉蔬嘉薦醴齊(四品以下)
(謹以潔牲剛鬛嘉薦普淖明齊溲酒餘同)哀薦祫事於考某官封謚尚饗祝
興主人哭再拜内外應哭者皆哭再拜祝進跪奠版於
靈座興出復位哭盡哀相者引主人以下出杖降西階
各就次妻妾女子子以下各還别室祝闔戸與執罇罍
者降出少頃祝與掌饌者入開戸徹饌祝匱主(四品以下無主)
闔戸已出掌事者埋重於門外道左間日再虞後日三
虞禮皆與初虞同又間日為卒哭祭其虞祝辭再虞云
哀薦虞事第三虞云哀薦成事
卒哭祭
前一日之夕掌事者改廬翦屏柱楣塗廬不塗見面(塗廬)
(裏不塗廬外)翦蒲為席不緣以木為枕牢饌始虞祭其日夙
興祝入燭先升自阼階入於室祝整拂几筵啓匱出神
主置於座以出(自啓匱以下四品以下無)掌事者設洗於西階西南
北向東西當西霤(六品以下當西榮)南北以堂深罍水在洗西
篚在洗東南肆篚實爵一巾一加羃設瓦甒二於靈座
之左北墉下醴酒在東羃用絺加勺南柄掌事者具饌
於堂東祝與執罇罍篚者先入立於罇罍篚之後内外
縗服俱升主人及諸子倚杖於室戸外俱立於靈座東
西面南上妻妾女子子立於靈座東西面南上内外各
就位坐哭(應拜者立)掌饌者以饌升入設於靈座前相者引
主人降自西階詣罍洗主人止哭盥手洗爵相者引主
人升自西階入詣酒罇所主人酌醴相者引主人進跪
奠於靈座俛伏興少退西面立應拜者陪於後祝持版
入立於靈座之南北面内外止哭祝跪讀祝文曰維年
月朔日子哀子某敢昭告於考某官封謚妣云妣某夫
人氏日月不居奄及卒哭追慕永往攀號無逮謹以潔
牲柔毛剛鬛明粢薌合薌萁嘉蔬嘉薦醴齊(四品以下謹以潔牲)
(柔毛剛鬛嘉薦普淖明齊溲酒餘同六品以下無柔毛餘與四品五品同下皆准此)哀薦成事於
考某官封諡尚饗主人以下哭再拜内外應拜者皆再
拜哭祝興進跪奠版於靈座興還罇所(祝讀版訖興跪進版與主人哭)
(同時)相者引主人退復位哭盡哀内外各還次祝闔戸與
執罇罍者降出少頃與掌饌者入開戸徹饌祝匱主人
闔戸以降自卒哭之後朝一哭夕一哭蔬食飲水周而
小祥
小祥祭
主人有司先制栗主并趺匱等如桑主之禮(四品以下無)前
一日之夕毁廬為堊室設蒲席周喪堊室者除之設地
席陳練冠於次主人及諸子俱沐浴櫛爪翦牢饌及器
如卒哭禮其日夙興祝入燭先升自阼階入於室(四品以下)
(無主人加整拂几筵以出)祝於靈座之西更設喪主座東向祝奉喪
主置於座訖祝出迎栗主入置於舊靈祝開匱奉出栗
主置於靈座訖設几於右乃出(四品以下無奉主儀)掌事者設罍
洗篚於西階西南如初篚實爵一巾一加羃設瓦甒二
於靈座之左北墉下醴酒在東羃用絺加勺南柄具饌
於堂東祝與執罇罍篚者先入立於罇罍篚之後内外
縗服主人倚杖於階東俱升就位(應拜者立)哭盡哀相者引
降主人杖就次主婦以下各就次主人及諸子除首絰
著練冠妻妾女子子除腰絰周服者皆除之丈夫素服
吉冠屨婦人素服吉屨相者引主人及諸子倚杖如初
内外俱升就位哭掌饌者以饌升自東階入設於靈座
前設訖掌饌者降自西階以出相者引主人降自西階
詣罍洗主人止哭盥手洗爵相者引主人升自西階入
詣酒罇所酌醴進跪奠於靈座前俛伏興少退西面立
祝持版進立於靈座之右北面内外皆止哭祝跪讀祝
文曰維年月朔日子哀子(父歿稱孤)某敢昭告於考某官封
諡(妣云妣夫人某氏)歲月警迫奄及小祥攀慕永遠重增屠裂
謹以潔牲柔毛剛鬛明粢薌合薌萁嘉蔬嘉薦醴齊(四品)
(以下謹以潔牲柔毛剛鬛嘉薦普淖明齊溲酒餘同)祇薦祥事於考某官封諡尚
饗主人哭再拜内外應拜者皆再拜哭祝興進跪奠版
於靈座前興還罇所(主人哭拜與祝興奠版同時)相者引主人就位
哭盡哀内外各還次(主人依次立)祝闔戶與執罇罍者降出
少頃祝與進饌者入開戸徹饌祝匱主闔戶以降其喪
主祝奉出埋之於廟門外之左(四品以下但祝闔戸以降無匱主儀)自小
祥之後止朝夕之哭(哭無時哀至則哭)始食菜果飯素食飲水
漿無鹽酪不能食鹽酪可又周而大祥
大祥祭
前一日之夕除堊室張帷入備内外受服(謂之大祥之服)各於
其次主人及諸子俱沐浴櫛爪翦牢饌及器如小祥之
禮其日夙興内外各服其縗服並於次哭盡哀除服者
著除服訖又哭盡哀止昧爽前(六品以下云夙興)祝入燭先升
自阼階入於室祝整拂靈筵啓匱出神主置於座右几
筵以出(四品以下唯祝入整拂几筵以出)掌事者設罍洗篚於西階西
南如初篚實爵一巾一加羃設瓦甒二於靈座之左北
牖下醴酒在東羃用絺加勺南柄具饌於堂東祝與執
罇罍者先入立於罇罍之後内外俱升就位哭掌饌者
以饌升自東階入設於座前置設訖掌饌者降自西階
以出相者引主人降自西階詣罍洗主人止哭盥手洗
爵相者引主人升自西階詣酒罇所酌醴進跪奠於靈
前俛伏興少退西面立祝持版進立於座之右北面内
外皆止哭祝跪讀祝文曰維年月朔日子哀子(父喪稱孤子)
某敢昭告於某官封謚(妣云妣夫人某氏)日月逾邁奄及大祥
攀慕永遠無任荒踣謹以潔牲柔毛剛鬛明粢薌合薌
萁嘉蔬嘉薦醴齊(四品以下謹以潔牲柔毛剛鬛嘉薦普淖明齊溲酒餘同)祇薦祥
事於考某官封諡尚饗主人哭再拜應拜者皆再拜哭
祝興進跪奠版於靈座興還罇所相者引主人就位哭
盡哀主人以下各還外寢妻妾女子子以下還於寢祝
闔戶與執罇罍者降出少頃掌饌者入開戸徹饌祝匱
主(四品以下但掌事者除靈座)闔戸而出間月而禫自大祥之後外
無哭者食有醢醬
禫祭
前一日掌事者先備内外禫服各陳於别所主人及諸
子俱沐浴櫛爪翦仍宿於外寢牢饌及器如大祥之禮
其日夙興祝入燭先升拂几筵啓匱出神主置於座(四品)
(以下唯設几筵於奠)掌事者設罍洗篚於東階東南如常篚實爵
一巾一加羃設瓦甒二於座之左北牖下醴酒在東羃
用絺加勺南柄具饌於堂東祝與執罇罍篚者先入立
於罇罍篚之後主人及諸子妻妾女子子仍祥服(為長子者)
(二年亦祥)内外俱升就位哭盡哀降釋祥服應禫服者著禫
服相者引主人以下俱升就位哭掌饌者以饌入升設
於座前訖執饌者出相者引主人降自東階詣罍洗盥
手洗爵相者引主人升自東階詣酒罇所酌醴進跪奠
於座前俛伏興少退西面立祝持版進立於座之右北
面内外皆止哭祝讀祝文曰維年月朔日子孤子某敢
昭告於考某官封諡(妣曰妣夫人某氏)禫制有期追遠無及謹
以潔牲柔毛剛鬛明粢薌合薌萁嘉蔬嘉薦醴齊(四品以下)
(謹以潔牲柔毛剛鬛嘉薦普淖明齊溲酒餘同)祇薦禫事於考某官封諡尚饗
主人哭再拜應拜者再拜内外皆哭祝興跪進奠版於
座還罇所相者引主人以下出降自東階還寢内相者
内引妻妾女子子以下降自西階側還於寢祝闔戸與
執罇罍者降出少頃掌饌者入開戶徹饌以出祝匱神
主闔戸以降祔廟如别儀自禫之後内無哭者始飲醴
酒食乾肉
祔廟(六品以下云祔祭將祔卜日如常儀四品以下筮日如常儀)
將祔掌事者先於始祖廟室内西壁下為埳室(四品以下無此)
(儀)前三日主人及亞獻終獻及諸執事者俱散齋二日
致齋一日前一日掌事者清掃室之内外其廟應遞遷
者皆出神主置於座(四品以下但遞遷者設座無神主下同)主人以酒脯
告遷訖遂移牀幄以次遷神主置於幄座又奠酒脯醢
以安神少頃掌饌以出掌廟者以次匱神主納於埳室
訖(六品以下但前一日掌事者清掃正寢之内外其日未明掌事者設曾祖之座於正寢室内之奥東向)
又設考之祔座於曾祖室内東壁下西向右几(祔則祔於曾祖)
(姑亦如之言曾祖及曾祖姑皆據孝子之言於亡者祖及祖姑也祔於曾祖則曾祖姑配有事於尊可以及卑)
(者六品以下設考之祔座於曾祖座東北南向皆右几餘同)設主人位於東階東南
西向設子孫位於南門内道東北面西上設亞獻終獻
位於主人東南設掌事以下位於終獻東南俱西面北
上(亞獻終獻以國官僚佐若無親賓充)設贊唱者位於主人西南西面設
酒罇於堂上室戸之東南北向西上設洗於阼階東南
北向東西當東霤(六品以下云東榮)南北以堂深罍水在洗東
篚在洗西南肆篚實爵三巾二加羃(其爵數每廟三)祔日内外
夙興掌饌者先具少牢之饌二座各俎三簋二(六品以下具特)
(牲之饌二座各俎一簋二餘同)簠二鉶二酒罇二其二罇一實玄酒為
上一實清酒次之(上罇加玄酒者重古)其籩豆一品者各十二(二品)
(三品各八四品五品各六六品以下者各四)主人及行事者各服祭服掌事
者具腰輿掌廟者開神主置於座降出(曾祖妣神主並而處右若祔妣)
(則出曾祖妣神主而已)執罇罍篚者入就位(四品以下則主人以下皆入就位又諸婦)
(人停於門外周以行帷俟祭訖而還六品以下則諸婦人位於西階西南餘與四品以下同)内外俱
就靈室所祝進座前西面告曰以今吉辰奉遷神主於
廟執輿者以輿升入進輿於座前祝納神主於匱置於
輿祝仍扶於左(若祔妣則閽寺之屬扶於右)降自西階子孫内外陪
從於後至廟門諸婦人停於門外周以行帷俟祭訖而
還神主入自南門升自西階入於堂諸子孫從升立於
室戸西重行東面以北為上行事者從入各就位輿者
詣室前逥輿西向祝啓匱出神主於座輿降立於西階
下東向相者引主人以下降自東階各就位(自内外各就靈室以)
(下四品以下無)祝立定贊唱者曰再拜在位者皆再拜掌饌者
引饌入升自東階入於室各於神座前施設訖掌饌以
下降出相者引主人詣罍洗盥手洗爵升自東階詣酒
罇所執罇者舉羃主人酌酒相者引主人入室進北面
跪奠爵於曾祖神座前俛伏興相者引主人出詣酒罇
所取爵酌酒入室進東向跪奠於神座前俛伏興出戸
北面立(羣祖及考皆如之)祝持版進於室戸外之右東向跪讀
祝文曰維年月朔日子孝曾孫某官封某敢昭告於曾
祖某官封諡(若無官封但云曾祖之靈母云曾祖妣夫人某氏不告曾祖)祖某官封
諡(若祔母云祖妣某氏以下無官封者但云考妣之靈)考某官封諡(若祔母云妣某氏如父在)
(不可遽遷祖妣先妣宜於廟東北當别立一室藏其主待考同祔)某罪積不滅歲及免
喪先王制禮練主人祔宗廟上遷昭穆繼序是用適於
皇考封諡以遷王考封諡(祭祔孫某封諡無官封者但云以適遷於祖躋祔某孫若)
(母同祔則云適遷於祖姑夫人某氏以躋祔孫婦夫人某氏各随所稱無官封者但云以適遷於祖姑某氏以)
(躋祔孫婦某氏)謹以潔牲剛鬛嘉薦普淖明齊溲酒祇薦於曾
祖某官封諡曾祖妣某氏配祖某官封諡祖妣某氏配
考某官封諡(若祔母則云曾祖妣某氏祖妣某氏)尚饗興主人再拜祝進
入奠版於曾祖神座興還罇所相者引主人出降還本
位初主獻將畢相者引亞獻詣罍洗盥手洗爵升詣酒
罇所酌酒入進北面跪奠於曾祖座前俛伏興相者引
亞獻詣酒罇所取爵酌酒入進東面跪奠於祖神座(考亦)
(如之)俛伏興出戸北面再拜訖又入室立於西壁下東面
再拜相者引出降復位亞獻將畢相者引終獻詣罍洗
盥手升酌終獻如亞獻之儀訖相者引終獻降復位祝
入徹豆還罇所贊唱曰再拜在位者皆再拜相者引主
人出又相者引在位子孫以下出掌饌者入徹饌以出
掌廟者與祝閽寺者納曾祖神主於埳室出又以腰輿
升詣考神座前祝納主於匱置於輿詣考廟出神主置
於座進酒脯之奠於前少頃徹之祝納神主於埳室(自掌)
(廟者以下六品以下無)齊縗三年其虞卒哭祥禫變除之節與斬
縗同父在為母為妻當二祥及禫日月之期雖異其儀
節則同周服以下變除依其月算各以其日之晨備縗
服升就位哭盡哀降詣别室釋縗服著諸服又就位哭
盡哀出就别室終日異門者至外各還其家
通典卷一百三十九
