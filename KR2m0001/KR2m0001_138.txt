通典卷一百三十三
唐京兆杜佑君卿纂
禮九十三開元禮纂類二十八軍二
皇帝射於射宫
前一日太樂令設宫懸之樂鼓吹令設十二案於射殿
之庭當月之調登歌及以其合東懸在東階東西面西
懸在西階西東面南北二懸各登歌廣開中央廟門中
央(避箭位也)張熊侯去殿九十步設乏於侯西十步北十步
(乏侯邊避矢物以革為之高廣七尺先有垜為之則不設)設五楅庭前少西(楅長三尺博七)
(寸厚一寸半龍首蛇身以委矢)布侍射者位於西階前東面北上布司
馬位於侍射南東面獲者於乏東東面侍射射位於殿
階下當御前少西横布南面侍射者弓矢俟於西門外
陳賞物於東階下少東置罰豐於西階下少西(豐所以承罰爵)
(形似豆大而卑)設罰罇於西階西南北以堂深設篚於罇西南
肆實爵加羃其日質眀御服武弁出樂作警蹕及文武
侍衛皆如常儀文武官俱公服典謁引入見樂作及會
如元會儀酒三徧侍中奏稱有司既具請射侍中前承
制退稱制曰可王公以下皆降文官立東階下西面北
上武官立西階下東面北上持鈒戟隊羣立於兩邊千
牛備身二人横奉御弓矢立於東階上西面執弓者在
北設坫於執弓者之前置御決拾笥於其上(決今之射沓拾今之)
(射捍)獲者持旌自乏南行當侯東行至侯負侯北面立(負侯)
(謂背侯向内立會衆射者見侯為旌深有志於中)侍射者出西門外取弓矢兩
手奉弓搢乘矢於帶(搢插乘矢四矢)於殿下射位西東面司馬
奉弓自西階升當西楹前南面揮弓命獲者去侯西行
十步北行至乏止司馬降西階復位千牛郎將一人奉
決拾以笥千牛將軍奉弓千牛郎將奉矢進立於御榻
東少南西面郎將跪奠笥於御榻前少東拂以巾取決
興贊設決訖千牛郎將又跪取拾興贊設以笥退奠於
坫上復位千牛將軍北面張弓以袂順左右隈上再下
一(弓左右隈謂弓上面下面以衣袂摩拭上面再度下面一度也)西面左執弣右執簫
以進御訖退立於御榻東少後千牛郎將以巾拂矢進
一一供御御欲射協律郎舉麾先奏鼓吹及樂騶虞五
節御乃射第一矢與第六節相應第二矢與第七節相
應以至九節協律郎偃麾樂止千牛將軍以矢行奏中
曰獲下曰留上曰揚左曰左方右曰右方(留矢短不及侯揚謂矢過)
(侯左右謂矢偏不正也)御射訖千牛將軍於御座東西面受弓決
拾退奠於坫上復位侍射者進升射席北面立左旋東
面張弓南向挟矢協律郎舉麾樂作不作鼓吹奏樂貍
首三節然後發矢若侍射者多則齊發第一發與第四
節相應第二發與第五節相應以至七節協律郎偃麾
樂止射者右旋東面弛弓北面立乃退復西階下位(其射)
(人多少臨時聽進止若九品已上俱蒙賜射則六品以下後日引射所司監之)司馬升西階自
西楹前南面揮弓命取矢降復位取矢者以御矢付千
牛郎將於東階下侍射者矢加於楅北闊侍射者釋弓
於位庭前北面東上所司奏請賞侍射中者罰不中者
侍中稱制曰可所司立楅之東西面監唱射矢取矢者
各唱中者姓名中者立於東階下西面北上不中者立
於西階下東面北上俱再拜所司於東階下以付賞物
訖退復西面位酌者於罰罇西東面酌進北面跪奠於
豐上退立於豐南少西不中者進豐南北面跪取豐上
爵立飲卒爵跪奠豐下退復東面位酌者北向跪取虚
爵酌奠如初不中者以次繼飲皆如初訖典謁引王公
以下及侍射者庭前北面相對為首再拜訖引出持鈒
戟隊復位御入奏樂警蹕如常儀所司以弓出中門外
付侍射者引出若御射無侍射之人則不設楅不陳賞
物不設罰罇若御燕遊小射則常服不陳樂懸不行會
禮王公以下事訖出無北面再拜之儀
皇帝觀射於射宫
前一日設宫懸登歌張麋侯如親射儀設第一楅於庭
前少西第二楅於第一楅南二步以次五楅陳賞物罰
豐如親射布王公以下釋弓矢席位於中門外左右俱
北上布三品以上會席位於殿上如常儀布第四品五
品會席位於東西階南在樂懸南東廂者西面西廂者
東面俱北上(若殿上人少四品五品亦升之)布六品以下會席位於樂
懸之南北上(若四品五品升殿則在懸内)布王公以下將射位於東
西階前北上布左右司射位於王公將射位前左者西
面右者東面俱北上布司馬位於右司射南東面布三
品以下及左供奉官射席位於御座東楹間少前布三
品以上及右供奉射席於御座西楹門少前(席横布各容六人)
布四品以下射席於殿階下如殿上儀布獲者位於乏
東東面取矢者在獲者南俱東面(獲者謂看矢疎密者)置左右司
射各三人司馬二人其日質明王公以下具服持弓矢
分為左右引入至中門外位皇帝服武弁服出樂作警
蹕如常儀王公以下皆跪釋弓矢於位典謁引入見會
如常儀(凡射先行會禮)酒三徧所司奏請賜王公以下射侍中
前承詔退稱制曰可王公以下將射者皆降庭前北面
相對為首再拜訖典謁引出復中門外位跪取弓矢興
兩手奉弓搢乘矢典謁引入就將射位左右司射及司
馬及獲者皆就位執罰罇者立於罇南執篚者立於篚
南皆北面酌者立於罇西東面獲者持旌南行十步當
侯東行至侯負侯北面立左右司射各一人先導射皆
搢乘矢於帶兩手奉弓左者從東階右者從西階至階
左者西面右者東面相顧立定俱升進各當席前北面
俱進升射席立定左廂者右旋西面張弓右廂者左旋
東面張弓俱南面挟一箇(挟謂置矢於弓)司馬執弓自西階升
當右射者前左旋南面揮弓命獲者去侯獲者持旌去
侯西行十步當乏北行至乏止乃射左司射一發右司
射一發更迭射訖左司射左旋西面弛弓右司射右旋
東面弛弓俱北面立定俱少退各從東西階降於階下
相向立定乃退復位左右司射各於王公位前北面次
北王公從首六人引從東西階升如司射之儀至射席
相對為首北面立左者右旋西面張弓右者左旋東面
張弓俱南面挟一箇所司奏請以射樂樂王公以下(若兩)
(番則每番唯射取中侯未須奏請作樂相應)侍中前承制曰可通事舍人承
傳西面告太常卿太常卿於西懸内東面命樂正曰奏
樂間若一(言奏七節節間疎數如一也)司射自西階升當御前少西
東向誓曰無射獲無獵獲(不得射侯邊獲者不得獵過獲者之傍)射者俱
逡廵司射退降復位司射又升西階誓曰不鼓不釋(不與)
(鼓節相應雖中不釋筭也)射者又逡廵司射乃退降復位協律郎舉
麾作貍首之樂三節訖左右俱一發使與第四節相應
左右又一發使與第五節相應以至七節射訖協律郎
偃麾樂止左廂射者左旋西面弛弓右廂射者右旋東
面弛弓俱北面立少退從東西階降立於階下相向北
上立定乃退左右司射各以次取六人俱升射如初四
品以下射於殿下即射席升降及射與樂相應如殿上
儀射訖者三品以上及近侍之官釋弓於下復會位四
品以下皆復會位坐其未射者立繼射如初射總訖司
馬升殿揮弓命取矢取矢者上中下矢各一人持其不
中者矢一人持至庭前其第一矢跪如第一楅北闊其
以下次加楅訖取矢者各立楅南北面王公以下各降
執弓庭前北面立所司奏請賞射中者罰不中者侍中
承制退稱制曰可所司立楅之西東面監唱射矢取六
人者各唱中者姓名中者立東階下西面北上依射中
疎密為第其不中者(謂四矢俱不中侯也)立於西階下東面北上
依品為序東西俱再拜所司東階下以次付賞物受訖
者退復西面位(若賜多且置於位御入後持出中門外付之)酌者於罰罇西
東面酌進北面跪奠爵豐上立於豐南少西不中者豐
南北面横奠弓跪取爵立飲卒爵跪奠爵豐下取弓退
復東面位酌者繼酌奠於豐不中者以次飲皆如初若
更射則取矢者以矢就東西面位付射者訖左右司射
各從首取王公以下六人升射如初始作樂與樂相應
如上儀其賞罰皆如初訖典謁者引中者及不中者及
不射者皆庭前北面各依品相對再拜訖出復中門外
持鈒戟者復位御入樂作警蹕如常所司持矢出中門
外付射者訖引出若御不親觀射則不設樂懸王公以
下各執弓矢入庭前北面拜訖通事舍人宣敕賜王公
以下食王公等皆再拜典謁引王公以下就東西廊下
食以下在位者皆再拜左右司射引王公以下皆如御
前之儀射訖王公以下皆北面相對立通事舍人宣敕
云射中者依算賜物不中者罰酒王公等皆再拜其受
賞及罰皆如御前之儀北面再拜取矢訖引出
制遣大將出征有司宜於太社
將告有司卜日如别儀前一日諸告官致齋於社所守
宫設告官以下位各於常所諸將位於社宫北門外道
西東向南上右校清掃内外又為瘞塪二於南門内壇
西南如常奉禮設告官以下版位如常儀設諸將位於
北門内當太社壇南面東上諸將門外位於北門外道
西東向南上郊社令帥其屬設罇罍玉帛等如式執罇
罍者位如常告日未明十刻太官令先具牢饌質眀告
官等各服其服太史令郊社令升設神席良醞之屬入
實罇罍玉幣(太罍及配座象罇實醴齊玄酒各實於上罇玉社稷兩珪有邸幣以玄一丈八尺)
奉禮帥贊者先入就位贊引引御史太祝以下入行掃
除如常儀訖就位贊引引告官以下俱就門外位謁者
引告官贊引引執事者入就位立定奉禮曰再拜贊者
承傳告官以下皆再拜太官令出帥進饌者奉饌陳於
西門外告官等入謁者引諸將俱就門外位告官入訖
謁者引諸將入就位立定奉禮曰再拜大將以下皆再
拜謁者進告官之左白有司謹具請行事還本位諸祝
俱取玉幣於篚各立於罇所謁者引告官詣太社壇升
北陛以下至奠玉幣酌飲福受胙如廵狩告社攝事儀
初告官詣稷壇贊者引諸將詣太社壇升西陛進立於
太社神主前南面東上初諸將升諸祝帥齋郎以爵酌
福酒進諸將東西面立諸將皆再拜受爵跪祭酒啐酒
奠爵俛伏興諸祝帥齋郎進俎減神前胙肉以次授諸
將受以授齋郎諸將俱跪取爵遂飲卒爵太祝帥齋郎
受爵復於坫諸將俛伏興再拜訖謁者引諸將降詣太
稷壇飲福受胙如太社儀訖還本位奉禮曰再拜諸將
以下皆再拜謁者引出初諸將出諸祝各進跪徹豆以
下及告官望瘞玉幣至禮畢如廵狩告社儀若凱旋唯
陳俘馘及軍實於北門南面其告禮如上儀祝版燔於
齋所
制遣大將出征有司告於太廟(齊太公廟附)
將告有司卜日如别儀前一日諸告官致齋於廟所衛
尉設告官以下次各於常所右校掃除内外奉禮設告
官版位於内外如常設諸將位於廟庭横階南道東每
等異位重行北面南上又設諸將門外位於南門外道
東重行西向北上太廟令整拂神幄又帥其屬以罇坫
罍洗篚羃入設皆如常儀告日未眀十刻太官令先具
牢饌如常(其饌每室用特牲一太公廟具酒脯醢)未眀二刻奉禮帥贊者
先入就位贊引引御史太祝以下再拜入行掃除皆如
常(自將告以下至此與太公廟儀同)贊引引太廟令太祝宫闈令自東
階升入開埳室奉出獻祖以下神主各置於座如常儀
各引就位又贊引引告官以次入就位立定(其先拜者不拜太公)
(廟贊引引廟令太祝等入當階問北面西上立定奉禮曰再拜廟令以下皆再拜升自東階入就位立定奉禮)
(曰再拜告官以下皆再拜)太官令出帥進饌者奉饌陳於東門外謁
者引諸將以下入就位立定奉禮曰再拜諸將以下皆
再拜謁者進告官之左白有司謹具請行事還本位諸
祝取幣於篚各立於罇所(太宮令以下至此太公廟儀同)謁者引告官
升自東階詣獻祖室戶前北向立太祝以幣進東向授
告官告官受進入室北面跪奠於獻祖座俛伏興出戶
北向再拜訖次懿祖以下並如上儀謁者引還本位祝
還罇所(太公廟謁者引告官升東階詣太公座前北向立太祝以幣東向授告官告官受進北面跪奠)
(於太公座前俛伏興少退北向再拜訖謁者引告官當留侯座受幣奠亦如之)太官令引饌入
自正門升太階諸祝迎引於階上各設於神座前訖太
官之屬還本位訖太祝各還罇所謁者引告官盥洗酌
獻讀祝文自九室以下及飲福受胙皆如常儀再拜訖
謁者引告官降復位(太公廟奠幣訖謁者引告官升自東階酌獻太公及留侯並如常儀)
告官飲福將訖謁者引諸將升東階進當皇考睿宗大
聖真皇帝廟室戶前北面西上初諸將升諸祝帥齋郎
以爵酌福酒詣諸將之東西面北上諸祝帥齋郎進俎
減神前胙肉以次授諸將俱跪取爵遂飲卒爵太祝帥
齋郎受爵復於坫諸將俛伏興再拜訖謁者引諸將降
復位奉禮曰再拜諸將以下皆再拜謁者引出諸祝各
進神座前跪徹豆俛伏興還罇所奉禮曰賜胙贊者唱
再拜在位者俱再拜(已飲福受胙者不拜太公廟無諸將拜獻之儀)奉禮曰再
拜告官以下皆再拜訖謁者進告官之左曰請就望瘞
位謁者引告官就望瘞至禮畢如常儀其寘土埳東西
各二人(太公廟同上)太廟令納神主如常儀祝版燔於齋坊
若凱旋唯陳俘馘及軍實於南門外北面西上其告儀
如上
仲春祀馬祖
將祀有司筮日如别儀(以下先牧馬社馬步皆筮日)前祀三日應享
之官散齋二日致齋一日如别儀前祀二日守宫設祀
官次於東壝外道南北向西上陳饌幔於内壝外郊社
令積柴於燎壇方高五尺太官令具特牲之饌未眀二
刻太史令郊社令升設神座於壇上席以莞南向奉禮
設獻官位於壇東南西向執事位又於東南俱西向北
上設奉禮位於獻官西南贊者二人在南差退又設奉
禮贊者位於燎壇東北俱西向北上望燎位當柴壇北
南向設祀官等門外位於東壝外道南西上郊社令設
酒罇於壇上東南隅北向洗於壇東南北向執罇篚者
位於罇所如常未眀一刻太祝獻官等各服其服郊社
令與良醖令入實罇罍及幣質眀謁者引獻官以下俱
就門外位奉禮郎帥贊者先入就位贊引引太祝與執
罇罍篚羃者入當壇南重行北面西上立定奉禮曰再
拜贊者承傳太祝以下俱再拜太祝與執罇者升東階
至罇所執罍洗篚羃者各就位謁者引獻官以下入就
位立定奉禮曰再拜在位者俱再拜謁者進獻官之左
白有司謹具請行事退復位太官令出詣饌所太祝跪
取幣於篚興立罇所謁者引獻官詣神座前北面立太
祝奉幣東向授獻官獻官受幣進北面跪奠於神座俛
伏興少退北面再拜謁者引獻官還本位太官令引饌
入升南陛太祝迎引於壇上設於神座前訖太官以下
降復位太祝還罇所謁者引獻官詣罍洗盥手洗爵訖
謁者引獻官升自南陛詣酒罇所執罇者舉羃獻官酌
酒謁者引獻官進神座前北向跪奠爵俛伏興少退北
向立太祝持版進於神座之右東面跪讀祝文曰維某
年歲次月朔日天子謹遣具官臣姓名昭告於馬祖天
駟之神爰以春季遊牝於牧祗薦制幣犧齊粢盛庶品
眀薦於馬祖天駟之神尚饗訖興獻官再拜太祝進跪
奠版於神座俛伏興還罇所太祝以爵酌福酒進獻官
之右西向立獻官再拜受爵跪祭酒遂飲卒爵太祝進
受爵於坫獻官俛伏興太祝帥齋郎進俎減神前胙肉
以授獻官獻官受以授齋郎謁者引殿官降自南陛還
本位太祝進跪徹豆俛伏興還罇所奉禮曰再拜在位
者皆再拜(已飲福受胙者不拜)謁者進獻官之左白詣就望燎位
謁者引獻官就望燎位南向立奉禮又帥贊者退立於
燎壇東北位太祝進神座前跪取制幣祝版爵酒又以
俎載牲體黍飯興降自南行當柴壇東南行自南陛登
柴壇以幣酒祝版饌置柴上訖奉禮曰可燎東西面各
二人以炬燎火者以炬投壇上火半柴謁者進獻官之
左白禮畢遂引獻官以下出奉禮贊者還本位贊引引
太祝以下俱復執事位立定奉禮曰再拜太祝以下皆
再拜贊引引出
仲夏享先牧(仲秋祭馬社)(仲冬祭馬步附)
前享三日應享之官散齋二日於正寢致齋一日於享
所右校掃除壇之内外為瘞埳於壇之右地方深取足
容物衛尉設享官次於東壝外道南北向西上太官令
具特牲之饌其日未眀二刻以下至設贊者位於瘞埳
西南同馬祖儀設瘞埳位於壇之西南北向設享官以
下門外位以下至讀祝文如馬祖儀祝文曰昭告於先
牧之神肇開牧養厥利無窮式因頒馬爰以制幣云云
尚饗訖興獻官再拜太祝進跪徹以下至燔版如馬祖
儀其埳寘土東西各二人(祭馬社祝文曰惟神肇教人乘用賴於今式用典儀爰以)
(制幣云云尚饗馬步祝文曰惟神為國所重在於閑牧神其屏兹凶慝使無有害載因獻校爰以制幣云云尚)
(饗)
合朔伐鼓(二至二分及諸州合朔伐鼓附)
其日合朔前三刻郊社令及門僕各服赤幘絳衣守四
門令廵門監察鼓吹令平巾幘袴褶帥工人以方色執
麾旒分置四門屋下龍蛇鼓随設於左東門者立於北
塾南面南門者立於東塾西面西門者立於南塾北面
北門者立於西塾東面(門側堂曰塾麾制各長一丈旒以方色各長八尺)隊正
一人著平巾幘袴褶執刀帥衛士五人執五兵於鼓外
矛處東戟在南斧鉞在西矟在北郊社令立攢於社壇
四隅以朱絲繩縈之太史官一人著赤幘赤衣立於社
壇北向日觀變黃麾次之龍鼓一面次之在北弓一張
矢四隻次之諸工鼓静立候日有變史官曰祥有變工
人齊舉麾龍鼓齊發聲如雷史官稱止工人罷鼓其日
廢務百官守本司日有變皇帝素服避正殿百官以下
皆素服各於廳事前重行每等異位向日立眀復而止
(諸州伐鼓其日見日有變則廢務所司置鼓於刺史廳事前刺史及州官九品以上俱素服立於鼓後重行每)
(等異位向日刺史先擊鼓執事代之眀復俱止)
大儺(諸州縣儺附)
大儺之禮前一日所司奏聞選人年十二以上十六以
下為侲子著假面衣赤布袴褶二十四人為一隊六人
作一行執事者十二人著赤幘褠衣執鞭工人二十二
人其一人方相氏著假面黃金四目蒙熊皮玄衣朱裳
右執戈左執楯其一人為唱帥著假面皮衣執捧鼓角
各十合為一隊隊别鼓吹令一人太卜令一人各監所
部巫師二人(令以下皆服平巾幘袴褶州縣儺方相四人執戈楯唱率四人侲子都督及上州六)
(十人中下州四十人縣皆二十人方相唱率縣儺二人皆以雜職差之其侲子取人年十五以下十三以上充)
(之又雜職八人四人執鼓鞉四人執鞭戈今以小戟)以逐惡鬼於禁中有司先備
每門雄雞及酒擬於宫城正門皇城門設祭太祝一人
齋郎三人右校為瘞埳各於皇城門外之右方稱其事
先一日之夕儺者各赴集所具其器服依次陳布以待
事(諸州縣儺則前一日之夕所司帥領宿於府門外其縣門亦如之)其日未眀諸衛依
時刻勒所部屯門列仗近仗入陳於階下如常儀鼔吹
令帥儺者各集於宫門外(諸州縣未辨色所司白刺史縣令請引儺者入)内侍
詣皇帝所御殿前奏侲子備請逐疫訖出命内寺伯六
人分引儺者於前長樂門永安門以次入至左右上閤
鼓譟以進方相氏執戈揚楯(諸州縣儺將辨色官者二人出門各執青麾引儺者)
(入無官者外人引導於是鞭擊鼓鞉俱譟呼鼓鞭戈楯而入)唱率侲子和曰甲作食
&KR1223;胇胃食疫雄伯食魅騰簡食不祥覽諸食咎伯竒食
夢強梁祖眀共食磔死竒生委随食觀錯斷食巨窮奇
騰根共食蠱凡使十二神追惡鬼凶赫汝軀拉汝幹節
解汝肌肉抽汝肺腸汝不急去後者為糧(唱率侲子以下諸州縣儺)
(同)周呼訖前後鼓譟而出諸隊各趣順天門以出分詣
城門出郭而止儺者將出祝布神席當中門南向出訖
宰手齋郎疈牲匈磔之神席之西籍以席北首齋郎酌
酒太祝受奠之祝史持版於座右跪讀祝文(諸州縣儺官者引之)
(徧索諸室及門巷訖官者引出中門所司接引出乃鼓譟而出大門外分為四部各趣四城門出郭而止初儺)
(者入祝五人各帥執事者以酒脯各詣州門及城四門儺者出便酌酒奠脯於門右禳祝而止乃舉酒脯埋於)
(西南酒以爵脯以籩)曰維某年歲次月朔日天子遣太祝臣姓名
昭告於太隂之神立冬已謝青陽馭節惟神屏除凶厲
俾無後艱謹以清酌敬薦於太隂之神尚饗訖興奠版
於席乃舉牲并酒瘞於埳訖退其内寺伯導引出順天
門外止(諸州縣儺其祝文曰維某年歲次月朔日子祝姓名敢昭告於太隂之神寒往暑来隂陽之常)
(度惟神以屏&KR1223;厲謹以酒脯之奠敬祭於神尚饗)
通典卷一百三十三
