通典卷三十六
唐京兆杜佑君卿纂
職官十八
秩品一(并命數漢唐魏虞漢後)(夏)(商)(周)(秦)
唐官數闕(尚書曰唐虞建官惟百而鄭玄云虞官六十唐官未聞堯舜同道或皆六十以屬官而言)
(則皆有百)
虞官六十(明堂位曰有虞氏官五十而鄭注云六十)
夏官一百二十(明堂位曰夏后氏官百又尚書云夏商官倍則當有二百矣而鄭云百二十今)
(依鄭說)
殷官二百四十(明堂位曰殷官二百而鄭云二百四十今依鄭說)
右自殷以上官名制度俱在歴代官制篇(按列國之官並)
(不在其數)
周官有九儀之命正邦國之位九命作伯(上公有功德者加命為二)
(伯得專征伐五侯九伯者也蓋長諸侯為方伯)八命作牧(侯伯有功德者加命得專征伐於諸)
(侯又云一州之牧也王之三公亦八命)七命賜國(王之卿六命出封加一等者鄭司農云出)
(就侯伯之國)六命賜官(鄭司農云子男入為卿治一官也鄭玄謂此王六命之卿賜官者得)
(自置其臣治家邑如諸侯)五命賜則(則者地未成國之名也王之大夫四命出封加一等五命)
(賜之以方百里二百里之地也方三百里以上為成國王莽時以二十五成為則方五十里與夏五十里)
(國同)四命受器(受祭器為上大夫也鄭玄謂此公之孤始得有祭器者也)三命受位
(受下大夫之位也鄭玄謂此列國之卿始有列位於王為王臣)再命受服(受祭衣服為上士也)
(鄭元謂此受元冕之服列國之大夫再命)一命受職(始命為正吏謂列國公侯伯之士也於子)
(男為大夫一云受職事)
右内外官六萬三千六百七十五人(内二千六百四十三人外)
(諸侯國官六萬一千三十二人)内職掌府史胥徒賈人工人奄寺
罪閩蠻夷貉等五隸醫人圉人虎士視瞭(力召反)及
奚漿籩醢醯鹽羃酒桃舂抌饎稾等(抌音由饎音熾熟食也爾)
(雅云酒食也)女職一萬五千九百五十人都計内外官
及内職掌人七萬九千六百二十五人(其旄人舞者及太祝)
(巫覡閽人每門及囿世婦每宫等官職并冬官人數及外職掌人並闕按帝王世紀云湯受命有三)
(千餘國又按王制云殷時天下諸侯國千七百七十三當是殷氏政衰諸侯相并季末之時所存之)
(國耳大國二百四十九次國五百一小國一千二十三大國次國則皆三卿五下大夫二十七上士)
(惟小國二卿其大夫與士如大國次國之數大凡列國卿大夫士有六萬一千三十二人及周初有)
(千八百國列國卿大夫士大約與殷不異罷侯置守郡縣官吏百姓之所奉豈非勤乎)
周制非二王之後列國諸侯其爵無至公者也當周之
世有功之臣無如太公周公者然封爵皆為侯(詩云穆穆魯侯)
(又曰齊侯之子是也)而春秋有虞公虢公州公者或因殷之舊爵
或嘗為天子之官子孫因其號耳非周之典制也故天
子三公八命卿六命大夫四命上士三命中士再命下
士一命天子三公加命則為方伯九命卿加一命則出
為侯伯七命大夫加一命則出為子男五命天子元士
出封為附庸加一命為四命大夫以下德盛者出則爵
命並加士則德未周備但得進命不進爵也是以卿出
則為侯伯大夫出則為子男皆爵命並進士出為附庸
但得進命故附庸之君猶稱名與士同故春秋傳云附
庸之君名也二王之後夲非出加之例直以承祀先代
故九命為上公其有功之臣皆為侯伯七命而已若王
之子弟及異姓之有大功德而封爵不過侯但得進地
故齊魯之國皆以侯爵而受上公之地五百里之封若
列土侯伯有賢能之德而又有功者則加一命為牧故
春官之職云八命作牧子男之君則五命上公之孤四
命卿三命大夫再命士一命大國之卿三命大夫再命
次國之卿三命大夫再命士一命小國之卿再命大夫
一命其士不命凡士一命而受爵周禮爵及命士故云
一命而受爵有受爵有受命者必有職故周禮云一命
受職明一命之士職爵俱有也再命受服於君不自為
也然則一命者其服自為也一命尚受職再命不言自
明耳三命受車馬三命謂侯伯之卿也再命已受服於
君則三命之卿受服不疑矣而復别受車馬於君故曲
禮云夫為人子三賜不及車馬明其三命得受車馬之
義然三命之卿則有命於天子之禮故周禮云三命受
位明諸侯之卿受三命者皆有列位於王朝也則小國
之卿再命者雖得命於天子於王朝未有列位也三命
之卿始受車馬則再命以下車馬自為之也若君特賜
者不在其例四命受器謂公之孤卿受祭器於公四命
始受器三命以下皆自為之也故禮記云有田禄者先
為祭器三命以上既受祭服四命者受服亦可明矣三
命之卿尚有列位於王四命亦可知也凡次國之君不
過七命小國之君不過五命凡自稱者伯曰天子之臣
(分陜之伯)諸侯之於天子曰某土之守臣某(守音手又反)在邊邑
曰某屏之臣某公子曰臣孽(孽音五葛反)士曰傳遽之臣於
大夫曰外私(傳遽以車馬給使者也士臣於大夫者曰私人也傳音丁戀反)列國之大
夫入天子之國曰某士(亦謂諸侯之卿也三命以下天子士也某士者若晉韓起聘於)
(周儐者曰晉士起也)自稱曰陪臣某(陪重也)於外曰子(子有德之稱也經曰高子)
(來盟)於某國曰寡君之老使自稱曰某(使謂使人於諸侯也某名也)
秦制爵二十等以賞功勞(其十八等自大庶長以下又似官也)
右具封爵篇其帥人皆更卒也有功賜則在軍吏
之例自公大夫以上令丞與亢禮(言從公大夫以上人與令丞亢)
(禮亢者當也言高下相當無所卑屈)
漢官秩差次(二漢並有秦二十等爵然以為功勞之賞非恒秩也丞相太尉司徒司空諸將軍及)
(諸侯王國官不在此目)
中二千石(月百八十斛王莾改曰卿)御史大夫太常光禄勲
衛尉太僕廷尉大鴻臚宗正大司農
少府執金吾
二千石(月百二十斛亦曰真二千石王莾改為上大夫)太子太傅少傅
將作大匠太子詹事大長秋典屬國水衡
都尉京兆尹左馮翊右扶風司隸校尉
城門校尉中壘校尉屯騎校尉步兵校尉
越騎校尉長水校尉胡騎校尉射聲校尉
虎賁校尉州牧郡太守
比二千石(月百斛王莾改為中大夫)丞相司直光禄大夫光
禄中郎五官左右三將光禄虎賁中郎將光禄
中郎將騎都尉西城都護副校尉奉車都尉
駙馬都尉郡尉
千石(月八十斛王莾改為下大夫)丞相長史大司馬長史御
史中丞(更名御史長史)前後左右將軍長史太常丞光
禄勲丞衛尉丞太僕丞廷尉左右監大鴻
臚丞宗正丞大司農丞少府丞執金吾丞
太子衛率萬戶以上縣令
比千石光禄太中大夫光禄郎中車戶騎三將
光禄謁者僕射光禄虎賁郎
八百石(成帝除八百石秩)太子家令
比八百石光禄勲諫議太夫
六百石(月七十斛王莽改曰元士)衛尉公車司馬令衛士令
旅賁令廷尉左右平太子門大夫太子庶子
將作大匠丞太子詹事丞水衡都尉丞京
兆尹丞左馮翊丞右扶風丞州刺史郡丞
郡長史郡尉丞次萬戶以上縣令
比六百石(月六十斛)太常太卜博士光禄議郎中郎
光禄謁者掌賓讃受事員西域都護丞司馬侯
五百石(成帝除五百石秩王莽復置改為命士)減萬戶縣長
四百石(月四十五斛自四百石至二百石為長吏王莽改為中士)太子中盾萬
戶以上縣丞次萬戶以上縣丞減萬戶縣丞
比四百石光禄侍郎
三百石(月四十斛王莽改為下士)次減萬戶縣長
比三百石(月三十七斛)光禄郎中
二百石(月三十斛)萬戶以上縣尉次萬戶以上縣尉
減萬戶縣尉
百石(自百石以下有斗食佐史之秩為少吏王莽改百石秩曰庶士)
右漢吏員自佐史至丞相凡十三萬二百八十五
人(哀帝時官數)命數未計(漢魏以降逮於周隋既多無注解或𫝊寫訛舛有義理難)
(明雖研覈莫辨今但約其夲史聊存一代之制他皆類此覽之者幸察焉)
後漢官秩差次(此制初因其舊以後錢榖兼給其舊數增減不同事具禄秩篇其太傅三公大)
(將軍驃騎大將軍並不在此目)
中二千石(月百八十斛)太常光禄勲衛尉太僕
廷尉大鴻臚宗正大司農少府執金吾
(注云比二千石)太子太傅河南尹京兆尹左馮翊
右扶風
二千石(月百二十斛)度遼將軍大長秋太子少傅
將作大匠司隸校尉州牧凡州所監都為京
都置尹郡太守皇子封王國傅相皇太子
封王國御史大夫及諸卿
比二千石(月百斛)都護將軍大將軍營五部校尉
光禄五官中郎將光禄左中郎將光禄右中郎
將光禄虎賁中郎將光禄羽林中郎將光禄
大夫少府侍中(漢官秩云千石)少府中常侍城門校尉
北軍屯騎校尉北軍越騎校尉北軍步兵校
尉北軍長水校尉北軍射聲校尉每王屬國
都尉護烏桓校尉護羌校尉皇子封王國中
尉
千石(月八十斛)太傅長史太尉長史司徒長史司
空長史大將軍長史光禄太中大夫(注云秩比二千石)
廷尉正左監少府中常侍少府尚書令少府
御史中丞太子家令大長秋中宫僕太子
率更令太子僕城門司馬城門平屯司馬
北軍屯騎校尉司馬北軍越騎校尉司馬北軍
步兵校尉司馬北軍長水校尉司馬胡騎司馬
北軍騎射聲校尉司馬右扶風京兆每大縣令
雒陽令皇太子封王國郎中令僕
比千石大將軍司馬太常丞光禄丞光禄
謁者僕射衛尉丞衛尉宫掖門司馬太僕丞
鴻臚丞宗正丞司農丞少府丞使匈奴
中郎將執金吾丞(注云漢官秩云六百石)
六百石(月七十斛)大將軍從事中郎度遼將軍長史
度遼將軍司馬太常贊饗太常太史令太常
博士祭酒太常太祝令太常太宰令太常大
予樂令太常高廟令太常光武廟令太常前
帝陵每陵園令太常先帝陵每陵食官令光禄
左右僕射左右陛長光禄羽林左監光禄羽
林右監光禄中散大夫(注云秩一千石)光禄諫議大夫
光禄議郎光禄常侍謁者公府掾衛尉公車司
馬令衛尉南宫衛士令衛尉北宫衛士令衛
尉左右都候太僕考功令太僕車府令太僕
未央廐令太僕承華廐令廷尉左平鴻臚大
行令宗正諸公主每主家令宗正諸公主每主
主簿僕私府長大司農部丞大司農太倉
令大司農平準令大司農導官令少府太醫
令少府太官令少府守宫令少府上林苑令
少府給事黃門侍郎少府小黃門侍郎少府
小黃門令少府中黃門冗從僕射少府掖庭令
少府永巷令少府御府令少府祠祀令少
府鈎盾令少府濯龍監少府中藏府令少府
内謁者令少府尚方令少府尚書僕射少府
尚書令少府符節令少府治書侍御史少府
侍御史執金吾武庫令大長秋丞大長秋中
官謁者令(注夲曰四百石)大長秋中官尚書大長秋中宫
私府令(注曰秩千石)大長秋中官永巷令大長秋中官
黃門冗從僕射大長秋虎賁官騎下中宫官署令
太子倉令太子食令太子門大夫太子中
庶子將作丞將作左校令將作右校令城
門每門候北軍中候州刺史右扶風京兆每
次縣令護烏桓校尉擁節長史司馬護羌校
尉擁節長史司馬
比六百石(月六十斛又云五十斛)大將軍典軍候光禄五官
中郎(又云比三百石)光禄左中郎光禄右中郎光禄虎
賁中郎光禄常侍謁者太子洗馬皇子封王
國治書
四百石(月五十斛又云四十五斛)光禄給事謁者少府太官丞
少府黃門署長畫室署長内署長少府直
里監少府尚書左右丞少府侍郎大司農雒
陽市長大長秋中宫藥長太子庶子太子廐
長太子中盾太子衛率右扶風京兆每次縣
長雒陽縣丞皇太子封王國禮樂長衛士長
醫士長永巷長祠祀長
比四百石(月四十五斛後漢百官志云四十斛)太尉東西曹掾光禄
五官侍郎光禄左侍郎光禄右侍郎光禄虎
賁侍郎皇子封王國謁者
三百石(月四十斛)太常先帝陵每陵食監丞宗正諸公
主每主家丞少府鈎盾丞永安丞鴻臚大行
治禮郎大司農丞揖讓擢丞右扶風京兆每
小縣長侯國相
比三百石(月三十七斛)太尉諸曹餘掾光禄五官郎中
光禄左郎中光禄右郎中光禄虎賁郎中
光禄羽林郎中光禄灌謁者郎中少府中黃門
二百石(月三十斛)太常太史丞明堂及靈臺丞衛尉
史太僕文學史少府文學史(一人二百石)少府苑中
丞右史南園丞少府令史少府符節令史
廷尉史鴻臚史宗正史(一人二百石)大司農直丞
大司農雒陽市丞執金吾史太子舍人河南
尹員外皇子封王國郎中
比二百石(月二十七斛)大將軍屯長太尉屬光禄節
從虎賁
百石(月十六斛)太尉令史(中興以後不說石數)太常吏太常太史
吏太常大予樂吏光禄員外衛尉文學吏
太僕吏少府吏(五人百石)少府蘭臺令史廷尉文學
吏鴻臚文學吏宗正文學吏(四人百石)大司農文學
吏大司農雒陽市吏執金吾文學吏司隸校
尉州功曹從事别駕從事簿曹從事兵曹從
事其餘部郡國從事(每郡有之)州曹諸掾河南尹公
右平史雒陽員外鄉有秩三老
斗食(月十一斛)太常明堂員吏太常大予樂令員吏
光禄勲卿員吏衛尉卿員吏太僕卿員吏大
鴻臚卿員吏大司農雒陽市吏(四人百石)少府卿員吏
執金吾員吏雒陽令員吏
佐史(月八斛)太常佐太常太祝佐太常明堂佐
光禄佐衛尉佐太僕佐廷尉佐大鴻臚佐
大鴻臚大行令佐宗正佐大司農佐雒陽
市佐執金吾佐少府佐雒陽縣佐史
右内外文武官七千五百六十七人(一千五十五人内六千五)
(百一十二人外)内外諸司職掌人一十四萬五千四百一
十九人(一萬四千二百二十五人内職掌令史御屬從事職佐員吏待詔卒騎治禮郎假佐)
(官騎及鼓吹宰者屠者士衛緹騎導從領士烏桓騎等一十三萬一千一百九十四人外職掌員吏)
(書佐假佐亭長鄉有秩三老游徼家什等)都計内外官及職掌人十五
萬二千九百八十六人其内有里魁里數及命數
未詳
魏官置九品(自魏以下並為九品其禄秩差次大約亦如漢制已列品第不可重出)
第一品
黃鉞大將軍三公諸國王公侯伯子男爵大
丞相
第二品
諸四征四鎮車騎驃騎將軍諸大將軍
第三品
侍中散騎常侍中常侍尚書令左右僕射
尚書中書監令秘書監諸征鎮安平將軍
光禄大夫九卿司隸校尉京兆河南尹
太子保傅大長秋太子詹事中領軍諸縣
侯爵龍驤將軍征虜將軍輔國將軍
第四品
城門校尉武衛左右衛中堅中壘驍騎
游騎前軍左軍右軍後軍寧朔建
威建武振威振武奮威奮武揚武
廣威廣武左右積弩積射強弩等將軍
護軍監軍五營校尉南北東西中郎將御史
中丞都水使者州領兵刺史越騎烏桓諸匈
奴護羌蠻夷等校尉諸鄉侯爵
第五品
給事中給事黃門侍郎散騎侍郎中書侍郎
謁者僕射虎賁中郎將符節令冗從僕射
羽林監太子中庶子太子庶子太子家令
太子率更令僕衛率諸軍司北軍中候
都督護軍西域校尉西戎校尉禮見諸將
軍鷹揚折衝輕車虎烈宣威威遠
寧遠伏波虎威凌江等將軍太學博士
將兵都尉牙門將騎督安夷撫夷護軍郡
國太守相内史州郡國都尉國子祭酒諸亭
侯爵州單車刺史
第六品
尚書左右丞尚書郎中祕書郎著作丞郎
治書侍御史部曹侍御史諸督軍奉車駙馬
都尉諸博士公府長史司馬驃騎車騎長史
司馬廷尉正監評將兵助郡尉置司馬史卒者
諸護軍太子侍講門大夫太子中舍人太
子常從虎賁督司馬督水衡典虞牧官都尉司
鹽都尉度支中郎將校尉司竹都尉材官校
尉驃騎車騎衛將軍府從事中郎四征鎮公府
從事中郎公車令諸縣署令千石者千人督
校尉督守殿内將軍殿内典兵黃門冗從僕
射諸關内名號侯爵諸王公友
第七品
期門郎諸國公謁者殿中監諸卿尹丞諸
獄丞太子保傅丞詹事丞諸軍長史司馬秩
六百石者護羌戎蠻夷越烏桓校尉長史司馬
諸軍諸大將軍正行參軍諸持節督正行參軍
二品將軍正行参軍門下督中書通事舍人
尚書曹典事中書佐著作太子洗馬北軍候
丞城門五營校尉司馬宜禾伊吾都尉度支
都尉典農都尉諸封公保傅相郎中令及中尉
大農監淮海津都尉諸國文學太子食官
令舍人單于率正都水參軍諸縣令相秩六
百石以上者左右都尉武衛左右衛長史司馬
京城門候諸門候副散牙門將部曲督
殿中中郎將校尉尚藥監尚食監太官食監
中署監南北軍監中廷御史禁防御史
小黃門諸署長僕謁者藥長寺人監靈芝園監
黃門署丞中黃門太中中散諫議三大夫
議郎三臺五都侍御史太廟令諸公府掾屬
諸府記室督主督受除遣者符璽郎門下
郎中書主事通事散騎集書公主及諸國丞
萬戶以上典書令及家令符節御史
第八品
尚書中書祕書著作及主書主圖主譜史太常齋
郎京城門郎四平四安長史司馬三品四品
將軍正行參軍郡國太守相内史中丞長史西
域戎部譯長諸縣署令千石以上者丞州郡國
都尉司馬司鹽司竹監丞水衡典虞牧材官都
尉司馬祕書校書郎東宫摘句郎諸雜署長
史關谷長王公妃公主家令諸部護軍司馬
王郡公諸雜署令國子太學助教諸京城四
門學博士諸國常侍侍郎殿中都尉司馬諸
部護軍司馬殿中羽林郎左右度支中郎將
司馬黃門從官寺人中郎郎中諸雜號宣威
將軍以下五品將軍長史司馬蘭臺謁者都水
使者令史門下禁防金鼓幢麾城門令史校
尉部司馬軍司馬假司馬諸鄉有秩三老
司馬史從掾諸州郡防門尚書中書祕書令史
第九品
蘭臺殿中蘭臺謁者及都水使者書令史諸縣長
令相關谷塞尉倉簟河津督監殿中監典事
左右太官督監内者總章戲馬監諸紙署監
王郡公郡諸署長司理治書異族封公世子
庶子諸王友國謁者大夫諸署丞諸王太妃及公
主家僕丞公主行夜督郎太廟令行夜督郎
太子掌固主事候郎王官舍人副散部曲將
武猛中郎將校尉部司馬軍司馬假司馬諸
鄉有秩司徒史從掾諸州郡防門
右官數及命數未詳
通典卷三十六
