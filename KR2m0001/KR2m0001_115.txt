通典卷一百一十
唐京兆杜佑君卿纂
禮七十開元禮纂類五吉二
皇帝季秋大享於明堂(攝事附)
將祀有司卜日如别儀前祀七日戒誓百官皇帝散齋
致齋並如圓丘儀(祀官齋戒同)
陳設
前祀三日尚舍直長施大次於明堂東之外道北尚舍
奉御鋪御座守宫設文武侍臣次於大次之後文官在
左武官在右俱相向諸祀官次於璧水東門之外道南
從祀官文官九品以上於祀官之東東方南方蕃客又
於其東俱重行每等異位北向西上介公酅公於璧水
西門之外道南武官九品以上於介公酅公西西方北
方蕃客又於其西俱重行每等異位北向東上(褒聖侯於文官)
(三品之下若有諸州使人分方各於文武官之後惟攝事無大次已下儀守宫設祀官公卿已下次於璧水東)
(門外道南北向西上)設陳饌幔於璧水東門之内道北南向前祀
二日太樂令設宫懸之樂於明堂前庭如圓丘之儀右
校清掃明堂内官郊社令積柴於燎壇(其壇於樂懸之南)方一
丈高丈二尺開上南出戶方六尺前祀一日奉禮設御
位於堂之東南西向設祀官公卿位於東門之内道南
(攝事設祀官公卿位於明堂東南)執事者位於公卿之後近南每等異
位俱重行西面北上設御史位於堂下一位在東南西
向一位在西南東向令史各陪其後設奉禮位於樂懸
東贊者二人在南差退俱西向設協律郎位於堂上午
陛之東西向設太樂令位於北懸之間(攝則於此下便設望燎位於柴)
(壇之北南向無太祝已下至褒聖侯之位也)太祝奉玉帛位於柴壇之南皆
北向設從祀文官九品已上於執事之南東方南方蕃
客又於其南俱每等異位重行西面北上介公酅公位
於西門之内道南武官九品已上於介公酅公之後西
方北方蕃客於武官之南俱每等異位重行東面北上
(其褒聖侯於文武三品之下若有諸州使人分方位各於文武之後)又設祀官及從祀羣
官等門外位於東門外道南皆如設次之式設牲牓於
東門之外當門西向南上牲數如雩祀之儀設酒罇之
位明堂之上下昊天上帝太罇二著罇二犧罇二山罍
二在室内神座之左象罇二壺罇二山罍二在堂下東
南西向配帝著罇二犧罇二象罇二罍二在堂下神座
之左五方帝各太罇二著罇二犧罇二罍二各於室内
神座之内左向五帝各著罇二在堂上各於神座之左
俱内向五官各象罇二在階下皆於神座之左俱右向
(堂上之罇皆於坫階下之罇皆藉以席俱加勺羃設爵於罇下)設御洗於東階東南(攝事)
(設祝官洗)亞獻之洗又於東南俱北向罍水在洗東篚在洗
西南肆(篚實以巾爵)設五官罍洗篚羃各於酒罇之左俱右
向其執罇罍篚羃者各位於其後各設玉幣之篚於堂
之上下罇坫之間祀日未明五刻太史令郊社令升設
昊天上帝神座於明堂太室之内中央南向席以藁秸
設睿宗大聖真皇帝神座於上帝之東南西向席以莞
設青帝於木室西向赤帝於火室北向黃帝於太室南
戶之西北向白帝於金室東向黑帝於水室南向席皆
以藁秸設太昊炎帝軒轅少昊顓頊之座各於五方帝
之左俱内向差退(若非明堂五室皆如雩祀圓丘設座之禮)設五官座於明
堂之庭各依其方俱内向席皆以莞設神位各於座首
省牲噐(如别儀)
鑾駕出宫(如圓丘儀)
奠玉帛
祀日未明三刻諸祀官各服其服設罇罍玉幣升行掃
除門外位儀舞人就位皇帝出行宫之次羣官入就位
近侍臣陪從儀並同圓丘(攝亦如圓丘攝事)皇帝至版位西向
立(每位立定太常卿與博士退立於左)太常卿前奏稱請再拜退復位皇
帝再拜奉禮曰衆官再拜衆官在位者皆再拜謁者引
諸獻官俱詣東陛升堂立於罇所太祝與諸獻官皆跪
取玉幣於篚立於東南隅東向北上五方帝五配帝太
祝立於西南隅東向北上五方帝五官諸太祝及獻官
又取幣於篚立於罇所太常卿引皇帝太和之樂作(皇帝)
(每行皆奏太和之樂)皇帝升自南陛侍中中書令已下及左右侍
衛量人從升(已下皆如之攝則謁者引太尉升南陛奠玉帛)皇帝升堂北面立
樂止太祝加玉於幣以授侍中侍中奉玉帛西向進皇
帝搢鎮珪受玉帛(凡受物皆搢鎮珪奠訖執珪俛伏興)登歌作肅和之樂
以大吕之均太常卿引皇帝進北向跪奠於昊天上帝
神座俛伏興太常卿引皇帝立於南方北面五方帝之
太祝奉玉帛各奠於神座還罇所皇帝再拜訖太祝又
以配帝之幣授侍中(攝事皆謁者贊授太尉上下皆然)侍中奉幣西向
進皇帝受幣太常卿引皇帝進西面跪奠於睿宗大聖
真皇帝神座前俛伏興太常卿引皇帝立於東方西向
五帝之獻官各奠幣於神座各還五官之祝次奠幣神
座各還罇所皇帝再拜訖登歌止太常卿引皇帝樂作
皇帝降自南陛還版位西向立樂止初羣官拜訖祝史
皆奉毛血之豆立於堂下於登歌止祝史奉毛血各由
其階升諸太祝迎取於堂上俱進奠於神座諸太祝與
祝史退立於罇所
進熟
皇帝既升奠玉帛其設饌盥洗罇爵一如圓丘之儀(攝則)
(太尉既升奠)太常卿引皇帝立於南方北向太祝一人持版
進於皇帝之右西面跪讀祝文曰維某年歲次某月朔
日子嗣天子臣某敢昭告於(攝事云天子臣某謹遣太尉封臣名敢昭告於)昊
天上帝惟神覆燾羣生甄陶庶類不言而信普博無私
謹擇元辰祗率恒禮敬以玉帛犧齊粢盛庶品肅恭禋
祀式展誠敬皇考睿宗大聖真皇帝配神作主尚饗訖
興皇帝再拜初讀祝文訖樂作太祝進奠版於天帝神
座還罇所皇帝拜訖樂止太常卿引皇帝詣配帝酒罇
所執罇者舉羃侍中取爵於坫進引皇帝受爵侍中贊
酌汎齊訖樂作太常卿引皇帝進睿宗大聖真皇帝座
前西向跪奠爵俛伏興太常卿引皇帝立於東方西向
謁者五人引五方帝之太祝詣罍洗盥手俱取匏爵於
坫酌汎齊各進奠於神座前還罇所樂止配帝太祝一
人持版進於皇帝之左北面跪讀祝文曰維某年歲次
月朔日孝子開元神武皇帝臣某敢昭告於皇考睿宗
大聖真皇帝祗率舊章肅恭恒禮敬致禋祀於昊天上
帝惟皇考德光宇宙道叶乾元申錫無疆實膺嚴配謹
以制幣犧齊粢盛庶品肅恭明薦侑神作主尚饗訖興
皇帝再拜初讀祝文訖樂作太祝進奠版於神座前還
罇所皇帝拜訖樂止太常卿引皇帝南方北向立樂作
其飲福還宫並如圓丘儀(攝事亦同雩祀攝事)
皇帝立春祀青帝於東郊(立夏祀赤帝於南郊季夏土旺日祀黃帝於南)
(郊立秋祀白帝於西郊立冬祀黑帝於北郊及攝事並附)
齋戒(攝事祀官齋戒如圓丘儀)
前祀七日平明太尉誓百官於尚書省曰某月某日祀
青帝於東郊各揚其職不供其事國有常刑皇帝散齋
四日致齋三日如圓丘儀
陳設
前祀三日尚舍直長施大次於外壝東門之内道北南
向尚舍奉御鋪御座(攝事則衛尉設祀官公卿已下次於道南北向西上)衛尉設
陳饌幔於内壝東門之外道南北向設文武侍臣次又
設祀官及從祀羣官諸州使蕃客等次前祀二日太樂
令設宫懸之樂於壇南壝之内設歌鐘歌磬於壇上各
如圓丘之儀右校掃除壇之内外郊社令積柴於燎壇
(其壇於樂懸之南外壝之内攝事則其壇於神壇之左内壝之外)方一丈高丈二尺開
上南出戶方六尺前祀一日奉禮設御位在壇之東南
西向(攝事則設祀官公卿位於内壝東門之内道北執事位於道南每等異位重行西向以北為上)設
望燎位於柴壇之北南向設祀官公卿位於内壝東門
之外道南分獻之官於公卿之南執事位於其後設祀
官及從祀羣官位及門外等位一如圓丘(攝事則御史位於壇上)
設牲牓於東壝之外當門西配帝牲牓少退南上設廪
犠令位於牲西南御史陪其後俱北向設諸太祝位於
牲東各當牲後祝史陪其後俱西向設太常卿省牲位
於牲前近北南向設青帝(夏赤帝季夏黃帝秋白帝冬黑帝)酒罇於壇
之上下太罇二著罇二犧罇二罍二在壇上東南隅北
向象罇二壺罇二山罍二在壇下皆於南陛之東北向
西上設配帝著罇二犧罇二象罇二罍二在壇上於青
帝酒罇之東北向西上歲星三辰勾芒氏(夏祝融季夏后土秋蓐收)
(冬玄冥已下放此)俱象罇二各設於神座之左皆右向七宿壺
罇二設於神座之右而左向(上帝配帝之罇置於坫星辰以下罇藉以席皆加勺)
(羃設爵於罇下)設御洗於壇南陛東南亞獻之洗又於東南俱
北向罍水在洗東篚在洗西南肆(篚實以巾爵)設星辰以下
罍洗篚各於其方陛道之左俱内向執罇罍篚羃者各
於其後又設玉幣之篚於壇上下罇坫之所祀日未明
五刻太史令郊社令設青帝靈威仰神位(赤帝赤熛怒黃帝含樞紐)
(白帝白招拒黑帝叶光紀)於壇上北方南向席以藁秸設帝太昊氏
神座(夏神農季夏軒轅秋則少昊冬顓頊已下倣此)於東方西向席以莞設歲
星三辰之座於壇之東北七宿之座於壇之西北各於
其壇南向相對為首設勾芒氏之座於壇之東面西向
席皆莞設神位各於座首
省牲噐(如别儀)
鑾駕出宫(如圓丘儀)
奠玉帛
祀日未明三刻諸祀官各服其服郊社令良醞令各率
其屬入實罇罍玉幣(凡六罇之次太罇為上實以汎齊著罇次之實以醴齊犠罇次之實)
(以盎齊象罇次之實以醍齊壺罇次之實以沈齊山罍以為下實以清酒配帝著罇為上實以汎齊犠罇次之實)
(醴齊象罇次之實以盎齊其歲星三辰勾芒氏之象罇俱實以醍齊七宿之壺罇俱實以沈齊玄酒各實於五)
(齊之上罇禮神之玉東方以青珪南方以赤璋中央以黃琮西方以騶虞北方以玄璜其幣各随方色長丈八)
(尺)太官令帥進饌者實豆簠簋入設於内壝東門之外
饌幔内未明二刻奉禮帥贊者先入就位贊引御史博
士諸太祝及令史祝史與執罇罍篚羃者入自東壝門
當壇南重行北面西上立定奉禮曰再拜贊者承傳御
史已下皆再拜訖執罇罍篚羃者各就位贊引引御史
博士諸太祝詣卯陛升行掃除於上令史祝史行掃除
於下訖引就位車駕將至謁者贊引引祀官通事舍人
分引從祀羣官諸方客使先至者各就門外位駕至大
次門外迴輅南向將軍降立於輅右侍中進當鑾駕前
跪奏稱侍中臣某言請降輅俛伏興還侍位皇帝降輅
之大次通事舍人各引文武九品已上從祀壝外位(攝則)
(無車駕將至下至壝外位儀)太樂令帥工人二舞次入就位文舞入
陳於懸内武舞立於懸南道西謁者引司空入陳掃除
訖出復位如常儀皇帝停大次半刻頃通事舍人贊引
各引從祀羣官介公酅公諸方客使先入就位太常博
士引太常卿立於大次門當門北向侍中版奏外辦(攝則)
(初司空入謁者引祀官贊引引執事俱就門外位司空掃除訖各引入就位贊再拜謁者進太尉之左白有司)
(謹具請行事無皇帝停大次下至太常卿奏謹具儀)皇帝服大裘而冕(夏服衮冕)出次
華盖侍衛如常儀博士引太常卿太常卿引皇帝(凡太常卿)
(前導皆博士先引)至内壝外殿中監進大珪尚衣奉御又以鎮
珪授殿中監殿中監受進皇帝搢大珪執鎮珪華盖仗
衛停於門近侍者從入如常謁者引禮部尚書太常少
卿陪從如常儀皇帝至版位西向立(每立定太常卿博士即立於左)謁
者贊引各引祀官次入就位立定太常卿前奏稱請再
拜退復位皇帝再拜奉禮曰衆官再拜衆官在位者皆
再拜(其先拜者不拜)太常卿前奏有司謹具請行事退復位協
律郎跪俛伏舉麾鼓柷奏角音(夏徵音季夏宫音秋商音冬羽音)乃以
黃鍾之均文舞之舞樂六成偃麾戞敔樂止太常卿前
奏稱請再拜退復位皇帝再拜(攝事拜)奉禮曰衆官再拜
衆官在位者皆再拜上下諸太祝俱取玉幣於篚各立
於罇所其奠玉幣及毛血並如圓丘儀(攝則太尉為初獻受玉幣登歌)
(作肅和之樂餘亦如圓丘攝事之儀)
進熟
皇帝既升奠玉帛其設饌盥洗奠皆如圓丘之儀(攝事如圓)
(丘攝事儀)太祝持版進於神座之右東向跪讀祝文曰維某
年歲次某月朔某日子嗣天子臣某(攝事云嗣天子之臣某謹遣太尉封)
(臣名)敢昭告於青帝靈威仰獻春伊始時維發生品物昭
蘇式遵恒禮敬以玉帛犧齊粢盛庶品肅恭燔祀暢兹
和德帝太昊氏配神作主尚饗訖興(夏云昭告於赤帝赤熛怒朱明戒序)
(長嬴馭節庶品蕃碩用遵恒典敬以玉帛犧齊粢盛庶品恭敬禋祀肅昭飬德帝神農氏配神作主季夏云黃)
(帝含樞紐爰兹溽暑寔惟土潤戊巳統位黃鍾在宫敬以玉帛犧齊粢盛庶品恭修燔祀式虔厚德帝軒轅氏)
(配神作主秋云白帝白招拒素秋伊始品物收成祗率舊章展其恒禮帝少昊氏配神作主冬云黑帝叶光紀)
(玄冥戒序庶類安寕資此積歲祇率恒典帝顓頊氏配神作主)皇帝再拜初讀祝文訖
樂作太祝進奠版於神座前興還罇所皇帝拜訖樂止
太常卿引皇帝詣配帝酒罇所執罇者舉羃侍中取爵
侍中贊酌汎齊訖樂作太常卿引皇帝進當太昊氏神
座前東向跪奠爵俛伏興太常卿引皇帝少退東向立
樂止太祝持版進於神座之左北面跪讀祝文曰維某
年歲次某月朔日子開元神武皇帝臣某敢昭告於帝
太昊氏爰始立春盛德在木用致燔燎青帝靈威仰惟
帝布兹仁政功叶上玄謹以制幣犧齊粢盛庶品偹兹
明薦配神作主尚饗訖興(夏云昭告於帝神農氏時維孟夏火德方融用致明禋於)
(赤帝赤熛怒惟帝表功協德允斯作對謹以制幣犧齊粢盛庶品式陳明薦配神作主季夏云告於帝軒轅氏)
(時維季夏位膺土德奉明禋於黃帝含樞紐惟帝功施厚地道合上玄謹以云云秋云告於帝少昊氏時維立)
(秋金德在馭用致燔燎於白帝白招拒惟帝立德兹義叶此神功謹以云云冬云告於帝顓頊氏時維立冬水)
(德在馭用致禋燎於黑帝叶光紀惟帝道合乾元允兹升配謹以云云)其飲福及亞獻至
還宫並同圓丘之儀(攝官同圓丘攝事)
皇帝臘日䄍百神於南郊(攝事附)
齋戒(如圓丘儀從祀官及攝事齋戒並如前儀)
陳設
前䄍三日尚舍直長施大次於外壝東門之内道北南
向尚舍奉御鋪御座(攝事衛尉設祀官公卿已下次於東壝之外道南北向以西為上)
衛尉設陳饌幔於内壝東門西門之外道東西向(東方南方)
(之饌陳於東門外西方之饌陳於西門外北方之饌陳於北門之外)設文武侍臣次又設
祀官及從祀羣官諸州使人蕃客等次(攝則無文武侍臣蕃客等次)
前䄍二日太樂令設宫懸歌鐘歌磬如圓丘之儀右校
掃除壇之内外郊社令積柴於燎壇(其壇於神壇之左内壝之外)方
八尺高一丈開上南出戶三尺右校為瘞塪於壇之壬
地内壝之外方深取足容物南出陛前䄍一日奉禮設
御座及望燎位祀官從祀羣官諸州使人蕃客等位於
壝門外如圓丘之儀(攝事如圓丘之儀)設日月酒罇之位大明
太罇二著罇二罍一在壇上於東南隅北向夜明太罇
二著罇二罍一在壇上於西南隅北向神農氏伊耆氏
各著罇二各於其壇上五星五官后稷各象罇二七宿
田畯龍麟朱鳥騶虞玄武等各壺罇二鱗羽臝毛介等
散罇二俱設於神座之左而右向五方岳鎮海瀆俱山
罇二山林川澤俱蜃罇二丘陵墳衍原隰井泉水墉坊
郵表畷於莵猫等俱散罇二各設於神座之右而左向
(伊耆氏以上之罇置於坫星辰以下之罇藉以席皆加勺羃設爵於罇下)設御洗於壇南陛
東南亞獻之洗又於東南北向罍水在洗東篚在洗西
南肆(篚實以巾爵)設分獻罍洗畢各於其方陛道之左右俱
内向執罍洗篚羃者各立於罇罍篚羃之後各設玉幣
之篚於壇之上下罇坫之所晡後謁者引光禄卿詣厨
視濯溉又謁者引諸祀官詣厨省饌具訖還齋所䄍日
未明十刻太樂令帥宰人以鸞刀割牲祝史以豆取毛
血置於饌所遂烹牲(日青牲一月白牲一其餘方各少牢一)未明五刻太
史令郊社令升設日月神座於壇上大明於北方少東
夜明於大明之西俱南向席皆以藁秸神農伊耆神座
各於其壇上俱内向設后稷氏神座於壇東西向設五
官田畯之座各於其方設五星十二次二十八宿五官
岳鎮海瀆山林川澤丘陵墳衍原隰井泉神座各於其
方之壇其五方神獸鱗羽臝毛介水墉坊郵表畷於莬
猫等之座各於其方壇之後俱内向相對為首自神農
伊耆已下百九十座席皆以莞設神位各於座首
鑾駕出宫(如圓丘儀)
奠玉帛
䄍日未明三刻諸祀官各服其服郊社令良醖令各帥
其屬入實罇罍玉幣(凡罇之次太罇為上寔以醴齊著罇次之寔以盎齊神農伊耆氏之)
(著罇實以盎齊五星三辰五官后稷田畯之象罇俱寔以醍齊七星之壺罇寔以沈齊五方岳鎮海瀆之山罇)
(寔以醍齊山林川澤之蜃罇實以汎齊丘陵已下之散罇寔以清酒玄酒各寔於諸座之上罇禮神之玉大明)
(夜明以珪璧大明之幣以青夜明以白神農氏幣以赤伊耆氏幣以玄五星以下幣各從方色)太官令
帥進饌者實諸籩豆簠簋各設於内壝之饌幔内其日
未明二刻奠玉幣毛血等如圓丘儀(皇帝服玄冕出次壇上神位大明夜)
(明鼓柷作無射夷則奏永和蕤賓姑洗太蔟奏順和黃鍾奏元和凡六均均一成俱以文舞攝事如圓丘之攝)
(事儀)
進熟
皇帝既升奠玉帛其設饌盥洗奠爵並如圓丘儀(攝事亦同)
太祝持版進於神座左西面跪讀祝文曰維某年歲次
月朔日子嗣天子臣某(攝則云謹遣太尉封臣名以下改皇帝為太尉皆謁者贊引)
敢昭告於大明惟神晷耀千里精烜萬物覺寤黎蒸化
成品彙今則璇璣齊運玉燭和平六府孔修百禮斯洽
謹以玉帛犧齊粢盛庶品致其燔燎尚饗訖興皇帝再
拜初讀祝文訖樂作太祝進跪奠板於神座興還罇所
皇帝再拜訖樂止太常卿引皇帝詣夜明罇所執罇者
舉羃侍中取匏爵於坫進皇帝受爵侍中贊酌醴齊訖
樂作太常卿引皇帝進夜明神座前北向跪奠爵俛伏
興太常卿引皇帝少退北向立樂止太祝持版進於神
座之右東面跪讀祝文曰維某年歲次月朔日子嗣天
子臣某敢昭告於夜明惟神貞此光華恒兹盈減表斯
寒暑節以運行對時育物登成是頼豐年之報式備恒
禮謹以制幣犧齊粢盛庶品致其燔燎尚饗訖興皇帝
再拜讀祝文訖樂作太祝進跪奠版於神座興還罇所
皇帝拜訖樂止太常卿引皇帝少退當兩座前北向立
樂作其飲福受胙並如圓丘儀皇帝獻將畢謁者引太
尉(攝則謁者引太常卿已下倣此)詣罍洗盥手洗匏爵訖謁者引太尉
自東陛升壇詣大明著罇所執罇者舉羃太尉酌盎齊
武舞作謁者引太尉進大明神座前北向跪奠爵興謁
者引太尉少退再拜謁者引太尉詣夜明罇所取匏爵
於坫執罇者舉羃太尉酌盎齊訖謁者引太尉進夜明
神座前北向跪奠爵興謁者引太尉少退再拜謁者引
太尉少東當兩座前北向立太尉再拜受爵跪祭酒遂
飲卒爵太祝進受爵復於坫太尉興再拜謁者引太尉
降復位初太尉獻將畢引光禄卿(攝事同以光禄卿為終獻)詣罍洗
爵升酌盎齊終獻如亞獻升壇謁者二人分引獻官詣
罍洗盥手洗爵酌酒一獻帝伊耆氏一獻神農氏跪奠
爵神座前俛伏興向神立太祝持版進於神座之右跪
讀祝文訖興獻官再拜訖謁者引降還本位初伊耆氏
獻官將升謁者五人各引獻官詣分獻罍洗盥手洗爵
詣酒罇所酌酒一獻歲星一獻熒惑一獻鎮星一獻太
白一獻辰星各奠於神座少退向神立於獻官奠訖七
星皆祝史助奠相次俱畢太祝各持版進於神座之右
跪讀祝文訖興(凡讀祝文每一番獻酒從東方祝文為始讀祝訖次南方次西方餘神亦同也)
獻官再拜訖太祝各進奠版於神座前還罇所謁者遂
引五方等獻官詣罍洗盥手洗爵各詣酒罇所酌酒一
獻東岳一獻南岳一獻中岳一獻西岳一獻北岳俱奠
於神座少退向神立岳鎮海瀆山林川澤丘陵墳衍原
隰井泉皆祝史助奠相次俱畢太祝持版進神座之右
跪讀祝文訖興獻官再拜訖太祝奠版於神座還罇所
謁者各引獻官還本位初酌岳鎮酒贊引五人各引獻
官詣罍洗盥洗詣酒罇所酌酒一獻勾芒氏一獻祝融
氏一獻后土氏一獻蓐收氏一獻玄冥氏后稷田畯等
各祝史助奠訖祝史持版進神座之右跪讀祝文訖興
(餘與東方同唯無后稷)獻拜祝史奠版於神座贊引遂引五官獻
官等詣罍洗酒罇所酌酒分獻五靈其鱗羽臝毛介猫
於莬坊水墉昆蟲等皆齋郎助奠相次俱畢祝史持版
跪讀祝文訖興拜訖奠版各引還本位武舞六成樂止
舞獻俱畢上下諸祝各進徹豆還罇所(徹者籩豆各一少移故處)奉
禮曰賜胙贊者唱衆官再拜衆官在位皆再拜(已飲福受胙者)
(不拜)元和之樂作太常卿前奏稱請再拜退位皇帝再拜
奉禮曰衆官再拜在位者皆再拜樂一成止太常卿前
奏請就望燎位(攝事謁者引太尉就望燎位)太常卿引皇帝樂作皇
帝就望燎位南向立樂止於羣官將拜上下諸祝各執
篚進神座前跪取玉帛祝版齋郎以俎載牲體稷黍飯
爵酒各由其陛降壇南行經懸内當柴壇東行自南陛
登柴壇以玉幣饌物祝版置於柴上戸内諸祝以星辰
七宿已上之禮幣皆從燎神農伊耆氏岳鎮已下之祝
俱詣瘞塪以玉幣饌物置於塪訖奉禮曰可燎東西面
各六人炬燎初唱可燎塪東西廂各四人置土火半柴
太常卿前奏禮畢(攝事謁者白禮畢)太常卿引皇帝還大次樂
作皇帝出中壝門殿中監前受鎮珪以授尚衣奉御殿
中監又前受大珪華盖侍衛如常儀皇帝入次樂止謁
者贊引祀官通事舍人分引從祀羣官諸國客使以次
出贊引引御史已下俱復執事位立定奉禮曰再拜御
史以下皆再拜贊引引出工人二舞以次出其神農以
下祝版燔於齋所
伊耆氏祝文曰維某年歲次月朔日子嗣開元神武皇
帝諱謹遣具位臣姓名敢昭告於帝伊耆氏惟帝體仁
尚義崇本念功爰創嘉祀息農饗物今九土攸宜百榖
豐稔偹兹八䄍大旅四方謹以制幣犧齊粢盛庶品明
薦於帝尚饗
神農氏祝文曰維某年歲次月朔日子嗣開元神武皇
帝諱謹遣具位臣姓名敢昭告於帝神農氏惟帝肇興
播植粒此黎元今時和歲稔神功是頼謹以制幣犧齊
粢盛庶品明薦於帝尚饗
東方歲星祝文曰維某年歲次月朔日子嗣天子諱謹
遣具位臣姓名敢昭告於東方歲星七宿惟神列位垂
象叶贊穹蒼昭晰羣生蕃阜庶類今時和歲稔恒禮是
率謹陳嘉薦庶神饗之(南方中央西方北方准此)
東方岳鎮海瀆祝文曰維某年歲次月朔日子嗣天子
諱謹遣具位臣姓名敢昭告於東方岳鎮海瀆惟神宣
導坤儀興降雲雨亭毒庶品實頼滋液年榖順成用通
大䄍謹薦嘉祀溥及一方山林川澤丘陵墳衍原隰井
泉庶神咸饗(南方西方北方准此)
勾芒氏祝文曰維某年歲次月朔日子嗣開元神武皇
帝諱謹遣具位臣姓名敢昭告於勾芒氏惟神贊陽出
滯發生品物萌者畢逹仁德以宣用陳明薦神其臨饗
后稷氏祝文曰維某年歲次月朔日子嗣開元神武皇
帝諱謹遣具位臣姓名敢昭告於后稷氏惟神誕降嘉
種播兹百榖蒸庶以粒乂此萬邦爰及田畯實勸農穡
謹薦明祀庶神饗之
祝融氏祝文曰維某年歲次月朔日子嗣開元神武皇
帝諱謹遣具位臣姓名敢昭告於祝融氏惟神典司火
正淳曜昭明式贊南訛厥功以致豐年之薦庶神臨饗
后土氏祝文曰維某年歲次月朔日子嗣開元神武皇
帝諱謹遣具位臣姓名敢昭告於后土氏惟神式贊黃
道典司土正居中執信是興稼穡年榖既登庶饗嘉薦
蓐收氏祝文曰維某年歲次月朔日子嗣開元神武皇
帝諱謹遣具位臣姓名敢昭告於蓐收氏惟神典司金
正式贊西成執矩懷莊尚義趨力豐年之報饗兹嘉祀
玄冥氏祝文曰維某年歲次月朔日子嗣開元神武皇
帝諱謹遣具位臣姓名敢昭告於玄冥氏惟神典司水
正贊序幽都厥務安寕積藏斯在豐年之祀庶饗明薦
蒼龍祝文曰維某年歲次月朔日子嗣天子諱謹遣具
位臣姓名敢昭告於蒼龍之神惟神體備幽明質兼小
大寔為鱗長贊明造物歲稔年登寔資弭患式陳嘉薦
百靈是屬爰及東方鱗羽臝毛介衆族猫於莬坊水墉
昆蟲諸神咸饗(其朱鳥騶虞玄武祝文首尾並與此同麟祝文發首亦同)
朱鳥之神惟神肇自火精冠兹羽族輔時宣化效祥蹈
禮年和歲稔有頼厥功
麟之神惟神體信為質惟和是歸作長毛宗表靈玉牒
年榖豐稔寔資宣助式陳嘉薦庶神臨饗
騶虞之神惟神性履至仁禀靈金宿贊育生類寔参利
物爰兹報功用率恒祀
玄武之神惟神誕禀辰精長兹介族先知稱貴誠行攸
底伊此豐年有憑宜慶
鑾駕還宫(如圓丘之儀)
通典卷一百一十
