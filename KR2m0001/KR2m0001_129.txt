通典卷一百二十四
唐京兆杜佑君卿纂
禮八十四開元禮纂類十九嘉三
皇帝於眀堂讀五時令
陳設
禮部尚書先讀令三日奏讀月令承以宣告前三日尚
舍直長施大次於青龍門外道北南向(仲春於青陽太廟季春於青陽)
(右个孟夏於朱雀門外道東西向仲夏於眀堂太廟季夏於眀堂右个孟秋於白虎門外道北南面仲秋於總)
(章太廟季秋於總章右个孟冬於玄武門外道西東向仲冬於玄堂太廟季冬於玄堂右个)尚舍奉
御設御座守宮設文武官次於大次之後文官在左武
官在右俱南向(夏俱西向秋俱北向冬俱東向)設羣官次於璧水東門
之外(夏南門之外秋西門之外冬北門之外)文官在北(夏在東秋在南冬在西)武官
在南(夏在西秋在北冬在東)俱西上(夏北上秋東上冬南上)前一日尚舍奉
御設御幄座於青陽左个(仲春於青陽太廟季春於青陽右个孟夏於眀堂左个仲)
(夏於眀堂太廟季夏於眀堂右个季夏土王日讀土令於太廟太室孟秋於總章左个仲秋於總章太廟季秋)
(於總章右个孟冬於玄堂左个仲冬於玄堂太廟季冬於玄堂右个)近西東向(夏近北南向秋近東)
(西向冬近南北向)守宮設三品以上及諸司長官座於堂上文
官於御座東北南向(夏東南西向秋西南北向冬西北東向)武官於御座
東南北向(夏西南東向秋西北南向冬東北西向)俱重行西上(夏北上秋東上冬南)
(上無長官者次官一人升判官不合)設刑部郎中讀令座於御座東南北
向有案(夏西南東向秋西北南向冬東北西向)設文官解劍席於丑陛之
左(仲春於寅陛之左季春於夘陛之左孟夏於辰陛之左仲夏於巳陛之左季夏於午陛之左孟秋於未陛)
(之左仲秋於申陛之左季秋於酉陛之左孟冬於戌陛之左仲冬於亥陛之左季冬於子陛之左)設武
官觧劍席於邜陛之右(仲春於辰陛之右季春於巳陛之右孟夏於午陛之右仲夏於)
(未陛之右季夏於申陛之右孟秋於酉陛之右仲秋於戌陛之右季秋於亥陛之右孟冬於子陛之右仲冬於)
(丑陛之右季冬於寅陛之右)皆内向太樂令展宮懸於青陽左个之
庭(仲春於青陽太廟之庭季春於青陽右个之庭孟夏於眀堂左个之庭仲夏於眀堂太廟之庭季夏於眀)
(堂右个之庭季夏土王之日讀土令於太廟太室之庭孟秋於總章左个之庭仲秋於總章太廟之庭季秋於)
(總章右个之庭孟冬於玄堂左个之庭仲冬於玄堂太廟之庭季冬於玄堂右个之庭)設舉麾位
於堂上寅陛之南北向(仲春於堂上邜陛之南季春於堂上辰陛之南俱北向孟夏於)
(堂上巳陛之西仲夏於堂上午陛之西季夏於堂上未陛之西俱東向孟秋於堂上申陛之北仲秋於堂上酉)
(陛之北季秋於堂上戌陛之北俱南向孟冬於堂上亥陛之東仲冬於堂上子陛庭下之東季冬於堂上丑陛)
(庭下之東俱西向)一位於樂懸東北南向(夏於樂懸東南西向秋於樂懸西南北向)
(冬於樂懸西北東向)典儀設三品以上及應升堂者位於懸東(夏於)
(懸南秋於懸西冬於懸北)文左武右俱重行西向(夏北向秋東向冬南向)相對
爲首設非升堂者位文官四品五品於懸北(夏懸東秋懸南冬懸)
(西)六品以下於其東(夏於其南秋於其西冬於其北)絶位俱南向(夏俱西向)
(秋俱北向冬俱東向)武官四品五品於懸南(夏懸西秋懸北冬懸東)六品以
下於其東(夏於其南秋於其西冬於其北)當文官俱北向(夏東向秋南向冬西向)
皆重行西上(夏北上秋東上冬南上)設典儀位於懸之西北(夏於懸東)
(北秋於懸東南冬於懸西南)贊者二人在東差退俱南向(夏俱西向秋俱北向)
(冬俱東向)奉禮設門外位各於次前俱每等異位重行相向
西上(夏北上秋東上冬南上)
鑾駕出宮
前出宮三日本司宣攝内外各供其職守宮設從駕之
官五品以上次於承天門外東西朝堂如常前二日太
樂令設宮懸之樂於殿庭如常儀其日未眀七刻搥一
鼓爲一嚴(三嚴時節前一日侍中奏裁)侍中奏開宮殿門及城門未
眀五刻搥二鼓爲再嚴侍中版奏請中嚴奉禮設從駕
羣官五品以上位文官於東朝堂之前西向武官於西
朝堂之前東向俱重行北上從駕羣官五品以上俱朝
堂次各服其服(其六品以下並從發駕之前先赴朝堂所俱就次各服其服)所司陳
小駕鹵簿未眀二刻搥三鼓爲三嚴諸衞之屬各督其
隊與鈒戟以次入陳於殿庭謁者引從駕羣官各就朝
堂位諸侍衞之官各服其器服侍中中書令以下俱詣
西閤奉迎(侍中奉寳如式)乘黃令進金輅於西閤外南向千牛
將軍一人執長刀立於輅前北向黃門侍郎一人在侍
臣之前贊者二人又在黃門之前侍中版奏外辦太僕
卿奮衣而升正立執轡皇帝服通天冠青紗袍(夏綘紗季夏土)
(王之日黃紗秋白紗冬黑紗)珮蒼玉(夏珮赤玉季夏土王之日珮黃玉秋珮白玉冬珮玄玉)御
輿以出曲直華蓋警蹕侍衞如常儀皇帝將出仗動太
樂令令撞黃鍾之鐘右五鐘皆應協律郎跪俛伏舉麾
鼓柷奏太和之樂千牛將軍前執轡皇帝升輅太僕卿
立授綏侍中中書令以次侍如常儀黃門侍郎進當鑾
駕前跪奏稱黃門侍郎臣某言請鑾駕發引俛伏興退
復位(凡黃門侍郎奏請皆進當鑾駕前跪奏稱具官某言俛伏興)鑾駕動又稱警蹕
黃門侍郎與贊者夾引以出千牛將軍夾輅而趨駕至
太極門偃麾戞敔樂止出太極門鼓柷奏采茨之樂出
嘉德門戞敔樂止(凡樂皆協律郎舉麾工鼓柷而後作偃麾戞敔而後止)至順天
門外(於眀堂讀令則至承天門)侍臣上馬所黃門侍郎奏請鑾駕權
停勅侍臣上馬侍中前承詔退稱制曰可黃門侍郎皆
上馬諸侍衛之官各督其屬左右翊駕在黃麾内符寳
郎奉六寳與殿中監後部從侍中中書令以下夾侍於
輅前贊者在奉供官人内侍臣上馬畢黃門侍郎奏稱
請勅車右升侍中前承制退稱詔曰可黃門侍郎退復
位千牛將軍升訖黃門侍郎請鑾駕發引退復位鑾駕
動稱警蹕鼓傳音如常鼓吹振作而行其從駕之官在
玄武隊如常儀
讀令
其日依時刻諸衛勒所部屯門列仗及青陽左个之庭
如常(仲春青陽太廟之庭季春青陽右个之庭孟夏眀堂左个之庭仲夏眀堂太廟之庭季夏眀堂右个)
(之庭孟秋總章左个之庭仲秋總章太廟之庭季秋總章右个之庭孟冬玄堂左个之庭仲冬玄堂太廟之庭)
(季冬玄堂右个之庭)先置羣官俱集次各服其服駕將至典謁各
引先置羣官俱就門外位駕至大次門外廻輅南向千
牛將軍降立於輅右侍中進當鑾駕前跪奏稱侍中臣
某言請降輅俛伏興還侍位皇帝降輅御輿之大次繖
扇華蓋侍衛警蹕如常儀典謁引文武五品以上從駕
之官皆就門外位太樂令帥工人入就位協律郎入就
舉麾位典儀帥贊者先入就位典謁引羣官非升座者
入就位刑部郎中以月令置於案覆以帊令史二人俱
綘公服對舉案立於武官五品以上東南郎中立於案
後北面(夏令史對舉案於五品武官西南郎中立於案後東面秋於五品武官西北郎中立於案後南)
(面冬於武官東北郎中立於案後西面)侍中版奏外辦皇帝御輿出次曲
直華蓋侍衛警蹕如常儀入自青龍門(夏入自朱雀門秋入自白虎門)
(冬入自玄武門)皇帝初入門太樂令令撞蕤賓之鐘左五鐘皆
應鼓柷奏太和之樂皇帝升自寅陛(夏升自巳陛秋升自申陛冬升自亥)
(陛)入卽御座東向坐(夏南向坐秋西向坐冬北向坐)符寳郎奉寳置於
御座侍臣夾侍如常儀戞敔樂止典儀一人升立於左
个東北南向(夏東南西向秋西南北向冬西北東向)典謁引公王以下入
就西面位(夏北面位秋東面位冬南面位)上公初入門舒和之樂作(凡公)
(行皆作舒和之樂)公至位樂止羣官立定典儀曰再拜贊者承
傳(凡典儀有詞贊者皆承傳)在位者皆再拜侍中前跪奏稱侍中臣
某言請延公王等升俛伏興又侍中稱制曰可侍中詣
左个東北南面(夏東南西面秋西南北面冬西北東面)稱詔延公王等升
俛伏興又侍中典儀承傳堂下贊者又承傳在位皆再
拜典謁者以次引西面位者(夏典謁引北面位者秋引東面位者冬引南面位者)
各詣其階公初行樂作至觧劍席樂止公王以下俱升
席跪觧劍俛伏興脫舄通事舍人各引升立於座後刑
部郎中奉案進立於邜陛下侍中跪奏請讀月令俛伏
興侍中稱有制曰可侍中退復位刑部郎中再拜就觧
劍席跪觧劍俛伏興脫舄取令持案者仍立於下通事
舍人引刑部郎中奉令升自邜陛(夏升自午陛秋升自酉陛冬升自子陛)
詣席南北向位跪(夏席西東向秋席北南向冬席東西向)置令於案俛伏
興立於席後堂上典儀唱就座公王以下及刑部郎中
並就座俛伏興坐刑部郎中讀令每句一絶使言聲可
了讀令訖堂上典儀唱可起公王以下及刑部郎中以
令置於案與羣官俱跪佩劍俛伏興納舄典謁各引還
本位公初行樂作至位樂止立定典儀曰再拜在位者
皆再拜典謁引西面位者出(夏北面秋東面冬南面)公初行樂作
出門樂止侍中跪奏稱侍中臣某言禮畢俛伏興還侍
位皇帝興太樂令令撞黃鍾之鐘右五鐘皆應太和之
樂作皇帝降座御輿出之便次警蹕侍衞如来儀出門
樂止典謁引南北面位者以次出(夏引東西面秋引南北面冬引西東面)
春令(其文具小戴禮篇故不繁載)
鑾駕還宮
皇帝旣還大次持節版奏請觧嚴(將士不得輙離部位)皇帝停大
次一刻頃搥一鼓爲一嚴轉仗衛位於還塗如来儀三
刻頃搥二鼓爲再嚴將士布隊仗侍中版奏請中嚴五
刻頃搥三鼓爲三嚴謁者贊引各引羣官序立於次前
文武侍臣詣大次奉迎乘黃令進金輅於大次門外南
向(夏北向秋西向冬東向)千牛將軍立於輅右侍中版奏外辦太
僕卿升執轡皇帝御輿出次繖扇侍衞警蹕如常儀皇
帝升輅太僕卿立授綏黃門侍郎奏稱請鑾駕發引退
復位鑾駕動稱警蹕如来儀黃門侍郎贊者夾引千牛
將軍夾輅而趨至侍臣上馬所黃門侍郎奏稱請鑾駕
權停勅侍臣上馬侍中前承詔退稱制曰可黃門侍郎
退稱侍臣上馬贊者承傳文武侍臣皆上馬訖黃門侍
郎奏稱請勅車右升侍中稱制曰可黃門侍郎退復位
千牛將軍升訖黃門侍郎奏稱請鑾駕發引退復位鼓
傳音鑾駕動鼓吹振作而還文武羣官皆從如来儀鑾
駕至承天門外侍臣下馬所鑾駕權停文武侍臣皆下
馬千牛將軍降立於輅右訖鑾駕動千牛將軍夾輅而
趨駕入嘉德門太樂令令撞蕤賓之鐘左五鐘皆應鼓
柷奏采茨之樂至太極門戞敔樂止入太極門鼓柷奏
太和之樂駕至横街北當東閤廻輅南向侍中進當鑾
駕前跪奏稱臣某言請䧏輅俛伏興還侍位皇帝䧏輅
御輿以入繖扇侍衞警蹕如常儀侍臣從至閤戞敔樂
止初文武羣官至朝堂通事舍人承旨勅羣官並還皇
帝既入侍中版奏請解嚴叩鉦將士各還其所
皇帝於太極殿讀五時令
禮部尚書先讀令三日奏讀時令承以宣告前一日尚
舍奉御設御幄座於太極殿北廂南向尚舍直長設一
品以下五品以上及諸司長官座於殿上文東武西重
行相向北上(無長官者次官一人升判官不合)設刑部郎中讀令座於
御座西南東向有案去御座二丈設解劍席於東西階
下如常儀太樂令展宮懸於殿庭設舉麾位於殿西階
之東西向一位於樂懸東南西向並如朔朝之儀典設
文官三品以上及應升殿者位於南横街之南道東設
武官位於道西俱每等異位重行北向相對為首非升
殿者位於殿庭文東武西如常設典儀位於北横街之
南贊者二人在南差退俱西向奉禮設門外位文官於
東朝堂近南西面武官於西朝堂近南東面每等異位
重行北上俱依時刻諸衞勒所部屯門列仗及陳於殿
庭如常文武官依時刻集朝堂俱就便次各服其服侍
中量時版奏請中嚴鈒戟近仗入陳於殿庭太樂令帥
工人入就位協律郎就舉麾位諸侍衞之官各服其器
服符寳郎奉寳詣閤奉迎典儀帥贊者入就位典謁引
羣官各就門外位刑部郎中以時令置於案覆以帊令
史二人俱公服對舉案立於右延眀門内道北郎中立
於案後東面典謁者引非升殿者入就位侍中版奏外
辦皇帝服通天冠絳紗袍御輿出自西房曲直華蓋警
蹕侍衞如常儀皇帝將出仗動太樂令令撞黃鍾之鐘
右五鐘皆應協律郎跪俛伏舉麾鼓柷奏太和之樂皇
帝出自西房卽御座南向坐符寳郎奉寳置於御座如
常儀偃麾戞敔樂止典儀一人升就東階上西面立侍
臣夾侍如常儀典謁引公王以下入就北面位公初入
門舒和之樂作至位樂止羣官立定典儀曰再拜贊者
承傳在位者皆再拜侍中前跪奏稱侍中臣某言請延
公王以下等升俛伏興又侍中稱制曰可侍中詣東階
上西向稱詔延公王等升殿上典儀承傳階上贊者又
承傳在位者皆再拜典謁以次引北面位者詣東西階
公初行樂作至解劍席樂止公王以下俱升席跪解劔
俛伏興脫舄通事舍人以次引升殿者立於座後刑部
郎中引案進立於西階下侍中跪奏請讀時令俛伏興
又侍中稱制曰可侍中退復位刑部郎中再拜就解劍
席跪解劍俛伏興脫舄取令持案者仍立於階下通事
舍人引刑部郎中奉令升自西階詣席西東向跪置令
於案俛伏興立於席後殿上典儀唱就座公王以下及
刑部郎中並就座俛伏興刑部郎中讀令每句一絶使
言聲可了讀令訖殿上典儀唱可起公王以下皆起通
事舍人引公王以下及刑部郎中退降刑部郎中以令
置於案興羣官俱跪佩劍俛伏興納舄典謁各引還本
位典儀曰再拜在位者皆再拜典謁引北面位者出持
令案者自右延眀門而出侍中跪奏稱侍中臣某言禮
畢俛伏興還侍位皇帝興太樂令令撞蕤賓之鐘左五
鐘皆應太和之樂作皇帝降座御輿入自東房警蹕侍
衞如來儀從至閤樂止典謁引東西面位者以次出(讀夏)
(令與春令同讀秋令與冬令同設刑部郎中讀令座於御座東南西向令案立於右延眀門内道北郎中立於)
(案後西面升降自東階餘與讀春令同)皇帝若御翼善冠則羣官皆袴褶
服陳解劔席若不設樂懸去警蹕
皇帝養老於太學
陳設
前三日尚舍直長設大次於學堂之後隨地之宜設三
老五更次於學堂南門外之西羣老次於其後俱東向
設羣官次文官於門外之東重行西向武官於羣老之
西重行東向皆北上前一日尚舍奉御設御座於堂上
東序西向莞筵紛純加藻席畫純次席黼純設三老座
於西楹之東近北南向設五更座於西階上東向設國
老三人座於三老座西階不屬焉皆莞筵紛純加藻席
畫純設衆國老座於堂下西階之西東面北上皆蒲筵
緇布純加莞席玄帛純(若三品以上則莞筵紛純加藻席畫純凡五品以上致仕者爲)
(國老)設庶老座於國老座後皆蒲筵緇布純(六品以下致仕者為庶老)
太樂令展宮懸於學堂之庭設登歌於堂上及舉麾位
等皆准元會之儀典儀設文官五品以上位於懸東六
品以下在其南俱重行西向北上武官五品以上位於
懸西六品以下在其南當文官俱重行東向北上蕃客
分方位於文武官六品之南(若有諸州使人分方位於文武官九品之後)學
生分位於文武官之後奉禮設門外位如設次之式尚
舍奉御設罇於東楹之西北向左玄酒有坫以置爵
鑾駕出宮(如前讀令儀)
養老
仲秋之月擇吉辰皇帝親養三老五更於太學所司先
奏定三師三公致仕者用其德行及年高者一人爲三
老次一人爲五更尚食先具牢饌鑾駕將至通事舍人
引先置之官皆就門外位學生俱青衿服入就位鑾駕
至太學門廻輅南向侍中跪奏請降俛伏興皇帝降輅
乘輿入大次繖扇侍衞如常通事舍人引文官五品以
上從駕之官皆就門外位太樂令帥工人二舞就位如
正會之禮通事舍人引羣官客使入就位鑾駕出宮量
時刻遣使迎三老五更於其第三老五更俱服進賢冠
乘安車前後導從如常禮其國老庶老則有司先戒之
鑾駕既至太學三老五更及羣老等俱赴集其次羣老
各服其服太常少卿贊三老五更俱出次引立於學堂
南門外之西東面北上奉禮贊羣官出次引立於三老
五更之後太常博士引太常卿升立於學堂北戶之内
當戶北向侍中版奏外辦皇帝出戶侍衞如常(侍中負寳陪從)
(如式)殿中監進大珪皇帝執大珪博士引太常卿太常卿
引皇帝(每太常卿前導皆博士先引)協律郎跪俛伏舉麾太和之樂
作皇帝降迎三老於門内之東西面立侍臣從立於皇
帝之後太常卿與博士退立於左皇帝立定樂止三老
五更皆杖各二人夾扶左右太常少卿引道敦史執筆
以從三老入門舒和之樂作三老五更立於門西東面
北上奉禮引羣官隨入立於其後初三老立定樂止太
常卿前奏請再拜退復位皇帝再拜三老五更去杖攝
齊以答再拜畢皇帝揖進三老在前五更從仍杖夾扶
入初至階皇帝揖升俱就座後揖立樂止侍衞文官量
人從升皇帝西面再拜三老三老南面答再拜皇帝西
面再拜五更五更答再拜休和之樂作三老五更俱坐
三公授几九卿正履訖殿中監尚食奉御進珍羞及黍
稷等皇帝省之遂設於三老前樂止太常卿引皇帝詣
三老座前執醬而饋訖太常卿引皇帝詣酒罇所取爵
侍中贊酌酒訖太常卿引皇帝進執爵而酳尚食奉御
以次進珍羞酒食於五更前國老庶老等皆坐又設酒
食於國老庶老前國老庶老等皆食皇帝卽座太樂令
引工升奏韶和之樂三終三老乃論五孝六順典訓大
綱格言宣於上惠音被於下皇帝乃虛躬請受敦史執
筆錄善言行事終二舞坐於懸中訖禮畢三老以下降
筵太常少卿及奉禮引導皆如初太常卿引皇帝從以
降階太和之樂作皇帝逡巡立於階前樂止三老五更
出舒和之樂作太常卿引皇帝升立於階上三老五更
出門樂止侍中前奏禮畢退復位太常卿引皇帝降還
大次三老五更升安車導從而還通事舍人引羣官及
學生等以次出眀日三老詣闕表謝
鑾駕還宮(如前讀令儀)
通典卷一百二十四
