通典卷一百五十九
唐京兆杜佑君卿纂
兵十二
孫子曰地形者兵之助故用兵有散地有輕地有爭地
有交地有衢地有重地有圮地有圍地有死地(九地之名)凡
諸侯自戰其地為散地(戰其境内之地士卒意不專有潰散之心故曰散地)入人
之地而不深者為輕地(入人之地未深意尚未專輕走謂之輕地)我得則利
彼得亦利者為爭地(謂山水阨口有險固之利兩敵所爭)我可以往彼可
以來者為交地(交地者數道往來交通無可絶)諸侯之地三屬(我與敵相當旁)
(有他國也)先至而得天下之衆者為衢地(先至其地交結諸侯之衆為助也)
入人之地深倍城邑多難以返者為重地(難返還也背去也背與倍)
(同多道里多也遠去已城郭深入敵地心專意一謂之重地也)行山林險阻沮澤凡難
行之道者為圯地(少固也沮洳之地圯音皮美反)所由入者隘所從歸
者迂彼寡可以擊吾衆者為圍地(所從入阨險歸道遠也持久則糧乏故敵)
(可以少擊吾衆者為圍地也)疾戰則存不疾則亡者為死地(前有高山後有)
(大水進不得前退則有阻又糧乏絶故為死地在死地者當及士卒尚飽強志殊死戰故可以俱免也)是
故散地則無戰(士卒顧家不可輕戰)輕地則無止(志未堅不可遇敵)爭地
則無攻(三道攻當先至得其地者不可攻)交地則無相絶(相及屬也俱可進退不可)
(以兵絶之)衢地則合交(交結於諸侯)重地則掠(蓄積糧食入深士卒堅固則可掠取)
(財物)圯地則行(無稽留不可止)圍地則謀(發竒謀也則當權謀詐詭可以免難)死地
則戰(殊死戰也)是故散地吾將一其志輕地吾將使其屬(使相)
(仍也輕地還師當安道促行然令相續以備不虞也)爭地吾將趣其後(利地在前當進其後)
(爭地先據者勝不得者負故從其後使相及也)交地吾將固其結(交結諸侯)衢地吾
將謹其市(衢地四通交易之地市變事之端也方與諸侯結和當謹約使勿殆使諸侯爭之)重
地吾將繼其食(將掠彼也深入當繼糧不可使絶也)圮地吾將進其塗(疾過)
(去也疾行無留)圍地吾將塞其闕(以一士心也塞其闕不欲走之意也)死地吾將
示之以不活(勵士也焚輜重棄糧食塞井夷竈示之無活必殊死戰)又有通有
掛有支有隘有險有遠(此六地之名教民居之得便利則勝也)我可以往
彼可以來曰通(謂俱在平陸往來通利也)居通地先據其地居高陽
利糧道以戰則利(寧致於人無致於己先據高地分為屯守於歸來之路無使敵絶糧道也)
可以往難以返曰掛地(掛相掛牽也)掛形曰敵無備出而勝
之敵有備出而不勝難以返不利(敵無備而出攻之勝可也有備不得勝之)
(則難還返也)我出而不利彼出而不利曰支(支久也俱不便久相持也)支
形曰敵雖利我我無出也引而去之令敵半出而擊之
利(利利我也佯背我去無出逐待其引而擊之可敗也)隘形曰我先居之必盈之
以待敵(盈滿也以兵陣滿隘形欲使敵不得進退也)若敵先居之盈而勿從
不盈而從之(隘形者兩山之間通谷也敵怒勢不得撓我也先居之前必齊阨口陣而守之以出)
(竒也敵即先居此地齊口陣勿從也即半隘陣者從而與敵共爭此地利也)險形曰我先居
之必居高陽以待敵(居高陽之地待敵人敵人從其下隂之來擊之則勝)若敵先
居則引而去之勿從也(雖險先據不可致於人也)夫遠形均勢難以
挑戰戰而不利(挑迎敵也遠形去國遠也地均等無獨便利先挑之戰不利也)凡此六
者地之道也將之至任不可不察也故曰深草蓊穢者
所以遁逃也深谷阻險者所以止禦車騎也(李靖曰此車騎之敗)
(也)隘塞山林者所以少擊衆也(衆少可以夜擊敵也)沛澤杳冥者
所以匿其形也是以塗有所不由(扼難之地所不當從也不得已從之故為)
(變也道雖近而中不利則不由也)軍有所不擊(軍雖可擊以地險難人留之失前利若得之利)
(薄也窮困之卒隘陷之軍不可攻為死戰也當利守之以待隙也)地有所不爭也(皆與上同)
(曹公曰操所以置華費而得入徐州十四縣縣小地形可爭得而易失則不爭)凡地有絶澗
遇天井天牢天羅天陷天郄必亟去之勿近也(山水深大者為)
(絶澗四方高中央下者為天井深水大澤葭葦蒙蘢所隱蔽為天牢可以羅絶人者為天羅陂湖泥濘地形陷)
(者為天陷山澗廹狹地形深數尺長數丈或丘陵坑坎地形墝埆為天郄也)吾遠之敵近之
吾迎之敵背之(用兵常遠六害令敵近之背則我凶矣此六者當迎不當背也)不知山
林險阻沮澤之形者不能行軍(高石崇者為山衆樹所聚為林堆者為險一高)
(一下者為阻水草坑塹者為沮衆水所歸而不流者為澤不先知軍之所據及山川之形者則不能行師也)
按地形知勝負
周書陰符太公曰步貴知變動車貴知地形騎貴知别
徑竒進故三軍同名異用可往而無以還者車之死地
越險絶阻乘敵遠行者車之竭地前易後險車之困地
容車貫阻出而無返者車之患地左險右易上陵仰坂
車之逆地深塹黏土車之勞地隱帶橫畝犯歴深澤者
車之壤地日夜霖雨旬月不止泥淖難前車之陷地凡
騎以陷敵而不能破敵敵人佯走以步騎反擊我後此
騎之敗地也追背踰限長驅不止敵伏我兩傍又絶我
後此騎之困地也往無以返入無以出陷於天井填於
地牢此騎之死地也所由入者隘所由去者遠彼弱可
以擊我強少可以擊我衆此騎之没地大澗深谷蓊穢
林草此騎之竭地左右有水前有大阜後有高山戰於
兩水之間乘敵過邑是謂表裏相合左有深溝右有峭
坑高下與地平覩之廣易進退相敵此並騎之陷地汙
下沮澤進退漸洳者騎之患地拙將之所以見擒明將
之所務避也周末吳子問孫武曰吾至輕地始入敵
境士卒思還難進易退未背險阻三軍恐懼大將欲進
士卒欲退上下異心而敵盛守修其城壘整其軍騎或
當吾前或擊吾後則如之何武曰軍在輕地士卒未專
以入為務無以戰為故無近其名城無由其通路設疑
佯惑示若將去乃選驍騎銜枚先入掠其牛馬六畜三
軍見得進乃不懼分吾良卒密有所伏敵人若來擊之
勿疑若其不至捨之而去又問曰爭地敵先至據要保
利簡兵練卒或出或守以備我騎則如之何武曰爭地
之法讓之者得求之者失敵得其處慎勿攻之引而佯
走建旗鳴鼔趣其所愛曳柴揚塵惑其耳目分吾良卒
密有所伏敵必出救人欲我與人棄吾取此爭先之道
若我先至而敵用此術則選吾銳卒固守其所輕兵追
之分伏險阻敵人還鬭伏兵旁起此全勝之道也又問
曰交地吾將絶敵令不得來必全吾邊城修其所備深
絶通道固其阨塞若不先圖敵人已備彼可得來而吾
不可往衆寡又均則如之何武曰既吾不可以往彼可
以來吾分卒匿之守而勿怠示其不能敵人且至設伏
隱廬出其不意也又問曰衢地必先吾道遠發後雖馳
車驟馬至不能先則如之何武曰諸侯參屬其道四通
我與敵相當而傍有國所謂先者必重幣輕使約和傍
國交親結恩兵雖後至衆以屬矣簡兵練卒阻利而處
親吾軍士實吾資糧令吾車騎出入瞻候我有衆助彼
失其黨諸國掎角震鼓齊攻敵人驚恐莫知所當又問
曰吾引兵深入重地多所踰越糧道絶塞設欲歸還勢
不可過欲食於敵持兵不失則如之何武曰凡居重地
士卒輕勇轉輸不通則掠以繼食下得粟帛皆貢於上
多者有賞士無歸意若欲還出切為戒備深溝高壘示
敵且久敵疑通途私除要害之道乃令輕車銜枚而行
塵埃氣揚以牛馬為餌敵人若出鳴鼔隨之陰伏吾士
與之中期内外相應其敗可知又問曰吾入圮地山川
險阻難從之道行久卒勞敵在吾前而伏吾後營居吾
左而守吾右良車驍騎要吾隘道則如之何武曰先進
輕車去軍十里與敵相候接期險阻或分而左或分而
右大將四觀擇空而取皆會中道倦而乃止又問曰吾
入圍地前有強敵後有險難敵絶糧道利我走勢敵鼓
噪不進以觀吾能則如之何武曰圍地之宜必塞其闕
示無所往則以軍為家萬人同心三軍齊力并炊數日
無見火煙故為毁亂寡弱之形敵人見我備之必輕告
勵士卒令其奮怒陳伏良卒左右險阻擊鼓而出敵人
若當疾擊務突前鬭後拓左右掎角又問曰敵在吾圍
伏而深謀示我以利縈我以旗紛紛若亂不知所之奈
何武曰千人操旍分塞要道輕兵進挑陣而勿搏交而
勿去此敗謀之法戰國魏武侯問吳起曰有師甚衆
據險高壘守以強弩退如山移進如風雨糧食又多不
能長久則如之何起曰車騎步徒分軍五衢敵人必惑
莫知所如敵若堅守急行間諜以觀計謀彼聽吾說解
軍而去不聽吾說吾軍疾戰勝而勿追不勝疾歸或佯
北安行設伏疾鬭一結其後一絶其路兩軍銜枚或左
或右而襲其處吾軍交至必有其利又問曰谿谷險阻
與敵相逢彼衆我寡則如之何起曰息而待之持弓滿
弩且備且慮亂則擊之勿疑理則退後隨之凡過山谷
丘陵亟行勿留高山深谷卒然遇敵必先鼓譟乘之又
問曰左右高山地甚隘狹卒逢敵人擊之不敢去之不
得為之奈何起曰此為谷戰勇者雖衆勿用募吾材士
與敵相當輕足利刅以為前行分車列騎退隱四方且
拒且去乘勢不臧敵若堅陣行山列營應須更圖又問
曰敵近而薄我我無道路我衆甚懼為之奈何對曰為
此之術我衆彼寡參分而裹之彼衆我寡合陣從之又
問曰若暴宼近薄驅我馬牛取我禾稼為之奈何對曰
宼暴之至善守而勿應彼將暮去其装必重其心必恐
退還務速必有不屬追而擊之其兵必散雖衆可破也
自戰其地則敗
春秋時鄖人軍於蒲騷(音蕭)將與隨絞州蓼伐楚師楚將
屈瑕病之大夫鬭廉曰鄖人軍其郊必不誡且日虞四
邑之至(虞度也四邑隨絞州蓼也)君次於郊郢以禦四邑(君謂屈瑕也郊郢楚)
(地)我以銳師宵加於鄖鄖有虞心而恃其城(恃其近城)莫有
鬭志若敗鄖師四邑必離從之遂敗鄖師於蒲騷周
末吳子問孫武曰散地士卒顧家不可與戰則必固守
固守不出敵攻我小城掠吾田野禁吾樵採塞吾要道
待吾空虚而急來攻則如之何武曰敵人深入吾都多
背城邑士卒以軍為家專志輕鬭吾兵在國安土懷生
以陣則不堅以鬭則不勝當集人衆聚榖蓄帛保城避
險遣輕兵絶其糧道彼挑戰不得轉輸不至野無所掠
三軍困餒而誘之可以有功若欲戰必因勢勢者依險
設伏無險則隱於天陰暗昏霧出其不意襲其懈怠
後魏太武帝親征後燕將慕容德於鄴戰前軍敗績德
又欲攻之别駕韓&KR1202;進曰今魏不可擊者四燕不宜動
者三魏懸軍遠入利在野戰一不可擊也深入近畿致
兵死地二不可擊也前鋒既敗後陣方固三不可擊也
彼衆我寡四不可擊也官軍自戰其地一不宜動動而
不勝衆心不固二不宜動隍池未修敵來無備三不宜
動此皆兵機也深溝高壘以逸待勞彼千里饋糧野無
所掠久則三軍靡費攻則士衆多斃師老釁生詳而圖
之可以捷也德曰韓别駕之言良平之策也
據險隘
周末吳子問孫武曰敵人保據山險常利而處之糧食
又足挑之則不出乘間則侵掠為之奈何武曰分兵守
要謹備勿懈潛探其情密候其怠以利誘之禁其牧採
久無所得自然變改待離其固奪其所愛敵據險隘我
能破之也後漢末曹公使夏侯妙才張郃屯漢中蜀
先主進兵漢中次於陽平關南渡沔水沿山稍前於是
定軍勢作營妙才將兵來爭其地先主命黃忠乘高鼓
噪攻之大破妙才軍斬妙才曹公自長安南征先主遥
策之曰曹公雖來無能為也我必有漢川矣及曹公至
先主歛衆據險終不交鋒積日不戰兵士亡者多曹公
果引軍退還先主遂有漢中魏將曹爽之伐蜀司馬
景王同行出駱谷次於興元蜀將王林夜襲景王營堅
卧不動林退景王謂諸將曰費禕已據險拒守不獲戰
攻之不可宜亟(紀力反)還軍以為後圖爽等引退禕果馳
兵趣三嶺爭險乃得過東晉末大將宋武帝討南燕
慕容超超召羣臣議拒晉師大將公孫五樓曰吳兵輕
果所利在速戰初鋒果銳不可爭也宜據大峴使不得
入曠日延時阻其銳氣徐簡精騎二千循海而南絶其
糧運别勑叚暉率兗州之軍緣山東下腹背擊之上策
也各命守宰依險自校其資儲之外餘悉焚蕩芟除粟
苖使敵無所資堅壁清野以待其敝中策也縱賊入峴
出城逆戰下策也超曰吾京都殷盛戶口衆多未可以
一時入守青苖布野非可卒芟設使芟苖城守以全性
命朕所不能今據五州之強帶山河之固戰車萬乘鐵
馬萬羣縱令過峴至於平地徐以精騎踐之此成擒也
其將慕容鎮曰若如聖旨必須平原用馬為便宜出峴
逆戰戰而不勝猶可退守不宜縱敵入峴自貽窘逼昔
成安君不守井陘之險終屈於韓信諸葛瞻不據束馬
之險卒擒於鄧艾以為天時不如地利但守大峴策之
上也超又不從晉乃攝莒梁父二戍修城隍簡士馬蓄
銳以待之其夏晉師次東莞超遣其左軍叚暉等步騎
五萬進據臨胊俄而晉師度峴慕容超懼率兵四萬就
叚暉等於臨胊戰敗超奔還廣固朱武圍廣固數月而
拔齊地悉平矣
塞險則勝否則敗
春秋時蔡侯吳子唐侯伐楚舍舟於淮汭自豫章與楚
夾漢(豫章漢東江北地名)楚左司馬沈尹戌謂楚將子常曰子沿
漢而與之上下(沿緣也緣漢上下遮使勿渡)我悉方城外以毁其舟
(以方城外人毁吳所舍舟)還塞大隧直轅冥阨(三者漢東之隘道隘烏革反)子濟
漢而伐之我自後擊之必大敗之既謀而行楚大夫武
城黑謂子常曰吳用木也我用革也(用軍器)不可久也不
如速戰大夫史皇謂子常曰楚人惡子而好司馬若司
馬毁吳舟於淮塞城口而入(城口三隘道之總名)是獨克吳也子
必速戰不然不免乃濟漢而陣自小别至於大别(禹貢漢水)
(至大别南入江然則此二别在江夏界)三戰子常知不可欲奔(知吳不可勝)史
皇曰安求其事(求知政事)難而逃之將何所入子必死之(子常)
(違左司馬戌之言故敗)漢時匈奴呼韓邪單于來朝元帝以後
宮良家子王嬙(音墻)字昭君賜單于單于歡喜上書願保
塞上谷以西至燉煌請罷邊備以休天子人民帝下有
司議郎中侯應上言以為不可其略曰自周秦漢興以
來匈奴宼掠甚矣其北邊有陰山東西二千餘里本冒
頓單于依阻其中至孝武帝出師征伐斥奪此地攘之
於漠北建塞徼起亭隧築外城設屯戍以守之然後邊
境少安夫匃奴之情困則卑順強則驕逆天性然也前
已罷外城省亭隧今纔足以候視通烽火而已安不忘
危不可復罷且中國尚建關梁以制諸侯所以絶臣下
之覬欲起塞以來百有餘年非皆以土垣城因山巖石
木柴殭落谿谷水門卒徒築理功費久遠不可勝計今
欲以一切省徭戍十年之外卒有他變障塞破壞亭隧
滅絶當更發屯繕理累世之功不可卒復非所以永持
至安威制百蠻之長策也帝納之(具在邊防匈奴篇中)後魏遣
將伐後燕慕容寳已平并州潞川頻勝寳在中山引羣
臣議之中山尹符謨曰魏軍強盛千里轉鬭乘勝而來
勇氣兼倍若逸騎平原形勢彌盛殆難為敵宜杜險拒
之中書令眭(息為反)邃曰魏軍多騎師剽銳馬上齎糧不
過旬日宜令郡縣聚千家為一堡深溝高壘清野待之
至無所掠資食既罄不過六旬自然窮退尚書封懿曰
今魏師十萬天下之勍敵也百姓雖欲營聚不足自固
是則聚糧集兵以資強宼且又動衆心示之以弱阻關
拒戰計之上也慕容麟曰魏今乘勝氣銳其鋒不可當
宜完守設備待其敝而乘之於是修城積粟為持久之
備魏攻中山不尅進據博陵魯口諸將覩風奔退郡縣
悉降於魏(寳違塞險之計故敗)大唐武德中太宗圍王充於東
都王充勢窮竇建德自河北來救諸將及蕭瑀等咸請
且退師避之太宗不許曰王充糧盡内外離心我當不
勞攻擊坐收其敝耳建德新破孟海公將驕卒惰今我
據武牢阨其襟要若賊恃盛冒險爭鋒吾當攻之必矣
賊若不戰旬日之間王充自潰彼敗我振兵足以臨之
矣一行兩定在於斯舉若不速進戰入武牢諸城新附
必不能守二賊并力將若之何秦府記室薛收進曰王
充據東都府庫填積所患者在於乏食是以為我所持
建德總十餘萬衆來拒王師亦當盡彼驍雄期於速戰
若縱其兩宼相連轉河北之積以相資給則伊洛間戰
鬭不已大王今欲親率猛銳先據成臯之險訓兵坐甲
當彼疲敝之衆一戰必尅建德破則王充自下不過數
旬二國之君可面縛麾下蕭瑀等奈何遂請退兵太宗
曰善而從之留齊王元吉圍王充親率三千五百人趨
武牢守之不與戰相持二十餘日五月建德謀伺官軍
芻盡牧馬於河北必將襲武牢太宗聞之遂牧馬千餘
匹於河渚間以誘之詰朝建德果悉衆而至陣於汜水
東太宗候其陣久卒饑令宇文士及率騎經賊陣之西
馳而南上賊陣動因而諸軍奮擊之大潰竟如太宗本
策
死地勿攻
周末吳子問孫武曰吾師出境軍於敵人之地敵人大
至圍我數重欲突以出四塞不通欲勵士激衆使之投
命潰圍則如之何武曰深溝高壘示為守備安靜勿動
以隱吾能告令三軍示不得已殺牛燔車以饗吾士燒
盡糧食填夷井竈割髮捐宼絶去生慮將無餘謀士有
死志於是砥甲礪刃并氣一力或攻兩傍震鼓疾譟敵
人亦懼莫知所當銳卒分行疾攻其後此是失道而求
生故曰困而不謀者窮窮而不戰者亡吳子曰若吾圍
敵則如之何武曰山谷峻險難以踰越謂之窮宼擊之
之法伏卒隱廬開其去道示其走路求生透出必無鬭
意因而擊之雖衆必破又問曰吾在死地糧道已絶敵
伏吾險進退不得則如之何武曰燔吾蓄積盡我餘財
激士勵衆使無生慮鼓呼而衝進而勿顧决命爭強死
而須鬭若敵在死地士卒氣勇欲擊之法順而勿抗隂
守其利絶其糧道恐有竒伏隱而不覩使吾弓弩俱守
其所漢王遣將韓信擊趙未至井陘口三十里止舍
夜半傳發(傳令軍中使發也)選輕騎二千人人持一赤幟從間
道萆山(萆音蔽依山自覆蔽也)而觀趙軍誡曰趙見我走必空壁
逐我汝疾入趙壁拔趙幟立漢赤幟令其裨將傳飱曰
今日破趙會食信乃使萬人先行出背水陣趙軍遥見
而大笑平旦信建大將之旗鼔行出井陘口趙開壁擊
之大戰良久於是信走水上軍趙軍空壁逐信信已入
水上軍軍皆殊死戰不可敗信所出竒兵二千騎馳入
趙壁皆拔趙幟立漢赤幟趙軍攻信既不得還壁見漢
幟大驚遂亂遁走於是漢兵夾擊大破虜趙軍斬陳餘
泜(音遲)水上擒趙王歇諸將因問信曰兵法右背山陵前
左水澤今者將軍令臣等反背水陣曰破趙會食臣等
不服然竟以勝此何術也信曰此在兵法顧諸君不察
耳兵法不曰陷之死地而後生置之亡地而後存且信
非得素拊循士大夫也(拊季武反)此所謂驅市人而戰其勢
非置之死地使人人自為戰今與之生地皆走寧尚可
得而用之乎諸將皆服曰非所及也十六國後凉呂
光遣二子紹纂伐叚業南凉秃髮烏孤遣其弟鹿孤及
楊軌救業紹以業等軍盛欲三門關挾山而東纂曰挾
山示弱取敗之道不如結陣衝之彼必憚我而不戰也
紹乃引軍而南業將擊之其將沮渠蒙遜諫曰楊軌恃
虜騎之強有覬覦之志紹纂兵在死地必决戰求生戰
則有太山之安不戰則有累卵之危業曰卿言是也乃
按兵不戰紹亦難之各引兵歸(叚業悟而不敗)梁將陳慶之
守濡陽城與後魏軍相持自春至冬數千百戰師老氣
衰魏之援兵復欲築壘於軍後諸將恐腹背受敵議退
師慶之曰共來至此涉歴一歲靡費糧仗其數極多諸
君並無鬭心皆謀退縮豈是欲立功名直聚為抄暴耳
吾聞置兵死地乃可求生須虜圍合然後與戰必捷諸
將壯其計從之魏人掎角作十三城慶之銜枚夜出陷
其四壘所餘九城兵甲猶盛乃陳其俘馘鼓吹而攻遂
大奔潰斬獲略盡矣後魏末齊神武興義兵於河北
時爾朱兆等四將兵馬號二十萬夾洹(音桓)水而軍時神
武士馬不滿三萬以衆寡不敵遂以韓陵山為圓陣繫
牛驢以塞道於是將士皆死戰四面奮擊大破之(齊神武兵)
(少天光等兵十倍圍而缺之神武因自塞其缺士皆有必死之志是以破敵也)南齊北豫州
刺史司馬消難請降後周將楊忠與柱國達奚武據之
於是共率騎士五千人各乘馬一匹從間道馳入齊境
五百里前後遣三使報消難而皆不返命去北豫州三
十里武疑有變欲還忠曰有進死無退生獨以千騎夜
趣城下四面峭絶徒聞擊柝之聲武親來麾數百騎以
西忠勒餘騎不動候門開而入乃馳遣召武時齊鎮城
將伏敬遠勒甲士二千人據東陴舉烽嚴警武憚之不
欲保城乃多取財帛以消難及其屬先歸忠以三千騎
為殿到洛南皆解鞍而卧齊衆來追至於河北忠謂將
士曰但飽食今在死地賊必不敢渡水以當吾鋒食畢
齊兵佯若渡水忠馳將擊之齊兵不敢逼遂徐引而還
大唐衛公李靖兵法曰若敵人在死地無可依固糧
食已盡救兵不至謂之窮宼擊此之法必開其去道勿
使有鬭心雖衆可破當精騎分塞要道輕兵進而誘之
陣而勿戰敗謀之法也
總論其地形附
大唐衛公李靖兵法曰軍志云失地之利士卒迷惑三
軍困敗饑飽勞逸地利為寳不其然矣是以彼此俱利
之地則讓而設伏趨其所愛而傍襲之彼此不利之地
則引而佯去待其半出而邀擊之平易之所則率騎而
與陣險隘之處則勵步以及徒往易歸難左險右阻沮
洳幽穢垣埳溝瀆此車之害地也有入無出長馳廻驅
大阜深谷洿泥塹澤此騎之敗地也候視相及限壑分
川斯可以縱弓弩聲塵既接深林盛薄斯可以奮矛鋋
蘆葦深草則必用風火蔣□翳薈則必率其伏平坦則
方布汚斜則圓形左右俱高則張翼後高前下則銳衝
凡戰之道以地形為主虛實為佐變化為輔不可專守
險以求勝也仍須節之以金鼔變之以權宜用逸待勞
掩遲為疾不明地利其敗不旋踵矣或有進師行軍不
因鄉導陷於危敗為敵所制左谷右山束馬懸車之逕
前窮後絶鴈行魚貫之巖兵陣未整而強敵忽臨進無
所憑退無所固求戰不得自守莫安住則日月稽留動
則首尾受敵野無水草軍乏資糧馬困人疲知窮力竭
一人守隘萬夫莫向如彼要害敵先據之如此之利我
已知守縱有驍兵利器亦何以施其用事至於此可不
慎之哉若此死地疾戰則存不戰則亡當須上下同心
併氣一力抽腸濺血一死一前因敗為功轉禍為福矣
(已具前篇吳子孫武問答語中)
勵士决戰(兵者凶器不得已而用之戰者危事亦不必常勝若非激勵無以成功今故附)
(於死地勿攻之後他皆𩔖此也)
昔周武王將伐紂問太公曰若今敵人圍我斷後絶糧
吾欲徐以為陣以敗為勝奈何太公曰不可此天下之
困兵也暴用之則勝徐用之則敗可為四衝陣以驍騎
驚其君親左軍疾右軍迭前迭後往敵之空吾軍疾擊
鼔呼而當又問曰敵疎其陣又遠其後跳我流矢以弱
我弓弩勞我士卒為之奈何太公曰發我銳士先擊其
前車騎獵其左右引而分隊以隨其後三軍疾戰凡以
少擊衆避之於易要之於險避之以晝取之於夜故曰
以一擊十莫善於阨以十擊百莫善於險以千擊萬莫
善於阻用衆者務易用少者務阨也戰國秦圍趙邯
鄲急且降平原君甚患之邯鄲傳舍子李同說平原君
曰君不憂趙亡邪平原君曰趙亡則勝為虜何為不憂
乎李同曰邯鄲之民炊骨易子而食可謂急矣而君之
後宮以百數婢妾被綺縠餘糧肉而人褐衣不完糟糠
不厭或剡木為矛矢而君器物鐘磬自若使秦破趙君
安得有此使趙得全君何患無有今君誠能令夫人以
下編於士卒之間分功而作家之所有盡散以饗士士
方其危苦時易德耳於是平原君從之得敢死之士三
千人李同遂與之赴秦軍秦軍為之却三十里會魏信
陵君以師來救秦軍遂退戰國齊上將田單率師將
攻狄魯仲連子曰將軍攻狄必不能下矣單曰吾以破
亡餘卒破萬乘之燕今攻狄而不能下何也上車不謝
而去遂攻狄三月不尅齊嬰兒謠曰大冠若箕修劒拄
頤攻狄不能下壘枯丘單乃懼問魯仲連子對曰將軍
在即墨之時坐則織簣立則杖插為士卒倡當此之時
將軍有死之心而士卒無生之志聞言莫不掩泣奮臂
而欲戰此所以破燕也當今將軍東有夜邑之封西有
淄上之實足以樂生而惡死此之所以不勝也田單明
日結髮厲氣立於矢石之間引枹而鼓之狄人乃下
秦末秦軍攻趙項羽救之引兵渡河皆沈船破釜甑燒
廬舍持三日糧以示必死無一還心於是至則圍秦將
王離九戰絶其甬道大破虜王離當是時楚兵冠諸侯
諸侯軍救鉅鹿下者十餘壁皆莫敢縱兵及楚擊秦將諸
侯皆從壁上觀楚戰士無不一當十楚兵呼聲動天地
諸侯軍無不人人惴(之睡反)恐後漢將吳漢率兵圍蘇
茂於廣樂劉永將周建來救漢將輕騎迎戰不利墮馬
傷膝還營諸將謂漢曰大敵在前而公傷卧衆心懼矣
漢乃勃然裹瘡而起椎牛饗士令軍中曰賊衆雖多皆
劫掠羣盗勝不相讓敗不相救非有仗節死義者也今
日封侯之秋諸君勉之於是軍士激怒人倍其氣明日
建茂合兵圍漢漢選四部精兵三千餘人齊鼓而進建
軍大潰還奔城漢長驅追擊大破之十六國前秦苻
堅將王猛討前燕慕容暐暐遣將慕容評屯於潞川以
拒之猛與評相持遣禆將郭慶之以銳卒五千夜從間
道出評營後傍山起火燒其輜重暐懼遣使讓評催之
速戰猛知評賣水鬻薪有可乘之會評又求戰乃陳於
潞原而誓衆曰今與諸軍深入賊地宜各勉進不可退
也願戮力行間以報恩顧受爵明君之朝慶觴父母之
室不亦美乎衆皆勇奮破釜棄糧大呼競進猛覩評師
之衆惡之謂鄧羌曰今日之事非將軍莫可以捷將軍
其勉之羌曰若以司隸見與者公無以為憂猛曰此非
吾之所及必以本郡太守萬戶侯相處羌不悦而退俄
而兵交猛召之羌寢而不應猛馳就許之羌於是大飲
帳中與張蚝徐成等(蚝大吏反)跨馬運矛馳入評軍出入數
四傍若無人搴旗斬將殺傷甚衆戰及日中大敗評衆
俘斬五萬十六國前秦苻健為姚萇所殺苻生率兵
伐姚萇皆刻鋒鎧為死休字示以戰死為志每戰以長
矟勾刃為方圓大陣知其厚薄從中分配故人自為戰
所向無前東晉末宋武帝作相舉兵伐後秦姚泓以
王鎮惡為前鋒軍至渭橋鎮惡所乘皆蒙衝小艦鎮惡
登岸渭水流急倏忽聞諸艦悉逐流去時泓屯軍在長
安城下猶數萬人鎮惡撫慰士卒曰卿諸人並家在江
南此是長安城北門外去家萬里而舫乘衣糧並已逐
流去豈復有求生之計邪唯宜死戰可以立大功不然
則無遺𩔖耳乃身先士卒衆亦知無復退路莫不騰踴
爭先泓衆一時奔潰即陷長安城隋時突厥入宼隋
將楊素擊之先是諸將與虜戰每慮胡騎奔突皆戎車
步騎相參舁鹿角為方陣騎在其内素謂人曰此乃自
固之道非取勝之方也於是悉除舊法令諸軍為騎陣
突厥達頭可汗聞之大喜率精騎十餘萬而至素奮擊
大破之素多權略乘機赴敵應變無方然大抵馭戎嚴
整有犯軍令者立斬之無所寬貸每將臨宼求人過失
而斬之多者百餘人少不下十數流血盈前言笑自若
及其對陣先令一二百人赴敵陷陣而還者則已如不
能陷陣而還者無問多少悉斬之又令二三百人復進
還如向法將士股慄有必死之心由是戰無不勝時稱
名將
衆寡勢百相懸勵士攻其師
王莽末劉伯升起兵光武守昆陽莽將王尋王邑來討
兵號百萬先至昆陽已十萬圍數重時伯升已拔宛三
日而光武尚未知乃偽使持書報城中云宛下兵到而
佯墮其書尋邑得之不憙諸將既經累捷膽氣益壯無
不一當百光武乃與敢死者三千人從城西水上衝其
中堅尋邑陣亂乘勢崩之遂殺王尋城中亦鼓譟而出
中外合勢震呼動天莽兵大潰走者相騰踐
乘卒初銳用之
劉項爭天下之際漢王至南鄭諸將及士卒皆歌思歸
韓信說漢王曰項羽王諸將之有功者而王獨居南鄭
是遷也軍吏士卒皆山東之人日夜跂而思歸及其銳
而用之可以有大功天下已定人皆自寧不可復用不
如决策東向爭權天下漢王從之終滅項籍後周末
隋文帝作相遣將于仲文先以兵定關東破尉遲迥將
檀讓初仲文在蓼隄諸將皆曰軍自遠來士馬疲敝不
可决勝仲文令三軍趣食列陣大戰既而破賊諸將皆
請曰前兵疲不可交戰竟而克勝其計安在仲文笑曰
吾所部將士皆山東人果於進不宜持久乘勢擊之所
以制勝諸將皆以為非所及也
激怒其衆
春秋時晉侯逆秦師使大夫韓簡視師復曰師少於我
鬭士倍我公曰何故對曰出因其資(謂奔梁求秦)入用其寵
(為秦所納)饑食其粟三施而無報是以來也今又擊之我怠
秦奮倍猶未也壬戌戰於韓原晉戎馬還濘而止(濘泥也還)
(便旋也小駟不調故墮泥中)秦伯獲晉侯以歸(晉曲而怠秦直而怒所以勝也)春
秋時楚子伐隨軍於漢淮之間隨將季梁謂隨侯曰請
下之弗許而後戰(下之請服也)所以怒我而怠宼也隨少師
曰必速戰不然將失楚師隨侯禦之戰於速把隨師敗
績(若用季梁之謀則勝矣)戰國燕將騎劫攻齊即墨齊將田單
拒守妄宣言曰吾唯懼燕軍之劓所得齊卒置之前行
與我戰即墨敗矣燕人聞之如其言城中人見齊諸降
者盡劓皆怒堅守唯恐見得田單又縱反間曰吾懼燕
人掘吾城外塚墓戮先人可為寒心燕軍盡掘塚墓燒
死人即墨人從城上遥見皆涕泣其欲出戰怒皆十倍
大敗燕師後漢度尚為荆州刺史討桂陽賊渠帥卜
陽潘鴻等從入山谷尚窮追數百里遂入南海破其三
屯多獲珍寳而陽鴻等黨衆猶盛尚欲攻之而士卒驕
富莫有鬭心尚計緩之則不戰逼之必逃亡乃宣言卜
陽潘鴻作賊十年習於牧守今兵寡少未易可進當須
諸郡所發悉至乃併力攻之申令軍中恣聽射獵士喜
悦大小皆相與從禽尚乃密使所親客潛焚其營珍積
皆盡獵者來還莫不涕泣人人慰勞深自咎責因曰卜
陽等財寶足富數代諸卿但不併力耳所亡小小何足
介意衆咸憤踊尚乃令秣馬蓐食明晨徑赴賊屯陽鴻
等自以深固不復設備吏士乘銳大破平之
通典卷一百五十九
