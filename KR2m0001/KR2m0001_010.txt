通典卷五
唐京兆杜佑君卿纂
食貨五
賦税中(齊)(東晉)(後魏)(北齊)(後周)(隋)
齊高帝初竟陵王子良上表曰宋文帝元嘉中皆責成
郡縣孝武徵求急速以郡縣遲緩始遣㙜使自此公役
勞擾凡此輩使人既非詳慎貪險﨑嶇以求此役朝辭
禁門情態即異暮宿村縣威福便行驅廹郵𫝊侮折守
宰瞻郭覩境飛下嚴符但稱行㙜未明所督攝總曹署
震驚郡邑深村遠里頃刻十催或尺布之逋曲以當疋
百錢餘税且增為千誑云質作尚方寄繫東冶百姓駭
廹不堪其命恣意贓賄無人敢言貧薄禮輕即生謗讟
愚謂凡諸檢課宜停遣使明下符旨審定期限如有違
越隨事糾坐則政有恒典人無怨咨子良又啟曰今所
在穀價雖和室家饑嗛(若簟反)縑纊雖賤駢門躶質而守
宰務在裒刻圍桑品屋以准貲課致令斬樹發瓦以充
重賦破人敗産要利一時東郡使人年無常限郡縣相
承准令上直每至州㙜使命切求縣急乃有畏失嚴期
自殘軀命亦有斬絶手足以避徭役守長不務先富人
而唯言益國豈有人貧於下而國富於上耶又泉鑄歲
遠類多剪鑿江東大錢十不一在公家所受必須輪郭
遂買本一千加子七百猶求請無地且錢布相半為制
永久或聞長宰須令輸錢進違舊科退容姦利欲人康
泰豈可得乎又啟曰諸税賦所應納錢不限大小但令
所在兼折布帛雜物是軍國所湏者聽隨價准直不必
盡令送錢於公不虧其用在私實荷其渥昔晉氏初遷
江左草剏絹布所直十倍於今賦調多少因時增減永
初中官布一疋直錢一千而人所輸聽為九百漸及元
嘉物價轉賤私貨則疋直六百官受則疋准五百所以
每欲優人必為降落今入官好布疋下百餘其四人所
送者猶依舊制昔為刻上今為刻下甿庶空儉豈不由
之救人拯弊莫過減賦略其目前小利取其長久大益
無患人貲不殷國用不阜也迨武帝時豫章王嶷上表
曰宋氏以來郡州秩俸及雜供給多隨土所出無有定
准夫理在夙均政由一典伏尋郡縣長尉俸祿之制雖
有定科而其餘資給復由風俗東北異源西南各序習
以為常因而弗變順之則固匪通規澄之則靡不入罪
豈約法明章先令後刑之謂也臣謂宜使所在各條件
公田秩俸迎送舊典之外守宰相承有何供課尚書精
加勘覆務存優衷事在可通隨宜頒下四方永為恒制
帝從之自東晉寓居江左百姓南奔者並謂之僑人
往往散居無有土著而江南之俗火耕水耨土地卑濕
無有蓄積之資諸蠻陬俚洞霑沐王化者各隨輕重收
財物以禆國用又嶺外酋帥因生口翡翠明珠犀象之
饒雄於鄉曲者朝廷多因而署之以收其利歴宋齊梁
陳皆因而不改其軍國所須雜物隨土所出臨時折課
市取乃無恒法定令列州郡縣制其任土所出以為徵
賦其無貫之人不樂州縣編者謂之浮浪人樂輸亦無
定數任量惟所輸終優於正課焉都下人多為諸王公
貴人左右佃客典計衣食客之類皆無課役官品第一
第二佃客無過四十戸每品減五戶至第九品五戶其
佃榖皆與大家量分其典計官品第一第二置三人第
三第四置二人第五第六及公府參軍殿中監監軍長
史司馬部曲督關外侯材官議郎以上一人皆通在佃
客數中官品第六以上幷得衣食客三人第七第八二
人第九品舉輦跡禽前驅強弩司馬羽林郎殿中虎賁
持椎斧武騎虎賁持鈒(色立反)冗從虎賁命中武騎一人
其客皆注家籍其課丁男調布絹各二丈絲三兩綿八
兩祿絹八尺祿綿三兩二分租米五石丁女並半之男
年十六亦半課年十八正課六十六免課其男丁每歲
役不過二十日其田畝税米二升蓋大率如此其度量
三升當今一升秤則三兩當今一兩尺則一尺二寸當
今一尺(今謂即時)自梁武帝末侯景之亂國用常褊京官文
武月例唯得廪食多遥帶一郡縣官而取其祿秩焉揚
徐等大州比令僕班(揚州督王畿理在建康徐州督重鎮理在京口並外官刺史最重者)
(尚書令僕射官品第三也)寧桂等小州比參軍班(寕州理建寧今雲南郡桂州理始安)
(今郡並外官刺史最輕者府參軍官品第六也)丹陽吳郡會稽等郡並同太子
詹事尚書班(丹陽郡理建康吳郡會稽即今郡並列郡最重者詹事尚書官品第三也)高涼
晉康等小郡三班而已(高梁晉康即今郡並列郡最輕者梁武帝定九品後其内官更)
(為十八班以班多者為貴同班者則以居下為劣則與品第高下不倫當是其時更以清濁為差耳本史既略)
(不可詳焉)大郡六班小縣兩轉方至一班品第既殊不可委
載其州郡縣祿米絹布絲綿當處輸㙜傅倉庫若給刺
史守令等先准其所部文武人物多少由勅而裁凡如
此祿秩既通所部兵士給之其家得蓋少諸王諸主出
閣就第婚冠所須及衣裳服飾幷酒米魚鮭香油紙燭
等並官給之王及主壻外祿者不給解任還京仍亦公
給後魏道武帝天興中詔採諸漏戶令輸綸綿自後
諸逃戶占為紬蠒羅縠者甚衆於是雜營戶帥徧於天
下不隸守宰賦役不同戶口錯亂景穆帝即位一切罷
之以屬郡縣魏令每調一夫一婦帛一疋粟二石人年
十五以上未娶者四人出一夫一婦之調奴任耕婢任
績者八口當未娶者四耕牛十頭當奴婢八其麻布之
鄉一夫一婦布一疋下至半以此為降大率十疋中五
疋為公調二疋為調外費三疋為内外百官俸人年八
十以上聽一子不從役孤獨病老篤貧不能自存者亦
一人不從役舊制人間所織絹布皆幅廣二尺二寸長
四十尺為一疋六十尺為一端後乃漸至濫惡不依尺
度孝文帝延興三年秋更立嚴制令一准前式違者罪
各有差四年詔州郡人十丁取一以充行戶收租十五
石以備年糧太和八年始准古班百官之祿以品第各
有差先是天下戶以九品混通戶調帛二疋絮二斤絲
一斤粟二十石又人帛一疋二丈委之州庫以供調外
之費至是戶增帛三疋粟二石九斗以為官司之祿復
增調外帛滿二疋所調各隨其土所出其司冀雍華定
相秦洛荆河懷兖陜徐青齊濟南河東徐等州貢綿絹
及絲其餘郡縣少桑蠶處皆以麻布充孝明帝時張普
惠上疏曰伏聞尚書奏復綿麻之調遵先皇之令軌復
高祖之舊典仰惟高祖廢大斗去長尺改重秤所以愛
百姓從薄賦知軍國須綿麻之用故立幅度之規億兆
荷輕賦之饒不但於綿麻而已故歌舞以供其賦奔走
以役其勤天子信於上億兆樂於下自兹以降漸漸長
闊百姓怨嗟聞於朝野宰輔不尋其本知天下之怨綿
麻不察其幅廣度長秤重斗大革其所弊存其所可而
特放綿麻之調以悦天下之心此所謂悅之不以道愚
臣所以未悦者也尚書既知國少綿麻不惟法度之翻
易人言之可畏便欲去天下之大信棄已行之成詔遵
前之非遂後之失奏求還復綿麻以充國用不思庫中
大有綿麻而都官共竊利之愚臣以為於理未盡何者
今官人請調度造衣物必度量絹布疋有尺丈之盈猶
不計其廣絲綿斤兩兼百銖之賸未聞依律罪州郡者
若一疋之濫一斤之惡則鞭戶主連及三長此所謂教
人以貪也今百官請俸只樂其長闊并欲厚重無復准
極得長闊厚重者便云其州能調絹布精闊且長橫發
美稱以亂視聽此百司所以仰負聖明者也今若必復
綿麻謂宜先令四海知其所由明立嚴禁復本幅度新
綿麻之典依太和之稅其在庫絹布并及絲綿不依典
制者請遣一尚書與太府卿左右藏令依今官度官秤
計其斤兩廣長折給請俸之人總常俸之數年俸所出
以市綿麻亦應周其一歲之用使天下知二聖之心愛
人惜法如此則高祖之執中興於神龜明明慈信昭布
於無窮孰不幸甚正光後國用不足乃先折天下六年
租調而徵之百姓怨苦有司奏斷百官常給之酒計一
歲所省米五萬三千五十四斛九斗蘖榖六千九百六
十斛麴三十萬五百九十九斤其四時郊廟百神羣祀
依式供營遠蕃客使不在斷限爾後寇賊轉衆諸將出
征相繼奔敗所亡器械資糧不可勝數而關西喪失尤
甚帑藏空竭有司又奏内外百官及諸蕃客廩食及肉
悉三分減一計歲終省肉百五十九萬九千八百五十
六斤米五萬三千九百三十二石孝昌二年冬税京師
田租畝五升借賃公田者畝一斗莊帝即位因人貧富
為租輸三等九品之制千里内納粟千里外納米上三
品戶入京師中三品入他州要倉下三品入本州靖帝
天平初諸州調絹不依舊式興和三年各班海内悉以
四十尺為度天下利焉元象興和之中頻歲大穰榖斛
至九錢法網寬弛百姓多離舊居闕於徭役矣齊神武
秉政乃命孫騰高崇之分責無籍之戶得六十餘萬於
是僑居者各勒還本是後租調之入有加焉及侯景背
叛河南之地困於兵革尋而侯景亂梁乃命行㙜辛術
略有淮南之地其附州郡羈縻輕稅而已北齊文宣
受禪多所草剏六坊内從者更加簡練每一人必當百
人任其臨陣必死然後取之謂之百保鮮卑又簡華人
之勇力絶倫者謂之勇士以備邊要始立九等之戶富
者稅其錢貧者役其力後南征頻歲䧟没士馬死者以
數十萬計武成以修創㙜殿所役甚廣兼并戶口益多
隱漏舊制未娶者輸半牀租調(有妻者輸一牀無者半牀)陽翟一郡
戶至數萬籍多無妻有司劾之帝以為生事不許由是
姦欺尤甚戶口租調十亡六七是時用度轉廣賜予無
節府藏之積不足以供乃減百官之祿徹軍人常廩倂
省州郡縣鎮戍之職又制刺史守宰行兼者並不給幹
(南齊有僮幹若今驅使門僕之類)以節國用之費焉河清三年定令乃
率以十八受田輸租調二十充兵六十免力役六十六
退田免租調率人一牀調絹一疋綿八兩凡十斤綿中
折一斤作絲墾租二石義租五斗奴婢各准良人之半
牛調二丈墾租一斗義租五升墾租送㙜義租納郡以
備水旱墾租皆依貧富爲三梟其賦稅常調則少者直
出上戶中者及中戶多者及下戶戶上梟輸遠處中梟
輸次遠下梟輸當州倉三年一校租入㙜者五百里内
輸粟五百里外輸米入州鎮者輸粟人欲輸錢者准上
絹收錢是時頻歲大水州郡多遇沉溺榖價騰踴朝廷
遣使開倉以糶之而百姓無益飢饉尤甚矣後主天統
中勞役鉅萬財用不給乃減朝士祿料諸曹糧膳及九
州軍人常賜以供之武平之後權幸並進賜予無限乃
料境内六等富人調令出錢後周文帝霸府初開制
司賦掌賦均之政令凡人自十八至六十四與輕疾者
皆賦之其賦之法有室者歲不過絹一疋綿八兩粟五
斛丁者半之其非桑土有室者布一疋麻十斤丁者又
半之豐年則全賦中年半之下年一之皆以時徵焉若
艱凶札則不徵其賦司役掌力役之政令凢人自十八
至五十九皆任於役豐年不過三旬中年則二旬下年
則一旬起徒役無過家一人有年八十者一子不從役
百年者家不從役廢疾非人不養者一人不從役若凶
札又無力征武帝保定元年改八丁兵為十二丁兵率
歲一月役建德二年改軍士為侍官募百姓充之除其
縣籍是後夏人半為兵矣宣帝時發山東諸州兵增一
月功為四十五日役以起洛陽宫幷移相州六府於洛
陽稱東京六府隋文帝霸府初開尉遲迥王謙司馬
消難相次阻兵興師誅討賞費鉅萬及受禪又遷都𤼵
山東丁毁造宫室仍依周制役丁為十二番匠則六番
丁男一牀租粟三石桑土調以絹絁麻土調以布絹絁
以疋加綿三兩布以端加麻三斤單丁及僕隸各半之
有品爵及孝子順孫義夫節婦並免課役開皇三年減
十二番每歲為三十日役減調絹一疋為二丈初蘇威
父綽在西魏世以國用不足為征税之法頗稱為重既
而歎曰今所為者正如張弓非平代法也後之君子誰
能弛乎威聞其言每以為已任至是威為納言奏減賦
役務從輕典帝悉從之時百姓承平漸久雖遭水旱而
戶口歲增諸州調物每歲河南自潼關河北自蒲坂至
於京師相屬於路晝夜不絶者數月帝又躬行節儉九
年親御朱雀門勞凱旋師因行慶賞頒給所費三百餘
萬段帝以江表初定給復十年自餘諸州並免當年租
稅十年五月又以宇内無事益寬徭役賦百姓年五十
者輸庸停放十一年江南反越國公楊素討平之師還
賜物甚廣其餘出師命賞亦莫不優崇十二年有司上
言庫藏皆滿帝曰朕既薄賦於人又大經賜用何得爾
也對曰用處常出納處常入略計每年賜用至數百萬
叚曾無減損乃更開左藏之院搆屋以受之詔曰既富
而教方知廉恥寧積於人無藏府庫河北河東今年田
租三分減一兵減半功調全免十四年關中大旱人饑
帝幸洛陽因令百姓就食從官並准見口賑給不以官
位爲限十八年五月高熲奏諸州無課調處及課州管
戶數少者官人祿力承前以來恒出隨近之州今請於
所管内計戶徵稅帝從之先是京官及諸州並給公廨
錢廻易生利以給公用六月工部尚書蘇孝慈等以為
所在官司因循往昔皆以公廨錢物出舉興生惟利是
求煩擾百姓奏皆給地以營農廻易取利皆禁止十一
月詔外内諸司公廨在市廻易及諸處興生並聽之唯
禁出舉收利煬帝即位戶口益多府庫盈溢乃除婦人
及奴婢部曲之課其後將事遼碣增置軍府掃地為兵
租賦之人益減矣又頻出朔方西征吐谷渾三度高麗
飛芻輓粟水陸艱弊又東西廵幸無時休息六宫及禁
衛行從常十萬人皆仰給州縣天下怨叛以至於亡
通典卷五
