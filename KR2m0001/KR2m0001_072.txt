通典卷六十七
唐京兆杜佑君卿纂
禮二十七嘉十二
天子敬父(虞)(漢)(魏)(晉)
虞舜踐帝位乃載天子旌旗往朝瞽瞍唯謹以子道
漢高帝五日一朝太公後加尊號為太上皇(具追尊祖考篇)
魏廢帝常道公璜景元元年十一月燕王表賀冬稱臣
(帝即燕王宇之子宇稱臣故以為疑)詔曰古之王者或有不臣今王宜依
此表不稱臣乎又當為報答夫係大宗者降其私親况
所係者重耶若使同之臣妾朕所未安其皆依禮據典
當務盡其儀有司議奏以為禮莫崇扵尊祖制莫重扵
王典陛下紹大宗之重崇三祖之業伏惟燕王禮尊屬
戚正位藩服躬秉虔肅以先萬國其扵王典闡濟大順
誠宜割以非常之制奉以不臣之禮臣等評議以為燕
王章表可聽如舊式中詔所施宜曰皇帝敬問大王侍
御議又云至扵制書國之舊典朝廷所以辨章扵天下
者也宜循法故云制詔燕王議又曰凡詔命制書奏事
上書文書有應稱燕王者皆云上字其非宗廟助祭之
事不得稱王名奏事上書及吏人皆不得觸王諱以彰
殊禮加扵羣后庶上遵王典尊祖之制俯順聖旨敬承
之心晉何琦議曰父母之尊擬則天地君親之道資
敬是同今承受命運君臨率土而父以子尸天位不敢
子天子以明王者之道而子以為雖天子必有尊也推
斯以言父自必臣天位之君而子自必尊天性之父
皇后敬父母(後漢)(晉)(東晉)
後漢獻帝皇后父屯騎校尉不其亭侯伏完朝賀公廷
完拜如衆臣及皇后在離宮后拜如子禮三公八座議
或以為皇后天下之母也完雖后父不可令后獨拜扵
朝或以為當交拜令后存人子之道完不廢人臣之義
又子尊不加扵父母雖曰天王后猶曰吾季姜欲令完
猶行父法后專奉子禮公私之朝后當獨拜或以為皇
后至尊父亦至親交拜則父子無别完拜則傷子道后
拜則損至尊欲令公朝者完拜如衆臣扵私宮后拜如
子不知四者何是正禮鄭玄議曰四者不同抑有由焉
天子所不臣三其一后之父母也天子尚有不臣者况
扵后乎春秋魯隠公二年紀履緰来逆女冬伯姬歸扵
紀又桓八年祭公来遂逆王后扵紀九年紀季姜歸扵
京師或言逆女或言逆王后蓋義有所見也女雖嫁為
隣國夫人其尊無以加扵父母嫁扵天子者此雖已女
成言曰王后明當時之尊得加父母也紀季姜歸扵京
師更稱其字者得行禮而戒之其尊安可加父母耳今
不其亭侯在京師禮事出入宜從臣禮若后適離宮及
歸寧父母從子禮丞相徵事邴原駁曰孝經云父子之
道天性也明王之章先陳事父之孝女子子出嫁降其
父母婦人外成不能二統耳春秋左氏𫝊曰紀履緰来
逆女列國尊同逆者謙不敢自成故以在父母之辭言
之禮敵必三讓之義也祭公逆王后扵紀者至尊以無
外辭無所屈成言曰王后紀季姜歸扵京師尊已成稱
季姜從紀子尊不加扵父母之明文也如皇后扵公庭
官僚之中令父獨拜違古之道斯義何施漢高五日一
朝太上皇家令譏子道不盡欲微感之令太上皇擁篲
却行稱臣雖去聖久遠禮文闕然父子之義五品之常
不易之道寧為公私易節公庭則為臣在家則為父是
違禮而無常也言子事父無貴賤又云子不爵父晉
武帝太康元年楊皇后親蠶儀注曰皇后乘輦羣臣皆
拜安昌君平立(安昌君楊皇后父也)至壇下輦后乃拜安昌君及
升壇后乃為安昌君設榻扵其位至還后復拜東晉
穆帝永和九年褚太后見父博士胡訥議從漢邴原議
又按武帝楊后公庭之内皇后拜安昌君也則公羊𫝊
子尊不加扵父母焉博士徐禪依鄭玄議曰臣聞成均
之法導以忠孝歴代同之故鄭玄議王庭正君臣之禮
私覿全父子之親是大順之道按先朝羊元之羊后之
父也公朝之敬躬秉臣節后之歸寧亦執子道雖無記
注今朝士備識而先蠶儀乃太康中事至惠帝之代元
之便自不可同漢代四說之異歴代垂疑此論不成由
来尚矣中書監何充曰如禪所正可勅御史左將軍入
在公庭則修臣敬皇太后歸寧之日則全子禮申諭内
外奉行太后詔典禮未詳情所未安司徒蔡謨議父子
天倫之極尊也君臣人爵之至敬也先王之制不以人
爵之貴加扵天倫之尊經曰雖天子必有尊也言有父
也是以虞舜漢祖雖身為帝父為匹夫敬事之禮不異
畎畆之中此先聖之遺範也鄭玄注禮言子事父無貴
賤又云子不爵父嫌卑之也加其爵位猶所不敢况乃
南面而受拜乎今皇太后雖臨朝王者之父本無拜禮
何充又奏依鄭玄議君臣父子之道存焉燕王稱臣扵
魏竇武錄尚書扵漢已行之舊典也(燕王魏廢帝父竇武漢竇后父)太
后詔具所啟舊典誠無以相易然此實所悚懼不寧者
也(何充與庾翼書褚將軍還朝值太后臨朝時議褚侯雖后父乃晉臣也宜用鄭議或謂諸王宜不拜耳乃)
(不稱臣燕王非比也又云竇武雖受爵太后錄尚書事而漢無拜文為疑故恐大義乖錯褚侯既不拜便是異)
(姓太上皇也此巍巍亦庶姓不敢安翼答曰中古以上未有母后臨朝女主當陽者也乃起漢耳雖或權宜僕)
(所不然處也代主雖有幼蒙萬機寄扵冢宰無以坤得臨乾矣當今后德賢明褚侯讜正得命參貳阿衡遐邇)
(之幸議者謂燕王不足為準竇武無拜文此制不出賢聖也武既受其爵位亦無不拜禮也鄭君之言適合情)
(理今太后既臨天位褚侯便是人臣人臣而不拜君位受官而不循天則切所不安若不遠準古義雖為天王)
(后猶曰吾季姜漢以前事不與今同漢加太上皇太上未見崇戴即是子為天子而父為士者耳乃建崇號位)
(冠帝王為喻也今褚侯由来晉臣不可得準)
養老(虞齊)(夏周商大周後唐)(後漢)(魏)(後魏)(北)
虞氏深衣而養老(凡養老之服皆其時王所與羣臣燕之服也有虞氏質深衣而已孔穎達)
(云人君養老有四種一是養三老五更二是子孫為國死難而王養死者父祖三是養致仕之老四是引戶校)
(年養庶人之老四代皆然)養國老扵上庠養庶老扵下庠而用燕禮
(庠養也上庠右學大學也在西郊下庠左學小學也在國中王宮之東)其禮尚矣憲養氣
體而不乞言(憲法也養之為法其德行自五帝則有斯也)有善則記之為惇
史(惇史史惇厚者也)夏氏燕衣而養老(改虞制而尚黑衣裳)養國老扵
東序養庶老扵西序而用饗禮(東序東膠也亦大學在國中王宮之東西序在)
(西郊)殷人縞衣而養老(殷尚白而縞衣裳)養國老扵右學養庶
老扵左學而用食禮(食音嗣下同)周制玄衣而養老(玄衣素裳)
養國老扵東膠(膠之為言糾也)養庶老扵虞庠虞庠在國之西
郊(皆學名也異者四代相變耳或上西或上東或貴在國或貴在郊周之小學為有虞氏之庠制是以名虞)
(庠云其立鄉學亦如之)兼用虞燕夏饗殷食之禮(兼用之備隂陽也凡飲養陽氣)
(食養隂氣陽用春夏隂用秋冬)夏官羅氏仲春羅春鳥獻鳩以養國老
(春鳥蟄而始出者是時鷹化為鳩與春鳥變舊為新宜以養老助生氣也)月令仲秋天子養
衰老授几杖行糜粥飲食(行禮賜也)五十養扵鄉六十養扵
國七十養扵學達扵諸侯(天子諸侯養老同也)八十拜君命一坐
再至九十使人受(命謂君不親饗食必以其禮致之)凡三王養老皆引
年(已而引戶校年當行復除也老人衆多非賢者不可皆養)乞言合語之禮皆小樂
正詔之扵東序(乞言養老人之賢者因從乞善言可行者也合語鄉射鄉飲酒大射燕射之屬)
(也鄉射記曰古者扵旅也語)凡大合樂必遂養老(大合樂謂春入學釋菜合舞秋頒學)
(政合聲扵是時也天子則視學焉遂養老者謂用其明日也)天子視學大昕鼓徵所
以警衆也(早昧爽擊鼓以召衆警猶起也周禮凡用樂大胥以鼓徵學士)衆至然後天
子至乃命有司行事興秩節祭先師先聖焉(興猶舉也秩常也節)
(猶禮也使有司攝其事舉常禮祭先師先聖不親祭之者視學觀禮耳非為彼報也)有司卒事反
命(告祭畢天子乃入)始之養也(又之養老之處凡大合樂必遂養老是以往焉言始始立學也)
適東序釋奠扵先老(親奠之者已所有事也養老於東序則是視學於上庠)遂設
三老五更羣老之席位焉(三老五更各一人也皆老年更事致仕者也能更知三德)
(五事者也天子父兄養之示天下之孝悌也名以三五者取象三辰五星天所因以照明天下者三老如賓五)
(更如介羣老如衆賓也)適饌省醴養老之珍具(親視其所有)遂發咏焉
退脩之以孝養也(發咏謂以樂咏之退脩之謂既迎而入獻之以醴爵畢而樂闋)反登
歌清廟(反謂獻羣老畢皆升就席乃席工扵西階上歌清廟以樂之)既歌而語以成
之也言父子君臣長幼之道(語談說也歌備而旅旅而說父子君臣長幼之道)
下管象舞大武(象武周武王伐紂之樂也)有司告以樂闋(闋終也)王乃
命公侯伯子男及羣吏曰反養老扵東序終之以仁也
(羣吏鄉遂之官王扵燕之末而命諸侯時朝會在此者各反養老如此禮是終其仁心也)食三老五
更天子袒而割牲執醬而饋執爵而酳冕而總干所以
教諸侯之悌也(冕而總干親在舞位也三者道成扵三謂天地人也老者舊也夀也詩云方叔)
(元老書稱無遺耆老之言則罔所愆五者並訓扵五品更者更也五代長子更相代也言其能以善道更改已)
(也故三老五更皆取有道妻男子完具者為之鄭玄曰老更互言之矣皆老人更知三德五事者也蔡邕日更)
(當為叟)後漢明帝永平二年三月以李躬為三老桓榮
為五更帥羣臣養扵辟雍(月令章句曰三老國老也五更庶老也應劭漢官儀曰三)
(老五更三代所尊安車軟輪送迎至家天子獨拜扵屏鄧辰曰漢直以一公為三老五更無常)先吉日
司徒上太傅若講師故三公人名用其德行年耆高者
一人為三老次一人為五更也(盧植曰選三公老者為三老卿大夫中老者為)
(五更也)皆服都紵大袍單衣皂緣領袖中衣冠進賢扶玉
杖五更亦如之不杖皆齋扵太學講堂其日乘輿先到
辟雍禮殿御坐東廂遣使者安車軟輪迎送三老五更
天子迎扵門屏交禮升自阼階三老升自賓階至階天
子揖如禮三老升東面三公設几九卿正屨天子親袒
割牲執醬而饋執爵而酳祝鯁在前祝饐在後五更南
面三公進供禮亦如之(譙周五經然否曰漢初或云三老答天子拜遭王莽亂法度殘)
(缺漢中興定禮儀羣臣欲令三老答拜城門校尉董鈞駁曰養三老所以教事父之道也若答拜是使天下答)
(子拜也譙周論曰禮尸服上服猶以非親之故答子拜士見異國君亦答士拜是皆不得視猶子也虞喜曰漢)
(儀扵門屏交禮交禮即答拜矣中興謬從鈞議後已革之甚得禮意)明日皆詣闕謝恩以
見禮遇大尊著故也和帝以魯丕為三老安帝亦以魯
丕為三老又以李充為三老元初四年詔曰月令仲秋
養衰老授几杖行糜粥方今八月按比之時郡縣多不
奉行雖有糜粥糠粃泥土相半不可飲食(按此詔漢代猶依月令施)
(政事)靈帝以袁逢為三老賜以玉杖(玉杖長九尺端以鳩為飾鳩者不噎之鳥)
(欲老人之不噎也)魏高貴鄉公甘露二年天子親帥羣司行
養老之禮扵大學命王祥為三老鄭小同為五更祥南
面几杖以師道自居天子北面乞言祥陳明王聖帝君
臣政化之要以訓之聞者莫不砥礪後魏孝文帝太
和十六年詔以前司徒尉元為三老前大鴻臚卿游眀
根為五更扵明堂設國老位庶老位扵階下皇帝再拜
三老親袒割牲執醬而饋執爵而酳扵五更行肅拜之
禮賜國老庶老衣服有差既而三老言曰自古人所崇
莫重扵孝順五孝六順天下之所先願陛下重之以化
四方帝曰孝順之道天地之經今承三老明言銘之朕
懷五更言曰夫至孝通靈至順感幽故經云孝悌之至
通扵神明光扵四海願陛下念之以濟黎庶帝曰五更
助三老以言至範敷展德音當克己復禮以行来授禮
畢乃賜步輓一乘詔曰三老可給上公之禄五更可食
九卿之俸供養之味亦同其例北齊制仲春令辰陳
養老禮先一日三老五更齋扵國學皇帝進賢冠玄紗
袍至辟雍入總章堂列宮懸王公以下及國老庶老各
定位司徒以羽儀武賁安車迎三老五更扵國學並進
賢冠玄服黑舄素帶國子生黑介幘青衿單衣乘馬從
以至皇帝釋劍執珽迎扵門内三老至門五更去門十
步皆降車以入皇帝拜三老五更攝齊答拜皇帝揖進
三老在前五更在後升自右階就筵三老坐五更立皇
帝升堂北面公卿升自左階北面三公授几杖卿正屨
國老庶老各就位皇帝拜三老羣臣皆不拜五更乃坐
皇帝西面肅拜五更進珍饈食親袒割牲執醬以饋執
爵而酳以次進五更乃設酒醴扵國老庶老皇帝升御
坐三老乃論五孝六順典訓大綱皇帝虛躬請授禮畢
而還又都下及外州人年七十以上賜鳩杖黃帽(有勅則給)
(不為常也)後周武帝保定三年詔以太傅燕國公于謹為
三老賜延年杖皇帝幸大學以食之三老入門皇帝迎
拜門屏之間三老答拜設三老席扵中楹南面太師晉
國公宇文護升階設几扵席三老升席南面憑几而坐
大司寇楚國公豆盧寧升階正舄皇帝升立扵斧扆之
前西面有司進饌皇帝跪授醬豆親袒割牲三老食訖
皇帝又親跪授爵以酳撤去皇帝北面立訪道三老乃
起立扵席後皇帝曰猥當天下重任自惟不才不知政
理之要公其誨之三老答曰木從繩則正后從諫則聖
自古明王聖主皆虛心納諫以知得失天下乃安惟陛
下念之又曰為國之本在乎忠信是以古人云去食去
兵信不可失國家廢興在乎賞罰若有功必賞有罪必
罰則為善者日益為惡者日止若有功不賞有罪不罰
則天下善惡不分下人無所措手足又曰言行者立身
之本言出行隨誠宜相顧陛下三思而言九慮而行若
不思不慮必有過失天子之過事無大小如日月之蝕
莫不知者願陛下慎之三老言畢皇帝再拜受之三老
答拜禮成而出大唐制仲秋吉辰皇帝親養三老五
更扵大學所司先奏定三師三公致仕者用其德行及
年高者一人為三老次一人為五更設三老座扵西楹
之東近北向南設五更座扵西階上東向設國老三人
座扵三老座西俱不屬焉設衆老座扵堂下西階之西
東面北上(五品以上致仕者為國老六品以下致仕者為庶老)天寳八載閠六月
制其天下百姓丈夫七十五以上婦人七十以上宜各
給中男一人充侍仍任自簡擇至八十以上依常式處
分餘並如開元禮
天子拜敬保傅(太子及諸王見師禮附漢大唐)(晉)
漢張禹嘗為成帝師帝尊寵之每疾輒以起居聞(謂其飲食)
(寢卧之增損也)帝自臨問之親拜禹牀下禹頓首謝恩因歸誠
言老臣有四男一女愛女甚扵男遠嫁為張掖太守蕭
咸妻不勝父子私情思與相近帝即時徙咸為弘農太
守又禹少子未有官帝臨候禹禹數視之帝即禹牀下
拜為黃門郎給事中晉成帝詔曰曲陵公等宣力前
朝致勲皇家以德義優弘兼保傅朕躬朕遭家不造奄
在哀疚禀訓未究悞事窮蹙其一遵先帝尊崇師傅之
教拜敬加以明傳崇德永奉遺範尚書令卞壼等奏曰
臣歴觀紀籍禮經無拜臣之制惟漢成帝拜張禹庸主
凡臣不足為範或說師臣友臣師模其道又未見其拜
也至扵先帝之拜司徒導特以元皇帝興自藩國布衣
之交拜在人臣之日故率而不改陛下尊順先典服膺
禮中未宜降南面之尊拜北面之臣大教有違名體不
順事應改正太后詔尊師重道帝王之所宜務况童幼
方頼師訓之成宜令一遵先帝崇賢之禮壼又奏臣考
先典之極無過扵周公而周史無拜敬之禮禮記稱王
者入學躬拜三老此一朝之敬猶子冠而母拜之豈可
終身行焉太后詔帝湏成人更詳師傅之禮大唐貞
觀十一年太宗語魏王泰曰禮部尚書兼魏王師王珪
汝之事師如事我也泰每先拜珪珪亦以師道自居物
議善之十七年詔令撰三師儀注太子出殿門迎先拜
三師答拜每門讓三師坐太子乃坐與三師書前名惶
恐後名惶恐再拜
諸王公主敬姑叔(大唐)
大唐神龍元年制曰近代以来罕遵軌度王及公主曲
致私情姑叔之尊拜扵子姪違法背禮情用惻然自今
以後宜從革弊宣告宗屬知朕意焉先是諸王及公主
皆以親為貴天子之子見諸姑叔先拜若制書則稱為
啟事帝志欲敦敘親族故下制以革斯俗
羣臣致敬太后父(晉)
晉鄧監軍教出袁歴陽書參佐綱紀議為褚太后父在
將軍施敬不同司馬黃整議夫子有云必也正名乎王
者象天后者法地為兆庶父母尊莫重焉厚莫大焉若
以后尊宜敬扵親扵后父也便應有敬錯之禮典先無
兹比今皇太后臨統朝政以主上富扵春秋耳故是本
尊之尊無復異也且諸侯為國藩翰北面稽首豈可得
推崇為太上邪尋名定議謂不應施敬也
羣臣侍坐太子後至(并公卿致敬太子東宮臣上牋疏見公卿儀百官上表不)
(稱其名附晉)(大唐)
晉制皇帝會公卿座位定太子後至孫毓以為羣臣不
應起禮曰父在斯為子君在斯為臣侍坐扵所尊見同
等不起皆以為尊無二上故有所厭之義也昔衞綰不
應漢景之召釋之正公門之法明太子事同扵羣臣羣
臣亦統一扵所事應依同等不起之禮明帝太寧二年
詔曰漢魏以来尊崇儲貳使官屬稱臣朝臣咸拜此甚
無謂今太子衍幼冲之年便臣先達將令日習所見謂
之自然此豈可以教之邪令内外通議尚書令卞壼議
以為春秋王太子不會盟禮同扵君皆所以重儲貳異
正嫡苟奉之如君不得不拜矣太子若存謙冲故宜答
拜臣以為皇太子之立郊告天地正位儲宮豈得同之
皇子揖讓而已謂宜稽則漢魏闔朝同拜從之(徐邈云東宮臣)
(上表天朝既用黃紙上太子疏則用白紙也北人有作苻宏官屬者云東宮臣上疏扵太子用白紙太子答之)
(用黃紙朝士率常牋上下死罪太子答之云白亦有惶恐此似得中朝舊法)大唐武太后
長安二年左庶子王方度上言謹按史籍所載人臣與
人言及上表未有稱皇太子名者當為太子皇儲其名
尊重不敢指斥謹按晉尚書僕射山濤啟事稱皇太子
而不言名濤中朝名士必詳典故朝官上書如此宮臣
諱則不疑今東宮殿及門名皆有觸犯臨事論議廽避
甚難孝敬皇帝為太子時改宏教門為崇教門沛王為
皇太子改崇賢舘為崇文舘皆避名諱此即成例足為
軌模扵是一切改之
通典卷六十七
