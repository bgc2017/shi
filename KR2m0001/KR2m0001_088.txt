道典卷八十三
唐京兆杜佑君卿纂
禮四十三凶五
喪制之一
初喪(終稱附東周政衰諸侯踰僭或已削去周典重遭秦皇焚書舊制遂多蕩滅漢魏以降)
(儒者乃推士禮制當時之儀耳他皆類此周漢魏)
周制(天子之制具大喪初崩卷)國君大夫疾病外内皆掃(疾困曰病外内皆掃)
(為賓客来問疾掃悉報反)徹懸(聲音動人病者欲静也几樂器天子宫懸諸侯軒懸大夫判懸士特懸)
寝東首於北牖下(病者恒居北牖下也)廢牀徹褻衣加新衣體一
人(廢去也人始生在地去牀庶其生氣反也徹褻衣則所加者新朝服也加朝服者眀其終於正也體手足)
(也四人持之為其不能自屈伸也)男女改服(為賓客来問病亦朝服也)屬纊以俟絶
氣(纊新綿也易動摇置口鼻之上以為候也屬音燭)男子不死於婦人之手婦
人不死於男子之手(君子重終為其相褻)士死於適(音的)室幠(音呼)用
斂衾(適室正寝之室疾者齊故於正寝焉疾時處北牖下死而遷之當牖有牀袵幠覆也斂衾乃大斂所)
(用之衾小斂衾當陳也)君夫人卒於路寝大夫世婦卒於適寝内
子未命則死於下室遷尸於寝士之妻皆死於寝(内子卿之)
(妻下室其燕處)天子死曰崩(崩者自上顛墜之名)諸侯曰薨(薨顛壊之聲)大夫
曰卒(卒終也君子曰終)士曰不禄(不禄不終其禄)庶人曰死(死之言澌也精神盡)
(也)死寇曰兵(異於凡人當饗錄其後也王肅曰兵死也)漢石渠議聞人通
漢問云記曰君赴於他國之君曰不禄夫人曰寡小君
不禄大夫士或言卒死皆不能眀戴聖對曰君死未葬
曰不禄既葬曰薨又問尸服卒者之上服士曰不禄言
卒何也聖又曰夫尸者所以象神也其言卒而不言不
禄者通貴賤尸之義也通漢對曰尸象神也故服其服
士曰不禄者諱辭也孝子諱死曰卒五經通義云春秋
說題辭曰大夫曰卒精耀終也卒之為言終於國也士
曰不禄不禄為身消名章也白虎通曰天子稱崩何别
尊卑異生死也崩之為言□然僵天下也庶人曰死魂
魄去心死之為言澌精氣窮也又曰人死謂之喪何言
其喪亡不得見不直言死稱喪者孝子之心不忍言也
魏明帝詔亭侯以上稱薨夫爵命等級貴賤之序非
待偏制盖禮關存亡故諸侯大夫既終之稱以薨卒為
别今縣鄉亭侯不幸稱卒非也禮大夫雖食采不加爵
鄉縣亭侯既受符策茅土名曰列侯非徒食采之比也
於通存亡之制豈得同稱卒耶其亭侯以上當改卒稱
薨三府上事博士張敷等進議諸王公大將軍縣亭侯
以上有爵土者依諸侯禮皆稱薨關外侯無土銅印當
古稱不禄千石六百石下至二百石皆詣臺拜受與古
士受命同依禮稱不禄高堂崇議諸侯曰薨亦取隕墜
之聲也禮王者之後公及王之上公九命為二伯者侯
伯皆執珪子男及王之公皆執璧其卒皆曰薨今可使
二王後公及諸國王執珪大將軍縣亭侯有爵土者車
騎衛將軍辟召掾屬與三公俱執璧者卒皆稱薨禮大
夫曰卒者言陳力展志功成事卒無遺恨也今太中大
夫秩千石諫議中散大夫秩皆六百石此正天子之大
夫也而使下與二百石同列稱不禄為大夫死貶從士
殆非先聖制禮之意也士不禄者言士業未卒不終其
禄也尚書曹訪云官僚終卒依禮各有制至於其間令
長以下通言物故不知物故之名本何所出高堂崇曰
聞之先師物無也故事也言無復能於事者也
復(始卒事位及奠訃告等附周)(大唐)
周制司服供服隸僕復於小寝大寝(小寝高祖以下廟之寝始祖曰大寝)
(也)夏采掌大喪以冕服復於太廟以乘車建綏復於四
郊(求之王平生有事之處也乘車玉輅於太廟以冕服不出宫也四郊以綏出國門此行道也鄭司農云復)
(謂始死招魂復魄也夏采天子之官也故以冕服太廟始祖之廟也綏以旄牛尾為之綴於幢上所謂注旄於)
(干首者也王祀四郊乘玉輅建太常今以之復去其旒異之於生也)復曰天子復矣(始死呼魄)
(辭也不呼名臣不名君也)告喪曰天王登遐(告赴也登上也遐己也上已者若言仙去)諸
侯大夫復其有林麓則虞人設階無林麓則狄人設階
(復者招魂復魄也階所乘以升屋者也虞人主林麓之官也狄人樂吏之賤者也階梯也簨簴之類)諸侯
小臣復復者朝服君以衮夫人以闕狄大夫以玄赬世
婦以襢衣士以爵弁士妻以褖衣復者以簪裳於衣左
荷之扱領於帶皆升自前東榮中屋履危北面招以衣
三號曰臯某復捲衣投於前司服受之用箧升自阼階
以衣尸(小臣君之近臣也朝服而復所以事君之衣也復用死者之祭服以其求神也君以衮謂上公)
(也夫人以闕狄互言之耳上公用衮則夫人用褘衣侯伯用鷩其夫人用褕狄子男以毳其夫人乃用闕狄矣)
(赬赤也玄衣赤裳所謂卿大夫自玄冕而下之服也其世婦亦以襢衣雜記云内子以鞠衣襃衣素紗下大夫)
(以襢衣其餘如士注云内子卿之適妻也下大夫謂下大夫之妻也榮屋翼也升東榮者謂卿大夫士也天子)
(諸侯言東霤危棟上也號若云臯某復也北面招求諸幽之義臯長聲也某死者之名也復反也司衣以箧待)
(衣於堂前衣尸者覆之若復得魂魄然)復者降自後西榮(不由前降不以虚反也降因徹)
(西北扉若云此室凶不可居然其薪用爨沐)其為賓則公館復私館不復(私館)
(卿大夫之家也不於之復為主人之惡)其在野則升其乘車之左轂而復
(左轂象屋東榮)凡復衣不以衣尸不以斂(不以衣尸謂不以襲也復者庶其生也若)
(以其衣襲歛是用生施死於義相反)婦人服不以袡(袡嫁時上服非事鬼神之衣也)凡復
男子稱名婦稱字(婦人不以名行)復盡愛之道也有禱祠之心
焉(復謂招魂且分禱五祀庶幾其精氣之反)望反諸幽求諸鬼神之道也(鬼神)
(處幽闇望其從鬼神所来)北面求諸幽之義也(向其所從来禮復者升屋北面也)唯
哭先復復而後行死事(氣絶則哭哭而復復而不蘇可以為死事矣)始卒主
人啼兄弟哭婦人哭踊(悲哀有深淺也若嬰兒中路失母能勿啼乎)既遷尸
於牀幠用斂衾去死衣小臣楔齒用角柶綴足用燕几
校在南御者坐持之(綴拘也為將屨恐其辟戾也校脛也尸南首几脛在南以拘足則不)
(得辟戾矣牀謂所設之牀第當牖者去死衣病時所加新衣及復衣也去之以俟沐浴也楔齒為將含恐其口)
(閉急也)奠脯醢醴酒升自阼階奠於尸東即牀而奠當腢
(五口反又五侯反)用吉器若醴若酒無巾柶(鬼神無象設奠以馮依也腢肩頭也)
(用吉器未變)檀弓云始死之奠其餘閣也與(不容改新也閣庋藏食物處凡)
(喪奠之禮始死未設黍稷為死者不食糧故也士即日而襲其奠不易大夫以上則眀日而襲是經宿奠也自)
(始死至虞凡奠皆經宿明日而徹為憑神故也)帷堂(事小訖也)乃訃於君主人西階
東南面訃者拜送曰君之臣某死(訃告也臣死其子使人至君所告之檀弓)
(云父兄命赴者注云謂大夫以上也士主人親命之)父母妻長子則曰君之臣某
之某死(此臣於其家喪所主者)君訃於他國之君曰寡君不禄敢
告於執事大夫訃於同國適者曰某不禄訃於士亦曰
某不禄訃於他國之君曰君之外臣寡大夫某不禄使
某至訃於士亦曰吾子之外私寡大夫某不禄使某至
士訃於同國大夫曰某死訃於士亦曰某死訃於他國
之君曰君之外臣某死訃於大夫曰吾子之外私某死
訃於士亦曰吾子之外私某死既正尸諸侯之喪子入
坐於東方卿大夫父兄子姓立於東方有司庶士哭於
堂下北面夫人坐於西方内命婦姑姊妺子姓立於西
方外命婦率外宗哭於堂上北面(正尸者謂遷尸牖下南首也子姓謂衆子)
(孫也姓之言生也其男子立於主人後女子立於夫人後世婦為内命婦卿大夫之妻為外命婦外宗姑姊妺)
(之女也)大夫之喪主人坐於東方主婦坐於西方其有命
夫命婦則坐無則皆立(命夫命婦来哭者同宗父兄弟子婦姑姊妺子姓也凡此哭者)
(尊者坐卑者立)士之喪主人坐於牀東衆主人在其後西面婦
人夾牀東面(衆主人庶昆弟也婦人謂妻妾子姓亦嫡妻在前也)親者在堂(親謂大功)
(以上父兄姑姊妺子姓在此也)室中唯主人主婦坐兄弟有命夫命婦
在焉亦坐(别尊卑也)衆婦人戶外北面衆兄弟堂下北面(衆婦)
(人衆兄弟小功以下者衆婦人謂姑姊妺及内外之親也)大唐元陵儀注將復於
太極殿内高品五人皆常服以大行皇帝衮冕服左荷
之外自前東霤當屋履危北面西上三呼而止以衣投
於前承之以箧自阼階入以覆大行皇帝之上復者徹
殿西北扉降自後西霤其復衣不以襲斂浴則去之既
復乃設御牀於殿内楹間去脚舒單簟置枕遷大行皇
帝於牀南首以衣覆體去死衣楔齒用角柶綴足以燕
几校在南其殿内東西哭位嗣皇帝以下舒草薦焉奠
用酒脯醢器用吉器如常儀其告喪之禮使至所在集
州縣官及僧道將吏百姓等於州府門外並素服各以
其方向京師重行序立百姓在左僧道在右男子居前
婦人居後立訖使者立於官長之右告云上天降禍大
行皇帝今月某日奄棄萬國刺史以下撫膺哭踊盡哀
止哭使者又告云大行皇帝有遺詔遂宣訖刺史以下
又哭十五舉聲使者又告皇帝伏准遺詔以今月某日
即位刺史以下再拜稱萬歲者三百姓及州縣佐史朝
夕巷哭各十五舉聲三日釋服節度觀察團練使刺史
並斬縗絰杖諸文武官吏服斬縗無絰杖大小祥釋服
並准遺詔其有勅書使者宣告如常禮其三品以下儀
制並具開元禮
天子諸侯大夫士弔哭議(君遣使弔他國君附周漢後漢魏)
(晉)(宋)(大唐)
周制凡弔事弁絰服(弁絰者如爵弁而素加環絰也司服云王之弁絰弁而加環絰)天
子之哭諸侯也爵弁絰純衣(服士之祭服以哭之明為變也天子至尊不見尸柩)
(不弔服麻不加於采純音側其反)或曰使有司哭之(非也哀戚之事不可虚也)為之
不以樂食(盖謂殯斂之間)諸侯使人弔他國之君弔者即位於
門西東面其介在其東南北面西上西於門(賓立門外不當門也)
主孤西面(立阼階之下也)相者受命曰孤某使某請事客曰寡
君使某如何不淑(受命受主人之命以出也不言儐者喪無接賓也淑善也如何不善言君)
(痛之甚使某弔也)相者入告出曰孤某須矣(稱其君名者君薨稱子某欲使人知)
(嫡嗣也須矣不出迎也)弔者入主人升堂西面弔者升自西階東
面致命曰寡君聞君之喪寡君使某如何不淑子拜稽
顙弔者降出反位(子孤子也)大夫士之喪既殯而君往焉使
人戒之主人具殷奠之禮俟於門外見馬首先入門右
巫止於門外祝代之先君釋采於門内祝先升自阼階
負墉南面君即位於阼小臣二人執戈立於前二人立
於後(殷猶大也朝夕小奠至月朔則大奠君將来則具大奠之禮以待之以榮君之来也祝負墉南面立)
(君北房戸東也小臣執戈先後君君升而夾階立大夫殯即成服成服則君亦成服錫縗而往弔之)儐者
進(當贊主人也始立門東北面)主人拜稽顙君稱言視祝而踊主人
踊(稱言舉所以来之辭也視祝而踊祝相君之禮當節之也)諸侯弔必皮弁錫縗所
弔雖已葬主人必免主人未喪服則君亦不錫縗(必免者尊)
(人君為之變也未喪服未成服既殯成服矣)凡君使人弔徹帷主人迎於寝
門外見賓不哭先入門右北面(使人大夫士也禮使人必以其爵使者至使人)
(入將命乃出迎之寝門内也徹帷㧁之也事畢則去㧁音差據反)弔者入升自西階東
面主人進中庭弔者致命(主人不升賤也致命曰寡君聞子之喪使某如何不淑也)
主人哭拜稽顙成踊(稽顙頭觸地成踊踊者三)賓出主人拜送於門
外大夫之喪未小斂為君命出士之喪於大夫不當斂
則出(父母始死悲哀非所尊不出也出者㦯至庭或至門)凡主人之出也徒跣扱
衽拊心降自西階君弔雖不當免時主人必免不散麻
雖異國之君免也親者皆免(不散麻者若自絞垂之為人君變貶於大斂之前既)
(啟之後親者大功以上)尸在室有君命衆主人不出(不二主人也)大夫
之喪大夫弁絰(弁絰者大夫錫縗相弔之服如爵弁而素加環絰曰弁絰也)大夫弔
當事而至則辭焉(辭猶告也儐者以主人有事告也主人無事為大夫出也)大夫之
喪庶子不受弔(不以賤者為有爵者主)喪公弔之必有拜者(往謝之)
雖朋友州里舍人可也(謂無主後)弔曰寡君承事(亦云為執事来)主
人曰臨(君辱臨某之喪)君遇柩於路必使人弔之(君於人臣有父母之恩也)
(孔穎達曰君於臣當特弔於家其或小臣及庶人君不先知造次遇柩於路必使人弔之)諸侯弔於
異國之臣則其君為主(君為之主弔臣思為已也子不敢當主中庭北面哭不拜)滕
成公之喪(魯昭三年)使子叔敬叔弔進書(子叔敬叔叔弓也進書奉君弔書)
子服惠伯為介(惠伯慶父玄孫之子介副也)魯哀公使人弔蕢尚(蕢尚)
(魯人音苦怪反)遇諸道避於路畫宮而受弔焉(畫宮畫地為宫象也)曾子
曰簣尚不如把梁之妻之知禮也(行弔禮於野非也)知生者弔
知死者傷知生而不知死弔而不傷知死而不知生傷
而不弔(人恩各施於所知也弔傷皆謂致命辭也雜記云諸侯使人弔辭曰寡君聞君之喪寡君使某)
(如何不淑者此施於生者也傷辭未聞說者有弔辭云皇天降災子遭離之如何不淑此施於死者也盖本傷)
(辭)始死羔裘玄冠易之而已矣羔裘玄冠夫子不以弔
(不以吉服弔喪)三年之喪雖功縗不弔自諸侯達諸士如有服
而將往哭之則服其服而往(功縗既練之服也諸侯服新死者之服而往哭謂所)
(不臣也)練則弔(父在為母功縗可以弔人者以父在故輕於出也然則凡齊縗十一月皆可以出者)
(也)子張死曾子有母之喪齊縗而往哭之或曰齊縗不
弔(以其無服非之)曾子曰我弔也與哉(於朋友哀痛甚而往哭之非若凡弔者也)既
葬大功弔哭而退不聽事焉(聽猶待也事謂襲斂執紼之屬也)周之喪
未葬弔於鄉人哭而退不聽事焉功縗弔待事不執事
(謂為姑姊妹無主殯不在己族者也)小功緦執事不與於禮(禮饋奠也)相趨也
出宮而退相揖也哀次而退相問也既封而退相見也
反哭而退朋友虞祔而退(此弔者恩薄厚去遲速之節也相趨謂相聞姓名而来會)
(喪事也相揖嘗會於他也相問嘗相惠遺也相見嘗執贄相見也)弔於人是日不樂(君子)
(哀樂不同日也子於是日哭則不歌)五十無車者不越疆而弔人(氣力始衰)婦
人不越疆而弔人(不通於外)行弔之日不飲酒食肉(以全哀)弔
於葬者必執紖若從柩及壙皆執紼(示助之以力也車曰紖棺曰紼)司
徒敬子死(司徒官氏公子許之後)子夏弔焉主人未小斂絰而往
子游弔焉主人既小斂子游出絰反哭(皆以朋友之禮而往二人異也)
子夏曰聞之也與曰聞諸夫子主人未改服則不絰也
漢戴德曰君弔於卿大夫錫縗以居不聽樂弔於士
皆服弁絰疑縗君弔臣疑縗素弁加絰眀日主人縗絰
拜謝於朝君若使人弔其服疑縗素裳素冠諸侯會遇
相弔則錫縗皮弁加絰不舉諸侯弔於寄公錫縗諸侯
相弔其同國大夫相弔錫縗十五升抽其半素冠加絰
朋友弔服有絰絰大與緦麻絰同素冠素帶既葬而除
皆在他國則袒免同國大夫命婦相服錫縗素總加麻
同國之士相為朝服加絰其妻相為亦如之朝服不髽
後漢劉德問曰君弔大夫迎於門外又拜送於門外
大夫弔不迎於門外今時縣令長弔主人待之當依國
君来弔禮歟依大夫来弔也又當去杖其至皆如故無
可捨耶又今時丞尉来弔待之當云何田瓊答曰今之
君與禮所云君輕重不同若必欲依之令長宜依國君
丞尉宜依大夫君於禮但見去杖戢杖其餘不見也今
於君弔以首絰貫臂遣人則不釋之而已劉表後定喪
服云既除喪有来弔者以縞冠深衣於墓受之畢事反
吉又云君来弔臣主人待君到脱頭絰貫左臂去杖出
門迎門外再拜乃厭還先入門東壁向君譲君於前聽
進即堂先哭乃止於廬外伏哭當先君止君起致辭子
對而不言稽顙以答之魏眀帝弔陳羣詔曰司空今
遭母憂當遣使者弔祭如故事尚書司馬孚奏尋故事
自魏興無三公喪母弔祭輒訪韋誕王肅高堂隆秦靖
等云漢大傅胡廣喪母天子使謁者以中牢弔祭送葬
王肅議禮臣有父母之喪訃君弔之弔諸臣之母當從
夫爵蔣濟奏會喪不宜去冠奏事者上言前會故領軍
朱鑠喪自卿以上皆冠以布帕額使者侍中散騎則不
皆非舊灋夫冠成德之表於服為尊惟君親之喪小斂
之前與服罪之人去冠其餘禮儀雖齊縗之痛有變無
廢今為弔去冠甚違禮意下博士評議博士杜希議以
為論語曰羔裘玄冠不以弔故周人去玄冠代以素弁
漢去玄冠代以布巾亦王者相變之儀未必獨非也古
禮野夫著巾古者軍禮韋弁冠今者赤幘此明轉相變
易不可悉還反古今宜所因漢氏故事又漢儀注諸侯
王薨天子遣使者往皆言使者素服又禮自天子達於
士臨殯斂之事去玄冠以素弁君子臨喪必有哀素之
心是以去玄冠代之以素漢中興臨喪與禮合儀自後
或言臨使者常吉服布巾以為使者亦宜去冠代以布
巾示不純吉侍中散騎諸會喪亦宜去玄冠代以布巾
詔從希議王肅云禮有親喪而君来弔則免絰貫左臂
去杖迎拜於大門之外見馬首不哭先入門右庭中北
面君升自東階南面哭主人乃哭君出又拜送大門外
又按禮三年之喪終服不弔期之喪既練而弔大功之
喪既葬而弔(蜀譙周云國君為卿大夫皮弁錫縗以居他事出亦如之其弔則皆錫縗布弁而絰)
(三月服吉其弔士則服弁絰疑縗亦往則服出則不公及大夫弔衆妾如君弔他國卿大夫皮弁錫縗不絰君)
(使人弔襚主人迎於寝門外見使者不哭先入門右北面弔者入升自西階東面主人前至中庭弔者致君命)
(主人哭拜稽顙成踊弔者出去主人拜送於門外君使禭者左執領右執要致命訖入室衣尸乃出他皆如弔)
(既斂之後不衣尸委於尸東席上凡主人出送因拜賓所拜者拜訖皆即位西階下東面哭踊哭訖反室大夫)
(弔服以錫縗用緦麻布而夾理之曰錫士弔服以疑縗用錫布為衣而素裳擬於吉也其冠各以其縗歸其家)
(猶弔服弁絰以居其以他事出則脱絰三月既葬服吉五代兄弟相為亦然凡大夫弔其臣異者主人不迎於)
(門外主君入即位堂下西面主人北面衆主人南面)晉摯虞决疑云凡使弔祭
同姓者素冠幘白練深衣器用皆素異姓者服色器用
皆不變陳舒議至尊臨温公夫人喪按禮天子哭諸侯
則弁絰錫縗哭大夫士則弁絰疑縗此皆當時殯葬之
間服耳今温公喪已久遠主人本應改葬之服今之所
服大夫喪耳天子於諸侯之妻禮變今以白帢深衣當
古弔服今至尊臨喪謂應深衣而已著深衣者不復變
服其餘侍官謂當公服直衛不應後哭宋崔凱云禮
君自弔其臣主人出迎於外見君馬首不哭先入門右
北面衆主人袒即位升自阼階西面主人前至中庭君
哭主人哭拜稽顙成踊先出君去主人哭拜送於外門
外明日主人縗絰拜謝於朝今代人君弔主人出迎見
馬首拜君遣吏弔主人布席於喪庭孝子左貫首絰待
於席南北面不哭也吏持版弔於席北面向孝子再拜
訖伏吏跪讀版孝子再拜有弔賓主人迎即位中門外
西面北上衆賓東面者北上門西北面者東上主人拜
賓旁三拜衆賓不答拜主人入即堂下朝夕哭位衆隨
入如外位也知生者弔知死者傷主人哭弔者皆哭退
出主人拜中門外如初弔辭至主人前曰聞君有某之
喪如何不淑傷辭詣喪前曰子遭離之如何不淑此各
主於其所知也若有知生又知死者傷而且弔也又曰
同僚賓客相弔者因主人朝夕哭而往弔也又曰凡賓
客来弔孝(凡言孝者即喪主也)皆當位東階下西面不得廬中長
吏自弔其人左貫首絰出迎還入門君至門謝孝還位
仍從命還位若不謝遣者君向柩哭則孝當伏孝當後
哭先止所以不使君甚哀也哭訖君遣還位仍從命還
位則哭不得入廬也哭位在東階下辭去孝子哭止君
先出孝後出於門外見馬而拜訖哭而還也若有命止
令勿出亦便隨從命也羸可使人自扶若病不能者君
至自杖而已樂亮問徐廣曰君弔之儀雖在於禮未審
皇子之弔受弔為當迎送及拜以不當於廬室主當别
施位耶若别施位者應在何處即位為應立應坐君弔
雖已葬主人必絻此禮已廢並未詳既小祥重服已除
正當即以練冠功縗受弔耶徐廣答曰皇子之儀揖而
不拜然猶應以練冠功縗迎立於側皇子向戶揖訖伏
廬室而哭及皇子前執手時乃可長跪受之去出室還
至戶更哭大唐之制如開元禮
三不弔議(周)(魏)(宋)
周制檀弓曰死而不弔者三畏厭溺(鄭玄曰畏者謂人以非罪攻已不能)
(有以說之死之者也厭者行止危險之下溺者不乘橋船者也盧植曰畏者兵刃所殺也王肅曰犯法獄死謂)
(之畏爾雅曰畏刑者也)魏王肅聖證論難鄭玄曰孔子畏匡德
能自全也使聖人卒離不幸可得不痛悼而罪之乎非
徒賢者設有罪愚人亦不得不哀傷之也宋崔凱服
節云有不弔者三謂畏厭溺死也欲弔者不變服之也
通典卷八十三
