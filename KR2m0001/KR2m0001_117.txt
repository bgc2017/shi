通典卷一百十二
唐京兆杜佑君卿纂
禮七十二開元禮纂類七吉四
皇帝夏至日祭方丘(后土同孟冬祭神州及攝事附)
齋戒
前祭七日戒誓皇帝服衮冕前祭二日太尉告高祖神
堯皇帝廟如常告之儀(告以配神作主)孟冬祭神州則告太宗
文武聖皇帝廟餘並如圓丘之儀
陳設
前祭三日尚舍直長施大次於外壝東門之外道北南
向(攝事衞尉設祭官公卿以下次於東壝外道南北向西上)尚舍奉御鋪御座衛尉
設文武侍臣次於大次之後文官在左武官在右俱南
向設祭官次於東壝之外道南北向西上三師於南壝
之外道東諸王於三師之南俱西向北上文官九品以
上於祭官之東北向西上介公&KR0566;公於南壝之外道西
東向諸州使人東方南方於諸王東南西向西方北方
於介公&KR0566;公西南東向皆北上諸國之客東方南方於
諸州使人之南西向西方北方於諸州使人之南東向
皆北上武官三品以下七品以上於西壝之外道南北
向東上(其褒聖侯於文官三品之下攝事無御座以下至此儀)設陳饌幔於内壝
東門西門之外道少北南向(壇上及神州東方南方之饌陳於東門外西向西方)
(北方之饌陳於西門外東向神州無西門之饌)前祭二日太樂令設宫懸之樂
於壇南内壝之外樹靈鼓於北懸之内道之左右餘如
圓丘儀又為瘞塪於壇之壬地内壝之外方深取足容
物南出陛前祭一日奉禮設御位(攝事無御位)於壇之東南
西向設望瘞位於壇西南當瘞塪北向設祭官公卿位
於内壝東門之外道南分獻官於公卿之南執事者位
於其後每等異位俱重行西向北上設御史位於壇上
正位於東南隅西向副位於西南隅東向設奉禮位於
樂懸東北贊者二人在南差退俱西向北上設奉禮贊
者位於瘞塪西南東向南上設協律郎位於壇上南陛
之西東向設太樂令位於北懸之間當壇北向設從祭
之官三師位於懸南道東諸王位於三師之東俱北向
西上介公&KR0566;公位於道西北向東上文官從一品以下
九品以上位於執事之南每等異位重行西向武官三
品以下九品以上位於西方當文官每等異位重行東
向皆北上諸州使人位東方南方於諸王東南重行北
面西上西方北方於介公&KR0566;公西南重行北面東上設
諸國客使位於内壝南門之外東方南方於諸州使人
之東每國異位重行北面西上西方北方於諸州使人
之西每國異位重行北面東上(攝事無三師以下至此儀)設門外位
祭官公卿以下皆於東壝之外道南每等異位重行北
面西上三師位於南壝之外道東諸王於三師之南俱
西向介公&KR0566;公於道西東向皆北上文官從一品以下
九品以上位於東壝之外祭官之南每等異位重行北
面西上武官三品以下九品以上位於西壝之外道南
每等異位重行北面東上諸州使人位東方南方於諸
王東南重行西面西方北方於介公酅公西南重行東
面俱北上設諸國客位東方南方於諸州使人之南每
國異位重行西面西方北方於諸州使人之南每國異
位重行東面皆北上(攝事無三師以下至此儀)設牲牓於東壝之外當
門西向黃牲一居前又黃牲一在北少退玄牲一在南
少退設廩犧令位於牲西南祝史陪其後俱北向設諸
太祝位於牲東各當牲後祝史陪其後俱西向設太常
卿省牲位於牲前近北南向設皇地祇酒罇於壇之上
下太罇二著罇二犧罇二罍一在壇上東南隅北向象
罇二壺罇二山罍一在壇下皆於南陛之東北向俱西
上設配帝著罇二犧罇二象罇二罍一在壇上皆於皇
地祇酒罇之東北向西上(孟冬北郊酒罇於神州酒罇之東如夏至之儀)神州
太罇二在第一等每方嶽鎮海瀆俱山罇二山林川澤
俱蜃罇二丘陵墳衍原隰俱概罇二凡罇各設於神座
之左而右向(神州以上之罇置於坫以下之罇俱藉以席皆加勺羃設爵於罇下孟冬儀壇上之)
(罇置於坫壇下之罇藉以席)設御洗及設玉幣之篚等並如圓丘儀
(孟冬祭同)祭日未明五刻太史令郊社令各服其服帥其屬
升設皇地祇神座於壇上北方南向席以藁秸設高祖
神堯皇帝神座(孟冬神州則設太宗文武聖皇帝神座)於東方西向席以
莞設神州地祇神座於第一等東南方席以藳秸又設
嶽鎮海瀆以下之座於内壝之内各於其方皆有原隰
丘陵墳衍之座又設中嶽以下之座於壇之西南俱内
向自神州以下六十八位席皆以莞設神位各於座首
省牲器(如别儀)
鑾駕出宮(服以衮冕餘如上辛圓丘儀孟冬北郊卞同圓丘)
奠玉帛
祭日未明三刻諸祭官各服其服郊社令良醖令各帥
其屬入實罇罍玉幣(凡六罇之次太罇為上實以泛齊著罇次之實以醴齊犧罇次之實)
(以盎齊象罇次之實以醍齊壺罇次之實以沈齊山罍為下實以三酒配帝著罇為上實以沈齊犧罇次之實)
(以醴齊象罇次之實以盎齊以上孟冬同神州太罇實以沈齊五方岳鎮海瀆之山罇實以醍齊山林川澤之)
(蜃罇實以沈齊丘陵以下之散罇實以清酒玄酒各實於諸齊之上罇禮神之玉皇地祇以黃琮其幣以黃配)
(帝之幣亦如之神州之玉以兩珪有邸其幣以玄孟冬同嶽瀆以下之幣各從方色)太官令帥進
饌者入實饌及禮官就位御史太祝行掃除等並如圓
丘儀(孟冬同)駕將至謁者贊引各引祭官從祭官客使等
俱就門外位駕至大次門外廻輅南向將軍降立於輅
左侍中進當鑾駕前跪奏稱侍中臣某言請降輅俛伏
興還侍位五品以上從祭之官皆就壝外位(攝事無駕至大次下)
(儀)太樂令帥工人二舞次入就位文舞入陳於懸内武
舞立於懸南道西謁者引司空入行掃除訖出復位皇
帝停大次半刻頃謁者贊引各引祀官通事舍人分引
從祀羣官介公&KR0566;公諸方客使皆先入就位太常博士
引太常卿立於大次門外當門北向侍中版奏外辦皇
帝服衮冕(孟冬神州大裘而冕)出次華蓋侍衛如常儀(侍中負□陪從如式)
博士引太常卿太常卿引皇帝至中壝門外殿中監進
大珪尚衣奉御又以鎮珪授殿中監皇帝搢大珪執鎮
珪華蓋仗衞停於門外侍者從入謁者引禮部尚書太
常少卿陪從如常儀皇帝至版位太常卿請再拜及請
行事並如圓丘儀(攝事如圓丘攝事儀)協律郎舉麾工鼓柷奏順
和之樂乃以林鍾為宫太蔟為角姑洗為徵南呂為羽
作文武之舞樂舞八成(林鍾太蔟姑洗南吕皆再成)偃麾戞敔樂止
太常卿前奏稱請再拜退復位皇帝再拜奉禮曰衆官
再拜在位者皆再拜皇帝奠玉幣及奏樂之節並如圓
丘(攝事則太尉奠玉帛下倣此)登歌作肅和之樂以應鍾之均太常
卿引皇帝進北向跪奠於皇地祇(孟冬神州)神座俛伏興及
奠配座並如圓丘儀(攝事同圓丘攝事儀)
進熟
皇帝既升奠玉幣太官令陳饌之儀如圓丘爼初入門
奏雍和之樂以太蔟之均(自後接神之樂用太蔟)饌至陛樂止祝
史俱進跪徹毛血之豆降自東陛以出(皇地祇之饌升自南陛配帝之)
(饌升自東陛神州之饌升自北陛孟冬神州升自南陛)諸太祝迎引於壇上各設
於神座前設訖謁者引司徒太官令帥進饌者降自東
陛以出司徒復位諸太祝還罇所又進設嶽鎮以下之
饌相次而畢太常卿引皇帝詣罍洗樂作其盥洗酌獻
跪奠奏樂之儀並如圓丘(攝事如圓丘攝事儀)太祝持版進於神
座之右東向跪讀祝文曰維某年歲次月朔日子嗣天
子臣某(攝則云謹遣太尉臣名下倣此)敢昭告於皇地祇乾道運行日
躔北至景風應序離氣效時嘉承至和肅若舊典敬以
玉帛犧齊粢盛庶品備兹祗瘞式表誠慤高祖神堯皇
帝配神作主尚饗太祝俛伏興(孟冬神州云包函區夏載植羣生溥被域中賴)
(兹厚德式遵彛典用練元辰敬以玉帛犧齊粢盛庶品明獻厥誠備兹祗瘞皇祖太宗文武聖皇帝配神作主)
皇帝再拜(攝則太尉再拜)初讀祝文訖樂作太祝進跪奠版於
神座興還罇所皇帝拜訖樂止太常卿引皇帝詣配帝
酒罇所執罇者舉羃侍中取爵於坫進皇帝受爵侍中
贊酌泛齊訖樂作太常卿引皇帝進高祖神堯皇帝神
座前東向跪奠爵俛伏興太常卿引皇帝少退東向立
樂止太祝持版進於神座之左北向跪讀祝文曰維某
年歲次月朔日孝曾孫開元神武皇帝臣某敢昭告於
高祖神堯皇帝時維夏至肅敬訓典用祗祭於皇地祇
惟高祖德叶二儀道兼三統禮膺光配敢率舊章(孟冬云皇)
(曾祖太宗文武聖皇帝德被乾坤格於上下昭配之儀欽率舊章)謹以制幣犧齊粢盛
庶品肅陳明薦作主侑神尚饗太祝俛伏興皇帝再拜
初讀祝文訖樂作太祝奠版於神座還罇所樂止皇帝
飲福受胙及亞獻終獻盥洗酌獻飲福並如圓丘儀(唯皇)
(地祇太尉亞獻酌醴齊時武舞作合六律六同為異耳)初太尉將升獻贊者一人
引獻官詣罍洗盥洗匏爵訖升自已陛詣酒罇所執罇
者舉羃酌泛齊進奠於神州座前引降還本位謁者五
人次引獻官詣罍洗盥洗訖各詣酒罇所俱酌醍齊訖
引獻官各進奠爵於諸方嶽鎮海瀆首座餘座皆祝史
助奠相次而畢引還本位又贊引五人各引獻官詣罍
洗盥洗詣酒罇所酌沈齊獻山林川澤如嶽鎮之儀訖
又引獻官詣罍洗盥洗訖詣酒罇所俱酌清酒獻丘陵
以下及齋郎助奠如上儀訖各引還本位武舞六成樂
止舞獻俱畢諸祝徹豆及賜胙皇帝再拜奏樂並如圓
丘儀太常卿前奏請就望瘞位太常卿引皇帝樂作皇
帝就望瘞位北向立樂止於羣官將拜上下諸祝各執
篚進神座前取玉帛齋郎以俎載神州以上牲體稷黍
飯爵酒各由其陛降壇北行當瘞塪西行諸太祝以玉
幣饌物置於塪諸祝又以嶽鎮以下之禮幣及牲體皆
從瘞奉禮曰可瘞塪東西面各六人置土半塪太常卿
前奏禮畢引皇帝還大次樂作從祀羣官諸方客使御
史以下出並如圓丘儀其祝版燔於齋所
鑾駕還宫(如圓丘儀)
祭五嶽四鎮四海四瀆
諸嶽鎮海瀆每年一祭各以五郊迎氣日祭之(設祭州界已具)
(歴代祀山川篇)前祭五日諸祭官各散齋三日致齋二日如别
儀前一日嶽令瀆令清掃内外又為瘞塪於壇壬地方
深取足容物(海瀆則塪内為壇高丈四尺皆為陛)贊禮者設初獻位於壇
東南亞獻終獻於初獻南少退俱西向北上設掌事者
位於終獻東南重行西面以北為上設贊唱等諸位於
終獻西南西向北上設獻官等望瘞位於瘞塪之東北
西向(祭海瀆無望瘞位)設祭官以下門外位於南門之外道東
重行西向以北為上祭器之數罇六籩十豆十簋二簠
二俎二嶽瀆令帥其屬詣壇東陛升設罇於壇上東南
隅北向西上(罇皆加勺羃有坫以置爵)設玉篚於罇坫之所設洗於
南陛東南北向罍水在洗東篚在洗西南肆(篚實以巾爵)執
罇罍洗篚者各位於罇罍篚之後祭日未明烹牲於厨
(其牲各隨方色齋郎以豆先取血毛置於饌所)夙興掌饌者實祭器(牲體牛羊豕皆用右)
(胖前脚三節節一段肩臂臑皆載之後脚三節節一段去下節載上股胳二節又取正脊脡脊横脊短脅正脅)
(代脅各二骨以並餘皆不設簋實稷黍簠實稻梁籩十實以鹽乾魚棗栗榛菱芡鹿脯白餅黑餅豆十實以韭)
(葅醯醢菁葅鹿醢芹葅兔醢笋葅魚醢脾菜葅豚胉若土無者各以其類充之)凡祭官各服其
服(三品毳冕四品繡冕五品元冕六品以下爵弁若有二品以上各依令)嶽令瀆令帥其
屬入詣壇東陛升設嶽神瀆神座於壇上近北面南向
席以莞又實罇罍及玉(凡罇一實醴齊一實盎齊一實清酒其玄酒各實於上罇祭神)
(之玉兩珪有邸)祝版置於坫嶽令瀆令又以幣置於篚齋郎以
豆血皆設於饌所(其幣長丈八尺各隨方色)贊唱者先入就位祝與
執罇罍篚者入當壇南重行北面以西為上立定贊唱
者曰再拜祝以下俱再拜執罇者升自東陛立於罇所
執罍篚者各就位祝詣壇東陛升行掃除於上降行掃
除於下訖(瀆則掃除塪外訖)各就位質明贊禮者引祭官以下
俱就門外位立定一刻頃贊唱者曰再拜在位者皆再
拜贊禮者進初獻之左白有司謹具請行事退復位贊
唱者曰再拜在位者皆再拜祝跪取玉幣於篚興立於
罇所(凡取物者皆跪俛伏而取以興奠物奠訖俛伏而後興)掌饌者帥齋郎奉饌
陳於東門之外贊禮者引初獻詣壇升自南陛進神座
前北向立祝以玉幣東向進初獻受玉幣還罇所贊禮
者引初獻進北向跪奠於神座興少退北向再拜贊禮
者引初獻降還本位掌饌者引饌入升自南陛祝迎引
於壇上設於神座前掌饌者帥齋郎降自東陛復位祝
還罇所贊禮者引初獻詣罍洗盥手洗爵升自南陛詣
酒罇所執罇者舉羃初獻酌醴齊贊禮者引初獻進詣
神座前北向跪奠爵興少退北向立祝持版進於神座
之右東面跪讀祝文曰維某年歲次月朔日子嗣天子
某謹遣某官某敢昭告於東嶽岱宗維神贊養萬品作
鎮一方式因春始(南嶽云夏始中嶽云季夏西嶽云秋始北嶽云冬始)謹以玉帛
犧齊粢盛庶品朝薦於東嶽岱宗尚饗東瀆大淮惟
神源流深泌潛潤溥洽阜成百穀疏滌三川青春伊始
用遵典秩南瀆大江云惟神總合大川朝宗巨海功
昭潤化德表靈長敬用夏首脩其常典西瀆大河云
惟神上通雲漢光啓圖書分導九枝旁潤千里素秋戒
序用率常典北瀆大濟云惟神泉源清潔浸彼遐遠
播通四氣作紀一方元冬肇節聿脩典制訖興初獻再
拜祝進奠版於神座還罇所祝以爵酌清酒進初獻之
右西向立初獻再拜受爵跪祭酒啐酒奠爵祝率齋郎
以俎進減神座前胙肉前脚第二節共置一俎上以授
初獻初獻受以授齋郎初獻跪取爵遂飲卒爵祝進受
爵復於坫初獻興再拜贊禮者引初獻降復位於初獻
飲福酒贊禮者引亞獻詣罍洗盥手洗爵升自東陛詣
罇所執罇者舉羃亞獻酌盎齊贊禮者引亞獻詣神座
前北面跪奠爵興少退北面再拜祝以爵酌清酒進於
亞獻之右西向立亞獻再拜受爵跪祭酒遂飲卒爵祝
受虚爵復於坫亞獻興再拜贊者引亞獻降復位初亞
獻將畢贊禮者引終獻盥洗升獻飲福如亞獻之儀訖
贊禮者引終獻降復位祝進神座前徹豆還罇所贊唱
者曰再拜非飲福受胙者皆再拜獻官以下皆再拜贊
禮者進初獻之左白請就望瘞位贊唱者引初獻就望
瘞位西向立於獻官將拜嶽令進神座跪取幣齋郎以
俎載牲體黍稷飯詣瘞塪以饌物置於塪(祭海瀆獻官拜訖瀆令及)
(齋郎以幣血沈於瀆瀆令退就位)東西廂各二人寘土半塪贊者進初
獻之左白禮畢遂引初獻以下出祝與執罇罍篚羃者
俱復執事位立定贊唱者曰再拜再拜訖遂出祝版燔
於齋所
通典卷一百十二
