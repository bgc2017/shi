通典卷七十六
唐京兆杜佑卿撰
禮三十六軍一
天子諸侯將出征類宜造禡并祭所過山川(周梁)
(北齊)(隋)(大唐)
周制天子將出征類於上帝宜於社造於禰肆師為帝
位(帝謂五德之帝所祭於南郊者類宜造皆祭名孔穎逹云天道遠以事類而祭告之也社主殺戮故求便)
(宜社主隂萬物於此斷殺故曰宜造至也謂至父祖之廟也言禰者辭時先從卑不敢留尊者命也將出者謂)
(行幸巡狩)禡於所征之地(禡師祭也為兵禱也其禮亡其神盖蚩尤或云黃帝又云若至所征)
(之地祭者則以黃帝蚩尤之神故皆得云禡神也若田狩但祭蚩尤而已)受命於祖以遷廟
主載於齊車以行(告祖以行示不自專故言受命必以遷主行言必有尊也)無遷主
以幣帛皮珪告於祖禰遂奉以出載於齊車以行每舍
奠焉而後就舍(以脯醢禮神乃敢即安也所告不以出即埋之若有遷主則載遷主而行幣帛)
(遂埋於階間)反必告設奠卒斂幣玉蔵諸兩階之間乃出蓋
貴命也受成於學(定兵謀也)過大山川則用事焉(用事令太祝用祭事)
(告之凡出必用牲幣反亦如之牲皆為制)出征執有罪反釋奠於學以訊馘
告(釋菜奠幣禮先師也訊馘所生獲斷耳者)諸侯將出征宜社造禰及無遷
主以主命並如天子之制梁天監初陸璉定軍禮依
古制類造等用牲幣帝曰宜者謂征討得宜造者禀謀
於廟類者奉天時以明伐並明不敢自專陳幣承命可
也璉不能對嚴植之又争之於是告用牲幣反亦如之
北齊天子親征纂嚴則服通天冠文物充庭有司表
更衣乃入冠武弁左貂附蟬以出誓訖其日偹法駕乘
木輅以造於廟載遷廟主於齊車以俟行次宜於社有
司以毛血釁軍鼓載帝社祏主於車以俟行次擇日陳
六軍偹大駕類於上帝次擇日祈后土神州岳鎮海瀆
川源等乃為坎盟督將列牲於坎南北首有司於坎前
讀盟文割牲耳承血皇帝受牲耳徧授大將乃寘於坎
又歃徧又以寘坎禮畢埋牲及盟書又曰建牙旗於墠
祭以太牢及所過名山大川有司致祭將屆戰所卜剛
日備玄牲列軍容設於辰地為墠而禡祭大司馬奠矢
有司奠毛血樂奏大濩之音禮畢徹牲柴燎戰前一日
皇帝禱祖司空禱社戰勝則各報以太牢又用太牢賞
用命於祖引功臣入旌門即神庭而授版焉又罰不用
命於社即神庭行戮訖振旅而還格廟詣社訖擇日行
飲至之禮文物充庭有司執簡記年號月朔陳六師凱
入格廟之事飲至策勲之美用述其功不替賞典焉
隋制天子行幸有司祭所過名山大川岳瀆以太牢山
川以少牢若親征及廵狩則類上帝宜造社廟還禮亦
如之大業七年征高麗煬帝遣諸將於蒯城南幸乾河
上築社稷二壇設方壇行宜社稷帝齋於臨朔宮懷荒
殿與告官及侍從各齋於其所十二衛兵士並齋帝服
衮冕玉輅偹法駕禮畢御金輅服通天冠還宮又於宫
南類上帝積柴燎壇設高祖位於東方帝服大裘而冕
乘玉輅祭奠玉帛並如宜社諸軍受胙畢帝就位觀燎
乃出將發帝御臨朔宫親授節度遂出(其大駕具出師儀篇)是歲
行幸觀海鎮於秃黎山為壇祠黃帝行禡祭皇帝及諸
陪祭近侍官諸軍將皆齋一宿有司供帳設位為埋坎
神座西北内壝之外建二旗於南門外以熊席設帝軒
轅神座皇帝出次入門羣官定位皆再拜奠禮畢還行
宫大唐制車駕行幸及親征有司類宜造禡如開元
禮
軷祭(周)(後周)(隋)(大唐)
周制天子將出師大馭掌馭玉輅以祀及犯軷王自左
馭馭下祝登受轡犯軷遂驅之(行山曰軷犯之者封土為山象以菩芻棘柏為)
(神主既祭之以車轢之而去喻無險難也春秋傳曰跋涉山川自由也王由左馭禁制馬使不行也軷音蒲末)
(反菩音負)及祭酌僕僕左執轡右祭兩軹祭軓乃飲(軹謂兩轊軓謂)
(車軾前也轊音衞軓音範)後周迎太白出國門而軷祭隋制皇
帝行幸親廵狩則軷祭其禮有司於國門外委土為山
象設埋埳有司刳羊陳爼豆駕將至委奠幣薦脯加羊
饌埋於埳駕至太僕祭兩軹及軓乃飲授爵遂轢軷上
而行大唐車駕親征如開元禮
天子諸侯四時田獵(周周宋隋梁大陳後唐)(北齊)
周制天子諸侯無事則歲行蒐苖獮狩之禮仲春教振
旅司馬以旗致民平列陣如戰之陣(以旗者立旗期民於其下也兵者凶)
(事不可空設因蒐狩而習之凡師出曰治兵入曰振旅皆習戰也四時各教民以其一焉春習振旅兵入收衆)
(專於農平猶正也)王執路鼓諸侯執鼖鼓軍將執晉鼓師帥執
提旅帥執鼙卒長執鐃兩司馬執鐸公司馬執鐲(鼓人職曰)
(以路鼓鼔鬼享以鼖鼓鼓軍事以晉鼓鼓金奏以金鐃止鼓以金鐸通鼓以金鐲節鼔提謂馬上鼓有曲木提)
(持立馬髦上者故謂之提杜子春云公司馬謂五人為伍之司馬也鄭玄謂王不執鼖鼓尚之於諸侯也伍長)
(謂之公司馬者雖卑亦同其號鼖音墳)以教坐作進退疾徐疏數之節(習戰)
(法)遂以蒐田有司表貉誓民鼓遂圍禁火弊獻禽以祭
社(春田為蒐有司大司徒也掌大田役治徒庶之政令表貉立表而貉祭也誓民誓以犯田法之罰也誓曰)
(無千車無自後射立旌遂圍禁火弊火止也春田主用火因焚萊除陳草皆殺而火止獻猶致也田止虞人植)
(旌衆皆獻其所獲禽焉詩云言私其豵獻豜于公春田主祭社者土方施生也貉讀為禡)仲夏教茇
舍如振旅之陣羣吏撰車從讀書契辨號名之用帥以
門名縣鄙各以其名家以號名鄉以州名野以邑名百
官各象其事以辨軍之夜事其他皆如振旅(茇舍草止之也軍有)
(草止之法讀書契以簿書校錄軍實之凡要號名者徽識所以相别也鄉遂之屬謂之名家之屬謂之號百官)
(之屬謂之事在國以表朝位在軍又象其制而為之以偹死事夜事戒夜守之事)遂以苖田如
蒐之法車弊獻禽以享礿(夏田為苗擇取不孕任者若治苖去不秀實者云車弊驅)
(獸之車止也夏田主用車示所取物希皆殺而車止礿宗廟之夏祭也冬夏田主於祭宗廟者隂陽始起象神)
(之在内)仲秋教治兵如振旅之陣王載太常諸侯載旂軍
吏載旗師都載&KR0950;鄉遂載物郊野載旐百官載旟各書
其事與其號焉其他皆如振旅(軍吏諸軍帥也師都遂大夫也鄉遂鄉大夫也)
(其載&KR0950;或載物衆屬軍吏無所將也郊謂鄉遂之州長縣正以下也野謂公邑大夫載旐者以其將羡卒也百)
(官卿大夫也載旟者以其屬衞王也凡旌旗有軍衆皆畫異物無者帛而已書當為畫皆畫以雲氣)遂以
獮田如蒐田之法羅弊致禽以祀祊(秋田為獮獮殺也羅弊網止也秋田)
(主用網中殺者多也皆殺而網止祊當為方秋田主祭四方報成萬物詩云以社以方)仲冬教大
閱(春辨鼓鐸夏辨號名秋辨旗物至冬月簡軍實)虞人萊所田之野為表百步
則一為三表又五十步為一表田之日司馬建旗於後
表之中羣吏以旗物鼓鐸鐲鐃各帥其民而致質明弊
旗誅後至者乃陳車徒如戰之陣皆坐(虞人萊所田之野芟除其草萊)
(為可陣之處後表之中五十步表之中央表所以識正行列也四表積三百五十步左右之廣當容三軍步數)
(未聞致致之司馬質正也弊仆也皆坐當聽誓)羣吏聽誓於陣前斬牲以左右
徇陣曰不用命者斬之(羣吏諸軍帥也陣前南面嚮表也月令季秋天子教於田獵以)
(習五戎司徒搢扑北面以誓之此大閱禮實正歲之仲冬而說李秋之政於周為仲冬為月令者失之矣斬牲)
(者小子也凡誓之大略甘誓湯誓之屬是也)中軍以鼙令鼓鼓人皆三鼓司
馬振鐸羣吏作旗車徒皆作鼓行鳴鐲車徒皆行及表
乃止三鼓摝鐸羣吏弊旗車徒皆坐(中軍中軍之將也天子六軍三三而)
(居一偏羣吏既聽誓各復其部曲中軍之將令鼓鼓以作其士衆之氣鼓人者中軍之將師帥旅帥也司馬振)
(鐸以作衆作起也既起鼓人擊鼓以行之伍長鳴鐲以節之伍長一曰公司馬及表自後表前至第二表也三)
(鼓者鼓人也摝讀如涿鹿之鹿掩上振之為摝摝者止行息氣也司馬法曰鼓聲不過閶鼙聲不過闔鐸聲不)
(過琅閶音吐剛反闔音土答反)又三鼓振鐸作旗車徒皆作鼓進鳴鐲
車驟徒趨及表乃止坐作如初(趨者赴敵尚疾之漸春秋傳曰先人有奪人之)
(心及表自第二前至第三)乃鼓車馳徒走及表乃止(及表自第三前至前表)鼓
戒三闋車三發徒三刺(鼓戒戒攻敵也鼓一闋車一轉徒一刺三而止象服敵)乃
鼓退鳴鐃且郤及表乃止坐作如初(鐃所以止鼓也軍退卒長鳴堯以和)
(衆鼓人止之退自前表至後表鼓鐲則同習戰之禮出入一也異者廢鐲而鳴鐃)遂以狩田以
旌為左右和之門羣吏各帥其車徒以叙和出左右陳
車徒有司平之旗居卒間以分地前後有屯百步有司
廵其前後險野人為主易野車為主(冬田為狩言守取之無所擇也軍門)
(曰和今謂之壘門立兩旌以為之叙和出用次第出和門也左右或出而左或出而右有司平之鄉師居門正)
(其出入之行列也旗軍吏所載也分地調其部曲疏數前後有屯百步軍徒異羣相去之數也車徒畢出於和)
(門鄉師又巡其行陣鄭司農云險野人為主人居前易野居為主車居前)既陣乃設驅逆之
車有司表貉於陣前(驅驅出禽獸使趨田者也逆者逆要不得令走設此車者田僕也)
中軍以鼙令鼓鼓人皆三鼓羣司馬振鐸車徒皆作遂
鼓行徒銜枚而進(羣司馬兩司馬也枚状如箸銜之有繣結項中軍法止語為相疑惑也)
天子殺則下大緌諸侯殺則下小緌(緌有虞氏之旌旗也下謂弊也)大
夫殺則止佐車止則百姓田獵(佐車驅逆之車)大獸公之小禽
私之獲者取左耳(鄭玄云大獸公之輸之於公小禽私之以自畀也獲得禽獸者取其左耳)
(當以計功多少)及所弊鼓皆駴車徒皆譟(及所弊至所弊之處田所當於止也天子)
(諸侯蒐狩有常至其常處吏士鼓譟象攻敵剋勝而喜也疾雷繋鼓曰駴譟驩也書曰前師乃鼓䵾譟亦謂喜)
(也駴音駭䵾音符)徒乃弊命致禽饁獸於郊入獻禽以享蒸(徒乃)
(弊徒止也冬田主用衆物多衆得取也致禽饁獸於郊聚所獲禽因以祭四方之神於郊月令季秋天子既田)
(命主祠祭禽於四方是也入又以禽祭宗廟)說曰天生五材人並用之廢
一不可誰能去兵歴代以來禍亂之作非武不定是以
君子習之孔子曰以不教民戰是謂棄之王制曰天子
諸侯無事而不田曰不敬田不以禮曰暴天物左氏傳
曰春蒐夏苖秋獮冬狩皆於農隙以講武事三年治兵
入而振旅歸而飲至以數軍實昭文章明貴賤辨等列
順少長習威儀也糓梁傳曰因蒐狩以習用武事禮之
大者也艾蘭以為防(蘭者草也防為田之大限)置旃以為轅門(旃旌旗之)
(名通帛為旃轅門昂車以其轅表門)以葛覆質以為槷(質椹也槷門中臬也葛或為褐槷五)
(結反)流旁握御轚者不得入(流旁握謂車兩轊頭各去門邊空握握四寸也轚掛則不)
(得入門)車軌塵(塵不出轍)馬候蹄(發足相應遲疾相投)掩禽旅(掩取衆禽)御者
不失其馳然後射者能中(不失馳騁之節)過防弗逐不從奔之
道也(戰不逐奔之義)面傷不獻(嫌誅降)不成禽不獻(惡虐幼小)禽雖多
天子取三十焉一為乾豆(謂自左膘而射逹於右腢為上等腢膊前骨也音虞又五)
(口反)二為賓客(謂射右耳本為次等)三為充君之庖(謂射左脾逹於右䯚為下等)
其餘與士衆以習射於射宫(取三十以供乾豆賓客君之庖射宫澤宫)射而
中田不得禽則得禽射而不中田得禽則不得禽是以
知古之貴仁義而賤勇力也(射以不争為仁揖讓為義)宋文帝元
嘉二十五年閏二月大蒐於宣武場主司列奏申攝尅
日校獵百官備設行宮殿便座於武帳幕府山南岡王
公百官便座幔省如常儀設南北左右四行旌門建旗
以表獲車殿中郎一人典獲車主者二人收禽吏二十
四人配獲車十二兩校獵之官著袴褶有帶二品以上
權乃備鞘麾幡三品以下帶刀皆騎乘將領部曲先獵
一日布圍領軍將軍一人督右甄護軍將軍一人督左
甄大司馬一人居中董正諸將&KR0662;受節度殿中郎率獲
車部曲在大司馬之後尚書僕射以下諸官曺令史等
至日會於宣武場列為重圍設留守填街位於雲龍門
外内官道北外官道南以西為上設從官位於雲龍門
内大官階北小官階南以西為上設先置官位於行上
車門外内官道西外官道東以北為上設先置官還位
於廣莫門外道之東西以南為上校獵日平旦正直侍
中奏嚴上水一刻槌一鼓為一嚴上水二刻奏槌二鼓
為再嚴殿中侍御史奏開東中華雲龍門引仗為小駕
鹵簿百官非校獵之官著朱服集列廣莫門外留守填
街後部從官就位前部從官依鹵簿先置官先行上水
三刻奏槌三鼓為三嚴上水四刻奏外辦正次直侍中
散騎常侍給事黃門侍郎散騎侍郎軍校劍履進夹上
閣正直侍中負璽通事令史帶龜印中書之印上水五
刻皇帝出著黑介幘單衣乘輦正直侍中負璽陪乘不
帶劍殿中侍御史督攝黃麾以内次直侍中次直黃門
侍郎護駕在前又次直侍中佩信璽行璽與正直黃門
侍郎從護駕在後不鳴鼓角不得諠譁以次引出警蹕
如常儀車駕出讚陛者再拜皇太子入守車駕將至威
儀唱引先置前部從官就位再拜車駕至行殿前廻輦
正直侍中跪奏降輦次直侍中稱制曰可正直侍中俛
伏起皇帝降輦登御座侍臣升殿直衛鈒(所立反)戟武賁
毛頭文衣鶡尾以次列階正直侍中奏觧嚴先置從駕
百官還便座幔省皇帝若親射禽變服戎服如校獵儀
内外從官及武賁&KR0662;變服鈒戟抽鞘以備武衛黃麾内
官從入圍裏列置部曲廣張甄圍旗鼓相見銜枚而進
甄周圍會督甄令史奔騎號法施令曰春禽懷孕蒐而
不射鳥獸之肉不登於爼不射皮革齒牙骨角毛羽不
登於器不射甄會大司馬鳴鼓䠞圍衆軍鼓譟警角至
宣武場止大司馬屯北旌門二甄帥屯左右旌門殿中
中郎率獲車部曲入次北旌門内之右皇帝從南旌門
入射禽謁者以獲車收載還陳於獲旗之北王公以下
以次射禽各送詣獲旗下付禽主者事畢大司馬鳴鼓
觧圍復屯殿中郎率其屬收禽以實獲車奉車奉充庖
厨正厨置罇酒爼肉於中逵以犒饗校獵衆軍至晡正
直侍中量宜奏嚴從官還著朱服鈒戟復鞘再嚴先置
官先還三嚴後二刻正直侍中奏外辦皇帝着黑介幘
單衣正次直侍中散騎常侍給事黃門侍郎軍校進夹
御座正直侍中跪奏還宫次直侍中稱制曰可正直侍
中俛伏起乘輿登輦還衛從如常儀大司馬鳴鼓散屯
以次就舍車駕將至威儀唱引留守填街先置前部從
官就位再拜車駕至殿前廽輦正直侍中跪奏降輦次
直侍中稱制曰可正直侍中俛伏起乘輿降入正次直
侍中散騎常侍等從至閣正直侍中奏觧嚴内外百官
拜表問訊訖罷梁陳並依宋儀其異者置行殿於幕
府山南岡并設王公百官幕先獵一日遣馬騎布圍領
軍督左右軍將軍督右大司馬董正諸軍獵日侍中三
奏一奏槌一鼓為一嚴三嚴訖引仗為小駕鹵簿皇帝
乘馬戎服從者&KR0662;綘紗幘黃麾警蹕鼓吹如常儀獵訖
宴會享勞比校多少戮一人以懲亂法會畢還宫北
齊春蒐禮有司規大防建獲旗以表獲車前一日命布
圍領軍將軍一人督左甄護軍將軍一人督右甄大司
馬一人居中節制諸軍天子陳小駕服通天冠乘木輅
詣行宫將親禽服鈒戟者皆嚴武衛張甄圍旗鼓相見
銜枚而進常開一方以令三驅圍合吏奔騎令曰鳥獸
之肉不登於爼者不射皮革齒牙骨角毛羽不登於器
者不射甄合大司馬鳴鼓促圍衆軍鼓譟鳴角至期處
而止大司馬屯北旌門二甄帥屯左右旌門天子乘馬
從南旌門入親射禽謁者以獲車收禽載還陳於獲旗
之北王公以下以次射禽皆送於下事畢大司馬鳴鼓
觧圍復屯殿中郎率其屬收禽以實獲車天子還行宫
命有司每會擇取三十一曰乾豆二曰賓客三曰充君
之庖其餘即於圍下量犒將士禮畢改服鈒者韜刃而
還夏苗秋獮禮皆同後周仲春教振旅大司馬建大
麾於萊田之所鄉稍之官以旗物鼓鐸鉦鐃各帥其人
而致誅其後至者建麾於後表之軍中以集衆庶質明
偃麾誅其不及者乃陳徒騎如戰之陣大司馬北面誓
之軍中皆聽鼓角以為進止之節田之日於萊之北建
旗為和門諸將帥徒騎序入其門有司居門以平其人
既入而分其地險野則徒前而騎後易野則騎前而徒
後既陣皆坐乃設驅逆騎有司表禡於前以太牢祭黃
帝軒轅氏於狩地為墠建二旗列五兵於座側行三獻
禮遂蒐田致禽以祭社仲夏教茇舍遂苖田仲秋練兵
獮田仲冬大閱遂狩其致禽享礿教習之儀並如古周
法隋大業三年煬帝在榆林突厥唘人及西域東胡
君長並來朝貢帝欲示以甲兵之盛乃命有司陳冬狩
之禮詔虞部量拔延山南北周二百里並立表記前狩
二日兵部建旗於表所五里一旗分為四十軍軍萬人
騎五千匹前一日諸將各帥其軍集於旗下鳴鼓後至
者斬詔四十道並揚旗節分中廻令即留軍所監獵布
圍圍南面方行而前帝服紫袴褶黑介幘乘闟豬車(車飾)
(如木輅重輞□輪胤龍繞轂漢東京鹵薄所謂獵車)駕六黑騮太常陳鼓笳鐃簫
角於帝左右各一百二十官戎服騎從鼓行入圍諸將
並鼓行赴圍乃設驅逆騎千有二百闟豬軔有司歛大
緌王公以下皆整弓陳於駕前有司又歛小緌乃驅獸
出過於帝前待詔再驅過至備身將軍奉進弓矢三驅
過帝乃從禽鼓吹皆振左而射之每驅必三獸以上帝
發抗大緌次王公發抗小緌次諸侯發射則無鼓驅逆
之騎乃止然後四夷百姓皆獵凡射獸自左膘而射逹
於右腢(五口反)為上等達右耳本為次等自左髀達於右
䯚為下等羣獸相從不得盡殺巳傷獸不得重射又逆
向人者不射其面出表者不逐之田將止虞部建旗於
圍内從駕之鼓及諸軍之鼓俱振卒徒皆譟諸獲禽者
獻於旗所致其左耳大獸公之以供宗廟使歸腊於京
師小獸私之大唐高祖武德五年十二月幸涇陽之
華池校獵謂羣臣曰今日畋樂乎諫議大夫蘇代長進
曰陛下遊獵薄廢萬機不過十旬未為大樂高祖色變
既而笑曰狂發耶代長曰為臣私計即狂為陛下國計
即忠貞觀十六年十二月狩於驪山時隂寒晦冥圍兵
斷絶上乘高遥見之欲捨其罰恐虧軍令乃廽轡入谷
以避之永徽元年冬出獵在路遇雨因問諫議大夫谷
那律曰油衣若為不得漏對曰能以瓦為之必不漏矣
上大悦因此不復出獵先天元年十一月獵於驪山之
下(侍中魏知古上詩諫曰嘗聞夏太康五子訓禽荒我后來冬狩三驅盛禮張順時鷹隼擊講事武功揚奔)
(走未及去翾飛豈暇翔飛熊從渭水瑞翟想陳倉此欲誠難縦兹遊不可常子雲陳羽獵僖伯諫漁棠得失鍳)
(齊楚仁恩念禹湯雍熙諒在宥亭毒匪多傷辛甲今為決虞箴遂孔彰手制曰所進十韻三復研精良增歎美)
(予時因暇景為苖而畋開一面之羅展三驅之禮無情校獵但慕前禽卿有箴規輔予不逮今賜物五千叚用)
(以勸奬)開元三年十月大蒐於岐州鳳泉湯屬夜雪天寒
其圍兵並放散各賜布一端綿一屯其蒐狩之制具開
元禮
出師儀制(揚兵講武附周後漢晉東晉宋魏)(後漢北齊)(魏隋)
(大唐)
周制大司馬制軍詰禁以糾邦國若大師則掌其戒令
涖太卜帥執事涖釁主及軍器(大師王出征伐也涖臨也主謂遷廟之主及社)
(主在軍者也軍器鼓鐸之屬凡師既受甲迎主於廟及社主祝奉以從殺牲以血塗主及軍器皆神明之司馬)
(法曰上卜下謀是謂参之)及致建太常比軍衆誅後至者(致謂鄉師致民於司)
(馬也比較次之)司兵掌五兵五盾(五兵者戈殳戟酋矛夷矛五盾者干櫓之屬也)及授
兵從司馬之法以頒之(師旅卒兩人數所用多少)司戈盾掌戈盾之
物而頒之(分與受用之)授貳車戈盾建乘車之戈盾授旅賁
及虎士之戈盾車行兵車不式(尚威武不崇敬)武車綏旌(武車亦革)
(路也取其建武即云兵車取其威猛即云武車旌謂車上旗旛也綏謂垂舒)凡軍旅會同合
其車之卒伍而比其乘屬其右(合比屬謂次第相安習也車亦有卒伍)戎
僕掌馭戎車掌倅車之政正其服犯軷如玉輅之儀虎
賁氏掌先後王而趨以卒伍(王出將虎賁士居前後雖羣行亦有局分)旅賁
氏掌執戈盾夹王車而趨左八人右八人車止則持輪
太僕則自左馭而前驅及贊王鼓(王通鼓佐擊其餘面)前有水則
載青旌前有塵埃則載鳴鳶前有車騎則載飛鴻前有
士師則載虎皮前有摯獸則載貔貅(載謂舉旌首以警衆也禮君行師從)
(卿行旅從前驅舉此則士衆知有所舉各以其類象之青青雀水鳥也鳶鳴則天將風風生埃起鴻取飛有行)
(列也士師謂兵衆也虎取其有威勇貔貅亦摯獸書曰如虎如貔)行前朱鳥而後玄武
左青龍而右白虎招搖在上急繕其怒(以此四獸為軍陣象天也急猶)
(堅也繕讀曰勁又畫招搖星於旌旗上以起居堅勁軍之威怒象天地也招摇星在北斗杓端主指者)進
退有度(度謂伐與步數)挈壺氏掌挈壺以令軍井挈轡以令舍
挈畚以令糧(鄭衆云挈壺以令軍井謂為軍穿井井成挈壺懸其上令軍中士衆皆望見知此下)
(有井壺所以盛飲故以壺表井挈轡以令舍亦懸於所當舍止之處使軍望見知當舍止於此轡所以駕舍故)
(以轡表舍挈畚以令糧亦懸畚於其所當廩假之處令軍望見知當廩假於此下也畚所以盛糧之器故以畚)
(表廩軍中人多車騎雜會讙囂號令不能相聞故各以其物為表省煩便事也)凡軍事懸壺以
序聚柝(鄭衆云懸壺以為漏以序聚柝以次更聚□柝備守鄭玄謂擊柝兩木相敲行夜時也柝音託)
及戰司馬廵陣視事而賞罰(事謂戰功也)若師有功則左執
律右秉鉞以先愷樂獻於社(功勝也律所以聽聲鉞所以為將威也先猶導也兵)
(樂曰愷獻功於社也故城濮之戰春秋左氏傳曰振旅愷以入於晉)若師不功則厭而奉
主車(鄭衆云厭謂厭冠喪服也軍敗則以喪禮故秦伯之敗於殽也春秋傳曰秦伯素服郊次向師而哭)
(鄭玄謂厭伏冠也奉猶送也送主歸於廟與社)王弔勞士庶子則相(師散王親弔士庶子)
(之死者勞其傷者庶子卿大夫子之從軍者或謂之庶士)漢興設南北軍之備外
命天下郡國選能引強蹶張材力武猛者以為輕車騎
士材官樓船常以立秋後郊禮畢斬牲於東門以薦陵
廟肄孫吴兵法六十四陣每十月都課試金革騎士各
有員數如有寇警平地用車騎山阻用材官水泉用樓
船孝文納晁錯之策以為軍之勝負定於内有事則可
以應於外頗祖周司馬法齊寄政之制(管子寓軍令)徙人於
邊以起軍伍元帝用貢禹議始罷角抵戲後漢初立
秋之日自郊禮畢始揚威武斬牲於郊東門以薦陵廟
兵儀乘輿御戎輅白馬朱鬛躬執弩射牲(牲用鹿麛)太宰令
謁者各一人載以獲車馳驛送陵廟還宫遣使者齎束
帛以賜武官肄兵習戰陣之儀斬牲之禮名曰貙劉兵
官皆肄孫吴兵法六十四陣既還公卿以下陳雒陽街
乘輿到公卿巳下拜天子下車公卿親識顔色然後還
宫靈帝中平五年以天下黃巾賊起大發四方兵講武
耀兵於平樂觀以小黃門蹇碩為上軍校尉武賁中郎
將袁紹為中軍校尉屯騎校尉鮑鴻為下軍校尉議郎
曹操為典軍校尉趙融為助軍左校尉馮芳為助軍右
校尉諫議大夫夏年為左校尉淳于瓊為右校尉凡八
人皆統於碩起太壇上十二重五采華盖高十丈壇東
北為小壇復建五采華盖高九丈列步騎軍士數萬人
結營為陣天子親出臨軍駐大華盖下大將軍何進駐
小華盖下禮畢帝躬擐甲介馬稱無上將軍行陣三匝
還獻帝建安二十一年有司奏古四時講武按漢西京
承制三時不講唯十月都試金革今兵戈未偃士衆素
習可無四時講武但以立秋擇吉日大朝車騎號曰閱
兵上合禮名下承漢制是冬閱兵魏王曹操親執金鼓
以令進退延康元年曹丕嗣魏王其年秋閱兵於郊公
卿相儀王御華盖親執金鼓之節魏明帝太和元年
十月閱兵於東郊晉武帝太始四年九月咸寧元年
太康四年六年冬皆自臨宣武親大閱習衆軍然不自
令進退自惠帝以後其禮遂廢東晉元帝詔左右衛
及諸營教習依大習儀成帝咸和中詔内外諸軍戲於
南郊之場故其地因名閱場自後蕃鎮桓庾諸方伯往
往閱習然後朝廷無事焉宋文帝依故事肄習衆軍
兼用漢魏之禮其後以時講武於講武堂後魏明帝
永興元年九月十月之交親行貙劉之禮孝成帝和平
三年因歲除大儺遂耀兵示武更為制令步兵陳於南
騎士陳於北各擊鐘鼓以為節度其步兵所衣青赤黑
黃别為部隊楯矟矛戟相次周廻轉易以相赴就有飛
龍騰蛇之變為函箱魚鱗四門之陣凡十餘法跪起前
却莫不應節陣畢南北二軍皆鳴鼓角衆盡大譟各令
騎將六千人去來挑戰步兵更進退以相拒擊南敗北
捷以為威觀自後以為常北齊常以季秋皇帝講武
於都外有司先芟萊野為場為二軍進止之節輿駕停
觀遂命將教衆為戰場之法凡為陣少者在前長者在
後其還則長者在前少者在後長者持弓矢短者持旌
旗勇者持鉦鼓刀楯為前行戟槊者次之弓箭為後行
將帥先教士目使習見旌旗指麾之蹤發起之意旗卧
則跪次教士耳使習聽金鼓動止之節聲鼓則進鳴金
則止次教士心使知刑罰之苦賞賜之利次教士手使
習持五兵之便戰鬭之備次教士足使習跪起及行嶮
泥之塗前五日皆請兵嚴於場所依方色建旗為和門
都墠之中及四角皆建立五綵牙旗應講武者各集於
其軍戒鼓一通軍士皆嚴備二通將士擐甲三通步軍
各為直陣以相俟大將各處軍中立旗鼓下有司陳小
駕鹵簿皇帝武弁乘革輅大司馬介胄乘馬奉引入行
殿百司陪列位定二軍迭為客主先舉為客後舉為主
從五行相勝法為陣以應之隋大業七年征遼東衆
軍將發御臨朔宫親授節度每軍大將亞將各一人騎
兵四十隊隊百人(百人置一纛十隊為一團團有偏將一人第一團皆青絲連光甲鐵具装)
(青纓拂建狻猊旗第二團綘絲連珠犀甲獸文具装赤纓拂建貔貅旗第三團白絲連明光甲鐵具装素纓拂)
(建辟邪旗第四團烏絲連玄犀甲獸文具装建六駮旗前部鼓吹一部大鼓小鼓及鼙長鳴中鳴等各十八具)
(棡鼓金鉦各二具後部鐃吹一部鐃二面歌簫及笳各四具節鼓一面篳篥横笛各四具大角十八具)又
步卒八十隊分為四團團有偏將一人(第一團每隊給青隼盪幡一第)
(二團每隊給黃隼盪幡一第三團每隊給蒼隼盪幡一第四團每隊給烏隼盪幡一長槊楯弩及甲毦等各稱)
(兵數)受降使者一人(給二馬軺車一乘白獸幡及節每一騎吏三人車輻白從十二人)承
詔慰撫不受大將制戰陣則為監軍軍將發候大角一
通步卒第一團出營東門東向陣第二團出營南門南
向陣第三團出營西門西向陣第四團出營北門北向
陣陣四面團營然後諸團嚴駕立大角三通則鐃鼓俱
振第一團引行隊間相去各十五步次第二團次前部
鼓吹次弓矢一隊合二百騎建蹲獸旗瓟槊二張大將
在其次鞬馬二十匹次大角次後部鐃吹次第三團次
第四團次受降使者次及輜重戎車散兵等亦有四團
第一輜重出收東面陣分為兩道夹以行第二輜重出
收南面陣夹以行第三輜重出收西面陣夹以行第四
輜重出收北面陣夹以行亞將領五百騎建騰豹旗殿
軍後至營則第一團騎陣於東面第二團騎陣於南面
鼓吹翊大將軍居中駐馬南向第三團騎陣於西面第
四團騎陣於北面合為方陣四面外向步卒翊輜重入
於陣内以次安營定四面陣者引入營亞將率驍騎遊
奕督察其安營之制以車外布間設馬槍次施兵幕内
安雜畜事畢大將亞將等各就牙帳馬步陣與軍中散
兵交為兩番五日而代於是每日遣一軍發相去四十
里連營漸進二十四日續發而盡首尾相繼鼓角相聞
旌旗亘九百六十里天子六軍次發兩部前後先置又
亘八十里通諸道合三十軍亘千四十里諸軍各以帛
為帶長尺五寸闊二寸題其軍號為記御營内者合十
衛三臺五省九寺並分隸内外前後左右六軍亦各題
其號不得自言臺省王公以下至於兵馬私隸悉以綴
於衣領名軍記帶諸軍並給幡數百有餘事使人交相
去來執以行執幡而離本軍者他軍騐記帶知非本部
兵則所在斬之大唐顯慶二年十一月二十一日講
武於滍水之南行三驅之禮上設次於尚書臺以觀之
(時許州長史封道弘奏言後漢南郡太守馬融講尚書於此因為名今請改為講武臺從之)五年三
月八日又講武於并州城北上御飛閣羣臣臨觀之左
衛大將軍張延師為左軍左右驍武等六衛左羽林騎
士屬焉左武候大將軍梁建方為右軍左右威領武候
等六衛右羽林騎士屬焉一鼓而誓衆再鼓而整列三
鼓而交前左為曲直圓銳之陣右為方銳直圓之陣三
挑而五變步退而騎進五合而各復位許敬宗奏曰延
師整而堅建方敢而銳皆良將也上曰講閱者安不忘
危之道也梁朝衣冠甚盛人物亦多侯景以數千人渡
江一朝瓦解武不可黷人不可棄此之謂也武太后聖
歴二年欲以季冬講武有司延入孟春時王方慶上疏
曰謹按禮記月令孟冬之月天子命將帥講武習射御
角力此乃三時務農一時講武盖王者常事安不忘危
之道也孟春之月不可稱兵兵者干戈甲胄之總名兵
金也金性尅木春盛德在木金氣以害盛德逆生氣孟
春行冬令則水潦為敗雪霜大摯首種不入按蔡邕月
令章句太隂休少陽尚微而行冬令以導水氣故水潦
至而敗生物也雪霜大摯折傷者也太隂干時雨雪而
霜故傷首種(種謂宿麥也麥以秋種故謂之首種入收也為沍寒所傷故至春不長今月令首種)
(稷非麥)今孟春講武是行冬令以隂故犯陽氣害發生之
德臣恐水潦敗物雪霜損稼宿麥不登無所收入也請
至明年孟冬教習以順天道從之先天二年十月十二
日講武於驪山之下征兵二十萬戈鋋金甲照耀天地
列大陣於長川坐作進退以金鼓之聲節之元宗親擐
戎服持大鎗立於陣前兵部尚書郭元振以虧失軍容
坐於纛下將斬之宰臣劉幽求張說跪於馬前諫曰元
振翊戴上皇有大功於國雖違軍令不可加刑伏願寬
宥乃捨之配流新州給事中知禮儀唐紹以草軍儀有
失斬之(上既怒唐紹衆情猶冀寬之會右金吾將軍李邈遽請斬之時人皆痛惜紹而深咎邈尋有制)
(罷邈官遂擯廢終身)薛納為左軍節度衆以元帥及禮官得罪諸
節部頗亦失序唯納及解琬軍不動上令輕騎召納等
至軍門不得入禮畢特加慰勞
命將出征(漢)(魏)(北齊)(後周)(隋)(大唐)
漢高帝初為漢王都漢中將還定三秦擇良日齋戒設
壇場具禮拜韓信為大將軍部署諸將東出陳倉收秦
地魏故事遣將出征符節郎授節鉞跪而推轂北
齊命將出征則太卜詣廟灼龜授鼓旗於廟皇帝陳法
駕服衮冕至廟拜於太祖徧告訖降就中階引上將操
鉞授柯曰從上至天將軍制之又操斧授柯曰從下至
泉將軍制之將軍既受斧鉞對曰國不可從外理軍不
可從中制臣既受命有鼓旗斧鉞之威願假一言之命
於臣帝曰苟利社稷將軍裁之將軍就車載斧鉞而出
皇帝推轂度閫曰從此以外將軍制之後周制大將
出征遣太祝以牛一祭所過名山大川明帝武成元年
吐谷渾寇邊帝戎服乘馬遣大司馬賀蘭祥討之告於
太祖之廟司憲奉鉞進授大將拜受以授從者禮畢出
甲兵隋制皇太子親戎及將軍出師則以猳肫一釁
鼓皆告祖廟授斧鉞訖不得反宿於家開皇八年晉王
廣將伐陳内史令李德林攝太尉告於太廟禮畢命有
司宜於社二十年太尉晉王廣又北伐突厥次河上禡
祭軒轅黃帝以太牢制幣陳甲兵行三獻之禮大唐
之制如開元禮
宣露布(後魏)(隋)(大唐)
後魏每攻戰尅捷欲天下聞知乃書帛建於漆竿上名
為露布自此始也其後相因施行隋文帝開皇中詔
太常卿牛弘撰宣露布禮及九年平陳元帥晉王以驛
上露布兵部奏請依新禮集百官四方客使等並赴廣
陽門外服朝衣各依其列内史令稱有詔在位者皆拜
宣訖蹈舞者三又拜而罷大唐每平蕩寇賊宣露布
其日守宫量設羣官次露布至兵部侍郎奉以奏聞仍
集文武羣官客使於東朝堂中書令宣布具如開元禮
(武德元年十一月秦王平薛仁杲凱旋獻於太廟二年五月秦王破宋金剛復并州故地凱旋獻捷於太廟四)
(年七月秦王平東都被黃金甲陳鐵馬一萬甲士三萬以王世充竇建德及隋文物輦輅獻捷於太廟貞觀四)
(年三月李靖俘頡利可汗獻捷於太廟永徽元年九月高侃執車鼻可汗獻於太廟)
通典卷七十六
