通典卷七十五
唐京兆杜佑卿撰
禮三十五賓二
天子朝位(諸侯附周)(大唐)
周制天子有四朝(但言三朝者以詢事之朝非常朝故不言之)一曰外朝(在臯)
(門内决罪聽訟之朝也)秋官朝士掌之左九棘孤卿大夫位焉羣
士在其後右九棘公侯伯子男位焉羣吏在其後面三
槐三公位焉州長衆庶在其後左嘉石平罷人焉右肺
石達窮人焉(斯聽獄之時所列位也樹棘以為位者取其赤心而外刺象以赤心三刺也槐之言)
(懷也懷來人於此欲與之謀也嘉石文石也平成也成人之善也肺石赤石也罷人不昏作勞有似於疲謂惰)
(慢人窮人謂天人之窮無告者羣吏府史州長鄉遂之官也王之五門雉門為中門雉門設兩觀與宫門同閽)
(人譏出入者窮人盖不得入罷音疲)二曰中朝(在路門外)夏官司士正其位辨
其貴賤之等朝夕視政公卿大夫辨色而入應門北面
而立東上王揖孤卿以上特揖大夫旅揖士旁三揖各
就位(特揖一一揖之也旅衆也大夫同爵者衆揖之公卿大夫王揖之乃就位羣士及故士太僕之屬登)
(在其位羣士東面王西南向揖之三揖者士有上中下)王南向三公北面東上孤
東面北上卿大夫西面北上王族故士武士在路門之
右南面東上太僕太右太僕從者在路門之左南面西
上(此王日視朝事於路門外之位王族故士故為士免退留宿衛者未嘗為士雖同族不得在王宫太右司)
(右也太僕從者小臣祭僕御僕隸僕也)三曰内朝亦謂路寝之朝人君既
從正朝視事畢退適路寝聽政使人視大夫大夫退然
後適燕寝釋服(釋服服玄端也)四曰詢事之朝(在雉門外)小司寇掌
其政以致萬人而詢焉一曰詢國危二曰詢國遷三曰
詢立君(國危謂有兵寇國遷謂徙都立君謂君無冡嫡選於庶子聚萬人而詢謀焉)其位王
南向三公及州長百姓北面羣臣西面羣吏東面(羣臣卿大)
(夫士也羣吏府史也其孤不見者孤從羣臣卿大夫在公後)小司寇儐以序進而問
焉以衆輔志而弊謀(儐謂揖之使前序更也輔志尊王賢明也弊斷也)其時會
殷同方岳之下為壇見諸侯之法如明堂之位天子壇
上南面三公中階之前北面東上諸侯阼階之東西面
北上諸伯西階之西東面北上諸子門東北面西上諸
男門西北面東上六服之外九夷之國東門之外西面
北上八蠻之國南門之外北面東上六戎之國西門之
外東面南上五狄之國北門之外南面東上九采之國
應門之外北面東上四塞代一見其位亦近主位為尊
也諸侯三朝路寝為内朝中朝在路門外外朝在應門
外諸侯社稷與中朝正相當故傳云間於兩社為公室
輔者也說曰天子路寝門有五焉其最外曰臯門二
曰庫門三曰雉門四曰應門五曰路門路門之内則路
寝也臯門之内曰外朝朝有三槐左右九棘近庫門有
三府九寺庫門之内有宗廟社稷雉門之外有兩觀連
門觀外有詢事之朝在宗廟社稷之間雉門内有百官
宿衛之𪠘應門内曰中朝中朝東有九卿之室則九卿
理事之處考工記曰有九室九卿理之朝則入而理事
夕則歸於庫門外外朝之法朝有疑獄王集而聽之故
禮云王會三公會其朝者諸侯未去亦於此也廣問之
義詢於芻蕘之謀三刺問以定其法燕朝者路寝之朝
羣公以下常日於此朝見君位其位太僕掌之初入之
時亦門右北面東上王揖之三公則階前北面東上孤
東面卿大夫西面皆北上士則外門之西北面東上凡
射先用燕禮其位亦然所以每朝列位所向不同者皆
以事異故變其位三公之位常北面不變者以三公内
臣位尊故屈之使常北面其餘諸侯孤卿大夫皆以地
道尊右故尊者東面卑者西面是以於外朝之時諸侯
東面尊於孤卿也故於内朝孤卿東面尊於卿大夫也
時亦無諸侯故也唯詢事之朝非常朝之限故不與三
朝同或云客有諸侯之位故旅卿在東也大唐開元
六年八月勅九族既睦百官有序至於班列宜當分位
嗣王實先於主祭國老有貴於乞言比在朝儀尚為間
雜非所謂睦親敦舊之義也嗣王宜與開府儀同三司
等致仕官各居夲品之上用為永式廣德二年九月勅
朝參官遇泥雨准儀制令例停朝參今軍國事殷若准
式停恐有廢闕泥既深阻許延三刻𫝊點待道路通依
常式以後亦宜准此貞元二年八月御史中丞竇參奏
准儀制令泥雨合停朝伏以軍國事殷恐有廢闕請令
每司長官一人入朝有兩員并副貳亦許分日其夜甚
雨至明不止許令仗下後到九月勑一應文武百官朝
謁班序中書門下(侍中中書令同中書門下平章事各以官為序)供奉官(左右散騎)
(常侍門下中書侍郎諫議大夫給事中中書舍人起居郎及舍人左右補闕左右拾遺通事舍人在横班)若
入閤即各隨左右省主其御史大夫中丞侍御史(在左)殿
中侍御史(在右)通事舍人(分立左右)若横行參賀辭見(御史大夫在散)
(騎常侍之上中丞在諫議大夫之下)御史臺(御史大夫在三品之上别立中丞在五品官之上别立)
留守副元帥都統節度使觀察使都團練都防禦使并
大都督大都護持節度者即入班在正官之次餘官兼
者各從夲官班序(御史在六品之後)諸侯下無夲官唯授内供
奉裏行者即入班亦在正官之次有夲官兼者各從夲
官班序如夲官不是常參官并憲官攝者唯聽於御史
班中辭見殿中省官監少監尚衣尚舍尚輦奉御分左
右隨繖扇立若入閣亦如之一品班(三太三公太子三太嗣王郡王散官)
(開府儀同三司爵國公)二品班(尚書左右僕射太子三少京兆河南牧大都督大都護散官特進光)
(祿大夫爵開國郡公開國縣公勲官上柱國柱國)三品班(六司尚書太子賓客九寺卿國子祭酒三)
(監京兆等七府尹詹事親王𫝊中都督上都護下都督下都護上州刺史五大都督府長史上都護府副都護)
(散官金紫光祿大夫爵開國侯勲官上護軍護軍)四品班(尚書左右丞六司侍郎太常少卿宗正少)
(卿左右庶子祕書少監左右七寺少卿國子司業少府殿中少監京兆河南太原少尹少詹事左右諭德家令)
(率更僕親王府長史司馬鳳翔等少監中州刺史下州刺史大都督大都護司馬散官正議大夫通議大夫太)
(中大夫中大夫爵開國伯勲官上輕車都尉輕車都尉)五品班(尚書諸司郎中國子博士都水使者)
(萬年等六縣令太常宗正祕書丞著作郎殿中丞尚食尚藥尚舍尚輦奉御大理正中允左右贊善中舍人洗)
(馬親王諮議友散官中散大夫朝散大夫朝請大夫爵開國子開國男勲官上騎都尉騎都尉)武班供
奉班宣政殿前立位(從北千牛連行立次千牛中郎將次千牛將軍一人次過状中郎將)
(一人次接状中郎將一人次押柱中郎將一人次又押柱中郎將一人次排階中郎將一人次押散手仗中郎)
(將一人以上在横階北次南金吾將軍分左右立)入閤升殿(夹階座左右從南千牛將軍一人次)
(千牛郎將一人次千牛連行立柱外過状中郎將一人次接状中郎將一人次押柱中郎將一人次又押柱中)
(郎將一人排階中郎將一人階下押散手仗中郎將一人金吾將軍分左右立)應當本日入閤
人各依前件立其不合入閤人各依本職事立非當上
人遇合參日並從本官品第班次其入閤升殿除千牛
衛將軍中郎將外餘並以左右衛中郎將充其諸衛及
率府中郎將不得升殿一品班(郡王散官驃騎大將軍爵國公)二品班
(散官輔國大將軍鎮國大將軍爵開國郡公開國縣公勲官上柱國柱國)三品班(左右衛左右金吾衛)
(左右驍衛左右武衛左右威衛左右領軍衛左右監門衛左右千牛衛大將軍諸衛將軍散官冠軍大將軍雲)
(麾將軍爵開國侯勲官上護軍護軍)四品班(左右千牛衛左右監門衛中郎將親勲翊衛中郎將太子)
(左右衛司率清道内率監門副率太子親勲翊衛中郎將上府折衝都尉中府折衝都尉散官忠武將軍壮武)
(將軍宣威將軍明威將軍爵開國伯勲官上輕車都尉輕車都尉)五品班(親勲翊衛郎將太子親勲)
(翊衛郎將親王府典軍親王府副典軍下府折衝都尉上府果毅都尉散官定遠將軍寕遠將軍遊擊將軍遊)
(騎將軍爵開國子開國男勲官上騎都尉騎都尉)尚書省官(㩀周禮先叙六官准六典尚書為百)
(官之夲今每班請以尚書省官為首自周及漢未有中書西漢時中書主文書即今之宦者主文書謂文書家)
(是也時尚書之職猶微至後漢尚書職重方為百官之本所以尚書郎下筆為詔誥出言為策令魏文帝置中)
(書則今中書也其尚書出外則今之尚書是也且周禮六官盡管天下衆務後漢尚書亦然及魏置尚書則中)
(書廢矣尚書乃重設也如制處置中書門下便下百司豈非省便何乃下尚書省尚書方更下詔諸司豈非繁)
(重者乎昔荀勖桓温已有此議今竇參不徵其變更不辨其省恐非通才達學之士)東宫官王府
官外官(東宫官既為宫臣請在上臺官之次王府官又次之三太三少賓客庶子王傅既為師傅賓相)
(不同官屬請依舊)太常宗正丞(並随寺望合在祕書丞上)尚食奉御尚藥奉
御(夲局既隸殿中省合在殿中丞之下)諸王府官(行列合以王長幼為序)檢校官兼
官及攝試知判等官(並列在同位正官之次其有行守檢校兼試攝判等官職事者即依)
(正官班序除留守副元帥都統節度使觀察使都團練都防禦使兼大都督大都護持節兼外餘應帶武職事)
(者位在西班仍各以夲官品第為班序)含元殿前龍尾道下叙班(舊無此儀惟令)
(於通乾觀象門南叙班自李若水任通事舍人奏更於龍尾道下叙班既非典故今請停廢)文武官
行立班叙(通乾觀象門外叙班武次於文至宣政門文由東門而入武由西門而入至閤門亦如之)
(其退朝並從宣政門而出)文官充翰林學士皇太子侍讀武官充禁
軍職事(准舊制並不常朝參其翰林學士大朝會日准興元元年十二月勑朝服班叙宜准諸司知制)
(誥例其集賢史館等諸職事者並請朝參訖各歸所務)辭見宴集班列先後(請依天寳)
(二年七月禮部詳定所奏勅)公式令(諸文武官朝恭行立二王後位在諸王侯上餘各依職事官品)
(為叙職事同者以齒致仕官各居夲品之上若職事與散官勲官合班則文散官在當階職事者之下武散官)
(次之勲職又次之官同者異姓為後若以爵為班者爵同者亦准此其男以上任文武官者從文武班若親王)
(嗣王任卑者職事仍依本品郡王在三品以下職事官在同階品上自外無文武官者嗣王在太子太保下郡)
(王次之國公在正三品下郡公在從三品下縣公在正四品下侯在從四品下伯在正五品下子在從五品下)
(男在從五品下即前資官被召及赴朝參致仕在本品見任上以理觧者在同品下其在本司參集者各依職)
(事諸司散官三品以上在京者正冬朝會依百官例自餘朝集及湏别使臨時聽勅進止)儀制令(諸在)
(京文武官職事九品以上朔望日朝其文武五品以上及監察御史員外郎太常博士每日朝參文武官五品)
(以上仍每月五日十一日二十一日二十五日參三品以上九日十九日二十九日又參當上日不在此例其)
(長上折衝果毅若文武散官五品以上直諸司及長上者各准職事參其弘文崇文館及國子監學生每季參)
(若雨霑失容及泥潦並停諸文武九品以上應朔望朝參者十月一日以後二月二十日以前並服袴褶五品)
(以上者着珂傘周喪未練大功未葬非供奉及諸宿衛官皆聽不赴)常參文武官准令每
日參自艱難以來人馬劣弱遂許分日伏望且許依前
分日參待戎事稍平加以俸祿即依恒式其武官准令
五品以上每月六參三品以上更加三參並頃停廢今
請准令却復舊儀其朔望朝參及弘文崇文館國子監
學生每季參等請續商量聞奏勅旨二品武班宜以左
右金吾等十六衛上將軍依次為班首其檢校官兼攝
試知判等本官二品以上者位望崇重禮異羣僚宜依
夲班朝會餘依四年七月勑自今以後嗣郡王宜列於
夲官班之上其庶子宜在少卿之上
天子上公及諸侯卿大夫士等贄(工商婦人等贄附虞夏)
(周)(魏)
有虞氏舜典云修五禮五玉(五禮吉凶軍賓嘉之禮五玉五等諸侯所執之玉)
三帛二生一死贄(三帛諸侯太子執纁公之孤執玄附庸之君執黃二生卿執羔大夫執雁)
(一死士執雉玉帛生死所以為贄也)如五器卒乃復(卒終復還也器謂珪璧如五器禮終即還)
(之三帛二生一死則否也)夏后氏左傳云禹會諸侯於塗山執玉
帛者萬國周制凡贄天子以鬯(鄭氏云天子無客禮以鬯為贄者所以灌)
(用告神)諸侯執珪孤執皮帛卿執羔大夫執雁士執雉庶
人執鶩工商執雞(皮帛者束帛而表之以皮為飾如虎皮豹皮帛如珪色繒也羔小羊也取)
(其羣而不失其類雁取其候時而行雉取其守耿介死而不失其節鶩取其不飛遷雞取其守時而動曲禮曰)
(飾羔雁者以繢皆衣之以布而又畫之自雉以下執之無飾士相見禮卿大夫飾贄以布不言畫繢此諸侯之)
(臣與夫天子之臣異者也然則天子之孤飾贄以虎皮公之孤飾贄以豹皮歟此孤卿大夫士之贄皆以爵不)
(以命數凡贄無庭實也)野外軍中無贄以纓拾矢可也(非為禮之處以時物)
(相禮而已纓馬繫纓也拾謂射韝也)婦人之贄椇榛脯脩棗栗(婦人無外事見以脩)
(物也椇榛棗栗果名椇枳根也有實今邳剡之東食之榛似栗而小椇俱雨反)說曰古者人
君及臣重於相見之禮所以相尊敬故將有所見必執
贄贄者至也信也君子於其所尊必執贄以相見明其
厚心之至以表忠信不敢相䙝也然天子無客禮亦有
贄者明有事神祇之道故湏贄以表心故廵狩至於山
川有所告之用鬯酒盛以大璋中璋又典瑞云王搢大
珪執鎮珪藻五采五就朝日明其所尊敬象臣之朝君
也執鎮珪視安四方以表其功也凡公卿大夫執贄者
皆謂始朝及初相見用之諸侯德厚故執玉以比德卿
大夫以下德薄故用皮帛羔雁之等射人職云王將射
之時公卿朝見三公執璧卿執羔天子之三公所以執
璧為臣之屈與子男同佐王論道理取圓足以璧為贄
不必飾以蒲穀諸侯賓射之時卿大夫士亦皆執贄見
其君如天子卿大夫之禮君子所以執玉以比德者也
魏明帝青龍二年詔下司空征南將軍帶金紫都督
使位高任重近者正朝乃與卿校同執羔非也自今以
後從特進應奉璧者如故事博士高堂隆議曰按周禮
公執桓珪公謂上公九命分陜而理及二王後也今大
司馬公大將軍實分征東西可謂上公矣山陽公衞國
公則二王後也侯執信珪謂地方四百里伯執躬珪謂
地方三百里皆七命也今郡王戶數多者可如侯少者
可如伯子執穀璧謂地方二百里男執蒲璧謂地方百
里皆五命也今縣主戶數多者可如子少者可如男上
公禮其率諸侯以朝則執桓珪自非朝宗則如八命之
公與王論道有事而進則執璧今二王後諸王若入朝
覲二公率以進退則執桓珪其朝王則與羣公執璧按
周禮王官唯公執璧漢大將軍驃騎車騎衛將軍開府
辟召掾屬與公同儀則執璧可也孤皮帛卿羔孤謂天
子七命之孤及大國四命之孤副公與王論道尊於六
卿其執贄以虎皮表束帛今九卿之列太常光禄勲衛
尉尊於六卿其執贄如孤也其朝王執皮帛可也三府
長史亦公之副雖有似於孤實卑於卿中大夫之禮可
也公之孤覜聘於天子及見於其君其贄以豹皮表束
帛今未有其官意謂山陽公之上卿可以當之卿謂六
官六命之卿及諸侯三命再命之卿也今六卿及永夀
永安長秋城門五校(左校右校前校後校中校)皆執羔可也諸侯之
卿自於其君亦如之天子卿大夫飾羔雁以繢諸侯卿
大夫飾羔雁以布州牧郡守以功德賜勞秩比中二千石
者其入朝覲宜依卿執羔金紫將軍秩比中二千石與卿
同大夫執雁謂天子中下大夫四命及諸侯再命一命之
大夫也其位卑於卿今王府長史及五命二千石之著者
也博士儒官歴代禮服從大夫如前執雁可也州牧郡守
未賜者宜依大夫執雁皆飾以繢諸縣千石六百石今古
大夫若或會覲宜執雁飾以布士執雉謂天子三命之士
及諸侯一命再命之士也府史以下至於比長庶人在官
亦謂之士諸縣四百石三百石長從士禮執雉可也
信節
周制地官掌節掌守邦節而辨其用以輔王命(邦節者珍珪牙)
(璋穀珪琬珪琰珪也有王命則别其節之用以授使者輔王命者執以行為信珍音鎮下同)守邦國
者用玉節守都鄙者用角節(謂諸侯於其國中公卿大夫王子弟於采邑有命者)
(亦自有節以輔之玉節之制以玉為之以命數為大小角用犀角其制未聞也)凡邦國之使節
山國用虎節土國用人節澤國用龍節皆金也以英簜
輔之(使節使卿大夫聘於天子諸侯行道所執之信也土平地也山多虎平地多人澤多龍故為節以金)
(鑄象焉必自以其國所多者於以相别為信明也漢有銅虎符杜子春云英簜當為帑謂以函器盛此節也或)
(云英簜畫函)門關用符節貨賄用璽節道路用旌節皆有期
以返節(門關司門司關也貨賄者主通貨賄之官謂司市也道路者主理五途之官謂鄉遂大夫也凡)
(人遠出至於邦國邦國之人若來入由門者司門為之節由關者司關為之節其商則司市為之節其以徵令)
(及家徙則鄉遂大夫為之節不過關不用節也變司市言貨賄者璽主通貨賄也變鄉遂言道路者容公邑及)
(小都大都之吏皆主理五途亦有人也符節如漢之宮中諸官詔符也璽節如漢之印章也旌節漢使者所擁)
(節是也將送者執此節以送行者皆以此道里日時課如漢之郵行者有程矣以防客姦擅有所通也凡節有)
(法式蔵於掌節小行人職云道路旌節門關符節都鄙管節皆竹為之鄭注云管節如漢竹使符也都鄙者公)
(之子弟及卿及大夫采地之吏耳)凡通達於天下者必有節以𫝊輔之
(必有節言遠行無有不得節而出者也輔之以𫝊者節為信爾傳說所賫操之所適也)無節者有
幾則不達(圜土内之)琬珪九寸而繅以象德以結好(琬猶圜也王使)
(之瑞節諸侯有德王命錫之使者執琬珪以致命焉)榖珪七寸以和難以聘女(榖珪)
(亦王使之瑞節難讐也聘女納徵加於束帛也)瑑珪璋八寸璧琮八寸繅皆二
采一就以覜聘(璋以聘后宗享大夫衆來曰覜寡來曰聘瑑有文飾也)珍珪以徵
守以恤凶荒(珪制當與琬琰相依王使人以徵諸侯憂凶荒之國授之執以往致王命焉)牙
璋中璋七寸射二寸厚寸以起軍旅以理兵守(二璋皆有鉏牙)
(之飾於琰側兵守用兵所守也鉏音測魚反)琰珪以易行以除慝(琰珪亦王使之瑞節)
(也琰珪有鋒芒傷害征代誅討易惡行令為善者則以此珪責諭以告也)大璋七寸射四寸
諸侯以聘女(納徵加於束帛也)
通典卷七十五
