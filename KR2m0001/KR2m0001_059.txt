通典卷五十四
唐京兆杜佑君卿纂
禮十四吉十三
廵狩(唐虞晉宋)(夏魏周隋秦大漢後唐)(後漢)(魏)
唐虞天子五載一廵狩(晏子對齊景公曰天子適諸侯曰廵狩白虎通曰廵者循也狩)
(者牧也為天下循行守牧民也道德太平恐遠近不同化幽隠有不得所者敬親行之行禮謹敬重人之至也)
(鄭玄云諸侯為天子守土時一廵省之書曰五載一廵狩所以必五年者因天道時有所生歲有所成三歲一)
(閠天道少備五歲再閏天道大備也)歲二月東廵狩至于岱宗柴(岱宗東岳也時)
(謂太山為岱宗者以其處東北居寅丑之間萬物終始之地隂陽交代之所為衆山之宗故云岱宗也)望
秩于山川(張守節云乃以秩望祭東方諸侯境内名山大川也言秩五岳視三公四瀆視諸侯也)
羣后四朝(孔安國曰各朝會於方岳之下凡四處故曰四朝也堯舜同道舜攝則然堯又可知也)
肆覲東后(遂見東方之諸侯)協時月正日同律度量衡(時四時也月十)
(二月也日三百六十日也律法制也度丈尺也量斗斛也衡斤兩也鄭玄曰協正四時之月數日名偹有失誤)
(其節氣晦朔恐諸侯有不同故因廵狩而合正之)修五禮(吉凶賓軍嘉)五玉(五等諸侯之瑞)
(也執之曰瑞陳列之曰玉)三帛二生一死贄(三帛纁玄黃三孤所執也二生羔鴈卿大夫所)
(執也一死者雉士所執為禮焉)五月廵狩至南嶽(衡山也)八月廵狩至西
嶽(華山也)十一月廵狩至北嶽(恒山也)皆如岱宗之禮(白虎通曰)
(二月八月晝夜分五月十一月隂陽終也)歸格于藝祖用特(孔安國曰廵狩四岳然後歸告)
(至文祖之廟藝文也言祖則考著特一牛也鄭玄注尚書云每歸用特者明每一岳即歸也如尚書王制之文)
(所以不一岳之後而云歸者因明四岳禮同使其文相次是以終廵狩之後乃始云歸耳)夏后氏
因之(王肅云天子五年一廵狩鄭玄云五年者虞夏之制也)周制十二年一廵
狩(大行人云十有二歲王廵狩殷國殷衆也謂當方諸侯周以木德王歲星是木王之星十二歲一周以木)
(象之故梁崔靈恩云取歲星一周天道之備數)天子將廵狩類乎上帝宜乎社
造乎禰(帝謂五精之帝所配祭南郊者謂靈威仰也類宜造皆祭名也按曾子問諸侯適天子告祖禰)
(此不言祖者白虎通云七廟皆告之獨言禰者辭特先從禰後至祖以上遂行不敢留尊者之命故也)職
方氏先戒四方諸侯曰各修平乃守考乃職事無敢不
敬戒國有大刑(乃猶汝也守謂國境之内職事所當供具)及王之所行先道
帥其屬而廵戒令(先道先由王所從道居前行其前日所武之令)大馭掌犯軷
之禮(謂祖道也)土訓氏夾王車而行以待王問九州形勢(所謂)
(以道地圖)山川所宜(所謂以詔地事)誦訓氏亦夾王車以所識久遠
之事以告王(誦訓所謂掌道方志以詔觀事若魯有大庭氏之庫殽之二陵也)又掌道
方慝(方慝四方言語所惡)以詔辟忌以知地俗(辟音避)乘金輅建大
旂(巾車云金輅鉤樊纓九就建大旂以賓)歲二月東廵狩至於岱宗柴而
望祀山川(燔柴告感生之天帝)覲諸侯(覲見也)其方之諸侯先於境
首待之(祭義云天子廵狩諸侯待於境)所過山川則使祝宗先以三等
璋瓉皆以黃金為鼻流酌鬱鬯以禮神次乃校人殺黃
駒以祭之(玉人云大璋中璋九寸邊璋七寸射四寸厚寸黃金勺青金外朱中鼻寸衡四寸有繅天)
(子以廵狩宗祝以前馬鄭玄云鼻勺流也衡謂勺徑也於大山川則用大璋加文飾也於中山川用中璋殺文)
(飾也於小山川用邊璋半文飾也又校人云凡將事於四海山川則殺黃駒鄭玄曰謂王廵狩過大山川也)
每宿舍掌舍設梐枑再重(謂行馬再重者以周衛有外内列枑音互)其外則
土方氏又設蕃籬(土方氏云王廵狩則樹王舍鄭玄云為之蕃籬)既至方岳先
問百年就見之若未滿百年八十九十者路經其門則
見之不然則不(祭義所謂東行西行弗敢過)天子乃令太師採人歌
謠之詩以樂播而陳之以觀人風俗以審其善惡(所謂命太)
(師陳詩以觀民風也)命典市之官陳百物之貴賤以觀人之所好
惡(所謂命市納價以觀人之所好惡志淫好僻故鄭云淫則侈物貴人之志淫邪則所好者不正也)又
命典禮之官考校四時節氣月之晦朔甲乙等日及候
氣之律呂所用禮樂宮室車旗等制度君臣上下之衣
服皆以王者所頒制度考校之(所謂命典禮考時月定日同律禮樂制度衣服)
(正之注云同隂律也)諸侯封内有名山大川不舉而祭之者為不
敬不敬者君削其地有祭宗廟不順昭穆者為不孝不
孝者君絀以爵(不順為背逆昭穆者以宗廟可以表官爵故絀之)變禮易樂者
為不從不從者君流(流放也)革制度衣冠者為畔畔者君
討有功德於民者加地進律(律法度也)其諸侯待王之牢禮
以一犢(掌客云王廵狩殷國則國君膳以牲犢又郊特牲云天子適諸侯諸侯膳用犢貴誠之義也天)
(子牲孕弗食也)既黜陟諸侯乃與之相見於方岳之下築壇與
覲禮壇制同(鄭玄注司儀職引覲禮制王廵狩殷國而同則其為宫亦如此)其壇外為
土埓方三百步開四門壇方九十六尺高四尺上為堂
下為三等謂之三成成每等高一尺其堂上置司盟之
神位謂之方明(覲禮云諸侯覲於天子為宮方三百步開四門壇有十二尋深四尺加方明於)
(上鄭玄云宫為壇土為埓以象墻壁八尺曰尋十二尋則方九十六尺也深謂高也從上向下曰深方明者上)
(下四方神明之象也會同而盟監之天之司盟有象者猶宗廟之有主乎其方明状具朝覲篇司儀職云其壇)
(三成宫旁一門鄭玄云成猶重也三重者下差之為三等每面丈二尺也)見諸侯之時據鄭
注司儀及覲禮諸侯之上介各以其君之旂置於宮内
以表立位之處乃詔王升壇訖諸侯皆就其旂而立其
位鄭按明堂位諸公中階之前北面東上諸侯阼階之
東西面北上諸伯西階之西東面北上諸子門東北面
西上諸男門西北面東上王乃於壇上揖之以定其位
其揖之節有三儀與王無親者推手小下之(司儀所謂土揖庶姓)
與王婚姻之親者平推手揖之(所謂時揖異姓)與王同姓者推
手小舉之(所謂天揖同姓)王既揖定其位諸侯乃進升壇奠玉
又按司儀職及鄭注云公於上等奠桓珪玉陳擯者五
人禮之侯伯於中等奠信珪躬珪玉陳擯者四人禮之
子男於下等奠榖璧蒲璧玉陳擯者三人禮之諸侯各
奠玉訖降拜又升成拜訖擯者乃延諸侯升堂授王玉
訖乃以璧琮行享禮謂之將幣(玉人云璧琮九寸諸侯以享天子是也)諸
侯既朝見王訖乃退而自相與盟王宮之伯臨之其神
主於月必因以祭之(覲禮云祭天燔柴祭山丘陵升祭川沈祭地瘞鄭注云升沈必就祭)
(者也就祭則是謂王廵狩諸侯之盟祭也)其餘五月南廵狩至於南嶽如東
廵狩之禮八月西廵狩至於西嶽如南廵狩之禮十有
一月北廵狩至於北嶽如西廵狩之禮(廵狩之月皆用正歲之仲月者)
(以王者考禮正刑當得其中春秋分晝夜均冬夏至隂陽終欲取終平之義故唐虞以還皆用仲月也)廵
狩訖却歸每廟用一牛以告至謂之歸格於祖禰用特
(特一牛)秦始皇三年東廵郡縣祠鄒嶧山頌功業(其年復遊)
(海上二年遊碣石從上郡歸五年始南至湘山遂登會稽並海到沙丘崩此求神仙竒藥之術無復觀人風問)
(百年也並步浪反下同)二世元年東廵碣石並海南歷泰山至會
稽皆禮祠之而刻勒始皇所立石書旁以彰始皇之功
德漢武帝元狩四年始廵郡縣寖尋於泰山(寖漸尋就也寖)
(音浸)元封初復至海上又北至碣石廵自遼西歴北邊至
九原五月乃至甘泉周萬八千里(武帝亦如秦始皇之事)後漢
光武建武三十年三月幸魯(漢祀令曰天子行有所之出河沈用白馬珪璧各一)
(衣以繒緹五尺祠用脯二束酒六升鹽一升涉渭㶚涇洛他名水如此者沈珪璧各一律在所給祠具及行沈)
(祠他川水先驅投石少府給珪璧不滿百里者不沈)過泰山祭山及梁父章帝元
和二年二月東廵狩使使者奉一大牢祠帝堯於濟隂
成陽靈臺至泰山辛未柴祭天地羣神如故事壬申宗
祀五帝於孝武所作汶上明堂光武配卒事遂覲東后
饗賜王侯羣臣因行郡國幸魯祠東海恭王及孔子七
十二弟子四月還京師庚申告至祠高廟光武廟各一
特牛安帝延光三年東廵狩至泰山柴祭及祠汶上明
堂如元和中故事魏明帝凡三東廵狩所過存問高
年恤疾苦或賜榖帛有古廵幸之風焉齊王正始中廵
洛陽縣賜高年力田各有等差晉初新禮廵狩方岳
柴望告設壝宮如禮諸侯之覲者賓及執贄皆如朝儀
而不建旗(摯虞以覲禮諸侯各建其旗章所以殊爵命示等威詩稱君子至止言觀其旂宜定新禮)
(建旗如舊禮詔可其議然終晉代其禮不行武帝太始四年詔使使持節侍中黃門侍郎銜命四出周行天下)
(其萬人之利害為一書禮俗政事教治刑禁逆順為一書背逆暴亂作慝犯令為一書喪荒凶厄貧苦為一書)
(康樂和親安平為於書每國辨異之以反命王)宋文帝元嘉四年二月東
巡狩至於丹徒告覲園陵三月饗會父老舊勲於行宮
加賜衣裳幣帛蠲租原刑戰亡之家單孤並随宜隐䘏
二十六年二月東廵幸至京城并謁二陵會舊京故老
萬餘人饗勞齎發赦蠲徭役後魏文成帝和平元年
正月東廵狩歷橋山祀黃帝遼西遥祀毉無閭山遂緣
海幸冀州北至中山過常嶽禮其神而返明年南廵過
石門遣使者用玉璧牲牢禮衡嶽隋煬帝自文帝山
陵纔畢即事廵遊乃襲秦皇漢武之事西征東幸無時
暫息六宮與文武吏士常十餘萬人然非省方展義之
行也大唐皇帝將廵狩所司承制先頒告於東方諸
州曰皇帝二月東廵狩各修平乃守考乃職事駕將發
告圓丘宗廟社稷皆如開元禮(高宗調露元年九月幸并州令度支郎中狄仁)
(傑為知鎮使并州長史李知玄以道出妬女祠俗云盛衣服過者必致風雷之變遂𤼵數萬人别開御道仁傑)
(曰天子之行千乘萬騎風伯清塵雨師洒道何妬女之害遽令罷之上聞之嘆曰真大丈夫也)評曰
梁崔靈恩三禮義宗云唐虞五載廵狩一嶽二十年方
遍四嶽周則四十八年矣若一出四嶽皆遍且闕四時
祭享唐虞衡山為南嶽周氏霍山為南嶽其制吉行五
十里若以二月到東嶽五月到南嶽八月到西嶽十一
月到北嶽路程遼遠固必不及此知每至一嶽即歸斯
義為長也按尚書周官篇云六年五服一朝又六年王
乃時廵考制度諸侯各朝於方嶽大明黜陟(孔安國注云周制十)
(二年一廵狩春東夏南秋西冬北故曰時廵考制度正禮法如虞帝然其四方諸侯各覲於方岳之下大明考)
(績黜陟幽明)又按堯舜簡儉常稱茆茨土階廵狩四方羽儀
導從必少一年四嶽五載復往宗廟享祭暫委有司展
義省方觀風察俗之大政如或二十年方遍及於民物
不亦乖疎詳周官本文與孔氏注解既改制十有二載
比唐虞已甚遐闊如四十八年乃遍豈非益為曠邈乎
且周雖尚文天子諸侯降殺以兩穆王廵歷天下萬姓
不甚苦勞始皇遊幸四方屬車八十一乘二漢以降至
於隋或東封告成或觀省風俗百辟悉至羣司畢從不
下十餘萬人何止千乘萬騎所以曠代多闕斯禮崔生
謂堯舜及周帝王行幸車徒禮數與秦漢以後無異斯
不達古今豐約之别復不詳周官之文輒肆臆度之說
耳
封禪(無懷堯伏羲帝禹)(神農周黃帝湯秦)(顓頊後帝嚳漢漢)
(魏)(晉)(宋)(後魏)(北齊)(隋)(大唐)
古者帝王之興每易姓而起以致太平必封乎泰山所
以告成功也禮云因名山升中于天(封禪必於泰山者萬物交代之處封)
(增其高順其類也升上也中成也刻石紀號著已功績)封訖而禪梁甫亦以告太
平也(封禪者高厚之道也封土於山而禪祭於地天以高為尊地以厚為德增泰山之高以報天厚梁甫)
(之階以報地明天之所命功成事就有益於天地有若天地之更高厚然梁甫者泰山之支山卑下者也能以)
(道配成高德故禪梁甫亦以告太平也)無懷氏封泰山禪云云(管仲對齊桓公曰古)
(者封泰山禅梁父者七十二家而夷吾所記者十有二焉而昔有無懷氏古之王者在伏羲前韓詩外𫝊曰孔)
(子升泰山觀易姓而王可得而數者七十餘氏不可得而數者萬數袁准正論曰唯周官有王大封之文按成)
(王封禅而文武皆不在七十二君而無一言見於經傳學者疑焉服虔曰云云在梁甫東山名也晉灼曰云云)
(在蒙隂縣故城北東有云云亭)伏羲神農並因之黃帝禪亭亭(服虔)
(曰亭亭在牟隂晉灼曰地理志鉅平有亭亭山)顓頊帝嚳帝堯舜復禪云云
禹禪會稽(會稽越地)湯亦禪云云其所封皆於泰山也
周成王封泰山禪社首(應劭曰社首山名在博縣晉灼曰在鉅平南十里)其
儀不存(襄王時齊桓公既伯會諸侯於葵丘而欲封禅謂管仲曰寡人兵車之會三而乘車之會六九)
(合諸侯一匡天下諸侯莫違我者三代受命亦何以異乎於是管仲覩桓公不可窮以辭因設之以事曰古之)
(封禅必鄗上之黍北里之禾所以為盛江淮之間一茅三脊所以為藉也東海致比目之魚西海致比翼之鳥)
(然後物有不召而自至者十有五焉今鳳凰麒麟不至嘉禾不生而欲封禅無乃不可乎於是桓公乃止)
秦始皇平天下三年東廵郡縣祠鄒嶧山頌秦功業於
是徵齊魯儒生七十人至於泰山下諸儒或議曰古者
封禪為蒲車惡傷山之土石草木掃地而祭席用葅稭
(音戛稭禾槀也去其皮以為席葅音祖)言其易遵也始皇聞此議各乖異
難施用由此黜儒生而遂除車道上自泰山陽至巔立
石頌德文曰事天以禮立身以義事父以孝成人以仁
四守之内莫不郡縣四屬八蠻咸來貢職人庶蕃息天
禄永得刻石改號(文出晉太康郡國志)有金冊石函金泥玉檢之
事焉從隂道下禪梁甫其禮頗采泰祀之祝雍上帝所
用封藏而皆秘之固不得而記焉(封禅之後十二歲秦亡諸生疾秦焚詩書)
(戮文學皆偽曰始皇上泰山為雷雨所擊不得封禅)漢武帝立二十八年元鼎
中汾隂得寳鼎遂議封禅而羣儒不能知其儀又牽拘
於詩書古文於是帝盡罷諸儒三月東上泰山命人上
石立之泰山巔石高二丈一尺方博皆三尺壇及墠皆
廣長十二丈增高三尺帝因東至海上四月還至奉高
(晉太康郡國志曰奉高戶千五百六戶此為奉高者以事東岳帝王禅代之處是以殊之也故有明堂在縣西)
(南四里又有奉高宫)又至梁父禮祠地主乙卯令侍中儒者皮弁
薦紳射牛行事封泰山下東方如郊祠太一之禮封廣
丈二尺高九尺其下則有玉牒書書祕禮畢天子獨與
侍中奉車子侯(霍去病子也)上泰山亦有封其事皆禁明日
下隂道丙辰禪泰山下趾東北肅然山(晉太康郡國志曰漢武封泰山)
(禅梁父參諸家所說宜肅然為定也)如祭后土禮天子皆親拜冠衣尚黃
而盡用樂焉江淮間一茅三脊為神藉五色土益雜封
縦遠方竒獸飛禽及白雉諸物頗以加禮兕牛犀象之
屬不用皆至泰山祭后土封禪祠其夜若有光晝有白
雲起封中天子從禪還坐明堂羣臣更上夀改元為元
封(時作明堂於汶上太史公曰其封禅之禮則有司存而漢史不得其制)後漢光武建
武三十年羣臣上言宜封禪泰山詔書曰即位三十年
百姓怨氣滿腹吾誰欺欺天乎三月帝幸魯過祭泰山
及梁父三十二年詔梁松按索河雒讖文言九世封禪
事者松等列奏乃許焉(東觀書曰羣臣奏言登封告成為民報德百王所同陛下輒拒)
(絶不許臣下不敢頌功述德業)求元封時故事議封禪所施用有司奏
當用方石再累置壇中皆方五尺厚一尺用玉牒書藏
方石牒厚五寸長尺三寸廣五寸有玉檢又用石檢十
枚列於石旁東西各三南北各二皆長三尺廣一尺厚
七寸檢中刻三處深四寸方五寸有盖檢用金縷五周
以水銀和金以為泥玉璽二其一方一寸二分其一五
寸方石四角又有距石皆再累枚長一丈厚一尺廣二
尺皆在圓壇上其下用距石十八枚皆高三尺厚一尺
廣二尺如小碑環壇立之去壇三步距石下皆有石跗
入地四尺又用石碑高九尺廣三尺五寸厚尺二寸立
壇丙地去壇三丈以上以刻書帝以用石功難又欲及
二月封禪故詔梁松欲因故封石空檢更加封而已(欲及)
(二月者虞書歲二月東廵狩至於岱宗柴祭山日燔柴加牲於其上而燔之也)松上疏争之以
為登封之禮告功皇天垂後無窮以為萬民也承天之
敬尤宜章明奉圖書之瑞尤宜顯著今因舊封竄寄玉
牒故石下恐非重命之義受命中興宜當特異以明天
意遂使泰山郡及魯趣(音促)石工宜取完青石無必五色
令印工刻玉牒書書秘刻方石中令容玉牒二月帝至
奉高(應劭曰漢官馬第伯封禅儀記曰車駕正月二十八日𤼵雒陽宮二月九日到魯十二日宿奉高遣)
(虎賁郎將先上山三按行還益治道徒一千人十五日始齋諸扈從王公以下及東方諸侯盡齋馬第伯自云)
(某等七十人先之山虞觀祭山壇治石石二枚状博平圜九尺此壇上石也其一石武帝時石也時用五車不)
(能上因置山下為屋號五車石四維距石長丈二尺廣二尺厚尺半所四枚檢石長三尺廣六寸状如封箧長)
(檢十枚一紀號石高丈二尺廣三尺厚尺二寸名曰立石一枚刻文字紀功德是朝上山騎行往往道峻峭下)
(騎步牽馬乍步乍騎且相半至中觀留馬去平地二十里南向極眺無不覩仰望天關如從谷底仰觀抗峯其)
(為高也如視浮雲其峻也石壁窅窕如無道逕殊不可上四布僵卧石上有頃復蘇亦賴賫酒脯處處有泉水)
(目輙為之明復勉強相將行到天關自以已至尚十餘里其道傍山脇大者廣八九尺狭者五六尺仰窺岩石)
(松樹鬱鬱蒼蒼若在雲中俛視谿谷碌碌不可見丈尺遂至天門之下仰視天門窔遼如從穴中視天直上七)
(里頼其羊腸逶迤名曰環道往往有絙索可得而登也兩從者扶掖前人相牽後人見前人履底前人見後人)
(頂如畫重累人耳早食上晡後到天門使者得銅物形状如鍾又方柄有孔疑封禅具也汝南人楊通得之東)
(北百餘步得封所始皇立石及闕在南方漢武在其北二十餘步得北垂圓臺高九尺方圓三丈所有兩陛從)
(東陛上臺上有壇方一丈二尺所上有方石四維有距石四面有闕鄉壇再拜謁人多置錢物壇上亦不掃除)
(國家上見之則詔書所謂酢梨酸棗狼藉散錢處數百幣帛具道是武帝封禅至泰山下未及上百官為先上)
(跪拜置梨棗錢於道以求福即此也)遣侍御史與蘭臺令史將工先上山
刻石(文曰維建武三十有二年二月皇帝東廵狩至於岱宗柴望秩於山川班於羣神遂覲東后從臣太)
(尉憙行司徒事特進高密侯禹等漢賓二王之後在位孔子之後襃成侯序在東后蕃王十二咸来助祭河圖)
(赤伏符曰劉秀𤼵兵捕不道四夷雲集龍闘野四七之際火為主河圖會昌符曰赤帝九世廵省得中治平則)
(封誠合帝道孔矩則天文靈出地祗瑞興帝劉之九會命岱宗誠善用之姦偽不萌赤漢德興九世會昌廵岱)
(皆當天地扶九崇經之常漢大興之道在九世之王封於泰山刻石著紀禅於梁父退省考五河圖合古篇曰)
(帝劉之秀九名之世帝行德封刻政河圖提劉子曰九世之帝方明聖持衡矩九州平天下子雒書甄曜度曰)
(赤三德昌九世會修符合帝際勉刻封孝經鉤命決曰予誰行赤劉用帝三建孝九會修專兹竭行封岱青河)
(雒命后經䜟所𫝊昔在帝堯聰明密微譲與舜庶後裔握機王莽以舅后之家三司鼎足冢宰之權勢依託周)
(公霍光輔幼歸政之義遂以簒叛僣號自立宗廟隳壞社稷喪亡不得血食十有八年揚徐青三州首亂兵革)
(横行延及荆州豪傑兼并百里屯聚往往僣號北夷作寇千里無烟無雞鳴狗吠之聲皇天眷顧皇帝以匹庶)
(受命中興年二十八載興兵起是以中次誅討十有餘年罪人則斯得黎庶得居爾田安爾宅書同文車同軌)
(人同倫舟輿所通人迹所至靡不貢職建明堂立辟雍起靈臺設庠序同律度量衡修五禮五玉三帛二牲一)
(死贄吏各修職復於舊典在位三十有二年年六十有二乾乾日昃不敢荒寧涉危歷險親廵黎元恭肅神祗)
(惠恤耆老理庶遵古聰允明恕皇帝惟慎河圖雒書正文是月辛夘柴登封泰山甲午禅於梁隂以承靈瑞以)
(為兆民永兹一宇垂於後昆百寮羣臣郡守師尹咸蒙祉祐永永無極)二十二日辛夘晨
燎祭天於泰山下南方羣神皆從祀用樂如南郊諸王
王者後二公孔子後襃成君皆助祭位事也事畢將升
封或曰泰山雖己從食於柴祭今親升告功宜有禮祭
於是使謁者以一特牲於常祠泰山處告祠泰山如親
耕貙劉先祠先農先虞故事至食時帝御輦升山日中
後到山更衣早晡時即位於壇北面羣臣以次陳後西
上畢位升壇尚書令奉玉牒檢皇帝以寸二分璽親封
之訖太常命人發壇上石尚書令藏玉牒已復石覆訖
尚書令以五寸印封石檢(封禅儀曰以金為䋲以石三檢東方西方各三檢檢中石)
(泥及壇土各如其方色)事畢皇帝再拜羣臣稱萬歲命人立所刻
石碑乃復道下二十五日甲午禪祭地於梁甫隂以高
后配山川羣神從祀如元始中北郊故事(服虔曰禅廣土也項威曰)
(除地曰墠後改墠曰禪神之也)四月己夘大赦天下以建武三十二年
為建武中元元年以吉日刻玉牒書函蔵金匱璽印封
之乙酉使太尉行事以特牲告至高廟太尉奉匱以告
高廟蔵於廟室西壁石室高主室之下(司馬彪論曰自上皇以来封泰)
(山者至周七十二代易姓則改封者著一代之始明不相襲也繼世之王廵狩則有修封以祭而已自秦始皇)
(孝武帝封泰山本因好神仙信方士之言及造石檢即封之事也天道質誠約而不費故牲用犢器用陶匏殆)
(將無事於檢封之間而樂難攻之石也且唯封為改代夏少康周宣王由廢復興不聞改封光武欲因孝武故)
(封而梁松固争以為必改乃當天意既封之后未有能福而松卒被誅死雖罪由身作蓋亦誣神之咎也且帝)
(王所以能大著於後者實在其德加於人不聞其在封矣崔靈恩曰自周以前封者皆封土為壇至秦皇漢武)
(始用石檢袁宏曰夫揖譲受終必有至德於天下征伐革命則有大功於萬物是故王者初基則有封禅之事)
(盖以其成功告於神明者也夫東方者萬物之所始山岳者靈氣之所宅故求之物本必於其始取其所通必)
(於所宅崇其壇場則謂之封明其代興則謂之禅然則封禅者王者開務之大禮也德不周洽不得輒議斯事)
(功不弘濟不得彷彿斯禮曠代一有其道至高故自皇帝堯舜至於三代各一得封禅未有中修其禮者也雖)
(繼體之君時有功德此盖率復舊業增修其前政不得仰齊建國開基改物者也夫神道貞一其用不煩天地)
(易簡其禮尚質故藉用白茅貴其誠素器用陶匏取其易從封禅之禮簡易可也若夫石函玉牒非天地之性)
(也)魏明帝時中護軍蒋濟請封禪帝雖拒濟議而實
使高堂隆草封禪儀以天下未一不欲便行大禮會高
堂隆卒不行晉武帝平吳太康九年衛瓘議封禪帝
曰此盛德之事所未議也瓘等又奏至於再三詔報絶
之宋文帝在位長久有意封禪詔學士山謙之草其
儀注屬後魏師南逼其意乃息孝武大明元年十二月
戊申太宰江夏王義恭表三請帝以文軌未一不從
北齊有廵狩之禮並登封之儀竟不行隋開皇十四
年羣臣請封禪文帝命牛弘等創定其禮帝曰此事體
大朕何德以堪之但當東狩因拜岱山大唐貞觀十
一年左僕射房玄齡等議按封禪者本以功成告於上
帝天道崇質義取醇素故藉用藁秸罇以瓦甒又按梁
甫是謂梁隂近代設禮壇於山上乃乖處隂之義今定
壇位於山北又議昊天上帝壇將封先祭義在告神因
當為壇下趾先陳齋絜贊饗已畢然後登封既表重慎
之深兼示行事有漸今請祭於泰山下設壇以祀上帝
太祖景皇帝配享壇方十二丈高丈二尺乂議制玉牒
長尺三寸廣厚各五寸玉檢厚二寸長短闊狭一如玉
牒其印函請随璽大小仍纏以金繩五周又議玉冊四
枚各長尺三寸廣寸五分每冊五簡俱以金編其一奠
上帝一奠太祖座一奠皇地祗一奠高祖座又議金匱
長短令容玉冊高廣各六寸形制如今之表函纏以金
䋲封以金泥印以受命璽又議方石三枚以為冊累其
十枚石檢刻方石四邊而立之纏以金䋲封以石泥印
以受命璽又議泰山上圓壇廣五丈高九尺用五色土
加之四面各設一陛御位在壇南升自陛而就上封玉
牒又議圓壇上土封曰凡言封者皆是積土之名今請
於圓壇上安方石璽緘既畢加土築以為封高丈二尺
而廣二丈以五色土益封玉牒書藏其内祀禪之所土
封制亦同此又議玉璽曰詳載前方石緘封玉檢金泥
必資印璽以為秘固請依今用受命璽以封石檢其玉
檢既與石檢大小不同請更造璽一枚方寸二分文同
受命以封玉牒石檢形制依後漢建武故事又議立碑
曰勒石紀號垂裕後昆美盛德之形容闡后王之休烈
其義大矣請刻頌立碑明揚功業又議設告至壇曰既
至山下禮告至柴於東方上帝遍於羣神今請其壇方
八十一尺高三尺陛仍四出其禪方壇及自餘儀式請
如今禮仍請柴祭同時行事又議廢石闕及大小距石
詔從此議餘皆罷之遂附制於今禮(太常舊儀封禅降神樂歌並用郊祀)
(之辭韋安仁駁之曰夫祭天作樂本謂神聽高遠聲臭難接所以歌詠文辭依倚絃管滌蕩宣暢冀其來格今)
(瘞玉燔柴於岱宗之下播聲昭告請降圖丘之上夫神聽聰明不可濫假如依樂聲應臨國内而泰山之下其)
(神可得祀乎又毛詩周頌郊祀歌昊天封禅歌時邁二篇各别足是証明謂宜採周頌創新篇告精誠於上天)
(請皇陵於東岳於事合古其后竟從安仁之議)麟德二年有司進儀注於大嶽
南四里為圓壇三成十二陛如圓丘之制壇上飾以青
四面各依方色并造燎壇及壝三重又造玉冊三枚皆
以金䋲編玉牒為之每牒長尺二寸廣寸二分厚三分
刻玉填金為字又為玉匱一以蔵正座冊為金匱二以
蔵配座冊各長尺三寸并玉檢方五寸當䋲纏處刻為
五道當封璽處刻深二分方寸二分又為金䋲以纏玉
匱各五周為金泥以金泥之為玉璽一枚方寸二分文
同受命璽以封金玉匱又為石䃭以蔵玉匱用方石再
累各方五尺厚一尺刻方石中令容玉匱䃭旁施檢處
皆刻深三寸三分闊一尺當䋲處皆刻深三分闊寸五
分為石檢十枚以檢石䃭皆長三尺闊一尺厚七寸皆
刻為印齒三道深四寸當封璽處方五寸當通䋲處闊
寸五分皆有小石盖制與檢刻處相應以檢擫(於協反)封
泥其檢立於䃭旁南方北方各三東方西方各二去䃭
隅皆七寸為金䋲以纏石䃭各五周徑三分為石泥以
泥石䃭其泥末石和方色土為之為距石十二枚分距
䃭隅皆再累各闊二尺厚一尺長一丈斜刻其首令與
䃭隅相應以五色封之泰山之上設登封之壇上徑五
丈二尺高九尺四出陛壇上飾以青四面依方色一壝
随地之宜又為降禪壇於社首山上方壇八隅一成八
陛如方丘之制壇上飾以黃四面依方色三壝随地之
宜其玉冊玉匱石䃭石檢距石等亦同封祀之制又以
高祖太宗配禪社首以太穆文德皇后同配皆以公卿
充亞獻終獻之禮制曰古今典制文質不同至於制度
皆随代沿革唯祀天地獨不改張斯乃自處於厚奉天
以薄又今封禪即用玉牒金䋲器物之間復有瓦罇秸
席一時行禮文質頓乖駁而不倫深為未惬其封祀降
禪所設上帝后土位先設藁秸瓦甒瓢杯等物並宜改
用茵褥罍爵其諸郊祀亦宜准此於是昊天上帝之座
褥以蒼皇地祇座褥以黃配帝及后褥以紫五方上帝
及大明夜明褥皆以方色内官以下席皆以莞(封禅使許敬宗)
(為禮官等又奏曰謹按司馬彪續漢書建武三十二年封太山求元封故事所施用者有司奏用玉牒書蔵方)
(石中厚五寸長尺三寸廣五寸有玉檢厚二寸長短闊狭一如玉牒又按說文云簡牒也則知牒是簡之别名)
(且牒是片竹故其字從片封禅牒雖用玉其制宜興竹同廣厚五寸何名簡牒又按孝涇鈎命决云六經冊長)
(尺四寸孝經冊長尺二寸遍檢古之簡牒無尺三寸之制臣等參詳典故務取折衷其玉牒請同玉簡冊長尺)
(二寸廣寸二分厚三分以金䋲連編固簡之數随文多少盛之玉匱封牒石内則合古文於事為允詔從之)
三年春正月戊辰朔有事於泰山親祀昊天上帝於封
祀之壇己巳登於泰山行封禪之禮庚午降禪於社首
山壬申大赦天下改元乾封(初議射牛事太常博士裴守貞奏曰據周禮及國語)
(郊祀天地天子自射其牲漢武封泰山令侍中儒者射牛行事至於餘祀亦無射牲之文但親自射牲雖是禮)
(書久從廢省據封禅記曰未明十五刻宰以鸞刀割牲比鑾駕至時牢牲總畢陛下唯奠玉酌獻而已今若祀)
(前一日射牲事即傷早祀日方始射牲事又傷晚若依漢武故事即非親射之儀事不可行)武太后
天冊萬歲二年臘月甲申登封於嵩岳大赦天下改元
為萬歲登封丁亥禪於少室山開元十二年制以十三
年有事泰山所司與公卿諸儒詳擇典禮先為備具中
書令張說右散騎常侍徐堅等與禮官撰東封儀注張
說謂徐堅等曰乾封舊儀禪社首享皇地祗以先后配
享王者父天而母地皇地祗雖當今皇母位亦當往帝
之母也子配母饗亦有何嫌而以皇后配地祗非古之
制也天鍳孔明福善如響乾封之禮文德皇后配皇地
祗天后為亞獻越國太妃為終獻以宮闈接神有乖舊
典上元不祐遂有授命易姓之事宗社中圮公族誅滅
皆由此也景龍之季有事圓丘韋庶人為亞獻皆以婦
人升壇執籩豆䙝黷穹蒼享禮不潔未及踰年國有大
難亞獻終獻皆受其咎平座齋郎及女人執祭者多亦
夭卒今主上尊天敬神事皆革正斯禮請以睿宗大聖
真皇帝配皇地祇侑神作主從之又按顯慶年許敬宗
因修禮奏改燔柴在祭前伏稱祭祀之禮必先降神周
人尚臭祭天則燔柴者臣等謹按禮迎神之儀樂六變
而天神降八變而地祗出九變則鬼神可得而禮矣則
降神以樂周禮正文非謂燔柴以降神也又按晉郭璞
南郊賦及注爾雅亦祭後万燔又按宋志所論亦祭後
燔柴又檢南齊北齊又梁郊祀亦先飲福酒訖燔燎請
依貞觀舊禮先祭後燎考功員外趙冬曦太學博士侯
行果又曰先焚者本以降神行之已久若設祭後燔則
神無由降矣張說又執奏曰凡祭者本以心為主心至
則通於天地逹於神祗既有先燔後燔自可斷於聖意
聖意所至則通於神燔之先後臣等不敢裁定上令依
後燔及先奠牲璧之議是後太常卿寧王憲奏請郊壇
時並依此先奠璧而後燔從之(先是紛議未定國子博士康子元執後燔最堅)
(張說謂子元曰康國子獨出蒙輪以當一隊耶時又有四門助教施敬本駮奏舊封禅禮八條其略曰舊禮侍)
(中跪取沃盥非禮也夫盥手洗嚼人君將以致潔而尊神故使小臣為之今侍中大臣也而沃盥於人君太祝)
(小臣也乃詔祝於天神是接大神以小臣奉人君以大臣故為非禮按周禮大宗伯曰鬱人下士二人祼事則)
(沃盥此其職也漢承秦制無欝人之職故使近侍為之魏晉至今因而不改然則漢侍中行之則可矣今以侍)
(中為之則非也漢侍中其始也微高帝時籍孺為之惠帝時閎孺為之留侯子辟彊年十五為之後漢婁堅以)
(議郎拜侍中魏代蘇則為之時友人嘲之曰仕進不止執獸子是言其䙝臣也今侍中名則古官人非昔任掌)
(同爕理寄重鹽梅非復漢魏執獸之班異乎周禮欝人之職夫祝以𫝊命通人主之意以薦逹於神明非賤職)
(也故兩君相見則卿為上儐况天人之際其肅恭之禮以兩君為喻不亦大哉今太祝下士也非所以重命而)
(尊神之義也然則周漢太祝是禮矣何者按周禮大宗伯曰太祝下大夫二人上士四人掌六祝之詞大宗伯)
(為上卿今禮部尚書太常卿比也小宗伯中大夫今侍郎少卿比也太祝下大夫今郎中太常丞比也上士四)
(人今員外郎太常博士比也故可以處天人之際致尊極之詞矣今太祝下士卑而居下大夫之職又舊禮謁)
(者引太尉升壇亞獻非禮也謁者已賤升壇已重是微名用之於古而大體實變之於今也古之謁者秩異乎)
(今謁者班微以之從事可謂疎矣又曰舊禮尚書令奉玉牒今無其官請以中書令從事議奏上令張說徐堅)
(召敬本與對議詳定說等奏曰敬本議其中四事先以改定有不同者望臨時量事改攝從之)十三年
十月封祀於泰山去山趾五里西去社首山三里丁亥
服衮冕於行宫致齊於供帳前殿己丑大備法駕至山
下乃御馬而登侍臣從帝以靈山清潔不欲多人上欲
初獻於山上壇行事亞獻終獻於山下壇行事召禮官
學士賀知章等入講儀注因問之知章等奏曰昊天上
帝君位五方精帝臣位帝號雖同而君臣各異陛下享
君位於山下羣臣祀臣位於山下誠足以垂範来葉為
變禮之大者也禮成於三初獻亞獻終獻合於一處於
是三獻悉於山上行事其五方帝及諸神座於山下壇
行事玉牒詞曰有唐嗣天子臣某敢昭告於昊天上帝
天啓李氏運興土德高祖太宗受命立極高宗升中六
合殷盛中宗紹復繼體不定上帝眷祐錫臣忠武底綏
内難推戴聖父恭承大寳十有三年敬若天意四海晏
然封祀岱岳謝成於天子孫百禄蒼生受福庚寅祀昊
天上帝於山上封臺之前壇高祖神堯皇帝配享焉辛
夘享皇地祗於社首之泰折壇(折音之設反)睿宗大聖真皇
帝配壬申上御朝覲之帳殿大備陳布文武百僚二王
後孔子後諸方朝集使岳牧舉賢良咸在位銘曰維天
生人立君以理維君受命奉天為子代去不留人来無
已德凉者滅道高斯起赫赫高祖明明太宗爰革隋政
奄有萬邦罄天張宇畫地開封武稱有截文表時雍高
宗稽古德施周溥茫茫九夷削平一鼓禮備封禪功齊
舜禹巖巖岱宗衎我神主中宗紹運舊邦維新恭己南
面氤氲化淳告成之禮留諸後人𬗟余小子重基五聖
匪功伐高匪德矜盛欽若祀典丕承永命至誠動天福
我萬姓古封泰山七十二君或禪亭亭或禪云云其迹
不見其名可聞祗遹文祖光昭舊勲方士虚誕儒書不
足佚后求仙誣神檢玉秦灾風雨漢汙編錄德未合天
或承之辱道在觀政名非從欲銘心絶岩播告羣岳(時中)
(書令張說撰封祀壇頌侍中源乾曜撰社首壇頌禮部尚書蘇頲撰朝覲壇頌以紀聖德焉)其儀具
開元禮
通典卷五十四
