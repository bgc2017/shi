通典卷一百八十一
唐京兆杜佑君卿纂
州郡十一
古揚州上(今置郡府十二縣五十九)
廣陵(揚)七縣(江都子江陽長海陵揚天)(高郵)(六合)
淮隂(楚)五縣(山陽)(鹽城)(盱眙)(淮隂)(安宜)
鍾離(濠)三縣(鍾離)(定遠)(招義)
壽春(夀)五縣(夀春)(安豐)(霍丘)(盛唐)(霍山)
永陽(滁)三縣(清流)(全椒)(永陽)
歴陽(和)三縣(歴陽)(烏江)(含山)
廬江(廬)五縣(合肥)(慎)(巢)(廬江)(舒城)
同安(舒)五縣(懷寧)(宿松)(望江)(太湖)(桐城)
蘄春(蘄)四縣(蘄春)(黃梅)(蘄水)(廣濟)
弋陽(光)五縣(定城)(光山)(固始)(仙居)(殷城)
宣城(宣)十縣(宣城南陵)(當塗綏安)(涇國溧水平溧陽陽寧太青)
秋浦(池)四縣(分宣州置郡石埭)(青陽)(秋浦)(至德)
古揚州
禹貢曰淮海惟揚州(北據淮東南距海舊曰南距海今改為東南具注序目篇)彭蠡
既瀦陽鳥攸居(彭蠡澤名今在潯陽郡彭澤縣水所停曰瀦陽鳥随陽之鳥也言彭蠡之水既)
(見蓄聚則陽鳥所共居之陽鳥鴻鴈之屬)三江既入震澤底定(三江謂北江中江南江也)
(震澤吳南太湖名今吳興郡界底致也)篠簜既敷(篠箭竹簜大竹也敷謂布地而生)草夭
木喬(夭盛貌喬高也夭於驕反)厥土塗泥(地卑濕)島夷卉服(海曲謂之島夷海中)
(之夷卉服絺葛屬卉許貴反)沿于江海達于淮泗(順流而上曰沿沿江入海自海入淮)
(自淮入泗)舜置十二牧揚州其一周禮職方曰東南曰揚州
其山曰會稽(今在會稽郡山隂縣)藪曰具區川曰三江浸曰五湖
(川水之通流者也五湖在吳郡吳興晉陵三郡)其利金錫竹箭民二男五女畜
宜鳥獸(鳥孔雀翡翠之屬獸犀象之屬)穀宜稲揚州以為江南之氣躁
勁厥性輕揚亦曰州界多水水波揚也在於天官斗則
吳之分野(漢之會稽九江丹陽章郡廬江廣陵六安臨淮皆其分也今廣陵淮隂鍾離夀春永陽歴)
(陽廬江同安宣城丹陽晉陵吳郡吳興餘杭新定新安會稽餘姚臨海縉雲永嘉東陽信安鄱陽潯陽章郡臨)
(川廬陵宜春南康建安長樂清源漳浦臨汀等郡也按吳國之分雖強盛之時殊不全得揚州之地今配星次)
(且約漢書其歴代所屬則各具於諸郡)兼得楚及南越之交(漢之江夏汝南地今蘄春)
(弋陽宜屬楚漢之南海之地今潮陽宜屬越之地)亦古流服之國春秋時屬吳
越二國越滅吳盡并其地戰國時屬楚秦并天下置郡
此為九江(今廣陵淮隂鍾離夀春永陽歴陽廬江同安蘄春弋陽鄱陽章郡臨川廬陵南康宜春等)
(郡是)障(今宣城新安新定丹陽郡之西境及吳興郡之西境皆是)會稽(今丹陽郡之東境晉陵吳郡餘)
(杭會稽餘姚東陽信安縉雲臨海永嘉吳興郡之東境皆是)閩中(今建安長樂清源漳浦臨汀等郡皆)
(是)南海郡之東境(今潮陽郡是)漢改九江曰淮南國及封皇
子長為淮南王封劉濞為吳王二國盡得揚州之地武
帝置十三州此為揚州(領郡六)後漢因之(理歴陽漢末移理夀春劉繇又)
(移理曲阿歴陽夀春並今郡縣曲阿今丹陽郡丹陽縣濞疋備反)三國時淮南屬魏而
江南屬吳也魏晉亦置揚州(理夀春平吳領郡十八理建業今丹陽郡江寧縣)
元帝渡江揚州遂為王畿領江東浙江地宋孝武分浙
江東為東揚州後罷揚州以其地為王畿而東揚州直
云揚州尋復舊(領郡十八理建康即建業順帝改刺史曰牧)又分置南兖州
(領郡九理廣陵)南徐州(領郡十七理京口今丹陽郡)南荆河州(領郡十三理歴陽)江
州(領郡九理潯陽)齊並因前代唯徙置荆河州(領郡理夀春)北兖州
(領郡七理淮隂今郡)北徐州(領郡五理鍾離今郡)梁陳分裂不可詳焉大唐
分置十五部此為淮南道(廣陵廬江蘄春同安永陽鍾離夀春淮隂歴陽弋陽)江
南道(丹陽晉陵吳郡餘杭會稽餘姚東陽新定信安吳興縉雲臨海永嘉新安長樂清源建安臨汀漳浦)
(潮陽)江南西道(宣城章郡鄱陽南康臨川廬陵潯陽宜春)
廣陵郡(東至海五百六里南至丹陽六十三里西至永陽三百里北至淮陽三百里東南到海四百六)
(里無郡縣西南到歴陽三百六十里西北到淮隂郡盱眙縣二百五十里東北到淮隂郡鹽城縣三百六)
(十里去西京二千五百六十七里去東京千七百四十九里戸七萬三千三百八十一口四十六萬九千)
(五百九十四)
今之揚州(今理江都江陽二縣)春秋時屬吳故左傳云吳城䢴溝
(䢴音寒)以通江淮是也吳滅屬越越滅屬楚秦滅楚屬九
江郡漢為廣陵國後屬荆國後更屬吳景帝更名江都
國武帝更名廣陵國後漢為廣陵郡魏為重鎮(文帝黃初六年)
(征吳幸廣陵故城臨江觀兵見江濤歎曰天所以限南北也使張遼乘舟與曹休至海陵是歲遼薨於江都)
後屬吳(孫亮建興二年使衛尉馮朝城廣陵)晉亦為廣陵郡東晉末以廣
陵控接三齊故青兖二州刺史皆鎮於此宋亦置廣陵
郡文帝兼置南兖州(領郡九理於此)齊並因之梁亦曰南兖州
北齊改為東廣州復曰南兗州後周改為吳州隋初為
揚州置總管府煬帝初府廢又為江都郡後帝徙都而
喪國焉(煬帝制江都太守秩與京尹同)大唐初為兗州後改為䢴州後
又改為揚州為大都督府其後或為廣陵郡領縣七
江都(秦廣陵縣)江陽(高齊曰廣陵隋改之)海陵(漢舊縣)高郵(漢舊縣)六合(楚棠)
(邑伍尚為棠邑大夫即此也漢曰棠邑縣晉安帝置秦郡北齊置秦州後周改為方州有瓜步山石梁溪)揚
子天長(梁於石梁置涇州)
淮隂郡(東至海二百一十五里南至廣陵郡三百里西至臨淮郡一百九十里北至臨淮郡漣水縣淮)
(水七十五里東南到廣陵郡海陵縣八十五里西南到鍾離招義縣四百二十里西北到臨淮郡二百六)
(十三里東北到淮口入海水路一百七十九里去西京二千五百一里去東京千六百六十里戸二萬六)
(千一百一十八口一十四萬二千九十)
楚州(今理山陽縣)春秋時屬吳吳將伐齊自廣陵掘江通淮
即此也戰國時屬楚秦屬九江郡漢屬臨淮郡後漢屬
廣陵郡下邳國晉屬臨淮廣陵二郡地東晉為重鎮(元帝)
(以劉隗屯守隗午最反)穆帝時中郎將荀羡北征詩云淮隂舊鎮
地形都要水陸交通易以觀釁沃野有開殖之利方舟
運漕無地屯兵乃營立城池焉安帝時立山陽郡宋因
之齊時扼清泗臨淮守險有平陽石鼈田稲豐饒其後
僑立兖州齊郡因以兖州為重鎮梁初得之後入後魏
隋初廢山陽郡後置楚州煬帝初州廢并入江都郡大
唐武德四年為東楚八年改為楚州或為淮隂郡領縣
五山陽(漢射陽縣地晉立山陽郡或云漢吳王濞反於廣陵山陽王率衆於此拒之因以山陽為)
(名)鹽城(漢鹽瀆縣晉安帝更名為鹽城)盱眙(秦東陽縣城在縣東陳嬰為東陽令史即此項羽立)
(楚懷王都盱眙至漢以為縣晉安帝時立盱眙郡有都梁山宋文帝時後魏太武帝南侵臧質守盱眙魏師有)
(數十萬衆攻圍三旬不拔而退即今縣城)淮隂安宜(漢平安縣地魏鄧艾築石鼈城在今縣西)
(八十里以營田也)
鍾離郡(東至淮隂郡四百二十里南至廬江郡三百三十里西至彭城郡界九十五里北至臨淮郡二)
(百二十里東南到永陽郡二百二十六里西南到夀春郡二百二十里西北到彭城郡四百五十八里東)
(北到臨淮郡二百一十里去西京二千一百五十里去東京千三百一十三里戸二萬五百五十三口十)
(三萬八千三百六十一)
濠州(今理鍾離縣)春秋末鍾離子之國昔禹會諸侯於塗山
即其地也(今鍾離縣西百里有塗山是也左傳注云塗山在夀春縣東北太康地記云塗山古當塗)
(國應劭曰禹所娶會塗山侯國即此也舊有當塗縣晉安帝立馬頭郡北齊因之隋改為塗山縣今廢)魯
成公時叔孫僑如會吳於鍾離昭公時楚子為舟師以
略吳疆吳遂滅巢及鍾離而還楚平王時吳之邊邑卑
梁女子與楚邊邑鍾離小僮爭桑兩家交怒相攻遂滅
卑梁人卑梁大夫怒發邑兵攻鍾離楚王聞之怒發國
兵滅卑梁吳王大怒亦發兵使公子光攻楚遂滅鍾離
居巢楚恐而城郢則鍾離互為吳楚之邊邑戰國時屬
楚秦屬九江郡二漢因之晉初屬淮南郡後僑置徐州
安帝時置鍾離郡宋齊因之兼置徐州(領郡理於此)亦為重
鎮(明帝時頻為後魏攻圍徐州刺史蕭惠休蕭坦守不下而退)梁因之北齊改鍾離
郡為西楚州隋改曰濠州(因濠水為名也)煬帝復置鍾離郡大
唐武德八年為濠州或為鍾離郡領縣三鍾離(漢舊縣縣)
(東四里有古鍾離城即魯昭公四年楚城鍾離至二十四年為吳所滅是也又縣東一里有廢小東城漢書云)
(秦始皇二年築之以鎮濠口又郡東有公路城即袁術所築有梁荆山堰城在郡城西百一十二里梁武帝天)
(監十三年魏降人王足陳計求堰淮水以灌夀陽足引北方童謠曰荆山為上格浮山為下格潼泡為激溝併)
(灌鉅野澤武帝遂發徐揚人率二十萬戸取五丁以築之令太子右衛率康絢護堰之作役人及戰士有衆二)
(十萬於鍾離南起浮山北抵巉依峯以築土合脊於中流至十四年四月堰將合淮水漂疾輙復決潰衆患之)
(或謂江淮多有蛟龍能乘風雨决壊崖峰其性惡鐡因是引東西二冶故鐵器大則釜鬲小則□鋤數千萬斤)
(沈於堰所猶不能合乃伐樹為井榦填以巨石加土其上緣淮百里内岡陵木石無巨細必盡負擔者肩上皆)
(穿夏日疾疫死者相枕蠅蟲晝夜合是冬又寒甚淮泗盡凍死亡者十七八十五年四月堰乃成其長九里下)
(闊百四十丈上廣四十五尺高三十丈深十九丈五尺夹之以堤並樹把柳軍人安堵列居於上其水清潔俯)
(視居人墳墓了然皆在其下或謂絢曰四瀆天所以節宣其氣不可久塞而水之所及夾淮方數百里地魏夀)
(陽城戍移頓於八公山北南居人散就岡壟至秋八月淮水暴長堰果悉壊決奔流於海有濠水即莊惠觀魚)
(之處潼音同范浦包反)定遠(漢曲陽縣在淮曲之陽故名之其故城在今縣西又有秦漢東城縣在今)
(縣東南逐項羽之處梁置臨淮郡有古隂陵城即項羽奔至隂陵失道之所王莽改為陽陵)招義(漢淮)
(陵縣地宋僑置濟隂郡於是)
夀春郡(東至鍾離郡二百二十里南至同安郡八百里西至汝隂郡二百五十八里北至汝隂郡下蔡)
(縣三百九里東南到廬江郡三百里西南到弋陽郡四百六十三里西北到汝隂郡二百五十八里東北)
(到鍾離郡二百二十里去西京二千一百一十九里去東京千三百九十里戸二萬九千七百十七口十)
(五萬三千一百九十二)
壽州(今理夀春縣)戰國時楚地秦兵擊楚楚考烈王東徙都
夀春命曰郢即此地也(今郡羅城即考烈王所築今郡子城即宋武帝所築)秦滅
楚虜王負芻其地為九江郡(江自廬江分為九道)後項羽封英布
為九江王都六即此也漢高帝更名淮南國武帝復為
九江郡後漢因之兼置揚州(領郡六理於此袁術為曹公所擊敗奔九江後遂僭)
(號以九江太守為淮南尹)魏曰淮南郡仍舊揚州為重鎮(毌丘儉諸葛誕為刺)
(史皆鎮於此)三國時江淮為戰爭之地其間數百里無復人
居晉平吳其人各還夲故復立為淮南郡兼置揚州(領郡)
(十八理於此其後中原亂胡宼屢南侵又以蘇峻祖約之亂淮南人渡江者轉多乃於江南僑立淮南郡及當)
(塗逡遒等縣逡七循反遒音秋)東晉亦為重鎮(眀帝時祖約屯守後䧟石勒季龍死後復理之)
(今郡西十五里即謝玄破苻融之處晉伏㴞云彼夀春者南引汝潁之利東連三吳之富北接梁宋平塗不過)
(七百西接陳許水陸不出千里外有江湖之阻内有淮淝之固龍泉之陂良田萬頃舒吳之貢利盡蠻越也)
宋屬淮南郡(初晉元帝永昌中荆河州刺史祖約鎮於此後或理江北或理江南無定所也至宋)
(義熙十二年劉義慶又鎮此以撫邊荒捍禦疆場)齊因之兼置荆河州(領郡理於此)
為重鎮(齊高帝初遣垣崇祖鎮夀陽謂之曰我新有天下後魏必送劉㫤為辭夀春賊之所衝深為之)
(備俄而魏大將軍王肅送劉㫤兵二十萬掩至而敗還)後魏曰揚州(蕭齊東昏永元初守將裴)
(叔業以城叛降後魏)梁置南荆河州(武帝普通七年克之擒魏將李憲尋改為南荆河州)後
周曰揚州隋文帝改曰夀州煬帝初復為郡大唐為夀
州或為夀春郡領縣五夀春(漢舊縣東晉以鄭皇后諱改夀春為夀陽宜春)
(曰宜陽富春曰富陽凡名春悉改之今縣東四十餘里宋殷琰築四壘於此此郡在齊梁間有淮南梁郡北譙)
(汝隂等郡隋初廢有八公山)安豐(春秋時六國昔臯繇所封葬於此有漢六安郡故城在南梁置陳留)
(安豐二郡有芍陂楚孫叔敖所起崔實月令曰叔敖作期思陂即此後漢王景為廬江太守重修之境内豐給)
(其陂徑百里灌田萬頃齊梁時立屯田無復輸運芍音鵲)霍丘(漢松滋縣梁置安豐郡即今縣城魏毌丘)
(儉敗安豐津都尉部人斬之即城北津是也)盛唐(漢霍山縣天寳中改焉晉永和中謝尚鎮馬頭城即)
(今縣北也)霍山(天寳中割盛唐縣置漢潛縣是也)
永陽郡(東至廣陵郡三百里南至歴陽郡一百九十八里西至鍾離郡二百六十里北至廬江郡一百)
(六十二里東南到歴陽郡烏江縣一百六十一里西南到廬江郡慎縣界一百六十二里西北到鍾離郡)
(二百二十六里東北到淮隂郡盱眙縣二百四十四里去西京二千五百六十四里去東京千五百八十)
(七里戸二萬六千二百一十一口十四萬一千二百二十七)
滁州(今理清流縣)戰國時屬楚秦及二漢九江郡之地晉屬
淮南郡宋屬新昌郡齊置南譙郡梁屬南譙州梁末屬
北齊兼置新昌郡又徙南譙州於新昌即今郡是也隋
初廢新昌郡改南譙為滁州煬帝初州廢併其地入江
都郡大唐復置滁州或為永陽郡領縣三清流(漢全椒縣)
(地舊曰頓丘隋改名)全椒(漢舊縣梁置北譙郡北齊改為臨滁郡後周復曰北譙隋為滁縣大業初為全)
(椒有漢阜陵縣故城在今縣之南也)永陽
歴陽郡(東至宣城郡二百五十六里南至宣城郡二百五十六里西至廬江郡二百九十五里北至永)
(陽郡一百九十八里東南到宣城郡二百五十六里西南到廬江郡三百八十五里西北到廬江郡三百)
(二十三里東北到廣陵郡三百六十里去西京二千六百五十二里去東京千八百一十里戸二萬二千)
(一百三十二口十一萬六千一十六)
和州(今理歴陽縣)戰國時楚地秦屬九江郡二漢因之漢末
兼置揚州(領郡六自夀春徙理於此)吳為重鎮(建安十七年築濡須塢周吕皆為守將二)
(十一年曹公自來攻圍吳黃武二年魏軍又攻不拔)晉為淮南郡地東晉為歴陽
郡宋因之兼置南荆河州(領郡十三理於此)齊梁並因之梁末
屬北齊置和州及歴陽郡隋煬帝初州廢而歴陽郡如
故大唐復為和州或為歴陽郡領縣三歴陽(漢舊縣後漢揚)
(州刺史所理西南百八十里有濡須水孫權築塢於此以拒曹公)烏江(夲烏江亭漢東城縣也梁置江)
(都郡北齊改為密江郡陳改為臨江郡後周改為烏江郡隋為烏江縣)含山
廬江郡(東至歴陽郡二百九十五里南至同安郡四百里西至夀春郡界二百一十五里北至鍾離郡)
(三百三十里東南到□口三百八十四里西南到同安郡四百七十六里西北到夀春郡三百里東北到)
(永陽郡全椒縣一百四十五里去西京二千三百八十七里去東京千五百六十九里戸三萬八千三百)
(三十九口十七萬七千九百三十四)
廬州(今理合肥縣)古廬子國也春秋舒國之地昔成湯放桀
周芮伯命巢左傳曰自廬以往又云徐人取舒(今舒城縣即舒)
(國也)皆此地也戰國屬楚地秦屬九江郡漢為九江廬江
二郡後漢亦然魏為重鎮(建安二十年張遼守之吳主孫權率十萬衆攻圍遼以八)
(百人破之)眀帝時以滿寵都督揚州諸軍鎮於此(滿寵上表言合肥縣)
(西北三十里有竒險可依更立城名新城吴主孫權自出欲圍新城以其遠水積二十日不剋下船而退後諸)
(葛恪圍新城亦不剋)晉為淮南廬江二郡地梁置汝隂郡及南荆
河州尋改為合州為重鎮隋初改為廬江州煬帝初州
廢置廬江郡大唐為廬州或為廬江郡領縣五合肥
(漢舊縣故城在北夏水出城父東南至此與肥水合故曰合肥有濡須水梁曰汝隂縣北齊分置北陳郡古巢)
(湖在今縣東南)慎(漢逡遒縣故城在東南魏置平梁郡)巢(漢居巢縣也古巢伯之國湯放桀於南巢即此)
(也曹公末年使夏侯惇屯於此楚范增墓在縣東)廬江(梁置相州漢龍舒縣故城在西故漢廬江郡亦)
(在此)舒城(古舒國也)
同安郡(東至宣城郡八百五十里南至潯陽郡五百七十二里西至蘄春郡四百里北至廬江郡四百)
(里東南到潯陽郡五百七十二里西南到蘄春郡三百七十二里西北到夀春郡八百里東北到廬江郡)
(四百七十六里去西京二千八百六十一里去東京千八百九十三里戸三萬五千五百二十四口十六)
(萬一千四十)
舒州(今理懷寧縣)古皖國也(春秋時有皖國史記皖夏姓臯繇之後皖音患)亦舒國
之地(舒國說見廬江郡)戰國時屬楚秦屬九江郡二漢屬廬江
郡獻帝時吳克皖城遂為重鎮(赤烏四年諸葛恪屯之)晉安帝置
晉熙郡宋齊皆因之梁置荆河州後改為晉州北齊改
曰江州陳又曰晉州隋初曰熙州煬帝置同安郡大唐
為舒州或為同安郡領縣五懷寧(漢皖縣有灊山一名天柱山有皖水)
(灊音潛)宿松(漢皖縣地梁置高塘有雷水江水自鄂陵分為九派會於此縣界洲上三百餘里合流謂)
(之九江口東得武林洲即桑落洲之下尾)望江(漢皖縣地晉大雷戍在此陳置大雷郡)太湖(漢皖)
(縣地隋曰晉熙)桐城
蘄春郡(東至同安郡四百里南至江夏郡永興縣界四百二十里西至齊安郡二百三十里北至夀春)
(郡霍丘縣界四百五十里東南到潯陽郡二百五十里西南到江夏郡五百里西北到弋陽郡殷城縣界)
(三百九十五里東北到同安郡三百七十二里去西京二千五百六十里去東京千八百二十四里戸二)
(萬五千六百二十口一十七萬一百九十八)
蘄州(今理蘄春縣)春秋以来皆楚地秦屬九江郡二漢屬江
夏郡吳為蘄春郡晉省屬弋陽郡北齊置雍州後周改
曰蘄州隋煬帝初州廢置蘄春郡大唐復為蘄州或為
蘄春郡領縣四蘄春(漢舊縣北齊置齊昌郡)黃梅(漢蘄春縣地有黃梅山宋)
(置南新蔡郡隋以為黃梅縣)蘄水(有蘄水也)廣濟(蔡山出大龜尚書云九江納錫大龜即此)
弋陽郡(東至夀春郡霍山縣界二百一十里南至齊安郡三百五十里西至義陽郡二百二十里北至)
(汝南郡褒信縣淮水中流分界六十七里東南到夀春郡霍丘縣界三百二十八里西南到齊安郡三百)
(五十里西北到義陽郡二百四十七里東北到夀春郡四百六十三里去西京一千八百六十五里去東)
(京九百七十五里戸三萬七百七十口一十四萬七千三百二十九)
光州(今理定城縣)春秋時黃國也亦弦國之地(魯僖五年楚人滅弦弦在)
(弋陽[車犬]縣[車犬]徒計反)秦屬九江郡二漢屬汝南江夏二郡魏分置
弋陽郡晉齊皆因之梁末置光州後魏置弋陽郡北齊
為南郢州後周為淮南郡隋煬帝初為弋陽郡大唐為
光州或為弋陽郡領縣五定城(春秋黃國也漢弋陽縣故城在今縣西)
光山(春秋弦國之地漢西陽縣也晉為光城縣)固始(春秋時寝縣寝或為沈楚封孫叔敖之子在此)
(南叔敖祠北齊置北建州尋廢州置新蔡郡後周置澮州)仙居(漢[車犬]縣也今縣北四十里有古[車犬]縣城今)
(縣東有弦亭)殷城(漢期思縣地梁以項城為殷城鎮以統流人大蘇山在今縣東南四十里出石斛)
宣城郡(東至吳興郡三百八十七里南至新安郡三百八十三里西至廬江郡六百四十三里北至丹)
(陽郡四百五十里東南到餘杭郡四百九十六里西南到潯陽郡一千八里西北到歴陽郡二百五十里)
(東北到晉陵郡五百里去西京二千九百五十六里去東京二千四百二十里戸十一萬七千一百九十)
(五口八十七萬九千四百四十四)
宣州(今理宣城縣)春秋時屬吳後屬越越滅屬楚秦屬障郡
二漢為丹陽郡吳為重鎮(孫皓時以何植為牛渚督晉師來伐遣王渾向牛渚)晉
武帝分置宣城郡(丹陽郡移於建康是也)宋齊梁陳皆因之陳以
為重鎮隋平陳郡廢置宣州煬帝改為宣城郡大唐為
宣州或為宣城郡領縣十宣城(漢宛陵縣有敬亭山)當塗(有蕪湖牛)
(渚磯亦謂之采石險固可守處姑熟浦漢蕪湖縣故城在今縣東南隋平陳韓擒虎襲䧟之遂滅陳今縣城即)
(晉姑熟城也又子湖故城在縣南)涇(漢舊縣故城在今縣東南有涇水陵陽山)溧水(水名)溧陽
(漢舊縣伍子胥奔吴乞食即此有溧水也)南陵(漢宣城縣故城在東又有漢當塗縣故城在東南梁置南)
(陵郡陳置北江州有鵲洲有戰鳥圻孤在江中本名孤圻昔晉桓温舉兵東下住此圻中霄鳥驚温謂官軍圍)
(之既而定羣鳥驚噪俗因曰戰鳥有鵲洲左傳云昭公五年楚敗吴於鵲岸即此也)綏安(梁末置大梁郡)
(又改為陳留郡有漢廣德故城)寧國太平青陽
秋浦郡(東至西至)(南至北至)
(東南到到西北)(西南到到東北)
(京)(去西京萬九千戸一)(去東口)
(八萬九千九百七十七)
池州(今理秋浦縣分宣州置)歴代土地與宣州同領縣四青陽
秋浦至德石埭
通典卷一百八十一
