通典卷八
唐京兆杜佑君卿纂
食貨八
錢幣上(周)(秦)(漢)(後漢)(晉)
貨幣之興遠矣夏商以前幣為三品(珠玉為上幣黃金為中幣白金為下)
(幣白金為銀)太公立九府圜法周景以母子相權秦用黃金
銅錢為上下二等漢興為八銖或為莢錢或作白金或
作赤仄八銖五分迭廢迭用王莽又設錯刀金銀龜貝
凡數十品公孫述始作鐵錢魏文帝穀帛相貿劉備以
一當百孫權以一當千理道陵夷則有鵝眼綖環之别
王綱解紐又有風飄水浮之異名目繁雜不能徧舉緬
徵損益可略而言原夫立錢之意誠深誠遠凡萬物不
可以無其數既有數乃須設一物而主之其金銀則滯
於為器為飾穀帛又苦於荷擔斷裂唯錢可貿易流注
不住如泉若穀帛為市非獨提挈斷裂之弊且難乎銖
兩分寸之用歴代錢貨五銖為中一品獨行實臻其要
今錢雖微重於古之五銖大小斤兩便於時矣太公既
立之於周退行之於齊曰知開塞之術者其取天下如
化是謂政之大端矣又管仲曰三幣握之非有補於溫
飽也捨之非有切於饑寒也先王以守財物以御人事
而平天下也命之曰衡衡者使物一高一下不得有常
故與奪貧富皆在君上是以人戴君如日月親君若父
母用此道也夫生殖衆則國富而人安農桑寡則人貧
而國危使物之重輕由令之緩急權制之術實在乎錢
鍵其多門利出一孔摧抑浮浪歸趣農桑可致時雍躋
於仁夀豈止於富國強兵者哉(具輕重篇)其後言事者或惜
銅愛工改作小錢或重號其價以求贏利是皆昧經通
之遠旨令盗鑄滋甚棄南畝日多雖禁以嚴刑死罪日
報不能止也昔賢有云銅不布下乃權歸於上誠為篤
論固有國之切務救弊之良算也况當今人疲賦重康
俗濟用莫先於斯矣(自昔言貨幣者在於圖史形模皆不逹其要唯漢賈生國朝劉錄事)
(秩頗詳其旨)自神農列鄽於國以聚貨帛日中為市以交有
無虞夏商之幣金為三品或黃或白或赤或錢或布或
刀或龜貝(凡貨金錢布帛之用夏殷以前其詳靡記)周制以商通貨以賈
易物太公又立九府圜法(周官有太府玉府内府外府泉府天府職内職幣職金皆)
(掌財幣之官故云九府圜謂均而通也)黃金方寸而重一斤錢圜函方(外圜)
(而内孔方)輕重以銖(黃金以斤為名錢以銖為重也)布帛廣二尺二寸為幅
長四丈為疋故貨寳於金利於刀流於泉(流行如泉)布於布
(布於民間)束於帛(束聚也)周景王時患錢輕將更鑄大錢(錢者金幣)
(之名先曰泉後曰錢大於舊錢其價重也班固以為文曰寳貨韋注國語云徑一寸二分重十二銖文曰大泉)
(五十未詳孰是故兩存焉)大夫單旗曰不可古者天降災戾(戾惡氣也一日)
(戾至也)於是乎量資幣權輕重以賑救民民患輕則為之
作重幣以行之於是有母權子而行民皆得焉若不堪
重則多作輕而行之亦不廢重於是乎有子權母而行
小大利之(民患幣重則多作輕錢而行之亦不廢去重者言重者行其貴輕者行其賤)今王
廢輕而作重民失其資能無匱乎民若匱王用將有所
乏乏將厚取於民民不給將有遠志(謂去其本居而散)是離民
也且絶民用以實王府猶塞川原為潢洿也(原謂水泉之本潢音)
(黃洿音烏)竭亡日矣王其圖之弗聽卒鑄大錢文曰寳貨肉
好皆有周郭(内郭為好外郭為肉韋昭曰肉錢形也好孔也)以勸農贍不足百
姓蒙利焉(單旗雖有此言王終自鑄錢果有便故百姓蒙利)管子曰人君鑄錢
立幣人庶之通施也(錢幣無補於饑寒之用人君所立以均制財物通交有無使人所求)
(各得其欲)人有若干百千之數矣然而人事不及用不足者
何利有所藏也(人事謂常費也言人之所有多少各随其分而自足君上不能均調其事則豪)
(富并藏財貨專擅其利是故人之常費不給以致匱乏)然則人君非能分并財利
而調人事也則君雖自為鑄幣而無已乃使人下相役
耳惡能以為理乎(言人君若不能權其利門制其輕重雖鑄幣無限極而與人徒使豪富侵)
(奪貧弱終不能致理也惡音烏)又曰湯七年旱禹五年水人之無&KR1399;(&KR1399;糜)
(也&KR1399;章延反)有賣子者湯以莊山之金鑄幣而贖人之無&KR1399;
賣子者禹以歴山之金鑄幣以救人之困夫玉起於禺
(音虞)氏金起於汝漢珠起於赤野東西南北去周七八千
里水絶壤斷舟車不能通為其途之遠其至之難故託
用於其重以珠玉為上幣以黃金為中幣以刀布為下
幣三幣握之則非有補於煖也食之則非有補於飽也
先王以守財物以御人事而平天下也是以命之曰衡
衡者使物一高一下不得有調也(若五穀與萬物平則人無其利故設上中)
(下之幣而行輕重之術使一高一下乃可權制利門悉歸於上)楚莊王以為幣輕更以
小為大百姓不便皆去其業孫叔敖為相市令言於相
曰市亂人莫安其處行不定叔敖白於王遂令復如故
而百姓乃安也荀卿曰北海則有走馬吠犬焉然而中
國得而畜使之南海則有羽翮齒革焉然而中國得而
賦之東海則有紫蛤魚鹽焉然而中國得而衣食之西
海則有皮革文旄焉然而中國得而用之故天之所覆
地之所載財貨流通無不盡致其用四海之内若一家
也凡理亡者使有利者使阜害者使亡靡者使微王之
所寳者六聖人能制議百物以輔相國家則寳之玉足
以庇廕嘉穀使無水旱之災則寳之龜足以獻臧否則
寳之珠足以禦火災則寳之金足以禦兵亂則寳之山
林藪澤足以備財用則寳之秦兼天下幣為二等黃
金以鎰為名上幣(二十兩為鎰改周一斤之制更以鎰為金之名數)銅錢質如
周錢文曰半兩重如其文為下幣(言錢之形質如周錢唯文異耳)而珠
玉龜貝銀錫之屬為器飾寳藏不為幣然各随時而輕
重無常漢興以為秦錢重難用更令民鑄莢錢(如榆莢也)
(錢重銖半徑五分文曰漢興)黃金一斤(復周之制更以斤為名)高后二年行八
銖(秦錢文曰半兩即八銖也初漢以其太重更鑄榆莢人患太輕至此復行八銖錢)六年行五
分錢(徑五分所謂莢錢)孝文五年為錢益多而輕乃更鑄四銖
錢其文為半兩除盗鑄錢令使民放鑄賈誼諫曰法使
天下公得顧租鑄銅錫為錢敢雜以鉛鐵為他巧者其
罪黥(顧租謂顧庸之直或租其本)然鑄錢之情非殽雜為巧則不可
得贏而殽之甚微為利甚厚(微謂精妙也其術精妙不可覺知而得利甚厚故令)
(人輕犯之姦不可止也)夫事有召禍而法有起姦今令細民操造
幣之勢(操持也)各隠屏而鑄作因欲禁其厚利微姦雖黥
罪日報其勢不止(報論也)夫懸法以誘民使入䧟阱孰積
於此曩禁鑄錢死罪積下(下報也累積下報論之也)今公鑄錢黥罪
積下為法若此上何賴焉(賴利也恃也)又民用錢郡縣不同
或用輕錢百加若干(時錢重四銖法錢百枚當重一斤十六銖輕則以錢足之若干枚令)
(滿平也若干且設數之言也干猶箇謂當如此箇數耳)或用重錢平稱不受(用重錢則)
(平稱有餘不能受也)法錢不立(依法之錢也)吏急而一之乎則大為煩
苛而力不能勝縱而弗呵乎則市肆異用錢文大亂(呵責)
(怒也)苟非其術何嚮而可哉今農事棄捐而采銅者日蕃
釋其耒耨冶鎔炊炭(鎔形容也謂作錢模也)姦錢日多五穀不為
多(言皆采銅鑄錢廢其農業故五穀不為多)國知患此吏議必曰禁之禁之
不得其術其傷必大令禁鑄錢則錢必重重則其利深
盗鑄如雲而起棄市之罪又不足以禁矣姦數不勝而
法禁數潰銅使之然也故銅布於天下則人鑄錢者大
抵必雜以鉛鐵黥人日繁一禍也偽錢無止錢用不信
人愈相疑二禍也采銅者棄其田疇鑄者損其農事五
穀不為多則隣於饑三禍也故不禁鑄錢則常亂黥罪
日積是陷阱也且農事不為有類為災故人鑄錢不可
不禁四禍也上禁鑄錢必以死罪鑄錢者禁則錢必還
重則盗鑄者起則死罪又復積矣其禍五也故銅布於
天下其為禍博矣今博禍可除而七福可致矣何謂七
福上收銅勿令布則民不鑄錢黥罪不積一矣偽錢不
蕃民不相疑二矣采銅鑄作者反於耕田三矣銅畢歸
於上上挟銅積以御輕重(銅積謂多積銅)錢輕則以術斂之重
則以術散之貨物必平四矣以作兵器(古者以銅為兵也秦銷鋒鏑鑄)
(金人十二是也)以假貴臣多少有制用别貴賤五矣以臨萬貨
以調盈虚以收竒羡(竒殘餘羡饒溢)則官富實而末民困六矣
(末謂工商之業也)制吾棄財以與匈奴逐爭其民則敵必壊七
矣(末業既困農人敦本倉廩實布帛有餘則招胡人多来降附故言制吾棄財也棄財謂可棄之財逐競也)
今久退七福而行博禍臣誠傷之上不聽是時吴以諸
侯即山鑄錢富埒天子(埒等也所鑄文字與四銖同微重耳)後卒叛逆鄧
通大夫也以鑄錢(文字秤兩同四銖)財過王者故吴鄧錢布天
下孝武帝有事於四夷又徙平民七十萬口於新秦中
用度廣出御府錢以贍不足而冶鑄或累萬金不佐公
家之急於是天子與公卿議更造錢幣以贍用而摧浮
淫并兼之徒是時禁苑有白鹿而少府多銀錫自孝文
更造四銖錢至是歲四十餘年從建元以来用少縣官
往往即多銅山而鑄錢民間亦盗鑄不可勝數錢益多
而輕(鑄錢者多故錢輕輕亦賤也)物益少而貴(民但鑄錢不作餘物故少)有司言
曰古者皮幣諸侯以聘享金有三等黃金為上白金為
中赤金為下今半兩錢法重四銖(文為半兩實重四銖)而姦或盗
磨錢質而取鋊(民盗磨錢質而取鋊鋊銅屑也磨錢漫面以取其屑更以鑄錢西京黃圖敘曰)
(民磨錢取屑是也鋊音浴)錢益輕薄而物貴則遠方用幣煩費不省
乃以白鹿皮方尺緣以藻繢(一作紫繢繡繪五采而為)為皮幣直四
十萬王侯宗室朝覲聘享必以皮幣薦璧然後得行(管子)
(曰桓公朝周請天子號令諸侯以石璧賀獻此亦鹿皮銀錫為幣之義也諸具輕重篇)又造銀錫
為白金(雜鑄銀錫以為白金)以為天用莫如龍地用莫如馬人用
莫如龜故白金三品其一曰重八兩圜之其文龍名曰
白選(或名白撰)直三千二曰以重差小方之其文馬直五百
(以半斤之重差為三品此重六兩則下品重四兩)三曰復小撱之其文龜直三
百(撱圜而長)令縣官銷半兩錢更鑄三銖錢文如其重盗鑄
諸金錢罪皆死而吏民之盗鑄白金者不可勝數有司
言三銖錢輕易姦詐乃更請郡國鑄五銖錢周郭其下
令不可磨取鋊焉(周匝為郭文漫皆有)造白金五銖錢後五歲赦
吏民之坐盗鑄金錢死者數十萬人其不發覺相殺者
不可勝計赦自出者百餘萬人然不能半自出天下大
抵無慮皆鑄金錢矣(抵歸也大歸猶言大凡也無慮亦謂大率無小計慮也)犯法
者衆吏不能盡誅於是遣博士褚大徐偃等分行郡國
舉并兼之徒守相為利者劾之(時張湯用事初帝既與湯造白鹿皮幣以問大)
(司農顔異對曰今王侯朝賀以蒼璧直數千而皮薦反四十萬本末不相稱上不悦會有人告異以他事議下)
(湯理異異與客語客語初令下有不便者異不應微反脣湯奏異見令不便不入言而腹誹遂誅)於是
公卿大夫多謟諛取容郡國多姦鑄錢錢多輕而公卿
請令京師鑄官赤仄(以赤銅為其郭今錢見有赤側者不知作法云何)一當五
賦官用非赤仄不得行(充賦及給官用皆令以赤仄)白金稍賤民不
寳用縣官以令禁之無益歲餘終廢不行其後二歲赤
仄錢賤民巧法用之不便又廢於是悉禁郡國鑄錢專
令上林三官鑄錢既多而令天下非三官錢不得行(漢武)
(帝元鼎二年初置水衡都尉掌上林苑屬官有上林均輸鍾官辦銅令然則上林三官其是此三令乎)諸
郡國前所鑄錢皆廢銷之輸入其銅三官而民之鑄錢
益少計其費不能相當唯真工大姦乃盗為之元帝時
貢禹言鑄錢采銅一歲十萬人不耕民坐盗鑄䧟刑者
多富人藏錢滿室猶無厭足民心動搖棄本逐末耕者
不能半姦邪不可禁原起於錢疾其末者絶其本宜罷
采珠玉金銀鑄錢之官毋復以為幣除其販賣租銖之
律(租銖謂計其賣物價平其錙銖而收租也)租税禄賜皆以布帛及穀使百
姓壹意農桑議者以為交易待錢布帛不可尺寸分裂
禹議亦寢自孝武元狩五年三官初鑄五銖錢至平帝
元始中成錢二百八十億萬餘云王莽居攝變漢制以
周錢有子母相權於是始造大錢徑一寸二分重十二
銖文曰大錢五十又造契刀錯刀契刀環如大錢身形
如刀長二寸文曰契刀五百錯刀以黃金錯其文曰一
刀直五千(此錢今並尚在形質及文與漢書相合無差錯也)與五銖錢凡四品
並行莽即真以為書劉字有金刀乃罷錯刀契刀及五
銖錢而更作金銀龜貝錢布之品名曰寳貨小錢徑六
分重一銖文曰小錢直一次七分三銖曰么錢一十(么小)
也次八分五銖曰幼錢二十次九分七銖曰中錢三十
次一寸九銖曰壯錢四十因前大錢五十是為錢貨六
品直各如其文黃金重一斤直錢萬朱提銀重八兩為
一流直一千五百八十(朱提縣名屬犍為出善銀朱音殊提音上支反)他銀一
流直千是為銀貨二品元龜岠冉長尺二寸(冉龜甲緣也岠至也)
(度甲兩邊緣尺二寸也)直二千一百六十為大貝十朋(兩貝為朋朋直二百)
(一十六元龜十朋故二千一百六十)公龜九寸直五百為壯貝十朋侯龜
七寸以上直三百為么貝十朋子龜五寸以上直百為
小貝十朋是為龜寳四品大貝四寸八分以上二枚為
一朋直二百一十六壯貝三寸六分以上二枚為一朋
直五十么貝二寸四分以上二枚為一朋直三十小貝
寸二分以上二枚為一朋直十不盈寸二分漏度不得
為朋率枚直錢三是為貝貨五品大布次布第布壯布
中布差布厚布幼布么布小布長寸五分重十五銖文
曰小布一百自小布以上各相長一分相重一銖文各
為其布名直各加一百上至大布長二寸四分重一兩
而直千錢矣是為布貨十品(布亦錢)凡寳貨五物六名二
十八品鑄作錢布皆用銅殽以鏈錫(許慎云鏈銅屬也然則以鏈及雜銅)
(而為錢也鏈音連)文質周郭放漢五銖錢云(倣依)其金銀與他物
雜色不純好龜不盈五寸貝不盈六分皆不得為寳貨
元龜為蔡非四民所得居有者入太卜受直其後百姓
憒亂其貨不行民私以五銖錢市買莽患之下詔敢挾
五銖錢者為惑衆投諸四裔於是農商失業食貨俱廢
民涕泣於市道坐賣買田宅奴婢鑄錢抵罪者自公卿
大夫至庶人不可稱數莽知民愁廼但行小錢直一與
大錢五十二品並行龜貝布屬遂廢莽天鳳元年復申
下金銀龜貝之貨頗增減其價直而罷大小錢改作貨
布長二寸二分廣一寸首長八分有竒廣八分其圓好
徑二分半足枝長八分間廣二分其文右曰貨左曰布
重二十五銖直貨泉二十五貨泉徑一寸重五銖文右
曰貨左曰泉枚直一與貨布二品並行又以大錢行久
罷之恐民挾不止廼令民且獨行大錢與新貨泉俱枚
直一並行盡六年毋得復挾大錢矣每一易錢民用破
業而大䧟刑莽以私鑄錢死及非沮寳貨投四裔犯法
者多不可勝行廼更輕其法私鑄作泉布者與妻子沒
為官奴婢吏及比伍知而不舉告與同罪(比音頻未反)非沮
寳貨民罷作一歲吏免官犯者愈衆及五人相坐皆沒
入郡國檻車鐵鏁傳送長安鍾官(鍾官主鑄錢者)愁苦死者十
六七漢錢舊用五銖自王莽改革百姓皆不便之及公
孫述廢銅錢置鐵官鑄鐵錢百姓貨幣不行(皇甫謐高士傳曰郭)
(泰過史弼送迎輙再屈腰泰一傳揖而去弼門人怪而問之弼曰鐵錢也故以二當一耳)時童謠曰
黃牛白腹五銖當復好事者竊言王莽稱黃述欲繼之
故稱白腹五銖漢貨言漢當復并天下後漢光武除
王莽貨泉自莽亂後貨幣雜用布帛金粟建武十六年
馬援上書曰富國之本在於食貨宜如舊鑄五銖錢帝
從之於是復鑄五銖錢天下以為便及章帝時穀價貴
縣官經用不足朝廷憂之尚書張林言今非但榖貴百
物皆貴此錢賤故爾宜令天下悉以布帛為租市買皆
用之封錢勿出如此則百物皆賤矣帝用其言少時復
止和帝時有上書言人以貨輕錢薄故致貧困宜改鑄
大錢事下四府羣&KR1212;及太學能言之士孝廉劉陶上議
曰當今之憂不在於貨在乎民饑盖民可百年無貨不
可一朝有饑故食為至急也議者不逹農殖之本多言
鑄冶之便或欲因緣行詐以賈國利國利將盡取者争
競造鑄之端於是乎生盖萬人鑄之一人奪之猶不能
給况今一人鑄之則萬人奪之乎夫欲民殷財阜要在
止役禁奪則百姓不勞而足陛下欲鑄錢齊貨以救其
弊此猶養魚沸鼎之中棲鳥烈火之上帝竟不鑄錢及
靈帝作五銖錢而有四出道連於邊緣有識者尤之曰
豈非京師破壊此四出散於四方乎至董卓焚宫室乃
劫鑾駕西幸長安悉壊五銖錢更鑄小錢大五分盡取
洛陽及長安銅人飛廉之屬充鼓鑄其錢無輪郭文章
不便時人由是貨輕而物貴榖一斛至錢數百萬曺公
為相於是罷之還用五銖是時不鑄錢既久貨本不多
又更無增益故榖賤而已魏文帝黃初二年罷五銖
錢使百姓以榖帛為市買至眀帝代錢廢榖用既久人
間巧偽漸多競濕榖以要利作薄絹以為市雖處以嚴
刑而不能禁也司馬芝等舉朝大議以為用錢非徒豐
國亦所以省刑今若更鑄五銖於事為便帝乃更立五
銖錢至晉用之不聞有所改創(蜀先主劉備攻劉璋與士衆約若事定府庫百)
(姓孤無取焉及拔成都士衆皆捨干戈赴諸庫藏取寳物軍用不足備甚憂之西曺掾劉巴曰易耳但當鑄錢)
(一直百錢平諸物價令吏為官市備從之數月之間府庫充實文曰直百亦有勒為五銖者大小秤兩如一焉)
(並徑七分重四銖吴孫權嘉平五年鑄大錢一當五百文曰大泉五百徑一寸三分重十二銖而使吏人輸銅)
(計鑄畢設盗鑄之科赤烏元年鑄一當千大錢徑一寸四分重十六銖故吕蒙定荆州孫權賜錢一億錢既太)
(貴但有空名人間患之後權令曰往日鑄大錢云以廣貨故聽之今聞人意不以為便其省之鑄為器物官勿)
(復出也私家有者並以輸藏計畀其直勿有所枉)晉元帝過江用孫氏赤烏
舊錢輕重雜行大者謂之比輪中者謂之四文吴興沈
充又鑄小錢謂之沈郎錢錢既不多由是稍貴孝武帝
太元三年詔曰錢國之重寳小人貪利銷壊無已監司
當以為意廣州夷人寳貴銅鼓而州境素不出銅聞官
私賈人皆貪比輪錢斤兩差重以入廣州貨與夷人鑄
韝作鼓其重為禁制得者科罪安帝元興中桓玄輔政
立議欲廢錢用榖帛孔琳之議曰洪範八政貨為食次
豈不以交易之所資為用之至要者乎若使百姓用力
於為錢則是妨為生之業禁之可也今農自務榖工自
務器各隸其業何嘗致勤於錢故聖王制無用之貨以
通有用之財既無毁敗之費又省運致之苦此錢所以
嗣功龜貝歴代不廢者也榖帛本充於衣食今分以為
貨則致損甚多又勞毁於商販之手耗棄於割截之用
此之為弊著於目前故鍾繇曰巧偽之人競濕榖以要
利制薄絹以充貨魏代制以嚴刑弗能禁也是以司馬
芝以為用錢非徒豐國亦所以省刑錢之不用由於兵
亂積久自致於廢有由而然漢末是也今既用而廢之
則百姓頓亡其利今計度天下之榖以周天下之食或
倉庫充溢或糧靡斗儲以相資通則貧者仰富致之之
道實假於錢一朝斷之便為棄物是有錢無糧之人皆
坐而饑困此斷之又立弊也且據今用錢之處不為貧
用榖之處不為富又人習来久革之怨惑語曰利不百
不易業况又錢便於榖也魏眀帝時錢廢用榖四十年
矣以不便於人乃舉朝大議精才逹政之士莫不以宜
復用錢下無異情朝無異論彼尚捨榖帛而用錢足以
眀榖帛之弊著於己試也代或謂魏氏不用錢久積藏
巨萬故欲行之利公富國斯殆不然晉文取舅犯之謀
而先成季之信以為雖有一時之勲不如萬代之益於
時名賢在列君子盈朝大謀天下之利害將定經國之
要術若榖實便錢義不昧當時之近利而廢永用之通
業斷可知矣斯實由困而思革改而更張耳近孝武之
末天下無事時和年豐百姓樂業榖帛殷阜幾乎家給
人足驗之事實錢又不妨人也愚謂救弊之術無取於
廢錢朝議多同琳之故玄議不行(沈約曰人生所資曰食與貨貨以通幣食)
(為人天是以九棘播於農皇十朋興於上代昔醇人未漓情嗜疎寡奉生贍己事有異同一夫躬耕則餘餐委)
(室疋婦務織則兼衣被體雖貿遷之道通用濟乏龜貝之益為功盖輕而事有訛變姦弊大起昏作役苦故穡)
(人去而從商商工事逸末業流而浸廣泉幣所通非復始造之意也於是競收罕至之珍遠蓄未名之貨明珠)
(翠羽無足而馳彩罽文犀飛不待翼天下蕩蕩咸以棄本為事豐衍則同多稔之資饑凶又減田家之蓄錢雖)
(盈尺且不療饑於堯年貝或如山信無救渴於湯代其為疵病亦已深矣固宜一罷錢貨專用榖帛使人知役)
(生之路非此莫由夫千疋為貨事難於懷璧萬斛為市未易於越鄉斯可使末伎自禁遊食知反而年代推移)
(人事興替或庫盈朽貫而高廩未充或家有藏鏹而良疇罕闢若事改一朝廢而莫用交易所寄朝夕無待雖)
(致乎要術而非可卒行先宜削華止偽還醇返古抵璧幽峯捐珠清壑然後驅一代之人反耕桑之路縑粟羡)
(溢同於水火既而蕩滌圜洪銷鑄無遺立制垂統永傳於後比屋稱仁豈伊唐代桓玄知其始而不覺其終琳)
(之覩其末而不統其本豈慮開塞將一往之談可然乎前凉張軌太府參軍索輔言於軌曰古以金貝皮幣為)
(貨息穀帛量度之耗二漢制五銖錢通易不滯晉太始中河西荒廢遂不用錢裂疋以為叚數縑布既壊市易)
(又難徒壊女工不任衣用弊之甚也今中州雖亂此方全安宜復五銖以濟通變之會軌納之立制准布用錢)
(錢遂大行人賴其利)
通典卷八
