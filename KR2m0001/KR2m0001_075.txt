通典卷七十
唐京兆杜佑君卿纂
禮三十嘉十五
讀時令(後漢)(魏)(東晉)(宋)(北齊)(大唐)
後漢制太史每歲上其年歴先立春立夏大暑立秋立
冬常讀五時令皇帝所服各隨五時之色帝升御座尚
書令以下就席位尚書三公郎中以令置案上奉以先
入就席伏讀訖賜酒一巵魏眀帝景初元年通事奏
曰前後但見讀四時令至於服黃之時獨闕太史令高
堂隆以為黃屬土也土旺四季各十八日土生於火故
於火用事之末服黃三季則否其令則隨時不以土行
為令也是以服黃無令(斯則魏代不讀大暑令也)東晉成帝咸和
五年有司奏讀秋令時侍中荀奕上議云武皇帝時光
禄大夫華恒議以秋與夏盛暑常闕不讀令在春冬則
不廢也夫先王所以順時讀令者蓋後天而奉天時正
服尊嚴之所重今比熱炎赫服章多闕請如恒議詔可
六年有司奏立夏日正服漸備袛述天和宜讀夏令奏
可宋文帝元嘉六年讀時令三公郎中每讀皇帝臨
軒百僚備位多震悚失常儀唯孝武帝時劉勰眀帝時
謝緯善於其事人主公卿並属目稱嘆北齊制立春
日皇帝服通天冠青介幘青紗袍佩蒼玉青帶青袴青
襪舄而受朝於太極殿西廂東向尚書令等坐定三公
郎中詣席跪讀時令訖典御酌巵酒置郎中前郎中拜
還席伏飲禮成而出立夏至立秋則施御座於中楹南
向立冬如春東向各以其時之色服儀並如春禮大
唐貞觀十一年復修四時讀令武太后聖歴元年臘月
制每月一日於眀堂行告朔之禮司禮博士辟閭仁諝
奏曰按經史正文無天子每月告朔唯禮記玉藻云天
子聽朔於南門之外周禮天官太宰正月之吉布政於
邦國今每歲首元日通天宮受朝讀時令布政事此則
聽朔之禮畢合於周禮玉藻之文矣而鄭玄注玉藻聽
朔以秦制月令有五帝五官之事遂云凡聽朔必特告
其時帝及其神配以文王武王此鄭注之誤也故漢魏
至今莫之用又按月令其帝太皡其神句芒者謂宣布
時令告示下人其令詞云其帝其神耳所以為敬授之
文欲使人奉其時而務其業每月有令故謂之月令非
謂天子月朔日以祖配帝而祭告之其每月告朔者乃
諸侯之禮也故春秋左氏𫝊魯侯既視朔遂登觀臺又
鄭注論語云禮人君每月告朔於廟有祭謂之朝享今
王者行之非所聞也按鄭玄所謂告其帝者即太皥等
五人帝其神者即重黎等五行官雖並功施於人列在
祀典無天子每月拜祭告朔之文臣又按禮論及三禮
義宗江都集禮貞觀禮顯慶禮及祠令並無天子每月
告朔之事若以為時無明堂故無告朔之禮則江都集
禮貞觀顯慶二禮及祠令著祀五方上帝於明堂即孝
經宗祀文王於明堂也此則無明堂而著其享祭何為
告朔獨闕其文若以君有明堂即合告朔則周秦有明
堂而經典正文並無天子每月告朔臣博考載籍既無
其禮請停每歲一月告朔之祭以正國經竊以天子之
尊而用諸侯之禮非所謂頒告朔令諸侯奉而行之義
也鳳閣侍郎王方慶奏議曰天子以孟春正月上辛於
南郊總受十二月之政還藏於祖廟月取一政頒於明
堂諸侯孟春之月朝於天子受十二月之政藏於祖廟
月取一政而行之故仲尼美而稱之曰眀王之以孝治
天下者也人君以其禮告廟則謂之告朔聽視此月之
政則謂之視朔亦曰聽朔其實一也春秋魯文公六年
閏十二月不告朔左氏傳曰閏月不告朔非禮也夫閏
以正時時以作事事以厚生生人之道於是乎在不告
閏朔棄正時也則天子閏月亦告朔矣寧有他月廢其
禮乎又按周禮太史職云頒告朔於邦國閏月告朔王
居門終月玉藻云閏月則闔門左扉立於其中是天子
閏月而行告朔之事眀矣每歲首元日通天宮受朝讀
時令布政事此聽朔之禮畢而合於周禮玉藻之文也
又按鄭玄云凡聽朔告其帝臣愚以為其告朔之時五
方上帝之一帝也春則靈威仰之神例以始祖配之人
帝及神列在祀典亦於其月而享祭之自魯文公始不
視朔子貢見其禮廢欲去其羊孔子以羊存猶可識禮
羊亡禮遂廢故云爾愛其羊我愛其禮漢承秦滅學庶
事草創所以無告朔之事至平帝元始中王莽輔政庶
幾復古後漢董卓西移載籍湮滅告朔之禮於此而墜
宋何承天禮論雖加編次於事則闕梁崔靈恩三禮義
宗但捃摭前儒因循故事又隋大業中煬帝令學士撰
江都集禮只鈔撮禮論更無異文貞觀顯慶及祠令不
言告朔者蓋為歴代不傳所以其文遂闕今若每月聽
政於事亦煩孟月視朔恐不可廢從之開元十六年命
太常少卿韋縚每月進月令一篇是後孟月朔日御宣
政殿側置一榻東西置案令韋縚坐而讀之諸司長官
亦升殿列坐聽焉歲除罷之(乾元元年十二月丙寅立春御宣政殿命太常卿于)
(休烈讀春令常參官五品以上正員並升殿與坐)餘並具開元禮議曰讀時
令非古制也自東漢始焉其後因而沿襲按太宰職正
月之吉懸治象之法於象魏使萬人觀之又春官太史
頒告朔於邦國玉藻復云聽朔於南門之外並無讀時
令故事而辟閭仁諝云元日受朝讀令此則聽朔禮畢
合於玉藻之文王方慶雖有所駮大旨與仁諝不異皆
臆說也凡言時者謂四時耳若正月之朔讀令則合云
歲令何以謂之時邪其夏秋冬又何為不讀邪則辟閭
輩誤矣
元正冬至受朝賀(朔望朝參及常朝日附漢後漢魏晉東晉宋)
(齊)(梁)(陳)(北齊)(隋)(大唐)
漢高帝十月定秦遂為歲首七年長樂宮成制諸侯羣
臣朝賀儀先平明謁者治禮引以次入殿門庭中陳車
騎步卒衞官設兵張旗幟傳言趨殿下郎中夾陛數百
人功臣列侯諸將軍軍吏以下陳西方東向文官丞相
以下陳東方西向大行設九賓臚句傳(上傳語告下為臚下傳語告上)
(為句韋昭曰九賓則周禮九儀)於是皇帝輦出房百官執幟傳警引諸
侯王以下至吏六百石以次奉賀禮畢復置法酒(文穎曰作)
(酒法令也)諸侍坐殿上皆伏抑首(抑屈首也)以尊卑次起上夀觴
九行謁者言罷酒御史執法舉不如儀者輒引去羣臣
莫不振恐肅敬(高帝初百度草創未有儀法羣臣爭功醉或呌呼拔劍起擊柱帝患之叔孫通)
(說帝曰夫儒者難與進取可以守成臣願採古禮與秦儀雜就之帝曰令易知度吾所能行者為之於是通使)
(徵魯諸生三十餘人及帝左右為綿蕞於野外習之參用先代之儀然往往襲秦故月餘帝令試之曰吾能為)
(此竟朝無敢諠譁失禮者於是高帝曰吾今日知為皇帝之貴也乃拜通為太常賜金五百斤徐廣曰蕞音子)
(外反以茅剪樹地為纂位標凖為習肄處也春致反秋𫝊曰置茅蕝蕝與蕞同並子悦反置音志以)至武帝
雖用夏正然每月朔朝至於十月朔猶常享會其儀夜
漏未盡七刻鍾鳴受賀及贄公侯璧二千石羔千石六
百石鴈四百石以下雉百官賀正月(决疑云古者朝會皆執贄侯伯執圭)
(子男執璧孤執皮帛卿執羔大夫執鴈士執雉漢魏俱依其制正朝大會諸侯執玉璧薦以鹿皮公卿以下所)
(執如古禮古者衣皮故用皮帛為幣玉以象德璧以稱事)二千石以上上殿稱萬歲
(獨斷曰三公奉璧上殿向御座北面太常贊曰皇帝為興三公伏皇帝坐乃進璧古語曰御坐則起此之謂也)
舉觴御坐前司空奉羹大司農奉飯奏食舉樂百官受
賜宴饗大作樂(白虎通云有喪不朝吉凶不相干不奪孝子恩也太廟火日食后之喪雨霑服)
(失容並廢朝)後漢歲首正月為大朝受賀其儀夜漏未盡
七刻鍾鳴受朝賀及贄(獻帝起居注舊典市長執鴈建安八年始令執雉)百官
二千石以上上殿稱萬歲舉觴御食前司空奉羹大司
農奉飯奏食舉樂百官受賜宴享大作樂(蔡質漢儀正月朝天子幸)
(德陽殿臨軒公卿百官各陪位朝賀百蠻朝貢畢属郡計吏皆陛覲庭燎宗室諸劉親會萬人以上立西面位)
(既定上夀羣計吏中庭北面太官賜酒食西入東出御史四人執法陛下虎賁羽林張弓挾矢陛戟左右戎頭)
(陪前向後左右中郎將位東南羽林虎賁將位東北五官將位中央悉坐就賜作九賓散樂舍利獸從西方来)
(戲於庭極乃畢入殿前激水化比目魚跳躍潄水作霧障日畢化為黃龍長八丈出水遨遊於庭炫耀又以絲)
(繩繫兩柱間相去數丈兩娼女對舞行於繩上相逢切肩不傾又蹋局出身藏形斗中鐘磬娼樂畢作魚龍曼)
(延小黃門吹三通謁者引公卿以次拜微行出卑官在前尊官在後其德陽殿周旋容萬人陛高一丈文石作)
(壇畫屋朱梁玉陛金柱刻鏤)魏文帝受禪後修洛陽宮室權都許
昌宮殿狹小元日於城南立氊殿青帷以為門設樂饗
會後還洛陽依漢舊事其藩王不得朝覲明帝時有朝
者由特恩不得為常晉武帝咸寧中定儀先正月一
日有司各宿設王公卿校便坐於端門外太樂鼓吹又
宿設四廂樂於殿前夜漏未盡十刻羣臣集庭燎起上
賀謁報又賀皇后從雲龍中華門入謁詣東閤下便坐
漏未盡七刻羣司乘輿車百官及受贄郎下至計吏皆
入詣階部位其次其階衞如臨軒儀漏未盡五刻謁者
僕射大鴻臚各奏羣臣就位定漏盡侍中奏外辦皇帝
出鐘鼓作百官皆拜伏太常導皇帝升御座鐘鼓止百
官起大鴻臚跪奏請朝賀掌禮郎贊皇帝延王登大鴻
臚跪贊藩王臣某等奉白璧各一再拜賀太常報王悉
登謁者引上殿當御座皇帝興王再拜皇帝坐復再拜
跪置璧御座前復再拜成禮訖謁者引下殿還故位掌
禮郎贊皇帝延太尉等理禮郎引公特進匈奴南單于
金紫將軍當大鴻臚西中二千石千石六百石當大行
令西皆北面伏鴻臚跪贊太尉中二千石等奉璧皮帛
羔鴈雉再拜賀太常贊皇帝延公等登掌禮引公至金
紫將軍上殿當御座皇帝興皆再拜跪皇帝坐又再拜
跪置璧皮帛御座前復再拜成禮訖謁者引下殿還故
位王公置璧成禮時大行令並贊殿下二千石以下同
成禮訖以贄授受贄郎郎以璧帛付謁者羔鴈雉付太
常太樂令跪請奏雅樂樂以次作乘黃令乃出車皇帝
罷入百官皆坐晝漏上水六刻諸蠻夷朝客以次入皆
再拜訖御入後三刻又出鐘鼓作謁者僕射跪奏請羣
臣上謁者引王公二千石上殿千石六百石停本位謁
者引王詣罇酌夀酒跪授侍中侍中跪置御座前王還
自酌置位前謁者跪奏藩王臣某等奉觴再拜上千萬
歲夀侍中云觴已上百官伏稱萬歲四廂樂作百官再
拜已飲又再拜謁者引王等還本位陛下者𫝊就席羣
臣皆跪諾侍中中書令尚書令各於殿上上夀酒登歌
樂升太官令又行御酒御酒升階太官令跪授侍郎侍
郎跪進御座前乃行百官酒太樂令跪奏奏登歌三終
乃降太官令跪請具御飯到階羣臣皆起太官令持羹
跪授司徒持飯跪授大司農尚食持案並授侍郎侍郎
跪進御座前羣臣就席太樂令跪奏食舉樂太官行百
官飯桉徧食畢太樂令跪奏請進舞樂以次作鼓吹令
又前跪奏請以次進伎乃召諸郡計吏殿前授勅戒於
階下宴樂畢謁者一人跪奏請罷退鐘鼓作羣臣北面
再拜出(未盡七刻謂之晨賀晝漏上三刻更出百官奉夀酒謂之晝會别置女樂三十人於黃帳外奏)
(房中之歌其王公以下入朝者四方各為二番三歲而周周則更始如有不朝之歲各遣卿奉聘)東
晉江左多虞不復晨賀夜漏未盡十刻開宣陽門至平
眀始開殿門晝漏上水五刻皇帝乃出受賀皇太子出
會者則在三恪下王公上正朝元會設白獸罇於殿庭
若有能獻直言者則發此罇飲酒(罇曰白獸罇蓋取於白虎形以名焉按禮)
(記知悼子卒未葬平公飲酒師曠李調侍鼓鐘杜蕢自外来聞鐘聲入寢歴階而升酌曰曠飲斯又酌曰調飲)
(斯又酌堂上北面坐飲之降趨而出平公呼進曰爾飲曠何也蕢曰子卯不樂知悼子在堂斯為子卯大矣曠)
(太師也不以詔是以飲之公曰爾飲調何也曰調也君之䙝臣也為一飲一食忘君之疾是以飲之也公曰爾)
(飲何也蕢曰蕢宰夫也非刀匕是共又敢與知防是以飲也公曰寡人亦有過矣酌而飲寡人杜蕢洗而揚觶)
(公謂侍者曰如我死則無廢斯爵至於今既畢獻斯揚觶謂之杜舉白虎鐏蓋杜舉之遺式)宋因
晉制無所改易唯朝至十刻乃受朝賀升皇太子在三
恪上齊因之梁元會之禮未眀庭燎設文物充庭
臺門闢禁衞皆嚴有司各從其事太階東置白獸罇羣
臣及諸蕃客並集各從其班而拜侍中奏中嚴王公卿
尹各執珪璧入拜侍中乃奏外辦皇帝服衮冕乘輿以
出侍中扶左常侍扶右黃門侍郎一人執曲直華蓋從
至階降輿納舄升御座前施奉珪藉王公以下至阼階
脱舄劍升殿席南奉贄珪璧禮畢下殿納舄佩劍詣本
位主客郎徙珪璧於東廂帝興入徙御座於西壁下東
向設皇太子王公以下位又奏中嚴皇帝服通天冠升
御座王公上夀禮畢食食畢樂伎奏太官進御酒主書
賦黃甘逮二品以上尚書騶騎引計吏郡國各一人皆
跪受詔侍中讀五條詔計吏更應諾訖令陳便宜者聽
詣白獸罇以次還座宴樂罷皇帝乘輿以入皇太子朝
則遠遊冠乘金輅鹵簿以行與會則劍履升座會訖先
興天監六年詔曰頃代以来元日朝畢次會羣臣則移
就西壁下東向坐求之古義王者讌萬國唯應南面何
更居東面於是御座南向以西方為上皇太子以下在
北壁坐者悉西邊東向尚書令以下在南方者悉東邊
西向舊元日御座東向酒壺在東壁下御座既南向乃
詔壺扵南欄下又詔元日受五等贄珪璧並量所付周
捨按周禮冢宰大朝覲贊玉幣尚書古之冢宰頃王者
不親撫玉則不復湏冢宰贊助尋尚書主客曹郎冡宰
隸職今元日五等奠玉既竟請以主客郎受鄭玄注覲
禮云既受之後出付玉人扵外漢時少府職掌珪璧請
主客受玉付少府掌帝從之又尚書僕射沈約議正會
儀注御出乘輿至太極殿前納舄升階尋路寢之設本
是人君居處不容自敬宮室按漢氏則乘小車升殿請
自今元正及大公事御宜乘小輿至太極階仍乘板輿
升殿制可陳制先元會十日百官並習儀注令僕以
下悉公服監之設庭燎街闕城上殿前皆嚴兵百官各
設部伍而朝宮人皆於東堂隔綺疏而觀宮門既無籍
外人但絳衣者亦得入觀是日上事人發白獸罇自餘
亦多依梁禮云北齊元正大饗百官一品以下流外
九品以上與會一品以下正三品以上開國公侯伯散
品公侯及特命之官刺史並升殿從三品以下從九品
以上及奉正使人比流外官者在階下勲品以下端門
外侍中宣詔慰勞郡國使(詔牘長一尺三寸廣一尺雌黃塗飾上寫詔書會日侍中)
(依儀勞郡國計吏問刺史太守安否及榖價麥苗善惡人間疾苦又班五條詔書於州郡國使人寫以詔牘一)
(板長二尺五寸廣一尺三寸寫詔書正會宣示使人歸以告刺史一曰政在正身愛人去殘賊擇良吏正决獄)
(平徭役二曰人生在勤勤則不匱其勸率田桑無或煩擾三曰六極之人務加寬養必使生有以自救没有以)
(自終四曰長吏浮華奉客以求小譽逐末捨本政之所疾宜謹察之五曰人事意氣干亂奉公内外溷淆紀綱)
(不設所宜紏劾侍中黃門宣詔勞諸郡國上計罷)隋制正朝及冬至文物充
庭皇帝出西房即御座皇太子鹵簿至明陽門外入賀
復詣皇后御殿拜賀訖還宮皇太子朝訖羣官客使入
就位再拜上公一人詣西階觧劍升賀降階帶劍復位
而拜有司奏諸州表羣官在位者又拜而出皇帝入東
房有司奏行事訖乃出西房坐定羣官入就位上夀訖
上下俱拜皇帝舉酒上下舞蹈三稱萬歲太子與會則
設座於御東南西向羣臣上夀畢入位觧劍以升會訖
先興大唐開元八年十一月中書門下奏曰伏以冬
至一陽始生萬物潛動所以自古聖帝明王皆此日朝
萬國觀雲物禮之大者莫逾是時其日亦祀圓丘皆令
攝官行事質明既畢曰出視朝國家以来更無改易緣
新條格將畢其日祀圓丘遂改用小冬日受朝若親拜
南郊受朝湏改既令攝祭理不可移伏請改正從之因
勅自今以後冬至日受朝永為恒式至天寳三載十一
月五日甲子冬至勅伏以昊天上帝義在尊嚴恭惟祀
典每用冬至既於是日有事圓丘更受朝賀實深兢惕
自今以後冬至宜以次日受朝仍永為恒式又至六載
十二月勅承前諸道差使賀正十二月早到或有先見
或有不見其所賀正表但送省司又不同進因循日久
於禮全乖自今以後應賀正使並取元日隨京官例序
立便見通事舍人奏知其表直送四方館元日仗下後
一時同進永泰元年十一月詔冬至令有司祭南郊後
於含元殿受朝賀建中二年十一月勅宜以冬至日受
朝賀(初永徽五年十一月武后立羣臣命婦朝皇后舊儀冬至元日百官不扵光順門朝賀后至乾元元)
(年張皇后遂行此禮禮儀使工部侍郎于休烈先奏曰據周禮有命夫命婦夫朝人主婦朝女君自永徽五年)
(以則天為皇后始行此禮其日也命婦又朝光順門朝官命婦並入雜處殊為失禮有詔乃停永泰二年勅於)
(宣政殿上兼設命婦坐位太常博士袁利貞上疏曰伏以恩旨於宣政殿上兼設命婦坐位奏九部伎及散樂)
(並從宣政門入臣以為前殿正寢非命婦宴會之處象闕路門非娼優雜進之所今請命婦會於别殿九部伎)
(從東入散樂一色請停省若扵三殿别設自可備極恩私從之改向麟德殿也)其尋常朝參准
貞觀十三年十月尚書左僕射房玄齡奏天下太平萬
機事簡請三日一臨朝詔許之至二十三年九月十一
日太尉無忌等奏請視朝坐日高宗報曰朕幼登大位
日夕孜孜猶恐壅滯衆務自今以後每日恒坐永徽元
年十月五日勅京官文武五品依舊五日一參至二年八
月二十九日下詔来月一日太極殿受朝此後每五日
一度太極殿視事朔望朝即為恒式准元日令中書令
讀諸方表神龍元年四月十四日初令文武官五品以
上每朔望參日陞殿食貞元七年四月勅昔者聖賢觀
法象因天地交會之序為父子相見之儀沿習成風古
今不易王者制事在扵因人酌其情而用中順其俗以
為禮咸覿之儀既行父子之間資事之情豈隔君臣之
際申恩卿士自我為初自今以後每年五月一日御宣
政殿與文武百僚相見京官九品以上外官因朝參在
京者並聽就列宜令所司即量定儀注頒示乃編禮式
以著恒規其正至儀具開元禮(武太后聖歴初初鳳閣侍郎王方慶曰奏准令)
(周喪大功未葬並不得朝賀仍終喪不得宴會比来百官不尊禮法不哀慘陪朝會手舞足蹈公違憲章名教)
(既虧實玷皇化伏請禁斷從之)
策拜皇太子(皇太子稱臣附後漢齊大唐)(東晉)(北)
後漢制拜皇太子儀百官會位定謁者引皇太子當御
座殿下北面司空當太子西北東面立讀策書畢中常
侍持太子璽綬太子再拜三稽首謁者贊曰皇太子臣
某甲謁者稱制曰可三公升階上殿賀夀萬歲因大赦
天下禮畢東晉孝武帝泰元十二年臺符問皇太子
既拜朝臣奉賀應上禮否國子博士車胤云百辟卿士
咸與盛禮展敬拜伏不湏復上禮唯方伯牧守不覩大
禮自非酒牢貢羞無以載其欵誠故宜有上禮亦如元
正大慶方伯莫不上禮朝臣奉璧而已太學博士庾弘
之議按武帝咸寧中諸王新拜有司近臣諸王公主上
禮今皇太子國之儲副既已崇建普天同慶謂應上禮
奉賀按漢魏故事皇太子稱臣新禮以太子既以子為
名而又稱臣臣子兼稱於義不通除太子稱臣之制摯
虞以為孝經資於事父以事君義兼臣子則不嫌稱臣
宜定新禮皇太子稱臣如舊詔從之(尚書符又問王公以下見皇太子儀)
(及所制衣服車胤議朝臣宜朱衣褠幘拜敬太子答拜按經傳不見其文故太傅羊祜牋慶太子稱叩頭此則)
(拜之證又太寧三年詔議其典尚書卞壼謂宜稽則漢魏闔朝同拜其朱衣冠冕唯施天朝宜褠幘而已)
北齊冊皇太子皇帝臨軒司徒為使司空副之太子服
遠遊冠入至位使者入奉冊讀訖皇太子跪受冊扵使
者以授中庶子又受璽綬扵尚書以授庶子稽首以出
就冊使者持節至東宮宮臣内外官定列皇太子階東
西面若幼則太師抱之主衣二人奉空頂幘服從以受
冊明日拜章表扵東宮殿庭中庶子中舍人乘軺車奉
章詣闕堂謝擇日齋扵崇正殿服冕乘安車謁廟擇日
羣臣上禮又擇日會明日三品以上牋賀大唐臨軒
冊命皇太子如開元禮
通典卷七十
