通典卷三十一
唐京兆杜佑君卿纂
職官十三
王侯總叙
法古者多封國之制(魏曹元首六代論晉陸士衡五等論皆言封建之利)是今者
賢郡縣之理(貞觀中朝議封建李伯藥盛陳不可馬周繼言之遂止)雖備徵利病
而終莫究詳嘗試論之曰在昔制置事皆相因物土疆
建萬國成則肇於軒后方有可稱不應創擇萬人首令
分宰蓋因其豪而伏衆即其地而名國或循沿舊政簡
朴不𫝊或墳籍散亡建兹復紀塗山之會亦云萬數夏
祚經四百已喪七千殷氏六百年間又損千二百矣爰
及周赧八百餘祀離為十二合為六七始皇蕩定天下
一家歴載千九百并萬而為一衆暴寡且無虚月大滅
小未嘗暫寧迭尋干戈齊人塗炭秦覩其獘不復建侯
纔及嗣君天下怨潰漢祖矯枉並建勳親旋則韓彭葅
醢續有吳楚逆亂武昭之後制許推恩分人為差但食
租税王莽階緣后族克成簒奪諸劉微弱勢同編甿光
武遠懲大封優全勞舊鄧寇耿賈國止四縣二漢所立
列郡不殊中有偽新乃如羿浞雖無塗山萬國享祚侔
於夏氏曹魏翦弱藩戚未幾覆亡晉室分兵八王致亂
尤速(晉以魏公族微弱神器易遷故委兵諸王未幾迭相攻伐遂亡天下所謂矯枉過當其敗愈速也)
劉宋改更舊制國吏不得稱臣(孝武性多猜忌制國吏令於本國君不得稱臣)
(改稱曰下官也)自兹以還建侯日削欲行古道勢莫能遵天生
烝民樹君司牧人既庶焉牧之理得人既寡焉牧之理
失庶則安所致寡則危所由漢隋大唐海内統一人戶
滋殖三代莫儔(唐虞之前記錄簡略人戶損益不可復知夏氏以來載籍漸備西漢有千二百)
(餘萬戶東漢有千餘萬戶隋及大唐皆有九百餘萬戶雖三代致理亦莫比焉魏晉之後凋耗則甚)若以
為人而置君欲求既庶誠宜政在列郡然則主祀或促
矣若以為君而生人不病既寡誠宜政在列國然則主
祀可永矣主祀雖永乃人鮮主祀雖促則人繁建國利
一宗列郡利萬姓損益之理較然可知夫立法作程未
有不獘者固在度其為患之長短耳政在列國也其初
有維城磐石之固其末有下堂中肩之辱遠則萬國屠
滅近則鼎峙戰爭所謂其患也長(夏殷周三代諸國相滅魏晉鼎峙六十餘)
(年車書方一永嘉之後天下幅裂三百餘載江左乃平)政在列郡也其初乃四海
一家之盛其末有土崩瓦解之虞高光及於國初戡定
之勳易集所謂其患也短(自秦二世元年陳勝首起兵亂至漢高平項羽凡八年而)
(天下定自王莽地皇三年海内兵起至光武建武十二年平公孫述凡十三年而甲兵戢自隋煬大業十一年)
(已有羣盜起至國家武德七年凡十年而干戈息)豈非已然之證歟夫君尊則
理安臣強則亂危(管子曰君尊則國安君卑則國危)是故李斯相秦堅
執罷侯置守其後立議者以秦祚促遂爾歸非向使胡
亥不嗣趙高不用閭左不發酷法不施百姓未至離心
陳項何由興亂自昔建侯多舊國也周立藩屏唯數十
焉餘皆先(去聲)封不廢其爵(楚滅六蓼魯臧文仲歎曰皋繇庭堅不祀忽諸按臯繇庭)
(堅重於唐虞之際封立國邑不應殷周之時略徵一二是沿習也)諒無擇其利遂建諸
國懼其害不立郡縣故曰事皆相因斯之謂矣(自五帝至於三)
(王相習建國之制當時未先知封建則理郡縣則亂而後又覩秦漢一家天下分置列郡有潰叛陵簒之禍便)
(以為先王建萬國之時本防其萌務固其業冀其分樂同憂饗利共害之慮乃將後事以酌前旨豈非強為之)
(說乎)覽曹陸著論誠謂文高理明不本為人樹君不稽烝
甿損益觀李馬陳諫乃稱冥數素定不在法度得失不
關政理否臧故曰終莫究詳斯之謂矣但立制可久施
教得宜君尊臣卑榦強枝弱致人庶富享代長遠為理
之道其在兹乎
歴代王侯封爵(公主并官屬附)
昔黃帝旁行天下分建萬國(神農氏末諸侯相侵伐暴虐百姓黃帝既為天子天)
(下有不服者從而征之平者去之置左右大監監於萬國)至於唐虞别為五等曰公
侯伯子男則虞書所謂輯五瑞脩五玉是其制也(五瑞即公)
(侯伯子男之瑞珪璧也五玉亦五等諸侯執之玉也)夏與唐虞同殷制天子
之田方千里公侯百里伯七十里子男五十里不能五
十里者不合於天子附於諸侯(鄭玄云此地殷所因夏爵三等之制)凡四
海之内九州州方千里州建百里之國三十七十里之
國六十五十里之國百有二十凡二百一十國名山大
澤不以封其餘以為附庸閒田凡九州千七百七十三
國千里之外設方伯五國以為屬屬有長十國為連連
有帥三十國為卒卒有正二百一十國以為州州有伯
八州八伯五十六正百六十八帥三百三十六長八伯
各以其屬屬於天子之老二人分天下以為左右曰二
伯千里之内曰甸千里之外曰采周制封王者後凡
有功之諸侯大者地方五百里侯四百里伯三百里子
二百里男百里(所因殷之諸侯亦為黜陟之其小者皆益之地為百里是以周有爵尊而國小)
(爵卑而國大者唯天子畿内不增)方千里曰王畿其外方五百里曰侯
服又其外方五百里曰甸服又其外方五百里曰男服
又其外方五百里曰采服又其外方五百里曰衞服又
其外方五百里曰蠻服又其外方五百里曰夷服又其
外方五百里曰鎮服又其外方五百里曰藩服(周之初列爵唯)
(五公侯伯子男分土唯三公侯方百里伯方七十里子男方五十里並因殷制至周公居攝制禮作樂列爵分)
(土皆五等焉公五百里侯四百里伯三百里子二百里男百里)凡諸侯世子世國(繼世以諸)
(侯象賢)大夫不世爵使人以德爵以功(謂縣内及列國諸侯為天子大夫者)
(不世爵而世祿避賢)未賜爵視天子之元士以君其國(列國及縣内之國)
諸侯有上大夫卿下大夫上士中士下士凡五等(上大夫曰)
(卿)諸侯之大夫不世爵祿(周天王之女曰王姬皆下嫁於諸侯車服不繫其夫下王)
(后一等)公國孤一人(孔安國注虞書曰公之孤執玄周禮云公之孤四命王制曰天子使其大)
(夫監於方伯之國國三人是為三監使佐方伯領諸侯此殷禮也其禄視諸侯之卿其爵視次國之君其禄取)
(於方伯之地蓋牧國則有之故儀禮燕禮云若有諸公則先卿獻之正義曰言諸者通客牧三監皆為公也)
大國三卿皆命於天子(命於天子者天子選用之如今詔書除吏矣)次國三
卿二卿命於天子一卿命於其君(左𫝊曰管仲受下卿之禮避天子之二守)
(國高故也明國高是天子之命卿也)小國三卿一卿命於天子二卿命於
其君(王制曰小國二卿皆命於其君鄭註云誤也正義曰此兼夏殷禮也夏之大國謂公侯也殷大國謂)
(公也依周而言謂立司徒兼冢宰之事立司馬兼宗伯立司空兼司寇也故左𫝊云魯季孫為司徒叔孫為司)
(馬孟孫為司空此三卿也以此推之則知諸侯不立冢宰宗伯司寇按崔氏云魯已有孟叔季三卿為政而更)
(有臧氏及孔子並為司寇則皆小司寇也)每國下大夫五人上士二十七人
(周禮五等國悉三卿五大夫二十七士皆與此同但國公長有四命孤一人其卿三命大夫再命侯伯之卿大)
(夫亦如之子男之卿再命其大夫一命其士不命)大國之卿不過三命下卿再
命小國之卿與大夫一命(不言次國者以大國之下互明之也此卿命則異大夫皆)
(同周禮公侯伯之卿三命大夫再命子男之卿再命其大夫一命)次國之上卿位當大
國之中中當其下下當其上大夫小國之上卿位當大
國之下卿中當其上大夫下當其下大夫(此諸侯使卿大夫規聘燕)
(會之序也其位爵同小國在下爵異固在上耳)至於周衰諸侯失制號令自已
其名不一於是正卿當國謂之相而楚謂之令尹其他
異同難悉數矣(孫卿子曰孫叔敖曰吾三相楚而心愈卑每益禄而施愈博位滋尊而禮愈恭)
(史記曰楚民俗好卑車王以為不便焉欲下令使高之孫叔敖曰令數下民不知所從王必欲高車臣請教閭)
(里使高其柵王許之居半載民悉自高其車此不教而民從其化故三得相而不喜知其才自得之三去相而)
(不悔知非己之罪淮南子曰蘧伯玉為相子貢問何以理國曰不理理之又曰子產為鄭國相一年豎子不戲)
(狎班白不提挈童子不犂畔二年市不貳賈三年門不夜關道不拾遺四年田器不歸五年土無尺藉又孔子)
(攝行魯相事有喜色乃誅大夫亂政者少正卯與聞國政三月鬻羔豚者弗飾賈男女行者别於塗塗不拾遺)
(四方之客至乎邑者不求有司皆予之以歸又公儀休為魯相奉法循理無所變更百官自正使食禄者不得)
(與民下爭利受大者不得取小客有遺相魚者不受客曰聞君嗜魚何故不受相曰以嗜魚故不受也食茹而)
(美拔其園葵而棄之見其家織布好而逐出其婦燔其機曰欲令農夫女工安所售其貨乎)秦制
爵二十等以賞功勞二十徹侯(後漢志曰徹侯金印紫綬功大者食縣小者食)
(鄉亭得臣其所食吏民後避漢武帝諱改曰通侯或曰列侯)十九關内侯(顔師古曰言有侯號)
(而居京畿無國邑也荀綽百官表注曰時六國未平將帥皆家關中故以為號劉昭曰關内侯無土寄食在所)
(縣民租多少各有戶數為限如淳釋曰列侯出關就國也但爵其身有家累者與之關内之邑食其租税又有)
(倫侯建成侯趙亥昌武侯馮無擇是也但有封名而無食邑)十八大庶長(劉昭曰自左庶長以)
(上至大庶長皆將軍也所將庶人更卒故以為名大庶長即大將軍也左右庶長即左右偏裨將軍也)十
七駟車庶長(言乘駟馬之車而為衆庶之長)十六大上造(言皆主上造之士)十
五少上造十四右更(言主領更卒部其役事)十三中更十二左更
十一右庶長(言為衆列之長)十左庶長九五大夫(大夫之尊者也劉昭曰自)
(公士至五大夫皆軍吏也)八公乘(言得乘公家之車也劉昭曰自吏民爵不得過公乘過者得貰與子)
(若同產然則公乘者軍吏之爵最尊者)七公大夫(與下同)六官大夫(加官者示稍尊)
(也亦謂之國大夫)五大夫(列位從大夫)四不更(言不與更卒之事)三簪褭(以組)
(帶馬曰褭簮褭者主飾此馬)二上造(造成也言有成命於上)一公士(言有爵命異於士卒)
(劉昭曰步卒之有爵為士者也戰國之際秦項之間權設班寵有加賜邑君者蓋假其位號或空受其爵耳如)
(田嬰為靖郭君白起為武安君魏冉弟為華陽君秦昭王弟為涇陽君及高陵君蔡澤為剛成君其後項梁為)
(武信君陳餘為成安君李左車為廣武君之類是也至漢尤多蓋在封爵之外别加為美號也)漢興
設爵二等曰王曰侯皇子而封為王者其實古諸侯也
故謂之諸侯王王子封為侯者謂之諸侯羣臣異姓以
功封者謂之徹侯大者不過萬家小者五六百戶以為
差降古分土而無分民自漢始分民而諸王國皆連城
數十踰於古制其諸侯功德優盛朝廷所敬異有賜特
進者其位在三公下其次列侯有功德天子命為諸侯
者謂之朝侯其位次九卿下皆平冕文衣侍祠郊廟其
稱侍祠侯者但侍祠而無朝位其非朝侯侍祠而以下
土小國或以肺腑宿親若公主子孫或奉先侯墳墓在
京師者亦隨時見會謂之猥諸侯凡諸侯王皆金璽盭
綬(古者印璽通名今則尊卑有别漢舊儀云諸侯王黃金璽驝駝紐文曰璽謂刻曰某王之璽赤地綬列侯)
(黃金印龜紐文曰某侯之印紫綬)掌治其國王常冠遠遊冠綬五采而
多朱自稱曰寡人教曰令凡諸侯王官其傅為太傅相
為丞相又有御史大夫諸卿皆秩二千石百官皆如漢
朝漢朝惟為置丞相其御史大夫以下皆自置之及七
國作亂之後景帝懲之遂令諸侯王不得治民令内史
治之改丞相曰相省御史大夫廷尉少府宗正博士官
武帝改漢内史中尉郎中令之名(内史為京兆尹中尉為執金吾郎中令為)
(光祿勲)而王國如故員職皆不得自置又令諸王得推恩
封子弟為列侯於是齊分為七趙分為六梁分為五淮
南分為三又令諸侯十月獻酎金不如法者國除其縣
邑皆别屬他郡千戶置家丞不欲者聽之作左官之律
附益之法自後諸侯王唯得衣食租税至成帝綏和元
年省内史更令相治民(大司空何武奏罷内史相如太守中尉如都尉參職是後中尉)
(爭權與王相奏常不和)太傅但曰傅(史記梁孝王景帝母弟竇太后少子築東苑方三百餘里)
(為複道自宫連屬於平臺四十餘里賜天子旌旗千乘萬騎擬於天子出蹕入警招延四方豪傑山東遊士莫)
(不至焉又曰河間獻王景帝子也好儒學被服造次必於儒者山東諸儒多從而遊)漢初論功封
列侯者凡百四十有三人(蕭何為冠)外戚與定天下侯者二
人凡列侯金印紫綬大者食縣小者食鄉亭得臣其所
食吏民凡皇帝之女為公主皆列侯尚之(周制王姬下嫁於諸侯以)
(同姓諸侯主之公者諸侯之尊稱故謂之公主後漢荀爽上疏曰漢承秦法設尚主之儀以妻制夫以卑臨尊)
(者宜改尚主之制以稱乾坤之位)王國有傅(掌輔導王初曰太傅後除太字史記曰賈誼為梁懷)
(王太傅王墮馬死無後賈生自傷為傅無狀哭泣歲餘亦死)相(本統衆官後省内史而相理民如郡太守)
(史記曰曹參相齊聞膠西有蓋公善治黃老言乃厚請之蓋公曰治道貴清淨而民自定參用其術齊國安集)
(及入為漢相屬其後相曰以齊獄市為寄慎勿擾也夫獄市者所并容也今君擾之姦人安所容乎吾是以先)
(之也又曰石慶為齊相舉國皆慕其家行不言而齊國大治為立石相社也)内史(治國民)中尉
(掌武事)郎中令(秩千石墨綬)僕(本曰太僕改曰僕墨綬)文學(宋志前漢王國已置文學)
大司農衞士長太倉長(齊淳于意為之)列侯國亦有相(改所)
(食國令長為之漢初諸侯王有丞相兼有相國按史記周勃破燕王盧綰得相國一人丞相二人景帝省之)
餘略與王國同公主有家令門尉亦有賜重封者(張晏曰重)
(封益禄也臣瓉曰增封顔師古曰重封謂加二號耳)成帝鴻嘉三年詔七大夫以
上皆令食邑(秦本制列侯乃得食邑七大夫即公大夫)非七大夫以下皆復
其身及戶勿事(一戶之内皆不徭賦)是歲又令吏民得買爵賈級
千錢(賈讀曰價)後漢爵亦二等皇子封王其郡為國其列
侯雖鄧寇元勲所食不過四縣為侯國舊制列侯奉朝
請在長安者皆位次三公中興以來唯以功德賜位特
進者次車騎將軍賜位朝侯次五校尉賜位侍祠侯次
大夫其餘以肺腑及公主子孫或奉墳墓亦為猥諸侯
(漢官儀曰皇后父兄率為特進侯朝會位次三公故章帝啟馬太后曰漢典舅氏之封侯猶皇子之為王其功)
(臣四姓為朝侯侍祠侯皆在卿校下)明帝為四姓小侯開立學校置五經
師(外戚樊氏郭氏隂氏馬氏諸子弟立學號曰四姓小侯以非列侯故曰小侯禮記曰庶方小侯亦其義也)
諸王封者受茅土歸以立社(胡廣曰諸侯受封皆受茅土歸立社稷本朝為宫室)
(自有制度至於列侯歸國者不受茅土不立宫室各隨貧富裁制黎庶以守其寵)罪侯歸國不
得臣吏民(後漢書曰張安世自昭帝時封為富平侯傳國至八代孫吉無嗣國除經歴簒亂二百年)
(間未嘗譴黜封者莫與為比)至獻帝建安初封曹操為費亭侯亭侯
之制自此始也二十年曹公始置名號侯至五大夫與
舊列侯關内侯凡六等以賞軍功初漢制皇女皆封縣
公主儀服同列侯其尊崇者加號長公主儀服同藩王
諸王女皆封鄉亭翁主儀服同鄉亭侯(漢諸王女亦謂之翁主漢書謂)
(齊厲王姊為紀翁主以紀氏所生因以為號)章帝唯特封東平憲王蒼瑯琊
孝王京女為縣公主其後漢安帝姊妹亦封為長公主
同之皇女(蔡邕獨斷曰漢帝子女曰公主儀比諸侯姊妹曰長公主儀比諸侯王)其皇女
封公主者所生之子襲母封為列侯皆𫝊國於後鄉亭
之封則不𫝊襲(永初元年鄧太后封清河孝王慶女十一人皆為鄉公主分食邑俸)王國
有𫝊(如師不臣二千石)相(秩二千石刁矅字子榮為魯相行縣三老執轡學官處士皆乘牛馬隨後)
(所頓亭𫝊輙講經袁忠為沛相乘葦車以清亮稱)内史(如郡丞)中尉郎中令(掌五)
(大夫郎中宿衛官如光禄勲)僕(主車馬)持書(奉使至京都)謁者禮樂長
衞士長醫工長永巷長祠祀長郎中其紹
封削絀者中尉内史官屬隨亦率減列侯國置相(其秩各如)
(本縣主治民如令長不臣也但納租於侯以戶數為限)其官隨國大小為增減食
邑千戶以上置家丞庶子各一人(此家臣也使理家事)不滿千戶
則不置家丞舊置行人洗馬門大夫等官又悉省諸公
主各置家令一人(東觀書曰其主薨無子置傅一人守其家)魏黃初三年
初制封王之庶子為鄉公嗣王庶子為鄉侯公之庶子
為亭伯其後定制凡國王公侯伯子男六等次縣侯次
鄉侯次亭侯次關内侯又置名號侯爵十八級關中侯
爵十七級皆金印紫綬關外侯爵十六級銅印龜紐墨
綬五大夫十五級銅印環紐亦墨綬自關内侯皆不食
租虛封爵自魏始而有保傅相常侍侍郎
郎中令中尉大農文學友謁者大夫諸
雜署令丞公主有家令僕丞行夜督郵
王太妃有家令僕丞晉亦有王公侯伯子男
六等之封(晉令曰有開國郡公縣公郡侯縣侯伯子男及鄉亭關内關外等侯之爵)唯安平
郡公孚邑萬戶制度如魏諸王其餘縣公邑千八百戶
地方七十五里大國侯邑千六百戶地方七十里次國
侯邑千四百戶地方六十五里大國伯邑千二百戶地
方六十里次國伯邑千戶地方五十里大國子邑八百
戶地方五十里次國子邑六百戶地方四十里男邑四
百戶地方四十里武帝受禪之初太始元年封建子弟
為王二十餘人以郡為國邑二萬戶為大國置上中下
三軍兵五千人邑萬戶為次國置上軍下軍兵三千人
邑五千戶為小國置一軍兵千五百人王不之國宫於
京師罷五等之制公侯邑萬戶以上為大國五千以上
為次國不滿五千戶為小國初雖有封國而王公皆在
京都咸寧三年詔徙諸王公皆歸國(時楊珧荀勗以齊王攸有時名懼惠)
(帝有後難乃追故司空裴秀立封建之旨遂詔王公悉令歸國)更制戶邑皆中尉領兵
其平原汝南瑯琊扶風齊為大國梁趙樂安燕安平義
陽為次國其餘為小國皆制所近縣益滿萬戶又為郡
公制度如小國王亦中尉領兵郡侯如不滿五千戶王
置一軍千一百人亦中尉領之於時唯特增魯國公戶
邑追進封故司空博陵公王沈為郡公鉅平侯羊祜為
南城郡侯又南宫王丞隨王萬各於泰始中封為縣王
邑千戶至是改正縣王增邑為三千戶制度如郡侯亦
置一軍自此非皇子不得為王而諸王之支庶皆皇家
之近屬至親亦各以土推恩受其大國次國始封王之
支子為公承封王之支子為侯繼承封王之支子為伯
小國五千戶始封王之支子及始封公侯之支子皆為
男非此皆不得封其公之制度如五千戶國侯之制度
如不滿五千戶國亦置一軍千人中尉領之伯子男以
下各有差而不置軍大國始封之孫罷下軍曾孫又罷
上軍次國始封之孫亦罷下軍其餘付以一軍為常大
國中軍二千人上下軍各千五百人次國上軍二千人
下軍千人其未之國大國置守士百人次國八十人小
國六十人郡侯縣公亦如小國制度既行所增徙各如
本奏(既遣就國而諸公皆戀京師涕泣而去及吳平後齊王攸遂之國)凡名山大澤不
以封鹽鐵金銀銅錫始平之竹園别都宫室園囿皆不
為屬國其仕在天朝者與之國同皆自選其文武官(晉齊)
(王攸國相上長史缺典書令請求差選攸下令曰官人叙才皆朝廷之事非國所宜裁也其令自上請之又當)
(時王家人衣食皆出御府攸乃表租秩足自供遂求絶之)諸入作卿士而其世子年
已壯者皆遣莅國其王公侯以下茅社符璽車旗命服
一如太始故事凡王金印龜紐練朱綬遠遊三梁冠絳
紗朝服佩山玄玉(開國郡公縣公金章皂朱紱綬郡侯青朱綬同進賢三梁冠絳朝服佩山)
(玄玉開國縣侯伯子男金章朱墨綬冠玉亦同)初武帝踐阼封宣帝孫永為東
莞郡王始置二卿侯以下置官屬隨國大小無定制諸
侯並三分食一東晉元帝太興元年始置九分食一
(元帝以西陽王羨屬尊元會特為設牀明帝以羨皇室元老特為之拜成帝詔羨依安平獻王孚故事設牀帳)
(於殿上帝親迎拜)王國有傅(傅即師也以景帝諱故曰傅武帝初置亦謂之師山公啟事曰王楙)
(為燕王師)友(武帝初置一人蓋因文王仲尼四友之名)典書令丞(掌國教令職官錄曰漢制本曰)
(尚書改為治書國諱又改為典書至晉武置典書令)文學(一人)郎中令中尉大
農(此為三卿)左右常侍(大國各二人次國各一人掌贊相獻者)内史(改太守為内史又晉)
(書曰改國相為内史)將軍(大國上中下軍三將軍次國上下二軍將軍各一人小國上軍而已)典祠
典衞學官令治書中尉司馬世子庶子陵
廟牧長謁者中大夫舍人典府等其後省相
及僕省郎中置侍郎二人(初晉武帝輔魏政阮籍常言於帝曰平生曾遊東平樂其)
(風土即拜為東平相籍乘驢到郡壞府舍屏障使内外相通法令清簡旬日而還)公侯以下國
官屬遞減(晉書曰詔以夀光公鄭冲及朗陵公何曾國皆置郎中令又曰元帝初渡江即晉王位諸)
(參軍奉車都尉掾屬者百餘人時人謂之百六掾)宋氏一用晉制唯大小國
皆有三軍自明帝以後皇子皇弟雖非都督亦置記室
參軍小號將軍為大郡邊守置佐吏者又不置長史餘
則同矣凡王子為侯者食邑皆千戶諸王世子皆金印
紫綬進賢兩梁冠佩山玄玉初江夏王義恭為孝武所
忌憂懼故奏革諸侯廳事不得南向坐國官正冬不得
跣登國殿及夾侍障扇不得雉尾劒不得鹿盧形但馬
不得過二諸侯常行車前後不得過六隊(白直夾轂不在其限)刀
不得過銀銅為飾諸王子繼體為王者婚葬吉凶悉依
諸國公侯之禮不得同皇弟皇子諸王女封縣主諸王
子孫襲封之王妃及封侯者夫人並不得用鹵簿詔可
王國有師(改傅為之)自内史相記室以下官多與晉同(孔凱字思)
(遠為江夏内史好酒多醉而明曉政事咸曰一月二十九日醉勝他人二十九日醒又有辭記室參軍箋曰記)
(室之要須通才敏思性情縝密者為之)凡郡縣内史相並於國主稱臣去
任便止孝武孝建中始革此制不得追敬不得稱臣止
宜云下官而已(劉邕嗣封南康侯河東王歆之嘗為南康國相素輕邕後俱元會邕性嗜酒謂)
(歆之曰卿昔嘗具臣今不能勸一杯酒乎歆之效孫皓歌荅之曰昔為汝作臣今與汝比肩既不勸汝酒亦不)
(願汝年)公主有傅令傅令不得朱服(不得朱服亦江夏王所奏)齊封
爵史闕(齊竟陵王子良開西邸延才俊以為士林自永明末京邑士人盛為文章談議皆凑於西邸)
王國有師(王琨為武陸王師時王儉為宰相屬琨用東海迎吏琨謂使人曰語郎三台五省皆是郎)
(用人外方小郡當乞寒賤者官何容復奪之遂不果其事)諮議(張岱字景山歴臨海章郡晉安三王府諮)
(議三王行事事舉而情得)文學等官(齊永明元年竟陵王子良表置文學官)公侯置郎
中令卿一人餘與晉宋同梁封爵亦如晉宋之制諸
王皆假金獸符第一至第十九諸公侯皆假銅獸符竹
使符第一至第五名山大澤不以封鹽鐵金銀銅鐵錫
及竹園别都宫室園囿皆不以屬國諸王言曰令境内
稱之曰殿下公侯封郡縣者言曰教境内稱之曰第下
自第下稱皆曰寡人相以下公文上事皆詣典書世子
主國其文書表疏儀式如臣而不稱臣文書下郡官皆
言告諸王公侯國官皆稱臣上於天朝皆稱陪臣有所
陳皆曰上疏其公文曰言事(梁南平元襄王偉好學重士四方遊士當世知名者)
(莫不畢至齊世有清溪宫改為華林苑賜偉為宅穿築種植與賓客遊其中梁世藩邸之盛無過)五等
諸公位視三公班次之開國諸侯位視孤卿重號將軍
光祿大夫班次之開國諸伯位視九卿班次之開國諸
子位視二千石班次之開國諸男位視比二千石班次
之王國置傅相(公以下則臺各為選置之皆掌知百姓事)郎中令將軍
常侍典書令典衞長(伯子無典衛)典祠以下自選僃上
諸官多同前代若王加將軍開府則置長史司馬
及記室掾屬祭酒主簿錄事等官屬(張綰字孝卿自中軍)
(宣城王長史徙御史中丞武帝使宣旨曰為國之急唯在執憲直繩用人本不限升降晉宋代周閔蔡廓並以)
(侍中為之卿勿疑是左遷時宣城王府資重故有此旨)嗣王則唯置郎中令中
尉常侍大農藩王則無常侍制與後漢同陳
置九等公主有家令之制郡有王嗣王藩王開國郡縣
公開國縣侯開國縣伯開國縣子開國縣男沐食侯鄉
亭侯關内侯關外侯鄱陽王之封也遣度支尚書蕭睿
持節兼太宰告於太廟五岳尚書王質持節兼太宰告
於太社凡親王起家則為侍中若將軍方得有佐吏無
將軍則無府止有國官皇太子子冡嫡者封王依諸王
起家餘子並封公起家中書郎諸王子並諸侯代子起
家給事(王公子起家員外散騎侍郎令僕子起家祕書郎若員滿亦為版法曹雖高半階資給祕書郎)
(下次令僕子起家著作佐郎亦為版行參軍此外有揚州主簿太學博士國常侍奉朝請嗣王行參軍並起家)
(官未合發詔)皇弟皇子府置師長史司馬從事中郎
諮議參軍友掾屬記室等官其嗣王藩王府
則遞減之王國置郎中令將軍常侍典祠令
舍人等官其嗣王藩王則遞減其員(諸王公參佐等官仍為清濁或為選)
(司補用亦有府牒拜授者不拘年限去畱隨意在府之日唯賓遊宴賞時復循參更無餘事若隨府王在州其)
(僚佐等或亦得預催督若其驅使便有職務其衣冠子弟多自修立非氣類者惟利是求暴物亂政皆此之類)
後魏道武皇始元年始封五等至天賜元年減五等
之爵始分為四曰王公侯子除伯男之號皇子及異姓
元功上勲者封王皇族及始藩王皆降為公諸公降為
侯子亦比為差於是封王者七十人公者二十二人侯
者七十九人子者百有三人王封大郡公封小郡侯封
大縣子封小縣其後復加伯男焉孝文太和十八年詔
凡王公侯伯子男開國食邑者王食半公三分食一侯
伯四分食一子男五分食一舊制諸鎮將刺史假五等
爵及有所貢獻而得假爵者皆得世襲延興二年詔革
此類不得世襲又舊制諸以勲賜官爵者子孫世襲并
襲軍號後改降五等始革之止襲爵而已凡公主皆嫁
於賓附之國朝臣子弟雖名族美彦不得尚焉(後魏道武帝因)
(見漢書婁敬說高帝欲以魯元公主妻匈奴良久故立此制又江陽王女卒盧太后詔贈鄉主)諸王侯
亦各有師友文學侍郎掾屬舍人等官(時王)
(國舍人應取八族及凊修之門咸陽王禧乃取任城王隸戶為之深為孝文所責)公主有家令
丞(高平公主薨欲使公主家令居廬制服太常博士常景曰婦人無專國之理婦人為君男子為臣古禮所)
(不載則家令不得純臣公主不得為正君明矣乃寢)北齊有王公侯伯子男六
等之爵王位列大司馬上非親王則在三公下封内之
調盡以入臺三分食一公以下四分食一王置師一人
餘官大抵與晉宋梁制不異公主則置家令丞等官
後周制封爵郡縣亦有公侯伯子男五等爵者皆加開
國授柱國大將軍開府儀同者並加使持節大都督皇
弟皇子置友及學士等員外餘吏闕聞隋開皇中制
國王郡王國公郡公縣公侯伯子男凡九等(樊子蓋進爵封為濟)
(公言其公濟天下特為立名無此郡國)至煬帝唯畱王公侯三等餘並廢
之皇伯叔昆弟皇子是為親王及大長公主長公主皆
置官屬親王置師友文學長史司馬諮議
掾主簿錄事功曹記室戶倉兵騎法士等
曹參軍東西閣祭酒參軍事典籖等員嗣王則無
師友(諸王公以下置官屬各遞減)煬帝更名王府參軍為諸司書佐
屬參軍則直以屬為名改國令為家令餘以國為名者
皆去之諸公主各置家令丞主簿謁者舍人
等員郡主唯無主簿大唐高祖初受禪以天下未定
廣封宗室從弟及姪年始孩童者數十人皆封為郡王
太宗即位問侍臣曰徧封宗子於天下便乎尚書右僕
射封德彝對曰不便歴觀往古封王者今日最多兩漢
以降唯封帝子及親兄弟若宗室疎遠者非有大功如
周之郇滕漢之賈澤並不得濫叨名器所以别親疎也
先朝敦睦九族一切封王爵命既崇多給力役蓋以天
下為私殊非至公馭物之道也太宗然之曰理天下本
為百姓非欲勞百姓以養已之親也於是率以屬疎降
爵惟有功者數人得王餘並封縣公貞觀二年十二月
太宗謂公卿欲使子孫長久社稷永安其理如何尚書
右僕射宋國公蕭瑀對曰臣觀前代國祚所以長久者
莫不封建諸侯以為磐石之固秦并六國罷侯置守二
代而亡漢有天下參建藩屏年踰四百魏晉廢之不能
永久封建之法實可遵行始議列土之制禮部侍郎李
百藥上議大略曰自古皇王君臨宇内莫不受命上玄
飛名帝籙締搆遇興王之運殷憂屬啟聖之期魏武攜
養之資漢高徒役之賤非止意有覬覦推之亦不能去
也若其獄訟不歸菁華已竭雖帝堯之光被四表大舜
之上齊七政非止情存揖讓守之亦不可固焉以放勲
重華之德尚不能克昌厥後是知祚之長短必在天時
政或盛衰有關人事宗周卜代三十卜年七百雖淪胥
之道斯極而文武之器猶在斯則龜鼎之祚已懸定於
杳冥也而著述之家多守常轍莫不情忘今古理蔽澆
淳欲以百王之季行三代之法也謂琢琱成朴以質代
文刑措之教一行登封之禮云畢然後定疆理之制議
山河之賞未為晩焉中書侍郎顔師古又論大略曰臣
愚以為當今之要莫如量其遠近分置王國均其戶邑
強弱相濟畫野分疆不得過大間以州縣雜錯而居互
相維持永無傾奪使各守其境而不能為非協力同心
則足扶京室特進魏徵又議大略曰自隋氏亂離百殃
俱起黎元塗炭十不存一始蒙聖帝敷至仁以流元澤
沐春風而霑夏雨一朝棄之為諸侯之隸衆心未定或
致逃亡其未可一也既立諸侯當建社廟禮樂文物儀
衞左右頓闕則理必不安麤修則事有未暇其未可二
也大夫卿士咸資祿俸薄賦則官府困窮厚歛則人不
堪命其未可三也王畿千里征税不多至於貢賦所資
在侯甸之外今並分為國邑京師府藏必虚諸侯朝宗
無所取給其未可四也今燕秦趙代俱帶蕃夷黠羌旅
拒匈奴未滅追兵内地遠赴邊庭不堪其勞將有他變
難安易動悔或不追其不可五也六年監察御史馬周
上牋大略如李百藥謂宜賦以茅土疇其戶邑必有材
行隨器方授則雖其翰翮非強亦可以獲免尤累昔漢
光武不任功臣以吏事所以終全其代者良得斯術也
願陛下深思其宜使夫得奉天恩而子孫終其福禄也
十一年六月詔荆王元景等二十一王為諸州都督刺
史咸令子孫代代承襲非有大故無或黜免其後並不
願行乃止後定制皇兄弟皇子為王皆封國之親王(龍朔)
(二年制諸王子嫡者封郡王任職從四品下叙其衆子封郡公從五品上叙貞觀中王珪奏曰三品以上遇親)
(王於塗皆降乘違法申敬有乖儀准太宗曰卿皆自尊而卑吾子乎魏徵曰自古迄今親王班次三公之下今)
(三品皆天子列卿及八座之長為王降乘非王所宜當也詔從之)親王府各置官屬(凡府)
(官國官王未出閣則皆不置)領親事帳内二府及國官太子男封郡
王其庶姓卿士功業特盛者亦封郡王(自至德元年至大歴三年封異)
(姓為王者凡百一十二人)其次封國公其次有郡縣開國公侯伯子
男之號亦九等並無官土其加實封者則食其封分食
諸郡以租調給(自武德至天寳實封者百餘家自至德二年至大歴三年食實封者二百六十)
(五家凡食四萬四千八百六十戶)十六年制王府官以四考為限(高宗時滕)
(王元嬰江王元祥蔣王輝虢王鳳俱以貪暴為吏人所患有授其府官者皆比嶺外荒裔為之語曰寧向儋崖)
(象白不事江滕蔣虢)嗣聖二年初置公府官員武太后天授二年
又置皇孫官員皇姑為大長公主(後亦謂之長公主)姊為長公
主女為公主皆封國視正一品(常樂長公主者高祖之女夀州刺史趙瓌妻也)
(武太后初臨朝越王貞欲舉事瓌遣使許以兵應之公主謂其使曰為我報越王與其進不與其退汝郡王儻)
(男子也當不黜至今不動及貞敗主亦遇害也)太子女為郡主封郡視從一品
親王女為縣主封縣視正二品凡諸王及公主皆以親
為尊皇之昆弟妹先拜於皇子上書稱啟神龍初下詔
革之二年閏正月勅公主府設官屬鎮國太平公主儀
比親王長寧安樂唯不置長史餘並同親王宜城新都
定安金城等公主非皇后生官員減半其金城公主以
出降吐蕃特宜置司馬至景龍四年六月停公主府依
舊邑司(時安樂公主中宗女恃寵驕恣欲皇后臨朝冀得自立為皇太女遂同謀鴆弑既誅廢為庶人)
景雲元年六月勅公主置府近有勅總停其太平公主
有崇保社稷功其鎮國太平公主府即宜依舊(酸棗縣尉袁楚)
(客奏記於中書令魏元忠曰女在内男在外男女有别剛柔分矣中外斯隔隂陽著矣豈可相濫哉然而幕府)
(者丈夫之職非婦人之事今諸公主並開建府僚崇置官秩若以女家處男職所謂長隂而抑陽也而望隂陽)
(不愆風雨無爽其可乎竊謂非致遠之計乖久安之策書曰事不師古以克永世匪說攸聞此之謂也君侯不)
(正誰正之哉)開元四年三月制諸封國自始封至曾孫者其
封戶三分減一十年加永穆公主封千戶(初永穆等各封五百戶左)
(右以為太薄上曰夫百姓租賦者非吾有也斯皆宗廟社稷蒼生是為爾邊隅戰士出萬死不顧一生所賞賜)
(纔不過一二十疋此輩何功於人頓食厚封約之使知儉嗇不亦可乎左右以長公主皆二千戶請與比上曰)
(吾嘗讀後漢書見明帝曰朕子不敢望先帝子車服下之吾未嘗不廢卷歎息如何欲令此輩望長公主乎左)
(右不敢復言至是公主等車服不給故加焉自後公主皆封千戶遂成其例)凡諸王及公主
以下所食封邑皆以課戶充州縣與國官邑官共執文
帳准其戶數收其租調均為三分其一入官其二入國
公所食邑則全給焉二十年五月勅諸食邑實封並以
三丁為限不須一分入官其物仍令封隨庸調送入京
親王府置傅一人(師範輔導參議可否初置王師景雲二年改為傅)諮議參軍
一人(匡正幕府諮謀庶事)友一人(陪隨左右拾遺補闕)文學二人(修撰文章讐校經史)
東西閣祭酒各一人(接引賓客)長史司馬各一人(通判)掾一人
(通判功倉戶三曹)屬一人(通判兵騎法士四曹)主簿一人(覆省教命)記室參軍
二人(掌表啟書疏宣行教命)錄事參軍一人(受事勾撿)功曹倉曹戶曹
兵曹法曹士曹等參軍各一人(各有所主)參軍二人行參軍
四人(掌出使及雜檢校)典籖二人(宣𫝊教命)親事府置典軍副典軍
各二人(掌守衛陪從)執仗親事(執弓刀衞從)執乘親事各十六人
(供進騎乘)親事三百三十三人帳内府置典軍副典軍各三
人(掌儀衛陪從兼知鞍馬等)帳内六百六十七人親王國(施行公文准等署式)
(嗣王以下府准此)國令一人大農二人(通判國司)尉二人(分判)丞一人
(監印勾稽)小吏有差若府主薨則諸府佐視事帳内過葬追
退(雖無妻子亦准此)其國官聽終喪(若有襲爵者聽其迴事)諸公主邑司
有家令丞錄事各一人(並隸宗正寺出降者不置)
通典卷三十一
