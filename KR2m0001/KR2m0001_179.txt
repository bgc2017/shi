通典卷一百七十四
唐京兆杜佑君卿纂
州郡四
古雍州下(今置郡府十八縣五十一)
天水(秦)五縣(上邽)(成紀)(隴城)(清水)(伏羌)
隴西(渭)四縣(襄武)(隴西)(渭源)(鄣)
金城(蘭)三縣(五泉)(狄道)(廣武)
會寧(會)二縣(會寧)(烏蘭)
安鄉(河)三縣(枹罕)(大夏)(鳳林)
臨洮(洮)一縣(臨潭)
和政(岷)三縣(溢樂)(祐川)(和政)
寧塞(廓)三縣(廣威)(達化)(米川)
西平(鄯)三縣(湟水)(龍攴)(鄯城)
武威(涼)五縣(姑臧)(神烏)(番禾)(昌松)(嘉麟)
張掖(甘)二縣(張掖)(刪丹)
酒泉(肅)三縣(酒泉)(福祿)(玉門)
晉昌(瓜)二縣(晉昌)(常樂)
燉煌(沙)二縣(燉煌)(壽昌)
伊吾(伊)二縣(伊吾)(納職)
交河(西)五縣(高昌)(交河)(柳中)(蒲昌)(天山)
北庭(庭)三縣(金滿)(蒲類)(輪臺)
安西府
天水郡(東至汧陽郡三百里南至同谷郡四百三十里西至隴西郡三百里北至平凉郡五百里東南)
(到河池郡五百三十里西南到同谷郡三百里西北到平凉郡四百七十五里東北到會寧郡五百一十)
(里去西京八百里去東京一千六百里戶一萬五千六十五口十一萬三千二百九十五)
秦州(今理上邽縣)古西戎之地秦國始封之邑(周孝王封爲附庸)今
郡有秦亭秦谷是也(周平王東遷秦襄公救周有功始賜&KR1122;酆之地列為諸侯也&KR1122;音岐)
春秋時屬秦秦平天下是爲隴西郡漢武分隴西置天
水郡王莽末隗囂據其地(初據平襄後保冀縣)後漢建武中平之
更名天水爲漢陽郡郡有大坂名曰隴坻亦曰隴山(三秦)
(記曰其坂九廻上者七日乃越上有清水四注下俗歌曰隴頭流水鳴聲幽咽遥見秦川肝腸斷絶坻都禮反)
兼置凉州(領郡十理於此)魏亦爲重鎮(明帝時蜀將諸葛亮至南安漢陽皆應亮)晉
分爲天水及武陽二郡兼置秦州(領郡六理於此)後魏爲略陽
郡隋初郡廢煬帝初復置天水郡大唐爲秦州或爲天
水郡領縣五上邽(有朱圉山俗名曰白巖山漢舊縣古邽戎邑又有漢西城縣城一名)
(始昌在今縣西南嶓冡山西漢水所出今經嘉陵曰嘉陵江經閬中曰閬中江又有葭谷白水蜀將姜維為魏)
(將鄧艾破於此籍水一名洋水今名嶧水)成紀(漢舊縣古帝庖犧生於此又有漢明親縣故城在今縣東)
(南)隴城(漢略陽道故城在今縣西北河陽縣故城亦在縣西北瓦亭山在今縣東北二百餘里隗囂將)
(牛邯守處其山亦在今平凉郡界有街亭泉蜀將馬謖為魏將張郃所敗處有大隴山亦曰隴首山謖所七反)
清水(秦仲始所封地小隴山漢置縣)伏羌(本冀戎地秦漢冀縣又有漢平襄縣故城在今縣南又有)
(落門谷水在今縣西武德三年置今縣)
隴西郡(東至天水郡三百里南至同谷郡四百三十六里西至和政郡三百里北至金城郡四百里東)
(南到天水郡三百四十五里西南到和政郡二百五十四里西北到金城郡四百五里東北到天水郡三)
(百九十六里去西京千一百五十三里去東京二千一十三里戶六千一百三十五口三萬三千一百七)
渭州(今理襄武縣)禹貢曰導渭自鳥鼠同穴即其地也(鳥鼠同穴)
(山在今渭源縣渭水所出也今謂之青雀山)春秋爲羌戎之居秦置隴西郡
以居隴坻之西爲名二漢因之靈帝分立南安郡魏置
鎮守在此(鄧艾曰蜀師來而爲一我分為四謂狄道隴西南安祁山四處齊王嘉平五年蜀將姜維)
(圍南安襄武皆不克)晉爲南安隴西二郡地後魏爲隴西郡兼置
渭州後周爲南安郡隋初廢煬帝初復置隴西郡大唐
爲渭州或爲隴西郡領縣四襄武(漢舊縣有五谿聚)隴西(漢豲)
(道地晉立南安郡於此後周置南安郡隋廢郡改為縣東南有落門水出焉豲音原)渭源(漢首陽縣後魏)
(改之有鳥鼠山渭水所出)障(後漢置兼有武陽水)
金城郡(東至會寧郡四百二十里南至隴西郡四百里西至西平郡四百九十里北至武威郡五百七)
(十里東南到隴西郡四百五里西南到安鄉郡三百里西北到武威郡五百四十里東北到會寧郡四百)
(二十里去西京一千四百四十五里去東京二千二百九十五里戶四千四百八十九口二萬一千三百)
(八十六)
蘭州(今理五泉縣)古西羌地秦屬隴西郡漢屬金城隴西二
郡地後漢魏晉因之魏以爲重鎮(蜀將姜維攻狄道不克)前涼張
寔置廣武郡張駿又分置武始郡西秦乞伏國仁都苑
川南涼秃髮烏孤都廣武皆此地也(苑川在今五泉縣至乞伏慕末為赫)
(連定所滅廣武即今廣武縣至秃髮耨檀為乞伏熾盤所滅也)後魏後周並屬武始郡
隋初郡廢置蘭州(蓋取蘭臯山為名)煬帝初州廢置金城郡大
唐因之領縣三五泉(漢金城縣地漢榆中縣故城在今縣東後漢時羌亂隃麋相曹)
(鳳上言西羌為寇自建武以來以居大小榆谷土地肥美又近塞内北阻大河因以為固緣山濱水以廣田畜)
(故能美強大常雄諸種又有故苑川城及故長城隃音俞)狄道(秦漢魏舊縣有白石山)廣武(前涼)
(置廣武郡隋罷之為縣有琵琶山漢浩亹縣故城亦在西南浩音閤亹音門今俗呼此水為閤門河蓋疾言耳)
(又有漢允吾縣故城亦在西南允音沿)
會寧郡(東至平涼郡四百里南至金城郡四百二十里西至武威郡六百里北至靈武郡六百里東南)
(到平涼郡四百里西南到金城郡四百二十里西北到武威郡六百五十里東北到靈武郡六百里去西)
(京一千三百七十里去東京二千二百七十里戶四千四百二十八口二萬五千七百五十一)
會州(今理會寧縣)古西羌地秦屬隴西郡漢屬金城安定二
郡地後漢屬金城武威二郡西魏置會州後周廢隋屬
平涼郡大唐平李軌後置會州或爲會寧郡領縣二
會寧(漢枝陽縣)烏蘭(漢祖厲縣地後周置烏蘭關武德末置縣)
安鄉郡(東至金城郡三百里南至臨洮郡三百一十七里西至寧塞郡三百九十里北至西平郡三百)
(里東南到金城郡狄道縣一百四十八里西南到臨洮郡三百一十七里西北到西平郡龍支縣一百八)
(十六里東北到金城郡三百里去西京一千四百七十五里去東京二千二百七十五里戶五千七百九)
(十二口三萬一千三百)
河州(今理枹罕縣)古西羌地秦屬隴西郡漢屬金城隴西二
郡後漢屬隴西郡漢末宋建據焉稱河首平漢王曹公
遣夏侯妙才討平之晉惠帝時屬晉興郡前秦苻堅置
河州西秦乞伏乾歸又據於此後魏亦爲河州後周置
枹罕郡隋初郡廢置河州煬帝初州廢復置枹罕郡大
唐爲河州或爲安鄉郡領縣三枹罕(故羌侯邑漢為枹罕縣也枹音)
(浮本枹鼓字)大夏(漢舊縣)鳳林(有鳳林關)
臨洮郡(東至和政郡一百七十六里南至合川郡一百七十九里西至野更無郡縣北至安鄉郡三百)
(一十七里東南到合川郡一百八十里西南到吐谷渾界西北到一千戍旭界一百六十里)
(東北到安鄉郡三百一十七里去西京一千五百六里去東京二千三百九十八里戶二千七百七十六)
(口一萬四千九百二十四)
洮州(今理臨潭縣)秦漢以來爲諸戎之地後爲吐谷渾所據
至後周武帝逐吐谷渾得其地置洮陽郡尋立爲洮州
隋初郡廢而洮州如故煬帝初廢置臨洮郡(郡城本名洮陽城臨)
(洮水甚牢險)大唐爲洮州或爲臨洮郡領縣一臨潭(有洮水源)
(出西傾山在郡西南吐谷渾界桓水所出)
和政郡(東至隴西郡三百里南至懷道郡二百五十里西至臨洮郡一百七十六里北至金城郡狄道)
(縣五百三十四里東南到懷道郡良恭縣一百一十三里西南到臨洮郡臨潭縣一百七十九里西北到)
(安鄉郡大夏縣三百六十三里東北到隴西郡三百五十四里去西京一千三百七十八里去東京二千)
(二百二十里戶四千五百一十口二萬六千六百一十四)
岷州(今理溢樂縣)春秋及七國時並屬秦蒙恬築長城之所
起也(屬隴西郡長城在今郡西二十里崆峒山自山傍洮而東即秦之臨洮境在此矣)秦二漢
及晉並屬隴西郡西魏置岷州及同和郡隋初郡廢煬
帝初州廢併其地入臨洮郡大唐復置岷州或爲和政
郡領縣三溢樂(有岷山崆峒山)祐川和政(後漢索西故城在今縣東亦名)
(臨洮東城亦謂之赤城後漢明帝時金城隴西羌反於臨洮道險車騎不得方駕車騎將軍馬防設竒兵破之)
(因築此城也)
寧塞郡(東至西平郡龍支縣二百九十里南至宣威守捉使二百九里西至積石軍一百八十里北至)
(西平郡一百八十里東南到安鄉郡三百九十里西南到積石軍一百六十一里西北到西平郡鄯城縣)
(二百八十里東北到西平郡龍支縣三百九十四里去西京二千三十里去東京二千八百七十三里戶)
(四千一百七十口二萬九千七百二十三)
廓州(今理廣威縣)古西羌地後漢延熹中諸羌與澆河大豪
寇張掖段熲斬澆河大帥於其地遂定西羌是也漢末
屬西平郡前涼以其地爲湟河郡後魏屬鄯州後周武
帝逐吐谷渾又得地置洮河郡兼置廓州以領之隋初
廢煬帝初州廢置澆河郡大唐復爲廓州或爲寧塞郡
領縣三廣威(後魏石城縣開元初改焉有拔延山隋煬帝征吐谷渾經此山)逹化(後周)
(置賀蘭山澆河城即晉時吐谷渾王阿豺所築在縣西一百二十里又有洪濟鎮後周武帝逐吐谷渾築在縣)
(西二百七十里是)米川(貞觀初置兼置米州十年罷州縣仍舊)
西平郡(東至金城郡廣武縣一百一十三里南至寧塞郡一百八十里西至綏戎硤舊吐谷渾界一十)
(里北至武威郡昌松縣南界一百四十二里東南到安西郡鳳林縣故城二百八十里西南到寧塞郡廣)
(城縣故城吐谷渾界三百一十三里西北到木昆山舊吐谷渾界一百九十五里東北到金城郡廣武縣)
(故長城界二百一十七里去西京一千九百九十三里去東京二千七百四十九里戶五千七百九十四)
(口二萬八千六十九)
鄯州(今理湟水縣)古西羌所居謂之湟中地漢時霍去病破
匈奴逐諸羌及渡河湟築令居塞即其地屬金城郡(令音)
(零)後漢建安中置西平郡晉因之永嘉後秃髮烏孤初
稱西平王其弟利鹿孤復都西平即此地也後魏置鄯
州後周置樂都郡隋初郡廢置鄯州煬帝初州廢置西
平郡大唐因之領縣三湟水(後魏置西都縣隋改焉湟中月支胡所居即在)
(此有湟水一名湟河亦名樂都水漢破羌縣故城在今縣西有浩亹河在縣西北自吐蕃界流來)龍支
(漢允吾縣地後漢為龍耆縣後魏改焉積石山在今縣南即尚書禹貢云導河積石)鄯城(漢西平郡故城)
(在西)
武威郡(東至會寧郡六百里南至西平郡浩亹河二百六十里西至張掖郡五百里北至突厥界安蓋)
(泉五百八十里東南到金城郡五百四十里西南到張掖郡張掖縣界陳北烽二百七十里西北到張掖)
(郡六百里東北到會寧郡烏蘭縣界白鹿烽三百五十里去西京二千二十里去東京二千八百七十里)
(戶二萬五千六百九十三口一十二萬八千一百九十二)
涼州(今理姑臧縣)周時爲狄地秦興匈奴既失甘泉(甘泉在今雲陽)
(縣)又使休屠渾邪王居其地(此河西五郡皆是不止於武威也休音許虬反屠音)
(除)漢武帝開之置武威郡(漢武初開置張掖酒泉燉煌武威金城謂之河西五郡地)
(勢西北邪出南隔西羌通西域於時號為斷匈奴右臂)後漢魏晉皆因之魏晉並
置涼州(領郡八理於此)前涼張軌後涼呂光並據之(至張天錫為苻堅所)
(滅至呂崇諱為姚興所滅)北涼沮渠蒙遜亦遷都於此(至沮渠茂虔為後魏所滅)
後魏亦爲武威郡隋煬帝初復置大唐初李軌改焉據
之及剋平置涼州或爲武威郡領縣五姑臧(漢舊縣河西舊)
(事曰昔匈奴故蓋藏城也後人音訛名姑臧又有漢鸇隂縣故城在今縣東南因水爲名有猪野澤古休屠城)
神烏(漢鸞烏縣)番禾(漢舊縣後魏增置張掖郡天寳中改為天寳)昌松(漢蒼松縣呂光改為)
(昌松漢允衙縣故城在今縣東南城臨麗水一名麗水城允音沿衙亭故城沮渠蒙遜所築地勢險隘)嘉
麟
張掖郡(東至武威郡五百里南至雪山以南吐谷渾分界二百三十里西至酒泉縣四百二十里北傍)
(張掖河屈曲過同城鎮至峽口烽總三千七十八里東南到武威郡六百里西南到酒泉郡福祿縣界赤)
(柳澗三百三十里西北到酒泉郡福禄縣咸池烽東張掖河三百五里東北到武威郡番禾縣石硤烽三)
(百七十里去西京二千五百一十里去東京三千三百一十里戶六千六百三十九口二萬三千三百四)
甘州(今理張掖縣)禹貢曰導弱水至於合黎餘波入於流沙
即此地也(今黎水弱水並在張掖縣界其北又有居延澤即古流沙地)又黑水之所
出焉(黑水出張掖縣雞山)春秋及秦並爲狄地漢初爲匈奴所居
武帝開之置張掖郡後漢魏晉並同沮渠蒙遜始都於
此(號為北涼)西魏置西涼州尋改爲甘州(因州東甘峻山為名)後周置
張掖郡隋初廢煬帝初復置大唐爲甘州或爲張掖郡
領縣二張掖(隋舊縣漢表是縣故城在今縣西北又曰昭武縣漢張掖郡城亦在西北又有)
(漢居延縣城今在縣東北即本匈奴中地名也亦曰居延塞祁連山居延海弱水合黎水遮虜障漢將路博德)
(之所築也又有甘峻山臨松山後魏臨松郡在此吐蕃贊府即其郡丞)刪丹(後漢舊縣有焉支山匈奴)
(初失祁連焉支二山乃歌曰奪我祁連山使我六畜不繁息失我焉支山使我婦女無顔色又漢日勒縣故城)
(在東南)
酒泉郡(東至張掖郡四百二十里南至吐蕃界二百里西至晉昌郡五百二十六里北至廻紇界伏洛)
(泉三百里東南到張掖郡界赤柳澗二百里西南到晉昌郡界安樂烽三百四十里西北到晉昌郡三百)
(四十里東北到張掖郡鹹池烽二百三十里去西京二千九百六十八里去東京三千七百八十里戶二)
(千一十六口七千九百一十二)
肅州(今理酒泉縣)舊月支地後匈奴居焉漢武開之置酒泉
郡(城下有泉其味如酒)後漢魏晉皆因之西涼武昭王遷都於此
(至李歆為沮渠蒙遜所滅)後魏亦爲酒泉郡隋初廢置肅州煬帝初
州廢以其地入張掖郡大唐復置肅州或爲酒泉郡領
縣三酒泉(漢福禄縣地古長城漢遮虜障也今縣隋置有九龍山崑崙山在縣西南體如崑崙)
(故名之周穆王見王母於此山漢平帝時金城塞外羌獻魚鹽之地遂得西王母石室以為西海郡後為吐谷)
(渾之國也隋破吐谷渾又於其地置西海郡即漢舊常置郡之地今郡直北一千二百里也)福禄(崆峒)
(山舊樂涫縣武德二年改之涫音官)玉門(漢舊縣)
晉昌郡(東至酒泉郡五百二十六里南至新鄉鎮一百八十里西至燉煌郡二百八十里北至豹門守)
(捉四百五十里東南到酒泉郡界三百四十里西南到燉煌郡一百六十里西北到伊吾郡界五百里東)
(北到酒泉郡界三百四十里去西京三千三百八十四里去東京四千三百六里戶一千一百六十七口)
(三千八百六十四)
瓜州(今理晉昌縣)古西戎地戰國時爲月支所居秦末漢初
屬匈奴武帝以後爲燉煌郡地後漢魏晉皆因之後魏
屬常樂會稽二郡後周屬會稽郡(苻堅徙江漢之人萬餘戶於燉煌中州人)
(有田疇不闢者亦徙七千餘戶涼武昭王遂以南人置會稽郡以中州人置廣夏郡後周因舊名置晉昌郡)
隋廢之以屬燉煌郡大唐置瓜州(古瓜州說見燉煌郡)或爲晉昌
郡領縣二晉昌(漢冥安縣地武德四年改置今縣北有伊吾故城白水有崑崙障漢宜禾)
(所居故城在縣界後魏明帝正光中置會稽郡於此)常樂(漢廣至縣地故城在東武德五年置)
燉煌郡(東至晉昌郡二百八十里南至故南口烽二百五十里烽以南吐谷渾界西至壽昌廢縣中界)
(五十里以破若亭為界北至故鹹泉戍三百三十六里與伊吾郡分界東南到晉昌郡界三百五十里西)
(南到廢壽昌縣界三百九十里西北到河蒼烽二百四十二里與廢壽昌縣分界東北到伊吾郡界三百)
(八十六里去西京三千七百五十九里去東京四千六百九里戶六千三百九十五口三萬二千二百三)
(十四)
沙州(今理燉煌縣)昔舜流三苖於三危即其地也其後子孫
爲羌戎代有其地古謂之瓜州(其地多生美瓜故曰瓜州至今猶出大瓜長者)
(狐入其中首尾不出)左傳所說允姓之戎居於瓜州是也(戎子名駒支也)
亦古流沙地(其沙風吹流行在郡西八十里)又黑水之所經焉(黑水自北而南)
(經三危過梁州入南海)秦及漢初爲月支匈奴之境武帝開其地
後分酒泉置燉煌郡(燉大煌盛也)後漢魏晉皆因之涼武昭
王始都於此後魏後周並爲燉煌郡隋初廢置瓜州煬
帝初廢州復置燉煌郡大唐爲沙州或爲燉煌郡領縣
二燉煌(漢舊縣三危山在東南山有三峯有鳴沙山渥洼水漢武帝元鼎中南陽新野人暴利長)
(遭刑屯田於此水邊見羣野馬來飲中有竒名羌作土人持勒靽立後馬靽習久之利長因代土人牧得馬以)
(獻帝欲神異之云從水中出於是作天馬之歌也)壽昌(漢龍勒縣地陽關居玉門關之南玉門故關漢)
(置也二關之西三百餘里有蒲昌海一名鹽澤廣袤三四百里則葱嶺于闐兩河之所注)
伊吾郡(東至晉昌郡界六百四十里南至燉煌郡界七百四十里西至交河郡七百五十里北至伊吾)
(郡界三百里北賊界東南到燉煌郡磧無行路馬道到晉昌郡界不知遠近西南到燉煌郡磧無路馬道)
(西北到折羅漫山一百四十六里其山北有大川連大磧入金山哥羅禄住處東北到折羅漫山二百四)
(十里其山川北有大川入廻紇界馬行三十日無里數去西京四千八百里去東京五千六百五十里戶)
(二千二百三十七口八千七百五十六)
伊州(今理伊吾縣)在燉煌北大磧之外爲戎狄之地非九州
之限後漢明帝始征取伊吾盧地即此也爾後多爲屯
田兵鎮之所未爲郡縣後魏始置伊吾郡後又爲戎胡
所據至大唐貞觀初内附乃置伊州或爲伊吾郡領縣
二伊吾(漢置伊吾屯田後魏為縣有天山匈奴過之皆下馬拜一名雪山)納職(貞觀四年)
(置伊吾匈奴中地名在此縣界後漢破匈奴呼衍王取其地置宜禾都尉以為屯田今伊吾故地是)
交河郡(東至伊吾郡七百五十里南至三百五十里過荒山千餘里至吐蕃西至焉耆守軍七百一十)
(里北至北庭都護府四百五十里東南到燉煌郡千一百里西南到焉耆七百十里西北到北庭輪臺縣)
(五百四十里東北到伊吾郡八百四十里去西京五千三百六十五里去東京六千二百一十五里戶一)
(萬一千一百九十三口五萬三百一十四)
西州(今理高昌縣)漢時車師前王之庭漢元帝所置戊己校
尉故地因興師西討軍中羸憊者留居之地形高敞遂
名高昌壘有八城本中國人也前涼張駿置高昌郡其
後魏有之後又屬蠕蠕(而兖反)其後麴嘉稱王於此數代
至大唐貞觀十四年討平之以其地爲西州(本高昌國界東西八)
(百里南北五百里墾田九百頃)置都督府後改爲金山都護府或爲交
河郡領縣五高昌交河(貞觀中置交河水流出縣地天山一名祁連山今名)
(折羅漫山)柳中(漢舊地名與交河同置)蒲昌(與交河同置東南有舊蒲類海今名婆悉海)天
山(與交河同置)
北庭府(東至伊吾郡界六百八十里南至交河郡界四百五十里西至突騎施三千六百八十里北至)
(堅昆七千里東南到伊吾郡界六百八十里西南到焉耆鎮守軍八百七十里西北到突騎施三千一百)
(八十里東北到廻紇界一千七百里去西京六千一百三十里去東京六千八百七十六里戶二千三百)
(九十八口九千七百一十五)
庭州(今理金滿縣)在流沙之西北前漢烏孫之舊壤後漢車
師後王之地歴代爲胡虜所居大唐貞觀中征高昌於
時西突厥屯兵於可汗浮圖城與高昌相影響及高昌
既平懼而來降以其地爲庭州後置北庭都護府領縣
三金滿蒲類(蒲類海一名婆悉海有天山自伊吾郡界入)輪臺(其三縣並貞觀)
(中平高昌後同置)
安西府(東至焉耆鎮守軍八百里去交河郡七百里南至吐蕃界八百里西至疎勒鎮守捉軍三千里)
(去葱嶺七百里北至突騎施界鷹婆川一千里東南到吐蕃界屯城八百六十里西南到于闐二十里西)
(北到疎勒一千里東北到北庭府二千里去西京七千六百里去東京八千三百三十里戶一萬二千一)
(百六口六萬三千一百六十八)
安西都護府本龜兹國也大唐顯慶中置(貞觀中初置安西都護府)
(於西州顯慶中移於龜兹城)東接焉耆西連疎勒(西去葱嶺七百里)南隣吐
蕃北拒突厥
風俗
雍州之地厥田上上鄠杜之饒號稱陸海(言其高陸物産如海之無)
(所不出)四塞爲固被山帶河秦氏資之遂平海内漢初高
帝納婁敬說而都焉(田肯賀帝曰理秦甚善秦形勝之國懸隔千里所謂天府故曰秦得)
(百二焉其下兵諸侯猶居高屋建瓴水也)又徙齊諸田楚昭屈景燕趙韓魏
之後及豪族名家於關中強本弱末以制天下自是每
因諸帝山陵則遷戶立縣率以爲常故五方錯雜風俗
不一漢朝京輔稱爲難理其安定彭原之北汧陽天水
之西接近胡戎多尚武節自東漢魏晉羌氐屢擾旋則
苻姚迭據五涼更亂三百餘祀戰爭方息帝都所在是
曰浩穰其餘郡縣習俗如舊
議曰按水經云崑崙墟在西北去嵩高五萬里地之中
也其高萬一千里河水出其東北陬屈從其東南流入
於渤海又出海外南至積石山下有石門又南入葱嶺
山又從葱嶺出而東北流其一源出于闐國南山北流
與葱嶺所出河合又東注蒲昌海又東入塞過燉煌酒
泉張掖郡南又東過隴西河關縣北云云按水經晉郭
璞注三卷後魏酈道元注四十卷皆不詳所撰者名氏
亦不知何代之書佑謂二子博贍解釋固應精當訪求
久之方得又其經云濟水過壽張則前漢壽良縣光武
更名又東北過臨濟則前漢狄縣安帝更名又云菏水
過湖陸則前漢湖陵縣章帝更名又云汾水過河東郡
永安則前漢彘縣順帝更名故知順帝以後纂序也詳
水經所作殊爲詭誕全無憑據按後漢郡國志濟水王
莽末因旱渠塞不復截河南過既順帝時所撰都不詳
悉其餘可知景純注解又甚疎略亦多迂怪水經所云
河出崑崙山者宜出於禹本記山海經所云南入葱嶺
及出于闐南山者出於漢書西域傳而酈道元都不詳
正所注河之發源亦引禹記山經釋法明國諱改焉遊
天竺記釋氏西域記所注南入葱嶺一源出于闐山合
流入蒲昌海雖約漢書亦不尋究又水經云出海外南
至積石山下有石門然後南流入葱嶺據此則積石山
當在葱嶺之北又云入塞過燉煌酒泉張掖郡南並今
郡地也夫山水地形固有定體自葱嶺于闐之東燉煌
酒泉張掖之間華人來往非少從後漢至大唐圖籍相
承注記不絶大磧距數千里未有桑田碧海之變陵遷
谷移之談此處豈有河流纂集者不詳斯甚又按禹導
河積石者堯時洪水下人昏墊禹所開決本救人患積
石之西砂鹵之地河流小地勢復高不爲人患不惡疏
鑿以此施功發跡自積石山而東則今西平郡龍支縣
界山是也固無禹理水之功自葱嶺之北其本記灼然
荒唐撰經者取爲準的班固云言九州者尚書近之矣
誠爲愜當其漢書西域傳云河水一源出葱嶺一源出
于闐合流東注蒲昌海皆以潛流地下南出積石爲中
國河云比禹記山經猶挍附近終是紕繆按此宜唯憑
張騫使大夏見兩道水從葱嶺于闐合流入蒲昌海其
于闐出美玉所以騫傳遂云窮河源也按古圖書名河
所出曰崑崙山疑所謂古圖書即禹本記以于闐山出
玉乃謂之崑崙即所出便云是河也窮究諸說悉皆謬
誤孟堅又以禹貢云導河自積石遂疑潛流從此方出
且漢時羣羌種衆雖多不相統一未爲強國漢家或未
嘗遣使詣西南羌中或未知自有河也寧有今吐蕃中
河從西南數千里向東北流見與積石山下河相連聘
使涉歴無不言之吐蕃自云崑崙山在國中西南則河
之所出也又按尚書云織皮崑崙析支渠搜西戎即敘
又范曄後漢書云西羌在漢金城郡之西南濱於賜支
續漢書曰河關西可千餘里有典羌謂之賜支蓋析支
也然則析支在積石之西是河之上流明矣崑崙在吐
蕃中當亦非謬而不謂河之本源乃引葱嶺于闐之河
謂從蒲昌海伏流數千里至積石方出斯又班生之所
未詳也佑以水經僻書代人多不之覩或有好事者於
諸書中見有引處謂其審正此殊未之精也不揆淺昧
考諸家之說辯千古訛舛是故曲折言之又按禹本記
山海經不知何代之書詳其恢怪不經疑夫子刪詩書
以後尚竒者所作或先有其書如詭誕之言必後人所
加也若古周書吳越春秋越絶書諸緯書之流是矣而
後代纂錄者務廣異聞如范曄敘蠻夷廩君盤瓠之類
是也輒以愚管所窺宜皆不足爲據然去聖久遠雜說
紛紜非夫宣尼復生重爲刪革則何由詳正縱有精鑒
達識之士抗辯古釋今之論或未能振頽波遏横流矣
而撰水經者亦同蔚宗之旨趣以冀來哲之見知也
或曰昔秦以區區關中滅六強國今萬方財力上奉京
師外有犬戎憑陵城陷數百内有兵革未寧年將三紀
豈制置異術而古今殊時者乎答曰按周制步百爲畝
畝百給一夫(即一頃也)商鞅佐秦以一夫力餘地利不盡於
是改制二百四十步爲畝百畝給一夫矣又以秦地曠
而人寡晉地狹而人稠誘三晉人發秦地利優其田宅
復及子孫而使秦人應敵於外非農與戰不得入官大
率百人則五十人爲農五十人習戰兵強國富職此之
由其後仕宦之途猥多道釋之教漸起浮華浸盛末業
日滋今大率百人方十人爲農無十人習戰其餘皆務
他業以今推古損益可知又秦開鄭渠溉田四萬頃漢
開白渠復溉田四千五百餘頃關中沃衍實在於斯聖
唐永徽中兩渠所溉唯萬許頃洎大歴初又減至六千
二百餘頃比於漢代減三萬八九千頃每畝所減石餘
即僅校四五百萬石矣地利損耗既如此人力散分又
如彼欲求強富其可得乎昔漢文之時長安之北七百
里外即匈奴之地控弦數十萬騎侵掠未嘗暫寧計其
舉國人衆不過漢一大郡晁錯請備障塞北邊由是獲
安今自潼關之西隴山之東鄜坊之南終南之北才十
餘州地已數十萬家吐蕃雖強陷覆河隴竊料全國尚
未敵焉况緜力薄才食鮮藝拙比之華人殊不侔矣徒
以令峻而衆心齊一馬多而競逐莫及誠能復兩渠之
饒究浮食之弊恤農夫誘其歸趣撫戰士勵其勲伐行
晁錯之策擇險要之地繕完城壘用我所長漸開屯田
更蓄財力將冀收復河隴豈唯自守而已哉加以幅&KR0695;
萬里之所資宣布皇王之大政則何嚮不濟何爲不成
者乎或又曰關中㝢内西偏天下勞於轉輸洛陽宮室
正在土中周漢以還多爲帝宅皇輿廵幸之處則是國
都何必重難遷移密邇勍寇擇才留鎮以息人勤自然
無虞孰不慶幸答曰古今既異形勢亦殊當周之興也
雖定鼎郟鄏而王在鎬京幽王之亂平王東徙始則晉
鄭夾輔終乃齊晉主盟咸率諸侯共尊王室猶有請隧
之僭中肩之師東漢再興巨寇皆殄魏晉以降理少亂
多今咸秦陵廟在焉勝兵計數十萬海内財力雲奔風
趨儻議遷都得非蹙國斯乃示弱天下何以統臨四方
洛陽地塉凋弊尤甚萬乘所止千官畢臻樵牧難資槀
秸難贍又無百二之固慮啟姦兇之心豈得捨安而就
危棄大而從小也漢高初平項羽將宅洛師婁敬請居
關中張良贊成其計田肯稱賀方策備存武德中突厥
牙帳在於河曲數十萬騎將過原州時以傷夷未平財
力且乏百辟卿士震恐皆請遷都山南太宗獻計固争
方止永安宗社實賴聖謨議者又曰洛陽四戰之地既
將不可蒲坂虞舜舊國表裏山河江陵亦嘗設都控壓
吳蜀遠道避翟寧不堪居答曰蒲坂土瘠人貧困竭甚
於洛邑江陵本非要害梁主數歲國亡夫臨制萬國尤
借大勢秦川是天下之上腴關中爲海内之雄地巨唐
受命本在於兹若居之則勢大而威遠捨之則勢小而
威近恐人心因斯而搖矣非止於危亂者哉誠繫興衰
何可輕議
通典卷一百七十四
