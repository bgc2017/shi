通典卷十四
唐京兆杜佑君卿纂
選舉二
歴代制中(魏魏晉北東晉後宋後齊周)(齊隋)(梁)(陳)
魏文帝為魏王時三方鼎立士流播遷四人錯雜詳覈
無所延康元年吏部尚書陳羣以天朝選用不盡人才
乃立九品官人之法州郡皆置中正以定其選擇州郡
之賢有識鑒者為之區别人物第其高下又制郡口十
萬以上歲察一人其有秀異不拘戶口(初曹公時魏府初建以毛玠崔)
(琰為東曹掾史銓衡人物選用先尚勤儉於是天下士人皆砥礪名節務從約損和洽言於公曰天下大器在)
(位與人不可以一節儉也儉素過中自以處身則可以此格物所失或多今朝廷之儀吏有着新衣乘好車者)
(不謂之廉潔至令士大夫或汚辱其衣藏其輿服朝府大吏或自挈壺飱以入官寺夫立教觀俗貴處中庸為)
(可繼也今崇一槩難堪之行以檢殊塗勉而為之必有疲瘁古之大教務在通人情而已凡激詭之行則容偽)
(矣)其武官之選俾護軍主之黃初三年始除舊漢限年
之制令郡國貢舉勿拘老幼儒通經術吏達文法則皆
試用自明帝太和之後俗用浮靡遞相標目而夏侯諸
葛何鄧之儔有四聰八達之稱帝深嫉之於是惡士大
夫之有名聲者或禁錮廢黜以懲之吏部尚書盧毓奏
曰古者敷奏以言明試以功今考績之法久廢而毁稱
相進退故真偽混雜也帝遂詔散騎常侍劉劭作都官
考課之法以考覈百官(具考績篇)齊王嘉平初曹爽既誅司
馬宣王秉政詳求理本中護軍夏侯玄言曰夫官才用
人國之柄也故銓衡專於臺閣上之分也孝行考乎閭
巷優劣任之鄉人下之叙也夫欲清教審選在明其分
叙不使相涉而已今令中正但考行論輩論輩當行均斯
可官矣行有大小比有高下則所任之次亦渙然别矣
奚必使中正干銓衡之機於下而執機柄者有所委仗
於上上下交侵以生紛錯哉且衆職之屬各有官長但
使官長各以其屬能否獻之臺閣則據官長能否之第
參以鄉閭德行之次擬其倫比勿使偏頗中正則唯考
行迹别其高下審定輩類勿使升降而總之於臺閣官
長所第中正所輩擬比隨次率而用之如其不稱責負
在外則内外相參得失有所庶可靜風俗而審官才矣
兼請除重設之官定服制之等宣王辭不能改請俟於
他賢(按九品之制初因後漢建安中天下興兵衣冠士族多離於本土欲徵源流遽難委悉魏氏革命州)
(郡縣俱置大小中正各以本處人任諸府公卿及臺省郎吏有德充才盛者為之區别所管人物定為九等其)
(有言行修著則升進之或以五升四以六升五儻或道義虧缺則降下之或自五退六自六退七矣是以吏部)
(不能審定覈天下人才士庶故委中正銓第等級憑之授受謂免乖戾及法弊也唯能知其閥閱非復辨其賢)
(愚所以劉毅云上品無寒門下品無勢族南朝至於梁陳北朝至於周隋選舉之法雖互相損益而九品及中)
(正至開皇中方罷討其根本陳壽魏志言之太略故詳辨之也蜀先主既沒諸葛孔明秉政懲惡舉善量材授)
(任不計資叙時犍為郡守李嚴以楊洪為功曹嚴未去郡而洪已為蜀郡守洪門下書佐何祗有才策洪未去)
(郡而祗已為廣漢郡守後李嚴廖立皆得罪於亮或廢或徙聞亮卒垂泣發疾以至於死也)晉依
魏氏九品之制内官吏部尚書司徒左長史外官州有
大中正郡國有小中正皆掌選舉若吏部選用必下中
正徵其人居及父祖官名武帝泰始初又議考課(具課績篇)
散騎常侍傅玄皇甫陶以為政教頽弊風俗不淳上疏
曰臣聞先王之臨天下也明其大教長其義節道化崇
於上清議行於下上下相奉人懷義心亡秦蕩滅先王
之制以法術相御而義心亡矣近者魏武好法術而天
下貴刑名魏文慕通達而天下賤守節其後綱維不攝
而虚無放誕之論盈於朝野使天下無復清議而亡秦
之病復發於今陛下聖德化鄰唐虞唯未舉清遠有禮
之臣以崇風節未退虚鄙以懲不恪也帝乃使玄草詔
進之玄奏曰臣聞先王分士農工商以經國制事各一
其業而殊其務自士以上子弟則為之立太學以教之
選明師以訓之隨才優劣以之授用農以豐其食工以
足其器商賈以通其貨故雖天下之大兆庶之衆而無
游人在其間漢魏不定其分百官子弟不修經藝而務
交遊未知涖事而坐享天祿農工之業多廢或逐輕利
而離其事徒繫名於太學然不聞先王之風今聖政資
始而漢魏之失未改散官衆而學校未設游手多而親
農者少工器不盡其宜臣以為宜亟定其制前皇甫陶
上事欲令賜拜散官皆課使親耕天下享足食之利禹
稷躬稼祚崇後代是以明堂月令著帝籍之制伊尹古
之名臣耕於有莘晏嬰齊之大夫避莊公之難亦耕於
海濱昔者聖帝明皇賢佐俊士皆嘗從事於耕農矣王
人賜官冗散無事者不督使學則當使耕無緣放之使
坐食百姓也今文武之官既衆而賜拜不在職者又多
加服役為兵不得耕稼當農者之半南面食禄者參倍
於前使冗散之官為農而收其租税家得其實而天下
之榖可以無乏矣夫家足食為子則孝為父則慈為兄
則友為弟則悌天下足食則仁義之教可不令而行也
夫士農工商之分不可斯須而廢若未能精其防制計
天下文武之官足為副貳者使學其餘皆歸之農於是
百工商賈亦歸之農務農若此何有不贍乎虞書曰三
載考績三考黜陟幽明是為九年之後乃有遷叙也故
居官久則念立慎終之化不久則競為一切之政六年
之限日月淺近不周黜陟陶之所上義合古制惟陛下
裁之武帝甚善之而終不能用(山濤為吏部尚書十有餘年每官缺輒啓擬數)
(人曰侍中彭權遷當選代按雍州刺史郭奕高簡有雅量在兵間少不盡下情處朝廷足以肅正左右衛將軍)
(王濟才高美茂後來之冠此二人誠顧問之秀聖意倘惜濟主兵者驍騎將軍荀愷智器明敏其典宿衛終不)
(減濟祭酒庾純強正有學義亦堪此選國學初建王荀已亡純能其事宜當小留粗立其制不審宜爾有當聖)
(旨者不尚書令缺宜得其人征南大將軍祜體義立正可以肅整朝廷又云有疾苦者大將軍雖不整正須筋)
(力戎馬間猶宜得健者征北大將軍瓘貞正靜一中書監勖逹練事物三人皆人彦不審有可參舉者不皆隨)
(帝意所欲然後明奏而帝之用者或非舉首衆情不察以濤輕重任意或譖之於帝故帝手詔戒濤曰夫用人)
(惟才不遺疎遠卑賤天下便化矣而濤行之自若一年之後衆情乃服濤所奏甄拔人物各為題目時稱山公)
(啓事又王戎字濬冲遷尚書左僕射領吏部戎為甲午制凡選舉皆先理百姓然後授用司隸傅咸奏戎曰書)
(稱三載考績三考黜陟幽明今内外郡官居職未周而戎奏還既未定其優劣且送故迎新相繼道路欺巧由)
(生傷農害政戎不仰依堯舜典謨而驅扇浮華虧敗風俗非徒無益乃有大損宜免戎官戎與賈郭通親竟得)
(不坐)於時雖風教頽失而無典制然時有清議尚能勸俗
陳壽居喪使女奴丸藥積年沉廢郗詵篤孝以假葬違
常降品一等其為懲勸也如是其後中正任久愛憎由
已而九品之法漸弊遂計官資以定品格天下惟以居
位者為貴尚書僕射劉毅以九品者始因魏初喪亂是
軍中權時之制非經久之典也因用土斷復古鄉舉里
選之法上疏曰夫九品有八損而官才有三難皆興替
之所由也人物難知一也愛憎難防二也情偽難明三
也今之中正定九品高下任意榮辱在手操人主威福
奪天朝權勢愛惡隨心情偽由已上品無寒門下品無
勢族公無考校之負私無告訴之忌損政之道一也置
州郡者本取州里清議咸所歸服將以鎮異同一言議
不謂一人之身了一州之才一人不審遂為坐廢若然
雖宣尼之聖莫不有過則可廢何獨責於中人哉使是
非之論横於州里嫌隙之仇結於大臣損政之道二也
本立格制謂人倫有序若貫魚成次才德優劣倫輩有
首尾也今之中正坐徇其私推貴異之器使在九品之
下負戴不肖越在成人之首損政之道三也委以一國
之重而無賞罰之防使得縱横無所顧憚諸受枉者抱
怨積久獨不蒙天地無私之德長壅蔽於邪人之銓損
政之道四也古先政教崇鄉黨之義故得天下之人退
而修本今一國之士多者千數或流徙異邦或給事殊
方猶不識其面况能盡其才乎而中正知與不知將定
品状必採聲於臺府納毁於流言任已則有不識之弊
聽受則有彼此之偏所知者以愛憎奪其平所不知者
以人事亂其度既無鄉老紀行之議又非朝廷考績之
課遂使為官之人棄近求遠背本趨末損政之道五也
凡所以立品設状者求人才而論功報也今於限當報
雖職之高還附卑品無績於官而獲高叙是為抑功實
而崇虛名也損政之道六也凡官不同事人不同能今
九品不状才能之所宜而以九等為例以品取人或非
才能之所長以状取人則為本品之所限若状得其實
猶品状相妨况不實者乎損政之道七也前九品詔書
善惡必書以為褒貶今之九品所下不彰其罪所上不
列其善廢褒貶之義任愛憎之斷天下之人焉得不懈
於德行而銳於人事乎損政之道八也職名中正實為
姦府事名九品而有八損臣以為宜罷中正除九品棄
魏氏之弊法立一代之美制司空衛瓘又表請除九品
復古鄉議里選時始平王文學李重復上疏曰九品始
於喪亂軍中之政誠非經國不刊之法也且檢防轉碎
徵形失實故朝野之論僉謂驅動風俗為弊已甚晉承
魏氏凋弊之迹人物播越仕無常朝人無定處郎吏蓄
於軍府豪右聚於都邑事體駮錯與古不同謂九品既
除宜先開移徙聽相併就且明貢舉之法不濫於境外
則冠帶之倫將不分而自均即土斷之實行矣若使人
思反本修之於鄉華競自息而禮義日崇矣及劉頌為
吏部尚書復建九班之制令百官在職少遷時賈郭專
朝仕者務速進故皆不行(孫氏有江東選曹尚書主選舉吳郡暨&KR1904;性峭刻好清議)
(為尚書以郎署混淆多非其人&KR1904;欲激濁掦清别其善否乃覈選三署皆貶高就下降損數等其居位貪婪志)
(節卑汚者皆以為軍校置之營府於是怨聲囂然競言&KR1904;用私情虧公法&KR1904;坐自殺)東晉元帝
制掦州歲貢二人諸州各一人時以天下喪亂務存慰
勉遠方孝秀不復策試到即除署既經略粗定乃詔試
經有才不中舉者免其太守其後孝秀莫敢應命有送
至京師皆以疾辭太興三年尚書孔坦議請普延五歲
許其講習乃詔孝廉申至七年而秀才如故宋制丹
陽吳會會稽吳興四郡歲舉二人餘郡各一人凡州秀
才郡孝廉至皆策試天子或親臨之及公卿所舉皆屬
於吏部叙才銓用凡舉得失各有賞罰失者其人加禁
錮年月多少隨部議制(初廢帝滎陽王時以蔡廓為吏部尚書錄尚書徐羡之謂中書)
(令傅亮曰黃門以下悉委蔡吾徒不復厝懷自此以上故宜共參同異廓聞之曰我不能為徐羡之署紙尾也)
(遂辭不拜選按黃紙錄尚書與吏部尚書連名故廓云署紙尾也按宋黃門第五品也)文帝元嘉
中限年三十而仕郡縣以六周而代刺史或十餘年及
孝武即位仕者不復拘老幼守宰以三周為滿時中軍
錄事參軍周朗上疏曰今為政者宜以二十五家選一
長百家置一師男子十三至十七皆令學經十七至二
十皆令習武訓以書記圖緯忠孝仁義之禮廉讓恭勤
之則授以兵經戰略軍部舟騎之容挽強擊刺之法習
經者五年有成而言之司徒習武者三年能藝亦升之
司馬若七年而經不明五年而勇不達便更求其言行
攷其事業必不足取者雖公卿子弟長歸農畝終身不
得為吏兼述農桑生植之本及禮教刑政之端帝省之
不悦左衛將軍謝莊以其時搜才路狹又上表曰九服
之曠九流之雜提鈞懸衡委之選部一人之鑒易限而
天下之才難源以易限之鑒照難源之才使國罔遺授
野無滯器其可得乎請普令大臣各舉所知以付尚書
銓用不從帝又不欲重權在下乃分吏部置兩尚書以
散其權(裴子野曰官人之難先王言之詳矣居家視其孝友鄉黨察其誠信出入觀其志義憂難取其)
(智謀煩之以事以求其理臨之以利以察其廉周禮始於學校論之州里告諸六事而後貢於王庭其在漢家)
(尚猶然也州郡積其功能然後為五府所辟五府舉其掾屬而升之於朝三公參其得失除署尚書奏之天子)
(一人之身所閱者衆一賢之進其課也詳故能官得其才鮮有敗事魏晉易是而所失弘多夫厚貌深衷險如)
(谿壑釋言觀行猶懼弗同况今萬品千羣俄折乎一面庶僚百位專斷於一司於是囂風遂行不可止也已擊)
(轂攘袂填彼寺臺求者干進以務必得加之以謟黷吏曹按閥閱而選舉不遑訪採於鄉邑父誨其子曰不索)
(何獲兄勵其弟曰努力窺覦無廉恥之風謹愿之操官邪國敗而不可紀綱假使龍作納言舜居南面而治致)
(平章不可必也况後之哲人者哉孝武雖分曹為兩不能反之周漢朝三暮四其病愈甚也)齊尚
書都令史駱宰議策秀才格五問並得為上四三為中
二為下一不合與第謝超宗議以為片辭折獄寸言挫
衆魯史褒貶孔論興言皆無俟繁而後秉裁夫表事之
深析理之會豈必委牘方切理道非患對不盡問患以
常文弗竒必使一通峻正寧劣五通而常與其俱竒一
亦宜採詔從宰議因習宋代限年之制然而鄉舉里選
不覈才德其所進取以官婚胄籍為先遂令甲族以二
十登仕後門以三十試吏故有增年矯貌以圖進者其
時士人皆厚結姻援奔馳造請浸以成俗至和帝時梁
武為丞相上表曰前代選官皆立選簿應在貫魚自有
銓次胄籍升降行能臧否或素定懷抱或得之餘論故
得簡通賓客無俟掃門頃代陵夷九流乖失其有勇退
忌進懷質抱真者選部或以未經朝謁難以進用或有
晦善蔵聲自埋衡蓽者又以名不表著絶其階緒必須
書刺投状然後彈冠則是驅迫廉撝奬成澆競愚謂自
今選曹宜精隱覈依舊立簿使冠履無爽名實不違庶
人識涯涘造請自息且聞中間立格甲族以二十登仕
後門以過立試吏求之愚懷抑有未達何者設官分職
惟才是務若限歲登朝必增年就官故貌實幼童籍已
踰立滓穢名教於斯為甚乃施行梁初無中正制年
二十有五方得入仕天監中制九流常選年未三十不
通一經者不得為官若有才同甘顔勿限年次至七年
州置州重郡置郡崇鄉置鄉豪各一人專典搜薦無復
膏粱寒素之隔普通七年詔凡州歲貢二人大郡一人
敬帝太平二年復令諸州各置中正仍舊選舉皆須中
正押上然後量授不然則否陳依梁制凡年未三十
不得入仕唯經學生策試得第諸州迎主簿西曹左奏
及嘗為挽郎得未壮而仕諸郡唯正王為丹陽尹經迎
得出身者亦然庶姓尹則否有高才異行殊勲別降恩
旨叙用不在常例凡選無定時隨缺則補官有清濁以
為升降從濁得清則勝於遷若有遷授吏部先為白牒
列數十人名尚書與參掌者共署奏勅或可或否其可
者則下於選曹量貴賤别内外隨才補用以黃紙錄名
八座通署奏可乃出以付於典名典名書其名帖鶴頭
版脩容整儀送所授之家其別發詔除者即宣付詔局
詔局草奏聞勅可黃紙寫出門下門下答詔請付外施
行又書可付選司行名得官者不必皆行名到但聞詔
出明日即入謝後詣尚書上省拜受若拜王公則臨軒
凡拜官皆在午後初武帝承侯景喪亂之後綱維頽壞
制度未立百官無復考校殿最之法但更年互遷驟班
進秩法無可稱者後徐陵孔奐繼為吏部尚書差有其
序後魏州郡皆有中正掌選舉每以季月與吏部銓
擇可否其秀才對策第居中上表叙之成帝和平三年
詔曰今選舉之官多不以次令班白處後晚進居先豈
所謂彜倫攸叙也諸曹選補宜各書勞舊才能(初崔浩為冀州)
(大中正薦冀定相幽并五州士數十人各起家為郡守景穆帝謂浩曰先召之人亦州郡選也在職已久勤勞)
(未答令先補前召外任郡縣以新召者代為郎吏又守宰人宜使更事者浩固爭而遣之高允聞之謂東宫博)
(士管恬曰崔公其不免乎苟遂其非而校勝於上何以能濟又季孝伯趙郡人父曾理鄭氏禮左氏春秋郡三)
(辟功曹不就門人勸之曾曰功曹之職雖曰鄉選高第猶是郡吏耳北面事人亦何容易任郡主簿到官月餘)
(日乃嘆曰梁叔敬有云州郡之職徒勞人耳道之不行身之憂也遂還家又郭祚為吏部尚書持潔清重惜官)
(位至於銓授假令得人必徘徊久之然後下筆即云此人便已貴矣由是事頗為稽遲當時每招怨讟然所拔)
(用者量材稱職時又以此歸之)其後中正所銓但在門第吏部彜倫仍
不才舉至孝文帝勵精求治内官通班以上皆自考覈
以為黜陟(具考績篇)宣武帝詔庶族子弟年十五不聽入仕
(任城王澄從幸鄴宫除吏部尚書及幸代車駕自北廵留澄銓簡舊臣初魏自公侯以下迄於選臣動有萬數)
(冗散無事澄品為三等量其優劣盡其能否之用咸無怨者又韋伯所兄子瑒為吏部郎性貪婪鬻賣吏官皆)
(有定價)自太和以前精選中正德高鄉國者充其邊州小
郡人物單鮮者則併附他州其在僻陋者則闕而不置
當時稱為簡當頗謂得人及宣武孝明之時州無大小
必置中正既不可悉得其人故或有蕃落庸鄙操銓覈
之權而選叙頽紊至正始元年冬乃罷諸郡中正時有
以雜類冐登清流遂令在位者皆五人相保無人保任
者奪官還役初孝明嗣位幼冲靈太后臨朝征西將軍
冀州大中正張彜之子仲瑀上封事請銓别選格排抑
武夫不使在清品於是武夫怨怒聲喧道路乃懸牓於
衢會期屠害彜父子不以為懷神龜二年羽林虎賁相
率千餘人至尚書省詬詈求彜長子尚書郎始均不獲
以瓦礫投擊臺閣聲如雷霆京師懾震莫敢討遏遂聚
火就焚其第拽彜於庭捶辱恣心而呼聲動京邑其子
叩頭流血為父請命羽林乃執始均生投火中灼為煨
燼仲瑀被創以竄免彜信宿而死既而詔斬其尤兇者
八人餘大赦以安之天下冤痛聞者驚駭靈太后於是
乃命武官得依資入選既而官員少而應調者多選曹
無以處之及崔亮為吏部尚書乃奏為格制官不問愚
賢以停解日月為斷雖復官須此人停日後者終不得
取庸才下品年月久者則先擢用時沉滯者皆稱其能
(時亮外甥司空諮議劉景安書規亮曰殷周以鄉塾貢士兩漢由州郡薦才魏晉因循乃置中正諦觀在昔莫)
(不審舉雖未盡美足應十收六七朝廷貢才止求其文不取其理察孝廉惟論章句不及理道立中正不考人)
(才行業空辨姓氏高下至於取士之途不溥沙汰之理未精而舅屬當銓衡宜須改張易調如之何反為停年)
(格以限之天下士誰復修厲名行哉亮答書曰汝所言乃有深致吾昨為此格有由而然今已為汝所怪千載)
(之後誰知我哉可靜念吾言吾廉正六為吏部郎中三為尚書銓衡所宜頗知之矣但古今不同時宜復異何)
(者昔有中正品其才第上之尚書據状量人授職此乃與天下羣賢共爵人也吾謂當爾之時無濫舉矣而汝)
(猶云十收六七况今日之選專歸尚書以一人之鑒照察天下劉毅所云一吏部兩郎中而欲䆒鑒人物何異)
(以管窺天而求其博哉今勲人甚多又羽林入選武夫崛起而不解書計唯可彍弩前驅指蹤捕噬而已忽令)
(佩組乘軒求其烹鮮之效未嘗操刃而使剸割又武人至多官員至少不可周溥設令十人共一官猶無官可)
(授况一人冀一官何由可不怨哉吾近面執不宜使武人入選請賜其爵厚其禄既不見從是以權立此格限)
(以停年耳昔子産鑄刑書以救弊叔向譏之以正法何異汝以禮法難權宜哉仲尼云知我者春秋罪我者亦)
(春秋吾之此指其由是也但令當今君子知吾意焉)後甄琛元脩義城陽王徽相
繼為吏部尚書利其便已踵而行之自是賢愚同貫涇
渭無别魏之失才從亮始也及辛雄為尚書右丞轉吏
部郎中上疏曰自神龜以來專以停年為選士無善惡
歲久叙用職無劇易名到授官執案之吏以差次日月
為功能銓衡之人以簡得老舊為平直且庸劣之人莫
不貪鄙委斗筲以共理之重託碩鼠以百里之命皆貨
賄是求肆心縱意其制雖煩不勝其欲致令徭役不均
發調違謬聚斂盈門囚執滿道蓋助陛下理天下者唯
在守令最須簡置以康國道但郡縣選舉由來所輕貴
遊雋才莫肯居此宜改其弊以定官方請上等郡縣為
第一清中等為第二清下等為第三清選補之法妙盡
才具如不可並後地先才不得拘以停年竟無銓革三
載黜陟有稱者補在京名官如前代故事不歴郡縣不
得為内職則人思自勉上下同心枉屈可伸強暴自息
書奏惠帝崩及孝莊帝詔求德行文藝政事強直者縣
令郡守刺史皆叙其志業具以表聞三人以上縣令太
守刺史賞一階舉非其人者黜一階凡官郡守縣令六
年為滿滿後六年乃叙北齊選舉多沿後魏之制凡
州縣皆置中正其課試之法中書策秀才集書策貢士
考功郎中策廉良天子常服乘輿出坐於朝堂中楹秀
孝各以班草對字有脱誤者呼起立席後書有濫劣者
飲墨水一升文理孟浪者奪席脱容刀初東魏元象中
文襄王高澄秉政攝吏部尚書乃革後魏崔亮年勞之
制務求才實自遷鄴以後掌大選知名者不過數四文
襄年少高朗其弊也疎袁聿脩沈密謹厚所傷者細楊
遵彦風流辯給所取失於浮華唯辛術貞明簡實新舊
參舉管庫必擢門閥不遺衡鑒之美一人而已至孝昭
帝皇建二年詔内外執事官從五品以上三府主簿錄
事參軍諸王文學侍御史廷尉三官尚書郎中中書舍
人每在三年之内各舉一人或夙在朝倫沈屈未用或
先官後進今見停散或白屋之人巾褐未釋其高才良
器允文允武理識深長幹具通濟操履凝峻學業宏贍
諸如此輩隨取一長無待兼資方充舉限舉薦之文指
論事實隨能量用必陳所堪不得高談謬加褒飾所舉
之人止在一職三載之内有犯死罪以下刑罪以上舉
主准舉人之犯各罰其金自鞭以下舉主勿論若未經
三載而更餘轉通計後官日月合滿三周凡所舉人必
主事立功裨益時政不限年之遠近舉主之賞亦當非
次被舉之人別當擢授其違限不舉依式罰金又擁旄
作鎮任總百城分符共理職司千里凡其部統理宜委
悉刺史於所管之内下郡太守縣令丞尉府佐錄事參
軍以降州官州官都主簿以下但沾在吏職及前為官
并白人等並聽表薦太守則曹掾以下及管内之人亦
聽表舉其大州中州下州畿内上郡中郡並三年之内
各舉一人其不入品州并自餘郡守不在舉限昔三代
以前天下列國有三卿五大夫二十七士大國三卿二
卿命於天子一卿命於其君小國三卿一卿命於天子
二卿命於其君公侯伯之大夫再命子男之大夫一命
其士以下不命皆國君專之漢初王侯國百官皆如漢
朝唯丞相命於天子其御史大夫以下皆自置及景帝
懲吳楚之亂殺其制度罷御史大夫以下官至武帝又
詔凡王侯吏職秩二千石者不得擅補其州郡佐吏自
別駕長史以下皆刺史太守自辟歴代因而不革洎北
齊武平中後主失政多有佞倖乃賜其賣官分占州郡
下及鄉官多降中旨故有勅用州主簿郡功曹者自是
之後州郡辟士之權浸移於朝廷以故外吏不得精覈
由此起也後周以吏部中大夫一人掌選舉吏部下
大夫一人以貳之初覇府時蘇綽為六條詔書其四曰
擢賢良綽深思本始懲魏齊之失罷門資之制其所察
舉頗加精慎及武帝平齊廣收遺逸乃詔山東諸州舉
明經幹理者上縣六人中縣五人下縣四人至宣帝大
成元年詔州舉高才博學者為秀才郡舉經明行脩者
為孝廉上州上郡歲一人其刺史僚佐州吏則自署府
官則命於朝廷隋文帝開皇七年制諸州歲貢三人
工商不得入仕開皇十八年又詔京官五品以上及總
管刺史並以志行脩謹清平幹濟二科舉人牛弘為吏
部尚書高構為侍郎選舉先德行次文才最為稱職當
時之制尚書舉其大者侍郎銓其小者則六品以下官
吏咸吏部所掌自是海内一命以上之官州郡無復辟
署矣(自後魏末北齊以來州郡僚佐已多為吏部所授至隋一切歸在省司牛弘嘗問於劉炫曰按周禮)
(士多而府史少今吏百倍於前判官減即不濟其故何也炫對曰古人委任責成歲終考其殿最案不重校文)
(不繁悉府史之掌要目而已今之文簿常慮覆理鍜鍊辛苦甚密萬里追証百年舊案故喭云老吏抱案死今)
(古不同若此之相懸也事繁政弊職此之由弘又問魏齊之時令史從容而已今則不遑寧處其事何由炫曰)
(往者州唯置紀綱郡置守丞縣唯令而已其所事具僚則長官自辟受詔赴任每州不過數十今則不然大小)
(之官悉由吏部纖介之迹皆屬考功所以繁也省官不如省事省事不如清心官事不省而欲從容其可得乎)
(弘甚善其言而不能行之)自後周以降選無清濁及盧愷攝吏部尚
書與侍郎薛道衡陸彦師等甄別物類頗為清簡而譖
愬紛紜愷及道衡皆除名(禮部員外郎沈既濟曰選法之難行久矣夫天産萬類美)
(寡而惡衆人分九流君子孤而小人羣雖消長迭有而善惡不常此古今之通理然也將退不肖而懲其濫必)
(懸法以示人而俾人知懼舉善以勸而不仁自遠可以隂隲而潛移之固難明斥其惡而強擠也暨&KR1904;張彜皆)
(以不及是而敗悲夫斯理甚明蓋非英明之君不可以語焉故崔毛當魏武而政舉盧薛值隋文而身墜時難)
(不其然乎)煬帝始建進士科又制百官不得計考增級其功
德行能有昭然者乃擢之大業三年始置吏部侍郎一
人分掌尚書職事時武夫參選多授文職大業八年詔
曰頃自班朝治人乃由勲叙拔之行陣起自勇夫蠧政
害人寔由於此自後諸授勲官者並不得授文官之職
事
通典卷十四
