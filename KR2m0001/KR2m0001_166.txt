通典卷一百六十一
唐京兆杜佑君卿纂
兵十四
孫子曰水因地而制形兵因敵而制勝(言水因地傾側而制其流兵因)
(敵之虧闕而取其勝者也)故兵無常勢水無常形(言其有變化故地有方圓)能隨
敵變化而取勝者謂之神(勢盛必衰形露必敗故能因敵變化勝之若神)懸權
而動(量敵動也)故五行無常勝四時無常位(五行謂金木水火土四時謂春)
(夏秋冬言五行更王四時迭用)日有短長月有生死(兵無成勢盈縮隨敵日月盛衰猶兵)
(之形勢或弱或強也)
因機設權
春秋時晉師伐秦秦人毒涇上流師人多死也春秋
時楚師伐吳箴尹固與王同舟王使執燧象以奔吳師
(燒火燧繫象尾使赴吳師驚却之鍼職深切)春秋時邾人城翼(翼邾邑也)還將
自離姑(離姑邾邑也從離姑則道經魯之武城也)大夫公孫鉏曰魯將禦我
欲自武城還循山而南(至武城而還依南山行不欲過武城)大夫徐鉏曰
道下遇雨將不出是不歸也(謂此山道下濕)遂自離姑(遂過武城)武
城人塞其前(以兵塞其前道)斷其後之木而弗殊邾師過之乃
推而蹷之遂敗邾師春秋時晉將荀吳敗無終及羣
狄於太原(無終山戎也)初將戰魏舒曰彼徒我車所遇又阨
(地險不便車阨鳥介切)以什共車必克(更增十人以當一車之用)困諸阨又烏
克(車每困於阨道今去車故為必克也)請皆卒(去馬用步卒)自我始乃毁車以
為行(魏舒先自毁其屬車為步陣也行戶郎切)五乘為三五(乘車者三人五乘十五人今改)
(去車更以五人為五分為三五)為五陣以相離兩於前伍於後專為右
角參為左角偏為前拒(皆臨時處置之名)以誘之狄人笑之(笑其)
(失常也)未陣而薄大敗之戰國燕師伐齊已下七十餘
城圍即墨未下齊將田單乃收城中得千餘牛為絳繒
衣畫以五彩龍文束兵刃於其角而灌脂束葦於尾燒
其端鑿城數十穴夜縱牛壯士五千人隨其後牛尾熱
怒而奔燕軍燕軍大驚牛尾炬火光明炫燿燕軍視之
皆龍文所觸盡死傷五千人因銜枚擊之而城中鼓噪
從之老弱者皆擊銅器聲動天地燕軍大駭敗走而燕
七十餘城皆復為齊後漢初馮異將數萬人與賊約
期會戰使壯士變服與赤眉同伏於道側明日赤眉使
萬人攻異前部異裁出兵以救之(裁少出兵所以示弱)賊見勢弱
遂悉衆攻異異乃縱兵大戰日昃賊氣衰伏兵卒起衣
服相亂赤眉不復識别衆遂驚潰追擊大破於崤底
後漢末袁尚擊袁譚於平原使其將審配守鄴曹公攻
鄴城尚聞鄴急棄平原而救求入城以計事者主簿李
孚請行尚曰當何所辦孚曰今鄴圍甚急多人則不可
孚乃自選溫信者三人不示其謀各給駿馬令釋戎器
著平上冠持問事杖投暮直抵鄴下自稱曹公都督巡
歴圍壘所過呵責失候者輒捶之自東歴西徑入曹公
營當城門復怒守圍者收縳之因開圍馳入城下配以
縋引之孚得入城中鼓噪皆呼萬歲守圍者以狀聞公
笑曰此非徒入方且復出孚計事訖將還而外圍益急
謂配曰城中榖少無用老幼為不如驅出之省榖配乃
夜揀得一千人皆令持白幡秉脂燭從三門而出請降
孚將所來騎隨降人而出時守圍吏聞城中悉降火光
照耀但共觀火不復視圍孚出北門而歸尚明日曹公
聞孚已得去曰果如吾言曹公征馬超於關中軍於
渭南為賊衝突營不得立地又純沙不勝版築其將婁
伯子說公曰今天寒可起沙為城以水灌之須臾成冰
堅如鐵石功不達曙百堵斯立雖金湯之固未能過也
公從之比明而就吳將周瑜使甘寧據夷陵魏將曹
仁圍寧呂蒙往救之仍分遣三百人柴斷嶮道賊走可
得其馬軍到夷陵即日交戰所殺過半敵夜遁去行過
柴道騎皆捨馬步走蒙兵追蹙擊獲馬三百餘匹方船
載還吳將賀齊討黟(音伊)歙賊帥陳僕祖山等二萬人
屯林歴林歴山四面壁立高數十丈徑路危狭不容方
楯賊臨高下石不可得攻軍住經日將吏患之齊身出
行觀視形便陰募輕捷士為作鐵戈密於隱嶮賊所不
備處以戈拓山為緣道道成夜令人潛上乃多懸布以
授下人得上百數十人四面流布俱鳴鼓角齊勒兵待
之賊夜聞鼓聲四合謂大軍悉已得上驚懼惑亂不知
所為守路備嶮者皆走還依衆大軍因是得上其中有
善禁術吳師刀劒不得拔弓弩射矢皆還自向輒致不
利齊曰吾聞之雄黃勝五兵還丹能威敵夫金有刃蟲
有毒者皆可禁之以無刃之兵不毒之蟲彼必無能為
也遂伐木為棓(與棒同)布陣四面羅列俱鳴鼓角勒兵待
曙賊惶遽無依禁術不效遂大破而降之十六國後
趙石勒將石季龍大掠陳蔡間而去留將姚豹守譙城
住西臺東晉將祖逖遣將韓潛等鎮東臺同一大城賊
從南門出入放牧逖軍開東門相守四旬逖以布囊盛
土如米狀使千餘人運上臺又使數人擔米偽為疲極
而息於道賊果逐之皆棄擔而走賊既獲米謂逖士衆
豐飽而胡戎饑久益懼無復膽氣也十六國前秦苻
堅䧟襄陽晉將桓冲攻之堅將慕容垂率步騎五萬救
襄陽以石越為前鋒次於沔水垂越夜命三軍人持火
炬於樹枝上光照數里冲懼退還上明東晉末大將
宋武帝北征廣固嶺南賊將徐道覆謂其帥盧循曰今
日之機萬不可失既克都邑劉裕雖還無能為也循從
之初道覆密欲裝舟艦乃使人伐船材於南康山偽云
將下都貨之稱力少不能得致即賤賣之價減數倍居
人貪賤賣衣物而市之贑(古暗切)石水急出船甚難皆儲
之如是者數四故船板大積而百姓弗之疑及道覆舉
兵案賣劵而取之無得隠匿者乃并裝之旬日而辦遂
舉衆宼南康廬陵豫章郡諸守相皆委任奔走東晉
末宋武帝作相率兵伐後秦姚泓後魏遣將俄青等步
騎十萬屯河北帝有數千騎緣河隨晉軍進止時軍人
緣河南岸牽百丈河流迅急有漂渡北岸者輒為魏人
所殺掠遣軍纔過岸即退軍還復來宋武乃遣白直隊
主丁旿(音午)率七百人車百乘於河北岸上去水百餘步
為却月陣兩頭抱河車置七仗士事畢使竪一白毦(仍吏)
(切羽毛節)魏人見數百人步牽車上不解其意並未動宋武
先命將朱超石戒嚴二千人白毦既舉超石馳往赴之
并齎大弩百張一車益二十人設彭排於轅上魏人見
營陣乃進圍營超石先以軟弓小箭射敵以衆少兵弱
四面俱至攻營於是百弩俱發又遣善射叢箭射之魏
衆既多弩不能制超石遂行别賫大鎚并千餘張矟乃
斷矟長四尺以鎚鎚之一矟輒洞貫三四人魏衆不能
當遂奔潰宋檀祗為廣陵相亡命司馬國璠兄弟自
北徐州界聚衆數百潛過淮因天夜陰暗率百許人緣
廣陵城得入呌喚直上廳事祗驚起出門將處分賊射
之傷敗却入祗密語左右曰賊乘暗得入掩我不備但
打五鼓懼暁必走矣賊聞鼓鳴將謂暁於是奔散追討
盡獲之宋將宗慤征林邑圍區粟城林邑王范陽邁
遣將范毗沙達率萬餘人來救慤謂諸將曰宼衆我寡
難與争鋒乃分軍為數道偃旗卧鼓慤潛進令曰聽吾
鼓噪乃出山路榛深賊了不為備卒見軍至驚懼退走
慤乘勝追討敗歸林邑仍攻區粟拔之汎海陵山徑入
象浦有大渠南來注浦宋軍阻渠置陣林邑王傾國來
逆阻渠不得渡以具裝被象諸將憚之請待前後軍集
然後擊慤曰不然吾已屠其堅城破其銳衆我氣方厲
彼已破膽一戰可定何疑焉慤以為外國有師子威服
百獸乃制其形與象相禦象果驚奔衆皆潰亂慤率兵
直渡渠奮擊陽邁遁走其衆奔散遂克林邑蕭齊將
魯康祚趙公政衆號一萬侵後魏荆河州之太倉口魏
將𫝊永率三千人擊之時康祚等軍於淮南永舍於淮
北十有餘里永量吳楚之兵好夜斫營即夜分兵為二
部出於營外又以賊若夜來必應於渡淮之所以火記
其淺處永既設伏仍密令人以瓠盛火渡淮南岸當深
處置之教之云若有火起即亦然之其夜康祚公政等
果親領兵來斫永營東西二伏夾擊之康祚等奔趨淮
水火既競起不能記其本濟遂覩永所置之火而爭渡
焉水深溺死斬首者千級生擒公政康祚人馬墜淮暁
而獲其屍梁將侯景反兵逼建業衆皆危懼梁將羊
侃為守城督因偽稱得外射書云邵陵王西昌侯兵已
至近路衆乃少安賊為尖頭木驢攻城矢石所不能制
侃作雉尾炬施鐵鏃以油灌之擲驢上焚之俄盡賊又
東西两面起土山以臨城城中震駭侃命為地道潛倒
其土山不能立賊又作登城樓車高十餘丈欲臨射城
内侃曰車高塹虛彼來必倒可卧而觀之不勞設備及
車動果倒衆皆服焉賊頻攻不捷會侃病死城乃䧟
後魏雍州刺史蕭寶寅據州反魏大將長孫雉討之軍
次弘農副將楊偘曰昔魏武與韓遂馬超挾關為壘勝
負之理久而無決豈才雄相𩔖算略抗衡當以河山嶮
阻難用智力今賊守潼關全據形勢縱曹操復出亦無
所逞竒必須取蒲坂飛棹西岸置兵死地人有鬭心潼
關之賊必覩風而散諸處既平長安自尅雉曰賊黨薛
循義已圍河東薛風賢又保安邑都督宗正孫珍停師
蒲坂又不能進雖有此計猶用為疑偘曰孫珍本行陣
一夫因緣進達可為人使未可使人一朝受元帥之任
處分三軍精神亂矣寧堪圖賊河東治在蒲坂西帶河
湄所部之人多在東境循義驅率壯勇西圍郡邑父老
妻弱尚保舊村若步卒一臨方寸各亂人人思歸則郡
圍自解不戰而勝昭然在目雉從之令其子彦等領騎
與偘於弘農北渡所統悉是騎士習於野戰未可攻城
便據石錐壁偘乃班告曰今且停軍於此以待步卒兼
觀人情向背然後行若送降名者各自還村候臺軍舉
烽火亦應之以明䧏欵其無應烽者即是不降之村理
須殄戮賞賚軍士人遂傳相告報未實降者亦詐舉烽
一宿之間火光遍數百里内寶寅將時圍河東不測所
以各自散歸長安賊平偘頗有力後魏末河北賊葛
榮别帥韓樓郝長等有衆數萬人屯據蒯城魏將侯泉
率騎七百討之遂廣張聲勢多設供具親以數百騎深
入樓境欲執行人以問虛實去蒯百餘里値賊帥陳周
馬步萬餘泉遂潛伏以乘其背大破之虜其卒五千餘
人尋還其馬仗縱令入城左右諫曰既獲賊衆何為復
資遣之泉曰我兵既少不可力戰事須為計以離隙之
泉度其已至遂率騎夜進昧旦叩其城門韓樓果疑降
卒為泉内應遂遁走追擒之葛榮率衆將向洛陽衆
號百萬魏將爾朱榮自太原討之率精騎七千馬皆有
副倍道兼行東出滏口葛榮自鄴以北列陣數十里箕
張而進榮潛軍山谷為竒兵分督將以上三人為一處
處有數百騎令所在揚塵鼓噪使賊不測多少又以人
馬逼戰刀不如棒密勒軍士各齎棒一枚置於馬側至
戰時不聽斬級以棒棒之而已慮廢騰逐乃分命壯勇
所當衝突號令嚴明將士同奮榮身自陷陣出於賊後
表裏合擊大破之於陣擒葛榮西魏將王羆為華州
刺史嘗修城未畢梯在城外齊神武遣將韓軌從河東
宵濟襲羆羆不知覺比暁軌衆已乘梯入城羆尚卧未
起閤外洶洶有聲羆袒身露髻徒跣持一白挺大呼而
出敵見之驚退遂至東門左右稍集合戰破之軓衆遂
投城遁走東魏遣將斛律金宼洛陽師至於河北周
文帝患其渡河乃於上流縱火船而下以燒河橋金先
備小艇半盛以水鐵鎻連之一旦絶中流火船至而不
前須臾火滅而橋獲全遂進軍洛陽西魏將韋孝寬
守玉壁東魏大將齊神武命攻之連營數十里至於城
下及於城南起土山欲乘之以入當其山處城上先有
兩高樓孝寬更縳木接之令極高峻多積戰具以禦之
敵人以樓高不得入遂於城南壍地道又於城北起土
山且作且攻晝夜不息孝寬復掘長壍截其道仍置戰
士屯於壍上城外每穿至壍戰士即擒殺之又於壍上
外積柴貯火敵人有在地道内者便下柴火以皮鞴吹
火氣一衝咸即灼爛城外又造攻車車之所及莫不摧
毁雖有排楯莫之能抗孝寬乃縫布為幔隨其所向則
張設之布既懸於空中其車竟不能壞城外又縛松麻
於竿灌油加火規以燒布并欲焚樓孝寬復作長鐵鈎
利其鋒刃火竿每來以鈎遥割之松麻俱落又於城西
面穿地作二十一道分為四路於其中各施梁柱復以
油灌柱放火燒之柱折而城並崩壞孝寬又隨壞處竪
木栅以扞之敵不得入城外盡其攻擊之術孝寬咸拒
破之城竟以全西魏末蠕蠕侵魏魏大將元纂禦之
蠕蠕遂逃出塞纂令將士于謹率二千騎追之至郁郅
原前後七十戰盡降其衆率輕騎出塞覘賊屬騎奄至
謹以衆寡不敵退必不免乃散其衆騎使匿叢薄間又
遣人升山指麾若分部軍衆者賊遥見雖疑有伏兵既
恃其衆不以為慮乃進軍逼謹謹常乘駿馬一紫騧(音瓜)
賊先所識乃使二人各乘馬突陣而出賊以為謹也皆
爭逐之謹乃率餘軍擊追騎賊遂奔走因得入塞西
魏將王思政守潁川城東魏大尉高岳率步騎十萬來
攻思政臥鼓偃旗寂若無人者岳恃衆謂一戰可屠乃
四面鼓噪而上思政選城中勇騎開門出戰岳衆不能
當引軍亂退思政登城遥見岳陣不整乃率步騎三千
出邀擊之殺傷甚衆然後還城設守禦之備岳知不可
卒攻乃多備營壘又隨地勢高處築土山以臨城中飛
梯火車盡攻擊之法思政亦作火&KR1483;(子算切)因迅風便投
之土山又射以火箭燒其攻具仍募勇士縋而出戰岳
衆披靡其守土山人亦棄山而退思政即命據其兩土
山置折堞以助防守岳等於是奪氣不敢復攻齊文襄
更益岳兵堰洧水以灌城雖有怪獸每衝壞其堰然城
被灌已久多亦頽壊岳悉衆苦攻分任迭進一旬之中
晝夜不息思政身當矢石與士卒同勞苦又屬大雪平
地三尺衆斃於鋒刃及凍餓死者不可勝數乃更修堰
作鐵龍雜獸用厭水怪堰成水大至城中水泉湧溢不
可防止懸釜而炊糧力俱竭不敢逼城齊文襄乃率步
騎十萬來自於堰下督厲士卒增功築堰時盛夏水壯
城北面遂壊頃之水便溢滿無措足之地遂被擒文襄
義而禮之後周將賀若敦率騎六千渡江取陳湘川
陳將侯瑱討之江路遂斷糧援既絶人懷危懼敦於是
分兵掠抄以充資費恐瑱等知其糧少乃於營内聚土
覆之以米集諸營軍士各持囊遣官司部分各給糧者
因召側近村人佯有所訪問令於營外遥見遂即遣之
瑱等聞之量以為實乃據守要險欲曠日老敦敦又增
修營壘造廬舍示以持久敦軍數有叛人乘馬投瑱者
遂納之敦又别取一馬牽以趨船船中逆以鞭之如是
者再三馬即畏船不上後伏兵於江岸遣人乘畏船馬
以招瑱軍詐稱投附瑱便遣兵迎接競來牽馬馬既畏
船不上敦發伏掩之盡殪又湘羅之人乘輕船載米粟
及籠雞鴨以餉瑱軍敦患之乃為士人裝船伏甲士於
中瑱兵人見之謂餉船至逆來争取敦甲士出而擒之
此後實有饋餉及亡命奔瑱者猶謂之設詐逆遣扞擊
並不敢受相持歲餘瑱不能制後周末隋文帝輔政
周大將尉遲迥在河北拒命河南州縣多從迥隋文帝
遣將于仲文討之迥將檀讓屯成武别將高士儒以萬
人屯永昌仲文詐移書州縣曰大軍將至可移積粟讓
謂仲文未能卒至方椎牛享士仲文知其怠選精騎襲
之一日便至遂拔成武迥將席毗羅衆十萬屯於沛縣
將攻徐州其妻子住金鄉仲文遣人詐為毗羅使者謂
金鄉城主徐善净曰檀讓明日午時到金鄉將宣蜀公
令(即尉遲迥)賞賜將士金鄉人以為信然皆喜仲文簡精兵
偽建迥旗幟倍道而進善净遥見仲文軍且至以為檀
讓乃出迎謁仲文執之遂取金鄉諸將多勸屠之仲文
曰此城是毗羅起兵之所當寬其妻子其兵可自歸如
即屠之彼意絶矣衆皆稱善於是毗羅恃衆來薄官軍
仲文背城結陣出軍數里設伏於麻田中兩陣纔合伏
兵俱發曳柴鼓噪塵埃張天毗羅軍大潰仲文乘之賊
皆投漆水而死水為之不流獲檀讓轞送京師河南悉
平(寬毗羅之衆妻子如呂蒙襲尅南郡恤關羽之衆戚屬同)隋開皇中文帝大議
伐陳諸將皆云大江闊遠兵不習水以此為疑若一登
南岸秦兵一可當百襄邑公賀若弼獻十策其一事請
多造船須船既多賊必防擬更甚今南地無馬請付傍
江諸州二十歲以上老馬令秣飼以平陳為名賊必懼
而求馬擬戰密勅刺史令私買博大船江南下濕特不
宜馬不逾周年並當死盡然終不為彼用陳主叔寶果
大造船市馬輸船既多方覺不便而止高熲請所博得
船運諸州米貯夀陽穿大池以魚蓮遨遊為名造船教
水戰仍以賀若弼為夀州總管終以此平陳也隋煬
帝初漢王諒據并州反代州總管李景為諒將喬鍾馗
所圍隋將楊義臣率兵救之義臣自以兵少悉取軍中
牛驢得數千頭復令兵數百人人持一鼓潛驅山谷出
其不意義臣晡後復與鍾馗戰兵初合驅牛驢者疾進
一時鳴鼓塵埃張天鍾馗軍不知所為伏兵發擊之因
而大潰隋將劉方率兵討林邑國其王梵志率其徒
乘巨象而戰方戰不利於是掘小坑以草覆其上因以
兵挑之梵志悉衆而陳方詐為奔北梵志逐之至坑所
其象多陷轉相驚駭軍遂亂方縱兵擊之大破大唐
貞觀中北狄鐵勒薛延陀發同羅僕骨回紇等衆合二
十萬渡漠屯白道川據善陽嶺以擊突厥可汗李思摩
之部思摩引其種落走朔州留精騎以拒戰延陀乘之
及塞太宗令張儉李勣等率兵數道擊之太宗誡之曰
延陀負其兵力踰漠而來經途數千馬已疲瘦夫用兵
之道先利速進不利速退吾先勅思摩燒薙秋草延陀
糧餉日盡野無所獲頃者偵人來云其馬畜齧噉林木
枝皮略盡卿等掎角思摩不須前戰候其將退一時奮
擊制勝之舉也於是李勣擊延陀之衆破之先是延陀
擊突厥沙鉢羅及社爾皆以步兵戰而勝及其將來宼
也先講武於國中教習步戰每五人以一人經習戰陣
者使執馬而四人前戰克勝則援馬以追奔失於應接
罪至於死没其家口以賞戰人至是遂行其法突厥先
合輒退延陀乘勝而逐之勣兵拒擊之而延陀弓矢俱
發傷我戰馬李勣乃令去馬步陣率長矟數百為隊齊
奮以衝之其衆潰散副總管薛萬徹率數千騎收其執
馬者其衆失馬莫知所從因擊之乃大敗高宗遣將
軍裴行儉討厥突於黑山至朔川謂其下曰兵法尚詐
者謂以權謀制敵也若御其下則非誠信不可行也前
遣副將蕭嗣業運糧被掠兵多餒死所以敗也狡宼狃
忲不可以不備乃詐為糧車三百乘每車伏壯士五人
各齎陌刀勁弩以羸兵數百人援之兼伏精兵居險以
待之賊果大下羸兵棄車散走賊驅車就泉井觧鞍牧
馬方擬取糧車中壯士齊發伏兵亦至殺獲殆盡賊衆
奔潰自是續遣糧運無敢近者
多方誤之
春秋時吳子闔廬問於伍員曰伐楚何如(員音筠)對曰楚
執政衆而乖莫適任患若為三師以肄焉(肄猶勞也)一師至
彼必皆出彼出則歸彼歸則出楚必道弊(疲弊於道)亟肄以
罷之(亟音器罷音疲)多方以誤之既罷而後以三軍繼之必大
克之闔廬從之楚於是乎始病終於吳師入郢(郢楚都也)
春秋時吳伐越越子勾踐禦之陣於檇李(檇將遂切)勾踐患
吳之整也使死士再擒焉不動(使敢死之士往輒為吳師所擒欲使吳師亂取)
(之而吳不動矣)使罪人三行屬劍於頸(以劍主頭行戶郎切)而辭曰二君
有治(治軍旅也)臣干旗鼓(犯軍令也)不敏於軍之行前不敢逃刑
將歸死遂自剄也師屬之目越子因而伐之大敗吳師
後漢末曹公征關中進軍渡渭馬超韓遂數請戰不
許因請割地求送任子公用賈詡計偽許之韓遂請與
公相見公與遂交馬語移時不及軍事但說京都故舊
拊手歡笑既罷超等問遂公何言遂曰無所言也超等
疑之他日公又與遂書多所點抹如遂改定者超等愈
疑遂公與尅日會戰先以輕兵挑之戰良久乃縱驍騎
夾擊大破之遂超等走涼州魏將田國讓率兵擊鮮
卑軻比能單將銳卒深入虜庭胡人衆多抄軍前後斷
截歸路國讓乃進軍去虜十餘里結屯營多聚牛馬糞
燃之從他道引去胡見煙火不絶以為尚在行數十里
乃知之魏末諸葛誕文欽反據夀春招吳請援司馬
景王總兵討之謂諸將曰彼當突圍決一朝之命或謂
大軍不能久省食減口冀有他變料賊之情不出此二
者今當多方以亂之備其越逸此勝計也因命合圍分
遣羸疾就榖廪淮北軍士大豆人三升欽聞之果喜景
王愈羸形以示之多縱反間揚言吳救方至誕等益寬
恣食俄而城中乏糧諸將並請攻之景王曰誕聚糧完
守外結吳人自為足據淮南必不便走今若急攻之損
遊軍之力外宼卒至表裏受敵此危道也且堅守三面
若賊陸道而來軍糧必少吾以遊兵輕騎絶其轉輸可
不戰而破水賊水賊破欽等必為我擒矣誕欽等出攻
長圍諸軍逆擊走之初誕欽内不相協及至窮蹙轉相
疑貳誕殺欽欽子鴦踰城降以為將軍封侯使巡城而
呼景王見城上持弓者不發因令攻而拔之東晉初
前燕慕容廆(胡罪切)封略漸廣據棘城晉平州刺史東夷
校尉崔毖隂結高句麗及宇文叚國等謀滅廆以分其
地太興初三國伐廆廆曰彼信崔毖虛說邀一時之利
烏合而來耳既無統一莫相歸伏吾今破之必矣然彼
軍初合其鋒甚銳幸我速戰若逆擊之落其計矣静以
待之必懷疑貳迭相猜防一則疑吾與毖譎而復之二
則自疑三國之中與吾有韓魏之謀者待其人情沮惑
然後取之必矣於是三國攻棘城廆閉門不戰遣使送
牛酒以犒宇文大言於衆曰崔毖昨有使至於是二國
果疑宇文同於廆也引兵而歸宇文悉獨官曰二國雖
歸吾當獨兼其國何用人為盡衆逼城連營三十里廆
簡銳士令皝(音晃)摧鋒於前翰領精騎為竒兵從傍出直
衝其營廆方陣而進悉獨官自恃其衆不設備見廆軍
之至方率兵拒之前鋒始交翰已入其營縱火焚之衆
遂大敗皝翰皆廆之子十六國後燕慕容盛據遼東
其遼西太守李朗引後魏軍上表請發兵以拒寇盛曰
此必詐也召其使而詰之果驗滅其族遣將李早率騎
討之師次建安召早旋師朗既聞其家盡誅也擁二千
餘戶以自固及聞早中路而還謂有内變不復為備留
其子養守令支迎魏師於北平早候知之襲尅令支遣
禆將追朗及于無終斬之盛謂羣臣曰前所以追早還
者朗新為叛逆必忌官威一則鳩合同𩔖劫害良善二
則亡竄山澤未可卒平故非意而還以盈其怠卒然掩
之必尅之理也羣臣皆曰非所及也齊末東昏侯以
劉山陽為巴西太守配精兵三千使過荆州就行事蕭
穎胄以襲襄陽梁武帝時為雍州刺史知其謀乃遣參
軍王天獸龐慶國詣江陵徧與州府人書及山陽西上
梁武謂諸將曰荆州本畏襄陽又加以唇亡齒寒自有
傷弦之急寧不闇同邪我總荆州之兵掃定東夏韓白
重出不能為計况以無算之昏主哉我能使山陽至荆
州便即授首諸軍試觀何如及山陽至巴丘梁武復令
天獸齎書與穎冑兄弟去後梁武謂張弘策曰夫用兵
之道攻心為上攻城次之心戰為上兵戰次之今日是
也迺先遣天獸往州府人皆有書今叚乘驛甚急止有
兩封與行事兄弟云天獸口具及問天獸而口無所說
行事不暗相聞不容矯有所道天獸是行事心膂聞必
謂行事與天獸共隠其事必人人生疑山陽惑於衆口
迭相嫌貳則行事進無以自明必恐漏吾謀内是馳兩
空凾定一州矣山陽至江安聞之果疑不上穎胄大懼
乃斬天獸送首山陽山陽信之將數十人馳入穎胄伏
甲斬之送首梁武以州歸之東魏初齊神武破爾朱
兆兆奔保秀容分兵守險出入抄掠每揚聲云欲討之
師出復止如此者數四神武揣兆歲首必應會飲使將
竇泰率精騎先驅一日一夜行三百里兆軍人因宴休
惰忽見泰軍莫不奪氣因而克之後周陵州木籠㺐
恃險每行抄劫周將陸騰討之㺐因山為城攻之不可
拔遂於城下多設聲樂及諸雜妓示無戰心諸㺐果棄
其兵仗或携妻子臨城觀樂知其無備密令衆軍俱上
諸賊惶懼不知所為遂縱兵討擊盡破之後周將周
法尚初自陳來歸陳將樊猛濟江討之法尚遣部曲督
韓朗詐為背已奔於陳偽告猛曰法尚步兵不願降北
人皆竊議盡若叛還欲得軍來必無鬭者自當於陣倒
戈耳猛以為然引軍急進法尚乃佯為畏懼自保於江
曲猛陳兵挑戰法尚先伏輕船於浦中又伏精銳於古
村之北自張旗幟逆流拒之戰數合偽退登岸投古村
猛捨舟逐之法尚又疾走行數里與村北軍合復前擊
猛猛退走赴船既而浦中伏船取其楫建周旗幟猛於
是大敗僅以身免矣隋高熲獻取陳之策曰江北地
寒田收差晚江南土熱水田早熟量彼收穫之際徵集
士馬聲言掩襲必屯兵禦守足得廢其農時彼既聚兵
我便解甲再三若此賊以為常後雖集兵彼必不信持
疑之頃我乃濟師登陸而戰兵氣益壯文帝行其策陳
人益弊隋賀若弼鎮淮南先是弼請沿江防人每交
代之際必集歴陽於是大列旗幟營幕被野陳人以為
大兵至悉發國中士馬既知防人交代其衆復散後以
為常不復設備其後弼以大軍濟江陳人弗之覺也遂
滅陳大唐武德中突厥突利頡利二可汗到原州太
宗陳兵拒之兩陣將交太宗以數騎出謂曰不念昔日
香火之言乃來相侵知二可汗外同内異故以此言疑
之頡利見太宗輕出又聞香火之言乃隂猜突利因遣
使曰王不須慮我無惡意更欲與王固盟約耳於是殿
軍引却也
孫子曰上兵伐謀(敵方設謀欲舉衆師伐而抑之是其上故太公云善除患者慮其未生善)
(保勝者出於無形也)
先攻其心
戰國齊將孫臏謂齊王曰凡伐國之道攻心為上務先
服其心今秦之所恃為心者燕趙之權今說燕趙之君
勿虛言空辭必將以實利以回其心所謂攻其心也
漢王既破項羽於垓下羽兵尚衆漢兵圍之而皆為楚
歌楚人久苦征戰因敗思鄉遂潰(斯亦攻心之機)蜀大將諸
葛孔明率衆定南夷帥孟獲七縱七擒獲曰公天威也
南人不復反矣(斯攻心服之具邊防南蠻篇)晉大將司空劉琨守
太原羣胡攻圍久未下琨計窘吹笳聲悲寥亮羣胡夜
聞之愁思遂潰散(斯亦攻心之機也)
奪敵心計
後漢初宼恂征隗囂囂將高峻守第一(鎮守處也)遣軍師皇
甫文出謁恂辭理不屈恂怒斬之遣其副歸告峻曰軍
師無禮已戮之矣欲降急降不欲固守峻惶恐即日開
城降諸將皆賀因曰敢問殺其使而降其城何也恂曰
皇甫文峻之心腹其所取計者今來辭意不屈必無降
心全之則文得其計殺之則峻亡其膽是以降耳諸將
皆曰非所及也
通典卷一百六十一
