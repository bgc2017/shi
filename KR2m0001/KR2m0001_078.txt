通典卷七十三
唐京兆杜佑君卿纂
禮三十三嘉十八
五宗(孔穎達曰别子之後族人衆多繼高祖者與三從兄弟為宗繼曾祖者與再從兄弟為宗)
(繼祖者與同堂兄弟為宗繼禰者與親兄弟為宗族人一身事四小宗并大宗為五也周)
(晉)
周制别子為祖(諸侯庶子别為後代始祖者也别子者公子不得禰先君也孔穎逹曰諸侯庶)
(子之别於正嫡故稱别子也為祖者别子子孫為卿大夫立此别子為始祖諸侯嫡孫代代為君而第二子以)
(下悉不得襧君故云别子也宜别為後代之始祖故云為祖也)繼别為宗(别子之代代長子為其族)
(人之宗所謂百代不遷之宗者也孔穎逹曰别子之代代長子恒繼别子與族人為百代不遷之大宗)繼
禰者為小宗(别子庶子之長子也為其昆弟為宗也以五代則遷之故謂之小宗孔穎逹曰謂别)
(子之庶子之長子繼此庶子與兄弟為五代則遷之宗)大𫝊曰宗其繼别子之所
自出者百代不遷者也宗其繼高祖者五代則遷者也
(孔穎逹曰别子之所自出者為别子或由君而出或由他國而來後代子孫恒繼此别子故云繼别子之所自)
(出其繼高祖至子五代繼曾祖至孫五代繼祖至曾孫五代繼禰至玄孫五代不復與四從兄弟為宗故云五)
(代則遷鄭玄曰遷猶變也繼高祖者亦小宗也先言繼禰者㩀别子子弟之子也以高祖與禰皆有繼者則曾)
(祖及祖亦有也有則小宗四與大宗五也)是故祖遷於上宗易於下(孔穎逹曰四代)
(之時尚事高祖至五代之時謂高祖之父無服是祖遷於上也四代之時仍宗三從族人至五代不復宗四從)
(族人各自隨近為宗是宗易於下也)尊祖故敬宗敬宗則尊祖之義也(宗者)
(祖禰之正體)白虎通曰宗者尊也為先祖主者宗人之所尊
也毛萇曰宗將有事族人皆侍所以必有宗者長和睦
也大宗能率小宗小宗能率羣弟通其有無所以統理
族人也宗其為始祖後者為大宗此百代不遷之宗也
宗其為高祖後者五代而遷也故曰祖遷於上宗易於
下宗其為曾祖後者為曾祖宗宗其為祖後者為祖宗
宗其為父後者為父宗父宗以上至高祖别子各為其
子孫祖繼别者各自為宗所謂小宗有四大宗一凡五
宗人之親備矣薛綜述鄭氏禮五宗圖曰天子之子稱
王子王子封諸侯若魯衛是也諸侯之子稱公子公子
還自仕食采於其國為卿大夫若魯公子季友者是也
則子孫自立此公子之廟謂之别子為祖則嫡嫡相承
作大宗百代不絶大宗之庶子則皆為小宗小宗有四
五代而遷已身庶也宗禰宗已父庶也宗祖宗已祖庶
也宗曾祖宗已曾祖庶也宗高祖宗已高祖庶也則遷
而惟宗大宗耳晉杜元凱宗譜曰别子者君之嫡妻
之子長子之母弟也君命為祖其子則為大宗常有一
主審昭穆之序辨親疎之别是故百代不遷若無子則
支子為後雖七十無無主婦若殤死縗絰加一等以兄
弟之列代之殤無為父道兄弟昭穆同故也死皆為之
齊縗其月數各隨親疎為限雖尊雖出嫁猶不敢降也
屬絶則為之齊縗三月若始封君相𫝊則自祖始封君
其支子孫皆宗大宗然則繼體君為宗中之尊支庶莫
敢宗之是以命别子為宗主一宗奉之故曰祖者高祖
也言屬逮於君則就君屬絶於君則適宗子家也而說
者或云君代代得立大宗或云别子之母弟亦得為祖
或云命妾子為别子其嫡妻子則遷宗於君皆非也别
子之弟子孫無貴賤皆宜宗别子之子孫小宗一家之
長也同族則宗之其服隨親疎為比姊妹出嫁不敢降
之五屬斷服則不宗之矣賀循宗義曰古者諸侯之别
子及起於是邦為大夫者皆有百代祀之謂之太祖太
祖之代則為大宗宗之本統故也其支子旁親非太祖
之統謂之小宗小宗之道五代則遷當其為宗宗中奉
之加於常禮平居則每事諮告死亡則服之齊縗以義
加也又喪服要記曰公子之二宗皆一代而已庶兄弟
既亡之後各為一宗之祖也(謝徽注曰母弟於妾子則貴於嗣子則賤與妾子同)
(為庶故也既死之後皆成一宗之始祖即上所謂别子為祖也)嫡繼其正統者各自為
大宗乃成百代不遷之宗也(謝徽注曰賀公答庾元規曰雖非諸侯别子始起是)
(邦而為大夫者其後繼之亦成百代不遷之宗鄭玄亦曰大宗謂别子始爵者也雖非别子始爵者亦然愚謂)
(是起是邦始受爵者又問别子有十人一族之中可有十大宗乎然賀答傅純云别子為祖不限前後此謂每)
(公之子皆别也)傅純問賀曰要記云庶兄弟既死之後各自為
一宗之祖其嫡繼之各為大宗此是大𫝊所謂别子為
祖者也然則别子有十便為十祖宗也而母弟之後獨
無大宗母弟夲重而後輕庶弟本輕而後重其義可乎
又王氏以别子為祖諸侯母弟則不盡為祖矣杜氏以
為始封之君别子一人為祖二家不同願聞其說答曰
君之母弟與羣庶兄弟為别子之後俱為大宗而難云
母弟之後獨無大宗不審此義何所承乎以僕所定母
弟為宗不應有疑則本輕後重之難無所施也又按禮
别子為祖不限前後此為每公之子皆别子也則魯之
三桓鄭之七族盡其人矣王杜二義不同者二儒通識
不應有誤儻所言者自有所施不見其文淺學所見謂
如上義傅又問曰大𫝊云其士大夫之嫡公子之宗道
也請解之答曰士大夫者謂庶昆弟之在位也其士大
夫之嫡者謂公子之子孫各祖其别子大宗之道又由
此而成故重言公子之宗道也殷浩問范宣曰其士大
夫之嫡者公子之宗道也請解其義答曰其士大夫之
嫡者言上二宗唯施公子之身至諸公子有子孫各祖
公子以為别子各宗其嫡子以為大宗代代相承然後
乃成别子之後百代不遷之宗者也所以舉其士大夫
之嫡者明公子之子孫不復宗公子之宗又嫌庶宗昆
弟之子猶復為小宗故特舉嫡以暁之也凡母弟及庶
昆弟所稱庶宗大宗正論其一代之嫡庶耳至於各有
子之後長子皆成嫡也公子之宗道言公子之宗道成
故重釋也曹述初集解明宗義曰其士大夫之嫡者此
為諸侯别子之後也或母弟之子孫或庶弟之子孫位
為大夫者各祖别子為始祖各宗其嫡為大宗嫌庶子
小宗之後猶不得為嫡故通稱嫡以明之後代皆應同
正也庾亮問賀循曰按禮宗子之服𫝊代不遷所以重
其統也是以祖宗之正不易則本枝昭穆歴代而不亂
此立宗之大旨也然則士大夫及諸從事於典禮者服
宗之義便應相放矣而禮祖宗之文唯著諸侯别子不
列卿大夫之制不審此由諸侯君其族人族人不得宗
其君故祖宗之制指為此歟自卿大夫以下與其宗黨
無君臣之懸則宗統有常嫡服宗有成例故不得别著
其制也將由卿大夫位卑則宗服之制厭宗嫡無不遷
服紀止五族故不復别見其義也今既無士大夫依諸
侯别子之明文又不見無得立宗之定制而頃者以來
諸私服於宗嫡者無服者則制緦有服者無加又不詳
此為各以非開國代封之家故避嫌謙而不敢私重其
宗耶將此之由自有所承願告旨要答曰禮宗子之義
所以明夲祖之正統紀百代而不紊者也而宗之義委
曲著見者多在别子非卿大夫之文偏不詳悉服之致
疑有如來旨然舊義雖非别子起於是邦而為大夫者
便為大宗其嫡繼之亦百代不遷禮記王制云大夫三
廟一昭一穆與太祖之廟而三鄭君解曰太祖别子始
爵者也雖非别子始爵者亦然此其義也此謂起於是
國盛德特興為一宗之始者也如此則百代不遷統族
序親及族人服之皆宜如别子之宗也又宗子之服雖
在絶屬皆齊縗三月代衰禮替敦之者少吴中略無此
服中土緦而不齊其所由來以政教凌遲人情漸慢非
謂大夫位卑或以非代封為嫌也王冀答問曰其兄是
嫡長家有代封弟是庶生遭所生艱先以第二兒後其
嫡兄嫡兄早卒其兒於家為是小宗否答曰記云别子
為祖繼别為宗繼禰為小宗今此兒乃係數代嫡伯父
所承若是别子則為大宗百代不遷者也所承若是係
禰則為小宗五代則遷者也小大之名係之伯父此非
兒之謂也
公子二宗(周)(晉)(大唐)
周制大𫝊云有小宗而無大宗者(王肅曰謂君無嫡弟以庶弟為小宗)有
大宗而無小宗者(王肅曰謂大宗一子無小宗)有無宗亦莫之宗者
公子是也(王肅曰無宗謂君一身者也亦莫之宗謂君有一弟為宗無宗之者也)公子有
宗道公子之公為其士大夫之庶者宗其士大夫之嫡
者公子之宗道也(鄭玄云公子不得宗君君命嫡昆弟為之宗使之宗之是公子之宗者嫡)
(也則如大宗死為之齊縗九月其母則小君也為其妻齊縗三月若無嫡而宗庶則如小宗死為之大功九月)
(其母妻則無服公子唯己而已則無所宗亦大宗也)晉賀循喪服要記曰凡諸
侯之嗣子繼代為君君之羣弟不敢宗君君命其母弟
為宗諸弟宗之亦謂之大宗死則為齊縗九月(謝徽曰母弟雖)
(貴諸弟亦不敢服既為宗主則齊縗九月其母則小君也其妻齊縗三月如大宗也以母弟之貴也)若無
母弟則命庶弟之大者為宗諸弟宗之亦如母弟則為
之大功九月(謝徽注曰此大𫝊之小宗也其母妻則無服女公子服宗亦與男同注曰此二宗亦)
(不得並其宗)此二宗者一代而已(謝徽注曰此二宗亦不得並故大𫝊曰有大宗而無)
(小宗者有小宗而無大宗者有無宗亦莫之宗者公子之謂也)庶兄弟既死之後各為
一宗之祖殷浩問范宣曰有小宗而無大宗者有大宗
而無小宗者有無宗亦莫之宗者公子是也公子有宗
道公子之公為其士大夫之庶宗請解之答曰有小宗
而無大宗者謂君之諸弟同庶者君命庶長為衆庶之
宗則名小宗則服大功九月者是也有大宗而無小宗
者謂君有同母弟命以為宗則羣庶昆弟宗之則名大
宗服齊縗九月者是也昆弟既親又是庶中之正者也
有無宗亦莫之宗者謂公子唯己而已則上不敢宗君
下無昆弟宗已者是也公子有宗道者禮諸侯於其非
正嫡一無所服則羣昆弟亦不敢相服則無相統領無
相統領則不可不立宗立宗然後有服耳故云公子有
宗道也公子之公公者君也此立宗君命所制嫌自相
推故又舉公以明之也為其士大夫之庶宗者此獨說
庶宗者兼上總謂有小宗而無大宗者為混故復指解
小宗之義則大宗自然了也所以統大夫庶宗者諸侯
庶昆弟有為大夫也所以正舉大夫者所宗庶長或可
為士嫌大夫位尊不相宗故云為大夫之庶宗以斷疑
也曺述初集解明宗義曰公子有宗道者禮諸侯不服
庶子先君之所不服子亦不敢私相服也夫兄弟之恩
既不可以無報親戚羣居又不可以無主故君必命長
弟以為之宗宗立而後相服相服之義由於其宗故曰
公子有宗道公子之公為其士大夫之庶宗者公子之
公謂君之庶弟受命為宗者也其有功德王復命為諸
侯尊羣庶所不敢宗故此君復命其次庶代已為宗主
士大夫羣庶之在位者也大唐孔穎達曰禮云有無
宗亦莫之宗者按公子唯一無他公子無可為已宗是
有無宗也亦無他公子來宗於己是亦莫之宗也公子
有宗道者言公子有人來與之為宗敬之道此句為下起
文公子之公者公君也謂公子之君是嫡兄弟為君為
其士大夫之庶者則君之庶兄弟為士大夫所謂公子
者也宗其士大夫之嫡者謂立公子嫡者士大夫之身
與庶公子為宗故云宗其士大夫之嫡也此嫡即君同
母弟嫡夫人之子也公子之宗道也者言此嫡公子為庶
公子宗是公子之宗道結上公子有宗道之文
繼宗子議(宗子孤為殤附周)(漢)
周制曾子問云孔子曰宗子為殤而死庶子不為後也
(族人以其倫代之明不序於昭穆之廟也其祭之就其祖而已代者主其禮也盧植曰殤無為人父之道宗族)
(無子但主其喪不為後也)漢石渠禮議曰經云宗子孤為殤言孤
何也聞人通漢曰孤者師傅曰因殤而見孤也男子二
十冠而不為殤亦不為孤故因殤而見之戴聖曰凡為
宗子者無父乃得為宗子然為人後者父雖在得為宗
子故稱孤聖又問通漢曰因殤而見孤冠則不為孤者
曲禮曰孤子當室冠衣不純采此孤而言冠何也對曰
孝子未曾忘親有父母無父母衣服輙異記曰父母存
冠衣不純素父母殁冠衣不純采故言孤言孤者别衣
冠也聖又曰然則子無父母年且百歲猶稱孤不斷何
也通漢曰二十而冠不為孤父母之喪年雖老猶稱孤
事宗禮
晉賀循宗議曰奉宗加於常禮平居即每事諮告凡告
宗之例宗内祭祀嫁女娶妻死亡子生行求改易名字
皆告若宗子時祭則宗内男女畢會喪故亦如之若宗
内吉凶之事宗子亦普率宗黨以赴役之若宗子時祭
則告於同宗祭畢合族於宗子之家男子女子以班宗
子為男主宗婦為女主故宗子雖七十無無主婦以當
合族紀宗故也凡所告子生宗子皆書於宗籍大宗無
後則支子以昭穆後之後宗立則宗道存而諸義有主
也立主義存而有一人不惇者則會宗而議其罰族不
可以無統故立宗宗位既定則常尊歸之理其親親者
也是故義定於本自然不移名存於政而不繼其人宗
子之道也故為宗子者雖在凡才猶當佐之佑之而奉
以為主雖有高明之屬盛德之親父兄之尊而不得干
其任者所以全正統而一人之情也若姦回滛亂行出
軌道有殄宗廢祀之罪者然後乃告諸宗廟而改立其
次亦義之權也
九族
白虎通云九族者何族者凑也聚也上凑高祖下至玄
孫一家有吉百家聚之合而為親生相親愛死相哀痛
有會聚之道故謂為族(尚書曰以親九族九族既睦平章百姓)族所以九
者九為言究也親疎恩愛究竟謂之九族也父族四母
族三妻族二父族四者謂父之姓為一族父女昆弟適
人者子為二族已女昆弟適人者子為三族已女適人
者子為四族母族三者母之父母為一族母之昆弟為
二族母之女昆弟為三族在外親故合言之也妻族二
者妻之父為一族妻之母為二族妻之親略故父母各
為一族孔安國注虞書則云九族者從高祖下至玄孫
凡九皆同姓也許慎按禮云緦麻三月以上服恩之所
及也禮為妻父母有服明在九族中也九族不得但施
同姓鄭玄駮曰按小記云親親以三為五以五為九以
此言之高祖至玄孫明矣王朗論喪服書曰鄭玄兄弟
猶曰族親也無所不關之辭也吾以為古學以九代之
親為九族謂兄弟者亦九代兄弟也凡屬乎父道者則
父之兄弟在乎祖道者則祖之兄弟在乎子道者則子
之兄弟在乎孫道者則孫之兄弟故族親亦可謂為兄
弟者也
敦疎遠外親
晉何𤦺曰聞諸訓典凡在常交貴在人情所篤而况先
人中表綢繆因緣結由來者哉角弓之叙幽王不親九
族而其章曰兄弟婚姻無胥遠矣乃曰洽比其隣婚姻
孔云言情義之甚近也禮有外宗之親書稱九族既睦
說者解九族雖各不同既曰旁親亦將通外内之謂乎
鄭君以為上至高祖下及玄孫九代之親亦不蠲别外
親也若但謂内宗斯不足以歎帝堯敦叙之美也玄孫
以下又有來昆雲仍四代之目若夀踰期頤則有相及
之道尊者崇修於上卑者晏然於下雖曠代事希邂逅
遇之理將安居縱不相逮事亡如存義不得徒然矣而
曾高外屬均之路人簡薄之懷不亦甚乎歴觀時俗家
殊門異准格不立高下在心或乃希慕貴盛攀附自昵
或輕忽寒悴耻相提挈各懷斯圖莫適相非仲尼所謂
輕絶貧賤重絶富貴雖曰不利吾不信也代有以外親
方内於内無服而外敬絶造次言之如有斷例然則母
氏無服之親將如之何春秋盟會辭稱舅甥之國徼福
先君以要結恩好絶婚之辭亦云不得嗣為兄弟故曰
婚姻者萬代之始明義好同故永著不朽引而敦之以
醇凉薄和一之道於是乎在是以謂崇親之義不宜有
限若二門之末統裔稍遠俱不明為親之數不識尊卑
之序並無長老以審其詳名無所託則不論也
鄉飲酒(周)(後漢)(晉)(大唐)
周制鄉飲酒禮主人朝服就先生而謀賓介(主人謂諸侯之鄉大)
(夫也朝服者冠玄端縉帶素韠白屨先生鄉中致仕者賓介處士賢者也古者年七十而致仕老於鄉里大夫)
(名曰父師士名曰少師而教學焉恒知鄉人之賢者是以就而謀之賢者為賓其次為介又其次為衆賓而與)
(之飲酒)賓席牖前南面主人席阼階上西面介席西階上
東面衆賓之席皆不屬焉(敷衆賓席於賓席西不屬不相續也皆獨坐明其德各特)
(也)罇兩壺於房戶間玄酒在西(玄酒在西上也)設洗於阼階東
南主人與賓三揖至於階三讓主人升賓升主人阼階
上當楣北面再拜賓西階上當楣北面答拜(三揖者將進揖當塗)
(揖當階揖也楣前梁也復拜拜賓至此堂尊之也)主人坐取爵實之賓席前西
北面獻賓(獻進也進酒於賓也)賓西階上拜主人少退(退避也)賓進
受爵復位主人阼階上拜送爵賓少退(復西階上位也)薦脯醢
脯五脡(薦進也進之者主人有司脡膱也膱音職)賓升席自西方(升由下也升必中席)
乃設折爼賓坐左執爵祭脯醢(坐坐於席也祭脯醢者以右手也)奠爵
於薦西卒爵興賓實爵主人之席前東南面酢主人主
人阼階上拜賓少退主人進受爵復位賓西階上拜送
爵薦脯醢主人升席自北方設折爼祭如賓禮(祭者祭薦爼及)
(酒亦嚌啐)自席前適阼階上北面坐卒爵興奠爵遂拜執爵
興賓西階上答拜(自席前者啐酒席末因從北方降由便也)主人坐奠爵於
序端主人實觶酬賓阼階上北面坐奠觶遂拜執觶興
賓西階上答拜(酬勸酒也酬之言周也忠信為周)坐祭遂飲主人實觶
賓之席前北面賓西階上拜主人進坐奠觶於薦西主
人揖降賓降立於階西當序東面(主人將與介為禮賓謙不敢居堂上也)
主人以介揖讓升拜如賓禮主人坐取爵於東序端實
爵介之席前西南面獻介主人少退介進北面受爵復
位主人介右北面拜送爵介少退(主人拜於介右降尊就卑也)主人
立於西階東薦脯醢介升席自北方設折爼祭如賓禮
自南方降席北面坐卒爵興坐奠爵遂拜執爵興主人
介右答拜(不嚌啐下賓也)介授主人爵於兩楹之間(就罇南授之也介不)
(自酌下賓也酒者賓主共之)介西階上立主人實爵以酢於西階上
介右坐奠爵遂拜執爵興介答拜主人復阼階揖降介
降立於賓南主人西南面三拜衆賓衆賓皆答一拜(三拜)
(一拜者示徧不備禮也不升拜賤也)主人揖升坐取爵於西楹下實爵獻
衆賓衆賓之長升拜受者三人(長其老者也言三人則衆賓多矣)主人
拜送(於衆賓右)坐祭立飲授主人爵降復位(賤者禮簡也)衆賓獻
則不拜受爵坐祭立飲(彌簡也)每一人獻則薦諸其席主
人以爵降奠於篚(不復用也)揖讓升即席設席於堂廉東上
(為工布席也側邊曰廉)樂正先升立于西階東(正長)工入升自西階
北面坐工歌鹿鳴四牡皇皇者華(三者皆小雅篇)笙入堂下磬
南北面立樂南陔白華華黍(笙吹笙者也以笙吹此詩以為樂也南陔白華華黍)
(小雅篇也今亡)乃間歌魚麗笙由庚歌南有嘉魚笙崇丘歌南
山有臺笙由儀(間代也謂一歌一吹也六者小雅篇)乃合樂周南關雎葛
覃卷耳召南鵲巢采蘩采蘋(合樂謂歌樂與衆聲俱作也周南召南國風篇也王)
(后國君夫人房中之樂歌也)工告於樂正曰正歌備樂正告於賓司正
洗觶升自西階阼階上北面受命於主人主人曰請安於
賓司正告於賓司正實觶降自西階階間北面坐奠觶
退共(音拱)少立(階間北面東西節也其南北當中庭共拱手也少立自正慎其位也)坐取觶
不祭遂飲坐奠觶於其所退立於觶南(洗觶奠之示潔敬也立於其南)
(以察衆也)賓北面坐取爼西之觶阼階上北面酬主人主人
降席立於賓東(初起旅酬)主人受觶賓拜送於主人之西(旅酬)
(同階禮殺)主人西階上酬介介立於主人之西如賓酬主人
之禮主人揖復席司正升相旅曰某子受酬受酬者降
席(旅序也介酬衆賓衆賓又以序酬也)司正退立於序端東面受酬者拜
興飲皆如賓酬主人之禮(嫌賓以下異也)司正降復位(觶南之位)使
二人舉觶於賓介司正升自西階受命於主人主人曰
請坐於賓遂徹爼乃羞(羞進也所進者狗胾醢也享設骨體所以致敬也今進羞所以)
(盡愛也敬之愛之所以厚賢也)無算爵(算數也賓主燕飲爵行無數醉而止也)賓出奏陔
(陔夏也陔之言戒終日宴飲酒罷以陔為節明無失禮也)主人送於門外再拜(門東西面)
(拜也賓介不答拜禮有終也)說曰按周禮司徒職云以三物教萬
民而賓興之(三物者一曰六德智仁聖義中和二曰六行孝友睦婣任恤三曰六藝禮樂射御書)
(數也)鄭玄曰諸侯之鄉大夫正月吉日受法於司徒退而
頒於鄉吏及三年大比而興其賢者能者以賓禮禮之
獻於王庭曰鄉飲酒(按鄉飲酒之禮其義有四此則賓賢能鄉飲酒也又云六十者坐五)
(十者立侍以聽政役六十者三豆七十者四豆八十者五豆九十者六豆所以明飬老正齒位此乃黨正飲酒)
(亦謂之鄉飲酒又按州長春秋習射於序先鄉飲酒之禮亦謂之鄉飲酒又有鄉大夫飲國中之賢者酒用鄉)
(飲酒之禮故王制云習射尚功習鄉尚齒並鄉射黨正飲酒之法也)鄉飲酒義曰主人拜
迎賓於庠門之外入三揖而後至階三讓而後升所以
致尊讓也盥洗揚觶所以致潔也拜至拜洗拜受拜送
拜既所以致敬也尊讓潔敬也者君子之所以相接也
君子尊讓則不争潔敬則不慢不慢不爭則遠於鬭辨
矣不鬭辨則無暴亂之禍矣斯君子之所以免於人禍
也故聖人制之以道鄉人士君子罇於房戶之間賓主
共之(共罇者人臣卑不專大惠故不别設罇)尊有玄酒貴其質也教人不
忘本也(本古也古者無酒用水而已)牲用狗烹於東方祖陽氣之𤼵
於東方也(祖法也狗所以飬賓陽氣主飬萬物狗主擇人)羞出自東房主人共
之也(燕私可以自專也共音恭)洗當東榮主人之所以自潔而以事
賓也水在洗東祖天地之左海也賓主象天地也介僎
象隂陽也三賓象三光也讓之三也象月之三日而成
魄也四面之坐象四時也(隂陽助天地飬成萬物三賓象天三光者三光繋之於天)
(也又曰介僎以象日月日出於束僎所在也月生於西介所在也三光三大辰也天之政教出於大辰)天
地嚴凝之氣始於西南而盛於西北天地温厚之氣始
於東北而盛於東南主人尊賓故坐賓於西北而坐介
於西南以輔賓賓者接人以義者也故坐於西北(言賓來以)
(成主人之德也)主人者接人以仁以德厚者也故坐於東南而
坐僎於東北以輔主人也孔子曰吾觀於鄉而知王道
之易易也(鄉鄉飲酒也易易謂教化之本尊賢尚齒也)飲酒之節朝不廢朝
暮不廢夕賓出主人拜送節文終遂焉知其能安燕而
不亂(朝夕朝暮聽事也不廢之者既朝乃飲先夕則罷其正也終遂猶充滿也)飲酒之義君
子所以相接尊讓潔敬之道行焉是貴賤明隆殺辨和
樂而不流弟長而無遺安燕而不亂此五者足以正身
安國矣後漢永平二年郡縣行鄉飲酒於學校祀先
聖先師周公孔子牲以太牢晉武帝太始六年十二
月帝臨辟雍行鄉飲酒之禮詔曰禮儀之廢久矣乃令
復講肄舊典賜太常絹百疋丞博士及學生牛酒咸寕
三年及惠帝元康九年復行其禮大唐貞觀六年詔
曰比年豐稔閭里無事乃有墮業之人不顧家産朋遊
無度酣宴是躭危身敗德咸由於此自非澄源正本何
以革兹弊俗可先錄鄉飲禮一卷頒示天下每年令州
縣長官親率長幼依禮行之庶乎時識廉恥人知敬讓
開元十八年宣州刺史裴耀卿上疏曰州牧縣宰所主
者宣揚禮樂典冊經籍所教者返古還淳上奉君親下
安鄉族外州遠郡俗習未知徒聞禮樂之名不知禮樂
之實竊見以鄉飲酒禮頒行於天下比來唯貢舉之日
略用其儀閭里之間未通其事臣在州之日率當州所
管一一與父老百姓勸遵行禮奏樂歌至白華華黍南
陔由庚等章言孝子飬親及物遂性之義或有泣者則
人心有感不可盡誣但以州縣久絶雅聲不識古樂伏
計太常具有樂器太常久備和聲請令天下三五十大
州簡有性識人於太常調習雅聲仍付笙竽琴瑟之類
各三兩事令此州轉次造習每年各備禮儀准令式行
稍加勸奬以示風俗其儀具開元禮
通典卷七十三
