通典卷一百九十三
唐京兆杜佑君卿纂
邊防九
西戎五
康居
康居國漢時通焉在大宛西北可二千里與粟弋伊鄰
接王理樂越匿地卑闐城亦居蘇薤城去長安萬二千
三百里不屬都護戸十二萬東至都護理所五千五百
里與大月氏同俗地和暖饒桐柳蒲萄多牛羊出好馬
駒羈事匈奴宣帝時郅支單于殺漢使者西阻康居(依其)
(險阻以自保固)其後甘延壽陳湯誅滅郅支單于至成帝時康
居遣子侍漢貢獻然自以絶遠獨驕慢都護郭舜數上
言康居驕黠今遣子入侍此其欲賈市為好辭之詐也
宜歸其侍子絶勿復使(不通使於其國)燉煌酒泉二郡及南道
八國給使者往來人馬驢槖駝食皆苦之空罷耗所過
送迎驕黠絶遠之國非至計也漢為其新通重致遠人
(以此聲名為重)終羈縻而未絶自後無聞或名號變易或遷徙
吞并非所詳也至晉武帝泰始中其王那鼻遣使獻善
馬至後魏太武大延中遣使朝貢其國又稱者舌(後魏史云)
(即漢康居國也)至隋時謂之康國大業中遣使朝貢其王姓温
月氏人也(隋史云即漢康居之後自漢以來相承不絶)舊居祁連山昭武城
自被匈奴所破西踰葱嶺遂有此國枝庶各分王故康
國左右諸國米國史國漕國何國安國小安國那色波
國烏那曷國穆國凡九國皆其種𩔖並以昭武為姓示
不忘本也康國都於薩寳水上阿禄廸城王索髮冠七
寳金花衣綾羅錦繡白疊其妻有髻幪以皂巾丈夫翦
髮錦袍名為強國西域諸國多歸之人皆深目高鼻多
鬚髯善商賈諸夷多凑其國有大小鼓琵琶五弦箜篌
笛婚姻喪制與突厥同俗奉佛為胡書氣候温宜五榖
勤修園蔬樹木滋茂出馬駝騾犎牛黃金碙砂甘松香
阿薩那香枇杷麖皮氍毹錦疊多蒲萄酒富家或置千
石者連年不敗韋節西蕃記云康國人並善賈男年
五歲則令學書少解則遣學賈以得利多為善其人好
音聲以六月一日為歲首至此日王及人庶並服新衣
剪髮鬚在國城東林下七日馬射至欲罷日置一金錢
於帖上射中者則得一日為王俗事天神崇敬甚重云
神兒七月死失骸骨事神之人每至其月俱著黑疊衣
徒跣撫胸號哭涕淚交流丈夫婦女三五百人散在草
野求天兒骸骨七日便止國城外别有二百餘戸專知
喪事别築一院其院内養狗每有人死即往取屍置此
院内令狗食之肉盡收骸骨埋殯無棺槨大唐貞觀
二十一年其國獻黃桃大如鵝卵其色如金亦呼為金
桃(杜環經行記云康國在米國西南三百餘里一名薩未建土沃人富國小有神祠名拔詣國事者本出於)
(此)
漕國(附)
漕國隋時都那密水南數里舊是康居之地國無主康
國王令子烏建領之勝兵千餘人國中有得悉神自西
海以東諸國並敬事之其神有金人破羅闊丈五尺高
下相稱每月以駝五頭馬十疋羊百口祭之常有千人
食之不盡東南去康國百里西去何國百五十里東去
瓜州六千六百里大業中遣使來貢
何國(附)
何國隋時亦都那密水南數里亦舊康居地也其王姓
昭武亦康國之族𩔖國城樓北壁畫華夏天子西壁則
畫波斯拂菻(力甚反)諸國王東壁則畫突厥婆羅門諸國
王勝兵千人其王坐金羊座風俗與康國同東去漕國
百五十里西去小安國三百里東去瓜州六千七百五
十里大業中及大唐武德貞觀中皆遣使來貢
史國(附)
史國隋時都獨莫水南十里亦舊康居地其王姓昭武
亦康國王之支庶也勝兵千餘人俗同康國北去康國
二百三十里南去吐火羅五百里西去那色波國二百
里東北去米國二百里東去瓜州六千里大業中始通
中國後漸強盛乃創建乞史城為數十里郭邑二萬家
大唐貞觀中遣使來貢(自漕國何國史國皆在漢之康居故地遂便附之焉)
奄蔡
奄蔡漢時通焉西與大秦接東南二千里與康居接去
陽關八千餘里控弦十餘萬與康居同俗而屬康居土
氣温和臨大澤無涯岸多楨松白草及貂畜牧逐水草
蓋近北海至後漢改名阿蘭聊國後魏時曰粟特國一
名温那沙(後魏史云初匈奴殺其王而有其國至文成帝初遣使朝貢其王忽倪已三代矣)周
武帝時亦遣使來貢
滑國
滑國車師之别種也後漢順帝永建初八滑從班勇擊
北虜有功漢以入滑為後部親漢侯自魏晉以來不通
中國至梁武帝普通初其王厭帶夷粟陁始遣使獻貢
黃師子白貂裘波斯錦等物後魏之居桑乾也滑猶小
國屬蠕蠕後稍強大征其旁國波斯渴槃罽賓龜兹疎
勒姑墨于闐等國焉其獸有師子兩脚駝野驢有角人
皆善騎射著小袖長袍用金玉為帶女人披裘頭上刻
木為角長六寸以金銀飾之兄弟共妻無城氈屋為居
東向開戶其王坐金牀隨太歲轉無文字以木為契與
旁國通使國中為胡書羊皮為紙無職官事天神火神
每日則出戸祀神而後食跪一拜而止死以木為槨父
母死其子截一耳葬訖即吉其言語待譯然後通至後
魏時謂之滑□
嚈噠
嚈噠國或云高車之别種或云大月氏之種𩔖其源出
於塞北自金山至後魏文成帝時已八九十年矣在于
闐之西東去長安一萬一千里衣服𩔖胡加以纓絡頭
皆翦髮其語與蠕蠕高車及諸胡不同部衆可十萬依
隨水草其國無車有輿多駝馬用刑嚴急盜無多少皆
腰斬盜一責十死者富家累石為藏貧者掘地而埋隨
身諸物皆置塜内又兄弟共娶一妻無兄弟者妻戴一
角帽若有兄弟者依其多少之數更加帽角焉西域康
居于闐䟽勒安息及諸小國三十餘所皆役屬之號為
大國每遣使朝貢孝明帝熙平中遣伏子統宋雲使西
域所經諸國不能知其本末及山川里數今舉其略云
挹怛同
挹怛同至隋時又謂挹怛國焉挹怛國都烏滸水南二
百餘里大月氏之種𩔖也勝兵五六萬人俗善戰先時
國亂突厥遣通設字詰強領其國俗同吐火羅南去漕
國千五百里東去瓜州六千五百里大業中遣使來貢
按劉璠梁典滑國姓嚈噠後裔以姓為國號轉訛又
謂之挹怛焉(其本源或云車師之種或云高車之種或云大月氏之種又韋節西蕃記云親問其)
(國人並自稱挹闐又按漢書陳湯征郅支康居副王挹闐抄其後重此或康居之種𩔖然𫝊自遠國夷語訛舛)
(年代綿邈莫知根實不可得而辨也今考其風俗物産及諸家所說而編之)
天竺
天竺後漢通焉即前漢時身毒國(初張騫使大夏見卭竹杖蜀布問曰安得)
(此大夏國人曰吾賈人往身毒國市之即天竺也或云摩伽陁或云婆羅門在葱嶺之南去月氏東南數千里)
(地方三萬餘里其中分為五天竺一曰中天竺二曰東天竺三曰南天竺四曰西天竺五曰北天竺地各數千)
(里城邑數百南天竺際大海北天竺距雪山四周有山為壁南面一谷通為國門東天竺東際大海與扶南林)
(邑鄰接但隔小海而已西天竺與罽賓波斯相接中天竺據四天竺之間國並有王漢時又有捐毒國去長安)
(九千八百里去都護理所二千八百里南與䓤嶺相連北與烏孫接衣服𩔖烏孫隨水草故塞種也顔師古云)
(捐毒即身毒身毒則天竺也塞種即釋種也蓋語音有輕重也)從月氏高附國以西南
至西海東至盤起皆身毒之地身毒有别城數百城置
長有别國數十國置王雖各小異而俱名身毒(扶南𫝊云舍衞)
(國隸屬天竺伽尸國一名波羅柰國亦名皮波羅柰斯國竺法維佛國記云波羅柰國在伽維羅越國南千四)
(百八十里釋法盛歴國傳云其國有稍割牛其牛黑色角細長可四尺餘十日一割不割便困病或致死人服)
(牛血皆老夀國人皆夀五百歲牛夀亦等於人亦天竺屬國)都臨恒河一名迦毗黎
河靈鷲山胡語曰耆闍崛山山有青石頭似鷲鳥(竺法維佛)
(國記云在摩竭提國南亦天竺屬國也)其時皆屬月氏月氏殺其王而置
將令統其人俗修浮圖道不殺生飲酒桓帝延熹二年
頻從日南徼外來獻時帝好神數祀浮圖老子百姓稍
有奉者後至轉盛其國人土著與月氏同而卑濕暑熱
人弱於月氏魏晉代絶不復通梁武帝天監初其王長
史竺羅貢獻後魏宣武帝時南天竺國遣使獻駿馬云
其國出師子貂豹&KR0968;(胡昆反)槖駝犀象有火齊如雲母而
色紫裂之則薄如蟬翼積之則如紗縠之重沓有金剛
似紫石英百鍊不銷可以切玉瑇瑁金銅鐵鉛錫金縷
織成金罽白疊[翕毛]㲪([翕毛]音塔㲪音登)又有旃檀鬱金等香甘蔗
諸果石密胡椒薑黑鹽西與大秦安息交市海中或至
扶南交趾貿易多珊瑚珠璣琅玕俗無簿籍以齒貝為
貨尤工幻化丈夫致敬極者䑛足摩踵而致其辭家有
音樂倡伎其王與大臣多服錦罽王為螺髻於頂餘髮
翦之使短丈夫翦髮穿耳垂璫俗皆徒跣衣重白色怯
於鬭戰有弓箭甲矟亦有飛梯地道木牛流馬之法有
文字善天文算歷之術其人皆學悉曇章書於貝多樹
葉以記事隋煬帝志通西域遣裴矩應接西蕃諸國多
有至者唯天竺不通帝以為恨大唐武德中其東西
南北四天竺悉為中天竺所并貞觀十五年其王姓乞
利咥(丒栗反)名尸羅逸多或云姓刹利氏遣使奉表二十
二年右衛率府長史王玄策奉使天竺會尸羅逸多死
國大亂其臣那伏帝阿羅那順自立乃發兵拒玄策遁
抵於吐蕃之西南以書徵鄰國之兵吐蕃發精銳千二
百人泥婆羅國發七千餘騎來赴玄策與其副蔣師仁
率二國之兵進至荼鎛(音博)和羅城即中天竺之所居也
連戰大破之斬首三千餘級赴水溺死者且萬人獲其
王妃及王子等虜男女萬三千人牛馬三萬餘疋於是
天竺響震城邑聚落降者五百八十餘所遂俘阿羅那
順以還(晉宋時浮圖經云臨倪國其王生浮圖太子也父曰屑頭耶母曰莫耶浮圖身服色黃髮青如)
(青絲始莫耶夢白象始孕及生從母左脇出生而有髻墮地能行七步此國在天竺域天竺又有神人名沙律)
(昔漢哀帝元夀元年博士弟子秦景舘受大月氏使王伊存口授浮圖經國曰復豆者其人也伊蒲塞桑門伯)
(開疏間白間比丘桑門皆弟子號也浮圖所載與中國老子經相出入蓋昔為老子西出關過西域之天竺教)
(胡為浮圖徒屬弟子號各有二十九不能計載故略之諸家紀天竺國事多錄諸僧法明道安之流傳記疑皆)
(怪誕不經不復悉纂也已具序略註中)
車離
車離後漢時通焉居沙竒城一名禮惟特一名沛隸王
在天竺東南三千餘里大國也其土氣物𩔖與天竺同
别城數十皆稱王其人怯弱地東西南北方數千里人
皆長八尺乘象駱駝往來鄰國有寇乘象以戰
師子
師子國東晉時通焉天竺旁國也在西海之中延袤二
千餘里多出竒寳其地和適無冬夏之異五榖隨人所
種不須時節其國舊無人止有鬼神有龍居之諸國商
賈來共市易鬼不見其形但珍寳明其所堪價商人依
價取之諸國人聞其土樂因此競至或有停住者遂成
大國能馴養神師子遂以為名風俗與婆羅門同而尤
敬佛法安帝義熙初遣使獻玉佛像高四尺二寸玉色
潔潤形制殊特殆非人工歷晉宋代在建康瓦官寺(先有)
(徵士戴安道手制佛像五軀及顧長康畫維摩詰並玉像時人謂為三絶至齊東昏遂毁玉像前截臂次取身)
(為嬖妾潘貴妃作釵釧時咸歎惜之建康即今丹陽郡江寧縣)宋文帝元嘉五年其王
刹利摩訶南遣使貢獻梁武帝大通元年後王伽葉伽
羅訶黎耶亦使使貢獻(杜環記師子國亦曰新檀又曰婆羅門即南天竺也國之北人)
(盡胡貌秋夏炎旱國之南人盡獠面四時霖雨從此始有佛法寺舍人皆儋耳布褁腰)
高附
高附後漢時通焉在大月氏西南亦大國也其俗似天
竺而弱易服善賈販内富於財所屬無常天竺罽賓安
息三國強則得之弱則失之(後漢書云先未嘗屬月氏前漢書以為五翕侯數誤)
(矣後屬安息及月氏破安息始得高附翕許及反)
大秦
大秦一名犂靬(靬居言反一云前漢時犂靬國也)後漢時始通焉其國
在西海之西亦云海西國其王理安都城宫室皆以水
精為柱從條支西度海曲萬里去長安蓋四萬里其地
平正人居星布其地東西南北各數千里有四百餘城
小國役屬者數十西有大海海西有遲散城王城有官
曹簿領而文字習胡人皆髦頭而衣文繡亦有白蓋小
車旌旗之屬及十里一亭三十里一堠一如中州地多
師子遮害行旅不百餘人持兵器輙為所食其王無常
人皆簡立賢者有災異及風雨不時輒廢而更立受放
者無怨其人長大平正有𩔖中國故謂之大秦或云本
中國人也土有駭雞犀(抱朴子云通天犀有一白理如綖者以盛米置羣雞中欲啄米)
(至輒驚去故南人名為駭雞也)合會諸香煎其汁以為蘇合土多金銀
竒寳夜光璧明月珠琥珀琉璃神龜白馬朱髦瑇瑁玄
熊赤螭辟毒鼠大貝車渠(廣雅云車渠石似玉)瑪瑙(廣雅云瑪瑙石似玉)賨
出西海有養者似狗多力獷惡(賨藏宗反獷古猛反)北附庸小邑
有羊羔自然生於土中候其欲萌築墻院之恐為獸所
食也其臍與地連割之絶則死擊物驚之乃驚鳴遂絶
逐水草無羣又有木難金翅鳥口中結沬所成碧色珠
也土人珍之(曹子建記云珊瑚間木難)有幻人能額上為炎燼手中
作江湖舉足而珠玉自墮開口則旛毦亂出(前漢武帝時遣使至)
(安息安息獻犂靬幻人二皆蹙眉峭鼻亂髮拳鬚長四尺五寸旛音煩毦人志反)有織成細布
言用水羊毛名曰海西布出細布作氍□[翕毛]㲪罽帳之
屬其色又鮮於海東諸國所作也又常利得中國縑素
解以為胡綾紺紋數與安息諸胡交市於海中西南漲
海中可七八百里行到珊瑚洲水底有盤石珊瑚生其
上大秦人常乘大舶載鐵網令水工没先入視之可下
網乃下初生白而漸漸似苖坼甲歷一歲許出網目間
變作黃色支格交錯高極三四尺者圍尺餘三年色乃
赤好後没視之知可採便以鐵鈔發其根乃以索繫網
使人於舶上絞車舉出還國理截恣意所作若失時不
舉便蠧敗其王常欲通使於漢塗經大海使客往來皆
齎三歲糧是以至者稀桓帝延熹初大秦王安敦遣使
自日南徼外獻象牙犀角瑇瑁始乃一通焉其所表貢
並無珍異疑傳者隱之至晉武帝太康中其王遣使貢
獻或云其國西有弱水流沙近西王母所處幾於日所
入也(外國圖云從隅巨北有國名大秦其種長大身丈五六尺杜環經行記云拂菻國有苦國西隔山數)
(千里亦曰大秦其人顔色紅白男子悉着素衣婦人皆服珠錦好飲酒尚乾餅多滛巧善織絡或有俘在諸國)
(守死不改鄉風琉璃妙者天下莫比王城方八十里四面境土各數千里勝兵約有百萬常與大食相禦西枕)
(西海南枕南海北接可薩突厥西海中有市客主同和我往則彼去彼來則我歸賣者陳之於前買者酬之於)
(後皆以其直置諸物傍待領直然後收物名曰鬼市又聞西有女國感水而生又去摩隣國在秋薩羅國西南)
(渡大磧行二千里至其國其人黑其俗獷少米麥無草木馬食乾魚人飡鶻莽鶻莽即波斯棗也瘴癘特甚諸)
(國陸行之所經山胡則一種法有數般有大食法有大秦法有尋尋法其尋尋烝報於諸夷狄中最甚當食不)
(語其大食法者以弟子親戚而作判典縱有微過不至相累不食猪狗驢馬等肉不拜國王父母之尊大信鬼)
(神祀天而已其俗每七日一假不買賣不出納唯飲酒謔浪終日其大秦善醫眼及痢或未病先見或開腦出)
(蟲)
小人
小人在大秦之南軀纔三尺其耕稼之時懼鶴所食大
秦每衞助之小人竭其珍以酬報
軒渠
軒渠其國多九色鳥青口綠頸紫翼紅膺紺頂丹足碧
身緗背玄尾亦名九尾鳥亦名錦鳳其青多紅少謂之
繡鸞常從弱水西來或云是西王母之禽也其國幣貨
同三童國
三童
三童在軒渠國西南千里人皆眼有三睛珠或有四舌
者能為一種聲亦能俱語常貨多用蕉越犀象作金幣
率效國王之面亦效王后之面若丈夫交易則用國王
之面王死則更鑄(以上三國與大秦隣接故附之)
澤散
澤散魏時聞焉屬大秦其理在海中央北至驢分水行
半歲風疾時一月到最與安息城谷相近西南詣大秦
都不知里數
驢分
驢分魏時聞焉屬大秦去大秦都二千里從驢分城西
之大秦度海飛橋長二百四十里發海道西南繞海道
直西行至焉
堅昆
堅昆魏時聞焉在康居西勝兵二萬人隨水草畜牧多
貂有好馬
呼得
呼得魏時聞焉在葱嶺北烏孫西北康居東北勝兵萬
餘人隨水草畜牧出好馬亦多貂
丁令
丁令魏時聞焉在康居北勝兵六萬人隨畜牧出名鼠
皮白子青昆子皮此上三國堅昆中央俱去匈奴單于
庭安習水七千里南至車師六國五千里西南去康居
界二千里西去康居王理八千里或以為此丁令即匈
奴北丁令也而此丁令在烏孫西似其種别也又匈奴
北有屈射國有隔昆國有新犂國自北之南又復有丁
令非烏孫西丁令也烏孫長老言北丁令有馬腦國其
人聲音似鴈鶩從膝以上身至頭人也膝以下生毛馬
腦馬蹄不騎馬而走疾於馬勇健敢戰
短人
短人魏時聞焉在康居西北男女皆長三尺人衆甚多
去奄蔡諸國甚遠康居長老傳聞嘗有商旅行北方迷
惑失道而到斯國中甚多眞珠夜光明月珠見者不知
名此國號言以意商度此國去康居可萬餘里(突厥本末記云)
(突厥窟北馬行一月有短人國長者不踰三尺亦有二尺者頭少毛髮若羊胞之狀突厥呼為羊胞頭國其傍)
(無他種類相侵俗無寇盜但有大鳥高七八尺常伺短人啄而食之短人皆持弓矢以為之備按此亦在西北)
(即魏略云短人國是也)
波斯
波斯後魏時通焉在達曷水之西都宿利城(後周史云蘇利城隋)
(史云蘇藺城記錄音訛其實一也)有河經其城中南流即條支之故地
也大月氏之别種其先有波斯匿王其子孫以王父字
為氏因為國號焉王姓波斯戸十餘萬東去中國萬餘
里西去海數百里東南去穆國四千餘里西北去拂菻
四千五百里有樓觀屋宇佛寺城西十五里有土山周
廽高大其勢連接甚遠中有鷲鳥噉羊土人極以為患
其王坐金羊座戴金花冠衣錦袍織成帔飾以眞珠寳
物其俗丈夫翦髮戴白皮帽貫頭衫兩肩近下開之并
布巾帔緣以織成婦人服大衫帔仍貫五色珠絡之於
膊王即位以後擇諸子内賢者密書其名封之於庫諸
子及大臣皆莫之知也王死衆乃共發書視之其封内
有名者即立以為王餘子各出就邊任兄弟更不相見
也國人號王曰醫囋(才割反)妃曰防步率王之諸子曰殺野
其刑法重罪懸諸竿射而殺之次則繫獄新王立乃釋
之賦税準地輸銀錢事火神天神婚合不擇尊卑於諸
夷之中最為醜穢死者多棄屍於山一月理服城外有
人别居唯知喪葬之事號為不淨人若入城市搖鈴自
别以六月為歲首氣候暑熱家自藏冰其地多砂磧引
水溉灌其五榖及禽獸與中夏略同唯無稻及黍土出
名馬及駝富室至有數千頭者出象師子多良犬有大
鳥形如槖駝有兩翼飛而不能高食草與肉亦能噉人
有大鳥卵眞珠頗棃珊瑚琉璃瑪瑙水精瑟瑟金銀鍮
石金鋼火齊銅錫鑌鐵朱砂水銀錦疊細布氍毹[翕毛]㲪
護那越諾布金縷織成赤麖皮薰陸欝金蘇合青木等
香胡椒蓽撥石蜜千年棗香附子訶黎勒無食子鹽綠
雌黃又有優鉢曇花鮮華可愛地有鹹池孝明帝時及
西魏末並貢方物突厥不能至其國亦羈縻之隋大業
中亦遣使來貢大唐貞觀二十一年其國又獻活褥
蛇形𩔖鼠而色青身長八九寸能入穴取鼠(杜環記云自被大食)
(滅至天寳末巳百餘年矣)
悦般
悦般後魏時通焉在烏孫西北其先匈奴北單于之部
落也為漢車騎將軍竇憲所逐北單于度金微山西走
康居其羸弱不能去者住龜兹北地方數千里衆可二
十餘萬涼州人猶謂之單于王其風俗言語似高車而
其人清潔於胡俗剪髮齊眉以䬾餬塗之昱然光澤日
三澡潄然後飲食其國南界有火山山傍石皆燋鎔流
地數十里乃凝堅人取以為藥即石流黃也太武眞君
九年遣使朝獻并送幻人稱能割人喉脉令斷擊人頭
令骨䧟皆血出淋漓或數升或盈斗以草藥内其口中
令嚼咽之須臾血止養瘡一月復常又無痕瘢太武乃
取死罪囚試之皆驗云中國諸名山皆有此草乃使人
受其術而厚遇之
伏盧尼
伏盧尼後魏時通焉理伏盧尼城在波斯國西北有大
河南流中有鳥其形似人亦有如槖駝馬者皆有翼常
居水中出水便死城北有云尼山出銀珊瑚琥珀多師
子
朱俱波
朱俱波後魏時通焉亦名朱居槃國漢子合國也今并
有之漢西夜蒲犁依耐得若四國之地在于闐國西千
餘里其西至渴槃國南至女國三千里北至疎勒九百
里東至葱嶺二百里其王本疎勒國人(魏略西戎𫝊曰西夜并屬疎勒)
宣武永平中朱居槃國遣使朝貢其人言語與于闐相
似其間小異人貌多同華夏亦𩔖疎勒大唐武德以
後亦頻遣使朝貢
渴槃陁
渴槃陁後魏時通焉亦名漢陁國亦名渴羅陁國理葱
嶺中在朱俱波國西至護密國其南至懸度山無定界
北至疎勒國界西北至判汗國其王本疎勒人累代相
承以居此國有戸二千餘懸度山在國西南四百里懸
度者石山也谿谷不通以䋲索相引而度其間四百里
中往往有棧道因以為名今按懸度葱嶺迤邐相屬郵
置所絶道阻且長故行人由之莫能分别然法顯宋雲
所經即懸度山也又有頭痛山在國西南向罽賓歷大
頭痛小頭痛之山赤土身熱之阪(宋膺異物志云大頭痛小頭痛山皆在渠)
(搜之東疎勒之西經之者身熱頭痛夏不可行行則致死唯冬可行尚嘔吐山有毒藥氣之所為也冬乃枯歇)
(故可行也)其葱嶺俗號極嶷山今按葱嶺周環其國衣服人
貌語音與于闐相似其間多有異者書與婆羅門同國
中咸事佛人山居勁健雜人多而胡少有音樂兵器有
甲矟弓刀(矟音朔)國法殺人劫賊者死餘徵罰其稅雜輸
之服飾婚姻同疎勒王坐金牀死者埋殯七日為孝太
武帝大延三年來朝獻於後不絶
粟弋
粟弋後魏通焉在葱嶺大國一名粟特一名特拘夢出
好馬牛羊蒲萄諸果出美蒲萄酒其土地水美故也出
大禾高丈餘子如胡豆在安息北五千里附庸小國四
百餘城至太武帝時遣使來朝獻
阿鈎羌
阿鈎羌後魏通焉在莎車西南國西有懸度山其間四
百里中往往有棧道下臨不測之淵人行以䋲索相持
而度土有五榖諸果市用錢為貨居止立宮室有兵器
副貨
副貨後魏通焉東至阿富使且國西至没誰國中間相
去千里南有連山不知名北至竒沙國相去千五百里
宜五榖蒲萄唯有駝騾國王有黃金殿下有金駝七頭
各高三尺孝文帝時其王遣使朝貢
疊伏羅
疊伏羅後魏時通焉去代三萬一千里國中有勿悉城
城北有疆竒水西流有白象土宜五榖宣武帝時遣使
獻方物
賖彌
賖彌後魏時聞焉在波斯之南山居不信佛法專事諸
神亦附嚈噠東有鉢盧勒國路嶮緣鐵鏁而度下不見
底後魏遣使宋雲等竟不能達
石國
石國隋時通焉居於藥殺水都柘折城方千餘里本漢
大宛北鄙之地東與北至西突厥界西至波臘國界西
南至康居界南至率都沙那國界王姓石國城之東南
立屋置座於中正月六日七月十五日以王父母燒餘
之骨金甕盛之置於床上廵遶而行散以香花雜果王
率臣下設祭焉禮終王與夫人出就别帳臣下以次列
坐而饗宴有粟麥多良馬南去鏺(音撥)汗六百里東南去
瓜州六千里隋大業五年大唐貞觀八年並遣使朝貢
(杜環經行記云其國城一名赭支一名大宛天寳中鎮西節度使高仙芝擒其王及妻子歸京師國中有二水)
(一名眞珠河一名質河並西北流土地平敞多果實出好犬良馬又云碎葉國從安西西北千餘里有㪍達嶺)
(嶺南是大唐北界嶺北是突厥騎施南界西南至葱嶺二千餘里其水嶺南流者盡過中國而歸東海嶺北流)
(者盡經胡境而入北海又北行數日度雪海其海在山中春夏常雨雪故曰雪海中有細道道傍往往有水孔)
(嵌空萬仞轉墮者莫知所在㪍達嶺北行千餘里至碎葉川其川東頭有熱海兹地寒而不凍故曰熱海又有)
(碎葉城天寳七年北庭節度使王正見薄伐城壁摧毁邑居零落昔交河公主所居止之處建大雲寺猶存其)
(川西接石國約長千餘里川中有異姓部落有異姓突厥各有兵馬數萬城堡間雜日尋干戈凡是農人皆擐)
(甲胄專相虜掠以為奴婢其川西頭有城名曰怛羅斯石國人鎮即天寳十年高仙芝軍敗之地從此至西海)
(以來自三月至九月天無雲雨皆以雪水種田宜大麥小麥稻禾豌豆畢豆飲蒲萄酒麋酒醋乳)
女國
女國隋時通焉在葱嶺之南其國代以女為國王王姓
蘇毘女王之夫號為金聚不知政事國内丈夫唯以征
伐為務山上為城方五六里人有萬家王居九層之樓
侍女數百人五日一聽朝復有小女王共理國政其俗
貴婦人輕丈夫而性不妬忌男女皆以彩色塗面一日
之内或數度變改之男子皆被髮婦人辮髮而縈之其
王死若無女嗣位國人乃調斂金錢得數百萬還於死
王之族買女而立之其地五男三女貴女子賤丈夫婦
人為吏職男子為軍士女子貴者則多有侍男男子不
得有侍女雖賤庶之女盡為家長有數夫焉生子皆從
母姓氣候多寒以射獵為業出鍮石朱砂麝香犛(里之反)
牛駿馬蜀馬尤多鹽常將鹽向天竺興販其利數倍亦
數與天竺及党項戰爭其女王死國中貴人剝取皮以
金屑和骨肉置於瓶内而埋之經一年又以其皮納於
鐵器埋之俗事阿脩羅神開皇中遣使來貢
吐火羅
吐火羅一名土壑宜後魏時吐呼羅國也隋時通焉都
葱嶺西五百里在烏滸河南即媯水也與挹怛雜居勝
兵十萬人皆習戰俗奉佛多男少婦人故兄弟通室婦
人五夫則首飾載五角十夫載十角男子無兄弟者則
與他人結為昆季方始得妻不然終身無婦矣生子屬
其長兄被服文字與于闐略同城北有頗黎山南崖穴
中有神馬國人每牧馬於其側時産名駒皆汗血焉其
北界則漢時大宛之地南去漕國千七百里東去瓜州
六千七百里大業中遣使來貢大唐初屬西突厥高
宗永徽初遣使獻大鳥高七尺其色玄足如駝鼓翅而
行日三百里能噉鐵夷俗謂為駝鳥龍朔元年吐火羅
置州縣使王名遠進西域圖記并請于闐以西波斯以
東十六國分置都督府及州八十縣一百軍府百二十
六仍於吐火羅國立碑以紀聖德帝從之
劫國
劫國隋時聞焉在葱嶺中西與南俱與賖彌國界接西
北至挹怛國去長安萬二千里有戸數萬氣候熱有稻
麥粟豆羊馬出洛沙青黛婚姻同突厥死亡棄於山
大唐武德二年遣使貢寳帶金鏁頗棃水精杯各一頗
棃四百九十枚大者如棗小者如酸棗
陁羅伊羅
陁羅伊羅隋時聞焉在烏荼國北大雪山坡上緣梯登
山接七百梯方到其國
越底延
越底延國隋時聞焉理辛頭河北南至婆羅門國三千
里西北至賖彌國千餘里東北至瓜州五千四百里其
王婆羅門種𩔖戸數萬有弓矢刀矟皮甲國法不殺人
重罪流輕者杖國無課稅其俗事佛書同婆羅門王及
庶人翦髮衣錦袍不開縫貧者衣白疊婦人為髻衣裙
衫帔長巾俗清潔氣候温多稻有羊馬多牛出鍮石訶
棃勒石蜜麖皮細疊
大食
大食大唐永徽中遣使朝貢云其國在波斯之西或云
初有波斯胡人若有神助得刀殺人因招附諸胡有胡
人十一來據次第摩首受化為王此後衆漸歸附遂滅
波斯又破拂菻及婆羅門城所向無敵兵衆有四十二
萬有國以來三十四年矣初王已死次傳第一摩首者
今王即是第三其王姓大食其國男夫鼻大而長瘦黑
多鬚鬢似婆羅門女人端麗亦有文學與波斯不同出
駝馬驢騾羖羊等土多砂石不堪耕種無五榖惟食駝
象等肉破波斯拂菻始有米麪敬事天神又云其王常
遣人乘船將衣糧入海經涉八年未極西岸於海中見
一方石石上有樹枝赤葉青樹上總生小兒長六七寸
見人不語而皆能笑動其手脚頭著樹枝人摘取入手
即乾黑其使得一枝還今在大食王處(杜環經行記云一名亞俱羅其)
(大食王號暮門都此處其士女瓌偉長大衣裳鮮潔容止閑麗女子出門必擁蔽其面無問貴賤一日五時禮)
(天食肉作齋以殺生為功德繫銀帶佩銀刀斷飲酒禁音樂人相爭者不至毆擊又有禮堂容數萬人每七日)
(王出禮拜登高座為衆說法曰人生甚難天道不易姦非刧竊細行謾言安己危人欺貧虐賤有一於此罪莫)
(大焉凡有征戰為敵所戮必得生天殺其敵人獲福無量率土禀化從之如流法唯從寬葬唯從儉郛廓之内)
(里閈之中土地所生無物不有四方輻輳萬貨豐賤錦綉珠貝滿於市肆駝馬驢騾充於街巷刻石蜜為盧舍)
(有似中國寳轝每至節日將獻貴人琉璃器皿鍮石瓶鉢蓋不可數算粳米白麪不異中華其果有楄桃又千)
(年棗其蔓菁根大如斗而圓味甚美餘菜亦與諸國同蒲萄大者如鷄子香油貴者有二一名耶塞漫一名没)
(匝女甲反師香草貴者有二一名查塞菶蒲孔反一名葜蘆苃綾絹機杼金銀匠畫匠漢匠起作畫者京兆人)
(樊淑劉泚織絡者河東人樂&KR3812;呂禮又以槖駝駕車其馬俗云西海濱龍與馬交所産也腹肚小脚腕長善者)
(日走千里其駝小而緊背有孤峰良者日馳千里又有駝鳥高四尺以上脚似駝蹄頸項勝得人騎行五六里)
(其卵大如三升又有薺樹實如夏棗堪作油食除瘴其氣候温土地無冰雪人多瘧痢一年之内十中五死今)
(吞滅四五十國皆為所役屬多分其兵鎮守其境盡於西海焉又云朱禄國在亞梅國西南七百餘里胡姓朱)
(者兹土人也其城方十五里用鐵為城門城中有鹽池又有兩所佛寺其境東西百四十里南北百八十里村)
(柵連接樹木交映四面合匝總是流沙南有大河流入其境分渠數百溉灌一州其土沃饒其人淨潔墻宇高)
(厚市鄽平正水既雕刻土亦繪畫又有細軟疊布羔羊皮裘估其上者値銀錢數百果有紅桃白㮏遏白黃李)
(瓜大者名尋支十餘人飡一顆輙足越瓜長四尺以上菜有蔓青蘿蔔長葱顆葱芸薹胡苽葛藍單達茴香英)
(薤瓠蘆尤多蒲萄又有黃牛野馬水鴨石雞其俗以五月為歲每歲以畫缸相獻有打毬節鞦韆節其大食東)
(道使鎮於此從此至西海以來大食波斯參雜居止其俗禮天不食自死肉及宿肉以香油塗髮又云苦國在)
(大食西界周廻數千里造屋兼瓦壘石為壁米穀殊賤有大川東流入亞俱羅商客糴此糶彼往來相繼人多)
(魁梧衣裳寬大有似儒服其苦國有五節度有兵馬一萬以上北接可薩突厥可薩北又有突厥足似牛蹄好)
(噉人肉)魏徵論曰自古開遠夷通絶域必因宏放之主
皆起好事之臣張騫鑿空於前班超投筆於後或結之
以重寳或懾之以利劍投軀萬死之地以立一朝之功
皆由主尚來遠之名臣徇輕生之節是知上之所好下
必有甚焉者也煬帝規模宏侈掩吞秦漢裴矩方進西
域圖記以蕩其心故萬乘親出玉門關置伊吾且末郡
而關右暨於流沙騷然無聊生矣古哲王之制方五千
里務安諸夏不事要荒豈威不能加德不能被蓋不以
四夷勞中國不以無用害有用也是以秦戍五嶺漢事
三邊或道殣相繼或戸口減半隋室恃其強盛亦狼狽
於青海此皆一人失其道故億兆罹其毒也
通典卷一百九十三
