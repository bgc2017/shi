通典卷一百三十
唐京兆杜佑君卿纂
禮九十開元禮纂類二十五嘉九
朝集使於尚書省禮見(并辭)
其日奉禮郎先布版位於尚書省都堂之前京官九品
以上位在東每等異位朝集使位在西亦如之皆以北
爲上京官及朝集使俱常服謁者絳公服先引京官入
就位又謁者引諸方朝集使等入就位奉禮立於朝集
使之北差退贊者陪其後京官及朝集使序立訖奉禮
曰再拜贊者承傳朝集使等俱再拜京官等逡巡揖避
再拜訖京官等俱答拜朝集使等逡巡揖避再拜訖謁
者贊稱禮畢羣官等各以次退朝集使亦退其辭禮亦
如之
任官初上(諸州上佐附)
應冊命之官受冊訖朝集使乘輅備儀鳴鐃吹詣太廟
南門至下車所鐃吹止受冊者降輅謁者引入立於廟
庭北面西上立定再拜訖又再拜辭謁者引出乘輅鳴
鐃而還(若先受制書者發卯備儀仗詣太廟如上儀)道詣本司將至卑官先
引俱公服俟於别席所初上者至降輅贊禮者引入停
於後堂改著公服儀仗陳廳事之前贊禮者引卑官俱
立於内門之外西廂每等異位重行東面以北為上初
卑官就門外位贊禮者引初上者立於廳事東階東南
西面贊禮者引卑官以次入立於西階西重行東面以
北為上立定卑官俱再拜初上者答拜贊禮者引卑官
出贊禮引初上者就後堂卑官俱更衣贊禮者引應坐
者入立於廳事東西階下其應致敬者立於門外之西
東面俱北上贊禮者引初上者出升堂就榻後應坐者
俱升詣座後立定初上者升座應坐者各依其班而坐
其應致敬者入立於東西階下俱以北為上而諸流外
官入立於庭重行北面西上再拜訖就東階下品官之
後本司以印及職掌置於案本司引入升諸座前本司
取印及職掌以次進置於座上之案訖本司引案降出
諸司以次諮判三條事訖俱興立於座後贊禮者引初
上者還後堂以外降出設會如常儀官卑不合拜廟者
俱詣上所下判官者禮見而已若六品以下初上皆常
服若先任者尊及官位等先任者俟於東階下西面新
任者入立於西階下東面再拜先任者答再拜訖新任
者還於廳事立於東階下與卑官相見如上儀(諸州縣丞長吏)
(以下初上准此)
京兆府河南牧初上(諸州刺史都督附)
其日州牧備儀仗至州停於後堂兵曹設儀仗於廳事
門庭如常儀本司設牧位於廳事楹間近北南向設州
官長史司馬位於堂下東方西向設錄事参軍以下位
於司馬之南重行西向皆以北為上設縣官位庭中近
西諸鄉長位於縣官之東每等異位重行北面相對為
首(州助教縣博士助教依鄉長班)長史以下集於州南門之外州官在
東縣官在西鄉長史在州官東南各有次俱公服鄉長
常服司功整次紙名入諮贊禮者引牧出立於廳事東
階東南西面左右侍從如常贊禮者立於牧南少退俱
西向贊禮者引州官入就位次引縣令以下入門而左
又引鄉長入門而右俱入就位立定贊禮者引牧升自
東階即位南向立又引縣令及鄉長五品以上自西階
升堂進當牧前重行北向如在位庭之儀立定上下俱
再拜牧答拜上下在位者皆逡巡避位贊禮者引縣令
以下及鄉長俱出贊禮者引牧降入贊禮者引長史以
下次俱更衣本司量設牧座於堂上訖贊禮者引縣令
及鄉長俱就西階下又長史以下入立於東階下俱北
向贊禮者引牧出升堂就榻後長史以下并縣令職事
五品以上應升者合班俱升詣座後立定牧升座諸應
坐者俱坐州縣佐史以下入庭中重行北面西上州縣
學生位於其後俱再拜訖就東階下品官之後立錄事
以印及職掌置於案錄事一人引入升詣座前錄事取
印及職掌以次進置於牧案訖錄事引案降出諸司以
次諮判三條事訖坐者俱興贊禮者贊牧興引還後堂
長史以下降出設會如常儀(諸刺史初上准此其鄉長武官七品以上及德行有)
(聞者皆升堂)
萬年長安令初上(河南洛陽縣令禮同諸縣令附)
其日令停於後堂設令位於廳事楹間近北南向設鄉
長位於南方重行北面以西為上其勲官出身班博士
助教依鄉長班又設丞位於東方西向設主簿及尉位
於丞南少退西向北上鄉長以下俱集於縣南門外之
西各有次司功整次紙名入諮贊禮者引令出立於廳
事東階東南西向侍從如常儀贊禮者立於令之南少
退俱西向贊禮者引丞以下入就位又引鄉長入就位
立定贊禮者引令升自東階即位南向立贊禮者引鄉
長文武官五品以上自西階進當令前重行北面以西
為上立定上下在位者俱再拜令答拜上下在位者皆
逡巡避位贊禮者引鄉長降自西階以出鄉長在庭者
繼出贊禮者引令降自東階以入又引丞以下以次出
本司量設牀座於堂上訖贊禮者引鄉長入立於廳事
西階下丞以下立於門外道西東面俱北上贊禮者引
令出升堂就榻後又贊禮者引丞入及鄉長文武官五
品以上俱升詣座後又贊禮者引主簿及尉入立於東
階下立定令升座諸應坐者俱坐錄事及坐者以下入
立於庭中北面西上學生位於其後俱再拜訖就東階
下縣尉後立錄事以印及職掌置於案錄事一人引升
入詣座前錄事取印及職掌以次進置於令案訖錄事
引案降出諸司以次諮判三條事訖丞及鄉長俱興贊
禮者贊令興引還後堂鄉長降出設會如常儀(諸縣令初上准)
(此其鄉長文武官七品以上及德行有聞者皆升堂)
鄉飲酒(正齒位附)
鄉飲酒之禮刺史為主人(此為貢人之中有明經進士出身兼德行孝悌灼然明著)
(道表門閭及有秀才皆刺史為主人若無上佐攝行事)先召鄉之致仕有德者謀
之賢者為賓其次為介又其次為衆賓與之行禮而賓
舉之(介以下無其人則闕正齒位每年季冬縣令為主人鄉之老人六十以上有德行者一人為賓次一)
(人為介又其次為三賓又其次為衆賓)主人戒賓立於賓大門外之西東
面賓立東階下西面將命者立於賓之左北面受命出
立門外之東西面曰敢請事主人曰某日行鄉飲酒之
禮請某子臨之將命者入告賓出立於門東西面北向
再拜主人答拜主人曰吾子學優行高應兹觀國某日
展禮請吾子臨之賓曰某固陋恐辱命敢辭主人曰謀
於父師少師莫若吾子賢敢固以請賓曰夫子申命之
某敢不敬須主人再拜賓拜主人退賓拜送主人戒介
亦如之(戒辭曰某日行鄉飲酒之禮請吾子臨之正齒位無戒賓)其日質明設賓席
於楹間近北南向設主人席於阼階上西向設介席於
西階上東向設正賓(正齒位云三賓下倣此)席三於賓席之西各
南向皆不屬焉又設堂下衆賓席於西階西南面北上
(正齒位設衆賓席於楹間近南北向東上)設兩壺於賓席之東北少退玄酒
在西加勺羃置篚於壺南東肆實以爵觶設贊者位於
東階東西面北上賓介及賓至立於廳事大門外之右
東向北上執事者俱就位主人出迎賓於門外之左西
面拜賓賓答拜又西南面拜介介答拜又西南面揖衆
賓衆賓報揖主人又揖賓賓報揖主人先入門而右西
面賓入門而左東面介及衆賓序入立於賓西南東面
北上衆賓非三賓者皆北面東上(凡賓主拜揖周旋皆有相贊正齒位衆賓)
(立於三賓之後)主人將進揖當階(據禮作陳)揖賓皆報揖至階主人
曰請吾子升賓曰某敢辭主人曰固請吾子升賓曰某
敢固辭主人曰終請吾子升賓曰某敢終辭主人升自
阼階賓升自西階當楣北面立執罇者徹幕主人適篚
跪取爵興適罇實之進賓席前西北面獻賓賓西階上
北面立主人少退賓進於席前受爵退復西階上北面
立主人退於阼階上北面拜送爵賓少退贊者薦脯(正齒)
(位葅醢下倣此)於賓席前(正齒位賓以下年六十者三豆七十四豆八十五豆九十及主人皆六豆)
賓自西方升席南面立贊者設折俎(正齒位無折俎)賓跪左執
爵右取脯醢祭於籩豆之間遂祭酒啐酒(啐嘗也)興降席
東適西階上北面跪卒爵興適罇實之進主人席前東
面南酢主人主人於階上北面拜賓少退主人進受退
復阼階下北面立賓退復西階上北面拜送爵贊者薦
脯醢於主席前主人由席東自北方升席贊設折俎(正齒)
(位無折俎)主人跪左執爵右取脯醢遂祭酒啐酒興自南方
降席復阼階上北面跪卒爵執爵興跪奠爵於東序端
興適篚跪取觶實之以酬復阼階上北面跪奠觶遂拜
執觶興賓西階上答拜主人跪祭遂飲卒觶執觶興適
罇實之進賓席前北面賓拜主人少退賓既拜主人跪
奠觶於薦西興復阼階上位賓遂進席前北面跪取觶
復西階下位主人北面拜送賓進席前北面跪奠觶於
薦東興復西階上位(酬酒不舉者君子不盡人之歡以全交也)主人北面揖
遂降立於阼階下西面賓降立於西階西當西席東面
(主人將與介為禮故賓不居堂上位)主人進延介主人揖介介報揖至階
一譲升主人升阼階介升西階皆當楣北面立主人詣
東序端跪取爵興適罇實之進於介席前西南面獻介
介西階上北面拜主人少退介進北面受爵退復位主
人於介右北面拜送爵介少退主人立於介西階之東
贊者薦脯醢於介席前介進自北方升席贊者設折俎
(正齒位無折俎)介跪左執爵右取脯醢遂祭酒執爵興自南方
降席北面跪卒爵執爵興介授主人爵主人適罇實之
以酢於西階上立於介右北面跪奠爵遂拜執爵興介
答拜主人跪祭遂飲卒爵執爵進跪奠爵於西楹南還
阼階上揖降介降立於賓南主人於阼階前西面揖衆
賓遂升適西楹南跪取爵適罇實之進於西階下南面
獻衆賓之長升西階上北面拜受爵主人於衆賓長之
右北面拜送贊者薦脯醢於其席前衆賓之長升席跪
左執爵右取脯醢祭酒執爵興退於西階上立飲訖授
主人爵降復位主人又適罇實之進於西階上南面獻
衆賓之次者如獻衆賓長之禮又次一人升飲亦如之
主人適罇實酒進於西階上南面獻堂下衆賓每一人
升受爵跪祭立飲贊者徧薦脯醢於其位訖主人受爵
奠於篚主人與賓一揖一譲升賓介衆賓序升即席設
工人席於堂廡西階之東北面東上(側邊曰廡)工四人入先
二瑟後二歌工持瑟升自西階就位坐工歌鹿鳴卒歌
升入立於堂下北面奏南陔訖乃間歌南有嘉魚笙崇
丘(間代也謂一歌則一吹也)乃合樂周南關雎召南鵲巢(合謂歌與衆聲俱作)
(也樂工人將間則毋作淫聲不雅之曲)訖司正升西階(司正謂主人之贊禮樂之正既成將)
(留賓慮有懈惰立司正以監之)跪取觶於篚興適罇實之降自西階詣
階間右還北面跪奠觶拱手少立跪取觶遂飲卒觶奠
觶再拜賓降席取觶於篚適罇實之詣阼階上北面酬
主人主人降席進立於賓東(初起旅酬也凡旅酬者少長以齒)賓跪奠
觶遂拜執觶興主人答拜賓立飲卒觶適罇實之進阼
階上東南面授主人主人再拜賓少退主人受觶賓於
主人之西北面拜送(旅酬同皆禮殺)賓揖復席主人進西階上
北面酬介介降席自南方進立於主人西北面主人跪
奠觶遂拜執觶興介答拜主人立飲卒觶適罇實之進
西階上西南面立介拜主人少退介受觶主人於介東
北面拜主人揖復席司正升自西階近北面立相旅曰
某子受酬受酬者降席自西方進北面立於介右(旅序也於)
(是介酬衆賓衆賓又以次序相酬也某者衆賓也同姓則以伯仲别之又同則一以某字别之受酬者由介東)
(尊介使不失故位)司正退立於序端東面(避受酬者又使其贊相上下)介跪
奠觶遂拜執觶興某子答拜介立飲執觶適罇實之進
西階上西南面授某子某子受觶介立於某子之左北
面揖復席司正曰某子受酬受酬者降自西方立於某
子之左北面某子跪奠觶遂拜執觶興受酬者拜某子
受立飲卒觶適罇實之進西階上西南面授之受酬者
受觶某子立於受酬者之右揖復席次一人及堂下衆
賓受酬亦如之於某子卒受酬者以觶跪奠於篚復階
下位司正適阼階上東面受命於主人主人曰請坐於
賓司正廽北面告於賓曰請賓坐賓曰唯命(賓主之詞皆司正傳)
賓坐各就席坐(若賓主俱公服者則皆降脱履於階下主人先左賓先右禮畢降納如常正齒)
(位於楹間北面乃揚觶而言曰朝廷率由舊章敦行禮教凡我長幼各相勸勖忠於國孝於親内睦於閨門外)
(比於鄉黨無或愆堕以忝所生賓主以下皆再拜司正跪奠觶再拜跪取觶飲卒觶興賓主以下皆坐司正適)
(篚跪奠觶興降復其位)司正降復位乃羞(羞進也所進者肉胾醢正齒位無進羞)無
筭爵(筭數也賓主燕飲爵行無數醉而止三賓以上贊者二人行爵以下取足也正齒位又無筭燕樂亦)
(無數或間或合盡飲而止也)主人之贊者興焉燕訖賓主俱興賓以
下降自西階主人降自東階賓以下出立於門外之西
東面北上主人送於門外之東西面再拜賓介逡巡而
退
宣赦書
其日質明本司承詔宣告内外随職供辦守宫設文武
羣官次於朝堂如常儀羣官依時刻皆集朝堂俱就次
各服其服奉禮設文武羣官次版位於順天門東西當
朝堂之南文東武西重行北面相對為首設中書令位
於羣官之北南向刑部侍郎帥其屬官陳金雞於西朝
堂之東南向置鼓杖於金雞之南遂擊鼓每擊投一
刑部侍郎錄京師見囚集於羣官之南北面西上囚集
訖鼓止通事舍人引羣官各就位中書令受詔訖遂以
詔書置於案令史二人對舉案通事舍人引中書令持
幡節者前導持案者次之詣門外位立持節者立於中
書令之南少西令史舉案者於中書令西北俱東面立
定持節者脱節衣持案者進詣中書令前中書令取詔
書持案者以案退復位中書令稱宣詔羣官皆再拜宣
詔訖羣官又再拜舞蹈又再拜刑部尚書前受詔書退
復位持節者加節衣通事舍人引中書令幡節前導而
入通事舍人引羣官還次
羣官詣闕上表
前一日守宫設文武羣官次於朝堂如常儀其日量時
刻文武羣官集俱就位各服朝服奉禮設羣官位於東
朝堂之前近南文東武西重行北面相對為首設中書
令位於羣官之北南向設奉禮位於羣官東北贊者二
人在南少退俱西向奉禮郎贊者先就位謁者引羣官
各就位禮部令史二人絳公服對舉表案立於奉禮之
北南面立定典謁引中書令出就南面位禮部郎中引
表案詣中書令前郎中取表以授中書令受表郎中舉
案退復位奉禮曰再拜贊者承傳羣官在位者皆再拜
通事舍人引中書令以表入奏退復位南面稱宣詔羣
官再拜宣詔訖又再拜謁者引為首一人進北面受表
退復位舍人引中書令入謁者引羣官還次
羣官奉参起居
前一日守宫設文武羣官次於朝堂如常儀其日依時
刻文武羣官九品以上俱集朝堂次奉禮設文武羣官
位於東朝堂之前文左武右重行北面相對為首又設
奉禮位於文武官東北贊者二人在南少退俱西向又
設通事舍人位於文官為首者之北少東西向並如常
奉禮帥贊者先就位舍人各引文武羣官俱就位立定
舍人引為首者少進通起居訖退復位奉禮唱再拜贊
者承傳羣官在位者皆再拜舍人入奏訖舍人承旨出
復位西面稱勅旨羣官在位者皆再拜宣訖又再拜舍
人及羣官俱退
皇帝遣使詣蕃宣勞
前一日執事者設使者次於大門外道東南向其日使
者至執事者引就次使者以下俱公服蕃主朝堂立於
東階東南西面使者出次執事者引使者立於大門外
之西東面使副立於使者西持節者立於使者之北少
退令史二人對舉詔書案立於使副西南俱東向執事
者引蕃主迎使者於門外之南北面再拜使者不答拜
執事者引使者入持節者前導持案者次之入門而左
使者詣階間南面立持節者立於使者之東少南西面
使副立於使者西南持案者立使副西南俱東面執事
者引蕃主入立於使者之南北面持節者脱節衣持案
者進使者前使副取詔書持案者退復位使副進授使
者退復位使者稱詔蕃主再拜使者宣詔訖蕃主又再
拜執事者引蕃主進使者前北面受詔書退立於東階
東南西面持節者加節衣執事者引使者持節者前導
持案者次之出復門外位執事者引蕃主拜送於大門
外使者還於次執事引蕃主入
皇帝遣使諸州宣撫
前一日本司設使者次於大門外道右南向又設應集
之官次於大門外文官在道東武官於使者次西南俱
南向相對為首其日使者將至刺史出城迎於一里外
相去九十步許刺史於路左下馬使者下馬皆少進使
者命刺史乘馬使者與刺史俱乘馬而行(使者至鎮及縣其鎮將與)
(縣令迎與刺史同若使者五品以上鎮將縣令六品以下則使者不下馬命鎮將縣令乘馬而已若臨邊者不)
(出迎)應集者至州門外各就次服朝服非朝服者公服(應受)
(制者及應版授官路遠不及期者則使至别定某日)本司設使者位於廳事階間
南向設刺史位於使者位之南北向設應集官之位於
刺史後每等異位若有諸老則位於諸官之後俱重行
北面以西為上又設刺史以下位於大門外之東每等
異位重行西面以北為上使者至掌次者引就次(若别日宣)
(勞則使者停於館應集者至日乃集)刺史入使者以下皆公服制書及版
案置於案贊禮者引應集之官就門外位諸老應受版
者齒位(八十以上者杖於位)刺史朝服以出行參軍引立於東階
東南西面使者出次贊禮者引使者持幡節者立於使
者之北少退使副立使者西南持制書及版案立於使
副西南俱東面北上(若版多則量加於案)立定參軍引刺史迎於
大門外之南北面再拜引刺史先入立於内門外之東
西面州官立於其後贊禮者引使者持幡節者前導入
門而左使副以下從之使者詣階間就位南面立持幡
節者立於使者之東少南西面幡在南使副立於使者
西南持案者立於使副之南少退使俱東面行參軍引
刺史贊禮者引應集之官以次入就位立定持節者脱
節衣持案者進使副前使副取制書持案者退復位使
副以制書進授使者退復位使者稱有制刺史等再拜
宣制訖刺史等又再拜行参軍引刺史進詣使者前北
面受制書訖退立於東南西面贊禮者以次引應受制
者别受制如上儀(凡同制書者皆同拜)訖引於刺史東南西面北
上若有版授史以案詣使副前使副取版進授使者皆
如初贊者引為首者一人少前使者稱有制為首者再
拜宣制訖為首者又再拜贊禮者引為首者進詣使者
前北面受版若有束帛賑恤依式宣付(凡老者拜八十以上一坐再拜)
(九十以上子弟拜受)訖引立刺史之後又引次受者亦如之訖持
節者加節衣贊禮者引使者出使者幡節導之以出使
副以下從之俱復門外位諸老以版授子弟行参軍引
刺史贊禮者引州府之官及諸老出復門外位立定刺
史拜送贊禮者引使者還於次行参軍引刺史入贊禮
者引州官及諸老還次若在諸縣宣勞版授如在州之
儀使者若於随便宣制受賜物者縣令先集鄉望立於
館門外之南重行北面西上使者至立於門西東面鄉
望俱再拜使者入詣廳事前南面立鄉望随入宣勞受
及拜送皆如上儀凡使至先問百年者有則宣制頒餼
(酒米牲物)皆子弟代受之
皇帝遣使詣諸州宣制勞會
前一日本司設使者次於大門外道右南向又設應集
之官次於大門外文官道東武官於使次西俱南向相
對為首其日質明應集之官道州門外各就次服朝服
非朝服者以公服本司設使者位於廳事階間内南向
設刺史位於使之南北向設應集之官位於刺史之後
每等異位重行北面以西為上又設刺史以下位於大
門外之東每等異位俱重行西面以北為上使者至掌
次者引就次以制書置於案使者以下皆公服贊禮者
引應集之官俱就門外位刺史朝服以出行参軍引立
於東階東南西面使者出次贊禮引使者立於門西東
面史二人對舉制書案立於使者西南俱東面立定行
參軍引刺史迎於大門外之南北面再拜行參軍引刺
史先入立於内門外之東西面立州官立於其後贊禮
者入門而左持案者從之使者詣階間就位南向立持
案者立於使者西南東面行参軍引刺史贊禮者引應
集之官以次入就位立定持案者進使者前使者取制
書持案者退復位使者稱有制刺史等再拜宣訖又再
拜行参軍引刺史進詣使者前北面受制書退立於東
南西面贊禮者次引應受制者别受制如上儀(凡同制者皆同)
(宣拜)訖引立於刺史東南西北上贊禮者引使者出持案
者從之俱復門外位行参軍引刺史贊禮者引州官以
次出俱就門外位刺史拜送贊禮者引使者還於次行
参軍引刺史入贊禮者引州官各還將會本司設刺史
以下位於廳事之庭如常儀又鋪使者席於使者之東
西向州官之席於刺史之後各依資品俱南上席於庭
者文官在東武官在西皆北上又刺史以下各服公服
若常服贊禮者行参軍引刺史又贊禮者引應會之官
俱就門外位立定贊唱者先入就位贊禮者引使者先
入行参軍引刺史贊禮者引應會之官以次入就位立
定贊唱者曰再拜在位者皆再拜贊禮者引使者行参
軍引刺史又贊禮者引應升階者詣東西階以次升各
立於席後其位於階下者又引就席後上下立定俱就
席俛伏坐遂行酒酒至上下皆俛伏興立於席後俱再
拜搢笏立受酒升席俛伏坐飲酒行三周進食食至上
下皆俛伏興立於席後設食訖俱升席俛伏坐食訖仍
行酒會畢俱興各以次引降復位立定贊唱者曰再拜
在位者皆再拜以次引出(若無臺使會位贊拜亦准此)
皇帝遣使詣諸州宣赦書(鎮與州同)
其日本司設使次於州之大門外道南西向使者至掌
次者引就次以赦書置於案應集之官至州門外服朝
服非朝服者公服本司設使者位於廳階間南向設刺
史位於使者位南北面設應集之位於刺史之後文官
在東武官在西每等異位重行北面相對為首又設門
外位文官於門東西向武官於門西東向俱每等異位
重行以北為上本司錄州見囚集於州門之外北面西
上贊禮者引應集之官俱就門外位刺史朝服以出行
参軍引立於東南西向使者出次贊禮者引立於門西
武官之前少北東向史二人對舉案立於使者西南俱
東面立定行参軍引刺史迎於大門外之南北面再拜
行参軍引刺史先入立於内門之東西面州官立於其
後贊禮者引使者入門内而立持案者從之使者詣階
間就位南向立持案者立於使者西南東面行参軍引
刺史贊禮者引應集之官以次入就位立定持案者以
案進使者前使者取赦書持案者退復位使者稱有赦
刺史以下皆再拜宣赦書訖又再拜舞蹈又再拜本司
釋囚行参軍引刺史進使者前北面受赦書退復位贊
禮者引使者出持案者從之俱復門外位行参軍引刺
史贊禮者引州官以次出復門外位刺史拜送贊禮者
引使者還於次行参軍引刺史入贊禮者引州官還次
諸州上表
前一日本司設應集之官次於州大門外文官道東武
官道西俱南向相對為首其日夙興本司設使者位於
廳事階間南向設刺史位於使者位之南北向設應集
之官位於刺史之後文官在東武官在西每等異位重
行北面相對為首設贊者位於東南西向北上設應集
之官門外位文官於門東西向武官於門西東向俱每
等異位重行以北為上質明應集之官至州門外各就
次服朝服非朝服者公服贊禮者引應集之官俱就門
外位贊唱者先入就位佐史對舉表案立於贊唱之西
北向(表每一等為一案)刺史朝服以出行参軍引就位贊禮者
引應集之官以次入就位立定贊禮者引使者入門而
右詣階間就位南向立贊禮者引表案詣使者取表贊
禮者引案退復位餘表案位於使者西北南向東上贊
唱者曰再拜刺史以下皆再拜贊禮者引使者出舉表
案者從之参軍引刺史入贊禮者引州官以次出上表
者若止一人則不須諸官陪位上表者立於廳事東階
東南西面持案者立於上表者東南俱西面使者入立
於階間南向持案者以案進上表者前上表者取表持
案者退復位上表者詣使者前授表退北面再拜使者
出上表者入
通典卷一百三十
