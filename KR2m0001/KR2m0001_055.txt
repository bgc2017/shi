通典卷五十
唐京兆杜佑君卿纂
禮十吉九
禘祫下(宋)(梁)(後魏)(大唐)
宋制殷祭皆即吉乃行武帝永初三年九月十日奏傅
亮議權制即吉聖代宜耳文帝元嘉六年祠部定十月
三日殷祠十二烝祀(太學博士徐道娛議曰按祫禘之禮三年一五年再在四時間也周)
(禮仲冬享烝月令季秋嘗稲晉以春烝曲沃齊十一月嘗太公此並孟仲區分不共之文明矣尋殷烝祀重祭)
(薦禮輕輕尚異月重寕反同且祭不欲數數則黷今隔旬頻享於禮為煩)孝武孝建元年十
二月有司奏依舊令今元年十月是殷祠之月(領曺郎范泰參)
(議依永初三年例須再周之外殷祭尋祭再周来二年三月若以四月殷則猶在禫内下禮官議正國子助教)
(蘇瑋生議按禮三年喪畢然後祫於太祖又云三年不祭唯祭天地社稷為越紼而行事且不禫即祭見譏於)
(春秋求之古禮喪服未終固無祼享之義自漢以来一從權制宗廟朝聘莫不皆吉太學博士徐宏議三年之)
(喪雖從權制再祥周變猶服縞素未為純吉無容以祭謂来年四月未宜便殷十月則允太常丞朱膺之議虞)
(禮云中月而禫是月也吉祭猶未配謂二十七月既禫祭當四時之祭日則未以其妃配哀未忘也推此未禫)
(不得祭也春秋閔公二年吉禘於莊公鄭注云閔公心懼於難務自尊大以厭其禍凡二十二月而除喪又不)
(禫明禫内不得禘也按舊說三年喪畢遇禘則禘遇祫則祫鄭玄云禘以孟夏祫以孟秋今相承用十月如宏)
(所上公羊之文亦以魯閔因紀制耳何必全許素冠可吉禘郎中周景遠參議永初三年九月十日傅亮議曰)
(權制即吉聖代宜爾宗廟大禮宜依舊古典謂徐宏朱膺之議用来年十月殷祀為允詔可)大明七
年二月有司奏四月應殷祀若事中未得用孟秋(領軍長史)
(周景遠議按禮記云天子祫禘祫嘗祫烝則夏秋冬皆殷晉義熙初僕射孔安國議自太和四年相承殷祭皆)
(用冬夏又云永和十年至今五十餘年用三十月輙殷祀博士徐乾據難安國又引晉咸康六年七月殷祀是)
(不專用冬夏時雖不從乾議而安國無以奪之今若以来年四月未得殷祀遷用孟秋於禮無違詔可)
梁武帝初用謝廣議三年一禘五年一祫謂之殷祭禘
以夏祫以冬後魏孝文帝太和十三年詔鄭玄云天
子祭圓丘曰禘祭宗廟大祭亦曰禘三年一祫五年一
禘祫則毁廟羣廟之主於太祖廟合而祭之禘則增及
百官配食者審諦而祭之魯禮三年喪畢而祫明年而
禘圓丘宗廟大祭俱稱禘祭有兩禘眀也王肅又云天
子諸侯皆禘於宗廟非祭天之祭郊祀后稷不稱禘宗
廟稱禘禘祫一名也合祭故稱祫禘而審諦之故稱禘
非兩祭之名三年一祫五年一禘總而互舉故稱五年
再殷祭不言一禘一祫斷可知矣諸儒之說大略如是
公卿可議其是非尚書游明根言曰鄭氏之議禘者大
祭之名大祭圓丘謂之禘者審諦五精星辰也大祭宗
廟謂之禘者審諦其昭穆百官也圓丘常合不言祫宗
廟時合故言祫斯則宗廟祫禘並行圓丘一禘而已宜
於宗廟俱行禘祫之禮二禮異故名殊依禮春祭特礿
於嘗於烝則祫嘗祫烝不於三時皆行禘祫之禮中書
監高閭又言禘祭圓丘與鄭義同者以為有虞禘黃帝
黃帝非虞在廟之帝不在廟非圓丘而何又大𫝊云禘
其所自出之祖又非在廟之文論語稱禘自既灌以往
爾雅稱禘大祭也諸侯無禘禮唯夏祭稱禘又非宗廟
之禘魯行天子之儀不敢專行圓丘之禘改殷之禘取
其禘名於宗廟因先有祫遂生兩名其宗廟禘祫之祭
據王氏之義祫而禘禘止於一時一時者祭不欲數一
歲三禘愚以為過數詔曰明根閭等據二家之議論禘
祫詳矣至於事取折衷猶有未允閭以禘祫為名義同
王氏禘祭圓丘事與鄭同無所間然明根以鄭氏等兩
名兩祭並存並用理有未稱俱據二義一時禘祫而闕
二時之禘事有難從先王制禮内緣人子之情外協尊
卑之序故天子七廟數盡則毁蔵主於太祖之廟三年
而祫祭之代盡則毁以示有終之義三年而祫以申追
遠之情禘祫既是一祭分而兩之事無所據毁廟三年
一祫又有不盡四時於禮為闕七廟四時常祭祫則三
年一祭而又不究四時於情為簡王以禘祫為一祭王義
為長鄭以圓丘為禘與宗廟大祭同名義亦為當今互
取鄭王二義禘祫并為一名從王禘是祭圓丘大祭之
名上下同用從鄭若以數則黷五年一禘改祫從禘五
年一禘則四時盡禘以稱今情禘則依禮文先禘而後
時祭便即施行著之於令永為代法宣武帝景明中秘
書丞孫惠蔚上言魏明帝以景初三年正月崩至廢帝
正始二年積二十五晦為大祥有司以為禫在二十七
月到其年四月依禮應祫王肅以為禫在祥月至其年二月
宜應祫祭雖各異議至於喪畢之祫明年之禘其義一
焉請取鄭捨王禫終此晦来月中旬禮應大祫六室宗
祏升食太祖明年春享咸禘羣廟自兹以後五年為常
又古之祭法時祫並行天子先祫後時諸侯先時後祫
此於古為當在今則煩且禮有升降事有文質適時之
制聖人弗違當祫之月宜減時祭從之延昌四年正月
宣武帝崩孝明即位三月時議来秋七月應祫祭於太
祖太常卿崔亮上言曰今宣武皇帝主雖入廟然烝嘗
時祭猶别寝室至於殷祫宜存古典按禮三年喪畢祫
於太祖眀年春禘於羣廟又按杜元凱云卒哭而除三
年喪畢而禘魏武皇后以太和四年六月崩其月既葬
除服即吉四時行事而猶未禘王肅以為既除即吉故
特時祭至於禘祫宜存古禮高堂隆如肅議於是停殷
祭又仰尋太和二十三年四月孝文帝崩其年十月祭
廟景明二年七月祫於太祖三年春禘於羣廟亦三年
乃祫准古禮及晉魏之議并景明故事愚謂来秋七月
祫祭應停宜待三年終然後祫禘從之大唐前上元
三年有司祫享於太祖廟時議者以禮緯三年一祫五
年一禘公羊𫝊云五年而再殷祭兩義互文莫能决斷
大學博士史元璨議曰按禮記正義列鄭玄禘祫志云
春秋僖公三十三年十二月薨文公二年八月丁夘大
享於太廟公羊𫝊云大享者何祫也是三年喪畢新君
二年當祫明年春禘於羣廟僖公宣公八年皆有禘則
後禘去前禘五年以此定之則新君二年祫三年禘自
爾之後五年而再殷祭則六年當祫八年當禘又昭公
十年齊歸薨至十三年喪畢當祫為平丘之會冬公如
晉至十四年祫十五年禘𫝊云有事武宫是也至十八
年祫二十年禘二十三年祫二十五年禘昭公二十五
年有事於襄宫是也如上所云則禘後隔三年祫以後
隔二年禘此則有合禮經不違𫝊義自此禘祫之祭依
璨議開元六年秋睿宗皇帝喪畢祫享於太廟自後相
承三年一祫五年一禘各自計年不相通數至二十七
年凡經五禘七祫其年夏禘訖冬又當祫太常議曰禘
祫二禮俱為殷祭祫謂合食祖廟禘謂禘序尊卑申先
君逮下之慈成羣嗣奉親之孝事異常享有時行之而
祭不欲數數則黷亦不欲疎疎則怠故王者法諸天道
制祀典焉烝嘗象時禘祫如閏天道大成宗廟法之再
為殷祭者也謹按禮記王制鄭玄注周官宗伯並云國
君嗣位三年喪畢祫於太祖明年禘於羣廟自爾以後
五年再殷一祫一禘漢帝故事貞觀以後並用此禮以
為三年一閏天道大備故也此則五年再殷通計其數
一禘一祫迭相乘矣今太廟禘祫各自數年兩岐俱不
通計或比年頻合或同歲再序或一禘之後併為再祫
或五年之内驟有三殷法天象閏之期既違其度五歲
再殷之祭數又不同求之禮文頗為乖失夫以法天之
度既有指歸稽古之禮若兹昭著禘祫二祭通計明矣
今請以開元二十七年己夘四月禘至辛巳十月祫至
甲申四月又禘至丙戌年十月又祫至己丑年四月又
禘至辛夘年十月又祫自此五年再殷周而復始又禘
祫之說非唯一家五歲再殷之文既相師矣法天象閏
之理大抵亦同而禘後置祫或近或遠盈縮之度有二
法焉鄭玄高堂隆則先三而後二徐邈之議則先二而
後三謹按鄭氏所序先三之法約三祫五禘之文以為
甲年既禘丁年當祫已年又禘壬年又祫甲年又禘丁
年又祫周而復始以此相承祫後去禘十有八月而近
禘後去祫四十二月而遥分析不均粗於算矣假如攻
乎異端置祫於秋則三十九月為前二十一月為後雖
小有愈其間尚偏竊據夲文皆云象閏二閠相去則平
分矣兩殷之序何不等耶且又分三等之言夲舉全數
二周有半實整三年於此置祫不違文矣何必拘滯三
正乎盖千慮一失通儒之蔽徐氏之議有異於是研覆
周審最為憑凖以二禘相去為月六十中分三十置一
祫焉若甲年既禘丙年冬祫已年夏禘辛年冬祫有象
閏法豪釐不偏三年一祫之禮既無乖越五歲再殷之
制疎數又均校之諸儒義實長矣今請依據以定二殷
先推祭月周而復始時皆以其議為允十七年四月十
日禘享太廟九室命有司攝行禮(初唐禮祫序昭穆禘各於其室時禮官太)
(常卿韋縚䓁奏曰准古禮五年再殷祭一祫一禘其義合聚昭穆定次序又孔安國王肅䓁先儒皆以為昭穆)
(唯鄭玄云禘各於其室若如鄭旨即與常享不異恐鄭說謬於周經請依古禮王肅䓁議序列昭穆)天寳
八載閏六月五日赦文禘祫之禮以存序位質文之變
盖取随時國家系夲仙宗業承聖祖重熙累盛既錫無
疆之休合享登神思弘不易之典自今以後每禘祫並
於太清宫聖祖前設位序正上以明陟配之禮欽若元
宗下以盡虔恭之誠無違至道比来每緣禘祫則時享
暫停事雖適於從宜禮或虧於必備以後每緣禘祫其
常享無廢享以素饌三焚香以代三獻建中二年九月
太常博士陳京上疏言今年十月祫享太廟并合享遷
廟獻祖懿祖二神主春秋之義毁廟之主陳於太祖未
毁廟之主皆升合食於太祖則太祖之位在西而東嚮
其下子孫昭穆相對南北為别無毁廟遷主不享之文
徵是禮也自於周室而國朝祀典當與周異周以后稷
配天太廟為始封之祖而下乃立六廟廟毁主遷皆在太
祖之後禘祫之時無先於太祖者故太祖東嚮之位全
其尊而不疑然今年十月祫饗太廟伏請據魏晉舊事
為比則構築别廟東晉以征西等四府君為别廟至祫
禘之時則於太廟正太祖之位以申其尊别廟登高皇
太皇征西等四府君以序其親伏以國家若用此義則
宜别為獻祖懿祖立廟禘祫祭之以重其親則太祖於
太廟遂居東向以全尊伏以德明興聖二皇帝曩既立
廟至禘祫之時當用享禮令别廟之制便就興聖廟蔵
祔為宜𠡠下尚書省集百僚議禮儀使太子少師顔真
卿議曰伏以太祖景皇帝以受命始封之功處百代不
遷之廟配天崇享是極尊嚴且至禘祫之時暫居昭穆
之位屈己申孝敬奉祖宗緣齒族之禮廣尊先之道此
實太祖明神烝烝之夲意亦所以化被天下率循孝悌
請依晉蔡謨等議奉獻祖神主居東面之位自懿祖太
祖洎諸祖宗遵左昭右穆之列貞元七年太常卿裴郁
奏曰禘祫之禮殷周以遷廟皆出太祖之後故得合食
有序尊卑不差及漢高受命無始封祖以高皇帝為太
祖太上皇高帝之父立廟享祀不在昭穆合食之列為
尊於太祖故也魏武創業文帝受命亦即以武帝為太
祖其高皇太皇處士君等並為屬尊不在昭穆合食之
列晉宣創業武帝受命亦即以宣帝為太祖其征西潁
川等四府君亦為屬尊不在昭穆之列國家誕受天命
累聖重光景皇帝始封唐公實為太祖中間代數既近
在三昭三穆之内故皇家太廟唯有六室其弘農府君
宣光二祖尊於太祖親盡則遷不在昭穆之數著在禮
志可舉而行開元中加置九廟獻懿二祖皆在昭穆是
以太祖景皇帝未得居東向之尊今二祖已祧九室唯
序則太祖之位又安可不正伏以太祖上配天地百代
不遷而居昭穆獻懿二祖親盡廟遷而居東向徵諸故
實深所未安請下百僚僉議八年正月太子左庶子李
嶸等七人議按王制曰天子七廟三昭三穆與太祖而
七周制也七者太祖文王及武王之祧與親廟四也太
祖后稷也殷則六廟也契及湯與二昭二穆也夏則五
廟無太祖禹與二昭二穆而已晉朝博士孫欽議云王
者受命太祖及諸侯始封之君其以前神主據以上數
過五代即毁其廟禘祫不復及也禘祫所及者謂受命
太祖之後迭毁上升蔵於二祧者雖百代禘祫及之伏
以獻懿二祖則太祖以前親盡之主也據三代以降之
制則禘祫不及矣代祖神主則太祖以下毁廟之主也
則公羊𫝊所謂已毁廟之主陳於太祖者是也謹按漢
元帝下詔議罷郡國廟及親盡之祖丞相韋玄成議太
上孝惠廟皆親盡宜毁太上廟主宜瘞北園孝惠神主
遷於太祖廟奏可太上則太祖以前之主瘞北園禘祫
不及故也則今獻懿二祖之比也孝惠遷於太祖廟明
太祖以下子孫則禘祫所及則今代祖元皇帝神主之
比也自魏晉及宋齊陳隋相承始受命之君皆立六廟
虚太祖之位自太祖之後至七代君則太祖當東向位
乃成七廟太祖以前之主魏明帝則遷處士主置於園
邑歲時使令丞奉薦代數猶近故也至東晉明帝崩以
征西等三祖遷入西除名之曰祧以准遠廟至康帝崩
穆帝立於是京兆遷入西除同謂之祧如前之禮並禘
祫不及國朝始饗四廟宣光并太祖代祖神主祔於廟
至貞觀九年將祔高祖於太廟朱子奢請准禮立七廟
其三昭三穆各置神主太祖依晉宋以来故事虛其位
待遞遷方處之東嚮位於是始祔弘農府君及高祖為
六室虛太祖之位而行禘祫至二十三年太祖祔廟弘
農府君乃蔵於西夾室文明元年高宗祔廟始遷宣皇
於西夾室開元十年玄宗特立九廟於是追尊宣皇帝
為獻祖復列於正室光皇帝為懿祖以備九室禘祫猶
虚太祖之位祝文於三祖不稱臣明全廟數而已至德
三載尅復後新作九室神主唯不造弘農府君神主明
禘祫不及故也至寳應三年祔玄宗肅宗於廟遷獻懿
二祖於西夾室始以太祖當東嚮位次獻懿二祖為是
太祖以前親盡神主准禮禘祫不及凡十八年至建中
二年十月將祫饗禮儀使顔真卿状奏合出獻懿二祖
神主行事其布位次第及東西尊位請准東晉蔡謨等
議為定遂以獻祖當東嚮以懿祖於昭位南嚮以太祖
於穆位北嚮以次左昭右穆陳列行事且蔡謨當時雖
有其議事竟不行而我唐廟祧豈可為准臣嶸等伏以
嘗禘郊社尊無二上瘞毁遷蔵禮有義斷獻懿以為親
盡之主太祖以當東嚮之尊一朝改移實非典故請宜
效先朝故事獻懿神主蔵於西夾室以類祭法所謂遠
廟為祧去祧為壇去壇為墠壇墠有禱則祭無禱則止
太祖既昭配天地位當東嚮之尊庶上守貞觀之定制
中奉開元之成規下遵寳應之嚴式符合經義不失舊
章吏部郎中柳冕等十二人議曰天子受命之君諸侯
始封之祖皆為太廟故雖天子必有尊也是以尊太祖
也故太祖以下親盡而毁洎秦滅學漢不及禮不列昭
穆不建迭毁晉既失之宋又因之於是有違王廟之制
於是有虛太祖之位不列昭穆非所以示人有序也不
建迭毁非所以示人有殺也違王廟之制非所以示人
有别也虚太祖之位非所以示人有尊也此禮之所由
廢也謹按禮父為士子為天子祭以天子葬以士今獻
祖祧也懿祖亦祧也唐未受命猶士禮也是故高祖太
宗以天子之禮祭之不敢以太祖之位易之今而易之
無乃亂先王之序乎昔周有天下追王太王王季以天
子之禮及其祭也親盡而毁之漢有天下尊太上皇以
天子之禮及其祭也親盡而毁之唐有天下追王獻懿
二祖以天子之禮及其祭也親盡而毁之則不可代太
祖之位眀矣又按周禮有先公之祧先王之祧先公之
遷主蔵乎后稷之廟其周未受命之祧乎先王之遷主
蔵之文武之廟其周已受命之祧乎故有二祧所以異
廟也今獻祖以下之祧猶先公也太祖以下之祧猶先
王也請築别廟以居二祖則行周之禮復古之道故漢
之禮因於周也魏之禮因於漢也隋之禮因於魏也皆
立三廟有二祧又立私廟四於南陽亦後漢制也為人
之子事大宗降其私親故私廟所以尊夲宗也太廟所
以尊正統也雖古今異時文質異禮而知禮之情與問
禮之夲者莫不通其變酌而行之故上致其崇則太祖
屬尊乎上矣下盡其殺則祧主蔵盡於下矣中處其中
則王者主祧於中矣工部郎中張薦等議曰昔殷周以
稷契始封為不遷之祖其毁廟之主皆稷契之後所以
昭穆合祭尊卑不差如夏后氏以禹始封遂為不遷之
祖故夏五廟禹與二昭二穆而已此則鯀之親盡其主
已遷左氏既稱禹不先鯀足明遷廟之主雖屬尊於始
封祖者亦在合食之位矣又據晉宋齊梁北齊周隋史
其太祖以上並同禘祫未嘗限斷遷毁之主伏以南北
八代非無碩學巨儒宗廟大事議必精博驗於史冊其
禮僉同又詳魏晉宋齊梁周北齊隋故事及貞觀眀慶
開元禮所述禘祫並虚東嚮既行之已久實羣情所安
自太祖處清廟第一之室其神主雖百代不遷永歆烝
嘗上配天地位於太廟無不正矣若至禘祫之時暫居
昭穆之列屈己申孝以奉祖禰豈非伯禹烝烝敬鯀之
道歟亦是魏晉及周隋之太祖不敢以卑厭尊之義也
議者或欲遷二祖於興聖廟及請别築室至禘祫年饗
之夫祫合也此乃分食殊乖禮意及欲蔵於西夾室永
不及祀無異漢代瘞園尤為不可輒敢據正經考論舊
史請奉獻懿二祖與太祖並從昭穆之位而虚東嚮司
勲員外郎裴樞議曰禮之必立宗子者盖為收是族人
東嚮之主亦由是也若祔於遠廟無乃中有一間等上
不倫西位常虚則太祖永厭於昭穆異廟别祭則祫享
何主乎合食永閟比於姜嫄則推祥禖而無事於禮夫
親親故尊祖尊祖故敬宗敬宗故收族收族故宗廟嚴
宗廟嚴故重社稷由是言之太祖之上復有追尊之祖
則親親尊祖之義無乃乖乎太廟之外輕制别祭之廟
則宗廟無乃不嚴社稷無乃不重乎且漢丞相韋玄成
請瘞於園晉徵士虞喜請瘞於廟兩階之間喜又引左
氏說古者先王日祭於祖考月祀於曾高時享及二祧
歲祫及壇墠終禘及郊宗祏室是為郊宗之上復有祏
室之祖斯最近矣但當時議所處柘室未有凖的喜請
於夾室中愚以為祏室可據所以處之之道未安何者
夾室謂居太祖之下毁主非是安太祖之上蔵主也未
有卑處正位尊在傍居考理即心恐非允叶今若建祏
室於園寝遷神主以永安採漢晉之舊章依禘祫之一
祭修古禮之殘缺為國朝之典故庶乎春秋變之正禮
動之中者焉亰兆府同官縣尉仲子陵議曰今儒者乃
援子雖齊聖不先父食之語欲令已祧獻祖權居東嚮
配天太祖屈居昭穆此不通之甚也凡在左氏不先食
之言且以正僖公之逆祀儒者安知非夏氏廟數未足
之時而禹不先鯀乎且漢之禘祫盖不足徵魏晉已還
太祖皆近是太祖之上皆有遷主歷代所疑或引閟宫
之詩而永閟或因虞主之義而瘞園或緣遠廟為祧以
築宫或言太祖實卑而虚位唯東晉蔡謨憑左氏不先
食以為說欲令征西東嚮均之數者此最不安且蔡謨
此議非晉所行前有司不夲謨改築之言取征西東嚮
之一句為萬代法此不可甚也臣又思之永閟瘞園則
臣子之心有所不安權居正位則太祖之尊無時而定
則别築一事義差可安且興聖之於獻祖曾祖也昭穆
有序饗祀以時伏請奉獻懿二祖遷祔於德眀興聖廟
此其大順也或以祫者合也今二祖别廟是分食也何
合之為臣以為德明興聖二廟每禘祫之年亦皆饗薦
是以分食奚疑於二祖乎左司郎中陸淳奏曰臣竊尋
七年百僚所議考其意有四一曰蔵諸夾室二曰置之
别廟三曰遷於園寝四曰祔於興聖蔵諸夾室是無饗
獻之期異乎周人蔵於二祧之義禮不可行也置之别
廟始於魏明之說禮經實無其文晉義熙九年雖立此
議以後亦無行者遷於園寝是亂宗廟之儀既無所憑
殊乖禮意事不足徵也唯有祔於興聖之廟禘祫之歲
乃一祭之庶乎合於禮者之體而得變之正也
功臣配享(殷)(周)(漢)(魏)(晉)(梁)(大唐)
殷盤庚云兹予大享於先王爾祖其從與享之周制
夏官司勲掌六鄉賞地之法以等其功(賞地賞田在遠郊之内屬六鄉)
(焉等猶差也以功大小為差)王功曰勲(輔成王業若周公)國功曰功(保全國家若伊)
(尹)民功曰庸(法施於人若后稷)事功曰勞(以勞定國若禹)治功曰力(制法)
(成治若咎繇)戰功曰多(尅敵出竒若韓信陳平司馬法曰尚多前勇謂敵功多)凡有功
者銘書於王之太常祭於大烝司勲詔之(銘之言名生則書於王旌)
(以識其人與其功死則於烝先王祭之詔謂告其神以辭若盤庚告其卿大夫曰兹予大享於先王爾祖其從)
(與享之是也)大功司勲蔵其貳(貳猶副也功書蔵於天府又副於此者以其主賞)
漢制祭功臣於庭生時侍讌於堂死則降在庭位與士
庶為列魏高堂隆議曰按先典祭祀之禮皆依生前
尊卑之秩以為位次功臣配享於先王象生時侍讌讌
禮大夫以上皆升堂以下則位於庭其餘則與君同牢
至於爼豆薦羞唯君備矣公降於君卿大夫降於公士
降於大夫使功臣配食於烝祭所以尊崇其德明其勲
以勸嗣臣也議者欲從漢氏祭之於庭此為貶損非寵
異之謂也貴者取貴骨賤者取賤骨(凡牲體前貴後賤)今使配
食者因君之牢以貴賤為爼庶合事宜周志曰勇則害
上不登於明堂共用謂之勇(共用死國用)言有勇而無義死
不登堂而配食此即配食之義位在堂之明審也下為
北面三公朝立之位耳讌則脱屨升堂不在庭也凡獻
爵有十二九七五三之差君禮大夫三獻太祝令進三
爵於配食者可也晉散騎常侍任茂議按魏功臣配
食之禮叙六功之勲祭陳五祀之品或祀之於一代或
𫝊之於百代盖社稷五祀所謂𫝊之於百代者古之王
臣有明德大功若勾龍之能平水土柱之能植百榖則
祀社稷異代不廢也昔湯既勝夏欲遷其社不可乃遷
稷而周棄德可代柱而勾龍莫廢也若四叙之屬分主
五方則祀為貴神𫝊之異代載之春秋非此之類則雖
明如咎繇勲如伊尹功如呂尚各於當代祀之不祭於
異代也然則伊尹於殷雖有王功之茂不配食於周之
清廟矣今之功臣論其勲績比咎繇伊尹呂尚猶或未
及凡云配食各配食於主也今主遷廟臣宜從饗大司
馬石苞等議魏氏代功臣宜歸之陳留國使修常祠允
合事理梁武帝初何佟之議曰禘於夏首物皆未成
故為小祫於冬萬物皆成其禮斯大近代禘祫並及功
臣有乖古典請唯祫祭乃及功臣從之大唐貞觀十
六年有司言禮祫享功臣配享於廟庭禘享則不配後
令禘祫之日功臣並得配享請集禮官學士等議太常
卿韋挺等議曰古者臣有大功享禄其後子孫率禮潔
粢豐盛礿祠烝嘗四時不輟國家大祫又得配焉所以
昭明其勲尊崇其德以勸嗣臣也其禘及時享功臣皆
不應享故周禮六功之官皆配大烝而已先儒皆以大
烝為祫祭梁初誤禘功臣左丞何佟之駮議武帝允而
依行降暨周齊俱遵此義竊以五年再殷合諸天道之
大小小則人臣不與大則兼及有功禮禘無配功臣誠
謂理不可易從之其儀具開元禮
通典卷五十
