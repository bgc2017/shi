通典卷八十二
唐京兆杜佑君卿纂
禮四十二凶四
皇太子降服議(晉)(宋)
晉孔安國問徐邈云皇太子為新安公主當何服邈答
云禮父母之所不服子亦不敢服諸侯之嗣子及大夫
之嫡皆降絶旁親惟父母之所服子乃敢服王侯絶周
不為姊妺服太子體君之尊亦同無服皇子厭其君又
不敢服宋庾蔚之謂今惟太子從君所服皇子公子
則無厭降
皇太子為太后不終三年服議(晉)(宋)
晉武帝泰始十年武元楊皇后崩及將遷於峻陽陵依
舊制既葬帝及羣臣除喪即吉先是尚書祠部奏從博
士張靖議皇太子亦從制俱釋服博士陳逵議以為今
制所施盖漢文權制興於有事非禮之正皇太子無有
國自宜終服詔更詳議尚書杜元凱以為古者天子諸
侯三年之喪始同齊斬既葬除喪服諒闇以居心喪終
制不與士庶同禮(其議並見喪禮卷中)禮官博士張靖等議以為
孝文權制三十六日之服以日易月道有汚崇禮不得
全皇太子亦宜割情除服博士陳逵等議以為三年之
喪人子所以自盡故聖人制禮自上達下是以今制將
吏諸遭父母喪皆假寕二十五月敦崇孝道所以風化
天下皇太子至孝著於内而縗服除於外非禮所謂稱
情者也宜其不除尚書魏舒等奏以為靖逵等各見所
學之一端未曉帝者居喪古今之通體也皇太子從曰
撫軍守曰監國不無事也喪服妻為夫妾為君皆三年
揆孝景即吉於未央薄后竇后必不得齊斬於别宫此
可知也况於皇太子配貳至尊與國為體宜遠遵古禮
近同時制屈除以寬諸下今將吏雖蒙二十五月之寧
至於大臣亦奪其制昔翟方進自以身為漢相居喪三
十六日不敢踰國典而况於皇太子耶謂皇太子宜如
前奏除服諒闇終制於是太子遂以厭降之議從國制
除縗麻諒闇終制杜既定皇太子諒闇議摰虞答杜書
曰僕以為除服誠合事宜附古則意有未安五服之制
成於周室周室以前仰迄上古雖有在喪之哀未有行
喪之制故堯稱遏密殷曰諒闇各舉其事而言非未葬
降除之名也禮有定制孝景之即吉方進之從時皆未
足為准盖聖人之於禮譏其失而通其變今皇太子未
就東宮猶在殿省之内故不得伸其哀情以宜奪制何
必附之於古欽以舊義哉於時外内卒聞杜議或者謂
其違禮以合時杜亦不自解說退使博士段暢探典籍
為證令大義著眀足以垂示將来暢遂撰集書𫝊舊文
條諸實事成言以為定證宋文帝元嘉十七年元皇
后崩皇太子心喪三年禮心喪有禫無成文代或兩行
皇太子心喪畢詔使博士議有司奏喪禮有禫以祥變
有漸不宜頓除即吉故其間服以紺縞也心喪已經十
三月大祥十五月禫變除禮畢餘情一同不應復有再
禫宜下以為永制詔可
皇太子為所生母服議(皇子附晉)
晉廢帝海西公太和中太子所生陳淑媛薨尚書疑所
服徐邈以為宜依公子為母練冠麻衣既葬除之殷仲
堪以為當依庶子為後服所生母緦皇子服乃練冠耳
按緦麻章中有庶子為後為其母傳曰與尊者為體今
皇太子繼體宸極正位儲宫猶可同稱庶乎當與尊者
為體徐邈又曰嫡子服所生禮無其文者盖不異於庶
子故總以公子為言推義可知既曰君之所不服子亦
不服則正庶均於降奪雖登位儲宫而上厭所天義不
異也至於既孤則餘尊之厭輕矣故諸庶子服其母大
功而為後者服其母緦此存亡異禮何可一其制耶殷
又曰伯父與尊者為體諸無子者立宗人為子便當降
其本親尋為後之言將關於存亡也徐又案喪服𫝊三
月不舉祭因而服緦眀已主烝嘗非復嫡子之時也姜
輯議渤海王服范太妃事喪服云君為女子子嫁於國
君者傳曰尊同則得服其親服然則君之庶子有封為
君者其公亦不降之眀矣士之妾子不降母者以其與
父貴賤不足殊也然則尊與父同不見厭者亦宜伸其
情盡禮於其母渤海王既不承安平之祀而母已受王
命之寵成太妃之號愚謂太妃之尊但當自降於渤海
不得配食於安平之廟耳至於渤海三王自宜盡為母
之制不復厭於安平以從公子降等之禮按薛公謀議
皇子以封為王列土守蕃不得戚於天子者父卒為母
三年
諸王持重為所生母服議(晉)(宋)
晉穆帝永和中尚書令顧和表云為人後者降其所生
奪天屬之性眀至公之義降殺節文著於周典按濟南
王統昔為庶母居廬持重違冐禮度肆其私情宜以禮
奪服奏可至孝武泰元中太常車胤上事禮庶子為後
為其母緦麻三月自頃公侯卿士庶子為後為其庶母
同之於嫡禮記云為父後為出母無服無服也者不祭
故也今身承祖宗之重而以庶母之私廢烝嘗之事求
之情禮失莫大焉允又上事云經年未被告報若以所
陳或繆則經有明文若以古今不同則晉有成典又升
平年中故太宰武陵王所生母喪表求齊縗三年詔聽
依樂安王故事制大功九月興寧中故梁王逢所生母
喪亦求三年詔書依太宰故事同服大功並無居廬三
年之文謹以重上請臺參詳尚書奏依樂安王大功為
正詔可宋庾蔚之謂庶子為後為所生服緦此禮之
正文近遂為三年失之甚也按晉樂安王所生母喪議
者謂應小功孝武詔令大功乃合餘尊之義但餘尊之
厭不言為後者也即今猶皆三年
諸王出後降本父母及所生母服議(東晉)(宋)
東晉瑯琊王為前太宰武陵王服郎中令王奥問徐邈
曰昆弟俱仕一人為大夫一人為士便降太宰是為庶
人諸侯而全持庶人之服乎元皇帝入承大宗孝王出
嗣宗國殿下出後孝王於元帝故得為子不邈答曰議
者多謂瑯琊孝王應從出為人後例降一等今瑯琊當
為武陵王服大功按禮受重必以尊服服之而降本親
此誠然矣今所疑者元皇帝本瑯琊嗣王既光啟中興
命孝王委重𫝊祀實受之於元皇非别有承繼者不旁
繼而内自奪是無所天也今孝王猶以子道嗣位本國
豈與出為人後者同哉按漢宣帝雖上繼昭帝而史皇
孫猶稱皇考父子之道全即一代成事又曰始疑武陵
出嗣既以廢放不成為人後則當還服本親若以武陵
先王祀不宜絶自應更命承繼侍中孔注問徐邈曰漢
宣帝謂史皇孫為皇考此是稱謂耳未足以眀服之輕
重也假令宣帝登祚後有本父母喪自當不得行重服
又君服父祖廢疾不立者故斬而不降賀循云雖不立
位在嫡正父之所繼已之所承故為三年恐此與出後
相踰邈答曰祖考之名非可謬立且於時立非一帝德
皇恭皇皆不得稱考眀史皇孫稱考當實有義君超繼
上代猶為父祖之重無别所承故本親不降也元皇孝
王所承既異則大制宜降故論者據此為斷子之離父
父之捨子其所承繼不同何得復全其本故吾無易衆
議穆帝昇平中太宰武陵王所生母喪表乞齊縗三年
詔聽依昔樂安王故事制大功九月太常江夷上博士
孔恢議禮云庶子為父後者為其母緦又云公之庶昆
弟大夫之庶子為母九月鄭云君卒子為母大功大夫
卒子為母三年經文則一而鄭有二疑太宰若從三年
之制為重則應從九月無應從緦麻之理且太宰以天
子之庶出繼諸侯本無應厭降之道太宰今承諸侯别
祀又不同庶姓相後有承繼大宗之義應從降一等之
制從九月亦降一等應服五月出後者之子亦皆還降
其本親祖父母伯叔一等又禮無蕃王出後本親與庶
姓有異之制尚書謝奉按禮為人後者三年必以尊服
服之庶子為人後為其母服緦𫝊曰何以緦與尊者為
體不敢服其私親禮惟大宗無繼支屬之制太宰出後
武陵受命元皇則纂承宗廟策名有在禮制既眀豈容
二哉夫禮有仰引而違情者故有君服而廢私喪屈伸
眀義非惟一條所謂以義斷恩况貴賤之禮既正豈得
不率禮而矯心當依庶子為後之例服緦而已倉部郎
許穆議母以子貴王命追崇夫人視公爵秩比諸侯凡
諸侯之禮服斷旁親以國内臣妾並卑故也姑姊妺女
子子嫁於諸侯則各以其服服之尊同故也卑則服闕
尊則禮行太宰封王繼於蕃國出離其本仰無所厭夫
人諸侯班爵不殊緣天然之恩伸王子之厭薄出禮之
降制服周可也吏部郎崧重議云考之禮文太宰應服
齊縗周今以春秋條例以廣其喻母以子貴庶子為君
母為夫人薨卒赴告皆以成禮不行妾母之制夫人成
風是也此則身為父後服應緦麻猶以子貴得遂私情
經有眀文三𫝊不貶况於太宰貴同古例不為父後者
耶且禮有節文因革不一自漢以来皇子皆為始封君
始封君則私得伸設令太宰不出後必受始封服無厭
降出後降一等復何嫌而不周乎祠部郎曹處道云禮
庶子為父後為其母緦與尊為體不敢伸恩於私親為
人後以所後為父亦是尊者為體其所生母俱是私親
為父後及為人後義不異詔常侍敦喻太宰從緦麻服
制累表至切又遣敦喻太宰不敢執遂私懷以闕王憲
乃制大功之服咸和中瑯琊王昱(簡文皇帝)母鄭氏薨王服
重朝以出繼宜降國相諸葛賾坐不正諫被弹王表曰
亡母生臨臣官没留臣第雖出後而上無所厭則私情
得伸昔敬后崩時孝王先出後亦還服重此則眀典臣
之所憲章也二年徙封會稽追贈建平國夫人鄭氏為
會稽太妃宋庾蔚之謂晉簡文愛其膝下之慕不尋
為後移天之重
為皇太子服議(齊)
齊武帝永眀十一年文惠太子薨右僕射王晏等奏按
喪服經為君之長子同齊縗周今至尊既不行三年之
典正服周制羣臣應降一等便應大功九月功縗是兄
弟之服不可以服至尊臣等參議謂宜重其縗裳減其
月數並同服齊縗三月至於太孫三年既申南郡國臣
宜備齊縗周服臨汝曲江既非正嫡不得稱先儲二公
國臣並不得服詔依所議又奏按喪服經雖有妾為君
之長子從君而服二漢以来此禮久廢請因循前准不
復追行詔曰既久廢便停又奏伏尋御服文惠太子周
周内不奏樂諸王雖本服周而儲皇正體宗廟服者一
同釋服奏樂姻娶便應並通竊謂二事俱是嘉禮輕重
有異娶婦思嗣事非全吉三日不樂禮有眀文宋代周
喪降在大功者婚禮不廢樂以伸私戚以從前典詔依
議又奏按禮祥除皆先於今夕易服明日乃設祭(雜記曰祥)
(主人之除也於夕為期朝服祥因其故服按今則祥日朝服臨訖易服而祭也)尋比代服臨然
後改服與禮為乖今東宫公除日若依七刻皇太孫方
易服臣等參議謂先哭臨竟而後臨祭凡應公除者皆
於府第變服而後入臨行奉慰之禮詔可
為太子妃服議(諸王妃附宋)(後魏)
宋孝武帝大眀五年有司奏依禮皇太后服太子妃小
功五月皇后大功九月右丞徐爰參議宫人從服者若
二御哭臨應著縗時從服者著縗非其日如常儀太子
既有妃周服召見之日還著公服若至尊非哭臨日幸
東宫太子見亦如之宮臣見至尊皆著朱衣大眀五年
有司奏皇太子妃薨至尊皇后並服大功九月皇太后
小功五月未詳三御何當得作鼓吹及樂博士司馬興
之議按禮齊縗大功之喪三月不從政令臨軒拜授則
人君之大典今古既異賖促不同愚謂皇太子妃祔廟
之後便可臨軒作樂及鼓吹右丞徐爰議謂皇太子妃
雖未山塋臨軒拜官舊不為礙梓宮在殯應懸而不作
祔後三御樂宜作矣使樂官據禮上興之又議按禮大
功至則避琴瑟誠無自奏之理但王者體大禮絶凡庶
故漢文既葬悉皆復吉惟懸而不樂今准其輕重侔其
降殺則下流大功不容徹樂以終服夫金石賓饗之禮
簫管警塗之衛實人君之盛典當陽之盛節固亦不可
久廢於朝又禮無天王服嫡婦之文直後學推貴嫡之
義耳既已制服成喪虚懸終窆亦足以甄崇冢正標眀
禮婦矣爰議皇太子周服内不合作樂及鼓吹後魏
宣武帝延昌三年司空清河王懌叔母北海王祥妃劉
氏薨司徒平原郡公高肈兄子太子洗馬貞卒並上言
未知出入猶作鼓吹不請下禮官議太學博士封祖胄
議禮云鼓無當於五聲五聲不得不和竊惟今者加台
司之儀盖欲兼廣威華若有哀用之無變於吉便是一
人之身悲樂並用求之禮情於理未盡二公雖受之於
公用之非私出入聲作亦以娱己今既有喪心不在樂
笳鼓之事眀非欲聞宜從寧戚之義廢而勿作但禮崇
公卿出入之儀至有趨以采齊(在禮反)行以肆夏和鑾之
聲佩玉之飾者所以眀槐鼎之至貴彰宰輔之為重今
二公地處尊親宜殊百辟鼓吹之用無容全去禮有懸
而不樂宜令陳之以備威儀不作以示哀痛准禮即情
愚謂為允詔曰可
為太子太孫殤服議(晉)
晉惠帝無嫡子以庶子為太子亡謂應降永寧中冲太
孫亡議者謂應為殤中書侍郎高齊議太孫自是無服
之殤不應制服此禮之眀義宜從以日易月之制博士
蔡克議以為臣子不殤君父者此謂臣子尊其君父不
敢殤之耳非為有臣子便為成人不服殤也按漢平帝
年十四而崩羣臣奏臣不殤君宜加元服後漢許慎鄭
玄論立廟亦惟謂臣子不上殤耳又長子自以正體於
上不以命誓也又今庶孫四歲則誓之古嫡子何獨十
九不誓喪服君為嫡子長殤大功鄭玄曰天子亦如之
所言臣不殤君者自謂如太孫等之臣不殤耳太子惟
尊於東宮東宮臣不殤之耳今太孫未冠婚四歲而齊
縗成人之禮於太廟愚謂不可愍懷若在太孫當依庶
殤不祭
為諸王殤服議(晉)(宋)(梁)
晉新蔡王年四歲而亡東海王移訪太常博士張亮議
聖人因親以教愛親不同而殤有降殺盖由知識未同
成人故也七歲以下謂之無服之殤記曰臣不殤君子
不殤父東海與新蔡别國旁親尊卑敵均宜則同殤制
而無服也國子祭酒杜夷議諸侯體國備物典策不異
成人宜從成人之制宋庾蔚之謂嗣子之體不以成
人為義故經有諸侯嫡子之殤服臣子不殤君父宫臣
得服斬耳自餘親自依其本服記云能執干戈以死社
稷則以成人服之先儒又推年未二十而冠婚及為大
夫者皆不為殤至若諸侯繼體象賢君臨一國事過大
夫遠矣而可反殤之乎孝武帝孝建元年有司奏故第
十六皇弟休倩薨天年始及殤追贈謚東平冲王哭制
未有准輒下禮官詳議太學博士陸澄議按禮有成人
道則不為殤今既追祚土宇遠崇封秩珪韍備典成孰
大焉典文式昭殤名去矣夫嘉偶在室玄服表身猶以
免孺子之制全丈夫之義安有名頒爵首而可服以殤
禮有司尋澄議無眀證却使秉正更上澄重議竊謂贈
之為義所以追加名器故贈公者便成公贈卿者便成
卿贈之以王得不為王乎然則在生而封或既殁而爵
俱受帝命不為吉凶殊典同備文物豈以存亡異數今
璽策咸秩是成人之禮羣后臨哀非下殤之制若喪用
未成親以殤服末學含疑未之或辯左丞羊希参議尋
澄議既無盡然前例不合准據按禮云子不殤父臣不
殤君君父至尊臣子恩重不得以幼年而降又曰尊同
則服其親服推此文旨旁親自宜服殤所不殤者惟施
臣子而已詔可大眀五年有司奏故永陽縣開國侯劉
升子年始四歲旁親服制有疑太常丞庾蔚之等議並
云宜同成人之服東平冲王服殤實由追贈已受茅土
博士司馬興之議應同東平殤服左丞荀萬秋等參議
南面君國繼體承家雖則佩觹未關成德君父名正臣
子不容服殤故云臣不殤君子不殤父推此則知旁親
故依殤制東平冲王已經前議若升仕朝列則為大成
故鄱陽哀王追贈太常親戚不降愚謂下殤以上身居
封爵宜同成人年在無服之殤以登官為斷今永陽國
臣自應全服至於旁親宜從殤禮詔可梁天監十四
年舍人朱异議禮年雖未及成人已有爵命者則不為
殤封陽侯年雖中殤已有拜封不應殤服帝可之於是
諸王服封陽侯依成人之服
王侯世子殤服議(晉)(宋)
晉有問者曰某國中尉虞某(按本論無國名亦無虞名)訪太常王冀
云臺贈國王第二郎年在殤為世子臣當有服不冀云
禮無從君服殤之文夫臣從君而服以其體尊承緒非
繼成人與殤也苟為代嫡君為之服則臣以何而不從
服乎若以禮無文者亦可不服長子之下殤也宋庾
蔚之謂臣以義服故所從極於三年經舉重服必從則
輕不從可知也若從服世子之殤亦可從服嫡婦豈其
然乎惟小君非從故與君同
繼殤後服議(晉)
晉劉系之問荀訥禮喪服小記為殤後者服以其服按
鄭玄云言為後據承之也殤無為人父之道以本親之
服服之按禮取後或可緦麻之親或五服之内若如鄭
旨各從本親則為殤後者可有無服之理殤雖無為人
父之道今既承之不得不稱之為父稱之為父而無服
之處喪即情尋義無服之理有疑訥答曰今相承繼在
殤者既殁之後主人近親皆以殤服服之疎族為後更
當斬縗三年輕重殊駮非稱情立文也且後大宗當為
祭主於先人輕降之服不可久廢祭祀若應重服者記
當曰服斬文約而旨明今之所服似非服重也當以為
後之故本施成人而不從殤耳
通典卷八十二
