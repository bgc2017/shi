通典卷八十一
唐京兆杜佑君卿纂
禮四十一凶三
天子為庶祖母持重服議(漢)(東晉)(宋)
漢文帝所生薄太后以景帝前二年崩天子朝臣並居
重服東晉安帝崇安四年太皇太后李氏崩祠部郎
中徐廣議左氏春秋母以子貴成風稱夫人文公服三
年之喪凡子扵父之所生體尊義重且禮祖不厭孫固
宜遂服若嫌明文不存則宜從重同為祖母服齊縗三
年百官一周廣又尋按漢文所生薄太后亡朝臣亦重
服太常殷茂曰太皇太后名稱雖尊而據非正體主上
纂承宗祖不宜持重謂齊服為安徐野人云若以魯侯
所行失禮者左傳不見譏責而漢代持服與正嫡無異
殷太常所上服事扵禮中尋求俱無明文然僕之所言
專據春秋也車胤答云漢代皆服重且大體已定此當
無復翻革耶扵是安帝服齊縗三年百寮並服周扵西
堂設菰廬神武門施凶門柏歴宋庾蔚之謂公羊明
母以子貴者明妾貴賤若無嫡子則妾之子為先立又
子既得立則母隨貴豈謂可得與嫡同耶成風稱夫人
非禮之正榖梁已自為通小記云大夫降其庶子其孫
不降其父此謂凡庶子故鄭玄云祖不厭孫耳非謂承
祖之重而可得申其私服也庶子為後不得服其母以
廢祭故也則已卒已子亦不得服庶祖母可知矣小記
言妾子不代祭榖梁傳言扵子祭扵孫止此所明凡妾
非謂有加崇之禮者也古今異禮三代殊制漢魏以来
既加庶以尊號徽旗章服為天下小君與嫡不異故可
服得重而廟祭𫝊祀六代耳非古有其議也
天子立庶子為太子薨服議(晉)(宋)
晉惠帝愍懷太子以庶子立為太子及薨議疑上當服
三年司隸王堪議聖上統緒無所他擇踐祚之初拜扵
南郊告扵天地謁扵祖廟明皇儲也正體承重豈復是
過司隸從事王接議愍懷太子雖已建立所謂𫝊重而
非正體者也依喪服及鄭氏說制服不得與嫡同應從
庶例天子諸侯不為庶子服聖上扵愍懷無服之喪難
者曰君父立之與后所生同矣焉有既為太子而復非
嫡乎答曰嫡庶定名非建立所易喪服庶子為其母緦
不言嫡子為其妾母而曰庶子為其母許其為後庶名
猶存矣宋庾蔚之謂王堪以為拜為太子則全同嫡
正王接據庶子為後為其母緦庶名不去故雖為太子
猶應與衆子同天子不為服可謂兩失其衷嘗試言之
按喪服𫝊通經長子三年言以正體乎上又將所𫝊重
明二義兼足乃得加至三年今拜為太子雖將所𫝊重
而非正體安得便同嫡正為之斬縗乎既拜為太子則
是將所𫝊重寧得猶與衆庶子同其無服乎天子諸侯
絶傍周今拜庶子為太子不容得以尊降之既非正嫡
但無加崇耳自宜伸其本服一周庶子為後不得全與
嫡同庶名何由得去已服祖曾嫡不異是與嫡同者也
祖曾為已服無加崇是與嫡異者也天子諸侯大夫不
以尊降又與衆子不同矣
天子為母黨服議(後漢)(魏)(宋)
後漢光武舅光禄大夫樊宏薨帝親臨喪送葬和熹鄧
太后新野君薨時安帝服緦百官素服魏太和六年
四月明帝有外祖母安成鄉敬侯夫人之喪(即甄后母也)太
常韓暨奏天子降周為外祖母無服尚書奏漢舊事亡
闕無外祖制儀三代異禮可臨畢御還寢明日反吉便
膳尚書趙咨等奏哭敬侯夫人張帷幕端門外之左羣
臣位如朝皇帝黑介幘進賢冠皂服十五舉聲則罷詔
問漢舊儀云何散騎常侍繆襲奏後漢鄧太后新野君
薨時安帝服緦百官素服安帝繼和帝後鄧太后母即
為外祖母也但太后臨朝安帝自藩見援立故也又按
後漢夀張恭侯樊宏以光禄大夫薨宏即光武之舅也
親臨喪葬准前代宜尚書侍中以下弔祭送葬博士樂
祥議周禮王弔弁絰錫縗禮有損益今進賢冠練單衣
又詔當依周禮無事更造(蜀譙周云天子諸侯為外祖父小功諸侯嫡子為母妻及)
(外祖父母妻父母皆如國人舊說外祖父母母族之正統妻之父母亦妻族之正統也母妻與已尊同母妻所)
(不敢降亦不降)宋庾蔚之謂禮父所不服子不敢服嫡子為
妻父母服則天子諸侯亦服妻之父母可知也妻之父
母猶服况母之父母乎
天子弔大臣服議(周)(魏)(晉)(大唐)
周制司服職掌王之吉凶衣服為三公六卿錫縗為諸
侯緦縗為大夫士疑縗其首皆弁絰(君為臣服弔服鄭司農云錫麻之謂)
(錫者十五升去其半有事其布無事其縷也緦亦十五升去其半有事其縷無事其布也疑縗十四升縗也鄭)
(玄謂有事其縷哀在内也無事其布哀在外也疑之為言擬也擬其吉)魏蔣濟奏會喪
不宜去冠奏事者上言前會故鎮軍朱鑠喪自卿以下
皆去冠以布巾帕額使者侍中散騎則不皆非舊法夫
冠成德之表扵服為尊唯君親之喪小斂之前與服罪
之人去冠其餘禮儀雖齊縗之痛有變無廢今為弔去
冠甚違禮意下博士杜布議以為論語曰羔裘玄冠不
以弔故周人玄冠代以素弁漢去玄冠代以布巾亦王
者相變之儀未必獨非也古禮野夫著巾古者軍禮韋
弁冠今者赤幘此明轉相變易不可悉還及古今宜因
漢氏故事又按漢儀注諸侯王薨天子遣使者往皆言
使者素服又禮自天子下達扵士臨殯斂之事去玄冠
以素弁君子臨喪必有哀素之心是以去玄冠代之以
素是以漢中興臨喪之事與禮合自是之後或言臨喪
使者常吉服布巾以為使者亦宜去玄冠代以布巾示
不純吉侍中散騎諸會喪亦宜去玄冠代以布巾詔從
布議(吳射慈喪服圖天子弔三公弁絰錫縗弔大夫士皆弁絰疑縗弔畿内諸侯弁絰緦縗服)晉
摯虞云凡使弔祭同姓者素冠幘白練深衣器用皆素
異姓者服色器用皆不變大唐之制如開元禮
天子為大臣及諸親舉哀議(後漢大魏晉唐)(晉)(東)
後漢明帝時東海恭王薨帝出幸津門亭發哀魏大
司馬曹真薨王肅為舉哀表云在禮大臣之喪天子臨
弔諸侯之薨又庭哭焉同姓之臣崇扵異姓自秦逮漢
多闕不修暨光武頗遵其禮扵時羣臣莫不競勸博士
范升上疏稱揚以為美可依舊禮為位而哭之敦睦宗
族扵是幸城東張帳而哭之及鍾太傅薨又臨弔焉
晉武帝咸寧二年詔諸王公大臣薨應三朝發哀者踰
月舉樂其一朝發哀者三日不舉樂按摯虞決疑注云
國家為同姓王公妃主發哀扵東堂為異姓公侯都督
發哀扵朝堂東晉元帝姨廣昌君喪未葬中丞熊遠
表云按禮君扵卿大夫比葬不食肉比卒哭不舉樂惻
隠之心未忍行吉事故也被尚書符冬至二日小會臣
以為廣昌君喪未殯聖恩垂悼禮大夫死廢一時之祭
祭猶可廢而况餘事冬至唯可奉賀而已未便小會詔
以遠表示賀循循答云按古者君臣義重雖以至尊之
義降而無服三月之内猶錫縗以居不接吉事故春秋
晉大夫智悼子未葬平公作樂杜蕢譏之咸寧詔書宜
為定制大唐之制如開元儀
國有大喪使者章服及不爵命議(魏)(晉)
魏晉故事問今以宗室為監公主喪使者應著何服卞
搉答國有大喪使者所服禮無正文事義相准以為奉
命監喪宜服練素又問博士濟北嗣子應襲封今有大
喪為故應遣使者拜卞搉答按春秋之義國有喪未葬
不爵大夫自非有故不得已皆湏葬畢
天子諸侯之庶昆弟及妾子為母服(漢)(晉)
漢戴德喪服變除曰天子諸侯之庶昆弟與大夫之庶
子為其母大功九月哭泣飲食思慕猶三年晉賀循
喪服要記曰公之庶兄弟父卒為其母大夫之庶子父
在為母皆大功九月凡降服既降心喪如常月又天子
諸侯賤妾子為其母厭扵父不得制縗粗之服三月而
葬葬已而除居處飲食言語心喪三年劉智釋疑曰凡
屈不得服者皆有心喪之禮小功以下不税服乃無心
喪耳
公主服所生議(宋)
宋庾蔚之云公主為其母應周何以言之在室有餘尊
之厭服不得過大功故服母及兄弟不得有異既出則
無厭故為母得周所以知既出則無厭者禮尊降出降
親疎不異尊降唯不及其嫡耳至扵厭降唯子而已在
室父在為母周既出服母與父同是故知既出則無厭
也又正尊不報禮之大例而女子適人父報以周使其
移重扵夫族推旁親也以此推之出則無厭理據益明
諸王子所生母嫁為慈母服議(晉)(宋)
晉譙王司馬恬問范寗曰妾有二子而出嫁君命他妾
兼子為其母所命妾今亡子當有服不答曰昔男子外
有傅内慈母君命教子何服之有恬自斷云禮疑從重
篤至敬也存同所生没成路人扵情未可今勒小功長
奉烝嘗以同子道再周乃參吉事言制則不虧禮文言
情即不乖師資也徐邈云此庶子所生出嫁受命為他
妾子便當始終如所生其親母則同出母耳若用古禮
當練冠麻衣既葬除之車胤云大夫為其庶母慈已者
小功也宋庾蔚之云母出無相鞠養便為無母不必
限其母亡譙王所命不為乖禮此子自宜依慈母如母
之服按晉朝諸王用士禮則應附父在為母之條凡慈
母以功勤致服本無天屬之愛寧有心喪之文乎
諸侯及公卿大夫為天子服議(周唐)(漢)(晉)(大)
周制喪服斬縗章諸侯為天子天子至尊也(馬融曰天下所尊故)
(曰至尊也)漢戴德喪服變除云臣為君笄纚不徒跣始死
深衣素冠其餘與子為父同鄭玄變除云臣為君不笄
纚不徒跣張祖高問士服天王云何要記唯道大夫服
君及家臣服大夫耳不說士恐有脱誤鄭云士服君亦
斬縗無明文而雜記云士居堊室此則士制周耶士下
吏服士恐亦應同謝沉答曰朝廷之士服天王斬縗禮
之明文也邑宰外任之士居堊室制周要記非脱誤是
簡略耳晉尚書問天子崩扵今臺書令史以上皆為
服斬縗之服不博士卞㩁應琳議禮命士以上皆服斬
臺書令史列職天朝皆應服斬又問天子崩令司州及
河南郡吏出入導從應易服制不卞搉答禮庶人在官
者服齊縗三月又近臣服斬導從出入皆應從服又問
服隨君輕重今司隸服斬下吏服齊為合禮意不卞搉
答凡臣從君皆降一等今之牧守皆古諸侯以禮相况
輕重宜矣又問禮義服不從今司隸為君斬縗義服也
下吏為從不每降一等當為君喪其親者耳古今行事
復云何㩁答禮庶人為國君齊今則不服然吏若都官
從事有職司扵喪庭者故宜依庶人在官義耳義服不
從謂近臣服君斬服之縗依降一等者之差耳前稱導
從指謂近臣魏晉故事云又問諸二千石長吏見在京
城皆應制服不博士卞㩁楊雍應琳等上云禮臣為君
斬縗自士以上見在官者皆應制服大唐元陵遺詔
天下人吏勅到後三日釋服(晉賀循云吏者官員所署)伏以公卿百
寮不同人吏准禮臣為君服斬縗三年按高宗實錄昭
陵臣下喪服皆准漢文帝故事三十六日又按高宗崩
服紀輕重亦依太宗故事中宗睿宗時臣下喪制並所
遵守據禮及故事今百官並合准遺詔二十七日釋服
其小祥内百官並無假日每日平明詣延英門進名起
居不入正衙至臨時赴西内哭訖各歸至小祥日去首
絰著布冠其日早集扵西内哭望日及大祥又赴西内
哭大祥日除縗冠杖等服慘公服至山陵時却服本縗
服事畢除之
諸侯之大夫為天子服議(周)(漢)(東晉)
周制喪服緦縗裳牡麻絰既葬除之(馬融曰絰帶從大功制度小功言澡)
(麻是言牡麻知從大功也既葬除其服天子七月葬不言七月者言同時而除也)繐者小功之
繐(理其縷如小功而成布四升半縷細其縷者以恩輕升數少者以服至尊也凡布細而疎者謂之繐今南)
(陽有鄧繐也)繐縗四升有半其冠八升(此繐縗也其服在小功之上欲著其縷之)
(精粗升數在縗之中者不敢以兄弟之服服至尊也)諸侯之大夫為天子傳曰何
以繐縗也諸侯之大夫接見扵天子(接猶會也諸侯之大夫以時會見扵)
(天子而服之則其士庶人不服可知)漢戴德云繐縗七月之服諸侯之
大夫始聞天子喪白布深衣十五升素冠吉屨無絇從
諸侯哭扵朝張帷為次扵官舍門外别外内食蔬食有
鹽酪之和凡再不食既成服服繐布縗裳十一升白布
冠纓緣皆十一升帶亦如之一辟廣三寸偶結扵前絰
用枲麻首絰大四寸百二十五分寸之七十六右本在
上五分寸之三七月而葬葬已而除受以朝服素冠踰
月復故石渠禮曰諸侯之大夫為天子大夫之臣為國
君服何戴聖對曰諸侯之大夫為天子當繐縗既葬除
之以時接見扵天子故既葬除之大夫之臣無接見之
義不當為國君也聞人通漢對曰大夫之臣陪臣也未
聞其為國君也又問庶人尚有服大夫臣食禄反無服
何也聞人通漢對曰記云仕扵家出鄉不與士齒是庶
人在官也當從庶人之為國君三月服制曰從庶人服
是也又問曰諸侯大夫以時接見天子故服今諸侯大
夫臣亦有時接見扵諸侯不聖對曰諸侯大夫臣無接
見諸侯義諸侯有時使臣奉賀乃非常也不得為接見
至扵大夫有年獻扵君君不見亦非接見也侍郎臣臨
待詔聞人通漢等皆以為有接見義(吳射慈云始聞喪去吉冠著素弁十)
(五升布深衣從其君哭太廟阼階下袒免即位成踊襲絰吉屨無絇張帷為次扵其所舍别内外蔬食飲水牡)
(麻絰至成服服四十升半繐布縗縷裳細而疎其冠八升纓帶中衣領䄂緣亦如之七月而除受以朝服素冠)
(踰月復吉又徐整問射慈曰諸侯之大夫時會見扵天子故為繐縗七月不知此大夫時以何事而得見之也)
(遠國大夫在蕃荒服者未嘗及見天子亦為服不答曰諸侯之大夫有出朝聘之事會見天子故言時會雖未)
(會見猶服此服士已下則無服)東晉簡文帝崩鎮軍府問參佐綱紀
服邵戩答曰禮臣為君服皆斬縗大夫居廬士居堊室
又禮君之喪諸達官之長杖先儒以為非達官謂官長
所自除庶人在官者也庶人在官服天子與畿内之人同
齊縗三月按參佐無除者宜用此禮又禮諸侯之大夫
會見天子者為天子服繐縗七月按今綱紀雖或被除
勅猶古諸侯之卿命扵天子比耳會見北面時無二君
之道宜依繐縗之制其無除勅又未嘗會見則宜無服
皇太后長公主及三夫人以下為天子服杖議(魏)
(晉)(東晉)(宋)(大唐)
魏晉故事問皇太后三夫人以下皆服斬諸長公主及
諸君崇陽園修容服制之宜卞搉等議按禮與諸侯為
兄弟者服斬依禮則公主宜服斬而不杖禮君夫人為
長子三年妾為君之嫡子與夫人同則崇陽園循容宜
三年又問太后及公主應杖不卞㩁應琳議禮為夫杖
自天子達皇太后應杖明矣婦為舅姑禮無杖文皇后
不應杖也君之喪夫人世婦在次則杖即位則使人執
之如禮三夫人已下皆杖東晉太元二十一年孝武
帝崩李太后制三年之服宋永初三年武帝崩蕭太
后制三年之服也大唐天寶七載五月宗正卿褒信
王樛奏皇妹及女准禮出嫁後各降本親一等今並降
為第二等臣以為執禮故親有虧恒典伏請一切依服
屬等第為定不在降服限仍請永為恒式奉勅依
諸王女孫女為天子服議(魏)(晉)
魏晉故事博士卞㩁應琳等議按禮諸侯之夫人為天
子其服齊縗本無服者也猶從夫而同今王始扵大行
皇帝本服周以輕明重依諸兄弟之義所服至尊疑當
服重王諸女依諸侯兄弟禮則應服斬也孫女幼未及
扵禮若欲服宜依諸侯之制
宗室童子為天子服制議(魏)(晉)(大唐)
魏晉故事曰皇子廣陵王年十一孫為祖服周當為臣
服從本親服皇弟吳王年十章郡王年七又當倚廬服
成人禮著何幘服應琳議按禮喪服諸侯為天子斬今
廣陵王列土建國古之諸侯宜從臣例又禮童子不居
廬不杖不菲廣陵王未冠吳王章郡王卑幼不應居廬
古但有冠無幘漢始制幘可如今服卷幘大唐元陵
之制孫為祖齊縗周年臣為君斬縗三年今伏准遺詔
皇帝服十三日小祥二十五日大祥二十七日釋服臣
下並從釋服皇孫既是齊縗周年服禮有嫡子無嫡孫
其服並合從皇帝十三日小祥二十五日大祥二十七
日釋服釋服後以慘公服至山陵時却服初齊縗服事
畢即吉服
童子喪服議(周)(漢)(晉)(宋)
周喪服經曰童子唯當室緦(馬融曰童子未成人也鄭玄云童子未冠之稱宗室)
(之嫡子)雜記云童子哭不偯不踊不杖不菲不廬(未成人者不能)
(備禮當室則杖)漢戴德變除曰童子當室謂十五至十九為
父後持宗廟之重者其服深衣不裳其餘與成人同禮
不為未成人制服者為用心不能一也其能服者亦不
禁縗絰不以制度唯其所能勝晉劉智釋疑曰嬰兒
無知然扵其父母之喪則以縗抱之其餘親八歲則制
服矣七歲曰悼過此有罪則入扵刑可刑必致之扵禮
故在下殤之年為之制服按小功章昆弟之殤服昆之
下殤是以下殤之年則行服也(蜀譙周縗服圖童子不降成人小功親以上皆)
(服本親之縗童子不杖不廬不免不麻當室者免麻十四以下不堪麻則不吳徐整問為姑姊長殤在大功下)
(殤在小功為姊下殤已下纔六七歲未成童子為父母不杖不廬不菲至童猶尚不備今此何以越得為姊殤)
(服備大功小功之制乎十七八尚可恕六七歲兒未能稱此縗麻射慈答六七歲雖未為童其姊死故宜著布)
(深衣)宋庾蔚之謂馬融以童子為未成人鄭玄以為未
成人之稱並不明下至幾歲戴德以童子當室十五至
十九譙周云十四已下不堪麻則不記云十五成童舞
象耳豈是經所云童子當室者耶按禮稱童子參差不
一以事推之則大小可知矣愚謂當室與族人為禮若
是八歲以上及禮之人以其當室故令與成人同昔射
慈以為未八歲者服其近屬布深衣或合禮意
皇后降服及不降服議(魏)(晉)
魏田瓊云諸侯女嫁為天王后降其旁親一等與出降
為二等為外親尊不同則降天子后為衆子無服何以
明之據大夫扵庶子大功其妻亦服大功今天子諸侯
扵衆子無服后何緣獨服之耶晉賀循云諸侯女以
為天王后以尊還降其族人(吳射慈云諸侯之女為天子后為天王之親服隨天)
(王而降一等諸侯之女為后為其父母及昆弟為父後者服齊縗其宗子亦不降徐整云諸侯女嫁為天王后)
(為外親尊同則如邦人為君之長子三年也)
皇后為親屬舉哀議(晉)(隋)(大唐)
晉褚太后為從弟舉哀博士王臻等議扵至尊是族舅
雖不及舉哀可從太后舉哀扵朝堂又云太后前為禇
衛軍劉夫人舉哀扵式乾殿至尊扵朝堂今宜依故事
尚書王彪之議若至尊自應舉哀外族扵朝堂是也自
若不舉哀唯應從太后遠出朝堂未喻其禮謂從舉哀
之禮自中朝迄扵中興朝廷已粗有常儀至尊為内族
扵東堂舉哀則三省從臨為外族及大臣扵朝堂舉哀
則八座承郎從臨至尊之奉太后既率朝臣之儀又盡
家人之禮二三情敬實兼參臣子今不應自舉哀者謂
應從太后臨扵式乾殿太后位西面東向至尊位北面
南向隋制皇太后皇后為本服内親及賓一舉哀
大唐制如開元禮
為皇后大祥忌日哭臨議(晉)
晉博士徐禪上恭皇后大祥忌日臨哭事太學禮官謂
至尊行先后之喪亦同齊縗今再周及忌日無復祥變
之事謂不可躬行臣按無經𫝊明文則不應出若晦日
東堂舉哀由朝廷參議而事無指條按侍中徐邈衆議
按博士議恭皇后再周欲依三年之議至尊東堂舉哀
羣臣詣陵哭臣按禮為王后服無三年之制左𫝊叔向
云王一歲而有三年之喪三焉謂三年而後娶達子之
志耳禮喪大記曰祥而外無哭者禫而内無哭者文子
之喪既除越人来弔受扵廟門之外垂涕洟而不哭明
喪既過無哭禮不詣墓而接扵廟外今后服既過至尊
無緣舉哀羣臣不應詣陵而哭也博士許翰等議按禮
小記曰大功者主人之喪有三年者則必為之再祭鄭
玄云有三年者謂妻若子幼少也再祭謂練祥也凡人
子之生必有天父地母之道故記有君薨而生子之禮
今二皇子之育雖在恭后崩後扵禮是為有三年子幼
少者也則必為之有二祥之祭杜元凱云天子諸侯雖
卒哭除服其練祥日必有位矣今皇子出承國蕃故王
后喪諸侯卑不得為主夫喪無無主禮有正文至尊統天
承重則為主在聖躬也乃同先帝先后扵考妣哀禮終
扵今晦吉褅始扵来朔非人臣之所主也記云為王后
周服母之義虞書曰百姓如喪考妣三年遏密恭后母
育天下臣子有喪妣之恩古門人扵師無服心喪三年
祥日之哭所以終哀非服喪三年矣今聖代不可守以
循常之名例當博納同異酙酌而用焉
皇后親為皇后服議(晉)(宋)
晉國子博士王翼云按禮無明文依准鄭制齊縗諸婦
誠非五屬然緣成親夫屬子道則妻亦婦道矣不得不
制親屬之服故孝后崩庾家訪服博士王崑議五服之
内一同臣妾宜准小君服周侍中高崧答以為皆准五
屬為夫人周祠部郎孔恢云庾家男女宜齊縗庾家諸
婦雖非五屬女今見在五屬之内亦服周護軍江霦(音斌)
云按賀公記天子諸侯五屬之内雖不服職為臣皆斬
縗為夫人則齊縗周天子諸侯既同后夫人亦不可得
異但文有詳略耳子姪服周諸婦非復五屬之例謂當
從降夫一等鄭彌云諸婦宜從夫若其夫自同人臣婦
亦宜同扵臣之妻與王后無准雖欲寧戚扵大典有闕
宋庾蔚之謂與天子有服既為之斬縗與王后有服
則宜齊縗周也雖婦亦宜以有服為斷應如孔恢議
諸侯及公卿妻為皇后服議(晉)(宋)
晉孝武帝泰元中瑯琊王納妃裁登車而定后凶禍至
即依在途遭喪改服即位哭徐邈以為有服記有其證
君為天子三年夫人如外宗之為君又曰外宗為君夫
人猶内宗也(吳徐整問云經言為夫人君不道為其妻然則公卿諸侯之妻不為皇后服耶射慈)
(答曰皇后天下之母則宜服周禮君命其夫后夫人亦宜命其婦其受命則不宜無服)宋庾蔚
之謂服問云君為天子三年夫人如外宗之為君按鄭
玄注云外宗君外親之婦也其夫與諸侯為兄弟服斬
妻從服周諸侯為天子服斬夫人亦從服周按王肅注
云外宗外女之嫁扵卿大夫者也為君服周今鄭王雖
小異而同謂夫服君斬縗故妻從服周耳未聞王妃服
后與不雜記云外宗為君夫人猶内宗也鄭注皆謂嫁
扵國中者也為君服斬縗夫人齊縗不敢以其親服服
至尊外宗謂姑姊之女舅之女及從母皆是也内宗五
屬之親也其無服而嫁扵諸臣者從為夫之君按先儒
皆以有親服之故成以君臣之服瑯琊王妃者是司馬
道子妻扵孝武定后本娣姒小功之服王者絶旁親故
宜成以臣妾齊縗之周
蕃國臣為皇后服議(天子將吏為皇后附晉宋)
晉恭皇后崩時東海國臣弘據刺問禮官太學博士謝
詮按儀禮諸侯之大夫為周王繐縗至葬除有正文𫝊
曰諸侯之大夫時接見扵天子也至扵周王后崩無喪
服之制周王天下父周后天下母諸侯大夫宜服繐縗
稱情為得又刺問云昔元明二帝崩時朝臣皆服斬縗
諸國臣繐縗七月今朝臣既為皇后齊周則國臣宜有
差降不得亦繐縗也謝詮答曰繐縗止扵七月故無降
錯綜記例亦謂應有服正疑扵無降耳按伯叔母與伯
叔父恩義有深淺而服亦同齊曾祖與宗子母妻服無
差降推此則何必皆降乎將以取節扵既葬故無等耶
宋庾蔚之謂經但云諸侯大夫為天子而不及后則
知扵后無服也若有服則當連言且傳云時接見乎天
子益知后不在其例矣弘據引大夫之制不成禮者凡
后之喪在其數以明后必有服蔚之按記云士之所以
異緦不祭鄭氏云然則士不得成禮諸侯之士亦不得
服天子及后而亦不成禮明不成禮不必為服止以君
有天王及后之喪以宜隨例致哀故亦同廢祭耳文
明皇后及武元楊后崩天下將吏發哀三日止
通典卷八十一
