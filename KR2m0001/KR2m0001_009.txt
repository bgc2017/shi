通典卷四
唐京兆杜佑君卿纂
食貨四
賦稅上(唐)(殷)(周)(秦)(漢)(魏)(晉)(宋)
古之有天下者未嘗直取之於人其所以制賦稅者謂
公田什之一及工商衡虞之入稅以供郊廟社稷天子
奉養百官禄食也賦以給車馬兵甲士徒賜予也言人
君唯於田及山澤可以制財賄耳其工商雖有技巧之
作行販之利是皆浮食不敦其本蓋欲抑損之義也古
者宅不毛有里布地不耕有屋粟人無職事出夫家之
征言宅不毛者出一里二十五家之布田不耕者出三
家之稅粟人雖有閒無職事猶出夫稅家稅夫稅者謂
田畝之稅家稅者謂出士徒車輦給徭役也蓋皆罰其
惰務令歸農是故歴代至今猶計田取租稅古者人君
上歲役不過三日是故歴代至今雖加至二十日數倍
多古制猶以庸為名既免其役日收庸絹三尺共當六
丈更調二丈則每丁壯當兩疋矣夫調者猶存古井田
調發兵車名耳此豈直斂人之財者乎什一者天下之
正中多乎則大桀小桀寡乎則大貊小貊故什一行而
頌聲作二不足而碩鼠興古之聖王以義為利不以利
為利寧積於人無藏府庫百姓不足君孰與足是故鉅
橋盈而殷喪成臯溢而秦亡記曰人散則財聚財散則
人聚此之謂也漢武攘四夷平百越邊用益廣杼軸其
空於是置平糶立均輸起漕運興鹽鐵開鬻爵設𣙜酤
收算緡納雜税更造錢幣蕃貨長財雖經費獲濟而下
無聊矣夫文繁則質衰末盈則本虧反散淳朴之風導
成貪叨之行是以惡其啓端也賢良文學辯論甚詳然
處昇平之代是古則理高居多務之時非今則事闕一
臧一否故悉存焉陶唐制冀州厥賦唯上上錯(孔安國曰)
(賦謂土地所生以供天子上上第一錯雜出第二之賦)兗州厥賦貞(貞正也州第九賦正與九)
(相同)厥貢漆絲厥篚織文(地宜漆林又宜桑蠶織文錦綺之屬盛之筐篚而貢)青州
厥賦中上(第四)厥貢鹽絺海物惟錯(絺細葛錯雜非一種)岱畎絲枲
鉛松怪石(畎谷也怪異好石似玉者岱山之谷出此五物皆貢之)厥篚檿絲(檿桑蠶絲)
(中琴瑟絃檿於斂反)徐州厥賦中中(第五)厥貢惟土五色(王者封五色土為社)
(建諸侯則各割其方色土與之使立社燾以黃土苴以白茅茅取其潔黃取王者覆四方)泗濱浮磬
淮夷蠙珠暨魚(泗水涯水中見石可以為磬蠙珠珠名淮夷二水出蠙珠及美魚)厥篚
玄纖縞(玄黑繒縞白繒纖細也纖在中明二物皆細)揚州厥賦下上上錯(賦第)
(七雜出第六)厥貢惟金三品(金銀銅)瑶琨篠簜(瑶琨皆美玉篠竹箭簜大竹)
齒革羽毛惟木(齒象牙革犀皮羽鳥羽毛旄牛尾木楩梓豫章)厥篚織貝(織細紵貝)
(水物)厥包橘柚錫貢(小曰橘大曰柚其所包裹而致者錫命乃貢言不常)荆州厥賦
上下(第三)厥貢羽毛齒革惟金三品杶榦栝柏(榦柘也柏葉松身曰)
(栝)礪砥砮丹(砥細於礪皆磨石也砮石中矢鏃丹硃類)惟&KR1642;簵楛三邦底貢
厥名(&KR1642;簵美竹楛中矢榦三物皆出雲夢之澤近澤三國常致貢之其名天下稱善)包(橘柚)匭菁
茅(匭匣也菁以為菹茅以縮酒)厥篚玄纁璣組(此州染玄纁色善故貢之璣珠類組綬類)
九江納錫大龜(尺二寸曰大龜出九江水中龜不常用錫命而納之)豫州厥賦錯
上中(賦第二又雜出第一)厥貢漆枲絺紵厥篚纖纊(纊細綿)錫貢磬
錯(治玉石曰錯治磬錯)梁州厥賦下中三錯(賦第八雜出第七第九三等也)厥貢
璆鐵銀鏤砮磬(璆玉名鏤剛鐵也)熊羆狐貍織皮(貢四獸之皮織金罽)雍
州厥賦中下(第六)厥貢惟球琳琅玕(球琳皆玉名琅玕石似珠)禹定九
州量遠近制五服任土作貢分田定稅十一而賦萬國
以康故天子之國内五百里甸服(為天子服甸田)百里賦納總
(禾槀曰總供飼馬)二百里納銍(銍刈謂禾穗)三百里納秸服(秸槀也服槀役)
四百里粟五百里米(所納精者少麤者多)其外五百里曰侯服(侯候)
(也斥候而服事)百里采(供王事不主一)二百里男邦(男任也)三百里諸侯
(同為王者斥候)又其外五百里曰綏服(服王者政教)三百里揆文教
(度王者文教而行之)二百里奮武衛(奮武衛天子所以安也)又其外五百里
曰要服(要束以文教)三百里夷(守平常之教)二百里蔡(蔡法也法三百里而)
(差簡)又其外五百里曰荒服(言荒又簡略)三百里蠻(以文德蠻來之不制)
(以法)二百里流(流移也言政教隨其俗堯命禹理水因别九州遂定貢賦虞舜之化及夏禹革命不)
(聞改作蓋因也)殷以天子之地百里之内以供官千里之内
曰甸以為御千里之外曰流設方伯以為屬公田藉而
不稅(稅均取也)七十而助(助者藉也借力理公田也)是以其求也寡其供
也易降及辛紂暴虐厚賦以實鹿臺大斂以積鉅橋
周武王既誅紂發其財散其粟反其失而人安於是分
九畿方千里曰王畿其外曰侯畿(亦曰服)其貢祀物又外
曰甸畿其貢嬪物(任嬪以女事貢布帛)又外曰男畿其貢器物(任土)
(以飭材事)又外曰采畿其貢服物(絺纊也)又外曰衛畿其貢財
物(龜貝之具)又外曰蠻畿又外曰夷畿要服也其貢貨物(絲枲)
又外曰鎮畿又外曰藩畿(藩限也自侯甸男采衛蠻夷鎮藩各相去五百里為限其)
(來朝之歲具禮朝覲篇也)此荒服也(具職官封建篇)謂之蕃國世一見各以
其所貴寶為贄司徒職以歲時登其夫家之衆寡辨其
可任者國中自七尺以及六十野自六尺以及六十有
五皆征之其捨者國中貴者賢者能者服公事者老者
疾者皆捨以歲時入其書(鄭玄曰登成也定也國中城郭中也鄭司農云征之者給)
(公上事也捨者謂有復除捨不收役事也貴者謂若今宗室及關内侯皆復也服公事者謂若今吏有復除也)
(老者謂若今八十九十復羡卒也疾者謂若今癃不可事者復之玄謂入其書者言於大司徒)凡任地
國宅無征園廛二十而一近郊十一遠郊二十而三甸
稍縣都皆無過十二唯其漆林之征二十而五(征税也言征者)
(以供國政也任地謂任土地以起税賦也國宅凡官所有宫室吏所治者也周税輕近而重遠近者多役也園)
(廛亦輕之者廛無穀園少利也)凡宅不毛者有里布凡田不耕者出屋
粟凡民無職事者出夫家之征(宅不毛者謂不樹桑麻也罰以一里二十五家)
(之泉空田者罰以三家之税粟以供吉凶二服及喪器也民雖有閒無職事者猶出夫税家税也夫税者百家)
(之税家税者出士徒車輦給徭役)國中及四郊之人民六畜之數以任
其力待其政令以時徵其賦(自廛里至遠郊也掌六畜數者農事之夲也賦謂九)
(賦及九貢)凡任民任農以耕事貢九穀任圃以樹事貢草木
任工以飭材事貢器物任商以市事貢貨賄任牧以畜
事貢鳥獸任嬪以女事貢布帛任衡以山事貢其物任
虞以澤事貢其物(貢草木謂葵韭果蓏之屬)凡庶民不畜者祭無牲
不耕者祭無盛不樹者無槨不蠶者衣不帛不績者喪
不縗(掌罰其家事也盛黍稷也槨周棺也不帛不得衣帛也不縗喪不得衣縗也皆所以恥不勉也)又
因其比鄰以五人為伍五伍為兩四兩為卒五卒為旅
五旅為師五師為軍以起軍旅以作田役夫役人歲不
過三日任其土所以紀地宜也分五服設九畿所以别
遠近也五人為伍所以知衆寡也因井廬以定賦税税
謂公田什一及工商衡虞之入也(賦謂計口𤼵財税謂收其田租也什一謂)
(什取其一也工商衡虞雖不墾殖亦取其稅者工有伎巧之作商有興販之利衡虞取山澤之財產)賦謂
供車馬兵甲士徒之役充實府庫賜予之用稅給郊社
宗廟百神之祀天子奉養百官祿食庶事之費皆因其
所工不求其所拙農人納其穫工女效其織是以黔首
安本而易贍下足而上有餘也魯宣公十五年初稅
畝公羊傳曰初者何始也稅畝者何履畝而稅也(宣公無恩)
(信於民民不肯盡力於公田故履踐按行擇其善畝穀最好者取之)初稅畝何以書譏何
譏爾譏始履畝而稅也何譏乎始履畝而税(据用田賦不言初亦)
(不言稅畝)古者什一而藉(什一以借民力以什與民自取其一為公田)古者曷為
什一而藉(据數非一)什一者天下之中正也什一行而頌聲
作矣(頌聲者太平歌頌之聲帝王之高致也春秋經𫝊數萬指意無窮至此獨言頌聲作者民以食為夲)
(也是故聖人制井田之法而口分之一夫一婦受田百畝以養父母妻子五口為一家公田十畝即所謂什一)
(而税也廬舍二畝半凡為田一頃十二畝半八家而九頃共為一井田也)穀梁傳曰私田稼
不善則非吏(非責也吏田畯也言吏急民使不得營私田)公田稼不善則非
民(民勤私也)初稅畝者非公之去公田而履畝十取一也以
公之與民為已悉矣(悉謂盡其力)左傳成公元年三月作
丘甲(周禮九夫為一井四井為邑四邑為丘丘十六井出戎馬一疋牛三頭四丘為甸甸六十四井出長)
(轂一乘戎馬四疋牛十二頭甲士三人步卒七十二人此甸所賦今魯使丘出之譏重斂故書)哀公
十二年春用田賦公羊傳曰何以書(据當賦稅為何書)譏何譏
爾譏始用田賦也(田謂一井之田賦者斂取其財物也言用田賦者若今漢家斂民錢以田)
(為率矣不言井者城郭里巷亦有井嫌悉賦之禮税民公田不過什一軍賦十井不過一乘哀公外慕疆吳空)
(盡國儲故復用田賦過什一)公問於有若年饑用不足如之何對曰
盍徹乎公曰二吾猶不足如之何其徹也有若曰百姓
足君孰與不足百姓不足君孰與足(古什取一時什取二)又問孔
子孔子曰薄賦斂則人富公曰若是寡人貧矣對曰愷
悌君子人之父母未見子富而父貧也管子曰地之
生財有時人之用力有倦而人君之欲無窮以有時與
有倦養無窮之君而度量不生於其間(度量不生則賦役無限也)則
下上相疾也孟獻子曰畜馬乘不察於鷄豚伐冰之
家不畜牛羊百乘之家不畜聚斂之臣與其有聚斂之
臣寧有盜臣此謂國不以利為利以義為利也孟子
曰夏后氏五十而貢殷人七十而助周人百畝而徹其
實皆什一也徹者徹也助者藉也詩曰雨我公田遂及
我私唯助為有公田由此觀之雖周亦助也又曰尊賢
使能則天下之士皆悅而願立於其朝矣市廛而不征
法而不㕓則天下之商皆悦而願藏於其市矣(㕓市宅也古者)
(無征衰世征之王制曰市㕓而不稅周禮曰國宅無征法而不㕓者當以什一之法征其地耳不當征其㕓宅)
(也)關譏而不征則天下之行旅皆悅而願出於其路矣
(言關禁異服異語耳不征稅也周禮曰關市之賦司關門之征猶譏王制不譏謂文王以前也文王亦不征也)
耕者助而不稅則天下之農皆悅而願耕於其野矣(助者)
(井田什一助佐公家理公田不横税若履畝之類者也)㕓無夫里之布則天下之
人皆悅而願為之氓矣(里居也布錢也夫一夫也周禮曰宅不毛者有里布田不耕者)
(出屋粟凡人無職事者出夫家之征衰代緣是賦之重故孟子欲使反古寬田夫去里布則人皆樂為之也)
白圭問孟子曰吾欲二十而稅一何如孟子曰子之道
貊道也萬室之國而一人陶則可乎曰不可器不足用
也夫貊五穀不生唯黍生之無城郭宫室宗廟祭祀之
禮無諸侯幣帛饔飱無百官有司故二十取一而足也
今居中國去人倫無君子如之何其可也孫武曰夫
帝王處四海之内居五千里之中焉能盡專其利是以
分建諸侯以其利而利之使食其毛土之實役其民氓
之故賦稅無轉徙之勞徭役無怨曠之歎魏文侯時
租賦增倍於常或有賀者文侯曰今戸口不加而租賦
歲倍此由課多也譬如彼治冶令大則薄令小則厚治
人亦如之夫貪其賦税不愛人是虞人反裘而負薪也
徒惜其毛而不知皮盡而毛無所附秦孝公十二年
初為賦(納商鞅說開阡陌制貢賦之法)始皇建守罷侯貴以自奉提封
之内撮粟尺布一夫之役盡專於己徂春歴秋往還萬
里是所得者至寡所苦者至大人用無聊海内咸怨夫
夏之貢殷之助周之藉皆十而取一蓋因地而稅秦則
不然舍地而稅人故地數未盈其稅必備是以貧者避
賦役而逃逸富者務兼并而自若加之以内興功作外
攘夷狄收泰半之賦𤼵閭左之戍竭天下之資財以奉
其政猶未足以贍其欲也二世承之不變其失反更益
之海内愁怨遂用潰畔漢高帝接秦之敝諸侯並起
民失作業而大饑饉凡米石五千上於是約法省禁輕
田租什五而稅一量吏祿度官用以賦於民(纔取足)而山
川園池市肆租賦之入自天子以至封君湯沐邑皆各
為私奉養不領於天下之經費(言各收其所賦稅以自供不入國朝之倉廩府)
(庫也經常也)又令賈人不得衣絲乘車重租稅以困辱之四
年八月初為算賦(漢儀注人年十五以上至五十六出賦錢人百二十為一算為治庫并車)
(馬)孝惠元年减田租復十五稅一(漢家初十五税一儉於用中間廢今復之)
六年令女子年十六以上至三十不嫁五算(國語越王勾踐令國)
(中女子年十七不嫁父母有罪欲人民繁息也漢律人出一算算百二十錢唯賈人與奴婢倍算今使五算罪)
(謫之也)孝文人賦四十丁男三年而一事(如淳曰常賦歲百二十歲一事)
(時天下之人多故出賦四十三歲而一事)晁錯上說令人入粟得以拜爵邊
食足支五歲可令入粟郡縣足支一歲以上可時赦勿
收農人租如此德澤加於萬人帝從其言後天下充實
乃下詔賜人十一年租税之半十三年詔曰農天下之
本務莫大焉今勤身從事而有租税之賦是謂本末者
無以異也(本農也末賈也言農與賈俱出租無異也故除田租)其於勸農之道未
備其除田之租稅(其時亦以倉廩豐實之故也)孝景帝二年令人半
出田租三十而税一時上溢而下有餘又禮高年九十
者一子不事八十者二算不事(一子不事蠲其賦役二算不事免二口之算賦)
令天下男子年二十始傳(舊法二十三此二十更為異制)孝武即位董
仲舒說上曰古者税民不過什一其求易供使民不過
三日其力易足至秦則不然用商鞅之法又加月為更
卒已復為正一歲屯戍一歲力役三十倍於古(更卒謂給郡縣)
(一月而更者也正卒謂給中都官也率計令人一歲之中屯戍及力役之事三十倍多於古也)田租口
賦鹽鐵之利二十倍於古(秦賣鹽鐵貴故下民受其困也既收田租又出口賦而官)
(更奪鹽鐵之利率計令人一歲之中失其資産二十倍多於古)或耕豪民之田見税什
五(言貧人自無田而耕墾豪富貴家田十分之中以五輸本田主也)故貧民常衣牛馬
之衣而食犬彘之食矣建元元年制八十復二算九十
復甲卒(二算二口之算也復甲卒不在革車之式)孝昭始元六年秋七月罷
榷酤官令民得以律占租(律諸當占租者家長身各以其物占占不以實家長不身)
(自書皆罰金二斤没入所不自占物及賈錢縣官也顔師古曰占謂自隐度其實定其辭也占音章贍反蓋武)
(帝時賦斂繁多律外而取今始復田)元鳳二年三輔太常郡得以菽粟當
賦(太常主諸陵别治其爵秩如三輔郡矣元帝永光五年令各屬所在郡邑諸應出賦算租税者皆聽以菽)
(粟當錢物也)三年以前逋更賦未入者皆勿收(更有三品有卒更有踐更)
(有過更古者正卒無常人皆當迭為之一月一更是為卒更也貧者欲得顧更錢者次直者出錢顧之月二千)
(是為踐更也天下人皆直戍邊三日亦名為更律所謂繇戍也雖丞相子亦在戍邊之調不可人人自行三日)
(戍又行者當自戍三日不可往便還因作一歲一更諸不行者出錢三百入官官以給戍者是謂過更也此漢)
(初因秦法而行之也後遂改易有讁乃戍邊一歲耳)四年出口賦(漢儀注民年七歲至十四出口)
(賦錢人二十三二十錢以食天子其三錢者武帝加口錢以補車騎馬)六年詔曰夫穀賤
傷農今三輔減賤(減少)其令以菽粟當今年賦元平元年
詔曰天下以農桑為本日者省用罷不急官減外徭耕
桑者益衆而百姓未能家給朕甚愍焉其減口賦錢有
司奏請減十三上許之孝宣帝甘露二年減民算三十
孝成建始二年減天下賦錢算四十(本算百二十今減四十為八十)孝
平元始元年詔天下女徒已論歸家顧出錢月三百(謂女)
(徒論罪已定並放歸家不親役之但令一月出錢三百以顧人也)王莽簒位下令曰漢
氏減輕田租三十而税一常有更賦罷(音皮)癃咸出(雖老病者)
(皆復出口算也)而豪民侵陵分田劫假(分田謂貧者無田而取富人田耕種共分其所)
(收也假亦謂貧人賃富人之田也劫者富人劫奪其税侵欺之也)厥名三十實什稅五
也富者驕而為邪貧者窮而為姦俱陷於辜刑用不措
今更名天下之田曰王田又以周官稅人凡田不耕為
不殖出三夫之稅城郭中宅不樹藝者為不毛出三夫
之布(樹藝謂種果木及蔬菜也)人浮游無事出夫布一疋其不能出
者冗作縣官衣食之(冗散)又分裂州郡改職作官邊兵二
十餘萬仰縣官衣食用度不足數横斂賦又一切調上
公以下諸有奴婢者率一口出錢三千六百天下愈愁
後漢光武建武中田租三十稅一有產子者復以三
年之算也明帝即位人無横徭天下安寧時穀貴尚書
張林上言穀所以貴由錢賤故也可盡封錢一取布帛
為租以通天下之用從之魏武初平袁紹鄴都令收
田租畝粟四升戸絹二疋綿二斤餘不得擅興晉武
帝平吳之後制戶調之式丁男之戶歲輸絹三疋綿三
斤女及次丁男為戸者半輸其諸邊郡或三分之二遠
者三分之一夷人輸賨(在公反)布戸一疋遠者或一丈不
課田者輸義米三斛遠者五十極遠者輸算錢人二十
八文成帝咸和五年始度百姓田取十分之一率畝税
米三升是後頻年水旱田税不至咸康初算田税米空
縣五十餘萬斛尚書諸曹以下免官哀帝即位乃減田
租畝收二升孝武帝大元二年除度定田收租之制公
王以下口税三斛唯蠲在役之身八年又增税米口五
石(前燕慕容皝在柳城以牧牛給貧家田於苑中公收其八二分入私有牛無地者亦田苑中公收其七三)
(分入私記室參軍封裕諫曰且魏晉雖道消之代猶削百姓不至於十八將官牛田者得六分百姓得四分私)
(牛而得田者與中分百姓安之人皆悦樂臣猶曰非明王之道蜀李雄賦丁歲穀三斛女丁半之調絹不過數)
(丈綿數兩事少役稀百姓富實門閭不閉無相侵盗矣)宋文帝元嘉中始興太
守孫豁上表曰武吏年滿十六便課米十六斛五十以
下至十三皆課三十斛一戸内随丁多少悉皆輸米且
十三歲兒未堪田作或是單迥便是逃匿戶口歲減實
此之由宜更量課限使得存立今若減其米課雖有交
損考之將来理有深益詔善之也孝武帝大明五年制
天下人戸歲輸布四疋
通典卷四
