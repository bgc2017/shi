通典卷三十三
唐京兆杜佑君卿纂
職官十五
州郡下
京尹(京兆尹守附)(左馮翊)(右扶風)(河南尹)(留)
周官有内史秦因之掌治京師漢景帝二年分置左
右内史武帝太初元年更名右内史為京兆尹(絶高曰京十億)
(曰兆大衆所聚故曰京兆)更名左内史為左馮翊(馮輔翊佐也)初秦官有
主爵中尉掌列侯漢景帝中元六年更名都尉武帝太
初元年更名右扶風(扶助風化也)與左馮翊京兆尹是為三
輔治長安城中(三輔黃圖曰長安以東為京兆長陵以北為左馮翊渭城以西為右扶風皆治)
(在城中故趙廣漢歎曰亂吾治者三輔也誠得兼之直差異耳)銀章青綬進賢兩梁冠
絳朝服佩水蒼玉秩異凡州所監郡為京師置尹一人
丞一人(趙廣漢字子都為京兆尹以和顔接士推功於掾吏發於至誠吏見者皆輸寫心腹廣漢天性)
(精於吏事尤善為鉤距以得民情其發姦擿伏如神冬獄當斷先為調棺皆曰死無所恨又張敞為尹一日捕)
(諸偷得數百人由是枹鼔稀鳴市無偷盜又王尊王章王駿並為京尹皆有名京師稱曰前有趙張後有三王)
漢初三輔治長安後漢都洛陽置河南尹以三輔陵
廟所在不改其號但減其秩與太守同(後漢延篤字叔固及邊鳳皆為)
(京兆尹並有雄名語曰前有趙張後有邊延趙張謂廣漢及敞)後漢左馮翊右扶風
屬司隸尋省魏晉為京兆太守後周都關中又為
京兆郡隋京兆郡置尹并佐吏合二百四十四人
大唐京兆府本為雍州置牧一人以親王為之太宗為
秦王中宗為英王睿宗為相王時並居其任多以長史
理人開元元年改雍州為京兆府置牧如故掌宣風導
俗肅清所部或以親王居閣而遙領焉初雍州置别駕
以貳牧之事永徽中改别駕為長史開元初改雍州長
史為京兆尹總理衆務凡前代帝王所都皆曰尹(南朝曰丹)
(陽尹後魏初曰代尹東魏曰魏尹齊曰清都尹)
河南尹其地在周為王城成王命君陳分正東郊成周
曰尹兹東郊(蓋今河南牧之任亦留守之始)秦兼天下置三川守(三川)
(河洛伊也秦末李由為三川守)漢興更名三川為河南後增守為太
守王莽改太守為大尹改河南大尹為保忠信卿光
武中興徙都洛陽改太守為尹章綬服秩與京兆同主
京都特奉朝請(李膺為河南尹)魏晉皆為河南尹(魏司馬芝為河南尹)
(莫有及者晉傅嘏為河南尹有大益於民皆隠其端迹若不由已出當時無赫赫之名人久而後安)後
魏太和中遷都洛陽又置河南尹東魏置洛州刺史
後周置洛州總管尋罷之隋初為洛州刺史復為
河南内史(樊子蓋檢校河南内史屢有治績文帝謂曰今為公别造玉麟符以代銅獸)大業
初為荆河州刺史又為河南太守尋為河南尹與京兆
同大唐武德四年置洛州都督貞觀十七年改為刺
史顯慶二年置東都改刺史為長史而洛州本置牧一
人以親王為之中宗為周王時及衞王重俊實居其任
多以長史理人至開元元年改洛州為河南府改長史
為尹其牧尹之制一如京兆(諸曹僚佐亦如之)各有少尹二員
通判府事(京兆少尹魏晉以來治中之任隋文帝改為司馬煬帝又改為贊治後又改為丞武德初)
(復為治中永徽元年以大皇帝諱改為司馬本一員太極元年雍洛二州各加司馬一員分為左右開元元年)
(並改為少尹)開元以後增置太原府為北京官屬制置悉同
兩京(初武太后長夀元年以并州后之故里改為北都神龍初廢開元十一年又以并州高祖起義之始)
(復置太原府號曰北京初開元元年正月於蒲州置中都改州為河中府至六月而罷後上元元年復置岐州)
(為鳳翔府又以益州為成都府)
留守周之君陳似其任也此後無聞後漢和帝南巡
祠園廟張禹以太尉兼衞留守晉張方劫惠帝幸長
安僕射荀藩等與其遺官在洛陽為留臺承制行事號
為東西臺至安帝時劉裕置留臺具百官又後魏孝
文南伐以太尉元丕廣陵王羽留守京師並加使持節
大唐留守之制蓋因此也(高宗儀鳳元年司農卿韋弘機為東都留守時有道)
(士朱欽遂為中宫所使至都所為横恣機執而囚之因奏曰道士假稱中宫驅使依倚形勢臣恐虧損皇明為)
(禍患之漸高宗特發中使賜書慰諭仍云不須漏泄武太后臨朝垂拱三年文昌右丞相蘇良嗣為京留守時)
(尚方監裴匪躬檢校京苑將鬻苑中果菜以收其利良嗣駮之曰昔公儀相魯猶能拔葵去織未聞萬乘之主)
(鬻其果菜以與下人爭利)
郡太守
郡守秦官秦滅諸侯以其地為郡置守丞尉各一人守
治民丞佐之尉典兵漢景帝中元二年更名郡守為
太守凡在郡國皆掌治民進賢勸功決訟檢姦常以春
行所主縣秋冬遣無害吏按訊諸囚平其罪法論課殿
最(按律有無害都吏言如公平吏漢書蕭何以文無害為沛主吏掾)并舉孝廉漢制歲
盡遣上計掾史各一人條上郡内衆事謂之計偕簿郡
為諸侯王國者置内史以掌太守之任宣帝以為太守
吏民之本數變易則下不安民知其將久不可欺罔乃
服從其教化每拜刺史守相輙親見問觀其所繇退而
考察以質其言(質正)常稱曰與我共理者唯良二千石乎
是以漢世良吏於是為盛稱中興焉(汲黯為東海太守治官好清静擇丞)
(吏任之責其大指而已黯多病卧閤内不出歲餘東海大治召為淮陽守而黯辭之上曰君薄淮陽耶吾欲得)
(君重卧而治之乃行又王尊為東郡太守河溢堤壞尊執圭請以身填金堤而水稍却又馮立字聖通與弟野)
(王相代為西河上郡人歌之曰大馮君小馮君兄弟繼踵相因循聰明賢智惠吏民政如魯衞德化均周公康)
(叔猶二君又召信臣字翁卿為南陽民號為召父龔遂字少卿為渤海民有帶持刀劍者使賣劒買牛賣刀買)
(犢曰何為帶牛而佩犢乎又文翁為蜀郡修起學宫天下郡國皆立學校官自文翁始也又黃霸為潁川以禮)
(義教喻犯法者諷曉令自殺風化大行以治行尤異增秩中二千石徵為京兆尹而至丞相復以禮義為治又)
(漢雜事曰蔣滿為上黨其子萬為北地都尉同詔徵見宣帝曰父子割符邪即詔滿為淮陽相萬為弘農守史)
(記曰杜周為御史大夫家兩子夾河為守又循吏傳叙曰王成黃霸朱邑龔遂鄭弘召信臣等所居民富所去)
(見思生有榮號死見奉祠元帝建昭二年益三河大郡太守秩凡戶十二萬為大郡帝又下制令諸侯王相位)
(在太守下)成帝綏和元年省内史以相治民則相職為太守
(哀帝初御史大夫王嘉上疏曰近日公卿以下變易促急數改更政事吏或居官數月而退送故迎新交錯道)
(路二千石輕賤吏人慢易則有離叛之心前山陽亡徒縱横吏士臨難莫肯仗節死義者以守相威權素奪也)
(故成帝悔之詔二千石不以故縱為罪賜金以厚其意誠以國家有急取辦於二千石二千石尊重難危乃能)
(使下故尚書章文必有敢告之字乃下所以丁寧告者之辭今二千石刺史三輔縣令有材任職者若有過差)
(宜可闊略令盡力者有所勸此方今急務國家之利也)王莽改太守曰大尹後
漢亦重其任(寇恂字子翼為潁川守拜執金吾後光武幸潁川百姓遮道曰願陛下復借寇君一)
(年乃留鎮之又張堪字君遊初去蜀郡乘折轅車而已後為漁陽謠曰桑無附枝麥穗兩岐張君為政樂不可)
(支又宋均字叔庠為九江蝗蜚南到九江界輒東西分又廉范字叔度為蜀郡民歌曰廉叔度來何暮昔無襦)
(今五袴又馮勤曾祖揚宣帝時為弘農太守生八男皆典郡趙魏間號為萬石又鄭弘字巨君為臨淮天旱隨)
(車致雨白鹿方道夾轂而行又魏朗為河内以清嚴為治為三河之表又黃昌為蜀郡未到時蜀有童謠曰兩)
(日出天兵戢又杜詩為南陽人方之召信臣語曰前有召父後有杜母又孟嘗字伯周為合浦而珠還又劉昆)
(為弘農虎負子渡河又王堂字敬伯為巴郡民生為立祠又何敞為汝南疾文俗吏以苛刻求名稱立春日常)
(召督郵還府分遣儒術大吏按行屬縣是以郡中無冤聲)或以尚書令僕射出為郡
守(鍾離意黃香桓榮胡廣是也)或自郡守入為三公(虞延第五倫桓虞鮑昱皆是也)
(劉寵字祖榮為會稽太守狗不夜吠將去山隂父老七八十人齎百錢送寵寵為選受一大錢故人號為取一)
(錢後入居九列四登三事焉)三國時有郡守國相内史晉郡守皆
加將軍無者為恥(王導永嘉末選丹陽太守加輔國將軍導上牋曰昔魏武達政之主也荀)
(文若功臣之最也封不過亭侯倉舒愛子之寵贈不過别部司馬今者臨郡不問賢愚皆加重號輒有鼔蓋有)
(不得者為恥導饕名竊位取紊彝典謹送鼔蓋加崇之物請從導始帝嘉而從之初太始中詔守相三載一巡)
(屬縣必以春此古者所以述職省俗宣風展義也又山公啟事曰晉制春夏農月不遷改長吏郡守縣令之屬)
(以其妨農事故也)晉宋守相内史並銀章青綬進賢兩梁冠(梁謝)
(朏字敬仲齊時為義興太守加秩中二千石不省雜事悉付綱紀曰吾不能作主者吏但能作太守耳又任昉)
(為吳興太守清潔友人到溉與弟洽從昉為山澤遊被代而還無衣沈約遺裙迎之)後魏初郡
置三太守(說在刺史篇)孝文初二千石能靜二郡至三郡者
遷為刺史(說在縣令篇)太和中次職令郡太守内史相縣令
並以六年為限北齊制郡為上中下三等每等又有
上中下之差自上上郡至下下郡凡九等後周郡太
守各以戶多少定品命隋郡太守如北齊九等之制
至開皇三年罷天下諸郡以州統縣(楊尚希上表曰當今郡縣倍多於古)
(十羊九牧人少官多靖存要去閒併小為大帝嘉之遂罷諸郡)大業三年又改州為郡
郡置太守大唐武德元年改郡為州改太守為刺史
加號持節(總管則加使持節按魏晉制有使持節持節假節使持節得戮二千石以下持節得戮無)
(官人若軍事得與使持節同假節唯軍事得戮犯令者皆是刺史兼總軍戎若今採訪節度使也自宋齊以降)
(雖天下分裂其州郡漸衆及隋開皇初有州三百一十郡五百八以官煩人獘遂廢郡便以州親人則刺史如)
(太守之職自後雖官名屢改而職事不易蓋制置之際不詳源本因習舊名遂有持節諸軍之虚稱其屬官别)
(駕以下錄事功戶諸曹參軍事亦多漢晉之制若今之節度採訪副使判官之任本置别駕乘一車行部其參)
(軍錄事皆佐戎旅今並無其實豈所謂必也正名者乎又按加刺史持節軍事之名以為榮寵則邊荒萬里三)
(數百戶小郡亦同此號又無以别遠近小大之差輕重閒劇之異也顯慶元年都督府及上州各置執刀十五)
(人中州下州各置十人)後加號為使持節諸軍事而實無節但頒
銅魚符而已天寶元年改州為郡刺史為太守(漢文帝二年初)
(與郡守為銅虎符竹使符說在符寶郎篇至隋開皇七年又别頒青龍符於東方總管刺史西方以騶虞南方)
(朱雀北方玄武九年又頒木魚符於總管刺史雌一雄二至十年悉頒木魚符於五品以上官義寧二年罷竹)
(使符頒銀莵符於諸郡大唐武德元年又改銀菟符為銅魚符)自是州郡史守更相為
名其實一也太宗初理天下也重親人之任疏督守之
名於屏俯仰視焉其人善惡必書其下是以州郡無不
率理(貞觀中賈敦實為饒陽令有能名時制大功以下不得聯職敦實兄敦頤復為瀛州刺史朝廷以其)
(兄弟廉謹許令同州竟不遷替時人榮之敦實歴遷洛州長史初敦頤為洛州刺史甚有惠政百姓樹碑頌美)
(及敦實去職又立頌於兄碑之傍故人呼為棠棣碑)逮貞觀之末升平既久羣士
多慕省閣不樂外任其折衝果敢有材力者先入為中
郎郎將次補郡守其輕也如是武太后臨朝垂拱二年
諸州都督刺史並准京官帶魚長安四年納言李嶠同
平章事唐休璟奏曰竊以物議重内官而輕外職凡所
出守多因貶累非所以澄風俗安萬人臣請擇才於臺
閤省寺之中分典大州共康庶政臣等請輟近侍率先
具僚太后乃令書名採之中者當行於是鳳閣侍郎韋
嗣立御史大夫楊再思等二十人中之皆以本官檢校
刺史(後二十人内以政績可稱者獨常州刺史薛光謙徐州刺史司馬鍾二人而已)當時復有
為員外刺史者(永昌中成王李千里歴遷襄州員外刺史神龍初以譙王重福之妃張易之甥)
(也貶重福為濮州員外刺史皆不領州務)開元中定天下州府自京都及都
督都護府之外以近畿之州為四輔(同華岐蒲四州謂之四輔八年都督)
(刺史品卑者借緋魚袋按武德令三萬戶以上為上州永徽令二萬戶以上為上州顯慶元年九月勅戶滿三)
(萬以上為上州二萬以上為中州先以為上州中州者仍舊至開元十八年三月勅太平時久戶口日殷宜以)
(四萬戶以上為上州二萬五千戶為中州不滿二萬戶為下州六千戶以上為上縣三千戶以上為中縣不滿)
(二千戶為下縣)其餘為六雄(鄭陜汴絳懷魏六州為六雄)十望(宋亳滑許汝晉洺虢衞相)
(十州為十望)十緊(初有十緊州後入緊者甚多不復具列)及上中下之差(凡戶四萬)
(以上為上州二萬五千以上為中州不滿二萬為下州亦有不約戶口以别勅為上州者又謂近畿者為畿内)
(州戶雖不滿四萬亦為上州其親王任中下州刺史者亦為上州王去任後即依舊式天寶中通計天下凡上)
(州一百九中州二十九下州一百八十九總三百二十七州也時南海太守劉巨麟以贓罪詔杖殺之自至德)
(之後州縣凋獘刺史之任大為精選諸州始各有兵鎮刺史皆加團練使故其任重矣)
總論郡佐(郡丞司别駕司長史司司馬司錄事參軍功倉戶兵司)
(法正司士守參軍事掾經學博士郡醫博士中通五官督郵尉)
郡之佐吏秦漢有丞尉丞以佐守尉典武職後漢諸
郡各置諸曹掾史略如公府曹無東曹(蔡質漢儀曰河南府掾出考與)
(從事同又後漢書曰螟虫不入中牟河南尹疑不實使仁恕掾往廉之是也)晉宋以下雖
官曹名品互有異同大抵略如漢制北齊上郡太守
屬官合三百一十人以下郡遞減之隋初以州為郡
無復軍府則州府之職參為郡官故有長史司馬錄事
參軍功戶兵法等七曹稍與今制同開皇三年詔佐官
以曹為名者並改為司十二年諸州司從事為名者並
改為參軍又制刺史二佐每歲暮更入朝上考課煬帝
置通守贊治東西曹掾主簿司功倉戶兵法士等書佐
各因郡之大小而為增減改行參軍為行書佐大唐
州府佐吏與隋制同有别駕長史司馬一人(大都督府司馬有左)
(右二員凡别駕長史司馬通謂之上佐)錄事參軍(京府謂之司錄參軍置二人餘並為錄事參軍)
(大府與上都督府亦二人餘府州一人)司功司倉司戶司兵司法司士等
六參軍(景龍三年諸州加置司田開元中省乾元之後又分司戶置參軍一員位在司戶下諸府則曰)
(田曹開元中省乾元之後又分司戶置焉以其廢置不恒故不列於此)在府為曹在州為
司(府曰功曹倉曹州曰司功司倉)大與上府置二員州置一員(自司功以下通)
(謂之判司)參軍事各有差(京府參軍事有六員餘府州或四或五)博士一員醫
博士一員大凡以州府大小而為增減
郡丞秦置之以佐守漢因而不改(漢黃霸為河東郡丞後漢趙溫字子柔為)
(京兆郡丞歎曰丈夫當雄飛安能雌伏遂棄官去後官至三公)晉成帝咸康七年省諸
郡丞(唯丹陽丞不省)宋文帝元嘉四年復置齊梁有之至隋開
皇三年改别駕治中為長史司馬至煬帝又罷長史司
馬置贊治一人後又改郡贊治為丞位在通守下今郡
丞廢矣其職復分為别駕長史司馬(說在本篇)自隋為郡府
之官去從事史(隋趙軌為齊州别駕有能名在州四年考績連最詔徵入朝父老揮涕隨逐曰)
(公清如水請酌一杯水奉餞軌受而飲之)大唐永徽二年改為長史前上元
元年復置别駕多以皇族為之神龍中廢開元初復置
始通用庶姓天寶八載以玄宗由潞州别駕入定内難
遂登大位乃廢别駕官至德中復置諸府中各一人而
大都督府不置通判其事以貳都督刺史之職長史
秦置郡丞其郡當邊戍者丞為長史掌兵馬漢因而不
改(古今注曰守相病丞長史行事後罷邊郡太守丞而長史領丞職)其後長史遂為軍
府官至隋為郡官大唐初永徽二年改别駕為之其後
二職並置府州各一人王府長史理府事餘府通判而
已司馬本主武之官自魏晉以後刺史多帶將軍開
府者則置府僚司馬為軍府之官理軍事(晉謝奕字無奕桓溫辟為)
(安西司馬在溫座岸幘嘯詠如常溫曰我方外司馬也)宋制司馬銅印墨綬絳朝
服武冠至隋廢州府之任無復司馬而有治中焉治中
舊州職也(舊謂隋以前)州廢遂為郡官(說在州佐後治中篇)開皇三年
改治中為司馬(隋房恭懿為澤州司馬有異績遷德州司馬理為天下之最文帝曰此乃上天)
(社稷之所祐豈朕寡薄能致之乎遷海州刺史)煬帝又改司馬及長史併置贊
治一人尋又改贊治為郡丞大唐武德初復為治中貞
觀二十三年高宗即位遂改諸州治中並為司馬(長安无年)
(洛雍并荆揚益六州置左右司馬各一員四年復舊太極元年又置四大都督府置左右司馬各一員)所
職與長史同錄事參軍晉置本為公府官非州郡職
也掌總錄衆曹文簿舉彈善惡後代刺史有軍而開府
者並置之自後漢有郡主簿官職與州主簿同(後漢王堂字敬)
(伯為汝南太守教掾吏曰古人勞於求賢逸於任使其憲章朝右簡覈才職委功曹陳蕃匡政理務拾遺補闕)
(任主簿應嗣自此不復繆有辭教郡内稱理又王允字子師仕郡為主簿晉陶侃丘法祖等並為之)隋初
以錄事參軍為郡官則并州郡主簿之職矣煬帝又置
主簿大唐武德元年復為錄事參軍開元初改京尹屬
官曰司錄參軍掌府事勾稽省署抄目糾彈部内非違
監印給紙筆之事(乾元元年加進一品仍升一資元年建寅月又制凡縣令判司與錄事異)
(禮尊其任也)司功參軍兩漢有功曹史主選署功勞(後漢范滂)
(字孟博汝南太守宗資請為功曹委任政事抽拔幽陋不軌者皆掃迹滂外甥李頌為鄉曲所棄中官以頌請)
(資滂以非其人不召資遷怒捶書佐佐曰寧受笞死滂不可違乃止郡中中人以下莫不歸怨乃指滂所用謂)
(之范黨謠曰汝南太守范孟博南陽宗資主畫諾又岑晊字公孝南陽太守成瑨請為功曹謠曰南陽太守岑)
(公孝弘農成瑨但坐嘯又許劭字子將為郡功曹府中聞子將為吏莫不改操歸行子將正機執衡允齊風俗)
(所稱如龍之升所貶如墮於淵)歴代皆同(晉山濤年四十始為郡功曹後位至司徒又劉毅字仲雄)
(陽平太守杜恕選舉為功曹月餘沙汰郡吏百餘人三魏僉曰但聞劉功曹不聞杜府君決錄曰孫晨為功曹)
(十月有藁一束暮卧其中)北齊諸州有功曹參軍隋亦然及罷郡置
州以曹為名者改曰司煬帝罷州置郡改曰司功書佐
大唐改曰司功參軍開元初京尹屬官及諸都督府並
曰功曹參軍而列郡則曰司功參軍令掌官員祭祀禮
樂學校選舉表疏醫筮考課喪葬之事司倉參軍兩
漢有倉曹史主倉庫(後漢戴就字景成仕郡為倉曹掾刺史劾其太守遣部從事案倉庫)
(簿領五毒惨至郡事遂釋)北齊以下並同功曹大唐亦掌倉廩庖廚
財物廛市之事司戶參軍漢魏以下有戶曹掾主民
戶(後漢陸績李郃皆仕郡為戶曹史郃官至司空)北齊以下與功曹同大唐掌
戶口籍帳婚嫁田宅雜徭道路之事司兵參軍漢司
隸屬官有兵曹從事史蓋有軍事則置之以主兵事至
北齊以後並同功曹大唐掌軍防烽驛𫝊送馬門禁田
獵儀仗之事(景龍四年許州司兵燕欽融上表直諫詔撲殺之)司法參軍兩
漢有決曹賊曹掾主刑法歴代皆有或謂之賊曹或為
法曹或為墨曹(後漢書曰周燕宣帝時為郡決曹掾太守欲枉殺囚燕數諫不聽遂殺囚囚家)
(詣闕稱冤詔遣覆考燕謂太守曰願謹定文書皆署燕名府君但言時病而已使收燕燕遂死之燕有五子皆)
(至刺史太守又黃昌亦為郡決曹吏又郭弘為潁川郡決曹掾治獄至三十年用法平正郡内比之東海于公)
隋以後與功曹同(隋陳孝意為東郡司法書佐太守蘇威欲殺一囚固諫不許乃解衣請先)
(受死乃止後至侍御史汝州刺史)大唐掌律令定罪盜賊贓贖之事
司士參軍兩漢無聞北齊以後與功曹同大唐掌管河
津營造橋梁廨宇之事參軍事後漢靈帝時陶謙以
幽州刺史參司空車騎張溫軍事(獻帝時孫堅亦為張溫參軍荀彧參丞相)
(軍事孫楚參石苞軍事是也楚輕苞謂曰天子命我參卿軍事)晉時軍府乃置為官員
(中軍羊祜置參軍二人太尉楊濬置參軍六人)歴代皆有至隋為郡官謂之書
佐大唐改為參軍掌直侍督守無常職有事則出使(前代)
(又有行參軍者晉河間王顒以太宰輔政始置之掌使命歴代皆有大唐惟王府有之餘則無矣)經
學博士漢郡國皆有文學掾(漢鄭崇為郡文學後漢光武問功臣曰諸卿不遭際)
(會自度爵禄何所至乎鄧禹曰臣少嘗學問可郡文學)歴代多闕(隋潘徽為州博士)大唐
府郡置經學博士各一人掌以五經教授學生多寒門
鄙儒為之(助教學生各有差)醫博士一人大唐開元十一年
七月制置階品同錄事每州寫本草百一集驗方與經
史同貯其年九月御撰廣濟方五卷頒天下貞元十二
年二月御撰廣利方五卷頒天下自今以後諸州府應
闕醫博士宜令長史各自訪求選試取人藝業優長堪
效用者具以名聞已出身人及前資官便與正授其未
出身且令權知四考後州司奏與正授餘准恒式吏部
更不須選集中正魏置(中正之始已具州中正篇)晉諸中正率一
國所推臺閣取信後魏孝明正光元年罷諸郡中正北
齊郡縣皆有之他史多闕隋初有後罷而有州都大唐
並無此官每歲貢士符書所關及鄉飲酒之禮則司功
參軍主其事通守隋煬帝置每郡各一人位次太守
而京兆河南謂之内史大唐無五官掾後漢有之署
功曹及諸曹事(後漢諒輔字漢儒仕郡為五官掾夏大旱太守自祈禱無應輔乃自曝庭中祝)
(曰輔為股肱不能進諫納忠薦賢去惡和調隂陽順承天意乃積薪以自環搆火其旁曰若日中不雨將自焚)
(未及中而雨注)今無之督郵漢有之掌監屬縣有東西南北
中部謂之五部督郵也故督郵功曹之極位(漢尹翁歸為河東督)
(郵時太守田延年分河東二十八縣為兩部閎孺部汾北翁歸部汾南舉法皆得其罪屬縣長吏雖中傷莫有)
(怨者又孫寳為京兆尹以立秋日署故吏侯文為東部督郵勅之曰今日鷹隼始擊當順天氣取姦惡以成嚴)
(霜之誅後漢歐陽歙為汝南太守汝南舊俗十月鄉會百里内縣皆齎牛酒宴飲臨饗禮畢歙教曰西部督郵)
(繇延天資忠貞不嚴而治宜顯之於朝主簿讀教訖功曹郅惲前曰司正舉觥以君之罪告謝於天按延資性)
(貪邪罔上害人明府以惡為善股肱以直從曲惲敢再拜奉觥歙慙不知所言門下掾鄭敬進曰君明臣直功)
(曹切直明府德也可無受觥歙曰實歙之罪也敬受觥惲免冠謝遂不宴而罷又陳球為繁陽令時魏郡守諷)
(縣求賄球不與太守怒撾督郵令逐球督郵不肻曰魏郡十五城獨繁陽有異政今逐之將致議於天下太守)
(乃止)郡尉(京輔屬國等都尉附)秦官有郡尉掌佐守典武職甲卒
漢凡郡口二十萬舉一人典兵禁僃盜賊景帝更名曰
都尉武帝元鼎四年又置三輔都尉各二人譏出入邊
郡置農都尉主屯田殖穀又置屬國都尉主蠻夷降者
中興建武七年省諸郡都尉并職太守無都試之役(漢舊)
(儀曰民年二十三為正一歲以為衞士一歲為材官騎士習射御馳陣八月太守都尉令長相丞尉會都試課)
(殿最水家為樓船亦習戰射年五十六老衰乃得免為民就田今乃罷其役)每有劇賊郡臨
時置都尉事訖罷又省關都尉唯邊郡往往置都尉及
屬國都尉(宋志曰光武省郡尉後往往置東南西北四部都尉)稍有分縣治民比
郡安帝以西羌盛三輔有陵園之守乃復置右扶風都
尉於雍京兆虎牙都尉於長安自後無聞至隋煬帝時
别置都尉領兵與郡不相知又置京輔都尉立府於潼
關主兵鎮大唐無其制
縣令
周官有縣正(四百里為縣)各掌其縣之政令而賞罰之春秋
時列國相滅多以其地為縣則縣大而郡小故𫝊云上
大夫受縣下大夫受郡(周書作雒篇曰千里百縣縣有四郡)縣邑之長曰
宰曰尹曰公曰大夫(晉謂之大夫魯衞謂之宰楚謂之公尹)其職一也(孔子)
(為中都宰一年四方皆則之由中都宰為司空又齊威王即位召即墨大夫語之曰子居即墨毁日至然吾使)
(人視即墨田野闢民人給官無留事東方以寧是子不事吾左右以求名也封之萬家召阿大夫語曰自子之)
(守阿名日聞然使視阿田野不闢民人貧苦是子以幣厚吾左右以求名也乃烹阿大夫左右常稱者皆并烹)
(之遂起兵擊諸侯諸侯震懼人人不敢飾非務盡其誠齊國大治又子産理鄭人不能欺宓子賤理單父人不)
(忍欺西門豹理鄴人不敢欺)至於戰國則郡大而縣小矣故甘茂謂
秦武王曰宜陽大縣名曰縣其實郡也漢制列侯所
食縣曰國皇太后公主所食曰邑有蠻夷曰道凡縣萬
戶以上為令減萬戶為長侯國為相秩次亦如之皆秦
制也漢因之(漢書曰凡縣大率方百里民稠則減稀則曠)成帝綏和元年長
相墨綬哀帝建平二年復黃綬秋冬集課上計於所屬
郡國(胡廣云秋冬歲盡各計縣戶口墾田錢穀入出盜賊多少上集簿丞尉以下歲詣郡課校其功功多)
(尤為最者於庭慰勞勉之以勸其後負多尢為殿者於後曹對責以糾怠慢也卓茂為密令勞心諄諄視民如)
(子民不忍欺光武初即位詔曰前密令卓茂能為人所不能為夫名冠天下當受天下重賞今以茂為太傅封)
(褒德侯食邑三千戶以茂長子為大中大夫次子為郎中又魯恭字仲康為中牟令專以德為治螟不犯境雉)
(馴其旁童子有仁心此三異也恭官至司徒又周榮字平孫當竇憲縱暴榮常排奏之及竇氏敗榮自郾令擢)
(為尚書令又劉昆字桓公為江陵令縣連災火昆輙向火叩頭降雨止風又戴封為西華令大旱祈禱無獲乃)
(積薪自焚火起而雨大降又王渙為洛陽令人為立祠及桓帝事黃老道毁諸旁祠唯特詔密縣留卓茂廟及)
(渙祠也又漢官曰明帝臨觀見洛陽令車騎意河南尹及至而非尤其泰盛勅去軒綏時偃師長治有能名以)
(事詣臺因取賜之下縣遂以為故事)其郡有鹽官鐵官工官都水官者隨
事廣狹置令長及丞秩次皆如縣道無分土給均吏(後漢)
(凡郡縣出鹽多者置鹽官主鹽税出鐵多者置鐵官主鼓鑄有工多者置工官主税物有水池及魚利多者置)
(水官主平水收漁税所在諸縣均差吏更給之署吏隨事不具縣員)晉制大縣令有治
績官報以大郡(山公啟事曰溫令許竒等並見能名雖在職各日淺宜顯報大郡以勸天下詔)
(曰按其資歴悉自足為郡守各以在職日淺則宜盡其政績不宜速他轉也)不經宰縣不得
入為臺郎宋諸縣署令銅印墨綬進賢兩梁冠自晉
宋以後令長國相皆如漢制(齊𫝊琰字季珪為山隂令父僧祐亦為山隂令父子)
(並著竒績世云諸傅有治縣譜子孫相𫝊不以示人梁顧憲之字士思為建康令京師飲酒得醇旨者輒號為)
(顧建康謂其清且美也又何遠字義方自武昌太守除名後起為武康令正身勵廉節除淫祀武帝聞其能擢)
(為宣城太守自縣令為近畿大郡近代未有又張稷字公喬為剡縣令多為山水遊及山賊作亂又保全縣境)
(又蕭景字子昭為永寧令永嘉太守牓郡門曰諸縣有疑滯可就永寧令決之)後魏縣置三
令長(說在刺史篇)孝文初制縣令能靜一縣劫盜者兼理二
縣即食其祿能靜二縣者兼理三縣三年遷為郡守二
千石能靜二郡者兼理至三郡亦如之三年遷為刺史
太和中次職令其祿甚厚(後魏孝文以北平府長史裴聿中書侍郎崔亮並清貧欲)
(以俸禄優之乃以亮帶野王令聿帶溫縣令時人榮之)其後令長用人益雜但選
勤舊令史為之而縉紳之流恥居其位北齊制縣為
上中下三等每等又有上中下之差自上上縣至下下
縣凡九等然猶因循後魏用人濫雜至於士流恥居之
元文遥遂奏於武成帝請革之乃密令摉揚世胄子弟
恐其辭訴總召集神武門宣旨慰諭而遣自此縣令始
以士人為之隋縣有令有長煬帝以大興長安河南
洛陽四縣令並增正五品諸縣皆以所管閒劇及衝要
之處以為等級(開皇十三年以臨潁令劉曠治政尤異擢為營州刺史又魏德深為貴鄉長轉)
(館陶長貴鄉民吏號泣請留詔許之貴鄉民吏歌呼滿道館陶合境悲哭)大唐縣有赤(三府)
(共有六縣)畿(八十二)望(七十八)緊(百一十一)上(四百四十六)中(二百九十六)下(五百)
(五十四)七等之差(京都所治為赤縣京之旁邑為畿縣其餘則以戶口多少資地美惡為差)凡
一千五百七十三縣令各一人(天寳四載柳升為長安令有贓罪朝堂杖殺之)
總論縣佐(丞)(主簿)(尉)(五百附)
漢縣有丞尉及諸曹掾(多以本郡人為之三輔則兼用他郡及隋氏革選盡用他郡人)
後漢縣諸曹略如郡員(橋玄為縣功曹事具部郡從事篇又升光泥和為縣功曹)
(縣令遣泥和拜檄謁巴郡太守)又五官為廷掾監鄉五部春夏為勸農
掾秋冬為制度掾(後漢爰延字季平外黃令牛述禮請延為廷掾范甯為功曹濮陽潛為主)
(簿常共言談而已)晉縣有主簿功曹廷掾法曹金倉賊曹掾
兵曹賊捕掾等員隋煬帝改縣尉為縣正尋改正為
戶曹法曹分司以承郡之六司其京四縣則加置功曹
為三司司各二人大唐縣有令而置七司一如郡制
(武德元年詔京令五品丞一人七品正六人八品畿令六品丞一人七品正四人八品上縣令六品丞一人八)
(品正四人九品中下縣各有差)丞為副貳(如州上佐)主簿上轄(如錄事參軍其曹謂之錄)
(事司并司功以下六曹總謂之七司)尉分理諸曹(如州判司)錄事省受符歴佐
史行其簿書
丞漢諸縣皆有兼主刑獄囚徒(史記曰詔捕淮南太子淮南相怒壽春丞留太)
(子建不遣如淳注曰丞主刑獄囚徒故責之漢書曰黃霸為潁川太守務在成就全安長吏許丞老病聾督郵)
(白欲逐之霸曰許丞廉吏雖老尚能拜起送迎正頗重聽何傷且善助之毋失賢者意如淳曰許縣丞也)後
漢令長國相各置丞一人署文書典知倉獄署諸曹掾
史凡諸縣署丞皆銅印黃綬進賢一梁冠自晉後無丞
宋時唯建康有獄丞隋及大唐縣丞各一人通判縣事
(赤縣置二人)主簿(謂主諸簿目)漢有之(後漢繆肜字孺公仕縣為主簿時縣令被章見)
(考吏皆畏懼自誣而肜獨證據掠考苦毒至乃體生蟲螟因轉換五獄踰涉四年令卒以自免又寧陽主簿詣)
(闕訴其縣令之枉積六七歲不省乃復上書曰臣為陛下子陛下為臣父臣章百上終不見省臣豈可北詣單)
(于以告冤乎帝大怒劾以大逆虞詡駁之曰主簿所訟君父之怨百上不省是有司之過又仇覽字季智一名)
(香初為蒲亭長有陳元者母告其子不孝覽為陳慈孝之道卒成孝子考城令王渙政尚嚴猛聞覽以德化人)
(署為主簿謂覽曰主簿聞陳元之罪而不罪得無少鷹鸇之志耶覽曰以為鷹鸇不若鸞鳳渙謝曰枳棘非鸞)
(鳳所棲百路非大賢之路乃以月俸資遣令入太學其名大振)晉亦有之他史多闕(自漢)
(以來皆令長自調用至隋始置之)大唐赤縣置二人他縣各一人掌付
事勾稽省署抄目糾正縣内非違監印給紙筆尉漢
諸縣皆有(長安有四尉分為左右部)後漢令長國相亦皆有尉大縣
二人小縣一人主盜賊案察姦宄(應劭漢官曰大縣丞左右尉所謂命卿三)
(人小縣一丞一尉命卿二人)署諸曹掾史邊縣有障塞尉掌禁備羌
夷犯塞(洛陽有四尉東南西北四部曹公為北部尉是也)魏因之晉洛陽建康
皆置六部尉宋齊梁陳並因之餘縣如漢制諸縣道尉
銅印黃綬朝服武冠江左止單衣介幘北齊郡縣置三
尉隋改為正後置尉又分為戶曹法曹(說在縣佐篇)大唐初
因隋制(武德元年萬年縣法曹孫伏伽上表論事後為尚書右丞)武德中復改為正
七年三月復改為尉赤縣置六員他縣各有差分判諸
司事(上縣二員萬戶以上者增一員中縣一員四千戶以上者增一員中下縣一員佐史以下各有差)
五百(宋志曰謂官府至郡各置五百又韋曜曰五百字本為伍伯也使之導引當道陌中以驅除也)
(又周禮秋官有條狼氏掌執鞭以趨辟王出入則八人夾道此近之矣又漢官中有伯使主為諸侯官驅使避)
(路於道陌中故言伯使此其比也今州縣官有雜職者掌行鞭捶每官出則執楚導引呵闢行路殆其職也)
鄉官
周禮有鄉師鄉老鄉大夫之職其任大矣(鄉老管萬二千五百家)
次有州長(二千五百家為州)黨正(五百家為黨)族師(百家為族凡師者帥也)閭
胥(二十五家為閭凡胥者有才智之稱)鄙師(五鄼為鄙)鄼長(四里為鄼)里宰(五鄰為里)鄰
長(五家為鄰皆不命之士為之)皆鄉里之官也大凡各掌其鄉黨州
里之政理云秦制大率十里一亭亭有長十亭一鄉
鄉有三老有秩嗇夫游徼(風俗通曰有秩者言其官裁有秩耳嗇者省也夫賦也言)
(當消息百姓均其賦役)三老掌教化嗇夫職聽訟收賦税游徼徼
循禁盜賊漢鄉亭及官皆依秦制也縣大率方百里
其人稠則減稀則曠鄉亭亦如之高后元年初置孝悌
力田二千石者一人(特置孝悌力田官而尊其秩欲以勸厲天下令敦行務本)後廢
至文帝十二年又置三老及孝悌力田無常員平帝又
置外史閭師官後漢鄉官與漢同有秩郡所署秩百
石(鄉戶五千則置有秩)掌一鄉人其鄉小者縣置嗇夫一人(後漢爰延)
(字季平為鄉嗇夫仁化大行民但聞嗇夫不知郡縣也)皆主知民善惡為役先後
知民貧富為賦多少平其差品三老掌教化凡有孝子
順孫貞女義婦讓財救患及學士為民式者皆扁表其
門以興善行(又有鄉佐屬鄉主民收賦税)亭有亭長(十里一亭五里一郵郵間相去)
(二里半司姦盜亭長持一尺板以劾賊索繩以收執賊亭吏舊名亭員後改為長或為亭父)主禁盜
賊(後漢陳實字仲弓為西門亭長又仇覽為蒲亭長說在主簿篇又先賢傳曰逄萌字子康為縣亭長時尉)
(行過亭萌候迎拜謁既而擲盾歎曰大丈夫安能為人役哉遂去之至王莽時萌解冠掛東都門而遁)里
有里魁民有什伍善惡以告里魁掌一里百家什主十
家伍主五家以相檢察民有善惡以告監官晉縣五
百戶以上皆置一鄉三千戶以上置二鄉五千戶以上
置三鄉萬戶以上置四鄉鄉置嗇夫一人縣率百戶置
里吏一人其土廣人稀聽隨宜置里吏限不得減五十
戶戶千以上置校官掾一人縣皆置方略吏四人宋
五家為伍伍長主之二伍為什什長主之什十為里里
魁主之十里為亭亭長主之十亭為鄉鄉有鄉佐三老
有秩嗇夫游徼各一人所職與秦漢同隋以周齊州
郡縣職自州都郡正縣正以下皆州郡將縣令所自調
用理時事至開皇初不知時事直謂之鄉官官别置品
皆吏部除授每歲考殿最開皇十五年罷州縣鄉官
大唐凡百戶為一里里置正一人五里為一鄉鄉置耆
老一人以耆年平謹者縣補之亦曰父老貞觀九年每
鄉置長一人佐二人至十五年省太極元年初令老人
年九十以上板授下州刺史朱衣執象笏八十以上板
授上州司馬綠衣執术笏天寶七載詔父老六十板授
本縣丞七十以上授縣令三十里置一驛(其非通途大路則曰館)
驛各有將以州里富強之家主之以待行李(自至德之後民貧不)
(堪命遂以官司掌焉凡天下水陸驛一千五百八十七)
鎮戍關市官
隋鎮置將副戍置主副關市置令丞大唐因之各有
上中下三等(關令古官戍主晉宋之顯職鎮將後周之通班今以其卑賤與隋制同故舉隋而已)
致仕官
周制大夫七十致仕大唐令諸職事官七十聽致仕
五品以上上表六品以下申省奏聞諸文武選人六品
以下有老病不堪公務有勞考及勲績情願給階授散
官者依其五品以上籍年雖少形容衰老者亦聽致仕
開元五年十月勅致仕官三品以上並聽朝朔望二十
五年正月制曾任五品以上清貧官以理去職者所司
具錄名奏老病不堪釐務者與致仕官天寶九載三月
勅如聞六品以下致仕官四載之後准格並停念其衰
老必藉安存豈限高卑而恩有差降應六品以下致仕
官終其餘年仍永為式
通典卷三十三
