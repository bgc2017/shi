通典卷九十三
唐京兆杜佑君卿纂
禮五十三凶十五
王侯兄弟繼統服議(晉)(東晉)(宋)
晉武帝咸寧二年安平穆王薨無嗣以母弟敦上繼獻
王後移太常問應何服博士張靖答宜依魯僖服閔三
年例尚書符詰靖曰穆王不臣敦敦不繼穆與閔僖不
同孫毓宋昌議以穆王不之國敦不仕諸侯不應三年
以義處之敦宜服本服一周而除主穆王喪祭三年畢
乃吉祭獻王毓云禮君之子孫所以臣諸兄弟者以臨國
故也禮又與諸侯為兄弟服斬謂鄰國之臣於鄰國之
君有猶君之義故也今穆王既不之國不臣兄弟敦不
仕諸侯無鄰臣之義異於閔僖如符旨也但喪無主敦
既奉詔紹國受重主喪典其祭祀記云大功者主人之
喪有三年者則必為之再祭鄭氏注云謂死者從父昆
弟來為喪主也有三年者謂妻若子幼少也再祭謂大
小祥也穆妃及國臣於禮皆當三年此為有三年者敦
當為之主大小两祥祭也且哀樂不相雜吉凶不相干
凶服在宫哭泣未絶敦遽主穆王之喪而國制未除則
不得以本親服除而吉祭獻王也四年陳留國上燕公
是王之父王出奉命於帝祖今於王為從祖父有司奏
應服周不以親疎尊卑為降詔曰王奉魏氏所承者重
不得服其私親東晉穆帝時東海國言哀王薨踰年
嗣王乃來不復追服羣臣已反吉國妃亦宜同除詔曰
朝廷所從權制者以王事奪之非為臣變禮也婦人傳
重義大若從權制義將安託於是國妃終三年之禮孫
盛以為廢三年之禮開偷薄之源失之大者也今若以
大夫宜奪王事婦人可終本服是為吉凶之義雜陳於
宫寝綵素之制乖異於内外無乃情禮俱違哀樂失所
乎宋孝武大明二年有司奏凡侯伯子男代子卒無
嗣求進次息為代子檢無其例下禮官議正博士孫武
議按晉濟北侯荀勖長子運卒以次子揖拜代子先代
成准宜為今例博士傅郁議禮記微子立衍商禮斯降
仲子捨孫姬典攸貶歴代遵循靡替於舊今君存而代
子卒厥嗣未育非捨孫之謂愚以為次子有子自宜紹
為嗣孫若其未有無容遠搜輕屬承統繼體傳之有由
父在立子允稱禮情典曹郎諸葛雅之議按春秋傳云
代子死有母弟則立長年均擇賢義均則卜古之制也
今長子早卒無嗣進立次息以為代子取諸左氏理義
無違又孫武所據荀勖長子卒立次子亦近代成例依
文採比竊所允安謂宜開許以為永制參議為允詔可
大明四年有司奏陳留王曹虔嗣薨以弟虔秀襲後秀
又薨今依例應拜代子未詳應以秀長子銑為代子為
應立次子鍇太學博士王温之江長議並謂應以銑為
正嗣太常丞陸澄議為立鍇右丞徐爰謂禮厚大宗以
其不可乏祀諸侯代及春秋記之虔嗣承家傳爵身為
國王雖薨歿無子猶列昭穆立後之日便應即纂國統
於時既無承繼虔秀以次襲紹虔嗣既列廟饗故自與
代數而遷豈容烝嘗無闕横取他子為嗣為人胤嗣又
應恭祀先父按禮公子不得禰諸侯虔嗣無緣降廟就
寝銑亦不得援祭先王徵禮考事虔嗣不應立後銑本
長息宜還為虔秀代子詔如爰議
未踰年大喪不立廟議(後漢)
後漢許慎五經異義曰未踰年之君立廟否春秋公羊
說云未踰年君有子則書葬立廟無子則不書葬恩無
所錄也左氏說云臣之奉君悉心盡恩不得錄君父有
子則為立廟無子則廢也或議曰許君按禮云臣不殤
君子不殤父君無子而不為立廟是背義棄禮罪之大
者也鄭玄駁云未踰年君者魯子般子惡是也皆不稱
公書卒弗諡不成於君也廟者當序於昭穆不成於君
則何廟之立凡無廟者為壇祭之近漢諸幼少之帝尚
皆不廟祭而祭於陵云罪之重者此何故不罪殤者十
九向下未踰年之君未必未冠引殤欲以何明也蔡邕
云見孝殤孝冲孝質皇帝以幼弱在位未踰年不列於
廟太尉司徒分祀三陵皆宗廟典制也
未踰年君稱議(漢)(後漢)
漢白虎通云父在稱代子厭於君也父歿稱子某者屈
尸柩也既葬稱子者即尊之漸也踰年稱公者緣人臣
之心不可一日無君也緣終始之義一年不可有二君
故踰年即位所以繫人臣之心也三年然後受爵者緣
孝子之恩未忍安吉也故魯僖公十二月乙巳薨於小
寝文公元年春正月公即位四月丁巳葬韓詩内傳曰
諸代子三年喪畢上受爵命於天子所以名之為代子
何言代代不絶也何以知天子之子亦稱太子也春秋
傳曰會王代子於首止或曰天子之子亦稱太子尚書
傳曰太子發升於舟代子三年喪畢上受爵命於天何
明爵者天子之所有無自爵之義童子當受爵命者使
大夫就其國而命之明王者不與童子為禮也以春秋
魯成公幼少與童子為禮者諸侯會公不見經以為魯
耻明不與童子為禮代子上受爵命依士服何謙不敢
自專也故詩云韎韐(古洽反)有赩(許力反)謂代子始行也天
子大斂之後稱王明臣不可一日無君也故尚書曰王
麻冕黼裳此大斂之後何以知不是後加王也以上言
迎子釗不言迎王也既殯而即繼體之位者緣人臣之
心不可一日無君也故先君不可得見則後繼體矣故
尚書曰王再拜興祭嚌乃授宗人同明為繼體君也緣
於終始之義一年不可有二君故尚書曰王釋冕反喪
服吉冕服受同稱王以接諸侯明繼體為王也釋冕反
喪服明未稱王以統事也不可曠年無君故踰年乃稱
即位改元之位元以名年年以記事矣而未發號令也
何以知踰年即位改元也春秋傳曰以諸侯踰年即位
亦知天子踰年即位也又曰天子三年然後稱王統事
發號施令也尚書曰高宗諒闇三年是也論語曰君薨
百官總已以聽於冢宰三年故三年除喪乃即位統事
踐阼為王南面朝臣下稱王以發號令也故天子諸侯
凡三年即位終始之義乃備後漢許慎五經異義諸
侯未踰年出朝會與不出會何稱春秋公羊說云諸侯
未踰年不出境在國中稱子以王事出亦稱子非王事
而出會同安父位不稱子鄭伯伐許未踰年以本爵譏
不子也左氏說諸侯未踰年在國内稱子以王事出則
稱爵詘於王事不敢伸其私恩鄭伯伐許是也春秋不
得以家事辭王事諸侯藩衛之臣雖未踰年以王事稱
爵是也鄭玄駁云昔武王卒父業既除喪出至孟津之
上猶稱太子者是為孝也今未除喪而出稱爵是與武
王義反矣春秋僖九年春三月丁丑宋公禦說卒夏公
會宰周公齊侯宋子衛侯鄭伯許男曹伯于葵丘宋子
即踰年君也出與天子大夫會是非王事而稱子邪未
踰年之君繫父公羊說云未踰年之君皆繫於父晉里
克殺其君之子奚齊是也左氏說未踰年之君未葬繫
於父殺奚齊於次時父未葬雖未踰年稱子成為君不
繫於父齊公子商人殺其君舍父已葬按禮制君喪未
葬已葬儀各有差嗣君號稱亦宜有差左氏說是也
三公諸侯大夫降服議(周)(漢)(魏)(晉)
周制諸侯絶旁周卿大夫絶緦漢故事無五等諸侯
之制公卿朝士服喪親疎各如其親魏制縣侯比大
夫按大夫之庶妹在室大功適人降一等當小功晉
制王公五等諸侯成國置卿者及朝廷公孤之爵皆旁
親絶周而旁親為之服斬卿校位從大夫者皆絶緦摯
虞以為古者諸侯臨君之國臣諸父兄今之諸侯不同
於古其尊未全不宜便從絶周之制而令旁親服斬縗
服之重也諸侯既然則公孤之爵亦宜如舊昔魏武帝
建安中已曾表上漢朝依古為制事與古異不皆施行
施行者著在魏科大晉採以著令宜定新禮皆如舊詔
從之又衛尉昌邑侯滿瑋問淳于睿曰庶妹亡有服否
睿曰喪服諸侯以尊降不服孔瑄議天子諸侯誠不應
服又大夫降緦尊與已敵則不敢降(旁親降一等緦麻絶也凡以尊所降)
(而不服著弔服加緦之絰帶而往哭之)姜輯議云三公爵命雖尊班重諸
侯據在王朝上厭天子有由而屈義不得伸耳以例言
之宜依卿大夫降之服司空荀顗議以為諸侯絶周大
夫絶緦然則尊同周以及緦皆如本親喪服經曰君為
姑姊妹女子子嫁於國君者傳曰何以大功尊同也又
曰大夫為伯叔父母子昆弟昆弟之子為士者傳曰何
以大功尊不同也然則尊不同則降不待所臣乃絶之
諸侯尊重大夫尊輕以大夫尊降其親則知諸侯雖所
不臣絶不服也有司奏如顗議又姜輯議安平王嗣孫
薨諸侯應降服云禮父在斯為子君在斯為臣安平嗣
孫雖已誓於天子據在臣子之位五服之差君臣殊制
其間豈復容他禮哉君薨未踰年而代子卒者猶稱子
而名不成君春秋之正義也苟不成君則羣臣親戚必
不得服其重服明矣况安平王見在而使諸王服嗣孫
以諸侯之禮未之敢安也然諸侯以尊絶周今嗣孫見
在臣子之例諸王公宜從尊降之禮不應為制服也昔
秦滅五等更封列侯以存舊制稱列侯者若云列國之
侯也故策命稱國終沒稱薨漢魏相承未之或改大晉
又建五等憲章舊物雖國有大小輕重不侔通同大體
其義一也故詔書亭侯以上與王公同又以為列侯以
上策命建國者皆宜依古諸侯使絶周服瑯琊中尉王
奥問國王為太宰武陵服事云太宰降為庶人諸侯貴
與庶人不敵為不降邪昆弟俱仕一人為大夫一人為
士便降况諸侯而全持庶人服乎徐邈答云按禮以貴
降賤王侯絶周以尊降畢餘尊所厭則公子服其母妻
昆弟不過大功以嫡别庶則父之所降子亦不敢不降
也此三者舊典也喪服傳又曰始封之君不臣諸父昆
弟先儒以為不臣則服之漢魏以來王侯皆不臣其父
兄則事異於周故厭降之節與周不同緦猶不降况其
親乎既不以貴降則餘尊之厭故五服内外通如周之
士禮而三降之典不復同矣昔魏武在漢朝為諸侯制
而竟不立荀公定新禮亦欲令王公五等皆旁親絶周
而摯仲理駮以為今諸侯與古異遂不施行此則是近
代成軌也記又云古者不降故孟虎孟皮得全齊縗然
則殷周立制已自不同所謂質文異宜不相襲禮大晉
世所行遠同斯義孔彭祖昔諮簡文帝諸王所服聖旨
以為近代以来無服相降虞喜釋滯曰漢魏以来先儒
論禮及喪服變除者皆言大夫降其旁親為士者一等
時人或班駮行之自謂合禮按喪服經傳始封之君不
臣諸父兄弟封君之子不臣諸父封君之孫盡臣之矣
夫始封之君尚服諸父昆弟而始為大夫便降旁親尊
者就重而卑者即輕輕重顛倒豈禮意哉然當有意此
為據諸侯成例包於大夫以相兼通也如此則一代為
大夫不降諸父二代為大夫不降兄弟三代為大夫皆
降之古者貴大夫有采邑繼位不止一身魯之三桓鄭
之七穆皆自此也或問曰今大夫雖不繼位亦有三代
皆為大夫者名例相准必當隨古乎答曰古重今輕位
無常居使吾處之志不存降
諸侯大夫子降服議(魏)
魏田瓊曰公子以厭降公子厭於君為其母妻昆弟練
冠麻縗謂君所不服子亦不敢服也父卒猶有先君餘
尊所厭不得過大功也瓊又曰喪服經不見大夫嫡子
為庶昆弟服者與大夫為庶子為士者同父之所降子
亦不敢不降也(蜀譙周云大夫之子父在降旁親亦如大夫從父厭也大夫庶子為妻父母無)
(服為其母妻大功父殁皆如國人吳徐整議父已卒己未為大夫故猶士耳未審庶子及)(者云若弟當服)
(降否答云大夫之子從乎大夫而降至於父卒則如國人也)
諸侯夫人及大夫妻降服議(魏)(晉)
魏田瓊曰大夫女嫁於諸侯降其家旁親一等與出嫁
降并二等為外親尊不同則降諸侯夫人為衆子無服
何以明之據大夫於庶子大功其妻亦服大功今天子
諸侯於衆子無服夫人何緣獨得服之又大夫妻為大
夫之親亦隨大夫而降一等大夫之女嫁於大夫還為
其族親尊不同者亦降之唯父母昆弟為父後者宗子
亦不降也士之女嫁於大夫者亦降其族親不同尊者
如大夫也又大夫之妻為庶子女子在室大功女適於
士小功此為大夫之妻尊與大夫同大夫為伯叔父母
子昆弟昆弟為士者以尊降一等為之大功其妻亦服
大功(吳射慈曰諸侯之女為諸侯夫人服諸侯之親隨諸侯降一等還為族親則皆降之蜀譙周曰諸侯)
(夫人亦隨其君降旁親無服為其族亦降旁親非諸侯自周以下無服為其父母及祖如國人又大夫命婦為)
(其旁親以大夫爵降又降一等其為父後者不以嫁降但以尊降一等)晉賀循曰大夫
妻其娣其姒夫為士者服亦降一等
貴不降服議(魏)(晉)
魏田瓊云大夫之妻為長子三年女子子嫁大夫大功
(吳射慈云傳曰尊同則得服其親服言尊同者謂俱為卿大夫各隨本親則不降也諸侯女為諸侯夫人不降)
(父母昆弟之服及為父後者大夫妻唯父母昆弟為父後者宗子不降也蜀譙周云諸侯降旁親旁親若為諸)
(侯及女子嫁於諸侯者服如國人諸侯嗣子為母妻及外祖父母妻父母皆如國人嗣子雖無正爵與君為體)
(其誓於天子則下其成人一等未誓次小國君其妻君為之主故嗣子之所為服服如國人舊說外祖父母母)
(族正統也妻之父母妻族正統也母妻與已尊同其所不降亦不降也故嗣子亦不降妻之父母諸侯夫人為)
(其父母祖如國人大夫命婦為其昆弟為父後者大宗則服如國人也)晉虞喜釋滯云
古者不降上下各以其親此殷以前也降殺之禮始之
於周然先所未臣不忍即臣之故為之服也此當出逸
禮採之以為義滕伯文為叔父齊縗既周代諸侯而從
殷禮也若殷時諸侯通爾非獨一人指論滕伯欲以何
明眀其在周遠追於殷引古證今耳賀循云諸侯於其
旁親一無所服唯父母妻長子長子之妻及為父之後
者姑姊妹嫁於諸侯及始封之君所未臣諸父昆弟皆
以其服服之大夫為其外親為士者尊雖不同亦不降
大夫女為國夫人唯父母及昆弟為父後者不降士女
為大夫妻者不降高祖曾祖祖父母兄弟為父後者及
大宗而已
諸侯為所生母服議(後漢)(東晉)
後漢許慎五經異義云諸侯有妾母喪得出朝會否春
秋公羊說妾子為諸侯不敢以妾母之喪廢事天子大
國出朝會禮也魯宣公如齊有妾母之喪經書善之左
氏說云妾子為君當尊其母有三年之喪而出朝會非
禮也故譏魯宣公按禮妾母無服貴妾子不立而他妾
子立者也不敢以卑廢事尊者禮也即妾子為君義如
左氏鄭玄駮云喪服緦麻庶子為後為其母此義自天
子下至庶人同不得三年魯襄公所以得尊其妾母敬
嬴為夫人者以夫人姜氏大歸齊不反故也因是言妾
子立母卒得為之三年於禮為通乎其服之間其出朝
會無王事與鄭伯伐許何異鄭志趙商問云按許氏異
義駮以為妾子為其母依喪服庶子為後為其母緦麻
三月按禘祫注稱春秋魯昭公十一年夏夫人歸氏薨
十三年五月大祥七月而禫是得為妾母三年經無譏
文得合下禘祫之數若不三年則禘祫事錯鄭玄答云
春秋經所譏所善皆於禮難明者也其事著明但如事
書之當按禮以正之今以不譏為是亦寕有善之文歟
薛公謀議曰按春秋庶子為君則母稱夫人故昭公之
母齊歸卒經書曰夫人歸氏薨言母以子貴也及至國
猶大喪昭公不戚叔向曰公室其卑乎君有三年之喪
而無一日之戚明孔子以義書叔向以禮譏也東晉
穆帝永和中尚書令顧和表按江夏公衛崇本由疎屬
繼開國之緒近喪所生復行重制違冐禮度肆其私情
宜以禮奪服奏可
公子為其母服議(為妻附周)
周制練冠麻衣縓緣公子為其母(鄭玄曰公子者君之庶子也為其母謂妾)
(子也麻緦麻絰帶也此麻衣者小功布深衣為不制縗裳變也詩云麻衣如雪縓淺絳也一染謂之縓練冠而)
(麻衣縓緣三年練之采飾也檀弓曰練衣之黃裏縓緣諸侯之子厭於父不得為其母伸權為制此服不奪其)
(恩也雷次宗曰令不以十一升布為冠恐入正服也而得用練雖重以在周外非復正服故可著亦名為本重)
(也)為妻亦同(馬融曰天子諸侯之庶子為其妻輕故縓冠葛帶)皆既葬而除之
(馬融曰不見日月者既葬而除之無日月數也鄭玄曰諸侯之妾貴者視卿賤者視大夫皆三月葬也)何
以不在五服之中也君之所不為服子亦不敢服也
通典卷九十三
