通典卷一百十七
唐京兆杜佑君卿纂
禮七十七開元禮纂類十二吉九
皇帝皇太子視學
視學前一日所司灑掃學堂之内外尚舍設大次於學
堂之後守宫設皇太子次於大次之東皆随地之宜並
如常儀尚舍設御位學堂上北壁下當中南向監司設
講榻於御座之西南向設執讀座於前楹間當講榻北
向尚舍又設皇太子座於御座東南西向設文官三品
以上座於皇太子之南少退重行西面北上設武官三
品以上座於講榻西南當文官重行東面北上設侍講
座於執讀西北武官之前東面北上(其執如意者一人立於侍講之南東)
(面)設論議座於講榻之前西階下典儀設版位皇太子
於東階東南西面執經於西階西南東面文官三品以
上於皇太子東南重行西面北上武官三品以上於執
經西南侍講執讀執如意等於執經之後重行東面北
上學生分於文武官之後皆重行北上設典儀位於東
階之西贊者二人在南差退俱西面
出宫
前出宫三日本司宣攝内外各供其職其日應從駕文
武官依時刻集朝堂諸衛陳設仗衛侍中版奏外辦皇
帝乘馬文武侍從並如常行幸之儀駕將至祭酒帥監
官學官學生等奉迎於路左(學生青衿服)駕至大次門外降
入如常
視學
皇帝既入大次執經侍講執讀執如意等及學官各服
公服典儀帥贊者先入就位謁者贊引引文武三品以
上及執經以下學生等入就堂下位皇太子立於學堂
門外之東西向如常侍中版奏外辦皇帝出大次升自
北階即御座南向坐侍臣及近侍量人從升典儀一人
升就東階上西面立舍人引皇太子就位立(諸衛率庶子等量人)
(從入立於皇太子東南西向北上)奉禮曰再拜贊者承傳皇太子以下
在位者皆再拜侍中跪奏稱請勑皇太子及公王等升
坐又侍中稱制曰可侍中詣東階上西面稱勑皇太子
及公王等升殿上典儀承傳階下贊者又承傳皇太子
以下應坐者皆再拜訖通事舍人引皇太子及羣官坐
者各升座訖(其公服者脱履於階下及降納皆如常)執讀讀所講經執經
釋義訖遂行如意侍講者執如意就論議座以次論難
侍中跪奏禮畢羣官皆起通事舍人各降堂下位若有
勑賜會則侍中前承制降詣堂下宣勑及太官下食案
等並如常儀皇帝降座還大次侍衛如常儀羣官以下
會訖皆出執經以下改服常服(學生仍青衿服)
車駕還宫
皇帝既還大次侍中量時刻版奏外辦皇帝出次文武
官陪從還宫如來儀初駕出國子祭酒帥監官學官學
生等奉辭於路左如常式
皇太子釋奠於孔宣父(國學釋奠仲春仲秋釋奠於齊太公廟並附)
齋戒
皇太子散齋三日於别殿致齋二日於正殿前致齋一
日典設郎設皇太子幄座於正殿東序及室内俱西向
又張帷於前楹下(殿若無室張帷為之)致齋之日質明諸衛率各
勒所部屯門列仗如常晝漏上水一刻左庶子版奏請
中嚴近仗就陳於閤外通事舍人引宫臣文武七品以
上袴褶陪位如式諸侍衛之官各服其器服諸侍臣並
結珮俱詣閤奉迎左庶子版奏外辦上水三刻皇太子
服通天冠絳紗袍結珮以出侍衛如常皇太子即座西
向坐侍臣夾侍如常一刻頃左庶子前跪奏稱左庶子
臣某言請降就齊室俛伏興還侍位皇太子降座入室
文武侍臣各還本司直衛者如常典謁引陪位者以次
出凡應享之官散齋三日致齋二日(散齊皆於正寢致齋一日於本司一)
(日於享所其無本司者皆於享所)近侍之官應從升者及從享羣官監
官學官學生等各於本司及學館俱清齋一宿並如别
儀(國學及齊太公廟將享館司先申享日本司請下其禮所司随職供辦凡應享之官散齊三日致齊二日)
(如别儀無皇太子散齊以下儀)
陳設
前享三日典設郎設皇太子便次於廟東西向又設便
次於學堂之後随地之宜守宫設文武侍臣次各於便
次之後文左武右設諸次享官於齋坊之内從享之官
於廟東門之外随地之宜(國學設獻官以下次於齋坊太公儀同國學)前享
二日太樂令設軒懸之樂於廟庭東方西方磬簴起北
鐘簴次之北方磬簴起西鐘簴次之設三鏄鐘於編懸
之間各依辰位樹路鼓於北懸之間道之左右植建鼓
於三隅置柷敔於懸内柷在左敔在右設歌鐘歌磬於
廟堂之上前楹間北向磬簴在西鐘簴在東其匏竹者
立於堂下階間重行北向相對為首(凡懸皆展而懸之)諸工人
各位於懸後右校掃除内外又為瘞埳於院内堂之壬
地方深取足容物南出陛(自設軒懸以下國學太公儀並同)前享一日
奉禮設皇太子位於東陛東南西向(國學設三獻位於東門之内道北執)
(事則道南西向北上太公儀同國學)又設望瘞位於廟堂東北當埋埳西
向(望瘞與國學同太公儀並同)設亞獻終獻位於皇太子東南執事
者各位於後俱重行西向北上(國學無亞獻以下儀太公並同)設御史
位於廟堂之下西南東向令史陪其後設奉禮位於樂
懸東北贊者二人在南差退俱西面又設奉禮贊者位
於埋埳東北南面東上設協律郎位於廟堂上前楹之
間近西東向設太樂令位於北懸之間北向(自御史位以下與國)
(學同太公儀同國學)設從享官七品以上位(國學則館官位太公儀設廟官位)於
樂懸之東當執事西南向監官學官位於樂懸之西當
宫官東向(國學則設學官位於懸西當館官東向太公廟設廟官位同)設學生位於
宫官監官學官之後俱重行北上(國學學生位於學官館官後有觀者於南)
(門内道左右相對為首太公無學生)設門外位為亞獻終獻位於東門之
外道南執事位於後每等異位俱北向西上(國學設三獻門外位)
(如常儀太公儀與國學同)監官學官位於獻官東南(國學則館官學官位太公儀廟)
(官位)從享宫官位於學官之東俱重行北面以西為上設
酒罇之位於廟堂之上先聖犧罇二象罇二山罍二在
前楹間北向先師犧罇二象罇二山罍二在先聖酒罇
之東俱西上(罇皆加勺羃有坫以置爵其先師之爵同置於一坫太公及留侯同上)洗設
於東階東南亞獻之洗又於東南俱北向罍水在洗東
篚在洗西南肆(篚實以巾爵)執罇罍篚羃者各位於罇罍篚
羃之後設幣篚二各於罇坫之所典設郎設皇太子座
於學堂之上東壁下西向監司設講榻於北壁下南向
又設執讀者座於前楹間當講榻北向守宫設太傅少
傅座於皇太子西北南面東上(若有令詹事以下坐則設座於皇太子西南北)
(向東上)侍講者座於執讀西北(執如意者一人立於侍講之西)三館學官
非侍講者座於侍講者之西皆北面東上若有上臺三
品以上觀講者設座於侍講之北南面東上設論議座
於講榻之前近南北面設脱履席於西階之南東向掌
儀設版位宫官七品以上東階東南西向北上執經侍
講等於西階西南監官及學官非侍講者於侍講者之
後有上臺三品以上觀講者位於執經之北少退重行
皆東面北上學生分位於宫官學官之後皆重行北上
又設掌儀位於宫官西北贊者二人在南皆西向(國學無設)
(皇太子座下至此儀)晡後郊杜令帥齋郎以罇坫罍洗篚羃入設
於位(升堂者自東階)謁者引祭酒司業詣厨視濯溉(凡導引者每一曲一)
(逡巡太公儀引三獻視濯溉)贊引引御史詣厨省饌具(司業以下每事訖各還齋)
(所)享日未明十五刻太官令帥宰人以鸞刀割牲祝史
以豆取毛血置於饌所遂烹牲(其牲用太牢二正座及先師首俎皆升右胖十)
(一體左丘明以下折分餘體升之國學太公並同)未明五刻郊社令帥其屬及
廟司各服其服升設先聖神座於堂上西楹間東向(國學)
(設神座於廟室内西楹間東向太公儀拂神幄)設先師神座於先聖神座東北
南向西上(若前堂不容則又於堂外之東至陳而北東向南上)席皆以莞設神位
各於座首(國學儀其七十二弟子名已具歴代祀先儒篇太公儀無先聖神座以下至此)
出宫(國學無此儀太公同)
前出宫二目本司宣攝内外各供其職守宫設從享宫
官次於東宫朝堂如常其日未明所司依鹵簿陳設於
重明門外奉禮設從享宫官位於東宫朝堂如常文武
宫臣七品以上依時刻俱集於次各服公服諸衛率各
勒所部陳設如式左庶子版奏請中嚴典謁引宫臣各
就位諸侍衛官各服其器服(左庶子負璽如式)俱詣閤奉迎僕
進軺車於西閤外南向(若須乘輦則聽臨時進止)内率一人執刀立
於車前北向中允一人在侍臣之前贊者二人在中允
之前左庶子版奏外辦僕奮衣而升正立執轡皇太子
著具服遠遊冠乘輿以出左右侍衛如常儀内率前執
轡皇太子升車僕立授綏左庶子以下夾侍如常儀中
允進當車前跪奏稱請發引俛伏興退復位(凡中允奏請皆當車)
(前跪奏稱具官臣某言訖俛伏興)車動中允與贊者夾引以出内率夾
車而趨出重明門至侍臣上馬所中允奏稱請車權停
令侍臣上馬左庶子前承令退稱令曰諾中允退稱侍
臣上馬贊者承𫝊文武侍臣皆上馬庶子以下夾侍於
車前贊者在供奉官人内侍臣上馬畢中允奏稱請令
車右升左庶子前承令退稱令曰諾中允退復位内率
升訖中允奏稱請發引退復位皇太子車動太傅乘車
訓導少傅乘車訓從出延喜門不鳴鼓吹從享宫臣乘
馬陪從如常儀
饋享
享日未明三刻諸享官各服祭服諸陪祭之官皆公服
學生靑衿服郊社令良醖令各帥其屬入實罇罍及幣
(犧罇實以醴齊象罇實以盎齊山罍實以清酒齊加明水酒加玄酒各實於上罇其幣以白各長一丈八尺)
太官令帥其屬實諸籩豆簋簠俎等未明二刻奉禮帥
贊者先入就位贊引引御史太祝及令史祝史與執罇
罍篚羃者入自東門當階間重行北向西上立定奉禮
曰再拜贊者承𫝊(凡奉禮有辭贊者皆承𫝊)御史以下皆再拜訖執
罇罍篚羃者各就位贊引引御史太祝詣東階升堂行
掃除於上令史祝史行掃除於下訖引降還齋所奉禮
以下次還齋所(國學掃除於下訖引就位謁者引享官以下俱就門外位學生就門内位太公)
(儀無學生位餘同國學)皇太子將至謁者贊引引享官及從享學
官等俱就門外位學生皆入就門内位皇太子至廟門
外廻車南向内率降立於車右左庶子進當車前跪奏
稱左庶子臣某言請降車俛伏興還侍位皇太子降車
乘輿之便次侍衛如常郊社令以祝版進皇太子署訖
近臣奉出郊社令受各奠於坫(國學無皇太子將至以下至此儀太公並同)
未明一刻謁者贊引引享官宫官就門外位奉禮帥贊
者先入就位贊引引御史以下入就位(國學無謁者以下儀太公同)
太常令帥工人二舞次入就位文舞入陳於懸内武舞
立於懸南道西(其升堂坐者皆脱履於下降納如常)謁者引祭酒入就位
立定奉禮曰再拜祭酒再拜訖謁者引祭酒詣東階升
堂行掃除於上降行樂懸於下訖引還本位初祭酒行
樂懸謁者贊引各引祭官及陪祭之官次入就位(國學則謁)
(者引司業太公儀引亞獻)皇太子停便次半刻頃率更令於便次門
外東向左庶子版奏外辦皇太子出便次侍衛如常儀
率更令引皇太子至廟東門中允進笏皇太子執笏近
侍者從入如常儀皇太子至版位西向立(每立定率更令退立於左)
率更令前啓再拜退復位皇太子再拜奉禮曰衆官再
拜衆官在位者及學生皆再拜(其先拜者不拜)率更令前啓有
司謹具請行事退復位(國學初司業行掃除訖謁者贊引各引享官以下學官以上次)
(入就位立定奉禮曰衆官再拜衆官及學生皆再拜其先拜者不拜謁者進祭酒之左白有司謹具請行事退)
(復位無停便次以下儀太公儀亞獻掃除就位至入拜訖謁者白初獻)協律郎跪俛伏舉
麾(凡取物者皆跪俛伏而取以興奠物則奠訖俛伏興)鼓柷奏永和之樂以姑洗
之均(自後堂下接神之樂皆奏姑洗)作文舞之舞樂舞三成偃麾戞敔
樂止(凡樂皆協律郎舉麾工鼓柷而後作偃麾戞敔而後止)率更令前啓再拜退
復位皇太子再拜(國學無率更下至再拜太公儀並同)奉禮曰衆官再拜
在位者及學生皆再拜太祝各跪取幣於篚立於罇所
率更令引皇太子永和之樂作(皇太子每行皆作永和之樂國學引祭酒升東)
(階無樂下倣此太公廟謁者引初獻官)皇太子自東階升左庶子以下及
左右侍衛量人從升(以下皆如之)皇太子升堂進先聖神座
前西向立樂止太祝以幣授左庶子左庶子奉幣北向
進皇太子搢笏受幣(每受物搢笏奠訖執笏俛伏興)登歌作肅和之樂
以南吕之均率更令引皇太子進西面跪奠於先聖神
座前俛伏興率更令引皇太子少退西向再拜訖率更
令引皇太子進先師首座前北向立又太祝以幣授左
庶子左庶子奉幣西向進皇太子受幣率更令引皇太
子進北向跪奠於先師首座俛伏興率更令引皇太子
少退北向再拜登歌止率更令引皇太子樂作皇太子
降自東階還版位西向立樂止初羣官拜訖各奉毛血
之豆立東門外於登歌止祝史奉毛血升自東階太祝
迎取於階上進奠於先聖及先師首座前太祝與祝史
退立於罇所初皇太子既奠幣太官令出帥進饌者奉
饌陳於東門之外初皇太子既至位樂止太官令引饌
入俎初入門奏雍和之樂(自後酌獻皆奏雍和之樂)饌至階樂止祝
史各進跪徹毛血之豆降自東階以出饌升太祝迎引
於階上各設於神座前(籩豆蓋羃先徹乃升簋簠既奠却其蓋於下)設訖太
官令以下降復位太祝還罇所率更令引皇太子詣罍
洗樂作皇太子至罍洗樂止左庶子跪取匜盥沃水又
左庶子跪取盤盥承水皇太子盥手中允跪取巾於篚
興進皇太子帨手訖中允受巾跪奠於篚遂取爵於篚
興進皇太子受爵左庶子酌罍水又左庶子奉盤皇太
子洗爵中允又授巾皆如初皇太子拭爵訖左庶子奠
盤匜中允受巾奠於篚皆如常率更令引皇太子樂作
皇太子升自東階樂止詣先聖酒罇所執罇者舉羃左
庶子贊酌醴齊訖樂作率更令引皇太子進先聖神座
前西向跪奠爵俛伏興率更令引皇太子少退西向立
樂止太祝持版進於神座之右北面跪讀祝文曰維某
年歲次月朔日子皇太子某(國學云開元神武皇帝謹遣祭酒某封姓名下同太)
(公儀云謹遣某官某封)敢昭告於先聖孔宣父惟夫子固天攸縱
誕降生知經緯禮樂闡揚文教餘烈遺風千載是仰俾
兹末學依仁游藝謹以制幣犧齊粢盛庶品祇奉舊章
式陳明薦以先師顔子等配座尚饗訖興(太公祝云爰定六韜載成)
(七德功業昭著生靈攸仰俾兹末學克奉舊章謹以張留侯等配)皇太子再拜初讀祝
文訖樂作太祝進跪奠版於神座興還罇所皇太子拜
訖樂止率更令引皇太子詣先師酒罇所執罇者舉羃
左庶子取爵於坫進皇太子受爵左庶子贊酌醴齊樂
作率更令引皇太子進先師首座前北向跪奠爵俛伏
興率更令引皇太子少退北向立樂止(皇太子既奠首座爵餘座皆齋)
(郎助奠引相次而畢其亞獻終獻齋郎助奠亦如之)太祝持版進於先師神座之
左西面跪讀祝文曰維某年歲次月朔日子皇太子某
敢昭告於先師顔子等七十二賢爰以仲春(仲秋)率遵故
實敬脩釋奠於先聖孔宣父惟子等或服膺聖教德冠
四科或光闡儒風貽範千載謹以制幣犧齊粢盛庶品
式陳明薦從祀配神尚饗訖興(齊太公配座張留侯等祝云惟子等宣揚武教)
(光贊韜鈐大濟生靈貽範千載云云)皇太子再拜初讀祝文訖樂作太祝
進跪奠版於神座興還罇所皇太子拜訖樂止率更令
引皇太子詣東序西向樂作太祝各以爵酌上罇福酒
合置一爵一太祝持爵授左庶子左庶子奉爵北向進
皇太子再拜受爵跪祭酒啐酒奠爵興太祝各帥齋郎
進俎太祝跪減先聖及先師首座前三牲胙肉(皆取前脚第二)
(骨)加於俎又以籩豆取稷黍飯興以胙肉各共置一俎
上又以飯共置一籩太祝以飯籩授左庶子左庶子奉
飯北向進皇太子受以授左右太祝又以俎授左庶子
左庶子以次奉進皇太子每受以授左右訖皇太子跪
取爵遂飲卒爵左庶子進受爵以授太祝太祝受爵復
於坫皇太子俛伏興再拜樂止率更令引皇太子樂作
皇太子降自東階還版位西向立樂止文舞出鼓柷作
舒和之樂出訖戞敔樂止武舞入鼓柷作舒和之樂立
定戞敔樂止初皇太子將復位謁者引國子祭酒(國學謁者)
(引司業下倣此太公儀引亞獻)詣罍洗盥手洗爵訖謁者引祭酒升自
東階詣先聖酒罇所執罇者舉羃祭酒酌盎齊訖武舞
作謁者引祭酒進先聖神座前西向跪奠爵興謁者引
祭酒少退西向再拜謁者引祭酒詣先師酒罇所取爵
於坫執罇者舉羃祭酒酌盎齊謁者引祭酒進先師首
座前北向跪奠爵興謁者引祭酒少退北向再拜訖謁
者引祭酒詣東序西向立太祝各以爵酌罍福酒合置
一爵一太祝持爵進祭酒之左北向立祭酒再拜受爵
跪祭酒遂飲卒爵太祝進受爵復於坫祭酒興再拜謁
者引祭酒降復位初祭酒獻將畢謁者引司業(國學謁者引博)
(士下倣此太公儀引終獻)詣罍洗洗訖升酌盎齊終獻如亞獻之儀
訖謁者引司業降復位武舞止太祝等各進跪徹豆興
還罇所(徹者籩豆各一少移於故處)奉禮曰賜胙贊者唱衆官再拜
在位者及學生皆再拜(已飲福者不拜)永和之樂作率更令前
啓再拜退復位皇太子再拜(國學無率更令至再拜太公儀同國學)奉禮
曰衆官再拜在位者及學生皆再拜樂一成止率更令
前啓請就望瘞位率更令引皇太子就望瘞位西向立
(國學謁者引祭酒太公儀引初獻)奉禮帥贊者轉就瘞埳東北向初在
位者將拜太祝各執篚進神座前跪以篚取幣降自西
階詣瘞埳以幣置於埳訖奉禮曰可瘞埳東西廂各四
人寘土半埳率更令前啓禮畢(國學太公儀進初獻之左白云)率更令
引皇太子出門還便次樂作(國學謁者遂引祭酒出無率更下至樂作太公儀同)
皇太子出門樂止中允進受笏侍衛如常儀(國學無皇太子出門)
(等儀太公儀同)謁者贊引各引亞獻以下以次出初白禮畢奉
禮帥贊者還本位贊引引御史太祝以下俱復執事位
立定奉禮曰再拜御史以下皆再拜訖贊引引出學生
以次出其祝版燔於齋坊
講學(國學儀無齊太公同)
皇太子既入便次改服常服執經侍講執讀執如意等
及三館學官並服公服學生仍青衿服餘皆常服掌儀
帥贊者先入就位謁者各引羣官及學生等次入就位
左庶子版奏外辦皇太子乘輿出便次(若須乘馬臨時聽進止)侍
衛如常儀至學堂後降輿升自北階即座坐(左右侍衛量人從升)
(太傅少傅各就座坐)掌儀曰再拜贊者承𫝊羣官及學生等在位
者皆再拜(執經不拜)左庶子跪奏請令執經等升俛伏興又
左庶子稱令曰諾左庶子退降詣西階下立於執經等
之前北面宣令曰執經以下並升坐應坐者皆再拜(執經)
(不拜)通事舍人引執經以下升各就座坐(其升坐者皆脱履如式)訖
執讀讀所講經執經釋義訖執如意者以如意授侍講
侍講興受進詣論議座北面問所疑執經為通之訖興
退以如意授執者退還本座執如意者以如意次授諸
侍講者皆如上儀總訖左庶子跪奏禮畢羣官皆起通
事舍人各引降復堂下位皇太子降座降自北階入學
堂後便次羣官以次出執經以下改服常服(學生仍青衿服)
還宫
皇太子既入便次左庶子版奏請解嚴(將士不得輙離部伍)皇太
子改服公服停便次一刻頃搥一鼓為一嚴有司轉仗
衛於還塗如來儀二刻頃又搥二鼓為再嚴左庶子版
奏請中嚴國子祭酒以下學生以上並出就學外道左
奉辭三刻頃又搥三鼓為三嚴僕進軺車於門外如常
左庶子版奏外辦皇太子乘輿出次學門外降輿乘車
侍衛如常左庶子奏請及車右升降侍臣上馬文武陪
從皆如來儀車動鼓吹振作如式至國子祭酒以下奉
辭處權停車國子祭酒以下皆再拜通事舍人承令宣
勞及拜皆如常車至城隅鼓吹止過廟鼓吹作至延喜
門鼓吹止入延喜門鐃吹作至重明門宫官文武俱下
馬皇太子乘車入太傅少傅還皇太子至殿門廻車南
向左庶子跪奏請降車俛伏興皇太子降車乘輿入侍
臣從至閤門左庶子版奏請觧嚴將士還本所
皇太子束脩(國學束脩附)
束帛一篚(五匹)酒一壺(二斗)脩一案(五脡)
其日平明皇太子服學生之服(學生青衿服國學儀並言學生下倣此)至
學門外博士公服執事者引立於學堂東階下西面相
者引皇太子(國學贊禮者引學生下倣此)立於門外之東西面(不自同於)
(賓客)陳束帛壺酒脯案於皇太子之西面當門北向重行
西上將命者出立門西東向曰敢請事皇太子少進曰
某方受業於先生敢請見將命者入告博士曰某也不
德請皇太子無辱(若已封王則云請王無辱學生云請子無辱下倣此)將命者出
告皇太子曰某不敢為儀敢固請將命者入告博士曰
請皇太子就位某敢見將命者出告皇太子曰某不敢
以視賓客請終賜見將命者入告博士曰某辭不得命
敢不從將命者出告執篚者以篚東面授皇太子皇太
子執篚博士降俟於東階下西面相者引皇太子執事
者奉壺酒脩案以從皇太子入門而左詣西階之南東
面奉酒脩者立於皇太子西南東面北上皇太子跪奠
篚再拜博士答再拜皇太子還避遂進跪取篚相者引
皇太子進博士前東面授幣奉壺酒脩案者從奠於博
士前博士受幣執事者取酒脩幣以東相者引皇太子
立於階間近南北面奉酒脩者出皇太子拜訖相者引
皇太子出
通典卷一百十七
