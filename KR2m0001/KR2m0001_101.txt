通典卷九十六
唐京兆杜佑君卿纂
禮五十六凶十八
總論為人後議周漢魏晉
周制為人後者子夏曰何如而可為之後同宗則可為
之後何如而可以為人後支子可也又曰為人後者孰
後後大宗也曷為後大宗大宗者尊之統也禽獸知母
而不知父野人曰父母何等焉都邑之士則知尊禰矣
大夫及學士則知尊祖矣諸侯及其太祖天子及其始
祖之所自出尊者尊統上卑者尊統下大宗者尊之統
也大宗者收族者也不可以絶故族人以支子後大宗
也嫡子不得後大宗也(都邑之士則知尊禰者近政化也太祖始封君也始祖感神靈)
(而生若稷契也自由也及始祖之所自出謂祭天南郊也上猶遠也下猶近也收族者謂别親疎序昭穆也大)
(傳曰繫之以姓而弗别綴之以食而弗殊雖百代而婚&KR0666;不通者周道然也)漢石渠議大
宗無後族無庶子已有一嫡子當絶父祀以後大宗不
戴聖云大宗不可絶言嫡子不為後者不得先庶耳族
無庶子則當絶父以後大宗聞人通漢云大宗有絶子
不絶其父宣帝制曰聖議是也魏劉德問以為人後
者支子可也長子不以為後同宗無支子惟有長子長
子不後人則大宗絶後則違禮如之何田瓊答曰以長
子後大宗則成宗子禮諸父無後祭於宗家後以其庶
子還承其父晉范汪祭典云廢小宗昭穆不亂廢大
宗昭穆亂矣先王所以重大宗也豈得不廢小宗以繼
大宗乎漢家求三代之後弗得此不立大宗之過也豈
不以宗子廢絶圖籍莫紀若常有宗主雖喪亂要有存
理或可分布掌錄㦯可蔵之於名山設不盡存决不盡
失且同姓百代不婚周道也而姓自變易何由得知夫
既不知或容有得婚者此大違先王之典而傷自然之
理由此言之宗子之重於天下久矣汪子寗以為父母
生之續莫大焉三千之罪無後為重夫立大宗所以銓
序昭穆彌綸百代繫之以姓而弗别綴之以食而弗殊
禮盡於此義誠重矣方之祖考於斯為薄若令捨重適
輕違親就疎則是生不敬養没不敬享生人之夲不盡
孝子之事靡終非所以通人子之情為經代之典夫嫡
子存則奉養有主嫡子亡則烝嘗靡寄是以支子有出
後之義而無廢嫡之文故嫡子不得後大宗但云以支
子繼大宗則義已暢矣不應復云嫡子不得繼大宗此
乃小宗不可絶之眀文也若無大宗惟不得收族耳小
宗之家各統昭穆何必亂乎汪又曰大宗者人之夲也
尊之統也人不可以無其本所以立大宗也上理祖禰
尊尊之道著矣下理子孫親親之義眀矣旁理昆弟天
倫之理達矣存則合族以食序以昭穆導以德行别以
禮義没則禘祭太祖陳其親疎殤與無服莫不咸在此
則孝子之事終矣立人之道竭矣小宗之家五代則遷
安知始祖之所從出宗祀之所由来敬宗所以尊祖禰
不為重乎然要當以穆繼昭既眀大宗不可以絶則支
子當有繼祖是無父者也
夫為祖曾祖高祖父母持重妻從服議(晉)(宋)
晉賀循云其夫為祖曾祖高祖後者妻從服如舅姑(齊衰)
(周也)孔瑚問虞喜曰假使玄孫為後玄孫之婦從服周曾
孫之婦尚存纔緦麻近輕遠重情實有疑虞喜答曰有
嫡子者無嫡孫又若為宗子母服則不服宗子婦以此
推玄孫為後若其母尚存玄孫之婦猶為庶不得傳重
傳重之服理當在姑矣宋庾蔚之謂舅沒則姑老是
授祭事扵子婦至扵祖服自以姑為嫡所謂有嫡婦無
嫡孫婦也祖以嫡統唯一故子婦尚存其孫婦以下未
得為嫡猶以庶服之孫婦及曾玄孫婦自随夫服祖降
一等故宜周也
出後者却還為本父服及追服所後父議(晉)(宋)
晉㦯問許猛云為人後時有昆弟後昆弟亾無後當得
還否若得還為主否猛答曰喪服傳曰何如而可以為
人後支子可也嫡子不得後大宗言大宗雖重猶不奪
已之正以後之也推此而論小宗無支子則大宗自絶
矣子不絶父之後本家無嗣扵義得還出後者還本追
服或曰甲有子景後叔父乙甲死景以降服周涉數年
乙之妻又亡景服父在為母之服今叔父自有子景既
還本當追服甲三年服否若遂即吉則終身無斬縗之
服博士曺述初議曰禮大宗無子族人以支子後之不
為小宗立後眀棄親即疎叔非大宗又年尚少自可有
子甲以景後非禮也子從父此命不得為孝父亡則周
叔妻死制母服扵義謬也今歸本宜制重以全父子之
道㦯難曺曰禮日月過而後聞喪則有稅服當聞喪之
日哀情與始遭喪同是以聞喪㦯在數十年後猶追服
重甲死景即知喪哀情已叙為出後降周者服制耳三
年之喪稱情而立文父喪積年哀戚久除今更制重是
服非稱情之義若依稅服失其類矣且子為父不過再
周景嘗為甲巳服周矣今復制重是子為父服三周也
豈禮意乎答曰景扵禮無後乙之義景既不得成重制
扵乙又闕父子之道人子之情豈得無追遠之至戚乎
就使情輕扵日月已過而後聞喪服父之禮寧可便廢
今以哀戚久除方制重服為難過矣父之扵子兼尊親
之至重禮制斬縗三年眀其兼重也齊縗周服非所以
崇尊親之至重景雖嘗為甲服周豈禮也哉而數以為
父三周乎或難曰禮婦人有父喪未練而夫家遣之則
為父服三年既練而見遣則已猶如為人後者亦為所
後斬縗三年為父服周服制既同則義可相准若甲死
未練而景歸則應為三年今喪已久扵禮不應追服答
曰禮婦人適人則降父服周為夫三年既練而見遣父
服除矣重制已成扵夫故雖及父母之家父亡不得復
為父服三年不二斬之義也婦人扵禮得成其重制扵
夫景扵禮無後乙之義雖甲喪久除而㬌歸既已不得
成重扵乙今又不為甲追制重服是景為人子終無服
父之道也張湛謂曺曰禮所稱為人後後大宗所以承
正統若非大宗之主所繼非正統之重無相後之義今
乙雖無子扵禮不應取後扵甲甲之命景景之從甲皆
為違禮若如前議則兄弟以子相養者代代有之此軰
甚衆時無譏議盖同繫一祖兄弟所生猶如己子非犯
禮違義故也雖非禮之正義亦是一代成制由来故事
豈可以甲命獨為非禮景從便為失道此之得失自當
與代人共之耳今所疑扵景既當持服與不議者以為
景歸宜制重引稅服為例恐非明證夫稅服者自謂日
月已過而後聞喪聞喪之日即初死之時為制服之始
今月數得全哀情得叙為人後者父終則盡心極哀但
逼於所後抑情降服以尊父命及其還歸論喪則已積
年即事則必有降殺而方復追所謂不稱情者矣過時
而不知喪則是平吉之人既初聞之則同於始死與喪
過而歸何得為例若謂景既不得全重制於乙又闕子
道於甲故更服重即所謂全父子之道猶非稅服乎又
設難云婦人父喪既練而見遣為父服周以准為人後
者既還所生父喪已久於禮不追此議何疑答曰正以
婦人得成制於夫景不得成重制於乙今景於禮誠無
後乙之義然據受父命為人子與婦人出適者皆為本
親降服一等為所後及夫制服三年其義正同也今以
婦人既練見遣重制已成於夫故不為父三年今謂景
本不應為乙後然景既奉命為乙子則許其降夲親之
服及其喪過而歸則重制成於所後矣若不服重制其
夲親乃豈可終身無斬縗之服直是率懷而言無所依
據耳又范寗問孔德澤云甲無子取其族子乙為後所
生父没降服周甲晚自生子乙歸夲家後甲終乙當有
服否若服當制何服孔答曰代人行之似當無服繼母
嘗為母子既出服周推此粗可相况范又難必當有服
未辨服之定凖云繼母既出服周此禮所出為分眀釋
耳孔又答云繼母出為服周是父沒而嫁賀循要記亦
謂之出當以捨此適彼不獨在嫁可以意領故不必繼
於本也江熙難范云往因禮親反囙禮疎何嫌頓盡乎
未若相遺於江湖既還宜各反服也宋庾蔚之曰嘗
為父子愛敬兼加豈得事改便同疎族方之繼母嫁於
情為安
出後者為夲父母服議(晉)
晉王冀按喪服云為人後者為其父母持重於大宗者
降其小宗也按經傳為人後者固自降其親也所以降
其親者已受重於大宗必為所後之父服斬故也制其
體例若受重於大宗而不為所後之父服斬則自非經
所謂為人後者之義也凡既受命出為人後而不為所
後之父制服固非禮也還為其親斬亦非禮也均其失
寧居過重無居過輕夫恩由義厭情為禮黜是以五服
之疎屬有相為重者矣天性之父子有相為輕者矣屈
伸進退有自来也今奉義則已不為所後之父服崇恩
復不成所生之喪二者並闕未知其詳將何所居且傳
叙經意但為既後大宗無二斬之道非不斬之制也談
者不疑為後而不為所後制服為非禮乃謂反服其親
為傷教斯盖惑之大者也若不服所後之父復抑其反
崇夲恩則是凡為後之子可有不服三年之服也愚謂
為後之子及所後服重則宜如禮降其所生若不及為
所後制服則宜還為其親服斬考之義例即之人心在
可通矣
出後子為夲親服議(晉)(宋)
晉武帝太康中尚書令史遂殷表云父翔少繼叔父榮
榮早終不及持重今祖母姜亡主者以翔後榮從出降
之制繼殷為大功假二十日愚以為翔既不及榮持重
服雖名戶别繼奉養姜故如親子便依降例情制為輕
且殷是翔之嫡子應為姜之嫡孫乞得依令遣寧去職
尚書奏禮無不及還重之制翔自應降姜殷無緣還重
詔可賀循為後服議按喪服制曰為人後者為兄弟降
一等報於所為後之子兄弟若子時人論者多以為後
者子孫皆計夲親而降意所不安或曰嫡子不為人後
者直謂已嫡不以出後當以支子耳無明扵後者之子
見捨夲親何以言不得為人後邪答曰五服之制其屬
有六一去夲繫以名為正名正則男女有别上下不悖
若假之以號者則輕其權定之以名者則尊其統故曰
有嫡子者無嫡孫何為言無正以不得名之不得名之
則卑其服若得名之則重其制此之有無尊卑之宜則
是彼之後者嫡庶之例也至於庶子為後稱名不言孝
為墠而祭以其尚有二志不專故也其子則定名而處
廟以為彼情可制此義宜惇故也豈非顧本有已復統
有節哉或曰所後在五服之外父制周年而已無服疎
親戚之恩非先聖之意也答曰何為其然禮有節權恩
義相顧為所生無絶道其餘皆宜權制也夫初出後者
離至親之側為别宗之胄闕晨昏之歡廢終養之道顧
復之恩靡報罔極之情莫伸義雖從於為後恩實降於
本親故有一降之差若能專心所繼後者之子上有所
承於今為同財之密顧本有異門之疎若以父服輒當
後者至於生不及祖父母諸昆弟父有重制而已無服
又出母齊縗而杖其子又不從服今出後者於父母乃
為不杖之周恐其子不得反重也禮失於煩故約以取
通是以後者之子出母之孫其禮闕而不載生在他邦
父已不稅其義幽而不彰既以不疑父之出母何獨遲
疑别宗之祖邪服之所降其品有四君大夫以尊降公
子大夫之子以厭降公之昆弟以旁尊降為人後者女
子子嫁者以出降四降之名同止一身出者之子豈當
獨以為傳代稱乎生長於外不得言出猶繼父未嘗同
居不為異也又父報出子誠是疎已稠彼子以父為旁
尊則知所天在此初出情重故不奪其親而與其降承
出之後義漸輕疎而絶其恩絶其恩者以一其心其心
一則所後親所後親則祭祀敬祭祀敬則宗廟嚴宗廟
嚴則社稷重重社稷以尊百姓齊一身以肅家道此殆
聖人之意也宋崔凱喪服駮云代人㦯有出後大宗
者還為其祖父母周與女子子出適不降其祖同義凱
以為女子出適人有歸宗之義故上不降祖下不降昆
弟之為父後者今出後大宗大宗尊之統收族者也故
族人尊之百代不遷其父母報之周所謂尊祖故敬宗
也又曰持重於大宗降其小宗降其小宗還當為其祖
父母大功耳又云代人有出為大宗後還為其父母周
其子從服大功者凱以經文為人後者為其父母周為
其兄弟降一等此指謂後者身也不及其子則當以其
父所後之家還計其親疎為服紀耳按晉劉智釋疑或
問禮為人後者為當惟出子一身還夲親也魯國孔正
陽等議以為人後者服所後之親若子為其夲親降一
等不言代降一等者以為至其子以義斷不復還本親
故也禮云若子者則於夲父母不若子矣劉智又按禮
為人後者於兄弟降一等此出子及其子孫皆為人後
者也甲無後故乙為之後乙之子孫皆去其親往為甲
後皆當稱為人後服夲親不傷於後者若子則其親亦
然矣夲親有自然之恩降一等足以眀所後者為重無
緣乃絶之矣儒林掾謝襲稱學士張襜之從祖母丁喪
本是親祖母亡父出後求詳禮典輒𠡠助教陳福議當
諸出為人後者還服夲親皆降一等自為後者之身文
無為後者之子追服大功如福議則襜之不應廢業王
彪之答如所白則族人後大宗者出後者子於本祖無
服孫不服祖於情不安是以諸儒之說義旨總謂為人
後者雖在五服之外皆降本親一等無孫不服夲祖之
條按記云夫為人後其妻為舅姑大功鄭玄云不二降
也其妻於舅姑義服猶不二降况其子孫骨肉至親便
當無服乎禮疑則重義例亦眀如禮之例諸出後者及
子孫還服夲親於所後者有服與無服皆同降一等謂
襜之當服大功
出後子為夲庶祖母服議(晉)(宋)
晉劉氏問曰弟子遭所生母艱弟子有兒出後伯父承
嫡當心喪三月否徐邈答曰庶祖母服禮無正條往年
臨川王服太妃已為成制今出後承嫡者當依為人後
降夲親一等宜制大功九月宋庾蔚之謂庶子為父
後不得服其所生以服廢祭故也己出伯父即為祖嫡
何由得服父之所生乎
父為高祖持重子當何服議(晉)
晉徐農人問殷仲堪曰禮服高祖父母齊縗三月若其
父承重者為當服周為故自服其夲服邪若服其夲服
不以父重而增者假如玄孫持高祖重玄孫之子来孫
本都無服父服三年而子吉服俱非喪紀差降之義若
来孫夲無服而今有服則曾玄孫宜以父承重而加也
進退迷惑不知所行殷答曰祖父在而祖母没則父服
厭周祖父後亡則父服三年而孫之服一定無變是知
孫之於祖自有正服不以父服為升降又疑玄孫承重
来孫無變按禮記有子姪之服苟恩盡親畢縞冠玄武
非為無變矣徐又問曰父在為母雖服以周斷至練禫
廬杖大制無虧故孫得遂其夲服若父出後降祖在不
杖周則孫不得同父之服眀矣若父還反重又當從父
升亦眀矣如此升降由父不得恒自定也未有斬服不
異至親而子正制三月之外或都無服者也他人同㸑
而為之緦縞冠玄武微厠吉飾求之五服故為無變他
人之不若此所大惑也殷又答曰父在為母先王眀義
屈之以周服而情未有異也哀親故寢苫枕凷毁瘠杖
而後起創巨痛深弗可頓奪故漸之以祥練申之以禫
月此盖有由不變其夲則降矣子有降而孫得遂仲堪
所謂不随父升降者也
為庶子後為庶祖母服議(晉宋)
晉王冀答劉系之問云凡不繼大宗而立後及為後而
不為所後制服皆非禮也然據已為後則不得不從為
後之制若庶子立後不繼祖宗已服無重可傳亦何居
而不服庶子若先受重承事則制有疑謂當與庶祖母
同宋庾蔚之謂所後父若承祖後則已不得服庶祖
母也父不承重已得為庶祖母一周庶無𫝊祭故不三
年也
所後之母見出服議(晉)
晉步熊問許猛曰為人後而所後之母見出當何服猛
曰為人後者若子繼母言如母夫言若如者眀其制如
親其情則異也繼母如母則異於親子矣
為曾祖後服議(晉)(宋)
晉何琦議以為卿士之家别宗無後宗緒不可絶若昆
弟以孫若曾孫後之理宜然也禮緣事而興不應拘常
以為礙也魏之宗聖遠繼宣尼琦從父以孫紹族祖荀
顗無子以兄孫為嗣此成比也宋庾蔚之謂間代取
後禮未之聞宗聖時王所命以尊先聖夲不計數恐不
得引以比也
通典卷九十六
