通典卷一百四十五
唐京兆杜佑君卿纂
樂五
歌
釋名曰人聲曰歌歌者柯也所歌之言是其質也以聲
吟詠有上下如草木之有柯葉說文曰詠歌也從言永
聲也爾雅曰徒歌謂謠齊歌也虞書曰九功惟序九
序惟歌(六府三事之功有次序皆可歌樂乃德政之致也)勸之以九歌俾勿壊
(歌以勸之使致勿壊在此三者而已)又帝庸作歌曰勅天之命惟時惟幾
(因庶尹允諧故作歌以戒之安不忘危也勅正也奉天命以臨民惟政在順時在慎微)乃歌曰股
肱喜哉元首起哉百工熙哉(元首君也股肱之臣喜樂盡忠君之治功乃起百官)
(之業乃廣)臯陶乃賡載歌曰元首明哉股肱良哉庶事康哉
(賡續載成也帝歌歸美股肱乃賡以成其美賡音加孟反)又歌曰元首叢脞哉股肱
惰哉萬事墮哉(叢脞細碎無大略也君如此則臣懈怠萬事墮廢其功不成故以申戒)帝
王世紀曰舜恭已無為歌南風之詩詩曰南風之時兮
可以阜吾民之財兮南風之薰兮可以解吾民之慍兮
禹省南土塗山之女令其妾候禹於塗山之陽女乃
作歌始為南音(昔有娀氏二女居九成臺天帝使鷰夜往二女覆以玉筐既而視之鷰遺二卵)
(五色北飛不反二女作歌始為北音夏后孔甲游於東陽萯山天大風晦冥迷入人室主人方乳或曰后來是)
(良日也必大吉或曰不勝之子必有殃后乃取以歸曰以為我子誰敢殃之後折橑斧破斷其足孔甲曰嗚呼)
(有命矣乃作破斧之歌始為東音周昭王南征殞於漢中王右辛餘靡長且多力振王北濟周公乃封之西翟)
(徙宅西河追思故處作歌始為西音此蓋四方之歌也)夏太康失道畋游十旬弗
反其弟五人待于洛汭述大禹之戒作五子之歌周
禮春官太師祭祀帥瞽登歌小師掌教絃歌(教謂教瞽矇出音絃)
(謂琴瑟歌依詠詩也)樂師帥學士而歌徹(於有司徹而歌詠也)樂記師乙曰
夫歌者直已而陳德也寬而靜柔而正者宜歌頌廣大
而靜疏逹而信者宜歌大雅恭儉而好禮者宜歌小雅
正直而靜廉而謙者宜歌風肆直而慈愛者宜歌商溫
良而能斷者宜歌齊故商者五帝之遺聲也商人識之
故謂之商齊者三代之遺聲也齊人識之故謂之齊又
曰歌者上如抗下如墜曲如折止如槀木倨中矩句中
鈎纍纍乎端如貫珠(言歌聲之著動人心之審有如此事也郊特牲曰歌者在上匏竹在)
(下貴人聲也注云匏笙也)故歌之為言也長言之也說之故言之言
之不足故長言之長言之不足故嗟歎之嗟歎之不足
故不知手之舞之足之蹈之也(長言引其聲也嗟歎和續之也不知手足舞蹈)
(懽之至也)周衰有秦青者善謳而薛談學謳於青未窮青
之伎而辭歸青餞之於郊乃撫節悲歌聲振林木響遏
行雲遂留不去以卒其業又有韓娥東之齊至雍門
匱糧乃鬻歌假食既而去餘響繞梁三日不絶左右謂
其人不去也又過逆旅人逆旅人辱之韓娥因曼聲哀
哭一里老幼悲愁垂涕相對三日不食遽而追之韓娥
還復為曼聲長歌衆皆喜躍抃舞不能自禁非向之悲
也乃厚賂遺之故雍門之善歌哭即韓娥之遺聲也(許慎)
(曰曼聲長聲也)衞人王豹處淇川善謳河西之人皆化齊人
綿駒居高唐善歌齊之右地亦𫝊其業漢有虞公善
歌能令梁上塵起武帝時李延年善歌為協律都尉
但歌四曲自漢代無絃節伎最先一人唱三人和魏帝
尤好之時有宋容華者清徹好聲善唱此曲當時稱妙
自晉以來不復𫝊遂絶齊有朱顧仙善聲讀曲齊武
朱子尚又善歌二人遂俱蒙厚賚梁有吳安泰善歌
後為樂令精解聲律初改四曲别江南上雲樂内人王
金珠善歌吳聲四曲又製江南歌當時妙絶今斯宣達
選樂府少年好手進内習學吳弟安泰之子又善歌次
有韓法秀又能妙歌吳聲讀曲等古今獨絶大唐貞
觀中有尚書侯貴和妾名麗音特善唱行天清暢舒雅
含嚼姿態有喉牙吐納之異後改號方等女亦𫝊其母
伎方等卒後有郝三寳亦善歌行天有人引三寳歌之
諸女隔簾聽之發聲便笑三寳初不知怒曰亦堪女郎
終身倣效何忽嗤笑女曰上客所為殊有乖越請一聽
之始發一聲三寳便拜伏曰真方等聲也誠遠所不及
也
雜歌曲
白雪周曲也平調清調瑟調皆周房中之遺聲也漢代
謂之三調大唐顯慶二年上以琴中雅樂古人歌之近
代以來此聲頓絶令所司臨習舊曲至三年十月太常
寺奏按張華博物志云白雪是天帝使素女鼓五絃琴
曲名以其調高人和遂寡自宋玉以來迄今千祀未有
能歌白雪者臣今准勑依琴中舊曲定其宮商然後教
習並合於歌輒以御製雪詩為白雪歌辭又樂府奏正
曲之後皆有送聲君唱臣和事彰前史輒取侍中許敬
宗等奏和雪詩十六首以為送聲各十六節上善之仍
付太常編於樂府明君漢曲也漢宣帝時匃奴單于
入朝詔以待詔王嬙配之即昭君也及將去入辭光彩
射人悚動左右天子悔焉漢人憐其遠嫁為作此歌晉
石崇妓綠珠善舞以此曲教之而製新歌曰我本漢家
子將適單于庭昔為匣中玉今為糞土英晉文王諱昭
故晉人謂之明君相和漢舊曲歌也絲竹更相和執
節者歌本一部魏明帝分為二更遞夜宿為十七曲朱
生宋識列和等復合之為十三曲吳歌雜曲並出江
東晉宋已來稍有增廣凡此諸曲始皆徒歌既而被之
絃管又有因絃管金石造歌以被之魏世三調歌辭之
類是也(魏晉之代有孫氏善歌舊曲宋識善擊節唱和陳左善清歌列和善吹笛郝素彈筝朱生善琵)
(琶尤發新聲故傅玄著書曰人若欽所聞而忽所見不亦惑乎設此六人生於上代越古今而無儷何但䕫牙)
(同契哉按此說則自兹以後皆孫朱等之遺則)鳳將鶵漢代舊歌曲也應璩
百一詩云為作陌上桑反言鳳將鶵然則鳳將鶵其來
久矣特由聲曲訛變以至於此矣碧玉歌者宋汝南
王妾名寵好故作歌之懊儂歌石崇綠珠所作絲布
澀難縫一曲而已及東晉隆安初人間訛謠之曲云春
草可攬結女兒可攬擷齊高帝謂之中朝歌子夜歌
者有女子曰子夜歌造此聲晉孝武帝太元中瑯琊王
軻家有鬼歌子夜殷允為章郡僑人庾僧虔家亦有鬼
歌子夜殷允為章郡亦是太元中則子夜此時以前人
也長史變者晉司徒左長史王廞臨敗所製阿子
歌歡聞歌者晉穆帝升平初童子輩或歌於道歌畢輒
呼阿子汝聞否又呼歡聞否以為送聲後人演其聲以
為此二曲宋齊時用莎乙子之語稍訛異也桃葉歌
者是晉王子敬妾名緣於篤愛所以作歌前溪歌者
晉車騎將軍沈充所製也團扇歌者晉中書令王珉
與嫂婢有情好甚篤嫂鞭撻過苦婢素善歌而珉好持
白團扇故云團扇復團扇持許自遮面憔悴無復理羞
與郎相見督護歌者彭城内史徐逵之為魯軌所殺
宋高祖使内直督護丁旿(音五)收殯殮之逵之妻帝長女
也呼旿至閤下自問殮送之事每問輒嘆息曰丁督護
其聲哀切後人因其聲廣其曲焉歌是宋武帝所製云
督護初征時儂亦惡聞許願作石尤風四面斷行旅
讀曲歌者宋人為彭城王義康所製也其歌云死罪劉
領軍誤殺劉第四烏夜啼宋臨川王義慶所作也元
嘉十七年從彭城王義康於章郡義慶時為江州至鎮
相見而哭為文帝所怪徵還義慶大懼伎妾聞烏夜啼
聲叩齋閤云明日應有赦其年更為兗州刺史因作此
歌故其和云籠忩忩不開烏夜啼夜夜憶郎來今所𫝊
歌似非義慶本旨辭曰歌舞諸少年娉婷無種迹昌蒲
花可怜聞名不相識石城樂宋臧質所作也石城名
在竟陵質嘗為竟陵郡於城上眺矚見羣少歌謠通暢
因作此曲云生長石城下開門對城樓城中諸少年出
入見依投莫愁樂者出於石城女子名莫愁善歌謠
且石城中有忘愁聲故歌云莫愁在何處莫愁石城西
艇子打兩漿催送莫愁來襄陽樂者劉道彥為襄陽
太守有善政百姓樂業人戶豐贍蠻夷順服悉緣沔而
居由此有襄陽樂歌也隨王誕作襄陽樂始為襄陽郡
元嘉末仍為雍州刺史夜聞羣女歌謠因而作之所以
歌和中有襄陽來夜樂之語也其歌云朝發襄陽城暮
至大堤曲堤上諸女兒花艷驚郎目夀陽樂者南平
穆王為荆河州作也西烏夜飛者荆州刺史沈攸之
所作也攸之舉兵發荆州來未敗之前思歸京師所以
歌云日落西山還去來三洲歌者諸商客數由巴陵
三江口往還因共作此歌又因三洲曲而作採桑估
客樂者齊武帝之所製也布衣時常游樊鄧登阼已後
追憶往事而作歌昔經樊鄧後假楫梅根渚感昔追往
事意滿情不叙使太樂令劉瑤教習百日無成或啟釋
寳月善音律帝使寳月奏之便就勅歌者常重為感憶
之聲梁改其名為商旅行楊叛兒本童謠也齊隆昌
時女巫之子曰楊旻隨母入内及長為太后所寵愛童
謠云楊婆兒共戲來所歡語訛遂成楊叛兒歌云暫出
白門前楊柳可藏烏歡作沈水香儂作博山鑪襄陽
蹋銅蹄者梁武西下所作也沈約又作其和上聲歌
者此因上聲促柱得名或用一調或用無調名如古歌
辭所謂哀思之音不合中和梁武因之改辭無邪句
常林歡者蓋宋梁間曲宋代荆雍為南方重鎮皆王子
為之牧江左辭詠莫不稱之以為樂土故宋隨王誕作
襄陽之歌齊武帝追憶樊鄧梁簡文樂府歌云分手桃
林岸送别峴山頭若欲寄音信漢水向東流又曰宜城
投(音豆)酒今行熟停鞍繫馬暫棲宿桃林在漢水上宜城
在荆山北荆州有長林縣江南謂情人為歡常長聲相
近蓋樂人誤長為常玉樹後庭花堂堂黃鸝留金釵
兩臂垂並陳後主所造恒與宫女學士及朝臣相唱和
為詩太樂令何胥採其尤輕豔者以為此曲驍壺者
蓋是投壺樂也隋焬帝所造以投壺有躍矢為驍壺是
也汎龍舟煬帝幸江都宫所作又令太樂令白明逹
造新聲期萬歲樂藏鈎樂七夕樂相逢樂舞席同心髻
玉女行觴神仙留客擲磚縳命鬭鷄子鬭百草還舊宫
樂掩抑摧藏哀音斷絶
舞
夫樂之在耳曰聲在目者曰容聲應乎耳可以聽知容
藏於心難以貎觀故聖人假干戚羽旄以表其容發揚
蹈厲以見其意聲容選和則大樂備矣詩序曰詠歌之
不足不知手之舞之足之蹈之然樂心内發感物而動
不覺手之自運歡之至也此舞之所由起也虞書曰
帝乃誕敷文德舞干羽于兩階七旬有苗格樂記孔
子曰夫樂者象成者也(象成功而為樂)總干而山立(總持干楯山立不動)
武王之事也發揚蹈厲太公之志(志在鷹揚)武亂皆坐周召
之治也(武亂武之治也皆坐蓋以象其人無事)且夫武始北出(象觀兵孟津時)再
成而滅商(成猶奏也再奏象克殷時)三成而南(誅紂而南)四成而南國是
疆(有南國疆界也)五成而分周公左召公右(分陜東西而治之也)六成復
綴以崇(六奏象兵還振旅也復綴反位止也崇充也凡六奏以充武樂)天子夾振之而
四伐盛威於中國也(夾振之者王將夾舞者振木鐸以為節也武舞戰象也四伐者伐四)
(方也每奏四伐一擊一刺為一伐)周禮地官舞師掌教兵舞帥而舞山
川之祭祀教帗舞帥而舞社稷之祭祀教羽舞帥而舞
四方之祭祀教皇舞帥而舞旱暵之事(四方祭祀謂四望也旱暵之事)
(謂雩也暵熱氣也)春官樂師掌國學之政以教國子小舞(謂以年幼)
(少時教之舞内則曰十三舞勺成童舞象二十舞大夏)凡舞有帗舞有羽舞有皇
舞有旄舞有干舞有人舞(鄭衆云帗舞者全羽羽舞者析羽皇舞者以羽冒覆頭上)
(衣飾翡翠之羽旄舞者氂牛之尾干舞者兵舞人舞者手舞社稷以帗宗廟以羽四方以皇辟雍以旄兵事以)
(干星辰以人舞玄謂帗析五采繒今靈星舞子持之是也皇雜五采羽如鳳皇色持以舞人舞無所執以手䄂)
(為威儀四方以羽宗廟以人山川以干旱暵以皇)凡四方之舞仕者屬焉凡祭
祀賓客舞其燕樂籥師掌教國子舞羽吹籥(文舞有持羽籥者所)
(謂籥舞文王世子秋冬學羽籥詩云左手執籥右手秉翟)祭祀則鼔羽籥之舞(鼓之者恒)
(以為節也)賓饗則亦如之五經通義曰王者之樂有先後
者各尚其德也以文得之先文樂持羽毛而舞以武得
之先武舞持朱干玉戚所以增威武也戚斧干楯也玉
取其德干取其仁明當尚德行仁以斷斬也又曰東夷
之樂持矛舞助時生也南夷之樂持羽舞助時養也西
夷之樂持鉞舞助時殺也北夷之樂持干舞助時藏也
蔡邕月令章句曰天子省風以作樂所以節八音而
行八風天子八佾諸侯六大夫四士二佾舞列也每佾
八人每服冕而執戚有俯仰張翕之容行綴長短之制
所以受命而歌王者之功也人之動而有節者莫若舞
肆舞所以動陽氣而導物也
雜舞曲
公莫舞即巾舞也相𫝊云項莊舞劍項伯以䄂隔之使
不得害高帝且語莊云公莫古人相呼曰公莫害漢王
也後之用巾蓋像項伯衣袖之遺式按琴操又有公無
渡河曲然則其聲從來已久俗云項伯非也巴渝舞
者漢高帝自蜀漢將定三秦閬中范因率賨人以從帝
為前鋒號板楯蠻勇而善鬭及定三秦封因為閬中侯
復賨人七姓其俗喜舞高帝樂其猛銳觀其舞後使樂
人習之閬中有渝水因以為名故曰巴渝舞舞曲有矛
渝安臺弩渝行辭本歌曲有四篇其辭既古莫能曉其
句度魏初使王粲改創其調晉及江左皆製其辭槃
舞漢曲至晉加之以杯謂之世寧舞也張衡舞賦云歴
七槃而縱躡王粲釋云七槃陳於廣庭顏延之云遞間
開於槃扇鮑昭云七槃起長袖皆以七槃為舞也干寳
云晉武帝太康中天下為晉代寧舞矜手以接槃反覆
之(至危之象言晉代之士苟貪飲食智不及遠)至宋改為宋世寧至齊改為
齊代昌舞今謂之槃舞隸清部樂中鞞舞未詳所起
然漢已施於燕享矣傅毅張衡所賦皆其事也魏曹植
鞞舞歌序曰漢靈帝西園鼓吹有李堅者能鞞舞遭亂
西隨叚煨先帝聞其舊伎召之堅既中廢兼古曲多謬
誤異代之文未必相襲故依前曲改作新歌五篇不敢
充之黃門僅以成下國之陋樂焉明之君漢代鞞曲
也梁武帝時改其曲詞以歌君德也鐸舞漢曲也晉
鞞舞歌亦五篇及鐸舞歌一篇幡舞一篇鼓舞妓六曲
並陳於元會鞞舞故二八桓玄將即真太樂遣衆伎尚
書殿中郎袁明子啟增滿八佾相承不復革宋明帝自
改舞曲歌詞猶存舞並闕其鞞舞梁謂之鞞扇舞也幡
舞扇舞今並亡白鳩吳朝拂舞曲也揚泓拂舞序云
自到江南見樂府舞曲或云白鳧鳩云有此來數十年
察其詞旨乃是吳人患孫皓虐政思屬晉也隋牛弘請
以鞞鐸巾拂舞陳之殿廷帝從之而去其所持巾拂等
白紵舞按舞辭有巾袍之言沈約云紵本吳地所出
疑是吳舞也晉俳歌云皎皎白緒節節為䨇吳音呼緒
為紵疑即白緒也梁武帝又令沈約改其辭乃有四時
白紵之歌約集所載是也今中原有白紵曲辭旨與此
全殊前代樂飲酒酣必起自舞詩云屢舞仙仙是也
宴樂必舞但不宜屢耳前代譏在屢舞不譏舞也漢武
帝樂飲長沙定王舞是也魏晉已來尤重以舞相屬謝
安以屬桓嗣是也近代以來此風絶矣宋孝武帝大明
中以鞞拂雜舞合之鐘石施於廟庭鶴舞馬舞竹書穆
天子𫝊亦有之宋鮑昭又有舞鶴賦此舞或時而有非
樂府所統今翔麟鳳苑廐有蹀馬俯仰騰躍皆合曲節
朝會用樂則兼奏之
通典卷一百四十五
