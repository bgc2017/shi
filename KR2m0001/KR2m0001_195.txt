通典卷一百九十
唐京兆杜佑君卿纂
邊防六
西戎二
吐谷渾
吐谷渾本遼東鮮卑也西晉時酋帥徒何涉歸有二子
長曰吐谷渾少曰若洛廆(胡罪反)代統部落别為慕容氏
渾庶長廆正嫡父在時分七百戶與渾渾與廆二部俱
牧馬馬鬭相傷廆怒遣使謂渾曰先公處分與兄弟異
部牧馬何不相遠而令馬鬭渾曰馬是畜生食草飲水
春氣發動所以致鬭鬭在於馬而怒於人耶乖别甚易
今當去汝於萬里之外矣於是擁馬西行乃西附隂山
(今朔方之北)屬永嘉之亂始度隴西止於枹罕而後子孫據
有甘松之南洮水之西南極於白蘭在益州西北(甘松山在)
(今合川郡境内臨洮和政郡之南及合川郡之地)其地四時常有冰雪唯六七
月雨雹甚盛若晴則風飄沙礫有麥無穀其青海周迴
千餘里海中有小山每冬冰合後以良牝馬置此山至
來冬收之馬有孕所生得駒號曰龍種吐谷渾嘗得波
斯草馬放入海因生驄駒能行千里故時稱青海驄焉
至其孫葉延以禮云公孫之子得以王父字為氏吾祖
始自昌黎先宅於此今以吐谷渾為氏尊祖之義也自
吐谷渾至葉延曾孫視羆皆有才略知古今司馬博士
皆用儒生至其子阿豺自稱驃騎將軍沙州刺史阿豺
兼并羌氐號為強國遣使詣宋朝獻阿豺死弟慕瑰立
(瑰音瓌)遣軍擊乞伏茙蔓敗之(茙音戎)東奔隴右慕瑰據有
其地其時赫連定據長安為後魏主所攻敗擁秦雍戶
口十餘萬西次罕幵慕瑰拒擊大破之生擒定送於魏
後弟慕延立魏太武帝遣軍擊延大破之慕延率部落
西奔白蘭攻破于闐國南依罽賓七年乃還舊土慕延
死阿豺兄樹落干子拾寅立始邑於伏羅川至玄孫夸
呂立自號為可汗理伏俟城在青海西十五里有地方
數千里其西北諸雜種謂之阿貲虜(貲即移反)其南界隴涸
城去成都千餘里大城有四一在清水川一在赤水一
在澆河一在吐屈眞川皆子弟所理其主理慕賀川西
有黃沙南北百二十里東西七十里不生草木雖有城
郭不居而隨逐水草官有王公僕射尚書及郎中之號
其主椎(直追反)髻以皂為帽其妻衣織成裙披錦袍辮髻
於後首載金花丈夫衣服略同於華夏多以羃羅為冠
亦以繒為帽婦人皆貫珠束髮以多為貴兵器有弓刀
甲稍國無常賦須則税富室商人以充用焉父兄亡妻
後母及嫂等與北狄俗同死者亦皆埋殯其服制葬訖
則除之性貪婪忍於殺害後周明帝武成初夸吕寇涼
州詔賀蘭祥率兵討破之又攻拔其洮陽泥和二城置
洮州(今臨洮郡地)而還武帝天和初其龍涸王莫昌率衆䧏
以其地為扶州(今同昌郡地)二年復遣皇太子征之軍度青
海至伏俟城夸吕遁走虜其餘衆而還隋開皇中夸吕
侵弘州(在今安化郡馬嶺縣界)遣上柱國元諧擊之賊悉發國中
兵自曼頭至於樹敦甲騎不絶諧頻擊破之夸吕率其
親兵遠遁其名王十三人各率部落而䧏夸吕在位且
百年死以後還以慕容為姓其子伏允立煬帝初伏允
遣子順來朝帝令鐡勒襲大敗之伏允東走保西平(今西)
(平郡)帝復令觀王雄以掩之大破其衆伏允遁逃部落來
䧏十萬餘口伏允懼南遁於山谷間其故地皆空自西
平臨羌城以西且末以東祁連以南雪山以北東西四
千里南北二千里皆為隋有置郡縣鎮戍發天下輕罪
徙居之(其地在今西平郡之西張掖酒泉郡之北隋氏置西海且末河源等郡)於是留順
不之遣伏允無以自資率其徒數千騎客於党項大業
末天下大亂伏允及順復其故地大唐貞觀中李靖侯
君集破滅之伏允遠遁為左右所殺其子大寧王順歸
䧏於是重建其國封順為西平郡王仍加趉(巨屈反)胡吕
烏甘豆可汗之號旋又為其下所殺十年立順子諾曷
鉢為河源郡王主其國自爾衰弱而吐蕃強盛高宗時
為其破滅諾曷鉢以餘衆復來䧏(中間叛去)於靈州之境置
安樂州以諾曷鉢為刺史其故地並没於吐蕃後又封
渠帥慕容宣超為青海王武太后朝郭元振上安置䧏
吐谷渾状曰臣昨見唐休璟張錫等衆議商量其吐谷
渾部落或擬移就秦(今天水郡)隴(今汧陽郡)或欲移近豐(今九原郡)靈
(今靈武郡)責令漸去邊隅使居内地用為防閑之要冀免背
叛之虞臣以為並是偏見之一端未為長久之深册若
近秦隴則與監牧雜居如在豐靈復與默啜甫邇必以
慮其翻覆須有遷移縱至中土安可易變其本性至如
躭爾乙句貴往年王孝傑奏請自河源軍徙居靈州用
為愜便及其逃叛之日穿監牧掠馬羣所在傷夷大損
州縣是則遷居中土無益之明驗矣往者素和貴雖背
聖化只從當所居地叛走其於中國無所損傷但是失
少許吐渾耳豈與句貴之為害同日而語哉今吐谷渾
之䧏者非驅略而來皆是渴慕聖化衝鋒突刃棄吐蕃
而至者也臣謂宜當循其情以為制勿驚擾之使其情
地稍安則其係戀心亦日厚當凉州䧏者(今武威郡)則宜於
凉州左側安置之當甘州(今張掖郡)肅州䧏者(今酒泉郡)則宜於
甘肅左側安置之當瓜州(今晉昌郡)沙州䧏者(今燉煌郡)則宜於
瓜沙左側安置之但吐渾所䧏之處皆是其舊居之地
斯輩既投此地實有戀本之情若因其所投之地而便
居之其情易安因數州而磔裂之則其勢自分順其情
分其勢而不擾於人可謂善奪戎狄之權矣何要纂聚
一處如一國使情通意合如一家脫有異志則一時盡
去傷害州縣為患滋深何如分置諸州使每州皆得吐
渾使役欲有他懷必不能遠相連結總去臣愚輙以為
勝册如允臣此見其所置之處仍請簡取當處強明官
人於當處鎮遏之則小小為非亦可杜絶兼每使逹蕃
情識利害者共宣超兄弟一人歲往廵按以撫護之無
使侵削其生業日就樂戀自亦深矣如此臣實為羈縻
戎狄之良册設使後有去就不過邊州失少許吐渾終
無傷於中國今此輩心悠揚而無主未知所安在早定
安置之計無令驚擾速生邊患
乙弗敵
乙弗敵後魏聞焉在吐谷渾北國有屈海其海周㢠廻千
餘里衆有萬落風俗與吐谷渾同然不識五穀唯食魚
與蘇子蘇子状若中國枸把子或赤或黑西有契翰一
部風俗亦同土特多狼
宕昌
宕昌羌後魏時興焉亦三苖之胤與先零燒當罕开諸
部姓别自立酋帥皆有地分不相統攝宕昌即其一也
俗皆土著居有棟宇其屋織氂牛尾及羖羊毛覆之無
法令又無徭賦唯征伐之時乃相屯聚不然則各事生
業不相來往皆衣裘褐牧飬氂牛羊豕以供其食俗有
烝報無文字但取木榮落以記歲時三年一相聚殺牛
羊以祭天俗重虎皮以之送死有梁勤者代為酋帥得
羌豪心乃自稱王其界自仇池以西東西千里席水以
南南北八百里(仇池山在今同谷郡上禄縣席水在今天水上邽縣)地多山阜部
衆二萬餘落至其孫彌忽始遣使於後魏太武帝拜為
宕昌王七葉孫彌秦皆受南北兩朝封爵(宋齊梁及魏並各羈縻之)
後見兩魏分隔永熙末種人企定乃引吐谷渾寇金城
(今郡地)後企定弟彌定寇石門戍周武帝天和初詔大將
軍田弘討平之以其地為宕州(今懷遒郡)
鄧至
鄧至羌之别種也後魏時興焉有像舒理者代為白水
酋帥因地名為種號鄧至王其地自干亭以東平武以
西汶嶺以北宕昌以南(今懷道郡之南通北郡之北交川臨冀同昌郡之地也)風
土習俗與宕昌同自舒理至十代孫舒彭附於後魏孝
文帝封甘松縣子鄧至王後數代西魏恭帝初其主擔
術因亂來奔周文帝遣兵送還自後無聞
党項
党項羌在古析支之地漢西羌之别種魏晉以䧏西羌
微弱周滅宕昌鄧至之後党項始強南雜舂桑迷桑等
羌北連吐谷渾其種每姓别自為部落一姓之中復分
為小部落大者萬餘騎小者數千騎不相統一有細封
氏費聽氏往利氏頗超氏野律氏房當氏米禽氏拓拔
氏而拓拔最為強族俗皆土著有棟宇織氂牛及羊毛
覆之俗尚武無法令賦役其人多夀年至百五六十歲
不事生産好為竊盗常相陵刦尤重復讐讐人未得必
蓬頭垢面跣足蔬食要斬讐人而後復常男女並衣裘
褐仍被大氊不知耕稼土無五穀氣候多風寒以氂牛
馬驢羊豕為食五月草始生八月霜雪䧏求大麥於他
界醖以為酒妻其庶母及伯叔母嫂子弟之婦媱穢烝
報諸夷中最為甚然不婚同姓少死者則仰天云枉而
悲哭焚之名為火葬無文字但候草木以記歲時大
唐貞觀三年南會州都督府鄭元璹遣使招諭其酋長
細封步頼舉部内附亦自入朝列其地為軌州拜步頼
為刺史其後諸部相次内附列其地為崌奉巖遠四州
各拜首領為刺史
白蘭
白蘭羌之别種周時興焉東北接吐谷渾西至叱利摸
徒南界郡鄂風俗物産與宕昌同周武帝保定元年朝
獻使至
吐蕃
吐蕃在吐谷渾西南不知有國之所由或云秃髮利鹿
孤有子樊尼其主傉檀為乞伏熾盤所滅樊尼率餘種
依沮渠蒙遜其後子孫西魏時為臨松郡丞(今張掖郡張掖縣界)
與主簿皆得衆心因魏末中華擾亂招撫羣羌日以強
大遂改姓為窣(蘇骨反)㝅野故其人至今號其主曰贊府
貴臣曰主簿又或云始祖贊普自言天神所生號鶻堤
悉補野因以為姓(窣□野與悉補野言訛其實一也或云本姓弃蘇農也)其國出
鄯城五百里過烏海入吐谷渾部落彌多彌蘇毗及白
蘭等國至吐蕃界其國風雨雷雹每隔日有之盛夏節
氣如中國暮春之月山有積雪地有冷瘴令人氣急不
甚為害其俗重漢繒而貴瑟瑟男女用為首餙其君長
或在䟦布川或居邏婆川有小城而不居坐大氊帳張
大拂廬其下可容數百人兵衞極嚴而衙府甚狹俗飬
牛羊取乳酪供食兼取毛為褐而衣焉不食驢馬肉以
麥為麨人死殺牛馬以殉取牛馬積累於墓上其墓正
方累石為之状若平頭屋其臣與君自為友號曰共命
人其數不過五人君死之日共命人皆日夜縱酒葬日
於脚下針血盡乃死便以殉葬又有親信人用刀當腦
縫鋸亦有將四尺木大如指刺兩肋下死者十有四五
亦殉葬焉設官父死子代絶嗣即近親襲焉非其種類
輒不相服其官章餙有五等一謂瑟瑟二謂金三謂金
飾銀上四謂銀五謂熟銅各以方圓三十褐上装之安
膞前以辨貴賤法令嚴肅兵器有弓刀楯矟甲胄每戰
前隊皆死後隊方進人馬俱披鏁子甲其制甚精周體
皆遍唯開兩眼非勁弓利刃之所能傷也其戰必下馬
列行而陣死則遞收之終不肯退槍細而長於中國者
弓矢弱而甲堅人皆用劒不戰亦負劒而行其驛以鐡
箭為契其箭長七寸若急驛膞前加著一銀鶻有草名
速古芒葉長二寸状若斜蒿有鼠尾長於常鼠其國禁
殺者加其罪有可跋海去赤嶺百里方圓七十里東南
流入蠻與蠻西二河合流而東號為漾鼻水又東南出
會川為瀘水焉自赤嶺至邏婆川絶無大樹木唯有楊
柳人以為資置大論以統理國事無文字刻木結䋲為
約徵兵用金箭寇至舉燧與其臣下一年一小盟(用羊狗彌)
(猴)三年一大盟(用人馬牛驢)以麥熟為歲首其國都號為邏
婆城用法嚴整議事則自下而起因人所利而行之此
其所以能強且久也重壮賤老母拜於子重兵死惡疾
終以累代戰没者為甲門臨陣奔北者懸狐尾於其首
表其似狐之怯其贊普弄贊雄霸西域隋開皇中其主
論贊率弄贊都牂牁西疋播城已五十年矣國界西南
與婆羅門接自大唐初已有勝兵數十萬號為強國男
女皆辮髮氊裘以頳塗面無器物以手捧酒而飲之屈
木令圓以皮作底就中而食俗多金及小馬党項白蘭
諸部及吐谷渾西域諸國咸畏懼之至其主弃蘇農贊
貞觀十五年正月以宗室女封文成公主䧏於吐蕃贊
普命禮部尚書江夏王道宗送之贊普親迎於河源見
王人執子壻禮甚謹覩大國服飾禮儀之美俯仰有媿
沮之色謂所親曰我祖父未有通婚大國者今我得尚
大唐公主當築一城以誇後代仍遣酋豪子弟請入國
學以習詩書當高宗初封賨王蘇農死其子早卒以孫
代立號乞黎拔布幼小大相禄東贊攝知國事總章中
以兵臨吐谷渾吐谷渾告急咸亨中高宗令將軍薛仁
貴郭待封等率衆十餘萬伐之至大非川為大論欽陵
所敗因遂滅吐谷渾欽陵姓薛氏其父禄東贊頗曉兵
術吐蕃贊府以國事委之講兵訓師雅有節制吐蕃之
并兼諸羌雄霸西土東贊有力焉有子五人及東贊死
欽陵兄弟復專其國上元中寇鄯廓等州儀鳳三年遣
工部尚書劉審禮為洮河軍總管率兵十八萬以討之
戰於青海軍敗沒於陣調露二年中書令李敬玄戰於
大非川又敗績續遣黑齒常之襲擊破之武太后如意
初武威軍總管王孝傑大破吐蕃復龜兹于闐疎勒碎
葉四鎮至萬歲通天初又寇凉州執都督許欽明欽陵
兄弟皆有才略欽陵多居中諸弟分領方面諸蕃憚之
二年吐蕃大論欽陵遣使請和武太后遣前梓州通泉
縣尉郭元振往至野狐河與陵遇陵曰大國久不許陵
和陵久不遣蕃使以久無報命故去秋有甘凉之抄斯
實陵罪今欲和好能無懼乎振乃謂曰論先考東贊以
宏才大略服事先朝結好通親荷榮承寵本期𫝊之永
代垂於無窮論不慕守舊恩中致猜阻無故自絶日尋
干戈屢犯我河湟頻擾我邊鄙且父通之子絶之豈為
孝乎父事之子叛之豈為忠乎然論之英聲籍甚遐外
各自為主奚為懼乎陵曰如所來言陵無憂矣今天恩
既許和好其兩國戍守咸請罷置以便萬姓各守本境
靡有交爭豈不休哉然以西十姓突厥四鎮諸國或時
附蕃或時歸漢斯皆類多翻覆伏乞聖恩含弘拔去鎮
守分離屬國各建侯王使其國君人自為守既不欵漢
又不屬蕃豈不人免憂虞荒陬幸甚振曰十姓四鎮本
將鎮静戎落以撫寧西土通諸大邦非有他求論今奚
疑而有憂虞乎論曰使人此詞誠為實論然緣邊守將
多好功名見利而動罕守誠信此蕃國之所為深憂也
振曰十姓諸部與論種類不同山川亦異爰覽古昔各
自區分復為我編人積有年歲今論欲一言而分離數
部得非昧弱苟利乎陵曰使人豈不疑陵貪冒無厭謬
陳利害窺竊諸部以為漢邊患耶陵雖識不逮遠請為
使人明之陵若愛漢土地貪漢財幣則青海湟川實邇
漢邊其去中州蓋三四千里必有窺羡何不争利於此
中而突厥諸部懸在萬里之外磧漠廣莽殊異中國安
有争地於萬里外而能為漢邊患哉捨近務遠計豈然
也但中州人士深謀多計天下諸國皆為漢并雖大海
之外穹塞之表靡不磨滅矣今吐蕃塊然獨在者非漢
不貪其土地不愛其臣僕實陵兄弟小心謹密得保守
之耳而十姓中五咄六部諸落僻近安西是與吐蕃頗
為遼遠俟斤諸部密近蕃境其所限者唯界一磧騎士
騰突旬日即可以蹂踐蕃庭為吐蕃之巨蠧者唯斯一
隅且烏海黃河關源阻深風土疫癘縱有謀夫猛將亦
不能為蕃患矣故陵無敢謬求西邊沙路坦達夷漫故
縱羸兵庸將亦易以為蕃患故陵有此請實非欲侵漁
諸部以生心於漢邊陵若實有謀漢之懷有伺隙之意
則甘凉右地暨於積石此道綿細幾二千里其廣者不
過二三百里狹者纔百里陵若遣兵或出張掖或出玉
門使大國春不遑種秋無所穫五六歲中或可斷漢右
界矣又何以為棄所易而窺所難乎此足明陵心矣往
者高宗以劉審禮有青海之役乃使黃仁素賈守義來
和陵之上下將士咸無猜忌故邊守不戒嚴和事曾未
畢以為好功名人崔知辨從五俟斤路乘我間隙瘡痍
我衆驅掠牛羊蓋以萬計自此陵之國人大危慄和事
矣今之此求但懼好功名者之吞噬冀此為翰屛以虞
之實非有他懷焉振曰兹事漫汗體大非末吏所能明
論當發使奉章以聞取裁於聖主陵乃命郎宗乞思若
為使振曰今遣使之後國不可更犯漢邊且蕃使前後
入朝不時遣者良以使去之後兵仍犯漢故朝廷躊蹰
曰是紿(徒改反)我也以為偵諜不以為使人遂遷延無報
今若踵前陵塞是故䧟所去人使孰謂請和也陵俛首
踧□久之曰陵與國人咸恨崔知辨之前事故嘗有此
舉以虞好功者之來侵比實以選練騎士三萬分路出
師使人既有此言今既於和事非便安可相違即罷兵
散卒遂指天為信斯具之表矣振與思若至時朝廷以
四鎮十姓事欲罷則有所顧欲拒則有所難沉吟久之
莫之能决振為役夏奉戎竭内事外非計之得乃獻疏
曰臣聞利或生害害亦生利國家奄有天下園囿八荒
而萬機百揆之中最難消息唯吐蕃與默啜受命是將
不利於中國若圖之不審則害亦隨之如防害有方則
利亦隨之今欽陵所論唯分裂十姓地界抽去四鎮兵
防此是欽陵切論者若以為可允則當分眀斷决之若
以為不可允則當設册以羈縻之終不可直拒絶以阻
其意使興邊患也臣竊料此事關隴動静之機豈可輕
舉措哉使彼既和未絶則其惡亦不得頓生請借人事
為比設如人家遭盗一則攻其内室一則寇其外落主
人必不先於外寇而憂在内室矣何則以内患近而外
患遠也今國之外患者十姓四鎮是内患者甘凉瓜肅
是復關隴之人事屯田向三十年臣料其力用久竭弊
矣脫一朝甘凉有不虞此中豈堪廣調發耶臣實病之
不知朝廷以為何如夫善為國者當先料内以敵外不
貪外以害内今議事者捨近患而靡恤務遠患而是貪
臣愚駑㒺識厥策必以四鎮殷重事不可依何不言事
以答之如欽陵云四鎮諸部與蕃界接懼漢密近蘭(金城)
(郡)鄯(今西平郡)北為漢患實在兹輩斯亦國家之所要者今
宜報陵云國家非恡四鎮本置此以抱蕃國之尾分蕃
國之力使不得并兵東侵今若頓委之於蕃恐蕃力強
易為東擾必實無東意則宜還漢吐渾諸部及青海故
地即俟斤部落當以與蕃如此足塞陵口而和事未全
絶如後小有乖則曲在彼兼西邊諸國欵附歲久論其
情義豈與吐蕃同日而言今未知其利害未審其情實
逕有分裂亦恐傷諸國之意非制馭之筭待籌損益知
其利便續以有報如此則亦和未為絶更使彼蕃懸情
上國是亦誘人之方伏願省擇使無遺筭以惠百姓也
其後贊府年長忌欽陵乃與首領論巖等密圖之言將
獵召兵執欽陵親黨二千餘人殺之自帥衆討欽陵欽
陵自殺其親信左右同日自殺者百餘人其弟贊婆先
在東境率千餘人來䧏授右衞大將軍乞梨拔布神龍
初死其子立乞梨弩悉籠時年七歲祖母禄沒氏攝位
至中宗神龍三年四月以所飬嗣雍王守禮女封金城
公主出䧏吐蕃贊普景龍四年正月幸始平縣送金城
公主以左驍衞大將軍楊矩為使二月改始平縣為金
城縣又改其地為鳳臺鄉愴别里天寳十四年死其子
立號乞犁悉籠納贊
大羊同
大羊同東接吐蕃西接小羊同北直于闐東西千餘里
勝兵八九萬人其人辮髮氊裘畜牧為業地多風雪冰
厚丈餘所出物産頗同番俗無文字但刻木結䋲而已
刑法嚴峻其酋豪死抉(於穴反)去其腦實以珠玉剖其五
臓易以黃金假造金鼻銀齒以人為殉卜以吉辰藏諸
巖穴他人莫知其所多殺牸牛羊馬以充祭祀葬畢服
除其王姓姜葛有四大臣分掌國事自古未通大唐
貞觀十五年遣使來朝
悉立
悉立在吐蕃西南戶五萬有城邑村落依溪澗丈夫以
繒綵纏頭衣氊褐婦人辮髮著短裙以烝報為俗畜多
水牛羖羊雞豕穀宜秔稲麦豆饒甘蔗諸果死葬於中
野不為封樹喪制以黑為衣一年就吉刑有刖劓羈事
吐蕃自古未通中國大唐貞觀二十年遣使貢方物
章求拔
章求拔或云章揭拔本西羌種也在悉立西南居四山
之内近代移出山西接東天竺遂改衣服變西羌之俗
其地延袤八百里勝兵二千餘人居無城郭好為寇掠
商旅患之聞悉立入朝亦遣使朝貢
泥婆羅
泥婆羅國在吐蕃西其俗剪髮與眉齊穿耳璫楦竹筩
緩至肩者以為姣麗食用手其器皆用銅多商賈少田
作以銅為錢面文為人背文為馬其牛鼻不穿孔衣服
以一幅布蔽身數日盥潄以板為屋壁皆雕畫俗重博
戲頗觧推測盈虚兼通歴術事五天神䥴石為像每日
清水浴神烹羊而祭其王那陵提婆身着眞珠諸寳耳
垂金鈎玉鐺佩寳装仗突坐獅子座常散花燃香大臣
及左右並坐於地有阿耆婆濔池周㢠廻二千餘步以物
投之即生煙㷔懸釜而炊須臾而熟唐永徽二年遣
使朝貢
通典卷一百九十
