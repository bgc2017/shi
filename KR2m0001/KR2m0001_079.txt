通典卷七十四
唐京兆杜佑卿撰
禮三十四賓一
自古至周天下封建故盛朝聘之禮重賓主之儀天子
諸侯卿大夫士禮數服章皆降殺以兩秦皇帝蕩平九
國宇内一家以田氏簒齊六卿分晉由是臣強君弱終
成上替下陵所以尊君抑臣置列郡縣易於臨統便俗
適時滯儒常情非今是古禮經章句名數尤繁諸家觧
釋注疏庬雜方今不行之典於時無用之儀空事鑽研
競為封執與夫從宜之旨不亦異乎
天子受諸侯藩國朝宗覲遇(殷周以前天子有迎勞享燕諸侯之禮至)
(秦罷侯置守無復古儀及魏以三國分裂粗有其禮東晉末又廢洎梁崔靈恩採摭三禮遺文)
(咸序其儀唯後梁主蕭詧巋稱帝荆襄為後周及隋附庸國覲採㩀周制剏立儀注焉時會)
(殷同附唐東晉後周)(虞隋)(夏唐殷大)(周)(魏)(晉)
唐虞夏氏之時四方諸侯歲一朝殷制五年一朝
周制大行人掌大賓之禮及大客之儀以親諸侯(賓要服以)
(内諸侯也大客謂其孤卿)春朝諸侯而圖天下之事秋覲以比邦國
之功夏宗以陳天下之謨冬遇以協諸侯之慮(此以王見諸侯)
(為文也圖比陳協皆考績之言)天子當扆而立諸侯北面而見天子曰
覲天子當宁而立諸公東面諸侯西面曰朝(爾雅曰戶牖之間謂)
(之扆門屏之間謂之宁)邦畿方千里其外五百里曰侯服歲一見
又其外五百里曰甸服二歲一見又其外五百里曰男
服三歲一見又其外五百里曰采服四歲一見又其外
五百里曰衛服五歲一見又其外五百里曰要服六歲
一見(要服蠻服也此六服相距方七千里公侯伯子男封焉其朝貢之歲四方各四分趨四時而來或朝)
(春或宗夏或覲秋或遇冬每朝覲皆有貢物其賦税見上篇)九州之外謂之蕃國代
一見各以其所貴寳為贄(九州之外夷服鎮服蕃服按曲禮曰其在東夷北狄西戎)
(南蠻雖大曰子父死子立其嗣王即位乃一來各以其所貴寳為贄則蕃國之君無執玉瑞也)到天子
之境先謁關人關人報王王使小行人迎勞於畿又使
大夫致積及郊使大行人服皮弁用璧以勞授之(皮弁者天)
(子之朝服璧無束帛者天子之玉尊也諸侯賓王使者用束帛乘馬積音子四反)及國天子賜
舍使司空致舍將受朝上公執桓珪九寸繅藉九寸衮
冕九章其春夏朝宗各乘所受上輅建常九斿繁纓九
就(若春諸侯各服禆冕釋幣於禰各乘所受上輅者以陽氣仁恩尚文故車服得與王同)侯執信
珪伯執躬珪七寸繅藉七寸鷩冕七章建常七斿繁纓
七就子執糓璧男執蒲璧皆五寸繅藉五寸毳冕五章
建常五斿繁纓五就王則服皮弁於路門外正朝當宁
而立諸侯改服於舍服朝服各執瑞玉至於朝公東面
諸侯西面伯子男從侯而朝末儐承命告於天子天子
曰伯父寔來予一人嘉之伯父其入予將受之(天子於同姓大)
(國則曰伯父小邦則曰叔父異姓大國則曰伯舅小邦則曰叔舅嘉之者美之也受王先書同姓次及異姓上)
(儐又傳下至嗇夫也信音身)諸侯序進入門右坐奠珪再拜稽首(入門)
(右而執臣道不敢由賓客之位卑者見尊奠贄而不授)儐者謁(謁猶告也上儐告以天子前辭欲親)
(受之如賓客也其辭曰伯父其升)侯氏坐取珪升致命王受之玉侯氏
降階東北面再拜稽首儐者延之曰升升成拜乃出各
還其舍司几筵設黼扆於廟扆前南嚮設莞席紛純加
繅席畫純加次席黼純左右玉几(斧謂之黼其繡白黑采也以絳帛為質扆)
(制如屏風繡似斧形扆前設席左右有几優至尊也鄭玄謂紛如綬有文而狭者繅席削蒲蒻展之編以五采)
(若今合歡矣畫純畫為雲氣也次席桃枝席有次列成文)天子服衮冕負黼扆而立
諸侯禆冕一一而入以行三享奉束帛加璧庭實唯國
所有(唯國所有或馬或虎豹之皮龜金丹漆絲纊竹箭分為三享矣)奉束帛匹馬卓上
九馬隨之中庭西上奠幣再拜(卓猶的也以素的一馬為上書其國名後當識)
(其所産也必十匹者不敢斥王所乘用成數敬也)其秋冬覲遇之時將朝之早
諸侯禆冕釋幣於禰(將朝質明時也禆之謂言埤也天子六服大裘為上其餘為禆以事)
(尊卑服之而諸侯亦服焉其釋幣如聘大夫將受命釋幣於禰之禮告將覲也)皆乘墨車載龍
旂弧韣瑞玉有繅至大門外(交龍為旂諸侯所建墨車大夫制也弓衣曰韣)上
儐自與諸侯相揖而入至廟門外之舍王服衮冕負斧
扆而受朝享之禮諸侯入門右皆奠玉再拜王命將受
之諸侯更取玉升堂致命王親受之諸侯降堂又再拜
稽首儐者延之曰升升成拜乃出然後行三享玉王皆
撫之諸侯降堂自授宰如朝宗之法覲遇之時天子不
下堂(禮記云天子覲諸侯下堂自夷王始也)其朝宗覲遇行朝享禮畢(三享)
(訖也)諸侯皆右肉袒於廟門之東乃入門右北面立告聽
事(右肉袒者刑宜施於右也告聽事者告王以國所用為罪之事)儐者謁諸天子天子
辭於侯氏曰伯父無事歸寕乃邦(謁告也)侯氏再拜稽首
出自屏南適門西改袒還襲遂入門左北面立王乃勞
之再拜稽首儐者延之曰升升成拜降出(王辭之不即左者當出隠)
(於屏而襲也天子外屏勞之勞其道路勞苦也)王遂更延諸侯入而禮之王使
宗伯以珪瓚酌欎鬯祼之禮畢還館諸侯公卿皆就館
見之若有功者天子賜以車服皆使公就館致之諸侯
迎於外門外再拜諸公奉箧服加命書於其上升自西
階東面太史居右(言諸公者王同時分命之而使賜侯氏)侯氏升西面立
太史述命(讀王命書)侯氏降兩階之間北面再拜稽首(受命也)
升成拜(太史辭之降也)太史加書於服上侯氏受(受箧服也)使者出
侯氏送再拜時會以發四方之禁殷同以施天下之政
其法諸侯既至天子之國必先朝天子於其國内然後
為壇於國外更行朝禮(時會無常期諸侯有不順服者王將有征討合諸侯而發禁令)
(焉禁謂九伐之法也會之法為壇於國外崔靈恩曰古者諸侯朝天子四時禮外有時會殷同之法殷同者十)
(二年王不巡狩則六服諸侯各當方面來赴四時見王也殷衆也四方諸侯衆來見王此有十二年之期故不)
(得謂時會也殷同之禮東方則以春南方則以夏西方則以秋北方則以冬皆如廵狩之時)春為壇
於國東夏與秋冬各於其方(壇制度已具廵狩篇)將時會殷同之
朝天子乘龍(馬八尺曰龍)載大旂象日月升龍降龍春則拜
日於東門之外夏則禮日於南門之外(變拜言禮者客祀也)秋則
禮月與山川丘陵於西門之外冬則禮月與四瀆於北
門之外(禮者謂祭之廵狩之時山川之神各當方而祭之今不廵狩故山川隨其時而祭之陽祭陽方)
(隂祭隂位)加方明於壇上而祭之(方明者木也方四尺設六色東青南赤西白北黑上)
(玄下黃四方神明之象所謂方明也)設六玉上珪下璧南方璋西方琥北
方璜東方珪以祭之(六色象其神六玉以禮之上宜以蒼璧下宜以黃琮而不以此者則)
(上下之神非天地之至貴者設玉者刻其木以著之)去方明以朝諸侯(其朝位授玉儐介之)
(儀已具廵狩篇)魏制藩王不得朝覲明帝時有朝者皆由特
恩不得為常晉武帝太始中有司奏諸侯之國其王
公以下入朝者四方各為二番三歲而周周則更始臨
時有故則明年來朝明年朝後更滿三歲乃朝不得依
恒數朝禮皆執璧如舊朝之制不朝之歲各遣卿奏聘
詔可東晉王侯不之國其有受任居外則同方伯刺
史二千石之禮亦無朝聘之制後周初梁主蕭詧來
朝入畿大冡宰命有司致積其餼五牢米九十筥醯醢
各三十五甕酒十八壺米禾各五十車薪芻各百車既
至大司空設九儐以致館梁主束乘馬設九介以待之
禮成而出明日梁主朝受享於廟既致享大冡宰又命
公一人玄冕乘車陳九儐以束帛乘馬致食於賓及賓
之從各有差致食訖又命公一人弁服乘車贄設九儐
以勞賓梁主設九介迎於門外明日朝服乘車還贄於
公公皮弁迎於大門授贄受贄並於堂之中楹又明日
梁主朝服設九介乘車偹儀以見於公事畢公致享明
日三孤一人又執贄勞於梁主明日梁主還贄又明日
梁主見三孤如見三公明日卿一人又執贄梁主見卿
又如三孤於是三公三孤六卿人各餼賓並屬官之長
為使牢米帛同三公(自秦平天下朝覲禮廢及後周立蕭詧為梁主稱藩國始有此儀)
隋文帝開皇四年正月後梁主蕭巋來朝(巋父詧自梁入周以)
(襄陽來為附庸國於其境内稱皇帝建年號巋嗣立至隋遷於江陵)次於郊外詔廣平王
楊雄吏部尚書韋康持節以迎衛尉設次於館驛雄等
降就便幕巋服通天冠綘紗袍端珽立於東階下西面
文武陪侍如其國雄等立於門右東面巋攝内史令柳
顧言出門請事康曰奉詔勞於梁帝顧言入告巋出迎
於館門外西面再拜持節者導雄與巋俱入至於庭下
巋北面再拜受詔訖雄等乃出立於館門外道右東向
巋送於門外西面再拜及見帝冠通天冠服綘紗袍御
大興殿如朝儀巋服遠遊冠朝服以入君臣並拜禮畢
而出大唐貞觀二十年有司言按史記正月諸侯王
朝賀凡四人晉長安不過二十日今請每春二王入朝
禮畢還藩從之至二十二年十月令百僚朔望服袴褶
以朝開元二十五年十一月御史大夫李適之奏每至
冬正及緣大禮應朝參官并六品清官並服朱衣餘六
品以下官許通着袴褶如有慘故准式不合着朱衣袴
褶者其日聽不入朝自餘應合着而不着者請奪一月
俸以懲不恪制曰可天寳三載二月勑百官朔望朝參
應服袴褶并着珂傘至閏二月初一日宜停自今以後
每逢此閏仍永為恒式六載九月勑自今以後每朔望
朝晚於常儀一刻進外辦每坐喚㐲令朝官從容至閤
門入至障外不湏趨走百司無事至午後放歸無為守
成宜知朕意十二載十一月御史中丞吉温奏請京官
朔望朝參着朱衣袴褶五品以上着珂傘制曰可十四
載三月勑常參官分日入朝尋勝宴樂(貞觀十五年正月太宗謂侍臣)
(曰古者諸侯入朝有湯沐邑芻禾百車待以客禮漢家故事為諸州刺史郡守創立邸舍於京城頃聞都督刺)
(史充考使至京師皆賃房與商人雜居既復禮之不足必是人多不便至十七年十月下詔令就京城内間坊)
(為諸州朝集使各造邸第三百餘所太宗親觀幸焉至永淳元年關中饑乏諸州邸舍漸漸殘毁至神龍元年)
(司農卿趙復温希權要奏請出賣並盡至建中元年十二月勑每州邸舍各令夲郡量事依舊營置至二年五)
(月戶部奏若令州府自置事又煩費伏請以官宅二十所分配共給諸州朝集使勑旨宜依)其受蕃
國朝聘如開元禮
天子受諸侯遣使來聘(秦漢以降並無其禮今所編纂者但欲知三代禮儀)
(耳)
周制諸侯遣使聘天子皆以卿為使大夫為上介士為
衆介(公介七人伯五人子男二人諸侯之臣使各下其君二等)將行之朝朝服釋幣
於禰告為君然後釋幣於行(在廟門之外也)介及衆介皆從遂
受命於朝受聘珪享束帛加璧(二王之後公使則享用珪也次受夫人之聘使)
(則享用玄纁束帛加璧)遂行至天子畿更張&KR0950;(示有事於此)先謁關人
關人報王使請事遂導以入(若公之孤則三積一問一勞至郊迎張&KR0950;而入)王
使大夫授館遣人致飱將行聘之前皆遣人授舍於文
王廟門外行聘之朝釋幣於禰服冕服乘車建&KR0950;至大
門外下車王服皮弁服受聘(時賓亦服皮弁服)受訖王更服服
衮冕入廟當扆而立賓入次改服禆冕而入士介皆隨
賓後入行享於廟亦升堂進玉王前撫之亦行三享王
禮之出廟門更行私覿之見王出至大門内使問其君
及勞聘賓還館主人致饔餼明日發幣於公卿然後受
享受燕而還王亦使送出境(其餞送之儀與諸侯相聘還之禮同)
天子遣使來迎勞諸侯
周制諸侯入朝王使小行人迎勞於畿及郊大行人勞
視館將幣為丞而儐(視館致館也王使勞於郊致館於賓賓至將幣使宗伯為上儐郊謂)
(遠郊去王城五十里)皮弁用璧侯氏亦皮弁迎於帷門外再拜(郊舍)
(狭寡為帷宫以受勞)使者不答拜遂執玉(即璧也)三揖至於階使者
不讓先升侯氏升聽命降再拜稽首遂升受玉(不答拜者為人)
(使不當其禮也不讓先升奉王命尊也升者升壇也使者東面致命侯氏東階上西面聽命)使者左
還而立侯氏還璧使者受侯氏降再拜稽首使者乃出
(左還還南面示將去也立者見侯氏將有事於已侯氏還璧重王禮也)侯氏用束帛乘馬
儐使者再拜受侯氏再拜送幣(儐使者所以致尊敬也拜者各於其階也)使
者降以左驂馬出侯氏送於門外再拜侯氏遂從之(騑馬)
(曰驂馬設在西也其餘三馬侯氏之士遂出以授使者於門外從之者遂從使者以至朝也)諸侯初
至天子賜舍(以其新至道路勞苦未受其禮且使即安)曰伯父汝順命於王
所賜伯父舍(此使者致館辭)侯氏再拜稽首(受館也)儐之束帛乘
馬(王使人以命致館無禮猶儐之者尊王命也)又使大夫戒曰某日伯父帥
乃初事(大夫者卿為訝者也戒告也副相其事使慎修其事初猶故也)侯氏再拜稽首
(受覲日也)掌客致禮上公五積飱五牢牽五牢朝訖則致饔
餼九牢(饔餼致相見之大禮熟曰饔生曰餼)侯伯四積飱四牢牽四牢饔
餼七牢子男三積飱三牢牽三牢饔餼五牢殷膳皆太
牢以及歸上公三食三饗三燕侯伯再食再饗再燕子
男一食一饗一燕若弗酌則以幣致之凡介行人宰史
皆有飱饔餼以其爵等為牢禮之陳數唯上介有禽獻
(殷中也中又致膳示念賓客若不酌獻君有故不親享食燕則以酧幣侑幣致之凡介行人宰史衆臣從賓者)
(行人主禮宰主具史主書皆有飱饔餼尊其君及其臣以其爵等為牢禮之陳數卿則飱二牢饔餼五牢大夫)
(則飱太牢饔餼三牢士則飱以少牢饔餼太牢此降小禮豐大禮也以命數則參差難等略於臣用爵而已)
凡禮賓客國新凶荒札喪禍災在野皆殺禮(皆為國省用愛費也)
(國新新建國也禍災謂有兵寇水火之事殺色介反)說曰古者封土建侯並為
列國是以周制朝宗聘覜之禮協天下之事以結諸侯
之好而非朝之歲久無事焉則聘大行人職曰時聘以
結諸侯之好殷覜以除邦國之慝(時聘者無常期天子有事諸侯使大夫來)
(聘親以禮見之禮而遣之所以結其恩好也天子無事則已殷覜所謂一服朝之歲也慝惡也一服朝之歲五)
(服諸侯皆使卿以聘禮來見天子天子以禮見之命以政禁之事可以除其惡行覜他弔反)間問以
諭諸侯之志歸脤以交諸侯之福賀慶以贊諸侯之喜
致禬以補諸侯之烖(此四者王使臣於諸侯之禮間問者間歲一問諸侯謂存省之屬也)
(諭諸侯之志者諭言語諭書名其類也交或往或來者贊助也致禬凶禮之弔禮禬補諸侯之烖也)若諸
侯相聘之制則比年小聘三年大聘相勵以禮則外不
相侵内不相陵此天子所以飬諸侯兵不用而諸侯自
為正之具也以珪璋聘重禮也已聘而還珪璋此輕財
重禮之義也諸侯相勵以輕財重禮則民作讓矣
三恪二王後(虞隋夏大周唐)(魏)(晉)(東晉)(宋)
虞舜以堯子丹朱為賓曰虞賓而不臣之(虞書云虞賓在位羣后德)
(讓)夏禹封丹朱於唐舜子商均於虞皆有疆土以奉
先祀服其服禮樂如之以客禮不臣也周武王克商
而封夏後於杞殷後於宋皆爵公封舜後於陳爵侯以
偹三恪(周得天下封夏殷二王後又封舜後謂之三恪恪敬也義取王之所敬也并二王後為三國其)
(後轉降示敬而已故曰三恪)司几筵延國賓於牖前左彤几(國賓王公之所)
(不臣者馬融以為二王後)王者立三恪二王之後者欲通師法之義
其前代之後使之郊天以天子禮祭其始祖受命之王
自行正朔服色此得通三正也(三正者天地人也三正之道由三微之月受命)
(之正各法其一尚書大傳云夏以孟春為正殷以季冬為正周以仲冬為正必用此三微之月為正者時物尚)
(微以明王者受命扶微奉成此正使其道重大正始也)魏文帝封後漢帝協為
山陽縣公邑萬戶位在諸侯王上奏事不稱臣受詔不
拜以天子車服郊祭天地宗廟祖臘如漢制都山陽濁
鹿城青龍二年薨謚曰孝獻皇帝以漢天子禮儀葬於
禪陵晉武帝太始元年十二月遣太僕劉源告太廟
封魏帝(常道鄉公)奐為陳留王詔曰明德昭融遠鍳天命欽
象歴數用禪厥位敢咨詢故訓以敬授青土於東國永
為晉賓載天子旌旗乘五時副車行魏正朔郊祀天地
禮樂制度皆如魏舊以承王顯祖之禋祀又詔王上書
不稱臣答報不為詔一如賓禮二年詔陳留王操尚謙
冲每事輒表非所以優崇之也主者諭意非大事皆使
王官表上之三年太常上言博士祭酒劉喜等議漢魏
為二王後夏殷周之後為三恪衛公署於前代為二王
後於大晉在三恪之數應降稱侯祭祀制度宜與五等
公侯同有司奏陳留王山陽公為二代之後衛公偹三
恪之禮易稱有不速之客三人來此則以三為斷不及
五代也東晉明帝大寕二年詔曰三恪二王代之所
重興滅繼絶政之所先禋祀不𫝊甚用傷悼主者詳議
立後以聞時曺勵為嗣陳留王以主魏祀升平元年陳
留王勵表稱廢疾積年不可以奉祭祀請依春秋之義
求以立後太學博士曹耽議春秋之義立子以貴不以
長盖以為宗廟主故也晉公族穆子有廢疾以讓其弟
衛襄公嗣子縶足不能行立其弟晉衛皆廢嫡立庶者
明臣之義終無執祭朝見之期以之居位違犯情禮故
也禮有故使人攝祭非終身疾者勵為君王故事未有
諸侯以疾去國成比胡訥議孟縶立弟異於陳留二王
之後禮不宜廢太常王彪之奏臣按訥耽二議為許其
所陳也各無明文臣以為經史所記未有南面稱孤而
以病疾退為庶人者也勵纂封先代近四十年位在朝
賓今以疾退既廢之後若同庶人則名賤而役厮處以
朝官則職替而班下以舊禮則制重而無位量兹三義
莫知其禮宗廟享祭禮有假攝古今依禮行之有由來
矣孝武帝太元十二年博士庾弘之等議陳留王前代
之後遇以上賓之禮皇太子雖國之儲副在人臣之位
今謂班次宜在王下又按僕射王彪之以為禪讓之始
王與繼嗣之末孫降殺殊矣是以春秋之會杞不異列
宋不殊位今陳留王朝會自任其來則無繩墨之准既
以來朝則應有常次至於大會升殿雖無上位然無殊
别之座名同朝錄將事有例且朝錄盖是紀官名之簡
制曰可(時陳留嗣王薨王彪之議山陽公薨故事給絹二百疋山陽於今稍遠今可特給絹布二百疋)
(錢三十萬宜少優於山陽)宋武帝永初元年封晉恭帝為零陵王
居於秣陵行晉正朔車旗服色一如其舊有文而不偹
其禮文帝元嘉五年散騎常侍荀伯子上疏曰伏見百
官位次陳留王在零陵王上按春秋次序諸侯宋居杞
陳之上臣以零陵王位宜在陳留王上陳留王宜降爵
為公十一年皇太子出會升在三恪隋封後周靖帝
為介國公大唐武德元年五月詔曰革命創制禮樂
變於三正修廢繼絶德澤崇於二代其以莒之&KR0566;邑奉
隋帝為&KR0566;公行隋正朔車騎服色一依舊章貞觀二年
八月制曰二王之後禮教宜崇寝廟不修廪餼多闕非
所以追崇先代式敬國賓可令所司量置國官營立廟
宇永昌元年十一月制以周漢之後為二王仍封舜禹
成湯之裔為三恪神龍元年五月制宜依舊以周隋為
二王後天寳八載七月封後魏孝文十代孫元伯明為
韓國公以偹三恪九載處士崔昌上封事推五行之運
以國家合承周漢其後周隋不合為二王後請廢下公
卿議集賢學士衛包因抗表陳其議論夜四星聚於尾
宿天意昭然遂從之乃求殷周漢後為三恪二王後廢
韓介&KR0566;等公至十二載五月楊國忠奏周漢寖遠不當
為二王後復以後魏後周隋依舊為三恪二王後其本
封韓介&KR0566;等公如故議曰三恪二王之義有三說焉
一云二王之前更立三代之後為三恪此㩀樂記武王
克商未及下車封黃帝堯舜之後及下車封夏殷之後
通巳用六代之樂二云三王之前但立一代通二王為
三恪此㩀左傳但云封胡公以備三恪明王者所敬先
王有二更封一代以備三恪存三恪者所敬之道不過
於三以通三正三云二王之後為一恪妻之父母為二
恪夷狄之君為三恪此㩀王有不臣者三而言之(不臣二王)
(後者尊敬先王通三正之義故書有虞賓在位詩云有客有客亦白其馬明天下非一家所有敬讓之至故封)
(建之使得服其正色用其禮樂以事先祖故孔子云夏禮吾能言之把不足徵也殷禮吾能言之宋不足徵也)
(不臣妻父母者妻之言齊也與巳齊體共承先祖故尊其父母春秋左傳云紀李姜歸於京師稱字者子尊不)
(加父母妻與巳齊體故夫不得臣之四夷之君不臣者尚書大傳曰越裳氏獻白雉周公辭不受曰正朔不施)
(則君子不臣也)按梁崔靈恩云三義之說以初為長何者禮記
郊特牲云存二王之後尊賢不過二代又詩云二王之
後来助祭又春秋公羊傳說曰存二王之後所以通三
正以上皆無謂二王之後為三恪之文若更立一代通
備三恪者則非不過二代之意左傳云封胡公以備三
恪者謂上同黃帝堯舜下同殷夏為三恪也又按二王
三恪經無正文崔靈恩㩀禮記陳武王之封遂以為通
存五代竊恐未安今㩀二代之後即謂之二王三代之
後即謂之三恪且武王所封盖以堯有則天之大人莫
能名黃帝列聚星辰正名百物自以功齊萬代師範百
王故特封其後偶契二三之數實非歴代通法故記云
尊賢不過二代示敬必由舊因取通已為三正也其二
代之前第三代者雖遠難師法豈得不錄其後故亦存
之示敬其道而已因謂之三恪故左傳云封胡公以備
三恪是知無五代也况歴代至今皆以三代為三恪焉
通典卷七十四
