通典卷九十七
唐京兆杜佑君卿纂
禮五十七凶十九
並有父母之喪及練日居廬堊室議(周)(晉)(宋)
周制曾子問曰並有喪如之何何先何後(並謂父母若親同者同月)
(死也)孔子曰葬先輕而後重其奠也先重而後輕禮也自
啟及葬不奠(不奠務於當葬者也)行葬不哀次(不哀次輕於在殯者)反葬奠
而後辭於賓遂修葬事(辭於賓謂告將葬啟期也)其虞也先重而後
輕禮也晉杜元凱云若父母同日卒其葬先母後父
皆服斬縗其虞祔先父後母各服其服卒事反服父服
若父已葬而母卒則服母之服至虞訖反服父之服既
練則服母之服喪可除則服父之服以除之訖而服母
之服賀循云父之喪服未竟又遭母喪當父服應竟之
月皆服祥祭之服如除喪之禮卒事反母之喪服也又
荀訥答問云代人有向曙毁廬作堊室祭畢居堊室見
客者或有於廬前設位謂今可於廬前設位著練服事
畢服母服居廬庾氏問徐廣曰母喪已小祥而父亡未
葬至母十三月當伸服三年猶厭屈而祥邪答曰按賀
循云父未殯而祖亡承嫡猶周此不忍變父在也故自
用父在服母之禮靈筵不得終三年也禮云三年之喪
既葬乃為前喪練祥則猶須後喪葬訖乃得為前喪變
服練祥也宋庾蔚之謂前喪既周應毁廬為堊室而
後喪猶應居廬古者受弔於庭階廬堊室自是寢處之
所今雖以廬堊室為喪位然自異於縗絰矣母喪既練
而父亡為母伸服乃問劉表諸儒及太始制皆云父亡
未殯而祖亡承祖嫡者不敢服祖重為不忍變於父在
也况父在之日母久已亡寧可以父亡而變之乎意謂
立服之旨皆定於始制之日女子大功之末可嫁既嫁
必不可五月而除其服男子在周服之内出為族人後
亦不可九月而除矣父為大夫子為父後降伯叔父大
功或已兩三月日而父亡寧可得伸服周乎是知凡服
皆以始制為斷唯有婦人於夫氏之親被遣義絶出則
除之
父未殯而祖亡服議(晉)(宋)
晉虞喜按賀循喪服記云父死未殯而祖父死服祖以
周既殯而祖父死三年此謂嫡子為父後者也父未殯
服祖以周者父屍尚在人子之義未可以代重也喜以
為三禮無有此條殆是脫失祖父正統非為旁親若父
死未殯服祖但周則祖無倚廬傳重在誰假使祖為國
君己為嫡孫祖殁已嗣此受封於祖祖之羣臣服祖三
年而已為嫡孫則服一周齊縗送葬斬杖無主雖云屍
在未忍如大父何(大父祖也)宋庾蔚之謂禮云三日而不
生亦不生矣故君薨未斂入門升自阼階明以生奉之
也父亡未殯同之生存是父為傳重正主已攝行事事
無所闕虞喜何謂無倚廬乎孝子之所寢處不關於主
闕之何嫌若祖為國君五屬皆斬則孫無獨周之義按
賀循所記謂大夫士也
父喪内祖亡作二主立二廬議(晉)(宋)
晉韓伯為殷靈符問或人答云昔亡伯喪未除而祖母
見背從兄不廢父喪主而為祖母居廬郄太尉來弔不
以為非禮也宋庾蔚之謂父喪内祖又亡則應兼主
二喪今代以廬為受弔之處則立二廬是也人為父喪
來弔則往父廬之所若為祖喪來弔則往祖廬之所
居重喪遭輕喪易服議(變除附周)(晉)(宋)
周制間傳云斬縗之喪既虞卒哭遭齊縗之喪輕者包
重者特(說所以易輕者之義也既虞卒哭謂齊縗可易斬服之節也輕者可施於卑服齊縗之麻以包)
(斬縗之葛謂男子帶婦人絰也重者宜主於尊謂男子之絰婦人之帶特其葛不變之也言包特者明於卑者)
(可以兩施而尊者不可貳也吳射慈云斬縗既葬縗裳六升男子絰帶悉易以葛婦人易首絰以葛腰帶故麻)
(也但就五分去一分殺小之耳仍遭母及伯叔昆弟齊縗之喪其為母更以四升布為腰帶謂之包言以包斬)
(縗帶也絰斬縗之葛絰謂之重者主於尊也婦人易首絰以麻亦謂之包帶斬縗之麻帶謂之特周喪既葬服)
(上服六升之縗裳男子帶上服之葛帶婦人絰上服之葛絰也)齊縗之喪既虞卒哭遭
大功之喪麻葛兼服之(此言大功可易齊縗周服之節也兼猶兩也不言包特而言兩)
(者包特著其義兼者明有絰有帶耳不言重者三年之喪既練或無絰或無帶言重者以明今皆有周以下固)
(皆有矣兩者有麻有葛耳葛者亦特其重麻者亦包其輕也)服重者則易輕者也(服重)
(者謂特之也則者則男子與婦人也凡下服虞卒哭男子反其故葛帶婦人反其故葛絰其上服除則固自受)
(以下服之受矣吳射慈云齊縗之喪既虞卒哭遭大功之喪麻葛兼服之齊縗既葬為母七升正服縗八升絰)
(帶悉葛婦人首絰以葛腰帶故麻也亦就五分去一殺小之耳又遭大功之喪更制大功之喪縗裳男子亦麻)
(為腰帶絰周之葛絰婦人易首絰以麻帶周之葛帶大功既葬亦服其功縗男子婦人悉反著周喪既葬之絰)
(帶也)服問云三年之喪既練矣有周之喪既葬矣則帶其
故葛帶絰周之絰服其功縗(帶其故葛帶者三年既練周既葬差相似也絰周之)
(葛絰三年既練首絰除矣為父既練縗七升母既葬縗八升凡齊縗既葬或八升或九升服其功縗服其麤者)
(也吳射慈云三年之喪既練矣有周之喪既葬則帶其故葛帶絰周之絰服其功縗謂三年既練縗七升男子)
(首絰婦人麻帶俱已除矣又遭周喪更制周縗裳絰帶悉麻周縗既葬為母緦七升正服縗八升義服縗九升)
(謂之功縗男子帶練之葛絰周之麻謂既葬之麻也其大四寸百二十五分寸之七十六也)三年之
喪既練矣有大功之喪服其功縗絰帶如周(大功之麻變三年之)
(練葛周既葬之葛帶小於練之葛帶又當有絰亦反服其故葛帶絰周之絰差降之宜也此雖變麻服葛大小)
(同耳亦服其功縗凡三年之喪既練始遭齊縗大功之喪絰帶皆麻也)小功無變也(無所變於)
(大功齊斬之服不用輕累重也)麻之有本者變三年之葛(有本謂大功以上也小功)
(以下澡麻斷本也)間傳云既練遭大功之喪麻葛重(此言大功可易斬服)
(之節也斬縗已練男子除絰而帶獨存婦人除帶而絰獨存謂之單遭大功之喪男子有麻絰婦人有麻帶又)
(皆易其輕者以麻謂之重麻既虞卒哭男子帶其故葛帶絰周之葛絰婦人絰其故葛絰帶周之葛帶謂之重)
(葛也吳射慈云既練遭大功喪麻葛重者既練男子有葛帶婦人有葛絰男子首絰婦人麻帶俱已除矣又遭)
(大功之喪亦更制縗裳絰帶皆麻謂之重麻大功既葬還服練縗男子帶練之葛帶絰周之葛絰其婦人絰其)
(練葛絰帶周之葛帶謂之重葛檀弓曰婦人不葛帶謂齊斬之婦人也今此帶周之葛帶者大功既葬婦人得)
(葛帶不服大功之葛帶而帶周之葛帶者斬縗既練婦人除葛絰大五寸二十五分寸之十九若帶大功之葛)
(帶裁大三寸六百二十五分寸之四百二十九非絰帶五分去一之差也故帶周之葛帶周之葛帶大四寸百)
(二十五分寸之七十六與練首絰差之宜也男子不絰大功葛絰而絰周之葛絰者亦以非練帶之差也)雜
記云有三年之練冠則以大功之麻易之唯杖屨不易
(謂既練而遭大功之喪者也練除首絰腰絰葛又不如大功之麻重也言練冠易麻互言耳唯杖屨不易言其)
(餘皆易也屨不易者練與大功俱用繩耳)既練遇麻斷本者(謂小功以下也)於免絰
之既免去絰每可以絰必絰既絰則去之(雖無變緣練無首絰於有)
(事則免絰如其倫免無不絰絰有不免其無事則自若練服矣)小功不易喪之練冠如
免則絰其緦小功之絰因其初葛帶緦之麻不變小功
之葛小功之麻不變大功之葛以有本為稅(稅亦變易也小功以)
(下之麻雖與上葛同猶不變也此要其麻有本者乃變上耳)間傳云除服者先重者
易服者易輕者(易服謂為後喪所變也)雜記云有父之喪如未沒
喪而母死其除父之喪也服其除服卒事反喪服(沒猶竟也)
(其除服謂祥祭之服也卒事既祭也反喪服服後死者之服)如三年之喪則既□其
練祥皆行(言今之喪既服□乃為前三年者變除而練祥祭也此主謂先有父母之服今又喪長子)
(者也其先有長子之服今又喪父母其禮亦然然則未沒喪者已練祥也矣□草名也無葛之鄉去麻則用□)
(乃為前喪行練祥祭也□音口迥反)晉謝奉議曰夫孝子之處喪服勤
三年不懈不怠情思所主無不在曾子問三年之喪可
以弔乎孔子曰三年之喪練不羣立不旅行君子禮以
飾情三年之喪而弔哭不亦虚乎蓋以為彼興哀則不
專於所重也而禮云卒哭既練遭周大功之喪皆隨所
服而變代行喪者咸從此制竊有所恨夫人子之道天
屬之恩可謂重矣終身之憂非一朝可消故有祥練而
為其極夫以資於事父之道在公尚有奪私服之制况
兼愛敬之重而更屈於支屬乎奔喪之禮赴哭輙備其
絰帶歸於本宫即反正服於權宜兼通庶可知無大過
矣宋崔凱云斬縗既練而遭大功之喪則著大功之
冠及麻麻謂男子首絰婦人腰絰也又易其故既練之
葛以麻謂男子腰婦人首也大功之喪既葬卒哭男子
復其練冠帶周之葛帶男子首絰婦人腰絰皆言周者
斬縗練男子除首婦人除腰今大功之喪既葬首腰皆
當有絰大功既葬之葛絰則小功之絰也大四寸六分
小不可以居三年之喪故皆絰周絰也
長殤中殤變三年之葛議(周)(宋)
周制服問曰殤長中變三年之葛終殤之月算而反三
年之葛是非重麻為其無卒哭之稅下殤則不(謂大功之親為)
(殤在緦小功者也)間傳曰斬縗之葛與齊縗之麻同齊縗之葛
與大功之麻同大功之葛與小功之麻同小功之葛與
緦之麻同則兼服之(此言有上服既虞卒哭遭下服之差也唯大功有變三年既練之服)
(小功以下則於上服皆無易焉此言大功之葛與小功之麻同小功之葛與緦之麻同主為大功之殤長中言)
(也吳射慈云謂大功之親為殤在小功緦麻者皆易練葛著麻絰帶以終殤之月數而反三年之葛謂若從父)
(昆弟姪庶孫之長殤中殤在小功婦人為夫叔又長殤在小功中殤在緦麻者也此殤麻亦斷本變三年之葛)
(者正親親也下殤則不言賤也)宋庾蔚之謂服問云麻之有本者變
三年之葛既練遇麻斷本者於免絰之次云小功不易
喪之練冠因說麻之有本乃能變正服之葛方云殤長
中變三年之葛終殤之月算而反三年之葛是非重麻
為其無卒哭之稅下殤則不當是論周殤之大功若是
大功之殤記當明之周殤最在上所以不言周耳鄭玄
謂周殤長中已自大功不復指明殤服之異不於卒哭
而變上服之葛又明下殤之麻雖不斷本以其幼賤亦
不能變上服之葛間傳大明斬縗變受之節因備列五
服麻葛之分緦小功之麻不變上服之葛已自别見故
此雖連言而在兼服之例是以不復曲辯若如鄭說謂
大功親之殤者其如緦小功之絰麻既斷本又與三年
之葛大小殊絶安得相變邪
居親喪既殯遭兄弟喪及聞外喪議(周)(魏)(晉)
周制檀弓曰有殯聞遠兄弟之喪(有殯父母之喪也遠兄弟者有兄弟親而)
(道遠也)哭於側室(嫌哭殯也)無側室哭於門内之右(近南者為之變位也)
(東為右就主人位也)同國則往哭之又曰有殯聞遠兄弟之喪雖
緦必往(親骨肉也)非兄弟雖鄰不往(疎無親也)雜記曰有殯聞外
喪哭之他室(明所哭者異也哭為之位也)入奠卒奠出改服即位如
始即位之禮(謂後日之哭也朝入奠於其殯既乃更即位就他室如始哭之時也)魏王
肅云往哭而退不待斂也鄭記問曰或言往哭或言側
室或言他室不同何也又雜記云三年之喪雖功縗不
弔如有服服其服而往雖緦必往亦當服其服不王瓚
答曰檀弓言往哭不言輕重通三年當往也雜記斬縗
言功縗乃服其服而往則齊縗亦於功縗乃服其服也
哭他室者為外兄弟明皆當先哭乃行耳異國則不往
也(吳射慈云雖緦必往親骨肉也雖鄰不往疎無親也蜀譙周云禮哭於門内之右明為變位也後日之哭)
(既朝奠其殯卒事出改服即位如初亦三日五哭也)晉束晳問曰有父母喪遭
外緦麻喪往奔不步熊答曰不得也若外祖父母喪非
嫡子可往若姑姊妹喪嫡庶皆宜往奔也傅純云禮先
重後輕則輕服臨之輕服臨者新亡新哀以表新情亦
明親親不可無服及其還家復著重者是輕情輕服已
行故也今新死者在千里表應服者以官役為限奔臨
無由乃以重包之夫重服自前亡非關新死則新死無
服也豈應服之親卒為無服宜制新輕之縗以當往臨
之服若新亡除既了則反服先重自然包之前後二喪
人情與服兩得濟乎或難曰服以禮為主禮有往臨之
縗而無便制之服如便制輕縗恐非禮也答曰禮是經
通之制而魯築王姬之館於外春秋以為得禮之變明
變反合禮者亦經之所許也
居親喪除旁親服議(周)(晉)
周制雜記曰雖諸父昆弟之喪如當父母之喪其除諸
父昆弟之喪皆服其除喪之服卒事反喪服(雖有親之大喪猶為)
(輕服者除骨肉之恩也唯君之喪不除私服言當者期大功之喪或終始皆在三年之中小功緦麻則不除殤)
(長中乃除)晉賀循云雖有父母之喪皆為周大功之服祥
除各服其除喪之服如常除之節小功以下則不除轉
輕也降而為小功則除之殷允有兄子喪應除兄服與
徐邈書云其晨當著吉服除服不當竟此日以吉服接
客當兄舊服見客邪又云禮曰服其除服卒事反喪服
庾太尉大喪中除妻服白帢對客終日今齋服既同且
下流益無嫌於變吉服也竟此一日然後反喪服邪
婦人有夫喪而母亡服議
晉羊祖延問曰外生車騎婦先遭車騎喪斬縗服也後
遭母喪齊縗服也禮為兩制服有所變易邪按曾子問
曰君喪已殯臣有父母喪歸家殷事即往應依此不往
服何服家服何服賀彦先(即循也)答曰禮女子適人服夫
三年而降其父母傳曰不貳斬既不貳斬則不得捨其
所重服其所降有分明矣國妃有車騎斬縗之服宜以
包母齊縗無兩服之義唯初奔當服母初喪之服以明
本親之恩成服之日故宜反斬縗之服此輕重之義也
又禮君不厭臣君既殯又有父母之喪與君俱三年故
有歸家之義而猶云有君喪者不敢私服何除之有以
此言之雖君父兩服當其兼喪以君縗為主而不以已
私服為重也
居所後父喪有本親喪服議(晉)(宋)
晉韓康伯問荀訥云有人奉其伯後服制未除復有本
父喪當復應還所生兩處作喪位不若作堊室今當服
斬先斬以居堊邪答曰今身有所後重服未練雖有所
生之喪無所改易既練則當服周布冠幘首絰齊縗先
喪既練已有堊室唯當服周以居之耳不復還本家作
喪位韓重問既為人後先服重制豈當有改然今要當
有時還本哭臨其本親赴弔不設喪位情為不安可於
本親兄弟次作堊室歸來處之不荀重答意謂身有所
後重服當不得復於本兄弟廬次作堊室歸可設哭位
而已宋庾蔚之謂禮齊縗斬縗之受服大功變既練
之服計縗升數從其麤者若升數同則不變絰帶而已
今代則不然應别制本親周服還本家則著之時代不
同不得全依禮今以堊室為對弔之所故應還本家立
堊室在諸弟之下以受弔設使本家遠便當於别室不
得於所後靈前受本親喪之弔
有祖喪而父亡服議
宋孟氏問曰嗣子今為孟使君持重光禄喪庭便無復
主位於禮云何周續之答禮無曉然之文然意謂嗣子
宜兼持重正位之喪豈可闕三年正主邪又問曰若嗣
子兼持重者光禄喪次親有廬邪又答曰禮之倚廬在
東墻下蓋是寢苫枕凷之處非接賓位也謂寢息之所
宜在親之殯宫於光禄喪庭若賓客饋奠凡是有事然
後之喪所已則還廬次然今代皆以廬為接賓之位位
則二處從禮之變亦宜兩設也又問葬奠之禮何先何
後又答禮云父母之喪偕其葬也先輕而後重其虞也
先重而後輕其葬服斬縗以例而推光禄葬及奠虞皆
宜先於情則祖輕於尊則祖重
祖先亡父後卒而祖母亡服議(周)(後漢)
周制喪服小記曰祖父卒而後為祖母後者三年(祖父在則)
(其服如父在為母也)後漢劉表及侍中成粲云父母亡在祖後
則不為祖母三年吳商駁曰嘗見表所作喪服後定變
除為婦人之服不踰男子孫為祖父服周父亡之後為
祖母服而云不得踰祖也又見成侍中云以為巳自受
重於祖祖母服不應三年商按假使子為人後為本父
服周而所後者更自有子巳則還家而母後亡當可以
不得踰父不三年乎又從祖祖父先亡巳為小功五月
而巳後為從父後從父又先亡祖母後卒可復以巳先
為祖父小功今為祖母不踰祖父復服五月乎諸如此
比婦服重於夫甚衆不可具記不得踰夫之說經傳無
據嫡行庶服義又不通粲又云巳自受重於父不受重
於祖今服祖母亦當周又齊縗章臣為君之父母祖父
母周凡臣從君所服而降一等臣從服周則君為三年
也據為國君而有父若祖之喪者謂始封君也其繼體
則父與祖並有廢疾不立者也有廢疾不立則君受國
於曾祖不受國於祖也不受國於祖猶服三年此則經
之明例非從傳記之說也其義如此則凡為後者皆應
三年何必受重然後服斬
為祖母持重既葬而母亡服議(晉)(宋)
晉雷孝清問曰為祖母持重既葬而母亡服制云何别
開門更立廬不言稱孤孫為稱孤子范宣曰按禮應服
後喪之服承嫡居諸父之上一身為兩喪之主無緣更
别開門立廬以失居正之意至祖母練日則變除居堊
室事畢反後喪之服禮無書疏稱孤子孤孫之文今代
行之合於人情稱孤孫存傳重之目宜至祖母訖服然
後稱孤子宋庾蔚之謂若如范說非為反後喪之服
亦應還毁堊室立廬在諸父堊室之上但二喪共位廬
堊室雜處恐非適時之禮謂宜始有後喪便别室為廬
兼主二喪
既練為人後服所後父服議
宋何承天問曰婦人夫先亡無男有女已出嫁婦人亡
後未周宗族之家乃以兒繼其後今既更制廬杖未知
當及亡月一周便練為取出後日為制服之始荀伯子
答曰出後晚異於聞喪晚稅服也應以亡月為周不以
出後日為制服之始假使甲有婦及男女甲死甲兒持
重服已練甲兒復死甲弟乙方以子景後甲景以為伯
持周年服訖便更制二十五月服甲婦女不合先景除
服何容持三周服邪難者或疑若使甲服將除而景始
出後景便是服斬旬日而除意謂若服將訖宜待除服
方出後耳不可使甲婦女制四周服也何重問出適之
女周而除心制既過即吉之後而來繼之弟不為喪始
門庭凶素靈筵未毁舛錯深淺豈稱人情今謂宜待除
者服為後是也今問不待除耳若不服其殘月便當如
知喪晚特一人未即吉二條何者為安荀重答曰意謂
出後未及練者宜服其殘月以亡月為周若將服竟出
後宜延待服竟至於去廬即練綅縞從輕此自降殺以
漸所謂送死有已服生有節非明出後始為喪主也又
謂為人後者在練則練在綅則綅何疑服旬便除然謂
此語不通設使甲死其婦女持服已再周甲弟乙持二
子從遠還始聞喪以其長子景後甲景弟丁為伯父追
周服景以出後之故更綅縞旬日除所為深淺舛錯不
是過也譬如知喪晚特一人未即吉此又所疑也凡出
後晚異知喪晚也既已制本服今日月已過無緣更居
再周若甲之婦女無事不吉而來繼之子門庭凶素此
婦女無容避此凶居别卜吉宅又不可使婦女歌於内
而繼子哭於外謂應服其殘月司馬操難為人後者盡
禮於彼而致降於此所以全受重之道成若子之義豈
以真假殊其事早晚異其制哉豈不以父子之名定於
受命之辰加崇之恩起於辭親之日大義昭然無厭奪
之變而使情節伸而有餘歲月屈於不足未知輕重將
欲何附論云甲死甲兒持服已練甲兒死甲弟乙方以
其子景後之景無緣為伯持周服畢復更制二十五月
服難曰景以甲練後方來後甲彼喪雖殺我重自始更
制遠月於義何傷且昔以旁尊服不踰齊今為其子禮
窮於制事乖義異深淺殊絶豈宜相蒙共為三年若是
大功小功之親本服已訖乃為之後亦可計本服之月
以充再周之限若無服之親今為甲嗣其義云何論云
甲婦女無緣持三周服又不合先景除服難曰甲婦女
二周終訖何事三周吉凶有期何必顧景亦猶自遠之
兄始及袒免其居室之弟久已笙歌豈得同一論云或
疑甲服垂除景出後景應服斬旬日而除意謂延待服
除而出後耳難曰景以禮而行不及甲始喪蓋由事趣
且夫堂階絶構喪位無主行路悽愴骨肉悼心既為置
後宜及三年之内情事有寄豈得持疑以俟吉視再周
之徒過哉論曰甲死婦女持服再周弟乙二子遠還以
長子景後甲景弟丁為伯父追稅服周而景以後出之
故更居綅縞旬日而除舛錯淺深不復是過難曰乙之
子景今來後甲既不可與弟丁同稅周服又不可暫居
綅縞旬日而除則景於甲之喪終闕徵服親為甲子而
反不如丁有周月之制處之於三年之地而絶之於一
日之哀待吉之義於此為躓論曰甲婦女無緣避此凶
居别卜吉宅又不可婦女歌於内繼子哭於外難曰甲
婦雖復縗麻去身號咷輟響然素服嫠居與代長戚夫
何圖於吉宅何務於謳歌荀伯子答馬操難曰為人子
者奉亡事存如所生不異盡禮於彼而致降於此答曰
同所生者謂出後及所養耳不謂垂除而追責使同也
設使所繼者是絶服之親而繼父有兄弟喪未周豈可
悉追制伯叔周服乎故知及喪則同巳死則異若本服
大功之親雖數十載之後猶追為稅服至於出後之子
在三年之外便不為繼父追服明既往不可得同也難
曰乙子景今來後甲既不可與其弟丁同稅周服又不
可制居綅縞旬日而除既為甲子而反不如丁豈有處
三年之地而絶於一日之哀乎答云謂景應先稅周服
畢然後可出後耳設使甲死已三十年乙將景丁從絶
域還始聞甲喪豈可使景丁二子同稅周服然後議出
後之事乎若猶使景居重甲婦女平吉已來或是朝市
改易豈可方納一孝居喪乎雖復三十年而丁猶稅服
景不可以反不如丁得不待稅服畢乎設使周公更生
不能易此言也
兼親服議
宋庾蔚之謂一人身而内外兩親論卑尊之敘當以已
族為正昭穆不可亂也論服當以親者為先親親之情
不可没也或族叔而是姨弟若此之類皆是也禮云夫
屬父道妻皆母道夫屬子道妻皆婦道此言本無親也
若本有外屬之親則當推其尊親之宜外親不關母婦
之例無嫌其昭穆之亂故可得隨其所親而服之若外
甥女為已子婦則不用外甥之服是從親者服也外姊
妹而為兄弟之妻亦宜用無服之制兄弟妻之無服乃
親於外親之有服也至若從母而為從父昆弟之子婦
則不可以婦禮待之由外親之屬近而尊也其餘皆可
推而知矣
通典卷九十七
