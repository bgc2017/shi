通典卷一百五十七
唐京兆杜佑君卿纂
兵十
孫子曰絶斥澤唯亟去無留(斥鹹鹵之地水草浸洳不可處軍也亟紀力反)為
交軍於斥澤之中必依水草而背衆樹(不得已為與敵戰而會斥澤之)
(中當背稠樹以為固守)此處斥澤之軍平陸處易(軍之利也)而右背高
前死後生(戰便)此處平陸之軍也
行軍下營審擇其地
周武王將伐紂問太公曰今引兵深入其地與敵行陣
相守被敵絶我糧道又越我前後吾欲與戰則不敢以
守則不固為之奈何太公曰夫入敵地必按地形勢勝
便處之必依山陵險阻水草為固謹守關梁隘塞敵若
卒去不遠未定而復反彼用其士卒若太疾則後不至
後不至則行亂而未及陣急擊之以少克衆太公曰
夫出軍征戰安營陣以六為法亦可方六百步亦可六
十步量人地之宜表十二辰將軍自居九天之上竟一
旬復徙開牙門常背建向破太歲太隂太隂大將軍凡
軍不欲飲死水不欲居死地不居地柱不居地獄(死水者不)
(流之水死地者丘墓之間地柱者四下中高地獄者四高中下是也)太公曰以步與車馬
戰者必依丘墓險阻強弩長兵處前短兵弱弩居後(孫子)
(曰強弱長短雜用)更發更止敵人軍馬雖衆而至堅陣疾鬭材
士強弩以備前後(孫子曰遠則用弩近則用兵兵弩相解也)武王曰我無丘
墓又無險阻敵人之至甚衆以車騎翼我兩傍獵我前
後吾三軍恐怖亂敗而走為之奈何太公曰令我士卒
十行布鐡蒺藜遥見敵車騎將來均置蒺藜掘地迎廣
以深五尺名曰命籠人持行馬進退闌車以為壘推而
前後直而為屯以強弩備我左右然則命我三軍皆疾
戰而必勝也(孫子曰以步兵十人擊之騎一匹)管子曰凡兵主者必
審知地圖轘轅之險(謂路形若轅而又還曲緱氏東南有轘轅道)濫車之水
(其水深渺能汎車)名山通谷經川(謂常川也)陵陸丘阜之所在苴草
林木蒲葦之所茂(苴草謂其草深茂能有所覆藏)道里之遠近城郭之
大小名邑廢邑困殖之地(困謂其地墝埆不可種藝殖謂壤田可播殖者)必盡
知之(凡如此者兵主所當知也)地形之出入相錯者盡藏(藏謂包藴如心)然
後可以行軍襲邑舉措知先後不失地利此地圖之常
也大唐高宗遣將軍裴行儉討突厥軍至單于都護
府之北際晚下營壕塹方周遽令移就崇崗將士云衆
己就安堵不可勞擾行儉不從更令徙之此夜風雨暴
至前設營所水深丈餘將吏驚服問行儉曰何以知風
雨也行儉笑曰自今但依我節制何須問我所由知也
孫子曰不用鄉導者不得地利(不任彼鄉人而導軍者則不能得道路之便利)
(也)先知迂直之計者勝此軍爭之法也
鄉導
大唐衛公李靖兵法曰凡是賊徒好相掩襲須擇勇敢
之夫選明察之士兼使鄉導潛歴山原密其聲晦其跡
或刻為獸足而印履於中途或上冠微禽而幽伏於叢
薄然後傾耳以遥聽竦目而深視專智以度事機注心
而候氣色見水㾗則可以測敵濟之早晚觀樹動則可
以辨來宼之驅馳也故煙火莫若謹而審旌旗莫若齊
而一爵賞必重而不欺刑戮必嚴而不捨敵之動靜而
我必有其備彼之去就而我豈不得保其全哉(必須先覘敵國)
(道路遠近水潦山川谿谷險阨城邑大小溝渠深淺蓄積多少兵革之數豪傑姓名審而知之用兵之要也)
下營斥候并防捍及分布陣附
衛公李靖兵法曰諸逢平原廣澤無險可恃即作方營
兵旣有二萬人已分為七軍中軍四千人左右四軍各
二千六百人虞候兩軍各二千八百人左右軍及左右
虞候軍别三營六軍都當十八營中軍作一大營如其
無賊田土寬平每營中間使容一營如地狹不得使容
一營中軍在中央六軍總管在四畔象六出花軍出日
右虞候引前其營在中營右廂向南左虞候押後在中
營後左廂近北結角兩虞候相當狀同丑未若左虞候
在前即右虞候在後諸軍並却轉其左右兩廂營在四
面各令依近本軍卓幕得相統攝急緩須有救援若欲
得放馬其營幕即狹長卓務取營裏寬廣不使街巷窄
狹如其招隊兵少量抽不戰隊相助如兵有多少准數
臨時加減其隊去幕二十步布列使均諸地帶半險須
作月營其營單列面平背險兩翅向險如月初生其營
相去中間亦令容一營如逼賊庭不得使容一營若有
警急畜牧並於營後安置其隊依前於營外去幕二十
步均列布之諸道狹不可並行者卽第一戰鋒隊為首
其次右戰隊次之其次左戰隊次之其次右駐隊次之
其次左駐隊次之若道平川闊可得並行者宜作統行
法其統法每統戰鋒隊居前兩戰隊並行次之又兩駐
隊並行次之餘統准此若更堪齊頭行者每統五隊橫
列齊行後統次之加每統三百人簡取二百五十人分
為五隊第一隊為戰鋒隊第二第三隊為戰隊第四第
五隊為駐隊每隊隊頭一人副隊頭一人其下等五十
人為輜重隊别著隊頭一人副隊頭一人擬戰日押輜
重遥為聲援若兵數更多皆此𩔖諸軍當軍折衝果毅
必須排定隊伍每行引發營須依次第戰日有罪須罰
有功須賞依名排次甚為省易不然推逐稍難爭競不
定諸每隊給一旗行則引隊住則立於隊前其大總
管及副總管則立十旗以上子總管則立四旗以上行
則引前住則立於帳側統頭亦别給異色旗擬臨陣之
時辨其進退駐隊等旗别樣别造軍引輜重各令本軍
營隊識認此旗諸軍相去旣遠語聲難徹走馬報又
勞煩故建旗幟用為節度其方面旗舉當方面兵急須
裝束旗向前亞方面兵急須進旗正豎即住旗臥即廻
審細看大將(大將方面旗東方碧南方赤西方白北方黑專看方色旗亞處即是其方賊來便須)
(捍禦攻擊具法制篇中)諸大將置鼓四十面子總管給十面營
别給鼓一面行即負隨纛下晝夜及在道有警急擊之
傳響令諸軍嚴警兼用防備賊侵逼如軍行引之時先
軍卒逢宼賊先軍即急擊之鼓中腰及後軍聞聲急須
向前相救中腰逢賊即須擊鼓前軍聞聲便住後軍聞
聲須急向前赴救後頭逢賊即擊鼔前頭中腰聞聲即
須住並量抽兵相救如發引稍長鼔聲不徹中腰支料
更須置鼓傳響使前後得聞其諸營自須著鼓一面用
防夜中有賊犯營即急擊令諸軍有警備諸行軍立
營數則多計或逢泥溺或阻山河同聽角聲俱共齊發
路狹難進途飼馬驢應發營第一角聲絶右虞候捉馬
驢第二角聲絶即被駕右一軍捉馬驢第三角聲絶右
虞候卽發引右一軍被駕右二軍捉馬驢第四角聲絶
右一軍卽發引右二軍被駕以後諸軍每聽角聲裝束
被駕准此每營各出一戰隊令取虞候進止防有賊至
便用騰擊前有賊前頭用後有賊廻捍後如其路更細
小卽須更加角聲仍令虞候及當營官人虞候子排比
催督急廻不得停擁過訖以後軍准前排比催廹急過
諸軍馬行動須知次第出先右虞候馬軍為首次右
虞候步軍次右軍馬軍次右軍步軍次前軍馬軍次前
軍步軍次中軍馬軍次中軍步軍次後軍馬軍次後軍
步軍次左軍馬軍次左軍步軍其次左虞候馬軍次左
虞候步軍其馬軍去步軍兵一二里外行每有高處即
令三五騎馬於上立四顧以候不虞以後餘軍准前立
馬四顧右虞候旣先發安營踏行道路修理泥溺橋津
檢行水草左虞候排窄路橋津捍後收拾闌遺排比隊
仗整齊軍次使不交雜若軍廻入先左虞候馬軍次左
虞候步軍次左馬軍次左步軍其次第准前却轉其虞
候軍職掌准初發交換諸軍營各量置虞候子並使排
比依軍次行如此發引卒逢宼賊部伍甚易若零疊散
行牽率難就萬一賊至並非所管諸軍討伐例有數
營發引逢賊首尾難救行引之時須先為方陣應行之
兵分為四分輜重為兩道引戰鋒等隊亦為兩道引其
第一分初發輜重及戰鋒分為四道行兩行輜重在中
心雙引兩行戰鋒隊並各在輜重外左右夾雙引其次
一分戰鋒隊與前般左右行戰鋒隊相當輜重隊與前
行輜重相當又其次一分准上最後一分亦准上初發
第一分引戰鋒輜重相當如其逢賊前後分四行兩行
輜重抽縮兩行戰鋒横引作前面甚易其次兩分先作
四行長引其戰鋒卽在外便充兩面其後分亦先作四
行其輜重進前戰鋒隊橫列相接便充後面亦易其方
陣立卽可成如此發引縱使狹路急緩亦得成陣每軍
戰鋒等隊須過本軍輜重尾輜重稠行戰鋒等隊稠引
常令輜重併近前頭戰鋒隊相去十步下一隊輜重隊
相去兩步下一隊如此行卽須相裹若得逢川陸平坦
彌加穩便其戰鋒輜重等隊分布使均諸軍馬旣逼賊
庭探候事須明審諸營住及營行前後及左右廂肋上
五里著馬兩騎十里更加兩騎十五里更加兩騎至三
十里一道用人馬十二騎若兵多發引稍長肋上卽便
量加一兩道使令相見其乘馬人每令遥相見常接高
行各執一方面異旗無賊此旗常卷見賊卽須速展軍
營見旗展卽知賊至須覓穩處旣先知賊來得設機伏
整齊部伍前迎出戰其最遠及以次遠人須與好馬乘
騎不然被賊捉將諸軍馬擬停三五日卽須去軍一二
百里以來安置爟烽如有動靜舉烽相報其烽並於賊
路左側逐要置每二十里置一烽應接令遣到軍其遊
奕馬騎晝日遊奕候視至暮速作食喫訖卽移十里外
止宿慮防賊徒暮間見煙火夜深掩襲捉將其賊路左
右草中著人止宿以聽賊徒如覺來報烽烟皆舉烽遞
報軍司知覺十騎以上五十騎以下卽放一炬火前烽
應訖卽滅火若一百騎以上二百騎以下卽放兩炬火
准前應滅賊若五百騎以上五千騎同卽放三炬火准
前應滅前烽應訖卽赴軍若慮走不到軍卽且投山谷
逐空方可赴軍如以次烽候視不覺其舉火之烽卽須
差人急走告知賊路旣置爟烽軍内卽須應接又置一
都烽應接四山諸烽其都烽如見烟火急報大總管云
某道烟火起大總管當須嚴備收拾畜生遣人遠探每
烽令别奏一人押一道烽令折衝果毅一人都押諸
軍營將發之時當營跳盪竒兵馬軍去營二三里外當
面布列戰鋒隊駐隊各持仗依營四面去擬徹幕處二
十步布列隊伍一如臨陣法待營中裝束輜重訖其步
兵輜重隊二十步引馬軍去步軍二里外行引諸軍
營將下之時當營跳盪竒兵馬軍並戰鋒隊駐隊各令
嚴備持仗一發准法待當營卓幕訖方可立隊釋各仗
於本隊下安置若有警急隨方禦捍其馬軍下營訖取
總管進止其馬令羣牧放諸兵馬發引或逆泥溺或
阻山河其路有須填補有須開拓左右虞候軍兵先多
於諸軍取充虞候子右虞候先將此兵修理橋梁泥滓
開拓窄路左虞候排窄路捍後收拾闌遺諸兵士每
下營訖先令兩隊共掘一厠諸行軍出師兵士不得浪
費衣資廣為喫用又不得近田苖及城中下營須去城
十里外要有市買入城營司判官許差人押領不許輒
入城郭必免酗酒鬭打偷盜姦非亦不損暴田苖也
諸兵馬每下營訖營主即須勾當四司官典司兵及左
右令分頭廵隊問兵士到否如有卒忽未到即差本隊
本火主將畜生及水食却迎取如其地走遠差人捕捉
許軍下營訖司騎及佐分頭廵檢驗驢馬羣先有脊破
即令剪毛洗瘡傅藥療救不許連絆如新打破作瘡腫
并有擊絆即將所由人領過營主量事决罰司胄及佐
下營訖即廵隊檢校兵甲等色如有破壞損汗須即修
緝磨礪如其棄失申上所由便為按記准法科結司倉
及佐捉搦兵士糧食封署點檢勿令廣費諸軍營下
定事須防禦於營外去幕二十步列隊仗如臨陣對宼
法晝夜嚴警縱逢雨雪并押隊官並不得離隊每營留
五疋馬并鞍轡放飼防有警急即令馳告至夜每隊前
百步外各著聽子二人一更一替以聽不虞仍令探聽
子勿合眼睡其晝日諸軍前各亦逐高要處安置斥候
以示動靜諸軍營隊伍每夜分更令人廵探不得高
聲唱號行者敲弓一下坐者扣矟三下方擲軍號以相
應會當營界探周而復始擲號錯失便即决罰當軍折
衝果毅並押鋪宿盡更廵探遞相分付虞候及中軍官
人通探都廵諸軍營常須慮有卒急要設外鋪每夜
軍别量抽三五人於當軍前或於軍側三五里外穩便
要害之處安置外鋪仍令各將一兩面鼓自隨如夜中
有賊犯大營其外鋪看賊與大營交戰即從鳴鼓大呌
以擊賊後乘得機便必當克捷諸軍營下定每營夜
别置外探每營折衝果毅相知作次每夜面别四人各
領五騎馬於營四面去營十里外遊奕以備非常如有
警急奔馳報軍諸晝日有賊犯營被犯之營即急擊
鼓諸營亦擊鼓相應應訖無賊之營即止唯所犯之營
非賊散鼔聲不得輒止諸軍各著衣甲持仗看大將
五方旗所指之方即是賊來之路裝束兵馬出前布陣
諸軍嚴警如須兵救一聽大總管進止不得輒動諸
夜有賊犯軍營被犯之營擊鼔傳警一如晝日非賊去
不得輒止仍須盡力禦捍百方防備諸軍擊鼓傳警訖
鼔音即止各自防備不得輒動被犯之營賊侵逼急即
令告中軍大總管自將兵救餘軍各准常法於營前後
出隊布陣以聽進止諸狂賊夜來犯被犯之營但擊
鼓拒戰不得呌喚諸營擊鼔傳警訖鼓音即止當頭著
衣甲防備被犯之營既鼔聲不止大總管自將兵救先
與諸將平章兵士或隨身將胡桃鈴為標記不然打鼓
從内向外以相救助其被犯之營聞鼓鐸之聲即知大
總管兵至其軍内節度大總管臨時改變處分每晨朝
即共諸軍將論一日事至暮即共論一夜事若先為久
長定法則恐有漏洩狂賊萬一得知翻輸機便(其胡桃鈴或鐸)
(之類皆不可先定恐賊知誤人也)諸且以二萬人軍用一萬四千人
戰計二百八十隊有賊將出戰布陣先從右虞候軍引
出即次右軍即次前軍即次中軍即次後軍即次左軍
即次左虞候除馬軍八十隊其步軍有二百隊其中軍
三十六隊左右虞候兩軍各二十八隊共五十六隊其
左右廂四軍各二十五隊共一百隊(其分人定隊具軍制篇中)須先
造大隊以三隊合為一隊慮防賊徒併兵衝突其隊居
當軍中心安置使均得其大隊一十五隊中軍三隊餘
六軍各二隊通五十八隊合有一百七十隊為戰駐等
隊隊别通隊及街間空處據地二十步十隊當二百步
以八十五隊為戰隊據地計一千七百步其八十五隊
為駐隊塞空處其馬軍各在當戰隊後駐軍左右下馬
立布陣訖鼓音發其弩手去賊一百五十步即發箭弓
手去賊六十步即發箭若賊至二十步内即射手弩手
俱捨弓弩令駐隊人收其弓弩手先絡膊將刀棒自隨
即與戰鋒隊齊入奮擊其馬軍跳盪竒兵亦不得輒動
若步兵被賊蹙迴其跳盪竒兵馬軍即迎前騰擊步兵
即須却迴整頓緩前若跳盪及竒兵馬軍被賊排退戰
鋒等隊即須齊進奮擊其賊却退竒兵及馬軍亦不得
遠趁審知賊驚怖散亂然後乘馬追趁其駐隊不得輒
動前却打賊退敗收軍舉槍卷幡一依教法如營不牢
固無險可恃即軍别量抽一兩隊充駐隊使堅營壘如
其輜重牢固不要防守駐隊亦須出戰也諸逢賊布
陣須有次第先右虞候為首其次右軍其次前軍其次
中軍其次後軍其次左軍其次左虞候其諸軍跳盪竒
兵馬軍各隨本軍以次行至戰所並於本軍戰鋒隊駐
隊前布列待五方旗節度如戰鋒等隊打賊不入其跳
盪竒兵排後即入每入山谷林木蒙密之處幷渡水狹
路及下營戰處百里以來總須搜踏清靜不然兵引過
半臨戰下營伏兵起發致損軍旅其收軍還營却抽左
虞候先入即左軍後軍中軍前軍右軍右虞候諸賊
徒恃險因山布陣不得橫列兵士分立宜為豎陣其陣
法弩手弓手與戰鋒隊相間引前兩駐隊兩邊相翊布
列即定諸軍既聽角聲其角聲節度一准前看黃旗向
賊亞聞鼓聲發諸軍弩手弓手及戰鋒隊各令人捉馬
一時籠槍大呌齊入若弩手弓手戰鋒等隊引退跳盪
竒兵隊一時齊入戰鋒等隊排比迴面還與竒兵同入
如見黃旗却立不亞及聞金鉦聲乃止膊上架槍引還
各於舊處准前聽角聲卷幡簇隊一准前如便放散即
更聽一會角聲依軍次發引諸方陣既成逢賊鬭戰
或打頭或打尾打頭其陣行行不前進陣既不進自然
牢密如其打尾頭行不停其陣中間多有斷絶須面别
各定總管都押勾當勿令斷絶諸軍將戰每營跳盪
隊馬軍隊竒兵隊戰鋒隊駐隊等分折為五等當軍等
别各令一官押領出戰之時先用某等兵戰鬭如更須
兵以次更取某等兵用盡當營輜重隊不得輒用亦各
一官押領使堅壘各令知其部伍不使紛雜自餘節度
一依橫陣諸每隊布立第一立隊頭居前引戰第二
立執旗一人以次立左傔旗在左次立右傔旗在右次
立其兵分作五行傔旗後左右均立第一行戰鋒七人
次立第二行戰鋒八人次立第三行戰鋒九人次立第
四行戰鋒十人次立第五行戰鋒十一人次立並橫列
鼎足分布為隊隊副一人於兵後立執陌刀觀兵士不
入者便斬果毅領傔人又居後立督戰觀不入便斬並
須先知左肩右膊行立依次諸每隊戰鋒五十人重
行在戰隊前布陣立隊訖聞鼔聲發戰鋒隊即入其兩
戰隊亦排後即入若戰隊等隊有人不同入同隊人能
斬其首者賞物五十叚别隊見不入人能斬其首者准
前賞物唯駐隊人不得輒動凡與敵鬭其跳盪竒兵馬
軍等隊即須量抽人下馬當之隊别量抽捉馬人先定
名字若臨鬭時捉馬人有前却及應捉撩亂失次第致
失鞍馬者斬若其賊退步趁不得過三十步亦不得即
乘馬趁審知賊退撩亂驚怖然或騎馬逐北仍與諸隊
齊進其折衝果毅當鬭之時雖暫下馬賊從敗退以後
即任騎馬檢校騰逐諸軍弩手隨多少布列五十人
為一隊人持弩一具箭五十隻人各絡膊將陌刀棒一
具各於本軍戰隊前鴈行分立調弩上牙去賊一百五
十步内戰齊發弩箭賊若來逼相去二十步即停弩持
刀棒從戰鋒等隊過前奮擊違者斬如其共賊相持守
捉城邑其弩手等即依弩式看旗發用諸隊頭共賊
相殺左右傔旗急須前進相救若左右傔如被賊纏繞
以次行人急須前進相救其進救人又被賊纏繞以次
後行人參前急須進救其前行人被賊殺後行不救者
仰押官及隊副使便斬但有隊被賊纏繞比隊亦須速
救臨陣不救者皆斬凡將須使兵士簡靜處分有序將
百萬之衆如領一人每軍定一官知高聲營别有虞候
差主帥一人知高聲營四面各差一人知高聲隊别亦
定一人知高聲諸見賊聲高喧閙者仰押隊官及隊
頭便斬押隊官隊頭不斬者即斬押隊官及隊頭諸軍
將或在前或在後須傳聲喚隊及人者仰押隊官自傳
兵士不得輒傳(以上並衛公兵法)凡置營左有草澤右有流
泉背山險向平易通達樵採牧飲相近地又有八種不
堪安營山中之高謂之天柱澤中之高謂之地柱高中
之下謂之天獄下中之下謂之地獄斥鹵多石少草無
水謂之窮極故邑破營謂之虛耗川谷衝口柴草乾深
謂之天竈穹崇𨫼形四面坳瀉謂之沃燋皆急過勿留
亦不得飲死水凡軍行營壘先使腹心及鄉導前覘
(丑騐切)審知各令候吏先行定得營地擘五軍分數立四
表候視然後移營又先使候騎前行持五色旍見溝坑
揭(去列反)黃衢路揭白水澗揭黑林木揭青野火揭赤以
鼔五數應之仍須數相接立旗鼓令相聞若見渡水踰
山深邃林藪精騎驍勇搜索數里無聲四周絶跡高山
樹頂令人遠視精兵四向要處防禦然後分兵前後以
為鎮拓乃令輜重老少次步後馬切在整肅防敵至人
馬無聲不失行列險地狹徑亦以部曲鱗次或須環迴
旋轉以後為前以左為右行則魚貫立則鴈行到前止
處遊騎精銳四向散列而立各依本方下營一人一步
隨師多少咸表十二辰豎六旍長二丈八尺審子午卯
酉地勿令邪僻以朱雀旍豎午地白獸旍豎酉地元武
旍豎子地青龍旍豎卯地招搖旍豎中央其樵採牧飲
不得出表外一說安營之法與圓陣相侔每一大營
有四十子營營各四十幕為一部其一子營皆空其内
八間開三徑十二旗十六鼔左矛右戟前楯後弩旗鼓
中央大將凡安營之法其道略同而附於此
先據要地及水草
戰國吳子曰凡行師越境必審地形則知主客之向背
地利若不悉知往必敗矣故軍有所至先五十里内山
川形勢使軍士伺其伏兵將必自行視地之勢因而圖
之知其險易也戰國秦師伐韓圍閼與趙遣將趙奢
救之軍士許歷曰秦人不意趙師至此其來氣盛將軍
必厚集其陣以待之不然必敗又曰先據北山者勝後
至者敗趙奢即發萬人趨之秦兵後至爭山不得上趙
奢縱兵擊之大破秦軍遂解閼與之圍(與音餘)後漢初
諸將征隗囂為囂所敗光武令悉軍栒邑未及至(栒音詢)
隗囂乘勝使其將王元行廵將二萬餘人下隴因分遣
廵取栒邑漢將馮異即馳兵欲先據之諸將皆曰虜兵
盛而新乘勝不可與爭宜止軍便地徐思方略異曰虜
兵臨境狃&KR1016;小利(狃&KR1016;猶貫習也謂貫習前事而復為之爾雅曰狃復也郭景純曰謂狃&KR1016;)
(復為之也狃音友九反&KR1016;音逝貫音慣復扶又反)遂欲深入若得栒邑三輔動
搖是吾憂也夫攻者不足守者有餘今先據城以逸待
勞非所以爭鋒也遂潛往閉城偃旗鼓行廵不知馳赴
之異乘其不意卒擊鼓建旗而出廵軍驚亂奔走追擊
數十里大破之後漢武都參狼羌為宼殺長吏馬援
將四千餘人往擊之羌在山上援軍據便地奪其水草
不與戰羌遂窮困悉降蜀諸葛亮兵要云軍已近敵
羅落常平明以先發絶軍前十里内各按左右下道亦
十里之内數里之外五人為部人持一白幡登高外向
明看隱蔽之處軍至轉尋高而前第一見賊轉語後第
二第二詣主者白之凡候見賊百人以下但舉幡指百
人以上便舉幡大呼主者遣疾馬往視察之諸葛亮
出斜谷是時魏將司馬宣王屯渭南郭淮策亮必爭北
原若亮跨渭登原連兵北山隔絶隴道搖盪民夷此非
國之利也宣王善之淮遂屯北原塹壘未成蜀兵大至
淮逆擊走之魏將諸葛誕胡遵等伐吳攻東興吳將
諸葛恪率水軍拒之及恪上岸部將丁奉與唐咨呂據
劉贊等俱從山西上奉曰今諸軍行遲若敵據便地則
難與爭鋒矣乃辟諸軍使下道率麾下三千人逕進時
風便奉舉帆二日至遂據涂塘天寒大雪時魏諸將置
酒高會奉見其前部兵少相謂曰取封侯爵賞正在今
日乃使兵解鎧著胄持短兵敵人從而笑焉不為設備
奉縱兵斫之大破敵前屯會據等至魏軍遂潰東晉
末宋武帝率師伐南燕慕容超晉師度峴慕容超懼率
卒四萬就其將段暉等於臨胊(其俱反)謂其將公孫五樓
曰宜進據川原晉軍至而失水亦不能戰矣臨胊有巨
蔑水去城四十里五樓馳據之龍驤將軍孟龍符領騎
居前奔往爭之五樓退因而大敗十六國後秦姚興
與前秦苻登相持登自六陌向廢橋興乃自將精騎以
迎登使將尹緯領步卒據廢橋以掠登登因急攻緯緯
將出戰興馳遣使謂緯曰兵法不戰而制人者蓋謂此
也苻登窮宼特宜持重不可輕戰緯曰先帝登遐人情
擾懼不因思奮之力梟殄逆豎大事去矣遂與登戰大
破之登衆渴死者十二三其夜大潰十六國夏赫連
勃勃屯依力川後秦姚興將王奚聚羌胡三千餘戶於
勑竒堡勃勃進攻之奚驍悍有膂力短兵接戰勃勃之
衆多為所傷於是堰斷其水堡人窘廹執奚出降東
魏將齊神武聞周文至引蒲津涉洛至許原西魏將周
文帝軍至沙苑齊神武聞周文至引軍來會詰朝候騎
告齊神武軍且至周文部將李弼曰彼衆我寡不可平
地置陣此東十里有渭曲可先據以待之遂軍至渭曲
背水東西為陣合戰大破之隋文帝初突厥宼蘭州
隋將賀樓子幹率衆拒之至可洛峐(古哀反)山與賊相遇
賊衆甚盛子幹阻川為營賊軍不得水數日人馬甚敝
縱擊大破之大唐衛公李靖兵法曰諸行軍下營雖
有泉澗而乏水處差人監當勿令濁亂并有踐踏其放
牧草亦然
識水泉隔山取水越山渡險
軍行砂磧鹹鹵之中有野馬黃羊蹤尋之有水烏鳥
所集處有水地生葭葦蘆菼菰蒲之處下有伏泉
地有蟻壤之處下有伏泉渴烏隔山取水以大竹筩
雄雌相接勿令漏洩以麻漆封裹推過山外就水置筩
入水五尺即於筩尾取松樺乾草當筩放火火氣潛通
水所即應而上踰越山阻以絙繫竿頭引挂高處礙
固勝人便即令上又增絙次引人又加大絙續更汲上
則束馬懸車可以力辦
據倉廩
隋末天下大亂李密起兵於雍丘是時河南山東大水
死者將半密將李勣言於密曰今人多阻饑若據得黎
陽倉大事濟矣密乃遣勣領麾下五千人自源武濟河
掩襲即日尅之開倉恣食一旬之間勝兵二十餘萬人
通典卷一百五十七
