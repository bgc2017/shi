通典卷二十五
唐京兆杜佑君卿纂
職官七
諸卿上
總論諸卿(少卿附)
夏制九卿(記曰夏后氏官百天子有三公九卿也亦有六卿殷周皆然)殷亦九卿(伊尹)
(曰三公調隂陽九卿通寒暑)周之九卿即少師少傅少保冢宰司徒
宗伯司馬司寇司空(三代諸卿雖名號不同然其官職相沿與周不異說在歴代官制篇)
漢以太常光祿勲衛尉太僕廷尉大鴻臚宗正大司農
少府謂之九寺大卿後漢九卿而分屬三司(太常光祿勲衛尉三)
(卿並太尉所部太僕廷尉大鴻臚三卿並司徒所部宗正大司農少府三卿並司空所部)多進為三
公各有署曹掾史隨事為員九卿有疾使者臨問加賜
錢布(尚書令陳忠常欲褒崇大臣故奏建此禮)魏九卿與漢同(九卿名數與漢同)晉
以太常等九卿(即漢九卿)兼將作大匠太后三卿大長秋皆
為列卿各置丞功曹主簿五官等員太康四年增九卿
禮秩(元帝以賀循為太常而散騎常侍如故循以九卿舊不加官唯拜太常而已)宋齊及梁
初皆因舊制(宋卿尹皆銀章青綬進賢兩梁冠佩水蒼玉衛尉則武冠晉服制以九卿皆文冠乃)
(進賢兩梁冠非舊也)梁武帝天監七年以太常卿加置宗正卿以
大司農為司農卿三卿是為春卿加置太府卿以少府
為少府卿加置太僕卿三卿是為夏卿以衛尉為衛尉
卿廷尉為廷尉卿將作大匠為大匠卿三卿是為秋卿
以光禄勲為光祿卿大鴻臚為鴻臚卿都水使者為大
舟卿三卿是為冬卿凡十二卿皆置丞及功曹主簿後
魏又以太常光祿勲衛尉謂之三卿太僕廷尉大鴻臚
宗正大司農少府為六卿各有少卿(太和十五年初置少卿官掌同大卿)
北齊以太常光祿衛尉宗正太僕大理鴻臚司農太府
是為九寺(晉荀勖曰九寺可併於尚書後魏亦有三府九寺則九卿稱寺久矣然通異名不連官號)
(其官寺連稱自北齊始也)置卿少卿丞各一人各有功曹五官主簿
錄事等員隋九寺與北齊同(自昔三代以上分置六卿至周明備至秦及漢雖事)
(不師古猶制度未繁後漢有三公九卿而尚書之任又益重矣魏晉以降職制日增後周依周禮置六官而年)
(代短促人情相習久已不能革其視聽故隋氏復廢六官多依北齊之制官職重設庶務煩滯加六尚書似周)
(之六卿又更别立寺監則戶部與太府分地官司徒職事禮部與太常分春官宗伯職事刑部與大理分秋官)
(司寇職事工部與將作分冬官司空職事自餘百司之任多類於斯欲求理要實在簡省)煬帝降光
祿以下八寺卿階品於太常而少卿各加置二人(始開皇中)
(諸司署唯典掌受納至煬帝署令為判首取二卿同判丞唯知檢局令闕丞判)大唐九寺與北
齊同卿各一人少卿各二人丞以下有差龍朔二年改
九寺之名凡卿皆加正(若太常卿為奉常正卿他皆如此)後各復舊
太常卿(丞郎主簿京博士署太祝樂奉禮郎吹協律兩郊社太署鼔署)
(公太醫署廟署)(太卜署)(廪犧署)(汾祠署)(太)
今太常者亦唐虞伯夷為秩宗兼䕫典樂之任也周時
曰宗伯為春官掌邦禮秦改曰奉常漢初曰太常欲令
國家盛大常存故稱太常(顔師古曰太常者王之旌也畫日月焉王者有大事則建)
(以行禮官主奉持之故曰奉常後改為太尊大之義也)惠帝更名奉常景帝六年
更名太常(惠帝時叔孫通為太常定宗廟儀法及定漢儀法皆叔孫通所著論也又任越為太常坐)
(廟酒酸免孔臧為太常坐南陵橋壞免王莽改太常卿為秩宗)後漢秩與漢同每祭祀
前奏其禮儀及行事贊天子每選試博士奏其能否大
射養老大喪皆奏其儀每月前晦察行陵廟助祭則平
冕七旒漢舊制以列侯忠孝敬慎者居之後漢不必侯
也舊制陵縣悉屬歲舉孝廉後漢則否(後漢周澤為太常清潔修行卧)
(疾齋宫其妻窺問所苦澤怒以妻干齋禁收送獄時為之語曰生世不諧作太常妻一歲三百六十日三百五)
(十九日齋一日不齋醉如泥既得作事復昏迷又桓榮及子郁皆為太常初榮受學章句減其煩辭後郁又刪)
(定由是有桓君大小太常章句又劉愷為太常卿論議常引大義諸儒為之語曰難經忼忼劉太常忼呼郎切)
建安中為奉常魏黃初元年改為太常魏晉皆銀章青
綬進賢兩梁冠絳朝服佩水蒼玉(魏夏侯玄為太常多所任改晉王祥為太)
(常高貴鄉公命為三老又鄭默字思元為太常山濤欲舉一親為博士見默語曰卿似尹翁歸令吾不敢言柔)
(而能整也又蔡謨字道明拜太常咸康四年臨軒門下奏非祭祀宴饗則無設樂奏宜金石帝納焉臨軒作樂)
(自此始)宋齊皆有之舊用列曹尚書好遷選曹尚書領護
梁視金紫光祿大夫陳因之後魏為上卿兼置小卿官
(周禮有小宗伯中大夫二人即其任)北齊曰太常寺置卿及少卿丞各一
人掌陵廟羣祀禮樂儀制天文術數衣冠之屬後周建
六官置大宗伯卿一人(掌邦禮以佐皇帝和邦國)是為春官隋曰太
常與北齊同煬帝加置少卿二人大唐因之龍朔二年
改太常為奉常(少卿及丞隨寺名改光祿以下諸寺准此)咸亨元年復舊光
宅元年改太常為司禮神龍初復舊卿一人掌禮儀祭
祀總判寺事少卿二人通判(餘寺少卿職並同太常少卿本一員神龍中加一員)
領丞一人主簿二人博士四人太祝三人奉禮郎協律
郎各二人齋郎五百五十二人(其餘小吏各有差)郊社太公廟
大樂鼔吹太醫太卜廪犧等署各有令(其郊社及太公廟兩京皆有)
丞秦置一人漢多以博士議郎為之後漢凡諸丞皆
掌行禮及祭祀小事總署曹事舉廟中非法皆銅印墨
綬進賢兩梁冠(職官要錄曰晉宋九卿丞皆進賢一梁冠介幘皂衣銅印黃綬齊梁墨綬)歴
代皆有(漢谷永字子雲為太常丞數上疏言得失又韋弘為太常丞父賢以弘當嗣太常職掌陵廟煩)
(劇多過勅弘自免懷嫌不去官及賢疾篤弘坐廟事繫獄)梁舊用員外郎遷尚書郎
天監七年改視尚書郎陳因之後魏北齊亦有之隋有
二人大唐因之分判寺事(餘寺丞職並同)主簿漢有之(漢鹵簿之)
(制太常駕四馬主簿前車八乘)魏晉亦有焉梁天監七年十二卿各置
主簿一人陳因之北齊有功曹五官主簿二人(歴代諸主簿多)
(說在列職篇)大唐置二人掌付事勾稽省署抄目監印給紙
筆等事(餘寺主簿並同職)博士魏官也魏文帝初置晉因之
掌引導乘輿王公以下應追諡者則博士議定之(秦有博士)
(數十人兩漢太常屬官皆有博士掌以五經教子弟則今國子博士是也說在本篇)端委佩玉朝
之大典必於詢度歴代皆有隋有四人大唐因之甚為
清選資位與補闕同掌撰五禮儀注導引乘輿贊相祭
祀定誄諡及守祧廟開閉塪室及祥瑞之事(中宗將為韋后父鄷)
(王陵廟各置五品令太常博士楊孚曰興寧永康陵尚置七品令鄷王不可上踰先帝又勅武氏崇恩廟齋郎)
(以五品子充孚曰太廟齋郎尚取七品以下子武氏不宜取五品也上曰太廟可准崇恩置孚曰崇恩為太廟)
(之臣太廟為崇恩之君以臣准君猶為僣逆以君准臣奈天下何事皆寝)太祝殷官與太
宰等官為六太周官太祝下大夫二人上士四人掌六
祝之辭以祈福祥秦漢有太祝令丞後漢亦曰太祝令
丞晉宋齊梁陳後魏北齊皆因之後周依周官至隋置
太祝署太祝令丞煬帝罷署太祝八人大唐初有七人
後增為九人開元二十三年減置三人掌讀祝文出納
神主奉禮郎漢大鴻臚有理禮郎四十七人晉理禮
郎四人屬大行令後魏理禮郎四人北齊有奉禮郎三
十人屬鴻臚寺之司儀署後周有理禮中士下士各一
人隋有奉禮郎十六人屬太常寺煬帝減置六人大唐
初有理禮郎四員掌設板位執儀行事至永徽二年以
廟諱改為奉禮郎開元二十三年減二員(奉禮本名理禮國家撰五)
(代史志至永徽七年乃成於時此官已改故隋書百官志謂北齊及隋理禮皆為奉禮奉禮之名雖見於前史)
(其改始自永徽)協律郎漢曰協律都尉李延年為之(武帝以李延年)
(善新聲故為此官)後漢亦有之魏杜䕫亦為之(魏武平荆州初得杜䕫知音識)
(舊樂故為此官)晉改為協律校尉後魏有協律郎又有協律中
郎北齊及隋協律郎皆二人大唐因之掌舉麾節樂調
和律吕監試樂人典課兩京郊社署周官有典祀掌
以時祭祀秦漢有太祝令丞屬奉常景帝改為祠祀武
帝更曰廟祀後漢祠祀屬少府魏晉有太祝令丞宋曰
明堂令丞掌祀五帝之事齊有太祝及明堂二令梁有
明堂太社二令並屬太常北齊太廟令兼領郊祀崇虚
二丞(郊祀掌五郊羣神崇虚掌五嶽四瀆神)後周有司郊上士中士司社
中士下士隋太常寺置郊社署令丞各一人大唐因之
掌郊社明堂祠祀祈禱及茅土衣冠等事太樂署周
官有大司樂掌成均之法亦謂之樂尹以樂舞教國子
(左傳楚鍾建為樂尹即大司樂也)秦漢奉常屬官有太樂令及丞又少
府屬官并有樂府令丞後漢永平三年改太樂為大予
樂令掌伎樂人凡國祭饗掌諸奏樂(盧植禮注云大予令如古大胥漢太)
(樂律卑者之子不得舞宗廟之酎除吏二千石到六百石及關内侯到五大夫子取適子高五尺以上年十二)
(到三十顔色和順身體循禮者以為舞人)魏復曰太樂令丞晉亦有之齊銅
印墨綬進賢一梁冠絳朝服(齊太樂及諸陵令永明末置用二品三品勳置主簿)
(戸曹六品保舉)梁陳因之後魏置太樂博士北齊曰太樂令丞
後周有大司樂掌成均之法後改為樂部有上士中士
隋有太樂令丞各一人大唐因之掌習音樂樂人簿籍
鼔吹署周禮有鼔人掌六鼔四金之音後漢有承華
令典黃門鼔吹屬少府晉置鼔吹令丞屬太常元帝省
太樂并鼔吹哀帝復省鼔吹而存太樂梁有鼔吹令丞
又有清商署北齊鼔吹令丞及清商部並屬太常隋有
鼔吹清商二令丞至煬帝罷清商署大唐鼔吹署令丞
各一人所掌頗與太樂同太醫署周官有醫師上士
下士掌醫之政令秦兩漢有太醫令丞亦主醫藥屬少
府(後漢又有醫丞有醫工長)魏因之晉銅印墨綬進賢一梁冠絳朝
服而屬宗正過江省宗正而屬門下省宋齊隸侍中梁
陳因之後魏有太醫博士助教北齊又曰太醫令丞後
周太醫下大夫隋太醫署令二人大唐因之主醫藥凡
領醫針灸按摩咒禁各有博士(武德中關中多骨蒸病得之必死遞相染比許)
(胤宗每療皆愈或謂曰何不著書以貽將來答曰醫乃意也在人思慮有脉候幽微苦其難别意之所解口莫)
(能宣古之名手唯是别脉然後識病之於藥有正相當者唯須單用一味直攻彼病立即可愈今人不能别脉)
(莫識病源以情意度多用藥味譬之於獵不知兔處多𤼵人馬空廣遮圍或冀一人偶然逢也如此療病不亦)
(疎乎既不可言故無著述甄權貞觀中百餘歲撰脉經針方明堂人形圖其弟立亦達醫術撰本草音義七卷)
(古今錄驗方五十卷)太卜署殷官太卜為六太周官太卜掌三
兆之法秦漢有太卜令後漢并於太史自後無聞後魏
有太卜博士北齊有太卜局丞後周有太卜大夫小卜
上士龜占中士隋曰太卜令丞一人大唐因之廪犧
署周禮有牧人掌牧六牲以供祭祀秦漢内使左馮翊
廪犧令丞並掌犧牲鴈鶩後屬大司農後漢河南尹屬
官有廪犧丞魏晉宋齊梁陳後魏北齊隋皆有之大唐
令丞各一人掌犧牲粢盛之事汾祠署齊太公廟署
並有令丞各一人大唐開元中置
光祿卿(丞掌主簿醢署)(太官署)(珍羞署)(良醖署)
秦有郎中令(主郎内諸官故曰郎中令)掌宫殿掖門戶漢因之(石建為郎)
(中令奏事事已下建省讀驚曰書馬者與尾而五今乃不足一獲譴死矣其謹慎如此)至武帝太
初元年更名光祿勲(應劭曰光明也祿爵也勲功也如淳曰勲之言閽也閽古主門之官)
(光祿主宫門故也張安世為光祿勲郎有醉小便殿上主事行法安世曰何以知其不覆水也郎有淫官婢婢)
(兄自言安世曰奴以恚怒誣汚衣冠告署撾奴其隱人過失如此王莽改光祿勲為司中)後漢曰光
禄勲所掌同典三署郎更直執戟宿衛考其德行而進
退之(漢東京三署郎有德應四科者歲舉茂才二人四行二人及三署郎罷省光祿勲猶依舊舉四行衣)
(冠子弟以充之)郊祀之事掌三獻光祿勲居禁中(如宋之殿中御史)有
獄在殿門外謂之光祿外部兩漢自光祿太中中散諫
議等大夫及謁者僕射羽林郎郎中侍郎五官武賁左
右等中郎將奉車駙馬二都尉車戸騎三將(如淳曰主車曰車郎)
(主戸衛曰戸郎)並屬光祿勲(後漢張湛字子孝拜光禄勲光武臨朝或有惰容湛輒陳諫其失嘗)
(乘白馬上後見湛輙曰白馬生且復諫矣又杜林字伯山為光祿勲内供奉宿衛外總三署周密敬慎選舉稱)
(平郎有好學者輒見誘進朝夕滿堂士以此高而慕附又荀爽為光祿勲視事三日冊拜司空)建安末
復改光祿勲為郎中令魏黃初元年復為光禄勲東晉
哀帝興寧二年省光祿勲併司徒孝武寧康元年復置
自魏晉以後無復三署郎而光祿不復居禁中唯外官
朝會則以名到焉二臺奏劾則符光祿加禁止解禁止
亦如之(禁入殿省光祿主殿門故也)其宫殿門戸至宋文猶屬焉梁
除勲字謂之光禄卿卿舊視列曹尚書天監中視中庶
子職與漢同後魏又置少卿北齊曰光禄寺置卿少卿
兼掌諸膳食帳幕隋文帝開皇三年廢光禄寺入司農
十二年復置初有卿及少卿各一人煬帝加置二少卿
(雖取漢代舊名而其職則别)大唐龍朔二年改光禄寺為司宰寺咸
亨初復舊光宅元年為司膳神龍初復舊卿一人掌終
獻行事少卿二人領太官珍羞良醖掌醢等四署署各
有令丞丞漢二人多以博士議郎為之後漢一人魏
晉因之銅印黃綬梁陳視員外郎(其員外說在通直散騎常侍郎中)後
魏北齊並有之隋有三人大唐置二人主簿漢置晉
宋齊梁陳並有之北齊曰功曹五官主簿隋二人大唐
因之太官署令丞於周官為膳夫庖人外饔中士下
士蓋其任也秦為太官令丞屬少府兩漢因之桓帝延
熙元年使太官令得補二千石魏亦屬少府晉屬光祿
勲宋齊屬侍中梁門下省領太官陳因之後魏分太官
為尚食中尚食知御膳隸門下省而太官掌百官之饌
屬光祿卿北齊因之後周有典庖中士内膳中士隋如
北齊大唐因之各一人珍羞署令丞於周官有籩人
(掌四籩之實)蓋其任也後漢少府屬官有甘丞主膳具晉太
官令有餳官果官吏各二人自後無聞北齊餚藏令屬
光祿寺後周有餚藏中士下士隋如北齊大唐因之長
安中改為珍羞神龍初復舊開元初又改之有令丞各
一人良醖署令丞於周官有酒正中士下士掌酒之
政令後漢湯官丞主酒屬少府晉有酒丞一人齊食官
局有酒吏梁曰酒庫丞北齊有清漳令丞主酒後周如
古周之制隋曰良醖署令丞各一人大唐因之掌醢
署令丞於周官有醢人掌四豆之實自後無聞至齊諸
公府有釀食典軍二人後周有掌醢中士下士隋曰掌
醢署令丞各一人大唐因之
衛尉卿(丞公主簿馬武庫署右武器署車司令左都候)(守宫署)
衛尉秦官掌門衛屯兵漢因之(漢舊儀曰衛尉寺在宫内胡廣云主宫闕之内)
(衛寺於周垣下為區廬者若今之仗宿屋)景帝初更名中大夫令後元年復
為衛尉又有長樂建章甘泉衛尉皆掌其宫其職略同
而不常置(顔師古曰各隨所掌之宫以為官名)後漢有衛尉卿一人職與
漢同晉銀章青綬五時朝服武冠佩水蒼玉掌冶鑄領
冶金(凡領五千三百五十冶在江北而江南唯有梅根及冶塘二冶皆屬揚州不屬衛尉)晉江左
不置衛尉宋孝武復置南齊掌宫城管鑰(後漢張衡西京賦曰衛尉)
(八屯以警夜廵南齊宫城諸却敵城樓上本施鼔持夜者以應更唱高帝以鼔多警眠遂改以鐡磬)梁衛
尉卿位視侍中職與漢同卿每月丞每旬行宫徼糾察
不法陳因之後魏亦有之北齊為衛尉寺有卿及少卿
各一人隋文帝開皇三年廢衛尉寺入太常及尚書省
十三年復置掌軍器儀仗帳幕之事而以監門衛掌宫
門屯兵大唐因之龍朔二年改衛尉為司衛咸亨初復
舊光宅元年又改為司衛神龍初復舊卿一人少卿二
人(初少卿一人太極元年加一人)領武庫武器守宫三署署各有令
丞秦漢多以博士議郎為之後漢一人魏晉並同宋孝
武增置一人梁亦有之後魏北齊並有隋因之大唐置
二人主簿一人漢衛尉駕四馬主簿前車以乘晉有
衛尉主簿二人宋齊梁陳因之北齊隋亦有二人大唐
因之武庫令丞於周官司甲司弓矢等下大夫司戈
盾等中士下士蓋其任也兩漢曰武庫令屬執金吾後
漢又有考工令丞屬太僕主造兵器成付武庫令晉魏
因之晉後屬衛尉宋齊武庫令丞屬尚書庫部梁陳屬
衛尉卿北齊亦有後周如周官隋如北齊大唐因之各
一人天寳六年四月勅改儀制令廟社門宫門每門各
二十戟東宫每門各十八戟一品門十六戟嗣王郡王
若上柱國帶職事二品散官光祿大夫以上鎮國大將
軍以上各同職事品及京兆河南太原府大都督大都
護門十四戟上柱國帶職事三品上護軍帶職事二品
若中都督上都護門十二戟國公及上護軍帶職事三
品若下都督諸州門各十戟並官給貞元五年十二月
中書門下奏應請列戟官准儀制令正一品開府儀同
三司嗣王郡王并勲官上柱國柱國等帶職事三品以
上並許列戟准天寳六載四月敕文加散官光祿大夫
鎮國大將軍以上各同職事品近日散試官便帶高階
者衆恐須商量者伏請准舊制令本文取帶三品以上
正員職事為定敕旨依武器署令丞隋行臺尚書省
有武器監令大唐永徽中始置各一人掌祭祀及朝會
廵幸及公卿婚葬鹵簿之事守宫署漢有守宫令丞
掌御紙筆墨及諸財用并封泥之事屬少府晉及北齊
屬光祿勲北齊守宫令掌張設之事梁陳屬大匠卿隋
屬衛尉寺大唐置令一人掌諸鋪設帳幕氊褥床薦几
席之事(廣德二年二月勅文京兆府諸司諸使幕士丁匠總八萬四千五百人數内宜月支二千九百)
(四十四人仍令河東關内諸州府據戸口分配不得偏出京兆府餘八萬一千一百一十四人並停)公
車司馬令秦屬衛尉漢因之掌殿司馬門夜徼宫中天
下上章四方貢獻及闕下凡所徵召公車者皆總領之
(漢張釋之為公車令時景帝為太子與梁王共車入朝不下司馬門釋之遂劾其不敬文帝免冠謝太后太后詔)
(赦之然後得入宫也)後漢有丞一人丞選曉諱掌知非法尉主闕
門兵禁戒非常(胡廣曰諸門部各陳屯夾道其旁設兵以示威武交節戟以遮誤出入也)晉
江左以來直曰公車令宋以後屬侍中隋有公車署置
令丞大唐無左右都候(周禮司寤氏有夜士干寳注曰今都候之屬)後漢
各一人主劔戟士徼循宫及天子有所收考(宫中諸有詔奏罪左)
(都候執戟戲車縛送付詔獄在宫大小各付所屬見尚書令僕射尚書皆執板拜見郎對揖)屬衛尉
後無
宗正卿(丞)(主簿)(崇玄署)(諸陵署)(太廟署)
周官小宗伯掌三族之别以辨其親疎秦置宗正掌親
屬漢因之更以叙九族平帝元始四年更名宗伯五年
又於郡國置宗師以糾皇室親族世氏致教訓焉選有
德義者為之有冤失職者宗師得因郵亭上書宗伯請
以聞(為書付郵亭令送至宗伯)常以正月賜宗伯帛十疋王莽併宗
伯於秩宗後漢曰宗正卿一人掌序錄王國嫡庶之次
及諸皇室親屬遠近郡國歲因計上皇族名籍若有犯
法當髠以上先上諸宗正宗正以聞乃報决(胡廣曰宗正又歲一)
(理諸王世譜差叙秩第髠口昆切)兩漢皆以皇族為之不以他族(楚元王子)
(鄙吝劉辟疆劉德等迭為此官又後漢書曰劉軫字君文梁孝王之胤為宗正卒官遂世掌焉)魏亦然
晉兼以庶姓(山公啟事曰羊祐忠篤寬厚然不長理劇宗正卿缺不審可轉作否)咸寧三
年又置宗師以扶風王亮為之使皇室戚屬奉率德義
所有施行必令誥之(梁王彤亦為宗師)東晉省之屬太常(桓温奏省)
宋齊不置宗正梁天監七年復置之視列曹尚書主皇
室外戚之籍以皇族為之陳因之後魏有宗正卿少卿
北齊亦然後周有宗師中大夫(掌皇族定世系辨昭穆訓以孝悌)屬大
冢宰隋如北齊之制大唐龍朔二年改為司宗咸亨元
年復舊光宅元年改為司屬神龍初復舊卿一人少卿
二人(初少卿一人太極元年加置一人)掌皇族外戚簿籍及邑司名帳
領崇玄署及諸陵太廟開元二十五年制宗正等寺官
屬皆以皇族為之丞漢亦用皇族後漢一人(後漢劉茂字子)
(衛為宗正丞)歴代皆有之至隋有二人大唐因之主簿梁
置陳北齊隋皆有大唐因之置一人崇玄署令一人
初後魏天興二年置仙人博士掌煑鍊百藥北齊置昭
玄等寺掌諸佛教有大統一人都維那三人兼置功曹
主簿等員以管諸州縣沙門之法後周置司寂上士中
士掌法門之政又置司玄中士下士掌道門之政隋初
置崇玄署令丞至煬帝改郡縣佛寺為道場置道場監
一人改觀為玄壇監一人大唐復置崇玄署初又每寺
觀各置監一人屬鴻臚貞觀中省開元中以崇玄署隸
宗正寺掌觀及道士女冠簿籍齋醮之事諸陵署漢
有諸陵園寝官屬太常(長陵令秩二千石為高祖陵也故尊其秩)元帝永光
元年分諸陵邑屬三輔(史記曰司馬相如為孝文園令)後漢每陵園令
各一人掌按行掃除丞及校長各一人(校長主戒盗賊)晉宋皆
曰令而梁初為監後亦改為令梁以下皆有之大唐每
陵令丞各一人初屬太常開元二十五年並屬宗正寺
太廟令漢有諸廟寝園令長丞(宋志曰漢西京曰長東京曰令)晉有
太廟令宋太廟令領齋郎二十四人齊梁以下皆有(後魏)
(有太常齋郎漢書曰田千秋為高廟寝郎)舊屬太常大唐開元二十五年二
月勅宗廟所奉尊敬之極因以名署情所未安宜令禮
官詳擇所宜奏聞至五月太常少卿韋縚奏曰謹詳經
典兼尋令式宗廟享薦皆主奉常别置署司事非稽古
其太廟署請廢省本司專奉其事許之二十五年勅宗
正設官實司屬籍而陵寝崇敬宗廟惟嚴割隸太常殊
乖本系奉先之旨深所未安自今已後諸廟署並隸宗
正
太僕卿(丞車主簿府署)(乘黃署諸牧署)(典廐署)(典牧署)
周官有太僕下大夫掌正王之服位出入王之大命似
今太僕之職一云周穆王置太僕正以伯冏為之(冏俱永切)
掌輿馬秦因之在周官則校人掌馬巾車掌車及置太
僕兼其任也漢初夏侯嬰常為之(漢書曰夏侯嬰為沛公太僕常奉車自高)
(帝至文帝常為太僕又石慶為太僕御出上問車中幾馬慶以策數馬畢曰六馬)領五監(龍馬閑駒)
(槖泉騊駼承華五監各有長丞騊徒刀切駼大胡切)六廐皆有令(或曰六廐謂未央承華騊駼龍)
(馬輅軨大廐也馬皆萬匹武帝承文景蓄積海内殷富廐馬有四十萬匹時匈奴數寇邊遣衛青霍去病𤼵十)
(萬騎并負私從馬凡十四萬匹窮追大破匈奴漢馬死者十餘萬匹匈奴雖病遠去而漢亦馬少無以復往於)
(是漢久不北擊匈奴數歲滅兩越是時天子廵邊親至朔方勒兵十八萬騎以見武節)王莽改太
僕為太御後漢太僕與漢同亦掌車馬天子每出奏駕
上鹵簿用大駕則執馭(初漢西京置六廐東京約省唯置一廐趙岐字臺卿為太僕持)
(節安慰天下祭肜字次孫為太僕帝過孔子講堂指子路室曰此太僕之室也太僕吾之禦侮也)魏因
之晉初有之銀章青綬五時朝服進賢兩梁冠佩水蒼
玉領典牧乘黃驊騮龍馬等廐令自元帝過江之後或
置或省太僕既省故驊騮廐為門下之職(潘尼字正叔為太僕造乘)
(輿箴晉諸公贊云郭展為太僕留心於養生是以廐馬充多征吳得以濟事)晉宋以來不常
置郊祀則權置太僕執轡事畢則省齊亦然梁太僕卿
位視黃門侍郎統南牧左右牧龍廐内外廐陳因之後
魏兼置少卿(太武帝平統萬赫連昌定隴右禿髮沮渠等河西水草善乃以為牧地六畜滋息馬)
(三百餘萬匹馲駝將半之牛則無數孝文帝遷洛陽之後復以河陽為牧場恒置戎馬十萬匹以擬京師軍警)
(之備每歲自河西徙牧於幷州漸南欲其習水土而無死傷也而河西之牧滋甚)北齊太僕寺
統驊騮左右龍左右牧乘黃車府署卿及少卿各一人
後周如古周隋如北齊煬帝加署少卿一人大唐龍朔
二年改太僕為司馭咸亨初復舊光宅元年改為司僕
神龍初復舊卿一人掌馭五輅少卿本一員景雲元年
加一員領乘黃典廐典牧車府等四署署各有令天下
監牧置八使五十六監(貞觀初僅有牧牝三千匹從赤岸澤徙之隴右十五年始令太)
(僕卿張萬歲勾當羣牧至麟德四十年間馬至七十萬六千匹置八使領六監初置四十八監跨蘭渭秦原四)
(州之地猶為隘狹更析八監布於河曲其時天下以一縑易一馬儀鳳三年少卿李思文檢校隴右諸牧監方)
(稱使爾後或戎狄外侵或牧圉乖散洎乎垂拱漸耗大半開元初牧馬二十四萬匹十三年加至四十五萬匹)
(初有牛三萬五千頭是年有五萬頭初有羊十一萬二千口是年有二十萬六千口盛於垂拱)丞秦
漢有兩人後漢一人(漢書張敬字子高為太僕丞)魏晉因之東晉或
省或置梁有丞陳因之後魏北齊丞一人隋三人大唐
因之主簿梁置一人北齊亦一人隋二人大唐因之
乘黃署後漢太僕有未央廐令魏改為乘黃廐乘黃
古之神馬因以為名(乘黃亦名飛黃背有角日行萬里淮南子云天下有道飛黃伏皂一)
(云神黃獸名龍翼馬身黃帝乘而仙)晉以下因之宋屬太常銅印墨綬進
賢一梁冠絳朝服歴代皆有悉掌乘輿大唐令丞各一
人掌乘輿車輅典廐署於周官有校人圉師趣馬掌
十二閑之馬漢西京太僕有龍馬長東京有未央廐令
掌乘輿及宫中之馬魏為驊騮廐晉有驊騮龍馬二廐
自宋以後分驊騮廐屬門下梁太僕有龍廐及内外等
廐陳因之北齊有驊騮左右龍等署後周有左右廐各
上士一人隋如北齊大唐改龍廐為典廐署令二人丞
四人掌在廐繫飼馬牛及雜畜事典牧署於周官牧
師下士四人掌牧馬而頒之秦漢邊郡置六牧師令(說在)
(諸牧監篇)魏晉以下因之隋有典牧牛羊等署各置令丞大
唐有乘黃等四署令丞各四人掌外牧及造酥酪脯腊
之事車府署秦有車府令以趙高為之歴代皆有漢
魏屬太僕宋齊以後屬尚書駕部北齊以下又屬太僕
大唐置令丞各一人掌王公以下車輅諸牧監漢太
僕有牧師諸苑三十六所在北邊西邊以郎為苑監官
魏置牧官都尉晉因之自後無聞北齊有左右牝牡駝
牛羊等署令後周曰典牝典牡上士中士又有典駝典
羊典牛中士隋曰典牧署牛羊署令丞大唐初因之分
曰牧監置監副監丞主簿(武太后聖歴二年正月置控鶴府監一員從三品丞一員)
(從六品主簿一員從七品控鶴左右各二十員從五品下以張易之為控鶴監統左控鶴出入供奉以麟臺監)
(張昌宗統右控鶴内供奉久視元年六月改控鶴監為天驥府其月二十五日又改為奉宸大夫前改為天驥)
(者宜内供奉員半千以奉宸之職古無其事又授斯任者率多輕薄非朝廷進止選上疏請罷之由是忤旨其)
(年四月勅奉宸令一員從三品奉宸侍郎一員從四品上奉宸大夫十員左右各五品上奉宸驂乘十員左右)
(各五品從六品上奉宸主簿一員從七品上凡二十四員以應二十四氣控鶴奉宸之名歴代不設既以車馬)
(名職遂附此篇)
大理卿(正監)(丞)(主簿)(獄丞)(司直)(評事)
今大理者亦舜攝帝位臯繇作士正五刑周秋官之任
(韓詩外傳曰晉文公使李離為大理過聽殺人自拘於廷遂伏劔死君子曰忠與仁新序曰楚昭王時石奢為)
(大理有殺人者奢追之則其父也奢曰以父成政不孝不行君法非忠遂刎頸而死於廷又家語曰季羔為衛)
(士師刖人之足俄而衛有亂季羔逃刖者守門謂羔曰彼有缺羔曰君子不隧又曰此有室季羔入焉既罷羔)
(問曰吾親刖子之足而逃我何也刖者曰曩者君理人以法令先君後臣欲臣之免也臣知之臨當論刑君愀)
(然不樂見於顔色臣又知之君豈私臣哉天生君子其道固然此臣之所脱君也孔子聞之曰善哉為吏者用)
(法一思仁恕則樹德如嚴暴則樹怨公以行之其子羔乎)秦為廷尉漢因之掌刑辟
凡獄必質之朝廷與衆共之之義也兵獄同制故曰廷
尉(此應劭注也顔師古曰廷平也理獄貴平故以為號)景帝中元六年更名大理
武帝建元四年復為廷尉哀帝元夀二年復為大理(漢書)
(云張釋之字季嘗為廷尉文帝出嘗有人從渭橋下走乘輿馬驚捕之屬廷尉釋之奏其犯蹕當罰金上怒釋)
(之曰法者所與天下公共也且以其時而立誅之則已今既下廷尉廷尉天下之平也今一傾而天下用法皆)
(為之輕重民安所措其手足乎後有盗高廟座前玉環者文帝欲族之釋之奏當棄市上大怒釋之曰法如是)
(也今盗宗廟器而族之如令愚民取長陵一抔土陛下何以加其法乎衆皆呼為張廷尉又張湯為廷尉决大)
(獄欲傅古義召請博士弟子理尚書春秋補廷尉史平亭疑法奏讞疑事必先為上分别其原以揚主之明言)
(此自天子意非由有司也奏事有善則讓曰監掾史某所為也亭者平也均也又杜周為廷尉而善伺上所欲)
(客有讓周曰君為天下决平不循三尺法專以人主意旨為獄獄者固如是乎周曰三尺安出哉前主所是者)
(著為律後主所是者疏為令當時為是何古之法乎三尺者以三尺竹簡書法律也又于定國為廷尉朝廷稱)
(之曰張釋之為廷尉天下無冤民于定國為廷尉民自以為不冤王莽時改大理為作士矣)後漢廷
尉卿凡郡國讞疑(讞質也)皆處當以報(傅賢為廷尉每冬至斷獄遲廻流涕)
(又盛吉為廷尉每冬至節罪囚當斷夜坐省状其妻執燭吉持丹筆夫妻相向垂淚又楊賜為廷尉乃歎曰昔)
(三后成功惟殷於民而臯繇不與焉蓋吝之也遂以世非法家固辭漢官儀曰光武時有疑獄見廷尉曹史張)
(禹所問輒對處當詳理於是策免廷尉以禹代之雖越次而授亦足以厲其臣節)皆以世家為
之而郭氏尤盛(郭躬為廷尉躬家世掌法務在寬平乃條諸重文可從輕者四十一事奏之事)
(皆施行著於令)建安中復為大理(鍾繇以大理為相國)魏黃初元年改為
廷尉(鍾毓字雉叔為廷尉聽君父亡沒臣子得為理謗及士為侯其妻不復改嫁毓所制也)歴代
皆為廷尉梁國初建曰大理天監元年復改為廷尉舊
用黃門後視祕書監有正監平三人元會廷尉三官與
建康三官皆法冠玄衣朝服以監東西中華門手執方
木長三尺一寸謂之執方(天監元年詔建康獄依廷尉三官置正監平革選士流視)
(給事中以尚書郎出為之冠服與廷尉三官同)陳因之後魏亦曰廷尉北齊曰
大理寺置卿少卿各一人(北齊宋世軌為廷尉少卿時大理正蘇珍之亦以平幹知)
(名寺中為之語曰决定嫌疑蘇珍之視表見裏宋世軌時人以為寺中二絶卒官廷尉御史諸因皆哭曰宋廷)
(尉死我等豈有生路)後周有刑部中大夫掌五刑之法附萬人之
罪屬大司寇亦其任也(今刑部侍郎之任)隋初與北齊同(文帝時議)
(置六卿將除大理盧思道奏曰省有駕部寺留太僕省有刑部寺除大理斯則重畜産而賤刑名也)至煬
帝加置少卿二人(趙綽為大理少卿時有侍郎辛亶常衣緋裩俗云利官文帝以為厭蠱將)
(斬之綽曰據法不當死臣不敢奉詔上怒甚令斬綽綽解衣當斬上使人問綽曰竟如何綽曰執法一心不敢)
(惜死上良久釋之他日又令斬二人綽曰此人當坐杖殺之非法上曰不關卿事綽曰陛下置臣法司欲誤殺)
(人豈得不關臣事上曰撼大木不動者當退綽曰臣冀撼天心何論撼木上乃止時薛胄為大理卿胄斷獄以)
(情而綽守法俱為稱職)大唐龍朔二年改大理為詳刑咸亨元年
復舊光宅元年改為司刑神龍元年復舊卿一人(咸亨三年)
(十月張文瓘兼大理卿旬日决疑獄事四百條莫不允當皆無怨言文瓘常有疾繫囚相與齋禱願其視事上)
(元二年病卒大理諸囚一時慟哭開元二十一年七月大理卿袁仁敬暴卒繫囚聞之皆慟哭歌曰天不恤冤)
(人兮何奪我慈親兮有理無申兮痛哉安訴陳兮)掌鞫獄定刑名决諸疑讞少
卿二人(永徽六年初置少卿一人神龍元年又加一員)正二人丞六人主簿二
人司直六人評事十二人正秦置廷尉正漢因之後
漢一人(黃霸字次公宣帝在民間時知百姓苦吏急也聞霸理法平詔為廷尉正及夏侯勝非議下廷)
(尉獄霸從勝受尚書何敞字比于為廷尉正而務仁恕時張湯亦為廷尉殘酷敞嘗與爭之所存者千數)魏
晉謂正監平為廷尉三官(晉廷尉三官通視南臺持書舊尚書郎下遷梁制服獬豸)
(冠介幘皂衣銅印墨綬)其後皆有(魏司馬芝字子華遷大理正有盗官練置都厠上者吏疑女工)
(收以付獄芝曰贓物先得而後訊其辭若不勝掠或至誣服誣服之情不可以折獄且簡而易從大人之化也)
(不失有罪庸世之理耳魏武從之晉江統字元應為廷尉正作三刑議文)隋開皇三年增為
四員煬帝增為六員大唐二人通判寺事龍朔二年改
為詳刑大夫咸亨初復舊丞自晉武咸寧中曹志上
表請廷尉置丞宋齊梁並因之後魏亦然北齊曰大理
丞一人隋初二人至煬帝改為勾檢官增為十六人分
判獄事大唐又曰丞置六人(杜景佺徐有功並為司刑丞與來俊臣侯思止同制)
(獄人稱之曰遇徐杜必生遇來侯必死)主簿自晉魏宋齊梁陳皆有大
唐置二人獄丞晉有左右丞各一人宋齊因之梁陳
置二人後魏北齊亦然隋有獄掾八人大唐曰丞有四
人司直後魏永安二年置司直十人(御史中尉高穆所奏置)視
五品隸廷尉位在正監上不署曹事唯覆理御史檢劾
事(漢武已置司直屬丞相府非此司直)北齊隋因之隋初置十人煬帝置
十六人大唐置六人掌丞制出使推覆若寺有疑獄則
參議之評事漢宣帝地節三年初於廷尉置左右平
員四人(宣帝詔曰今遣廷吏與郡鞫獄任輕祿薄其為置正平員四人其務平之涿郡太守鄭昌上言)
(曰聖王立法明刑者非以為理救衰亂之起也今明主躬垂明聽不置廷平獄將自正若開後嗣不若刪定律)
(令律令一定愚民知所避就姦吏無所弄法今不正其本而置廷平以理其末代衰聽怠則廷平將招權而為)
(亂首也宣帝始置左右平而三輔决錄注云何比于漢武帝為廷尉右平謬矣)後漢光武省右
平唯有左平一人掌平决詔獄冠法冠魏晉以來無左
右而直謂之廷尉評後魏北齊及隋廷尉評各一人開
皇三年罷至煬帝乃置評事四十八人掌與司直同其
後官廢大唐貞觀二十二年褚遂良議重法官復奏置
評事十員掌出使推覆後加二人為十二員監秦置
廷尉監漢有左右監(邴吉字少卿為廷尉監)光武省右監唯有左
監一人(後漢陳咸為監執獄多恩議人從輕)魏晉以來無左右而直云廷
尉監(晉起居注云廷尉監陸鸞上表求增築訊堂圖先賢像詔許之)隋開皇三年罷大
理監
通典卷二十五
