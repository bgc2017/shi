通典卷一百二十七
唐京兆杜佑君卿纂
禮八十七開元禮纂類二十二嘉六
皇太子納妃
臨軒命使
將行納采制命使者吏部承以戒之前一日尚舍奉御
設御幄於太極殿北壁下南向衞尉設羣官次於東西
朝堂太樂令展宫懸並如常儀其日典儀設文官一品
以下五品以上位於横街之北西面北上朝集使五品
以上合班六品以下位於横街南朝集使六品以下合
班蕃客又於其南皆西面北上設武官一品以下五品
以上位於横街北東面北上朝集使五品以上合班諸
親位於其南六品以下位於横街南朝集使六品以下
蕃客等又在南皆東面北上設典儀位於懸之東北贊
者一人在南少退俱西向設舉麾位於殿上西階之西
東面設使者受命位於横街南道東北面西上奉禮設
門外位文官一品以下五品以上位於順天門外道東
每等異位重行西面武官五品以上位於道西每等異
位俱重行東面以北為上未明二刻諸衞勒所部屯門
布黃麾半仗入陳於殿庭如常儀羣官依時刻集朝堂
俱就次各服朝服侍中量時刻版奏請中嚴鈒戟近仗
就陳於閤外太樂令以下帥工人入就位諸侍衞之官
各服其器服侍中中書令以下諸侍臣俱詣閤奉迎典
儀帥贊者先入就位吏部兵部各贊羣官出次典謁各
引就門外位侍中版奏外辦皇帝服袞冕出坐如常儀
通事舍人引羣官以次入就位立定典儀曰再拜贊者
承傳羣官在位者皆再拜吏部與禮部侍郎贊使主副
出典謁引就受命位侍中前承制降詣使者西北東面
稱有制使主副俱再拜侍中還侍位典謁引使主副出
初使者將出典儀曰再拜贊者承傳羣官在位者皆再
拜通事舍人引羣官出侍中前跪奏稱侍中臣某言禮
畢俛伏興還侍位皇帝降座入自東房侍衞警蹕如來
儀侍臣從至閤使主副乘輅備儀仗而行從者乘車以
從
納采
前一日主人設使者次於大門之外道右南向其日大
昕使者公服至於妃氏大門外掌次者延入次(凡賓主及行事)
(者皆公服)主人受其禮於廟(無廟者受於正寢)掌事者布神席於室
戶外之西莞筵紛純加藻席畫純南向右雕几使者出
次謁者引立於大門外之西東面主人立於大門内西
面儐者立於主人之左北面受命出立於門東西面曰
敢請事使者曰奉制作儷儲宫允歸令德率由舊章使
某納采儐者入告主人曰臣某之女不教若而人既蒙
制訪臣某不敢辭儐者出告掌畜者以鴈授使副使副
進授使者退復位使者左手執之儐者引主人迎於大
門之南北面再拜使者不答拜謁者引使者入門而左
主人入門而右使者升自西階立於楹間俱南面西上
主人升自東階進使者前北面使者曰某奉制納采主
人降詣階間北面再拜稽首升進北面受鴈退立於東
階上西面使者降自西階以出
問名
使者既出立於門外之西東面初使者降左右受鴈於
序端主人降立於内門東廂西面儐者進受命出請事
使者曰某將加卜筮奉制問名儐者入告主人曰制以
某之子備數於儲宮臣某不敢辭儐者出告掌畜者以
鴈授使副主人拜迎入俱升堂南面如納采儀使者曰
某奉制問名將加諸卜筮主人降詣階間北面再拜稽
首升進北面受鴈少退仍北面曰臣某第某女某氏出
使者降自西階出立於内門外之西東面初使者降主
人退於阼階東左右受鴈於序端主人降立於内門東
廂西面儐者進受命出請事使者曰禮畢儐者入告主
人曰某公為事故至於某之室某有先人之禮請禮從
者(其儀與納后禮賓同)
納吉
前一日主人設使者次如常其曰大昕使者至妃氏大
門以下儐者出請事如納采儀使者曰加諸卜筮占曰
協從制使某也納吉儐者入告主人曰臣某之女弗教
惟恐不堪龜筮云吉臣某謹奉典制儐者出告掌畜者
以鴈授使副主人迎拜入俱升堂南面並如納采儀主
人降詣階間北面再拜稽首升進北面受鴈使者降自
西階立於大門外之西東面初使者降主人還阼階東
左右受鴈於序端主人降立於内門西面儐者進受命
出請事使者曰禮畢其賓使者皆如問名之儀
納徵
前一日主人設使者次如常儀其日大昕使者至妃氏
大門外掌次者延入次執事者設布幕於内門之外玄
纁束帛陳於幕上乘馬陳於幕南北首西上執事者奉
穀珪以匵俟於幕東西面主人掌事者設几筵如常使
者出次謁者引立於大門外之西東面主人立於大門
内西面儐者進受命出請事使者曰制使某以玉帛乘
馬納徵儐者入告主人曰奉制賜臣以重禮臣某祗奉
典制儐者出告又儐者引主人迎於大門外之南北面
再拜使者不答拜謁者引使者入門而左主人入門而
右至於内門外使者立於門西東面北上主人立於門
東西面執事者坐啟匵取珪加玄纁上興以授使副使
副進授使者退復位使者受玉帛謁者引使者入門而
左主人入門而右牽乘馬者從入三分庭一在南首西
上使者升自西階立於楹間俱南面西上主人升自東
階進使者前北面使者曰某奉制納徵主人降階間北
面再拜稽首升進北面受玉帛使者降自西階出立於
内門外之西東面初使者降主人還阼階東左右受玉
帛受馬自左受之以東牽馬者既授馬自前西出儐者
進受命出請事使者曰禮畢其賓使者如納吉之儀
告期
前一日主人設次設几筵及儐者受命請事等並如納
采儀使者曰詢於龜筮某月某日吉制使某告期其授
鴈升堂受命之儀一如納采使者曰某奉制告期主人
降詣階間北面再拜以下禮畢如納采其賓使者如納
徵儀
告廟
有司以特牲告如常禮祝文臨時撰
冊妃
前一日主人設使者次如常設宮人次於使者西南俱
東面障以行幃其日奉禮設使者位於大門外之西東
向使副及内侍位於使者之南舉冊案及璽綬命服者
在南差退俱東向設主人位於門南北面設使者以下
及主人位於内門外儀皆如之設典内位於内門外主
人南西面設宫人位於門外於使者之後俱重行東向
以北為上障以行幃設贊者二人位於東階東南西向
典内先置一案於閤外近限使主副朝服乘輅持節備
儀仗鼓吹備而不作至妃氏大門外使者降輅掌次者
延入次宫人等各之次掌嚴奉褕翟衣及首飾内廐尉
進厭翟車於大門之外道西東向以北為上諸衞率其
屬布妃儀仗如常使者出次典謁引使者以下持節者
前導及宫人典内各就位持節者立於使者之北少退
俱東向主人朝服出迎於大門外之東西面立定少頃
南北面再拜使者不答拜典謁引使者持節者前導入
門而左持案以下從之主人入門而右至内門外各就
位立定奉冊寳案者進當使副前使副受冊寳奉案者
退復位使副以冊寳進授使者退復位内侍進使者前
西面受冊寳東面授典内退復位典内持冊寳入立於
閤外之西東面跪置冊寳於案典内俛伏興奉衣服及
侍衞者從入皆立於典内之南俱東面北上傅姆贊妃
出引立於庭中北面掌書進跪取玉寳興進立於妃前
南向掌嚴奉首飾及䄖翟與諸宫侍衞者次入侍衞如
常典内還復位司則前贊妃再拜還侍位妃再拜司則
進掌書前北面受冊寳進妃前南向授妃妃受以授司
閨司則又前贊妃再拜還侍位妃又再拜訖司則前請
妃升座還侍位司閨引妃升座南向坐宮官以下俱降
立於庭重行北向以西為上立定贊唱者曰再拜宮官
以下皆再拜訖諸應侍衞者各升立於侍位司則前啟
禮畢妃降座司閨引妃入室主人賓使者如禮賓之儀
使者乘輅而還
臨軒醮戒
前二日本司宣攝内外各供其職前一日衞尉設次於
東朝堂之北西向又設宮官次於重明門外如常儀其
日前三刻宮官俱集於次各之次皆服其服諸衞各勒
所部依圖陳設左庶子奏請中嚴内僕進金輅於閤外
南向率一人執刀立於輅前北向前二刻諸衞之官各
服其器服以次詣閤奉迎(左庶子負璽如式)宮官應從者各出
次立於門外文東武西重行相向北上左庶子奏外辦
太僕奮衣而升執轡皇太子著袞冕之服以出左右侍
衞如常儀皇太子乃升僕立授綏車驅左庶子以下夾
侍如常出門車權停令車右升輅陪乘宫臣上馬訖皇
太子車動鼔吹振作如式文武官皆乘馬如常至承天
門下車所廻輅南向左庶子進當輅跪奏稱左庶子臣
某言請降輅俛伏興還侍位皇太子降輅典謁引舍人
舍人引皇太子就位侍衞如常儀前一日尚舍奉御整
設御座於太極殿阼階上西向衞尉設羣官次於朝堂
太樂令展宮懸於殿庭乘黃令陳車輅並如常儀其日
尚舍直長鋪皇太子席位於牖間南向(其席莞筵紛純加藻席繢純)
尚食奉御設酒罇於東序下有坫加勺設羃實爵一又
陳籩脯一豆醢一在罇西晡前三刻典儀設羣官版位
於内奉禮設版位於外如朝禮諸衞勒所部屯門布仗
立仗入陳於殿庭羣官依時刻集朝堂俱就次各服其
服侍中版奏請中嚴鈒戟近仗就陳於閤外太樂令帥
工人入就位晡前二刻諸衞侍之官各服其器服侍中
中書令以下俱詣閤奉迎典儀帥贊者先入就位吏部
兵部贊羣官俱出次通事舍人各引就門外位侍中版
奏外辦皇帝服通天冠絳紗袍乘輿以出曲直華蓋警
蹕侍衞如常儀皇帝將出仗動皇帝出自西房即御座
西向坐符寳郎奉寳置於御座如常通事舍人引羣官
以次入就位羣官立定典儀曰再拜贊者承傳羣官在
位者皆再拜初羣官入訖典謁引舍人舍人引皇太子
(侍從如常式皇太子每行事左庶子執儀贊相)至懸南北面立典儀曰再拜贊
者承傳皇太子再拜典儀引舍人舍人引皇太子詣西
階皇太子脱舃舍人引升就席西南面立尚食奉御酌
酒於序進詣皇太子西南東面立皇太子再拜受爵尚
食直長又薦脯醢於席前皇太子升薦座左執爵右取
脯擩於醢祭於籩豆之間右祭酒興降席西南面坐啐
酒奠爵再拜執爵興奉御受虚爵直長徹薦還於房舍
人引皇太子進當御座東面立皇帝命之曰往迎爾相
承我宗事勖帥以敬皇太子曰臣謹奉制旨遂再拜舍
人引皇太子降自西階納舄訖典謁引舍人舍人引皇
太子出門典儀曰再拜贊者承傳羣官在位者皆再拜
通事舍人引羣官以次出侍中前跪奏稱侍中臣某言
禮畢俛伏興還侍位皇帝降座入自東房警蹕侍衞如
來儀侍臣從至閤
親迎
前一日衞尉設皇太子次於妃氏大門之外道西南向
設侍衞羣官次於皇太子次西南東向北上皇太子既
受命遂適妃第執燭馬前鼔吹振作如式侍從如常皇
太子車至妃氏大門外次前廻輅南向左庶子進當輅
前跪奏稱左庶子臣某言請降輅俛伏興還侍位皇太
子降輅之次車將至主人設几筵如常醴女如别儀妃
服褕翟花釵立於東房侍從如常主婦衣禮衣鈿釵立
於房戶外之西南向主人公服出立於大門之内西向
(在廟則主人以下著祭服)儐者公服立於主人之左北向左庶子前
跪奏稱左庶子臣某言請就位俯伏興還侍位皇太子
出次立於門西東面侍衞警蹕如常儐者進受命出門
東西面曰敢請事左庶子承傳進跪奏如常皇太子曰
以兹初昏某奉制承命左庶子俛伏興傳於儐者入告
主人曰某謹敬具以須儐者出傳於左庶子奏如初儐
者引主人迎於門外之東西面再拜左庶子前跪奏稱
左庶子臣某言請答拜俛伏興還侍位皇太子答再拜
主人揖皇太子先入掌畜者以鴈授左庶子進東南向
奉授皇太子既執鴈進入侍衞者量入侍從及内門主
人讓曰請皇太子入皇太子曰某弗敢先主人又曰固
請皇太子入皇太子曰某固不敢先主人揖入皇太子
從入皇太子入門而左主人入門而右及内門主人揖
入内霤將曲揖當階揖皇太子皆報揖至於階主人曰
請皇太子升皇太子曰某敢辭主人曰固請皇太子升
皇太子曰某固敢辭主人又曰終請皇太子升皇太子
又曰某敢終辭主人揖皇太子報揖主人升立於阼階
上西面皇太子升進當房戶前北面跪奠鴈俛伏興再
拜降出主人不降送内廐尉進厭翟於内門外傅姆導
妃司則前引出於姆左傅姆在右保姆在左(執燭及侍從如式)
父少進西面戒之必有正焉若衣若筓命之曰戒之敬
之夙夜毋違命母戒之西階上施衿結帨命之曰勉之
敬之夙夜毋違庶母及門内施鞶申之以父母之命命
之曰敬恭聽宗爾父母之言夙夜無愆視諸衿鞶妃既
出内門至輅後皇太子授綏姆辭不受曰未教不足與
為禮妃升輅乘以几姆加幜皇太子馭輪三周馭者代
之皇太子出大門乘輅還宫侍衞如來儀妃仗次於後
主人使其屬送妃以儐從
同牢
其日司閨設妃次於東閤内道東南向掌筵鋪褥席將
夕司閨設皇太子幄於殿室西廂東向鋪地重茵施屏
障設同牢之席於室内皇太子之席西廂東向妃東廂
西向(席皆莞筵紛純加藻席繢純)席間量容牢饌典膳監設洗於阼
階東南東面當東霤南北以堂深罍水在洗東篚在洗
西南肆(篚實以二巾二爵)設妃洗在東房筵北罍水在洗西篚
在洗東北肆皆加勺巾羃典膳監先饌於房西牖下籩
豆各二十簠簋各二鈃各三瓦甒一皆加巾羃蓋俎三
罇在室内北牖下元酒在西加羃勺南柄(羃夏用紗冬用緆)罇
在房戸外之東無玄酒篚在南實四爵合卺(其器皆烏漆惟㽅以)
(陶卺以瓢)皇太子車至侍臣下馬所車權停文武侍臣皆下
馬車右降立於輅右車動車右夾輅而趨車至左閤廻
輅南向左庶子進當輅前跪奏稱左庶子臣某言請降
輅俛伏興還侍位皇太子降輅入俟於内殿門外之東
西面侍衞如常儀左庶子以下皆退妃至宫門鹵簿仗
衞停於門外近侍者從如常入至左閤外廻輅南向司
則進當輅前啟請妃降輅掌筵依式執扇前後執燭如
常儀妃降輅就次整飾司閨引妃詣内殿門西東面皇
太子揖妃以入又司閨前升自西階妃後升執扇燭者
陳於東西階内皇太子即席東向立妃即席西向立司
饌進詣階間北面跪奏稱司饌妾姓言請具牢饌興司
則承令曰諾司饌率其屬升奉饌入設於皇太子及妃
座前醬在席前葅醢在其北俎三入陳於豆東豕俎特
在北(豆在葅醢之東)司饌設黍於醬東稷在東設湇於醬南(饌在)
(西也)設對醬於東(對醬婦醬也設之當特俎)葅醢在其南北上設黍於
豕俎北其西稷稻粱設湇於醬北司饌啟會郄於簠簋
之南對簠簋於北(啟發也豆蓋徹於房内)各加七箸設訖司饌北
面跪奏饌具興皇太子及妃俱坐司饌跪取晡擩於醢
取韭葅擩醢授皇太子又司饌取脯擩於醢取韭葅擩
醢授妃皇太子及妃俱受祭於籩豆之間司饌興取黍
實於左手徧取稷反於右手授皇太子又司饌取黍實
於左手徧取稷反於右手授妃皇太子及妃各受祭於
葅醢之間司饌俱興各立取胏皆絶末跪授皇太子及
妃俱受又祭於葅醢之間司饌俱以胏加於俎掌嚴授
皇太子巾又掌嚴授妃巾皇太子及妃皆帨手以柶极
上鈃徧擩之祭於籩豆之間司饌品嘗皇太子饌又司
饌品嘗妃饌司饌各移黍置於席上以次跪授胏脊皇
太子及妃皆食以湇醬三飯卒食司饌北面跪奏稱司
饌妾姓言請進酒司則承令曰依奏興司饌北面俱盥
手洗爵於房入室詣酒罇所酌酒進北面立皇太子及
妃俱再拜興一人進授爵皇太子一人以爵授妃皇太
子及妃俱受爵司饌俱退北面答再拜皇太子及妃俱
坐皇太子及妃俱祭酒司饌各以肝從司則俱進受虚
爵奠於篚司饌又俱洗爵酌酒再酳皇太子及妃俱受
爵俱飲司則進受虚爵奠於篚三酳用卺如禮再拜皇
太子及妃立於席後司則降東階洗爵升酌於戶外罇
進北面俱奠爵興再拜皇太子及妃俱答拜司則俱坐
取爵祭酒遂飲卒爵奠爵遂拜執爵興降奠爵於篚還
侍位司饌北面奏稱司饌妾姓言牢饌畢司則承令曰
諾司饌徹饌設於房司則前跪奏稱司則妾姓言請殿
下入俛伏興還侍位皇太子入於東房釋冕服著袴褶
司則啟妃入幃幄皇太子及妃俱入室媵餕皇太子之
饌御餕妃之饌
妃朝見
其日晝漏上水一刻所司列御座於所御殿阼階上西
面(其席莞筵紛純加藻席畫純次席黼純左右玉几)司設設皇后座於室戶外
之西近北南向尚食帥司膳設酒罇於房内東壁下有
坫加勺羃(罇用瓦甒實以醴酒)籩一豆一實以脯醢設於罇北又
設洗於東房近北罍水在洗西篚在東北肆(篚實以巾羃觶一角)
(柶一)其日夙興妃沐浴司則啟請妃内嚴質明諸衞帥其
屬陳布儀仗如常儀近仗入陳於寢門外内廐尉進厭
翟於正寢西階之前南向司則啟外辦妃服褕翟加首
飾以出降自西階升輅侍衞如常至降車所司則贊妃
降輅司言引妃入仗衞停於閤外障扇侍從如常妃至
寢門之外立於西廂東面諸衞勒所部屯門布仗近仗
入陳於所御殿閤外如常侍中奏請皇后内嚴妃既至
寢門侍中版奏外辦皇帝服通天冠絳紗袍以出升自
阼階即御座西向坐侍衞如常儀尚儀又奏皇后外辦
皇后禕衣首飾司言引尚宫尚宫引皇后出即御座南
向坐侍從如常妃奉笲棗栗司饌又執奉笲腵脩以從
司則引妃入立於庭北再拜司賓引妃升自西階進東
面跪奠笲於御座前皇帝撫之尚食進徹以東司言引
妃自西階降復北面位奉笲腵脩再拜司言引妃升進
北面跪奠笲於皇后座前皇后撫之尚食進徹以東司
言引妃退立於西序東面又再拜司設設妃席於戸牖
之間近北面南向司言引妃立於席西南向尚食又入
東房盥手洗觶酌醴齊加柶面柄出進詣妃席前北向
立妃進東面再拜受醴尚食薦脯醢於席妃升席坐左
手執觶右取脯擩於醢祭於籩豆之間以柶祭醴三始
扱一祭又扱再祭降席進東面跪取觶興即席坐奠觶
於薦東興降席司賓引妃降自西階出閤乘車還宫障
扇侍從如來儀
會羣臣
皇帝會羣臣於太極殿如正至之儀唯上壽辭云皇太
子嘉聘禮成克崇景福臣某等不勝慶忭謹上千秋萬
歲壽
通典卷一百二十七
