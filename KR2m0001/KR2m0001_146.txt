通典卷一百四十一
唐京兆杜佑君卿纂
樂
夫音生於人心心惨則音哀心舒則音和然人心復因
音之哀和亦感而舒惨則韓娥曼聲哀哭一里愁悲曼
聲長歌衆皆喜忭斯之謂矣是故哀樂喜怒敬愛六者
随物感動播於形氣叶律吕諧五聲舞也者詠歌不足
故手舞之足蹈之動其容象其事而謂之爲樂樂也者
聖人之所樂可以善人心焉所以古者天子諸侯卿大
夫無故不徹樂士無故不去琴瑟以平其心以暢其志
則和氣不散邪氣不干此古先哲后立樂之方也周衰
政失鄭衛是興秦漢以還古樂淪缺代之所存韶武而
已下不聞振鐸上不逹謳謠俱更其名示不相襲知音
復寡罕能制作而况古雅莫尚胡樂荐臻其聲怨思其
状促遽方之鄭衛又何遠乎爰自永嘉戎羯迭亂事有
先兆其在於兹聖唐貞觀初作破陳樂舞有發揚蹈厲
之容(象其威武也)歌有麤和嘽發之音(麤謂初用干戈平戎戎既平子愛百姓有)
(和樂之心嘽謂樂心發謂喜心言天下既安功成而喜樂也嘽音昌善反)表興王之盛烈何
譲周之文武豈近古相習所能關思哉而人間胡戎之
樂久習未革古者因樂以著教其感人深乃移風俗將
欲閑其邪正其頽唯樂而已矣
第一歴代沿革上
第二歴代沿革下
第三十二律五聲八音名義五聲十二律旋
相爲宫五聲十二律相生法
歴代製造
第四權量
金一石二土三革四絲五木六
匏七竹八八音之外又有三
樂懸
第五歌雜歌曲舞雜舞曲
第六清樂坐立部伎四方樂散樂前代
雜樂
第七郊廟宫懸備舞議郊廟不奏樂廟諸室别
舞議祭日不宜徧舞六代樂議舞佾議
宗廟迎送神樂議散齋不廢樂議
臨軒拜三公奏樂議三朝行禮樂失制議
三朝上夀有樂議三朝不宜奏登歌議
徹食宜有樂議巴渝舞雜武舞議
皇后樂議東宫宴會奏金石軒懸及女樂
等議皇帝幸東宫鼓吹作議
國哀廢樂議遏密不設懸議大喪而弟
嗣位未三年廢樂議大喪在寇梓宫未返
廢樂議皇后崩服未終廢樂議太后父
喪廢樂議皇后母喪廢樂議公主喪廢
樂議太子所生喪廢樂議大臣喪廢樂
議忌月不廢樂議
樂一
歴代沿革上(伏羲嚳神農帝唐)(黃帝夏少皥虞商)(顓頊周)
(秦)(漢)(後漢)(魏)(晉)(宋)
伏羲樂曰扶來亦曰立本神農樂名扶持亦曰下謀
(見帝系譜及孝經緯又按隋樂志曰伏羲有網罟之詠伊耆有葦籥之音葛天八闋神農五絃事與功偕其來)
(尚矣)黃帝作咸池(咸皆也池施也言德之無不施也堯增修而用之周禮曰大咸按大司樂)
(以樂舞教國子舞雲門大卷鄭注云雲門大卷黃帝能成名萬物以明民共財言其德如雲之所出民得以有)
(族類而樂記曰咸池備矣鄭注云咸池黃帝所作樂名也堯增修而用之兩注不同賈公彦曰周公以堯時所)
(存黃帝咸池爲堯樂名則更爲黃帝樂立名曰雲門雲門之與大卷爲一名也)少皥作大淵
(見皇甫謐帝王代記)顓頊作六莖(莖根也謂澤及下也又樂緯云樂名五莖)帝嚳
作五英(英謂華茂也又樂緯云樂名六英)堯作大章(章明也言堯德章明也)
舜作大韶(韶繼也言舜能繼堯之德周禮曰大㲈)書曰夔命汝典樂教冑
子(胄長也謂元子以下至公卿大夫子弟以歌詩蹈之舞之教長國子中和祗庸孝友也)聲依永
律和聲(聲謂五聲宮商角徵羽律謂六律六呂十二月之音氣言當依聲律以和樂也)八音克
諧無相奪倫神人以和(倫理也八音能諧理不錯奪則神人咸和命夔使勉之)夔
曰於予擊石拊石百獸率舞(石磬也音之清者拊亦擊也舉清者和則餘皆從矣)
(樂感百獸使相率而舞則神人和可知也於音烏)禹作大夏(夏大也言禹能大堯舜之德禹)
(命登扶氏爲承夏之樂有鐘鼓磬鐸鞉鐘所以記有德椎鼓所以謀有道擊磬所以待有憂搖鞉所以察有說)
(理天下以五聲爲銘於簨簴)湯作大濩(湯以寬理人而除邪惡其德能使天下得其所言盡)
(濩救於人也)紂棄先祖之樂廼作淫聲書曰作竒伎淫巧以
悅婦人(言紂廢至尊之敬營卑䙝之事作過制伎巧以資耳目之娛)周武王作大
武(武以武功定天下也)周公作勺(勺言勺先祖之道勺讀曰酌勺取也)又有房中之
樂歌以后妃之德春官大司樂以樂舞教國子(公卿大夫之子)
(弟)舞雲門大卷大咸大韶大夏大濩大武(此周所存六代之樂黃帝)
(曰雲門大卷黃帝能成名萬物以明民共財言其德如雲之所出人得以有族類也卷音其爰反)以六
律六呂五聲八音六舞大合樂以致鬼神祗以和邦國
以諧萬民以安賓客以說遠人以作動物(六律合陽聲者六吕合隂)
(聲者此十二者以銅爲管轉而相生黃鍾爲首律長九寸各因而三之上生者三分益一分下生者三分去一)
(分焉國語曰律所以立均出度也古者瞽考中聲而量之度律均鍾言以中聲定律以律立鍾之均也大合樂)
(者謂徧作六代之樂也以冬日至作之致天神人鬼以夏日至作之致地祗物魅動物羽臝之屬虞書云夔曰)
(戞擊鳴球搏拊琴瑟以詠祖考來格虞賓在位羣后德讓下管鼗鼓合止柷敔笙鏞以間鳥獸蹌蹌簫韶九成)
(鳳凰來儀夔又曰於予擊石拊石百獸率舞庶尹允諧此其於宗廟九奏而應之)乃分樂而序
之以祭以饗以祀(分謂各用一代之樂)乃奏黃鍾歌大呂舞雲門
以祀天神(以黃鍾之鍾大呂之聲爲之均也黃鍾陽聲之首大呂爲之合奏之以祀天神尊之也天)
(神五帝及日月星辰玉者又各以夏正月祀其所受命之帝於南郊尊之孝經說曰王者祭天於南郊就陽位)
(是也)乃奏太蔟歌應鍾舞咸池以祭地祇(太蔟陽聲第二者應鍾爲之合)
(咸池大咸地祇所祭於北郊謂神州之神及社稷)乃奏姑洗歌南呂舞大韶以
祀四望(姑洗陽聲第三者南吕爲之合四望五嶽四鎮四瀆此言祀者司中司命風師雨師或亦用此)
(樂)乃奏蕤賓歌函鍾舞大夏以祭山川(蕤賓陽聲次四者函鍾爲之合)
(函鍾亦名林鍾函戸南反)乃奏夷則歌小呂舞大濩以享先妣(夷則陽聲)
(次五小呂一名中吕先妣姜嫄履大人迹感神靈而生后稷是周之先母周立廟自后稷為始祖而姜嫄無所)
(配是以特立廟而祭之謂之閟宫)乃奏無射歌夾鍾舞大武以享先祖
(無射陽聲之下者夾鍾爲之合夾鍾一名圜鍾先祖謂先公先王也)王出入則令奏王夏
尸出入則令奏肆夏牲出入則令奏昭夏(三夏皆樂章名)凡日
月蝕四鎮五嶽崩大傀異災諸侯薨令去樂(四鎮山之重大者謂)
(揚州會稽青州之沂幽州之醫無閭冀州之霍山五嶽岱在兗州衡在荆州嵩在荆河州華在雍州恒在并州)
(傀猶怪也傀音鬼大怪之異災謂天地之竒變若星辰飛霣及地震裂爲害者去樂藏之春秋傳曰壬午猶繹)
(萬入去籥萬言入則去者不入藏之可知)大札大凶大災大臣死凡國之大
憂令弛懸(札疫癘也凶凶年也災水火也弛釋下之若今休兵鼓之爲)凡建國禁其
淫聲過聲凶聲慢聲(淫聲若鄭衛者過聲失哀樂之節凶聲亡國之音若桑間濮上慢聲)
(謂侮慢不恭)夫樂本情性浹肌膚而藏骨髓雖經乎千載其
遺風餘烈尚猶不絶春秋時陳公子完奔齊(完陳厲公子則敬仲)
(也莊二十二年遇難奔齊)陳舜之後韶樂在焉故孔子適齊聞韶三
月不知肉味曰不圖爲樂之至於斯美之甚也周道始
衰怨刺之詩起王澤竭而不作樂官師瞽抱其器而奔
散於諸侯益壊缺矣秦始皇平天下六代廟樂惟韶
武存焉二十六年改周大武曰五行房中曰壽人衣服
同五行樂之色漢興樂家有制氏(魯人善樂)以雅樂聲律
世世在太樂官但能紀其鏗鏘鼓舞而不能言其義(鏗鏘)
(金石之聲)高祖時叔孫通因秦樂人制宗廟樂太祝迎神於
廟門奏嘉至(嘉善也善神之至)猶古降神之樂也皇帝入廟門
奏永至以爲行步之節猶古采薺肆夏也(薺才私反)乾豆上
奏登歌(乾豆脯羞之屬)獨上歌不以管絃亂人聲欲在位者徧
聞之猶古清廟之歌也登歌再終下奏休成之樂美神
明既饗也(休成樂叔孫通所奏作)皇帝就酒東廂坐定奏永安之
樂美禮已成也又有房中祠樂高帝唐山夫人所作也
(高帝姬唐山姓也)周有房中樂至秦名曰夀人凡樂樂其所生
禮不忘本高祖樂楚聲故房中樂楚聲也孝惠二年使
樂府令夏侯寬備其簫管更名曰安世樂高廟奏武德
文始五行之舞孝文廟奏昭德文始四時五行之舞孝
武廟奏盛德文始四時五行之舞武德舞者高帝四年
作以象天下樂已行武以除亂也文始舞者曰本舜韶
舞也高祖六年更名曰文始以示不相襲也而五行仍
舊四時舞者孝文所作以示天下之安和也盖樂已所
自作明有制也(言自制作也)樂先王之樂明有法也(遵前代之法)
孝景采武德舞以爲昭德以尊太宗廟(文帝也)至孝宣采
昭德舞爲盛德以尊世宗廟(武帝)諸帝廟皆常奏文始四
時五行舞云高祖六年又作昭容樂禮容樂昭容者猶
古之昭夏也主出武德舞(言昭容樂生於武德舞)禮容者主出文
始五行舞舞入無樂者將至至尊之前不敢以樂也出
用樂者言舞不失節能以樂終也大抵皆因秦舊事焉
(抵歸也)初高祖既定天下過沛與故人父老相樂醉酒歡
哀作風起之詩令沛中僮免百二十人習而歌之至孝
惠時以沛宮爲原廟(原重也言已有正廟更重立之)皆令歌兒習吹以
相和常以百二十人爲員文景之間禮官肄業而已(肄音)
(弋二反習也)至武帝乃立樂府(始置之也樂府之名蓋起於此哀帝時罷之)采詩
夜誦(采詩依古遒人徇路采取百姓謳謠以知政教得失也夜誦者言辭或秘不可宣露故於夜中歌誦)
(也)有趙代秦楚之謳以李延年爲恊律都尉多舉司馬
相如等數十人造爲詩賦略論律呂以合八音之調作
十九章之歌以正月上辛用事甘泉圓丘(用上辛依周禮郊天日也)
(辛取齋戒自新之義)使童男女七十人俱歌昏祠至明然未有本
於祖宗之事八音調均又不恊於鍾律而内有掖庭才
人外有上林樂府皆以鄭聲施於朝廷昔殷周之雅頌
上本有娀(音嵩)姜嫄卨稷始生玄王公劉古公太伯王季
姜女(亶甫之妃也)太任太姒之德乃及成湯文武受命武丁
成康宣王中興下及輔佐阿衡周召太公申伯召虎仲
山甫之屬君臣男女有功德者靡不褒揚功德既信美
矣褒揚之聲盈乎天地之間是以光名著於當世遺譽
垂於無窮漢之樂有異於此故無得而稱焉是時河間
獻王有雅才亦以爲治道非禮樂不成與毛生等共采
周官及諸子言樂事者以著樂記因獻所集雅樂天子
下太樂官常存隸之歲時以備數然不常御至成帝時
謁者常山王禹世受河間樂能說其義其弟子宋曅等
上書言之下大夫博士平當等考試當以爲河間王所
獻雅樂立太樂春秋鄉射於學官希闊不講故自公卿
大夫觀聽者但聞鏗鏘不曉其意而欲風諭衆庶其道
無由(風化也)是以行之百有餘年德化至今未成宜風示
海内事下公卿以爲久遠難分明當議復寝是時鄭聲
尤甚黃門名倡丙強景武之屬富顯於世貴戚五侯定
陵富平外戚之家(五侯王鳳以下定陵淳于長也富平張放)淫侈過度至與
人主爭女樂哀帝自爲定陶王時疾之又性不好音及
即位下詔曰惟世俗奢泰文巧而鄭衛之聲興夫奢泰
則下不遜而國貧文巧則趨末背本者衆鄭衛之聲興
則淫僻之化流而欲黎庶敦朴家給猶濁其源而求其
清流豈不難哉孔子不云乎放鄭聲鄭聲淫其罷樂府
官郊祭樂及古兵法武樂在經非鄭衛之樂者條奏别
屬他官丞相孔光大司馬何武奏樂人員大凡八百二
十九人其三百八十八人不可罷可領屬大樂其四百
四十一人不應經法或鄭衛之聲皆可罷奏可然百姓
漸漬日久又不制雅樂有以相變豪富吏民沈湎自若
陵夷壊於王莽也後漢光武平隴蜀增廣郊祀高帝
配食樂奏青陽朱明西皓玄冥雲翹育命之舞北郊及
祀明堂竝奏樂如南郊迎時氣五郊春歌青陽夏歌朱
明竝舞雲翹之舞秋歌西皓冬歌玄冥竝舞育命之舞
季夏歌朱明兼舞二舞明帝永平三年東平王蒼總定
公卿之議曰宗廟宜各奏樂不應相襲所以眀功德也
遂采文始五行武德爲大武之舞薦之光武之廟時樂
四品一曰大予樂郊廟上陵之所用焉二曰雅頌樂辟
雍鄉射之所用焉三曰黃門鼓吹樂天子宴羣臣之所
用也四曰短簫鐃歌樂軍中之所用也又采百官詩頌
以爲登歌章帝元和元年籍田玄武司馬班固奏籍田
歌辭用商頌載芟祠先農自東京大亂絶無金石之樂
樂章亡缺不可復知魏武帝平荆州獲杜䕫善八音
常爲漢雅樂郎尤悉樂事於是使創定雅樂時又有散
騎郎鄧靜尹商善調雅樂歌師尹胡能歌宗廟郊祀之
曲舞師馮肅能曉知先代諸舞䕫悉領之遠考經籍近
采故事考會古樂始設軒懸鍾磬復先代古樂自䕫始
也而柴玉左延年之徒妙善鄭聲被寵唯䕫好古存正
文帝受禪後改漢巴渝舞曰昭武舞改安世樂曰正世
樂嘉至樂曰迎靈樂武德樂曰武頌樂昭容樂曰昭業
樂雲翹舞曰鳳翔舞育命舞曰靈應舞武德舞曰舜頌
舞文始舞曰大韶舞五行舞曰大武舞其衆歌詩多則
前代之舊使王粲改作登歌安世及巴渝詩而已明帝
太和初詔曰凡音樂以舞爲主自黃帝雲門以下至於
周大武皆太廟舞名也然則其所司之官皆曰太樂所
以總領諸物不可以一物爲名樂官自如故爲太樂太
樂漢舊名後漢依讖改爲大予樂官至是改復舊於是
公卿奏今請太祖武皇帝樂宜曰武始之舞武神武也
武又跡也言神武之始又王跡所起也高祖文皇帝宜
曰咸熙之舞咸皆也熙興也言應受命之運天下由之
皆興也夫歌以詠德舞以象事於文文武爲斌臣等謹
製樂舞名章斌之舞(所以章明聖德)今有事於天地宗廟則此
三舞宜竝以薦享及臨朝大享竝宜舞之臣等思惟二
舞宜有總名可名大鈞之樂均平也言大魏三代同功
以至崇平也又奏祀圓丘以下武始舞者平冕黑介幘
元衣裳白領袖中衣絳合幅袴&KR1611;黑韋鞮咸熙舞者冠
委白其餘服如前章斌舞者與武始咸熙同服奏於朝
廷則武始舞者冠赤介幘生絳袍單衣絳領袖中衣絳
合幅袴白布&KR1611;黑韋鞮咸熙舞者進賢冠黑介幘生黃
袍單衣白合幅袴此三舞者皆執羽籥其餘服如前(自兹)
(以降文武二舞冠服竝同不復重出)侍中繆襲又奏安世歌本漢時歌名
今詩非往歌之文則宜變改安世樂猶同房中之樂也
往昔議者以房中歌后妃之德以風天下正夫婦焉宜
改安世之名而爲正始之樂襲又省安世歌詩有后妃
之義方今享先祖恐失禮意可改安世歌曰享神歌奏
可文帝已改安世爲正始而襲至是又改爲享神王肅
議高皇至高祖文昭廟皆宜兼用先代及武始大鈞之
舞按漢時有短簫鐃歌之樂其曲有朱鷺思悲翁艾如
張上之回雍離戰城南巫山高上陵將進酒君馬黃芳
樹有所思雉子斑聖人出上雅臨高臺遠如期石留務
成玄雲黃雀釣竿等曲列於鼓吹多序戰陣之事及魏
受命改其十二曲使繆襲爲詞述以功德言代漢之意
(是時吳亦使韋昭制吹鐃部十二曲以述堅權功德)晉武帝初郊廟明堂禮樂
權用魏儀盖遵周室肇稱殷禮之義但改樂章而使傅
玄爲之詞又令荀勖張華夏侯湛成公綏等各造郊廟
諸樂歌詞九年荀勖以杜䕫所製律呂校太樂總章鼓
吹八音與律呂乖錯依古尺作新律吕以調聲韻律成
遂頒下太常使太樂總章鼓吹清商施用(隋平陳獲宋齊舊樂詔於)
(太常置清商署以管之盖採此爲名求得陳太樂令蔡子元干普明等復居其職)荀勖遂典知
樂事啓朝士觧音者共掌之使郭夏宋識等造正德大
悦二舞其樂章亦張華所作又改魏昭武舞曰宣武舞
羽籥舞(魏武始咸熙章斌三舞皆執羽籥)曰宣文舞傅玄又作先農先
蠶歌詩咸寧元年詔定祖宗之號而廟樂同用正德大
悦之舞自武帝受禪命傅元改漢鼓吹鐃歌還爲二十
二曲述以功德代魏鼓角横吹曲按周禮以鼖鼓鼓軍
事說者云蚩尤氏帥魑魅與黃帝戰於涿鹿帝乃命吹
角爲龍吟以禦之其後魏武王北征烏丸□沙漠而軍
士多思於是減爲半鳴而尤更悲矣胡角者本以應胡
笳之聲後漸用之横吹有雙角即胡樂也張騫入西域
傳其法於西京唯得摩訶兜勒一曲李延年因胡曲更
造新聲二十八觧乘輿以爲武樂後漢以給邊將和帝
時萬人將軍得之魏晉以來二十八觧不復具存用者
有黃鶴隴頭出關入關出塞入塞折楊柳黃覃子赤之
楊望行人十曲懷帝永嘉之末伶官樂器皆沒於劉石
至江左初立宗廟尚書下太常祭祀所用樂名太常賀
循答云魏氏增損漢樂以爲一代之禮未審大晉樂名
所以爲異遭離喪亂舊典不存然此諸樂皆和之以鍾
律文之以五聲詠之以歌詞陳之於舞列宮懸在庭琴
瑟在堂八音迭奏雅樂並作登歌下管各有常詠周人
之舊也自漢以來依於此禮自造新詩而已舊京荒廢
今既散亡音韻曲折又無識者(張華表曰漢氏所用文句長短不齊盖以歌詠)
(絃節本有循而識樂知音足以制聲度曲二代三京襲而不變)則於今難以意言於時
以無雅樂器及伶人省大樂幷鼓吹令是後頗得登歌
食舉之樂猶有未備明帝大寕末又詔阮孚等損益之
成帝咸和中乃復置大樂官以戴綬爲令鳩集遺逸而
尚未有金石也初荀勖既以新律造二舞又更修正鐘
磬未竟而勖薨惠帝元康三年詔其子黃門郎蕃修定
金石以施郊廟尋遇喪亂遺聲舊制莫有記者庾亮爲
荆州與謝尚共爲朝廷修復雅樂亮尋薨庾翼桓温等
事軍旅樂器在庫遂至朽壊焉及慕容儁平冉閔兵戈
之際而鄴下樂人頗有來者謝尚時鎮夀陽於是採拾
樂人以備太樂幷製石磬雅樂始頗具而王猛平鄴慕
容氏所得樂聲又入關右孝武太元中破苻堅獲其樂
工楊勖等閑習舊樂於是四廂金石始備焉乃使曹毗
王珣等增造宗廟歌詩然郊祀遂不設樂宋武帝永
初元年有司奏皇廟肇建廟祀應設雅樂乃晉樂也太
常鄭鮮之等各撰立新歌黃門侍郎王韶之撰歌辭七
首並令施用十二月又奏依舊止朝設樂改太樂諸歌
辭時王韶之又撰二十二章改正德舞曰前舞大悦舞
曰後舞文帝元嘉九年太樂令鍾宗之更調金石至十
四年治書令史奚縱又改之二十年南郊始設登歌詔
顔延之造歌詩廟舞猶闕孝武孝建元年有司奏前殿
中曹郎荀萬秋議郊廟宜設樂於是使内外博議竟陵
王誕等並同萬秋議建平王宏議以凱容爲韶舞宣烈
爲武舞祖宗廟樂總以德爲名章皇太后廟奏文樂永
至等樂仍舊皇帝祠南郊及廟迎神送神並奏肆夏皇
帝入廟門奏永至皇帝南郊初登壇及廟門中詣東壁
奏登歌其初獻奏凱容宣烈之舞終獻奏永安之樂郊
廟同孝武又使謝莊造郊廟舞樂明堂諸樂歌辭二年
有司又奏先郊廟舞樂皇帝親奉初登壇及入廟詣東
壁並奏登歌不及三公行事左僕射建平王宏重議公
卿行事亦宜奏登歌有司又奏元會及二廟齋祠登歌
依舊並於殿庭設作廟祠依新儀注登歌人上殿絃管
住下今元會登歌人亦上殿歌絃管住下按廢帝元徽
五年太樂雅鄭共千餘人後堂雜伎不在其數(梁裴子野宋略)
(曰先王作樂崇德以格神人通天下之至和節羣生之流放天子之於士庶未曾去其樂而無非僻之心也及)
(周道衰微音失其序亂代先之以忿怒亡國從之以哀思優雜子女蕩目淫心充庭廣奏則以魚龍靡慢爲瓌)
(瑋會同饗覲則以吳趨楚舞爲妖妍&KR0655;羅霧縠侈其衣將疎金鏤玉砥其器在上班賜寵臣羣下從風而靡王侯)
(相歌伎填室鴻商富賈舞女成羣競相夸大互有爭奪如恐不及莫爲禁令傷風敗俗莫不在此優音又收反)
通典卷一百四十一
