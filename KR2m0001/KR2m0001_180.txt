通典卷一百七十五
唐京兆杜佑君卿纂
州郡五
古梁州上(今置郡府二十六縣一百三十六)
漢中(梁)六縣(南鄭泉褒城三)(城固)(金牛)(西)
洋川(洋)五縣(西鄉)(興道)(黃金)(洋源)(華陽)
上洛(商)五縣(上洛)(上津)(商洛)(豐陽)(洛南)
安康(金)六縣(西城利石泉平)(安康)(洵陽)(淯陽)
房陵(房)四縣(房陵)(竹山)(永清)(上庸)
通川(通)七縣(通川穆三岡鄉石鼓永東)(宣漢)(新寕)
潾山(渠)四縣(流江)(潾水)(潾山)(渠江)
南平(渝)四縣(巴)(江津)(南平)(萬夀)
涪陵(涪)四縣(涪陵)(武龍)(樂温)(賓化)
南川(南)二縣(南川)(三溪)
瀘川(瀘)六縣(瀘川江富義合)(江安)(綿水)(涇南)
清化(巴)十縣(化城仁清化陽曾口道始寕盤其章歸恩盤七大)
(牟)
始寧(壁)四縣(諾水)(廣納)(白石)(東巴)
咸安(蓬)七縣(大寅山儀隴渠伏虞良宕)(咸安)(大竹)
符陽(集)三縣(難江)(符陽)(地平)
巴川(合)六縣(石鏡眀漢初新)(銅梁)(赤水)(巴川)
南賓(忠)五縣(臨江)(豐都)(墊江)(南賓)(桂溪)
南浦(萬)三縣(南浦)(梁山)(武寧)
閬中(閬)九縣(閬中部蒼溪井晉安政西水坪奉國南新新岐)
南充(果)六縣(南充池西充朗)(相如)(流溪)(岳池)
安岳(普)六縣(安岳慈安居普)(普康)(樂至)(崇龕)
盛山(開)三縣(盛山)(萬歲)(新浦)
雲安(䕫)四縣(奉節)(雲安)(巫山)(大昌)
犍為(嘉)八縣(龍游羌玉津目夾江山峩眉平羅綏)(犍為)
陽安(簡)三縣(陽安)(金水)(平泉)
仁夀(陵)六縣(仁夀籍)(唐福)(貴平)(井研)(始建)
古梁州
禹貢曰華陽黑水惟梁州(孔安國以為東據華山之南西距黑水也又曰導黑水至)
(于三危入于南海孔安國注云黑水自北而南經三危過梁州入南海鄭玄云按三危在鳥鼠之西而南當岷)
(山又在積石之西南當黑水祠黑水出其南脇此云經三危彼云其出眀其乖戾又按漢書地理志益州郡滇)
(池有黑水祠而不記山之所在即今中國無之矣又按酈道元注水經銳意尋討亦不能知黑水所經之處顧)
(野王撰輿地志以為至僰道入江其言與禹貢不同未為實錄至於孔鄭通儒莫知其所或是年代久遠遂至)
(堙沒無以詳焉滇音顛)岷嶓既藝沱潜既道(岷山在今通化郡汶山縣嶓山在今漢中)
(郡金牛縣也言水已去二山之土皆可種藝沱潛二水理從故道也沱水在今濛陽郡唐昌縣潜水未詳)蔡
蒙旅平和夷底績(蔡蒙二山名旅陳也旅平言已平理而陳祭也和夷地名亦已致功可耕)
(稼也蒙山在盧山郡蔡山未詳)厥土青黎(色青而細䟽也)自漢川已下諸郡皆
其封域舜置十二牧梁州其一也以西方金剛其氣強
梁故曰梁州周禮以梁州併雍州梁州當夏殷之間為
蠻夷之國所謂巴賨彭濮之人也(或曰蜀之先帝嚳封其支庶於蜀其後稱)
(王長曰蠶叢次曰伯雍次曰魚鳬)周末秦惠王使司馬錯伐蜀有其地
於天文兼参之宿亦秦之分野(漢之巴蜀廣漢犍為武都牂牁越嶲等郡今通)
(川潾山南平涪陵南川瀘川清化始寕咸安符陽巴川南賓南浦閬中南充安岳盛山雲安犍為陽安仁夀通)
(義和義資陽南溪武都河池同谷順政隂平油江益昌普安巴西梓潼遂寕蜀郡德陽濛陽唐安臨卭盧山通)
(化臨翼越嶲雲南等郡皆是漢之弘農郡西南境今上洛郡)又得楚之交(漢之漢中今漢中洋)
(川安康房陵等郡並宜屬楚)秦平天下置郡為漢中(今漢中洋川安康房陵等郡地)
(也)巴(今通川潾山南平涪陵南川瀘川清化始寕咸安符陽巴川南浦閬中南充盛山雲安安岳之東境)
(皆是)蜀(今巴西普安梓潼遂寕益昌蜀郡德陽濛陽唐安臨卭盧山等郡地並是)隴西郡之南
境(今河池郡)内史之南境(今上洛郡)其餘土境自漢以後歴代開
拓氐羌戎夷之地(今犍為陽安安岳之西境仁夀通義和義資陽皆故夜郎侯國南溪僰侯)
(國並漢武帝開之置犍為郡今武都同谷順政懷道同昌隂平油江交川合川通化臨翼江源歸誠静川蓬山)
(恭化維川雲山越嶲雲南洪源等郡即漢以後所開拓也)漢武帝置十三州此為益
州領郡八益之為言隘也言其地隘險亦曰疆壤益大
(漢既滅越而蜀西南夷皆震恐請吏入朝遂置益州越嶲等郡)王莽末公孫述據有其
地後漢建武中平之置益州(領郡九屬國三理雒今德陽郡縣)至獻帝
末劉備復據其地魏末平之遂分置梁益二州晉初因
之(益領郡八理成都梁領郡八理南鄭)後又分益州南境置寧州(領郡四理雲南)
(即今郡)惠帝以後李特據之至穆帝時平之其後沒於苻
堅後又復其地安帝時譙縱據之後又收復宋梁益寧
三州並因前代(梁領郡二十益領郡二十九寧領郡十五)更置秦州(領郡十四理南)
(鄭)齊及梁初多因之(梁武帝天監三年刺史夏侯道遷以所部叛降後魏南至劔閣悉失)
(之)後魏得漢中亦曰梁州西魏亦因之復入於梁(西魏大統)
(十二年為梁將蘭欽所䧟)梁滅再復其地(將達奚武平漢川尉遲迥平蜀川)自西魏
以後所置州郡割裂無常不可詳記大唐分置十五部
此為山南西道(漢中通川巴川清化洋川順政河池益昌咸安盛山始寕南平符陽潾山等郡)
山南東道(房陵南賓南浦雲安)劔南道(蜀郡唐安濛陽德陽通義梓潼巴西普安閬中資陽)
(臨卭通化交川越嶲南溪遂寕仁夀犍為盧山瀘川陽安安岳江源隂平同昌油江臨翼歸誠洪源静川恭化)
(維川和義雲山蓬山雲安南充等郡)兼分入京畿(上洛安康)隴右道(同谷武都懷道合川)
及黔中道(涪陵南川)
漢中郡(東至洋川郡二百二十里南至符陽郡三百里西至益昌郡五百里北至扶風郡六百七十里)
(東南到洋川郡三百九十里西南到益昌郡五百里西北到順政郡二百八十里東北到洋川郡興道縣)
(界八十六里去西京取駝谷路六百五十二里斜谷路九百三十三里驛路一千二百二十三里去東京)
(取駝谷路一千五百八十里取斜谷一千七百八十九里驛路二千七十八里戸三萬五千一百六十八)
(口十四萬五千二百二十九)
今之梁州(理南鄭縣)春秋至戰國並楚地秦置漢中郡二漢
因之(漢高帝始封之地)後漢末張魯據其地改漢中為漢寕魏
武征漢中走張魯復曰漢中郡後劉備破魏將夏侯妙
才遂有其地以為重鎮(先主以魏延後主以蒋琬姜維相繼屯守後聞魏將鍾會理兵)
(關中維表請分將護陽平關口後主不從)魏末平蜀又置梁州(領郡八)晉宋齊
梁皆為梁州(理於此晉初領郡八後領郡二十宋齊梁因之)宋以後更置秦州
(亦理於此領郡十四)漢中常以巴蜀扞蔽故劉備初得漢中曰曹
公雖来無能為也是以巴蜀有難漢中輙沒(自公孫述劉備李雄)
(譙縱㩀蜀漢中皆為所䧟)氐虜隣接常為威禦之鎮(蕭齊眀帝初後魏大將元莱率)
(兵十萬通斜谷圍南鄭刺史蕭懿守拒百餘日不拔而退)後魏亦置梁州(梁天監三年夏侯道)
(遷以州郡入魏大同初復之元帝末又䧟於西魏)及漢中郡西魏因之後周改
曰漢川郡隋初郡廢而梁州如故煬帝初州廢復置漢
川郡大唐為梁州開元十三年改為褒州或為漢中郡
領縣六南鄭(漢舊縣有梁山漢水黃牛山古白雲縣漢漢中郡故城在縣東北)褒城
(漢褒中縣有褒水褒谷又有漢陽平關在縣西北即蜀先主破魏軍殺大將夏侯妙才於此地有甘泉關隋置)
(之)城固(漢舊縣有黑水)金牛(漢葭萌縣地有嶓冡山禹導漾水至此為漢水亦曰沔水顔師古云)
(漢上曰沔今縣南有故白水關即漢李固觧印綬處)西(後魏置嶓冡縣隋為西縣故西樂城在縣西南諸葛)
(亮所立甚險固關城俗名張魯城在縣西四十里隋置關在縣西南今名百牢關諸葛亮墓在縣東南)三
泉
洋川郡(東至安康郡五百里南至始寧郡六百一十五里西至漢中郡二百二十里北至京兆府六百)
(二十一里東南到通川郡宣漢縣界三百三十一里西南到符陽郡四百里西北到漢中郡三百九十里)
(東北到安康郡安康縣界二百五十一里去西京一千四百五里去東京二千二百五十里戸二萬三千)
(八百四十九口八萬八千三百二十七)
洋州(今理西鄉縣)春秋戰國皆楚地秦屬漢中郡二漢因之
三國時蜀之重鎮(後主劉禪延熙中遣將軍王平守興勢魏將曹爽攻圍不剋即今興道縣)
晉宋齊梁亦屬漢中郡西魏後周並為洋州(因水為名)及洋
川郡隋初郡廢煬帝初州廢併其地入漢川郡(今漢中郡)大
唐復置洋州或為洋川郡領縣五西鄉(漢成固縣地有洋水漢班)
(超封定遠侯故城在今南晉置西鄉縣)興道(漢成固縣地今縣城即後魏儻城郡因自然隴勢形似盆)
(緣外限内有大谷為盤道上數里及門漢龍亭縣東眀月池在其側後魏置興勢縣貞觀初改)黃金(漢安)
(陽縣故黃金城在縣西北八十里張魯所築南接漢川北枕古道險固之極西魏置今縣)洋源(漢成固縣)
(地武德初置縣)華陽(天寳中改為真符)
上洛郡(東至南陽郡六百四十里南至安康郡七百二十里西至安康郡七百二十里北至弘農郡四)
(百里東南到武當郡豐利縣六百六十里西南到安康郡七百二十里西北到華隂郡三百里東北到弘)
(農郡四百里去西京三百里去東京八十六里戸八千六百三十口五萬三千七百)
商州(今理上洛縣)古商國也春秋時其地屬晉(所謂晉隂)戰國屬
秦即衛鞅所封商邑也秦平天下屬内史地漢屬弘農
郡後漢屬京兆尹晉初為京兆南部後置上洛郡後魏
因之西魏又置洛州後周改為商州隋煬帝復置上洛
郡大唐為商州或為上洛郡領縣五上洛(漢舊縣有秦嶺山熊)
(耳山洛水丹水有商山亦名地肺山亦名椘山四皓所隠其地險阻王莽命眀威侯王級曰繞霤之固南當荆)
(椘繞霤者言四面塞阨屈曲水回繞而霤即今七盤十二繞)上津(漢長利縣宋置北上洛郡梁改為南)
(洛州西魏又改為上州隋廢有天柱山)商洛(古商邑卨所封也檢地志云商於中蓋今南陽郡界所謂)
(商於也亦漢商縣地有武關)豐陽(漢商縣地衛鞅封在此)洛南(漢上洛縣地西晉拒陽郡有玄)
(扈山有冡嶺山洛水所出)
安康郡(東至武當郡七百二十里南至雲安郡九百五十四里西至洋川郡五百里北至京兆府界五)
(百六十六里東南到房陵郡五百四十七里西南到通川郡一千一百里西北到京兆府長安縣界五百)
(九十里東北到上洛郡七百二十里去西京九百九十一里去東京一千九百五十六里戸一萬三千七)
(百八十六口七萬七千七百二十三)
金州(今理西城縣)虞舜嘗居之謂之媯墟(帝王世紀謂之姚墟本曰媯汭)戰
國時屬楚秦屬漢中郡兩漢因之魏以漢中遺人在東
垂者置魏興郡即其地也晉宋齊皆因之梁尋改為南
梁州西魏改置東梁州後因其地出金改為金州隋初
因之煬帝初改置西城郡大唐為金州或為安康郡(郡臨)
(漢江)領縣六西城(漢舊縣有媯墟晉吉挹為梁州督為苻堅所攻於縣南九里峻山築壘三)
(年不下)石泉(齊置晉昌郡於此)安康(漢安陽縣晉改安康縣)洵陽(漢舊縣有洵水馬跡)
(山)淯陽(西魏置淯陽郡後曰黃士因山為名也淯音育)平利(漢西城縣地武德中置縣)
房陵郡(東至襄陽郡四百九十里南至巴東郡五百里西至安康郡五百四十九里北至武當郡二百)
(六十里東南到襄陽郡界四百九十里西南到安康郡界五百七十八里西北到房陵郡界五百四十七)
(里東北到襄陽郡界一百七十八里去西京一千三百里去東京一千一百八十五里戸一萬三千二百)
(四十一口六萬八百七十九)
房州(今理房陵縣)古麇庸二國之地(麇音君)春秋楚子敗麇師
於防渚即此也戰國時楚地秦滅趙徙趙王遷於此其
地四塞險固及平天下屬漢中郡兩漢因之魏文帝置
新城郡蜀將孟達降魏為新城守後叛歸蜀司馬宣王
討平之晉宋齊為新城上庸二郡地梁末置岐州西魏
置光遷國後周國廢置遷州隋煬帝初置房陵郡大唐
武德初於竹山縣置房州貞觀十年移於今所或為房
陵郡領縣四房陵(漢初曰防陵後改曰房陵縣有房山筑水)竹山(古庸國漢上庸)
(縣有白馬塞山孟達嘗登之嘆曰此金城千里)永清(漢房陵縣地後周為縣)上庸(漢上庸縣地)
通川郡(東至盛山郡三百里南至南浦郡四百里西至潾山郡六百里北至洋川郡七百九十六里東)
(南到盛山郡三百里西南到潾山郡六百里西北到清化郡四百五十里東北到安康郡一千一百里去)
(西京西取益昌郡驛路二千五百里東取洋川郡駱谷路約有一千五百七十六里去東京取盛山郡下)
(水經三峡出江陵襄陽南陽臨汝等郡至東京水陸相承二千八百七十五里戸四千四百六十一口十)
(一萬七千二百六十七)
通州(今理通川縣)春秋戰國時並屬巴國秦屬巴郡二漢因
之晉屬巴西郡宋齊為巴渠郡梁於此兼置萬州(以州内地)
(萬餘頃因為名)及東關郡西魏改為通州(以居四達之路故改)隋初郡廢
煬帝初州廢置通川郡大唐因之領縣七通川(漢宕渠縣)
(之地後漢分置宣漢縣隋改之)三岡石鼓(西魏屬遷州後周置臨清郡)宣漢(西魏置并)
(州及永昌郡)新寧永穆(梁置永康縣隋改之)東鄉(西魏置石州後周置三巴郡)
潾山郡(東至南浦郡四百五十里南至巴川郡新眀縣界百七十里西至南充郡二百八十里北至通)
(川郡六百里東南到涪陵郡二百七十里西南到南充郡岳池縣界一百二十九里西北到咸安郡一百)
(里東北到通川郡六百里去西京三千二百七十七里去東京三千一百九里戸五千六百七十六口一)
(萬五千三百)
渠州(今理流江縣)宋齊以上與通州同梁置梁州後魏置流
江郡隋初郡廢煬帝初置宕渠郡大唐為渠州或為潾
山郡(城臨渠口)領縣四流江(漢宕渠縣故城在今縣東北俗號車騎城是也今縣後周)
(置)潾水(梁置縣及潾州後魏改為潾山郡)潾山(梁置潾水所出)渠江
南平郡(東至涪陵郡四百六十里南至南川郡二百六十里西至巴川郡二百里北至潾山郡四百四)
(十里東南到巴川郡二百九十三里西南到瀘川郡七百五十里西北到潾山郡潾水縣二百里東北到)
(涪陵郡三百七十里去西京三千二百三十七里去東京三千四百四十里戸七千三百九十五口二萬)
(八千九十八)
渝州(今理巴縣)古巴國(左傳曰巴師侵鄾注云巴國今江州縣也其爵曰子)謂之三巴
(三巴記曰閬白二水東南流曲折三廻如巴字故謂三巴)秦惠王虜巴王而取其地
秦漢並屬巴郡晉亦屬巴郡宋齊因之梁於此置楚州
隋初改為渝州(因渝水為名)煬帝初州廢置巴郡大唐為渝
州或為南平郡領縣四巴(漢江州縣故城在今縣西有塗山又有眀月峡其山)
(上石壁有圓孔形如滿月故以為名)江津南平(貞觀中置覇州兼置此縣後州廢)萬夀
(武德二年置縣)
涪陵郡(東至南賓郡三百五十里南至黔中郡三百六十里西至南平郡四百六十里北至南賓郡三)
(百九十六里東南到黔中郡三百六十里西南到南平郡二百七十里西北到潾山郡二百七十里東北)
(到南賓郡三百五十里去西京三千三百五十七里去東京三千八百九十里戸九千四百五口四萬四)
(千七百三十三)
涪州(今理涪陵縣涪音符)亦巴國之境秦二漢巴郡之鄙也蜀置
涪陵郡晉因之宋齊亦同隋初屬渝州煬帝廢渝州屬
巴郡大唐為涪州或為涪陵郡領縣四涪陵(漢舊縣後漢岑)
(彭破公孫述將侯丹於黃石即此今謂之横石灘)武龍(本漢涪陵枳二縣地唐置武龍縣因山為名)
樂温(唐置有温山大江容溪)賓化(唐置有汝清山)
南川郡(東至南平郡界一十里南至溱溪郡界五十里西至南平郡界三百六十里北至南平郡二百)
(六十里東南到溱溪郡界三百五十里西南到溱溪郡界七十里西北到南平郡二百六十里東北到南)
(平郡五十七里去西京三千九百五里去東京三千六百里戶二千四百七十七口一萬三百七十五)
南州(今理南川縣)亦巴國之地秦漢巴郡之境大唐武德三
年開南蠻置僰州四年又改為南州或為南川郡領縣
二南川(漢枳縣唐改置南川縣)三溪
瀘川郡(東至南平郡七百五十里南至都寧郡五百二十七里西至南溪郡三百五十里北至巴川郡)
(五百九十里東南到巴川郡五百九十里西南到南溪郡南溪縣一百九十七里西北到和義郡四百五)
(十里東北到南平郡七百五十里去西京三千二百八十四里去東京四千一百九十六里戸一萬四千)
(七百四十九口五萬八千一百九十七)
瀘州(今理瀘川縣)古巴子之國秦屬巴郡漢屬犍為郡後漢
因之晉為江陽郡宋齊因之梁置瀘州隋初郡廢煬帝
初置瀘川郡大唐為瀘州或為瀘川郡領縣六瀘川
(本漢江陽縣)富義(有富義鹽井因為名)江安(漢江陽縣地晉置漢安縣隋改為今縣)綿水
(晉置)涇南(貞觀中置)合江(漢符縣後周改曰合江有安樂溪)
清化郡(東至始寧郡一百五十里南至咸安郡二百一十里西至閬中郡二百八十里北至符陽郡二)
(百里東南到通川郡四百五十里西南到咸安郡二百二十里西北到益昌郡三百三十九里東北到符)
(陽郡一百九十里去西京一千三百一十五里去東京二千五百八十二里戸二萬七千七百二十口八)
(萬六千六)
巴州(今理化城縣)古巴國也秦二漢屬巴郡晉宋之間為夷
獠所據不置郡縣宋末於嶺之南置歸化郡即今郡是
也齊因之梁置歸化木蘭二郡後魏得其地置大谷郡
隋初郡廢置巴州煬帝初州廢置清化郡大唐因之領
縣十化城(漢宕渠縣地後漢置漢昌縣梁曰大谷後周改之)清化(漢葭萌縣地有清水)
(梁置伏強縣隋改之)曾口(漢宕渠縣地梁置今縣有木蘭山)始寧(梁置)其章(漢宕渠縣地梁)
(置今縣)歸仁(漢宕渠縣地梁置平州隋改為縣)恩陽(漢閬中縣地隋置今縣有陽山清水)盤
道(有龍腹山梁置難江縣後魏改之)七盤大牟(有大牟山武德元年置縣)
始寧郡(東至通川郡一百六十二里南至郡内廣納縣六十里西至清化郡一百五十里北至符陽郡)
(符陽縣界一十里東南到廣納縣東北界八十里西南到咸安郡五百六十里西北到符陽郡五百里東)
(北到郡内白石縣一百里去西京二千八十二里去東京二千九百三十二里戸一萬一千八百二十口)
(五萬三千六百六十五)
壁州(今理諾水縣)歴代與清化郡同大唐武德八年分巴州
始寧縣之東境置壁州或為始寧郡領縣四諾水(後魏)
(置)廣納(武德初置歌籟山在縣東七十里上有城極嶮峻)白石東巴
咸安郡(東至通川郡四百四十里南至潾山郡九十里西至閬中郡三百里北至清化郡二百一十里)
(東南到盛山郡六百八十里西南到南充郡二百八十里西北到益昌郡五百五十二里東北到始寧郡)
(三百六十里去西京二千二百一十里去東京三千一百五里戸一萬五千七百六十二口五萬三千三)
(百五十三)
蓬州(今理大寅縣)古巴國之地秦二漢屬巴郡晉屬巴西郡
宋末屬歸化郡梁置伏虞郡後周置蓬州(因山為名)隋初郡
廢煬帝初州廢併其地入清化宕渠巴西三郡大唐復
置蓬州或為咸安郡領縣七大寅(漢閬中縣地有蓬山梁置縣)儀
隴(漢閬中縣地梁置今縣城在崇城山上馮嶮為理即梁崇城郡城也)伏虞咸安(梁置綏安)
(縣隋改之)大竹良山宕渠(漢舊縣梁置景陽郡)
符陽郡(東至始寧郡三百六十里南至清化郡二百里西至益昌郡三百里北至漢中郡三百里東南)
(到始寧郡五百里西南到清化郡一百九十里西北到益昌郡界二百五十里東北到洋川郡四百里去)
(西京取郡北巴路至漢中郡郭下過南鄭縣取斜谷路一千四百二十里去東京取郡内地平縣至益昌)
(郡驛路二千六百里戸一萬一千四百九十口六千八百一十二)
集州(今理難江縣)秦屬巴郡二漢屬廣漢巴二郡地晉屬巴
西郡梁置東巴州後改為集州後周兼置平桑郡隋初
郡廢煬帝初州廢併其地入漢川清化二郡大唐置集
州或為符陽郡領縣三難江(漢宕渠縣地後周置縣有巴嶺難江)符陽
(後魏置縣有符水)地平(漢葭萌縣地武德初置縣蓋取天成地平之義)
巴川郡(東至南平郡二百里南至瀘川郡界六百六十二里西至遂寧郡三百八十里北至南充郡四)
(百四十里東南到南平郡二百里西南到瀘川郡五百九十里西北到安岳郡六百六十里東北到遂寧)
(郡三百八十里去西京二千八百四十三里去東京三千六百四十二里戸三萬七千一百二十二口九)
(萬二百八十)
合州(今理石鏡縣)秦二漢屬巴郡宋置東宕渠郡西魏置合
州(涪漢二水合流處因為名)後周為宕渠郡隋初郡廢改合州為涪
州煬帝初州廢置涪陵郡大唐為合州或為巴川郡(郡城)
(臨江)領縣六石鏡(秦漢墊江縣地有青石山漢時巴蜀争界久不决一朝密霧石裂自上及)
(下直如引䋲遂分郡界至今猶以為界焉)漢初(梁置新興郡)銅梁(因山為名蜀都賦曰外負銅梁)
赤水(隋置因山為名)巴川新眀
南賓郡(東至南浦郡水路二百六十里南至黔中郡六百五十里西至涪陵郡三百五十里北至潾山)
(郡五百一十四里東南到南浦郡界四百五十六里西南到黔中郡水路六百六十里西北到潾山郡四)
(百三十三里東北到南浦郡三百九十里去西京三千八百八十五里去東京二千七百三十七里戶六)
(千五百五十九口四萬一百三)
忠州(今理臨江縣)秦二漢之巴郡地晉宋皆因之梁置臨江
郡後周兼置臨州隋初郡廢煬帝初州廢併其地入巴
東郡大唐置忠州或為南賓郡(郡城臨江)領縣五臨江(漢舊)
(縣有彭溪)豐都(漢枳縣地)墊江(漢舊縣)南賓(漢臨江縣地武德初置今縣)桂溪
南浦郡(東至雲安郡二百九十八里南至清江郡六百八十三里西至潾山郡四百五十里北至盛山)
(郡二百三十二里東南到雲安郡二百九十七里西南到南賓郡界九十六里西北到通川郡四百一里)
(東北到瀘溪盛山兩郡界一百七里去西京二千七百四十三里去東京二千三百三十里戸五千一百)
(七十七口二萬四千三百五十二)
萬州(今理南浦縣)秦二漢巴郡之地晉屬巴東郡宋及齊皆
因之後周置安鄉郡後改為萬川郡兼置南州隋初郡
廢煬帝初州廢併其地入巴東郡大唐武德初置浦州
後改為萬州或為南浦郡領縣三南浦(漢朐䏰縣地朐音蠢䏰如)
(尹反)梁山(有高梁山後周置縣)武寧(漢臨江縣地後周初置原陽縣又改為武寧縣)
閬中郡(東至咸安郡三百里南至南充郡三百里西至普安郡三百里北至益昌郡二百八十里東南)
(到南充郡三百六十里西南到梓潼郡三百一十五里西北到普安郡二百里東北到清化郡二百八十)
(里去西京一千九百一十五里去東京二千七百六十里戸二萬八千二百二十口十一萬七百二十七)
閬州(今理閬中縣)秦二漢屬巴郡晉為巴郡宋齊因之居蜀
漢之半又當東道衝要梁置北巴州及北巴郡西魏平
蜀置崇州及盤龍郡隋初郡廢煬帝初置巴西郡大唐
為崇州先天中改為閬州或為閬中郡(今郡城即古閬中城名曰高城)
(前臨閬水却據連岡)領縣九閬中(漢舊縣有靈山天柱山)蒼溪晉安
西水(梁置有掌天山)奉國(梁置白馬義陽二郡後魏為縣)南部(漢充國縣地後周置縣)新
井新政岐坪
南充郡(東至潾山郡二百八十里南至巴川郡四百四十里西至梓潼郡三百五十里北至閬中郡三)
(百里東南到潾山郡二百八十六里西南到遂寕郡一百七十五里西北到梓潼郡二百六十五里東北)
(到咸安郡二百八十里去西京二千五百五十八里去東京三千四百二十里戸三萬五千四百四十一)
(口六萬八千六百七十二)
果州(今理南充縣)亦巴子國地秦二漢並屬巴郡晉為巴西
郡宋齊因之隋併其地入巴西郡(今閬中縣)大唐初屬崇州
武德四年分置果州(因山為名)或為南充郡領縣六南充
西充(武德中置)相如(梁置梓潼郡有司馬相如故宅因以為名)流溪岳池
朗池(宋南宕渠郡在此置有漢司馬相如琴臺)
安岳郡(東至巴川郡六百六十里南至資陽郡三百七十八里西至陽安郡一百八十里北至遂寕郡)
(一百六十里東南到巴川郡六百六十里西南到資陽郡三百四十八里西北到梓潼郡三百四十八里)
(東北到遂寕郡一百四十里去西京二千五百二十里去東京三千二百三里戸二萬一千五百四十九)
(口五萬五千一百六十九)
普州(今理安岳縣)秦時巴郡之西境及夜郎國之地漢犍為
巴郡之境(巴郡秦置犍為漢關)李雄之亂為羌夷所據梁置普慈
郡後周置普州隋煬帝初州廢以地入資陽郡大唐復
置普州或為安岳郡(郡城因山為趾四面嶮固)領縣六安岳(後周置)
安居(後周曰柔剛縣因山為名)普康樂至(武德中置縣西有樂至地)崇龕普
慈
盛山郡(東至雲安郡四百六十五里南至南浦郡二百四十二里西至通川郡三百里北至通川郡四)
(百九十里東南到南浦郡二百三十里西南到南浦郡梁山縣一百五十三里西北到通川郡石鼓縣一)
(百二十八里東北到雲安郡界二百八里去西京一千七百二十七里去東京從郡水路至江陵郡一千)
(四百六十八里從江陵郡水陸相承至京二千六百七十九里戸五千六百四十四口三萬一百二十五)
開州(今理盛山縣)秦二漢屬巴郡晉宋以来並屬巴東郡後
周為同安郡隋廢之以屬巴東郡大唐置開州或為盛
山郡領縣三盛山(漢胊䏰縣地蜀先主置漢豐縣)萬歲(宋武帝置巴渠縣後周武)
(帝改之)新浦(宋武帝置後周置同安郡)
雲安郡(東至巴東郡三百三十三里南至清江郡五百里西至南浦郡二百九十八里北至通川郡一)
(百三十六里東南到巴東郡三百三十里西南到盛山郡二百八里西北到南浦郡一百九十七里東北)
(到巴東郡三百三十二里去西京二千四百四十二里去東京二千一百七十五里戸一萬四千七百二)
(十六口六萬七千三百三十一)
䕫州(今理奉節縣)春秋時為魚國後屬楚秦二漢屬巴郡三
國時為蜀重鎮(先主自為吴將陸遜敗於夷陵退屯白帝改為永安其後吴將全琮来襲不尅)
晉宋齊並屬巴東郡齊兼置巴州(領郡置於此)梁置信州隋
亦為巴東郡大唐武德三年避皇外祖諱(獨孤信也)改信州
為䕫州其後或為雲安郡(郡城臨江)領縣四奉節(漢魚復縣地又)
(有魚復縣故城在北赤甲城是也即楚之江關有白帝城及諸葛亮八陣圖聚石焉)雲安(漢朐䏰縣地今)
(縣西萬戸故城是下濕各高五尺多朐䏰蟲故名)巫山(楚置巫山郡秦昭王三十年伐楚取黔中巫郡)
(是也漢為巫縣故城在今縣北有巫山及高郁山即楚詞所謂巫山之陽高丘之岨也晉置建平郡於此)大
昌(晉武帝太康初置)
犍為郡(東至和義郡三百一十里南至南溪郡界嶺峻嶮不知里數西至通義郡洪雅縣界九十里北)
(至通義郡一百三十九里東南到南溪郡三百五十里西南到越嶲郡生蠻界五百九十里西北到通義)
(郡洪雅縣界一百六十里東北到仁夀郡一百九十里去西京二千七百三十里去東京水陸相承四千)
(七百七里戸三萬五千八百四十二口九萬九千四百九十)
嘉州(今理龍游縣)故夜郎國漢武開之置犍為郡後漢晉宋
齊皆因之西魏置眉州後周改為青州尋又改為嘉州
并置平羌郡隋煬帝置眉山郡大唐為嘉州或為犍為
郡領縣八龍游(漢曰青衣道在大江青衣二水之會)玉津(漢南安縣)夾江
峩眉(有峩眉山)犍為平羌羅目綏山(漢武陽縣故城在今縣東)
陽安郡(東至安岳郡一百八十里南至資陽郡二百里西至蜀郡一百七十里北至梓潼郡一百五十)
(五里東南到資陽郡二百二十里西南到仁壽郡一百八十里西北到蜀郡一百五十里東北到梓潼郡)
(一百八十五里去西京二千五百二十九里去東京三千三百六十六里戸二萬二千一百一十九口一)
(十萬九千六百九)
簡州(今理陽安縣)漢屬犍為廣漢二郡地後漢及晉皆因之
宋齊為蜀廣漢二郡地西魏於此置資州後周眀帝移
資州於資陽縣隋置簡州(州境有賴簡池故名)煬帝初州廢併其
地入蜀大唐復置簡州或為陽安郡領縣三陽安(漢牛)
(鞞縣地鞞音必美反後魏置縣)金水(漢新都縣地西魏置金水郡有銅官山漢文帝以賜鄧通鑄錢)平
泉
仁夀郡(東至資陽郡二百三十五里南至和義郡三百六十里西至通義郡八十里北至蜀郡二百里)
(東南到和義郡三百一十里西南到犍為郡一百九十里西北到通義郡一百里東北到陽安郡一百八)
(十里去西京二千五百一十里去東京三千四百八十里戸二萬九千九百二十四口八萬九千一百九)
(十六)
陵州(今理仁夀縣)二漢屬犍為蜀二郡地晉因之宋齊屬犍
為寧蜀二郡地梁置懷仁郡西魏置陵州(因陵井為名)隋置
崇山郡大唐為陵州或為仁夀郡領縣六仁夀(西魏定蜀)
(於此置普寕縣隋開皇中改之)唐福貴平(漢廣都縣地後周置今縣有貴平山因以為名)井
硏(漢武陽縣地)始建(亦漢武陽縣地)籍(梁席郡也)
通典卷一百七十五
