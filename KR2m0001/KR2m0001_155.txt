通典卷一百五十
唐京兆杜佑君卿纂
兵三
孫子曰用兵之道校之以計而索其情(索其勝負之情索音山格反搜)
(索之義)曰主孰有道將孰有能(道德智能主君也先考校兩國之君主知誰能也若)
(荀息斷虞公貪而好寶宫之竒懦不能強諫是也)天地孰得(視兩軍所據知誰能天時地利)法
令孰行(設而不犯犯而必誅發號出令知誰能施行者)兵衆孰強士卒孰練(知誰)
(兵器強利士卒簡練者故王子曰士不素習當陣惶惑將不素習臨陣闇變)賞罰孰明(賞善罰惡)
(知誰分明者故王子曰賞無度則費而無恩罰無度則戮而無威)吾以此知勝負矣(以此)
(上七事斷得情知勝負也)知吾卒之可用以擊之而不知敵之不可
擊勝之半也知敵之可以擊而不知吾卒之不可用以
擊勝之半也知敵之可以擊知吾卒之可用以擊而不
知地形之不可以戰勝之半也(勝之半者未可知也)故曰知兵者
動而不迷舉而不頓將不能料敵以少合衆以弱擊強
兵無選鋒曰北(其勢若是必走之兵)夫料敵制勝計極險易利害
遠近上將之道也知此而用戰者必勝不知此而用戰
者必敗夫唯無慮而易於敵者必擒於人也(已無智慮而外易人)
(者必為人所擒)故策之而知得失之計(策度敵情觀其所施計數可知)候之而
知動靜之理(喜怒動作察其舉止則情理可得故知動静權變為其勝負也)形之而知
死生之地(形相敵情觀其所據則氣勢死生可得而知之)角之而知不足有餘
之處(角量也角量彼我軍馬之則長短可知也)知勝有五知可以戰與不可
以戰者勝(能料知敵情審其虛實者勝也)知衆寡之用者勝(言兵之形有衆而不)
(可擊寡或可以弱制強而能變之者勝也故春秋傳曰師尅在和不在衆是也)上下同欲者勝
(言君臣和同勇而戰者勝故孟子曰天時不如地利地利不如人和)以虞待不虞者勝(虞度)
(也以我有法度之師擊彼無法度之兵故春秋傳曰不備不虞不可以師是也)將能而君不御
者勝(司馬法曰進退唯時無曰寡人將既精能曉練兵勢君能專任任事不從中御故王子曰指授在君)
(决戰在將者是矣)此五者知勝之道(此上五事)故曰知己知彼百戰
不殆(審知彼強弱之勢雖百戰實無危殆)不知彼而知己一勝一負(雖不知敵)
(之形勢恃己能尅之者勝負各半)不知彼不知己每戰必殆(外不料敵内不知己)
(用戰必殆)知天知地勝乃可全(知地之便知天時孤虛而向背晦暝風雪為之譎詭)
料敵制勝
春秋時晉侯將伐虢大夫士蒍曰不可(蒍為委反)虢公驕若
驟得勝於我必棄其民(棄民不養之)無衆而後伐之欲禦我
誰與夫禮樂慈愛戰所畜也夫民讓事樂和愛親哀喪
而後可用也(上之使民以義讓哀樂為本言不可以力強)虢弗蓄也亟戰將
饑(言虢不蓄義讓而力戰)後終為晉所滅春秋時秦伯伐晉晉
將趙盾禦之上軍佐臾駢曰秦不能久請深壘固軍以
待之秦人欲戰秦伯謂士會曰若何而戰(晉士會先奔秦)對曰
趙氏新出其屬曰臾駢必實為此謀將以老我師也(臾駢)
(趙盾屬大夫新出佐上軍)趙有側室曰穿晉君之壻也(側室支子)有寵而
弱不在軍事(弱年少又未嘗涉知軍事)好勇而狂且惡臾駢之佐上
軍也若使輕者肆焉其可也(肆暫往而退也)秦軍掩晉上軍趙
穿追之不及(上軍不動趙穿獨追之)返怒曰褁糧坐甲固敵是求
敵至不擊將何俟軍吏曰將有待也(待可擊也)穿曰我不知
謀將獨出乃以其屬出趙盾曰秦獲穿也獲一卿矣(晉自)
(有散位從卿者)秦以勝歸我何以報乃皆出戰交綏而退(司馬法曰)
(逐奔不遠從綏不及逐奔不遠則難誘從綏不及則難陷然則古名退軍為綏秦晉志未能堅戰拒兵未致爭)
(而兩退故曰交綏)春秋時晉師伐楚月晦楚晨厭晉軍而陣
晉大夫郤至曰楚有六間(古莧反)其二卿相惡(子重子反)王卒
以舊(罷老不代)鄭陣而不整(不整列也)蠻軍而不陣(蠻夷從楚者不結陣)陣
不違晦(晦月終隂之盡也故兵家以為忌)在陣而囂合而加囂(囂諠譁也陣合)
(宜靜而益有聲)各顧其後莫有鬭心(人恤其所底也)舊不必良以犯天
忌我必尅之終敗楚於鄢陵管子曰天時地利其數
多少其要必出於計數故凡攻伐之為道也計必定於
内然後兵出乎境計未定而出兵是則戰之自毁也故
不明敵人之攻不能加也(未可加兵)不明敵人之積不能約
也(不能約誓)不明敵人之將不先軍不明敵人之士不先陣
是故以衆擊寡以治擊亂以富擊貧以能擊不能以教
卒練士擊敺衆白徒故百戰百勝也又曰善攻者料衆
以攻衆(量吾衆寡彼衆寡然後攻餘倣此)料食以攻食料備以攻備以
衆攻衆衆存不攻(彼衆存則我不能亡之也故不攻)以食攻食食存不
攻以備攻備備存不攻釋實而攻虛(知其實宜避之)釋堅而攻
毳釋難而攻易夫國搏不在敦古(在於合今時宜搏聚也)治世不
在善政(在於權宜)霸王不在曲成(在於全大體也)戰國魏武侯問
吳起曰兵以何勝對曰以治為勝不在衆乎起曰法令
不明賞罰不信聞鼓不進聞金不止雖有百萬之師何
益於用所為治者居則有禮動則有威進不可當退不
可追前却如節左右應麾雖絶成陣雖散成行投之無
所往天下莫當又曰凡敵有不卜而與戰有不占而避
之疾風大寒早興冥遷剖冰濟度盛夏炎熱興役無間
行饑驅渴務取於遠師久無糧士衆怨怒妖祥疑惑上
不能止軍資既竭時多霖注欲掠無便師衆不多地土
不利人馬疾疫道遠日暮士卒勞倦饑未及食解甲而
息將薄吏輕士卒無固三軍數驚師徒無助陣而未定
舍而未畢行坂涉險半隐半出諸如此類擊而勿疑若
土地廣大人衆富盛上愛其下惠施流布賞信刑察發
止得時行陣居列任賢使能師徒習教兵甲精銳四鄰
有助大國之援凡如此類憚而避之故曰見可而進知
難而退漢王在漢中拜韓信為大將軍信因問王曰
今東嚮爭權天下豈非項王邪漢王曰然大王自料智
勇仁彊孰與項王漢王曰不如也信再拜曰唯信亦以
為大王不如也然臣嘗事項王請言項王之為人也項
王喑嗚叱咤千人皆廢然不能任屬賢將此特匹夫之
勇耳項王為人恭謹人有疾病涕泣與之分食至於功
當封爵者印刓(五凡反)弊忍不能與此乃特婦人之仁耳
項王雖霸天下而臣諸侯不居關中而都彭城又背義
帝之約而以親愛王諸侯不平諸侯之見項王遷逐義
帝置江南亦皆歸逐其主而自王善地項王所過無不
殘滅者天下多怨百姓不親附特劫於威強耳名雖為
霸實失天下心故曰其強易弱今大王誠能反其道任
天下武勇何所不誅以天下城邑封功臣何所不服以
義兵從思東歸之士何所不尅且三秦王為秦將將秦
子弟數歲矣所殺亡不可勝計又欺其衆降諸侯至新
安項王詐坑秦降卒二十餘萬唯獨邯欣翳得脱(章邯司馬)
(欣董翳也)秦父兄怨此三人痛入骨髓今楚強以威王此三
人秦民莫愛也大王之入武關秋毫無所害除秦苛法
與秦約法三章耳秦民無不欲得大王王秦者於諸侯
之約大王當王關中關中民咸知之大王失職入漢中
秦民無不恨者今大王舉而東三秦可傳檄而定也於
是漢王大喜自以為得信晩遂聽信計定秦滅項項籍
圍漢王於滎陽城久之漢王患之請割滎陽以西以和
項王不聽漢王謂陳平曰天下紛紛何時定乎陳平曰
然項王為人恭敬愛人士之廉節好禮者多歸之至於
行賞功爵邑重之(言愛惜之)士亦以此不附今大王慢而少
禮士廉節者不來然大王能饒人以爵邑士之頑鈍嗜
利無恥者亦多歸王誠能去其兩短襲其兩長天下指
麾即定矣漢高帝時黥布反帝召薛公問之對曰使
布出於上計東取吳西取楚幷齊與魯傳檄燕趙固守
其所山東非漢之有也出中計東取吳西取楚并韓取
魏據敖倉之粟塞成臯之口勝敗之數未可知也出下
計東取吳西取下蔡歸重於越身歸長沙陛下高枕而
卧漢無事矣上曰是計將安出對曰必出下計布故驪
山之徒耳致萬乘之主此皆為身不顧其後不為百姓
萬世慮也布果出下計上自將東擊布布之初反謂其
將曰上老矣厭將兵必不能自來諸將獨患淮隂彭越
今皆已死餘不足畏也故遂反果如薛公籌之東擊荆
荆王劉賈敗死(時劉賈都丹徒)漢終破布後漢末張遼屯長
社軍中有謀反者夜驚亂起火一軍盡擾遼謂左右勿
動是不一營盡反必有造變者欲以動亂人耳乃令軍
中其不反者安陣遼將親兵數十人中陣而立有頃定
即得首謀者殺之(張遼審計立擒賊首亦同料敵之義)後漢末曹公征
荆州劉琮降得其水軍及步兵遂遺書孫權云今將水
軍八十萬當與將軍會獵於長洲之苑將士聞之恐權
延見羣下問計咸曰曹操託名漢相挾天子以征四方
動以朝廷為辭今日拒之事更不順且將軍大勢可以
拒操者長江也劉表治水軍艨艟鬭艦千數操悉浮以
沿江兼有步軍水陸俱下此則上江之險與我共之矣
而勢力衆寡愚謂大計不如迎之權將周瑜曰操雖名
漢相其實漢賊將軍神武雄材兼仗父兄遺烈據有江
東地方數千里兵精足用英豪樂業尚當横行天下為
漢家除殘去穢况操自送死豈可迎之邪請為將軍籌
之使北土已安操無内憂能曠日持久來爭疆場又能
與我校勝負於船檝可也今北土既未安加以馬超韓
遂在關西為操後患且捨鞍馬仗舟檝與吳越爭衡本
非中國所長又今盛寒馬無藁草驅中國士衆遠涉江
湖不習水土必生疾病此四者用兵之患也而操皆冒
行之瑜請得精兵三萬人徑進夏口保為將軍破之權
曰老賊欲廢漢自立久矣但忌二袁呂布劉表與孤耳
今諸雄已滅唯孤尚存孤與老賊勢不兩立君言當擊
甚與孤合也權拔刀斫前奏案曰諸將吏敢復言迎曹
操者與此案同果有赤壁之捷焉蜀大將諸葛亮悉
衆十萬由斜谷出始平據武功五丈原魏大將司馬宣
王帥師拒之與亮對於渭南亮分兵屯田為久駐之本
耕者雜於渭濱而百姓安堵軍無私焉屢使交書又致
巾幗(音虢)婦人之飾以怒宣王王亦屢表請戰魏使衛尉
辛毗持節勒懿及軍吏以下不許出戰姜維謂亮曰辛
毗仗節而到賊不復出矣亮曰彼本無戰心所以固請
者示武於衆矣將在軍君命有所不受苟能制吾豈千
里請戰邪宣王使二千餘人就軍營東南角大聲稱萬
歲亮使問之答曰吳朝有使至請降亮謂曰計吳朝必
無降法卿是六十老翁何煩詭誑如此懿與亮相持百
餘日亮卒於軍中及軍退懿追焉亮長史楊儀結陳反
旗鳴鼓若將向懿遽退不敢廹經二日乃行其營壘曰
天下竒才也懿乃追之儀多布鐵蒺䔧懿使軍士二千
人著軟材平底木屐前行蒺䔧悉著屐然後馬步徑進
追至赤岸方知審問百姓為之諺曰死諸葛走生仲逹
懿笑曰吾能料生不料死故也(孔明料吳不降明矣司馬不料亮死暗矣)
陳將吳明徹進逼壽陽北齊將王琳拒守又遣大將皮
景和率兵數十萬來援去壽陽三十里頓軍不進諸將
咸曰堅城未拔大援在近不審明公計將安出明徹曰
兵貴在速而彼結營不進自挫其鋒吾知其不敢戰明
矣於是躬擐甲胄疾攻一鼓而尅壽陽西魏遣將于
謹討梁元帝於江陵長孫儉問謹曰為蕭繹之計將欲
如何謹曰耀兵漢沔席捲渡江直據丹陽是其上策移
郭内居民退保子城峻其陴堞以待援至是其中策若
難於移動據守羅郭是其下策儉曰揣繹定出何策謹
曰必用其下儉曰彼棄上而用下何也對曰蕭氏保據
江南綿歴數紀屬中原多故未遑外略又以我有齊氏
之患必謂力不能分且繹懦而無謀多疑少斷人難慮
始皆戀邑居既遷惡移當保羅郭所以用下策也謹乃
令中山公護及楊忠等率精騎先據江津斷其走路梁
人堅木柵於外城廣輪六十里尋而謹至悉衆圍之梁
主屢遣兵於城南出戰輙為謹所破旬有六日外城遂
陷梁主退保子城翌日率其太子以下面縛出降尋殺
之大唐衛公李靖兵法曰夫决勝之策者在乎察將
之材能察敵之彊弱斷地之形勢觀時之宜利先勝而
後戰守地而不失是謂必勝之道也若上驕下怨可離
而間營久卒疲可掩而襲昧去迷就士衆猜嫌可振而
走重進輕退遇逄險阻可邀而取若敵人旌旗屢動士
馬數顧其卒或縱横其吏或行或止追北恐不利見利
恐不獲涉長途而未息入險地而不疑勁風劇寒剖冰
濟水烈景炎熱倍道兼行陣而未定合而未畢若此之
勢乘而擊之此為天贊我也豈有不勝哉若軍有賢智
而不能用者敗上下不相親而各述己長者敗賞罰不
當而衆多怨言者敗知而不敢擊不知而擊者敗地利
不得而卒多戰阨者敗勞逸無别不曉車騎之用者敗
覘候不審而輕敵懈怠者敗行於險道而不知深溝絶
澗者敗陣無選鋒而竒正不分者敗凡此十敗非天之
殃將之過也夫兵者寧十日而不用不可一日而不勝
故白起對秦王曰明主愛其國忠臣愛其名臣寧伏其
重誅而不忍為辱君之將又嚴顏謂張飛曰卿等無狀
侵奪我州有斷頭將軍無降將軍也故二將咸盡其名
節就死而不求生者蓋知敗衂之恥斯誠甚矣又曰凡
與敵相逄持軍相守欲知彼筭將揣其謀則如之何對
曰士馬驍雄示我以羸弱陣伍齊肅示我以不戰見小
利佯為不敢爭伏竒兵故誘以奔北内實嚴警外為弛
慢恣行間諜託以忠告或執使以相忿或厚賄以相悅
移師則減竈合營則偃旗智足以及謀勇足以及怒非
得地而不舍非全軍而不侵以多擊少必取於晨朝以
寡擊衆必候於日暮如此則兵多詭伏將有深謀理須
曲為防慎不可失其規畫故𫝊曰見可而進知難而退
軍之善政也但敵國無小蜂蠆有毒且鳥窮則啄獸窮
猶觸者皆自衛其生命而求免於禍難也若困而不鬭
乃智不逮於鳥獸其將能乎必須料敵制勝誡於小利
然後可立大功矣或又問曰所謂料敵者何對曰料敵
者料其彼我之形定乎得失之計始可兵出而决於勝
負矣當料彼將吏孰與己和主客孰與己逸排甲孰與
己堅器械孰與己利教練孰與己明地勢孰與己險城
池孰與己固騎畜孰與己多糧儲孰與己廣工巧孰與
己能秣飼孰與己豐資貨孰與己富以此揣而料之焉
有不保其勝哉夫軍無小聽聽必審也戰無小利利必
大也審聽之道詐亦受之實亦受之巧亦受之拙亦受
之其詐而似實亦受之其實而似詐亦受之但當明聽
其實參會衆情徐思其驗鍜鍊而用不得逆詐自聽挫
折愚人之詞又不得聽庸人之說稱敵寡弱輕侮衆心
而不料其實又不得受敵人以小利餌我勇士輙掠財
畜獲其首級將闇不斷而重賞之忽敵無備必為所敗
揣敵之術亦易知矣若辭怒而不戰者待其援也杖而
立汲而先飲者倍程逼廹饑渴兼也夫欲行無窮之勢
圖不測之利其事煩多略陳梗槩而已若遇小寇而有
不可擊者為其將智而謀深士勇而軍整鋒甲堅銳而
地險騎畜肥逸而令行如此則士蓄必死之心將懷擒
敵之計此當固而待之未得輕而犯也如逄大敵而必
可鬭也者彼將愚昧而政令不行士馬雖多而衆心不
一鋒甲雖廣而衆刃不堅居地無固而糧運不繼卒無
攻戰之志旁無軍馬之援此可襲而取之抑又聞之統
戎行師攻城野戰當須料敵然後縱兵夫為將能識此
之機變知彼之物情亦何慮攻不逮鬭不勝哉(衛公兵法悉出)
(孫子如本已具不復重出)
敵十五形帥十過附
敵有十五形可擊新集(始至行陣未定)未食(雖結陣須餽食)不順(逆風向月)
(建)後至(敵後來不得地勢)奔走(行軍失次用力不齊陳布不均)不戒(我示弱誘敵不設備)
勤勞(倍道兼行人馬未息衣甲馳路雖陣不堅)將離(大將已去獨任小吏素不威服)長路(趨戰)
(爭利日夜不息)候濟(半渡疾擊)不暇(貪利求勝不暇盡陣)險路(泥濘阻狹車馬單行左右難救)
擾亂(行列失叙進退不齊縱不相連横不相對或坐或立)驚怖(卒阨相逄都無備擬鼓噪掩擊三軍)
(震攝)不定(陣數移動人馬數顧)帥有十過勇而輕死(可暴)貪而好利(可遺)
仁而不忍(可勞)知而心怯(可窘)信而喜信人(可誑)廉潔而愛人
(可侮)慢而心緩(可襲)剛毅自用(可誘)懦志多疑(可惑)急而心速(可久)
孫子曰軍旁有險阻蔣潢井生葭葦山林翳薈者必謹
覆索之此伏姦之所藏處也(此言伏姦之地當覆索也險者一高一下之地阻者)
(兩水地也蔣者水草之藂生也潢者池也井者下也葭葦者衆草所聚也山林者衆木所居也翳薈者可以屏)
(蔽之處也此以上相地形也此以下察敵情也翳薈草木之相蒙蔽可以藏兵處必覆索之也)敵近而
靜者恃其險也敵遠而挑人者欲人之進也其所處者
居易利也(所居利也言敵去我近但遣輕捷我欲使前就之其所處者平利也挑徒弔反)衆樹
動者來也(斬伐樹木除道進來故動)衆草多障者疑也(結草為障欲使我度稠草)
(中多障蔽者敵必避去恐追及多作障蔽使人疑有伏焉)鳥起者伏也(下有伏兵住藏觸鳥而驚)
(起也)獸駭者覆也(敵廣陣張來覆我故獸驚駭也)塵高而銳者車來也(車來)
(行疾塵相衝故高也)卑而廣者徒來也散而條逹者薪採來也(塵散)
(行而條逹各行所求)少而往來者營軍也(欲立營壘以輕兵往來為斥候故塵少也)辭
卑而益備者進也(其人來使辭卑使間視之敵增備也必進來也)辭詭而強進
驅者退也(詭詐也來馳驅無所畏是敵欲退者也)輕車先居其側者陣也
(陣兵欲戰也輕車馳車在陣側)無約而請和者謀也(未有要約而使來請和有間謀也)
奔走而陳兵者期也(自與偏將期也)半進半退誘也倚仗而立
者饑也(倚仗矛戟而立者饑之意)汲役先飲者渴也向人見利而不
進者勞也(士疲勞也敵人來見我之利而不能擊進者疲勞也)鳥集者虛也(敵大作營)
(壘示我而烏集止其中者虛也)夜喧呼者恐也(軍士夜喧呼將不勇也相驚無備者恐懼也)
軍擾者將不重也(無威重也)旗動者亂也(旌旗謬動抵東西傾倚者亂也)吏
怒者倦也(軍吏悉怒將者疲倦也)粟馬食肉軍無縣缶不及其舍
者窮寇也(榖馬食肉不復積蓄無縣簞之食欲死戰窮寇也簞即缶之類也)諄諄翕翕
徐言入入者失其衆也(諄諄語貌又不足貌翕翕者不真也其上失卒之心少氣之意)
(徐言入入者與之言安徐之貌也此將失其衆也諄章倫反翕許及反)數賞者窘也(軍不素敵)
(數行賞欲士卒之力戰者此恐窘也渠殞反)數罰者困也(數行刑罰者教令廢弛是困軍也)
先暴而後畏其衆者不精之至也(先行卒暴於士卒而後欲畏己者此將不)
(精之極也)來委謝者欲休息也(戰未相伏而下意氣相委謝者欲休息也)兵怒而
相迎久而不合又不相去必謹察之(備其伏也此必有間諜也)
察而後動
春秋時齊師伐魯敗退魯莊公將逐之曹劌曰未可夫
大國難測也懼有伏焉(恐詐而奔也劌居衛反)登軾而觀之其旗
靡其轍亂曰可逐之又春秋時秦晉戰於羈馬交綏
秦行人夜戒晉師曰兩軍之士皆未憖也明日請相見
也(憖缺也魚覲反)晉大夫臾駢曰使者目動而言肆懼我也(目動)
(心不安言肆聲放散失常節也駢蒲田反)將遁矣薄諸河必敗之(薄逼也)晉禆
將胥甲趙穿當軍門呼曰死傷未收而棄之不惠也不
待期而薄人於險無勇也乃止秦師果夜遁春秋時
晉師伐齊齊侯畏衆齊師夜遁師曠曰烏鳥之聲樂齊
師其遁(烏鳥得空營故樂也)邢伯曰有班馬之聲(夜遁馬不相及故鳴也班列也)
齊師其遁叔向曰城上有烏齊師其遁春秋時晉師
伐楚將戰楚子登巢車以觀晉軍(巢車車上為櫓)楚將子重使
太宰伯州黎侍於王後(州黎晉伯宗子先奔楚也)王曰騁而左右何
也(騁走也)曰召軍吏也皆聚於中軍矣曰合謀也張幕矣
曰虔卜於先君也(虔敬也)撤幕矣曰將發命也甚囂且塵
上矣曰將塞井夷竈而為行也(夷平也行戸即反)皆乘矣(乘承證反)
左右執兵而下矣曰聽誓也(右將帥左軍佐)戰乎曰未可知也
乘而左右皆下矣曰戰禱也(禱請鬼神也)竟敗楚於鄢陵
東晉末宋武帝自京口舉義兵討桓玄玄將桓謙屯於
東陵卞範之屯覆舟山西以拒之宋武疑賊有伏兵謂
小將劉鍾曰此山下當有伏兵卿可率部下指往摸之
(摸音莫)鍾應聲馳進果有伏兵數百一時奔走宋雍州
刺史袁顗舉兵反(顗魚起反)沿流入鵲尾與官軍相持既久
官軍主張興世越鵲尾上據錢溪顗將劉胡攻之不下
遣人傳唱錢溪已平官軍之衆並懼宋將沈攸之曰不
可若錢溪實敗萬人中要應有逃亡得還者必是彼戰
失利唱空聲以惑衆耳勒軍中不得輙動錢溪信尋至
果大敗賊攸之悉以錢溪所送胡軍耳鼻示之顗駭懼
急追胡還遂大潰後魏將司馬楚之討蠕蠕潛遣姦
覘(蠕如兖反覘丑厭反)入楚之軍截驢耳而去有告失驢耳者諸
將莫能察楚之曰必是覘賊截之以為驗賊將至矣即
使軍人伐柳為城水灌令凍城立而賊至冰峻城固不
可攻逼賊乃走散西魏將韓果性強記兼有權略所
行之處山川形勢輙能記憶兼善伺敵虛實揣知情狀
有潛匿溪谷為間偵者(間古莧反偵丑鄭反)果登高視之所疑之
處往必有獲周武帝帥師攻圍高齊後主將兵十萬
自來援之時柱國陳王純屯千里徑大將軍永昌公椿
屯雞捷原大將軍宇文盛守汾水關並受齊王憲節度
憲密謂椿曰兵者詭道去留不定見幾而作不得遵常
汝今為營勢令兵去之後賊猶致疑不須張幕可代疑
也時齊王分軍萬人向千里徑又令其衆出汾水關自
率大兵與椿對陣宇文盛馳騎告急憲自以千騎救之
齊人覩谷中塵起相率遽退盛與柱國侯莫陳芮涉汾
逐之多有斬獲俄而椿告齊衆稍逼憲又廻軍赴之會
被敕追還率兵夜返齊人果謂栢庵為帳幕也不疑軍
退翌日始悟(周人設疑齊人不察庵音諳)
驗虛聲知無實
後漢末劉備遣將吳蘭屯下邳曹公遣曹洪征之備遣
張飛屯固山欲斷軍後衆議狐疑洪曰即飛實斷道者
當伏兵潛行今反張聲此其不能也宜及其未集促擊
蘭蘭破則飛自走集兵擊蘭大破之飛果走東晉末
宋武帝率兵北伐圍南燕慕容超於廣固未下時後秦
姚興遣使告宋武云慕容見與鄰好又以窮告急今當
遣鐵騎一萬逕據洛陽晉軍若不退者便當長驅而進
宋武呼興使答曰語汝姚興我定燕之後息甲三年當
平關洛今能自送便可送來劉穆之聞興使馳入而宋
武發遣已去以興所言并答具語穆之穆之曰常日事
無大小必賜與謀此宜善詳云何率爾便答曰未能威
敵正促彼怒爾若燕未可拔興救奄至不審何以待之
宋武笑曰此是兵機非卿所解故不語爾夫兵貴神速
彼若審能遣救必畏我知寧容先遣信命此是其見我
伐燕内已懷懼自強之辭耳興竟不能出師廣固終拔
擒慕容超平齊地
敵降審察
楚漢相持項羽圍漢王於滎陽漢王請和割滎陽以西
者為漢亞父勸項王急攻滎陽漢王患之陳平反間既
行羽果疑亞父亞父大怒而去發病死漢將紀信曰事
急矣臣請誑楚可以間出於是陳平夜出女子東門三
千餘人楚因擊之紀信乃乘王車黃屋左纛曰食盡漢
王降楚楚軍皆呼萬歲之城東觀之以故漢王得與數
十騎出西門遁走後魏万俟醜奴(万音墨俟音其)宿勒明逹
等反叛寇掠涇州魏將崔延伯率衆討之時醜奴置營
涇州西北七十里衆軍將出營討賊未戰之間有賊數
百騎詐持文書云是降簿乞且緩師延伯謂其事實逡
廵未鬭俄而宿勒明逹率自東北而至乞降之賊從西
競下諸軍前後受敵延伯上馬突陳賊勢摧挫便爾逐
北逕造某營賊本輕騎延伯軍兼步卒兵力疲怠賊乃
乘間得入城延伯軍遂大敗死傷者二萬人西魏大
將周文征東魏戰於邙山禆將于謹率其麾下偽降立
於路左東魏大將齊神武軍乘勝逐北不以為虞追騎
過盡謹乃自後擊之敵人大駭獨孤信又收集兵士於
後奮擊齊神武軍遂亂以此西魏軍得全而返
通典卷一百五十
