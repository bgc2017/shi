通典卷九十
唐京兆杜佑君卿纂
禮五十凶十二
五服年月降殺之三
齊縗不杖周
周制爲祖父母周至尊也(鄭玄曰此言其異於杖周耳王肅云言與杖周同制唯杖)
(屨異)爲伯父母叔父母周與尊者一體也(馬融曰與父一體故不降而服)
(周陳銓曰尊者父也所謂昆弟一體也)爲兄弟之子亦周旁尊不足以加
尊焉故報之也父子一體也夫婦一體也昆弟一體也
故父子首足夫婦牉合昆弟四體故昆弟之義無分然
而有分者則避子之私也子不私其父則不成爲子故
有東宫有西宫有南宫有北宫異居而同財有餘則歸
之於宗不足則資之於宗(鄭玄云宗者代父爲小宗典宗事者資取也爲姑在室亦)
(如之賈公彦曰昆弟之義無分者言凡昆弟如人身之手足不可分離)爲伯母叔母亦周
以名服也(賈公彦云以其配父而有母名故服之如父)大夫之嫡子爲妻周
父之所不降子亦不敢降也父在則爲妻不杖以父爲
之主也(鄭玄曰大夫不以尊降嫡婦者重嫡也凡不降者謂如其親服服之也降有四品君大夫以尊)
(降公子大夫之子以厭降公之昆弟以旁尊降爲人後者女子子嫁者以出降馬融曰大夫重嫡不降大功子)
(從父不敢降其妻故服周也)爲昆弟(鄭玄曰昆兄也爲姊妹在室亦如之雷次宗曰經於伯叔父下)
(無姑文於昆弟下無姊妹文於衆子下無女子子文者以未成人則爲殤已成人則當出故皆不見於此)士
爲衆子(衆子者長子之弟及妾子女子子也士謂之衆子未能遠别也大夫則謂之庶子降之爲大功)
(天子國君則不服也)爲昆弟之子周報之也(鄭玄曰按檀弓曰喪服兄弟之子猶子也)
(蓋引而進之陳銓曰男女同耳)大夫之庶子爲嫡昆弟周(鄭玄曰两言之者嫡子或)
(爲兄或爲弟陳銓曰大夫爲衆子大功嫡子周)父之所不降子亦不敢降(大夫雖尊)
(不敢降其嫡嫡子爲庶昆弟庶昆弟相爲亦如大夫爲之)爲嫡孫周不敢降其嫡有
嫡子者無嫡孫孫婦亦如之(周之道嫡子死則立嫡孫是嫡孫將上爲祖後者長)
(子在則皆爲庶孫孫婦亦如之嫡婦在亦爲庶孫之婦凡父於將爲後者非長子皆周也)為人後者
為其父母報何以周不貳斬也(馬融曰為大宗後當為大宗斬還為小宗周故)
(曰不貳斬也王肅曰凡服不報以嫡尊降也既出為大宗後其父母不得服以加也故不以出降而報之陳銓)
(曰大宗為尊者之正宗故後之也雷次宗曰據無所厭出則周為輕言報者明子於彼則名判於此故推之於)
(無尊遠之以報服女雖受族於人猶在父子之名故得加尊而降之)特重於大宗者降其
小宗也女子子適人者為其父母昆弟之為父後者周
(馬融曰婦人以適人降故服父母周為昆弟之為父後者亦為之周也)婦人不貳斬也婦
人有三從之義無專用之道故未嫁從父既嫁從夫夫
死從子故父者子之天也夫者妻之天也婦人不貳斬
猶曰不貳天也婦人不能貳尊也為昆弟之為父後者
周婦人雖在外必有歸宗曰小宗故服周(馬融曰歸宗者歸父母之)
(宗也昆弟之為父後者曰小宗王肅曰嫌所宗者唯大宗故曰小宗明各自宗其為父後者也鄭玄曰從者從)
(其教令歸宗者父雖卒猶自歸宗其為父後服重者不自絶其族類也曰小宗者言是乃小宗也小宗明非一)
(也小宗有四丈夫婦人之為小宗各如其親之服避大宗也)繼父同居者周夫死妻
稚子幼無大功之親與之俱適人(馬融曰穉少幼小也無大功之親以收養)
(之故母與之俱行適人鄭玄曰妻稚未五十也子幼十五以下也大功之親謂同財者)而所適者
亦無大功之親所適者以其貨財為之築宫廟歲時使
之祀焉妻不敢與焉若是則繼父之道也同居則服齊
縗周異居則服齊縗三月必嘗同居然後為異居未嘗
同居則不為異居也(鄭玄曰築宫廟於家門之外神不歆非族也妻不敢與焉恩雖至親)
(族已絶矣夫不可二焉此以恩報耳未嘗同居則不服也馬融曰不敢與知之也謂已自有宗廟不隨母適人)
(初不同居何異居之有也陳銓曰異居者昔嘗同今不同也夫有大功之親同財者也子有大功不可以隨母)
(彼有大功不可以專財也)為夫之君周從服也(馬融曰夫為君服三年妻從夫降一等故)
(服周)為姑姊妹女子子適人無主者姑姊妹報無主者謂
其無祭主故周也(鄭玄曰無主後者人之所哀憐不忍降之也雷次宗曰按檀弓曰姑姊妹)
(之薄也蓋有受我而厚之者今無祭主者是無子無夫則無受我而厚之者也既無受我之厚則我不得降其)
(本情故哀發於無主而服於天倫也今之不降既緣亡者之煢獨又因報身之無屈二途俱伸彼此兼遂故父)
(母兄弟在室姊妹咸得反服也唯出適者自以義結他族事殺本宗受我之厚奪之亦深至乃愛敬兼極者猶)
(抑斬以為周况他人乎雖則家庭莫主兄弟絶嗣無後之痛路人所悲而深心徒結至服無反良由既曰外志)
(成事無两降故也降由已身之出不計前人應降與不應也所謂反服者反於昆弟伯叔耳若無主服周昆弟)
(大功則是過於昆弟也豈所謂反服哉問者曰女子云出適者不得為無主服周斯則然矣敢問两無主得交)
(相反服不答曰經云姑姊妹報名反服不由已身人今哀已不可無報若两俱無主義無先服則無服安得交)
(相為周)為君之父母妻長子祖父母周(馬融曰父母長子君服斬故從降服)
(一等周也妻則小君服母之義故周也)從服也父母長子君服斬妻則小
君也父卒然後為祖後者服斬(此為君矣而有父若祖之喪者謂始封之君也)
(繼體則其父若祖有廢疾不立也父卒者父為君之子孫宜嗣位而早卒也)妾為女君周妾
事女君與婦之事舅姑等也(鄭玄曰女君嫡妻也女君於妾無服報之則重降之)
(則嫌雷次宗曰今抑妾使同婦尊女君使同姑女君於妾不得同姑之降婦不降則應報所以不報者欲伸聖)
(人抑妾之旨若復報之則並后之誠意無所徵故報之則違抑妾之義降之則有舅姑之嫌故使都無服無重)
(嫌之責)婦為舅姑周從服也(馬融曰從夫而為之服也從服降一等故夫服三年妻服)
(周也劉系之問子婦為姑既周綵衣邪荀訥答曰子婦為姑既周除服時人以夫家有喪猶白衣)為夫
之昆弟之子周報之也(馬融曰伯母叔母報之鄭玄曰男女皆是也陳銓曰從於人者)
(宜服大功今乃周者報之也)公妾大夫之妾為其子周(雷次宗曰嫌二妾從於君)
(尊以降其子故明之所嫌者尊故降不言士妾也馬融曰公諸侯也)妾不得體君為其子
得遂也(鄭玄曰此言二妾不得從於女君尊降其子也女君與君一體唯為長子三年其餘以尊降之)
(與妾子同也雷次宗曰夫人與君同體以尊降其子也公子與君同體以厭其親也妾無夫人之尊故不敢降)
(其子無公子之厭故得遂其親也而事隣於體君跡幾於不遂故每以不體得遂為言也)女子子為
祖父母周不敢降其祖也(鄭玄曰經似在室𫝊似已嫁明雖有出道猶不降也馬融)
(曰不言女孫言女子子者婦質者親親故繫父言之出入服同故不言在室適人也陳銓曰言雖已嫁猶不敢)
(降也駮鄭玄曰經似在室失其旨也在室之女則與男同已見章首何為重出言不敢降者明其已嫁𫝊義詳)
(之孔論曰婦人歸宗故不敢降其祖)大夫之子為伯父母叔父母子昆弟
昆弟之子姑姊妹女子子適人無主者為大夫命婦者
唯子不報(鄭玄曰命者加爵服之名自士至上公凡九等君命其夫則后夫人亦命其婦也此所為)
(者凡六命夫六命婦無主無祭主者為姑姊妹女子子也其有主如衆人唯子不報男女同耳𫝊以為主謂女)
(子子似失之矣王肅曰姑姊妹本大功今以無主為之周故亦報已以周女子子亦大功今以無主為之周女)
(子子今為父母周今雖具報自其本服故曰唯子不報雷次宗曰以報之為言二服如一父母為女子子適人)
(無主者周女子子適人亦為父母周與報相亂故經别其非報也)大夫者其男子之為
大夫者也命婦者其婦人之為大夫妻者也無主者命
婦之無祭主也何以言唯子不報也女子子適人者為
其父母周故言不報也言其餘皆報也何以周也父之
所不降子亦不敢降也大夫曷為不降命婦也夫尊於
朝妻貴於室矣(大夫曷為不降命婦據大夫於姑姊妹女子子既以出降在大功其適於士者)
(又以尊降在小功夫尊於朝與已同也妻貴於室從夫爵也)大夫為祖父母嫡孫為
士者周大夫不敢降其祖與嫡也(馬融曰尊祖重嫡自尊者始也故不敢降)
(鄭玄曰不降其祖與嫡則可降其旁親也)公妾以及士妾為其父母周妾不
得體君得為其父母遂也(鄭玄曰然則女君有以尊降其父母者歟春秋之義雖為)
(天王后猶曰吾季姜是言子尊不加於父母也此傳似誤矣禮妾從女君而服其黨是嫌不自服其父母故以)
(明之馬融曰公謂諸侯也其間有卿大夫妾故言以及士妾也皆為其父母得服周也陳銓曰以妾卑賤不得)
(體君又嫌君之尊不得服其父母故傳明之卑賤不得體君雷次宗曰今明妾以卑賤不得體君厭所不及故)
(得為其父母遂也)
齊縗三月
周制寄公(失地之君也)為所寓服齊縗三月言與衆人同也
(鄭玄曰寓亦寄也為所寄之國君服也諸侯五月而葬而服三月者三月而藏其服至葬又更服之既葬除之)
(雷次宗曰既來受其惠宜敬於所託故與衆人同)丈夫婦人為宗子宗子之母
妻齊縗三月尊祖也尊祖故敬宗敬宗者尊祖之義也
宗子之母在則不為宗子之妻服(鄭玄曰婦人女子子在室及歸宗者宗子)
(継别之後百代不遷所謂大宗也馬融曰丈夫婦人謂一族男女皆為宗子母與妻王肅曰此謂族人無復五)
(屬者反為其宗子服也雷次宗曰言尊祖故敬宗明祖已歿也無由施於尊者但敬宗以致尊祖之心)為
舊君君之母妻舊君者仕焉而已者也服齊縗三月者
言與人同也君之母妻則小君也(鄭玄曰仕焉而已者謂老若有廢疾而致)
(仕者也為小君服者恩深於民也陳銓曰仕焉而已者致仕也雷次宗曰身既反昔服亦同人盖謙遠之情居)
(身之道也然恩紀内結實異餘人故爰及母妻也)晉虞喜議云或問曰喪服
經傳為舊君謂仕焉而已者鄭注曰仕焉而已謂老若
廢疾而致仕者也今致仕與廢疾理得同不喜正之曰
廢疾沉淪㒺同人伍不淪臣道齊縗三月可也老而致
仕臣禮既全恩既無替自應三年不得三月傳言仕焉
而已者謂既仕而去義同人伍耳咸康末殷泉源問天
子諸侯臣致仕服有同異范宣答云夫禮制殘缺天子
之典多不全具唯國君之禮往往有之臣之致仕則為
舊君齊縗三月天子之臣則亦然矣天子之與國君雖
名號差異至於臣子奉之與王者無殊矣何以明之公
羊傳曰以諸侯踰年稱即位亦知天子之踰年稱即位
以天子三年然後稱王亦知諸侯於其封内三年稱子
比例如此則臣服之制同矣穆帝崩前尚書郎曹躭等
奔赴皆服齊縗治書侍御史喻希表弹其失禮博士孔
恢等議云禮無解職厭降之文今有去官從本官之品
典律並愆軌訓有違按躭等並以凡才荷蒙榮飾或濯
纓清波不能仰遵王度自同隸人愆義違則虧黷王猷
請以見事免躭等所覆除官曹躭上表自理曰臣聞居
喪之禮貴賤不同禮臣為君斬縗仕焉而已為舊君齊
縗爵禄既絶朝見既替蓋以疎賤於親貴故降其制也
又國喪儀注居職者朝夕臨去職者朔望臨禮哭泣之
節各稱其服哭輕則服不得重據令去職之臣朔望哭
宜為舊君服齊縗是以臣前率而行之不敢有加臣服
齊縗哭臨殿庭踰月歴旬外内監司莫之或譏及至梓
宫將幸山陵諸官來赴服斬者多此皆意存於重而不
原於制遂使親疎貴賤無有等差曾參欲勿除父母之
喪仲尼患其過制今去官者服在官者之服固為過制
非聖哲所許而不推古今正禮難臣若難者有證臣對
無據甘受違制
周制庶人為國君(鄭玄曰不言人而言庶人者或有在官者謂工匠之屬也天子畿内人服)
(天子亦如之馬融曰衆人為國君服齊縗三月也)大夫在外其妻長子為舊國
君齊縗三月妻言與人同也長子言未去也(鄭玄曰在外待放已)
(去者妻雖從夫而出古者大夫不外娶婦人歸宗往來猶人也春秋傳曰大夫越境逆女非禮君臣有合離之)
(義長子去可以無服)漢石渠禮議戴聖曰大夫在外者三諫不
從而去君不絶其禄位使其嫡子奉其宗廟言長子者
重長子也承宗廟宜以長子為文(嫡妻之長子也)蕭太傅曰長
子者先祖之遺體也大夫在外不得親祭故以重者為
文宣帝制曰以在故言長子(吳徐整問曰婦人為君之服周則諸侯夫人亦為天)
(子服此也其聞喪之儀衣麻之數哭泣之位變除之節知周制將復有異耶射慈答曰其畿内諸侯夫人有助)
(祭之禮則始喪之時悉當到京師復當還耳其畿外諸侯聞喪則當於路寝庭發喪夫人當堂上也變除之節)
(皆如周服之制也)晉賀循按鄭注喪服云凡妻從夫降一等
夫合三月則妻宜無服而猶三月者古者大夫不外娶
其妻則本國之女也雖從夫而出婦人歸宗往來猶人
故從人服也長子有服謂未去者也循以為以道去君
非罪之重其子尚可以留值君薨則服也戴逵謂鄭玄
注喪服不通何者婦人義無二尊故出嫁則降服夫何
至為人去國乃兼服二君乎若果宜两服夫經紀應見
將謂大夫於君之母妻本有齊斬之殊乃仕焉而已則
俱在三月蓋其義也鄭昕答曰按禮妻為周而長子三
月今夫雖在外妻尚未去恐或者嫌猶宜周故言與人
同則出國無服可知也所以别言之者明夫既去位妻
便同於人耳崇氏問曰齊縗三月大夫在外其妻長子
為舊君大夫去適他國便為其所適國君服於本國絶
矣妻從夫當為後君服舊寧以為人乎以為宜與長子
未去者同耳淳于睿答若妻未去自若人也不為舊君
也
周制繼父不同居者(嘗同居今不同居也)大唐聖歴元年太子
左庶子王方慶嘗書問太子文學徐堅曰女子年幼而
早孤其母貧窭不能守志擕以適人為後夫之鞠養及
長出嫁不復同居今母後夫亡欲制繼父服不知可不
人間此例甚衆至於服紀有何等差前代通儒若為議
論堅答曰儀禮喪服經繼父同居齊縗周謂子無大功
之親與之適人所適亦無大功之親而所適者以財貨
為之築宫廟歲時使之祀焉者也鄭玄曰大功之親同
財者也築宫廟於家門之外者神不歆非族也以恩服
耳未嘗同居則不服也小戴禮記繼父服並有明文斯
禮經之正說也至於馬融王肅賀循等並稱大儒達禮
更無異文唯傅玄著書以為父無可繼之理不當制服
此禮焚書之後俗儒妄造也袁凖作論亦以為此則自
制父也亂名之大者竊以父猶天也愛敬斯極豈宜靦
貎繼以他人哉然而藐爾窮孤不能自立既隨其母託
命他宗本族無養之人因託得存其繼嗣在生也實頼
其長育及其死也頓同之行路重其生而輕其死篤其
始而薄其終稱情立文豈應如是故袁傅之駮不可為
同居者施焉昔朋友之死同爨之喪並制緦麻詳諸經
典比之於此盖亦何嫌繼父之服宜依正禮今女子母
擕重適人寄養他門所適慈流情均膝下長而出嫁始
不同居此則笄總之儀無不畢偹與築宫立廟無異焉
盖有繼父之道也戴德喪服記曰女子子適人者為繼
父服齊縗三月不分别同居異居梁氏集說亦云女子
子適人者服繼父與不同居者服同今為服齊縗三月
竊為折衷(方慶深善此答)
周制曾祖父母何以齊縗三月小功者兄弟之服也不
敢以兄弟之服服至尊也(鄭玄曰正言小功者服之數盡於五高祖宜緦麻曾祖宜)
(小功也據祖期則曾祖宜大功高祖宜小功也曾祖高祖皆有小功之差則曾孫玄孫為之服同也重其縗麻)
(則尊尊之義也减其日月恩殺也王肅曰祖父周則曾祖大功而傳以小功為說者服本以周為正父則倍之)
(故再周祖亦如焉故服周曾祖恩輕加所不及正當小功故傳曰以小功言之耳傳言小功者兄弟之服是據)
(祖父而言也從祖祖父從祖父昆弟此三者其親皆從祖父而來也而已皆為之小功從祖昆弟同與已為兄)
(弟之族而從祖父與已父為從父兄弟者也從祖祖父則與已祖父為兄弟故曰小功者兄弟之服也不敢以)
(祖父兄弟小功之服服祖父之尊者故曰不敢以兄弟之服服至尊)晉袁凖正論按禮
喪服云為曾祖父母齊縗三月自天子至於士一也祖
周則曾祖大功高祖小功而云三月者此通遠祖之言
也今有彭祖之夀無名之祖存焉爾雅有來孫雲孫仍
孫昆孫有相及者故也十代之祖在堂則不可以無服
也郯子曰我高祖少皥摯之立也非五代祖也蒯聵禱
康叔自稱曾孫非四代之曾孫然則高遠也無名之祖
希及之矣故不復分别而重言之也故三月以著遠祖
之服故齊縗以見高祖以上之服遠祖尊故以重服服
之恩殺故减其月數故舉三月則知其遠祖稱曾高其
服同也儒者或以為高祖無服五屬之文而云無服乎
族祖祖父緦麻而曾祖三月乎大唐貞觀十四年侍
中魏徵奏謹按曾祖高祖父母舊服齊縗三月請加為
齊縗五月
周制大夫為宗子不敢降其宗也(馬融曰五屬孫雖為大夫不敢降宗子者)
(故服齊縗三月)
周制大夫為舊君大夫去君掃其宗廟故服齊縗三月
言與人同也何大夫之謂乎言以道去其君而猶未絶
(鄭玄曰以道去君謂三諫不從待放於郊未絶者言爵禄尚有列於朝出入有詔於國妻子自若人也馬融曰)
(大夫為舊君據不在列位不敢自比於留臣故自同於庶人也雷次宗曰前經已有為舊君今復有此舊君傳)
(所以知前經是仕焉而已後經是待放未去者盖以兼服小君知恩有淺深也仕焉而退君臣道足恩義既施)
(服及母妻今被放而去名義盡矣若君不能掃其宗廟則但不為戎首而已以其猶復未絶故得同於庶人適)
(足以反服於君不獲及其親也)晉崇氏問淳于睿曰凡大夫待放於
郊三月君賜環則還賜玦則去不知此服已賜環玦未
答曰其待郊已三月未得環玦未適異國而君掃其宗
廟故服齊縗三月或難曰今去官從故官之品則同在
官之制也故應為其君服斬王肅賀循皆言老疾三諫
去者為舊君服齊則明今以老疾三諫去者不得從故
官之品可知矣今論者欲使觧職歸者從老疾三諫去
者例為君服齊失之遠矣釋曰按令諸去官者從故官
之品其除名不得從例令但言諸去從故官之品不分
别老疾三諫去者則三諫去得從故官之例王賀要記
猶自使老疾三諫去者為舊君服齊然則去官從故官
之例其見臣服斬去官皆應服齊明矣夫除名伏罪不
得從故官之例以有罪故耳老疾三諫去者豈同除名
者乎又觧職者嘗在於朝今歸家門與老疾三諫去者
豈異而難者殊其服例哉又難曰按禮及先儒說為君
服齊唯年老廢疾與待放之臣而已老歸者無復為臣
之道放退者終身不復入君之朝臣之義絶宜降而服
齊縗觧職者後將復仕無離絶之事固應服斬二者各
異豈得相准釋曰古者年老廢疾乃得致仕閔子騫曰
古之道不即人心退而致仕孔子善之此非老而致仕
之例禮亦當為舊君服齊縗不唯年老廢疾待放而已
也夫君退臣苟非墜諸淵之虐臣雖去此仕彼亦無絶
道况以老疾歸家不出國内而可絶乎禮臣三諫不從
不得已而去若君能悔過納諫聞命駿奔何為終身不
入君朝乎君為人父母人於君有子道尊君之義臣人
一耳而禮臣為君服斬云為君服齊者别親疎明貴賤
也老疾待放之臣與人同服者亦以疎賤故也而難者
不察疎賤厭降乃云絶其舊君悖於禮矣觧職者既已
疎賤與老疾去者無異寧可必已後可還仕與自同於
見臣為其君服斬乎如令後可還仕便得同見臣之制
三諫去者一時罷退後可還仕方於觧職未始有殊二
臣之服例皆應齊而難者偏許三諫去者服齊使去職
者服斬難以言通論矣又難曰王者無外天子之臣雖
致仕歸家與在朝無異不得稱君為舊而服齊縗也釋
曰京師方千里之地謂之畿其餘以封諸侯畿内之人
服天子齊縗畿外之人則不能以為天子有内外之差
王者以天下為家夷狄之士亦莫不統故曰無外之義
非所以論服也書曰臣為朕股肱耳目宣力四方言君
臣相與共政事有一體之義親而貴故君臣之名生焉
致仕者疎賤不得復託體至尊故謂之舊君凡在職稱
君而俱服斬去職亦宜稱舊而俱服齊左丞鄭襲曰君
非天子之稱博士答曰天生蒸人而樹之君天子非君
君將焉在
周制諸侯大夫之臣為舊君服記云違諸侯之大夫不
反服違大夫之諸侯不反服(鄭玄曰君大夫尊卑異也違去也去諸侯仕諸侯去)
(大夫仕大夫乃得為舊君反服王肅曰所適尊卑同反服舊君)晉武帝泰始中尚書
令史物(本文姓闕)等是故少府鮑融故吏假詣喪所行服散
騎常侍何遵駮以為禮云違大夫之諸侯不反服則知
天子亦不反服矣恂等已登天朝反服舊主典禮相違
荀顗表云禮臣為君斬縗三年與子為父同以進登天
朝絶無舊君之心廢反服之禮非所以敦風崇教今使
仕者反服舊君於義為弘詔曰可重下禮官評考尚書
吳奮議以為皆不應服尚書何偵議以為禮為貴臣貴
妾緦麻三月夫貴之施賤猶論恩紀以制服况嘗為臣
吏禮遇恩紀優劣不同焉可同之一例今以為辟舉正
職之吏宜依古為舊君服不論違適之異皆齊縗三月
其餘郡吏聞喪盡哀而已衡陽内史曾瓌議以為古者
失地之君託身造次感一時之惠猶齊縗以為報嘗為
臣吏禮待優偹故依禮託情而弘教訓矣國子祭酒孔
愉議應從弟子服師之制昔夫子既喪門人若喪父而
無服弔服加麻今縱不能爾自宜三月加以環絰未聞
深衣之制白袷布衣是今之吉服君弔其臣猶錫縗况
臨故君而可奪情服乎范汪議當今刺史郡守幕府事
任皆重與古諸侯不異也按漢魏名臣為州郡吏者雖
違適不同多為舊君齊縗三月范寗議云弔服加麻輕
末之服臣為君服斬縗舊君齊縗三月此古今所以得
異寗謂臣有貴賤禮有隆殺州郡綱紀察舉辟命之吏
聞舊君喪應即奔赴在官之人亦宜棄職而去雖不皆
與禮合稱情立文也或曰州郡守牧喪官吏為之齊縗
以終喪故服舊君緦麻所以為輕重之殺也臣為君服
斬三代之達禮秦罷侯置守雖不繼位皆有吏臣不得
准古諸侯也虞道恭問曰舊君齊縗三月今見為人吏
舊君喪今同在此未知禮猶得服不徐邈答曰若更仕
一君便絶前君足下疑於今為人吏是也吾謂仕者豈
以後絶前邪正使仕於此君之朝而追前君亦何不可
况為前君服舊君之服也
周制曾祖父母為士者如衆人服齊縗三月大夫不敢
降其祖也(馬融曰尊祖故不降也陳銓曰大夫不敢降其曾祖為衆者如衆人也)
女子子嫁者未嫁者為曾祖父母嫁者其嫁於大夫者
也未嫁者其成人而未嫁者也服齊縗三月者不敢降
其祖也(鄭玄曰言嫁於大夫明雖尊而不敢降也成人謂年二十已笄醴者也此著不降明有所降也)
(馬融曰嫁者未嫁者為曾祖父以服也嫁者嫁為大夫妻也成人謂十五已上許嫁未行者也以祖名曾明婦)
(人雖為天王后不降其祖宗也)
通典卷九十
