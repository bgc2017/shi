通典卷四十二
唐京兆杜佑君卿纂
禮二吉一
郊天上(虞晉夏東殷晉)(周宋)(秦齊)(漢梁)(後漢後魏陳魏)
(北齊)(後周)(隋)
夫聖人之運莫大乎承天天行健其道變化故庖犧氏
仰而觀之以類萬物之情焉黃帝封禪天地少昊載時
以象天顓頊乃命南正重司天以屬神(南陽位正長司主屬會也所以)
(會聚羣神各使有序不相干亂)高辛順天之義帝堯命羲和敬順昊天
故郊以明天道也(明謂明之以示人)所從來尚矣(豺獺有祭而况人乎)有
虞氏禘黃帝(爾雅釋天云禘大祭也虞氏冬至大祭天於圓丘以黃帝配坐)而郊嚳(夏正)
(之月祭感生帝於南郊以嚳配)夏后氏禘黃帝而郊鯀(按司馬遷五帝本紀云舜)
(則黃帝九代孫嚳之曾孫禹帝玄孫不合如此之差懸恐馬遷之誤)殷人禘嚳而郊冥
(嚳契之父)周制大司樂云冬至日祀天於地上之圓丘(爾雅)
(云非人力為之丘)又大宗伯職曰以禋祀祀昊天上帝(鄭玄云謂冬至)
(祭天於圓丘所以祀天皇大帝)禮神之玉以蒼璧其牲及幣各隨玉色
(大宗伯云蒼璧禮天其尺寸文闕下云皆有牲幣各放其器之色器則玉也蓋取象天色也肆師職曰立大祀)
(用玉帛牲各卜)牲用一犢(按郊特牲又云用犢貴誠也王制云祭天地之牛角繭栗)幣用繒
長丈八尺(鄭玄註曾子問云制幣長丈八鄭約巡狩禮文也王用幣長短皆准此)王服大
裘其冕無旒(司服云王祀昊天上帝則服大裘而冕鄭司農云大裘黑羔裘既無采章則冕亦無)
(旒也)尸服亦然(以天體質故王大裘以象之既尸為神象宜與王服同也周禮曰郊祀二人裘冕盥)
(送尸又士師職曰祀五帝則沃盥送尸)乘玉輅錫繁纓十有再就建太常
十有二斿以祀罇及薦菹醢器並以瓦爵以匏片為之
(郊特牲云器用陶匏以象天地之性)以藁秸及蒲但翦頭不納為藉神席
(所謂蒲越藁秸也藁秸藉天神蒲越藉配帝)配以帝嚳(祭法云周人禘嚳而郊稷今以禘大祭是)
(祭中最大既禘天於郊又嚳尊於稷故大宗伯注云圓丘以嚳配之按嚳配郊牲尚同色則圓丘可知焉)其
樂大司樂云凡樂圜鍾為宫黃鍾為角太蔟為徵姑洗
為羽靁鼔靁鼗孤竹之管雲和之琴瑟雲門之舞冬至
日於地上之圓丘奏之若樂六變則天神皆降可得而
禮矣(圜鍾夾鍾也生於房心之氣房心為大辰天帝之明堂黃鍾生於虚危之氣虚危為宗廟以此為宫)
(用聲類求之靁鼔八面鼓孤竹竹特生者雲和山名)其感生帝大傳曰禮不王不
禘王者禘其祖之所自出以其祖配之(凡大祭曰禘自由也大祭其先)
(祖所由出謂郊祭天也王者先祖皆感太微五帝之精以生其神名鄭玄據春秋緯說蒼則靈威仰赤則赤熛)
(怒黃則含樞紐白則白招拒黑則協光紀皆用正歲之正月郊祭之蓋特尊焉孝經云郊祀后稷以配天配靈)
(威仰也宗祀文王於明堂配上帝凡祀配上帝也)因以祈穀(左傳曰郊祀后稷以祈農事)其
壇名泰壇(祭法曰燔柴於泰壇)在國南五十里(司馬法百里為遠郊近郊五十里)
禮神之玉用四珪有邸尺有二寸(考工玉人云四珪尺有二寸以祀天又典)
(瑞云有邸以祀天旅上帝鄭司農云於中央為璧圭著其四面一玉俱成圭末四出故鄭元云祀天謂夏正郊)
(天也崔靈恩云四珪有邸者象四方物之初生以璧為邸者取其初生之圓匝也其玉色無文今謹按既有邸)
(皆象物始生又當春氣之始威仰又為青帝其玉宜青)牲用騂犢(牲用騂尚赤用犢貴誠也)青
幣(其色無文謹按大宗伯云孤執皮帛如璧色繪也又按圓丘赤幣於玉色則宜用青幣象東方也)配
以稷(祭法周人禘嚳而郊稷孝經曰郊祀后稷以配天左傳曰郊祀后稷以祈農事)其配帝牲
亦騂犢(郊特牲云帝牛不吉以為稷牛稷牛唯具鄭元云飬牲必飬二)其樂大司樂云
乃奏黃鍾歌大呂舞雲門以祀天神(以黃鍾大呂之聲為均也黃鍾陽聲)
(之首大呂為之合奏之以祀天神尊之也天神謂五帝及日月星辰王者又各以夏正月祀其所受命之帝於)
(南郊也)日用辛(按禮記及春秋魯郊於建子月用辛鄭元云凡為人君當齋戒自新言凡則天子諸)
(侯同用辛)又王者必五時迎氣者以示人奉承天道從時訓
人之義故月令於四立日及季夏土德王日各迎其王
氣之神於其郊(月令云立春之日天子親率公卿諸侯大夫以迎春氣於東郊餘四氣皆然若)
(以祖之所自出即禘祭靈威仰於南郊一神而已若迎王氣之神即春青帝靈威仰夏赤帝赤熛怒季夏黃帝)
(含樞紐秋白帝白招拒冬黑帝協光紀也)其配祭以五人帝春以太皥夏以
炎帝季夏以黃帝秋以少昊冬以顓頊(月令云其帝太皥等是也故鄭)
(元注月令云迎春謂祀靈威仰於東郊以太皥伏羲氏配坐是也祭外神必有主者公羊傳曰自外至者無主)
(不止故以人帝配神作主)其壇位各於當方之郊去國五十里内曰
近郊為兆位於中築方壇亦名曰太壇而祭之(如其方壇者以)
(其取象當方各有方所之義按昊天上帝天之總名所覆廣大無不圓匝故奠蒼璧其神位曰圓丘皆象天之)
(圓匝也餘五帝則各象其方氣之德為珪璋琥璜之形祭法謂其神位以太壇是人力所為非自然以其各有)
(方位故名方壇)禮神之玉按大宗伯云青珪禮東方赤璋禮南
方黃琮禮地則中央也白琥禮西方玄璜禮北方(禮神者必)
(象其類珪銳象春物生也半珪曰璋象物半死也琮八方象地也琥猛象秋嚴也半璧曰璜象冬閉藏地上無)
(物唯天半見耳)牲用犢及幣各隨玉色(大宗伯所謂有牲幣各放其器之色是也)樂
與感帝同(大司樂云乃奏黃鍾歌大呂舞雲門以祀天神鄭元云天神謂五帝及日月星辰)祭
前期十日王親戒百官及族人太宰又總戒羣官曰某
日有事於昊天上帝各揚其職百官廢職服大刑乃習
射於澤宫選可與祭者(其容體比於禮其節奏比於樂而多中者得與於祭比音毗志)
(反)其日王乃致齋於路寢之室(散齋七日致齋三日)祭日之晨雞
人夜呼晨以呌百官巾車鳴鈴以應雞人典路乃出玉
輅建太常大司樂既宿懸遂以聲展之知完否王將出
大司樂令奏王夏王所過處之人各於田首設燭以照
於路(所謂鄉為田燭以王出時尚早故也)又喪者不哭凶服者不敢入國
門祭前掌次先於丘東門外道北設大次小次(次謂帷幄初往)
(止居小幄接祭退俟之處祭義曰周人祭日以朝及闇雖有強力孰能支之是以有退俟與諸臣代有事焉)
掌次張氊案設皇邸(謂於次中張氊牀牀後設板屏風其上染鳥羽象鳳凰色以覆之以)
(為飾)王服大裘而立於丘之東南西面大司樂奏圜鍾為
宫以下之樂以降神(若感生帝及迎氣則奏黃鍾以下之樂以降神)次則積柴
於丘壇上(謂積柴及牲醴玉帛)王親牽牲而殺之(太宰職論祭天禮中有云及納)
(烹贊王牲事鄭元云納烹牲將告殺謂祭之晨也殺以授烹人凡大祭祀君親牽牲大夫贊)次則實
牲醴玉帛而燔之謂之禋祀(以周人尚臭烟氣之臭聞者所以報陽也韓詩外傳)
(曰天子奉玉升柴加於牲上而燔之)次乃掃於丘壇上而祭尸服裘而升
丘也王及牲尸入時樂章奏王夏肆夏昭夏(大司樂云王出入奏)
(王夏尸出入奏肆夏牲出入奏昭夏但用夾鍾為宫耳)就坐時尸前置蒼璧又薦
籩豆及血腥等為重古之薦(鄭元注大司樂云先作樂致神然後禮之以玉而祀)
(之禮器云郊血大饗腥)王乃以匏片為爵酌瓦甒之泛齊以獻尸
為朝踐之獻(鄭元注司尊彛云唯有事於太廟備五齊三酒故崔靈恩推之以為圓丘明用五齊)
(餘感帝迎氣神州等並自醴齊而下四齊而已不用圭瓚而用陶匏者物無以稱天之德故但取天地之性)
五齊之名一曰泛齊(成而滓浮泛泛然五齊之中泛齊味尤濁重古貴質故於大祭用之)
二曰醴齊(成而汁滓相將上下一體猶濁故也)三曰盎齊(成而蓊盎然葱白色)四曰
緹齊(成而紅赤色稍清故也緹音體)五曰沈齊(成而滓沈轉清故也云無祼禮鄭玄注小宰)
(唯人道宗廟有祼天地大神至尊不祼者以其莫可稱焉者也)七獻(宗廟九獻而天神七獻者宗廟之祭)
(通數尸未入前王及后於奥中先行二祼以降神次七獻故有九也今天是大神無祼故七獻而已)七獻
者薦血腥後王以匏爵酌泛齊以獻尸所謂朝踐是也
此為一獻(按郊丘禮闕無文以書唯大宗伯司尊彛所陳酒齊鄭元及鄭衆皆以為宗廟之禮今約)
(司尊彛酌獻五齊之次以為說)次大宗伯攝王后之事亦以匏爵酌醴
齊亞獻亦為朝踐是二獻(大宗伯職云凡大祭祀王后不與者則攝之婦亞夫獻而)
(罇各異者祭義云君西酌犧罇夫人東酌罍罇犧罇既尊於罍罇足知亞獻不是泛齊)每獻奏樂
一成(詣圜丘即奏圜鍾為宫感帝及迎氣即奏黃鍾大吕)次薦熟於神前(司尊彛注云后)
(親薦饋食之豆則此宜大宗伯薦熟也)薦畢王乃以匏爵酌盎齊以獻尸
大宗伯以匏爵酌緹齊以亞獻所謂饋獻也通前凡四
(司尊彛注云饋獻謂薦熟)尸乃食食訖王更酌朝踐之泛齊以酳尸
所謂朝獻(知朝獻即朝踐者司尊彛注云變朝踐為朝獻者罇相因故知更酌泛齊)大宗伯
更酌饋獻之緹齊以亞酳所謂再獻通前凡六(知再獻當亞酳)
(者司尊彛注云再獻者王酳之後后酌亞獻也其變再獻為饋獻者亦尊彛相同)又有諸臣為
賓之一獻凡七(司尊彛注云諸臣一祭之正特牲禮云賓三獻如初注云三獻成禮也特牲士)
(禮止於三獻按特牲少牢正祭後亦更有賓長加受三爵此但論正祭耳)其尸酢諸臣之酒
皆用三酒(酒正云事酒昔酒清酒)其法如祫祭之禮畢獻之後天
子舞六代之樂若感帝及迎氣即天子舞當代之樂其
樂章用昊天有成命(古制天子親在舞位)說曰郊丘之說互有
不同歴代諸儒各執所見雖有争論紛起大凡不出二
塗宗王子雍者以為天體唯一安得有六圓丘之與郊
祀實名異而體同所云帝者兆五人帝於四郊豈得稱
之天帝一歲凡二祭也宗鄭康成者則以天有六名歲
凡九祭蓋以祭位有圓丘太壇之異用樂則黃鍾圜鍾
有差牲乃騂蒼色殊玉則四珪蒼璧祭名且同稱禋祀
祭服又俱用大裘略舉大綱不復悉數恭惟國章並行
二禮可謂協於時宜矣歴代所行亦參二禮異同之論
國朝最詳具在郊天篇下(凡義有經典文字其理深奥者則於其後說之以發明皆)
(云說曰凡義有先儒各執其理並有通據而未明者則議之皆云議曰凡先儒各執其義所引據理有優劣者)
(則評之皆云評曰他皆同此)秦始皇既即位以昔文公出獵獲黑
龍此其水德之瑞用十月為歲首色尚黑音尚大吕(顔師)
(古曰大吕隂律之始)東游海上禮祀八神(具雜祠篇)二代尊雍四畤上
帝(名其祭處曰畤也初秦襄公攻戎救周列為諸侯而居西自以為主少昊之神作西畤祠白帝其牲用駵)
(駒黃牛羝羊各一後十四年文公東獵汧渭之間卜居之而吉夢黃蛇自天下屬地其口止於鄜衍於是作鄜)
(畤用三牲郊祭白帝焉吴陽武畤雍東好畤皆廢無祀德公立都雍雍諸祠復興後四年宣公作密畤於渭南)
(祭青帝後二百五十年靈公作吴陽上畤祭黃帝作下畤祭炎帝後櫟陽雨金獻公自為得金瑞故作畦畤櫟)
(陽祠白帝山阪間曰衍畦畤如種韭畦之形而於畦中各為一土封也鄜音孚)歲祠禱因泮凍
秋涸凍冬賽祠五月嘗駒及四仲之月月祠駒四疋(每時)
(用駒四疋而春秋異色)木寓龍一駟(李奇曰寓寄也寄生龍形於木也顏師古曰駟亦四龍)
木寓車馬一駟各如其帝色黃犢與羔各四珪幣各有
數皆生瘞埋無爼豆之具三年一郊帝以十月上宿郊
見(李奇曰上宿上齋戒也)通爟火(張晏曰爟火烽火也如淳曰爟舉也狀若井桔橰舉令先明遠)
(照通於祀所也通舉火者或天子不親至祠所而遙拜或衆祀異處欲一時薦獻故以火為節度也)拜於
咸陽之旁而衣尚白其用如常(時經焚書坑儒後更無典禮祠用木寓龍木寓)
(馬不知何憑如此乖謬)漢高帝立二年東敗項籍還入關問故
秦時上帝祠何帝也對曰四帝有白青黃赤高帝曰乃
待我而具五色遂立黑帝祠名北畤有司進祠帝不親
往悉召故秦祀官復置太祝太宰如其故儀後四年詔
御史令九天巫祀九天(顔師古曰九天者中央鈞天東方蒼天東北旻天北方玄天西)
(北幽天西方皓天西南朱天南方炎天東南方陽天其說見淮南子一云東方昊天東南陽天南方赤天西南)
(方朱天西方成天西北幽天北方玄天東北方變天中央鈞天)皆以歲時祠宫中文帝
即位詔有司增雍五畤路車各一乘駕被具(駕車被馬之飾皆具)
魯人公孫臣上書曰始秦以水德則漢當土德其應黃
龍見改正朔服色尚黃明年黃龍見成紀拜公孫臣為
博士申明土德草改歴服色事(草謂剏造)有司曰古者天子
夏親祀上帝於郊故曰郊夏四月詔郊祀上帝始幸雍
郊見五畤祠衣皆尚赤趙人新垣平上言長安東北有
神氣成五采若人冠冕焉宜祠上帝於是作渭陽五帝
廟同宇(宇謂屋覆也一屋之下而别為五廟各立門室廟記曰五帝廟在長安東北)帝一殿
面五門各如其帝色服用及儀如雍五畤明年夏四月
帝親拜郊見五帝廟爟火舉若光屬天於是貴平至上
大夫文帝出長門(如淳曰亭名)若見五人於道北因其直立
五帝壇(直猶當也因其所立處以立祠)人有上書告平詐偽遂誅夷平
後渭陽長門五帝使祠官領以時致禮不親往焉武帝
即位初至雍郊見五畤後帝三歲一郊後亳人謬忌曰
天神貴者太一太一佐曰五帝古者天子以春秋祭太
一於東南郊日一太牢七日(凡七日祭)為壇開八通鬼道於
是令太祝立祠於長安城東南郊後人上書言古者天
子三年一用太牢祠三一(天一地一太一)許之令太祝領祠之
於太一壇上如其方後一年郊雍獲一角獸若麟於是
薦五畤各加一牛以燎有言黃帝鼎成騎龍飛去天子
曰得如黃帝去妻子如脫屣上遂郊雍祠官寬舒等具
太一祠壇放亳忌太一壇三垓(亳忌即謬忌垓重也)五帝壇居其
下各如其方黃帝於西南未地太一所用如雍一畤物
加體棗脯殺一氂牛(李竒曰氂音貍顏師古曰西南夷長尾髦之牛)以為俎豆
牢具如五帝獨有俎豆醴進(顔師古曰具俎豆酒醴而進之)祠胙餘皆
燎之太一祝宰衣紫及繡五帝祝衣各如其方色贊饗
曰天始以寳鼎神策授皇帝皇帝敬拜見焉(贊饗祝詞)而衣
尚黃當祠時列火滿壇夜有光及晝黃氣上屬天太史
令談祠官寬舒等曰神靈之休兆光此地宜立泰畤壇
以明應(美光及黃氣之祥應)令太祝領秋及臘間祠三歲天子一
郊後嬖臣李延年以好音見帝善之下公卿議曰人間
祠尚有鼔舞樂今郊祀無樂豈稱乎公卿曰古者祠天
地皆有樂而神祇可得而禮乃立樂府以延年為協律
都尉論律吕合八音之調作十九章之歌以正月上辛
用事甘泉圓丘使童男女七十人俱歌昏祠至明夜常
有神光如流星止集於祠壇天子自竹宫遙拜(以竹為宫去壇)
(三里)百官侍祠者數百人皆肅然心動太初元年西伐大
宛蝗大起明年有司言雍五畤無牢熟具芬芳不備乃
令祠官進畤犢牢具色食所勝(孟康曰若火勝金則祠赤帝以白牲)而以
木寓馬代駒元帝即位遵舊儀間歲正月一幸甘泉郊
泰畤至雍祠五畤成帝即位徙甘泉泰畤置於長安(丞相)
(匡衡御史大夫張譚奏言帝王之事莫大乎承天之序承天之序莫重郊祀祭天南郊就陽之義也孝武皇帝)
(居甘泉宫於雲陽立泰畤祭於宫南今當幸長安郊見皇天反北之太隂與古制殊矣又路險川谷非聖主所)
(宜難奉神明未合天意甘泉泰畤宜徙置長安合於古禮從之)遂廢雍鄜密上下畤九
天太一三一八神之屬并餘滛祀陳寳等祀所不應禮
者四百七十所皆罷(匡衡言雍鄜密上下畤等制度祠用非禮所載不足報功今既稽古)
(建定大禮郊見上帝五帝畢陳各有位饌祀備具諸侯妄造不宜復循皆從之其陳寳等祠具見雜祠篇明年)
(匡衡坐事免官衆多言不當變動祭祀者)初罷甘泉泰畤作南郊日大風壊
甘泉竹宫折拔畤中樹十圍以上者百餘天子問劉向
曰甘泉及雍五畤始立皆神祇誠未易動帝意恨之後
以無嗣遂復甘泉泰畤及雍五畤如故天子親郊禮如
前又復長安雍祠著明者且半後成帝崩太后詔復南
郊長安如故以順帝意哀帝立寢疾博徵方士復甘泉
泰畤祀如故遣有司行事而禮祠焉平帝立王莽奏宜
如建始所行丞相匡衡等議復長安郊祀如故莽又頗
改祭禮云天地有别有合其合者孟春正月上辛若丁
天子親合祀天地於南郊先祖配天先妣配地祭天南
郊則以地配天地位皆南向地在東共牢而食高帝高
后配於壇上西向后在北亦同席共牢牲用繭栗玄酒
陶匏天地用牲一高帝高后用牲一天用牲左及黍稷
燔燎於南郊地用牲右及黍稷瘞埋於北郊六律六鍾
五聲八音六舞大合樂其别者天地有常位以冬日至
使有司奉祠南郊高帝配而遥祀羣陽夏日至使有司
祀北郊高后配而遥祀羣隂其渭陽祠勿復修從之三
十餘年間天地之祠五徙焉又奏舊神稱皇天上帝太
一兆曰泰畤地祇曰后土與中央黃靈同又兆北郊未
有尊稱五帝兆雍五畤並未合禮今宜地祇稱皇地后
祗兆曰廣畤中央帝黃靈后土畤兆於長安城未地東
方帝太昊青靈勾芒南方帝炎帝赤靈祝融西方帝少
昊白靈蓐收北方帝顓頊黑靈玄冥各兆其方之郊於
是長安旁諸廟兆畤甚盛後漢建武二年光武即位
為壇營於鄗之陽祭告天地(今趙郡高邑縣)采用前漢元始中
郊祭故事六宗羣神從祀未以祖配天地共犢餘牲尚
約二年正月制郊兆於雒陽城南七里依鄗故事為圓
壇八陛中又為重壇天地位其上皆南面西上其外壇
上為五帝位青帝位在甲寅赤帝位在丙巳黃帝位在
丁未白帝位在庚申黑帝位在壬亥其外為壝重營皆
紫以象紫宫有四通道為門日月在中營内南道日在
東月在西北斗在北道之西皆别位不在羣神列中八
陛五十八醊五帝陛郭帝七十二醊中營四門五十四
神外營四門門各百八神皆背營内嚮中營四門門封
神四外營四門門封神四凡千五百一十四神(營即壝也封封)
(土築也背中營神五星也及中宫宿五官神及五岳之屬也背外營神二十八宿外官星雷公先農風伯雨師)
(四海四瀆名山大川之屬也醊張衛反)至七年五月詔三公曰漢當郊堯
其與羣臣議時御史杜林等上疏以為漢起不緣堯與
殷周異宜依舊制以高帝配方軍師在外且可如元年
郊祀故事帝從之隴蜀平後乃增廣郊祀高皇帝配食
位在中壇上西面北上(漢舊儀曰祭天居紫壇幄帳高皇帝配天居堂下西向組帷幄)
天地高皇帝黃帝犢各一四方帝犢共二(都六頭)日月北
斗共牛一四營羣神用牛四樂奏青陽朱明西皓玄冥
及雲翹育命舞中營四門門席三十六皆莞簟三神日
月北斗無陛郭醊既送神燎俎實於壇南已地明帝即
位永平二年以月令有五郊迎氣因采元始故事兆五
郊於雒陽四方兆一在未壇皆三尺階無等立春日迎
春東郊祭青帝勾芒(東郊去邑八里因木數)立夏日迎夏南郊祭
赤帝祝融(南郊七里因火數)先立秋十八日迎黃帝於中兆祭
黃帝后土(壇去邑五里因土數)立秋日迎秋西郊祭白帝蓐收(西郊)
(九里因金數)立冬日迎冬北郊祭黑帝玄冥(北郊六里因水數)車旗
服飾各從方色魏文帝南巡在潁隂有司為壇於繁
陽故城庚午登壇受軷降壇視燎成禮未有祖配明帝
即位於太和元年正月丁未郊祭以武帝配天文皇帝
配上帝(以二漢郊制有焉)至景初元年十月乙夘始營洛陽
南委粟山為圓丘詔曰曹氏代系出自有虞氏今祀圓
丘以始祖帝舜配號圓丘曰皇皇帝天郊所祭曰皇天
之神(劉邵云宜曰皇天帝)以太祖武帝配祀稱嗣皇帝十一月壬
子日冬至始祀皇天帝於圓丘以始祖帝舜配祀(高堂崇表)
(云按古典可以武帝配天魚豢議昔后稷以功配天漢出自堯不以堯配天明不紹也且舜已越數代武皇肇)
(創洪業宜以配天)自正始以後終魏代不復郊祀(孫權初稱尊號於武昌祭)
(南郊告天用玄牡後自以居非土中不修設末年南郊追太上皇尊號為吴始祖以配天後王嗣位終吴代不)
(郊祀劉備章武元年即位設壇於成都武擔山南用玄牡二年十月詔丞相諸葛亮營南郊於成都)晉
武帝南郊燎告未有祖配泰始二年詔定郊祀南郊除
五帝座五郊同稱昊天各設一座而已時羣臣議五帝
即天隨時王而殊號耳名雖有五其實一神南郊宜除
五帝座五郊同稱昊天從之二月丁丑郊宣皇帝配十
一月有司奏古者郊丘不異宜并圓方二丘更修壇兆
二至合祀是月庚寅冬至帝親祀圓丘於南郊是後圓
丘方澤不别立太康三年正月帝親郊祀皇太子皇子
悉侍祠十年十一月詔曰郊祀后稷以配天宗祀文王
於明堂以配上帝往者衆議除明堂五帝位考之於禮
不正詩序曰文武之功起於后稷故推以配天焉宣帝
以神武創業既以配天復以先帝配天於義亦不正遂
復南郊五帝位東晉元帝即位於建康議立南郊於
己地太常賀循定制度多依漢及晉初儀注三月辛夘
帝親郊祀饗如泰始故事成帝咸和八年正月郊天則
五帝及佐天文等凡六十二神從祀康帝建元元年正
月辛未南郊帝親奉焉(祝文稱嗣天子臣某)安帝元興四年應郊
朝議宜依周禮宗伯攝事尚書右丞王訥之曰郊天極
尊非天子不祀無使皇輿不得親奉時從訥之議郊牲
用玄宋永初二年正月上辛帝親郊祀三年九月司
空羡之等奏高祖武皇帝宜配天郊詔可孝武大明二
年正月有司奏今月六日南郊輿駕親奉至時或雨遂
遷日有司行事(有司奏按魏代郊天值雨更用後辛晉代顧和亦云更擇吉日徐禪云晉代或)
(丙或庚若待遷日應更告廟博士王燮之議云晉或丙或庚並别有義且武帝十二月丙寅受禪三年十二月)
(庚寅冬至祀天於圓丘非專祈穀又按郊持牲受命於祖廟作龜於禰宫者為告之退卜則告義在郊非告日)
(也今日雖有遷郊祀不異不應重告徐爰議以為郊祀用辛何偃據禮不應重告毛血告牷之後雖有事得更)
(應有司行事不容遷郊參議宜於遇雨遷用後辛不重告詔可南郊自魏以來多使三公行事)大明三
年移郊兆於秣陵牛頭山西在宫之午地(徐爰曰禮記燔柴於泰壇)
(祭天也迎日於南郊就陽位也晉代過江郊祭悉在北或在南出道狹多於己地大宋因而弗改今聖圖重造)
(舊章畢新宜移郊正午以定天位)大明五年九月甲子有司奏郊祭用
三牛孝武崩廢帝以郊舊地為吉祥移置本處齊高
帝受禪明年正月上辛有事南郊無配無犧牲之色因
晉宋故事(右丞王儉議曰大齊受命建寅創歴犧牲之色率由舊章詔可)建元四年武
帝繼位明年正月祀南郊自茲以後間歲而祀(時有司奏前代)
(嗣位或因前郊年或自更始今日今月已郊未審明年應郊與否尚書令王儉議檢晉明帝太寕五年南郊其)
(九月崩成帝即位明年改元即郊簡文咸安二年南郊其年七月崩孝武帝即位明年改元即郊宋元嘉三十)
(年正月南郊其年二月崩孝明嗣位明年改元亦郊此三代明例差可依放是時領尚書國子祭酒張縉等十)
(七人並同詔可)永明元年立春前郊祀(王儉啓云按宋景平元年正月三日辛丑南郊)
(其月十一日立春元嘉十六年正月六日辛未郊其月八日立春此近代明例不必先郊後春為嫌無煩遷日)
(帝從之)郊壇圓兆外内起瓦屋形制宏壯(通直散騎常侍庾曇崇啓云祭)
(天尚質秦漢以來郊兆壇域無立宫室以明謙恭詔付外庠博士賀瑒議周禮王旅上帝張氊案以氊為牀於)
(幄中不聞郊所置宫宇也虞炎議漢之郊祀天子自竹宫遙拜息殿去壇既遠奉祀事旋息於此無嫌祠部郎)
(李擔議周禮凡祭祀張其旅幕張尸次尸即有幄鄭仲師云尸次祭祀之尸所居更衣帳也凡祭祀之文既不)
(别於郊祀立尸之言理亦關於宗廟古則張幕今也房屋宗廟旅幕可變為棟宇郊祀氊案何為不轉制檐甍)
(遂不行曇崇議)梁武帝即位南郊為壇在國之南(壇高二丈七尺下徑)
(十八丈其外再壝四門)常與北郊間歲正月皇帝致齋於萬夀殿
上辛行事(吴孫之云啓蟄而郊郊應在立春後何佟之云今之郊祀是報昔歲之功而祈今年之福)
(故取歲首上辛不拘立春先後周之冬至圓丘大報天也夏正又郊以祈農事故有啓蟄之說帝曰圓丘自是)
(祭天先農即是祈穀祭昊天宜在冬至祈穀必須啓蟄)用特牛一祀天皇大帝於
壇上攢題曰皇天座(四年佟之啓周禮稱天曰神今天攢宜題曰皇天座)以皇考
太祖文帝配五帝天文從祀(五方上帝五官之神太一天一日月五星二十八宿)
(太微軒轅文昌北斗三台老人風雨師皆從祀其五帝二十八宿及風雨師等座有坎餘皆平地王僧崇啓曰)
(五祀位在北郊圓丘不宜重設帝曰五行之氣天地俱有故皆從祀僧崇乂曰風伯雨師即箕畢也而今南郊)
(祀箕畢復祭風伯雨師恐乖祀典帝曰箕畢自是二十八宿風伯雨師即箕畢下隸兩祭非嫌)禮以蒼
璧制幣除鬯祼(佟之啓按鬯者盛以六彝覆以畫羃修其文節施之宗廟今郊有祼恐乖尚質)
(宜革之帝依之)香用沈(取本天之質陽所宜)器以陶匏素俎席用藁秸(太祝)
(牒壇下神座悉用白茅俎以漆詔下議八座奏禮云觀天下之物務稱其德則知郊祭俎不應漆席用白茅禮)
(無所出於是改用素俎五帝以下皆蒲席藁薦)皇帝一獻再拜受福(帝以一獻為質三獻)
(為文詔下議博士陸璉等以為宗祧三獻義兼臣下上天之禮主在帝王約禮申義一獻為允自是天地之祭)
(皆一獻唯皇帝受福明上靈降祉臣下不敢同)太尉設燎壇於丙地禮畢器席
有司燒埋之(佟之議曰禮祭器敝則埋之今一用便埋費而乖典帝曰薦席輕物陶匏賤器方還)
(府庫容後穢惡但弊則埋者謂四時祭器耳從有司燒埋之)五年迎五帝以始祖配
(時明山賓議請以始祖配饗五帝從之)十一年帝曰禮祭月於坎由是隂
義乃别祭之儀今兆南郊既云就陽理不應為坎遂廢
之(八座奏曰五帝之義不應合坎良由齊代圓丘小峻邊無神位今丘形既廣請五帝座悉於壇上外壝二)
(十八宿及風伯雨師等座悉停為坎)十七年帝以威仰魄寳俱是天神於
壇則尊於下則卑南郊所祭天皇其五帝别有明堂之
祀不煩重設又祭二十八宿無十二辰於義闕然南郊
可除五帝祀加十二辰與二十八宿各於其方為壇
陳武帝永定元年受禪修圓丘(壇高二丈二尺五寸廣十丈)柴燎告
天明年因以正月上辛有事南郊以皇考德皇帝配除
十二辰風伯雨師及五帝位(太常卿許通奏曰按周禮以血祭祭社稷五祀鄭玄)
(云隂祀自血起貴氣臭也五祀五官之神也五神主五行隸於地故與埋沈疈辜同為隂祀既非禋柴無關陽)
(祭故何休云周爵五等者法地有五行也五神位在北郊圓丘不宜重設又按以槱燎祀風師雨師鄭衆云風)
(師箕雨師畢皆星也今南郊祀箕畢復祭風伯雨師恐乖祀典制並依疈音普逼反槱音羊九反)間歲
而祀文帝天嘉中改以高祖配復三獻之禮(許通曰按周禮司尊)
(彝云三獻施於中祧鄭玄注一獻施於小祀之神施於天神大帝為不通矣從之)宣帝即位以
郊壇卑下更增廣之(祠部郎王元規議曰古圓方二丘並因見有本無高廣之數後代隨)
(事有築建丈尺之儀但五帝三王不相沿襲今增南郊上徑十二丈則天大數下徑十八丈取三分益一高二)
(丈七尺取三倍九尺之堂)後魏道武帝即位二年正月親祠上帝
於南郊以始祖神元皇帝配壇通四陛壝垺三重天位
在上南面神元西面五帝以下天文從食(五精帝在壇内四帝各於)
(其方黃帝在未日月五星二十八宿天一太乙北斗司中司命司禄司民在中壝内各因其方其餘從食者合)
(千餘神醊在外壝内)席用藁秸玉以四珪幣用束帛牲以黝犢(上帝)
(神元用犢各一五方帝共一犢日月等共牛一)祭畢燎牲體左於壇南已地(從陽)
(之義)後冬至祭上帝於圓丘牲幣並同天賜二年四月復
祀天於西郊為方壇東為二陛土陛無等周垣四門門
各依方色為名置木主七於壇上牲用白犢黃駒白羊
各一祭之日帝御大駕至郊所立青門内近南西面内
朝臣皆位於壇北外朝臣及夫人方容咸位於青門外
后率六宫從黑門入列於青門内近北並西面廩犧令
掌牲陳於壇前女巫執鼓立於陛東西面選帝七族子
弟七人執酒在巫南西面北上女巫陞壇搖鼓帝拜后
肅拜内外百官拜祀訖乃殺牲七執酒七西向以酒灑
天神主復拜如此者三禮畢而反(後魏道武帝西平姑臧東下山東足為雄)
(武之主其時用事大臣崔浩李順李孝伯等誠皆有才多是謀猷之士全少通儒碩學所以郊祀帝后六宫及)
(女巫預焉餘制復多夷禮而違舊章)自後歲一祭明元帝太常三年立五
精帝兆於四郊遠近依五行數各為方壇四陛埓壝三
重通四門以太昊等及諸佐配祭黃帝常以立秋十八
日餘四帝各以四立日祀之牲各用半一又立春日遣
有司迎春於東郊祭用酒脯棗栗無牲幣至獻文帝以
西郊舊事歲增木主易代則更兆其事無益於神明乃
革前儀定置主七立碑於郊所孝文帝太和十二年親
築圓丘於南郊北齊每三年一祭以正月上辛禘祀
昊天上帝於圓丘(壇在國南郊下廣輪二百七十尺上廣輪四十六尺高四十五尺三成成)
(高十五尺上中二級四面各一陛下級方維八陛周以三壝去丘五十步中壝去内壝外壝去中壝各二十五)
(步皆通八門又為大營於外廣輪三百七十步其營塹廣丈二尺深一丈四面各一門又為燎壇於中壝外之)
(丙地廣輪三十六尺高三尺四面各有階)以高祖神武帝配五精帝天文等
從祀(五精帝於中丘面皆内向日月五星北斗二十八宿司中司命司民司禄風伯雨師靈星於下丘衆)
(星位於内壝中)禮以蒼璧束帛蒼牲九皇帝初獻太尉亞獻光
禄卿終獻司徒獻五帝司空獻日月五星二十八宿太
常丞以下薦衆星後諸儒定禮圓丘改以冬至祀之南
郊則歲一祀以正月上辛為壇於國南(壇廣輪三十六尺高九尺四面)
(各一階為三壝内壝去壇十五步中壝外壝相去如内壝四面各一門又為大營於外壝之外廣輪二百七十)
(步營塹廣一丈深八尺四門又為燎壇於中壝丙地廣輪二丈七尺高一尺八寸四面各一階)祀所感
帝靈威仰以高帝神武皇帝配禮用四珪幣如方色其
上帝配帝各騂牲一燎同圓丘後周憲章多依周制
正月上辛祀昊天上帝於圓丘(丘三成成崇丈二尺上徑六丈十有二陛每等)
(十有二節圓壝徑二百步内壝半之在國之陽七里)以其先炎帝神農氏配五帝
天文並從祀(日月内官中官外官衆星)又祀所感帝靈威仰於南郊
(於國南五里為方壇崇丈二尺廣四丈壝方百二十丈内壝半之)以始祖獻侯莫那配
用牲各以方色皇帝乘蒼輅戴玄冕備大駕而行從祭
者皆蒼服隋文帝受命再歲冬至日祀昊天上帝於
圓丘(制壇於國南太陽門外道東二里丘四成成各高八尺一寸下成廣二十丈再成廣十五丈三成廣)
(十丈四成廣五丈)以太祖武元皇帝配(並丘上)五方上帝天文並
從祀(日月五星内官四十二座次官百三十六座外官百二十一座衆星三百六十座五帝日月在丘第)
(二等北斗五星十二辰河漢内官在丘第三等二十八宿中官在丘第四等外外官在内壝内衆星在内壝外)
上帝配帝蒼犢各一五帝日月方色犢各一五星以下
羊豕各九孟春上辛祠感帝赤熛怒於南郊(為壇於國南太陽門)
(外道西一里去宫十里高七尺廣四丈)以太祖武元帝配其禮四珪有邸
牲用騂犢二煬帝大業元年孟春祀感生帝改以高祖
文帝配餘並仍舊十年冬至祀圓丘帝不齊於次詰朝
備法駕至便行禮是日大風帝獨獻上帝三公分獻五
帝禮畢御馬疾驅而歸
通典卷四十二
