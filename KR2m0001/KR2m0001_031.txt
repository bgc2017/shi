通典卷二十六
唐京兆杜佑君卿纂
職官八
諸卿中
鴻臚卿(丞)(主簿)(典客署)(司儀署)
周官大行人掌大賓客之禮(周禮又有象胥干寶注云若晉鴻臚也)秦官
有典客掌諸侯及歸義蠻夷(史記曰韓信亡楚歸漢為連敖徐廣注云連敖典客)
漢改為鴻臚(應劭曰郊廟行禮贊導九賓鴻聲也臚𫝊也所以𫝊聲贊導故曰鴻臚)景帝
二年令諸侯王薨列侯初封及之國大鴻臚奏諡誄策
(應劭曰皇帝建諸侯王賓諸侯王皆屬大鴻臚故其薨奏其行跡賜與謚及哀策誄之)列侯薨及
諸侯太傅初除之官大行奏諡誄策(周禮有大行人小行人主謚官故以)
(名之臣瓚曰大行是官名掌九儀之制以賓諸侯者顔師古曰事之尊重者遣大鴻臚而輕賤者遣大行人)
建中六年改大鴻臚為大行令武帝太初元年更名大鴻
臚又更名其屬官行人爲大行令(其屬官又有郡邸長丞主諸郡之邸在京)
(師者至後漢省但令郎理郡邸)秦時又有典屬國官掌蠻夷降者漢因
之成帝河平元年省之并大鴻臚(王莾改曰典樂)後漢大鴻臚
卿一人諸王入朝當郊迎典其禮儀及郡國上計餘職
與漢同凡皇子拜王贊授印綬及拜諸侯諸侯嗣子及
四方夷狄封者臺下鴻臚召拜之王薨則使使弔之及
拜王嗣(郭况爲大鴻臚帝數賜金帛京師號况家爲金穴言富實也陳紀字元方拜大鴻臚卒官父寔)
(為太邱長子羣為三公天下以為公慙卿卿慙長)魏及晉初皆有之(魏韓宣字景然為大)
(鴻臚始南陽韓暨以宿儒在宣前為大鴻臚及宣在官亦稱職故鴻臚中為之語曰大鴻臚小鴻臚前後理行)
(曷相如)自東晉至於宋齊有事則權置兼官畢則省梁除
大字但曰鴻臚卿位視尚書左丞常導護贊拜(職官錄曰舊視)
(散騎常侍天監中視中丞吏部)後魏曰大鴻臚北齊曰鴻臚寺有卿少
卿各一人亦掌蕃客朝及吉凶弔祭後周司寇有蕃部
中大夫掌諸侯朝覲之叙有賓部中大夫掌大賓客之
儀隋文帝開皇三年廢鴻臚寺入太常十二年復置領
典客司儀崇玄三署至煬帝置少卿二人大唐龍朔二
年改鴻臚為司文咸亨初復舊光宅初改為司賓神龍
初復舊卿一人掌賓客凶儀之事及冊諸蕃少卿本一
員景雲二年加一員領典客司儀二署署各有令丞
秦曰典客丞漢爲鴻臚丞(蕭望之為之)魏晉亦然(王敦為鴻臚卿謂阮)
(修曰卿常無食鴻臚差有祿能作否修遂為丞)梁陳後魏北齊皆有之後周曰
賓部上士隋如北齊大唐因之有二人主簿一人
典客署周官有掌客上士中士秦官有典客漢改為鴻
臚鴻臚屬官有大行令丞(本名行人武帝改為大行令丞)魏改大行令
爲客館令晉改為典客宋分置南北客館令齊梁陳皆
有客館令丞後魏初曰典客監太和中置主客令北齊
有典客署後周置東南西北四掌客上士下士隋初又
曰典客署置令丞煬帝改為典藩署大唐爲典客署置
令丞各一人掌二王後蕃客辭見宴接送迎及在國夷
狄司儀署周官有司儀上士中士漢大鴻臚有理禮
郎自後無聞後魏置司儀官北齊置署令丞後周置上
士等員隋如北齊大唐因之置令丞各一人掌凶事儀
式及喪葬之事
司農卿(丞導主簿官署)(上林署苑總監)(太倉署諸倉監)(鈎盾署司竹監)
(農温泉湯監官諸屯監中郎將等)(騪粟都尉等官)(典)
少皥氏以九&KR2046;為九農正(&KR2046;鳥也&KR2046;有九種以為農號各随其宜以教人事)舜
攝帝位命棄為后稷周則為太府下大夫秦為理粟内
史掌榖貨漢景帝更名大農令武帝太初元年更名大
司農掌九榖六畜之供膳羞者(見宋志漢書曰主榖貨)凡郡國諸
倉農監都水六十五官皆屬焉(母將崇字君房為執金吾上𤼵武庫兵送董賢)
(及乳母崇以為武庫兵器天下公用繕修造作皆度大司農錢自乘輿不以給供養勞賜一出少府盖不以本)
(藏給末用不以人力供私費也王莾改曰羲和後更爲納言)後漢大司農掌諸錢榖
金帛(鄭弘字巨君遷大司農在位一月料遣諸徒歲月已過竟者七百餘人弘舉吏黃固為尚書謂弘曰)
(舊常一歲不能遣數百人眀府一月而遣且千人何其多也弘曰不應一人為多宜遣萬人為少又鄭元為大)
(司農給安車一乘卒官又劉據為大司農以職事被譴靈帝召諸尚書而𫝊呼促步將加捶撻尚書令左雄奏)
(曰九卿位亞三公行冇佩玉之節動有庠序之儀孝眀永平始加撻罸非古典也帝從之九卿於此始免捶朴)
(又鄭衆字仲師徵為大司農是時朝廷議欲改弊農田鹽鐵事衆諫以為不可詔切責至被舉劾衆執之不移)
郡國四時上月旦見錢榖簿其逋未畢各具别之邊郡
諸官請調度者皆為給報損多益寡取相給足初郡國
鹽官鐵官並屬司農中興皆屬郡縣建安中爲大農魏
黃初元年又改為司農(大司農桓範出奔謂曹爽曰大司農印在吾手所在得開倉而)
(食範爲司農以清省稱)晉初因之渡江哀帝末省司農并都水孝
武復置宋齊皆有之梁司農卿位視散騎常侍主農功
倉廪陳因之後魏曰大司農北齊曰司農寺有卿少卿
各一人掌倉市薪米園池果實後周有司農上士一人
掌三農九榖稼穡之政令屬大司徒隋初與北齊同煬
帝置少卿二人(潁川太守趙元淑入朝會司農不時納諸郡租榖元淑奏之煬帝曰如卿意者)
(幾時當了元淑曰不過十日即日拜元淑為司農卿納天下租如言而畢)大唐龍朔二年改
司農爲司稼咸亨初復舊卿一人少卿二人掌東耕供
進耒耜及邦國倉儲之事領上林太倉鈎盾導官四署
(署各有令丞)丞秦曰理粟内史丞有二人漢爲大司農丞
亦二人或謂之中丞(耿壽昌為大司農中丞奏設常平倉給北邊省轉漕又桑弘羊為大)
(司農中丞管諸計會事)平帝又置大司農部丞十三人人部一州
勸農桑後漢司農丞一人部丞一人(部丞主帑藏)魏晉因之
銅印黃綬(宋齊以來墨綬)進賢一梁冠介幘皂衣後魏北齊皆
有司農丞隋置五人大唐六人主簿晉太康中置自
後無聞梁陳又有北齊亦然大唐因之上林署漢水
衡都尉之職(說在都水篇)後漢曰上林苑令丞主苑中禽獸
頗有人居皆主之魏晉因之江左無聞宋初復置隸尚
書殿中曹齊因之梁陳屬司農北齊及隋亦然大唐因
之有令二人丞四人掌諸苑囿池沼種植蔬果藏冰之
事太倉署於周官有廪人下大夫上士秦官有太倉
令丞漢因之屬大司農後漢令主受郡國傳漕榖其滎
陽敖倉官中興皆屬河南尹歷代並有之(晉江左以來又有東倉石)
(頭倉丞各一人)北齊亦然後周曰司倉下大夫隋有令二人丞
六人大唐有令三人丞二人掌倉廪出納鈎盾署漢
鈎盾令宦者典諸近園苑遊觀之事屬少府後漢亦有
之晉大鴻臚屬官有鈎盾令自後無聞北齊如晉制隋
如北齊令三人丞十二人大唐因之令二人丞四人掌
薪炭鵝鴨藪澤之物(天寳五載九月侍御史楊釗充木炭使自後相循或以京尹或以戸)
(部侍郎充)導官署(導擇)周有舂人秦漢有令丞屬少府漢東
京令丞主舂御米及作乾糒(糒音備)屬大司農歷代皆有
之大唐置令二人丞四人掌舂碾米麫油燭之事苑
總監自隋而置東西南北各有監及副監大唐因之兼
有丞主簿等官以掌苑内宮館園池之事諸倉監後
漢河南尹屬官有滎陽榖倉長丞梁司農有左中右三
部倉丞陳因之隋諸倉各有監官大唐因之掌倉廪出
納司竹監漢有司竹長丞魏晉河南淇園竹各置官
守之後魏有司竹都尉隋曰司竹監大唐因之有監副
監丞掌植養園竹之事温泉湯監令大唐置掌湯院
宇修整器物以備供奉諸屯監隋置諸屯監及副監
畿内者隸司農自外者隸諸州大唐因之置監及丞掌
營種屯田勾當功課畜産等事騪粟都尉(騪音搜索也漢武帝)
(軍官不常置又有理粟都尉以桑弘羊為之)均輸令(漢有之後漢省)斡官長(漢有之如淳曰)
(斡音管或作幹主均輸之事所謂幹鹽鐡而𣙜酒酤也晉灼曰此竹箭幹之官長也均輸自有令顔師古曰如)
(說近是也縱作幹讀當以幹持財貨之事耳非謂箭幹也初幹官屬少府中屬主爵後屬大司農)籍田
令(掌耕國廟社稷之田於周為甸師漢文帝初立籍田置令漢東京及魏並不置晉武太始十年復置江左)
(省宋文帝元嘉中又置)典農中郎將典農都尉典農校尉(並曹公置)
(晉武帝太始二年罷農官為郡縣後復有之隋焬帝罷典農官)勸農謁者(梁武天監九年置視殿中)
(御史自騪粟以下盡屬司農今並無)
太府卿(丞署)(主簿署諸市署常平)(平準署)(左右藏)
周官有太府下大夫掌貢賦之貳受其貨賄之入頒其
貨賄於受藏之府歷代不置然其職在司農少府至梁
天監七年置太府卿位視宗正掌金帛府帑及關津市
肆陳因之後魏太和中又改少府爲太府卿兼有少卿
掌財物庫藏(王顯謂楊固曰吾作太府卿庫藏充寔固曰減百官之祿及贓贖悉入京藏以此充)
(府未足為多且有聚斂之臣寧有盗臣)北齊曰太府寺亦有卿少卿各一
人又兼掌造器物後周有太府中大夫掌貢賦貨賄以
供國用屬大冢宰隋初與北齊同所掌左右藏及尚方
司染甄官等署煬帝置少卿二人又分太府寺置少府
監管尚方織染等署而太府但管京都市及平凖左右
藏大唐龍朔二年改太府爲外府咸亨元年復舊光宅
元年改為司府神龍元年復舊卿一人少卿二人(龍朔元年)
(置少卿二人分監兩都事太極元年又加一人)領兩京諸市平凖左右藏常平
等九署署各有令丞丞於周官為太府上士之任自
後無聞梁太府丞一人陳因之後魏北齊各一人後周
曰太府上士隋又曰府丞大唐因之有四人主簿亦
周官太府下士之任自後無聞梁置一人陳因之後魏
亦然隋置四人大唐因之減一人諸市署周官有司
市下大夫掌市之理漢京兆尹屬官有長安市長丞後
漢則河南尹屬官雒陽市長丞魏晉因之東晉則丹陽
尹管之宋齊因之梁始隸太府陳因之後魏有京邑市
令北齊則司州牧領東西市令丞後周司市下大夫隋
初京市令丞屬司農煬帝改隸太府大唐因之每市令
一人丞二人平準署周官有貨人中士下士主平定
物價秦置平凖令漢因之掌知物價及主練染作彩色
(趙廣漢州舉茂才為平準令)後漢平凖令丞隸大司農嘉平四年改
平準為中準使宦者為之列於内署自是諸署悉以閹
人為令丞魏少府屬官有平準令宋唯掌染順帝即位
以帝諱準故曰染署齊又曰平凖屬少府梁陳則曰平
水令丞北齊平凖屬司農後周曰平準中士下士隋初
如北齊煬帝改隸太府大唐因之令二人丞四人掌官
市易左右藏署周官有職幣上士中士掌邦財之幣
又外府中士主泉藏有玉府掌王之金玉兵噐之藏内
府中士主貨賄藏在内也職内上士主泉貨所入蓋其
任也漢少府屬官有中藏府令丞魏因之晉有左右藏
令屬少府晉江東置御史掌庫曹後分庫曹曰外左庫
内左庫至宋省外左庫而内左庫直曰左庫齊梁陳曰
右藏北齊曰左右藏令屬太府寺後周曰外府上士中
士隋如北齊大唐因之置左藏署令三人(掌庫藏錢布帛雜綵)右
藏署令二人(掌銅鐵毛角玩弄之物金玉珠寳香畫綵色諸方貢獻雜物)常平署
漢宣帝時耿壽昌請於邊郡皆築倉榖賤時增價而糴
貴時減價而糶名曰常平倉常平之名起於此也後漢
眀帝置常滿倉晉又曰常平倉自後無聞梁亦曰常平
倉而不糴糶陳因之後魏太和中雖不名曰常平亦各
令官司糴貯儉則出糶隋曰常平倉大唐武德中置常
平監官以均天下之貨(市肆騰踊則減價而出田嗇豊羨則增糴而收觸類長之)後
省監置常平署令一人掌倉糧管鑰出納糶糴凡天下
倉廪和糴者為常平倉正租為正倉地子為義倉(天寳八年)
(通計天下倉糧屯收并和糴等見數凡一億九千六百六萬二千二百二十石)
祕書監(丞佐祕書郎書校書郎郎校正字附)(正字局著作郎太史令丞)
周官太史掌建邦之六典又有外史掌四方之志三皇
五帝之書漢氏圖籍所在有石渠石室延閣廣内貯之
於外府又有御史中丞居殿中掌蘭臺祕書及麒麟天
禄二閣藏之於内禁後漢圖書在東觀桓帝延熹二年
始置袐書監一人掌典圖書古今文字考合同異屬太
常(以其掌圖書祕記故曰祕書)後省魏武帝又置祕書令典尚書奏
事(即中書令之任)文帝黃初初乃置中書令典尚書奏事而祕
書改令為監掌藝文圖籍之事初屬少府後乃不屬(自王)
(肅為監乃不屬)其蘭臺亦藏書籍而御史掌之(魏薛夏云蘭臺為外臺祕書為)
(内閣)晉武帝以祕書併入中書省其祕書著作之局不廢
惠帝永平中復别置祕書監并統著作局掌三閣圖書
自是祕書之府始居於外其監銅印墨綬進賢兩梁冠
絳朝服佩水蒼玉(華嶠為祕書監南省文章門下撰集皆統之嶠集謝祕書監表曰劉向父)
(子世典史籍馬融博通三入東觀非臣庸賤所敢投跡華譚為祕書監自負宿名意甚不快曰臣老矣將死祕)
(閣汲黯之言復存於今日上不悦温嶠表曰國史之興將明得失使一代之典煥然可觀今之祕書著作是也)
宋與晉同梁曰祕書省(任昉字彦昇為祕書監自齊永元以來祕閣四部篇卷紛雜昉)
(手自讐校由是篇目定焉)陳因之後魏亦有之後周祕書監亦領著
作監掌國史(說在祕書丞注)隋祕書省領著作太史二曹煬帝
增置少監一人後又改監少監並為令大唐武德初復
改爲監龍朔二年改祕書省為蘭臺改監爲太史少監
爲侍郎咸亨初復舊天授初改祕書省爲麟臺神龍初
復舊掌經籍圖書監國史領著作太史二局太極元年
增祕書少監為二員通判省事其後國史太史分為别
曹而祕書省但主書寫勘校而已(漢初御史中丞掌蘭臺祕書圖籍之事至)
(魏晉其制猶存故歷代營都邑置府寺必以祕書省及御史臺為鄰)雖非要劇然好學君
子亦求為之(魏徵後為祕書監奏引學者校定四部書自是祕府圖籍燦然畢備)丞魏
武帝置祕書令及丞一人典尚書奏事後文帝黃初中
欲以何楨為祕書丞而祕書先自有丞乃以楨為祕書
右丞(文帝徵何楨至為祕書郎月餘楨因事帝令問外曰吾本用楨為丞何故為郎按主者罪遂改為丞)
(時袐書舊丞尚未轉乃以楨為右丞)其後遂有左右二丞劉放爲左丞孫
資為右丞後省(魏薛夏字宣聲為祕書丞帝常與推論書𫝊呼之不名謂之薛君)晉復
置祕書丞銅印墨綬進賢一梁冠絳朝服(稽紹司馬彪傅暢王謐等)
(並為此官)宋為黃綬餘與晉同齊梁尤重(齊王儉字仲寳為祕書丞上表求校)
(墳籍依七略撰七志四十卷獻之梁劉孝綽除祕書丞武帝曰第一官當與第一人又張率字士簡吳郡人遷)
(祕書丞武帝曰祕書丞天下清官東南胄緒未有為之者今以相處卿定有名稱也)陳隋印綬與
齊同歷代皆有(後周柳蚪為祕書丞時祕書雖領著作不參史事因蚪為丞始命監掌焉)大
唐龍朔二年改爲蘭臺大夫咸亨初復舊掌府事勾稽
省署抄目祕書郎後漢馬融(字季長)爲祕書郎詣東觀
典校書及魏武建國又置祕書郎嘗以劉邵為之出乘
鹿車(王肅表曰臣以為祕書職於三臺為近密中書郎在尚書丞郎上祕書丞郎宜次尚書郎下不然則)
(宜次侍御史下祕書丞郎俱四百石遷宜比尚書郎出亦宜為郡此陛下崇儒術之盛旨也尚書郎侍御史皆)
(乘犢車而祕書丞郎獨乘鹿車不得朝服又恐非陛下轉臺郎以爲祕書丞郎之本意也)晉祕書郎
掌中外三閣經書校閱脫誤進賢一梁冠絳朝服亦謂
之郎中武帝分祕書圖籍為甲乙丙丁四部使祕書郎
中四人各掌其一(左太冲為三都賦自以所見不博求為祕書郎中又鄭默字思元為祕書)
(郎刪省舊文除其浮穢中書令虞松曰而今而後朱紫别矣鍾會左太冲劉隗等並為此官)宋齊祕
書郎皆四員尤為美職皆為甲族起家之選待次入補
其居職例十日便遷(宋王敬弘子恢之召爲祕書郎敬弘求為奉朝請與恢之書曰祕書)
(日有限故有競朝請無限故無競吾欲使汝處無競之地文帝許之)梁亦然(張纘字伯緒為祕書郎固)
(求不遷欲徧觀閣内圖籍)自齊梁之末多以貴遊子弟為之無其才
實(當時諺曰上車不落則著作體中何如則祕書)歴代皆有北齊又謂之郎中
隋除中字亦四員大唐亦四員分掌四部經籍圖書分
判校寫功程事龍朔中改為蘭臺郎咸亨初復舊開元
二十八年減一員祕書校書郎漢之蘭臺及後漢東
觀皆藏書之室亦著述之所多當時文學之士使讐校
於其中故有校書之職(初漢成帝時已命光祿大夫劉向於天祿閣校經傳諸子詩賦)
(步兵校尉任宏校兵書太史令尹咸校數術太醫令李柱國校方伎後以諸大夫揚雄等亦典校於其中)後
於蘭臺置令史十八人(秩百石屬御史中丞)又選他官入東觀皆
令典校祕書或撰述傳記(後漢眀帝以班固為蘭臺令史撰光武本紀及諸傳記又)
(以傅毅為蘭臺令史與班固賈逵共典校書)蓋有校書之任而未為官也故
以郎居其任則謂之校書郎(明帝召班固詣校書部除蘭臺令史後遷為郎典校)
(祕書又劉珍與校書郎劉騊駼馬融校定東觀五經𫝊記百家藝術整齊脱誤定正文字又楊終字子山徵詣)
(蘭臺拜校書郎又竇章為東觀校書郎騊徒刀切駼大呼切)以郎中居其任則謂之
校書郎中(後漢蔡邕拜郎中校書東觀又馬融為校書郎中詣東觀典校祕書)當時重其
職故學者稱東觀為老氏藏室道家蓬萊山焉至魏始
置祕書校書郎晉宋以下無聞至後魏有祕書校書郎
北齊亦有校書郎後周有校書郎下士十二人屬春官
之外史隋校書郎十二人煬帝初減二人尋更增為四
十人大唐置八人掌讐校典籍為文士起家之良選其
弘文崇文館著作司經局並有校書之官皆爲美職而
祕書省為最祕書正字後漢桓帝初置祕書監掌圖
書古今文字考合同異其後監令掌圖籍之紀監述作
之事不復專文字之任矣今之正字盖令監之遺職校
書之通制歴代無聞齊集書省有正書北齊祕書省有
正字隋置四人大唐因之掌刊正文字其官資輕重與
校書郎同(貞元八年割校書四員正字兩員屬集賢殿)著作郎漢東京圖
書悉在東觀故使名儒碩學入直東觀撰述國史謂之
著作東觀皆以他官領焉盖有著作之任而未爲官員
也(蘭臺令史班固傅毅洛陽令陳崇長陵令尹敏司隸校尉孟冀及楊彪等並著作東觀)魏明帝
太和中始置著作郎官隸中書省專掌國史(衛覬字伯儒以侍中)
(尚書典著作)晉元康二年詔曰著作舊屬中書令祕書既典
丈籍宜改中書著作為祕書著作於是改隸祕書後别
自置省(謂之著作省)而猶隸祕書著作郎一人謂之大著作
專掌史任(李充字弘度為大著作於時典籍混亂充刪除煩重分作四部祕閣以為永制又曰荀勖)
(以中書監孫盛以祕書監並領著作孫綽以散騎常侍及陳夀並為大著作又應亨祖嘉讓著作表曰自司隸)
(校尉奉至臣父五代著作不絶邦族以爲美談)進賢兩梁冠介幘絳朝服(王隱待詔)
(著作單衣介幘月朔詣於著作省亦其任也)宋齊與晉同梁制一梁冠而無
印綬(以上並大著作)魏氏又置佐著作郎亦屬中書晉佐著作
郎八人進賢一梁冠絳朝服祕書監自調補之(太元四年詔祕)
(書無監使吏部選佐著作郎有監復舊又閻纂集云鄒湛謂祕書監和嶠曰閻纂可佐著作嶠曰此職閑重勢)
(貴多爭不暇求才按此則大著作祕監自調也)晉制佐著作郎始到職必撰名
臣傳一人宋初以國朝始建未有合撰者其制遂廢矣
宋齊以來遂遷佐於下謂之著作佐郎亦掌國史集注
起居梁初周捨裴子野皆以他官領其職官制與大著
作同陳氏爲令僕子起家之選後魏有著作郎佐郎北
齊有著作郎佐郎各二人後周有著作上士二人中士
四人掌綴國錄屬春官之外史隋於祕書省置著作曹
著作郎二人佐郎八人煬帝加佐郎為十二人大唐爲
著作局置著作郎二人佐郎四人(開元二十六年減佐郎二員)亦屬
祕書省(自宋以後國史悉屬祕書)龍朔二年改著作郎為司文郎中
佐郎為司文郎咸亨初復舊初著作郎掌修國史及製
碑頌之屬分判局事佐郎貳之徒有撰史之名而實無
其任其任盡在史館矣其屬官有校書郎二人後魏著
作省置校書郎北齊著作亦置校書郎二人隋亦同掌
讐校書籍若本局無書兼校本省典籍正字二人(隋著作曹)
(置正字二人今減一人掌同校書)太史局令昔少皡以鳥名官其鳳
鳥氏爲歴正至顓頊命南正重以司天北正黎以司地
唐虞之際羲氏和氏紹重黎之後代序天地夏有太史
終古者當桀之暴知其將亡乃執其圖法而奔於殷殷
太史高勢見紂之亂載其圖法出奔於周周官太史掌
建邦之六典正歲年以序事頒告朔於邦國(魯昭公二年晉韓宣)
(子聘魯觀書於太史氏見易象與魯春秋曰周禮盡在魯矣)又有馮(音憑下同)相氏視天
文之次序保章氏掌天文之變當周宣王時太史官失
其守而為司馬氏司馬氏世典周史惠襄之間司馬氏
適晉(周惠王襄王有子頽叔帶之難故司馬氏奔晉)晉中軍隨會奔秦而司馬
氏入梁(晉太史屠黍見晉之亂以其圖法歸周)秦為太史令(胡母敬之為太史令作博)
(學七章)漢武置太史公以司馬談為之位在丞相上天下
計書先上太史副上丞相談卒其子遷嗣之遷死後宣
帝以其官為令行太史公文書而已(瓚曰百官表無太史公茂陵中書司)
(馬談以太史丞為太史令也張夀王亦為太史令)後漢太史令掌天時星歴凡
歲將終奏新年歴凡國祭祀喪娶之事掌奏良日及時
節禁忌國有瑞應災異則掌記之(張衡字平子為太史令造渾天儀鑄銅為)
(之獻帝時太史令王立曰前太白守天關與熒惑會金火交會革命之象漢祚終矣晉魏必有興者後數言於)
(帝曰天命有去就五行不常盛伏火者土承漢者魏能安天下者曹姓惟委任曹氏而已曹公聞之使人語立)
(曰知公忠於朝廷天道深遠幸勿多言)秦漢以來太史之任盖併周之太
史馮相保章三職自漢晉宋齊並屬太常銅印墨綬進
賢一梁冠絳朝服梁陳亦同後魏北齊皆如晉宋隋曰
太史曹置令丞各二人而屬祕書省煬帝又改曹為監
有令大唐初改監為局置令龍朔二年改太史局爲祕
書閣改令為郎中(丞為祕書閣郎)咸亨初復舊初屬祕書省久
視元年改為渾天監不隸麟臺改令爲監置一人其年
又改為渾儀監長安二年復爲太史局又隸麟臺其監
復為太史局令置二人景龍二年復改局爲監而令名
不易不隸祕書開元二年復改令為監改一員爲少監
十四年復為太史局置令二人復隸祕書後又改局爲
監(乾元元年又改其局為司天臺掌天文歴數風雲氣色有異則密封以奏其次小吏有司歴保章正靈臺)
(郎挈壺正等官各有差)丞二人司馬彪續漢志云太史有丞一
人魏以下歷代皆同隋置二人煬帝減一人大唐初不
置丞久視初改爲渾儀監始置丞二人長安二年又省
景龍二年復置初儀鳳四年五月太常博士檢校太史
姚元辯奏於陽城測影臺依古立八尺表夏至日中測
影尺有五寸正與古法同調露元年十一月於陽城立
表冬至日中測影得丈二尺七寸開元十二年四月命
太史監南宮說及太史官大相元太等馳傳往安南朗
蔡蔚等州測候日影廽日奏聞數年伺候及還京僧一
行一時校之安南景北極高二十一度六分冬至日影
七尺九寸四分春秋二分影二尺九寸三分夏至影在
表南三寸三分(測影使者大相元太云交州望極纔出地二十餘度以八月自海中南望老人)
(星殊高老人星下衆星粲然其眀大者甚衆圖所不載莫辨其名大率去南極二十度以上其星皆見乃自古)
(渾天家以為常沒地中伏而不見之所也)蔚州横野軍北極高四十度冬至
影丈五尺八寸九分春秋二分影六尺二分夏至影在
表北二尺二寸九分此二所為中土南北之極其朗襄
蔡許河南府汴滑太原等州各有使往並差不同一行
以南北日影校量用勾股法筭之云大約南北極相去
纔八萬餘里其諸州測影尺寸如左林邑國北極高十
七度(冬至影在表北六尺九寸定春秋分影在表北二尺六寸五分夏至影在表南五寸七分)安南
都護府北極高二十一度六分(冬至影在表北七尺九寸四分定春秋分影在)
(表北二尺九寸三分夏至影在表南三寸三分)朗州武陵北極高二十九度五
分(冬至影在表北丈五寸三分定春秋分影在表北四尺四寸七分夏至影在表北七寸七分)襄州
(恒春分影在表北四尺四寸)蔡州武津館北極高三十三度八分(冬至)
(影在表北丈二尺三寸八分定春秋分影在表北五尺二寸八分夏至影在表北尺三寸六分)許州扶
溝北極高三十四度三分(冬至影在表北丈二尺五寸五分定春秋分影在表北五)
(尺三寸七分夏至影在表北尺四寸四分)河南府告成北極高三十四度七
分(冬至影在表北丈三尺七寸一分定春秋分影在表北五尺四寸五分夏至影在表北尺四寸九分)汴
州浚儀太嶽臺北極高三十四度八分(冬至影在表北丈二尺八寸五)
(分定春秋分影在表北五尺五寸夏至影在表北尺五寸三分)滑州白馬北極高三十
五度三分(冬至影在表北丈三尺定春秋分影在表北五尺五寸六分夏至影在表北尺五寸七分)
太原府(恒春分影在表北六尺)蔚州横野軍北極高四十度(冬至影在)
(表北丈五尺八寸九分定春秋分影在表北六尺六寸二分夏至影在表北二尺二寸九分)
殿中監(丞尚尚食局尚藥御尚衣長尚舍輦等奉直)(尚乘)
魏置殿中監官晉宋並同齊有内外殿中監各八人梁
陳因之其資品極下後魏亦有殿中監北齊有殿中局
置監四人屬門下省掌駕前奉引隋改為殿内局置監
二人大業三年分門下太僕二司取殿内監名以為殿
内省有監少監丞各一人掌諸供奉領尚食尚藥尚衣
(尚食即舊御府)尚舍(即舊殿中局)尚乘(領左右六閑及諸閑)尚輦等六局(漢儀注曰)
(省中有五尚即尚食尚冠尚衣尚帳尚席或云秦置六尚謂尚冠尚衣尚食尚沐尚席尚書若今殿中之任)
每局各置奉御二人以總之置直長以貳之屬門下省
大唐改為殿中省仍又加置少監二人丞亦二人其官
局職任一如隋制爲一司不屬門下龍朔二年改殿中
省為中御府改監爲中御大監少監改丞為中御大夫
(改尚食為奉膳尚藥為奉醫尚衣為奉冕尚舍為奉扆尚乘為奉駕尚輦為奉輦凡奉御皆改為大夫)咸
亨初復舊丞隋置一人大唐加一人尚食局奉御
始秦置六尚有尚食焉(如淳曰謂掌天子之物曰尚)後漢以後并其
職於太官湯官北齊門下省又有尚食局置典御二人
後周有内膳上士中士凡進食先嘗之隋分屬殿内改
典御為奉御有二人大唐因之龍朔二年改爲奉膳大
夫咸亨初復舊直長隋置六人大唐因之減置五人
尚藥局奉御自梁陳以後皆太醫兼其職北齊門下省
有典御二人隋如北齊之制後改為奉御而屬殿内大
唐因之龍朔二年改爲奉醫大夫咸亨初復舊直長隋
置四人大唐因之尚衣局奉御周官有司服中士掌
王之服辨其名物戰國有尚衣尚冠之職秦漢有御府
令丞掌供御服而屬少府後漢又掌宦者典官婢作中
衣服魏因之晉屬光祿勲江東省宋大眀中改尚方曰
左右御府各置令丞一人後廢帝初省御府置中署隸
右尚方其後又置初宋氏用三品勲位眀帝改用二品
准南臺御史掌金銀綵帛凡諸造作以供奉及妃主六
宮梁陳其職隸在尚方後魏有掌服郎北齊門下省統
主衣局都統子統各二人後周有司服上士二人中士
二人隋分屬殿内省其後又改爲尚衣局置奉御二人
大唐因之龍朔二年改為奉冕大夫咸亨元年復舊直
長隋置八人大唐因之減二人尚舍局奉御周禮有
掌舍掌行所解止之處帷幕幄帟之事漢少府屬官有
守宮令丞掌宮殿陳設魏殿中監掌帳設監護之事晉
宋以下其職並在殿中監隋煬帝置殿内監改殿内局
為尚舍局置奉御二人大唐因之龍朔二年改爲奉扆
大夫咸亨元年復舊直長隋置八人大唐因之而減二
人尚乘局奉御自秦漢以來其職皆在太僕北齊太
僕驊騮署有奉御十人管十二閑馬隋煬帝取之置尚
乘局署奉御二人大唐因之增置奉御四人龍朔二年
改為奉駕大夫咸亨元年復舊(尚乘奉御掌六閑馬一曰飛黃閑二曰吉良閑)
(三曰龍媒閑四曰騊駼閑五曰駃騠閑六曰天苑閑)開元中減二人先是别置廐
使因隸焉猶屬殿中(武太后萬歲通天二年五月置仗内閑廐令殿中丞袁懷哲檢校至)
(聖歴二年改為少監閑廐使自後他官相循為之)直長隋置十四人大唐減四
人尚輦奉御周官小司徒中大夫掌六畜車輦又宗
伯巾車下大夫掌王后之五輅輦車組輓有翣羽盖(古謂)
(人牽為輦春秋宋萬以乘車輦其母秦始皇乃去其輪而輿之漢代遂為人君之乘後漢有乘輿六輦魏晉小)
(出則乘之及過江左孝武太元年中謝安率意而作及破苻堅得之形制無差大小如一時人歎其默識宋武)
(破慕容超獲金鉦輦古之輦輿大率以六尺為度齊武帝造大小二輦輿雕飾甚工不下□轅軛悉金花銀獸)
(梁大輦中方八尺左右開視金鸞拱振隋有六輦大禮皆乘之)漢魏晉並太僕屬官車
府令掌之東晉省太僕遂隸尚書駕部宋齊梁陳車府
乘黃令丞掌之後魏北齊則乘黃車府令兼掌之後周
則司車輅主之隋又乘黃車府令丞掌之煬帝置殿内
省尚輦局奉御二人大唐因之龍朔二年改為奉輦大
夫咸亨元年復舊直長四人隋置大唐因之
通典卷二十六
