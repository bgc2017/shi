通典卷一百九十一
唐京兆杜佑君卿纂
邊防七
西戎三
西戎總序
西域以漢孝武時始通本三十六國皆在匈奴之西烏
孫之南南北有大山中央有河東西六千餘里東則接
漢阨以玉門陽關(二關並在今燉煌郡)西則限以葱嶺諸國大率
土著有城郭田畜與烏孫異故皆役屬匈奴西邊日逐
王領西域賦稅取足焉其南山東出金城(今金城會寧安鄉西平等)
(即漢金城郡地)與漢南山屬焉(屬聯也)自玉門陽關出西域有兩
道從鄯善傍南山北波河西行(循河曰波彼義反史記曰波山通道)至莎
車為南道西踰葱嶺則出大月氏安息(氏音支)自車師前
王庭(今交河郡)隨北山波河西行至疏勒為北道西踰葱嶺
則出大宛康居奄蔡焉耆自張騫開西域之迹其後霍
去病擊破匈奴右地䧏渾邪休屠王(屠音除)遂空其地始
築令居以西(令音鈴縣名今西平郡之西北)初置酒泉郡後稍發徙人
充實之分置武威張掖燉煌酒泉四郡(地並今郡)據兩關焉
自李廣利伐大宛之後西域震懼多遣使來貢獻於是
東自燉煌西至鹽澤(即蒲昌海在今交河北庭界中)往往起亭障是時
軍旅連出師行二三十年海内虚耗征和中貳師李廣
利以軍䧏匈奴帝既悔遠征伐而搜粟都尉桑弘羊與
丞相御史奏言故輪臺以東捷枝渠犁皆故國地(輪臺渠犁)
(地名今在交河北庭界中其地相連)廣饒水草有溉田五千頃以上處温
和田美可益通溝渠種五榖與中國同時熟田一歲有
積榖募人壮健有累重敢徙者詣田所(累重謂妻子家屬)就畜
積為本業益墾溉田稍築列亭連城而西以威西國帝
深陳既往之悔乃下詔曰前有司奏欲益人賦三十助
邊用(每口取三十錢)是重困老弱孤獨也而今又請遣卒田輪
臺輪臺西於車師千餘里前開陵侯擊車師時(開陵侯匈奴介)
(和王來䧏者也)危須尉犂樓蘭六國皆發畜食迎漢軍又自發
兵凡數萬人王各自將共圍車師䧏其王諸國兵便罷
力不能復至道上食漢軍漢軍破城糧食至多壮士自
載不足以竟師(雖各自載糧而在道已盡至歸塗而尚苦乏食不終師旅之事)強者盡
食畜産羸者道死數千人朕發酒泉驢橐駝負食出玉
門迎軍吏卒起張掖不甚遠然尚厮留甚衆(厮留言是前後雜厠)
(不相及逮厮音斯)曩者朕之不明以軍候弘上書言匈奴縛馬
足置城下馳言秦人我乞若馬(謂中國人為秦人習故言也乞若猶言乞汝乞)
(音氣)又漢使者久留不還故遣貳師將軍欲以為使者威
重也古者卿大夫與謀參以蓍龜不吉不行(謂共卿大夫謀事尚)
(不專決猶雜問蓍龜)乃者丞相御史二千石諸大夫為文學者皆
言祥善而易之卦得大過爻在九五(其繇曰枯楊生華象曰枯楊生華何)
(可久也謂匈奴破不久)匈奴困敗公車方士太史理星占氣及太
卜龜蓍皆以為吉匈奴必破時不可得也(今便利之時後不可再得)
卦諸將貳師最吉(卜遣諸將内於卦中貳師最得吉)故朕親發貳師今
計謀卦兆皆反繆失一狼走千羊乃者貳師敗軍士死
略離散(言死及被虜掠並自離散)悲痛常在朕心今請遠田輪臺欲
起亭隧(隧依深險之處開行遒)是擾勞天下非所以優人也朕不
忍聞且匈奴得漢䧏者常提掖搜索問以所聞(搜索者恐其或)
(私賫文書)今邊塞未正闌出不禁鄣候長吏使卒獵獸以皮
肉為利辛苦而烽火乏失亦上集不得(為邊塞有闌出逃亡之人而主)
(者不禁又長吏利於皮肉多使鄣候之卒獵獸故令烽火有乏又其人勞苦因致奔亡凡此失皆不集於所上)
(文書)後䧏者來若捕生口虜乃知之(既不上文書所以當時不知至有䧏者來)
(及生口或虜得時匈奴之人言乃知此事)當今務在禁苛暴止擅賦力本務
農脩馬復令(因飬馬以免徭賦也復方目反)以補缺無乏武備而已郡
國二千石各上進畜馬方略補邊状與計偕(與上計者同來赴對)
由是不復出軍而封丞相田千秋為富民侯以明休息
思富飬人也昭帝時乃用桑弘羊前議以給使外國者
至宣帝遣衞司馬使護鄯善以西數國及破姑師未盡
殄分以為車師前後王及山北六國時漢獨護南道未
能盡并北道也神爵三年匈奴日逐王來䧏護鄯善以
西使者鄭吉迎之乃因使吉并護北道故號曰都護都
護之起自吉置矣由此匈奴益弱不得近西域於是徙
屯田於比胥鞬披莎車之地(鞬居言反披分也)屯田校尉始屬
都護都護督察烏孫康居諸外國都護理烏壘城去陽
關二千七百四十里與渠犁田官相近土地肥饒於西
域為中故理焉至元帝復戊巳二校尉屯田於車師前
王庭(戊巳中央鎮覆四方又開渠播種以為厭勝故稱戊巳焉)哀平間自相分割為
五十五國凡國自譯長城長君監吏大禄伯長千長都
尉且(子餘反)渠當戶將相至侯王皆佩漢印綬凡三百七
十六人而康居大月氏安息罽賓烏弋之屬皆以絶遠
不在數中其來貢獻則與相報不督錄總領也至王莽
時四邊擾亂與中國遂絶並復役屬匈奴前往西域有
二道自元始以後有三道從玉門關出西經婼羌(婼而遮反)
轉西越葱嶺經懸度入大月氏為南道從玉門關西出
發都護并廻三隴沙北頭經居盧倉從沙西北過龍堆
到故樓蘭轉西詣龜兹至葱嶺為中道從玉門關西北
出經横坑辟三隴沙及龍堆出五船皆到車師界戊巳
校尉所理高昌轉西與中道合龜兹新道至後漢永平
中匈奴脅服諸國共寇河西郡縣(今武威張掖等郡之地)城門晝
閉明帝乃命將北征匈奴取伊吾盧地(今伊吾縣)置宜禾都
尉以屯田遂通西域于闐諸國西域自絶六十五載乃
復通焉明年始復置都護戊己校尉及明帝崩焉耆龜
兹攻没都護陳睦匈奴車師圍戊已校尉章帝不欲疲
弊中國以事夷狄乃迎還戊巳校尉不復遣都護復罷
屯田匈奴因遣兵守伊吾地時軍司馬班超留于闐綏
集諸國和帝永元初竇憲大破匈奴因遣副使尉閻盤
掩擊伊吾破之三年班超遂定西域因以超為都護居
龜兹復置戊巳校尉於是五十餘國悉納質内屬其條
支安息諸國至於海濱四萬里外皆重譯貢獻九年班
超遣掾甘英窮臨西海而還皆前代所不至莫不備其
風土傳其珍怪焉及超被徵以任尚為都護尚謂超曰
猥承君後宜以誨之超曰塞外吏士本非孝子順孫皆
罪過徙補邊屯而蠻夷懷鳥獸之心難飬易敗今君性
嚴急水清無大魚察政不得下和宜蕩佚簡易寬小過
總大綱而已超去後尚私謂所親曰我以班君當有竒
策今所言平平耳尚至數年安帝初西域背叛如超所
誡頻攻圍都護任尚段禧等朝廷以其險遠難相應赴
詔罷都護由此遂棄西域北匈奴即復收屬諸國共為
邊寇十餘歲燉煌太守曹崇請出兵擊匈奴復欲進取
西域鄧太后不許但令置護西域副校尉居燉煌羈縻
而已其後匈奴連與車師入寇河西漢不能禁議者因
欲閉玉門陽關以絶其患尚書陳忠上疏曰臣聞八蠻
之寇莫甚北虜高祖窘平城之圍文帝屈供奉之恥故
孝武憤怒深惟久長之計命遣武臣浮河絶漠窮破虜
庭遂開西河四郡以隔絶南羌收三十六國斷匈奴右
臂是以單于孤特竄跡遠藏由此觀之戎狄可以威服
難以化狎西域内附日久區區東向扣關者數矣此其
不樂匈奴慕漢之效也今北虜以破車師勢必南攻鄯
善棄而不救則諸國從矣若然則虜賄益增膽勢益殖
威臨南羌與之交連如此河西四郡危矣不得不救則
百倍之役興不訾之費發矣議者但念西國絶遠恤之
煩費不見先代苦心勤勞之意也臣以為燉煌宜置校
尉按舊增四郡屯兵以西撫諸國庶足折衝萬里震怖
匈奴太后又召班超之子勇問之勇議曰昔者孝武皇
帝患匈奴強盛開通西域諸論者以為奪匈奴庫藏斷
其右臂遭王莽簒位徵求無厭胡夷忿毒遂以背叛光
武中興未遑外事故匈奴負強驅率諸國及至永平再
攻燉煌河西郡城門晝閉明帝命武臣出征西域故匈
奴遠遁邊境得安及至永元莫不内屬會間者羌亂西
域復絶北虜遂遣責諸國備其逋租高其價直嚴以期
會鄯善車師皆懷忿怒思樂事漢其路無從前所以時
有叛者皆由牧飬失宜還為其害舊燉煌郡有營兵三
百人宜復之復置護西域副校尉居於燉煌如永元故
事又宜遣西域長史將五百人屯樓蘭西當焉耆龜兹
徑路南強鄯善于闐心膽北扞匈奴東近燉煌如此誠
便長樂衞尉譚顯等難曰朝廷前所以棄西域者以其
無益於中國而費難供也今車師以屬匈奴鄯善不可
保信一朝反覆班將軍能保北虜不為邊害乎勇對曰
今中國置州牧者以禁郡縣姦猾盗賊也若州牧能保
盗賊不起者臣亦願以腰斬保匈奴之不為邊害也今
通西域則虜勢必弱虜勢必弱則為患微矣孰與歸其
府藏續其右臂哉為置校尉以扞北撫西設長史以招
懷諸國若棄而不立則西域屈就北虜緣邊之郡將受
困苦恐河西城門復有晝閉之儆矣今不廓開朝廷之
德而拘屯戍之費若北虜遂熾豈安邊久長之策哉大
尉屬毛軫難曰今若置校尉則西域絡繹遣使求索無
厭與之則費難供不與則失其心一朝為匈奴所廹當
復求救則為役大矣勇對曰今設以西域歸匈奴而使
其因西域租入之饒兵馬之衆以擾動緣邊是為富仇
讐之財增暴夷之勢也置校尉者宣布威德以繫諸國
内向之心以疑匈奴覬覦之情而無費財耗國之慮也
且西域之人無他求索其來入者不過廩食而已今若
拒絶勢必北屬夷虜并力以寇并凉則中國之費不止
十億於是從忠勇議乃以勇為西域長史將五百人西
屯柳中(今交河郡縣)勇遂破平車師自建武至於延光西域
三絶復通順帝永建二年勇復擊䧏焉耆於是龜兹疎
勒于闐莎車等十七國皆來服從而烏孫葱嶺以西遂
絶六年帝以伊吾舊膏腴之地傍近西域匈奴資之以
為抄暴復令開設屯田如永元時事置伊吾司馬一人
自陽嘉以後朝威稍損諸國驕放轉相陵伐矣爰自魏
及晉中原多故西域朝貢不過三四國焉至後魏太武
帝使董琬使西域還且言其地為三域自葱嶺以東流
沙以西為一域始墨以南月氏以北為一域兩海之間
水澤以南為一域三域之内諸小渠長蓋以百數其出
西域更為四道自玉門流沙西行二千里至鄯善為一
道自玉門度流沙北行二千二百里至車師為一道從
莎車西行一百里至葱嶺西千三百里至伽部為一道
自莎車西南五百里至葱嶺西南千三百里至波路為
一道焉於是貢獻者十有六國孝文延興中尚書奏以
燉煌一鎮界遠西北寇賊路衝慮或不固欲移就凉州
羣官會議給事中韓秀曰此蹙境之事非闢土之宜愚
謂燉煌之立其來久矣雖土鄰強寇而兵人素習縱有
姦竊不能為害循常置戍足以自全進斷北狄之覘途
退塞西夷之闚路若徙就姑臧慮人懷異意或貪留重
遷情不願徙脫引寇内侵深為國患且燉煌去凉州三
千里捨遠就近防制有闕一朝廢置是啓戎心則夷狄
交構互相來往恐醜徒協契侵竊凉土邊役繁興艱難
方甚乃從秀議焉隋煬帝時遣侍御史韋節司隸從事
杜行滿使於西蕃諸國至罽賓得瑪瑙杯王舍城得佛
經史國得十舞女獅子皮火鼠毛而還帝復令裴矩於
武威張掖間往來以引致之皆㗖以厚利令轉相諷諭
大業中相率而來朝者四十餘國帝因置西戎校尉以
應接之自燉煌西出玉門陽關涉鄯善北通伊吾千里
自伊吾北通車師前部高昌壁千二百里自高昌壁北
通車師後部金蒲城(今北庭府縣)五百里此其西域之門戶
内地故漢戊巳校尉更互屯焉伊吾地宜五榖桑麻蒲
萄其北及柳中皆膏腴之地故漢帝與匈奴争車師伊
吾以制西域至隋有商胡雜居勝兵千餘人附於鐡勒
人甚驕悍厥田良沃隋末内屬置伊吾郡屬天下亂又
臣突厥大唐貞觀四年以頡利破滅遂舉其屬七城
來䧏因列其地為西伊州同於編戶至武太后如意初
武威軍總管王孝傑大破吐番復龜兹于闐疎勒碎葉
四鎮自是諸國朝貢侔於前代矣神龍以後黑衣大食
強盛漸并諸國至於西海分兵鎮守焉(族子環隨鎮西節度使高仙芝)
(西征天寳十載至西海寳應初因賈商船舶自廣州而回著經行記)今之所纂其小國無
異聞者則不暇錄焉(諸家纂西域事皆多引諸僧遊歴𫝊記如法明遊天竺記支僧載外)
(國事法盛歴諸國𫝊道安西域志惟佛國記曇勇外國𫝊智猛外國傳支曇諦烏山銘翻經法師外國𫝊之類)
(皆盛諭釋氏詭異竒迹參以他書則紕謬故多略焉)
樓蘭
樓蘭在婼羌西北漢時通焉王理扞泥城去陽關千六
百里東去長安六千一百里戶千五百西北去都護理
所千八百里至山國千三百餘里(此國山居故名山國)西北至車
師千九百里地沙鹵寄田仰穀傍國國多出葭葦檉柳
胡桐白草(白草牛馬所嗜也胡桐似桐蟲食其樹而沫下流出者俗名為胡桐淚言似眼流也可以)
(汗金銀)人隨畜牧逐水草有驢馬多橐駝能作兵器與婼
羌同初漢武帝因張騫之言甘心欲通大宛諸國使者
一歲中多至十餘輩樓蘭姑師當道苦之(每給使者受其勞費故厭)
(苦也)攻劫漢使王恢等漢將趙破奴率屬國騎(謂諸外國屬漢者)
及郡兵擊之虜樓蘭王遂破姑師於是列亭障至玉門
矣樓蘭既䧏服貢獻匈奴聞發兵擊之於是樓蘭遣一
子質漢後貳師將軍擊大宛便道引兵捕樓蘭王將詣
闕簿責王對曰小國在大國間不兩屬無以自安願徙
國入扵漢地上直其言遣歸國樓蘭王死後王立樓蘭
國最東垂近漢當白龍堆乏水草常主發道負米擔糧
送迎漢使又數為吏卒所懲艾不便與漢通(艾讀曰乂)後復
為匈奴反間數遮漢使昭帝遣平樂監傅介子往刺其
王懸首北闕下乃立其弟尉屠耆為王更名其國為鄯
善王自請天子曰身在漢久今歸單弱而前王有子在
恐為所拒國中有伊循城其地肥美願漢遣一將屯田
積榖令臣得依其威重於是漢遣司馬一人吏士四十
人田伊循以鎮撫之其後置都尉伊循官置始此矣鄯
善當漢道衝西通且末(且此余反)七百二十里自且末以往
皆種五穀土地草木産畜作兵略與漢同自後無聞至
後魏太武時其國為沮渠安周所攻其王西奔且末而
且末役屬之西魏大統八年其王允鄯來率衆内附
且末
且末國漢時通焉王治且末城去長安六千八百里戸
二百三十西北至都護理所二千二百里北接尉犁丁
零東與白提西接波斯精絶南至小宛可三日行地有
蒲萄諸果人皆剪髮着氊帽小袖衣為衫則開頸而縫
前多牛羊騾驢其王安末染盤梁武帝普通五年遣使
貢獻謂之末國(梁史云即且末)其國西北有流沙數百里夏月
有熱風為行旅之患風之欲至老駝先知即鳴而聚立
埋口鼻於沙中人每以為候即將氊擁蔽鼻口其風迅
駛斯須過盡若不防者以致危斃
杅彌
杅彌漢時通焉王理杅彌城去長安九千三百里戶三
千三百東北至都護理所三千五百里南與疎勒東北
與龜兹西北與姑墨接西通于闐四百里後漢改其國
曰拘彌居寧彌城亦曰寧彌城國順帝永建中為于闐
王放前破殺其王興陽嘉初燉煌太守徐由遣疎勒發
兵擊破于闐遂更立拘彌王靈帝熹平中又為于闐所
破殺掠殆盡衆纔千口
車師(高昌附)
車師前王後王並漢時通焉前王國一曰前部理交河
城(今交河郡)水分流繞城下故為號去長安八千一百里戶
千五百西南至都護理所千八百里西域長史及戊巳
校尉並理於此去燉煌十三日行其地東西三百里南
北五百里四面多大山後王國理務塗谷(即今蒲城今北庭府蒲類)
(縣也)去長安八千九百里戶六百西南至都護理所一千
二百三十餘里北與匈奴地接初漢武帝征和四年中
遣重合侯馬通將諸國之兵共圍車師焉車師王乃䧏
服昭帝時匈奴復使四千騎田車師及其王烏貴與匈
奴結親遂教之遮漢道通烏孫者宣帝地節二年遣侍
即鄭吉校尉司馬熹(音許吏反)將免刑罪人田渠犁積榖欲
以攻車師至秋收穀吉憙發城郭諸國兵共擊車師攻
交河城破之王尚在北石城中未得會吉食盡歸渠犁
田秋收後更往攻石城王乃輕騎奔烏孫焉吉還田渠
犁及車師益積穀以安西國侵匈奴匈奴大臣皆曰車
師地肥美近匈奴使漢得之多田積穀必害我國不可
不争也遣騎來擊吉吉將田士卒保車師城匈奴圍城
數日乃觧吉上書車師去渠犁千餘里間以山河北近
匈奴漢兵在渠犁者勢不能相救願益田卒於是召故
車師太子軍宿在焉耆者立以為王盡徙車師國人令
居渠犁遂以車師故地與匈奴車師王得近漢田官與
匈奴絶亦安樂親漢其後置戊巳校尉屯田車師故地
(即今交河郡漢取之以置校尉)平帝元始中車師後王國有新道出五
船北通玉門關往來差近戊巳校尉徐普欲開以省道
里避白龍堆之阨車師後王姑句(音鈎)以道通當為拄置
心不便也(柱支拄也言有所置立而支拄於已故心不便也拄音竹禹反)地又頗與匈
奴南將軍地接其後舉國䧏匈奴(盡舉一國之衆)是時王莽易
匈奴單于璽單于怒大擊北邊而西域亦瓦觧焉耆國
近匈奴先叛殺都護但欽莽不能討西域因絶至後漢
和帝元光二年大將軍竇憲破北匈奴車師震慴(之涉反)
前後王各遣子入侍其後屢叛至安帝延光四年長史
班勇擊其後王軍大破斬之桓帝永興初後部王阿羅
多攻圍漢屯田且固城殺傷吏士後部侯炭遮領餘人
叛阿羅多詣漢䧏阿羅多從百餘騎亡走北匈奴中漢
立後部故王軍就質子卑君為後部王阿羅多復從匈
奴中來䧏於是更立阿羅多為王將卑君還燉煌以後
部人三百帳别屬役之(食其税帳者猶中國戸之數)至魏帝時賜其
王一多離守魏侍中號大都尉及晉以交河城為高昌
郡(蓋因其地高敞人庶昌盛立名或云昔漢武帝遣兵西討師旅頓敞者因住焉有漢時高昌壘故也)張
軌吕光沮渠蒙遜在河西皆置太守以統之焉後魏太
武時其前部王為沮渠無諱所攻遣使上表云不能自
全遂捨國東奔三分免一在焉耆東界幸垂賑救魏使
撫慰開焉耆倉給之文成帝末其地又為蠕蠕所并立
闞伯周為王(高昌稱王自此始關始濫反)孝文太和五年高車主阿
伏至羅殺闞王以燉煌人張孟明為高昌王太和二年
孟明為國人所殺立馬儒為王以鞏顧禮麴嘉為左右
長史儒又通使後魏請内屬人皆戀土不願東遷相與
殺儒立嘉為王高昌麴嘉字靈鳳金城郡榆中人(今郡地)
既立為王會焉耆為嚈噠所破衆不能自立請主扵嘉
嘉遣其第二子為焉耆王由是始大益為國人所服其
都城周迴千八百四十步於坐室畫魯哀公問政於孔
子之像國内有城十八置四十六鎮官有令尹有交河
公田北公皆其王子也餘官多同中國大事决之於王
小事則太子及二公隨状斷平章錄紀事訖即除籍書
之外無久掌文案官人雖有列位並無曹府唯每朝集
於衙門評議衆事諸城各有戶曹水曹田曹每城遣司
馬侍郎相監檢校名為城令服餙丈夫從胡法婦女人
略同華夏兵器有弓箭刀楯甲稍文字亦同華夏兼用
胡書有毛詩論語孝經歴代子史集學官弟子以相教
授雖習讀之而皆為詩賦税則計田輸銀無者輸麻布
其刑法風俗婚姻喪葬與華夏大同其人面貎類高麗
辮髮施之於背女子頭髮辮而垂其地高燥多石磧氣
候温暖與益州相似榖麥再熟宜蠶多五果有草名為
羊刺其上生蜜而味甚佳赤鹽如朱白鹽如玉多蒲萄
酒俗事天神兼信佛法國中羊馬牧於隐僻以避外寇
非貴人不知其所又有草實如繭中絲如細纑名為白
疊子國人取織以為布交市用焉其國北有赤石山山
北七十里有貪汗山夏有積雪此山之北鐡勒界也從
武威西北有捷路度沙磧一千餘里四面茫然無有蹊
徑欲往者不可凖記唯以人畜骸骨及駝糞為驗路中
或聞歌哭之聲行人尋之多致亡失蓋魑魅魍魎也故
商旅往來多取伊吾路孝明帝正光中嘉遣使求借五
經諸史并請國子助教劉爕以為博士及隋文帝開皇
中突厥破其四城有二千人來歸中國嘉孫伯雅立其
大母本突厥可汗女其父死突厥令依其俗伯雅不從
者久之突厥逼之不得已而從煬帝大業五年伯雅來
朝因從擊高麗還尚宗女華容公主八年歸蕃至大
唐武德中遣使獻狗雌雄各一高六寸長尺餘性甚惠
能牽馬銜燭云本生拂菻國其後不供職貢貞觀四年
其王文泰來朝(伯□子)後與西突厥連結諸國朝貢者皆
路出高昌文泰稍擁絶之至十三年太宗謂其使曰高
昌數年來朝貢脫略我使人至彼文泰云鷹飛於天雉
竄於嵩猫遊於堂鼠安於穴各得其所豈不快耶明年
當發兵以擊汝國十四年八月交河道行軍大總管侯
君集平高昌國下其郡三縣五城三十二戶八千四十
六口萬七千七百三十四馬千三百疋太宗以其地為
西州以交河城為交河縣始昌城為天山縣田北城為
柳中縣東鎮城為蒲昌縣高昌城為高昌縣初西突厥
遣其葉護屯兵於可汗浮圖城與高昌為影響至是懼
而来䧏以其地為庭州并置蒲類縣每歲調内地更發
千人鎮遏焉黃門侍郎禇遂良上疏曰臣聞古者哲后
必先華夏而後戎狄務廣德化不事遐荒是以周宣薄
伐至境而止始皇遠塞中國分離漢武負文景之聚財
翫士馬之餘力始通西域將三十年復得天馬於宛城
採蒲萄於安息而海内空竭生人物故所以租至六畜
算至舟車因之年凶盗賊並起搜粟都尉桑弘羊復希
主意請遣士卒遠田輪臺築城以威西域武帝翻然追
悔棄輪臺之野下哀痛之詔人神感悅海内乂康向使
不然生靈盡矣是以光武中興不踰葱嶺孝章即位都
護來歸今誅滅高昌威加西域收其鯨鯢以為州縣然
則王師初發之歲河西供役之年飛芻輓粟十室九空
數郡蕭然五年不復陛下歲遣千餘人遠事屯戍終年
離别萬里思歸去者資装自須營辦既賣菽粟傾其機
杼經途死亡復在其外兼遣罪人增其防遏彼罪人者
生於販肆終朝惰業犯禁違公必能擾於邊城無益於
行陣所遣之内復有逃亡官司捕捉為國生事設令張掖
塵飛酒泉烽舉豈能得高昌一人斗粟而及事乎終湏
起發隴右諸州星馳電擊由斯而言此河西者方已腹
心彼高昌者他人手足豈得糜費中華以事無用書曰
不作無益害有益此之謂也陛下平頡利於沙塞滅吐
渾於西海突厥餘衆尋為可汗吐渾隨崩更樹君長復
立高昌非無前例此所謂有罪而誅之既服而立之四
海百蠻誰不聞見蠕動懷生畏威慕德宜擇高昌可立
者而立之徵給首領兼還本國負戴漢恩長為藩翰中
國不擾既富且寧傳之子孫以貽永代矣不從
龜兹
龜兹(一曰丘兹又曰屈茨)漢時通焉王理延城(今名伊邏盧城)都白山之
南二百里(隋西域圖云白山一名阿羯山常有火及煙即是出碙砂之處)東去長安七
千五百里戶七千南與精絶東南與且末西南與杅彌
北與烏孫西與姑墨接能鑄冶俗有城郭東至都護理
所烏壘城四百里烏壘戶百十與都護同理其南三百
里至渠犁渠犁城都尉一人戶百三十東北與尉犁東
南與且末南與精絶接昭帝田輪臺與渠犁地皆相連
也宣帝時烏孫公主遣女東有大河東流號計戍水據
漢書則黃河也(其真黃河也見雍州西平郡篇)大唐貞觀二十三年
將軍阿史那社爾伐龜兹虜其王如歸立嗣子素稽為
王今安西都府所理則龜兹城也今王則震之後也今
并有漢時姑墨温宿尉頭三國之地
通典卷一百九十一
