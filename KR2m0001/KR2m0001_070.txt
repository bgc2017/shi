通典卷六十五
唐京兆杜佑君卿纂
禮二十五嘉十
皇太后皇后車輅(周後漢魏)(後漢北齊)(晉周宋隋齊後)
(大唐)
周禮王后之五輅重翟錫面朱總(重翟翟雉羽兩重爲蔽從王祭祀所乘也)
厭翟勒面繢總(厭翟次其羽使相迫近厭其夲也勒面謂如王龍勒之韋爲當面飾繢總以畫)
(繒爲之從王賓饗所乘也)安車雕面鷖總皆有容蓋(安車坐乘車也凡婦人車皆坐)
(乘容謂幨車鷖青黑色繒爲之無蔽朝見於王所乘去飾)翟車貝面組總有幄(翟車不重)
(不厭以翟飾車之側貝面貝飾勒之當面有幄則無蓋如今軿車后乘以出桑)輦車組輓有翣
羽蓋(輦車不言飾明無翟總之飾后居宮從容所乘但漆而已爲輇輪人輓之以行有翣所以御風塵以)
(羽作小蓋爲翳日也)漢皇后鴛輅青羽蓋駕四馬旂九斿後
漢太皇太后皇太后皇后法駕皆御金根車重翟羽蓋
加青交絡帷裳其非法駕則乘紫罽軿車雲&KR1017;文畫輈
黃金塗五末(五末轅一轂二箱二共五也)蓋施金花駕三馬左右騑
(應劭漢官儀明帝永平元年光烈皇后葬魂車駕輅青羽蓋駕四馬旂九斿前有方相鳳凰車此因前漢舊制)
(也)晉制后乘重翟羽蓋金根車加青絡青帷裳雲&KR1017;
畫轅黃金塗五末蓋爪施金華駕三馬左右騑其廟見
小駕則乘紫罽軿車飾及駕馬如重翟非法駕則皇太
后乘輦皇后乘畫輪車先蠶乘油畫雲母安車駕六騩
馬(騩淺黑色騩音貴)油畫兩轅安車駕五騩馬爲副又金博山
駢紫綘罽車皆駕三騩馬宋因之法駕乘重翟先蠶
乘油畫雲母安車(元嘉中東宫儀記云中宫僕御重翟金根車)齊因之重
翟車加金塗校具白地人馬錦帖箱隱膝後戸白牙的
帖金塗面釘漆畫輪鐵鉗金塗從容後路錁師子鎋軛
皆施金塗螭首及龍雀等諸飾軛衡上施金博山又有
金塗長角巴首蓋飾金塗瓜支子花二十八青油挾碧
絹黃紋蓋漆布箱紫顔黃紋紫紋隨陰碧芚(徒昆反)外上
施綘紫絲絡碧旂九斿棨戟後魏熙平中有司蘇紹
議皇后之輅其從祀則御金根車親桑則御雲母車歸
寕則御紫罽車游行御安車弔問御紺罽車並駕四馬
北齊因之後周皇后之車十二等一曰重翟以從
皇帝祀郊禖享先皇朝皇太后二曰厭翟以祀陰社三
曰翟輅以採桑四曰翠輅以從皇帝見賓客五曰雕輅
以歸寧六曰篆輅以臨諸道法門六輅皆錫面朱總金
鈎七曰蒼輅以適命婦八曰青輅九曰朱輅十曰黃輅
十一曰白輅十二曰玄輅五時常出入則供之六輅皆
疏面繢總隋開皇初李德林奏用後魏熙平蘇紹議
皇后之輅後著令制重翟青質金飾諸末朱輪金根朱
牙其箱飾以重翟羽青油幢朱裏通幰繡紫帷朱絲絡
網繡紫絡帶八鸞在衡鏤錫鞶纓十二就金鑁方釳插
翟尾朱總駕蒼龍受冊從祀郊禖享廟則供之厭翟赤
質金飾諸末朱輪畫朱牙其箱飾以翟羽紫油幢朱裏
通幰紅錦帷朱絲絡網紅錦帶餘如重翟駕赤騮親桑
供之翟車黃質金飾諸末朱輪畫朱牙車側飾以翟羽
黃油幢黃裏通幰白紅錦帷朱絲絡網白紅錦絡帶餘
如重翟駕黃騮歸寧則供之諸鞶纓之色皆從車質安
車赤質金飾紫通幰朱裏駕四馬臨幸及弔則供之輦
金飾同於蓬輦通幰班輪駕四馬宮苑近行則乘之屬
車三十六乘大唐因隋制重翟厭翟翟車安車其飾
不易又制四望車紫油朱質通畫絡帶拜陵臨弔則供
之又制金根車朱質紫油通幰油畫絡帶朱絲絡網常
行則供之
皇太子皇子車輅(周齊漢梁魏陳晉後東晉北宋魏齊)
(隋)(大唐)
周制巾車氏掌王五輅金輅建大旂以封同姓(同姓謂王子母)
(弟率以功德出封若魯衛之屬)漢皇太子皇子皆安車朱班輪飛軨
青蓋金花倚虎伏鹿&KR1017;文畫轓吉陽筩文金塗五末旂
九斿降龍皇子爲王錫以乘之皇孫綠車以從皆左右
騑三馬(名皇孫車)魏因之文帝問東平王有輅爲是特賜
乎鄭稱對曰天子五輅金輅以封同姓諸侯得與天子
同乘金輅非特賜晉因魏安車而駕三馬非法駕則
乘畫輪車上開四望綠油幢朱絲䋲絡兩箱裏飾黃金
漆塗五末其副車三乘形制如所乘但不畫輪耳王青
蓋車皇孫綠蓋車並駕三左右騑東晉安帝時乘後
山安車制如金輅宋因之皇子爲王亦錫以皇太子
之安車皇孫綠車亦因舊法齊皇太子乘象輅校飾
如御旂旗九斿降龍梁因齊象輅制鸞輅駕三左右
騑朱班輪倚獸較伏鹿軾九斿降龍青蓋畫轓文輈黃
金塗五末以畫輪車爲副常乘畫輪則衣書車爲副其
畫輪車上開四望綠油幢朱䋲絡兩箱裏飾以金錦
陳因梁制後魏乘金輅朱蓋赤質駕四馬北齊因
之隋皇太子金輅赤質金飾諸末重較箱畫&KR1017;文鳥
獸黃屋伏鹿軾龍輈金鳳一在軾前設障塵朱蓋黃裏
輪畫朱牙左建旂九斿右載闒戟旂首金龍頭銜結綴
及鈴緌駕赤騮四八鑾在衡二鈴在軾金鑁方釳插翟
尾五焦鏤鍚鞶纓九就從祀享廟正冬大朝納妃則乘
之軺車金飾諸末紫通幰朱裏駕一馬五日常朝及朝
饗宮官出入行道則乘之四望車金飾諸末紫油幢通
幰朱裏朱絲絡網駕一馬弔臨則乘之大唐因隋制
公侯大夫等車輅(周梁漢後後漢北晉魏齊)(宋周齊後)
(隋)(大唐)
周制巾車掌王五輅象輅以封異姓革輅以封四衛木
輅以封蕃國(異姓王甥舅也四衛四方諸侯守衛者蠻服以内也蕃國謂九州之外夷服鎮服蕃)
(服也)又曰服車五乘(服車服事者之車也)孤乘夏篆(謂五色畫轂約也)卿乘
夏縵(夏縵亦五采畫無篆)大夫乘墨車(墨車不畫但以漆革車而已)士乘棧車
(不革輓而漆也)庶人乘役車(箱方可載任器以供役)漢景帝中元五年
始詔六百石以上施車轓得銅五末軛有吉陽筩二千
石以上右騑三百石以上皂布蓋千石以上皂繒覆蓋
二百石以下白布蓋皆有四維杠衣賈人不得乘馬車
除吏赤盖杠其餘皆青(古今注曰武帝天漢四年令諸侯王大國朱輪特虎居前左兕)
(右麋小國特熊居前麋皆居左右)大使車立乘駕駟赤帷裳持節者重
導從賊曹車斧車功曹車皆兩大車璅弩十二人辟車
四人從車四乘小使車不立乘有騑赤屏泥油重綘帷
導小使車蘭輿赤轂白蓋赤帷此追捕考按有所勑取
者所乘諸使車皆朱班輪四輻赤衡軛公卿二千石郊
廟明堂祀陵法出皆大車立乘駕駟他出安車大行載
車飾如金根施組連璧交結四角金龍首銜璧垂五綵
析羽流蘇前後雲氣畫帷裳&KR1017;文畫轓長輿車等駕布
施馬(布施馬者純白駱馬也以黑藥灼其身爲武文)公卿以下至縣三百石五
吏賊曹督賊功曹皆帶劒三車導從縣令以上加導斧
車牛車武帝推恩之末諸侯有寡弱者乘牛車其後牛
車稍通貴者所乘後漢制諸侯乘安車朱班輪飛軨
倚鹿較伏熊軾皂繒蓋黑轓右騑旂九斿鏤錫义旄朱
鑣縱末鹿文綘扇汗青翅鷰尾卿以下有騑者緹扇汗
中二千石二千石皆皂蓋朱兩轓千石六百石朱左轓
晉制雲母車以雲母飾犢車以賜王公皂輪車駕牛
形如犢車皂漆較轂上加青油幢朱絲䋲絡諸王三公
有勲德者特加之位至公或四望三望夾望車油幢車
駕牛如犢車皂輪但不漆轂王公大臣有勲德特給之
通幰車駕牛如犢車但舉其幰通覆車上諸王三公並
乘之武帝詔給魏舒陽燧四望小車三望如四望油幢
給車如三望而減王公加禮者乘次三望平乘車(竹簟子壁)
(措軸爲輪)通幰(其後形龍牽金塗支子花細轅頭後稍沓伏神承塗庶人亦然)三公諸王所
乘自四望至平乘皆銅校飾諸公給朝車駕駟安車黑
耳駕三自祭酒掾下及令史皆皂零特進以下諸將軍
非持節都督者給安車黑耳駕二三公九卿二千石皆
大車立乘駕四去位致仕告老賜安車駕四郡縣公侯
安車駕二右騑皆朱班輪倚鹿較伏熊軾皂繒旗斿公
八侯七卿五皆畫降龍中二千石二千石皆皂蓋朱兩
轓銅五末駕二千石六百石朱左轓王公之元子攝命
理國者安車駕三旗七斿封侯之元子五斿大使車立
乘駕四赤帷裳騶騎導從公卿二千石郊廟上陵從駕
所乘小使車不立乘駕四輕車之流也蘭輿皆朱轂赤
屏白蓋赤帷裳追捕勑取者所乘凡諸使車皆朱班輪
赤衡軛追鋒車去小蓋加通幰如軺車駕二以迅速爲
名戎陣之間是爲傳乘軺車古將軍所乘傳也(按漢輜軿貴而)
(賤軺車魏晉貴軺車而賤輜軿三品將軍以上尚書令軺車黑耳有後戸僕射但有後戸無耳並皂輪也)
宋因晉有追鋒車雲母車四望車公及列侯所乘安車
依漢舊制駕二馬旂旗斿王公八侯七卿五皆降龍公
卿中二千石郊陵法出皆大車立乘駕四他出去位致
仕皆安車四馬中二千石皆皂蓋朱轓銅五末駕二右
騑王公之世子攝命治國者安車駕三旗七斿侯世子
五斿齊制黃屋車建碧旂九斿(九斿鸞輅也蓋以黃絡爲裏金塗較具綘)
(絲)九命上公所乘青蓋安車朱轓班輪駕一左右騑通
幰車爲副諸王禮行所乘皂蓋安車朱轓漆班輪駕一
通幰牛車爲副三公禮行所乘安車黑耳皂蓋爲車朱
轓駕一牛車爲副國公列侯禮行所乘馬車駕一九卿
領護二衛驍游四軍五校從郊陵所乘餘同晉法梁
制二千石四品以上及列侯皆給軺車駕牛伏兔箱青
油幢朱絲絡網轂皆黑漆天監二年令三公開府尚書
令給鹿轓軺施耳後戸皂輞尚書僕射左右光禄大夫
侍中中書監秘書監給鳳轄軺後戸皂輞領護國子祭
酒太子詹事尚書侍中列卿等給聊泥軺無後戸漆輪
車騎驃騎及諸王除刺史帶將軍給龍雀軺以金銀飾
御史中丞給方蓋軺形小如傘諸王三公有勲德者皆
特加皂輪車駕牛形如犢車但烏漆輪轂黃金雕裝上
加青油幢朱絲絡通幰王公加禮者給油幢絡車駕牛
朱輪華轂後魏三公及王車朱屋青蓋制同五輅名
曰高車駕三馬庶姓王侯及尚書令僕射以下列卿以
上並給軺車駕一馬或乘四望通幰車駕一牛北齊
因之庶姓王儀同三司以下翟尾扇紫傘皇宗及三品
以上官青傘朱裏其青傘碧裏達於士人不禁正從一
品執事散官及儀同三司乘油朱絡網車車牛飾得用
金塗及純銀五品乘卷通幰車車牛金飾七品以上乘
偏幰車車牛飾以銅後周諸公之輅九方輅(各象方之色)
碧輅金輅皆錫面鞶纓九就金鈎象輅犀輅貝輅革輅
篆輅木輅皆疏面鞶纓九就皆以朱白蒼三采諸侯自
方輅而下八無碧輅諸伯自方輅而下七無金輅諸子
自方輅而下六無象輅諸男自方輅而下五又無犀輅
凡就各如其命三公之車輅九祀輅犀輅貝輅篆輅木
輅夏篆夏縵墨車輚車自篆以下金塗諸末錫鞶纓金
鈎木輅以下銅飾諸末疏鞶纓皆九就三孤自祀輅而
下八無犀輅六卿自祀輅而下七又無貝輅上大夫自
祀輅而下六又無篆輅中大夫自祀輅而下五又無木
輅下大夫自祀輅而下四又無夏篆士車三祀車墨車
輚車凡就各如其命數自孤以下就以朱綠二采隋
制公及一品象輅黃質象飾諸末建旟畫以鳥隼受册
告廟升壇上任親迎及葬則乘之侯伯及二品三品革
輅白質建旗畫熊虎受冊告廟親迎及葬則乘之子男
及四品木輅漆飾建旐畫龜蛇受冊告廟親迎及葬則
乘之象輅以下斿及就數各依爵品犢車則魏武賜楊
彪七香車也駕牛自王公以下至五品以上並給乘之
三品以上青幰朱裏五品以上紺幰碧裏皆白銅裝唯
有參謁及弔喪者則不張幰而乘鐵裝車六品以下不給
任自乘犢車弗許施幰而乘初五品以上乘偏幰車其
後嫌其不美停不行用以白幰代之三品以上通幰車
則青壁一品軺車油幰朱網唯車輅一等聽敇始得乘
之大唐王公以下車輅親王及武職一品象輅自餘
及二品三品革輅四品木輅五品軺車象輅朱班輪八
鑾在衡左建旂(旂畫龍一升一䧏)右載闒戟革輅以革飾左建
旜(通帛爲旜)餘同象輅木輅以漆飾之餘同革輅軺車曲壁
青通幰諸輅質蓋旂旜皆朱一品九斿二品八斿三品
七斿四品六斿其鞶纓就數皆凖此
主妃命婦等車(漢周晉隋宋大齊後唐)(梁)(北齊)
漢制長公主乘赤罽軿車大貴人公主王妃封君油畫
軿車大貴人加節畫輈皆右騑公列侯及二千石夫人
會朝若親蠶各乘其夫之安車右騑加交絡帷裳皆皂
非公會不得乘朝車得乘漆布輜軿銅五末晉制三
夫人油軿車駕兩馬左騑其貴人加節畫輈三夫人助
蠶乘青交絡安車駕三皆以紫絳罽軿車九嬪世婦乘
駢車駕三長公主赤罽軿車駕兩馬公主王太妃皆油
軿車駕兩馬右騑公主油畫安車駕三青交絡以紫絳
罽軿車駕三爲副王太妃三夫人亦如之公主助蠶乘
油畫安車駕三公主有先置者乘青交絡安車駕三諸
王妃公太夫人縣鄉君諸郡公侯特進夫人助蠶乘皂
交絡車駕三諸郡公侯監國嗣子之世婦侍中常侍尚
書中書監令卿校世婦命婦助蠶乘皂交絡安車儷駕
郡縣公侯中二千石夫人會朝及蠶各乘其夫之安車
皆左騑皂交絡皂帷裳自非公會則不得乘朝車王妃
特進夫人封君安車駕三皂交絡封縣鄉君油軿車駕
兩馬右騑宋制公主安車以紫絳罽軿車爲副駕三
九嬪世婦軿車駕一王妃特進夫人封君皂交絡安車
駕三其貴人公主王妃封君油軿駕二右騑公列侯中
二千石夫人會朝及蠶所乘依漢故事齊制皇太子
妃厭翟車如重翟飾而微減油絡畫安車公主王妃三
公特進夫人所乘其貴人公主三夫人九嬪世婦三公
妃特進夫人所乘正副皆依漢晉梁天監二年令上
臺六宮長公主公主諸王太妃皆得乘青油榻幢通幰
車榻幢湼幰爲副綵女皇女諸王嗣子侯夫人皆乘赤
油榻幢車以湼幰爲副侍女直乘湼幰二乘北齊制
諸公主乘油朱絡網車車中飾用金塗及純銀後周
制諸公夫人之輅車九厭翟翟輅翠輅皆鍚面朱總金
鈎雕輅篆輅皆勒面(刻白黑韋爲當顱)繢總朱輅黃輅白輅玄
輅皆雕面(刻漆韋爲當顱)鷖總(青黑色繒其著如朱總)諸侯夫人自翟輅
而下八諸伯夫人自翠輅而下七諸子夫人自雕輅而
下六諸男夫人自篆輅而下五鞶纓就數各視其君三
妃三公夫人之輅九篆輅朱輅黃輅白輅玄輅皆勒面
繢總夏篆夏縵墨車輚車皆雕面鷖總三㚤(由力反)三孤
内子自朱輅而下八六嬪六卿内子自黃輅而下七上
媛婦中大夫孺人自玄輅而下五下媛婦大夫孺人自
夏篆而下四女御婉士婦人自夏縵而下三其鞶纓就
各以其等皆簟笰漆之君以赤卿大夫士以玄君駕四
三輈六轡卿大夫駕三二輈五轡士駕二一輈四轡
隋制皇太子妃乘翟車以赤爲質駕三馬畫轅金飾犢
車爲副紫幰朱網絡良娣以下並乘犢車青幰朱裏三
公夫人公主王妃並犢車紫幰朱網絡五品以上命婦
並乘青幰與其夫同大唐制内命婦夫人乘厭翟車
嬪乘翟車婕妤以下乘安車各駕二馬外命婦公主王
妃乘厭翟車駕二馬自餘一品乘白銅飾犢車青通幰
朱裏油幢朱絲絡網駕牛二品以下去油幢絡網四品
青偏幔其王公以下車絡皆太僕官造貯掌之若受制
行冊命及二時廵陵婚葬則給之
通典卷六十五
