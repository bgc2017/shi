通典卷二
唐京兆杜佑君卿纂
食貨二
田制下(北齊)(後周)(隋)(大唐)
北齊給授田令仍依魏朝每年十月普令轉授成丁而
授丁老而退不聽賣易文宣帝天保八年議徙冀定瀛
無田之人謂之樂遷於幽州寬鄉以處之(秦漢州郡則大魏晉年代)
(又遠改移分析或未易知以此要有解釋近代制置今多因習則不暇繁叙他皆類此)武成帝河
清三年詔每歲春月各依鄉土早晚課人農桑自春及
秋男子十五以上皆營蠶桑孟冬布田畝蠶桑之月婦
女十五以上皆營蠶桑孟冬刺史聽審教之優劣定殿
最之科品人有人力無牛或有牛無人力者須令相便
皆得納種使地無遺利人無遊手又令男子率以十八
受田輸租調二十充兵六十免力役六十六退田免租
調京城四面諸坊之外三十里内為公田受公田者三
縣代遷内職事官一品以下逮於羽林武賁各有差其
外畿郡華人官第一品以下羽林武賁以上各有差職
事及百姓請墾田者名為永業田奴婢受田者親王止
三百人嗣王二百人第二品嗣王以下及庶姓王百五
十人正三品以上及皇宗百人七品以上八十人八品
以下至庶人六十人奴婢限外不給田者皆不輸其方
百里外及州人一夫受露田八十畝婦人四十畝奴婢
依良人限數與者在京百官同丁牛一頭受田六十畝
限止四牛每丁給永業二十畝為桑田其田中種桑五
十根榆三根棗五根不在還受之限非此田者悉入還
受之分土不宜桑者給麻田如桑田法關東風俗傳曰
其時強弱相凌恃勢侵奪富有連畛亘陌貧無立錐之
地昔漢氏募人徙田恐遺墾課令就良美而齊氏全無
斟酌雖有當年權格時暫施行爭地文案有三十年不
了者此由授受無法者也其賜田者謂公田及諸横賜
之田魏令職分公田不問貴賤一人一頃以供芻秣自
宣武出獵以來始以永賜得聽賣買遷鄴之始濫職衆
多所得公田悉從貨易又天保之代曾遥壓首人田以
充公簿比武平以後橫賜諸貴及外戚佞寵之家亦以
盡矣又河渚山澤有司耕墾肥饒之處悉是豪勢或借
或請編戶之人不得一壟糾賞者依令口分之外知有
買匿聽相糾列還以此地賞之至有貧人實非賸長買
匿者苟貪錢貨詐吐壯丁口分以與糾人亦既無田即
便逃走帖賣者帖荒田七年熟田五年錢還地還依令
聽許露田雖復不聽賣買賣買亦無重責貧戶因王課
不濟率多貨賣田業至春困急輕致藏走亦懶惰之人
雖存田地不肯肆力在外浮遊三正賣其口田以供租
課比來頻有還人之格欲以招慰逃散假使暫還即賣
所得之地地盡還走雖有還名終不肯住正由縣聽其
賣帖田園故也廣占者依令奴婢請田亦與良人相似
以無田之良口比有地之奴牛宋世良天保中獻書請
以富家牛地先給貧人其時朝列稱其合理(宋孝王撰)後
周文帝霸政之初創置六官司均掌田里之政令凡人
口十以上宅五畝口七以上宅四畝口五以上宅三畝
有室者田百四十畝丁者田百畝隋文帝令自諸王
以下至於都督皆給永業田各有差多者至百頃少者
至三十頃其丁男中男永業露田皆遵後齊之制並課
樹以桑榆及棗其田宅率三口給一畝京官又給職分
田一品者給田五頃至五品則為田三頃其下每品以
五十畝為差至九品為一頃外官亦各有職分田又給
公廨田以供用開皇九年任墾田千九百四十萬四千
二百六十七頃(隋開皇中戶總八百九十萬七千五百三十六按定墾之數每戶合墾田二頃)
(餘也)開皇十二年文帝以天下戶口歲增京輔及三河地
少而人衆衣食不給議者咸欲徙就寬鄉帝乃發使四
方出均天下之田其狹鄉每丁纔至二十畝老小又少
焉至大業中天下墾田五千五百八十五萬四千四十
頃(按其時有戶八百九十萬七千五百三十六則每戶合得墾田五頃餘恐本史非實)大唐開
元二十五年令田廣一步長二百四十步為畝百畝為
頃(自秦漢以降即二百四十步為畝非獨始於國家蓋具令文耳國家程式雖則具存今所在纂錄不可悉)
(載但取其朝夕要切冀易精詳乃臨事不惑)丁男給永業田二十畝口分田
八十畝其中男年十八以上亦依丁男給老男篤疾廢
疾各給口分田四十畝寡妻妾各給口分田三十畝先
永業者通充口分之數黃小中丁男子及老男篤疾廢
疾寡妻妾當戶者各給永業田二十畝口分田二十畝
應給寬鄉並依所定數若狹鄉所受者減寬鄉口分之
半其給口分田者易田則倍給(寬鄉三易以上者仍依鄉法易給)其永
業田親王百頃職事官正一品六十頃郡王及職事官
從一品各五十頃國公若職事官正二品各四十頃郡
公若職事官從二品各三十五頃縣公若職事官正三
品各二十五頃職事官從三品二十頃侯若職事官正
四品各十四頃伯若職事官從四品各十頃子若職事
官正五品各八頃男若職事官從五品各五頃上柱國
三十頃柱國二十五頃上護軍二十頃護軍十五頃上
輕車都尉十頃輕車都尉七頃上騎都尉六頃騎都尉
四頃驍騎尉飛騎尉各八十畝雲騎尉武騎尉各六十
畝其散官五品以上同職事給兼有官爵及勲俱應給
者唯從多不並給若當家口分之外先有地非狹鄉者
並即廻受有賸追收不足者更給諸永業田皆𫝊子孫
不在收授之限即子孫犯除名者所承之地亦不追每
畝課種桑五十根以上榆棗各十根以上三年種畢鄉
土不宜者任以所宜樹充所給五品以上永業田皆不
得狹鄉受任於寬鄉隔越射無主荒地充(即買蔭賜田充者雖狹鄉)
(亦聽)其六品以下永業即聽本鄉取還公田充願於寬鄉
取者亦聽應賜人田非指的處所者不得狹鄉給其應
給永業人若官爵之内有解免者從所解者追(即解免不盡者)
(隨所降品追)其除名者依口分例給自外及有賜田者並追
若當家之内有官爵及少口分應受者並聽廻給有賸
追收其因官爵應得永業未請及未足而身亡者子孫
不合追請也諸襲爵者唯得承父祖永業不合别請若
父祖未請及未足而身亡者減始受封者之半給其州
縣縣界内所有部受田悉足者為寬鄉不足者為狹鄉
諸狹鄉田不足者聽於寬鄉遙受應給園宅地者良口
三口以下給一畝每三口加一畝賤口五口給一畝每
五口加一畝並不入永業口分之限其京城及州郡縣
郭下園宅不在此例諸京官文武職事職分田一品一
十二頃二品十頃三品九頃四品七頃五品六頃六品
四頃七品三頃五十畝八品二頃五十畝九品二頃並
去京城百里内給其京兆河南府及京縣官人職分田
亦准此即百里外給者亦聽諸州及都護府親王府官
人職分田二品一十二頃三品一十頃四品八頃五品
七頃六品五頃(京畿縣亦准此)七品四頃八品三頃九品二頃
五十畝鎮戍關津岳瀆及在外監官五品五頃六品三
頃五十畝七品三頃八品二頃九品一頃五十畝三衛
中郎將上府折衝都尉各六頃中府五頃五十畝下府
及郎將各五頃上府果毅都尉四頃中府三頃五十畝
下府三頃上府長史别將各三頃中府下府各二頃五
十畝親王府典軍五頃五十畝副典軍四頃千牛備身
左右太子千牛備身各三頃(親王府文武官隨府出藩者於在所處給)諸軍
上折衝府兵曹二頃中府下府各一頃五十畝其外軍
校尉一頃二十畝旅師一頃隊正副各八十畝皆於領
所州縣界内給其校尉以下在本縣及去家百里内領
者不給諸驛封田皆隨近給每馬一疋給地四十畝若
驛側有牧馬之處疋各減五畝其𫝊送馬每疋給田二
十畝諸庶人有身死家貧無以供葬者聽賣永業田即
流移者亦如之樂遷就寬鄉者并聽賣口分(賣充住宅邸店碾磑)
(者雖非樂遷亦聽私賣)諸買地者不得過本制雖居狹鄉亦聽依
寬制其賣者不得更請凡賣買皆須經所部官司申牒
年終彼此除附若無文牒輙賣買財没不追地還本主
諸以工商為業者永業口分田各減半給之在狹鄉者
並不給諸因王事没落外籓不還有親屬同居其身分
之地六年乃追身還之日隨便先給即身死王事者其
子孫雖未成丁身分地勿追其因戰傷及篤疾廢疾者
亦不追減聽終其身也諸田不得貼賃及質違者財没
不追地還本主若從遠役外任無人守業者聽貼賃及
質其官人永業田及賜田欲賣及貼賃者皆不在禁限
諸給口分田務從便近不得隔越若因州縣改易隸地
入他境及犬牙相接者聽依舊受其城居之人本縣無
田者聽隔縣受(雖有此制開元之季天寳以來法令弛壞兼并之弊有踰於漢成哀之間)又
田令在京諸司及天下府州縣兼折衝府鎮戍關津嶽
瀆等公廨田職分田各有差諸職分陸田限三月三十
日稻田限四月三十日以前上者並入後人以後上者
入前人其麥田以九月三十日為限若前人自耕未種
後人酬其功直已自種者准租分法其價六斗以下者
依舊定以上者不得過六斗並取情願不得抑配親王
出藩者給地一頃作園若城内無可開拓者於近城便
給如無官田取百姓地充其地給好地替天寳中應受
田一千四百三十萬三千八百六十二頃十三畝(按十四年)
(有戶八百九十萬餘計定墾之數每戶合一頃六十餘畝至建中初分遣黜陟使按比墾田田數都得百十餘)
(萬頃)
水利田(周魏秦大漢後唐)(後漢)(晉)(東晉)(宋)
魏文侯使李悝作盡地力之教以為地方百里提封九
萬頃除山澤邑居三分去一為田六百萬畝理田勤謹
則畝益三斗不勤則損亦如之地方百里之增減輒為
粟百八十萬石必雜五種以備災害力耕數耘收穫如
寇盜之至(謂促遽之甚恐為風雨損之)還廬樹桑(還遶也)菜茹有畦瓜
瓠果蓏(木實曰果草實曰蓏茹所食之菜畦區也)殖於疆場至曾孫襄王以
史起為鄴令起進曰魏氏之行田也以百畝(賦田之法一夫百畝)
鄴獨二百畝是田惡也漳水在其旁西門豹為鄴令不
知用是不知也於是遂引漳水溉鄴以富魏之河内民
歌之曰鄴有賢令兮為史公決漳水兮灌鄴旁終古舄
鹵兮生稻粱(舄鹵即斥鹵也鹵鹹苦也謂鹹鹵之地史記云西門豹引漳水溉鄴誤)其後韓
聞秦之好興事欲疲之無令東伐乃使水工鄭國間說
秦令鑿涇水自中山西抵瓠口為渠並(蒲浪反)北山東注
洛三百餘里欲以溉田中作而覺秦欲殺國國曰始臣
為間然渠成亦秦之利也秦以為然卒使就渠渠就用
注填閼之水溉舄鹵之地四萬餘頃收皆畝一鍾於是
關中為沃野無凶年命曰鄭國渠(閼與淤同)秦平天下以
李冰為蜀守冰壅江水作堋(部用反)穿二江成都中雙過
郡下以通舟船因以溉灌諸郡於是蜀沃野千里號為
陸海漢文帝以文翁為蜀郡太守穿煎㳛(羊朱反)口溉
灌繁田千七百頃人獲其饒武帝元光中大司農鄭當
時言引渭穿渠起長安並南山下至河三百餘里渠下
民田萬餘頃又可得以溉田益肥關中之地得榖天子
以為然令齊水工徐伯表(廵行表記之)悉發卒數萬人穿漕
渠三歲而通渠下民頗得以溉田矣其後河東守番係
請穿渠引汾溉皮氏汾隂下引河溉汾隂蒲坂下(皮氏今龍)
(門縣地屬絳郡汾隂今寳鼎縣地蒲坂今河東縣地並屬河東郡)度可得五千頃五千
頃故盡河壖棄地民茭牧其中耳今溉田之度可得榖
二百萬石以上天子以為然發卒數萬人作渠田數歲
河移徙渠不利則田者不能常種久之河東渠田廢與
越人令少府以為稍入(時越人有徙者以田與之其租稅入少府也稍漸也其入未多)
(故謂之稍)其後莊熊羆言臨晉民(即今馮翊縣也)願穿洛以溉重泉
以東萬餘頃(重泉在今馮翊郡界今有乾坑是熊羆之所穿渠)故惡地誠得水
可令畝十石於是為發卒萬餘人穿渠自徵(音懲)引洛水
至商顔下(徵在馮翊即今郡之澄城縣商顔今馮翊縣界)岸善崩(洛水岸)乃鑿井
深者四十餘丈往往為井井下相通行水水頽以絶商
顔(下流日頽)東至山嶺十餘里間井渠之開自此始穿渠得
龍骨故名曰龍首渠作之十餘歲渠頗通猶未得其饒
是時用事者争言水利朔方西河河西酒泉皆引河及
川谷以溉田而關中湋渠靈軹引諸水汝南九江引淮
東海引鉅定(澤名)泰山下引汶水皆穿渠為溉田各萬餘
頃佗小渠陂山通道不可勝言自鄭國渠起至元鼎六
年百三十六歲而倪寬為左内史奏請穿鑿六輔渠(在鄭)
(國渠之裏今尚謂之輔渠亦曰六渠)以益溉鄭國傍高仰之田(素不得鄭國之溉灌)
(者仰為上向)帝曰農天下之本也泉流灌&KR1051;所以育五榖也
左右内史地名山川原甚衆細民未知其利故為通溝
瀆畜陂澤所以備旱也今内史稻田租挈重不與郡同
(租挈收田租之約今郡為四方諸郡)其議減令吏民勉農盡地利平徭行
水勿使失時(平徭者均齊渠堰之力役謂俱得水之利)後十六歲趙中大夫
白公(此時無公爵蓋相呼尊老之稱也)復奏穿渠引涇水首起谷口尾
入櫟(音藥)陽(谷口今雲陽縣冶谷是)注渭中袤二百里溉田四千五
百餘頃因名白渠民得其饒歌之曰田於何所池陽谷
口鄭國在前白渠起後(鄭國興於秦時故云前也)舉鍤為雲決渠為
雨(鍤鍬)涇水一石其泥數斗且溉且糞長我禾黍(水停淤泥可以)
(當糞)衣食京師億萬之口言此兩渠之饒也元帝建昭中邵
信臣為南陽太守於穰縣理南六十里造鉗盧陂累石
為隄傍開六石門以節水勢澤中有鉗盧王池因以為
名用廣溉灌歲歲增多至三萬頃人得其利及後漢杜
詩為太守復修其業時歌之曰前有邵父後有杜母
後漢章帝建初中王景為廬江太守郡部安豐縣有楚
孫叔敖所起芍陂先是荒廢景重修之境内豐給(其陂徑百)
(里灌田萬頃芍音鵲今夀春郡安豐縣界)順帝永和五年馬臻為會稽太守
始立鏡湖築塘周廻三百十里灌田九千餘頃至今人
獲其利晉武帝咸寧元年詔曰今年霖雨過差又有
蟲災潁川襄城自春以來略不下種深以為慮主者何
以為百姓計當陽侯杜元凱上疏曰臣輒思惟今者水
災東南特劇非但五穀不收居積并損下田所在渟汙
高地皆多墝塉百姓困窮方在來年雖詔書切告長吏
二千石為之設計不廓開大制定其趣舍之宜恐徒文
具所益蓋薄當今秋夏蔬食之時而百姓已有不贍前
至冬春野無青草則必指仰官榖以為生命此乃一方
之大事不可不早為思慮臣愚謂既以水為田當恃魚
菜螺蜯而洪波汎溢貧弱者終不能得今者宜大壞兗
及荆河州東界(兗州東界今濟陽濟陰東平魯郡之間荆河州東界今汝南汝隂譙郡之間也)
諸陂隨其所歸而宣導之令饑者盡得水産之饒百姓
不出境界之内朝暮野食此目下日給之益也水去之
後填淤之田畝收數鍾至春大種五榖五榖必豐此又
明年之益也杜君又言諸欲修水田者皆以火耕水耨
為便非不爾也然此施於新田草萊與百姓居相絶離
者耳往者東南草創人稀故得火田之利頃來戶口日
增而陂堰歲決良田變生蒲葦人居沮澤之際水陸失
宜放牧絶種樹木立枯皆陂之害也陂多則土薄水淺
潦不下潤故每有雨水輒復横流延及陸田言者不思
其故因云此土不可陸種臣計漢之戶口以驗今之陂
處皆陸業也其或有舊堰則堅完修固非今所謂當為
人害也臣見尚書胡威啟宜壞陂其言懇至臣又見宋
漢侯相應遵上便宜求壊泗陂徙運道時下都督度支
共處當各據所見不從遵言臣按遵上事運道東詣壽
春有舊渠可不由泗陂出泗陂在彼地界壊地凡萬三
千餘頃傷敗成業遵縣領應佃二千六百口可謂至少
而猶患地狹不足肆力此皆水之為害也當所共䘏而
都督度支方復執異非所見之難直以不同害理也人心
所見既不同利害之情又有異軍家之與郡縣士大夫
之與百姓其意莫有同者此皆偏其利以忘其害此理
之所以未盡而事之所以多患也臣又按荆河州界中
度支所領佃者州郡大軍雜士凡用水田七千五百餘
頃耳計三年之儲不過二萬餘頃以常理言之無為多
積無用之水况於今者水澇瓮溢大為災害臣以為宜
發明詔勅刺史二千石漢氏舊堰及山谷私家小陂皆
當修繕以積水其諸魏氏以來所造立及諸因雨決溢
蒲葦馬腸陂之類皆決瀝之長吏二千石躬先勸戒諸
食力之人並一時附功令比及水凍得粗枯涸其所修
功實之人皆以畀之其舊陂堰溝渠當有所補塞者比
尋求微跡一如漢時故事早為部分列上須冬間東南
休兵交代各留一月以佐之夫川瀆有常流地形有定
體漢氏居人衆多猶以無患今因其所患而宣瀉之蹟
古事以明近大理昭然可坐論而得臣不勝愚意嘗竊
謂最是今日之實益也朝廷從之東晉張闓(音開)為晉
陵内史時所部四縣並以旱失田闓乃立曲阿新豐塘
(今丹陽郡丹陽縣界)溉田八百餘頃每歲豐稔葛洪為其頌乃徵
入拜大司農宋文帝元嘉七年劉義欣為荆河刺史
鎮夀陽(今夀春郡也)於時土境荒毁百姓離散義欣綱維補
緝隨宜經理芍陂良田萬頃隄堰久壞秋夏常苦旱義
欣遣諮議參軍殷肅循行修理因舊溝引渒(匹詣反)水入
陂(渒水名在汝南)代木開溱水得通涇由是遂豐稔後魏刁
雍為薄骨律鎮將至鎮上表曰富平西三十里(薄骨律鎮今靈)
(武郡富平今廻樂縣)有艾山南北二十六里東西四十五里鑿以
通河似禹舊迹其兩岸作溉田大渠廣十餘步山南引
水入此渠中計昔時高於河水不過一丈河水激急沙
土漂流今日此渠高於河水二丈三尺又河水侵射往
往崩頽渠既高縣水不得上雖復諸處按舊引水水亦
難求今艾山北中有洲渚水分為二西河小狹水廣百
四十步臣今請入來年正月於河西高渠之北八里分
河之下五里平地鑿渠廣十五步深五尺築其兩岸令高
一丈北行四十里還入古之高渠即循高渠而北復八
十里合百二十里大有良田計用四千人四十日功渠
得成就所欲鑿新渠口河下五尺水不得入今求從小
河東南岸斜斷到西北岸計長二百七十步廣十步高
二丈絶斷小河二十日功計得成畢合計用功六十日
小河之水盡入新渠水則充足溉官私田四萬餘頃旬
日之間則水一徧水凡四溉榖得成實從之公私獲其
利裴延儶為幽州刺史范陽郡有舊沈渠徑五十里漁
陽燕郡有故戾諸堰廣袤三十里皆廢毁多時莫能修
復水旱不調人多饑餒延儶自度水形營造未幾而就
溉田萬餘頃為利十倍大唐貞觀十八年李襲稱為
揚州大都府長史乃引雷陂水又築句城塘以溉田八
百餘頃百姓獲其利徵拜太府卿人至今頼之永徽六
年雍州長史長孫祥奏言往日鄭白渠溉田四萬餘頃
今為富商大賈競造碾磑堰遏費水渠流梗澀止溉一
萬許頃請修營此渠以便百姓至於鹹鹵亦堪為水田
高宗曰疏導渠流使通溉灌濟汲炎旱應大利益太尉
無忌對曰白渠水帶泥淤灌田益其肥美又渠水發源
本高向下枝分極衆若使流至同州則水饒足比為碾
磑用水洩渠水隨入滑加以壅遏耗竭所以得利遂少
於是遣祥等分檢渠上碾磑皆毁之至大歴中水田纔
得六千二百餘頃
屯田(漢隋)(魏唐晉大)(東晉)(齊)(後魏)(北齊)
漢昭帝始元二年詔發習戰射士詣朔方調(徒釣反)故吏
將(子亮反)屯田張掖郡(調發遣之也故吏前為官職者令其郡率戰射士於張掖為屯)孝
宣帝神爵元年遣後將軍趙充國將兵擊先零羌充國
以擊虜殄滅為期乃欲罷騎兵屯田以待其弊奏曰臣
所將吏士馬牛食月用糧榖十九萬九千六百三十斛
鹽千六百九十三斛茭藁二十五萬二百八十六石(石百)
(二十斤)難久不解徭役不息又恐他夷卒有不虞之變且
羌虜易以計破難用兵碎也故臣愚心以為擊之不便
計度臨羌東至浩(音告)舋(音門即金城郡廣武縣地臨羌在今西平郡也)羌虜故
田及公田民所未墾可二千頃以上願罷騎兵留弛刑
應募及淮陽汝南步兵與吏私從者合凡萬二百八十
一人用榖月二萬七千三百六十三斛鹽三百八斛分
屯要害處冰觧漕下繕鄉亭浚溝渠(漕下以水運木而下也繕補也)理
湟(音皇)陿(音夾)以西道橋七十所令可至鮮水左右田事出
賦人二十畝(田事出謂至春人出營田也賦謂班與之)至四月草生發郡騎
及屬國胡騎伉健各千倅馬什二就草(倅副也什二者千騎則與副馬)
(二百疋也)為田者遊兵以充入金城郡益積蓄省大費今大
司農所轉榖至者足支萬人一歲食謹上田處及器用
簿唯陛下裁許之上報曰如將軍之計充國又奏曰今
留步士萬人屯田地勢平易臣愚以為屯田内有亡費
之利外有守禦之備騎兵雖罷虜見萬人留田為必禽
之具其土崩歸德宜不久矣詔罷兵獨充國留屯田大
獲地利明年遂破先零魏武既破黃巾欲經略四方
而苦軍食不足羽林監潁川棗祇建置屯田於是以任
峻為典農中郎將募百姓屯田於許下(今潁川郡許昌縣也)得榖
百萬斛郡國例置田官數年之中所在積粟倉廩皆滿
廢帝齊王芳正始四年司馬宣王督諸軍伐吳時欲廣
田畜榖為滅賊資乃使鄧艾行陳項以東至夀春(自今淮陽)
(郡項城縣以東至夀春郡)艾以為田良水少不足以盡地利宜開河
渠可以大積軍糧又通漕運之道乃著濟河論以喻其
指又以為昔破黃巾因為屯田積榖於許都以制四方
今三隅已定事在淮南每大軍征舉運兵過半功費巨
億以為大役陳蔡之間土下田良可省許昌左右諸稻
田并水東下令淮北屯二萬人淮南三萬人十二分休
常有四萬人且耕且守水豐常收三倍於西計除衆費
歲完五百萬斛以為軍資六七年間可積三千萬斛於
淮上此則十萬之衆五年之食也以此乘吳無往而不
克矣宣王善之皆如艾計遂北臨淮水自鍾離西南橫
石以西盡泚(旁脂反)水四百餘里置一營六十人且耕且
守兼循廣淮陽百尺二渠上引河流下通淮潁大理諸
陂於潁南北穿渠三百餘里溉田二萬頃淮南淮北皆
相連接自夀春到京師農官兵田雞犬之聲阡陌相屬
每東南有事大軍興衆汎舟而下達於江淮資食有儲
而無水害艾所建也晉羊祜為征南大將軍鎮襄陽
吳石城守去襄陽七百餘里每為邊害祜患之竟以詭
計令吳罷守於是戍邏減半分以墾田八百餘頃大獲
其利祜之始至也軍無百日之糧及至季年有十年之
積太康元年平吳之後當陽侯杜元凱在荆州(今襄陽郡)修
邵信臣遺蹟(邵信臣所作鉗盧陂六門堰並今南陽郡穰縣界時為荆州所統)激用滍
(音蚩)淯(音育)諸水以浸原田萬餘頃分疆刊石使有定分公
私同利衆庶賴之號曰杜父舊水道唯沔漢逹江陵千
數百里北無通路又巴丘湖沅湘之會表裏山川實為
險固荆蠻之所恃也預乃開揚口起夏水達巴陵千餘
里(夏水揚口在今江陵縣界巴陵即今郡)内瀉長江之險外通零桂之漕
(零陵桂陽並郡)南土歌之曰後世無叛由杜翁孰識智名與勇
功東晉元帝督課農功二千石長吏以入穀多少為
殿最其宿衛要任皆令赴農使軍各自佃即以為廩大
興中三吳大饑後軍將軍應詹上表曰魏武帝用棗祗
韓浩之議廣建屯田又於征伐之中分帶甲之士隨宜
開墾故下不甚勞大功尅舉間者流人奔東吳東吳今
儉皆以還返江西良田曠廢未久火耕水耨為功差易
宜簡流人興復農官功勞報賞皆如魏氏故事一年中
與百姓二年分稅三年計賦稅以使之公私兼濟則倉
庾盈億可計日而待之穆帝升平初荀羡為北部都尉
鎮下邳(今臨淮郡縣)屯田於東陽之石鼈(亦在今臨淮郡界也)公私利
之齊高帝勑桓崇祖修理芍陂田曰卿但努力營田
自然平殄虜寇昔魏置典農而中都足食晉開汝潁而
河汴委儲卿宜勉之後魏文帝大統十一年大旱十
二年祕書丞李彪上表請别立農官取州郡戶十分之
一為屯田人相水陸之宜料頃畝之數以贓贖雜物市
牛科給令其肆力一夫之田歲責六十斛甄其正課并
征戍雜役行此二事數年之中則榖積而人足矣帝覧
而善之尋施行焉自此公私豐贍雖有水旱不為害也
北齊廢帝乾明中尚書左丞蘇珍芝又議修石鼈等
屯歲收數十萬石自是淮南軍防糧足孝昭帝皇建中
平州刺史嵇曄建議開幽州督亢舊陂(今范陽郡范陽縣界)長城
左右營屯歲收稻粟數十萬石比境得以周贍又於河
内置懷義等屯以給河南之費自是稍止轉輸之勞武
成帝河清三年詔緣邊城守堪墾食者營屯田置都子
使以統之一子使當田五十頃歲終課其所入以論襃
貶隋文帝開皇三年突厥犯塞吐谷渾寇邊轉輸勞
弊乃令朔方總管趙仲卿於長城以北大興屯田大
唐開元二十五年令諸屯隸司農寺者每三十頃以下
二十頃以上為一屯隸州鎮諸軍者每五十頃為一屯
應置者皆從尚書省處分其舊屯重置者一依承前封
疆為定新置者並取荒閒無籍廣占之地其屯雖料五
十頃易田之處各依鄉原量事加數其屯官取勲官五
品以上及武散官并前資邊州縣府鎮戍八品以上文
武官内簡堪者充據所收斛斗等級為功優諸屯田應
用牛之處山原川澤土有硬軟至扵耕墾用力不同土
軟處每一頃五十畝配牛一頭彊硬處一頃二十畝配
牛一頭即當屯之内有硬有軟亦準此法其稻田每八
十畝配牛一頭諸營田若五十頃外更有地剰配丁牛
者所收斛斗皆準頃畝折除其大麥蕎麥乾蘿蔔等准
粟計折斛斗以定等級天寳八年天下屯收者百九十
一萬三千九百六十石關内五十六萬三千八百一十
石河北四十萬三千二百八十石河東二十四萬五千
八百八十石河西二十六萬八十八石隴右四十四萬
九百二石(後上元中於楚州古射陽湖置洪澤屯壽州置芍陂屯厥田沃壤大獲其利)
通典卷二
