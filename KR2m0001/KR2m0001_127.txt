通典卷一百二十二
唐京兆杜佑君卿纂
禮八十二開元禮纂類十七嘉一
皇帝加元服
卜日
皇帝將加元服卜日如别儀
告圓丘(方丘附)
前一日諸告官清齋於告所其守衛及設罇坫等並前
一日陳設如廵狩圓丘攝事儀(告方丘自前一日陳設及告官清齋等亦如之)
(為埋塪於壝南外壇之内北出陛)未明二刻諸告官各服其服郊社令
良醞令入實罇罍及玉帛(太罇二一實明水為上一實汎齊次之山罍二一實玄酒)
(為上一實清酒次之玉以四珪有邸幣以蒼告方丘太罇二一實明水一實醴齊玉兩珪有邸幣以黃)未
明一刻奉禮帥贊者先入就位贊引引御史太祝以下
入行掃除如常儀質明謁者引告官以下俱就門外位
奉禮帥贊者先入就位贊引引御史以下入就位謁者
引告官贊引引執事者次入就位定奉禮曰再拜謁贊
者承傳(凡奉禮有詞贊者皆承傳)告官以下皆再拜謁者進告官之
左白有司謹具請行事儀至禮畢燔祝版於齋所並同
廵狩告圓丘攝事儀(告方丘其儀同但改昊天為皇地祇其玉帛埋之)
告宗廟
其禮與廵狩告宗廟儀有司攝事同唯祝文臨時撰
臨軒行事
先一日尚舍奉御設御冠席於太極殿中楹間南向莞
筵紛純加藻席繢純加次席黼純守宮設羣官次於朝
堂太樂令展宫懸於殿庭並如常儀設協律郎舉麾位
於殿上西階之西東向一位於樂懸東南西向鼓吹令
分置十二案於建鼓之外乘黃令陳車輅尚輦奉御陳
輿輦並如常儀典儀設文官一品以下五品以上位於
懸東六品以下於横街南皆重行西面北上設武官一
品以下五品以上位於懸西六品以下於橫街南當文
官皆重行東面北上設朝集使位分方於文武官當品
之下設諸親位於四品五品之中(皇宗親在東異姓親在西)設蕃客
位各分方於朝集使六品之南諸州使人分方位於朝
集使九品之後又設太師太尉位於橫街之南道東北
向西上又設典儀位於懸之東北贊者二人在南少退
俱西向奉禮設門外位於東西朝堂皆如元日之儀其
日諸衛勒所部屯門列黃麾仗如常羣官依時刻集朝
堂俱就次各服其服通事舍人引就朝堂前位侍中版
奏請中嚴太樂令鼓吹令帥工人入就位奉禮郎設罍
洗於阼階東南罍在洗東加勺羃篚在洗西南肆實巾
加羃尚舍奉御設席於東房内近西又張帷於東序外
殿中監陳袞服於東房内席上東領玄衣纁裳十二章
(八章在衣日月星辰山龍華蟲火宗彝四章在裳藻粉米黼黻)白紗中單黼領青褾襈
裾革帶玉鈎䚢大帶(青帶朱裏紕其外上以朱下以綠鈎用組之)朱黼三章
(龍山火)鹿盧玉具劒火珠鏢首白玉䨇珮玄組大䨇綬六
綵玄黃赤白縹綠純玄質長二丈四尺五百首廣一尺
(小䨇綬長二尺六寸色同大綬而首半之間施二玉環)朱韈赤舄金飾繢纚玉簪
及&KR0808;三物同箱在服北向尚舍奉御設莞筵一紛純加
藻席繢純加次席黼純又在南尚舍奉御設醴罇於東
序外帷内坫在罇北實角觶柶各一加羃饌陳於罇西
籩豆各十二俎三在籩豆北設罍洗於罇東罍在洗西
加勺羃篚在洗東北肆實巾加羃執罍罇籩豆及在廷
罍篚者並絳公服立於其所袞冕垂白珠十二旒以組
為纓色同其綬黈纊充耳玉導於箱太常博士一人立
於西階下近西東面諸侍衛之官各服其器服俱詣閤
奉迎典儀帥贊者先入就位通事舍人各引羣官入就
位太常博士引太常卿升西階立於西房外當戸北向
侍中版奏外辦皇帝著空頂黑介幘䨇童䯻䨇玉導絳
紗袍以出侍衛警蹕如常儀皇帝將出太樂令令撞黃
鍾之鐘右五鐘皆應協律郎舉麾鼓吹奏太和之樂皇
帝出自西房太常博士引太常卿太常卿引皇帝即御
座南向立樂止(太常卿與博士退立於皇帝之左)通事舍人引太師太
尉就位(凡太師太尉進皆舍人導引)太師初入門舒和之樂作至位
樂止典儀曰再拜贊者承傳羣臣在位者皆再拜太師
升自西階太師初行樂作至階樂止太師升立於西階
上東面太尉詣阼階下罍洗盥手升東階詣東房内取
纚&KR0808;箱進跪奠於御座西端太師詣御座前跪奏稱請
坐退復位皇帝坐太尉進當御座前少左跪脱空頂幘
置於&KR0808;箱&KR0808;畢設纚興少西東面立太師降盥初降樂
作盥訖詣西階下樂止太常受冕左執頂右執前升西
階進當皇帝前左樂作太師祝曰令月吉日始加元服
壽考惟祺以介景福乃跪冠興復西階上位太尉進皇
帝前少左跪設簪纓興復位皇帝興太常卿引適東房
殿中監進徹&KR0808;纚箱以退皇帝著袞服太常卿引即席
南向坐樂止太尉詣序外帷内盥手洗觶酌醴加柶覆
之面葉立於序内南向太師進受醴面柄進御前北面
祝曰甘醴唯厚嘉薦令芳承天之休壽考不忘訖跪進
觶興退降立於西階下東面將祝殿中監帥進饌者奉
饌設於御座前皇帝左執觶右取脯擩於醯祭於籩豆
間太師取胏一以進皇帝皇帝奠觶於薦西受胏却左
手執本右手絶末以祭上右手嚌之授太尉太尉加於
俎降立於太師之南皇帝帨手(侍中一人進帨巾)取觶以柶祭
醴啐醴建栖奠觶於薦東皇帝初受觶休和之樂作奠
觶訖樂止太師太尉俱復橫街南位太師初行樂作至
位樂止典儀唱再拜贊者承傳在位者皆再拜太師太
尉出初行樂作出門樂止侍中前跪奏禮畢皇帝興太
樂令令撞蕤賓之鐘左五鐘皆應太和之樂作太常卿
引入東房侍衛警蹕如來儀入訖樂止通事舍人引東
西面位者以次出
見太后
其日冠訖著通天冠服詣太后所御殿如常朝見之式
尚宮引就殿前北向再拜訖尚宮引出還宮如常
謁太廟
將謁有司卜日如别儀前一日皇帝清齋於太極殿太
尉以下清齋于廟所近侍之官應從入廟者各於本司
清齋一宿諸衛令其屬晡後一刻各以其方器服守衛
廟門與太樂工人俱清齋一宿前三日尚舍直長施大
次於太廟南門之外道西東向尚舍奉御鋪御座守宮
設文武侍臣次於大次之後文左武右俱東向設太尉
以下次於齋坊内設三師次於侍臣次之西東向前二
日太樂令設宮懸之樂於廟庭如常儀右校清掃内外
前一日奉禮設御位於樂懸之南道西北向設太尉以
下及御史等位於内外如常儀設酒罇之位於廟堂上
前楹間各於室戸之左北向每室鷄彝一鳥彝一犧罇
二山罍二皆加勺羃皆西上各有坫(以置瓚爵)設罍洗篚如
常(篚實珪瓚巾爵)其執罇罍篚羃及烹牲竝如廵狩告謁儀日
未明三刻太尉以下各服其服太廟令良醞令各帥其
屬入實罇罍(鷄彝犧罇上罇皆實以明水山罍之上罇實以玄酒鳥彝實以鬱鬯犧罇實以醴齊)
(山罍實以清酒)太官令帥進饌者實籩豆行掃除及奏出獻祖
以下神主各置於座如常儀訖各就位如廵狩告儀質
明謁者引太尉以下俱就門外位太樂令帥工人次入
就位(其升堂坐者皆脱履於階下降納如常)謁者引太尉贊引引執事者
次入就位立定奉禮曰再拜太尉以下皆再拜(其先拜者不拜)
謁者進太尉之左白有司請行事其行事儀至讀祝文
如時享攝事儀(唯無燔膟膋及奠毛血)讀祝文曰維某年歲次月
朔日孝曾孫皇帝某(太祖以下稱臣某)謹遣太尉臣名敢昭告
於獻祖宣帝祖妣某氏敬遵常典禮加元服以今吉辰
祗見謹以一元大武明粢薌合薌萁嘉蔬嘉薦醴齊尚
饗訖興太尉再拜初讀祝文訖樂作太祝進跪奠版於
神座俛伏興還罇所太尉拜訖樂止謁者引太尉以次
獻皆如獻祖之儀(唯不盥洗)徧獻訖其飲福受胙如常儀訖
謁者引太尉降復位贊引引御史太祝及執罇篚羃者
俱就執事位重行西面立以俟皇帝既謁廟出門太祝
等升復位訖登歌作雍和之樂諸祝各進入室徹豆出
還罇所登歌止奉禮曰賜胙其贊拜及納神主燔祝版
竝如時享攝事儀
親謁
前出三日本司宣攝内外各供其職前一日守宮設羣
官五品以上次東西朝堂如常謁晝漏上水三刻鑾駕
出宮發引前七刻搥一鼓為一嚴(三嚴時節一刻侍中奏裁)發引前
五刻搥二鼓為再嚴其鑾駕發引之儀與時享出宮儀
同唯陳小駕鹵簿乘金輅為異駕廻通事舍人引文武
羣官不從者退就次以俟駕至大次廻輅東向將軍降
立於路侍中進當鑾駕前跪奏稱侍中臣某言請降輅
俛伏興還侍位皇帝降輅乘輿之大次繖扇華蓋侍衛
如常儀通事舍人引三師各就便座各服其服出立於
大次門外太常博士引太常卿立於大次門外當門西
向侍中版奏外辦皇帝出次華蓋侍衛如常(侍中負寶陪從如式)
博士引太常卿太常卿引皇帝(凡太常卿前導皆博士先引)至廟門
外殿中監進鎮珪皇帝執鎮珪華蓋仗衛停於門外三
師近侍者從入如常皇帝初入門太和之樂作至版位
北向立樂止太常卿與博士退立於左太常卿前奏稱
請再拜皇帝再拜少頃太常卿又奏稱請再拜皇帝又
再拜訖太常博士引太常卿太常卿引皇帝出還大次
初行樂作出門樂止殿中監受鎮珪華蓋侍衛如常儀
皇帝既還大次請解嚴轉仗衛至既入閤侍中版奏請
解嚴叩鉦將士各還本所如時享還宮儀
會羣臣
皇帝見廟之明日會羣臣如元會之儀其上壽詞云具
官臣某言伏惟皇帝陛下吉辰元服禮備樂和臣等不
勝大慶謹上千萬歲壽
羣臣上禮
前一日守宮量設次於東朝堂如常儀其日應上禮之
官依時刻各集於次皆服朝服奉禮先設上禮之官位
於東朝堂之前近南文東武西重行北面相對為首又
設中書舍人位於吏部為首者之北南向設奉禮位於
文官東北贊者二人在南差退俱西向通事舍人各引
應上禮之官就位定令史二人對舉表案禮部郎中引
就中書舍人前取表授舍人訖引案退奉禮唱再拜贊
者承傳在位者皆再拜中書舍人奉表入進通事舍人
引在位者退
皇帝納后
卜日告圓丘方澤竝如加元服儀其祝文臨時撰
臨軒命使
將行納采制命太尉為使者宗正卿為副使吏部承以
戒之(問名納徵納吉告期并奉迎竝同使)前一日尚書奉御設幄座於太
極殿如常守宮設羣官客使等諸應陪位者次於東西
朝堂太樂令展宮懸於殿庭設舉麾位於殿上一位於
懸下鼓吹令設十二案乘黃令陳車輅尚輦奉御陳轝
輦皆如元日之儀典儀設文官一品以下五品以上位
於懸東六品以下於橫街南皆重行西面北上設武官
一品以下五品以上位於懸西六品以下於橫街南當
文官皆重行東面北上設朝集使位各分方於文武官
當品之下設諸親位於四品五品之下(皇宗親在東異姓親在西)設
蕃客位各分方於朝集使六品之南諸州使人分方位
於朝集使九品之後設典儀位於懸東北贊者二人在
南少退俱西向設使者受命位於大横街南道東副使
又於其東少退俱北面奉禮設門外位於東西朝堂如
元日儀其日諸衛勒所部列黃麾仗如常儀羣官依時
刻集朝堂俱就位各服其服通事舍人引就朝堂前位
侍中量時刻版請中嚴鈒戟近仗入陳於殿庭太樂令
帥工人就舞位協律郎入就舉麾位諸侍衛之官各服
其器服符寳郎就閣奉迎典儀帥贊者先入就位通事
舍人引羣官入就位又引使主副入立於太極門外道
東西面黃門侍郎引主節執幡節中書侍郎引制書案
立於左延明門内道北西面北上侍中版奏外辦皇帝
服袞冕御轝以出曲直華蓋警蹕侍衛如常儀皇帝將
出仗動出自西房即御座坐南向符寳即奉寳置於御
座如常通事舍人引使主副入就位定典儀曰再拜贊
者承傳羣官在位者皆再拜侍中前承制降詣使者東
北西面稱有制使主副俱再拜侍中宣制曰納某官女
為皇后命公等持節行納采等禮宣訖使主副又再拜
侍中還侍位黃門侍郎引主節於使者東北西面授使
者使者受付主節主節立於使後黃門侍郎退中書侍
郎引制書案立於使者東北西面中書侍郎取制書(持案)
(退自使後立於使者之左)西面授使者使者受制書置於案持案者
退立於使後中書侍郎退典儀曰再拜贊者承傳羣官
在位者皆再拜舍人引使者主副出持節者前導持案
者次之侍中前跪奏稱侍中某臣言禮畢俛伏興還侍
位皇帝降座升輿入自東房侍衛警蹕如來儀舍人引
羣官在位者以次出初使主副乘輅備儀仗而行鼓吹
備而不作從者乘車以從其制書油絡網犢車載而行
自後皆如之
納采
前一日守宮設使者次於后氏大門外道右南向其日
大昕使主副至於后氏大門外掌次者迎入次(凡賓主及行事)
(者皆公服)主人受於廟(無廟者受於正寢)掌事者布神席於室戸外
之西莞筵紛純加藻席畫純南向右雕几使主副出次
謁者引立於大門外之西東門北上持幡節者立於使
者之北少退東面令史二人對舉制案立於使者之南
執鴈者又在其南俱東面主人立於大門内西面儐者
立於主人之左北面受命出立門東西面曰敢請事使
者曰某奉制納采儐者入告主人曰臣某之女若如人
既蒙制訪臣某不敢辭儐者出告入引主人出迎使者
於大門外之南北面主人再拜使者不答拜主人揖使
者先入於階使者及宗正卿入幡節先導其持節案及
執鴈者從入幡節立西階之西東面(自後幡節皆如之)使者由
西階升於兩楹間南面使副在使者西南持案及執鴈
者在使副西南俱東面主人升阼階詣使者前北面持
案者以案進使副前使副取制書持案者退復位使副
奉制書進授使者退復位持節者脫節衣使者曰有制
主人再拜宣制主人降詣階間北面再拜稽首訖升進
北面受制書退以授左右仍北面立使副取鴈以授使
者退復位使者受鴈主人再拜進受鴈退以授左右仍
北面立儐者引二人對舉答表案進於主人後少西儐
者取表以授主人主人受進授使者訖復位再拜持節
者加節衣謁者引使者及使副等降自西階以出
制文(凡六禮皆以版長一尺二寸博四寸厚八分后家答版亦如之)
皇帝曰咨具官封姓渾元資始肇經人倫爰及夫婦以
奉天地宗廟社稷謀於公卿咸以為宜率由舊典今使
持節太尉封某宗正卿封某以禮納采
答文
皇帝嘉命訪婚陋族備數采擇臣之女(姑姊妹則云先臣某官之遺女)
未閑教訓衣履若而人欽承舊章肅奉典制某官封臣
姓名稽首頓首再拜承制詔
問名
使者既出遂立於内門外之西東向並如納采位初使
者降主人降立於内門内東廂西面儐者進受命出請
事使者曰將加卜筮奉制問名儐者入告主人曰臣某
之子若而人既蒙制訪臣某不敢辭儐者出告入引主
人出迎使者至主人受鴈訖出如納采儀使者出立於
門内之西使副在南少退俱東面初使者降主人延使
立於東階下西面儐者進受命出請事使者曰禮畢儐
者入告主人曰某公奉制至於某之室某有先人之禮
請禮從之儐者出告使者曰某既得將事敢辭儐者入
告主人曰先人之禮敢固以請儐者出告使者曰某辭
不得命敢不從儐者入告遂引主人升立於序端掌事
者徹几改設二筵東上(各用莞筵紛純加藻席繢純)設甒醴於東房
西牖下加勺羃坫在罇北實觶二角柶二一籩一豆實
以脯醢在坫北又設洗於東階東南如常訖儐者引主
人降迎使者於内門外之東西面揖使者先入使者入
門而左副從之主人入門而右至階主人曰請某位升
使者曰某敢辭主人曰固請某位升使者曰某敢固辭
主人曰終請某位升使者曰某敢終辭主人升阼階使
者升西階副從升俱北面主人阼階上北面再拜使者
及副西階上北面荅再拜主人受几於序端掌事者内
拂几三奉兩端西北向以進主人東南向外拂几三振
袂内執之掌事者一人又執几以從主人進西北向使
者序進迎受於筵前東南向以俟主人還東階上北向
再拜送使者以几筵進北面跪各設於座差退於西階
上北面東上俱答再拜立於階西東面南上贊者二人
俱升取觶降盥手洗觶升實醴加柶於觶覆之面葉出
房南面主人受醴面柄進使者筵前西北面立又贊者
執觶以從使者西階上北面各一拜序進筵前東南面
主人又以次授醴使者受俱復西階上位主人退復東
階上北面一拜送掌事者以次薦脯醢於筵前使者各
進升筵皆坐左執觶右取脯擩於醢祭於籩豆間各以
柶祭醴三始扱一祭又扱再祭興各以柶兼諸觶上躐
降筵於西階上俱北面坐俱啐醴建柶各奠觶遂拜執
觶主人答拜使者進升筵坐各奠觶於薦東降筵序立
於西階上東面南上掌事者牽馬入陳於門内三分庭
一在南北首西上又掌事者奉幣篚升東階以授主人
主人受於序端進西面掌事者一人又奉幣篚立於主
人之後使者西階上俱北面再拜主人進詣楹間南面
立使者序進立於主人之西俱南面主人以幣篚授使
者使者受退立於西階上東面掌事者又以幣篚授主
人主人受以授使副使副受退立於使者北俱東面主
人還東階上北面拜送使者降西階從者迓受幣使者
當廷實揖馬以出牽馬者從出使者出大門之外西東
面立從者迓受馬主人出門東西面再拜送使者退主
人入立於東階下西面儐者告主人曰賓不顧矣主人
反於寢使者奉答表詣闕進
制文
皇帝曰咨某官封姓兩儀配合承天統物正位於内必
俟令族重章舊典令使者持節太尉封某宗正卿封某
以禮問名
答文
皇帝嘉命使者某重宣中制問臣名族臣女夫婦所生
先臣故某官之遺玄孫先臣故某官之遺曾孫先臣故
某官之遺孫先臣故某官之孫女年若干欽承舊章謹
奉典制某官臣姓某稽首頓首再拜承制詔(若女祖以上在則直)
(云某官臣之孫女等語)
納吉
前一日守宫設使者次以下至主人立於大門内西面
加納采儀儐者進受命出請事使者曰加諸卜筮占曰
從制某也納吉儐者入告主人曰臣某之女若而人龜
筮云吉臣占在焉臣某謹奉典制儐者出告入引主人
出迎使者於大門外以下至使者降自西階以出如納
采儀使者出立於内門外之西使副在南少退俱東面
初使者降主人立於東階下西面儐者進受命出請事
使者曰禮畢其儐使者如問名之儀
制文
皇帝曰咨某官姓人謀龜筮僉曰貞吉敬順典禮今使
使持節太尉封某宗正卿封某以禮納吉
答文
皇帝嘉命使者某重宣中制太卜元吉臣陋族卑鄙憂
懼不堪欽承舊章肅奉典制某官臣姓某稽首頓首再
拜承制詔
納徵
前一日守宮設使者次如初其日大昕使主副至后氏
大門外掌次者延入次執事者入布羃於内門之外玄
纁束帛陳於羃上六馬陳於羃南北首西上執事者奉
榖珪以匱俟於羃東西面掌事者設几筵如初使主副
出次謁者引立於大門外之西東面北上持幡節者立
於使者之北少退東面令史二人對舉制案立於使副
南東面主人立於大門内西面儐者進受命出請事使
者曰某奉制納徵儐者入告主人曰奉制賜臣以重禮
某祇奉典制儐者出告入引主人出迎使者於大門外
之南北面主人再拜使者不答拜謁者引使者及使副
入幡節前導持案者從入使者入門而左主人入門而
右至於内門使主副立於門西東面北上主人立於門
東西面儐者引主人揖使者先入門至階使副從入由
西階升立於楹間南面使副在使者西南持案者在使
副西南俱東面主人由阼階詣使者前北面立執事者
坐啓匱取珪加於玄纁上及牽馬者從入三分庭一在
南北首西上執珪者在馬西俱北面持案者以案進使
副前使副取制書持案退復位使副奉制書進授使者
退復位持節者脱節衣使者曰有制主人再拜使者宣
制畢主人降詣階間北面再拜稽首訖升進北面受制
書退以授左右仍北面立儐者引二人對舉答表案進
主人後少西儐者取表以授主人主人受以授使者訖
退復位再拜謁者引使者及使副等降自西階以出立
於内門外之西使副在南少退俱東面初主人受制書
訖左右受玉帛於庭受馬者自左受之以東牽馬者既
授馬自前面而出主人降立於東階下西面儐者進受
命出請事使者曰禮畢其儐使者如納吉之儀
制文
皇帝曰咨某官姓之女有母儀之德窈窕之姿如山如
河宜奉宗廟永承天祚玄纁珪馬以章典禮今使使持
節太尉封某宗正卿封某以禮納徵
答文
皇帝嘉命使者某重宣中制降婚卑陋崇以上公寵以
豐禮備物典冊欽承舊章肅奉典制某官臣姓名稽首
頓首再拜承制詔
告期
前一日守宮設使者次以下至出請事如納采儀使者
曰制使某告期儐者入告主人曰臣某謹奉制儐者出
告入引主人出迎使者以下至禮畢如納采儀
制文
皇帝曰咨某官姓謀於公卿大筮元龜㒺有不臧率遵
典禮今使使持節太尉封某宗正卿封某以禮告期
答文
皇帝嘉命使者某重宣中制告曰惟某月某日可迎臣
欽承舊章肅奉典制某官臣姓某稽首頓首再拜承制
詔
告期
有司以特牲告如常告禮祝文臨時撰
冊后
前一日守宮設使者次於后氏第大門外之西如常尚
舍設尚宮以下次於后氏閤外道西東向障以行帷其
日臨軒命使如納采命使之儀(太尉為正使司徒為副使)奉禮設使
者位於大門外之西東向使副及内侍位於使者之南
舉冊案及寳綬者在南差退持節者在使者之北少退
俱東向設主人位於大門外之南北面設使者以下及
主人位於内門外亦如之設内謁者監位於内門外主
人之南西面謁者監設司贊位於東階東南掌贊二人
在南差退俱西向内謁者監又先置一案於閤外近限
使主副乘輅持節備儀仗鼓吹備而不作至后氏大門
外使者降輅掌次者延入次尚宮以下至客之次内僕
進重翟以下大門外道西東向北上諸衛令其屬布后
儀仗如常使者出次謁者引使者以下就門外位主人
朝服出立於東階下西面儐者進受命出門東西面曰
敢請事使者曰某奉制授皇后備物典冊儐者入告遂
引主人出迎於大門外北面再拜使者不答拜謁者引
使者入門而左持節者前導持案者次之主人入門而
右至内門外各就位立定奉冊寶案者進當使副前使
副受冊寶持案者退復位使副以冊寶進授使者退復
位内侍進使者前西面受冊寶東面授内謁者監復位
内謁者監持冊寳入立於閤外之西東面跪置冊寳於
案俛伏興尚宮以下入閤奉后首餙褘衣(其衣服所司先進)傅
姆贊出尚宮引降立於庭中北面尚宮跪取冊尚服跪
取寳綬興立於后之右少前西向司言司寶各一人進
於后左少前東向尚宮稱有制尚儀贊皇后再拜皇后
再拜宣冊訖尚儀又贊皇后再拜皇后再拜尚宮奉冊
進授皇后皇后受以授司言尚服又奉寳綬進授皇后
皇后受以授司寳訖尚儀贊皇后升座尚宮引皇后升
座南向坐内官以下俱降立於庭重行北向西上立定
司贊曰再拜掌事承傳内官以下皆再拜訖諸應侍衛
者各升立於侍位尚儀前跪奏稱禮畢皇后降座尚宮
引皇后入於宮主人儐使者如告期之儀前使者乘輅
而還詣闕復命
冊文
維某年月日皇帝使使持節太尉封某司徒封某冊命
某官女某氏為皇后咨爾易階乾坤詩首關雎王化之
本實由内輔是故皇英嬪虞帝道以光太任妣姬周胤
克昌皇后其祇勖厥德以肅承宗廟虔恭中饋敬盡於
婦道帥導於六宮作範儀於四海皇天無親惟德是依
可不慎歟
命使奉迎
其日晡後侍中量其時刻版奏請中嚴晡後三刻皇帝
服衮冕出升所御殿宮人侍衛如常文武之官五品以
上立於東西朝堂如常儀奉迎前一日守宮設使者次
於大門外道右設使副及内侍次於使者次西俱南向
尚舍設宮人次於閤外道西奉禮設使者位於大門外
之西東向使副位於使者之南持案及執鴈者又在南
差退持節者在使者北少退俱東向奉禮位於使副西
南贊者二人在南差退俱東面設内侍位於大門外道
左西面其日司贊設宮人以下位於堂前使主副朝服
發朝堂乘輅持節備儀仗至大門外使者降輅掌次者
延入位宮人等各之次奉迎文武官至宿衛及列鹵簿
如常儀尚儀奏請皇后中嚴量時刻姆傅導皇后尚宮
前引出升堂宮人等侍衛如常儀皇后將出主婦出於
房外之西南向文武奉迎者皆陪立於大門外文東武
西北上位定謁者引使者詣大門外位使副内侍等各
就位主人立於内門外堂前東階下西面儐者受命出
請事使者曰某奉制以今吉辰率職奉迎儐者入告主
人曰臣謹奉典制儐者出告入引主人出門南北面再
拜使者不答拜謁者引使者入門而左持節者前導使
副及持案執鴈者次之主人入門而右至内門外堂西
階使者先升立於兩楹間南面使副在使者西南持案
及執鴈者在使副西南俱東面主人升東階詣使者前
北面立持案者以案進使副前使副取制書持案者退
復位使副奉制書授使者退復位使者曰有制主人再
拜使者宣制畢主人降詣階間北面再拜稽首訖升進
北面受制書退授左右訖主人再拜進受鴈授左右仍
北面立儐者引二人對舉答表案進立於主人後少西
儐者取表以授主人主人受以授使者訖退復位再拜
謁者引使者及使副降自西階以出復門外位立定奉
禮曰再拜贊者承傳使主副俱再拜使者曰令月吉日
某等承制率職奉迎内侍受以入傳於司言司言受以
奏聞尚儀奏請皇后再拜皇后再拜訖主人升自東階
進西面誡之曰戒之敬之夙夜無違命主人退立於東
階上西面母誡於西階上施衿結帨曰勉之敬之夙夜
無違命訖腰輿進皇后升輿以降尚宮前導六尚以下
侍衛如常皇后升重翟以几姆加幜内宮侍從及内侍
導引應乘車從者如鹵簿常儀迎使及百官當引從者
皆退隨便立皇后車出大門外以次乘車馬引從如常
制文
皇帝曰咨某官姓歲吉月令吉日帷某率由典禮今遣
使持節太尉封某宗正卿封某以禮迎
答文
皇帝嘉命使者某重宣中詔令月吉辰備禮以迎螻蟻
之族猥承大禮憂懼戰悸欽承舊章肅奉典制某官臣
姓某稽首頓首再拜承制詔
同牢
其日内侍之屬設皇后大次於皇帝所御殿門外之東
南向鋪座如常將夕尚寢設皇帝御幄於所御之殿室
内之奥東向鋪地席重茵施屏幛初昏尚食設洗於東
階東南東西當東霤南北以堂深罍水在洗東篚在洗
西南肆(篚實以巾二爵二)設后洗於東房近北罍水在洗西篚
在洗東北肆皆加勺羃饌於東房西牖下籩豆各二十
四簋簠各二㽅各三皆加巾蓋俎三罇於室内北牖下
玄酒在西加羃勺南柄(羃夏用絺冬用組)又罇於房戸外之東
無玄酒坫在南加四爵合膊(其器皆烏漆惟㽅以陶卺以匏)皇后重翟
入大門鳴鐘鼓(其鐘鼓所司先陳設鳴鐘鼓者所以聲告内外)鹵簿止於外近
侍應從者如常皇后從永巷至大次前廻車南向施步
障畢尚儀進當車前跪奏請降車興退復位皇后降車
御輿司輿率繖扇等司燈率執燭者布列前後皇后入
就大次嚴整訖尚宮引皇后詣所御殿門外之東西向
立尚儀跪奏外辦請降座禮迎皇帝降座尚宮前引詣
門内之西東面揖后以入尚食徹罇羃酌玄酒三注於
罇尚寢設席於室内之西東向(莞筵紛純加藻席繢純次席黼純對席亦准此)
皇帝導后升西階入室即席東向立皇后入立於罇西
南向皇帝盥於南洗皇后盥於北洗尚食率其屬以饌
入設醬於席前葅醢在其北俎三入設於豆東豕俎特
於俎北(豆東葅醢之東)尚食設黍於醬東稷稻粱又在東設湆
於醬南(饌要方也)設對醬於東(對醬后醬也設之當特俎)葅醢在其南北
上設黍於豕俎北其西稷稻粱設湆於醬北尚食啓會
郄於簠簋之南對簠簋於北(啓發也豆蓋徹於房)各加匕箸尚寢
設對席於饌東尚食西面跪奏饌具興皇帝揖皇后對
席西面皆坐尚食跪取韭葅擩醢授皇帝又尚食跪取
韭葅擩醢授皇后皇帝及皇后俱受祭於豆間尚食又
取黍實於左手遍取稷稻粱反於右手授皇帝又尚食
取黍實於左手遍取稷稻粱反於右手授皇后皇帝及
皇后俱受祭於豆間尚食各以胏加於俎司飾三人以
巾授皇帝及皇后俱帨手訖尚食各跪品嘗饌訖各移
黍置於席上以次授胏脊皇帝及皇后皆食三飯卒食
尚食二人俱盥手洗爵於房入室詣酒罇所酌酒進授
皇帝及皇后俱受爵祭酒尚食各以肝從皆奠爵振祭
嚌之尚食皆受實於俎豆各取爵皆飲訖尚儀俱進受
虛爵奠於坫再酳如初三酳用膊如再酳尚食俱降東
階洗爵升酌於戸外罇進北面俱奠爵興再拜跪取爵
祭酒遂飲卒爵奠拜執爵奠興降奠於篚還侍立尚儀
北面跪奏稱禮畢興皇帝皇后俱興尚宮引皇帝入東
房釋冕服御常服又尚宮引皇后入幄脱服尚宮引皇
帝入尚食率其屬徹饌於東房如初皇后從者餕皇帝
之饌皇帝侍者餕皇后之饌
皇后表謝
皇后至宮之日服展衣出司言引尚宮尚宮前導及左
右侍從如常升正殿兩楹間北面立又尚儀以謝表授
皇后又尚儀以案俟於前皇后置表案上尚宮贊拜皇
后再拜訖尚儀以表降殿授内侍内侍因中書以聞初
内侍出門皇后降殿還寢如常
朝皇太后
其日大昕所司設皇太后御座地席於所御之殿南尚
食帥司膳設側罇甒醴於東房内東壁下加勺羃籩一
豆一實以脯醢設於罇北又設洗於罇西近北罍水在
洗西篚在洗東北肆(篚實以巾羃角觶一角柶一)其日皇后夙興沐
浴尚儀版奏請皇后中嚴質明六尚及諸侍衛宮人俱
詣寢殿奉迎尚儀版奏外辦皇后服禕衣加首飾御輿
尚宮前導降自西階以出侍衛如常至皇太后閤外皇
后降輿障扇侍從如常立於西廂東面皇后將至尚儀
奏請皇太后中嚴皇后既至閤外尚儀奏皇太后外辦
皇太后服禕衣首飾司言引尚宮尚宮引皇太后出即
御座前南向坐侍從如常皇后執笲棗栗腵修司言引
尚宮尚宮引皇后入升西階北面再拜跪進奠於皇太
后座前皇太后撫之尚食進徹以東司言引尚儀尚儀
引皇后入升西階北面再拜進跪奠笲於皇太后座前
皇太后撫之尚食進徹以東司言引尚宮尚宮引皇后
退北面又再拜司設設皇后席於戸牖之間近北南向
司言引尚宮尚宮引皇后立於席西南向尚食入東房
盥手洗觶酌醴加柶面柄出進詣皇后席前北向立皇
后進北面再拜受醴尚食薦脯醢於席前皇后升席坐
左執觶右取脯擩於醢祭於籩豆間以柶祭醴三始一
扱祭又扱再祭加柶於觶面葉興降席北面跪啐醴建
柶興北面再拜進升席跪奠觶於薦東興降席司言引
尚宮尚宮引皇后降自西階以出御輿而還侍從如常
儀初皇后出閤尚儀跪奏稱禮畢俛伏興還侍位皇太
后降座入室如常
皇后受羣臣賀
右如正冬賀儀唯辭云具官臣某等言伏惟殿下徽猷
昭備至德應期凡厥黔黎不勝慶躍
皇帝會羣臣
右如正冬會儀唯樂備而不作上壽辭云具官臣某等
言皇后坤儀配天德昭厚載克崇萬葉明嗣徽音凡厥
兆庶載懷鳬藻臣等不勝慶忭謹上千萬歲壽
外命婦朝會
右如正冬朝會儀唯賀辭云某位妾姓等言伏惟殿下
坤象配天德昭厚載率土含識不勝抃舞會辭惟嘉謹
上千萬歲壽
羣臣上禮
右如加元服上禮之儀
皇后廟見
前一日皇后清齋於别殿内官應從入廟者俱清齋一
日於廟所諸衛令其屬晡後一刻各以其方器服守衛
廟門與太樂工人俱清齋一宿前二日尚舍直長施皇
后大次於太廟北門内之西東向周以行帷尚舍奉御
鋪御座尚舍直長又量設内官以下次於大次之後守
宫設外命婦妃主以下次於廟北門外之西道北南向
東上周以行帷設行事太尉以下次於齋坊之内太樂
令設宮懸之樂於廟庭如式前一日右校清掃内外内
謁者監設皇后版位於樂懸之北道西北向設外命婦
位於其次前北面東上奉禮設太尉以下及御史等位
於内外並如常儀設酒罇於廟堂之上前楹間各於室
戸之左北向每室彜二罇二(春夏用雞彜犧罇秋冬用斝黃彜著罇)山罍
二皆加勺羃皆西上各有坫(以置瓚爵)設洗於東階東南北
向以下至太祝持版如加元服謁廟儀太祝持版進於
室戸外之右東向跪讀祝文曰維某年歲次月朔日子
孝曾孫開元神武皇帝某(太祖以下稱臣某)謹遣太尉封臣名
敢昭告於皇祖某謚皇后某氏(太祖以下廟則稱妾某氏)將伸祇見
謹以一元大武明粢薌合薌萁嘉疏嘉薦醴齊敬薦尚
饗訖興太尉再拜初讀祝文樂作太祝進跪奠版於神
座前俛伏興還罇所太尉拜訖樂止謁者引太尉以次
獻皆如獻祖之儀(惟不盥洗)徧獻訖以下如加元服謁廟儀
唯執事則每事訖還齋所
車駕出宮
前出宮三日本司宣攝内外各供其職其日晝漏上水
四刻車駕出宮發引前七刻搥一鼓為一嚴(三嚴時刻前一日内)
(侍中奏裁)發引前五刻搥二鼓為再嚴尚儀版奏請中嚴司
贊設内命婦版位於皇后所御殿閤外道東重行西向
北上内命婦各服其服所司陳小駕鹵簿發引前二刻
搥三鼓為三嚴司贊引内命婦各就位六品以下各服
其服俱詣室奉迎(尚服負璽如式)内僕進重翟於閤外尚儀版
奏外辦馭者執轡皇后首飾禕衣乘輿以出警蹕侍衛
如常儀皇后升車仗衞如常六尚等乘車陪從如式司
賓引内命婦退隨近以俟諸翊駕之官皆乘馬駕動稱
警蹕如常不鳴鼓角諸衛前後督攝如常外命婦三品
以上及公主縣主皆先置各就次俱服其服車駕將至
内侍之屬守廟四門内謁者贊外命婦妃主等出次内
典引引就位立駕過引還次初駕將至内侍之屬守廟
四門駕至廟北門廻車北向尚儀進當前跪奏稱尚儀
妾姓言請降車興還侍位皇后降車升輿入大次繖扇
華蓋侍衛如常尚儀鹵簿停於廟外皇后停大次半刻
頃司言引尚宮立於大次門外當門西向尚儀版奏外
辦皇后出次侍衛如常(尚服負璽陪從如式)司言引尚宮尚宮引
皇后(凡尚宮前導皆司言先引)至版位北向立尚宮與司言退立於
左皇后立定尚宮前奏請再拜皇后再拜少頃尚宮又
奏請再拜皇后又再拜訖司言引尚宮尚宮引皇后還
大次内侍版奏請解嚴(將士不得輒離部位)皇后停大次八刻頃
搥一鼓為一嚴轉仗衛於還途如來儀三刻頃搥二鼓
為再嚴尚儀版奏請中嚴皇后改著鈿釵禮衣五刻頃
搥三鼓為三嚴六尚以下詣大次奏迎内僕進重翟於
廟北門外尚儀版奏外辦馭者執轡皇后乘輿出次華
蓋侍衛如常皇后升車鼓吹振作而還六尚等升車陪
從如來儀皇后將出門内謁者贊引外命婦等出次内
典引引就位駕至位所内侍奏請駕權停外命婦再拜
訖内侍承令令外命婦還外命婦又再拜車駕過内典
引引外命婦各還第駕至所御殿閤外廻車南向尚儀
進當車前跪奏稱尚儀妾姓言請降車還侍位皇后降
車輿以入侍衛如常於車駕將至司賓引内命婦俱就
位皇后既入司賓引内命婦退内侍版奏請解嚴將士
各還其所
通典卷一百二十二
