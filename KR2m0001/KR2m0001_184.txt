通典卷一百七十九
唐京兆杜佑君卿纂
州郡九
古冀州下(今置郡府十九縣一百三)
河東(蒲)八縣(河東虞鄉)(桑泉實鼎)(猗氏永樂)(安邑)(解)
絳郡(絳)十一縣(正平垣)(曲沃龍翼城稷絳夏門山)(聞喜萬泉)
(太平)
平陽(晉)九縣(臨汾洞襄陵山霍邑城冀氏陽汾西洪神趙岳)
高平(澤)六縣(晉城城陵川陽)(沁水)(端氏)(高平)
上黨(潞)十縣(上黨鄉長子留潞城城壺關武屯黎涉)(銅鞮襄垣)
樂平(儀)四縣(遼山)(榆社)(和順)(平城)
陽城(沁)三縣(沁源)(和川)(綿上)
太寧(隰)六縣(隰川蒲)(太寧)(石樓)(永和)(温泉)
文城(慈)五縣(吉昌)(仵城)(文城)(吕香)(昌寧)
西河(汾)五縣(隰城)(介休)(靈石)(孝義)(平遥)
太原(并)十三縣(太原清晉陽太文水祁陽曲次樂平源谷榆)
(盂)(壽陽)(廣陽)(交城)
昌化(石)五縣(離石)(定胡)(平夷)(臨泉)(方山)
樓煩(嵐)四縣(宜芳)(合河)(靜樂)(嵐谷)
鴈門(代)五縣(鴈門)(五臺)(繁畤)(崞)(唐林)
定襄(忻)二縣(秀容)(定襄)
安邊(蔚)三縣(靈丘)(飛狐)(安邊)
馬邑(朔)二縣(善陽)(馬邑)
雲中(雲)一縣(雲中)
單于府一縣(金河)
河東郡(東至綘郡三百七十里南至弘農郡一百七十里西至馮翊郡八十里北至綘郡二百七十里)
(東南到陕郡二百九十里西南到華隂郡一百五十里西北到馮翊郡韓城縣一百四十里東北到綘郡)
(三百七十里去西京三百六十里去東京五百四十里戶七萬二百七口四十六萬一千八十)
蒲州(今理河東郡)唐虞所都蒲坂也春秋時地屬魏及晉獻
公滅魏以其地封大夫畢萬(畢萬畢公高之後魏犨祖父也)畢萬之後
十代至文侯列為諸侯與韓趙三分晉地屬魏至惠王
以安邑近秦乃徙都大梁秦兼天下置河東郡歴兩漢
不改(博物志云有山澤近鹽沃土之人不才漢興少有名人大衣冠三代皆衰絶也)魏晉亦然
後魏亦為河東郡兼置雍州及屬秦州後周改為蒲州
亦兼置河東郡隋初郡廢煬帝初州廢復置河東郡大
唐初為蒲州開元九年五月置中都改為河中府尋罷
仍舊(時揚州功曹参軍麗正殿學士韓覃上疏曰臣聞禮記月令曰孟夏之月無𧺫土功無聚大衆昔魯)
(夏城中丘春秋書之垂為後誡今建國都乃長久之大業也犯天地之大禁襲春秋之所書奪人盛農之時愚)
(臣竊以為甚不可也至若兩都舊制分官衆多費耗用度尚以為損豈可更建中都乎夫河東者國之股肱郡)
(也勁銳強兵盡出於是其地隘狭今又置都使十萬之戸將安投乎且陋西都而幸東都自西都而造中都取)
(樂一君之欲以遺萬人之患務在都國之多不恤危亡之變悅在遊幸之麗不顧兆庶之困非所以深根固蔕)
(不拔之長策矣昔漢帝感鍾離之言息事德陽之殿趙主採續咸之諫止造鄴都之宫臣愚誠願下眀詔罷中)
(都則福履無疆天下幸甚六月三日詔停)或為蒲州或為河東郡領縣八
河東(漢蒲坂縣春秋秦晉戰於河曲即其地也有蒲津關後魏大統四年造浮橋九年築城為防大唐開)
(元十二年河兩岸開東西門各造鐵牛四其牛下並鐵柱連腹入地丈餘并前後鐵柱十六媯汭水今有舜廟)
(在焉其廟周宇文護所造又有雷首山夷齊居其陽所謂首陽山也有風陵堆與潼關相對)桑泉(有三)
(疑山漢解縣故城今縣東南)猗氏(漢舊縣猗頓所居古郇國也有古令狐城左傳云晉文公從秦返國)
(濟河圖令狐即此)安邑(堯舜舊都今縣西有鳴條陌湯與桀戰於此漢舊縣)解(隋曰虞鄉武德元年)
(改之)虞鄉(漢解縣也後於虞鄉城置解縣更於觧西五十里别置虞鄉縣)寳鼎(漢汾隂縣有后土祠)
(湯廟)永樂(武德二年分芮城縣置)
綘郡(東至高平郡四百五十里南至陕郡二百二十里西至馮翊郡四百十里北至文城郡二百七十里)
(東南到河南府五百里西南到河東郡三百七十里西北到文城郡三百里東北到平陽縣郡百四十里)
(去西京五百二十里去東京六百三十里戸八萬二千二百口五十一萬七千三百十)
綘州(今理正平縣)春秋時為晉國即故綘與新田之都也後
韓魏趙滅晉其地屬魏秦屬河東郡秦末其地屬魏豹
漢定魏地還屬河東郡後漢因之魏晉屬河東平陽二
郡地後魏置東雍州(其龍門萬泉即屬秦州)西魏後周以為重鎮
後周改曰絳州兼置正平郡隋初郡廢煬帝初州廢復
置綘郡大唐為綘州或為絳郡領縣十一正平(漢臨汾縣)
(地有汾澮二水有高齊故武平關在今縣西三十里故家雀關在縣南七里並是鎮處)曲沃(漢絳縣地)
(春秋時晉曲沃地臺駘祠在此)翼城(古晉之翼邑漢絳縣地)綘(春秋時晉武公自曲沃徙此漢聞喜)
(縣地)聞喜(亦故曲沃地漢左邑縣之桐鄉也漢武行幸至此聞南越破以為聞喜縣東北有董池陂楊柳)
(可為箭高候源在縣北即十六國劉曜破石勒將石季龍處也)垣(漢舊縣東北有王屋山沇水所出有古臯)
(落城西魏於此置卲郡以備東魏)夏(漢安邑縣地蓋以夏禹所都為名夏都安邑城在今縣北十五里)
龍門(古耿國有龍門山即大禹所鑿三秦記云魚鱉上之即為龍否則點額而還漢皮氏縣故城在今縣)
(南今縣則後魏秦州所理)稷山(漢聞喜縣地後魏龍關郡後周勲州故城在今縣西南十二里即王思政)
(所築玉壁城為周氏重鎮齊神武再攻圍皆不尅)萬泉(漢汾隂縣)太平(漢臨汾縣)
平陽郡(東至上黨郡三百九十里南至絳郡百四十里西至文城郡二百十五里北至西河郡三百九)
(十里東南到高平郡四百十里西南到文城郡二百十里西北到太寧郡二百五十里東北到陽城郡二)
(百五十里去西京七百五十里去東京七百二十里戸六萬四千八百口四十二萬一千八百八十)
晉州(今理臨汾縣)古堯舜之都所謂平陽也春秋時屬晉戰
國時屬魏秦為河東郡地二漢因之魏分置平陽郡晉
因之劉元海稱漢僭位建都於此後魏為平陽郡兼置
唐州後改為晉州後置總管府東魏北齊皆為重鎮隋
初改平陽為平河郡尋廢煬帝初置臨汾郡大唐為晉
州或為平陽郡領縣九臨汾(漢平陽縣有姑射山又有故堯城縣)襄陵
(漢舊縣有趙襄子墓又有晉襄公之陵因以為名後魏擒赫連昌又分此縣置擒昌縣)霍邑(漢彘縣隋)
(置今縣周厲王無道周人流王於彘即此地有霍山即職方冀州之鎮一名太岳山禹貢所謂岳陽)冀氏
(漢陭縣地後魏置冀氏縣陭音居義反)汾西(後魏置汾西郡)洪洞(春秋楊國晉滅之為楊邑漢為)
(楊縣地故洪洞城在今縣北東魏北齊鎮也四顧重複控處要險)神山(武德二年置浮山縣後改焉)
趙城(古造父邑)岳陽(漢榖遠縣地隋改之有千畆原左傳曰晉侯千畆之戰即此)
高平郡(東至汲郡四十里南至河南郡二百四十里西至絳郡二百五十里北至上黨郡一百九十里)
(東南到河内郡武德縣二百里西南到河南郡二百八十里西北到平陽郡四百十里東北到鄴郡三百)
(二十里去西京一千四十里去東京六百六十里戸二萬七千五十口十四萬三千七百)
澤州(今理晉城縣)春秋時屬晉戰國屬韓其後屬趙至秦破
趙於長平坑卒四十餘萬即此地也秦平天下為上黨
郡地漢屬河東上黨二郡地後漢因之魏晉亦同後魏
以其地置建州及高都長平安平三郡北齊亦為建州
及置平陽高都二郡後周併二郡為高平郡隋初郡廢
置澤州(因濩澤水為名)煬帝初州廢置長平郡大唐為澤州或
為高平郡領縣六晉城(漢曰高都縣隋曰丹川有天井關在南太行山上關前有)
(天井泉三所)陵川(漢泫氏縣地隋開皇中置泫胡畎反)沁水(後魏秦寧郡)端氏(七國時韓)
(魏趙分晉封晉君於端氏漢為縣故城在今縣西)高平(漢泫氏縣西北有泫谷水故為名有頭顱山秦)
(白起坑趙卒築臺於壘中因山為臺故光狼城白起築)陽城(漢曰濩澤縣也有嶕嶢山濩澤水析城山)
(禹貢所謂砥柱析城也)
上黨郡(東至鄴郡三百里南至高平郡一百九十里西至平陽郡三百九十里北至樂平郡四百七十)
(里東南到鄴郡林慮縣界一百四十里西南到陽城郡沁源縣界一百九十里西北到太原府四百五十)
(里東北到廣平郡武安縣界二百四十里去西京一千一百九十里去東京四百六十里戸六萬七千九)
(百四十四口三十七萬二千三百六十)
潞州(今理上黨縣)春秋時初為黎國後狄人奪其地(左傳曰晉伯宗)
(數狄罪曰奪黎氏地也)赤狄潞子嬰兒為晉所滅其地盡屬焉戰
國初為韓之别都以遠韓近趙後卒降趙秦置上黨郡
漢亦為上黨郡魏及晉不改後魏亦為上黨郡後周置
潞州隋置韓州煬帝初復置上黨郡大唐為潞州或為
上黨郡領縣十上黨(古黎侯國西伯戡黎即此漢為壺關縣)長子(漢舊縣漳)
(水所出周史辛甲所封地左傳曰晉人執衛石買於長子即此)潞城(春秋潞子國漢舊縣)壺關(古黎)
(國地有羊腸坂王莾命左威將軍王嘉曰羊頭之阨北當燕趙後魏移壺關縣於此有壺山)銅鞮(水名)
(漢縣春秋晉國銅鞮邑羊舌赤為邑大夫有閼與故城漢韓信擒代相夏說於此)武鄉(漢垣縣地)屯
留(漢舊縣又漢徐吾故城今縣西北有鹿瀆山絳水所出)黎城(漢潞縣地隋改置之因縣東故黎城)
(為名有壺口故關)涉(漢舊縣有清漳水)襄垣(漢舊縣)
樂平郡(東至廣平郡三百六十里南至上黨郡四百七十里西至太原府三百四十里北至太原府樂)
(平縣二百六十里東南到上黨郡九十里西南到上黨郡一百里西北到太原府三百四十里東北到鉅)
(鹿郡二百四十里去西京一千三百九十里去東京七百九十里戸九千五百六十口五萬二百九十六)
儀州(今理遼山縣)春秋時屬晉戰國時初屬韓後屬趙秦為
上黨郡二漢因之晉為樂平郡後魏為遼陽郡隋屬太
原郡大唐武德三年分并州之地置遼州八年改為箕
州先天元年改為儀州或為樂平郡領縣四遼山(漢垣)
(縣地晉為遼陽縣隋置今縣北有鬼谷)榆社(漢垣縣地晉於此置武鄉縣石勒是此縣人有石勒漚麻)
(池)和順(漢沾縣地即韓之閼與邑)平城(漢垣縣地)
陽城郡(東至上黨郡銅鞮縣七十里南至平陽郡冀氏縣一百五十里西至平陽郡二百五十里北至)
(西河郡二百八十里東南到上黨郡屯留縣一百四十里西南到平陽郡二百五十里西北到西河郡二)
(百八十里東北到上黨郡界九十里去西京一千七十里去東京六百四十里戸六千一百六十六口三)
(萬三千三百九十)
沁州(今理沁源縣)春秋時屬晉後屬韓又屬趙秦二漢為上
黨郡地魏晉亦同後魏屬義寧郡隋初置沁州煬帝初
州廢復為沁源縣屬上黨郡大唐復置沁州或為陽城
郡領縣三沁源(漢榖遠縣後魏改為沁源有沁水)和川綿上
太寧郡(東至平陽郡二百五十里南至文城郡二百里西至延安郡三百九十里北至昌化郡二百五)
(十里東南到平陽郡二百五十里西南到文城郡二百里西北到黃河為界一百八十里東北到西河郡)
(二百六十里去西京九百十里去東京八百八十里戸一萬九千二百一十口十三萬四千四百四十)
隰州(今理隰川縣)春秋時晉之蒲城也七國時屬魏秦二漢
為河東郡地魏晉屬平陽郡後魏北齊為沁州後周置
沁州及龍泉郡隋初郡廢後復置西汾州尋又改為隰
州煬帝初州廢置龍泉郡大唐為隰州或為太寧郡領
縣六隰川(漢蒲子縣春秋時蒲城晉重耳所居)太寧(漢北屈縣地)石樓(有石樓山)
(漢吐軍縣後魏吐京郡)永和(漢狐讘縣後周臨河郡讘章涉反)温泉蒲(漢蒲子縣地)
文城郡(東至平陽郡二百十里南至絳郡二百七十里西至咸寧郡一百七十里北至太寧郡二百里)
(東南到絳郡三百里西南到馮翊郡韓城縣百七十里西北到延安郡二百九十里東北到西河郡五百)
(里去西京七百二十里去東京六百九十里戸一萬一千五百六十口六萬六千三十)
慈州(今理吉昌縣)春秋時晉之屈邑(獻公子夷吾所居)禹貢壺口之
山在焉戰國時為魏地秦二漢屬河東郡魏晉屬平陽
郡東魏置定陽郡及南汾州北齊改南汾州為西汾州
後周改為汾州隋初郡廢置耿州(居耿吉城)後復為汾州煬
帝初州廢置文城郡大唐為慈州或為文城郡領縣五
吉昌(漢北屈縣左傳曰晉有屈産之乘此有駿馬有壺口山故姚襄城在縣西即姚襄所築西臨黃)
(河控帶龍門孟門之險周齊交爭之處)仵城(漢北屈縣地後魏仵城郡)文城(有孟門山與龍門相)
(對龍門之上古龍門禹所鑿漢北屈縣)吕香(漢臨汾縣地)昌寧(漢臨汾縣地後魏内陽郡)
西河郡(東至上黨郡四百四十里南至平陽郡三百九十里西至昌化郡一百六十里北至太原府二)
(百里東南到陽城郡二百八十里西南到太寧郡二百六十五里西北到樓煩郡中間有界相隔山谷險)
(隘東北到太寧郡二百里去西京一千二百六里去東京九百三十里戶五萬八千五十口三十二萬六)
(千二百八十)
汾州(今理隰城縣)春秋時晉地六國時屬趙秦屬太原郡二
漢屬太原西河二郡地魏因之晉屬太原郡西河國地
後魏又為西河郡兼置汾州北齊置南朔州後周改曰
介州隋置西河郡大唐為汾州或為西河郡領縣五
隰城(漢兹氏縣今有美稷鄉即漢美稷縣地又有漢京陵縣即晉趙文子與叔向觀於九原之所)介
休(有綿上山介之推祠漢舊縣也昭餘祁俗名即城泊職方并州之藪)靈石(有介山漢介休縣地今縣)
(東南有高壁嶺雀鼠谷汾水關皆險固之處)孝義(漢中陽縣)平遥
太原府(東至趙郡五百五十里南至上黨郡四百五十里西至昌化郡三百九十里北至定襄郡一百)
(八十里東南到樂平郡三百四十里西南到西河郡二百里西北到樓煩郡二百五十里東北到鴈門郡)
(五百里去西京一千三百里去東京八百八十五里戸十二萬六千一百九十口七十六萬八千四百六)
(十四)
并州(今理晉陽太原二縣)古之并州盖舜分冀州為之置十二牧
則其一也以其地在兩谷之間故為并州亦曰在衛水
常水之間(常水在今博陵郡衛水在今常山郡註已具上卷)周禮職方曰正北
曰并州其山曰恒藪曰昭餘祁(常山在今博陵常陽縣界昭餘祁在今西河郡)
(介休縣界)川曰虖池嘔夷(虖池發源在今鴈門郡繁畤縣界嘔夷在今安邊郡靈丘縣界虖音)
(呼池音駞)&KR1051;曰淶易(淶水在今安邊郡飛狐縣界易水發源在今上谷郡易縣界)其利布
帛民二男三女畜宜五擾(牛馬羊犬豕)穀宜五種秦并天下
為太原郡漢武帝置十三州此為并州(領郡九兼得雍州之域今上郡)
(以北朔方九原榆林新秦銀川之地)後漢並因之(理於晉陽今府)靈帝時羌胡大
擾定襄雲中等郡並流徙分散獻帝時省入冀州魏文
帝復置并州自陘嶺以北並棄之(今鴈門郡及以北之地悉棄之)至晉
亦置并州(領郡國六理晉陽)惠帝時并州之地盡為劉元海所
有其後劉曜徙都長安自平陽(今平陽郡)以東地盡入石勒
及苻堅姚興赫連勃勃並於河東郡置并州姚興又分
河東為并冀二州及後魏以後分拆不可詳也今之并
州(為太原府)古唐國也昔帝堯為唐侯所封之國(按今博陵郡界有堯)
(城為堯始封之國當是徙於此也後遷平陽)及夏禹所都之地(禹都或為今太原或在今)
(平陽或在今河東郡安邑或在今河南府陽翟也)亦高辛氏子實沉及金天氏
子臺駘之所居焉(左傳云帝遷高辛氏子實沉於大夏主参金天氏之裔曰允格臺駘以處)
(太原注云大夏太原晉陽縣也)周成王又封弟太叔虞於此(成王滅唐而封太叔)
(故参為晉星是也)叔虞子爕改為晉侯(唐有晉水故改為晉)中國曰太原
夷狄曰太鹵(晉荀吳敗狄於太鹵即太原晉陽縣也)晉太鹵太原大夏夏
靈晉陽六名其實一也春秋時為晉國後為趙邑(智伯與韓)
(魏圍晉陽歲餘引汾水灌城不沒者三版)晉滅屬趙秦置太原郡二漢因之
兼置并州(領郡九理於此曹公圍袁尚於鄴時袁紹外甥高幹為并州刺史牽招說幹曰并州左有)
(恒山之險右有大河之固北有強胡速迎尚并力觀變幹不能用之)魏改為太原國并州
仍舊晉因之(領郡國六理於此)後魏為太原郡兼置并州北齊
後周皆因之隋初廢郡置并州又改為太原郡大唐為
并州高祖匡隋室起義兵於長夀元年置北都後復為
并州開元十一年改為太原府天寳元年加號為北京
領縣十三太原(漢晉陽縣地隋文帝移晉陽縣於州城中舊晉陽置今縣有晉水)晉
陽(隋文帝新移有龍山蒙山)文水(漢大陵縣有沁水文水)陽曲(漢狼孟縣故城在縣東北河千)
(里一曲當其陽故曰陽曲漢陽曲縣今定㐮郡定㐮縣是也後漢移置今縣有乾燭谷即羊腸坂也)樂平
(舊樂平郡隋置遼州)清源(漢榆次縣地隋於古梗陽城置今縣有清源水)太谷(縣西有太谷漢陽邑)
(縣地)祁(漢舊縣晉大夫祁奚之邑晉滅祁氏分為七縣以賈辛為祁大夫後漢忠烈温序墓在西北)榆
次(春秋晉魏榆地石言於此漢舊縣)盂(漢舊縣有虖池水自鴈門郡界来)夀陽(晉舊縣)廣
陽(漢上艾縣後漢改曰石艾國家又改之縣東有故關甚險固)交城(有羊腸山隋煬帝改為深谷嶺)
昌化郡(東至西河郡一百六十里南至太寧郡二百五十里西至上黨郡二百二十里北至樓煩郡二)
(百三十里東南到太寧郡二百五十里西南到太寧郡石樓縣一百五十里西北到樓煩郡二百三十里)
(東北到太原府三百九十里去西京一千二百三十里去東京一千一百十里戸一萬三千三百七十口)
(六萬四千三百四十)
石州(今理離石縣)戰國初趙之離石邑後為秦魏二國之境
(秦夲紀云秦昭王伐趙取離石是也)秦為太原郡地二漢屬西河郡南單
于庭即左國城晉屬西河國劉元海起事於此後石勒
置永石郡北齊置懷政郡後改為離石郡兼置西汾州
後周改西汾為石州隋初郡廢而石州如故煬帝初州
廢置石郡大唐為石州或為昌化郡領縣五離石(漢舊)
(縣後漢南單于庭左國城在此有離石水一名赤洪水高歡大破爾朱兆於赤洪嶺盖近此)定胡(漢離)
(石縣地後周置定胡郡在今縣西隋置孟門關其地險固)平夷臨泉方山(有赤洪水)
(源東流入離石縣界)
樓煩郡(東至定㐮郡界二百四十里南至昌化郡二百三十里西至榆林郡界一百八十里北至馬邑)
(郡三百里東南到太原府二百五十里西南到銀川郡三百里西北到榆林郡九十里東北到鴈門郡三)
(百里去西京一千四百里去東京一千二百二十里戸一萬五千六百八十口七萬二千二百六十)
嵐州(今理宜芳縣)春秋晉國之分晉滅之後為胡地有樓煩
王居焉其後趙武靈王破樓煩而取其地其後北境屬
燕秦二漢為太原郡地晉末陷於劉元海後魏末於其
地置嵐州隋煬帝置樓煩郡大唐為嵐州或為樓煩郡
領縣四宜芳(有古秀容城即漢汾陽縣屬太原郡積粟所在謂之羊腸倉石磴縈委若羊腸)
(焉)合河(漢汾陽縣地北齊置蔚汾縣合河關在北)靜樂(漢汾陽縣地有隋煬帝汾陽宫有管岑山)
(劉曜敗處汾水所出)嵐谷
鴈門郡(東至安邊郡二百六十里南至太原府五百里西至樓煩郡一百六十里北至馬邑郡一百四)
(十里東南到常山郡五百四十里西南到定襄郡二百五十里西北到馬邑郡二百二十里東北到安邊)
(郡界三百十里去西京一千六百四十里去東京一千三百二十里戸二萬二千二十口十萬一千四百)
(五十)
代州(今理鴈門縣)古唐國之地春秋晉國之分及三卿分晉
其地屬趙(趙襄子殺代王而取其地)趙武靈王破樓煩而置雲中鴈
門代郡後北境屬燕秦為太原鴈門二郡之境漢因之
後漢及晉亦同後魏置梁城繁畤二郡後周置肆州隋
文帝改為代州煬帝初州廢置鴈門郡大唐為代州或
為鴈門郡(今郡城後魏所置郡南三十里有東陘關甚險固)領縣五鴈門(漢廣)
(武縣故城在西南又有故平縣後漢末平城縣也有夏屋山趙襄子會代王因殺之於此有句注山一名西陘)
(山也)五臺(漢慮虒縣隋改盧夷縣為五臺有五臺山慮音廬虒音夷)繁畤(漢舊縣有虖池河源出縣)
(東南派阜山)崞(漢舊縣又有漢樓煩郡故城在今縣東東魏置代州崞音郭)唐林
定襄郡(東至鴈門郡界九十里南至太原府一百八十里西至樓煩郡二百四十里北至鴈門郡五臺)
(縣二百五十里東南到太原郡界一百二十里西南到太原府及樓煩郡一百二十里西北到樓煩郡一)
(百二十里東北到鴈門郡二百五十里去西京一千四百八十里去東京一千六十里戸一萬五千三十)
(八口七萬七千九百三十)
忻州(今理秀容縣)戰國時屬趙秦為太原郡地二漢因之後
魏置肆州後周徙肆州於鴈門郡隋初置新興郡及雲
州後改新興郡為忻州(因忻口為名)煬帝初廢雲州及忻州
以其地屬樓煩定襄二郡大唐復分置忻州或為定襄
郡(漢有定襄郡在今馬邑郡地)領縣二秀容(漢汾陽縣有嵐水)定襄(漢陽曲縣)
(有石嶺關甚險固)
安邊郡(東至上谷郡三百二十里南至常山郡四百里西至鴈門郡二百六十里北至蕃境無郡縣東)
(南到博陵郡四百九十里西南到鴈門郡三百一十里西北到馬邑郡四百六里東北到媯川郡四百四)
(十里去西京九百里去東京一千五百里戸四千六百一十口一萬八千二百)
蔚州(今理靈丘縣)周禮并州川曰嘔夷&KR1051;曰涞易(嘔夷水在靈丘縣界)
(涞水在飛狐縣界)戰國初屬趙後又屬燕秦漢晉屬代郡後魏
置懷荒御夷二鎮東魏置北靈丘郡後周置蔚州隋置
上谷郡大唐置蔚州或為安邊郡領縣三靈丘(漢舊縣有)
(趙武靈王陵)飛狐(漢廣昌縣地飛狐口在縣北即漢之飛狐道通媯川郡懷戎縣又有磨笄山與媯川)
(郡山相連隋置今縣)安邊
馬邑郡(東至安邊郡四百六十里南至鴈門郡一百四十里西至樓煩郡三百四十里北至單于府二)
(百五十里東南到鴈門郡一百二十里西南到樓煩郡三百里西北到單于府三百五十里東北到故雲)
(州二百六十里去西京一千七百七十里去東京一千三百四十里戸六千三百口二萬五千八百)
朔州(今理善陽縣)戰國屬燕秦屬代鴈門二郡地漢為定襄
鴈門二郡地後漢屬雲中鴈門二郡漢末因亂又置新
興郡(漢末大亂匈奴侵邊自定襄以西盡雲中鴈門之間遂空建安中魏武王集荒郡之人立新興郡)
晉懷帝時劉琨表以鮮卑猗盧為大單于封代公徙馬
邑即其地也其後稱魏建都於今郡北兼置懷朔鎮及
遷洛後遂於郡北三百餘里置朔州葛榮之亂又廢北
齊復置朔州隋初置總管府煬帝初府廢置代郡尋屬
馬邑郡(後魏初雲中在今郡北三百餘里定襄故城北齊置朔州在故都西南新城一名平城也後移)
(於馬邑即今郡城也)大唐初為朔州或為馬邑郡領縣二善陽
(有秦馬邑城武州塞即此地亦漢定襄縣地後魏桑乾郡北齊廣安郡有紫河發源於此)馬邑
雲中郡(東至桑乾郡督屯一百五十里南至鴈門郡界一百六十里西至東尖谷五十里北至長城蕃)
(界三百里東南到榆林郡四百里西南到神堆柵九十里西北到却蕃柵一百六十里東北到陽阿谷蕃)
(界三百四十里去西京二千七百里去東京一千六百四十里戸三千一百六十口七千九百三十)
雲州(今理雲中縣)戰國屬趙秦置雲中郡二漢因之晉屬新
興郡後魏道武帝自雲中徙都平城即此(雲中今馬邑郡北平城即)
(今郡隋雲内縣常安鎮也)置代尹(自天興元年都平城至孝文帝太和十九年遷洛陽後改代尹為萬)
(年尹)隋初屬馬邑郡大唐置雲州或為雲中郡領縣一
雲中(漢舊縣隋曰雲内縣白登山白登臺漢高帝初被匈奴圍於此有故高柳城参合陂後魏盛樂縣亦)
(在今郡界單于臺在今縣西北百餘里漢孝武元封元年勒兵十八萬騎出長城北登單于臺)
單于府(東至西至十里)(南至榆林郡一百二里北至)
(里東南到馬邑郡三百五十里西南到到西北到里東北)
(二千里戸二千里去西京二千三百五十里去東京一百二十口一萬三千)
單于大都護府戰國屬趙秦漢雲中郡地大唐龍朔三
年置雲中都護府又移瀚海都護府於磧北(瀚海都護舊曰燕然)
(都護府)二府以磧為界麟德元年改雲中都護府為單于
大都護府領縣一金河(有長城有金河上城紫河及象水又南流入河李陵臺王)
(昭君墓)
風俗
冀州堯都所在疆域尤廣(梁州境宇雖遐遠而雜以夷獠中夏唯冀州最大)山
東之人性緩尚儒仗氣任侠(太行恒山之東)而鄴郡高齊國都
浮巧成俗(自北齊之滅衣冠士人多遷關内惟伎巧商販及樂戸移實郡郭由是人情險詖至今好)
(訴訟)山西土瘠其人勤儉而河東魏晉以降文學盛興(魏豐)
(樂侯杜君畿為河東守開置學官親執經教授郡中化之自後河東特多儒者)閭井之間習於
程法并州近狄俗尚武藝左右山河古稱重鎮(韓信謂陳豨曰)
(代天下精兵處也後漢末天下擾亂高幹為并州刺史牽招說幹曰并州左有恒山之險右有大河之固北有)
(強胡可以守也)寄任之者必文武兼資焉
通典卷一百七十九
