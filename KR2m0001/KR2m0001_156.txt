通典卷一百五十一
唐京兆杜佑君卿纂
兵四
孫子曰用間有五有因間有内間有反間有死間有生
間五間俱起莫知其道是謂神紀因間者因其鄉人而
用之者也(因敵鄉人知敵表裏虛實之情故就而用之可使伺候也)内間者因其官
人而用之者也(因在其官失職者若刑戮之子孫與受罰之家也因其有隙就而用之)反
間者因其敵間而用之者也(敵使間來視我我知之因厚賂重許反使為我間也)
(蕭世誠曰言敵使人來候我我佯不知而示以虛事前却期會使歸相語故曰反間)死間者為誑
事於外令吾間知之而𫝊於敵間者也(作詐誑之事於外佯漏泄之使)
(吾間知之吾間至敵中為敵所得必以誑事輸敵從而備之吾所行不然間則死矣又云敵間來間我誑事以)
(持歸然皆非所圖也二間皆不能知幽隐深密故曰死間也蕭世誠曰所獲敵人及已叛亡軍士有重罪繫者)
(故為貸免相勑勿洩佯不祕密令敵間竊聞之吾因縱之使亡去必歸敵必信焉往必死故曰死間)生間
者反報者也(擇已有賢才智謀能自開通於敵之親貴察其動靜知其事計彼所為己知其實還)
(報故曰生間)故三軍之親莫親於間(若不親撫重以禄賞則反為敵用洩我情實)
賞莫厚於間(厚賞之頼其用)事莫密於間(間事不密則為己害)非聖智不
能用間(不能得間人之用)非仁義不能使間非微密者不能得
間之實(用意密而不漏)間事未發而先聞其間者與所告者皆
死凡軍之所欲擊(所欲擊之軍者)城之所欲攻(所欲攻之城者)人之所
欲殺(所欲殺之人者)必先知其守將左右謁者門者舍人之姓
名(守謂官守職任者謁告也主告事者也門者守門者也舍人守舍之人也必先知之為新舊有急則呼之)
(則不見呵止亦因此知敵之情)令吾間必索知之敵間之來間我者因
以利導而舍之(舍居止也令吾人遺以重利復導而舍止之可令詭其辭)故反間可
得而用也(故能取敵之間而用之)因是而知之故因間内間可得
而使也(因反敵間而知敵情因間内間者皆可得使)因是而知之故為誑事
可使告敵因是可得而攻也(因誑事而知敵情生間往返可使知其敵之腹心所)
(在)因是而知之故生間可使如期五間之事主必知之
(人主當知五間之用厚其禄豐其財)故反間不可不厚也(反間五間之本事之要也故當)
(在厚待)昔伊呂之在夏殷為殷周反間豈不重之哉故明
主賢將能以上智為間者必成大功此兵之要三軍所
恃而動者也
間諜
春秋時楚師伐宋九月不服將去宋楚大夫申叔時曰
築室反耕者宋必聽命楚子從之(築室於宋分兵於田示無去志王從其言)
宋人懼使華元夜入楚師登子反之牀起之曰寡君使
元以病告(兵法因其鄉人而用之必先知其守將左右謁者門者舍人之姓名因而利導之華元蓋)
(用此術得以自通)曰敝邑易子而食析骸以㸑雖然城下之盟
有以國斃不能從也(寧以國斃不從城下盟)去我三十里唯命是
聽子反懼與之盟而告楚子退三十里宋及楚平(華元若不)
(因間諜無由得入楚軍)戰國鄭武公欲伐胡先以其子妻胡因
問羣臣曰吾欲用兵誰可伐者大夫關思期曰胡可武
公怒而戮之曰胡兄弟之國子言伐之何也胡君聞之
以鄭為親已不備鄭襲胡取之(此用死間之勢)戰國燕昭王
以樂毅為將破齊七十餘城及惠王立與毅有隙齊將
田單乃縱反間於燕宣言曰齊王已死城不拔者二耳
樂毅畏誅而不敢歸以伐齊為名實欲連兵南面而王
齊齊人未附故且緩師使他將來即墨殘矣燕王以為
然使騎劫代毅燕人士卒離心單又縱反間曰吾懼燕
人掘吾城外塜墓僇(音戮)先人燕軍從之即墨人激怒請
戰大敗燕師所亡七十餘城悉復之戰國秦師圍趙
閼與趙將趙奢救之去趙國都三十里不進秦間來奢
善食(音寺)遣之間以報秦將以為奢師怯弱而止不行奢
隨而卷甲趨秦師擊破之(具示緩篇此則反用彼間也)戰國秦與
趙兵相拒長平趙孝成王使廉頗為將固壁不戰秦數
挑戰廉頗不出秦之間言曰秦之所患獨畏馬服趙奢
之子為將耳趙王信之因以奢子為將終為秦將白起
所敗楚漢相持未决勝負陳平言於漢王曰彼項王
骨鯁之臣以亞父范增鍾離昧龍且周殷之屬不過數
人大王誠能出捐數萬斤金行反間其君臣以疑其心
項王為人意忌信䜛必内相誅漢因舉兵而攻之破楚
必矣漢王然之遂出黃金四萬斤與平恣所為不問出
入既多以金縱反間於楚軍宣言諸將鍾離昧等為項
王將功已多矣然終不得裂地而王欲與漢為一滅項
氏分王其地項王果疑之使使至漢漢為太牢之具舉
進見楚使(舉鼎俎而來)即佯驚曰吾以為亞父使乃項王使
也復持去以惡草具進楚使(去太牢因更以草菜之具)使歸具報項
王項王果大疑亞父亞父欲急擊下滎陽城項王不信
不肯聽亞父亞父聞項王疑之乃大怒曰天下事大定
矣君王自為之願賜骸骨歸歸未至彭城疽發背而死
漢遣紀信詐降而漢王宵遁終滅項羽(羽不悟反間而亡)漢
使酈食其說齊王田廣捨兵與酈生縱酒漢將韓信因
齊無備襲齊破之田廣烹食其(此偶成韓信用死間之勢)漢高帝
被匈奴單于冒頓圍於白登乃使閒厚遺閼氏閼氏乃
謂冒頓曰兩主不相困今得漢地而單于終非能居之
且漢主亦有神單于察之冒頓乃解圍之一角於是高
帝令士皆持滿傅矢外嚮從解角直出竟與大軍合而
冒頓遂引兵而去後漢西域將兵長史班超發于闐
諸國兵擊莎車龜兹二國揚言兵少不敵罷散乃隂緩
生口歸以告龜兹王喜而不虞超即潜勒兵馳赴莎車
大破降之(具聲言退誘敵破之篇斯亦同死間之勢)晉益州牧羅尚遣將
隗伯攻蜀賊李雄於郫城互有勝負雄乃募武都人朴
泰鞭之見血使譎羅尚欲為内應以火為期尚信之悉
出精兵遣隗伯等率兵從泰擊雄雄將李驤於道設伏
泰以長梯倚城而舉火伯軍見火起而爭緣梯泰又以
繩汲上尚軍百餘人皆斬之雄因放兵内外擊之大破
尚軍(此用内間之勢)十六國後涼呂光將呂延伐乞伏乾歸
大敗之乾歸乃縱反閒稱衆潰東奔成紀延信而追之
延司馬耿稚曰告者視高而色動必有姦計不可延不
從相遇戰敗死之(具聲言退誘敵破之篇斯亦同班超破莎車之勢)東魏將
叚琛據宜陽遣將牛道常扇誘邊人西魏將韋孝寬拒
之遣諜人訪獲道常手迹令善書者偽作道常與孝寬
書論歸欵之意又為落燼燒迹若火下書者還令諜人
遺之於琛營琛得書果疑之道常所經略皆不見用孝
寬知其離沮因出竒兵掩襲道常及琛等崤澠遂清(澠音)
(沔)東魏大將齊神武率兵趣沙苑西魏大將周文帝
遣逹奚武覘之武從三騎皆衣敵人衣服至日暮去營
數百步下馬潛聽得其軍號因上馬歴營若警夜者有
不如法者往往撻之具知敵情狀以告周文帝齊斛
律光字明月為當時名將後周將韋孝寬守玉璧(今絳郡稷)
(山縣)忌光英勇孝寬參軍曲嚴頗知卜筮謂孝寬曰來年
齊朝必大相殺戮孝寬因令嚴作謠言令閒諜漏其文
於鄴曰百升飛上天明月照長安又曰高山不推自崩
槲樹不扶自豎祖珽因續之曰盲老翁背上下大斧饒
舌老母不得語令小童歌之於路穆婆提聞之以告其
母陸令萱令萱以饒舌斥己也(陸令萱即後主乳母)盲老翁謂祖
珽也遂相與協謀以謠言啓後主誅光周武帝聞之遂
大赦境内始有滅齊之志竟平其國大唐衛公李靖
伐突厥頡利可汗以唐儉先在突厥結和親突厥遂不
備靖因掩擊破之(亦以唐儉為死間之勢)李靖兵法曰夫戰之
取勝此豈求之於天地在乎因人以成之歴觀古人之
用閒其妙非一即有閒其君者有閒其親者有閒其賢
者有閒其能者有閒其助者有閒其鄰好者有閒其左
右者有閒其縱横者故子貢史廖陳軫蘇秦張儀范睢
等皆憑此術而成功也且閒之道其有五焉有因其邑
人使潛伺察而致詞焉有因其仕子故洩虚假令告示
焉有因敵之使矯其事而返之焉有審擇賢能使覘彼
向背虚實而歸說之焉有佯緩罪戾微漏我偽情浮計
使亡報之焉凡此五閒皆須隐祕重之以賞密之又密
始可行焉若敵有寵嬖任以腹心者我當使閒遺其珍
玩恣其所欲順而傍誘之敵有重臣失勢不滿其志者
我則啗以厚利詭相親附採其情實而致之敵有親貴
左右多詞夸誕好論利害者我則使間曲情尊奉厚遺
珍寳揣其所間而反間之敵若使聘於我我則稽留其
使令人與之共處矯致殷勤偽相親暱朝夕慰喻倍供
珍味觀其辭色而察之仍朝暮令使獨與己伴居我遣
聰明者潛於複壁中聽所間使既遲違恐彼怪責必是
竊論心事我知計遣使而用之且夫用間以間人人亦
用間以間己彼以密來理須獨察於心參會於事則不
失矣若敵使人來欲候我虚實察我動静覘知事計而
行其間者我當佯為不覺舍其厚利而善啗之微以我
偽言誑事示以前却期會即我之所須為彼之所失者
因其有間而反間之彼若將我虛而以為實我即乘其
弊而得其志矣夫水所以能濟舟亦有因水而覆沒者
間所以能成功亦有憑間而傾敗者若束髮事主當朝
正色忠以盡節信以竭誠不詭伏以自容不權宜以為
利雖有善間其可用乎
行師先在量力不可窮兵
春秋時息侯伐鄭鄭伯與戰於境息侯大敗而還君子
是以知息之將亡也不度德(鄭莊賢)不量力(息國弱)不親親
(鄭息同姓之國)不徵辭不察有罪(言語相恨當明徵其辭以審曲直不宜輕鬭)犯五
不韙而以伐人其喪師也不亦宜乎(韙音於鬼反)漢武帝
患匈奴屢為邊患鴈門馬邑豪聶壹因大行王恢言匈
奴初和親親信邊可誘以利致之伏兵襲擊必破之道
也帝召問公卿曰今欲舉兵攻之何如韓安國曰臣聞
高皇帝圍於平城匈奴至日投鞍高如城者數所平城
之饑七日不食天下歌之解圍之後而無忿怒之心夫
聖人以天下為度者也不以私怒傷天下之政故乃遣
劉敬奉金千斤結和親至今為五世利孝文皇帝又嘗
一擁天下精兵聚之廣武終無尺寸之功而天下黔首
無不憂者孝文悟於兵之不可宿故復固和親之約此
二聖之跡足以為效矣竊以勿擊為便漢元帝時珠
崖儋耳二郡夷數反賈捐之上書請不擊便其略曰臣
聞堯舜禹三聖之德地方不過數千里西被流沙東漸
於海朔南暨聲教欲與聲教則治之不欲與者不強治
也是以頌聲並作視聽之類咸樂其生秦氏興兵遠攻
貪外虚内務欲廣地而天下潰畔頼聖漢為百姓請命
平定天下至孝武皇帝以國富人逸攘却匈奴西連諸
國至於安息東過碣石造鹽鐵酒𣙜之利以佐用度猶
不能足當此之時寇盗並起征伐不休之故也今陛下
不忍悁悁之忿欲敺士衆擠之大海之中(悁居緣反)快心幽
冥之地非所以保全元元也詩云蠢爾蠻荆大邦為讐
自古患之久矣何况乃服其南方萬里之蠻乎臣竊以
往者羌軍言之暴師曾未一年兵出不踰千里費四十
餘萬大司農錢盡乃以少府禁錢續之夫一隅為不善
費尚如此况於勞師遠攻亡士無功乎臣愚以為非冠
帶之國禹貢所不及皆可且無以為於是遂罷其郡(具邊)
(防南蠻篇)後漢光武建武中北匈奴衰弱臧宫馬武上書
請臨塞厚懸購賞喻告高句麗烏桓鮮卑攻其左發河
西四郡及天水隴西羌胡擊其右如此北虜之滅不過
數年矣帝曰舍近謀遠者勞而無功舍遠謀近者逸而
有終故曰務廣地者荒務廣德者強有其有者安貪人
有者殘殘滅之政雖成必敗今國無善政災變不息百
姓驚惶人不自保而復遠事邊外乎孔子曰吾恐季孫
之憂不在顓臾自是諸將莫敢復言兵事(具邊防匈奴篇)魏
將諸葛誕據壽春反魏將王基討之司馬文王欲遣諸
將輕兵深入招通吳將唐咨等子弟因釁有蕩覆吳之
勢基諫曰昔吳將諸葛恪乘東關之勝竭江表兵以圍
新城城既不拔而衆死者大半蜀將姜維因洮上之利
輕軍深入糧餉不繼軍覆上邽夫既勝之後必輕敵則
慮難不深今賊新敗於外又内患未弭是其修政設慮
之時也且兵出踰年人有歸心今俘馘十萬罪人斯得
自歴代征伐未有全兵獨克如今之盛者也昔武皇帝
破袁紹於官渡自以所獲已多不復追奔懼挫威也從
之宋文帝勵精為治俗阜人康元嘉數十年間比漢
之文景自以財殷力盛遂經略中原命王玄謨等大舉
北伐遂至後魏太武親率二十萬衆至於瓜步喪師蹙
國斯不量力黷武之謂也陳宣帝即位數年遣吳明
徹率師十萬渡江盡克淮南之地息師不二三載更攻
後周之彭城大敗於吕梁明徹并將卒並没江左削弱
自此之由斯亦不量力而黷武窮兵之累也後周武
帝伐齊軍次并州齊將安德王延宗擁兵四萬出城拒
帝帝率諸軍合戰齊人退帝乘勝逐北率千餘騎入城
東門令諸軍繞城置陳至夜延宗率其衆排車而前城
中軍却人相蹂踐大為延宗所敗死傷略盡齊人欲閉
門以閫下積屍扉不得闔帝從數騎﨑嶇危嶮僅乃得
出至明率諸軍更戰大破之擒延宗并州平(周武窮兵幾於不濟)
臨敵易將
戰國燕昭王使將樂毅下齊七十餘城唯莒即墨二城
未下惠王嗣立以騎劫代毅遂為齊將田單所敗得齊
地復歸於齊秦師伐趙趙王使廉頗禦之頗固壁不
戰趙王惑秦之間以趙奢之子代頗趙師大敗晉鎮
南將軍杜元凱都督荆州諸軍事襲吳西陵督張政(西陵)
(今夷陵郡)大破之政吳之名將據要害之地耻無備取敗不
以實聞於孫皓元凱欲間吳邊將乃請還其所獲之衆
於皓皓果召政遣武昌監劉憲代之故晉軍將至使其
將帥移易成傾蕩之勢竟殄滅焉(皓不悟致敗)後周末隋
文帝作相尉遲迥據相州舉兵隋文帝遣鄖公韋孝寬
為東道元帥師次沁(沁音七鴆反)水水漲未得渡長史李詢
上密啓云大將梁士彦宇文欣崔弘度等并受尉遲迥
饟金軍中慅慅人情大異文帝以為憂欲代此三人李
德林獨進計云公與諸將並是國家貴臣未相伏馭今
以挾令之威使得之耳安知後所遣者能盡腹心前遣
之人獨致乖異又取金之事虛實難明即令換易彼將
懼罪恐其逃逸便須禁錮然則鄖公以下必有驚疑之
意且臨敵代將自古所難樂毅所以辭燕趙奢之子所
以致敗於趙如愚所見但遣公一腹心明於智略為諸
將舊來所信服者速至軍所觀其情偽縱有異意必不
敢動文帝大悟即令高熲馳驛往軍所為諸將節度竟
成大功(隋文帝悟之而勝)
孫子曰將在軍君命有所不受(苟便於事不徇於君命也故曰不從中御)
軍政不一必敗
春秋時楚子伐鄭晉師救之楚子北師次於郔(郔鄭北地音延)
聞晉師濟河楚子欲還伍參言於楚子曰(參倉含反)晉之從
政者新未能行令其佐先縠剛愎不仁未肯用命其三
帥者專行不獲(欲專其所行而不得)聽而無上衆誰適從此行也
晉師必敗楚改乘轅而北之次於管以待之晉師在敖
鄗(苦高反)之間晉魏錡求公族未得(欲為公族大夫)而怒欲敗晉
師請致師不許請使許之遂往請戰而還趙旃求卿未
得(旃趙穿子)請挑戰不許請召盟許之與魏錡皆命而往郤
克曰二憾往矣弗備必敗隨會曰若二子怒楚楚人乘
我喪師無日矣(乘猶登也)不如備之楚之無惡除備而盟何
損於好若以惡來有備不敗且雖諸侯相見軍衛不徹
警也(徹去也)先縠不可(不肯設備)隨會使鞏朔韓穿帥七覆於
敖前(帥將也覆謂伏兵七處)故上軍不敗而中軍下軍皆敗績
春秋時吳師伐楚州來楚救之吳人禦諸鍾離楚將子
瑕卒楚師熸(音尖吳楚之間謂火滅為熸軍中重主喪亡故其戰人無復氣勢也)吳將公
子光曰諸侯從於楚者衆而皆小國也畏楚而不獲已
是以來吾聞之作事威剋其愛雖小必濟(剋勝也軍事尚威)胡
沈之君幼而狂(性無常)陳大夫齧壯而頑頓與許蔡疾敵
楚大將死其師熸薳越為帥帥賤多寵政令不一(越非正卿)
(也軍多寵人政令不一於越也薳為委反)七國同役而不同心(七國楚頓胡沈蔡陳許也)
帥賤而不能整無大威命楚可敗也先分師以犯胡沈
與陳必先奔諸侯之師乃搖心矣諸侯乖亂楚必大奔
請先者去備薄威(示之以不整以誘之)後者敦陳整旅(敦厚)吳子從
之戰於雞父(音甫)吳子以罪人三千先犯胡沈與陳(囚徒不習)
(戰以示不整)三國爭之吳為三軍以擊於後中軍從王光帥
右軍掩餘帥左軍吳之罪人或奔或止三國亂吳師擊
之敗獲胡沈之君及陳大夫舍胡沈之囚使奔許與蔡
頓曰吾軍死矣師譟而從之三國奔(三國許蔡頓)楚師大奔
後漢末曹公擊馬超始賊每一部到公輙有喜色賊
破之後諸將問其故答曰關中長遠若賊各依嶮阻征
之不一二年不可定也今皆來集其衆雖多莫相歸伏
軍無適(音的)主一舉可滅為功甚易吾是以喜
軍無政令敗
後魏末原州人豆盧狼害都督大野樹兒等據州城反
州人李賢乃招集豪傑謀曰賊起倉卒便誅二將其勢
雖勝其志已驕然其政令莫施惟以殘剝為業夫以羈
旅之賊而驅烏合之衆勢自離解今若從中擊之賊必
喪膽如吾計者指日取之衆皆從焉賢乃率敢死士三
百人分為兩道乘夜鼓譟而出羣賊大驚一戰而敗狼
遁走追斬之
推誠
後漢更始初光武為蕭王定河北諸賊銅馬餘衆降封
其渠帥為列侯降者猶不自安光武知其意各歸營勒
兵乃自乘輕騎按行部陳降者更相語曰蕭王推赤心
置人腹中安得不投死乎(投死猶言致死)由是皆服東晉末
劉道規為荆州刺史桓玄餘黨荀林屯江津桓謙軍枝
江二寇交逼以絶都邑之間荆楚既桓氏義舊並懷異
心道規乃會將士告之曰桓謙今在近畿聞諸軍頗有
去就之計吾東來文武足以濟事若欲去者本不相禁
因夜開城門逹曉不閉衆咸憚服莫有去者西魏將
王羆之守華州也(今馮翊郡)西魏師與東魏師戰於河橋不
利東魏降卒趙青雀據長安城所在莫有固志羆乃大
開州門召城中軍民謂之曰如聞天子敗績不知吉凶
諸人相驚咸有異心王羆受委於此以死報恩諸人若
有異圖可來見殺必恐城䧟沒者亦任出城如有忠臣
能與王羆同心者可共固守軍民見其誠信皆無異志
示信
春秋時晉文公圍原命三日之糧原不降命去之諜出
(諜間也)曰原將降矣軍吏請待之公曰信國之寳也人之
所庇也得原失信何以庇之所亡滋多退一舍而原降
晉文公伐楚歸國行賞狐偃為首或曰城濮之事先
軫之謀文公曰城濮之事偃說我無失信不背三舍之
約先軫所謀軍事吾用之以勝然此一時之說偃言萬
世之政奈何以一時之利而加萬世之功乎是以先之
衆皆悦服魏明帝自征蜀至長安遣張郃諸軍勁卒
四十餘萬向劒閣諸葛亮有戰士萬二千更下者八千
時魏軍始陳番兵適交亮參佐咸以敵衆強多非力所
制控權停下兵并聲勢亮曰吾聞用武行師以大信為
本得原失信古人所惜去者束装以待期妻子企踵而
計日乃勑速遣於是去者感悦願留一戰住者憤踊咸
思致命臨軍之日莫不拔刃爭先以一當十殺張郃却
司馬宣王一戰大剋此之由也
示義
春秋時晉將荀吳伐鮮虞圍鼓(鼓白狄之别邑)鼓人或請以城
叛吳曰吾聞諸叔向好惡不愆人知所適事無不濟(愆過)
(適歸)或以吾城叛吾所甚惡也人以城來吾獨何好焉賞
所甚惡若所好何(無復加所好)若其弗賞是失信也何以庇
民力能則進不能則退量力而行吾不可以欲城而邇
姦也所喪滋多使鼓人殺叛人而繕守備圍鼓三月鼓
人或請降使其民見曰猶有食色姑修而城軍吏曰獲
城而不取勤人而頓兵何以事君吳曰所以事君也獲
一邑而教民怠將焉用邑邑以賈怠不如完舊(完猶保守也賈)
(音古)賈怠無卒(終也)棄舊不祥鼓人能事其君我亦能事吾
君率義不爽好惡不愆城可獲而民知義所(知義所在也荀吳必)
(其能獲故因以示義)有死命而無二心不亦可乎鼓人告食竭力
盡而後取之剋鼔而返不戮一人秦末天下兵起范
增說項梁曰陳勝敗固當夫秦滅六國楚最無罪自懷
王入秦不返楚人憐之至今故楚南公曰楚雖三戸亡
秦必楚今陳勝首事不立楚後而自立其勢不長今君
起江東楚蜂起之將皆爭附君者以君世世楚將為能
復立楚之後也乃求楚懷王孫心立為懷王以從民欲
漢楚相持之際項羽擊陳留外黃外黃不下數日降
羽悉令男子年十五以上詣城東欲坑之外黃令舍人
兒年十三(令之舍人卑也以其幼弱故係其父)往說羽曰彭越強劫外黃
(強音其掌反)外黃恐故且降大王大王至又坑之百姓豈有
所歸心哉從此以東梁地十餘城皆恐莫肯下矣羽然
其言乃赦外黃當坑者而東至睢陽聞之皆爭下漢
王至洛陽新城三老董公遮說漢王以義帝死請發喪
漢王從之遂為義帝發喪袒而大哭哀臨三日發使告
諸侯曰天下共立義帝北面事之今項王放殺義帝江
南大逆無道寡人親為發喪兵皆縞素悉發關中兵收
三河士南浮江漢以下願從諸侯王擊楚之殺義帝者
於是諸侯多從之晉征南大將軍督荆州諸軍事羊
祜至鎮務修德行以懷柔初附慨然有吞吳之心每與
吳人交兵剋日方戰不為掩襲之計將帥有欲進譎詐
之策者輙飲以醇酒使不得言人有掠吳二兒為俘者
祜遣送還其家後吳將夏詳邵顗等降二兒之父亦率
其屬與俱吳將潘景陳尚來寇祜追斬之而美其死節
厚加殯殮景尚子弟迎喪祜以禮遣還吳將鄧香掠夏
口祜募生縛香既至宥之香感其恩率部曲而降祜出
軍行吳境刈榖為糧皆計所侵送絹償之每會衆江沔
遊獵常止晉地若獸先為吳人所傷而為晉兵所得者
皆封還之於是吳人翕然悦服稱為羊公不之名也祜
與陸抗相對使命交通抗稱祜之德雖樂毅諸葛孔明
不能過也抗常病祜饋之藥抗服之無疑心人多諫抗
抗曰羊祜豈酖人者時談以為華元子反復見於今抗
每告其戍曰彼專為德我專為暴是不戰而自服也
東晉末宋武帝為將北伐後秦姚泓以檀道濟為前鋒
至洛陽凡拔城破壘俘四千餘人議者謂應以戮為京
觀道濟曰伐罪弔民正在今日皆釋而遣之於是戎夷
感悦相率歸之者甚衆後魏遣將慕容白曜伐宋無
鹽城剋之將盡以其人為軍實副將酈範曰齊四履之
地號為東秦不遠為經略恐未可定也今皇威始被人
未霑澤連城有懷貳之將比邑有拒守之夫宜先信義
示之軌物然後人心可懷二州可定白曜從之進次肥
城白曜將攻之範曰肥城雖小攻則淹日得之無益軍
聲失之有損軍勢且見無鹽之卒死者塗炭成敗之機
足為鑒矣若飛書告諭可不攻自伏縱其不降亦當逃
散白曜乃以書曉之肥城果潰隋桂州人李光仕舉
兵作亂隋將周法尚討之光仕帥勒勁兵保白石洞法
尚捕得其弟光略光度大獲家口其黨有來降附者輙
以妻子還之居旬日降其數千人法尚遣兵列陳以當
光仕親率奇兵蔽林設伏兩陳始交法尚馳擊其柵柵
中人皆走散光仕大潰追斬之大唐武德中李靖既
剋江陵降蕭銑時諸將咸云銑之將帥與官軍拒戰罪
狀既重請籍沒其家以賞將士靖曰王者之師義存弔
伐百姓既受驅逼拒戰豈其所願且犬吠非主無容同
叛逆之科此蒯通所以免大戮於漢祖也今所定荆郢
宜弘寬大以慰遠近之心降而籍之恐非救焚拯溺之
義但恐自此以南城鎮各堅守不下非計之善於是遂
止江漢之城聞之莫不爭下
通典卷一百五十一
