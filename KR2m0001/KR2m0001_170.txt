通典卷第一百六十五
唐京兆杜佑君卿纂
刑三
刑制下(大唐)
大唐高祖起義至京師約法十二條唯制殺人劫盗背
軍叛逆者死餘並蠲除之及受禪又制五十三條格入
於新律武德七年頒行之至太宗即位制絞刑之屬五
十條免死斷右趾其後蜀王府法曹參軍裴弘獻又駮
律令不便者四十餘事太宗遂令刪改之除斷趾法加
役流三千里居作二年比古死刑殆除其半據有司定
律五百條分為十二卷於隋代舊律减大辟入流九十
二條减入徒者七十一條(具寬恕篇)又定令千五百九十條
為三十卷貞觀十一年正月頒行之又刪武德貞觀以
来勅格三千餘件定留七百條以為格十八卷(國家程式雖則)
(具存今所纂錄不可悉載取其朝夕要切簡易精詳則臨事不忒耳他皆類此)七年十二月詔
三品以上犯公罪流私罪徒送問日不須追身高宗永
徽初又令長孫無忌等撰定格式舊制不便者皆隨有
無刪改遂分格為兩部曹司常務為留司格天下所共
者為散頒格四年有司撰律疏三十卷頒天下麟德二
年重定格式行之儀鳳二年又刪輯格式行之及文明
元年四月勅律令格式内外官人退食之暇各宜尋覧
仍以當司格令書於廳事之壁俯仰觀瞻庶免遺忘(貞觀)
(二年七月刑部侍郎韓回奏刑部掌律令刑名按覆大理及諸州應奏之事並無為諸司尋格式文比年諸司)
(每有予奪悉出檢頭下吏得以生姦法直因之輕重又先有勅當司格令並書廳事之壁此則百司皆合自有)
(程式不惟刑部獨有典章訛弊日深事須改正勅旨宜委諸曹各以本司雜錢置所要律令格式其中要節仍)
(准舊例錄郎官廳壁左右丞勾當事畢日奏其所請諸司於刑部檢事待本司寫格令等了日停)武太
后臨朝又令有司刪定格式加計帳及勾帳式通舊式
成二十卷又以武德以来垂拱以前詔勅便於時者編
為新格二卷太后自制序其二卷之外新編六卷堪為
當司行用為垂拱留司格時韋方質詳練法理又委其
事咸陽尉王守慎又有經治之才故垂拱格式識者稱
為詳密其律唯改二十四條神龍中又刪定垂拱格及
神龍元年以来制勅為散頒格皆七卷又刪補舊式為
二十卷頒於天下(景龍三年八月勅應酬功賞須依格式格式無文然始比例其制勅不言)
(自今以後及永為常式者不得舉引為例)景雲初又勅刪定格式令太極元
年二月奏上名太極格開元初玄宗又令刪定格式令
名為開元格又刪定律令名為開元後格至二十五年
又令刪緝舊格式律令及勅總七千四百八十條其千
三百四條於事非要並刪除之二千一百五十條隨文
損益三千五百九十四條仍舊不改總成律十二卷疏
三十卷令三十卷式二十卷開元新格十卷又格式律
令事類四十卷以類相從便於省覧二十五年九月奏
上之勅於尚書都省寫五十本發使散於天下略件文
節要如後(開元十四年九月勅如間用例破勅及令式深非道理自今以後不得更然二十五年九)
(月兵部尚書同中書門下三品李林甫奏今年五月三十日以前制勅不入新格式者望並不在行用)
名例律曰笞刑五(自十至五十贖銅從一斤至五斤)杖刑五(自六十至百其贖銅)
(從六斤至十斤)徒刑五(自一年至三年其贖從二十斤至六十斤)流刑三(自二千里至三千里)
(其贖從八十斤至百斤)十惡一曰謀反(謂謀危社稷)二曰謀大逆(謂謀)
(毁宗廟山陵及宫闕)三曰謀叛(謂謀背國從偽)四曰惡逆(謂毆及謀殺祖父母父母殺伯)
(叔父母姑兄姊外祖父母夫及夫之祖父母父母)五曰不道(謂殺一家非死罪三人及支觧人造)
(畜蠱毒魘魅)六曰大不恭(犯廟諱改為恭謂盗大祀神御之物乘輿服御物及偽造御寳合和)
(御藥誤不如本方及封題誤若造御膳誤犯食禁御幸舟船不牢固指斥乘輿情理切害及對捍制使而無人)
(臣之禮)七曰不孝(謂告言詛詈祖父母父母及祖父母父在别籍異財若供養有缺居父母喪身)
(自嫁娶若作樂釋服從吉聞祖父母父母喪匿不舉哀詐稱祖父母父母死)八曰不睦(謂謀殺及)
(罵緦麻以上親敺告夫及大功以上尊長小功尊屬)九曰不義(謂謀殺本屬府主刺史縣令及受業)
(師吏卒殺本部五品以上官長及聞夫喪匿不舉哀及作樂釋服從吉改嫁)十曰内亂(謂姦小功)
(以上親父妾及與和者)八議一曰議親(謂皇帝袒免以上親及太皇太后緦麻以上親)
(皇后小功以上親)二曰議故(謂故舊)三曰議賢(謂大德行)四曰議能(謂有)
(大才藝)五曰議功(謂有大功勲)六曰議貴(謂職事官三品以上散官二品以上及爵)
(一品者)七曰議勤(謂有大勤勞)八曰議賓(謂承先代之後為國賓者)諸八議
者犯死皆及應議之狀先奏請議議定奏裁(議者原情議罪稱定)
(刑之律而不正决之)流罪以下減一等其犯十惡者不用此律
謀反及大逆者皆斬子年十六以上皆絞十五以下及
母女妻妾(子妻妾亦同)祖孫兄弟姊妹若部曲資財田宅並
没官男夫年八十及篤疾婦人年六十及廢疾者並免
(餘律應緣坐者准此)伯叔父母兄弟之子皆流三千里不限籍之
同異即雖謀反辭理不能動衆威力不足率人者亦皆
斬(謂結謀真實而不能為害者若自述休徵假托靈異謬稱兵馬虚說反由傳惑衆人而無真狀可驗者自)
(從妖法)父子母女妻妾流三千里資財不在没限其謀大
逆者絞諸口陳欲反之言心無真實之計而無狀可尋
者流二千里諸謀叛者絞已上道者皆絞(謂協同謀計乃坐被驅率)
(者非餘條被驅率准此)妻妾流二千里若率部衆百人以上父母
妻妾流三千里所率雖不滿百人以故為害者以百人
以上論(害為有所攻擊擄掠之者)即亡命山澤不從追喚者以謀叛
論其抗拒將吏者以上道論諸謀殺周親尊長外祖父
母夫夫之祖父母者皆斬(犯姦而姦人殺其夫所姦妻妾雖不知情與同罪)謀
殺緦麻以上尊長者流二千里已傷者絞已殺者皆斬
即尊長謀殺卑幼者各依故殺減二等已傷減一等已
殺者依故殺法諸部曲奴婢謀殺主者皆斬謀殺主之
周親及外祖父母者絞已傷者皆斬諸妻妾謀殺故夫
之祖父母父母者流二千里已傷者絞已殺者皆斬部
曲奴婢謀殺舊主者罪亦同(故夫謂夫亡改嫁舊主謂主放為良者餘舊條故夫)
(舊主准此)諸告祖父母父母者絞(謂非緣坐之罪及謀叛以上而故告者下條准此)
即嫡繼慈母殺其父及所養者殺其本生並聽告諸告
周親尊長外祖父母夫夫之祖父母雖得實徒二年其
告事重者減所告罪一等(所犯雖不合論告之者猶坐)即誣告重者
加所誣罪三等告大功尊長各減一等小功緦麻減二
等誣告重者各加所誣罪一等即非相容隠被告者論
如律若告謀反逆叛者各不坐其相侵犯自理訴者聽
(下條准此)諸告緦麻小功卑幼雖得實杖八十大功以上
遞減一等誣告重者周親減所誣罪二等大功減一等
小功以下以凡人論即誣告子孫外孫子孫之婦妾及
已之妾者各勿論諸子孫違犯教令及供養有缺者
徒二年(謂可從而違堪供而缺者須祖父母父母告乃坐)諸部曲奴婢告主非
謀反逆叛者皆絞(被告者同首法)告主之周親及外祖父母者
流大功以下親徒一年誣告重者緦麻加凡人一等小
功遞加一等即奴婢訴良妾稱主壓者徒三年部曲減
一等諸同居若大功以下親及外祖父母外孫若孫
之婦夫之兄弟及兄弟妻有罪相為隠部曲奴婢為主
隠者皆勿論即漏露其事及摘語消息亦不坐其小功
以下相隠減凡人一等若犯謀叛以上不用此律諸
居父母喪生子及兄弟别籍異財者徒一年諸放部
曲為良已給放書而壓為賤者徒二年若壓為部曲及
放奴婢為良而壓為賤者減一等各還正之諸同居
卑幼私輒用財者一疋笞十十疋加一等罪止杖一百
即同居應分不均平者計所侵坐贓論減三等諸居
父母喪而嫁娶者徒三年妾減三等各離之知而共為
婚姻者各減五等不知者不坐若居周喪而嫁娶者杖
一百卑幼減二等妾不坐諸居父母喪與應嫁娶人
主婚者杖一百諸謀殺人者徒三年已傷者絞已殺
者斬從而加功者流三千里造意者雖不行仍為首(僱人)
(殺者亦同)即從者不行減行者一等(餘條不行皆准此)諸以毒藥
藥人及賣者絞(謂堪以殺人者雖毒藥可以療病買者將與毒人皆絞賣者不知情不坐)即
賣買而未用者流三千里脯肉有毒曾經病人有餘者
速焚之違者杖九十若故與人食並出賣令人病者徒
一年以故致死者絞即人自食致死者從過失殺人法
(盗而食者不坐)諸有所憎惡而造魘魅及造符書呪詛欲以
殺人者各以謀殺論減二等(於周親尊長及外祖父母夫夫之祖父母者各不減)
以致死者各依本殺法欲病苦人者又減二等(即子孫於祖父)
(母父母部曲奴婢於主者各不減)即於祖父母父母及主直求愛媚而
魘呪者流二千里若涉乘輿者皆斬諸殘害死屍(謂焚)
(燒支解之類)及棄屍水中者各減鬭殺罪一等(緦麻以上尊長不減)棄
而不失及髠髮若傷者各又減一等即子孫於祖父母
父母部曲奴婢於主者各不減(皆謂意在於惡者)諸穿地得
死人不更埋及於墳墓燻狐狸而燒棺槨者徒二年燒
屍者徒三年緦麻以上尊長各遞加一等卑幼各以凡
人遞減一等若子孫於祖父母父母部曲奴婢於主墓
燻狐狸者徒二年燒棺槨者流三千里燒屍者絞諸
強盗(謂以威若力而取其財先強後盗先盗後強等若與人藥酒及食使狂亂取財亦是得闌遺之物毆)
(擊財主而不還及竊盗後覺棄財逃走財主追捕因相拒捍如此之類事有因緣者非強盗)不得財
徒二年一疋徒三年二疋加一等十疋及傷者絞殺人
者斬(殺傷奴婢亦同雖非財主但因盗殺傷者亦是)其持杖者雖不得財流三
千里五疋者絞傷人者斬諸竊盗不得財笞五十一
尺杖六十一疋加一等五疋徒一年五疋加一等五十
疋加役流諸監臨者(若相主財物而監守自盗亦同)加凡盗二等三
十疋絞(本條亦有加者累加之)諸盗經斷後仍更行盗前後三
犯者流二千里犯流者絞(三盗止數赦後為主)其餘親屬相盗者
不用此律諸有事以財行求得枉法者坐贓論不得
枉法者減二等即同事共與者首則併贓論從者依已
分法諸監臨主守受財而枉法者一尺杖一百一疋
加一等十五疋絞不枉法者一尺杖九十一疋加一等
至三十疋加役流無禄者各減一等枉法者二十疋絞
不枉法者四十疋加役流諸監臨之官受所監臨之
物一尺笞四十一疋加一等四疋徒一年八疋加一等
五十疋流二千里與者減五等罪止杖一百乞取者加
一等強乞取者准枉法論諸官人因使於使所受送
遺及乞取者與監臨同經過處取者減一等(糾彈之官不減)即
雖乞取者各與監臨罪同諸貸所監臨財物者坐贓
論(受乞未上亦同餘條取受及相犯者准此)若百日不還以受所監臨財物
論強者各加二等(餘條強者准此)若賣買有賸利者計利以乞
取監臨財物論強市者笞五十有利者計利准枉法論
即斷契有數違負不還五十日者以受所監臨財物論
即借衣服噐玩之屬經三十日不還者坐贓論罪止徒
一年諸監臨之官私役所監臨及借奴婢牛馬駝騾
驢車船碾磑邸店之類各計傭賃以受所監臨財物論
即役使非供已者(非供已謂流外官及雜任應供官事者)計傭坐贓論罪
止杖一百其應供已驅使而收傭者罪亦如之(供已求輸傭直)
(者不坐)若有吉凶借使所監臨者不得過二十人不得過
五日其餘親屬雖過限及受遺乞貸皆勿論(親屬謂緦麻以上及)
(大功以上婚姻之屬餘條親屬准此)營公應借使者計傭賃坐贓論減二
等即因市易賸利及懸欠者亦如之諸監臨之官受
猪羊供饋(謂非坐者)坐贓論強者依強取監臨財物法諸
率斂所監臨財物饋送人雖不入已以受所監臨財物
論諸監臨家人於所部有受乞借貸役使賣買有賸
利之屬各減官人罪二等官人知情與同罪不知情者
各減家人罪五等其在官非監臨及家人有犯者各減
監臨家人一等諸去官而受舊官屬士庶饋與若乞
取借貸之屬各減在官時三等(謂家口未離本任所者)諸因官
挟勢及豪強之人乞索者坐贓論減一等將送者為從
(親故相與勿論)諸監臨主守以官物私自貸若貸之人及貸
之者無文記以盗論(文記謂取抄署之類)立判案減二等即充公
廨物若出付市易而私用者減一等坐之(雖貸推同餘條公廨准此)
(即主守私貸無文記者依盗法)所貸之人不能備償者徵判署之官(下條)
(私借亦准此)諸坐贓致罪者一尺笞二十一疋加一等十
疋徒一年罪止徒三年(謂非監臨主守而因事受財者)與者減五等
諸人於他人地内得宿藏物隠而不送官者計合還主
之分坐贓論減三等(若得古噐形制異而不送官者罪亦如之)諸鬭毆人
者笞四十(謂以手足擊人者)傷及以他物毆人者杖六十(見血為傷)
(非手足其餘皆為他物即兵不用刃亦是)傷及拔髮方寸以上杖八十若血
從耳目及内損吐血者各加二等諸鬭毆人折齒毁
缺耳鼻眇人一目及折人手足指(眇謂虧損其目而猶見物)若破骨
及湯火傷人者徒一年折二指二齒以上及髠髮者徒
一年半諸鬭毆以兵刃斫射人不著者杖一百(兵刃謂弓)
(箭刀矟矛䂎之屬即毆罪重者)若兵刃傷(謂金鐡無大小之限堪殺人者)及折人肋眇
人目墮人胎徒二年(墮胎者謂辜限内子死者乃坐)諸鬭毆折跌人肢
體及瞎其一目徒三年(折跌人肢體者謂其骨蹉跌失其常處)辜内平復
者各減二等(餘條損跌平復准此)及損二事以上及因舊患令至
篤疾若斷舌及毁敗人隂陽者流三千里諸鬭毆殺
人者絞以刃故殺人者斬雖因鬭而用兵刃殺人者與
故殺同(謂人以兵刃逼已因用兵刃相殺傷者皆依鬭法餘條用兵刃准此)不因鬭故毆
傷人者加鬭毆傷人罪一等雖因鬭但絶時而殺傷者
從故殺傷法(謂忿競之後各以分散聲不相接去而復来是名絶時)諸保辜者
手足毆傷人限十日以他物傷者二十日以刃傷者三
十日折跌肢體及破骨者五十日(毆傷不相須餘毆傷及殺傷各准此)限
内死者各依殺人論其在限内及雖限内以他故死者
各依本鬭傷法(以他故謂别增餘患而死者)諸同謀共毆傷人者
各以下手重者為重罪原謀減一等從者又減一等若
先下手重者餘各減二等至死者隨所因為重罪其不
同謀者各依所毆傷殺其事不可分者以後下手為重
罪若亂毁傷不知先後輕重者以謀首及初鬭者為重
罪餘各減二等諸毆制使及本屬府主刺史縣令及
吏卒毆本部官長徒三年傷者流二千里折傷者絞(折傷)
(謂折齒以上)若毆六品以下官長各減二等減罪輕重加凡
鬭一等死者斬詈者各減毆罪三等(須親自聞之乃成詈)即毆佐
貳者徒一年傷重者加凡鬭傷一等死者斬諸造妖
書及妖言者絞(造謂自造休咎及鬼神之言妄說吉凶涉於不順)傳用以惑衆
者亦如之(傳謂傳言用謂用書)其不滿衆者流三千里言理無害
者杖一百即私有妖書雖不用徒三年言理無害者杖
六十諸夜無故入人家内者笞四十主人登時格殺
之勿論若知非侵犯而殺傷者減鬭殺傷二等其就拘
執而殺傷者以鬭殺傷論至死者加役流諸盗官文
書印者徒二年餘印杖一百(謂貪利之而非行用者餘印謂印物及畜産者)
諸無官犯罪有官事發流罪以下以贖論(謂從流外及庶人而任流)
(内者不以官當除免十惡及五流者不用此律)卑官犯罪遷官事發在官犯罪
去官事發或事發去官犯公罪流以下各勿論餘罪論
如律有官犯罪無官事發有蔭犯罪無蔭事發無蔭犯
罪有蔭事發並從官蔭之法諸犯私罪以官當徒者
(私罪謂私自犯及對制詐不以實受贓枉法之類)五品以上一官當徒二年九
品以上一官當徒一年若犯公罪(公罪謂緣公事致罪而無私曲者)各
加一年當以官當流者三流同比徒四年其有二官(謂職)
(事官散官衛官同為一官勲官為一官)先以高者當(若去官未叙准此例)次以勲官
當行守者各以本品當仍各解見任若有餘罪及更犯
者聽以歴任之官當(歴任謂降所不至者)其流内官而任流外職
犯罪以流内官當及贖徒一年者各解流外任諸流
配人在道赦計行程過限者不得以赦原(謂從上道日總計行程有)
(違者)有故者不用此律若程内逃亡亦不在免限即逃者
身死所隨家口仍准上法聽還諸年七十以上十五
以下及廢疾犯流罪以下收贖(犯加役流反逆緣坐流及會赦猶流者不用此)
(律至配所免居作)八十以上十歲以下及篤疾犯反逆殺人應
死者上請盗及傷人者亦收贖(有官爵者各從官當除免死)餘皆勿
論九十以上七歲以下雖有死罪不加刑(緣坐應配没者不用此律)
即有人教令罪其教令者若有贓應備受贓者備之
諸犯罪時雖未老疾而事發老疾者依老疾論若在徒
年限内老疾者亦如之犯罪時幼小事發時長大依幼
小論諸以贓入罪正贓見在者還官主(轉易得他物及生産蕃育)
(皆為見在)已費用者死及配流勿徵(别犯流及身死者同)餘皆徵之(盗者)
(倍備)若計傭賃為贓者勿徵諸平贓者皆據犯處當時物
價及上絹估平功傭者計人日為絹三疋牛馬駝騾驢
車亦同船及碾磑列店之類亦依犯時價值傭賃雖多
各不得過其本價諸犯罪未發而自首者原其罪(正贓)
(猶徵如法)其輕罪雖發因首重罪者免其重罪即因問所劾
之罪而别言餘罪者亦如之即遣人代首若於法得相
容隠者為首及相告言者各聽如罪人身自首法(緣坐之罪)
(及謀叛以上本服周親雖捕告俱同自首法)其聞首告被追不赴者不得原
罪(謂止坐不赴者身)即自首不實及不盡者以不實不盡之罪
罪之至死者聽減一等(自首贓數不盡者止計不盡之贓科之)其知人欲
告及亡叛而自首者減罪二等坐之即亡叛者雖不自
首能還歸本所者亦同其於人損傷(因犯殺傷而自首者得免所因之罪)
(仍從故殺傷法本應過失者聽從本法)於物不可陪償(本物見在首者聽同免法)即事
發逃亡(雖不得首所犯之罪俱減逃亡之坐)若越度關及姦(私度亦同姦謂犯良人)
並私習天文者並不在自首之例諸共犯罪者以造
意為首隨從者減一等若家人共犯止坐尊長(於法不坐者歸)
(罪於其次尊長為男夫)侵損於人者以凡人首從論即共監臨主
守為犯雖造意者仍以監守為首凡人以常從論諸
二罪以上俱發以重者論(謂非應累者准重條其狀不累輕以加重若重應贖輕罪)
(應居作官當者以居作官當為重)等者從一若一罪先發已經論决餘
罪後發其輕若等勿論重者更論之通計前罪以充後
數即以贓致罪頻犯者並累科若罪法不等者以重贓
併滿輕贓各倍論(累謂上累見發之贓倍謂二尺為一尺不等謂以強盗枉法等贓併從竊)
(盗受所監臨之類即監臨主守因事受財而同事共與若一事類受及於所監守頻盗者累而不倍)其一
事分為罪二罪法若等則累論罪法不等則以重法併
滿輕法(罪法等者謂若買易官物計其等准盗論計其利以盗論之類罪法不等者謂若詐請官噐仗)
(以亡失併從毁傷以考校不實併從失不實之類)累併不加重者止從重論其
應除免倍没備償罪止者各盡本法諸脫戶者家長
徒三年無課役者減二等女戶又減三等(謂戶俱不附貫若不由家)
(長罪其所由即見在使任者雖脫戶及計口多者各從漏口法)脫口及增減年狀(謂老疾中)
(小之類)以免課役一口徒一年二口加一等罪止徒三年
其增減等非免課役及漏無課役口者四口為一口罪
止徒一年半即不滿四口杖六十(部曲奴婢亦同)諸祖父母
父母在而子孫别籍異財者徒三年(别籍異財不相須下條准此)若
祖父母父母令别籍及以子孫妄繼人後者徒二年子
孫不坐諸擅發兵十人以上徒一年百人徒一年半
二百人加一等千人絞(謂無警急又不先言上而輙發兵者雖即言上而不待報猶為)
(擅發文書未行即不坐)給與者隨所給人數減擅發一等(亦謂不先言上)
(待報者告令發遣即坐)其寇賊卒来欲有攻襲即城屯反叛若賊
有内應急須兵者得便調發雖有所屬比部官司亦得
調發給與即言上(各謂急須兵不容得先言上者)若不即調發及不即
給與者准所須人數並與擅發罪同其不即言上者亦
准發人數減罪一等若有逃亡盗賊權差人夫足以追
捕者不用此律諸主將守城為賊所攻不固守而棄
去及守備不設為賊所掩覆者斬若連接寇賊被遣斥
候不覺賊来者徒三年以故致有覆敗亦斬諸主將
以下臨陣先退若寇賊對陣捨仗投軍及棄賊来降而
輒殺者斬即違犯軍令軍還以後在律有條者依律斷
無條者勿論諸私有禁兵噐者徒一年半(謂非弓箭刀盾短矛)
(者)弩一張加二等甲一領及弩三張流二千里甲三領
弩五張絞私造者各加一等(甲謂皮鐡等具装與甲同即得闌遺過三十日不送)
(官者同私有法)造未成者減二等即私有甲弩非全成者杖一
百餘非全成者勿論諸告人罪非叛以上者皆令三
審應受辭牒官司並具曉示并得叛坐之情每審皆别
日受辭(若使人在路不得留待别日受辭者聽當日三審)官人於審後判記審
訖然後付司若事有切害者不在此例(切害謂殺人賊盗逃亡與強姦)
(良人及更有急速之類)不解書者典為書之前人合禁告人亦禁
辯定放之即鄰伍告者有死罪流告人散禁流以下責
保參對誣告人者各反坐即糾彈之官挟私彈事不實
亦如之(反坐致罪准前人入罪法至死而前人未决者聽減一等其本應加杖及贖者止依杖贖法則)
(誣告官人及有蔭者依常律)若告二事以上重事實及數罪等但一
事實除其罪重事虛反其所贖即罪至所止者所誣雖
多不反坐其告二人以上雖實者多猶以虛者反坐(謂告)
(二人以上但一人不實罪雖輕反其坐)若上表告人已經聞奏事有不實
反坐罪輕者從上書詐不實論諸誣告本屬府主刺
史縣令者加所誣罪二等諸投匿名書告人罪者流
二千里(謂匿姓名及假人姓名以避已告者棄置懸之俱是)得見者皆即焚之若
將送官司者徒一年官司受而為理者加二等被告者
不坐輒上聞者徒三年諸以赦前事相告言者以其
罪罪之官司受而為理者以故入人罪論至死者各加
役流若事須追究者不用此律(追究謂婚姻良賤赦限外蔽匿應改正徵收及)
(追見贓之類)諸被囚禁不得告舉他事其獄官酷已者聽之
即年八十以上十歲以下及篤疾者聽告謀反逆叛子
孫不孝及同居之内為人侵犯者餘並不得告官司受
而為理者各減所理罪三等上元元年十二月刑部
奏准名例律法云獄成謂贓狀露驗及尚書省斷訖未
奏疏云贓謂所犯之贓見獲本物狀謂殺人之類得狀
為驗雖在州縣並為獄成尚書省斷訖未奏者謂刑部
覆訖未奏亦為獄成今法官商量若欵自承伏已經聞
奏及有勅付法刑名更無可移者謂同獄成臣今與法
官審加論議仍永為恒式勅旨依二年六月刑部奏謹
按五刑笞杖徒流死是也今准勅除削絞死罪准有四
刑每有思慮須降死刑不免還斬絞勅律互用法理難
容又應决重杖之人令式先無分析京城知是蠧害决
殺者多死外州見流嶺南决不至死决有兩種法開二
門勅旨斬絞刑宜依格律處分寶應元年九月刑部大
理奏准式制勅處分與一頓杖者决四十至到與一頓
及重杖一頓並决六十無文至死者為准式處分又制
勅或有令决痛杖一頓者式文既不載杖數請准至到
與一頓决六十並不至死勅旨依建中三年八月刑部
侍郎班宏奏其十惡中惡逆以上四等罪請准律用刑
其餘各犯别罪應合處斬刑自今以後並請决重杖一
頓處死以代極法重杖既是死刑諸司使不在奏請决
重杖限勅旨依原夫先王之制刑也本於愛人求理
非徒害人作威往古朴淳事簡刑省唐虞及三代刑制
其略可知令主則輕虐后遂重於善也則云罰不及嗣
其不善也乃云罪人以族斯則前賢臧否之辨歟秦法
苛峻天下潰叛漢祖蠲除約定三章大辟之罪猶誅三
族孝文雖罷肉刑新垣亦罹斯酷其後顔異䧟反唇棄
市楊惲坐諷譏腰斬洎乎曹馬經綸之際忤者三族皆
夷後魏有門房之誅歴代蓋治時少罕遇輕刑亂時多
常遭重典國家子育萬姓輕簡刑章徵之前代未有其
比所以幽陵之盗西軼犬戎之寇東侵京師傾䧟皇輿
巡狩億兆戮力大憝旋殱自海内興戎今以累紀征繕
未減杼柚屢空烝庶無離怨心者是由刑輕之故或曰
荀卿有言代治則刑重代亂則刑輕(所以治者乃刑重所以亂者乃刑輕)
欲求至治必用重典斯乃一端偏見諒非適時通論也
夫刑之輕重利害已粗言之矣夫刑者成也一成而不
可變故君子盡心焉謂之君子則曰賢人欲求賢人固
不易得矧天下數百千郡縣豈得衆多君子乎佑以為
條章繁難而决斷必不及條章輕簡而决斷或時漏故
老氏云其政悶悶其人淳淳(政教寬大悶昧似若不明則人淳然而質朴)其
政察察其人缺缺(政教苛察人則應之缺缺然而凋弊)又語曰寧失不經
仁惻之旨也
通典卷一百六十五
