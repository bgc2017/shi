通典卷一百三十六
唐京兆杜佑君卿纂
禮九十六開元禮纂類三十一凶三
中宫舉哀
太皇太后皇太后皇后為父母祖父母舉哀
本司散下其禮所司随職供辦舉哀前三刻尚寢於後
别殿東壁下設薦為舉哀位西向為祖父母則比壁下
南向前二刻内謁者監於别殿前幔下設六宫哭位重
行北向西上其六宫並集列於閤外次司贊一人升立
於殿上東楹之南掌贊二人立於階下俱西面前一刻
尚儀版奏外辦至時引后出升殿侍衛如常内侍版奏
訃尚儀傳奏稱某官(若某夫人)以某月日辰薨后啼若哭(父母)
(啼祖父母哭)六宫從哭盡一哀后問故又哭盡哀乃變素服
六宫皆素服哭不絶聲又盡哀司賓引六宫入各就班
位司贊稱拜掌贊承傳(凡司贊有詞掌贊皆承傳)六宫在位者皆再
拜司贊稱哭六宫在位者皆哭十五舉聲司贊稱止六
宫在位者皆止司贊稱拜六宫在位者皆再拜司贊稱
下司賓引六宫退尚儀跪奏請哭止后止從臨者皆止
后退舍别次六宫以下侍衛如初於閤哭臨如常禮其
日晡臨晡前二刻奏嚴六宫赴集一刻奏辦至時引后
就哭位餘各如常尚儀跪奏請哭后哭六宫從臨者皆
哭十五舉聲司贊稱哭止六宫在位者皆止無復拜禮
其他贊引如初自後奔赴如别禮若有疾故未及奔喪
則自後朝晡赴集奏引即位哭及於閤臨皆如初以至
成服而後奔喪后為父母之舉哀也其有在宫公主(為外)
(祖父母小功)亦服素服引升即位於戶内之東北面與后俱
哭臨於六宫等退也贊止引退其有曾祖高祖父母薨
舉哀與為祖父母同(為外祖父母儀同其異者於别宫次其日晡後臨凡三朝臨而止為)
(諸王妃主與外祖父母同其本服大功者其日晡哭而止其本服小功下者一舉哀而止為内命婦宗戚等並)
(與為諸王妃主同其九嬪以下一舉哀而止)
成服
為父母祖父母(后聞喪有奔喪之禮故成服篇在舉哀之後)
三日成服本司散下其禮所司随職供辦尚寢先於后
舉哀别殿東壁設素下牀席為后成服位西向為祖父
母則北壁下南向尚服先製后齊縗周之服又製六宫
之服亦如之其日成服前三刻尚儀版奏請中嚴其别
殿上女侍臨者代哭如初成服前二刻司贊於别殿前
幔下整設六宫哭位如初又於殿上后位前設席為奉
慰位六宫並仍初服集列於閤外次女侍者各以箧奉
其縗服進授仍贊變服焉司贊一人升立於殿上東楹
之南掌贊二人立於階下俱西面尚服以箧奉縗服升
東階北面立成服前一刻尚儀版奏外辦至時后仍初
服即位六尚以下侍衛如初尚儀跪奏請哭后哭從臨
者皆哭十五舉聲尚儀跪奏請哭止成服后止尚服以
箧奉縗服進跪授興仍贊變服焉(於變服則權設步障已而去之)變服
已尚儀又跪奏請哭后哭司賓引六宫入即班位立定
司贊稱拜六宫在位者皆再拜司贊稱哭六宫在位者
皆哭十五舉聲司贊稱止六宫在位者皆止司賓引六
宫行首一人升詣后前跪奉慰興司賓引降還本位司
贊稱拜六宫在位者皆再拜訖司賓引六宫退尚儀跪
奏請哭止后止從臨者皆止后退舍别殿六尚以下侍
衛如初於閤哭臨如初其日晡臨晡前二刻奏嚴六宫
赴集一刻奏辦引即位哭臨如初其有公主應從成服
者則製小功五月之服引即位哭如初與后俱成服哭
臨先拜慰如六宫之儀於六宫退贊止引退自後朝晡
哭臨如初以至卒哭(若公除則如别禮)其為曾祖高祖父母則
與其六宫成齊縗三月之服如常禮(為外祖父母成服與為祖父母同其)
(異者與六宫俱成小功五月之服其日内外應交慰者赴集奏引即上下位次哭臨撫慰及拜哭奉慰如常禮)
(自後皆然外命婦及百官三品以下並無服諸親等亦赴集奉慰如常自後亦然其親王妃主以下哭則舉哀)
(之日奉慰)
奔喪
后奔父母祖父母喪
本司散下其禮所司随職供辦尚舍先設行宫便殿於
主人大門内之右南向又於便殿之後及左右廂量設
六宫以下陪從者便次又於喪寢前設障幔為六宫以
下拜哭次主人五屬之親於車駕未至之前並集列於
主人第其日出宫前四刻尚儀版奏請中嚴出宫前三
刻諸衛等備列常行仗衛鹵簿於所出宫門外内如常
儀出宫前二刻内謁者監於主人第喪寢尸西(若殯西)設
薦席為后哭位東向(其奔祖父母喪則戶内之西南廂北面)又於喪寢庭
幔下北面重行設六宫以下拜哭位次北向西上鴻臚
於喪寢北張幃幕為主人五屬婦人哭位其六宫以下
從者各素服集列以俟陪從如常式(已成服則服縗服)内僕進
堊車其仗衛之屬應充鹵簿者並以次整列次所出宫
門外内如常儀未出宫前一刻其六尚以下應陪從者
並以次進迎如常式小輿進於中庭至時尚儀版奏外
辦后仍舉哀之服升輿出(已成服則服縗服)三面周以白布行
幃至閤外后降輿升堊車内僕執御其内侍以下前導
夹引輿六尚以下乘車陪從如常儀六宫等應從者乘
車以次序從如常仗衛夹引后哭從臨者随哭不絶聲
於后未至之前司儀贊主人内外五屬之親各出就前
堂哭位五屬婦人出就後幕下位俱如喪寢之儀内謁
者監一人升立於喪寢東楹之南内給使二人立於階
下並西面后至主人第降車所尚儀跪奏請降車入后
降車仍哭入自闈門三面周以行幃從臨者仍哭從不
絶聲六尚以下哭從如初侍者夹扶主人降詣東階之
南仍立哭(其奔祖喪則主人仍立哭以待)衆主人並降立於主人之後
西面北上立哭(以服精粗為序)后至喪寢庭主人哭止再拜仍
立哭女侍者扶引后哭升自西側階進尸西跪憑尸撫
心哭從臨者皆哭於后之升也内謁者監及司賓引六
宫以下從奔者各權舍於便次其仗衛鹵簿屯列於外
内如常式主人以下應升者升各即位哭后哭盡一哀
仍扶引即位哭從臨者仍哭(若已殯則先引進靈前跪憑靈哭盡哀奏引退西面)
(再拜乃即位而哭)内謁者監及司賓引六宫以下入即班位内
謁者監稱拜給使承傳唱可拜(凡内謁者監有詞給使皆承傳)六宫以
下皆再拜内謁者監稱哭六宫以下在位者皆哭十五
舉聲内謁者監稱止六宫以下在位者皆止(若已成服則引行首)
(升拜慰如常禮)内謁者監稱拜六宫以下在位者皆再拜内謁
者監及司賓引六宫以下退還便次尚儀跪奏請哭止
后止從臨者皆止后降即便殿内侍版奏解嚴(將士仍不得輒)
(離部伍)其服己則百官應奉慰者皆赴奉慰如常禮自後
后依時哭臨如常禮(其為父祖父母喪則自後奏引哭於後寝次)其未成服
而奔則至成服日即與主人俱成服其奔父母之喪則
成服而還宫其有别勅令還宫則随旨期其未即還宫
也則諸鹵簿仗衛及六宫以下應還者先還其六宫以
下之留者與后依時哭臨及成服如后之禮於后還宫
日之朝諸應奉迎之官及仗衛鹵簿等並赴主人第奉
迎如式於還宫日車從未發前三刻尚儀版奏請中嚴
諸衛整列仗衛鹵簿於還途如来儀至時尚儀版奏外
辦后哭拜訖六尚夹引后降出常侍從者夹引左右如
初主人拜送如常禮后出内門奏哭止升車從臨者皆
止三面周以行幃六宫以下各乘其車序從如初至閤
外尚儀跪奏請降入后降車升輿入内侍以下陪從至
閤如初内侍版奏解嚴諸列鹵簿者各還其所自後赴
葬及練祥則出入如初禮皇太后皇后於父母若祖
父母之喪已葬已還而不赴葬則於啓日之朝與六宫
以下服縗服奏引各即上下位次哭臨拜慰如初若父
在若祖父在為母若祖母之喪十一月而小祥則與六
宫以下於位次行變除之禮易以練總除腰絰哭臨受
慰如常禮其禀旨行公除之禮則十三日而除其行除
禮如别條(后臨外祖父母喪並與奔祖父母喪禮同其異者乘犢畢其仗衛羽儀之屬則如平常而)
(位於喪寢中間之西北壁下南面即位乃哭其主人内外五屬之親並哭於前堂婦人哭於後庭應升者待令)
(乃升皇太后皇后每出臨若須嚴鼓並須准所臨遠近及鹵簿備略禀旨在於當時)
臨喪
臨内命婦喪
后臨内命婦喪本司散下其禮所司随職供辦降臨前
二刻尚儀版奏請中嚴尚寢先於命婦以下寢中間北
廂設素下牀席為后哭位南向小輿進於内庭降臨前
一刻尚儀版奏外辦后服素服升輿出常侍從者侍衛
如常式至内命婦以下喪寢降輿即位哭侍衛如常式
於后之將至也女侍者啟引亡者所生皇子降東階之
南西面再拜(已成服則去杖)又女侍者啟引亡者所生皇女出
北戶降寢北南面再拜引並升復位哭如初尚儀跪奏
請哭后哭從臨者皆哭十五舉聲尚儀跪奏請哭止撫
慰皇子等后止女侍者引皇子就后前跪哭后撫慰皇
子興再拜仍立哭又引皇女進撫慰如撫慰皇子之禮
尚儀跪奏請還后升輿引降還侍衛如初於后之降也
侍者啟引皇子降拜引升復位哭女侍者啟引皇女降
拜引升復位哭並如初
除服
后除父母祖父母喪服
本司散下其禮所司随職供辦尚服先製后及六宫以
下素服内謁者監先於宫别殿閤外整設六宫以下便
次如初又於别殿前整設障幔為六宫以下拜哭次如
初以十三月而除服於除服前之夕后晡臨己有司除
其故位次而設新下牀席焉其日平眀後而除服於除
服前三刻尚儀版奏請中嚴(六宫以下各其司啟嚴)女侍臨者升
列於别殿上哭臨如初除服前二刻司贊於别殿前幔
下整設六宫以下位次如初又於堂上后位前設席為
跪奉慰位如初六宫以下仍縗服集列於閤外便次女
侍者以箧奉素服進授仍贊變除焉司贊一人升立於
堂上東楹之南掌贊二人立於堂下並西面尚服以箧
奉素服升東間北面立前一刻尚儀版奏外辦后仍服
縗服出升即位次侍衛如初后哭從臨者皆哭十五舉
聲尚儀跪奏請哭止從禮制除服后止尚服以箧奉素
服進跪授興仍贊變除焉(於變服則權設步障已而去之其侍臨者亦從變除)變
除己尚儀又跪奏請哭后哭司賓引六宫以下入即班
位司贊稱拜掌贊唱可拜(凡司贊有詞掌贊皆承傳)六宫以下在位
者皆拜司贊稱哭六宫以下在位者皆哭十五舉聲司
贊稱止六宫以下在位者皆止司賓引六宫行首一人
升進后前席位跪奉慰興司賓引降還本位司贊稱拜
六宫以下在位者皆再拜司賓引六宫以下出各還宫
寢如常尚儀跪奏請哭止還后哭止從臨者皆止后降
還内寢侍衛如初(除外祖父母服與祖父母同其異公除之禮則五日而除)
遣使弔
弔外祖父母喪
本司散下其禮所司随職供辦内給事二人為使者守
宫先於主人第大門之外右設使者次南向其日使至
掌次者延入次内外縗服司儀引主人以下俱立哭於
東階下婦人立哭於殯所如常儀使者素服出次内典
引引使者立大門外之西東面内給使二人以案奉令
書立於使者之南差退俱東面司儀入告主人去杖免
絰司儀引出門止哭迎於大門外見賓先入立於門右
北面内典引引使者以下入内外止哭使者入門而左
立於階間南面持案者立於使者西南東面司儀引主
人進當使者前北面内給使以案進詣使者前使者取
弔書持案者退復位使者稱令弔主人哭拜稽顙内外
皆哭司儀引主人進受弔書退立於東階下西面哭内
典引引使者以下出復門外位主人以弔書授左右司
儀引主人出内門止哭拜送於大門外使者還主人杖
哭而入取弔書於階下升奠於柩東若使者須私弔則
通名引入弔如常禮訖引出
弔諸王妃主喪及弔宗戚喪(皆與遣使弔外祖父母喪禮同凡葬)
(及練祥使弔之禮並同)
東宫舉哀
皇太子為諸王妃主舉哀
本司散下其禮所司随職供辦齋師先於宜秋門外道
東設皇太子次南向周以行幃設素下牀褥席守宫於
重眀門外設宫臣七品以上便次其日舉哀前三刻左
庶子版奏請中嚴舉哀前二刻諸衛率列仗如常掌儀
於次前設宫臣五品以上哭位文東武西重行北面相
對為首又設一品以下七品以上於帷宫門外亦如之
又於次前設奉慰位宫臣七品以上應陪慰者並赴集
便次改服素服前一刻通事舍人引一品以下俱就門
外位文武侍衛之官並詣閤奉迎如常式左庶子版奏
外辦皇太子服素服升腰輿出閤從帷宫後門入降輿
就哭位即坐侍衛如常儀左庶子跪奏請為某王(若某公某)
(王太妃)舉哀俛伏興皇太子哭通事舍人引宫臣五品以
上入各就班位立定舍人贊拜宫臣在位者皆再拜舍
人贊哭宫臣在位者皆哭十五舉聲舍人贊止宫臣在
位者皆止舍人引宫臣行首一人進詣奉慰位跪奉慰
俛伏興舍人引退還本位舍人贊拜宫臣在位者皆再
拜舍人引宫臣等出其六品以下位於門外者典謁贊
拜贊哭贊止引退皆如門内之儀左庶子跪奏請哭止
俛伏興還本位皇太子止升腰輿還侍衛從至閤如常
其日晡哭則晡前二刻奏嚴一刻奏辦皇太子仍初服
出即位次哭如初其宫臣等非近侍者其日晡臨不集
皇太子於師保傅奉慰再拜則左庶子奏興受答再拜
乃坐哭自後本服周者三朝哭而止本服大功者其日
晡哭而止本服小功以下一舉哀而止其有皇子皇孫
應陪舉哀者皇子則位於皇太子之下絶位皇孫則位
於東間之南北面與皇太子俱哭於引宫臣以下退已
乃贊止引退其應拜慰者引進跪奉慰如常禮(自下皆然為良)
(娣舉哀則於内别殿三朝哭而止為良媛一舉哀而止師傅保與諸王同宗戚與妃主同宫臣與諸王同並一)
(舉哀而止宫臣通第三品以上其餘官随恩深淺)
為外祖父母舉哀(并成服除服妃父母附)
本司散下其禮所司随職供辦齋師先於東宫别殿北
壁下設素下牀席為皇太子舉哀成服位南向有司先
製皇太子小功五月之服其為妃父母則製緦麻三月
之服所司先於重眀門外之左右量設宫臣以下次其
日舉哀前三刻(餘與為諸王妃主舉哀同)又設一品以下九品以上
哭位於舉哀殿門外亦如之又於階下當舉哀位北向
設奉慰位宫臣應陪臨者並赴集便次服素服齋師以
箧奉縗服升立於殿東間北面立典謁引一品以下九
品以上俱就門外位文武侍衛之官詣閤奉迎舉哀前
一刻左庶子版奏外辦至時皇太子服素服升輿出升
别殿降即哭位坐侍衛如常左庶子跪奏請為故某官
(若某郡君)舉哀俛伏興皇太子哭十五舉聲左庶子跪奏請
哭止成服俛伏興皇太子止哭齋師以箧奉縗服進跪
授興仍贊變服焉(於變服則權設步障已而去之)成服左庶子跪奏
請哭俛伏興以下至成服訖請哭止如諸王妃主儀皇
太子止升輿降還侍衛從至閤如常其日晡哭則晡前
二刻奏嚴一刻奏辦皇太子服縗服出即位次哭如初
宫官不集自後朝晡凡三日而止將除服本司散下
其禮所司随職供辦守宫先於重眀門外之左右設宫
臣次如初於除服前之夕有司於别殿設下牀席焉其
日平明而除服(外祖父母則五月妃父母則三月並先下旬之吉其從朝制公除則外祖父母)
(五日后父母三日而除之)於除服前三刻左庶子版奏請中嚴(除與為外)
(祖父母舉哀禮同)宫官文武應陪臨者並赴集便次各改服素
服掌儀引就門外位齋師以箧奉素服吉履升殿東間
北面立腰輿詣寢庭侍衛之官詣閤奉迎如常式除服
前一刻左庶子版奏外辦皇太子仍縗服御輿出升堂
降輿即位其近侍之官從升侍衛夹引如常儀左庶子
跪奏請哭俛伏興皇太子哭十五舉聲左庶子跪奏請
哭止除服俛伏興皇太子止齋師奉衣履進跪授興仍
贊變服焉(於變服權設步障已而去之)於變除己左庶子跪奏請哭
俛伏興還本位(除與為諸王妃主舉哀同)皇太子於師傅保奉慰再
拜則左庶子奏興受答再拜乃坐哭皇太子為外祖父
母除服則皇子等位於太子之下差退即位次哭變服
素服又哭引退如皇太子之儀其皇孫等服素服侍者
引即庭拜引升位於東間之南北面與皇太子俱哭於
皇太子變服己重哭則引進皇太子前跪奉慰俛伏興
再拜復位哭於宫官等退贊哭止引復階下位拜退
臨諸王妃主喪
本司散下其禮所司随職供辦守宫先於重眀門外之
左設三師等次又於主人第大門外之右設皇太子便
次南向又於大門之左右随便設陪從之官次其所臨
者五屬之親先集列於主人之第其執事先於寢北設
障幔為主人五屬婦人拜哭次其日出宫前四刻左庶
子版奏請中嚴出宫前三刻搥一鼓為一嚴(三嚴時節前一日左)
(庶子奏裁)二衛率等備列常行仗衛鹵簿所出宫門外内如
常儀出宫前二刻又搥二鼓為再嚴奉禮於重眀門外
之左右設宫官從者位文東武西重行相向皆以北為
上齋師先於主人第大門外次内設皇太子座南向又
於主人堂上中間近北設素下牀席為皇太子哭位南
向掌儀於主人庭設從官之位文東武西重行北面相
對為首又於皇太子座前階下設奉慰位主人執事於
堂下設五屬之親位於東階之東重行西面北上(以服精麤)
(為序而尊者差前下皆准此)又設五屬婦女位於堂北幔下主女位
於東廂西面南上妻妾位於西廂東面南上衆婦人位
於北廂南面諸婦在西諸親在東相對為首(其五屬内外並陪臨)
(於此所)其陪從宫官以下皆常服赴集其位有司整列皇
太子四望車及副車仗衛之屬應列鹵簿者於外内如
常儀出宫前一刻又搥三鼓為三嚴諸侍衛之官俱詣
閤奉迎左庶子版奏外辦皇太子服常服升輿以出扇
蓋及侍從如常儀皇太子降輿升車中允進跪奏稱中
允臣某言請車發俛伏興退復位(凡中允奏請皆進跪奏稱某官臣某言訖)
(俛伏興)車動中允與贊者夹引以出至侍臣上馬所中允
奏稱請車權停令侍臣上馬左庶子承令退稱令曰諾
中允退稱侍臣上馬贊者承傳文武侍臣皆退上馬畢
中允奏請車發退復位皇太子車動鼓吹不作三師乘
車訓導三少乘車訓從宫臣文武應陪從者皆乘馬以
從如常至主人大門次前左庶子進跪奏請降車俛伏
興還侍位皇太子降車升輿入次其車輿以下鹵簿仗
衛之屬列於次前之左右皇太子變服素服其陪從之
官各就次變服素服侍臣及文武官不變服相者引主
人内外五屬之親各服縗服就堂下位次哭掌儀一人
立於堂下東階東南贊者二人立於其南差退俱西面
皇太子變服訖升輿出侍衛左右如初主人免絰去杖
相者引出門外遥見輿止哭再拜迎仍引主人先入門
左西面立不哭(若未殯則通拜迎拜送於大門之内)相者贊衆主人以下
皆止哭皇太子至堂左庶子跪奏請降輿升俛伏興(於所)
(臨之喪非尊者則仍輿升堂)皇太子降輿升自東階即哭位(應拜者則奉引)
(拜靈乃哭)侍臣夹升列於戶内外及階下之左右其仗衛鹵
簿止列於門内外之左右並如常儀司儀引主人進中
庭北面掌儀稱拜主人以下應拜者皆再拜令引主人
升司儀引主人升立於戶内之東西面左庶子跪奏請
哭俛伏興皇太子哭掌儀稱哭贊者承傳唱可哭(凡掌儀有)
(詞贊者皆承傳)主人以下及在位者皆哭通事舍人引諸從官
應陪位者入即班位立定掌儀稱拜從官在位者皆再
拜掌儀稱哭從官在位者皆哭十五舉聲掌儀稱止從
官在位者皆止通事舍人引從官行首一人進詣奉慰
位跪奉慰俛伏興引退還本位掌儀稱拜從官在位者
皆再拜訖舍人引從官出左庶子跪奏請哭止撫慰主
人俛伏興皇太子止興就主人前執手訖主人再拜皇
太子復位哭又盡一哀(凡所臨非本服五屬之親則一哭而止)左庶子跪
奏請哭止俛伏興皇太子止掌儀稱止主人以下在位
者皆止司儀引主人降立於庭中之東北面掌儀稱拜
主人以下在位者皆再拜左庶子奏請還皇太子降升
輿出侍衛如初司儀引主人先出俟於大門外拜送皇
太子至次降輿即座服常服司儀引主人哭還廬次皇
太子停大次未發前三刻左庶子版奏請嚴有司依式
先奏三嚴搥鼓如初二衛率等整列仗衛鹵簿還途如
来儀奉禮設宫官陪從者位於皇太子次前道左文武
皆重行向道陪從之官各於次變服訖謁者各引就班
位三嚴己左庶子又奏外辦皇太子升輿出升車還宫
左庶子奏請及宫官陪從不鳴鼓吹皆如来儀到重眀
門外宫官文武皆下馬三師三少各還皇太子至殿前
廻車南向左庶子跪奏請降車俛伏興皇太子降車乘
輿入侍臣從至閤左庶子奉請解嚴將士各還其所宫
臣皆退
臨外祖父母喪(妃父母師傅保宗戚宫臣並與諸王妃主禮同)
其臨諸王妃主以下内喪則並位於前寢次(其尊親應就喪殯寢)
(者則臨殯可)凡所臨諸王妃主以下喪若未殯若已殯或臨
啟引或練禫皆以本服親疎及恩賜深淺而為疎數之
異其親臨之儀及主人迎待之式其禮如初其所臨者
若鄰宫闕率爾往還則容不備常行仗衛與嚴鼓皆禀
當時别旨而為儀注其宫臣陪從文武之官亦准臨時
備略(備之言警衛備也略之言不備)皇太子每過太廟則左庶子奏式
過乃復常
遣使弔(弔諸王妃主外祖父母妃之父母師傅保宗戚貴臣上臺貴臣與訃奏弔儀同)
賻贈(其所弔宫臣喪葬若有賻贈之禮如訃奏賻贈唯無馬)
遣使致奠(致奠外祖父母后之父母師傅保貴臣並與訃奏致奠同)
通典卷一百三十六
