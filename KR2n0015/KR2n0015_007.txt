法帖釋文卷七
宋劉次莊撰
七月一日羲之白忽然秋月但有感歎信反得去月七
日書知足下故羸疾問觸者遠涉憂卿不可言吾故羸
乏力不具王羲之白
得都下九日書見桓公當陽去月九日書久當至洛但
運遲可憂耳蔡公遂委篤又加㿃下日數十行深可憂
慮得仁祖廿六日問疾更委篤深可憂當今人物眇然
而艱疾若此令人短氣
謝光禄亦垂命可憂念二朝奄忽傷人懷今年彫落可
哀歎
徂暑感懷深得書知足下故頓乏食差不耿耿吾故爾
耳未果為結力不具王羲之
月半念足下窮思深至不可居忍雨濕體氣各何如參
軍得針灸力不甚懸情當深寬割晴通省苦遣不具王
羲之白
長素差不懸耿小大佳也得敬豫九日問故進退之
深知念許君與足下意政同但今非致言地甚勑勑亦
不知范生以居職未以卿示輙便及之吾尚不能惜小
節目但一開無解巳又亦終無能為益適足為煩瀆足
下呼爾不
每念長風不可居忍昨得其書既毁頓又復壯温深可
憂謝生多在山不復見且得書疾惡冷耿耿想數知問
雖得還不能數可歎
初月二日羲之頓首忽然今年感兼傷痛切心柰何柰
何念君哀窮不巳羲之皇恐
足下時事少可數來至人相尋下官吏不東西未委若
為言叙乖足下不返重遣信往問願知心素
吾怪足下參朝少晚不審有何事情致使如然也王羲
之再拜
前從洛至此未及就彼參承願夫子勿悒悒矣當日緣
明府共飲遂闕問願足下莫見責羲之頓首
十一月廿七日羲之報得十四十八日二書知問為慰
寒切比各佳不念憂勞久懸情吾食至少劣劣力因謝
司馬書不具羲之報
十月七日羲之報前過足下所得其書想殊有勞弊然
叔兄子孫有數人足慰目前情至取答委曲故具示可
令必達以副此志且山川甚有形勢遠想慨然又出藥
精要有騐信次可致當大惠也從弟分别吾深憂慮卿
女轗軻想何可處差充喜言不多耳羲之
皇象草章旨信送之勿三當付良信
遠婦疾猶爾其餘可耳今取書付想具
阮生何如此麤平安數絶問為慰
羲之白君晚可不想比果力不具王羲之
得遠嘉興書計今日必度喜遲可言足下至慰今有書
想足下有旨信别告具之
云足下尚停數日半百餘里瞻望不得一見卿此何可
言足下疾苦晴便大熱恒中至不易可得過夏不甚
憂卿還具示問
得告承長平未佳善得適適君如常也知有患者耿耿
念勞心食少勞甚頓還白不具王羲之再拜
足下小大佳也諸疾苦憂勞非一如何復得都下近問
不吾得敬和廿三日書無他重熙往定為善謝二侯省
飛白乃致佳造次尋之乃欲窮本無論小進也稱此將
青於藍
知比得丹陽書甚慰乖離之歎當復可言尋答其書足
下反事復行便為索然良不可言此亦分耳遲面具具
太常故患胛灸俞體中可可耳僕射事己行以表讓
未知恕不未復司州旨告懸竦鄱陽歲使應有書而未
得
向亦得萬書委曲備悉使人慨然見足下乃悉知叔虎
剋昨發月半略必至未見勞參軍者
熱日更甚得書知足下不堪之同此無頼早且乘凉行
欲往遲散也王羲之
知賢室委頓何以使爾甚助耿耿念勞心知得廿四問
亦得叔虎廿二日書云新年乃得發安石昨必欲剋潘
家欲剋廿五日也足下以語張令未前所經由足下近
如似欲見今送
七月六日羲之白多日不知問邑邑得二日書知足下
昨問耿耿今已佳也
期已至遲還具足下問耳當力東論道家無緣省苦但
有悲慨不得東此月問
信云舍子送别乃是北方物也何以欲此欲幾許
致此四紙飛白以為何似能學不
月未必往遲見君無以為喻
鄉里人擇藥有發簡而得此藥者足下豈識之不乃
云服之令人仙不知誰能試者形色故小異莫與嘗見
者謝二侯
昨見君歡後無喻然未善悉想宿昔可耳脅中云何
一善消息值周轉勝也耿耿疾患小差與弘遠俱詣遲
共寫懷王羲之
承足下還來已久欲參慰為染患不能得往問眷仰
情深豈此委具一兩日少可尋冀言展若因行李願存
故舊今遇賢弟還得數張紙勞動幸不怪耳謹此代申
不具釋智永
此帖世多論為差誤盖
太宗皇帝取其書類右軍遂參列其間所以貴之
耳
太宗於草聖最為深妙乃特不曉此釋智永字
耶
雪候既不已寒甚盛冬平可苦患足下亦當不堪之轉
復知問王羲之
知遠比當造次遲見此子真以日為歲足下得審問旨
令吾
荀侯佳不未果就卿深企懷耳安好音信那可遇得歸
洛也計令解懸休尋
知君當有分住者念處窮毒而復分乖尚可居情想反
理斷當
旦反想至所苦差不耿耿僕脚中不堪沈隂重痛不可
言不知何以治之憂深力不具王羲之頓首
深以自慰理有大斷其思豁之令盡足下勿乃憂之足
下殊當憂吾故具示問
晚復毒熱想足下所苦並以佳猶耿耿吾至頓劣異涼
意散力知問王羲之頓首
足下家極知無可將接為雨遂乃不復更諸弟兄問疾
深護之不具王羲之白耳
僕近脩小園子殊佳致果雜藥深可致懷也儻因行往
希見比二處動靜故之常患馳情散騎㿈轉利慶慰姊
故諸惡反側永嘉至奉集欣喜無喻餘可耳得華直疏
故爾諸惡不差懸憂順何似未復慶等近消息懸心君
並何為耶此猶未得盡集理行大剋遲此無喻龍保等
平安也謝之甚遲見之
離不可居叔當西耶遲知問
知彼清晏歲豐又所使有無鄉故是名處且山川形勢
乃爾何可以不遊目
朱仁處今何在往得其書信遂不取答今因足下答其
書可令必達
愛為退臨書但有惆悵知足下行至吳念違
彼鹽井火井皆有不足下目見不為欲廣求異聞具示
足下今年政七十耶知體氣常佳此大慶也想復懃加
頥養吾年垂耳順推之人理得爾以為厚幸但恐前
路轉欲逼耳以爾要欲一遊目汶領非復常言足下但
當保護以俟此期勿謂虚言得果此緣一叚奇事也
法帖釋文卷七
