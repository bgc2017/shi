續宋編年資治通鑑卷二
宋劉時舉撰
宋高宗二
己酉建炎三年春正月上在揚州詔羣臣陳備禦策金
陷徐州守臣王復罵敵不屈闔門百口皆遇害後諡莊節又
陷淮陽執守臣李寬初韓世忠在淮陽將會山東諸寇以拒敵
會尼雅滿兵至滕縣聞世忠扼淮陽乃分兵萬餘人趨揚州以
議事為名使上不得出而尼雅滿以大軍迎世忠世忠棄軍走
鹽城軍遂潰泗州王綯率同列為執政言汪黃笑而不答至
夕奏到敵復攻泗州上大驚守將焚淮橋遁金人由招
信將渡淮縣尉孫暉禦之沈其數舟敵以疑兵縻暉自上流
渡城破暉死之陷楚州守臣朱琳降以數百騎奄至天
長軍守將俱重成喜將萬人遁陷揚州守臣黃願遁去
上自建炎元年冬十月如揚州至是凡一十六個月
上時得天長報聞敵已至乃躬甲胄乘馬南廵惟内侍
及護聖軍從之者數人而已二相方會食有問者猶以
不足畏告之堂吏呼曰駕行矣乃戎服鞭馬南騖軍民
爭門而出者不可勝數大理卿黃鍔至江口軍人以為
潜善罵之曰誤國誤民皆汝之罪鍔方辨其非是而首
已斷矣時事出倉卒朝廷儀物皆委棄之太常少卿丞
取九廟神主奉以出門甲騎已塞道行數里回望揚州
城中烟焰漲天而帑藏所儲殺掠殆盡吕頤浩張浚
追及上于瓜州鎮得小舟以渡至鎮江上次鎮江留劉
光世以兵扼江口上次平江命朱勝非為平江府秀
州控扼使張浚副之上過吳江縣命張浚以所部屯
于吳江二月上如杭州以州治為行宫大赦惟李
綱不赦蓋潜善欲罪綱以謝敵也中丞張澂論黃潜
善汪伯彦數其大罪二十條致陛下蒙塵于外天下人
切齒唾罵乃除外郡尋宫觀責降泗州富民獻緡錢
五萬却之詔罪已求言詔曰朕已放宫嬪損服御黜
宰輔召忠良尚慮多方未知朕意自今事有關于國體
益于邊防許士民直言朕採擇行焉仍旌以示勸言之
或失亦不汝尤金陷泰州守臣曾班降又陷高郵軍
守臣趙士瑗遁又犯海州守臣劉錫遁通判孔德基降
時命劉光世領軍迎敵未至淮而軍潰陷晉寧軍
守臣徐徽言死之初徽言與府州折可求約出兵夾攻
敵尼瑪哈虜其子彦文使為書以招其父可求遂降可求
與徽言親也敵挾可求以招徽言於城下徽言以大義
責可求且引弓射之可求走徽言回引兵擊敵斬羅索
之子貝勒先是徽言陰結汾晉土豪約以復故地則奏
官為守長聽其世襲時朝廷與金結好恐出兵則敗和
議抑其所請不報敵懼徽言欲速拔晉寧以除其患凡
受圍三月而徽言屢敗却之及城中矢石盡士困餓不
能興監門石贇夜啟關納敵遂陷徽言即縱火自焚其
家人率親兵力戰比曉力屈為敵所執敵知其忠義欲
生降之徽言罵敵不絶聲而死諡忠壯其統領孫昂亦
力戰不屈而死三月以朱勝非為右僕射簽書吕
頤浩為江東制置使王淵簽書樞密院事
苗傅以淵素出其下怏怏不平劉正彦從淵求官得
威州刺史正彦因招到賊丁進等久之除團練使正
彦意不滿而淵檄取其兵正彦固執不遣以此怨之
見王淵擢用且乘有敵難遂圖不軌
劉光世除檢校太尉殿前都指揮使百官入聽宣制
苗傅劉正彦叛揭榜于市傳檄諸州略曰大臣盡出閹
寺士卒皆自私門朝廷微弱未能明正典刑天其以予
為民除害應有大臣罪惡顯著並内侍官並行誅戮本
為生靈别無所希以兵殺王淵勒兵向闕梟淵首于闕
下乃分兵搜捕中官皆殺之百官皆在禁中宰相執政
在都堂聞事急復入請對垣之門外軍聲益懼中軍統
制吳湛披甲持刃排門入引傅所遣使臣奏上曰苗傅
不負國家正為天下除害諫議鄭㲄知杭州康允之謂
事急矣請上御樓撫慰之止變上御樓管軍王元大呼
曰聖駕來傅等雖控弦露刃見樓上黃蓋猶呼萬歲上
凭欄呼傅正彦問曰何故如此傅厲聲曰陛下信受中
官賞罰不公如黃潜善汪伯彦誤國至此猶未遠竄王
淵遇金人不戰首先過江因交結康履却除樞密臣自
陛下即位以來立功不少今依舊只作遠郡團練使臣
已將王淵斬訖梟首在此中官在外者亦皆誅訖更請
康履曾擇斬之以謝三軍上曰黃潜善汪伯彦已降黜
康履曾擇待重與降責卿等可歸寨傅曰若不斬康履
曾擇歸寨未得上曰待朝廷自行遣卿等忠義已除傅
承宣使御營都統制劉正彦觀察使御營副統制一行
軍士並特除放各令解甲歸寨傅曰感聖恩但須得康
履等方可歸寨時浙西安撫使時希孟奏曰臣願陛下
遣康履等出付苖傅上曰朕左右誰使葉宗諤奏曰陛
下何惜一康履以慰三軍上曰豈可因叛將勒兵伺闕
便付中官殺之逾時傅兵不退上命吳湛召履履逃不
出再命衛士搜索得于禁中清漏擒至闕門付苗傅樓
下腰斬之臠其肉上命傅等歸寨傅等請宰相百官議
事欲請隆祐太后垂簾聽政勝非等入奏上欣然降詔
恭請隆祐太后權同聽政百官聽詔惟傅正彦不拜曰
自有皇太子可立道君昔日已曾立太子有故事傅之
屬官張逵曰民為貴社稷次之君為輕今日之事當為
百姓社稷又曰天無二日衆皆驚諤失色諫議鄭㲄叱
逵曰是為悖逆之語不可謂當此時無人死國難百官
復入見上奏曰傅等不拜上問何故衆莫敢對上徐謂
宰相曰朕當退避但須稟命太后乃命吳湛謂傅等曰
已令請太后御樓商議上令顔岐入奏請太后御樓是
日大風勁甚樓無屏障上坐竹椅無席褥既請太后御
樓上即立楹側不復坐百官固請上坐上曰不當坐此
矣太后御樓乃肩輿下樓出門見傅等喻之曰自上皇
任蔡京王黼變更祖宗法度童貫等興起邊事所以招
金人養成今日之禍豈關今上皇帝事皇帝聖孝别無
失德止為黃潜善汪伯彦誤他今已竄逐了當統制豈
不曉知此事傅曰臣等已議定豈有逆謀太后曰待依
統制所請太后且權與皇帝同聽政事傅等又奏曰須
是立太子請太后同聽政太后曰立幼主則決不可正
彦又奏曰今曰大計已定有死無二乞太后早賜施行
太后曰今強敵内侵皇帝聰明仁聖尚自難以抵當若
使幼主為君敵國聞之豈不愈加輕侮正彦怒呼其衆
曰太后不肯從所請吾解衣就戮矣太后復呼之曰不
須如此統制輩各是名家子孫累世忠義豈不通曉今
日之事實難聽從為皇太子幼國家艱難時節如何主
張得社稷待更與皇帝商量傅等曰三軍之士自早至
今未飯事久不決恐别生變太后復肩輿登門與上議
太后終執前說不移上言之再三太后乃許命宰相約
束四事示傅等一曰尊事皇帝如道君皇帝故事供奉之
禮物務極豐厚二曰禪位之後諸軍並聽太后及嗣君
處分三曰降詔畢將佐軍士即時解甲歸寨四曰禁止
無肆劫掠縱火殺人如遵此約束即降詔遜位傅等皆
曰諾遂下詔遜位皇太子恭請隆祐太后垂簾聽政宣
詔畢傅正彦揮軍退乃大赦天下上徽號曰睿聖仁孝
皇帝以杭州顯寧寺為睿聖宫太后臨朝自是引傅等
太后勉之皆有喜色而臣僚獨對言機密事亦不疑矣
王世修與勝非言請移蹕建康又趨遣使及改年號
勝非以奏太后太后曰三事中惟年號稍輕若全然不
從恐别生他事詔以建炎三年三月十一日改為明受
元年勝非以世修往來傳道二兇之言事定許以從官
除之以苖傅屬官張逵馬柔吉王世修並為直龍圖
閣王鈞甫右文殿修撰皆傅正彦之謀也竄内侍藍珪
高邈張吉為張旦曾擇陳永錫于嶺外降詔改元
上遷睿聖宫百官朝謁于宫庭召吕頤浩赴行在以
張浚為禮部尚書命張俊以兵屬浚取便道之鳳翔
除諫議大夫鄭㲄為御史中丞鄭㲄言朝廷差除行遣
多出于統制苖傅劉正彦之意二人更迭出入都堂殆
無虛日外議喧然國家興衰未可知也望賜戒勅廟堂
之上二三大臣共以公心維持綱紀無以私情干預朝
政庶幾與國同體共享天下安樂之福也時二兇嘗以
殺人之事頻至都堂鄭㲄常面折之云便宜止可行于所
部士卒又都堂國論所出非庶臣得預頒其章示之傅
等雖怒然由是少戢以苖傅為武當軍節度使依前
御營司都統制劉正彦武成軍節度使依前御營司副
統制苖劉以書抵浚曰伊周之事非侍郎孰當之浚復
書略曰自古言涉不順謂之指斥乘輿事涉不順謂之
震驚宫闕至禪位之說必其子長而賢因託以政使利
天下不然謂之廢立廢立之事惟宰相大臣得專之不
然則謂之大逆賊矣上春秋鼎盛一旦遜位事非所宜
嗚呼天祐我宋所以保祐聖躬者歴歴可攷出質則敵
人欽畏而不敢留奉使則百姓謳歌而有所屬天之所
興誰能廢之二兇得書與其屬俱至都堂云浚見詆為
逆賊所不能堪朱勝非恐生變即奏責浚散官郴州安
置乃設辭以安二兇也苖傅劉正彦到都堂欲分兵
入衛睿聖宫尚書左丞張澂以為不可固止之吕頤
浩上疏太后私請睿聖皇帝亟復大位張浚不受尚
書之命俊亦不肯分兵與浚御史中丞鄭㲄正言乞留
吕頤浩知江陵言不當分張俊兵遂止馮轓白勝非
曰主上受淵聖詔為兵馬大元帥嗣聖易稱皇太姪同
皇太母垂簾聽政大元帥征伐于外最為得策召百官
赴睿聖宫議請上為皇太弟天下兵馬大元帥康王嗣
君為皇太姪監國鄭㲄上疏謂睿聖皇帝承正統嗣天
位已二年矣一旦尊而為太上皇以太子嗣位太后陛
下垂簾同聽政雖出倉卒而於理猶順今以上皇之尊
遽降為大元帥則當去御袍而服紫緩徹御幄而設緋
幕内外百官曰將曰相皆前日所臣事者也今日與之
比肩事主矣稽之于古無以取法行之于今實逆天道
併降今上為皇太姪是二十日内降二天子矣自古未
之有也乞取還詔書請睿聖皇帝以太上皇聽國之大
事稽之古為有法施之今為得宜詔上尊號曰太上睿
聖仁孝皇帝處分天下兵馬重事嗣君依舊皇帝吕
頤浩張浚劉光世議舉兵討逆吕頤浩自江寧次丹陽光
世自鎮江來會世忠由海道至平江勤王之師五萬發
平江二兇懼勤王師乃檄杭州集保伍選器械扃城門
塞河道二十八事守臣康允之悉收其檄不行又扣睿
聖宫奏請上親筆制以緩外師上曰人主親劄所以取
信天下以其有御寶今朕退外邸不與國事何用符璽
以為信自古廢君杜門省愆豈敢更與外事傅等遜謝
上曰統制有事但來商量不拘何時可來相見請勿疑
忌傅等拜謝而出吕頤浩劉光世張浚韓世忠張俊
湯東野趙哲周祀上疏乞復大位朱勝非召苗傅劉正
彦到東堂諭以天步多艱宜急防秋之計睿聖皇帝當
還尊位苖傅一皆聽從四月一日僕射朱勝非等上
疏太后陛下乞上還大位太后降詔百官奏聞上詔不
允及上見禁中太后再降詔羣臣因上表以請上詔必
欲太后同聽政事乃復位百官三請上方出御殿因請
上馬百官扈從以入上與太后坐前殿垂簾百官起居
詔上太后尊號曰隆祐皇太后嗣君立為皇太子令有
司擇日備禮册命施行二日以傅為淮西路制置使
劉正彦副之以張浚知樞密院事以傅正彦為檢校
少保傅請屬官張逵為添差淮南路轉運判官從之
勤王兵至傅將苗翊與韓世忠之兵戰臨平之南翊敗
傅正彦遣兵救之朝廷命諸將皆集兵皇城門外傅
正彦引兵開錢塘湧金門遁去掠玉山等縣韓世忠追
之至浦城獲劉正彦崇安富民獲苖傅獻世忠送行在詔
誅之吕頤浩劉光世張浚韓世忠張俊趙哲將兵入
城頤浩等入見上慰勞之皇太后降詔撤簾復建炎
年號平苖劉功詔加韓世忠劉光世張浚等官李邴遷
左丞鄭㲄遷簽書竄時希孟張永王元左言馬擴斬王
世修吳湛于市罷朱勝非顔岐王孝迪張澂路允迪以
不能正二兇之亂也大赦舉行仁宗法度錄用元祐
黨籍即嘉祐法有與元豐不同者賞格聽從重條約聽
從寬命尚書左右僕射並同中書門下平章事中書
侍郎並改為參知政事朱勝非求去以吕頤浩張浚
薦上以頤浩為右僕射上如建康府改江寧為建康
上之次鎮江也諭執政以張慤古之遺直陳東忠諫而
死命守臣致祭皆厚䘏其家立皇子旉為皇太子至
七月薨諡元懿年三歲金人以我叛臣劉豫知東平
府子麟知濟南府于是盡取山東地惟濟單興仁廣濟
以水沮尚存焉中丞張守言曾行首明大義詔除直
顯謨閣御史言章誼首叱時希孟令人知逆順詔擢誼
為郎官五月以張浚為川陜等路宣撫處制使以滕
康簽書院事時建議欲幸武昌康以為不可故有是除
上以張守諂䛕豈可置之從班罷中書舍人洪皓
使金充通問使上遺尼瑪哈書願去尊號用正朔比于藩
臣七月杜時亮使金且致書尼瑪哈略曰古之有國家而
迫于危亡者不過守與奔而已今以守則無人以奔則
無地此所以鰓鰓然惟冀閣下之見哀而赦已故前者
連奉書願削去舊號是天地之間皆大金之國而尊無
二上亦何必勞師遠涉而後為快哉改鑄虎符翟
興復西京至永安軍朝謁諸陵置江州路安撫制置
使六月淫雨上以隂雨不止下有隂謀或人怨所致
下詔求言罷王安石配饗罷賞功司錄忠義後
下罪已詔袁植罷司諫以吕祉為右正言金
人陷磁州守將蘇珪降又尋陷單州又陷興仁府又陷
南京執守臣康佐又陷沂州上以韓世忠平苗劉之
功加兩鎮節度王庭秀論吕頤浩除擬不公罷侍御
史知筠州中丞張守亦以論頤浩難專任張浚不宜
西去遷禮部侍郎右正言吕祉奏曰朝廷今日緣論
大臣移一言官明日緣論大臣去一言官則後日大臣
行事有失誰敢言者願陛下以言章示大臣使之自省
置身無過之地如或不悛黜之何惜胡舜陟請自守
江北之地以護行在除淮西制置使鄭㲄薨上大悼
之以王綯參知政事周望同簽書樞密院事詔諫
院勿隸後省誅范瓊初金侵京東命瓊禦之瓊領兵
轉入江西至是召入見不肯釋兵且乞除殿前司職事
張浚奏瓊大逆上以其事付浚召瓊至都堂曰有勅將
軍可詣大理置對遂以浚兵擁縛付大理使光世出撫
其衆頃刻而定崔縱使金議和張浚發行在宣撫
川陜詔奉隆祐皇太后如南宫以上官悟權京城
留守閏八月詔議駐蹕地遂決吳越之行于是命諸
將分守沿江防淮之議遂格以吕頤浩為左僕射杜
充為右僕射尋命充兼江淮宣撫守建康
上以三年四月如建康至是凡九月
上發建康如杭州升杭州為臨安府九月丙午朔日
有食之胡寅上疏請絶罷和議刻意講武以使命之
幣為養兵之費此乃晉惠公征繕立圉之策漢高祖迎
太公吕后之謀斷而行之堅確不變庶幾強敵知我有
含怒必鬭之志沙漠之駕或有還期不然則今僻處東
南萬事不競納賂則孰富于京室納質則孰重于二帝
飾子女則孰多于中原之佳麗遣大臣則孰加于異時
之宰輔深思遠慮反覆計之所謂乞和必無可成之理
張邵使金賊李成殺知泗州耿堅上降詔撫諭以
成知州事四年又叛復陷舒州高麗遣使入貢詔止
之金羅索陷永興軍帥臣郭琰遁以趙鼎為殿中
侍御史冬十月金圍蔡州守臣陳昌㝢敗之上至
臨安詔如浙東張浚以趙開為隨軍轉運金分兩
道侵江一自滁和犯江東陷滁州夀春廬州濠州和州
無為軍陷真州又一自蘄黃犯江西陷黃州自黃州渡
江劉光世陷江州臨州洪州吉州撫州袁州金人犯采
石渡郭偉敗之遂趨馬家渡濟江陷建康杜充李梲叛
降之通判楊邦乂獨不從刺血書其衣裾曰寧作趙氏
鬼不為他邦臣遂見殺罵聲不絶口金人犯建昌軍蔡
延世敗之十一月增印四川錢引隆祐皇太后如
虔州以范宗尹參知政事趙鼎為御史中丞盜桑
仲據襄陽四年六月以桑仲知襄陽府未幾犯金州帥
臣王彦敗之張浚至秦州置司府制五路盜戚方
犯鎮江四年降上自明州航海吕頤浩奏令從官已
下各從便而去上曰士大夫當知義理豈可不扈從若
如此則朕所至乃同寇盜耳于是郎官已下或留越或
從歸者多矣金人陷杭州越州張俊敗敵于明州
庚戌建炎四年春正月上舟次台州章安鎮烏珠再
犯明州張俊拒戰慮其益兵與守臣劉洪道俱避去遂
破明州屠其城烏珠以船犯昌國縣欲追襲御舟提領
海舟張公裕引大船擊散之敵遂退陷陜州李彦仙巷
戰而死彦仙守陜州踰年大小戰二百及城陷其屬官
程思道等五十一人皆與同死無屈降者陷潭州守
臣向子諲遁王暕劉价趙聿之死之軍民猶與巷戰敵
遂屠其城而去陷荆南府及醴州詔近臣條備禦策
金侵邠州金薩拉噶及哈富等侵邠州張浚遣曲
端拒之乃引去二月金人復陷東京守臣上官悟遇
害自是四京皆陷没矣上舟次台州松門宰執奏駐
蹕之所上曰會稽止可暫駐吕頤浩曰將來宜駐浙右
徐謀入蜀范宗尹曰臣謂若使入蜀恐兩失之據江表
而徐圖關陜之事則兩得之決擇取舍不可不審上曰
然盜鍾相起鼎州尋討平之烏珠自越州執李業
復還杭州縱火屠掠以輜重不可遵陸遂由秀州平江
取塘岸路以還陷秀州守臣趙士毉死之至平江宣撫
使周望及守臣湯東野棄城遁敵入城縱火焚掠死者甚衆又
陷常州守臣周起遁三月金人過吳縣統制陳思恭
以舟師邀于太湖擊敗之幾獲烏珠葉份為戶部尚
書張俊帥師入衛至襄漢聞敵退而還命盧益等奉
迎隆祐皇太后于虔州大赦夏四月上次明州
韓世忠屯兵于鎮江之焦山寺以邀敵歸烏珠遣人約
日會戰世忠謂諸將曰是間形勝無如金山龍王廟者
敵必登此覘我虚實乃伏兵廟中又伏兵江岸戒之曰
聞江中鼓聲岸兵先入廟兵繼出敵至果有五騎趣龍
王廟廟中伏兵先鼓而出三騎振策以馳僅得其二有
一人紅袍玉帶既墜復跳馳而脱詰二人云即烏珠也
既而戰數十合俘獲甚衆又獲烏珠之壻封為龍虎大
王者舟十餘艘敵終不得濟使致詞願還所掠假道世
忠不許益以名馬又不從時達蘭在濰州乃遣貝勒太乙趨
淮東以為烏珠聲援時世忠與烏珠相持于黃天蕩世忠以
海艦進泊金山下將戰世忠預命之鍛鍊相連為長綆
貫一大鈎以授士之驍捷者平旦敵以舟噪而前世忠
分海舟為兩道出其背每縋一綆則曳一舟而入敵竟
不得濟烏珠乃求假道甚恭世忠曰但迎還二宫復舊
疆土足相全也烏珠欲自建康謀北歸或教于蘆場地
鑿大渠二十餘里上接江口在世忠之上一夜渠成次
早出舟金人悉赴建康世忠尾擊敗之敵終不得濟乃
揭榜募人獻所以破海舟之策世忠引舟出江天霽無
風海舟不能動以火箭射海舟篛篷世忠軍亂焚溺而
死者不可勝數世忠與餘軍至瓜步棄舟而陸奔還鎮
江五月金人自靜安渡宣化而去烏珠屯六合輜重
自瓜步口舳艫相銜至六合不絶岳飛以所部邀擊勝
之烏珠自六合歸屯于楚州至九里徑趙立乂大敗之
烏珠既屯六合縣欲自河引舟歸而趙立在楚薛慶在
承扼其衝不得進烏珠患之達蘭來見烏珠欲會兵攻
楚州郭仲威聞之約慶俱往迎敵慶至揚州與金人戰
仲威迄不至慶與其下走還揚州仲威閉門拒之慶遇
害仲威棄揚州奔興化敵長驅陷承州金人犯江西者
自荆門北歸牛皋邀擊于宋村敗之五月以范宗尹
為右僕射張守參知政事趙鼎簽書樞密院事吕頥浩
免范宗尹乞將京畿東西河北淮南並分為鎮置鎮
撫使詔三省密院同班奏事輪修時政記壬子夜
赤氣亘天三省言沿江宜分三路置安撫大使于鄂
州江州池州置司六月復命宰相兼樞密罷御營司
三省具冒賞名色十八項詔令後並不許收使秋
七月復郢昌府趙哲復鄜州吕頤浩為建康大帥
八月隆祐太后至自虔州九月皇太后鄭氏崩嚴
賍吏法金犯揚州靳賽敗之以王林知承州金
人攻楚州帥臣趙立走入詣朝廷告急上命劉光世往
援之東海王彦先首以兵至淮河扼敵不得進高郵薛
慶至揚州轉戰被執死光世畏敵騎衆不敢前岳飛雖
能為援而亦衆寡不敵彦先中砲死而城陷吳玠復
永興軍敵大懼調烏珠自京西令星馳至陜州與羅索
等合而浚合兵四十萬約日與金戰上以金方萃兵
淮上命浚出兵分道由同州鄜延以搗敵虛時吳玠已
得長安而環慶經略使趙哲收復鄜延諸郡浚乃檄召
熙河經略使劉錫秦鳳經略使孫渥涇原經略使劉錡
各以兵會合六路兵四十萬人馬七萬以錫為統帥吳
玠與鳳翔提刑郭浩皆言敵鋒方銳當先分守其地犄
角相援待其弊乃可乘浚不從諸軍行至富平縣錫會
諸將議玠曰兵以利動今地勢不利未見其可宜擇高
阜據之使不可勝諸將皆曰我衆彼寡又前沮葦澤敵
有騎不得施何用他徙將戰乃詐立前都統制曲端旗
以懼敵羅索曰彼紿我也羅索擁兵驟至輿柴囊土藉
淖平行進薄吾營錫等與之戰錡身率將士殺敵頗衆
勝負未分而敵鉄騎出不意直擊環慶軍他路兵無與
援者會趙哲離所部哲軍見塵起驚遁諸軍亦退敵遂
乘勝而前冬十月浚至邠州召劉錫等議事浚問誤
國大事誰當任其咎者衆皆言環慶軍先走浚命擁趙
哲斬之哲不伏且自言有復辟功浚親校以檛擊其口
斬于堠下軍士為之喪氣浚遂以黃榜放諸軍罪浚命
各歸本路歇泊令方脱口諸路之兵已行俄頃皆盡浚
率帳下退保秦州浚以張恂權環慶路經略使或言
劉子羽諭恂令陰圖環慶諸將恂納其言斬統領官喬
澤張忠統領官慕容洧覺之懼遂以環州叛附于夏國
金陷秦州隨州浚聞金人入德順軍乃移司興州
簿書輜重悉皆焚棄將士悉皆散逸惟親兵千餘人自
隨遣劉子羽至秦州訪諸將所在時敵騎四出道阻不
通將士無所歸忽聞子羽在近宣撫司留蜀口乃各引
所部來會凡十數萬人軍勢復振吳玠自鳳翔走保
大散關之東和尚原或謂玠宜移屯漢中以保巴蜀玠
曰敵不破我詎敢輕進吾堅壁重兵下瞰雍甸敵懼吾
衆虚襲其後此保蜀長策也諸將乃服秦鳳路經略孫
渥收本路兵保鳳州統制官關師古收熙河兵保鞏川
富平之敗退保巴蜀雖可為江淮之聲援而關陜陷敵
不可以復矣張浚輕師失律不能不任其咎
十一月裁定祀典秦檜從二帝北行及達蘭南侵以
檜為參謀軍事以催錢粮為名挈家泛小舟渡漣水軍
檜自言欲赴行在且云殺金人之監已者奪舟來歸然
全家同舟婢僕亦如故人皆知其非逃歸也檜之來也
朝士多疑之惟范宗尹李回與檜善力薦其忠及引對
檜言如欲天下無事須是南自南北自北遂建議請和
且乞上致書于達蘭以求好上謂輔臣曰檜樸忠可用
朕得之喜而不寐蓋聞二帝母后消息又得一佳士也
遂以檜為禮部尚書十二月定四川激賞絹額金
人册劉豫為皇帝國偽號大齊都大名府豫既立復還
東平以張孝純為尚書左丞相李孝揚張東權為左右
丞弟益為北京留守子麟知濟南府豫自以生景州
守濟南節制東平僣位大名遂起四郡強壯為雲從子弟
應募者數千人豫又立三衛官曰翊衛曰親衛曰勲衛
以士大夫之子為之一年升一等滿六歲則試以弓馬
合格人出官金大收客戶拘殺之
續宋編年資治通鑑卷二
