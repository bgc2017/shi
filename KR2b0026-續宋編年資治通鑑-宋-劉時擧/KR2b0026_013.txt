續宋編年資治通鑑卷十三
宋劉時舉撰
宋寧宗二
壬戌嘉泰二年春正月癸亥蘇師旦兼樞密院都承旨
師旦本平江府書佐韓侂胄頃為本府兵馬鈐轄從府
假筆吏吏以其冷局俾師旦行韓滿歸蘇復還府下丘
崈為守嘗以事怒師旦編管秀州久之韓知閣門事師
旦困甚往依之韓憐而寘之門下未久上登極韓以師
旦竄名藩邸吏士内遂用隨龍恩得官韓以其辯慧愛
之高宗實錄成己巳雷二月弛學禁初學禁之
行也京鏜何澹劉德秀胡紘四人者實主其議為韓侂
胄斥逐異已者羣小附之牢不可破慶元五年二月紘
罷吏部侍郎七月德秀自吏部尚書出知婺州六年八
月鏜以左相死於位去年七月澹罷知樞密院魁憸盡
去侂胄亦厭前事欲稍示更改以消中外意時亦有勸
其開黨禁以杜他日報復之祸者侂胄以為然甲申追
復趙汝愚資政殿學士戊子頒治縣十二事以風厲
縣令癸巳禁行私史二月辛亥詔舉邊郡官己
未初命提刑以五月按部理囚詔薦舉除陞改自代
十科外悉罷夏四月庚寅雨雹辛夘禁經營留闕
者復太學混補試五月甲辰朔日有食之己巳
賜傅行簡四百九十有七人及第出身有差六月己
夘臨安府災壬寅浚浙西運河己亥禁冒發充軍
秋七月不雨八月袁說友同知樞密院事癸未
建寳謨閤奉藏光宗御集己丑詔作夀慈殿請太皇
太后還内甲午慶元條法事例成九月己酉上朝
夀慈宫甲寅修皇帝會要丙寅嗣秀王伯圭薨
庚午臨安府奏野蠶成繭冬十月壬申以通判主管
總所財賦追復朱熹職名以煥章閤待制致仕十
一月庚子陳自強知樞密院事許及之參知政事丁
夘皇帝日歷成庚午命贓吏毋使予祠十二月甲
戌日中有黑子甲申立貴妃為皇后韓侂胄為太
師
吕中曰外戚不得預政此祖宗家法也自建隆至紹
熙列聖相承不敢失墜雖以曹佾之賢處帝舅之重
神宗皇帝欲除佾為中書令而吕申公力言其不可
聖君賢相所以防微杜漸之意盖可見矣惟政和六
年鄭居中由顯肅皇后之親拜為太宰此已往之失
不可效尤也侂胄何人夤緣戚里干預朝政且躐取
帝師之任是祖宗三百年之家法至侂胄而盡壊之
矣他日兩觀之誅其能免乎
庚辰大閱閏十二月乙未詔講官開陳經義宗
室曮拜威武軍節度使封衞國公復周必大少傅觀
文殿大學士是冬皇子坰生未踰月薨追封華王諡
曰冲穆詔修孝宗光宗實錄臺諫侍從紹興末年
臺諫每月必一請對密官每月必一言事從官兩月必
一求見否則謂之失職自侂胄扼塞言路從官既不言
事而臺諫亦多牽掣月終必舉按小吏一二人謂之月
課凡釐務官州屬曹掾簿尉監當皆在此列又有泛論
君德時政皆以陳熟緩慢者言之或問之則愧謝曰聊
以塞責聊以藉手而已聞者哂之賑諸州水旱
癸亥嘉泰三年春正月丞相謝深甫罷壬午置湖南
溪洞總首戊子龍州蕃部宼邊甲午參政張巖罷
丙申陳自強以樞密兼參知政事丁酉雷戊戌
幸太學謁大成殿御化原堂命國子祭酒李寅仲講尚
書幸武學謁武成殿監學官進秩一等諸生推恩賜帛
有差袁說友參知政事是春謝深甫初免相許及之
為參知政事既命陳自強以員外兼權又命說友盖三
員也嘉定初命雷孝友婁機樓鑰亦三員遂為故事至
九月說友罷政事傅伯夀簽書樞密院事以老病除
集英殿修撰知䕫州費士寅簽書樞密院事二月
乙巳冊皇后楊氏乙丑再竄王德謙於新州三月
久雨詔大理三衙臨安府决繫囚乙酉幸聚景園
夏四月己亥朔日有食之壬寅福州言瑞麥生李
運言兩淮鐵錢交子利害詔戸部相度至是出封樁庫
交子一百萬命轉運司收民間鐵錢乙夘陳自強等
進徽宗孝宗玉牒光宗實錄五月戊寅陳自強為右
丞相以許及之知樞密院事兼參知政事不雨詔釋
杖以下囚秋七月辛未出封樁錢造戰艦壬午同
安漢陽蘄春三監罷鑄錢白虹貫日癸未禁抑納
逃囚九月壬申立宗子希璂為孝宗長子鄧王愭後
癸酉命鐵冶司毋得私毁錢為銅冬十月庚子吕
祖泰任便居住丙午命兩淮諸州以仲冬教閱民戸
萬弩手丁未大風戊申龍州蕃部降十一月甲
戌詔南郊加祀感生帝太子庶子等星赦天下癸
未大風己丑更定選人改官法庚寅復置福田居
養院十二月辛酉詔戒將帥掊克金國盜起沿邊
聚粮增戍且禁襄陽府𣙜場懼宋朝乘其隙也朝廷聞
其事乃以參政張巖帥淮東樞密程松帥淮西以侍郎
丘崈守四明防海道以大卿辛棄疾帥浙東時武帥鄭
挺在襄陽力求去以李奕為荆鄂副都統兼知襄陽松
為父喪辭改命廣帥薛叔似而叔似不行遂命侍郎宇
文紹節代之又徙辛棄疾以次對守京口起資政趙彦
逾守四明出知院許及之守金陵及之不欲行乃命崈
以直學士代典留鑰其開邊釁盖自此始御筆命監
司郡守申交割數張孝仲以安撫司幹辦除成州後
以諸司屬官係京官考理通判任一次自此始
甲子嘉泰四年春正月乙亥大風庚辰貶内侍甘昺
癸未日中有黑子辛夘雷壬辰雨雹西浮洞逃軍
為亂盤量北邊積糧辛棄疾入見言敵國必亂必
亡願付之元老大臣當備兵為倉卒應變之計侂胄大
喜二月壬子蠲臨安府逋負酒錢己未立試刑法
避親法庚辰夜有赤氣亘天三月丁夘臨安府火
災壬申禁質賣軍器辛巳立添差及祠廟限員
夏四月命内外諸軍詳度屯隊法甲辰以知院許及
之守金陵為出師計不行而罷賑恤江西州縣水旱
乙巳費士寅兼知樞密院事張孝伯參知政事錢象
祖賜出身同知樞密院事丙辰詔選舉禁請嘱受私
書之弊五月乙亥詔舉將材追封岳飛為鄂王
六月丙申置諸軍帳前雄效韓侂胄却生日賀儀仰
進奉官徧行關報議者謂大臣却四方之饋未有自奏
邸行下諸路盖僣也時士大夫或獻紅錦壁衣承塵地
衣之属修廣高下皆與中堂等盖密量其度而為之又
有獻紅牙果卓珍珠搭幡光耀奪目以媚侂胄其後或
遇侂胄生日大臣以下皆排列所獻於天慶觀之廡下
都人競往觀焉己亥詔改明年元壬子禁州縣按
私籍没民産甲辰再蠲臨安府身丁錢六部架閣
非闕官勿除總所令監司算綱運
乙丑開禧元年春正月癸丑初置澉浦水軍壬午雨
霾賜蘇泃諡曰文二月丙午蠲臨安府酒税錢
乙夘雪竄翁點新州先是有旨召點赴行在御史徐
柟劾點貪黷嗜進等事遂寢是命點聞之上章自辨察
官為内臺刑獄之官為外臺察官論事不得其平外臺
安得冺没而不與之直次論柟私託不行所以貽怒者
數事其末云楊輔劉起晦乃今之望人一旦報怨併論
罷之中外失望侂胄怒遂有是責三月庚申太白晝
見申嚴生子弃殺之禁仍令諸路文官常平官月給
錢米收養之韓侂胄欲用兵恢復中原乃出封樁庫
金一萬兩以待賞功侂胄欲以費士寅鎮興元士寅固
辭遂罷樞密是科策士有論宜乘機以定中原者侂胄
大喜用兵之意遂决四月武學生華岳上書言朝廷未
宜用兵恐啟邊釁忤侂胄流建寧府金人伺知朝廷有
用兵意五月遣其平章事布薩揆為宣撫使駐開封遣
使來責渝盟以邊民侵掠及沿邊增戍為辭是月鎮江
都統戚拱遣忠義人朱裕結漣水軍弓手李全焚漣水
塞其後侍郎李璧乞斬朱裕梟首境上人皆冤之六月
詔内外諸軍密為行軍之計而以程松為四川制置使
諫議大夫李大異以諫止開邊同日補外是月命教閱
禁軍八月命興元都統司增招戰兵詔侍從兩省臺諫
在外待制學士以上及内外諸軍主帥各舉將帥邊守
一二人侂胄欲風厲諸將乃封贈劉光世為鄜王諡文
忠少保岳飛為鄂王中興諸將至是畢王矣又命湖北
安撫司增招神勁軍又以殿前副都指揮使郭倪為鎮
江都統守揚州十月李璧使還言兵未可輕動不聽十
一月置殿前司神武軍五千人屯揚州十二月增刺馬
軍司弩手中郎將厲仲方造戰車連弩未及用而罷去
周虎繼之用戰車敗敵於清水鎮時軍政修明人心大
喜以為恢復之期可必惜朝臣議論不一不能成功天
也夏四月戊子朔錢象祖參知政事兼同知樞密院
事劉德秀簽書樞密院事辛夘皇甫斌兼知襄陽府
辛丑日中有黑子乙夘大風五月己巳試舉人
毛自知四百三十有二人復淳熙薦舉改官法乙
亥詔以曮為皇子進封榮王六月罷廣東税場辛
丑淮東安撫鄭挺罷壬寅天鳴有聲復同安漢陽
蘄春三監乙丑陳自強上吏部七司法秋七月庚
申韓侂胄平章軍國事兼國用使詔立班丞相上三日
一朝先是六月陳自強鄧友龍等請用本朝故事以侂
胄平章軍國事乃有是命
吕中曰國朝故事如仁宗朝吕夷簡拜司空平章軍
國重事哲宗初文彦博以太師拜平章軍國重事此
二人者皆累朝元老德碩望隆故處以是職也侂胄
何人而憸朋黨奸乃以為比易曰負且乘致寇至其
是之謂乎
蘇師旦除安遠軍節度使在京宫觀領閤門事贈趙
汝愚少保是月不雨置資善堂直講說書各二員
八月癸巳雨欽宗玉牒成九月丁亥簽書劉德
秀罷庚午詔贓吏追還所受贓庚戌大風冬十
月甲子汀州守臣陳鑄更圖瑞麥以獻詔奪一官復
置利州馬監十一月申嚴告訐之禁十二月修孝
宗光宗御集詔兩浙路身丁錢絹自開禧二年以後
其永除之戊寅金主遣禮部尚書趙之傑來賀明年
正旦之傑入見容止倨緩持國書逡廵前立若將要上
為起者閤門奪其書以進儀贊者唱云躬身立之傑端
立不動金主父顯宗名允恭同音字合與避而不避者
之傑益不平侂胄請駕還内繼有旨更以正旦相見
真里國來入貢賑諸州水
丙寅開禧二年春正月雪乙未增太學内舍員為百
二十人辛丑置國用司參詳官乙巳薛叔似宣諭
京湖己酉雷雨雹辛亥禁毁錢為銅是月雅州
蠻高吟師寇邊三月進犯碉門寨四月賊焚碉門寨官
軍失利義勇軍准備將刁謙戰死提刑劉崇之檄宣撫
司調兵自行討之宣撫司調潼川隆慶府大軍各五百
合前後官軍六七千人以准備差遣王好謙與原統領
王鉞統之委崇之往軍前節制王師至高吟師出降擒
其首六十三人誅之二月癸丑夜夀慈宫火久雨
己夘復御正殿三月癸巳程松宣撫四川吳曦副
之仍有節制財賦指揮且許按劾兩軍出入曦得自專
先是四川計司舊属宣撫司節制鄭剛中在蜀秦檜惡
其專始命趙德文以少卿為之自是三司抗衡至是轉
宣撫司節制劉崇之新除總領即上章抗論辭職不允
甲午以鄧友龍為兩淮宣諭使詔監司行部理囚
己亥幸聚景園從太皇太后遊幸錢象祖責其懷
姦避事乃罷參政尋竄信州張巖兼知樞密院事
己酉知處州徐邦憲入見請因立太子肆赦弭兵侍御
史徐柟劾罷之
吕中曰臺諫天子耳目為朝廷爭是非辨邪正者也
祖宗盛時先正名臣有識大體者有風采動朝端者
有稱鐵面御史者其所彈劾往往合於衆論之公曷
嘗觀望朝廷之風旨哉自王安石用事諸君子以不
合去位而職紏繩者率用鄧綰李定之流小人希合
始有不當劾而劾者矣且以開禧之際觀之皇嗣雖
立而儲位未正權倖輕舉而邊釁將開是二事者真
當世之切務也徐柟職處風憲方且緘默不言迨及
直臣有言又從而劾罷之是果何心哉遡其本情不
過迎合權倖而已咄哉鄙夫真有負祖宗設官之美
意矣
夏四月甲子以薛叔似為湖北京西宣撫使兩淮宣
諭使鄧友龍改除宣撫使下納粟補官令戊辰修
紹興以後鹽法庚午追奪秦檜王爵四川宣撫副
使吳曦兼陜西河東路招撫使鎮江都統郭倪兼山東
京東路招撫使鎮江都統趙淳兼京西北路招撫使江
陵副都統皇甫斌兼西北路招撫副使
吕中曰小人擅朝欲為專寵固位之計往往至於用
兵王吕變法生事於熙河王珪懷姦喪師於靈武繼
是則章蔡造釁於湟鄯王黼稔禍於燕雲誤國戕民
前後一律今侂胄在朝窮奸極惡海内切齒而復不
度事勢妄啟兵端三邊瘡痍生靈魚肉雖擢髮不足
數其罪矣
陳孝慶復泗州又復虹縣許進復新息縣孫武復褒信
縣四川總領所奏辟以進義副尉楊巨源監興州合江
倉五月陳孝慶復虹縣侂胄聞已得泗州乃議降詔仍
調泉州兵赴山東路會合丙戌上内批云北敵世仇久
稽報復爰遵先志决策討除宜頒詔書明示海内翌日
乃下北伐之詔詔略曰天道好還中國有必伸之理人
心效順匹夫無不報之仇蠢兹勍敵猶託要盟朘生靈
之資奉谿壑之欲迹其不恭孰不含怒軍入塞而公肆
創殘使來庭而敢為桀驁洎行李之繼遣復慢詞之見
加含垢納汙在人情而已極聲罪致討屬敵運之將傾
兵出有名師直為壯言乎遠言乎近孰無忠義之心為
人子為人臣當念祖宗之憤上以北伐告於天地祖
宗社稷四川宣撫程松至漢中江州都統王大節
攻蔡州不克江陵都統皇甫斌引兵攻唐州不克興元
都統秦世輔至城固縣而軍大亂池州副都統郭倬
馬軍行司李汝翼攻宿州不克建康都統李爽攻夀州
敗績後王大節竄袁州郭倬李汝翼皇甫斌李爽等各
奪官
吕中曰恢復大計當以人才為先真宗之禦契丹必
有李繼隆石保吉然後成澶淵克敵之勲仁宗之制
夏羌也必有韓琦范仲淹然後收曩霄納欵之績高
宗之抗女真者必有張韓劉岳然後剉烏珠今則總
戎三邊者誰歟吳曦特膏腴之子弟郭倪郭倬李爽
李汝翼皇甫斌諸人又皆猥瑣之庸才平居暇日不
過尅剥士卒苞苴饋賂圖為進身之梯媒甚者且外
交仇敵以伺中國之動靜矣朝廷顧以推轂制閫之
事悉以委之師纔出境而前者敗後者潰大者殱小
者奔罪甚者誅戮輕者投竄而統蜀漢之逆曦又以
叛聞用兵以來敵之損未一二而吾國之喪失敗亡
已不可勝計矣假使鄧禹聞之寧不笑人於地下乎
六月金人封吳曦為蜀王先是四月曦獻關外四州之
地求封於金十二月曦焚河池縣退屯清野源癸丑曦
自殺金平退歸魚關金人遣吳瑞持詔印授曦於置口
曦自置口還興州癸酉吳曦稱蜀王先一日夜興州天
赤如血照地如晝自月初有兩日相摩於初晴之時至
是復有此異壬寅太白晝見簡荆㐮兩淮田卒以
備戰兵戊申安丙置司於河池時為陜西河東招撫
司隨軍轉運使甲辰鄧友龍罷兩淮宣撫使以丘崈
代之駐揚州兵凡十六萬一千四百餘人畢再遇權
山東京東招撫公事
時諸將用兵皆敗唯畢再遇數有功金人常以水櫃
敗我再遇夜縛藁人數千衣以甲胄持旗幟戈矛儼
列成行昧爽鳴鼓金人驚視亟放水櫃後知其非兵
也甚沮乃出兵攻之金人大敗又嘗引金人與戰且
却至於數四視日已晩乃以香料煮黑豆鋪地上復
前搏金人佯為敗走金人乘勝追逐其馬已饑聞豆
香皆就食鞭之不前我師反攻之金人馬死者不可
勝計又嘗與金人對壘度金兵至者日衆難與爭鋒
一夕拔營去慮金人來追乃留旗幟於營并縛生羊
置其前二足於鼓上擊鼓有聲金人不覺為空營復
相持數日及覺欲追則已遠矣
田琳復夀春府戊辰雅州蠻復寇邊先是官軍既殺
高吟師官軍欲深入夷界會有為石棚所壓者乃遣土
丁先往攻之提刑督捕司簽廳任處厚時在碉門寨以
狀白提刑督捕司欲焚其巢提刑除總領遂還夷人掩
官軍不備殺傷甚衆興元將張全忠戰死陳堯輔一軍
盡没即自刃而死王好謙與王金共議再與之戰壬午
夷酋高奴嵬等出降韓侂胄以喪師為蘇師旦所誤
乃奏劾師旦除名安置仍籍其家秋七月梁洋義士
統制毋思襲取和尚原九月復陷權都統制范仲壬出
師寳雞小捷未幾楊輔遺書韓侂胄言蜀兵驕粮乏暫
休息以規後圖遂班師張巖知樞密院事李璧參知
政事誅郭倬於靜江府置御前強勇軍以淮東安
撫司所招者為之九月戊子雷辛夘合祭天地於
明堂赦天下乙巳賞復泗州功冬十月詔内外軍
帥各舉智勇可為將帥者二人辛酉以將帥暴露罷
瑞慶節宴丙午金人自清河口渡淮守將郭超失利
遂圍楚州十一月庚辰以主管殿前司公事郭杲領
兵駐真州以援江淮辛巳金人犯棗陽軍有北來韓元
靚者至真州言金人有和意丘崈遣人護送北還丙申
元靚又還得金人行省文字崈以聞於朝甲申令丘
崈督視江淮軍馬金人犯神馬坡江陵副都統魏友諒
突圍趨㐮陽忠勇軍呂靖孫欲圖友諒友諒格殺之
戊子金人犯廬州副都統制田琳引戰拒却之真州援
兵至後八日而圍解田琳襲之金人大敗而還乙未
以湖廣總領陳謙為湖北京西宣撫副使韓侂胄獻
家財二十萬以贍軍優詔褒納金人遊騎渡漢丁酉
金人犯舊岷州踏白軍統制王喜引兵遁戊戌金人圍
和州守將周虎引戰却之敵乃引兵陷信陽軍辛丑圍
襄陽府先是敵將至趙淳焚樊城而憂悸成疾賴諸將協
力守禦城得以完時蜀漢路斷金人圍皂郊不下移屯天
水縣壬寅陷隨州守臣遁州人迎拜金人斂兵不殺逐之
德安癸夘太皇太后賜犒軍錢一百萬緡詔諸路招填
禁軍以待調遣甲辰金人犯真州士民奔逃溺江者十
餘萬鎮江守臣宇文紹節亟具舟以濟之廪食之於是濠
梁安豐及並邊諸戍皆没矣乙巳陷西和州後八日聞
王師至而遁十二月戊申金人圍德安府守將李師尹
拒之再攻襄陽東南西門為國兵所敗庚戌陷成州守
臣辛槱之遁王師攻城不下明年二月始解圍去甲寅
金人攻六合縣郭倪遣前軍統制郭僎救之遇於湑浦橋
官軍大敗倪棄揚州走瓜洲渡督府復遺書金人言和
好先是元靚還金營以文字來言和至是募得盱眙小吏
王文持書往金營大略謂用兵乃蘇師旦鄧友龍皇甫
斌等所為非朝廷本意文等還金人答書悖慢多所要
索且謂侂胄無意於用兵則師旦豈敢專擅督府又遣書
許以送還淮北流移人及今年歲幣金人有許意朝廷
乃以報書遣陳璧持第三書以往會六合交兵第三書犯
金人廟諱金人以用兵語來使却其書而還丁巳金人
陷大散關都統制毋思遁以總管孫忠銳權都統制
癸亥魏友諒潰軍於祀泉友諒走江陵丁夘金人犯仙
人關興州中軍正將李好義拒却之畢再遇持重兵
江上邀擊金人累克捷會朝廷調兵畢集江上金人乃
自淮南退師惟留一統制守濠州郭倪喪師責授果
安團練使送南康軍安置庚午薛叔似陳謙罷以吳
獵為湖北京西宣撫使仍知江陵軍復兩浙圍田募
兩淮流民耕種四川宣撫程松自米倉山出閬州順
流以歸時吳曦已有逆謀矣
丁夘開禧三年春正月丘崈罷以張巖督視江淮軍馬
先是丘崈乞朝廷移書金營通好而謂金人指侂胄為
元謀乞免繫銜侂胄怒故罷崈皇甫恭自汴京使回恭
奏行省完顔弼右副元帥赫舍哩志寧皆有和意且移
書都堂金陷階州丁亥皇子圻生庚寅遣淮民歸
業甲午吳曦僣位於興州下黃榜於四路召安丙為
丞相權行都省事丙稱疾不出權大安軍楊震仲以不
受偽命飲藥而死利州路轉運判官不受偽命削髮於
利州之石鐓四川總領劉崇之不受偽命曦怒命徐景
望為四川都轉運入利州逐崇之崇之遂趨成都成都
府安撫使楊輔下令稱提錢引大書開禧之號會崇之
至乃議舉兵誅曦董鎮以偽命至成都復為潼川知府
費士寅所殺庚子彭輅奔㐮陽癸夘嚴進引兵入
成都甲辰陳孝慶奪三官二月戊申雪甲寅竄
商榮己未吳曦反書聞以楊輔為四川制置使
葉適兼江淮制置使不雨庚申罷諸路添差冗員
戊辰皇子墌生庚午金人去㐮陽壬申上以金人
退始御正殿復膳安丙誅吳曦四川平先是正月興
州中軍正將李好義與其徒謀舉義二月監興州合江
倉楊巨源至興州與丙謀丙喜明日始出視事興州進
士楊君玉引楊巨源以見李好義皆謁安丙遂定議君
玉與白子申共草密詔其略曰惟干戈省厥躬既昧聖
賢之戒雖犬馬識其主乃甘仇敵之臣邦有常刑罪
在不赦二十九乙亥未明誅曦於偽宫軍士李貴斬曦
首楊君玉宣密詔安丙權宣撫使巨源為參贊軍事先
是朝廷賜安丙帛書諭以能殺曦報國不次推賞雖
二府之崇亦所不吝於是曦已誅而朝廷未知也三
月丁丑誅受偽命人徐景望丁亥趙彦呐誅曦將禄
禧於䕫州庚子誅吳曦露布至相丙寅贈吕祖儉朝
奉郎直秘閣官其子一人丁夘詔改明年元四川
宣撫使科别糴米是歲以建康鎮江三務場徑隸提領
四川初行小會子
續宋編年資治通鑑卷十三
