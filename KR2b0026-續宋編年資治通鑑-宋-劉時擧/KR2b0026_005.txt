續宋編年資治通鑑卷五
宋劉時舉撰
宋高宗五
己未紹興九年春正月大赦赦文略曰乃上穹悔禍之
期而大金報許和之約割河南之境土歸我輿圖戢宇
内之干戈用全民命張浚在永州上疏言燕雲之舉
其鑒不遠金自宣和以來挾詐反覆傾我國家盖非可
結以恩信事以仁義者今日事之虛實姑置未論借令
彼國有故上下紛襍天屬盡歸河南遂復我必德其厚
賜謹守信誓數年之後人情益解士氣漸消彼或内變
既而指瑕造隙肆無厭之欲發難從之請其將何詞以
對顧事理可憂又有甚於此者陛下積意勤政將士漸
孚一旦北面事敵聽其號令比肩遣使接武求盟小大
將帥孰不解體陛下方經理河南而有之臣知其無與
赴功而共守者也盖自堯舜以來人主奄有天下非兵
無以立國未聞委質敵人可以削平禍難遠而石晉近
而叛豫著人耳目歴歴可想戰國之時楚懷王入覲於
秦一往不還逮今千載之下為之痛心由辨之不早也
漢高祖知項羽之寡恩少義其和不可恃故雖再敗固
陵甘心不悔兹二事者足以為今之戒矣前後凡五上
疏爭之且移書孫近略曰魯仲連不肯尊秦為帝且云
連寧有赴東海而死盖知帝秦之禍發遲而大況我至
仇深隙迺欲修好而幸目前少安乎異時歲幣求增而
不已使命絡繹以來臨以至更立妃后變置大臣起罷
兵之議造入覲之謀皆或有之矣浚是以伏讀詔書不
覺戰汗幸公深思密以啟沃又以書抵李光論之岳
飛表云聽無事而請和者謀恐卑辭而益幣者進願定
謀於全勝期收地於兩河唾手燕雲終欲復仇而報國
誓心天地尚令稽首以稱藩吳璘時兼知熙州其幕客
擬為表以賀璘愀然曰在朝廷休兵息民誠天下慶璘
等叨竊不能宣國威靈亦可愧矣但當待罪稱謝可也
王倫使金充迎奉梓宫使奉還兩宫交割地界使
薛徽言卒名徽宗陵曰永固金人頒詔於河南歸
我陜西河南故地命宗正士㒟張燾祗謁陵寢及還上
問如何燾不對惟言萬世不可忘此仇上為之默然
以王倫為東京留守郭仲攸副之仍交割地界兀术自
和州渡河移行臺於大名初烏珠既過祁州密奏其
主亶曰河南之地本達蘭宗盤主謀割與南宋二人必
隂結彼國今使已至汴京未可令過界會西京留守孟
庾至京師倫姑解留鑰將使指先行倫至中山府為金
人所拘後送祁州是冬始見亶於御林倫致上命亶悉
無所答令宣勘官問倫還知元帥達蘭罪否又問無一
言及歲幣却要割地但知有元帥豈知有上國耶乃遣
副使藍公佐先歸議歲貢正朔誓表冊命等事且索河
東北士民之在南者而拘倫以俟報已而遷之河間遂
不復遣川陜宣撫使吳玠改為四川宣撫使方庭
實三京淮北宣諭使庭實至西京先朝陵寢見永昌而
下皆遭驚犯泰陵至暴露庭實解衣覆之歸日痛哭為
上言之大忤檜意方庭實又奏言三京并淮北新復州
郡共二十一處在承平主客戶一百三十餘萬有奇
尹焞上疏力陳講和之非忤檜以待制奉祠而去以
張浚知福州三月以廖剛為御史中丞晏敦復吏
部尚書河南分三路京畿路治東京河南府路治西
京應天府路治南京夏四月吕頤浩卒諡曰忠穆
六月皇后邢氏崩吳玠卒諡武安諫議曾統言趙
鼎受張邦昌偽命鼎以奉國節知泉州詔落節秋七
月韓世忠奏金人近誅宗族大臣國内紛擾淮陽所屯
兵皆抽回世忠欲乘虚襲之上以金人方通好不從
九月青澗城李世輔來歸世輔之先累世為蕃族都巡
檢使父子雖嘗事齊每相泣恨不得歸宋齊用世輔知
同州嘗得間生擒薩里罕欲歸朝金兵來追縱之而奔
西夏其父母與三子一孫皆被戮至是乞兵於夏以出
及知陜西已還宋乃部夏兵而來上慰勞厚加賚賜名
顯忠以旌之以胡世將為川陜宣撫副使其守成都
多有治績世將既除諸將皆賀鄭億年奉朝請冬
十月訪中原遺才以張燾知成都府十二月李光
與秦檜議事不合於上前紛爭且言檜之短御史何燾
劾之光引疾求去除知紹興府劉一正周葵皆以言
事忤秦檜也是冬太行義士王忠直復石州十一郡
事聞上嘉之拜觀察使統制河東諸路軍馬
庚申紹興十年莫將使金充迎護使李綱卒諡忠定
二月以劉錡為東京副留守錡帶殿司之軍以行即
王彦所刺之八字軍也詔定科舉以廖剛為工部
尚書罷史館以孟庾為東京留守置教官三
月詔舉制科詔陜西諸路帥入覲環慶帥趙琳已先
到闕至是永興帥張中孚涇原帥張中彦鄜延帥關師
古並入覲夏四月旌賢令宰五月置敷文閣金
達蘭既廢偽齊乃議以河南地歸我烏珠力不能爭及
達蘭誅烏珠始得政以歸地非其本計決欲敗盟乃分
兵四道南侵命鼐爾實克出山東薩里罕侵陜右李成
侵河南烏珠與孔彦舟酈瓊趙榮抵東京孟庾叛之陷
興仁淮寧府及拱州陷南京以葛王裒知府事西京慶
陽亳州皆陷薩里罕自河中渡河陷長安陜西州縣
所至降金岳飛遣李寶敗敵於興仁姚仲等敗敵
於鳳翔六月馮檝罷詔飛援順昌飛因手疏言儲
貳事略曰今欲恢復必先正國本以安人心然後不常
厥居以示無忘復仇之志劉錡赴東京留守任行至
順昌守臣陳規得報敵騎入東京遂共議為捍禦計分
命諸統制官守諸門錡親於城上督工設戰具修壁壘
凡六日粗畢而金兵已至城外錡設伏搶其千戶二人
詰之曰韓將軍在白沙窩下寨距城三十里夜遣千餘
兵擊之頗殺敵衆既而葛王裒及龍虎大王軍併至城
下凡三萬餘人錡以神臂弓及強弩射之稍引去復以
步兵邀擊溺於河者甚衆奪其器甲及生獲女真須兒
皆謂敵已詣東京告急於烏珠矣敵圍城四日乃移寨
於城東錡遣驍將閻充以銳卒五百募土人前導夜劫
其寨殱之甚衆烏珠兵至錡會諸將誓以死報國衆皆
欲效命烏珠至城外責諸將用兵之失下令來朝府治
會食所得玉帛子女聽其向者折箭為誓平明敵併兵
攻城凡十餘萬錡兵不滿二萬而可出戰者僅五千敵
先攻東門錡出兵應之敵敗退烏珠自將牙兵一千為
援皆帶重甲三人為伍貫韋索號曰鐵浮屠每進一步
即用拒馬擁遮其後示無反顧復以鐵騎馬左右翼號
拐子馬悉以女真充之前此攻所難下之城即用此軍
又名長勝軍有河北簽軍告官軍曰我等元是左護軍
本無鬭志惟兩拐子馬可殺時方暑早涼按兵不戰逮
未申間彼力疲而氣索錡以兵數萬人出西門敵方來
接戰俄以數千人出南門戒令勿喊突入敵陣敵兵大
敗殺其衆五千横屍滿野烏珠移寨於城西掘塹以自
衞欲為坐困官軍之計是夕大雨平地水深尺餘錡遣
兵劫之烏珠不能支乃遁事聞上嘉其功以錡為武大
軍節度向子忞罷子忞為湖北提刑姦吏望風解綬
積年無告之冤咸得伸雪閏月張浚遣張憲傅選復
宿州岳飛遣將復潁昌府張憲復淮寧府又郝政復鄭
州又張俊復亳州而張應韓清復西京又復汝州復永
安軍以陳規知廬州劉錡知順昌府錡方欲乘虛進
兵而檜召錡還洪皓在燕山密奏順昌之役敵震懼喪
魄燕之珍寶悉取而北意欲捐燕以南棄之王師亟還
自失機會可惜也張俊奏上天警悟敵懷反覆士氣
尚可作人心尚可回淮上有營連以邊計奏知又條畫
海道舟船利害上嘉之時於福州大治海舟至千艘為
直指山東之計以俟朝命竄趙鼎初鼎罷泉州歸紹
興上書言時事秦檜忌鼎復用乃令中丞王次翁論鼎
幸時有警規圖復用又言靖康時受張邦昌偽命又言
都督荆襄乾没官錢十七萬緡三上竄興化軍移漳州
責置潮州秋七月岳飛敗敵於郾城縣烏珠合諸酋
之兵以進飛命憲領背嵬遊奕馬軍直貫其陣初烏珠
有勁軍鐵浮屠拐子馬者所至皆莫能當是役以萬五
千騎飛命步人以大刀入其師勿仰視第斫馬足馬躓
則餘皆相蹈籍而斃官軍奮擊之僵死如山烏珠大慟
曰初起兵皆以此取勝今已矣拐子馬由是遂廢王
俊敗敵於東洛谷金將烏延攻盭厔縣俊逆戰却之
犯陜州守臣吳玠敗之八月韓世忠敗敵於淮陽之
伽口又敗其舟師敵以宿州人納河中之軍遂屠其
城九月復陷西京先是李成數為知河南府李興所
敗乞師於烏珠興度衆寡不敵乃棄城去辛亥大饗
明堂岳飛遣將梁興等率兵渡河連破金人復趙州
及垣曲王屋縣飛等親提兵與烏珠戰以背嵬五百破
其衆十餘萬背嵬之名始於西蕃飛度用之皆一當百
軍至朱仙鎮距東南四十五里詔班師於是潁昌懷寧
蔡鄭諸州皆復陷敵秦檜主罷兵召飛赴行在命起
居舍人李易見韓世忠諭旨楊沂中還師鎮江劉光世
還池州劉錡還太平州自是不復出師矣冬十月臨
安府火十一月班真宗御製文武七條十二月婺
州妖賊亂討平之烏珠自順昌敗後遂保汴京留屯
京亳出入許鄭之間簽兩河軍與蕃部凡十餘萬以謀
再舉是歲敵創屯田軍
辛酉紹興十一年春正月金人陷壽春府守將孫暉雷
仲遁犯廬州知州陳規病劉錡入援巡其城曰不足
守也遂與關師古趨東關依水據山以遏金人之衝
陷滁州守臣趙時遁陷濠州執守臣王進二月犯
商州守臣邵隆敗之烏珠已陷廬州次侵和州錡移
屯濡須塢至尖山清流下兩與敵遇俱捷至槖臯其地
坦平自以為騎兵之利也隔河相距會夜大雨錡使人
會合張俊河中之軍翼日諸將各以軍來而俊未至錡
與諸將分軍為三並進渡河以擊敵田師中欲俟俊至
王德曰事當機會復何待錡即與德上馬率先迎敵河
中軍繼之烏珠鐵騎十餘萬分為兩陣德與師中揮兵
先薄其右隅敵陣動乃以拐子馬兩翼而進沂中令萬
兵各持長斧堵而前錡與諸軍合擊之敵兵望見曰此
順昌旗幟也即退走屯於紫金山烏珠之破廬州也
時上以李顯忠領軍渡淮南與張俊會以扼烏珠顯忠
謂俊曰本部軍去此不遠呼之即來願與王德同往追
烏珠與之死戰以報朝廷俊止之翼日各以軍還三
月詔班師沂中自瓜洲渡歸行在張俊自宣化歸建康
錡自采石渡歸太平州夏四月復免行錢以韓世
忠張俊為樞密使岳飛副使罷三宣撫司以其兵隸
御前遇出兵臨時取旨五月以胡昉等三人為統領
命張俊岳飛如楚州閱軍六月以秦檜為左僕射
造剋敵弓韓世忠所獻也秋七月以劉錡知荆南
府充湖北安撫使罷其兵旱八月岳飛罷先是岳
飛言和議非計檜惡之敵之南侵也上命飛以兵援淮
西即日就道張俊貽飛書以前途乏糧為言飛不為止
及張俊自淮西歸朝反言飛逗遛不進以糧之為辭又
言飛謂山陽不可守沮喪士氣與檜謀令諫議大夫万
俟卨等交章劾飛遂罷兵柄始有殺飛意矣九月劉
光遠使金軍吳璘等復秦隴諸州詔班師冬十月
置玉牒所魏良臣使敵韓世忠加三鎮節度朝請
以解元代領其衆駐劄鎮江初世忠不主和議至是又
切諫中原士民淪於敵國其間豪傑莫不延頸以俟弔
民伐罪自此與和日月侵尋人情銷弱國勢委靡誰復
振之再上章力陳秦檜誤國辭意迫切檜由是深怨世
忠十一月參知政事范同罷魏良臣偕敵使來議
和竄李光何鑄使敵充報謝使許割唐鄧二州餘
以淮水中流為界烏珠以書抵秦檜曰爾朝夕以和
請而岳飛方以河北為圖必殺飛而後可和於是檜與俊
謀俊知王貴王俊於飛憲有間乃訹王俊告張憲謀還
飛兵柄執憲歸張俊行府俊鞫之使憲誣服以為得雲
手書命已謀之獄成俊以告檜下大理獄逮繫飛父子
万俟卨治獄誣飛父子致書於憲令憲措置使飛還軍
且謂其書已焚無可証者又以淮西事詰飛而所賜御
札與往來道途日月皆可攷乃收其御札送官以滅迹
飛困於攷掠亦無辭服罪飛賜死檜一日手書小紙付
獄即報飛死矣憲雲戮於市籍其貲産徙家嶺南官屬
坐罪者六人大理卿薛仁輔及李若樸何彦猷等皆以
飛為無罪卨俱劾罷之宗正寺士㒟請以百口保飛卨
劾之死於建州布衣劉允升上書訟飛冤下棘寺以死
洪皓在金國馳奏金以父呼飛所大畏服聞其死至酌
酒相慶時韓世忠不平以問秦檜檜曰飛子雲與張憲
書雖不明其事體莫須有世忠怫然曰相公莫須有三
字何以服天下也岳飛忠孝出於天性初從駕渡河留
妻養母河北陷没飛遣人求誘凡十八往還而獲迎歸
母痼病藥餌必親嘗遇出師則戒家人謹侍養母母喪
既葬廬於墓側御札數四強之而後起自有敵難飛立
志慷慨以必取中原滅仇敵為念自奉甚薄少飲酒能
至數斗上嘗戒之曰卿異時到河朔乃可飲酒遂絶口
不飲吳玠嘗盛飾名姝以遺之却而不受上欲為營居
第於行都飛辭謝曰金人未滅何以家為其御軍以重
蒐選謹訓練公賞罰明號令嚴紀律同甘苦為要飛知
書而待士且濟人之貧行師秋毫無犯有取民一縷以
束芻者立命斬之尤善以寡敵衆所至多收竒功號為
賢將
壬戌紹興十二年春正月督府結局張俊入朝時俊所
部在建康俊薦王德領之又薦田師中掌故岳飛之兵
於鄂州割唐鄧州入於金畫淮中流為界遣莫將周
聿往京西充割地使二月封建國公瑗為普安郡王
夏四月親試舉人主司以秦檜子熺為首檜避嫌以
陳誠之為首熺次之時四方以奉迎東朝之故有所
獻助並賜詔書奬諭皇后邢氏凶問至五月置𣙜
場停給僧道度牒復教官科召吳璘入見尋以
璘為階成和鳳經略使王庶不附和議秦檜怒之諷
言者論其在江州強奪民田責授節制安置道州秋
七月諫議羅汝楫論胡銓文過飾非用惑羣聽除名編
置新州尋又言初定和議譏謗紛然往往出於愚而無
知不足深責惟趙昇王庶曾開李彌遠四人鼓率黨與
阻害此事昇庶見在謫籍開與彌遠乞賜退黜詔開彌
遠並落職八月沅州猺人犯邊金人遣使扈送皇
太后至臨安迎入居燕寧宫奉安徽宗及皇后鄭氏
邢氏梓宫割商秦州和尚方山原入於金所存惟上
津豐陽天水三邑及隴西成紀餘地而已以大散關為
界初議時胡世將奏曰臣竊觀和尚原及商秦州險地
之要係川蜀緊要門戶烏珠屢書欲得之世將卒遂詔
鄭剛中聽其分畫九月以孟忠厚為樞密使尋為殯
宫總護使大赦制詞曰上穹悔禍副生靈願治之心
大國行仁遂子道事親之孝可謂非常之盛事敢忘莫
報之深恩直學士院程克俊所草也秦檜加太師
金使來金主七夕日生賀禮金茶器千兩銀酒器萬
兩錦綺千匹賀正禮物亦如之金人循契丹舊例不欲
兩接使人因就以正月遣禮為例乃以沈昭遠賀生辰
楊愿賀正旦冬十月殯徽宗及顯肅皇后於會稽陵
名永固尋易永裕祔懿節皇后於陵西北徙川陜宣
撫使於利州置車輅院十一月張俊罷奉祠朝請
進封郡王初秦檜與俊同主和議約盡罷諸將獨以兵
權歸俊俊力贊其謀諸將已罷俊居位歲餘無求去之
意檜乃令臺臣江邈論之俊乃求去行經界法楊
存中加少保即沂中也上賜今名作崇政垂拱二殿
十二月以高閎為國子監司業是月劉光世薨臨
其喪光世早貴其為大將御軍姑息無克復志論者以
此咎之諡武僖
癸亥紹興十三年春正月建國子監太學以岳飛宅為
之更科舉法以經義為第一場詩賦為第二場策論
各一為三場初御前殿詔殿幄毋用文綉上徽宗
尊諡體神合道駿烈遜功聖文仁德憲慈顯孝皇帝
親享太廟二月戒獻圖䜟宰執奏福建安撫使葉
夢得措置弭盜之事上曰盜之竊發多緣守令非人掊
克所致宜令帥師條具凡有害於民者除之自此夢得
或招或捕或誘之相機三策並用三月建太社太稷
築圜丘夏四月班鄉飲酒儀上諭宰執曰郡政
以循良稱者更與擢用庶為諸郡守之勸閏月立貴
妃吳氏為皇后五月御射殿閱馬張九成落職編
置南安軍天申節百官上壽嚴監司失按罰胡
舜陟與吕源甫隙奏舜陟賍汚遣大理寺丞袁柟往推
勘之居兩旬辭不服而死人皆為冤秋七月初謁景
靈宫八月洪皓來歸先是金主以生子大赦始許皓
等南歸中興奉使幾三十人生還者惟皓及張邵朱弁
三人而已若陳過庭聶昌司馬樸滕茂實崔縱魏行可
皆執節於北方殁於王事九月魏良臣與檜言遷客
之久在遐方者可因赦而徙以召和氣檜怒乃黜良臣
知池州冬十月續國朝會要重創渾天儀十一
月庚申合祭天地於南郊上書六經皆畢檜因請刊
石於國子監仍班墨本賜諸州學禁私鑄錢十二
月癸未朔日有食之詔避殿減膳建秘書省求遺書
金使來賀正貢金酒器六事綾羅紗縠三百段馬六
匹復置三館養士申嚴銅錢出界禁
甲子紹興十四年春正月復教坊樂工凡四百十有六
人減四川雜征三月減坑冶虛額幸太學上
曰方今兵革既息惟寬恤民力欽恤庶獄可令有司申
嚴行下夏四月禁私史五月以李文會簽書樞密
院兼參知政事金使來賀天申節六月以錢時政
為右司郎江浙福建水命賑之七月幸秘書省
九月鄭剛中奏以利州路分東西以興元府利閬洋巴
劍大安軍七郡為東路治興元以興階成西利交龍鳳
七州為西路治興州先是川口屯兵十萬分隸三大將
吳璘屯興州楊政屯興元府郭浩屯金州南建帥府而
統制官知成階亦領沿邊安撫至是命政璘為安撫使
浩為金房開達州安撫使請禆將領安撫名者皆罷從
之中丞詹大方論鼎與其黨私謀密計轉相煽惑遂
自潮州移吉陽張闡罷冬十月除永道等州丁賦
自馬氏據湖南四州始增丁賦至是除之十一月閱
殿前馬步軍言者謂李光諷刺時政自藤州移瓊州
安置詔如有州縣遏糴可許隣郡越訴十二月戊
子雪詔諸路常平官以時散米務令實惠及之
續宋編年資治通鑑卷五
