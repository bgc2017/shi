晉書卷三十一
唐太宗文皇帝御撰
列傳第一
后妃上
夫乾坤定位男女流形伉儷之義同歸貴賤之名異等
若乃作配皇極齊體紫宸象玉牀之連後星喻金波之
合羲璧爰自夐古是謂元妃降及中年乃稱王后四人
並列光於帝嚳之宫二妃同降著彼有虞之典夏商以
上六宫之制其詳靡得而聞焉姬劉以降五翟之規其
事可略而言矣周禮天子立一后三夫人九嬪二十七
世婦八十一御妻以聽王者内政故婚義曰天子之與
后如日之與月隂之與陽由斯而談其所從來遠矣故
能母儀天㝢助宣王化德均載物比大坤維宗廟歆其
薦羞穹壤俟其交泰是以哲王垂憲尤重造舟之禮詩
人立言先奬葛覃之訓後燭流景所以裁其宴私房樂
希聲是用節其容止履端正本抑斯之謂歟若乃娉納
有方防閑有禮肅尊儀而修四德體柔範而弘六義隂
教洽於宫闈淑譽騰於區域則玄雲入戶上帝錫母萌
之符黃神降徵坤靈贊夀丘之道終能鼎祚惟永胤嗣
克昌至若儷極虧閑憑天作孽倒裳衣於衽席感朓側
於弦望則龍漦結釁宗周鞠為黍苖鷰尾梴災隆漢墜
其枌社矣自曹劉内主位以色登甄衛之家榮非德舉
滛荒挺性蔑西郊之禮容婉孌含辭作南國之竒態詖
謁由斯外入穢德於是内宣椒掖播晨牝之風蘭殿絶
河睢之響永言彤史大練之範逾微緬視青蒲脱珥之
猷替矣晉承其末與世汚隆宣皇創基功弘而道屈穆
后一善勣侔於十亂洎乎太祖始親選良家既而帝掩
紈扇躬行請託后採長白實彰妬忌之情賈納短青竟
踐覆亡之轍得失遺跡煥在綈緗興滅所由義同畫一
故列其本事以為后妃傳云
宣穆張皇后
宣穆張皇后諱春華河内平臯人也父汪魏粟邑令母
河内山氏司徒濤之從祖姑也后少有德行智識過人
生景帝文帝平原王幹南陽公主宣帝初辭魏武之命
託以風痺嘗曝書遇暴雨不覺自起收之家惟有一婢
見之后乃恐事泄致禍遂手殺之以滅口而親自執爨
帝由是重之其後栢夫人有寵后罕得進見帝嘗卧疾
后往省病帝曰老物可憎何煩出也后慚恚不食將自
殺諸子亦不食帝驚而致謝后乃止帝退而謂人曰老
物不足惜慮困我好兒耳魏正始八年崩時年五十九
葬洛陽高原陵追贈廣平縣君咸熙元年追號宣穆妃
及武帝受禪追尊為皇后
景懷夏侯皇后
景懷夏侯皇后諱徽字媛容沛國譙人也父尚魏征南
大將軍母曹氏魏德陽鄉主后雅有識度帝每有所為
必豫籌畫魏眀帝世宣帝居上將之重諸子並有雄才
大略后知帝非魏之純臣而后既魏氏之甥帝深忌之
青龍二年遂以鴆崩時年二十四葬峻平陵武帝登祚
初未追崇弘訓太后每以為言泰始二年始加號諡后
無男生五女
景獻羊皇后
景獻羊皇后諱徽瑜泰山南城人父衜上黨太守后母
陳留蔡氏漢左中郎將邕之女也后聰敏有才行景懷
皇后崩景帝更娶鎮北將軍濮陽吳質女見黜復納后
無子武帝受禪居弘訓宫號弘訓太后泰始九年追贈
蔡氏濟陽縣君諡曰穆咸寧四年太后崩時年六十五
袝葬峻平陵
文眀王皇后
文眀王皇后諱元姬東海剡人也父肅魏中領軍蘭陵
侯后年八歲誦詩論尤善喪服苟有文義目所一見必
貫於心年九歲遇母疾扶侍不捨左右衣不解帶者久
之每先意候指動中所適由是父母令攝家事每盡其
理祖朗甚愛異之曰興吾家者必此女也惜不為男矣
年十二朗薨后哀戚哭泣發於自然其父益加敬異既
笄歸於文帝生武帝及遼東悼王定國齊獻王攸城陽
哀王兆廣漢殤王廣德京兆公主后事舅姑盡婦道謙
沖接下嬪御有序及居父喪身不勝衣言與淚俱時鍾
會以才能見任后每言於帝曰會見利忘義好為事端
寵過必亂不可大任會後果反武帝受禪尊為皇太后
宫曰崇化初置宫卿重選其職以太常諸葛緒為衛尉
太僕劉原為太僕宗正曹楷為少府后雖處尊位不忘
素業躬執紡績噐服無文御浣濯之衣食不參味而敦
睦九族垂心萬物言必典禮浸潤不行帝以后母羊氏
未崇諡號泰始三年下詔曰昔漢文追崇靈文之號武
宣有平原博平之封咸所以奉尊尊之敬廣親親之恩
也故衛將軍蘭陵景侯夫人羊氏含章體順仁德醇備
内承世胄出嬪大國三從之行率禮無違仍遭不造頻
喪統嗣撫育衆胤克成家道母儀之教光于邦族誕啟
聖眀祚流萬國而早世殂隕不遇休寵皇太后孝思蒸
蒸永慕罔極朕感存遺訓追遠傷懷其封夫人為縣君
依德紀謚主者詳如舊典於是使使持節謁者何融追
諡為平陽縣君四年后崩時年五十二合葬崇陽陵將
遷祔帝手疏后德行命史官為哀策曰眀眀先后興我
晉道暉章淑問以翼皇考邁德宣猷大業有造貽慶孤
矇堂搆是保庶資復顧永享難老奄然登遐棄我何早
沉哀罔訴如何窮昊嗚呼哀哉厥初生民樹之惠康帝
遷明德顧予先皇天立厥配我皇是光作邦作對德音
無疆愍予不弔天篤降殃日没明夷中年隕喪焭焭在
疚永懷推傷尋惟景行於穆不已海岱降靈世荷繁祉
永錫祚胤篤生文母誕膺純和淑慎容止質直不渝體
兹孝友詩書是悦禮籍是紀三從無違中饋允理追惟
先后勞謙是尚爰初在室竭力致養嬪于大邦皇基是
相謐静隆化帝業以創内叙嬪御外叶時望履信居順
德行洽暢密勿無荒劬勞克讓崇儉抑華冲素是放雖
享崇高歡嘉未饗胡寧棄之我將曷仰咨余不造大罰
薦臻皇考背世始踰三年仰奉慈親冀無後艱凶災仍
集何辜于天嗚呼哀哉靈輀夙駕設祖中闈輼輬動軫
既往不追哀哀皇妣永潛靈暉進攀梓宫顧援素旂屏
營窮痛誰告誰依訴情贈策以舒傷悲尚或有聞顧予
孤遺嗚呼哀哉其後帝追慕不已復下詔曰外曾祖母
故司徒王朗夫人楊氏舅氏尊屬鄭劉二從母先后至
愛每惟聖善敦睦遺旨渭陽之感永懷靡及其封楊夫
人及從母為鄉君邑各五百戶太康七年追贈繼祖母
夏侯氏為滎陽鄉君
武元楊皇后
武元楊皇后諱豔字瓊芝弘農華隂人也父文宗見外
戚傳母天水趙氏早卒后依舅家舅妻仁愛親乳養后
遣他人乳其子及長又随後母叚氏依其家后少聰慧
善書姿質美麗閑於女工有善相者嘗相后當極貴文
帝聞而為世子聘焉甚被寵遇生毗陵悼王軌惠帝秦
獻王柬平陽新豐陽平公主武帝即位立為皇后有司
奏依漢故事皇后太子各食湯沭邑四十縣而帝以非
古典不許后追懷舅氏之恩顯官趙俊納俊兄虞女粲
於後宫為夫人帝以皇太子不堪奉大統密以語后后
曰立嫡以長不以賢豈可動乎初賈充妻郭氏使賂后
求以女為太子妃及議太子婚帝欲娶衛瓘女然后盛
稱賈后有淑德又密使太子太傅荀顗進言上乃聽之
泰始中帝博選良家以充後宫先下書禁天下嫁娶使
宦者乘使車給騶騎馳傳州郡召充選者使后揀擇后
性妬惟取潔白長大其端正美麗者並不見留時卞藩
女有美色帝掩扇謂后曰卞氏女佳后曰藩三世后族
其女不可枉以卑位帝乃止司徒李胤鎮軍大將軍胡
奮廷尉諸葛沖太僕臧權侍中馮蓀秘書郎左思及世
族子女並充三夫人九嬪之列司冀兖豫四州二千石
將吏家補良人以下名家盛族子女多敗衣瘁貌以避
之及后有疾見帝素幸胡夫人恐後立之慮太子不安
臨終枕帝膝曰叔父駿女男允有德色願陛下以備六
宫因悲泣帝流泣許之泰始十年崩于眀光殿絶于帝
膝時年三十七詔曰皇后逮事先后常冀能終始永奉
宗廟一旦殂隕痛悼傷懷每自以夙喪二親於家門之
情特隆又有心欲改葬父祖以頃者務崇儉約初不有
言近垂困說此意情亦愍之其使領前軍將軍駿等自
克改葬之宜至時主者供給葬事賜諡母趙氏為縣君
以繼母叚氏為鄉君傳不云乎慎終追遠民德歸厚且
使亡者有知尚或嘉之於是有司卜吉窀穸有期乃命
史臣作哀策叙懷其詞曰天地配序成化兩儀王假有
家道在伉儷姜嫄佐嚳二妃興嬀仰希古昔冀亦同規
今胡不然景命夙虧嗚呼哀哉我應圖籙統臨萬方正
位于内實在嬪嬙天作之合駿發之祥河嶽降靈啟祚
豐陽奕世豐衍朱紱斯煌纉女惟行受命溥將來翼家
邦憲度是常緝熙隂教德聲顯揚昔我先妣暉曜休光
后承前訓奉述遺芳宜嗣徽音繼序無荒如何不弔背
世隕喪望齊無主長去烝嘗追懷永悼率土摧傷嗚呼
哀哉陵兆既窆將遷幽都宵陳夙駕元妃其徂宫闈遏
密階庭空虚設祖布紼告駕啟塗服翬䄖狄寄象容車
金路晻藹裳帳不舒千乘動軫六驥躊躇銘旌樹表翣
柳雲敷祁祁同軌岌岌烝徒孰不云懷哀感萬夫寧神
虞卜安體玄廬土房陶簋齊制遂初依行紀諡聲被八
區雖背眀光亦歸皇姑没而不朽世德作謨嗚呼哀哉
乃葬于峻陽陵
武悼楊皇后
武悼楊皇后諱芷字季蘭小字男胤元后從妹父駿别
有傳以咸寧二年立為皇后婉嫕有婦德美暎椒房甚
有寵生渤海殤王早薨遂無子太康九年后率内外夫
人命婦躬桑于西郊賜帛各有差太子妃賈氏妬忌帝
將廢之后言于帝曰賈公閭有勲社稷猶當數世宥之
賈妃是其親女正復妬忌之間不足以一眚掩其大德
后又數誡厲妃妃不知后之助已因以致恨謂后構之
於帝忿怨彌深及帝崩尊為皇太后賈后凶悖忌后父
駿執權遂誣駿為亂使楚王瑋與東安王繇稱詔誅駿
内外隔塞后題帛為書射之城外曰救太傅者有賞賈
后因宣言太后同逆駿既死詔使後軍將軍荀悝送后
于永寧宫特全后母高都君龐氏之命聽就后居止賈
后諷羣公有司奏曰皇太后隂漸姦謀圖危社稷飛箭
繫書要募將士同惡相濟自絶于天魯侯絶文姜春秋
所許蓋以奉順祖宗任至公於天下陛下雖懷無已之
情臣下不敢奉詔可宣勑王公於朝堂會議詔曰此大
事更詳之有司又奏駿藉外戚之資居冡宰之任陛下
既居諒闇委以重權至乃隂圖凶逆布樹私黨皇太后
内為唇齒叶同逆謀禍釁既彰背捍詔命阻兵負衆血
刃宫省而復流書募衆以奬凶黨上背祖宗之靈下絶
億兆之望昔文姜與亂春秋所貶呂宗叛戾高后降配
宜廢皇太后為峻陽庶人中書監張華等以為太后非
得罪於先帝者也今黨惡所親為不母於聖世宜依孝
成趙皇后故事曰武帝皇后處之離宫以全貴終之恩
尚書令下邳王晃等議曰皇太后與駿潛謀欲危社稷
不可復奉承宗廟配合先帝宜貶尊號廢詣金墉城於
是有司奏請從晃等議廢太后為庶人遣使者以太牢
告於郊廟以奉承祖宗之命稱萬國之望至於諸所供
奉可順聖恩務從豐厚詔不許有司又固請乃可之又
奏楊駿造亂家屬應誅詔原其妻龐命以慰太后之心
今太后廢為庶人請以龐付廷尉行刑詔曰聽龐與庶
人相随有司希賈后旨固請乃從之龐臨刑太后抱持
號呌截髮稽顙上表詣賈后稱妾請全母命不見省初
太后尚有侍御十餘人賈后奪之絶膳而崩時年三十
四在位十五年賈后又信妖巫謂太后必訴冤先帝乃
覆而殯之施諸厭劾符書藥物永嘉元年追復尊號别
立廟神主不配武帝至成帝咸康七年下詔使内外詳
議衛將軍虞潭議曰世祖武皇帝光有四海元皇后應
乾作配元后既崩悼后繼作至楊駿肆逆禍延天母孝
懷皇帝追復號諡豈不以鯀殛禹興義在不替者乎又
太寧二年臣忝宗正帝譜泯棄罔所循按時博諮舊齒
以定昭穆與故驃騎將軍華恒尚書荀崧侍中荀邃因
舊譜參論撰次尊號之重一無改替今聖上孝思祗肅
禋祀詢及羣司將以恢定大禮臣輒思議伏見惠皇帝
起居注羣臣議奏列駿作逆謀危社稷引魯之文姜漢
之吕后臣竊以文姜雖莊公之母實為父讎吕后寵樹
私戚幾危劉氏按此二事異於今日昔漢章帝竇后殺
和帝之母和帝即位盡誅諸竇當時議者欲貶竇后及
后之亡欲不以禮葬和帝以奉事十年義不可違臣子
之道務從豐厚仁眀之稱表於往代又見故尚書僕射
裴頠議悼后故事稱繼母雖出追服無改是以孝懷皇
帝尊崇號諡還葬峻陵此則母子道全而廢事蕩革也
于時祭於弘訓之宫未入太廟蓋是事之未盡非義典
也若以悼后復位為宜則應配食世祖若以復之為非
則譜諡宜闕未有位號居正而偏祠别室者也若以孝
懷皇帝私隆母子之道特為立廟者此苟崇私情有虧
國典則國譜帝諱皆宜除棄匪徒不得同祠於世祖之
廟也會稽王昱中書監庾冰中書令何充尚書令諸葛
恢尚書謝廣光禄勲留擢丹陽尹殷融護軍將軍馮懷
散騎常侍鄧逸等咸從潭議由是太后配食武帝
左貴嬪
左貴嬪名芬兄思别有傳芬少好學善綴文名亞於思
武帝聞而納之泰始八年拜修儀受詔作愁思之文因
為離思賦曰生蓬戶之側陋兮不閑習於文符不見圖
畫之妙像兮不聞先哲之典謨既愚陋而寡識兮謬忝
厠於紫廬非草茅之所處兮恒怵惕以憂懼懷思慕之
忉怛兮兼始終之萬慮嗟隐憂之沉積兮獨欝結而靡
訴意慘憒而無聊兮思纏綿以增慕夜耿耿而不寐兮
魂憧憧而至曙風騷騷而四起兮霜皚皚而依庭日晻
曖而無光兮氣懰慄以洌清懷愁戚之多感兮患涕淚
之自零昔伯瑜之婉孌兮每綵衣以娛親悼今日之乖
隔兮奄與家為參辰豈相去之云遠兮曾不盈乎數尋
何宫禁之清切兮欲瞻覩而莫因仰行雲以歔欷兮涕
流射而沾巾惟屈原之哀感兮嗟悲傷於離别彼城闕
之作詩兮亦以日而喻月况骨肉之相於兮永緬邈而
兩絶長含哀而抱戚兮仰蒼天而泣血亂曰骨肉至親
化為它人永長辭兮慘愴愁悲夢想魂歸見所思兮驚
寤號咷心不自聊泣漣洏兮援筆舒情涕淚增零訴斯
詩兮後為貴嬪姿陋無寵以才德見禮體羸多患常居
薄室帝每遊華林輒回輦過之言及文義辭對清華左
右侍聽無不稱美及元楊皇后崩芬獻誄曰惟泰始十
年秋七月景寅晉元皇后楊氏崩嗚呼哀哉昔有莘適
殷姜姒歸周宣德中闈徽音永流樊衛二姬匡齊翼楚
馬鄧兩妃亦毗漢主峨峨元后光嬪晉㝢伉儷聖皇比
蹤往古遭命不永背陽即隂六宫號咷四海慟心嗟予
鄙妾銜恩特深追慕三良甘心自沉何用存思不忘德
音何用紀述託辭翰林乃作誄曰赫赫元后出自有楊
奕世朱輪燿彼華陽惟嶽降神顯兹禎祥篤生英媛休
有烈光含靈握文異于庶姜和暢春日操厲秋霜疾彼
攸遂敦此義方率由四教匪怠匪荒行周六親徽音顯
揚顯揚伊何京室是臧乃娉乃納聿嬪聖皇正位閨閾
惟德是將鳴珮有節發言有章仰觀列圖俯覽篇籍顧
問女史咨詢竹帛思媚皇姑虔恭朝夕允釐中饋執事
有恪于禮斯勞于敬斯勤雖曰齊聖邁德日新日新伊
何克廣弘仁終温且惠帝妹是親經緯六宫㒺不彌綸
羣妾惟仰譬彼北辰亦既青陽鳴鳩告時躬執桑曲率
導媵姬修成蠶蔟分繭理絲女工是察祭服是治祗奉
宗廟永言孝思于彼六行靡不蹈之皇英佐舜塗山翼
禹惟衛惟樊二覇是輔眀眀我后異世同軌亦能有亂
謀及天府内敷隂教外毗陽化綢繆庶正密勿夙夜恩
從風翔澤随雨播中外禔福遐邇詠歌天祚貞吉克昌
克繁則百斯慶育聖育賢教踰妊姒訓邁姜嫄堂堂太
子惟國之元濟濟南陽為屏為藩本支菴藹四海蔭焉
微斯皇妣孰兹克臻曰乾蓋聰曰聖允誠積善之堂五
福所并宜享高年匪隕匪傾如彭之齒如聃之齡云胡
不造于兹禍殃寝疾彌留寤寐不康巫咸騁術扁鵲奏
方祈禱無應嘗藥無良形神既離載昏載荒奄忽崩殂
湮精滅光哀哀太子南陽繁昌攀援不寐擗踊摧傷嗚
呼哀哉闔宫號咷宇内震驚奔者填衢赴者塞庭哀慟
雷駭流涕雨零歔欷不已若喪所生惟帝與后契闊在
昔比翼白屋雙飛紫閣悼后傷后早即窀穸言斯既及
涕泗隕落追惟我后實聰實哲通于性命逹于儉節送
終之禮比素上世禭無珍寳唅無眀月潜輝梓宫永背
昭晰臣妾哀號同此斷絶庭宇遏密幽室增隂空設帷
帳虚置衣衾人亦有言神道難尋悠悠精爽豈浮豈沉
豐奠日陳冀魂之臨孰云元后不聞其音乃議景行景
行已溢乃考龜筮龜筮襲吉爰定爰兆克成玄室魂之
往矣于以令日仲秋之晨啟眀始出星陳夙駕靈輿結
駟其輿伊何金根玉箱其駟伊何二駱雙黃習習容車
朱服丹章隐隐轜軒弁絰繐裳華轂曜野素蓋被原方
相仡仡旌旐翻翻輓童引歌白驥鳴轅觀者夾塗士女
涕漣千乘萬騎迄彼峻山峻山峨峨層阜重阿弘高顯
敞據洛背河左瞻皇姑右睇帝家惟存揆亡眀神所嘉
諸姑姊妹娣姒媵御追送塵軌號咷衢路王侯卿士雲
會星布羣官庶僚縞蓋無數咨嗟通夜東方云曙百祗
奉迎我后安厝中外俱臨同哀並慕涕如連雲淚如湛
露扃闓既闔窈窈冥冥有夜無晝曷用其眀不封不樹
山坂同形昔后之崩大火西流寒往暑過今亦孟秋自
我銜䘏儵忽一周衣服將變痛心若抽逼彼禮制惟以
增憂去此素衣結戀靈丘有始有終天地之經自非三
光誰能不零存播令德没圖丹青先哲之志以此為榮
温温元后實宣慈焉撫育羣生恩惠滋焉遺愛不已永
見思焉懸名日月垂萬春焉嗚呼庶妾感四時焉言思
言慕涕漣洏焉咸寧二年納悼后芬於座受詔作頌其
辭曰峨峨華嶽峻極泰清巨靈導流河瀆是經惟瀆之
神惟嶽之靈鍾于楊族載育盛眀穆穆我后應期挺生
含聰履喆岐嶷夙成如蘭之茂如玉之榮越在幼沖休
有令名飛聲八極翕習紫庭超任邈姒比德皇英京室
是嘉備禮致聘令月吉辰百僚奉迎周生歸韓詩人是
詠我后戾至車服暉暎登位太微眀德日盛羣黎欣戴
函夏同慶翼翼聖皇叡喆孔純愍兹狂戾闡惠播仁蠲
釁滌穢與時惟新沛然洪赦恩詔遐震后之踐祚囹圄
虚陳萬國齊歡六合同欣坤神抃儛天人載悦興順降
祥表精日月和氣烟煴三光朗烈既獲嘉時尋播甘雪
玄雲晻藹靈液霏霏既儲既積待陽而晞曣晛沾濡柔
潤中畿長享豐年福禄永綏及帝女萬年公主薨帝痛
悼不已詔芬為誄其文甚麗帝重芬詞藻每有方物異
寳必詔為賦頌以是屢獲恩賜焉荅兄思詩書及雜賦
頌數十篇並行於世
胡貴嬪
胡貴嬪名芳父奮别有傳泰始九年帝多簡良家子女
以充内職自擇其美者以絳紗繫臂而芳既入選下殿
號泣左右止之曰陛下聞聲芳曰死且不畏何畏陛下
帝遣洛陽令司馬肇策拜芳為貴妃帝每有顧問不飾
言辭率爾而答進退方雅時帝多内寵平吳之後復納
孫晧宫人數千自此掖庭殆將萬人而並寵者甚衆帝
莫知所適常乘羊車恣其所之至便宴寝宫人乃取竹
葉插戶以鹽汁灑地而引帝車然芳最蒙愛幸殆有專
房之寵焉侍御服飾亞于皇后帝嘗與之樗蒲争矢遂
傷上指帝怒曰此固將種也芳對曰北伐公孫西距諸
葛非將種而何帝甚有慚色芳生武安公主
諸葛夫人
諸葛夫人名婉琅邪陽都人也父沖字茂長廷尉卿婉
以泰始九年春入宫帝臨軒使使持節洛陽令司馬肇
拜為夫人兄銓字德林散騎常侍銓弟玫字仁林侍中
御史中丞玫婦弟周穆清河王覃之舅也永嘉初穆與
玫勸東海王越廢懷帝立覃越不許重言之越怒遂斬
玫及穆臨刑玫謂穆曰我語卿何道穆曰今日復何所
說時人方知謀出于穆非玫之意
惠賈皇后
惠賈皇后諱南風平陽人也小名峕父充别有傳初武
帝欲為太子娶衛瓘女元后納賈郭親黨之說欲婚賈
氏帝曰衛公女有五可賈公女有五不可衛家種賢而
多子美而長白賈家種妬而少子醜而短黑元后固請
荀顗荀勖並稱充女之賢乃定婚始欲聘后妺午午年
十二小太子一歲短小未勝衣更娶南風時年十五大
太子二歲泰始八年二月辛夘冊拜太子妃妬忌多權
詐太子畏而惑之嬪御罕有進幸者帝常疑太子不慧
且朝臣和嶠等多以為言故欲試之盡召東宫大小官
屬為設宴會而密封疑事使太子決之停信待反妃大
懼倩外人作答答者多引古義給使張泓曰太子不學
而答詔引義必責作草主更益譴負不如直以意對妃
大喜語泓便為我好答富貴與汝共之泓素有小才具
草令太子自寫帝省之甚悅先示太子少傅衛瓘瓘大
踧踖衆人乃知瓘先有毁言殿上皆稱萬歲充密遣語
妃云衛瓘老奴幾破汝家妃性酷虐嘗手殺數人或以
戟擲孕妾子随刃墮地帝聞之大怒已脩金墉城將廢
之充華趙粲從容言曰賈妃年少妬是婦人之情耳長
自當差願陛下察之其後楊珧亦為之言曰陛下忘賈
公閭耶荀勖深救之故得不廢惠帝即位立為皇后生
河東臨海始平公主哀獻皇女后暴戾日甚侍中賈模
后之族兄右衛郭彰后之從舅並以才望居位與楚王
瑋東安公繇分掌朝政后母廣城君養孫賈謐干預國
事權侔人主繇密欲廢后賈氏憚之及太宰亮衛瓘等
表繇徙帶方奪楚王中候后知瑋怨之乃使帝作密詔
令瑋誅瓘亮以報宿憾模知后凶暴恐禍及已乃與裴
頠王衍謀廢之衍悔而謀寝后遂荒滛放恣與太醫令
程據等亂彰内外洛南有盗尉部小吏端麗美容止既
給厮役忽有非常衣服衆咸疑其竊盗尉嫌而辯之賈
后疎親欲求盗物往聽對辭小吏云先行逢一老嫗說
家有疾病師卜云宜得城南少年厭之欲暫相煩必有
重報於是随去上車下帷内簏箱中行可十餘里過六
七門限開簏箱忽見樓闕好屋問此是何處云是天上
即以香湯見浴好衣美食將入見一婦人年可三十五
六短形青黑色眉後有疵見留數夕共寝歡宴臨出贈
此衆物聽者聞其形状知是賈后慚笑而去尉亦解意
時它人入者多死惟此小吏以后愛之得全而出及河
東公主有疾師巫以為宜施寬令乃稱詔大赦天下初
后詐有身内槀物為産具遂取妹夫韓夀子慰祖養之
託諒闇所生故弗顯遂謀廢太子以所養代立時洛中
謠曰南風烈烈吹黃沙遥望魯國欝嵯峨前至三月滅
汝家后母廣城君以后無子甚敬重愍懷每勸厲后使
加慈愛賈謐恃貴驕縱不能推崇太子廣城君恒切責
之及廣城君病篤占術謂不宜封廣城乃改封宜城后
出侍疾十餘日太子常往宜城第將醫出入恂恂盡禮
宜城臨終執后手令盡意於太子言甚切至又曰趙粲
及午必亂汝事我死後勿復聽入深憶吾言后不能遵
之遂專制天下威服内外更與粲午專為姦謀誣害太
子衆惡彰著初誅楊駿及汝南王亮太保衛瓘楚王瑋
等皆臨機專斷宦人董猛參預其事猛武帝時為寺人
監侍東宫得親信於后預誅楊駿封武安侯猛三兄皆
為亭侯天下咸怨及太子廢黜趙王倫孫秀等因衆怨
謀欲廢后后數遣宫婢微服於人間視聽其謀頗泄后
甚懼遂害太子以絶衆望趙王倫乃率兵入宫使翊軍
校尉齊王冏入殿廢后后與冏母有隙故倫使之后驚
曰卿何為來冏曰有詔收后后曰詔當從我出何詔也
后至上閤遥呼帝曰陛下有婦使人廢之亦行自廢又
問冏曰起事者誰冏曰梁趙后曰繫狗當繫頸今反繫
其尾何得不然至宫西見謐尸再舉聲而哭遽止倫乃
矯詔遣尚書劉弘等持節齎金屑酒賜后死后在位十
一年趙粲賈午韓夀董猛等皆伏誅臨海公主先封清
河洛陽之亂為人所略傳賣吳興錢温温以送女女遇
主甚酷元帝鎮建鄴主詣縣自言元帝誅温及女改封
臨海宗正曹統尚之
惠羊皇后
惠羊皇后諱獻容泰山南城人祖瑾父玄之並見外戚
傳賈后既廢孫秀議立后后外祖孫旂與秀合族又諸
子自結於秀故以太安元年立為皇后將入宫衣中有
火成都王穎伐長沙王乂以討元之為名乂敗穎奏廢
后為庶人處金墉城陳眕等唱伐成都王大赦復后位
張方入洛又廢后方逼遷大駕幸長安留臺復后位永
興初張方又廢后河間王顒矯詔以后屢為姦人所立
遣尚書田淑勑留臺賜后死詔書累至司隷校尉劉暾
與尚書僕射荀藩河南尹周馥馳上奏曰奉被手詔伏
讀惶悴臣按古今書籍亡國破家毁喪宗祊皆由犯衆
違人之所致也陛下遷幸舊京廓然衆庶悠悠罔所依
倚家有跂踵之心人想鑾輿之聲思望大德釋兵歸農
而兵纏不解處處互起豈非善者不至人情猜隔故耶
今上官已犯闕稱兵焚燒宫省百姓諠駭宜鎮之以静
而大使卒至赫然執藥當詣金墉内外震動謂非聖意
羊庶人門戶殘破廢放空宫門禁峻密若絶天地無緣
得與姦人搆亂衆無智愚皆謂不然刑書猥至罪不值
辜人心一憤易致興動夫殺一人而天下喜悅者宗廟
社稷之福也今殺一枯窮之人而令天下傷慘臣懼凶
豎乘間妄生變故臣忝司京輦觀察衆心實以深憂宜
當含忍不勝所見謹密啟聞願陛下更深與太宰參詳
勿令遠近疑惑取謗天下顒見表大怒乃遣陳顔吕朗
東收暾暾奔青州后遂得免帝還洛迎后復位後洛陽
令何喬又廢后及張方首至其日復后位會帝崩后慮
太弟立為嫂叔不得稱太后催前太子清河王覃入將
立之不果懷帝即位尊后為惠帝皇后居弘訓宫洛陽
敗没于劉曜曜僣位以為皇后因問曰吾何如司馬家
兒后曰胡可並言陛下開基之聖主彼亡國之暗夫有
一婦一子及身三耳不能庇之貴為帝王而妻子辱於
凡庶之手遣妾爾時實不思生何圖復有今日妾生於
高門常謂世間男子皆然自奉巾櫛以來始知天下有
丈夫耳曜甚愛寵之生曜二子而死偽諡獻文皇后
謝夫人
謝夫人名玖家本貧賤父以屠羊為業玖清惠貞正而
有淑姿選入後庭為才人惠帝在東宫將納妃武帝慮
太子尚幼未知帷房之事乃遣往東宫侍寝由是得幸
有身賈后妬忌之玖求還西宫遂生愍懷太子年三四
歲惠帝不知也入朝見愍懷與諸皇子共戲執其手武
帝曰是汝兒也及立為太子拜玖為淑媛賈后不聽太
子與玖相見處之一室及愍懷遇酷玖亦被害焉永康
初詔改葬太子因贈玖夫人印綬葬顯平陵
懷王皇太后
懷王皇太后諱媛姬不知所出初入武帝宫拜中才人
早卒懷帝即位追尊皇太后
元夏侯太妃
元夏侯太妃名光姬沛國譙人也祖威兖州刺史父莊
字仲容淮南太守清眀亭侯妃生自華宗幼而眀慧琅
邪武王為世子覲納焉生元帝及恭王薨元帝嗣立稱
王太妃永嘉元年薨于江左葬琅邪國初有讖云銅馬
入海建鄴期太妃小字銅環而元帝中興於江左焉
晉書卷三十一
