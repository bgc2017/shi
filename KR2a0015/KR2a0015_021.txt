晉書卷二十一
唐太宗文皇帝御撰
志第十一
禮下
五禮之别三曰賓蓋朝宗覲遇會同之制是也自周以
下其禮彌繁自秦滅學之後舊典殘缺漢興始使叔孫
通制禮參用先代之儀然亦往往改異焉漢儀有正會
禮正旦夜漏未盡七刻鐘鳴受賀公侯以下執䞇来庭
二千石以上升殿稱萬歲然後作樂宴饗魏武帝都鄴
正會文昌殿用漢儀又設百華燈晉氏受命武帝更定
元會儀咸寧注是也傅玄元會賦曰考夏后之遺訓綜
殷周之典藝採秦漢之舊儀定元正之嘉會此則兼採
衆代可知矣
咸寧注先正一日有司各宿設夜漏未盡十刻羣臣集
到庭燎起火上賀起謁報又賀皇后還從雲龍東中華
門入詣柬閣下便坐漏未盡七刻百官及受贄郎官以
下至計吏皆入立其次其陛衛者如臨軒儀漏未盡五
刻謁者僕射大鴻臚各各奏羣臣就位定漏盡侍中奏
外辦皇帝出鐘鼓作百官皆拜伏太常導皇帝升御坐
鐘鼓止百官起大鴻臚跪奏請朝賀掌禮郎讚皇帝延
王登大鴻臚跪讃藩王臣某䓁奉白璧各一再拜賀太
常報王悉登謁者引上殿當御坐皇帝興王再拜皇帝
坐復再拜跪置璧御坐前復再拜成禮訖謁者引下殿
還故位掌禮郎讃皇帝延太尉䓁於是公特進匈奴南
單于金紫將軍當大鴻臚西中二千石二千石千石六
百石當大行令西皆北面伏鴻臚跪讃太尉中二千石
等奉璧皮帛羔鴈雉再拜賀太常讃皇帝延公䓁登掌
禮引公至金紫將軍上殿皇帝興皆再拜皇帝坐又再
拜跪置璧皮帛御坐前復再拜成禮訖謁者引下殿還
故位公置璧成禮時大行令並讃殿下中二千石以下
同成禮訖以贄授䞇郎郎以璧帛付諸謁者羔鴈雉付
太官太樂令跪奏雅樂樂以次作乘黃令乃出車皇帝
罷入百官皆坐晝漏上水六刻諸蠻夷胡客以次入皆
再拜訖坐御入後三刻又出鐘鼓作謁者僕射跪奏請
羣臣上謁者引王公二千石上殿千石六百石停夲位
謁者引王詣樽酌夀酒跪授侍中侍中跪置御坐前王
還王自酌置位前謁者跪奏藩王臣某䒭奉觴再拜上
千萬歲四廂樂作百官再拜已飲又再拜謁者引王䓁
還夲位陛下者傳就席羣臣皆跪諾侍中中書令尚書
令各於殿上上夀酒登歌樂升太官又行御酒御酒升
階太官令跪授侍郎侍郎跪進御坐前乃行百官酒太
樂令跪奏奏登歌三終乃降太官令跪請具御飯到階
羣臣皆起太官令持羹跪授司徒持飯跪授大司農尚
食持案並授持節持節跪進御坐前羣臣就席太樂令
跪奏奏食舉樂太官行百官飯案遍食畢太樂令跪奏
請進樂樂以次作鼓吹令又前跪奏請以次進衆妓乃
召諸郡計吏前受敕戒於階下宴樂畢謁者一人跪奏
請罷退鐘鼓作羣臣北面再拜出然則夜漏未盡七刻
謂之晨賀晝漏上三刻更出百官奉夀酒謂之晝會别
置女樂三十人於黃帳外奏房中之歌江左多虞不復
晨賀夜漏未盡十刻開宣陽門至平旦始開殿門晝漏
上五刻皇帝乃出受賀皇太子出會者則在三恪下王
公上正旦元會設白獸樽於殿庭樽蓋上施白獸若有
能獻直言者則發此樽飲酒案禮白獸樽乃杜舉之遺
式也為白獸蓋是後代所為示忌憚也
魏制藩王不得朝覲魏明帝時有朝者皆由特恩不得
以為常及泰始中有司奏諸侯之國其王公以下入朝
者四方各為二番三歲而周周則更始若臨時有故却
在眀年眀年來朝之後更滿三歲乃復朝不得違夲數
朝禮皆親執璧如舊朝之制不朝之歲各遣卿奉聘奏
可江左王侯不之國其有受任居外則同方伯刺史二
千石之禮亦無朝聘之制故此禮遂廢漢以高帝十月
定秦且為歲首至武帝雖改用夏正然每月朔朝至於
十月朔猶常饗會其儀夜漏未盡七刻受賀及贄公侯
璧中二千石二千石羔千石六百石鴈四百石以下雉
三公奉璧上殿御坐前北面太常讃曰皇帝為君興三
公伏皇帝坐乃前進璧百官皆賀二千石以上上殿稱
萬歲舉觴御食司徒奉羹大司農奉飯奏食舉之樂百
官受賜宴饗大作樂如元正之儀魏晉則冬至日受方
國及百僚稱賀因小會其儀亞於獻歲之旦
古者帝王莫不巡狩魏文帝值天下三分方隅多事皇
輿亟動役無寧歲蓋應時之務非舊章也眀帝凡三東
巡狩所過存問高年恤疾苦或賜榖帛有古巡幸之風
焉
齊王正始元年巡洛陽縣賜高年力田各有差及武帝
泰始四年詔刺史二千石長吏曰古之王者以歲時巡
狩方岳其次則二伯述職不然則行人順省故雖幽遐
側微心無壅隔下情上通上指遠諭至于鰥寡㒺不得
所用垂風遺烈休聲猶存朕在位累載如臨深川夙興
夕惕眀發不寝坐而待旦思四方水旱災青為之怛然
勤躬約已欲令事事當宜常恐衆吏用情誠意未著萬
幾兼猥慮有不周政刑失謬而弗獲備覽百姓有過在
予一人惟歲之不易未遑卜征巡省之事下之未乂其
何以恤之今使使持節侍中副給事黃門侍郎銜命四
出周行天下親見刺史二千石長吏申諭朕心訪求得
失損益諸宜觀省政教問人間患苦周典有之以其萬
姓之利害為一書其禮俗政事刑禁之逆順為一書其
暴亂作逆犯令為一書其札喪凶荒厄貧為一書其康
樂和親安平為一書每國辨異之以返命于王舊章前
訓今率由之還具條奏俾朕昭然鑒于幽遠若親行焉
大夫君子其各悉乃心敬乃事嘉言令圖苦言至戒與
使者盡之無所隐諱方將虚心以俟其勉哉勗之稱朕
意焉新禮巡狩方嶽柴望告設壝宮如禮諸侯之覲者
賓及執贄皆如朝儀而不建旗摯虞以為覲禮諸侯覲
天子各建其旗旗章所以殊爵命示䒭威詩稱君子至
止言觀其旂宜定新禮建旗如舊禮詔可其議然終晉
代其禮不行
封禪之說經典無聞禮有因天事天因地事地因名山
升中於天而鳳皇降龜龍格天子所以廵狩至於方嶽
燔柴祭天以告其成功事似而非也䜟緯諸說皆云王
者封泰山禪梁甫易姓紀號秦漢行其典前史各陳其
制矣
魏文帝黃初中護軍蔣濟曰夫帝王大禮廵狩為先昭
祖揚禰封禪為首是以自古革命受符未有不蹈梁父
登泰山刊無竟之名紀天人之際者也故司馬相如謂
有文以来七十二君或順所繇於前謹遺教於後太史
公曰主上有聖明而不宣布有司之過也然則元功懿
德不刊梁山之石無以顯帝王之功示兆庶不朽之觀
也語曰當君而歎堯舜之美譬猶人子對厥親而生譽
它人之父今大魏承百王之弊亂拯流遁之艱厄接千
載之衰緒繼百代之廢業自文武至於聖躬所以參成
天地之道綱維神人之化上天報應嘉瑞顯祥以比往
古無所取喻至於歷世迄今未廢大禮雖志在掃盡殘
盗蕩滌餘穢未遑斯事若爾三苗屈彊於江海大舜當
廢東巡之儀徐夷跳梁於淮泗周成當止岱嶽之禮且
去歲破吴虜於江漢今兹屠蜀賊於隴右其震蕩内潰
在不復淹無累於封禪之事也此議久廢非倉卒所定
宜下公卿廣撰其禮卜年考時昭告上帝以副天下之
望臣待罪軍旅不勝大願冒死以聞詔曰聞蒋濟斯言
使吾汗出流足自開闢以来封禪者七十餘君耳故太
史公曰雖有受命之君而功有不洽是以中間廣遠者
千有餘年近者數百載其儀闕不可得記吾何德之修
敢庶兹乎濟豈謂世無管仲以吾有桓公登泰山之志
乎吾不欺天也濟之所言華則榮矣非助我者也公卿
侍中尚書常侍省之而已勿有所議亦不湏答詔也天
子雖距濟議而實使高堂隆草封禪之儀以天下未一
不欲便行大禮會隆卒不復行之及武帝平吴混一區
宇太康元年九月庚寅尚書令衛瓘尚書左僕射山濤
右僕射魏舒尚書劉寔司空張華䒭奏曰臣聞肈自生
靈則有后辟年載之數莫之能紀立德濟世揮揚仁風
以登封泰山者七十有四家其謚號可知者十有四焉
沉淪寂寞曾無遺聲者不可勝紀大晉之德始自重黎
實佐顓頊至於夏商世序天地其在於周不失其緒金
德將升世濟眀聖外平蜀漢海内歸心武功之盛實由
文德至于陛下受命踐祚弘建大業羣生仰毓惟獨江
湖沅湘之表凶桀負固歷代不賓神謀獨斷命將出討
兵威暫加數旬蕩定羈其鯨鯢赦其罪逆雲覆雨施八
方来同聲教所被逹于四極雖黃軒遐征大禹遠略周
之奕世何以尚今若夫玄石素文底號前載象以數表
言以事告雖古河圖洛書之徵不是過也宜宣大典禮
中嶽封泰山禪梁父發德號明至尊享天休篤黎庶勒
千載之表播流後之聲俾百世之下莫不興起斯帝王
之盛業天人之至望也詔曰今逋寇雖殄外則障塞有
警内則百姓未寧此盛德之事所未議也瓘䒭又奏曰
今東漸于海西被于流沙大漠之陰日南北戶莫不通
屬芒芒禹跡今實過之天人之道已周巍巍之功已著
宜修禮地祇登封泰山致誠上帝以答人神之願也迄
如前奏詔曰今陰陽未和刑政未當百姓未得其所豈
可以勒功告成耶詔不許瓘䓁又奏曰臣聞處帝王之
位者必有歷運之期天命之應濟兆庶之功者必有盛
德之容告成之典無不可誣有不敢讓自古道也而眀
詔謙沖屢辭其禮雖盛德攸在推而未居夫三公職典
天地實掌人物國之大事取義於此故漢氏封禪非是
官也不在其事臣䓁前奏蓋陳祖考之功天命又應陛
下之德合同四海迹古考今宜修此禮至於克定歲月
湏五府上議然後奏聞詔曰雖蕩清江表皆臨事者之
勞何足以告成方望羣后思隆大化以寧區夏百姓獲
乂與之休息斯朕日夜之望無所復下諸府矣瓘䒭又
奏臣聞唐虞三代濟世弘功之君莫不仰承天休俯協
人志登介丘履梁父未有辭焉者蓋不可讓也今陛下
勲高皇德無二茂績宏規巍巍之業固非臣䓁所能䆒
論而聖旨勞謙屢自抑損時至弗應推美不居闕皇代
之上儀塞靈祇之欵望何以使大晉之典謨同風於三
五臣䓁誠不敢奉詔請如前奏施行詔曰方當共思弘
道以康庶績且俟它年無復紛紜也王公有司又奏自
古聖眀光宅四海封禪名山著於史籍作者七十四君
矣舜禹之有天下也廵狩四嶽躬行其道易着觀俗省
方禮有升中于天詩頌陟其高山皆載在方策文王為
西伯以服事殷周公以魯藩列于諸侯或享于岐山或
有事泰山徒以聖德猶得為其事自是以来功薄而僣
其義者不可勝數號謚不冺以至於今况高祖宣皇帝
肈開王業海外有截世宗景皇帝濟以大功輯寧區夏
太祖文皇帝受命造晉盪定蜀漢陛下應期龍興混一
六合澤被羣生威震無外昔漢氏失統吳蜀鼎峙兵興
以来近將百年地險俗殊人望絶塞今不羈之寇二代
而平非聪眀神武先天弗違孰能巍巍其成功若兹者
歟臣䒭幸以千載得遭運會親服大化日覩太平至公
至美誰與為譲宜祖述先眀憲章古昔勒功岱嶽登封
告成弘禮樂之制正三雍之典揚名萬世以顯祖宗是
以不勝大願敢昧死以聞請告太常具禮儀復上詔曰
所議誠列代之盛事也然方今未可以爾便報絶之
哀帝即位欲尊崇章皇太妃桓温議宜稱太夫人尚書
僕射江虨議曰虞舜體仁孝之性盡事親之禮貴為天
王冨有四海而瞽叟無立錐之地一級之爵蒸蒸之心
昊天㒺極寧當忍父卑賤不以徽號顯之豈不以子無
爵父之道理窮義屈靡所厝情者哉春秋經曰紀季姜
歸于京師傳曰父母之於子雖為天王后猶曰吾季姜
言子尊不加父母也或以為子尊不加父母則武王何
以追王太王王季文王乎周之三王德配天地王跡之
興自此始也是以武王仰尋前緒遂奉天命追崇祖考
眀不以子尊加父母也按禮幼不誄長賤不誄貴幼賤
猶不得表章長貴况敢錫之以榮命耶漢祖感家令之
言而尊太公荀悅以為孝莫大于嚴父而以子貴加之
父母家令之言過矣爰逮孝章不上賈貴人以尊號而
&KR0779;其金寳幣帛非子道之不至也蓋聖典不可踰也當
春秋時庶子承國其母得為夫人不審直子命母耶故
當告於宗祧以先君之命命之耶竊見詔書當臨軒拜
授貴人為皇太妃今稱皇帝策命命貴人斯則子爵母
也貴人北面拜授斯則母臣子也天尊地卑名位定矣
母貴子賤人倫序矣雖欲加崇貴人而實卑之雖顯眀
國典而實廢之且人主舉動史必書之如當載之方策
以示後世無乃不順乎竊謂應告顯宗之廟稱貴人仁
淑之至宜加殊禮以酬鞠育之惠奉先靈之命事不在
已妃后雖是配君之名然自后以下有夫人九嬪無稱
妃焉桓公謂宜進號太夫人非不允也如以夫人為少
可言皇太夫人皇君也君太夫人於名禮順矣帝特下
詔拜皇太妃三月景辰使兼太保王恬授璽綬儀服一
如太后又詔曰朝臣不為太妃敬為合禮不太常江逌
議位號不極不應盡敬孝武追崇會稽鄭太妃為簡文
太后詔問當開墓不王珣答據三祖追贈及中宗敬后
並不開墓位更為塋域制度耳
禇太后臨朝時議褚裒進見之典蔡謨王彪之並以虞
舜漢高祖猶執子道况后乎王者父無拜禮尚書八座
議以為純子則王道缺純臣則孝道虧謂公庭如臣私
覿則嚴父為允
漢魏故事皇太子稱臣新禮以太子既以子為名而又
稱臣臣子兼稱於義不通除太子稱臣之制摯虞以為
孝經資於事父以事君義兼臣子則不嫌稱臣宜定新
禮皇太子稱臣如舊詔從之
太寧三年三月戊辰明帝立皇子衍為皇太子癸巳詔
曰禮無生而貴者故帝元子方之於士而漢魏以来尊
崇儲貳使官屬稱臣朝臣咸拜此甚無謂吾昔在東宫
未及啟革今衍幼冲之年便臣先達將令日習所見謂
之自然此豈可以教之耶主者其下公卿内外通議使
必允禮中尚書令卞壼議以為周禮王后太子不會眀
禮同於君皆所以重儲貳異正嫡苟奉之如君不得不
拜矣太子若存謙冲故宜答拜臣以為皇太子之立郊
告天地正位儲宫豈得同之皇子揖讓而已謂宜稽則
漢魏闔朝同拜從之
太元中尚書符問王公已下見皇太子儀及所衣服侍
中領國子博士車胤議朝臣宜朱衣褠幘拜敬太子答
拜按經傳不見其文故太傅羊祜牋慶太子稱叩頭死
罪此則拜之證也又太寧三年詔議其典尚書卞壼謂
宜稽則漢魏闔朝同拜其朱衣冠冕惟施之天朝宜褠
幘而已朝議多同
太元十二年議二王後與太子先後博士庾宏之及尚
書參議並以為陳留國之上賓皇太子雖國之儲貳猶
在臣位陳留王坐應在太子上陳留王勱表稱疾病積
年求放罷詔禮官博士議之博士曺躭云勱為祭主而
無執祭之期宜與穆子孟縶事同王彪之云二王之後
不宜輕致廢立記傳未見有已為君而疾病退罷者當
知古無此禮孟縶穆子是方應為君非陳留之比
咸康四年成帝臨軒遣使拜太傅太尉司空儀注太樂
宿懸於殿庭門下奏非祭祀宴饗則無設樂之制太常
蔡謨議曰凡敬其事則備其禮禮備則制有樂樂者所
以敬事而眀義為耳目之娱故冠亦用之不惟宴饗宴
饗之有樂亦所以敬賓也故郤至使楚楚子饗之郤至
辭曰不忘先君之好貺之以大禮重之以備樂尋斯辭
也則宴饗之意可知矣公侯大臣人君所重故御坐為
起在輿為下言稱伯舅傳曰國卿君之貳也是以命使
之日御親臨軒百僚陪列此即敬事之意也古者天王
饗下國之使及命將帥遣使臣皆有樂故詩序曰皇皇
者華君遣使臣也又曰採薇以遣之出車以勞還杕杜
以勤歸皆作樂而歌之今命大使拜輔相比於下國之
臣輕重殊矣輕誠有之重亦宜然故謂臨軒遣使宜有
金石之樂議奏從焉
漢魏故事王公羣妾見於夫人夫人不答拜新禮以為
禮無不答更制妃公侯夫人答妾拜摰虞以為禮妾事
女君如婦之事姑妾服女君期女君不報則敬與婦同
而又加賤也名位不同夲無酬報禮無不答義不謂此
先聖殊嫡庶之别以絶陵替之漸峻眀其防猶有僣違
宜定新禮自如其舊詔可其議
五禮之别其四曰軍所以和外寧内保大定功者也但
兵者凶事故因蒐狩而習之
漢儀立秋之日自郊禮畢始揚威武斬牲於東門以薦
陵廟其儀乘輿御戎路白馬朱鬛躬執弩射生牲以為
薦麛太宰命謁者各一人載以獲車馳送陵廟還宫遣
使者齎束帛以賜武官武官肄兵習戰陣之儀斬牲之
禮名曰貙劉兵官皆肄孫吳兵法六十四陣既還公卿
已下陳雒陽前街乘輿到公卿已下拜天子下車公卿
親識顔色然後還宫古語曰在軍下車則惟此時施行
漢世率以為常至獻帝建安二十一年魏國有司奏古
四時講武皆於農隙漢西京承秦制三時不講惟十月
都講今金革未偃士衆素習可無四時講武但以立秋
擇吉日大朝車騎號曰閱兵上合禮名下承漢制奏可
是冬閱兵魏王親執金鼓以令進退
延康元年魏文帝為魏王是年六月立秋閱兵于東郊
公卿相儀王御華蓋親令金鼓之節
魏眀帝太和元年十月又閱兵
武帝泰始四年九月咸寧元年太康四年六年冬皆自
臨宣武觀大閱衆軍然不自令進退也自惠帝以後其
禮遂廢
元帝太興四年詔左右衞及諸營教習依大習儀作鴈
羽仗
成帝咸和中詔内外諸軍戲兵於南郊之場故其地因
名鬭場自後藩鎮桓庾諸方伯往往閱習然朝廷無事
焉
漢魏故事遣將出征符節郎授節鉞於朝堂其後荀顗
䓁所定新禮遣將御臨軒尚書授節鉞依古兵書跪而
推轂之義也
五禮之别其五曰嘉晏饗冠婚之道於是乎備周末崩
離賓射宴饗之則罕復能行冠婚飲食之法又多變遷
周禮雖有服冕之數而無天子冠文又儀禮云公侯之
有冠禮夏之末造也王鄭皆以為夏末上下相亂簒弑
由生故作公侯冠禮則眀無天子冠禮之審也大夫又
無冠禮古者五十而後爵何大夫冠禮之有周人年五
十而有賢才則試以大夫之事猶行士禮也故筮日筮
賓冠於阼以著代醮於客位三加彌尊皆士禮耳然漢
代以来天子諸侯頗採其儀正月甲子若景子為吉日
可加元服儀從冠禮是也漢順帝冠又兼用曺褒新禮
乘輿初加緇布進賢次爵弁武弁次通天皆於高廟以
禮謁見世祖廟王公已下初加進賢而已按此文始冠
緇布從古制也冠於宗廟是也魏天子冠一加其說曰
士禮三加加有成也至於天子諸侯無加數之文者將
以踐阼臨下尊極德備豈得與士同也魏氏太子再加
皇子王公世子乃三加孫毓以為一加再加皆非也禮
醮辭曰令月吉日以歲之正以月之令按魯襄公冠以
冬漢惠帝冠以三月明無定月而後漢以来帝加元服
咸以正月及咸寧二年秋閏九月遣使冠汝南王東此
則非必歲首冠禮於廟然武惠冠太子太子皆即廟見
斯亦擬在廟之儀也穆帝孝武將冠皆先以幣告廟訖
又廟見也惠帝之為太子將冠武帝臨軒使兼司徒高
陽王珪加冠兼光祿大夫屯騎校尉華廙贊冠江左諸
帝將冠金石宿設百僚陪位又豫於殿上鋪大牀御府
令奉冕幘簮導衮服以授侍中常侍太尉加幘太保加
冕將加冕太尉跪讀祝文曰令月吉日始加元服皇帝
穆穆思弘衮職欽若昊天六合是式率遵祖考永永無
極眉夀惟期介兹景福加冕訖侍中繫玄紞侍中脱帝
絳紗服加衮服冕冠事畢太保率羣臣奉觴上夀王公
以下三稱萬歲乃退按儀注一加幘冕而已
泰始十年南宫王承年十五依舊應冠有司奏議禮十
五成童國君十五而生子以眀可冠之宜又漢魏遣使
冠諸王非古典於是制王十五而冠不復加使命王彪
之云禮傳冠皆在廟按武帝既加元服車駕出拜于太
廟以告成也蓋亦猶擬在廟之儀
魏齊王正始四年始立皇后甄氏其儀不存
武帝咸寧二年臨軒遣太尉賈充策立皇后楊氏納悼
后也因大赦賜王公以下各有差百僚上禮
太康八年有司奏婚納徵大婚用玄纁束帛加珪馬二
駟王侯玄纁束帛加璧乘馬大夫用玄纁束帛加羊古
者以皮馬為庭實天子加以榖珪諸侯加大璋可依周
禮改璧用璋其羊鴈酒米玄纁如故諸侯婚禮加納采
告期親迎各帛五匹及納徵馬四匹皆令夫家自備惟
璋官為具致之尚書朱整議按魏氏故事王娶妃公主
嫁之禮天子諸侯以皮馬為庭實天子加以榖珪諸侯
加以大璋漢高后制聘后黃金二百斤馬十二匹夫人
金五十斤馬四匹魏氏王娶妃公主嫁之禮用絹百九
十匹晉興故事用絹三百匹詔曰公主嫁由夫氏不宜
皆為備物賜錢使足而已惟給璋餘如故事
成帝咸康二年臨軒遣使持節兼太保領軍將軍諸葛
恢兼太尉護軍將軍孔愉六禮備物拜皇后杜氏即日
入宫帝御太極殿羣臣畢賀賀非禮也王者㛰禮禮無
其例春秋祭公逆王后于紀榖梁左氏傳說與公羊又
不同而自漢魏遺事並皆闕略武惠納后江左又無復
儀注故成帝將納杜后太常華恒始與博士參定其儀
據杜預左氏傳說主婚是供其婚禮之幣而已又周靈
王求婚於齊齊侯問於晏桓子桓子對曰夫婦所生若
如人姑姊妺則稱先守某公之遺女若如人此則天子
之命自得下達臣下之答徑自上通先儒以為丘眀詳
錄其事蓋為王者婚娶之禮也故成帝臨軒遣使稱制
拜后然其儀注又不具存
康帝建元元年納皇后褚氏而儀注陛者不設旄頭殿
中御史奉令迎皇后依成恭皇后入宫御物而儀注至
尊衮冕升殿旄頭不設求量處又按昔迎恭皇后惟作
青龍旂其餘皆即御物今當臨軒遣使而五牛旂旗旄
頭罼罕並出即用故致今闕詔曰所以正法服升太極
者以敬其始故備其禮也今云何更闕所重而徹法物
耶又恭后神主入廟先帝詔后禮宜降不宜建五牛旗
而今猶復設之耶既不設五牛旗則旄頭罼罕之物易
具也又詔曰舊制既難凖且於今而備亦非宜府庫之
儲惟當以供軍國之費耳法服儀飾粗令舉其餘兼副
雜器停之
穆帝升平元年將納皇后何氏太常王彪之大引經傳
及諸故事以定其禮深非公羊婚禮不稱主人之義又
曰王者之於四海無非臣妾雖復父兄之親師友之賢
皆純臣也夫崇三綱之始以定乾坤之儀安有天父之
尊而稱臣下之命以納伉儷安有臣下之卑而稱天父
之名以行大禮遠尋古禮無王者此制近求史籍無王
者此制比於情不安於義不通按咸寧二年納悼皇后
時弘訓太后母臨天下而無命戚屬之臣為武皇父兄
主婚之文又考大晉已行之事咸寧故事不稱父兄師
友則咸寧華恒所上禮合於舊臣愚謂今納后儀制宜
一依咸寧故事於是從之華恒所定之禮依漢書及晉
已行之制故彪之多從咸寧由此也惟以娶婦之家三
日不舉樂而咸康羣臣賀為失禮故但依咸寧上禮不
復賀其告廟六禮版文䓁儀皆彪之定也其納采版文
璽書曰皇帝咨前太尉參軍何琦渾元資始肇經人倫
爰及夫婦以奉天地宗廟社稷謀于公卿咸以宜率由
舊典今使使持節太常彪之宗正綜以禮納采主人曰
皇帝嘉命訪婚陋族備數采擇臣從祖弟故散騎侍郎
凖之遺女未&KR0570;教訓衣履若如人欽承舊章肅奉典制
前太尉參軍都鄉侯糞土臣何琦稽首頓首再拜承詔
次問名版文曰皇帝曰咨某官某姓兩儀配合承天統
物正位于内必俟令族重章舊典今使使持節太常某
宗正某以禮問名主人曰皇帝嘉命使者某到重宣中
詔問臣名族臣族女父母所生先臣故光祿大夫雩婁
侯禎之遺玄孫先臣故豫州刺史關中侯惲之曾孫先
臣安豐太守關中侯叡之孫先臣故散騎侍郎凖之遺
女外出自先臣故尚書左丞胄之外曾孫先臣故侍中
關内侯夷之外孫女年十七欽承舊章肅奉典制次納
吉版文曰皇帝曰咨某官某姓人謀龜從僉曰貞吉敬
從典禮今使使持節太常某宗正某以禮納吉主人曰
皇帝嘉命使者某重宣中詔太卜元吉臣陋族卑鄙憂
懼不堪欽承舊章肅奉典制次納徵版文曰皇帝曰咨
某官某姓之女有母儀之德窈窕之姿如山如河宜奉
宗廟永承天祚以玄纁皮帛馬羊錢璧以章典禮今使
使持節司徒某太常某以禮納徵主人曰皇帝嘉命降
㛰卑陋崇以上公寵以典禮備物典策欽承舊章肅奉
典制次請期版文曰皇帝曰咨某官某姓謀于公卿泰
筮元龜罔有不臧率遵典禮今使使持節太常某宗正
某以禮請期主人曰皇帝嘉命使者某重宣中詔吉日
惟某可迎臣欽承舊章肅奉典制次親迎版文曰皇帝
曰咨某官某姓歲吉月令吉日惟某率禮以迎今使使
持節太保某太尉某以禮迎主人曰皇帝嘉命使者某
重宣中詔令月吉辰備禮以迎上公宗卿兼至副介近
臣百兩臣螻蟻之族猥承大禮憂懼戰悸欽承舊章肅
奉典制某稽首承詔皆如初答孝武納王皇后其禮亦
如之其納采問名納吉請期親迎皆用白鴈白羊各一
頭酒米各十二斛惟納徵羊一頭玄纁用帛三匹絳二
匹絹二百匹獸皮二枚錢二百萬玉璧一枚馬六匹酒
米各十二斛鄭玄所謂五鴈六禮也其馬之制備物之
數校太康所奏又有不同云古者㛰冠皆有醮鄭氏醮
文三首具存
升平八年臺符問迎皇后大駕應作鼓吹不博士胡訥
議臨軒儀注闕無施安鼓吹處所又無舉麾鳴鐘之條
太常王彪之以為㛰禮不樂鼓吹亦樂之總名儀注所
以無者依㛰禮今宜備設而不作時用此議
永和二年納后議賀不王述云㛰是嘉禮春秋傳曰娶
者大吉非常吉又傳曰鄭子罕如晉賀夫人鄰國猶相
賀况臣下耶如此便應賀但不在三日内耳今因廟見
成禮而賀亦是一節也王彪之議云㛰禮不樂不賀禮
之眀文傳稱子罕如晉賀夫人既無經文又傳不云禮
也禮取婦三日不舉樂眀三日之後自當樂至於不賀
無三日之斷恐三日之後故無應賀之禮又云禮記所
以言賀取妻者是因就酒食而有慶語也愚謂無直相
賀之體而有禮貺共慶會之義今世所共行于時竟不
賀
穆帝納后欲用九月九月是忌月范汪問王彪之答云
禮無忌月不敢以所不見便謂無之博士曺躭荀訥䓁
並謂無忌月之文不應有妨王洽曰若有忌月當復有
忌歲
太元十二年臺符問皇太子既拜廟朝臣奉賀應上禮
與不國子博士車胤云百辟卿士咸預盛禮展敬拜伏
不湏復上禮惟方伯牧守不覩大禮自非酒牢貢羞無
以表其乃誠故宜有上禮猶如元正大慶方伯莫不上
禮朝臣奉璧而已太學博士庾弘之議按咸寧三年始
平濮陽諸王新拜有司奏依故事聽京城近臣諸王公
主應朝賀者復上禮今皇太子國之儲副既已崇建普
天同慶謂應上禮奉賀徐邈同又引一有元良慶在於
此封諸王及新宫上禮既有前事亦皆已瞻仰致敬而
又奉觴上夀應亦無疑也
江左以来太子㛰納徵禮用玉璧一獸皮二未詳何所
凖況或者獸取其威猛有班彩玉以象德而有潤尋珪
璋亦玉之美者豹皮采蔚以譬君子王肅納徵辭云玄
纁束帛儷皮鴈羊前漢聘后黃金二百斤馬十二匹亦
無用羊之旨鄭氏㛰物贊曰羊者祥也然則㛰之有羊
自漢末始也王者六禮尚未用焉是故太康中有司奏
太元十二年臺符問皇太子既拜廟朝臣奉賀應上禮
與不國子博士車胤云百辟卿士咸預盛禮展敬拜伏
不湏復上禮惟方伯牧守不覩大禮自非酒牢貢羞無
以表其乃誠故宜有上禮猶如元正大慶方伯莫不上
禮朝臣奉璧而已太學博士庾弘之議按咸寧三年始
平濮陽諸王新拜有司奏依故事聽京城近臣諸王公
主應朝賀者復上禮今皇太子國之儲副既已崇建普
天同慶謂應上禮奉賀徐邈同又引一有元良慶在於
此封諸王及新宫上禮既有前事亦皆已瞻仰致敬而
又奉觴上夀應亦無疑也
江左以来太子㛰納徵禮用玉璧一獸皮二未詳何所
凖況或者獸取其威猛有班彩玉以象德而有潤尋珪
璋亦玉之美者豹皮采蔚以譬君子王肅納徵辭云玄
纁束帛儷皮鴈羊前漢聘后黃金二百斤馬十二匹亦
無用羊之旨鄭氏㛰物贊曰羊者祥也然則㛰之有羊
自漢末始也王者六禮尚未用焉是故太康中有司奏
禮儀之廢久矣乃今復講肄舊典賜太常絹百匹丞博
士及學生牛酒咸寧三年惠帝元康九年復行其禮魏
正始中齊王每講經遍輒使太常釋奠先聖先師於辟
雍弗躬親及惠帝眀帝之為太子及愍懷太子講經竟
並親釋奠於太學太子進爵於先師中庶子進爵於顔
回成穆孝武三帝亦皆親釋奠孝武時以學在水南懸
遠有司議依升平元年於中堂權立行太學于時無復
國子生有司奏應湏復二學生百二十人太學生取見
人六十國子生權銓大臣子孫六十人事訖罷奏可釋
奠禮畢會百官六品以上
漢儀季春上已官及百姓皆褉於東流水上洗濯袚除
去宿垢而自魏以後但用三日不以上已也晉中朝公
卿以下至于庶人皆褉洛水之側趙王倫簒位三日會
天泉池誅張林懷帝亦會天泉池賦詩陸機云天泉池
南石溝引御溝水池西積石為褉堂夲水流杯飲酒亦
不言曲水元帝又詔罷三日弄具海西於鍾山立流水
曲水延百僚皆其事也九月九日馬射或說云秋金之
節講武習射象立秋之禮也
晉書卷二十一
晉書卷二十一考證
禮志下魏文帝黃初中文帝監本誤作明帝今改正
晉書卷二十一考證
