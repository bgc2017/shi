晉書卷二十二
唐太宗文皇帝御撰
志第十二
樂上
夫性靈之表不知所以發於詠歌感動之端不知所以
關於手足生於心者謂之道成於形者謂之用譬諸天
地其猶影響百獸率舞而況於人乎美其和平而哀其
喪亂以兹援律乃播其聲焉農瑟羲琴倕鍾和磬逹靈
成性象物昭功由此言之其來自遠殷氏不綱遺風餘
孽淫奏既興雅章奔散英莖之制蓋已微矣孔子曰人
能弘道非道弘人周始二南風兼六代昔黃帝作雲門
堯作咸池舜作大韶禹作大夏殷作大濩周作大武所
謂因前王之禮設俯仰之容和順積中英華發外書稱
命䕫典樂教胄子則周官所謂奏大吕歌黃鍾天貺來
下人祗動色抑揚周監以弘雅音及褒艷興災平王逢
亂禮廢親疎樂沈河海是以延陵季子聞歌小雅曰其
周德之衰乎猶有先王之遺風焉而列壤稱孤各興吟
詠魏文侯聆古樂而恐卧晉平公聽新聲而忘食先王
之道漸以陵夷八方殊風九州異則秦氏并吞遂專刑
憲至於絃歌詩頌干戚旄羽投諸烟火埽地無遺漢祖
提劒寰中削平天下文匪躬於德化武有心於制作太
后擯儒家之道大臣排賈氏之言搢紳先生所以長歎
而子政仲舒猶不能已也炎漢中興眀皇帝即位表圭
景而陳清廟樹槐隂而疏璧流祀光武於眀堂以配上
帝召桓榮於太學袒而割牲濟濟焉皇皇焉有足觀者
自斯厥後禮樂彌殷永平三年官之司樂改名大予式
揚典禮旁求圖讖道隣雅頌事邇中和其有五方之樂
者則所謂大樂九變天神可得而禮也其有宗廟之樂
者則所謂肅雍和鳴先祖是聽者也其有社稷之樂者
則所謂琴瑟擊鼓以迓田祖者也其有辟雍之樂者則
所謂移風易俗莫善於樂者也其有黃門之樂者則所
謂宴樂羣臣蹲蹲舞我者也其有短簫之樂者則所謂
王師大捷令軍中凱歌者也魏武挟天子而令諸侯思
一戎而匡九服時逢吞滅憲章咸盪及削平劉表始獲
杜䕫揚鼙摠干式遵前記三祖紛綸咸工篇什聲歌雖
有損益愛翫在乎雕章是以王粲等各造新詩抽其藻
思吟詠神靈贊揚來饗武皇帝採漢魏之遺範覽景文
之垂則鼎鼐唯新前音不改泰始九年光禄大夫荀勖
始作古尺以調聲韻仍以張華等所制高文陳諸下管
永嘉之亂伶官既減曲臺宣榭咸變汚萊雖復象舞歌
工自胡歸晉至於孤竹之管雲和之瑟空桑之琴泗濱
之磬其能備者百不一焉夫人受天地之靈藴菁華之
氣剛柔遞用哀樂分情經春陽而自喜遇秋彫而不悅
遊乎金石之端出乎管絃之外因物遷逝乘流不反是
以楚王升輕軒於彭蠡漢順聽鳴鳥於樊衢聖人功成
作樂化平裁曲乃揚節奏以暢中和飾其歡欣止於哀
思者也凡樂之道五聲八音六律十二管為之綱紀云
五聲宫為君宫之為言中也中和之道無往而不理焉
商為臣商之為言強也謂金性之堅強也角為民角之
為言觸也謂象諸陽氣觸物而生也徵為事徵之為言
止也言物盛則止也羽為物羽之為言舒也言陽氣將
復萬物孳育而舒生也古人有言曰禮樂不可斯湏去
身化上遷善有如不及是以聞其宫聲使人温良而寬
大聞其商聲使人方廉而好義聞其角聲使人惻隠而
仁愛聞其徵聲使人樂養而好施聞其羽聲使人恭儉
而好禮
八音八方之風也乾之音石其風不周坎之音革其風
廣莫艮之音匏其風融震之音竹其風眀庶巽之音木
其風清眀離之音絲其風景坤之音土其風涼兊之音
金其風閶闔
陽六為律謂黃鐘太蔟姑洗蕤賓夷則無射隂六為呂
謂大呂應鐘南呂林鐘仲呂夾鐘凡有十二以配十二
辰焉律之為言法也言陽氣施生各有法也呂之為言
助也所以助成陽功也正月之辰謂之寅寅者津也謂
生物之津塗也二月之辰名為卯卯者茂也言陽氣生
而孳茂也三月之辰名為辰辰者震也謂時物盡震動
而長也四月之辰謂為巳巳者起也物至此時畢盡而
起也五月之辰謂為午午者長也大也言物皆長大也
六月之辰謂之未未者味也言時萬物向成有滋味也
七月之辰謂為申申者身也言時萬物身體皆成就也
八月之辰謂為酉酉者緧也謂時物皆緧縮也九月之
辰謂之戌戌者滅也謂時物皆衰滅也十月之辰謂為
亥亥者也言時隂氣殺萬物也十一月之辰謂為
子子者孳也謂陽氣至此更孳生也十二月之辰謂為
丑丑者紐也言終始之際以紐結為名也十一月之管
謂之黃鐘黃者隂陽之中色也天有六氣地有五才而
天地數畢焉或曰冬至德氣為土土色黃故曰黃鐘正
月之管謂為太蔟蔟者蔟也謂萬物隨於陽氣太蔟而
生也三月之管名為姑洗姑洗者姑枯也洗濯也謂物
生新潔洗除其枯改柯易葉也五月之管名為蕤賓葳
蕤垂下貌也賓敬也謂時陽氣下降隂氣始起相賓敬
也七月之管名為夷則夷平也則法也謂萬物將成平
均皆有法則也九月之管名為無射射者出也言時陽
氣上升萬物收藏無復出也十二月之管名為大呂呂
者助也謂陽氣方之隂氣助也十月之管名為應鐘應
者和也謂歲功皆成應和陽功收而聚之也八月之管
名為南呂南者任也謂時物皆秀有懷任之象也六月
之管名為林鐘林者林茂也謂時物茂盛於野也四月
之管名為仲呂呂者助也謂陽氣盛長隂助成功也二
月之管名為夾鐘夾者佐也謂時物尚未盡出隂德佐
陽而出物也漢自東京大亂絶無金石之樂樂章亡缺
不可復知及魏武平荆州獲漢雅樂郎河南杜䕫能識
舊法以為軍謀祭酒使創定雅樂時又有散騎侍郎鄧
静尹商善訓雅樂歌師尹胡能歌宗廟郊祀之曲舞師
馮肅服養曉知先代諸舞䕫悉摠領之遠詳經籍近採
故事考會古樂始設軒懸鐘磬而黃初中柴玉左延年
之徒復以新聲被寵改其聲韻及武帝受命之初百度
草創泰始二年詔郊祀眀堂禮樂權用魏儀遵周室肇
稱殷禮之義但改樂章而已使傅元為之詞云
祀天地五郊夕牲歌
天命有晉穆穆眀眀我其夙夜祗事上靈常
于時假迄用有成於薦玄牡進夕其牲崇德
作樂神祗是聽
祀天地五郊迎送神歌
宣文蒸哉日靖四方永言保之夙夜匪康光
天之命上帝是皇嘉樂殷薦靈祚景祥神祇
降假享福無疆
饗天地五郊歌
天祚有晉其命維新受終于魏奄有黎民燕
及皇天懷和百神丕顯遺烈之德之純享其
玄牡式用肇禋神祇來格福禄是臻時邁其
猶昊天子之祐享有晉肇庶戴之畏天之威
敬授人時丕顯丕承於猶繹思皇極斯建庶
績咸熙庶幾夙夜惟晉之祺宣文惟后克配
彼天撫寧四海保有康年於乎緝熙肆用靖
民爰立典制爰脩禮紀作民之極莫匪資始
克昌厥後永言保之
天地郊眀堂夕牲歌
皇矣有晉時邁其德受終于天光濟萬國萬
國既光神定厥祥虔于郊祀祗事上皇祗事
上皇百福是臻巍巍祖考克配彼天嘉牲匪
歆德馨惟饗受天之祐神化四方
天地郊眀堂降神歌
於赫大晉應天景祥二帝邁德宣此重光我
皇受命奄有萬方郊祀配享禮樂孔章神祗
嘉享祖考是皇克昌厥後保祚無疆
天郊饗神歌
整泰壇禮皇神精氣感百靈賓藴朱火燎
芳薪紫烟遊冠青雲神之體靡象形曠無
方幽以清神之來光景昭聽無聞視無兆
神之至舉歆歆靈爽協動余心神之坐
同歡娛澤雲翔化風舒嘉樂奏文中聲八
音諧神是聽咸潔齊並芬芳烹牷牲享玉
觴神悅饗歆禋祀祐大晉降繁祉胙京邑
廣四海保天年窮地紀
地郊饗神歌
整泰圻竢皇祇衆神感羣靈儀隂祀設吉
禮施夜將極時未移祇之體無形象潛泰
幽洞忽荒祇之出薆若有靈無遠天下母
祇之來遺光景昭若存終冥冥祇之至
舉欣欣舞象德歌成文祇既坐同歡豫澤
雨施化雲布樂八變聲教敷物咸亨祇是
娛齊既絜侍者肅玉觴進咸穆穆饗嘉豢
歆德馨祚有晉暨羣生溢九壤格天庭
保萬夀延億齡
眀堂饗神歌
經始眀堂享祀匪懈於皇烈考光配上帝赫
赫上帝既高既崇聖考是配眀德顯融率土
敬職萬方來祭常于時假保祚永世
祠廟夕牲歌
我夕我牲猗歟敬止嘉豢孔時供兹享祀神
鑒厥誠博碩斯歆祖考降饗以虞孝孫之心
祠廟迎送神歌
嗚呼悠哉日監在兹以時享祀神眀降之神
眀斯降既祐饗之祚我無疆受天之祜赫赫
太上巍巍聖祖眀眀烈考丕承繼序
祠征西將軍登歌
經始宗廟神眀戾止申錫無疆祗承享祀假
哉皇祖綏予孫子燕及後昆錫兹繁祉
祠豫章府君登歌
嘉樂肆筵薦祀在堂皇皇宗廟乃祖乃皇濟
濟辟公相予蒸嘗享祀不忒降福穰穰
祠潁川府君登歌
於邈先后實司于天顯矣皇祖帝祉肇臻本
支克昌資始開元惠我無疆享祚永年
祠京兆府君登歌
於惟曾皇顯顯令德高眀清亮匪競柔克保
乂命祐基命惟則篤生聖祖光濟四國
祠宣皇帝登歌
於鑠皇祖聖德欽眀勤施四方夙夜敬止載
敷文教載揚武烈匡定社稷龔行天罰經始
大業造創帝基畏天之命于時保之
祠景皇帝登歌
執競景皇克眀克哲旁作穆穆惟祗惟畏纂
宣之緒耆定厥功登此雋乂糾彼羣凶業業
在位帝既勤止惟天之命於穆不已
祠文皇帝登歌
於皇時晉允文文皇聰眀叡智聖敬神武萬
機莫綜皇斯清之蛇豕放命皇斯平之柔遠
能邇簡授英賢創業垂統勲格皇天
祠廟饗神歌二篇
曰晉是常享祀時序宗廟致敬禮樂具舉惟
其來祭普天率土犧罇既奠清酤既載亦有
和羹薦斯羞備蒸蒸永慕感時興思登歌奏
舞神樂其和祖考來格祐我邦家溥天之下
罔不休嘉
肅肅在位濟濟臣工四海来格禮儀有容鐘
鼓振管絃理舞開元歌永始神胥樂兮肅
肅在位臣工濟濟小大咸敬上下有禮理管
絃振鼓鐘舞象德歌詠功神胥樂兮肅肅
在位有來雍雍穆穆天子相維辟公禮有儀
樂有則舞象功歌詠德神胥樂兮
杜䕫傳舊雅樂四曲一曰鹿鳴二曰騶虞三曰伐檀四
曰文王皆古聲辭及太和中左延年改䕫騶虞伐檀文
王三曲更自作聲節其名雖存而聲實異唯因䕫鹿鳴
全不改易每正旦大會太尉奉璧羣后行禮東廂雅樂
常作者是也後又改三篇之行禮詩第一曰於赫篇詠
武帝聲節與古鹿鳴同第二曰巍巍篇詠文帝用延年
所改騶虞聲第三曰洋洋篇詠眀帝用延年所作文王
聲第四曰復用鹿鳴鹿鳴之聲重用而除古伐檀及晉
初食舉亦用鹿鳴至泰始五年尚書奏使太僕傅玄中
書監荀勖黃門侍郎張華各造正旦行禮及王公上夀
酒食舉樂歌詩荀勖云魏氏行禮食舉再取周詩鹿鳴
以為樂章又鹿鳴以宴嘉賓無取於朝考之舊聞未知
所應勖乃除鹿鳴舊歌更作行禮詩四篇先陳三朝朝
宗之義又為正旦大會王公上夀歌詩并食舉樂歌詩
合十三篇又以魏氏歌詩或二言或三言或四言或五
言與古詩不類以問司律中郎將陳頎頎曰被之金石
未必皆當故勖造晉歌皆為四言唯王公上夀酒一篇
為三言五言焉張華以為魏上夀食舉詩及漢氏所施
用其文句長短不齊未皆合古蓋以依詠絃節本有因
循而識樂知音足以制聲度曲法用率非凡近之所能
改二代三京襲而不變雖詩章辭異廢興隨時至其韻
逗留曲折皆繫於舊有由然也是以一皆因就不敢有
所改易此則華勖所明異旨也時詔又使中書侍郎成
公綏亦作焉今並採列之云
四廂樂歌
正旦大會行禮歌(成公綏)
穆穆天子光臨萬國多士盈朝莫匪俊德流
化罔極王猷允塞嘉會置酒嘉賓充庭羽旄
曜宸極鐘鼓振太清百辟朝三朝彧彧眀儀形
濟濟鏘鏘金聲玉振
禮樂具宴嘉賓眉夀祚聖皇景福惟日新羣
后戾止有來雍雍獻酬納贄崇此禮容豐羞
萬俎旨酒千鍾嘉樂盡宴樂福禄咸攸同
樂哉天下安寧道化行風俗清簫韶作詠九
成年豐穰世泰平至治哉樂無窮元首聰
眀股肱忠㴻豐澤揚清風
嘉瑞出靈應彰麒麟見鳳皇翔醴泉湧流
中唐嘉禾生穗盈箱降繁祉祚聖皇承天
位統萬國受命應期授聖德
四世重光宣開洪業景克昌文欽眀德彌彰
肇啓晉邦流祚無疆
泰始建元鳳皇龍興龍興伊何享祚萬乘奄
有八荒化育黎蒸圖書既煥金石有徵德光
大道熙隆被四表格皇穹奕奕萬嗣眀眀
顯融高朗令終保兹永祚與天比崇
聖皇君四海順人應天期三葉合重光泰始開
洪基眀曜𠫭日月功化侔四時宇宙清且泰
黎庶咸雍熙善哉雍熙
惟天降命翼仁佑聖於穆三皇載德彌盛摠
齊璇璣光統七政百揆時序化若神聖四海
同風興至仁濟民育物擬陶均擬陶均垂
惠潤皇皇羣賢峨峩英雋德化宣芬芳播來
胤播來胤垂後昆清廟何穆穆皇極闢四門
皇極闢四門萬機無不綜亹亹翼翼樂不及
荒飢不遑食大禮既行樂無極
登崑崙上層城乘飛龍升泰清冠日月佩
五星揚虹蜺建篲旌披慶雲蔭繁榮覽八
極遊天庭順天地和隂陽序四時曜三光
張帝紀正皇綱播仁風流惠康邁洪化
振靈威懷萬方納九夷朝閶闔宴紫微建
五旗羅鐘簴列四懸奏韶武鏗金石揚旌
羽縱八佾巴渝舞詠雅頌和律呂于胥樂
樂聖主
化蕩蕩清風泄摠英雄御俊傑開宇宙掃
四裔光緝熙美聖哲超百代揚休烈流景
祚顯萬世
皇皇顯祖翼世佐時寧濟六合受命應期神
武鷹揚大化咸熙廓開皇衢用成帝基
光光景皇無競惟烈匡時拯俗休功蓋世宇
宙既康九域有截天命降監啓祚眀哲
穆穆烈考克眀克儁實天生德誕應靈運肇
建帝業開國有晉載德奕世垂慶洪胤
眀眀聖帝龍飛在天與靈合契通德幽玄仰
化青雲俯育重川受靈之祐於萬斯年
正旦大會王公上夀酒歌(荀勖)
踐元辰延顯融獻羽觴祈令終我皇夀而隆
我皇茂而嵩本支奮百世休祚鍾聖躬
食舉樂東西廂歌(荀勖)
煌煌七曜重眀交暢我有嘉賓是應是貺邦
政既圖接以大饗人之好我式遵德讓
賓之初筵藹藹濟濟既朝乃宴以洽百禮頒
以位叙或庭或陛登儐台叟亦有兄弟胥子
陪寮憲兹度楷觀頤養正降福孔偕
昔我三后大業是維今我聖皇焜燿前暉奕
世重規眀照九畿思輯用光時罔有違陟禹
之跡莫不來威天被顯禄福履是綏
赫矣太祖克廣眀德廓開宇宙正世立則變
化不經民無瑕慝創業垂統兆我晉國
烈文伯考時維帝景夷險平亂威而不猛御
衡不迷皇塗煥景七德咸宣其寧惟永
猗歟盛歟先皇聖文則天作孚大哉為君慎
徽五典帝載是勤文武發揮茂建嘉勲脩已
濟治民用寧殷懷遠燭幽玄教氤氲善世不
伐服事三分德博化隆道冐無垠
隆化洋洋帝命溥將登我晉道越惟聖王龍
飛革運臨燾八荒叡喆欽眀配蹤虞唐封建
厥福駿發其祥三朝習吉終然允臧其臧維
何捴彼萬方元侯列辟四嶽藩王時見世享
率兹有常旅揖在庭嘉客在堂宋衛既臻
陳留山陽有賓有使觀國之光貢賢納計獻
璧奉璋保祐命之申錫無疆
振鷺于飛鴻漸其翼京邑穆穆四方是式無
競維人王綱允勑君子來朝言觀其極
廙廙大君民之攸暨信理天工惠康不匱將
遠不仁訓以醇粹幽眀有倫俊乂在位九族
既睦庶邦順比開元布憲四海鱗萃協時正
統殊塗同致厚德載物靈心隆貴敷奏讜言
納以無諱樹之典象誨之義類上教如風
下應如卉一人有慶羣萌以遂我后宴喜令
問不墜
既宴既喜翕是萬邦禮儀卒度物其有容晢
晢庭燎喤喤鼓鐘笙磬詠德萬舞象功八音
克諧俗易化從其和如樂庶品時邕
時邕斌斌六合同塵往我祖宣威静殊鄰首
定荆楚遂平燕秦亹亹文皇邁德流仁爰造
草昧應乾順民靈瑞告符休徵響震天地弗
違以和神人既禽庸蜀吳會是賓肅慎率職
楛矢來陳韓濊進樂宮徵清鈞西旅獻獒
扶南效珍蠻裔重譯玄齒文身我皇撫之景
命惟新
愔愔嘉會有聞無聲清酤既奠籩豆既升禮
充樂備簫韶九成愷樂飲酒酣而不盈率土
歡豫邦國以寧王猷允塞萬載無傾
冬至初歲小會歌(張華)
日月不留四氣回周節慶代序萬國同休庶
允羣后奉夀升朝我有夀禮式宴百僚繁肴
綺錯旨酒泉渟笙鏞和奏磬管流聲上隆其
愛下盡其心宣其壅滯訓之德音乃宣乃訓
配享交泰永載仁風長撫無外
宴會歌(張華)
亹亹我皇配天垂光留精日昃經覽無方聽
朝有暇延命衆臣冠蓋雲集罇俎星陳肴蒸
多品八珍代變羽爵無算究樂極宴歌者流
聲舞者投袂動容有節絲竹並設宣揚四體
繁手趣摯懽足發和酣不忘禮好樂無荒
翼翼濟濟
命將出征歌(張華)
重華隆帝道戎蠻或不賓徐夷興有周鬼方亦
違殷今在盛眀世寇虐動四垠豺狼染牙爪
羣生號穹旻元帥統方夏出車撫涼秦衆貞必
以律臧否實在人威信加殊類疎逖思自親
單醪豈有味挟纊感至仁武功尚止戈七德美
安民遠跡由斯舉永世無風塵
勞還師歌(張華)
玁狁背天德搆亂擾邦畿戎車震朔野羣帥贊
皇威將士齊心旅感義忘其私積勢如鞹弩
赴節如發機囂聲動山谷金光曜素暉揮戈陵
勁敵武步蹈横屍鯨鯢皆授首北土永清夷
昔往冒隆暑今來白雪霏征夫信勤瘁自古詠
采薇收榮於舍爵燕喜在凱歸
中宫所歌(張華)
先王統大業玄化漸八維儀刑孚萬邦内訓隆
壼闈皇英垂帝典大雅詠三妃執德宣隆教
正位理厥機含章體柔順帥禮蹈謙祗螽斯弘
慈惠樛木逮幽微徽音穆清風高義邈不追
遺榮參日月百世仰餘暉
宗親會歌(張華)
族燕眀禮順餟食序親親骨肉散不殊昆弟豈
他人本支篤同慶棠棣著先民於皇聖眀后
天覆弘且仁降禮崇親戚旁施協族姻式宴盡
酣娛飲御備羞珍和樂既宣洽上下同懽欣
德教加四海敦睦被無垠
泰始九年光禄大夫荀勖以杜䕫所制律呂校太樂摠
章鼓吹八音與律呂乖錯乃制古尺作新律呂以調聲
韻事具律歴志律成遂班下太常使太樂摠章鼓吹清
商施用勖遂典知樂事啓朝士解音律者共掌之使郭
瓊宋識等造正德大豫二舞其樂章亦張華之所作云
正德舞歌(張華)
曰皇上天玄鑒惟光神器周回五德代章祚
命于晉世有哲王弘濟區夏陶甄萬方大眀
垂曜旁燭無疆蚩蚩庶類風德永康皇道惟
清禮樂斯經金石在懸萬舞在庭象容表慶
協律被聲軼武超濩取節六英同進退讓
化漸無形太和宣洽通於幽冥
大豫舞歌(張華)
惟天之命符運有歸赫赫大晉三后重暉繼
眀紹世光撫九圍我皇紹期遂在璇璣羣生
屬命奄有庶邦慎徽五典玄教遐通萬方同
軌率土咸雍爰制大豫宣德舞功醇化既穆
王道協隆仁及草木惠加昆蟲億兆夷人
悅仰皇風丕顯大業永世彌崇
荀勖又作新律笛十二枚以調律呂正雅樂正會殿庭
作之自謂宫商克諧然論者猶謂勖暗解時阮咸妙逹
八音論者謂之神解咸常心譏勖新律聲高以為高近
哀思不合中和每公會樂作勖意咸謂之不調以為異
已乃出咸為始平相後有田父耕於野得周時玉尺勖
以校已所治鐘鼓金石絲竹皆短校一米於此伏咸之
妙復徵咸歸勖既以新律造二舞次更脩正鐘聲會勖
薨未竟其業元康三年詔其子藩脩定金石以施郊廟
尋值喪亂莫有記之者
漢高祖自蜀漢將定三秦閬中范因率賨人以從帝為
前鋒及定秦中封因為閬中侯復賨人七姓其俗喜舞
高祖樂其猛銳數觀其舞後使樂人習之閬中有渝水
因其所居故名曰巴渝舞舞曲有矛渝本歌曲安弩渝
本歌曲安臺本歌曲行辭本歌曲摠四篇其辭既古莫
能曉其句度魏初乃使軍謀祭酒王粲改創其辭粲問
巴渝帥李管种玉歌曲意試使歌聽之以考校歌曲而
為之改為矛渝新福歌曲弩渝新福歌曲安臺新福歌
曲行辭新福歌曲行辭以述魏德黃初三年又改巴渝
舞曰昭武舞至景初元年尚書奏考覽三代禮樂遺曲
據功象德奏作武始咸熙章斌三舞皆執羽籥及晉又
改昭武舞曰宣武舞羽籥舞曰宣文舞咸寧元年詔定
祖宗之號而廟樂乃停宣武宣文二舞而同用荀勖所
使郭瓊宋識等所造正德大豫二舞云
晉書卷二十二
