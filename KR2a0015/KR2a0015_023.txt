晉書卷二十三
唐太宗文皇帝御撰
志第十三
樂下
永嘉之亂海内分崩伶官樂器皆没於劉石江左初立
宗廟尚書下太常祭祀所用樂名太常賀循答云魏氏
增損漢樂以為一代之禮未審大晉樂名所以為異遭
離喪亂舊典不存然此諸樂皆和之以鐘律文之以五
聲詠之以歌辭陳之於舞列宫懸在庭琴瑟在堂八音
迭奏雅樂並作登歌下管各有常詠周人之舊也自漢
氏以來依倣此禮自造新詩而已舊京荒廢今既散亡
音韻曲折又無識者則於今難以意言于時以無雅樂
器及伶人省大樂并鼓吹令是後頗得登歌食舉之樂
猶有未備太寧末明帝又訪阮孚等增益之咸和中成
帝乃復置太樂官鳩集遺逸而尚未有金石也庾亮為
荆州與謝尚修復雅樂未具而亮薨庾翼桓温專事軍
旅樂器在庫遂至朽壊焉及慕容儁平冉閔兵戈之際
而鄴下樂人亦頗有來者永和十一年謝尚鎮壽陽於
是採拾樂人以備大樂并制石磬雅樂始頗具而王猛
平鄴慕容氏所得樂聲又入關右太元中破苻堅又獲
其樂工揚蜀等閑習舊樂於是四廂金石始備焉乃使
曹毗王珣等增造宗廟歌詩然郊祀遂不設樂今列其
詞於後云
歌宣帝(曹毗)
於赫高祖德協靈符應運撥亂釐整天衢勲
格宇宙化動八區肅以典刑陶以玄珠神石
吐瑞靈芝自敷肇基天命道均唐虞
歌景帝(曹毗)
景皇承運纂隆洪緒皇羅重抗天暉再舉蠢
矣二寇擾我揚楚乃整元戎以膏齊斧亹亹
神算赫赫王旅鯨鯢既平功冠帝宇
歌文帝(曹毗)
太祖齊聖王猷誕融仁教四塞天基累崇皇
室多難嚴清紫宫威厲秋霜惠過春風平蜀
夷楚以文以戎奄有參墟聲流無窮
歌武帝(曹毗)
於穆武皇允龔欽明應期登禪龍飛紫庭百
揆時序聽斷以情殊域既賓偽吳亦平晨流
甘露宵應朗星野有擊壤路垂頌聲
歌元帝(曹毗)
運屯百六天羅解貫元皇勃興網籠江漢仰
齊七政俯平禍亂化若風行澤猶雨散淪光
更曜金輝復煥德冠千載蔚有餘粲
歌明帝(曹毗)
明明肅祖闡弘帝祚英風夙發清暉載路姦
逆縱忒罔式皇度躬振朱旗遂豁天步宏猷
允塞高羅雲布品物咸寧洪基永固
歌成帝(曹毗)
於休顯宗道澤玄播式宣德音暢物以和邁
德蹈仁匪禮不過敷以純風濯以清波連理
暎阜鳴鳳棲柯同規放勛義蓋山河
歌康帝(曹毗)
康皇穆穆仰嗣洪德為而不宰雅音四塞閑
邪以誠鎮物以默威靜區宇道宣邦國
歌穆帝(曹毗)
孝宗夙哲休音久臧如彼晨離燿景扶桑垂
訓華幄流潤八荒幽贊玄妙爰該典章西平
僭蜀北靜舊疆高猷遠暢朝有遺芳
歌哀帝(曹毗)
於穆哀皇聖心虚遠雅好玄古大庭是踐道
尚無為治存易簡化若風行時猶草偃雖曰
登遐徽音彌闡愔愔雲韶盡美盡善
歌簡文帝(王珣)
皇矣簡文於昭于天靈明若神周淡如川沖
應其來實與其遷亹亹心化日用不言易而
有親簡而可傳觀流彌遠求本踰玄
歌孝武帝(王珣)
天監有晉欽哉烈宗同規文考玄默允恭威
而不猛約而能通神鉦一震九域來同道積
淮海雅頌自東氣陶醇露化協時雍
四時祠祀(曹毗)
肅肅清廟巍巍聖功萬國來賓禮儀有容鐘
鼓振金石熙宣兆祚武開基神斯樂兮理
管絃有來斯和說功德吐清歌神斯樂兮
洋洋玄化潤被九壤民無不說道無不往禮
有容樂有式詠九功永無極神斯樂兮
漢時有短簫鐃歌之樂其曲有朱鷺思悲翁艾如張上
之回雍離戰城南巫山高將進酒君馬黃上陵有所思
雉子班聖人出芳樹上邪臨高臺遠如期石留務成玄
雲黃爵行釣竿等曲列於鼓吹多序戰陣之事及魏受
命改其十二曲使繆襲為詞述以功德代漢改朱鷺為
楚之平言魏也改思悲翁為戰滎陽言曹公也改艾如
張為獲吕布言曹公東圍臨淮擒吕布也改上之回為
克官渡言曹公與袁紹戰破之於官渡也改雍離為舊
邦言曹公勝袁紹於官渡還譙收藏死亡士卒也改戰
城南為定武功言曹公初破鄴武功之定始乎此也改
巫山高為屠柳城言曹公越北塞歴白檀破三郡烏桓
於柳城也改上陵為平南荆言曹公平荆州也改將進
酒為平關中言曹公征馬超定關中也改有所思為應
帝期言文帝以聖德受命應運期也改芳樹為邕熙言
魏氏臨其國君臣邕穆庶績咸熙也改上邪為太和言
明帝繼體承統太和改元德澤流布也其餘並同舊名
是時吳亦使韋昭製十二曲名以述功德受命改朱鷺
為炎精缺言漢室衰孫堅奮迅猛志念在匡救王迹始
乎此也改思悲翁為漢之季言堅悼漢之微痛董卓之
亂興兵奮擊功蓋海内也改艾如張為攄武師言權卒
父之業而征伐也改上之回為烏林言魏武既破荆州
順流東下欲來爭鋒權命將周瑜逆擊之於烏林而破
走也改雍離為秋風言權悅以使人人忘其死也改戰
城南為克晥城言魏武志圖并兼而權親征破之於晥
也改巫山高為關背德言蜀將關羽背棄吳德權引師
浮江而擒之也改上陵曲為通荆州言權與蜀交好齊
盟中有關羽自失之愆終復初好也改將進酒為章洪
德言權章其大德而遠方來附也改有所思為順歴數
言權順籙圖之符而建大號也改芳樹為承天命言其
時主聖德踐位道化至盛也改上邪曲為玄化言其時
主修文武則天而行仁澤流洽天下喜樂也其餘亦用
舊名不改及武帝受禪乃令傅元製為二十二篇亦述
以功德代魏改朱鷺為靈之祥言宣帝之佐魏猶虞舜
之事堯既有石瑞之徵又能用武以誅孟達之逆命也
改思悲翁為宣受命言宣帝禦諸葛亮養威重運神兵
亮震怖而死也改艾如張為征遼東言宣帝陵大海之
表討滅公孫氏而梟其首也改上之回為宣輔政言宣
帝聖道深遠撥亂反正網羅文武之才以定二儀之序
也改雍離為時運多難言宣帝致討吳方有征無戰也
改戰城南為景龍飛言景帝克明威教賞順夷逆隆無
疆崇洪基也改巫山高為平玉衡言景帝一萬國之殊
風齊四海之乖心禮賢養士而纂洪業也改上陵為文
皇統百揆言文帝始統百揆用人有序以敷太平之化
也改將進酒為因時運言因時運變聖謀潛施解長蛇
之交離羣桀之黨以武濟文以邁其德也改有所思為
惟庸蜀言文帝既平萬乘之蜀封建萬國復五等之爵
也改芳樹為天序言聖皇應歴受禪弘濟大化用人各
盡其才也改上邪為大晉承運期言聖皇應籙受圖化
象神明也改君馬黃為金靈運言聖皇踐祚致敬宗廟
而孝道行於天下也改雉子班為於穆我皇言聖皇受
禪德合神明也改聖人出為仲春振旅言大晉申文武
之教畋獵以時也改臨高臺為夏苗田言大晉畋狩順
時為苗除害也改遠如期為仲秋獮田言大晉雖有文
德不廢武事順時以殺伐也改石留為順天道言仲冬
大閱用武修文大晉之德配天也改務成為唐堯言聖
皇陟帝位德化光四表也玄雲依舊名言聖皇用人各
盡其材也改黃爵行為伯益言赤烏銜書有周以興今
聖皇受命神雀來也釣竿依舊名言聖皇德配堯舜又
有吕望之佐濟大功致太平也其辭並列之於後云
靈之祥
靈之祥石瑞章旌金德出西方天降命授
宣皇應期運時龍驤繼大舜佐陶唐贊文
武建帝綱孟氏叛據南疆追有扈亂五常
吳寇叛蜀虜彊交誓盟連遐荒宣赫怒
奮鷹揚震乾威曜電光陵九天䧟石城梟
逆命拯有生萬國安四海寧
宣受命
宣受命應天機風雲時動神龍飛禦葛亮鎮
雍梁邊境安夷夏康務節事勤定傾攬英
雄保持盈深穆穆赫明明沖而泰天之經
養威重運神兵亮乃震斃天下安寧
征遼東
征遼東敵失據威靈邁日域公孫既授首羣
逆破膽咸震怖朔北響應海表景附武功赫
赫德雲布
宣輔政
宣皇輔政聖烈深撥亂反正順天心網羅文
武才慎厥所生所生賢遺教施安上治民
化風移肇創帝基洪業垂於鑠明明時赫戲
功濟萬世定二儀定二儀雲行雨施海外
風馳
時運多難
時運多難道教痡天地變化有盈虚蠢爾吳
蠻武視江湖我皇赫斯致天誅有征無戰
弭其圖天威横被廓東隅
景龍飛
景龍飛御天威聰鑒玄察動與神明協機從
之者顯逆之者滅夷文教敷武功巍普被四
海萬邦望風莫不來綏聖德潛斷先天弗違
弗違祥享世永長猛以致寬道化光赫明
明祚隆無疆帝績惟期有命既集崇此洪基
平玉衡
平玉衡糾姦回萬國殊風四海乖禮賢養士
羈御英雄思心齊纂戎洪業崇皇階品物
咸亨聖敬日躋聰鑒盡下情明明綜天機
文皇統百揆
文皇統百揆繼天理萬方武將鎮四隅英佐盈
朝堂謀言協秋蘭清風發其芳洪澤所漸潤
礫石為珪璋大道侔五帝盛德踰三王咸光大
上參天與地至化無内外無内外六合並康
乂並康乂遘兹嘉會在昔羲與農大晉德斯
邁鎮征及諸州為藩衞功濟四海洪烈流萬
世
因時運
因時運聖策施長蛇交解羣桀離勢窮奔吳
獸騎厲惟武進審大計時邁其德清一世
惟庸蜀
惟庸蜀僭號天一隅劉備逆帝命禪亮承其餘
擁衆數十萬闚隙乘我虚驛騎進羽檄天下
不遑居姜維屢寇邊隴土為荒蕪文皇愍斯民
歴世受罪辜外謨藩屏臣内謨衆士夫爪牙
應指受腹心獻良圖良圖協成文大興百萬軍
雷鼓震地起猛勢陵浮雲逋虜畏天誅面縛
造壘門萬里同風教逆命稱妾臣光建五等
紀綱天人
天序
天序應歴受禪承靈祜御羣龍勒螭武弘
濟大化英雋作輔明明統萬機赫赫鎮四方
咎繇稷契之疇協蘭芳禮王臣覆兆民化之如
天與地誰敢愛其身
大晉承運期
大晉承運期德隆聖皇時清晏白日垂光應
籙圖陟帝位繼天正玉衡化行象神明至哉
道隆虞與唐元首敷洪化百僚股肱並忠良時
太康隆隆赫赫福祚盈無疆
金靈運
金靈運天符發聖徵見參日月惟我皇體
神聖受魏禪應天命皇之興靈有徵登大
麓御萬乘皇之輔若闞武爪牙奮莫之禦
皇之佐贊清化百事理萬邦賀神祗應
嘉瑞章恭享禮薦先皇樂時奏磬管鏘鼓
殷殷鐘鍠鍠奠樽爼實玉觴神歆饗咸悅
康宴孫子祐無疆大孝蒸蒸德教被萬方
於穆我皇
於穆我皇盛德聖且明受禪君世光濟羣生
普天率土莫不來庭顒顒六合内望風仰泰清
萬國雍雍興頌聲大化洽地平而天成七
政齊玉衡惟平峨峨佐命濟濟羣英夙夜乾
乾萬機是經雖治興匪荒寧謙道光沖不
盈天地合德日月同榮赫赫煌煌曜幽冥
三光克從於顯天垂景星龍鳳臻甘露宵零
肅神祇祗上靈萬物欣戴自天效其成
仲春振旅
仲春振旅大致人武教於時日新師執提工
執鼓坐作起節有序盛矣允文允武蒐田表
禡申法誓遂圍禁獻社祭允以時明國制
文武並用禮之經列車如戰大教明古今誰能去
兵大晉繼天濟羣生
夏苗田
夏苗田運將徂軍國異容文武殊乃命羣吏
撰車徒辯其號名讚契書王軍啓八門行
同上帝居時路建大麾雲旗翳紫虚百官象其
事疾則疾徐則徐回衡旋軫罷陣弊車獻
禽享祀蒸蒸配有虞惟大晉德參兩儀化雲敷
仲秋獮田
仲秋獮田金德常綱涼風清且厲凝露結為霜
白藏司辰金隼時鷹揚鷹揚猶尚父順天以
殺伐春秋時序雷霆振威曜進退由鉦鼓致
禽祀祊羽毛之用充軍府赫赫大晉德芬烈陵
三五敷化以文雖安不廢武光宅四海永享
天之祜
順天道
順天道握神契三時示講武事冬大閱鳴鐲
振鼔鐸旌旗象虹霓文制其中武不窮武動
軍誓衆禮成而義舉三驅以崇仁進止不失其
序兵卒練將如闞武惟闞武氣陵青雲解
圍三面殺不殄羣偃旌麾班六軍獻享烝
修典文嘉大晉德配天禄報功爵俟賢饗
燕樂受兹百禄壽萬年
唐堯
唐堯諮務成謙謙德所興積漸終光大履霜致
堅冰神明道自成河海猶可凝舜禹統百揆
元凱以次升禪讓應大歴睿聖世相承我皇陟
帝位平衡正準繩德化飛四表祥氣見其徵
興王坐俟旦亡主恬自矜致遠由近始覆簣成
山陵披圖按先籍有其證靈液
玄雲
玄雲起丘山祥氣萬里會龍飛何蜿蜿鳳翔何
翽翽昔在唐虞朝時見青雲際今親遊萬國
流光溢天外鶴鳴在後園清音隨風邁成湯隆
顯命伊摯來如飛周文獵渭濱遂載吕望歸
符合如影響先天天不違輟耕綜地綱解褐衿
天維元功配二王芬馨世所稀我皇敘羣才
洪烈何巍巍桓桓征四表濟濟理萬機神化感
無方髦才盈帝畿丕顯惟昧旦日新孔所諮
茂哉明聖德日月同光輝
伯益
伯益佐舜禹職掌山與川德侔十六相思心入
無間智理周萬物下知衆鳥言黃雀應清化
翔習何翩翩和鳴棲庭樹徘徊雲日間夏桀為
無道密網施山河酷祝振纖網當奈黃雀何
殷湯崇天德去其三面羅逍遥羣飛來鳴聲乃
復和朱雀作南宿鳳皇統羽羣赤鳥銜書至
天命瑞周文神雀今來遊為我受命君嘉祥致
天和膏澤隆青雲蘭風發芳氣蓋世同其芬
釣竿
釣竿何冉冉甘餌芳且鮮臨川運思心微綸沈
九泉太公寶此術乃在靈祕篇機變隨物移
精妙貫未然遊魚驚著釣潛龍飛戾天戾天安
所至撫翼翔太清太清一何異兩儀出渾成
玉衡正三辰造化賦羣形退願輔聖君與神合
其靈我君弘遠略天人不足并天人初并時
昧昧何芒芒日月有徵兆文象興二皇蚩尤亂
生靈黃帝用兵征萬方逮夏禹而德衰三世不
及虞與唐我皇盛德配堯舜受禪即祚享天祥
率土蒙祐靡不肅庶事康庶事康穆穆明明
荷百禄保無極永太平
鼙舞未詳所起然漢代已施於燕享矣傅毅張衡所賦
皆其事也舊曲有五篇一關東有賢女二章和二年中
三樂久長四四方皇五殿前生桂樹其辭並亡曹植鼙
舞詩序云故漢靈帝西園鼔吹有李堅者能鼙舞遭世
荒亂堅播越關西隨將軍叚煨先帝聞其舊伎下書召
堅堅年踰七十中間廢而不為又古曲甚多謬誤異代
之文未必相襲故依前曲作新歌五篇及泰始中又製
其辭焉其舞故常二八桓玄將僭位尚書殿中郎袁明
子啓增滿八佾泰始中歌辭今列之後云
鼙舞歌詩五篇
洪業篇(當魏曲明明魏皇帝古曲關中有賢女)
宣文創洪業盛德在泰始聖皇應靈符受命君
四海萬國何所樂上有明天子唐堯禪帝位
虞舜惟恭已恭已正南面道化與時移大赦盪
萌漸文教被黃支象天則地體無為聰明配
日月神聖參兩儀雖有三凶類靜言無所施
象天則地體無為稷契並佐命伊吕升王臣
蘭芷登朝肆下無失宿人聲發響自應表立景
來附哮闞順羇制潛龍升天路備物立成器
變通極其數百事以時敘萬機有常度訓之以
克讓納之以忠恕羣下仰清風海外同懽慕
象天則地化雲布昔日貴彫飾今尚儉與素
昔日多纖介今去情與故象天則地化雲布
濟濟大朝士夙夜綜萬機萬機無廢理明明降
訓諮臣譬列星景君配朝日輝事業並通濟
功烈何巍巍五帝繼三皇三皇世所歸聖德應
期運天地不能違仰之彌已高猶天不可階
將復御龍氏鳳皇在庭棲
天命篇(當魏曲太和有聖帝古曲章和二年中)
聖祖受天命應期輔魏皇入則綰萬機出則征
四方朝廷無遺理方表寧且康道隆舜臣堯
積德踰太王孟度阻窮險造亂天一隅神兵出
不意奉命致天誅赦善罰有罪元惡宗為虚
威風振勁蜀武烈慴強吳諸葛不知命肆逆亂
天常擁徒十餘萬數來寇邊疆我皇邁神武
執鉞鎮雍涼亮乃畏天威未戰先仆僵盈虚自
然運時變故多艱東征陵海表萬里克朝鮮
受遺齊七政曹爽又滔天羣凶受誅殛百禄咸
來臻黃華應福始王淩為禍先
景皇篇(當魏曲魏歴長古曲樂久長)
景皇帝聰明命世生盛德參天地帝王道大
創基既已難繼世亦未易外有夏侯元内則張
與李三凶構逆亂帝紀順天行誅窮其姦宄
邊將禦其漸潛謀不得起罪人咸伏辜威風振
萬里平衡綜萬機萬機無不理召陵恒不君
内外何紛紛衆小便成羣蒙昧恣心治亂不分
叡聖獨斷濟武常以文順天惟廢立掃霓披
浮雲雲霓既已闢清和未幾閒羽檄首尾至
變起東南藩儉欽為長蛇外則憑吳蠻萬國紛
騷擾戚戚天下懼不安神武御六軍我皇執鉞
征儉欽起夀春前鋒據項城出其不意並縱
竒兵竒兵誠難御廟勝實難支兩軍不期遇
敵退計無施豹騎惟武進大戰沙陽陂欽乃亡
魂走奔虜若雲披天因赦有罪東土放鯨鯢
大晉篇(當魏曲天生蒸民古曲四方皇)
赫赫大晉於穆文皇蕩蕩巍巍道邁陶唐世
稱三皇五帝及今重其光九德克明文既顯武又彰
思弘六合兼濟萬方内舉元凱朝政以綱外
簡武臣時惟鷹揚靡順不懷逆命斯亡仁配春
日威踰秋霜濟濟多士同兹蘭芳唐虞至治
四凶滔天致討儉欽罔不肅虔化感海内
海外來賓獻其聲樂並稱妾臣西蜀猾夏僭
號方域命將致討委國稽服吳人放命馮海
阻江飛書告喻響應來同先王建萬國九服
為藩衞亡秦壊諸侯序祚不二世歴代不能復
忽踰五百歲我皇邁聖德應期創典制分土
五等藩國正封界莘莘文武佐千秋遘嘉會
洪澤溢區内仁風翔海外
明君篇(當魏曲為君既不易古曲殿前生桂樹)
明君御四海聽鑒盡物情顧望有譴罰竭忠身
必榮蘭芷出荒野萬里升紫庭茨草穢堂階
掃截不得生能否莫相蒙百官正其名恭已慎
有為有為無不成闇君不自信羣下執異端
正直羅浸潤姦臣奪其權雖欲盡忠誠結舌不
敢言結舌以何憚盡忠為身患清流豈不潔
飛塵濁其源岐路令人迷未遠勝不還忠臣立
君朝正色不顧身邪正不並存譬若胡與秦
胡秦有合時邪正各異津忠臣遇明君乾乾惟
日新羣目統在綱衆星共北辰設令遭闇主
斥退為凡人雖薄供時用白茅猶為珍冰霜晝
夜結蘭桂摧為薪邪臣多端變用心何委曲
便辟順情指動隨君所欲偷安樂目前不問清
與濁積偽罔時主養交以持禄言行恒相違
難饜其谿谷昧死射乾没覺露則滅族
拂舞出自江左舊云吳舞檢其歌非吳辭也亦陳於殿
庭楊泓序云自到江南見白符舞或言白鳬鳩舞云有
此來數十年矣察其辭旨乃是吳人患孫皓虐政思屬
晉也今列之於後云
拂舞歌詩五篇
白鳩篇
翩翩白鳩再飛再鳴懷我君德來集君庭白
雀呈瑞素羽明鮮翔庭舞翼以應仁乾皎皎
鳴鳩或丹或黃樂我君惠振羽來翔東壁餘
光魚在江湖惠而不費敬我微驅策我良駟
習我驅馳與君周旋樂道忘飢我心虚靜
我志霑濡彈琴鼓瑟聊以自娛陵雲登臺浮
遊太清攀龍附鳳自望身輕
濟濟篇
暢暢飛舞氣流芳追念三五大綺黃去失有時
可行去來時同此未央時冉冉近桑榆但當
飲酒為歡娛衰老逝何有期多憂耿耿内懷思
深池曠魚獨希願得黃浦衆所依恩感人
世無比悲歌且舞無極已
獨禄篇
獨獨禄禄水深泥濁泥濁尚可水深殺我雍
雍雙鴈遊戲田畔我欲射鴈念子孤散翩翩
浮萍得風搖輕我心何合與之同并空牀低
幃誰知無人夜衣錦繡誰别偽真刀鳴箾中
倚牀無施父冤不報欲活何為猛獸班班
遊戲山間獸欲嚙人不避豪賢
碣石篇
東臨碣石以觀滄海水何淡淡山島竦峙樹
木藂生百草豐茂秋風蕭瑟洪波涌起日月
之行若出其中星漢燦爛若出其裏幸甚至
哉歌以詠志(觀滄海)
孟冬十月北風徘徊天氣肅清繁霜霏霏鵾
雞晨鳴鴈過南飛鷙鳥潛藏熊羆窟棲耨鎛
停置農收積場逆旅整設以通賈商幸甚至
哉歌以詠志(冬十月)
鄉土不同河朔隆寒流澌浮漂舟船行難錐
不入地豐籟深奥水竭不流冰堅可蹈士隠
者貧勇俠輕非心常歎怨戚戚多悲幸甚至
哉歌以詠志(土不同)
神龜雖夀猶有竟時騰蛇乘霧終為土灰驥
老伏櫪志在千里烈士暮年壯心不已盈縮
之期不但在天養怡之福可得永年幸甚至
哉歌以詠志(龜雖夀)
淮南王篇
淮南王自言尊百尺高樓與天連後園鑿井銀
作牀金瓶素綆汲寒漿汲寒漿飲少年少年
窈窕何能賢揚聲悲歌音絶天我欲渡河河無梁
願作雙黃鵠還故鄉還故鄉入故里徘徊故
鄉苦身不已繁舞竒歌無不泰徘徊桑梓遊天
外
鼓角横吹曲鼓按周禮以鼖鼓鼓軍事角說者云蚩尤
氏帥魑魅與黃帝戰於涿鹿帝乃命始吹角為龍鳴以
禦之其後魏武北征烏丸越沙漠而軍士思歸於是減
為中鳴而尤更悲矣
胡角者本以應胡笳之聲後漸用之横吹有雙角即胡
樂也張博望入西域傳其法於西京惟得摩訶兜勒一
曲李延年因胡曲更造新聲二十八解乘輿以為武樂
後漢以給邊和帝時萬人將軍得之魏晉以來二十八
解不復具存用者有黃鵠隴頭出關入關出塞入塞折
楊柳黃覃子赤之楊望行人十曲按魏晉之世有孫氏
善弘舊曲宋識善擊節唱和陳左善清歌列和善吹笛
郝索善彈箏朱生善琵琶尤發新聲故傅玄著書曰人
若欽所聞而忽所見不亦惑乎設此六人生於上世越
今古而無儷何但䕫牙同契哉按此說則自兹以後皆
孫朱等之遺則也
相和漢舊歌也絲竹更相和執節者歌本一部魏明帝
分為二更遞夜宿本十七曲朱生宋識列和等復合之
為十三曲
但歌四曲自漢世無絃節作伎最先唱一人唱三人和
魏武帝尤好之時有宋容華者清徹好聲善唱此曲當
時之特妙自晉以來不復傳遂絶
凡樂章古辭今之存者並漢世街陌謠謳江南可採蓮
烏生十五子白頭吟之屬也
吳歌雜曲並出江南東晉以來稍有增廣
子夜歌者女子名子夜造此聲孝武太元中琅邪王軻
之家有鬼歌子夜則子夜是此時人也
鳳將雛歌者舊曲也應璩百一詩云言是鳳將雛然則
其來久矣
前溪歌者車騎將軍沈充所制
阿子及懽聞歌者穆帝升平初歌畢輒呼阿子汝聞不
語在五行志後人衍其聲以為此二曲
團扇歌者中書令王珉與嫂婢有情愛好甚篤嫂捶撻
婢過苦婢素善歌而珉好捉白團扇故制此歌
懊憹歌者隆安初俗聞訛謠之曲語在五行志
長史變者司徒左長史王廞臨敗所制
凡此諸曲始皆徒歌既而被之絃管又有因絲竹金石
造歌以被之魏世三調歌辭之類是也
杯柈舞按太康中天下為晉世寧舞矜手以按杯柈反
覆之此則漢世惟有柈舞而晉加之以杯反覆之也
公莫舞今之巾舞也相傳云項莊劒舞項伯以袖隔之
使不得害漢高祖且語項莊云公莫古人相呼曰公言
公莫害漢王也今之用巾蓋像項伯衣袖之遺式然按
琴操有公莫渡河曲然則其聲所從來已久俗云項伯
非也
白紵舞按舞辭有巾袍之言紵本吳地所出宜是吳舞
也晉俳歌又云皎皎白緒節節為雙吳音呼緒為紵疑
白紵即白緒也
鐸舞歌一篇幡舞歌一篇鼓舞伎六曲並陳於元會後
漢正旦天子臨德陽殿受朝賀舍利從西方來戲於殿
前激水化成比目魚跳躍嗽水作霧翳日畢又化成龍
長八九丈出水遊戲炫燿日光以兩大絲繩繫兩柱頭
相去數丈兩倡女對舞行於繩上相逢切肩而不傾魏
晉訖江左猶有夏育扛鼎巨象行乳神龜抃舞背負靈
嶽桂樹白雪畫地成川之樂
成帝咸康七年尚書蔡謨奏八年正會儀注惟作鼓吹
鐘鼓其餘伎樂盡不作侍中張澄給事黃門侍郎陳逵
駮以為王者觀時設教至於吉凶殊斷不易之道也今
四方觀禮陵有儐弔之位庭奏宫懸之樂二禮兼用哀
樂不分體國經制莫大於此詔曰今既以天下體大禮
從權宜三正之饗宜盡用吉禮也至娛耳目之樂所不
忍聞故闕之耳事之大者不過上壽酒稱萬歲已許其
大不足復闕鐘鼓鼓吹也澄逵又啓今大禮雖降事吉
於朝然儐弔顯於園陵則未滅有哀禮服定於典文義
無盡吉是以咸寧之會有徹樂之典實先朝稽古憲章
垂式萬世者也詔曰若元日大饗萬國朝宗庭廢鐘鼓
之奏遂闕起居之節朝無磬制之音賓無蹈履之度其
於事義不亦闕乎惟可量輕重以制事中散騎侍郎顧
臻表曰臣聞聖王制樂贊揚政道養以仁義防其滛佚
上享宗廟下訓黎元體五行之正音協八風以陶物宫
聲正方而好義角聲堅齊而率禮絃歌鐘鼓金石之作
備矣故通神至化有率舞之感移風易俗致和樂之極
末世之伎設禮外之觀逆行連倒頭足入筥之屬皮膚
外剥肝心内摧敦彼行葦猶為勿踐矧伊生靈而不惻
愴加四海朝覲言觀帝庭耳聆雅頌之聲目覩威儀之
序足以蹋天頭以履地反天地之至順傷彝倫之大方
今夷狄對岸外禦為急兵食七升忘身赴難過泰之戲
日廩五斗方掃神州經略中甸若此之事不可示遠宜
下太常纂備雅樂簫韶九成惟新於盛運功德頌聲永
著于來葉此乃所以燕及皇天克昌厥後者也諸伎而
傷人者皆宜除之流簡儉之德邁康哉之休清風既行
下應如草此之謂也愚管之誠惟垂採察於是除高絙
紫鹿跂行鼈食及齊王捲衣笮兒等樂又减其廪其後
復尚高絙紫鹿焉
晉書卷二十三
晉書卷二十三考證
樂志下歌穆帝各本俱脫此一章今從宋志增入
景龍飛詞普被四海萬邦望風莫不來綏聖德潛斷先
天弗違普被以下共二十字監本脫去今從宋志
增
玄雲詞周文獵渭濱遂載呂望歸符合如影響周文
以下十五字監本脫去今從宋志增
晉書卷二十三考證
