晉書卷二十七
唐太宗文皇帝御撰
志第十七
五行上
夫帝王者配德天地叶契隂陽發號施令動關幽顯休
咎之徵随感而作故書曰惠廸吉從逆凶惟影響昔伏
羲氏繼天而王受河圖則而畫之八卦是也禹治洪水
賜洛書法而陳之洪範是也聖人行其道寳其真自天
祐之吉無不利三五已降各有司存爰及殷之箕子在
父師之位典斯大範周既克殷以箕子歸武王虛己而
問焉箕子對以禹所得雒書授之以垂訓然則河圖雒
書相為經緯八卦九章更為表裏殷道絶文王演周易
周道弊孔子述春秋奉乾坤之隂陽效洪範之休咎天
人之道粲然著矣漢興承秦滅學之後文帝時宓生創
紀大傳其言五行庶徵備矣後景武之際董仲舒治公
羊春秋始推隂陽為儒者之宗宣元之間劉向治榖梁
春秋數其禍福以洪範與仲舒多所不同至向子歆治
左氏傳其言春秋及五行又甚乖異班固據大傳采仲
舒劉向劉歆著五行志而傳載眭孟夏侯勝京房谷永
李尋之徒所陳行事訖于王莾博通祥變以傳春秋綜
而為言凡有三術其一曰君治以道臣輔克忠萬物咸
遂其性則和氣應休徵效國以安二曰君違其道小人
在位衆庶失常則乖氣應咎徵效國以亡三曰人君大
臣見災異退而自省責躬脩德共禦補過則消禍而福
至此其大略也輒舉斯例錯綜時變婉而成章有足觀
者及司馬彪纂光武之後以䆒漢事災眚之說不越前
規今採黃初以降言祥異者著于此篇
經曰五行一曰水二曰火三曰木四曰金五曰土水曰
潤下火曰炎上木曰曲直金曰從革土爰稼穡
傳曰田獵不宿飲食不享出入不節奪農時及有姦謀
則木不曲直
說曰木東方也於易地上之木為觀於王事威儀容貌
亦可觀者也故行步有佩玉之度登車有和鸞之節三
驅之制飲食有享獻之禮出入有名使人以時務在勸
農桑謀在安百姓如此則木得其性矣若乃田獵馳騁
不反宮室飲食沉湎不顧法度妄興徭役以奪農時作
為姦詐以傷人財則木失其性矣盖工匠之為輪矢者
多傷敗及木為變怪是為不曲直
魏文帝黃初六年正月雨木冰按劉歆說上陽施不下
通下隂施不上達故雨而木為之冰雰氣寒木不曲直
也劉向曰冰者隂之盛木者少陽貴臣卿大夫象也此
人將有害則隂氣脅木木先寒故得雨而冰也是年六
月利成郡兵蔡方等殺太守徐質據郡反太守古之諸
侯貴臣有害之應也一說以木冰為木介介者甲兵之
象是歲既討蔡方又八月天子自將以舟師征吳戍卒
十餘萬連旌數百里臨江觀兵又屬常雨也
元帝太興三年二月辛未雨木冰後二年周顗等遇害
說曰木東方也於易地上之木為觀於王事威儀容貌
亦可觀者也故行步有佩玉之度登車有和鸞之節三
驅之制飲食有享獻之禮出入有名使人以時務在勸
農桑謀在安百姓如此則木得其性矣若乃田獵馳騁
不反宮室飲食沉湎不顧法度妄興徭役以奪農時作
為姦詐以傷人財則木失其性矣盖工匠之為輪矢者
多傷敗及木為變怪是為不曲直
魏文帝黃初六年正月雨木冰按劉歆說上陽施不下
通下隂施不上達故雨而木為之冰雰氣寒木不曲直
也劉向曰冰者隂之盛木者少陽貴臣卿大夫象也此
人將有害則隂氣脅木木先寒故得雨而冰也是年六
月利成郡兵蔡方等殺太守徐質據郡反太守古之諸
侯貴臣有害之應也一說以木冰為木介介者甲兵之
象是歲既討蔡方又八月天子自將以舟師征吳戍卒
十餘萬連旌數百里臨江觀兵又屬常雨也
元帝太興三年二月辛未雨木冰後二年周顗等遇害
王乂及軍始引而牙竿折俄而戰敗機被誅穎遂奔潰
卒賜死此姦謀之罰木不曲直也
元帝太興四年王敦在武昌鈴下儀仗生華如蓮華五
六日而萎落此木失其性干寳以為狂華生枯木又在
鈴閤之間言威儀之富榮華之盛皆如狂華之發不可
久也其後王敦終以逆命加戮其尸一說亦華孽也於
周易為枯楊生華
桓玄始簒龍旂竿折時玄田獵無度飲食奢恣土木妨
農又多姦謀故木失其性天戒若曰旂所以掛三辰章
著明也旂竿之折高明去矣玄果敗
傳曰棄法律逐功臣殺太子以妾為妻則火不炎上
說曰火南方揚光輝為明者也其於王者南面嚮明而
治書云知人則哲能官人故堯舜舉羣賢而命之朝遠
四佞而放諸埜孔子曰浸潤之譛膚受之愬不行焉可
謂明矣賢佞分别官人有序帥由舊章敬重功勲殊别
嫡庶如此則火得其性矣若乃信道不篤或燿虛偽䜛
夫昌邪勝正則火失其性矣自上而降及濫炎妄起焚
宗廟燒宮館雖興師衆不能救也是為火不炎上
魏明帝太和五年五月清商殿災初帝為平原王納河
南虞氏為妃及即位不以為后更立典虞車工卒毛嘉
女為后后夲仄微非所宜升以妾為妻之罰也
青龍元年六月洛陽宮鞠室災二年四月崇華殿災延
於南閣繕復之至三年七月此殿又災帝問高堂隆此
何咎也於禮寧有祈禳之義乎對曰夫災變之發皆所
以明教誡也惟率禮脩德可以勝之易傳曰上不儉下
不節孽火燒其室又曰君高其臺天火為災此人君苟
餙宮室不知百姓空竭故天應之以旱火從高殿起也
按舊占曰災火之發皆以臺榭宮室為誡今宜罷散作
役務從節約清掃所災之處不敢於此有所營造萐莆
嘉禾必生此地以報陛下虔恭之德帝不從遂復崇華
殿改曰九龍以郡國前後言龍見者九故以為名多棄
法度疲衆逞欲以妾為妻之應也
吳孫亮建興元年十二月武昌端門災改作端門又災
内殿門者號令所出殿者聽政之所是時諸葛恪執政
而矜慢放肆孫峻總禁旅而險害終著武昌孫氏尊號
所始天戒若曰宜除其貴要之首者恪果喪衆殄人峻
授政於綝綝廢亮也或曰孫權毁徹武昌以增太初宮
諸葛恪有遷都意更起門殿事非時宜故見災也京房
易傳曰君不思道厥妖火燒宮
太平元年二月朔建鄴火人之火也是秋孫綝始執政
矯以亮詔殺呂據滕胤明年又輒殺朱異棄法律逐功
臣之罰也
孫休永安五年二月城西門北樓災六年十月石頭小
城火燒西南百八十丈是時嬖人張布專擅國勢多行
無禮而韋昭盛冲終斥不用兼遣察戰等為内史驚擾
州郡致使交趾反亂是其咎也
孫晧建衡元年三月大火燒萬餘家死者七百人按春
秋齊火災劉向以為桓公好内聽女口妻妾數更之罰
也時晧制令詭暴蕩棄法度勞臣名士誅斥甚衆後宮
萬餘女謁數行其中隆寵佩皇后璽綬者又多矣故有
火災
武帝太康八年三月乙丑震災西閣楚王所止坊及臨
商觀窗
十年四月癸丑崇賢殿災十月庚辰含章鞠室脩成堂
前廡景坊東屋暉章殿南閤火時有上書曰漢王氏五
侯兄弟迭任今楊氏三公並在大位故天變屢見竊為
陛下憂之由是楊珧求退是時帝納馮紞之間廢張華
之功聽楊駿之䜛離衛瓘之寵此逐功臣之罰也明年
宮車晏駕其後楚王承竊發之旨戮害二公身亦不免
震災其坊又天意乎
惠帝元康五年閏月庚寅武庫火張華疑有亂先命固
守然後救火是以累代異寳王莾頭孔子屐漢高祖斷
白蛇劒及二百八萬噐械一時蕩盡是後愍懷見殺太
子之罰也天戒若曰夫設險擊柝所以固其國儲積戎
噐所以戒不虞今冡嗣將傾社稷將泯禁兵無所復施
皇旅又將誰衛帝后不悟終喪四海是其應也張華閻
纂皆曰武庫火而氐羌反太子見廢則四海可知
八年十一月高原陵火是時賈后凶恣賈謐擅朝惡積
罪稔宜見誅絶天戒若曰臣妾之不可者雖親貴莫比
猶宜忍而誅之如吾燔高原陵也帝既眊弱而張華又
不納裴頠劉卞之謀故后遂與謐殺太子也干寳以為
高原陵火太子廢之應漢武帝世高園便殿火董仲舒
對與此占同
永康元年帝納皇后羊氏后將入宮衣中忽有火衆咸
怪之永興元年成都王遂廢后處之金墉城是後還立
立而復廢者四又詔賜死荀藩表全之雖来還在位然
憂逼折辱終古未聞此孽火之應也
永興二年七月甲午尚書諸曺火起延崇禮闥及閣道
夫百揆王化之夲王者棄法律之應也後清河王覃入
嗣不終於位又殺太子之罰也
孝懷帝永嘉四年十一月襄陽火燒死者三千餘人是
時王如自號大將軍司雍二州牧衆四五萬攻略郡縣
此下陵上陽失其節之應也
元帝太興中王敦鎮武昌武昌災火起興衆救之救於
此而發於彼東西南北數十處俱應數日不絶舊說所
謂濫炎妄起雖興師衆不能救之之謂也干寳以為此
臣而君行亢陽失節是謂王敦陵上有無君之心故災
也
永昌二年正月癸巳京師大火三月饒安東光安陵三
縣火燒七千餘家死者萬五千人
眀帝太寧元年正月京都火是時王敦威侮朝廷多行
無禮内外臣下咸懷怨毒極隂生陽也
成帝咸和二年五月京師火
康帝建元元年七月庚申吳郡災
穆帝永和五年六月震災石季龍大武殿及兩廟端門
震災月餘乃滅金石皆盡其後季龍死大亂遂滅亡
海西公太和中郄愔為會稽太守六月大旱災火燒數
千家延及山隂倉米數百萬斛炎煙蔽天不可撲滅此
亦桓溫強盛將廢海西極隂生陽之應也
孝武帝寧康元年三月京師風火大起是時桓溫入朝
志在陵上少主踐位人懷憂恐此與太寧火事同
太元十年正月國子學生因風放火焚房百餘間是後
考課不厲賞黜無章盖有育才之名而無收賢之實此
不哲之罰先兆也
十三年十二月乙未延賢堂災是月景申螽斯則百堂
及客館驃騎府庫皆災于時朝多弊政衰陵日兆不哲
之罰皆有象類主相不悟終至亂亡會稽王道子寵幸
尼及姏母各樹用其親戚乃至出入宮掖禮見人主天
戒若曰登延賢堂及客館者多非其人故災之也又孝
武帝更不立皇后寵幸微賤張夫人夫人驕妬皇子不
繁乖螽斯則百之道故災其殿焉道子復賞賜不節故
府庫被災斯亦其罰也
安帝隆安二年三月龍舟二乘災是水沴火也其後桓
玄簒位帝乃播越天戒若曰王者流遷不復御龍舟故
災之耳
元興元年八月庚子尚書下舍曺火時桓玄遥錄尚書
故天火示不復居也
三年盧循攻略廣州刺史吳隐之閉城固守其十月壬
戍夜火起時百姓避宼盈滿城内隐之懼有應賊者但
務嚴兵不先救火由是府舍焚蕩燒死者萬餘人因遂
散潰悉為賊擒
義熙四年七月丁酉尚書殿中吏部曺火
九年京都大火燒數千家
十一年京都所在大行火災吳界尤甚火防甚峻猶自
不絶王弘時為吳郡晝在聽事見天上有一赤物下狀
如信幡遥集路南人家屋上火即大發弘知天為之災
故不罪火主此帝室衰微之應也
傳曰脩宮室餙臺榭内淫亂犯親戚侮父兄則稼穡不
成
說曰土中央生萬物者也其於王者為内事宮室夫婦
親屬亦相生者也古者天子諸侯宮廟大小高卑有制
后夫人媵妾多少有度九族親疎長幼有序孔子曰禮
與其奢也寧儉故禹卑宮室文王刑于寡妻此聖人之
所以昭教化也如此則土得其性矣若乃奢淫驕慢則
土失其性亡水旱之災而草木百榖不熟是為稼穡不
成
吳孫晧時常歲無水旱苖稼豐美而實不成百姓以飢
闔境皆然連歲不已吳人以為傷露非也按劉向春秋
說曰水旱當書不書水旱而曰大無麥禾者土氣不養
稼穡不成此其義也晧初遷都武昌尋遷建鄴又起新
館綴餙珠玉壯麗過甚破壊諸營增廣苑囿犯暑妨農
官私疲怠月令季夏不可以興土功晧皆冐之此脩宮
室餙臺榭之罰也
元帝太興二年吳郡吳興東陽無麥禾大饑
成帝咸和五年無麥禾天下大饑
穆帝永和十年三麥不登
十二年大無麥
孝武太元六年無麥禾天下大饑
安帝元興元年無麥禾天下大饑
傳曰好戰攻輕百姓餙城郭侵邊境則金不從革
說曰金西方萬物既成殺氣之始也故立秋而鷹隼擊
秋分而微霜降其於王事出軍行師把旄杖鉞誓士衆
抗威武所以征叛逆止暴亂也詩云有虔執鉞如火烈
烈又曰載戢干戈載櫜弓矢動静應宜說以犯難人忘
其死金得其性矣若乃貪慾恣睢務立威勝不重人命
則金失其性盖土冶鑄金鐵冰滯涸堅不成者衆乃為
變怪是為金不從革魏時張掖石瑞雖是晉之符命而
於魏為妖好攻戰輕百姓餙城郭侵邊境魏氏三祖皆
有其事石圖發於非常之文此不從革之異也
晉定大業多斃曺氏石瑞文大討曺之應也按劉歆以
春秋石言于晉為金石同類也是為金不從革失其性
也劉向以為石白色為主屬白祥
魏明帝青龍中盛脩宮室西取長安金狄承露槃折聲
聞數十里金狄泣於是因留霸城此金失其性而為異
也
吳時歴陽縣有巖穿似印咸云石印封發天下太平孫
晧天璽元年印發又陽羡山有石穴長十餘丈晧初脩
武昌宮有遷都之意是時武昌為離宮班固云離宮與
城郭同占餙城郭之謂也其寳鼎三年後晧出東關遣
丁奉至合肥建衡三年晧又大舉出華里侵邊境之謂
也故令金失其性卒面縛而吳亡
惠帝元康三年閏二月殿前六鍾皆出涕五刻止前年
賈后殺楊太后於金墉城而賈后為惡不止故鍾出涕
猶傷之也
永興元年成都伐長沙每夜戈戟鋒有火光如懸燭此
輕人命好攻戰金失其性而為光變也天戒若曰兵猶
火也不戢將自焚成都不悟終以敗亡
懷帝永嘉元年項縣有魏豫州刺史賈逵石牌生金可
採此金不從革而為變也五月汲桑作亂羣寇飇起
清河王覃為世子時所佩金鈴忽生起如粟者康王母
疑不祥毁棄之及後為惠帝太子不終于位卒為司馬
越所殺
愍帝建興五年石言于平陽是時帝蒙塵亦在平陽故
有非言之物而言妖之大者俄而帝為逆胡所弑
元帝永昌元年甘卓將襲王敦既而中止及還家多變
怪照鏡不見其頭此金失其性而為妖也尋為敦所襲
遂夷
石季龍時鄴城鳳陽門上金鳳皇二頭飛入漳河
海西太和中會稽山隂縣起倉鑿地得兩大船滿中錢
錢皆輪文大形時日向暮鑿者馳以告官官夜遣防守
甚嚴至明旦失錢所在惟有船存視其狀悉有錢處
安帝義熙初東陽太守殷仲文照鏡不見其頭尋亦誅
翦占與甘卓同也
傳曰簡宗廟不禱祠廢祭祀逆天時則水不潤下
說曰水北方終藏萬物者也其於人道命終而形藏精
神放越聖人為之宗廟以收魂氣春秋祭祀以終孝道
王者即位必郊祀天地禱祈神祇望秩山川懷柔百神
亡不宗事慎其齋戒致其嚴敬是故鬼神歆饗多獲福
助此聖王所以順事隂氣和神人也及至發號施令亦
奉天時十二月咸得其氣則隂陽調而終始成如此則
水得其性矣若廼不敬鬼神政令逆時水失其性霧水
暴出百川逆溢壊鄉邑溺人民及淫雨傷稼穡是為水
不潤下
京房易傳曰顓事者加誅罰絶理厥災水其水也雨殺
人以隕霜大風天黃饑而不損兹謂泰厥大水水殺人
避遏有德兹謂狂厥水水流殺人也已水則地生蟲歸
獄不解兹謂追非厥水寒殺人追誅不解兹謂不理厥
水五榖不收大敗不解兹謂皆隂厥水流入國邑隕霜
殺榖仲舒曰交兵結讎伏尸流血百姓愁怨隂氣盛故
大水也
魏文帝黃初四年六月大雨霖伊洛溢至津陽城門漂
數千家殺人初帝即位自鄴遷洛營造宮室而不起宗
廟太祖神主猶在鄴嘗於建始殿饗祭如家人禮終黃
初不復還鄴又郊社神祇未有定位此簡宗廟廢祭祀
之罰也
吳孫權赤烏八年夏茶陵縣鴻水溢出漂二百餘家
十三年秋丹陽故鄣等縣又鴻水溢出按權稱帝三十
年竟不於建鄴創七廟惟父堅一廟遠在長沙而郊祀
禮闕嘉禾初羣臣奏宜郊祀又不許末年雖一南郊而
北郊遂無聞焉吳楚之廟亦不見秩反祀羅陽妖神以
求福助天戒若曰權簡宗廟不禱祠廢祭祀故示此罰
欲其感悟也
太元元年吳又有大風涌水之異是冬權南郊宜是鑒
咎徵乎還而寝疾明年四月薨一曰權時信納譛訴雖
陸遜勲重子和儲貳猶不得其終與漢安帝聽䜛免楊
震廢太子同事也且赤烏中無年不用兵百姓愁怨八
年秋將軍馬茂等又圖逆
魏明帝景初元年九月淫雨冀兗徐豫四州水出沒溺
殺人漂失財産帝自初即位便淫奢極慾多占幼女或
奪士妻崇餙宮室妨害農戰觸情恣慾至是彌甚號令
逆時饑不損役此水不潤下之應也
吳孫亮五鳳元年夏大水亮即位四年乃立權廟又終
吳世不上祖宗之號不脩嚴父之禮昭穆之數有闕亮
及休晧又並廢二郊不秩羣神此簡宗廟不祭祀之罰
也又是時孫峻專政隂勝陽之應乎
孫休永安四年五月大雨水泉涌溢昔歲作浦里塘功
費無數而田不可成士卒死叛或自賊殺百姓愁怨隂
氣盛也休又專任張布退盛沖等吳人賊之應也
五年八月壬午大雨震電水泉湧溢
武帝泰始四年九月青州徐兗豫四州大水
七年六月大雨霖河洛伊沁皆溢殺二百餘人自帝即
尊位不加三后祖宗之號
泰始二年又除明堂南郊五帝座同稱昊天上帝一位
而已又省先后配地之祀此簡宗廟廢祭祀之罰也
咸寧元年九月徐州大水
二年七月癸亥河南魏郡暴水殺百餘人閏月荆州郡
國五大水流四千餘家去年採擇良家子女露面入殿
帝親簡閱務在姿色不訪德行有蔽匿者以不敬論搢
紳愁怨天下非之隂盛之應也
三年六月益梁二州郡國八暴水殺三百餘人七月荆
州大水九月始平郡大水青徐兗豫荆益梁七州又大
水是時賈充等用事專恣而正人疎外者多隂氣盛也
四年七月司冀兗豫荆揚郡國二十大水傷秋稼壊屋
室有死者
太康二年六月泰山江夏大水泰山流三百家殺六十
餘人江夏亦殺人時平吳後王濬為元功而詆劾妄加
荀賈為無謀而並蒙重賞收吳姬五千納之後宮此其
應也
四年七月兗州大水十二月河南及荆揚六州大水
五年九月郡國四大水又隕霜是月南安等五郡大水
六年四月郡國十大水壊廬舍
七年九月郡國八大水
八年六月郡國八大水
惠帝元康二年有水災
五年五月潁川淮南大水六月城陽東莞大水殺人荆
揚徐兗豫五州又水是時帝即位已五載猶未郊祀其
蒸嘗亦多不親行事此簡宗廟廢祭祀之罰
六年五月荆揚二州大水是時賈后亂朝寵樹賈郭女
主專政隂氣盛之應也
八年五月金墉城井溢漢志成帝時有此妖後王莾僣
逆今有此妖趙王倫簒位倫廢帝於此城井溢所在其
天意也九月荆揚徐冀豫五州大水是時賈后暴戾
滋甚韓謐驕猜彌扇卒害太子旋以禍滅
九年四月宮中井水沸溢
永寧元年七月南陽東海大水是時齊王冏專政隂盛
之應也
太安元年七月兗豫徐冀四州水時將相力政無尊主
心隂盛故也
孝懷帝永嘉四年四月江東大水時王導等潛懷翼戴
之計隂氣盛也
元帝太興三年六月大水是時王敦内懷不臣傲狠陵
上此隂氣盛也
四年七月又大水
永昌二年五月荆州及丹陽宣城吳興夀春大水
明帝太寧元年五月丹陽宣城吳興夀春大水是時王
敦威權震主隂氣盛故也
成帝咸和元年五月大水是時嗣主幼沖母后稱制庾
亮以元舅決事禁中隂勝陽故也
二年五月戊子京都大水是冬以蘇峻稱兵都邑塗地
四年七月丹陽宣城吳興會稽大水是冬郭默作亂荆
豫共討之半歲乃定兵役之應也
七年五月大水是時帝未親機務政在大臣隂勝陽也
咸康元年八月長沙武陵大水
穆帝永和四年五月大水
五年五月大水
六年五月又大水時幼主沖弱母后臨朝又將相大臣
各執權政與咸和初同事也
七年七月甲辰夜濤水入石頭死者數百人是時殷浩
以私忿廢蔡謨遐邇非之又幼主在上而殷桓交惡選
徒聚甲各崇私權隂勝陽之應也一說濤水入石頭以
為兵占是後殷浩桓溫謝尚荀羡連年征伐百姓愁怨
也
升平二年五月大水
五年四月又大水是時桓溫權制朝廷專征伐隂勝陽
也
海西太和六年六月京師大水平地數尺浸入太廟朱
雀大航䌫斷三艘流入大江丹陽晉陵吳郡吳興臨海
五郡又大水稲稼蕩没黎庶饑饉初四年桓溫北伐敗
績十喪其九五年又征淮南踰歲乃剋百姓愁怨之應
也
簡文帝咸安元年十二月壬午濤水入石頭明年祅賊
盧竦率其屬數百人入殿略取武庫三庫甲仗游擊將
軍毛安之討滅之兵興隂盛之應也
孝武帝太元三年六月大水是時帝幼弱政在將相
五年五月大水
六年六月揚荆江三州大水
八年三月始興南康廬陵大水平地五丈
十年五月大水自八年破苻堅後有事中州役無寧歲
愁怨之應也
十三年十二月濤水入石頭毁大航殺人明年慕容氏
宼擾司兗鎮戍西北疲於奔命愁怨之應也
十五年七月沔中諸郡及兗州大水是時緣河紛争征
戍勤瘁之應也
十七年六月甲寅濤水入石頭毁大航漂船舫有死者
京口西浦亦濤入殺人永嘉郡潮水湧起近海四縣人
多死後四年帝崩而王恭再攻京師京師亦發衆以禦
之兵役頻興百姓愁怨之應也
十八年六月己亥始興南康廬陵大水深五丈
十九年七月荆徐大水傷秋稼
二十年六月荆徐又大水
二十一年五月癸卯大水是時政事多弊兆庶非之
安帝隆安三年五月荆州大水平地三丈去年殷仲堪
舉兵向京師是年春又殺郄恢隂盛作威之應也仲堪
尋亦敗亡
五年五月大水是時會稽王世子元顯作威陵上又桓
玄擅西夏孫恩亂東國隂勝陽之應也
元興二年十二月桓玄簒位其明年二月庚寅夜濤水
入石頭商旅方舟萬計漂敗流斷骸胔相望江左雖頻
有濤變未有若斯之甚三月義軍剋京都玄敗走遂夷
滅之
三年二月己丑朔夜濤水入石頭漂沒殺人大航流敗
義熙元年十二月己未濤水入石頭
二年十二月己未夜濤水入石頭明年駱球父環潛結
桓胤殷仲文等謀作亂劉稚亦謀反凡所誅滅數十家
三年五月丙午大水
四年十二月戊寅濤水入石頭明年王旅北討
六年五月丁巳大水乙丑盧循至蔡州
八年六月大水
九年五月辛巳大水
十年五月丁丑大水戊寅西明門地穿涌水出毁門扇
及限亦水沴土也七月乙丑淮北風災大水殺人
十一年七月景戍大水淹漬太廟百官赴救明年王旅
北討關河
經曰敬用五事一曰貌二曰言三曰視四曰聽五曰思
貌曰恭言曰從視曰明聽曰聰思曰睿恭作肅從作乂
眀作哲聰作謀睿作聖休徵曰肅時雨若乂時晹若哲
時燠若謀時寒若聖時風若咎徵曰狂恒雨若僣恒晹
若豫恒燠若急恒寒若蒙恒風若
傳曰貌之不恭是謂不肅厥咎狂厥罰恒雨厥極惡時
則有服妖時則有龜孽時則有雞旤(音禍)時則有下體生
上之痾時則有青青祥惟金沴木
說曰凡草木之類謂之妖妖猶夭胎言尚微也蟲豸之
類謂之孽孽則芽孽矣及六畜謂之言其著也及人
謂之痾痾病貌也言B深也甚則有異物生謂之青自
外来謂之祥祥猶禎也氣相傷謂之沴沴猶臨莅不和
意也每一事云時則以絶之言非必俱至或有或亡或
在前或在後孝武時夏侯始昌通五經善推五行傳以
傳族子夏侯勝下及許商皆以教所賢弟子其傳與劉
向同惟劉歆傳獨異
貌之不恭是謂不肅肅敬也内曰恭外曰敬人君行已
體貌不恭怠慢驕蹇則不能敬萬事失則狂易故其咎
狂也上慢下暴則隂氣勝故其罰常雨也水傷百榖衣
食不足則姦宄並作故其極惡也
一曰人多被刑或形貌醜惡亦是也風俗狂慢變節易
度則為剽輕竒怪之服故有服妖水類動故有龜孽於
易巽為雞雞有冠距文武之貌而不為威貌氣毁故有
雞旤一曰水歲多雞死及為怪亦是也上失威儀則有
彊臣害君上故有下體生於上之痾木色青故有青青
青祥凡貌傷者病木氣木氣病則金沴之衝氣相通也
於易震在東方為春為木兌在西方為秋為金離在南
方為夏為火坎在北方為冬為水春與秋日夜分寒暑
平是以金木之氣易以相變故貌傷則致秋隂常雨言
傷則致春陽常旱也至於冬夏日夜相反寒暑殊絶水
火之氣不得相并故視傷常燠聽傷常寒者其氣然也
逆之其極曰惡順之其福曰攸好德劉歆傳曰有鱗蟲
之孽羊鼻痾說以為於天文東方辰為龍星故為鱗
蟲於易兑為羊木為金所病故致羊與常雨同應此
說非是春與秋氣隂陽相敵木病金盛故能相并惟此
一事耳與妖痾祥青同類不得獨異
魏尚書鄧颺行步㢮縱筋不束體坐起傾倚若無手足
此貌之不恭也管輅謂之鬼躁鬼躁者凶終之徵後卒
誅也
惠帝元康年中貴游子弟相與為𣪚髮倮身之飲對弄
婢妾逆之者傷好非之者負譏希世之士耻不與焉盖
貌之不恭胡狄侵中國之萌也其後遂有五胡之亂此
失在狂也
元康中賈謐親貴數入二宮與儲君遊戲無降下心又
嘗因奕碁争道成都王穎厲色曰皇太子國之儲貳賈
謐何敢無禮謐猶不悛故及於禍貌不恭之罰也
齊王冏既誅趙王倫因留輔政坐拜百官符敕臺府淫
醟專驕不一朝覲此狂恣不肅之咎也天下莫不高其
功而慮其亡也冏終弗改遂至夷滅
司馬道子於府園内列肆使姬人酤鬻身自貿易干寳
以為貴者失位降在皂隸之象也俄而道子見廢以庶
人終此貌不恭之應也
安帝義熙七年將拜授劉毅世子毅以王命之重當設
饗宴親請吏佐臨視至拜日國僚不重白默拜於廐中
王人將反命毅方矢之大以為恨免郎中令劉敬叔官
天戒若曰此惰略嘉禮不肅之妖也其後毅遂被殺焉
庶徵恒雨劉歆以為春秋大雨劉向以為大水
魏明帝太和元年秋數大雨多暴卒雷電非常至殺鳥
雀按楊阜上䟽此恒雨之罰也時天子居喪不哀出入
弋獵無度奢侈繁興奪農時故水失其性而恒雨為罰
大和四年八月大雨霖三十餘日伊洛河漢皆溢歲以
凶饑
吳孫亮太平二年二月甲寅大雨震電乙卯雪大寒按
劉歆說此時當雨而不當大大雨恒雨之罰也於始震
電之明日而雪大寒又常寒之罰也劉向以為既已雷
電則雪不復當降皆失時之異也天戒若曰為君失時
賊臣將起先震電而後雪者隂見間隙起而勝陽逆弑
之禍將成也亮不悟尋見廢此與春秋魯隐同
武帝泰始六年六月大雨霖甲辰河洛伊沁水同時並
溢流四千九百餘家殺二百餘人沒秋稼千三百六十
餘頃
太康五年七月任城梁國暴雨害豆麥九月南安郡霖
雨暴雪樹木摧折害秋稼是秋魏郡西平郡九縣淮南
平原霖雨暴水霜傷秋稼
惠帝永寧元年十月義陽南陽東海霖雨淹害秋麥
元帝太興三年春雨至于夏是時王敦執權不恭之罰
也
永昌九年春雨四十餘日書夜雷電震五十餘日是時
王敦興兵王師敗績之應也
成帝咸和四年春雨五十餘日恒雷電是時雖斬蘇峻
其餘黨猶據守石頭城至其滅後淫雨乃霽
咸康元年八月乙丑荆州之長沙攸醴陵武陵之龍陽
三縣雨水浮漂屋室殺人損秋稼是時帝幼權在於下
服妖
魏武帝以天下凶荒資財乏匱始擬古皮弁裁縑帛為
白帢以易舊服傅玄曰白乃軍容非國容也干寳以為
縞素凶喪之象也名之為帢毁辱之言也盖革伐之後
劫殺之妖也
魏明帝著繡帽披縹紈半䄂常以見直臣楊阜諫曰此
禮何法服邪帝默然近服妖也夫縹非禮之色䙝服尚
不以紅紫况接臣下乎人主親御非法之章所謂自作
孽不可禳也帝既不享永年身沒而禄去王室後嗣不
終遂亡天下
景初元年發銅鑄為巨人二號曰翁仲置之司馬門外
按古長人見為國亡長狄見臨洮為秦亡之禍始皇不
悟反以為嘉祥鑄銅人以象之魏法亡國之噐而於義
竟無取焉盖服妖也
尚書何晏好服婦人之服傅玄曰此妖服也夫衣裳之
制所以定上下殊内外也大雅云玄衮赤舄鉤膺鏤錫
歌其文也小雅云有嚴有翼共武之服詠其武也若内
外不殊王制失叙服妖既作身随之亡妺嬉冠男子之
冠桀亡天下何晏服婦人之服亦亡其家其咎均也
吳婦人脩容者急束其髮而劘角過于耳盖其俗自操
束太急而廉隅失中之謂也故吳之風俗相驅以急言
論彈射以刻薄相尚居三年之喪者往往有致毁以死
諸葛患之著正交論雖不可以經訓整亂盖亦救時之
作也
孫休後衣服之制上長下短又積領五六而裳居一二
干寳曰上饒奢下儉逼上有餘下不足之妖也至孫晧
果奢暴恣情於上而百姓彫困於下卒以亡國是其應
也
武帝泰始初衣服上儉下豐著衣者皆厭䙅此君衰弱
臣放縱下掩上之象也至元康末婦人出兩襠加乎交
領之上此内出外也為車乘者苟貴輕細又數變易其
形皆以白篾為純盖古喪車之遺象也夫乘者君子之
噐盖君子立心無恒事不崇實也干寳以為晉之禍徵
也及惠帝踐阼權制在於寵臣下掩上之應也至永嘉
末六宮才人流冗沒於戎狄内出外之應也及天下撓
亂宰輔方伯多負其任又數改易不崇實之應也
泰始之後中國相尚用胡床貊槃及為羌煮貊炙貴人
富室必畜其噐吉享嘉會皆以為先太康中又以氈為
絈頭及絡帶袴口百姓相戱曰中國必為胡所破夫氈
毳産於胡而天下以為絈頭帶身袴口胡既三制之矣
能無敗乎至元康中氐羌互反永嘉後劉石遂簒中都
自後四夷迭據華土是服妖之應也
初作屐者婦人頭圓男子頭方圓者順之義所以别男
女也至太康初婦人屐乃頭方與男無别此賈后專妬
之徵也
太康中天下為晉世寧之舞手接杯盤而反覆之歌曰
晉世寧舞杯盤識者曰夫樂生人心所以觀事也今接
杯盤於手上而反覆之至危之事也杯盤者酒食之噐
而名曰晉世寧言晉世之士苟偷於酒食之間而知不
及遠晉世之寧猶杯盤之在手也
惠帝元康中婦人之餙有五兵佩又以金銀瑇瑁之屬
為斧鉞戈戟以當笄干寳以為男女之别國之大節故
服物異等䞇幣不同今婦人而以兵噐為餙此婦人妖
之甚者於是遂有賈后之事終亡天下是時婦人結髮
者既成以繒急束其環名曰擷子紒始自中宮天下化
之其後賈后廢害太子之應也
元康中天下始相傚為烏杖以柱掖其後稍施其鐓住
則植之夫木東方之行金之臣也杖者扶體之噐烏其
頭者尤便用也必旁柱掖者旁救之象也施其金住則
植之言木因於金能孤立也及懷愍之世王室多故而
此中都喪敗元帝以藩臣樹德東方維持天下柱掖之
應也至社稷無主海内歸之遂承天命建都江外獨立
之應也
元康太安之間江淮之域有敗屩自聚于道多者至四
五十量人或散投坑谷明日視之復如故或云見狸銜
聚之干寳以為夫屩者人之賤服處于勞辱黔庶之象
也敗者疲弊之象道者四方往来所以交通王命也今
敗屩聚於道者象黔庶罷病將相聚為亂以絶王命也
太安中發壬午兵百姓怨叛江夏張昌唱亂荆楚從之
如流於是兵革歲起服妖也
初魏造白帢横縫其前以别後名之曰顔帢傳行之至
永嘉之間稍去其縫名無顔帢而婦人束髮其緩彌甚
紒之堅不能自立髮被于額目出而已無顔者愧之言
也覆額者慙之貌也其緩彌甚者言天下亡禮與義放
縱情性及其終極至于大耻也永嘉之後二帝不反天
下媿焉
孝懷帝永嘉中士大夫競服生箋單衣識者指之曰此
則古者繐衰諸侯所以服天子也今無故服之殆有應
乎其後遂有胡賊之亂帝遇害焉
元帝太興中兵士以絳嚢傅紒識者曰紒者在首為乾
君道也囊者坤臣道也今以朱嚢傅紒臣道上侵君之
象也於是王敦陵上焉舊為羽扇柄者刻木象其骨形
列羽用十取全數也自中興初王敦南征始改為長柄
下出可捉而減其羽用八識者尤之曰夫羽扇翼之名
也創為長柄者將執其柄以制羽翼也改十為八者將
未備奪已備也此殆敦之擅權以制朝廷之柄又將以
無德之材欲竊非據也是時為衣者又上短帶纔至于
掖著帽者又以帶縛項下逼上上無地也為袴者直幅
為口無殺下大之象尋而王敦謀逆再攻京師
海西嗣位忘設豹尾天戒若曰夫豹尾儀服之主大人
所以豹變也而海西豹變之日非所宜忘而忘之非主
社稷之人故忘其豹尾示不終也尋而被廢焉
孝武太元中人不復著帩頭天戒若曰頭者元首帩者
助元首為儀餙者也今忽廢之若人君獨立無輔佐以
至危亡也至安帝桓玄乃簒位焉
舊為屐者齒皆逹楄上名曰露卯太元中忽不徹名曰
隂卯識者以為卯謀也必有隂謀之事至烈宗末驃騎
參軍袁悦之始攬搆内外隆安中遂謀詐相傾以至大
亂
太元中公主婦女必緩鬢傾髻以為盛餙用髲既多不
可恒戴乃先於木及籠上装之名曰假髻或名假頭至
於貧家不能自辦自號無頭就人借頭遂布天下亦服
妖也無幾時孝武晏駕而天下騷動刑戮無數多喪其
元至於大殮皆刻木及蠟或縛菰草為頭是假頭之應
云
桓玄簒位殿上施絳帳鏤黃金為顔四角金龍銜五色
羽葆流蘇羣下相謂曰頗類轜車尋而玄敗此服之妖
也
晉末皆冠小而衣裳博大風流相放輿臺成俗識者曰
上小而下大此禪代之象也尋而宋受終焉
雞旤
魏明帝景初二年廷尉府中雌雞化為雄不鳴不將干
寳曰是歲宣帝平遼東百姓始有與能之義此其象也
然晉三后並以人臣終不鳴不將又天意也
惠帝元康六年陳國有雞生雄雞無翅既大墜坈而死
王隐以為雄者胤嗣子之象坈者母象今雞生無翅墜
坈而死此子無羽翼為母所陷害乎於後賈后誣殺愍
懷此其應也
太安中周玘家雌雞逃承霤中六七日而下奮翼鳴將
獨毛羽不變其後有陳敏之事敏雖控制江表終無紀
綱文章殆其象也卒為玘所滅雞見玘家又天意也
京房易傳曰牝雞雄鳴主不榮
元帝太興中王敦鎮武昌有雌雞化為雄天戒若曰雌
化為雄臣陵其上其後王敦再攻京師
孝武太元十三年四月廣陵高平閻嵩家雌雞生無右
翅彭城人劉象之家雞有三足京房易傳曰君用婦人
言則雞生妖是時主相並用尼媪之言寵賜過厚故妖
象見焉
安帝隆安元年八月琅邪王道子家青雌雞化為赤雄
雞不鳴不將桓元將簒不能成業之象
四年荆州有雞生角角尋堕落是時桓玄始擅西夏狂
慢不肅故有雞天戒若曰角兵象尋堕落者暫起不
終之妖也後皆應也
元興二年衡陽有雌雞化為雄八十日而冠萎天戒若
曰衡陽桓玄楚國之邦略也及桓玄簒位果八十日而
敗此其應也
青祥
武帝咸寧元年八月丁酉大風折大社樹有青氣出焉
此青祥也占曰東莞當有帝者明年元帝生是時帝大
父武王封東莞由是徙封琅邪孫盛以為中興之表晉
室之亂武帝子孫無孑遺社樹折之應又常風之罰
惠帝元康中洛陽南山有䖟作聲曰韓尸尸識者曰韓
氏將尸也言尸尸者盡死意也其後韓謐誅而韓族殲
焉此青祥也
金沴木
魏文帝黃初七年正月幸許昌許昌城南門無故自崩
帝心惡之遂不入還洛陽此金沴木木動之也五月宮
車晏駕京房易傳曰上下咸悖厥妖也城門壊
元帝太興二年六月吳郡米廡無故自壊天戒若曰夫
米廡貨糴之屋無故自壊此五榖踴貴所以無糴賣也
是歲遂大饑死者千數焉
明帝太寧元年周筵自歸王敦既立其宅宇所起五間
六梁一時躍出墜地餘桁猶亘柱頭此金沴木也明年
五月錢鳳謀亂遂族滅筵而湖熟尋亦為墟矣
安帝元興元年正月丙子會稽王世子元顯將討桓玄
建牙竿於揚州南門其東者難立良久乃正近沴妖也
而元顯尋為玄所擒
三年五月樂賢堂壊時帝嚚眊無樂賢之心故此堂見
沴
義熙九年五月國子聖堂壊天戒若曰聖堂禮樂之夲
無故自壊業祚將墜之象未及十年而禪位焉
晉書卷二十七
