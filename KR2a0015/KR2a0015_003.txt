晉書卷三
唐太宗文皇帝御撰
帝紀第三
武帝
武皇帝諱炎字安世文帝長子也寬惠仁厚沉深有度
量魏嘉平中封北平亭侯歴給事中奉車都尉中壘將
軍加散騎常侍累遷中護軍假節迎常道鄉公扵東武
陽遷中撫軍進封新昌鄉侯及晉國建立為世子拜撫
軍大將軍開府副貳相國初文帝以景帝既宣帝之嫡
早世無後以帝弟攸為嗣特加愛異自謂攝居相位百
年之後大業宜歸攸每曰此景王之天下也吾何與焉
將議立世子屬意扵攸何曾等固爭曰中撫軍聰眀神
武有超世之才髮委地手過膝此非人臣之相也由是
遂定
咸熙二年五月立為晉王太子八月辛夘文帝崩太子
嗣相國晉王位下令寬刑宥罪撫衆息役國内行服三
日是月長人見扵襄武長三丈告縣人王始曰今當太
平九月戊午以魏司徒何曾為丞相鎮南將軍王沉為
御史大夫中護軍賈充為衛將軍議郎裴秀為尚書令
光祿大夫皆開府十一月初置四護軍以統城外諸軍
乙未令諸郡中正以六條舉淹滯一曰忠恪匪躬二曰
孝敬盡禮三曰友于兄弟四曰潔身勞謙五曰信義可
復六曰學以為已是時晉德既洽四海宅心扵是天子
知歴數有在乃使太保鄭沖奉策曰咨爾晉王我皇祖
有虞氏誕膺靈運受終于陶唐亦以命于有夏惟三后
陟配于天而咸用光敷聖德自兹厥後天又輯大命于
漢火德既衰乃眷命我高祖方軌虞夏四代之眀顯我
不敢知惟王乃祖乃父服膺眀哲輔亮我皇家勲德光
于四海格爾上下神祗罔不克順地平天成萬邦以乂
應受上帝之命恊皇極之中肆予一人祗承天序以敬
授爾位歴數實在爾躬允執其中天祿永終扵戲王其
欽順天命率循訓典底綏四國用保天休無替我二皇
之弘烈帝初以禮讓魏朝公卿何曾王沉等固請乃從
之
泰始元年冬十二月景寅設壇于南郊百僚在位及匈
奴南單于四夷會者數萬人柴燎告類于上帝曰皇帝
臣炎敢用玄牡眀告于皇皇后帝魏帝稽恊皇運紹天
眀命以命炎昔者唐堯熙隆大道禪位虞舜舜又以禪
禹邁德垂訓多歴年載暨漢德既衰太祖武皇帝撥亂
濟時扶翼劉氏又用受命于漢粤在魏室仍世多故幾
扵顛墜寔賴有晉匡拯之德用獲保厥肆祀弘濟于艱
難此則晉之有大造于魏也誕惟四方罔不祗順廓清
梁岷包懷揚越八紘同軌祥瑞屢臻天人協應無思不
服肆子憲章三后用集大命于兹炎維德不嗣辭不獲
命扵是羣公卿士百辟庶僚黎獻陪隸暨于百蠻君長
僉曰皇天鑒下求人之瘼既有成命固非克讓所得距
違天序不可以無統人神不可以曠主炎虔奉皇運寅
畏天威敬簡元辰升壇受禪告類上帝永答衆望禮畢
即洛陽宫幸太極前殿詔曰昔朕皇祖宣王聖哲欽眀
誕應期運熙帝之載肇啟洪基伯考景王履道宣猷緝
熙諸夏至于皇考文王叡哲光遠允協靈祇應天順時
受兹眀命仁濟于宇宙功格于上下肆魏氏弘鑒于古
訓儀刑于唐虞疇咨羣后爰輯大命于朕身予一人畏
天之命用不敢違惟朕寡德負荷洪烈託于王公之上
以君臨四海惴惴惟懼罔知所濟惟爾股肱爪牙之佐
文武不貳之臣乃祖乃父實左右我先王光隆我大業
思與萬國共饗休祚扵是大赦改元賜天下爵人五級
鰥寡孤獨不能自存者榖人五斛復天下租賦及關市
之稅一年逋債宿負皆勿收除舊嫌解禁錮亡官失爵
者悉復之丁夘遣太僕劉原告于太廟封魏帝為陳留
王邑萬戶居于鄴宫魏氏諸王皆為縣侯追尊宣王為
宣皇帝景王為景皇帝文王為文皇帝宣王妃張氏為
宣穆皇后尊太妃王氏曰皇太后宫曰崇化封皇叔祖
父孚為安平王皇叔父幹為平原王亮為扶風王伷為
東莞王駿為汝隂王肜為梁王倫為琅邪王皇弟攸為
齊王鑒為樂安王幾為燕王皇從伯父望為義陽王皇
從叔父輔為渤海王晃為下邳王瓌為太原王珪為高
陽王衡為常山王子文為沛王泰為隴西王權為彭城
王綏為范陽王遂為濟南王遜為譙王睦為中山王淩
為北海王斌為陳王皇從父兄洪為河間王皇從父弟
楙為東平王以驃騎將軍石苞為大司馬封樂陵公車
騎將軍陳騫為高平公衛將軍賈充為車騎將軍魯公
尚書令裴秀為鉅鹿公侍中荀勖為濟北公太保鄭沖
為太傅夀光公太尉王祥為太保睢陵公丞相何曾為
太尉朗陵公御史大夫王沉為驃騎將軍博陵公司空
荀顗為臨淮公鎮北大將軍衛瓘為菑陽公其餘增封
進爵各有差文武普增位二等改景初歴為太始歴臘
以酉社以丑戊辰下詔大弘儉約出御府珠玉玩好之
物頒賜王公以下各有差置中軍將軍以統宿衛七軍
己巳詔陳留王載天子旌旗備五時副車行魏正朔郊
祀天地禮樂制度皆如魏舊上書不稱臣賜山陽公劉
康安樂公劉禪子弟一人為駙馬都尉乙亥以安平王
孚為太宰假黃鉞大都督中外諸軍事詔曰昔王淩謀
廢齊王而王竟不足以守位鄧艾雖矜功失節然束手
受罪今大赦其家還使立後興滅繼絶約法省刑除魏
氏宗室禁錮諸將吏遭三年喪者遣寧終喪百姓復其
徭役罷部曲將長吏以下質任省郡國御調禁樂府靡
麗百戲之技及雕文游畋之具開直言之路置諫官以
掌之是月鳳皇六青龍三白龍二麒麟各一見于郡國
二年春正月景戌遣兼侍中侯史光等持節四方循省
風俗除禳祝之不在祀典者丁亥有司請建七廟帝重
其役不許庚寅罷雞鳴歌辛丑尊景皇帝夫人羊氏曰
景皇后宫曰弘訓景午立皇后楊氏二月除漢宗室禁
錮己未常山王衡薨詔曰五等之封皆錄舊勲本為縣
侯者傳封次子為亭侯為鄉侯為關内侯亭侯為關中
侯皆食本戶十分之一丁丑郊祀宣皇帝以配天宗祀
文皇帝扵眀堂以配上帝庚午詔曰古者百官官箴王
闕然保氏特以諫諍為職今之侍中常侍實處此位擇
其能正色弼違匡救不逮者以兼此選三月戊戌吳人
来弔祭有司奏為答詔帝曰昔漢文光武懷撫尉佗公
孫述皆未正君臣之儀所以羈縻未賓也晧遣使之始
未知國慶但以書答之夏五月戊辰詔曰陳留王操尚
謙沖每事輙表非所以優崇之也主者喻意非大事皆
使王官表上之壬子驃騎將軍博陵公王沉卒六月壬
申濟南王遂薨秋七月辛巳營太廟致荆山之木采華
山之石鑄銅柱十二塗以黃金鏤以百物綴以眀珠戊
戌譙王遜薨景午晦日有食之八月景辰省右將軍官
初帝雖從漢魏之制既葬除服而深衣素冠降席撤膳
哀敬如喪者戊辰有司奏改服進膳不許遂禮終而後
復吉及太后之喪亦如之九月乙未散騎常侍皇甫陶
傅玄領諫官上書諫諍有司奏請寢之詔曰凡關言人
主人臣所至難而苦不能聽納自古忠臣直士之所慷
慨也每陳事出付主者多從深刻乃云恩貸當由主上
是何言乎其詳評議戊戌有司奏大晉繼三皇之蹤蹈
舜禹之跡應天順時受禪有魏宜一用前代正朔服色
皆如虞遵唐故事奏可冬十月景午朔日有食之丁未
詔曰昔舜葬蒼梧農不易畝禹葬成紀市不改肆上惟
祖考清簡之旨所徙陵十里内居人動為煩擾一切停
之十一月己夘倭人来獻方物并圜丘方丘扵南北郊
二至之祀合扵二郊罷山陽公國督軍除其禁制己丑
追尊景帝夫人夏侯氏為景懷皇后辛夘遷祖禰神主
于太廟十二月罷農官為郡縣是歲鳳皇六青龍十黃
龍九麒麟各一見于郡國
三年春正月癸丑白龍二見于弘農澠池丁夘立皇子
衷為皇太子詔曰朕以不德託于四海之上兢兢祗畏
懼無以康濟㝢内思與天下式眀王度正本清源扵置
胤樹嫡非所先務又近世每建太子寬宥施惠之事間
不獲已順從王公卿士之議耳方今世運垂平將陳之
以德義示之以好惡使百姓蠲多幸之慮篤終始之行
曲惠小仁故無取焉咸使知聞三月戊寅初令二千石
得終三年喪丁未晝昏罷武衛將軍官以李憙為太子
太傅太山石崩夏四月戊午張掖太守焦勝上言氐池
縣大柳谷口有玄石一所白畫成文實大晉之休祥圖
之以獻詔以制幣告于太廟藏之天府秋八月罷都護
將軍以其五署還光祿勲九月甲申詔曰古者以德詔
爵以庸制祿雖下士猶食上農外足以奉公忘私内足
以養親施惠今在位者祿不代耕非所以崇化之本也
其議增吏俸賜王公以下帛各有差以太尉何曾為太
保義陽王望為太尉司空荀顗為司徒冬十月聽士卒
遭父母喪者非在疆埸皆得奔赴十二月徙宗聖侯孔
震為奉聖亭侯山陽公劉康来朝禁星氣䜟緯之學
四年春正月辛未以尚書令裴秀為司空景戌律令成
封爵賜帛各有差有星孛于軫丁亥帝耕于耤田戊子
詔曰古設象刑而衆不犯今雖參夷而姦不絶何德刑
相去之遠哉先帝深愍黎元哀矜庶獄乃命羣后考正
典刑朕守遺業永惟保乂皇基思與萬國以無為為政
方今陽春養物東作始興朕親率王公卿士耕耤田千
畝又律令既就班之天下將以簡法務本惠育海内宜
寬有罪使得自新其大赦天下長吏郡丞長史各賜馬
一匹二月庚子增置山陽公國相郎中令陵令雜工宰
人鼓吹車馬各有差罷中軍將軍置北軍中候官甲寅
以東海劉儉有至行拜為郎以中軍將軍羊祜為尚書
左僕射東莞王伷為尚書右僕射三月戊子皇太后王
氏崩夏四月戊戌太保睢陵公王祥薨己亥祔葬文眀
皇后王氏扵崇陽陵罷振威揚威護軍官置左右積弩
將軍六月甲申朔詔曰郡國守相三載一巡行屬縣必
以春此古者所以述職宣風展義也見長吏觀風俗協
禮律考度量存問耆老親見百年錄囚徒理冤枉詳察
政刑得失知百姓所患苦無有遠近便若朕親臨之敦
喻五教勸務農功勉勵學者思勤正典無為百家庸末
致遠必泥士庶有好學篤道孝弟忠信清白異行者舉
而進之有不孝敬扵父母不長悌扵族黨悖禮棄常不
率法令者糾而罪之田疇闢生業修禮教設禁令行則
長吏之能也人窮匱農事荒姦盜起刑獄煩下陵上替
禮義不興斯長吏之否也若長吏在官公廉慮不及私
正色直節不飾名譽者及身行貪穢諂黷求容公節不
立而私門日富者並謹察之揚清激濁舉善彈違此朕
所以垂拱總綱責成扵良二千石也於戲戒哉秋七月
太山石崩衆星西流戊午遣使者侯史光循行天下己
卯謁崇陽陵九月青徐兖豫四州大水伊洛溢合扵河
開倉以振之詔曰雖詔有所欲及奏得可而於事不便
者皆不可隠情冬十月吳將施績入江夏萬郁寇襄陽
遣太尉義陽王望屯龍陂荆州刺史胡烈擊敗郁吳將
顧容寇鬱林太守毛炅大破之斬其交州刺史劉俊將
軍修則十一月吳將丁奉等出芍陂安東將軍汝隂王
駿與義陽王望擊走之己未詔王公卿尹及郡國守相
舉賢良方正直言之士十二月班五條詔書扵郡國一
曰正身二曰勤百姓三曰撫孤寡四曰敦本息末五曰
去人事庚寅帝臨聽訟觀錄廷尉洛陽獄囚親平决焉
扶南林邑各遣使来獻
五年春正月癸巳申戒郡國計吏守相令長務盡地利
禁游食商販景申帝臨聽訟觀錄囚徒多所原遣青龍
二見扵滎陽二月以雍州隴右五郡及涼州之金城梁
州之陽平置秦州辛巳白龍二見扵趙國青徐兖三州
水遣使振恤之壬寅以尚書左僕射羊祜都督荆州諸
軍事征東大將軍衛瓘都督青州諸軍事東莞王伷為
鎮東大將軍都督徐州諸軍事丁亥詔曰古者歲書羣
吏之能否三年而誅賞之諸令史前後但簡遣疎劣而
無有勸進非黜陟之謂也其條勤能有稱尤異者歲以
為常吾將議其功勞己未詔蜀相諸葛亮孫京随才署
吏夏四月地震五月辛夘朔鳳皇見于趙國曲赦交趾
九真曰南五歲刑六月鄴奚官督郭廙上疏陳五事以
諫言甚切直擢為屯留令西平人麴路伐登聞鼓言多
祅謗有司奏棄市帝曰朕之過也捨而不問罷鎮軍將
軍復置左右將軍官秋七月延羣公詢讜言九月有星
孛于紫宫冬十月景子以汲郡太守王宏有政績賜榖
千斛十一月追封謚皇弟兆為城陽哀王以皇子景度
嗣十二月詔州郡舉勇猛秀異之才
六年春正月丁亥朔帝臨軒不設樂吳將丁奉入渦口
揚州刺史牽弘擊走之三月赦五歲刑已下夏四月白
龍二見扵東莞五月立夀安亭侯承為南宫王六月戊
午秦州刺史胡烈擊叛虜扵萬斛堆力戰死之詔遣尚
書石鑒行安西將軍都督秦州諸軍事與奮威護軍田
章討之秋七月丁酉復隴右五郡遇寇害者租賦不能
自存者廪貸之乙巳城陽王景度薨詔曰自泰始以来
大事皆撰錄秘書寫副後有其事輙宜綴集以為常丁
未以汝陰王駿為鎮西大將軍都督雍涼二州諸軍事
九月大宛獻汗血馬焉耆来貢方物冬十一月幸辟雍
行鄉飲酒之禮賜太常博士帛牛酒各有差立皇子柬
為汝南王十二月吳夏口督前將軍孫秀帥衆来奔拜
驃騎將軍開府儀同三司封會稽公戊辰復置鎮軍官
七年春正月景子皇太子冠賜王公以下帛各有差匈
奴帥劉猛叛出塞二月孫晧帥衆趨夀陽遣大司馬望
屯淮北以距之三月景戌司空鉅鹿公裴秀薨癸巳以
中護軍王業為尚書左僕射高陽王珪為尚書右僕射
孫秀部將何崇帥衆五千人来降夏四月九真太守董
元為吳將虞汜所攻軍敗死之北地胡寇金城涼州刺
史牽弘討之羣虜内叛圍弘於青山弘軍敗死之五月
立皇子憲為城陽王雍涼秦三州饑赦其境内殊死以
下閏月大雩大官減膳詔交趾三郡南中諸郡無出今
年戶調六月詔公卿以下舉將帥各一人辛丑大司馬
義陽王望薨大雨霖伊洛河溢流居人四千餘家殺三
百餘人有詔振貸給棺秋七月癸酉以車騎將軍賈充
為都督秦涼二州諸軍事吳將陶璜等圍交趾太守楊
稷與鬱林太守毛炅及日南等三郡降扵吳八月景戌
以征東大將軍衛瓘為征北大將軍都督幽州諸軍事
景申城陽王憲薨分益州之南中四郡置寧州曲赦四
郡殊死已下冬十月丁丑日有食之十一月丁巳衛公
姬署薨十二月大雪罷中領軍并北軍中候以光祿大
夫鄭袤為司空
八年春正月監軍何楨討匈奴劉猛屢破之左部帥李
恪殺猛而降癸亥帝耕于耤田二月乙亥禁彫文綺組
非法之物壬辰太宰安平王孚薨詔内外羣官舉任邊
郡者各三人帝與右將軍皇甫陶論事陶與帝争言散
騎常侍鄭徽表請罪之帝曰讜言謇諤所望扵左右也
人主常以阿媚為患豈以爭臣為損哉徽越職妄奏豈
朕之意遂免徽官夏四月置後將軍以備四軍六月益
州牙門張弘誣其刺史皇甫晏反殺之傳首京師弘坐
伏誅夷三族壬辰大赦景申詔復隴右四郡遇寇害者
田租秋七月以車騎將軍賈充為司空九月吳西陵督
步闡来降拜衛將軍開府儀同三司封宜都公吳將陸
抗攻闡遣車騎將軍羊祜帥衆出江陵荆州刺史楊肇
迎闡扵西陵巴東監軍徐胤擊建平以救闡冬十月辛
未朔日有食之十二月肇攻抗不克而還闡城陷為抗
所禽
九年春正月辛酉司空密陵侯鄭袤薨二月癸巳司徒
樂陵公石苞薨立安平亭侯隆為安平王三月立皇子
祇為東海王夏四月戊辰朔日有食之五月旱以太保
何曾領司徒六月乙未東海王祇薨秋七月丁酉朔日
有食之吳將魯淑圍弋陽征虜將軍王渾擊敗之罷五
官左右中郎將弘訓太僕衛尉大長秋等官鮮卑宼廣
寗殺略五千人詔聘公卿以下子女以備六宫采擇未
畢權禁斷婚姻冬十月辛巳制女年十七父母不嫁者
使長吏配之十一月丁酉臨宣武觀大閱諸軍甲辰乃
罷
十年春正月辛亥帝耕于耤田閏月癸酉太傅夀光公
鄭沖薨己夘高陽王珪薨庚辰太原王瓌薨丁亥詔曰
嫡庶之别所以辨上下眀貴賤而近世以来多皆内寵
登妃后之職亂尊卑之序自今以後皆不得登用妾媵
以為嫡正二月分幽州五郡置平州三月癸亥日有食
之夏四月己未太尉臨淮公荀顗薨六月癸巳臨聽訟
觀錄囚徒多所原遣是夏大蝗秋七月景寅皇后楊氏
崩壬午吳平虜將軍孟泰偏將軍王嗣等帥衆降八月
涼州虜寇金城諸郡鎮西將軍汝陰王駿討之斬其帥
乞文泥等戊申葬元皇后于峻陽陵九月癸亥以大將
軍陳騫為太尉攻拔吳枳里城獲吳立信校尉莊祜吳
將孫遵李承帥衆寇江夏太守嵇喜擊破之立河橋于
富平津冬十一月立城東七里澗石橋庚午帝臨宣武
觀大閱諸軍十二月有星孛于軫置耤田令立太原王
子緝為高陽王吳威北將軍嚴聰揚威將軍嚴整偏將
軍朱買来降是歲鑿陕南山決河東注洛以通運漕
咸寧元年春正月戊午朔大赦改元二月以將士應已
娶者多家有五女者給復辛酉以故鄴令夏謖有清稱
賜榖百斛以奉祿薄賜公卿以下帛有差叛虜樹機能
送質請降夏五月下邳廣陵大風拔木壊廬舍六月鮮
卑力微遣子来獻吴人寇江夏西域戊巳校尉馬循討
叛鮮卑破之斬其渠帥戊申置太子詹事官秋七月甲
申晦日有食之郡國螟八月壬寅沛王子文薨以故太
傅鄭沖太尉荀顗司徒石苞司空裴秀驃騎將軍王沉
安平獻王孚等及太保何曾司空賈充太尉陳騫中書
監荀勗平南將軍羊祜齊王攸等皆列扵銘饗九月甲
子青州螟徐州大水冬十月乙酉常山王殷薨癸巳彭
城王權薨十一月癸亥大閱扵宣武觀至于己巳十二
月丁亥追尊宣帝廟曰高祖景帝曰世宗文帝曰太祖
是月大疫洛陽死者太半封裴頠為鉅鹿公
二年春正月以疾疫廢朝賜諸散吏至于士卒絲各有
差二月景戌河間王洪薨甲午赦五歲刑以下東夷八
國歸化并州虜犯塞監并州諸軍事胡奮擊破之初燉
煌太守尹璩卒州以燉煌令梁澄領太守事議郎令狐
豐廢澄自領郡事豐死弟宏代之至是涼州刺史楊欣
斬宏傳首洛陽先是帝不豫及瘳羣臣上夀詔曰每念
頃遇疫氣死亡為之愴然豈以一身之休息忘百姓之
艱邪諸上禮者皆絶之夏五月鎮西大將軍汝陰王駿
討北胡斬其渠帥吐敦立國子學庚午大雩六月癸丑
薦荔枝于太廟甲戌有星孛于氐自春旱至于是月始
雨吳京下督孫楷帥衆来降以為車騎將軍封丹陽侯
白龍二見于新興井中秋七月有星孛于大角吳臨平
湖自漢末壅塞至是自開父老相傳云此湖塞天下亂
此湖開天下平癸丑安平王隆薨東夷十七國内附河
南魏郡暴水殺百餘人詔給棺鮮卑阿羅多等寇邊西
域戊巳校尉馬循討之斬首四千餘級獲生九千餘人
扵是来降八月庚辰河東平陽地震己亥以太保何曾
為太傅太尉陳騫為大司馬司空賈充為太尉鎮東大
將軍齊王攸為司空有星孛于太微九月又孛于翼丁
未起大倉扵城東常平倉扵東西市閏月荆州五郡水
流四千餘家冬十月以汝陰王駿為征西大將軍平南
將軍羊祜為征南大將軍丁夘立皇后楊氏大赦賜王
公以下及于鰥寡各有差十一月白龍二見于梁國十
二月徵處士安定皇甫謐為太子中庶子封后父鎮軍
將軍楊駿為臨晉侯是月以平州刺史傅詢前廣平太
守孟桓清白有聞詢賜帛二百匹桓百匹
三年春正月景子朔日有食之立皇子裕為始平王安
平穆王隆弟敦為安平王詔曰宗室戚屬國之枝葉欲
令奉率德義為天下式然處富貴而能慎行者寡召穆
公糾合兄弟而賦棠棣之詩此姬氏所以本支百世也
今以衛將軍扶風王亮為宗師所當施行皆諮之扵宗
師也庚寅始平王裕薨有星孛扵西方使征北大將軍
衛瓘討鮮卑力微三月平虜護軍文淑討叛虜樹機能
等破之有星孛于胃乙未帝將射雉慮損麥苗而止夏
五月戊子吳將邵凱夏祥帥衆七千餘人来降六月益
梁八郡水殺三百餘人沒邸閣别倉秋七月以都督豫
州諸軍事王渾為都督揚州諸軍事中山王睦以罪廢
為丹水侯八月癸亥徙扶風王亮為汝南王東莞王伷
為琅邪王汝陰王駿為扶風王琅邪王倫為趙王渤海
王輔為太原王太原王顒為河間王北海王陵為任城
王陳王斌為西河王汝南王東為南陽王濟南王耽為
中山王河間王威為章武王立皇子瑋為始平王允為
濮陽王該為新都王遐為清河王鉅平侯羊祜為南城
侯以汝南王亮為鎮南大將軍大風拔樹暴寒且冰郡
國五隕霜傷榖九月戊子以左將軍胡奮為都督江北
諸軍事兖豫徐青荆益梁七州大水傷秋稼詔振給之
立齊王子蕤為遼東王贊為廣漢王冬十一月景戌帝
臨宣武觀大閱至于壬辰十二月吳將孫慎入江夏汝
南略千餘家而去是歲西北雜虜及鮮卑匈奴五溪蠻
夷東夷三國前後千餘輩各帥種人部落内附
四年春正月庚午朔日有食之三月甲申尚書左僕射
盧欽卒辛酉以尚書右僕射山濤為尚書左僕射東夷
六國来獻夏四月蚩尤旗見扵東井六月丁未陰平廣
武地震甲子又震涼州刺史楊欣與虜若羅拔能等戰
于武威敗績死之弘訓皇后羊氏崩秋七月己丑袝葬
景獻皇后羊氏于峻平陵庚寅高陽王緝薨癸巳范陽
王綏薨荆揚郡國二十皆大水九月以太傅何曾為太
宰辛巳以尚書令李胤為司徒冬十月以征北大將軍
衛瓘為尚書令揚州刺史應綽伐吳皖城斬首五千級
焚榖米百八十萬斛十一月辛巳太醫司馬程據獻雉
頭裘帝以竒技異服典禮所禁焚之扵殿前甲申勅内
外敢有犯者罪之吳昭武將軍劉翻厲武將軍祖始来
降辛夘以尚書杜預都督荆州諸軍事征南大將軍羊
祜卒十二月乙未西河王斌薨丁未太宰朗陵公何曾
薨是歲東夷九國内附
五年春正月虜帥樹機能攻陷涼州乙丑使討虜護軍
武威太守馬隆擊之二月甲午白麟見于平原三月匈
奴都督拔奕虛帥部落歸化乙亥以百姓饑饉減御膳
之半有星孛于柳夏四月又孛于女御大赦降除部曲
督以下質任丁亥郡國八雨雹傷秋稼壊百姓廬舍秋
七月有星孛于紫宫九月甲午麟見于河南冬十月戊
寅匈奴餘渠都督獨雍等帥部落歸化汲郡人不凖掘
魏襄王冡得竹簡小篆古書十餘萬言蔵于祕府十一
月大舉伐吳遣鎮軍將軍琅邪王伷出涂中安東將軍
王渾出江西建威將軍王戎出武昌平南將軍胡奮出
夏口鎮南大將軍杜預出江陵龍驤將軍王濬廣武將
軍唐彬率巴蜀之卒浮江而下東西凡二十餘萬以太
尉賈充為大都督行冠軍將軍楊濟為副總統衆軍十
二月馬隆擊叛虜樹機能大破斬之涼州平肅慎来獻
楛矢石砮
太康元年春正月己丑朔五色氣冠日癸丑王渾克吳
尋陽賴鄉諸城獲吳威武將軍周興二月戊午王濬唐
彬等剋丹陽城庚申又克西陵殺西陵都督鎮軍將軍
留憲征南將軍成璩西陵監鄭廣壬戌濬又克夷道樂
鄉城殺夷道監陸晏水軍都督陸景甲戌杜預克江陵
斬吳江陵督王延平南將軍胡奮尅江安於是諸軍並
進樂鄉荆門諸戌相次来降乙亥以濬為都督益梁二
州諸軍事復下詔曰濬彬東下埽除巴丘與胡奮王戎
共平夏口武昌順流長騖直造秣陵與奮戎審量其宜
杜預當鎮静零桂懷輯衡陽大兵既過荆州南境固當
傳檄而定預當分萬人給濬七千給彬夏口既平奮宜
以七千人給濬武昌既了戎當以六千人增彬太尉充
移屯項總督諸方濬進破夏口武昌遂泛舟東下所至
皆平王渾周浚與吳丞相張悌戰于版橋大敗之斬悌
及其將孫震沈瑩傳首洛陽孫晧窮蹙請降送璽綬扵
琅邪王伷三月壬申王濬以舟師至于建鄴之石頭孫
晧大懼面縛輿櫬降于軍門濬杖節解縛焚櫬送于京
都收其圖籍得州四郡四十三縣三百一十三戶五十
二萬三千吏三萬三千兵二十三萬男女口二百三十
萬其牧守已下皆因吳所置除其苛政示之簡易吳人
大悦乙酉大赦改元大酺五日恤孤老困窮夏四月河
東高平雨雹傷秋稼遣兼侍中張側黃門侍郎朱震分
使揚越慰其初附白麟見于頓丘三河魏郡弘農雨雹
傷宿麥五月辛亥封孫晧為歸命侯拜其太子為中郎
諸子為郎中吳之舊望随才擢敘孫氏大將戰亡之家
徙扵夀陽將吏渡江復十年百姓及百工復二十年景
寅帝臨軒大會引晧升殿羣臣咸稱萬歲丁夘薦酃淥
酒于太廟郡國六雹傷秋稼庚午詔諸士卒年六十以
上罷歸于家庚辰以王濬為輔國大將軍襄陽侯杜預
當陽侯王戎安豐侯唐彬上庸侯賈充琅邪王伷以下
增封扵是論功行封賜公卿以下帛各有差六月丁丑
初置翊軍校尉官封丹水侯睦為高陽王甲申東夷十
國歸化秋七月虜軻成泥寇西平浩舋殺督將以下三
百餘人東夷二十國朝獻庚寅以尚書魏舒為尚書右
僕射八月車師前部遣子入侍己未封皇弟延祚為樂
平王白龍三見于永昌九月羣臣以天下一統屢請封
禪帝謙讓弗許冬十月丁巳除五女復十二月戊辰廣
漢王贊薨
二年春二月淮南丹陽地震三月景申安平王敦薨賜
王公以下吳生口各有差詔選孫晧妓妾五千人入宫
東夷五國朝獻夏六月東夷五國内附郡國十六雨雹
大風拔樹壊百姓廬舍江夏泰山水流居人三百餘家
秋七月上黨又暴風雨雹傷秋稼八月有星孛于張冬
十月鮮卑慕容廆寇昌黎十一月壬寅大司馬陳騫薨
有星孛于軒轅鮮卑寇遼西平州刺史鮮于嬰討破之
三年春正月丁丑罷秦州并雍州甲午以尚書張華都
督幽州諸軍事三月安北將軍嚴詢敗鮮卑慕容廆於
昌黎殺傷數萬人夏四月庚午太尉魯公賈充薨閏月
景子司徒廣陸侯李胤薨癸丑白龍二見于濟南秋八
月罷平州寧州刺史三年一入奏事九月東夷二十九
國歸化獻其方物吳故將莞恭帛奉舉兵反攻害建鄴
令遂圍揚州徐州刺史嵇喜討平之冬十二月甲申以
司空齊王攸為大司馬督青州諸軍事鎮東大將軍琅
邪王伷為撫軍大將軍汝南王亮為太尉光祿大夫山
濤為司徒尚書令衛瓘為司空景申詔四方水旱甚者
無出田租
四年春正月甲申以尚書右僕射魏舒為尚書左僕射
下邳王晃為尚書右僕射戊午司徒山濤薨二月己丑
立長樂亭侯寔為北海王三月辛丑朔日有蝕之癸丑
大司馬齊王攸薨夏四月任城王陵薨五月己亥大將
軍琅邪王伷薨徙遼東王蕤為東莱王六月增九卿禮
秩牂牁獠二千餘落内屬秋七月壬子以尚書右僕射
下邳王晃為都督青州諸軍事景寅兖州大水復其田
租八月鄯善國遣子入侍假其歸義侯以隴西王泰為
尚書右僕射冬十一月戊午新都王該薨以尚書左僕
射魏舒為司徒十二月庚午大閱于宣武觀是歲河南
及荆州揚州大水
五年春正月己亥青龍二見于武庫井中二月景寅立
南宫王子玷為長樂王壬辰地震夏四月任城魯國池
水赤如血五月景午宣帝廟梁折六月初置黃沙獄秋
七月戊申皇子恢薨任城梁國中山雨雹傷秋稼減天
下戶課三分之一九月南安大風折木郡國五大水隕
霜傷秋稼冬十一月甲辰太原王輔薨十二月庚午大
赦林邑大秦國各遣使来獻閏月鎮南大將軍當陽侯
杜預卒
六年春正月庚申朔以比歲不登免租貸宿負戊辰以
征南大將軍王渾為尚書左僕射尚書褚契都督揚州
諸軍事楊濟都督荆州諸軍事三月郡國六隕霜傷桑
麥夏四月扶南等十國来獻參離四千餘落内附郡國
四旱十大水壊百姓廬舍秋七月巴西地震八月景戌
朔日有食之減百姓緜絹三分之一白龍見于京兆以
鎮軍大將軍王濬為撫軍大將軍九月景子山陽公劉
康薨冬十月南安山崩水出南陽郡獲兩足獸龜兹焉
耆國遣子入侍十二月甲申大閱于宣武觀旬日而罷
庚寅撫軍大將軍襄陽侯王濬卒
七年春正月甲寅朔日有食之乙卯詔曰比年災異屢
發日蝕三朝地震山崩邦之不臧實在朕躬公卿大臣
各上封事極言其故勿有所諱夏五月郡國十三旱鮮
卑慕容廆寇遼東秋七月朱提山崩犍為地震八月東
夷十一國内附京兆地震九月戊寅驃騎將軍扶風王
駿薨郡國八大水冬十一月壬子以隴西王泰都督關
中諸軍事十二月遣侍御史巡遭水諸郡出後宫才人
妓女以下三百七十人歸于家始制大臣聽終喪三年
己亥河陰雨赤雪二頃是歲扶南等二十一國馬韓等
十一國遣使来獻
八年春正月戊申朔日有食之太廟殿陷三月乙丑臨
商觀震夏四月齊國大水隕霜傷麥六月魯國大風拔
樹木壊百姓廬舍郡國八大水秋七月前殿地陷深數
丈中有破船八月東夷二國内附九月改營太廟冬十
月南康平固縣吏李豐反聚衆攻郡縣自號將軍十一
月海安令蕭輔聚衆反十二月吳興人蔣廸聚黨反圍
陽羡縣州郡捕討皆伏誅南夷扶南西域康居國各遣
使来獻是歲郡國五地震
九年春正月壬申朔日有食之詔曰興化之本由政平
訟理也二千石長吏不能勤恤人隠而輕挟私故興長
刑獄又多貪濁煩撓百姓其勅刺史二千石糾其穢濁
舉其公清有司議其黜陟令内外羣官舉清能拔寒素
江東四郡地震二月尚書右僕射陽夏侯胡奮卒以尚
書朱整為尚書右僕射三月丁丑皇后親桑于西郊賜
帛各有差壬辰初并二社為一夏四月江南郡國八地
震隴西隕霜傷宿麥五月義陽王竒有罪黜為三縱亭
侯詔内外羣官舉守令之才六月庚子朔日有食之徙
章武王威為義陽王郡國三十二大旱傷麥秋八月壬
子星隕如雨詔郡國五歲刑以下决遣無留庶獄九月
東夷七國詣校尉内附郡國二十四螟冬十二月癸卯
立河間平王洪子英為章武王戊申青龍黃龍各一見
于魯國
十年夏四月以京兆太守劉霄陽平太守梁柳有政績
各賜榖千斛郡國八隕霜太廟成乙巳遷神主于新廟
帝迎于道左遂祫祭大赦文武增位一等作廟者二等
丁未尚書右僕射廣興侯朱整卒癸丑崇聖殿災五月
鮮卑慕容廆来降東夷十一國内附六月庚子山陽公
劉瑾薨復置二社冬十月壬子徙南宫王承為武邑王
十一月景辰守尚書令左光祿大夫荀勖卒帝疾瘳賜
王公以下帛有差含章殿鞠室火甲申以汝南王亮為
大司馬大都督假黃鉞改封南陽王東為秦王始平王
瑋為楚王濮陽王允為淮南王竝假節之國各統方州
軍事立皇子乂為長沙王穎為成都王晏為吳王熾為
豫章王演為代王皇孫遹為廣陵王立濮陽王子迪為
漢王始平王子儀為毗陵王汝南王次子羕為西陽公
徙扶風王暢為順陽王暢弟歆為新野公琅邪王覲弟
澹為東武公繇為東安公漼為廣陵公卷為東莞公改
諸王國相為内史十二月庚寅太廟梁折是歲東夷絶
遠三十餘國西南夷二十餘國来獻壬戌虜奚軻男女
十萬口来降
太熙元年春正月辛酉朔改元己巳以尚書左僕射王
渾為司徒司空衛瓘為太保二月辛丑東夷七國朝貢
琅邪王覲薨三月甲子以右光祿大夫石鑒為司空夏
四月辛丑以侍中車騎將軍楊駿為太尉都督中外諸
軍錄尚書事己酉帝崩于含章殿時年五十五葬峻陽
陵廟號世祖帝宇量弘厚造次必於仁恕容納讜正未
嘗失色於人眀達善謀能斷大事故得撫寧萬國綏静
四方承魏氏奢侈刻弊之後百姓思古之遺風乃厲以
恭儉敦以寡慾有司嘗奏御牛青絲紖斷詔以青麻代
之臨朝寬裕法度有恒高陽許允既為文帝所殺允子
竒為太常丞帝將有事於太廟朝議以竒受害之門不
欲接近請出為長史帝乃追述允夙望稱竒之才擢為
祠部郎時論稱其夷曠平吳之後天下乂安遂怠扵政
術耽於遊宴寵愛后黨親貴當權舊臣不得專任彛章
紊廢請謁行矣爰至末年知惠帝弗克負荷然恃皇孫
聰睿故無廢立之心復慮非賈后所生終致危敗遂與
腹心共啚後事說者紛然久而不定竟用王佑之謀遣
太子母弟秦王柬都督關中楚王瑋淮南王允並鎮守
要害以彊帝室又恐楊氏之偪復以佑為北軍中候以
典禁兵既而寢疾彌留至于大漸佐命元勲皆已先沒
羣臣惶惑計無所從會帝小差有詔以汝南王亮輔政
又欲令朝士之有名望年少者數人佐之楊駿祕而不
宣帝復尋至迷亂楊后輙為詔以駿輔政促亮進發帝
尋小間問汝南王来未意欲見之有所付託左右答言
未至帝遂困篤中朝之亂實始于斯矣
制曰武皇承基誕膺天命握啚御宇敷化導民以佚代
勞以治易亂絶縑綸之貢去彫琢之飾制奢俗以變儉
約止澆風而反淳朴雅好直言留心采擢劉毅裴楷以
質直見容嵇紹許竒雖仇讐不棄仁以御物寬而得衆
宏略大度有帝王之量焉於時民和俗静家給人足聿
修武用思啓封疆決神筭於深衷斷雄啚於議表馬隆
西伐王濬南征師不延時獯虜削迹兵無血刅揚越為
墟通上代之不通服前王之未服禎祥顯應風教肅清
天人之功成矣霸王之業大矣雖登封之禮讓而不為
驕泰之心因斯以起見土地之廣謂萬葉而無虞覩天
下之安謂千年而永治不知處廣以思狹則廣可長廣
居治而忘危則治無常治加之建立非所委寄失才志
欲就扵升平行先迎於禍亂是猶將適越者指沙漠以
遵途欲登山者涉舟航而覓路所趣逾遠所尚轉難南
北倍殊高下相反求其至也不亦難乎况以新集易動
之基而無久安難拔之慮故賈充凶豎懷姦志以擁權
楊駿豺狼苞禍心以專輔及乎宫車晚出諒闇未周藩
翰變親以成疎連兵競滅其本棟梁回忠而起偽擁衆
各舉其威曾未數年綱紀大亂海内版蕩宗廟播遷帝
道王猷反居文身之俗神州赤縣翻成被髮之鄉棄所
大以資人掩其小而自託為天下笑其故何哉良由失
慎扵前所以貽患於後且知子者賢父知臣者眀君子
不肖則家亡臣不忠則國亂國亂不可以安也家亡不
可以全也是以君子防其始聖人閑其端而世祖惑荀
勖之奸謀迷王渾之偽策心屢移於衆口事不定於已
啚元海當除而不除卒令擾亂區夏惠帝可廢而不廢
終使傾覆洪基夫全一人者德之輕拯天下者功之重
棄一子者忍之小安社稷者孝之大况乎資三世而成
業延二孽以喪之所謂取輕德而捨重功畏小忍而忘
大孝聖賢之道豈若斯乎雖則善始於初而乖令終於
末所以殷勤史策不能無慷慨焉
晉書卷三
晉書卷三考證
武帝紀二年春正月景戌(臣龍官)按是年二月至六
月所記日之干支往往錯亂如二月己未常山王衡
薨丁丑郊祀配天宗祀配帝庚午詔選侍中常侍匡
救不逮計己未至庚午距十二日庚午至丁丑又距
八日不應丁丑反在前也又夏五月戊辰詔陳留王
非大事皆使王官表上之壬子驃騎將軍博陵公王
沉卒六月壬申濟南王遂薨計戊辰距壬子凡四十
五日不應一月中有之或壬子與下壬申前後顛倒
故耳
平南將軍胡奮出夏口南監本誤西下文太康元年
二月平南將軍胡奮尅江安本傳云以功累遷征南
將軍今從三國志改正
晉書卷三考證
