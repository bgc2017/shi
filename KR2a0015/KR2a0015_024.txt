晉書卷二十四
唐太宗文皇帝御撰
志第十四
職官
書曰唐虞稽古建官惟百所以奬導民萌裁成庶政易
曰天垂象聖人則之執法在南宫之右上相處端門之
外而鳥龍居位雲火垂名前史詳之其以尚矣黃帝置
三公之秩以親黎元少昊配九扈之名以為農正命重
黎於天地詔融冥於水火則可得而言焉伊尹曰三公
調隂陽九卿通寒暑大夫知人事列士去其私而成湯
居亳初置二相以伊尹仲虺為之凡厥樞會仰承君命
總及周武下車成康垂則六卿分職二公弘化咸樹司
存各題標準苟非其道人弗虚榮貽厥孫謀其固本也
如此及秦變周官漢遵嬴舊或隨時適用或因務遷革
霸王之典義在於斯既獲厥安所謂得其時制者也四
征興於漢代四安起於魏初四鎮通於柔遠四平止於
喪亂其渡遼淩江輕車強弩式遏遐外用表攻伐興而
復毁厥號彌繁及當塗得志尅平諸夏初有軍師祭酒
參掌戎律建安十三年罷漢台司更置丞相而以曹公
居之用兼端揆孫吳劉蜀多依漢制雖復臨時命氏而
無忝舊章世祖武皇帝即位之初以安平王孚為太宰
鄭沖為太傅王祥為太保司馬望為太尉何曾為司徒
荀顗為司空石苞為大司馬陳騫為大將軍世所謂八
公同辰攀雲附翼者也若乃成乎棟宇非一枝之勢處
乎經綸稱萬夫之敵或牽羊以叶於夢或垂釣以申其
道或空桑以獻其術或操版以啓其心卧龍飛鴻方金
擬璧秦奚鄭産楚材晉用斯亦曩時之良具其又昭彰
者焉宣王既誅曹爽政由已出網羅英俊以備天官及
蘭卿受羈貴公顯戮雖復策名魏氏而乃心皇晉及文
王纂業初啓晉臺始置二衛有前驅養由之弩及設三
部有熊渠佽飛之衆是以武帝龍飛乘兹奮翼猶武王
以周之十亂而理殷民者也是以泰始盡於太康喬柯
茂葉來居斯位自太興訖于建元南金北銑用處兹秩
雖未擬乎䕫拊龍言天工人代亦庶幾乎任官惟賢莅
事惟能者也
丞相相國並秦官也晉受魏禪並不置自惠帝之後省
置無恒為之者趙王倫梁王肜成都王穎南陽王保王
敦王導之徒皆非復尋常人臣之職
太宰太傅太保周之三公官也魏初唯置太傅以鍾繇
為之末年又置太保以鄭沖為之晉初以景帝諱故又
採周官官名置太宰以代太師之任秩增三司與太傅
太保皆為上公論道經邦燮理隂陽無其人則闕以安
平獻王孚居之自渡江以後其名不替而居之者甚寡
太尉司徒司空並古官也自漢歴魏置以為三公及晉
受命迄江左其官相承不替
大司馬古官也漢制以冠大將軍驃騎車騎之上以代
太尉之職故恒與太尉迭置不並列及魏有太尉而大
司馬大將軍各自為官位在三司上晉受魏禪因其制
以安平王孚為太宰鄭沖為太傅王祥為太保義陽王
望為太尉何曾為司徒荀顗為司空石苞為大司馬陳
騫為大將軍凡八公同時並置唯無丞相焉自義陽王
望為大司馬之後定令如舊在三司上
大將軍古官也漢武帝置冠以大司馬名為崇重之職
及漢東京大將軍不常置為之者皆擅朝權至景帝為
大將軍亦受非常之任後以叔父孚為太尉奏改大將
軍在太尉下及晉受命猶依其制位次三司下後復舊
在三司上太康元年琅邪王伷遷大將軍復制在三司
下伷薨後如舊
開府儀同三司漢官也殤帝延平元年鄧騭為車騎將
軍儀同三司儀同之名始自此也及魏黃權以車騎將
軍開府儀同三司開府之名始於此也
驃騎車騎衛將軍伏波撫軍都護鎮軍中軍四征四鎮
龍鑲典軍上軍輔國等大將軍左右光禄光禄三大夫
開府者皆為位從公
太宰太傅太保司徒司空左右光禄大夫光禄大夫開
府位從公者為文官公冠進賢三梁黑介幘
大司馬大將軍太尉驃騎車騎衛將軍諸大將軍開府
位從公者為武官公皆著武冠平上黑幘
文武官公皆假金章紫綬著五時服其相國丞相皆衮
冕綠盭綬所以殊於常公也
諸公及開府位從公者品秩第一食奉日五斛太康二
年又給絹春百匹秋絹二百匹緜二百斤元康元年給
菜田十頃騶十人立夏後不及田者食奉一年置長史
一人秩一千石西東閤祭酒西東曹掾戸倉賊曹令史
屬各一人御屬閤下令史西東曹倉戸賊曹令史門令
史記室省事令史閤下記室書令史西東曹學事各一
人給武賁二十人持班劒給朝車駕駟安車黑耳駕三
各一乘祭酒掾屬白蓋小車七乘軺車施耳後戸皂輪
犢車各一乘自祭酒已下令史已上皆皂零辟朝服太
尉雖不加兵者吏屬皆絳服司徒加置左右長史各一
人秩千石主簿左西曹掾屬各一人西曹稱右西曹其
左西曺令史已下人數如舊令司空加置導橋掾一人
諸公及開府位從公加兵者增置司馬一人秩千石從
事中郎二人秩比千石主簿記室督各一人舍人四人
兵鎧士曹營軍刺姦帳下都督外都督令史各一人主
簿已下令史已上皆絳服司馬給吏卒如長史從事中
郎給侍二人主簿記室督各給侍一人其餘臨時增崇
者則褒加各因其時為節文不為定制
諸公及開府位從公為持節都督增參軍為六人長史
司馬從事中郎主簿記室督祭酒掾屬舍人如常加兵
公制
特進漢官也二漢及魏晉以加官從本官車服無吏卒
太僕羊琇遜位拜特進加散騎常侍無餘官故給吏卒
車服其餘加特進者唯食其禄賜位其班位而已不别
給特進吏卒車服後定令特進品秩第二位次諸公在
開府驃騎上冠進賢兩梁黑介幘五時朝服佩水蒼玉
無章綬食奉日四斛太康二年始賜春服絹五十匹秋
絹百五十匹緜一百五十斤元康元年給菜田八頃田
騶八人立夏後不及田者食奉一年置主簿功曹史門
亭長門下書佐各一人給安車黑耳駕御一人軺車施
耳後戶一乘
左右光禄大夫假金章紫綬光禄大夫加金章紫綬者
品秩第二禄賜班位冠幘車服佩玉置吏卒羽林及卒
諸所賜給皆與特進同其以為加官者唯假章綬祿賜
班位而已不别給車服吏卒也又卒贈此位本已有卿
官者不復重給吏卒其餘皆給
光禄大夫假銀章青綬者品秩第三位在金紫將軍下
諸卿上漢時所置無定員多以為拜假賵贈之使及監
護喪事魏氏已來轉復優重不復以為使命之官其諸
公告老者皆家拜此位及在朝顯職復用加之及晉受
命仍舊不改復以為優崇之制而諸公遜位不復加之
或更拜上公或以本封食公祿其諸卿尹中朝大官年
老致仕者及内外之職如此者前後甚衆由是或因得
開府或進加金章紫綬又復以為禮贈之位泰始中唯
太子詹事楊珧加給事中光祿大夫加兵之制諸所供
給依三品將軍其餘自如舊制終武惠孝懷三世
光祿大夫與卿同秩中二千石著進賢兩梁冠黑介幘
五時朝服佩水蒼玉食奉日三斛太康二年始給春賜
絹五十匹秋絹百匹緜百斤惠帝元康元年始給菜田
六頃田騶六人置主簿功曹史門亭長門下書佐各一
人
驃騎已下及諸大將軍不開府非持節都督者品秩第
二其祿與特進同置長史司馬各一人秩千石主簿功
曹史門下督錄事兵鎧士賊曹營軍刺姦帳下都督功
曹書佐門吏門下書吏各一人其假節為都督者所置
與四征鎮加大將軍不開府為都督者同四征鎮安平
加大將軍不開府持節都督者品秩第二置參佐吏卒
幕府兵騎如常都督制唯朝會祿賜從二品將軍之例
然則持節都督無定員前漢遣使始有持節光武建武
初征伐四方始權時置督軍御史事竟罷建安中魏武
為相始遣大將軍督之二十一年征孫權還夏侯惇督
二十六軍是也魏文帝黃初三年始置都督諸州軍事
或領刺史又上軍大將軍曹真都督中外諸軍事假黃
鉞則總統内外諸軍矣魏眀帝太和四年秋宣帝征蜀
加號大都督高貴鄉公正元二年文帝都督中外諸軍
尋加大都督及晉受禪都督諸軍為上監諸軍次之督
諸軍為下使持節為上持節次之假節為下使持節得
殺二千石以下持節殺無官位人若軍事得與使持節
同假節唯軍事得殺犯軍令者江左以來都督中外尤
重唯王導等權重者乃居之
三品將軍秩中二千石者著武冠平上黑幘五時朝服
佩水蒼玉食奉春秋賜緜絹菜田田騶如光禄大夫諸
卿制置長史司馬各一人秩千石主簿功曹門下都督
錄事兵鎧士賊曹營軍刺姦吏帳下都督功曹書佐門
吏門下書吏各一人
錄尚書案漢武時左右曹諸吏分平尚書奏事知樞要
者始領尚書事張安世以車騎將軍霍光以大將軍王
鳳以大司馬師丹以左將軍並領尚書事後漢章帝以
太傅趙憙大尉牟融並錄尚書事尚書有錄名蓋自憙
融始亦西京領尚書之任猶虞唐大麓之職也和帝時
大尉鄧彪為太傅錄尚書事位上公在三公上漢制遂
以為常每少帝立則置太傅錄尚書事猶古冡宰總已
之義薨輙罷之自魏晉以後亦公卿權重者為之
尚書令秩千石假銅印黑綬冠進賢兩梁冠納言幘五
時朝服佩水蒼玉食奉月五十斛受拜則策命之以在
端右故也太康二年始給賜絹春三十匹秋七十匹緜
七十斤元康元年始給菜田六頃田騶六人立夏後不
及田者食奉一年始賈充為尚書令以目疾表置省事
吏四人省事蓋自此始
僕射服秩印綬與令同案漢本置一人至漢獻帝建安
四年以執金吾榮邰為尚書左僕射僕射分置左右蓋
自此始經魏至晉迄於江左省置無恒置二則為左右
僕射或不兩置但曰尚書僕射令闕則左為省主若左
右並闕則置尚書僕射以主左事
列曹尚書案尚書本漢承秦置及武帝遊宴後庭始用
宦者主中書以司馬遷為之中間遂罷其官以為中書
之職至成帝建始四年罷中書宦者又置尚書五人一
人為僕射而四人分為四曹通掌圖書秘記章奏之事
各有其任其一曰常侍曹主丞相御史公卿事其二曰
二千石曹主刺史郡國事其三曰民曺主吏民上書事
其四曰主客曹主外國夷狄事後成帝又置三公曺主
斷獄是為五曺後漢光武以三公曹主歲盡考課諸州
郡事改常侍曹為吏部曹主遷舉祠祀事民曹主繕修
功作鹽池園苑事客曹主護駕羌胡朝賀事二千石曹
主辭訟事中都官曺主水火盗賊事合為六曹并令僕
二人謂之八座尚書雖有曹名不以為號靈帝以侍中
梁鵠為選部尚書於此始見曺名及魏改選部為吏部
主選部事又有左民客曹五兵度支凡五曹尚書二僕
射一令為八座及晉置吏部三公客曹駕部屯田度支
六曹而無五兵咸寧二年省駕部尚書四年省一僕射
又置駕部尚書太康中有吏部殿中及五兵田曹度支
左民為六曹尚書又無駕部三公客曺惠帝世又有右
民尚書止於六曹不知此時省何曹也及渡江有吏部
祠部五兵左民度支五尚書祠部尚書常與右僕射通
職不恒置以右僕射攝之若右僕射闕則以祠部尚書
攝知右事
左右丞自漢武帝建始四年置尚書而便置丞四人及
光武始減其三唯置左右丞左右丞蓋自此始也自此
至晉不改晉左丞主臺内禁令宗廟祠祀朝儀禮制選
用署吏急假右丞掌臺内庫藏廬舍凡諸器用之物及
廩振人租布刑獄兵器督錄遠道文書章表奏事八座
郎初拜皆沿漢舊制並集都座交禮遷職又解交焉
尚書郎西漢舊置四人以分掌尚書其一人主匈奴單
于營部一人主羌夷吏民一人主戶口墾田一人主財
帛委輸及光武分尚書為六曹之後合置三十四人秩
四百石并左右丞為三十六人郎主作文書起草更直
五日於建禮門内尚書郎初從三署詣臺試守尚書郎
中歲滿稱尚書郎三年稱侍郎選有吏能者為之至魏
尚書郎有殿中吏部駕部金部虞曹比部南主客祠部
度支庫部農部水部儀曹三公倉部民曹二千石中兵
外兵都兵别兵考功定課凡二十三郎青龍二年尚書
陳矯奏置都官騎兵合凡二十五郎每一郎缺白試諸
孝廉能結文案者五人謹封奏其姓名以補之及晉受
命武帝罷農部定課置直事殿中祠部儀曹吏部三公
比部金部倉部度支都官二千石左民右民虞曺屯田
起部水部左右主客駕部車部庫部左右中兵左右外
兵别兵都兵騎兵左右士北主客南主客為三十四曹
郎後又置運曹凡三十五曹置郎二十三人更相統攝
及江左無直事右民屯田車部别兵都兵騎兵左右士
運曹十曹郎康穆以後又無虞曹二千石二郎但有殿
中祠部吏部儀曹三公比部金部倉部度支都官左民
起部水部主客駕部庫部中兵外兵十八曹郎後又省
主客起部水部餘十五曹云
侍中案黃帝時風后為侍中於周為常伯之任秦取古
名置侍中漢因之秦漢俱無定員以功高者一人為僕
射魏晉以來置四人别加官者則非數掌儐贊威儀大
駕出則次直侍中護駕正直侍中負璽陪乘不帶劒餘
皆騎從御登殿與散騎常侍對扶侍中居左常侍居右
備切問近對拾遺補闕及江左哀帝興寧四年桓温奏
省二人後復舊
給事黃門侍郎秦官也漢已後並因之與侍中俱管門
下衆事無員及晉置員四人
散騎常侍本秦官也秦置散騎又置中常侍散騎騎從
乘輿車後中常侍得入禁中皆無員亦以為加官漢東
京初省散騎而中常侍用宦者魏文帝黃初初置散騎
合之於中司掌規諫不典事貂璫插右騎而散從至晉
不改及元康中惠帝始以宦者董猛為中常侍後遂止
常為顯職
給事中秦官也所加或大夫博士議郎掌顧問應對位
次中常侍漢因之及漢東京省魏世復置至晉不改在
散騎常侍下給事黃門侍郎上無員
通直散騎常侍案魏末散騎常侍又有在員外者泰始
十年武帝使二人與散騎常侍通員直故謂之通直散
騎常侍江左置四人
員外散騎常侍魏末置無員
散騎侍郎四人魏初與散騎常侍同置自魏至晉散騎
常侍侍郎與侍中黃門侍郎共平尚書奏事江左乃罷
通直散騎侍郎四人初武帝置員外散騎侍郎及太興
元年元帝使二人與散騎侍郎通員直故謂之通直散
騎侍郎後增為四人
員外散騎侍郎武帝置無員
奉朝請本不為官無員漢東京罷三公外戚宗室諸侯
多奉朝請奉朝請者奉朝會請召而已武帝亦以宗室
外戚為奉車駙馬騎三都尉而奉朝請焉元帝為晉王
以參軍為奉車都尉掾屬為駙馬都尉行參軍舍人為
騎都尉皆奉朝請後罷奉車騎二都尉唯留駙馬都尉
奉朝請諸尚公主者劉惔桓温皆為之
中書監及令案漢武帝遊宴後庭始使宦者典事尚書
謂之中書謁者置令僕射成帝改中書謁者令曰中謁
者令罷僕射漢東京省中謁者令而有中官謁者令非
其職也魏武帝為魏王置秘書令典尚書奏事文帝黃
初初改為中書置監令以秘書左丞劉放為中書監右
丞孫資為中書令監令蓋自此始也及晉因之並置一
人
中書侍郎魏黃初初中書既置監令又置通事郎次黃
門郎黃門郎已署事過通事乃署名已署奏以入為帝
省讀書可及晉改曰中書侍郎員四人中書侍郎蓋此
始也及江左初改中書侍郎曰通事郎尋復為中書侍
郎
中書舍人案晉初初置舍人通事各十人江左令舍人
通事謂之通事舍人掌呈奏案後省而以中書侍郎一
人直西省又掌詔命
秘書監案漢桓帝延熹三年置秘書監後省魏武為魏
王置秘書令丞及文帝黃初初置中書令典尚書奏事
而秘書改令為監後以何禎為秘書丞而秘書先自有
丞乃以禎為秘書右丞及晉受命武帝以秘書并中書
省其秘書著作之局不廢惠帝永平中復置秘書監其
屬官有丞有郎并統著作省
著作郎周左史之任也漢東京圖籍在東觀故使名儒
著作東觀其有名尚未有官魏眀帝太和中詔置著作
郎於此始有其官隸中書省及晉受命武帝以繆徵為
中書著作郎元康二年詔曰著作舊屬中書而秘書既
典文籍今改中書著作為秘書著作於是改隸秘書省
後别自置省而猶隸秘書著作郎一人謂之大著作郎
專掌史任又置佐著作郎八人著作郎始到職必撰名
臣傳一人
太常光祿勲衛尉太僕廷尉太鴻臚宗正大司農少府
將作大匠太后三卿大長秋皆為列卿各置丞功曹主
簿五官等員
太常有博士協律校尉員又統太學諸博士祭酒及太
史太廟太樂鼓吹陵等令太史又别置靈臺丞
太常博士魏官也魏文帝初置晉因之掌引導乘輿王
公已下應追諡者則博士議定之
協律校尉漢協律都尉之職也魏杜䕫為之及晉改為
協律校尉
晉初承魏制置博士十九人及咸寧四年武帝初立國
子學定置國子祭酒博士各一人助教十五人以教生
中書著作郎元康二年詔曰著作舊屬中書而秘書既
典文籍今改中書著作為秘書著作於是改隸秘書省
後别自置省而猶隸秘書著作郎一人謂之大著作郎
專掌史任又置佐著作郎八人著作郎始到職必撰名
臣傳一人
太常光祿勲衛尉太僕廷尉太鴻臚宗正大司農少府
將作大匠太后三卿大長秋皆為列卿各置丞功曹主
簿五官等員
太常有博士協律校尉員又統太學諸博士祭酒及太
史太廟太樂鼓吹陵等令太史又别置靈臺丞
太常博士魏官也魏文帝初置晉因之掌引導乘輿王
公已下應追諡者則博士議定之
協律校尉漢協律都尉之職也魏杜䕫為之及晉改為
協律校尉
晉初承魏制置博士十九人及咸寧四年武帝初立國
子學定置國子祭酒博士各一人助教十五人以教生
大鴻臚統大行典客園池華林園鈎盾等令又有青宫
列丞鄴玄武苑丞及江左有事則權置無事則省
宗正統皇族宗人圖牒又統大醫令史又有司牧掾員
及渡江哀帝省并太常太醫以給門下省
大司農統太倉籍田導官三令襄國都水長東西南北
部護漕掾及渡江哀帝省并都水孝武復置
少府統材官校尉中左右三尚方中黃左右藏左校甄
官平準奚官等令左校坊鄴中黃左右藏油官等丞及
渡江哀帝省并丹陽尹孝武復置自渡江唯置一尚方
又省御府
將作大匠有事則置無事則罷
太后三卿衛尉少府太僕漢置皆隨太后宫為官號在
同名卿上無太后則闕魏改漢制在九卿下及晉復舊
在同號卿上
大長秋皇后卿也有后則置無后則省
御史中丞本秦官也秦時御史大夫有二丞其一御史
丞其一為中丞中丞外督部刺史内領侍御史受公卿
奏事舉劾按章漢因之及成帝綏和元年更名御史大
夫為大司空置長史而中丞官職如故哀帝建平二年
復為御史大夫元壽二年又為大司空而中丞出外為
御史臺主歴漢東京至晉因其制以中丞為臺主
治書侍御史案漢宣帝幸宣室齋居而決事令侍御史
二人治書侍側後因别置謂之治書侍御史蓋其始也
及魏又置治書執法掌奏劾而治書侍御史掌律令二
官俱置及晉唯置治書侍御史員四人泰始四年又置
黃沙獄治書侍御史一人秩與中丞同掌詔獄及廷尉
不當者皆治之後并河南遂省黃沙治書侍御史及太
康中又省治書侍御史二員
侍御史案二漢所掌凡有五曹一曰令曹掌律令二曰
印曹掌刻印三曰供曹掌齋祠四曰尉馬曹掌廐馬五
曰乘曹掌護駕魏置八人及晉置員九人品同治書而
有十三曺吏曺課第曹直事曺印曹中都督曹外都督
曹媒曹符節曹水曹中壘曹營軍曹法曹算曹及江左
初省課第曹置庫曹掌廐牧牛馬市租後分曹置外左
庫内左庫云
殿中侍御史案魏蘭臺遣二御史居殿中伺察非法即
其始也及晉置四人江左置二人又案魏晉官品令又
有禁防御史第七品孝武太元中有檢校御史吳琨則
此二職亦蘭臺之職也
符節御史秦符璽令之職也漢因之位次御史中丞至
魏别為一臺位次御史中丞掌授節銅武符竹使符及
泰始九年武帝省并蘭臺置符節御史掌其事焉
司隸校尉案漢武初置十三州刺史各一人又置司隸
校尉察三輔三河弘農七郡歴漢東京及魏晉其官不
替屬官有功曹都官從事諸曹從事部郡從事主簿錄
事門下書佐省事記室書佐諸曹書佐守從事武猛從
事等員凡吏一百人卒三十二人及渡江乃罷司隸校
尉官其職乃揚州刺史也
謁者僕射秦官也自漢至魏因之魏置僕射掌大拜授
及百官班次統謁者十人及武帝省僕射以謁者并蘭
臺江左復置僕射後又省
都水使者漢水衡之職也漢又有都水長丞主陂池灌
溉保守河渠屬太常漢東京省都水置河隄謁者魏因
之及武帝省水衡置都水使者一人以河隄謁者為都
水官屬及江左省河隄謁者置謁者六人
中領軍將軍魏官也漢建安四年魏武丞相府自置及
拔漢中以曹休為中領軍文帝踐祚始置領軍將軍以
曹休為之主五校中壘武衛等三營武帝初省使中軍
將軍羊祜統二衛前後左右驍衛等營即領軍之任也
懷帝永嘉中改中軍曰中領軍永昌元年改曰北軍中
候尋復為領軍成帝世復為中候尋復為領軍
護軍將軍案本秦護軍都尉官也漢因之高祖以陳平
為護軍中尉武帝復以為護軍都尉屬大司馬魏武為
相以韓浩為護軍史奐為領軍非漢官也建安十二年
改護軍為中護軍領軍為中領軍置長史司馬魏初因
置護軍將軍主武官選隸領軍晉世則不隸也元帝永
昌元年省護軍并領軍眀帝太寧二年復置領護各領
營兵江左以來領軍不復别領營總統二衛驍騎材官
諸營護軍猶别有營也資重者為領軍護軍資輕者為
中領軍中護軍屬官有長史司馬功曹主簿五官受命
出軍則置參軍
左右衛將軍案文帝初置中衛及武帝受命分為左右
衛以羊琇為左趙序為右並置長史司馬功曹主簿員
江左罷長史
驍騎將軍游擊將軍並漢雜號將軍也魏置為中軍及
晉以領護左右衛驍騎游擊為六軍
左右前後軍將軍案魏眀帝時有左軍則左軍魏官也
至晉不改武帝初又置前軍右軍泰始八年又置後軍
是為四軍
屯騎步兵越騎長水射聲等校尉是為五校並漢官也
魏晉逮于江左猶領營兵並置司馬功曹主簿後省左
軍右軍前軍後軍為鎮衛軍其左右營校尉自如舊皆
中領軍統之二衛始制前驅由基彊弩為三部司馬各
置督史左衛熊渠武賁右衛佽飛武賁二衛各五部督
其命中武賁驍騎遊擊各領之又置武賁羽林上騎異
力四部并命中為五督其衛鎮四軍如五校各置千人
更制殿中將軍中郎校尉司馬此驍騎持椎斧武賁分
屬二衛尉中武賁持鈒冗從羽林司馬常從人數各有
差武帝甚重兵官故軍校多選朝廷清望之士居之先
是陳勰為文帝所待特有才用眀解軍令帝為晉王委
任使典兵事及蜀破後令勰受諸葛亮圍陣用兵倚伏
之法又甲乙校摽幟之制勰悉闇練之遂以勰為殿中
典兵中郎將遷將軍久之武帝每出入勰持白獸幡在
乘輿左右鹵簿陳列齊肅太康末武帝嘗出射雉勰時
已為都水使者散從車駕逼暗乃還漏已盡當合函停
乘輿良久不得合乃詔勰合之勰舉白獸幡指麾湏臾
之間而函成皆謝勰閑解甚為武帝所任
太子太傅少傅皆古官也泰始三年武帝始建官各置
一人尚未置詹事官事無大小皆由二傅並有功曹主
簿五官太傅中二千石少傅二千石其訓導者太傅在
前少傅在後皇太子先拜諸傅然後答之武帝後以儲
副體尊遂命諸公居之以本位重故或行或領時侍中
任愷武帝所親敬復使領之蓋一時之制也咸寧元年
以給事黃門侍郎楊珧為詹事掌宫事二傅不復領官
屬及楊珧為衛將軍領少傳省詹事遂崇廣傅訓命太
尉賈充領太保司空齊王攸領太傅所置吏屬復如舊
二傅進賢兩梁冠黑介幘五時朝服佩水蒼玉食奉日
三斛太康二年始給春賜絹五十匹秋絹百匹緜百斤
其後太尉汝南王亮車騎將軍楊駿司空衛瓘石鑒皆
領傅保猶不置詹事以終武帝之世惠帝元康元年復
置詹事二傅給菜田六頃田騶六人立夏後不及田者
食奉一年置丞一人秩千石主簿五官掾功曹史主記
門下史錄事戶曹法曹倉曺賊曺功曹書佐門下亭長
門下書佐省事各一人給赤耳安車一乘及愍懷建官
乃置六傅三太三少以景帝諱師故改太師為太保通
省尚書事詹事文書關由六傅然自元康之後諸傅或
二或三或四或六及永康中復不置詹事也自太安已
來置詹事終孝懷之世渡江之後有太傅少傅不立師
保
中庶子四人職如侍中
中舍人四人咸寧四年置以舍人才學美者為之與中
庶子共掌文翰職如黃門侍郎在中庶子下洗馬上
食官令一人職如太官令
庶子四人職比散騎常侍中書監令
舍人十六人職比散騎中書等侍郎
洗馬八人職如謁者秘書掌圖籍釋奠講經則掌其事
出則直者前驅導威儀
率更令主宫殿門戶及賞罰事職如光禄勲衛尉
家令主刑獄穀貨飲食職比司農少府漢東京主食官
令食官令及晉自為官不復屬家令
僕主車馬親族職如太僕宗正
左右衛率案惠帝建東宫置衛率初曰中衛率泰始五
年分為左右各領一軍惠帝時愍懷太子在東宫又加
前後二率及江左省前後二率孝武大元中又置
王置師友文學各一人景帝諱故改師為傅友者因文
王仲尼四友之名號改太守為内史省相及僕有郎中
令中尉大農為三卿大國置左右常侍各一人省郎中
置侍郎二人典書典祠典衛學官令典書丞各一人治
書四人中尉司馬世子庶子陵廟牧長各一人謁者四
人中大夫六人舍人十人典府各一人咸寧三年衛將
軍楊珧與中書監荀勖以齊王攸有時望懼惠帝有後
難因追故司空裴秀立五等封建之旨從容共陳時宜
於武帝以為古者建侯所以藩衛王室今吳寇未殄方
岳任大而諸王為帥都督封國既各不臣其統内於事
重非宜又異姓諸將居邊宜參以親戚而諸王公皆在
京都非扞城之義萬世之固帝初未之察於是下詔議
其制有司奏從諸王公更制戶邑皆中尉領兵其平原
汝南琅邪扶風齊為大國梁趙樂安燕安平義陽為次
國其餘為小國皆制所近縣益滿萬戶又為郡公制度
如小國王亦中尉領兵郡侯如不滿五千戶王置一軍
一千一百人亦中尉領之于時唯特增魯國公戶邑追
進封故司空博陵公王沈為郡公鉅平侯羊祜為南城
郡侯又南宫王承隨王萬各於泰始中封為縣王邑千
戶至是改正縣王增邑為三千戶制度如郡侯亦置一
軍自此非皇子不得為王而諸王之支庶皆皇家之近
屬至親亦各以土推恩受封其大國次國始封王之支
子為公承封王之支子為侯繼承封王之支子為伯小
國五千戶已上始封王之支子為子不滿五千戶始封
王之支子及始封公侯之支子皆為男非此皆不得封
其公之制度如五千戶國侯之制度如不滿五千戶國
亦置一軍千人中尉領之伯子男以下各有差而不置
軍大國始封之孫罷下軍曾孫又罷上軍次國始封子
孫亦罷下軍其餘皆以一軍為常大國中軍二千人上
下軍各千五百人次國上軍二千人下軍千人其未之
國者大國置守土百人次國八十人小國六十人郡侯
縣公亦如小國制度既行所增徙各如本奏遣就國而
諸公皆戀京師涕泣而去及吳平後齊王攸遂之國
中朝制典書令在常侍下侍郎上及渡江則侍郎次常
侍而典書令居三軍下公國則無中尉常侍三軍侯國
又無大農侍郎伯子男唯典書以下又無學官令史職
皆以次損焉公侯以下置官屬隨國大小無定制其餘
官司各有差名山大澤不以封鹽鐵金銀銅錫始平之
竹園别都宫室園囿皆不為屬國其仕在天朝者與之
國同皆自選其文武官諸入作卿士而其世子年已壯
者皆遣莅國其王公已下茅社符璽車旗命服一如泰
始初故事
州置刺史别駕治中從事諸曹從事等員所領中郡以
上及江陽朱提郡郡各置部從事一人小郡亦置一人
又有主簿門亭長錄事記室書佐諸曹佐守從事武猛
從事等凡吏四十一人卒二十人諸州邊遠或有山險
濱近寇賊羌夷者又置弓馬從事五十餘人徐州又置
淮海涼州置河津諸州置都水從事各一人涼益州置
吏八十五人卒二十人荆州又置監佃督一人
郡皆置太守河南郡京師所在則曰尹諸王國以内史
掌太守之任又置主簿主記室門下賊曹議生門下史
記室史錄事史書佐循行幹小史五官掾功曹史功曹
書佐循行小史五官掾等員郡國戶不滿五千者置吏
職五十人散吏十三人五千戶以上則職吏六十三人
散吏二十一人萬戶以上職吏六十九人散吏三十九
人郡國皆置文學掾一人
縣大者置令小者置長有主簿錄事史主記室史門下
書佐幹游徼議生循行功曹史小史廷掾功曹史小史
書佐幹戶曹掾史幹法曹門幹金倉賊曹掾史兵曹史
吏曹史獄小史獄門亭長都亭長賊捕掾等員戶不滿
三百以下職吏十八人散吏四人三百以下職吏二十
八人散吏六人五百以上職吏四十人散吏八人千以
上職吏五十三人散吏十二人千五百以上職吏六十
八人散吏一十八人三千已上職吏八十八人散吏二
十六人
郡國及縣農月皆隨所領戶多少為差散吏為勸農又
縣五百以上皆置鄉三千以上置二鄉五千以上置三
鄉萬以上置四鄉鄉置嗇夫一人鄉戶不滿千以下置
治書史一人千以上置史佐各一人正一人五千五百
以上置吏一人佐二人縣率百戶置里吏一人其土廣
人稀聽隨宜置里吏限不得減五十戶戶千以上置校
官掾一人
縣皆置方略吏四人洛陽縣置六部尉江左以後建康
亦置六部尉餘大縣置二人次縣小縣各一人鄴長安
置吏如三千戶以上之制
四中郎將並後漢置歴魏及晉並有其職江左彌重
護羌夷蠻等校尉案武帝置南蠻校尉於襄陽西戎校
尉於長安南夷校尉於寧州元康中護羌校尉為涼州
刺史西戎校尉為雍州刺史南蠻校尉為荆州刺史及
江左初省南蠻校尉尋又置於江陵改南夷校尉曰鎮
蠻校尉及安帝時於襄陽置寧蠻校尉
護匈奴羌戎蠻夷越中郎將案武帝置四中郎將或領
刺史或持節為之武帝又置平越中郎將居廣州主護
南越
晉書卷二十四
晉書卷二十四考證
職官志左右衛將軍案文帝初置中衛及武帝受命分
為左右衛各本武字上衍魏字(臣龍官)按晉文帝
為相國時置中尉則此承上文言之乃晉武非魏武
也今刪去
晉書卷二十四考證
