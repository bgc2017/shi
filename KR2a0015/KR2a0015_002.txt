晉書卷二
唐太宗文皇帝御撰
帝紀第二
景帝
景皇帝諱師字子元宣帝長子也雅有風采沉毅多大
略少流美譽與夏侯玄何晏齊名晏常稱曰惟幾也能
成天下之務司馬子元是也魏景初中拜散騎常侍累
遷中護軍為選用之法舉不越功吏無私焉宣穆皇后
崩居喪以至孝聞宣帝之將誅曹爽深謀祕策獨與帝
潜畫文帝弗之知也將發夕乃告之既而使人覘之帝
寢如常而文帝不能安席晨會兵司馬門鎮静内外置
陣甚整宣帝曰此子竟可也初帝隂養死士三千散在
人間至是一朝而集衆莫知所出也事平以功封長平
鄉侯食邑千戶尋加衛將軍及宣帝薨議者咸云伊尹
既卒伊陟嗣事天子命帝以撫軍大將軍輔政
魏嘉平四年春正月遷大將軍加侍中持節都督中外
諸軍錄尚書事命百官舉賢才眀少長䘏窮獨理廢滯
諸葛誕毌丘儉王昶陳泰胡遵都督四方王基州泰鄧
艾石苞典州郡盧毓李豐掌選舉傅嘏虞松參計謀鍾
會夏侯玄王肅陳本孟康趙酆張緝預朝議四海傾注
朝野肅然或有請改易制度者帝曰不識不知順帝之
則詩人之美也三祖典制所宜遵奉自非軍事不得妄
有改革
五年夏五月吳太傅諸葛恪圍新城朝議慮其分兵以
寇淮泗欲戍諸水口帝曰諸葛恪新得政於吳欲儌一
時之利并兵合肥以冀萬一不暇復為青徐患也且水
口非一多戍則用兵衆少戍則不足以禦寇恪果并力
合肥卒如所度帝於是使鎮東將軍毌丘儉揚州刺史
文欽等距之儉欽請戰帝曰恪卷甲深入投兵死地其
鋒未易當且新城小而固攻之未可拔遂命諸將高壘
以弊之相持數月恪攻城力屈死傷大半乃勅欽督銳
卒趣合榆要其歸路儉帥諸將以為後繼恪懼而遁欽
逆擊大破之斬首萬餘級
正元元年春正月天子與中書令李豐后父光祿大夫
張緝黃門監蘇鑠永寧署令樂敦冗從僕射劉寳賢等
謀以太常夏侯玄代帝輔政帝密知之使舍人王羡以
車迎豐豐見迫随羡而至帝數之豐知禍及因肆惡言
帝怒遣勇士以刀鐶築殺之逮捕玄緝等皆夷三族三
月乃諷天子廢皇后張氏因下詔曰姦臣李豐等靖譛
庸回隂搆凶慝大將軍糾虔天刑致之誅辟周勃之克
吕氏霍光之擒上官曷以過之其增邑九千戶并前四
萬帝讓不受天子以玄緝之誅深不自安而帝亦慮難
作潜謀廢立乃密諷魏永寧太后秋九月甲戌太后下
令曰皇帝春秋已長不親萬幾耽淫内寵沉嫚女德日
近倡優縱其醜虐迎六宫家人留止内房毁人倫之敘
亂男女之節又為羣小所迫將危社稷不可承奉宗廟
帝召羣臣會議流涕曰太后令如是諸君其如王室何
咸曰伊尹放太甲以寧殷霍光廢昌邑以安漢權定社
稷以清四海二代行之於古眀公當之於今今日之事
惟命是從帝曰諸君見望者重安敢避之乃與羣公卿
士共奏太后曰臣聞天子者所以濟育羣生永安萬國
皇帝春秋已長未親萬幾日使小優郭懷袁信等裸袒
淫戲又於廣望觀下作遼東妖婦道路行人莫不掩目
清商令令狐景諫帝帝燒鐡炙之太后遭合陽君喪帝
嬉樂自若清商丞龐熙諫帝帝勿聽太后還北宫殺張
美人帝甚恚望熙諫帝怒復以彈彈熙每文書入帝不
省視太后令帝在式乾殿講學帝又不從不可以承天
序臣請依昔漢霍光故事收皇帝璽綬以齊王歸藩奏
可於是有司以太牢策告宗廟王就乘輿副車羣臣從
至西掖門帝泣曰先臣受歴世殊遇先帝臨崩託以遺
詔臣復忝重任不能獻可替否羣公卿士遠惟舊典為
社稷深計寧負聖躬使宗廟血食於是使使者持節衛
送舍河内之重門誅郭懷袁信等是日與羣臣議所立
帝曰方今宇宙未清二虜爭衡四海之主惟在賢哲彭
城王據太祖之子以賢則仁聖眀允以年則皇室之長
天位至重不得其才不足以寧濟六合乃與羣公奏太
后太后以彭城王先帝諸父於昭穆之序為不次則烈
祖之世永無承嗣東海定王眀帝之弟欲立其子高貴
鄉公髦帝固爭不獲乃從太后令遣使迎高貴鄉公於
元城而立之改元曰正元天子受璽惰舉趾高帝聞而
憂之及將大會帝訓於天子曰夫聖王重始正本敬初
古人所慎也眀當大會萬衆瞻穆穆之容公卿聽玉振
之音詩云示人不佻是則是效易曰出其言善則千里
之外應之雖禮儀周備猶宜加之以祗恪以副四海顒
顒式仰癸巳天子詔曰朕聞創業之君必湏股肱之臣
守文之主亦頼匡佐之輔是故文武以吕召彰受命之
功宣王倚山甫享中興之業大將軍世載眀德應期作
輔遭天降險帝室多難齊王蒞政不迪率典公履義執
忠以寧區夏式是百辟總齊庶事内摧寇虐外静姦宄
日昃憂勤劬勞夙夜德聲光于上下勲烈施于四方深
惟大議首建眀策權定社稷援立朕躬宗廟獲安億兆
慶頼伊摯之保乂殷邦公旦之綏寧周室蔑以尚焉朕
甚嘉之夫德茂者位尊庸大者祿厚古今之通義也其
登位相國增邑九千并前四萬戶進號大都督假黃鉞
入朝不趨奏事不名劍履上殿賜錢五百萬帛五千匹
以彰元勲帝固辭相國又上書訓于天子曰荆山之璞
雖美不琢不成其寳顔冉之才雖茂不學不弘其量仲
尼有云子非生而知之者好古敏以求之者也仰觀黃
軒五代之主莫不有所稟則顓頊受學於綠啚高辛問
道於柏招逮至周成旦望作輔故能離經辯志安道樂
業夫然故君道眀於上兆庶順於下刑措之隆實由於
此宜遵先王下問之義使講誦之業屢聞於聽典謨之
言日陳於側也時天子頗修華飾帝又諫曰履端初政
宜崇玄樸並敬納焉十一月有白氣經天
二年春正月有彗星見于吳楚之分西北竟天鎮東大
將軍毌丘儉揚州刺史文欽舉兵作亂矯太后令移檄
郡國為壇盟于西門之外各遣子四人質于吳以請救
二月儉欽帥衆六萬渡淮而西帝會公卿謀征討計朝
議多謂可遣諸將擊之王肅及尚書傅嘏中書侍郎鍾
會勸帝自行戊午帝統中軍步騎十餘萬以征之倍道
兼行召三方兵大會於陳許之郊甲申次于㶏橋儉將
史招李續相次来降儉欽移入項城帝遣荆州刺史王
基進據南頓以逼儉帝深壁高壘以待東軍之集諸將
請進軍攻其城帝曰諸君得其一未知其二淮南將士
本無反志且儉欽欲蹈縱横之迹習儀秦之說謂遠近
必應而事起之日淮北不從史招李續前後瓦解内乖
外叛自知必敗困獸思鬭速戰更合其志雖云必克傷
人亦多且儉等欺誑將士詭變萬端小與持久詐情自
露此不戰而克之也乃遣諸葛誕督豫州諸軍自安風
向夀春征東將軍胡遵督青徐諸軍出譙宋之間絶其
歸路帝屯汝陽遣兖州刺史鄧艾督太山諸軍進屯樂
嘉示弱以誘之欽進軍將攻艾帝潜軍銜枚徑造樂嘉
與欽相遇欽子鴦年十八勇冠三軍謂欽曰及其未定
請登城鼓譟擊之可破也既謀而行三譟而欽不能應
鴦退相與引而東帝謂諸將曰欽走矣命發銳軍以追
之諸將皆曰欽舊將鴦少而銳引軍内入未有失利必
不走也帝曰一鼓作氣再而衰三而竭鴦三鼓欽不應
其勢已屈不走何待欽將遁鴦曰不先折其勢不得去
也乃與驍騎十餘摧鋒䧟陣所向皆披靡遂引去帝遣
左長史司馬璉督驍騎八千翼而追之使將軍樂綝等
督步兵繼其後比至沙陽頻䧟欽陣弩矢雨下欽蒙楯
而馳大破其軍衆皆投戈而降欽父子與麾下走保項
儉聞欽敗棄衆宵遁淮南安風津都尉追儉斬之傳首
京都欽遂奔吳淮南平初帝目有瘤疾使毉割之鴦之
来攻也驚而目出懼六軍之恐蒙之以被痛甚囓被敗
而左右莫知焉閏月疾篤使文帝總統諸軍辛亥崩于
許昌時年四十八二月帝之喪至自許昌天子素服臨
弔詔曰公有濟世寧國之勲尅定禍亂之功重之以死
王事宜加殊禮其令公卿議制有司議以為忠安社稷
功濟宇内宜依霍光故事追加大司馬之號以冠軍大
將軍增邑五萬戶諡曰武公文帝表讓曰臣亡父不敢
受丞相相國九命之禮亡兄不敢受相國之位誠以太
祖常所階歴也今諡與二祖同必所祗懼昔蕭何張良
霍光咸有匡佐之功何諡文終良諡文成光謚宣成必
以文武為謚請依何等就加詔許之謚曰忠武晉國既
建追尊曰景王武帝受禪上尊號曰景皇帝陵曰峻平
廟稱世宗
文帝
文皇帝諱昭字子上景帝之母弟也魏景初二年封新
城鄉侯正始初為洛陽典農中郎將值魏眀奢侈之後
帝蠲除苛碎不奪農時百姓大悦轉散騎常侍大將軍
曹爽之伐蜀也以帝為征蜀將軍副夏侯玄出駱谷次
于興勢蜀將王林夜襲帝營帝堅臥不動林退帝謂玄
曰費褘以據險距守進不獲戰攻之不可宜亟旋軍以
為後圖爽等引旋褘果馳兵趣三嶺爭險乃得過遂還
拜議郎及誅曹爽帥衆衛二宫以功增邑千戶蜀將姜
維之寇隴右也征西將軍郭淮自長安距之進帝位安
西將軍持節屯關中為諸軍節度淮攻維别將句安於
麴久而不決帝乃進據長城南趣駱谷以疑之維懼退
保南鄭安軍絶援帥衆来降轉安東將軍持節鎮許昌
及大軍討王淩帝督淮北諸軍事帥師會于項增邑三
百戸假金印紫綬尋進號都督綂征東將軍胡遵鎮東
將軍諸葛誕伐吳戰于東關二軍敗績坐失侯蜀將姜
維又寇隴右揚聲欲攻狄道以帝行征西將軍次長安
雍州刺史陳泰欲先賊據狄道帝曰姜維攻羌收其質
任聚榖作邸閣訖而後轉行至此正欲了塞外諸羌為
後年之資耳若實向狄道安肯宣露令外人知今揚聲
言出此欲歸也維果燒營而去會新平羌胡叛帝擊破
之遂耀兵靈州北虜震讋叛者悉降以功復封新城鄉
侯高貴鄉公之立也以參定策進封高都侯增封二千
戶毌丘儉文欽之亂大軍東征帝兼中領軍留鎮洛陽
及景帝疾篤帝自京都省疾拜衛將軍景帝崩天子命
帝鎮許昌尚書傅嘏帥六軍還京師帝用嘏及鍾會策
自帥軍而還至洛陽進位大將軍加侍中都督中外諸
軍錄尚書事輔政劍履上殿帝固辭不受
甘露元年春正月加大都督奏事不名夏六月進封高
都公地方七百里加之九錫假斧鉞進號大都督劍履
上殿又固辭不受秋八月庚申加假黃鉞增封三縣
二年夏五月辛未鎮東大將軍諸葛誕殺揚州刺史樂
綝以淮南作亂遣子靚為質扵吳以請救議者請速伐
之帝曰誕以毌丘儉輕疾傾覆今必外連吳寇此為變
大而遲吾當與四方同力以全勝制之乃表曰昔黥布
叛逆漢祖親征隗囂違戾光武西伐烈祖眀皇帝乘輿
仍出皆所以奮揚赫斯震耀威武也陛下宜暫臨戎使
將士得憑天威今諸軍可五十萬以衆擊寡蔑不尅矣
秋七月奉天子及皇太后東征徵兵青徐荆豫分取關
中遊軍皆會淮北師次于項假廷尉何楨節使淮南宣
慰將士申眀逆順示以誅賞甲戌帝進軍丘頭吳使文
欽唐咨全端全懌等三萬餘人来救誕諸將逆擊不能
禦將軍李廣臨敵不進泰山太守常時稱疾不出竝斬
之以徇八月吳將朱異帥兵萬餘人留輜重扵都陸輕
兵至黎漿監軍石苞兖州刺史州泰禦之異退泰山太
守胡烈以竒兵襲都陸焚其糧運苞泰復進擊異大破
之異之餘卒餒甚食葛葉而遁吳人殺異帝曰異不得
至夀春非其罪也而吳人殺之適以謝夀春而堅誕意
使其猶望救耳若其不爾彼當突圍決一旦之命或謂
大軍不能久省食減口冀有他變料賊之情不出此三
者今當多方以亂之備其越逸此勝計也因命合圍分
遣羸疾就榖淮北廪軍士大豆人三升欽聞之果喜帝
愈羸形以示之多縱反間揚言吳救方至誕等益寬恣
食俄而城中乏糧石苞王基竝請攻之帝曰誕之逆謀
非一朝一夕也聚糧完守外結吳人自謂足據淮南欽
既同惡相濟必不便走今若急攻之損游軍之力外寇
卒至表裏受敵此危道也今三叛相聚扵孤城之中天
其或者將使同戮吾當以長策縻之但堅守三面若賊
陸道而来軍糧必少吾以游兵輕騎絶其轉輸可不戰
而破外賊外賊破欽等必成擒矣全懌母孫權女也得
罪扵吳全端兄子褘及儀奉其母来奔儀兄静時在夀
春用鍾會計作褘儀書以譎静静兄弟五人帥其衆来
降城中大駭
三年春正月壬寅誕欽等出攻長圍諸軍逆擊走之初
誕欽内不相協及至窮蹙轉相疑貳會欽計事與誕忤
誕手刃殺欽欽子鴦攻誕不克踰城降以為將軍封侯
使鴦巡城而呼帝見城上持弓者不發謂諸將曰可攻
矣二月乙酉攻而拔之斬誕夷三族吳將唐咨孫曼孫
彌徐韶等帥其屬皆降表加爵位廪其餒疾或言吳兵
必不為用請坑之帝曰就令亡還適見中國之弘耳扵
是徙之三河夏四月歸于京師魏帝命改丘頭曰武丘
以旌武功五月天子以并州之太原上黨西河樂平新
興鴈門司州之河東平陽八郡地方七百里封帝為晉
公加九錫進位相國晉國置官司焉九讓乃止扵是增
邑萬戶食三縣諸子之無爵者皆封列侯秋七月奏錄
先世名臣元功大勲之子孫随才敘用
四年夏六月分荆州置二都督王基鎮新野州泰鎮襄
陽使石苞都督揚州陳騫都督豫州鍾毓都督徐州宋
鈞監青州諸軍事
景元元年夏四月天子復命帝爵秩如前又讓不受天
子既以帝三世宰輔政非已出情不能安又慮廢辱將
臨軒召百寮而行放黜五月戊子夜使冗從僕射李昭
等發甲扵陵雲臺召侍中王沉散騎常侍王業尚書王
經出懷中黃素詔示之戒嚴俟旦沉業馳告于帝帝召
護軍賈充等為之備天子知事泄帥左右攻相府稱有
所討敢有動者族誅相府兵將止不敢戰賈充叱諸將
曰公畜養汝軰正謂今日耳太子舍人成濟抽戈犯蹕
刺之刃出扵背天子崩于車中帝召百寮謀其故僕射
陳泰不至帝遣其舅荀顗輿致之延于曲室謂曰玄伯
天下其如我何泰曰惟腰斬賈充微以謝天下帝曰卿
更思其次泰曰但見其上不見其次扵是歸罪成濟而
斬之太后令曰昔漢昌邑王以罪廢為庶人此兒亦宜
以庶人禮葬之使内外咸知其所行也殺尚書王經貳
扵我也庚寅帝奏曰故高貴鄉公帥從駕人兵拔刃鳴
鼓向臣所臣懼兵刃相接即勅將士不得有所傷害違
令者以軍法從事騎督成倅弟太子舍人濟入兵陣傷
公至隕臣聞人臣之節有死無貳事上之義不敢逃難
前者變故卒至禍同發機誠欲委身守死惟命所裁然
惟本謀乃欲上危皇太后傾覆宗廟臣忝當元輔義在
安國即駱驛申勅不得迫近輿輦而濟妄入陣間以致
大變哀怛痛恨五内摧裂濟干國亂紀罪不容誅輙收
濟家屬付廷尉太后從之夷濟三族與公卿議立燕王
宇之子常道鄉公璜為帝六月改元景辰天子進帝為
相國封晉公增十郡加九錫如初羣從子弟未侯者封
亭侯賜錢千萬帛萬匹固讓乃止冬十一月吳吉陽督
蕭慎以書詣鎮東將軍石苞偽降求迎帝知其詐也使
苞外示迎之而内為之備
二年秋八月甲寅天子使太尉高柔授帝相國印綬司
空鄭沖致晉公茅土九錫固辭
三年夏四月肅慎来獻楛矢石砮弓甲貂皮等天子命
歸扵大將軍府
四年春二月丁丑天子復命帝如前又固讓三月詔大
將軍府增置司馬一人從事中郎二人舍人十人夏帝
將伐蜀乃謀衆曰自定夀春已来息役六年治兵繕甲
以擬二虜略計取吳作戰船通水道當用千餘萬功此
十萬人百數十日事也又南土下溼必生疾疫今宜先
取蜀三年之後因巴蜀順流之勢水陸竝進此滅虞定
虢吞韓并魏之勢也計蜀戰士九萬居守成都及備他
郡不下四萬然則餘衆不過五萬今絆姜維扵沓中使
不得東顧直指駱谷出其空虛之地以襲漢中彼若嬰
城守險兵勢必散首尾離絶舉大衆以屠城散銳卒以
略野劍閣不暇守險關頭不能自存以劉禪之闇而邊
城外破士女内震其亡可知也征西將軍鄧艾以為未
有釁屢陳異議帝患之使主簿師纂為艾司馬以喻之
艾乃奉命扵是徵四方之兵十八萬使鄧艾自狄道攻
姜維於沓中雍州刺史諸葛緒自祁山軍于武街絶維
歸路鎮西將軍鍾會帥前將軍李輔征蜀護軍胡烈等
自駱谷襲漢中秋八月軍發洛陽大賚將士陳師誓衆
將軍鄧敦謂蜀未可討帝斬以徇九月又使天水太守
王頎攻維營隴西太守牽弘邀其前金城太守楊欣趣
甘松鍾會分為二隊入自斜谷使李輔圍王含扵樂城
又使步將易愷攻蔣斌扵漢城會直指陽安護軍胡烈
攻陷關城姜維聞之引還王頎追敗維扵彊川維與張
翼廖化合軍守劍閣鍾會攻之冬十月天子以諸侯獻
捷交至乃申前命曰朕以寡德獲承天序嗣我祖宗之
洪烈遭家多難不眀于訓曩者奸逆屢興方寇内侮大
懼淪喪四海以堕三祖之弘業惟公經德履哲眀允廣
深迪宣武文世作保傅以輔乂皇家櫛風沐雨周旋征
伐劬勞王室二十有餘載毗翼前人仍斷大政克厭不
端維安社稷暨儉欽之亂公綏援有衆分命興師統紀
有方用緝寧淮浦其後巴蜀屢侵西土不靖公竒畫指
授制勝千里是以段谷之戰乘釁大捷斬將搴旗效首
萬計孫峻猾夏致寇徐方戎車首路威靈先邁黃鉞未
啓鯨鯢竄迹孫壹搆隙自相疑阻幽鑒遠照竒策洞微
遠人歸命作藩南夏爰授銳卒畢力戎行暨諸葛誕滔
天作逆稱兵揚楚欽咨逋罪同惡相濟帥其蝥賊以入
夀春憑阻淮山敢距王命公躬擐甲胄龔行天罰玄謀
廟算遵養時晦竒兵震擊而朱異摧破神變應機而全
琮稽服取亂攻昧而高墉不守兼九伐之弘略究五兵
之正度用能戰不窮武而大敵殱潰旗不再麾而元憝
授首收勍吳之雋臣係亡命之逋虜交臂屈膝委命下
吏俘馘十萬積尸成京雪宗廟之滯恥拯兆庶之艱難
掃平區域信威吳會遂戢干戈靖我疆土天地鬼神罔
不獲乂乃者王室之難變起蕭墻賴公之靈弘濟艱險
宗廟危而獲安社稷墜而復寧忠格皇天功濟六合是
用疇咨古訓稽諸典籍命公崇位相國加于羣后啓土
參墟封以晉域所以方軌齊魯翰屏帝室而公遠蹈謙
損深履沖讓固辭策命至于八九朕重違讓德抑禮虧
制以彰公志于今四載上闕在昔建侯之典下違兆庶
具瞻之望惟公嚴虔王度闡濟大猷敦尚純樸省繇節
用務穡勸分九野康乂耆叟荷崇養之德鰥寡蒙矜䘏
之施仁風興扵中夏流澤布於遐荒是以東夷西戎南
蠻北狄狂狡貪悍世為寇讐者皆感義懷惠款塞内附
或委命納貢或求置官司九服之外絶域之氓曠世所
希至者咸浮海来享鼓舞王德前後至者八百七十餘
萬口海隅幽裔無思不服雖西旅遠貢越裳九譯義無
以踰維翼朕躬下匡萬國思靖殊方寧濟八極以庸蜀
未賓蠻荆作猾潜謀獨斷整軍經武簡練將帥授以成
策始踐賊境應時摧陷狂狡奔北首尾震潰禽其戎帥
屠其城邑巴漢震疊江源雲徹地平天成誠在斯舉公
有濟六合之勲加以茂德實摠百揆允釐庶政敦五品
以崇仁恢六典以敷訓而靖恭夙夜勞謙昧旦雖尚父
之左右文武周公之勤勞王家罔以加焉昔先王選建
眀德光啟諸侯體國經野方制五等所以藩翼王畿垂
祚百世也故齊魯之封扵周為弘山川土田邦畿七百
官司典策制殊羣后惠襄之難桓文以翼戴之勞猶受
錫命之禮咸用光疇大德作範于後惟公功邁扵前烈
而賞闕扵舊式百辟扵邑人神同恨焉豈可以公謙沖
而久淹弘典哉今以并州之太原上黨西河樂平新興
鴈門司州之河東平陽弘農雍州之馮翊凡十郡南至
扵華北至于陘東至于壺口西踰于河提封之數方七
百里皆晉之故壤唐叔受之世作盟主實紀綱諸夏用
率舊職爰胙兹土封公為晉公命使持節兼司徒司隸
校尉陔即授印綬策書金獸符第一至第五竹使符第
一至第十錫兹玄土苴以白茅建爾國家以永藩魏室
昔在周召竝以公侯入作保傅其在近代鄼侯蕭何實
以相國光尹漢朝随時之制禮亦宜之今進公位為相
國加綠綟綬又加公九錫其敬聽後命以公思弘大猷
崇正典禮儀刑作範旁訓四方是用錫公大輅戎輅各
一玄牡二駟公道和隂陽敬授人時嗇夫反本農殖維
豐是用錫公衮冕之服赤舄副焉公光敷顯德惠下以
和敬信思順庶尹允諧是用錫公軒懸之樂六佾之舞
公鎮靖宇宙翼播聲教海外懷服荒裔欵附殊方馳義
諸夏順軌是用錫公朱戶以居公簡賢料材營求俊逸
爰升多士寘彼周行是用錫公納陛以登公嚴恭寅畏
底平四國式遏寇虐苛厲不作是用錫公武賁之士三
百人公眀慎用刑簡恤大中章厥天威以糾不虔是用
錫公鈇鉞各一公爰整六軍典司征伐犯命淩正乃維
誅殛是用錫公彤弓一彤矢百玈弓十玈矢千公饗祀
蒸蒸孝思維則篤誠之至通于神眀是用錫公秬鬯一
卣珪瓉副焉晉國置官司以下率由舊式往欽哉祗服
朕命弘敷訓典光澤庶方永終爾眀德丕顯余一人之
休命公卿將校皆詣府喻旨帝以禮辭讓司空鄭沖率
羣官勸進曰伏見嘉命顯至竊聞眀公固讓沖等眷眷
實有愚心以為聖王作制百代同風褒德賞功有自来
矣昔伊尹有莘氏之媵臣耳一佐成湯遂荷阿衡之號
周公藉已成之勢據既安之業光宅曲阜奄有龜蒙吕
尚磻溪之漁者也一朝指麾乃封營丘自是以来功薄
而賞厚者不可勝數然賢哲之士猶以為美談况自先
相國以来世有眀德翼輔魏室以綏天下朝無粃政人
無謗言前者眀公西征靈州北臨沙漠榆中以西望風
震服羌戎来馳回首内向東誅叛逆全軍獨克禽闔閭
之將虜輕銳之卒以萬萬計威加南海名懾三越宇内
康寧苛慝不作是以時俗畏懷東夷獻舞故聖上覽乃
昔以来禮典舊章開國光宅顯兹太原眀公宜承奉聖
旨受兹介福允當天人元功盛勲光光如彼國土嘉祚
巍巍如此内外協同靡愆靡違由斯征伐則可朝服濟
江埽除吳會西塞江源望祀岷山迴戈弭節以麾天下
遠無不服邇無不肅令大魏之德光于唐虞眀公盛勲
超扵桓文然後臨滄海而謝支伯登箕山而揖許由豈
不盛乎至公至平誰與為鄰何必勤勤小讓也哉帝乃
受命十一月鄧艾帥萬餘人自隂平踰絶險至江油破
蜀將諸葛瞻於緜竹斬瞻傳首進軍雒縣劉禪降天子
命晉公以相國摠百揆扵是上節傳去侍中大都督錄
尚書之號焉表鄧艾為太尉鍾會為司徒會潜謀叛逆
因密使譛艾
咸熙元年春正月檻車徵艾乙丑帝奉天子西征次于
長安是時魏諸王侯悉在鄴城命從事中郎山濤行軍
司事鎮扵鄴遣護軍賈充持節督諸軍據漢中鍾會遂
反扵蜀監軍衛瓘右將軍胡烈攻會斬之初會之伐蜀
也西曹屬邵悌言扵帝曰鍾會難信不可令行帝笑曰
取蜀如指掌而衆人皆言不可唯會與吾意同滅蜀之
後中國將士人自思歸蜀之遺黎猶懷震恐縱有異志
無能為也卒如所量景辰帝至自長安三月己夘進帝
爵為王增封并前二十郡夏五月癸未天子追加舞陽
宣文侯為晉宣王舞陽忠武侯為晉景王秋七月帝奏
司空荀顗定禮儀中護軍賈充正法律尚書僕射裴秀
議官制太保鄭沖總而裁焉始建五等爵冬十月丁亥
奏遣吳人相國參軍徐劭散騎常侍水曹屬孫彧使吳
喻孫皓以平蜀之事致馬錦等物以示威懷景午天子
命中撫軍新昌鄉侯炎為晉世子
二年春二月甲辰朐䏰縣獻靈龜歸扵相府夏四月孫
皓使紀陟来聘且獻方物五月天子命帝冕十有二旒
建天子旌旗出警入蹕乘金根車駕六馬備五時副車
置旄頭雲䍐樂舞八佾設鍾虡宫懸位在燕王上進王
妃為王后世子為太子王女王孫爵命之號皆如帝者
之儀諸禁網煩苛及法式不便扵時者帝皆奏除之晉
國置御史大夫侍中常侍尚書中領軍衛將軍官秋八
月辛夘帝崩于露寢時年五十五九月癸酉葬崇陽陵
謚曰文王武帝受禪追尊號曰文皇帝廟稱太祖
史臣曰世宗以叡略創基太祖以雄才成務事殷之跡
空存翦商之志彌遠三分天下功業在焉及踰劍銷氛
浮淮静亂桐宫胥怨或所不堪若乃體以名臣格之端
揆周公流連於此歲魏武得意扵兹日軒懸之樂大啟
南陽師摰之啚扵焉北面壯矣哉包舉天人者也為帝
之主不亦難乎
贊曰世宗繼文邦權未分三千之士其從如雲世祖無
外靈關静氛反雖討賊終為弑君
晉書卷二
