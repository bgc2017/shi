晉書卷六
唐太宗文皇帝御撰
帝紀第六
元帝
元皇帝諱睿字景文宣帝曾孫琅邪恭王覲之子也咸
寧二年生於洛陽有神光之異一室盡眀所藉藳如始
刈及長白豪生於日角之左隆準龍顔目有精曜顧眄
煒如也年十五嗣位琅邪王幼有令聞及惠皇之際王
室多故帝每恭儉退讓以免於禍沉敏有度量不顯灼
然之跡故時人未之識焉惟侍中嵇紹異之謂人曰琅
邪王毛骨非常殆非人臣之相也元康二年拜員外散
騎常侍累遷左將軍從討成都王穎蕩隂之敗也叔父
東安王繇為穎所害帝懼禍及將出奔其夜月正眀而
禁衞嚴警帝無由得出甚窘迫有頃雲霧晦冥雷雨暴
至徼者皆弛因得潛出穎先令諸關無得出貴人帝既
至河陽為津吏所止從者宋典後来以策鞭帝馬而笑
曰舍長官禁貴人汝亦被拘耶吏乃聽過至洛陽迎太
妃俱歸國東海王越之收兵下邳也假帝輔國將軍尋
加平東將軍監徐州諸軍事鎮下邳俄遷安東將軍都
督揚州諸軍事越西迎大駕留帝居守永嘉初用王導
計始鎮建鄴以顧榮為軍司馬賀循為參佐王敦王導
周顗刁協並為腹心股肱賓禮名賢存問風俗江東歸
心焉屬太妃薨于國自表奔喪葬畢還鎮增封宣城郡
二萬戸加鎮東大將軍開府儀同三司受越命討征東
將軍周馥走之及懷帝蒙塵於平陽司空荀藩等移檄
天下推帝為盟主江州刺史華軼不從使豫章内史周
廣前江州刺史衞展討禽之愍帝即位加左丞相歲餘
進位丞相大都督中外諸軍事遣諸將分定江東斬叛
者孫弼於宣城平杜弢於湘州承制赦荆揚及西都不
守帝出師露次躬擐甲胄移檄四方徵天下之兵尅日
進討于時有玉冊見於臨安白玉麒麟神璽出於江寧
其文曰長夀萬年日有重暈皆以為中興之象焉
建武元年春二月辛巳平東將軍宋哲至宣愍帝詔曰
遭運迍否皇綱不振朕以寡德奉承洪緒不能祈天永
命紹隆中興至使凶胡敢帥犬羊逼迫亰輦朕今幽塞
窮城憂慮萬端恐一旦奔潰卿指詣丞相具宣朕意使
攝萬幾時據舊都脩復陵廟以雪大恥三月帝素服出
次舉哀三日西陽王羕及羣僚參佐州征牧守等上尊
號帝不許羕等以死固請至于再三帝慨然流涕曰孤
罪人也惟有蹈節死義以雪天下之恥庶贖鈇鉞之誅
吾本琅邪王諸賢見逼不已乃呼私奴命駕將反國羣
臣乃不敢逼請依魏晉故事為晉王許之辛卯即王位
大赦改元其殺祖父母父母及劉聰石勒不從此令諸
參軍拜奉車都尉掾屬駙馬都尉辟掾屬百餘人時人
謂之百六掾乃備百官立宗廟社稷於建康時四方競
上符瑞帝曰孤負四海之責未能思愆何徵祥之有景
辰立世子紹為晉王太子以撫軍大將軍西陽王羕為
大保征南大將軍漢安侯王敦為大將軍右將軍王導
都督中外諸軍事驃騎將軍左長史刁協為尚書左僕
射封王子宣成公裒為琅邪王六月景寅司空并州刺
史廣武侯劉琨幽州刺史左賢王渤海公叚匹磾領護
烏丸校尉鎮北將軍劉翰單于廣寗公叚辰遼西公段
眷冀州刺史祝阿子邵續青州刺史廣饒侯曹嶷兗州
刺史定襄侯劉演東夷校尉崔毖鮮卑大都督慕容廆
等一百八十人上書勸進曰臣聞天生蒸民樹之以君
所以對越天地司牧黎元聖帝明王監其若此知天地
不可以乏饗故屈其身以奉之知蒸黎不可以無主故
不得已而臨之社稷時難則戚藩定其傾郊廟或替則
宗哲纂其祀是以弘振遐風式固萬世三五以降靡不
由之伏惟高祖宣皇帝肇基景命世祖武皇帝遂造區
夏三葉重光四聖繼軌惠澤侔於有虞卜世過於周氏
自元康以来艱難繁興永嘉之際氛厲彌昏宸極失御
登遐醜裔國家之危有若綴旒頼先后之德宗廟之靈
皇帝嗣建舊物克甄誕授欽明服膺聰哲玉質幼彰金
聲夙振冡宰攝其綱百辟輔其政四海想中興之美羣
生懷来蘇之望不圖天不悔禍大灾薦臻國未㤀難寇
害尋興逆胡劉曜縱逸西都敢肆犬羊陵虐天邑臣奉
表使還乃承西朝以去年十一月不守主上幽劫復沉
虜庭神器流離再辱荒逆臣每覧史籍觀之前載厄運
之極古今未有苟在食土之毛含血之類莫不叩心絶
氣行號巷哭况臣等荷寵三世位厠鼎司聞問震惶精
爽飛越且驚且惋五情無主舉哀朔垂上下泣血臣聞
昏明迭用否泰相濟天命無改歴數有歸或多難以固
邦國或殷憂以啟聖明是以齊有無知之禍而小白為
五伯之長晉有驪姬之難而重耳以主諸侯之盟社稷
靡安必將有以扶其危黔首幾絶必將有以繼其緒伏
惟陛下玄德通於神明聖姿合於两儀應命世之期紹
千載之運符瑞之表天人有徵中興之兆圖讖垂典自
京畿隕喪九服崩離天下囂然無所歸懷雖有夏之遘
夷羿宗姬之離犬戎蔑以過之陛下撫征江左奄有舊
吴柔服以德伐叛以刑抗明威以攝不類杖大順以號
宇内純化既敷則率土宅心義風既暢則遐方企踵百
揆時叙於上四門穆穆於下昔少康之隆夏訓以為美
談宣王中興周詩以為休詠况茂勲格於皇天清暉光
於四海蒼生顒然莫不欣戴聲教所加願為臣妾者哉
且宣王之胤惟有陛下億兆攸歸曾無與二天祚大晉
必將有主主晉祀者非陛下而誰是以邇無異言遠無
異望謳歌者無不吟諷徽猷獄訟者無不思於聖德天
地之際既交華夷之情允洽一角之獸連理之木以為
休徵者蓋有百數冠帶之倫要荒之衆不謀同辭者動
以萬計是以臣等敢考天地之心因函夏之趣昧死上
尊號願陛下存舜禹至公之情狹由巢抗矯之節以社
稷為務不以小行為先以黔首為憂不以克讓為事上
慰宗廟乃顧之懷下釋普天傾首之勤則所謂生繁華
於枯荑育豐肌於朽骨神人獲安無不幸甚臣聞尊位
不可久虚萬幾不可久曠虚之一日則尊位已殆曠之
浹辰則萬幾以亂方今踵百王之季當陽九之會狡寇
窺窬伺國瑕隙黎元波蕩無所繫心安可廢而不恤哉
陛下雖欲逡巡其若宗廟何其若百姓何昔者惠公虜
秦晉國震駭吕郤之謀欲立子圉外以絶敵人之志内
以固闔境之情故曰喪君有君羣臣輯睦好我者勸惡
我者懼前事之不忘後代之元龜也陛下明並日月無
幽不燭深謀遠猷出自胸懷不勝犬馬憂國之情遲覩
人神開泰之路是以陳其乃誠布之執事臣等沗於方
任久在遐外不得陪列闕庭與覩盛禮踊躍之懷南望
罔極帝優令答之語在琨傳石勒將石季龍圍譙城平
西將軍祖逖擊走之已已帝傳檄天下曰逆賊石勒肆
虐河朔逋誅歴載遊魂縱逸復遣凶黨石季龍犬羊之
衆越河南渡縱其鴆毒平西將軍祖逖帥衆討擊應時
潰散今遣車騎將軍琅邪王裒等九軍銳卒三萬水陸
四道逕造賊埸受逖節度有能梟季龍首者賞絹二千
匹金五十斤封縣侯食邑二千戸又賊黨能梟送季龍
首封賞亦同之七月散騎侍郎朱嵩尚書郎顧球卒帝
痛之將為舉哀有司奏舊尚書郎不在舉哀之例帝曰
衰亂之弊特相痛悼於是遂舉哀哭之甚慟丁未梁王
悝薨以太尉荀組為司徒弛山澤之禁八月甲午封梁
王世子翹為梁王荆州刺史第五猗為賊帥杜曾所推
遂與曾同反九月戊寅王敦使武昌太守趙誘襄陽太
守朱軌陵江將軍黃峻討猗為其將杜曾所敗誘等皆
死之石勒害京兆太守華諿梁州刺史周訪討杜曾大
破之十月丁未琅邪王裒薨十一月甲子封汝南王子
弼為新蔡王丁卯以司空劉琨為太尉置史官立太學
是歲揚州大旱
太興元年春正月戊申朔臨朝懸而不樂三月癸丑愍
帝崩問至帝斬縗居廬景辰百寮上尊號令曰孤以不
德當厄運之極臣節未立匡救未舉夙夜所以忘寢食
也今宗廟廢絶億兆無係羣官庶尹咸勉之以大政亦
何敢辭輙敬從所執是日即皇帝位詔曰昔我高祖宣
皇帝誕應期運廓開皇基景文皇帝奕世重光緝熙諸
夏爰暨世祖應天順時受兹明命功格天地仁濟宇宙
昊天不融降此鞠凶懷帝短世越去王都天禍薦臻大
行皇帝崩殂社稷無奉肆羣后三司六事之人疇諮庶
尹至于華戎致輯大命于朕躬予一人畏天之威用弗
敢違遂登壇南嶽受終文祖焚柴頒瑞告類上帝惟朕
寡德纘我洪緒若涉大川罔知攸濟惟爾股肱爪牙之
佐文武熊羆之臣用能弼寧晉室輔子一人思與萬國
共同休慶於是大赦改元文武增位二等庚午立王太
子紹為皇太子壬申詔曰昔之為政者動人以行不以
言應天以實不以文故我清静而人自正其次聽言觀
行明試以功其有政績可述刑獄得中人無怨訟久而
日新及當官軟弱茹柔吐剛行身穢濁脩飾時譽者各
以名聞今在事之人仰鑒前烈同心戮力深思所以寬
衆息役惠益百姓無廢朕命遠近禮贄一切斷之夏四
月丁丑朔日有食之加大將軍王敦江州牧進驃騎將
軍王導開府儀同三司戊寅初禁招魂葬乙酉西平地
震五月癸丑使持節侍中都督太尉并州刺史廣武侯
劉琨為叚匹磾所害六月旱帝親雩改丹陽内史為丹
陽尹甲申以尚書左僕射刁協為尚書令平南將軍曲
陵公荀崧為尚書左僕射庚寅以滎陽太守李矩為都
督司州諸軍事司州刺史戊戌封皇子晞為武陵王初
置諫鼓謗木秋七月戊申詔曰王室多故姦凶肆暴皇
綱弛墜顛覆大猷朕以不德統承洪緒夙夜憂危思改
其弊二千石令長當祗奉舊憲正身明法抑齊豪強存
恤孤獨隠實戶口勸課農桑州牧刺史當互相檢察不
得顧私虧公長吏有志在奉公而不見進用者有貪惏
穢濁而以財勢自安者若有不舉當受故縱蔽善之罪
有而不知當受闇塞之責各明慎奉行劉聰死其子粲
嗣偽位八月冀徐青三州蝗靳準弑劉粲自號漢王冬
十月癸未加廣州刺史陶侃平南將軍劉曜僣即皇帝
位于赤壁十一月乙卯日夜出高三丈中有赤青珥新
野王弼薨加大將軍王敦荆州牧庚申詔曰朕以寡德
纂承洪緒上不能調和隂陽下不能濟育羣生災異屢
興咎徵仍見壬子乙卯雷震暴雨蓋天災譴誡所以彰
朕之不德也羣公卿士其各上封事具陳得失無有所
諱將親覽焉新作聽訟觀故歸命侯孫皓子璠謀反伏
誅十二月劉聰故將王騰馬忠等誅靳準送傳國璽於
劉曜武昌地震丁丑封顯義亭侯渙為琅邪王己卯琅
邪王渙薨癸巳詔曰漢高經大梁美無忌之賢齊師入
魯脩柳下惠之墓其吴之高德名賢或未旌錄者其條
列以聞江東三郡饑遣使振給之彭城内史周撫殺沛
國内史周默以反
二年春正月丁卯崇陽陵毁帝素服哭三日使冠軍將
軍梁堪守太常馬龜等脩復山陵迎梓宫于平陽不尅
而還二月太山太守徐龕斬周撫傳首京師夏四月龍
驤將軍陳川以浚儀叛降于石勒太山太守徐龕以郡
叛自號兗州刺史寇濟岱秦州刺史陳安叛降于劉曜
五月癸丑太陽陵毁帝素服哭三日徐揚及江西諸郡
蝗吴郡大饑平北將軍祖逖及石勒將石季龍戰于浚
儀王師敗績壬戌詔曰天下凋弊加以災荒百姓困窮
國用並匱吴郡饑人死者百數天生蒸黎而樹之以君
選建明哲以左右之當深思以救其弊昔吴起為楚悼
王明法審令捐不急之官除廢公族疏遠以附益將士
而國富兵強况今日之弊百姓凋困邪且當去非急之
務非軍事所湏者皆省之甲子梁州刺史周訪及杜曾
戰于武當斬之禽第五猗六月景子加周訪安南將軍
罷御府及諸郡丞置博士員五人己亥加太常賀循開
府儀同三司秋七月乙丑太常賀循卒八月肅慎獻楛
矢石砮徐龕寇東莞遣太子左衛率羊鑒行征虜將軍
統徐州刺史蔡豹討之冬十月平北將軍祖逖使督護
陳超襲石勒將桃豹超敗没於陣十一月戊寅石勒僣
即王位國號趙十二月乙亥大赦詔百官各上封事并
省衆役鮮卑慕容廆襲遼東東夷校尉平州刺史崔毖
奔高句驪是歲南陽王保稱晉王於祁山三吴大饑
三年春正月丁酉朔晉王保為劉曜所逼遷于桑城二
月辛未石勒將石季龍寇厭次平北將軍冀州刺史邵
續擊之續敗没於陣三月慕容廆奉送玉璽三紐閠月
以尚書周顗為尚書僕射夏四月壬辰枉矢流於翼軫
五月景寅孝懷帝太子詮遇害于平陽帝三日哭庚寅
地震是月晉王保為其將張春所害劉曜使陳安攻春
滅之安因叛曜石勒將徐龕帥衆来降六月大水丁酉
盗殺西中郎將護羌校尉涼州刺史西平公張寔寔弟
茂嗣領平西將軍涼州刺史秋七月丁亥詔曰先公武
王先考恭王臨君琅邪四十餘年惠澤加於百姓遺愛
結於人情朕應天符創基江表兆庶宅心襁負子来琅
邪國人在此者近有千戸今立為懷德縣統丹陽郡昔
漢高祖以沛為湯沐邑光武亦復南頓優復之科一依
漢氏故事祖逖部將衛策大破石勒别軍於汴水加逖
為鎮西將軍八月戊午尊敬王后虞氏為敬皇后辛酉
遷神主于太廟辛未梁州刺史安南將軍周訪卒皇太
子釋奠于太學以湘州刺史甘卓為安南將軍梁州刺
史九月徐龕又叛降于石勒冬十月景辰徐州刺史蔡
豹以畏懦伏誅王敦殺武陵内史向碩
四年春二月徐龕又帥衆来降鮮卑末波奉送皇帝信
璽庚戌告于太廟乃受之癸亥日鬭三月置周易儀禮
公羊博士癸酉以平東將軍曹嶷為安東將軍夏四月
辛亥帝親覽庶獄石勒攻厭次陷之撫軍將軍幽州刺
史叚匹磾没于勒五月旱庚申詔曰昔漢二祖及魏武
皆免良人武帝時涼州覆敗諸為奴婢亦皆復籍此累
代成規也其免中州良人遭難為揚州諸郡僮客者以
備征役秋七月大水甲戌以尚書戴若思為征西將軍
都督司兗豫并冀雍六州諸軍事司州刺史鎮合肥丹
陽尹劉隗為鎮北將軍都督青徐幽平四州諸軍事青
州刺史鎮淮隂壬午以驃騎將軍王導為司空八月常
山崩九月壬寅鎮西將軍豫州刺史祖逖卒冬十月壬
午以逖弟侍中約為平西將軍豫州刺史十二月以慕
容廆為持節都督幽平二州東夷諸軍事平州牧封遼
東郡公
永昌元年春正月乙卯大赦改元戊辰大將軍王敦舉
兵於武昌以誅劉隗為名龍驤將軍沈充帥衆應之三
月徵征西將軍戴若思鎮北將軍劉隗還衛京都以司
空王導為前鋒大都督以戴若思為驃騎將軍丹陽諸
郡皆加軍號加僕射周顗尚書左僕射領軍王邃尚書
右僕射以太子右衛率周筵行冠軍將軍統兵三千討
沈充甲午封皇子昱為琅邪王劉隗軍于金城右將軍
周札守石頭帝親被甲徇六師於郊外遣平南將軍陶
侃領江州安南將軍甘卓領荆州各帥所統以躡敦後
四月敦前鋒攻石頭周札開城門應之奮威將軍侯禮
死之敦據石頭戴若思劉隗帥衆攻之王導周顗郭逸
虞潭等三道出戰六軍敗績尚書令刁協奔于江乘為
賊所害鎮北將軍劉隗奔于石勒遣使謂敦曰公若不
忘夲朝於此息兵則天下尚可共安也如其不然朕當
歸於琅邪以避賢路辛未大赦敦乃自為丞相都督中
外諸軍錄尚書事封武昌郡公邑萬戶景子驃騎將軍
秣陵侯戴若思尚書左僕射護軍將軍武城侯周顗為
敦所害敦將沈充陷吴國魏又陷湘州吴國内史張茂
湘州刺史譙王承並遇害五月壬申敦以太保西陽王
羕為太宰加司空王導尚書令乙亥鎮南大將軍甘卓
為襄陽太守周慮所害蜀賊張龍寇巴東建平太守柳
純擊走之石勒遣騎寇河南六月旱秋七月王敦自加
兗州刺史郄鑒為安北將軍石勒將石季龍攻陷太山
執守將徐龕兗州刺史郄鑒自鄒山退守合肥八月敦
以其兄含為衛將軍自領寧益二州都督琅邪太守孫
默叛降于石勒冬十月大疫死者十二三己丑都督荆
梁二州諸軍事平南將軍荆州刺史武陵侯王廙卒辛
卯以下邳内史王邃為征北將軍都督青徐幽平四州
諸軍事鎮淮隂新昌太守梁碩起兵反京師大霧黑氣
蔽天日月無光石勒攻陷襄城城父遂圍譙破祖約别
軍約退據夀春十一月以司徒荀組為太尉己酉太尉
荀組薨罷司徒并丞相閏月己丑帝崩于内殿時年四
十七葬建平陵廟號中宗帝性簡儉冲素容納直言虚
已待物初鎮江東頗以酒廢事王導深以為言帝命酌
引觴覆之於此遂絶有司嘗奏太極殿廣室施絳帳帝
曰漢文集上書皂嚢為帷遂令冬施青布夏施青綀帷
帳將拜貴人有司請市雀釵帝以煩費不許所幸鄭夫
人衣無文綵從母弟王廙為母立屋過制流涕止之然
晉室遘紛皇輿播越天命未改人謀叶贊元戎屢動不
出江畿經略區區僅全吴楚終於下陵上辱憂憤告謝
恭儉之德雖充雄武之量不足始秦時望氣者云五百
年後金陵有天子氣故始皇東遊以厭之改其地曰秣
陵壍北山以絶其勢及孫權之稱號自謂當之孫盛以
為始皇逮于孫氏四百三十七載考其歴數猶為未及
元帝之渡江也乃五百二十六年真人之應在於此矣
咸寧初風吹大社樹折社中有青氣占者以為東莞有
帝者之祥由是徙封東莞王於琅邪即武王也及吴之
亡王濬實先至建鄴而皓之降欵遠歸璽於琅邪天意
人事又符中興之兆太安之際童謠云五馬浮渡江一
馬化為龍及永嘉中歲鎮熒惑太白聚斗牛之間識者
以為吴越之地當興王者是歲王室淪覆帝與西陽汝
南南頓彭城五王獲濟而帝竟登大位焉初玄石圖有
牛繼馬後故宣帝深忌牛氏遂為二榼共一口以貯酒
焉帝先飲佳者而以毒酒鴆其將牛金而恭王妃夏侯
氏竟通小吏牛氏而生元帝亦有符云
史臣曰晉氏不虞自中流外五胡扛鼎七廟隳尊滔天
方駕則民懷其舊德者矣昔光武以數郡加名元皇以
一州臨極豈武宣餘化猶暢於琅邪文景垂仁傳芳於
南頓所謂後乎天時先諸人事者也馳章獻號高蓋成
隂星斗呈祥金陵表慶陶士行擁三州之旅郢外以安
王茂弘為分陜之計江東可立或高旌未拂而遐心斯
偃廻首朝陽仰希乾棟帝猶六讓不居七辭而不免也
布帳綀帷詳刑簡化抑揚前軌光啟中興古者私家不
蓄甲兵大臣不為威福王之常制以訓股肱中宗失馭
強臣自亡齊斧两京胡羯風埃相望雖復六月之駕無
聞而鴻雁之歌方遠享國無幾哀哉
明帝
明皇帝諱紹字道畿元皇帝長子也幼而聰哲為元帝
所寵異年數歲嘗坐置膝前屬長安使来因問帝曰汝
謂日與長安孰遠對曰長安近不聞人從日邊来居然
可知也元帝異之明日宴羣僚又問之對曰日近元帝
失色曰何乃異間者之言乎對曰舉目則見日不見長
安由是益竒之建興初拜東中郎將鎮廣陵元帝為晉
王立為晉王太子及帝即尊號立為皇太子性至孝有
文武才略欽賢愛客雅好文辭當時名臣自王導庾亮
温嶠桓彛阮放等咸見親待嘗論聖人真假之意導等
不能屈又習武藝善撫將士于時東朝濟濟遠近屬心
焉及王敦之亂六軍敗績帝欲帥將士决戰升車將出
中庶子温嶠固諫抽劒斬鞅乃止敦素以帝神武明略
朝野之所欽信欲誣以不孝而廢焉大會百官而問温
嶠曰皇太子以何德稱聲色俱厲必欲使有言嶠對曰
鉤深致遠蓋非淺局所量以禮觀之可稱為孝矣衆皆
以為信然敦謀遂止
永昌元年閏月己丑元帝崩庚寅太子即皇帝位大赦
尊所生荀氏為建安郡君
太寧元年春正月癸巳黃霧四塞京師火李雄使其將
李驤任回寇臺登將軍司馬玫死之越嶲太守李釗漢
嘉太守王載以郡叛降于驤二月葬元帝于建平陵帝
徒跣至于陵所以特進華恒為驃騎將軍都督石頭水
陸軍事乙丑黃霧四塞景寅隕霜壬申又隕霜殺榖三
月戊寅朔改元臨軒停饗宴之禮懸而不樂景戌隕霜
殺草饒安東光安陵三縣災燒七千餘家死者萬五千
人石勒攻陷下邳徐州刺史卞敦退保盱眙王敦獻皇
帝信璽一紐敦將謀簒逆諷朝廷徵已帝乃手詔徵之
夏四月敦下屯于湖轉司空王導為司徒自領揚州牧
巴東將軍柳純為敦所害以尚書陳眕為都督幽平二
州諸軍事幽州刺史五月京師大水李驤等寇寧州刺
史王遜遣將姚岳距戰於堂狼大破之梁碩攻陷交州
刺史王諒死之六月壬子立皇后庾氏平南將軍陶侃
遣參軍高寳攻梁碩斬之傳首京師進侃位征南大將
軍開府儀同三司秋七月景子朔震太極殿柱是月劉
曜攻陳安於隴城滅之八月以安北將軍郄鑒為尚書
令石勒將石季龍攻陷青州刺史曹嶷遇害冬十一月
王敦以其兄征南大將軍含為征東大將軍都督揚州
江西諸軍事以軍事饑乏調刺史以下米各有差
二年春正月丁丑帝臨朝停饗宴之禮懸而不樂庚辰
赦五歲刑以下術人李脱造妖書惑衆斬于建康市石
勒將石季龍寇兗州刺史劉遐自彭城退保泗口三月
劉曜將康平寇魏興及南陽夏五月王敦矯詔拜其子
應為武衛將軍兄含為驃騎大將軍帝所親信嘗從督
公乘雄冉曾並為敦所害六月敦將舉兵内向帝密知
之乃乘巴滇駿馬微行至于湖隂察敦營壘而出有軍
士疑帝非常人又敦正晝寢夢日環其城驚起曰此必
黃鬚鮮卑奴来也帝母荀氏燕代人帝狀類外氏鬚黃
敦故謂帝云於是使五騎物色追帝帝亦馳去馬有遺
糞輙以水灌之見逆旅賣食嫗以七寳鞭與之曰後有
騎来可以此示也俄而追者至問嫗嫗曰去已遠矣因
以鞭示之五騎傳玩稽留遂久又見馬糞冷以為信遠
而止不追帝僅而獲免丁卯加司徒王導大都督假節
領揚州刺史以丹陽尹温嶠為中壘將軍與右將軍卞
敦守石頭以光祿勲應詹為護軍將軍假節督朱雀橋
南諸軍事以尚書令郄鑒行衛將軍都督從駕諸軍事
以中書監庾亮領左衛將軍以尚書卞壼行中軍將軍
徵平北將軍徐州刺史王邃平西將軍豫州刺史祖約
北中郎將兗州刺史劉遐奮武將軍臨淮太守蘇峻奮
威將軍廣陵太守陶瞻等還衛京師帝次于中堂秋七
月壬申朔敦遣其兄含及錢鳳周撫鄧岳等水陸五萬
至于南岸温嶠移屯水北燒朱雀桁以挫其鋒帝躬率
六軍出次南皇堂至癸酉夜募壯士遣將軍叚秀中軍
司馬曹渾左衛參軍陳嵩鍾寅等甲卒千人渡水掩其
未備平旦戰于越城大破之斬其前鋒將何康王敦憤
惋而死前宗正虞潭起義師於會稽沈充帥萬餘人来
會含等庚辰築壘于陵口丁亥劉遐蘇峻等帥精卒萬
人以至帝夜見勞之賜將士各有差義興人周蹇殺敦
所署太守劉芳平西將軍祖約逐敦所署淮南太守任
台于夀春乙未賊衆濟水護軍將軍應詹帥建威將軍
趙胤等距戰不利賊至宣陽門北中郎將劉遐蘇峻等
自南塘横擊大破之劉遐又破沈充于青溪景申賊燒
營宵遁丁酉帝還宫大赦惟敦黨不原於是分遣諸將
追其黨與悉平之封司徒王導為始興郡公邑三千戶
賜絹九千匹丹陽尹温嶠建寧縣公尚書卞壼建興縣
公中書監庾亮永昌縣公北中郎將劉遐泉陵縣公奮
武將軍蘇峻邵陵縣公邑各一千八百尸絹各五千四
百匹尚書令郄鑒高平縣侯護軍將軍應詹觀陽縣侯
邑各千六百戸絹各四千八百匹建威將軍趙胤湘南
縣侯右將軍卞敦益陽縣侯邑各千六百戸絹各三千
二百匹其餘封賞各有差冬十月以司徒王導為太保
領司徒太宰西陽王羕領太尉應詹為平南將軍都督
江州諸軍事江州刺史劉遐為監淮北諸軍事徐州刺
史庾亮為護軍將軍詔王敦羣從一無所問是時石勒
將石生屯洛陽豫州刺史祖約退保夀陽十二月壬子
帝謁建平陵從大祥之禮梁州太守爨亮益州太守李
逷以興古叛降于李雄沈充故將顧颺反於武康攻燒
城邑州縣討斬之
三年春二月戊辰復三族刑惟不及婦人三月幽州刺
史叚末波卒以弟牙嗣戊辰立皇子衍為皇太子大赦
增文武位二等大酺三日賜鰥寡孤獨帛人二匹癸巳
徵處士臨海任旭會稽虞喜並為博士夏四月詔曰大
事初定其命維新其令太宰司徒已下詣都坐參議政
道諸所因革務盡事中又詔曰飱直言引亮正想羣賢
達吾此懷矣予違汝弼堯舜之相君臣也吾雖虚闇庶
不距逆耳之談稷契之任君居之矣望共勖之己亥雨
雹石勒將石良寇兗州刺史檀贇力戰死之將軍李矩
等並衆潰而歸石勒盡陷司兗豫三州之地五月以征
南大將軍陶侃為征西大將軍都督荆湘雍梁四州諸
軍事荆州刺史王舒為安南將軍都督廣州諸軍事廣
州刺史六月石勒將石季龍攻劉曜將劉岳於新安陷
之以廣州刺史王舒為都督湘州諸軍事湘州刺史湘
州刺史劉顗為平越中郎將都督廣州諸軍事廣州刺
史大旱自正月不雨至于是月秋七月辛未以尚書令
郄鑒為車騎將軍都督青兗二州諸軍事假節鎮廣陵
領軍將軍卞壼為尚書令詔曰三恪二王世代之所重
興滅繼絶政道之所先又宗室哲王有功勲於大晉受
命之際者佐命功臣碩德名賢三祖所與共維大業咸
開國祚土誓同山河者而並廢絶禋祀不傳甚用懷傷
主者其詳議諸應立後者以聞又詔曰郊祀天地帝王
之重事自中興以来惟南郊未曾北郊四時五郊之禮
都不復設五嶽四瀆名山大川載在祀典應望秩者悉
廢而未舉主者其依舊詳處八月詔曰昔周武克殷封
比干之墓漢高過趙錄樂毅之後追顯既往以勸將来
也吴時將相名賢之胄有能纂脩家訓又忠孝仁義静
已守真不聞于時者州郡中正亟以名聞勿有所遺閏
月以尚書左僕射荀崧為光禄大夫錄尚書事尚書鄧
攸為尚書左僕射壬午帝不豫召太宰西陽王羕司徒
王導尚書令卞壼車騎將軍郄鑒護軍將軍庾亮領軍
將軍陸曄丹陽尹温嶠並受遺詔輔太子丁亥詔曰自
古有死賢聖所同夀夭窮逹歸於一槩亦何足特痛哉
朕枕疾已久常慮忽然仰惟祖宗洪基不能克終堂構
大恥未雪百姓塗炭所以有慨耳不幸之日歛以時服
一遵先度務從簡約勞衆崇飾皆勿為也衍以幼弱猥
當大重當賴忠賢訓而成之昔周公匡輔成王霍氏擁
育孝昭義存前典功冠二代豈非宗臣之道乎凡此公
卿時之望也敬聽顧命任托付之重同心斷金以謀王
室諸方嶽征鎮刺史將守皆朕扞城推轂於外雖事有
内外其致一也故不有行者誰扞牧圉譬若唇齒表裏
相資宜戮力一心若合符契思美焉之美以緝事為期
百辟卿士其總已以聽於冡宰保祐冲幼弘濟艱難永
令祖宗之靈寧於九天之上則朕没于地下無恨黃泉
戊子帝崩于東堂年二十七葬武平陵廟號肅祖帝聰
明有機斷尤精物理于時兵凶歲饑死疫過半虚弊既
甚事極艱虞屬王敦挾震主之威將移神器帝崎嶇遵
養以弱制強潛謀獨斷廓清大祲改授荆湘等四州以
分上流之勢撥亂反正強夲弱枝雖享國日淺而規模
弘遠矣
史臣曰維揚作㝢憑帶洪流楚江恒戰方城對敵不得
不推誠將相以總戎麾樓船萬計兵倍王室處其利而
無心者周公其人也威權外假嫌隙内興彼有順流之
師此無強藩之援商逢九亂堯止八音明皇負圖屬在
兹日運龍韜於掌握起天旆於江靡燎其餘燼有若秋
原去衰絰而踐戎埸斬鯨鯢而拜園闕鎮削威權州分
江漢覆車不踐貽厥孫謀其後七十餘年終罹敬道之
害或曰興亡在運非止上流豈創制不殊而弘之者異
也
贊曰傾天起害猛獸呈災琅邪之子仁義歸来龔行趙
璧命箠荆臺雲瞻北晦江望南開晉陽禦敵河西全壤
胡寇雖艱靈心弗爽三方馳騖百蠻從響寳命還昌金
輝載朗明后岐嶷軍書接要莽首晨懸董臍昏燎厥德
不回餘風可劭
晉書卷六
晉書卷六考證
元帝紀有司請市雀釵雀監夲譌萑(臣人龍)按晉令
六品以下得服雀釵據此改正
歲鎮熒惑太白聚斗牛之間斗牛一夲作牛女(臣宗)
(楷)按漢志星紀主吴越則斗牛女皆屬揚州但禹貢
揚州之域天文分野斗牛居多今從閣夲
晉書卷六考證
晉書卷七
唐太宗文皇帝御撰
帝紀第七
成帝
成皇帝諱衍字世根明帝長子也太寧三年三月戊辰
立為皇太子閏月戊子明帝崩己丑太子即皇帝位大
赦增文武位二等賜鰥寡孤老帛人二匹尊皇后庾氏
為皇太后秋九月癸卯皇太后臨朝稱制司徒王導錄
尚書事與中書令庾亮參輔朝政以撫軍將軍南頓王
宗為驃騎將軍領軍將軍汝南王祐為衛將軍辛丑葬
明帝於武平陵冬十一月癸巳朔日有食之廣陵相曺
渾有罪下獄死
咸和元年春二月丁亥大赦改元大酺五日賜鰥寡孤
老米人二斛京師百里内復一年夏四月石勒遣其將
石生寇汝南汝南人執内史祖濟以叛甲子尚書左僕
射鄧攸卒五月大水六月癸亥使持節散騎常侍監淮
北諸軍事北中郎將徐州刺史泉陵公劉遐卒癸酉以
車騎將軍郄鍳領徐州刺史征虜將軍郭默為北中郎
將假節監淮北諸軍劉遐部曲將李龍史迭奉遐子肇
代遐位以距默臨淮太守劉矯擊破之斬龍傳首京師
秋七月癸丑使持節都督江州諸軍事江州刺史平南
將軍觀陽伯應詹卒八月以給事中前將軍丹陽尹温
嶠為平南將軍假節都督江州刺史九月旱李雄將張
龍寇涪陵執太守謝俊冬十月封魏武帝玄孫曺勱為
陳留王以紹魏景寅衛將軍汝南王祐薨己巳封皇弟
岳為吴王車騎將軍南頓王宗有罪伏誅貶其族為馬
氏免太宰西陽王羕降為弋陽縣王庚辰赦百里内五
歲以下刑是月劉曜將黃秀帛成寇酇平北將軍魏該
帥衆奔襄陽十一月壬子大閱於南郊改定王侯國秩
九分食一石勒將石聰攻夀陽不尅遂侵逡遒阜陵加
司徒王導大司馬假黃鉞都督中外征討諸軍事以禦
之歴陽太守蘇峻遣其將韓晃討石聰走之時大旱自
六月不雨至於是月十二月濟岷太守劉闓殺下邳内
史夏侯嘉叛降石勒梁王翹薨
二年春正月寧州秀才龐遺起義兵攻李雄將任回李
謙等雄遣其將羅恒費黑救之寧州刺史尹奉遣裨將
姚岳朱提太守楊術援遺戰于臺登岳等敗績術死之
三月益州地震夏四月旱己未豫章地震五月甲申朔
日有蝕之景戍加豫州刺史祖約為鎮西將軍戊子京
師大水冬十月劉曜使其子胤侵枹罕遂略河南地十
一月豫州刺史祖約歴陽太守蘇峻等反十二月辛亥
蘇峻使其將韓晃入姑孰屠于湖壬子彭城王雄章武
王休叛奔峻庚申京師戒嚴假護軍將軍庾亮節為征
討都督以右衛將軍趙胤為冠軍將軍歴陽太守使與
左將軍司馬流帥師拒峻戰於慈湖流敗死之假驍騎
將軍鍾雅節帥舟軍與趙胤為前鋒以拒峻景寅徙封
琅邪王昱為會稽王吴王岳為琅邪王辛未宣城内史
桓彛及峻戰於蕪湖彛軍敗績車騎將軍郄鍳遣廣陵
相劉矩帥師赴京師
三年春正月平南將軍温嶠帥師救京師次於尋陽遣
督護王愆期西陽太守鄧嶽鄱陽太守紀睦為前鋒征
西大將軍陶侃遣督護龔登受嶠節度鍾雅趙胤等次
慈湖王愆期鄧嶽等次直瀆丁未峻濟自横江登牛渚
二月庚戌峻至于蔣山假領軍將軍卞壼節帥六軍及
峻戰於西陵王師敗績景辰峻攻青溪柵因風縱火王
師又大敗尚書令領軍將軍卞壼丹陽尹羊曼黃門侍
郎周導廬江太守陶瞻並遇害死者數千人庾亮又敗
于宣陽門内遂攜其諸弟與郭默趙胤奔尋陽於是司
徒王導右光祿大夫陸曄荀崧等衛帝於太極殿太常
孔愉守宗廟賊乘勝麾戈接於帝座突入太后後宫左
右侍人皆見掠奪是時太官唯有燒餘米數石以供御
膳百姓號泣響震都邑丁巳峻矯詔大赦又以祖約為
侍中太尉尚書令自為驃騎將軍錄尚書事吴郡太守
庾冰奔于會稽三月景子皇太后庾氏崩夏四月石勒
攻宛南陽太守王國叛降于勒壬申葬明穆皇后于武
平陵五月乙未峻逼遷天子於石頭帝哀泣升車宫中
慟哭峻以倉屋為宫遣管商張瑾弘徽寇晉陵韓晃寇
義興吴興太守虞潭與庾冰王舒等起義兵於三吴景
午征西大將軍陶侃平南將軍温嶠護軍將軍庾亮平
北將軍魏該舟軍四萬次于蔡洲六月韓晃攻宣城内
史桓彛力戰死之壬辰平北將軍雍州刺史魏該卒于
師廬江太守毛寳攻賊合肥戍拔之秋七月祖約為石
勒將石聰所攻衆潰奔于歴陽石勒將石季龍攻劉曜
於蒲坂八月曜及石季龍戰于高侯季龍敗績曜遂圍
石生於洛陽九月戊申司徒王導奔于白石庚午陶侃
使督護楊謙攻峻于石頭温嶠庾亮陣于白石竟陵太
守李陽距賊南偏峻輕騎出戰墜馬斬之衆遂大潰賊
黨復立峻弟逸為帥前交州刺史張璉據始興反進攻
廣州鎮南司馬曾勰等擊破之冬十月李雄將張龍寇
涪陵太守趙弼没於賊十二月乙未石勒敗劉曜於洛
陽獲之是歲石勒將石季龍攻氐帥蒲洪於隴山降之
四年春正月帝在石頭賊將匡術以苑城歸順百官赴
焉侍中鍾雅右衛將軍劉超謀奉帝出為賊所害戊辰
冠軍將軍趙胤遣將甘苖討祖約于歴陽敗之約奔於
石勒其將牽騰帥衆降峻子碩攻臺城又焚太極東堂
秘閣皆盡城中大饑米斗萬錢二月大雨霖景戍諸軍
攻石頭李陽與蘇逸戰於祖浦陽軍敗建威長史滕含
以銳卒擊之逸等大敗含奉帝御于温嶠舟羣臣頓首
號泣請罪弋陽王羕有罪伏誅丁亥大赦時兵火之後
宫闕灰燼以建平園為宫甲午蘇逸以萬餘人自延陵
湖將入吴興乙未將軍王允之及逸戰于溧陽獲之壬
寅以湘州并荆州劉曜太子毗與其大司馬劉胤帥百
官奔于上邽關中大亂三月壬子以征西大將軍陶侃
為太尉封長沙郡公車騎將軍郄鑒為司空封南昌縣
公平南將軍温嶠為驃騎將軍開府儀同三司封始安
郡公其餘封拜各有差庚午以右光祿大夫陸曄為衛
將軍開府儀同三司復封高密王紘為彭城王以護軍
將軍庾亮為平西將軍都督揚州之宣城江西諸軍事
假節領豫州刺史鎮蕪湖夏四月乙未驃騎將軍始安
公温嶠卒秋七月有星孛於西北會稽吴興宣城丹陽
大水詔復遭賊郡縣租税三年八月劉曜將劉胤等帥
衆侵石生次於雍九月石勒將石季龍擊胤斬之進屠
上邽盡滅劉氏坑其黨三千餘人冬十月廬山崩十二
月壬辰右將軍郭默害平南將軍江州刺史劉胤太尉
陶侃帥衆討默是歲天裂西北
五年春正月己亥大赦癸亥詔除諸將任子二月以尚
書陸玩為尚書左僕射孔愉為右僕射夏五月旱且饑
疫乙卯太尉陶侃擒郭默於尋陽斬之石勒將劉徵寇
南沙都尉許儒遇害進入海虞六月癸巳初税田畆三
升秋八月石勒僭即皇帝位使其將郭敬寇襄陽南中
郎將周撫退歸武昌中州流人悉降于勒郭敬遂寇襄
陽屯于樊城九月造新宫始繕苑城甲辰徙樂成王欽
為河間王封彭城王紘子浚為高密王冬十月丁丑幸
司徒王導第置酒大會李雄將李夀寇巴東建平監軍
毌丘奥太守陽謙退歸宜都十二月張駿稱臣於石勒
六年春正月癸巳劉徵復寇婁縣遂掠武進乙未進司
徒郗鑒都督吴國諸軍事戊午以運漕不繼發王公已
下千餘丁各運米六斛二月己丑以幽州刺史大單于
叚遼為驃騎將軍三月壬戌朔日有蝕之癸未詔舉賢
良直言之士夏四月旱六月景申復故河間王顒爵位
封彭城王植子融為樂成王章武王混子珍為章武王
秋七月李雄將李夀侵隂平武都氐帥楊難敵降之八
月庚子以左僕射陸玩為尚書令
七年春正月辛未大赦三月西中郎將趙胤司徒中郎
匡術攻石勒馬頭塢尅之勒將韓雍寇南沙及海虞夏
四月勒將郭敬陷襄陽五月大水秋七月景辰詔諸養
獸之屬損費者多一切除之太尉陶侃遣子平西參軍
斌與南中郎將桓宣攻石勒將郭敬破之尅樊城竟陵
太守李陽拔新野襄陽因而戍之冬十一月壬子朔進
太尉陶侃為大將軍詔舉賢良十二月庚戌帝遷于新
宫
八年春正月辛亥朔詔曰昔大賊縱暴宫室焚蕩元惡
雖翦未暇營築有司屢陳朝會逼狹遂作斯宫子来之
勞不日而成既獲臨御大饗羣后九賓充庭百官象物
知君子勤禮小人盡力矣思蠲密網咸同斯惠其赦五
歲刑以下令諸郡舉力人能舉千五百斤以上者景寅
李雄將李夀陷寧州刺史尹奉及建寧太守霍彪並降
之癸酉以張駿為鎮西大將軍景子石勒遣使致賂詔
焚之夏四月詔封故新蔡王弼弟邈為新蔡王以束帛
徵處士尋陽翟湯會稽虞喜五月有星隕于肥鄉麒麟
騶虞見于遼東乙未車騎將軍遼東公慕容廆卒子皝
嗣位六月甲辰撫軍將軍王舒卒秋七月戊辰石勒死
子弘嗣偽位其將石聰以譙来降冬十月石弘將石生
起兵於關中稱秦州刺史遣使来降石弘將石季龍攻
石朗於洛陽因進擊石生俱滅之十二月石生故部將
郭權遣使請降
九年春正月隕石于涼州二以郭權為鎮西將軍雍州
刺史二月丁卯加鎮西大將軍張駿為大將軍三月丁
酉會稽地震夏四月石弘將石季龍使石斌攻郭權於
郿陷之六月李雄死其兄子班嗣偽位乙卯太尉長沙
公陶侃薨大旱詔太官徹膳省刑恤孤寡貶費節用辛
未加平西將軍庾亮都督江荆豫益梁雍六州諸軍事
秋八月大雩自五月不雨至于是月九月戊寅散騎常
侍衛將軍江陵公陸曄卒冬十月李雄子期弑李班而
自立班弟玝與其將焦會羅凱等並来降十一月石季
龍弑石弘自立為天王十二月丁卯以東海王冲為車
騎將軍琅琊王岳為驃騎將軍蘭陵人朱縱斬石季龍
將郭祥以彭城来降
咸康元年春正月庚午朔帝加元服大赦改元增文武
位一等大酺三日賜鰥寡孤獨不能自存者米人五斛
二月甲子帝親釋奠揚州諸郡饑遣使振給三月乙酉
幸司徒府夏四月癸卯石季龍寇歴陽加司徒王導大
司馬假黃鉞都督征討諸軍事以禦之癸丑帝觀兵于
廣莫門分命諸將遣將軍劉仕救歴陽平西將軍趙胤
屯慈湖龍驤將軍路永戍牛渚建武將軍王允之戍蕪
湖司空郄鍳使廣陵相陳光帥衆衛京師賊退向襄陽
戊午解嚴石季龍將石遇寇中廬南中郎將王國退保
襄陽秋八月長沙武陵大水束帛徵處士翟湯郭翻冬
十月乙未朔日有蝕之是歲大旱會稽餘姚尤甚米斗
五百價人相賣
二年春正月辛巳彗星見于奎以吴國内史虞潭為衛
將軍二月筭軍用税米空懸五十餘萬石尚書謝襃已
下免官辛亥立皇后杜氏大赦增文武位一等庚申高
句驪遣使貢方物三月旱詔太官減膳免所旱郡縣繇
役戊寅大雩夏四月丁巳皇后見于太廟雨雹秋七月
揚州會稽饑開倉振給冬十月廣州刺史鄧嶽遣督護
王随擊夜郎新昌太守陶協擊興古並尅之詔曰歴觀
先代莫不襃崇明祀賓禮三恪故杞宋啓土光于周典
宗姬侯衛垂美漢冊自頃喪亂庶邦殄悴周漢之後絶
而莫繼其詳求衛公山陽公近屬有履行脩明可以繼
承其祀者依舊典施行新作朱雀浮桁十一月遣建威
將軍司馬勲安集漢中為李期將李夀所敗
三年春正月辛卯立太學夏六月旱冬十一月丁卯慕
容皝自立為燕王
四年春二月石季龍帥衆七萬擊叚遼于遼西遼奔于
平崗夏四月李夀弑李期僣即偽位國號漢石季龍為
慕容皝所敗癸丑加皝征北大將軍五月乙未以司徒
王導為太傅都督中外諸軍事司空郄鍳為太尉征西
將軍庾亮為司空六月改司徒為丞相以太傅王導為
之秋八月景午分寧州置安州
五年春正月辛丑大赦三月乙丑廣州刺史鄧嶽伐蜀
建寧人孟彦執李夀將霍彪以降夏四月辛未征西將
軍庾亮遣參軍趙松擊巴郡江陽獲石季龍將李閎黃
桓等秋七月庚申使持節侍中丞相領揚州刺史始興
公王導薨辛酉以護軍將軍何充錄尚書事八月壬午
復改丞相為司徒辛酉太尉南昌公郄鍳薨九月石季
龍將䕫安李農陷沔南張貉陷邾城因寇江夏義陽征
虜將軍毛寳西陽太守樊俊義陽太守鄭進並死之䕫
安等進圍石城竟陵太守李陽距戰破之斬首五千餘
級安乃退遂略漢東擁七千餘家遷于幽冀冬十二月
景戌以驃騎將軍琅邪王岳為司徒李夀將李奕寇巴
東守將勞揚戰敗死之
六年春正月庚子使持節都督江豫益梁雍交廣七州
諸軍事司空都亭侯庾亮薨辛亥以左光祿大夫陸玩
為司空二月慕容皝及石季龍將石成戰于遼西敗之
獻捷于京師庚辰有星孛于太微三月丁卯大赦以車
騎將軍東海王冲為驃騎將軍李夀陷丹川守將孟彦
劉齊李秋皆死之秋七月乙卯初依中興故事朔望聽
政於東堂冬十月林邑獻馴象十一月癸卯復琅邪比
漢豐沛
七年春二月甲午朔日有蝕之己卯慕容皝遣使求假
燕王章璽許之三月戊戌杜皇后崩夏四月丁卯葬恭
皇后于興平陵實編戶王公已下皆正土斷白籍秋八
月辛酉驃騎將軍東海王冲薨九月罷太僕官冬十二
月癸酉司空興平伯陸玩薨除樂府雜伎罷安州
八年春正月己未朔日有蝕之乙丑大赦三月初以武
悼夏皇后配饗武帝廟夏六月庚寅帝不豫詔曰朕以
眇年獲嗣洪緒託於王公之上於兹十有八年未能闡
融政道翦除逋祲夙夜戰兢匪遑寧處今遘疾殆不興
是用震悼于厥心千齡眇眇未堪艱難司徒琅邪王岳
親則母弟體則仁長君人之風允塞時望肆爾王公卿
士其輔之以祗奉祖宗明祀協和内外允執其中嗚呼
敬之哉無墜祖宗之顯命壬辰引武陵王晞會稽王昱
中書監庾冰中書令何充尚書令諸葛恢並受顧命癸
巳帝崩于西堂時年二十二葬興平陵廟號顯宗帝少
而聰敏有成人之量南頓王宗之誅也帝不之知及蘇
峻平問庾亮曰常日白頭公何在亮對以謀反伏誅帝
泣謂亮曰舅言人作賊便殺之人言舅作賊復若何亮
懼變色庾懌嘗送酒於江州刺史王允之允之與犬犬
斃懼而表之帝怒曰大舅已亂天下小舅復欲爾邪懌
聞飲藥而死然少為舅氏所制不親庶政及長頗留心
萬幾務在簡約常欲於後園作射堂計用四十金以勞
費乃止雄武之度雖有愧於前王恭儉之德足追蹤於
前烈矣
康帝
康皇帝諱岳字世同成帝母弟也咸和元年封吴王二
年徙封琅邪王九年拜散騎常侍加驃騎將軍咸康五
年遷侍中司徒八年六月庚寅成帝不豫詔以琅邪王
為嗣癸巳成帝崩甲午即皇帝位大赦諸屯戍文武及
二千石官長不得輙離所局而来奔赴己亥封成帝子
丕為琅邪王奕為東海王時帝諒隂不言委政于庾冰
何充秋七月景辰葬成皇帝于興平陵帝親奉奠於西
階既發引徒行至閶闔門升素輿至於陵所己未以中
書令何充為驃騎將軍八月辛且彭城王紘薨以江州
刺史王允之為衛將軍九月詔琅邪國及府史進位各
有差冬十月甲午衛將軍王允之卒十二月增文武位
二等壬子立皇后褚氏
建元元年春正月改元振恤鰥寡孤獨三月以中書監
庾冰為車騎將軍夏四月益州刺史周撫西陽太守曺
據伐李夀敗其將李恒于江陽五月旱六月壬午又以
束帛徵處士南陽翟湯會稽虞喜有司奏成帝崩一周
請改素服御進膳如舊壬寅詔曰禮之降殺因時而寢
興誠無常矣至于君親相準名教之重莫之改也權制
之作蓋出近代雖曰適事實弊薄之始先王崇之後世
猶怠而况因循又從輕降義弗可矣石季龍帥衆伐慕
容皝皝大敗之秋七月石季龍將戴開帥衆来降丁巳
詔曰慕容皝摧殄羯寇乃云死没八萬餘人將是其天
亡之始也中原之事宜加籌量且戴開已帥部黨歸順
宜見慰勞其遣使詣安西驃騎諮謀諸軍事以輔國將
軍琅邪内史桓温為前鋒小督假節帥衆入臨淮安西
將軍庾翼為征討大都督遷鎮襄陽庚申晉陵吴郡災
八月李夀死子勢嗣偽位石季龍使其將劉寧攻陷秋
道冬十月辛巳以車騎將軍庾冰都督荆江司雍益梁
六州諸軍事江州刺史以驃騎將軍何充為中書監都
督揚豫二州諸軍事揚州刺史錄尚書事輔政以琅邪
内史桓温都督青徐兗三州諸軍事徐州刺史褚裒為
衛將軍領中書令十一月己巳大赦十二月石季龍侵
張駿駿使其將軍謝艾拒之大戰于河西季龍敗績十
二月高句驪遣使朝獻
二年春正月張駿遣其將和驎謝艾討南羌于闐和大
破之二月慕容皝及鮮卑帥宇文歸戰于昌黎歸衆大
敗奔于漠北四月張駿將張瓘敗石季龍將王擢于三
交城秋八月景子進安西將軍庾翼為征西將軍庚辰
持節都督司雍梁三州諸軍事梁州刺史平北將軍竟
陵公桓宣卒丁巳以衛將軍褚裒為特進都督徐兗二
州諸軍事兗州刺史鎮金城九月巴東太守楊謙擊李
勢將申陽走之獲其將樂高景申立皇子聃為皇太子
戊戌帝崩于式乾殿時年二十三葬崇平陵初成帝有
疾中書令庾冰自以舅氏當朝權侔人主恐異世之後
戚屬將疎乃言國有彊敵宜立長君遂以帝為嗣制度
年號再興中朝因改元曰建元或謂冰曰郭璞䜟云立
始之際丘山傾立者建也始者元也丘山諱也冰瞿然
既而歎曰如有吉凶豈改易所能救乎至是果驗云
史臣曰肆虐滔天豈伊朝夕若乃詳刑不怨庶情猶仰
又可以見逆順之機焉成帝因削弱之資守江淮之地
政出渭陽聲乖威服凶徒既縱神器阽危京華無敖庾
之資宫室類咸陽之火桀犬吠堯封狐嗣亂方諸后羿
曷若斯之甚也反我皇駕不有晉文之師繫于苞桑且
賴陶公之力古之侯服不幸臣家天子宣遊則避宫北
面聞諸遺策用為恒範顯宗於王導之門歛衣前拜豈
魯公受玉之卑乎帝亦克儉于躬庶能激揚流弊者也
贊曰惟皇夙表余舅為毗勤於致寇拙於行師火及君
屋兵纏帝帷石頭之駕海内含悲康后天資居哀禮縟
墜典方興降齡奚促
晉書卷七
