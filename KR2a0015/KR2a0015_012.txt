晉書卷十二
唐太宗文皇帝御撰
志第二
天文中七曜雜星氣客星流星
雲氣十煇雜氣史傳事驗
七曜
日爲太陽之精主生養恩德人君之象也人君有瑕必
露其慝以告示焉故日月行有道之國則光明人君吉
昌百姓安寧人君乘土而王其政太平則日五色無主
日變色有軍軍破無軍喪侯王其君無德其臣亂國則
日赤無光日失色所臨之國不昌日晝昏行人無影到
暮不止者上刑急下不聊生不出一年有大水日晝昏
烏鳥羣鳴國失政日中烏見主不明為政亂國有白衣
會將軍出旌旗舉日中有黑子黑氣黑雲乍三乍五臣
廢其主日蝕隂侵陽臣掩君之象有亡國
月為太隂之精以之配日女主之象以之比德刑罸之
義列之朝廷諸侯大臣之類故君明則月行依度臣執
權則月行失道大臣用事兵刑失理則月行乍南乍北
女主外戚擅權則或進或退月變色將有殃月晝明姦
邪竝作君臣爭明女主失行隂國兵強中國饑天下謀
僭數月重見國以亂亡
歲星曰東方春木於人五常仁也五事貌也仁虧貌失
逆春令傷木氣則罸見歲星歲星盈縮以其舍命國其
所居久其國有德厚五穀豐昌不可伐其對為衝歲乃
有殃歲星安静中度吉盈縮失次其國有憂不可舉事
用兵又曰人主之象也色欲明光色潤澤德合同又曰
進退如度姦邪息變色亂行主無福又主福主大司農
主齊吳主司天下諸侯人君之過主歲五榖赤而角其
國昌赤黃而沉其野大穰
熒惑曰南方夏火禮也視也禮虧視失逆夏令傷火氣
罸見熒惑熒惑法使行無常出則有兵入則兵散以舍
命國為亂為賊為疾為喪為饑為兵所居國受殃環繞
鉤已芒角動搖變色乍前乍後乍左乍右其為殃愈甚
其南丈夫北女子喪周旋止息乃為死喪寇亂其野亡
地其失行而速兵聚其下順之戰勝又曰熒惑主大鴻
臚主死喪主司空又為司馬主楚吳越以南又司天下
羣臣之過司驕奢亡亂妖孽主歲成敗又曰熒惑不動
兵不戰有誅將其出色赤怒逆行成鉤已戰凶有圍軍
鉤已有芒角如鋒刃人主無出宫下有伏兵芒大則人
衆怒又為理外則理兵内則理政為天子之理也故曰
雖有明天子必視熒惑所在其入守犯太微軒轅營室
房心主命惡之
填星曰中央季夏土信也思心也仁義禮智以信為主
貌言視聽以心為正故四星皆失填乃為之動動而盈
侯王不寧縮有軍不復所居之宿國吉得地及女子有
福不可伐去之失地若有女憂居宿久國福厚易則薄
失次而上二三宿曰盈有主命不成不乃水火失次而
下曰縮后戚其歲不復不乃天裂若地動一曰填為黃
帝之德女主之象主德厚安危存亡之機司天下女主
之過又曰天子之星也天子失信則填星大動
太白曰西方秋金義也言也義虧言失逆秋令傷金氣
罸見太白太白進退以候兵高埤遲速静躁見伏用兵
皆象之吉其出西方失行夷狄敗出東方失行中國敗
未盡期曰過參天病其對國若經天天下革民更王是
謂亂紀人衆流亡晝見與日爭明強國弱小國強女主
昌又曰太白主大臣其號上公也大司馬位謹候此
辰星曰北方冬水智也聽也智虧聽失逆冬令傷水氣
罸見辰星辰星見則主刑主廷尉主燕趙又為燕趙代
以北宰相之象亦為殺伐之氣戰鬭之象又曰軍於野
辰星為偏將之象無軍為刑事和隂陽應效不效其時
不和出失其時寒暑失其節邦當大饑當出不出是謂
擊卒兵大起在於房心間地動亦曰辰星出入躁疾常
主夷狄又曰蠻夷之星也亦主刑法之得失色黃而小
地大動光明與月相逮其國大水
凡五星有色大小不同各依其行而順時應節色變有
類凡青皆比參左肩赤比心大星黃比參右肩白比狼
星黑比奎大星不失本色而應其四時者吉色害其行
凶
凡五星所出所行所直之辰其國為得位得位者歲星
以德熒惑有禮填星有福太白兵強辰星隂陽和所行
所直之辰順其色而有角者勝其色害者敗居實有德
也居虚無德也色勝位行勝色行得盡勝之
營室為清廟歲星廟也心為明堂熒惑廟也南斗為文
太室填星廟也亢為疏廟太白廟也七星為員官辰星
廟也五星行至其廟謹候其命
凡五星盈縮失位其精降于地為人歲星降為貴臣熒
惑降為童兒歌謠嬉戲填星降為老人婦女太白降為
壯夫處於林麓辰星降為婦人吉凶之應隨其象告
凡五星木與土合為内亂饑與水合為變謀而更事與
火合為饑為旱與金合為白衣之會合鬭國有内亂野
有破軍為水太白在南歲星在北名曰牝牡年榖大熟
太白在北歲星在南年或有或無火與金合爍為喪不
可舉事用兵從軍為軍憂離之軍却出太白隂分宅出
其陽偏將戰與土合為憂主孽卿與水合為北軍用兵
舉事大敗一曰火與水合曰焠不可舉事用兵土與水
合為壅沮不可舉事用兵有覆軍下師一曰為變謀更
事必為旱與金合為疾為白衣會為内兵國亡地與木
合國饑水與金合為變謀為兵憂入太白中而上出破
軍殺將客勝下出客亡地視旗所指以命破軍環繞太
白若與鬭大戰客勝凡木火土金與水鬭皆為戰兵不
在外皆為内亂凡同舍為合相陵為鬭二星相近其殃
大相遠毋傷七寸以内必之
凡月蝕五星其國皆亡歲以飢熒惑以亂填以殺太白
以強國戰辰以女亂
凡五星入月歲其野有逐相太白將僇
凡五星所聚其國王天下從歲以義從熒惑以禮從填
以重從太白以兵從辰以法從各以其事致天下也三
星若合是謂驚立絶行其國外内有兵與喪百姓饑乏
改立侯王四星若合是謂太陽其國兵喪竝起君子憂
小人流五星若合是謂易行有德承慶改立王者掩有
四方子孫蕃昌亡德受殃離其國家滅其宗廟百姓離
去被滿四方五星皆大其事亦大皆小事亦小
凡五星色皆圜白為喪為旱赤中不平為兵青為憂為
水黑為疾疫為多死黃為吉皆角赤犯我城黃地之爭
白哭泣聲青有兵憂黑有水五星同色天下偃兵百姓
安寧歌舞以行不見災疾五榖蕃昌
凡五星歲政緩則不行急則過分逆則占熒惑緩則不
出急則不入違道則占填緩則不還急則過舍逆則占
太白緩則不出急則不入逆則占辰緩則不出急則不
入非時則占五星不失行則年穀豐昌
凡五星分天之中積于東方中國利積于西方外國用
兵者利辰星不出太白為客其出太白為主出而與太
白不相從及各出一方為格野雖有軍不戰
凡五星見伏留行逆順遲速應歴度者為得其行政合
于常違歴錯度而失路盈縮者為亂行亂行則為天矢
彗孛而有亡國革政兵饑喪亂之禍云
雜星氣
圖緯舊說及漢末劉表為荆州牧命武陵太守劉叡集
天文衆占名荆州占其雜星之體有瑞星有妖星有客
星有流星有瑞氣有妖氣有日月傍氣皆略其名狀舉
其占驗次之於此云
瑞星一曰景星如半月生於晦朔助月為明或曰星大
而中空或曰有三星在赤方氣與青方氣相連黃星在
赤方氣中亦名德星二曰周伯星黃色煌煌然所見之
國大昌三曰含譽光耀似彗喜則含譽射四曰格澤如
炎火下大上銳色黃白起地而上見則不種而穫有土
功有大客
妖星一曰彗星所謂埽星本類星末類彗小者數寸長
或竟天見則兵起大水主埽除除舊布新有五色各依
五行本精所主史臣按彗體無光傅日而為光故夕見
則東指晨見則西指在日南北皆隨日光而指頓挫其
芒或長或短光芒所及則為災二曰孛星彗之屬也偏
指曰彗芒氣四出曰孛孛者孛孛然非常惡氣之所生
也内不有大亂則外有大兵天下合謀闇蔽不明有所
傷害晏子曰君若不政孛星將出彗星何懼乎由是言
之災甚於彗三曰天棓一名覺星本類星末銳長四丈
或出東北方西方主奮爭四曰天槍其出不過三月必
有破國亂君伏死其辜殃之不盡當為旱飢暴疾五曰
天欃石氏曰雲如牛状甘氏本類星末銳巫咸曰彗星
出西方長可二三丈主捕制六曰蚩尤旗類彗而後曲
象旗或曰赤雲獨見或曰其色黃上白下或曰若植雚
而長名曰蚩尤之旗或曰如箕可長二丈末有星主伐
枉逆主惑亂所見之方下有兵兵大起不然有喪也七
曰天衝出如人蒼衣赤頭不動見則臣謀主武卒發天
子亡八曰國皇大而赤類南極老人星或曰去地三丈
如炬火主内寇内難或曰其下起兵兵強或曰外内有
兵喪九曰昭明象如太白光芒不行或曰大而白無角
乍上乍下一曰赤彗分為昭明昭明滅光以為起霸起
德之徵所起國兵多變一曰大人凶兵大起十曰司危
如太白有目或曰出正西西方之野星去地可六丈大
而白或曰大而有毛兩角或曰類太白數動察之而赤
為乖爭之徵主擊強兵見則主失法豪傑起天子以不
義失國有聲之臣行主德十一曰天讒彗出西北状如
劒長四五丈或曰如鉤長四丈或曰状白小數動主殺
罸出則其國内亂其下相讒為饑兵赤地千里枯骨藉
藉十二曰五殘一名五鏠出正東東方星之状類辰可
去地六七丈或曰蒼彗散為五殘如辰星出角或曰星
表有氣如暈有毛或曰大而赤數動察之而青主乖亡
為五分毁敗之徵亦為備急兵見則主誅政在伯野亂
成有急兵有喪不利衝十三曰六賊見出正南南方之
星去地可六丈大而赤動有光或曰形如彗五殘六賊
出禍合天下逆侵關樞其下有兵衝不利十四曰獄漢
一名咸漢出正北北方之野星去地可六丈大而赤數
動察之中青或曰赤表下有三彗從横主逐王主刺王
出則隂精横兵起其下又為喪動則諸侯驚十五曰旬
始出北斗旁如䧺雞其怒有青黑象伏鼈或曰怒雌也
主爭兵又曰黃彗分為旬始為立主之題主亂主招横
見則臣亂兵作諸侯虐期十年聖人起伐羣猾横恣或
曰出則諸侯雄鳴十六曰天鋒彗象矛鋒天下從横則
天鋒星見十七曰燭星如太白其出也不行見則不久
而滅或曰主星上有三彗上出所出城邑亂有大盗不
成又以五色占十八曰蓬星大如二斗器色白一名王
星状如夜火之光多至四五少一二一曰蓬星在西南
長數丈左右兌出而易處星見不出三年有亂臣戮死
又曰所出大水大旱五穀不收人相食十九曰長庚如
一疋布著天見則兵起二十曰四填星出四隅去地六
丈餘或曰可四丈或曰星大而赤去地二丈常以夜半
時出見十月而兵起皆為兵起其下二十一曰地維藏
光出四隅或曰大而赤去地二三丈如月始出見則下
有亂者亡有德者昌
河圖云歲星之精流為天棓天槍天猾天衝
國皇及登蒼彗
熒惑散為昭旦蚩尤之旗昭明司危天欃赤彗
填星散為五殘獄漢大賁昭星絀流旬始
蚩尤虹蜺擊咎黃彗
太白散為天杵天柎伏靈大敗司姦天狗
天殘卒起白彗
辰星散為枉矢破女拂樞滅寶繞綎驚理
大奮祀黑彗
五色之彗各有長短曲折應象
漢京房著風角書有集星章所載妖星皆見於月旁互
有五色方雲以五寅日見各有五星所生云
天槍天根天荆真若天榬天樓天垣
皆歲星所生也見以甲寅其星咸有兩青方在其旁
天隂晉若官張天惑天崔赤若蚩尤
皆熒惑之所生也出在景寅日有兩赤方在其旁
天上天伐從星天樞天翟天沸荆彗
皆填星所生也出在戊寅日有兩黃方在其旁
若星帚星若彗竹彗墻星榬星白雚
皆太白之所生也出在庚寅日有兩白方在其旁
天美天毚天社天麻天林天蒿端下
皆辰星之所生也出以壬寅日有兩黑方在其旁
已前三十五星即五行氣所生皆出於月左右方氣之
中各以其所生星將出不出日數期候之當其未出之
前而見見則有水旱兵喪饑亂所指亡國失地王死破
軍殺將
客星
張衡曰老子四星及周伯王蓬絮芮各一錯乎五緯之
間其見無期其行無度荆州占云老子星色淳白然所
見之國為饑為凶為善為惡為喜為怒周伯星黃色煌
煌所至之國大昌蓬絮星色青而熒熒然所至之國風
雨不節焦旱物不生五榖不登多蝗蟲又云東南有三
星出名曰盗星出則天下有大盗西南有三大星出名
曰種陵出則天下榖貴十倍西北三大星出而白名天
狗出則人相食大凶東北有三大星出名曰女帛見則
有大喪
流星
流星天使也自上而降曰流自下而升曰飛大者曰奔
奔亦流星也星大者使大星小者使小聲隆隆者怒之
象也行疾者期速行遲者期遲大而無光者衆人之事
小而有光者貴人之事大而光者其人貴且衆也乍明
乍滅者賊敗成也前大後小者恐憂也前小後大者喜
事也蛇行者姦事也往疾者往而不反也長者其事長
久也短者事疾也奔星所墜其下有兵無風雲有流星
見良久間乃入為大風發屋折木小流星百數四面行
者衆庶流移之象流星之類有音如炬火下地野雉鳴
天保也所墜國安有喜若小流星色青赤名曰地鴈其
所墜者起兵流星有光青赤長二三丈名曰天鴈軍中
之精華也其國起兵將軍當從星所之流星暉然有光
光白長竟天者人主之星也主相將軍從星所之飛星
大如缶若甕後皎然白前卑後高此謂頓頑其所從者
多死亡飛星大如缶若甕後皎然白星滅後白者曲環
如車輪此謂解銜其國人相斬為爵禄飛星大如缶若
甕其後皎然白長數丈星滅後白者化為雲流下名曰
大滑所下有流血積骨
枉矢類流星色蒼黑蛇行望之如有毛目長數匹著天
主反萌主射愚見則謀反之兵合射所誅亦為以亂伐
亂
天狗状如犬奔星色黃有聲其止地類狗所墜望之如
火光炎炎衝天其上銳其下員如數頃田處或曰星有
毛旁有短彗下有狗形者或曰星出其状赤白有光下
即為天狗一曰流星有光見人面墜無音若有足者名
曰天狗其色白其中黃黃如遺火状主候兵討賊見則
四方相射千里破軍殺將或曰五將鬭人相食所往之
鄉有流血其君失地兵大起國易政戒守禦
營頭有雲如壞山墮所謂營頭之星所墮其下覆軍流
血千里亦曰流星晝隕名營頭
雲氣
瑞氣一曰慶雲若烟非煙若雲非雲郁郁紛紛蕭索輪
囷是謂慶雲亦曰景雲此喜氣也太平之應二曰歸邪
如星非星如雲非雲或曰星有兩赤彗上向有蓋下連
星見必有歸國者三曰昌光赤如龍状聖人起帝受終
則見
妖氣一曰虹蜺日旁氣也斗之亂精主惑心主内淫主
臣謀君天子詘后妃顓妻不一二曰䍧雲如狗赤色長
尾為亂君為兵喪
十煇
周禮視祲氏掌十煇之法以觀妖祥辨吉凶一曰祲謂
隂陽五色之氣浸淫相侵或曰抱珥背璚之屬如虹而
短是也二曰象謂雲氣成形象如赤烏夾日以飛之類
是也三曰䥴日傍氣刺日形如童子所佩之䥴四曰監
謂雲氣臨在日上也五曰闇謂日月蝕或曰脱光也六
曰瞢謂瞢瞢不光明也七曰彌謂白虹彌天而貫日也
八曰序謂氣若山而在日上或曰冠珥背璚重疉次序
在于日旁也九曰隮謂暈氣也或曰虹也詩所謂朝隮
于西者也十曰想謂氣五色有形想也青饑赤兵白喪
黑憂黃熟或曰想思也赤氣為人狩之形可思而知其
吉凶也
凡遊氣蔽天日月失色皆是風雨之候也沉隂日月俱
無光晝不見日夜不見星有雲障之兩敵相當隂相圖
議也日濛濛無光士卒内亂又曰數日俱出若鬭天下
兵起大戰日鬭下有拔城日戴者形如直状其上微起
在日上為戴戴者德也國有喜也一云立日上為戴青
赤氣抱在日上小者為冠國有喜事青赤氣小而交於
日下為纓青赤氣小而員一二在日下左右者為紐青
赤氣如小半暈状在日上為負負者得地為喜又曰青
赤氣長而斜倚日旁為戟青赤氣員而小在日左右為
珥黃白者有喜又曰有軍日有一珥為喜在日西西軍
戰勝在日東東軍戰勝南北亦如之無軍而珥為拜將
又日旁如半環向日為抱青赤氣如月初生背日者為
背又曰背氣青赤而曲外向為叛象分為反城璚者如
帶璚在日四方青赤氣長而立旁為直日旁有一直敵
在一旁欲自立從直所擊者勝日旁有二直三抱欲自
立者不成順抱擊者勝殺將氣形三角在日四方為提
青赤氣横在日上下為格氣如半暈在日下為承承者
臣承君也又曰日下有黃氣三重若抱名曰承福人主
有吉喜且得地青白氣如履在日下者為履日旁抱五
重戰順抱者勝日一抱一背為破走抱者順氣也背者
逆氣也兩軍相當順抱擊逆者勝故曰破走日抱且兩
珥一虹貫抱抱至日順虹擊者勝殺將日抱兩珥且璚
二虹貫抱至日順虹擊者勝日重抱内有璚順抱擊者
勝亦曰軍内有欲反者日重抱左右二珥有白虹貫抱
順抱擊勝得二將有三虹得三將日抱黃白潤澤内赤
外青天子有喜有和親来降者軍不戰敵降軍罷色青
黃將喜赤將兵爭白將有喪黑將死日重抱且背順抱
擊者勝得地若有罷師日重抱抱内外有璚兩珥順抱
擊者勝破軍軍中不和不相信日旁有氣員而周匝内
赤外青名為暈日暈者軍營之象周環匝日無厚薄敵
與軍勢齊等若無軍在外天子失御民多叛日暈有五
色有喜不得五色者有憂
凡占兩軍相當必謹審日月暈氣知其所起留止遠近
應與不應疾遲大小厚薄長短抱背為多少有無虚實
久亟密䟱澤枯相應等者勢等近勝遠疾勝遲大勝小
厚勝薄長勝短抱勝背多勝少有勝無實勝虚久勝亟
密勝䟱澤勝枯重背大破重抱為和親抱多親者益多
背為天下不和分離相去背於内者離於内背於外者
離於外也
雜氣
天子氣内赤外黃四方所發之處當有王者若天子欲
有遊往處其地亦先發此氣或如城門隠隱在氣霧中
恒帶殺氣森森然或如華蓋在氣霧中或氣象青衣人
無手在日西或如龍馬或雜色鬱鬱衝天者此皆帝王
氣
猛將之氣如龍如猛獸或如火烟之状或白如粉沸或
如火光之狀夜照人或白而赤氣繞之或如山林竹木
或紫黑如門上樓或上黑下赤状似黑旌或如張弩或
如埃塵頭銳而卑本大而高此皆猛將之氣也氣發漸
漸如雲變作山形將有深謀
凡軍勝之氣如堤如坂前後磨地或如火光將軍勇士
卒猛或如山堤山上若林木將士驍勇或如埃塵粉沸
其色黃白或如人持斧向敵或如蛇舉首向敵或氣如
覆舟雲如牽牛或有雲如鬭雞赤白相隨在氣中或發
黃氣皆將士精勇
凡氣上黃下白名曰善氣所臨之軍敵欲求和退
凡負氣如馬肝色或如死灰色或類偃蓋或類偃魚或
黑氣如壞山墜軍上者名曰營頭之氣或如羣羊羣猪
在氣中此衰氣也或如懸衣如人相隨或紛紛如轉蓬
或如揚灰或雲如卷席如匹布亂穰者皆為敗徵氣如
繫牛如人卧如雙蛇如飛鳥如决隄垣如壞屋如驚鹿
相逐如兩雞相向此皆為敗軍之氣
凡降人氣如人十十五五皆义手低頭又云如人义手
相向或氣如黑山以黃為緣者皆欲降伏之象也
凡堅城之上有黑雲如屋名曰軍精或白氣如旌旗或
青雲黃雲臨城皆有大喜慶或氣青色如牛頭觸人或
城上氣如烟火如雙蛇如杵形向外或有雲分為兩彗
状者皆不可攻
凡屠城之氣或赤如飛鳥或赤氣如敗車或有赤黑氣
如貍皮班或城中氣聚如樓出見於外營上有雲如衆
人頭赤色其城營皆可屠氣如雄雉臨城其下必有降
者
凡伏兵有黑氣渾渾員長赤氣在其中或白氣粉沸起
如樓状或如幢節状在烏雲中或如赤杵在烏雲中或
如烏人在赤雲中
凡暴兵氣白如瓜蔓連結部隊相逐須臾罷而復出或
白氣如仙人如仙人衣千萬連結部隊相逐罷而復興
當有千里兵來或氣如人持刀楯雲如人色赤所臨城
邑有卒兵至或赤氣如人持節兵來未息雲如方虹此
皆有暴兵之象
凡戰氣青白如膏如人無頭如死人卧如丹蛇赤氣隨
之必大戰殺將四望無雲見赤氣如狗入營其下有流
血
凡連隂十日晝不見日夜不見月亂風四起欲雨而無
雨名曰蒙臣有謀霧氣若晝若夜其色青黃更相掩冒
乍合乍散亦然視四方常有大雲五色具者其下賢人
隠也青雲潤澤蔽日在西北為舉賢良雲氣如亂穰大
風將至視所從來雲甚潤而厚大雨必暴至四始之日
有黑雲氣如陣厚大重者多雨氣若霧非霧衣冠不濡
見則其城帶甲而趣日出沒時有霧雲横截之白者喪
烏者驚三日内雨者各解有雲如蛟龍所見處將軍失
魄有雲如鵠尾來蔭國上三日亡有雲赤黃色四塞終
日竟夜照地者大臣縦恣有雲如氣昧而濁賢人去小
人在位
凡白虹者百殃之本衆亂所基霧者衆邪之氣隂來冒
陽凡白虹霧姦臣謀君擅權立威晝霧夜明臣志得申
凡夜霧白虹見臣有憂晝霧白虹見君有憂虹頭尾至
地流血之象
凡霧氣不順四時逆相交錯微風小雨為隂陽氣亂之
象積日不解晝夜昏闇天下欲分離
凡天地四方昏濛若下塵十日五日已上或一月或一
時雨不沾衣而有土名曰霾故曰天地霾君臣乖
凡海旁蜄氣象樓臺廣野氣成宫闕北夷之氣如牛羊
羣畜穹廬南夷之氣類舟船幡旗自華以南氣下黑上
赤嵩高三河之郊氣正赤恒山之北氣青勃碣海岱之
間氣皆正黑江淮之間氣皆白東海氣如員簦附漢河
水氣如引布江漢氣勁如杼濟水氣如黑㹠渭水氣如
狼白尾淮南氣如白羊少室氣如白兔青尾恒山氣如
黑牛青尾東夷氣如樹西夷氣如室屋南夷氣如闍臺
或類舟船陣雲如立垣杼軸雲類軸搏兩端兑杓雲如
䋲居前亘天其半半天其蛪者類闕旗故鉤雲句曲諸
此雲見以五色占而澤摶密其見動人及有兵必起合
鬭其直雲氣如三疋帛廣前銳後大軍行氣也韓雲如
布趙雲如牛楚雲如日宋雲如車魯雲如馬衛雲如犬
周雲如車輪秦雲如行人魏雲如鼠鄭雲如絳衣越雲
如龍蜀雲如囷車氣乍高乍下往往而聚騎氣卑而布
卒氣摶前卑後高者疾前方而高後銳而卑者却其氣
平者其行徐前高後卑者不止而返校騎之氣正蒼黑
長數百丈遊兵之氣如彗掃一云長數百丈無根本喜
氣上黃下赤怒氣上下赤憂氣上下黑土功氣黃白徙
氣白凡候氣之法氣初出時若雲非雲若霧非霧髣髴
若可見初出森森然若桑榆上高五六尺者是千五百
里外平視則千里舉目望即五百里仰曕中天即百里
内平望桑榆間二千里登高而望下屬地者三千里敵
在東日出候之在南日中候之在西日入候之在北夜
半候之軍上氣高勝下厚勝薄實勝虚長勝短澤勝枯
氣見以知大占期内有大風雨久隂則災不成
天變史傳事驗
惠帝元康二年二月天西北大裂按劉向說天裂陽不
足地動隂有餘是時人主昏瞀妃后專制
太安二年八月庚午天中裂為二有聲如雷者三君道
虧而臣下專僣之象也是日長沙王奉帝出距成都河
間二王後成都河間東海又迭專威命是其應也
穆帝升平五年八月己卯夜天中裂廣三四丈有聲如
雷野雉皆鳴是後哀帝荒疾海西失德皇太后臨朝太
宗總萬幾桓温專權威振内外隂氣盛陽道微
元帝太興二年八月戊戌天鳴東南有聲如風水相薄
亰房易妖占曰天有聲人主憂
三年十月壬辰天又鳴甲午止其後王敦入石頭王師
敗績元帝屈辱制於強臣既而晏駕大耻不雪
安帝隆安五年閏月癸丑天東南鳴十六年九月戊子
天東南又鳴是後桓玄簒位安帝播越憂莫大焉鳴每
東南者蓋中興江外天隨之而鳴也
義熙元年八月天鳴在東南京房易傳曰萬姓勞厥妖
天鳴是時安帝雖反政而兵革歲動衆庶勤勞也
日蝕
魏文帝黃初二年六月戊辰晦日有蝕之有司奏免太
尉詔曰災異之作以譴元首而歸過股肱豈禹湯罪己
之義乎其令百官各虔厥職後有天地眚勿復劾三公
三年正月景寅朔日有蝕之十一月庚申晦又日有蝕
之
五年十一月戊申晦日有蝕之
明帝太和初太史令許芝奏日應蝕與太尉於靈星祈
禳帝曰蓋聞人主政有不德則天懼之以災異所以譴
告告使得自修也故日月薄蝕明治道有不當者朕即
位以來既不能光明先帝聖德而施化有不合於皇神
故上天有以寤之宜勅政自修有以報於神明天之於
人猶父之於子未有父欲有責其子而可獻盛饌以求
免也今外欲遣上公與太史令俱禳之於義未聞也羣
公卿士大夫其各勉修厥職有可以補朕不逮者各封
上之
太和五年十一月戊戌晦日有蝕之
六年正月戊辰朔日有蝕之見吳歴
青龍元年閏月庚寅朔日有蝕之
少帝正始元年七月戊申朔日有蝕之
三年四月戊戌朔日有蝕之
四年五月丁丑朔日有蝕之
五年四月景辰朔日有蝕之
六年四月壬子朔日有蝕之十月戊申朔又日有蝕
之
八年二月庚午朔日有蝕之是時曹爽專政丁謐鄧颺
等轉改法度會有日蝕之變詔羣臣問得失蒋濟上疏
曰昔大舜佐治戒在比周周公輔政慎於其朋齊侯問
災晏子對以布惠魯君問異臧孫答以緩役塞變應天
乃實人事濟旨譬甚切而君臣不悟終至敗亡
九年正月乙未朔日有蝕之
嘉平元年二月己未日有蝕之
高貴鄉公甘露四年七月戊子朔日有蝕之
五年正月乙酉朔日有蝕之京房易占曰日蝕乙酉君
弱臣強司馬將兵反征其王五月有成濟之變
元帝景元二年五月丁未朔日有蝕之
三年十一月己亥朔日有蝕之
武帝泰始二年七月景午晦日有蝕之十月景午朔
日有蝕之
七年十月丁丑朔日有蝕之
八年十月辛未朔日有蝕之
九年四月戊辰朔日有蝕之又七月丁酉朔日有蝕
之
十年正月乙未三月癸亥竝日有蝕之
咸寧元年七月甲申晦日有蝕之
三年正月景子朔日有蝕之
四年正月庚午朔日有蝕之
太康四年三月辛丑朔日有蝕之
七年正月甲寅朔日有蝕之
八年正月戊申朔日有蝕之
九年正月壬申朔六月庚子朔竝日有蝕之
永熙元年四月庚申帝崩
惠帝元康九年十一月甲子朔日有蝕之十二月廢皇
太子遹為庶人尋殺之
永康元年正月己卯四月辛夘朔竝日有蝕之
永寧元年閏月景戌朔日有蝕之
光熙元年正月戊子朔七月乙酉朔竝日有蝕之十一
月惠帝崩十二月壬午朔又日有蝕之
懷帝永嘉元年十一月戊申朔日有蝕之
二年正月景子朔日有蝕之
六年二月壬子朔日有蝕之
愍帝建興四年六月丁巳朔十二月甲申朔竝日有蝕
之
五年五月景子十一月景子竝日有蝕之時帝蒙塵于
平陽
元帝太興元年四月丁丑朔日有蝕之
明帝太寧三年十一月癸巳朔日有蝕之在夘至斗斗
吳分也其後蘇峻作亂
成帝咸和二年五月甲申朔日有蝕之在井井主酒食
女主象也明年皇太后以憂崩
六年三月壬戌朔日有蝕之是時帝已年長每幸司徒
第猶出入見王導夫人曺氏如子弟之禮以人君而敬
人臣之妻有虧君德之象也
九年十月乙未朔日有蝕之是時帝既冠當親萬幾而
委政大臣者君道有虧也
咸康元年十月乙未朔日有蝕之
七年二月甲子朔日有蝕之三月杜皇后崩
八年正月乙未朔日有蝕之京都大雨郡國以聞是謂
三朝王者惡之六月而帝崩
穆帝永和二年四月己酉七年正月丁酉八年正月辛
夘竝日有蝕之
十二年十月癸巳朔日有蝕之在尾尾燕分北狄之象
也是時邊表姚襄苻生互相吞噬朝廷憂勞征伐不止
升平四年八月辛丑朔日有蝕之幾既在角凡蝕淺者
禍淺深者禍大角為天門人主惡之眀年而帝崩
哀帝隆和元年三月甲寅朔十二月戊午朔竝日有蝕
之眀年而帝有疾不識萬幾
海西公太和三年三月丁巳朔五年七月癸酉朔竝日
有蝕之皆海西被廢之應也
孝武帝寧康三年十月癸酉朔日有蝕之
太元四年閏月己酉朔日有蝕之是時苻堅攻沒襄陽
執朱序
六年六月庚子朔日有蝕之
九年十月辛亥朔日有蝕之
十七年五月丁夘朔日有蝕之
二十年三月庚辰朔日有蝕之眀年帝崩
安帝隆安四年六月庚辰朔日有蝕之是時元顯執政
元興二年四月癸巳朔日有蝕之其冬桓玄簒位
義熙三年七月戊戌朔日有蝕之
十年九月丁巳朔日有蝕之
十一年七月辛亥晦日有蝕之
十三年正月甲戌朔日有蝕之眀年帝崩
恭帝元熙元年十一月丁亥朔日有蝕之自義熙元年
至是日蝕日從上始皆為革命之徵
周禮眡䘲氏掌十煇之法以觀妖祥辨吉凶有䘲象䥴
監闇瞢彌序隮想凡十後代名變說者莫同今錄其著
應以次之云
吳孫權赤烏十一年二月白虹貫日權發詔戒懼
武帝泰始五年七月甲寅日暈再重白虹貫之
太康元年正月己丑朔五色氣冠日自夘至酉占曰君
道失眀丑為斗牛主吳越是時孫晧淫暴四月降
惠帝元康元年十一月甲申日暈再重青赤有光
九年正月日中有若飛鷰者數日乃消王隠以為愍懷
廢死之徵
永康元年正月癸亥朔日暈三重十月乙未日闇黃霧
四塞占曰不及三年下有拔城大戰十二月庚戌日中
有黑氣京房易傳曰祭天不順兹謂逆厥異日中有黑
氣
永寧元年九月甲申日中有黑子亰房易占黑者隂也
臣不掩君惡令下見百姓惡君則有此變又曰臣有蔽
主眀者
太安元年十一月日中有黑氣
永興元年十一月日中有黑氣分日
光熙元年五月壬辰癸巳日光四散赤如血流照地皆
赤甲午又如之占曰君道失眀
懷帝永嘉元年十一月乙亥黃黑氣掩日所照皆黃按
河圖占曰日薄也其說曰凡日蝕皆於朔晦有不於晦
朔者為日薄雖非日月同宿時隂氣盛掩日光也占類
日蝕
二年正月戊申白虹貫日二月癸夘白虹貫日青黃暈
五重占曰白虹貫日近臣為亂不則諸侯有反者暈五
重有國者受其祥天下有兵破亡其地眀年司馬越暴
蔑人主五年劉聰破京都帝蒙塵于寇庭
五年三月庚申日散光如血下流所照皆赤日中有若
飛鷰者
愍帝建興二年正月辛未庚時日隕于地又有三日相
承出於西方而東行
五年正月庚子三日竝照虹蜺彌天日有重暈左右兩
珥占曰白虹兵氣也三四五六日俱出竝爭天下兵作
丁巳亦如其數又曰三日竝出不過三旬諸侯爭為帝
日重暈天下有立王暈而珥天下有立侯故陳卓曰當
有大慶天下其三分乎三月而江東改元為建武劉聰
李雄亦跨曺劉疆宇於是兵連累葉
元帝太興元年十一月乙夘日夜出高三丈中有赤青
珥
四年二月癸亥日鬭三月癸未日中有黑子辛亥帝親
錄訊囚徒
永昌元年十月辛夘日中有黑子時帝寵幸劉隗擅威
福虧傷君道王敦因之舉兵逼亰都禍及忠賢
明帝太寧元年正月己夘朔日暈無光癸巳黃霧四塞
占曰君道失眀隂陽昏臣有隂謀京房曰下專刑兹謂
分威蒙微而日不明先是王敦害尚書令刁協僕射周
顗驃騎將軍戴若思等是專刑之應敦既陵上卒伏其
辜十一月景子白虹貫日史官不見桂陽太守華包以
聞
成帝咸和九年七月白虹貫日
咸康元年七月白虹貫日
二年七月白虹貫日自後庾氏專政由后族而貴蓋亦
婦人擅國之義故頻年白虹貫日
八年正月壬申日中有黑子景子乃滅夏帝崩
穆帝永和八年張重華在涼州日暴赤如火中有三足
烏形見分明五日乃止
十年十月庚辰日中有黑子大如雞卵
十一年三月戊申日中有黑子大如桃二枚時天子幼
弱久不親國政
升平三年十月景午日中有黑子大如雞卵少時而帝
崩
海西公太和三年九月戊辰夜二虹見東方
四年四月戊辰日暈厚密白虹貫日中十月乙未日
中有黑子
五年二月辛酉日中有黑子大如李
六年三月辛未白虹貫日日暈五重十一月桓溫廢帝
即簡文咸安元年也
簡文咸安二年十一月丁丑日中有黑子
孝武寧康元年十一月己酉日中有黑子大如李
三年三月庚寅日中有黑子二枚大如鴨卵十一月己
巳日中有黑子大如雞卵時帝已長而康獻皇后以從
嫂臨朝實傷君道故日有瑕也
太元十三年二月庚子日中有黑子二大如李
十四年六月辛夘日中又有黑子大如李
二十年十一月辛夘日中又有黑子是時會稽王以母
弟干政
安帝隆安元年十二月壬辰日暈有背璚是後不親萬
幾會稽王世子元顯專行威罸
四年十一月辛亥日中有黑子
元興元年二月甲子日暈白虹貫日中三月庚子白虹
貫日未幾桓元剋京都王師敗績眀年玄簒位
義熙元年五月庚午日有彩珥
六年五月景子日暈有璚時有盧循逼京都内外戒嚴
七月循走
七年七月五虹見東方占曰天子黜其後劉𥙿代晉
十年日在東井有白虹十餘丈在南干日災在秦分秦
亡之象
恭帝元熙二年正月壬辰白氣貫日東西有直珥各一
丈白氣貫之交匝
月變
魏文帝黃初四年十一月月暈北斗占曰有大喪赦天
下七年五月帝崩明帝即位大赦天下
孝懷帝永嘉五年三月壬申丙夜月蝕既丁夜又蝕既
占曰月蝕盡大人憂又曰其國貴人死
海西公太和四年閏月乙亥月暈軫復有白暈貫月北
暈斗柄三星占曰王者惡之六年桓温廢帝
安帝隆安五年三月甲子月生齒占曰月生齒天子有
賊臣羣下自相殘桓元簒逆之徵也
義熙九年十二月辛夘朔月猶見東方是謂之仄匿則
侯王其肅是時劉𥙿輔政威刑自己仄匿之應云
十一年十一月乙未月入輿鬼見而暈占曰主憂財寶
出一曰月暈有赦
月奄犯五緯
凡月蝕五星其國皆亡五星入月其野有逐相
魏眀帝太和五年十二月甲辰月犯填星
青龍二年十月乙丑月又犯填星占同上戊寅月犯太
白占曰人君死又為兵景初元年七月公孫懿叛二年
正月遣宣帝討之三年正月天子崩
四年三月己巳太白與月俱加景晝見月犯太白占同
上
景初元年十月丁未月犯熒惑占曰貴人死二年四月
司徒韓暨薨
齊王嘉平元年正月甲午太白襲月宣帝奏永寧太后
廢曺爽等
惠帝太安二年十一月庚辰歲星入月中占曰國有逐
相十二月壬寅太白犯月占曰天下有兵
三年正月己夘月犯太白占同青龍元年七月左衞將
軍陳眕等率衆奉帝伐成都王六軍敗績兵逼乘輿後
二年帝崩
元帝太興二年十一月辛巳月犯熒惑占曰有亂臣
三年十二月己未太白入月在斗郭璞曰月屬坎隂府
法象也太白金行而來犯之天意若曰刑理失中自毁
其法
四年十二月丁亥月犯歲星在房占曰其國兵饑人流
亡永昌元年三月王敦作亂率江荆之衆来攻敗京
師殺將相又鎮北將軍劉隗出奔百姓並去南畆困
於兵革四月又殺湘州刺史譙王司馬承鎮南將軍
甘卓
成帝咸康元年二月乙未太白入月四月甲午月犯太
白
四年四月己巳七月乙巳月俱奄太白占曰人君死又
為兵人主惡之眀年石季龍之衆大寇沔南於是内外
戒嚴
五年四月辛未月犯歲星在胃占曰國饑人流乙未月
犯歲星在昴及冬有沔南邾城之敗百姓流亡萬餘家
六年二月乙未太白入月占曰人主死四月甲午月犯
太白占曰人主惡之
穆帝永和八年十二月月在東井犯歲星占曰秦饑人
流亡是時兵革連起
十年十一月月奄填星在輿鬼占曰秦有兵時桓温伐
苻健健堅壁長安温退十二年八月桓温破姚襄
升平元年十一月壬午月奄歲星在房占曰人饑一曰
豫州有災
二年閏三月乙亥月犯歲星在房占同上三年豫州刺
史謝萬敗
三年三月乙酉月犯太白在昴占曰人君死一曰趙地
有兵四年正月慕容雋卒
五年正月乙丑辰時月在危宿奄太白占曰天下靡散
三月丁未月犯填星在軫占曰為大喪五月穆帝崩七
月慕容恪攻冀州刺史吕護於野王拔之護奔走時桓
温以大衆次宛聞護敗乃退
哀帝興寧元年十月景戌月奄太白在須女占曰天下
靡散一曰災在揚州三年洛陽沒其後桓溫傾揚州資
實北討敗績死亡大半及征袁真淮南殘破後慕容暐
及苻堅互來侵境
二年正月乙夘月奄歲星在參占曰參益州分也六月
鎮西將軍益州刺史周撫卒十月梁州刺史司馬勳入
益州以叛朱序率衆助刺史周楚討平之
海西太和元年二月景子月奄熒惑在參占曰為内亂
帝不終之徵一曰參魏地五年慕容暐為苻堅所滅
孝武太元十二年二月戊寅熒惑入月占曰有亂臣死
若有相戮者一曰女親為政天下亂是時琅邪王輔政
王妃從兄王國寶以姻妮受寵又陳郡人袁悦昧私苟
進交遘主相扇揚朋黨十三年帝殺悦於市於是主相
有隙亂階興矣
十三年十一月戊子辰星入月在危占曰賊臣欲殺主
不出三年必有内惡是後慕容垂翟遼姚萇苻登慕容
永竝阻兵爭強
十四年十二月乙未月犯歲星占竝同上十五年翟遼
據司兗衆軍累討弗剋慕容氏又跨略并冀七月旱八
月諸郡大水兗州又蝗
十八年正月乙酉熒惑入月占曰憂在宫中非賊乃盗
也一曰有亂臣若有戮者二十一年九月帝暴崩内殿
兆庶宣言夫人張氏潜行大逆又王國寶邪狡卒伏其
辜
十九年四月己巳月奄歲星在尾占曰為饑燕國亡二
十年慕容垂遣息寶伐魏反為所破死者數萬人二十
一年垂死國遂衰亡
安帝隆安元年六月庚午月奄太白在太微端門外占
曰國受兵乙酉月奄歲星在東壁占曰為飢衞地有兵
二年六月郄恢遣鄧啓方等以萬人伐慕容寳於滑臺
啓方敗三年九月桓玄等竝舉兵於是内外戒嚴
四年正月乙亥月犯填星在牽牛占曰吳越有兵喪女
主憂六月乙未月又犯填星在牽牛十月乙未月奄歲
星在北河占曰為饑胡有兵其四年五月孫恩破會稽
殺内史謝琰後又破高雅之於餘姚死者十七八七月
太和太后李氏崩元興元年孫恩寇臨海人衆餓死散
亡殆盡
元興元年四月辛丑月奄辰星七月大饑人相食
二年十一月辛巳月犯熒惑占悉同上二年十二月桓
玄簒位放遷帝后於尋陽以永安何皇后為零陵君三
年二月劉𥙿盡誅桓氏
三年二月甲辰月奄歲星於左角占曰天下兵起是年
三月景辰劉𥙿起義兵殺桓修等眀年正月衆軍攻桓
振卒滅諸桓
義熙元年四月己夘月犯填星在東壁占曰其地亡國
一曰貴人死七月己未月奄填星東壁占曰其國以伐
亡一曰人流十月丁巳月奄填星在營室占同上十一
月荆州刺史魏詠之卒二年二月司馬國璠等攻沒弋
陽三年司徒揚州刺史王謐薨四年正月太保武陵王
遵薨三月左僕射孔安國薨
二年十二月景午月奄太白在危占曰齊亡國一曰彊
國君死五年四月劉𥙿大軍北討慕容超卒滅之
七年六月庚子月犯歲星在畢占曰有邊兵且饑八月
乙未月犯歲星在參占曰益州兵飢七月朱齡石剋蜀
蜀人尋反又討之
八年正月庚戌月犯歲星在畢占同上九年七月朱齡
石滅蜀
十二年五月甲申月犯歲星在左角占曰為饑
十四年四月壬申月犯填星於張占曰天下有大喪其
眀年帝崩
恭帝元熙元年七月月犯歲星占悉同上十二月丁巳
月犯太白于羽林二年六月帝遜位禪宋
五星聚舍
魏眀帝太和四年十一月壬戌太白犯歲星占曰太白
犯五星有大兵五年三月諸葛亮以大衆寇天水時宣
帝為大將軍距退之
青龍二年二月己未太白犯熒惑占曰大兵起有大戰
是年四月諸葛亮據渭南吳亦起兵應之魏東西奔命
惠帝元康三年填星歲星太白三星聚于畢昴占曰為
兵喪畢昴趙地也後賈后䧟殺太子趙王廢后又殺之
斬張華裴頠遂簒位廢帝為太上皇天下從此遘亂連
禍
永寧二年十一月熒惑太白鬭于虚危占曰大兵起破
軍殺將虚危又齊分也十二月熒惑襲太白于營室占
曰天下兵起亡君之戒一曰易相初齊王冏之京都因
留輔政遂專慠無君是月成都河間檄長沙王乂討之
冏乂交戰攻焚宫闕冏兵敗夷滅又殺其兄上軍將軍
實以下二十餘人太安二年成都又攻長沙於是公私
饑困百姓力屈
太安三年正月熒惑犯歲星占曰有戰七月左衞將軍
陳眕奉帝伐成都六軍敗績
光熙元年九月填星犯歲星占曰填與歲合為内亂是
時司馬越專權終以無禮破滅内亂之應也十二月癸
未太白犯填星占曰為内兵有大戰是後河間王為東
海王越所殺眀年正月東海王越殺諸葛玫等五月汲
桑破馮嵩殺東燕王八月苟晞大破汲桑
懷帝永嘉六年七月熒惑歲星太白聚牛女之間徘徊
進退案占曰牛女揚州分是後兩都傾覆而元帝中興
揚土
建武元年五月癸未太白熒惑合於東井占曰金火合
曰爍為喪是時愍帝蒙塵于平陽七月崩于寇庭
元帝太興二年七月甲午歲星熒惑會于東井八月乙
未太白犯歲星合在翼占曰為兵饑
三年六月景辰太白與歲星合于房占同上永昌元年
王敦攻亰師六軍敗績王敦尋死
成帝咸康三年十一月乙丑太白犯歲星于營室占曰
為兵饑四年二月石季龍破幽州遷萬餘家以南五年
季龍衆五萬寇沔南略七千餘家而去又騎二萬圍䧟
邾城殺略五千餘人
四年十二月癸丑太白犯填星在箕占曰王者亡地七
年慕容皝自稱燕王
七年三月太白熒惑合于太微中犯左執法眀年顯宗
崩
八年十二月己酉太白犯熒惑于胃占曰大兵起其後
庾翼大發兵謀伐石季龍專制上流
康帝建元元年八月丁未太白犯歲星在軫占曰有大
兵是年石季龍將劉寧寇沒狄道
穆帝永和四年五月熒惑入婁犯填星占曰兵大起有
喪災在趙其年石季龍死來年冉閔殺石遵及諸胡十
萬餘人其後禇裒北伐喪衆而薨
六年三月戊戌熒惑犯歲星占曰為戰
七年三月戊子歲星熒惑合于奎其年劉顯殺石祗及
諸胡帥中土大亂
十二年七月丁夘太白犯填星在柳占曰周地有大兵
其年八月桓溫伐苻健退因破姚襄於伊水定周地
升平二年八月戊午熒惑犯填星在張占曰兵大起
三年八月庚午太白犯填星在太微中占曰王者惡之
五年十月丁夘熒惑犯歲星在營室占曰大臣有匿謀
一曰衞地有兵時桓温擅權謀移晉室
海西公太和元年八月戊午太白犯歲星在太微中
三年六月甲寅太白奄熒惑在太微端門中六年海西
公廢
簡文咸安二年正月己酉歲星犯填星在須女占曰為
内亂七月帝崩桓温擅權謀殺中侍王坦之等内亂之
應
孝武寧康二年十一月癸酉太白奄熒惑在營室占曰
金火合為爍為兵喪太元元年七月苻堅伐涼州破之
虜張天錫
太元十一年十二月己丑太白犯歲星占曰為兵饑是
時河朔未平兵連在外冬大饑
十七年九月丁丑歲星熒惑填星同在亢氐十二月癸
酉填星去熒惑歲星猶合占曰三星合是謂驚立絶行
内外有兵喪與饑改立王公
十九年十月太白填星熒惑辰星合于氐十二月癸丑
太白犯歲星在斗占曰為亂饑為内兵斗吳越分至隆
安元年王恭等舉兵顯王國寶之罪朝廷殺之是後連
歲水旱饑
安帝隆安元年二月歲星熒惑皆入羽林占曰中軍兵
起四月王恭等舉兵内外戒嚴
元興元年八月庚子太白犯歲星在上將東南占曰楚
兵饑一曰災在上將二年桓玄簒位三年劉𥙿盡誅桓
氏
二年十月丁丑太白犯填星在婁占同上
三年二月壬辰太白熒惑合于羽林二年十二月桓玄
簒位放遷帝后三年二月劉𥙿起義兵桓玄逼帝東下
義熙二年十二月丁未熒惑太白皆入羽林又合于壁
三年正月慕容超寇淮北徐州至下邳八月遣劉敬宣
伐蜀
三年二月癸亥熒惑填星太白辰星聚于奎婁從填星
也徐州分是時慕容超僣號於齊兵連徐兗連歲寇抄
至于淮泗姚興譙縦僣號秦蜀盧循及魏南北交侵其
五年劉𥙿北殄慕容超其六月辛夘熒惑犯辰星在翼
占曰天下兵起八月己夘太白奄熒惑占曰有大兵其
四年姚略遣衆征赫連勃勃大為所破
五年四月甲戍熒惑犯辰星在東井占曰皆為兵十二
月辛丑太白犯歲星在奎占曰大兵起魯有兵是年四
月劉𥙿討慕容超六年二月滅慕容超于魯地
七年七月丁夘歲星犯填星在參占曰歲填合為内亂
一曰益州戰不勝亡地是時朱齡石伐蜀後竟滅之眀
年誅謝混劉毅
八年十月甲申太白犯填星在東井占曰秦有大兵
九年二月景午熒惑填星皆犯東井占曰秦有兵三月
壬辰歲星熒惑填星太白聚于東井從歲星也東井秦
分十三年劉𥙿定關中其後遂移晉祚
十四年十月癸巳熒惑入太微犯西蕃上將仍順行至
左掖門内留二十日乃逆行至恭帝元熙元年三月五
日出西蕃上將西三尺許又順還入太微時填星在太
微熒惑繞填星成鉤已其年四月景戍從端門出占曰
熒惑與填星鉤已天庭天下更紀十二月安帝母弟琅
邪王踐阼是曰恭帝來年禪于宋
晉書卷十二
晉書卷十二考證
天文志中十一曰天䜛史記天官書作天攙其正義
解釋大略亦同下文引河圖作天欃引風角書作天
毚
日夜出高三丈中有赤青珥(臣永祚)按珥不應在中
疑中為衍字
熒惑填星太白辰星聚于奎婁從填星也徐州分(臣)
(龍官)按汲古閣本也作北又徐州分上當有奎婁二
字
晉書卷十二考證
