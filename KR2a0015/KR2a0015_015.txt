晉書卷十五
唐太宗文皇帝御撰
志第五
地理下青州徐州(荆州揚州)交州廣州
青州按禹貢為海岱之地舜置十二牧則其一也舜
以青州越海又分為營州則遼東夲為青州矣周禮正
東曰青州蓋取土居少陽其色為青故以名也春秋元
命包云虚危流為青州漢武帝置十三州因舊名歷後
漢至晉不改州統郡國六縣三十七戶五萬三千
齊國(秦置郡漢以為國景帝以為北海郡統縣五戶一萬四千)
臨淄西安(有棘里亭)東安平(汝水出東北)廣饒昌國(樂毅所封)
濟南郡(漢置統縣五戶五千或云魏平蜀徙其豪將家於濟河北故改為濟岷郡而太康地理志無此)
(郡名未之詳)
平夀(古國寒浞封此)下密(有三石祠)膠東(侯國)即墨(有天山祠)祝阿
樂安國(漢置統縣八戶一萬一千)
高苑臨濟(有蚩尤祠)博昌(有薄姑祠)利益(侯相)蓼城(侯國)鄒夀光
(古斟灌氏所封國)東朝陽
城陽郡(漢置屬北海自魏至晉分北海而立焉郡統縣十戶一萬二千)
莒(故莒子國)姑幕(古薄姑氏國)諸淳于(故淳于公國)東武高密
(漢改為都)壯武黔陬平昌昌安
東萊國(漢置郡統縣六戶六千五百)
掖(侯相)當利(侯相)盧鄉曲城黃(有萊山松林萊君祠)惤(侯國有百支萊王祠)
長廣郡(咸寕三年置統縣三戶四千五百)
不其(侯國)長廣挻
惠帝元康十年又置平昌郡又分城陽之黔陬壯武淳
于昌安高密平昌營陵安丘大劇臨朐十一縣為高密
國自永嘉喪亂青州淪沒石氏東萊人曺嶷為刺史造
廣固城後為石季龍所滅季龍末遼西段龕自號齊王
據青州慕容恪滅趙尅青州苻氏平燕盡有其地及苻
氏敗後刺史苻朗以州降朝廷置幽州以别駕辟閭渾
為刺史鎮廣固隆安四年為慕容德所滅遂都之是為
南燕復改為青州德以并州牧鎮隂平幽州刺史鎮發
干徐州刺史鎮莒城青州刺史鎮東萊兖州刺史鎮梁
父慕容超移青州於東萊郡後為劉𥙿所滅留長史羊
穆之為青州刺史築東陽城而居之自元帝渡江於廣
陵僑置青州至是始置北青州鎮東陽城以僑立州為
南青州而後省南青州而北青州直曰青州
徐州案禹貢海岱及淮之地舜十二牧則其一也於
周入青州之域春秋元命包云天氐流為徐州蓋取舒
緩之義或云因徐丘以立名秦兼天下以置泗水薛琅
邪三郡楚漢之際分置東陽郡漢又分置東海郡改泗
水為沛改薛為魯分沛置楚國以東陽屬吴國景帝改
吴為江都武帝分沛東陽置臨淮郡改江都為廣陵及
置十三州以其地為徐州統楚國及東海琅邪臨淮廣
陵四郡宣帝改楚為彭城郡後漢改為彭城國以沛郡
之廣戚縣來屬改臨淮為下邳國及太康元年復分下
邳屬縣在淮南者置臨淮郡分琅邪置東莞郡州凡領
郡國七縣六十一戶八萬一千二十一
彭城國(漢以為郡統縣七戶四千一百二十一)
彭城(故殷伯大彭國)留(張良所封)廣戚傅陽武原呂梧
下邳國(漢置為臨淮郡統縣七戶七千五百)
下邳(葛嶧山在西古嶧陽也韓信為楚王都之)淩良城(侯相)雎陵夏丘
取慮僮
東海郡(漢置統縣十二戶一萬一千一百)
郯(故郯子國)祝其(羽山在縣之西)朐襄賁利城贛榆厚丘
蘭陵承昌慮合鄉戚
琅邪國(秦置郡統縣九戶二萬九千五百)
開陽(侯相)臨沂陽都繒即丘華費(魯季氏邑)
東安蒙隂(山在西南)
東莞郡(太康中置統縣八戶一萬)
東莞(故魯鄆邑)朱虛營陵(尚父呂望所封)安丘(故莒渠丘父封邑)蓋
臨朐(有海水祠)劇廣
廣陵郡(漢置統縣八戶八千八百)
淮隂射陽輿海陽(有江海會祠)廣陵鹽瀆
淮浦江都(有江水祠)
臨淮郡(漢置章帝以合下邳太康元年復立統縣十戶一萬)
盱眙東陽高山贅其潘旌高郵淮陵
司吾下相徐
太康十年以青州城陽郡之莒姑慕諸東武四縣屬東
莞元康元年分東海置蘭陵郡七年又分東莞置東安
郡分臨淮置淮陵郡以堂邑置堂邑郡永嘉之亂臨淮
淮陵並淪沒石氏元帝渡江之後徐州所得惟半乃僑
置淮陽陽平濟隂北濟隂四郡又琅邪國人隨帝過江
者遂置懷德縣及琅邪郡以統之是時幽冀青并兖五
州及徐州之淮北流人相帥過江淮帝並僑立郡縣以
司牧之割吳郡之海虞北境立郯朐利城祝其厚丘西
隰㐮賁七縣寄居曲阿以江乘置南東海南琅邪南東
平南蘭陵等郡分武進立臨淮淮陵南彭城等郡屬南
徐州又置頓丘郡屬北徐州明帝又立南沛南清河南
下邳南東莞南平昌南濟隂南濮陽南太平南泰山南
濟陽南魯等郡以屬徐兖二州初或居江南㦯居江北
或以兖州領州郄鑒都督青兖二州諸軍事兗州刺史
加領徐州刺史鎮廣陵蘇峻平後自廣陵還鎮京口又
於漢故九江郡界置鍾離郡屬南徐州江北又僑立幽
冀青并四州穆帝時移南東海七縣出居京口義熙七
年始分淮北為北徐州淮南但為徐州統彭城沛下邳
蘭陵東莞東安琅邪淮陽陽平濟隂北濟隂十一郡以
盱眙立盱眙郡統考城直瀆陽城三縣又分廣陵界置
海陵山陽二郡後又以幽冀合徐州青州并合兖州
荆州按禹貢荆及衡陽之地舜置十二牧則其一也
周禮正南曰荆州春秋元命包云軫星散為荆州荆強
也言其氣躁強亦曰警也言南蠻數為寇逆其人有道
後服無道先強當警備也又云取名於荆山六國時其
地為楚及秦取楚鄢郢為南郡又取巫中地為黔中郡
以楚之漢北立南陽郡滅楚之後分黔中為長沙郡漢
高祖分長沙為桂陽郡改黔中為武陵郡分南郡為江
夏郡武帝又分長沙為零陵郡及置十三州因舊名為
荆州統南郡南陽零陵桂陽武陵長沙江夏七郡後漢
獻帝建安十三年魏武盡得荆州之地分南郡以北立
㐮陽郡又分南陽西界立南鄊郡分枝江以西立臨江
郡及敗於赤壁南郡以南屬吳吳後遂與蜀分荆州於
是南郡零陵武陵以西為蜀江夏桂陽長沙三郡為吳
南陽㐮陽南鄊三郡為魏而荆州之名南北雙立蜀分
南郡立宜都郡劉備没後宜都武陵零陵南郡四郡之
地悉復屬吳魏文帝以漢中遺黎立魏興新城二郡眀
帝分新城立上庸郡孫權分江夏立武昌郡又分蒼梧
立臨賀郡分長沙立衡陽湘東二郡孫休分武陵立天
門郡分宜都立建平郡孫晧分零陵立始安郡分桂陽
立始興郡又分零陵立卲陵郡分長沙立安成郡荆州
統南郡武昌武陵宜都建平天門長沙零陵桂陽衡陽
湘東卲陵臨賀始興始安十五郡其南陽江夏襄陽南
鄉魏興新城上庸七郡屬魏之荆州及武帝平吳分南
郡為南平郡分南陽立義陽郡改南鄊為順陽郡又以
始興始安臨賀三郡屬廣州以揚州之安成郡來屬州
統郡二十二縣一百六十九戶三十五萬七千五百四
十八
江夏郡(漢置統縣七戶二萬四千)
安陸(横尾山在東北古之陪尾山)雲杜(故雲子國)曲陵平春鄳
竟陵(章山在東北古之内方山)南新市
南郡(漢置統縣十一戶五萬五千)
江陵(故楚都)編(有雲夢官)當陽華容鄀(故鄀子國)枝江(故羅國)
旌陽州陵(楚嬖人州侯所邑)監利松滋石首
襄陽郡(魏置統縣八戶二萬二千七百)
宜城(故鄢也)中廬臨沮(荆山在東北)邔襄陽(侯相)山都
鄧城鄾
南陽國(秦置郡統縣十四戶二萬四千四百)
宛西鄂(侯相)雉魯陽(公國相)犨淯陽(公國相)博望(公國相)
堵陽葉(侯相有長城山號曰方城)舞隂(公國相)比陽(公國相)湼陽
冠軍酈
順陽郡(太康中置統縣八戶二萬一百)
鄼順陽南鄊丹水武當(侯相)隂筑陽析
義陽郡(太康中置統縣十二戶一萬九千)
新野(侯相)穣鄧(故鄧侯國)蔡陽随(故随國)安昌棘陽
厥西平氏(桐栢山在南)義陽平林朝陽
新城郡(魏置統縣四戶一萬五千二百)
房陵綏陽昌魏沶鄉
魏興郡(魏置統縣六戶一萬二千)
晉興安康西城錫長利洵陽
上庸郡(魏置統縣六戶一萬一千四百四十八)
上庸(侯相)安富北巫武陵上廉微陽
建平郡(吳晉各有建平郡太康元年合統縣八戶一萬三千二百)
巫北井秦昌信陵興山建始秭歸(故楚子國)
沙渠
宜都郡(吳置統縣三戶八千七百)
夷陵夷道佷山
南平郡(吳置以為南郡太康元年改曰南平統縣四戶七千)
作唐孱陵南安江安
武陵郡(漢置統縣十戶一萬四千)
臨沅龍陽漢夀沅陵黚陽酉陽鐔城
沅南遷陵舞陽
天門郡(吳置統縣五戶三千一百)
零陽漊中兖臨澧澧陽
長沙郡(漢置統縣十戶三萬三千)
臨湘攸下雋醴陵劉陽建寕吳昌
羅蒲沂巴陵
衡陽郡(吳置故屬長沙統縣九戶二萬一千)
湘鄉重安湘南湘西烝陽衡山連道
新康益陽
湘東郡(吳置故屬長沙統縣七戶一萬九千五百)
酃茶陵臨烝利陽隂山新平新寕
零陵郡(吳置統縣十一戶二萬五千一百)
泉陵(有香茅云古貢之以縮酒)祁陽零陵營浦洮陽永昌
觀陽營道舂陽泠道應陽(東界有鼻墟云象所封)
卲陵郡(吳置統縣六戶一萬二千)
卲陵都梁夫夷建興卲陽高平
桂陽郡(漢置統縣六戶一萬一千三百)
郴(項羽封義帝之邑)耒陽便臨武晉寕南平
武昌郡(吳置統縣七戶一萬四千八百)
武昌(故東鄂也楚子熊渠封中子紅於此)柴桑(有湓口關)陽新沙羡(有夏口對沔口)
(有津)沙陽鄂(有新興馬頭鐡官)官陵
安成郡(吳置統縣七戶三千)
平都宜春新諭永新安復萍鄉廣興
惠帝分桂陽武昌安成三郡立江州以新城魏興上庸
三郡屬梁州又分義陽立隨郡分南陽立新野郡分江
夏立竟陵郡懷帝又分長沙衡陽湘東零陵卲陵桂陽
及廣州之始安始興臨賀九郡置湘州時蜀亂又割南
郡之華容州陵監利三縣别立豐都合四縣置成都郡
為成都王穎國居華容縣愍帝建興中併還南郡亦併
豐都於監利元帝渡江又僑立新興南河東二郡穆帝
時又分零陵立營陽郡以義陽流人在南郡者立為義
陽郡又以廣州之臨賀始興始安三郡及江州之桂陽
益州之巴東合五郡來屬以長沙衡陽湘東零陵卲陵
營陽六郡屬湘州桓温又分南郡立武寕郡安帝又僑
立南義陽東義陽長寕三郡義熙十三年省湘州置長
沙衡陽湘東零陵卲陵營陽還入荆州
揚州按禹貢淮海之地舜置十二牧則其一也周禮
東南曰揚州春秋元命包云牽牛流為揚州分為越國
以為江南之氣躁勁厥性輕揚亦曰州界多水水波揚
也於古則荒服之國戰國時其地為楚分秦始皇并天
下以置鄣會稽九江三郡項羽封英布為九江王盡有
其地漢改九江曰淮南即封布為淮南王六年分淮南
置豫章郡十一年布誅立皇子長為淮南王封劉濞為
吳王二國盡得揚州之地文帝十六年分淮南立廬江
衡山二郡景帝四年封皇子非為江都王并得鄣會稽
郡而不得豫章武帝改江都曰廣陵封皇子胥為王而
以屬徐州元封二年改鄣曰丹陽改淮南復為九江後
漢順帝分會稽立吳郡揚州統會稽丹陽吳豫章九江
廬江六郡省六安并廬江郡獻帝興平中孫策分豫章
立廬陵郡孫權又分豫章立鄱陽郡分丹陽立新都郡
孫亮又分豫章立臨川郡分會稽立臨海郡孫休又分
會稽立建安郡孫恪分會稽立東陽郡分吳立吳興郡
分豫章廬陵長沙立安成郡分廬陵立廬陵南部都尉
揚州統丹陽吳會稽吳興新都東陽臨海建安豫章鄱
陽臨川安成廬陵南部十四郡江西廬江九江之地自
合肥之北至夀春悉屬魏及晉平吳以安成屬荆州分
丹陽之宣城宛陵陵陽安吳涇廣德寕國懷安石城臨
城春穀十一縣立宣城郡理宛陵改新都曰新安郡改
廬陵南部為南康郡分建安立晉安郡又分丹陽立毗
陵郡揚州合統郡十八縣一百七十三戶三十一萬一
千四百
丹陽郡(漢置統縣十一戶五萬一千五百)
建鄴(夲秣陵孫氏改為建業武帝平吳以為秣陵太康二年分秣陵北為建鄴改業為鄴)江寕
(太康二年分建鄴置)丹楊(丹陽山多赤柳在西也)于湖蕪湖永世
溧陽(溧水所出)江乘句容(有茅山)湖熟秣陵
宣城郡(太康二年置統縣十一戶二萬三千五百)
宛陵(侯相彭澤聚在西南)宣城陵陽(淮水出東北入江仙人陵陽子明所居)安吳
臨城石城涇春榖(孝武改春為陽)廣德寕國懷安
淮南郡(秦置九江郡漢以為淮南國漢武帝置為九江郡武帝改為淮南郡統縣十六戶三萬三千四)
(百)
夀春成德下蔡義城西曲陽平阿(有塗山)
歷陽全椒阜陵(漢明帝時淪為麻湖)鍾離(故州來邑)合肥逡遒
隂陵當塗(古塗山國)東城烏江
廬江郡(漢置統縣十戶四千二百)
陽泉舒(故國有桐鄊)灊(天柱山在南有祠)皖尋陽居巢(桀死於此)
臨湖襄安龍舒六(故六國)
毗陵郡(吳分會稽無錫已西為屯田置典農校尉太康二年省校尉為毗陵郡統縣七戶一萬二千)
丹徒(故朱方)曲阿(故雲陽)武進延陵毗陵既陽無
錫(有磨山春申君祠)
吳郡(漢置統縣十一戶二萬五千)
吳(故國具區在西)嘉興海鹽鹽官錢唐(武林山武林水所出)富陽
桐廬建德夀昌海虞婁
吳興郡(吳置統縣十戶二萬四千)
烏程臨安餘杭武康(故防風氏國)東遷於潛(有潛水)
故鄣安吉原鄉長城
會稽郡(秦置統縣十戶三萬)
山隂(會稽山在南上有禹冢)上虞(有仇亭舜避丹朱於此地)餘姚(有句餘山在南)句章
鄞(有鮚亭)鄮始寕剡永興諸暨
東陽郡(吳置統縣九戶一萬二千)
長山(有赤松子廟)永康烏傷吳寕太末信安
豐安定陽遂昌
新安郡(吳置統縣六戶五千)
始新遂安黝歙海寕黎陽
臨海郡(吳置統縣八戶一萬八千)
章安臨海始豐永寕寕海松陽安固
横陽
建安郡(故秦閩中郡漢高帝五年以立閩越王及武帝滅之徙其人名為東冶又更名東城後漢改為)
(侯官都尉及吳置建安郡統縣七戶四千三百)
建安吳興東平建陽將樂卲武延平
晉安郡(太康三年置統縣八戶四千三百)
原豐新羅宛平同安侯官羅江晉安
温麻
豫章郡(漢置統縣十六戶三萬五千)
南昌海昏新淦建城望蔡永修建昌
吳平豫章彭澤艾康樂豐城新吳
宜豐鍾陵
臨川郡(吳置統縣十戶八千五百)
臨汝西豐南城東興南豐永成宜黃
安浦西寕新建
鄱陽郡(吳置統縣八戶六千一百)
廣晉鄱陽樂安餘汗鄡陽歷陵葛陽
晉興
廬陵郡(吳置統縣十戶一萬二千二百)
西昌高昌石陽巴丘南野東昌遂興
吉陽興平陽豐
南康郡(太康三年置統縣五戶一千四百)
贛雩都平固南康揭陽
惠帝元康元年有司奏荆揚二州疆土廣遠統理尤難
於是割揚州之豫章鄱陽廬陵臨川南康建安晉安荆
州之武昌桂陽安成合十郡因江水之名而置江州永
興元年分廬江之尋陽武昌之柴桑二縣置尋陽郡屬
江州分淮南之烏江歷陽二縣置歷陽郡又以周玘創
義討石冰割吳興之陽羡并長城縣之北鄉置義鄊國
山臨津并陽羡四縣又分丹陽之永世置平陵及永世
凡六縣立義興郡以表玘之功並屬揚州又以毗陵郡
封東海王世子毗避毗諱改為晉陵懷帝永嘉元年又
以豫章之彭澤縣屬尋陽郡愍帝立避帝諱改建鄴為
建康元帝渡江建都揚州改丹陽太守為尹江州又置
新蔡郡尋陽郡又置九江上甲二縣尋又省九江縣入
尋陽是時司冀雍涼青并兖豫幽平諸州皆淪沒江南
所得但有揚荆湘江梁益交廣其徐州則有過半豫州
惟得譙城而已明帝太寕元年分臨海立永嘉郡統永
寕安固松陽横陽等四縣而揚州統丹陽吳郡吳興新
安東陽臨海永嘉宣城義興晉陵十一郡自中原亂離
遺黎南渡並僑置牧司在廣陵丹徒南城非舊土也及
胡寇南侵淮南百姓皆渡江成帝初蘇峻祖約為亂於
江淮胡寇又大至百姓南渡者轉多乃於江南僑立淮
南郡及諸縣又於尋陽僑置松滋郡遥隸揚州咸康四
年僑置魏郡廣川高陽堂邑等諸郡并所統縣並寄居
京邑改陵陽為廣陵孝武寕康二年又分永嘉郡之永
寕縣置樂成縣是時上黨百姓南渡僑立上黨郡為四
縣寄居蕪湖尋又省上黨郡為縣又罷㐮城郡為繁昌
縣並以屬淮南安帝義熙八年省尋陽縣入柴桑縣柴
桑仍為郡後又省上甲縣入彭澤縣舊江州督荆州之
竟陵郡及何無忌為刺史表以竟陵去州遼遠去江陵
三百里荆州所立綏安郡人戶入境欲資此郡助江濱
戍防以竟陵郡還荆州又司州之弘農揚州之松滋二
郡寄在尋陽人戶雜居並宜建督安帝從之後又省松
滋郡為松滋縣弘農郡為弘農縣並屬尋陽郡
交州按禹貢揚州之域是為南越之土秦始皇既略
定揚越以讁戍卒五十萬人守五嶺自北徂南入越之
道必由嶺嶠時有五處故曰五嶺後使任囂趙他攻越
略取陸梁地遂定南越以為桂林南海象等三郡非三
十六郡之限乃置南海尉以典之所謂東南一尉也漢
初以嶺南三郡及長沙豫章封吳芮為長沙王十一年
以南武侯織為南海王陸賈使還拜趙他為南越王割
長沙之南三郡以封之武帝元鼎六年討平呂嘉以其
地為南海蒼梧鬱林合浦日南九真交阯七郡蓋秦時
三郡之地元封中又置儋耳珠崖二郡置交阯刺史以
督之昭帝元始五年罷儋耳并珠崖元帝元初三年又
罷珠崖郡後漢馬援平定交部始調立城郭置井邑順
帝永和九年交阯太守周敞求立為州朝議不許即拜
敞為交阯刺史桓帝分立高興郡靈帝改曰高涼建安
八年張津為刺史士燮為交阯太守共表立為州乃拜
津為交州牧十五年移居番禺詔以邊州使持節郡給
鼔吹以重城鎮加以九錫六佾之舞吳黃武五年割南
海蒼梧鬱林三郡立廣州交阯日南九真合浦四郡為
交州戴良為刺史值亂不得入呂岱擊平之復還并交
部赤烏五年復置珠崖郡永安七年復以前三郡立廣
州及孫晧又立新昌武平九德三郡蜀以李恢為建寕
太守遥領交州刺史晉平蜀以蜀建寕太守霍弋遥領
交州得以便宜選用長吏平吳後省珠崖入合浦交州
統郡七縣五十三戶二萬五千六百
合浦郡(漢置統縣六戶二千)
合浦南平蕩昌徐聞毒質珠官
交阯郡(漢置統縣十四戶一萬二千)
龍編苟漏望海□&KR1454;西于武寕朱鳶
曲易交興北帶稽徐安定南定海平
新昌郡(吳置統縣六戶三千)
麋泠(婦人徵側為主處馬援平之)嘉寕吳定封山臨西西
道
武平郡(吳置統縣七戶五千)
武寕武興進山根寕安武扶安封溪
九真郡(漢置統縣七戶三千)
胥浦移風湛梧建初常樂扶樂松原
九德郡(吳置周時越裳氏地統縣八無戶)
九德咸驩南陵陽遂扶苓曲胥浦陽
都洨
日南郡(秦置象郡漢武帝改名焉統縣五戶六百)
象林(自此南有四國其人皆云漢人子孫今有銅柱亦是漢置此為界貢金供税也)盧容(象郡所居)
朱吾西卷比景
廣州按禹貢揚州之域秦末趙他所據之地及漢武
帝以其地為交阯郡至吳黃武五年分交州之南海蒼
梧鬱林高梁四郡立為廣州俄復舊永安六年復分交
州置廣州分合浦立合浦北部以都尉領之孫晧分鬱
林立桂林郡及太康中吴平遂以荆州始安始興臨賀
三郡來屬合統郡十縣六十八戶四萬三千一百四十
南海郡(秦置統縣六戶九千五百)
番禺四會增城博羅龍川平夷
臨賀郡(吳置統縣六戶二千五百)
臨賀謝沐馮乘封陽興安富川
始安郡(吳置統縣七戶六千)
始安始陽平樂荔浦常安熙平永豐
始興郡(吳置統縣七戶五千)
曲江桂陽始興含洭湞陽中宿陽山
蒼梧郡(漢置統縣十二戶七千七百)
廣信端溪高要建陵新寕猛陵鄣平
農城元谿臨允都羅武城
鬱林郡(秦置桂郡漢武帝更名統縣九戶六千)
布山柯林新邑晉平始建鬱平領方
武熙安廣
桂林郡(吳置統縣八戶二千)
潭中武豐粟平羊平龍剛夾陽武城
軍騰
高涼郡(吳置統縣三戶二千)
安寕高涼思平
高興郡(吳置統縣五戶一千二百二十)
廣化海安化平黃陽西平
寕浦郡(吳置統縣五戶一千二百二十)
寕浦連道吳安昌平平山
武帝後省高興郡懷帝永嘉元年又以臨賀始興始安
三郡凡二十縣為湘州元帝分鬱林立晉興郡成帝分
南海立東官郡以始興始安臨賀三郡還屬荆州穆帝
分蒼梧立晉康新寕永平三郡哀帝太和中置新安郡
安帝分東官立義安郡恭帝分南海立新會郡
晉書卷十五
晉書卷十五考證
地理志下零陵郡泠道道監夲誤陽
揚州分廬陵立廬陵南部都尉監夲上陵字誤江部
誤郡
會稽郡剡剡監夲作郯誤也剡縣屬會稽若郯縣則
屬東海郡矣
以始興始安臨賀三郡還屬荆州各夲俱脫始安二
字今從夲志荆州稱武帝平吳後又以始興始安臨
賀屬廣州增正之
晉書卷十五考證
