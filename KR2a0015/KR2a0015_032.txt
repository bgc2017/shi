晉書卷三十二
唐太宗文皇帝御撰
列傳第二
后妃下
元敬虞皇后
元敬虞皇后諱孟母濟陽外黃人也父豫見外戚傳帝
為琅邪王納后為妃無子永嘉六年薨時年三十五帝
為晉王追尊為王后有司奏王后應别立廟令曰今宗
廟未成不宜更興作便修飾陵上屋以為廟太興三年
冊曰皇帝咨前琅邪王妃虞氏朕祗順昊天成命用陟
帝位悼妃夙徂徽音潛翳御于家邦靡所儀刑隂教有
虧用傷于懷追號制諡先王之典今遣使持節兼太尉
萬勝奉冊贈皇后璽綬祀以太牢魂而有靈嘉兹寵榮
乃祔于太廟葬建平陵太寧初眀帝追懷母養之恩贈
豫妻王氏為䢵陽縣君從母𣪚騎常侍新野王罕妻為
平陽鄉君
豫章君
豫章君荀氏元帝宫人也初有寵生眀帝及琅邪王裒
由是為虞后所忌自以位卑每懷怨望為帝所譴漸見
疎薄及眀帝即位封建安君别立第宅太寧元年帝迎
還臺内供奉隆厚及成帝立尊重同於太后咸康元年
薨詔曰朕少遭憫凶慈訓無禀撫育之勤建安君之仁
也一旦薨殂實思報復永惟平昔感痛哀摧其贈豫章
郡君别立廟于京都
明穆庾皇后
眀穆庾皇后諱文君潁川鄢陵人也父琛見外戚傳后
性仁惠美姿儀元帝聞之聘為太子妃以德行見重眀
帝即位立為皇后冊曰妃庾氏昔承眀命作嬪東宫虔
恭中饋思媚軌則履信思順以成肅雝之道正位閨房
以著協德之美朕夙罹不造焭焭在疚羣公卿士稽之
往代僉以崇嫡眀統載在典謨宜建長秋以奉宗廟是
以追述先志不替舊命使使持節兼太尉授皇后璽綬
夫坤德尚柔婦道承姑崇粢盛之禮敦螽斯之義是以
利在永貞克隆堂基母儀天下潛暢隂教鑒于六列考
之篇籍禍福無門盛衰由人雖休勿休其敬之哉可不
慎歟及成帝即位尊后曰皇太后羣臣奏天子幼冲宜
依漢和熹皇后故事辭讓數四不得已而臨朝攝萬機
后兄中書令亮管詔命公卿奏事稱皇太后陛下咸和
元年有司奏請追贈后父及夫人毌丘氏后陳讓不許
三請不從及蘇峻作逆京都傾覆后見逼辱遂以憂崩
時年三十二后即位凡六年其後帝孝思無極贈琛驃
騎大將軍儀同三司毌丘氏安陵縣君從母荀氏永寧
縣君何氏建安縣君亮表陳先志讓而不受
成恭杜皇后
成恭杜皇后諱陵陽京兆人鎮南將軍預之曾孫也父
乂見外戚傳成帝以后奕世名德咸康二年備禮拜為
皇后即日入宫帝御太極前殿羣臣畢賀晝漏盡懸籥
百官乃罷后少有姿色然長猶無齒有來求婚者輙中
止及帝納采之日一夜齒盡生改宣城陵陽縣為廣陽
縣七年三月后崩年二十一外官五日一臨内官旦一
入葬訖止后在位六年無子先是三吳女子相與簪白
花望之如素柰傳言天公織女死為之著服至是而后
崩帝下詔曰吉凶典儀誠宜備設然豐約之度亦當随
時况重壤之下而崇飾無用邪今山陵之事一從節儉
陵中唯絜掃而已不得施塗車芻靈有司奏造凶門栢
歴及調挽郎皆不許又禁遠近遣使眀年元會有司奏
廢樂詔廢管絃奏金石如故孝武帝立寧康二年以后
母裴氏為廣德縣君裴氏名穆長水校尉綽孫太傅主
簿遐女太尉王夷甫外孫中表之美高於當世遐随東
海王越遇害無子唯穆渡江遂享榮慶立第南掖門外
世所謂杜姥宅云
章太妃
章太妃周氏以選入成帝宫有寵生哀帝及海西公始
拜為貴人哀帝即位詔有司議貴人位號太尉桓温議
宜稱夫人尚書僕射江虨議應曰太夫人詔崇為太皇
妃儀服與太后同又詔朝臣不為太妃敬合禮典不太
常江逌議位號不極不應盡敬興寧元年薨帝欲服重
江虨啟應緦麻三月詔欲降為期年虨又啟厭屈私情
所以上嚴祖考帝從之
康獻褚皇后
康獻褚皇后諱蒜子河南陽翟人也父裒見外戚傳后
聰眀有噐識少以名家入為琅邪王妃及康帝即位立
為皇后封母謝氏為尋陽鄉君及穆帝即位尊后曰皇
太后時帝幼冲未親國政領司徒蔡謨等上奏曰嗣皇
誕哲岐嶷繼承天統率土宅心兆庶蒙頼陛下體兹坤
道訓隆文母昔塗山光夏簡狄熙殷實由宣哲以隆休
祚伏惟陛下德侔二媯淑美關雎臨朝攝政以寧天下
今社稷危急兆庶懸命臣等章惶一日萬幾事運之期
天禄所鍾非復冲虚高讓之日漢和熹順烈並亦臨朝
近眀穆故事以為先制臣等不勝悲怖謹伏地上請乞
陛下上順祖宗下念臣吏推公弘道以協天人則萬邦
承慶羣黎更生太后詔曰帝幼冲當頼羣公卿士將順
匡救以酬先帝禮賢之意且是舊德世濟之美則莫重
之命不墜祖宗之基有奉是其所以欲正位于内而已
所奉懇到形于翰墨執省未究以悲以懼先后允恭謙
抑思順坤道所以不距羣情固為國計豈敢執守冲闇
以違先旨輒敬從所奏於是臨朝稱制有司奏謝夫人
既封荀卞二夫人亦應追贈皆后之前母也太后不許
太常殷融議依鄭玄議衛將軍裒在宫庭則盡臣敬太
后歸寧之日自如家人之禮太后詔曰典禮誠所未詳
如所奏是情所不能安也更詳之征西將軍翼南中郎
尚議謂父尊盡於一家君敬重於天下鄭玄議合情禮
之中太后從之自後朝臣皆敬裒焉帝既冠太后詔曰
昔遭不造帝在幼冲皇緒之微眇若綴旒百辟卿士率
遵前朝勸喻攝政以社稷之重先代成義僶俛敬從弗
遑固守仰憑七廟之靈俯仗羣后之力帝加元服禮成
德備當陽親覽臨御萬國今歸事反政一依舊典於是
居崇德宫手詔羣公曰昔以皇帝幼冲從羣后之議既
以闇弱又頻丁極艱銜恤歴祀沉憂在疚司徒親尊德
重訓救其弊王室之不壊實公是憑帝既備兹冠禮而
四海未一五胡叛逆豺狼當路費役日興百姓困苦願
諸君子思量遠筭戮力一心輔翼幼主匡救不逮未亡
人永歸别宫以終餘齒仰惟家國故以一言託懷及哀
帝海西公之世太后復臨朝稱制桓温之廢海西公也
太后方在佛屋燒香内侍啟云外有急奏太后乃出尚
倚戶前視奏數行乃曰我本自疑此至半便索筆答奏
云未亡人罹此百憂感念存没心焉如割温始呈詔草
慮太后意異悚動流汗見於顔色及詔出温大喜簡文
帝即位尊后為崇德太后及帝崩孝武帝幼冲桓温又
薨羣臣啟曰王室多故禍難仍臻國憂始周復喪元輔
天下惘然若無攸濟主上雖聖資竒茂固天誕縱而春
秋尚富如在諒闇蒸蒸之思未遑庶事伏惟陛下德應
坤厚宣慈聖善遭家多艱臨朝親覽光大之美化洽在
昔謳歌流詠播益無外雖有莘熙殷任姒隆周未足以
喻是以五謀克從人鬼同心仰望來蘇懸心日月夫随
時之義周易所尚寧固社稷大人之任伏願陛下撫綜
萬幾釐和政道以慰祖宗以安兆庶不勝憂國喁喁至
誠太后詔曰王室不幸仍有艱屯覽省啟事感增悲嘆
内外諸君並以主上春秋沖富加蒸蒸之慕未能親覽
號令宜有所由苟可安社稷利天下亦豈有所執輙敬
從所啟但闇昧之闕望盡弼諧之道於是太后復臨朝
帝既冠乃詔曰皇帝婚冠禮備遐邇宅心宜當陽親覽
緝熙惟始今歸政事率由舊典於是復稱崇德太后太
元九年崩于顯陽殿年六十一在位凡四十年太后於
帝為從嫂朝議疑其服太學博士徐藻議曰資父事君
而敬同又禮云其夫屬父道者妻皆母道也則夫屬君
道妻亦后道矣服后以齊母之義也魯譏逆祀以眀尊
卑今上躬奉康穆哀皇及靖后之祀致敬同於所天豈
可敬之以君道而服廢於本親謂應齊衰期從之
穆章何皇后
穆章何皇后諱法倪盧江灊人也父凖見外戚傳以名
家膺選升平元年八月下璽書曰皇帝咨前太尉參軍
何琦混元資始肇經人倫爰及夫婦以奉天地宗廟社
稷謀於公卿咸以宜率由舊典今使使持節太常彪之
宗正綜以禮納采琦答曰前太尉參軍都鄉侯糞土臣
何琦稽首頓首再拜皇帝嘉命訪婚陋族備數採擇臣
從祖弟故散騎侍郎凖之遺女未閑教訓衣履若如人
欽承舊章肅奉典制又使兼太保武陵王晞兼太尉中
領軍洽持節奉冊立為皇后后無子哀帝即位稱穆皇
后居永安宫桓玄簒位移后入司徒府路經太廟后停
輿慟哭哀感路人玄聞而怒曰天下禪代常理何預何
氏女子事耶乃降后為零陵縣君與安帝俱西至巴陵
及劉𥙿建義殷仲文奉后還京都下令曰戎車屢警黎
元阻饑而饍御豐靡豈與百姓同其儉約減損供給勿
令游過后時以遠還欲奉拜陵廟有司以宼難未平奏
停永興三年崩年六十六在位凡四十八年
哀靖王皇后
哀靖王皇后諱穆之太原晉陽人也司徒左長史濛之
女也后初為琅邪王妃哀帝即位立為皇后追贈母爰
氏為安國鄉君后在位三年無子興寧二年崩
廢帝孝庾皇后
廢帝孝庾皇后諱道憐潁川&KR0739;陵人也父冰自有傳初
為東海王妃及帝即位立為皇后太和六年崩葬于敬
平陵帝廢為海西公追貶后曰海西公夫人太元九年
海西公薨于吳又以后合葬于吳陵
簡文宣鄭太后
簡文宣鄭太后諱阿春河南滎陽人也世為冠族祖合
臨濟令父愷字祖元安豐太守后少孤無兄弟唯姊妹
四人后最長先適渤海田氏生一男而寡依于舅濮陽
吳氏元帝為丞相敬后先崩將納吳氏女為夫人后及
吳氏女並游後園或見之言於帝曰鄭氏女雖[婺-矛+牙]賢於
吳氏遠矣建武元年納為琅邪王夫人甚有寵后雖貴
幸而恒有憂色帝問其故對曰妾有妹中者已適長沙
王襃餘二妹未有所適恐姊為人妾無復求者帝因從
容謂劉隗曰鄭氏二妹卿可為求佳對使不失舊隗舉
其從子傭娶第三者以小者適漢中李氏皆得舊門帝
召王襃為尚書郎以悦后意后生琅邪悼王簡文帝尋
陽公主帝稱尊號后雖為夫人詔太子及東海武陵王
皆母事之帝崩后稱建平國夫人咸和元年薨簡文帝
時為琅邪王制服重有司以王出繼宜降所生國臣不
能匡正奏免國相諸葛頤王上疏曰亡母生臨臣國没
留國第臣雖出後亦無所厭則私情得叙昔敬后崩孝
王已出繼亦還服重此則眀比臣所憲章也眀穆皇后
不奪其志乃徙琅邪王為會稽王追號后曰會稽太妃
及簡文帝即位未及追尊臨崩封皇子道子為琅邪王
領會稽國奉太妃祀太元十九年孝武帝下詔曰會稽
太妃文母之德徽音有融誕載聖眀光延于晉先帝追
尊聖善朝議不一道以疑屈朕述遵先志常惕于心今
仰奉遺旨依陽秋二漢孝懷皇帝故事上太妃尊號曰
簡文太后於是立廟於太廟路西陵曰嘉平時羣臣希
旨多謂鄭太后應配食於元帝者帝以問太子前率徐
邈邈曰臣按陽秋之義母以子貴魯隠尊桓母别考仲
子之宫而不配食於惠廟又平素之時不伉儷於先帝
至於子孫豈可為祖考立配其崇尊盡禮由於臣子故
得稱太后陵廟備典若乃祔葬配食則義所不可從之
簡文順王皇后
簡文順王皇后諱簡姬太原晉陽人也父遐見外戚傳
后以冠族初為會稽王妃生子道生為世子永和四年
母子並失帝意俱被幽廢后遂以憂薨咸安二年孝武
帝即位追尊曰順皇后合葬高平陵追贈后父遐特進
光禄大夫加散騎常侍
孝武文李太后
孝武文李太后諱陵容本出微賤始簡文帝為會稽王
有三子俱夭自道生廢黜獻王早世其後諸姬絶孕將
十年帝令卜者扈謙筮之曰後房中有一女當育二貴
男其一終盛晉室時徐貴人生新安公主以德美見寵
帝常冀之有娠而彌年無子會有道士許邁者朝臣時
望多稱其得道帝從容問焉答曰邁是好山水人本無
道術斯事豈所能判但殿下德厚慶深宜隆奕世之緒
當從扈謙之言以存廣接之道帝然之更加採納又數
年無子乃令善相者召諸愛妾而示之皆云非其人又
悉以諸婢媵示焉時后為宫人在織坊中形長而色黑
宫人皆謂之崐崘既至相者驚云此其人也帝以大計
召之侍寢后數夢兩龍枕膝日月入懷意以為吉祥向
儕類說之帝聞而異焉遂生孝武帝及會稽文孝王鄱
陽長公主及孝武帝初即位尊為淑妃太元三年進為
貴人九年又進為夫人十二年加為皇太妃儀服一同
太后十九年會稽王道子啟母以子貴慶厚禮崇伏惟
皇太妃純德光大休祐攸鍾啟嘉祚於聖明嗣徽音於
上列雖幽顯同謀而稱謂未盡非所以仰述聖心允答
天人宜崇正名號詳案舊典八月辛巳帝臨軒遣兼太
保劉耽尊為皇太后稱崇訓宫安帝即位尊為太皇太
后隆安四年崩于含章殿朝議疑其服制左僕射何澄
右僕射王雅尚書車胤孔安國祠部郎徐廣等議曰太
皇太后名位允正體同皇極理制備盡情禮兼中陽秋
之義母以子貴既稱夫人禮服從正故成風顯夫人之
號昭公服三年之喪子於父母之所生體尊義重且禮
祖不厭孫固宜追服無屈而緣情立制若嫌眀文不存
則疑斯從重謂應同於為祖母後齊衰三年從之皇后
及百官皆服齊衰期永安皇后一舉哀於是設廬於西
堂凶儀施于神獸門葬修平陵神主祔于宣太后廟
孝武定王皇后
孝武定王皇后諱法慧哀靖皇后之姪也父藴見外戚
傳初帝將納后訪于公卿于時藴子恭以弱冠見僕射
謝安安深敬重之既而謂人曰昔毛嘉耻於魏朝楊駿
幾傾晉室若帝納后有父者唯廕望如王藴乃可既而
訪藴女容德淑令乃舉以應選寧康三年中軍將軍桓
沖等奏曰臣聞天地之道蓋相須而化成帝后之德必
相協而政隆然後品物流形彛倫攸叙靈根長固本支
百世天人同致莫不由此是以塗山作儷而夏族以熙
任姒配周而姬祚以昌今長秋將建宜時簡擇伏聞試
守晉陵太守王藴女天性柔順四業允備且盛德之胄
美善先積臣等參議可以配德乾元恭承宗廟徽音六
宫母儀天下於是帝始納焉封藴妻劉氏為樂平鄉君
后性嗜酒驕妬帝深患之乃召藴於東堂具說后過狀
令加訓誡藴免冠謝焉后於是少自改飾太元五年崩
年二十一葬隆平陵
安德陳太后
安德陳太后諱歸女松滋潯陽人也父廣以倡進仕至
平昌太守后以美色能歌彈入宫為淑媛生安恭二帝
太元十五年薨贈夫人追崇曰皇太后神主祔于宣太
后廟陵曰熙平
安僖王皇后
安僖王皇后諱神愛琅邪臨沂人也父獻之見别傳母
新安愍公主后以太元二十一年納為太子妃及安帝
即位立為皇后無子義熙八年崩於徽音殿時年二十
九葬休平陵
恭思褚皇后
恭思褚皇后諱靈媛河南陽翟人義興太守爽之女也
后初為琅邪王妃元熙元年立為皇后生海鹽富陽公
主及帝禪位于宋降為零陵王妃宋元嘉十三年崩時
年五十三祔葬沖平陵
史臣曰方祗體安儷乾儀而合德圓舒循晷配羲曜以
齊眀故知陽爍隂凝萬物假其陶鑄火炎水潤六氣由
其調理取譬賢淑作伉文思靈根式固實資於此宣穆
閱禮偶德潛鱗翊天造之艱虞嗣塗山之逸響寳運歸
其後胤蓋有母儀之助焉武元楊氏預聞朝政眀不逮
遠愛溺私情深杜衛瓘之言不曉張泓之詐運其隂沴
韜映乾眀晉道中微基於是矣惠皇禀質天縱其嚚識
暗鳴蛙智昏文蛤南風肆狡扇禍稽天初踐椒宫逞梟
心於長樂方觀梓樹頒鴆羽於離眀襃后滅周方之蓋
小妹妃傾夏曾何足喻中原䧟於鳴鏑其兆彰於此焉
昔者高宗諒闇總百官于元老成王沖眇託萬幾于上
公太后御宸諒知非古而眀穆康獻仍世臨朝時屬委
裘躬行負扆各免華陽之釁竟躡和熹之蹤保陵遲以
克終所幸實為多矣
贊曰二妃光舜三母翼周妹升夷癸襃進亡幽家邦興
滅職此之由穆后沉斷忘情執爨故劔辭恩池蒲起嘆
崇化繁祉肇基商亂二楊繼寵福極灾生南風熾虐國
喪身傾獻容幸亂居辱疑榮援筆廢主持尺威帝契闊
終罹殷憂以斃芬實窈窕芳菲婉嫕吕妾變嬴黃姬化
芉石文遠著金行潛徙婦德傾城迷朱奪紫
晉書卷三十二
