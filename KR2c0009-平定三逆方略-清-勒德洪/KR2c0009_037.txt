欽定四庫全書
平定三逆方略卷三十七
康熙十七年四月庚午朔調副都統雅塔里率兵
赴福建
漳州安塘筆帖式報副都統伯穆赫林海澄公
黃芳世等師次灣腰樹為賊所衝平和失陷賊
逼潮州而營
上諭大將軍康親王兵既分援諸路蒙古兵復撤回閩
中兵力似屬未足今浙江平靖可於杭台衢三府滿
洲蒙古漢軍兵内選六百人令雅塔里率赴福建聽
康親王調遣據報賊逼潮州而營應檄將軍拉哈達
頼塔靖南王耿精忠等交相計議𠞰滅漳潮間賊寇
己卯
命將軍穆占調兵防守郴州宜章諸處
穆占奏官兵恢復郴州桂陽興寧宜章諸處其
地為通粤要路幅&KR0695;遼闊不可不駐兵防守欲
留(臣)等之兵即恐進戰兵力單弱苟不設防則
新復之地又復可虞乞别調官兵駐守
上諭頃因茶陵攸縣地屬要區已勅大將軍簡親王不
必繼穆占前進與和碩額駙華善協同鎮守仍令護
軍統領哈克三等會同穆占併力進𠞰今穆占既恢
復郴宜諸處當增兵防守若粤東無虞鎮守南韶將
軍舒恕之兵可調往駐防若粤東可慮則勿調舒恕
兵或應於簡親王兵内通融分撥或量留哈克三兵
增防並聽穆占斟酌以行
尋穆占招撫偽總兵王育等收復臨武藍山嘉
禾桂陽桂東五縣因奏言臣以兵抵永興渡河
進𠞰檄將軍華善遣兵永興以續我師之後華
善謂茶陵諸處留兵甚少不為遣兵(臣)因將郴
州永興桂陽興寧諸處令都統伊里布前鋒統
領碩岱護軍統領拉賽副都統託岱祖澤純宜
孝思等率兵分汛防守但新復地方幅&KR0695;遼闊
不可不增兵駐鎮茶陵有滿兵每佐領四人及
總兵官趙應奎與臣等所留湖廣綠旗兵又留
簡親王兵一半為數不少請於此兵内遣往郴
桂永興諸處以資防守
上諭頃有旨將軍舒恕之兵應否調守郴州諸處或酌
分簡親王之兵或應留護軍統領哈克三之兵聽穆
占酌行今穆占身在地方相視緩急作何調兵防守
郴州諸處仍遵前旨相機從事
庚辰遣部員分理進粤大兵糧餉
先是因廣東糧闕進𠞰粤西大兵饋運難繼
上命撥江西銀十萬兩安徽銀十五萬兩由江西採購
米穀運送廣東至是總督董衛國奏言江西地
方殘弊之後購米未可即得
上諭該督奏稱江西經賊殘破購米艱難前撥安徽銀
十五萬兩宜就近付江南督撫採辦陸續送至江西
轉運粤東但輸輓軍糧所關最重可令戸部郎中吳
什巴員外郎莫洛馳驛赴江西廣東隨宜區畫毋困
民力毋誤軍需
甲戌增設福建總督及海澄公標下官兵
時海澄公黃芳世奏閩省變亂時(臣)叔梧弟芳
度所部官兵並已離散(臣)抵漳之後頗復收集
請減兵額為三千付(臣)弟芳泰統轄總督郎廷
相又奏海逆勢焰日盛勾連山賊互相應援(臣)
標兵止二千五百所在告警不能分應請增(臣)
標兵二千五百設立五營今韓大任投誠之兵
見在給糧即以此兵補入(臣)標可不煩别糜糧
餉
上諭海澄公黃芳世收集之兵往時遭亂奮志堅守孤
城效力勞苦今逆氛未靖不當令其分散宜如所請
以三千人隸籍給餉黃芳泰已授京口左路總兵官
其令黃芳世標員分轄此兵總督郎廷相奏增兵二
千五百設五營亦如所請但韓大任之兵新經招撫
不宜聚處一軍大將軍康親王及參贊大臣將軍耿
昭忠及該督撫提等詳議以撫提標舊兵與新附之
衆相參配合以足兵額統轄官員該督選擇題補
趣將軍額楚等𠞰滅叛賊祖澤清
時祖澤清自高州勾連山海諸寇水陸交犯電
白
上諭逆賊祖澤清背叛已調平南王尚之信副都統額
赫訥等率兵進𠞰復遣將軍傅宏烈都統勒貝等率
兵攻取鬱林諸處今賊來侵至於電白尚之信將軍
額楚等其速行攻𠞰撲滅
戊子
命遣隨降兵衆歸雲南
上諭兵部吳三桂背恩倡叛彼所部人員向沐國恩甚
久其中不無被脅者韓大任等既經投誠該部仍議
叙加恩外其同來護軍甲兵皆國家素所豢養之人
若輩父母妻子俱陷賊中可發遣令歸滇中俾得完
聚其續至者兵部逐一問明或有願歸奏聞并發
庚寅趣大將軍康親王傑書等援海澄
時漳州安塘筆帖式報海逆水陸環圍海澄我
兵失利於灣腰樹賊勢益張堅守海澄道路乘
船肆擾聞海澄城中糧已匱乏而賊復日犯漳
州總督郎廷相復奏海賊猖獗而閩省兵單請
調江南浙江廣東三省滿漢官兵赴援漳泉又
請調三省水師戰艦并於福建召募水卒規取
厦門
上諭江南舟師調發岳州諸處京口亦為濱海要地廣
東之兵進𠞰祖逆鎮守潮州官兵及劉進忠所部官
兵又調往廣西梧州署副都統孟安等已率兵往援
漳州副都統雅塔里亦已率浙江大兵前赴福建此
三省之兵已隨在分遣不可復行調發且目下事機
援海澄為急郎廷相乃奏請調募舟師規取厦門不
合俱不准行大將軍康親王等身受全閩重寄宜將
雅塔里率往之兵并黃芳世郎廷相標下增設之兵
隨宜調遣務亟解海澄之圍撲滅犯漳賊寇
乙未
命將軍侯張勇移鎮甘州
張勇奏吳逆饋遺諸達頼台吉交相連結彜人
受其誘惑益肆窺伺蓄意欲圖入掠且逆賊已
知松潘茂州番中有通西寧大路恐潛乘間隙
侵茶馬之利
上諭甘州肅州凉州三處為邊陲要地往時特令提督
駐鎮甘州後因川賊侵犯秦州河東多事故移張勇
於蘭州今逆賊吳三桂交通彛人圖擾邊境不可不
加固守張勇久任邊鎮素著威名彛人懾服其仍移
鎮甘州調度防禦進邊彛人相機遣出如有不遵約
束恣意妄行嚴加隄備一面與大將軍公圖海等籌
畫酌便而行
五月庚子朔授大將軍貝勒尚善等進取機宜
先是
上諭兵部一等護衛雅圖侍讀學士格爾古德來自長
沙奏言投誠偽將軍林興珠向安親王言前岳州舟
師再戰興珠皆在今我船甚多宜分其半泊君山以
斷常德之道餘船泊香爐峽扁山布袋口諸處沿九
貴山陸路立營以斷長沙衡州之道則岳州賊路阻
塞縱有糧米而薪芻器用必致乏絶賊可不戰而斃
矣王令以此奏聞可即移文詹事宜昌阿知之
至是宜昌阿奏我兵進湖後於高家廟君山扁
山九貴山九馬嘴諸處聯落泊舟以斷賊路九
貴山復設陸營使水陸相望我船相去不遠縱
岳州賊出犯可以并力攻擊即長沙衡州常德
諸賊來援亦可合勢𠞰禦賊内外阻絶勢必窮
蹙如得岳州後宜進取何地彼時方行請
旨必致後期當如何進兵乞預示機宜
上諭宜昌阿所奏水陸大兵進攻岳州貝勒尚善等宜
熟計萬全以期速克既克之後即乘勢速取常德澧
州諸處勿令賊得為備尚善等前以所在逗留貽悞
大事今宜殫心竭力勉圖自效毋得仍蹈前轍玩日
稽時
命發京師兵赴福建更戍
上諭兵部進討福建官兵勞苦日久今撥每佐領護軍
一人甲兵二人前往代戍署副都統岳爾多已自福
建率蒙古兵來京即令統轄前往
調將軍頼塔等率師援海澄
大將軍康親王傑書奏海澄危急(臣)已檄駐守
廣東潮州將軍頼塔率所部兵之半及綠旗兵
來援餘兵令副都統沃伸巴圖魯統領同靖南
王耿精忠駐守潮州
上諭海澄被圍日久勢在危急將軍頼塔可率兵速往
救援潮州亦屬要地康親王更檄沃伸巴圖魯等嚴
加固守但海逆勢甚猖獗不可不增發官兵浙江既
有將軍總督巡撫總兵官足以固圉應選綠旗精兵
三千令提督石調聲統之速往應援如或稽遲從重
治罪
命總兵官黃芳泰襲封海澄公
先是海澄公黃芳世病篤上疏言(臣)叔梧弟芳
度全家殉難不遺一孤(臣)止一男甫及九歲(臣)
弟總兵官芳泰久歴戎行備嘗險阻乞令承襲
公爵已而芳世病故總督郎廷相以
聞
上命贈芳世少保以總兵官黃芳泰襲封海澄公
癸卯䘏出征兵士物故者
上諭兵部各路出征兵士有奮勇陣亡者有不習水土
病故者此屬皆累朝效力盡瘁殞身殊可憫惻今其
骸骨相繼而還念彼兵士悉皆貧苦應得䘏銀宜行
早給俾克殯葬爾部察明隨到即行奏發以副朕軫
䘏士卒至意
己酉
命調江寧提督楊捷為福建提督
先是
上諭吏兵二部向以閩省海疆要地雖經恢復海逆未
平民生凋敝撫綏防禦惟在文武大吏相與殫心料
理方于兵民有禆今總督郎廷相提督段應舉自簡
任以來為時已久山谷之伏莽未靖閭閻之困苦未
蘇吏治未見澄清營伍漫無整頓寇警頻聞地方躪
擾更有甚者海賊侵犯内地事前不能預防事後不
能勦禦皆由該總督提督庸懦無才職業不修所致
殊負簡任之意豈可仍令在任貽誤封疆大將軍康
親王參贊大臣等其會同嚴加確議密行具奏至是
康親王傑書等奏郎廷相等應嚴加處分
上諭郎廷相段應舉俱著解任吏兵二部嚴加議處江
寧提督楊捷謀勇兼優威望素著歴任巖疆兵民感
戴效力有年克稱厥職前以江南重地彈壓需人特
簡賢能用資料理邇者江南地方寧謐著有成效今
閩省海氛未靖正在用兵必得偉略竒材方克掃蕩
鯨鯢底定疆圉楊捷著以原銜加少保兼太子太保
調補福建全省水陸提督總兵官一切𠞰禦賊寇保
固地方戰守機宜全資殫心籌畫展布壯猷以副朕
簡擢倚任至意
庚戌
詔議叙嗒喇沁土默特部落塔布囊善達等
時署副都統岳爾多率出徵福建蒙古兵還京
上諭兵部理藩院曰喀喇沁土默特部落塔布囊善達
台吉察渾塔布囊霍濟格爾等奉調往浙聽大將軍
康親王調度各統所屬官兵徵𠞰逆賊後深入閩省
同大兵平定地方行間效力身先士卒衝鋒陷陣奮
勇用命深為可嘉宜降恩綸即行議叙以勵後效爾
部院會同速行議叙具奏
乙丑尚之信奏復高州雷州
之信及副都統額赫訥等於四月十一日抵電
白大敗賊衆越六日克其城祖澤清聞之宵遁
十九日恢復高州尋遣人招降雷州
平定三逆方略卷三十七
