欽定四庫全書
平定三逆方略卷二十二
康熙十五年三月癸未朔追封殉難海澄公黃芳
度王爵其將士皆贈官有差
海寇圍漳州芳度獨力死守孤城堅拒逆賊康
熙十四年十月初六日叛將吳淑等與賊通引
鄭錦入城漳州遂䧟芳度與標將蔡隆等力戰
而死闔門老幼暨從弟芳世芳泰家屬同及於
難芳世以狀聞
上諭海澄公黃芳度自逆賊變亂以來矢志忠貞保守
孤城勦殺逆賊屢建竒功及叛將吳淑勾引逆賊潛
獻城池海澄公奮勇血戰闔家殉難以報國恩以盡
臣節勲績茂著可優贈王爵如多羅郡王例遣大臣
致祭令芳世仍襲海澄公爵芳泰給拜他喇布勒哈
番其同時殉難副將蔡隆贈右都督遊擊朱武贈都
督僉事各致祭一次廕子弟一人為守偹外委官張
瓊陳謙戴鄰等俱贈都司僉事廕子弟一人以干總
用
丙戌將軍佛尼勒等奏敗賊於秦州城北
二月二十五日逆賊吳之茂率兵萬餘逼犯秦
州城北佛尼勒等同王進寶率滿漢兵奮擊大
敗之殺偽總兵四人擒偽總兵及參遊二百餘
人斬賊二千餘級
庚寅大將軍和碩康親王傑書奏官兵敗賊於温
州
偽都督曾養性偽將軍祖宏勲等於二月十七
日率賊四萬餘水陸來犯將軍貝子傅喇塔遣
副都統吉勒塔布沃伸巴圖魯等統滿洲蒙古
綠旗官兵分路逆戰斬賊二萬餘曾養性棄馬
赴水遁
趣大將軍康親王傑書等進兵
傑書䟽言(臣)屢檄貝子傅喇塔速取温州傅喇
塔乃稱温州形勝非舟師不能攻取且絫趣副
都統穆赫林吉勒塔布沃伸巴圖魯提督段應
舉等皆瞻顧不前(臣)察處州台州杭州衢州駐
兵皆不便輕發若大兵前進須别得官兵一枝
方克有濟請調江寧廣信兩處兵并調崇明京
口戰船水師以資進勦
上諭貝子傅喇塔始以待發紅衣礮為辭今又云必須
戰船且覽絫次移文前後互異初無定見殊負委任
我朝用兵紀律嚴肅從未有官兵抗違主帥不遵號
令者今副都統穆赫林吉勒塔布沃伸巴圖魯提督
段應舉等違令不前蔑視國法俟事平日嚴治其罪
至江寧廣信兵已經調發吉安别無可發之兵崇明
京口係瀕海重地舟師不可分遣况王奏報温州大
捷斬獲二萬餘級則餘賊無多何難翦滅速復温州
且命王為大將軍專委以戡定閩疆并非欲王安居
閑地但分遣諸帥而已今王坐守金華將及二載徒
以文移往來為事不親統官兵進勦則逆賊何日可
滅王其速檄貝子傅喇塔刻期取温如或不能即撤
傅喇塔還暫駐金華王親往温州督兵攻取克復之
日合兵進取福建毋得仍前瞻望貽誤軍機負朕委
任之意
趣大將軍貝勒尚善等進兵
尚善等奏(臣)聞安親王已至袁州即欲綂兵前
發但值久雨軍器難施若欲破賊濠拔其樁我
兵必致勞疲因是未敢輕動
上諭尚善等統率大兵静坐日久未移寸步朕屢授軍
機惟以雨雪為辭躑躅不前無非各持保身之計今
安親王已復萍鄉醴陵進取長沙豈湖南逆賊不防
他處獨固守岳州邪由此觀之繫征勦之力與不力
亦甚顯然矣爾等宜痛改前非奮力用命乘湖南逆
賊騷動之時仍遵前旨速行進兵毋失機會
癸巳
命大將軍順承郡王勒爾錦等乘機進兵
大將軍貝勒尚書等奏偵得逆賊吳三桂遣偽
將軍馬寶及彝陵南漳諸處賊兵分路應援長
沙
上諭大將軍安親王兵已深入賊赴援甚衆恐致相持
稽延時日貝勒尚善等宜乘機速取岳州儻未可取
則分兵繞過岳州絶賊餉道若慮岳州兵單可調武
昌兵以資防守其彝陵諸處賊勢既分順承郡王勒
爾錦貝勒察尼等或攻彝陵逆賊或整理舟師以張
渡江之勢俾賊撓亂不能救援長沙儻有隙可乘即
渡江酌量以行至南漳逆賊既退可調南漳諸處大
兵赴荆州併力破賊大將軍王等仍量留官兵同總
兵官劉成能防守南漳
尋荆州坐塘筆帖式報大將軍王已撤彝陵南
漳諸處滿兵合荆州兵令貝勒察尼守荆州王
親統大兵同總督蔡毓榮擬於本月十八十九
日間渡江前進
上諭渡江進勦事關重大大將軍王等仍宜相機行事
勿得輕敵
甲午大將軍順承郡王勒爾錦奏官兵敗賊於南
漳
時將軍噶爾漢等偵知逆賊有移動狀即遣參
領該斯海等先取靈機寨噶爾漢親率滿漢蒙
古兵攻賊大營於是月初一日師次太公山值
賊三千餘出營拒敵我兵分擊敗之追至馬騣
嶺賊遂潰遁
己亥大將軍貝勒尚善等奏官兵克君山
尚善等於是月初九日分布陸路官兵為進取
之勢以護軍統領額司泰督舟師入湖賊䑸數
百餘横列南潯港君山諸處奮擊皆敗之克復
君山岳州城下賊船來援我兵復擊敗之追十
餘里擒斬甚多獲船五十餘
辛丑
詔發兵援湖南
上諭議政王等岳州尚未恢復而大將軍安親王軍已
深上湖南亟宜增遣大兵應援大將軍圖海兵尚飼
馬懷慶應以戍守河南兵每佐領驍騎一人選才能
者署為夸蘭大率赴岳州其參領瑚什巴額勒布至
懷慶且令暫駐更發京師每佐領驍騎一人與盛京
兵一千五百人合為一營令參領達漢泰沙禮領之
速行抵河南日留盛京兵五百人付瑚什巴等防戍
河南府餘令達漢泰等率赴岳州前者大將軍貝勒
尚善等奏請增發每佐領兵四人便可分兵由雲溪
驛赴長沙今所發禁旅併河南盛京兵已足每佐領
四人之數此兵未到時若長岳二郡尚未收復大將
軍安親王酌撥官兵疾援長沙與大將軍安親王合
兵攻長沙定湖南其盛京兵千人速遣發大將軍圖
海軍前
壬寅追封提督陳福公爵
先是福以兵亂遇害報至
上命總督哈占等察其情狀以聞至是哈占奏據陳福
族弟禎言福為賊所害賊即乘夜南奔約二百
餘人
上諭提督陳福忠貞素篤為國㤀家勦除逆賊恢復疆
土勞績茂著兹統兵進勦身殞行間深可憫惻著優
贈公爵加為三等精竒尼哈番令其世襲賜祭二次
庚戌大將軍順承郡王勒爾錦奏帥師渡江時大
將軍安親王岳樂兵抵長沙彝陵賊勢既分
上趣荆州大兵渡江於是順承郡王勒爾錦量撤宜都
彝陵南漳兵授貝勒察尼靖寇將軍印以兵一
千留守荆州躬與諸大臣統滿洲蒙古漢軍綠
旗兵於是月十八日啟行至文村渡江敗賊於
石首虎渡口諸處焚其二營又察尼於十九日
遣署都統多謨克圖副都統巴喀等統兵渡江
敗賊於太平街焚其營我舟皆在南岸逼太平
街而泊
命將軍佛尼勒等邀擊來援秦州賊兵
佛尼勒等奏平凉偽總兵李國良王繼禎率賊
八千餘由靖寧來援秦州
上諭將軍佛尼勒等頃於秦州敗逆賊吳之茂是以王
輔臣遣李國良等應援宜速行邀擊毋使逆賊得以
并力將軍佛尼勒張勇巡撫華善等其共相籌度隨
宜調遣𠞰滅援秦州賊寇恢復靖寧
壬子改貴州提督趙頼為江西吉撫等處提督貴
州總兵官馬雲程為九江總兵官
時大將軍簡親王喇布奏江西綠旗官兵無可
調遣請以見駐九江貴州提督趙頼改為吉安
撫州等六府提督調至南昌同大兵恢復吉安
諸處提督趙國祚俟其旋師之日即統所部兵
為九江袁州等六府提督又請以見駐湖口貴
州左路總兵官馬程雲改為九江總兵官
上允其請又
諭喇布曰吉安繫廣東要路宜速恢復乃以調綠旗兵
為辭因循日月殊誤軍事今不必俟提督趙頼官兵
即遣將軍哈爾噶齊額楚等恢復吉安以通粤道
平定三逆方略卷二十二
