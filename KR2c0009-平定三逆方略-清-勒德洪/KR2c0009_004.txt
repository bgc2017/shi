欽定四庫全書
平定三逆方略卷四
康熙十三年三月乙丑朔
命諸路設筆帖式馳遞軍情
時
上以軍興孔亟驛遞奏報若如常期或悮軍機特令兵
部每四百里置筆帖式一員撥什庫一名以速
郵𫝊自京至荆州設筆帖式七自河南鄭州至
武昌設三自直隸真定至漢中設十遇有警急
軍務星馳接遞遲者以違悮軍機治罪尋又
諭兵部江西驛路近為衝要亦應設筆帖式馳遞自南
昌至京計十一程每程置筆帖式一員遇有警晝夜
馳遞
(臣)謹按兵貴神速往昔羽書旁午皆從驛𫝊
别無他策可使疾迅我
皇上睿略非常特於驛遞之外别設官以備馳驅往來
奏報每一晝夜可行千餘里且互相更代事
無稽悮人不疲勞諸將雖遠在軍中而禀承
廟算恒如在几席之前
聖謨區畫
尺一所傳亦星馳電擊於數千里之外故能决機制勝
削平巨憝用奏膚功郵𫝊之速其有禆於軍
機者大矣
都統鄂鼐兵扺荆州
丙寅暫停廣東裁兵
廣東經制額兵七萬六千八百二十人康熙八
年議裁一萬二千八百二十人除汰過外尚有
未裁兵六千餘至是
上諭兵部粤東海疆幅員遼闊未裁之兵仍留之以資
守禦
丁夘
命都察院左都御史多諾兵部侍郎勒布内閣學士李
仙根往荆州督理大兵糧餉
時諸臣往
賜之勅印
勅曰兹以滇黔煽亂大兵進𠞰軍需浩繁職任重大必
須專官綜理始克允濟特命爾多諾總理大兵糧餉
撫民事務勒布李仙根協理大兵糧餉撫民事務凡
大兵所到之地備辦糧餉支給如遇轉輸不便處所
與兵主王將軍等會同商酌以行督撫以下大小各
官有能不苦累百姓不悞糧餉者許爾等題叙奬勸
如有苦累百姓稽遲糧餉者即行題參議處支給大
兵糧餉酌量辦理解運糧餉酌量取調官兵護送其
辦理兵餉地方官如致遲悞護送錢糧官兵或不如
數遣發或護送有怠玩之處應題參者即行題參應
治罪者即行治罪仍綜核錢糧出入嚴察虚冒招撫
土著大兵經過地方流離百姓務令得所兼理湖廣
等處地方驛遞事務勅中開載未盡事宜聽爾便宜
區畫爾等膺兹重寄須持廉秉公攄忠殫力俾軍儲
充裕驛站無稽民生乂安地方綏靖斯稱委任如因
循怠忽或措置乖方致悮重任責有所歸爾等慎之
庚午
命和碩額駙華善為安南將軍帥師鎮守京口
副都統馬思文楊鳳翔内閣學士薩海同往諸
臣瀕行
召入内廷
上面諭之曰兹以京口地當要害特遣爾等率兵往鎮
雖駐其地儻傍近有警亦宜應援軍行往來與駐防
之地務嚴禁軍士勿得擾民聞前者兵行所過率多
擾害爾等當以為戒否則罪有所歸
壬申
諭大將軍順承郡王勒爾錦及諸將等進兵
上諭勒爾錦等曰朕覽都統巴爾布護軍統領伊勒都
齊額司泰前鋒統領碩岱等奏皆云以八月間進兵
恢復疆土朕思雲貴尚未可輕進必俟四川全定之
後方圖進取但湖南地界南連粤西東扺江右安慶
近長沙副將又已降賊兵船盡為賊有今惟當相機
速取常德以斷長沙後路使賊彼此不及應援更以
將軍尼雅翰都統珠滿等統兵進逼長沙則長沙之
賊非來降即棄城遁矣如此則賊膽自落百姓早得
歸耕於我進取雲貴之師誠大有禆益也若不急行
攻取使賊勢漸增妨民稼穡我兵深入芻糧轉運區
處倍難據理揆度如此兵在千里之外豈能遥為指
示但民心業已動搖廣西音信又隔儻江西更有賊
警勢必遣發禁旅不惟饋餉浩繁且恐兵民之心又
生叵測爾等前出師時止言進取雲貴之期不過八
月耳今賊猶未至而已叛之長澧常德諸處乃亦欲
待之八月設各處再有變者王將分兵以討否乎分
之則兵單以次撲𠞰則馬疲矣為今之計惟先取常
德長沙以寒賊膽方為制勝王宜集衆議以行又
諭曰比聞逆賊吳三桂身至常德王所統兵馬稍加休
息進取常澧之時狡寇知不能敵或出全力冒死以
犯岳州武昌未可料也王若進兵當密示將軍尼雅
翰都統珠滿各於所往之地酌其近遠約定行期共
圖前進庶幾萬全其荆州武昌兩地軍機互相關白
務宜回顧武昌王等仍相機以行尋巡撫張朝珍奏
至稱吳三桂兵水陸齊進將犯岳州密遣賊二
人潛入州城參將李國棟私行納欵
乙亥大將軍順承郡王勒爾錦帥師抵荆州
庚辰耿精忠反執福建總督范承謨
精忠素庸劣然好亂樂禍又為三桂煽惑見湖
南用兵有異志謀據福建是日紿總督范承謨
會議軍事至則執之遂舉兵范承謨罵賊不屈
賊幽之巡撫劉秉政從賊杭州將軍圖喇以是
月三十日奏
聞
甲申
命諸臣薦舉人材
上諭吏部大兵進𠞰逆賊指日蕩平地方恢復之後即
應設官撫綏民生料理事務頃以需人甚急已將漢
軍堪用人員照該督撫所請發往軍前候用其漢人
中素有清操及才能堪任繁劇者不拘資格著漢官
大學士以下三品堂官以上據實保舉發往軍前與
漢軍官員一體并用務期虚公舉薦有禆地方以副
朕廣攬人才之意
命副都統根特巴圖魯等援吉安袁州提督趙國祚駐
防南昌
巡撫董衛國疏稱長沙張夏二賊欲犯江西袁
州吉安地方有累卵之危請
勅江南江西總督及防守江寧諸將領大兵速赴江西
相機𠞰守
上諭副都統根特巴圖魯現駐南昌若袁州吉安有警
即率領滿漢官兵𠞰禦長沙冇可乘之機亦相機以
行根特巴圖魯前往則南昌空虚可慮令提督趙國
祚即率官兵駐防
乙酉大將軍順承郡王勒爾錦奏官兵敗賊於彛
陵
時逆賊萬餘水陸齊犯彛陵於江兩岸各列五
營是月初四日官兵奮力擊敗之獲其船賊遁
回宜都是日勒爾錦奏
聞
壬辰
命内大臣希爾根為定南將軍禮部尚書哈爾噶齊副
之帥師赴江西
護軍統領桑格參贊軍務吏部侍郎舒恕署前
鋒統領及先遣往江西副都統根特巴圖魯席
布亦同參軍務
總督蔡毓榮奏楊來嘉叛於穀城
襄陽總兵官楊來嘉於是月十五日叛欲挾榖
城官兵遁入西山調南漳遊擊李文忠會兵代
池文忠不從具文申報毓榮以
聞
上嘉文忠授以副將職銜
定綠旗官兵賞格
先是
上諭兵部凡綠旗官兵效力行間立有破敵功績者理
應議叙給與官職賞賚
部臣遵
旨議凡綠旗官兵攻城克敵等功除已有定例議叙外
如陣亡殉難官員自千總至兵丁例給䘏銀而
提督以至衛千總向未議及其大小各官俱准
蔭子弟而千把總微弁不與嗣後照級高下俱
准給䘏銀與蔭又如大兵所至之處或敵人堅
壁相拒或大列陣勢相迎有能挺身先登以及
越衆衝鋒者各依論功次第授以守備千把總
等官至如先躍敵船立功者各依船大小等第
授以都司僉書守備千把總等官並各給賞銀
有差以示鼓勵議上
從之著為令
諭都統覺羅巴爾布護軍統領伊勒都齊速赴武昌
時武昌有警故令巴爾布伊勒都齊以文到日
速赴武昌
甲午
命副都統李林隆領兵赴襄陽
林隆率漢軍官兵赴襄陽同都統范達禮協守
令達禮總統如鄖陽等處有警達禮即酌量應
援
將軍瓦爾喀奏克陽平關
時逆賊萬餘竊踞陽平關布列營伍設伏守險
是月十八日瓦爾喀同署前鋒統領穆占等率
官兵進𠞰自野孤嶺直扺陽平奮勇衝擊擒斬
賊衆三千有餘復取陽平關及三寨
平定三逆方略卷四
