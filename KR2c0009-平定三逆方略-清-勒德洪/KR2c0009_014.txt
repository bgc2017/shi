欽定四庫全書
平定三逆方略卷十四
康熙十四年四月己丑朔
命總兵官張和善率所部兵還真定
上諭兵部曰曩者一有賊警即遣真定官兵赴楚防守
已閱年餘備極勞苦今武昌見有滿洲蒙古及撫標
城守水師兵可令真定總兵官張和善率所部仍回
原汎
乙未封將軍張勇為靖逆侯授西寧總兵官王進
寳世職
時王輔臣遣人持吴三桂偽諭劄印投勇勇斬
其使以
聞進寳擒獲間諜舉首輔臣逆書
上嘉之封勇靖逆侯授進寳阿思哈尼哈番
丙申
命將軍佛尼勒等勦仙逸關諸賊
先是
命佛尼勒率兵開棧道進漢中至是總督哈占奏報仙
逸關有賊三千餘夸蘭大宗柱等兵不滿四百
難以防禦又平隴之間亦有賊三千餘竊踞華
亭
上諭仙逸關係通大兵要路將軍佛尼勒親統官兵勦
滅諸賊或令副都統德業立延布領兵赴勦其酌量
速行
丁未
命鄂爾多斯兵進邊會勦
上諭兵部曰理藩院郎中喀喇賫來報文鄂爾多斯部
落多羅郡王固嚕多羅貝勒索諾木固山貝子達爾
扎鎮國公都棱以提督陳福等移會徵兵俱量行遣
發駐邊外候調又達爾扎親統所部即欲進邊前者
本以隆冬雪盛暫止其進兵今彼既調兵而來可即
令入邊會同提督總兵等兩路進勦郎中額業圖員
外郎拉篤祜即參贊軍務至鄂爾多斯兵進邊之後
糧餉毋得缺乏額業圖等如戶部所定餉額從所屬
有司支取散給
癸丑將軍侯張勇等奏官兵復臨洮
時偽總兵陳可等據臨洮總兵官王進寳率綠
旗官軍及土兵由金縣提標兵由沙泥站兩路
進攻三月二十三日真抵臨洮拔其城
甲寅
詔撫左翼察哈爾
時調宣府左翼四旗察哈爾鎮大同衆譟毁邊
墻私遁參領舒什蘭以
聞
上命察哈爾散秩大臣綽爾濟都爾瑪等副以八旗官
員及侍衛賫
勅撫之曰昔察哈爾潰散時爾等祖父來歸
太宗文皇帝以次賜與世職分隸八旗眷顧撫養以迄於
兹吴三桂造亂調爾駐守地方今參領舒什蘭奏爾
等不請於主者遽爾遁歸理應治罪但先既調爾八
旗察哈爾同官兵進勦今又盡徵餘兵爾等或慮妻
子牲畜無人養育馬又羸瘦難以從征以此亡歸其
情可恕今特行寬宥其各返故伍如常毋生疑畏昔
額哲阿布柰被俘不沒入旗下為奴尚額哲以公主
封為親王所部人員亦加撫養亡國苗裔無功而施
大恩若此古所希有阿布柰曾有大罪又全其命以
其子布爾尼襲封親王布爾尼不思報效背恩叛逆
故命大將軍信郡王率兵進討於是月二十二日大
破之荅鹿盡殱其衆科爾沁等諸部王貝勒貝子公
台吉等俱以布爾尼罪大惡極發兵會勦恐爾等不
知此等情事妄惑流言䧟於罪罟故特賜曉諭
調兵援秦州漢中
大將軍貝勒洞鄂等奏逆賊萬餘自四川來援
秦州屯於南山(臣)等勦禦内外賊寇兵力單薄
已令副都統延布率兵六百守隴州副都統德
業立率兵六百守仙逸關將軍佛尼勒率每佐
領兵一人速來軍前請再將西安官兵酌量調
發
上諭貝勒洞鄂等圍困秦州所關最重倘秦州之軍可
慮西安亦且難保今佛尼勒雖已調至而兵力尚單
除荆州調往每佐領兵一人外或西安兵或附近汎
兵令總督哈占鄂善等速撥五百人赴秦州并令總
督周有德亦率所部兵星馳前往同貝勒等會勦賊
寇俟擊敗川賊後貝勒等即酌分官兵赴援漢中尋
又
諭漢中地屬緊要不必俟下秦州即宜發兵赴援可令
將軍鄂泰率駐防太原盛京兵前往西安至日總督
哈占等擇西安兵内馬肥者并酌分隴州寳雞兵俱
付副都統德業立率往漢中其鄂泰建威將軍印留
與署副都統烏丹代署如烏丹與平逆將軍畢力克
圖軍合則用畢力克圖印烏丹為參贊更自京師發
每佐領驍騎一人令署副都統一人率赴太原
乙夘
諭總兵官孫思克防邊
廵撫華善等奏邊外蒙古前犯洪崖堡今又乘
我兵進勦河東乃拆毁關隘襲執官吏與官兵
會戰永固城副將陳達戰歿
上命孫思克嚴飭將弁加意防備邊疆如蒙古仍行肆
害即率兵勦禦陳達如例恩䘏復遣使往
諭達賴台吉約束部落毋為邊患會達賴喇嘛使來并
予勅使轉諭達賴台吉
勅曰
皇帝勅諭達賴喇嘛吴三桂初叛朕諭喇嘛大兵分路
進討若三桂勢蹙投降喇嘛其即執送續覽喇嘛奏
云吴三桂背主負國人皆惡之不來則已來即縳之
以獻三桂曾取界得毋楊大毋二城今已發兵攻取
防守沿邊若欲徵兵深入惟候詔旨又言達賴台吉
故居土默特今遣居胡虎諾兒令其有事則相援無
事則鈐轄其部屬朕思自
聖祖太宗皇帝
聖父世祖皇帝至今遣使往來恩禮無間喇嘛崇尚信義
必如所奏而行故遂以達賴台吉等進兵滇蜀之故
曉諭兩省及達賴台吉尋辭以松潘路險未進四川
喇嘛又奏言蒙古兵力雖強難以進邊縱得城池恐
其貪據且西南地熱風土不宜若三桂力窮乞免其
死罪萬一鴟張莫若裂土罷兵三桂乃明時微弁父
死流賊搖尾乞降
世祖皇帝優擢封王尚其子以公主朕又寵加親王所受
恩典不但越絶朝臣盖自古所罕有三桂負此殊恩
搆釁殘民天人共憤朕乃天下臣民之主豈容裂土
罷兵但果悔罪來歸亦當待以不死今將軍張勇等
奏達賴台吉諸部落入邊侵掠彼以王輔臣倡亂内
地亦皆騷動故也今西陲晏然内地無事已下勅禁
諭達賴喇嘛宜確守前言令其統轄部屬毋得生事
擾民
戊午
命内大臣國舅佟國綱為安北將軍帥師鎮宣府
散秩大臣綽爾濟等奏(臣)等至張家口詢關吏
據云本月二十七日察哈爾兵至鄂西奚地方
將
御馬厰并諸大臣牧馬人役附近旗下蒙古婦女牲畜
盡行掠去及(臣)等至齊澇地方遣一等侍衛阿
納等前進遇察哈爾被脅四人遂擒以歸其言
亦如之(臣)等欲竟將
勅諭送往恐此輩無知不體
聖意故將
詔旨大略抄寫即令擒來二人賫送精竒尼哈番阿遇
席等復遣二人傳諭被掠人衆
上諭察哈爾兵狂悖如此應發兵防禦其授内大臣國
舅佟國綱為安北將軍率每佐領護軍一人驍騎二
人往鎮宣府令護軍統領傑殷副都統恰塔偕往以
散秩大臣綽爾濟都爾瑪為署都統并預參贊
平定三逆方略卷十四
