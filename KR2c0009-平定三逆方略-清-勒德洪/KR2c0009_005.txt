欽定四庫全書
平定三逆方略卷五
康熙十三年四月丙申
諭諸將帥防禦機宜
時奉使雲南侍郎哲勒肯等還至武昌携有吳
三桂奏章將軍尼雅翰疏
聞
上諭大將軍順承郡王勒爾錦將軍尼雅翰瓦爾喀赫
業副都統根特巴圖魯席布及平南王尚可喜總督
金光祖曰將軍尼雅翰奏言奉使雲南大臣已至武
昌有吳三桂奏本朕思吳三桂素多狡詐此中疑有
詭計如吳三桂服罪請降王及將軍等仍議招致之
益加警備毋堕奸謀即三桂束身歸命王等但以禮
受降其官屬當益加嚴防不可分散兵力急於前進
務相機以行
丁酉總督蔡毓榮奏洪福叛於鄖陽提督佟國瑶
等率兵擊敗之
鄖陽副將洪福素與楊來嘉合謀於三月十九
日以所部兵叛圍攻提督佟國瑶署國瑶同遊
擊杜英率兵奮擊敗之福引兵宵遁
己亥革總督蔡毓榮職降鄂善五級俱留任戴罪
圖功
吏兵二部奏蔡毓榮總督川湖聞吳三桂反叛
不能安民心固疆圉不令提督桑額往守常德
致常澧長岳相繼陷賊應革職雲南總督鄂善
既奉
旨與蔡毓榮公議軍機事務地方失守罪亦難逭應降
五級調用
上命蔡毓榮革職鄂善降五級各留任戴罪圖功
命内大臣阿密達領兵赴懷慶
上諭議政王等頃安塘筆帖式向侍衛關保言河北總
兵蔡禄潛通叛鎮楊來嘉令兵丁借稱捕魚披甲行
走有叛状民心驚疑著内大臣阿密達帶每佐領護
軍一人每旗護軍參領一員速赴懷慶詳問蔡禄捕
魚之由此行官兵該部量給馬匹翼日阿密達即率
兵起行
癸夘調副都統德業立協守襄陽
上命經略莫洛將軍席卜臣總督哈占於西安閒丁内
選數百人令其披甲給以馬匹器械并席卜臣等所
領兵内每佐領出驍騎一人令副都統德業立領赴
襄陽同都統范達禮鎮守内大臣阿密達事竣所領
護軍亦令德業立率往以資守禦其襄陽副都統託
代於德業立至時即領其所部官兵赴順承郡王軍
前
甲辰
命平南王尚可喜總督金光祖參酌軍務機宜
先是可喜奏言孫延齡偽檄有三藩之語閩省
又倏告變(臣)與耿精忠本係姻婭不能不踧踖
於中竊(臣)叨王位年已七十有餘雖至愚至陋
豈肯向逆賊再求功名富貴乎惟知捐驅矢志
極力撐持保固嶺南一塊土以表(臣)始終之誠
奏上得
旨王累朝勲舊性篤忠貞朕心久已洞悉近復屢攄猷
略保固巖疆厥功甚茂攬奏披瀝悃忱深為可嘉著
益殫心料理相機𠞰禦以副朕倚任之意至是
上復諭兵部平南王尚可喜所奏調遣官兵保固疆圉
忠誠顯著深為可嘉兩廣一應軍機調遣及固守地
方事宜著可喜與總督金光祖同心合力務酌萬全
下巡撫盧震獄
先因偏沅巡撫盧震棄長沙奔回
上遣部員往逮之至是至京法司讞奏震為封疆大臣
乃於長沙未變之先委地潜逃罪應死
上命下震獄
命都統拉哈達為鎮東將軍帥師駐兖州
先是遣理藩院郎中馬喇等調發喀喇沁土默
特部落兵至是
上諭議政王等兖州駐防官兵既調江西今授都統拉
哈達為鎮東將軍同副都統伯穆赫林幹都海率滿
洲蒙古每佐領驍騎一人及所調喀喇沁土默特兵
二千人往駐兖州穆赫林幹都海參贊軍務尋拉哈
達起行
上面諭之曰爾等毋得犯民間秋毫并嚴禁兵丁勿行
擾害其副都統穆赫林俟蒙古兵到時隨後遣發
乙巳以平南王尚可喜子之孝襲王爵
可喜奏稱
太宗皇帝時襲職之子不論年長必選才能今(臣)年逾七
十若不早决於生前竊恐僨轅于異日(臣)察衆
子中惟次子都統尚之孝律已端慎馭下寬厚
可繼(臣)職至於軍機戰守緩急事宜(臣)雖哀老
不能馳驅然一日尚存當盡一日之心指揮調
度斷不至有悮封疆也疏入
上允之
丁未
詔削奪孫延齡官爵宣諭廣西軍民
上諭兵部逆賊孫延齡原係定南王下末弁之子本無
才能功績祇緣定南王孔有德航海歸誠出師盡節
世祖章皇帝憫其忠勲茂著官兵人等不忍分離收合散
亡俾為一旅仍以所屬官員統之養贍加恩概從優
厚迨朕御極念延齡既配王女理應量加寵榮故授
為將軍使之管理定南王所遺官兵鎮守粤西在延
齡叨冒榮階自應恪恭職掌殫忠報效乃涖任以來
屢有過犯及累經王永年等訐奏贓罪部議從重處
分朕猶以定南王之功曲加貸宥仍令管兵如故近
復賜以撫蠻將軍之印委任有加恩寵罔替不意延
齡包蔵禍心背恩忘義結連逆賊吳三桂輒行反叛
煽亂地方國法難容宜加顯戮令削其將軍職銜大
兵指日進𠞰立正典刑但念其所管官兵係定南王
所屬受恩累朝忠義素著必不甘心從逆隳棄前勲
其所管人員及地方官兵有能擒斬延齡投獻軍前
者優加爵賞或以兵馬城池納欵者論功叙錄或力
有不逮能自拔來歸者亦免罪收用至于伊等父兄
子弟見在京城直隸各省者概不株連毋得心懷疑
畏自罹法網負朕好生之意爾部即速行遍諭
調江寧諸處兵援浙江
先是
上諭江寧將軍額楚總督阿席熙曰閩中告變兩浙需
兵杭州將軍圖喇等如調爾滿兵時令副都統一員
馬兵千名水陸往援爾等當預偹以俟爾兵若行可
調安慶察哈爾兵至江寧鎮守并
諭杭州將軍圖喇總督李之芳提督塞伯理等曰耿精
忠反叛爾等率領滿漢官兵應作何防禦固守相機
而行朕已勅駐防江寧滿兵預偹若有需用滿兵之
時向江寧調取至是福建事急
上復命江寧預偹之兵不必俟調副都統瑚圖即統率
從水陸速赴杭州駐劄安慶副都統瑪哈達親率所
部官兵及江寧左翼察哈爾官兵并速赴杭州同將
軍圖喇等酌行將軍華善于所部漢軍内擇馬肥者
五百人令夸蘭大二員領之亦即赴杭州聽圖喇等
調遣其安慶右翼察哈爾官兵移守江寧華善仍令
送赴京口
(臣)謹按耿逆倡亂閩中兩浙密邇賊巢所關
綦重兩浙固則江南財賦之地安堵無虞
皇上燭知形勢要害故
勅守土之臣盡力固圉呼吸之間援兵四集賊進無所
據師老而潰仙霞不守蓋扼要争先之效也
吳應熊等伏誅
吳三桂初反時執其子應熊孫世霖等拘之三
月兵部尚書王熙及戸科給事中顧圖奏請將
應熊等速正典刑疏入下議政王貝勒大臣集
議既王等議覆於是
命將應熊世霖處絞其餘人犯分别正法復
諭兵刑二部逆賊吳三桂值明季闖賊之變委身從賊
尋窮竄來歸
世祖章皇帝念其投誠優封王爵授之軍旅委以事權異
數殊恩振古未有爰及朕躬特進親王倚任等于腹
心恩禮加于勲舊方期感恩圖報殫極忠忱詎意三
桂以梟獍之資懷徂詐之計陰圖不軌自起釁端藉
請搬移輒行叛逆煽惑奸宄荼毒生靈極惡窮兇神
人共憤已經遣發大兵進𠞰刻期蕩平諸王大臣會
議反逆子孫理應誅戮以彰國法再三奏請朕尚冀
其悔禍自新束身待罪未忍加誅近覽三桂奏章詞
語乖戾妄行乞請諸王大臣咸以三桂怙惡不悛其
子孫即宜棄市義難寬緩朕思亂臣賊子孽由自作
刑章具在衆論僉同朕亦不得而曲貸之也法應如
廷議將吳應熊吳世霖并其餘子俱凌遲處死但以
應熊久在近侍朕心不忍故將應熊及其子世霖處
絞其餘應坐人犯分别正法所有干連人等情罪稍
可矜原者勅所司概行省釋以昭法外之仁爾二部
即通行曉諭内外軍民人等俾咸悉朕意
戊申
命給甘肅提督張勇世職
時勇舉首偽書并執逆使
上嘉其忠因給一等阿達哈哈番
己酉增遣滿兵守江寧
上諭議政王等江寧滿兵既分千人援浙恐江寧兵單
可出包衣佐領兵千人八旗每佐領驍騎二人往守
江寧以駐懷慶内大臣阿密達為總統在京副都統
拉哈吉勒塔布為兩翼領之尋授阿密達為揚威將
軍
庚戍奬諭平南王尚可喜
可喜奏逆賊吳三桂差奸細二人送書到(臣臣)
不勝髮指即擒執來使將逆書一併解送
上諭覽王奏逆賊吳三桂差人投送約結逆書王即將
差來奸細二人鎻拿解京併原書舉發具見王純忠
為國堅貞不渝屢著謨猷巖疆攸頼克副倚任之意
朕心深為嘉悦事平之日該部從優議奏
命禁耿昭忠等於家
上諭議政王等耿精忠背恩反叛耿昭忠耿聚忠雖與
吳應熊不同但係彼親弟國法亦難容縱著並禁於
一室其屬下官員俱著間住議政王等又請並禁其
諸兄弟
上從之
辛亥
命都統賴塔為平南將軍赴浙江
上諭議政王等副都統瑪哈達瑚圖部下兵及將軍華
善所分遣兵以都統賴塔為平南將軍赴杭州統領
𠞰禦瑪哈達瑚圖並同𠫭贊其杭州駐防官兵仍聽
將軍圖喇哈轄一切𠞰守事宜賴塔圖喇商酌以行
命副將軍哈爾噶齊帥師暫駐江寧
將軍希爾根等帥師之江西是日起行
上命副將軍哈爾噶齊前鋒統領覺羅舒恕領兵一半
先行暫趨江寧駐防俟内大臣阿密達等兵至仍赴
江西
癸丑大將軍順承郡王勒爾錦奏官兵敗賊於彛
陵
是月初八日偽將軍陶繼智偽總兵張權元等
自宜都率賊萬餘水陸來犯彛陵都統鄂鼐副
都統根特總兵官徐治都等率兵進擊斬賊甚
多獲船六十餘艘
甲寅
命選副將堪任總兵者
上諭兵部總兵官職任重大必得賢能方可勝任今員
缺甚多尚未得人著將副將内堪任總兵者開列具
奏以備任用
宣諭從逆官員兵士
上諭兵部逆賊吳三桂反叛所在鎮守地方文武各官
因兵單力微不能拒敵欲棄城來奔又懼國法難逭
迫於不得已而附從者有之或為奸計訛言所搖惑
無知而附從者有之今大兵齊集刻期𠞰滅逆賊盡
絶根株朕念附從之徒皆朕赤子一時迷惑情非得
已恐大兵進𠞰概行誅戮朕心實為不忍若有能自
悔前罪或獻城池或率兵卒或斬殺逆賊頭目獻其
首級來投者俱行免罪給以原官仍論功議叙若愚
頑武弁執迷不悟助惡不悛部下有心懷忠義之士
或擒斬逆弁或約獻城池或率領黨類來投俱從優
議叙授官給賞爾部通行曉諭
乙夘
勅諸路將帥大臣節核糧餉
上諭戸部各省用兵錢糧煩費其令出征王貝勒將軍
經略都統經理錢粮大臣及所在總督巡撫等凢各
處軍需務期節省兵馬錢粮據實支散悉除浮冒
戊午蔡禄謀叛伏誅
内大臣阿密達領兵至懷慶擒獲蔡禄以
聞
上手勅諭之曰爾行未踰旬克濟厥事以遏亂萌朕心
深為嘉悦但人命關係最重須嚴審得實方可正法
毋得株連無辜至所俘人口散給士卒宜重賞被傷
者以示鼓勸至是阿密達訊鞠得其謀叛實迹奏請
上命將蔡禄父子并同謀者俱行正法尋
諭兵刑二部蔡禄係海上投誠之人念其來歸加以職
銜給之世爵復優擢河南河北總兵官正宜殫竭忠
忱力圖報效乃潜蓄逆謀欲應吳逆治甲練兵約期
煽亂經坐塘筆帖式密報遣内大臣阿密逹前往察
勘並不出迎及入城至伊署輒敢施放矢礟拒敵因
其叛形顯著俱已收執奏請正法朕恐有冤誣復令
詳加審鞫據其兵丁家人口供俱稱蔡禄造鳥鎗購
騾馬與楊來嘉往來同謀約應吳逆謀反情真即將
蔡禄父子并其姪蔡鼎席及同謀罪犯人等俱行正
法其餘投誠墾荒弁兵事無干涉者概不株連叛逆
法所必誅良善務加綏輯國有成憲軍民無得驚疑
爾二部即通行曉諭俾咸悉朕意
(臣)謹按河南密邇畿輔旁通秦晉齊楚諸境
乃四達之區也蔡禄叨居節鎮負恩思亂與
楊來嘉潜相搆煽以應吳逆若撲滅不早則
中州騷動兵民為不寧矣
皇上一聞其状隨默運神機夕發
諭旨命阿密達率兵以往質明即令啟行中外皆莫測
所以迨阿密達星馳至懷慶出蔡禄之不意
俾弗暇措手遂就執訊果盡得其反迹乃誅
禄父子撫定其一軍是役也師不踰旬民無
惶擾而亂萌銷遏大河南北安堵如故皆由
皇上之運籌至密而决策至速也
命訪海澄公黃梧等聲問
上諭兵部耿精忠反叛海澄公黃梧提督王進功隔越漳
泉與浙江聲問不通著平南王及兩廣總督廣東巡
撫江西巡撫浙江將軍總督等由廣東江西浙江設
法遣人於梧進功處確探消息若梧進功等能各守
地方令其固守倘力單不能自守廣東江西何處可
通著來會合
命副都統根特巴圖魯等領兵赴廣東
平南王尚可喜奏據報吳三桂遣賊兵二萬屯
劄黃沙河桂林兵民俱戴氊帽若孫吳二逆合
兵一處則勢益猖獗乞就近調撥大兵速來廣
東會同(臣)兵𠞰滅孫逆
上命副都統根特巴圖魯席布等俟將軍希爾根哈爾
噶齊等兵至江西即率所部官兵急赴廣東同平南
王尚可喜商酌以行尋授根特巴圖魯為平寇將軍
己未
勅江南總督提督防守崇明
浙江提督塞伯理奏耿逆交通吳逆結連鄭寇
沿海一帶皆可揚帆直入内地至江南崇明一
邑孤懸海外尤屬可虞
上諭浙江及江寧京口諸處俱已遣發大兵崇明一邑
雖云孤懸海外亦有重兵駐防但時方戒嚴著江南
總督提督飭令崇明鎮將嚴加警偹倘有賊警總督
提督即會將軍額楚華善王之鼎等公同謀議守禦
接應
辛酉
詔削奪耿精忠官爵宣諭福建軍民
上諭兵部逆賊耿精忠庸懦無能癡愚寡識祗緣伊祖
耿仲明航海來歸
太宗文皇帝念其投誠之功特封王爵寵眷優隆
世祖章皇帝定鼎燕京復加委任令其統兵鎮粤中道殞
身其子耿繼茂叨恩承襲兩鎮巖疆恪恭職守朕眷
懷勲裔恩禮有加及其病亾尤深軫恤特遣部臣頒
賜勅諭俾耿精忠襲封王爵自伊祖父以及伊身受
恩三世四十餘年在精忠賴祖父之餘勲冒朝廷之
崇秩自宜感恩圖報殫竭忠誠不意包藏禍心潜謀
不軌乘吳逆之變輒行反叛煽亂地方罪惡昭彰國
法難宥今削其王爵遣發大兵進𠞰指日蕩平但念
其所屬官兵及地方官員軍民人等或被逆賊迫脅
雖懷忠義莫能自明恐大兵一到玉石難分有能擒
斬精忠投獻軍前者優加爵賞或以兵馬城池納欵
者論功叙錄或力有不逮自拔來歸者亦免罪收用
其直隸各省文武官員人等有原係精忠所屬之人
概從寬宥雖有父子兄弟見在福建者亦不株連毋
得心懷疑畏自罹法網負朕好生之意爾部即速行
遍諭
癸亥
宣諭平南王尚可喜
時可喜屢奏調發官兵征𠞰逆賊復奏長江宜
設舟師偹禦
上嘉之令兵部以分遣禁旅諸路調度情形移會可喜
曰今寧南靖寇大將軍順承郡王及貝勒等率
領大兵由常澧進平雲貴鎮南將軍尼雅翰都
統珠滿巴爾布等帥師由武昌水陸進取岳長
直入廣西都統伊里布等帥師駐鎮彛陵都統
范達禮副都統德業立等帥師駐鎮鄖襄安西
將軍赫業副將軍瑚里布西安將軍瓦爾哈等
帥師由漢中進取四川副都統科爾崑吳國禎
等帥師駐防漢中鎮西將軍席卜臣等帥師駐
防西安復遣尚書莫洛經略陜西等處帥大兵
居中調度鎮東將軍拉哈等帥師於山東河南
江南要地駐防安南將軍華善等帥滿洲漢軍
官兵同鎮海將軍王之鼎等於京口水陸駐防
楊威將軍阿密達等帥師同江寧將軍額楚等
防守江寧安慶沿江險要平南將軍賴塔帥師
由浙江平定福建浙江將軍圖喇帥師駐鎮杭
州兼防海疆定南將軍希爾根副將軍哈爾噶
齊等亦帥師由江西建昌廣信平定福建副都
統根特巴圖魯席布等帥師赴廣東會同該藩
進𠞰一切機宜𠫭酌以行
平定三逆方略卷五
