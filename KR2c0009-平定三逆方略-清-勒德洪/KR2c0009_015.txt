欽定四庫全書
平定三逆方略卷十五
康熙十四年五月壬戌大將軍安親王岳樂奏復
建昌
岳樂等進取建昌於四月二十五日抵長興賊
將邵連登等率賊八萬餘水陸迎敵岳樂與將
軍希爾根等分布官兵擊敗之斬獲甚衆遂復
其城
庚午侍衛竒塔特等奏左翼察哈爾輸誠
先是一等侍衛竒塔特博羅特等齎
勅招撫左翼察哈爾至是奏(臣)等於本月初七日抵察
哈爾營問以叛故據云右翼四旗被戮將馬分
給綠旗今又欲調左翼四旗至大同誅之又聞
四十九旗部落俱叛我等妻拏為所俘掠故衆
心驚惶毁墻私遁以致擅奪牲畜遣人交通布
爾尼此皆我等死罪豈望生全(臣)等因頒
赦詔察哈爾欣感遂復歸順
(臣)謹按先因陜西有警調左翼四旗察哈爾
駐鎮宣府嗣布爾尼叛搆造流言轉相煽動
若輩怵於其說遂毁邊墻私遁意欲仍歸故
地依附黨類
皇上諒其頑冥無知特因一時疑惑疑懼逃歸不忍遽
加誅戮乃遣竒塔特等前往招撫諭以
國家優遇察哈爾之恩併疏布爾尼倍逆罪状大兵勦
滅情形委曲開示曠若發蒙所以羣心聳悟
銜
恩悔罪踴躍歸誠仰見
皇上大德好生真上侔乎天地也
甲戌
命都統海爾圖總督周有德等平仙逸關賊運紅衣礟
至秦州
送礟都統海爾圖等奏(臣)等於本月初八日抵
西安聞自荆州來之兵及貝勒催買弓矢護衛
俱為賊阻暫駐隴州仙逸關諸處若不滅此賊
恐紅衣礟不能前進乞添發滿兵二千勦滅關
賊疏通道路
上諭秦州需礟甚急若俟發禁兵恐稽時日今都統海
爾圖總督周有德參領達爾泰等兵合計已足二千
其即合兵以平關賊速運紅衣礟前往秦州嗣海爾
圖等至仙逸關與賊相持
上復諭兵部欲平陜西諸寇必先取秦州欲取秦州必
須大礟今海爾圖等率兵護送紅衣礟與賊相持於
仙逸關但在彼諸臣各自將兵恐互相推諉致誤軍
機其令周有德海爾圖為兵主滿洲漢軍副都統等
俱為參贊衆軍合而為一復立隊伍設官統制若至
貝勒軍前周有德海爾圖仍為參贊
諭大將軍康親王傑書安親王岳樂進兵機宜
先是議政王等奏據貝子傅喇塔報稱俟提督
常進功舟師自寧波到日令其護守浮橋即自
率兵渡江取黃巖但時方風信未順水師不能
遽至恐需時日以致師老且大兵俱集貝子所
故康親王兵單未得進閩今安親王恢復建昌
廣信諸郡若乘機進取建寧則仙霞賊勢必分
貝子應量留兵駐守餘兵悉令康親王統轄規
取仙霞若賊并力拒守則安親王乘虚而入建
寧必破如此兩路夾攻得一路克捷便可翦滅
閩賊
上命康親王安親王詳議以聞至是康親王傑書疏言
寧波舟師不能至台州已回定關近攻小梁山
又不能克台州兵止三千餘不宜輕調處州見
有賊警金華兵力單弱似難驟進閩疆若安親
王果進取建寧以分仙霞賊勢(臣)豈敢坐失機
會按兵不前安親王岳樂又疏言常興賊已勦
滅建昌賊亦解散見調將軍額楚副都統席布
兵撲勦廣信之賊如令(臣)下廣信由分水關取
建寧則當分兵留守建昌親統官兵前進如令
(臣)由杉關取福建即當分兵留守廣信由杉關
前進
上乃諭曰近報寧州䧟賊且時方炎暑安親王酌留官
兵固守建昌諸處率大軍暫回南昌息馬俟秋凉或
取湖南或攻福建候旨以行額楚席布等應速廣信
信賊臨分水關陽為前進斷仙霞後路康親王即令
將軍賴塔等兵乘機攻取仙霞或康親王兵與額楚
等兵兩路並進夾攻江山賊寇二王亦宜遥通聲勢
以赴機會
戊寅
命貝勒察尼勦南漳諸處賊
大將軍順承郡王勒爾錦奏據都統范達禮報
逆賊五六千絡繹來犯南漳楊洪二逆兩路齊
出(臣)随畀都統伊里布討逆將軍印并遣副都
統根特統兵於本月初三諸日前往旋報榖城
失守又畀貝勒察尼靖寇將軍印率兵赴援
上諭既以貝勒察尼為將軍率兵赴援即令統轄襄陽
諸處官兵速滅南漳榖城賊寇平定地方又襄陽要
地宜設重兵其令汝州副都統色格率所部兵星赴
襄陽安慶署副都統諾敏副都統孫承祖各率所部
兵赴汝州駐守未幾察尼等議遣伊里布范達禮率
兵收復榖城
庚辰調將軍畢力克圖等帥師援榆林
上諭議政王等今左翼四旗察哈爾既已歸順應調山
西兵援陜西以將軍國舅佟國綱所領前鋒兵及每
佐領護軍一人駐大同盛京全軍綠旗馬兵三百人
右翼察哈爾兵三百人付將軍畢力克圖率赴榆林
同總兵官許占魁協力平定延安諸處令護軍統領
傑殷協領覺和托參贊軍務覺和托仍署副都統又
令副都統恰塔率每佐領兵一人赴大同兼統見駐
大同兵鎮守其餘每佐領兵一人調赴太原併太原
汛守及保定調往兵令署副都統烏丹總統用建威
將軍印鎮守國舅佟國綱散秩大臣綽爾濟都爾瑪
等俱著回京既延安綏德諸處䧟賊榆林危急許占
魁請援又遣其子登隆至京師言状
上復命畢力克圖速分兵付覺和托先赴榆林畢力克
圖速率兵繼進
癸未
命副都統德業立率兵勦關山賊
總督周有德奏參領達爾泰兵見阻關山請調滿
漢官兵赴棧道者來共滅賊以便運礟至秦州
上諭大將軍貝勒等大兵在秦州路梗不通為日已久
應先滅關山賊以開道路其令赴棧道副都統德業
立率所部兵速往關山會同延布達爾泰海爾圖兵
并力破賊開道運礟軍前
平定三逆方略卷十五
