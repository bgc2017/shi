欽定四庫全書
平定三逆方略卷八
康熙十三年七月丁夘
命提督張勇嚴飭邊防
上諭張勇曰邊陲重地恐奸宄竊發卿乃封疆大臣朕
所簡任可率所屬總兵等官固守地方有妄行為亂
者嚴行緝治以副朕倚任股肱之意
癸酉
命江南綠旗兵習水戰於黃浦江
先是將軍王之鼎疏稱耿逆潛道海寇煽亂地
方沿江沿海亟宜熟籌𠞰禦請於崇明沙船一
百艘留三十以備巡邏餘盡泊黃浦江遣滿洲
漢軍兵配綠旗兵操演以備策應奏入
上勅將軍阿密達等公議酌行既阿密達等疏稱江南
松江黃浦一帶現無警息若撥滿洲漢軍往駐
則沿途百姓有供億之累派取民房居住則土
著之民有失業之虞請止撥綠旗官兵不時練
習若黃浦江諸處有警相機應援
上允之
命大將軍貝勒洞鄂等各率所部速進四川
經略莫洛奏言大兵在保寧與賊相持恐運餽
日久秦民必致疲苦(臣)今親赴漢中酌量分路
進發貝勒洞鄂等若率衆盡行慮致遲滯請
勅貝勒洞鄂以所將驍騎併入康親王軍内自率所部
輕騎赴西安旋進四川
上諭洞鄂部下無多所將驍騎既入康親王軍内輕騎
入川兵力單薄可令貝子公等亦各率所部輕騎并
力前進
楊富謀叛伏誅
時南瑞總兵官楊富隠匿在官盔甲私置竹礟
器械暗招閩兵千餘練習滚牌與賊潛通謀為
内應江西巡撫董衛國與將軍希爾根等密商
於是月十一日以計擒之即時伏誅
乙亥
命將軍希爾根等固守贑州袁州
先是巡撫董衛國奏閩賊出犯杉關新城失守
至是又奏賊攻破石城聲犯寧都
上諭贑州乃入粤孔道將軍希爾根巡撫董衛國等務
會同商酌固守之策併趣副都統幹都海署副都統
公沃赫等速赴江西復
諭兵部袁州與湖廣接界亦屬要區可令將軍希爾根
哈爾噶齊根特巴圖魯等協心商酌守禦之策務期
保固尋以袁州副將趙應奎為袁臨總兵官駐防袁
州
丙子
命副都統喇哈領兵速赴衢州
總督李之芳疏奏賊兵合力來犯衢州(臣)標兵
單可虞請
勅副都統拉哈統兵亟進以壯聲援
上諭拉哈兵不必留駐杭州速赴衢州與將軍賴塔并
力𠞰禦將軍拉哈達侍郎達都副都統瑪哈達雅塔
里等仍駐杭州防守副都統吉勒塔布之兵視何處
警急即往應援
戊寅
命平南王尚可喜等備交趾
總督金光祖奏交趾知孫延齡叛逆乘機蠢動
陳兵邊界其情叵測請加防禦
上勅平南王及總督提督等嚴飭邊將不時偵察仍增
官兵防守險隘
壬午
命副都統伯穆赫林率喀喇沁土默特兵速赴浙江
先是
上命副都統蘇朗署副都統額思赫率蒙古兵二千之
江寧即留付將軍阿密達令之駐防其原駐江寧喀
喇沁土默特兵令蘇朗等率赴浙江至是浙江賊寇
蜂起衢州告警將軍拉哈達奏
聞
上諭衢州正在危急令副都統伯穆赫林率喀喇沁土
默特兵自江寧速赴浙江與將軍拉哈達等會同𠞰
禦副都統蘇朗等仍率蒙古兵鎮守江寧將軍拉哈
達賴塔侍郎達都總督李之芳既同任𠞰撫之事一
應軍務須公同商確毋分彼此如浙地何處有警即
相機應援
命平南王尚可喜等固守梧江諸處
總督金光祖奏梧州失陷我兵據守梧江
上諭將軍根特巴圖魯等兵由袁州取長沙進廣西以
襲賊後則取道廣東必致遲久可令平南王尚可喜
總督金光祖提督馬雄會同酌議添發官兵規取梧
州否則固守梧江諸處相機𠞰禦
命經略莫洛等措置進川官兵機宜
將軍瓦爾喀等奏征四川總兵官王懷忠標兵
因餉匱逃散今欲勦賊兵力單薄運餽不至乞
發兵救援
上諭康親王傑書及貝子準達所部驍騎俱令貝勒洞
鄂率之以行其大兵或仍據壕塹圍守保寧或因糧
運艱難暫還廣元令經略莫洛將軍瓦爾喀等公同
商酌王懷忠標下逃兵姑寬其罪應如何撫納亦令
莫洛商酌速行
丁亥大將軍順承郡王勒爾錦奏官兵敗賊于岳
州
是月十一日貝勒察尼將軍尼雅翰等分部滿
漢官兵水陸齊發進攻岳州偽將軍吳應麒等
率賊七萬餘列鹿角牌銃陸路相拒我兵奮擊
大敗之斬首萬級舟師抵七里山以礟攻賊沈
其船十餘艘
己丑大將軍康親王傑書帥師之浙江大將軍貝
勒洞鄂帥師之四川
先是傑書奉
命征討候調蒙古兵到同發至是傑書奏浙江告急宜
速往援若俟蒙古兵同行恐稽時日請率兵先
往
上遂命於是日啟行洞鄂亦同日率兵之四川
辛夘
詔收葬耿精忠祖父骸骨
上諭兵部耿精忠雖背恩反叛其祖父投誠效力累世
舊勲朕豈以精忠之罪及其先人大兵平定閩省之
日其祖父骸骨仍許收葬
八月癸巳
命給大將軍等分兵印信
上諭兵部諸路大將軍止各給一印儻分兵赴𠞰别無
印信則招撫賊寇宣諭百姓及調遣防守地方兩軍
移會機宜何以為憑其再給大將軍順承郡王勒爾
錦印二至大將軍康親王傑書處有將軍賴塔印一
再給印一大將軍貝勒尚善處有將軍尼雅翰印一
再給印一大將軍貝勒洞鄂處既有將軍赫業瓦爾
喀印二不必另頒若分兵他往即以所頒印信付統
兵者復合一處則收回所頒止用大將軍印
命科爾沁公圖訥赫嚴禁兵卒
上諭圖訥赫曰我
太祖
太宗以來爾祖父同心效力佐定天下爾國賦稅聽爾自
取若爾國窮困朕加意撫養今聞調至爾所屬兵卒
有掠取民物者在京尚如此况離此遠去豈不益肆
搶奪爾久歴行間務宜嚴禁兵卒毋得恣行強横如
有亂法者即會同貝勒議行懲治且中夏炎熱爾衆
早晩飲食各宜自慎以副朕軫恤軍士之意
命將軍希爾根調署副都統公沃赫兵赴江西
巡撫董衛國奏饒州營兵變餘千賊勢猖獗
上命將軍希爾根速調公沃赫兵赴江西同副將軍哈
爾噶齊巡撫董衛國提督趙國祚商議𠞰滅賊寇平
定地方仍檄江南總督阿席熙安徽巡撫靳輔於饒
州接壤所在增設官兵嚴加防守
甲午大將軍貝勒尚善等帥師之岳州貝子準達
等帥師之荆州
乙未
命總督蔡毓榮率所部兵協同大兵進𠞰湖南
上諭兵部王師進𠞰湖南須用綠旗官兵總督蔡毓榮
管轄通省可率所部兵隨王師協力平定地方又荆
州地關緊要進兵時大將軍順承郡王勒爾錦宜酌
撥官兵防守
丁酉
諭福建總督郎廷佐𠞰撫機宜
郎廷佐奏耿逆背叛勾連海寇虚張聲勢但海
寇止習水戰陸地非其所長宜𠞰撫兼施乘機
底定
上諭廷佐入閩之日海寇宜用撫精忠宜用𠞰或用間
相機便宜以行
壬寅
命海澄公黃梧子芳度襲其父爵
時芳度遣官黃藍間道奏稱(臣)父於本年三月
二十六日病故(臣)不得已權以父命送勅印賊
處仍密行招募合舊兵共得六千餘人六月初
四日斬偽城守都督劉豹等三人拒守漳州惟
望大兵入閩救應(臣)偵知來路隨往迎接
上諭海澄公黃梧自海上歸誠殫竭忠藎鎮守巖疆勞
績茂著據奏於三月二十六日病故朕心深為軫惻
應得恤典從優議奏黃芳度設計全城招集兵卒斬
偽都督劉豹等三人固守地方以俟大兵具見芳度
能繼父志克篤忠貞殊為可嘉芳度應令襲公爵今
大兵由浙江江西廣東三路進閩芳度偵何路兵先
到即來迎會既芳度兄一等侍衛芳世自陳生長閩
地深知道里情形乞隨大兵進𠞰救援伊弟芳
度
上因授芳世為隨征福建總兵官令同平南王尚可喜
兵進𠞰福建
命副將軍哈爾噶齊為平寇將軍
時平寇將軍根特巴圖魯卒於軍副都統席布
以
聞故有是
命
命治理歷法南懷仁製火礟
上諭南懷仁曰大軍進𠞰亟須火器爾可鑄造火礟務
加意精工俾越山渡水輕便利用于是南懷仁多造
木礟等火器陸續解送軍前以資征𠞰之用
甲辰增陜西綠旗官兵
先是經略莫洛以秦省兵單請添設綠旗兵萬
餘以資戰守
上諭增兵必須增餉國家錢糧止有此數兹大兵進𠞰
浙江江西湖廣需餉浩繁爾經略所知前因餽運不
給以致王懷忠等兵逃散秦民供億入川兵餉已極
勞苦若增兵萬餘貝勒經略又統諸軍深入萬一糗
糧難繼恐禁旅有匱乏之虞而綠旗兵復蹈前轍矣
經略身在地方洞悉情形或不煩增兵即親行入川
或必須議增方可進發或以秦省重要不必親行遙
措兵餉其逐一詳議以聞至是莫洛奏陜西舊兵内
王懷忠所率四千悉已逃散今王輔臣又率二
千以行除此六千外所增無多蓋增則戰守調
遣均有禆益陜西得以保固故(臣)以為增之便
若四川速定則錢糧有資而秦民又得息肩(臣)
仍宜親統官兵協力進𠞰平定四川疏入下議
政王貝勒大臣集議悉如所請行
上允之
己酉
命將軍賴塔等𠞰禦寧海諸路賊
提督塞伯理奏黃巖圍困請援甚急又寧海象
山新昌餘姚四縣賊衆蜂起恐賊竊踞寧海斷
我糧道請速救台保寧
上諭黃巖危急杭州將軍拉哈達已發兵赴援今大將
軍康親王已領兵赴浙無庸别遣其寧海等處賊衆
作何𠞰滅并救台保寧之策康親王未到之先聽將
軍賴塔拉哈達等商酌以行
庚戌申飭蒙古官兵
上諭公圖訥赫等近聞蒙古兵違法擾掠其嚴加禁飭
嗣後有不遵紀律者自驍騎校以下即審明正法
辛亥
諭護軍統領桑格進兵機宜
時桑格參贊江西軍事
上手勅諭之曰江右為粤東咽喉江浙唇齒所關綦重
今兵民之心或懷兩端若不先滅地方小醜大兵難
以前進至袁州吉安贑州尤屬要地若有失陷則廣
東聲息必至梗阻廣東梗阻則勢益危急今令滿兵
駐袁相機進取長沙否則固守地方庶三府可保無
虞將軍當親統重兵以行毋使兵力單薄致有疎失
(臣)謹按吉安贑州南通嶺外而袁州與湖南
接壤乃逆賊必爭之地均關要害
皇上預料賊必來犯若守袁州既可為吉贑聲援又可
以内捍西江外略南楚乃密授桑格以戰守
機宜復命將軍等統重兵往駐未幾逆賊果
侵軼袁州賴兹兵力大創其衆于西村之地
江西得以保固而大兵亦長驅無梗直抵長
沙
皇上先機洞察誠所謂坐照如神者也
己未
命將軍尼雅翰帥師由江西規取長沙岳州
上諭議政王等聞岳州三面臨湖賊于陸路一面浚壕
築壘拒守頗堅難以進取應令將軍尼雅翰率兵沿
流赴江西與副都統幹都海兵合併率袁臨總兵官
趙應奎由袁州進復長沙夾攻岳州相度便宜以行
平定三逆方略卷八
