欽定四庫全書
平定三逆方略卷二十七
康熙十五年十一月乙酉大將軍康親王傑書奏
耿精忠降
傑書帥師抵延平偽將軍耿繼美等以城降精
忠探知大懼随遣其精竒尼哈番劉藴祥等赴
延平獻偽總統將軍印續遣子顯祚來迎傑書
師抵福州令侍讀學士尹泰賫免死
勅諭以往精忠於十月初四日率偽文武官出城迎降
獻所屬官兵冊籍尋精忠請随大兵立功贖罪
傑書以
聞
上命精忠仍留靖南王爵率伊屬官兵随大兵征勦海
逆圖功贖罪原任廵撫劉秉政等俱著來京其籓下
官及兩鎮標下武職仍留原任兵丁照額設外其餘
願效力者分隸提鎮各標願歸農者原籍安插
丙戌
命京口將軍楊鳳翔等率師赴福建
上諭議政王等曰大將軍康親王帥師定閩進勦海宼
分兵守福州諸處恐兵力未足可於駐守江寧盛京
兵内發七百人自京發往京口漢軍兵内發五百人
令將軍楊鳳翔署副都統岳爾多孟安等率赴大將
軍軍前聽其調遣又聞進閩大兵缺馬即發内廐及
兵部驛營馬共二千選八旗官各一員送軍前散給
其送馬官沿途或有騷擾許地方官指名參奏
大將軍康親王傑書奏官兵敗海賊於烏龍江南
海賊偽總統許耀率賊三萬餘逼福州烏龍江
南而陣列十餘營都統拉哈達率兵進攻十月
十五日渡江分隊奮擊敗之於小門真鳳諸山
盡破賊營追奔四十餘里
丁亥
勅諭湖廣大將軍王貝勒大臣及諸將士
上諭湖廣大將軍王貝勒參贊大臣及官兵曰我朝創
業以來凡滅宼開疆動合機宜將帥皆身先士卒無
不膚功立奏逆賊吳三桂背恩反叛朕念爾等宗室
大臣簡閱官兵委以南征削平僭亂拯救生民今出
師三年未獲尺寸坐失機會使疆圉日偪賊勢鴟張
縻餉困民悮國孰甚罪在王貝勒將軍大臣於衆官
兵無與今陜西福建江西浙江雖漸底定然賊渠三
桂不誅於事何濟日者穆占在川陜時勞績茂著兹
特簡為征南將軍命之討賊爾等亦當同心戮力殱
宼拓疆以副朕靖亂安民之意慎勿妄分疆界各顧
部伍互相推諉仍蹈前失也衆官兵自遣發後為國
效力暑雨蒸濕浚濠築壘晝夜枕戈衝鋒冐刃分防
偵探備極勞苦朕悉知之每念及此深用惻然爾衆
官兵其念朕䘏養之恩益加用命儻樹立功勲朕不
吝優加爵賞其各勉之又
諭理藩院覽大將軍順承郡王奏蒙古兵丁抵荆日久
馬匹倒斃甚多其以見在外藩王貝勒等所獻之馬
撥足一千九百匹速行前往用資征𠞰
辛夘
命大將軍簡親王喇布等調兵勦醴陵萍鄉賊
總督董衛國奏(臣)偵知醴陵陷賊随啟大將軍
簡親王遣副都統錫三領兵赴援今賊復聲言
犯萍鄉諸處(臣)思瀏陽醴陵皆前通長沙乃江
楚門戸今為賊據誠恐安親王孤軍深入又無
援師深屬可慮
上諭醴陵萍鄉為安親王大軍後路所關匪細副都統
錫三雖已赴袁州仍恐兵力單薄今閩省已定建昌
諸處似可稍舒大將軍簡親王及副將軍希爾根總
督董衛國等量調建昌撫州樂平饒州南昌諸處滿
漢官兵速赴袁州萍鄉諸處同錫三楊古岱趙應奎
等協力勦賊疏通道路仍間道移會安親王若可發
長沙兵量行速發夾𠞰
丙申
命將軍穆占援長沙
先是大將軍安親王岳樂赴長沙
上以我軍深入滑賊吴三桂必往來救援
勅大將軍順承郡王勒爾錦貝勒尚善等揚聲進兵以
牽其勢不時偵探賊情相機渡江進取至是總
督董衛國巡撫韓世琦總兵官趙應奎等相繼
奏言三桂知長沙被圍即遣馬寳高啓隆由岳
州星馳救應又遣偽將軍胡國柱等入長沙固
守三桂亦自松滋擁衆來援長沙屯嶽麓山
上諭荆岳大將軍等違命不前遲延時日致逆賊得間
四出應援今荆岳之兵安處日久馬皆肥壮著將軍
穆占速赴湖廣簡選荆岳彝陵士馬由岳州趨長沙
接應安親王兵若長沙軍無虞或出彝陵或取岳州
或由荆州渡江便宜進發
壬寅趣諸將取吉安
先是總督董衛國奏醴陵陷賊萍鄉危急
上諭將軍哈爾噶齊額楚等抵吉安數月不能𠞰除逆
賊攻克城池故逆賊乘間陷醴陵窺萍鄉恣意肆逞
覬斷安親王大兵後路及提督趙賴等領兵赴援又
不能奮力協勦玩日愒時以致餉縻師老徒擁重兵
惟務安居殊悮大事且屢檄簡親王喇布副將軍希
爾根令其親統大師速赴吉安乃藉口南昌重地逗
遛不前及屢次催趣始行進發又不多備礟藥鉛子
等物至吉安始言火藥不敷遣人索取即此觀之顯
誤大事喇布等其速攻吉安繼安親王大兵後路應
援醴陵至是簡親王喇布等奏稱省城及撫州樂平
諸要地汛兵單弱總督董衛國又以上高奉新
諸處賊氛蜂起求發援師請調隣省附近之兵
前來防守
上諭各路調集江西兵為數不少簡親王喇布等不速
取吉安徒爾勞師縻餉吉安一郡尚不能取湖南逆
賊何日得平前理藩院郎中瑚什巴所領蒙古兵已
遣赴江西董衛國又身在省城鄰省之兵無庸調遣
至恢復長沙平定湖南皆賴吉安大兵接應簡親王
喇布副將軍希爾根將軍哈爾噶齊額楚等仍遵前
旨速取吉安若更遷延觀望安親王大軍脱有疎虞
喇布等俱照坐失軍機例從重治罪决不輕恕
癸夘
命募補福建提鎮標兵如原額
先是大兵赴閩提督段應舉請選調内地精兵
隸其麾下以資勦禦
上命應舉與大將軍康親王總督李之芳會酌調浙江
綠旗兵以往至是大兵已抵閩
上諭今大將軍康親王已抵閩中勦除海寇正需兵力
該提督及随征總兵官標兵均如原額募補
十二月壬子
命左都御史介山等赴福建參贊軍務
大將軍康親王傑書奏(臣)率大兵平定閩疆諸
凡諮謀軍務及分兵留守事宜不得不請增參
贊之臣乞
皇上遣在京大臣二三人前來參贊又靖南王耿精忠
見随大兵征𠞰其所部官兵家口在福州統轄
乏人乞於額駙耿昭忠聚忠二人内速遣一人
同大兵鎮守
上諭左都御史介山侍郎吴努春參贊康親王軍務以
耿昭忠為鎮平將軍駐守福州
癸丑
命大將軍公圖海遣兵與河南蒙古兵更調
將軍布顔奏(臣)所統兵八百人俱繫蒙古難於
應機調遣請發滿兵令(臣)兼轄以資戰守
上諭將軍布顔所統兵丁俱繫蒙古遇有緊急軍務恐
致稽延見在陜西兵數頗衆大將軍公圖海於滿洲
漢軍兵内酌發四百赴河南府令布顔統之河南府
所有蒙古兵分發四百人令理藩院員外郎頗羅色
率赴圖海軍前
丙辰
勅大將軍康親王傑書等進勦海宼
大將軍簡親王喇布奏偽將軍耿繼善等率賊
數萬圍困南豐海寇亦侵犯廣昌
上諭大將軍康親王傑書疏言耿精忠及閩省官兵俱
已歸降廣信諸處亦皆嚮化偽將軍等盡已調回今
江西南豐諸處耿繼善等何故仍行騷擾康親王傑
書及耿精忠察實奏聞大兵抵福州日久若不速行
進𠞰海宼則江西之賊勢難遽靖王等速進兵平定
興泉漳諸郡或應遣兵從汀州夾攻其相度機宜分
兵齊發
丁巳
勅諭尚之信
時之信欲降自粤東具密疎遣人賫至大將軍
簡親王喇布軍前喇布以
聞
上降勅諭之信曰昔
太祖皇帝肇造洪基爾父航海歸誠功猷茂著後命駐防
粤省平定海疆自吴逆叛亂以來益矢忠藎多方籌
畫屢建功勲故特封爾父為親王授爾為討宼將軍
正期克奮勇略掃除賊逆不圖粤省變亂道路梗阻
今覽爾密奏稱父子世受國恩斷不敢懷異念願立
功贖罪來迎大軍知爾父子不忘報國念篤忠貞因
事出倉卒致成變異朕心甚為惻憫今特降旨將爾
已往之罪併爾屬下官兵槩行赦免儻能相機勦賊
立功自效仍加恩優叙爾當益竭悃誠勉圖後效以
副朕始終曲全至意
戊午
命副都統烏丹等赴將軍侯張勇等軍前議進兵機宜
大將軍公圖海奏平凉慶陽雖底定漢中興安
尚為賊據(臣)等議於來春進討應先調綠旗官
兵提督孫思克量留兵守凉州親統官軍來秦
州將軍侯張勇遣兵二千亦赴秦州提督趙良
棟量留兵守寧夏親統官軍來鳳翔將軍王進
寳遣兵二千亦赴鳳翔俱於明年正月二十日
内如期而至
上諭調兵征勦事關重大令副都統烏丹員外郎馬爾
漢等赴張勇王進寳孫思克趙良棟等軍前調遣綠
旗官兵或如大將軍公圖海所調或作何調遣將軍
提督等孰宜親往作何前進至恢復漢興之時應駐
守其地或徑取四川逐一公同確議遣同往官員馳
驛奏聞
己未遣督捕理事官麻勒吉招撫馬雄線國安
侍郎覺羅舒恕奏總兵官黃芳世自粤東至贑
州云尚可喜已病故孫延齡為其部兵拘執抄
奪家産共推線國安為帥
上諭馬雄線國安皆曾受國厚恩國安為孫延齡逼反
雄屢疏請救因援兵不即至亦勢廹從賊今延齡既
為其部兵拘執抄奪家産宜乘彼内亂速行招撫其
招撫勅諭内閣撰擬令督部理事官麻勒吉齎赴大
將軍簡親王軍前公同商酌將勅諭抄錄遣賢能人
員持往曉諭馬雄線國安如有回音麻勒吉即以奏
聞
勅諭馬雄曰爾世受國恩勞績素著鎮守西粤綏厥巖
疆自吴三桂孫延齡二逆反叛整兵防禦力保孤城
邀執偽差矢心報國爾之忠貞朕久已洞悉後緣賊
氛逼近援絶勢單當力難拒守之時為暫爾自全之
計推原情事諒非本懷兹者各路大兵勦撫並用平
凉已經歸誠王輔臣優加將軍所屬官員兵丁照舊
錄用大將軍康親王統兵入閩耿精忠悔罪來歸仍
授王爵藩下官兵任用如故每念粤西叛變各官身
陷賊中自拔無由以爾攄忠有素簡任多年追遡前
勞尤深軫惻今特頒專勅宣諭朕意爾果翻然悔悟
棄逆效順將爾已往之罪并所屬官員兵丁悉行赦
免照舊錄用若能勦宼立功仍行加恩從優議叙爾
其勉勵忠貞無懷疑懼以負朕篤念勲舊至意
勅諭線國安曰爾初随定南王航海來歸即授世職以
爾才勇堪任補授粤西提督開闢地方勦禦賊宼著
有勞績優加伯爵授為撫蠻將軍後以告老謝事孫
延齡代領藩旅值吴逆叛變延齡狂悖無知被惑搆
亂道路阻絶爾之聲息無聞朕心時切軫念每思定
南王捐軀為國盡節疆場藩屬官兵俱受國家豢養
效力多年必非甘心從逆况爾宿將舊勲忠貞素篤
料必感戴國恩始終不渝兹者各路大兵勦撫並用
平凉已經歸誠王輔臣優加將軍所屬官員兵丁照
舊錄用大將軍康親王統兵入閩耿精忠悔罪來歸
仍授王爵藩下官兵任用如故惟粤西一隅叛變未
寧即有忠節之士無由自拔以爾藩下舊臣衆所推
服特頒專勅宣諭朕意爾其首倡大義鼓勵羣情藩
下大小官員及兵丁人等如悔罪投誠棄逆效順已
往之罪悉行赦免照舊錄用安插若能𠞰宼立功仍
行加恩從優議叙爾其勉勵忠忱勿懷疑懼以負朕
篤念勲舊至意
庚申加海澄公黃芳世太子太保以黃藍為海澄
總兵官
上諭兵部曰海澄公黃芳世矢報國恩不肯從逆間關
冐險全節來歸忠貞茂著可加太子太保鎮守漳州
黃藍屢次齎奏忠勤可加優擢為都督僉事充海澄
總兵官並令馳驛赴大將軍康親王軍前俟恢復漳
泉收集海澄公標下官兵鎮守汛地
壬戌
命送馬至長沙軍前
上諭兵部長沙軍中少馬可於每佐領下各選肥馬四
匹發往岳州量撥八旗官兵護送若將軍穆占由岳
州進取長沙則以此馬付彼同大兵帶往交大將軍
安親王若穆占不由岳州則大將軍貝勒或即撥官
兵送往或移令安親王遣兵迎取聽酌量以行
己巳趣將軍穆占進兵
大將軍簡親王喇布等奏偽將軍率衆數萬來
援吉安距城二十里許總督董衛國亦奏賊自
淥口抵攸縣界聲言犯萍鄉又云往援吉安聞
賊帥馬寳等率賊三四萬已至永新安福並欲
為吉安聲援
上諭逆賊吴三桂知我荆岳大將軍等斷不進兵故身
往常德調集賊衆併力於長沙吉安將軍穆占速選
荆州士馬相機前進以分長沙吉安賊勢平定湖南
大將軍簡親王喇布等嚴飭所部保固疆圉
辛未
命裁耿精忠部下兩鎮兵
大將軍康親王傑書奏耿精忠所部除編作佐
領兵丁外又有左右兩鎮兵今福建經制兵及
撫剽兵俱如原額全設精忠見率伊佐領下兵
随大兵征勦海宼未為不足今正節省糧餉之
際其兩鎮官兵應請裁革又藩下總兵官曾養
性及原任温州總兵官祖宏勲俱自温州率兵
至福州宏勲應如劉秉政例赴京候補
上諭康親王身在地方稔悉情形請裁兩鎮官兵俱如
所奏其裁退官兵設法安插務俾得所祖宏勲令赴
京師
丙子大將軍康親王傑書奏官兵復邵武
大兵抵延平偽將軍耿繼善棄城走江西海賊
遂襲邵武是月初四日副都統伯穆赫林等自
延平進兵浦塘隘口大敗海賊偽總督吴淑等
又乘勝追擊陣斬偽總兵楊大任等萬餘人初
六日偽將軍彭世勲以邵武降
平定三逆方略卷二十七
