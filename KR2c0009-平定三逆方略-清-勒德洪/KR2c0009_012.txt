欽定四庫全書
平定三逆方略卷十二
康熙十四年正月辛酉
命大將軍安親王岳樂進取長沙
上諭兵部逆賊吳三桂據守岳澧諸處恃有長沙衡州
之粟今安親王率師往江西可令一到南昌即簡江
西軍中馬匹由袁州取長沙斷賊糧道夾攻岳州尋
又
諭今日事勢先滅吳逆為要安親王宜留兵守江西親
統大兵或由袁州或由安州乘便進𠞰湖廣攻取長
沙倘長沙未易下即令此兵擾賊耕種截其輓運取
資於適不但我兵無轉輸之勞而岳州糧盡賊可坐
困吳逆自不能久據常澧矣其移文安親王速行
(臣)謹按是時逆賊三桂得久據守岳澧間者
恃有長沙衡州之粟浮湘水達洞庭以資盗
糧也
皇上洞察賊情非斷其餽道難以猝滅乃命樂岳帥師
疾取長沙擾其耕種截其糧餉誠制勝之神
策使岳樂一聞
上命即尅期前進則長沙賊守未固何難即拔既拔長
沙則岳州糧盡賊可坐困而吳逆不能久據
常澧矣詎岳樂等逗遛不前屢奉
詔旨趣行始統兵進發迨攻下萍鄉賊已震怖復不能
乘勝長驅急攻長沙以致賊將馬寶悉衆來
援嬰城死守而湖南諸賊皆得苟延視息於
此見
皇上沈謀英斷無不洞見幾先也
命叙浙江江西綠旗官兵
上諭兵部自逆賊吳三桂耿精忠背恩反叛浙江及江
西袁州贛州等處綠旗官兵奮勇𠞰賊固守地方深
為可嘉應即議叙以旌其勞爾部其速議之
壬戌
命大將軍貝勒洞鄂等簡兵躡王輔臣後
上諭議政王等曰王輔臣兵變雖下赦詔招撫猶恐未
即歸誠擾害百姓今將軍席卜臣等兵已抵漢中送
詣軍前馬匹留漢中者亦甚多貝勒洞鄂等其固守
要害簡諸軍中願自效者付賢能大臣躡王輔臣後
如輔臣歸順即令此兵仍回漢中倘或抗拒則相機
勦定
戊辰進封平南王尚可喜為平南親王
上諭吏禮兵三部平南王尚可喜航海歸誠勲猷茂著
太宗文皇帝嘉其勞績特賜王封及定鼎燕京復能殫竭
忠忱贊襄大業
世祖章皇帝知其夙篤忠貞畀以巖疆重任鎮守粤東海
氛寧靖百姓乂安近因吳三桂耿精忠等叛逆該藩
益勵忠純克抒偉略悉心籌畫數建膚功朕甚嘉焉
事平優叙屢有俞旨前奏年老任重請以其子尚之
孝承襲王爵已允所請今思該藩累朝勲舊功著封
疆宜錫殊榮以酬茂績平南王尚可喜著進封為平
南親王即令其子尚之孝襲封尚可喜以親王品級
頂帶支俸示朕優眷之意廣東文武事務著尚可喜
照舊料理其親王之寶亦暫行掌管尚之孝統兵在
潮著給與大將軍印應行封典爾部即遵諭行
癸酉
勅諭王輔臣
當輔臣變叛
上既遣其子繼楨往宣諭尋又
頒專勅曉以大義發其悔悟之心於是輔臣留其子繼
楨遣原任郎中祝表正具疏自理委罪經略莫
洛
上復命表正賫
勅往撫
勅曰前據陜西督撫奏稱入川兵丁忽爾生變念爾素
性忠直朕所深知國家待爾寵渥非常必無負恩悖
逆之事故特面諭爾子王繼楨前往宣布朕意恐爾
尚懷疑懼又降專勅於爾詳加開喻今覽爾奏變起
情形皆由莫洛控馭失宜軍心不服所致爾歛戢潰
軍具疏請罪爾之心跡無他朕已洞悉往事一㮣不
究前諭甚明其爾所屬官兵俱行寬宥照舊歸伍效
用爾即率領官兵仍回平凉汛地照舊鎮守以固封
疆莫洛標下原帶官員已各免罪作何委用爾與總
督酌量題補其餘兵丁願歸農者令地方官加意安
插願在爾標充伍者與總督商酌補入務令得所以
副朕撫恤之意爾前功甚茂朕之待爾終始不渝其
盡釋疑衷以圖後效果建殊勲竚膺懋賞
命撫莫洛標下潰散官兵
上諭總督哈占巡撫杭愛曰據爾等奏稱王輔臣兵變
致經略標下綠旗兵丁驚潰等語朕思秦省兵士舊
在行伍者戍守著勞新行召募者驟經調遣令俱隨
征遠出深軫朕懷事出意外必非無因念其變起倉
卒情非得已未忍加罪爾等即宣諭朕意速行招撫
願歸營者隨便入伍願歸農者加意安插前罪一槩
不究其官兵人等父母妻子見在原籍者俱行宥釋
並不株連念伊等皆朕赤子特布寬典予以自新勿
得執迷不悟自貽伊戚爾等即廣行曉諭以副朕撫
綏招徠之意
諭大將軍貝勒尚善進兵機宜
上諭兵部先因王輔臣兵變令岳州官兵速進今輔臣
既具疏悔罪雖未即降而大兵雲集秦地已可無虞
宜行文貝勒尚善若岳州可取即速進兵如勢有未
便不宜輕動前已勅安親王由袁州取長沙度其將
到相機前進尋常善等奏(臣)等正治攻具取岳州賊
更浚濠三重其間復設陷坑木樁竹簽周密環
布(臣)等欲移營前進又恐時當霪雨江水泛漲
營壘前後悉皆被水且我船與賊船甚近而荆
河口又居我後賊據上流殊為可虞誠如
聖諭不宜輕動(臣)當暫停進兵以俟機會
乙亥
命給保寧還師馬匹鎧仗
大將軍貝勒洞鄂奏將軍席卜臣都統赫業總
督周有德等抵漢中(臣)等即酌留官兵守漢中
而親統餘兵出棧道途經鳳縣留兵防守至鳳
翔復酌留護軍驍騎付赫業駐鎮隨率餘兵至
西安但席卜臣赫業等兵勞苦已極馬匹鎧仗
不能自辦請量行撥給
上諭馬匹鎧仗行軍要需今席卜臣等兵既極勞苦見
駐西安諸將帥酌量給馬每人二三匹其鎧仗著動
正項錢糧修辦
命增漢中守兵
時前鋒統領穆占奏將軍席卜臣副都統科爾
崑吳國禎馬一豹等領兵二千留守漢中
上諭漢中要地宜置重兵貝勒洞鄂等於西安兵内每
佐領撥士一人俾將軍侍衛坤巴圖魯副都統翁愛
德業立率赴漢中協力固守其糧餉令巡撫杭愛駐
漢中設法支給總督哈占陸續運送毋致缺乏
命大將軍貝勒洞鄂等備王輔臣
上諭貝勒洞鄂總督哈占曰王輔臣雖具疏悔罪正恐
借此以緩我師乘間為固守計若輔臣果聽命待罪
我兵但守疆界脱或揚言投誠而仍肆擾害勢將蔓
延爾等即相機勦禦
丁丑
命將軍阿密達帥師赴蘭州
上諭議政王等蘭州近邊要地應速遣兵駐守今保寧
大兵已回西安達理善巴圖魯兵亦將至西安其將
西安見在兵每佐領撥四五人以上令將軍阿密達
副都統鄂克濟哈夸岱率赴蘭州勦禦逆賊併防階
州文縣諸處令鄂克濟哈夸岱參贊阿密達軍務尋
大將軍貝勒洞鄂奏蘭州誠宜遣兵防守但保
寧還卒鎧甲馬匹未備達理善巴圖魯兵兼程
而來恐難驟遣西安所恃以禦賊者賴有調來
汝寧河南兵今將此兵發往倘王輔臣由陳倉
諸路斷我棧道自秦州平凉一時來逼深為可
虞
上復諭曰今據報逆賊已逼蘭州若不遣兵速援賊將
猖獗臨鞏被䧟三邊一搖勢難猝定蘭州距秦州不
遠我兵若往蘭州則秦州便可襲取而平凉諸賊亦
可首尾夾攻阿密達等以文到之日即速赴蘭州保
固三邊倘逆賊中道阻截即攻取平凉或奪路前赴
蘭州其相機以行貝勒等速備馬匹噐械給保寧回
兵其達理善巴圖魯之兵亦給與馬匹以備勦禦
(臣)謹按蘭州外控西陲内接臨鞏為秦中要
區
皇上預料逆賊必來侵逼以蕩搖我邊境若非以大師
先據其地則臨鞏不保而巖疆為之騷動矣
因命阿密達等統重兵赴守不獨保固三邊
兼可為襲取秦州夾攻平凉之計奈洞鄂不
能奉
命速遣赴機少緩蘭州果䧟而臨鞏諸處胥為賊有幸
皇上亟命諸將帥分路進兵奮力齊攻而秦蘭臨鞏諸
州郡旋即收復逆賊勢孤力蹙坐困於平凉
良由調度迅速俾賊不暇自固故邊陲無警
而全陜亦遂晏然爾
庚辰
諭鄂爾多斯兵暫停進邊
先是王輔臣叛變遣理藩院員外郎拉篤祐等往
調蒙古兵歸化城土默特二部四子部茂明安部
烏拉特三部兵啟行前進鄂爾多斯兵亦嚴裝將
發至是理藩院侍郎博羅特奏天寒大雪鄂爾多
斯馬瘦不能前
上諭土默特等七旗甲兵赴調前來深為可嘉至鄂爾
多斯之兵與拉篤祐等馳驅往來天寒大雪士馬疲
困殊堪閔念著暫停進邊仍各整理器械以俟調遣
其七旗官兵令博羅特𫝊諭前進
癸未調兖州兵赴安慶
大將軍簡親王喇布奏江南財賦重地界接諸
省宜增守兵今副都統蘇朗帥蒙古兵一千守
池州署副都統額思赫率滿洲蒙古兵守蘇州
(臣)復以蒙古兵二百協守徽州將軍華善之兵
以五百赴浙江三百取饒州其見駐江寧者僅
蒙古兵四百(臣)所統者兵不滿千請令將軍額
楚等兵回駐江寧
上諭額楚既抵江西不必引還令駐防兖州署副都統
諾敏岳爾多率滿兵速赴安慶以備九江湖口窺伺
之賊江南有警即順流應援令簡親王統之京師滿
洲蒙古每佐領出驍騎一人領以署副都統伊巴克
圖馬爾齊哈漢軍每佐領出二人領以副都統郎化
麟俱赴兖州令將軍察哈泰統之署副都統等為參
贊兵到副都統孫承祖帥兖州所駐漢軍與諾敏等
會於安慶至盛京已調烏拉兵七百駐守其更調盛
京兵六百赴京師
乙酉撫諭興安叛兵
大將軍貝勒洞鄂等奏興安綠旗官兵以總兵
官王懷忠尅餉苛虐且聲言調兵坑殺衆遂作
亂共殺懷忠(臣)等出示安撫仍移會前往興安
副都統穆舒渾兵中途暫止
上命頒發
諭付貝勒洞鄂總督哈占宣諭官兵尋隨征總兵官
党塞上京告變
上又諭之曰據党塞面奏王懷忠平日待下貪苛行事
乖戾衆心不服以致激變朕以爾等曾隨征四川勦
殺寇賊戮力勞苦今倉卒之變出於萬不得已非夙
圖倡亂者比是以未忍加罪特頒寬典嘉與維新已
經降勅大將軍貝勒總督宣諭今又令總兵官党塞
賫勅明布朕意將爾等從前罪愆槩行赦宥不究其
各歸營伍勦賊樹功以圖後效勿懷疑懼以負朕寬
宥恩撫至意倘仍觀望稽遲或聽奸宄煽誘之言妄
行作亂則國有明法勿遺噬臍之悔未幾哈占奏
勅諭抵興安文武各官集兵民宣讀莫不歡呼叩謝
皇恩感激思奮衆心遂定
丙戌
命大將軍貝勒洞鄂等固守棧道諸處
上諭洞鄂等陜西重道棧道關係尤急沔縣秦州乃通
漢中要路前此川陜用兵頗失機宜今棧道若何據
守沔縣秦州若何保固俾逆賊不得侵犯以保障全
陜貝勒參贊大臣與總督會議務期萬全
戊子
諭大將軍安親王岳樂進兵機宜
先是岳樂奏兵部移文令(臣)速取長沙但今江
西所在賊擾人心未定(臣)若帥師前往則江西
兵單可慮况(臣)乘舟至南昌陸路道險雨阻戰
馬尚未全至今或宜進取長沙或先滅江西之
賊(臣)惟俟
勅旨遵行
上諭逆賊堅守岳州卒難攻取王所深知今若不速取
長沙恐賊復增守備克復尤難王云先定江西再取
長沙然彼時豈能必人心不搖豈能不留兵防守王
宜分兵留守要害速取長沙至是岳樂又奏江西形
勢為廣東咽喉江南湖廣要衝見今三十餘城
為賊盤踞且醴陵逆賊造設木城增偽總兵十
餘人兵七萬猓猓三千堅守長沙萍鄉諸處(臣)
若撤撫饒都昌防兵往長沙則諸處復為賊有
不撤則兵勢單弱不能長驅且廣東諸路恐亦
多阻(臣)欲先平江西賊寇無却顧之憂然後分
防險要帥師前往
上復諭之曰逆賊吳三桂久據湖南奸宄乘勢竊發滇
黔川閩遂爾淪䧟廣西陜西逆孽猖獗湖南一隅誠
賊根蒂四方羣寇所觀望必速滅三桂底定湖南則
各地小醜聞風自散今荆州兵未能渡江而岳州兵
又難驟進王抵江西宜由袁州直取長沙一以斷賊
餉道一以分賊兵勢一以扼廣西咽喉一以固江西
門戸烏合之衆自當瓦解荆岳大兵即可乘機直進
况寧羌告變川賊必通楊洪二賊窺我鄖襄擾我南
鄧侵我荆州後路揆其大勢進兵湖南斷不容緩且
南方卑濕延至夏月霪雨連綿大兵坐守日久不但
戰馬多斃糧餉亦恐不繼是取進湖南不再計決矣
王宜將江西要地速行整理稍有成緒即進取湖南
勿得坐視致悞機會
命總督蔡毓榮還荆州
上諭兵部前因大將軍貝勒尚善等欲攻岳州故令總
督蔡毓榮率標兵前往今貝勒等以逆賊固守岳州
暫停進取其令蔡毓榮以所部官兵仍回荆州
命分滿兵守荆河口
上諭議政王等今大兵全駐荆岳恐逆賊以荆河口空
虚乘隙來犯其令順承郡王於荆河口對岸撥兵防
守
平定三逆方略卷十二
