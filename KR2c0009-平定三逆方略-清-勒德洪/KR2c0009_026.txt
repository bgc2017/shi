欽定四庫全書
平定三逆方略卷二十六
康熙十五年九月庚辰朔總督李之芳奏克仙霞
關
時馬九玉敗遁大將軍康親王傑書遣副都統
瑚圖等率兵連夜追擊破之克常山縣又遣將
軍賴塔副都統瑪哈逹等於八月二十日進至
仙霞關分路夾攻翼日偽參將金應虎等獻關
迎降官軍長驅而進二十三日抵浦城縣攻拔之
(臣)謹按閩逆阻兵首尾三載所以苟延喙息
未服天誅者徒以仙霞之險也先是建昌諸
路賊衆退回諸將猶為持重之計頓兵不進
皇上即知閩有内亂趣傑書赴衢約勒士馬尅期進討
未幾遂有大溪灘之捷至是而仙霞不守枕
席過師精忠麇身自歸八閩以次底定
睿謨深遠決策如神史冊所載未之有也
辛巳
命遣馬承先等赴粤西招撫馬雄
先是大將軍公圖海奏原任廣西提督馬雄之
母及族人俱在固原今雄母欲令其孫承先承
霄等持書赴廣西招雄歸降
上令承先等馳驛來京至是至京師
上命給馬承先等遊擊銜劄選賢能筆帖式一員同行
赴大將軍簡親王副將軍希爾根總督董衛國軍前
到日共議送承先等於將軍舒恕所轉送廣西若不
能達舒恕軍可覓間道遣赴馬雄處承先等前往宜
有符驗令錄馬雄披陳原疏持以為信
癸未
勅大將軍簡親王喇布等攻醴陵
喇布奏醴陵陷賊袁州萍鄉雖有署副都統揚
古岱等統兵駐守其力頗單南昌兵卒分撥應
援外止存甲士五十人别無可調之兵(臣)已檄
揚古岱等固守袁州諸處聞署副都統多諾兵
駐廬州養馬並檄趣馳赴江西
上諭袁州鎮標近已增設多兵署副都統揚古岱又率
兵駐防兵力亦不為少醴陵乃大將軍安親王大兵
後路今既陷賊宜急圖收復大將軍簡親王等其速
趣揚古岱及總兵官趙應奎等分遣官兵迅取醴陵
并間道移會安親王發兵夾攻更檄署副都統多諾
副都統席山等星夜馳赴江西聽簡親王調度
丁酉
諭大將軍康親王傑書招撫耿精忠
上諭兵部曰大將軍康親王統率大兵大敗賊衆已入
閩境耿精忠雖背恩反叛念小民遭罹賊亂困苦已
極朕心深為惻然其以時事曉諭精忠早降以副朕
安輯生民至意
諭湖廣總督蔡毓榮等轉餉鄖陽
撫治楊茂勲奏賊渠譚洪由水陸來犯欲斷餉
道(臣)與防守均州副都統諾敏柯彛等共議發
(臣)標兵併均州滿漢官兵分四隊以禦來援賊衆
惟慮餉道一時難通遲延時日糧匱可虞
上諭糧餉係大兵急需楊荗勲諾敏等協力𠞰賊速通
水路湖廣督撫仍設法陸運至鄖毋至匱乏
戊戌
命江南江西將軍總督遣兵夾𠞰徽饒諸路餘賊
浙江總督李之芳奏賊帥馬九玉敗走餘賊四
竄潛匿尚多馬鵬等擁衆屯踞新建諸處地連
徽饒廣信不可任其蔓延
上諭大將軍康親王已統帥大兵大創逆賊深入閩境
宜及此時掃除餘賊平定地方大將軍簡親王副將
軍希爾根江西總督董衛國將軍華善江南總督阿
席熙等其速檄駐守建昌署副都統尼滿駐守徽州
署副都統岳爾多等各率兵前進協𠞰徽饒廣信接
壤諸寇務行撲滅以張浙閩大兵聲勢
丙午
命署前鋒統領穆占為征南將軍帥師赴湖廣
先是大將軍公圖海奏今進取漢中必滿漢兵
并力庶可有濟但大兵征𠞰逆賊二載有餘軍
械殘敝綠旗兵丁馬已殆盡且秦地人民頻年
勞困已極是以臣等公議暫停進攻漢中之役
分兵防守諸隘餘兵每佐領撥足五人每翼設
夸蘭大二員遣副都統希福領之前赴湖廣俟
秦中兵民稍得息肩整繕器械儲備糧糗再相
機進取
上諭賊渠吴三桂竊踞湖南為日已久宜速遣重兵赴
湖廣掃除逆賊克復疆土若止遣每佐領兵五人恐
力仍未足今大將軍公圖海既招撫王輔臣底定平
涼諸處可暫停進取漢中量留官兵防守隘口餘兵
内簡擇精銳仍携大將軍敕印率赴湖廣𠞰滅逆賊
至是圖海又奏平涼慶陽雖已底定而投誠兵
心尚未寧靖雖遣兵防守諸隘漢中興安尚未
恢復(臣)若率精銳赴楚恐不逞之徒心懷叵測
上諭大將軍公圖海既稱新附兵心未靖漢中興安尚
未恢復可勿赴湖廣署前鋒統領穆占懋著勤勞其
實授都統佩征南將軍印統率原撥陜西每佐領騎
兵五人益以每佐領護軍二人簡新附總兵王好問
等所屬精兵二千人併見在湖南瑚什巴等所率每
佐領兵一人俱付穆占統領前赴湖廣陜西所有諸
將不論參贊與否俱聽穆占會同圖海公議簡擇以
往抵湖廣日於荆州岳州彛陵諸處滿兵及伊所統
兵内共選官員及前鋒護軍騎兵每佐領足十人或
從荆州渡江或由彛陵進𠞰或趨岳州水陸夾攻聽
相機從事如須用湖廣綠旗官兵亦令隨宜携往
丁未大將軍康親王傑書奏官兵復建寧
將軍賴塔率滿漢兵自浦城星馳前進於是月
初三日抵建陽縣擊敗賊衆斬殺甚多遂克其
城進至建寧府賊潰走府城亦復
十月辛酉提督佟國瑶奏敗賊於鄖陽
八月川賊譚洪率衆乘船順流而下圍困鄖城
將軍噶爾漢提督佟國瑶等出兵邀戰敗之陡
嶺九月十九日復以水陸兵分路夾擊斬首甚
多餘賊悉遁
癸亥
命叙賚甘肅鎮將士
上諭兵部自逆賊變亂以來總兵官孫思克標下將士
用命屢經戰陣勞苦可嘉所司速行叙賚以示鼓勵
庚午總督李之芳奏復温州
浙江温州總兵官陳世凱平陽總兵官王廷梅
等遣兵分路復浙閩江西接壤諸縣温州偽都
統曾養性偽伯祖宏勲等聞大兵入閩勢迫無
歸是月朔日率衆以城降浙土皆定
壬申
諭將軍穆占進兵機宜
穆占奏防守陜西各隘外所餘滿漢兵若令大
將軍公圖海等及(臣)率赴湖廣更酌選荆州岳
州彛陵兵分路並進則吳逆可滅若欲進漢中
興宜宜停發陜西滿漢官兵令圖海及(臣)率之
四路進取四川雲南吳三桂勢必退保巢穴則
湖南地方亦易恢復
上諭陜西兵所在征𠞰勤勞備至輓輸糧餉民殊苦累
若復進取四川恐師徒重困轉運維難故暫停漢興
之役平涼雖已底定綠旗兵既乏馬匹新附之衆心
猶未定陜西諸將及新附將士不便調往湖廣且荆
岳諸處有大將軍順承郡王貝勒尚善都統鄂鼐宜
禮布等統兵駐守又大將軍安親王統率大兵圍困
長沙今將軍穆占率師抵湖廣日合荆州諸處兵每
佐領配足十人又添蒙古兵及陜西湖廣綠旗兵隨
往兵力不為單弱著穆占仍遵前旨行迨克復地方
其應設鎮守官兵調遣機宜與諸將軍總督提督等
議行大將軍安親王順承郡王貝勒等探知穆占何
路進兵即相機應援大兵𠞰賊惟馬是賴可視其肥
瘠擇可暫駐之處酌量飼秣尋又
召穆占來京密授機宜隨令馳往軍前
召還駐守河南府及潼關兵
上諭兵部曰駐守河南府及潼關兵回自保寧備嘗艱
險俱召還京師大將軍公圖海可分兵守潼關將軍
布顔盡率兖州駐防兵移鎮河南今閩浙俱已底定
兖州不必駐防又
諭還自保寧官兵曰逆賊吳三桂負恩反叛大兵致討
爾等為國盡勞攻取七盤朝天諸關大敗賊衆直抵
保寧屯駐日久餉道梗塞遂爾旋師未獲成功責在
將帥非爾等之罪沿途遇賊復同心合力屢次血戰
擊敗賊衆後又久圍秦州屢敗四川來援之賊恢復
秦州又擊敗平涼諸賊降王輔臣爾等披堅執銳二
年有餘𠞰寇開疆備嘗勞苦朕心憫焉今據塘報耿
精忠已歸命關陜閩浙以次削平江西不日底定粤
賊亦已敗走爾等於更替官兵到日即速還京所有
勞績俱與議叙
平定三逆方略卷二十六
