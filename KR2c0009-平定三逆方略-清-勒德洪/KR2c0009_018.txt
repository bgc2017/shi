欽定四庫全書
平定三逆方略卷十八
康熙十四年八月戊午
命大將軍貝勒洞鄂等接應漢中兵
總督哈占奏前聞將軍席卜臣等兵出漢中屯
洋縣隨遣人偵探今據報席卜臣果離漢中但
不知歸自何路(臣)已啟知大將軍貝勒等一面
&KR0702;將軍佛尼勒停止進兵
上諭佛尼勒分兵六百與駐守寳鷄副都統阿爾祐兵
共為一軍令阿爾祐統轄嚴防棧道諸險要餘兵著
佛尼勒鄂泰等領至西安如得席卜臣等歸路確信
即以兵往迎大將軍貝勒洞鄂等見統大兵駐秦省
作何接應席卜臣等俾全軍而歸與總督哈占等籌
度以行
己未
詔責總督哈占
哈占奏興安叛兵已與蜀寇合攻陷舊縣關將
逼西安南山郡盗又分出各口乞
勅大將軍貝勒洞鄂將軍畢力克圖等速發兵應援見
駐河南副都統龔圖亦乞遣至
上責之曰始王輔臣叛朕以蘭州要地關係三邊令哈
占發兵鎮守哈占稱西安要地不便發兵致蘭州諸
處淪陷三邊動搖繼哈占復以西安要地屢疏請兵
因將荆州大兵陸續調赴西安遂致荆州彛陵兵力
單弱又延安為諸路要衝曾命鄂善周有德等駐守
哈占又誑奏鄂善等兵少留之西安致延安陷没哈
占封疆大臣每當議事不一體籌度但于己身所在
常欲增兵自衛不求速定地方貽悞匪小今又稱叛
兵與蜀寇合欲調諸將軍兵悉赴西安是哈占但知
有西安置他處于度外矣且蜀寇何能便與興安叛
兵合即至西安不過因諸將齊赴平凉故為聲揚欲
亂我軍心分我兵勢耳諸將當益急攻平凉勿得稍
緩輔臣未滅西安潼關亦宜增兵勦禦近理藩院郎
中瑚什巴調蒙古兵赴太原將軍烏丹可率所部兵
速赴潼關與根特鄂爾博西等恊守又蒙古鄂爾多
斯土默特兵見駐榆林着理藩院員外郎拉篤祐率
此二部兵速赴西安若鄂爾多斯兵必不可行即留
與總兵官許占魁統領仍駐榆林
己夘遣和碩額駙耿聚忠齎
勅諭耿精忠
勅曰
皇帝勅諭耿精忠爾祖父宣力累朝勲猷茂著俾世襲
王爵格外加恩逮爾父没令爾襲封仍鎮閩疆方謂
爾克紹前猷殫忠報國不意爾反為吳逆狡謀所惑
蹂躪土地戕害生民朕猶念爾祖父前功不忍遽絶
將爾在京諸昆弟及所屬人員槩行寬宥給還官職
恩禮如常今大兵雲集事勢昭然爾自知之朕復念
爾變亂必有所由或為逼迫所致故復下敕書遣爾
弟聚忠齎至軍前明諭朕意爾若悔罪率衆歸誠當
復爾王爵仍舊鎮守所屬人員職任如故兵民人等
照前安插儻能剿除海寇共奏膚功仍優叙賞賚使
臣周襄緒等為爾羈留或别有故朕不介意朕以誠
心待天下斷不食言爾毋聽信煽惑之言終懷疑懼
負朕始終保全至意又
諭兵部曰今遣耿聚忠齎勅赴大將軍康親王傑書軍
前招撫耿精忠其招撫事宜王與聚忠悉心謀議相
機速行俾閩省生民早離水火爾部即移文知會
辛巳大將軍康王傑書奏官兵克黃巖
將軍貝子傅喇塔遣副都統吉勒塔布等自土
木嶺進兵是月初四日於半山嶺大敗賊衆乘
勝進指黃巖縣賊將曾飬性等棄營據黃巖拒
守傅喇塔進兵圍其城養性乘夜突圍走温州
餘賊開門降遂復黃巖
九月丁亥設湖廣援勦二營
大將軍順承郡王勒爾錦奏賊竪立營壘掘壕
塹設鹿角挨牌我軍騎兵不能衝突必設綠旗
精兵七千人造輕箭簾車二百輛礟車一百輛
熟鉄礟一百具量配兵丁推向賊營填其壕擲
火藥以燒鹿角挨牌用礟攻擊相賊形勢滿兵
繼進則逆賊可滅地方可復如允(臣)所奏乞將
此七千兵分為援勦二營設二副將統之
上諭大兵與賊相持日久則軍糈日糜民生日困今大
將軍順承郡王勒爾錦等既請設綠旂兵造簾車等
項應如所請其副將等官聽會同該督酌選才能補
用着工部精簡交槍二千五百桿遣賢能官員二人
馳驛速送荆州軍前尋令二營援勦兵俱聽總督蔡
毓榮統轄
命給將軍席卜臣兵馬匹器械
席卜臣奏本年二月兵粮匱竭(臣)等取食賊麥
以至七月又已罄盡計欲保全大兵仍于七月
十七日自漢中出沿路擊賊以八月初六日至
西安見在官兵俱無馬匹器械難以進取
上諭席卜臣等兵自漢中出沿途擊賊馬匹器械俱盡
著陕西督撫動正項錢粮買馬人給一匹并整頓器
械令其鎮守西安
戊子趣大將軍貝勒洞鄂等亟攻平凉
洞鄂奏王輔臣啟(臣)云前疏未奉
聖旨乞須
赦午門仍遣威望大臣受降竊謂
皇上既屢降
勅諭招撫輔臣乞更
須諭開示本末
上諭前屢下明詔王輔臣果悔罪耒降當宥其前罪頃
秦州諸處官兵来降悉赦其罪輔臣安有不知且先
遣祝表正尚未歸豈宜復遣大臣彼乞降詐也特緩
我師為苟延日月計耳爾等急宜攻取平凉若輔臣
即投誠勿加誅戮再行請旨慎毋因其詐降以悞進
取之機若不即投誠其以朕屢降恩赦而彼不悔禍
之意布告官吏軍民使知所以不得不舉兵加誅之
故
(臣)謹按先是
上欲速拯兵民之困屢降
德音招王輔臣而輔臣觀望兩端不即歸正至是復詭
計乞降冀緩我師以望逆黨救援洞鄂不察
賊情遽為代請賴
皇上聖明察其狙詐欲以兵威大創之因令洞鄂急攻
平凉勿因其偽降而誤進取之機乃洞鄂憚
于攻取依違如故
皇上隨遣大將軍圖海督率將士薄城一戰而輔臣果
震怖窮蹙束手來歸
宸謨料敵神明如此逆賊亦安所施其狡計哉
丁酉
命理藩院郎中瑚什巴以蒙古兵駐太原
瑚什巴等奏簡蒙古四子烏喇特茂明安三部
落兵一千進殺虎口於八月三十日至太原
上即命瑚什巴同蒙古領兵都統管轄鎮守太原
庚子
諭大將軍順承郡王勒爾錦詳奏彛陵情形
先是防守彛陵貝子凖達因彛陵兵單請兵于
勒爾錦遂發滿洲蒙古綠旗兵一千八百給貝
勒察尼靖寇將軍印率赴彛陵月餘並無音問
上諭兵部曰貝勒察尼往彛陵月餘曾否與賊戰即戰
勝負若何賊情若何爾部其移文順承郡王令其速
奏後順承郡王勒爾錦奏曰貝勒察尼於八月十九
日至彛陵與(臣)書云彛陵城外東北有鎮荆山
賊立營掘壕立樁堅壁以守難於進攻近偵知
我兵日增隄備益嚴但思寇粮取給湖南必由
長江轉運若斷此粮道别無轉運之所賊必饑
困今惟俟兵卒與船耳(臣)隨將荆州所有划子
船一百四十隻於本月二十五日發往提督佟
徽年兵亦於十月初一日遣行
命大將軍安親王岳樂速取長沙大將軍簡親王喇布
往鎮江西
上趣岳樂進取長沙岳樂奏俟内大臣希爾根軍自饒
州至創擊石硤逆賊殱貴溪諸寇撥兵守要地
得便即進長沙
上諭之曰賊渠三桂也今不早滅雖江西福建之賊盡
除於事奚益安親王岳樂其量撥官兵固守江西乘
冬月速取長沙大兵進長沙後諸賊乘間竊發恐江
西復擾其令簡親王喇布率江南兵二千赴江西以
内大臣希爾根為副將軍與簡親王恊同鎮守副都
統額赫訥率在兖州盛京烏拉兵一千速赴江寧至
即以兵付將軍哈爾噶齊令駐守江寧而身從簡親
王往江西參贊軍務布顔赴兖州用鎮東將軍印管
轄蒙古兵尼滿為署副都統赴江寧參贊哈爾噶齊
軍務署副都統額思赫赴池州
壬寅
詔責大將軍貝勒洞鄂等
洞鄂奏王輔臣報書言彼所遣官王起鳳赴省
已逾兩月尚未遣還故士卒皆懷疑畏乞
皇上再赦輔臣併所屬官兵之罪仍令駐守平凉遣王
起鳳還則彼無不傾心來歸今大兵僅足圍平
凉不能堅密儻賊勢窮突圍難保輔臣不脱去
也疏入
上責之曰逆賊王輔臣誘緩大兵其計顯然貝勒洞鄂
不速率兵勦滅反請寬宥其罪若免輔臣罪仍令駐
守平凉假使川賊侵秦州興安賊逼西安我兵勢必
分路進剿當此之時貝勒洞鄂能必其不乘隙復叛
耶今大兵雲集已困孤城乃云賊勢窮突圍難保其
不脱去蓋恐王輔臣他日潰遁故設此辭預為地耳
若輔臣果難圍困剿滅何以貝勒洞鄂獨言之而貝
子公參贊大臣不言是獨貝勒洞鄂一意耑主招䧏
也貝子公參贊大臣皆朕所倚任若灼見城不可圍
寇不可滅何以不據實陳奏凡事惟貝勒洞鄂退縮
之意是從至今不攻取城池尚復何待行軍重事豈
獨付之貝勒一人耶貝勒貝子公參贊大臣等速行
圍城務期勦滅逆賊王起鳳著遣還平凉
平定三逆方略卷十八
