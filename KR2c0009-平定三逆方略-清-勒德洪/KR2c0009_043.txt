欽定四庫全書
平定三逆方略卷四十三
康熙十八年正月乙巳調總漕帥顔保等標兵赴
南雄
將軍覺羅舒恕奏南雄府為兩廣咽喉三省接
壤見在滿漢官兵無多南安諸處又安插新附
之人一有不測全省皆屬可虞
上諭漕運總督帥顔保總兵官哲勒肯各選標兵一千
人令賢能官員管轄速往南雄府到日令副都統博
霽總統防守地方
戊申增設岳州隨征總兵官
大將軍貝勒察尼疏言調往岳州兵六千人宜
設隨征左右前後四營各以總兵官領之
上從其請以副將李師膺為湖廣岳州隨征左營總兵
官柯彩為隨征右營總兵官都督同知陳華為
隨征前營總兵官李超為隨征後營總兵官
辛亥趣尚之信等速援梧州
總督金光祖奏廣西藤縣失守逆黨愈肆狂逞
水陸三路逼犯梧城
上命大將軍平南親王尚之信將軍舒恕即遵奉前旨
親統官兵倍道速援梧州
壬子
命大將軍簡親王喇布選發騎兵赴長沙
喇布奏永州耒陽請停進𠞰選臣等兩股兵内
有馬者每佐領三人遣往岳州
上諭此兵不必發岳州令于自京發往護軍驍騎内簡閱有
馬堪用者每佐領二人以大臣一員統之速往長沙軍前
命總兵官高登科留駐饒州
先是議調登科率其標下官兵恊守茶攸諸處
至是巡撫佟國禎奏逆孽攻陷德興侵逼樂平
府縣有司力請留鎮臣駐守饒郡
上命登科及部下官兵不必調遣湖南仍留饒郡與該
巡撫提督等共商速復德興務滅逆寇
丁巳增設荆州隨征總兵官
大將軍順承郡王勒爾錦奏新增兵一萬二千
人應設四鎮各分管兵三千
上從其請以副將葛秉貞為湖廣荆州隨征前路總兵
官蘭泗為隨征左路總兵官姚珩為隨征右路
總兵官胡世英為隨征後路總兵官
乙未大將軍貝勒察尼等奏復岳州
時逆賊吳應麒等窃踞岳州堅壘死守
上命多調船兵飭令察尼等水陸圍困斷其粮道逆賊
勢蹙偽總兵王度冲偽將軍陳珀等于是月十
八日各以其舟師來降吳應麒等棄城逃遁我
師遂復岳州察尼及詹事宜昌阿以
聞
上諭大兵既取岳州逆賊震動之際諸路大兵宜𠞰撫
並用速行平定其令大將軍安親王簡親王順承郡
王將軍穆占等乘賊此時震讋有悔過投誠者寬貸
其罪叙功錄用其宣布恩意兼施𠞰撫毋失機會酌
量而行
(臣)謹按善用兵者必先争要害之地若據有
要害則其他不攻而自破
皇上洞悉方隅形勢以為掃靖寇氛蕩平雲貴大勢所
繫實在岳州故于王師初出之時即
命都統覺羅珠滿等速赴岳陽控扼要地以遏繫賊寇
而珠滿等逡巡逗撓致岳城失守
皇上乃授貝勒尚善為大將軍統率勁旅恢取岳州又
屢授機宜趣令尅日進攻既因陸路之賊防
守頗堅特遣大臣亟營戰艦大集諸路官兵
據江湖之險斷賊餉道尚善等猶諉托多端
謂兵艦即鱗集湖中亦不能困賊迨入湖之
後將軍鄂鼐等又以風濤洶湧請撤水軍賴
皇上乾斷獨持不允其請復調益舟師授策于察尼增
營要地圍困加嚴于是賊粮始盡至于饑蹙
棄城遁走岳州既得遂成破竹之勢而長沙
常德諸郡賊不能守一時奔潰貴州雲南以
次抵定矣所以削除寇亂克奏武功者誠由
我
皇上力排羣議獨運神謨專意規取岳州之所致也
庚申增設廣東潮州官兵
提督侯襲爵奏潮州與閩接壤逼臨大海諸島
逆孽窺伺汛兵力单請如舊復設潮州鎮標中
營官兵五百有餘及大埔營官兵六百潮州水
師總兵官一員並左右二營官兵二千以資彈
壓
上允其請以侯補總兵官劉顯芳為廣東潮州水師總
兵官
甲子
敕大將軍貝勒察尼分兵速取湘隂
上諭兵部頃者筆帖式馬爾賽去時令其傳諭主將克
取岳州之後應發兵一支從京口河渡江立營于華
容石首之地以為根本若由華容石首前赴常德澧
州則水潦難將軍輩亦曾奏言此路水澤甚多艱于
前進已經飭示今在岳州滿漢官兵甚多宜乘賊
未暇固守湘陰水陸亟進乘機克取湘陰即望長沙
進發稍一遲疑觀望則江中有一洲直對湘隂賊堅
守縣城而立營洲上預儲火器得為嚴備我舟師欲
度難甚故不可不乘賊未及堅守之先急下湘隂也
岳州地最險阻偏師足守其取湘隂往長沙宜令貝
子彰泰署前鋒統領杭竒率每佐領滿洲甲兵十人
提督桑額總兵官萬正色躬率標兵併多發綠旂兵
丁整備大礮鳥槍火器水陸並發可速行大將軍貝
勒亦令安親王知之
乙丑
詔議政大臣等直陳𠞰賊事宜
上諭大學士索額圖等今正勦滅逆孽之時議政王大
臣等如有確見勦滅逆寇事宜及應行應革之事各
抒意見即于會議之所共議以聞庶便酌量採擇爾
等其傳諭議政王大臣等于是議政王大臣等奏言
自用兵以來凡𠞰撫逆賊之事俱厪
皇上睿慮籌畫即行間諸將進止機宜亦無不仰賴
廟謨指授遵奉而行所以疆隅次第收復羣醜望風潰
遁雖餘孽竄入滇黔即日自爾銷滅是
聖明謨略周詳悉已盡善臣等實無他見苟有一得之
愚寧不陳奏耶
二月丙寅朔將軍莽依圖等奏敗賊于梧州逆賊
吳世琮等侵犯梧城于正月初六日水陸齊進將
軍莽依圖傅宏烈等率滿漢官兵拒戰大敗賊衆
多所斬戮是夜賊棄營而遁
命發馬于大將軍貝勒察尼軍前
學士額庫禮奏今我兵進勦請以武昌備養馬
匹撥至(臣)等軍前
上諭大將軍貝勒察尼等恢復岳州向前進發其以武
昌備養馬匹撥送一千酌給兵士無馬者
己巳大將軍安親王岳樂等奏復長沙
時岳州恢復長沙逆賊震恐不能久立于正月
二十九日棄城潜遁我師遂入城安撫人民
命大將軍貝勒察尼遣滿兵速赴長沙
安塘筆帖式報大將軍安親王已復長沙今亟
進取衡州移咨大將軍多羅貝勒令酌鳥船沙
船及官兵貝勒遂遣自荆州來水師營總兵官
張忠等率綠旂官兵三千八百沙船一百快船
八十前赴長沙
上諭賊失岳州長沙諸要地正當驚惶騷動之時乘機
進取衡州擊滅逆賊殊為要務宜將岳州所有大兵
并船礮速行多撥增發大將軍安親王軍前大將軍
貝勒察尼等除先遣總兵官張忠標兵外今更速發
滿洲大兵多撥船礮迅赴長沙既而安親王岳樂等
奏賊離衡山縣二十里許水陸立營
上復諭宜乘賊寇驚動之際速取衡州此𠞰滅衡州賊
衆較諸處不同所調岳州舟師火器早至一日于大
事有一日之益若緩至一日于大事貽一日之害調
遣船礮官兵如或稍遲使賊江中置樁預為堅守阻
我舟師致進取衡州事機有失則皆貝勒察尼悞之
也諭到貝勒察尼即撥舟師火器速發安親王軍前
於滅賊機宜勿致有悞其大將軍簡親王等亦已率
兵進取衡州兩軍相合之後總用大將軍安親王印
信協力𠞰滅逆孽恢復衡州諸路如有分兵之處仍
各用大將軍印信施行
甲戌
詔責大將軍貝勒察尼等
時賊渠吳應麒等從岳州遁去輔國公温齊等
率兵追殺二百餘里陣斬甚多我兵因未攜爨
具而還察尼等以
聞
上責之曰逆賊吳應麒等迫于饑餓徒步敗遁我騎兵
追躡二百餘里因未攜爨具遂爾還師並未大創賊
衆岳州雖得不過賊所棄之空城而窮寇吳應麒究
未擒斬朕心未愜今以追殺賊衆地方里數詳度之
虛實即立見矣
命尚之信等速定廣西
之信等奏(臣)等共議將軍莽依圖舒恕等同將
軍傅宏烈守梧州(臣)駐封川縣總督金光祖
駐肇慶府將軍額楚等駐德慶州如有機會一
面奏聞一面舉行
上諭今長沙岳州諸處俱已恢復偽將軍總兵文武官
員船艦兵卒來歸者甚衆又據塘報彛陵州對岸之
鎮荆山盤踞賊寇盡行潜遁分逐諸路潰敗之賊多
所斬戮大將軍順承郡王等已渡江平定湖南安親
王又進取衡州諸處宜乘此各路賊寇渙解之際平
定廣西大將軍平南親王尚之信將軍莽依圖舒恕
額楚傅宏烈總督金光祖等勿失事機速定廣西
乙亥
詔總督董衛國率所部兵赴大將軍安親王軍前
先是議令衛國率兵往岳州至是巡撫佟國禎
疏言岳州既復請撤還督臣
上諭江西屬在内地可以無虞今董衛國不必詣岳州
率其標下官兵速赴大將軍安親王軍前聽王調遣
協力進取衡州諸處
庚辰
命發馬于大將軍順承郡王勒爾錦軍前
勒爾錦奏(臣)兵在彛陵諸處更番來往水土不
宜致馬多斃請以近地所備馬速行撥給以資
進勦
上諭兹正前往征𠞰之際于武昌預備馬内撥一千匹
委才能官員速送大將軍順承郡王軍前
辛巳大將軍順承郡王勒爾錦奏官兵復澧州
勒爾錦聞岳州賊潰即遣署都統多謨克圖等
率師前進于正月二十七日渡江太平街虎渡
口諸處賊寇悉皆潰遁王率大兵于二十九日
渡江次元始于是前隊官兵分路追勦松滋枝
江宜都諸縣及澧州以次恢復守百里洲偽將
軍洪福率舟師&KR0819;印劄來降
敕大將軍貝勒察尼與順承郡王勒爾錦合兵進取常
德沅州鎮遠諸處
上諭議政王等曰今岳州彛陵之賊以舟來降長沙之
賊焚舟潰遁諸處賊寇困蹙逃竄無有舟楫宜固守
荆襄乘此機宜速滅賊黨貝勒察尼酌留官兵于岳
州水陸齊進速會順承郡王軍合力亟取常德沅州
鎮遠諸處至恢復常德諸郡之後順承郡王貝勒察
尼等會同安親王簡親王等作何進取雲貴定議具
奏其大兵進討雲貴宜設將軍總督巡撫提督隨大
兵征進吏兵二部開列應補者以聞尋吏兵二部以
應補官列名具奏
上諭雲南將軍不必添設可調湖廣提督桑額為雲南
提督湖南提督趙賴為貴州提督四州總督周有德
為雲貴總督以原任巡撫李天浴為雲南巡撫副都
御史楊雍建為貴州巡撫
壬辰大將軍順承郡王勒爾錦等奏官兵復常德
是月十四日勒爾錦抵澧州遂遣固山貝子準
逹等率領官兵進取常德未至之先賊縦火焚
城中廬舍并江中船艦而遁偽按察使陳寳鑰
等迎降我師于十八日入常德府城
甲午大將軍簡親王喇布奏官兵復衡州
喇布率大兵前進于是月初七日復衡山縣遂
令前鋒統領希福等率官兵攻取衡州逆渠吳
國貴夏國相等聞風棄城而遁十三日我師復
衡州府城
命總兵官哲勒肯為廣西提督
總督金光祖奏廣西護設提督轄本標官兵四
千六百餘人自馬雄變後未及復設當此用兵
之際必仍設提督總統水陸之兵于戰守有頼
其提標應設官兵即于廣西見在各營抽撥補
入經制
上從其請授哲勒肯為廣西水陸提督總兵官
平定三逆方略卷四十三
