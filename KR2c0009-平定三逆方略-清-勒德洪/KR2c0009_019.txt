欽定四庫全書
平定三逆方略卷十九
康熙十四年十月庚申
命將軍噶爾漢自河南帥師赴襄陽
大將軍順承郡王勒爾錦奏逆賊楊來嘉洪福
謝四等五路齊出屯均州諸處荆州兵少不能
分遣檄河南鎮安將軍噶爾漢率所部兵赴襄
陽
上諭河南當秦楚之衝噶爾漢之兵未可全調留護軍
二百蒙古兵六百委兩翼護軍參領各一員統之仍
駐河南府其餘滿洲蒙古兵噶爾漢速行帥赴襄陽
勅陜西諸將固守要地
總督哈占奏偽總兵魏姓者率衆自洋縣犯黑
水峪豊峪口及西洛口諸處偽將軍王屏藩出
漢中抵略陽譚洪出西河吳之茂率偽總兵五
人營於單家河同犯秦州
上諭逆賊聲言出犯各口意在分我兵力乘間而動耳
諸將其各守要地悉力勦禦毋使賊勢蔓延
癸亥調西安兵援大峪口
總督哈占奏興安叛賊渡江將出大峪口
上諭大峪口去西安最近若調兵遠地慮稽時日總督
哈占將軍席卜臣等於漢中還兵内簡精銳者遣守
大峪口西安要地宜增兵防禦以大同察哈爾兵三
人太原滿洲兵三百人調赴潼關此兵既抵關將軍
烏丹即遣所部兵五百人速赴西安未幾烏丹哈占
等奏賊犯商州舊縣關諸處已遣副都統德業
立率兵五百人往援商州兵少賊勢甚盛潼關
商州賊皆有路可通見在危急
上諭將軍噶爾漢所留河南護軍二百蒙古兵六百馳
赴潼關聽將軍烏丹等調遣復於京師發每佐領甲
兵一人令參領瑚什巴額勒布統之往駐河南府
甲子
詔責大將軍貝勒尚書
尚善奏長沙岳州如唇齒相依若偏攻一隅未
能猝拔必長岳兼攻庶可破賊今安親王進攻
長沙岳州亦宜恊力規取但兵力尚少乞添發
河南山東兵每佐領四人以資進討
上諭前貝勒尚善奏岳州逆賊浚壕立樁甚固不能攻
取故將岳州兵分遣荆州諸處並非罷岳州之攻也
頃尚善等報岳州賊黨吳三桂已檄往彛陵今計我
兵之在岳州武昌者每佐領約有九人又有綠旗官
兵我兵雖減於舊而賊勢亦分若以之取岳州未為
不足尚善又請發河南山東兵不合速移會尚善作
何攻取岳州即酌量以行
壬申調大同諸處兵赴固原
提督陳福奏九月二十三日平凉賊奄至固原
賊亦自城内突出齊犯我軍遣副將太必圖率
兵擊之方與賊戰中衛副將賈從哲忽退遊擊
張元經亦率兵走於是衆軍驚擾太必圖遂没
於陣(臣)與前副將恰塔等於二十八日回至靈
州
上命即於軍中斬從哲元經以徇又
諭曰固原賊衆城守甚堅今川賊又入平凉應速遣兵
勦禦鄂爾多斯兵已遣還不宜復調調駐大同兵及
神未歸化城兵令副都統恰塔員外郎拉篤祐領之
或由延安或由定遠速赴固原此兵既到陳福即率
本標兵或先定固原或會大將軍貝勒先取平凉與
恰塔拉篤祐酌行大同兵既往固原令郎中瑚什巴
分太原蒙古兵五百人赴大同駐守
甲戌授大將軍貝勒洞鄂等攻取平凉方略
上諭兵部頃大將軍貝勒洞鄂總督哈占等報興安反
賊犯商州大峪口川賊譚洪救平凉皆因王輔臣未
滅我兵俱集平凉故諸賊乘隙侵犯欲分吾兵力以
援輔臣今洞鄂等官兵至平凉日久自宜急圖攻取
設使平凉未破而四川之賊來援興安之賊又至大
兵往來路阻後雖恢復平凉亦復何益若平凉破輔
臣滅則賊應援之念絶而窺伺商州之計亦沮全陜
可無虞矣平凉南山俯視城中甚悉若乘南山以紅
衣大礮攻之城中賊衆自不能支洞鄂等速奪南山
則平凉可克未幾哈占又奏慶陽賊業已就撫臣遣
固原遊擊屠遵義率兵守之未至而逆賊王輔
臣已遣其黨周養民圍慶陽伏兵斷路我兵不
能救慶陽復陷賊又犯皂社皂社與涇州常武
邠州接壤為平京大兵後路(臣)已遣固原總兵
官朱衣路赴救於是
上復諭議政王等曰貝勒洞鄂駐平凉日久兵力不少
但圖自便憚於攻戰以致逆賊王輔臣分兵救固原
今又襲慶陽洞鄂及參贊大臣從未赴敵任賊四出
若罔聞知平凉賊勢既分又不乘虚攻取伊等在平
凉所司何事及今不取更待何日耶若仍頓師不進
必致我兵漸渡糧儲漸耗賊益窺伺蹂躪地方貽害
不小洞鄂等其公同籌畫𠞰除逆賊
辛巳遣署副都統穆成額𠫭贊將軍覺羅舒恕軍
事
舒恕奏言軍務最重須𠫭贊得人右翼中無可
委署副都統議軍事者協守吉安署副都統穆
成額乃右翼人乞遣發(臣)軍參贊軍事
上諭廣東軍事繁多參贊不可乏人都統副都統等官
在江西者頗多穆成額即赴舒恕軍前𠫭其軍事大
將軍簡親王别委大臣代守吉安
十一月丙戍朔
命將軍侯張勇固守鞏昌諸路
先是
上諭張勇曰陜西重地凡平定地方掃除賊寇惟爾是
頼今大將軍貝勒洞鄂雖攻圍平凉而逆賊王輔臣
嬰城死守恐稽時日又川賊已過昌寧驛來援平凉
我兵若不速滅輔臣則陜西不能即定爾量留官兵
守鞏昌親自率兵赴洞鄂軍前協力進取平凉若鞏
昌必不可離多發標兵往平原以助攻戰并宜設策
截川賊來援之路於是勇言逆賊吳之茂率衆進屯
單家河諸處(臣)若赴平凉恐賊乘虚直犯(臣)斷
不可遠離鞏昌且官軍皆已分遣(臣)兵單實無
可發
上下議政王貝勒大臣集議議政王等奏言鞏昌所關
亦重應如張勇所奏令固守鞏昌秦州諸處相
機勦禦
上從之
丁亥罷都統海爾圖參贊
海爾圖以運礮屯夫俱逃請發搶手步軍四百
人綿甲八百人防護又以礮手熟練者少請於
八旗滿洲漢軍内擇素習者遣發赴軍前大將
軍貝勒洞鄂以
聞
上責之曰貝勒洞鄂等帥師抵平凉為日已久不速滅
賊平定地方及命礮攻平凉海爾圖又托故具啟遷
延時日洞鄂等並不議其可否但據啟以聞殊為不
合前送紅衣礮撥漢軍每佐領二人海爾圖謂不足
又添派一人及海爾圖去時藉口沿途養馬不即速
行至關山又請兵二千欲靖賊寇復如所請添發而
究不能開通關山今令用紅衣礮急取平凉海爾圖
復請自京師發搶手綿甲躭延時日有悮軍機殊負
任使著解𠫭贊之任洞鄂等仍遵前旨速定平凉
丁酉大將軍簡親王喇布請益兵
上不許
喇布奏安親王已分每佐領甲兵十人進征湖
南江西留每佐領下人分駐建昌諸處省城所
餘止每佐領二人今欲𠞰滅諸路賊寇而兵難
調集欲分守而兵又不足乞將在江寧烏喇及
盛京兵發來江西
上諭江南要地烏喇盛京兵不宜調發江西見有每佐
領甲兵十人又南昌饒州建昌廣信吉安諸處皆添
設綠旗官兵已足調遣大將軍酌量緩急有可緩之
處調其官兵以資戰守
庚子
命提督趙國祚等隨大將軍安親王岳樂進𠞰
岳樂奏逆賊吳三桂聞臣進取長沙必固守要
害非綠旗無以涉險阻非紅衣礮不能破營壘
提督趙國祚久在行間熟練火器兼有綠旗兵
三千屯墾都督陳平有兵二千乞俱令隨(臣)進
討其廣東送來紅衣礮甚重路險難致西洋礮
輕利乞發二十具為攻𠞰之用
上諭勦滅逆賊平定湖南皆於安親王是頼練習宿將
及精兵火器俱不可闕提督趙國祚都督陳平并所
屬官兵悉如安親王所請南懷人所造火礮可遣官
兵凖數送至江西轉運安親王軍前王不必待礮到
始行亟由吉安或袁州進發
壬寅
勅大將軍簡親王喇布分兵赴廣東
總督金光祖奏叛鎮馬雄同滇賊王宏勲等至
高州高雷廉叛兵合計約有十萬(臣)率兵深入
高州恐逆賊孫延齡乘隙犯梧平南親王尚可
喜又無兵可調乞添發大兵前來應援
上諭逆賊率衆來犯廣東不可不速遣大兵大將軍簡
親王於留守江西兵内即選擇精銳每佐領二人命
才能夸蘭大率之速赴廣東聽平南親王尚可喜將
軍舒恕總督金光祖商酌調遣此兵仍著舒恕統轄
江西兵既發往廣東山東兖州蒙古兵六百人令署
副都統科爾擴岱統之即赴江寧科爾擴岱既到江
寧江寧所有烏喇盛京兵一千令署副都統尼滿雅
秦揚古岱統之即赴江西更發禁耳每佐領兵二人
其半赴江寧同蒙古兵六百人俱聽將軍哈爾噶齊
統轄其半赴山東同原駐蒙古兵聽將軍布顔統轄
平定三逆方略卷十九
