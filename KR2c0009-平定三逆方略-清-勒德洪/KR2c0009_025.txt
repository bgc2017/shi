欽定四庫全書
平定三逆方略卷二十五
康熙十五年七月辛巳朔
命巡撫韓世琦督造戰艦
大將軍安親王岳樂奏賊船集長沙城下我兵
無戰艦難以破賊請發江西得勝船十艘安慶九
江沙船五六十艘赴長沙又長沙附近林木頗
多并乞
勅巡撫韓世琦伐木造船
上諭得勝船僅可用之湖中非長江所宜其岳州沙船
如安親王所請之數發往長沙江西總督董衛國巡
撫佟國禎等仍辦料募工送赴長沙軍前繕治舟艦
如不給用江南總督阿席熙安徽巡撫靳輔等速行
採辦雇募轉送江西一并運致仍預檄安親王遣兵
迎取付韓世琦督造
申飭大將軍簡親王喇布等
時賊據吉安將軍哈爾噶齊額楚等分布官兵
水陸進𠞰五月二十六日擊敗逆賊克其外城
追至城下斬首甚多哈爾噶齊等遣署前鋒參
領郭濟奏捷
上命郭濟𫝊
諭喇布等曰江西雖距京四千里朕朝夕聞之甚悉王
以宗室懿親不乃心國家惟坐守省會日事騎射不
思經理軍務恢復疆土諉避偷安殊負倚任之意今
逆賊高大節竊踞吉安諭旨到日即宜刻期攻取又
副將軍希爾根不思報國日惟晏坐省城安逸日便
性尤偏執軍中每言及左右翼必庇右翼嗣後宜痛
改前非力圖報效哈爾噶齊額楚亦遵朕命速取吉
安勿得退諉坐失機宜況覺羅舒恕莽依圖穆成額
見駐贑州南安王等宜令協力攻取吉安進兵兩粤
凡行兵之道愛民為先若百姓富足粮餉充裕則徵
調師徒不致困乏自今大兵所至務禁戢擾掠以稱
朕撫輯兆民至意
乙酉
命鄂爾多斯兵駐邊外候調
大將軍圖海奏將軍畢力克圖報所調鄂爾多
斯兵僅千人馬又羸瘦令進内地未必有益(臣)
因移會畢力克圖令鄂爾多斯兵暫駐邊外養
馬以待今平慶諸路雖已底定川逆尚未殄滅
已令彼即率副都統恰塔兵員外郎拉篤祐所
部土默特兵及副將來他綠旂兵速赴(臣)軍
上諭鄂爾多斯兵暫駐邊外秣馬署副都統額業圖會
同鄂爾多斯王等選擇甲兵補給馬甲軍械聽候調
選
壬辰
命誅參將熊虎等宣諭寧夏官兵
提督趙良棟奏(臣)按問謀害原任提督陳福者
參將熊虎等四人實為首惡今撥兵拘禁伏候
勅旨
上諭吳逆背叛以來潛布偽書煽惑人心原任提督陳
福妻子在蜀初無瞻顧篤志忠貞𠞰禦賊寇恢復城
郭功效懋著及率兵進𠞰固原中途遇害前因變出
倉卒弁兵不能救護俱釋不問至於倡謀為亂手刃
主將者國法難寬今既察明熊虎等四人實屬首惡
可即正刑誅用懲奸宄其餘兵弁各守汛地無或牽
連嗣今如更有首告者即以其罪罪之其徧諭寧夏
提標官兵咸使聞悉
丙申
命蒙古兵分駐河南兖州
時翁牛特喀喇沁等分八旂兵共一千五百餘
人已奉調進古北諸口
上諭翁牛特等四旂兵往駐河南府喀喇沁等四旂兵
往駐兖州府
丁未
諭駐防河南府參領瑚什巴等𠞰永寧賊
時土寇張成武侵擾河南永寧縣境駐劄河南
府參領瑚什巴等移會巡撫進兵報至
上責之曰大兵駐防河南府本為撲𠞰盜賊今永寧有
警瑚什巴額勒布等距賊百八十里不率兵星赴乃
稱移會巡撫遷延時日殊屬不合瑚什巴等可即率
官兵進擊該撫鎮亦即遣兵會𠞰無使滋蔓仍禁戢
軍士勿擾地方
戊申大將軍圖海奏官兵敗賊於牡丹園
六月二十六日偽將軍吳之茂自秦州率衆潛
逸將軍佛尼勒等以滿漢官兵追及於牡丹園
大敗之斬首五千餘級之茂率十餘騎越山而
遁
己酉
命赦江西脅從人民
上諭兵部吉安一郡逆賊盤踞日久小民被脅蓄髮者
衆此實畏死之恒情也且勞師討賊本以為民若大
兵所至蓄髮者概行誅戮殊非朕撫恤殘黎至意儻
有據守城池山寨執持兵械抗拒不降者仍行誅𠞰
其餘概與免死俾得自新爾部通行曉諭各將軍一
體遵行
命郎中温岱自江西以造船貲費運送長沙
先是遣温岱至長沙相視軍中情形及還京奏
稱大將軍安親王岳樂等請發戰艦至岳州彼
即遣官兵取赴長沙應用
上諭長沙江路窄狹逆賊兩岸踞守泝流數百里取船
不易且安親王及温岱等前奏長沙附近堪用材木
頗多與其乘險運致不如就近採造可令温岱速往
江西同偏沅巡撫韓世琦動支額銀二十萬兩運至
長沙為犒兵造舟之用沿途令大將軍簡親王總督
董衛國等撥兵護送如江西兵力分散難以轉運移
文安親王發卒迎取其造船所需工料温岱亦會同
江西督撫採募携往
八月甲寅
戒諭諸路將帥及文武各官
上諭吏戸兵三部比年以來大兵諸路征𠞰軍需浩繁
一切供應皆取給於民凡領兵將軍及督撫文武大
小各官俱當以國計生民為念潔己奉公加意撙節
表率屬官恪遵法紀以副朕戡亂救民之意乃有不
以𠞰寇安民平定地方為念惟圖營私射利糜費錢
粮軍前所用米豆草束諸項自將軍以下有自行販
賣囑託地方官多取價值地方官有徇其情面浮冒開
銷者亦有地方官販買支放多行開銷者有已備本
色不行收納折價入己者有民間運到米豆草束地
方官故意遅延掯勒及至軍前又多方留難解官恣
意需索方肯收納者至於購買馬匹不開實價以少
為多濫行銷筭種種情弊難以枚舉皆由大小各官
互為徇庇止知圖便己私殊為不合應嚴加禁飭以
清積弊若仍不悛改事覺照貪官例治罪有能舉首
者從優議叙議政王貝勒大臣等其會同詳加定議
以聞於是議政王等議定處分叙錄條例奏請
上從之令通行曉諭
大將軍圖海奏官兵復禮縣
先是賊渠偽將軍王屏藩率衆踞樂門圖海遣
將軍穆占斷賊餉道穆占於六月二十七日抵
樂門賊已遁去因趣兵會都統赫業副都統希
福於崖城進拔禮縣分道追賊斬首甚多
乙夘
命將軍侯張勇嚴飭邊防
勇奏彛人滚布窺我兵調征河東乘隙入内地
收掠番族人畜
上諭彛人率衆潛入内地其心叵測將軍侯張勇其嚴
飭甘涼沿邊將弁加意防守
戊午
命大將軍簡親王喇布等速取吉安接濟贑州諸軍
先是喇布奏將軍舒恕等報稱駐守肇慶署副
都統莽依圖等於六月初九日抵軍前士卒鎧
仗耗敝馬匹缺乏
上諭鎧仗馬匹皆大兵急需其令江南江西總督多備
弓矢江西巡撫動支額銀製造甲胄俱存貯南昌令
大將軍簡親王副將軍希爾根率兵速取吉安通贑
州路以所貯甲胄弓矢運至舒恕軍前仍令理藩院
𫝊示外藩蒙古諸王以下酌量捐助馬匹以濟軍需
尋又
諭議政王等曰大將軍簡親王副將軍希爾根等俱有
保固江省𠞰滅賊寇重責豈得各分疆界互相推諉
今將軍舒恕等兵至贑州南康為日已久馬匹資仗
乏絶如聽其因糧自給必致擾害生民吉安雖未恢
復豈無間道可通贑州王將軍總督等多撥官兵由
間道運送糧械接濟士卒吉安既係南康贑州孔道
大將軍王等率兵速行攻取仍酌留官兵同總督董
衛國鎮守南昌
己未
諭大將軍安親王岳樂𠞰撫機宜
上諭岳樂曰朕聞王恢復萍鄉大創逆賊直抵長沙甚
為嘉悦今日之事利在神速若稍遲緩俾賊得固守
則攻取不易今陜西全定逆賊十餘萬自四州來者
盡已殱滅大兵即不下四川賊亦不敢復出若發見
在陜西之兵前赴湖廣庶或有濟王其善撫百姓儻
民困已極即得地方亦復何益至叛變之人皆係脅
從情非得已且原皆朕之臣子王其時加招徠即吴
三桂果有輸誠之心亦何不可納之有王膺此重任
自有成筭特以朕意示知
(臣)謹按帝王之用兵也將以勤恤民隐而除
其害故師有容民之像而武以止戈為文聖
人靖亂安人之意蓋今古如一也當兹六軍
南討進抵長沙
皇上念切烝黎汲汲焉欲出之於湯火因
趣岳樂速行攻取又特申
天語令其善撫百姓且謂脅從之人皆我臣子宜加招
徠誕播並生之德丕彰不殺之仁仰見我
皇上之心一天地之心大哉其無所不覆載也已
己巳
命陜西提督王進寶等駐固原諸處
大將軍圖海奏陜西提督本駐平涼固原密邇
平涼且為秦中形勝之區應令王進寶移駐固
原兼理固鎮事務其西寧為邊陲重地距固原
甚遠進寶難於遥制固原總兵官朱衣客向在
西寧熟詣形勢調駐西寧於邊陲殊有禆益又
慶陽一郡幅&KR0695;遼闊素為賊藪當此反側初安
亟需彈壓宜令隨征總兵官陳竒謨暫鎮慶陽
安輯人心
上允之
乙亥總督李之芳奏官兵殱賊于大溪灘
時偽將軍馬九玉等率賊衆數萬人據守衢州
河西賊將林福營於大溪灘輓運糧餉大將軍
康親王傑書承
詔進兵衢州集都統賴塔等議先斷賊餉道以奪賊勢
遣賴塔等於是月十五日率滿漢官兵直抵大
溪灘奮擊大敗之乘勝進取江山縣城九玉大
懼棄營遁走
丙子封大將軍圖海公爵
上諭吏兵二部曰撫遠大將軍都統大學士圖海器識
老成才猷練達贊襄機務宣力累朝以文武之長才
兼忠愛之至性勞績茂著倚毗良殷前察哈爾布爾
尼背恩反叛命圖海為副將軍帥兵征𠞰運籌决勝
克振軍威未及一月捷功立奏逆賊殱滅疆□敉寧
近以平涼阻兵日久屢命𠞰撫罔有成效特簡圖海
為將軍統率大軍節制各路果爾謀略淵深調度得
宜軍鋒所至一戰克捷更能體朕好生之心宣布恩
威開誠招撫遂使平涼慶陽固原諸處文武官員兵
民傾心向化悔罪歸誠生靈免於塗炭邊境賴以保
安數日之間關隴悉定皆由籌畫周詳布置神速𠞰
撫並用克建膚功圖海以心膂大臣膺秉鉞重寄實
心為國克副倚任朕心深為嘉悦於軍功議叙外應
從優加恩封為三等公以示朕眷注忠勤酬答勲庸
至意
加將軍侯張勇等秩
上諭兵部自逆賊煽亂以來奸徒附和侵擾地方關隴
以西疆域遼闊大兵一時未集人心不無動搖靖逆
將軍靖逆侯張勇提督王進寶總兵官孫思克一聞
蘭州之變即帥兵星馳渡河𠞰禦收復城邑條奏機
宜舉發偽劄緝獲奸諜綏定邊陲厥功甚大及大兵
攻取平涼專任靖逆侯張勇等鎮守秦鞏復殫心籌
畫調度合宜𠞰禦川賊屢奏捷音紓朕西顧之憂功
尤茂著伊等皆宿將重臣矢志報國同心協力展布
謀猷兼以訓諫士卒忠義素孚故能身先行陣所向
克捷其所屬將卒亦皆效力共建功績朕甚嘉之於
軍功議叙之外應從優加恩以示朕奬勵忠貞酬答
勲勞至意張勇加為一等侯王進寶陞為一等阿思
哈尼哈番授為將軍仍兼管平涼等處提督事務孫
思克陞為一等阿逹哈哈番涼州提督
戊寅
命副都統瑪哈達為鎮守杭州等處將軍
先是杭州將軍圖喇告病
上令其還京以副都統瑪哈達暫為署理至是兵部以
應補之副都統等列名具奏
上乃命瑪哈逹為鎮守杭州等處將軍
平定三逆方略卷二十五
