欽定四庫全書
平定三逆方略卷二十四
康熙十五年五月癸未
命巡撫韓世琦率兵赴長沙
大將軍安親王岳樂等奏自圍長沙以來地方
諸務無人辦理
上命巡撫韓世琦盡率標下官兵赴長沙軍前其岳州
軍需付湖南布政使安世鼎調度
命議叙綠旗有功將士
上諭兵部自逆賊變亂以來各省綠旗官兵𠞰禦賊寇
恢復地方戮力行間著有勞績朕心時切軫念凡以
前奉旨事平議叙者爾部逐一察明功次即行議叙
以昭朕酬庸鼓勵之意
乙酉以原任總督河道楊茂勲撫治鄖陽
勛陽與秦楚豫三處接壤舊設撫治軍門居中
彈壓後因湖北湖南兩撫分轄且别設總督遂
議裁罷時叛賊楊來嘉等會合興安逆寇盤踞
鄖陽之西不時竊發督撫治所遼遠控制為難
議政王等請復設撫治以專責成
上允所請以原任河道總督楊茂勲為之設標營如巡撫
例
丁亥
詔宥河東諸堡脅從居民
提督趙良棟奏言自提督臣陳福遭變逆賊直
犯寧夏河東諸堡俱被脅從今二十餘堡一聞
招撫相繼投誠
上諭河東諸堡因堡小民稀不能禦賊一時被脅誠非
得已其概從寬宥該提督仍加意撫綏以副朕惠愛
元元至意
癸巳
勅將軍覺羅舒恕等固守南贑諸處
大將軍簡親王喇布奏粤東之韶州南雄俱已
叛變將軍舒恕額赫訥等兵退守南贑福建巡
撫楊熙總兵官班逹禮等亦各率所部官兵隨
滿兵引還
上諭舒恕額赫訥等嚴守南安贑州梅嶺以保固江西
其副都統莾依圖總督金光祖音問及平南親王尚
可喜存亡並確探以聞尋總督董衛國奏南安兵餉
缺乏官兵不能守今閩粤諸寇又侵犯贑屬孤
城危急
上諭贑州既危應速取吉安合兵勦賊簡親王等亟檄
將軍哈爾噶齊額楚提督趙頼等克取吉安會合將軍
舒赫額赫納兵撲滅閩粤諸寇并檄舒恕等酌量倘
可由贑州攻吉安即分兵夾攻之
乙巳大將軍圖海奏敗賊于平凉城北
圖海于是月十七日至平凉越日率官兵至城
北虎山墩相視形勢賊衆萬餘突来迎戰前步
後騎布列火器挨牌我兵分路進擊自己訖午
大敗賊衆斬其偽總兵二人餘賊被殺傷及墜
崖死者甚衆獲馬及器仗不可勝計
戊申授提督王進寶子用予為副將
進寶奏(臣)渡河以來身多疾病長子用予賦質
雖愚尚有膽力(臣)欲令練習軍事凡遇征𠞰輒
俾領兵而前(臣)即將來病劇猶幸有子可以報
效
上乃擢用予為副將從其父進寶效力行間
六月甲寅調喀喇沁諸部兵
上諭議政王等今遣内大臣哈代一等侍衛阿爾尼往
兩哈喇沁兩土默特兩翁牛特敖漢奈曼四子蘇尼
特撤木占額駙郡王等十旗察閱兵馬如馬肥每
佐領調兵七八名否則止各調四名調江南兵援江
西
大將軍簡親王喇布奏南安變亂將軍舒恕等
兵棄城却數十里南昌兵少有事無可調發
上命駐防池州每佐領滿兵一名將軍華善遣才能夸
蘭大一人領之江寧蒙古兵七百名令署副都統額
思赫領之俱赴江西尋簡親王喇布又奏攻取吉安
非紅衣礮不可請
勅江南總督選攻城大礮十具速運軍前并請先發江
南附近兵以濟江西目前之急
上諭調江南兵援江西已有前旨今復調每佐領兵一
名前往此二隊兵到日聽大將軍等公議相地緩急
便宜調遣其攻城大礮移文總督阿席熙等速行遣
發
遣郎中温岱等閱視軍情
時湖廣大兵與賊相持
上因命戶部郎中温岱往長沙兵部郎中麻爾圖往荆
州刑部郎中色度往岳州閱視軍中情形
面諭之曰爾等各往所遣地方詳閱大將軍官兵及賊
中形勢所有民情速行來奏
丙辰
命大將軍簡親王喇布等移鎮袁州
總督董衛國奏自渌口至唐山口水路賊船不
時出犯復有孫延齡賊船七十餘自衡州來泊
於蒼頭鋪且遣賊三千侵犯攸縣
上諭逆賊知安親王進取長沙欲斷大兵後路窺伺袁
州亦未可定江西既發有江南大兵省城又有總督
駐守簡親王喇布副將軍希爾根其以文到日即撒
無事地方官兵赴袁州鎮守𠞰禦賊寇
癸亥
勅巡撫靳輔造鳥船送岳州
大將軍貝勒尚善奏江西所送得勝船不宜於
岳州請易為鳥船
上諭尚善受大將軍之任不務速破逆賊每生事端虚
糜歲月宜不允所請嚴行處治但今與賊對壘可令
安徽巡撫靳輔速造鳥船十艘解赴岳州
戊辰
命大將軍貝勒尚善遣兵援江西
上諭兵部近覽大將軍簡親王喇布總督董衛國等奏
尚之信背恩反叛逆賊孫延齡馬雄等分路來寇江
西袁州諸處閩賊亦乘機侵犯江西吴三桂部下逆
賊高大節死守吉安大兵尚未克復等語見今江西
兵力單弱分布𠞰禦防守地方又欲接應大將軍安
親王兵實難支應前貝勒尚善請分岳州兵遣發江
西謂大有禆益今阿晉泰韓世琦雖往長沙然京師
所發每佐領四名兵見已抵岳尚善等合計官兵量
留防守其餘官兵於文到日盡發赴江西并嚴飭領
兵官兼程速往尋尚善奏自河南來每佐領兵一名
更益以盛京兵及外藩蒙古兵共一千名令署
副都統尼雅漢率赴江西
庚午
赦和碩額駙尚之隆等罪
尚之信既叛其弟和碩額駙尚之隆率子弟赴
部請罪
上以尚可喜矢志勤勞悉宥之隆等罪所屬人員俱從
寬免
壬申
命副都統錫三等領兵赴江西
内大臣哈代等發四子蘇尼特兵五百餘名將
至張家口
上命遣此兵赴大同調太原員外郎瑚思哈領之郎中
瑚什巴領大同兵五百名如太原并率太原兵五百
名先往河南發京城每佐領驍騎二名烏拉寧古塔
兵一千名悉改為護軍以副都統錫三統之率赴河
南并統瑚什巴兵偕往江西多諾為署副都統同赴
軍前效力圖功其兖州每佐領兵一名亦調往江西
將軍布顔仍留駐兖尋又
諭兵部曰副都統錫三署副都統多諾等所領甲兵皆
係精銳以此破賊定可成功爾部即移文大將軍王
副將軍等知悉務令全軍制敵勿分其勢倘萬不得
已必需分遣則酌量以行
戊寅大將軍圖海奏王輔臣降
先是圖海奏大敗賊衆於平涼即遣劄委參議
道周昌入城招王輔臣輔臣隨遣其副將謝天
恩來乞降
上降詔赦之至是圖海奏本月初六日
赦詔一到(臣)即令周昌等賫入城中次日輔臣遣偽布
政使龔榮遇等率士民詣軍門納軍民冊又遣
其子繼楨及偽總兵蔡元等上所受吴逆偽勅
偽平遠大將軍印陜西東路總管將軍印及諸
偽劄(臣)見輔臣尚懷疑懼於十三日復遣周昌
并(臣)姪前鋒侍衛保定温言開諭輔臣於十五
日即至(臣)營叩頭謝
恩遂入城薙髮率衆來降固原偽巡撫陳彭慶陽偽總
兵周楊名下峪關偽總兵王好問關山偽副將
孔印雄及雲南土司總兵陸道清等各率所屬
官兵相繼來降
上諭圖海曰卿恭承簡命秉鉞臨邊宣布恩威𠞰撫並
用平涼一帶旬日綏平具見籌畫周詳布置神速克
副委用立奏膚功朕心深為嘉悦著從優議叙有功
人員一併議叙王輔臣既感戴國恩悔罪投誠著復
其原官加太子太保擢靖寇將軍立功贖罪部下官
弁照銜給與劄付兵民酌量安插
(臣)謹按方王輔臣之初叛也
上即命大將軍貝勒洞鄂率師掃蕩洞鄂輒逗遛不進
繼
詔旨頻趣仍因循歲月致賊偷息平涼我師疲老
皇上念平涼不下秦省未能驟定大學士圖海曾征察
哈爾有功知其智勇足以破賊乃授撫遠大
將軍使專征焉圖海密受方略甫抵平涼即
敗輔臣於城北因其窮蹙遂宣
皇上不殺之仁遣使降之旬日之間收復平涼諸處於
是賊黨解散全秦悉定是皆
皇上知人善任制勝廟堂所致也
己卯
命發猓苗官兵還雲南
大將軍圖海奏平涼投誠猓苗官兵祈請遣還
故籍願捐軀報效
上諭猓苗官兵若留内地恐其父母妻子或被逆賊殘
害其官員各加一級兵丁酌量賞賚俱發回雲南并
曉諭令各於原籍招撫從賊人民倘立功績准與優
叙
(臣)謹按猓苗官兵本係吴逆遣往平涼為賊
應援及是窮迫無歸乃始隨衆來投此即概
行誅殛未為不可而我
皇上念加之刑戮不若放遣以收脅附之心既曲全其
軀命且憫念其家屬咸加恩賚縱還滇中是
誠踰格之恩出於猓苗之望外者也迨後大
兵入滇所在猓苗皆仰慕
皇仁或輸饋糧糗以資我軍或鄉導前軀并力殺賊無
不傾心歸順效力抒誠蓋因
德意深遠仁澤汪濊故能使絶徼之人咸感化悦服也
命總兵官陸道清等前往湖南招撫逆賊
時署都統烏丹奏事至京向議政王等言土司
總兵官陸道清原任提標𠫭將黃九疇劄授參
議道周昌俱願赴賊地招撫逆賊議政王等以聞
上命優加陸道清為左都督兼太子少保黃九疇周昌
俱為布政使遣往湖南招撫
命大將軍康親王傑書等乘機進𠞰閩賊
大將軍簡親王喇布奏本月初六日偽將軍耿
繼善焚燬營壘并建昌新城諸賊踰關遁走
上諭耿精忠撤回建昌諸賊必閩中有變其為海寇所
逼無疑乘此機會大兵即宜前進大將軍康親王傑
書將軍貝子傅喇塔頼塔總督李之芳等速行進兵隨
宜𠞰撫以靖閩逆勿得坐失事機
平定三逆方略卷二十四
