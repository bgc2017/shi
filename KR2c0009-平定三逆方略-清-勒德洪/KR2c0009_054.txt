欽定四庫全書
平定三逆方略卷五十四
康熙十九年九月丁巳
勅廣西四川將軍督撫等如期進𠞰
大將軍貝子彰泰奏將軍總督蔡毓榮等率綠
旗官兵分三路於是月十二日自沅州進取貴
州(臣)率滿漢兵於十八日由沅州啓行進取貴
州
上諭今大將軍貝子彰泰等既奏進兵日期其移會廣
西四川將軍總督等俱令如期速行𠞰賊
癸亥
命將軍噶爾漢等帥師𠞰滅譚洪諸逆
先是將軍總督蔡毓榮奏(臣)已率先統兵入貴
州境恐大兵進征之後内地兵單請調提督徐
治都駐常德防守
上諭總督董衛國先已攻克黃毛嶺蔡毓榮乃奏稱率
先統兵入貴州境非是著嚴飭其提督徐治都移駐
事宜議政王貝勒大臣集議以聞於是議政王等議
言蔡毓榮以内地兵單請調徐治都移駐常德
宜如所請奏
上許之尋治都奏瀘州永寧叙州諸處俱陷譚洪等復
叛夔州府民亦變
上諭今譚洪復叛夔州民變宜調荆州大兵并令將軍貝
子凖逹帥兵兩路速行夾𠞰撲滅毋使滋蔓將軍噶
爾漢都統范逹禮副都統色格簡荆州大兵每佐領
三人率之提督徐治都毋往常德亦率綠旗兵俱速
赴夔州諸處𠞰滅叛賊以安疆土餘兵署副都統諾
敏率之鎮守荆州仍檄貝子凖逹率兵前來夾𠞰毋
失機宜尋復
諭常德要地亟宜堅守令襄陽總兵官劉成龍往鎮常
德河南汝南總兵官周邦寧往駐襄陽趣將軍烏丹
速𠞰永寧賊
將軍總督趙良棟奏湖廣大兵已集沅州永寧
一路兵應直進雲南今將軍烏丹兵啓行將及
一月猶未渡江如永寧不保賊勢愈張請
嚴飭湖廣兵取貴陽分兵以取遵義令烏丹擊敗永寧
賊即乘勝進取雲南
上諭大將軍貝子彰泰等可率兵速取貴陽分兵以取
遵義將軍烏丹往取瀘州行及一月逗遛猶未渡江
不合其令速取瀘州𠞰除來犯永寧諸處賊寇湖廣
四川大兵各路分進廣西將軍大臣不得以兵士無
馬為辭將軍勒貝體朕擢用之意速率大兵乘機由
南寧進定雲南
乙丑遣戶部郎中額爾赫圖等赴軍前趣諸將進
兵
上諭議政王等曰據將軍噶爾漢等奏逆賊譚洪率衆
至巫山洪小醜耳我兵但奮力進擊彼自澌滅將軍
噶爾漢提督徐治都等其溯江而上速定疆圉大將
軍貝子彰泰等果如前疏訂期亟進克復貴陽賊勢
何至滋蔓今宜令彰泰同將軍蔡毓榮等於文到日
馳往速取貴陽以圖遵義四川諸將亦因觀望致事
乃爾若能奮擊雲貴出犯之賊則譚洪無所逃匿自
當摧陷今宜令專意進𠞰無復却顧前此曾命總督
哈占馳赴將軍烏丹軍今宜令由保寧江直進破譚
洪以會烏丹并行文大將軍公圖海酌發軍中滿漢
兵為之聲援以分賊勢至運餉四川不由彝陵江俱
自陜西轉運叙州兵糧度可無虞頃今護軍統領佟
佳等率增發四川滿兵赴原指之地其漢軍官兵一
千人文到日即由荆門州一月内赴彝陵鎮守戶部
郎中額爾赫圖馳赴彝陵趣將軍噶爾漢等兵速滅
譚洪諸賊額爾赫圖凡事俱凖蘇赫臣例以行吏部
郎中范承勲亦馳驛追及副都統張長庚趣其兼程
而往一月内抵彝陵范承勲仍自彝陵趣官兵追及
噶爾漢等軍與額爾赫圖同趣官兵擊賊又
宣諭四川諸將曰
皇帝勅諭將軍烏丹鄂克濟哈趙良棟總督楊荗勲巡
撫杭愛提督王之鼎近覽都統噶爾漢提督徐治都
奏譚洪叛逆夔州巫山亦俱變亂朕思譚洪變起倉
猝四川兵民聞之必為震動洪雖盤踞萬縣實屬疥
癬但破出犯之賊則洪無路可歸自必授首事所以
至此者皆由各將軍大臣於所分撥之路逗遛不進
以致若此今諸路調兵分途進擊爾等可速長驅勿
以譚洪等小醜之故遂猶豫不前并以大兵雲集譚
洪不日殱滅曉諭四川通省兵民爾等其速慰兵民
之心以副朕委任至意
命將軍頼塔為大將軍帥師進取雲南
上諭議政王等曰頃因逆賊侵偪四川滿漢大兵已諸
路進𠞰大將軍貝子彰泰將軍總督蔡毓榮等於是
月十二日以次進定貴州今廣西一路亟宜速入以
定雲南將軍頼塔在福建廣東勞績素著可授為大
將軍赴廣西調遣廣西滿漢大兵由南寧直進速定
雲南頼塔行日選廣州大兵内精銳有馬者或五百
人或千人親帥之赴南寧廣西所有一應大兵俱聽
簡擇率往副都統慱霽統餘兵暫守廣東應給頼塔
勅印可速送往其原在平南藩下官兵如可帶往聽
頼塔酌量率之前行
命副都統覺羅吉哈禮等領兵赴沅州
上諭議政王等曰沅州兵出征日久今應更代可發每
旗前鋒三十人每佐領護軍一人驍騎三人内府兵
六百人漢軍每佐領二人付吉哈禮席布率之前往
并撥内廐及兵部馬匹同發沅州軍前
戊辰趣將軍噶爾漢等進兵
上諭兵部覽安塘筆帖式蘇拜報九月初六日副都統
色格每佐領兵一人往守彝陵夫譚洪向在保寧屢
經奔敗窮困兵仗全無今乘黔賊侵犯瀘州招集無
頼持挺肆行劫掠將軍噶爾漢等前曾疏言士馬飽
騰嚴装以待一聞賊警即當赴𠞰今噶爾漢范達禮
徐治都等不親身馳入巫山䕫州𠞰除叛逆小醜乃
遣副都統色格率每佐領兵一人往鎮彝陵殊屬不
合如此遲延觀望儻此寇與黔賊合勢彼時破之不
綦難乎噶爾漢等聞命即統率官兵星夜馳赴巫山
䕫州扼其要害俾游行羣醜不致滋蔓速為𠞰除若
仍逗遛致逆賊與黔賊合勢至於猖獗將噶爾漢等
治以失悞軍機之罪爾部速行&KR0702;知未幾噶爾漢疏
言都統范達禮病甚不能同往
上諭范達禮令在荆州養病俟病愈仍追及噶爾漢軍
進兵之際轉運糧餉關係甚重地方各官儻有違悞
即以軍法從事
丙子
命護軍統領佟佳等率兵赴彝陵荆州副都統覺羅吉
哈禮等率兵赴四川
上諭議政王等曰今大將軍貝子彰泰率兵進取雲貴
彝陵荆州諸處宜發大兵護軍統領佟佳所率之兵
令毋往四川撥每佐領護軍驍騎各二人佟佳同副
都統一員率之自荆門州赴彝陵餘兵付一都統率
之俾兼程赴荆州副都統吉哈禮等率兵赴四川
辛巳
命將軍王進寳往鎮保寧諸處
上諭兵部進川大兵分路前取雲貴近又報四川小醜
竊發保寧漢中一帶關係重要其移文將軍王進寳
馳赴保寧兼守漢中諸處
十月丁亥
命給事中莫洛等傳諭四川諸將學士額庫禮等趣廣
西兵速進雲南
上諭議政王等曰四川統兵諸將似有不睦之形遣給
事中莫洛等往諭之併詳察地方情形學士額庫禮
等往廣西收集滿漢官兵盡付大將軍頼塔統領趣
令進取雲南復
諭學士額庫禮郎中阿濟力曰爾等到南寧如頼塔未
至將軍勒貝等簡兵已畢即趣令啓行於途中候頼
塔以進如勒貝等簡兵未畢當檄趣頼塔速來到日
即趣令前進署巡撫事理事官麻勒吉等委賢能司
道官運致糧餉毋使有悞至分選滿漢官兵如有争
競爾等即為裁決俟大兵啓行而還
己丑趣都統馬竒等進兵
上諭議政王等曰馬竒等出師以來即躭延時日遲緩
事機今大將軍頼塔等自南寧進取雲貴馬竒等
宜率兵急進如仍躭延遲緩兵部嚴察議處
甲午解將軍烏丹任
將軍總督趙良棟疏劾烏丹曰賊寇侵犯仁懷
因而失守將軍烏丹擁重兵二萬不急赴援以
致永寧復陷貽悞邊疆
上諭成都去永寧路不踰七八百里烏丹不急赴援遲
至六十餘日貽悞已甚烏丹不可仍為將軍其速解
任攜勅印還漢中同大將軍公圖海鎮守其四川官
兵俱付將軍鄂克濟哈與趙良棟會商進𠞰蜀中情
形不時奏報
命四川諸將速取永寧建昌署副都統熙符率兵馳赴
漢中
上諭議政王等曰前以蜀地與雲貴相接通道甚多逆
賊必來侵犯而將軍總督趙良棟題報我兵已抵金
沙江檄良棟及烏丹鄂克濟哈等於諸要路俱立營
浚濠築壘堅為防守汛守官兵糧餉運給勿悞曾特
行曉諭今逆賊攻陷永寧建昌路阻在蜀諸將軍大
臣率如許滿漢官兵所遏禦者何事若遵前諭加意
奉行永寧建昌何至失陷譚洪彭時亨何至變亂彼
等殊負委任之意今宜協力𠞰却逆賊速行恢復永
寧建昌諸處至漢中諸地所係殊要宜授參領熙符
為副都統簡傅爾扈等官併前鋒及每佐領護軍驍
騎各三人兼程率往西安以巡撫布政司文武官員
馬匹易其疲馬馳赴漢中
丁酉
命將軍王進寳調兵馳赴保寧
進寳奏(臣)標兵除調征湖廣其餘(臣)子用予統
領進𠞰又陜西督臣哈占調往二千餘人(臣)今
無兵可統不得不於(臣)標攜回及留守步兵内
姑為抽選併與固鎮營中量行調撥以足千有
餘人之數更請
命督臣以固鎮官兵發還付(臣)統轄
上諭逆賊既侵犯四川譚洪彭時亨復叛保寧最屬要
地今將軍王進寳速調固原各營官兵兼程馳赴保
寧規定蜀疆陜督哈占兩次所調之兵仍令王進寳
統領
命將軍噶爾漢等速赴䕫州𠞰賊
貝子準達奏逆賊譚洪彭時亨等攻陷涪州
上諭將軍噶爾漢等選每佐領兵三人提督徐治都親
統漢兵速赴䕫州諸處𠞰滅叛寇
己亥
申命四川督撫協供大臣糧餉
總督哈占奏(臣)進兵保寧所需糧餉若支運自
秦中見貯之米為數有限未足於用儻督餉各
官不盡心料理軍需告匱貽悞匪輕
上諭兵餉關係要緊四川督撫同郎中蘇赫臣速委賢
能司道董理蜀中諸軍糧儲無悞師行
命總督哈占速赴保寧
哈占奏逆賊譚洪彭時亨等合而為一去保寧
不遠糧餉皆由此而過實關要害(臣)自漢中往
保寧恐所統兵無幾戰守不足請
勅護軍統領佟佳等遣兵速往應援
上諭前已令副都統吉哈禮等秣馬速進四川保寧順
慶所係殊要總督哈占速往保寧偕總兵官高孟𠞰
滅逆賊
勅陜西甘肅巡撫提督諸臣分兵固守略陽陽平諸處
總督哈占奏略陽為水陸交會陽平為四川孔
道廣元寧羌又屬全省咽喉俱轉餉必由之地
逆賊譚洪等肆行猖獗此數處官兵不過百餘
人難以防禦而部推陽平參將高明霄尚未抵
任請撥兵保護
上諭略陽陽平寧羌廣元諸處皆糧運所經且為大兵
後路關係最鉅陜西甘肅巡撫提督其酌撥官兵加
意保護陽平參將高明霄速趣之任如仍延緩嚴加
議處
辛丑
申命將軍噶爾漢等𠞰滅譚洪諸賊
上諭噶爾漢等曰覽將軍等奏副都統色格等恢復巫
山縣生擒偽總兵知爾等疾馳而進朕心甚慰今宜
速進殱除逆賊安定地方譚洪彭時亨等諸逆或勢
蹙投降或竟行𠞰滅其同族之人悉皆誅戮妻子家
口賞給有功官兵
甲辰
諭大將軍公圖海防𠞰機宜
上命給事中莫洛等傳諭圖海曰爾前奏暫停諸處進
兵其說雖是但停止進兵徒使賊寇滋蔓於事無益
前爾面奏請停進兵惟朕力催岳州始得恢復湖廣
逆賊悉皆潰敗後又請暫停取四川朕又力催四川
遂爾蕩平今賊以全力逼犯四川若從廣西南寧湖
廣沅州進取貴州則寇蜀之賊自當敗遁從此諸逆
漸平地方悉定將領士卒可踴躍凱旋矣至投誠官
員不可深信務留置左右時加防範朕已屢行密諭
今譚洪彭時亨等復叛肆行侵擾朕向謂此軰俱在
爾軍中不意竟置之别所此等背恩反叛之軰受爾
何恩而乃深信如是也嗣後宜密防之
乙巳申飭議政王大臣
上諭内閣大學士等順承郡王勒爾錦貝勒察尼率領
大兵出征不思長驅效力平定疆圉惟向督撫司道
各官索取財物冀歸家之時安享饒裕前曾屢經申
飭置若罔聞悞國擾民老師失機之罪莫此為甚朕
嘗遥度令造船圍困岳州幸賊寇窮蹙疆土以次底
定否則不知若何矣況我
太祖
太宗之時軍法甚嚴今議政王大臣等豈可因事已定漠
不經意不按事實草率定罪乎王貝勒若自謂未歴
戎行係與衆商酌而行自後寧遂不用兵若俱以未
歴戎行為辭將令何人統帥耶王貝勒係朕宗親理
宜寬宥但悞國大事罪不容逭總之在他人或可原
宥在王貝勒等實難恕也其諭議政王大臣等知之
(臣)謹按賞罰者人君之大柄也惟信賞必罰
然後有功者知勸而有罪者知懲當吳逆初
叛勒爾錦察尼即統兵征討乃退縮不前糜
餉勞師屢失機會罪誠大矣獨是勒爾錦等
均屬懿親且事已平定即稍為寬假無不可
者而我
皇上心存至公謂在他人或可原宥王貝勒等實難容
恕因
命議政王大臣等嚴覈勒爾錦等罪狀重加處分以肅
軍紀此所謂賞不遺疎遠罰不私貴近即古
聖王大公至正之道也
戊申
諭諸路將帥進兵機宜
大將軍貝子彰泰奏報本月十二日克鎮遠府
賊夜遁大兵追𠞰復偏橋等衛
上諭大兵已復鎮遠追𠞰逆賊鎮遠至貴陽道平坦料
賊不守貴陽必據鷄公背鐵索橋諸處兹大兵進征
係平定疆域拯救生民大將軍將軍大臣等務同心
協力以濟大事速取貴陽即分兵取遵義諸處儻遲
疑稽延如四川大臣彼此不睦貽悞兵機軍法顯然
必不爾宥前恢復四川時在川大臣曾累奉固守疆
圉堵禦賊寇之旨因其不睦致疎防守使逆賊狂逞
失陷地方不能如期進定雲南今大將軍貝子彰泰
等兵已復鎮遠規取貴陽遵義遵義係賊後路寇川
逆賊勢必退歸在川將軍及大臣等宜偵探確信乘
勢長驅蕩平疆圉如仍前不睦遲疑稽延貽悞兵機
定行治罪大將軍頼塔等亦應統領廣西滿漢大兵
速進雲南毋失機宜尋復
諭兵部據報將軍噶爾漢提督徐治都等恢復䕫州但
不知重慶消息可否相通令噶爾漢等速行奏聞至
萬縣在萬山之中噶爾漢等防禦諸路其熟計保全
今䕫州既復宜令總督哈占速從保寧進勦哈占速
進則賊不日撲滅至兩路分兵恢復鎮遠䕫州事宜
應移會在蜀大臣併&KR0702;知廣西大將軍頼塔等乘此
機會速定雲南
辛亥
勅湖廣偏沅巡撫轉餉軍前
學士佛倫奏軍前糧米僅供三月當預為接濟
令偏沅巡撫韓世𤦺應運協餉十餘萬石(臣)等
親詣河干未見一船運到請
勅速運以濟軍需
上諭軍糧事關重要韓世琦至今無一船運到殊負職
掌至於湖北採買之米亦尚稽延未運令湖廣偏沅
二巡撫星夜轉運軍前如稍稽延以貽誤軍需治罪
壬子革總兵官朱衣客職
將軍總督趙良棟疏劾朱衣客身荷邊疆重任
且係旗下舊人率官兵八千往援建昌不能破
賊乃於天王廟失利棄越嶲衛要地不守渡河
却回
上諭朱衣客懦怯却回輕棄汎守大干軍法著革職嚴
拘擬罪以聞
平定三逆方略卷五十四
