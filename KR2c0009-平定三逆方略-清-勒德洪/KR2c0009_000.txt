欽定四庫全書史部三
平定三逆方略紀事本末類
提要
(臣)等謹案
平定三逆方略六十卷康熙二十一年奉
詔修纂恭紀
平定逆藩吳三桂耿精忠尚之信事敬考
實錄以大學士勒德洪明珠李霨王熙黃機吳正治
為總裁官内閣學士阿蘭泰達岱張玉書翰
林院掌院學士牛鈕為副總裁官其承纂銜
名則原書未載莫能詳也仰惟我
聖祖仁皇帝神武天授統壹寰宇是時平西王吳三
桂封藩雲貴平南王尚可喜封藩廣東靖南
王耿精忠封藩福建恃
恩驕恣日形跋扈康熙十二年因其自乞移藩
詔允所請逆謀既伐是年十一月三桂舉兵反直窺
湖廣乃
遣將馳赴荆州進據常德以遏賊勢復
簡八旗勁旅
命將總統隨機剿禦其明年三月耿精忠亦據福建
反而尚可喜子之信迫其父從賊可喜憤死
之信遂遥為煽附閩粤郡縣並時騷動於是
分
遣諸將
指授方略撫剿並施以次戡定三桂旋伏冥誅逆孫
世璠尚踞滇中拒命而耿精忠歸正自請入
朝旋訊得其通賊反覆狀磔于市尚之信雖嘗歸正
而心懷兩端鞫實賜死廣東平逮二十年十
月大兵攻圍雲南省城世璠惶懼自殺其屬
悉以衆降乃戮世璠首獻馘京師雲南平用
兵甫八年三逆悉已掃蕩集勲之速
耆定之隆亘古未覩也是編告成年月
實錄亦未載惟恭載康熙二十五年十一月
上諭閣臣曰爾等所進平定三逆方略四冊朕已覽
畢其中舛錯頗多如王輔臣由雲南援勦總兵官
授為陜西提督今謂由陜西總兵官陞任至論贊
中援宋太祖杯酒釋兵權事吳三桂非宋功臣可
比乃唐藩鎮之流耳爾等其酌改之仰見是書纂
輯悉經
聖訓裁定詳慎成編是以紀事精審措詞簡括於以
彰
盛烈而昭萬世洵足嫓徽謨典矣當時未奉刊布僅
有寫本尊藏
大内今蒙
皇上宣示
特命繕錄編入史庫臣等校錄之餘既欣睹
聖祖仁皇帝實兼守成創業之隆亦彌仰我
皇上覲揚
光烈之盛云乾隆四十八年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
