欽定四庫全書
平定三逆方略卷二十九
康熙十六年三月戊寅
命督捕理事官麻勒吉招撫孔四貞
時偽監軍道信勝將軍傅宏烈遺侍郎覺羅舒
恕書曰孔王女四貞曾向宏烈言無刻不以
太皇太后為念若降
恩綸赦孫延齡罪封四貞為郡主則可以成事前定藩
兵廢延齡推線國安為帥迨國安死又擁戴其
子成仁今復執成仁隸於四貞一切軍事悉四
貞主之舒恕以
聞
上諭兵部抄錄侍郎舒恕等奏疏并傅宏烈移文發麻
勒吉俾招撫孔四貞仍令大學士撰勅與麻勒吉先
令錄示四貞如果有意投誠再行頒勅
己邜大將軍康親王傑書奏官兵復泉州
海賊偽將軍何祐等自興化敗遁復糾賊三萬
餘固守泉州鄭錦又遣偽總統王進功率賊三
千協守將軍拉哈達等率滿漢官兵進攻二月
初九日拔其城逆賊潰遁我兵乘勝追𠞰多所
斬獲
庚辰大將軍康親王傑書奏官兵復漳州
時海賊鄭錦大敗于興化泉州遂爾喪膽棄漳
州海澄而遁海澄偽副將孫紹芳漳州偽知府
程夢簡等相繼於軍前納欵將軍拉哈達等統
率大兵于二月二十日抵漳州遂復府城及海
澄等十縣閩地悉平傑書奏至
上降諭嘉之曰王統率官兵自衢州入仙霞關直抵福
州𠞰撫並用所向克捷擊逐海賊收復全閩安輯百
姓克奏膚功深為可嘉有功人員著議叙具奏
甲申
命大將軍康親王傑書分兵進潮州以署副都統莽依
圖為鎮南將軍帥師進廣東
上諭議政王等曰今閩地悉定大將軍安親王圍困長
沙已久將軍穆占復帥師進𠞰將軍鄂鼐統兵水陸
赴岳殱滅吳逆蕩平諸寇在此一舉康親王宜及兵
威大振之時分遺官兵同耿精忠兵進取潮州其進
𠞰留守機宜速議以聞又大兵分路進擊逆賊不暇
窺贑其授署副都統莽依圖為鎮南將軍精簡士馬
夹攻廣東以副都統額赫訥署副都統穆成額參贊
軍務令侍郎舒恕量留甲兵同巡撫佟國禎總兵官
哲勒肯鎮守贑州諸處至江西建昌諸處大兵俱已
撤赴吉安簡親王軍士卒甚衆酌撥每佐領三人合
在贑大兵令莽依圖共選每佐領六七人俟康親王
所議俞旨到贑即率之前進尋尚之信傅宏烈密疏
納欵劉進忠苖之秀各報投誠遂以之信等原
疏抄發傑書令將軍拉哈達及耿精忠等速進
廣東未幾傑書奏福建既平即欲親統大兵入
粤但省會重地未可輕離且自福至漳相距甚
遠兵馬到彼必須休息恐遲至炎暑難以進師
今漳汀見兵密邇粤境宜選將士有馬者令將
軍拉哈逹都統頼塔等率之同耿精忠先赴潮
州後當繼遣官兵接應
上報可復
諭議政王等曰康親王大兵平閩人馬疲敝難以深入
粤地令酌分官兵前赴潮州若劉進忠等迎降暫駐
彼地即移檄令尚之信知之仍趣莽依圖兵速進廣
東
(臣)謹按大兵初進閩中尚之信等皆聞風震
讋已有歸順之意然吳逆黨醜在粤者尚多
猶不免兩端觀望至是
皇上以海賊敗逃閩中底定且大兵分道進𠞰湖南逆
賊無暇窺贑州諸郡儻不乘機取粤恐賊兵
漸增據守要害則粤東既難猝下而心欲歸
降者或亦因之中沮乃
命傑書遣兵赴潮莽依圖帥師入粤于是軍威大振賊
勢羣摧之信等遂率衆來投劉進忠等亦窮
廹歸順而粤東郡縣以次收復矣是皆
睿算昭灼知己知彼應機趨利無少遲疑之所致也
申飭諸將詳核官軍功罪
兵部奏侍郎班廸等咨稱吉安兵士罪狀向無
供詞今始訊問必須時日
上諭前原任將軍赫業瓦爾喀等于蟠龍山為賊衝營
一案並未審明口供確騐地方造具清冊冀圖朦溷
今大將軍簡親王喇布等又將吉安軍情不行嚴審
取供殊屬不合我國家從來軍法嚴明並無苟且怠
玩之例嗣後各將軍應察明官軍功罪確騐地方取
供造册以俟稽核若仍蹈襲故轍將統兵將軍等俟
事平日嚴加議罪
甲午
命送馬長沙軍前
上諭兵部今福建江西陜西俱已底定而諸將又分路
進取湖南宜協助馬匹以資大兵王貝勒以下文武
各官可酌量捐馬并撥内廐馬一千送赴長沙軍前
每旗選賢能官二員令太僕寺卿温岱統之以行温
岱等過南昌即啓聞大將軍安親王酌撥官兵于袁
州萍鄉醴陵諸要地迎接沿途務保萬全温岱等直
抵長沙交明始回
乙未
諭尚之信等速迎大兵
時尚之信傅宏烈各遣人密疏請兵
上諭大將軍安親王圍困長沙已久將軍穆占復進定
湖南將軍鄂鼐又赴岳州水陸夹攻逆賊吳三桂無
暇窺粤且大將軍康親王令將軍拉哈達等統兵下
潮州將軍莽依圖等亦率兵入粤之信宏烈其各率
所部速迎王師協𠞰兇逆
赦劉進忠等罪
時原任潮州總兵官劉進忠碣石總兵官苖之
秀遣人投誠大將軍康親王傑書以
聞
上命宥進忠之秀及標下官兵罪仍以進忠為潮州總
兵官之秀為碣石總兵官隨大兵進𠞰尋授進
忠征逆將軍
己亥
命總督董衛國領兵𠞰賊
衛國奏楊玉泰等孽盤踞宜黃樂安崇仁山谷
中荼毒生民慘惡殊甚若不早為除剪勢必燎
原(臣)請親統標兵前往撲滅
上可之未幾衛國偕副都統尼滿提督趙頼總兵官許
貞等率兵分𠞰敗賊於大嶺遂復樂安玉泰窮
蹙率衆來降
壬寅
命大將軍簡親王喇布戴罪圖功革参贊哈爾噶齊等
職隨軍自效
時侍郎班迪等還自吉安以所察軍罪奏
聞
上諭大將軍簡親王喇布自至江西初無勞績圍困吉
安日久不下賊遁又不能邀擊其令戴罪圖功參贊
哈爾噶齊巴爾堪等營壘失守情罪重大俱革職披
甲自效副將軍希爾根年老衰憊其撤回南昌暫駐
將軍額楚臨陣指揮不舉發首遁者明係身先敗遁
欲自掩己罪也其削去將軍參贊姑留世職仍統江
寧官兵戴罪圖功見在吉安參贊大臣均不勝任其
以都統勒貝護軍統領哈克三副都統布舒庫前往
為参贊大臣更選八旗護軍參領及各王府長史共
八員一同遣發為夸蘭大彼處所餘夸蘭大盡行汰
去又吉安礮手俱未諳練每翼精選礮手二人發往
軍前班迪等所訊軍狀姑俟事平再議
癸邜
詔察殉難官員骸骨并妻子資送歸里
上諭吏戶兵三部自吳三桂煽亂以來用兵地方文武
官員或矢志固守勢窮莫支盡節封疆或身陷賊中
堅貞不屈横被慘害或從容就義合家殉難視死如
歸此皆為國捐軀克全忠節深為可憫其有骸骨未
能歸葬妻子尚寄遠方孤苦無依更堪軫惻宜加恩
䘏以慰忠魂其令各督撫察明凡殉難文武大小官
員骸骨并其妻子俱准動正項錢粮資送歸里以昭
朕優䘏忠節至意
(臣)謹按人臣服官受禄處無事之時則殚心
職守遇有事之日則為國捐軀此乃古今之
定義天地之常經也當吳三桂煽亂以來守
土官弁感
國家豢飬之恩忘身殉義情雖可憫要皆分誼當然
皇上乃于䘏典之外復命督撫察明收其遺骸資送其
妻子歸里是誠
皇上勸忠之至意破格之殊恩凡為臣子者可不益思
報稱也哉
乙巳
命運紅衣礮赴長沙
大將軍安親王岳樂等奏(臣)軍中礮既皆小且
復無多乞將吉安荆州或西安大礮運至長沙
以便攻城疏入下議政王貝勒大臣集議議政
王等議曰方今時勢攻取長沙𠞰滅湖南逆賊
最為要務宜撥新鑄大紅衣礮二十具令兵工
二部官各一員驛送南昌至袁州令總督董衛
國撥兵護送由袁州至長沙未設驛站令董衛
國動支正項銀兩多僱夫役以備轉運俟温代
至袁州即管領此礮與安親王所遣迎馬官兵
偕行其送礮官員即令來還
上諭解送馬礮關係重大將軍穆占其親統官兵赴袁
迎接儻未便親往可選同去大臣一員前來接應直
達長沙勿致疎虞
命大將軍順承郡王勒爾錦勒兵臨江大將軍公圖海
勒兵逼漢中
先是
上諭據荆州坐塘筆帖式報賊犯遠安旋復退回逆賊
或因我兵進取長岳虚聲牽制亦未可知大將軍順
承郡王勒爾錦等應作進兵之勢揚言渡江以疑賊
兵至是大將軍安親王岳樂等奏逆賊吳三桂糾聚
賊衆死守長沙
上復令勒爾錦速勒兵臨江更令圖海整飭陜西滿漢
官兵進扼漢中要路移檄聲言進兵以分賊勢
儻機有可乘即行進𠞰
丙午總督董衛國奏官兵復吉安
大兵圍困吉安日久賊粮匱勢蹙于是月二十
一日夜出南門趨舟東竄我兵遂入城
詔責大將軍貝勒尚善等
先是尚善等報二月二十六日撥滿洲蒙古綠
旗兵一千餘人由岳州送馬三千餘匹赴長沙
上諭大兵需馬甚殷非尋常比貝勒尚善等去賊甚近
必審知萬無一失方行遣送然長岳之間路未甚通
若逆賊阻截護兵力单難保無虞宜預約安親王遣
兵相迎度兵且來然後發往且將軍鄂鼐率兵赴岳
尚善所知或俟此兵到後更多添兵力俾無他慮方
可遣行今但以千兵護送如許衆馬殊為輕忽倘事
出意外既於我不利且為賊資則是尚善明悞征勦
大事尚善其速偵送馬消息以聞尋尚善等報官兵
解馬於本月初八日抵七星臺遇賊伏兵為所
邀奪
上命尚善等明白回奏尚善等引罪
上切責之曰尚善等統兵赴岳已歴三載糜餉勞師未
獲寸土今又將送往安親王軍前馬匹冒險遣發且
以少兵護行致中途被奪終為賊利貽悞大兵急需
情罪匪輕宜即從重處分念其見在征𠞰姑俟事平
察議未幾大將軍安親王岳樂以遣兵迎馬緩致中
塗被刦奪亦具疏引罪
上復切責之曰𠞰滅逆賊惟馬是頼貝勒尚善等遺書
預約三月初二日馬到長洛河而岳樂故失期約不
遣兵往迎目覩戰馬數千盡為賊有大喪軍資情罪
甚大事平之日從重議罪
(臣)謹按長沙軍前戰馬缺少
皇上念大兵急需所關至鉅命撥三千餘匹由岳州送
長沙復
諭令尚善多遣官兵護行岳樂分發士卒迎取
廟略指授備極周詳乃尚善僅撥千人付之羣馬令赴
長沙報至之日
皇上即預料中途必當有失隨降
諭尚善深以輕忽為咎尋果因將護力单來迎兵緩致
所遣之馬為賊邀奪
皇上熟悉道里之可危早見事勢之必至
睿謨深慮抑何明且遠耶
命將軍莽依圖帥師速赴韶州額楚帥師速赴袁州
時吉安既復尚之信又請迅發大兵
上諭大將軍簡親王等將王府佐領下兵及大兵内選
有馬者每佐領三人速發贑州此兵到日將軍莽依
圖等即選足每佐領七人速赴韶州仍與尚之信相
聞令立圖内應袁州乃安親王大兵後路其以滿兵
每佐領四人以上及自安慶發往綠旗兵一千並付
額楚俾赴袁州屯駐為安親王後繼前所送馬礮到
袁州付與來迎官兵額楚仍添兵護至長沙至吉安
親復簡親王可偕多諾統每佐領兵三人及自安慶
發往綠旗兵五百人併城守官兵駐鎮吉安更撥每
佐領兵一人添發贑州令侍郎舒恕統領防守其餘
缺少馬械之兵并綠旗官兵付副將軍希爾根提督
趙頼令回南昌整繕候調簡親王同理事官麻勒吉
酌遣幹辦人員齎諭招撫原任貴州提督李本深巡
撫曹申吉廣西提督馬雄將軍孫延齡等
平定三逆方略卷二十九
