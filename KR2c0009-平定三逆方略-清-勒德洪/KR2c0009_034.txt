欽定四庫全書
平定三逆方略卷三十四
康熙十六年十一月丁丑將軍巡撫傅宏烈奏官
兵復潯州
十月初二日逆賊水陸犯梧州總兵官楊國泰
分遣官兵前後夾擊大敗賊衆乘勝追𠞰初三
日抵潯州城下連戰凡五晝夜殺賊殆盡遂復
潯州
己卯
命大將軍簡親王喇布遣兵𠞰逆賊韓大任
時韓大任擁衆踞萬安縣梁口坐塘筆帖式以
聞
上諭逆賊韓大任自寧都敗遁竊踞萬安必且與楚賊
合勢護軍統領哈克三副都統錫山雖已統兵前往
恐兵力尚少簡親王其速調滿漢官兵與哈克三等
并力進𠞰務期剪滅毋仍前疎縱俾賊得逸入湖南
壬午
命將軍穆占帥師𠞰韓大任
大將軍簡親王喇布奏言據報韓大任等欲渡
河潛遁楚賊來迎非乘其未合預行𠞰滅不可
但護軍統領哈克三等部兵甚少若𠞰逸賊則
無兵以遏楚敵若禦楚敵則追𠞰逸賊又復無
兵今吉安無可調之卒(臣)等議分將軍穆占兵
之半暫守永新安福令其半赴泰和萬安諸處
遏禦賊寇
上諭簡親王喇布自到江西並未建尺寸之功晏坐會
城虚糜糧餉迨赴吉安以重兵圍城逆賊韓大任奔
逸不能擊滅致大任竊踞寧都雖遣副都統布舒庫
等率兵前往究未大創賊衆今大任等自寧都任意
竄突延及萬安泰和諸處又不能撲𠞰反以兵少藉
口計喇布所轄滿漢官兵為數不少一韓大任未能
勦除任其出入宜即嚴加處分念見在與賊相持姑
俟事平日議罪喇布等既不能撲𠞰韓逆可令將軍
穆占率兵急赴梁口務速剪滅勿使蔓延尋穆占奏
賊渠韓大任敗遁當時圍賊官兵宜即尾追今
當仍令大將軍簡親王或和碩額駙華善率兵
𠞰禦頃聞吳三桂遣偽帥三人由永新犯吉安
(臣)身在地方洞悉情形偽帥來犯非迎擊不可
(臣)是以率兵前進於本月三日抵永新俟後軍
一至即𠞰除永新百里外所屯賊寇進取茶陵
上復諭簡親王速調前赴寧都副都統布舒庫提督趙
賴等兵亟滅韓逆將軍穆占身臨賊境必悉情形或
先赴梁口協𠞰遁寇或已進取茶陵遏禦楚賊即乘
機平定湖南其詳悉籌度無失事宜
甲申
命尚之信進兵廣西
之信奏言臣量留標兵守廣東省城盡率餘兵
赴廣西圖賊
上諭之信躬率所部同將軍莽依圖等平定廣西
戊戌
命大將軍安親王岳樂分兵取湘潭
岳樂奏言(臣)前所請紅衣礮及綠旗火器官兵
若以付(臣)即可攻取長沙如無綠旗官兵請調
簡親王率兵來止長沙(臣)親統所部赴岳州仗
皇上威靈得下岳州即同岳州兵由水陸進逼長沙逆
賊必不能支長沙可易破也若不令進取岳州
(臣)當即取茶陵攸縣平定衡永斷來犯廣東逆
賊之路直搗湘潭以殱吳逆
上諭簡親王兵屢經發往韶州兼𠞰逆賊韓大任綠旗
官兵無可調者簡親王鎮守吉安亦不便輕離今將
軍穆占奏取茶陵攸縣將軍莽依圖又同將軍巡撫
傅宏烈平定廣西大將軍安親王其乘此逆賊震動
之時速分官兵摧破楚逆取湘潭諸處
十月丙午
命將軍穆占移師定湖南
穆占奏茶陵攸縣新經恢復(臣)未敢輕離乞調
副都統龔圖帥往長沙之兵及袁州總兵官趙
應奎兵來此戍守(臣)即遵前
旨赴梁口𠞰賊
上諭大將軍簡親王已遣護軍統領哈克三副都統錫
三署副都統雅哈喇雅秦等先後追𠞰逸賊韓大任
副都統布舒庫提督趙賴等復自寧都躡擊已抵萬
安將軍舒恕又遣署副都統尼雅漢率兵赴梁口計
會𠞰大兵為數已多簡親王等其并力殺賊務在殄
滅穆占當以恢復茶陵攸縣啓聞安親王而親統大
兵抵定湖南摧破逆賊及將軍莽依圖傅宏烈略定
廣西之時應機而行已而穆占又奏逆賊吳三桂死
守衡州茶陵相距甚近水陸兼通(臣)部兵戰守
未足乞調安慶提督王永譽率標下官兵前來
併力
上諭前以徽州要地遣王永譽率兵駐守不便遠調安
親王軍前益以副都統龔圖之兵為數頗衆今將軍
穆占已復茶陵攸縣將進兵湖南安親王其速遣提
督趙國祚盡率所部兵復量加滿兵往守茶陵攸縣
俾無誤穆占進𠞰安親王穆占更宜互為聲援同心
協謀以期破賊
癸丑
詔責總督金光祖
光祖請就近調發滿兵星馳赴粤東以為後援
上責之曰進征廣西合計將軍莽依圖平南親王尚之
信將軍巡撫傅宏烈并光祖所轄之兵為數已多光
祖正宜乘此機會效力先驅以贖前罪況傅宏烈當
時未任封疆尚能募兵擊賊直入粤西恢復梧潯諸
府鼓勵將弁為國宣力光祖本有總督重寄曾疏請
同總兵官祖澤清取南寧柳州至今無意前進遷延
引日反請濟師以為後援殊屬不合其遵前旨速取
南寧柳州
命大將軍簡親王喇布速調兵勦韓大任
喇布奏護軍統領哈克三啓云欲與賊戰而山
路險狹騎兵難騁請調遣綠旗官兵相機𠞰殺
否即分兵守隘斷其餉道賊當可破(臣)隨令總
督董衛國相戌兵可緩者酌量調遣協力往𠞰
上諭護軍統領哈克三副都統布舒庫錫三雅秦提督
趙賴等所統官兵頗多且將軍穆占擊敗楚賊收復
茶陵攸縣逆賊韓大任已無外援宜乘此時即行蕩
掃乃稱山路險狹騎兵難用欲調兵守隘延引時日
使賊復得間固守殊悞機宜簡親王量調附近官兵
并嚴檄哈克三等乘賊勢蹙亟行𠞰滅末幾大任遁
入興國寶石砦將軍舒恕以
聞
上諭簡親王前擁重兵圍韓大任于吉安未能殱滅致
令遁出迨大任竊踞梁口而護軍統領哈克三副都
統布舒庫提督趙賴等又不能撲勦復使奔竄簡親
王其嚴檄哈克三等并力窮追務在剪除若縦賊入
楚從重治罪總督董衛國亦宜統兵協力進𠞰
甲寅
命尚之信等協取宜章郴州
將軍穆占奏賊帥馬寳率衆赴衡州又賊二千
餘屯據宜章
上諭今賊盡赴衡州宜及此時令粤東官兵就近由樂
昌取宜章郴州則逆賊自難持久平南親王尚之信
不必赴梧即速趨韶州同都統勒貝及統領江寧兵
額楚進取宜郴兼定永州
丁巳
命統領江寧兵額楚專奏軍務
上諭兵部廣東韶州地屬緊要一切軍務額楚若啓簡
親王轉奏慮多遲悞其令額楚以江寧將軍印統轄
兵馬都統勒貝參贊軍務凡事許得專奏
乙丑
命總督董衛國赴吉安
衛國奏江西省城已有副都統多諾鎮守請身
赴吉安會同大將軍簡親王商酌𠞰禦機宜
上命衛國親率標兵赴吉安與大將軍簡親王共圖𠞰
滅逆賊綠旗官兵聽其便宜調遣滿洲將軍毋得干
預
命將軍巡撫傅宏烈等定平樂桂林諸郡
宏烈奏吳三桂偽總統馬寳取道宜章來犯前
隊已抵富川祈更發一軍以為後繼或令韶州
大兵奪取宜章郴州隘口(臣)同將軍莽依圖進
取平樂桂林則逆賊不能兼顧湖南可立下矣
上諭頃命平南親王尚之信將軍額楚都統勒貝等已
統大兵速平宜郴諸處將軍巡撫傅宏烈可同莽依
圖急定平樂桂林諸郡
庚午
命撤浙江福建蒙古兵
上諭兵部福建已定見駐浙江福建蒙古兵俱宜撤還
康親王可遣滿洲副都統一人同台吉塔布囊率之
還京師
平定三逆方略卷三十四
