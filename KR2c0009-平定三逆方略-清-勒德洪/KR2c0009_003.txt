欽定四庫全書
平定三逆方略卷三
康熙十三年二月乙未朔
宣諭長沙官吏
時賊勢逼近湖南長沙人心搖惑
上命吏兵二部傳諭長沙諸處文武各官逆賊吳三桂
虚聲恫喝以致巡撫盧震棄地潛逃已行拏究湖南
文武各官仍能保乂百姓固守地方允稱盡職事平
之日從優加恩
護軍統領伊勒都齊兵抵荆州
丙申護軍統領額司泰兵抵荆州
戊戍
命給王輔臣世職
輔臣本秦人少年無賴從姜瓖為部將同瓖反
王師逼大同殺瓖來降隸於英王後没入正白
旗下
世祖皇帝聞其壯健留為侍衛經略洪承疇往湖南令從
征所在多戰功授總兵官尋由援𠞰總兵官陞陜
西提督是時遣其子繼禎至京首逆劄因
命給三等精竒尼哈番併授其子繼禎為四品京官
庚子都統覺羅巴爾布兵抵荆州
甲辰將軍席卜臣帥師之西安
乙巳
諭都統覺羅巴爾布守常德覺羅珠滿守長沙
上諭巴爾布及護軍統領伊勒都齊額司泰前鋒統領
碩岱等常德為水陸衝要之區不可不預加防守大
將軍兵未至之先宜令護軍統領一員率每佐領護
軍一名同碩岱率前鋒兵盡移赴常德謹守地方巴
爾布并所留護軍統領率兵暫駐荆州俟大將軍兵
到後即進守常德如巴爾布至常德其先往常德之
護軍統領可即移鎮長沙與都統珠滿合兵俱聽王
指揮朕遥度兵勢似宜如此爾等身在地方倘勢有
難行仍當相機調度不必固執慮違朕命义
諭珠滿及副都統阿進泰肯齊赫等前諭爾等統兵鎮
守武昌岳州兹念長沙乃武昌咽喉之地又為武岡
寶慶州郡水陸要途且壤連粤西爾等若進駐長沙
既兼防水陸之衝更可壯粤西之勢俟大將軍兵抵
荆當即遣護軍統領一員往助爾等恊同防禦爾等
啓行之日可即聞之巴爾布等並移檄廣西將軍提
撫諸臣言我兵已抵長沙保固湖南爾等當各守疆
土朕遥度兵勢似宜如此至軍中情形或有難行仍
當相機調度不必固執慮違朕命是日
諭兵部逆賊吳三桂反叛聞警之初即調總兵官徐治
都守常德旋復撤回彛陵徐治都能久捍危疆可嘉
事平之日及所屬將弁該部一併議叙其標下兵丁
扼守要地往來奔馳殊為勞苦着總督蔡毓榮酌量
加恩賞賚
(臣)謹按常德長沙扼湖湘之險當水陸之衝
堅守以挫賊則全楚之勢俱在我矣
聖謨區畫瞭若指掌苟是時守臣能戮力固守以待大
兵旦夕之至而巴爾珠滿等受
命疾驅以赴其急援兵集而人心固賊雖闌出沅州而
前有堅城頓兵疲敝進退狼狽旋必潰亡祇
由盧震先奔楊遇明内叛人心已搖而兩將
之援軍復逡廵而不進二郡坐失而岳州尋
亦陷宿師幾年然後收復於此益服
宸衷先事之謀扼要制勝詳密而深固也
丁未
命將軍尼雅翰帥師赴武昌
初原任廣東提督楊遇明素與三桂有舊以老
乞休攜家寓常德其子寶應任雲南知府及三
桂反授寶應為偽總兵以兵犯常德遇明内應
知府翁應兆從之常德遂潰總兵蔡毓榮以
聞
上隨諭前往安慶將軍尼雅翰於所領兵内簡選壯騎
並前調江寧京口副都統二員兵二千名一併前赴
武昌長沙等處與都統珠滿會商而行兵馬各自統
轄尼雅翰仍帶將軍印餘兵令副都統席布領之仍
駐安慶以待護軍到日牧養馬匹其京口副都統所
領船艘令尼雅翰酌量帶往武昌席布所領護軍驍
騎亦量留與船艘
(臣)謹按先是預遣重兵雲集安慶據上游之
勢扼長江之險故雖武昌兵單湖南震動而
安慶之師朝奉調發可以夕赴無鞭長不及
之慮無遠征勞頓之苦且在金陵者旦夕可
以移鎮安慶在兖州者旦夕可以移鎮金陵
數千里之間星羅碁布于以見
廟謨之深遠焉
己酉都統覺羅珠滿兵抵武昌
尋湖廣巡撫張朝珍疏至言常德水陸四衝為
我兵必争之地今荆州已宿重兵岳州尤當固
守庶可兼顧長沙以通粤西聲息义可捍蔽省
會以壯長江上游更可與荆澧犄角為進逼常
德之勢宜急措置以固要地
上以都統珠滿頃遣往長沙今既抵武昌又調將軍尼
雅翰領兵繼往會商機宜如尼雅翰未至聽珠
滿于岳長二府擇要固守
壬子總督蔡毓榮奏提桑額等領兵回荆州
毓榮奏本月初八日吳三桂兵至澧州方渡河
澧州城守官兵以城叛應賊提臣桑額鎮臣周
邦寧自常德還至州城外孤軍不能迎敵不得
不退回荆州乞大兵星馳𠞰禦
甲寅
命都統覺羅巴爾布進兵湖南
當澧州未叛時巴爾布奏稱(臣)與護軍統領伊
勒都齊額司泰前鋒統領碩岱率兵以次抵荆
州探聞賊陷沅辰常德繼叛四川全省又變提
督桑額尚在澧州屢請大兵救援(臣)等隨發前
鋒護軍二百人赴澧駐防今不難進取常德但
恐既得之後守城則乏芻糧守江又無舟楫況
聞川賊將犯荆州若兩地兵分則勢力亦分雖
取常德終屬無濟故(臣)等會議暫駐荆州牧馬
俟大將軍王到日舉師齊進至是總督蔡毓榮
奏稱長沙副將黃正卿參將陳武衡以城叛降
賊
上諭大將軍順承郡王勒爾錦前都統巴爾布護軍統
領伊勒都齊額司泰等率兵已于二月初旬早抵荆
州是時常德澧州尚未有變理應稍休馬力速赴常
澧以戢兵民乃遲久不前以致常澧相繼皆陷近聞
長沙亦有變可俟都統鄂鼐等兵至荆州令其鎮守
荆彛諸處即令巴爾布等進兵攻取常澧以定兵民
之心其鄂鼐所領漢軍併趨赴荆州又襄陽為我師
來往之衝蜀寇必窺之地在王軍前漢軍都統副都
統可酌率漢軍官兵留鎮襄陽先是
上諭勒爾錦近聞常德已叛四川䕫州所在賊氛甚熾
都統巴爾布兵力雖盛倘須兩路堵𠞰更宜增兵王
可于所率驍騎内㨂擇肥馬每佐領撥二三人每翼
以副都統一員領之速赴荆州巴爾布軍前若不得
肥馬難于前進聽王酌量以行
乙夘
宣諭廣西將帥
上諭廣西將帥孫延齡都統線國安巡撫馬雄鎮提督
馬雄等保固粤西實爾等是賴今大師已抵武昌倘
賊犯武岡寶慶長沙諸處爾等率所部官兵追𠞰其
後大兵迎擊于前量此逆醜自可尅期撲滅以朕遥
度自宜如此爾等身在地方必有確見宜同心恊力
謀定後舉以赴朕倚任至意事平之日自將帥以至
卒伍皆當不吝重賞凡有機密軍情可啓寧南靖寇
大將軍及武昌所在各將軍都統軍前彼處如有軍
機亦令與爾等知之
己未大將軍順承郡王勒爾錦奏分官兵防守襄
陽
勒爾錦奏稱(臣)等行至彰德據護軍統領伊勒
都齊等報稱常德已反賊兵自蜀道直抵巴東
(臣)恐襄陽危急隨令都統鄂鼐并每翼兩副都
統率每佐領驍騎三人漢軍二人馳赴襄陽防
守及接
上諭即令鄂鼐速至襄陽偵探鄖陽一路情形如鄖陽
無警即令兩副都統率每佐領驍騎二人逕往
荆州都統巴爾布軍前疏入
上乂諭勒爾錦曰襄陽總兵官楊來嘉向自海上投誠
其才甚庸所屬官兵率皆藐玩將來慮有他故可將
漢軍官兵留鎮襄陽即以此意密諭之但不必防閑
過甚恐致漏洩以速其變
庚申
申諭大將軍等嚴禁兵士侵擾百姓
上諭兵部前大將軍王貝勒將軍大臣等出師之時曾
經面諭凡大兵所到地方毋得苦累百姓肆行搶掠
侵及婦女各令嚴加禁飭諄諄告戒不啻再三近恐
無知之徒不遵紀律擾害良民其速行順承郡王貝
勒及各路將軍大臣等凡經過處所兵丁厮役不得
私離營伍致犯民間秋毫有違禁者統兵主帥即行
從重治罪并移檄各督撫凡出兵之地或有此等擾
民者聽指名參奏若兵主以及將領不加嚴束以致
妄行騷擾該督撫知而不參事發得實將兵主將領
即行議處并治該督撫以瞻徇之罪應各令督撫刊
示廣行傳諭
(臣)謹按前者出師之始
上之申明紀律已加嚴矣至是曾無幾時復諄切戒諭
蓋愛民之心無刻而不惓惓也至懲將帥以
故縱之罰予督撫以參奏之權申之大法以
曲用其仁心可謂至矣厥後禁兵之調發相
屬必儆之以民生之不易軍行之或不戒欲
俾無犯秋毫所過如時雨蓋
皇上之心如天地之澤物風露雷霆而生機未嘗一日
不流行也如父母之愛子噢咻長養而疾痛
慘怛未嘗一日不在已也毋論良民皆吾赤
子固聞聲而感泣即其陷賊中者不能自拔
皆延頸企踵以望王師故永清大定若易然
也格天心孚民望實本於
皇上愛民之一心矣
命都統覺羅珠滿守岳州
上諭珠滿一等侍衛畢桑阿來奏爾稱馬匹稍肥即往
岳州防守甚善岳州乃水陸衝要之地宜亟固守今
將軍尼雅翰等率領沙船水陸兼行以備應援爾等
前往岳州並趣尼雅翰等速行又
諭都統覺羅巴爾布畢桑阿來奏爾等曾言岳州參將
難于信任且兵力單弱請遣提督桑額總兵官周邦
寧往岳州防守今度桑額周邦寧前去已遲可將偏
沅巡撫韓世琦軍前遊擊哈什庫即充岳州參將選
綠旗兵速往岳州
(臣)謹按湖南初警
皇上即命將率師防守岳州蓋岳州據洞庭之險若賊
竊踞以為巢穴難于驟克且平湖巨浸舟檝
易通賊踞岳州則武昌亟資防禦所以逆寇
稽誅數載由諸將畏縮岳州失守之故也
皇上固己洞悉之于始及後趣兵進攻已入洞庭諸將
猶以風濤險惡請暫退師
詔旨嚴切不許却尺寸迨至收復岳州捷書一聞而師
行遂有破竹之勢六年逋寇不數月而薙獮
殆盡益知形便之地為兵家所必争
聖明先事之防與善後之圖即遥度而皆如親歴固非
諸將所能窺萬一也
辛酉
命刑部尚書莫洛經略陜西
上諭吏兵二部陜西邊陲要地西控番回南通巴蜀幅
員遼闊素號巖疆兹逆賊吳三桂煽亂滇黔四川從
逆秦省地處鄰封恐有奸徒搖惑以致人心不寧雖
有督撫提鎮等官各盡乃職但軍務繁重必須耑遣
大臣假以便宜相機行事方可綏靖中外保固邊疆
刑部尚書莫洛前任秦督深得軍民之心諳曉地方
情形兹特授為經略率領滿兵駐西安與將軍總督
會同措置巡撫提鎮以下悉聽節制兵馬糧餉悉聽
調發一切應行事宜不從中制文武各官聽其選用
吏兵二部不得掣肘鄰省用兵當應援者酌量策應
如有軍機將軍總督領兵以行俟湖廣四川地方底
定即命還朝應兼職銜及應給勅印爾二部會同速
議具奏及議上
命加莫洛武英殿大學士仍以刑部尚書管兵部尚書
事兼都察院右副都御史
賜之勅印
宣諭直省人民
上諭戸兵二部逆賊吳三桂心若虺蛇行同梟獍負恩
謀叛倡亂害民當明季闖寇入京三桂勢窮來歸我
世祖章皇帝念其投順優待有加寵以王爵託以腹心嗣
大兵克復黔滇巖疆初定令其移駐防禦畀以事權
及朕即位以來推誠益至題授兩省官職聽其選擇
給養家口兵丁歲費不貲且欲其感恩知報特加親
王人臣之分已極委任之專無比乃去年伊自具疏
求歸故土朕憫其久在邊遠勞於戎事年已衰殘欲
令其父子祖孫得以完聚准與遷移遂其所請復為
之區畫房地資給行糧眷念體恤委曲周至詎意包
藏禍心久蓄不軌陽報起程日期遽乃擁衆倡叛蹂
躪百姓竊踞城池散布偽劄妄為聲勢以致鄰近州
縣無知之徒被其煽惑又復假造訛言潛行傳布以
冀搖動愚民種種狡謀悖天蔑理即屢次發兵朕皆
嚴諭將帥令體朕軫念斯民至意務期秋毫無犯無
非欲救濟百姓安輯地方今寧南靖寇大將軍王等
率領大兵各路進𠞰不日殱滅以正天誅三桂反覆
亂常不忠不孝不義不仁為一時之叛首實萬世之
罪魁行即懸首藁街以洩神人之憤猶恐小民未悉
其由輒相驚疑不察虚實妄行聽信立意一差如蹈
陷穽邪正之介即禍福之關身家性命所繫不小朕
不忍赤子悮罹法網有傷天和爾部即𫝊諭直省督
撫刊刻告示轉行所屬各州縣遍諭百姓俾各安生
業勿聽訛𫝊以副朕保全元元之意
孫延齡反執廣西巡撫馬雄鎮
延齡乘滇黔煽亂心懷異圖又因都統王永年
前發其過惡銜之特甚至是將稱兵先執永年
殺之并殺副都統孟一茂等發兵圍巡撫馬雄
鎮署據守陽朔大榕溪隘口桂林自此不通三
月初七日兩廣總督金光祖以其狀奏
聞
命陜西督撫恊理四川大兵糧餉
上諭戸部蜀地人民稀少大兵所至艱于供億陜西與
四川接壤餽運為便令陜西總督巡撫與四川總督
恊理供應
癸亥
命副都統根特巴圖魯席布移兵江西
江西巡撫董衛國疏言袁吉二郡與長沙接壤
兵單勢孤請就近速發勁兵以資彈壓
上諭江西一省東接福建南界廣東西通湖廣為三省
要地令前往兖州副都統根特巴圖魯前往安慶副
都統席布率兵速赴江西省城原駐江寧副都統瑪
哈逹將自京所帶甲兵移駐安慶其察哈爾左右兩
翼官兵於兖州秣馬之後左翼官兵赴江寧聽江寧
將軍統轄右翼官兵赴安慶聽瑪哈達總管
(臣)謹按時閩粤雖未動搖而包藏禍心已久
得此重兵于江西彈壓遂使賊勢阻絶厥後
三逆各困一隅不得連結披猖首尾相應實
賴此舉以扼其吭也
調真定總兵官張和善恊守武昌
上諭兵部駐守武昌滿兵既往岳州長沙其防守南汝
之真定總兵官張和善即領官兵赴武昌恊守念軍
士自真定調赴河南今又遣往武昌實為勞苦令各
以白金優賚之
平定三逆方略卷三
