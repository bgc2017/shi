欽定四庫全書
平定三逆方略卷四十七
康熙十八年九月甲午趣大將軍貝勒察尼等速
取辰龍關
時察尼遣署前鋒統領蘇祜濟偵視辰龍關賊
勢蘇祜濟還言辰龍關路徑堙塞甚固賊與民
一無所見河渠畢涸大兵不可立營安塘筆帖
式報
聞
上諭今賊勢大敗正在摧破凡為將軍大臣者各宜盡
心效力乘賊無措即行追𠞰速靖地方武岡州楓木
嶺係辰龍關後路逆賊必自震動貝勒察尼等遣蘇
祜濟偵視蘇祜濟不探聽賊中確音遽報賊與民一
無所見復云大兵不能立營規避退縮殊為不合貝
勒察尼等其速取辰龍關前至鎮遠與大將軍安親
王等兵會共議進定雲貴事宜以奏又
諭議政王等以内廐馬一千匹兵部太僕寺馬一千匹
頒給進取辰州大兵
乙未
勅大將軍安親王岳樂等議分撒大兵之半還京師
上諭議政王等今武岡州楓木嶺俱經恢復賊不能据
辰龍關必至自遁安親王簡親王貝勒察尼所部大
兵皆宜速赴沅州如有破賊機會聽若等酌量而行
大兵宜撒其半還京師到日别撥禁兵更代以休養
之兵力收定餘地大兵作何分撒安親王等確議奏
聞駐沅州候旨
詔賚還京蒙古將士
上諭理藩院蒙古兵隨大兵征𠞰雖未有竒功顯績然
勤勞數年宜加恩賚今將至京師其將領賜以鞍馬
餘衆各給以羊及諸物宜迎至柏鄉縣將到日令先
期報知遣蒙古内大臣二人前往
庚子提督孫思克奏請暫緩進取漢中興安
上切責之
思克以漢中興安未便進取因列欵入奏語涉
矜張
上命内閣兵部大臣傳
諭議政王等孫思克奏稱賊多步行踰嶺登山如履平
地小路曲徑賊所稔知我兵前進恐賊由紆徑潛躡
我後以絶餉道為害滋甚朕思秦地綠旗之兵為數
甚多其中步兵不少且各省綠旗兵向推秦兵精銳
賊能䟦涉山嶺我兵豢養有年何獨不能况漢中興
安為秦内地滿漢大兵經行熟悉何得視同絶域見
聞罕及輒荒誕其辭凡𠞰賊安疆用兵將帥審酌調
遣前後籌畫其運餉後路恐致斷絶必詳度以合機
宜乃一定之道也儻以賊間道潛来斷絶餉道為憂
怯懦不前則永無破賊之日矣又疏言大將軍公圖海
分滿漢兵為四路雖分賊勢終憂兵單綠旗兵每人
止有一馬且未必皆強壯可用之兵惟滿洲大兵堪
任苐為數無多雖欲另調又恐秦地三邊番彝甚衆
當此秋高馬肥思逞之候實無兵可調不若俟来春
二三月間塞外草尚未生水泉猶涸之時多調邊兵
以資戰守各路進發朕思秦中滿兵不少綠旗兵較
各省更多今稱兵力單弱顯屬畏縮憚於進兵且各
省綠旗兵止一馬曾無多給而且越境征𠞰粤東粤
西閩楚諸處今又進定滇黔較之平定境内漢興勞
逸何如耶向者凡將軍提鎮募兵時必選精壯勿使
濫收充數定例嚴明今若以秦兵皆非強壯難以應
用則孫思克職任何事觀此則欺蔽之情更顯然矣
且有大將軍公圖海在彼乃妄議大兵多寡殊屬狂
妄又云番彝之人馬肥思逞欲俟来春二三月間草
枯泉涸之時進取設或二三月間進取之後四五月
間番彝馬肥思逞將若之何正值秋成凉爽各處賊
寇大敗震驚之餘不速行平蕩反欲於来春青黃不
接之時進取是又何意也又奏稱秦省大半皆山地
瘠民貧不産粳稻所種惟麰麥菽豆之屬向有捐納
一事稍禆用兵今例已停罷民受採買之苦且山路
險阻必資負戴駝運其僱賃之價數倍於應輸之賦
今各路需餉甚多山徑狹隘輓運維艱時當初冬草
枯葉落畜牧無資欲俟来春調集官兵務期兵強糧足
共圖進取者職此之故朕思粤東粤西諸省山嶺亦
多何曾預備糧餉官兵豈有止食稻米不食他粟之
理至於捐納各省俱停止留粤西事例以資平滇軍
需之用自定秦省數年以来未曾勞民轉運且漢興
雖多險阻乃陜西内地非隔省百姓轉輸可比今恐
輓運累民至春又誰為轉送耶當逆賊敗遁之時急
令進兵者正為早定地方以安百姓耳採買恐累於
民巡撫杭愛題奏已經改定今以請開事例轉運維
艱為辭其規避進兵明甚又疏稱八旗出征官兵今
年七月二十八日京師地震房屋傾壞壓斃人民聞
之皆蹙額相顧人各懷内顧之憂臣所以暫停進取
以回天意俟人心稍定再議進兵未晚朕思八旗官
兵世受豢養朕之加意臣僚士卒尤為渥厚不特房
屋傾圯細故即赴湯蹈火誼亦難辭孫思克封疆大
臣凡事不加詳察妄言人情皆動以惑軍心殊失大
臣之體細察孫思克疏内前後情由惟躭安逸怯於進
兵列欵巧奏且自秦省有事孫思克等係封疆大臣
俱應按律議處念同大兵進𠞰宥過計功給以世襲
之官加以不次之擢當捐軀報國破賊安疆自請前
進效力乃孫思克身任提督統轄全師不思奮力前
進反煽惑滿漢動搖民心飾辭妄奏深負朕擢用之
恩情罪殊屬可惡其令翰林學士喇薩禮速往嚴取
口供来奏未幾喇薩禮具辭還奏
上曰孫思克理應嚴察治罪但今方統兵與大兵分路
進𠞰俟事平之日再議
壬寅
命留湖廣總督蔡毓榮及司道官於鎮遠恊理糧餉
學士佛倫等奏大兵進取辰沅不久即至鎮遠
(臣)等先於荆州常德澧州諸處預備進黔兵餉
黔地人夫不足將湖南人夫作何分派運送宜
會同酌議請留湖南巡撫韓世琦與(臣)同駐鎮
遠
上諭總督蔡毓榮酌量留司道各官同駐鎮遠恊理糧
餉學士佛倫等奏運致兵餉招徠民人事宜
上從之
佛倫等奏察鎮遠至黔中不通水道非僱募人
夫擔負陸運必至有悞大兵糧餉是以(臣)等與
雲貴督撫等共商作何派集人夫酌量定議由
鎮遠至黔中令(臣)等所攜官員筆帖式同司道
及賢能府州縣各官酌量安塘數處預集人夫
聯續起運抵黔預為之備其大兵到滇支給事
宜令黔撫楊雍建同滇中督撫等公同料理但
黔民稀少且值逆賊叛亂未必不多流亡如民
夫難於催募請令將軍會同該督撫商議并請
勅將軍及黔中督撫撫綏招徠彼土人民令民互相貿
易庶於糧餉有禆
上命如所請行之
甲辰復定南王下投誠官原職
理事官麻勒吉等疏稱劉彦明等投誠官兵八
千餘人悉已安插得所偽官傅竒棟袁鳴佩等
家屬俱在雲南孑身来歸請加安插
上曰定南王藩下官員及投誠官員未變之先察係何
官即留其原官職銜其餘愿為兵者補入本省各營
愿為民者許令歸農務俾得所
丙午
詔加馬九玉太子少保授王承業等為援勦營副將參
將
將軍莽依圖奏靖南王下都統馬九玉等所屬
官兵遣令平定廣西自至(臣)軍以来管副將事
王承業管參將事李雲曹應鵠張朝瑞童茂等
首舉逆賊吳世琮書札且擊殺賊寇救援南寧
得彼之力為多進𠞰雲南時儻不攜若屬以往
則如此整練精兵得之甚難但彼等俱未給有
定銜指有定缺恐或不能實心奮力請量給官
職并都統馬九玉酌量鼓勵庶深入𠞰殺實為
有濟
上命議政王貝勒大臣集議議政王等奏言察王承業
等隨同大兵進𠞰廣西逆賊著有勞績宜將五
營官兵設為援𠞰營王承業李雲曹應鵠張朝
瑞俱授為副將童茂授為參將其所屬官員俟
該將軍具題到日聽兵部議覆都統馬九玉係
旗下官員俟叙滿洲官員之日一併議叙
上諭馬九玉自閩中以至兩粤同大兵效力可嘉其加
太子少保餘並如議
辛亥
命大將軍簡親王喇布帥師赴廣西桂林駐守
將軍莽依圖奏湖南大兵見在武岡諸處禦敵
(臣)等一軍先向雲南進發則廣西恐有他虞
上諭桂林要地宜發滿兵防守議政王貝勒大臣會議
具奏議政王等議定據將軍莽依圖咨文都統希福
等已罷往南寧從賓州桃屯之地還守桂林宜
令希福姑駐桂林鎮守莽依圖平定廣西境内
未靖之地
上諭希福所攜兵馬若駐守桂林則莽依圖所部前進
之兵不免單弱宜令大將軍安親王簡親王等以上
三旗及簡親王所屬王府佐領兵盡行撥發併添撥
每佐領下甲兵或二人或三人令簡親王親率速往
桂林駐守令副都統布舒庫參贊簡親王到桂林日
希福悉率所部兵會莽依圖前進恢復疆土内大臣
阿密達都統穆占會安親王公同商酌而行俟到沅
之日其分兵遣還事宜定議以聞
甲寅
命械祖澤清来京
總督金光祖奏官兵分路搜山於八月十七日
擒獲祖澤清并其子良楩
上諭逆渠祖澤清背負國恩屢行反叛情罪重大命平
南親王總督巡撫遣官械送澤清父子及家人来京
十月乙丑
命内大臣侍衛坤巴圖魯等還京師副都統博霽隨大
將軍簡親王喇布率兵前進
上諭兵部曰内大臣侍衛坤巴圖魯都統畢力克圖侍
衛覺和托等出師日久年已衰邁不能馳驅左都御
史舒恕患病果真此等實繫衰病大臣官員可察明
撤回京師至副都統博霽等兵見駐南雄今南雄已
為内地博霽甫往未經效力且大將軍簡親王兵少
博霽可率其衆前赴廣西吉安所駐滿兵亦令前赴
大將軍安親王軍前如有非要地而駐兵者俱察遣
用兵所在俾之進𠞰可移文諸路大將軍將軍等各
察所部列名以聞大臣官員稱病留止城邑者亦令
察明具奏已而大將軍公圖海奏稱坤巴圖魯覺和
托二人遵
旨令還京師外(臣)等於十月初二日四路並進己近賊
境或仍撤彼還京或俟恢復漢中興安之日遣
還伏俟
睿裁
上諭畢力克圖俟恢復漢中興安之日遣還京師
戊辰
命大將軍康親王傑書等速議撤還福建大兵之半
上諭議政王等福建滿兵為數甚多可否撤還其半其
移咨大將軍康親王靖南王各將軍大臣督撫提督
等公同酌議如克取厦門諸處及鎮守地方雖撤滿
兵之半尚可足用宜令何人統率回京其留守之兵
何人統率以及滿兵撤還之後俾必無他虞令還京
及駐守之人詳議具保限四十日内具題
命將軍噶爾漢等從上津進兵與大將軍公圖海夾攻
興安
噶爾漢等疏稱(臣)等帥兵至白河縣偵知前路
險阻山徑狹隘馬匹難行因復商酌簡選兵馬
從上津路進發
上諭將軍噶爾漢總督楊茂勲提督佟國瑶身臨賊境
深知其地險要可從上津一路進師視陜西大兵進
𠞰之會與大將軍公圖海等夾攻興安賊寇迅復疆
土可移咨圖海知之
辛未遣内閣學士希福等齎
勅趣諸路統轄綠旗官兵將軍大臣等分路進勦立功
學士希福郎中烏黑齎
勅赴陜西
勅諭曰
皇帝勅諭將軍張勇王進寳提督趙良棟孫思克自逆
賊吳三桂背思反叛遣發大兵各路征𠞰平定彊圉
撲滅賊寇湖南廣西福建諸處以次恢復餘賊逃潰
盤踞水陸險阻冀圖抗拒若爾殘寇雖無煩速𠞰不
久自當殄滅但朕軫念民生急於拯救令其得所故
欲掃除餘孽以靖土宇今賊既敗遁負險無容專恃
馬兵若用綠旗步兵之力於滅賊殊為有濟况我綠
旗兵較之賊兵甚強爾等素受國家厚恩勠力行間
樹績邊疆甚多殫矢忠貞圖報恩眷朕所悉知爾等
當各率所屬綠旗兵作何調度始能恢復其詳議具
奏如爾等盡力報效恢定漢中四川朕必不拘成例
優與加恩爾等官兵前進則滿洲大兵亦即相繼進
𠞰接運糧餉不致匱乏兹事所係甚為重大速詳加
酌定以聞又令希福等傳
諭張勇等曰自古漢人逆亂亦惟以漢兵𠞰平彼時豈
有滿兵助戰哉今逆賊大敗乘此逃散之際理宜速
定四川天下綠旗兵無如陜西強壯而其數較各省
倍衆在陜西大臣官員又皆具有才能將滅之寇何
難𠞰除爾等不即平定四川豈緣爾等名位事權輕
與儻謂地屬險隘自古以来險隘之地若不攻取豈
有自定之理作何調度官兵幾路進𠞰事宜確議以
聞又遣給事中莫洛郎中宜爾赫圖齎
勅赴湖廣詹事庫勒納郎中額爾赫圖齎
勅赴廣西其
勅諭大指略同
己夘
詔將軍巡撫傅宏烈駐鎮會城選調標兵進𠞰
宏烈奏粤西進雲貴有二道一由南寧將軍莽依
圖已遵
旨統滿漢大兵前進矣(臣)愿由慶遠一路親率官兵直
取雲貴
上諭粤西初經恢復傅宏烈仍駐會城同理事官麻勒
吉等平定境土撫綏百姓供應大兵糧餉其傅宏烈
標下官兵可選精銳聽王與將軍進𠞰調用
壬午將軍侯張勇奏請暫止勿進漢中興安
上不許
張勇疏言時屆寒冬堅冰載路轉餉為艱祈暫
止陜西兵進征漢中興安及進取荆州常德衡
州永州廣西諸路兵馬俟明春再行齊發
上曰近閱大將軍公圖海等奏分兵四路進取漢中興
安而諸路大將軍將軍等各領大兵相機𠞰賊平定
疆圉將軍侯張勇所請不准行
命招撫賊黨王屏藩等
上諭議政王等曰背恩反叛之罪在吳三桂其吳應麒
胡國柱等咸係附和之人今雖諸路賊寇敗遁破滅在
即朕俯念黎民早欲使疆圉平定其吳應麒胡國柱
夏國相王屏藩馬寳郭壯圖各書勅一道分發各路
大將軍將軍總督提督巡撫等招撫
頒招撫勅諭曰
皇帝勅諭王屏藩胡國柱馬寳郭壯圖夏國相吳應麒
爾等本係吳三桂藩下之人曾受世職當三桂反叛
時爾等率同逆黨抗拒大兵其後力窮敗遁今復竊
踞一隅遲迴觀望荼毒生民兹湖南廣西漢中俱經
底定賊勢摧敗殄滅可期爾等所明知也每念滇黔
皆朕赤子久罹兵燹不得早見太平朕心殊為憫惻
今特降專勅詳加開諭爾等若悔罪歸誠其從前抗
拒之罪悉為赦免仍論功叙錄至爾等標下將士如
同心歸順亦概從寬宥酌量加恩但念繫戀父母妻
子人之常情或因父母妻子尚在滇黔心懷瞻顧爾
等皆掌握兵柄之人非微末將弁且爾等彼此無不
洞悉若即率所部兵徑還雲南誰能阻遏如爾等一
路兵馬果能先退諸路亦必相率遁逃誰能自立大
兵到日相機接應不特保全家口亦可建立功名或
能開導吳世璠共来歸順厥功尤懋煌煌諭旨炳如
星日朕不食言近日歸順各員朕皆赦其前罪論功
錄用亦爾等所知爾等其盡釋疑衷勉圖後效以副
朕懷遠矜全至意又
諭兵部今兹招撫與往者不同因彼情實昭然故特頒
勅書令各大將軍將軍等加意曉諭以革其心勿得
視為泛常爾部即移咨各大將軍將軍等實心任事
務達賊營通行曉諭
戊子
詔䘏死事都統伯伊里布等
上諭戶部曰都統伯伊里布在朕左右久知其人率兵
出征殊多勞績原期凱旋之時仍與相見忽聞陣亡
深軫朕懷今恐喪費不給特賜銀六百兩護軍統領
哈克三陣亡且勞績可嘉部䘏之外再給内帑銀五
百兩
將軍王進寳奏恢復鳳縣諸處
是月初八日進寳等率兵進取四川與賊戰於
利橋紅花鋪諸處敗之斬殺甚衆遂復鳳縣兩當
縣
庚寅提督趙良棟奏復徽州
時良棟欲取徽州由密樹關一路以正兵攻險
要設遊兵於黃渚關以牽賊勢及抵密樹關連
戰敗賊即從紅川前進别遣官兵取徽州賊不
能支遁走遂復州城
平定三逆方略卷四十七
