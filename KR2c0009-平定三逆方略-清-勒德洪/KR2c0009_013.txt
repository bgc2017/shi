欽定四庫全書
平定三逆方略卷十三
康熙十四年二月甲午恤保寧還師
上諭戸兵二部自保寧歸來軍士勞苦已極深為可憫
赫業瑚禮布瓦爾喀科爾崑等所領兵著每人賞銀
十兩其前後所支錢糧俱免算除仍按月給餉
命大將軍貝勒洞鄂等帥師定秦州平凉諸處將軍侍
衛坤巴圖魯帥師開棧道前赴漢中
侍衛坤巴圖魯奏鳳縣賊毁偏橋設兵守險糧
不得入守鳳縣夸蘭大宗柱等以糧竭突圍出
又同知張亢古來自秦州言王輔臣雖有降意
其下阻之
皇上赦勅未示兵衆今輔臣部下王好文等率兵斷截
棧道
上諭貝勒洞鄂等至西安不即隨經略取道秦州乃由
棧道進托言馬瘠竟住漢中致寧羌告變王輔臣回
秦州時又不追躡𠞰殺急回漢中及保寧兵旋僅留
將軍席卜臣等守漢中親統大兵輙回西安知棧道
險要不設重兵致狡寇阻截俾廣元朝天復為賊據
皆洞鄂等退縮之咎理應解聀今專守西安但正值
臨敵姑令洞鄂總統兵馬定平凉秦州諸處勿仍前
逗留有悞軍機此行令貝子温齊公綽克託將軍阿
密達前鋒統領穆占輔之如應分兵可給阿密達穆
占將軍印令為將軍侍衛坤巴圖魯可率兵開棧道
以進漢中鄂善哈占量留官兵守西安苟近地有警
即行𠞰滅尋洞鄂奏將軍阿密達署副都統鄂克濟
哈候補副都統覺羅夸岱於諸所調兵及京城
西安兵共撥每佐領五人本月十四日率往平
凉(臣)與固山貝子温齊輔國公綽克託署前鋒
統領穆占署副都統達理善巴圖魯副都統希
福蒙古都統赫業護軍統領瑚禮布等於保寧
還兵及達理善巴圖魯所領兵亦撥每佐領五
人本月十九日率往秦州又遣滿兵防守潼關
所餘之兵通計每佐領三人及鄂善所帶蒙古
兵四百餘人付哈占鄂善副都統穆舒渾等守
西安
丙申
命副都統鄂泰為建威將軍帥師駐太原
上諭兵部陜西沿邊有路通山西汾州恐逆賊乘隙來
犯其授副都統鄂泰為建威將軍統領所調盛京兵
一千人往駐太原防守汾州諸處以一等侍衛烏丹
為署副都統參贊軍事復調烏拉諸處兵一千人來
京
辛丑
詔總督哈占陳奏陜西情形
上諭兵部陜西情形邇來如何鎮守潼關滿兵係誰統
領兵數幾何保寧失散前鋒護軍曾否抵漢中爾
速檄總督哈占一一具奏未幾哈占奏保寧失散前
鋒護軍絶無蹤跡聞平凉賊衆四千餘能戰止
千人餘皆平民被脅為兵賊今將犯涇州又聞
吳三桂以銀二十萬付叛臣巴三綱散給王輔
臣及經略標兵以相誘結今將軍阿密達於本
月十四日進兵平凉貝勒洞鄂於十九日進兵
秦州夸蘭大拜音察莽奕圖以兵五百守潼關
署副都統阿爾祜以兵五百守寶鷄副都統延
布率兵五百前往鳳縣而棧道已為賊據今與
將軍侍衛坤巴圖魯暫駐寶鷄至若三水淳化
白水蒲城韓城諸縣土寇蜂起劫掠村聚分我
兵勢(臣)揆度情形剿撫並施大約渠魁既殄小
醜自當瓦解無足慮者至(臣)所請令蒙古由寧
夏進駐固原雖曰為平凉蘭州實疑寧夏延綏
官兵也今下馬關靖遠營官兵心懷叵測俟偵
探得實再疏以聞
壬寅
詔赦陜西從賊官吏兵民
上諭兵部秦中兵民皆朕赤子年來保固地方轉輸糧
餉急公好義勞苦倍常朕心每切軫念近因入川兵
變人情惶擾一時無知割辮去纓以圖幸免事起倉
卒情可矜原今特布寬典予以自新其臨鞏平慶等
處文武官員軍民人等凡有割辮去纓者一概赦免
不究官俱照舊供聀兵丁各歸原伍百姓各安生理
乙巳大將軍康親王傑書奏官兵復處州
副都統瑪哈達總兵官李勞等正月初八日復
永康十五日復縉雲乘勝進取處州賊將王宗
保以兵遏桃花嶺官兵擊敗之賊棄城遁處州
遂復
庚戍
命副都統佛尼勒為西安將軍
時西安將軍瓦爾喀卒於軍故以佛尼勒代之
壬子
勅陜西諸將速進兵𠞰賊
總督哈占奏本月初五日賊犯蘭州撫標官兵
倡亂應賊城䧟巡撫華善按察使伊圖奔凉州
布政使成格未出
上諭大將軍貝勒洞鄂將軍阿密達等統領大兵分路
速進恢復秦州平凉掃除逆賊以定三邊總督哈占
周有德鄂善巡撫杭愛張德地等堅守漢中相機進
𠞰併密檄提督張勇總兵官孫思克陳福王進寶等
整兵固守汛地前來夾攻
丙辰
命岳州荆州設水師營
總督蔡毓榮奏賊船往來長江狡謀叵測
上命候補副將花善為岳州水師副將設兵一千五百
人尚之禮為荆州水師副將設兵一千人各為左右
二營以資防禦
三月庚申
勅大將軍貝勒尚善等防護戰船
先是自岳州發往荆州戰船遇風漂散有數船
為賊所得坐塘筆帖式以聞
上諭兵部戰船經由長江大將軍等應嚴飭所司加意
防護乃怠忽漂失反為賊資嗣今凡船往返宜以纜
索牽引遇風則泊倍加慎謹爾部其速行檄諭至是
尚善等奏風壊沙唬船五十餘隻沈没戰船四
隻請敕撫臣速發修船物料
上復諭沙唬戰船行兵急需關係重大侍郎勒布巡撫
張朝珍等速將修船物料委賢能官員送至岳州亟
行修理岳州船兩次被風如果停泊得所風豈能壊
其嚴飭大將軍貝勒等務擇地停泊善為防護
諭大將軍順承郡王勒爾錦等進兵機宜
先是將軍貝勒察尼請分岳州每佐領兵二人
發安親王軍前協定江西規取長沙湘潭約荆
州岳州將軍三路並進
上諭勒爾錦等公同速議并令安親王岳樂參酌奏聞
至是岳樂等奏若岳州兵來足資(臣)進𠞰兵力
即守江西亦有禆益
上諭自岳州發兵至江西正值溽暑霪雨於王進𠞰之
期又恐無及其罷勿遣發勒爾錦等奏(臣)商之貝勒
尚善據云遣發江西之兵已經停罷欲撥岳州
兵每佐領三人令貝勒察尼都統巴爾布率赴
荆州(臣)俟此兵到日即從彝陵以下石首以上
相機渡江
上諭王及參贊大臣等身在地方具陳機宜固當如議
但入川大兵見以糧餉不繼退駐西安今我兵渡江
之後萬一川賊乘桴東下侵犯荆州彝陵茅廬山賊
又出襄陽諸處則我軍必至却顧難以長驅王貝勒
等皆朕懿戚參贊大臣皆朕股肱今與賊相持視可
行則如所請行之儻有可虞寧俟秋冬相機進取
甲子
命大將軍康親王傑書詳奏軍中情形
上諭傑書曰王前奏克取處州之後酌量前進又稱貝
子治浮橋戰船將告竣旦晚由各路征𠞰逆賊而分
兵取黃巖今台州浮橋成否已渡江否及王進兵之
事與軍中情形若何浙江事勢若何王其一一奏聞
尋傑書奏(臣)恢復處州即圖前進因兵少不能
深入且仙居與縉雲桃花嶺通今復為賊據恐
乘間突出以斷我後則我兵甚危處州經賊蹂
躪兵無積粟轉運維艱綠旂兵旂兵守處州滿
洲兵守縉雲分調台州兵速取仙居以會副都
統瑪哈達之兵俟其兵到相機而行此(臣)二月
中所奏報也後因偵探温州情形調兵仙居文
移往來日久賊衆已據温州青田陸路則險要
俱阻水路則舟楫不備貝子又言俟定海舟師
到始可水陸三路進兵以故調兵仙居之說中
止此(臣)三月中所奏報也台州浮橋已成提督
常進功素諳水戰因遣赴貝子軍前率舟師征
𠞰今貝子言常進功以風信未順二月十九日
始出定關二十三日遇賊敗之再山賊多伏兵
海島必俟餘逆盡殄始赴台州今賊將連登雲
由松溪龍泉徐尚朝由温州合力逼處州(臣)已
遣副都統瑪哈達總兵官李榮等擊却之繆村
為衢州咽喉賊乘夜渡河掩襲副都統拉哈總
兵官王庭梅擊敗之總之浙江大勢必俟舟師
既至台寇已平再酌機宜共圖進取
命西安將軍佛尼勒為振武將軍援漢中
先是大將軍貝勒洞鄂奏今將軍侍衛坤巴圖
魯留副都統阿爾祜延布兵一千守寶鷄自帥
每佐領兵一人協(臣)等攻秦州(臣)思川賊近在
沔縣不取棧道不特漢中可危而大兵糧糗亦
恐有阻
上命將軍侍衛坤巴圖魯等以文到日即率師開棧道
進漢中至是總督哈占等奏漢中地方甚要今
既授副都統佛尼勒為西安將軍宜令統一軍
前進
上諭侍衛坤巴圖魯等兵進漢中則已若未行即以兵
付佛尼勒用振武將軍印由棧道進漢中副都統延
布參贊軍務侍衛坤巴圖魯副都統翁受俱赴大將
軍貝勒軍前不得與謀議令副都統德業立阿爾祜
守寶鷄鳳縣以疏餉道
丁卯
命都統拉哈達參贊大將軍康親王傑書軍務
傑書以參贊諸臣俱分遣禦賊請令鎮守杭州
都統拉哈達赴軍前參贊軍務
上從之令副都統雅塔理署杭州將軍印并令寧海將
軍貝子以下及各將軍兵聽康親王便宜調遣
庚午大將軍貝勒洞鄂奏復關山關
二月二十八日洞鄂等至隴州之仙逸關偽總
兵高鼎蔡元率馬步兵四千立二營於關山河
岸前鋒統領穆占將軍佛尼勒副都統達理善
巴圖魯等率兵進擊都統赫業復以兵繼之賊
潰走追擊五十餘里乘勝遂復關山關
辛未調太原兵援陜西涇州
總督哈占奏將軍阿密達等於本月初四日戰
於平凉不利退駐涇州請調太原兵五百人赴
涇
上命調將軍鄂泰副都統烏丹兵五百人令賢能官員
率往西安聽總督哈占等酌遣阿密達軍前鄂
泰等仍統餘兵及太原保定兵防守山西更令
順承郡王調岳州兵每佐領二人以副都統一
人率其半往襄陽防守以賢能參領率其半往
西安已而大將軍順承郡王勒爾錦奏俟岳州
發兵必至遲久因於見在荆州驍騎撥每佐領
二人以夸蘭大達爾泰率其半於本月二十日
赴西安副都統巴喀率其半於二十一日往鎮
襄陽
命致巨礟於西安
上諭議政王等大兵進取秦州平凉攻城破敵不可無
礮其撥紅衣礮四十漢軍内每佐領選諳練甲士三
人令漢軍都統海爾圖左翼副都統佟世德右翼副
都統張所養率之送致西安復撥每旗滿洲賢能官
一員甲士十人同往
命都統畢力克圖為平逆將軍帥師赴大同
上諭議政王等宣府大同俱係要地應設兵防守今調
邊外察哈爾前鋒護軍驍騎令左翼由張家口入駐
宣府右翼由殺虎口入駐大同授都統畢力克圖為
平逆將軍率盛京兵六百赴大同總統兩翼軍每翼
不拘滿洲蒙古各選賢能參領以行
乙亥
命大將軍安親王岳樂速定進兵機宜
上諭岳樂曰王輔臣作亂陜西振動逆賊耿精忠出仙
霞嶺將逼衢州王抵江西日久應速滅江西賊進取
長沙今或俟平定建昌廣信後進兵或固守諸汛地
即行前進其速議密奏尋岳樂奏閩賊盤踞建昌叛
寇以廣信為巢穴江西各處騷動皆由兩地賊
亂之故今若不滅此賊即進長沙恐他處復有
竊發則江西可危(臣)擬於本月二十六日往𠞰
建昌廣信稍有成緒即進取長沙湘潭諸處
丁丑
命提督張勇等進取蘭州
勇奏自寧羌告變秦州諸處繼失(臣)與甘肅鎮
臣孫思克西寧鎮臣王進寶率官兵兼程應援
甫至中途蘭州䧟賊欲進兵恢復其如河冰已
開邊報又至是以撫臣親至永昌與(臣)面議駐
兵莊浪兩相應援當此在在多事之際河西三
鎮兵已應經略總督調遣宜召募補伍(臣)標及
三鎮屬員被調員缺并投誠及年老宜更置者
欲與督臣會題候部推補恐道阻不能卒至請
聽撫臣就近選委河西官兵入春缺餉乞
勅戸部撥山西餉銀從榆林寧夏接濟又道路梗塞(臣)
欲從邊外奏請機宜乞
勅蒙古貝勒遇(臣)差官毋得隔阻且為引導
上諭三邊經調缺額官兵及標員宜更署者並聽提督
張勇募補委換河西兵餉著總督哈占巡撫杭愛俟
道路少通速行撥解至欲邊外齎奏甚當可遣理藩
院賢能官於鄂爾多斯地方沿途設跕遇齎奏人員
給驛馬導之使來今大將軍貝勒洞鄂等已圍秦州
將軍阿密達已進取平凉提督張勇巡撫華善總兵
官王進寶等其速進取蘭州會貝勒等協力夾勦以
定臨鞏
命總兵官陳福為陜西提督
先是逆賊王屏藩厚撫陳福妻子以誘福福執
志不變
上特授三等阿達哈哈番至是復
諭兵部寧夏總兵陳福效力巖疆勞績素著屢首逆劄
克篤忠貞且其妻子家屬見在川中逆賊挾誘全無
顧戀矢志不移深為可嘉著以見兼聀銜陞補陜西
提督給與勅印仍駐寧夏管總兵官事務俟逆賊底
定後即赴平凉料理提督事務福弟守備竒家口并
䧟賊中亦可憫念著從優以參將擢用
命提督張勇為靖逆將軍
勅諭張勇曰爾以重臣宿將偉略弘猷久鎮巖疆勞績
茂著自逆賊煽亂以來保障西陲輯寧中外近復協
同撫鎮率領將士矢志戡亂恢復城池克篤忠貞殫
心籌畫朕甚嘉焉兹特命爾為靖逆將軍仍兼管甘
肅提督事務總督不得節制一切征𠞰機宜聽爾便
宜以行鎮將各官悉聽統轄調遣所屬武聀有應調
補者即行補授具題爾即整頓兵馬會同撫鎮等進
𠞰逆寇平定地方早奏膚功以副朕委任之意
加總兵官孫思克王進寶聀銜
上諭兵部甘肅總兵官孫思克西寧摠兵官王進寳見
在領兵征勦宜加職銜以便統轄其加孫思克左都
督王進寶都督同知事平之日俱以提督先用
命總督哈占等遣兵援寧夏
提督陳福奏王輔臣盤踞秦州使叛將朱龍之
子引賊犯定邊賊家奴自内應城遂䧟
上諭定邊係三邊咽喉要地其令總督哈占總兵官許
占魁速發官兵前赴寧夏會同提督陳福并力進取
己夘加都督許貞太子少保
上諭兵部江西屯墾都督許貞屢𠞰逆賊著有勤勞深
為可嘉其加太子少保
癸未調總督鄂善等領兵赴榆林
先是提督陳福奏花馬池副將賚圖於本月初
八日叛從朱龍至是總督哈占又奏靖邊兵民
自内應賊以致城䧟
上諭總督鄂善周有德巡撫張德地各率所部兵速赴
榆林會同總兵官許占魁協守地方𠞰禦叛寇又蒙
古馬雖疲瘦不久草青宜酌調四子等部落兵由寧
夏榆林兩路前進速定地方
丙戍將軍張勇奏官兵敗賊於新城
時逆賊沿河盤踞勢甚猖獗二月二十三日總
兵官王進寶以革囊結筏潛行渡河敗賊於河
口復設伏大敗之於新城
平定三逆方略卷十三
