欽定四庫全書
平定三逆方略卷二
康熙十三年正月戊辰遣都統覺羅巴爾布護軍
統領伊勒都齊額司泰率護軍驍騎先赴荆州
巴爾布等將行
上諭之曰頃侍衛阿爾賽自荆州馳還奏稱彼土隣境
居民震恐爾等兼程馳赴能早至荆州則兵民可安
然勿以行急致使馬疲仍宜酌量以行儻楚省告警
可簡肥馬速進俟到荆州之後即諸將領及綠旗官
兵馬匹足供爾兵騎乘亦可保固地方矣時前鋒統
領碩岱領兵已起行傳
諭亦如之
命副都統科爾崑移駐西安
先是科爾崑奉
命駐防太原尚未行至是
上以西安官兵既調往四川故有是
命隨
諭總督哈占曰今副都統科爾崑領兵將往西安俟將
軍赫業等至漢中與將軍瓦爾喀同進四川如漢中
必須守衛或令科爾崑之兵駐鎮或另行遣調爾可
同科爾崑與西安副都統酌議以行尋又
諭將軍瓦爾喀曰朕思賊兵必犯巴蜀爾所部官兵為
數無多應戰應守宜熟籌以行爾須兼程前進當即
令將軍赫業瑚里布等率領大兵隨後為爾應援又
諭將軍赫業瑚里布瓦爾喀等京城所發官兵聽赫業
瑚里布統轄西路官兵聽瓦爾喀統轄兩軍會合時
毋得各分彼此致有不睦須同心協力以副委任之
意
癸酉
命提督桑額領兵援沅州
先是月朔總督蔡毓榮奏賊兵已抵清浪逼近
沅州亟請大兵馳救
上因諭毓榮及鄂善桑額等聞賊兵逼近沅州爾等前
曾屢奏已調遣兵官徐治都李之蘭等率兵應援何
至今未報到沅可速遣往督提俱在荆州沅州要地
豈可獨委總兵官崔世祿一人應令桑額領兵疾馳
赴沅協同固守蔡毓榮等亦宜酌量以行大兵不久
即至
(臣)謹按沅州為滇黔門戶堅守沅州賊可坐
困是時督提俱在荆州誠使分兵捲甲以馳
援世祿姑勿與戰而凴城據險遏其闌出之
路以俟大師之至人心益固而勢自倍矣
聖明洞鑒深以獨委世祿為失策已早知其有他變而
沅州尋陷果如
上諭自是諸將稟
成謨無不捷而違則輒誤如神之智豈師武臣所能及
萬一哉
宣諭京師居民
上諭兵部近聞京城小民驚恐欲於城外西山處所遷
移逃避殊非朕撫安百姓之意前已有旨止令緝獲
假稱朱三之楊起隆與良民毫無干預並無驅逐居
民令移居城外之事即昨暫閉城門因有人舉首楊
起隆潜蔵大城之内故行嚴緝非有他故爾百姓勿
妄聽訛言致生疑慮宜各安生業貿易居住如平時
爾部即轉行五城御史順天府宛大二縣作速刊示
通行曉諭
江南江西總督阿席熙請發兵援湖廣止之
阿席熙請調所屬官兵以備楚省告警即遣發
應援
上諭大兵不日抵楚兩省官省不必遣發江南沿海瀕
江甚屬要害俱應有備其江西水陸皆與楚閩接壤
尤宜固守阿席熙其飭令鎮將整頓兵馬於封疆扼
要所在加意偵探嚴防
(臣)謹按時閩逆尚未蠢動兩江晏然分其兵
以援楚似便而
睿慮周詳誠以江西密邇楚閩固不可以不豫防而江
南財賦甲天下國用之所取資嚴兵以守所
以安民心而壮軍實也厥後江西擾亂浙東
亦弗寧而江南一隅獨屹立其間雖賊薄徽
州旋即潰散民得免兵革竭其力於畎畆以
佐公家而諸道之供億大半賴之豈非其兵
足以衛民而不輕於調發之所致哉
廟堂神筭盖相天下地利之所急而安定之於未然有
如此
乙亥大將軍順承郡王勒爾錦帥師之湖廣將軍
赫業帥師之四川
先是勒爾錦等將行
上面諭之曰行軍之要惟得民心為至要耳所過宜厚
加撫恤嚴禁侵掠誠能無犯及秋毫則百姓獲安矣
至吾兵士暴露良苦亦宜拊循其進止處所謹設斥
堠善自周防勿懈也南方卑濕念吾軍士遠役或不
能其水土猝有疾病可致良醫予善藥好護視之有
能立勲績者即向所司支給賞賚勿致踰時是日
上御太和殿内閣大學士捧
敕印授勒爾錦
勅曰兹以吳三桂背恩反叛煽亂雲貴爰發禁旅聲罪
致討特命爾多羅順承郡王勒爾錦為寧南靖寇大
將軍同多羅貝勒察尼都統鄂鼐覺羅巴爾布覺羅
珠滿伯伊里布護軍統領伊勒都齊額司泰前鋒統
領碩岱等統領官兵前往征勦凡事與貝勒察尼等
酌定方略會議而行其進勦事宜緩則奏聞而進如
有急應進兵機會或有一路或應分路與衆商確進
取仍將進兵情形具疏奏聞毋謂自知不聽衆言毋
謂兵強輕視逆寇嚴加偵探毋致疎虞抗拒不順者
戮之有先被賊脅從大兵一到即時迎降者俱免誅
戮有能擒殺賊渠投誠者分别陞賞須嚴禁兵將申
明紀律凡經過地方毋得搔擾百姓歸順良民加意
撫恤務體朕定亂救民之意其行間將領功績及重
罪俱察實紀明彙奏各官有犯小處當即處分至於
驍騎校護軍校以下無論大小罪過俱商酌徑行處
分收取雲貴勦蕩逆賊地方平地之後酌駐兩省要
地具奏候旨爾等受兹重任宜益殚竭心力蚤奏膚
功欽哉内閣學士捧
勅印授赫業
勅曰兹以吳三桂背恩反叛煽亂雲貴爰發禁旅聲罪
致討特命爾都統赫業為安西將軍護軍統領瑚里
布為副將軍同署前鋒統領穆占副都統延布統領
官兵由漢中府至四川會同將軍瓦爾喀等進勦緩
則奏聞而進如有急應進兵機會與衆商確即行仍
將進兵情形具疏奏聞凡事與將軍瓦爾喀署前鋒
統領穆占副都統延布會議而行毋執已見不謀而
動毋謂兵強輕視逆寇嚴加偵探毋致疎虞抗拒不
順者戮之有先被賊脅從大兵一至即時迎降者俱
免誅戮有能擒殺賊渠投誠者俱與分别陞賞須嚴
禁兵將申明紀律凡經過地方毋得騷擾百姓歸順
良民加意撫恤務體朕定亂救民之意其行間將領
功罪俱察實紀明彙奏有犯小過者當即處分至於
驍騎校護軍校以下除死罪外其餘大小罪過俱與
衆將商確徑行處分收取雲貴勦蕩逆賊地方平定
之後具奏候旨爾等受兹重任宜殫竭心力蚤奏膚
功欽哉勒爾錦赫業跪受畢
上親行告類之禮次祭旗纛畢還出西長安門王以下
副都統以上俱令乘馬馳而過
上目送之復遣内大臣禮兵二部大臣餞於郊外
己夘發察哈爾兵駐防兖州
副都統瑪哈逹往駐兖州至是添發察哈爾前
鋒護軍驍騎兵往與瑪哈達同防守
庚辰
命大將軍順承郡王勒爾錦遣兵先赴荆州
總督蔡毓榮奏至稱賊于十二月二十九日陷
沅州總兵官崔世祿被執澧辰路梗楚疆危急
上覽奏令順承郡王於所領兵内每佐領先出驍騎二
名以都統一員率之繼都統巴爾布之兵速往
荆州并令都統巴爾布護軍統領伊勒都齊額
司泰等於所領護軍内簡選肥馬以護軍統領
一員率之繼前鋒統領碩岱之兵並馳赴荆州
命都統尼雅翰為鎮南將軍駐防安慶
調往駐兖州副都統瑪哈逹俱往安慶其前發
兖州察哈爾官兵以副都統席布領之亦赴安
慶
癸未
命副都統根特巴圖魯駐防兖州
諭兵部宣諭湖廣軍民
時大將軍雲集楚省
上因諭兵部近因吳三桂背恩反叛已遣大兵前往征
勦聞楚省百姓有先驚避者輕離家室恐致失所朕
心深為憫念向来大兵紀律嚴明所過並無騷擾今
寧南靖寇大將軍啟行朕復面加誡諭務令秋毫無
犯安輯地方逆寇煽亂不過一隅大兵到日立見蕩
平該地方軍民人等俱係朕之赤子遣發大兵原以
衛民何必妄生驚恐著地方官廣行宣諭俾其各安
生理勿致流離以副朕定亂安民之意爾部即行湖
廣督撫提鎮等官通行曉諭
甲申調德州諸軍從將軍尼雅翰赴安慶
德州滄州及順義等十處駐防滿兵四百名調
集德州
命尼雅翰將之尼雅翰等尋奏請增兵竟往武昌俟王
師克定湖廣(臣)願率兵從廣西進取議政王貝
勒大臣集議令尼雅翰席布仍領德州等十二
處官兵往兖州與瑪哈逹會兵分而為三擇馬
肥者尼雅翰席布領之先往安慶其察哈爾兵
亦同往餘兵以根特巴圖魯領之防守兖州議
入
報可尼雅翰臨授之
勅印令瑪哈達席布同預參贊軍務
丁亥
命江寧將軍額楚鎮海將軍王之鼎遣兵駐防安慶
侍衛夸塞自荆州馳還奏偏沅巡撫盧震棄長
沙奔岳州
上諭安慶居上游為江南要地令將軍額楚遣副都統
一員領滿兵千名由陸路往王之鼎於漢軍暨綠旗
兵内合選千名遣副都統一員酌領沙船由水路往
尼雅翰將德州滄州及瑪哈逹之兵共選六百人速
抵安慶即以尼雅翰統之
命都統覺羅珠滿將兵速赴武昌
上諭珠滿聞巡撫盧震已棄長沙奔向岳州朕念武昌
重地不可不豫為防守爾可率兵急往如有賊至務
期保固地方賊勢儻衆勿輕與戰或武昌無警即於
岳州以北水路要地駐防又
諭大將軍順承郡王勒爾錦比聞長沙巡撫盧震棄城
向岳州來朕念武昌為省會要地已令都統珠滿率
兵急往防禦王將所部護軍每佐領撥一人速赴珠
滿軍前王師抵楚後如武昌無事可與貝勒會同將
珠滿之兵酌量調遣又
諭副都統瑪哈逹俟將軍尼雅翰至兖州選兵去後爾
將所餘官兵分領其半隨往江寧與將軍額楚同守
其餘官兵留與參領噶篤渾沙納哈仍駐兖州馬若
疲瘦則向河漕諸臣辦取船艘星夜速往其馬仍由
陸路前去毋至遲緩
戊子
命副將軍瑚里布等速進四川
先是
上諭瑚里布署前鋒統領穆占爾等率領前鋒護軍兼
程疾赴西安或軍中馬有疲乏者即取西安綠旗官
兵馬匹馳行儻更不足取滿洲官兵馬匹即以爾等
所留馬補給之可追及將軍瓦爾喀繼進四川與瓦
爾喀合兵之後何處設防何處駐劄爾等相機區畫
如有可進雲南之機必俟將軍赫業定議以行至是
四川巡撫羅森遣人奏言蜀省軍心頗懷攜貳
上恐有意外之虞隨令瑚里布穆占輕騎速進并
諭赫業瓦爾喀副都統佛尼勒等大兵進川之後宜一
切加意毖慎勿得玩忽其軍中行止當謹嚴斥堠勿
墮詭計又
諭總督哈占以秦中綠旗官兵當拊循得宜更加鼓勵
兵將保障地方
命海澄總兵官馬化麟提督四川軍務
時四川提督鄭蛟麟補授鑾儀衛使以化麟代
之尋以道梗不得進
命暫留荆州軍前
申諭京師居民
上諭兵刑二部近自逆犯楊起隆詐稱朱三煽惑愚民
潜謀不軌其黨相繼緝獲俱經審明重者正法其株
連者業行省釋除首逆楊起隆張子房金玉環鄭得
勝仍嚴緝務獲外其餘黨與㮣從寬免緝以後著改
行從善恪遵法紀勿得自干憲典軍民人等俱宜各
安生業不得聽信訛言自生疑懼旁人亦不得妄行
搜拿首告借端嚇詐擾害善良爾二部即出示通行
曉諭
己丑前鋒統領碩岱兵抵荆州
命副都統佟國瑤為鄖陽總兵官
上諭兵部鄖陽地介三省中多曠土山谷扼塞姦民易
於嘯聚恐有竊伏其間與賊應和者又逆賊或乘間
侵犯令副都統佟國瑶為總兵官駐防彈壓
(臣)謹按鄖陽地曠而險
皇上洞悉形勢設使置鎮使三省犬牙相錯之區屹然
有重防所以洪福後雖内叛尋至奔逃賊始
終不敢窺鄖况荆襄有屏蔽之勢雲夔有控
制之形其資捍衛者更大也
鄭蛟麟譚洪羅森吳之茂以四川叛從賊
時陜西總督哈占奏至稱四川總督鄭蛟麟與
川北總兵官譚洪合謀反叛洪為偽川北將軍
蛟麟為偽總督將軍川湖總督蔡毓榮尋亦馳
奏四川巡撫羅森總兵官吳之茂背恩從賊聲
言兵一出漢中一下䕫州隨調尋陵總兵官徐
治都仍回原汛以備不虞
庚寅
命都統席卜臣為鎮西將軍往守西安
上諭議政王等大兵進𠞰四川秦省為接壤要地其授
都統席卜臣為鎮西將軍接濟大兵保守西安等處
令副都統巴喀德業立偕往
命原任浙江總督趙國祚提督江南軍務阿思哈尼哈
番王永譽提督河南軍務
時江西河南各增設提督一員以資調發應援
故也
辛夘遣近侍納爾泰至荆州
時
上命納爾泰傳
諭總督蔡毓榮鄂善提督桑額等近所屬地方雖有淪
陷爾等不必懷憂朕聞爾等戮力共保荆州甚為可
嘉俟王師之至恢復疆宇是即爾等之功前鋒統領
護軍統領續當即至或馬匹疲瘦可以馬助之芻茭
之屬豫儲勿悞
提督桑額總兵官馬邦寧領兵赴常德
壬辰錄用投誠官兵
上諭兵部各省投誠官兵有堪效力者准入督撫標下
量材錄用
命副都統科爾崑領兵赴漢中
兵部奏先奉
上命副都統科爾崑兵駐防西安今鎮西將軍席卜臣
已奉
命往西安行守科爾崑之兵應前往漢中并遣漢軍副
都統吳國禎率領漢軍每佐領兵二人以益科
爾崑之兵自後繼進
上從之又
諭將軍瓦爾喀副都統佛尼勒爾等久歴戎行素稱諳
練朕可無西顧之憂但大兵至蜀或綠旗已叛官兵
或吳逆偽屬官兵有来降附者隨宜撫納仍應密為
防閑其嚴設巡哨整飭營壘爾等自能周知無庸冄
諭兵部郎中託必泰前奉使往蜀今鄭蛟麟既叛度
必羈遲不還爾等或令人持書往諭大略言爾雖反
叛朝廷猶念從前效力著有成勞一時出於迫脅固
不可知爾在京子孫家産並未按法收繫可將託必
泰速行遣還否則大師壓境克復城池將悔莫及矣
至綠旗兵叛官兵相機招撫在爾便宜行之
平定三逆方略卷二
