欽定四庫全書
平定三逆方略卷十一
康熙十三年十二月壬辰調兵守興安
上諭兵部興安要地應遣滿兵鎮守令於署副都統鄂
克濟哈等部内選驍騎二百人遣才能官員率赴興
安與署總兵官党塞等協力同守
癸巳江寧將軍額楚奏復婺源縣
先是額楚奏婺源為賊所據如不取婺源即赴
饒州恐賊探知大兵已去又來犯徽請俟婺源
復後休息士馬相機進取饒州
上諭額楚等若復婺源即進取饒州毋得因養馬遲緩
令賊固守難於攻克致失事機至是額楚奏十一月
十七日克復婺源於一二日間安撫殘黎即進取
饒州
上諭比聞婺源恢復良可嘉悦爾等兵單若進克饒州
尤宜加意善後諸事相機以行
丙申
命大將軍貝勒洞鄂等速進四川
上諭兵部曰覽將軍赫業等奏保寧大兵糧餉阻絶困
乏已極經略莫洛已於十一月二十八日進兵貝勒
洞鄂等至十二月初三日方始啟行莫洛所統之兵
俱係綠旗巴蜀山路險惡滿洲大兵若不相繼進發
恐賊輕視漢兵旁擊後遮均未可定今保寧大軍惟
貝勒等是賴勅諭一到貝勒等即兼程而進會同經
略莫洛速定昭化諸處接濟大兵勿得遲緩貽悞大
計尋又
諭大兵糧餉關係甚重令陜西總督哈占巡撫杭愛多
發官兵水陸防護令以次相繼勿悞兵食運至廣元
將軍席卜臣副都統科爾崑四川總督周有德巡撫
張德地等轉運軍前毋得稽遲致悞
(臣)謹按師行糧隨所係綦重况大兵深入險
阻已抵保寧轉運既艱侵遏可慮前者
上已命莫洛分兵據守朝天關諸處護致糧餉川陜督
撫悉心營辦無誤軍需既又命莫洛親率將
士策應大兵至是又慮莫洛所領綠旗兵為
賊所易道里險陿或有意外之虞命洞鄂以
滿兵繼之俾首尾聯絡誠計出萬全使莫洛
洞鄂等能恪遵
睿算連濟軍糈倍道前進則保寧士馬飽騰兵威殊壯
佇見收復全蜀長驅入滇矣夫何逗撓不前
餉道中梗以致王懷忠兵潰王輔臣叛變保
寧之兵糧盡而還一切事機總不出
聖明預料之内也
丁酉
勅將軍尼雅翰等速滅安福賊
先是賊圍安福縣將軍尼雅翰等遣副都統幹
都海前往援𠞰至是總督董衛國奏安福陷
上諭將軍尼雅翰總督董衛國公議速檄副都統幹都
海𠞰滅賊寇至遣發將軍等原令保固江西全省非
止鎮守所駐城池嗣後所轄地方告警即酌行調遣
應援
大將軍康親王傑書奏官兵敗賊於衢州
偽總兵桑明等領賊五萬餘犯衢州將軍賴塔
遣滿漢官兵於是月二十四日連擊敗之斬首
萬餘
庚子大將軍貝勒洞鄂奏王輔臣標兵叛於寧羌
洞鄂奏本月初五日據經略屬下筆帖式戴祐
等稱初四日提督王輔臣兵叛於寧羌劫經略
營經略標下官兵或敗走或從逆經略等莫知
所在今(臣)等不能前進即於本日退保漢中
上諭大學士索額圖尚書明珠曰今報王輔臣兵叛恐
人心震動醜類竊發前者各將軍大臣不遵指授互
相觀望遷延不進以致逆賊得據大江之南賊渠未
滅故又有此變朕欲親至荆州相機調遣速滅賊渠
吳三桂若三桂既滅則所在賊黨自當瓦解生民得
安爾等與議政内大臣密議以聞於是内大臣塔達
噶布喇頗爾盆巴泰大學士索額圖尚書明珠
等奏
聖駕親征滅賊誠易但
皇上身關天下之重若
鑾輿前往恐奸宄妄布流言事生意外况京師根本所
係更要
皇上不宜輕出惟當居中運籌指授内外臣工相機調
發
上曰卿等所言亦是朕且暫止親征至王輔臣兵叛不
可不速發大兵前赴西安保固秦省前者署副都統
鄂克濟哈等所率之兵分遣令往西安興安今興安
姑且停往若遣往西安之兵尚未啟行即於全部兵
内擇馬壯者每佐領二人鄂克濟哈星夜率赴西安
餘每佐領兵一人令副都統色格率駐河南府鄂克
濟哈兵力尚單令將軍侍衛坤巴圖魯率所屬兵盡
赴西安與鄂克濟哈及副都統翁愛總督哈占保守
地方𠞰禦賊寇襄陽見有都統范達禮副都統李林
隆之兵其副都統德業立亦率每佐領驍騎一人星
赴西安與侍衛坤巴圖魯等合兵併移文順承郡王
度襄陽可虞即撥王所統兵每佐領一人遣往駐守
否則不必王與參贊各大臣公議酌行哈占翁愛等
於大兵未到之先并力固守地方仍偵探情形不時
馳報尋又
諭兵部據報王輔臣兵變其反與未反尚未得實即輔
臣果反或出一時迫脅亦未可知其妻孥俱善存撫
勿遽加害傳諭總督哈占知之
諭大將軍貝勒尚善等速取岳州
上諭尚善等曰王輔臣標兵反叛貝勒洞鄂等已退守
漢中今當人心惶惑之時若克復岳州則人心自定
稍有遲緩恐所在搖動倍多可虞貝勒等何日決戰
宜審機决策以期必得其速定議以聞
命調盛京官兵赴京師
上諭議政王等京師禁旅遣發頗多調盛京官兵一千
令副都統鄂泰率之至京烏喇兵七百令副都統安
珠瑚遣官領赴盛京其寧古塔兵令將軍巴海酌量
調發鎮守烏拉
辛丑遣理藩院員外郎拉篤祜等調蒙古兵赴陜
西
上諭議政王等秦省重要令理藩院員外郎拉篤祜圖
爾哈圖鼐瑪岱往調鄂爾多斯兵三千五百歸化城
土默特兵七百視西安路近即率赴西安若去省城
紆遠即率赴蘭州其蒙古兵入何關口令總督哈占
巡撫華善遣人接應芻糧如秦省可虞速催調兵前
往若叛兵已散秦省無虞即移文停止其令鄂爾多
斯貝勒索訥未歸化城土默特都統古嚕率兵前往
尋又
諭拉篤祜等曰爾等率領蒙古甲兵若已至邊内督撫
檄令退還爾等毋得遽回仍星夜直抵西安若尚在
邊外移文令退即當撤回若在邊内前塗遇有不虞
即開路而進若報别路有警不必應援巡撫華善請
兵爾等酌量分路率兵前往蒙古兵至西安聽將軍
調遣將近邊界令將蒙古兵由各關口分道齊入廣
為𫝊播以張聲勢後土默特兵奉調遄行先他部至
上乃奬諭之曰土默特都統古嚕等為國效力率所部
官兵星馳赴調應期而至殊屬可嘉事平之日其有
功人員該部議叙
命撥滿洲蒙古兵備調發
上諭兵部秦中告警應預派滿洲蒙古每佐領驍騎四
人有事即行遣發其領兵官員爾部量選應用
壬寅
命將軍哈爾噶齊赴江寧
上諭兵部今大將軍安親王刻期抵江西將軍哈爾噶
齊調赴江寧參贊大將軍簡親王軍務鎮守江南
乙巳
命總督哈占宣諭倡亂官員兵丁
初聞王輔臣兵變
上即遣禮科給事中蘇拜賫
勅偕輔臣子繼禎往撫隨又
諭哈占曰適據貝勒洞鄂等報經略莫洛提督王輔臣
標下官兵叛變隨遣科臣蘇拜持諭招撫爾即遵旨
通行曉諭身任其事加意安輯明告倡亂官兵爾等
皆因蜀道險遠糧餉不繼以致畏死情逼頓生變亂
誰肯甘心從逆自造釁殃其不得已之情朝廷具已
洞悉今特遣官前來安撫諭旨甚明有如皎日爾等
各有父母妻子恒産如能遵旨來歸官職如故士卒
願為兵者仍許入伍願歸農者令回原籍安插爾哈
占等皆朕倚信任用之臣務體朕至意速行撫諭早
定地方并𫝊
諭蘇拜曰爾偕哈占選擇能員不時賫勅招諭王輔臣
并安撫亂兵爾與哈占商酌如應親往即行親往若
有未可即遣能員前去務殫心籌畫以期必濟
丙午
敕大將軍順承郡王勒爾錦沿江預備戰艦嚴加守禦
平南王尚可喜奏逆賊於衡湘造船千餘欲分
發岳州荆州併進取江西將來春水泛漲沿江
一帶宜預為設偹
上命大將軍順承郡王等量造戰艦於沿江要地嚴加
防守逆賊侵犯即行撲𠞰仍移知岳州大將軍貝勒
尚善等
命江寧將軍額楚駐師南昌
額楚奏部文令(臣)等俟安親王到江西即率所
部兵回江寧今安親王將到(臣)等酌量飼馬仍
回江寧
上諭大將軍簡親王及將軍華善帥兵駐守江南額楚
之兵既抵江西即於南昌駐牧不必仍回江寧俟安
親王前抵南昌額楚兵或赴撫州與將軍希爾根合
兵進取建昌廣信諸處或會同王師進𠞰或駐守南
昌聽大將軍王指授
命遣兵迎還廣元保寧大兵
上諭議政王等曰王輔臣標兵背叛廣元保寧大兵關
係甚重應遣兵接應若調將軍侍衛坤巴圖魯等兵
及西安兵發往恐王輔臣回據平凉西安守備單弱
應以京城所發兵每佐領三人速催啟行其羸瘠馬
匹留秣太原健壯者星夜選赴西安於諸軍内量撥
留西安駐守餘兵速遣赴大將軍貝勒軍前接應廣
元保寧大兵回至漢中
戊申
命將軍阿密達等帥師赴西安
先是
上諭議政王等秦省重要令將軍阿密達即率護軍四
十人自江寧速赴河南府併統副都統色格之兵暫
駐鎮守俟每佐領四人兵到日即率赴西安至是
上又諭阿密達即率色格兵速赴西安京師所派每佐
領兵四人以一人令夸蘭大等率赴河南府聽色格
管轄其三人以達理善巴圖魯署副都統率之由山
西赴西安
江寧將軍額楚奏復饒州
賊衆三千餘於雲吉峰拒戰將軍額楚署副都
統宗室巴爾堪率兵擊敗之進攻饒州賊棄城
遁是月初三日遂復府城
庚戌大將軍康親王傑書奏官兵敗賊於金華
偽都督總兵徐尚朝等率馬步賊三萬土寇二
萬復犯金華是月初七日副都統瑪哈達都統
巴雅爾總兵官陳世凱等率兵於積道山連戰
敗之攻破木城殺賊二萬餘招撫偽官及兵七
百餘人
命總督鄂善等領兵赴興安
上諭議政王等曰陜西興安州西近漢中北接潼關東
南直通鄖襄最為要地今秦中有警特遣大兵鎮守
其副都統穆舒渾帶至襄陽之兵及蒙古甲兵增足
一千令總督鄂善副都統希福率赴興安保固漢中
諸處穆舒渾仍回荆州至於興安襄陽地屬接壤應
令張犄角之勢有警即行互援都統范達禮副都統
李林隆提督李胡拜等鎮守襄陽榖城如兵力單薄
大將軍順承郡王等酌量遣兵協守尋以鄂善希福
到日方行遣發恐致遲緩即令穆舒渾於諭到之日
率所部兵馳赴興安鄂善希福亦於諭到之日率蒙
古兵赴興安與穆舒渾同守漢中諸處
命原任山東援𠞰提督周卜世為山西提督
上諭兵部秦省告警三晉接壤之地應設提督以資彈
壓其以原任山東援𠞰提督周卜世為山西提督統
轄全省率標下官兵駐平陽府
命將軍尼雅翰帥師赴廣東
時平南王尚可喜以年老衰病亟請滿洲大兵
彈壓全粤
上命將軍尼雅翰率所部兵同副都統綽克托速赴平
南王軍前協守粤東
辛亥總督哈占奏王輔臣叛殺經略莫洛
哈占奏經略莫洛標下中軍官吳石珊自棧道
逃回去經略駐兵寧羌州南教場本月初四日
王輔臣標兵猝叛攻營經略親隨滿兵併力射
却之既而輔臣挾衆來攻礮矢齊發經略中礮
死章京筆帖式等或逃出或為賊所殺初七日
輔臣率叛兵至沔縣欲與貝勒戰值其標兵五
百及經略標兵諸處運糧兵共二千餘一時星
散輔臣勢孤遂回略陽
壬子
敇大兵進福建應援海澄公黃芳度
芳度奏(臣)感念
國恩誓不與賊俱生練勁卒滿萬堅守漳城及龍漢
五縣耿逆潛師援漳浦(臣)分兵邀擊賊衆大潰
鄭逆復遣偽侍衛及叛鎮趙得勝來攻漳浦乞
發大兵不拘何路進閩與(臣)併力掃除逆寇
上諭芳度堅守孤城練兵殺賊屢次間道陳奏忠貞可
喜著於平閩之日併標下有功人員從優議叙平南
王尚可喜俟克復潮州後即發兵應援芳度平定閩
省大將軍康親王傑書將軍希爾根等由浙江江西
進𠞰福建大兵一到先移知芳度令速前迎來會
癸丑
命發帑金採辦陜西芻糗
總督哈占奏陜西百姓供應芻糧疲於奔命請
令山西就近輸運
上諭山西運糧水路則有黃河汾渭之險陸路輸輓道
遠勞費民不能堪令支戶部庫銀十五萬兩擇能員
解至西安採辦秦民正值困苦之際需用糧草若價
值稍增民争什一之利自樂輸送庶不有悞軍需儻
有不肖官員苛派侵尅使民不得均沾實惠督撫指
名劾奏從重治罪
平定三逆方略卷十一
