水道提綱卷十三
原任禮部侍郎齊召南撰
入江巨川三(漢水)(雲夢)
漢水即漾水亦曰沔水源出寧羌州北之嶓冡山(西十度二)
(分極三十三度山在州北稍西九十里)即禹貢導瀁之嶓冡也東南流
數十里折而北數十里至霓川舖西折東北流經沔
縣西南境有大安水自西北來會(在大安鎮東南)又東北經
青陽舖南又東北有沔水會濜水沮水自北來會曰
濜口(沔水上源有三一曰濜水出西北山東南流經硤口北又東南流一曰上沮水出北山南流經)
(沮水舖西南一曰丙水自東北山西南流至舖南三水俱會又東南曲曲流八十餘里入漢)又東
經縣城南又東經黃沙驛南又東南有水北自雲霧
山來注之又有白岩河西南自寧羌州城東北流合
平溪河來會水勢始壯(白岩河出州西南與四川界之七盤關北流又東北經州)
(城西北又東北經鐵鎻關北又東北經蔡壩有平溪河自南山來會曰壩河又東北入漢水在天池山之)
(北)又東南流經褒城縣南境稱為沔水有黑龍江東
北自太白山西南流合斜谷東南諸水自北來會(黑龍)
(江源出郿縣南境太白山之西南麓兩源西南流而合又南合東來一水西流又合北來一水又西有紫)
(金水自北來會又西折西南流至泰柏村西受東來一水西南至鎮江舖西又西南有白馬及安河西北)
(自斜谷之東南山合而來會曰黑龍江又南流折而西南至武關驛東北有野羊河自西北來會又南冇)
(武林河自西北來會又南有馬道河沙河俱自西北來注之又南稱褒城水經褒城縣城東折稍西南流)
(至龍江舖與漢水會太此水即古褒水自鳳縣大散水三坌驛以東郿縣白山以南諸流悉會行五百)
(餘里)又東南流至漢中府治南鄭縣西南有高臺鎮水
自西南來注之東經府城南又東有老渚河自南合
二水來注之(老渚河二源一出建龍池自南與川界之小壩北流經岩堰口東又東北流一)
(曰青石水自東南與川界之籠盖山北流至青石關西合焉又東北流數十里入漢水)又東北
流經柳村堡南又東有一水自北來一水自南來並
會(北水自北山南流合西來一水東南百餘里入漢南水曰南沙河南自賈谷關北流經七里壩東又)
(北入漢南水口南北相對其東曰五郎口)又東經城固縣城南水中有
洲稍東有小水自南來注之稍東北有水自西北東
南流經縣城東北來會(疑即古壻水亦名智水)又東北有馬扈
河自北來注之(馬扈河出城固縣北境山東南流有關王河自東北來會又南百數十里)
(折東南至洋縣西南境入漢疑即古駱谷水)又東有鐵台河亦曰溢水自
北來注之(鐵台河出北境秦嶺之西南山二源西南流而合折東南曲曲流二百里至洋縣城)
(西南入漢)又東經洋縣城南又東稍北八十里有潛水自
北來注之(潜水出鐵台河源之東南山東南流百數十里經槐樹關西又南入漢)又東
經真武鎮北有沙河西南自西鄉縣北境來注之(沙河)
(出西鄉縣西北之樓山東北流有祁了山水自西來會又東北經真武鎮南又東北入漢)又東稍
北有金河自北合二水來注之(金河出北山東南流有玉門山水自東北)
(來會又東南流入漢)又東南流至鐵石關南有李家河即饒風
河自東北合數水來注之(李家河出柏林壩北山東南流合西來一水曰焦溪)
(河東南流八十里有一水自北合東北一水南流來會又東南至馬家溝東折而西南流南經金雞嶺子)
(午山東又東南有兩河東北自雲霧山北合而西流來會折西南流經饒風嶺北又西南入漢)折西
南經西鄉縣東北境渭門鎮東南又南折東南流有
洋河即清凉川西南自塩場關北流合木馬河東北
流來會於茶溪鎮北(洋河源出西鄉縣東南與四川之塩場關北山北流經魚渡路西又)
(北有小巴山東水自西來會又北有揚旗河自東來會又北經碓血壩西有七十二渡河一自大巴山北)
(麓一自飛龍山合而東流來會又北數十里至縣東境有木馬河自西南來會木馬河源出縣西南與)
(川界之米倉山東北流有大巴山西北麓水自南來會又東北有賈峪關東水自西來會東流經風口南)
(又東折東北流經空渠舖北又東經縣城南又東與洋河會二水既合東北流經金牛山北受西北來)
(一水又東數十里有洋溪南自皂軍山北流經父子關東北流來會又北稍東至茶溪鎮西北入漢)又
東至石泉縣西南有珍珠河北自雲霧山西南流合
西北之香子河來注之又東經縣城南又東南流有
池河東北自螞蝗山來注之折南流受東來一水又
西南經漢隂縣西境南至馬家營西漢陽坪東折東
南流至紫陽縣西境有小松河自北來注之又南有
渚河西南自四川太平縣境北流經毛壩關合二水
來會(渚河即任河其上源曰北江出四川太平縣東境黃墩山北麓北流合東一水西北流百里有)
(一水自西南來會又北流入陜西界經毛壩關東又北有渚河自縣西南境東北流折而東南合西南一)
(水來會又北經馬家營東又北折而東流數十里曰渚河亦曰任河至紫陽縣之西南東入漢曰任河嘴)
又東經城南又東經西沙壩南又東有汝河西南自
雙河關來注之又東有嵐河東南自花龍山來注之
(嵐河出東南界花龍山西北流至水圍城北會西南來一水又西北折而北流百餘里又折東北經嵐河)
(右營之東北入漢水口正對漢北岸之流水舖)又東有香河自南來注之(香河)
(出平利縣西南境西北流經香河營東又北九十里入漢)又東稍北至興安州西
境有越河即古直水合恒河西北自漢隂縣來會(漢隂)
(縣西北山有二水南流而合又會西來一水東南流經縣城西南又東南五十里有添水河自東北山來)
(會即古直水也又東南經澗池舖西又東南五十里經關埡南有白音溝水自北來注之又東經恒口堡)
(南有恒河自北來注之又東南至長鎗舖西南有傅家河自北來注之又南入漢)又東稍北
經州城北又東有黃羊河南自平利縣來注之(黃羊河出)
(平利縣東南界白土路營二水南曰石牛河北曰連先河西流至營西而合西流即古灌溪水也有獅子)
(山水自南來會又西北流經縣城西南又北數十里受東南來一水又北流至州南之黃羊村東又北經)
(州東而北入漢)又東北經二郎舖北有一水合二溪自北來
注之東經青山舖南又東北至洵陽縣西南有閭河
自南來注之(閭河出縣南與湖北界之七里關南山北流合西南來之炭河及神河三水西)
(北流又折而北而西受西南來之孟家河又北至閭河舖西北入漢)又東過縣城南有
洵河自北合鎮安縣諸水東南流經縣城東北而南
來會(洵河源出鄠縣東南豹林谷之西南太乙山西北徑鄠縣百五十里東北徑長安縣二百餘里)
(太乙山西北麓即西黃谷嶺為滻水之源其西南麓即洵水源也南流合東來一水又南八十里合西北)
(來一水又南四十里合西來一水又東南經兩山間三百餘里至兩河闕南有鎮安縣水自北來會鎮)
(安縣水二源西北源出天書山東南流北源二水出舊縣關東南山南流至石瓮子南會焉南流經徐家)
(坪西又南數十里經縣城東又南有一水西北自紅山洞東南流合一溪經縣城西南來會又南受東來)
(一水又東南受西來一水又東南受東北來一水又南經青鎖關東又南折東南流六十里有東坌河自)
(東北湖廣界來會又南至兩河闕東南洵河自西來會洵河又東南經趙家灣東又東南經洵陽東與)
(湖廣界八十里折而南經縣城東北又東南入漢及此水源流五百餘里在陜中入漢巨川惟黑龍江)
(此水也)又東稍南受北來構園水又東經大棕溪舖南
(舖北即湖北鄖西縣西南界)又東南有冷水河自西南來注之又
東稍北經月兒舖北稍東有吉水河北自鄖西縣西
北境來注之水口北岸即湖北界(吉水河出鄖西縣西北境與陜西界)
(之鐵錫嶺東南流經沙口舖南又東南九十里經上津堡西又南八十里受西北來一水又東南五十里)
(受東北來一水南經夾關塘東又南於白河縣北界入漢)稍東南有白河即大白
石水自西南來注之又東南經白河縣城北又東有
小白石水自西南來經城東而北注之又東入湖北
鄖陽府界鄖西縣之西南境東流受東南來一水(漢水)
(自源至鄖西界巳一千三百餘里)又東北百里至縣南境之黃連埡
南有水北自縣城來注之(水有二源東源出木龍洞東北山西南流九十里經縣城)
(東南西源出黃雲舖西山東流合北一水經土門舖南折而東南經城西南至城南會焉又南流八十里)
(于黃連埡東南入漢亦曰黃連水)又東北有曲遠河自北來注之曰
曲河口(曲遠河出滔河山之西南麓其東水即滔河也曲遠河南流至青銅舖折而西南流至曲)
(河口南入漢)又東流有陡阿西南自竹溪竹山二縣合諸
水北流來會(陡河即竹溪水有二源陜西北源曰竹溪河出竹溪縣西北與西白河縣界)
(七里關西南之雞籠山其北水即閭河炭河也竹溪南流數十里至中峯塘東南有白土關水西自界上)
(西溝塘來會其西水即平利縣東之石牛河也竹溪折而東流有一水自北來經城西來會竹溪又東經)
(縣城南有洛家河自北來注之又東稍北折東南流至水坪塘東南有縣河自北界山北流百餘里來會)
(曰西兩河口又東南七十里至東兩河口西南源來會西南源曰柿河出西南與陜西界曾家村北山)
(其西水即嵐河也柿河東流百六十里經渡船口塘北又東四十里有秦坪河自西南來注之折東北流)
(百里至東兩河口與竹溪會有羊腸河自東南來合焉又東北經竹山縣西南境至縣南有獐落河東南)
(自隂條嶺西北流合西南麥場埡北水北經上龕塘西曲曲西北流來會又東折而北經竹山縣城東又)
(北稍東二百三十里至鄖陽府治鄖縣西南境之鮑家渡東黃龍灘西受西來一水又北七十里至陡河)
(口西北入漢溪竹溪柿河源流行六百餘里南竹山古上庸地竹縣又在其西縣之北境及西即陜)
(西白河洵陽興安州平利縣界其南境及東南境即四川䕫州府巫山縣界也)又東經鄖縣
西境洪河舘南又東折而南經府城西南受西南來
一小水又東流受西南來之小嶺塘水又東至土地
埡南折南流經龍門塘西有一水西南自十堰店東
北流經八畆地來注之(府東南境水也)又東流有水自東北
來注之(即龍門塘東北一水)又東南流至均州西北有水西南
自白浪塘南北合二水東北流來注之又東流經州
城北折東南流至曾口東有曾河西南自兩河口合
太和馬嘶二山水東北流來注之(太和山在均州南百二十里其南山)
(北麓水曰吕家口西北流至兩河口塘有馬嘶山水自西南來會又東北曲曲數十里經武當山西麓又)
(北至孫家灣北又東北經州南境至曾口南有草店水南自太子坡北流稍東來會又東北于曾口之東)
(入漢)又東南數十里至蕭江口有丹河北自河南淅川
縣西合陜西商州山陽商南諸水南流來會(丹河即古丹水)
(源出陜西商州西北境之秦嶺東麓其西北即藍田縣東界之藍關藍水源也丹水東南流至紅門口南)
(有一水自北來會又南有一水自西來會曰乳水河又東南至州西南境有荆水自北山藥子嶺合二水)
(南流至上板橋又合西北一水南來會又有五峪河自西南合南秦川及赤水峪水東北流來會丹水又)
(東經州城南又東曰丹江折而南流經巴樓舖白楊店西又東南流經商山北經商雒舖南又東南至龍)
(駒寨南受北來一水又東南流經商南縣西南境有銀花水西自中村合二澗東流經土門來注之折而)
(東流有武關河自北來注之又東經縣南境稍東有清油河北自城東來注之又東南經打鼓洞梳洗樓)
(凡百六十里入湖北鄖縣東北界數十里又東入河南淅川縣西北界有淇河自北來會淇河出商南)
(縣東北山二源合東南流入河南淅川縣西北界又東南數十里折而南又東南流入丹水丹水又東)
(南百里經淅川縣城西南有金井河合滔河西自鎮安山陽來會水勢始盛曰丹江金井河出陜西鎮)
(安縣東北孟家寨南北二水東流而合又東合北來一水東南流九十里至扈家坪東南有社川河合三)
(水自西南來會又東南經山陽縣南境有色河北自縣北苦竹塬南流合東西四水來會又東經沙溝舖)
(南又東經商南縣南境吐霧山南又東南至胡家店東南有滔河自西南來會又東入湖北鄖縣東北境)
(經梅嶺北又東至淅川縣西南境東入丹水俗稱滔河源流行五百餘里丹水又東南四十里有老鸛)
(河北自杏花山南流合熊耳山南之雙河南經西峽集及宵山凡三百里至馬蹬店之西南來注之丹水)
(又南稍折西南流百三十里于蕭江口東南入漢此水源流曲折行八百里)稍南有青石
舖水西南自太和山東北麓來注之又東南流八十
里至光化縣西北分為二𣲖夾客洛河洲至縣城西
南之舊城西復合曰老河口又南至榖城縣東北有
余家河自西來注之又南經城東南之仙人渡有南
河即古沮水西南自房縣東流合保康縣水東北流
來注之(沮水源出房縣南境之景山在縣南稍西百三十里其西為隂條嶺其東南為五柯樹山)
(又東為保康縣南境山又東為北風山勸易岩漳水源自景山北流百數十里至縣城西北有包家河北)
(自東浪村西南流百餘里來會于城北折東南流經宜陽灣北又東經驢蹄店南又東至保康縣西北之)
(台口有白岩河自西南來會曲白岩河出景山之東南百里五柯樹南山東北流曲至博磨坪南又東)
(北折東南流數十里至王家灣北折而北流百餘里至姬公會西折東北流百里與沮水會又東流至保)
(康東北之洞庭廟西有板倉河西南自縣城來會岩板倉河出保康縣南境之馬湖埡東北流經羅圈)
(西麓其東水即南漳縣西水也板倉河又北經黃保坪東折而西流數十里至保康城西南又折而北而)
(東北數十里會沮水雞沮水自洞庭廟西折而北又西北復折而東北經子口東俗曰南河又東北經)
(穀城縣城南又東入漢里此水源流曲折行五百)又東南至廟灘東受東北
來一水又南至太平店南折而東流有水自東北來
注之(水出北與河南鄧州界東南流六十里至黑龍集西折而西南流百五十里至太平店之東南)
(入漢)又東南至牛音塘南稍東北流經襄陽府城北樊
城南稍東有白河唐河東北自河南新野合南陽府
諸縣及鄧州水南流又合西來之清河東來棗陽之
滚河來會(湍水源出嵩縣西南境之老君山南麓其東北山即汝水源也湍水南流百數十里)
(折東南數十里又折而南有長城河自西南來會又東南百餘里至内鄉縣北境有螺螄河自西北來會)
(又南經縣城東又東南有黃水河西北自宵山東南流百數十里經城西南而東南來會宵山之西即淅)
(川縣北之老觀河也湍水又東南有默河東北自聖朵山西南流百餘里來會又東南流百四十里經鄧)
(州城東北又東南百里至新野縣城西境之高家庒北有潦河北自鎮平縣北山合二水南流經縣東境)
(南陽西境曲曲東南凡二百六十里入湍水稍東白河自南陽府城西南流來會白河源出南召縣西)
(北境之曹峯山在老君山東南二百餘里其西北為伏牛山北即汝水其東北為沒大嶺即沙河源也白)
(河南流經演藝山麓又南經縣西境又東南流至南陽縣北境有雞子河自東北山西南流百數十里合)
(西北來之雅河來會又西南出山曰白河西南曲曲百餘里經府城東而南分為二𣲖其東南流之支津)
(曰溧河南經林水驛至郭家灘會唐河者也正𣲖于城東南西南流百五十里至新野縣北境西流與湍)
(河潦河會有白河既會湍河南流經新野縣城西又南數十里刁河西北自内鄉西南山東南流經孫)
(家寨又東南經鄧州南境又東南流凡三百里來會白河又南數十里入湖北界經襄陽東北境西南流)
(百餘里唐河自東北來會西唐河三源至唐縣皆會故名唐河其北源曰裕州境之趙河源出魯山縣)
(南境大山在雞子河源之東南流百餘里出山又南折東南流有三里河北自趙河源之東北山亦南流)
(百數十里與趙河會此河南流處有支津東經葉縣南舞陽北東至郾城西入沙河之澧河也三里河南)
(流與趙河但隔一山趙河又東南有裕州左右二水俱出北山南夾州城左曰潘河至城南合而西南流)
(數十里來會又西南百餘里至南陽縣東南境曰趙河折而東南流九十里至唐縣西北其東源東自泌)
(陽來會西東源曰泌河又有兩源南源出泌陽東與確山縣界之銅山西流數十里北源出縣東北之)
(大胡山西流又西南合北來一水數十里來會西經泌陽縣城南又西有&KR1424;水北自申陽山西麓南流來)
(注之又西數十里折西北來經大河屯北又西有毘河東北自慈邱山西南流來注之又西至唐縣城東)
(北又西北與趙河會南流經縣城西而南其東南源東南自桐柏縣來會東南源曰盧家河二源一出)
(桐柏縣東北界之回龍山西麓其東水即入淮之明港河也西麓水西南流八十里一源北出泌陽南界)
(山者南流數十里來會又西南七十里至桐柏縣北境有一水西南自淮源桐柏山北麓東北流來會又)
(西北九十里出山曰盧家河又西北百數十里經唐縣南塘至縣城西南會趙河而南以下總名唐河西)
(南流百里至郭家灘東南有白河支津曰溧河北自府城來會又西南八十里入湖北界經㐮陽東北境)
(百數十里白河自北來會界白河既會唐河西南流三十里有清河西北自北東南流百餘里來會其)
(東有滚河自棗陽來會流滚河三源東北源出棗陽縣東北境之洛湖店南又西南數十里折西流經)
(縣城南有比源自北來經城西而南合焉又西南流八十里其南源自東南山西北流百里來會折西流)
(曰滚河經秋樹井南折西北流經打火店北又西北與白河會白河又西南流四十里至樊城東南入)
(漢陽白河源流行七百里西合湍水東合唐河泌水南全府州縣群流畢會湍泌亦源流行六百餘里)
(實入漢之巨川也趙河即古淯水)漢水又東至東津灣西折向正南
流經東南境百里有羅家河自西來注之又東南流
數十里經宜城縣東境又東南百里有蠻河西北自
南漳縣合歇馬清凉二河東南流來注之(南漳縣在襄陽府西)
(南百二十里宜城西北百四十里其西與鄖陽府保康縣連界其南境多大山自竹山而東南為房山景)
(山為五柯樹為龍潭山高雞寨東為老龍山北風山至縣南與遠安接界綿亘不斷而東南至荆門州之)
(西北凡數百里禹貢荆州之荆山在縣西北八十里漳水所出即今清涼河也論源流則歇馬河較長)
(歇馬河源出縣西南與保康縣南界龍潭山北麓其南即興山遠安北界羣山也東北曲曲流經老龍山)
(西折北流數十里至長坪西南有一水西南來經羅圈岩東麓來會折東北流經長坪北又東流經杏橋)
(坪北又東南五十里經南漳縣城南又東南經騎龍集南又東南至武安鎮南清凉河自西北來會清)
(凉河出南漳縣西北大山即榖城縣南界保康縣東北境襄陽縣西南界諸山相連者也東南流循山南)
(麓八十里至縣北龍門集之北又東南流百餘里至武安鎮西南會歇馬河東流曰蠻河又東稍北經宜)
(城縣西境朱家觜南稍東折東南流八十里至縣東南境之新店又東南八十里入漢源流行四百餘里)
又南經安陸府治鍾祥縣北境之豐樂驛西有豐樂
河自東北來注之(豐樂河西南流百三十里入漢)又南六十里有樂
鄉河自西北來注之(樂鄉河即夾浴河源出南漳縣西南界老龍山南麓其西北即)
(歇馬河也東南流二百餘里合西南一水經鍾祥北境又百餘里有石橋河西自山東流經石橋驛南又)
(東合西南來之荆門山北水東北流來會又東入漢麗陽石橋二驛皆荆門州北境源流三百里此河)
(源東南七十里即當陽漳河源)又東南經安陸府城西三尖山東麓
(三尖山西自荆門山東北綿連數十里至此山甚高大其東南為黃土坡山東臨漢江隔岸即府城也疑)
(即古内方後人名為章山西四度一分極三十一度三分)又東南至舊口西有寨
子河自東北來注之折西南流經荆門州東南境有
水西北自州城合南北二水東南流來注之(一水出州西南)
(山東北流經州城南又東一水西北自荆門山東南流經城東北而南來會又東南曲曲百餘里入漢)
又正南經石碑鎮東稍南折東南流至沙洋鎮北折
南流經京山縣西南境之多寳灣西又東南流至潜
江縣北境之大澤口西北有支津西南流西通荆州
府南通監利東南通沔陽州諸湖支港縱横交會即
古江北之雲夢澤(見後)漢水正𣲖自大澤口折而北流
數十里又折東流至張集港南又分支津南經潜江
縣城之東北又東南為沔陽北湖(見後)漢水正𣲖又東
南經黑流渡南竹根灘北又東分為南北二𣲖北𣲖
東北流經天門縣南境(天門即舊景陵縣)自截河場東至乾
鎮司南又東數十里有松湖支津自東北合西北京
山應城諸水來會(松湖見後)又東過沉湖至脉旺觜與南
𣲖會南𣲖東流經牛跡口南又東南經慎口場北彭
河鎮南東經沔陽州北境曰拖鎗河東南至仙桃鎮
南又分一支津南為白泥赤野諸湖(見後)南𣲖折向東
北流經沉湖東(沉湖長七十里闊二十餘里首東北尾西南在南北二𣲖之中隔一堤岸)
(其東村曰豆觜)至脉旺觜北與北𣲖合(分𣲖東流二百餘里南北相去五六十里)
二𣲖既合東北流過彭公湖南(彭公湖在漢川縣西南境自東北而西南)
(長六十餘里形如鯉魚在松湖支津之南漢水之北)至漢川縣西南受西來之
松湖攴津水(見後)折東南流數十里復折北稍西至縣
城東北有松湖支津自西北來會(見後)又東至涓口塘
北有溠溳諸水北自隨州南流會德安府雲夢應城
數縣水來注之(溠水源出隨州西北界山南流數十里經唐縣鎮西又南百里至梅邱鎮)
(東有溳水自西南山東北流經鎮北而東來會折東流經安居店南又東五十里有均水南自佛兒嶺北)
(流至荼庵西北注之又東四十餘里經州城南有浮嬰河北自太平嶺南流至厲山店南合西北來一水)
(東南經城西而南注之又東流三十里有漂水自東北山西南流經萬家店而南來注之又東經淅河店)
(南折東南流至光化店東有浪河自西南來注之又東南至馬坪港南折正南流百里經平里市西又東)
(南流經德安府治安陸縣西北境有一水東北自金家店合二水西南流來注之又東南至府城西北有)
(一水東自城北來注之又南經城西又南至兩河口南有水東北來經好石橋南及雲夢縣西北之利塘)
(鎮北合雲梦城南之水西北流來注之又南有楊家河西北自大猿山合佛兒嶺南水東南流來注之又)
(東南經胡金店長江埠南其東北雲夢境其西應城境也又東南百三十里至漢川北境劉家隔司之東)
(有孝感河支津自東北來合雲梦東水支津南流來會又南流有應城南支津自西北來會又東南至涓)
(口塘南入漢餘此水源流長五百里)又東南流至漢陽府治西北境
之蔡店司北有赤野湖水自南來會(赤野湖為漢南江北攴渠總滙)
(分為二流一東流至沌口入江其一東北流至蔡店司入漢)漢水又東北流曰拖
路口有三里河北自應山東南流合小河諸水經孝
感而東南來注之(三里河源出應山縣北與河南界平靖關之東南山西南流經麻穰市)
(南又西南折而東南經十里舖東又南經縣城東又南曰三里河又東南有一水合二溪自東來會又東)
(南經太平鎮東又東南有小河溪自東北來會南小河溪出河南界九里關東之馬口嶺二水合西曲)
(曲流百五十里有廣水店南溪自西北來會經小河司西又西南會三里河又南百五十里至孝感縣西)
(折東南流經縣城西南又東南流有支津西南與雲夢南境八埠口支津會三里河又東南有桑始湖猫)
(兒湖水自西來會又東南至拖路口入漢水此水源流四百餘里)漢水又折東南流
經漢陽府城北之大别山麓東會南來之大江當江
口有巨洲曰漢口即夏口口南岸即武昌也(西二度三分極)
(三十度六分流共三千里)(自鄖西界至此又一千六百餘里源合陜西漢中興安商州河南南陽湖)
(北鄖陽襄陽安陸德安漢陽七府二州之水古與大江並稱朝宗不妄也)
雲夢跨江南北盖八九百里今自枝江而東為松滋東
南為公安又東南為石首為華容濱江南岸多藪澤
即古所謂江南之夢也(江南之夢皆首受江水支津成渠瀦為澤南入洞庭北復)
(入江)江北尤巨自荆州府江陵以東潜江以南監利以
北巨陽州前後左右諸湖渠皆首受漢水支津於大澤
口之西(在潜江縣西北西南流)張集港之南(在縣正北東南流)東南流
至嘉魚東北之新灘司及漢陽西南境之沌口分流
入江者也總曰沔水(在江陵東北者曰太白湖東南曰三湖曰紅馬湖在監利大江)
(北岸曰家淥湖南江湖蓮頭湖大鳥湖蔣師湖大城池在潜江東南沔陽西北者曰西湖曰邋遢湖曰白)
(泥湖在沔陽南及東南者曰上洪湖官湖曰白石湖沙湖昆當湖東北曰赤野湖實為沌口上流之總會)
(也南又沔陽東北境仙桃鎮南又受漢水支津南流西通白泥湖東南通赤野湖赤野湖有支津北會)
(漢水于漢川縣東南境之蔡店)東西地四百餘里南北二百餘里
漢水東北岸自京山天門應城雲夢孝感東南至黃
諸水所瀦亦即古澤也(天門竟陵諸水東北滙為楊葉湖京山水東南會焉又東)
(北為三台湖應城水自北來會又東南為松湖經漢川縣城東北入漢水雲夢東有湖西南流至縣東)
(南分為二𣲖一西北經城西而北會溳水一南流會楊家河俱東南至溳口入漢孝感水下合猫兒湖)
(於拖路口入漢東黃陂縣西南境漢陽縣東北境有牛湖東通黃陂南之五湖南入江以上諸湖皆)
(入漢之水所瀦而又流入漢入江者也)
水道提綱卷十三
