水道提綱卷二
原任禮部侍郎齊召南撰
盛京諸水(至京東薊運河)
鴨綠江即古馬訾水也源出長白山南麓兩源分導合
流而南有小白山水自東來注之又南流左受朝鮮
北境數小水折而西流又折而西北凡長白以西連
山南麓之水自十二道溝至頭道溝皆奔注之水勢
始盛(江水南流經朝鮮謝山城東北境有建川溝自東來注之又南折而西經城北有水自東來注)
(之又西經因禅衛諾言城小辰城北又西北流經新噶爾堡北而西有一水南自三山城來北注之又西)
(北經舊堡北而西於是北受十二溝及十一溝水南受冲天嶺東水又西北北受十九八溝水又西南受)
(二小水於是北受七六五四溝水南受二小水又西北流北受三二及頭溝水)折而西南流
經帽兒山東麓又南屈曲西北流三十里又折而西
南流中有沙渚西受李子溝水東受該諾爾水又
南流西受里河水東受一水又南經滿蒲發登高山
里城西北有四小水來會(其巨者曰白馬嶺河破城子河)又南有圖
魯河東自張傑城來西注之稍南有馬驛河自西來
注之又南經未源村西有五老梁水自東南來注之
又西南流經地古爾城理山西北有三小水自西北
來注之(正當地古爾城北岸者曰榆樹河又南有小水又南曰义溝)又西流佟家
江自西北來會(佟家江見後)又南經山陽公城西南有小
水自東來注之又折而東南有東金河自東來注之
又折而西南經小丕大丕必東三城西有東垓河自
東南來注之折而西流經必城北有小水自北來注
之又折而南經小巨流城大水高城大吉魯城之西
有小水自東來注之又折而西北流有常州傑河自
東南來注之又西北經敖登城遼郭爾城昌城之北
客店河自北來注之又西北長店河自北來注之又
西左受一小水又西北蘇子街河自北來注之折而
西南左受一小水又西南有浦西河西北自大甸
來南注之其南有小水來會經宿州城北又西北有
小水自東南來注之又西北阿布河西北自鳳凰城
來會(阿布河即愛哈河出愛哈邊門外東北三源合西南流入柳條邊經石頭城西北又南折而東)
(南流出邊三明河灑馬吉河草河三义子河皆西北自連山驛及鳳凰城東南流注之又東南有湯山河)
(自西來注之又南入江)折而南流愛州城北有小水自東來注
之又南流分為三派行二十里復合經九連城東南
(九連城與朝鮮愛州對岸分界正當江水分三𣲖處)又南有永阿河自西北來
注之又南經義州西又西南有哈連河自西來注之
又西南入於海(長白山東十一度八分極四十一度九分江口東八度極四十度)
佟家江即古鹽難水源出伊爾哈雅範山之南三源
合而西南流滙諸水(長白山自東而西牽連數百里又西北為費德里山又百餘里)
(為伊爾哈雅範山高峻干雲源出西麓)又西南流紅石河自東合二水
來會又西南有二水自東來注之(即帽兒山西麓水也)又西南
流有哈爾敏河西南流與額爾敏河合而南注之又
西南有嘉爾圖庫河合吉灘河英額河自西北來會
又南東受吳兒江水馬察河水又西南有王清河西
北自王清邊門東南流注之(王清河出柳邊王清門東山東南流有伊母孫)
(河北出柳邊東數源合而南流百餘里與王清河合又東南有密爾沽河自西南來會)又西南
流有拉哈河自西來注之(拉哈河北源出興京南柳邊外山曰威爾喀什南源)
(曰李雅達河出柳邊嘉年蟾門之東東流百餘里而合又東南百餘里入江)又南流有一
水自董鄂來東流注之(俗曰阿木巴雅兒滸有二河合而東流)又南有
一水自西來注之(俗曰阿吉木鴉兒滸河)折而東南流有大沽
小沽二水自西北合而東流注之又東南有唐石河
自西來注之又東南入鴨綠江
鴨綠口以西入海諸水
大羊河出遼陽州東南分水嶺之西南麓西南流合四
小水又南而東南流有小水自北來會又南至鳳凰
城西南境之正白旂庄西而南有覽伯里庫河自東
北來會又東南入海小羊河出秀巖城東南山中
合三源(與大羊河止隔一山)又東南流入海海口即大孤山東
麓也(海口東去大羊口僅二十餘里)墨河南流百餘里入海沙
河有三源(西北一𣲖稍長)南流百餘里而合南入海(海口前為王家)
(島又南為八坌島又南為海洋島又南為小鶴子島)駒兒河二源合而南經
東高麗城東又東南入海大庄河南流西沙河自
西北來會經西高麗城北又東南野河自西北來會
南入海(海口東南為石城島山海口之西三十里即官家南麓)畢利河出蓋
平縣東山數源合而西南流百五十里折而南而東
又百六十餘里左受上河水又西南流右受吊橋河
水又南入海(諸水中惟大羊河及此水稍長餘俱小水河口正對大長山島其東南曰海)
(仙島其東北曰塔連島又東曰無名島東與八坌海洋二島相望其東南曰大鶴子島東與小鶴子島相)
(似也無名島之西南曰小長山島曰舍利島曰長子島又西曰葛藤島曰光禄島光頭島也大長山島之)
(西南曰瓜皮島曰馬鞍島曰古婁島西與金洲城東之大和尚山隔洋相望餘洲嶼尤多數百里間紛列)
(若棋局然大長山最巨)小水口一王贊子河南入海清
水河南流紅水舖西南入海大沙河南入海澄
沙河出小活山南流入海(以上皆源出復州城東南山長不過百餘里)
旅順水口在新舊二城中間(南與登萊相望八東五度極三十七度分)
金州城北水口(西入海對諸嶼)孛闌西口欒古河出
欒古城東北山西北流折而西有一水東北自山中
西南流經復州城南而西來會入海(海口有長興島廣長踰數十里)
(南可望旅順北山)李官屯河西流經屯北空同山南麓又
西入海熊岳河二源合而西流經城南又西入海
(口有兔兒島)蓋州河西流經蓋平縣西南入海耀州
河西南流經州城南又西有水自東南來會入海(俗曰)
(橋頭舖河)
遼河有大小二源自東北者古曰小遼水自西北者古
曰大遼水亦曰潢河(潢源最遠)小遼水今曰渾河亦有
二源東北英額河源出盛京東北柳條邊英額門外
東山之麓二澗合而西流入邊經英額城南柳白村
北又西南二百餘里至寨非城北高里營村南其南
源自東南來會南源即蘇子河張隂河其上源也出
興京東北柳邊内山西南流有小水自東來會又西
有馬瀾河自北來會又西有嘉里庫河自北來會又
西經興京城北而西有二河南自柳邊外北流而合
注之又西經
陵南又折而西北流經墓期站北曰蘇子河又西北經
孤勒村北寨非城西與東北來之英額河合二流既
合西南流經薩爾滸城北營盤城南又西南至得孤
村西南有伊爾德河自東南來會又西有查克丹河
自東北來注之又西經撫順城南有拉古峪河自南
來注之又西南經烏爾堅屯及岡子村南又西南為
陵前地又西南經盛京城東南又西南有薄打舖河自
東南來注之又西南有十里河自東南來注之又西
南至遼陽州西北境太子河東自州城北西流來會
(太子河即古大梁水源出佳興京西南葦子村峪柳邊界曰塔呵羅河西南流有河哈實瑪河諸水自東)
(南來會又西有哈逹同河牛淵揚河自北來會又有西拉們河自南來會又西南流有湯河自東南來會又)
(流百餘里經州東京城南遼陽州城北又西稍北數十里有沙河自城東南西北來注之俗呼為太子河)
(又西與渾河合)又西南百里與巨流河會(源東九度極四十二度三分口)
(東六度三分極四十一度三分)
大遼水即潢水舌稱饒樂水濫真水托紇臣水吐護真
水皆即此河今蒙古稱曰錫喇穆稜猶漢言黃河也
源出古北口外克什克騰部界内山左麓北流折而
東北有二水自東南來會(源曰伯爾赫賀爾洪在克西克騰之西一百五里直)
(古北口北八百里中度近東五分極四十二度七分連山東麓東北流有烏蘭滚河自南來會又東有薩里)
(克河自東南來會)又東北百餘里南受一水(曰碧齊克圖河南自克西克騰)
(西北流注之)北受一水(曰碧落河自西北來注之)又東北經部落北境
又東經巴林部南境有拜察河自西南來會(拜察河在克西)
(克騰西南源出拜察池東北流會威里河諸小水三百里入潢)又東百餘里有黑河
西北自巴林來會(黑河蒙古稱喀喇穆稜源出巴林西北境之松吉納山東南流經察)
(罕城北又東南有二水一西北出蝦蟆嶺東南流一西南出活潑名山之北東北流而合來注之又東南)
(流有葛爾達蘇台河西南合三水東流而東北注之又東南流有格爾格台河自北來會又東南入潢)
既會黑水河流始盛又東流經阿嚕科爾沁部之南
(南二百里)翁牛特部之北(左翼北四十里)又東流沙漠中有白狼
河自西南來會白狼河亦曰狼水亦曰土河又曰
老哈穆稜今蒙古稱老哈河即老河也源出古北口
東北故大寧西南今喀喇沁部右翼南之明安山(漢言)
(千山在右翼南一百九十里)源曰察罕河西南流折而西北經巴
圖察罕和碩之東北有二水自西南來會(一水曰竒札岱河東)
(流經拜查山會北來水入老河一水曰虎查河源出虎查察罕駱駝海山東南流合)始折而東
北流有和爾和克河自西來會(河東南流經和爾和克阿惠山入老河)
又北經舊青城東(俗曰喀喇河屯明為大寧孔道北去衛城僅兩日程也)又北
有巴爾喀河自西來會(亦曰巴爾漢阿喇善河漢言上神水也東流與西北來之)
(巴爾漢河合而東經喀喇河屯北又東注老河)又東北百餘里經舊大寧城
南(俗曰巴爾漢城又曰察罕蘇巴爾漢城)又東折而東北有五巴河自
東來會(亦曰五巴賓河源出海他哈山西北流有東北來之西爾虎河來會又西北入老河)又
東北百餘里至敖漢部西界有喀爾几河自東南來
會又北有英金河西自翁牛特界東南流合温泉烏
古岱河坤兊河烏拉岱河克勒河錫爾哈河錫伯河
及北來卓孫河諸水東流注之老河水勢始盛(英金河源)
(出翁牛特西北界之蝦蟆兒嶺東南流百里温泉水來會又東南有珠爾河東南會烏古岱河東流注之)
(烏古岱河亦曰努古台河葉英金河又東西爾哈河會諸水東北流注之西爾哈河漢言獐水也克勒河)
(亦曰克爾河楚拉克拉哈爾山東北流與錫爾哈會烏拉岱河源出烏里雅蘇台嶺南流折而東北與巴倫撒拉河)
(會注於西爾哈河又有車爾伯呼河會焉英金河又東有西白河自西南來會西白河亦曰西白葛水源出卯金察)
(罕拖羅海山其地喀喇沁右翼所居直喜峯口北四百里又東北流經翁牛特右翼南與西來之英金河會英金河)
(又東有卓孫河自西北來會卓孫河亦曰卓索河源出翁牛特北海喇山東南流入英金河)又北有伯爾格
河自西北來會(白爾格河源出翁牛特右翼北海喇漢山之西北東南流會陳德布河經)
(布爾克圖山入老河)又東北折而東流經敖漢部北界翁牛特
左翼南又東北與潢河會(老河自南而北英金自西而東各行八百里其長與潢)
(水伯仲水經注總稱白狼固有由也)潢河既合白狼河水勢益大(合處)
(在阿嚕科爾沁之南二百里翁牛特左翼之北四十里東四度四分極四十三度五分)又東北
至札嚕特南界奈曼北界始折而東南流分為二𣲖
數十里復合又東南經喀爾喀二旗北又東經科爾
沁左翼境(科爾沁左翼所居伊克唐噶里克坡其西南六十里即西喇木倫河也)又東
南八百里有赫爾蘇河自東北來會(黑爾蘇河源出永吉州西南柳)
(邊内二源西北流而合俗曰穆當阿赫爾蘇河亦曰遼河西北流有枯魯河自南來東北流注之又北經)
(赫爾素馹東又北百餘里有雅哈河亦兩源合而西北流百里來會又西北流出赫爾素門之柳邊即科)
(爾沁境經額爾金山入左翼後旗界轉西南流三百里將至柳邊西會潢河)又東南流入
盛京開元縣西境之柳邊又南有哈達河自東來注
之(哈達河源出開元縣東南柳邊外東北流入邊又東北經哈達城南又西北有葉赫河東北自葉赫)
(城北南流而西南會東南來之占河南入柳邊又西南至開元縣城東南會哈達河又西流會潢河)又
南經鐵嶺縣城西北有河自東來注之(即鐵嶺河也)又西
南流有范河自東來注之又西南至盛京西北境有
懿路河自東來注之又西南百里有楊檉木河自西
北來注之(楊檉木河亦曰呼濟爾河源出喀爾喀左翼南境東北流折而東南與庫崑河會庫)
(崑河源出烏尼蘇台山東流經土默特左翼合阿哈里河及烏訥蘇台河又東與楊檉木河會東南經牧厰)
(地有浩賚崑德河烏克爾齊老河來會又有鴨子河俗曰冲古爾河東北自科爾沁左翼前旗南西南流)
(來會又南流入柳邊彰武臺門之西至廣寧縣境又南入潢河)又西南經珠爾呼珠
驛東俗曰巨流河又西南二百里渾河自東來會
於是西北源大遼東北源小遼二水合矣(合處在遼陽州西境)
又西南有阿山河自東來注之又西南為三坌河口
當海城縣之西北境(三坌河中即遼河東有一小水自海城東北境西來其西有一)
(小水西北自沙林鋪來)又西南有海州河自東來注之(海州河源出遼)
(陽州南千山之南麓西流會諸水經海城縣南折而西又西南注之)又西南入於海(海口)
(東五度八分極四十度八分)
遼河以西入海諸水
廣寧縣境有水口二(東南有兩河一在杜家臺之西南流百里與西北來一河會又三十)
(里南入海其西北河則兩澗南流而合者也正南有二河一西南流一東南流七十里而合南六十餘里)
(入海)
大凌河源出柳邊外喀喇沁左翼北五里威蘇圖山俗
曰傲木倫東北流有昇機河自西南來會又東北流
會諸水(有阿喇善河東南流會蘇巴爾噶圖河及克爾河東流注之又有賽音台河又和爾圖河各)
(東流注之他奔河北流注之)又東北經土默特右翼界受西北來
之水又東北經木頭城北又東北有小河二自北自
西來合東注之又東北至古興中城之南(俗曰古爾班蘇巴罕)
(城遼金時三塔猶存)西有一水自西自北合而東經城南而東
來注又數十里折而東南流入柳邊(在土默特右界所受小水甚多)
(其稍巨者曰布爾乾台河東南流注之曰圖爾根河東南流注之曰察罕河東南流注之曰細河即伊瑪)
(圖河錫南流會錫噶塔拉河入邊至義州會清河流入大凌河)東南經義州城西又
東南百里經十二站城東右屯衛城西又東南入海
(錦州東南)小凌河源出柳邊外土默特右翼西界明安
喀喇山俗曰明安河亦曰蘇巴爾罕河東北流有木
壘河會女兒河哈柳圖河水自西來會(女兒河俗曰烏馨河)折
而東南流入邊百餘里經錦州府城西南又東至紫
荆鎮東雙陽店西折而南入海(錦州之南其西岸為松山杏山)寧
遠河又名三女河出寧遠縣西北山東南流有一水
自東北來會又東南八十里經縣城西南南入海
中後所河源出西北東南流經所東又東南入海
沙河東南流經沙河驛東又東南入海凉水河東南流
經平山營城東又東南經高兒河城之西涼水河驛
之東又東南入海中前所河北出山中東南流經中
前所城東南入海老軍屯河在山海關外源西出
關城内東南流出(曰無門口)又東南經屯北又東南入海
山海關以西入海諸水
石河即古榆河源北出邊城外兩水一東北自城子峪
口西南流入一西北自義苑口東南流入至築造營
之南石門寨之東北合而東南經山海衛城之西南
入海深河出邊城外兩源一南流入納子峪口一
東南流入葦子峪口合而南經平山營東又南五十
餘里經白塔嶺之東南入海牛頭崖河南流分為
二𣲖復合入海洋河即陽河出邊外兩源東北者
南流入澗乾嶺口其西一水南流入升連口東而合
西南流經北新庄東及擡頭營之南西北一水自青
山口東流入南經馬谷營東遂合而南經撫寧縣城
西折而東南經洋河島南入海黑陽河出昌黎西
北山東南流經縣城南又東南有小水自西來會又
東南至蒲河南東入海
灤河源出獨石口外東南山中即古濡水(濡音乃官反)俗名
上都河(亦曰商都河)酈注所謂禦夷鎮東南二源雙引夾
山元史云出金蓮川中明一統志云雲州堡北六十里
發源炭山冰井亂泉合而北流者也(源直中一度稍西極四十一度)
(強其西與赤城縣北境地相近)西北流二百里至御馬厰地烏藍城
西折而東北百里經波羅城西又東北九十里經舊
桓州城東南(俗曰庫爾圖巴爾噶遜城明初開平西南第一驛)又東北四十
里經元故上都開平城南(今曰昭奈曼蘇默城有昭乃滿寺有一小水自西北)
(來注之元時所謂龍岡也今御馬厰地南至獨石口二百二十五里小水俗曰納喇圖布拉克)始東
流經多倫湖北(俗曰多倫鄂模)有哈柳圖河會東北諸水來
注之(哈柳圖河自池泉東南流有衣克綳河北合二水自東北來注之西南流有庫庫鄂摩水自東)
(來注之又西南入灤河)折東南流折而南受一水(西岸即察哈兒牧地有海)
(拉蘇台水東北流注之)又南受一水(亦自牧地東北流折而南而東注之)又東南
百里經郭家屯北有庫爾竒勒河自北合諸水南流
注之(源出山中南流有二水合自東北來會又南流經哈郎歸嶺東麓其西即灤河也又南有一水)
(自東來注之又南百三十里至郭家屯北與灤河會自郭家屯以東為熱河禁地)又東南經
熱河行宫禁地界流二百餘里至金狗屯東又東
南有興州河合鞍子嶺水自西北來注之(興州河出郭家屯東)
(南山中東南流至韮菜溝南有鞍子嶺水兩源當古北口東北地一南出兩間房之東西北流其一東南)
(出鞍子嶺下西北流而合至偏山嶺東麓折而北流又東北入興州河東流五十里至喀喇和屯)又
東流經喀喇和屯北有宜孫河合諸水自北來會(宜孫)
(河北出翁牛特右翼西蝦蟆兒嶺之南山其西北即英金河源又西北即潢水源也東南流百餘里有書)
(庫里嶺水自北來會又南有小覺河大覺河孫几圖河俱自西來會又東南流百里有拜布哈河源東北)
(出拜布哈嶺漢言高凉嶺也西南流會布墩河艾里河木睿哈喇克沁河西流注宜孫河又南有二小水)
(自東來會又南稍西南經布魯里之西張三營驛之東又西南經新店和樂營之西又南經博囉和屯之)
(西而南有驛馬圖河自西北來會驛馬圖河源出永愛巴嶺南流有七老圖河源西出七老圖嶺者東南)
(流有孟奎溝水合二水自西南來會又東會永愛巴河南流有二水自東來會又南百里有布克嶺水自)
(西北來會又東南流百餘里與宜孫河會於波羅河屯之西南宜孫河又西南百里經紅旗營之西折而)
(東南經舍利烏珠之西南又東南六十里至喀喇河屯之北南入灤河)又東南為樺榆
溝水口(樺榆溝西出鞍子嶺之東東流折而東北入灤河)又東北熱河合諸
水自北來會(熱河源曰賽音阿喇善湯泉東出喀喇沁右翼西南一百八十里之和爾和西)
(麓西流有小水自東南來會又西而卯金諸水自北來會卯金河源東北出卯金嶺南麓在喀喇沁右翼)
(西一百五里山極高大俗曰卯金察罕拖羅海山其北麓即西白河西爾哈河源也俗曰墨里河西南流)
(百里有小河自東北來會又西南經中關北又西南有十八兒河西北自七老圖嶺東南流注之折而南)
(稍東賽因河自東北來綽諾河自東南來合而西與卯金河合而南是為熱河賽音即湯泉也又南數十)
(里折而西流二十里又折而南經熱河城東而南又數十里南與灤河會熱河城西有庫塔哈溝水外即)
(連山不斷自北自西而南熱河之東南即大黑山自夘金嶺南及和爾和嶺蜿蜒而西南者也)折東
南流經上板城東又南有白河自西南來注之(白河兩源)
(在千松背之南山合而東北流經上板城南而東入灤河)又南有老牛河自東北
來注之(老牛河二源西南流百餘里入灤河)又南經下板城西折而東
而東南流有小水自東來又有柳河自西南來會形
如十字曰柳河口(柳河源西南出五龍山之東南山東北流并一小水經柳河口村北)
(東入灤河)又西南折而東南有清河自東來注之曰清河
口又東南有寬河自東北合諸水來會(寬河即豹河其上源則錫)
(爾哈河也在喀喇沁右翼南一百六十里山麓東南流數十里折而西南經八溝店南有几百葛河亦東)
(南流來會始南流經五十家驛東有小水自東北來會又西南有了頭溝自北來注之又西南經豹河村)
(西而南有小子溝自東北來注之又西南經寬河驛北又西流百里入灤河)又東南流至
邊城喜峰口之西入邊(未入邊時有小水自東來注之)經遷安縣西
北境之灤陽西有龍井關河自西北來注之(龍井關河出遵)
(化邊外東流合北來一水南流入龍井關之西又東南經韓侯庄南又東入灤河)又東南流
一水西北自三台營來會又東有一水北自邊外南
流入董家口來注之(董家口在喜峯鐵馬關之東)又東經五華山
南又東南有二水俱北自邊外西南流入榆木嶺口
至太平營南合而南注之又東南經縣城西南分而
復合又東南至永平府城西北有青龍河北自邊外
南流注之(青龍河俗曰顧沁河出喀喇沁左翼西北百二十里曰長吉爾岱山西南流會布喇)
(圖河陶金圖河又南折而西南流有湯圖河自西北來會又南百里入邊城河流口經堡西又南至永平)
(府城之北西入灤河)又南稍折而西南流經灤州城東又東南
流經馬城長嶺東又南經樂亭縣城西又南分為二
港一東南入海一南經齊家庄東南入海(海口相去二十餘里)
(明初東曰葫蘆河西曰定流河後惟定流河存亦分二港其水清碧亦謂之綠洋溝東二度五分極三)
(十九度三分)
灤州西河(出州西北山兩源合而南流經州西而東南流經高家庄西又東南至馬頭營西又南入)
(海)一小口(在馬頭營西南)長閘口古冶河(二源南流合而南至)
(張家庄東南入海)澗河(雨源出豐潤縣東北山一西南流經井子城南而西一南流經板橋)
(東而南遂合而西而南百八十里至澗河庄東南入海海口在豐潤正南境以上皆小水)
薊運河即古泃水俗亦曰沽河有數源最東北者出遵
化州東北龍井關南山南流折而西經州城東南又
南折而西循連山北麓至姚家庄南有沙河自東北
合諸水來會沙河有二源出州北邊城外一西南流
入蔡家峪口一東南流入千家峪口至州北合而南
經州城西北又西南經石門南有馬蘭河自北來會
馬蘭河北出邊城外兩源一東南流入馬蘭關東之
鮎魚口其東北源西南流入大安口者來會於馬蘭
峪南經
景陵之東南新城東又西南會沙河(馬蘭河源在邊外脈自鞍子嶺五龍)
(山而南)沙河又西南與東來河水會又西經馬神橋之
南有淋河自北來會淋河出邊外東南流入古強口
經
景陵西又南一小水自東來會又南至馬神橋東南會
沙河是為薊運諸源也又西數十里經薊州城南有
盤山東水自西北來會(水自盤山東北南流經州城西南入沙河)又西南
折而東南經上倉西又南經下倉西白龍港之北平
谷水自西北來會(水自平谷縣城南西南流折而稍東南經三河縣城東功勞西又東)
(南至白龍港北與沙河會)自下倉西東南流有玉田水自東北來
會(水自玉田縣東北西南流經縣城東南又西南經林南倉之南又西南注薊州運河)又東南
至港黃口東有還鄉河東北自豐潤來會(還鄉河即梨河有二)
(源東北出山中西南流經豐潤縣城北又西南而遵化州南之沙流河自北來會又西南至豐台入薊運)
(河)又東南經蘆基西韓沽西折而西南流經青蛇子
西北而南而東入海海口之南即天津直沽口也(有新)
(河自青蛇子東南經北塘新河二村之東至大沽之北相通三十里)
水道提綱卷二
