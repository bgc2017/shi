水道提綱卷八
原任禮部侍郎齊召南撰
江(上)(自岷源至會金沙江於叙州府)
大江源出岷山山自邊外地綿數千里禹貢導江之
岷山亦曰汶山今四川松潘衛西北也又有北源岷
山在陜西岷州衛南源又有二岷山一在茂州一在
灌縣皆不如据漢志湔氐道即在今松潘者為是其
最遠之西南源直在河源之西者曰金沙江所合水
亦與河源相近曰鴉礲江皆曲折數千里始與馬湖
水會而入江其為大江真源乎大江水盛遠過黃河
所受納巨川無數自秦隴終南太白商雒房鄖唐鄧
以南滇黔五嶺以北靡不並會以東注大海實四瀆
第一瀆也金沙鴉礲二源今特詳著於篇次岷源之
後
大江源出四川松潘衛邊外西番地之岷山羊膊嶺
有二源北源曰岡出阿林水從東麓東南流(西十三度三分)
(極三十三度二分當黃河源之東南千六百里山甚高峻其西北麓水即多拉崑都倫河西北流折而西)
(又北入河當河之折向西北流處者也)南源曰納格多木精阿林從南
麓南流(西十三度九分近十四度極三十三度三分山勢廣博其脉西自金沙北岸河源西岸之)
(巴顔喀喇山連接而東屈曲蜿蜒數千里不斷其甚高可名者河源東南之烏哈納哈達山又東曰拉穆)
(拖羅海山又東曰哈拉吉逹拉克山正在星宿海南又南曰薩喀勒拉克又東曰咱普通古察哈蘇拖羅)
(海山又東南曰察哈里巴顔哈喇山曰瑪穆格屯逹巴罕嶺其北水皆入黃河其南水皆入鴉龍江也又)
(東南曰巴顔圖呼瑪逹巴罕曰匝巴顔哈喇山又東南曰年尼莾起山又東曰糾里古拉逹巴罕即黑水)
(河東流入江之上源也又東而北而東北為納格多穆精山其西水西南流折而西北曰多木達圖崑都)
(倫河北入黃河者其南麓水即岷江南源也北山連接而東為岡出山又北而西北七百里為西傾自河)
(以南之大祖山也)曲曲二百餘里東流北源自西北来會又
東流折而東南入邊界黃勝關至漳臘營西有一小
水東北自邊外入弓槓口來注之(西十二度八分極三十二度三分)
又南經松潘衛東有東勝河自東來注之(衛西北重山襍沓自)
(黃勝關外不斷皆曰岷山)折東南流有窗河自西北來注之(出邊界山)
(即納格多穆精之支峰相連而東南者)又南流經歸化堡西有雲長溝
自東北來注之又南經北定關西左受二小水右受一
小水(曰山壩溪)南經平番營西又南至靖夷堡西左右各
受一水又南經平定關普安堡叠溪營至長寧堡西
有黑水河自西北來會亦岷江别源也(黑水河即古所指茂州鐵)
(豹嶺水也源出邊外番地有兩源北源出紏里古喇逹巴罕嶺西十四度八分極三十二度七分在岷南)
(源之西南二百餘里水東北流折而東南曲曲行二百餘里其南源西南自山中東北流二百數十里來)
(會又東南百里入邊又東南百餘里折南流八十里又折東南流九十里至堡西北與大江會此水源遠)
(略與松潘等)折東南流經堡南又東南有黑水寨河自西
來注之又東南左受一小水至魏門關南有小水自
東北來注之折西南流經茂州城西北又西南有白
水河自東南來注之又西南一小水自北來注之又
西南經威州城西北有保縣水自西北來注之(保縣水曰)
(孟董溝自西北邊界東南流百餘里至縣北有雜谷閙河自西來會經城北折南流經城東而南合二小)
(水又南至州西北入大江)經城西而南有大溪口水自東來注之
又西南有登溪自北來注之又南流經汶川縣城西
又西南有草坡河自西北合三水來注之(龍潭溝出西北邊界)
(東南流百餘里至如渴瓦司西南有天赦水自西來會東流有沙𣲖河北自保縣西南雪山來會為草坡)
(河又東南注大注)又東南經娘子嶺左受一小水南流至灌
縣西北境有納凹河西北自邊界大雪山東南流二
百里來會又南有三江口河西北自邊界龍池合數
水東南流二百數十里來會江流益盛二水亦古所
指别源也(納凹河源之大雪山在龍潭溝西六十里其脉即番地噶察格拉逹巴罕嶺之東南)
(山其北行即黑水河南源之山其西水皆注鴉龍江者也三江口河源出邊界大雪山之龍潭潭廣二)
(十里在納凹源西八十里西十三度七分極三十一度五分東南流有一水合三源自西來一水自西南)
(並會曰三江口又東南有一水自西南來注之又東南流折而東與大江會)江水折東流
經尤溪口(尤溪小水也自北來注之)又東經玉壘山有白沙河東
北來注之(水出威州東南境山西南流二百餘里)折而南曰灌口經縣
城西曰湔江亦曰都江即古離堆地江至此分為二
沠支渠縱横其南流者正流也其東流經郫縣新繁
成都新都金堂南經簡州資陽資縣富順至瀘州復
合者沱江也(沱江見後)正流南二十里又分二𣲖東南流
曰黑石河又南有支渠與西流通又南經崇慶州東
為白馬河其西𣲖南數十里有小水自西北來會經
白塔山東而南又分二𣲖一𣲖東南流經州城西曰
西河又東南流而白馬河自東北來會又東南曰白
西河有自温江縣西分出之羊馬河自東北來會經
新津縣城東北有金馬河自東北來會南流經城東
而南有崇慶州西北所分之西南𣲖南流又分二支
東曰溪木河西曰乾溪河者東南復合至縣城南會
大邑卭州蒲江三水來會(大邑縣水出西北霧中山山甚高險其西水即小金川)
(為大渡河上源也水東南流經縣西南境又東南百里南河合蒲江自西南來會南河三源出卭州西)
(北圓覺山者北源至牛心山者西源出伏牛山者西南源也流至州西境而合東經州城南又東南北各)
(受一水曰南河東南流至新津西南境蒲江水自西南來會蒲江縣水有二一西北出百丈驛西山東)
(流百五十里至縣東北境一西南出丹稜北境山兩源東北流經縣城東南又東北與百丈驛水合又東)
(北與卭州南河合又東北與溪木乾溪河合經新津城南而東與大江正𣲖會)稍東沱江支
渠曰石魚河楊柳河俱北自温江來會南流江心有
石灘又南左受一小水又東南沱江支渠曰新開渠
東北自府城南合黃龍溪水西流來會(成都府城環以沱江自北)
(而東南者曰外江一名清遠江自北而經城西又東經城南者曰内江亦名石犀渠皆西北從郫江而分)
(者也至城南外内二渠復合而西南流有新開河北自郫縣之南温江縣之北東南流來會又西南流百)
(餘里有龍溪自東來注之又西南入大江即自灌縣湔口攴流分三道東南流其經郫縣北者郫江亦)
(曰北江俗曰由子河至府城西北依城而東而南即外江也其經郫縣南温江縣北至犀浦南而東經府)
(城西而東南者即内江俗曰走馬河也其由郫縣西南而東經温江城北而東南至府之南境會内外江)
(而西南者新開河也流温江以西曰石魚河自西北分江水東南流至雙縣折西南流有楊柳河自温)
(江城南來會又西南會北來之金馬河又南流至新津東南入大江右郫縣成都之内外江新開河皆)
(分沱江之支渠先西南於新津之南復與江合其東經新繁新都北會綿雒諸水南至瀘州入江之沱水)
(見役)又南經彭山縣東有蟠龍山水自西北來注之又
南經眉州城東臨蟇頥津有二大洲(一圓一長在城東)又南
折東南流有水自西北來注之(水出州北境山南流經西境東南流入江)
又西南流有水自東北來注之(水出仁夀縣東北山西南流百餘里入江)
又南經青神縣東南左受周家山水(水出井硏北山西流入江)右
受丹稜之新磨河(新磨河出丹稜縣西南山東流經城南又東南流有赤崕山水自北)
(來注之又東南入江)又南右受金牛河(河出夾江縣北之萬松山東南流折東入江)
又南出重山西南至嘉定府東北左右各受一水(井研)
(縣尼溪東北自東川溝西南流合諸水來注之竹公溪出嘉定府治樂山縣北石牛山東南流來注之)
南經府城東南有陽江西自大渡河東北經峩眉合
北來之青衣水東流繞城南來注之(陽江即大渡河源自灌縣西南)
(境大邑縣卭州西北境霧中圓覺牛心三山以西諸山數水西南流經小金川司大金)
(川司南北合數小水至上下魚通曰大渡河又南有格霍河自東來會折西流有瀘河西南有打箭爐來)
(會大雪山三池泉水滙而北二打箭爐瀘河源出西南流合西二小水東北流)
(經爐南有木鴉河自西界山來會又東北有東波河西北自邊界山來會又東北經楊柳南北受一水又)
(東流南受一水至大岡北與大渡河會折大渡河會瀘河折東南流至安定橋折西南流又而南至化)
(林營西左右受小水甚多又南稍西右受什月河水又南折東南流有松林河鹿子河自西南來注之始)
(折東流西南來)(有老鴉河自自南來注之)
(經闌家營南有流沙河西北自飛越山仙人洞合黎大所諸水來注之又東流北受金水河折東南流北)
(受一水又東南有越嶲河自西南來會而越嶲河源出越嶲衛南山兩水北流至陶家營合北流經衛)
(東東北流有猓玀河自西來會又北會臘梅營水又東北百數十里有寧越營水自西來會又東北百餘)
(里會大渡大峩山前)(河又東南流經峩眉縣西南境有小水二自西南山合而來注)
(之折東北流有水西北自大峩南麓來注之又東經三峩山麓又東北至嘉定府西南境有青衣江自西)
(北來會東青衣江源出蘆山縣東盧山今曰伏牛山西麓其水即卭州之南河也數水合西南經縣東)
(又西南有木砰司水自西北經縣城西而南有碉所城數水自西合而東並會曰三江渡南流經飛仙關)
(有水自西來合榮經水來會於雅州府西境周榮經水出榮經縣東南瓦屋山二源合西北流曰公水)
(即經水也至城東北有水西南自黎大所北山三源東北流合經城西與西北來之榮水會而東北合焉)
(俗曰長濆河卭崍九折坂在縣界有青衣江既會榮經水折東流經雅州府城北又東白崖山水自東)
(北來注之折東南流有夾佳溪西南自州南境來注之又東南有水西南自山中來注之又東南經名山)
(縣南境有百丈山及蒙山水自縣東北合而南流來注之又東南百餘里至洪雅縣城南左右受小水稍)
(東折而南有二大灘經百松山麓有川溪河西南自大峩北麓東北流合一水來注之又南經山峽中數)
(十里至夾江縣西又東南有水自縣東北來注之至此始名青衣江經峩眉縣東境有粗石河自西北來)
(注之又東南有三峩水自西北合而來會折三峨水三源北源出大峩東麓東北流經縣城北東南流)
(二峩北麓水自西南來會又東南三峨北麓水東北流來會曰羅目江又東滙青衣江青衣江又東南經)
(嘉定府西境而陽江自西南來會南陽江即大渡河既會青衣於城西雙湖東流經城東至烏尤山下)
(入大江東按大渡河自北而西而西南而而東北曲行千五百里)又東南流至犍為
縣北境有四望溪合數小水自東北來注之曰溪口
稍南有小水自西來注之又東南流有羅葉溪自西
來注之又東南經縣城東北而南有水自東北來注
之又有清水溪西自馬邊營來注之(溪行三百里)又南有
大沭溪自西南來注之(即术川司南水)折東南流有龍溪自
西南來注之又東南其東岸有水三自東北來注之
又有真溪河自西北來注之又東南經叙州府治宜
賓縣西北境之朝陽崖下又東南經府城北又東南
金沙江合鴉龍江諸水西南自馬湖府來會於是江
流大盛矣(叙府西十一度七分極二十八度七分計岷江自源至此南行一千七百里)
金沙江即古麗水亦曰繩水亦曰犁牛河番名穆魯烏
蘇(亦曰母藟烏素音之轉也)岷江最上源也出西藏衛地之巴薩
通拉木山東麓山形高大𩔖乳牛即古犁石山也(西二)
(十五度四分極三十四度六分在黃河源之西徑一千五百里若岷江源則相去二千八百里矣山脉)
(自岡底斯山蜿蜒而東至此為諸山祖其西麓水為雅爾嘉藏布河西流入喀齊國東麓水為金沙江土)
(人一名犁牛河一名布賴楚河又名巴楚河)東北流折而東南又東北流
凡三百餘里其西北一源最遠出巴薩通拉木之西
五百里山曰勒斜爾烏蘭達普蘇阿林(西二十七度五分極三十)
(五度六分山高大石多赤色兩崖産紫色鹽在黃河源西二千餘里也)水曰喀齊烏蘭
穆倫東南流曲曲凡九百里東流來會又東北流其
南一源出拜都嶺北流曰拜都河自南行三百里來
會水勢始盛(拜都嶺在巴薩通拉木山東南三百里西二十四度二分極三十三度九分其)
(西為噶爾占古察嶺又西為巴薩山)三源既合東北曲曲流有阿克逹
木河合二水自南來注之(阿克達木河源出布哈山東北伊克諾木琿烏巴什)
(嶺北之特們迪拉二池東北流百餘里有二水一自東北來名伊克阿克逹木一自西來名巴哈阿克逹)
(木合為一水西北曲曲東北流五百數十里入金沙江)北流稍折而西北有托
克托鼐烏蘭穆倫自西北九百餘里曲曲流來會(托克)
(托鼐烏蘭穆倫源出勒斜爾山東北四百里之西金烏蘭拖羅海山西二十六度極三十五度九分東流)
(曲曲八百里與金沙會自此山綿亘而東繞木魯烏蘇之北千數百里皆名巴顔喀喇山自北而東南此)
(山之隂即西海部界黃河之源也)又北百餘里折而東流又東南有
博囉必拉會枯藍諸水自南來注之(博囉必拉源出伊克阿克達木)
(河北之察蘇拉圖山二水西流而合又西北而北流二百里有烏蘭必拉及庫博琿必喇自東南合而來)
(會池烏蘭必拉出格爾吉匝噶納山之西麓有烏蘭池周七十餘里自西流出為必拉曲曲流百餘里)
(有巴圖拉水南自多倫巴圖爾嶺來會又北流有庫博琿必喇東北自二池南流合而西南而西百餘里)
(來會又西北會博囉必拉又西北五十里有郭如克必喇南自察蘇喇圖山之西北麓北流來注之又西)
(北折而東北流曲曲四百餘里入金沙江也烏蘭池東格爾吉匝噶納山其東即瀾滄源)又北
而西北折向東流有棟布倫山左右二水北流合而
來注之(棟布倫山在庫博源二池之東北自格爾吉匝噶納山而北有賽音庫博琿山連岡相接)
(其北即棟布倫山蜿蜒而北二百餘里有二水一出其西一出其東夾山而北數百里合而西北流入金)
(沙江)又東百餘里至納木瑭隆山北古爾班博囉齊山
之西南(西二十二度極三十六度自源東北流至此已徑一千四百里)始折東南流
有圖呼爾河及烏捏河自南合諸水來注之(此水三源西南)
(源出格爾吉匝噶納山之東北同布勒西洛西山一曰空楚河一曰和秦河兩水北流而合東北經浩勒)
(嶺及和呵洛浩勒查罕峰之東北有水南自卓爾長山之北麓來注之此山西南麓即瀾滄北源也又)
(北流百餘里東南源至額爾吉根嶺西流折而北合一水北百餘里西流來會曰烏捏必喇北流經巴木)
(巴拉嶺西曲折流至薩拉隆塔拉山北入金沙江)又東南屈曲流有納木齊
圖烏蘭穆倫西北自巴顔哈喇德里本山東南曲曲
流八百餘里折西南流來會(巴顔哈拉德里本山在西金烏蘭拖羅海山之)
(東北四百餘里西二十四度五分極三十六度四分山甚高大水東南流其北岸連山叠嶺相接不斷至)
(阿木齊齊山之西南古爾班博囉齊山之東北折而南有小水自東北來注之又南折而西南與金沙江)
(會托金沙北岸有三大水來會指喀齊烏蘭穆倫及克托鼐烏蘭穆倫與此河也水皆深闊難渡)又
東南流折而西南又南岐為數𣲖二十里復合東南
有濟渡(土人曰多倫鄂羅木衣多歡水至此分為七岐故名衣多歡華言濟渡)又東流
有庫庫烏蘇東北自巴額喀喇西倫依山來注之(山西)
(北自阿木齊齊山來甚高大西二十一度極三十六度即崑崙之祖山也又東南三百餘里為黃河源之)
(巴顔喀喇山矣二山南有池泉水西流曲曲西南流百里入金沙江)又東有濟渡(土人)
(曰巴木布勒依多歡此及金沙源之呼爾哈渡拜都渡及阿合逹木河之哈喇烏珠爾渡皆馬渡也)折
而西南有小水自西來注之又南岐為二𣲖三十里
復合南流左受一小水當音德勒圖西勒圖山及特
們烏珠山之西南麓(山脉自巴顔山東南行百餘里一支西南為音德勒圖又南而)
(西為特們烏珠皆高大相連又一支東南為古爾班)有水東自古爾班圖爾哈
圖山合諸水來注之此水源隔山之東南即黃河源
也(古爾班拖爾哈圖山南麓有水西流曰圖哈爾圖哈喇烏蘇西南流九十里折西北曲曲六十餘里)
(有克爾森齊老河東南自阿拉爾巴顔喀喇達巴罕之西北麓來注之此水源隔山之東即黃河南源也此)
(水西北流百二十餘里合北流折而西南有茂伸和爾和河自南來注之又西南五十里有噶布拉河自)
(東北來注之又西南三十里入金沙江此二水真在崑崙西麓與黃河二源止隔一山)折南流
有水自西來注之(曰伊克庫庫色必喇二源合東流入金沙江)有船濟渡
(曰依克庫庫賽音伊多歡)又南百里有水自西南來注之又東南
折而東有池水自東北來注之(池廣二十餘里)又東南有水
自西南來注之有船濟渡(水曰巴哈庫庫賽必喇濟渡處冬春用馬夏秋用皮)
(船)又東折而南曲曲百餘里又折向東百五十里有
水東北自咱佛洛巴顔喀喇逹巴罕來注之(水曰納林喀喇)
(烏蘇此山西北即拉木拖羅海山又西即烏哈納哈逹此山之東北即哈喇吉逹拉克阿林其東南即薩)
(喀勒拉克山北隔星宿海者)又東七十里有齊齊爾哈納庫庫烏
蘇自南合諸水來注之(蘇克布蘇克木山自瀾滄源諸嶺綿亘而東南至此有七)
(大山流出七大水又有威伊穆札鄂模色勒促鄂模二池之水俱東北流近者八九十里遠者百餘里會)
(而為一名齊齊爾哈納庫庫烏蘇又三十里入金沙江此河頗大無船可渡)又東五十餘
里有特墨圖水自南來注之(水出逹克木喀木咱噶山二源俱西北流六十)
(餘里合而北七十餘里入金沙江)又東三十餘里折東南流百里有
小水自北來注之(水出巴顔喀喇逹巴罕之東南山東南流折而北而西南入金沙江)
又南有小水自南來注之(水西南出札蘭逹租山東麓)又東南百
里有小水自北來注之(水出匝巴顔喀喇山之西南麓南流百餘里入金沙江此)
(水隔山東北即鴉龍江源西去逹巴罕百五十里)又南流百七十里東北有
小水西北有角拉克池水來會(角拉克池周六十餘里在蘇噶莽河屯北)
(百六十里水南流折東流七十餘里入金沙江水如十字)又東南二百數十里入
喀木境有水兩源自西北合而來會始名布賚楚河
(亦曰巴里楚必喇自那木唐龍山東南至此約千二百里所會水二源西南源在蘇噶莽和屯之東山)
(噶拉逹巴罕之北有泉十數泓滙為一水東流曲曲百五十餘里西北水二源東南流合而東南二百里)
(來會又東二十餘里入金沙江亦曰布倫楚必喇)又東南六十里依山麓折
西南流一百四十里又東南流二百里經冲郭廟北
有水自北來注之(水出朗朗普格山東南流折而西南曲折三百里入金沙江)又
東七十里折而南有濟渡(曰丹冲郭勒多歡其西即冲郭里廟境)又南
二百里有水自東北來注之(水出里遼逹巴罕西南流拆而西北又西南共)
(二百餘里入金沙江)始少折而西南流二百餘里至里木山之
西南拉都格巴之東北有水自西北合二水東南流
來會(水流四百餘里入金沙江)又正南流三百里至逹拉哈逹之
東越里喇逹巴罕之西又少折西南流二百餘里至
巴塘城西境有水自東北合二水來會(一水出越里喇逹嶺南麓)
(西南流二百餘里其東南一水西流來會經巴河屯南西入金沙江)又南經巴塘嗒拉
西折西南流始名巴楚河有濟渡(曰萃多昏亦曰巴楚必喇多歡自巴)
(里楚至此南流稍西一千百餘里)折南而東稍北而南而西南百數
十里有水自西北合三水來注之(水出巴河屯西北百里重山中西南)
(曲曲流三百里有一水自東北山來會又南折東南流百餘里有一水自西南山來會又東稍南九十里)
(入金沙江)又東南流百里有敦楚瑪楚碩楚三河自東北
合而來注之(敦楚河亦名登楚必喇源出岡里拉瑪爾山西南曲曲流二百餘里折東南流)
(百數十里有札木哈達山流出之瑪楚必喇即瑪楚河也自東北來會又南百餘里有碩楚河自東北來)
(會噶碩楚河即縮初必喇源出岡里拉麻爾山東北之木布鼐哈逹山東北麓南流曲曲二百數十里)
(經薩木品靈廟東有池水自東北來注之又南百餘里折西南百五十里又西九十里與敦楚河會又西)
(南八十餘里入金沙江)又東南九十里有水自東北來注之
(在布木匝喇巴西南)又東南有水自東北來注之(水源出八突馬)
(郭楚山西南流經東噶里河屯南桀逹瑪達拉北又西南滙為圓池又西南流南入金沙江)
又東南百數十里流入雲南麗江府西北邊界塔城
關之東(自巴楚渡東南流至此計六百餘里)又東南右受一小水又東
南經巨甸汛橋頭汛東右受小水二(一西北自魯甸北山東南流經)
(巨甸汛南東注之一自橋頭汛西南東流注之)又東南至石鼓汛北右受一
小水(水二源一出拉巴山東南流有一水自西南來會東流數十里又受南來一水東北流經石鼓)
(汛西北入金沙江正當江之曲處此汛以北金沙之東岸北岸及無量河皆蒙番境)始折而東
北流經阿喜汛北又東北經麗江府北境雪山之北
曰金沙江(自塔城關東南至石鼓二百數十里自石鼓東北至雪山又百餘里)始折而
東南八十里左受小水又南流經府東南境有無量
河北合里楚河諸水東自永北府來會(無量河上源曰多克楚河)
(亦曰多喀碩河源出陽頂文廟西北之沙里楚諾爾池東南流折而東北百七十里又東南數十里折西)
(南流三百餘里折東南流百餘里有里楚河自東北來會里楚河最遠源北出里母山東麓東流折而)
(南而東南二百餘里有沙魯齊山之水自西南來會又東流百里折而南九十里又折東流而東南二百)
(數十里至里塘城東南有二水北出博多拉逹巴罕一東南流一西南流凡數百里合而南又百餘里來)
(會又西南流四百里至密里拉岡地會無量河又東南七十里入雲南邊界經永寧土府西北之波羅西)
(南之大地凡二百里其西岸為蒙番界也又東南折而南有小水自西來會折東流而東南俗曰五郎河)
(有六河合為一水自東來會於永北府之北境六河在府東北境曰走馬河三源合西南流曰站河大松)
(河西北流來會曰清水河西流而北來會曰西卜河南流注之又西南入無量河也又西南流有觀音河)
(南自府城東合諸水繞城北流來會又西南入金沙江此水源流千數百里頗大)又南百里
一水東北自土順州來一水西北自鶴慶府來會(鶴慶)
(府水即鶴川亦曰漾共江源北出麗江府西北之玉龍山即雪山也南流經府城西折而東經城南有一)
(水北自雪山東麓南經城東來會折西南流經鶴慶府城東而南有一水西自城南來會東南流經落水)
(洞有二水自西南來注之又折東北至江邊村流入金沙江正對順州水口)又南流折而
西南又東南流有枯木河合諸水自西南來注之(枯木)
(河源出鄧川東境珥海之東北大山二水東北合流曰清水河至坪得村北有白牙河西北自白牙厰來)
(會又東流有高閒河自南來會又東北流入金沙江)又東經賓川州北境陶營
巡司前有三道河自西北合來注之(三道河源一曰程海在土順州)
(東南境海腰鋪之西長四十里闊二十里水南流有南北水東北來與東之大冲河来會而西流與合又西)
(流合一小水又南於廵司之東南入金沙江曰三道河)稍東有荅旦河南自州
城來注之(荅旦河上源曰綠溪河出賓川州南境山兩水北流合而東北經州城西又北經蔡)
(官營西北有雞足山水自西南來會雞足山即九曲巖也又北至片角西有一水自東來會又北有一水)
(自西來會經荅旦東北入金沙江)又東流折而東南經姚安府北境
有一泡江西南自雲南縣來注之(一泡江源出雲南縣西北梁王山東)
(南流經縣城北又東南數十里折東北流二百餘里有你甸河西南自賓川州東南境合數水東北流至)
(人投關南來會又北流六十里有白鹽井水東南自大姚縣西北境來會又折西北流經鐵鎻營西又折)
(東北流入金沙江城此水於梁王山南流處又分一𣲖經雲南縣西而南為河底江之上源)又東
經大姚縣北境有小水二皆自南來注之又東北經
苴却營北山有大羅河自北合永北土府東南境諸
水東南流注之(大羅河出永北府東境山東南流有一水自西南來會東北流百里有沘那河)
(自西北合四小水曰沘那河東南流來會又東南流入金沙此水東北岸即四川界)又東三十
里鴉龍江自北來會南岸雲南界北岸四川會川衛
界也
鴉龍江即古若水一名瀘水又名打冲河源出西番裏
塘城西北九百里之匝巴顔喀喇山東南流曰咱楚
必喇(西十八度九分極三十四度三分其山西北自金沙北岸黃河源南岸之阿拉巴顔喀喇嶺東)
(為咱佛洛巴顔喀喇嶺又東南此山高大東麓水南流數十里折而東而東南流二百餘里有一水自西)
(來會亦出此山之南阜實南源也又東南有一水自東北來會番人呼為匝齊其哈納必喇亦曰齊齊爾)
(哈納河也此山西北去河源僅一度五分其西北即薩喀勒拉克山其正北即咱普通古察哈蘇拖羅海)
(山自此而東千餘里山北水皆入黃河山南水皆入此江)又南流百里一小水自
西山來注之(自此而東南凡西南岸山相連西南流者俱入金沙江東北流者俱入此江)
又曲曲東南百餘里有二水自北來注之(其東水曰瑪木齊其)
(拉哈納必喇水頗大)又東流八十里有水自南山中三池東北
流注之(水在朗朗普格山之西南其山脉西北自鴉龍江源南行曲曲而東南七百餘里當巴里)
(楚河折向西南之東岸山中一水東北流滙為拉木楚池廣五十餘里東北流出為囊必池廣六十里西)
(北流出為噶拉木池廣五十餘里兩旁皆山東北流百里有一水自西南來會又東北數十里入鴉龍江)
又東有小水自北來注之又東南流有水自西南來
注之又東南有水自西北來注之(水出巴顔圖呼瑪逹巴罕之西重山)
(中東南流二百餘里來注之)又東南有水自南來注之又東南百
數十里有一水自西北來注之(水出巴顔圖呼瑪嶺之東山南流折而東)
(南曲曲行三百餘里來注之)又東南至巴顔喀喇巴林之南(山西南百)
(餘里)折而南流又東南百餘里有二水自西南合而來
會又東流百餘里土人名為匝楚齊其拉哈納必拉
折東南流至瑪木巴顔哈喇山之西南地有一水自
北合諸水來會(水曰瑪木齊齊爾哈納河一源出山東南流百數十里有兩源水西南流)
(合自東北來會又東南流百數十里有彌納格楚必喇自東北來會又西南流七十里入鴉龍江)又
南稍東百五十里有謝楚河自東北來會(謝楚河出年尼莽起)
(山南流曲曲三百里折西南流百餘里入鴉龍江)折西南流四十里有鄂伊
楚爾古河自西來會(鄂伊楚爾古河亦曰敖楚里必喇源出澤塞岡嶺之北大山南)
(流曲曲西南流二百餘里折東流二十里有尼雅克楚河自東北來會又曲曲東南流三百餘里折東北)
(流八十里入鴉龍江)又東南流百六十里有水東北自噶察格
拉嶺來會(噶察格拉嶺甚高水南流折西南二百里與東南來一水會又西南百里入鴉龍)
折西南流百七十里有水自西北來注之又南流八
十里至瑪拉木岡嶺之東北地折東南流百餘里又
折西南流七十餘里至濟渡處(曰巴拉瑪實蘇多歡亦曰必爾瑪諸蘇穆)
(渡即喀木諸番人東往打箭爐販茶路也渡在打箭爐邊外西二百七里)又西南百里曰
鴉龍江南入四川占對界有小水自東北來注之南
經安撫司西而南(自此而南江之東岸為四川邊界江之西岸為番地)有三小
水自東北來注之又南有霸涖河自東北合諸水來
注之(水出打箭爐西南境山西南流合南北數小水經占對東南境西南流注之)又南經
喇滚司西有水自東來注之又西南流折而東南有
二水合自東來注之又南有二水俱自東北來注之
又東南(西十五度四分極二十八度自源至此已徑一千八百里自占對至此南北徑五百里)
有打冲河自西來會折而東流鹽井河亦自西南來
會俗俱名打冲河(打冲河有四源南源出雲南永寧土府南境山東北流曰開基河行)
(百里折而北流經申母山西麓有一水自西南來會又北至府城東南又有一水自西南來會曰三坌河)
(北經城東而北有一水西自無量河東岸高山來會東北流經烏角寺東南入四川鹽井衛西北界甲母)
(山之北東數十里有水西北自番界來又有瀘枯湖水自西南來並會又東數十里入鴉龍江瀘枯湖)
(如曲項葫蘆在永寧土府東南境甲母山之東尾廣二十五里迤而東北經川界甲母山之南左所山之)
(東中有三洲東北曲曲流百餘里入打冲河一打冲河即古瀘水其北即西番界番人名黑惠江名納)
(夷江既入鴉龍又名鴉龍江為打冲河也東鹽井河源出鹽井衛南境山之龍塘西北流折而北六十)
(餘里至衛西南有二小水東北自衛東山合經衛南西流來會又西流百三十里會南來一水折西北流)
(有水自雲南浪渠土州界合三水來會又北八十里有水自東來會又東北流百餘里入鴉龍江浪渠)
(土州東南二水合流曰麥架河西北流經州西境而北合三小水又西北流曰㙀開河有小水自西來會)
(東北入四川界數十里有别列河西自永寧南界東流來會又東北有一水自西來會又東北數十里與)
(東來之鹽井河會)自鹽井衛西北界折而東流曰三渡水又
東有二水自北合而東南流注之又東有瓦尾山水
自東北來注之折東南流經建昌府西南境右受小
水二左受小水二(東流至此二百餘里)始折正南流三百餘里
左受一小水右受五水(曰左所河自鹽井衛東東南流注之曰得石河亦東南流)
(注之曰淑崖河自衛南山東南流注之此水稍長曰那噶河西自雲南界山東流注之曰紅果河亦自界)
(山東南流注之)又東南有安寧河北自寧番衛經建昌合諸
水南流來會(安寧河三源北源出寧番衛北山南流合三水曰瓦那河又南合西北來一水)
(南經衛東而南其西源自衛西南來會始西源三水一東南流一東流一東北流約二百里合曰小村)
(河東北流折而東經衛南與北源會又南經三家營東冕山營西至松林西北有東南源水自東來會)
(東源二水一西南流一西北流百里餘合西流經冕山營東南有小相嶺水自北來注之又西南流曰瀘)
(沽至松林北與二源會又南流曰安寧河右受一小水又南經禮州所西有熱水河自東北來會又南經建)
(昌西境有水自東北來經府城南合南來之熱水塘北來之城西水而西來會又折東流復南流經河西)
(所東禄馬站西又南有高橋河合三水自東北來注之又南經德昌所東南有苦馬河自西南來注之折)
(向東南流一小水自北來注之又東南有落腰河自東北來注之又折西南流有梁山河東北自阿泥來)
(注之又西南至公母營西北有水自東來注之又西南經會川衛西北有一碗水東自分水嶺來注之又)
(西南經迷易所東又西南與打冲河會此水南流八百里自大渡河以南越嶲河以西諸山之水並會)
打冲河既會安寧河折西南流經烏喇猓渠南金沙
江自西南來會(會處在會川衛西百十里南岸雲南大姚縣東北界也)
此江源遠不及金沙流盛相似亦大江一源也
金沙江既會鴉龍水勢甚盛又東南流百餘里(東北岸四川會)
(川界西南岸雲南大姚界)有大姚河自西南來注之(大姚河出姚安府南境山)
(北流經府城東而北西北流至光禄鄉有小水自西來注之亦曰螳螂川折東北流有小關口水自東南)
(來會又東北至大姚縣南有蛟龍江自西北山經城西來會又東北流百七十里有一水自西來會又東)
(北八十里折東南流入金沙江)又東南數十里有黎溪水自北來注
之(水出會川衛西南山經黎溪站口西南流注之)又折南流經姜驛西南折
而東流經和曲州西北之巡司北有龍川江西南自
鎮南州楚雄府定遠廣通合諸水來注之(龍川江出鎮南州西)
(北山二源合東南流經州城南又東南至吕合西有紫甸河二源合自東北來會又東南有一水自西南)
(來會東南經楚雄府城北而東有青龍河南自南安州西南來經府城東而北注之折東北流至腰站北)
(一水自東南來注之折北流至琅井東南有定遠縣西北水自西來會又東北經廣通縣北有水南自縣)
(城西來注之又東北九十里有水西自山中來會又北流經元謀縣西境又北有水自縣城北西北流注)
(之又北數十里有水合兩澗自西南來注之亦曰西溪河又北至龍街子西北折東北流入金沙江)又
東經武定府北境之白馬口南岸有和曲州水自西
南來北岸有會川衛水自北來並會(大環州水出南境大麥地西北)
(流折而東北合東南來一水東北流百餘里經州城東有暮連水自東來會折而東北數十里至白馬口)
(入金沙江合會川衛水出衛北分水嶺兩源一南流一西南流而南經衛東又曲曲南流合西北來一)
(水又南有東安河東北自魯魁山姜州堡來注之又南流入金沙江)又東北經獅子厰
南府境及禄勸州境之北灑馬基(南岸雲南界北岸四川界)又東
北有普渡河南自雲南府治昆明縣之滇池滙呈貢
晉寧昆陽諸水北流會安寧富民及武定禄勸諸水
來會(滇池在雲南府南西南折而西安經自府城西迤東南至呈貢縣晉寧州北)
(又西南至昆陽州東北斜長百二十餘里東西廣三四十里不等其上源即府城東二河源出東北嵩明)
(州接界之山二水合南流又分為二俱南流經城東而南注滇池又一源在府西境山中東南流入池在)
(碧雞關北三十里關之南即太華山當池西岸滇池即古黑水亦曰昆明池也呈貢縣北有水西南流經)
(板橋驛西又南折而西受北來一小水又西南入池池經縣城西稍南又有二小水自東來合注之池又)
(西南經晉寧州北而西有一水自西南山北流經城西而北注之池又西南經昆陽州東北有小水自南)
(來經城東而北注之池於州東折而北經六街子東始西北流出一河至安寧州東南有一水自西南經)
(三泊廢縣南又東北流來會又北經州城東又北經太華山西又北循西岸山麓曲折稍東經富民縣城)
(東南又東北百里至禄勸州東南境有烏龍江合掌鳩河自西來會烏龍江即武定府西南水掌鳩河即)
(府北境白馬口東山所出南流經上撒甸南杉松營東而南經州城之東者也又北曲曲曰普渡河行二)
(百餘里入金沙江正武定府東北與四川東川府接界處)金沙江既會滇池水東
北入四川東川府界經雪山北有玉虹河西北自苦
竹壩來注之(水出會理州西北山合數水)又東數十里折而北流
八十里有會通河西北自會理州城合諸水來注之
(水兩源出州北山南流百五十里其西北一水東南來會又東南流八十里至州北有蘆那山水自西南)
(來會經城而東南流四十里有一水自東北來會於梁山之麓又東南七十餘里入金沙江)又北
折而東流有小江自南來注之(小江源出雲南尋甸州西南之清水海形)
(如懸瓠周二十餘里東北流經州西境百里至空山西有小水自東來會又東北入東川府南界經凉水)
(塘西北折西北流經阿汪東又西北有滄溪自南來花溝自西南來俱會滄溪南出尋甸西北界山北流)
(經花溝邨東花溝出南山北經玉龍村東者也三水既合經必古壩西又西北流受西南來一水又折北)
(流經府西北境有小水自則補汛西流來會西北入金沙江江亦折而西北流也)又折西北
流四十餘里折東北流六十里有以禮河東南自東
川府城來注之(以禮河源出府南境有池泉西北流折而東北有反補地南北二水自東)
(南來會曰以濯河北流又有洛泥河自東來會折而北流經府南境而北經城西又北百餘里入金沙江)
又東北五十餘里折西北流百餘里有牛欄江自東
南合雲南貴州界上諸水來入之(牛欄江上源即雲南尋甸州南之車)
(洪江也車洪江源出雲南府東北之嵩明州有數水西南有四源西一源西北一源東北一源或經州城)
(東或經城西至東南境河口合而東流折東北百餘里至尋甸州東南有一水西自城南來會又東北有)
(龍潭河東南自曲靖府馬龍州合一水來會又東北百餘里至霑益州北界有沙河水西自東川界東流)
(注之又東北為兩省界百餘里折而西北入東川界又北經者海汛東江邊塘西又北有水自東來注自)
(此東岸為貴州界百餘里有水自東來注之又北至烏蒙土府南境曰牛欄江西北流有小水自東北來)
(注之又有頭道河西南自東川東北之墨土溪合數水來會又西曲曲數十里至索橋南受一小水又西)
(北百五十里入金沙江合出貴州界者南曰瓦擦河出威寧州西南境兩水西流入沙河又有松樹河)
(西北流入沙河北曰烏蒙箐河自府西北境二水合西流入沙河以下為牛欄江)又北三百
餘里左右受數小水經烏蒙西北境馬湖府西南境
(西十三度四分極二十八度三分)折東北流二百七十里至蠻夷司
南有馬湖水自西北來注之(馬湖西自黎州山東南流八十里有水自西南)
(來會曰黃鐘溪東北流百里有二水自西北合而東南流來會又東北百餘里曰芭蕉溪折東南流至中)
(都西南有水自北來注之又東南七十里至蠻夷司北有水自北來注之又南經司東南入金沙江在府)
(西八十里)折東南流三十里經平彛司南有大鹿溪自西
南合二水來注之又東流六十里經泥溪司南又東
至府城南有三渡水自南來注之又稍東北流北岸
受小水二(俱府東水)南岸受小水一又東至安邊鋪南有
横江西南自烏蒙土府合諸水來會(横江源出烏蒙土府東南龍洞)
(山下之大湖西南迤延五十餘里西流折而北有二水自西南合而來會又北滙為一湖經府西南又西)
(北流有梁山水自西來會折東北流百餘里又北流曰撒油河經雪山東百餘里有一水自西南來一水)
(合二溪自東南來曰各魁河並會又北流數十里有會通溪自西來會又折東北流經筠連縣高縣西境)
(曰大文溪有小文溪自西來會又東北經慶符縣西境始曰横江又東北九十里至安邊鋪南北入金沙)
(江此水源流曲折行五百餘里亦曰石門江)叙州府治宜賓縣西南境也
又東北八十餘里經府城南又東北岷江自西北來
會(西十一度八分極二十八度七分)會口在城東數里其南有來復
渡水自西南來注之(來復渡水上源曰宋江有六溪皆出南大山流至平寨而合東)
(北流經高縣城東折西流而北有羊落溝黑桃灣二水自西南來東北流經筠縣城西北又東北流至高)
(縣城西北來會又西北曲曲經慶符縣城南而西而北又東北曲曲百五十里入江正對岷江口)
按金沙自㹈石發源東北流折而東南又西南折
而東南至麗江府界已四千二百餘里自雪山北
折而南經鶴慶東又南折而東經永北南姚安北
又折而南而東北經會川南武定北東川西又折
而北至馬湖南又折而東北至叙州府城東與岷
江會又二千五百餘里源遠流長所受大水數十
小水無數雖灘多石險舟楫難行其為大江上源
無疑也
水道提綱卷八
