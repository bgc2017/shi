水道提綱卷十二
原任禮部侍郎齊召南撰
入江巨川二(洞庭湖所滙資水)(澧水)(沅水)(湘水)
藪澤莫大於洞庭自黔江以東五嶺自始安萌渚都
龐騎田以北羣流悉滙源流遠者可名不止於漸无
辰叙酉資足當九江之目其最巨能合百川南曰湘
西南曰沅西北曰澧實洞庭上源也澧較沅湘稍遜
今以江支津先會入湖叙首澧水
澧水源有二南源出桑植縣境又有三源出縣西北
界者曰綠水河自竒峯關前東南流合西來白岩一
水東南流經縣城南其南源合數水來會南源曰
上洞河出永順府治西北境大山東北流至上洞司
南田谷凹北有官壩河合田谷河自南來會又東北
經謝家塔北下洞司南有下洞河自西來會又東北
至桑植縣城南會綠水河又東北經舊村寨北其北
源來會北源曰兩家源河出太平鎮舊建城北山
南流(此水及綠水河源西北之山即施南府東南境之車岡河諸水皆會為北河西涪江者)曲
曲經縣東境南與綠水上洞會折東南流有安福溪
自東北來會于南分山之北又東南至安福縣城西
北有王家坪水合三小溪自東來注之折南流經城
西而南八十里折西南流經茅岡司西又南有眉虎
溪南自永順東北境來注之又東經大庸所北有龍
瓜溪西南自龍瓜關合五溪河來注之稍東南經崇
山北南北各受一小水又東經永定縣城南南岸即
天門山也又東受北來一水又東北有天堂寺前水
自東北來注之自此曰陵江河東流受西南來一大
溪北來一小溪又東北流南北受二小水北至慈利
縣城西數里其北源之九溪河自西北合諸水來會
(自源至此曲折行七百餘里)北源九谿河出施南府東境宣恩
縣東鄉鎮之東北山曰鶯觜荒又東曰白蠟荒(其山西北)
(水皆入清江者二荒之北即四川巫山縣界)三水合東南流經平山寨南
有茅角洞水自東北合溪坪河西流來會又西南流
經容美司南有小水自東來注之稍西有水西北自
兩河口來會折東南流有水自西來會曰平溪東南
流至飛沙口南有霧江自北來注之(霧江出長樂縣西南境之栗子)
(坪南山兩源合西南流伏大山下西至白水洞流出有水西北自桃山來會曰桃子口經霧江村西又南)
(有燕子坪自北來會又南流至飛沙口入平溪)又東南有爐扇溪自西來注
之大線溪自北來注之又東南百餘里至九谿衛西
安福縣之東境也南受小水四(曰冷水溪曰響夾溪曰輸嬴溪曰索水溪)
(皆西自大山東流來注之)北受小水二(曰和豹溪曰張馬溪皆自北山南流來注之)又
南有茶溪自西南來注之(茶溪西南出道堂寺之北東北流經岩門南南北俱)
(合一水又東北經胡家坪東南又北有瀉牛坡水自西來會又東流南受官塘橋水又東流至衛西南入)
(平溪)折東流有任石溪舒堰溪自北來各注之又東南
受北來之通津舖水俗曰九溪河又東南與陵江河
會(此水行五百里)陵江河既會九溪河於慈利縣西北東
流經城北又東北流受南來之零溪鬼邦溪又東北
受西北來二水(高橋之北)又東經花山埠北會西北來之
鐵水河經石門縣城南(鐵水河出長樂縣西南境石梁司栗子坪之南山兩水東)
(南流合西南來一水東流經沙泥塘北又東至添坪所西折而南流有一水自西來會又東南受東北來)
(之一水又東南受西北來一水受北來一水又東南經石門西境南會陵江河此水行三百餘里)有
九渡溪合瓦溪自南來注之(正當石門縣之南)又東北經銅
山北有雙溪自北來注之又北而東經新安市東南
有刻木山水自北來會於合口又東經高橋南又東
經澧州城南新渡之北又東分為二𣲖一東北流
受西北來之楊潭河又東經津市北折而南而東有
後河即涔河自西北來注之又東大江支津北自江
陵西南岸之虎渡口南流合三岡湖諸水自公安縣
來會(古江直從虎渡口東南會澧水又東會洞庭湖後以徙流存虎渡口支津南經公安東北境之)
(孱陵驛東又南曰陳張湖又南曰蕉藤湖又南有支津東北通白蓮湖又南當公安東南有三岡湖諸水)
(來會又西南有牛浪湖合二溪水自西來會又東南曰烏汛湖其西即澧州東北界之順林驛也又南經)
(涔河舖東又東南與澧水之東北𣲖會來三岡湖在松滋縣東南其上源曰楊子溪自西北入湖曰竺)
(圓溪自西來入湖曰裕家河自西南來入湖湖周百餘里東有三洲曰湖中洲王家洲鐵觜洲故以名湖)
(北有高庒西南有塌庒亦岡也自東南流出有桂湖水自東來會又東通公安北之均湖又西經公安西)
(境有裴家河合二溪自西東流百餘里來注之又南有界溪河自西東流二百里來注之又東南經縣城)
(南而縣北均湖亦南流經城東來會又東南與大江支津會也)澧水東北𣲖既會公
安河湖水又西南至王家觜與東南𣲖支流會一
東南流有道溪河西南來注之(道溪河出石門南境東北流經州南境新)
(渡東南入澧水)又東流分一支通東北𣲖其一南經嘉山舖
西關山之東又分一支東南流至田湖一支南為七
里湖又南至滙口有白湖南湖諸水自西南來會又
東南分為數汊至安鄉縣西北之西台瓦羣流畢合
有從河西南自常德府治武陵縣北境來注之(從河)
(三源一出武陵西北山東流經府城東北七里舖之南折東北流一曰善橋河又出其西北東南流一曰)
(自生橋河又出其西北陽山亦東南流合而東北百數十里至馬家洲南分為數𣲖北會澧水攴津又東)
(北至安鄉縣西南為江西湖北承竹湖之委經安鄉城南而東也)又南經安鄉城西
折經其南又東分為二𣲖一𣲖南流又東南入洞庭
湖(湖口正北水口東南正對湖中之雞子團山)一𣲖東北流數十里至新
堰驛南白蓮湖水自北南流來會(白蓮湖在公安東北即江支津之東)
(𣲖所通者也南流西合王茂湖水又南合東一湖水又南至安鄉東北之新堰驛南會澧水此湖自北)
(而南流經石首西境至安鄉凡二百五十餘里)又東南於華容之西南境入
洞庭湖(水口正對湖中明山在南口之北七十里餘自慈利至入湖四百餘里源流共千一百)
(里至澧州亦名蘭江入九溪河即漊水亦名後江)
沅水數源曰鎮陽江亦名洪江亦曰潕水出貴州平
越府東北之黃平州南金鳳山北流(源在金鳳北麓石頭堡東南兩)
(水合流亦曰兩坌江西八度七分極二十六度七分)三十餘里經州城東又北
折東流而東北至舊興隆衛南有一水自西來會又
北經飛雲洞東有一水自西北來會(飛雲岩在舊興隆衛東當驛路)
(其水自西北山來經其北亦一源也)東經楊柳營南又東北經施秉縣
南又東北至沙坪舖南有三水自北合來會(西水出施秉縣)
(西境山東流經偏橋驛南又東經縣城北又東至沙坪舖南會沅水北水出縣北境山南流至舖西南會)
(沅水東北水兩源出鎮遠府西北山西南流合至舖東南會沅水)始名鎮陽江折東
南流北受一小水又東北流一水自北來注之(即鎮遠府)
(城西河也)又東經鎮遠府城南鎮遠縣城北(府縣城南北隔水相望為)
(湖南入黔滇孔道)又東北流南受一小水(水自鎮遠縣城東東北流注之)又
東北經思州府南境(水南即鎮遠縣東北之焦溪塘也)之清溪縣清
浪驛南(城西有山)又東北南受一小水又北有思州河合
數水西北自思州府來會(思州河亦曰平溪亦曰異溪上源出鎮遠府西北界)
(大山曰路頼河東流數十里合南北二水經鐵厰南山之南東北曲曲百里至思州府西北境有鐵厰東)
(北水東南流來會此水以西水即入白岩河經石阡府北注烏江者也又東南流八十餘里經府城北又)
(東合北來一水又南合西來經城南一水又南至中陽坪之北入沅水)又東北至玉屏
縣平溪驛西南一小水自東南來注之又北經城西
又東北至大魚塘北有戶溪江合數水北自黃道司
來注之(戶溪江亦曰黃道溪源出思州府北境山東流九十里折東南五十里至司西南折東流)
(有一水東北自銅鼔塘西南流合一水來會東經司南東入沅水)折東南流入湖南
沅州府治芷江縣西南界之晃州驛南又東經波州
舖南又東折而北流至便水驛西有小水自西北來
注之折東北流至明山南折東南經府城南有楊溪
西南自冷水舖來注之又東北至巴洲西受西來一
小水又東經羅舊驛南又東北至漁水灣東南有一
水東北自懷化驛合兩溪來注之折南流至竹站西
南又折西南流經桐木北西南百餘里經黔陽縣城
北稍西之牛角舖南清水江西南自貴州平越都勻
東北流合諸水及靖州之渠河來會(黔陽縣城之西鎮陽江自東北)
(來經城之北而會西來之清水江俱南折經城南東流也)清水江實沅水之上源
較黃平尤遠其源有二北曰平越府西北之猪梁江
南曰都勻府西南之馬尾河猪梁江出平越府西
北大山東南曲曲流百餘里至府南境有一水西南
自貴定縣東南山東北流經黃絲驛合數小水來會
(兩源合東北流至府西南境黃絲驛東受西北來二水又東北至府南十餘里會猪梁江)稍北府
城水自西來會正當城南東北流府城東水又來會
(府城水本一水出西北山東南流至府西北五十里分為二𣲖一南流稍東經城西折東經西南會猪梁)
(於城南一東流折而東南經城東北又東南來會)又東北卡龍河西北自牛
場來會(牛場在府北界其東北大山北麓水即甕安之乾溪河北入烏江者也南麓兩水西南流)
(經場東南會西來一水折東南流百餘里會猪梁江此河源與猪梁江源之山東西相去五十里其北二)
(里即遵義府南之烏江也古稱沅水出故且蘭必指猪梁卡龍)又東麻哈江西南自
州來會(麻哈州西水有三源一西出貴定縣東南之樂平司兩溪至司東合而東流至州西南一)
(出州西南者東北流一出州南者西北流俱會北流經州西又北合東來一水又北而東北至楊老驛北)
(又北至林老寨西北入猪梁江)又東北流折而東經清平縣北境之
大風洞北又東經香爐山北重安驛南亦曰重安江
(重安司北即金鳳山山北即鎮陽江之源若猪梁江至此巳流三百餘里矣)稍東馬尾河
自西南來會(猪梁江源西九度四分極二十六度八分)馬尾河出都勻府
西南境山(在邦水司西南九十里山中本名板河亦曰邦水河)東北流(西九度三分極)
(二十六度二分)經府西南境折東南流有一水自西南經大
河舖來會又東有龍潭河自北合三水南流經府城
西而東南來會(龍潭河在都勻府西北山東南流至府北十餘里有一水自北山來一水)
(自東北來一水自東南來並會南流經府城西折東南流入馬尾河)又東南經楊安汛
南又東南至吴家司東南折而北流(自大河舖東至吴家司百餘里)
(自吴家司以北水東岸為生苗界)經岩坦寨平定司東凡百二十里
折而東北經瓮城南(瓮城南岸為生苗界)又東北經凱里營北
(營即清平縣東南境)又東折而西北經臻洞司西翁壩營東又
北至重安司東南猪梁江自西來會(馬尾河自源至此曲折行四百)
(餘里)二水既合曰清水江東流經岩門司南又東至
平召寨北入生苗界(寨之南即苗界)又東南百餘里至黎平
府西北鎮遠府東南界之清江廳東流有烏下江南
自古州司西南合生苗中諸水來會又東稍北九十
里東北流有卭水西北自鎮遠縣來有潭溪南自黎
平府來並會(卭水亦曰德明河出鎮遠縣東南二溪合東南流有長忌河自西南來會又東)
(經卭水司南又東南有一水自東北合二溪來會折南流數十里又東南流受北一小水又東南經南洞)
(西又東南百里至毛坪之南入清水江潭溪二源一出黎平府西山曰少寨河東北流經八舟司南亦曰)
(八舟河又東經府北境一源出府西南東北流經府城西北與八舟河會又東經老潭司北又東北經新)
(化所西曰新化江又北經銅鼔衛西又北至明耳司之西北入清水江水口正與卭水對)又東北
至毛坪東入坌處汛界又東北至天柱縣東南之遠
口西北有水西自縣城來會(天柱縣直銀水出西界卭水司之東大山東流)
(曰等溪折東北流經直銀村西北又東北折南流至縣北分流夾城左右有一水西自幕頭堡至縣西來)
(會又東稍南流至遠口北入清水江)又北至江東司西又北折東北流
至大口西北有渠河南自靖州南合永從通道二縣
水北流來會(渠河兩源西南源出貴州黎平之南永從縣西東流經縣城南折北流經其東)
(又北折東流受南來一水又東北流經長春堡東至五開衛東南中朝所之南曰六冲江又折東南流曰)
(潘老河又折東北流至洪州司西北入湖南中右所界又東北經中中所東又東北至播揚司東曰播揚)
(河又北有雙溪司西水南自金坑山來會又北稍東至通道縣城西南其東南一源來會東南一源又有)
(二水一南出通道南與廣西界山東北曲曲百里一東南出長安堡西南與廣西界山北流將百里至臨)
(口司西合而西北至江口南又西北至縣城西南與永從水合北流經城西而北有平茶所水自西來會)
(折東流經城北又東折北流經石家驛東又北折而東經東北經州城東南又北經其東北又北至土溪)
(堡東又北曲曲經會同縣城西而北有洒溪自東來合北一水經城北來會又西北流有一水自西南合)
(歐陽村西樓村二溪來會又北流有水東南自伍招館來注之又北至大口西北入清水江此水行四)
(百餘里其東南源即郎水)清水江於大口合渠河又東至竹灘浦
西折而北又東流至黔陽縣西之牛角舖南田溪舖
北鎮陽江自東北來會東南流經縣西南而東也(清江)
(水會鎮陽江處西七度極二十七度二分自源至此巳千一百餘里)沅江自黔陽城
南東經洪江司南有竹舟江即巫水南自綏寧縣合
城步縣諸水來會(竹舟江出城步縣東南百餘里山兩水合北流經小平寨西又北有)
(闌牛寨水東自花山來會又西北流有水自東北來會曰清溪又西經縣城南又西稍南折西北流有京)
(凉橋水土橋水白竹山水自東合來注之又西北經關陜舖西黃石舖北折西南流經綏寕縣城北有硤)
(河南自城西來會硤河出城步縣西南界長平寨西山北流有一水自東來會經硤河村北又西北流經)
(舖頭寨東又北折西北流經黃桑坪西又北經縣城西又北與清溪會焉東北流至竹舟村西曰竹舟江)
(有長溪沙溪自西南來分注之又東北受東南來一水又西北流有龍寳溪自西南來注之又北經若水)
(司東又北至洪江口之東北入沅)又東北經安江司北又東北受南
來一水又東北經銅灣南又東北受東南一水又北
流受西南來一水又北稍西至辰谿縣東南之大江
口西有雙龍江即溆水東自溆浦縣來注之(雙龍江二源南)
(源曰龍潭河出龍潭司南山西北流六十里合東南來一水又西北曲曲百餘里至溆浦縣南境與東源)
(會有東源曰龍灣河出畬刀界北西北流有一溪自東北來會又西流數十里折西北流八十里與龍潭)
(河會又北流至縣城東南有四都河自東北山西南流百餘里合北來之三都河南經縣城東而南會焉)
(雙龍河經城南而西六十里為小江口又西三十里為大江口與沅江會)又西數十里折
而北而西經辰谿縣城南有麻陽河西自銅仁府合
諸水來注之(麻陽河數源最遠者出貴州銅仁府西北界曰順溪其山北水即朗溪司水西)
(入烏江者也順溪兩源合而南流有一水自西來會經岩門東提溪司西有一水自東北來會又南折而)
(東經江口汛南有省溪自東北來會又東北流有凱洪溪自南來會又東北折東流而東南有小江自北)
(山東南流百餘里合東一水經府城西北而南來會又東經府城南又東稍北經黃蜡關南施溪司北受)
(西南來一水東入湖南麻陽縣界又東八十里至縣西折而南有小江河自西南來會又東南經縣城南)
(折而北經城東又北復折東南流數十里又東北流百餘里經濫泥村南又東北折而東南南受中和舖)
(水又東北南受山塘水又北至辰谿縣城西南入沅冮此水當即古辰水)又北流數十
里折東北流經浦市東又北有舒溪自東來注之(即船)
(溪驛南水也)又北至瀘溪縣城東南有武溪即㵲溪西自
乾州城合諸水來注之(武溪數源名稱不一其最遠者出貴州銅仁府北界印江)
(縣東南界烏羅司南山西麓水即清水江入烏江營者也此水源東南流又折而東北經龍頭營太平)
(北共百餘里東入湖南界經乾州衛西境曰木葉潭溪有泡水溪自北來會又東有得勝營水合二溪自)
(西南來會又北至衛城南冇灣溪自西北來會又東北流北受一小水又東流有鎮溪所水合三溪自北)
(來注之又東有舟溪自北喜鵲營來會又東南經河溪塘北有烏巢江自西南來會水勢始盛烏巢江)
(出與貴州界之鳳凰營南北二源合而東經營南東北流折而南經鎮竿鎮北又東折東北流百三十里)
(至河溪塘東與武溪會又東南受小能大能二溪水圠受潭溪二水又東北受仲溪水南受冼溪二水又)
(東經瀘溪武南東入沅江流此水與綏寕之行舟江及麻陽河皆源行四百餘里)又北經城
東又北折東南流受南來之土橋水又東北流麻溪
自東南來注之俗曰辰河實沅江也又東北受東南
來一水又北有藍溪自辰州府治沅陵縣東南境西
流曲曲經新安塘南而西來注之又北至府城西南
有北河即酉水西北自四川酉陽州合諸水南經府
城西來會(北河數源西南源出四川酉陽州西南與貴州烏江界之平茶司西溪東北流而合)
(經司北又東北數十里俗曰嘉塘河有一水自南來注之又東南其南流來會南源出湖南貴州三省交)
(界之邑梅司二水北合于司之北北流折而西北百餘里合西南來一水北經石即司東亦曰石郎河又)
(北與西南源會又東流有眉子河合容溪西北自州之東南來注之東入湖南永順府西界曰北河有後)
(溪河西北自酉陽州北界合二水東南流百六十里來會亦一源也又東折東北流數十里折而東流經)
(大剌司南又東經小江口北有小江自西南來會又東經保靖縣城北又東稍北有世溪河自西北合四)
(水東南流二百餘里來注之又東受南來關山河水又東有靈溪東北自永順府城之北山東合榔溪經)
(城南合白水溪西南流合剌濟溪來會又東南受麥子溪水經王村南東受一水又東南流有溶溪自東)
(來注之又南有明溪自東北來注之又南稍西至烏宿東南有酉溪西自喜鵲營之北山東南流百數十)
(里合南來一小水又合北來之蓮花池詩溪二水來會又東南經辰州府城西南入沅江即古之酉水也)
(府此水行五百餘里辰州三面臨水廻環如帶)又東經府城東南折而北
流十餘里折東北流經諸灘(有百曳高湧九磯凊浪等名皆險峻)數十
里折東流又東北有馬底河自南來東合來溪及清
捷河北流注之(馬底河在沅陵縣東南境馬底驛西東北流來溪自南來會又東北經楠)
(木塘北有清捷河自南來至界亭驛西合東南來之板橋溪西流來會北流數十里入沅冮)又東
稍北有大洑溪剪家溪自北來注之又東有渡河自
南合三渡水來注之(一渡水自東南來百餘里有二渡水自南三渡水自北合於辰)
(龍關之東東流來會經寕鄉舖西又西北流十餘里折而東北入沅江)又東小洑溪自
北來注之又東北流有新店溪自南合三水來注之
(一水在寕鄉舖一水在太平舖東一水在新店驛東皆自南北流合而東北入沅江)稍東有新
湘溪自北來注之又東南有楊溪自南來注之又東
經鄭家驛北有小溪自西南合沉渡溪北流注之其
東岸為桃源洞(小溪出南山中西北流八十里折東北流經楊溪灣東羯羊塘北又東經)
(鄭家驛南又東有沉渡溪自東南來會其東岸即桃源洞又北入沅江)又東稍北受東
南來一水又東經白馬渡東北經桃源縣城東南又
東北有延溪西自縣西境來注之又東北有白洋河
合漆家河自西北來注之分為二𣲖東北至陬市南
復合有一水自西北來注之東流經常德府治武陵
縣西南境河洑山南又東經府南折東南流有德山
港水自南來注之又東分為二𣲖一東北流又分二
支俱東南流一南流至滄港塘北折東北流會前二
支津經龍陽縣城北又東會前一支津曲曲東北入
洞庭湖(在常德府正東八十里西四度七分極二十九度自黔陽縣二江合處至此又千二百)
(里共前實二千三百餘里古所謂辰酉叙无漸五水俱為所并惟漸水未明耳此水合鎮遠平越都勻)
(黎平思州銅仁沅州辰州永順常德十府及靖州之水所受小水無數)
湘水源出廣西桂林興安縣南之海陽山(西五度九分極二十五度)
(三分)兩源合北流有桃花源水自東來會又北曰海陽
江受西南一小水經鳴玉洞東麓折東北流數十里
至縣東南左右俱受一小水遂北為分湘灕灑其
北抱縣城之東折而西經城北而西南至桂林府城
者灕水也湘水則分為二北流三十里復合東北
流有龍蟠山水南自九龍岩之隂合數小水北流稍
西來會又東北經光華舖東有六洞山水西北自湖
南城步縣東南之大猴寨黃水岩來會(興安縣北之越城嶺即古)
(始安嶺亦曰始安嶠五嶺最西者其水下流入灕)又東受南之界牌山水又
東北有咸水自西北來注之(水口在竒石山之北岸)又東北有
小水合自北來注之俗至此曰湘江又東北至全州
城西南有楊子江西南自石塘塔板田村合二水來
注之其北有羅江合數水自西北來其南有灌水亦
曰灌江南合十數水自灌陽縣來並會湘流始盛(羅江)
(出州西北與湖南新寕縣界之覆釡山南流合二溪又合東北之鈷鉧潭水東南流數十里有鍾樂水自)
(西來會又東有一水自北來會又東南數十里受北來二小水折而南流數十里至州城西南入湘江)
(灌水源出興安縣東南境曰龍川水南流有西北源來會又南合市溪水折而東流數十里至白竹舖西)
(南有一水自西南合二水東南流九十里折而北流來會又東北經舖東而北會西北來之九龍岩陽水)
(東經黃牛寨南又東受南一小水折而北有吴川水自東南來注之又北有鍾水自東來注之又北經灌)
(陽縣城東又北折而東受南來之麒麟山水又北有沙羅江合二水自西來注之又東北受東來之永安)
(關水又北受西南來一水又東北受東來之白水又西北流至全州城南稍西與湘江會此水源流曲折)
(四百餘里水勢與湘江同)又東經城南東北流俗曰合江經銀石
白雨飛山西麓又北有黃沙河自西來注之又東北
至三角司東有洮水西自文山東流合二小水來注
之又東北入湖南界經東安縣東南境之淥埠市南
水口村北(西五度一分強極二十六度二分)又東有右江自北來西
合縣南清溪水東南流注之(右江出東安縣北境大山東南流百里至右江)
(舖東又南有清溪自縣西北山東南流經城南而東北合西來一水于白牙舖南又東稍南與右江會又)
(東南至大江口西石期市之北入湘江)又東南至龍塘舖北折東北流
至永州府治零陵縣西北之湘口村有瀟水南自道
州合永明江華寕遠三縣諸水曰泥江北流經府城
西而北來會(泥江即古瀟水出九疑山朱明峯北流與沲水之出石城娥皇二峯砯水之出)
(女英峯舜源水合今泥江源在寕遠縣南境九疑山者有回西水自南界山西流三十里經九疑司南又)
(北折而東流又東北受東南來一水又東北六十里至縣城南折而西流有分水坳南水西南流九十里)
(至白馬舖西而南受東南來一水又西南經縣西南合焉又西至把截村北有石城峯北水自白草嶺東)
(北流經盂塘東至把截南又西北與回西水會即古沲水也又西北至道州東北之青口有水西自州來)
(會南州南之水出江華縣南者源稍遠縣南白芒嶺而有冬冷山開山壕界東北有白石關皆與廣東)
(接境即古之萌渚嶺也南即連山横水東即連州天堂嶺分界南北州西南之水出永明縣南亦遠縣)
(西南與廣西富川界之龍虎關古調清溪猺山即古都龍嶺其西南水皆入桂江者也江華水出縣東)
(南境大馬營南山西南流經大橋及長平寨東又南受西北來之麻江水又南有平冲水西南自連山縣)
(界山東北流合白石關水來會折西北流經錦田所南至土塘寨東折向北流有老梅營水自北來會又)
(北經白芷營東又西北至縣東南有梅花村水自西南來會又北經城東又北數十里至道州南境之曲)
(溪口有永明縣水自西南來會永明縣水即古遨水源出廣西富川縣北境之平山川也東北流至龍虎)
(關北入界又東北經鎮峽關冷水舖南又北經馬蹄營西又東北至縣城南有小水自西北來會又東北)
(有十里至道州南與江華水會北二水既會東北流營水西自永安關來會又東經州城東南又東)
(北有濓溪西自安定山東北合宜水來會即出州西界之舂陵山者也又東北總名泥江至青口之北寕)
(遠縣水自東南來會又北流百七十里折東北曲曲流數十里至永州府治零陵縣東南境折向西流三)
(十里折向南流五十里又折西北流受南來一水至府城西南有永水西自永山東北流注之北經城西)
(又北二十里至湘口入湘江湘江得此水始盛大故稱瀟湘也平山川西南流者下入桂江)湘水
既會瀟水於零陵北北流百餘里至祁陽縣西境之
黃羊舖南有盧洪江自西北來注之(盧洪江出東安縣北境山東南)
(流經洪盧司南又東南至黃羊舖之西南東入湘江)折向東南流經哲周灘北
又東受東南來一溪水又東稍南經縣城南又東折
向北流有騰雲嶺水合西北一溪自北來注之又北
折而東南流經古洲北至白水司北又南流至歸陽
司南又折東北流百里至粮船埠南又東折南至常
寧北境之白坊舖北又東北流至松柏舖東有水南
自常寧縣合二溪來注之(一水出常寕縣西南境之塔山東北流百餘里經縣)
(城西北又東稍北至金塘舖北有一水自南來會一水出南境三口山東北流經彌勒舖西又東北有一)
(水自西南來會又東合南來一水又北流經縣東境至金塘舖東北西流會前一水又東北流入湘)又
東北有舂陵水合巋水南自藍山嘉禾新田桂陽州
北流來會巋水即舜水也(巋水源自藍山縣西南界九疑山之杞林峯東北流)
(過三分石至寕溪所南即廣東界也又東北經縣城南又東北依山至古城南有毛俊堡水自東南界西)
(北流來會又東北流九十里經嘉禾縣城南東北至石口東舂陵水自西來會舂陵水源出新田縣西北)
(與寕遠界之舂陵山俗曰烏江源也東南流數十里經縣城西南又東有一水自東北經城東來會又東)
(南經張富村白面司南又東至石口與巋水會大二水既合北流七十里至柏家渡西折東北流經山)
(下又東北經桂楊州西北境至斗下渡又東北百里至野落灘又北百里至白沙市東折西北流數十里)
(又北經白馬渡西衝頭市陽隔州東又東北與湘水合即常寕縣東北界也此水源流長六百數十里)
又北流經衡州府治衡陽縣東南境折西北流至東
江北折正北流經府城東稍北有烝水自西南經城
北來會曰烝口(烝水數源遠者出衡陽縣西南界之大雲山東流過石灣浦南東北流百)
(餘里至隂陂市南有西來之雷公寨水北來之烝水合而東南流來會又東流八十里過府城西北又東)
(北至烝口入湘江)稍北有郴江南自耒陽東南合桂東桂陽
興寕郴州永興諸水來會曰耒口耒水即郴江也(郴水)
(與耒水合總名耒水其上源最遠者桂東縣之桂水也桂水源出桂東縣西北之小桂山東南流經縣)
(城西南又東南有漚江一源出縣北屏水山南流一源出東境三都村西流合而來會曰增口又南稍西)
(經三峯山泥湖山有一水自西北來會又南受東來新坑水又南受西來石磨嶺水又南數十里折而西)
(流至梅洋橋受北一小水又西經田庒南又西有西水北自縣西境山南流經西水橋百數十里來會經)
(桂陽縣北境銀嶺之北又西至豊溪村南冇耒水自東南來會耒水出桂陽縣南山其南水皆入廣東)
(者耒水二源皆在山北一東流一西流合而西北流會二小水經縣城西又西北有廊江西南自白岩來)
(會自此而西北俱稱耒水矣又西北有文明村東水南自廣東界鎮安司北流曲曲折東北經百丈嶺西)
(而北來注之又西北經滁口司南又西北經興寕縣南境有資興冮合東北來之西板橋水西自城東來)
(之坪石水南流來會又西北受南來之雷溪又西受南來之鴉溪又西北有烏石江自西南來注之又西)
(北至郴州東北之郴江口郴江自南來會廣郴江出州南境之黃岑山北流其南即章水流入東界者)
(也郴水出北麓北流百餘里經州城東南受西來一小水又北經城東又東北受西南來一水又東北與)
(耒水會以下總曰郴江江又北折而東北流數十里至永興縣東南境有廖東自七寳山牛頭嶺西南)
(流百餘里經石壁村南來會又西北冇注江東北自乾溪來會又西北經永興縣城西又北稍西有黑山)
(口水南自郴州西南境之黃坌嶺東北曲曲流二百餘里來會即古白豹水也又北經郴州灘東又北經)
(上堡市東又北至耒陽縣之西南折而東北流經縣城東而北稍西北又折正北流經新鎮市西又西北)
(經衡陽縣東南境百餘里至府東之泉溪市西又西北受南來一小水又西北與湘江會此水源流曲)
(折七百餘里田郴水所出之黃岑嶺即古騎嶺為五嶺第二)湘水又北至插木市
東折東北流至衡山縣南境(數十里自南而北曲曲流皆繞南岳支峯之麓)
有洣水合攸水東南自酃縣茶陵州攸縣及安仁小
江西北流來會曰茶陵口(洣水源出酃縣南與桂東縣界烟竹堡南山曰米泉)
(北流數十里經黃那潭又西北七十里左右各受一小水北經斜瀨渡又北有雲秋水西南自竹坑猺山)
(東北流百數十里來會又北有水西自順風嶺來會曰洣江凡酃縣西南北境水皆注之又折東北流至)
(縣北境之可口有沔渡河東南自縣東南界山北流經縣東百餘里而西北來會洣江又西北流百里折)
(而北流數十里至茶陵州南境折而東北經州東南有沙坡河合二溪自東南來注之又北經城東有岩)
(溝河合二溪東南自和尚庒來注之折西北流有㳻江東自高龍司來注之又西經城北稍西有背江東)
(自江西界之皇雩山九路沖有浦江東北自太和山西流合而來會又西至把集舖北受南來一水又西)
(稍北至黃石舖北受西南來一水又北稍西六十里至攸縣之東南境攸水自東北來會背江即古茶)
(水出與江西永新縣界之景陽山其東南即皇雩山九路冲村也西流百餘里與北來之浦江合又西南)
(會洣江水攸水源出江西界之瀘瀟山其東水即安福之瀘河東南至吉安府入豫章江者也攸水自)
(山西麓西南流會柴嶺水又西南有水頭村東西二溪合而西北流來會又西南流有斷江橋東西二溪)
(自南來合而來會又西南有溪自南來注之又西至新市舖東折而南流七十餘里至縣東北又西南流)
(會洣江於縣之東南二水合西流經縣城南又西百里至草市北稍西有小江南自安仁縣來會小江)
(二源一南出尺灘北流百三十里至安平司東東源來會東源出酃縣西北界之尖山舖山西流曲曲經)
(太平橦橋二舖之北亦百餘里至仙口舖南與南源會西北流受東北來自大石嶺一水又西北經青路)
(北安仁縣城南又西北有一水南自觀音閣合同塘小臂二溪北流來會又北流曲曲百五十里至草市)
(西北會洣江攸水之攸水洣江自草市西北流百五十里至衡山縣南茶陵口入湘江洣水源流自)
(南而北而西北行六百餘里)湘水又北流至衡山縣城東南有水
西北自衡山來注之(南岳在縣西綿亘數百里西四度極二十七度三分水自南麓)
(會諸溪澗東南流經南岳司北又東過師姑橋又東南經縣城西南烏石舖之北又東入湘江)又北
經城東東北經石橋舖東有水自西來注之(水亦西出南岳)
(東麓)又東北曲曲二百里經淥口市西有淥江合泗汾
河東自醴陵縣會江西苹鄉諸水來注之(渌水源有二東源出)
(袁州府西苹鄉縣東北境大山二澗一西南流一東南流合而南所謂苹川也稍西南有小水自東來會)
(曰新江折西南流經縣城東南又西南至湘東舖南有馬跡嶺水北流合二溪自東南來會又西受北來)
(之五金山水又西流曰湘東江又西北流入湖南界插嶺關南又西北北源來會北源出瀏陽縣東南)
(與江西萬載縣界之鐵山南二澗合經王家橋西流經聞家市北又西南流至渠城司北吴甲市東又西)
(南受北來之路口橋水又東南流經金剛渡東又南受東來一水又南曲曲經明瀾舖東又南折西南流)
(百餘里與東源會曰雙江口二水既合曰淥江西流經醴陵縣城南又西北流折而西至鐵河口之北泗)
(汾河自東南來會入泗汾河源出江西苹鄉縣西南境之婆婆岩西流湖南界西北流數十里折北流)
(有丹陵橋水自西南來會又西北至船灣東北流數十里至泗汾舖東北折西流數十里又西北流至鐵)
(河口東北會淥江入既會泗汾河又西流八十里至淥口市北西湘此水行四百餘里)湘水
又北流至湘潭縣東南之渚洲舖折而西稍北流有
茶園水自南來會又西北至下攝司南飛羊舖北有
涓水自西南山東北流百餘里來注之又北有漣水
西自湘鄉縣合諸溪東流經城南來注之(漣水數源西南源出)
(寳慶東北境之大龍山北阜東北流又曲曲而北二百餘里受西北來一水折東北流至關王廟西南其)
(西源水出新化縣北境山中東流經桂子岩南獨山北又東折東南流有伏溪口二水自北合而南來會)
(又東南至關王廟南與西南源會源流亦二百餘里又東南數十里至潭市南有豐溪南自黃龍山北流)
(折而西北經永豐橋東凡二百餘里來會又東南至大江口南有水南自山中北流百數十里來會又南)
(折東北流數十里有小水自南來又有豆溪河東北自縣北之夏隂燒磚二橋西南流來會又東流有花)
(橋水南自衡岳北麓經望岳山而北來會又東經湘鄉縣城東南又東稍北有官步河自西北來注之又)
(東北受北來二水又東經玉杔舖嬴湖舖南受北來一水稍北至薑奢市南又東流經湘潭縣城南入湘)
(江諸此水自寳慶東北衡岳以北水皆會源流五百餘里)湘水於湘潭城東南
北流又東北受東南一水折北而西又北流經廻龍
舖西又北經下託舖西受西南來一水又北至長沙
府治善化縣西南自岳麓山來注之(岳麓南去衡山三百里隔於湘)
(潭一水實不相連)又東北經府城西南有水東自城南來注
之北經城西(西三度七分極二十八度二分)又北稍東有瀏陽河東
自瀏陽縣來注之曰瀏口(瀏陽河出縣東界二源一曰大溪自大圍山西南曲)
(曲二百里一曰小溪在大溪源之東南山亦於西南合北一小水西經鐵山之北亦二百餘里會而西流)
(至縣城東南受北來城東一水又西經城南受南來有一水又西稍北受北來城西北之水過百子橋又西)
(焦溪東北自焦嶺西南流合數水來注之又西經永安市南又西過百家山北又西北流經丁家舖楊林)
(舖南又西北至長沙府城北十里入湘江)稍北有黃泥江自東北來注之
(黃泥江出平江縣南界長田市山西南流經黃泥界又西南有社港水自東來會又西南九十里有瀏陽)
(北境二溪合而西南流來會又西折而西北曰勞刀河又西南數十里流入湘江其水口在瀏口稍北)
湘水折西北流有水西南自岳麓來注之(此岳麓西水東北流)
(經驚馬橋而北者也)又西北有建港溪自西南來注之(建港溪出建港)
(橋南山東北流百五十里入湘江此水源隔山即湘潭豆溪源也)有清水合二溪自
東來注之(一溪自山西流八十里一溪自腰站東山西南曲曲流六十餘里合而西流經橋頭)
(舖又西入湘江)又北有圍河合玉堂諸水西南自寕鄉縣來
注之(圍河數源出寕鄉縣西與安化縣界之十泉風大山及南曬榖石二水東流合而東經黃枋舖)
(南有芭蕉嶺二水皆北流來會又東經長橋南曰圍河又東稍北至玉堂舖東南有玉堂河自西北來會)
(又東至石土南受南來一水又東至縣南有譚家橋水自西南來注之折而北流經縣城東又北受西來)
(一水又東北受西來青化衡龍二舖北之水又東數十里入湘江)又北資江西自益
陽縣合西南武岡新寕寳慶邵陽新化安化諸水來
會曰喬口資水即都梁水源出武岡州西南有楓
門嶺水東南流高坪南山水東北流合而東經山口
南又東有一水南自水東舖來會(資源及此水隔山之水皆南至城步)
(縣西入竹舟江者也)又東經浪石北至西筵橋受南來一水又
東稍北經州城南又東北流至赤溪橋有龍溪自東
南合二水來會(龍溪出州南境東北流有二水又出其東南北流而合折西北流會龍溪)
(又西北至赤溪橋入澬)北經石羊橋西折東北流經斗溪荆竹
西北有蓼溪西自蓼溪司東流來會又東北經西橋
五里排西又北有水西自硤石司合二溪東流二百
餘里來會又東北經龍潭舖西又東北受北來一水
折東南流經紫陽司南又東南曲曲而東曰紫陽江
經寳慶府治邵陽縣西南境有羅江即古夫夷水南
自新寧縣合諸溪來會水勢始盛(羅江源出新寧縣江南與廣西界之羅)
(岩北流數十里有長木山水自西南來會又有縣西一水合北一水自北來會折東北流經縣城南又東)
(北有大雲山水自南來會於黃龍塘北又北流折而東至油溪橋北有香溪南自大龍山北流來會又東)
(至木山舖北楊田舖南有楊家山水南自廣西界之三山舖來會又受東來一水又北流至田堂寺西)(界)
(折東北曲曲流百五十里會資水此水源流數百里與資水等)既會羅江又東北
經楓林舖南又東經府城北有邵水南自城東來會
(邵水即花橋及洪橋官橋三水也花橋水出南境思舖之西南山其隔山水即盧洪河源也此水北流東)
(北過小花橋西又北數十里經谷洲舖西又北至府東南有官橋水東南自獅子山北流經南市東又西)
(北會北來之洪橋水折西南流經官橋舖北又西流至府東南與花橋水會二水既合北流經府東而北)
(入資水十資水自東入邵陽北境流數十里有五三灘既合邵水又有四十八灘)又東折而
北流百里至申家塘西又北折而西流七十里有潮
水合田心水自西南來注之折北流有連溪東北自
石柱寨西南流至蔣家壩來會又西北流數十里經
新化縣城東北又西北至牛婆壩北有洋溪合思豐
溪女溪自西南來會(洋溪出新化縣西南境大山一源東流一源出望雲山東北流)
(合而東北數十里至三姓口有女溪南自龍源山來會又北有思豐溪西自鐵山來會又東北至牛婆壩)
(西北入資水)又西北數十里有油溪自東北獨山來注之
又西北數十里至蘇溪司東折東北流百八十里受
西北來一水經安化縣西境又東北二百餘里至縣
東北境有敷溪河合二水自西南來注之(敷溪河出安化縣西)
(南之黃柏山東北流曰石城溪一出縣南境之桂子岩北流曰大木溪至縣城南合而東北流經縣東北)
(境山中百餘里入資水)又東經益陽縣西境曰資江有四里河
西南自安化東南境山來注之(此水源在清塘舖之南其隔山南水即伏)
(溪口水南經湘鄕者)又東受南來三小水(曰占溪曰桃花溪曰誌溪俱自西南山東)
(北流注之)又東至益陽縣南分為二𣲖一東北至城東南
折而東一東流受西南來之七里溪又東二十里至
小江口復合東流又分為二𣲖一東北流十餘里又
分二支正北一支經王家村瓦口磯又北分數汊一
汊東至湘隂縣林子口黃花洲之北入湘江一汊北
折而西經沅陵縣南之瓦陽塘東折北流經縣城東
又分二汊一東北流入洞庭湖一西北流數里又分
二汊一北流於縣正北境白沙塘之東長坡入湖(口東)
(南去前汊口四十里)一西南流至兔子哨折而北至李家蓬西
入湖(口東去前口長陂約六十里正當沅陵西北)自王家村東南一支曰
青草港東南二十里與一支東流者合為資水正𣲖
又東南有關龍河合西北仙清二水自西南來會(關龍)
(河源在衡龍舖北)俗曰玉堂江又東流至喬口與湘江會(此水)
(源流約千七百里其入湘之口有二於喬口入湘者其東流正𣲖於相隂縣北入湘者其支津也其支𣲖)
(西北至沅陵縣境入湖之口有三又支津之支津也)湘水既會資水於喬口
東北流至湘隂縣西南境有支津西通資水之支津
者二稍北有哀江東自東南境合數水來注之過城
西黃花洲又北有資水支津西南自林子口來會又
東流折而東北有汨水東南自平江縣合諸水來至
汨羅山分流而西注之曰汨羅口(汨水即平江縣東與江西界之黃洞)
(嶺西南流經寕陽村南又西南經長夀司北又南有一水自東來會又西南經義口北又南有一水南自)
(連雲山來會西流經銅坪及圍灣之南有一水東南自盧洞西至&KR0632;石橋江口合西一溪東北流來會又)
(北經横槎東又西北至縣東北境折西南流經城東南及西三面又西北流至楊梅江有昌水河自北來)
(會又西流數十里稍北分為二𣲖西南流復合又西南至新市北折西北流至歸義驛西北有一水自東)
(北伏井驛之東南來會又西北分為二支一支西流稍北於山麓西入湘一支北流數十里西北入湘曰)
(屈潭亦曰汨羅口)湘水至磊山洲分為二𣲖又北復合入湖
曰湘口正對湖中之石录山(西三度七分極二十九度湘水自源至此行)
(二千餘里會桂林永州寳慶衡州長沙五府道郴武岡桂陽諸州水為洞庭上源)
洞庭湖東南隅曰青草湖自湘口磊山之東北有河塘
湖數十里相通正西對湖中之石录山又北數十里
有昌磯洲(洲在石彔山之北去東岸十餘里長數十里西北稍闊形如鯽魚)又北經
鹿角司西岳州府治巴陵縣之南稍西境也又北稍
東有新墻河自東來注之(新墻河上源曰土城河出通城縣西北境龍角山西)
(南流有箬姑山水合土門司水自東南來會又西南會東來之龍窖山水又西南經新墻市北又西北流)
(受東北來青岡驛前有一水又西北入湖此水口西南對常德之沅口徑三百里)自水口而
北數十里為府南水口之雞窩山湖中為扁舟山近
岸(此水口即府城南湖西接徐家嶺者也)又北經府城西正對湖中之
君山(府城西門即岳陽樓)又東北流出至府東北之七里坡北
與大江會(湖與江會南岸為臨湘縣西南之城陵司北岸為荆府監利縣東南之白螺司)湖
自湘口而西數十里折而西南百餘里至沅江縣東
北境之資江攴津一水口(自水口北稍東至北岸墨山舖徑二百餘里)又
西稍北四十里至長坡口又西折而南六十餘里至
李家蓬口(沅江縣西北境以上三口皆資水支津)又西折而南數十里
有河港溪南自益陽縣西境之迎風舖北流注之又
西四十里有一水南自龍潭橋來注之又西折而北
經龍陽縣東南境有五洋港水自西來注之口正東
對李家蓬八十里曰天心湖(五洋港上源出龍陽縣西南之金牛山東北流)
(合西北來一水折東流經縣南境又東有小塘溪自南來會又東經游汛塘南又東入湖)又西北
九十里至常德府東南之沅水口(口在正西與東南湘江口徑二百餘)
(里)又西北四十里折而北而東北而東百六十里至
澧州安鄉縣東南之澧水西口(口南對長坡口徑百五十里)又北
五十里為澧水支津東北口(此水口東對岳州徑百六十餘里)口南
有明山鳳山雞子團山與東北之君山東南之石彔
山遥相望湖水又北數十里至華容縣南有華容河
首北受大江南流經縣東而西南來會(又縣西有場西湖東北受)
(九湖水西南經縣西境又南曰白泥湖每雨漲亦南入洞庭)又東三十里折而南
二十餘里又折東北經禹山東麓八十里至層山南
麓於墨山舖前折而東南五十里又東過圍湖之南數
十里又東南至岳州府之西北遂東北會大江也(自圍)
(湖之東南數十里湖與大江隔一線地而未相合)湖曰青草曰赤沙實一水
周圍八九百里為海内藪澤之冠
水道提綱卷十二
