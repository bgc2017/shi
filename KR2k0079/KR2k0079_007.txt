水道提綱卷七
原任禮部侍郎齊召南撰
淮水
淮水出河南南陽府桐栢縣西南桐栢山(山在縣西南九十里一名)
(大復山東南接湖廣德安府隨州界其南為太平嶺接連而東西接棗陽縣界大復胎簮皆桐栢之支峰也)
(有淮井)東南流(西三度三分強極三十二度二分)曲曲經湖廣隨州北
界之出山司又折而北依翠屏山麓經桐栢縣城東
始折東流曲曲一百九十里經信陽州北境又九十
里始出重山有明港河自西北來會(明港河出信陽州西北境之回)
(龍山東流經州北境至明港驛北折而東南流至山麓與淮水會)東經真陽縣南羅
山縣北有溮河西南自州城東北流來會(溮河出州西南界山)
(三源一出平喜關北流一出東南一出其西者並會北流數十里折而東經州城南又東北至五里店南)
(折而北流又東北至羅山西北境北流入淮)又東經息縣南有小黃河西
南自羅山縣城東北流合竹竿河來注之(小黃河出羅山縣西)
(南境武勝關之北靈山東北流百餘里經縣城東南又束流數十里竹竿河自南來會竹竿河出九里關)
(東操山北流百三十餘里經竹竿舖東又東北會小黃河東北流經濮公山西麓北入淮其口正對息縣)
息縣稍東水分二𣲖一東南流有光山縣北水自西
南來會折東北流與一𣲖之東北流折而東南者會
于光州西北分五十里復合也(光山水出縣西南山東北流經縣北又東)
(北至埠子口與淮水南𣲖合又東北與北𣲖合)又東北百三十里經固始縣
西北境汝水北自新蔡西北合舞陽西平上蔡遂平
確山汝寧諸水東南流來會(汝水見後)曰汝口其南即光
州南水西南合光山諸水東北流來會淮水勢大盛
即折東南流(光州水曰小潢河源出光山縣西南界山白沙關北三源北流數十里而合又)
(北數十里折東北流經縣城南有一水自東來注之又東北分為二𣲖經光州城南又東北復合有小水)
(曰白露河自西南來注之又東北有春河自南來注之又東北入淮其水口正北對汝口汝口之北即潁)
(州界)經老關巷南又折東北流有曲河西南自商城縣
來史河南自固始縣城合石漕河東俱會(曲河出商城縣西南)
(湖廣闕又界北流入境經黃蘗山東北百餘里經縣城西北東北經固始縣北又東北與史河俱入淮)
(史河出商城縣東南境松子關北山東北曲曲流二百餘里折西北流至固始縣東南有石槽河自南來)
(會石槽河出商城縣南境長嶺關東北流百餘里折而北至固始南會史河又北經縣城東又東北經大)
(山西麓又北百里與曲河俱入淮)曰三河尖又東北入江南界經潁
州南境南照鎮汝水支津自西來會(見後)乃東南流經
霍邱縣北潁上縣南有澧河自西南來注之(在霍邱西北)
又東南流有淠河南自霍山北流經六安州而北來
注之(淠河出霍山縣南潜山縣西北境山北流經天堂鎮西又北有一水自西南來會又北有曼水)
(河西自湖廣界山東北流經上土司南而東北合一水東來注之又北經霍山縣城西北又折東北流至)
(石埠口有一水自東南來注之又北流有桃圉河自西來注之又北有璧河自西北來注之曰兩河口又)
(北至蘇家埠西折而東北流經六安州城西北又東北出山北流經單家集東馬頭集西錢家集東又北)
(至霍邱縣東境有城河西南自下落山東北流來注之又有清河東南通芍坡水西北來注之又北入淮)
淮水折東北流經正陽關北壽州西境有沙河上承
伊陽汝州郟縣襄城之汝水登封禹州長葛許州臨
潁之潁水滎陽以東開封以西之賈魯河雙泊諸水
自西北來會曰潁口(潁水見後)又東北有淝河自西北來
會(見後渦河)又東北經壽州北有芍陂沿河水自東南來
注之(芍陂塘在壽州東南周數十里其西南支津西南流合清河西北入淠水其西北支津西北流)
(曰沿河經州城東北又西北經兩山入淮)又東北有水東南自廬州府北
來注之(水二源出六安州東南龍穴山一出大尖山皆東北流經官亭鎮西曲出山經廬州府西)
(北境二百餘里而合北流經伊家集東又北至北爐鎮南有清洛澗水東北自定遠來會又西北流百餘)
(里經兩山又西北入淮)又東北經懷遠縣城南有天河自南來
注之又東北有濄河自西北來注之(此濄河與前淝河由一水而分)
(二流也濄河出河南太康縣東南東流數十里一支南流二十餘里又分二支俱東南流七十里經鹿邑)
(縣南境又東南入江南界經亳州南境又分為二一東北至州東南之義門集西東會濄河北𣲖俗曰十)
(字河是也一東南流經太和縣北境又東南經潁州北境曰淝河又東南流經潁上縣北境至壽州西境)
(入淮一支自太康東流經柘城縣南境分為二𣲖南𣲖東南經鹿邑北折東北流北𣲖至柘城東南有舊)
(黃河起睢州西北東南流合西來州南一渠又東南折而南經歸德府西南境南經柘城東北又南來會)
(此濄河之上源也又東南與南一支復合而東經鹿邑東北境入江南界東流經亳州城北折東南流經)
(義門集南支有支津曰十字河自西南來會又東南流曰濄河至雉河嶴北有雉河自北來會又東南經)
(蒙城縣城北又東南經懷遠縣北又東南入淮雉河上源曰澮河見後)又東北有肥河
自西北來注之(肥河自宿州西境兩渠會東南流二百六十餘里入淮)又東至
長淮衛小蚌埠之南有龍子河自西南來注之(龍子河二)
(源出鳳陽西山中合北流入淮)折東北至衛城北折東南流經鳳陽
府城外北境稍東有濠水自南來注之(水出府城東南山北流經)
(府城東北山入淮)經臨淮縣城北又東北流至小溪口西折
而北經五河縣南境有南湖水自西北來注之又東
北至縣城南澮河水自西北來注之(澮河自河南永城縣西南境舊)
(鄼縣城西北之渾河集東南流舊經城西又東南至縣南境分為二派其南派西南流入江南界經亳州東)
(南境為雉河至雉河集入濄河又東南經蒙城北又東南至懷遠東入淮見前濄河下其一北派東流入)
(宿州西北境東南流經南平集北宿州南境又東南經固鎮驛南又東南有澥河自西來會澥河自宿州)
(南境東南為長湖又曲曲東南流岐為二派又東流復合東北流入澮河澮河又東南流至五河縣城西)
(南入淮)于城東南有沱河自北經城東來會(沱河自虹縣北境羊)
(城湖南流曲曲東南分為二𣲖夾縣城東西至南復合又南至五河縣北境東南為沱湖又至東南于城)
(東入淮)淮水東北分為二派一東北為天井湖南北五
十餘里其東南為二支渠曰潼河一東流至朱家庒
北與二渠復合又東北為女山湖至雙溝鎮西折而
南流有一水西南自上店鎮來注之又南六十餘里
有池河西南自定遠來注之(池河源出定遠縣西北喜羊山南流折東南經)
(縣城西南又東流百數十里至池河驛北折東北流經三界鎮北又東北有澗溪自東南來注之折西北)
(流百餘里入淮)淮水又折東流五十里(南岸迤東尚有小山)經盱眙縣
城北泗州城南北(淮水自五河縣以下廣闊同黃河至盱眙西北更闊十餘里為洪澤)
(湖首泗州宛在水中四面皆水盱眙與南北相望但隔一渠其西南及縣南東尚有小山耳)自泗
州東北為洪澤湖有老子山在湖口(當泗水之東近南岸)其西
北有睢河自碭山蕭縣宿州靈壁睢寕東南流注之
(湖自泗州之北迤東折而北有管公店前水東流注之又折而西北至鮑家集東又西北乃折而東而東)
(南為睢河口睢河自碭山縣南境東南流入河南永村城縣界東南經蕭縣西境曰龍溝河又東南有齊河)
(自東北來會齊村河出徐州府西北蕭縣北境黃河南岸大山兩源南流合西南流至蕭縣東南山下為)
(小湖又西南流東&KR2224;二泉水又西流合南一小水又西入睢河蕭縣之西南境也睢河又南流至徐溪口)
(有小水自西山來注之又東南經宿州北境有一水自西來注之又東南經靈壁縣北境又東南經虹縣)
(北境睢寕縣南境青陽驛南又東南百里入洪澤湖自睢口而東南五十餘里南與老子山相對湖南北)
(徑五十里自此而東北南北益廣遂至徑百六十餘里矣)自睢口東南折而西北
六七十里又折而東(其嘴正直睢寧東南東徑高家堰百七十里)而東北
經桃源縣南境有小水四自北來注之(自桃源南至南岸徑百三)
(十里)南自老子山南岸迤東北百五十餘里為高家堰
其北岸即清河縣南之御壩始為全湖之委北流至
清口黃河西自清河縣城南來會(東二度七分極三十三度六分)與
河合東北流東分支渠南為運道(運河䢴溝見後)東北經北江
浦淮安府山陽縣阜寕縣北境安東縣南境又東北經
北沙鎮北又東北至雲梯關入於海(東三度五分極三十四度強)
入淮巨川
南汝水源出遂平縣西南境之洪山龍陂兩源即泌陽
北界山也(汝水舊從舞陽縣北而南入西平界自元末於渦河堨斷其流使東歸潁于是西平)
(雲莊諸石二山之水明時亦塞今水道與古全異即名稱亦隨時不同所謂濯瀙澺汶溱滇亦難確鑿指)
(証但據時俗所見敘次源流耳)北源出華山扶予山南源出中陽山
(其山南之水皆流入泌)東流九十餘里至沙河店東南合東北
流六十餘里經遂平縣城南又東北五十里折東南流
經上蔡縣南境至汝寧府治汝陽縣北境有斗河自西
來注之又東折東南流經府城東北又東南有小沙
河西南自確山縣北來注之(小沙河出確山縣西境山東流經城北又東南)
(流折而東北經府南境入汝)又東南有吳寨河西南自確山縣西
南境來注之(吳寨河出泌陽縣東南境東流引天目山北東北流又曲折東經確山縣南境)
(山麓又東北經真陽縣北界府東南境入汝此水源長與南源北源相似)又東南數十里
折東流至新蔡縣之東南有洪河西北自西平上蔡
來會(洪河出舞陽縣東南界之筆尖山東北流百有餘里至西平縣城北折東南流經上蔡縣東北)
(折南流有朱里河西北自西平南境東南流經上蔡南境來注之又南經府治東北境又東南經新蔡縣)
(城東北又南入汝自元以前即汝水)又東流經固始縣西北境東入江
南潁州界支流南入淮(見前)其東流者經潁州之桃花
店南又東經方家集南又東至南照鎮與西南來三
河尖之淮水會
北汝水與潁水沙水合者今入淮處曰潁口而經
流概名沙河以地南北相次序從沙河始(合河南東南諸)
(水盡歸淮瀆汝潁為最巨賈魯河次之語云萬𣲖歸淮信巳)
沙河即古滍水俗曰沙水源出魯山縣西境之堯山(即伊)
(陽南界山曰没大嶺)東流合西南來之波水又東南經縣城南
又東有逹老河西北來注之(魯山在縣東北河自山西麓東南流入沙)東
經寳豐縣南境有小水自東北來注之(水自縣東南之香山西南)
(流入)又東南經葉縣北有昆水注之(縣北有昆陽關)又東南流
有輝河西自葉縣城南來東流注之又東經舞陽縣
東北境汝水西北自襄城來會又東南流至郾城縣
南曰大溵水其上流即故汝水也俗總稱為沙河有
濃河西自舞陽之北東流來會(濃河亦曰澧河首引舞陽西界魯山南界)
(裕州北境之三里河三里河水本南流入唐河者于山中分其支津東流出山經葉縣南境舞陽北境又東)
(至郾城南與沙河會共行二百八十里達按元人堨斷故汝使東歸潁水遏其南由舞陽以西平之路)
(致汝寧府所名之汝水全非古之出天息山者沙本入汝又得濃河自西南來會而東於是南北汝水遂)
(判然不相涉也)東經城東南又東稍北曲曲流經上蔡縣北
界東至商水縣西北潁水自北來會俗曰沙河口
汝水源出嵩縣西南境南陽府北界山兩源南源曰擂
鼓山東北流(西四度五分極三十三度九分)北源曰老君山東流(擂鼓)
(山西南水即南陽湍水之源也老君山西即杏花山又西即熊耳山伊水之源也)數十里合
而東北經嵩縣南境之伏牛山北即古天息山也(源至)
(此巳百餘里)又東北百餘里經伊陽縣城南又東北五十
里折而東南流經汝州城南又東南有一水自北來
注之又東南經寳豐縣北境郟縣南境又東南經襄
城縣城西南又東南八十里沙河西自葉縣來會(源至)
(此曲折巳六百里)又東南經舞陽東北境郾城縣城南會西
來之濃河又東北經上蔡縣北界東至商水縣西北
會北來之潁水(自會沙水以上皆仍古道)
潁水源出登封縣北中岳嵩山西南之少室山南流經
城西有二水自西南來會(一出玉寨山一出其南)折東南流山
中經密縣南境又東南經禹州城北又東南分為二
派一東北流經新鄭縣南界折而東南經長葛縣西
南又南經許州城東北又東南至臨潁縣東境其南
一支東南流曰石梁河經襄城縣東北界又東南經
許州城西南又東南經臨潁縣北境東南流與分支
復合凡二百三十里也又東南有渚河自西南來會
(渚河出汝州東北境山在登封東南禹州西北水東南流山中經州南又東南經襄城縣北境又東南經)
(臨潁縣西南又東南入潁水)又東流數十里折而南流於商水縣
西北會西來之汝水俗曰渚河口又東稍北至周家
口有滎陽東南諸水合為一河自北來會(中岳西三度四分極)
(三十四度七分)
滎陽水出縣南境諸山(山脉自鞏縣汜水南界相連一而東有無數小水北流合為)
(東北流經榮陽縣城東又北流十餘里折而東曰索河即古京索地東經河隂南境有京河西南自瓦確)
(泉来會又東經滎澤南有湏河南自山中數源合而來會折東南流經鄭州北有東京河西南自山中東北)
(流合一水来會水勢始漸盛矣)自汜水以東凡南岸諸山泉並無北
注大河者隔於河堤引流成渠自滎陽有索河北流
東折經河陰滎澤南境會南來之京河須河又東經鄭州北
會南來之東京河又東南會南來之磨河即古溱洧諸水今
總名小賈魯河又東南有欒河自南來會又東南經中牟縣城
北自此以下俗曰賈魯河又東南至開封府西南境
朱仙鎮之西(十餘里)折南流經通許縣西境尉氏縣東
境又南流折而東南至扶溝縣北之李家潭西南有
洧川縣雙泊河自西北來注之(雙泊河源出密縣南山東南流經禹州北)
(境東至新鄭縣城南稍東有黃水河西北自山中東南流經新鄭縣城東來會折而南流至長葛縣西北)
(境又東流經闕北又東經鄢陵縣北境又東南經扶溝縣城北東入賈魯河)又東南八十
里折而西南數十里又折而東經西華縣北而東又
南流九十里至周家口西南潁汝自西南來會
三水既會於商水縣北折東南流至陳州府南界分
為二派一支南流為項城北沈邱南之濄河一支東
南流為沈邱北之沙河濄河自商水東南境南流
有支渠西逹縣南境與西北來之汾河合其正流東
南經沈邱縣西北境汾河自西北來東南流經項城
縣城北而東會焉又東南經沈邱縣城西南又東南
入江南界經太和縣西境朝陽鎮沈邱集之南又東
南至潁州城北其北支自北來會沙河東南流至
沈邱北境槐枋店南折東北流經界首鎮税子舖南
磚橋集北舊縣集西又東南經縣城東南境至州北
境之茨河埠有茨河自北來會又東南與濄河會於
州城北又東折而南至八里垜西又東南經潁上
縣城北又東南至正陽關之東北淮水自西南來會
曰潁口(中度極三十三度州沙濄分流三百里復合實汝潁也俗于潁而下概曰沙河沙河濄)
(河之名彼此紛然以時俗稱呼相沿巳久也)
淮南運河
自淮以南引支渠因古邗溝南注大江以通漕舟者
運河為大運河西岸即寳應高郵二湖東岸洩水
為鹽運串場諸河北至鹽城阜寧南至通泰港汊縱
横今記其略
運河於清口黃淮交會之南分淮水一支東流出御示閘
折東北流分為二支以節水勢經清江浦前出龍王
閘折向南而東南流出板閘又南流經淮安府城西
稍南東岸有洩水子河口(子河東為澗河東至廟灣為射陽湖東入海見後)
又南流東岸有涇河閘(涇河東南至寶應東滙諸水為廣洋湖見後)又南
西岸為寶應湖北口有黃浦閘(西北去洪澤湖之高家堰僅六十里湖水)
(湖即南下寶應湖)東岸有支河以竹落壩捍之洩湖口水(支河)
(東南入廣洋湖見後)又東南流(西岸去寶應湖僅數里許)經寶應縣城西
有支河東入城(東入廣洋湖見後)又南流有支河東入廣洋
湖(見後)又南流西岸濱湖有朱馬灣閘支河口又南有
小九甸閘支河口又南有狼兒閘支河口即泥水鎮
也又南有越河閘支河口又南有永安閘有七里閘
俱有支河又南東岸為界首鎮又南西岸濱高郵湖東岸
有支河東出為三王溝(以上諸支河俱滙為廣洋湖北注澗河見後)又濱湖而
南經永安工西有二閘支河又南有頭閘支河(又東合注興化東北)
(又鹽城入海見後)又南經高郵州城西折而東經城西南稍與湖
隔(相去半里一里)東岸有支河口二(俱自州東合流東趨興化見後)又南為火燒
閘支河(以下河俱來滙為綠洋湖見後)又東南與湖連岸為露筋祠閘支
河口又南為稽家閘支河口其西邵伯湖也又東南至金
灣東岸有支河口四(俱東滙綠洋湖)經邵伯鎮西又南為三閘東
派為八字河(見後)又南至灣頭鎮西北有支河口又南為
夏家溝口(皆洩水東南為芒稻河南入江見後)稍折西南流經揚州府城
東折而西南於城南南流分為二派曰三坌河一南流
經頭閘又分支津東南經瓜洲城南入江其正派稍西
南經四閘南入江為運河口(南對江南之京口)一西南流數十
里有帶子溝北自陳公塘來注之又西南經儀真縣東
北為響水閘又南經城東為通濟閘稍南為羅口閘
經城南而西南入江(南對句容北境之炭渚驛又河口鎮當江近岸有北新洲清)
(口東二度六分極三十三度六分南口東二度八分極三十二度四分)運河南北三百
里
寳應高郵邵伯三湖相連實一巨澤即古三十六陂水
也北自黃浦閘南至三閘經寶應高郵運河岸西
長二百餘里在寳應西闊二三十里自泥水鎮南至
邵伯鎮東西闊六七十里狹處亦五十里西北自洪
澤湖堤岸以南&KR1474;渠野水悉以此湖為壑其經流所
注有石梁河西自天長縣來注之(口正當高郵西南邵伯湖正西也)
石梁河源出天長縣西界覆釡山東南流有汊澗河
自南來注之合東流經汊澗鎮又東經石梁鎮曰石
梁河又東經城北又東經城門鄉之東南入邵伯湖
運河以東洩水諸河其東北於雙洋港當尖港射陽湖
三口入海者曰澗河西南自山陽阜寧東南境寳應
西南東境之水悉會於鹽城北境也自射陽口以南
洩水入海之口有六曰野潮洋曰新洋港皆在鹽城
東北曰大圍口在其東南曰鬭龍港曰苦水洋曰天
開河頭皆在興化東境凡高郵南北支河東趨興化
北為大縱湖海&KR1474;河東為白塗車路梓新三河由此
注海(寶應水高郵北澗河三王&KR1474;俱滙為廣洋湖高郵南水俱滙為綠洋湖)至興化
以南水由高郵東南滙為綠洋湖者分流南入大江
自芒稻河口而東南上承鹽河之委曰秦塘港曰白
塔河曰泰州西南河曰泰興縣南河曰如臯縣南河曰
通州南河其江口有六支渠交錯其貫通北南者有
二西為阜寧東南境通澗河南為西塘河經鹽城西
境興化北境為大縱湖南夾縣東西復合而南至
泰州北又東南至泰興如皐水亦自東北來會入江
是也東為串埸河北自鹽城北境之上岡鎮南經新
興五佑諸場東南至蓼角觜之吕四餘東諸場是
也
水道提綱卷七
