水道提綱卷一
原任禮部侍郎齊召南撰
海
海為百川之滙自鴨綠江口西襟盛京南京師直隸
東南又南襟山東之北而東古所謂渤海也東為大
海經其東南又南襟江南浙江之東又南襟福建東
折而西經其南又西襟廣東之南凡兩京五布政司
地際海禹貢冀兖青徐揚五州漢志遼東遼西漁陽
廣陽渤海平原千乘齊郡北海東萊琅琊東海臨淮
廣陵會稽南海合浦十七郡國也共得巨川口九曰
鴨綠曰大遼曰天津曰大清河曰河淮曰大江曰浙
曰閩江曰粤江
盛京東南之鴨綠江口在九連城南其東為朝鮮國界
海口與山東登州之成山遙相望海自鴨綠口西
經鳳凰城秀巖城南有小水口五又西南經東高麗
城西高麗城南有小水口一又西南過官家山又西
南經古金州城東南有小水口六(自東高麗城東南至此海中洲島無)
(數)又西南為寧海縣之旅順城(地自古金州城西南至此横僅數十里東)
(南西三面懸居海中其山脈東北自長白山來西經盛京東南之北興京摩天嶺而西南相接千有餘)
(里至旅順入海海中洲大者曰北黃城曰南黃城曰小欽大欽二島其東曰鼉磯島又南曰廟島其南曰)
(長山島洲嶼落落如星羅碁布又南即山東登州府蓬萊縣也古稱渤海本大海之支港說者言禹時青)
(州踰渤海北兼營州之地其勢固自然也)旅順三面懸海南望蓬萊僅二
百五十里(南過海至北黃城島僅百餘里)西望天津千里海自旅
順城折而北經城西其西為鐵山島(又西為雙島)又北而
東為寧海縣西又北稍西為復州城有小水口三復
州城西南為長興島(島大數十里海中洲之巨者)又北而東為永
寧監城李官屯熊岳城蓋平縣之西有小水口三(熊岳)
(水口西有兔兒島蓋平縣西有連雲島皆小洲)又北有耀州河口又西北為
海城縣西南之大遼河口(自河以左為遼東以右為遼西漕運由此口入)海
自遼河口西北經右屯衛南有小水口二至衛南為
大凌河口又西經錦州府南為小凌河口又西稍南
經松山杏山東南塔山村東(東有小筆架大筆架二島)又西南經
連山雙橋二城寧遠州東南水口(口東南有桃花菊花二島菊花即明)
(所稱覺華島也)又西南經沙河所中後所高兒河前衛中前
所五城南有小水口五又西為山海關南(其西入直隸界海自)
(山海關之南東北至大遼河口六百里大遼河口南至旅順城六百餘里自旅順東北至鴨綠口八百餘)
(里)
直隸東北自山海關之南經山海衛南又西南經撫寧
縣東南有小水口四又西南經昌黎縣東南有小水
口二又西南經樂亭縣南之齊家庄為永平府之灤
河口又西有小水口又西經灤州南又西經順天豐
潤縣南之澗河庄南有小水口三又西經神堂韓沽
南寶坻縣東南境為薊運河口海折而南經武清
縣東南境為新河鎮東即天津直沽口也口曰大沽
有海神廟當天津府之東南(東北至山海關六百里南至山東界二百五十)
(里東南至山東之登州府八百餘里古黃河入海之口也)海自直沽南經靜海
縣東又南稍西為青縣東之濟溝小口又東南經鹽
山縣東北(其東南入山東海豐縣界)
山東地東北正東東南三面濱海海自武定府之海
豐縣東北有大沽口又東南經霑化縣濱州東北又
東南為利津縣東北之大清河口(俗曰牡蠣口東省巨川惟大清河)
又東南經蒲臺縣東北又東為青州府之博興縣樂
安縣東北即小清河口也又東南經壽光縣北萊州
府之濰縣東北昌邑縣北有小水口五濰水口其大
者(自小清河口而東為瀰河口為黑洋口為于河口為白狼河口又東為濰口俗曰淮河)又東
為北膠河口又東為海倉口又東北經萊州府治掖縣
北(北有海廟口其西曰芙蓉島)又北為三山口又東北經登州府
之招遠縣西北有界河口又東北有地懸入海中曰
㟂&KR1105;島又東北經黃縣北(有小水口西北曰桑島)又東北經登
州府治蓬萊縣城之西北而東(蓬萊閣在府西北北有廟島西北曰大小)
(黑山二島東曰長山島又北曰侯雞島高山島又北曰鼉磯島稍細又東北曰碗磯島稍大曰大欽小欽)
(南黃城北黃城四島北與旅順口隔海相望長山島之東曰沙門島小竹大竹二島皆在府東北灣子口)
(之北)又東南經福山縣北(有小水口)又東北地懸入海中曰
之罘島又東南經竒山所東北又東南經寧海州城
北(有小水口外島嶼無數可名者曰栲栳島曰大小崆峒養馬及莒四島曰櫳子島皆在之罘島東正)
(對州北之龍門港口若斷若連)又東經文登縣北之威海衛西
北東三面(西有戲山金山寨郝慶三港口衛東島嶼無數可名者曰雙島曰劉公島)
(曰衣島其南即長峰港口)又東南經夏崖所東曰朝陽口又
東經榮城縣城北(榮城即成山衛西北有鷄鳴島東北海驢島)成山地一
線(縱二十里横八十里)北東南三面懸居海中(三東六度八分極三十七度五分)
海自成山之東折而西南經山麓西至縣城南之
裡島口始折而南經龍池崖尋山所崖頭集東有港
口四(曰養魚池曰青魚灘曰倭島曰佳雞旺)又南為寧津所東北之桑
溝口又東北而南而西南經赤山寨東南(有鏌鎁島石島南有)
(王家島)又西南經靖海衛南(東南有馬家嘴朱家圈二口南為蘇門島)又西
折而北為文登縣南之望海口長會口又西為五里
島口(長會之西有姑嫂島五里島耳島琵琶島)又西經海陽縣之南(即海洋衛)
有小水口六(東曰窑頭口浪煖口南曰南泓口西泓口西曰琵琶口乳山口即大河口也海)
(洋三面懸海東有黃島腰島南有南泓疃棉花島青島)又西南經大嵩衛南有
港口二(東南草烏觜南徐家口)又西經萊陽縣南之大山所南
海渚曲入(經行村寨南中有香島馬公島其口曰魯家口何家口其東有古蘆土埠千里三島)
又西海渚曲入北為五龍河口又西經雄崖所東北
西三面(有李家口金家口齊口其東曰遲家口)又西南經即墨縣東之
坡子口東(東有蘆島水島青島田横島長牙島牛島馬龍島石島西南有女島)又西有
渚曲入曰巉村口又西南經鰲山衛東南(巉山三面懸海)
(鰲山衛亦然南有巉島及大管獅子小管小女四島自雄崖所黃龍庄坡子口及鰲山衛地實三面居海)
(中也)又南經即墨南境勞山東折而西經浮山所南又
折而北至縣西南之女姑口(勞山地東西南三面懸海南北八十里東西五)
(十里其東南有石門島車公島勞公島南有福島石島梅島浮山所西與靈山衛相對)自女姑
口西北經膠州東南之會海口麻灣口即南膠河口
也(北膠河北至昌邑東北之海倉口入北海而南膠河至此入海二河之源出州西北分水嶺以山險)
(相阻故運舟不能通)又西北經州城東南又南經靈山衛東有
小口(曰小河曰大河曰頭營子曰洋河曰淮子其東南曰古積洋即東海大洋也渚中小島曰隂島)
(曰黃島曰陳家島曰竹坌島近衛東南曰薛家劉家顧家三島唐島)又南為古鎮口夏
河所龍旺口東又南為諸城縣東南境夏河所之琅
琊臺三面懸海又西為窑頭董家安家三港口又西
南經日照縣東南石臼所南之夾倉口又南為濤濰
張濰嵐山三口又西南經安東衛西南之荻水口(其西)
(南入江南界成海西自海豐東至成山一千五百里東自山西南至安東衛九百里)
江南自荻水口西南經贛榆縣東有小水口四(曰柘柱曰潮河)
(曰興庄曰觜口觜口隔海有秦山頗高大)又南經海州城東有小水口五
(曰唐牛曰范家曰小河曰臨洪在州東南曰恬風口)州東隔海巨島即古鬱
洲也懸居海中(洲東有雲臺山有二水入海口西北有虚溝城西南有鳳凰城其北隔海)
(有鶯游山)海又南稍東經新壩板浦白河港三口又南
為鹽河入海俗稱曰淮河口又南稍東經安東縣東
北之雲梯關是為大河淮凟入海口也(自荻水口至此二百八十)
(里自此至大江口五百餘里口東三度五分極三十四度)海自河淮口之南稍
東經阜寧縣東有射陽出海三口(北曰雙洋港中曰當尖港南曰射陽)
(港)又南稍東經鹽城縣如臯縣東有六水口皆串場
鹽河洩水之港(曰野潮洋曰新洋港曰大閘港曰鬭龍港曰苦水洋曰天開河頭)又
南稍東經通州東境之蓼角觜南與崇明之北舊城
西南與太倉州北境相望是為大江入海口也(蓼角觜在)
(通州狼山之東百二十里至自此南至吳淞口二百二十里又二百餘里西南金山城口東四度八分)
(極三十二度)江口之南經太倉州鎮洋縣東北有七鴉楊
林新巖劉家四浦口隔海與崇明縣相望崇明即
東沙懸居海中縣城西與太倉南與吳淞江口相望
(地南北六七十里東西百二十餘里今城近南有舊城在西北又隔海相連北有東三沙東北有永豐沙)
(東南有裨沙南有新興沙實大江水口沙也)又南稍東經嘉定縣東羅
店鎮水口又東南為吳淞江口又南經寶山縣城東
北又南經上海縣東又南折而西經南滙縣南又西
南經松江府華亭縣東南奉賢縣南又西南經金山
縣城南(金山縣東南海中島嶼有勝山金山龜山盤山小洋大洋二山又東有馬跡山花鳥山畫)
(山驛絡相連近于南滙)又西經白沙灣江門營之南(又西入浙江界)
浙江自江門營西南經平湖縣東南有乍浦口(口東南有浦山)
又西南經海鹽縣東南稍西為澉浦口(東南與曹娥江口相望有白塔)
(山在海中)又西經海寧縣東南稍西為赭山與南岸之龕
山相對曰海門即浙江口也(浙口東北至吳淞口三百里東南至舟山四百)
(里十東四度極三度四分)南自蕭山縣東北之龕山(龕山北臨浙江)
(傍有小山懸居俗曰龞子門)又東稍南經紹興府治山隂縣北境
三江閘口又東南經上虞縣北瀝海所西北之曹娥
江口又東北經餘姚縣北境臨山衛滸山所北又東
北經慈谿縣北境觀海衛盛山之北始折而南稍東
經奄浦古窑淞浦三口(海中島嶼曰許山其南曰泥螺山蠏浦山其北曰西鶴山)
(東鶴山又東曰五齊山烈表山)又南經鎮海縣東招寶山麓(外即七里嶼)
又南曰蛟門即甬江口寧波府治鄞縣之水口也前
即三山大洋當口東北島嶼甚多最大者曰金塘山又
東南為舟山定海縣(蛟門東北隔海大洲南北長廣數十里近南曰虎蹲山曰大謝山)
(近北曰金塘山與烈表五齊兩山相接其東南即舟山也)舟山定海縣懸居海
中正西與蛟門西南與象山相望(地形如舟首向西北尾指東南縣城)
(近西南火燒門港與穿山郭衢二所相對其西北過螺頭門即大謝山其前導小船也正北曰大沙口相)
(近有長白山又北曰秀山又北曰岱山稍鉅又北曰大衢山其東南尾曰舵嶴洞嶴隔海東北曰普陀山)
(曰竹嶼門又東曰大落伽山南曰小落伽山普陀之南曰順母塗曰朱家尖曰廬家山曰桃花山皆能與)
(嶴相近者由東而南曰鳥沙門曰沈家門曰田嶴山地稍寬廣東南曰亂礁洋正南曰東嶴門西嶴門又)
(西隔海即象山北之錢倉所也舟山為甬江外屏其外即大洋海)海自鄞江南口
又東南有小口二(一對黃茅山一對下嶼大茅兩山)又東南經穿山
所北折而南而西經郭衢所東南海渚曲入經所南
而西經慈嶴吉埼司大嵩所松嶴之南又西北經河
泊所東南折而西南經奉化縣東南又西南為浮門
折而東屈曲經象山縣城西北又北至錢倉所西北
折而東(錢倉所北與郭衢所相對海渚廣六七十里河泊所與浮門東望象山長百餘里皆海渚)
又折而南經爵溪所東又南經東溪村東又東南經
昌國衛石浦所之東南(爵溪海中有青門山又東曰牛門山曰大目山遠曰韭山)
(象山縣地西北東三面皆海象昌國地北東南西四面皆海惟西北一線與山東溪村接)又西
經衛之西南海渚曲而西北經東溪村西南(昌國北有担門)
(鎖門東有牛欄門小港南有銅下門下灣門皆小島也西南正與林門對)又西北至寧海
縣東胡陳南又西北至杏浦南又西北經縣東(渚中有島)
(曰南田山曰石佛青珠蛇盤山)又東南至慢嶴東嶴海游所南折而東經
竇嶴北(渚中有桃頭山)又東南經健跳所北又北而東經浮
門嶺西林門北(自寧海白溪入海曰大湖汛縱横與百餘里浮門嶺地東西皆海林門)
(昌國其渚口也杏浦地南北皆海一線地東至象山昌國)自浮門嶺而南經赤嶼
曰牛頭門(有牛頭山白代山相望海渚西北曲入長七十里廣八九里不常至橋寨南小姐寨)
(都寨梅嶴之北其海口牛頭白代青唐三門)又南有小口無數經桃渚所
東又西南經懇埠杜下橋東南又西南至前所與海
門衛山相望即台州府治臨海縣靈江口也海自海
門衛南經黃巖縣東(海門外島嶼甚多可名者曰穿礁山東南曰琅璣山曰大陳山)
(几青山)又南稍東經太平縣新河所東又東南至松門
衛(海中有松門山)始折而西經隘頑所東又西南經東嶴南(海中)
(有楚門山)始折而西北至江下汎西千嶺寨南又折而西
南至大荆營南芙蓉村東有數小口又西南經樂清
縣東北之蒲圻所又南為樂清水口東與海中玉環
相對玉環山懸居海中東北與太平之楚門西與
樂清西南與甌江口相望(自楚門而西北有數島嶼其大者曰龍王山正西即)
(玉環也山自江下汛而南海中有太平山有水漲嶼有茅衍與玉環接地南北百餘里東西七十里)
(多山谷有一水港其東南隔海曰黃大嶴曰三盤山南曰霓嶴山又南曰鳳凰山即甌江外大口西有)
(島曰大鳥小鳥二山與樂清相近)自樂清而南經盤石衛東南又
西有小口二又西為温州府治永嘉縣東南之甌江
口(口東有大門山東北有小門山其中曰黃花關對黃大嶴)甌江口南經寧村所
梅頭寨東海安所東南又西為瑞安縣東之江岸寨
曰飛雲渡口(口正東對鳳凰山)又南為南岸宋埠東又南為
平陽縣東南之横陽江口(口外島嶼甚多可名者曰大岩頭山曰麂山曰大嶼)
(小嶼曰大琵琶山小琵琶山曰長腰山)又南經金鄉衛東南有小口三
(曰大漁口曰石塘口曰赤溪口島曰雞山曰七星山曰屏風山)又西南經蒲門所東
南之鎮下關南與海島南關北關二嶼相望(又西南入福建)
(界里自舟山至松門三百六十松門至蒲門三百餘里)
福建地東南二面濱海臺灣則懸居大海中自南關
嶼而西海西南經沙埕南為南鎮澳口又西南經斂
城崇嶼東南(海中有屏風山東為臺山東南有七星山北對南關嶼)又西南經
北洋硤門牙城東南有水口三(海中曰烏樹山曰俞山其前曰烽火門)
又西南經福寧府治棲霞縣東南海渚曲入當港口
有大小門二山(北有小島筋山南有長泰山)其東即烽火門也(門南)
(有北桑山南桑山火燄山)海又南屈曲而西南而西北海渚經下
許堡折而東北又西北至棲霞南之鹽田(自棲霞南沙糖汛而)
(東為魚灣武成二堡又南為程路長村二堡又南為大金所又西南為長溪延亭柘洋三堡至下許為内)
(港口地有百餘里又折而北經竹江關門八寶城龍灣村南皆外濱大洋内濱海渚一線屈曲相接地形)
(如象鼻然)海渚又西北經福安縣東南梅嶺浦白石司南
曰白馬門又西為金垂寨南曰雲溪門折而東經寧
德縣北曰斗門又東南經上下三都為飛鸞渡口出
口為大洋(當港海中有東樹山义東有王安山又東為馬熾山與胡纓山相近其南曰西洋山曰)
(東引山頗大外即大海也)海又南而西北曲入為羅源縣東之浦
口又東南經西澳北而南而西經馬鼻澳東南又東
南經連江縣東北之白鶴澳竒達堡北又東經北茭
司東而南(當西澚港中有前嶼東北有鶴嶼外為大洋東南有西落東落二山又東南有下目)
(山與北茭接)海又折而西經縣東之黃﨑堡定海所南為
連江口南為東岱浦又西南經福州府治閩縣東南
之閩安鎮南曰急水門與東南岸長樂縣相望是為
閩江内口也又東至五虎門為大口外即大洋(自急水門)
(而東海港始闊東北有琅﨑山東南有小蘆巴豆大蘆三嶼中曰福斗山頗大义東曰梅花山又東為五)
(虎山北與定海所北茭司相望西與梅花所相望為大海門又東為白犬洋稍南為東沙)南岸
自長樂縣東稍北之梅花所折而西南經仙岐渡橋
二寨東有小渚港二(海中有磁澚)又東而南經松下寨北
東南三面又海渚西屈經福清縣東之鎮東海口二
寨南又折而東經牛田前薛寨三山白鶴寨北與北
岸糖嶼相望為松下門石門以東之古嶼港口其外
即海壇鎮也(糖嶼東有大練山小練山糖嶼西與松下寨地隣近)海壇地形
狹而長自西而東而南而西北如玉玦内向懸居海
中鎮居中西北與福清港相對(鎮北曰蘇澳中曰興嶼南曰觀音嶼雖正)
(當福清港口實興化府江口之外屏也嶼福清港自糖嶼南之古嶼其東曰爛泥嶼曰石牌曰大扁山)
(其東即海壇嶼東北洋中有小庠嶼東庠嶼南有草嶼又南有長鷺鷥嶼可門嶼小日嶼南日嶼與興)
(化府東南之平海衛相望)海自白鶴山南經萬安寨北而南而
西(寨三面懸海東北與海壇之觀音澚東南與草嶼俱相望)又西北曲入牛田漁
溪寨水口南(自牛田而東南曰前薛寨曰牛牙寨曰青嶼曰夾石港曰西港曰白鶴寨曰東)
(潮村曰萬安寨地皆兩面濱海當青嶼南港中有狹長沙洲曰壁頭寨其地尾北尖而首南稍廣如鯉魚)
(北與萬安寨南與平海衛相望為大口)又西南經興化府治莆田縣東
峰頭江口二寨南又西南至涵江鎮南與南岸黃石
寨相望為三江口自口東南經數曲折而西南經平
海衛東南折而西南至吉了寨南(平海衛西為莆田所又西為塔村其)
(北為嵌頭寨魏澳地形兩面濱海自黃石寨天馬寨而東而南而西為内外洋屏蔽莆田所南海中有眉)
(洲嶼南曰大定山西曰鵝尾山曰後山灣)自吉了寨南海渚西北曲入為
大港經仙遊縣東南又折而東南經惠安縣東北至
黃﨑澳北而東而南(黃﨑北與吉了寨相對為内港口港中有水口二有小嶼澳)
自黃﨑折而南經崇武所東南折而西經獺窟澳南
海渚西曲入泉州府治晉江縣東之洛陽口又南為
晉江口南自水頭寨東至日湖寨北折而南(日湖寨與北岸)
(下安澳港中大墜小墜二島為内港之口)外為大海南經永寧澳東又西
南至圍頭寨澳折而西海渚曲人西北經後湖寨水
口又西南經同安縣東南石井澳南隔海為金門鎮
(海渚北當水口曰東獅寨西有洲曰大登嶼東曰小登嶼又南為金門所其東冇北定嶼)金門
地懸居海中北尖南廣形如三角東南有小港所在
正南鎮在西南負重山東北與圍頭寨西北與灣頭
澳相望實西為厦門之外屏也海自石井澳西南
至灣頭澳又西北至同安縣南丙洲之南又西南有
水口三經長泰縣東海澄縣北為漳州府治龍溪縣
江水口其北岸曰海門山東口曰圭嶼稍東北曰厦
門厦門懸居海港中西北曰高灣寨東曰五山渡
東南正對大海之澎湖臺灣而相近島嶼東北自金
門灣頭隔港為列嶼諸島西南與大武山鎮海城相
拱護(列嶼最大其相連曰星嶼大担嶼小担嶼曰浪嶼)漳府海口南岸自
鎮海城東而南折而西經﨑沙汛南臺灣懸居海
中東為大山生番界濱海地北自雞籠城沿海而西
至淡水城有水口五又西南經南嵌竹塹中港後龍
吞韶五社有水口十四又南經猫盂房裡大甲等社
至諸羅縣西有水口十六又南經府治西有水口入
自府治而南稍東經鳳山縣西有水口二又東南經
鳳山下淡水社有水口五南至沙馬磯地形如初生
月狹長南北千餘里臺灣城西濱海西北為鹿耳門
西為安平鎮大港口西北隔海為澎湖自鳳山南望
小琉球島澎湖懸居海中地廣僅數十里島嶼四面
環之無數稍大者曰西嶼曰吉貝嶼曰白沙嶼曰船
蓬嶼曰八罩嶼(臺灣西北至澎湖二百里澎湖西北至厦門三百餘里臺地東三度五分)
(至東五度四分極南自二十二度北至二十五度四分)海自厦門南對岸之
大武山又南經鎮海城東(東南海中有南定嶼遙與北定嶼對)折而西
經﨑沙鎮南又西至漳浦縣東之赤湖城東南有小
口三(近海島嶼可名者曰連晉嶼曰南風灣曰岱嵩嶼曰燈火澚曰門扇後嶼曰將軍澳北即浮頭)
(港)又西南至大澳海渚北曲經縣城東南為南溪口
(大澳地三面懸海前有紫菜嶼沙洲當港面懸海中又前為横嶼)海渚西岸自洋
山東曲屈經而南為大海經古雷寨之東南西三面
(古雷地自洋山一線八十里隔内外洋)古雷西海渚又曲入西北為雲
霄城水口又東南經八天門林豆村南隔港即銅山
城大嶼也(古雷之西北有小松大松佳松三小島)銅山城懸居海港
中地形圓曲而西北向城在東其北曰塔嶼其南曰
青營山又西曰北山汎塔嶼之西曰古港又西曰大
帽嶼(城隔海南曰蘇尖山曰虎仔嶼青營山西與懸鐘山口相對曰松柏門自虎仔嶼外為東南大)
(海有大柑小柑二山)自林豆村西有水口又西經詔安縣東
懸鐘山之東而南至懸鐘寨西洋林寨東為水口
南隔海曰南澚自獵嶼而南東曰獅頭南曰青澚隔
海有中澎北澎皆屬福建一嶼為兩省交界地也(又西)
(南為南澎入廣東界南自浙界南關嶼西南至五虎門三百里五虎門東至海壇鎮百餘里海壇西南)
(至泉江口二百八十里泉江口西南至金門百餘里金門西至厦門百里厦門西南至南澚四百餘里閩)
(地東南海共一千二百餘里)
廣東地皆南濱海雷州則東西南繞之瓊則懸居大海
中海自福建分水關南海中南澚(澚南島嶼有南澎入廣東界稍)
(西有赤黑白三小嶼又西有平嶼赤石嶼外即大洋澚北島嶼無數可名者曰青嶼曰白沙其北即饒平)
(東南之大成所)經饒平縣東南之大成所南又西北經黃
岡鎮南為縣水口(海港中島嶼甚多曰井洲曰草澚曰招洲曰信州嶼曰大金門皆東)
(與白沙南澚相近曰鴻門曰牛心石曰侍郎洲曰小金門曰長山尾皆近西南外此即大洋也)又西
南經澄海縣東北樟林鎮南海渚曲入為潮州府韓
江口港汊無數(樟林鎮南曰來龍港又西曰北港又西南為澄海縣城南港又有新港共)
(四口入大洋北港南港之間有大小菜蕪二嶼新港之西有放雞山尋回山及殿江寨)海又西
南經蓬州所南有小港西北曲入為泥嶼口又西南
經潮陽縣城東南為練江口(有滄洲在港口中)其東長洲為
海門所又東為青菜嶼外即大洋(海門所形南北狹長為潮陽屏蔽東)
(青菜嶼地稍大東北與殿江寨相近東曰馬耳澚東南曰連澚南曰廣澚廣澚與海門對曰磊石門)海
自練江口又南而西經惠來縣東南之靖海所南又
西南經縣南神泉司南為縣水口又西南經海豐縣
東甲子所有水口二又西經揭石衛南又西有海港
三(衛西曰﨑石港稍西為西港又西南為大德港港口隔洋有遮浪金嶼二島)又西為捷
勝所南二小口又西為扁涌湖西口之瞰下城(隔洋南有)
(江母嶼)又西為縣西南麗江口(港前有雞籠山記心嶼)又西為鵝
埠南小漠港口又西為惠州府治歸善縣東南之鹽
洲海平所南又西經碧甲司南又西南經新安縣東
之大鵬所東南(自鹽洲浦而西海平所西有乾溪口又西有墩頭口大鵬所地東南西)
(懸海中)又西南經官富司南又西經大觜磨刀挂角三山
南麓(大觜山南隔海有大澳長三十里東有一洲中曰急水門小島環大澳者無數挂角山西南有)
(老萬山廣數十里南有小島曰竹沒山曰梅尉山又西南有東澳實粤江口之極外屏蔽也)又西
北至柸度山麓海渚屈曲經其西而北為新安縣城
南之水港口(口西有洲三角又有小洲相次而北曰零丁洲曰大山曰平洲)又北而
稍東經城西而北經鰲灣茅洲西有小水口又西經
東莞縣西南之缺口司南又北而西經虎門二寨
南而北而東至虎頭山北麓折而北經縣西中堂司
之西北為東莞攴江口(海港中島嶼無數近東岸者新安縣城西北有馬鞍洲鰲)
(灣西北有龍穴洲又北有合瀾洲缺口司之南有赤岡北有海月山其西南曰東洲山曰三洲山西與香)
(山縣相近三洲之北有大洲數十里曰飛花嶼北曰三角海東北曰珊瑚洲正與虎門二寨相望又東北)
(曰林洲自江口而南俗總呼為南海小港口亦無數)又西北經廣州府治南海
番禺二縣南境為粤江口(西三度五分極二十三度東江港汊亦與相通洲)
(渚無數自中堂司西曰獅子塔曰金釵營曰龍灣曰歴心沙曰排松嶺皆最大者)又西南為
順德縣東又東南為香山縣東又經其南(香山實懸居海渚中)
(洲嶼相接其北有黃圃司東北曰坡頭海東南曰分流海中曰永泰山司南曰浮墟村縣北有長洲又西)
(北有猪頭山青霞山縣東北有横當山東南有烟筒山筩口門淇嶴金星門稜角山澚門九星洋正南為)
(金紫山前山寨香爐山白銀水濠鏡嶼清洲又南為十字門外即大洋也西南有象角洲胡桃山又西南)
(有北台南台山)海渚又西南經新會縣南(縣東南皆港汊有巨洲曰荔枝山有)
(小洲曰縹渺曰江門海其南有崖門山又南有小大横琴山東有連灣洲宿聚洲小島無數又東為十字)
(門大横琴之南有三竈山赤洲臯蘭山牛角山小林大林二洲外有白石洲無數大横琴西南有大嶼曰)
(白礁銅鼓山西當長沙台水口)又西南經新寧縣南之廣海衛南有
小口(西南隔港有龍溪望高司隔海東南兩大洲東曰上川山西曰下川山中曰小金門海南曰大)
(牌海)又西南經陡門營海朗所南又西為陽江縣東南
水口(海中島嶼自下川山而西曰漭洲山曰大鑊山中鑊山小鑊山曰三汲山至漢陽江口為海陵)
(山地頗大外即大海)又西南經丞相嶺東水口又西經雙魚所
南又西南經電白縣南水口(東有白礁嶺西南有小汾大汾二洲及放雞山)
又西南經吳川縣南水口海折而南經雷州之遂溪
海康徐聞三縣之東有水口六(吳川水口有三并為一大口當港數小洲)
(曰芷艼沙東南曰特秀山曰飛雲山曰麻練沙曰限門又外曰碙洲西曰新門港曰東頭山當遂溪東南)
(之石門港口石門港溪東西並入海經遂溪縣城南石門港之南為海頭營又南一小水口外有調雞)
(門洲港又南為庫竹港口海又西南為雷府城東北通明口外有長洲曰東島又南為雙溪口外有)
(漉洲為又南為淡水港調嶺港吳家港外有新艼洲又南北門港在兜鏊山錦囊所東北又南而西)
(至徐聞東為青灣口外有耳聾山白沙港又西至徐聞南之海安所港口正南與瓊府城北之海口所相)
(對)瓊州府地懸居海中中為黎母山五指山周回
千餘里黎人所居水最長者曰黎母水北至府城東
北入海一支分於儋州西入海山外沿海地郡縣環
之府城在北北與徐聞相望(隔海百五十里)有港五(西曰小英港北)
(與徐聞西南之麻崘港對正北曰牛姑港白沙港西北與徐聞之溥張港對東北曰麻錫港曰芒艼港皆)
(黎母水之委北曰瓊海)又東稍南至抱虎山有港三(曰北洋曰石瀾曰抱)
(虎皆北入海)折而南至文昌縣東南之清瀾所東北有港
五(曰郭婆曰走水外有洲曰浮邱曰抱凌外有小洲曰陳港在銅鼓山南曰文昌港東大海有分洋洲)
又折而南而西南經會同縣東又西南經樂會縣東
南有小口八(其大者曰馮家曰歐村曰港門曰蓮花洲曰龍滚水皆東入海)又西南
經萬州東南又西南經陵水縣南有港四(曰周村港前有樟樹)
(山前澳獨洲山保定嶺曰楊梅澗曰吞人港曰水口港外有雙女嶼加攝嶼皆東南入海)又西至
崖州南有港七(曰黎安曰合港曰高沙港曰榆林港前有大玳瑁洲曰三亞港前雙洲門)
(曰保平港番坊港即崖州水口也)自崖州而西稍北至望樓港有口
三(曰龍栖港曰小玳瑁洲曰望樓港水始西南入海)又西北至感恩縣西有
港五(大者曰橋港水皆西入海)又北至昌化縣之棋子灣始折
而東有港三(曰北溝曰魚鱗洲曰烏泥洲其水皆西稍北入海)又東北至儋
州西北之獅子山有港三(曰永安塘曰新英港曰洋浦港即黎母水分支也)
又東稍北至臨高縣北之昆耶山有港三(曰黃沙曰幾漫曰博)
(浦皆北入海)又東北至澄邁縣城北有小口三澄邁與府
最近亦北與徐聞相望(瓊所統惟安定在府南文昌之西餘俱濱海崖當極南)
(瓊府西六度七分極二十度強極崖州西七度七分極十八度三分中國南地也)海自徐
聞縣南之海安所西為河泊所又西為討網港(徐聞三面)
(懸海其南入海之港東南曰青灣港白沙港正南曰溥張港曰麻崘港正對瓊府討網其西南口也)始
折而北經縣西為北山溪青銅港(以下水皆西入海)又北為
潭浪港北海康所又北為雷府西境雷公山又北為
蠶村港下落港羊脚港又北為暗浦港即遂溪西境
也又北為石城縣西南之急水港榕根港始折而西
有二小港又西為廉州府治合浦縣南之龍村寨港
又西為珠場白龍城為武刀港又西為府城西南之
廉江港(自入廉州水皆南入海)港南海中曰珠母池山又東南
曰潿州海自廉江西口鱟港而西為大觀港牙山
港(外有洲曰香爐墩)又西為欽州西南之龍門營為欽江口
(東南有洲曰白麟尾)又西有小口二至白龍尾(海中有洲曰三口浪曰漁洲砰)
(曰釣魚臺)又西為安南江口其西為安南國界(自南澳西南至南海)
(口千餘里南海口自東澚北至番禺三百餘里内港自東莞西至順德二百里自新安西北至香山百六)
(十里新安西至新會三百里自急水門西南至吳川縣九百八十里吳川南至徐聞四百里瓊自府南至)
(崖九百里自崖西北至瓊千里徐聞北至石城四百餘里石城西至欽州西界五百餘里)
水道提綱卷一
