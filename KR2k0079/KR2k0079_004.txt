水道提綱卷四
原任禮部侍郎齊召南撰
運河(汶水汶以南之泗水沂水)
運河北至天津南至黃淮近地諸水泉無不引為便
漕之用總以汶水為上源汶上南旺正當水脊如屋
極居中左右皆建瓴直達也漕舟自南而北曲折不
可數計麤志入閘出閘上水下水以見涯略東省諸
水自入海者由天津以南至黃淮以北悉類次於後
運河以汶水為上源汶水源出萊蕪縣東北之原山
(亦名馬耳山又名岳陽山在萊蕪東北七十里東接章邱北接淄川縣界)西南流經縣城
西北又南而西有牟汶水合嬴汶水自東來注之(牟汶)
(出萊蕪東南海眼泉合諸泉水於盤龍庄又西合孝義河水又西嬴汶自南來會嬴汶出宫山即古新甫)
(山也北流會牟汶水)又西受司馬河水(水出縣東北大屋山西南流注汶水)又西
至董家集南有方下河合會河諸水自東北來南注
之(會河源出縣東北分水嶺西麓其東即青石關淄河之源其北即顔神鎮長山孝婦河之源也西南)
(流至士子口有小水自北山來會折而西流為方下河又西有小水自西北來會折而南流經董家集西)
(又南注汶水)又西有董家河北自泰山來會(董家河源出泰山東南麓)
(東南流五十餘里南入汶水即古紫汶)又西遶泰山支麓流經泰安府
南境又西南有泮河水自北來會(即北汶水源出岳西北桃花谷亦曰)
(㴎河泮河源出泰山之北濟南府南山南流繞泰山西麓折而東南經泰安府城之西又西南屈曲南入)
(汶水)始折南流有小汶河自東南來會(小汶河出新泰縣東北四十里)
(龍堂山下大小二龍池會諸泉水南流入蒙隂界復西流入新泰界合平陽河杏山澗西周河廣寧河廣)
(明河諸水又西流羊流河自北來會又西經泰安縣界受濁河泉經徂徠山南故梁父城又西南至大汶)
(口與大汶水會)水勢始盛俗稱大汶河折而西流經寧陽縣
北境又西南至汶上縣北之戴村壩有淨泉水自北
山來會(汶水舊自寧陽西流至東平州東六十里之戴村又西經州城南至安山湖合濟水自戴)
(村築壩遏其入濟遂西南流八十里至南旺)又西南有小水自東來會又
西南經汶上西南境之南旺分流南北南置閘曰柳
林並蜀山湖北曰北閘貫馬踏湖當汶水口之西為
分水龍王廟(中近東半分極三十五度七分九汶水本西會濟水東北入海明永樂年尚)
(書宋禮用白英策以南旺當水脊于戴村壩遏汶西注建閘分流至今猶享其利)
運河自南旺北流為十里閘又北流下開河閘袁家口
閘(西望見梁山即古梁山濼也其西南即鄆城)又北流過張八老口為靳
家口閘安山閘(其東北為東平州境)折而西北流有魏河自西
南來會(魏河源出直隸開州東境東流經清豐縣南境東入山東界經濮州城南東北流經范縣)
(東南境壽張縣南境又東至東平州西境入運河)又西北為戴家廟閘(其西即壽)
(張東境)又西北過安平鎮折而北流為荆門閘為阿城
閘(阿城在東東阿縣又在其東閘自荆門阿城至七級皆穀陽縣東北境)又北為七級
周家店李海務三閘(周家店為聊城縣南境)又北經東昌府城
東稍北為通濟閘又西北為水通閘又北為梁家淺
閘(堂邑縣東北境)又北為土橋閘(博平縣西北六十里)過清陽驛西折
而西北為戴家閘(清平縣西境)為板閘磚閘又北貫臨清
州城城左右如斷環西會衛河水如丁字河勢始盛
順流而北遂不復置閘矣(衛河西自衛輝大名東北流經冠縣北與西來漳水)
(會又東北至臨清州入運見前卷右自南旺至臨清凡十九閘臨清中近西六分極三十七度弱)又
北流經直隸界(河東岸為山東夏津縣西境西北岸為直隸清河縣東境)又東北
流經武城縣西南境渡口驛東(其北為甲馬營)又北流折而
東北經直隸界(南為山東恩縣北境北為直隸故城縣河水經城南)又東北至
德州南折而西經州城之西南又北而東北流(德州西北)
(與直隸界之劉智廟在河西十餘里)又北經直隸景州東境(吳橋縣之西北境也)
又北稍東經東光縣城西又北經南皮縣西境之泊
頭鎮南又東北經滄州城西北又東北至興濟鎮西
折而北稍西流滹沱河合老漳河自西南來會(滹沱漳河)
(見前卷)北流經青縣城東又北至馬厰汎折而東北至
唐官屯陳官屯西又北經靜海縣城西又東北流經
大王庄北楊柳青南又東至天津府城北(天津東七分極三十)
(九度三分)白河與桑乾諸水自西北來會又東南至大沽
入海漕舟至天津即溯白河至通州以達於京師(白河)
(見前卷)
運河自南旺南流為柳林閘(其東隔岸即蜀山湖也諸閘中此為啟閉最要)又
東南流並蜀山湖堤為寺前鋪閘又東南為廣濟閘
(嘉祥縣之東北境閘東當蜀山湖之尾湖自柳林至此長五十餘里北為汶上南為濟寧)又南經
蜀山西麓至濟寧州西南境折而東流為天井閘(在州)
(城西南)經州城南有府河會諸水自東北繞城來會南
為在城閘又南為趙村閘為石佛閘(府河即泗水支流也自兖州府)
(城東穿城西出俗曰府河西南流六十餘里至濟寧州東有洸河會寧陽諸水自東北來有厰馬湖水自)
(西繞城北而東來會經城之東而南入運河洸水出汶上縣東北曰龍鬭泉東南流至寧陽南滋陽北有)
(邏河會諸泉水又東合一水自東北來會又折西南流百餘里至濟寧東北與府河合寧陽諸水在縣城)
(東北者曰蛇眼泉曰張家泉合而南流經城東有井泉自東南來會在縣城西者曰古泉曰五里泉合而)
(南與井泉會東南流有一水東自九頂山西南流經曲阜北境來會又西南至滋陽北境與西北來之洸)
(水合俗總曰洸河)又東南為新店閘為新閘為仲家淺閘為
師家庄閘又南為魯橋泗水東北自曲阜滋陽來會
河勢始盛南為棗林閘自此置閘稍稀(自柳林至棗林置閘如織)
泗水源出泗水縣東陪尾山數源並發俱西流合
經泉林寺北(東南有雷澤湖水溢亦西北來會)又西有二小水自南
來會又西有三小水合自南來會又西有二小水自
西南來會(以上小水皆出南山)又西經縣城北折西南流六十
餘里至曲阜縣東北有嶮河自東北來注之(嶮河出泗水縣)
(西北境之石門山西南流與泗水合)西經孔林北曲阜城西北又西南
至兖州府城東北分為二支其西穿城為府河西南
至濟寧入運者支津也正𣲖經城東而南有雩河自
東來會(雩河即浴沂之沂水源出東南之尼山下北流數十里折而西北六十里有新安泉自北)
(來注之又西流經曲阜南有横溝泉水及諸泉皆自東北來會又小水一自縣城西南來會又西南至府)
(城東南注泗水)折西南流六十餘里又南流五十里有白馬
河東北自鄒縣來會(白馬河源出滋陽南境鄒縣北境羣山滙諸泉水最東者曰黃)
(港泉曰馬山泉其北曰白馬泉南流而合西南流合北來之鱔眼泉又西南合西北來之新泉又西南合)
(東來泉水始稱白馬河經鄒縣西境而南嶧山水自東來會又西南注泗水)又西南至棗
林北入運河
運河自棗林閘南行獨山湖中(兩岸皆堤)至魚臺東北境為
南陽閘折而東南流過趙家口南為利建閘又東為
邢庄閘過石家口有界河龍山河自東北滕縣西入
昭陽湖(界河出嶧山東南山中西南流經界河驛又西南入湖龍山河出滕縣東北龍山南流折)
(而西南經縣北境又西南流至界河口之南入湖即獨山湖其西南曰昭陽湖實一水以運河貫其中堤)
(岸所隔故為二名耳)又東南經徐家營南(北岸獨山湖至此而盡自棗林迤而東南)
(計百餘里東西廣處在滕縣西四十餘里)又東南有荆溝河自東北來注
之(荆溝河出滕縣東北境有荆水泉合柳泉及夀聖泉水西南流經縣城東而南而西南至徐家營南)
(入運河)又東南為珠梅閘(西岸昭陽湖至此而盡自棗林迤而南東百十餘里珠梅)
(南岸即江南沛縣界)又東南有郭河自東北來注之(郭河即古漷水出滕)
(縣東南高山西流有三水自東北來會折西南流經縣南境又西至常家口北入運河)又東為
常家口閘又東南為江南沛縣東北界之楊庄閘又
東經沛湖口至夏鎮閘有玉花河自東北來注之(玉花)
(河出嶧縣西北牛山西南流五十餘里分為二𣲖北𣲖西南經戚城北注運河沛湖在夏鎮西南自沛縣)
(西北境迤而東北周圍百數十里其支津南合縣城南之水又東有支渠二南流合而東南通微山湖)
又東入山東嶧縣西界北受玉花河南𣲖水又東折
而南有盤龍河自東北來注之(盤龍河出嶧縣北黃家泉西流數十里折)
(而南又西南經臨城驛西至彭口西入運河)南至沙溝營西折而東南經
微山湖口北(微山湖南自徐州府北境北至運河長百五十里東西廣五十里沛縣湖支渠)
(其上源單家集水自東南西流至魏家集北折而西北流為岡頭湖經石山驛西湖水廣闊又北湖心有)
(龜山銅山黃山其西受沛縣水又北有微山皆江南界其北為山東界湖心有吕孟山西北自沙溝東南)
(至韓庄皆湖口也)又東南為韓庄閘又東經嶧縣南境為得
勝張庄萬年丁廟頓庄五閘有巨龍河北自縣城來
南注之(巨龍河東北出費縣西南境山中西南流六十里折而西而南經嶧縣城西南會諸小水)
(又折東南流五十里至頓庄東大泛口西入運河嶧縣西北有石池泉十里泉滄浪泉皆合此河)又
東為候遷閘為臺庄閘(嶧縣南境自韓庄東南至此僅七十餘里置閘凡八其密)
(如此)又東南入江南邳州西北界折而南流有引河北
自山東來注之即西泇河也(西泇河源出費縣東南山兩源合而南流百三)
(十餘里入江南邳州界又南折而西南流五十餘里入運河此道自萬歴間始開以通運由直河口西北)
(至沛縣夏鎮長二百六十餘里避黃河之險者三百餘里)又南至徐塘口東有沂
河支津二道俱東自州城之南並西流來會又南至
猫兒窩北有二水自西南合而西流注之(水出河北岸山東北)
(流六十里有小水出舊邳州西北者自南來會東入運河)又東南經馬庄集西又
東南經窑灣口南(自馬庄集以下南去黃河僅三十餘里至窑灣又不過二十里矣愈)
(南愈近)又東南經九龍廟南又東為十字河即沂河東
𣲖滙駱馬湖南出之口也沂河即古沂水源出沂
水縣西北之東鎮沂山(俗曰東泰山)西麓曰大弁山與雕
崖山(亦曰艾山)東南流有永福山水自東北來會又東南
流有寳山水自東北來注之折而南經縣城西又折
而西南流經蘇村集北又折而南又西南流至葛溝
集西南有東汶河自西北來會水勢益盛東汶河
即沂水西源也亦名桑泉河出蒙隂縣西南巨圍山
西曰五女山東流經縣城南又東折而東南流經蒙
山東麓又東南百五十里與沂水會既合南流經
太平集西折稍西南至沂州府東北有祊河西自費
縣東流來注之稍南又有洓河支津亦西自費縣東
流來注之(祊河出費縣北山南流經縣城東又東南流折而東經沂州府北境又東入沂洓河)
(出費縣南境東流百數十里經沂州府西北分為二𣲖一東南流至府南境折南流又西南百有餘里經)
(郯城西境入江南邳州東北界與沂水會一東流經府城北而東入沂自費縣東南界至此北與祊河地)
(隔八九里一線相牽百有餘里)經府城東而南又折而東又折而南
經李家庄驛西又西南經郯城縣西之馬頭集西又
西南經西村集張家集西入江南邳州東北界有洓
河支津自北來會(自郯城西北境至此南北百里沂河與洓河支津地隔僅十餘里)
又西南行數十里𣲖分為三其二皆西流稍南經邳
州城南又西入運(北𣲖與南𣲖地隔僅八九里東西百里二水如重規叠帶然)其
一南流數十里滙為駱馬湖(駱馬湖自東北而西南長五十餘里東西廣三)
(十里其東南隔水即宿遷縣)於湖之南入運河
運河又東經宿遷縣城北折而南經城東(順河集即東岸也)又
東南經仰化集西北其東分一𣲖為鹽河東北至沐
陽縣東南境入碩項湖東至海州東南境入海(鹽河見後)
運河又南折而東經集之西南及古城驛之北又東
南經桃源縣北境之衆興集南又東南至清河縣城
北漁溝集南又東分一𣲖東北經安東縣北會碩項
湖而東北入海者為鹽河(鹽河見後)運河即於清河縣東
南入黃河其西南即清口黃淮交會處也(清口東二度六分極)
(三十三度七分百運河西北自駱馬湖口東南屈曲至清口之北三餘里與黃河相隔僅八九里一線)
(之地南北皆堤宿遷縣城舊清河縣城實北臨漕運南襟大河自運河口而西北至宿遷十字河之西)
(始南與黃河稍遠又北至邳州西北入山東嶧縣之臺庄始名上閘又西北至南旺柳林皆上水也北至)
(北閘則又下水出閘西北至臨清而閘始畢乃東北流至天津以緯度直計袛一千七百里因水道紆曲)
(候閘啟閉故里數加增其遅速不可以郵程定也而自汶而北得巨川之助曰衛河曰漳水滹沱自汶)
(南曰泗水曰沂水山東一省運河貫其南北東昌泰安兖州曹州沂州四府之山泉藪澤支渠小水悉引)
(以利漕)運河水東合河淮東北至雲梯關入於海
運舟自清口踰河淮即淮水出板閘由䢴溝南至於
江踰江由京口東南至於浙
山東入海諸水
直沽以南惟濟溝長數十里入海在靜海滄州東餘
皆廣斥平原無注海川瀆南至山東利津始有大清
河口為東省巨川可通舟楫(唐宋以後始有此河)有小清河自
章邱東北至樂安入海為古濟水故道(通典東平濟南淄川北海)
(界中有清河乃汶水與荷澤合流是也舊濟水合汶於安民亭南今東平州西南十里安山鎮即古亭也)
(會汶以下東北流經今東阿平隂長清齊河然後會濼水于歴城以東至章邱今自歴城西南溯東平其)
(道又為大清河所歴)
大清河自東平州東六十里之戴村壩西(汶水支津于壩下潜出西)
(流依故道曰沙河至州城西北與北沙河會亦汶水支津也)北流十餘里折西北
流經東平州東南山之南麓又西北經州城之西南
又西北有水東自城北來西注之(水出東平東山會蘆泉徐家泉灰泉)
(三水西流數十里經州城北又西入大清河)又西北流經東阿縣城西有
水東自山中西流貫城而西注之始折而東北流經
平隂縣城西北又東北百餘里經長清縣北境又東
北經齊河縣城東南有玉符河自東南來注之(玉符河源)
(出濟南府治歴城縣西南匡山西北流至齊河縣城東南入大清河)折而東流經藥山
北麓又東至濟南府城北之濼口北又東趵突泉水
西南自城之西北來會(趵突泉出府西南數泉並發出地高湧滙成一渠即古濼)
(水也)又東為新閘口有二小水自南來注之又有一水
東南自龍山鎮西西北流來會又東折而北流經濟
陽縣東又東北有綉江河自東南來注之(綉江河源出章邱縣)
(南長白山東之分水嶺嶺東即小清河源也北流經縣城東又西北流六十餘里入大清河)又東
北經齊東縣城之西及北又東經青城縣北境又折
而北而東經濱州南境蒲臺縣城北又東數十里折
而東北流經利津縣城東南又東北至牡蠣觜口入
於海(源東二分極三十六度海口東二度三分極三十七度七分)
大清河以東入海諸水
小清河源出章邱東南分水嶺東麓北流俗曰獺河折
而西北有一水東自鄒平縣南境西流注之(水出鄒平南之)
(長山北麓較分水稍盛)又折而東北流(折處與西綉江河隔地僅三四里)經滸
山泊及縣北之滸山北曰小清河(滸山泊在鄒平縣城西滸山之西南)
(麓長二十里)又東北至新城縣西北境有孝婦河南自長
山縣來會(孝婦河兩源一出萊蕪北界之顔神鎮東北流一出青石關北山北流而合東北經)
(淄川縣城西界合瀧萌般諸水又西北流至長山縣城西南北流環城北又東北至新城西北境入小清)
(河)又東經高苑縣南又東稍北經麻大湖之北(湖方廣周)
(迴三十餘里)博興縣之南有烏河自東南來會(烏河上流即古時水)
(也出臨淄西南愚公山東北流經縣西折西北流至新城縣東南境又西北至高苑東境入小清河麻大泊)
(即在是水之西)又折而東南二十里復東北流十餘里至樂
安縣北東流六十里又東北流經清水泊之北(地隔僅六)
(七里)又東北入於海曰小清河口即古濟水入海口
也
清水泊即高家港即古馬車瀆為淄水北陽河所滙亦
即古鉅定湖也淄水源出淄川縣西南與萊蕪接
界之原山分水嶺東(嶺西即入汶之會河源嶺東則淄水出焉在青石關之西北顏)
(神鎮之南岳陽山東麓)東流經青石關又東至石門山下折而
北流又東北遶堯山之麓又東流出牛山口又北流
經臨淄縣城東又北折而東而北經樂安縣東南又
東北六十餘里入清水泊(泊北即小清河相隔地甚近)北洋河即
北陽河源出青州府治益都縣西北牛山東流經府
城北境折而東北流經夀光縣西境又東北至樂安
東南境入清水泊會淄水由泊東北入海(泊自西南而東北長)
(五十里南北二三十里當樂安之東夀光之北)
瀰河即古巨洋水源出臨朐縣南之東鎮沂山即東泰
山之北麓(沂山為東省諸山之祖東自穆陵關蜿蜒而西數十里其西麓沐水之源又西為沂)
(水之源南即沂水縣北境北麓則巨洋水所出也)北流百里至縣城東有龍
泉河自西南來會又北經益都東南境有陸康河自
東南來會又北有季家河自東南來會有七里河西
自府城之南來會又東北有南洋河西自府城之北
來會(南洋河即南陽水出益都西南之石膏山經舊關山東北流經府城北其北隔北洋河僅半里)
(又南流折而東入瀰河兩府城之北南洋與北洋相背勢如弓相悖)又東北經夀光
縣東南北至縣東穆塜村之西北折而東流有大小
丹河合槐河水南自昌樂縣來會(大丹河即西丹水出臨朐縣東北之)
(丹山一名丸山東北流經昌樂縣西北小丹河自南來會小丹河即東丹水出昌樂縣南之方山北流經)
(縣城西而北與大丹河合又東北流經稻田鎮東又北有槐河自東南來會槐河出昌樂東南山北流至)
(五里店東折西北流與大丹河會北入瀰河)又東北至黑塜村南又東北
至瀰河口入海後稍移東數十里曰黑洋口入海(舊瀰)
(河口猶存在小清河口東南百餘里)
于河有大小大于河出昌樂縣東南境東北流經濰縣
西境至流飯橋折而東有小于河自南來會(小于河出濰縣)
(西南北流經縣城西與大于河相去甚近又東北流會大于河)又東北有白狼支津
自南來會又東貫長泊而北(長泊周二十里)又東北至固堤
集東南又東北入海曰于河口
白狼河源出昌樂縣南之方山南麓(其北即小丹河源也)東流經
大孤山北至擂鼓山南折而東北流經濰縣城東又
北折而東而北分為二支北流者北會於河正𣲖東
流有東于河自南來合寒浞河來會(東于河出濰縣南山北流數十)
(里至縣東又北而東北寒浞河自南來會北入白狼河寒浞河出濰縣東南境北流有膏潤泉水東南自)
(車留庄來會北流經寒亭店西又北流會東于河北入白狼河)又東北經長泊南又
東北九十里入海曰白狼河口
濰水俗曰淮河曰東淮河亦曰東汶河源出莒州北境
之箕屋山東北流與西北源水合(西北源尤長出箕屋山西北五十餘)
(里即沂水縣北沂水山之東南支峯也)東南流百六十餘里至諸城縣
西山麓有水自南來注之又東有福山水東會長山
水自南來注之折而東北流經縣城北而東北又折
西北流至相州集南又折而東北而西北至景從鎮
東有大浯河自西南來注之(大浯河出寳泉村東南東流至鎮南折而東北)
(有小水自西來會東入濰)又北有小浯河自西南來注之(小浯河出安邱)
(縣南境楊埠之東東北流入濰)又北經安邱縣東境有東汶河自西
來會(東汶河源出沂山東北谷東流近穆陵關折東北流數十里折東流百五十餘里至安邱縣西)
(南境有小水二自南來注之折東北流經縣城西北又東流數十里與濰水會實别源也)又西北
流折而北經濰縣東境又北至昌邑縣城東南又東
北至下營西又東北入海曰淮河口
北膠河口在淮河口東北而百脉湖其伏地上源也(在高)
(密東北膠州西北)自分水嶺分為二膠河其南會大小沽河
至膠州麻灣口入海(南膠河見後)高密東南之膠水又百
𣲖湖上源也膠水源出膠州西南境之鐵橛山亦曰
膠山北源屈曲百餘里經高密縣東境東北入湖有
五龍河自西來會(五龍河源出高密南山西北流經諸城縣東境又北流數十里一小)
(水自西南來會折東北流經高密西境又北折而東經縣北又東入湖)湖自五龍河口
由北而東南周圍六十餘里形如瓜瓠淵渟不流其
北連山即分水嶺也嶺北有水北流為北膠河北
膠河自嶺北流即折而西北有藥石河東北自平度
州之北大澤山南流經州城東折西南流至嶺下會
膠河也膠河西北流循山麓經州西境又西北至昌
樂縣東境新河橋之西折北流經海倉西又北入海
曰膠河口(其東即海倉口)
北膠河以東萊豋入海諸小水
南陽河即古掖水源出萊州府治掖縣東南山西北流
數十里有一水自東南來經府城南而西與會經城
西而北至海神廟東北入海曰海廟口(口西海中有芙蓉島口東)
(北岸數十里臨海為三山島)朱橋河在掖縣東北於三山口之
東西北流入海界河即古原疃河源出招遠縣東
南界分水嶺兩源合而北流經縣東北折西北流至
黃山館西北入海曰界河口(口正北為懸居之㟂&KR1105;島)黃水河
源出黃縣東南之艾山北流(山南之水即萊陽縣西大河之源)折而
西北經盧山萊山之東麓又西北經縣東北北入海
(海口之西即桑島其東北海中即大小黑島)豋州河密黑二水之合也
密水出府治蓬萊縣南密神山黑水出縣西南黑石
山經府城南合流北入海安香河在豋府城東南
東北流入海曰灣子口(口北即沙門島東北為大小竹島口西北即府北蓬萊閣)
(所望海中鼉&KR1105;碗&KR1105;諸島也)流子河在福山縣西北東流經縣
城北東入海有清洋河南自城東北流來會又有大
沽河自東南來會共一海口其東北即之罘島也(流子)
(河在福山縣北僅二十餘里清洋河即義清河源西南出棲霞縣東南之翠屏山西北流經縣城南而西)
(而北而東北流百餘里經福山縣城東南又北入海大沽河出南境山南東西三源合而北百里至海口)
(入海其源曰巨齒山)辛安河出寧海州西南山北流入海曰
龍門港口(口北隔海若栲㧯崆峒諸小島散布如列星)金水河在寧海
州東境北入海曰金山寨口又東曰郝慶口曰威
海衛東南之長峯口朝陽口其東為成山懸居海中
折而南又折而西而南海港無數又西南為靖海衛
西之長會口即文豋縣東南境高村河南流入海之
口也郭家河出文豋縣東北山西南流經縣城南
而西會縣北一小水又西南會西北一水東南流有
母猪河西北自崑俞山來會又南至五里島口入海
南薰河南至浪煖口入海大河出寧海州西南
山(山北麓水即州西之辛安河也北入海與此河僅隔一山與膠河同形勢)南流有水自
東北來會又南百二十里至乳山口入於海(口南曰大小竹)
(島)萊陽五龍河合五水一曰西大河出棲霞縣西
北之艾山南麓(其北水即黃水河北至黃縣入海與此河僅隔一岡亦分水嶺也)南
流折西南又東南經縣城西而南至迎駕山東南有
九里河自西來會又東南有縣河自北來陶章河自
東北來會折而南有昌水河自東來會俗曰五龍河
(九里河出萊陽西南境東流注西大河縣河出萊陽北之方山南流經縣城東又南與陶章河合陶章河)
(東北自棲霞縣東南山西南流經萊陽東境有昌水五來會昌水河自萊陽東南境昌山西流與四河合為)
(龍河古豯養澤在縣東)又南流至羊圈南入海即墨南大河
出縣東北青山西南流經靈山馬山之南至城北而
西南有東來二水合經城南西流注之又西南入海
曰女姑口大沽河出黃縣東南之盧山亦曰蹲犬
山二源並導合南流經宋家山西而南西合分水嶺
南之水(其北水即招遠縣西北入海之界河也)又南流經萊陽西境有
小水自東來會又西南至劉家庄西有小沽河自西
北來會又南流至膠州東北之店口西會南膠河經
州東又南至麻灣口入海(小姑河即古尢水)
南膠河自分水嶺南東流承白沙河水白沙河源北出
平度州東北之固山南南流經州東境(西與藥石河南流入北膠)
(河者相去地不過十餘里而各有所歸)西南流經麻欒集西又西南會
南膠河折東南流經膠州北境東至店口大沽河合
小沽河自東北來會又南至州東麻灣口入於海(海口)
(東南即會海口又東南即即墨西南之女姑口也此外南至浮山所西與靈山衛為大海口東南島嶼無)
(數)膠河由一嶺間隔南北分流入海元人嘗欲鑿嶺
通運功訖不就
南膠河以西南入海諸小水
膠州城南河東入海(曰大小河口在麻灣口西南)洋河出州西南
境山東流入海(曰洋河口其南即靈山衛)琅琊臺西之窑頭口
董家口又西南曰潮河口在贛榆縣東北境荻水鎮
之南贛榆河出縣西北山東南流數十里分為二
𣲖北𣲖東流經城北南𣲖東南流經城南各入海北
曰興庄口南曰青口小河出縣西南山東流經縣
南境又東至小河口入海海州河自西南境分為
二𣲖北𣲖經新壩鎮北又分二支一支正北經州城
西折而東北流入海曰臨洪口一支東北至州東南
孔望山麓入海曰恬風口(東北即鬱州鳳凰城)南𣲖東流折而
東北入海曰新壩口板浦河在州東南境北入海
曰板浦口(口東南即沭水下流之出河港也)傅疃河西北出莒州
東北之高柘山東南流折而南又東流經日照縣南
境又東有固河東北自城東南合一水來會東入海
曰夾倉口竹子河在日照南境山東流合一小水
東入海在安東衛東北曰濤灘口(西南為安東衛西之荻水口入江南)
(界)
沭河即古沭水亦曰術水源出沂水縣西北之沂山(在大)
(峴山之東曰大弁山百尺崖沂山即古東泰山也其北為瀰河源其東南為濰水二源其西南為沂水源)
東南流繞寳山北又東折而南凡二百數十里經莒
州城東又南折而西南流有小水自東來注之(水出古墩)
(山西西流經朱陳村北又西稍南入沭)又折而南經大興鎮西入江南
贛榆縣西北界又西南經郯城縣東北境馬陵山東
又西南經縣東南南至紅花埠東南入江南界經邳
州東境沐陽縣西北境至司吾驛南折而東流至縣
西分為二𣲖北𣲖東經城北又分為二支一支東北
注青伊湖一支東注碩項湖其南𣲖東經城南又東
南入碩項湖清伊湖自沭陽縣東北受沭水支津滙為
湖周圍四五十里南有二渠南注碩項湖又西北受
沭水二攴津西受鹽河北𣲖水東南六十里襟安東
縣北境廣大倍青伊湖其北流一支渠東行又受鹽
河支渠北流至大伊鎮東折東經山南麓又東受鹽
河支渠北滙為出河港入於海碩項湖東南會南來
之鹽河於新安鎮西又北分為二𣲖北𣲖見前東北
𣲖流六十餘里又分二支一支北流見前一支東
流入海俗曰淮河口鹽河有北有南北鹽河受運
河水於宿遷東南之仰化集西東流經集北又東分
為二支一支東北流折而北而東一支東南流經王
家集南折而北流經里仁集東又北復合折而東流
入碩項湖經安東縣北境南鹽河受運河水於清河
縣東曰大壩東北流經王家營北又東北經安東縣
城西北又東北至新安鎮西與碩項湖水會東北分
二口入海即出河港淮河口也
水道提綱卷四
