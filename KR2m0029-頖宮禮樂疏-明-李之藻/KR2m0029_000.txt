頖宫禮樂疏政書類二(儀制之屬)
提要
(臣)等謹案頖宫禮樂疏十卷明李之藻撰之
藻字振之仁和人萬歷戊戌進士官至工部
都水司郎中是編首列頖宫祀典次列儀注
次列名物器數共成八卷第九卷為啓聖祠
及名宦鄉賢祠附以鄉飲酒禮第十卷附以
鄉射禮其中如釋奠儀之散齋演樂滌牲諸
禮及時祭儀注皆明會典及南雍志諸書所
未載又迎神樂章謂明制本宋舊一成三成
相沿不易其樂章諸譜配以六律者唯填工
尺等字頗能得其源流蓋樂律自宋仁宗時
始省去坐立二部及堂上堂下之分南宋諸
儒又以舊樂加平減之制無高上高尺之律
于是所用者惟中和韶樂明代實沿其制之
藻所譜又註明時俗之一凡清凡諸調與舊
調相合者分毫不爽又於琴瑟操縵之法别
成一譜其琴譜不越松風閣之舊規以數音
譜出一字少用鈎剔蓋欲近以和緩以和韶
樂瑟譜則以六律為主行遲其聲以應節又
與元熊朋來瑟譜之一聲一字者迥殊蓋律
歷皆根於數之藻嫻於算法世所行天學初
函即其所刻故因數制律足自為一家之學
其末卷載鄉飲酒禮兼及鄉射禮者明初之
制猶行射禮於頖宫迨其中葉此禮遂廢故
明會典及南雍志諸書載之不詳之藻稽古
證今考辨頗為賅悉唯褒崇一門僅採史𫝊
不及馬端臨學校考之備又儀器圖内犧尊
諸制既不本於三禮圖又不以考古博古諸
圖證其異同僅以時俗陳設者為凖未免稍
略然禮以時王所制為定是亦自有其義焉
未可盡非也乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
頖宫禮樂疏凡例
一頖宫所最重者先師祀典歴代褒崇南宋有輯而
其書久亡太常南雍諸志僅及本朝未該異代闕
里志則泛及封錫蠲贍蓋孔氏一家之書不關禮
樂兹集備考聖祀一切典禮沿革悉從諸史紀志
中檢出例取編年提綱分目但有議論足裨悉附
載焉其詔令文采可觀者亦為收錄惟蕪泛不切
者不取
一祀典之逮我朝屢經釐正是為不刊之典業已萬
世欽遵故凡出詔令即為大書特書用昭尊王大
義其有臣工建白儒賢著述或見行或有俟者均
于禮樂有裨悉為拈出隨事分註以資考究
一辟雍典故自有成書是編所重郡國學校故不複
載然考據禮樂度數疏綱詁目備儀兼譜頗似詳
悉或堪為雍志補遺
一從祀先賢先儒嘉言懿行漢唐以後不患無徵其
七十子之徒則併姓名齒邑有不可知者矣家語
史記自多異同今主家語以其為孔壁遺文故也
史記以下但有牴牾悉互存以備參考諸不能備
厥言行間載前人述贊亦具大略論世者或有稽
焉但藏書未博如隋志孔子弟子先儒傳十卷唐
志五卷李畋孔子弟子贊傳六十卷至十萬餘言
悉非管蠡所及博雅君子肯為采摭發覆執鞭所
欣慕焉
一賢儒位次載在會典率循開元之舊其有增祀改
祀更祀向于東西兩廡從便升躋西多東少致有
凌躐因仍未改參考頒降圖位及闕里志禮樂志
諸書自多錯雜似未畫一近瞿布衣論世論齒之
說最合典禮今覆訂再具一圖膚見附焉明有所
據似可施行
一八音次第先儒率謂金石絲竹匏土革木而周禮
之序則金石土革絲木匏竹也漢志之序則土匏
皮竹絲石金木也初無定序若論樂理則律始截
竹應以竹音居先而匏土吹氣成聲音諧簫管皆
所謂人籟者也樂重人聲用相比附次則絲音最
備奥理非他器比其金石亦按律吕但不過始終
條理而已併革木皆所以節也故以鍾磬居後而
柷敔終焉
一古禮古樂世鮮𫝊習自學宫祀典飲射而外他無
從睹古禮聞古樂者然尚不免雅俗相參是書所
以志也所幸者禮失而義存器失而理存考索講
求則文獻于今不乏入廟思問凡禮節禮物禮器
樂器樂音樂律一一為詁為圖為辯為譜雖出自
管窺未必有當然傳述有自不敢以臆說參之
一議禮之難擬于聚訟然頖宫頒降已有定制從周
不倍又奚贅焉惟是雅樂不傳其理數聲器頗稱
奥肆自專門學鮮而儒者徒言其義樂官第習其
音苟兼究義審音古學亦非絶學故借大成雅樂
切磋究之譜攷諸家間參鄙見然亦試之制器合
之古經不致勦說&KR1094;言如律吕元聲諸說者
一教化首重弦歌則絲音更為喫緊琴瑟之論所以
特詳操縵安詩使學者循此津梁亦信為途不遠
或者不以弦誦為迂
一古樂歌奏必取隂陽相合自旋宫法廢世儒惑于
斗建之說牽附惉懘論樂既舛合樂全乖隋唐以
來太和絶響太常雅樂此義未究今取大成詩樂
配以律吕相生之義另擬一譜附歌譜後世或有
知音者審焉
一樂器悉遵祀典見用盖自禮部頒行如横笛搏拊
鼔皆非古樂今不敢去特鍾特磬管籥舂牘應雅
播鼗古樂所有今不敢增大成之舞原自宋化成
天下之舞強附三獻樂章今不敢釐其他祼獻之
儀歌奏合舞之節考之古經總之不無可議但禮
時為大道存講習義無擅更積德百年其數則過
固將拭目待之矣
一化民莫先鄉飲觀德莫重鄉射令甲具載今射禮
久廢不舉即飲禮亦漸失其初意矣考據而詮次
焉附以雅樂總皆庠序之教故樂與同志習之
一鄉飲一歲兩舉頒有圖式不敢輕議今注古禮諸
圖非必謂有司之舉悉遵周道緣古者將射先飲
其禮固然亦與時制義理相通慕古者似亦不妨
參同盖律有廢禮之罰而無增樂之禁故也
一鄉射載之會典亦有定儀草昧之初未暇備禮備
樂故不必盡與古合南雍志參考儀禮什得其三
然於樂節無徵焉聞徐二學使圖解儀注詳略不
同俱不及樂鄭世子頗詳樂舞又不兼及古禮兹
悉取衷儀禮而以注附經以儀附圖以射節附詩
樂以琴附瑟庶于肄習明備不俟他求大約飲與
射相為表裏故自立司正以前旅酬以後飲禮有
圖有注者射禮不復重列第釋經義而大旨已晰
焉其飲禮合樂之訛與射樂聽發之節舊說襲舛
僣為訂正非以求為新異古樂自爾竊亦附從先
之志云
頖宫禮樂疏凡例
