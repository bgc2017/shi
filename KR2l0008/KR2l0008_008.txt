秘書監志卷八
元王士點撰
表箋
聖節賀表(至元三十年劉廙)
律中南吕肇開彌月之祥(闕)共效如山之祝聲
教所暨(闕)(中賀)欽惟憲天述道仁文義武大光
孝皇帝陛下德合乾坤明並日月繼中華之正統席列
聖之洪基異域來王見皇威之遠暢新河既道慶國漕
之旁通大庇羣生永膺多福臣某等欣逢榖旦獲近清
光仙省承恩徒忝修書之任兕觥獻壽願推報上之誠
賀正旦表(至元三十年王公孺)
三十年曰世協堯歴以授時八千歲為春指莊椿而稱
壽穹垠薦祉臣庶傾心(中賀)剛健粹精高明悠久隆封
建以安磐石通漕運以實京師熙績而允釐百工迪功
而外薄四海申命行事法羲易之甲庚頒朔起元符虞
朝之戊午治新象魏慶衍鴻圖某等幸際昌辰濫司秘
府筍班趍賀正月之吉始和椒頌對揚萬年以介景福
賀聖節表
電繞樞虹流渚式彰萬世之禎祥龜負撿龍薦圖允協
千齡之聖運惟金行之應律罄海宇以騰歡(中賀)功塞
兩間道光五葉舞干羽而方懋厥德執玉帛者罔有不
庭雨晹時叙而品物亨朝庭清明而治功著太平有象
樂西成大稔之年丕祚無疆現南極老人之瑞臣等承
乏東觀獲仰西清幸逢彌月之臨敢起後天之祝丹墀
拜手叨陪玉筍之班瑶殿稱觴願挹金莖之露
賀正表(至元三十一年王公孺)
體元端本號開寳歴之初介祉稱觴禮展漢儀之盛昌
辰欣遇率土交懽(中賀)德備英文仁深孝敬觀天下以
中正履帝位而光明受命維新荷天休之滋至守成為
重見文治之蔚興纂述遺謀兼隆至養宣崇光於先葉
加德教於綿區茂膺獻歲之祥允協三陽之泰蕩恩光
於萬里動春色於九重某等煥舉賀儀恭陪大禮職連
璧彩幸叨石渠東觀之榮頌獻椒花仰祝天保南山之
壽
賀正表(元貞元年王公孺)
九有承風已被周南之化三朝受賀端居長樂之尊慶
洽中天懽騰萬國(中賀)體涵淵静德粹温恭密贊詒謀
力行善事儼母儀於四海備隂教於六宫彤管流輝難
形盛美金文頌德宜受鴻名𫝊彜典於方來嗣徽音於
振古適履歲華之始宜膺福祐之新某等嚴奉宸闈班
聯秘府三陽布德方坤元資庶物之生萬壽稱觴祝聖
母衍無疆之算
正旦表(元貞二年倪堅)
對時育物乾體資始之元賀朔稱觴坤享安貞之吉宸
闈日永寰宇春熙(中賀)道合太冲德符厚載徽音播雅
繼周室之思齊聖孝悦親朝漢宫之長信鴻名揚於寳
册懿範肅乎壼儀屬此履端受兹介福臣某等躬逢穀
旦職沗蓬山鰲極奠安莫紀五色補天之績龍墀慶會
願𢋫萬年齊壽之詩
賀正表(元貞二年馬澤)
考歴開端式布始和之令體乾為治茂膺長發之祥一
氣回春庶邦胥慶(中賀)至仁博施達孝光前慈壼尊安
謹四時之寢膳殊方悦服走萬里之梯航三陽屬天地
之交千載際風雲之會臣某等叨塵秘府幸遘昌辰東
壁增輝復見圖書之盛南箕永夀克綏福禄之崇
聖節賀表(大德二年王公孺)
天祐下民茂啟重熙之運臣思報上願伸歸美之誠華
旦光臨寰區同慶(中賀)温文天縱聖敬日躋蓋自御極
以來未嘗以位為樂恭已務期於安静睿思時發其英
明以若稽古之心光繩祖武行不忍人之政愛始慈闈
從善如流遇灾知懼沛恩澤而溥沾動植虞水旱而封
秩山川螟蝗與沴氣以潛消黍稷告甫田之大稔人躋
壽域世沐祥風臣某等叨居秘府清嚴愧匪儒宗鴻碩
欣逢嘉會上獻露囊九五龍飛慶協誕彌之月懽呼虎
拜算隆億萬之年
正旦賀皇太后表(大德三年趙炞)
坤厚體元茂衍慈闈之祉泰陽肇序宏開壽域之春喜
溢宫庭光生宇宙(中賀)善積有慶德合無疆和氣怡愉
受四海九州之隆養仁心溥博培萬年億載之丕基日
月所照皆尊親天地之間被潤澤祥風誕布化晷舒長
臣某等班近蓬萊躬趨閶闔徽音載誦俯攄歸美之誠
景福惟新仰致履端之祝
正旦表(大德四年孔淑)
春王正月載班玉歴之新天子萬年丕衍皇圖之永乾
坤交泰朝野均歡(中賀)文武聖神聰明睿知慈壼奉怡
愉之樂椒塗開揖蟄之祥端扆視朝諸福之物必至受
圖膺貢四海之内皆臣年喜屢登慶隆申錫某等叨居
秘府幸際昌辰校鴻寳苑之書慙微報效補華封人之
祝寀切對掦
正旦賀表(大德四年王公孺)
時乘六龍出青陽之左个天開萬國拱紫極於中央洪
鈞播景氣之氲大禮覩漢儀之盛(中賀)英明天縱孝敬
日躋纂承列聖之基圖嗣接一家之正統神人交暢致
克享於天心威德兼隆見光繩於祖武正壼儀而務求
内助講政典而思洽時雍暖回北陸之嚴寒瑞靄九重
之春色臣某等恭陳椒頌庸播芸香一德惟新體乾元
而不息萬年斯永祝聖壽以無疆
天壽節表(大德四年趙炞)
洪範九五福式符震夙之期聖壽億萬年妙合乾元之
運寳樞電繞玉宇秋清(中賀)濬哲文明剛健中正溥大
德好生之意敷錫庶民紹太平全付之基保成至治隆
本支於百世混文軌於四方慶祉川增懽聲雷動臣某
等叨司中秘深荷上恩日之升月之恒願言歸美天所
覆地所載莫不尊親
天壽節賀表(大德五年郭道恭)
天頒寳歴端五位以有臨春麗玉墀進三陽而開泰頌
聲洋溢和氣薰陶(中賀)德合乾坤明並日月行慶布惠
體大德曰生發政施仁遂羣情所欲撥一札十行之旨
回九州四海之春率土謳歌同心忻戴某等幸逢瑞旦
沗綴清班閶闔曉開共致嵩呼之敬蓬萊雲近俯伸鼇
忭之忱
天壽節表(大德五年王庸)
大德必壽適日躔於壽星有道者昌宜天啟其昌運凡
居覆燾同致禱祈(中賀)居正體元顯仁蔵用睿算難回
以邪枉神明洞燭於幾微罷寺刹無益之營式寬民力
開司臺正言之路用肅朝綱煥炳百王光輝奕葉臣某
等忻逢誕節喜倍輿情愧無補於聖時慙素餐於中秘
期歸美報採九州四海之歌冀效微忠上億載萬年之
頌
正旦賀表(大德六年趙炞)
寅正紀歲開泰道以生春申命自天應履端而頒朔乾
坤和氣朝野懽聲(中賀)聰明有臨剛健不息奮掦神武
振采薇治外之威敷錫庶民溥洪範建中之福播寬條
而布惠體大造之好生一統常尊羣情胥慶臣某等叨
同中秘幸際昌辰瞻五色雲喜近蓬萊之瑞祝萬年壽
常依閶闔之光
天壽節賀表(大德六年王庸)
慶符良月秀漢芝之九莖瑞表熙辰開堯蓂之五葉節
方臨於載誕運適契於丕承凡託盖容舉深抃蹈(中賀)
孝繩祖武德享天心合四海以為家保兆民而若子乾
坤覆燾咸歸統御之中日月照臨不出範圍之外頌聲
洋溢叶氣横流臣某等久玷清班叨居秘舘幸際千齡
之會敬稱萬壽之觴深愧非才未撰帝謨之皇覧尚能
歸美載𢋫天保之周詩
正旦賀表(大德七年趙炞)
閏定四時行寅正而頒朔尊臨一統闡元會以履端景
福維新頌聲遠播(中賀)宏開泰運妙用乾剛天命人心
壯皇基於有永祖功宗德培至治於無疆寬恩體大造
之好生惠政順陽春而布澤蓂敷初莢律應始和臣等
星拱紫宸曉趨黃道九疇建五近依天子之光萬歲呼
三共祝聖人之壽
正旦賀表(大德十一年)
鳳歴更端禮謹三朝之會龍庭輯瑞歡生萬國之心凡
在照臨惟均鼓舞(中賀)德符乾健道與泰亨調玉燭以
和四時在璿璣而齊七政春生畿甸誕敷賑貸之恩天
覆遐方溥賜寬仁之詔薦臻景福永享太平臣某等喜
近清光恭臨盛旦班聫芸閣幸逢千載之期頌獻椒觴
願祝萬年之壽
天壽節賀表(大德十一年劉士冕)
七月流火誕開鳦降之祥萬壽奉觴喜際龍飛之運照
臨所暨抃蹈惟均(中賀)祗述孫謀丕掦祖烈體乾元而
首庶物繼離明而照四方尊文母之徽稱道全至養立
天下之大本斷自宸衷霈澤先將士之功蠲賦寬農民
之力分厥寳玉益親磐石之宗禮以壁琮有肅圜丘之
祀諸福畢至和氣交孚臣某等濫守蘭臺欣逢華旦班
聫星拱幸依東壁之光聲效嵩呼願上南山之祝
皇太子受冊賀箋(大德十一年趙炞)
慶衍丕基定儲闈而立本祥開甲觀新册命以掦名茂
對昌辰備成令典(中賀)德兼仁勇位重元良習與正人
居輔翼選端莊之士言為天下法忠勤明治理之方措
宗社如泰山之安合寰區霑重海之潤頌聲遠播景福
方來臣某等芸蠧清寒蓬鼇舞抃青宫陽氣嘘回壽域
之春東壁文光喜近前星之照
皇太子箋(大德十三年趙炞)
天開黃道新正紀鳳歴之元春麗青宫瑞氣藹龍樓之
曉光生中禁懽動寰區(中賀)粹毓英姿篤行正道文明
剛毅立國本以在躬仁厚謙恭正儲端而修德永膺多
福茂衍丕圖臣等仰對昌辰俯陳賀悃正月之吉喜交
泰於方來前星所臨覩重輝之有瑞
上皇太后尊號賀皇帝表(至大三年張振)
聖人臨御孝莫大於尊親顯號推掦禮無踰於成憲臣
鄰胥慶夷夏交歡(中賀)統天繼聖欽文英武大章孝皇
帝陛下濬哲温恭剛健篤實受天明命纘累聖之丕圖
歸美慈闈暢一家之和氣增崇坤極俯順人心顧治道
之有光實母儀之攸賴臣某等欣逢盛際忝職秘書寳
册升聞德獨高於任姒瑶階拜祝壽願等於乾坤
賀皇太后受尊號表
慈謨丕顯端居長樂之尊徽號推崇益著思齊之聖慶
綿宗社喜溢寰區(中賀)儀天興聖慈仁昭懿壽元皇太
后陛下道合坤元仁均蒙養處崇高而弗有由恭儉以
能先大明繼升素定禁中之策重暉有耀獨先天下之
公惟大德之難酬宜鴻名之誕舉載掦懿範用聳羣瞻
臣某等濫守蘭臺欣逢縟典增輝彤史光昭任姒之音
贊治皇圖遠比唐虞之盛
賀皇太子千秋箋(至大四年白鐸)
光耀前星位啓東宫之正誕彌厥月祥開南極之明喜
浹人神歡騰寰宇(中賀)挺姿英粹迪德温文監國撫軍
允叶元良之望問安侍膳幸崇孝養之儀對越天地之
耿光丕承祖宗之休烈臣某等沗司秘閣幸際昌辰青
禁稱觴祝益隆於三善皇圖衍祚期永錫於萬年
登極賀表(至大四年白鐸)
大寳正位重離繼明廊天下以光昭踵勲華而授受懽
生京闕慶浹堪輿(中賀)協舜温恭嗣湯勇智衍皇圖於
祖武本聖道於人倫中國之有至仁無思不服王者之
大一統咸與維新景命方綿鴻基滋固臣等叨居秘府
獲覿明時煦嫗至恩惟天所覆地所載詠歌叡算如月
之恒日之升
天壽節賀表(延祐三年鄭方大)
清明簡在聖躬企瞻龍御上已著為令節再紀虹流凡
依日月之光共贊春秋之富(中賀)尊臨南面敬萃東朝
紀綱制度之精詳繩其祖武文物典章之備具貽厥孫
謀願言沾被於君恩長是融和之天氣臣某等濫膺館
職幸遇昌期皇帝福壽萬年玉芝愈茂御府圖書四庫
金鑑常新
册皇太子賀皇帝表
寳命增輝離正煥重明之象璿源儲秀震亨開一索之
祥嘉慶繇𫝊歡聲總集(中賀)受天明命纂國丕基眷維
宗社之安允屬元良之建上天歆祐宜四海以歸心列
聖顧存實一人之有慶臣某等叨居秘府喜際昌期復
觀周祚之隆本支百世願效華封之祝壽考萬年
皇太子受册賀箋(延祐六年爾呼圖克岱)
鴻册東宫允叶推尊於太極龍墀南面應符儲位於前
星宗社無疆臣民有慶(中賀)聰明時憲剛健日新遵祖
訓以紹丕圖宸闈晝永奉慈顔而隆至養宇宙春回愛
守器之克勤實肇邦之是賴臣某等式瞻鶴禁叨職麟
臺隆儀如日之方升休光仰荷盛典與天而齊久眷命
恢洪
皇太子箋文(延祐七年偰玉立)
寳歴授時布陽春於萬㝢玉巵稱壽集嘉慶於重闈民
物阜康乾坤開泰(中賀)性全英睿器合温文宣忠孝之
鴻規永維時義佩詩禮之明訓慎厥身修茂對良辰誕
膺繁祉臣某等職叨中秘行綴末班邦本益隆光贊升
平之治輿情胥悦潤沾普博之恩
正旦賀表(至治三年)
璿璣齊政載調七十二候之和黼座當陽誕受千八百
國之賀神人協贊宗社交歡(中賀)道與日新聖由天縱
丕承祖武登庸輔相之賢克厲德心敷錫黎元之福履
泰亨於至治體乾健於大明臣某等忝列朝班叨塵秘
府椒盤獻頌式符嵩嶽之呼楓陛稱觴願效華封之祝
登寳位賀表(至治三年張宏殷)
體元居正乾坤啟景命之符膺籙受圖宗社衍鴻禧之
慶山川改觀草木增輝(中賀)敬同日躋聖由天縱斗轉
星杓誕屇三朝之盛春融椒頌茂膺五福之隆率土維
新普天胥慶(中賀)德侔坤順位配乾元仁洽家邦贊唐
虞之聖治德形宫壼蹈任姒之高風恭履剛辰克彰柔
道臣某等叨居秘府謬列相班頌衍周詩敢效二南之
詠觴稱漢殿願伸萬歲之呼
正旦賀表(奉定二年塔斯布哈)
青陽肇序式隆泰長之亨紫禁回春光啟乾嘉之會歡
騰中外慶溢寰區(中賀)乃聖乃神曰肅曰義昊天欽若
經堯歴以授時正月始和詔周邦而敷治恢宏至道茂
介繁禧臣等職沗石渠班聯玉笋拱北辰而居所願效
衆星瞻東壁以對揚虔稱萬壽
賀皇太子千秋箋(泰定二年王守誠)
青陸廻陽正月啓東宫之慶紫霄分瑞前星暎南極之
輝適經七日之為人樂與四方而來賀(中賀)仁充區域孝
定邦基德表重光瑞錫綿綿之瓞愛均同氣芳聯韡韡
之華三光迎載育之祥百世衍維祺之福某等沾恩幼
海登仕蓬山寳歴夏時永翊鴻圖於中夏玉巵春酒載
融鶴禁之長春
天壽節賀表(泰定二年王守誠)
河圖成十乾為萬物之元太極凾三天啟一人之祚仰
瑶光而紀瑞先寳歴以迎長(中賀)精義入神睿思作聖
山川咸秩將黍稷之馨香原隰載馳播絲綸之寬大皥
皥承謨之顯綿綿錫嘏之純某等就日蓬萊披雲閶闔
書陳金鏡文章貫東壁之躔樂合應鐘舞蹈祝南山之
壽
正旦節賀表
三元開泰龍躔析木之津八表迎祥燕進椒花之頌允
昭人正適謹王春(中賀)聖德聰明睿謨濬哲永言而廣
賢路樂庶績之咸熙命相以贊大猷期九功之惟叙四
靈畢至諸福薦臻臣某等職沗木天班聫魏闕望雲稱
慶永依太極之尊就日舒誠悉囿同仁之化
賀皇后箋(泰定三年那摩罕)
歲集陬訾茂啟三陽之運春回禁苑聿開六壼之祥天
地清明宫闈愉悦(中賀)雅存懿範丕著徽音翟茀以朝
敏慧夙成於君道彤管有煒賢慈式建於母儀克佐昌
辰允膺繁祉某等職縻東觀班簉内廷漢殿禮嚴願獻
椒花之頌周家化洽行歌樛木之詩
賀皇太子箋(泰定三年伊克)
維斗建寅歲式躔於析木於時為泰春始暢於瑶山氣
協鈞陶慶隆宗社(中賀)神凝玉宇德美淵潛蚤建元良
咸樂聖人之有子得聞孝悌必求端士之與居益乘長
善之資永作繼明之盛某等承恩蓬觀獻頌椒觴晝景
舒長觀壁奎之圖史仁風洋溢詠日月之輪光
天夀節賀表(泰定四年國元&KR1206;)
時維良月聿臨載夙之辰歴紀閠年丕衍重明之運大
開閶闔盛集衣冠永紹皇圖思章洪業類於上帝益嚴
昭格之誠錫厥庶民普洽好生之德神人胥悦遐邇均
安臣某等著述罔功際逢有幸升華東觀沗陪清峻之
班獻壽南山願祝靈長之祚
正旦賀表(泰定五年)
王春謹始大開居正之儀璿政更新茂集履端之慶凡
知愛戴莫不尊親(中賀)道撫盈成功隆覆燾體乾坤之
交泰如日月之有恒肆赦推恩誕布德音之溥諏經問
道用圖政績之熙嗣歲聿興羣情胥悦臣某等叨居東
觀幸拱北辰玉筍聯班敢預簫韶之九奏椒花獻頌願
陪嵩嶽之三呼
正旦賀皇后箋(至順二年王克修)
春臨閶闔應淑氣於三陽風動簫韶協徽音於六吕乾
坤開泰日月齊明(中賀)博厚無疆柔嘉維則五色煉補
天之石克佐中興七襄成輔日之章聿修内治正禕衣
而御翟相黼扆以當陽頌達椒盤祥開玉署某等夙叨
秘府喜際昌朝關雎麟趾之化行二南正始既醉鳬鷖
之福備萬世太平
天壽節賀皇太后表(天歴三年程大本)
天開元旦慶一歲之更端星拱慈闈儼千官之在序凡
均覆載莫不懽忻(中賀)富貴克勤貞淑丕一雞鳴示儆
輔先帝之中興燕翼貽謀隆嗣皇之至養隂教久行於
中壼徽稱宜建於東朝茂對昌辰誕膺多祜某等叨恩
秘閣接武近班瞻鑾輅之承顔恭趨玉陛奉霞觴而上
壽永樂瑶池
天夀節賀表(至元六年姚堉)
虹流華渚呈上帝之儲祥電繞斗樞仰聖君之受命歡
盈宇宙瑞欎寰區(中賀)德輔天心基承祖訓渙綸音以
彰大化號令聿新施霈䨵以示同仁典章仍舊願躋壽
域共沐恩波某等職掌秘書班聫内署嵩呼萬歲誦四
月維夏之詩虎拜千官致一人有慶之祝某等無任瞻
天樂聖激切屏營之至謹奉表稱賀以聞
正旦賀表(至正元年程益)
春秋大一統羣臣舉元會之儀閏月定四時太史紀有
年之慶諸福畢集萬姓交歡(中賀)恭已無為純一不已
崇儒重道載興取士之科尊祖敬宗聿嚴躬祀之典天
地位而萬物育極致中和股肱良而庶事康爰資謀斷
緝熙聖學而作之君師率由舊章而建用皇極某等職
司芸閣敬奉椒觴河出圖而洛出書東壁煥人文之秘
雲從龍而風從虎大廷覩聖德之光
賀皇后箋(至正元年程益)
星軒肅駕法臨九嬪之尊斗柄回春禮謹三朝之始乾
坤交泰日月合明(中賀)德著家邦化行江漢天啟椒房
之戚位正母儀人思彤管之風治成隂教跬步合珩璜
之節動容守師傅之規淑慎其身柔嘉維則臣某等論
思虎觀獻納龍廷歌二南之詩竊冀本支於百世賴一
人之慶願齊聖壽於萬年
天壽節賀表(至正元年程益)
四月惟夏有聞震夙之祥衆星拱辰咸仰照臨之德歡
騰海宇喜溢廟廊(中賀)守位曰仁制心以禮南風薰兮
民愠解治洽五絃黃河清而聖人出慶延九鼎人文宣
朗於東壁君臣相悦於内朝成功難名太平有象臣等
叨司芸閣趨賀彤庭禹範箕疇允協休徵於甲觀堯年
舜日願祝聖壽於華封
正旦賀表(至正二年劉鶚)
鳳歴頒春新九天之雨露雞籌報曉朝萬國之衣冠宗
社均安乾坤交泰(中賀)聖神天縱睿智性成日對經筵
俯聽近臣之講道時臨宣閣躬紬先聖之遺書恒存天
地之心恪守祖宗之憲允為至正聿底隆平臣等託跡
清朝承恩秘府幸際唐虞之盛治莫效寸功唯懷嵩嶽
之微忱三呼萬歲
賀皇后箋(至正二年劉鶚)
時當泰運肇正月之始和位重坤闈啟萬年之齊壽歡
騰宗社喜動宫庭(中賀)徽柔懿恭端嚴清肅承天體道
母儀已著於多方治國齊家后德有光於前代青陽茂
對洪福駢臻臣等幸際明時叨榮秘閣捧玉箋而慶抃
序列千官瞻金闕之崇高雲開五色
天壽節賀表(至正二年商企翁)
月屬乾剛易著飛龍之德斗昭電瑞地孚鳴社之符萬
世宏休八方均慶(中賀)道包衆有仁洽羣生探唐虞致
治之原味洙泗相𫝊之奥搜材策士振文教以維新斂
福錫民建皇極而永協臣某等職叨秘府班綴禁庭就
日望雲睹盛儀而益肅奉觴執玉獻景算以無疆
秘書監志卷八
