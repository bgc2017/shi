秘書監志卷七
元王士點撰
司天監
司天之隸秘省因古制也國初西域人能歴象爰置司
天監皆在秘府事務之禀授當次諸簡末云
至元十年閏六月十八日太保𫝊奉聖旨回回漢兒兩
個司天臺都交秘書監管者
臺官六員
三員見掌在臺供職
少監鮮于淳
判官郝志彬趙德新
三員見隨侍安西王
臺判蘇正王世安郭德
提學一員
教授二員
學正二員
管勾押宿官一十三員
承應人七十二名登臺占候天象
知書一名掌案牘
裝寫歴日一十名
習學生七名
至元十一年十月初七日太保大司農奏過事内一件
欽奏回回漢兒司天臺合併做一臺呵怎生奉聖旨那
般者欽此
至元十二年正月十九日司天臺奉秘書監指揮備准
中書吏部關該定擬科舉公事據程試司大格式備細
法度講議定擬疾早申來承此本臺講議間又奉指揮
亦為此事照得至元七年太保奏奉聖旨選取五科隂
陽人數當時於本臺各科經書内出題許人投試知曉
者收充長行承應勾當及會得舊日程試司大格式每
三年一次差官於草澤人内精加考試中選者收作司
天生員給食直入臺攻習五科經書據司天生本臺存
留習學子弟亦三年一試中選者作長行待闕收補為
此議得若依至元七年試例程試五科隂陽事業緣為
五科經書内有欽奉聖旨已行拘收禁斷名件民間不
得通習似難依上選試若令草澤人依舊例程試中選
者收係養贍却緣草澤許試經書易為習學又恐隨路
貢舉人多難以盡行收係今來本臺參許合無驗各路
大小限定合貢草澤人員與本臺存留習學人每三年
一次照依下項定擬到事理程試收係似為相應緣為
例之事誠恐所擬未當開坐秘監照驗
一舊例草澤人三年一次差官考試於所習經書内
出題六道試中者收作司天生官給養直入臺習學
五科經書即目本臺未有額設司天生員止有五科
長行若令草澤人許直試長行人員緣五科文書已
行拘禁了當其草澤人不得習學所據草澤許習經
書即非五科切用正書難便許試長行擬合依舊例
程試如試中者收作司天生是為相應今具許習經
書試格如後
所習經書
宣明歷符天歷吕才婚書王朴地理新書
以上經書須合通習
周易筮法
五星
以上經書合從其所習臨日考試各出題一道許
就試人科答題一道其答五星仍許擕照星經書
入院
試格(題六道量作兩日程試)
歴科題名一道
假令依宣明歴推步某年月日恒氣經朔
假令依符天歴推步其年月日太陽在何宿度
婚書題一道
假令問正月内隂陽不將日有幾日
地理新書題三道
假令問安延翰以八卦之位通九星之氣可以知
都邑之利害者何如
假令問五姓禽交名得是何穴位
假令問商姓祭主丁夘九月生宜用何年月日晨
安葬
占卜題一道
假令問丁丑人於五月丙辰日占求財筮得姤卦
初爻動依易筮術推之
假令問正月甲子日寅時六壬術發用三傳當得
何課
假令問大定己丑人五月二十二日夘時生禄命
何如依三命術推之
假令問七強五弱何如之數依五星術以對
一舊例司天生并本臺存留習學子弟三年一次試長
行各驗科目於所習經書内出題試中者驗文理以
定高下待闕補充長行人員今議得合依舊例程試
是為相應
占候天文科(先視驗目力與測驗科目)
所習經書
晉天文隋天文宋天文
以上科習一家
景祐周天星格圖直圖
試格
點畫天星題一道
假令問紫微垣東方七宿中外宫之類
義題二道
假令問渾天周髀宣夜三家孰長之類
占候三式科
所習經書
太一王希明金鏡二經
景祐福應集
遁甲天一萬一訣(又名三元式經)
景祐符應經
神定經
六壬連珠集
補闕新書
試格
假令題一道
問某年月日時四計大乙在何宫之類
義題二道(皆不限字數並以不失題意文理優長者為中選)
假令問冬至天元一七四何義之類
假令問百六涉害何義之類
推步歴算科
所習經書
大明歴經書(舊例試宣明符天等歴日今見行大明歴法合試大明歴書)
試格
日蝕題一道
假令問大定庚子歲至乙巳歲其間有無日食但
取一蝕為定
大明歴五星題一道科問一星
義題二道
假令問辰法三除者何義之類
測驗天文科相驗目力
所集經書
晉天文隋天文宋天文
以上科習一家
渾儀總要星格
試格
點畫天星題一道
假令問三垣二十八舍或赤道内外其星幾座具
形體默畫
義題二道
假令問渾儀七曜之行何義之類
司辰漏刻科(備將試中之人試驗聲口禮數升降名次)
所習經書
宋天文内漏經(舊例試宣明符天漏經目今見行宋天文漏經合試此書)
試格
假令二道
假令問冬至五月日夜半定漏
假令問立春五日中晷常數之類
義題二道
假令問四時晝夜刻數不同何義之類
假令問四時中晷常數不同何義之類
一舊例司天生試長行長行試管勾管勾試教授今來
議行今後若管勾有闕許五科長行試補如教授有
闕許五科管勾試補今定列試格於後
長行試五科管勾者於本科應用經書内出題六道内
假令三道義三道俱中者驗文理以定高下遇闕以
次補用
管勾試教授者於五科經書内每科出題二道假令一
道義一道已上十題俱中者依前定高下遇闕補充
一隨處或有官司拘收禁書已前先曾習學五科經書
藝業精驗及德行可稱者若止令依例試充司天生
員是為蔽抑如有似此之人合令本路官司體問所
習科目委是精驗保結開申許直試各科長行中選
者待闕收補是為相應(試例通上)
至元十三年閏三月十四日戶部呈至元十二年開除
不當差戶内有合分揀收差戶計開到各各名項乞定
奪事都省除外據司天臺隂陽戶計差官與秘書監官
一同試驗如委通隂陽科目文書底人免本身差役其
不通收係當差劄付秘書監照會去後回呈開坐到本
臺隂陽戶數乞定奪施行都省准呈今委前絳州知州
馬希驥御史臺委監察御史一員與本監大都路總管
府官試驗外合下仰照驗無致中間看徇違錯仍具選
試過委通隂陽人姓名各各科目并不通隂陽人姓名
備細保結開坐呈省
至元十五年十月十一日司天少監克里瑪鼎照得在
先敬奉皇子安西王令旨交克里瑪鼎每歲推算寫造
回回歴日兩本送將來者敬此今已推算至元十六年
歴日畢工依年例合用寫造上等回回紙劄合行申覆
秘監應付
至元十二年八月司天臺算歴科管勾曹震圭呈本臺
見用大明歴法至今歲久漸疎為此先於去年十一月
内已曾呈省蒙判送本臺講究已行回申了當到日多
日不蒙明降切恐失悞國家大事臨時疑難分析乞照
驗事呈奉都省送吏禮部定擬具呈
至元十三年六月十一日奏奉聖旨教改演大元國新
歴者教司天臺選差能書算測驗精通三十人於改歴
處用者欽此行據司天臺申就於本臺官員管勾隂陽
人選取三十人俱各書算測驗熟閑實是精通申乞照
驗
一總計三十名
算造二十名
臺官二員
少監馮天章判官趙德新
提舉一員郝昇
教授一員劉巨源
管勾二員曹震圭霍從政
學正一員張世英
長行人一十三名
張伯祥郝餘慶程顯道張仲英劉克讓
王素張珪高泰素王彦實朱諒
郝智申居敬趙居嵓
書寫三名
李餘慶張誠王亨
測驗七名
管勾二名
張居實岳鉉(兼書寫并大都就用測驗)
長行人五名
王椿任世清趙伯亨趙禎陳泰初
至元十三年正月二十一日准秘書監克里瑪鼎關該
奉中書省判送為秘書監扎瑪里鼎呈欽奉宣命不妨
本職兼提點司天臺官其司天臺隂陽人員應行公事
並不一處商議請依奉都堂鈞旨照擬回關事准此照
得至元十年十月内欽奉聖旨合併司天臺禀奉太保
鈞旨該司天臺官員已經奏准比及祇受以來令北司
天臺官馮天章克里瑪鼎與臺官鮮于少監等具依舊
職名一處畫字勾當又蒙太保省會奉聖旨司天臺雖
合併了回回漢兒隂陽公事各另奏說欽此已令司天
臺依上施行及照勘得秘監扎瑪里鼎元授宣命提點
北司天臺係併臺之前欽授所據司天臺雖是合併明
有奏准聖旨回回漢兒隂陽公事各另聞奏本官自合
欽依元授宣命提點回回隂陽公事即不知本臺回回
官員不行一處商議事理今准前因當監議得司天臺
一切回回隂陽公事本臺掌管回回隂陽官員合行依
舊經由提點扎瑪里鼎商議處置回關照驗
至元十三年正月秘書監會驗司天臺下項合行事務
仰逐一遵依施行仍具管不違悞文狀申來
一本臺瞻候選卜一切事理唯是依憑隂陽文書以為
法則即目各科所用文書除歴經權行校勘外其餘典
籍未曾校正所據隂陽人各家私收文字逓相差錯不
能歸一為此照到本臺先申各科所用文書開坐前去
仰各科官員隂陽人等就臺置局臺官教授親行監視
將各各文書須要校正歸一合理並無差錯執結文狀
申來以憑印記發下行用
天文測驗漏刻科
宋天文(漏經附)晉天文隋天文渾儀總要星格
星總星格景祐圓直圖大觀圓直圖
三式科
太一金鏡式經景祐福應集遁甲天一萬
一訣景祐符應經六壬連珠集神定經補
闕新書
一本臺舊例臺上安置風輪依時占圖八面之風秘府
先累曾省會本臺依例安置去後至今不見了畢仰臺
官督勒三式科當該人員須要日近製造起立令當直
人員依例占候附歴如是似前違慢定見䆒治
一本臺先申三式科隂陽人員合行依例每年推算風
雨歴日并每月二次出題試問占筮之事如限内不行
納到嚴行責罰秘府已經准申施行去後切恐中間滅
裂仰臺官提調仍將每月功課逐旋送學官校勘優劣
申臺照驗依例責罰
一本臺已行安置浮漏見設漏刻科管勾長行人等所
據前項漏刻不見常川調品仰臺官親行點視令本科
人員輪番晝夜常川調品行漏無致時刻間斷如違究
治
至元二十五年正月初五日奉集賢院劄付來奉尚書
省劄付蒙古奏事譯該至元二十四年十一月初八日
伊克集賽第一日香殿裏有時分和爾齊托里特穆爾
布哈拉古爾齊托里台博囉齊噶逹蘇索歡同知伊德
實同知對這的每僧格丞相鄂爾和薩里平章葉右丞
阿難尚書等奏秘書監司天臺裏有的觀星象的每根
底在先扎瑪里鼎阿錫葉他每相管著來前者扎瑪里
鼎阿錫葉兩個根底秘書監漢兒觀星象的每根底休
教管者麽道聖旨有來如今將秘書監司天臺集賢院
裏色埒默鄂爾和薩里那的每根底教管呵怎生奏呵
那般者麽道聖旨了也欽此
至元十年十月北司天臺申本臺合用文書
總計經書二百四十二部
本臺見合用經書一百九十五部
烏赫哩造四擘算法叚數十五部
海拉蘇庫稜解算法叚目三部
實勒塔克達實雅爾諸般算法叚目并儀式十七部
敏珠爾丹造司天儀式十五部
阿堪訣斷諸般灾福(闕)部
拉木立占卜法度(闕)部
瑪塔爾立灾福正義(闕)部
哈里雅爾歴法叚數七部
和斯布哈諸般算法八部
積尺諸家歴四十八部
松阿里阿爾齊巴星纂四部
薩哈勒阿嚕圖造渾儀香漏八部
薩爾斡諸般法度纂要十二部
提點官家内諸般合使用文書四十七部
伊納克齊燒丹爐火八部
特哩醫經十三部
阿勒穆特論說有無源流十二部
特爾格總年號國名三部
默哷辨認風水二部
佛琳散相一部
扎蘭齊喇别認寳具五部
和約爾造香漏并諸般機巧二部
實喇岱詩一部
烏蘇拉八個
庫稜小渾天圖
阿實達實巴爾測大陽晷影一個
伊克托爾小渾儀一個
巴勒格實衮定方圓尺一個
至元十年十一月初七日太保大司農奏過事内一件
興文署掌雕印文書交屬秘書監呵怎生奉聖旨那般
者欽此
本署元設
官三員令一員丞二員校理四員楷書一
員掌記一員
事故
官一員楊時煦(身故)
校理二員今改大都儒學教授
孫英劉震
見任官二員
署令馬天昭署丞王鼎
校理二員李嘉古申
楷書吕勖掌記趙謙
雕字匠花名計四十名
作頭一名匠三十九名印匠一十六名
至元十三年十二月中書省奏奉聖旨省併衙門内興
文署併入翰林院王待制兼管有印造每年歴日事務
撥附秘書監親管王待制牒保都作頭董濟於本監依
舊勾當祗受吏部劄請俸依上勾當
秘書監志卷七
