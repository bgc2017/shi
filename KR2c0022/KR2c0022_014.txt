左傳紀事本末卷十四
詹事府詹事高士竒撰
城築蒐狩(因事别見者不更載)
隱公元年夏四月費伯帥師城郎不書非公命也新作
南門不書亦非公命也七年夏城中丘書不時也
九年夏城郎書不時也桓公十六年冬城向書時也
莊公二十八年冬築郿非都也凡邑有宗廟先君之
主曰都無曰邑邑曰築都曰城二十九年春新作延
廏書不時也凡馬日中而出日中而入冬十二月城
諸及防書時也凡土功龍見而畢務戒事也火見而致
用水昏正而栽日至而畢僖公二十年春新作南門
書不時也凡啓塞從時文公十二年城諸及鄆書時
也宣公八年城平陽書時也成公九年城中城書
時也十八年築鹿囿書不時也襄公十三年冬城
防書事時也於是將早城臧武仲請俟畢農事禮也
昭公九年冬築郎囿書時也季平子欲其速成也叔孫
昭子曰詩曰經始勿亟庶民子來焉用速成其以勦民
也無囿猶可無民其可乎定公十五年冬城漆書不
時告也(以上城築)桓公四年春正月公狩於郎書時禮也
六年秋大閱簡車馬也昭公八年秋大蒐於紅自
根牟至於商衛革車千乘(以上蒐狩)
(臣)士竒曰千仞之山跛羊能陵之以其迤也數仞
之牆雖有賁育猝莫能越以其峻也城以保民奈
之何其可廢哉顧城本為民防患於未然而使之
疲於工築棄本業而起愁歎則未然之患猶紓而
目前之困已劇矣况登丘之呼亦足動衆梁伯之
好適以資敵無城猶可無民將誰與國乎是以先
王之愛城常不如愛民力一歲之中用民不過三
日而又必以農隙之時使之手足寬然得以緣南
畝仰事俯育兩無所憾而後本固邦寧也春秋凡
用民無論時之合否皆書重民力也魯之城中丘
城郎皆以盛夏興役而延廏之新又當大無之後
其為草菅民命全莫省憂昭昭簡策若夫襄十三年
城防昭九年築郎囿皆在隆冬於時合矣而當時
一欲早城一欲速成而臧武仲與叔孫昭子獨能
為民請命不亦仁人之心乎然用民必書而費伯
城郎不書新作南門不書左氏求其說而不得則
皆曰非公命也竊謂不然隱公之始年猶未失政
安有非公命而擅興大衆以城者至作南門近在
國都而公弗知隱其充耳乎聖人削之當自有故
不可求矣若乃春蒐夏苖秋獮冬狩先王所以寓
軍政於四時之田而作其果敢之氣使之嫻於步
伐止齊諳於鼓鐸鐃鐲而蓄其威怒也然必有常
時有定所如魯狩大野而郎則非所蒐為春事而
紅則非時並非所且以紅之蒐考之是時公室衰
微魯國兵權半歸季氏自根牟至於商衛革車千
乘掃境内以為此役季實主之於昭公何與違天
時易地利悍然直行其意之所欲以為凡可以非
禮動民卽用以犯上作亂而莫敢忤有如此蒐矣
故先儒以此為季氏履霜之漸也吁城築民力所
繫蒐狩軍政所關力當留餘於下政當操之自上
其可不加之意哉
左傳紀事本末卷十四
