左傳紀事本末卷七
詹事府詹事高士竒撰
魯文姜之亂(莊公忘讐附)
桓公三年春會于嬴成昏于齊也秋公子翬如齊逆
女修先君之好故曰公子齊侯送姜氏非禮也凡公
女嫁于敵國姊妹則上卿送之以禮於先君公子則下
卿送之於大國雖公子亦上卿送之於天子則諸卿皆
行公不自送於小國則上大夫送之冬齊仲年來聘
致夫人也六年九月丁卯子同生以太子生之禮舉
之接以大牢卜士負之士妻食之公與文姜宗婦命之
公問名於申繻對曰名有五有信有義有象有假有類
以名生為信以德命為義以類命為象取於物為假取
於父為類不以國不以官不以山川不以隠疾不以畜
牲不以器幣周人以諱事神名終將諱之故以國則廢
名以官則廢職以山川則廢主以畜牲則廢祀以器幣
則廢禮晉以僖侯廢司徒宋以武公廢司空先君獻武
廢二山是以大物不可以命公曰是其生也與吾同物
命之曰同十八年春公將有行遂與姜氏如齊申繻
曰女有家男有室無相瀆也謂之有禮易此必敗公會
齊侯于濼遂及文姜如齊齊侯通焉公謫之以告夏
四月丙子享公使公子彭生乘公公薨于車魯人告于
齊曰寡君畏君之威不敢寧居來修舊好禮成而不反
無所歸咎惡於諸侯請以彭生除之齊人殺彭生
(補逸)管子魯桓公夫人文姜齊女也公將如齊與夫人
偕行申俞諫公不聽文姜通于齊侯桓公聞責文姜
文姜告齊侯齊侯怒饗公使公子彭生乘魯侯脅之
公薨于車豎㬅曰賢者死忠以振疑百姓寓焉智者
究理而長慮身得免焉今彭生二于君無盡言而諛
行以戲我君使我君失親戚之禮命又力成我君之
禍以搆二國之怨彭生其得免乎魯若有誅必以彭
生為說二月魯人告齊齊人為殺彭生以謝于魯
莊公元年春不稱即位文姜出故也三月夫人孫于
齊不稱姜氏絶不為親禮也秋築王姬之館于外為
外禮也
(發明)按忘父仇而為之主婚喪心甚矣何以為禮
二年冬夫人姜氏會齊侯于禚書姦也三年春溺會
齊師伐衞疾之也六年冬齊人來歸衞寶文姜請之
也七年春文姜會齊侯于防齊志也八年春治兵
于廟禮也夏師及齊師圍郕郕降于齊師仲慶父請
伐齊師公曰不可我實不德齊師何罪罪我之由夏書曰
臯陶邁種德德乃降姑務修德以待時乎秋師還君子
是以善魯莊公
(發明)按此正莊公忘父仇之惡也何善之有
十九年夫人姜氏如莒
(臣)士竒曰文姜淫恣為鳥獸之行與弑桓公狂走
無忌論者謂莊公不能盡防閑之道桓公不能慎
有家之戒禍成於于濼而穢極于如莒竊謂不然
禮首冠昏以其為人道之始也合兩姓之好以為
宗廟社稷主蓋莫重乎親迎矣魯與齊密邇親迎
之禮尤便躬自圖昏于嬴而使公子翬逆女齊侯
溺愛越禮以送而桓公初未受室于姜氏之祧何
輕重之倒置也且羽父弑君之賊也昏姻吉禮之
大者而以凶人從事其間公子彭生之兆成矣公
惟不能慎其始因不能正其終先王所為致謹于
大昏之際也夫觀子同之生而公與文姜宗婦命
之文姜此際亦似少嫻于禮者迨如齊姦成而淫
奔之行遂至于不可制然則使桓能從申繻之訓
豈其至此乎桓公弑兄魯不能討而假手於齊人
特以文姜為之媒此亦似有天道不知其然而然
者也莊公忘父之讐不能興一旅問罪之師僅以
一彭生塞責而靦然主王姬之昏同伐衞之舉及
圍郕而郕降于齊師仲慶父請擊齊猶欲引脩德
待時之義以自解天下之無人心者亦至此哉
左傳紀事本末卷七
