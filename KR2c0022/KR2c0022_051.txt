左傳紀事本末卷五十一
詹事府詹事高士竒撰
勾踐滅吳
昭公三十二年夏吳伐越始用師於越也史墨曰不及
四十年越其有吳乎越得歲而吳伐之必受其凶定
公五年越入吳吳在楚也十四年吳伐越越子勾踐
禦之陳於檇李勾踐患吳之整也使死士再禽焉不動
使罪人三行屬劍於頸而辭曰二軍有治臣奸旗鼓不
敏於君之行前不敢逃刑敢歸死遂自剄也師屬之目
越子因而伐之大敗之靈姑浮以戈擊闔廬闔廬傷將
指取其一屨還卒於陘去檇李七里夫差使人立於庭
苟出入必謂已曰夫差而忘越王之殺而父乎則對曰不
敢忘三年乃報越
(補逸)吳越春秋吳王以越不從伐楚南伐越越王允常
曰吳不信前日之盟棄貢賜之國而滅其交親闔閭
不然其言遂伐破檇李闔閭謀擇諸公子可立者
未有定計波秦子夫差日夜告於伍胥曰王欲立太
子非我而誰當立此計在君耳伍子胥曰太子未有
定我入則决矣闔閭有頃召子胥謀立太子子胥曰
臣聞紀廢於絶後興於有嗣今太子不禄早失侍御
今王欲立太子者莫大乎波秦之子夫差闔閭曰夫
愚而不仁恐不能奉統於吳國子胥曰夫差信以愛
人端於守節敦於禮義父死子代經之明文闔閭曰
寡人從子立夫差為太子
哀公元年春吳王夫差敗越於夫椒報檇李也遂入越
越子以甲楯五千保於會稽使大夫種因吳太宰嚭以
行成吳子將許之伍員曰不可臣聞之樹德莫如滋去
疾莫如盡昔有過澆殺斟灌以伐斟鄩滅夏后相后緡
方娠逃出自竇歸於有仍生少康焉為仍牧正惎澆能
戒之澆使椒求之逃奔有虞為之庖正以除其害虞思
於是妻之以二姚而邑諸綸有田一成有衆一旅能布
其德而兆其謀以收夏衆撫其官職使女艾諜澆使季
杼誘豷遂滅過戈復禹之績祀夏配天不失舊物今吳
不如過而越大於少康或將豐之不亦難乎勾踐能親
而務施施不失人親不棄勞與我同壤而世為仇讐於
是乎克而弗取將又存之違天而長寇讐後雖悔之不
可食已姬之衰也日可俟也介在蠻夷而長寇讐以是
求伯必不行矣弗聽退而告人曰越十年生聚而十年
教訓二十年之外吳其為沼乎三月越及吳平吳入越
不書吳不告慶越不告敗也
(補逸)國語越王勾踐即位三年而欲伐吳范蠡進諫曰
夫國家之事有持盈有定傾有節事王曰為三者奈
何范蠡對曰持盈者與天定傾者與人節事者與地
王不問蠡不敢言天道盈而不溢盛而不驕勞而不
矜其功夫聖人隨時以行是謂守時天時不作弗為
人客人事不起弗為之始今君王未盈而溢未盛而
驕不勞而矜其功天時不作而先為人客人事不起
而創為之始此逆於天而不和於人王若行之將妨
於國家靡王躬身王弗聽范蠡進諫曰夫勇者逆德
也兵者凶噐也爭者事之末也隂謀逆德好用凶噐
始於人者人之所卒也淫佚之事上帝之禁也先行
此者不利王曰無是貳言也吾已斷之矣果興師而
伐吳戰於五湖不勝棲於會稽王召范蠡而問焉曰
吾不用子之言以至於此為之奈何范蠡對曰君王
其忘之乎持盈者與天定傾者與人節事者與地王
曰與人奈何范蠡對曰卑辭尊禮玩好女樂尊之以
名如此不已又身與之市王曰諾乃令大夫種行成
於吳曰請士女女於士大夫女女於大夫隨之以國
家之重噐吳人不許大夫種來而復往曰請委管籥
屬國家以身隨之君王制之吳人許諾王曰蠡為我
守於國范蠡對曰四封之内百姓之事蠡不如種也
四封之外敵國之制立斷之事種亦不如蠡也王曰
諾令大夫種守於國與范蠡入宦於吳三年而吳人
遣之歸越王勾踐棲於會稽之上乃號令於三軍
曰凡我父兄昆弟及國子姓有能助寡人謀而退吳
者吾與之共知越國之政大夫種進對曰臣聞之賈
人夏則資皮冬則資絺旱則資舟水則資車以待乏
也夫雖無四方之憂然謀臣與爪牙之士不可不養
而擇也譬如蓑笠時雨既至必求之今君王既棲於
會稽之上然後乃求謀臣無乃後乎勾踐曰苟得聞
子大夫之言何後之有執其手而與之謀遂使之行
成於吳曰寡君勾踐乏無所使使其下臣種不敢徹
聲聞於天王私於下執事曰寡君之師徒不足以辱
君矣願以金玉子女賂君之辱請勾踐女女於王大
夫女女於大夫士女女於士越國之寳噐畢從寡君
帥越國之衆以從君之師徒唯君左右之若以越國
之辠為不可赦也將焚宗廟係妻孥沈金玉於江越
有帶甲五千人將以致死乃必有偶是以帶甲萬人
以事君也無乃即傷君王之所愛乎與其殺是人也
寧其得此國也其孰利乎夫差將欲聽與之成子胥
諫曰不可夫吳之與越也仇讐敵戰之國也三江環
之民無所移有吳則無越有越則無吳將不可改於
是矣員聞之陸人居陸水人居水夫上黨之國我攻
而勝之吾不能居其地不能乘其車夫越國吾攻而
勝之吾能居其地吾能乘其舟此利也不可失也已
君必滅之失此利也雖悔之亦無及已越人飾美女
八人納之太宰嚭曰子苟赦越國之辠又有美於此
者將進之太宰嚭諫曰嚭聞古之伐國者服之而已
今已服矣又何求焉夫差與之成而去之勾踐說於
國人曰寡人不知其力之不足也而又與大國執讐
以暴露百姓之骨於中原此則寡人之辠也寡人請
更於是葬死者問傷者養生者弔有憂賀有喜送往
者迎來者去民之所惡補民之不足然後卑事夫差
宦士三百人於吳其身親為夫差前馬勾踐之地南
至於勾無北至於禦兒東至於鄞西至於姑蔑廣運
百里乃致其父兄昆弟而誓之曰寡人聞古之賢君
四方之民歸之若水之歸下也今寡人不能將帥二
三子夫婦以蕃命壯者無取老婦老者無取壯妻女
子十七不嫁其父母有罪丈夫二十不取其父母有
罪將免者以告公令醫守之生丈夫二壺酒一犬生
女子二壺酒一豚生三人公與之母生二人公與之
餼當室者死三年釋其政支子死三月釋其政必哭
泣葬埋之如其子令孤子寡婦疾疹貧病者納宦其
子其達士潔其居美其服飽其食而摩厲之於義
四方之士來者必廟禮之勾踐載稻與脂於舟以行
國之孺子之游者無不餔也無不歠也必問其名非
其身之所種則不食非其夫人之所織則不衣十年
不收於國民居有三年之食
吳越春秋越王勾踐五年五月與大夫種范蠡入臣
於吳羣臣皆送至浙江之上臨水祖道軍陣固陵大
夫文種前為祝其詞曰皇天祐助前沈後揚禍為德
根憂為福堂威人者滅服從者昌王雖牽致其後無
殃君臣生離感動上皇衆夫哀悲莫不感傷臣請薦
脯行酒三觴越王仰天太息舉杯垂涕默無所言種
復前祝曰大王德壽無疆無極乾坤受靈神祇輔翼
我王厚之祉祐在側德銷百殃利受其福去彼吳庭
來歸越國觴酒旣升請稱萬歲遂别於浙江之上羣
臣垂泣莫不咸哀越王仰天歎曰死者人之所畏若
孤之聞死其於心胸中曾無怵惕遂登船徑去終不
返顧越王夫人據船哭顧烏鵲啄江渚之蝦飛去復
來因哭而歌之曰仰飛鳥兮烏鳶凌玄虛號翩翩集
洲渚兮優恣啄蝦矯翮兮雲間任厥兮往還妾無罪
兮負地有何辜兮譴天颿颿獨兮西往孰知返兮何
年心惙惙兮若割淚泫泫兮雙懸又哀吟曰彼飛鳥
兮鳶烏已迴翔兮翕蘇心在專兮素蝦何居食兮江
湖徊復翔兮游颺去復返兮於乎始事君兮去家終
我命兮君都終來遇兮何幸離我國兮去吳妻衣褐
兮為婢夫去冕兮為奴歲遥遥兮難極冤悲痛兮心
惻腸千結兮服膺於乎哀兮忘食願我身兮如烏身
翺翔兮矯翼去我國兮心搖情憤惋兮誰識越王聞
夫人怨歌心中内慟乃曰孤何憂吾之六翮備矣於
是入吳見夫差稽首再拜稱臣曰東海賤臣勾踐上
愧皇天下負后土不裁功力汚辱王之軍士抵罪邊
境大王赦其深辜裁加役臣使執箕帚誠蒙厚恩得
保須臾之命不勝仰感俯愧臣勾踐叩頭頓首吳王
夫差曰寡人於子亦過矣子不念先君之讐乎越王
曰臣死則死矣惟大王原之伍子胥在旁目若熛火
聲如雷霆乃進曰夫飛鳥在青雲之上尚欲繳微矢
以射之豈况近臥於華池集於庭廡乎今越王放於
南山之中游於不可存之地幸來涉我壤土入我梐
梱此乃廚宰之成事食也豈可失之乎吳王曰吾聞
誅降殺服禍及三世吾非愛越而不殺也畏皇天之
咎教而赦之太宰嚭諫曰子胥明於一時之計不通
安國之道願大王遂其所執無拘羣小之口夫差遂
不誅越王令駕車養馬秘於宫室之中三月吳王召
越王入見越王伏於前范蠡立於後吳王謂范蠡曰
寡人聞貞婦不嫁破亡之家仁賢不官絶滅之國今
越王無道國已將亡社稷壞崩身死世絶為天下笑
而子及主俱為奴僕來歸於吳豈不鄙乎吾欲赦于
之罪子能改心自新棄越歸吳乎范蠡對曰臣聞亡
國之臣不敢語政敗軍之將不敢語勇臣在越不忠
不信令越王不奉大王命號用兵與大王相持至今
獲罪君臣俱降蒙大王洪恩得君臣相保願得入備
掃除出給趨走臣之願也此時越王伏地流涕自謂
遂失范蠡矣吳王知范蠡不可得為臣謂曰子既不
移其志吾復置子於石室之中范蠡曰臣請如命吳
王起入宫中越王范蠡趨入石室越王服犢鼻著樵
頭夫人衣無緣之裳施左關之襦夫斫剉養馬妻給
水除糞灑掃三年不慍怒面無恨色吳王登高遠望
見越王及夫人范蠡坐於馬糞之旁君臣之禮存夫
婦之儀具王顧謂太宰嚭曰彼越王者一節之人范
蠡一介之士雖在窮厄之地不失君臣之禮寡人傷
之太宰嚭曰願大王以聖人之心哀窮孤之士吳王
曰為子赦之後三月乃擇吉日而欲赦之召太宰嚭
謀曰越王與吳同土連域勾踐愚黠親欲為賊寡人
承天之神靈前王之遺德誅討越寇囚之石室寡人
心不忍見而欲赦之於子奈何太宰嚭曰臣聞無德
不復大王垂仁恩加越越豈敢不報哉願大王卒意
越王聞之召范蠡告之曰孤聞於外心獨喜之又恐
其不卒也范蠡曰大王安心事將有意在玉門第一
今年十二月戊寅之日時加日出戊囚日也寅陰後
之辰也合庚辰歲後會也夫以戊寅日聞喜不以其
罪罰日也時加卯而賊戊功曹為騰蛇而臨戊謀利
事在青龍青龍在勝光而臨酉死氣也而尅寅是時
尅其日用又助之所求之事上下有憂此其非天網
四張萬物盡傷者乎王何喜焉果子胥諫吳王曰昔
桀囚湯而不誅紂囚文王而不殺天道還返禍轉成
福故夏為湯所誅殷為周所滅今大王既囚越君而
不行誅臣謂大王惑之深也得無夏殷之患乎吳王
遂召越王久之不見范蠡文種憂而占之曰吳王見
擒也有頃太宰嚭出見大夫種范蠡而言越王復拘
於石室伍子胥復諫吳王曰臣聞王者攻敵國克之
則加以誅故後無報復之憂遂免子孫之患今越王
已入石室宜早圖之後必為吳之患太宰嚭曰昔者
齊桓割燕所至之地以貺燕公而齊君獲其美名宋
襄濟河而戰春秋以多其義功立而名稱君敗而德
存令大王誠赦越王則功冠於五覇名越於前古吳
王曰待吾疾愈方為太宰赦之後一月越王出石室
召范蠡曰吳王疾三月不愈吾聞人臣之道主疾臣
憂且吳王遇孤恩甚厚矣疾之無瘳惟公卜焉范蠡
曰吳王不死明矣到己巳日當瘳惟大王留意越王
曰孤所以窮而不死者賴公之策耳中復猶豫豈孤
之志哉可與不可惟公圖之范蠡曰臣竊見吳王真
非人也數言成湯之義而不行之願大王請求問疾
得見因求其糞而嘗之觀其顔色當拜賀焉言其不
死以瘳起日期之既言信後則大王何憂越王明日
謂太宰嚭曰囚臣欲一見問疾太宰嚭即入言於吳
王王召而見之適遇吳王之便太宰嚭奉溲惡以出
逢戶中越王因拜請嘗大王之溲以决吉凶即以手
取其便與惡而嘗之因入曰下囚臣勾踐賀於大王
王之疾至己巳日有瘳至三月壬申病愈吳王曰何
以知之越王曰下臣嘗事師聞糞者順榖味逆時氣
者死順時氣者生今者臣竊嘗大王之糞其惡味苦
且楚酸是味也應春夏之氣臣以是知之吳王大悦
曰仁人也乃赦越王得離其石室去就其宫室執牧
養之事如故越王從嘗糞惡之後遂病口臭范蠡乃
令左右皆食岑草以亂其氣其後吳王如越王期日
疾愈心念其忠臨政之後大縱酒於文臺吳王出令
曰今日為越王陳北面之坐羣臣以客禮事之伍子
胥趨出到舍上不御坐酒酣太宰嚭曰異乎今日
坐者各有其詞不仁者逃其仁者留臣聞同聲相和
同心相求今國相剛勇之人意者内慙至仁之存也
而不御坐其亦是乎吳王曰然於是范蠡與越王俱
起為吳王壽其辭曰下臣勾踐從小臣范蠡奉觴上
千歲之壽辭曰皇在上令昭下四時并心察慈仁者
大王躬親洪恩立義行仁九德四塞威服羣臣於乎
休哉傳德無極上感太陽降瑞翼翼大王延壽萬歲
長保吳國四海咸承諸侯賓服觴酒既升永受萬福
於是吳王大悦明日伍子胥入諫曰昨日大王何見
乎臣聞内懷虎狼之心外執美詞之說但為外情以
存其身豺不可謂廉狼不可謂親今大王好聽須臾
之說不慮萬歲之患放棄忠直之言聽用讒夫之語
不滅瀝血之仇不絶懷毒之怨猶縱毛爐炭之上幸
其焦投卵千鈞之下望必全豈不殆哉臣聞桀登高
自知危然不知所以自安也前據白刃自知死而不
知所以自存也惑者知返迷道不遠願大王察之吳
王曰寡人有疾三月曾不聞相國一言是相國之不
慈也又不進口之所嗜心不相思是相國之不仁也
夫為人臣不仁不慈焉能知其忠信者乎越王迷惑
棄守邊之事親將其臣民來歸寡人是其義也躬親
為虜妻親為妾不慍寡人寡人有疾親嘗寡人之溲
是其慈也虛其府庫盡其寳幣不念舊故是其忠信
也三者既立以養寡人寡人曾聽相國而誅之是寡
人之不智也而為相國快意耶豈不負皇天乎子
胥曰何大王之言反也夫虎之卑勢將以有擊也狸
之卑身將求所取也雉以眩移拘於綢魚以有悦死
於餌且大王初臨政負玉門之第九誠事之敗無咎
矣今年三月甲戌時加鷄鳴甲戌歲位之會將也青
龍在酉德在土刑在金是日賊其德也知父將有不
順之子君有逆節之臣大王以越王歸吳為義以飲
溲食惡為慈以虛府庫為仁是故為無愛於人其不
可親面聽貎觀以存其身今越王入臣於吳是其謀
深也虛其府庫不見恨色是欺我王也下飲王之溲
者是上食王之心也下嘗王之惡者是上食王之肝
也大哉越王之崇吳吳將為所擒也惟大王留意察
之臣不敢逃死以負前王一旦社稷丘墟宗廟荆棘
其悔可追乎吳王曰相國置之勿復言矣寡人不忍
復聞於是遂赦越王歸國送於蛇門之外羣臣祖道
吳王曰寡人赦君使其返國必念終始王其勉之越
王稽首曰今大王哀臣孤窮使得生全還國與種蠡
之徒願死於轂下上天蒼蒼臣不敢負吳王曰於乎
吾聞君子一言不再今已行矣王勉之越王再拜跪
伏吳王乃引越王登車范蠡執御遂去至三津之上
仰天歎曰嗟乎孤之屯厄誰念復生渡此津也謂范
蠡曰今三月甲辰時加日昳孤蒙上天之命還歸故
鄉得無後患乎范蠡曰大王勿疑直眡道行越將有
福吳當有憂至浙江之上望見大越山川重秀天地
再清王與夫人歎曰我已絶望永辭萬民豈料再還重
復鄉國言竟掩面涕泣闌干此時萬姓咸歡羣臣畢
賀越王乃召相國范蠡大夫種大夫郢問曰孤欲以
今日上明堂臨國政專恩致令以撫百姓何日可矣
惟三聖紀綱維持范蠡曰今日丙午日也丙陽將也
是日吉矣又因良時臣愚以為可無始有終得天下
之中大夫種曰前車以覆後車必戒願王深察范蠡
曰夫子故不一二見也吾王今以丙午復初臨政解
救其本是一宜夫金制始而火救其終是二宜蓄金
之憂轉而及水是三宜君臣有差不失其理是四宜
王相俱起天下立矣是五宜臣願急升明堂臨政越
王是日立政翼翼小心出不敢奢入不敢侈越王念
復吳仇非一旦也苦身勞心夜以接日目臥則攻之
以蓼足寒則漬之以水冬常抱冰夏還握火愁心苦
志懸膽於戶出入嘗之不絶於口中夜潛泣泣而復
嘯越王曰吳王好服之離體吾欲採葛使女工織細
布獻之以求吳王之心於子何如羣臣曰善乃使國
中男女入山採葛以作黃絲之布欲獻之未及遣使
吳王聞越王盡心自守食不重味衣不重綵雖有五
臺之遊未嘗一日登玩吾欲因而賜之以書增之以
封東至於勾甬西至於檇李南至於姑末北至於平
原縱横八百餘里越王乃使大夫種索葛布十萬甘
蜜九党文笥七枚狐皮五雙晉竹十庾以復封禮吳
王得之日以越僻狄之國無珍今舉其貢貨而以復
禮此越小心念切不忘吳之效也夫越本興國千里
吾雖封之未盡其國子胥聞之退臥於舍謂侍者曰
吾君失其石室之囚縱於南林之中今但因虎豹之
野而與荒外之草於我之心其無損也吳王得葛布
之獻乃復增越之封賜羽毛之飾几杖諸侯之服越
國大悦采葛之婦傷越王用心之苦乃作苦之詩曰
葛不連蔓&KR0034;台台我君心苦命更之嘗膽不苦甘如
飴令我采葛以作絲女工織兮不敢遲弱於羅兮輕
霏霏號絺素兮將獻之越王悦兮忘罪除吳王歡兮
飛尺書增封益地賜羽奇几杖茵褥諸侯儀羣臣拜
舞天顔舒我王何憂能不移於是越王内修其德外
布其道君不名教臣不名謀民不名使官不名事國
中蕩蕩無有政令越王内實府庫墾其田疇民富國
彊衆安道泰越王遂師八臣與其四友時問政焉大
夫種曰愛民而已越王曰奈何種曰利之無害成之
無敗生之無殺與之無奪越王曰願聞種曰無奪民所
好則利也民不失其時則成之省刑去罰則生之薄
其賦歛則與之無多臺游則樂之静而無苛則喜之
民失所好則害之農失其時則敗之有罪不赦則殺
之重賦厚歛則奪之多作臺游以罷民則苦之勞擾
民力則怒之臣聞善為國者遇民如父母之愛其子
如兄之愛其弟聞有饑寒為之哀見其勞苦為之悲
越王乃緩刑薄罰省其賦斂於是人民殷富皆有帶
甲之勇
八月吳侵陳修舊怨也吳師在陳楚大夫皆懼曰闔廬
惟能用其民以敗我於柏舉今聞其嗣又甚焉將若之
何子西曰二三子恤不相睦無患吳矣昔闔廬食不二
味居不重席室不崇壇噐不彤鏤宫室不觀舟車不飾
衣服財用擇不取費在國天有菑癘親巡孤寡而共其
乏困在軍熟食者分而後敢食其所嘗者卒乘與焉勤
恤其民而與之勞逸是以民不罷勞死知不曠吾先大
夫子常易之所以敗我也今聞夫差次有臺榭陂池焉
宿有妃嬙嬪御焉一日之行所欲必成玩好必從珍異
是聚觀樂是務視民如讐而用之日新夫先自敗也已
安能敗我
(發明)按國語作子西歎於朝以夫差之強故而藍尹亹
為是言以解之曰子修德以待吳吳將斃内外傳出
一人手而紀載亦有小異如此
六年春吳伐陳復修舊怨也七年夏公會吳於鄫吳
來徵百牢子服景伯對曰先王未之有也吳人曰宋百
牢我魯不可以後宋且魯牢晉大夫過十吳王百牢不
亦可乎景伯曰晉范鞅貪而棄禮以大國懼敝邑故敝
邑十一牢之君若以禮命於諸侯則有數矣若亦棄禮
則有淫者矣周之王也制禮上物不過十二以為天之
大數也今棄周禮而曰必百牢亦惟執事吳人弗聽景
伯曰吳將亡矣棄天而背本不與必棄疾於我乃與之
八年三月吳伐我次於泗上六月齊侯使如吳請
師將以伐我九年春齊侯使公孟綽辭師於吳吳子
曰昔歲寡人聞命今又革之不知所從將進受命於君
秋吳城邗溝通江淮冬吳子使來儆師伐齊十
年公會吳子邾子郯子伐齊南鄙師於鄎齊人弑悼公
赴於師吳子三日哭於軍門之外徐承帥舟師將自海
入齊齊人敗之吳師乃還秋吳子使來復儆師十
一年為郊戰故公會吳子伐齊五月克博壬申至於嬴
中軍從王胥門巢將上軍王子姑曹將下軍展如將右
軍齊國書將中軍高無㔻將上軍宗樓將下軍陳僖子
謂其弟書爾死我必得志宗子陽與閭丘明相厲也桑
掩胥御國子公孫夏曰二子必死將戰公孫夏命其徒
歌虞殯陳子行命其徒具含玉公孫揮命其徒曰人尋
約吳髮短東郭書曰三戰必死於此三矣使問弦多以
琴曰吾不復見子矣陳書曰此行也吾聞鼔而已不聞
金矣甲戌戰於艾陵展如敗高子國子敗胥門巢王卒
助之大敗齊師獲國書公孫夏閭丘明陳書東郭書革
車八百乘甲首三千以獻於公將戰吳子呼叔孫曰而
事何也對曰從司馬王賜之甲劍鈹曰奉爾君事敬無
廢命叔孫未能對衛賜進曰州仇奉甲從君而拜公使
太史固歸國子之元寘之新箧褽之以玄纁加組帶焉
寘書於其上曰天若不識不衷何以使下國秋季孫
命修守備曰小勝大禍也齊至無日矣吳將伐齊越
子率其衆以朝焉王及列士皆有饋賂吳人皆喜惟子
胥懼曰是豢吳也夫諫曰越在我心腹之疾也壤地同
而有欲於我夫其柔服求濟其欲也不如早從事焉得
志於齊猶獲石田也無所用之越不為沼吳其泯矣使
醫除疾而曰必遺類焉者未之有也盤庚之誥曰其有
顛越不共則劓殄無遺育無俾易種於兹邑是商所以
興也今君易之將以求大不亦難乎弗聽使於齊屬其
子於鮑氏為王孫氏反役王聞之使賜之屬鏤以死將
死曰樹吾墓檟檟可材也吳其亡乎三年其始弱矣盈
必毁天之道也
(補逸)國語吳王夫差起師伐越越王勾踐起師逆之江
大夫種乃獻謀曰夫吳之於越唯天所授王其無庸
戰夫申胥華登簡服吳國之士於甲兵而未嘗有所
挫也夫一人善射百夫决拾勝未可成夫謀必素見
成事焉而後履之不可以授命王不如設戎約辭行
成以喜其民以廣侈吳王之心吾以卜之於天天若
棄吳必許吾成而不吾足也將必寬然有霸諸侯之
心焉既罷敝其民而天奪之食安受其燼乃無有命
矣越王許諾乃命諸稽郢行成於吳王曰寡君勾踐
使下臣郢不敢顯然布幣行禮敢私告於下執事曰
昔者越國見禍得辠於天王天王親趨玉趾以心孤
勾踐而又宥赦之君王之於越也繄起死人而肉白
骨也孤不敢忘天災其敢忘君王之大賜乎今勾踐
申禍無良草鄙之人敢忘君王之大德而思邊垂之
小怨以重得辠於下執事勾踐用帥二三之老親委
重辠頓顙於邊今君王不察盛怒屬兵將殘伐越國
越國固貢獻之邑也君王不以鞭箠使之而辱軍士
使寇令焉勾踐請盟一介嫡女執箕帚以䀭姓於王
宫一介嫡男奉盤匜以隨諸御春秋貢獻不解於王
府大王豈辱裁之亦征諸侯之禮也夫諺曰狐埋之
而狐搰之是以無成功今天王既封殖越國以明聞
於天下而又刈亡之是天王之無成勞也雖四方之
諸侯則何實以事吳敢使下臣盡辭惟天王秉利度
義焉吳王夫差乃告諸大夫曰孤將有大志於齊吾
將許越成而無拂吾慮若越既改吾又何求若其不
改反行吾振旅焉申胥諫曰不可許也夫越非實忠
心好吳也又非懾畏吾甲兵之彊也大夫種勇而善
謀將還玩吳國於股掌之上以得其志夫固知君王之
蓋威以好勝也故婉約其辭以從逸王志使淫樂於
諸夏之國以自傷也使吾甲兵鈍敝民人離落而日
以憔悴然後安受吾燼夫越王好信以愛民四方歸
之年穀時熟日長炎炎及吾猶可以戰也為虺弗摧
為蛇將若何吳王曰大夫奚隆於越越曾足以為大
虞乎若無越則吾何以春秋耀吾軍士乃許之成將
盟越王又使諸稽郢辭曰以盟為有益乎前盟口血
未乾足以結信矣以盟為無益乎君王舍甲兵之威
以臨使之而胡重於鬼神而自輕也吳王乃許之荒
成不盟吳王夫差既許越成乃大戒師徒將以伐
齊申胥進諫曰昔天以越賜吳而王弗受夫天命有
反今越王勾踐恐懼而改其謀舍其愆令輕其征賦
施民所善去民所惡身自約也裕其衆庶其民殷衆
以多甲兵譬越之在吳也猶人之有腹心之疾也夫
越王之不忘敗吳於其心也戚然服士以司吾閒今
王非越是圖而齊魯以為憂夫齊魯譬諸疾疥癬也
豈能涉江淮而與我争此地哉將必越實有吳土王
盍亦鑑於人無鑑於水昔楚靈王不君其臣箴諫以
不入乃築臺於章華之上闕為石郭陂漢以象帝舜
罷敝楚國以間陳蔡不修方城之内踰諸夏而圖東
國三歲於沮汾以服吳越其民不忍饑勞之殃三軍
畔王於乾谿王親獨行屏營徬徨於山林之中三日
乃見其涓人疇王呼之曰余不食三日矣疇趨而進
王枕其股以寢於地王寐疇枕王以墣而去之王覺
而無見也乃匍匐將入棘圍棘圍不納乃入芈尹申
亥氏焉王縊申亥負王以歸而土埋之其室此志也
豈遽忘於諸侯之耳乎今王既變鮌禹之功而高高
下下以罷民於姑蘇天奪吾食都鄙薦饑今王將狠
天而伐齊夫吳民離矣體有所傾譬如羣獸然一個
負矢將百羣皆奔王其無方收也越人必來襲我王
雖悔之其猶有及乎王弗聽十二年遂伐齊齊人與
戰於艾陵齊師敗績吳人有功吳王夫差既勝齊
人於艾陵乃使行人奚斯釋言於齊曰寡人帥不腆
吳國之役遵汶之上不敢左右唯好之故今大夫國
子興其衆庶以犯獵吳國之師徒天若不知有辠則
何以使下國勝吳王還自伐齊乃訊申胥曰昔吾
先王體德聖明達於上帝譬如農夫作耦以刈殺四
方之蓬蒿以立名於荆此則大夫之力也今大夫老
而又不自安恬逸而處以念惡出則辠吾衆撓亂百
度以妖孽吳國今天降衷於吳齊師受服孤豈敢自
多先王之鐘鼓實式靈之敢告於大夫申胥釋劍而
對曰昔吾先王世有輔弼之臣以能遂疑計惡以不
陷於大難今王播棄黎老而孩童焉比謀曰余令而
不違夫不違乃違也夫不違亡之階也夫天之所棄
必驟近其小喜而遠其大憂王若不得志於齊而以
覺寤王心吳國猶世吾先君之得之也必有以取之
其亡之也亦有以棄之用能援持盈以没而驟救傾
以時今王無以取之而天禄亟至是吳命之短也員
不忍稱疾辟易以見王之親為越之禽也員請先死
將死曰而縣吾目於東門以見越之入吳國之亡也
遂自殺王慍曰孤不使大夫得有見也乃使取申胥
之尸盛以䲭夷而投之於江
十二年公會吳於橐臯秋衛侯會吳於鄖公及衛侯
宋皇瑗盟而卒辭吳盟十三年公會單平公晉定公
吳夫差於黃池
(補逸)國語吳王夫差既退於黃池乃使王孫苟告勞於
周曰昔者楚人為不道不承共王事以違我一二兄
弟之國吾先君闔廬不貰不忍被甲帶劍挺鈹搢鐸
以與楚昭王毒逐於中原柏舉天舍其衷楚師敗績
王去其國遂至於郢王總其百執事以奉其社稷之
祭其父子昆弟不相能夫槩王作亂是以復歸於吳
今齊侯任不鑒於楚又不承共王命以遠我一二兄
弟之國夫差不貰不忍被甲帶劍挺鈹搢鐸遵汶伐
博簦笠相望於艾陵天舍其衷齊師還夫差豈敢自
多文武實舍其衷歸不稔於歲余沿江泝淮闕溝深
水出於商魯之間以徹於兄弟之國夫差克有成事
敢使苟告於下執事周王答曰苟伯父命女來明紹
享余一人若余嘉之昔周室逢天之降禍遭民之不
祥余心豈忘憂䘏不唯下土之不康靖今伯父曰戮
力同德伯父若能然余一人兼受而介福伯父多歴
年以沒元身伯父秉德已侈大哉
夏六月丙子越子伐吳為二隊疇無餘謳陽自南方先
及郊吳太子友王子地王孫彌庸壽於姚自泓上觀之彌
庸見姑蔑之旗曰吾父之旗也不可以見讐而弗殺也
太子曰戰而不克將亡國請待之彌庸不可屬徒五千
王子地助之乙酉戰彌庸獲疇無餘地獲謳陽越子至
王子地守丙戌復戰大敗吳師獲太子友王孫彌庸壽
於姚丁亥入吳吳人告敗於王王惡其聞也自剄七人
於幕下秋七月辛丑盟吳晉争先吳人曰於周室我
為長晉人曰於姬姓我為伯趙鞅呼司馬寅曰日旰矣
大事未成二臣之罪也建鼔整列二臣死之長幼必可
知也對曰請姑視之反曰肉食者無墨今吳王有墨國
勝乎大子死乎且夷德輕不忍久請少待之乃先晉人
吳人將以公見晉侯子服景伯對使者曰王合諸侯則
伯帥侯牧以見於王伯合諸侯則侯帥子男以見於伯
自王以下朝聘玉帛不同故敝邑之職貢於吳有豐於
晉無不及焉以為伯也今諸侯會而君將以寡君見晉
君則晉成為伯矣敝邑將改職貢魯賦於吳八百乘若
為子男則將半邾以屬於吳而如邾以事晉且執事以
伯召諸侯而以侯終之何利之有焉吳人乃止既而悔
之將囚景伯景伯曰何也立後於魯矣將以二乘與六
人從遲速唯命遂囚以還及戶牖謂大宰曰魯將以十
月上辛有事於上帝先王季辛而畢何世有職焉自襄
以來未之改也若不會祝宗將曰吳實然且謂魯不共
而執其賤者七人何損焉大宰嚭言於王曰無損於魯
而祗為名不如歸之乃歸景伯吳申叔儀乞糧於公孫
有山氏曰佩玉橤兮余無所繫之旨酒一盛兮余與褐
之父睨之對曰粱則無矣麤則有之若登首山以呼曰
庚癸乎則諾王欲伐宋殺其丈夫而囚其婦人大宰嚭
曰可勝也而弗能居也乃歸冬吳及越平
(補逸)國語吳王夫差既殺申胥不稔於歲乃起師北征
闕為深溝於商魯之間北屬之沂西屬之濟以會晉
公午於黃池於是越王勾踐乃命范蠡舌庸率師沿
海泝淮以絶吳路敗王子友於姑熊夷越王勾踐乃
率中軍泝江以襲吳入其郛焚其姑蘇徙其大舟吳
晉争長未成邊遽乃至以越亂告吳王懼乃合大夫
而謀曰越為不道背其齊盟今吾道路悠遠無會而
歸與會而先晉孰利王孫雄曰夫危事不齒雄敢先
對二者莫利無會而歸越聞章矣民懼而走遠無正
就齊宋徐夷曰吳既敗矣將夾溝而㢋我我無生命
矣會而先晉晉既執諸侯之柄以臨我將成其志以
見天子吾須之不能去之不忍若越聞愈章吾民恐
畔必會而先之王乃步就王孫雄曰先之圖之將若
何王孫雄曰王其無疑吾道路悠遠必無有二命焉
可以濟事王孫雄進顧揖諸大夫曰危事不可以為
安死事不可以為生則無為貴知矣民之惡死而欲
富貴以長没也與我同雖然彼近其國有遷我絶慮
無遷彼豈能與我行此危事也哉事君勇謀於此用
之今夕必挑戰以廣民心請王厲士以奮其朋勢勸
之以高位重畜備刑戮以辱其不厲者令各輕其死
彼將不戰而先我我既執諸侯之柄以歲之不穫也
無有誅焉而先罷之諸侯必說既而皆入其地王安
挺志一日惕一日留以安步王志必設以此民也封
於江淮之間乃能至於吳吳王許諾吳王昏乃戒
令秣馬食士夜中乃令服兵擐甲係馬舌出火竈陳
士卒百人以為徹行百行行頭皆官帥&KR1497;鐸拱稽建
肥胡奉文犀之渠十行一嬖大夫建旌提鼔挾經秉
枹十旌一將軍載常建鼓挾經秉枹為萬人以為方
陳皆白常白旗素甲白羽之矰望之如荼王親秉鉞
載白旗以中陳而立左軍亦如之皆赤常赤旟丹甲
朱羽之矰望之如火右軍亦如之皆玄常玄旗黑甲
烏羽之矰望之如墨為帶甲三萬以勢攻鷄鳴乃定
既陳去晉軍一里昧明王乃秉枹親就鳴鐘鼔丁寧
錞于振鐸勇怯盡應三軍皆譁釦以振旅其聲動天
地晉師大駭不出周軍飭壘乃令董褐請事曰兩君
偃兵接好日中為期今大國越錄而造於敝邑之軍
壘敢請亂故吳王親對之曰天子有命周室卑約貢
獻莫入上帝鬼神而不可以告無姬姓之振也徒遽
來告孤日夜相繼匍匐就君君今非王室不安平是
憂億負晉衆庶不式諸戎翟楚秦將不長弟以力征
一二兄弟之國孤欲守吾先君之班爵進則不敢退
則不可今會日薄矣恐事之不集以為諸侯笑孤之
事君在今日不得事君亦在今日為使者之無遠也
孤用親聽命於藩籬之外董褐將還王稱左畸曰攝
少司馬兹與王士五人坐於王前乃皆進自剄於客
前以酬客董褐既致命乃告諸趙鞅曰臣觀吳王之
色類有大憂小則嬖妾嫡子死不則國有大難大則
越入吳將毒不可與戰主其許之先無以待危然而
不可徒許也趙鞅許諾晉乃令董褐復命曰寡君未
敢觀兵身見使褐復命曰曩君之言周室既卑諸侯
失禮於天子請貞於陽卜收文武之諸侯孤以下密
邇於天子無所逃辠訊譲日至曰昔吳伯父不失春
秋必率諸侯以顧在余一人今伯父有蠻荆之虞禮
世不續用命孤禮佐周公以見我一二兄弟之國以
休君憂今君掩王東海以淫名聞於天子君有短垣
而自踰之况蠻荆則何有於周室夫命圭有命固曰
吳伯不日吳王諸侯是以敢辭夫諸侯無二君而周
無二王君若無卑天子以干其不祥而曰吳公孤敢
不順從君命長弟許諾吳王許諾乃退就幕而會吳
公先歃晉侯亞之吳王既會越聞愈章恐齊宋之為
已害也乃命王孫雄先與勇獲帥徒師以為過賓於
宋以焚其北郛焉而過之
十七年三月越子伐吳吳子禦之笠澤夾水而陳越子
為左右勾卒使夜或左或右鼔噪而進吳師分以禦之
越子以三軍潛涉當吳中軍而鼔之吳師大亂遂敗之
(補逸)吳越春秋大夫種曰夫九術者湯文得之以王桓穆
得之以霸其攻城取邑易於脱屣願大王覽之種曰
一曰尊天事鬼以求其福二曰重財幣以遺其君多
貨賄以喜其臣三曰貴糴粟槀以虛其國利所欲以
疲其民四曰遺美女以惑其心而亂其謀五曰遺之
巧工良材使之起宫室以盡其財六曰遺之諛臣使
之易伐七曰彊其諫臣使之自殺八曰君王國富而
備利噐九曰利甲兵以承其弊凡此九術君王閉口
無傳守之以神取天下不難而况於吳乎越王曰善
乃行第一術立東郊以祭陽名曰東王公立西郊以
祭隂名曰西王母祭陵山於會稽祀水澤於江州事
鬼神一年國不被災越王曰善哉大夫之術願論其
餘種曰吳王好起宫室用工不輟王選名山神材奉
而獻之越王乃使木工千有餘人入山伐木一年師
無所幸作士思歸皆有怨望之心而歌木客之吟一
夜天生神木一雙大二十圍長五十尋陽為文梓隂
為楩柟巧工施校制以規繩雕治圓轉刻削磨礱分
以丹青錯畫文章嬰以白璧鏤以黃金狀類龍蛇分
彩生光乃使大夫種獻之於吳王曰東海役臣臣孤
勾踐使臣種敢因下吏聞於左右賴大王之力竊為
小殿有餘材謹再拜獻之吳王大悦子胥諫曰王勿
受也昔者桀起靈臺紂起鹿臺隂陽不和寒暑不時
五榖不熟天與其災民虛國變遂取滅亡大王受之
必為越王所戮吳王不聽遂受而起姑蘇之臺三年
聚材五年乃成高見二百里行路之人道死巷哭不
絶嗟嘻之聲民疲士苦人不聊生越王曰善哉第二
術也十一年越王深念永思惟欲伐吳乃請計&KR1165;問
曰吾欲伐吳恐不能破早欲興師惟問於子計&KR1165;對
曰夫興師舉兵必且内蓄五榖實其金銀滿其府庫
厲其甲兵凡此四者必察天地之氣原於隂陽明於
孤虛審於存亡乃可量敵越王曰天地存亡其要奈
何計&KR1165;曰天地之氣物有死生原隂陽者物貴賤也
明孤虛者知會際也審存亡者别真偽也越王曰何
謂死生真偽乎計&KR1165;曰春種八榖夏長而養秋成而
聚冬蓄而藏夫天時有生而不救種是一死也夏長
無苖二死也秋成無聚三死也冬藏無蓄四死也雖
有堯舜之德無如之何夫天時有生勸者老作者少
反氣應數不失厥理一生也留意省察謹除苖穢穢
除苖盛二生也前時設備物至則收國無逋税民無
失穗三生也倉已封塗除陳入新君樂臣歡男女及
信四生也夫隂陽者太隂所居之歲留息三年貴賤
見矣夫孤虛者謂天門地戶也存亡者君之道德也
越王曰何子之年少於物之長也計&KR1165;曰有美之士
不拘長少越王曰善哉子之道也乃仰觀天文集察
緯宿歷象四時以下者上虛設八食從隂收著望陽
出糶筴其極計三年五倍越國熾富勾踐歎曰吾知
霸矣善計&KR1165;之謀也十二年越王謂大夫種曰孤聞
吳王淫而好色惑亂沈湎不領政事因此而謀可乎
種曰可破夫吳王淫而好色宰嚭佞以曳心往獻美
女其必受之惟王選擇美女二人而進之越王曰善
乃使相諸國中得苧蘿山鬻薪之女曰西施鄭旦飾
以羅縠教以容步習於土城臨於都巷三年學服而
獻於吳乃使相國范蠡進曰越王勾踐竊有二遺女
越國洿下困迫不敢稽留謹使臣蠡獻之大王不以
鄙陋寢容願納以供箕帚之用吳王大悦曰越供二
女乃勾踐之盡忠於吳之證也子胥諫曰不可王勿
受也臣聞五色令人目盲五音令人耳聾昔桀易湯
而滅紂易文王而亡大王受之後必有殃臣聞越王
朝書不倦晦誦竟夜且聚敢死之士數萬是人不死
必得其願越王服誠行仁聽諫進賢是人不死必成
其名越王夏被毛裘冬御絺綌是人不死必為對隙
臣聞賢士國之寳美女國之咎夏亡以妺喜殷亡以
妲己周亡以褒姒吳王不聽遂受其女越王曰善哉
第三術也
十九年春越人侵楚以誤吳也二十年秋吳公子慶
忌驟諫吳子曰不改必亡弗聽出居於艾遂適楚聞越
將伐吳冬請歸平越遂歸欲除不忠者以說於越吳人
殺之
(攷異)吕氏春秋吳王欲殺王子慶忌而莫之能殺吳王
患之要離曰臣能之吳王曰汝惡能乎吾嘗以六馬
逐之江上矣而不能及射之矢左右滿把而不能中
今汝拔劍則不能舉臂上車則不能登軾汝惡能要
離曰士患不勇耳奚患於不能王誠能助臣請必能
吳王諾明旦加要離罪焉縶執妻子焚之而揚其灰要
離走往見王子慶忌於衛王子慶忌喜曰吳王之無
道也子之所見也諸侯之所知也今子得免而去之
亦善矣要離與王子慶忌居有間謂王子慶忌曰吳
之無道也愈甚請與王子往奪之國王子慶忌曰善
乃與要離俱涉於江中江拔劍刺王子慶忌王子慶
忌捽之投之於江浮則又取而投之如此者三其卒
曰汝天下之國士也幸汝以成而名要離得不死歸
於吳吳王大悦請與分國要離曰不可臣請必死吳
王止之要離曰夫殺妻子焚之而揚其灰以便事也
臣以為不仁夫為故主殺新主臣以為不義夫捽而
浮乎江三入三出特王子慶忌為之賜而不殺耳臣
已為辱矣夫不仁不義又且已辱不可以生吳王不
能止果伏劍而死
(發明)按吳之要離紀傳所載實有其人非子虛亡是公
也但公子慶忌左氏載於夫差將亡之日而諸書皆
以為闔廬時人誤矣故仍以傳為主而附要離事於
末簡以資見聞
十一月越圍吳趙孟降於喪食楚隆曰三年之喪親暱
之極也主又降之無乃有故乎趙孟曰黃池之役先主
與吳王有質曰好惡同之今越圍吳嗣子不廢舊業而
敵之非晉之所能及也我是以為降楚隆曰若使吳王
知之若何趙孟曰可乎隆曰請嘗之乃往先造於越軍
曰吳犯間上國多矣聞君親討焉諸夏之人莫不欣喜
唯恐君志之不從請入視之許之告於吳王曰寡君之
老無恤使陪臣隆敢展謝其不共黃池之役君之先臣
志父得承齊盟曰好惡同之今君在難無恤不敢憚勞
非晉國之所能及也使陪臣敢展布之王拜稽首曰寡
人不佞不能事越以為大夫憂拜命之辱與之一簞珠
使問趙孟曰勾踐將生憂寡人寡人死之不得矣王曰
溺人必笑吾將有問也史黯何以得為君子對曰黯也
進不見惡退無謗言王曰宜哉二十二年冬十一月
丁卯越滅吳請使吳王居甬東辭曰孤老矣焉能事君
乃縊越人以歸
(補逸)國語國之父兄請曰昔者夫差恥吾君於諸侯之
國今越國亦節矣請報之勾踐辭曰昔者之戰也非
二三子之罪也寡人之罪也如寡人者安與知恥請
姑無庸戰父兄又請曰越四封之内親吾君也猶父
母也子而思報父母之讐臣而思報君之讐其有敢
不盡力者乎請復戰勾踐既許之乃致其衆而誓之
曰寡人聞古之賢君不患其衆之不足也而患其志
行之少恥也今夫差衣水犀之甲者億有三千不患
其志行之少恥也而患其衆之不足也今寡人將助
天滅之吾不欲匹夫之勇也欲其旅進旅退也進則
思賞退則思刑如此則有常賞進不用命退則無恥
如此則有常刑果行國人皆勸父勉其子兄勉其弟
婦勉其夫曰孰是君也而可無死乎是故敗吳於囿
又敗之於没又郊敗之反至於國王問於范蠡曰
節事奈何范蠡對曰節事者與地唯地能包萬物以
為一其事不失生萬物容畜禽獸然後受其名而兼
其利美惡皆成以養生時不至不可彊生事不究不
可彊成自若以處以度天下待其來者而正之因時
之所宜而定之同男女之功除民之害以避天殃田
野開闢府倉實民衆殷無曠其衆以為亂梯時將有
反事將有間必有以知天地之恒制乃可以有天下
之成利事無間時無反則撫民保教以須之王曰不
榖之國家蠡之國家也蠡其圖之范蠡對曰四封之
内百姓之事時節三樂不亂民功不逆天時五榖稑
熟民乃蕃滋君臣上下交得其志蠡不如種也四封
之外敵國之制立斷之事因隂陽之恒順天地之常
柔而不屈彊而不剛德虐之行因以為常死生因天
地之刑天因人聖人因天人自生之天地形之聖人
因而成之是故戰勝而不報取地而不反兵勝於外
福生於内用力甚少而名聲章明種亦不如蠡也王
曰諾令大夫種為之四年王召范蠡而問焉曰先
人就世不穀即位吾年既少未有恒常出則禽荒入
則酒荒吾百姓之不圖惟舟與車上天降禍於越委
制於吳吳人之那不穀亦又甚焉吾欲與子謀之其
可乎范蠡對曰未可也蠡聞之上帝不考時反是守
彊索者不祥得時不成反受其殃失德滅名㳅走死
亡有奪有予有不予王無蚤圖夫吳君王之吳也王
若蚤圖之其事又將未可知也王曰諾又一年王
召范蠡而問曰吾與子謀吳子曰未可也今吳王淫
於樂而忘其百姓亂民功逆天時信讒喜優憎輔遠
弼聖人不出忠臣觧骨皆曲相御莫適相非上下相
偷其可乎范蠡對曰人事至矣天應未也王姑待之
王曰諾又一年王召范蠡而問焉曰吾與子謀吳
子曰未可也今申胥驟諫其王王怒而殺之其可乎
范蠡對曰逆節萌生天地未形而先為之征其事是
以不成雜受其刑王姑待之王曰諾又一年王召
范蠡而問焉曰吾與子謀吳子曰未可也今其稻蟹
不遺種其可乎范蠡對曰天應至矣人事未盡也王
姑待之王怒曰道固然乎妄其欺不穀耶吾與子言
人事子應我以天時今天應至矣子應我以人事何
也范蠡對曰王姑勿怪夫人事必將與天地相參然
後乃可以成功今其禍新民恐其君臣上下皆知其
資財之不足以支長久也彼將同其力致其死猶尚
殆王其且馳騁弋獵無至禽荒宮中之樂無至酒荒
肆與大夫觴飲無忘國常彼其上將薄其德民將盡
其力又使之望而不得食乃可以致天地之殛王姑
待之至於玄月王召范蠡而問焉曰諺有之曰觥
飯不及壺飱今歲晚矣子將奈何范蠡對曰微君王
之言臣固將謁之臣聞從時者猶救火追亡人也蹶
而趨之惟恐弗及王曰諾遂興師伐吳至於五湖吳
人聞之出挑戰一日五反王弗忍欲許之范蠡進諫
曰謀之廟廊失之中原其可乎王姑勿許也臣聞之
得時無怠時不再來天予不取反為之災贏縮轉化
後將悔之天節固然唯謀不遷王曰諾弗許范蠡曰
臣聞古之善用兵者贏縮以為常四時以為紀無過
天極究數而止天道皇皇日月以為常明者以為法
微者則是行陽至而隂隂至而陽日困而還月盈而
匡古之善用兵者因天地之常與之俱行後則用隂
先則用陽近則用柔遠則用剛後無隂蔽先無陽察
用人無蓺往從其所剛彊以禦陽節不盡不死其野
彼來從我固守勿與若將與之必因天地之災又觀
其民之饑飽勞逸以參之盡其陽節盈吾隂節而奪
之宜為人客剛彊而力疾陽節不盡輕而不可取宜
為人主安徐而重固隂節不盡柔而不可迫凡陳之
道設右以為牝益左以為牡蚤晏無失必順天道周
旋無究今其來也剛彊而力疾王姑待之王曰諾弗
與戰居軍三年吳師自潰吳王帥其賢良與其重禄
以上姑蘇使王孫雄行成於越曰昔者上天降禍於
吳得罪於會稽今君王其圖不穀不穀請復會稽之
和王勿忍欲許之范蠡進諫曰臣聞之聖人之功時
為之庸得時勿成天有還形天節不遠五年復返小
凶則近大凶則遠先人有言曰伐柯者其則不遠今
君王不斷其忘會稽之事乎王曰諾不許使者往而
復來辭俞卑禮俞尊王又欲許之范蠡諫曰孰使吾
早朝而晏罷者非吳乎與我爭三江五湖之利者非
吳邪夫十年謀之一朝而棄之其可乎王姑勿許其
事將易冀已王曰吾欲弗許而難對其使者子其對
之范蠡乃左提鼓右援枹以應使者曰昔者上天降
禍於越委制於吳而吳不受今將反此義以報此禍
吾王敢無聽天之命而聽君王之命乎王孫雄曰子
范子先人有言曰無助天為虐助天為虐者不祥今
吾稻蟹不遺種子將助天為虐不忌其不祥乎范蠡
曰王孫子昔吾先君固周室之不成子也故濱於東
海之陂黿鼉魚鼈之與處而鼃黽之與同陼余雖靦
然人面哉吾猶禽獸也又安知是諓諓者乎王孫雄
曰子范子將助天為虐助天為虐不祥雄請反辭於
王范蠡曰君王已委制於執事之人矣子往矣無使
執事之人得罪於子使者辭反范蠡不報於王擊鼓
興師以隨使者至於姑蘇之宫不傷越民遂滅吳
反至五湖范蠡辭於王曰君王勉之臣不復入於越
國矣王曰不穀疑子之所謂者何也范蠡對曰臣聞
之為人臣者君憂臣勞君辱臣死昔者君王辱於會
稽臣所以不死者為此事也今事已濟矣蠡請從會
稽之罰王曰所不掩于之惡揚子之美者使其身無
終没於越國子聽吾言與子分國不聽吾言身死妻
子為戮范蠡對曰臣聞命矣君行制臣行意遂乘輕
舟以浮於五湖莫知其所終極王命工以良金寫范
蠡之状而朝禮之浹日而令大夫朝之環會稽三百
里者以為范蠡地曰後世子孫有敢侵蠡之地者使無
終沒於越國皇天后土四鄉地主正之(以上范蠡之事)吳
王夫差還自黃池息民不戒越大夫種乃倡謀曰吾
謂吳王將遂涉吾地今罷師而不戒以忘我吾不可
以怠也日臣嘗卜於天今吳民既罷而大荒薦饑市
無赤米而囷鹿空虛其民必移就蒲蠃於東海之濱
天占既兆人事又見我蔑卜筮矣王若今起師以會
奪之利無使失悛夫吳之邊鄙遠者罷而未至吳王
將恥不戰必不須至之會也而以中國之師與我戰
若事幸而從我我遂踐其地其至者亦將不能之會也
已吾用禦兒臨之吳王若慍而又戰幸遂可出若不
戰而結成王安厚取名而去之越王曰善哉乃大戒師
將伐吳楚申包胥使於越越王勾踐問焉曰吳國為
不道求殘我社稷宗廟以為平原弗使血食吾欲與
之徼天之衷唯是車馬兵甲卒伍既具無以行之請
問戰奚以而可包胥辭曰不知王固問焉乃對曰夫
吳良國也能博取於諸侯敢問君王之所以與之戰
者王曰在孤之側者觴酒豆肉簞食未嘗敢不分也
飲食不致味聽樂不盡聲求以報吳願以此戰包胥
曰善則善矣未可以戰也王曰越國之中疾者吾問
之死者吾葬之老其老慈其幼長其孤問其病求以
報吳願以此戰包胥曰善則善矣未可以戰也王曰
越國之中吾寬民以子之忠惠以善之吾修令寬刑
施民所欲去民所惡稱其善掩其惡求以報吳願以
此戰包胥曰善則善矣未可以戰也王曰越國之中
富者吾安之貧者吾予之救其不足裁其有餘使貧
富皆利之求以報吳願以此戰包胥曰善則善矣未
可以戰也王曰越國南則楚西則晉北則齊春秋皮
幣玉帛子女以賓服焉未嘗敢絶求以報吳願以此
戰包胥曰善哉蔑以加焉然猶未可以戰也夫戰知
為始仁次之勇次之不知則不知民之極無以銓度
天下之衆寡不仁則不能與三軍共饑勞之殃不勇
則不能斷疑以發大計越王曰諾越王勾踐乃召五
大夫曰吳為不道求殘吾社稷宗廟以為平原不使
血食吾欲與之徼天之衷唯是車馬兵甲卒伍既具
無以行之吾問於王孫包胥既命孤矣敢訪諸大夫
問戰奚以而可勾踐願諸大夫言之皆以情告無阿
孤孤將以舉大事大夫舌庸乃進對曰審賞則可以
戰乎王曰聖大夫苦成進對曰審罰則可以戰乎王
曰猛大夫種進對曰審物則可以戰乎王曰辨大夫
蠡進對曰審備則可以戰乎王曰巧大夫臯如進對
曰審聲則可以戰乎王曰可矣王乃命有司大令於
國曰苟任戎者皆造於國門之外王乃令於國曰國
人欲告者來告告孤不審將為戮不利過及五日必
審之過五日道將不行王乃入命夫人王背屏而立
夫人向屏王曰自今日以後内政無出外政無入内
有辱是子也外有辱是我也我見子於此止矣王遂
出夫人送王不出屏乃闔左闔填之以土去笄側席
而坐不埽王背檐而立大夫向檐王命大夫曰食土
不均地之不修内有辱於國是子也軍士不死外有
辱是我也自今日以後内政無出外政無入吾見子
於此止矣王遂出大夫送王不出檐乃闔左闔填之
以土側席而坐不埽王乃之壇列鼓而行之至於軍
斬有罪者以徇曰莫如此以環瑱通相問也明日徙
舍斬有罪者以徇曰莫如此不從其伍之令明日徙
舍斬有罪者以徇曰莫如此不用王命明日徙舍至
於禦兒斬有罪者以徇曰莫如此淫逸不可禁也王
乃命有司大徇於軍曰有父母耆老而無昆弟者以
告王親命之曰我有大事子有父母耆老而子為我
死子之父母將轉於溝壑子為我禮已重矣子歸沒
而父母之世後若有事我與子圖之明日徇於軍曰
有兄弟四五人皆在此者以告王親命之曰我有大
事子有昆弟四五人皆在此事若不捷則是盡也擇
子之所欲歸者一人明日徇於軍曰有眩瞀之疾者
告王親命之曰我有大事子有眩瞀之疾其歸若已
後日有事吾與子圖之明日徇於軍曰筋力不足以
勝甲兵志行不足以聽命者歸莫告明日遷軍接龢
斬有罪者以徇曰莫如此志行不果於是人有致死
之心王乃命有司大徇於軍曰謂二三子歸而不歸
處而不處進而不進退而不退左而不左右而不右
身斬妻子鬻於是吳王起師軍於江北越王軍於江
南越王乃中分其師以為左右軍以其私卒君子六
千人為中軍明日將舟戰於江及昏乃令左軍銜枚
泝江五里以須亦令右軍銜枚踰江五里以須夜中
乃令左軍右軍涉江鳴鼔中水以須吳師聞之大駭
曰越人分為二師將以夾攻我師乃不待旦亦中分
其師將以禦越越王乃令其中軍銜枚潛涉不鼔不
噪以襲攻之吳師大北越之左軍右軍乃遂涉而從
之又大敗之於没又郊敗之三戰三北乃至於吳越
師遂入吳國圍王宫吳王懼使人行成曰昔不穀先
委制於越君君告孤請成男女服從孤無奈越之先
君何畏天之不祥不敢絶祀許君成以至於今今孤
不道得罪於君王君王以親辱於孤之敝邑孤敢請
成男女服為臣御越王曰昔天以越賜吳而吳不受
今天以吳賜越孤敢不聽天之命而聽君之令乎乃
不許成因使人告於吳王曰天以吳賜越孤不敢不
受以民生之不長王其無死民生於地上寓也其與
幾何寡人其達王於甬句東夫婦三百唯王所安以
沒王年夫差辭曰天既降禍於吳國不在前後當孤
之身實失宗廟社稷凡吳土地人民越既有之矣孤
何以視於天下夫差將死使人說於子胥曰使死者
無知則已矣若其有知吾何面目以見員也遂自殺
越滅吳上征上國宋鄭魯衛陳蔡執玉之君皆入朝
夫唯能下其羣臣以集其謀故也
吳越春秋二十三年十月越王復伐吳吳國困不戰
士卒分散城門不守遂屠吳吳王率羣臣遁去晝馳
夜走三日三夕達於秦餘杭山胸中愁憂目視茫茫
行步猖狂腹餒口饑顧得生稻而食之伏地而飲水
顧左右曰此何名也對曰是生稻也吳王曰是公孫
聖所言不得火食走傽偟也王孫駱曰飽食而去前
有胥山西坂中可以匿止王行有頃因得生瓜已熟
吳王掇而食之謂左右曰何冬而生瓜近道人不食
何也左右曰謂糞種之物人不食也吳王曰何謂糞
種左右曰盛夏之時人食生瓜起居道傍子復生秋
霜惡之故不食吳王歎曰子胥所謂且食者也謂太
宰嚭曰吾戮公孫聖投胥山之巔吾以畏責天下之
慙吾足不能進心不能往太宰嚭曰死與生敗與成
故有避乎王曰然曾無所知乎子試前呼之聖在當
即有應吳王止秦餘杭山呼曰公孫聖三反呼聖從
山中應曰公孫聖三呼三應吳王仰天呼曰寡人豈
可返乎寡人世世得聖也須臾越兵至三圍吳范蠡
在中行左手提鼔右手操枹而鼔之吳王書其矢而
射種蠡之軍辭曰吾聞狡兔以死良犬就烹敵國如
滅謀臣必亡今吳病矣大夫何慮乎大夫種相國蠡
急而攻大夫種書矢射之曰上天蒼蒼若存若亡越
君勾踐下臣種敢言之昔天以越賜吳吳不肯受是
天所反勾踐敬天而功既得返國今上天報越之功
敬而受之不敢忘也且吳有大過六以至於亡王知
之乎有忠臣伍子胥忠諫而身死大過一也公孫聖
直說而無功大過二也太宰嚭愚而佞言輕而讒諛
妄語恣口聽而用之大過三也夫齊晉無返逆行無
僭侈之過而吳伐二國辱君臣毁社稷大過四也且
吳與越同音共律上合星宿下共一理而吳侵伐大
過五也昔越親戕吳之前王罪莫大焉而幸伐之不
從天命而棄其仇後為大患大過六也越王謹上列
青天敢不如命大夫種謂越君曰中冬氣定天將殺
戮不行犬殺反受其殃越王敬拜曰諾今圖吳王將
為何如大夫種曰君被五勝之衣帶步光之劍仗屈
盧之矛瞋目大言以執之越王曰諾乃如大夫種辭
吳王曰誠以今日聞命言有頃吳王不自殺越王復
使謂曰何王之忍辱厚恥也世無萬歲之君死生一
也今子尚有遺榮何必使吾師衆加刃於王吳王仍
未肯自殺勾踐謂種蠡曰二子何不誅之種蠡曰臣
人臣之位不敢加誅於人主願主急而命之天誅當
行不可久留越王復瞋目怒曰死者人之所惡惡者
無罪於天不負於人今君抱六過之罪不知愧辱而
欲求生豈不鄙哉吳王乃太息四顧而望言曰諾乃
引劍而伏之死越王謂太宰嚭曰子為臣不忠無信
亡國滅君乃誅嚭并妻子吳王臨欲伏劍顧謂左右
曰吾生既慙死亦愧矣使死者有知吾羞前君地下
不忍覩忠臣伍子胥及公孫聖使其無知吾負於生
死必連繴組以罩吾目恐其不蔽願復重羅繡三幅
以為掩明生不昭我死勿見我形吾何可哉越王乃
葬吳王以禮於秦餘杭山卑猶越王使軍士集於我
戎之功人一隰土以葬之宰嚭亦葬卑猶之旁越
王還於吳當歸而問於范蠡曰何子言之其合於天
范蠡曰此素女之道一言即合大王之事王問為實
金匱之要在於上下越王曰善哉吾不稱王其可悉
乎蠡日不可昔吳之稱王僭天子之號天變於上日
為隂蝕今君遂僭號不歸恐天變復見越王還於吳
置酒文臺羣臣為樂乃命樂作伐吳之曲樂師曰臣
聞即事作操功成作樂君王崇德誨化有道之國誅
無義之人復讎還恥威加諸侯受霸王之功功可象
於圖畫德可刻於金石聲可託於絃管名可留於竹
帛臣請引琴而鼔之遂作章暢辭曰屯乎今欲伐吳
可未耶大夫種蠡曰吳殺忠臣伍子胥今不伐吳人
何須大夫種進祝酒其辭曰皇天祐助我王受福良
臣集謀我王之德宗廟輔政鬼神承翼君不忘臣臣
盡其力上天一蒼不可掩塞觴酒二升萬福無極於
是越王默然無言大夫種曰我王賢仁懷道抱德滅
讎破吳不忘返國賞無所恡羣邪杜塞君臣同和福
祐千億觴酒三升萬壽難極臺上羣臣大悦而笑越
王面無喜色范蠡知勾踐愛壤土不惜羣臣之死以
其謀成國定必復不須功而返國也故面有憂色而
不悦也范蠡從吳欲去恐勾踐未返失人臣之義乃
從入越行謂文種曰子去矣越王必將誅子種不然
言蠡復為書遺種曰吾聞天有四時春生冬伐人有
盛衰泰終必否知進退存亡而不失其正惟賢人乎
蠡雖不才明知進退高鳥已散良弓就藏狡兔已盡
良犬就烹夫越王為人長頸烏喙鷹視狼步可以共
患難而不可共處樂可與履危不可與安子若不去
將害於子明矣文種不信其言越王隂謀范蠡議欲
去徼倖二十四年九月丁未范蠡辭於王曰臣聞主
憂臣勞主辱臣死義一也今臣事大王前則無滅未
萌之端後則無救已傾之禍雖然臣終欲成君霸國
故不辭一死一生臣竊自惟乃使於吳王之慙辱蠡
所以不死者誠恐讒於太宰嚭成伍子胥之事故不
敢前死且須臾而生夫恥辱之心不可以大流汗之
愧不可以忍幸賴宗廟之神靈大王之威德以敗為
成斯湯武克夏商而成王業者定功雪恥臣所以當
席日久臣請從斯辭矣越王惻然泣下霑衣言曰國
之士大夫是子庸國之人民是子使孤寄身託號以
俟命矣今子云去欲將逝矣是天之棄越而喪孤也
亦無所恃者矣孤竊有言公位乎分國共之去乎妻
子受戮范蠡曰臣聞君子俟時計不數謀死不被疑
内不自欺臣既逝矣妻子何法乎王其勉之臣從此
辭乃乘扁舟出三江入五湖人莫知其所適范蠡既
去越王愀然變色召大夫種曰蠡可追乎種曰不及
也王曰奈何種曰蠡去時隂畫六陽畫三日前之神莫
能制者玄武天空威行孰敢止者度天關涉天梁後
入天一前翳神光言之者死視之者狂臣願大王勿
復追也蠡終不還矣越王乃收其妻子封百里之地
有敢侵之者上天所殃於是越王乃使良工鑄金象
范蠡之形置之坐側朝夕論政自是之後計&KR1165;佯狂
大夫曳庸扶同臯如之徒日益疎遠不親於朝大夫
種内憂不朝人或讒之於王曰文種棄宰相之位而
令君王霸於諸侯今官不加增位不益封乃懷怨望
之心憤發於内色變於外故不朝耳異日種諫曰臣
所以早朝而晏罷苦身疾作者但為吳耳今已滅之
王何憂乎越王默然時魯哀公患三桓欲因諸侯以
伐之三桓亦患哀公之怒以故君臣作難哀公奔陘
三桓攻哀公公奔衛又奔越魯國空虛國人悲之來
迎哀公與之俱歸勾踐憂文種之不圖故不為哀公
伐三桓也二十五年丙午平旦越王召相國大夫種
而問之吾聞知人易自知難其知相國何如人也種
曰哀哉大王知臣勇也不知臣仁也知臣忠也不知
臣信也臣誠數以損聲色减淫樂竒說怪諭盡言竭
忠以犯大王逆心咈耳必以獲罪臣非敢愛死不言
言而後死昔子胥於吳當夫差之誅也謂臣曰狡兔
死良犬烹敵國滅謀臣亡范蠡亦有斯言何大王問
犯玉門之第八臣見王志也越王默然不應大夫亦
罷哺其耳以成人惡其妻曰君賤一國之相少王禄
乎臨食不享哺以惡何妻子在側匹夫之能自致相
國尚何望哉無乃為貪乎何其志忽忽若斯種曰悲
哉子不知也吾王既免於患難雪恥於吳我悉徙宅
自投死亡之地盡九術之謀於彼為佞在君為忠王
不察也乃曰知人易自知難吾答之又無他語是凶
妖之證也吾將復入恐不再還與子長訣相求於玄
冥之下妻曰何以知之種曰吾見王時正犯玉門之
第八也辰剋其日上賊於下是為亂醜必害其良今
日剋其辰上賊下止吾命須臾之間耳越王復召相
國謂曰子有隂謀兵法傾敵取國九術之策今用三
已破彊吳其六尚在子所願幸以餘術為孤前王於
地下謀吳之前人於是種仰天嘆曰嗟乎吾聞大恩
不報大功不還其此謂乎吾悔不隨范蠡之謀乃為
越王所戮吾不食善言故哺以人惡越王遂賜文種
屬盧之劍種得劍又歎曰南陽之宰而為越王之擒
自笑曰後百世之末忠臣必以吾為喻矣遂伏劍而
死越王葬種於國之西山樓船之卒三千餘人造鼎
足之羨或入三峯之下葬一年伍子胥從海上穿山
脅而持種去與之俱浮於海故前潮水潘侯者伍子
胥也後重水者大夫種也(以上文種之事)
(臣)士竒曰越王勾踐既棲會稽含垢忍恥以豢吳
而臣之石室纍囚命懸掌股卒能出艱濟險重見
越山其歸國也弔死問孤生聚教訓夏還抱火冬
則握冰目倦至攻之以蓼懸膽於戶出入必嘗刻
苦淬厲極人世所不堪又有范蠡文種計&KR1165;諸賢
佐或撫其内或營其外勾踐危心深慮言無不入
計無不從遂環沼吳疆快償宿怨豈非堅忍志士
之所為哉當闔閭之死檇李也夫差使人立庭而
訓之曰夫差而忘越王之殺而父乎則對曰不敢
忘三年卒報越降其君夫人而僕妾之不可謂非
孝赦勾踐不殺不可謂非仁乃其噐小易盈破楚
以來雄心益肆稱兵上國結釁齊魯戰勝攻克驕
其中臺池嬪御蠱其外由是棄忠言而不納心腹
之疾忽為疥瘍矣夫吳之與越勢不並存勾踐忍
辱習苦以小忠曲謹為釣吳之餌下嘗其糞而上
食王之心其為隱憂近患豈待抉東門之目而後
見哉而夫差方且信宰嚭之讒爭黃池之長淫侈
不道自取敗亡身死餘杭為天下笑槩觀前後何
賢不肖之大相懸也子胥吳之老臣灑泣披肝忠
貫日月少伯勾踐之寗武子也相從羇絏卒反故
君文種實為居者九術用三吳以為沼此三人者
皆吳越之所倚為存亡而沒猶百世祀者也一則
不免鴟夷之湛一則卒就屬盧之誅藉令少伯不
見幾遠引則亦藏弓烹狗之屬耳夫差固荒肓無
足深責若勾踐則真長頸烏喙哉且夫檇李之戰
闔閭傷將指還卒於陘則勾踐者夫差不共之仇
讎也夫椒之報理實宜然既已納土歸命待以不
死而又縱之而又封之不大有造於勾踐乎幸反
故國守一言不再之信終身事吳夫差雖貪子胥
雖忌未必即翦焉以肆東封也而乘虛伺釁俘其
太子而襲其都何義乎及再破吳師夫差請成弗
許即懲天與不取之覆轍亦當委曲而善全之奈
何廹令自殺遂使至德之裔忽焉不祀報施之道
顧如是耶少伯覩微而亟去蓋亦有見於此也夫
差不忍甬東之辱與項王之不復渡江其事略同
以比之烏喙不猶有烈士風哉
左傳紀事本末卷五十一
