左傳紀事本末卷四十五
詹事府詹事高士竒撰
楚伐滅小國(成王之弑附)
桓公二年蔡侯鄭伯會於鄧始懼楚也六年楚武王
侵隨使薳章求成焉軍於瑕以待之隨人使少師董成
鬭伯比言於楚子曰吾不得志於漢東也我則使然我
張吾三軍而被吾甲兵以武臨之彼則懼而協以謀我
故難間也漢東之國隨為大隨張必棄小國小國離楚
之利也少師侈請羸師以張之熊率且比曰季梁在何
益鬭伯比曰以為後圖少師得其君王毁軍而納少師
少師歸請追楚師隨侯將許之季梁止之曰天方授楚
楚之羸其誘我也君何急焉臣聞小之能敵大也小道
大淫所謂道忠於民而信於神也上思利民忠也祝史
正辭信也今民餒而君逞欲祝史矯舉以祭臣不知其
可也公曰吾牲牷肥腯粢盛豐備何則不信對曰夫民
神之主也是以聖王先成民而後致力於神故奉牲以
告曰博碩肥腯謂民力之普存也謂其畜之碩大蕃滋
也謂其不疾瘯蠡也謂其備腯咸有也奉盛以告曰絜
粢豐盛謂其三時不害而民和年豐也奉酒醴以告曰
嘉栗旨酒謂其上下皆有嘉德而無違心也所謂馨香
無讒慝也故務其三時修其五教親其九族以致其禋
祀於是乎民和而神降之福故動則有成今民各有心
而鬼神乏主君雖獨豐其何福之有君姑修政而親兄
弟之國庶免於難隨侯懼而修政楚不敢伐八年隨
少師有寵楚鬭伯比曰可矣讐有釁不可失也夏楚
子合諸侯於沈鹿黃隨不會使薳章讓黃楚子伐隨軍
於漢淮之間季梁請下之弗許而後戰所以怒我而怠
寇也少師謂隨侯曰必速戰不然將失楚師隨侯禦之
望楚師季梁曰楚人上左君必左無與王遇且攻其右
右無良焉必敗偏敗衆乃攜矣少師曰不當王非敵也
弗從戰於速杞隨師敗績隨侯逸鬭丹獲其戎車與其
戎右少師秋隨及楚平楚子將不許鬭伯比曰天去其
疾矣隨未可克也乃盟而還
(補逸)史記三十五年楚伐隨隨曰我無罪楚曰我蠻夷
也今諸侯皆為叛相侵或相殺我有敝甲欲以觀中
國之政請王室尊吾號隨人為之周請尊楚王室不
聽還報楚三十七年楚熊通怒曰我先鬻熊文王之
師也蚤終成王舉我先公乃以子男田令居楚蠻夷
皆率服而王不加位我自尊耳乃自立為武王與隨
人盟而去於是始開濮地而有之
九年春巴子使韓服告於楚請與鄧為好楚子使道朔
將巴客以聘於鄧鄧南鄙鄾人攻而奪之幣殺道朔及
巴行人楚子使薳章讓於鄧鄧人弗受夏楚子使鬭廉
帥師及巴師圍鄾鄧養甥聃甥帥師救鄾三逐巴師不
克鬭廉衡陳其師於巴師之中以戰而北鄧人逐之背
巴師而夾攻之鄧師大敗鄾人宵潰十一年楚屈瑕
將盟貳軫鄖人軍於蒲騷將與隨絞州蓼伐楚師莫敖
患之鬭廉曰鄖人軍其郊必不誡且日虞四邑之至也
君次於郊郢以禦四邑我以銳師宵加於鄖鄖有虞心
而恃其城莫有鬭志若敗鄖師四邑必離莫敖曰盍請
濟師於王對曰師克在和不在衆商周之不敵君之所
聞也成軍以出又何濟焉莫敖曰卜之對曰卜以決疑
不疑何卜遂敗鄖師於蒲騷卒盟而還十二年楚伐
絞軍其南門莫敖屈瑕曰絞小而輕輕則寡謀請無扞
采樵者以誘之從之絞人獲三十人明日絞人爭出驅
楚役徒於山中楚人坐其北門而覆諸山下大敗之為
城下之盟而還伐絞之役楚師分涉於彭羅人欲伐之
使伯嘉諜之三巡數之十三年春楚屈瑕伐羅鬭伯
比送之還謂其御曰莫敖必敗舉趾高心不固矣遂見
楚子曰必濟師楚子辭焉入告夫人鄧曼鄧曼曰大夫
其非衆之謂其謂君撫小民以信訓諸司以德而威莫
敖以刑也莫敖狃於蒲騷之役將自用也必小羅君若
不鎮撫其不設備乎夫固謂君訓衆而好鎮撫之召諸
司而勸之以令德見莫敖而告諸天之不假易也不然
夫豈不知楚師之盡行也楚子使賴人追之不及莫敖
使徇於師曰諫者有刑及鄢亂次以濟遂無次且不設
備及羅羅與盧戎兩軍之大敗之莫敖縊於荒谷羣帥
囚於冶父以聽刑楚子曰孤之罪也皆免之莊公四
年春王三月楚武王荆尸授師孑焉以伐隨將齊入告
夫人鄧曼曰余心蕩鄧曼歎曰王禄盡矣盈而蕩天之
道也先君其知之矣故臨武事將發大命而蕩王心焉
若師徒無虧王薨於行國之福也王遂行卒於樠木之
下令尹鬭祁莫敖屈重除道梁溠營軍臨隨隨人懼行
成莫敖以王命入盟隨侯且請為會於漢汭而還濟漢
而後發喪
(補逸)史記周召隨侯數以立楚為王楚怒以隨背已伐
隨武王卒師中而兵罷子文王熊貲立始都郢
六年楚文王伐申過鄧鄧祁侯曰吾甥也止而享之騅
甥聃甥養甥請殺楚子鄧侯弗許三甥曰亡鄧國者必
此人也若不早圖後君噬齊其及圖之乎圖之此為時
矣鄧侯曰人將不食吾餘對曰若不從三臣抑社稷實
不血食而君焉取餘弗從還年楚子伐鄧十六年楚復
伐鄧滅之
(補逸)說苑楚父王伐鄧使王子革王子靈共捃菜二子出
採見老人載畚乞焉不與搏而奪之王聞之令皆拘二
子將殺之大夫辭曰取畚信有罪然殺之非其罪也
君若何殺之言卒丈人造軍而言曰鄧為無道故伐
之今君公之子之搏而奪吾畚無道甚於鄧呼天而
號君聞之羣臣恐君見之曰討有罪而横奪非所以
禁暴也恃力虐老非所以教幼也愛子棄法非所以
保國也私二子滅三行非所以從政也丈人舍之矣
謝之軍門之外耳
十年蔡哀侯娶於陳息侯亦娶焉息媯將歸過蔡蔡侯
曰吾姨也止而見之弗賓息侯聞之怒使謂楚文王曰
伐我吾求救於蔡而伐之楚子從之秋九月楚敗蔡師
於莘以蔡侯獻舞歸十四年蔡哀侯為莘故繩息媯
以語楚子楚子如息以食入享遂滅息以息媯歸生堵
敖及成王焉未言楚子問之對曰吾一婦人而事二夫
縱弗能死其又奚言楚子以蔡侯滅息遂伐蔡秋七月
楚入蔡君子曰商書所謂惡之易也如火之燎於原不
可鄉邇其猶可撲滅者其如蔡哀侯乎
(補逸)列女傳楚伐息破之虜其君使守門將妻其夫人
而納之於宫楚王出遊夫人遂出見息君謂之曰人
生要一死而已何至自苦生離於地上豈如死歸於
地下哉乃作詩曰穀則異室死則同穴謂予不信有
如皦日息君止之不聽遂自殺息君亦自殺楚王賢
其守節有義乃以諸侯之禮合而葬之君子謂夫人
說於行義故序之於詩
說苑荆文王得如黃之狗箘簬之矰以畋於雲夢三
月不反得舟之姬淫期年不聽朝保申諫曰先王卜
以臣為保吉今王得如黃之狗箘簬之矰以畋於雲
夢三月不反及得舟之姬淫期年不聽朝王之罪當
笞匍伏將笞王王曰不穀免於襁褓託於諸侯矣願
請變更而無笞保申曰臣承先王之命不敢廢王不
受笞是廢先王之命也臣寧得罪於王無負於先王
王曰敬諾乃席王王伏保申束細箭五十跪而加之
王背如此者再謂王起矣王曰有笞之名一也遂致
之保申曰臣聞之君子恥之小人痛之恥之不變痛
之何益保申趨出欲自流乃請罪於王王曰此不穀
之過保將何罪王乃變行從保申殺如黃之狗折箘
簬之矰逐舟之姬務治乎荆兼國三十令荆國廣大
至於此者保申敢極言之功也
十八年初楚武王克權使鬭緡尹之以叛圍而殺之遷
權於那處使閻敖尹之及文王即位與巴人伐申而驚
其師巴人叛楚而伐那處取之遂門於楚閻敖游涌而
逸楚子殺之其族為亂冬巴人因之以伐楚十九年
春楚子禦之大敗於津還鬻拳弗納遂伐黃敗黃師於
踖陵還及湫有疾夏六月庚申卒鬻拳葬諸夕室亦自
殺也而葬於絰皇初鬻拳強諫楚子楚子弗從臨之以
兵懼而從之鬻拳曰吾懼君以兵罪莫大焉遂自刖也
楚人以為大閽謂之大伯使其後掌之君子曰鬻拳可
謂愛君矣諫以自納於刑刑猶不忘納君於善
(補逸)史記杜敖五年欲殺其弟熊惲惲奔隨與隨襲弑
杜敖代立是為成王成王惲元年初即位布德施惠
結舊好於諸侯使人獻天子天子賜胙曰鎮爾南方
夷越之亂無侵中國於是楚地千里
僖公五年楚鬭穀於莬滅弦弦子奔黃於是江黃道柏
方睦於齊皆弦姻也弦子恃之而不事楚又不設備故
亡十一年黃人不歸楚貢冬楚人伐黃十二年黃
人恃諸侯之睦於齊也不共楚職曰自郢及我九百里
焉能害我夏楚滅黃二十年隨以漢東諸侯叛楚冬
楚鬭穀於菟帥師伐隨取成而還君子曰隨之見伐不
量力也量力而動其過鮮矣善敗由已而由人乎哉詩
曰豈不夙夜謂行多露二十二年宋人及楚人戰於
泓宋師敗績丙子晨鄭文夫人芈氏姜氏勞楚子於
柯澤楚子使師縉示之俘馘君子曰非禮也婦人送迎
不出門見兄弟不踰閾戎車不邇女器丁丑楚子入享
於鄭九獻庭實旅百加籩豆六品享畢夜出文芈送於
軍取鄭二姬以歸叔詹曰楚王其不沒乎為禮卒於無
别無别不可謂禮將何以沒諸侯是以知其不遂霸也
二十三年秋楚成得臣帥師伐陳討其貳於宋也遂
取焦夷城頓而還子文以為之功使為令尹叔伯曰子
若國何對曰吾以靖國也夫有大功而無貴仕其人能
靖者與有幾二十五年秋秦晉伐鄀楚鬭克屈禦寇
以申息之師戌商密秦人過析隈入而係輿人以圍商
密昏而傅焉宵坎血加書偽與子儀子邊盟者商密人
懼曰秦取析矣戍人反矣乃降秦師秦師囚申公子儀
息公子邊以歸楚令尹子玉追秦師弗及遂圍陳納頓
子於頓二十六年䕫子不祀祝融與鬻熊楚人讓之
對曰我先王熊摯有疾鬼神弗赦而自竄於䕫吾是以
失楚又何祀焉秋楚成得臣鬭宜申帥師滅䕫以䕫子
歸文公元年初楚子將以商臣為大子訪諸令尹子
上子上曰君之齒未也而又多愛黜乃亂也楚國之舉
恒在少者且是人也蠭目而豺聲忍人也不可立也弗
聽既又欲立王子職而黜大子商臣商臣聞之而未察
告其師潘崇曰若之何而察之潘崇曰享江芈而勿敬
也從之江芈怒曰呼役夫宜君王之欲殺汝而立職也
告潘崇曰信矣潘崇曰能事諸乎曰不能能行乎曰不
能能行大事乎曰能冬十月以宫甲圍成王王請食熊
蹯而死弗聽丁未王縊諡之曰靈不瞑曰成乃瞑穆王
立以其為大子之室與潘崇使為大師且掌環列之尹
三年秋楚師圍江晉先僕伐楚以救江冬晉以江
故告於周王叔桓公晉陽處父伐楚以救江門於方城
遇息公子朱而還四年秋楚人滅江五年六人叛
楚即東夷秋楚成大心仲歸帥師滅六冬楚子燮滅蓼
臧文仲聞六與蓼滅曰臯陶庭堅不祀忽諸德之不建
民之無援哀哉十六年楚大饑戎伐其西南至於阜
山師於大林又伐其東南至於陽丘以侵訾枝庸人帥
羣蠻以叛楚麇人率百濮聚於選將伐楚於是申息之
北門不啓楚人謀徙於阪高蔿賈曰不可我能往寇亦
能往不如伐庸夫麇與百濮謂我饑不能師故伐我也
若我出師必懼而歸百濮離居將各走其邑誰暇謀人
乃出師旬有五日百濮乃罷自廬以往振廩同食次於
句澨使廬戢黎侵庸及庸方城庸人逐之囚子揚窗三
宿而逸曰庸師衆羣蠻聚焉不如復大師且起王卒合
而後進師叔曰不可姑又與之遇以驕之彼驕我怒而
後可克先君蚡冒所以服陘隰也又與之遇七遇皆北
惟裨鯈魚人實逐之庸人曰楚不足與戰矣遂不設備
楚子乘馹會師於臨品分為二隊子越自石溪子貝自
仞以伐庸秦人巴人從楚師羣蠻從楚子盟遂滅庸
宣公八年楚為衆舒叛故伐舒蓼滅之楚子疆之及滑
汭盟吳越而還成公九年冬十一月楚子重自陳伐
莒圍渠丘渠丘城惡衆潰奔莒戊申楚入渠丘莒人囚
楚公子平楚人曰勿殺吾歸而俘莒人殺之楚師圍莒
莒城亦惡庚申莒潰楚遂入鄆莒無備故也君子曰恃
陋而不備罪之大者也備豫不虞善之大者也莒恃其
陋而不修城郭浹辰之間而楚克其三都無備也夫詩
曰雖有絲麻無棄菅蒯雖有姬姜無棄蕉萃凡百君子
莫不代匱言備之不可以已也十七年舒庸人以楚
師之敗也道吳人圍巢伐駕圍釐虺遂恃吳而不設備
楚公子槖師襲舒庸滅之襄公二十四年吳人為楚
舟師之役故召舒鳩人舒鳩人叛楚楚子師於荒浦使
沈尹夀與師祁犂讓之舒鳩子敬逆二子而告無之且
請受盟二子復命王欲伐之薳子曰不可彼告不叛且
請受盟而又伐之伐無罪也姑歸息民以待其卒卒而
不貳吾又何求若猶叛我無辭有庸乃還二十五年
舒鳩人卒叛楚令子木伐之及離城吳人救之子木遽
以右師先子疆息桓子捷子駢子盂帥左師以退吳人
居其間七日子疆曰久將墊隘隘乃禽也不如速戰請
以其私卒誘之簡師陳以待我我克則進奔則亦視之
乃可以免不然必為吳禽從之五人以其私卒先擊吳
師吳師奔登山以望見楚師不繼復逐之傳諸其軍簡
師會之吳師大敗遂圍舒鳩舒鳩潰八月楚滅舒鳩楚
子以滅舒鳩賞子木辭曰先大夫蔿子之功也以與蔿
掩
(臣)士竒曰楚為鬻熊之裔國於荆山至熊通始大
吞滅小國僭稱王號天子使人賜胙曰鎮爾南方
無侵中國未嘗比於冠帶諸侯之列也及其雄心
弗戢狡焉啓疆漸且幅員數千里帶甲數十萬而
燎原之火遂不可撲滅矣考其兼并之迹鄧始懼
楚最先滅蔡哀侯繩息媯以語楚子而息滅遷權
於那處而權滅弦恃齊慢楚而弦滅黃人不修楚
貢而黃滅䕫子不祀祝融與鬻熊而䕫滅陽處父
救江不克而江滅臯陶庭堅不祀而六與蓼滅羣
蠻從楚而庸滅滑汭開疆而舒蓼滅恃吳不備而
舒庸滅蒍掩賞功而舒鳩滅春秋滅國之最多者
莫楚若矣外紀載楚文王得如黃之狗箘簵之矰
以畋於雲夢三月不返又得舟之姬期年不聽朝
保申一諫乃變行圖治兼國三十其國已不可考
今按文王伐申因滅鄧申之滅不見於經然城濮
之戰傳稱楚子入居於申及敗王使謂大夫若入
其若申息之老何則申之淪於楚縣明甚夫先世
帶礪之國碁布星羅南捍荆蠻而北為中原屏蔽
者最大陳蔡其次申息其次江黃其次唐鄧而唐
鄧尤偪處方城之外為楚門戶自鄧亡而楚之兵
申息受之申息亡而楚之兵江黃受之江黃亡而
楚之兵陳蔡受之陳蔡不支而楚兵且交於上國
矣當魯桓初立鄧侯不遠而來朝則其不安僻陋
而慕戀諸夏之心可念也自楚勢漸張而蔡鄭為
鄧之會内外強弱之大機係於此矣使陳蔡申息
江黃唐鄧諸國誠能協心并力互為唇齒楚伐一
國諸國提兵共擊之楚未必不震懾而自沮也夫
隨之為國限在方城内於楚尤逼而能屢抗楚鋒
獨為後亡况合諸國之力以相存救何楚之不敵
乎乃會鄧之後絶不聞深謀遠慮使鄧首折而入
於楚楚爰是目無諸姬乘破竹之勢北門啓而長
淮以外無歲不受兵誠失計也然楚自滅鄧縣申
息殘江黃以至六蓼諸國無不兼并地幾半天下
&KR0832;然懷問鼎之心而卒莫能遂者則封建相維之
勢猶存而桓文攘斥之功為不可沒也
左傳紀事本末卷四十五
