左傳紀事本末卷十六
詹事府詹事高士竒撰
齊滅紀
隱公元年八月紀人伐夷夷不告故不書二年九月
紀裂繻來逆女卿為君逆也冬紀子帛莒子盟于密
魯故也八年公及莒人盟于浮來以成紀好也桓
公五年夏齊侯鄭伯朝于紀欲以襲之紀人知之六
年夏會於成紀來諮謀齊難也冬紀侯來朝請王命
以求成于齊公告不能十七年春盟于黃平齊紀且
謀衛故也莊公三年秋紀季以酅入于齊紀於是乎
始判冬公次于滑將會鄭伯謀紀故也鄭伯辭以難
凡師一宿為舍再宿為信過信為次四年紀侯不能
下齊以與紀季夏紀侯大去其國違齊難也
(補逸)公羊傳大去者何滅也孰滅之齊滅之曷為不言
齊滅之為襄公諱也春秋為賢者諱何賢乎襄公復
讐也何讐爾遠祖也哀公烹乎周紀侯譖之以襄公
之為于此焉者事祖禰之心盡矣盡者何襄公將復
讐乎紀卜之曰師喪分焉寡人死之不為不吉也遠
祖者幾世乎九世矣九世猶可以復讐乎雖百世可
也家亦可乎曰不可國何以可國君一體也先君之
恥猶今君之恥也今君之恥猶先君之恥也國君何
以為一體國君以國為體諸侯世故國君為一體也
今紀無罪此非怒與曰非也古者有明天子則紀侯
必誅必無紀者紀侯之不誅至今有紀者猶無明天
子也古者諸侯必有會聚之事相朝聘之道號辭必
稱先君以相接然則齊紀無說焉不可以竝立乎天
下故將去紀侯者不得不去紀也有明天子則襄公
得為若行乎曰不得也不得則襄公曷為為之上無
天子下無方伯緣恩疾者可也
(臣)士竒曰公羊稱齊襄公滅紀為九世復讐其言
曰哀公烹乎周紀侯譖之襄公將復讐乎紀卜之
曰師喪分焉寡人死之不為不吉其情激烈則復
讐之說信然矣以今考之史記注引宋衷之言哀
公荒淫無道者也其烹於周必有故紀侯之譖其
果否亦不必辨但哀公死而立其弟胡公哀公之
少弟山復殺胡公而自立自哀公至襄公凡十世
而哀公乃其遠伯祖也於不共戴天之義似亦少
殺且襄公鳥獸其行敗倫傷化忍心害理彼又豈
知有祖宗之讐者不過假報復之名以利其土地
耳按輿地志齊都臨淄在今青州古紀城在今壽
光壽光距青州七十里則春秋時紀與齊相去直
數十里間所謂卧榻之地不容他人安枕者也始
焉托復讐之孝以攫之中焉假存紀之仁終焉竊
葬伯姬之義以文飾之當時號齊襄為小伯亦狡
矣哉謂其真能復九世之讐吾不知也紀魯世為
婚姻又共盟歃不能救紀何望于鄭鄭固齊黨嘗
並驅而朝紀欲以襲之者也莒益細甚竊竊為紀
圖何濟乎但紀實王后之所出欲請王命以求成
于齊而公告不能王之不足為諸侯重輕亦可見
矣雖然紀既逼處齊封其勢必折而入于齊魯即
能為纓冠之救何益成敗此紀侯之所以去而季
之苟延血食于酅亦不得已之權也然其情實可
悲矣
左傳紀事本末卷十六
