左傳紀事本末卷五十三
詹事府詹事高士竒撰
春秋災異(凡因他事别見者不復更載)
隱公元年八月有蜚不為災亦不書九年春王三月
癸酉大雨霖以震書始也庚辰大雨雪亦如之書時失
也几雨自三日以往為霖平地尺為大雪桓公元年
秋大水凡平原出水為大水十四年秋八月壬申御
廩災乙亥嘗書不害也十七年冬十月朔日有食之
不書日官失之也天子有日官諸侯有日御日官居卿
以底日禮也日御不失日以授百官於朝莊公七年
夏恒星不見夜明也星隕如雨與雨偕也
(攷異)公羊傳如雨者非雨也非雨則曷為謂之如雨不
修春秋曰雨星不及地尺而復君子修之曰霣星如
雨何以書紀異也
穀梁傳恒星者經星也不見者可以見也
秋無麥苖不害嘉榖也十八年秋有&KR0558;為災也二
十五年夏六月辛未朔日有食之鼔用牲于社非常
也唯正月之朔慝未作日有食之於是乎用幣於社伐
鼔於朝秋大水鼔用牲於社於門亦非常也凡天災
有幣無牲非日月之眚不鼓
(補逸)穀梁傳言日言朔食正朔也鼔禮也用牲非禮也
天子救日置五麾陳五兵五鼓諸侯置三麾陳三鼓
三兵大夫擊門士擊柝言充其陽也高下有水災曰
大水既成鼓而駭衆用牲可以已矣救日以鼓兵救
水以鼔衆
二十九年秋有蜚為災也凡物不為災不書僖公三
年春不雨夏六月雨自十月不雨至於五月不曰旱不
為災也十五年夏五月日有食之不書朔與日官失
之也秋震夷伯之廟罪之也於是展氏有隱慝焉
(發明)夷伯者魯大夫也大夫稱伯魯恒有之愚以為無
駭疑不能明也
十六年春隕石於宋五隕星也六鷁退飛過宋都風也
(補逸)公羊傳曷為先言霣而後言石霣石記聞聞其磌
然視之則石察之則五是月者何僅逮是月也何以
不日晦日也晦則何以不言晦春秋不書晦也朔有
事則書晦雖有事不書曷為先言六而後言鷁六鷁
退飛記見也視之則六察之則鷁徐而察之則退飛
穀梁傳先隕而後石何也隕而後石也於宋四竟之
内曰宋後數散辭也耳治也是月者决不日而月也
六鶂退飛過宋都先數聚辭也目治也
二十一年夏大旱公欲焚巫尫臧文仲曰非旱備也修
城郭貶食省用務穡勸分此其務也巫尫何為天欲殺
之則如勿生若能為旱焚之滋甚公從之是歲也饑而
不害二十九年秋大雨雹為災也文公三年秋雨
螽於宋隊而死也十五年六月辛丑朔日有食之鼓
用牲於社非禮也日有食之天子不舉伐鼓於社諸侯
用幣於社伐鼓於朝以昭事神訓民事君示有等威古
之道也十六年有蛇自泉宫出入於國如先君之數
秋八月辛未聲姜薨毁泉臺宣公十五年冬蝝生饑
幸之也襄公二十七年十一月乙亥朔日有食之辰
在申司歷過也再失閏矣二十八年春無冰梓慎曰
今兹宋鄭其饑乎歲在星紀而淫於玄枵以有時菑隂
不堪陽蛇乘龍龍宋鄭之星也宋鄭必饑玄枵虛中也
枵耗名也土虛而民耗不饑何為昭公四年大雨雹
季武子問於申豐曰雹可禦乎對曰聖人在上無雹雖
有不為災古者日在北陸而藏冰西陸朝覿而出之其
藏冰也深山窮谷固隂沍寒於是乎取之其出之也朝
之禄位賓食喪佘於是乎用之其藏之也黑牡秬黍以
享司寒其出之也桃弧棘矢以除其災其出入也時食
肉之禄冰皆與焉大夫命婦喪浴用冰祭寒而藏之獻
羔而啟之公始用之火出而畢賦自命夫命婦至於老
疾無不受冰山人取之縣人傳之輿人納之隸人藏之
夫冰以風壯而以風出其藏之也周其用之也徧則冬
無愆陽夏無伏隂春無凄風秋無苦雨雷出不震無菑
霜雹癘疾不降民不夭札今藏川池之冰棄而不用風
不越而殺雷不發而震雹之為菑誰能禦之七月之卒
章藏冰之道也七年夏四月甲辰朔日有食之晉侯
問於士文伯曰誰將當日食對曰魯衛惡之衛大魯小
公曰何故對曰去衛地如魯地於是有災魯實受之其
大咎其衛君乎魯將上卿公曰詩所謂彼日而食於何
不臧者何也對曰不善政之謂也國無政不用善則自
取謫於日月之災故政不可不慎也務三而已一曰擇
人二曰因民三曰從時八月衛襄公卒十一月季武
子卒晉侯謂伯瑕曰吾所問日食從矣可常乎對曰不
可六物不同民心不壹事序不類官職不則同始異終
胡可常也詩曰或燕燕居息或憔悴事國其異終也如
是公曰何謂六物對曰歲時日月星辰是謂也公曰多
語寡人辰而莫同何謂辰對曰日月之會是謂辰故以
配日十七年夏六月甲戍朔日有食之祝史請所用
幣昭子曰日有食之天子不舉伐鼓於社諸侯用幣於
社伐鼓於朝禮也平子禦之曰止也唯正月朔慝未作
日有食之於是乎有伐鼓用幣禮也其餘則否大史曰
在此月也日過分而未至三辰有災於是乎百官降物
君不舉辟移時樂奏鼓祝用幣史用辭故夏書曰辰不
集於房瞽奏鼓嗇夫馳庶人走此月朔之謂也當夏四
月是謂孟夏平子弗從昭子退曰夫子將有異志不君
君矣二十一年秋七月壬午朔日有食之公問於梓
慎曰是何物也禍福何為對曰二至二分日有食之不
為災日月之行也分同道也至相過也其他月則為災
陽不克也故常為水於是叔輒哭日食昭子曰子叔將
死非所哭也八月叔輒卒二十四年夏五月乙未朔
日有食之梓慎曰將水昭于曰旱也日過分而陽猶不
克克必甚能無旱乎陽不克莫將積聚也三十一年
十二月辛亥朔日有食之是夜也趙簡子夢童子臝而
轉以歌旦占諸史墨對曰六年及此月也吳其入郢乎
哀公三年夏五月辛卯司鐸火火踰公宫桓僖災救
火者皆曰顧府南宫敬叔至命周人出御書俟於宫曰
庀女而不在死子服景伯至命宰人出禮書以待命命
不共有常刑校人乘馬巾車脂轄百官官備府庫慎守
官人肅給濟濡帷幕鬱攸從之蒙葺公屋自太廟始外
内以悛助所不給有不用命則有常刑無赦公父文伯
至命校人駕乘車季桓子至御公立於象魏之外命救
火者傷人則止財可為也命藏象魏曰舊章不可亡也
富父槐至曰無備而官辦者猶拾瀋也於是乎去表之
稾道還公宫孔子在陳聞火曰其桓僖乎十二年冬
十二月螽季孫問諸仲尼仲尼曰丘聞之火伏而後蟄
者畢今火猶西流司歷過也
(臣)士竒曰春秋二百四十二年之間凡紀災異一
百二十二日食三十六也星孛三也星隕隕石各
一也不雨七也無冰三也大雨震電一也雨雪三
也大雨雹三也地震五也山崩二也大水九也有
年二也大旱二也饑三也無麥苖一也大無麥禾
一也隕霜不殺草李梅實一也隕霜殺菽一也雨
木冰一也多麋有&KR0558;有蜚蝝生各一也六鷁退飛
一也螟三也螽十也牛傷四也牛死二也宫室災
六也震廟一也屋壞二也齊大災一也宋陳衛鄭
災一也宋陳災各一也其間非無驚世駴俗更甚
於此者而聖人不書至隂陽寒暑草木蟲蠕之變
凡切於人事之休咎天道之應違者不以微而不
察焉以此見聖人之不語怪而念是民生日用至
急也然春秋備記災祲以垂鑒戒而不言其事應
誠有深意以為言之而一有不應則適以怠後世
恐懼修省之心且為矯誣者口實也洪範五行傳
事事而強為之說其亦未達聖人之旨矣日食之
不書朔與日者傳皆得而推之而有莘之神降泉
臺之蛇數絳郊之龍見魏榆之石言彭生之豕禍
伯有之厲鬼鄭南門之蛇妖宋華氏之犬禍鳥呼
嘻出而亳社災歌徵鸜鵒而稠父孫絳市之諜殺
七日而能蘇鄋滿之首載專車而眉見事之所有
未可云理之所無特以言不雅馴聖人不道而左
氏輯其遺聞附著於冊非特以侈新竒亦所以昭
勸戒也然已屬後世史家之濫觴矣夫芝草醴泉
甘露神雀之祥終春秋世豈無一見而經與傳舉
不及焉惟西郊獲麟一繋簡末以昭制作文成之
應而且以傷吾道之窮也春秋之紀祥異亦愼矣
哉
左傳紀事本末卷五十三
