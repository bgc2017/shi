左傳紀事本末卷三十五
詹事府詹事高士竒撰
宋襄公圖伯
僖公八年冬宋公疾太子兹父固請曰目夷長且仁君
其立之公命子魚子魚辭曰能以國讓仁孰大焉臣不
及也且又不順遂走而退
(攷異)說苑以目夷為後妻子夫兹父固為太子而曰目
夷長則非後妻子明矣
九年春宋桓公卒未葬而襄公會諸侯故曰子凡在喪
王曰小童公侯曰子冬宋襄公即位以公子目夷為
仁使為左師以聽政於是宋治故魚氏世為左師
(發明)目夷之後十世猶當宥之後此華元之於魚石情
亦恝矣
(補逸)禮記宋襄公葬其夫人醯醢百甕曾子曰既曰明
器矣而又實之
十五年冬宋人伐曹討舊怨也十六年春隕石於宋
五隕星也六鷁退飛過宋都風也周内史叔興聘於宋
宋襄公問焉曰是何祥也吉凶焉在對曰今兹魯多大
喪明年齊有亂君將得諸侯而不終退而告人曰君失
問是隂陽之事非吉凶所生也吉凶由人吾不敢逆君
故也十七年齊桓公與管仲屬孝公於宋襄公以為
大子冬桓公卒易牙入與寺人貂因内寵以殺羣吏而
立公子無虧孝公奔宋十八年春宋襄公以諸侯伐
齊鄭伯始朝於楚楚子賜之金既而悔之與之盟曰
無以鑄兵故以鑄三鐘夏五月宋敗齊師於甗立孝
公而還十九年春宋人執滕宣公宋公曹人邾人
盟於曹南鄫子會盟於邾夏宋公使邾文公用鄫子於
次睢之社欲以屬東夷司馬子魚曰古者六畜不相為
用小事不用大牲而况敢用人乎祭祀以為人也民神
之主也用人其誰饗之齊桓公存三亡國以屬諸侯義
士猶曰薄德今一會而虐二國之君又用諸淫昏之鬼
將以求霸不亦難乎得死為幸秋宋人圍曹討不服
也子魚言於宋公曰文王聞崇德亂而伐之軍三旬而
不降退修教而復伐之因壘而降詩曰刑于寡妻至于
兄弟以御於家邦今君德無乃猶有所闕而以伐人若
之何盍姑内省德乎無闕而後動陳穆公請修好於
諸侯以無忘齊桓之德冬盟於齊修桓公之好也二
十年冬宋襄公欲合諸侯臧文仲聞之曰以欲從人則
可以人從欲鮮濟二十一年春宋人為鹿上之盟以
求諸侯於楚楚人許之公子目夷曰小國争盟禍也宋
其亡乎幸而後敗秋諸侯會宋公於盂子魚曰禍
其在此乎君欲已甚其何以堪之於是楚執宋公以伐
宋冬會於薄以釋之子魚曰禍猶未也未足以懲君
(補逸)公羊傳此楚子也其稱人何貶曷為貶為執宋
公貶曷為為執宋公貶宋公與楚子期以乘車之會
公子目夷諫曰楚夷國也強而無義請君以兵車之
會往宋公曰不可吾與之約以乘車之會自我為之
自我隳之曰不可終以乘車之會往楚人果伏兵車
執宋公以伐宋宋公謂公子目夷曰子歸守國矣國
子之國也吾不從子之言以至於此公子目夷復曰
君雖不言國國固臣之國也於是歸設守械而守國
楚人謂宋人曰子不與吾國吾將殺子君矣宋人應
之曰吾賴社稷之神靈吾國已有君矣楚人知雖殺宋
公猶不得宋國於是釋宋公宋公釋乎執走之衛公
子目夷復曰國為君守之君曷為不入然後逆襄公
歸惡乎捷捷乎宋曷為不言捷乎宋為襄公諱也此
圍辭也曷為不言其圍為公子目夷諱也執未有言
釋之者此其言釋之何公與為爾也公與為爾奈何
公與議爾也
二十二年春三月鄭伯如楚夏宋公伐鄭子魚曰所謂
禍在此矣秋楚人伐宋以救鄭宋公將戰大司馬固
諫曰天之棄商久矣君將興之弗可赦也已弗聽冬十
一月己巳朔宋公及楚人戰於泓宋人既成列楚人未
既濟司馬曰彼衆我寡及其未既濟也請擊之公曰不
可既濟而未成列又以告公曰未可既陳而後擊之宋
師敗績公傷股門官殱焉國人皆咎公公曰君子不重
傷不禽二毛古之為軍也不以阻隘也寡人雖亡國之
餘不鼓不成列子魚曰君未知戰勍敵之人隘而不列
天贊我也阻而鼓之不亦可乎猶有懼焉且今之勍者
皆吾敵也雖及胡耉獲則取之何有於二毛明恥教戰
求殺敵也傷未及死如何勿重若愛重傷則如勿傷愛
其二毛則如服焉三軍以利用也金鼓以聲氣也利而
用之阻隘可也聲盛致志鼓儳可也二十三年春齊
侯伐宋圍緡以討其不與盟於齊也夏五月宋襄公
卒傷於泓故也
(補逸)史記襄公之時修行仁義欲為盟主其大夫正考
父美之故追道契湯高宗殷所以興作商頌襄公既
敗於泓而君子或以為多傷中國闕禮義褒之也宋
襄之有禮讓也
二十四年秋宋及楚平宋成公如楚還入於鄭鄭伯將
享之問禮於皇武子對曰宋先代之後也於周為客天
子有事膰焉有喪拜焉豐厚可也鄭伯從之享宋公有
加禮也
(臣)士竒曰宋襄公以亡國之餘起而圖伯蓋迹齊
桓而為之者也首用兵於齊假置君之義其意以
為伯國既款而宇下諸侯亦不待痛而服矣夫齊
桓之所以成伯非定襄王之位與葵丘之申五禁
乎孝公雖桓之所屬而無虧長衛姬之所出也兄
弟之序甚明乃遽伐齊喪奉少奪長致無虧不得
其死亂上下之分長篡弑之階其何以為天下盟
主哉至兵威所及尚不能服一曹而欲與楚爭伯
星隕鷁飛天變見於上目夷深憂遠慮人事著於
下鹿上執辱可為明戒而又伐鄭以挑楚怒兵敗
身傷踰年竟卒甚矣哉宋襄之愚也至泓之敗或
以其不從司馬之言不扼楚於險不忍重傷與二
毛而宋襄亦至死無悔謂其能行仁義之師不幸
而敗吁宋襄其誰欺乎夫禍莫憯於殘人之骨内
而以國君為芻狗無虧之殺鄫子之用以視重傷
與二毛孰大逆天害理之事宋襄敢行之而故飾
虚名以取實禍此所謂婦人之仁也以是圖伯不
亦難乎若夫欲速見小亟於合諸侯而昩長駕遠
馭之大略先儒於曹南傳已暢言之而不知其失
算尤在伐齊置孝公之始
左傳紀事本末卷三十五
