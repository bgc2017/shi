張襄壯奏疏卷五
甘肅提督靖逆侯張勇撰
靖逆侯靖逆將軍少保仍兼太子太保管甘肅提督事
務(臣)張勇謹
密題為照額設兵并補守備以資防禦事竊照逆賊倡
亂淪陷階文臣前題准將階州副將改為洮岷副將而
副將營原設兵馬曩因軍需尚詘故未經照額募補唯
以洮岷參將營額兵五百并副將楊朝樑不食糧餉之
土兵五百充伍凑合副將營制以為權宜之計今楊朝
樑已經休致土兵五百隨行帶回而洮岷副將營止存
兵五百名今階文見議歸誠臣擬遣兵前去安撫而分
布實苦不敷查階州額設馬戰兵三百名步戰兵四百
名守兵三百名文縣守備營馬戰兵五十名步戰兵一
百五十名守兵二百名西固城守兵一百一十名則洮
岷協營兵數當凖階協舊制而文縣西固亦應照原額
募補庶可以分防各隘戰守有資矣再照西固城原設
守備一員今地方恢復急需能員查得河州營把總杜
道隆調征一年有餘屢著戰功且膂力超衆才技兼人
堪以擬用西固城守備除臣一面行令洮岷副將吕天
玉階州遊擊吳掇桂文縣守備馬任遠并委把總杜道
隆各速行召募外謹會同督臣哈占甘撫臣華善提臣
王進寶合詞具
題伏乞
皇上睿鑒勅部議覆施行康熙十五年七月二十五日
題奉
旨兵部知道欽此查階州副將營原額馬步兵一千名
先經該將軍題准將洮岷參將改為副將添兵五百名
階州副將改為遊擊裁去兵四百名其洮岷營應添兵
五百名即以楊朝樑自養土兵充額不費糧餉暫行守
禦地方今該將軍既稱楊朝樑土兵五百已經帶回洮
岷營兵數當凖階協舊制并文縣西固亦應照原額募
補可以分防各隘戰守有資等語均應照該將軍所題
杜道隆係把總不應越陞守備該將軍既稱杜道隆調
征一年屢著戰功等語應准陞以署守備管陜西西寧
西固城守備事可也奉
旨依議
靖逆侯靖逆將軍少保仍兼太子太保管甘肅提督事
務(臣)張勇謹
題為恭
報暫停召募以省兵餉事竊照召募興漢二鎮屬原額
新設官兵共計一萬六千有餘今臣已募有八千四百
餘名又督臣先經募過漢鳳兩郡及舊縣關地方二營
兵共一千一十五名漢中鎮臣費雅達募兵一千一百
餘名共募兵一萬五百餘名未募之兵尚少五千餘名
臣因前赴秦州與撫遠大將軍會商機務并酌議興漢
二鎮所有召募未足之兵應行停止蓋逆賊已經逃遁
則二鎮所屬各營地方可以節次恢復俟到彼時即將
恢復之兵選充原額既可省先支之餉復可免召募之
煩臣遂移行各標營將見在已募之兵收伍操練其未
募之兵飭令暫停去後所有新兵應需旗幟已經製造
將完馬匹亦已領配二千八百匹唯所需盔甲器械等
項俟臣抵蘭後將見募之兵分定馬步戰守額數督造
報竣分給配用之日造冊報部理合
題明伏乞
皇上睿鑒勅部議覆施行康熙十五年九月十三日題
奉
旨兵部知道欽此查該將軍侯既稱興漢二鎮屬未募
之兵尚少五千餘名臣與撫遠大將軍會商俟各營路
地方恢復即將恢復之兵選充原額可省金錢應暫停
止等語應如該將軍侯所題將興漢二鎮屬未募兵五
千餘名停其召募可也奉
旨依議
靖逆侯靖逆將軍少保仍兼太子太保管甘肅提督事
務(臣)張勇謹
奏為恭謝
天恩事康熙十五年九月二十日准兵部咨為欽奉
上諭事該議政王等會題前事内開康熙十五年八月
二十日奉
上諭諭兵部自逆賊煽亂以來奸徒附和侵擾地方關
隴以西疆域遼闊大兵一時未集人心不無動搖靖逆
將軍靖逆侯張勇提督王進寶鎮臣孫思克一聞蘭州
之變即統領兵馬星馳渡河勦殺賊衆攻圍蘭州臨鞏
等處恢復城池條奏機宜舉發偽劄拿獲奸細綏靖邊
陲其功甚大及大兵攻取平凉專任靖逆侯張勇等鎮
守秦鞏復殫心籌畫調度合宜勦禦川賊屢奏捷音紓
朕西顧之憂厥功尤為茂著伊等皆夙將重臣矢志報
國同心協力展布謀猷兼以訓練士卒忠義素孚故能
身先行陣所向克捷其屬下官員兵丁亦皆效力共建
功績朕甚嘉之于軍功議叙之外應從優加恩以示朕
奬勵忠貞酬答勲勞至意著議政王貝勒大臣會同議
奏特諭欽此該臣等會議得
上諭内靖逆將軍靖逆侯張勇提督王進寶鎮臣孫思
克攻圍蘭州臨鞏等處恢復城池綏靖邊陲其功甚大
復殫心籌畫調度合宜紓朕西顧之憂厥功尤為茂著
伊等皆夙將重臣矢志報國忠義素孚其屬下官員兵
丁亦皆效力共建功績朕甚嘉之于軍功議叙之外應
從優加恩以示朕酬答勲勞至意欽此除將軍侯張勇
提督王進寶鎮臣孫思克于軍功議叙外其靖逆將軍
侯張勇係三等侯今優加以拖沙喇哈番授為二等侯
提督王進寶冊開係阿思哈尼哈番今優陞為二等阿
思哈尼哈番給與將軍名色仍兼管平凉等處提督事
務查鎮臣孫思克無世職今優授為三等阿達哈哈番
授為凉州提督仍聽靖逆將軍侯張勇節制至給與王
進寶將軍名色之處交與内閣其張勇添撰
勅書及王進寶孫思克換給
勅印之處交與内閣吏部禮部可也等因康熙十五年
八月二十三日題奉
旨張勇王進寶孫思克勦禦賊寇功著巖疆矢志忠貞
克副倚任張勇著從優加為一等侯王進寶著優陞為
一等阿思哈尼哈番授為將軍仍兼管平凉等處提督
事務孫思克著優陞為一等阿達哈哈番凉州提督餘
依議欽此欽遵備咨到臣准此竊自吳三桂變亂以來
三秦擾動臣所屬河東臨鞏等處悉遭淪陷
皇上不加譴斥俾得戴罪恢復仰叨
寬典已出望外且荷
特恩加臣將軍之職畀以事權用資彈壓及吳逆投送
偽劄臣即繳部具疏首報復蒙
恩旨賜爵通侯臣自維才薄叠膺
寵遇乃濫竽名器實夙夜抱慙今臨鞏各地方雖節次
克復然失而復得功不掩過况川逆現在盤踞勦禦方
殷臣恨不能滅此朝食以抒
廟堂西顧之懷何敢復因擾攘屢捧
絲綸茲又欽奉
上諭加臣一等侯爵拜
命之下深切惶悚臣有何功而過沐
湛恩有加無已此誠古來將臣所不易得之數庸劣如
臣竊叨
曠典不禁感泣失聲愈自奮激從此秣馬礪兵務期妖
氛立靖以仰報
高厚於萬一耳除臣恭設香案望
闕叩頭謝
恩訖為此理合具
奏伏乞
皇上睿鑒施行康熙十五年九月二十七日奏奉
旨覽卿奏謝知道了該部知道
靖逆侯靖逆將軍少保仍兼太子太保管甘肅提督事
務(臣)張勇謹
題為彙報傷亡官兵懇乞循例恤賞以廣
皇仁以鼓士氣事案照河西自去歲用兵以來衝鋒撼
陣者屢矣其間克捷獲勝將士實與有力似當一體仰
邀
恩䘏况披堅執銳奮不顧身以致或傷或亡其忠魂廢
體尤宜倍加憐憫者也查官有戰功兵有傷亡者業經
照案題
報奉有
事平議叙之
旨臣隨將行間有功人員造冊送部議敘外唯前後對
敵傷亡各兵未蒙議䘏臣思疆場殞命者家失所依肢
體殘缺者身屬無用苦况莫告魂魄哀號每一念及為
之痛心茲奉
大典恤賞下頒則此傷亡官兵相應循例優䘏以勵人
心者耳今臣准據甘寧撫臣華善奮威將軍王進寶凉
州提臣孫思克臣標中軍副將劉選勝各將所屬標營
節次殺賊官兵開列對陣身亡日期并被傷處所分别
輕重彙造清冊前來除將原冊送部外臣謹合詞具
題伏乞
皇上睿鑒勅部議覆施行康熙十五年十一月十七日
題奉
旨兵部議奏欽此除陣亡官員已經議給恩䘏應無庸
再議外今該將軍侯張勇既稱傷亡官兵似宜循例優
䘏等語其被傷官兵陣亡兵丁應聽該將軍侯照例賞
䘏仍造冊報部可也奉
旨依議
靖逆侯靖逆將軍少保仍兼太子太保管甘肅提督事
務(臣)張勇謹
題為軍需孔亟殫力捐貲以報
國恩事竊自叛逆變亂以來警息頻聞所在淪陷雖
天威遠播釡底遊魂不久殱滅然轉輸糧餉購買馬匹
製造甲械賞賚將士糜費
内帑之金錢亦已不貲矣臣一介武夫每聞古人家散
萬金之語恨不能追蹤往蹟以報
兩朝知遇之恩去歲河東告變臣統師撻伐用彰
天討唯是軍前所需用度浩繁司農方在持籌而計臣
子敢萌身家之念故臣不憚傾囊倒篋多方拮据隨事
補苴務期士飽馬騰軍容整肅兵心踴躍以奏剋期蕩
平之績并以少盡破家為
國之心也案查糧糈為用兵急務臣慮蘭州殘破之後
井里蕭條兵馬到蘭未免倉皇措餉臣待罪河西二十
餘載其蓄藏糧米之家聞之頗稔遂於甘州永昌莊浪
等處勸諭積儲人戸常時泰張大噪等一千二百七十
四家借出現糧三萬四百五十七石照時價給發銀兩
在甘州者交甘州道廳在永莊者交凉莊道廳并移會
甘撫臣華善轉檄各道廳衞親行下鄉催運至蘭而蘭
州各標營兵食始克有濟此臣捐貲辦餉業經甘寧撫
臣華善題
報在案又逆賊鴟張六郡失陷雖
王師四出所至克復而追奔逐北非馬莫資又况對壘
相持馳驅靡息晝夜奔勞倒斃者衆臣隨會知甘撫臣
華善於十四年内捐銀一萬一千餘兩在西寧莊浪甘
凉肅州産馬處所陸續購馬一千三百餘匹并覓買草
料喂飼嗣因倒馬過多又於十五年内捐銀一萬四千
五百餘兩購馬一千七百餘匹前後共捐過銀二萬五
千七百兩買馬三千二百匹征勦臨蘭鞏秦以及伏羌
西和樂門通渭馬塢等處計今兩載有一兵倒馬十匹
或七八匹五六匹不等隨倒隨給故戰馬賴以不缺此
甘撫臣華善所目擊者又臣標營制新設所有配兵藍
布盔甲率多督鎮撥給歴年已久𩔖皆損敝似難以壯
軍威臣自渡河以來捐貲改製雜色緞面盔甲一千頂
副用過銀八千餘兩故四處征勦軍裝明亮有先聲奪
人之勢此亦甘撫臣華善所目擊者又臣駐劄伏羌堵
截秦州逆賊時大兵赴勦樂門當有樂門鄉民數千齊
奔伏羌涕泣稟稱麥豆榖稻青苗俱被大兵馬匹踐食
等情臣隨令臣標中軍副將劉選勝伏羌知縣張吉捷
查勘回稱兩山悉係賊兵屯劄大兵馬匹無處放牧不
得已作此權宜之計臣即與百姓估買公議定價每青
苗一畝給銀三錢東至西寧鎮西至樂門鎮一帶青苗
共給過銀三千六百四十兩以牧養滿漢官兵馬匹此
都綂臣黑葉副都綂臣奚福所共知者又王輔臣原遣
偽總兵李國樑李師膺帶兵二千前去秦州接應偽將
軍王屏藩赴援平凉而李國樑甫至樂門王輔臣見援
兵不至已率平慶固原等處投誠臣即會同都綂臣黑
葉提臣王進寶遣人頒諭李國樑等回兵李國樑接諭
遂于十五年六月二十四日二更起營飛回平凉川逆
知失所恃亦於次晚棄營奔遁臣恐官兵追勦道路多
被挖掘因思大路有一高橋若為賊拆斷而我追兵不
能飛渡隨遣後營遊擊劉虎功加參將武自成等帶兵
一千餘名鳥鎗五百名每兵賞銀四錢官三員各賞銀
三十兩共賞銀六百九十餘兩以示鼓舞令各官兵乘
夜步行星速到彼防護勿致有悞軍機去後嗣據劉虎
等禀稱卑職於四更時候俱到高橋賊於五更欲來拆
毁見我兵防守不敢進前等語而高橋賴以不斷追勦
之兵始不至望洋興歎矣計臣前後所捐銀兩職分宜
然何敢瑣䙝上陳致凟
天聽惟是改造盔甲措購馬匹計運糧餉防護河梁悉
關緊急軍務故臣勉力捐貲以少佐征勦之用者耳謹具
本報明伏乞
皇上睿鑒施行康熙十五年十一月二十九日題奉
旨覽卿奏捐貲買馬製造盔甲給賞兵丁具見急公可
嘉著議叙具奏兵部知道欽此查見今各省捐助盔甲
器械等項俱照捐助袍帽之例議叙五百兩以上准加
一級如有多者照此加級今靖逆將軍侯張勇於用兵
之際審度時勢緊急捐資買馬製造盔甲給賞兵丁相
應照例議叙但該將軍侯張勇前後共捐銀三萬八千
餘兩所捐銀數甚多查張勇見係靖逆將軍一等侯少
保兼太子太保侯爵無照例可加之級應否加宫保銜
伏候
上裁奉
旨張勇著加少傅兼太子太傅
靖逆侯靖逆將軍少傅兼太子太傅管甘肅提督事務
(臣)張勇謹
奏為臣病已危萬難供職特舉賢能懇
允代任無悞巖疆事案照先為微臣病勢日危等事臣
業已具疏乞休隨奉有
秦省軍務方殷正資料理不必以疾求罷之
旨臣不覺感激涕零自念
君恩深厚如此祇恐廢病有悞
付託此外又何計焉故自駐蘭以來延醫診治冀獲稍
痊俾得以未盡之餘年竭蹶圖報不料病勢日見危篤
藥餌毫無效驗於二月中旬兩手俱腫至輕莫舉又於
足面受傷之旁陡發擁腫詢之醫者皆云箭中有毒
年久移注之故又兼痰火上蒸氣喘咳逆飲食漸減形
體尫羸曩尚賴人扶上肩輿今竟仰卧牀褥一加扶掖
則百痛交作是臣雖一息尚存亦不過奄奄待斃而已
伏思臣以一介武夫遭逢
聖世分符專閫位列通侯死何足惜但受
兩朝寵眷之隆不能為
國討賊盡掃妖氛裹革還葬少效涓埃此不無遺憾耳
目今諸寇奔遁秦省雖安然臣所轄地方悉屬衝險倘
控制不得其人隠憂靡細臣今命若懸絲危在旦暮料
難尸素查凉州提臣孫思克韜略夙裕膽智兼優且在
邊日久曉暢情形素為番彝所畏服以之代臣甘肅提
督綽有餘裕矣至於甘肅鎮缺查永昌副將達爾護謀
猷久著諳熟兵機自受職以來實心任事靡有懈弛如
前歲臣與二鎮綂兵征勦該副將留守河西時則警報
頻聞羽書旁午獨能防禦嚴密疆土賴以無虞洵為已
試之明驗也泣懇
皇上俯憐臣病已入膏肓甘肅為秦重地特降
俞旨將提臣孫思克代臣員缺以副將達爾護補鎮庶
可朝拜
命而夕赴任巖疆大有攸賴矣此臣如鳥哀鳴思欲以
人事
君故不避嫌特舉所知臣無任懇切惶悚待
命之至為此具本謹
奏請
旨康熙十六年三月十九日奏奉
旨卿長才偉略久鎮巖疆矢志忠貞勞績懋著地方雖
經底定正資料理著勉加調攝益殫壯猷以副朕委任
至意不必以疾求罷該部知道
靖逆侯靖逆將軍少傅兼太子太傅管甘肅提督事務
(臣)張勇謹
奏為恭謝
天恩事康熙十六年四月十二日准兵部咨為請
旨事内開該臣等會議得靖逆將軍張勇授為一等侯
奮威將軍王進寶授為一等阿思哈尼哈番並未議及
世職幾次之處查海澄公黃梧准襲十二次伯周全斌
准襲一次等語今靖逆將軍侯張勇奮威將軍王進寶
等圍攻蘭州臨鞏等處恢復城池著有功績相應將張
勇一等侯准襲十次王進寶一等阿思哈尼哈番准襲
八次俟
命下之日交與吏部轉揭内閣撰給
勅書可也等因奉
旨依議欽此欽遵備咨到臣准此竊照錄勩紀勛雖為
國家之鉅典而光前裕後尤屬臣子之殊榮臣以微勞
謬膺侯爵晉崇階於五等軍旅兼司叨異數于
九重恩施屢渥固已
澤流閫外歡徹師中者也乃於城池恢復之時更議襲
職相承之數以帶礪綿夫十世聿騰遞及之輝知河山
奠於萬年彌永
賞延之慶但媿無功受
寵實深濫竽名器之慚所望有子克家庶幾少效涓埃
之報從此生生世世長懷
雨露之恩行見子子孫孫共凜
絲綸之重者矣除臣恭設香案望
闕叩頭謝
恩外理合具
奏伏乞
皇上睿鑒施行康熙十六年四月二十九日奏奉
旨覽卿奏謝知道了該部知道
靖逆侯靖逆將軍少傅兼太子太傅管甘肅提督事務
(臣)張勇謹
奏為恭謝
天恩事康熙十六年七月十五日接臣男大理寺少卿
臣張雲翼家報内稱六月二十六日蒙
太皇太后命内使戛爾兔到家口傳
懿旨問男母併男兄弟
賜瓜菓二十籃男叩頭謝
恩祇領訖等情臣聞報感悚踧踖靡寧恭惟
太皇太后啟
先皇帝以成耆定之勲復同
皇上共致太平之治薄海内外靡不瞻仰
徽音臣以一介武夫受知
兩朝恩遇優渥茲得
賜第京師近依
輦轂固已榮逾望外乃荷
聖慈俯念微臣妻子
恩賜瓜菓臣鏤心志感揣分難安喜降
慈廷温語恩同霄漢之高欣逢
中使傳
頒香奪蓬萊之氣此皆
皇上眷顧有加是以
太皇太后寵賚獨厚臣緣遠任邊陲弗克趨叩
闕下惟有北望感忭遙祝
椒闈無疆之壽耳臣謹恭設香案望
闕叩頭謝
恩訖為此理合具奏伏乞
皇上睿鑒施行康熙十六年七月二十五日奏奉
旨覽卿奏謝知道了該部知道
靖逆侯靖逆將軍少傅兼太子太師管甘肅提督事務
(臣)張勇謹
奏為恭謝
天恩事康熙十六年十一月二十八日准兵部咨為欽
奉
上諭事内開奉
旨張勇著以少傅兼太子太師餘依議欽此并發到議
叙過臣標及各標營將弁加銜劄付到臣臣即率領各
官恭設香案望
闕叩頭謝
恩訖竊臣以殘廢之軀屢荷
皇恩覃及即肝腦塗地實難報稱而征勦各處賊寇恢
復地方雖各將士之用命皆賴我
皇上之神謨也今蒙
特恩加臣太子太師臣標屬員俱蒙
優叙加銜拜
命之下偏裨踊躍以歡呼士卒激勵而鼓舞唯願早靖
妖氛仰舒
宵旰臣等自當各殫忠誠共勉厥職以少酬
高厚于萬一耳謹具奏
聞康熙十六年十二月十二日奏奉
旨覽卿奏謝知道了該部知道
靖逆侯靖逆將軍少傅兼太子太師管甘肅提督事務
(臣)張勇謹
題為兵分五路進取漢興以圖大舉入川事竊自吳逆
背叛以來我兵屢挫其鋒以大勢觀之賊亦不久自潰
矣但逆賊目下以川蜀為巢穴以漢興為藩籬進戰退
守全在於此我必破其藩籬始能入其巢穴故今日欲
為入川計不得不亟取漢興也聞撫遠大將軍公圖海
有分兵二路攻取漢興之疏在大將軍雖自有見然以
臣愚慮蜀道險阻所在遼闊兩路分兵未免單薄蓋兵
有不得不合者合之則敵有望風披靡之勢兵亦有不
得不分者分之則敵有應接不暇之勞今欲取漢興非
由五路進兵不可所謂五路者欲取興安不得不分兵
為二路而出也查鄖襄西連洵陽應將鄖襄官兵并去
歲平羅參將全卿王珍李師膺等領赴湖廣三千之兵
或鄖撫或鄖提率領此一路前抵洵陽再將陜西一路
官兵命將綂率由商州南抵洵陽有此兩路兵馬俱會
集于洵陽一齊進取興安如摧枯拉朽矣其次欲取漢
中不得不分兵為三路而出也查黑水峪一路出接洋
漢可至漢中之東又連雲棧一路可至漢中之北又略
陽一路接連沔縣可至漢中之西此三路官兵訂期齊
進以取漢中亦如風行草偃矣然後以五路之進發分
逆賊之兵勢或突其前或襲其後或攻其腹心或擊其
左右使賊四面受敵倉皇失措各思敗遁内變自作於
是大舉破蜀可一鼓而下也若慮糧芻難繼則臣有官
兵齊集漢興等事一疏暫且駐守亦養銳待時之一策
應否可行臣未敢擅便理合題
請伏乞
皇上睿鑒勅部議覆施行康熙十七年三月初三日
題奉
旨議政王貝勒大臣會議具奏欽此查陜西滿洲綠旗
大兵分為兩路進取漢中興安已經會同撫遠大將軍
公圖海具題相應將將軍侯張勇所題無容另議奉
旨依議
靖逆侯靖逆將軍少傅兼太子太師管甘肅提督事務
(臣)張勇謹
題為官兵齊集漢興秦省轉運莫繼宜駐商州西和隘
口以豁民累事准撫遠大將軍公臣圖海咨准兵部咨
為進取漢興事奉
旨議政王貝勒大臣會議具奏欽此會議得征勦逆賊
固守陜西之處既已倚任大將軍公圖海及將軍侯張
勇等其作何留守官兵以期陜西無虞作何綂領官兵
征勦逆賊進取漢興等處應聽大將軍公圖海將軍侯
張勇等公同確商酌量而行至於秦省滿漢官兵為數
不少所稱留守大兵似屬單薄之處毋容議等因康熙
十七年二月十八日題本日奉
旨依議速行欽此欽遵備咨到本大將軍准此合咨貴
將軍侯煩為查照奉
旨内事理詳細妥議速覆等因移咨到臣准此業將臣
宜移駐莊浪適中之地以彈壓三邊并戰守一切事宜
既經大將軍籌畫允當相應仍照前議進取漢興等緣
由咨覆在案但臣細思目下兵馬四集克取漢興雖指
日可待而既克之後必將乘勝破蜀查川蜀層巒叠嶂
賊已踞為窠穴所有險路懸橋必皆毁拆以為固守之
計兼以地多瘴癘暑濕薰蒸以大勢觀之似難速進不
得不將三邊進征之兵分防各口獨是調征兵馬幾及
五萬有竒曠日持久盡駐漢興恐漢興殘破之後糧芻
必無所出計唯有責令陜西七府輓運以濟兵食但秦
民三載叠遭兵燹家室流離顛連萬狀今若再有運濟
之累行見逃亡死徙貽悞軍需誠靡細也莫若止守商
州迤西西和迤東各隘口令滿洲綠旗等官兵暫且就
食本處然後相機入川則可省險道之轉輸即以培閭
閻之元氣所全實大矣臣為
國計民生起見應否可行仰祈
皇上睿鑒勅部議覆施行康熙十七年三月初三日題
奉
旨議政王貝勒大臣會議具奏欽此查已於將軍侯張
勇五路進攻川蜀可圖若慮糧芻難繼宜暫且駐守疏
内議覆此疏無容另議奉
旨依議
靖逆侯靖逆將軍少傅兼太子太師管甘肅提督事務
(臣)張勇謹
題為咨請就近
題補邊堡守備以資防禦事康熙十七年三月初一日
准凉州提臣孫思克咨稱寧遠彈丸小堡孤懸在北邊
闇門以外專司哨探並無附近營堡可以應援且當昌
寧湖與兔兒砂野馬川紅峴兒腰一帶邊外草地俱係
哈兒罕套彝往來叵測之地堡小兵單最難防禦倘任
用非人易為邊患今原任守備孫傳臚積勞病故所遺
員缺應宜靜候部推本提督何敢妄行請補但邊疆與
内地不同現今海彝恣肆遊牧靡常驅逐不從抗違如
故非得熟識邊情深曉地利恐難勝任斯職查得本標
右營功加都司僉書管千總事任鳳翔歴任邊營膽略
素裕才技優長且定例千總歴俸已滿六年者例應陞
遷今本官現任千總歴俸既深亦應陞以守備員缺况
效力年久勤勞素著連年出征屢立戰功見蒙
恩加都司僉書正合推補守備員缺合無咨請將任鳳
翔題補寧遠堡守備人地既已相宜銜缺又復相當循
例保結咨請查照題補等因到臣准此該臣看得寧遠
堡設在北邊之外最為險要必須熟識邊情素練行陣
者方克勝任今該提臣既以歴俸年深征勦著功久事
邊陲人地相宜之功加都司僉書管千總事任鳳翔請
補該堡守備循例具結保舉前來除印結履歴冊送部
外臣謹會同督臣哈占甘撫臣鄂善提臣孫思克合詞
具
題伏乞
皇上睿鑒勅部議覆施行康熙十七年閏三月初三日
題奉
旨兵部議奏欽此查千總任鳳翔該提督保舉且寧遠
堡設在邊外應如該將軍所題准補守備可也奉
旨依議
靖逆侯靖逆將軍少傅兼太子太師管甘肅提督事務
(臣)張勇謹
題為衝邊亟需能員循例就近
請補以衞疆圉事竊照甘肅安遠營參將霍嵤患病身
故除另疏題
報外所遺員缺應候部推但安遠設在衝邊逼近可可
口南臨海彝北連套彝兼以土番環居其中控制殊難
非得深知地利膽智兼優人地相宜之員不克勝任斯
職查臣標後營遊擊劉虎才堪御衆智能悉邊且連年
征勦果敢先登有軍功紀錄二次堪以補用安遠參將其
所遺後營遊擊員缺選得本營中軍守備孫應宰沈
毅有謀兵機諳熟有軍功紀錄一次堪以補用其後營
中軍守備員缺查得功加署參將王友資謀略夙裕戰
功屢著有軍功紀錄二次且奉有遇缺即用之
旨堪以補授以上三員臣緣地擇人因才補缺相應循
例出具印結
請補除將各弁履歴備造清冊并印結送部外臣謹會
同督臣哈占合詞具
題伏乞
皇上睿鑒勅部議覆施行康熙十七年閏三月十五日
題奉
旨兵部議奏欽此查遊擊劉虎等既經該將軍侯保題
且安遠地方又設在衝邊非腹裏可比應如所題奉
旨依議
靖逆侯靖逆將軍少傅兼太子太師管甘肅提督事務
(臣)張勇謹
題為極邊需員最亟特舉才能補授以重邊防事竊照
嘉峪關遊擊劉大明因病辭職業經另疏題
報外所遺員缺應候部推但嘉峪關為極邊要地非得
才略素優堪資守禦者恐難稱職臣看得標下隨征功
加副將武自成狀貌魁梧膽智充裕兼以攻克臨洮首
先登城恢復蘭鞏前驅效命現有軍功紀錄一次并奉
旨遇缺補用授以嘉峪關遊擊洵為人地相宜銜缺相
當用資固圉而邊防大有攸賴矣臣循邊地用人之例
出具保結
題
請除保結履歴送部外謹會同撫臣華善合詞具
題伏乞
皇上睿鑒勅部議覆施行康熙十七年六月二十二日
題奉
旨兵部議奏欽此查武自成原係甘肅提標前營千總
功加署副將有軍功紀錄一次留標效用遇缺補授今
該將軍既稱嘉峪關設在極邊將武自成保題前來應
如所題奉
旨依議
靖逆侯靖逆將軍少傅兼太子太師管甘肅提督事務
(臣)張勇謹
題為巖疆亟需才能將備請乞就近
題補以固邊疆事康熙十七年七月二十六日准凉州
提臣孫思克咨稱邊疆與内地不同而城守與各營復
别查甘州參將一缺内則捍衞城池戢和兵民外則把
守關隘防禦番彝并一切脩理器械製造火藥巡邏偵
探捕緝奸宄稽查斥堠皆其所司責任綦重况兼轄梨
園暖泉與夫東古城磁窰口太平堡等處時防海彝出
没較之别處邊營尤為衝險必得明敏練達熟知地勢
夙諳番彝情形者方克勝任今原任參將王履吉既以
老病告辭所遺員缺刻難乏人恐部推一時未到即或
到任而邊方形勢未必周知爾時始議
題請更換則一往一來不無躭延時日且目今用兵之
際尤宜擇人以資勦禦者也今查有功加署副將現任
高古城遊擊牛一麟老成練達材技優長生長邊方深
知地利堪以肩茲重任又連年隨征河東屢立戰功以
軍功八等蒙
恩加陞署副將職銜尚餘軍功紀錄二次合無即以署
副將職銜就近
請補甘州城守營參將則銜缺相當人地相宜用資守
禦誠可以收其後效也至牛一麟倘荷
准補其所遺員缺查得功加署副將管標下後營中軍
守備事余啟膽智兼優堪資戰守且歴俸年深屢立戰
功亦以軍功八等加署副將職銜合無請補高古城遊
擊員缺則前功足紀後效方新行見戮力疆場未有不
感激思奮者也至所遺守備員缺看得功加署副將管
標下後營千總事李士達英年銳志膂力方剛隨征用
命屢著勞績見有軍功九等加陞署副將職銜合無請
補後營守備員缺以上三員皆隨標年久四處征勦爭
先撼陣奮不顧身其才技智謀悉堪任用相應循例出
具保結咨請查照具題
請補施行等因到臣准此該臣看得甘州城守一缺地
處衝邊必須才力兼優之員方堪理繁治劇有裨邊務
今提臣以功加署副將高古城遊擊牛一麟生長邊陲
熟知形勢又河東征勦屢建戰功堪以補用其高古城
遊擊員缺以提標署副將管後營守備事余啟技略超
羣戰守堪資曾屢立戰功歴俸亦久堪以補用其後營
守備員缺以署副將管後營千總事李士達年力方剛
戰陣敢先堪以補用查以上三弁俱為人地相宜屢著
戰功之員既經提臣循例出具印結保舉前來臣謹會
同提臣孫思克合詞具
題伏乞
皇上睿鑒勅部議覆施行康熙十七年七月二十八日
題奉
旨兵部議奏欽此查遊擊牛一麟守備余啟千總李士
達既經該提督以熟知邊情技略超羣保舉且甘州等
處俱係衝邊地方應如該將軍所題可也奉
旨依議
靖逆侯靖逆將軍少傅兼太子太師管甘肅提督事務
(臣)張勇謹
題為循例保舉補授將弁以重巖疆事康熙十七年十
一月初四日准提臣趙良棟咨開案照中衞營副將賴
塔病故緣由業已咨報候
題在案查中衞乃寧夏之極邊距鎮三百餘里西界凉
莊南臨蘭鞏内則香山各水頭山野民愚素稱難治外
則營盤長流五塊一帶為河西蒙古出没之地該營副
將必須才智優長恩信孚人者方克勝任今提標中軍
參將趙彝鼎任事勤敏堪寄一方雖中軍為五營八路
首領兵馬錢糧總司應難輕調緣係本提督之姪不便
久任合無仍以原銜調補中衞實為人缺相宜其所遺
中軍參將員缺查後營遊擊胡攀桂英年壯志遇事敢
為不獨奮力著有戰功抑且實心虔共厥職合無仍以
遊擊職銜調補中軍兼管中營參將事至中營守備師
帝賓智識過人膽略軼衆前隨本提督單騎抵寧撫安
地方收拾人心不負委任動合機宜勞不可冺合無量
加職銜陞補後營遊擊更隨征還職守備高允焯勤勞
日久立有戰功且係部覆遇缺補用之員合無請補中
營守備以上四員本提督原從巖疆要地需人起見遵
例具結保請伏乞本爵俯賜具
題等因到臣准此該臣看得寧夏中衞副將賴塔因病
身故除另疏題
報外所遺員缺查中衞設在極邊為寧夏西陲重地必
得才能素著之員始有裨于地方今准提臣以提標中
營參將趙彝鼎調補中衞副將即以後營遊擊胡攀桂
擬補提標中營參將復以中營守備師帝賓擬補後營
遊擊以隨征遇缺補用守備高允焯擬補中營守備臣
查各弁才悉堪用既經提臣循例具結保舉前來除將
各結送部外臣謹會同撫臣鄂善合詞具
題伏乞
皇上睿鑒勅部議覆施行康熙十七年十一月十一日
題奉
旨兵部議奏欽此查參將趙彝鼎遊擊胡攀桂俱歴俸
未經年滿師帝賓係署守備管守備事如補遊擊似屬
過優但中衞寧夏係邊地且該提督既將趙彝鼎等保
舉該將軍具題應照例補授可也奉
旨依議
靖逆侯靖逆將軍少傅兼太子太師管甘肅提督事務
(臣)張勇謹
題為邊堡重地特舉能員以固疆圉事竊照西寧保安
堡守備王拱斗因患病辭職業經另疏具
題外所遺員缺關係衝邊難以久懸查保安堡設在境
外孤立之地番彝環居最難控馭非才能素著熟諳邊
情之員難以任用選得阿□營千總張得禄才能練達
久任邊營屢從征戰著有勞績且歴俸九年有餘以之
補用保安堡守備洵為人地相宜可資實用者也緣係
選補要地能員除循例出具保結送部外臣謹會同撫
臣鄂善合詞具
題伏乞
皇上睿鑒勅部議覆施行康熙十七年十一月十一日
題奉
旨兵部議奏欽此查該將軍侯張勇既稱千總張得禄
才能歴練保題補授保安堡守備應如所題可也奉
旨依議
靖逆侯靖逆將軍少傅兼太子太師管甘肅提督事務
(臣)張勇謹
題為彝情叵測邊地兵單請暫設總鎮以重控制事竊
照套彝噶爾旦與海上蒙古雖有結親之好然世為仇
敵未必始終不渝萬一有西海之爭兩彝自相攻擊則
我内地恐難警息無聞所有隄防堵禦之策應於未雨
綢繆查甘肅兵力單薄兼以連歲四出征勦兵疲馬敝
若不預為籌畫以致倉皇失措貽悞封疆誠靡細也况
今逆氛未靖臣現綂兵前赴鞏秦鞭長莫及顧此失彼
更不得不鰓鰓是慮者耳合無將肅州協營改為城守
營再設總兵官一員添兵三千照馬三步七之例設立
三營蓋肅州窮邊極險為二彝往來道路有此一鎮官
兵以資控禦則進戰退守均有攸賴也倘慮需餉浩繁
或就興漢二鎮内酌調一鎮移駐肅州俟地方底定臣
兵回汛之後再議裁撤仍舊分布庶彈壓有資而邊防
得以鞏固矣應否可行臣未敢擅便為此理合題
請伏乞
皇上睿鑒勅部議覆施行康熙十七年十一月二十一
日題奉
旨兵部議奏欽此查秦省增添官兵甚多今當需餉浩
繁之際不便再添官兵該將軍所請改營設鎮添兵之
處應無庸議撫遠大將軍公圖海等身在地方悉知緩
急緊要與不緊要可否暫調一鎮綂兵赴肅防守聽撫
遠大將軍公圖海總督哈占將軍侯張勇公商酌行可
也奉
旨依議
靖逆侯靖逆將軍少傅兼太子太師管甘肅提督事務
(臣)張勇謹
題為秦省勦撫方殷重臣不便久離仰祈
睿鑒迅
勅還陜以安民心以濟軍務事案照臣准撫遠大將軍
公臣圖海咨為移知事内開本大將軍具疏懇請入
覲已蒙
俞允今騎自備馬匹赴京
陛見不日言旋所有留秦大兵業經奉
旨著建威將軍吳丹暫行綂轄合咨貴將軍侯煩為查
照嚴飭各汛官兵固守地方遇有軍機重務移會建威
將軍商酌而行可也等因移咨到臣准此臣思陜西幅
&KR0695;萬里古稱河山百二乃天險之地也兼以三邊衝要
營堡孤懸守禦隄防尤刻難疎忽者自變亂以來警息
頻聞烽煙未淨幸仗
皇上知人善任
特簡大學士圖海畀以西征之權託以閫外之寄而大
學士臣用能仰體
皇仁勦撫兼施故一戰而平凉歸誠川逆遠遁安民禦
寇綱舉目張其幄算帷籌雖古名將何以加茲且開誠
布公推心置腹俾一時文武各官人民軍士靡不深相
悦服洵秦地長城也茲因久離
天顔疏請
陛見旋奉
俞旨仰見
皇上憫念勞臣
眷顧有加至意但陜西遭羣寇蹂躪之後民不堪命加
以漢興負固現在酌議進兵所望重臣撫綏控制不啻
援溺救焚懇乞
皇上俯鑒三秦重地勦撫方殷速
勅大將軍公圖海回陜庶人心鎮定釡息潛消疆圉軍
民均有攸賴矣為此具本臣謹具題
知康熙十八年正月二十七日題奉
旨已有旨了該部知道
靖逆侯靖逆將軍少傅兼太子太師管甘肅提督事務
(臣)張勇謹
題為岷州地隣賊境協將缺難久懸特舉能員以奠封
疆事康熙十八年二月十六日准甘寧撫臣鄂善咨開
康熙十八年二月十四日准貴爵咨開洮岷副將吕天
玉病故委令本部院標下中軍遊擊岳鎮邦署理緣由
到部院准此查得洮岷現隣賊地控制必須得人貴爵
選擇岳鎮邦署理誠為允當查岳鎮邦在鞏昌及靜寧
樂門等處勦賊屢立功績
題報在案嗣准部覆議叙功次應加三等仍紀錄一次
合無以本官就近
題補洮岷副將可為人地相宜所遺員缺查標下右營
遊擊劉廷棟才技優長屢著戰功堪以調補所遺右營
遊擊員缺查標下左營守備趙魁英殺賊有功業准議
叙一等堪以補用其所遺員缺查原任雲貴督標中營
守備劉虎才猷懋著堪以補用本部院循例出具印結
并各弁履歴一併咨送煩請查照會
題施行等因到臣該臣看得洮岷副將吕天玉病故員
缺查岷州切近階逆日事堵勦又洮州設居番族時殷
防範必須謀略兼優聞望素著者庶能威懾賊氛彈壓
番族於以靖外安内也查撫標左營中軍遊擊岳鎮邦
沈謀有斷果敢爭先屢經戰陣奏捷居多以之補用洮
岷副將實為人地相宜所遺撫標左營中軍遊擊員缺
查右營遊擊劉廷棟才技兼優隨軍征勦著立戰功堪
以調補所遺右營遊擊員缺查撫標左營中軍守備趙
魁英才力軼衆勦賊著勞堪以補用所遺左營守備員
缺查原任雲貴督標中營守備劉虎屢隨征勦勤勞日
久堪以補用以上各弁原係臣揀拔
題用悉知其才技優長今銜缺雖有未符于人地悉為
相宜既經撫臣具結保舉前來臣亦出具印結併將各
弁履歴送部外謹會同撫臣鄂善鎮臣朱衣客合詞具
題伏乞
皇上睿覽勅部議覆施行康熙十八年二月十九日題
奉
旨兵部議奏欽此查該將軍侯既稱洮岷地方切近階
逆設居番族且岳鎮邦等俱係才力優長保題等語均
應如所題補授奉
旨依議
靖逆侯靖逆將軍少傅兼太子太師管甘肅提督事務
(臣)張勇謹
題為巖疆急需能員擬補將備以資邊防事康熙十八
年四月初四日准西寧鎮臣朱衣客咨開照得河州地
處極邊逼隣西彝撫綏彈壓實惟副將是賴今該營副
將楊三元已經陞任所遺員缺急需能員查鎮海參將
劉忠久歴邊疆才識敏練堪以陞補其鎮海參將員缺
密邇海彝最屬險要查本鎮標下中軍遊擊汪溥狀貌
魁梧謀略超邁以補鎮海參將殊稱人地相宜查前營
遊擊米之順馭兵有術武藝超羣以之調補中軍遊擊
員缺用資經理錢糧可無貽悞更查西寧城守都司楚
名俊年力精壯才名出衆堪以陞補前營遊擊員缺至
於右營守備胡禎久歴營伍弓馬熟嫺堪以陞補西寧
城守都司員缺至於中營千總官斌壯年果敢騎射優
長堪以陞補右營守備員缺以上各官俱人地相宜本
鎮照例出具保結并履歴咨會煩請查照具
題等因又准督臣哈占咨為推陞副將事准兵部咨内
開江南江北徐州營副將惠占春題補員缺今掣著楊
三元希轉飭副將楊三元速赴新任仍移甘撫知照施
行等因各到臣除飭令副將楊三元速赴新任外該臣
看得河州副將楊三元陞任員缺自應靜候部推但河
州逼近西彝番族環居非才略敏練久悉邊情之員不
克勝任今查鎮海參將劉忠歴任衝邊熟知彝情才幹
明敏堪以補用河州副將其所遺鎮海參將員缺設居
市口最屬衝繁查西寧鎮標中軍遊擊汪溥饒有謀略
才力兼優堪以補用所遺鎮標中軍遊擊員缺查前營
遊擊米之順才技過人士卒畏服堪以調補所遺前營
遊擊員缺查西寧城守都司僉書楚名俊智力俱優遇
事勤敏堪以補用所遺城守都司員缺查鎮標右營守
備胡禎久經戰陣技藝純熟堪以補用所遺右營中軍
守備員缺查鎮標中營千總官斌年力正富技藝復長
堪以補用以上各弁銜缺雖少有未符人地俱屬相宜
既經鎮臣保舉前來臣謹具印結并各履歴送部外謹
會同甘撫臣鄂善鎮臣朱衣客合詞保
題伏乞
皇上睿鑒勅部議覆施行康熙十八年四月初九日題
奉
旨兵部議奏該臣等議得該將軍侯既稱河州番族環
居且劉忠等俱係才力兼優等語均應如所題補授奉
旨依議
靖逆侯靖逆將軍少傅兼太子太師管甘肅提督事務
(臣)張勇謹
題為邊地亟需能員謹循例保舉以固巖疆事康熙十
八年六月初二日准督臣哈占咨為推陞副將事内開
准兵部咨開浙江台州副將秦弘猷陞任員缺今掣著
黃鉉查黃鉉河南人由外委以遊擊管陜西甘肅永固
城副將事有軍功紀錄二次歴俸年滿今應陞以署都
督僉事管浙江台州副將事等因奉
旨依擬用欽此併移劄付到部院准此移咨到臣竊照
甘州永固城一汛處大草灘之中逼近海彝乃甘肅極
邊要地也今該營副將黃鉉已陞台州副將所遺員缺
必須諳熟邊情才略素優者始可以資彈壓臣選得鎮
番參將陳應啟才猷軼衆洞識彝情歴任邊營熟知地
利堪補永固城副將所遺鎮番參將員缺選得臣標左營
遊擊史孔筆生長邊地才技兼優戰功屢著有軍功
紀錄六次堪補鎮番參將所遺左營遊擊員缺選得臣
標中營中軍守備李弘鑒沈毅有謀騎射超軼有軍功
紀錄五次堪補左營遊擊所遺中營守備員缺選得臣
標中營千總韓成年力精壯戰陣先登見有軍功紀錄
六次堪補中營守備以上各弁俱人地相宜以之推補
各缺實于邊防有賴者也相應循例具結保舉除將印
結履歴送部外臣謹會同撫臣鄂善提臣孫思克合詞
具
題伏乞
皇上睿鑒勅部議覆施行康熙十八年六月初四日題
奉
旨兵部議奏該臣等議得該將軍侯既稱永固城地方
係海彝切近極邊重地將陳應啟等保題均應如所題
補授奉
旨依議
靖逆侯靖逆將軍少傅兼太子太師管甘肅提督事務
(臣)張勇謹
題為咨請就近
題補將備以勵邊才以收實效事康熙十八年九月十
八日准凉州提臣孫思克咨稱安遠參將劉虎以眼疾
告辭業經查明真確咨會在案但安遠一營處萬山之
中正當大通河腦之處逼近海彝巢穴兼以四面俱係
番族插帳非得熟識邊情膽略出衆技藝超羣之員難
司厥任查得山丹營遊擊邊永昌生長邊地久歴戎行
彝情固所熟識險隘又復周知遇敵果敢當先行兵紀
律素著且連年隨征河東立有軍功合無即以遊擊邊
永昌擢補安遠參將其銜缺既已相當人地又復相宜
最于衝邊有裨者也至山丹遊擊員缺查得本標中營
中軍守備王三元英年銳志技射熟&KR0570;屢隨征勦勞績
最著堪以拔補其中營守備員缺看得本標前營千總
宋秀明敏練達才智優長鋒鏑不避奮力爭先堪以拔
補此三弁者隨本提督出征進勦久相指臂其膽略才
技知之最稔倘得就近擢補則三弁感
恩思奮益殫壯猷而邊疆可收得人之效矣謹循例出
具保結合咨查照速賜會
題等因到臣准此該臣看得安遠參將劉虎因眼病失
明難以供職業經具
題辭任在案查安遠為衝邊要地番族環居必須精
明才幹之員方能控禦既經提臣以山丹遊擊邊永昌
生長邊地熟識彝情遇敵敢先兵紀素著見有軍功紀
錄二次擬補安遠參將其山丹遊擊員缺以中營中軍
守備王三元技射熟&KR0570;勞績最著見有軍功紀錄三次
堪以補用其中軍守備員缺以前營千總宋秀明敏練
達才智優長見有軍功紀錄三次堪以補用等因循例
保舉前來除將保結并各弁履歴送部外謹會同撫臣
巴錫提臣孫思克合詞具
題伏乞
皇上睿鑒勅部議覆施行康熙十八年九月十九日題
奉
旨兵部議奏欽此議得將軍侯既稱安遠營設在衝邊
番族環居將遊擊邊永昌等保題前來應如該將軍侯
所題補授奉
旨依議
張襄壯奏疏卷五
