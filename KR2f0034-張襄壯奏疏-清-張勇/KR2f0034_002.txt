張襄壯奏疏卷二
甘肅提督靖逆侯張勇撰
提督甘肅等處地方總兵官太子太保左都督臣張勇
謹
題為欽奉
上諭事准陜西總督咨准兵部咨開奉
上諭雲南提督張勇前鎮守甘肅威名素著屬番讋服
著以提督現任職銜仍調回甘肅鎮守其陜西提督王
一正所轄地方應與張勇作何分管爾部議奏特諭欽
此備咨到部院准此除分管地方已經具題奉
旨另移外至甘肅提標額設官兵三營作何撥調推補
應聽酌用會題等因移咨到臣准此案照臣先奉
簡命調回甘肅鎮守業具有特請舊員隨往新任等事
一疏
請以原任雲南提標右營遊擊王進寶貴州鎮西城守
都司僉書強自行隨帶赴甘查有相當員缺另疏
題補奉有
俞旨欽遵在案今擬以都司僉書強自行補臣標中軍
參將兼管中營事以遊擊王進寶補臣標左營遊擊至
臣標右營員缺查有原任廣西參將緣事降二級党從
戎現今赴部候補此一官者昔在臣標效用素悉其為
人年力方壯材技優長懇乞
皇恩准補前缺俾圖後效以蓋前愆至於中營守備擬
以原任提標署守備管右營千總事王光輝補用其
左營守備擬以原任雲南提標署守備管右營千總
事張汝義補用其右營守備擬以隨征部劄署守備
張文星補用再照強自行係都司僉書不應驟補參
將員缺但查本官原任貴州鎮西城守殺敗賊衆保
全城池戰功最著矧巖邊將領與内地不同倘才智
兼優人地相宜似應破格擢用以示鼔勵者也緣係
推補營員事理臣未敢擅便謹會同督臣白如梅合
詞具
題伏乞
皇上睿鑒勑部議覆施行謹題請
旨康熙三年八月十五日題部覆准補奉
旨依議
提督甘肅等處地方總兵官太子太保左都督臣張勇
謹
題為密陳衝邊情形請增兵馬以固巖疆事竊(臣)欽奉
上諭調回甘肅鎮守私幸昔任兹土所有邊情地勢曾
為稍悉循例布置似可無事紛更既而又思山川猶昔
人事或非況海彜蹤跡靡常能保無時異勢殊之處隨
即親履沿邊密詢各將弁據云蒙古邇來悉由永昌硤
口山丹各處踰越南山竟從内地北出分列各水頭插
帳遊牧等情臣聞不勝駭愕因窮搜博訪始知在在皆
與昔時不同也查昌寧湖離永昌一百六十里舊駐牧
者無多今則男婦老少計有數千矣又洪水山後舊止
有塔素爾害綽庫兒兩家為數不過五六百今則有瀼
卜刀兒并彜衆縱牧于洪水白石崖口一帶亦約有數
千矣又高台洪崖山後討來川等處原係屬番所居竝
無蒙古今則有著述卓目印塔素害的子諸部落紛紛
雜處亦約有數千矣又肅州嘉峪關邊外之赤斤湖與
所屬之金塔寺向無蒙古往來今則哈密海彜時常放
牧亦約有數千矣更查其部落遊散内地駐牧者處處
皆是聞臣兵經過雖暫避出口究竟未還草地巢穴臣
職司提督有綂率調度之責際此彜情叵測之時欲為
防微杜漸之計非增添兵數大振軍聲恐不足以資彈
壓也案查部議臣標設兵四千名立中左右前後五營
奉有
依議之
旨欽遵在案但衝要邊防之處非同安閒坐鎮之區設
兵四千臣愚猶以為未足以備緩急之用似應增補一
千名共合五千之數馬戰三千步戰二千分佈五營無
事則時加訓練壯我軍容有事則由近及遠調遣四應
庶疆圉保固無臨時抽調之煩矣然臣更有請者查涼
州一城北則蒙古帳幕環拱而居南則西海部落相連
雜處乃河西緊要甘肅咽喉之地也臣已會商督臣擬
將甘肅鎮臣移駐涼州以資控制見在會疏題
請其鎮標營制各兵亦須馬步各半庶可以收臂指之
效除沿邊恊路各營斟酌衝緩量行增添分别調撥碁
布星羅固我疆圉容臣詳查妥確會商督臣另疏上
聞外緣係請增兵數事理臣謹會同督臣白如梅合詞
具
題伏乞
皇上睿鑒
勑部議覆施行康熙三年十一月二十四日題
奉
旨兵部速議具奏欽此該臣查得甘肅地處衝邊提督
有綂率調度之責應如所請再添兵一千名應于所裁
督標二千兵内撥補一千以實營伍至所請馬戰三千
太多馬步相應各准二千五百名其涼州據稱河西緊
要甘肅咽喉之地准以馬步各半可也奉
旨甘肅巖疆著照提督所請准馬兵三千步兵二千餘
依議
提督甘肅等處地方總兵官太子太保左都督臣張勇
謹
題為備陳防禦機宜以作未雨綢繆之計事竊照河西
乃三秦重地自莊涼歴甘肅以至嘉峪北倚長邊南隣
山谷中通一線計一千五百餘里番彜交雜帷幕聯絡
情形叵測守禦需兵兵力之重輕關係疆圉之虛實臣
謹按要害之處酌量增兵請一一為我
皇上陳之查肅州副將營地處極陲當河西上游三面
番彜險要第一原設兵一千名不足以資彈壓應議增
兵四百名嘉峪關守備營密邇赤斤湖地方海彜駐牧
衝隘要地原設守兵三百名不足以守險要應議增馬
兵一百名金塔寺守備營處在邊外孤懸彜帳之中原
設兵二百七十名不足以備捍禦應議添兵一百三十
名下古城守備堡所管深哨東壩為彜騎出沒要路原
設兵一百四十名分布不足應增兵六十名清水守備
堡附近黑番宛卜又接討來川彜藪原設兵一百一十
名哨守維艱應議增兵九十名鎮彜遊擊營逼近狼心
山兀魯乃亦集乃湖極衝要地原設兵四百名防禦難
周應議增兵一百名甘州東去涼西至肅各五百餘里
瞻顧左右最為重地南山之内北邊之外彜騎羅列插
帳遊牧臣駐甘城有兼顧三鎮策應調度往來之任非
同守汛者比甘州制設城守守備額兵二百名分布最
難萬一臣提兵出境則城守關係重大應議改設參將
增兵六百名以甘屬之高臺洪水黑城山丹營路歸城
守參將兼轄以專責成涼州為河西重地逼臨黑溝龍
灘等口天池白水諸隘移駐鎮臣于此應議設馬步戰
兵各半以壯西陲保障西寧當番彜門戶市口通衢商
賈貿易窺伺之心易起固守之機宜先鎮標營制亦須
議改馬步戰兵各半以壯聲援洪水遊擊營當南山扁
都口西水關冰溝虎刺各要隘尤甘南第一衝險今制
兵七百五十名不足以資防禦應議增兵二百五十名
并增中軍守備千把各官黑城遊擊營汛屬後所白石
崖等處當南山要隘原設兵四百名不足以備堵禦應
議增兵一百名山丹遊擊營乃甘肅通衢衝要重地原
設兵四百名防範難周應議增兵二百名硤口守備堡
峻嶺重關為甘肅咽喉原設兵一百四十名應議增兵
一百六十名平川守備堡北近長邊後通海套原額兵
一百名應議增兵一百名炭山把總堡所管橫梁山西
打班逼近海彜原設兵三十名應議增兵七十名永昌
參將營乃甘涼通衢汛地廣闊接海近牧番族交錯極
稱衝險原設兵七百名難敷四應應議增兵二百名水
泉守備堡附近大黃山三岔嚮門等口衝險數十處原
設兵一百四十名應議增兵一百六十名寧遠守備堡
孤懸境外接連昌寧湖密邇大海子原設兵一百四十
名應議增兵一百六十名土門守備堡切近鵝頭山黃
花兒灘原設兵一百四十名應議增兵六十名安遠守
備堡所管可可墩紅溝兒近海要隘原設兵一百四十
名應議增兵六十名黑松把總堡孤立萬山接連倒坡
河青石崖諸處原設兵七十名應議增兵三十名鎮羌
遊擊營處在萬峯交錯番彜環居烽火時警原設兵四
百名戰守不足應議增兵三百名鎮海遊擊營切近西
海彜騎為隣衝要重地原設兵四百名防禦維艱應議
增兵二百名岔口守備堡北通海道西連大通河腦原
設兵一百一十名應議增兵四十名莊浪參將營西接
甘涼東通蘭州界連西寧險要重地原設兵七百名不
足策應應議增兵二百名河州副將營所轄要隘積
石等關景右各處北隣番彜原設兵一千名分布難周
應議增兵二百名紅水遊擊營建設小松山尾下處在
萬峯叢中套彜出沒之地原設兵三百名應議增兵一
百名洮州參將營逼隣海彜切近生番最號衝險原設
兵五百名不足彈壓應議增兵二百名舊洮守備堡接
連松茂生番環遶原設兵一百五十名應議增兵五十
名鞏昌遊擊營四路衝繁且有城守藩庫錢粮之責前
駐總兵鎮守今設遊擊額兵五百名防禦不足應議增
兵二百名通計甘肅西寧二鎮屬應議增兵四千五百
二十名但增兵必先籌餉叩懇
睿鑒裁腹裏無事之緩補邊疆衝險之急庶邊圉益固
而腹地永寧矣臣謹密會同總督臣白如梅合詞具題
仰祈
睿鑒勑部議覆施行康熙四年七月十六日題
奉
旨兵部議奏欽此查甘肅西寧雖見設兵二萬九千有
餘但係陜西邊要處所均應如該提督所請增設各兵
應請
勑下該提督于該省腹裏五萬一千有餘兵内酌量作
速撥給造冊報部城守參將臣部另推其洪水營應設
守千把數目應行該提督確議具題到日再議奉
旨這增兵事恐該提督復奏遲悮依議速行
提督甘肅等處地方總兵官太子太保左都督臣張勇
謹
題為邊氛未靖要地需兵乞速
題請增設以資戰守事康熙五年三月二十日准甘肅
鎮臣孫思克移咨到臣為照甘涼處秦封上游為關隴
右臂乃緊要地也比隣海彜素稱刁悍番族雜處名號
衆多雖自定羌廟戰敗之後業已南徙然秋高馬肥能
保其不有窺伺之端乎况臣所轄三鎮西寧之衝險則
與甘肅較同而寧夏扼制兩河兼與賀蘭密邇且距甘
肅二千餘里相隔懸絶萬一有意外之虞西寧既不可
捨已以援人寧夏又豈能朝呼而夕至夫以甘涼重地
兩路均難分兵所藉以指臂相顧舉動相維者惟臣標
與鎮營各官兵而巳如此不議加兵殊非得計但加兵
非難而需餉浩繁臣再四圖維因就各營堡制額數内
權作變通之計緩固足以自守急復可以相資者擬將
臣等會
題備陳防禦機宜等事一疏新增營堡兵内斟酌改撥
一千名歸甘肅鎮標照舊立為五營合原額共四千名
仍復前後營遊守千把各官經制無事則整練軍容遇
警則相機應援實可以顧此兼彼不議增兵而獲增兵
之用查甘肅鎮標額兵業已奉有
俞旨馬步戰兵各半今改撥各營堡率多守兵尚不足
馬三步七之額或應將改撥一千名亦改為馬步戰兵
各半以振軍聲此臣就衝邊不得已之中而權為變通
之策倘蒙
皇恩俯念巖疆重地照臣所請以山東山西河南江南
等省裁汰兵馬額設糧餉撥補邊地選募精壯如此則
營路守禦既優而鎮標四應之兵聲勢又振聯絡堵禦
俾海彜不敢窺伺強固邊疆規模弘遠矣除將擬撥營
堡新議增兵數目造冊送部外臣謹密會同總督臣白
如梅合詞具
題仰祈
睿鑒勑部議覆施行康熙五年三月二十六日題
奉
旨兵部密速議奏欽此查該提督疏内既稱甘涼所藉
以指臂相顧舉動相維者惟臣標與鎮標官兵等語請
設前後營官兵及改為馬步戰兵各半應如所請但係
錢糧不敷之際不便准從應准于各營堡内暫撥兵一
千名歸入鎮標三營管轄俟邊境肅清之日仍裁歸各
營可也奉
旨著照該提督所請行
提督甘肅等處地方總兵官太子太保左都督臣張勇
謹
題為海彜潛謀不軌密探已確請發大兵用彰
天討永靖邊氛事竊惟兵凶戰危古人蓋不得已而後
用之然與其不用而圖一時之安何如用之而絶後日
之患夫天下之患莫不起於微而遂乃漸積以至於著
迨至于著而方遏之而始謂謀之宜早也亦已後矣臣
待罪甘肅屢奉有
將沿邊地方加意固守之
旨雖蚉負是虞何敢不仰遵
嚴綸悉心籌畫以固疆圉隨于三月内咨明督臣帶兵
馳赴南山沿口一帶親行巡察西自西水關東抵涼屬
之江嶺口除山谷小口不計外查要隘數十處在在衝
險徑路廣闊防守良難今海彜部落雖搬移出口而大
草灘水草肥美東西坦平三百餘里彜人遊牧于此臣
恐其久戀不捨也又查黃城兒在祁連山北本我内地
方圓數百里今彜目麥力幹現住大通河其部落亦各
盤踞于此立局設爐製造軍器開懇屯種日事操練此
其意果欲何為哉臣即密差通丁何成等往番族哨探
聞各彜目糾合部落督造弓箭印烙馬匹演放鳥鎗聲
言入犯一股直入河州臨鞏一股進迫西寧一股分犯
甘肅涼州雖傳聞未可深信然狡謀叵測亦已由微而
將著矣臣思我
朝定鼎以來威加海内勢如破竹誰復有逆我顔行者
獨此厄魯特蒙古叛服不常然按其地雖通連西藏不
過荒徼邊塞非有膏腴土田可以積草屯糧也其人馬
非甚強壯也其兵甲亦非甚堅利也
天戈所指何難拉朽摧枯乃猶曲意招徠准其開市貿
易且以境内數十萬之番族歴來領種茶馬者舉以與
之令其輸納蒙古添巴此無非體上天好生之德與邊
境相安于無事也為厄魯特蒙古者應宜感激
皇仁傾心向化今乃不安窠穴蟻聚蜂屯於祁連山上
并率各部盈千動萬縱牧于内地之大草灘
欽差躧勘驅逐竟抗不從甚至如去冬之定羌廟不遵
撫諭敢披盔擐甲與我官兵對敵此其心尚可以恩信
固結者哉臣愚以為宜及此時迅調大兵出其不意先
發以制之盡行掃蕩將領種茶馬之番族照舊取回作我
籓籬此其機不可失也若待秋高馬壯一旦犯疆邊地
遼闊策應莫及是貽悮封疆臣雖粉身虀骨亦不足以
贖其辜矣但邊外海彜不同于内地寇賊何敢上請
禁旅遠勞跋踄惟陜西駐防大兵或可就近請發併量
調綠旗精銳期以五月内至邊分發進勦誠可必其一
舉而邊患永靖者也况番族被海彜需索無厭怨入骨
髓皆願内附為我效命正可乘其機而用之倘延至數
年之後反被海彜威迫編入隊伍是數十萬番族不特
非我藩籬且作海彜牙爪表裏連合其為患更有不可
勝言者矣緣係密謀大舉事理臣謹會同督臣白如梅
合詞密
題伏乞
皇上睿鑒勑部議覆施行康熙五年四月二十六日
題奉
旨軍務無旨不得妄動但相其動作好生隄防將内地
各處嚴緊防備邊疆地方毋得先自輕動致啓兵端其
番人仍行撫綏體恤以和其心
提督甘肅等處地方總兵官太子太保左都督臣張勇
謹
題為及時脩築以重邊防量撤守兵以固内地事竊照
厄魯特蒙古部落遊牧插帳雜處於内地等處居民苦
其肆擾商旅愁于道路者已非一日矣自康熙三四五年
間或被我兵堵殺于定羌廟或被我兵擒縛於古溝凹
始漸次移徙今亦頗知有
朝廷法度也先是臣於康熙五年三月内會同鎮臣孫
思克帶領官兵及甘山道臣袁州佐親赴南山各隘巡
察宣布
皇上德威間當有原任洪水城南彜目淮河力柰台吉
率領遊牧大草灘各家部落俱行搬移出口訖臣即同
鎮道二臣計議捐輸僱覓匠作及需用等項并行令汛
防將備鼓勵官兵自扁都口西水關起至嘉峪關止大
小各隘照依舊址脩築但既絀於費用復又艱于工資
未免草率不可以垂永久者也業將脩築緣由照會甘
山道轉報前督臣在案其扁都口迤東至涼屬安遠可
可口止約計數十餘處則全未脩築彼時因屬在内境
且係番族駐牧地方現有麥力幹等部落戀牧于此今
聞臣統師至莊調度遣發軍聲大振始相率盡行出口
當准鎮臣孫思克咨報及臣差通丁確探均稱西海蒙
古遵奉
本朝勑諭將内地遊牧部落行令搬移歸巢各情節隨
經呈報兵部在案續准西寧鎮臣王可臣咨稱各彜目
拔帳散歸各原住地方住牧等因又准甘肅鎮臣孫思
克咨報蒙古部落盡數搬移出口等由又准鎮臣孫思
克咨稱住牧之蒙古既已悔禍回巢則内地之官兵防
閑應宜倍密查甘涼南面逼隣西海向來未設邊牆止
借祁連山為屏藩但自甘州南古城大尾麻龍口至安
遠堡相去不啻千里要口極多請照各營路該管分屬
之汛地酌量分撥聯絡布置首尾策應以嚴堵守可也
等因咨移各到臣該臣查得西海蒙古歴年遊牧内地
滋擾已久近遵
功令盡搬出口而邊境稍獲肅清矣然思今日之肅清
不可不慮及後日之叵測臣節准二鎮臣咨稱前由再
四籌畫唯有照明季舊址脩築邊牆審度形勢大小酌
量安兵勤加守望之為得策也然脩築可可口迤西至
白石崖後所口等處及重整扁都口至嘉峪關各隘中
間壘砌墻閘需用磚石鐵柱以及匠作夫役工料等項
約估銀三萬餘兩業經臣行令鎮道地方文武各官會
議脩築去後但查邊隘地寒早凍必須來年五六月間
天氣和煖層冰消解方可興工俟到彼時提鎮隨帶官
兵道臣督率夫匠分頭脩築懸垜固守整立烽燉如是
無事則登高遠哨有事則傳烽接應洵為一勞永逸之
至計矣然臣更有慮者今歲河西涼州各處荒旱米價
騰貴前督臣白如梅於查訪備邊等事具
題奉撥督提延興四標官兵西來協防計四千員名内
地空虚似非居重馭輕之策合無先將督標陜西提標
官兵二千名撤歸原伍以固根本其延綏鎮標官兵一
千名暫留分撥防禦洪黑永昌等處興安鎮標官兵一
千名亦暫留駐防臨洮等處以壯西河聲援俟後酌量
時勢再作計議請
旨定奪顧此脩築撤兵二事一以防外一以固内唯内
外之無虞斯可益措封疆於磐石之安矣臣為未雨綢
繆先時預備起見謹會同督臣盧崇峻合詞具
題伏乞
皇上睿鑒勑部議覆施行康熙六年九月初十日題
奉
旨該部議奏欽此查可可口等處壘砌墻閘及需用磚
石等項銀兩督標陜西提標官兵撤歸原伍延鎮官兵
暫留分防興鎮官兵暫駐臨洮等情由均應請
勑該督會同提督詳議妥確具題奉
旨已有旨了
提督甘肅等處地方總兵官太子太保左都督臣張勇
謹
奏為遵
旨自陳事康熙六年六月二十九日蒙兵部劄付内開
奉
上諭提督及總兵官俱著自陳欽此備劄到臣蒙此竊
臣待罪甘肅三載於兹矣上既不能殫心竭慮懋著勲
猷以報
朝廷知遇之恩次復不能制勝出奇讋服番彜以清邊
圉窺伺之釁撫心自問負罪良深兼以臣昔年效力行
間為流矢中傷不時腫痛醫藥罔效病勢日篤每藉肩
輿以代步履起居坐卧動須扶持以臣病之困憊如此
舉凡登降拜跪之禮皆不能行倘猶寄以封疆之重不
特無以領袖偏裨亦非所以示威于邊境也况甘肅何
地提督何官而奄奄垂斃之夫可以尸位素飱于其際
者哉兹當
大典激揚之時正值仕路整刷之日臣若不將病篤情
由據實自陳是臣自欺以欺
皇上掩飾貪戀之罪擢髮難數矣伏乞
睿鑒俯念衝邊重地病臣委難坐理亟
簡賢能星馳代任
准臣休致則黜陟之典益彰而地方之責有賴矣臣無
任惶悚待
命之至為此具本謹具奏
聞康熙六年十月初二日奏奉
旨張勇具有才能擢用提督著照舊留任
提督甘肅等處地方總兵官太子太保左都督臣張勇
謹
奏為恭謝
天恩事蒙兵部劄付為遵
旨自陳事内開議得甘肅提督總兵官張勇任事勤
勞才能昭著仍應留任但自陳提督總兵官去留出
自
上裁等因奉
旨張勇具有才能擢用提督著照舊留任欽此欽遵備
劄到臣蒙此臣即恭設香案望
闕叩頭謝
恩訖伏念臣猥以庸愚深叨
眷顧韜鈐素昧既無決竒制勝之能疾痛時聞復鮮振
刷蕩平之績三邊守土慚非專閫良才萬里分符謬作
長城重寄允宜罷黜以示激揚乃荷
温綸仍留供職不忍病臣勞瘁置之擯斥之科且念邊
地衝繁畀以事權之重感
聖主莫大之德俯
賜優容竭餘生未盡之年徐圖報稱但願河山永奠綿
萬年歷數之祥尤冀氛沴全消靖四海兵戈之氣臣雖
悉捐頂踵亦無任懽忭矣為此理合具本
奏
謝伏乞
皇上睿鑒施行康熙七年六月初八日奏奉
旨該部知道
提督甘肅等處地方總兵官太子太保左都督加一級
臣張勇謹
奏為微臣癈病日深恐悮巖疆重寄懇乞
聖恩别簡重臣以資彈壓事竊臣以樗櫟散材蒙
世祖章皇帝拔於衆人之中授以節鉞復荷我
皇上待以心腹
寵眷日隆臣敢惜此餘生而不效古人裹屍還葬之義
以少報
國家數十年豢養之恩乎奈臣自昔年受箭傷腿之後
時常痛楚迄今病勢較甚每遇天陰腫發則精神恍惚
坐卧不寧臣思邊陲要地所關最鉅豈宜以殘廢之軀
濫竽名器業已屢疏乞休叠蒙
皇上不即罷黜兼
允假往湯泉療治其所以
加恩于臣者至矣不料臣為瘡毒所傷血氣漸耗於
康熙十一年間痰火陡發諸病叢生日坐肩輿以代
動履衰殘困憊幾成廢人因伏枕思維以臣之病
篤如此而猶肩兹重任將誰欺也乃復於自陳疏内
奏
請休致未邀
俞旨夙夜彷徨至今正月初二日夜間舊疾復作昏
迷數次較前更劇隨于本月初四日移咨督臣哈占
代為題
請間於初十日接准督臣咨為緊急軍情事聞雲南
告變飭臣整頓兵馬以備不虞又節蒙兵部劄付
欽奉
上諭著臣固守地方臣思逆氛未掃之日正武臣不
遑寕處之時何敢因病推卸不自鼔勵致涉規避之
嫌乎但臣撫心自問萬難欺飾以負
皇上付託之重蓋固守地方在尋常無事時不過布置
得宜隄防加慎已耳目今全滇既叛正沿邊多事之秋
萬一海彛乘機窺伺臣以孱弱病夫豈能扶輿臨陣與
賊對壘哉况甘肅為三秦門戶提督乃三鎮綱維雖強
幹精明者猶恐不足以資控制衰朽如臣而欲扶病鎮
之勢必不能矣我
皇上撫臨萬方懷材抱能可備干城之選者自不乏人
獨是臣叨
兩朝知遇之恩當兹亂臣犯順不能提兵汗馬為
國討賊而顧以病辭此則臣之所椎心泣血而不能自
已者也伏懇
皇上俯念甘肅重地亟簡精敏才幹重臣交代提督事
務庶統馭有人邊疆賴以鞏固矣臣無任惶悚懇切待
命之至為此具本謹具奏
聞康熙十三年正月二十日奏奉
旨卿簡任提督久歴戎行勞績茂著巖疆軍務正資料
理著照舊供職不必以病求罷該部知道
提督甘肅等處地方總兵官太子太保左都督加一級
臣張勇謹
題為彜情之叵測堪虞邊地之扼防最亟請速增兵以
固疆圉事案照康熙十一年八月内臣接西寧鎮臣王
可臣手札内稱達賴台吉統領彜目各帶兵馬徑往正
南而去又據臣差去探聽通丁王有才報稱達賴台吉
領兵開路直抵雲南麗江各等情業於康熙十一年十
月初十日報明兵部在案續蒙部劄令臣嚴飭沿邊鎮
將加意防禦等因臣遵即嚴加固守并行所屬再為偵
探用心隄防外經今一載有餘未據有回巢之報目今
雲南變亂現奉
上諭飭臣固守地方但臣所屬各營汛地在在兵單際
兹彜兵未回逆臣反叛之時臣有封疆之責敢不未雨
綢繆預為安邊至計臣思向者蒙古帶兵徑抵雲南今
適在叛逆作亂之地若吳三桂啖以重利令其出没
分我兵勢則邊外一帶未可保其無事臣在病中籌
畫至再實廢寢食兹謹就各邊衝險之處所宜添兵
固守者一一臚陳之除甘肅所屬隘口繁多臣與鎮
臣極力防禦毋庸議增外查莊浪兩處汛兵寥寥雖
設有撫標官兵然為數無多恐難控制也更查階河
二州界接番彛悉屬衝隘兼以階文路近四川尤為
要口兹階河二營僅設額兵六七百名内馬戰兵不
過各三百名倘遇有警而兵力單薄尤難堵禦也更
查臨洮府迤南則通階州文縣迤西則連西寧河州
亦為四通之處接應需兵合無於臨洮或滿洲勁旅
或綠旗精銳調遣駐防於此萬一所在告警則應援
有兵矣更臨鞏二府皆在山谷之中地勢遼廓守兵
無幾亦深足慮若得於此處增添兵數以壯聲援不
特邊圉鞏固即隴右等處亦可保其無虞也臣為防
禦邊疆起見理合題
請伏乞
皇上睿鑒勑部議覆施行謹題請
旨康熙十三年正月二十日題奉
旨兵部速議具奏欽此查調遣官兵係地方督提專責
應
勑下該提督會同督撫將不緊要處所官兵調遣緊要
處所固守可也奉
旨依議
提督甘肅等處地方總兵官太子太保左都督加一級
臣張勇謹
題為欽奉
上諭事臣于康熙十三年正月十四日蒙兵部劄付内
開奉
上諭諭總督哈占提督張勇雲南作亂先巳有諭固守
地方今叛逆吳三桂倘有偽劄偽言煽惑軍民當曉諭
官兵百姓令其出首具奏爾等皆朕股肱之臣固守地
方安撫軍民皆賴爾等特諭欽此備劄到臣又於本年
正月二十日蒙兵部劄付内開奉
上諭諭提督張勇係朕擢用封疆大臣爾當督率所屬
鎮將固守地方倘叛逆吳三桂散布偽劄即行舉首如
有作亂非為嚴加挐究務副朕股肱倚任至意特諭欽
此又備劄到臣該臣節經飭令所屬一體欽遵用心固
守地方并嚴行密訪偽劄偽言與作亂非為之人務必
緝獲外竊念臣本一介武夫材質駑鈍蒙
世祖章皇帝拔臣於稠伍之中逾格委任不數年而即
膺專閫復荷
皇上念臣乃
先帝舊臣邊疆效命稍有微勞
眷顧屢加不次擢用計歴兩任總兵三任提督授以世
職錫以
誥命俾臣祖父咸受
榮褒妻子悉叨
封廕
本朝武臣受
恩之厚於臣為最臣即虀骨粉身以圖報稱亦未能仰
酬萬一也近吳三桂不守臣節興兵犯順凡有血氣者
靡不切齒臣恨不得生擒叛賊致於
闕下正法寸磔以快人心尚何有偽言偽劄之足以汙
臣之耳惑臣之心哉兹臣兩奉
上諭皆以股肱待臣跪讀再四不覺感泣失聲自念臣
有何功而蒙
皇上推心置腹至於如此祗恐箭瘡時發不堪以衰朽
之餘肩兹重任致負
國家三十年豢養之恩是則臣日夜之所深憂者耳至
於保固疆圉捕奸緝逆皆臣職分之所當為者若防閑
不嚴稍涉疎縱毋論
國憲之所不容而臣既負
皇上且負
先帝臣亦何面目生於世間死於地下哉查雲南至秦
相距萬里未可朝發夕至此後倘有逆黨散布書劄簧
鼓人心臣當潛探密偵設法搜捕斷不令此輩匪𩔖得
以漏臣之網也但吳三桂位極人臣不思報效反行背
叛為神人之所共憤
天討之所必加釜底游魂偷生旦暮伏願
皇上勿介
聖懷從古豈有亂臣賊子得保首領者乎臣遠在邊陲
萬里葵忱唯有望
闕廷而瞻戀者矣仰祈
皇上睿鑒施行康熙十三年正月二十三日
奉
旨覽卿奏具見忠誠知道了該部知道
提督甘肅等處地方總兵官太子太保左都督加一級
臣張勇謹
題為叛賊差送逆書特疏舉首事案照臣前奉有
固守地方倘叛逆吳三桂散布偽劄即行舉首如有作
亂非為嚴加挐究之
上諭臣即嚴行所屬一體欽遵在案今於康熙十三年
二月二十日酉時執得成都府茂州遲州逆差王則孝
王友英二名并帶有鈐印路票一張税票二張又與臣
書一封問據來差供稱有話俱在書内臣隨拆閱内有
吳之茂名帖則此書係吳逆差送前來以簧鼓兵心無
疑矣復細加搜檢又獲出與陜西提臣王輔臣手札一
封臣亦拆看與投臣之書俱是叙問等語但因與提臣
王輔臣書内有來差口禀一語仍嚴加盤詰據供吳之
茂係吳三桂之姪現稱西蜀大將軍此正月二十八日
吳三桂之子已到成都欲將吳之茂家口一齊搬到成
都居住然後綂四川兵馬前去湖廣等情據此除將逆
差嚴加鎖鈕著人看守外緣據供有綂兵赴楚情由臣
即將書票等件飛咨知會督臣哈占次日隨將逆差王
則孝等二名差官押解督臣處嚴訊去後緣係舉首逆
差投書理合飛疏題報伏乞
皇上睿鑒施行康熙十三年二月二十二日題
奉
旨覽卿奏賊黨吳之茂差人送書即執其來人并逆書
舉首忠貞可嘉著從優議敘已有旨了兵部知道
提督甘肅等處地方總兵官太子太保左都督加一級
臣張勇謹
奏為恭謝
天恩事蒙兵部劄付為微臣廢病等事内開康熙十三
年二月十四日奉
旨卿簡任提督久歴戎行勞績茂著巖疆軍務正資料
理著照舊供職不必以病求罷該部知道欽此欽遵備
劄到臣蒙此臣思漢臣馬援耄年據鞍班超垂老立功
異域彼豈不思名成身退哉良由報
國一念矢切捐糜况臣以一介武夫叠荷
皇恩不次拔擢格外信任又何惜此餘生而不為
朝廷效力其所以屢疏乞休者無非以病體日深恐悮
巖疆益滋罪戾耳與樂躭林泉自高恬退有别迺蒙
皇上俯鑒愚忠不以廢病仍著供職非信之深而任之
篤者弗克邀兹
寵眷也臣自分衰朽長為世棄乃蒙
皇上垂憐不惟不加擯斥而仍畀以事權拜讀
温綸不勝感泣臣若再疏懇辭恐違
成命致負
天恩因勉起任事以酬
曠典倘臣得少延殘喘則未填溝壑之年皆為圖報
高厚之日也為此理合具本奏
謝伏乞
皇上睿鑒施行康熙十三年三月十二日奏
奉
旨該部知道
提督甘肅等處地方總兵官太子太保左都督加一級
臣張勇謹
奏為恭謝
天恩事蒙兵部劄付為叛賊差送逆書等事内開該臣
等議得提督張勇出首逆黨吳之茂書劄并執來人解
送總督又親行出首具題忠誠昭著應優敘與世職查
提督張勇現係三等阿達哈哈番今應加拜他喇布勒
哈番授為一等阿達哈哈番先准世襲四次今再加世
襲二次俟
命下之日劄行該提督將原領
勑書繳部轉揭
内閣撰給
勑書可也等因奉
旨張勇授為一等阿達哈哈番餘依議欽此備劄到臣
蒙此臣即恭設香案望
闕叩頭謝
恩訖伏思自吳逆背叛以來散布偽言軍民煽惑凡任
封疆之重者倘有緝獲即行
題報此臣子之本分宜然無足為異臣待罪戎行每
恨不能尅期勦滅致厪
君父之懷正深惶悚又以曩受箭傷釀成痼疾蒙
我
皇上不以衰朽廢棄特加譴斥已出望外何敢僅以
舉首逆書一疏濫膺
上賞優奬逾分授以世職被以殊榮人臣遭際於此
為極感泣之下不無抱慚惟有益矢忠貞效命疆場
以少酬
皇上寵遇於萬一耳除將原領
勑書繳部外理合具本奏
謝仰祈
睿鑒施行康熙十三年五月十一日奏奉
旨覽卿奏謝知道了該部知道
提督甘肅等處地方總兵官太子太保左都督加一級
臣張勇謹
題為密報賊勢披猖彜情狡詐請乞補官給餉
勑通道路以資戰守以便恢復事竊照自寧羌變後最
先則秦州副將陳善棄城逃走逆賊王輔臣即回據秦
州再則鞏昌遊擊袁成樑以城從賊恊防階文洮岷參
將潘瑀撤兵回營以洮岷從賊階州副將江有倉竟無
音信致川賊偽將軍四員偽總兵一員入犯階州繼則
臨洮營遊擊守備曾文輝等以臨洮從賊後則輔臣遣
趙陳兩偽鎮竊據鞏昌而蘭州彈丸之地危若累卵是
以臣與甘肅鎮臣孫思克西寧鎮臣王進寶各領本標
官兵兼程應援甫到中途於二月初五日聞蘭州城守
遊擊董正已與撫標守千勾引逆賊裏應外合率兵民
盡皆從賊撫臣誓與城相存亡不肯抽回兵馬所有調
去甘肅鎮標并各營副參遊守達爾護等見賊勢重大
内外夾攻萬難固守恐復蹈經略故轍哀請過河徐圖
後舉其撫標左營遊擊張大選右營遊擊楊三元見守
備與各兵俱有從逆之勢萬難挽回隨護撫臣過河而
臣等即欲前進恢復奈河冰融開官兵不能飛渡且准
甘肅鎮臣咨稱海彜入犯搶去紅崖地方牛羊馬匹打
死兵民又准咨報海彜四五百騎與官兵對敵要犯搶
肅州高臺等地方各緣由臣隨駐劄永昌以為策應此
臨鞏階秦蘭州失陷之大略也而其間調遣援禦不敢
贅凟
宸聰惟是蘭州既失河西之咽喉已為賊有盤踞隴山
長河之外與川賊相連其勢亦甚猖獗矣省城之音信
難通糧餉不前河西亦甚阽危矣况加以海彜乘我内
地有事不時蠢動臣等處此時勢急迫之時若不速謀
保護河西即所以保護關中之良策其何以仰副我
皇上倚任之重乎是以撫臣親至永昌即與面議臣當
駐師莊浪以便進勦但查河西三鎮所屬曾經經略總
督調去官兵當此在在多事之際應宜選補招募庶足
以資守禦但目下補官非尋常之比有一官必實得一
官之用方克有濟如臣標與三鎮所屬之官中有投誠
者有年邁者有經略調去將備及附叛如張忠等懸缺
未補者擬與督臣會題既地阻難行欲候内部推補又
恐躭延時日合無請
恩破格容臣與撫臣得以就近選擇膽力超羣技藝出
衆者隨便委換如此則臂指可收而官無曠廢矣又計
河西官兵四萬有奇入春以來並未給餉以披堅執銳
之徒豈宜使有呼癸呼庚之事此臣不能不仰懇
皇上勑下司農在於山西近省撥發餉銀由榆林寧夏
接濟燃眉如此則三軍用命可免枵腹之虞矣再賊氛
日肆道路多艱羽書莫傳軍機窒塞雖有奇謀善畫不
無面墻之嗟臣等欲從邊外
奏請機宜懇祈我
皇上賜勑蒙古貝勒若遇臣等差官往來不得阻撓併
為引道如此則上下流通而征勦不難矣以上數欵臣
等確議俱係籌河西之要著固河西之至計蓋河西乃
關中之門戶河西既固然後驅兵四出圖克隴右殲滅
賊黨用抒我
皇上西顧之懷也綂乞
俯念時勢危急速賜
勑部議覆臣等竭力圖維得以悉心辦賊而恢復之本
舉矣臣謹會同甘寧撫臣華善甘肅鎮臣孫思克西寧
鎮臣王進寶寧夏鎮臣陳福合詞具
題伏祈
皇上睿鑒勑部議覆施行康熙十四年二月二十日
題奉
旨議政王貝勒大臣會同速議具奏欽此查得當兹多
事之際三邊調去官兵遺缺應聽該將軍張勇作速選
補召募其伊所轄屬官員内年邁闒茸者亦聽該將軍
張勇酌量更換至河西兵餉應
勑陜西總督巡撫即於恊餉内作速撥解所稱欲從邊
外
奏請機宜甚為至當應差理藩院賢能官前往俄爾多
思地方駐劄沿途設立驛站如遇齎奏人員給與驛馬
引導前來仍應作速進勦平定之日從優議敘可也奉
旨依議
提督甘肅等處地方總兵官太子太保左都督加一級
臣張勇謹
題為密首偽諭偽劄偽印式事竊照臣於康熙十四年
三月初二日統領官兵同甘寧撫臣華善按察使司臣
伊圖造桴渡河與西寧鎮臣王進寶圍困蘭州正在勦
撫間於初八日有逆賊王輔臣差經略原調甘州城守
營守備陳旺來臣營中懷出逆賊吳三桂與臣偽綾諭
偽綾劄偽綾印式各一方并逆賊王輔臣與臣逆書一
封臣恨逆賊反叛負
國厚恩不自悔罪乃敢汚及于臣不禁髮指守備陳旺
身受
國恩寧羌之變即使力微不能討賊亦當馳回原汛徐
圖後效乃竟附逆賊王輔臣且為之投送偽物裂屍
寸磔尚不足以蔽其辜也理宜題報候
旨發落緣臣身在行間未便羈守除將偽綾諭偽綾
劄偽綾印式三方并逆書一封及在守備陳旺身邊
搜獲原領部劄一張并逆賊王輔臣所給照呈一紙
呈送兵部外將守備陳旺會訊正法訖臣謹會同甘
寧撫臣華善西寧鎮臣王進寶合詞具
題為此具本謹題報
聞康熙十四年三月初十日題奉
旨覽卿奏逆賊王輔臣差陳旺投送吳逆偽綾諭
偽劄偽印式及逆書卿即行舉首將逆差訊明正法
具見忠貞可嘉著議叙具奏兵部知道欽此議得
將軍張勇現係左都督太子太保一等阿達哈哈
番左都督之上無銜可加或應加給世職或晉加宫
保伏候
上裁奉
旨靖逆將軍張勇勲舊大臣忠貞素著近因王輔臣背
恩反叛殫抒偉略悉心籌畫又舉首吳逆偽劄益勵忠
純克盡臣節深為可嘉著封為靖逆侯
提督甘肅等處地方總兵官太子太保左都督加一級
臣張勇謹
題為殺敗蘭州逆賊恭報捷音事竊照蘭州逆賊計圖
死守不時出兵衝突我營幸臣等平日設備業被我兵
殺退屢矣臣隨會同西寧鎮臣王進寶按察使司臣伊
圖等密議將我兵分路夾擊俟賊衆出城時以砲聲為
號併力齊進庶幾可獲全勝分布已定賊果於本年四
月初二日城内吹號喊聲連天率大隊馬步千餘突出
東門臣隨傳令放砲各路俱進令莊浪副將馬山鎮羌
遊擊丁顯俊帶領兵馬堵截水關鎮臣王進寶綂率標
下官兵自關廂正東門迎首殺入提標中營參將黃鉉
等由關廂正南門斷尾殺入臣隨帶筆帖式卜延圖倪
哈達圖海等俱各擐甲從中督率一齊奮力向前鏖戰
自辰至午大敗賊兵直殺進東門甕城逆賊遂將城門
緊閉城上鎗砲矢石亂下如雨然後收兵統計當陣殺
死偽參將一員併賊兵三百餘名活擒偽千把總四員
賊兵三十三名奪獲馬八十一匹盔甲旗幟器械大砲
鳥鎗無算所有擒獲賊兵應即正法姑留在營以作招
安之計除在事有功人員及輕重傷亡官兵俟查明另
報外臣謹會同西寧鎮臣王進寶合詞題
報伏乞
皇上勑部議覆施行康熙十四年四月初六日題
奉
旨據奏鎮臣王進寶按察使伊圖等率領官兵殺進蘭
州東門甕城擊敗賊衆陣斬偽參將等得獲偽劄馬匹
盔甲砲銃等項具見卿等調度有方官兵奮勇可嘉在
事有功人員事平之日議敘具奏兵部知道
靖逆將軍兼管甘肅提督事務臣張勇謹
奏為恭謝
天恩事康熙十四年四月十三日准兵部密咨為請
隆事權以圖恢復事内開陜西提督張勇應授為將
軍仍管提督事務奉
旨張勇著授為靖逆將軍孫思克著加左都督王進
寶著加都督同知餘依議欽此密咨到臣又據臣差
官魏國華齎
奏回來報捧
皇上頒臣
勑印臣即率大小將領出郊迎接恭設香案望
闕叩頭謝
恩祗領訖伏念將軍專閫之權提督封疆所寄
朝廷責任綦重微臣駑鈍何堪迺荷
皇上破格拔擢既畀以事權復隆以爵秩人臣
受
恩高厚已極拜
命流涕報稱為難祇恐供職迂疎有辜
特簡至意然臣所屬地方正當用兵之際一鼓登城雖
乏出奇之策五申誓衆實堅用命之心務期盡掃妖氛
蕩平立奏以少酬
皇上寵遇於萬一也為此具本專差臣男張雲翼齎捧
奏
謝謹具奏
聞康熙十四年四月二十一日奏奉
旨覽卿奏謝知道了該部知道
靖逆將軍兼管甘肅提督事務臣張勇謹
題為恭報驅逐海彛殺敗逆賊恢復河洮二州事竊照
臣等統兵圍困蘭州逆賊勢孤援絶禀懇招安以原係
撫標城守官兵負罪深重各懷疑畏遂致不果仍&KR0838;命
死守臣已知其窮逼不過暫偷釜息正計議攻圍間據
河州土民郭亮等報稱海彛出口搶犯河州等情臣恐
其窺伺臨洮不得不分兵前往相機勦禦因思洮州接
連階文有土司楊朝樑者為土兵領袖臣隨給以參將
銜劄檄令糾衆攻取洮州一以扼階逆之臂一以斷蘭
賊之後分遣已定議留西寧鎮臣王進寶全標官兵併
臣標官兵一半同按察使臣伊圖圍取蘭州臣於四月
初九日帶領臣標官兵一半自蘭起程至初十日到臨
洮府有海彜達爾加反成大肆搶掠攻克堡塞土&KR0624;歸
順者衆至數千臣隨差通官俞加興前去撫逐并發精
兵一千令副將馬山楊三元等率領前往河州相機堵
勦去後十四日據俞加興禀稱海彜聞我兵已至臨洮
盡將所掠人口牛羊并順去之土&KR0624;驅赴前行撤兵回
巢去訖并據副參遊守馬山等報稱行至太子寺離河
州六七十里聞海彜俱已回巢職等率兵直抵河州城
下劄營當有知州鄒玗衞守備李乘龍等開城納欵回
稱逆賊偽副將曾文耀先聞大兵圍攻蘭州俱各驚駭
後因海彜搶犯附近地方復聞將軍提兵前來俱經逃
遁等情據此職等隨即統兵分路星馳追赶至土門關
漠泥關老鴉關奪歸&KR0624;民男婦一半隨交鄒玗李乘龍
令其安插得所并安撫軍民訖等由到臣該臣隨飭行
各將備量留兵馬令河州副將楊三元防守餘皆撤回
於十七日又據土司楊朝樑塘報奉令傳調各土司兵
馬計有萬餘於四月初三日攻圍洮州并舊洮堡日夜
攻擊賊勢孤危至十三日有偽總兵潘瑀冒死出城逃
遁當即驅兵齊進殺死賊衆數百名活擒偽文武官宋
兆先朱孔陽等奪獲器械馬匹併偽劄偽印無算除一
面將蒙發安撫告示張掛曉諭外一面遣職子楊威等
率領精兵追赶潘瑀當殺死逆賊官兵數十名其餘墜
崖落河者復數十人至十四日舊洮堡守備樊弘基亦
率領紳士出降職亦如前安撫訖除傷亡土兵俟查明
另報外所有活擒賊官并偽印偽劄器械馬匹等項遣
職子楊威押解塘報到臣據此該臣看得王逆作亂偽
總兵潘瑀偽副將曾文耀竊據洮河二州又海彜乘隙
肆掠仰仗我
皇上天威一聞臣等兵臨曾文耀即先逃遁遣發土官
楊朝樑圍攻洮州而潘瑀旋亦棄城發兵撫逐海彜亦
復回巢而去且殺俘偽官賊兵獲有器械馬匹偽印偽
劄等項現將河洮二州一堡一時恢復除將偽劄印咨
送兵部外臣謹會同西寧鎮臣王進寶合詞題
報伏乞
皇上睿鑒施行康熙十四年四月二十一日題
奉
旨覽卿奏逆賊竊據河洮二州海彜乘隙肆掠卿親赴
臨洮遣發官兵進勦擊敗賊衆斬殺甚多生擒偽遊擊
宋兆先等得獲偽印劄器械等項恢復二州城池海彜
讋遁回巢具見調度有方將士奮勇可嘉在事有功人
員著議敘具奏該部知道
張襄壯奏疏卷二
