張襄壯奏疏卷六
甘肅提督靖逆侯張勇撰
靖逆侯靖逆將軍少傅兼太子太師管甘肅提督事務
臣張勇謹
奏為恭謝
天恩事康熙十八年十二月初八日臣男大理寺少卿
臣張雲翼欽捧
御匾御卷到臣臣即出郊跪迎入署恭設香案望
闕叩頭謝
恩祗領訖竊臣鈍質菲材素餐尸位叠荷
九重之異數每撫寸衷而多慙欽惟我
皇上
德懋中和
道隆純粹禮樂既光於四表文章更煥於八方固已遠
邁百王上超五帝者也且
萬幾稍暇常欽
聖學之勤乃
三錫頻頒復荷
宸章之賜赤文綠字
奎毫騰鳳翥之姿鐡畫銀鈎
金管展龍紋之彩
洒瑶箋之雨露
御墨流香
揚天漢之波濤
筆霖溥潤捧來邊徼
星日同輝
賜出
闕廷球圖共重雖
天恩浩蕩率土莫不尊親而
睿藻繽紛闔門盡皆焜燿誠為鎮家之寶允稱垂世之
珍者矣臣曷勝歡呼無任感激為此理合
奏
謝伏乞
皇上睿鑒施行康熙十八年十二月初十日奏奉
旨該部知道
靖逆侯靖逆將軍少傅兼太子太師管甘肅提督事務
臣張勇謹
題為欽遵
勑諭留秦敬陳進勦形勢事康熙十八年十二月初八
日學士臣希福捧頒
勑諭一道到臣併口𫝊
天語以臣疾痛頻呼蜀道峻險不必提師遠涉唯三邊
重地加意固守臣跪聽宣讀之下感激涕零念臣以餘
生未盡之年當茲遺孽盤踞之際疆場效命正得所終
乃荷
皇上愛育周摰令臣仍留秦省保固地方叨
恩深重未報涓埃惟念漢興攻克之後不可不即圖破
蜀查川蜀賊兵悉抽於編氓之中勒令充伍似此烏合
嘯聚之徒復鮮約束訓練之法此所謂驅市人而戰也
一經對壘未有不各顧身家而四散奔遁者四川如此
雲貴可知况賊新敗之餘膽落心驚必無鬭志我應亟
乘此戰勝之兵銳氣自倍速從興漢湖南廣西等處分
道前進大舉撲勦出其不意直搗巢穴賊必倉皇失措
不及防護隘口我兵環而攻之滇黔可指日而定也但
臣受
國厚恩誓期死報敢憚川路之險而苟且偷安方擬請
旨親統三鎮屬官兵由文縣一路進發適學士臣希福
宣布
聖諭臣不敢不欽遵留秦固邊所有疏稿繕成業經學
士臣希福閱過相應一併聲明伏乞
皇上睿鑒施行康熙十八年十二月初十日題奉
旨該部知道
靖逆侯靖逆將軍少傅兼太子太師管甘肅提督事務
臣張勇謹
題為保舉才能補授邊營員缺以資固圉事竊照西寧
南川營逼近番族乃極邊衝要之地隄防守禦實惟營
員是頼若任用非人不無疎虞廢弛之憂故遴補是缺
者恒加慎也查該營守備惠得才已經病故所遺員缺
關係衝邊不便久懸選得原鎮番營陣亡參將陳應啓
嫡子陳天策生長將門素諳軍旅向隨征臨鞏等處歴
著勞績其膽智過人久為行間所推許用補南川守備
允稱斯職况其父陳應啓血戰疆場重傷身殞
題奉
俞旨准廕子弟一人以守備用今陳天策既係陳應啓
嫡子才復堪用以之補任衝營不獨有裨邊防且令死
事臣裔得沐
皇仁擢用并可以慰忠魂於地下矣其激勸將來實非
淺鮮者也除將保結履歴送部外臣謹會同甘撫臣巴
錫合詞具
題伏乞
皇上睿鑒勑部議覆施行康熙十九年正月二十五日
題奉
旨兵部議奏欽此議得該將軍侯既稱陳天策係陣亡
參將陳應啓嫡子請補西寧南川營守備保題應如所
題可也奉
旨依議
靖逆侯靖逆將軍少傅兼太子太師管甘肅提督事務
臣張勇謹
題為邊患正殷防禦尤亟請復舊制以固邊疆事康熙
十九年二月初四日准凉州提臣孫思克咨稱向來邊
患在南山一帶故前任總督羅多議將大靖參將移駐
安遠地方將安遠守備移駐大靖地方今北邊之彛患
更甚于南山此永昌副將達爾護所以有仍循舊制將
安遠參將調回大靖大靖守備調回安遠之請也查安
遠離黑松堡三十餘里今大靖守備標下額設把總一
員馬步兵丁共二百七十五名合無將守備帶領兵馬
二百名移駐安遠其餘七十五名内撥馬兵十五名步
戰兵二十名守兵四十名令把總帶領駐防黑松堡以
防禦哈西榨等口則安遠得有應援矣將安遠參將帶
領原營馬步官兵七百員名仍駐大靖則大靖亦可無
疎虞之患矣夫仍循舊制既不增添兵馬又不重費糧
餉不過轉移更換間而南北兩邊俱可以獲寧謐者也
合亟咨請查照俯賜主裁會
題等因到臣准此該臣看得大靖設立參將營制原以
禦防套彝自海彝部落入牧大草灘前任督臣羅多巡
閱邊界因見安遠逼近可可等口直通彝巢乃彝人出
沒之路是以將大靖營官兵題
請移駐安遠也今大靖接連鎮番隣近套彝部落遊牧
北邊屢犯内地一守備持兵實難防禦緣目今正在用
兵之際不便議增應那緩就急將安遠參將并額設官
兵仍移駐大靖以大靖守備之兵移駐安遠而黑松堡
為番族環居之處應照提臣所議分撥大靖把總一員
馬步兵七十五名駐防黑松堡以堵禦各榨口者也既
經咨會前來臣謹會同督臣哈占甘撫臣巴錫凉提臣
孫思克合詞具
題伏乞
皇上勑部議覆施行康熙十九年二月初八日題奉
旨兵部議奏欽此查該將軍身在地方既將安遠參將
官兵仍移駐大靖守備之兵移駐安遠應撥大靖把總
一員馬步兵七十五名駐防黑松堡等語應如所題換
給關防劄付可也奉
旨依議
靖逆侯靖逆將軍少傅兼太子太師管甘肅提督事務
臣張勇謹
密題為請調秦省綠旗官兵進定滇黔事康熙十九年
七月初五日准陜西總督臣哈占咨准勇略將軍部院
趙良棟咨開建昌永寧兩路率皆猓猓苗蠻不毛之地
必須留兵防守而雲南為賊老巢逆孽無可退可守之
處計惟負固死戰以冀僥倖我之統兵進攻者豈可不
廣加籌慮以期必勝哉今會同商議擬調凉州一鎮馬
步兵三千名令參將康調元統領前來以濟進勦急用
等因准此隨會同撫遠大將軍公圖海查得陜西地方
遼闊甘凉隣近彝境海彝遊牧不定亦須多兵彈壓但
進勦雲貴事關重大今議調貴將軍侯標下兵丁五百
名凉提孫思克標下兵丁五百名甘肅鎮屬各營路兵
馬一千名靖寇將軍標下兵丁五百名尚少五百名查
順承王來川帶有本部院標下守備朱貴領兵五百名
以上共合三千之數除會覆勇略將軍徑移調用外相
應移明煩為查照等因到臣該臣看得進征雲貴固屬
急務而固守川屬尤關至要查前奉
旨令奮威將軍臣王進寶固守四川今已經回固原養
疾臣願領兵前赴四川固守查目今河西見有臣與凉
提臣孫思克駐劄莫若免調甘肅之兵令凉提孫思克
回駐甘凉彈壓河西臣領標兵三千赴川駐守庶進戰
爭前險要有守雲貴之克可指日而待即臣滅寇之志
報
主之心亦得以少遂矣理合具
題伏乞
皇上睿鑒勑部議覆施行康熙十九年七月初六日題
奉
旨議政王貝勒大臣會議具奏欽此查秦省關係緊要
是以奉
旨特令大將軍公圖海將軍侯張勇等鎮守應令將軍
侯張勇不必赴川仍遵前
旨防守秦省至該將軍侯疏内所稱免調甘肅之兵令
凉提孫思克回兵臣領標兵三千名赴川駐守庶進戰
爭前險要有守等語今進取雲貴期逼若調沿邊之兵
則致有悞應令將軍侯張勇挑選伊標兵三千名責令
賢能官帶領速赴四川不悞進征可也奉
旨依議速行
靖逆侯靖逆將軍少傅兼太子太師管甘肅提督事務
臣張勇謹
題為邊營必資能員懇乞
題請就近擢補事康熙十九年閏八月初二日准凉州
提臣孫思克咨稱竊邊疆與内地不同而甘肅與西寕
諸邊迥異内則黃黑二番插帳山場外則厄魯特蒙古
部落環處聚牧守禦隄防刻難疎忽至黑城一堡正當
大草灘之中緊依雪山之麓所轄有白石崖與扁都後
所三大口其餘零星小口不一乃至衝極險之區非得
曉暢彝情周知險易才幹優長膽略素著者實難勝任
今原任遊擊左文啓既以老病告辭衝邊營員不得不
嚴加慎擇庶於邊防有賴茲看得標下前營中軍守備
唐廷謨生長邊方備悉彝情久歷戎伍兼通彝語膂力
方剛技藝絶優且征勦河東奮往先登戰功懋著合無
請
題就近補授黑城遊擊銜缺既已相當人地又復相宜
似于邊疆有禆者矣至守備員缺看得標下右營千總
方凱射技優長英年壯志鈐束兵馬紀律森嚴屢隨征
討歴著勞績堪以就近請補此二弁者出征年久屢建
竒功膽略才能堪膺專城之寄以邊才拔補邊缺誠戰
守足恃而番彝知所畏懼者也謹循例保結咨請查照
具
題等因到臣准此該臣看得甘屬黑城營地處極邊衝
口繁多内而番族外而海彝日事控禦惟恐不密必久
歴邊地深悉彝情之員方為克副斯任該營遊擊左文
啓病老辭職員缺業准提臣以前營中軍守備唐廷謨
膂力方剛技射絶優隨征克敵屢立戰功就近請補其
所遺守備員缺以右營千總方凱青年善射奮力征勦
堪以補用查此二弁委屬才力優長技藝&KR0570;熟彝情地
利靡不通曉補用各缺實於人地相宜邊營有禆者也
既經保舉前來除結狀履歴送部外臣謹會同甘撫臣
巴錫提臣孫思克合詞具
題伏乞
皇上睿鑒勑部議覆施行康熙十九年閏八月初六日
題奉
旨兵部議奏欽此議得該將軍侯既稱黑城營地處極
邊將守備唐廷謨等保舉題補與例相符應如所題補
授奉
旨依議
靖逆侯靖逆將軍少傅兼太子太師管甘肅提督事務
臣張勇謹
密題為哨探彝情事康熙二十年五月十八日准凉州
提督臣孫思克移咨到臣該臣看得甘凉肅悉屬邊外
夙為番彝出沒叵測之區今自鎮番以至嘉峪關海彝
遊牧不止萬餘盡係噶爾旦殺敗奔逃之衆屢侵内地
而爾定合首吉等彝目復紏合各彝聲言入犯似此邊
方擾動漸不可長臣隨遣前營遊擊王弼率領標兵五
百名赴肅會同汛兵驅逐出邊去後續又據哨探報有
海彝達賴台吉在河州邊外脩搭河梁臣細度其故無
非畏懼套彝噶爾旦聲勢將趨松潘躱避耳但海彝窮
逼已極東西遊牧往來靡常性情難料萬一乘隙窺伺
而邊長汛廣兵力單薄將何所恃以無恐也查目今調
征四川者臣標官兵已撥一千員名凉提標并甘肅屬
之兵已撥四千五百餘名西寕鎮屬已撥萬有餘名現
在西寕闔屬等汛馬戰兵尚不足五百名步戰兵亦僅
有五百名各處精銳徵調幾盡所留存汛等兵實皆單
弱際茲套彝與海彝各欲戰爭之時而西寧甘凉邊境
防卒無多豈為未雨綢繆之良策臣思雲南已被圍困
賊黨敗遁逆首吳世璠釜底游魂旦暮授首似無庸多
兵雲集而始克奏蕩平之功者也辰下彝情莫測固邊
為亟莫若將臣標并凉提甘肅屬調征之兵俱行撤回
將西寧鎮屬征兵量撤一半回汛以備不虞庶邊防有
資而巖疆永固矣臣因防患未然起見理合具
題伏乞
皇上睿鑒勑部議覆施行康熙二十年五月十九日題
奉
旨兵部議奏欽此查陜西現在綠旗兵四萬有餘陜西
調赴四川綠旗兵共有四萬餘名此調撥官兵見在進
勦深入今正值直抵雲南勦殺逆賊平定地方之際其
該將軍所請伊標并凉提甘肅鎮屬征兵俱行撤回西
寧鎮屬征兵量撤一半之處不便遽議撤回應請
勑下將軍趙良棟總督哈占等一得雲南省城之日題
明將所調陜西官兵速行令其回汛既稱見今噶爾旦
大舉來與海彝相爭則西寧甘凉邊境不能無虞應請
勑下將軍張勇將省内不緊要地方兵預先速行量調
暫行固守地方可也奉
旨依議
靖逆侯靖逆將軍少傅兼太子太師管甘肅提督事務
臣張勇謹
題為禀報彝情事康熙二十年六月初四日准甘寧撫
臣巴錫移咨到臣准此案照海彝攻圍撒喇將往洮州
等情由業經題
報在案矣但西寧鎮屬官兵徵調幾盡今海彝乘隙糾
合西番兵馬計有一二萬前來攻圍撒喇查撒喇與揚
威俱係内地中馬之番若此處稍有疎虞海彝必肆行
狂逞則我邊陲恐難警息無聞目今兩河兵數寥寥無
可遣發前雖撥兵五百名沿汛分防究竟安置不敷誠
非星羅碁布未雨綢繆之良策也臣擬以凉提臣孫思
克駐劄莊浪標兵回駐甘凉臣率臣標之兵前赴臨鞏
相機勦撫并祈將臣前疏題
請撤回臣標并西寧甘肅屬赴川各兵馬速
勑回汛庶邊威克壯而防禦有賴矣伏乞
皇上睿鑒勑部議覆施行康熙二十年六月初四日題
奉
旨兵部議奏欽此查已議一得雲南省城之日題明將
所調陜西官兵速行令其回汛今該將軍所稱前赴川
兵馬速行回汛之處無容另議至將軍張勇身在地方
悉知情形查照緩急將提督孫思克駐劄莊浪標兵回
駐甘凉伊親身率領標兵赴臨鞏相機而行應如所題
該將軍親統伊屬官兵前赴臨洮鞏昌固守地方相機
而行可也奉
旨依議
靖逆侯靖逆將軍少傅兼太子太師管甘肅提督事務
臣張勇謹
密奏為臣病危篤恐悞封疆謹瀝血泣辭仰祈亟
簡賢能以重閫寄事竊照甘肅為西秦門戶提督為邊
鎮綱維汛廣地寬任大責重臣謬膺節鉞待罪茲土敢
不悉心籌畫加意隄防奈緣箭瘡腫痛百病交攻雖勉
強支持精力莫濟故年來屢疏乞休無非以險阻衝要
之區必得強幹精明者始足以重彈壓而資控制若以
臣之羸病而猶寄以邊務何異責眇者之能視跛者之
能履也將見貽悞封疆有不可勝言者矣乃疊荷
溫綸著臣照舊供職或者
皇上謂疾痛人所時有調攝自可獲痊抑以臣在邊日
久頗熟地利彝情故不以衰殘困憊而加擯斥詎奈臣
之中毒已入骨髓有愈久愈劇之勢斷無漸輕漸減之
時藥餌空投療治何益是臣之痼疾自非調攝所能痊
也我
國家生才之盛卓越前代其間懷竒負異堪備干城之
選者實繁有徒唯
皇上鑒而拔之用專邊閫靡不立奏膚功是可任甘肅
提督之責者舍臣之外正自多人也况臣今年六十有
六櫛風沐雨之餘血氣早已消耗耳目既無聰明牙齒
亦皆脱落加以傷㾗潰裂膿血迸流痰火薰蒸不時暈
仆曩用肩輿以代步履今則仰臥床簀不能屈伸命若
懸絲料亦不久人世自維筮仕以來幾四十載銜加宫
保位列通侯
誥命光前世襲裕後人臣遭際至此為極死復何恨但
受
兩朝寵眷未效涓埃倘犬馬之殘喘難延則
高厚之殊恩莫報不禁伏枕涕零而不能自已也伏懇
皇上俯念三邊重地鑒臣病勢危篤亟
簡賢能以固疆圉俾海彝絶窺伺之隙軍民獲寧謐之
休臣雖委填溝壑亦瞑目於地下矣臣無任激切惶悚
待
命之至為此具本謹
奏請
旨康熙二十年十月初六日奏奉
旨卿簡任提督勞績懋著巖疆事務重大正資料理著
照舊供職不必以病求罷兵部知道
靖逆侯靖逆將軍少傅兼太子太師管甘肅提督事務
臣張勇謹
密題為海彝充斥邊外防禦必當先籌
請撤提臣回汛以固疆圉事竊照甘凉肅沿邊久為海
彝駐牧故設提鎮以資彈壓但曩者止禦南邊之彝今
忽有祝囊遊牧于北而乞慶汗部落被噶爾旦殺敗陸
續逃散為數甚多窮逼無依盡歸祝囊往來于鎮番金
㙮寺邊外等處遊移不斷而鎮海沿邊之彝尤實繁有
徒臣差通事出邊查探大小彝目不下三十餘名俱係
窮困其饑寒之狀不堪矚目萬一為衣食所逼乘機窺
伺則我内地恐難保其無事也今甘凉肅標營并臣標
兵丁調征四千五百名將備等官選去三十餘員即南
邊之彝防禦尚且難周倘或入犯猶慮本汛兵單前轍
可鑒豈復能禦北彝而壯我邊威耶查督臣哈占前以
凉提臣孫思克
題駐莊浪原因西寧鎮屬官兵調征大半留汛者多係
守兵不能防禦而莊浪乃西寧要口是以令凉提暫駐
遥為控制今莊浪副將孫繼善已領原調官兵二千到
汛而河州副將劉忠原領進征官兵一千名亦經督臣
檄令回汛固守沿邊則提臣孫思克似應率領標兵回
凉分禦南北彝人以為綢繆之計者也理合具
題伏乞
皇上睿鑒勑部議覆施行康熙二十年十月初七日題
奉
旨兵部議奏欽此查該將軍侯張勇既稱莊浪副將孫
繼善等已領兵回汛凉提孫思克似應率領標兵回凉
防禦等語應如所題令凉提孫思克統伊標兵回凉固
守地方可也奉
旨依議
靖逆侯靖逆將軍少傅兼太子太師管甘肅提督事務
臣張勇謹
題為懇念戰功題
請議叙以恤勤勞以示鼓勵事據洮州土司世襲拜他
喇布勒哈番楊威呈稱竊照吳逆叛變城邑淪䧟卑職
父子於康熙十四年四月二十六日奉令統領漢土官
兵五十員名攻圍岷城身先士卒汗馬衝鋒其間躧殺
賊營堵截階逆追勦鞏黨生擒賊兵陣斬首級以及奪
獲器械等項節經塘報在案賊因卑職等圍困三閱餘
月力竭計窘始窮逼投誠計自十四年四月起至十五
年六月止攻洮圍岷節次征戰共傷亡過土兵二百五
十名土馬四百餘匹業於十五年八月内造冊呈報伏
思卑職父子盡忠報
國矢志殱逆率領兵馬自備糧芻擐甲荷戈躬冐矢石
交鋒對壘萬死一生未邀議叙之恩難免向隅之泣合
將恢復功次呈懇再賜題
請上以昭
國家酬勲之典下以恤將士血戰之勞感戴鴻慈當生
生世世矣等情到臣據此該臣案查恢復岷州有功人
員經臣造冊報部續准部咨以恢復岷州係賊自行投
順在事各官無容議等因業已奉
旨欽遵在案今據土官楊威復懇具
題議叙等情前來臣又何敢復干
天聽但查當日岷州議降實因楊威等圍攻日久賊屢
戰屢敗窮極無路方始歸順與官兵一到即行獻城納
欵者不同况原任洮岷副將楊朝樑自克復洮州之後
即糾所屬各部土兵萬有餘衆于康熙十四年四月二
十六日到岷將城圍困其間賊兵出城衝突悉被漢土
等官兵殺敗入城又鞏昌階州等賊屢行救援亦被楊
朝樑發兵截殺敗遁業經臣於密報土兵屢敗逆賊等
事案内彙
報部覆俟克復岷州之日將楊威等一併優叙奉
旨依議欽遵在案茲岷州既經恢復正楊威等得邀議
叙之時且自備糗糧不費
國帑行間勠力奮不顧身以致傷亡土兵倒斃馬匹此
皆實心為
國勞苦功高所當照恢復鞏昌蘭州之例一體優叙者
也伏乞
皇上俯念戰功有據
勑部議叙不特大昭酬庸
盛典即臣亦可無負土官急公尚義之初心矣為此具
本謹
題請
旨康熙二十一年四月初二日題奉
旨該部議奏欽此查恢復岷州有功人員該將軍既經
造冊送部應據冊詳加查議可也奉
旨依議
靖逆侯靖逆將軍少傅兼太子太師管甘肅提督事務
臣張勇謹
題為請錄陣亡戰將之子以慰忠魂以勵後效事康熙
二十年五月初八日准西寧鎮臣李芳述咨開竊照靖
逆將軍侯標左營遊擊李弘鑒西寧鎮標中營遊擊米
之順在于四川軍前用命陣亡曾經勇略將軍部院題
准部覆奉
旨加贈賜䘏各准廕子弟一人以守備推用等因欽遵
在案查鎮屬松山守備陳維新舊洮守備胡思容因臨
陣退縮俱經革職所遺二缺均屬沿邊要地刻難乏員
看得李弘鑒嫡子李元淙青年壯志弓馬&KR0570;習堪以擬
補舊洮堡守備米之順嫡子米世惠年富力強騎射&KR0570;
練堪以擬補松山堡守備相應咨請查照
題補庶捐軀之二將銜結九原而邊疆之各官亦咸知
激勸矣等因移咨到臣該臣看得臣標左營遊擊李弘
鑒西寧鎮標中營遊擊米之順俱係疆場用命奮力當
先以致重傷身死今
皇恩浩蕩業准廕子弟一人以守備推用查李弘鑒嫡
子李元淙年青志壯米之順嫡子米世惠力健才優既
經鎮臣以李元淙擬補舊洮堡守備員缺以米世惠擬
補大松山堡守備員缺保舉前來似應准補上以昭酬
庸
盛典下以慰死事忠魂者也除保結履歴送部外臣謹
會同甘寧撫臣巴錫西寧鎮臣李芳述合詞具
題伏乞
皇上睿鑒勑部議覆施行康熙二十一年五月十二日
題奉
旨兵部議奏
靖逆侯靖逆將軍少傅兼太子太師管甘肅提督事務
臣張勇謹
奏為懇憐病勢危篤亟
簡賢能
允臣解任事竊臣年來箭瘡痛楚痰火薰蒸自知痼疾
日久必無生機不過苟延歲月坐以待斃而已故前後
具疏籲請休致雖荷
温綸屢著留任然臣一日在邊一日戒懼祗恐精力莫
支有乖布置致辜
皇上付託之重用是殷憂莫釋耳此七月十六日蒙
欽差大臣折爾肯訂臣會同閱視大草灘扁都等口臣
因奉有
會同閱視各地方之
旨隨力疾肩輿前往永固城會閱訖及至回甘舊疾轉
劇精神散亂撫臣并凉提臣等見臣病勢危篤遂各同
欽差大臣前抵西寧寧夏各邊查閱臣以病不能從伏
思
君命為重臣身為輕猶冀調治稍痊再赴巡閱不料病
勢日加腹心已壞視聽俱滅血痰不止動即昏暈夫甘
肅何地提督何官而可令重病垂危之人臥而理之者
乎叩懇
皇上亟
簡才幹精敏重臣前來彈壓
鑒臣病篤
俯賜解任地方幸甚微臣幸甚為此具本謹
奏請
旨康熙二十一年八月十七日奏奉
旨卿簡任提督勞績懋著巖疆事務重大正資料理著
仍遵前旨照舊供職不必以病求罷兵部知道
靖逆侯靖逆將軍少傅兼太子太師管甘肅提督事務
臣張勇謹
奏為遵例自陳癈病曠職仰祈罷黜以重
大典事康熙二十一年三月初五日准兵部咨為請行
軍政
大典以飭武備以勵人心事内開應自陳之提鎮務將
本省各官文冊起送之日一并自陳等因具
題奉
旨依議欽此欽遵備咨到臣准此竊臣蒙
世祖章皇帝破格優擢歴任總兵提督復荷
皇上寵眷仍假節鉞前後幾四十年深慚尸素未有尺
寸之功少報
高厚自吳逆變亂以來三秦擾動郡邑失守臣矢志殱
逆統兵渡河其間捐助鳥鎗糧料以佐軍需舉首偽劄
逆書以抒忠悃勦滅賊寇恢復城池購戰馬以壯兵威
造甲械以整軍仗皆臣分内之事乃沐
皇仁叠
頒優奬先授以一等阿達哈哈番次即畀以將軍之職
旋膺侯爵子列卿班且
賜第京師以䘏臣眷銜加宫保秩晉少傅侯封一等世
襲十代
眷顧之隆有加無已此誠曠古所未有之遭逢以臣謭
劣蒙被
殊榮自應竭股肱之力以仰答
國恩於萬一耳奈臣衰老之年加以痼疾因而溺職負
罪實多查自康熙十一年軍政後每有因公詿悞如錯
填火牌減寫
徽號等事此皆由久病恍惚舉動紊亂之所致也雖
皇上如天之量或可優容而廢疾竊位之愆臣實不能
辭其責者矣况臣見今耳聾目瞶牙齒脱落兼之舊疾
時作倏忽暈迷何堪以兩河衝要三鎮機宜而寄於奄
奄一息之夫也哉茲當
大典激揚之時正覩仕路肅清之日懇祈
皇上俯念邊疆重地另
簡賢能罷斥廢病庶黜陟以彰而軍紀以昭矣臣無任
惶悚待
命之至為此具本謹
奏請
旨康熙二十一年九月二十五日奏奉
旨卿簡任提督克副委任勦禦賊寇安輯地方勤勞茂
著可嘉著照舊供職該部院知道
靖逆侯靖逆將軍少傅兼太子太師管甘肅提督事務
臣張勇謹
題為請
命提鎮次第入
覲以重閫寄事康熙二十二年五月初四日准兵部咨
開議得都察院左都御史希福等疏稱提鎮諸臣身在
疆隅無不瞻望
天闕思得仰覿
龍顔等語相應令其入
覲但提督總兵官有鎮守地方之責不便令其皆來應
俟
命下之日將直隸各省提鎮等職名開列具題恭侯
俞旨馳驛調來俟到日入
覲可也等因康熙二十二年三月三十日題奉
旨將軍副都統提督總兵等官鎮守封疆關係緊要若
槩行赴京朝見遠離汛守曠廢職掌有願來陛見者聽
其自行陳請候旨遵行欽此欽遵抄出到部備咨到臣
准此竊臣猥以菲材謬膺節鉞自
皇上臨御以來抵今二十有二載其間
寵眷之隆
賞賚之厚不一而足臣雖待罪窮邊距
京萬里而犬馬戀
主之私固未嘗一日去諸懷也但曩因叛逆犯順肆行
狂逞臣所屬郡邑悉遭淪䧟警息頻聞時臣提師撻伐
用彰
天討臥甲待旦靡有寧晷故孺慕雖殷而軍務方亟亦
不過心馳
帝闕夢繞
龍墀而已今賴
天威遠播妖氛肆靖兩河城邑悉已恢復
廟堂可釋西顧之懷臣子得遂
覲光之願此其時也况臣景逼桑榆加以痼疾日深箭
瘡腫痛痰火上逆不時發暈倘溘然朝露一旦就木是
臣終身無由仰瞻
聖顔其抱痛於九原又寧有已也茲幸奉有
願來陛見聽其自行陳請之
旨謹瀝下情懇祈
皇上俯鑒愚忱
允臣入
覲俾得隨鵷鸞拜舞之班少傾葵藿向陽之志躬謝
洪恩面聆
廟謨臣即委填溝壑亦泉壤蒙輝矣臣無任懇切待
命之至為此具本謹
題請
旨康熙二十二年五月初六日題奉
旨張勇著來京陛見兵部知道
靖逆侯靖逆將軍少傅兼太子太師管甘肅提督事務
臣張勇謹
奏為恭謝
天恩事康熙二十二年八月初十日申時奉有
天使二人到張井鎮口𫝊
天語問臣在秦勤勞一路辛苦此八月十五日可以到
京否臣跪聽之下不勝感激念臣濫竽名器老病衰殘
祗以戀
主心殷疏請入
覲乃蒙
皇恩寵眷遣使垂問於千里之外恍如春風化日令臣
遍體生温此誠曠代異聞允為一時
盛典也但臣瞻仰念切恨不得飛叩
闕廷以申孺慕奈腿病沉重不能乘騎一路肩輿躭延
時日雖兼程之有心實倍道之無力咫尺
九重徒覺葵誠益急耳今臣已抵張井鎮離
京不遠計得仰覩
龍顔為期伊邇者矣除臣伏地叩頭謝
恩外為此具本謹具
奏
聞康熙二十二年八月十二日奏奉
旨該部知道
靖逆侯靖逆將軍少傅兼太子太師管甘肅提督事務
臣張勇謹
奏為臣病危篤已無生機籲請
俞旨迅賜解任事臣自流矢中傷之後始則瘡毒纏綿
繼則火痰銷灼衰殘困憊已非一日乃屢疏乞休蒙
皇上不即擯棄仍假節鉞臣雖感激思奮勉強支持然
精竭髓枯肉消骨痿已無復生人氣色矣幸奉
恩綸
允臣入
覲拜舞之下
温言慰藉
寵賚洊加臣四十載感
恩效命之私盡得傾吐於
君父之側素願已遂夫復何憾兼獲叩謁
世祖章皇帝陵下撫躬感激不覺五内摧裂淚繼以血
猶期殫忠竭力少答
皇上眷顧之恩仰報
先皇帝知遇之德奈臣年已衰老病復交攻昨日匍匐
丹墀弗能曲盡臣禮其傴僂跼蹐不堪鞭策之狀已在
我
皇上洞鑒之中不意近為風寒所侵舊病較前轉劇向
止痛腫今則潰裂而膿血迸流矣向止暈迷今竟顛仆
而精神散亂矣食不下咽形體尫羸祗恐仰覩
龍顔之日即為臣生死永辭之時也泣懇
皇上俯憐鳥死鳴哀
恩准解任所有未盡之忠勤臣當勉勵臣男矢效捐糜
以圖報於無既矣臣曷勝惶悚懇切待
命之至為此具本謹
奏請
旨康熙二十二年九月初三日奏奉
旨逆賊吳三桂叛亂時秦省騷動卿會同大將軍等勦
禦賊寇固守地方籌畫周詳勞績茂著今年邁患病雖
真但係巖疆宿將韜鈐素裕尚可坐鎮調度以展猷為
著照舊供職不必求罷兵部知道
靖逆侯靖逆將軍少傅兼太子太師管甘肅提督事務
臣張勇謹
奏為恭謝
天恩事竊臣庸愚薄質樗櫟散材向受
世祖章皇帝之洪恩不次拔擢復荷
皇上之寵渥破格優褒位既列於通侯銜又加以宫保
謬專邊閫控百二之雄關沗任巖疆歷三十有餘載期
遵
廷訓求入
覲以聆
聖言欲仗
廟謨資籌邊而奉
睿算恭抒孺慕仰覩
天顔乃沐
皇恩俯准
陛見爰尅期而就道冀銜
命以趨
朝奈以久病微軀遂致稍遲前路反邀
寬典特遣侍臣詢問一路之艱撫慰千里之外不啻和
風披拂恍同旭日照臨甫叩
九重即隆
三錫茶頒
内府喜嘗
御鼎之芬香宴賜
上方飽飫
天厨之珍錯拜
先皇於陵寢恨當年未獲攀髯被
聖代之簪纓念此生永懷刻骨撫今追昔由後思前及
至謁
陵旋京仍
命中使遠迓歌弘湛露躬膺
異數之榮
寵賚彤弓目覩
殊恩之溥聲溢中外光映寰區迨及
陛辭又聞
天語
温諭至再
優賞頻加鞍馬帽靴不减球圖之盛袍服寶帶儼如琰
琬之祥情可同於家人誰謂
尊卑勢隔
澤迥出於常制實唯
上下情深洵為千載竒逢允稱曠世罕覯者矣但臣有
何功何能叨
皇上隆恩隆眷驚悚無已感激殊深緣臣屢抱沉疴久
嬰廢病駑駘不堪鞭策蒲柳莫耐風霜竭誠繕疏乞休
奉
旨照舊供職今臣業於本年十一月二十三日前抵莊
浪即恭設香案望
闕叩頭謝
恩訖謹具本
奏
聞伏乞
皇上睿鑒施行康熙二十二年十一月二十五日奏奉
旨覽卿奏謝知道了該部知道
靖逆侯靖逆將軍少傅兼太子太師管甘肅提督事務
臣張勇謹
題為報明微臣到甘日期事臣蒙
聖恩俯准
陛見自甘州起程赴
京所有臣轄屬甘寧西三鎮地方邊務及各項
欽部件倂臣標五營兵馬事務當即移行各鎮將依限
具報督臣并應進所屬武職官員各節
表箋該鎮彙齊俟臣回甘日照舊料理業經
題明在案臣于本年九月十四日
陛辭出京因病軀衰老不能兼程至本年十二月十二
日始到甘州將統轄各鎮事宜以及本標各營事務照
舊料理外惟是甫離
天顔恒深孺慕瞻戀之忱靡刻有已所有臣到甘日期
理合題
報伏乞
皇上睿鑒施行謹題報
聞康熙二十二年十二月十八日題奉
旨該部知道
靖逆侯靖逆將軍少傅兼太子太師管甘肅提督事務
臣張勇謹
奏為微臣病勢已危邊疆責任為重泣辭解任亟
簡賢能以資控制事竊臣去歲仰荷
俞旨
允臣入
覲俾拜舞
丹墀獲申孺慕且深沐
聖恩忭感曷已詎
陛辭抵甘後舊病轉加較前尤劇手足腹心俱已敗潰
耳目言語亦皆閉塞食不下咽僅存瘦骨支床萬無生
機不過暫延旦暮而已臣聞人苦則呼天地疾痛則呼
父母今
皇上乃臣之
天地父母也臣之疾苦至此為極臣之病痛亦至此為
急不得不披肝瀝血遥呼
皇上俯鑒危篤情狀迅
賜解任亟
簡賢能代臣邊缺庶得人控制疆圉無虞臣亦瞑目於
地下矣至于甘肅為秦省門戶提臣為鎮將綱維幅&KR0695;
遼闊彈壓必須能員臣前數疏俱已詳陳久在
皇上睿鑒之中茲臣病勢危急恐措辭失倫不敢復贅
臣無任激切待
命之至為此具本謹
奏候
旨康熙二十三年四月初六日奏奉
旨已有旨了該部知道
靖逆侯靖逆將軍少傅兼太子太師管甘肅提督事務
臣張勇謹
密奏為泣陳臣命之將終懇念邊疆之為重仰祈
睿鑒俯納愚忠事竊臣猥以草芥庸材蒙
世祖章皇帝舉於稠人之中不數年而即膺專閫迨
皇上臨御復寄腹心謬承重任計受
兩朝眷顧之隆迄今幾四十載矣自叛臣變亂于川滇
而西秦亦為之擾動兩河地方𩔖多淪䧟時臣待罪邊
鄙奉
命勦賊日夜驅馳無有寧晷兼以間諜頻聞偽書相誘
臣仗此孤忠唯知勠力故所失郡邑旋亦節次恢復此
皆仰賴
皇上威福及諸將士用命臣有何功况臣昔年為流矢
所傷中毒已深病勢日篤恐悞巖疆屢疏乞休蒙
皇上不加擯斥仍假節鉞從古得時遇主未有如臣之
幸者也近以秦地廓清奏請
陛見喜奉
俞旨得覲
天顔回甘之後猶冀一息尚存不辭竭蹶乃據報麥力
幹入犯内地臣慮南北彝人合謀叵測遂親赴山丹相
機防禦不料痰火上蒸倏忽暈潰精神飛越語言紊亂
臣之微命諒亦只在須臾伏念臣沐
寵眷有加無已身封侯爵子列卿班
加以宫保之銜
予以世襲之職人臣遭際至此為極夫復何求獨是臣
叨
國家豢養之恩在武臣中最為深厚涓埃未報一旦就
木未免生有餘辜死多遺憾耳因伏枕思維三秦為天
險之國而三鎮尤屬邊外之衝地接番彝夙難控制撫
之以恩而生玩加之以威而積怨其間調劑之術甚費
苦心所設營堡雖云星羅碁布然補授將弁必須人地
相宜方於邊防有賴臣死之後所遺員缺非得膽識兼
優精明強幹者恐不足以資彈壓但知臣莫如
主以
皇上聖明自應遴選得人又無庸臣之鰓鰓過計至于
臣男張雲翼幼讀儒書稍明大義今現任文職合無懇
請
聖恩卑之侯爵寄以封疆使其殫忠竭誠為
國勤勞猶可以效臣未畢之力也臣今病篤如此萬無
生機轉盼即填溝壑斷不能重覩
堯天再瞻
舜日望
皇上勿復念臣所願治益求治安愈求安鞏
皇圖于有永綿
帝歷于無疆臣雖死亦瞑目于地下矣此臣刻骨鏤心
之語如鳥哀鳴故于臨終之際遥望
九重依戀莫捨不覺言之無已也伏乞
皇上睿鑒施行康熙二十三年四月十三日奏奉
旨該部知道欽此查張雲翼係文職該將軍所請寄以
封疆使其殫忠竭誠為
國勤勞之處應無庸議奉
旨依議
附甘寧巡撫葉原題疏
題為申報將軍侯病故事康熙二十三年四月十八日
亥時據靖逆侯將軍標下中軍副將兼管中營事黃燕
贊等呈稱竊照靖逆侯張將軍前于三月二十八日因
報彝情前赴山丹于四月十四日蒙令牌將卑職調赴
山丹見本將軍侯病勢奄弱當有跟隨本將軍侯標員
人等口稱本將軍侯于昨日亥時忽然昏迷不省人事
週時始復蘇醒云本爵病殊危篤要回甘州調理可留
後營守備張自立并兵五百名協防山丹等語遂用臥
轎于本日晚回甘後次日早又據跟隨人等口稱將軍
侯令囑卑職云本爵昨日調爾前赴山丹專為酌量撥
兵協防今本爵既回已經留兵山丹但本爵受
朝廷四十餘年厚恩未嘗報效不料舊病又發日重一
日爾及諸將弁等各當盡忠報
國以體本爵之心等語本將軍侯遂于本月十五日申
時身故理合具報等情同時又據黃燕贊等呈為請准
輿情暫有統轄以安内外事竊照甘州孤懸一線南北
皆邊從來重地必得大帥彈壓庶得内外晏安今靖逆
將軍侯一旦棄世軍民惶惑且彝情出沒無常今甘肅
孫總鎮切近鄰疆且地方俱係統轄合無懇請憲臺垂
念邊疆重地俯准輿情移文甘肅總鎮赴甘暫行統轄
則邊疆幸甚軍民幸甚等情到臣該臣看得靖逆將軍
侯張勇駐鎮邊疆彈壓番彝盡心報
國已非一日矣今據該將軍侯標下中軍副將黃燕贊
呈報該將軍侯于三月二十八日因報彝情前赴山丹
忽然昏迷不省人事于四月十四日晚回甘十五日申
時病故等情到臣除該將軍印信一應兵馬事宜或照
該將軍侯原文令中軍副將黃燕贊暫行護理或令甘
肅鎮臣孫思克星馳赴甘暫行料理臣當即移咨督臣
希福星速酌奪外所有該將軍侯病故日期理合具疏
題
報但查該將軍侯臣張勇原因麥力幹台吉口稱養病
暫住于黃城兒灘地方撫慰不去因而該將軍侯親赴
山丹防禦患病身故相應具
題伏乞
皇上睿鑒勑部迅賜議覆施行康熙二十三年四月十
九日題奉
旨張勇韜鈐素裕殫心盡職久鎮巖疆勦禦賊寇固守
地方籌畫周詳勞績懋著邊防戎務倚任方殷奄逝忽
聞朕心深為軫惻應得恩䘏著從優議奏該部知道欽
此查將軍侯張勇久鎮巖疆勦禦賊寇固守地方勞績
懋著理應優䘏將軍侯張勇係少傅兼太子太師應否
加宫保銜之處伏候
上裁其祭葬應交禮工二部從優議覆其甘肅提督事
務令總兵孫思克速赴甘州暫行署理甘肅總兵官事
務移咨該督遴委賢能官員署理可也奉
旨張勇著加贈少師仍兼太子太師餘依議
䟦
先襄壯受
兩朝寵命司封疆者四十年其間為戰為守悉歸本
廟謨不敢少自為功此固久在
宸鑒中惟是具沐
恩榮彌懷奮勉乃殫忠未畢竟齎志以歿則不肖雲翼
所應悲溯而不能自已焉其初定甘凉取滇黔姑遠不
具述近憶逆臣變亂河東之役深荷
主知事權既隆感勵愈至有所籌畫有所攻剿固皆請
而後行然非
主上任之重信之專則或不得遂效於疆場而盡尺寸
之勞宜先襄壯之悉歸功於
朝廷也獨念不肖雲翼幼隨南徼長侍西陲後雖列在
卿班暫離子舍而所習見習聞其生平致身報
國稜稜不可奪之氣根於至性發於行事形於章奏者
一皆無所緣飾則存其疏又無不可即其事而知其心
海國波恬署齋晝靜不肖雲翼恒焚香敬讀之因擇其
至要者止彙一百二十疏以付之梓起自甘肅奏謝紀
受
世祖章皇帝簡畀之始也其後自陳有疏條議有疏報
捷有疏題補有疏乞休有疏並歴受
皇上殊恩異數皆謝有疏然多在行陣間或倥偬之際
詞皆質直而居恒亦謂告
君之體宜切而勿蔓顯而勿晦核而勿迂故所草者止
取口如其心筆如其口而忠
君愛
國已自盡抒其肝膈不肖雲翼每讀至臨終泣陳一疏
誠懇切至盡見生平而獨不能已於悲溯者則以其殫
忠未畢竟齎志以歿耳今不肖雲翼仰承
天寵亦復列爵守土將何以矢報於
國者即無沗於家耶梓既竣因撮其巔末恭書於後並
自警勵云爾時康熙三十三年歲次甲戌八月十二日
不肖男雲翼百拜敬書於温陵署中
張襄壯奏疏卷六
