張襄壯奏疏卷一
甘肅提督靖逆侯張勇撰
鎮守甘肅等處地方總兵官都督僉事(臣)張勇謹
奏為恭謝
天恩事順治六年十一月十二日(臣)在肅州征勦&KR0624;逆
行間接閱邸報蒙兵部題覆陜督孟喬芳會題為巖疆
亟需總鎮等事奉
旨張勇著以都督僉事充總兵官鎮守陜西甘肅等處
地方勑印即與頒給欽此隨蒙禮部頒給順字第八十
五號鎮守甘肅總兵官銀印一顆又兵部給發甘肅總
兵官劄付一道各到(臣)該(臣)即恭設香案望
闕叩頭謝
恩祇領訖伏念(臣)以介胄武夫遭逢
聖世猥蒙不棄謭劣俾得效命疆場用圖尺寸仰答
高深顧戡定亂略冒險衝鋒計出萬死一生莫非(臣)之
職分乃荷
皇上格外優擢實除今職自是權益重而(臣)之憂益殷
恩愈深而(臣)之感愈切當兹拜
命惶悚難安祇懼隕越有辜
帝簡然(臣)自任軍旅以來即矢致身之義况今特膺
寵畀自當更竭報私寒霜卧甲敢懷楊柳之詩夜月横
戈豈有玉關之望惟期努力報我
聖朝為此理合具疏奏
謝伏乞
皇上睿鑒施行順治六年十二月十三日奏奉
旨知道了該部知道
附陜西總督孟喬芳原題疏
題為巖疆亟需總鎮煩請
題補實銜以振軍威以重彈壓事准巡撫甘肅右副都
御史周文(闕)咨前事内稱甘肅遠在邊徼番彛比隣又
前叛&KR0624;作亂地方殘破今甘凉等處雖已恢復而肅城
賊孽猶盤踞未下况貴部院因延寧告警分兵東向而
攻圍之事毫難疎懈竊慮此時此地非有實銜總鎮則
法令行威恐無以懾將士之心資彈壓之重也其署鎮
張勇功績甚多自任事以來召募壯健以練營伍製造
器械以壯軍實屢戰屢捷斬馘梟逆且其馭兵恤衆咸
得厥心防邊固圉動合機宜誠今日五郡之干城也若
但以署事任之而坐待後來之實授恐無以厭人望而
貽悮于封疆等因移咨到臣該臣看得甘肅一鎮孤懸
河西兼與哈密為隣番彛雜處夙稱極邊要地也且自
闖賊蹂躪之後又值逆&KR0624;叛變士馬消耗人民死徙凋
殘之狀大有不堪全賴撫鎮二臣從新整理極力招徠
庶幾望有起色今撫臣周文(闕)老成持重已稱得人惟
是總鎮缺員雖准部咨委用張勇然係署事之官人心
未免玩視且肅城&KR0624;孽尚在盤踞又值延寧告警(臣)不
得不分兵兼顧雖留有(臣)標中軍馬寧等兵四千并續
調臨鎮之兵赴彼協力圍勦務期蕩滅但彈壓兵民撫
禦番彛非得實授總兵未足以懾服其心也况張勇有
謀能戰屢建竒績且自署事以來破賊復城練兵飭伍
製造器甲壁壘為之一新又恤民撫番無不愛戴是以
撫臣有移請實授之議良以封疆起見實非阿私所好
也查張勇履歴功次(臣)先已造册咨送樞部訖(臣)謹會
同撫臣周文(闕)按臣石維崑合詞具
題伏乞
皇上睿鑒
勑部察議如果臣等所言不謬將張勇准即實授甘肅
總兵仍速
頒賜
勑印則巖疆幸甚(臣)等幸甚謹題請
旨順治六年五月初四日題奉
旨張勇著以都督僉事充總兵官鎮守甘肅等處地方
勑印即與頒給
鎮守甘肅等處地方總兵官都督僉事(臣)張勇謹
題為飛報生擒逆首恢復肅州併陳善後事宜事竊河
西自&KR0624;逆倡亂以來人心惶惑所在城堡𩔖皆淪陷致
厪
廟堂西顧已逾年矣凢受封疆之寄者孰不思滅此而
後朝食以期毋負責成至意先是督臣孟喬芳提臣傅
夸蟾奉
命調遣滿漢官兵追殺米丁二逆於鞏昌城下大破之
米喇印時即授首獨丁國棟猶奔踞肅州為負嵎之計
節經塘報在案續督提二臣平凉定甘之後親抵肅州
嘉峪關等處正在分佈營壘指授方略尅期進勦間適
大同姜逆叛變督臣同提臣遂統師赴晉唯留督標中
軍副將馬寧帶領馬步官兵四千員名駐劄肅地與(臣)
計議攻圍於六年十一月初五日(臣)方整旅進攻肅城
而洪水報警海彝出口勢甚猖獗兼准甘肅撫臣周文
(闕)手本催兵孔亟(臣)受
國厚恩何敢顧此失彼隨撤兵而東親自臨陣以鼓士
氣仰仗
天威遠播海彛望風逃遁唯逆&KR0624;未滅猶煩
宵旰(臣)罪莫逭伏思&KR0624;氛一日未靖肅州一日未復肅
州一日未復(臣)心一日未安夙夜焦思不得不復謀大
舉併力合圍庶幾肅城指日可下正與撫(臣)周文(闕)商
𣙜進兵間于十一月二十日據(臣)標中軍署中營遊擊
孫加印報稱本月十八日三更時候卑職遵令領兵首
先登梯從東北角爬城詎賊死守矢石齊發被我兵鏖
戰登陴當晚尅獲東北二城餘賊猶踞守西南城樓等
情又據署肅州副將齊陞報據金塔寺守備馮得名塘
報蒙古昂漢部落不下數萬絡繹入境口稱往西朝藏
蹤跡詭秘等情又接副將馬寧手劄内云金塔寺海彝
來有萬餘駝馬極多口稱要去朝藏希速統兵前來堵
截等語各到(臣)該(臣)細思&KR0624;情夙稱叵測况肅圍日久
能保其不與海彝交通結成表裏連合之勢今節據前
報等緣由唯有先發制人之一策當即飛移督撫按(臣)
知會(臣)隨星夜帶兵馳赴肅州於二十七日率領標下
副參遊都守趙守義等官兵三千員名兼程飛馳到營
一面令(臣)標遊擊張三耀領兵五百名截斷蒙古昂漢
來路一面令副將馬寧調度各營官兵内外夾攻逆&KR0624;
雖高砌墻垣堅守西南被我兵奮不顧身蜂擁爭先勢
莫敢攖當將&KR0624;首丁國棟活擒下城時賊方在危急之
際&KR0838;命拒戰而我兵銳氣所向無前于二十九日巳時
又活擒&KR0624;首黑成印併前所獲共二逆俱交副將馬寧
押解督臣孟喬芳處審驗
獻俘請
旨發落此一役也纏漢&KR0624;首悉已伏誅僅存殘孽(臣)復
率兵四面搜勦當陣查斬逆賊首級十顆仍交馬寧藳
竿懸示計此兩陣共斬&KR0624;級五千有竒其餘兔脱鼠竄
零星殺死者無算但城池雖復民心尚在驚惶撫綏勞
來不可無人隨即移會撫臣周文(闕)併檄副將馬寧將
署肅州副將齊陞署兵備道賈還真署監屯廳曹維翰
佈置城内以集逃亡從此肅州之民有官以撫之矣尤
慮地方甫定彈壓需兵除督臣孟喬芳原留駐肅馬步
官兵五百員名外再于(臣)標下撥兵六百名暫駐肅州
併嘉峪關兩處策應以杜昂漢彝人窺伺之端俟大定
後聽(臣)調回歸標從此肅州之險有兵以守之矣更查
肅州連歲用兵倉箱如洗目今兵馬所需糧料現在仰
屋(臣)仍會同撫臣周文(闕)道臣賈還眞動支額銀於附
近產糧處所糴買麥豆以佐軍需從此肅城之兵有糧
以資之矣更昂漢諸彝亦被我兵逐出金塔寺三百餘
里外斬首二名獲馬三匹從此衝要之區亦漸次底定
矣是皆仰仗我
皇上威福之所致也(臣)謹臚陳破賊情形及善後事宜
以仰慰
聖懷所有行間有功人員并陣傷輕重官兵馬匹等項
據副將馬寧册報轉移該撫臣查報外緣係恢復地方
理合題
報伏乞
皇上睿鑒
勑部察議施行謹題請
旨順治七年正月二十二日題奉
旨兵部知道
鎮守甘肅等處地方總兵官都督僉事(臣)張勇謹
奏為欽奉
勑諭恭謝
天恩事順治七年五月二十六日(臣)差官雷尚雨從
京齎到
勑諭一道欽此欽遵該(臣)率領官屬匍匐出郊恭迎入
署虔設香案望
闕叩頭俯伏捧讀
勑書所載
煌煌天語炳若日星
赫赫龍章光同琬琰綏疆方略得
廟算而無遺專閫事權賴
王言而益重凛
九重之謨訓動自合宜遵
一代之典章事無過舉(臣)以駑駘下乘深荷鞭策之加
但恐樗櫟散材莫勝棟樑之任既幸邀乎
異數自圖報於將來不敢稍逸稍安上干
國憲唯知矢忠矢慎仰答
天恩總期無負
朝廷簡拔之榮庶幾少盡臣子捐糜之念者矣緣係欽
奉
勑諭事理(臣)謹繕疏奏
謝伏乞
皇上睿鑒施行順治七年六月初四日奏奉
旨知道了該部知道
鎮守甘肅等處地方總兵官都督僉事(臣)張勇謹
奏為敬竭愚忠懇調繁劇上報
國恩下盡(臣)職事竊(臣)聞推心置腹者帝王待下之誠
竭力殫忠者臣子事君之義昔終軍甫弱冠即欲請纓
繫南越王致闕下馬援耄年猶據鞍顧盼以示可用(臣)雖
一介武夫然治兵之暇每流覽古人壯志竒蹟則又未
嘗不贊歎而欣慕之也念(臣)自歴行間荷蒙
皇上拔於儔𩔖之中破格任用時即感泣
聖恩知有
國而不知有家知有
君而不知有身此念久已自矢矣嗣於順治五年間河
西逆&KR0624;倡亂滋擾地方(臣)隨師征勦不避矢石仰仗
天威遠播羣凶授首所有失陷城池節次恢復蒙
皇上鑒(臣)微勞加陞總兵官鎮守甘肅自維效命疆場
於兹七載雖功不掩過而報
主之誠心固未嘗一日忘也况(臣)叨受
國恩不為不深上而祖父槩膺
榮褒下而子孫均叨世襲如此
寵眷即頂踵俱捐亦難報稱乃猶尸位素餐偷安歲月
縱
天朝寬大之典或可優容而(臣)自返於心不能無愧按
甘肅地處極邊夙稱衝險固用武之區也今則遠人歸
服土宇廓清民處其間安生樂業養而教之可以坐觀
化理矣獨南氛未靖小醜尚在跳梁臣閱邸抄勦撫俱
未就緒致厪
聖懷每一念及未嘗不南向眦裂誓不與賊俱生也夫
叛逆未滅正武臣爭先效命之時今(臣)坐鎮河西幸值
清晏與其以久逸之身虛糜好爵孰若代久勞之將奮
志前驅且(臣)年方壯兼有隨帶親丁自備馬匹足資臂
指若不及此時為
國效力日復一日
君恩未報兩鬢如霜欲求如壯歲之摧鋒陷陣斬將搴
旗又何可得哉籲乞
皇上俯鑒愚忠
允臣
陛見
廷授方略統師前進滅寇安民庶幾少報
國恩於萬一也至(臣)衞註西安妻子或仍住陜西或搬
移至
京統祈
皇上睿鑒勑部議覆施行順治十二年二月二十五日
奏奉
旨張勇久歴巖疆勞績茂著今奏請效力繁劇忠勤可
嘉著即來京以俟簡用
附山陜總督金礪題疏
題為鎮臣奉
旨需用重地關係匪輕謹據實
上請仰祈
睿鑒事(臣)于本年八月二十一日准兵部咨為敬竭愚
忠懇調繁劇上報
國恩下盡(臣)職事該本部覆甘肅總兵官張勇奏前事
等因奉
旨張勇久歴巖疆勞績茂著今奏請效力繁劇忠勤可
嘉著即來京以俟簡用欽此備移到(臣)隨經轉行遵照
去後但念甘肅一鎮孤懸河西外環蒙古内雜番族兼
之哈密纏頭等彝逼處西偏撫綏駕馭全賴賢能鎮臣
威望優崇方資彈壓且自順治五年米丁二逆叛變之
後所在殘廢張勇多方整理漸有起色况黃台吉部落
不時遊走内地從而設厰互市飭備脩防無非張勇之
經畫况能破格養人自備甲馬番族蒙古從無侵擾之
患見今商賈通行民安畎畝所謂邊壤之長城一方之
保障也今乃自
請效力繁劇是出忠
君愛
國之心遂荷我
皇上俞旨召用蓋亦嘉其誠悃不以長材屈于短馭也
然張勇赴
京必須另推一將來任邊疆顧甘肅重地番部雜處易
動難安新來鎮員恐未必即能奏效一旦易人易地何
如輕車熟路之為便也况甘肅南方皆為
朝廷封疆與其另推更換不若仍留張勇鎮守斯土庶
于地方有賴邊防永固耳(臣)有封疆之責良以重地所
關不敢不據實
上請伏乞
睿鑒施行謹題請
旨順治十二年九月十五日題奉
旨張勇赴京朝見已有旨了金礪不必議留兵部知道
鎮守甘肅等處地方總兵官都督僉事(臣)張勇謹
題為欽奉
上傳事順治十二年二月二十六日蒙兵部劄付内開
准吏部咨稱順治十二年正月十九日捧接
上諭諭吏部朕撫育萬方夙夜祗慎講求愛民之道不
啻三令五申乃年來水旱相尋干戈未靖民窮莫拯兵
食不充上德弗宣下情壅塞所以致此弊非一端朕已
廣開言路博詢化理復念天下至大民情土俗所在不
同地方各官身親實歴凡兵民疾苦政事利弊必皆灼
知於心耳聞目見最為真切今文官自督撫以下知府
以上武官自提督總兵以下副將以上管轄之内職掌
事理向來積弊何以得清見今整頓如何而可俱著詳
切直陳無隱以資採用司道知府副將各陳奏一次知
其病即備其藥言其害即舉其利無得浮泛雷同苟且
塞責負朕周諮勤民至意爾部即傳諭行特諭欽此捧
接到部備劄到(臣)該(臣)竊聞之主治者君也佐治者臣
也君臣一德則政簡刑清化行俗美天時不能災人事
不能害又何水旱干戈之足以累至治哉粤稽古帝王
之世治稱上理乃堯有九年之水湯有七年之旱舜亦
有苗民之梗化此豈古帝王之治有未純耶抑亦天時
人事之莫可如何在人君唯有與諸臣益務脩德而已
迨其後元圭錫而水土平矣桑林禱而甘霖沛矣干羽
舞於兩階而苗民嚮化矣可見天時人事之變終無損
於君德也(臣)今恭繹
綸音仰見我
皇上敬
天勤民之意其所以廣開言路博詢化理者無非欲大
小臣工恪供厥職念切痌瘝使水旱潛消干戈偃息以
共成樂利之風此即古帝王之心也(臣)以庸劣謬任邊
鎮唯隕越之是懼何能仰贊乎
高深然向來之積弊與見今之整頓皆(臣)所見所行者
敢不一一為我
皇上陳之夫甘鎮去
京師萬里東距西寧為海藏門戶西距肅州為哈密咽
喉部落衆多四面環遶營路城堡中處一線往往窺伺
搶掠匪朝伊夕今幸
聖化覃敷番彝傾服内外一家可謂超軼前代矣乃前
此之兵民猶交困者何也弊在甘肅總兵官尅減軍餉
耳查甘肅曩日馬戰兵一名月止支銀一兩四五錢步
戰兵一名月止支銀八九錢守兵一名月止支銀六七
錢其餘餉銀盡被鎮將扣尅甚至數月不給兵皆饑寒
逼身且私佔空糧按月虛冒上下禮節坐派營官更有
官庄田地勒令兵丁耕種收成之日子粒盡歸鎮將而
耕田之兵不與焉兵安得而不困也弊又在甘肅總兵
官尅剥小民耳夫民之生計所以贍家口也今鎮將所
需之油鹽酒菓米蔬柴炭之𩔖悉取給于衞官衞官則
派及行戶上下輪流供應不絶以貧民有限之膏脂飽
鎮將無窮之需索民安得而不困也然其弊之所積更
有不堪言者矣從來兵心不齊恃有法以治之今鎮將
唯利是圖又安有所謂法者以鈐束營兵哉查甘肅昔
時有一人當兵而父子兄弟併親戚交遊輩悉冒在營
名色霸佔行市或遇鄉民載賣柴草糧食等物輒三五
成羣出城一二十里或三四十里勒令短價賤買貴賣
致百姓不敢進城貿易而生路幾絶毋怪乎兵化為賊
民盡為盗所以順治二三四年間屢經譟變釀成&KR0624;亂
者職此之故也所謂向來之積弊者如此(臣)自順治五
年銜
命來甘彼時殘黎兵燹城郭丘墟白骨盈郊傷心慘目
(臣)仰體
皇上以天下為家之心甫至其地即以農業為先務也
乃買備牛種勸其及時耕作繼則以行旅宜通也見有
市㕓焚燬客商露宿者即行捐助脩理店舍量給貲本
令其招商營生且以凍餒之宜恤也每於青黃不接之
際隨力賑濟以稍甦窮民之困苦者至於城垣傾圮則
僱夫脩葺凡一切支放軍餉屯糧官庄及營伍雜費併
從前陋規如日用油鹽蔬炭等項微有損于軍民者盡
行革除迄今七載兵民頗相安矣所謂見今之整頓者
如此若夫訓誡將弁約束健丁整飭邊防讋服番彝此
(臣)職分宜然何敢冒干
天聽唯願軍前諸王侯同經略諸(臣)運籌制勝立掃逆
氛出斯民於水火之中將見水火既出兵無征戰之苦
民鮮轉輸之勞人事協而天時和又何水旱之不潛消
干戈之不偃息猶致煩
宵旰之憂也哉緣係直陳地方事宜理合具
題伏乞
皇上睿鑒施行順治十二年三月初三日題奉
旨兵部議奏欽此該(臣)等看得甘肅鎮(臣)張勇盡革陋
規多方整頓兵民相安該鎮職掌無容再議奉
旨依議
欽命五省經略右標提督總兵官(臣)張勇謹
奏為恭謝
天恩事竊(臣)謬膺節鉞罔諳韜鈐志雖切乎殫忠功實
難以補過每抱慚於衾影恐致負夫
高深迺荷
皇上簡拔之恩久鎮甘肅衝要之地稍弭邊患悉仗
天威兹奉
新綸復調今職敢昧致身之義寧辭竭蹶之勞且得入
叩
闕廷覲
天顔於咫尺因而恭承
謨訓領
廟算以馳驅兼叨
内府殊頒更
允京師賜第
聖恩浩蕩誠千載所難逢(臣)識迂疎愧一籌之未展但
願有生之日皆為圖報之年畢力駑駘實永矢夙夜盡
捐頂踵庶少效涓埃者矣(臣)謹恭設香案望
闕叩頭謝
恩訖理合繕疏奏
聞伏祈
皇上睿鑒施行順治十三年三月二十五日奏奉
旨知道了該部知道
欽命五省經略右標提督總兵官(臣)張勇謹
奏為恭謝
天恩事竊(臣)以愚鈍庸材荷蒙
皇上不次隆恩陞授湖南右標提督
勑令陛見優加賞賚
恩遇已極及至辭
闕復荷
天語諄諄
指示(臣)鏤心刻骨感奮曷巳今于本年三月二十七日
蒙兵部發給經略右標提督總兵官劄付一張
王命旗牌八面桿又蒙禮部頒發關防一顆(臣)即虔設
香案叩頭跪領訖切思謭劣微材濫竽重寄時凜素飱
之懼恒懷尸位之虞惟當勉圖竭蹶仰答
宸恩效力馳驅劻勷
王事雖莫能酬
高厚于萬一庶幾盡涓滴于寸心耳緣係恭謝
天恩事理謹具奏
聞順治十三年四月初一日奏奉
旨知道了該部知道
欽命五省經略右標提督總兵官(臣)張勇謹
奏為恭報微(臣)到任日期叩謝
天恩事(臣)于順治十二年八月内捧接部劄蒙
皇上陞授湖南經略右標提督仍令
陛見仰承
天語諄切
賞賚殊常
浩蕩鴻恩捐糜難報(臣)辭
闕赴秦整頓兵馬于十三年五月二十四日介馬南馳
沿途糧料車船脚力各項齊備各官兵并家口俱于十
三年十一月初十日抵湖南長沙府(臣)擇于十一月十
六日在公署恭設香案望
闕叩頭謝
恩到任管理經略右標提督總兵官事務訖仍將所帶
兵馬備造花名文冊呈送經略輔(臣)查核聽候奏
聞竊(臣)迂疎謭劣蚉負難勝夜寐夙興虛糜是懼惟竭
馳驅之力以矢犬馬之效而已(臣)曷勝感激惶悚之至
謹具奏
聞順治十三年十一月二十二日奏奉
旨覽卿奏謝知道了該部知道
附經略洪承疇薦疏
題為特舉卓異武職官員以襄
大典事竊照考選軍政為
朝廷黜陟鉅典關係最重(臣)案准部咨
題覆續陳軍政事宜等事一疏内開今武職中豈無廉
能智勇超出羣𩔖者請
勑下督撫查照文職卓異事例每省量舉二三人開列
實蹟分送查核妥確恭呈
御覽欽遵在案(臣)今應查照上次軍政事例將臣經略
各標營提督鎮將大小各官親行嚴加察考内有廉能
智勇超出羣𩔖堪應卓異官員必應照例據實特舉以
光
大典今查有提督總兵官一員謹照文職
大計卓異事例具疏逐一為
皇上陳之
經略右標提督總兵官張勇事實
一本官奉調湖南招集親丁二千餘名凑備戰馬五千
餘匹製造盔甲器械不惜巳資力為報效
一本官于順治十四年十一月内親統官兵晝夜星馳
先赴寶慶之永豐堡地方迎護義王投誠大衆保全
無虞
一本官隨大兵進取貴州親統各鎮各標挑選火器精
兵同滿洲先鋒營前進追賊放塘開山墊路後抵鎮
遠府以東之三十里地方堵截靖州逃賊高文貴等
遠遁隨大兵速進貴州
一本官分駐清平縣撫綏苗民安業又招致偽伯武邦
賢等歸順興隆重安江一帶俱獲安堵
一本官綂兵同滿洲大兵攻勦十萬溪險寨親率本標
官兵用命先登以成首功塘報有據
一本官隨
王師進征雲南分同先鋒營前進沿途招出偽將軍林
得勝等衆又于雲南招出偽將軍王玉隆劉之復偽
總兵劉玉田盧朝陽等十數起捐貲安插得所
一本官進雲南後親統官兵搜勦彌勒州阿迷州等處
逃賊招撫州縣軍民土司多有歸誠
一本官先到雲南率兵同滿兵保護賊遺倉糧為數甚
多後經盤量得濟大兵八九箇月支用
考得本官智足籌邊忠圖報
國竭家資而不惜集士馬以從征進貴州則同大兵以
涉險取雲南則隨前鋒以先登故招撫偽營獨多保護
倉糧得濟威名丕著功績超常洵應卓異以表偉伐所
當據實特舉伏乞
皇上勑下該衙門再加查核如果(臣)所舉不謬聽候請
旨裁定遵行順治十六年十月二十九日題奉
旨該部院知道
欽差雲南臨元廣西提督總兵官(臣)張勇謹
奏為恭謝
天恩事(臣)于本年正月十三日准雲南撫(臣)袁懋功手
本為推陞提督事内開准兵部咨開奉
旨是張勇著以左都督充提督雲南總兵官寫勑與他
欽此備移到(臣)該(臣)伏讀之下感泣失聲竊念(臣)本庸
材韜略素昧過蒙
世祖章皇帝破格優擢寸報未展負罪實深今復蒙
皇上特恩宥(臣)既往之愆授(臣)全滇重任但(臣)兩腿先
年俱帶重傷不時痛楚去年四月内又復大發近雖腫
痛漸消猶難乘馬宿疾未痊不無疎曠之虞至於效力
邊疆(臣)之職也亦(臣)之願也敢不竭盡犬馬之力自矢捐
糜之念祇期圖報于此生仰答
國恩于萬一耶(臣)謹恭設香案望
闕叩頭謝
恩訖實不勝感激悚惶之至謹具奏
聞康熙元年正月十五日奏奉
旨覽卿奏謝知道了該部知道
提督雲南總兵官左都督(臣)張勇謹
題為特請舊員隨往新任查缺補授以固重地事竊(臣)
前在甘肅時邊疆效命雖少有微績而所頼以左持右
挈者實二三標員贊襄之力居多如(臣)標署守備今現
任雲南提標管右營遊擊事王進寳者素優膽智夙裕
韜鈐行師則紀律必嚴馭兵以恩威並濟明勠力捐軀
之義擅提綱挈領之長不特才技過人亦且果敢邁衆
誠今日武臣中之翹楚者也又(臣)原任經略右標旗鼓
因奉
旨裁缺隨經前任經略(臣)
題補貴州鎮西城守都司僉書強自行者歴練營政諳
熟兵機䧟陣摧鋒矢石不避亦可稱將弁中之不可多
得者矣以上二員向(臣)見其在西陲實能盡職且備悉
屬羌情形邊外地利兹(臣)欽奉
上諭調遷甘肅保固兩河正在需人非此二員不足以
資訓練懇祈
皇恩俯允隨(臣)仍赴甘肅俟(臣)到任後查有相當員缺
另疏
題補不獨(臣)得以再收臂指之用即此二員久從行間
始終相信亦未有不歡欣鼓舞均思報效于將來者也
(臣)為人地相宜起見伏乞
皇上睿鑒
勑部議覆施行謹題請
旨康熙二年十一月初四日題奉
旨兵部議奏欽此查王進寶強自行既經該提督疏稱
備悉屬羌情形始終相信應准帶赴甘肅遇有相應員
缺題補其雲南提標右營遊擊貴州鎮西城守都司僉
書各員缺另推奉
旨依議
提督甘肅總兵官左都督(臣)張勇謹
奏為遵例自陳仰祈
睿鑒事(臣)本一介武夫恭逢
聖世蒙
世祖章皇帝不次錄用拔(臣)於稠伍之中數年間授以
甘肅重鎮順治十三年内調征雲南
特加右都督充經略右標提督總兵官順治十六年内
進征雲貴復加左都督順治十七年軍政經略臣洪承
疇
題舉卓異在案近奉
新例停止軍政以歴俸三年考滿查(臣)于順治十八年
正月内蒙發到部劄為議設全滇鎮將兵馬等事擬(臣)
以原銜左都督改充鎮守雲南臨元廣西等處總兵官
覆奉
俞旨劄付前來于本年正月十七日到任康熙元年正
月内奉兵部劄付為推陞提督事奉
旨是張勇著以左都督充提督雲南總兵官寫勑與他
欽此備劄到(臣)于本年正月二十一日到任十一月
初二日准雲南督臣卞三元咨准兵部咨為邊兵
缺乏軍器等事題覆(臣)捐銀二千兩零製造軍器紀錄
二次遵奉在案二年九月初九日奉兵部劄付為欽奉
上諭事内開奉
上諭雲南提督張勇前鎮守甘肅地方威名素著屬番
讋服著以提督現任職銜仍調回甘肅鎮守欽此備劄
到(臣臣)驚聞
新命隨具疏恭謝
天恩訖(臣)自順治十八年正月十七日以左都督任雲
南臨元廣西鎮康熙元年正月二十一日以左都督任
雲南提督扣至康熙三年正月止連閏歴左都督俸三
十七箇月相應遵例考滿具疏自陳伏念(臣)受
國厚恩慚無寸報自隨征雲貴以來始而鎮守臨元内
輯土司外禦羌寇雖勉殫駑鈍之力巖疆稍獲安寧然
職分所在功不補過我
皇上不加斥譴仍
命提督全滇屢竊
恩榮一籌莫展乃者邊釁廓清南維底定實賴
皇上威福(臣)有何功久尸厥位復荷
新綸調鎮甘肅但(臣)幼在行間屢出征勦兩腿帶傷不
時發痛今年四十有六精力日衰夙患愈痼雖凛遵
成命矢圖報效以期無負任使至意然(臣)自揣羸病誠
恐難任衝邊蓋疎曠之罪雖不輕而封疆之責為更大
(臣)謹據實自陳伏乞
皇上勑下部臣嚴加考覈别選賢能俾無貽悞于巖疆
且以垂戒于曠職(臣)無任激切惶悚之至仰祈
睿鑒施行謹具奏
聞康熙三年二月初六日奏奉
旨張勇著復職應得恩典察例具奏欽此查凡提督奉
旨復職應得恩典察例具奏者照例賜羊酒表裏縀疋
應否加銜加級出自
上裁恭候
命下(臣)等遵奉施行康熙三年五月二十六日奉
旨張勇先在甘肅時著有勤勞近又以甘肅要地近于
邊外蒙古調補著加太子太保餘依議
張襄壯奏疏卷一
