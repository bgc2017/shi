通鑑問疑史評類
提要
(臣)等謹案通鑑問疑一卷宋劉羲仲撰羲仲
筠州人秘書丞恕之長子宋史附見恕傳末
但稱恕死後七年通鑑成追錄其勞官其子
羲仲(案宋史原本作義仲癸辛雜識亦作義仲均傳寫之誤今改正)為郊社
齋郎其始末則未詳也史稱司馬光編次資
治通鑑英宗命自擇館閣英才共修之光對
曰館閣文學之士誠多至於專精史學臣得
而知者惟劉恕耳即召為局僚遇史亊紛雜
難治者輒以諉恕恕於魏晉以後事考證差
謬最為精詳羲仲之書即裒錄恕與光往還
論難之詞據書末稱方今春秋尚廢況此書
乎云云盖成于熙寧以後邵伯温聞見錄稱
通鑑以史記前後漢屬劉攽以唐逮五代屬
范祖禹以三國歴九朝至隋屬恕故此書所
論皆三國至南北朝事也凡所辨論皆極精
核史所稱篤好史學自太史公所記下至周
顯德末私記雜說無所不覽上下數千載間
鉅細之事如指諸掌者殆非虚語通鑑帝魏
朱子修綱目改帝蜀講學家以為申眀大義
上繼春秋今觀是書則恕嘗以蜀比東晉擬
紹正統與光力爭而不從是不但習鑿齒劉
知幾先有此說即修通鑑時亦未嘗無人議
及矣末附羲仲與范祖禹一篇稱其父在書
局止類事迹勒成長編其是非予奪之際一
出君實筆削而羲仲不及見君實不備知凡
例中是非予奪所以然之故范淳父亦嘗預
修通鑑乃書所疑問焉所舉凡八事復載得
祖禹答書具為剖析乃深悔其詰難之誤且自
言恐復有小言破言小道害道如已之所云
者故載之使後世有考焉其能顯先人之善
而又不自諱其所失尤足見涑水之徒猶有
先儒質直之遺也乾隆四十二年恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
