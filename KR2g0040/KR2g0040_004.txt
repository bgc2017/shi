百越先賢志卷四明歐大任撰
羅威
羅威字德仁番禺人天性惇慤髫鬌即知禮讓八歲喪
父哀毁如成人事母至孝勤身苦體以備供養怡顔遜
言未嘗迅聲厲色朝暮供侍竒果珍味随時進前母年
七十天寒常身温席母乃寢夏月必撤帳而卧曰吾留
蚊蚋恐去齧母制行雅飭口不挂俚褻之言足不及貴
富之門待妻孥如嚴賓先世遺以負郭之田力耕以自
給非其力不食也隣家牛數犯其穡威刈芻潛納其門
而去牛主驚怪隂使人廣求乃覺是威感其長者出遇
老稚負戴于塗率代其任邑人化之孝慈成俗令異其
行辟署門下史威辭不就強之頗力遂偕母遯於增城
縣界令去還復故居母喪泣血骨立日進溢米食蔬醓
者三年既葬結廬於墓朝夕盡哀白鹿止其墓側馴擾
如家所畜世以為孝感所致威與同邑唐頌篤行齊名
王僧孺之為南海太守也下教求士有曰此境三閩奥
壤百粤舊都漢開吳别分星畫部風序決浹衣簪斯盛
其川嶽所產豈直明珠大貝桂蠧翠羽孝實人經則有
羅威唐頌學惟業本又聞陳元士燮自是高尚獨往相
望于&KR1778;巖懷仁抱義繼蹤于前史蓋以廣之多賢由三
數公倡之也(據廣州先賢傳藝文𩔖聚謝承後漢書恭修)
唐頌
唐頌字德雅番禺人奉養以孝聞連遭父母喪摧毁幾
至滅性逮葬躬負土為墳于墳左為小廬覆以苫茨寢
處其中扶服哭踊朝夕奉盥進膳事之如生者凡六年
有甘露降于塜樹馨郁霮䨴彌月不已人或訪頌見白
鹿拾食廬次如豢畜咸異之稱為唐大孝頌自是終身
衣不純采非祭不近酒肉忌日必齋肅以祭見父母所
遺物或經父母所歴輙捧手而泣人始以為矯及察之
恒皆然而後知其篤行之純蓋天性也郡察孝廉仕為
布山令布山在鬱林境中雜以民夷號難治頌鋪以大
和不事威讋挫彊拊柔惠及&KR1137;嫠民感其仁無梗化者
後頌卒民報祀之南齊永明中范雲為廣州刺史遣使
祭孝子羅威唐頌諸墓蓋以厲俗也廣人嘗尸祝威頌
其祠今不存(據廣州先賢傳太平御覧南史恭修)
頓𤦺
頓𤦺字孝異蒼梧人居母喪獨身立墳墓歴年乃成手
種松栢成行哀毁踰制感物通靈有飛鳬白鳩棲息廬
側見人輙去見𤦺而留南齊永明中范雲祭琦及丁密
墓(據太平御覧姓苑恭修)
丁密
丁密字靖公蒼梧人性清介非家織布不衣非已耕種
菜菓不食毫髮之餽不受於人父喪廬于墓側有雙鳬
游密廬旁小池見人馴伏後遭母喪復廬三年歸舊廬
一宿雙鳬復至游戲池中(據太平御覧修)
顔烏
顔烏會稽人事親孝父亡負土成墳羣鳥銜土助之其
吻皆傷因以名縣(據孔曄會稽記修)
費汎(子鳳)
費汎字仲慮吳興人以孝廉除郎中屯騎司馬出為蕭
令視民如子先教後罰為令九年百姓移風惡慝不作
奸寇不生三歲不斷獄禎祥感應時沛有蝗獨不入界
由此顯名朝廷嘉之拜梁相子鳳字伯簫言不失典術
行不廢矩度漢安二年吳郡太守東海尹舉鳳孝廉拜
郎中除陳國新平長復宰堂邑鳳退已進弟不營榮禄
祖業良田畆直一金推與弟息行義高邵卓不可及(據姓)
(苑太平御覧恭修)
徐穉
徐穉字孺子豫章南昌人也少為諸生學嚴氏春秋京
氏易歐陽尚書兼綜外學家貧常自耕稼非其力不食
恭儉慈讓閭里服其德化陳蕃為太守以禮請署功曹
既謁而退蕃在郡不接賓客唯穉來特設一榻去則縣
之後舉有道家拜太原太守皆不就延熹二年尚書令
陳蕃僕射胡廣等上䟽薦穉等曰臣聞善人天地之紀
政之所由也詩云思皇多士生此王國天挺俊乂為陛
下出當輔弼明時左右大業者也伏見處士豫章徐穉
彭城姜肱汝南袁閎京兆韋著穎川李曇德行純備著
於人聽若使擢登三事恊亮天工必能翼宣盛美增光
日月矣桓帝乃以安車玄纁備禮徵之並不至穉嘗為
太尉黃瓊所辟不就瓊卒歸葬穉乃負粮徒步到江夏
赴之設雞酒薄祭哭畢而去不告姓名時會者四方名
士郭林宗等數十人聞之疑其穉也選茅容輕騎追之
及于塗容為設飯共言稼穡之事臨訣去謂容曰為我
謝郭林宗大樹將顛非一䋲所維何為栖栖不遑寧處
及林宗有母喪穉往弔之置生芻一束於廬前而去林
宗曰此必南州高士徐孺子也詩不云乎生芻一束其
人如玉吾何德以堪之靈帝初欲蒲輪聘穉會卒年七
十二子胤字季登篤行孝弟亦隐居不仕(據謝承范瞱後漢書恭修)
郭蒼
郭蒼字伯起曲江人富有文學舉茂才為荆州從事熹
平三年太守周憬開導昌樂六瀧流通商旅蒼為撰神
漢桂陽太守周府君碑曰桂陽太守周府君者徐州下
邳人也諱憬字君光體性敦仁天資篤厚行興閨門名
高州里舉孝廉拜尚書郎遷汝南固始相遂拜桂陽守
宣魯衛之政敷二南之澤政以德綏化猶風騰撫集丞
細振發有方進則貞直退則錯枉崇舉濟濟吉士充朝
招賢訓蒙開誘六蔽君子道長小人道消信感神祗靈
符瑞應嘉禾生於野竒草像□莆異根之樹超然連理
于此之時邦域維寧郡又與南海接比商旅所臻自瀑
亭至于曲江一由此水其水原出于王禽之山山蓋隆
崇峻極于天泉肇沸涌發射其顛分流離散為十二川
彌陵隔岨巒阜錯連隅陬壅遏末由騁焉爾乃潰山鑚
石經營溝畛激揚争怒浮沉潛伏蛇龍詰屈澧陵欝浥
千渠萬澮落聚沿澗下迄安聶六瀧作難湍瀨溞溞沄
沄潺湲雖詩稱百川沸騰高岸為谷深谷為陵蓋莫若
斯天軌所經惡得已哉改其下流注也若奔車失轡狂
牛無縻(闕)忽艫陸不相知及其上也則羣軰相随繵挽
提擕唱號慷慨沈深在前其或敗也非徒喪寳玩隕珍
竒替珠貝流象犀也往古來今變其終矣於是府君乃
思夏后之遺謀(闕)應龍之顯化(闕)行旅之悲窮哀舟人
之困阨感蜀守冰珍絶犂魋嘉天昧淵永用夷易廼命
良吏將帥壯夫挑移盤投之窮&KR0676;夷高填下鑿截回曲
弼水之邪性順導其經脉斷硠礚之靈波弱陽侯之洶
湧由是小溪乃平直大道克通利抱布貿絲交易而至
升涉周旋功萬于前除昔(闕)顛樹表于兹雖非龍門
之鴻績亦人君之德宗故舟人嘆于洲渚行旅語于塗
陸孔子曰禹不決江䟽河吾其魚矣于是熹平三年歲
在攝提仲冬之月曲江長零陵重安區祉字景賢遵承
典憲宣揚德訓帥禮不越欽仰高山乃與邑子故吏龔
臺郭蒼龔頟等命工鑿石建碑于瀧上勒銘公功傳之
萬世垂示無窮其詞曰乾坤剖兮建两儀剛柔分兮有
險夷咨中嶽兮據崔巍嘆衡林兮獨傾虧增陊陗兮甚
䧢陁鯀不涉兮禹不窺仰王禽兮又﨑危俯瀧淵兮怛
以悲岸參天兮無路蹊石縱横兮流洄洄波隆隆兮聲
若雷或抱貨兮以從利或追恩兮赴義汛自棹兮有不
避沉躬軀兮有玄池委性命兮于芒䋲潛寒慄兮不皇
計泛随流兮殆忘歸懿賢后兮發堊英閔不通兮治斯
谿蹷巨石兮以湮填開切促兮導曲機推六瀧兮弱其
勢遏泌汩兮蛟龍藏陸夫唱兮艫人歌名冠世兮超踰
倫今稱揚兮鏗流沙功斐斐兮鎮海裔君乎君乎夀不
訾(據水經注金石錄歐陽六一集參修)
姚俊
姚俊字翁仲錢塘人少為郡佐負笈至太學受業明經
術災異為交趾太守漢末棄官入增城山中學道遇東
郭延師事之延教俊九精煉氣輔星存心之術復與神
丹刀圭俊服之成道世謂主東華宮為北河司命云(據姓)
(苑列仙傳參修)
董奉(介象附)
董奉字君異候官人也生漢時不知其歲吳初有年少
作其縣長見君異若三十餘不知有道也罷去五十餘
年為他職行經候官諸故吏人皆往見故長君異亦往
顔色如昔長宿識之問曰君無有道也昔在縣時年如
君軰今吾已皓白而君猶少也君異曰偶爾耳士燮為
交州刺史得毒葯死已三日君異在南方乃往以三丸
葯内燮口中後四日遂活乃為君異起高樓于中庭君
異不飲食唯啖脯棗少飲酒君異來就燮飲食下樓忽
如飛鳥一年乃求去還廬山下居山間時時為人呪水
治病不取錢物重病愈者但使栽杏五株輕者一株數
年有杏七萬餘株杏每熟時奉于樹下作一簟倉語人
曰買杏者自將一器糓置倉中取杏一器有納糓少而
取杏多者虎随後逐之自是買杏更無欺者奉以其所
得糓賑救貧窮供給行旅歲消三千斛糓尚有餘蓋神
仙者流仁術濟世者也後人於其栽杏處祠祀至今焉
又會稽介象字元則亦漢末人通五經百家之言能屬
文隂修道法孫權徵象至武昌稱為介君為起第宅以
御帳給之象屢求去權賜梨一奩象食之即死殯埋之
次日已至建業以所賜梨付苑吏種之吏表聞權思象
為祠以祭(據列仙傳廬山記事恭修)
虞國
虞國餘姚人漢末為日南太守有惠政行部每雙鴈随
軒及還餘姚鴈亦随歸國卒鴈栖墓側不去(據萬姓譜修)
董黯
董黯字叔建越之句章人江都相仲舒後也事母孝比
隣王寄之母以黯能孝諷寄寄忌之伺黯出辱其母黯
恨之母死斬寄首以祭母自陳于官和帝詔釋其罪且
旌異行召拜郎中不就(據两浙孝行傳寧波志參修)
黃豪
黃豪字子微南海人年十六能通論語毛詩弱冠詣交
趾部刺史舉茂才因寓廣信教授生徒及徵至京師除
外黃令約已儉節麄衣蔬食所得俸禄悉賜貧民凡所
剖決一縣稱平是時鄰邑蝗灾而獨外黃無有歲屢豐
稔民先流徙者皆相率歸之闔境大治其循良足稱云
(據廣州先賢傳太平御覧恭修)
丁茂
丁茂字仲慮合浦人少孤貧性孝事母服勤色養得其
歡心母終負土治墳植松栢成行白鹿遊乎左右馴擾
不去交趾郡邑競傳以為孝感太守察孝廉終身衰絰
不就吏民皆敬重之時蒼梧丁密亦以孝行顯聞世謂
丁氏多巨孝(據交廣記太平御覧恭修)
尹牙
尹牙字猛德合浦人以才能仕為郡主簿太守南陽終
寵到官三年哀形于色未嘗啟笑政治委諸牙牙感其
知己也乃造膝請曰伏見明府四節悲歎有慘戚之思
者何也寵曰父為張太尉所害重讐未報是以長媿耳
牙乃傭僕服自貶為人役至宛與張校圉交通謁節于
張伺其間隙出入三年乃先醉張左右近侍以夜解縱
諸馬令之亂駭張果出問故牙因手刃之持其首而還
事聞天子竒其才因赦不問(據交廣記太平御覧恭修)
徐登(趙炳附)
徐登者閩中人也本女子化為丈夫善巫術東陽趙炳
能為越方善禁呪時兵亂疾疫大起二人遇於烏傷溪
水之上遂約共以其術療病各相謂曰今既同志且可
各試所能登乃禁溪水水為不流炳禁樹樹即生荑禁
人人不能起禁虎虎伏以大釘釘柱入尺許盛氣吹之
釘躍出射去如弩箭之發以盆盛水吹氣作禁魚龍立
見二人相視而笑共行其道焉登年長炳師事之貴尚
清儉禮神唯以東流水為酌削桑皮為脯但行禁架所
療皆除後登物故炳東入章安人為立祠于永康曰趙
侯祠蚊蚋不入也(據後漢書抱朴子異苑恭修)
盛憲
盛憲字孝章會稽人舉孝廉補尚書郎器量雄偉與两
弟宏仲總為一時名士路逢童子怪而問之答曰魯國
孔融時年十餘憲載歸知其竒才便結為兄弟升堂拜
母憲遷吳郡太守孫策平定吳會深忌之融憂其不免
乃移書論之曰歲月不居時節如流五十之年忽焉已
至公為始滿融又過二海内知識零落殆盡惟會稽盛
孝章尚存其人困于孫氏妻孥湮沒单孑獨立孤危愁
苦若使憂能傷人此子不得復永年矣春秋傳曰諸侯
有相滅亡者桓公不能救則桓公耻之今孝章實丈夫
之雄也天下談士依以揚聲而身不免于幽執命不期
于旦夕是吾祖不當論損益之友而朱穆所以絶交也
公誠能馳一介之使加咫尺之書則孝章可致友道可
弘矣今之少年喜謗前軰或能譏評孝章孝章要為有
天下大名九牧之人所共稱嘆燕君市駿馬之骨非欲
以騁道里乃當以招絶足也惟公匡復漢室宗社將絶
又能正之正之之術實湏得賢珠玉無踁而自至者以
人好之也况賢者之有足乎昭王築臺以尊郭隗隗雖
小才而逢大遇竟能發明主之至心故樂毅自魏往劇
辛自趙往鄒衍自齊往嚮使郭隗倒懸而王不解臨溺
而王不拯則士亦將高翔遠引莫有北首燕路者矣凡
所稱引自公所知而復云云者欲公崇篤斯義也於是
徵憲都尉詔命未至果為吳所害矣(據漢文選三國志參修)
沈瑜(弟儀)
沈瑜烏程人與弟儀少有志行瑜十歲儀九歲父亡居
喪毁瘠過於成人外祖盛孝章撫慰之曰汝並黃中通
爽終成竒器何遽踰制自取滅性耶瑜早卒儀篤學有
雅才以儒素自業守道不移州郡交辟不就(據萬姓譜修)
姚文式
姚文式合浦人雅好誦讀博通今古建安中舉茂才仕
為交州治中時步隲為刺史初到南海覧土地形勢嘆
曰斯誠海島膏腴之地宜為都也乃問尉陀舊治處人
莫能知唯文式答曰南海郡昔治在今州城中與番禺
縣連接今入城東南偏有水坑陵城倚其上聞此縣人
民謂之為番山縣名番禺儻謂番山之禺也漢書所謂
浮牂牁下灕津同會番禺蓋乘斯水西入越也秦并天
下略定楊越開南海以謫徙民至二世時南海尉任囂
聞陳勝作亂召龍川令趙陀告以大謀囂卒陀行南海
尉事乃拒關門設守番禺其所都也後歸漢築朝臺在
州城東北三十里則陀宮近是矣隲登望得其處遂立
城郭以建州治綏和百粤遂用寧集文式之功也(據沈懷遠)
(南越志水經注參修)
吳碭
吳碭字叔山揭陽人漢末察孝廉為安成長孫權使呂
岱取長沙郡碭據縣以拒之權遣魯肅攻圍碭突去曰
碭受天子命為長知有漢不知有吳也後權統有交廣
遣步隲為交州刺史義碭而不見責碭亦不復仕(據黃恭交)
(廣記三國志恭修)
衡毅(錢博附)
衡毅蒼梧人負勇謀與同郡錢博皆為郡太守長沙吳
巨所信用建安末天下大亂荊州牧劉表以賴恭為交
州刺史孫權以步隲為交州刺史巨逐恭恭奔零陵隲
將至使人諭巨巨納隲而後圖之隲知巨與都督區景
謀乃召二人入計事即于中庭斬首以徇衆遂治舟船
合兵二萬下取南海毅與博念巨部曲舊恩且隲之來
非漢命也乃興兵逆隲于蒼梧高要嶮口與隲軍戰幾
為所敗會毅少却隲乘之毅與衆皆投水死死者千餘
人無一生降毅博恩義結人詎但勇謀而已(據三國志水經注參)
(修)
士燮
士燮字威彦蒼梧廣信人也其先魯國汶陽人至王莽
之亂避地交州六世至賜為日南太守燮少游學京師
事穎川劉子竒治左氏春秋察孝廉補尚書郎公事免
官父賜喪闋舉茂才除巫令遷交趾太守弟壹先為都
督郵刺史丁宮徵還為司徒辟壹董卓作亂入關壹亡
歸鄉里交州刺史朱符為夷賊所殺州郡擾亂燮乃表
壹領合浦太守次弟䵋領九真太守䵋弟武領南海太
守燮體器寬厚謙虛下士中國士人往依避難者以百
數眈玩春秋為之注解陳國袁徽與尚書令荀彧書甚
見稱譽武先病沒獻帝聞張津死賜燮璽書進綏南中
郎將董督七郡領交趾太守如故天下喪亂交州貢職
不廢復詔拜安遠將軍封龍度亭侯後奉步隲節度孫
權加左將軍質其子廞燮在郡四十餘年黃武四年九
十卒其父子兄弟著名南土車騎出入滿道夷人夾轂
焚香者常數千焉(據交廣記三國志恭修)
虞翻(子氾)
虞翻字仲翔會稽餘姚人也少好學有高氣年十二客
有候其兄者不過翻翻追與書曰僕聞琥珀不取腐芥
磁石不受曲鍼過而不存不亦宜乎客得書竒之由是
見稱為孫策功曹待以交友之禮漢召為侍御史曹操
辟司空皆不就翻與少府孔融書示以所著易注融答
書曰聞延陵之理樂觀吾子之治易乃知東南之美非
徒會稽之竹箭也孫權時為騎都尉翻數犯顔諫争每
不悅權既為吳王觀晏之末自起行酒翻伏地佯醉不
持權去翻起坐權于是大怒手劍欲擊之侍坐者莫不
惶遽惟大司農劉基起抱權力諫翻由是得免權因勅
左右自今酒後言殺俱不得殺翻性疎直數有酒失權
與張昭論及神仙翻指昭曰彼皆死人而語神仙世豈
有仙人也權憤怒非一遂徙翻交州寓南越王建德故
園雖處罪放而講學不勌門徒常數百人又為老子論
語國語訓注皆傳于世翻既放棄嘗云自恨疏節骨體
不媚犯上獲罪當長沒海隅生無可與語死以青蝇為
弔客天下一人知已者足以不恨初山隂丁覧太末徐
陵或在縣吏之中或衆所未識翻一見之便與交善終
成顯名在南十餘年年七十卒歸葬舊墓妻子得還翻
十一子第四子氾最知名氾字世洪生南海年十六父
卒還鄉里永安初從選曹郎孫綝廢立時欲入宮為不
軌召百官會議皆惶怖失色氾對曰明公上安宗廟下
惠百姓自以伊霍復見今迎立未至而欲入宮如是羣
下搖蕩衆聽疑惑非所以永終忠孝揚名後世也綝不
懌竟立休後為散騎中常侍監軍使者討扶嚴以功拜
交州刺史冠軍將軍餘姚侯尋卒(據三國志會稽典錄恭修)
百越先賢志卷四
