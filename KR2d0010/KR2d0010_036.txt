欽定重訂大金國志卷三十六
皂隸
皂隸出身與蔭人等甚以為重如州郡都吏出職並補
將仕郎授錄事判官司候司判市丞至儒林亦蔭子部
吏缺人令州縣擇人貢之十年無公私過犯補昭信校
尉授下縣令或錄事漸亦可至知州同知
浮圖
浮圖之教雖貴戚望族多捨男女為僧尼惟禪多而律
少在京曰國師帥府曰僧錄僧正列郡曰都綱縣曰維
那披剃威儀與南宋等所賜號曰大師曰大德並賜紫
國師者在京之老尊宿也威儀如王者師帝有時而拜
服真紅袈裟升堂問話講經與南朝等僧錄僧正者帥
府僧職也皆擇其道行高者限三年為任任滿則又别
擇人張官府設人從僧尼有訟者皆理而决遣之並服紫
袈裟都綱者列郡僧職也亦以三年為任有師號者賜
紫無者如常僧服維那者縣僧職也僧尼有訟者杖以
下决遣之杖以上者並申解僧錄都綱司
道教
金國崇重道教與釋教同自奄有中州之後燕南燕北
皆有之所設道職於帥府置司正曰道錄副曰道正擇
其法籙精專者授之以三年為任任滿則别擇人其後
熙宗又置道階凡六等有侍宸授經之類諸大貴人奉
一齋施動獲千緡道教之傳有自來矣
科條
金國之法極嚴殺人剽劫者掊其腦而致之死籍其家
為奴婢親戚欲得者以牛馬財物贖焉其贓以十分為
率六歸主四没官罪輕者决柳條罪重者贖以物貸命
則割耳鼻以誌之其獄掘地數丈置囚於其中罪無輕
重悉笞背州縣官各許專决當其有國之初刑法並依
遼制常刑之外又有一物曰沙袋以革為囊實以沙石
繫於杖頭人有罪者持以决其背大率似脊杖之屬惟
數多焉自熙宗立始加損益首除沙袋之制至皇統間
又下學士院令討論條例頒行天下目之曰皇統新制
近千餘條海陵弑熙宗自立又去脊杖以其近人心故
也斬刑者與上古之制一也處死者免决重杖止令紟
紷絞也流者不流犯人之家屬徒者非謂杖脊代徒實
拘役也徒止五年五年以上即死罪也徒五年則决杖
二百四年百八十三年百六十二年百四十一年百二
十杖無大小止以荆决臀實數也拘役之處逐州有之
曰都作院所徒之人或使之磨甲或使之土工無所不
可脚腕以鐵為鐐䥥鎖之罪輕者用一罪重者二之朝
縱暮收年限滿日則逐便不得依舊為百姓刑法與舊
不相遠惟僧尼犯姦者強盜不論得財與不得財者並
處死強姦者罪死則與古法異
赦宥
金國以赦宥最為大事或改元或生子或册封或遷都
或災異並皆肆赦罪無减等一例放之每赦必有恩内
外小大文武百官並與覃遷一資熙宗臨季年一歲兩
赦海陵立常謂赦宥非國家常典若惠姦宄則賊良民
詔告天下自今已往更不議赦不兩年躬自蹈之其後
復有改正隆赦迨世宗立纔數年間已降三赦然洪忠
宣松漠記聞云北朝惜赦無郊霈余銜命十五年才見
兩赦一為伊勒圖喀叛一為皇子生豈是時天會年間
惜赦而此後不惜赦邪
屯田
屯田之制本出上古金國行之比上古之制尤簡廢齊
國後慮中州有懷二三之意(按原書作懷王三戶四字據金圖經改)始置
屯田軍非止女直契丹亦有之自本部族徙居中土與
百姓雜處計其戶口給賜官田使自播種以充口食春
秋量給衣服若遇出軍之始月給錢米米不過十斗錢
不過數千老幼在家依舊耕耨亦無不足之嘆今屯田
去處大名府山東河北兩關諸路皆有之約一百三十
餘千戶每千戶止三四百人所居止處皆不在州縣築
寨處村落間千戶百戶雖設官府亦在其内
田獵
金國好田獵昔都會寧四時皆獵海陵遷燕以都城外
皆民田三時無地可獵候冬月則出一出必踰月后妃
親王近臣皆隨焉每獵則以隨駕軍密布四圍名曰圍
場待狐兔猪鹿散走於圍中帝必先射之或以鷹隼擊
之次及親王近臣出圍者許諸餘人捕之飲食隨處而
進或與親王近臣共食遇夜或宿於州縣或宿於郊野
無定所海陵以其子光瑛年十二獲獐取而告太廟世
宗立尤甚有三事令臣下無諫曰作樂曰飯僧曰圍場
其重田獵如此
兵制
金國凡用師征伐上自大元帥中而萬戶下至百戶飲
酒會食略不間别與父子兄弟等所以上下情通無閉
塞之患國有大事適野環坐畫灰而議自卑者始議畢
即漫滅之不聞人聲軍將行大會而飲使人獻策主帥
聽而擇焉其合者即為特將任其事暨師還戰勝又大
會問有功者隨功高下支賞舉以示衆薄則增之
欽定重訂大金國志卷三十六
