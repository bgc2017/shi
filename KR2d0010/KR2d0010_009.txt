欽定重訂大金國志卷九
紀年
熙宗孝成皇帝一
熙宗孝成皇帝小名和里瑪後改名亶武元皇帝嫡長
孫也幼而聰達貫通經業喜文辭威儀早有大成之量
太宗深所愛重所與遊處盡皆文墨之士有未居顯位
者咸被薦擢執射賦詩各盡其所長以為娛適旣登儲
位人望頗歸時尼雅滿諸帥皆大父行潛萌窺覦幸劉
豫有江上之請大兵不在其掌握太宗崩傳位於帝猶
稱天會十三年
(乙卯)天會十三年春上尊諡於大行皇帝詔諸郡咸立太
宗之靈
抛盞燒飯(北俗也)吏民掛服及禁音樂一月而罷
夏四月宋太上皇帝卒於五國城
徽宗夀五十四歲遺言欲歸葬内地帝未之許宋兵
部侍郎司馬樸與通問使朱弁同在燕山聞之遂縗
服朝夕哭帝義之而弗問
宋遣何蘚來使通問二聖
陞所居曰會寧府建號上京仍改官制(按金史本紀天眷元年八月頒)
(行官制以京師為上京府曰會寧舊上京為北京地理志云上京金之舊土海古勒之地天眷元年建號上京)
(又云會寧府舊為州太宗以建都升為府太宗當作熙宗傳寫之誤耳通鑑綱目紹興八年云金太宗嘗下詔)
(改定官制而未畢至是置三師三公三省六曺臺院寺監等官宇文虚中參定其制紹興八年即天眷元年也)
(是金之建上京定官制實在天眷元年此書一書於天輔七年又書於天會十三年重複舛□今姑仍舊文而)
(辨正之)
初宋宇文虚中來使留之授以官至是使參定官制
以太師太傅太保為三師太尉司徒司空為三公
尚書省置令一人次左右丞相皆平章事左右丞皆
參知政事侍中中書令皆居丞相之下為兼職
元帥府置都元帥左右副元帥左右監軍左右都監
樞密院置使副簽書院事
大宗正府置判同簽書事
宣徽院置左右使同知簽書事
六部初置吏戶禮三侍郎後置三尚書仍兼兵刑工
旣而六曹皆置尚書郎官左右司及諸曹皆備
國史院置監修以宰相兼領次修史同修史
御史臺置大夫中丞侍御史以下而大夫不除中丞
惟掌訟牒及斷獄會法
諫院置左右諫議大夫補闕拾遺並以他官兼之與臺
官皆充員而已
翰林學士院置承旨學士侍讀侍講學士直學士待
制修撰而承旨不除
殿前司置都點檢左右副檢點左右衛軍
勸農司置使副
記注院置修注
太常寺置卿少
秘書省置監少以下皆備
國子監官不設(按金史選舉志云天德三年始置國子監)
外道置轉運使而無刺舉故官吏無所憚都事令史
用登進士第者須其選官無磨勘之法每一任轉一
官此其大略也
封左副元帥尼雅滿為晉國王領三省事(金史本紀三月事)除
元帥府右監軍烏紳為尚書左丞相(金史本紀十一月事按此下三條)
(非一月事以其皆除拜事故以事類比而書之)
二帥乃金主所忌故以相位易兵柄先是劉豫有侵
江南之請獨遣鄂勒歡行則二帥兵柄已去矣
封太宗長子宗盤為宋國王領三省事(按金史宗磐傳熙宗即位優禮)
(宗室拜尚書令封宋國王熙宗本紀天會十三年十一月以尚書令宋國王宗磐為太師而宗磐之拜尚書令)
(封宋王則不書义本紀是年三月以宗翰為太保領三省事封晉王二王之封必當同時史書宗翰而不書宗)
(磐蓋疎略耳)冀王鄂勒歡魯王達蘭正除左右副元師(按金史鄂)
(勒歡以右副元師薨於天會十三年未嘗封王薨後追封潞王皇統六年進封冀王逹蘭以天會十四年封魯)
(國王又考金太祖太宗之世宗室無封王者尼雅滿元勲至是年始封晉王宗磐太宗冢子太宗舍之而立熙)
(宗故亦於是年封王餘宗室封王者皆在二王之後此書於是年書冀王勒勒歡魯王達蘭而鄂勒歡傳亦言)
(熙宗即位封冀周王皆屬繆誤)
宗盤雖得三公之位失望儲貳之除以至謀叛蓋始
於此也未幾鄂勒歡薨以達蘭代之進除左監軍烏
珠為右副元帥
除知燕京樞密院事韓企先尚書右丞相西京留守高
慶裔尚書左丞蕭慶尚書右丞(按金史本紀高慶裔蕭慶為左右丞十一月事)
(又按金史韓企先傳天會六年代劉彦宗同中書門下平章事知樞密院事七年遷尚書左僕射兼侍中)
(宗幹勸太宗改用漢官制度立尚書省以下諸司府寺以企先為右丞相歷相兩朝幾二十年則企先為)
(右丞相久矣蓋太宗熙宗皆嘗改官制懋昭但知企先於改官制時為右丞相故係之此年而不知其在)
(太宗時也)
三人皆尼雅滿腹心故不欲用之於外
烏珠戍邊屯於黎陽
時上以新喪恐南宋乘隙而動故也
夏五月鄂勒歡自燕山入見薨於路(按原書於鄂勒歡薨不書月據金史)
(補)
冬宋王宗盤提兵攻蒙古(按此書熙宗時書用兵蒙古者三是年及天眷元年皇統)
(六年也然天眷皇統皆呼沙呼實即一事而複出至是年則此書以為宗盤而通鑑綱目亦為呼沙呼未知孰)
(是)皇伯權領三省事(按皇伯海陵父宗幹也太祖之子宗峻為嫡而宗幹最長金史熙宗)
(紀天會十四年以宗領三者事蓋海陵即位後記事者諱宗幹名改稱皇伯)
大金初起嘗假兵於蒙古及其得國也不償元約
致彼有怨言宗盤乘其不意而攻之由是失蒙古
之附
興燕雲兩河夫四十萬人之蔚州交牙山採木為筏由
唐河及創開河道運至雄州之北虎城造戰船欲由海
道入伐江南是役起於是歲之夏以百姓大困嘯聚蜂
起海道之行遂成中輟
劉豫遣人持海道圖及木作戰船小樣獻於大金故
有是役
(丙辰)天會十四年春尼雅滿烏紳在相位
冬劉豫分道侵江南
先是豫以尼雅滿高慶裔得立每歲皆有厚賂而蔑
視其他諸將至是豫聞南宋將親征告急求援且乞
先攻江上帝使諸將相議之領三省事宗盤以為難
乃聽豫自行遣烏珠提兵黎陽以觀釁於是豫以其
子麟領行臺尚書許清臣權大總管李鄴馮長寧皆
參行臺謀議以李成孔彦舟關師古為將簽鄉兵三
十萬號七十萬分道南侵中路趨合肥以麟統之東
路由紫金山出渦口犯定遠縣趨宣徽二州以姪㹸
統之西路由光州犯六安彦舟統之
宋楊沂中敗劉㹸前鋒於越家坊又與吳錫大敗之於
藕塘劉麟孔彦舟等皆望風奔潰
時㹸兵至淮東阻韓世忠承楚之兵不敢進復還順
昌麟乃從淮西繫浮橋而渡數十萬衆次於濠夀之
間猊以數萬過寧遠縣欲趨宣化以犯建康宋楊沂
中與㹸前鋒遇於越家坊敗之㹸孤軍深入恐宋軍
掩其後欲會麟於合肥沂中至藕塘又與猊遇宋吳
錫率勁卒五千突入猊軍中衆潰亂遂大敗㹸挺身
走麟聞㹸敗亦望風而潰孔彦舟圍光州亦引去北
方大恐
是時金已厭豫然未廢豫者以尼雅滿慶裔尚在也
豫既敗績帝加責問廢豫之幾决於斯矣
劉豫欲立子麟為儲嗣遣馮長寧請於帝帝曰先皇所
以立爾者謂爾有德於河南之民也爾子還有德耶朕
當遣人咨訪河南百姓以定之
豫之乞立儲嗣也蓋以探帝意爾及聞帝是語則明
知其不免矣然欲南歸則恐有張邦昌之禍計惟有
視景偷生乞憐待命而已
夏國興兵自河清軍渡河由雲中府路天德軍界取所
亡馬於達靼既而得馬回國往返並不假道朝廷亦莫
有問罪者
昔尼雅滿嘗欲假道夏國以攻川陜夏人拒之今乃
擅越我境以取所亡馬而竟莫之問罪蓋是時尼雅
滿烏紳皆罷軍事彼知薩里罕無能為也
(丁已)天會十五年春除杜充燕京三司使
時尼雅滿烏紳俱在相位達蘭居沂州(按沂州時屬劉豫達蘭不)
(當居之達蘭時為左副元帥元帥府在祁州沂州蓋祈州之誤也)薩里罕歸雲中烏
珠自黎陽歸燕山
二月宋遣王倫為奉迎梓宫使
是年宋問安使何蘚等回始知道君及寧德皇后已
相繼上仙故有是遣
夏左丞高慶裔以贓下大理寺獄
慶裔乃尼雅滿腹心宗盤之徒欲挫尼雅滿故先折
其羽翼也
達蘭薩里罕以内起大獄各之草地避暑
尼雅滿乞免官為庶人贖高慶裔之罪帝不許斬高慶
裔於會寧市
慶裔臨刑尼雅滿哭别之慶裔曰我公早聽某言事
豈至於今日某今死耳我公其善保之以此知慶裔
嘗教尼雅滿之反也時山西路轉運使劉思肅州防
禦使李興麟河東北路轉運使趙温訊皆坐慶裔下
獄思伏誅興麟杖脊除籍為民温訊值改元赦得免
其餘連坐甚衆皆尼雅滿之爪牙尼雅滿自是失勢
憤悶而薨
劉豫乞兵侵江南帝陽許之
劉豫具言酈瓊全軍新降自九月十三日到京且陳
過江自效當以瓊為鄉導乘勢并力乞兵南征帝以
廢豫之議已定陽許其行且遣使馳傳至東京以防
瓊詐降為名立散其衆
除博索為左都監大托卜嘉為右都監
大起諸路軍馬南征
起兵南征之令初下人莫知其廢豫也時有夜宿太
原府祁縣女直千戶舍音貝勒之營見舍音將行與
其家人泣别殺一豕以舍音之衣裹之并將小弓箭
掛豕身而埋之於後營家人祝之曰舍音以陣亡葬
之矣此如江南焚香替代之類於斯可見人心厭兵
之甚也
冬十一月廢劉豫偽齊亡
先是帝已定議廢劉豫會豫乞師不已乃建元帥府
於太原及屯兵河間令齊國兵權聽元帥府節制遂
分戍於陳蔡汝毫許潁之間於是尚書省檄豫治國
無狀帝下詔數之略曰建爾一邦逮兹八稔尚勤兵
戍安用國為遂令達蘭等以伐江南為名代守汴京
先約劉麟單騎渡河計事麟以二百騎至武城與烏
珠遇竟為所斬二將同葛王褒馳至汴京入東華門
逼豫出見烏珠以鞭麾命羸馬載之而去廢為蜀王
時豫弟益守陜西上又别遣薩里罕提兵聲言攻蜀
即長安擒益又恐汴人不安紿之曰汝舊主人少帝
在此於是民心稍定而北軍亦不敢擾民
豫之廢也汴京有錢九千八百餘萬緡絹百七十餘萬
疋金百二十餘萬兩銀一千六十餘萬兩糧九千萬石
(按通鑑綱目云金一百二十餘萬兩銀一千六百餘萬兩米九十萬石絹二百七十萬疋錢九千八百七十餘)
(萬緡北書第三十一卷劉豫錄云馬二萬四千匹錢九千八百七十餘萬緡絹二百七十萬疋金百二十餘萬)
(兩銀六千萬兩糧九十萬石)而方州不在此數豫即帝位建元阜昌
凡八年
豫旣廢遷居瓊林苑阿里布寨逹蘭逼其北行且問
豫欲何之豫請居相州及乞故魏王宅達蘭偽從之
行近相州遽發之燕山又發之中京旣又發之上京
給夫子廟以居之昔金初破上京盡屠其城後徙有
罪者於其中視為罪地如南地瓊崖之類(按金史本紀天會十)
(五年十二月徙蜀王劉豫臨潢府此上京即謂臨潢府乃遼之上京非金之上京會寧府也)
建行臺尚書省於汴京除張孝純行臺左丞相蕭三寳
努張通古右丞相
除東京(遼東也)留守宗雋太保領三省事封兖國王(按金史本)
(紀天眷元年七月東京留守宗雋來朝十月以東京留守宗雋為尚書左丞相封陳王二年以左丞相宗雋為)
(太保領三省事進封兖國王此書宗雋為太保領三省事封兖國王於天會十五年與史不合)
帝以宗盤豪猾難保故藉宗雋才力以制之無何二
人竟共圖叛逆
欽定重訂大金國志卷九
