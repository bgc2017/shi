欽定重訂大金國志卷三十一
齊國劉豫錄
劉豫字彦遊景州阜城人家世為農至豫始應進士舉
元符中登第累官郡縣召除殿中侍御史少時常盜同
舍生白金㿻紫紗衣及是言者發其夙醜豫因上疏自
明徽宗赦勿問復累章言禮制局事上批云劉豫河北
村叟不識禮制送吏部與差遣遂出為兩浙察訪抵真
州喪妻翟氏繼丁父憂因家焉高宗幸揚州樞密使張
慤與豫有河朔職司之舊力請於朝欲與一郡時濟南
太守張悦遲留未行俾豫起復代之除中奉大夫知濟
南豫欲換江南一郡而兩府厭其煩不許謁見豫懷憾
而去到郡唯務酷刑以快私忿除父子容隠條犯者皆
相坐罪我師至山東豫遣子出戰我師圍之數匝令郡
倅張柬往援我師解去遣人㗖豫以利俾令投拜豫與
柬出城百姓攔路守不降豫因出城詣軍前通欵是年
夏以豫節制京東兵馬徙東平豫遣使說宋東京留守
上官悟(按原書作上官晤考宋史通鑑綱目及此書太宗紀並作悟今改正)令叛悟焚書
斬使又以賂㗖悟左右喬思恭宋厚俾說悟反悟屠之
天會年間濟南有漁得鱣者豫妄謂神物之應乃祀之
夏附豫姦黨言北京順豫門下生禾五穗同本以為豫
受命之符於是齊魯之間僉附會為推戴而豫亦使子
麟齎重寳隂賂尼雅滿左右求僭立尼雅滿遂著意於
豫豫詭辭乞立張孝純太宗遣使就豫治所問軍民百
姓所欲立衆未及對獨鄉人進士張浹越次應曰願立
豫其議遂决是月戊甲太宗遣西京雲中府留守高慶
裔禮部侍郎韓昉備禮以璽綬立豫冊之曰冊命爾為
皇帝國號大齊都於大名世修子禮永貢虔誠付爾封
疆並同楚舊豫遂僭立於大名以李孝揚權左丞張柬
右丞兼吏侍以子麟提領諸路兵馬知濟南前太原尹
張孝純守尚書右丞以弟益為大名留守王䕫為汴京
留守升東平府為東京以汴京為西京以歸德為南京
(按宋史云升東平為東京改東京為汴京降南京為歸德府當以史為確)豫生景州守濟南
節制東平僭位大名遂起四郡強壯為雲從子弟應募
者六千人又以境内三代有官或本身有官人為三衛
官曰翊衛曰勲衛曰親衛二年升一等及六年即以試
弓馬合格人出官是時我師南伐回俾李鄴李俅李儔
鄭億年臣於豫豫除儔御史億年工部侍郎冬遣孝純
奉冊寳冊母翟氏為皇太后錢氏為皇后民間房緡以
十分為率五釐納官十一月詔曰王者受命建元以正
始近古以來仍記嘉號以為天下更新乃者即位之初
有司請遵舊制朕以大國之故遜避未遑而使命遠臨
促立别號以昭受命之元用新我齊民之耳目嘉與諸
夏共承天休其以十一月二十三日為阜昌元年布告
天下咸使聞知李鄴留守東平李儔知單州李俅陽榖
令馮長寧請立十二税法除戶部侍郎是年依倣金國
法鄉各為寨推土豪為寨長五家為保䨇丁籍一為軍
月兩點集呈試合格者與補效用正軍不願者聽州縣
民亦各集為伍軍單丁夜巡雙丁上教每調發一人即
同保四人備衣甲錢糧等費凡三年一替惟效用正軍
官破請給時有百姓醉酒罵豫爾是何人要作官家大
宋何負於爾豫斬之滄州進士邢希載上言有大利害
乞見豫既召對即言莫若遣使密通江南不然結好西
夏為援豫榜於市云上國聞知與生靈為害不細斬首
號令
阜昌二年麟封梁國公尚書右丞相張昂權右丞十月
遣弟益守汴京徙李儔知襲慶府十二月東京官屬并
父老吏卒及僧道捧表請遷都詔吏卒補上州文學僧
道賜齋
阜昌三年四月遷都於汴是日暴風卷旗屋瓦震動都
人大恐豫曲赦以安之奉祖考於舊太廟追尊其祖
為徽祖毅文皇帝父為衍祖睿仁皇帝親巡郊社遷
弟益為京兆留守劉麟以所籍鄉民簽為本府十三
軍(按宋史作十五軍)網羅英俊置諸左右嘗語其參謀馮長寧
等曰趙氏宣政間童蔡爭兵權幕府從事皆闒冗取具
之人一旦金兵入界召問之面色已無主矣諸公宜以
前車為鑒常博祝簡進遷都賦又進國馬賦其大略
曰蠢爾蠻荆弗賓弗降固將突騎長驅不資一葦之航
豫手批褒答減二年磨勘西京兵士賣玉注椀與三
路都統豫疑非民間物勘鞫之知得於山陵中遂以劉
從為河南淘沙官發山陵中水銀等物以谷俊為汴京
淘沙官發民間埋窖及無主墳墓中物六月大雨豫
以為德政所感使子麟代謝於相國寺中太乙上清宫
張孝純致仕張昂權右丞相兼門下侍郎鄭億年知
開封府九月長星見皇太后死謚曰慈獻宋厚上
書言利害豫以其說上官悟之故特錄用之李俅言什
一税法利害可採遷監察御史李鄴權右丞范恭守
左丞
阜昌四年二月葬皇太后於東平儀仗一如朝廷禮所
用褾褐皆田家村嫗衣是月賜狀元羅誘以下八十
四人及第五月馮長寧許伯通刪什一税法大略云
宋之季世税法害民權豪兼并元元窮蹙九月學士
院馬定國進君臣名分論其言指斥南宋尤甚豫批定
國轉一官
阜昌五年四月以許清臣為殿前太尉拆毁景靈宫得
真宗玉石豫碎為二十八段九月手詔誣汚南朝其
略曰朕膺受天命撫治中原永惟吳越巴蜀江湖嶺海
皆定議一統之地愍其淪陷不忍用兵且冀久自悔艾
稍能革其不道故為之請於大金欲割江表之地而封
之豈圖怙惡不悛蔑棄大德乃敢偽通使聘密圖吞噬
先乘不備之隙攻劫汝潁後舉烏合之衆侵掠鄧襄至
妄肆蜂躉之毒有取燕雲之謀若尚加含忍則南北生
靈何有休息安泰之期是用提督大軍直搗僭壘播告
天下明體至懷
阜昌六年正月朔日食豫兵與宋師迎戰齊兵屢敗繼
聞宋帝親征烏珠詭示渡江之形全軍宵遁麟以騎兵
環繞一夜馳二百里入宿州始少安西北大恐尋多散
文榜以金帝崩班師三月改什一法行五税法七
月毁明堂得金龍之金四百兩大錢三百萬是日天地
晦冥八月麟出獵陳留義黨百餘人欲擒以南歸事
覺悉斬於汴京劉復知濟南府劉觀知淮寧軍十
月民鬻子者官以(闕)税有告李儔罵丞相張昂口溺降
五官為虢州監酒十二月張柬卒
阜昌七年春賜狀元邵世矩以下六十九人及第改明
堂為講武殿九月以許清臣權大總管子麟領東南
道行臺尚書令馮長寧行臺戸部侍郎行軍參謀李鄴行臺
右丞講武議軍事僉鄉兵三十萬號七十萬分兩路南
寇東路由紫荆山出渦口犯定遠宣化以姪猊統之一
路趣廬州以子麟統之李成孔彦舟關師古輩皆在麾
下(按通鑑綱目劉豫分三道入寇麟率中路由夀春趨合肥猊率東路田紫金山出渦口孔彦舟率西路由)
(光州犯六安此書熙宗紀所載亦同此僅云兩路又云彦舟隸麟麾下疑屬舛誤)手詔榜示指
斥尤甚於五年淮泗之役軍之始行也臨汝軍守宋著
部夫到京麟以後期斬之繼斬使臣趙倚麟因語人曰
已去趙宋矣尋大敗於濠夀之間失軍車七千輛船七
百隻喪器甲交鈔軍需犒設之物不可勝計於是廢猊為
庶人免劉復官徙劉觀為東京留守以妻弟翟綸為南
京留守
阜昌八年四月有羣梟鳴於後苑又有鳥數千鳴於内
作休也之聲豫立賞掩捕獲一梟者賞五千五月無
雲而雷龍起於宣德門左捫滅宣德二字豫遽命修之
八月遣戶部員外郎黃元英監場游何乞師於金并
力南侵皆以宋師進臨長淮為辭既望昌府報喜旗到
稱江南副統制酈瓊等全軍人馬并淮西百姓十萬衆
歸附以戶部侍郎參謀李師雄充接納官九月十二
到京以酈瓊為靖難軍節度使知鞏州以劉光時為大
名副總管趙世臣為南京副總管王世忠為前軍統制
靳賞後軍統制自餘授官數十人仍遣馮寧長再來乞
師十月壬寅平康鎮濠寨官賈(闕)祥見星殞不覺失
聲曰齊帝星殞矣禍在百日之内同坐者慮他人告首
連累因捽拽赴劉麟麟問可禳否答曰惟在修德麟奏
其狂壬子斬於汴京十一月以私憾棒死東京富民
孟思齊於東市丙午金帝廢豫為蜀王詔曰敇行臺尚
書省朕丕席洪休光宅諸夏將俾内外悉登成平故自
濁河以南割為鄰壤之界灼見先帝舉合大公罪則遄
征固不貪其土地從而變置庶共撫其生靈建爾一邦
迨今八稔尚勤兵戌安用國為寧負而君無滋民患已
降帝號列爵王封罪有所歸余皆罔治將大革於弊政
用一陶於新風勿謂奪蹊田之牛其罪已甚不能托妻
子之友非棄而何凡爾臣民當體至意所有其餘事件
已委所司畫下
初劉豫父子之欲南寇也知帝戒淮蜀之敗不肯輕動
遂妄言南宋將欲寇淮遣黃元英游何乞兵時達喇烏
珠示以難色及酈瓊來歸又令馮長寧以酈瓊等條具
南宋將欲進取事迹聞於金師於是若不得已而從之
俾以齊兵權聽金國節制悉聽調發赴陳蔡宿亳汝潁
之間約麟單騎河頭議事至是麟以鐵騎二百抵濬滑
之間來見達喇我兵圍之數重禽赴汴都由梁門至東
華門入以騎二百守宣德門左右掖門烏珠及五郎君
三路都統入大内邀逼豫出見達喇既至宣德門烏珠
揮鞭以馬騎圍逼至東闕亭命一羸馬載之而去囚於
金明池命百官有司皆仍舊以齊國尚書省為金國行
臺尚書省散出文榜買賣不許關閉仍使人揚言齊主
虐民命廢之放五釐免行錢散鄉軍敲殺貎事人教爾
百姓快活汝舊主人少帝官家在此民心於是稍安而
北軍亦不敢擾民豫之廢也有馬四萬二千有錢九
千八百七十餘萬緡絹二百七十萬疋金百二十萬兩
銀六千萬兩糧九十萬石方州不在此數豫宫嬪百餘
人妊身者九其子麟婢百二十人父子皆外示節儉而
内為滛佚以獻女獻妻進姊妹得差遣如高立之宋揖
紛紛皆是甚者如廉公謹以女奉麟以妻伴之麟并以
二人進於豫遂以公謹監禮料庫侯湜為長葛令有入
已贜萬餘緡事發知不免以女進豫豫以為使功不如
使過升湜為金牌天使宣傳撫問陜西其汙滛有至於
此在帝位八年割剥百姓下至倡優無不日納官錢劉
復劉益皆豫之弟劉猊乃劉觀之子悉善聚歛碌碌無
他能獨劉益積而能散待下有禮頗得士卒歡心是故
廢豫日亦忌之用計掩捕金待之若無(闕)恣其
任便居住皇后錢氏宣和間出宫後為賊所掠賣身與
豫為針線婢故宫庭事豫皆取法於錢先是邢希載毛
澄之徒皆說豫隂通南朝共雪國恥豫斬之至是廢遷
相州留錢五百萬命道流醮薦之十二月自相州徙上
京改封曹王皇統六年死年六十五(按原書不言豫死於何年今據金史)
(補)
欽定重訂大金國志卷三十一
