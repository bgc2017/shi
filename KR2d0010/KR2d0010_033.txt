欽定重訂大金國志卷三十三
天文
國初用兵行師未知有時日支干孤虛王相之法天文
之官亦未備自後割遼疆之半始得遼之太史如特布
莽威嘉們三數人皆明天文占驗數中始有挈壺供奉
等官方幹里雅布南下之際宋徽宗内禪太史占帝星
復明大驚欲回郭藥師時在燕山謂南朝未必有備不
如姑行其後京城之圍金太史占十一月二十五日午
時宋京城當破後果然
地理
國初族帳散居山谷地僅千餘里自後并遼得大遼全
盛之地其後深入中原舉大江以北皆有之疆宇始廣
矣其初居草地名會寧號上京僻在一隅海陵王始徙
燕遂以渤海遼陽府為東京山西大同府為西京中京
大定府為北京東京開封府為南京燕山為中都號大
興府即古幽州也其地名曰永安金國之盛極於此矣
燕京制度
國初無城郭星散而居呼曰皇帝寨國相寨太子莊後
升皇帝寨曰會寧府建為上京其遼之上京改作北京
城邑宫室制度草創居民往來車馬雜遝自前朝門直
抵後朝門盡為往來出入之路每孟春擊土牛父老士
庶無長幼皆聚觀於殿側民有訟未决者多邀駕以訴
至熙宗始有内庭之禁煬王弑熙宗築宫室於燕逮三
年而後成城之四圍凡九里三十步自天津橋之北曰
宣陽門中門繪龍兩偏繪鳳用金釘釘之中門唯車駕
出入乃開兩偏分䨇隻日開一門過門有兩樓曰文曰
武文之轉東曰來寧館武之轉西曰會同館(按范成大石湖集云)
(會同館燕山客館也周必大思陵錄云來寧館泛便之館也)正北曰千步廊東西對
焉廊之半各有偏門向東曰太廟向西曰尚書省至通
天門後改名應天樓高八尺朱門五餙以金釘東西相
去一里餘又各設一門左曰左掖右曰右掖掖内城之
正東曰宣華正西曰玉華北曰拱辰及殿凡九重殿凡
三十有六樓閣倍之正中位曰皇帝正位後曰皇后正
位位之東曰内省西曰十六位乃嬪妃居之西出玉華
門曰同樂園若瑶池蓬瀛柳莊杏村盡在於是都城四
圍凡七十五里城門十二每一面分三門其正門四旁
又設兩門正東曰宣曜陽春施仁正西曰灝華麗澤彰
義正南曰豐宜景風端禮正北曰通元會城崇智此四
城十二門也(按此書與張棣金圖經皆云燕京十二門金史地理志城門十三北四門一曰光泰)
(當以史為確)此外有宣陽門即内城之南門也上有重樓制
度宏大三門並立中門常不開唯車駕出入通天門即
内城之正南門也四角皆垜樓瓦皆琉璃金釘朱戶五
門列焉門常扃惟大禮祫享則由之宣華乃内城之正
東門玉華正西門也左掖東偏門右掖西偏門也各有
武夫守衛士夫過者不敢瞬目拱辰即内城正北門也
又曰後朝門制度守衛一與宣華玉華等金碧翬飛規
模壯麗矣
汴京制度
汴京制度宣宗所遷大槩依宋之舊宋鄒伸之奉使時
同官屬遊故宫宫墻四角皆有樓高五尺每樓一所兩
旁各有屋以裹墻角自左掖門向西三十步横入一門
號左昇龍門入此門即大慶門外由峻廊上俯闞城市
正望丹鳳樓後下樓即右昇龍門(按左昇龍門右昇龍門金史地理志作左)
(昇平門右昇平門)此兩門通左右掖門横通大慶門外其門有
三中曰大慶東曰日精西曰月華門旁皆列戟入此門
望見大慶殿殿前有兩樓對峙東曰嘉福西曰嘉瑞大
慶殿屋十一間龍墀三級旁朵殿各三門峻廊後與兩
廡相接殿壁畫四龍各長數丈乃宣宗渡河後畫中有
御畫小龍用拱斗鬭成一方井如佛正殿蓋中有一金
龍以絲網罩之此正衙也轉御屏下峻階數步一殿曰
德儀殿有三門中曰隆平左曰左隆平右曰右隆平(按金)
(史地理志云東曰左昇龍門西曰右昇龍門正門曰隆德)入此門東西兩井望見隆
德殿即宋垂拱殿也殿庭中東一鐘樓西一鼓樓殿屋
五大間旁各殿三間階上龍墀一級東西兩閣門並樓
屋下有門通往來此常朝殿也此殿後又一庭院有門
曰仁安東西兩門東出東華門西出西華門入仁安門
望見仁安殿龍墀兩廊皆如隆德殿規模即宋集英殿
也自此後兩殿有門皆有丹軒連接兩邊廊屋止是黑
漆忩戶意謂必宫人居於此非内殿百官不到前四殿
皆琉璃筒瓦一殿曰德和(按金史作紀和)一曰福寧後又有一
小殿殿後有直舍此殿後即内宫墻門有仁智殿溪中
有龍舟仁智殿下兩巨石高三丈廣半之東一石有小
碑刻勅賜昭慶神運萬歲峯西一石刻獨秀太平巖乃
宋徽宗御書刻石填金殿後有石壘成山高百尺廣倍
之最上刻石曰香石泉山山後挽水上水自上流下至
荆玉澗又流至湧翠峯下有太山洞水自洞門飛下復
由本路出德和殿迤邐至大慶門外横從右昇龍門出
即宋後朝門榜曰啟慶之宫入宫門後有三門中曰德
昌左曰文昭右曰光興制度宏麗金碧輝映不可勝言
出啟慶門復入右昇龍門過大慶門外出左昇龍門向
東行一門向南榜曰聖夀宫左安泰門右明昌門即金
國太后宫入宫門直入一門榜曰徽音又一門榜曰光
熙望見徽音殿長樂殿入光翼門繁禧門有德夀殿復
出此宫即秘閣在左掖門之西五門之東即古待漏院
自五門望南向丹鳳門中間禁路兩廊千步廊盡處向
東一屏墻向南一大門即太廟門内三門門上並畫蟠
龍殿宇二十五間高大宏麗兩旁修廊東西各開一門
與廊相通蓋百官陪位入此兩門甚便殿上十二室盡
榜金國祖宗謚號每一室計三間東邊一門西邊一窗
嵌以小石室上下有石廣三丈石門一合可開閉係藏
神主處遇祭祀迎神主出石室祭畢復藏殿宇出太廟
向西行向南一門即社壇周圍皆墻外四門遇祭則開
迎四方之氣宫室制度金國時有更改大抵皆宋朝之
舊也
陵廟制度
金初不設宗廟自平遼後執政大臣言天子之孝在尊
祖尊祖之事在建宗廟遂立太廟迨海陵王徙燕再起
太廟標名曰衍慶之宫奉安太祖太宗德宗又其東曰
元廟奉安元祖大聖皇帝楊格(按金史楊格追謚孝平皇帝廟號穆宗不言有)
(元祖大聖皇帝之號又景祖之子九人而嗣立者三人為世祖肅宗穆宗而世祖之功業尤盛自太祖以下又)
(皆世祖子孫不應舍世祖而祀穆宗蓋此書誤以太祖為穆宗之子而脱去世祖肅宗康宗三代則此言元祖)
(大聖皇帝必係世祖而誤以為穆宗也史言世祖天會十五年追謚聖肅皇帝廟號世祖皇統五年增&KR0008;神武)
(聖肅皇帝亦不著元祖大聖之號疑此係海陵時所更謚號至世宗旋復舊號故史不載耳)追尊遠
祖起自九代堪布以下各加尊諡(按金史金自始祖以下皆天會十五年追)
(尊加以諡號至皇統又嘗增加據此則海陵時又嘗增更諡號而金史不載蓋必世宗時復用舊號故不見於)
(史耳)立廟祭祀國初祖宗止葬於護國林之東逮海陵徙
燕始令司天臺卜地於燕山之四圍歲餘方得良鄉縣
西五十里大洪谷曰龍城寺峯巒秀出林木隠映遂遷
祖宗於此唯熙宗葬於山隂以其刑餘遂不入陵國初
無郊祀之禮至海陵徙燕太廟元廟告成始有尊祖之
議時奏議多陳郊祀配天之事海陵令簡便討論禮官
再進以三年一祫五年一禘乃上古之制禘當取夏四
月祫當取冬十月海陵從之詔告天下遂令太常寺備
大樂其九節儀從待期往焉先期一夕宿於正殿次日
凌晨令導從之人各服五色畫衣執旌幢斧鉞幡蓋羽
扇自内城至廟夾道駢肩而立徐布九節儀從奏樂及
歌者皆乘馬迨御座衣元纁服衮冕執圭乘玉輅至廟
禮畢易金輅服遠遊冠綘紗袍奏樂而回逮世宗立因
而行之
儀衛
建國之初儀衛護從甚簡至熙宗立始設護衛將軍寢
殿實達爾弩手繖子迨幸燕始乘玉輅服衮冕儀從整
肅時令翰林待制邢具瞻作引導詞曰五年一狩仙仗
到人間稼穡艱難蒼生眼洗秋光裡今日見天顔金瓜
玉斧沉烟和舞蹈六龍閒歌謳道詠皆相似天子夀南
山護從悉具若尋常出獵觀田多無定制或數百騎或
千騎前後皆執旗旗上繪以日月御座&KR1259;或紅或黃如
或排駕而出一與南朝同導前者皆弩手繖子其人各
長六尺八寸衣以真錦團花袍金鍍銀帶簇金蛾拳脚
幞頭䨇引而前皆散手及半方有執旗者約千餘隊旗
之後曰駕頭駕頭之後曰護衛將軍皆衣紫窄袖衫金
帶幞頭腰弓矢並馬而行約數百至曲蓋其形六角紅
羅曲柄飾以文彩一護軍執之以為儀式蓋之後曰御
座馬左右二副點檢領之馬之後曰寢殿實達爾衣帶
乘騎一與護衛等止無弓矢而腰以深紅包袱又約數
百及駕或乘逍遥或乘步輦或乘馬臨時取旨其上張
蓋表裏皆紅羅獨微曲駕之後護衛實達爾不計其數
又其後曰馬軍栲栳隊數千隨焉
欽定重訂大金國志卷三十三
