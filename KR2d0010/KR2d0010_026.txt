欽定重訂大金國志卷二十六
紀年
義宗皇帝
義宗皇帝名守緒宣宗第三子俗呼三大王性寬和慈
仁少而嗜書長而博學雖干戈搶攘日不暇給每與學
士大夫談論不輟才藻富贍好為文章元光二年冬宣
宗崩守緒自東宫即皇帝位大赦天下羣臣增爵位各
有差申遵遺詔以軍國多事喪制從權然情有不忍特
申三年之制
(甲申)正大元年春三月我師侵宋和州尋引還
太白晝見經天(按金史五行志不書)
夏四月蔡州師府報宋人對境詔權樞密烏庫哩英錫
統糺軍一千備之
五月遣使往山東招諭李全等許以重賞全等不從
全身長八尺手執鐵槍其妻亦勇而有力少為羣盗在
山東聚衆萬人能飛馬植槍深入一尺令全飛馬而拔之
全不能拔下馬屈服遂為夫婦蹂踐山東州郡暨其
歸宗也青齊之地幾半為宋有縱國中能招之亦不
能駕禦也
六月丁夘朔太白經天
秋閏八月宋寧宗殂太子竑不得立降封濟王立其姪
昀是為理宗明年改元寳慶(按據懋昭進書表此書進於宋理宗端平元年正月)
(十五日而此條乃稱理宗廟號殊為不合又金亡於宋端平元年正月十日而此書進於端平正月十五日相)
(去僅五日何以即能成書表進且於金義宗亡國事言之詳悉如此乎此書必出于元人之所改竄或元人之)
(所依托蓋無可疑者)
九月太白經天(按是年三書太白晝見而金志不書宋史通考皆云嘉定十七年六月丁夘太)
(白晝見)
(乙酉)正大二年春正月降德音於河南關陜山東諸路罪
無輕重皆與蠲除其有願備行伍為國馳驅者當加旌
異
三月詔以比年連有軍旅陣死遺骸良為可念所在州
郡設祭招之掩其骸骨
夏五月進宿衞之官位一級
詔羣公卿士有便人益國者具狀以聞
秋蒙古使來請和
帝遣御史大夫兼戶部侍郎完顔住往議不稱旨詔
免住官
是歲宋理宗寳慶元年
(丙戌)正大三年春正月蒙古使復來請和且索金銀繒帛
歲賂
帝遣尚書右丞完顔莽伊蘇往使莽伊蘇辭曰和
議不可恃不若嚴備邊面召募將士來則出戰去
則固守猶可為國萬一狃和之名忘戰之實邊備
不修敵軍倏至宗廟社稷實為可憂帝以為辭難
遂免莽伊蘇官别遣戶部侍郎韓帖珠往使饋
遺不貲
時羣盗縱横干戈充斥括馬敷糧公私並竭交鈔數
萬厥直頓低國力大困
(丁亥)正大四年是歲元太祖崩少子圖類監國
(戊子)正大五年詔所在州郡嚴加備禦精修器械仍可密
計軍馬芻糧之數以聞
夏四月孫大鼎除吏部尚書權參知政事完顔用安除
戶部侍郎開行省於山東(按完顔用安即國安用也考金史天興元年七月國安用)
(降封為兗王行京東等路尚書省事賜姓完顔改名用安綱目正大八年國安用降蒙古以為山東路都元帥)
(天興元年國安用降金此書於正大五年書用安除戶部侍郎開行省于山東又於正大七年書兖王用安援)
(兵至皆屬舛誤)
時蒙古軍長驅而南當宣宗日凢大河以北東至於
山東西至於關陜不一二年陷没幾盡而鳳翔最後
下我師于是并力守黃河保潼關自黃河洛陽三門
析津東至邳州之源雀鎮東西長二千餘里差四行
院每院各分地界五百里統以總帥精兵不下二十
萬民兵不在其數夜則傳令坐守冬則燃草㪣冰率
以為常潼關一帶西南邊山一千餘里大小關口三
十六處亦差四行省分地界而守統以總帥精兵不
下十萬民兵不在其數布滿周密如是者十有五年
是歲宋理宗紹定元年
(己丑)正大六年春蒙古軍屯駐陜西臨洮德順鎮戎等州
皆陷
蒙古太祖遺詔有云金人精兵盡在潼關關之南有
山北有河地勢險陜不可攻縱攻必不能克不如假
道南宋徑出唐鄧之間可以直𢷬汴京金人止有潼
關數萬之兵聞大軍之至必分潼關之兵以來唐鄧
去潼關千餘里行且疲矣夫豈能戰縱使能戰彊弱
衆寡亦莫之敵宋與金世讐也聞欲滅金必許借我
路既至汴京金主若出降則使之為西京留守不然
殺之
三月蒙古軍歸北留兵圍慶陽
帝遣總統赫舍哩約赫德留臨淄郡王張貴恒山公
武仙都尉高英樊澤楊烏林等將兵數萬救慶陽蒙
古軍失利
是歲元太宗元年
(庚寅)正大七年秋七月關陜以南行元帥府事完顔仲德
統兵三萬人至
仲德名呼沙呼其先海蘭路人也去春蒙古軍叩關
仲德與前帥鄂屯沃哩布方酌酒更代而哨騎卒至
遂越關而東殺守者數百我軍尋復奪之至是移知
鞏昌兼行元帥府事招集軍士至數萬人至是提孤
軍轉戰而前來援京師
山東行省兗王用安蔡息陳頼路都統烏庫隆和援兵
至
八月太白經天
九月蒙古軍攻衛州
遣平章完顔哈逹領高樊諸將救衛州連戰十數日
蒙古軍失利
冬十一月太白晝見(按是年太白晝見經天金史天文志皆不書)
(辛夘)正大八年(按金史宣宗興定盡五年辛巳元光盡二年癸未義宗正大盡八年辛夘原書宣宗)
(興定盡六年壬午元光盡二年甲申下侵義宗一年而義宗正大盡辛夘止七年今改正)春正月蒙
古軍在慶陽衞州既皆失利不勝其忿親領精銳四十
餘萬直攻潼關數相勝負乃選四萬人刊石伐木鑿商
於之山烏法入藍關之内仍為哈逹所敗喪萬餘人及
馬數萬匹(按金史元史及通鑑綱目是年春元師圍鳳翔未攻潼關又金史及通鑑綱目皆言元圍)
(鳳翔行省哈達逗遛不進帝遣樞密判官白華往諭之哈達蒲阿言元兵勢盛不可進白華還帝又遣白華諭)
(以鳳翔圍久恐不能支可領兵出關又不行此云哈達敗元兵亦與史不合)
蒙古軍渡河不能入關不得遂自山東通好南宋欲假
淮東以趨河南南宋依違不報蒙古軍乃用力於西夏
數年而滅之時夏人有獻策者令其自蜀道由金洋出
襄漢以入唐鄧宋四川制置鄭損無以遏之乃自利順
流將至果閬間適大行遺詔至其兵遽回自後遂以通
好為名覘宋蜀道宋制置桂如淵中其計竟延而納之
冬蒙古起兵舉國并至前鋒破西和犯興元道金洋趨
房襄而一項軍馬疾趨潼關帝遂遣伊喇蒲阿(按伊喇蒲阿為)
(樞密副使原書作伊喇樞副今改正以符史體)抽防河之兵禦之於鈞州連戰
數月我兵屢捷蒙古軍不能前會雨雪我兵敗哈逹等
戰死蒙古軍皆渡河
帝遣人約南宋夾攻時陳垓(按宋史作陳晐)為襄帥不敢應
會天大雨雪三日三夜我兵僵仆蒙古軍益張又報
蒙古大軍突入潼關方此皇惑而徐州防河兵少蒙
古軍有徑渡者我軍洶懼不能軍遂敗績樞密使伊
喇蒲阿出降(按金史伊喇蒲阿傳蒲阿走京師元兵追及擒之械至官山不降見殺大抵此書於)
(章宗以後所載尤多謬妄如褔興之慷慨自裁而以為奔汴蒲阿之被禽不屈而以為降元非出於傳聞)
(之誤即出於愛憎之私事關名節尤不可以不辨云)諸將如哈逹高英楊烏林
樊澤等皆戰死擉武仙逃奔留山蒙古别軍自山東
至下邳入歸德而大軍自衛州過河會於楊霍潼關
失守(按金史鈞州之敗在天興元年正月丁酉日歸潜志云正月十六日)
(壬辰)天興元年(是春改元開興夏又改元天興)春蒙古軍盡至合圍汴京
我兵百計守城至四月八日以天時向熱蒙古將還師
於是又講和好取太子金紫為質而前此東海郡侯之
女小四公主已立為皇后欲索其一位骨肉以北隨予
金帛無數而去
時雖敵師暫退然兵疲力盡河南蕩析宋師瞰其南
紅巾擾其東矣
二月太白經天(按金史五行志八月壬戌太白歲星交不書太白經天)
秋蒙古使復至命帝默尊號拜詔稱臣去冠冕為西京
留守交割京城帝難之
防城提轄張玉餌飛虎軍三百人為變(按金史哀宗紀飛虎軍殺)
(北使唐慶等三十餘人歸潜志云北使唐慶掉臂上殿仍有不遜言是夕飛虎軍數輩憤慶等無禮以為)
(和好終不成不若殺之快衆心夜中持刀殺慶等此但云為變而事之首尾不具今附識於此云)
蒙古軍傳令添兵圍城河南洛陳許嵩陜(按原書作隱考金無隱州)
(元史太宗紀云四年正月壬寅攻鈞州克之獲金將哈逹遂下商虢嵩汝陜洛許鄭陳亳潁夀睢永等州隱字)
(蓋陜字之誤今改正)商虢皆陷驅其壯士攻汴帝率護衛軍五千
人突圍而出與蒙古軍戰帝獲勝左丞相完顔拜甡奏
請過河取衛州截其歸路帝允之比至衛州蒙古軍雲
集帝急回幾被其追及元帥賀德希死之(按金史哀紀紀天興二年)
(正月丙午朔濟河北風大作後軍不克濟丁未大元兵追擊於南岸元帥完顔朱爾賀德希死之辛亥拜甡引)
(兵攻衛州不克聞大元兵自河南渡河至衛之西南遂退師丁巳戰於白公廟拜甡敗績己未上以拜甡謀棄)
(六軍走歸德是哀宗渡河攻衛及走歸德皆在二年正月而賀德希之死則在過河之後攻衛州之前此書並)
(書於元年又以賀德希之死在攻衛州之後並為舛誤)
一云帝自度汴圍必不能脱遂議移入嵩山御寨以
苟歲月而與武仙别謀所向(嵩山深廣其地屯結之處甚多内有二大寨一)
(曰御寨可容數十萬人而外境絶險敵不能入)一云下詔親征聲言追襲收
復河南諸郡先鋒方渡衛水蒙古軍擁至不及斷橋
帝既不克西去又不可復入汴京僅以二十餘騎走
歸德决水以自固
先自帝之出也屬崔立留守汴京迄衛州敗績諸軍
逃回從者僅二千人崔立聞帝既敗盡殺朝官之在
京者自丞相以下罔不被害驅太后皇后皇妃公主
皇兄荆王降蒙古悉取宫中金帛珠玉玩好之物以
獻自稱鄭王兼丞相蒙古軍前因而授之加以河南
行省權皇帝(按金史崔立作亂在天興二年正月戊辰日帝走歸德拜甡下獄之後)
帝在歸德左丞相拜甡死獄中
拜甡内族人奉御出身首勸北征者衛州之敗亦拜
甡倡之至歸德被劾數日不食而死(按金史哀宗紀天興元年正月)
(己未上走歸德壬戊遣使召拜甡至數其罪下之獄)
(癸巳)天興二年春正月以富察官努參知政事赫舍哩小
鍾兒為總管兼知歸德府
官努本姓伊喇為忠孝軍都統陞總帥既參政與小
鍾兒擅用符璽妄行誅戮屢說帝出降帝執官努手
刃之小鍾兒走為衆軍射死(按金史哀宗本紀天興二年二月留元帥官努)
(忠孝軍四百五十人都尉馬用軍二百八十餘人發餘軍赴陳宿徐三州就糧三月乙丑實嘉紐勒歡乞)
(盡散衛兵出城就食官努邀上幸海州不從蔡帥烏庫隆和以糧四百餘斛至歸德請上臨幸戊辰官)
(努以忠孝軍為亂攻殺馬用遂殺尚書左丞相李蹊參知政事實嘉紐勒歡已下三百餘人上赦官努以)
(為樞密使副使權參知政事辛巳真授參知政事兼左副元帥官努以上居照碧堂禁諸臣無一人敢奏)
(事者上日悲泣遂與内局令宋珪等謀誅之六月己夘官努及其黨皆伏誅此書所叙未晰今附識以備)
(其事之首尾)
三月白都尉反旋為其下所殺
帝登門諭其軍曰爾等既是自拔歸國名曰忠孝豈
可殺我衆感其言殺白都尉(按白都尉即白進也金史官努傳上殺官努忠)
(孝軍聞難皆擐甲上名呼李泰和授以虎符使往勞軍并召其黨白進殺之此所載與史稍異)
夏六月歸德糧絶上遂自亳趨蔡(按金史哀宗紀六月辛夘上發歸德壬辰)
(次亳)
時山東行省兗王用安以蠟書來請帝幸山東且言
遷蔡不可但帝業已幸蔡不從
戊戌帝駕至蔡(按金史哀宗紀己亥上入蔡州)蔡之父老千餘羅拜於
道伏地呼萬歲見帝儀衛蕭條無不涕泣帝亦歔欷者
久之
帝自發歸德連日暴雨平地水深數尺軍士漂没甚
衆及蔡始晴復數月大旱識者以為不祥
壬寅山東行省兗王用安知帝必欲遷蔡又遣人以蠟
書言其六不可
大率謂歸德環城皆水卒難攻擊蔡無此險一也歸
德雖乏糧儲而魚芡可以取足蔡若受圍廪食有限
二也敵人所以去歸德非畏我也縱之出而躡其後
舍其難而就其易者攻焉三也蔡去宋境不百里萬
一資敵兵糧禍不可解四也歸德不保水道東行猶
可以之蔡蔡若不守去將安之五也時方暑雨千里
泥淖聖體豐澤不便鞍馬倉卒遇敵非臣子所得救
六也雖然陛下欲去歸德莫若權幸山東山東富庶
甲天下臣略有其地東運沂海西接徐邳南扼盱楚
北控淄齊若鑾輿少停臣仰頼威靈河朔之地可傳
檄而定惟陛下審察帝以其言示宰臣宰臣奏用安
反復本無匡輔志此必參議張介等教之况其時業
已遷蔡無可議者遂寢
御史富森世逹西面元帥博斯呼及其家自沃來歸
秋七月癸夘朔曲赦蔡州境内
制曰天方悔禍少寬北顧之憂人亦告勞爰啓南巡
之議惟今蔡郡實古豫州干戈以來市井如故介孤
墉而抗敵出衆力之輸勤及聞臨幸之初逾謹奉迎
之禮人盡至於垂泣朕亦為之動懷宜沾恩私曲加
慰浣自天興二年七月一日昧爽以前據蔡州管内
支郡屬縣雜犯死罪以下並行釋免官吏軍民各覃
恩兩重歸德以南經過去處曾應辦者遷一官百姓
逃亡戶絶者抛下地土聽人恣耕並免差税自來拖
欠官房地基軍需等錢俱免追徵連年兵饑多有暴
露骸骨仰所在官司如法埋瘞嗚呼奉畜爾衆敢辭
亳邑之遷時邁其邦尚獲周家之助咨爾有衆體予
至懷故兹詔示想宜知悉
九月九日庚戌帝拜天於節度使之廳詔軍民提控以
上陪從
禮成面諭旨曰國家開創以來務廣恩德涵飬汝輩
百有餘年汝等或榮紹世封或秀拔民伍被堅執銳
積有歲時於此艱危與朕同患可謂忠矣今聞敵人
將至正汝等扼腕吐憤立功報主之秋縱死王事不
失為忠孝之鬼比之奴顔婢膝甘從叛逆者不猶愈
乎况汝等立功常恐不為朝廷所知今日臨敵朕所
親見汝等其免之既而各賜巵酒未竟有覘騎馳奏
城東有蒙古軍數百突至門外將士踴躍咸請一戰
至有不被甲胄而出者蒙古軍奔潰生禽一人獲馬
數匹而還
初十日蒙古軍數百騎復至城東遣通事人大呼曰城
中早降當免殺戮不然無噍類矣帝登城遣忠孝軍元
帥蔡巴爾率挽強兵五百潛出暗門鑿城為穴渡汝水
卒至蒙古軍所左右交射蒙古軍遂潰别出數十騎躡
其後生禽二人以歸自是不復薄城分築長壘為持久
計
言事者皆謂蒙古軍環築城壘宜乘其工役未竟人
馬遠疲四面合攻可以破敵若假之日月濠浚壘高
則無及矣朝議以軍士初集心有未安恐其出而不
返竟不出戰識者知其必亡矣
帝分軍防守四面并子城
是年南宋遣使鄒伸之至草地約與蒙古夾攻金云
本朝與貴國素無讐隙前此寧宗常遣使臣與貴國
通和自後山東為李全所據河南又被殘金阻隔今
貴國上順天心下順人心遣王宣撫來通前好所以
伸之等前來蒙古許之帝聞宋使從唐州回驚悸無
人色
冬十月蒙古軍壕壘成耀兵於城下旗幟蔽天城中駭
懼及暮焚四關夷其墻而退
初十日城中饑民萬餘訴於有司求出有司難之民大
呼於道帝聞之遣近侍官分監四門每門日出千人必
老稚羸疾不足資敵者聽出
時奉御内族經實在北門憫人之饑出過其數命决
杖四十然出者多以城中虚實告蒙古軍尋止之
十二日給饑民官船十餘艘聽於城壕内採菱芡苲草
民争趨之數日而盡至鏟莎草根橛絞泥并牛馬骨
屑以療饑自是殍者日多人至相食
十一月宋遣襄陽太尉江海(按宋史云京西忠順軍統領江海)棗陽帥
孟珙以兵萬人助蒙古軍耀於南城且以箭射書入城
中招諭軍民
右丞仲德得之投諸水中
宋帥臣史嵩之運糧十萬石給南北軍且置𣙜場於城
南更相貿易蒙古頼之益修攻具
斵木之聲聞於城中城中大恐往往竊議投降右丞
仲德聞之日以國家恩澤君臣分義親諭軍民軍民
感奮始有固志
十二月初四日蒙古軍以攻具傅城
有司盡藉民丁助軍防守敢匿一丁者全家處斬鄰
人絞罪不足則括婦人之壯健假男子之衣冠往來
搬運木石帝親出巡撫遇軍民必丁寧慰諭之久乃
去仍命西上閤門使王大濟權左右司郎中專造糜
粥食之慮有司减薄帝為之親嘗人有被創者帝親
為傅藥軍民感泣人百其勇
初九日蒙古軍攻外城克之
宿州副總帥高利格以戰没砲軍元帥王銳因巡護
南城率十餘人出降
十四日權參政羅索(按金史羅索同時有三曰大羅索中羅索小羅索以别之是年大羅)
(索已死尚有二羅索在羅索𫝊哀宗以中羅索為北面總帥小羅索左翼元帥哀宗紀天興二年八月詔權參)
(政穆延烏登簽樞密院事羅索行省院于息州十二月以總帥富珠哩羅索殿前都點檢烏凌阿呼圖克皆權)
(參政是此時小羅索在息州中羅索在蔡此權參政羅索即中羅索也又羅索傳宋人窺息朝命穆延烏登為)
(行省參知政事中羅索同簽書樞密院事小羅索副點檢王進為彈壓帥爪爾佳玖實為都尉屬以忠孝軍行)
(省院於息州謂二羅索皆在息州與紀不合疑傳之誤)統領精銳五百銜枚夜出
西門人荷束藁沃膏油於其上將燒敵寨及其砲具敵
軍知覺先於隠處伏挽強弩百餘火發矢亦發我兵却走
時軍士被創者甚衆羅索口墮二齒流血昏潰翼日始蘇
十六日蒙古軍并力攻西城以火砲焚城樓因奪取欄
馬墻蒙古軍數千坎墉先登官軍尋復得之手刅相持
内外殺傷甚衆
初蒙古軍并攻西南角弗能克轉攻西北角又弗克
軍士有出降者告以西門之北鳳子樓敝且微有稜
角可攻克焉
十八日蒙古軍復大至克西城
城中前期築柵浚壕為備故蒙古軍雖克之而不能
入但於城上立柵自蔽南北相拒
十九日帝悉出御用器皿賞軍士
復括民間衣襖以賜將士謂之軟纏
二十二日帝微服領馬軍百步軍千夜出東城將遁及
柵不戰而還
(甲午)天興三年春正月庚子朔蒙古軍以正旦會飲
歌吹之聲四望相接城中饑窘歎息而已
初九日蒙古軍鑿西城為門五整軍以入
我兵鏖戰及暮蒙古軍乃還聲言來日復集
初十日摘三面精銳軍備西城天尚未明蒙古軍果復
來方與大戰而南面宋兵萬餘已薄城矣帝知城必破
乃詔大臣遜位於東面總帥承麟
承麟西向固讓帝自持符璽授之承麟伏地拜泣不
敢受帝曰朕所以付卿者豈得已哉以朕體肥不便
鞍馬城陷之後馳突必難顧卿平昔以趫疾聞且有
將略可稱萬一得免使國祚不絶此朕志也因起授
符璽承麟惶恐跪受帝乃退
宣徽使温都簽東上閤門使事布薩希卜蘇引後主陞
正座後主猶被甲胄立受百官朝拜
惟忠孝軍元帥蔡巴爾獨不拜曰事至此有戰死而
已安能更事一君乎竟以戰殁
後主禮成咸出迎蒙古軍則南城之陴已有宋師旗幟
乃急分命諸將帥禦之
俄而四面鼓譟夾攻聲震天地守者開門縱蒙古軍
進我兵巷戰久不能禦退保子城
帝既傳位後即閉閤自縊後主知帝崩率百官詣前拜
泣因謂衆曰先帝在位十年勤儉寬仁圖復舊業有志
不就實可哀痛吾欲諡之以哀何如奈倉卒無知禮者
為贊成之
時宿州有僭位者先諡曰莊其故官僑於宋者又私
諡曰閔或謂國主感憤奮發哀不足以盡之故天下士
大夫皆號為義宗蓋取國君死社稷之義
酹酒未終敵軍已至城下我兵力禦蒙古軍少却尋四
面并至城遂陷後主竟為亂兵所害
帝自縊有頃權點檢完顔色埒默覺之矯制召承御
實嘉氏近侍大使焦春和内侍局殿頭宋規共赴帝
屍前色埒默曉以名分大義與三人皆從死
奉御經實守焚帝屍為蒙古軍所執復以死請瘞帝骸骨
初色埒默將從死遺言令奉御經實焚帝自縊之
所曰幽蘭軒火方熾子城陷左右近侍皆走獨經實
留為蒙古軍所執問之曰若為誰經實曰吾奉御也
蒙古軍曰衆皆走而若獨後何也經實曰吾君已崩
吾欲收其骨瘞之蒙古軍笑曰若狂者耶若之命且
不能自保能瘞而君骨耶經實曰汝事汝君吾事吾君
吾君有天下十餘年功業弗終身死忍使遺骸暴露
與士卒等同共耶吾逆知以情告汝汝必不違吾故
忍死留此然吾既瘞吾君骨後汝雖寸斬吾吾不復
告汝矣蒙古軍以其言白布展布展曰此竒男子也
因許之經實乃入掇其餘燼裹以敝衾瘞於汝水之
旁經實再拜號哭將赴汝水軍士救之得免
初帝之被圍也已自知其不免然發憤經畫殊有鬭志
後城陷始以憂沮間出常謂近侍諸臣曰我為紫金十
年(皇子授為金紫光禄大夫)太子十年皇帝十年自知無大過惡死
無憾矣但以祖宗傳祚百年至我而絶與自古荒淫暴
虐之君等為亡國此其所以恨也又云自古無不亡之
國但亡國之君往往為人囚執或獻俘宗廟或戮辱階
庭或餓死空閨或移置邊地朕皆不為也汝等觀之朕
意决矣是其死社稷之心蓋平昔素定云
是日日大赤無光京索間雨血十餘里
是歲宋理宗端平元年
義宗少歷艱難生長兵革間遭家不造適丁斯時自愛
王階釁泰和昏荒敵國外患無有寧歲﨑嶇汴京之遷
已同涸轍之窘矣義宗繼之尊師重道經筵有官勸農
薄賦黜陟有條寸兵尺鐡不挑釁於四方因陋就簡不
增廣於宫闕一意儉約勤心撫摩河南士庶稍稍歸之
誠守文之令主也無奈區區數州之地不能以抗方張
之師則道喪時窮亦付之末如何而已且太祖以甲午
歲起兵義宗以甲午歲亡國始於甲午終於甲午殆亦
有天焉豈伊人力哉
欽定重訂大金國志卷二十六
