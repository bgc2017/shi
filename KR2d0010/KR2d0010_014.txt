欽定重訂大金國志春十四
紀年
海陵煬王中
(丙子)正隆元年(是年猶仍貞元之號至冬改元正隆)春二月令富勒敦為左
都監帥兵經略屯田於和勒端城林牙之子烏里游騎
數百人出入沙子軍屯富勒敦遣使與語遂退
沙子者蓋不毛之地皆平沙廣漠風起揚塵至不能
辨色或平地頃刻塵高數丈絶無水源人多渴死
和勒端城去上京三千餘里遼國既亡林牙達實亦降
達實小名林牙猶翰林學士也達實與尼雅滿雙陸
争道尼雅滿心欲殺之而口不言達實既歸帳即棄
其妻携五子宵遁詰旦尼雅滿怪其日高不起使召
之其妻曰昨夕以酒忤大人畏罪而竄詢其所之不
以告尼雅滿大怒令以其妻配部落之最賤者其妻
不肯屈強逼之極口嫚罵遂射殺之達實深入沙漠
立天祚之子梁王為帝而相之(按遼梁王之立達實未嘗與其事梁王亦)
(未嘗隨達實西行已於太宗紀内辨正)烏里者達實之子大金遣伊都
至其地不能平因為屯田之策以困之
冬復修汴京大内遣左丞相領行臺尚書省督其事(按左)
(丞相即張浩此實正此隆三年事而複出於)且用梁漢臣為提舉官號大使於
是横征暴役以務速成
詔略曰朕祗奉上元君臨萬國屬從朔地爰出幽都
猶跼蹐於一隅未光宅於中土顧理道所在有因有
循權變所生有革有化大梁天下之都會隂陽之正
中朕惟變通之數其可違乎往歲卜宅相土宜建新
都將命不虔燼於一炬第川原秀麗卉物繁滋朕夙
有志焉雖則劬勞其究安宅凢大内規模一仍舊貫
可大新營構乘時葺理是時提舉大内者梁大使即
向來弑熙宗之興國奴乃宋内侍為大金所掠者也
(丁丑)正隆二年春正月宴羣臣於大安殿
時諸王皆會獨宿王不樂帝曰成吾事者皆卿等力
卿何獨不樂耶宿王曰臣與陛下同乳而生(按宿王與海陵)
(同乳是海陵母弟也考金史宗幹五子長曰充代王右丞相皇統九年薨次即海陵次曰兖大尉領三省)
(事天德四年薨次曰襄海陵母弟也為輔國上將軍卒天德二年追封衛王次曰衮西京留守貞元元年)
(被殺是海陵兄弟四人母弟一人無封宿王者亦無及正隆時者此所言與史不合)今天下民
心未服白溝河南中原諸城往往皆漢人握其重柄
如李成孔彦舟酈瓊靳賽王善徐斌等五十萬正軍
此當治之帝曰此朕之事汝治其他天時稍舒且可
樂飲飲酣梁漢臣請曰今河北河東河西三路河道
皆通可以積糧草於汴京乃是要衝臣聞宋招攬賢
才練兵訓將其意常在中原必有大憂願陛下豐倉
廩備器械練兵馬乃太平之治也且汴京重地可以
鎮服南邊帝從之喜曰梁大使可謂賢人也
夏詔以河南州郡營造有勞新邦百姓宜在優恤遣使
者觀察風俗賑恤困乏仍令各修水田通渠灌溉
冬制戰陣之法十有餘條因大儺耀兵有飛龍騰蛇吼
虎魚麗之變以示威武
(戊寅)正隆三年夏五月帝御薰風殿命吏部尚書李通翰
林直學士蕭廉召對
帝曰朕夜夢至上帝所殿中人語如嬰兒少頃有青
衣持宣授天策上將令征宋國朕受命出上馬見鬼
兵無數朕發一矢射之衆皆諾而應既覺聲猶在耳
即遣人至廐中視其乘馬其汗如水取箭數之亦亡
其一此異夢也豈非天假手於朕令取江南乎通等
皆賀帝戒勿泄於外
秋八月帝御正隆殿召吏部尚書李通宣徽使敬嗣暉
翰林承旨翟永固直學士韓汝嘉四人謀欲遷都汴京
為南侵之地
通嗣暉皆言此正合天意帝喜永固汝嘉曰燕京未
成帑藏已虛民力未蘇豈可又營汴邑江南通好歲
幣無缺遽興征伐亦恐師出無名帝怒曰非汝所知
揮之使去於是惶懼以為不免既而帝怒稍息明日
通嗣暉並除執政(按桯史云明日通為右丞嗣暉為參知政事)而永固請
老帝許之(按此上二條並見桯史所載視此加詳而以上條為丁丑年事此條為戊寅年事又)
(以上條薰風殿為武德殿此條正隆殿為薰風殿又云余讀張棣正隆事跡轉考它記而得其詳熊克中)
(與小史誤以薰風之事合於武德據此則岳珂所考當為可信此書以二事並係於正隆三年戊寅其失)
(正與熊克同爾)
冬制私家不得隠藏緯候圖䜟違者抵罪
詔平遼宋所得古器年深歲久多為妖變悉命毁之
(己邜)正隆四年春二月宋遣禮部侍郎孫道夫來使
道夫歸宋具言金帝以關陜買馬非約恐有渝盟之
意
宋遣秘書少監沈介國子司業黃中先後來使(按金史交聘表)
(宋每年兩遣使於金一賀正旦一賀生辰考宋史孫道夫傳以禮部侍郎為賀正旦使此條分注云介賀正旦)
(則介乃道夫之副也此既書宋遣孫道夫又爾書宋遣沈介蓋誤以一事之使副分為兩使)
介為賀正旦中為賀生辰使事既畢先後回宋中具
言我國治汴宫役夫萬計此必欲遷都以見迫不可
不早為計時講和日久宋帝聞之矍然曰恐但為離
宫也中曰臣見其所營悉備恐不止為離宫若南徙
居汴則壯士徤馬不數日可至淮上唯陛下深圖之
於是左右相皆不悦顧詰中曰沈少監之歸屬耳不
聞此言公安得獨為此言也
梁漢臣獻策於帝曰汴京重地鎮服南邊一也令諸州
軍置造器甲咸使精備二也糧食不缺三也創制巨船
馴習水卒支備海道四也召募義士使為先鋒五也帝
喜其言
由是再營汴京令左丞張浩參知政事敬嗣暉董其
役(按正隆元年云復修汴京大内以左丞相領行臺尚書督其事此又云再修汴京令左丞張浩參知)
(政事敬嗣暉董其事考金史海陵紀貞元三年以右丞相張浩為左丞相正隆三年詔左丞相張浩參知)
(政事敬嗣暉營建南京宫室蓋此書元年三年所書實即一事而誤分為二而前則舉其官而失其人此)
(則又誤以左丞相為左丞爾)集諸路夫匠大興宫室極其侈靡將
遷都焉
秋九月修造方殷其謀始露南宋疑之乃遣樞密王綸
等來使
綸等回南言鄰國恭順和好無他時帝再役諸路夫
匠造諸軍器於燕京令右丞李通董之又令戶部尚
書蘇保衡侍郎韓錫造戰船於潞河夫匠死者甚衆
冬十月詔揭榜戒約諸路禁妄傳起軍事
宋太后韋氏殂賀允中來使報哀也
允中奉韋后留遺物來使至汴京就館宴日用常例
賜花時帝有南伐意用宋叛將孔彦舟押宴允中曰
使人之來致太母遺物國有大喪樂且不忍聞况戴
花乎伴使怒謂將殺之允中曰主人無暴事固有體
吾年餘七十當死節以自誓彦舟解曰兩國通好參
政勿動心也揖允中坐命左右捧花侍側而已允中
使還言必敗盟亟宜為備
十二月遣使施宜生使於宋耶律翼副之
宜生宋人也坐范汝為事遠竄遂奔劉豫豫廢復為金用
至是以翰林侍讀充賀正旦使張燾館伴宜生素聞其名
畏慕之一見顧翼曰是使南朝不拜詔者也宜生閩人
燾以首丘桑梓語之宜生敬燾頗漏其情燾密奏之
(庚辰)正隆五年春二月遣左宣徽使大懷忠禮部侍郎諾
延温都爾堪往弔宋太后韋氏喪就行祭禮宋遣同知
樞密院事葉義問為報謝使
時義問之來見國中已自聚兵有南征意及回密奏
為備
夏五月遣使往宋賀天中節宋工部侍郎黃中充館伴
又充送伴使
中還又言北境日繕兵不休且其重兵皆屯中州宜
有以待之
翰林學士祈宣上封事諫止兵役帝怒殺之(按金史本紀云太醫)
(使祈宰上疏諫伐宋殺之蓋即此事而官與名皆與此不同)
略曰民為邦本本固邦寧今北有造兵器之煩南有
修大内之擾百姓久苦轉輸不勝疲弊願陛下權罷
其一俟一成而再計之兼來歲害氣在晉不利行師
望陛下以天下為心社稷為念曲從臣請上怒令執
而戮之宣神色自若曰臣年七十死固足矣但恐陛
下將來不及臣耳語未竟左右以刃刺其額遂殺之
誅楚王德王澤王用梁漢臣之譛也
時帝决意南遷汴京兵釁將起楚王謂德王澤王曰
梁大使之言上輒行之其將奈何今從所請必使農
夫失業織女不蠶租税俱乏人民怨望敗之兆也梁
大使聞之譛於帝謂其有異志帝曰此三匹夫欲謀
反耶遂召和尚枝童及宿王謂曰汝等為我將兵速
討三王既而三人皆到帝曰三子召術人論事欲謀
反乎三王應曰論者乃國之安危而已帝怒曰欲謀
殺我耶令左右賜死宿王曰不可陛下登位之時親
王十人今已推出七人矣若令天下聞之將謂陛下
有不從諫之稱帝怒拂袖而起遂斬三王(按此事不晃於金史)
(所謂楚王德王澤王者考之金史表傳當時亦無其人)
帝聚兵將南征令戶部尚書梁球兵部尚書蕭德温先
計女直契丹奚家三部之衆不限丁數悉簽起之凢二
十四萬壯者為正軍弱者為伊勒希副之類為一十二
萬又中原漢兒與渤海軍總一十七路惟中都路造軍
器河南路修汴京免簽外其一十五路每路一萬通為
二十七萬效唐制分二十七軍軍數已定遂以百戶為
穆昆千戶為明安萬戶為統軍其統軍則有副諸軍悉
令番漢相兼無獨用一色人
先是上遣施宜生往宋為賀正使隠畫工於中即密
寫臨安之湖山城郭以歸上令繪為軟壁而圖已像
策馬於吳山絶頂後題以詩云自古車書一混同南
人何事費車工提兵百萬臨江上立馬吳山第一峰
(按桯史載此詩云萬里車書盡混同江南豈有别疆封提兵百萬西湖上立馬吳山第一峰與此稍不同)
(而文義較長附識於此)
秋八月宋得諜報知帝已至汴京重兵皆屯宿泗上亦
有至清河口者
冬宋欽宗卒於五國城
欽定重訂大金國志卷十四
