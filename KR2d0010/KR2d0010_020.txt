欽定重訂大金國志卷二十
紀年
章宗皇帝中
(己未)承安四年春二月詔建太學於京城之南總為屋七
十有五區西序置古今文籍秘省新所賜書東序置三
代鼎彛爼豆敦盤尊罍及春秋釋奠合用祭器於是行
禮於辟雍祀先師孔子召郡國學生通一經以上者居
之公卿以下子孫並入學受業每季臨觀課其優劣學
徒甚盛諸生獻詩頌文賦者四百人
帝博學工詩曾於雲龍川泰和殿賞牡丹詠詩時五
月初也詩云洛陽榖雨紅千葉嶺上朱明玉一枝地
力發生雖有異天工造物本無私
先是顯宗亦嗜酒(疑當作詩)曾於世宗朝右相石琚生日
賜一詩云黃閣今姚宋青宫舊綺園繡絺歸里社冠
蓋盡都門善訓懷師席深仁寄夀尊所期河潤溥餘
福被元元又次高駢風筝韻云心與寥寥太古通手
隨輕籟入天風山長水闊尋無處聲在亂雲空碧中
皆得詩人風騷之旨也
秋九月太后趙氏崩(按章宗母仁懿皇后圖克坦氏明昌二年崩此云太后趙氏又書太)
(后之崩於承安四年與史牴牾之甚)
太后寢疾時帝入問起居宸妃亦至后曰我有一心
願未遂宸妃能成我意乎我家三四百口為煬王所
殺叢塚在和龍我欲創一寺在彼以追薦冥福歲時
奠享我不敢費公錢我自有錢七萬可以辦汝但說
與皇帝要時省得我死暝目矣越旬太后崩宸妃以
其遺留分與中外姻親及諸趙女之在京遠近者以
手詔下和龍府(按遼之黃龍府金時為隆州利涉軍金初無和龍府也)起大明
寺造九級浮圖遣太后殿内侍侯衍往監造務極壯
麗且度僧三萬人施以度牒時征行調發民方厭苦
有度僧之命遠近奔赴遂及五萬人於寺邊建八寺
以處之右諫議胡列璧諫不省(按章宗太后為圖克坦克氏此書以為趙)
(氏又謂太后欲為趙氏創寺薦福皆妄言耳)
時國兵屢敗愛王據和龍以北凡國家始興之地皆
失之帝見兵革未巳心亦憂之宸妃及諸御女多勸
以酒嘗乘小馬命宫人携酒肴鼓樂徧趨池館意之
所悦必留飲至夜嘗一日謂魯王琚曰蹈叔父子如
此傚者必多人多勸我莫與汝等語琚泣曰兄弟不
信尚誰信耶周公誅管叔蔡叔封康叔豈可以一槩
疑之由是諸王皆緘默
(庚申)承安五年遣秘書監虞世奕說愛王以世襲王封竟
不得要約而還
自愛王叛後北兵連年深入加以荒旱所在盜發故
遣世奕說愛王而愛王不從
韃靼軍深入至斯波川駐兵十日以俟河冰合和龍帥
完顔大康集兵禦之於東津
韃靼軍長驅而前愛王之兵在後大康令人椎冰伐
柴薪燒川燎於岸刳木為舟中積熾炭冰不能合北
軍在對岸愛王兵與之合自君子津濟
十二月丁酉韃靼軍陷上都城己酉陷和龍取東灤平
三州(按原書上都作大都灤作灤考金史地理志金無大都亦無東州灤州據後言會寧陷失平灤破壊)
(則大都當作上都濼當作灤今改正但此所言本妄其於京州之誤蓋尚為小失耳)
余崇義遣人持重賂說蒙古襲草地韃靼軍聞之始退
師
時大康兵潰其子根在城中與同知章去疾極力守
城韃靼軍攻之凡十七日大城陷去疾退守子城北
軍拆民屋為層樓用牛車挽橋梁石裝砲當之者糜
碎二十九日和龍又陷遂取東灤平三州余崇義遣
樞密官屬邱好古載金玉美女自山後出珠敦踰大
漠涉東韓白龍城使於蒙古蒙古聞使至甚喜好古
因說之襲草地可以大獲蒙古從之三月蒙古攻北
部敗其衆於骨邱追襲餘兵徑至楊格城韃靼軍聞
之始懼急回師然大興以北千里蕭條耕桑俱廢加
以旱暵民不聊生
宋遣戶部尚書郎中趙善義來賀生辰未幾又遣都官
郎中吳旰為孝宗太上后崩告哀使
善義還至雍邱因與國人争下車子處忽謂之曰爾
方為北國所擾何暇與我交争莫待要南朝起兵夾
攻耶其下共調護之伴使乃不争翼日伴使謂善義
曰昨日國信尚書所言某等歸上頭莫須奏過否善
義惶恐以醉為辭且謝之事聞趙善義遂坐奉使生
事免官
吳旰之使也趙善義未還國中以奉使驟來疑偵國
中事故旰至盱眙未即約隂遣人至臨安伺之得其
實而歸乃遣使來迓旰入境與善義遇於塗兩使分
道而過各不相聞但私以片紙往來而已
秋宋光宗殂
(辛酉)泰和元年羣牧使耶律德夀叛聚兵數萬以揚威為
大帥帝拜十一騎為元帥赫舍哩善樂為招討使將兵
三十萬以擊之誅德夀揚威遂追其餘衆至草地凡六
十日而歸(按十一騎之義未詳疑有訛脱)
冬浚界壕
深廣三丈東接高麗西達夏境列屯戌兵數千里防
其復至
是歲宋寧宗嘉泰元年
(壬戌)泰和二年五月帝大宴於西凉觀
鄂王資起白帝曰天時人事不順如此日已晡恐勞
聖躬請駕興帝曰方與諸王公樂飲何勞耶資泣曰
國兵屢敗邊地蕭條兩河盜起北兵雖退差凉復來
豈是樂飲時也帝曰我嘗謂與公等相見偏說撓人
心懷事資遂請退不許且曰王欲飲酖耶侍郎李西
華前曰資是憂國然言之非時不足加罪帝曰卿等
常自為一黨以非我耶自是多以暑熱不視朝日夕
與宸妃及諸内侍為長夜飲
詔大興府擇民間女子十三歲以上有姿色黠慧者選
三百人進入禁中教為酒令及勅習市肆歌勸酒
大興尹完顔天穆奏稱天旱正屬祈禱索女恐招怨
詈且非敬天修德之事翼日有旨降秩罷知耀州
(癸亥)泰和三年時宸妃嬖幸用事軍中奏報悉令宸妃裁
决宸妃見有急切多屏不奏間有少捷則以示帝且喜
且笑會寧陷失平灤破壊帝皆不知也一日謝世雲完
顔世卿奏言之帝始駭然顧問内侍直李汝回曰汝輩
更不說耶汝回曰章疏在宸妃處臣等何由得見世卿
曰太宗討趙氏之罪凡携其三千口來今日亂國家皆
是其女此㜸妖也世雲曰亂匪降自天生自婦人婦有
長舌維厲之階信哉
(甲子)泰和四年春三月中天以北其色殷紅如血(按此事金史五)
(行志不書)司天官奏曰十年後主天下大亂帝怒曰如此全
盛豈十年能亂之乎
夏六月愛王發疾卒其子三大王雄立韃靼將共戍其
國且約以進兵雄以持父喪辭韃靼將怒遣其掌文官
顔飛責讓之
初愛王定約以國家初起之地及故遼封疆自溝内
以北歸之於北溝南則為已有累歲結謀用兵愛王
無分毫得也至是使來貢之雄畏懼而從
冬十二月雄葬父愛王於冷山遂從韃靼進兵(按郝經陵川集)
(青城行云最苦愛王兩家族二十餘年不曾出朝朝點數到堂前每向官司永□肉男哥女妹自夫婦靦面相)
(看冤更酷蓋以章宗傷殘骨肉愛王一家皆遭禁閉而其後金后妃赴元師於青城故言此以著天道好還之)
(意此書乃言愛王子三大王雄嘗與元師伐金則是愛王之子女初未囚繫而借師以破金其冤亦少雪矣豈)
(必待青城之事乎此可以知其妄也)
欽定重訂大金國志卷二十
