欽定重訂大金國志卷一
紀年
太祖武元皇帝上
太祖武元皇帝元名阿古逹後改名旻楊格太師之長
子也(按金史太祖乃世祖和里布之第二子)其先堪布五世至呼蘭(按金史自)
(始祖堪布至景祖呼蘭已六世此云五世者不數始祖一世也)世為部長襲節度使呼
蘭生三子長曰和里布次曰富爾遜季曰楊格(按金史景祖呼)
(蘭生九子而繼立者三人此云呼蘭生三子蓋傳聞而不得其詳耳)楊格生三子長曰阿
古逹次曰烏竒邁又次曰薩哈即尼雅滿父也(按金史太祖阿)
(古逹太宗烏竒邁皆世祖之子薩哈景祖長子和卓之子此並以為穆宗楊格之子舛誤殊甚)金人至
楊格太師始雄諸部
初契丹國舅帳蕭嘉哩聚衆為盜潛奔女直因命楊格
圖之楊格遷延數月獨斬嘉哩遣阿古逹獻首級餘悉
畱不遣契丹不得已反進其父子官自是隂懷異志力
農積粟練兵牧馬多市金玉以賂契丹權貴如此十餘
年末有以發也遼天祚帝初立之年楊格卒太祖襲位
(按遼史天祚帝乾統元年生女直阿古逹襲節度使契丹國志乾統元年女直節度使楊格卒子阿古逹立皆)
(與此書所載同考金史穆宗卒康宗襲位是歲為遼乾統五年癸未康宗立十一年卒太祖襲位是歲為遼天)
(慶三年癸巳然癸未實乾統之三年金史作五年傳寫之誤也此書及遼史契丹國志脱去康宗一代又以太)
(祖襲位在乾統元年上侵一十三年皆與金史不合當以金史為正通鑑綱目于政和三年言阿古逹襲位正)
(據金史也)太祖生于遼咸雍四年戊申初在娠時骨重異常
將生河水為沸野獸盡嘷及生若有光照其室部落咸
異之既長臂垂過膝身長八尺狀貌雄偉沈毅寡言笑
而有大志弓力過絶于人嘗至其部落有意欲謀害之
者太祖覺之奮劍殺數人而去追者不敢當既立承楊
格富庶之餘兵強馬壯加以遼帝天祚掊剝是嗜上下
荒淫其相李嚴蕭奉先輩庸瑣貪婪太祖益有異志
(甲午)太祖之十三年(按金史太祖以癸巳年襲位甲午乃即位之次年也此書以太祖襲位在)
(乾統元年故以是年為十三年)春蘇源奚卜蘇布庫率其部落内附共
七千餘戸始取遼寧江州(按原書作寧江府考金遼二史皆作寧江州今改正)
先是五國之東接大海出名鷹來自海東者謂之海
東青小而俊健能擒鵝鶩遼人酷愛之求之女直女
直苦之又沿邊諸帥邀求賂遺無虚日遼天祚帝如
混同江釣魚時疑太祖欲殺之蕭奉先諫止太祖知
其意始謀起兵于是用尼雅滿固紳等為謀主尼楚
赫伊里羅索棟摩為元帥攻混同江之東名寧江州
天祚射鹿慶州秋山遣海州刺史高仙夀來攻為我
師所敗失寧江州天祚再以蕭嗣先帥奚契丹五千
人屯出河店臨白江與寧江州對壘我師潛渡混同
江掩擊之嗣先兵潰又獲甲馬四千天祚兩敗後謂
奉先不知兵召張相張琳付兵十萬使來攻計人戸
家産錢每三百(按原書脱此五字文義不備據契丹國志補正)貫備一軍富
人有出一二百軍者琳等非經濟才統馭無法器甲
聽從人便往往以槍刀氊甲充數弓弩鐵甲百無一
二于是分四路並進獨淶流河路一軍深入遇我兵
交鋒稍却走還其壁都統鄂爾多者(按原書作幹里雅布蓋鄂爾多)
(向音訛為幹离朵幹里雅布向音訛為幹离不而朵又訛為不也今據契丹國志改正)以為漢
軍已遁即領契丹兵棄營而奔漢兵尚三萬餘推武
朝彦為都統再與我師戰遂大敗餘三路聞之各退
保其城悉為我師攻破
是歲宋徽宗政和四年遼天祚帝天慶四年(按原書于每年下分)
(注宋遼年號考宋雖嘗稱臣于金然靖康以前實為敵國隆興以後又正敵國之禮概用分注已乖史例至金)
(本屬于遼而乃分注遼年尤為乖謬且此書主紀金事鄰國之年亦無事逐年詳繫致傷冗雜今于宋遼年號)
(皆改繫于歲終又自是年初見之後但載其改元首載餘俱從略)
(乙未)收國元年春正月壬申朔羣臣奉上尊號是日即皇
帝位國號大金改元收國(按原書書太祖即帝位于戊戍歲不載收國年號又范成)
(大攬轡錄云金自太祖始有天輔之稱今四十八年矣四十八年以前乃選造以足之重熙四年清寧咸雍大)
(康大安各十年盛昌六年乾通十年大慶四年收國二年以接于天輔似可與此書相證但敵國之言務相誣)
(毁不可為據今依金史為正)
夏五月北方有光燭天(按金史五行志收國元年上在寧江州有光正圓自空而墜)
大星出殷殷如雷聲(按此事金史天文志不書)
六月括寧江州一路金銀粟帛盡數以往民間有隱者
斬丁夫強壯集得萬餘人勒歸軍前
是年生紅芍藥花北方以為瑞女直多白芍藥花皆
野生絶無紅者好事之家採其芽為菜以麫煎之凡
待賓齋素則用之其味脆美可以久畱金人珍甚不
肯妄設遇大賓至縷切數絲寘楪中以為異品
冬十二月敗遼師于混同江并渤海遼陽等五十四州
先是天祚親率番漢兵十餘萬出長春路命蕭奉先
為都統耶律章努副之以精兵二萬為先鋒餘分五
部北出駱駝口車騎亘百里别以步騎三萬人命蕭
呼圖克柴誼將之南出寧江州齎數月糧期必滅女
直帝以刀剺面仰天大哭謂諸部落曰不若殺我以
降諸人皆拜曰事至此當誓死一戰乃與天祚遇乘
其未陣三面擊之天祚大敗退保長春我師乘勝遂
并渤海遼陽五十四州
(丙申)收國二年春正月升固紳為正都統尼雅滿為左副
都統鄂和為右副都統
是年北方寒甚裂膚墮指多有死者北方苦寒故多
衣皮雖得一鼠亦褫皮藏去婦人以羔皮帽為飾直
十數千不敵三大羊之價(按此句文意當是言羔皮之貴不字疑衍)不貴
貂鼠以其見日及火則剝落無色也
夏取遼渤海軍
先是渤海人高永昌殺其東京畱守蕭保先自稱大
渤海國皇帝據遼東五十餘州遼帝遣其宰相張琳
討之至瀋州我師來援渤海琳敗績遼帝乃以燕王
淳為都元帥仍募遼東人號怨軍者二萬以行淳至
乾州武朝彦等謀殺淳不克復召淳還遣蕭德恭耶
律伊都等屯田為備既而我師破渤海軍斬高永昌
其衆散為盜所至擄掠而遼不能制
(丁酉)天輔元年(按原書以戊戌歲為天輔元年今據金史改正)冬宋遣其使馬政
來約夾攻諸國(按原書于丁酉年不載事實而書馬政來使于戊戌歲之春今據金史移正)
先是宋建隆以來女直自本國之蘇州泛海至登州
賣馬故道猶存去夏有漢兒高藥師者泛海至宋具
言女直攻遼事宋因遣馬政同藥師講買馬舊好由
海道入蘇州至帝所居安札川淶流河見馬政問宋
遣使之由政對以貴朝在建隆時講好已久今聞貴
朝攻取遼國五十餘城欲與貴朝復通前好共行弔
伐帝與尼雅滿共議數日遂質登州小校六人遣渤
海人李善慶生熟女直二人齎國書并北珠生金貂
革人參松子為質
(戊戌)天輔二年春遼燕王淳之師潰于徽州新咸懿豪衛
五州皆降(按原書云經新懿濠衛五州皆降考契丹國志云金兵入新州節度使王從輔開門降金)
(人焚掠而去所經咸懿濠衛四州皆降遼無經州所經乃謂金師經過原書以為州名舛訛殊甚又契丹國志)
(自新州之外别數咸懿濠衛為四州原書不數咸州亦為脱漏今並改正)
是春遼燕王淳將討怨軍而我師適至淳遇于徽州
未陣而潰退保長泊魚務于是我師入新州大掠而
去所經咸懿濠衛四州皆降
以遼東䧏人楊朴為謀主
楊朴者遼東鐵州人也本渤海大族少第進士累官
校書郎高永昌叛時來䧏甚用事(按原書此下云阿古逹始稱皇帝建)
(元天輔以王為姓以旻為名國號大金蓋是年楊朴說帝求遼封冊故此書以為稱帝始于是年以金史)
(考之太祖即帝位改元實在乙未歲至是己四年矣又金國姓完顔金史可以徵信此云以王為姓亦屬)
(繆妄今並删去)朴勸帝遣人詣遼帝求封冊遼帝付南北面
大臣議遂遣使備衮冕之服冊帝為東懷國皇帝帝
召朴等觀驗以儀物不純用天子之制大怒欲斬其
使諸臣為謝乃解尚人笞百餘尋放還邀令稱大金
皇帝兄不然則提兵取上京遼帝惡聞女直事蕭奉
先揣其意不以聞明年上京破和議遂格
契丹志云楊朴陳說太祖曰自古英雄開國受禪先
求大國封冊八月太祖遣人詣天祚求封冊其事有
十徽號大聖大明皇帝一也國號大金(按金史收國元年已建國)
(號曰金此又云國號大金者蓋前此雖建國號而遼人信使往來必尚以女直稱之故此要以稱大金皇)
(帝耳)二也玉輅三也衮冕四也玉刻御前之寶五也以
弟兄通問六也生辰正旦遣使七也歲輸銀絹二十
五萬疋兩分南宋歲幣之半八也割遼東長春兩路
九也送還女直照蘇阿古齊大王十也天祚付羣臣
等議蕭奉先大喜以為自此無患差静江軍節度使
蕭錫林等備天子衮冕玉冊金印車賂法駕之屬冊
立太祖為東懷國至聖至明皇帝十二月使至楊朴
以儀物不全用天子之制又東懷國乃小邦懷其德
之義仍無冊為兄之文太祖大怒叱出來使欲腰斬
之尼雅滿諸人為謝乃解人笞百餘次年三月遣蕭
錫林等回云冊文罵我我都不曉徽號國號玉輅御
寶我都有之須稱我大金皇帝兄能從我今秋可至
軍前不然則提兵取上京矣天祚惡聞女直事蕭奉
先揣其意皆不以聞遷延久之聞上京已破和議遂
寢後天祚雖復請和皆不報
十二月追諡九代祖堪布為景元皇帝號始祖八代祖
名額魯為德皇帝七代祖名雅哈為安皇帝六代祖名
蘇赫為定昭皇帝號獻祖五代祖名舒嚕為成襄皇帝
號昭祖曾祖太師名呼蘭為惠桓(按原書脱桓字據金史補正)皇帝
號景祖祖太師名楊格為孝平皇帝號穆宗(按金史太祖父為世)
(祖和里布與穆宗楊格為兄弟世祖父為景祖呼蘭自始祖至景祖六世自太祖上溯始祖為八代祖此以楊)
(格為太祖之祖故上溯始祖為九代不獨與金史不合亦與前言太祖為楊格太師之子者自相牴牾但此書)
(所載金先代世系舛訛非一姑仍原文而辨正之云)妃后皆追加諡號(按金史金自始祖以)
(下追上諡號在天會十四年此書于天輔二年與史不合又金史景祖卒和里布繼之天會追諡聖肅皇帝廟)
(號世祖太祖之父也世祖卒富爾遜繼之天會追諡穆憲皇帝皇統四年增謚肅宗明睿穆憲皇帝肅宗卒穆)
(宗楊格繼之肅宗穆宗皆太祖之叔父也穆宗卒烏雅舒繼之天會追諡恭簡皇帝皇統四年增諡康宗獻敬)
(恭簡皇帝太祖之兄也此書以穆宗直繼景祖以太祖直繼穆宗脱去世祖肅宗康宗三代故于其諡皆不載)
(今據金史補識于此)是歲宋徽宗重和元年
(己亥)天輔三年春北方有赤色大三四圍長二三丈索索
如樹西方有火五團下行十餘丈皆不至地而滅(按此條見)
(契丹國志金史天文志不書)
二月遣李善慶等通使于宋
善慶至宋宋相蔡京童貫見之諭以夾攻取燕之意
善慶等唯唯居十餘日宋遣趙有開馬政齎詔及禮物
與善慶等渡海來聘止用詔書有開行至登州而
死會諜者言金已受東懷皇帝之封乃詔政勿行止
差平海軍校呼慶持登州牒送善慶等歸國呼慶至
軍前帝及尼雅滿等責以中輟且云登州不當行諜
留半年始遣之臨行語之曰跨海求好非吾家事吾
已獲大遼數路其他可以俯拾汝歸見皇帝果欲結
好請早示國書若仍用詔決難從也
詔冊富察氏為皇后(按金史后妃傳太祖嫡后唐古氏次室費摩氏此云立富察氏為皇)
(后與史不合)
知樞密院内相楊朴建議以為陛下肇登大寶混一
封疆應天順人奄宅天命而六宫未備殊失四方觀
覩欲乞備日冊命正后妃之位帝從之詔冊富察氏
為皇后番漢羣臣稱慶先是女直驟興之初未具六
宫之典僅有賢妃淑妃自餘姬侍並稱娘子而已平
遼所得中原士女艷色盡掠而北后性儉素不好華
飾躬御縵繒而已(按原書此下書云冬取遼上京考遼史金取上京在天慶十年當金)
(太祖天輔四年此書上文云明年上京破與遼史正合又于是年冬書取上京實為牴牾今據遼史移正)
是歲宋徽宗宣和元年
(庚子)天輔四年春正月肇州之始興隆州之利涉地震陷
死數千人(按是年地震金史五行志不書)
始定朝儀建典章
知樞密院楊朴建言惟我國家興自遐荒朝儀典章
猶有所未備以中朝言之威儀侍衛尊無二上諸親
從諸王部族尊貴者馳驅戎行雖不可盡貴(疑當作責)其
自番漢羣臣以下皆宜致敬盡禮合定朝儀建典章
使上下尊卑粗有定序帝從之
宋遣其使趙良嗣來
先是我使同呼慶持國書至宋宋因遣良嗣來通好
猶以買馬為名其實約夾攻遼國取燕雲舊地也第
面約不齎國書
夏四月取遼上京
時三路出師攻遼上京至夏間趙良嗣等在青牛山
追及帝遂從至上京觀攻城不旋踵而破
宋使趙良嗣許歲幣取燕京地持國書歸宋
良嗣之來使也大概議夾攻遼國使金取中京宋取
燕京帝許之歲幣初許三十萬而卒許與契丹舊數
良嗣曰燕京一帶則并西京是也帝亦許之遂以手
劄付良嗣約以本國兵自平地松林趨古北口南朝
兵自白溝夾攻不然則難依也已許約仍遣使偕至
宋止作新羅人朝宋者國書略曰大金皇帝謹致書
于大宋皇帝闕下蓋緣素昧未致禮容酌以權宜交
馳信使今趙良嗣來言燕京本是漢地若許復舊願
將自來與契丹銀絹轉交本國雖無國信諒不妄言
若將來貴朝不為夾攻即不能依已許為定具形敝
幅冀諒鄙悰
馬政持宋國書回使于金
宋國書略曰大宋皇帝謹致書于大金皇帝遠承信
介特示函書致罰契丹逖聞欣慰確示同心之好共
圖問罪之師誠意不渝義當如約已差童貫勒兵相
應彼此兵不得過關歲幣依與契丹舊數仍約毋聽
契丹講和
時春正月趙良嗣來使帝令從軍每行數十里輒鳴
角吹笛鞭馬疾馳比明行二百五十里所攻城不旋
踵而破七月回至闕畱飲食數日令契丹吳王妃歌
舞飲讌謂良嗣曰此契丹兒婦令作奴婢遂使人歡
時國中議論不決以宋朝欲還山前山後地意皆狐
疑且以山前山後北朝得之而雄若是我滅契丹彼
自幣帛奉我尼雅滿云宋朝四面皆被邊若無兵力
安能立國強大如此亦未可輕之當且為良圖少畱
使人帝遂將宋使馬擴遠行射獵戊辰帝坐一虎皮
椅縱騎打圍嘗曰此吾國中最樂事也既還令諸臣
具飲食迎邀南使夾攻之始謀此
欽定重訂大金國志卷一
