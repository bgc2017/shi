欽定重訂大金國志卷三十九
初興風土
金國初興地在契丹東北隅地饒山林田宜麻榖土産
人參蜜蠟北珠生金細布松實白附子禽有鷹鸇海東
青之類獸多牛馬麋鹿野狗白彘青鼠貂鼠其人勇悍
善騎射喜耕種好漁獵每見野獸之蹤躡而求之能得其
潜伏之所又以樺皮為角吹作呦呦之聲呼麋鹿而射
之其居多依山谷聯木為栅或覆以板與樺皮如牆壁
亦以木為之冬極寒屋纔高數尺獨開東南一扉扉既
掩復以草綢繆塞之穿土為床煴火其下而寢食起居
其上厚毛為衣非入室不撤衣履稍薄則墮指裂膚惟
盛夏如内地俗勇悍喜戰鬭耐饑渴苦辛騎上下崖壁
如飛濟河江不用舟楫浮馬而渡其樂惟古笛其歌惟
鷓鴣曲其疾病無醫藥尚巫祝病者殺猪狗以禳之或
用車載病者入深山大谷以避之其親友死則以刀釐
額血淚交下謂之送血淚死者埋之而無棺槨貴者生
焚所寵奴婢所乘鞍馬以殉之其祭祀飲食之物盡焚
之謂之燒飯其道路無旅店行者息於民家主人初則
拒之拒之不去方具飯食而納之其市無錢以物博易
亦無工匠其舍屋車帳往往自能為之其禮則拱手退
身為喏跪右膝蹲左膝拱手摇肘為拜其節序元旦則
拜日相慶重五則射柳祭天稅賦無常隨用度多寡而
歛之與契丹言語不通而無文字賦稅科發刻箭為號
事急者三刻之多以牛驢負物遇雨則張牛革以禦之
緩則射獵急則戰鬭宗室皆謂之郎君事無大小皆屬
焉
男女冠服
金俗好衣白辮髮垂肩與契丹異垂金環留顱後髮繫
以色絲富人用金珠飾婦人辮髮盤髻亦無冠自滅遼
侵宋漸有文飾婦人或裹逍遥或裹頭巾隨其所好至
於衣服尚如舊俗土産無桑蠶惟多織布貴賤以布之
麄細為别又以不毛之地非皮不可禦寒所以無貧富
皆服之富人春夏多以紵絲綿紬為衫裳亦間用細布
秋冬以貂鼠青鼠狐貉皮或羔皮為裘或作紵絲絁紬
貧者春夏並用為衫裳襪袴皆以皮婦人衣曰大襖子
下領如男子道服裳曰錦裙裙去左右各闕二尺許以
鐵條為圈裹以綉帛上以單裙籠之
婚姻
金人舊俗多指腹為婚姻既長雖貴賤殊隔亦不可渝
壻納幣皆先期拜門戚屬偕行以酒饌往少者十餘車
多至十倍飲客佳酒則以金銀斻(按斻字疑當作瓶)貯之其次
以瓦斻列於前以百數賓退則分餉焉先以烏金銀杯
酌飲貧者以木酒三行進大軟脂小軟脂如中國寒具
次進蜜糕人各一盤曰茶食宴罷富者瀹建茗留上客
數人啜之或以粗者煎乳賂婦家無大小皆坐炕上壻
黨羅拜其下謂之男下女禮畢壻牽馬百匹少者十匹
陳其前婦翁選子姓之别馬者視之好則留不好則退
留者不過什二三或皆不中選雖壻所乘亦以充數大
抵留馬少為恥女家亦視其數而厚薄之一馬則報衣
一襲壻皆親迎既成婚留於婦家執僕隸役雖行酒進
食皆躬親之三年然後以婦歸婦氏以奴婢數十戶牛
馬數十羣每羣九牸一牡以資遣之夫謂妻為薩爾罕
妻謂夫為愛根
一云婚嫁富者以牛馬為幣貧者以女年及笄行歌於
途其歌也乃自敘家世婦工容色以伸求侣之意聽者
有求娶欲納之即擕而歸後方具禮偕來女家以告父
母無論貴賤人有數妻
飲食
飲食以豆為漿及嗜半生米漬以生狗血及蒜之屬和
而食之嗜酒好殺釀麋(按原書作麋考胡嶠陷北記及通考皆作麋今改正)為酒
醉則縳之俟其醒不爾殺人
欽定重訂大金國志卷三十九
