欽定重訂大金國志卷二十九
文學翰苑下
王若虛
王若虛字從之槀城人承安二年經義進士釋褐鄜州
錄事歷門山令入翰林自應奉轉直學士居冷局十五
年崔立之變羣小獻諂為立起功德碑以都堂命召若
虛若虛外為遜辭而實欲以死守之時議稱焉北渡後
居鄉里癸卯三月登泰山憩於黃峴峯之萃美亭談笑
而化若虛少負海内重名而不立崖岸滑稽多智而以
雅重自持誠可為一時名流矣
麻九疇
麻九疇字知幾莫州人(按金史云易州人)三歲識字七歲能革
書作大字有及數尺者故所至有神童之目章宗召見
問汝入宫中亦懼否對曰君臣父子也子寧懼父邪章
宗大竒之弱冠住太學有聲場屋間南渡後讀書北陽
山中興定末府試經義第一詞賦第二省試亦然(按金史及)
(歸潜志九疇省試雖居首而廷試以誤黜故正大三年乃賜及第)正大三年公卿連薦
九疇可試館職乃賜及第授太祝權太常博士應奉翰
林文字九疇天資野逸高蹇自便壬辰歲遇亂卒
高庭玉
高庭玉字獻臣思州人大定末進士章宗衛王朝甚有
時名為人豪傑尚氣節一時名士多歸之貞祐初自左
右司郎官出為河南府治中與知府復興(按歸潜志云温德亨福興)
屢以公事相可否時都城受圍使驛阻絶復興為安撫
副使懼庭玉謀已乃以造逆拘訊之庭玉就逮龐才卿
雷希顔王士衡辛敬之(按龐才卿名鑄雷希顔名淵王士衡名權辛敬之名愿)皆
被羅織幾有一網之禍比赦至庭玉瘐死
張萬公
張萬公字良輔東阿人正隆二年進士仕長山令有惠
政人為立祠入為右司員外郎太師淄王愛之(按金史圖克坦)
(克寧為太師封淄王)許以宰相器明昌初遷御史中丞以言事忤
旨除彰國軍節度使召為大興尹拜參知政事以母老
乞歸養出判東平河中濟南丁内艱起復擢平章政事
封夀國公為相知大體有敦龐耆艾之目既致政而眷
顧未衰復起判濟南安撫山東便宜行事未幾得請薨
謚文貞配享章宗廟庭
董師中
董師中字紹祖邯鄲人後徙洺州皇統九年進士承安
中入政府直道自立泰和初貴妃李氏方寵幸妃兄竒
爾為宣徽使有楊國忠之權時有田庭方者上書云大
臣持禄近臣怙寵章宗覽之顧謂怙寵者誰時竒爾侍
立師中倒笏指之曰謂李竒爾輩章宗頷之師中常言
作相不難但一心正兩眼明足矣少喜詼諧及在相位
未嘗廢談笑然不害為名相俄致仕賜第京師薨
胥鼎
胥鼎字和之代州人大定中進士歷官至參知政事宣
宗貞祐二年拜尚書左丞車駕南渡出為平陽節度使
(按金史及歸潜志皆作汾陽軍節度使)移知河東南路宣撫使四年授樞
密副使權右丞五年進平章政事莘國公行臺關中未
幾兼左副元帥明年以温國公致政進封英國行臺衛
州薨於衛鼎在長安日有乞致政表云興造功業方聖
主有為之時表裡山河豈愚臣養安之地其為國一念
可知也
張行中
張行中(按金史張行信初名行忠此作行中與史異)字信甫莒州人大定中
進士衛紹王朝呼沙呼已除名為民賂遺權貴得復用
行中言其必反及弑逆自為太師尚書令澤王行中時
為吏部尚書人謂必為所殺甚危之一日呼沙呼上禮
部鑄監國寳行中持不可呼沙呼雖怒竟不敢殺也興
定元年(按原書作宣宗即位考金史宣宗紀及呼沙呼傳呼沙呼為太師尚書令封澤王在宣宗即位)
(之後以朱子綱目書法言之呼沙呼弑君而專其國政其遷官雖出於宣宗之命書以自為亦無不可但先書)
(此而後書宣宗即位則失事實矣又考張行信傳行信為參知政事在興定元年時宣宗即位已五年亦不可)
(言即位授參知政事今改正)授參知政事丞相高琪專權用事人不
敢仰視惟行中與之抗論朝廷稱焉
路仲顯
路仲顯字伯達(按金史路伯達字仲顯)冀州人其母有賢行教仲
顯讀書成正隆五年進士明昌初授武安軍節度使雲
朔用兵仲顯奉使江左還獻賜幣以佐軍未報而仲顯
死章宗詔以所獻還其家夫人傅氏曰此非吾夫意復
上之有司不聽夫人付之州學買上田二千畆有竒故
相馬琪時判州事聞於朝賜號成德夫人
耶律履
耶律履字履道東丹王七世孫學易通太元至於隂陽
歷數無不精䆒常以鄉賦一試有司以露索為恥遂不
就舉蔭補國史掾章宗朝遷薊州刺史入翰林為修撰
歷直學士待制禮部尚書特賜進士第俄預淄王定策
功拜參知政事明昌元年進右丞相薨謚文獻
王予可
王予可字南雲遼西吉州人父本軍校予可亦常預籍
年三十大病後忽發狂能把筆作詩文及說世外恍惚
事南渡後居上蔡遇文士則稱大成將軍於佛前則稱
諦摩龍什於道家則稱騶天元俊於貴游則稱威錦堂
主人為人軀幹雄偉貎亦竒古戴青葛巾項後垂雙帶
狀若牛耳一金縷環在頂額之間兩頬以青湼之指為
翠靨衣長不能掩脛故時人有哨腿王之目落魄嗜酒
每入城市人争以酒食遺之夜宿土室中夏月或屍穢
在旁蛆蟲狼籍不恤也人或問其故事其應如響諸所
引書皆世所無有烹茶詩云簾捲綠隂花外月玉山冰
雪醉扶翁凌霄花詩云啼鳥倒銜金羽舞驚蛇斜傍玉
簾飛張伯玉與之游最狎壬辰兵亂為順天軍將領所
得知其名竊議欲挈之北歸館於州之瑞雲觀予可明
日見將領自言云我不能住君家瑞雲觀也越三日卒
後有見之淮上者
李獻甫
李獻甫字欽用遼西人博通經傳尤長於左氏及地理
之學為人有幹局時人以精神滿腹目之歷咸陽簿行
臺掾屬正大初夏人請和馮子駿往議獻甫預行夏使
有口辯馮無以折之欽用曰夏國與本朝和好百年今
雖易君臣之名而為兄弟之國使兄而輸幣寧有據耶
曰兄弟且不論宋曾與吾家二十五萬疋典故具在君
獨不知耶金朝必欲修好非此例不可獻甫作色曰使
者尚忍言耶宋以歲幣餌君家而賜之姓岸然以君父
自居夏國君臣無一悟者倘如宋舊本朝雖歲捐五十
萬無不可使者語塞和議乃定朝廷錄其功授慶陽總
帥經歷尋辟長安令入為尚書省掾壬辰用兵奏充行
六部員外郎守備之策時相頼之以功遷鎮南軍節度
使義宗東巡死於蔡州之難
党懷英
党懷英字世傑奉符人(按金史云馮翊人)在孕時母夢道士吳
筠來投宿及懷英生儀冠秀整如神仙少穎悟日受千
餘言放浪山水間詩酒自娛簞瓢屢空晏如也大定十
年進士甲科調成陽軍事判官累官至翰林學士承旨
致仕大定三年九月終是夕有大星隕於所居之堂衆
驚視之而懷英已逝矣謚文獻趙秉文作墓誌云(按原書於)
(王子可李獻甫二傳皆稱其字於党懷英傳稱懷英為公稱趙秉文為禮部趙公秉文蓋此書文苑諸人傳皆)
(本元好問中州集小傳而略加更改此數處乃失於更改而尚仍原文者也今並改正以符史體)公之
文似歐公不為尖新竒險之語詩似陶謝奄有魏晉篆
籕入神李陽冰之後一人而已
趙秉文
趙秉文字周臣滏陽人少穎悟讀書如夙成大定中進
士應奉翰林文字上書論宰相胥持國當罷宗室完顔
守貞可大用又言獄訟征伐國之大政自古未有君以
為可大臣以為不可而可行者坐譏訕免官起為同知
岢嵐州轉北京路轉運度支判官章宗嘉其敢言泰和
二年改戶部主事翰林修撰兼侍講學士轉侍讀興定
中拜禮部尚書同修國史知集賢院天興中卒(按原書天興誤)
(作開興據金史改正)
周昂
周昂字德卿真定人大定初年二十歲擢第釋褐歷南
和令(按金史及中州集皆云南和簿)遷良鄉令入拜監察御史路宣叔
(按路宣叔名鐸此書稱圖克坦克寧為太師淄王稱李純甫為屛山而龐才卿雷希顔辛敬之路宣叔等皆稱)
(字亦皆沿中州集之原文但雜史之體視正史稍寬故姑仍之云)以言被斥昂送以詩
坐謗訕停職後仕至沁南軍節度同知蒙古軍至城陷
昂與其子嗣明同死於難(按金史及中州集昂拜監察御史路鐸以言事被斥昂送)
(以詩坐謗訕謫東海上十數年始授翰林修撰出為龍州都軍以邊功召為三司官大安兵興權行六部員外)
(郎從宗室承裕軍失利跳走上谷城陷與子嗣明同死此云為沁南節度同知城陷死與史不同)
欽定重訂大金國志卷二十九
