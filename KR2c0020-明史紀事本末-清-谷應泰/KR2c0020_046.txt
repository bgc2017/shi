明史紀事本末卷四十六
浙江提學僉事谷應泰編
平蜀盜
武宗正德三年冬十月四川保寧賊藍廷瑞鄢本恕起
漢中攻陷郡縣起右副都御史林俊廵撫四川兼贊理
軍務督兵討之初廷瑞行山中得古棄印亡何又得一
劔自謂有天命遂與其黨惑愚民倡亂時保寧賊劉烈亦
聚衆作亂侵掠陜西漢中等處
四年十二月藍廷瑞自稱順天王鄢本恕自稱刮地王
廖惠自稱掃地王合衆十萬入寇湖廣鄖陽等處已而
聞巡撫林俊督兵捕勦因流侵他境劉烈等復還至
四川初烈等四出剽掠侵陜西漢中勢頗猖獗至是復
還勑巡撫都御史林俊相機勦賊未幾劉烈為亂兵所
殺餘黨廖麻子喻思俸復熾
五年春正月命刑部尚書洪鐘兼左都御史總督川陜
湖廣河南四省軍務征勦四川等處流賊夏四月藍
廷瑞廖惠等破通江縣林俊遣官兵及調玀&KR0624;石柱等
處土兵攻敗之殺溺死者六千餘人生擒廖惠藍廷瑞
奔紅口與鄢本恕合兵過陜西漢中三十六盤至大巴
山俊復遣兵追及大敗之賊棄輜重走
六年春正月朔江津賊曺甫自稱順天王攻圍縣治僉事吳
景被殺巡撫都御史林俊聞報馳赴乘元日賊方醉酒不設
備乃夜半蓐食銜枚往圍燒之賊奔潰又于山坪伏子岸等
連戰敗之抵賊營殺死曹甫等先後擒斬三千餘人收
回被掠男婦七百餘口獲馬騾器仗無算五月鄢本
恕藍廷瑞等縱掠蓬劔二州命總制尚書洪鐘同巡撫
林俊總兵楊宏相機勦捕以靖地方復勑巡視都御史
高崇熙鎮守太監韋興同洪鐘林俊會勦劇賊藍廷瑞
鄢本恕六月洪鐘至四川與林俊議多不合軍機牽
制不得速進藍廷瑞招集散亡勢復大振攻燒營山縣
治殺僉事王源鐘乃會俊督四川陜西巡撫都御史藍
章督陜西兵及檄湖廣河南兵分路進勦鐘與俊親監
督之湖廣兵先追及于陜西石泉縣熨斗壩賊見追急
求招撫令至四川東鄉縣金寶寺聽撫鐘給榜示并檄
召廷瑞等約日出降賊意在緩師延至六月十四日始
至信地依出駐營廷瑞本恕俱不出但使人來言欲得
營山縣治或臨江市駐其衆方出見且要取旗牌官為
質鐘等俱許之鄢本恕來見回營藍廷瑞始復來見且
降且肆殺掠仍于松樹埡劫掠民家計欲脫走官兵分
七哨扼之不得間賊窘甚漸潰散十五日廷瑞以所掠
女子詐為已女嫁與領兵土舍彭世麟為妾結歡世麟
世麟白軍門受之遂邀賊首至營宴會鐘令廷瑞所親
鮮于金說廷瑞及本恕于十六日帥諸賊二十八人同
至彭世麟赴宴伏兵盡擒之衆聞變遂大潰四出奔逸
山谷鐘等遣諸路兵分道追勦之擒斬溺死并俘獲老
弱兵仗騾馬甚衆未盡者許自首撫之惟賊首廖麻子
未獲捷聞加鐘太子太保俊章陞賚有差江津賊曹
甫餘黨方四任鬍子麻六兒等擁衆走綦江入思南石
阡等府方四偽稱總兵任鬍子偽稱御史賊首三十餘人
偽稱評事等名貴州兵敗之于思南播州兵敗之于三
跳等處先後擒斬三千賊由貴州復入四川八月賊
攻南川南頸雀子岡等關官兵禦之又攻東鄉永澄諸
處玀&KR0624;兵禦之前後頗有斬獲會百戶柳芳等陣沒官
軍却賊遂聲言欲取江津重慶瀘州敘州以攻成都遠
近震駭林俊駐江津高崇熙駐瀘州太監韋興駐成都
都御史王綸駐重慶檄副使何珊都指揮鄒慶帥兵由
合江進副使李鉞知府曹恕率兵由江津進夾攻之
九月賊攻江津會石砫兵至并力禦之賊敗走追至合
小坪破其四營賊以八千人舁攻具復攻江津林俊李
鉞曹恕督酉陽播州石砫等兵三道迎擊之賊敗追至
高觀山斬首五百餘級俘獲二百餘人官兵乘勝追擊
賊乃乘高下石不得進賊復擁衆時出衝擊李鉞幾不
免頼從吏何士昂等力戰得解林俊見賊勢猶盛遣降
賊周大富入營招撫之方四偽令其黨李廷茂出降竟
不出高崇熙知賊首皆仁夀人遣人詣仁夀取各賊家
屬入營招之方四等殺其族屬不聽撫遣人來言聽其
自散去乃從翼日李鉞督諸將校分兵為六哨由大埡
小埡月埡關並進直衝高梁賊不能支六面皆合破其
中堅斬賊首任鬍子等賊大敗追殺三十餘里斬首一
千八百餘級生擒方四妻妾俘獲男婦三千四百餘人
餘衆墜崖填壑數里奪獲馬騾四千五百有竒土兵乘
勝追勦又殺二百餘人賊見官兵少還擊殺千戶田宣
冉廷質等方四妻妾復逸去遂率餘賊二千餘人遁入
思南境内巡撫右副都御史林俊乞致仕許之時宦
者用事各邊征勦必以其弟姪私人寄名兵籍冒功陞
賞俊一切拒絶權倖惡之又與洪鐘議多不合因乞致
仕疏上忌者謂盜已平内批即允之臺諫疏留不報俊
歸蜀人號哭追送未幾麻六兒喻思俸駱松祥范藻等
賊復熾内江蒙慶之境騷然踰年不能定矣命巡撫
都御史高崇熙調兵討方四廖麻子麻六兒等
七年二月江津賊方四等自去年正月奔貴州八月復
聚至是劫掠南川等縣高崇熙連戰敗走之閏五月
方四自南川破綦江僉事馬昊敗之奔婺川衆遂散乃
變姓名潛走開縣義官李清獲之送于官十一月漢
中賊廖麻子喻思俸内江賊駱松祥崇慶賊范藻等分
劫州縣衆號二十萬洪鐘分勦不暇給御史王綸劾鐘
縱寇殃民罷職命右都御史彭澤總制軍務同總兵時
源征之
八年二月巡撫四川右都御史高崇熙以盜賊不盡滅
逮下獄以右僉都御史馬昊巡撫四川夏四月彭澤
率苖兵攻漢中劇賊廖麻子破之衆遯竄山寨多伏匿
箐棘中澤分兵搤出入奪水道渡開一面縱賊夾誅之
且盡廖有異術能隠形事急跳身遁購之卒不獲因移
兵内江討松祥平之
九年春正月彭澤率兵討崇慶劇賊范藻等平之四川
羣盜悉定加總制軍務彭澤為太子太保左都御史時
源為左都督
谷應泰曰正德中蜀盜藍廷瑞鄢本恕廖惠起漢
中曹甫方四起江津廷推林俊優詔特起俊時憂
闋家居也俊既受命通江之戰擒廖惠走廷瑞賊
勢窮蹙轉窺秦隴吳景之死曹甫授首江津不振
僅走貴州俊之視蜀初效可謂李綱入來方有朝
廷光弼代軍旌旗變色者矣而乃洪鐘出督崇熙
會勦兵有連鷄之形將無輔車之勢我志方瑕醜
氛復振然後羣帥戮力數道並進雖誘而殺降疑
近不祥詎知縱之復叛無異養癰廷瑞本恕檻車
詣闕保寧餘黨誅鋤略盡所不獲者廖麻子一賊
耳方四再寇江津俊又六面督攻斬其渠帥四之
妻孥悉俘帳下雖蠻官卜衂四幸漏網喙息黔中
已墮心膽假令借籌有人處置得宜璽詔優奬留
俊撫綏汲黯卧治淮陽韋臯久鎮西川錦江三峽
之間遂將桴鼔不鳴乎角巾扁舟輕装還里蜀民追
送涕泗横流誰秉國成何其謬哉於是漢中餘孽
廖麻子再與喻思俸等倡亂矣黔中逋寇方四復
與麻六兒等出掠矣内江崇慶相繼效尤范藻松
祥人思雄長夫蜀寇紛紜本非劇賊王師壓境實
皆勁旅然而中人邀爵必使子弟監軍鄙夫秉均
喜言賊平受賞彭澤甫出餘黨旋平蓋用兵六載
屢成屢衂俊既去位人多畏咎至崇熙逮而洪鐘
撤爭利諸臣抑已知難而退矣澤遂得專制閫外
削平全蜀夫林俊當小腆初張舉朝貪功之日而
彭澤當賊氛滋蔓命臣畏禍之時澤遂享有功名
俊以齎志老死君子於俊不無李廣祖逖之感焉
明史紀事本末卷四十六
