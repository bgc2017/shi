明史紀事本末卷三十一
浙江提學僉事谷應泰編
平浙閩盗
英宗正統七年十二月麗水盗陳善恭慶元盗葉宗留
合衆盗福建寳峰場銀冶命浙江福建有司捕治之
十二年春二月葉宗留聚衆盗掘少陽坑數月計所獲
微甚棄去九月率衆之雲山遍掘諸坑場無所得還慶
元居數日往政和掘少亭坑亦不給用謂其徒曰以吾
之衆即索金于市易耳何至自疲山谷間常苦不給也
衆從之時已數百人遂掠政和縣及村落還慶元號召
得千餘人遣召龍泉良葛山人葉七為教師訓練武藝
由浦城劫建陽所過焚掠從者益衆遂掠建寧官民皆
逃匿分衆截車盤嶺鉛山惴恐行旅斷絶
十三年夏四月福建沙縣鄧茂七反自稱閩王命都督
劉聚為總兵陳榮為副總兵陳詔劉德新為左右恭將
僉都御史張楷監軍討之茂七江西建昌人初名鄧雲
豪侠為衆所推殺人亡命入閩至寧化縣依豪民陳正
景易名茂七聚衆集會常數百人遠近商販至皆依之
漸恣横頤指殺人先是御史柳華按閩檄各郡縣令村
落各置隘門望樓編鄉民為什伍茂七與弟茂八皆編
為長嘗佃人田例輸粟主家餽少物茂七令毋餽而田
主自往受粟田主訟之不受縛乃下巡檢追攝之因殺
弓兵數人聞於上官調官軍三百人與之格鬭殺傷略
盡懼討遂刑白馬㰱血誓衆舉兵反游兵皆舉金鼔器
械應之烏合至萬餘人自稱閩王與正景率黨劫上杭
還攻汀州為推官王得仁所敗三戰正景被擒送京師
斬之獨茂七黨盛不可制至是率其黨據杉關劫商旅
遂攻光澤縣大掠順流下邵武官民悉逃匿至順昌據
之賊去邵武官民始復入城順昌官民亦入保邵武時
福建參政宋彰交趾人與中官多故舊侵漁萬計賄王
振得為左布政使扺任將責償焉小民苦為所迫于是
尤溪爐主蔣福成號集居民貧人無賴者悉歸之旬日
有衆萬餘遂襲尤溪據之與茂七聲相聞將劫沙縣及
延平延平上其事御史丁宣偕藩臬諸使至延平遣同
知鄧洪等帥兵二千往沙縣勦之福成遂與茂七合官
軍殱焉丁宣乃遣招諭令解散得免死茂七笑曰吾豈
畏死求免者吾取延平據建寧塞二關𫝊檄南下入閩
誰敢窺焉殺賫書使者據貢川及玉臺館締置里圖甲
役遂據沙縣勢益猖獗御史張海始至延平遣都指揮
張某率兵四千往勦之行二十里至雙溪口道隘賊僅
二十餘人伏左右村店中俟兵過且盡都指揮後殿至
賊伏猝起舉排柵塞道前驅不可反從兵不數十人賊
遂搏都指揮并其從兵皆殪之前驅兵覺還禦之無及
賊登山擁衆喊聲官軍大潰茂七進攻延平張海登城
諭之有緋衣賊曰我曹苦富民魚肉有司不我直耳如
朝廷宥我且立散乞免徭三年都指揮范真等戰於城
外衆潰真與指揮彭璽等俱死御史上其事請兵討賊
上乃召都御史張楷至面諭以閩賊猖獗狀令偕都督
劉聚陳榮等往討之九月張楷等師至南畿分遣劉
得新率兵由江西道建昌會邵武楷率兵由浙入閩
十一月指揮戴禮擊葉宗留斬之禮與都督陳榮亦戰
死初張楷奉命討鄧茂七至廣信以葉宗留道梗留不
敢進福建遣使促楷師浙江藩臬諸司請楷便宜移兵
擊宗留江西御史韓雍亦言宗留近在咫尺門庭之寇
皆國家事豈可畫疆而計耶楷不知所從指揮戴禮願
往勦之楷乃命率兵五百往都督陳榮謂楷曰受朝命
討賊今延平事急而鉛山不通大軍密邇二寇逗遛不
進乃遣一步將往朝廷知之何所逃罪耶楷然之遣榮
以二千人率禮等往禮先驅與賊遇于黃栢舖麾兵擊
之死傷相半宗留衣緋率衆前中流矢死官兵不知為
宗留也賊退奔入山復擁葉希八為渠魁劫車盤嶺悉
衆駐十三都欲回浦城會陳榮兵亦至併戴禮軍搜山
至玉山十二都中伏榮禮皆死葉希八焚浦城還龍泉
衆數萬人屯雲和麗水陶得二陳鑑胡俱率衆從之楷
聞報方益兵進而劉得新已率江西兵敗茂七於建陽
道始通楷遂間道入閩會劉得新等取道走建寧十
二月守備處州監察御史朱瑛計擒賊黨周明松等尸
於市時葉宗留黨周明松等四出剽掠金華武義崇安
鉛山諸縣朝廷慮其與閩寇合命瑛及中官分守要地
瑛榜諭脅從示以禍福降者甚衆以計生致明松等數
人械于慶元諜報賊首黑面大王領衆三萬來劫明松
等中官大懼欲走瑛不為動立誅明松等尸于市賊聞
之逡巡遁去鄧茂七遣别將陳敬德吳都總等由德
化永春安溪寇泉州知府熊尚初逆戰於五陵坡兵敗
被執不屈死之以建寧知府張瑛為福建右參政鄧
茂七以二千餘人攻建寧瑛率建安典史鄭烈鄉兵吴
保等合都指揮徐信分道乘霧襲斬五百餘拔其寨故
有是命
十四年春正月上以閩師久無成功命寧陽侯陳懋為
征南將軍保定伯梁瑶平江伯陳豫為左右副總兵都
督范雄董興為左右參將尚書金濓總督軍務太監曹
吉祥王瑾監軍御史張海丁宣紀功率京營及江西浙
江諸處大軍討之未至茂七等攻延平久餘賊至太平
驛副使邵宏譽等率兵與賊戰射死百餘人軍士亡者
倍之以捷聞初賊于近城五里許斷橋為守道阻不通
劉得新既敗賊張楷乃遣使諭之降其黨黃琴等三十
餘人令復業禁諸民不許復私讐建陽路既通沙縣賊
首張繇孫至延平降又引從賊羅汝先等詣楷願殺賊
贖罪且云賊敗後皆據險自衛必欲取之吾為公說令
攻城公悉大軍擊之吾為内應可覆也許之賊首劉宗
羅海郎七等俱茂七偽將掠財聚陳山寨黃琴等計擒
之詣軍門械送京師楷遂益兵趨延平遇賊攻城擊殺
千餘人賊衆稍却茂七等復移兵寇建寧參政張瑛與
賊戰死之於是楷等還建寧賊遂退保陳山二月賊
復下山攻延平蓋張繇孫羅汝先誘之出也楷以浙江
軍伏後坪南京軍伏後洋江西軍伏沙溪之南而以福
建軍素為賊所易者出城挑之賊乘浮橋竟進伏起礟
作合擊大破之官軍乘勝進殺擒數十人茂七中流矢
死乃斬其首函之馳露布以捷聞而寧陽侯陳懋等大
兵亦繼至楷等至順昌諸處慰撫居民餘賊復擁茂七
兄子鄧伯孫聚後洋或散走各分據山砦平江伯陳豫
等分道捕之賊據九龍山楷遣兵二千出山後戒之曰
明日賊必空寨攻我若疾入其寨據之比旦賊視營兵
少果至溪上無筏而還山後兵已據其寨驚潰三月
指揮王鉞捕賊於高陽里獲女賊廖氏偽號女將軍廖
氏甌寧人被掠至鄧伯孫所妖淫善幻尤驍捷兵敗歸
母家獲之諸將各先後捕獲從賊首數多俱檻送邵武
大軍至邵武皆斬之璽書至褒諭諸將以降賊黃琴為
主簿羅汝先為縣丞賞其誘賊功也餘候班師論功令
陳懋等留勦閩賊未盡者張楷還師討處州賊懋等乃
立賞格能自擒殺来降者與斬敵同賊將張留孫者驍
勇善戰茂七起事多倚之茂七死仍從鄧伯孫千戶龔
遂榮偽貽留孫書若素有約者佯使諜誤致之伯孫伯
孫果疑留孫殺之由是賊黨人人自疑棄伯孫来降遂
進兵沙縣破貢川掛口陳山諸砦執伯孫送京師斬之
左都督劉聚兵至南平順昌甌寧擒餘黨六十三人斬
首無算諸將先後擒斬招撫略盡八閩悉平懋等乃班
師張楷劉聚等還師討處州寇先是葉希八等據雲
和山中數月謂其黨曰山中出掠不便不若由朱湖盡
掠府城乃結寨駐鮑村取貨于義烏掠人于松陽官軍
雖衆不能越馮公嶺迫我矣衆從之遂掠處州守臣遣
使從温台告急於杭州御史命都指揮沈鱗參議耿定
僉事王定帥兵四千至處州擊之諸守臣復遣使詣省
告急御史盛琦黃英先後以聞朝廷命都指揮徐恭為
總兵孫鏜陶瑾為左右參將工部尚書石璞督諸軍討
之會沈鱗耿定王晟率千戶楊清等擊賊麗水敗沒徐
恭帥兵二千馳至處州亦守城不敢出賊攻處州聲言
取金華時楷等兵尚未至葉希八分犯江西廣信境
永豐知縣鄧顒死之時賊侵上饒顒奉張楷檄禦却之
賊大至或勸其走不聽遂被執不屈罵賊死陳鑑胡
破松陽龍泉屯金山岩分劫青田武義義烏東陽自號
太平國王改泰定元年麗水縣丞丁寧以老人王世昌
等人賊巢諭鑑胡降之進寧處州府同知世昌等授巡
檢鑑胡至京錮錦衣獄有詔鑑胡擬死免其妻子民兵
張祐王應參王金禮等亦殺賊千餘人獲皮甲八百上
俱授巡檢責尚書石璞總兵徐恭玩寇五月張楷入
浙至衢州僉事陶成往迎之陳危急狀時處州城中乏
食諸將登陴而泣楷分兵水陸並進至蘭溪御史黃英
林廷舉來會請速進兵至金華令軍中製竹笆數百面
笆如牌製糊以紙畫獸形可禦賊鎗乃兼程進至處州
界知府陸鍾等來迎至銅山寺駐師賊陽遣人求撫實
覘之耳遂給榜示付之去時官兵陣于平地賊衆萬人
出山索戰官兵分三陣賊攻中軍楷等令回趨馬軍射
之死者三百餘人左右合擊死者又二百人持鎗者多
為竹笆所制蓋鎗入竹隙急不得出悉被擒獲賊敗潰
斬首六百餘級生擒百餘人初賊勢甚迫僉事陶成
請招諭之乃從僕隸四五人徑抵賊巢諭以禍福言詞
懇惻賊黨環動悚聽多率其黨降惟陶得二殺使者引
餘黨入山中至是千戶沈俊謂其部下多麗水鮑村人
父子兄弟䧟賊中者衆有何受等三人自言于陣前見
其親屬今欲招撫請以此三人往可得也楷從之令齎
榜入山反覆譬曉詞亦過徇楷至以老母百口與誓陶
得二乃先出見楷優賞加賚令歸山中同賊首葉希八
楊希陶秉倫率其黨十餘人来見楷納其降給帖令復
業始知前黃栢舖緋衣中流矢死者即葉宗留也明日
受等三人又招得賊首余海四陳川十余卞等三百餘
家出降亦許令復業六月上下璽書諭張楷相機勦
撫之宜楷等奏報賊前後聽招撫復業者九千餘家男
婦二萬餘人疏既上賊首陶得二等回山復疑懼擁衆
如故欲以書招楷入楷亦復書諭之
景帝景泰元年五月賊在慶元大社者又出掠麗水青
田諸縣進攻武義武義無城郭副使陶成力禦之賊銳
甚麾下勸稍却以避其鋒成不可帥兵更進戰自辰至
申俄而城中火起兵潰成策馬突陣死之成有威惠屢
捍海宼有功至是死民思之不置未幾復得璽書諭楷
等將已降賊令所司撫處廣布恩信戒官吏勿相激擾
不聽撫者調兵勦滅楷復遣郡邑丞倅等官賫入山再
招之陶得二等始聽招盡焚其砦出降餘黨因陶得二
降悉解散復業所司隨在撫諭之楷等乃班師露布以
聞楷還京會帝北狩舊經事大臣多䧟沒廷議楷無功
追論下于理議上以寇平功贖罪得放歸
二年秋七月鎮守浙江福建侍郎孫原貞以處州盗平
奏析麗水青田二縣置雲和宣平景寧三縣福建置永
安壽寧二縣從之
谷應泰曰浙東入閩道險而狹迤邐千里山勢崨
嶫灌木蓊翳糾紛盤互不逞之徒往往跳穴其間
内可以聚糗糧下可以伏弓弩急可以遠遁走緩
可以縱剽掠以故浙閩多寇盗好作亂長吏不敢
問將兵者難撲滅地險然也又况括蒼諸坑頗産
貢金椎埋嗜利者因緣為奸趨之如騖聚衆益多
以故慶元葉宗留以千餘人攻政和此亂之始也
然其由浦城劫建陽則自浙犯閩攻上饒破永豐
則自浙犯江而葉希八又焚浦城屯雲和麗水則
自閩還犯浙矣其時閩地鄧茂七反寧化蔣福成
反尤溪莫不據地稱王摧鋒陷敵擁衆萬餘轉戰
數郡比之于浙為尤劇焉昔武帝之時東甌閩越
治兵相攻遼闊阻深尚煩漢救而使其合兵連横
侵暴吏民咸陽雖遠可付之度外耶于是中丞張
楷銜命督師劉聚陳榮分兵進討既而榮既敗沒
賊又滋蔓宗留雖死明松復来希八未亡鑑胡更
作何異淮裔煽亂徐戎並興甲午祠兵魯師欲潰
乃始一侯二伯授鉞南征六將兩璫協謀東伐猶
之赤眉敗禹更命馮異盧循摧毅還仗宋公雖望
桑榆之收亦苦潢池之酷矣所幸者閩寇自閩浙
寇自浙地雖旁掠勢不交通取虞取虢此成擒耳
假令浙寇北下婺州東收廣信閩寇南驅光澤西
薄建昌聯師有犄角之形事成有中分之約則八
閩既困江浙亦搖而更待朱瑛横格鉛山中官分
守要地不已晩乎雖其後福成茂七先後並殱希
八鑑胡同歸欵附東陵渠帥次第盡矣而獨參政
宋彰者輸賂王振責償閭閻民苦誅求盗所自起
五年之間村落為墟赤羽徵兵青芻轉餉土木之
妖先萌内地奸閹柄政禍如是乎至于陶得二屢
叛而貸死張楷捷奏而下獄蓋二以楷庇獲全楷
以振黨受過刑賞失中亦云忒矣若夫孫原貞條
奏浙增雲宣三邑閩置永壽二縣犬牙相錯馭險
之規也但磴道素多槎枒羣盗易于伏莽黃門薙
髮蝨乃不生馬援伐樹寇遂永絶原貞之策乃更
不及此耶
明史紀事本末卷三十一
