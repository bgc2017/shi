明史紀事本末卷七十五
浙江提學僉事谷應泰編
中原羣盜
崇禎元年延安饑十一月府谷民王嘉胤倡亂饑民附
之白水盜王二等復合徒衆劫掠蒲城韓城間時承平
久猝被兵人無固志巡撫陜西都御史胡廷宴庸而耄
惡聞盜杖各縣報者曰此饑氓徐自定耳于是有司不
以聞盜偵知之益恣劫宜君縣獄北合嘉胤五六千人
聚延慶之黃龍山
二年正月壬戌撫治鄖陽都御史梁應澤以漢南盜告
急請兵撫標止步兵三百人陜西巡撫胡廷宴延綏巡
撫岳和聲各報洛川淳化三水略陽清水成縣韓城宜
君中部石泉宜川綏德葭耀靜寧潼關陽平關金鎖關
等處流賊恣掠給事中薛國觀上言賊之熾也由喬應
甲撫秦置盜劫不問實釀其禍今弭盜之方在整飭吏
治有先事隄防之法有臨事剪滅之法有後事懲戒之
法上是之己巳固原逃兵掠涇陽富平執游擊李英
二月陝西備兵商洛道劉應遇率毛兵入漢中合川
兵敗賊略陽守備黃元極擊賊馬蹶被殺猶手刃賊不
置賊走漢隂應遇遣兵追斬五百餘誅渠魁數十人餘
走蜀其匿漢隂山中者並自殺漢南盜平三月丙子
流盜掠真寧寧州安化三水四月甲午固原賊犯耀
州督糧參政洪承疇合官兵鄕勇萬餘人圍賊于雲陽
幾覆之賊乘夜雷雨潰圍走淳化入神道嶺劉應遇
以千人偪漢中賊于五丁峽寧羌知州陳元瓚失防盜
遁巡按陜西御史吳煥言秦寇慘掠古所罕有撫臣
胡廷宴狃于積弛束手無措則舉而委之邊兵至延綏
撫臣岳和聲諱言邊兵為盜又委之内地總之兩撫欺
飾釀患致姦民悍卒相煽不已而西安延安諸邑皆被
盜矣盜發于白水之七月則邊賊少而土賊多今年報
盜皆騎銳動至七八千人則兩撫之推諉隠諱實釀之
也十一月京師戒嚴山西巡撫都御史耿如杞以兵
入衛譁于涿大掠良鄕如杞逮論死西兵皆沿邊勁卒
潰而失次竄走剽掠山東之大盜混天王等掠延川米
脂青澗等縣起前總兵杜文煥勦之三年正月陜西
邊盜王子順苖美連逃兵掠綏德衆三四千南圍韓城
總督楊鶴巡撫劉廣生提兵赴援斬首三千級賊遁復
犯清澗官兵追逐之賊走西川官兵追擊降三百餘人
餘大奔苖美叔苗登霧嘯聚于安定總兵杜文煥擊敗
之先是萬歷時朝廷念西軍勞苦預給三月糧以為常
崇禎二年秦大旱粟騰貴軍餉告匱延綏巡撫揚鶴甘
肅巡撫梅之煥分道勤王兩年復以稽餉而譁其潰卒
畏捕誅亡命山谷間倡饑民為亂時東事益急廷議核
兵餉各邊鎮咸釐汰裁餉至數十萬乘障兵咸譟而下
又以給事中劉懋請裁定驛跕即給郵乘傳有額毋濫
用縣官錢歲省費無筭謂蘇民力也而河北游民向籍
食驛糈用是益無賴歲不登無所得食所在潰兵煽之
而全陜無寧土矣命洪承疇以都御史巡撫延綏
王嘉運陷府谷他賊入山西犯襄陵吉洲太平曲沃
四月賊王子順苖美陷蒲縣山西自河曲至蒲津千五
百里俱鄰陜河最狹賊自神木渡河陷蒲已分三部東
犯趙城洪洞汾霍西掠石樓永和吉隰賊首自號横天
一字王五月賊破金鎖關殺都司王廉六月王嘉
運陷黃甫川清水二營遂據府谷洪承疇與杜文煥圍
之賊夜劫營官兵擊敗之延安知府張輦都司艾穆
蹙賊于延川賊求撫王子順張述聖姬三兒等俱降王
嘉運等掠延安慶陽城堡多陷總督楊鶴主撫不以聞
與陝撫劉廣生遣官持牌四出招賊賊魁黃虎小紅狼
一丈青龍江水掠地虎郝小泉等俱給牒免死安置延
綏河西但不焚殺其淫掠如故民罹毒益甚有司莫敢
告而寇患成于此矣兵科給事中劉懋上言秦之流
賊非流自他省即延慶之兵丁土賊也邊賊倚土寇為鄉
導土寇倚邊賊為羽翼六七年來韓蒲被掠其數不多
至近年荒旱頻仍愚民影附流劫涇原冨耀之間賊勢
始大當事以不練之兵剿之不克又議撫之其𠞰也所
斬獲皆饑民也而真賊飽掠以去矣其撫也非不稱降
聚衆無食仍出刦掠名降而實非降也且今年麥苗盡
枯斗粟金三錢營卒乏食三十餘月即慈母不能保其
子彼官且奈兵民何哉且邇來貪酷成風民有三金不
能供納賦之一金至于捕一盜而破十數人之家完一
贖而傾人百金之産奈何民不驅為盜乎若營兵曠伍
半役于司道半折于武弁所餘老弱既不堪戰又不練
習當責督撫清汰操練以備實用也山西流賊破蒲
州潞安官兵敗沒七月御史黃道直言盜起于饑請
發餉銀易米一從保德州河路一從洛宜陸路賑饑民
庶收拾人心解散黨附不報八月王嘉運勾西人入
犯佯乞降仍奪路走黃甫川復引西人入掠洪承疇杜
文煥從孤山進擊大破之賊犇潰十月王嘉運陷清
水營殺遊擊李顯宗復陷府谷大盜李老柴于鄜雒間
紏三千餘人攻合水寧夏總兵賀虎臣擊賊于盤谷斬
六百餘級又敗之寧州十一月山西總兵王國樑追
賊于河曲發西洋砲砲炸兵自亂賊乘之大潰遂陷河
曲十二月乙巳盜神一元破寧塞據之殺參將陳三
槐圍靖邊副使李右梓固守賊勾西人四千騎益圍靖
邊三日夜遂陷柳樹澗保安等城
四年正月神一元陷保安副總兵張應昌擊敗之神一
元死弟一魁領其衆癸未山西賊犯平陽庚寅王
嘉運渡河掠菜園溝副總兵曹文詔擊却之己亥命
御史吳甡賫金賑陜西饑荒招撫流盜諭曰陜西屢報
饑荒小民失業甚者迫而從賊自罹鋒刃誰非赤子顛
連若斯今特發十萬金命御史前去酌彼災處次第賑
給仍曉諭愚民即或脇從僅入賊黨肻歸正即為良民
嘉與維新一體收恤上召輔臣九卿科道及各省監
司于文華殿上問山西按察使杜喬林流寇之事對曰
寇在平陽或在河曲近聞漸已渡河河曲尚阻須大創
之但兵寡餉乏耳上曰前言寇平何尚阻也對曰山陜
隔河倏去倏來故河曲獨被困問河曲之陷曰賊未嘗
攻大抵饑民為之内應今不早圖有誤國事上問陜西
參政劉嘉遇以流寇對曰流寇因兵餉不足故難𠞰耳
且寇見官兵即散退復嘯聚上曰寇亦吾赤子也宜招
撫之又問近寇所在對曰一在廷安一在宜川上凝思
久之命退寧武總兵孫顯祖言聞喜稷山賊二十餘
萬日𠞰日益官兵不過二千奔逐不支乞發京營或調
邊騎夾𠞰命下所督便宜專制總督張宗衡以兵餉並
乏竟不行二月壬子總兵賀虎臣杜文煥合軍圍保
安神一魁勾西人千餘騎突圍出復紏賊數萬刦寧夏
都指揮王英兵潰諸道將棄城南犇戊午一魁至慶陽
破東關游擊伍維藩擊斬五百餘人戊辰賊圍慶陽
總督楊鶴在邠乾不即援宜君賊趙和尚等南犯涇陽
三原韓城澄城各賊分犯不知其數壬申神一魁陷
合水三月丁丑張應昌等援慶陽賊圍解時議招一
魁散其黨癸未賊帥孫繼業茹成名等六十餘人來
降總督楊鶴受之設御座于固原城樓上賊跪拜呼萬
歲因宣聖諭令設誓各解散或歸伍或歸農自此羣盜
視總督如兒戱矣甲午陜盜劉五可天飛據鐵角城
混天飛獨行狼等聚蘆保嶺衆各萬餘分犯平涼固原
耀州涇陽三原盜混天猴薄寧州分犯環縣賊陷武
安走平涼詐稱官兵襲陷華亭時大盜王老虎圍莊浪
曹文詔王性善西𠞰諸賊乘虚四犯楊鶴給降人牒
令各還鄕簡其豪千餘人以參將吳弘噐領之駐寧塞
而宜君雒川盜又蠭起矣副總兵曹文詔擊賊于栗
園大敗之四月己未神一魁降于楊鶴鸖責數其罪
俱伏謝一魁有戰騎五千鶴侈其事上言乞賜一二萬
金賑濟又止巡撫練國事北征宜雒賊亦求撫于國事
從之其脇從饑民各給牒回籍首領置軍中省臣劾
宣大總督魏雲中陜西總督楊鶴恇怯玩寇上切責雲
中等平盜自贖時言官交論鶴鶴疏引咎曹文詔等
克河曲斬賊一千五百餘級獲兵械馬騾數千丁夘
延綏巡撫洪承疇令守備賀人龍勞降者酒降者入謝
伏兵斬三百二十人庚午賊陷始興御史吳甡西
行至延長寇聚城下諭以禍福委同知趙鶴年分賑賊
各解散游賊聞之皆回受賑撫賊七千有竒降盜不
沾泥擁衆脇糧賞復攻米脂總兵王承恩侯拱極率三
千人至葭州洪承疇張應昌亦至賊分兩營以待連戰
賊始遁追至西川斬三百餘級賊溺死無算官兵屯西
川雙湖峪其間窰寨六十有四皆險絶盡為賊藪承疇
乃令在在設防堵截不沾泥&KR1576;率百騎逃關山嶺都司
馬科等追之盡殱其騎不沾泥乃降手殺賊目雙翅虎
縳獻柴金龍以自贖五月乙亥王承恩擊宜川賊敗
之賊闖王虎金翅鵬乞降金翅鵬即王子順姪成功也
餘賊走宜君其衆二萬陜西都司曹變蛟追寧塞遺
賊于唐毛山賊大潰四戰皆捷先後斬一千四百餘級
而寧塞之逸賊稍殺矣御史吳甡至榆林鎮以晉兵
遏糴斗米銀六錢草根木皮俱盡人至相食甡因奏榆
林為西北雄鎮宿將勁兵出焉非他鎮比雜販牟利商
民欣赴初無損于晉若以防河為名而絶秦人之命恐
謀國不在此也延安賊趙四兒以萬餘人掠韓城郃
陽靈州參將張全昌以五百人戰三日斬三百餘級賊
走鄜州復進擊斬六百餘級時榆林連旱四年延安饑
民甚衆西安大旱巡撫練國事更請發帑賑濟不報趙
四兒尋降初洪承疇撫盜王子順等駐榆林巡按御
史李應期誅之上謂賊勢蹶甚招撫為非殺之良是命
吳甡覈奏丁酉延綏榆林大雨始有禾庚子盜滿
天星降于楊鶴鶴選其驍勇置營中散其黨萬一千人
即命其魁分勒回籍未數月皆畔去壬寅賊萬人自
合水保安逃出攻中部降丁内應城陷六月癸夘曹
文詔擊斬王嘉運于陽城其黨復推王自用為首號曰
紫金梁其黨自相名目有老回回八金剛闖王闖將八
大王掃地王闖塌天破甲錐邢紅狼亂世王混天王顯
道神鄕里人活地草等分為三十六營辛酉鄜州賊
混天猴張孟金謀襲靖邊張應昌邀之于真水川敗之
追斬四百餘級癸亥混天猴獨行狼等萬餘人自甘泉
犯合水洪承疇率兵追擊敗之甘泉山中混天猴等乞
降七月賊首上天龍馬老虎獨行狼復掠鄜州列三
營于太平原楊鶴王承恩擊破之上天龍等以二千人
降給事中孟國祥曹履泰各奏撫賊欺飾之弊癸未
逮總督陜西三邊都御史楊鶴下刑部獄論戍之丁
亥曹文詔等諸將擊賊連敗之賊奔東北是役也合督
撫四鎮之兵窮追半月先後數十戰賊敗潛遁山谷延
安慶陽千里内暫安焉甲午賊趙四兒六千餘人東
渡山西總督洪承疇等兵從之賊入沁水縣縣東北有
竇莊故張忠烈公銓里居也先是銓父尚書五典謂海
内將亂築墻為堡甚堅至是賊犯竇莊五典已沒銓子
道濬道澤俱官京師惟銓妻霍氏守舍衆議棄堡去霍
氏語其少子道澄曰避賊而出家不保出而遇賊身更
不免等死耳死于家不猶愈死于野乎且我守堅賊必
不得志躬率僮僕為守禦賊至環攻之堡中矢石竝發
賊傷甚衆越四日乃退其避山谷者多遇賊淫殺惟張
氏宗族得全冀北兵備王肇生表其堡曰夫人城辛
丑陜西賊陷中部王承恩擊斬千七百級八月癸夘
總兵賀虎臣擊斬慶陽賊劉六斬其餘黨五百餘人西
路漸平先是巡按陜西御史李應期言秦賊旋撫旋
叛上命御史吳甡確查報聞甡上言延慶地亘數千里
土瘠民竆連歲旱荒盜賊蠭起西路則神一元破寧塞
安邊攻保安一元死弟一魁繼之又破合水圍慶陽總
督楊鶴招撫四千有奇餘黨郝臨菴劉六等衆不下數
萬掠環縣真寧間此保安合水之流孽也延安四載竒
荒邊軍始亂出掠米脂綏德青澗脇從甚衆幾于無民
流刦延南點燈子衆號數萬自山西回黃龍山西安北
界數州縣被毒甚慘此延北邊賊流毒西安者也近官
軍南剿賊望風潛逃相繼招安滿天星等降于榆林餘
賊遂徙而北其降賊雖散原籍仍復刦掠于是有官賊
之謠而人致恨於招撫之失事矣點燈子衆五六千在
青澗旋撫旋叛慶陽郝臨菴劉六等亦曾受撫今攻陷
中部者皆其衆也又降賊獨頭虎見大兵之來已出韓
城潼關道臣胡其俊猶追贐錢九十萬賊復横索一一
給之惟謹要挾重資之說有自來矣為今之計集兵合
剿殱其渠而餘衆自破明賞罰而士氣自鼓秦事猶可
為也山西賊陷隰州蒲州命許鼎臣巡撫山西洪
承疇駐慶陽報乏餉已承疇兵大敗趙四兒于山西桑
落鎮九月山西賊入河北犯濟原神一魁復叛據
寧塞刦守將吳弘器范禮官兵攻圍之其黨黃友才斬
一魁以獻盜獨頭虎滿天星一丈青上天猴等五部
恣掠宜雒副總兵趙大胤在韓城去賊營二十里不敢
出戰土人強之出報斬五十級驗之則率婦女首也給
事中魏呈潤劾大胤落職壬辰命洪承疇總督陜西
三邊張福臻巡撫延綏黃友才復叛而遁追斬千一
百級洪承疇擊賊趙四兒擒之即點燈子也起青澗
綏德奔突延西間往來秦晉沿河郡縣多苦之至是伏
誅平陽稍安其黨黑煞神起又有過天星蝎子塊與紫
金梁等共數十部自賊據中部官軍攻圍兩月不下冬
十月曹文詔及張福臻兵俱至克之陜西賊陷宜川
十一月丙子陜賊譚雄陷安塞襲掠一空仍乞撫閏
十一月王承恩誘譚雄等五人斬之癸丑陜賊不沾
泥張存孟等陷安定甲子王承恩克安塞斬五百餘級
即進𠞰安定賊潛走綏德降丁混天猴勾盜陷甘泉
劫餉銀十萬八千兩殺知縣郭永圖備兵河西張允登
戰死洪承疇聞之遣王承恩分𠞰以甘泉鄜延咽喉而
自以四百人赴之賊勢日熾承疇日不暇給矣寧武
總兵孫顯祖敗賊蝎子塊于萬泉十二月甘泉賊陷
宜君又陷葭州備兵僉事郭景嵩死之己丑諸降盜
復叛攻綏德上憂延綏賊蔓以山陜督撫請餉疏切
責戶兵二部兵部尚書熊明遇請措二十萬金接濟秦
中甲午孫顯祖于河津聞喜等處與賊六戰俱捷
五年正月延綏賊偽為米商入宜君遂陷之復陷保安
合水流入山西者陷蒲州永寧大掠四出山西巡撫御
史羅世錦歸咎于秦謂以隣為壑給事中裴君賜晉人
也上言責成秦之撫鎮驅之回秦而後再議剿撫蓋當
事之無定見如此洪承疇請留陜西餉銀二十萬資
勦費並以勸農從之先是寧塞逸賊合環慶諸寇屯
鎮原之蒲河欲犯平涼走鳳翔漢中陜撫練國事檄固
原備兵王振竒同副總兵王性善等截守各隘口檄平
涼兵備徐如翰同副總兵董志義守涇州各要害又檄
總兵楊嘉謨等緝姦殺賊塘馬斷其耳目賊遂不敢出
又食乏互相猜疑洪承疇從鄜州間道疾至慶陽曹文
詔以臨洮兵至賀虎臣兵亦至會于西澳各夾擊賊大
小十餘戰追犇數十里斬首千餘級傷墜無算而寧塞
之寇盡矣惟渾天猴等尚據襄樂練國事遂移鎮寧州
時以西澳之捷為用兵來第一戊午洪承疇等擊敗
賊于槐安堡賊雖犇竄尚破華亭擾莊浪而官兵追捕
皆破膽潛匿先是延西諸寇承疇偕文詔先後清蕩而
鐵角城乃邊盜藪郝臨庵可天飛為官軍所敗獨行狼
跳入其伍耕牧鐵角城為持久計聞他盜盡平甚懼承
疇文詔擊破之斬可天飛其二賊亦生得就誅自西澳
捷後軍聲大振曹文詔忠勇善戰承疇與下同甘苦得
士卒心轉戰四載斬級三萬西人稍稍休息然亦憊甚
矣甲子陜西原任通政使馬鳴世奏曰三秦為海内
上游延安慶陽為關中藩屏榆林又為延慶藩籬無榆
林必無延慶無延慶必無關中矣乃自盜發以來破城
屠野四載于兹良以盜衆我寡盜飽我飢内鮮及時之
餉外乏應手之援揆厥所由緣廟堂之上以延慶眎延
慶未嘗以全秦眎延慶以秦眎秦未嘗以天下安危眎
秦而且誤視此流盜為饑民勢焰燎原莫可撲滅若非
亟增大兵措大餉為一勞永逸之計恐官軍騖于東賊
馳于西師老財匱揭竿莫禦天下事尚忍言哉乞勅所
司亟措餉二十萬給民牛種為兵士犒賞急圖安戢庶
全秦安而各鎮安矣張應昌等擊黃友才斬之二
月寧塞逋寇復熾庚寅盜夜入鄜州備兵僉事郭應
響死之三月壬戌陜西賊陷華亭知縣徐兆麟赴任
七日城陷逮至竟坐棄市人皆冤之四月湖廣流盜
自興國入江西泰和吉安等處七月山西賊陷大寧
八月曹文詔擊賊甘泉敗之洪承疇令脇從者免殺
降四千餘人散者亦數千人餘賊散匿山谷山西巡
撫宋統殷擊賊于長子賊犇沁水庚辰賊首紫金梁老
回回八金剛以三萬衆圍竇莊時張道濬得罪家居率
其族禦之賊多死聞秦師且至懼欲乞撫紫金梁呼于
壁下道濬登陴見之紫金梁免胄前曰我王自用也誤
從王嘉運故至此此來乞降耳俄老回回亦至道濬諭
之曰急還所俘散若徒衆吾為請于撫軍貸爾死賊乃
還所掠拔營而西入陽城界道濬以賊情告于統殷曰
賊狡未可信因遣使往覘賊諸賊咸就約惟八大王闖
塌天五營不受命紫金梁歸欵未決諸軍乘賊不備輕
騎襲賊營賊怒南犯濟源陷溫縣九月山西賊破臨
縣賊魁豹五等據其城又陷修武殺知縣劉鳳翔焚掠
武陟暉縣遂圍懷慶上以藩封重地切責河南巡撫樊
尚燝殺賊自贖賊既盡嚮河北山西巡撫宋統殷備兵
冀北王肇生率軍次陵川扼賊北歸賊北走遇官軍賊
死鬭互相勝負會夜與賊争險對營兩山頭賊緣窮谷
而登大譟官軍亂統殷肇生皆走與諸軍相失宣大總
督張宗衡將兵至高平統殷肇生以師畢會大破賊于
桑子鎮賊復入沁水十月詔副總兵左良玉將兵二
千五百人援懷慶癸未王承恩敗安塞遺賊于西川
胡堡賊目喬六自斬其魁以黨降餘遁延綏稍寧十
一月罷山西巡撫宋統殷以許鼎臣代之十二月張
宗衡許鼎臣同逐賊臨縣賊轉入盤磨山山方六百里
賊閻正虎據交城文水以窺太原邢滿川上天龍據吳
城向陽以窺汾州紫金梁以秦豫毛兵俱集澤潞東南
遂乘虚從沁州而北入榆次又入夀陽距太原不五十
里許鼎臣撤師北歸時賊首亂世王與紫金梁争一掠
婦搆小隙遺其弟混天王來歸廷議方督進討諸將諱
言受降權辭謝之約得紫金梁頭始為請于朝混天王
唯唯泣涕而去亂世王與破甲錐合謀圖紫金梁賊分
為三陷霍垣曲長子諸縣壬辰陷遼州是日除夕也
是月趙和尚等賊斬其魁霍維端以降諸將分領入營
還宜君
六年正月丁酉賊闌入畿南西山距順德百里時大隊
在山西分為二一北向西犯平縣窺固關一南向河北
懷衛之間盡遭蹂躪矣丁未左良玉敗賊于涉縣西
斬其渠賊望其旗幟皆靡然賊勢尚熾謀渡河南犯
癸丑進曹文詔都督同知文詔連敗賊于忻代間斬首
千五百級二月許鼎臣曹文詔屯平定張應昌屯汾
州駐太原東西以禦寇賊踞林縣山中饑民相望而
起左良玉敗績于武安河南兵七千先後失亡殆盡賊
益熾左良玉勢孤乃請鄧玘兵相援備兵井陘副使寇
從化檄守備李定王國璽逐賊畿輔陷賊伏中兵敗死
亾略盡賊長驅保定備兵副使盧象昇禦卻之曹文
詔敗賊于榆杜時文詔屢捷張應昌逗遛不進紫金梁
老回回從榆次敗北犇三月蜀賊寇百丈關官軍敗
没詔總兵鄧玘將川兵二千益以石砫土司馬鳳儀
兵馳赴河南未幾馬鳳儀敗沒丙午山西兵擊賊于
陽城北張道濬設伏于三纏凹賊至伏起擊之斬其魁
生擒賊首滿天星闖王賊大奔巡撫鼎臣獻俘闕下奏
道濬功第一四月丙寅山西賊陷平順乙酉曹文
詔敗賊于陽城斬千餘級河南西路賊自輝縣入清
化鎮所在守將敗没部臣以河南不塞太行之險揖賊
使入撫臣不得無罪五月癸已山西巡撫鼎臣以流
寇恣掠請蠲積逋并豫免數年額賦不許己酉上以
勦賊諸將一時功罪勤惰應有監紀特命内監陳大金
閻思印謝文舉孫茂霖分監曹文詔張應昌左良玉鄧
玘軍紀功過催糧餉仍發内帑四萬金素紅蟒段四百
匹紅素千匹軍前給賞庚申曹文詔夜襲賊于偏店
賊亾走墜山谷者亡算盡南奔諸將會兵逐之沙河奪
馬騾數千賊自邯鄲南走河北賊陷涉縣六月乙
丑川兵潰于林縣毛兵殺傷甚衆潞王告急乞濟師
丙寅河北賊圍湯隂林輝涉安諸邑别賊自陽城垣曲
來合于濟源山西賊陷和順辛巳左良玉破賊于
懷慶賊盡奔太行山上念中州寇盜蔓延命總兵倪
寵王樸分將京營兵監以内監楊進朝盧九德賜二帥
弓矢千五百戰馬三百徤丁三百馳赴中州夾勦七
月乙未賊屯彰德汾州張應昌進勦汾陽知縣費甲鏸
以逼迫苦供億投井死丙申山西賊陷樂平河北
賊攻彰德左良玉禦卻之辛丑山西賊陷永和旋陷
沁水賊自秦入晉五犯沁水至是陷之八月丁亥陜
西賊攻隆德殺知縣費彦芳分守固原參政陸夢龍戰
於綏德城下死之九月己亥張應昌敗賊于平山獲
賊首張有義即一盞燈也十月丁卯山西河北諸賊
二十四營乘兵渡河而南犯閿鄉陷澠池分入河南湖
廣漢中興平畿内賊至寧晉掠南宫甚慘尋走五臺
山山周數百里賊據顯通寺其中薪儲皆具險阻足守
官軍不敢擊十二月己未河南賊陷伊陽庚申陷盧
氏徧掠汝州淅川内鄕光化均州戊寅犯南陽庚辰
湖廣賊假進香客陷鄖西癸未湖廣賊陷上津丙戌
陜賊陷鎮安時秦賊既盡入晉流突畿輔河南至數
十萬而延綏賊首鑚天哨開山斧獨據永寧關前阻山
險下臨黃河負固數年不下延綏巡撫陳竒瑜謀取之
乃陽傳總制檄發兵簡衆七千人抵延川潛師疾走入
山賊不虞大兵至倉皇潰佚焚其巢縱擊斬首千六百
級二賊死分兵擊賊首一座城斬之延水盜悉平竒瑜
威名著關陜是年陜西山西大饑
七年正月壬辰降盜王剛王之臣通天柱等至太原挾
賞巡撫戴君恩設宴誘剛等斬之共斬四百二十九人
王之臣即豹五通天柱孝義土賊也而岢嵐大盜高加
計號顯道神尤横會大旱饑民投賊者逾衆畿輔兵
漸集賊西竄河南賊自鄖陽渡江薄榖城掠光化新
野而襄陽賊六路俱集郡兵不能支又賊四五千人入
郢界圍均州往荆門西北夷陵辛丑陜賊䧟洵陽逼
興安西鄉土寇乘之漢中震動興安賊連陷紫陽平利
白河道臣王在臺固守興安洪承疇赴援城得全時練
國事移兵商雒賊南破鳳縣入四川癸丑陷遷安乙
卯楚賊陷房縣保康南京兵部尚書吕維祺奏言南
都鳳泗承天陵寢所在宜以宿夀襄葉為咽喉淮徐則
京師咽喉也乞&KR0897;淮撫楊一鵬急宜預備防賊東犯
二月壬戌蜀賊陷興山壬申入瞿塘陷䕫州一宿去
賊既蔓延秦晉楚豫之郊流突無定廷議以為各鎮撫
事權不一互相觀望宜以重臣開督府統攝諸道兵討
賊制曰可僉擬洪承疇因陜西三邊所恃未可輕易詔
進延綏巡撫陳竒瑜兵部右侍郎總督陜西山西河南
湖廣四川軍務眎賊所向随方勦撫竒瑜檄諸將會兵
于陜川三月己丑南京右都御史唐世濟上言流寇
有四一亂民一驛卒一饑黎一難氓宜分别勦撫上善
之下總督奇瑜乙巳川兵敗賊于巴州山西自去
秋八月至是不雨大饑人相食四月丙辰逮撫治鄖
陽蔣允儀以失陷鄖西諸邑也川賊渡利州河札陽
平白水等關分四路土人力拒之賊走奉節楚賊在
房縣婦倍于男總兵張全昌連擊敗之甲戌發帑金
五萬命御史梁炳賑饑陜西時山西永寧州民蘇倚哥
殺父母炙而食之川賊三萬人返屯鄖陽之黃龍灘
分三道一均州趨河南一鄖陽趨淛川一趨商洛盧氏
張應昌兵敗于均州丁丑川賊復入陜陷兩當己夘
陷鳳縣先是三邊總督洪承疇因插漢犯甘肅即漢中
北行至棧道青橋驛聞州賊數萬營寧羌乃返至沔州
援之賊由陽平關過河犇鞏昌承疇追至成縣見賊勢
盛須益邊兵乃檄副將賀人龍劉成功等兵三千赴藍
田夾擊及兩當鳳縣連陷賊分道一向邊方一向漢中
知府斷棧道守雞頭岡賊不得前間道犯城固洋縣官
兵禦卻之賊走石泉漢陰又别部賊二萬由鳳縣趨寳
鷄汧陽求撫承疇姑慰諭焉時撫治鄖陽盧象昇總督
陳奇瑜以數省兵力萃于楚楚賊盡西奔漢中而川巴
通江入西鄕者復三二千凡名賊盡歸漢中興平而接
于商雒癸未賊復謀入川阻大江入西安之終南五月
陜别賊陷文縣文縣去歲大旱入秋早霜冬無雪今春
不雨斗米銀七錢延綏西路數年不登賊分部一略鄜
延一掠延慶官軍迫之賊皆傍終南山竄入商雒羣盜
畢集深入大峪承疇會師進逐之遂東走網谷川復入
大山遠竄己亥賊復出再陷鳳縣漢南招撫之賊一
出棧道西陷麟游永夀東陷同安庚子賊走鳳翔西趨
汧陽隴州乙巳洪承疇自漢中西援甘肅巡撫陜
西練國事奏今日最難有五曰缺兵大盜起延綏榆林
兵不足轉調甘肅自寧夏甘肅再喪師今防插漢尚不
足能分以勦賊乎榆林兵止五千陳竒瑜率以勦賊而
防秋又當西還則兵愈少二曰缺餉西安鳳翔兵荒所
留新餉即使支盡不抵三鎮之用司府無可借餉將安
出三曰缺官荒盜頻仍有參罰戴罪有追贓客死有失
城就逮道府且不樂就何況有司今官缺三十餘員何
以治民辦賊故缺官宜急補而參罰亦宜少減也曰宗
禄奏俗囂悍貧宗尤甚垂涎賑金漸不可長曰驛地秦
晉驛遞例不全給今募夫之苦更加千倍故人人思遁
凡在衝路宜全給以安其心洪承疇進師岐山駐三
原賊十餘萬承疇兵僅三千張疑設伏賊從耀州奔同
州時漢中兵三千四百有奇總兵左光先等將之臨鞏
兵三千五百總兵孫顯祖等將之平涼兵千人副總兵
艾萬年將之止可守城總兵張全昌等兵六千專眎盜
所向為援剿六月丙寅總督奇瑜鄖撫象昇勦竹山
竹谿各山寇連戰斬一千七百餘級奇瑜復敗賊于硤
石斬七百餘人渰死五千餘人堕崖死者二千餘人
七月陜西降盜陷隴州己丑洪承疇奏言入陜猖獗
之賊大抵可十四五萬明知官軍一二萬不能四馳持
其勢衆旁伏遞進則剿賊之難賊多精騎每跨雙馬官
軍馬三步七則追逐之難賊攻堡掠野到處可資官軍
待餉轉連則糧芻之難賊入山負嵎官兵相持一日即
坐誤一日則時日之難且請鹽課銀三十萬加曹變蛟
秩鼓其敵愾從之辛夘賊至鳳翔西關藉口奉督撫
檄安插城内守臣知其詐紿以門不敢啓須縋城上先
登三十六人盡殺之總督陳竒瑜因借為辭劾地方官
紳撓僨撫局以激上怒命緹騎逮寳鷄知縣李嘉彦及
鳳翔鄉紳孫鵬等五十餘人下刑部獄叛兵楊國棟
擁三千騎披雙鎧直抵西安城下乞撫巡按范復粹無
計登陴固守巡撫練國事在鄠縣聞之馳還登南城檄
賊至濠畔語一日夜未決度不受撫必西走鄠盩厔密
檄沿途官兵飭備更設伏盩厔之夾水溝時禾茂泥淖
騎不任馳伏發殲其半國事遣官招之諭殺渠自贖予
上賞頃之一賊斬國棟以獻賊人人自疑互戕千餘人
餘入南山乙未洪承疇進次華州各賊聞之自朝邑
折而北犇澄城郃陽賊混世王等從鳳翔東犇云犯
西安洪承疇馳一日夜入西安檄諸路兵赴西安合擊
賊賊颺至西安東境官軍以力疲未能出承疇恐賊東
出潼關先令張全昌曹變蛟間道走渭華遏其前而自
率兵至潼關紅鄕溝追賊游擊李效祖栢永鎮力戰賊
卻不能出關因登山承疇馳赴藍田欲從山後間道勦
之丙午賊覘知官兵意夜走商雒初老回回等萬餘先
踞南雒山中今又益盜萬餘其地山谷險阻承疇率諸
將共兵三千人赴潼關大峪口截其出仍備閿鄕靈寶
諸處總兵尤世威兵潰于雒南羣賊越盧氏犇永寧
先是守隘諸兵露宿凡三月皆致疫痢不任戰左良玉
兵自内鄕赴援盧氏慶陽賊南下烽火徹三原涇陽
耀州富平八月上憂寇詔發各鎮兵四萬五千竝赴
河南時豫賊衝突禹許長葛間凡十三營大營在永寧
盧氏約九月向山東誘官軍東出謀襲汴梁陜賊復
陷隴州屯州城浹月參將賀人龍等援隴州賊圍之羣
賊到處烏合簡精壯為前驅收婦女老弱急則用之餌
官軍故諸臣動稱斬馘報捷賊勢不減總督奇瑜報
降賊一萬三千有奇斬渠十人餘俱延安民竝令還鄕
先是賊為洪承疇所逐竄漢中川兵扼巴西諸險賊饑
無所得食故乞降于奇瑜凡數萬人奇瑜專事招撫受
其䧏檄諸軍按甲無動遣官監護䧏者諸盜未大創本
無降意徒以饑疲困于地險不得逞姑從欵以紓我師
奇瑜檄所過郡邑為具糗粻傳送之既度棧道已出險
數萬衆漸不受繩束仍事殺掠所至罷市賊遂盡殺監
護官五十員攻陷麟游永夀勢不可遏矣賊先鋒高
傑降于賀人龍人龍率以襲賊卻之閏八月乙酉陜
賊陷靈臺辛卯陷崇信白水丙辰陷涇州河南大旱
壬寅陳奇瑜至鳳縣時賊益熾北接慶陽西至鞏昌
西北至邠州長安西南則盩厔寶鷄衆殆二十萬始悔
其見愚分兵出禦而兵已寡矣九月賊二十餘營西
至函谷關東至河陽連屯百餘里别賊萬餘連營雒南
閿鄕癸亥陜賊陷扶風庚午命吳甡巡撫山西
甲戌豫賊東至于蘄水大隊盡入黃州廣濟兵部檄
河南兵入同華湖廣兵入商雒四川兵入漢中興平山
西兵入韓城蒲州丁丑陜賊分三部一由鳳縣攻漢
中一出略陽由陽平關入梓橦劍州犯蜀一由寧羌犯
廣元辛巳洪承疇遣副總兵左光先等援隴州賀人
龍圍始解十月甲寅陜西巡按傅永淳上言漢南䧏
盜陷城破邑所在騷然皆由奇瑜耑主招䧏謂盜已革
心不許道途訊詰故郡邑不敢問開門揖盜勦撫兩妨
皆奇瑜之流毒也山西巡撫吳甡言招安流盜最宜慎
重彼狼子野心勢難馴服況邊地窮荒蕪居無食僅曰
免死遂甘心易慮乎哉癸巳河南盜掃地王等趨江
北自英霍分掠潛山太湖宿松别部陷陳州靈寶己
酉楚賊自京山間道趨顯陵明日遁入山中時大寇仍
聚秦中老回回屯武功辛亥河南賊陷盧氏上以
秦寇猖獗壬子逮巡撫練國事命李喬巡撫陜西官
軍三敗賊于華隂南原之間斬首千二百級十一月
總督奇瑜請各撫鎮分地責成從之時撫局大潰賊氛
日熾故有是請欲分委其過也壬戌江北賊陷英山
焚霍山庚辰削總督陳奇瑜職聽勘十二月進洪
承疇兵部尚書總督河南山西陜西湖廣保定真定等
處軍務其總督三邊如故先是西寧殺將領承疇還軍
定亂賊遂分陷關隴西寧既定承疇自甘肅旋師東行
賊聞承疇將至悉衆東奔分道盡入河南集宛雒間左
良玉軍澠池總兵陳永福合鄧玘軍南陽頗有斬獲而
山西防河之戍多逃自靈丘廣昌徑走五臺陜西鄖陽
各處告警賊游兵東下常德
八年正月丁巳河南賊陷滎陽屠汜水又陷固始時秦
賊數十萬出關分為三一自陜州上平陽入晉一自武
關嚮襄陽入楚一自盧氏東向分犯河南北河南北諸
盜復分為三一走伊汝陷榮汜焚掠無遺東剽及鄭州
復分道犯商城一自棄蔡南圍汝寧一自懷慶東渡河
掠歸德睢汝陳許等州其襄陽賊與汝寧合十五營衆
數十萬並入襄陽境給事中常自裕上言中原天下安
危所係今羣盜充斥乃僅以左良玉一旅塞新澠陳治
邦等數營扼汝州陳永福孤軍堵南陽賊勢日衆兵力
日分賊二三十萬大小七十二營蜂屯伊嵩宛雒之間
以數千官軍東西堵拒賊何所畏而不長驅哉乞更選
邊兵統以廉勇之將特選重臣視師庶腹心不致決裂
也河南逸賊復入漢中陷寧羌轉入臨鞏庚申江
北賊陷霍丘兵部議調西北邊兵及南兵共七萬二
千餉九十三萬六千并發内庫銀二十萬齊赴督臣軍
前更命尚書承疇統率大兵出關節制諸路撫鎮合力
剿除期以六月掃蕩廓清立頒上賞如仍留餘孽督撫
諸臣立寘重典其進止一聽督臣概不中制承疇率軍
赴河南陜西賊陷靈臺河南賊分三道一趨六安
一趨鳳陽一趨潁濮壬戌陷潁州知州尹夢鰲通判
趙士寬俱闔室死之丙寅賊陷鳳陽鳳陽無城郭賊
大至官軍無一人迎敵者遂潰賊焚皇陵樓殿為燼燔
松三十萬株殺守陵太監六十餘人縱高牆罪宗百餘
人畱守朱國巷戰斬賊二十七人力竭死渠掃地王太
平王入府治知府顔容暄囚服匿獄中賊縱囚獲之賊
渠張蓋鼓吹坐堂上杖容暄于堂下殺之推官萬文英
等六人武官四十一人俱殺士民被殺者數萬剖孕婦
注嬰兒于槊燔公私邸舍二萬二千六百五十餘間光
燭百里賊渠列幟自稱古元真龍皇帝恣掠三日戊辰
太監盧九德總兵楊御蕃以川兵三千救鳳陽南京兵
亦至賊犇以筳蓴卜于神祠不利刳神像而去賊拔營
南下沿途殺掠無遺趨廬州丁夘命洪承疇趣東馳
勦寇甲戌鳳陽賊陷巢縣已攻舒城知縣章可試塞
三門開西門誘賊入陷于坑奔潰死千人因掠霍山合
肥諸縣是日圍六合聚穉子百十環木焚之聽其哀號
以為笑樂又裸婦人數千詈于城下少有媿阻即磔之
攻三日而去出帑金二十萬助勦餉發太僕金十萬
輸西安其湖廣餉十九萬資鎮篁等兵鹽課十萬貯淮
揚以防寇逸初兵部會戶部調南北主客兵七萬馬一
萬五千每兵日銀三分米一升五合馬日草一束銀二
分豆三升銀二分計五閱月約十一萬金云戊寅江
北賊自舒城抵廬江邑人具幣求免偽許之夜襲城城
陷己卯陷無為州洪承疇抵河南河南諸盜知承疇
至又入潼關承疇遣副總兵來胤昌以千二百人往戍
西安令總兵秦翼明游來朝間道向山東趨徐州捍江
北逸寇庚辰江北賊滿天星張大受等攻相城不利
賊渠乘輿繞城呼降守將射中其腰夜走潛太諸邑諸
邑多山氓習獵射虎豹藥弩窩弓甚設所在結寨殺賊
賊遂西向麻城抵漢口二月癸未江北賊陷潛山乙
酉陷羅田命總兵曹文詔勦寇陳許時湖廣扼賊賊
仍走太湖攻陷之而河南賊迫于諸路兵其在南陽者
過應隨駐棗陽在汝寧者則入黃州而鳳潁賊入英霍
蘄黃一帶擾殆遍其在嵩盧靈陜諸寇密邇潼關雒南
者又折入秦中約六七萬西安諸縣並遭蹂躪有四大
營北渡渭突剽邠耀間其山西寇則在平陽汾州諸縣
並野掠而土寇助之癸未巡按鳳陽御史吳振纓始
以皇陵之變疏聞是日上當御經筵特傳免素服避殿
親祭告太廟命百官修省俱素服從事逮巡撫鳳陽都
御史楊一鵬并振纓下獄一鵬論死棄西市振纓遣戍
乙未命侍郎朱大典總督漕運巡撫鳳陽同洪承疇
協勦承疇請四川撫鎮俱移䕫門達州進援襄漢湖廣
撫鎮分駐承天襄陽鄖撫移駐鄖襄漕督移駐潁亳進
援汝寧歸德山東撫臣移鎮曹濮進援江北江南山西
撫臣移蒲州進援靈陜陜西撫臣移商州調度興安漢
中河南撫臣移汝南南陽間保定撫鎮移駐邯鄲磁州
可南北策應從之三月癸丑湖廣賊陷麻城丙辰
省臣乞蠲陜西八年以上逋租不許庚申蘄黃大盜
爬天王擁衆八百餘人村民擒之身長八尺自言天亡
我非我罪也倡亂十二年陷十州縣其子日啖人心髮
雙目俱赤先是鳳陽賊犇蘄黃洪承疇次汝寧慮其
再入江北令鄧玘扼之令曹文詔邀之應随間又總兵
賀人龍劉成功率兵分駐信陽泌陽恐其入豫也壬
戌漢中賊陷寧羌丙子總兵鄧玘為叛率殺于樊城
玘無紀律所將蜀兵好淫掠俄騎營畔玘避樓墜火死
舉營北竄惟步卒未動洪承疇命副總兵賈一選周繼
元分領之是月給事中常自裕言皇上赫然振怒調
兵七萬其實不過五萬且分之各處未足遏賊鳳陽焚
刦四日而馬爌至歸德圍解三日而鄧玘來潁亳安廬
之賊返旆而北尤世威等信尚杳然至賀人龍等各處
淫掠所謂賊梳而軍櫛也唯皇上嚴飭之以伸軍法
四月乙酉承疇次汝州以各寇之復入秦也率諸將自
汝入秦檄曹文詔以師會丙午承疇次靈寶文詔自南
陽至以商雒為賊藪漢中興平其寄境也令文詔出閿
鄉直擣商雒自馳興安遏其犇軼五月甲寅曹文詔
夜至五峪寇伏險以誘文詔擊敗之張全昌自咸陽出
興平之東老回回等拒官兵營五十里賀人龍南入子
午谷奪其南徑劉成功及游擊王永祥往東南遏其北
走夜渡河走郿縣承疇亦渡河追之丙辰至王渠鎮寇
方下南山恣掠賀人龍遽擊走之追至大泥峪寇舍騎
登山丁巳官兵至&KR1307;縣之秦王嶺值寇張全昌擊敗之
自是商雒之寇逃終南山中餘寇西奔興平蓋冬春之
間寇奔豫奔楚奔江北其勢多而且散至是寇又悉萃
于秦矣六月壬午下河南巡撫玄默于獄丁酉免陜
西巡撫李喬官議罪以庸懦玩寇也以甘學闊巡撫陜
西乙酉秦賊搖天動襲陷西和丙午總兵曹文詔
至娑羅寨寇大至力竭自刎文詔敢鬭前後殺賊萬計
為賊所畏官軍聞之奪氣秦賊在晉者巡撫吳甡會
兵逐之走河南惟顯道神活地草鄉里人三營畱晉甡
方謀合兵勦滅會西人入塞斂兵防河賊復熾七月
癸亥秦賊陷澄城八月壬午陷咸陽丁酉商雒寇
復入河南犯盧氏癸卯命湖廣巡撫盧象昇總理直
隸河南山東四川等處軍務統關遼兵賜尚方劍便宜
行事耑制中原洪承疇勦寇西北象昇勦寇東南如寇
入秦象昇進兵合擊十月壬辰老回回襲陷陜州乙
巳上下詔罪已避居武英殿減膳徹樂除典禮外惟以
青衣從事以示與行間文武士卒甘苦相同之意先
是賊翻山鷂降于承疇賊首闖王退屯乾州承疇令降
賊翻山鷂說之不聽南走武功承疇追擊敗之闖王率
大隊自盩厔武功分道渡河十一月辛酉河南賊焚
關廂而西老回回犯南鄧秦賊一字王等部衆二十
萬撞天王統十七萬自潼關出犯閿鄉靈寶大隊東行
塵埃漲天闊四十里絡繹百里老弱居中精騎居外左
良玉與總兵祖寬兩軍相隔東西七十里遥望山頭不
敢邀擊賊抄掠諸路截燒糧草諸軍乏食秦賊屯于鄜
州綿亘百里己未祖寬破賊整齊王于九嵩賊潰而
為二東走偃鞏南走汝州丙辰羣賊大會于龍門白沙
連營六十里祖寬分兵襲擊之斬首千餘級羣賊敗衂
東南犇光固入霍丘進逼鳳陽淮督朱大典率兵馳夀
州十二月乙酉賊闖王曹操數十萬圍光州舁大礟
二十座攻城然二礟城拉然崩頽城中頃刻火作賊乘
而入官吏士民屠戮無遺漢中羣賊會于漢南戊戌
雅黎恭將羅于萃連擊敗之窮追賊于子午谷奪其所
掠子女二千口賊犇饒風關庚子江北賊陷巢縣舍
山遂襲陷和州
九年正月丁未總理盧象昇師次于鳳陽諸道兵畢會
壬子闖王闖塌天八大王搖天動七賊連營數十萬
攻滁州環山為營包絡原隰百餘里行太僕寺卿李覺
斯知州劉太鞏督率士民固守賊雲梯衝輣穴地填濠
百道環攻城頭火輪巨礟相續發訇轟毁諸山出賊不
意縱將士奪其雲梯燔之賊衂者衆斂兵稍退夜復進
攻掘為支河洩濠以涸之賊騎黑牛渡河城上連礟擊
之賊死益衆癸丑賊退掠邨落山谷婦女數百人裸
而沓淫之已盡斷其頭孕者則刳其腹環嚮堞植其跗
而倒埋之露其下私血穢淋漓以厭諸礟守城兵多掩
面不忍視賊噪呼向城城上燃礟礟皆迸裂或喑不鳴
城中惶懼覺斯立命取民間圊牏亦數百枚如其數懸
堞外嚮以厭勝之燃礟皆發賊復大創賊怒攻益急
甲寅盧象昇合諸道兵馳援滁州祖寬以關遼勁卒為
前鋒象昇以火攻三營為後勁躬率麾下三百騎居中督
戰昧爽至城下賊以雲梯魚麗肉薄攻城已墮西北兩
關羊馬墻賊多空營出掠塵起大兵至賊不虞也祖寬
躍馬而進賊羣起接戰諸將竝至戰于城東五里橋官
軍踴躍争奮賊大潰象昇麾諸軍追之逐北五十里積
屍相撑枕獲其器械甚衆斬級一千二百朱大典遣副
將楊世恩復截之于定遠斬六百餘級其東犇者劉良
佐扼之于廣武賊遂西突池河乙卯賊自池河别道出
東岡守禦劉光輝等以五百人守東岡賊萬衆並至孤
軍格鬭灮輝等力竭赴水死一軍皆沒賊襲其甲裳旂
幟渡河守者不覺也既畢渡賊乃奪路而走江浦提督
總兵杜弘域自浦口馳追之不及丙辰滁州潰奔諸
賊西向鳳陽犯園陵漕撫朱大典總兵楊御蕃列營陵
墻守甚嚴賊不敢攻遂西渡河焚抄懷遠丁巳棗陽
土賊廖三袁世儒李王石以牛酒迎河南大賊張樂高
讌連夥入營癸亥江北賊紫薇星陷懷遠甲子朱大
典兵至懷遠賊焚廬舍北渡己丑陷靈璧進逼泗州
副將祖大樂敗賊于永城斬賊首混天王奪驢馬萬頭
鄖襄賊焚榖城士民空城走戊辰江北賊陷蕭縣
己巳陜西賊陷麟遊滁陽敗北之賊祖大樂再破
之于永城精銳散亾大半東奔宿州突入沛縣焚僇婦
䜿不遺盡掠丁壯入營中壬申河南别賊陷閿鄉
給事中常自裕上言流寇數十萬冣強無過闖王彼多
番漢降丁堅甲鐵騎洪承疇盧象昇即日報斬獲不過
别營小隊耳于闖勢曾無損也今秦賊在宜君鄜州不
過闖將當責成秦撫豫賊在河南汝州者止老回回數
賊當專責豫撫而督理兩臣宜令耑圖闖王在承疇以
王承恩孫顯祖等邊兵川兵二萬出關由汝魯疾趨光
固遏其後在象昇以祖大樂祖寬等關兵篁兵二萬由
息潁奔英六截其前淮撫朱大典提督楊御蕃等屯于
廬霍防其東突應撫張國維以許自強等屯于潛太防
其入安慶楚撫王夢尹以秦翼明等屯于麻黃防其南
衝唐鄧随棗之間則責鄖撫宋祖舜若獵獸合圍則賊
自無所逃賊渠殱而餘賊自成破竹矣闖王合掃地
王紫金梁等二十四營攻徐州不克遂西陷虞城入河
南一字王曹操掃地王五營由歸德趨開封至石家樓
辛未祖大樂潛師歸德截其前分兵設伏而以輕兵誘
之遇賊于雪園既戰官軍佯敗賊争先馳逐大樂鳴鼓
舉麾東西兩翼突出攻賊賊驚大亂官兵三面奮擊斬
首一千四百餘級鄖襄賊分為二一往均州一入四
川乙亥羣賊大會于蘭陽盧象昇駐師夀春二月
丙子賊陷潛山己卯陷太湖鄖襄賊犯竹山竹山自
崇禎七年為賊屠陷八年十月知縣黃應鵬僅棲草舍
數椽至是賊復至應鵬棄城走賊遂入據城有徵糧六
百石盡為賊有食盡焚縣治而去為空城矣山西饑
人相食甘肅總兵柳紹宗敗賊過天星于西寧州過
天星合九條龍等八營西掠蘭河南擾會寧洪承疇檄
左光先與紹宗合兵擊之絶其西奔賊復自萬安走鹽池
兩軍力戰破之賊窮蹙請降陜西巡撫甘學闊受其降
安插其部數萬人于延安尋延河劫掠如故三月丙
午山西賊陷和順兵部奏賊在秦豫山中聞其向來
糧餉多由淅川水運以通荆襄賈販可艘而致之宜遣
將往淅川斷寇報可丁未賊九條龍張胖子從南漳
桺池陷榖城官山逼保康二千里焚掠靡遺庚戌陷竹
溪房縣知保康城空不入總理盧象昇率諸將追賊至
榖城丁巳賊走鄖州官軍三道並進大霧賊迷道不知
兵至倉猝接戰奔山官軍逐之賊顛而墜者無算殺賊
將黑殺神飛山虎追犇數十里屍填溝塹時河南巡撫
亦討内鄉淅川餘寇祖寬李重鎮兵由荆門達荆州防
其奔軼會秦翼眀楊世臣等搜山祖大樂由光鄧夾擊
江北賊略盡河南賊少大寇俱遁秦楚萬山之中象昇
言秦豫楚大山綿亘千里賊出沒無端若奮勦窮追何
地可歇凡崇岡峻嶺密箐深林扳木懸崖日行三四十
里馬不能進人苦于登此時折色銀無所用本色糧無
從運車驢無所施勢必以人負米二斗隨兵來往日食
一升一供兵一自贍十日而二斗之糧盡毋論此十日
内遇賊勝負而以千兵入須千人肩運萬兵入須萬人
肩運即賊不出而俱歸于盡矣唐王聿鍵奏南陽洊
饑有母烹其女者癸亥陜西巡撫甘學闊削籍聽勘
以孫傅庭代之乙丑賊闖王蝎子塊自興安入漢中
甲戌撫治鄖陽宋祖舜削籍以追寇失利亡其符印
四月以苗胙土撫治鄖陽免上津等十五州縣田
租辛丑總理盧象昇會師次于洛陽五月癸丑下
詔大赦山陜脇從羣盜令地方多方安插以消反側違
者重治之是月陜賊過天星復叛于延安謀渡河入
山西李自成老回回混十萬等數部自楚豫入商南雒
南大嶺總兵秦翼明擊賊南漳山中敗之總兵俞
沖霄擊賊安定恃捷輕進敗沒命職方員外郎包鳳
起賫詔招撫羣盜六月乙酉洪承疇上言秦中兵今
實數共騎步一萬三千有奇見選川兵五千有奇俱步
卒專藍田商雒等處堵勦秦豫接界之寇先是闖將李
自成衆約三四萬混天王衆約二萬過天星滿天星衆
約二三萬歴次勦散混天王逃延綏定邊勢孤復合闖
將過天星滿天星等今奔延綏等處猶可督責收拾闖
塌天闖王蝎子塊俱出鄖襄已犇興安漢中進則入三
秦退可犯楚豫亟宜合兵凑餉力圖協勦七月癸丑
陜西賊陷成縣壬戌巡撫陜西孫傅庭擊賊于盩厔
大破之擒賊首闖王高迎祥及劉哲等獻俘闕下磔于
市蝎子塊走河西八月庚辰老回回焚開封西關時
羣盜出沒豫楚間屢衂散而復合九月京師戒嚴命
總理盧象昇總督各鎮兵入援癸亥改象昇總督宣大
山西軍務初象昇方追賊至鄖西聞警以師入衛遂有
改督之命時闖王已誅蝎子塊已為象昇追逐入秦河
南少寧自羣盜擾河南北者三年夾河千里鷄犬無聲
關市盡空荒村深谷殘黎多夜伏豐草深林中採野穗
以食田壠間亂木枒槎皆成拱矣虎狼千百成羣杳非
人境賊既無可掠而象昇合大軍于中原羅而蹙之羣
盜盡入楚疆悉銳以相持及是象昇既以關遼之兵北
去老回回等盤踞鄖襄間休糧息馬秋高足食乃以全
軍合曹操闖塌天諸賊共二十萬沿江長驅而下蘄黃
六合懷寧望江江浦所在告警烽火及于儀揚矣壬
戌寇至尉氏甲子至登封至汝南于是寇復入河南矣
己巳以兵部侍郎王家貞巡撫河南總理直隸川湖
山陜軍務十月甲申河南賊陷襄城漢南賊陷鄖
城十二月以鄖襄賊逞罷撫治都御史苗胙土以陳
良訓代之
十年正月丙午老回回等趨桐城丁未總兵秦翼明
逐賊于麻城黃岡間敗之老回回所部整齊王八大王
九營潰而為四一支走羅田一支走團風鎮一支向蘄
水一支趨岐亭闖塌天等諸賊分兩路至江北一自桐
城犯廬江舒城一由光固踰霍山六合東行各分為數
十股分擾江北戊午淮撫朱大典馳赴之時諸賊混天
星侵軼商洛李自成縱横西安過天星盤踞汧隴獨行
狼在漢南蝎子塊在河西與西番合謀其餘楚賊盡在
江北而豫賊亦自光固而南會之應天巡撫張國維駐
師京口沿江戒嚴甲子别賊自潁亳趨滁州營火夜燭
數十里羣賊會之至池河禮醮于大山寺薦拔亾者遂
分屯大江小江皇甫常山諸山儀真六合人民俱倚擔
而立二月左良玉大破賊于舒城六安連戰三捷秦
翼眀敗闖塌天于細石嶺擒賊首一條葱新來虎賊至
英山分營山險伐竹為筏謀渡江潛竄大山中張國維
檄左良玉入山搜捕良玉新立功驕蹇不奉調發憚入
山險屯于舒城逾月擁降丁萬人軍中婦䜿數千為營
環數十里所至焚刦壯丁衣緋横行邨集為虚國維三
檄之始自舒城進發賊已飽掠出境山西總兵王忠以
兵援河南稱病數月不進一軍噪而西歸給事中凌義
渠劾之詔逮王忠入都革良玉職殺賊自贖乙酉命
陜西巡撫孫傅庭兼總理河南閏四月壬寅以熊文
燦為兵部尚書兼副都御史總理直隸山陜川湖軍務
督勦流寇時文燦新平閩寇有威望故有是命大旱
羣盜盤踞江北老回回等八營謀避暑六安乃散入
潛山太湖諸嶺蔭林樾以息馬時出抄略因分屯醉石
嶺諸路離安慶四十里而軍河南巡撫陳必謙罷以
常道立代之廷議大發兵計臣苦于無餉兵部尚書
楊嗣昌建議因改糧為均輸以濟軍食因加賦二萬兩
下詔有暫累吾民一年除此腹心大患等語五月鄖
襄賊犯荆州焚荆王墳園七月以史可法為右僉都
御史巡撫安廬池泰等處軍務時以寇患故創設丁
亥江北賊陷六合遂圍天長八月戊申賊突入鳳陽
掠械器而出渡河分往河南泗州十月陜賊過天星
同李自成入蜀混天王蝎子塊隨之川兵大敗混蝎二
賊于廣元斬首千級十一月庚寅兵部尚書楊嗣昌
請限勦寇之期令秦撫斷商南雒南鄖撫斷鄖西楚撫
斷常德黃州安慶撫斷英六鳳撫斷潁亳應撫截潛山
太和江西撫截黃梅廣濟東撫截徐宿晉撫截陜州靈
寶保定撫扼渡延津一帶總理熊文燦提邊兵太監劉
元斌提禁旅豫撫率左良玉陳永福等兵合勦中原從
之癸巳江北賊陷靈璧十二月禁軍大集于襄陽
賊盡走鄖西乙巳以戴東旻為都御史撫治鄖陽
命洪承疇合孫𫝊庭并剿河南寇
十一年正月總兵左良玉陳洪範大破賊于鄖西二
月巡按河南御史張任學改都督僉事總兵官鎮守河
南任學欲薦故丹徒縣知縣張放極詆諸總兵不足恃
盛稱文吏原有奇才可以禦寇故有是命三月戶部
主事張縉彦言臣任清澗知縣于兵情賊勢親見有素
蓋賊之得勢在流而賊之失勢在止賊之長技在分而
賊之窮技在合賊之乘時在秋夏而賊之失時在冬春
昔大賊王嘉胤破河曲據其城曹文詔等奪門砍殺而
嘉胤殲李老柴破中都據其城巡撫練國事督兵攻圍
而老柴擒神一元破寧塞據其城左光先等與戰而一
元死譚雄破安塞據其城王承恩等攻圍而譚雄誅此
皆守而不去之賊故速死也過天星老回回混十萬等
所破城邑無筭官軍未至旋即犇逸此皆流而不居之
賊故緩死也賊入晉豫分頭成部自秦及汝雒以至江
北無處不被賊豈賊真有數十百萬蓋分股以披其黨
牽掣我兵故見多也前總督陳奇瑜驅天下之賊盡入
漢中出棧道關正可一鼓而滅乃以招安致敗不可復
收古人以八日而平賊數萬者利其合也夏秋之間芻
糧盡在場圃足供士馬之資冬春非破城攻堡不能得
食官兵促之則尤易故時有利有不利也今若欲破賊
惟在亂其所長而使之短破其所得而使之失直截以
攻之分番兩軍一追一駐賊當之必破矣賊黨雖衆大
都觀望其先倡者不過一二支故盡一股則論賞不必
事平彙敘縱一股則論罰不許報級塞責賊不望風而
靡未之有也上是之四月丙申奪總督洪承疇尚書
爵仍以侍郎總督總兵左光先曹變蛟並奪五級限五
月盡賊六月逮湖廣巡撫余應桂以方孔炤代之
八月總督洪承疇報陜西賊勦降略盡命出關向河南
湖廣癸卯江北賊陷睢寧曹操會羣盜過天星托
天王十反王整齊王小秦王混世王整十萬革里眼于
陜州遂南走内鄕淅川犯襄陽九月庚申熊文燦次
于襄陽甲子遣副將龍在田邀擊革裏眼射塌天于雙
溝大破之老回回等俱東奔棗陽諸軍追逐數十里斬
首六千級奪其牛馬騾萬頭羣盜披靡四逸曹操獨畱
内淅山中勢孤守險自保文燦檄良玉洪範進兵淅川
招安羣賊十月亰師戒嚴召孫傅庭于陜西召洪承
疇于三邊于是承疇傅庭率諸將合兵五萬先後出潼
關入援曹操聞之謂為勦已也率九營從鄖陽淺渚亂
流而涉突走均州叩太和山提督太監李維政乞撫維
政為言于文燦文燦乃檄止諸軍曹操九營俱就撫文
燦上言請貸其罪令諸將宴曹操于迎恩官署授操為
游擊將軍供億甚備曹操名羅汝才庚戌以丁啓睿
為都御史巡撫陜西羅汝才既撫分屯羣賊于房竹
保障四邑自言不願受署為官并不願食餉願為百姓
耕田此中而已文燦一切為羈縻檄汝才解散脇從諸
衆簡驍壯從征立功汝才不聽因與鄖均諸邑居民分
地錯壤而居時張獻忠亦就撫屯榖城汝才遥與為聲
援撫治鄖陽戴東旻奏曰曹操過天星十數大寇近
以理臣襄陽之捷回革東逸曹操就撫分插其衆于鄖
均諸邑不從解散之令且曰願為百姓耕田此目前盜
鈴之說耳張獻忠入據榖城屢檄不前將俟民間田熟
分其夏秋之糧稍不遂意干戈遂起荆襄重地今數省
大寇環聚二三百里羽翼已成將有不可言者然各賊
盡聚鄖地四面合圍有釡魚穽獸之勢以理臣各鎮現
在兵馬再令督臣發秦兵由興安馳赴恊同掃蕩渠魁
授首脅從盡散此實蕩平之機也十二月改洪承疇
薊遼總督孫傅庭保定總督傅庭以失聰辭上不許尋
逮傅庭繫獄
十二年正月癸未巡撫河南常道立削藉以縦寇渡河
也以李仙風代之二月左良玉大破河南賊飛虎劉
國能于許州國能降老回回既東奔請降于監軍孔
貞會未決革裡眼射塌天等東走合于混十萬分掠信
陽光山三月羣盜集于固始東北阻河河上之兵嚴
守不得渡羣盜乃趨六安息馬茶山以避夏庚午逮
河南總兵張任學左良玉大敗河南賊于内鄉上聞
其步兵淫掠責之四月戊子撫治鄖陽戴東旻免以
王鰲永代之辛卯左良玉再破射塌天老回回改世
王于河南之鎮城射塌天乞撫連營百里奪民二麥以
自給良玉遣人諭止之不聽戊申良玉率副將陳永
福金聲桓會兵壓賊壘賊倉卒接戰諸大軍擊之斬首
二千七百賊退保山險良玉遣降將劉國能招之庚
戌射塌天李萬慶率其衆四千解甲詣内鄉城下降于
良玉良玉言于文燦文燦署國能為守備其黨散去七
千餘人賊渡淮走光山或走黃州境革裏眼走商城
六月張獻忠復叛于榖城羅汝才九營並起應之七月
二賊合于房縣左良玉追及之大敗而還良玉失其符
印事聞革文燦任仍視事降良玉職戴罪殺賊安慶
巡撫史可法以憂歸初文燦與大學士楊嗣昌深相
結納嗣昌冀文燦成功以結上知文燦既僨嗣昌内不
自安請督師南討上甚慰勞之八月壬戌命大學士
嗣昌以兵部尚書督師討賊賜尚方劍并督師輔臣銀
印給帑金四萬賞功牌千五百蟒&KR0008;緋絹各五百九
月丁卯嗣昌陛辭上宴于平臺後殿上手觴嗣昌三爵
賜詩勒詩于各文廟嗣昌南征會兵十萬本折色銀二
百餘萬兩十月嗣昌至襄陽入熊文燦軍中詔逮文
燦入京論死棄西市丙子拜左良玉為平賊將軍良
玉所部多降將嗣昌謂可倚以辦賊為請于上故有是
命老回回革裏眼左金王南營四股合二萬人分屯
英霍潛太諸山寨突犯安慶桐城諸路遼將黃得功川
將杜先春屢戰卻賊賊每避兩軍賊多購蘄黃人為間
或攜藥囊蓍蔡為醫卜或談青烏姑布星家言或緇流
黃冠或為乞丐戲術分布江皖諸境覘虚實時時突出
焚掠相持逾年毒流四境是年兩亰河南山東山西
旱饑
十三年正月乙丑逮湖廣巡撫方孔照命宋一鶴代之
閏正月督師嗣昌奏辟永州推官萬元吉為軍前監
紀從之二月甲子給楊嗣昌萬金賜斗牛服又賜海
驑馬一棗騮馬一金鞍二嗣昌駐襄陽調兵會勦以陜
西興安一路失期斬其監軍殷太白辛未羅汝才掠
信陽尋陷光州三月丙申嗣昌次荆門立大勦營以
新募湖南殺手二千人隸之更以戲下騎兵為上將營
新撫降丁皆隸焉以副將猛如虎將之四月罷鄖撫
王鰲永以袁繼咸代之五月羅汝才過天星七股盡
入蜀監軍萬元吉扼䕫門癸未賊陷大昌犯䕫州石
砫女帥秦良玉發兵援䕫州萬元吉與合兵以舟師由
巫山上三峽賊十三哨過䕫門魚貫而進羅汝才為殿
官軍遥望不敢擊賊循河而行欲渡川西元吉左良玉
川撫卲捷春俱會于䕫州副將賀人龍所將陜兵驍勇
善戰而多擁降丁思得總兵號名以統轄之捷春為請
于嗣昌初嗣昌以良玉兵強足破賊表佩平賊將軍印
良玉進止多不從節度嗣昌乃密疏于朝請以人龍易
之後不果人龍始怨羅過諸賊自䕫州山後抄掠官
軍分扼諸隘賊掠無所得副將羅于莘擊過天星于鄭
家寨敗之過天星以百騎走羣盜既困謀奪尖山西走
四川總兵鄭嘉棟湖廣副將張應元汪雲鳳會陜西副
將賀人龍李國奇之師赴之賊以奇兵攻尖山寨人龍
等諸軍奮呼齊進入賊陣斷賊為二賊皆騎陷泥淖不
得馳川兵跳澗谷類猿猱賊潰自相騰踐斬首七百餘
生擒自來虎等七十一人奪甲仗馬騾無算賊退屯羊
橋四出抄掠石砫兵邀之于馬家寨復斬首七百又追
破之畱馬埡斬賊首東山虎庚子賊屯譚家坪南北
兩山山頭張幕魚鱗相掩疊諸軍分道並進南山賊拔
寨起先走北山賊馳而下逆擊官軍諸軍薄之賊不能
當退守山巔不動官軍仍分兵疾走繞山後前後齊登
賊披靡竄走澗谷諸將皆下馬人曳草履一量緣山逐
賊自龍溪追犇四十里斬首十一百餘級賊走營仙寺
嶺癸卯諸將會秦楚蜀兵擊賊于嶺上諸軍雲合賊營
大亂斬首千級秦兵奪羅汝才大旗擒其老管隊副塌
天賊突圍遁走七箐坎入于乾溪丙午羅過諸賊犯
䕫州下關城羅汝才老而滑多機詐過天星多擁徒衆
二賊以智力相倚至是屢戰不利謀歸楚以瞿塘水漲
不得渡反走下關城巡撫捷春檄總兵嘉棟副將應元
雲鳳以楚兵自䕫州出雲陽邀其前監軍元吉督人龍
等將秦師間道疾走尖山以截之䕫府山溪險隘七賊
連營數萬林樾不能勝營帳酷暑炎歊毒人馬矢熏達
數十里蚊蚋噆草間人馬俱病羅過分道西行汝才率
小秦王上天王混世王一連鸎五營走雲陽尖山壩過
天星關索二營走雲陽水碓口期同會于開寧戊申人
龍等追賊至七箐坎賊簡其銳為殿以挑官軍潛以老
營先走人龍擊破殿後兵長驅擣其中堅賊逾山人龍
亦逾山夜抵馬溺溪&KR1062;城壘而軍是月江北賊陷羅
田黃梅貢士吳卿上言流賊肆毒姦宄出沒尤善偵
走如官軍在汝潁襄德彼奪鳳陽臨淮一日一夜兼程
行數百里光州固始為吳楚往來之要地宜設一道臣
于此此亦扼吭之計也然賊分則寡合則衆晝則賊騎
相顧夜則賊營遠哨且賊日馳二百里酗酒耽色渴睡
不醒若將卒勇敢銜枚夜襲賊不能覺也今兵不殺賊
反以仇民窮鄉男婦匿林逃難割首獻功以愚主將主
將以愚監紀監紀不知遂奏其功此弊踵行久矣所當
痛懲者也六月辛亥昧爽賀人龍等諸將薄賊營賊
奔已疲秦師三道俱進大噪騰而上賊驚潰秦蜀軍争
逐之斬首千二百俘六百人赦其俘一桿鎗自來虎伍
林三人隸為軍鋒壬子秦軍躡賊而前度賊必設伏以
邀我遣都司李仲興高光榮勒輕騎先往人龍國奇潛
以大兵繼之二將已入隘賊伏起兩山間圍之數重二
將戰方酣人龍國奇麾兵並進噪而揚塵聲動山谷圍
中奮呼以應之賊圍開四潰斬首五百餘級生擒賊渠
掠山虎十六人羅汝才精騎二千餘二日之内俘其部
曲四十人斬馘無算精銳殆盡狼籍東走與四營合保
其婦䜿共萬人走大寧之小嶺諸將扼之于䕫東己卯
過天星關索走開縣屯南壩知羅汝才東竄而楚蜀兵
漸逼因北走丁巳鄭嘉棟率諸將連營躡賊及之于觀
音山逐北二十里至于臨江斬首二百餘張應元窮追
至竇山遇賊百餘騎擊殺二十騎餘騎皆大呼釋甲渠托
天王常國安請降應元止兵裂帛作書令國安所部
挀地虎馳諭過天星過天星曰必托天王身至為信乃
降也抓地虎反命庚申賊首高守達率麾下二百騎來
奔過天星逐之邀止百餘騎來者七十五騎皆關西健
兒常為楚師軍鋒辛酉過天星西走諸軍拔營逐之至
新寧西關外賊騎三千不戰而走高守遠率其健兒當
先陷陣賊陣亂馬竄禾中泥驚踶相騰踐官軍僦而射
之追犇二十里血流稻畦泥徧赤酷日炎赫刀甲皆生
烟諸軍以泥滑不得馳斂兵壁于風烈舖諸軍共獲首
千七百餘級擒賊首流金錘金狗兒奪馬騾三百過關
二賊東奔達州張應元等進逼之丁卯常國安前驅遇
賊川楚兵並進斬首二百餘奪其營賊奔袁壩驛設伏
溝澗中營火出林間如星者二十里明日應元等前驅
摶戰令常國安高守達繞谷中擣其脇賊伏發戰方接
國安突出四圍奮呼賊驚墜山澗共斬首九百獲甲仗
弓矢無算生擒滚地狼等一十七人降其管隊可天虎
等四十人庚午賊自袁壩東犇開縣至高城諸將分營
出戰嘉棟將中軍副將羅于莘將左軍䧏將楊旭一隻
虎將右軍戰于城下賊敗走大昌七月羅汝才小秦
王上天王混世王一連鸎連營踞大寧監軍元吉在䕫
遣守備劉正國及羅營降丁伍林入其營招之汝才疑
以香油坪之役殺我楊羅二將或不赦㩦正國東走聲
言詣夷陵乞撫于督師先是汝才與金翅鵬不相能金
翅鵬常懼為所并至是小秦王金翅鵬相率降于嗣昌
汝才殺伍林劉國正東走巫山左良玉兵分屯興房二
竹間汝才屢敗黨羽多降勢益孤而張獻忠時在巴巫
與良玉相持謀西走汝才遂合于獻忠謀渡川西走
過天星素與獻忠有郄前在新寧諸將招之過天星對
常安國曰作賊非本懷諸將驟攻之狼狽東走聞羅張
既合益懷不竝立之勢決計歸命左良玉乘勝移師擊
之過天星惠登相乞降嗣昌令良玉撫其衆七千人簡
其精銳隸良玉軍中安其老弱于鄖西以降將掃地王
李靖王隸監軍元吉登相清澗人八月癸丑元吉遣
降丁入羅汝才營嗣昌復命降將金翅鵬所部飛上天
入其營招之汝才逡巡未決時張羅新合獻忠&KR1576;汝才
之再降也日說汝才母為官軍所獲且曰閣部已俘過
天星闕下矣元吉請檄左良玉攜惠登相至陳前招汝
才汝才必聽嗣昌不從汝才降意遂絶饑民復相煽
為盜嘯聚太行山所在蠭起應之江北賊革裏眼左
金王突霍太間上命太監劉元斌監禁軍六千馳赴河
南江北合皖豫兵討之禁軍擊破賊于霍山賊竄走尋
陷麻城黃梅是月發倉賑河東帑金三萬賑真定山
東河南饑民給事中戴眀說上言荒極盜起蠢動疊
告畿輔淮陽陜西中州所在不一皆緣撫按有司素不
休養饑荒不䘏招徕無策迨盜起議勦死于鋒鏑者此
百姓也用兵加餉死于追呼者此百姓也今乞責成撫
按諸臣以䘏荒弭盜為第一事上是之九月上諭河
南巡撫誅勦以平賊為功不必屢報捷級無裨掃蕩
丁亥河南郟縣盜李際遇申請邦任辰張鼎衆至五萬
總兵王繼禹遣游擊高謙擊之一日三捷斬二千餘級
追至尉氏己丑嗣昌屯巫山先是關索敗伏深箐中
聞過天星降益懼嗣昌遣人招之關索見諸降將效力
軍前遂來歸與其黨王光恩謁嗣昌于巫山舟次率其
副楊光甫等數人頓首涕泣請死罪嗣昌撫慰之給以
銀幣光恩延安人光甫鄖陽人所部六千殺傷散亡已
去其半存者三千乃簡其精銳赴軍前殺賊羅汝才之
入川也凡九股整十萬掃地王小秦王金翅鵬托天王
過天星關索惟汝才合于獻忠其八相繼俱降矣嗣昌
飛章以聞敘賚文武將吏有差回左革諸賊走英霍
逼鳳陽是月秦師大破賊于函谷斬首數千誅蝎子
塊餘賊分竄延安慶陽十月嗣昌在䕫州令楚將王
允成楊文富自巴巫趨當陽東勦回革趨楚撫軍宋
一鸐赴蘄黃協勦命諸將分屯襄鄖承天諸扼要降
將掃地王張一川擊獻賊于梓潼陷陳被擒賊咼之監
軍元吉命䘏其妻子于夷陵十一月陞陜撫丁啓睿
總督陜西三邊山西河南軍務河南巡撫李仙風率
諸降高謙李建武擊河北賊于菜園斬首一千三百餘
級二月楚豫皖兵大集回革懼而乞招撫丙辰監軍
員外郎楊卓然入二賊營議之是冬闖賊困于崤函
蝎子塊既死羣賊滿天星張玅子邢家米及闖賊部將
大天王鎮天王一條龍小紅狼九梁星相繼請降闖賊
潰圍而出是年兩京山東河南山西陜西浙江大旱
蝗至冬大饑人相食草木俱盡道殣相望河南土寇並
起自真定至河上道路梗塞開州人袁時中聚衆數萬
破開州時夀州賊有袁老山一營時中自號小袁營以
别之諸賊各有衆數萬惟時中冣桀黠羣賊相繼敗死
時中走河南
十四年正月甲辰山東土賊李廷實李鼎鉉陷高唐州
時山東盜起東平東阿張秋肥城所在皆賊兖州二十
州縣一時嘯聚響應惟濟寧滋陽無盜京畿道梗省直
餉銀數百萬俱阻于兖州東平州吏胥倡亂迎賊入城
據之巡撫王國賓發六道官兵防兖州檄總兵劉澤清
擊破東平賊復其城河南土賊艾一侯二侯四嘯聚
數千人封丘知縣蘇茂柏擊破之二月丁卯河南土
賊陷新野張獻忠羅汝才俱自川入楚惟搖天動畱
川東萬元吉留秦蜀兵千八百屯白帝神女之間絕其
入楚路戊午河南土寇瓦罐子一斗榖諸盜盡歸于
李自成合攻開封山東土賊留東阿汶上時東寇益
熾徐德數千里白骨縦横又旱荒大饑民父子相食行
人斷絶革左諸賊因張羅遠竄豫皖之兵四集急而
歸欵楊卓然議插之潛太間二盜實無降意借欵以緩
師而公行肆掠卓然每左右之以塞人責及闖獻陷襄
雒革左遂承機復熾倚山剽攻詔朱大典進總督節制
諸路鎮撫兵進英霍以討之己丑魯王捐金數萬募
兵于山東以防盜丙寅河南土賊孟三陷河隂據之
游擊高謙攻圍七晝夜拔之斬孟三三月革山東巡
撫王國寶職命楊御蕃劉澤清會兵剿曹濮賊是春
招安内丘山西餘寇革左賊五營聞獻忠東來走麻
城以勾之湖廣巡撫宋一鸖聞之渡江進兵屯蘄州擒
賊諜焚舟斷渡五月設徐臨通津四鎮以護漕以東
寇熾故也河南土寇袁時中聚衆至二十萬入江北
窺鳳泗自宿亳入蒙城土礦羣盜蟻附之丁丑朱大典
率諸軍擊敗之率衆保險潛棄牲畜宵遁丁酉總兵劉
良佐簡驍騎自義門追擊五十里賊竄逸深林良佐分
輕兵追捕眀日及賊大隊賊方扼險拒守官軍以火砲
奮擊之賊大犇自義門至界捕二百里尸撑交横棄仗
滿阡陌賊或自經林間或自刎餘或降或逸去二十萬
衆鳥獸散時中以數百騎宵遁北渡河走入河南所獲
仗甲弓矢山積泰安土寇十餘萬掠寧陽曲阜兖州
所至燔屋廬掠婦女賊蒙婦女以甲胄執刀仗偽為男
子守營賊則四出焚掠聞青州兵至遂走邳州焚其南
郭至沙溝屠僇嬰穉不遺庚子犯徐州北關焚之抄
劫至揚州南沙河店燬漕船十六隻復東北行入東平
州豐縣土寇千餘萬圍縣城徐州賊合之攻城愈急東
平賊首李青山屯于梁山六月兩京山東河南浙江
旱蝗多饑盜庚戌革左諸賊陷宿松英山朱大典駐
師夀州造長槍三千長丈二尺鳥銃三千大閱諸軍數
萬人刻期入山搜剿賊方分掠諸縣聞之盡合營屯潛
山七月庚辰革左陷潛山遂圍麻城督師丁啓睿大
破賊于麻城斬千二百級賊解圍而去九月羅汝才
自南陽趨鄧浙以合于闖賊時獻忠大敗于南陽其衆
散盡闖賊踞河雒有衆五十萬故汝才往附之張獻
忠敗犇命于回革左諸軍同入霍山扼險拒守十月
太監劉元斌盧九德率京營兵與總兵周遇吉黃得功
合追賊于鳳陽及之元斌留四十日不進城門晝閉縱
諸軍大掠殺樵汲者以冒功已而欲攻城索賂乃免
張獻忠糾合回革左諸賊自霍太北行會闖賊於河南
十一月襄城守將李萬慶沒于賊萬慶乃降將射塌
天也累功至副將至是闖賊陷襄城殺之詔贈都督同
知榮禄大夫立祠襄城十二月傳制朱大典受命督
賊專辦五營縱賊流毒全無一效其革職聽勘以高斗
光提督鳳陽兼督皖楚豫會剿
十五年正月丙子山東盜平擒李青山入京青山本屠
人乘饑嘯聚數萬人屢寇兖州給事范淑泰魯府左相
俞起蛟拒之俘青山辛巳左革陷潜山壬午陷巢縣
二月左革陷全椒三月丙子革左老回回五股合
步騎數萬趨夀州復以兵合獻忠攻六安袁時中亦會
之時中旋合于闖五月丙子革賊陷無為州士民投
河自沉者亡算潁州參將李栩大破左金王于夀州
癸巳左金王合回革連營趨潁州以報夀州之役也李
栩偵知之分布步兵伏城東南二十里栩以騎兵迎擊
戰于城南樊家店伏兵繞其後奮擊敗之斬首千餘
六月革左諸賊復入六安英霍諸山中倚林樾度夏秋
爽復出歲以為常安廬州縣殘破者半官吏咸攜印篆
艤舟理事城中荆榛塞路人烟久斷革裏眼入舒城屯
於板山癸丑詔逮安廬巡撫鄭二陽鳳陽總督高斗
光入京馬士英提督鳳陽軍務七月甲戌革賊毁廬
州城八月回革左連營光山羅山一軍掠信陽一軍
出麻城仍與獻忠合軍保鎮遊擊趙崇新與賊袁時
中講撫于夏邑為賊所紿被殺時中復佯就撫詔許其
投誠自新時中出不備突入蕭縣執知縣以去九月
老回回分兵犯蕪湖掠桐安革左犯潁州旋北合于闖
賊十月戊午誅監軍太監劉元斌以征勦縱軍焚掠
也十一月袁時中會合于闖賊閏十一月李自成
令其渠賀一龍趨德安以窺黃麻一龍至黃陂阻水不
前止收左良玉殘兵八百人而回先見羅汝才自成大
恨之始忌汝才河南土寇蜂起大者李好孫學禮李
際遇衆各數萬小者亦數千十二月袁時中東犯鳳
皖
十六年正月左良玉率衆二十萬避賊東下沿江縱掠
江南北流土寇降將叛兵白貴小秦王托塔王劉公子
混江龍管泰山等所在蜂擁俱冒左兵攻剽南都大振
南都留守諸軍盡列于沿江兩岸不問為兵為賊進兵
擊之斬千人良玉列狀上兵部自白兵稍戢羣寇始盡
散二月湖廣土寇陷澧州常德又陷武岡州殺岷王
時湖南諸蠻獠皆伺隙土寇勾引攻掠盡歸于闖賊
三月癸卯闖賊襲殺革里眼左金王并其衆時羣賊俱
歸闖賊聽約束無敢異同惟革裏眼恃其衆意不相下
闖賊置酒宴左革殺之席上革裏眼名賀一龍闖賊
屯襄陽命羅汝才攻鄖陽久不下多死汝才所部怨闖
賊四月甲子朔闖賊數十騎突入汝才營汝才卧未
起入帳中斬其頭汝才一軍皆譁闖賊以大隊兵脇之
七日始定所部多散亡降于秦督孫𫝊庭汝才延安人
賊中號為曹操以其多智而狡也初隸賊首高迎祥後
合獻忠又合自成折節下之每破城自成取六汝才取
四汝才戰士四五萬戰馬萬餘騎馬騶厮養不下四五
十萬闖兵長于攻羅兵長于戰相倚為用汝才老而猾
嗜聲色每破城邑擇子女之美者數十人後房數百女
樂數部所至華侈珍食山積酣燕歌舞闖賊每噱之曰
酒色之徒也以山東人元珪為謀主每事取決焉闖賊
并殺珪五月闖賊攻袁時中殺之初時中困于陳蔡
間闖賊過而招之許配以女遂為闖前鋒時中畏闖之
強非心服也時中叛而他徙有衆數萬擾潁亳時通欵
于巡按蘇京然終無降意也扶溝諸生以闖賊命招時
中時中執送于京斬之復擒闖賊遊騎送于京闖賊大
怒以兵二萬攻時中殺之小袁營遂滅于是秦中蠭起
之賊大半降于官軍其強者俱為闖賊所併至是而盡
惟老回回遂為闖賊所部老回回名馬守應自後止闖
獻兩大賊陸沉中原矣
谷應泰曰天禍人國延安盜起揭竿嚮應所在縱
横亦猶樊崇弄兵于莒而逢安徐宣引衆相附韓
拔陵聚黨于沃野而二夏豳涼叛者蠭發此雖同
惡相濟實繁有徒良亦鋌而走險短于撫御也方
饑民王嘉運之倡亂也自成輩從之而白水王二
邊盜苗美等往往合潰兵以應假令汲黯發河内
之粟秀實定郭曖之軍則解甲歸農賣刀買犢匪
異人任也奈何應變乖方蔓延莫制嘉胤擒斬之
後分顯道神活地草等為三十六營而混天星侵
軼商確過天星盤據汧隴獨行狼屠毒漢南蝎子
塊焚掠河西中原版圖蹂躪盡矣比之苞蘖不剪
流為臃腫疥癬不治結為大疽以至匠石輟斧而
躊蹰扁鵲望色而卻走嗟乎豈不晚哉乃羣盜之
最可恨者窮則乞降勝即狂逞此則投誠彼即負
固以故羅汝才之入巴蜀也八部投戈李自成之
困崤函也九軍歸命及乎孫傅庭盭厔之戰擒闖
王以獻俘劉良佐左良玉義門之戰破賊兵二十
餘萬此何異李固之入荆州度尚之臨艾縣而乃
摧陷雖多廓清難奏者則以分閫之事權不一前
門拒虎而後門進狼行間之欵附非真豺聲已成
而鷹眼不化也至于十五年之後袁時中既滅老
回回并營而弱者半降于官軍強者悉隸于闖部
究至公私塗炭宗社淪胥論者咸謂自成之罪上
通于天而予未嘗不嘆息痛恨于羣盜也譬猶蠧
木焉獻忠啄之自成咮之實羣盜攅穴之譬猶逐
鹿焉獻忠掎之自成攫之實羣盜聚踣之蓋自成
者䲭張之孽而羣盜者蟻附之妖自成者肘腋之
憂而羣盜者腹心之疾矣若夫愍帝減膳撤懸則
奉天之德音也常自裕合圍獵獸則楊侃之奇策
也奈軍士曾無激勸韜□絶不奉行卒之周鼎既
遷庭堅不祀豈罪已之詔聽者充耳而決勝之條
談者掛壁歟嗚呼秦祚之亡關外俱為賊藪隋國
之末山東悉屬寇壤愍帝志在蕩平而禍同瓦裂
以彼羣狐聚溷蜂蠆有毒也悲夫
眀史紀事本末卷七十五
