明史紀事本末卷二十二
浙江提學僉事谷應泰編
安南叛服
成祖永樂元年閏十一月封黎蒼為安南國王安南古
交趾地唐虞時曰南交秦為象郡漢初南越王趙陀據
之武帝平南越置交置九真日南三郡設刺史建武安
任延錫光為守教民耕種制冠履漸立學校女子徵側
徵貳反馬援討平之立銅柱為界建安中吳分立廣州
而徙交州治龍編縣唐初改安南都尉府屬嶺南安南
之名始此唐亡為南漢劉隐所并未幾國内亂擁立豪
渠丁部領宋乾德初南漢平上表内附黎桓簒丁氏李
公藴又簒黎氏公藴死孫日燇嗣淳熙間封為安南國
王安南之為國自此始再傳無子一女壻陳日煚王死
女主國事日煚得立再傳為日烜僣稱越皇帝累世名
皆取日下易一字從火上陽之義亦效日燇而然也元
世祖平雲南遣人召之入覲不行大發兵遣其將托懽
等討之十七戰皆捷日炬棄城遁入海以粮運不繼還
日烜歸國勢復振日烜卒子日燇嗣曰吾祖舊名也自
是為藩臣貢獻不絶封安南國王日燇卒子日煃立洪
武初漢陽知府易濟頒詔安南日煃遣使朝貢上嘉之
封日煃安南國王日煃卒兄子日熞嗣荒淫不治其兄
叔明逼死之自立上曰叔明王法所必誅速擇日熞親
賢立之叔明懼請老傳政弟日煓日煓卒弟日煒嗣而
叔明實耑制國事與占城搆兵十餘年數侵思明地叔
明卒日煒為國相黎季□所弑立叔明子日焜季□叔
明壻也上曰叔明弑日熞而有其國今季□又殺日煒
矣復以禮待是厚助亂賊也遣行人吕讓移書責之未
幾日焜亦為季□所弑立其子顒又弑顒立其幼子&KR0034;
在襁褓中又斃之因大殺陳氏自為舜裔胡公滿之後
國號大虞紀元天聖上表竄姓名為胡一元子蒼易名
&KR1039;稱皇帝自稱太上皇至是詐稱陳氏絶&KR1039;為陳氏甥
求權署國事上不虞其詐許之二年夏六月胡&KR1039;遣使
奉表歸思明侵地八月老撾軍民宣慰使刁緣歹遣
使護前安南王孫陳天平來朝奏曰臣天平前安南王
日烜之孫天明之子日煃弟也日煃恭遇天朝率先歸
順太祖高皇帝封為安南王賜之章印數傳至日焜賊
臣黎季□當國擅作威福日焜稍抑損季□弑之立其
子顒未幾復弑顒而立&KR0034;蒙然幼穉尚在襁褓季□父
子乃大殺陳氏宗族并&KR0034;弑之而取其位更姓名胡一
元子曰胡&KR1039;臣以先被棄斥越在外方季□父子志圖
簒奪臣幸以遠外見遺臣之僚佐激於忠義推臣為主
以討賊復讐方議招軍而賊兵見逼倉皇出走左右散
亡逆黨窮追遣兵四索臣竄伏窮荒採拾自給饑餓困
阨萬死一生度勢少息稍稍間行艱難跋踄以達老撾
其時老撾多事不暇顧臣瞻望朝廷遠隔萬里無所控
告屢欲自絶苟且圖存延引歲月忽讀詔書知皇上入
正大統率由舊章臣心欣忭有所依歸伏念先臣受命
太祖高皇帝世守安南恭修職貢此賊造逆滔天陳氏
宗屬横被殱滅存者惟臣臣與此賊不共戴天因叩頭
流涕上憐而納之安南故臣裴伯耆亦來告急請討黎
季□願為前驅效死自比申包胥十二月安南遣賀
正旦使者至上令禮部出陳天平見之使者識其故王
孫也皆錯愕下拜有感泣者裴伯耆亦責使者以大義
皆惶恐不能對上聞之謂侍臣曰安南胡&KR1039;初云陳氏
已絶彼謂其甥權理國事請襲王封朕固疑之及下詢
其陪臣父老皆對曰可乃下詔封之今聞弑主簒位暴
虐國人而臣民共為蒙蔽是一國皆罪人也
三年春正月遣御史李𤦺行人王樞齎勑往安南問胡
&KR1039;簒奪陳氏之故六月安南胡&KR1039;遣使阮景真隨御史
李𤦺上表謝罪請陳天平歸國仍命行人聶聰齎勑往
諭胡&KR1039;十二月安南胡&KR1039;復遣阮景真隨行人聶聰來
貢請迎陳天平遂勑行人聶聰送陳天平歸國命征南
副將軍黃中吕毅大理卿薛嵓以兵五千人護行
四年春三月黃中等護送陳天平至丘温胡&KR1039;遣其臣
黃晦卿等以廪餼迎候禮甚恭具牛酒犒師晦卿及諸
從者見天平皆拜舞踴躍中問胡&KR1039;不至何也則曰安
敢不至屬有微疾已約嘉林江矣嘉林江季□所居也
中遣晦卿還促&KR1039;且遣騎覘之迎者壺漿相繼於道中
信之徑進度隘留雞陵二關將至芹站山路險峻林木
蒙密軍行不得成列會雨潦忽伏發大呼鼓譟動山谷
遂殺天平大理卿薛巖行人聶聰亦遇害中等亟整兵
擊之橋斷不得前賊遥拜曰遠人非敢抗王師天平小
人也非陳氏親屬敢肆巧偽今幸得殺之以謝交人吾
王即上表待罪天師遠臨小國貧乏不足久淹中等引
兵還奏聞上大怒謂成國公朱能曰蕞爾小醜乃敢欺
我此而不誅兵則何用能頓首曰逆賊罪大天地不容
臣等請伏天威一舉殄絶之上遂决意興師勑鎮守雲
南西平侯沐晟調兵南伐以蜀兵七萬五千益之徵黃
中吕毅赴京以送陳天平失律也秋七月辛夘以成
國公朱能為大將軍西平侯沐晟新城侯張輔為左右
副將軍豐城侯李彬雲陽伯陳旭為左右參將大將軍
率右副將軍右參將及清遠伯王友統神機將軍程寬
朱貴遊擊將軍毛□丹朱廣王恕等横海將軍魯麟王
玉商鵬鷹揚將軍吕毅朱吳江浩方政驃騎將軍朱榮
金銘吳旺劉劄出等二十五將軍以兩京畿荆湖閩浙
廣西兵出廣西憑祥左副將軍左參將統都指揮陳睿
盧旺等以巴蜀建昌雲貴兵出雲南蒙自兵部尚書劉
儁參贊戎務尚書黃福大理寺卿陳洽轉餉是日上幸
龍江禡祭誓衆曰黎賊父子必獲無赦脅從必釋毋飬
亂毋玩宼毋毁廬墓毋害稼穡毋恣取貨財毋掠人妻
女毋殺降有一犯者雖功不宥毋冒險肆行毋貪利輕
進罪人既得即擇立陳氏子孫賢者撫治一方班師告
廟以次定功冬十月成國公朱能卒於龍州先是上
察占天象謂侍臣曰西師有憂朱能其不免乎亡何能
卒事聞上震悼輟朝乃以輔代能輔發憑祥度城壘閣
進攻隘留及雞陵二關破之傳檄數季□二十罪諭其
境内立陳氏意進度芹跕兩房皆有伏遣黃中吕毅摉
捕之遁進次昌江市造浮橋濟師遣方政王恕哨探直
扺富良江而大軍自芹站西折至新福縣遣驃騎朱榮
往約沐晟晟軍自臨安府蒙自縣經野蒲斬木通道攻
奪猛烈栅華關隘賊徒悉奔築壘駐兵洮江北岸造舟
徑渡至白鶴遣人來會時賊恃東西都及宣江洮江沱
江富良江以為固于江北岸緣江樹栅多邦隘增築土
城城栅相連亘九百餘里盡發江北諸郡民守之號二
百萬又於富良江南岸緣江置樁盡取國中船艦列於
樁内諸江海口俱下捍木以防攻擊賊之東都守備亦
嚴時列象陣於城栅内欲守險以老我師輔等遂自新
福移營三帶州招市江口造船圖進取驍騎朱榮敗賊
衆於嘉林汪沐晟軍亦至桃江北岸與多邦城對壘輔
率大軍營於城北之沙灘與晟合勢時賊所立栅皆逼
江不可上惟多邦城下沙坦可駐師而土城高峻城下
設重濠濠内密置竹刺濠外坎池以䧟人馬城上守具
嚴備賊兵如蟻時官軍攻具亦完輔乃令軍中曰賊所
恃者此城大丈夫報國立功在此一舉先登者賞不次
於是將士踴躍期夜襲城以燃火吹銅角為號是夜四
鼓輔遣都督黃中等銜枚舁攻具過重濠至西城下以
雲梯附城指揮蔡福等先登諸軍繼之城上火炬齊鳴
銅角競響賊倉皇失措矢石不得發皆走師遂入城賊
復巷戰列象為陣輔等督遊擊將軍朱廣等以畫獅蒙
馬神機將軍羅文等以神銃翼而前象皆股栗多中銃
箭皆退走奔突賊衆潰亂官軍長驅而進殺賊帥梁民
獻祭伯樂等追至傘圓山賊死者不可勝數辛西輔等
遂克東都輔與晟駐師撫諭遣左參將李彬向西都西
都賊聞之焚宫室倉庫遁入海於是三江路宣江洮江
等州縣次第詣軍門降輔等督舟師進逼膠水賊復遁
入黃江悶海等處
五年春正月張輔沐晟等襲賊籌江柵大破之又追敗
賊於萬劫江普賴山斬首三萬又敗賊胡杜於盤灘江
兩旬輔等進次魯江賊五百艘逆戰木丸江大敗之殺
其將阮子仁黃世岡百餘人三月窮追至膠水縣悶海
口地下濕不可駐乃陽為還師至鹹子關令都督柳升
守之賊果來躡輔還軍遇於富良江賊舟亘十餘里横
截江中用剗船載木立柵迎拒又以精卒數萬趨陸來
戰奮擊大敗之斬獲數萬江水為赤乘勝追至悶海口
季□父子僅以數小舟遁走義安其尚書范見覧等降
四月輔率舟師追至海門涇鵲淺時晴久水涸賊棄舟
遁我師舟膠不得前俄大雨水漲數尺舟畢渡衆喜曰
天贊我也五月丁夘輔與晟等率步騎夾江東西柳升
率舟師水陸並進甲戌輔等至茶龍柳升等舟師亦至
又敗賊獲船三百艘賊遁走輔等乘勝追之又敗之於
竒羅海口賊屢敗困衆遂潰乙夘柳升所領永定衛卒
王柴胡等七人詗得黎季□所在前格之縛送升軍并
其子澄於海口山中次日土人武如卿獲黎蒼及偽太
子芮將相王侯柱國黎季獵等皆縛獻軍門安南平輔
奏安南本中國地陳氏子孫已誅盡無可繼其國中耆
老民庶俱請為郡縣如中國制乃置交趾布政使司都
指揮使司按察司分十七府曰交州北江諒江三江建
平新安建昌奉化清化宣化太原鎮蠻諒山新平義安
順化升華四十七州一百五十七縣衛十一所三市舶
司一改雞陵關為鎮彛關安撫人民三百二十萬獲蠻
人二百八萬七千五百粮儲一千三百六十萬石象馬
牛十三萬五千九百船八千七百軍器二千五十三萬
九千勑尚書黃福兼掌布按二司事又以侍郎張顯宗
為左布政使以都督吕毅掌都司事勑張輔沐晟劉儁
交趾有懷才抱德之人悉心訪求送京師擢用九月張
輔沐晟遣都督柳升等齎露布檻送黎季□黎蒼等
獻俘至京上御奉天門受之文武羣臣偕兵部侍郎方
賓讀露布至弑主簒國僣號紀元等語上問季□父子
曰此為人臣之道乎季□父子不能對詔以季□及子
蒼下之獄赦其子澄孫芮等後季□釋自獄戍廣西子
蒼澄以善兵器赦用之冬十月以交趾所舉明經士
人甘潤祖等十一人為諒江等府同知贈故安南國王
後陳氏子孫七人官裴伯耆為交趾按察副使
六年春三月交趾總兵張輔沐晟振旅還輔等上交趾
地圖其地東西相距一千七百六十里南北相距二千
八百里建設軍民大小衙門四百七十二上嘉勞之賜
輔晟及諸將宴於中軍都督府旗軍人賜鈔五錠七月
論平交趾功進封新城侯張輔英國公西平侯沐晟黔
國公豐城侯李彬雲南侯陳旭各增禄五百石清遠伯
王友進封清遠侯都督僉事柳升封安遠伯戰死都督
僉事高士文追封建平侯並子孫世襲親擒黎季□軍
校王柴胡超擢指揮使為從者李福等四人皆陞指揮
僉事先是交趾平上問戸部尚書夏原吉曰陞與賞孰
便原吉對曰賞費於一時有限陞費於後日無窮多陞
不如重賞上從之於是惟陞元功餘皆班賚有差秋
八月交趾蠻寇簡定反定陳氏故官不肯臣黎氏而輕
騎跳歸我從下安南為别將頗有功知上不欲復陳氏
遂逸去至化州說羣盗鄧悉等下之悉等推定為主稱
日南王改元興慶出攻鹹子關黎賊餘黨多應之而陳
季擴鄧景異尤猖獗黃福奏請益兵遂命黔國公沐晟
發雲南貴州四川兵數萬往征之仍命兵部尚書劉儁
往贊軍事十二月沐晟帥師與交趾賊簡定戰於生厥
江敗績兵部尚書劉儁都督僉事吕毅交趾布政司參
政劉昱等皆死之勢益熾攻䧟諸軍縣事聞復命英國
公張輔為總兵官清遠侯王友為副帥師二十萬往征
之勑曰晟出師失律致賊猖獗今聞鄧悉死而八百媳
婦老撾猶供餽者何人賊云有象五萬又謂我將帥皆
易與宜戒慎同心協力早滅此賊
七年夏五月簡定稱上皇立陳季擴為大越皇帝改元
重光季擴者蠻人自云陳氏後也安南民不忍棄陳王
則相率歸季擴秋八月鄧景異攻盤灘守將徐攻戰死
張輔兵至交趾敗賊於鹹子澗大平海口等處斬首數
千溺死無筭生擒賊黨監門衛將軍潘抵等二百餘人
獲船四百餘艘賊酋阮世美鄧景異跳身奔季擴季擴
稱故王後請封輔不聽進兵至清化時季擴據地稍遠
而我兵悉窮追簡定至演州分沐晟兵從磊江南都督
朱榮舟師扺牛鼻關輔自率騎兵至美良簡定棄馬走
吉利深山搜得之并獲其將相陳希葛阮宴等檻送京
師惟陳季擴鄧鎔景異逃於義安簡定至京伏誅
八年春正月張輔敗賊黨阮師檜於凍潮州斬首五千
級生擒偽將軍范友陳原卿等二千人悉坑之築尸為
京觀上勞苦張輔久暴師役召輔還輔奏餘賊未平請
留黔公沐晟鎮之五月追敗季擴於靈長海口别將江
浩至魯江戰不利十二月季擴遣使胡彦臣上表請降
上遣方政諭季擴以為交趾右布政使又以其黨陳原
樽為參政胡具澄鄧景異鄧鎔為都指揮潘季祐為按
察副使然季擴實欲緩師期耳不肯之任而掠如故
九年春正月命英國公張輔為副將軍會征彛將軍沐
晟討交趾陳季擴勑四川廣西江西湖廣雲南貴州六
都司安慶等十四衛發兵二萬四千隨征七月張輔至
交趾督兵敗賊黨阮朔胡具澄鄧景異等於九真州月
常江尋復率舟師追梟賊黎蕊斬之慈廉福安諸州縣
皆平
十年秋八月英公張輔破賊於神投海口擒其翊衛將
軍鄧汝戲少保潘季祐遁可雷山乞降輔承制以季祐
仍按察副使理義安冬十月命鎮守交趾都督韓觀運
廣東粮萬石赴交趾給軍食張輔破賊於西心江
十一年冬十二月英公張輔黔公沐晟合兵敗賊於愛
子江時輔晟等進兵順州賊黨阮師檜屯愛子江設象
伏兵候官軍輔偵知之以戒先驅羣象來衝一矢落其
象奴再矢破其象鼻奔還賊陣自相蹂踐官軍乘之大
敗斬賊將阮山生擒偽將軍潘經等數十人賊衆死者無筭
十二年春正月兵至政和縣羅蒙江皆懸厓側徑英公
張輔捨騎步進大索討中鄧景異擒之并獲阮師檜於
南靈州季擴遁走老撾都指揮師祐躡之進克老撾三
關蠻人潰散棄季擴及其妻妾於南麽生縶以歸八月
交趾陳季擴伏誅
十三年夏四月命英國公張輔鎮守交趾加陳洽兵部
尚書贊軍務輔下交南凡三擒偽王威鎮西南而尚書
黃福有威惠交人懷之戢伏莫敢動
十四年夏四月交趾鎮彛衛百戸丁仕驗來朝貢馬謝
恩賜鈔幣遣還五月設交趾府州縣儒學及隂陽醫學
僧綱道紀等司英國公張輔奏自廣東欽州天津驛經
猫尾港至涌淪佛淘從萬寧縣扺交趾多由水道陸行
止二百九十一里比丘温故路近七驛傳便往來從之
尋交趾布政司右參議莫勛三江等府土官杜惟忠等
來朝貢馬及金銀等物特賜宴勞陞勛為右布政使杜
惟忠為參議鎮彛衛并交州中左右衛指揮陶弘等各
遣人貢馬及方物各賜鈔幣遣還冬十一月召交趾總
兵英國公張輔還京命豐城侯李彬代鎮守輔經營交
趾前後十年命監察御史黃宗載巡按交趾交趾營房
皆覆茅多火宗載令三司募官伐材陶瓦不半年營房
皆覆瓦火患遂息
十六年春正月交趾清化府俄樂縣土官巡檢黎利反
利初從陳季擴充偽金吾將軍後束身歸降以為巡檢
然中懷反側張輔還京至是僣稱平定王以弟黎石為
相國段莽為都督聚黨范柳范晏等肆出剽掠總兵豊
城侯李彬遣都督朱廣討之擒斬數百人利敗走擒宴
彬請就交趾戮宴以徇先是李彬代張輔鎮交趾中官
馬騏為監軍定歲貢扇萬柄翠羽萬箇騏墨而殘交人
苦之三年間叛者四五起而黎利最劇
十七年冬十二月巡按交趾御史黃宗載上言交趾人
民新入版圖勞來安輯尤在得人而郡縣官多兩廣雲
南舉貢未歴國學遂授遠方牧民者不知撫字理刑者
不明律意若俟九年黜陟廢弛益多宜令至任二年以
上者巡按御史及布按二司嚴加考覈上其廉汚能否
以憑黜陟䟽上報可
十八年夏五月勑豐城侯李彬叛宼黎利潘僚車三農
文歴等迄今未獲宜盡心畫方略早滅此賊交趾左
參政馮貴右參政侯保討黎利戰死保真定贊皇人由
國子生知廣城縣有善政初設交趾郡縣擇人撫治陞
交州知府遷參政時黎利剽掠郡縣保率民兵築堡於
要害禦之賊來攻保與戰不勝而死貴湖廣武陵人舉
進士為給事中陞交趾參政能撫輯流民歸附者衆有
土兵二萬餘人皆勁勇習戰每出陣有功後中官馬騏
疾之盡奪其土兵及黎利反衆強貴勦捕獨以羸卒數
百遇賊兵衆貴力戰而死保為政廉恕貴有方略其死
也人皆惜之
十九年夏五月豐城侯李彬上言交趾地荒遠不通餽
運乞依各都司衛所例分軍屯田以供粮餉度地險易
為屯守征調之多寡從之秋九月李彬言黎利奔老
撾進兵討捕老撾輒遣頭目覽耆郎阻我兵勿入境云
即發兵大索到送軍門久之竟不獲利上以老撾匿賊
持兩端令彬遣頭目至京詰之尋召彬還以榮昌伯陳
智代冬十月赦黎利為清化知府遣内官山壽諭利
竟不赴
二十二年仁宗即位黎利自老撾復還寧化州偽求降
不出九月掌交趾都司都督方政與黎利戰於義安府
茶龍州不利昌江衛指揮伍雲死之都指揮陳忠與黎
利戰於清化破走之命召工部尚書黃福還京勑兵部
尚書陳洽代掌交趾布按司事仍參贊軍務福治交趾
視民如子勞輯訓飭每戒郡邑吏修撫字之政新造之
邦政令條畫無鉅細咸盡心焉中朝士大夫以遷謫至
者必加賙恤拔其賢者與共事中官馬騏怙恩肆虐福
數裁抑之騏誣奏福有異志文皇知其妄得寢福居交
趾十八年上念其久勞於外召還交人扶老携幼送之
皆號泣不忍别冬十一月交趾參將保定侯孟英榮
昌伯陳智言山壽未至黎利復反先後破茶龍諒山茶
龍守琴彭諒山守易先皆堅守力盡俱死之命候山壽
至彼計議確當以聞
仁宗洪熙元年春二月以榮昌伯陳智為征彛副將軍
討黎利冬十月總交趾布按二司兵部尚書陳洽奏賊
首黎利名雖求降實則携貳招聚逆黨日以滋蔓望勑
總兵早滅此賊以靖邊方
宣宗宣德元年春三月總兵陳智方政討黎利進至茶
龍川敗績時山壽主招撫擁兵自衛陳洽力爭不聽陳
智方政復不相能洽以上聞上下璽書切責智等而以
成山侯王通佩征彛將軍印充總兵官都督馬瑛充參
將討黎利仍命洽參贊軍務安平伯李安掌交趾都司
事削陳智方政官爵隸軍中自效上視朝罷御文華殿
蹇義夏原吉楊士竒楊榮侍上曰太祖皇帝祖訓有云
四方諸彛及南蠻小國限山隔海僻在一隅得其力不
足供給得其民不足使令吾子孫毋倚富強要戰功後
因黎氏弑主虐民太宗皇帝有弔伐之師蓋興滅繼絶
盛心也而陳氏子孫為季□殺戮已盡不得已徇土人
之請建郡縣置官守自是以來交趾無歲不用兵皇考
念之深為惻然昨遣將出師朕反覆思之欲如洪武中
使自為一國歲奉常貢以全一方民命卿等以為何如
義原吉對曰太宗皇帝平定此方勞費多矣二十年之
功棄於一旦臣等以為非是上顧士竒榮曰卿兩人云
何對曰交趾唐虞三代皆在荒服之外漢唐以來雖為
郡縣叛服不常漢元帝時珠崖反發兵擊之賈捐之議
罷珠崖郡前史稱之夫元帝中主猶能布行仁義况陛
下父母天下與此豺豕較得失耶上頷之冬十月黎
利弟黎善據廣威州擁衆數十萬分道攻交趾十一
月參將馬瑛大破賊於清威與成山侯王通合兵石室
縣進屯寧橋尚書陳洽以為宜駐師石室縣之沙河以
覘賊勢通欲渡河而陣洽反覆言地險惡宜遠斥堠持
重不從五鼓麾兵竟渡天雨且泥濘伏驟起衝盪遂大
敗洽奮馬突入賊陣死之失亡二三萬人通懼師却黎
利時在義安聞之自以精兵來會圍東關通敗後氣大
沮隂許為利請封而激清化迤南歸黎氏清化羅通曰
非君命而欲賣城義不可連戰敗走之初都督蔡福守
義安被圍福不戰率都指揮朱廣薛聚于瓉指揮魯貴
千戸李忠降賊至是福馳馬清化城下大呼守城者宜
見幾全首領羅通大罵而去賊又逼鎮城平州知州何
忠懷奏潜請王師夜步走出城二百餘里為賊所得賊
喜曰何知州聞名久矣共舉酒酌忠曰能從我同享富
貴忠唾地罵曰賊奴吾天朝臣豈食汝犬彘食奪杯擲
中賊面流血盈頥遂遇害事聞上深悼惜之勑旌其門
賜諡忠節十二月交趾布按上言尚書黃福舊在交
趾民心思之乞令復至以慰民望遂召福於南京赴闕
議之以安遠侯柳升為征彛副將軍保定伯梁銘都
督崔遂由廣西黔國公沐晟為征南將軍興安伯徐亨
新寧伯譚忠由雲南二道討交趾尚書李震參贊軍務
黃福仍掌布按二司事勑王通守城練兵候升等至同
進
二年春正月上御文華殿召大學士楊士竒楊榮諭曰
前者論交趾事蹇義夏原吉拘牽常見昔徵舒弑陳靈
公楚子討之殺徵舒既縣陳申叔時以為不可楚子即
復封陳古人服義如此太宗初得黎賊定交趾即欲為
陳氏立後今欲承先志使中國之人皆安無事卿等為
朕再思士竒榮對曰此盛德事惟陛下斷自聖心上曰
朕志已定無復疑者但干戈之際便令訪求恐未暇及
俟稍寧静當令黃福專意求之二月交趾賊黎利攻
交趾城總兵王通出不意猝擊大敗之斬其司空下禮
司徒黎豸而下萬餘級利惶懼不能軍諸將請乘勢亟
擊通猶豫不決賊得以暇樹柵掘塹修器械四出剽掠
未幾勢復張三月命行在刑部侍郎樊敬往廣西副
都御史胡廙往廣東總督運粮赴交趾又勑調武昌成
都護衛中都留守司湖廣浙江河南山東廣東福建江
西雲南四川都司福建四川行都司官軍數萬俱從安
遠侯柳升黔國公沐晟等征交趾黎利圍温丘都指揮
孫聚拒破之夏四月黎利攻昌江初蔡福教賊造攻
具攻東關我兵九千人憤欲焚賊營福報賊賊盡殺之
遂攻昌江都指揮李任顧福日夜拒戰凡九閱月城䧟
任福皆自刎死中官馮智大哭北向再拜與指揮劉順
知府劉子輔自縊死子輔有惠政民愛戴之一子一妾
皆先子輔死軍民俱立鬭盡無一人降者賊縱火焚民
居大殺掠王通歛兵不出賊致書請和通自寧橋之敗
氣大沮喪雖獲城下一勝而志不固且意柳升師雖出
未能猝至道路多梗黎利既求和不如徇其所請按察
司楊時習曰奉命征討乃與賊和棄地旋師何以逃罪
通厲聲叱之曰非常之事非常人能之汝何所知遣人
同利所遣人進表及方物秋七月黎利攻隘留關鎮
遠侯顧興祖擁兵南寧不赴隘留城䧟逮興祖下獄九
月安遠侯柳升等師至交趾隘留關黎利及諸大小頭
目具書遣人詣軍門乞罷兵息民立陳氏後主其地升
等受書不啟封遣人奏聞時賊於官軍所經處悉列柵
拒守官軍連破之直抵鎮彛關升勇而寡謀連勝易賊
梁銘李慶曰主帥氣甚驕兵累日不得休困罷而少斥
堠不拒險握重而欲急發卒如敵伏何慶力疾語升升
唯唯前至倒馬坡獨與百騎先馳渡橋既渡而橋遽壞
後隊阻不得進賊伏兵四起升中鏢死梁銘李慶皆死
崔聚率官軍進至昌江遇賊奮力死戰聚宿將然倉卒
新喪元帥吏士沮且囂賊驅象乘之官軍大潰聚被執
賊大呼降者不殺官軍或死或奔散竟無降者郎中史
安主事陳鏞李宗昉等皆死惟主事潘原大脱歸七萬
人皆沒王通諜知升敗益大懼决意與和工部尚書黃
福為賊所得皆下馬羅拜曰我父母也公向不北歸我
曹不至此言已皆泣福斥之諭以順逆賊終不忍加害
其渠長餽以餱粮乘以肩輿贈金幣出境至龍州福悉
以所贈歸之官時晟兵竟不出冬十月王通與黎利
立壇為盟退師遣指揮闞忠同黎利所遣人奉表及方
物至表曰安南國先臣陳日煃三世嫡孫臣陳暠惶恐
頓首上言曩被賊臣黎季□父子簒國弑戮臣族殆盡
臣暠奔竄老撾以延殘息今二十年近者國人聞臣尚
在逼臣還國衆云天兵初平黎賊即有詔旨訪求王子
孫立之一時訪求未得乃建郡縣今皆欲臣陳情請命
臣仰恃天地生成大恩謹奉表上請上覧之密示英國
公張輔輔對曰此不可從將士勞苦數年然後得之此
表出黎利之譎當益發兵誅此賊耳尚書蹇義夏原吉
皆言不宜隳成功示賊以弱大學士楊士竒楊榮言兵
興以來天下無寧歲今瘡痍未起而復勤之兵臣不忍
聞且求立陳氏後者太宗皇帝心也求之不得而後郡
縣叛亂相尋至深厪先帝憂今因其請撫而建之以息
吾民於計大便漢棄珠厓相史榮之安在為示弱乎上
曰卿二人言是先帝意朕固知之明日出暠表示羣臣
且諭以息兵飬民意羣臣頓首稱善於是以禮部侍郎
李𤦺工部侍郎羅汝敬充正使通政王驥鴻臚卿徐永
達為副使詔諭安南言黎利表言前國王遺嗣暠尚在
老撾國人乞封暠王永奉職貢頭目耆老其以實對即
遣使受封朝貢如洪武故事又勑通等即日班師内外
鎮守三司衛所府州縣文武吏士携家來歸
三年閏四月王通至京羣臣交劾通及梁瑛馬騏山夀
等廷鞫王通失律喪師棄地山夀曲護叛賊馬騏激變
藩方皆論死詔繫獄籍其家梁瑛等坐罪有差詔褒贈
安南死事諸臣蔡福朱廣薛聚于瓉魯貴李忠皆伏誅
黎利遣頭目黎公僎送還官吏百五十七人戍卒萬五
千一百七十人馬千二百匹閉留不遣者無筭已而使
還到奉表言暠死陳氏絶上心知其妄然業置之不問
先是文皇時用兵交趾侍讀解縉力言交趾古羈縻國
通正朔時賓貢而已得其地不足郡縣文皇不悦至是
言始驗云
憲宗成化十六年安南國王黎灝侵占城先是黎利死
子麟立麟死子濬立濬為庶兄琮所弑因自力侵老撾
宣慰刁扳雅蘭掌為八百敗歸黎夀域等殺琮而立濬
弟灝至是太監汪直用事好邊功議討之職方郎中陸
容上言安南臣服已久今事大之禮不虧叛逆之形未
見一旦加兵恐遺禍不細直意猶未巳傳旨索永樂中
調軍數甚急時劉大夏在職方故匿其籍徐以利害告
尚書余子俊力沮事得寢而中官錢能鎮雲南復私與
灝通闌結諸彛姦宄繹騷幾危雲南賴巡撫王恕發其
姦亂乃弭
世宗嘉靖元年莫登庸立黎懬僣號統元追諡黎晭為
襄翼帝先是黎灝死子暉立暉死子敬立未封而死弟
誼立正德間誼母戚阮种用事屠戮宗親逼誼自殺頭
目黎廣討平之立灝庶子晭晭多行不義國人惡之諒
山都將陳立孫與其子昺昇作亂鄭綏鄭惟鏟攻誅之
遂弑晭立譓鄭氏國世臣譓母妻族也諸大臣疾鄭氏
典兵攻之綏等亡走清華昺昇猶據諒山莫登庸者本
都齋漁人負勇力時時凌波而飛持劒下刺魚得巨魚
呼噪為樂詭言莫邃之後以武舉從立孫官參督有罪
自拔歸譓用為宜陽參將將令與昺戰大敗之殺昺封
武川伯總水步諸營時鄭氏既去譓倚登庸自強諸大
臣皆受其賂方喜登庸起微陋可托因請以兵盡屬之
加封太傅仁國公登庸權日盛乃銷九鼎為兵器竊庫
藏金寳潜使其弟橛燒宫室人居殺傷吏民若他盗者
因言寇急請自為興安王鎮之謀殺譓兄弟夜率兵圍
其宫譓易服間行得脱至清華復依鄭綏國中大亂登
庸乃立譓弟懬初登庸通譓母懬登庸所生也
六年莫登庸酖殺黎懬并其母殺之而自立時譓尚據
清華義安順化廣南四道其舊臣不服登庸者分據險
阻為之聲援登庸立其子方瀛居守偽都自稱太上皇
率兵擊譓取清華據之譓走義安又追敗之譓走葵州
又棄葵州走老撾
九年秋九月黎譓憤悒死衆復立其子寧號曰世孫有
兵三千登庸屢攻之老撾為援不能克寧結國人襲擊
登庸大敗之登庸走海陽據上洪下洪荆門南策太平
諸郡寧還國誅大臣為請者悉發兵二十萬起鄭綏將
而攻海陽一月固守不下登庸别選兵萬人舟行出大
江竟掩國都寧錯愕復走清華登庸掠庫藏取世孫旗
蓋張而還呼曰得王矣鄭綏兵大潰久之寧復悉清華
兵討登庸相拒不决登庸隂結土帥郭遼鶴使襲寧大
敗之擒寧妃淑寳沉於江寧與鄭綏子惟堫走老撾
聚兵八千人保漆馬江登庸以其子方瀛為大王改國
大正
十六年夏四月議討安南先是皇子生當頒詔安南大
學士夏言請問安南罪下廷議兵部尚書張瓉言登庸
弑逆當討戸部侍郎唐胄謂帝王之於荒服以不治治
之自安南内難兩廣遂少邊警不必疲中國為黎氏復
仇然上意甚銳而安南使者鄭惟憭適至初黎寧居海
曲屢馳書總鎮告難俱被邀殺惟憭等十人泛海自占
城附廣東商船凡二年方得至京陳禍亂始未乞興師
問罪惟憭有志操能文章為書引伸胥張良豫讓為比
讀者悲之禮兵二部議登庸有大罪十不容不討兵部
侍郎潘珍言安南不足置郡縣其叛服無與中國釋門
庭之寇遠事瘴島非計宜擇文武重臣佩印而往移徼
自定上責珍妄言對狀閒住廉州知府張岳亦上書諫
不報八月雲南巡撫汪文盛奏莫登庸聞發兵進討
隂遣知州阮景等行覘至納更山為土舍李孟光所擒
併獲偽撰大誥一冊上怒復勑征討先是交人武文淵
以其衆來降汪文盛遣指揮趙光祖往撫諭文淵獻進
兵地圖及登庸可破狀授冠帶賜四品武服賚金帛
冬十月廣東巡按余光䟽安南自宋以來丁移於李李
奪於陳陳簒於黎黎又轉於莫互相為賊天道好還今
於安南直宜問其不庭彼若聽服因而受之若必用兵
勢難窮追必生他變古人臣出疆苟利社稷可以專之
廣東去京八千餘里去安南又四千餘里若往復陳請
而行將失機事乞假臣使宜往諭以輕率奪俸
十七年夏四月命咸寧侯仇鸞為征彝副將軍兵部尚書毛伯
温參軍務討安南雲南巡撫汪文盛傳檄諭以禍福武文
淵攻登庸守鎮營破之莫方瀛帥兵攻文淵不克文盛
以蒙自縣蓮花灘當交廣水陸衝遣兵據其地以為諸
來歸人聲援方瀛懼乃遣其黨范正毅齎公移詣雲南
沐朝輔言前國王黎晭被逆臣陳暠殺害無子登庸同
國人推立晭弟譓亡何譓被奸人杜温鄭綏誘遷清華
登庸仍推立譓弟懬旋自清華迎譓歸與懬俱以病死
黎氏無嗣懬垂死與羣臣議以登庸父子有功於國召
登庸子莫方瀛入付以印章命嗣主國事遂為國人所
推其不上表通貢者先緣陳昇據諒山為梗後乃守臣
閉關不納耳黎寧乃亂臣阮塗之子冒稱黎姓非譓子也
其所自列如此然事皆誣罔多自餙沐朝輔乃以范正
毅等并表䟽公移送至京朝廷知登庸父子奸偽且雖
稱求降而嗣不欵服又不束身歸罪乃决意討之以鸞
總兵伯温參贊未幾巡撫蔡經上言安南水陸路有六
憑祥龍舟歸順欽州海洋西路皆接安南境用兵須二
十萬輕調大衆終非完計上不悦然伯温師亦罷
十八年冬十月以莫登庸請降命禮部尚書黃綰翰林
學士張治往諭登庸歸國黎氏未入境召還諭兵部會
議以聞兵部言登庸簒逼罪所必討宜臨以兵如束身
聽命然後待以不死上從之仍命咸寧侯仇鸞兵部尚
書毛伯温帥師往討
十九年夏四月欽州知州林希元上言臣聞莫方瀛請
降命大臣查勘夫降者將籍其土地人民以獻也今殺
我士卒奪我戰船降者固如是乎臣以為欲得其請宜
約之曰必歸我四洞必令黎寧不失位必令黎氏舊臣
鄭惟憭武文淵者皆有爵土必奉我正朔能從者降也
不然則詐也而後興問罪之師以順討逆何憂不克方
瀛之所恃者都齋耳其地濱海淤塗十餘里舟不得泊
計以為王城不支即守都齋都齋不支即奔海上耳若
以東筦瓊海之師助占城擊其南賊不得奔矣以福建
之師航海出枝封湖廣之師出欽州與之合都齋無巢
穴矣以廣西之師出憑祥雲貴之師出蒙自與之合以
攻龍編則根本拔矣如此莫氏可一舉而定也書凡四
上而為御史錢應揚所劾言希元所稱秘策者固道路
傳聞之語不足聽六月毛伯温等既至廣西徵集兩廣
福建湖廣狼土官兵并檄雲南守臣集兵候師期又檄
諸司於臨邊諸郡縣儲積粮餉議分正兵為三哨廣西
憑祥州為中哨兵四萬人參政翁萬達副總兵張經督
之龍州羅回峒為左哨兵一萬四千人副使鄭宗右參
將李榮督之思明府思明州為右哨兵一萬四千人副
使許路都指揮白泫督之分竒兵為二哨歸順州為一
哨一萬四千人參政張岳都指揮張輗督之廣東欽州
為一哨兵一萬四千人副使陳嘉謀參將高誼督之又
烏雷山等處為海哨兵一萬四千人副使涂楗都指揮
武鸞督之中軍都指揮董廷玉率五百人為親兵共兵
一十二萬餘人又議雲南兵於蓮花灘分三哨哨各兵
二萬一千人中哨以副使倪象賢都指揮王紹監督而
督餉則布政使胡宗明左哨以副使鄭騶都指揮方策
監督而督餉則右參政牛方右哨以副使張絅都指揮
馬立監督而督餉則右參政程白皆黔國公沐朝輔都
御史汪文盛經畫既定馳檄安南臣民諭以朝廷興滅
繼絶之義討罪止莫登庸父子有能舉郡縣來降者即
以其郡縣授之擒斬登庸父子來降者賞二萬金官顯
秩又諭登庸父子果能束身歸罪盡籍其土地人民納
欵聽命亦待以不死而伯温等駐師近邊登庸聞之大
懼遣使詣軍門陳乞願出境降躬聽處分詞頗卑切伯
温等承制許之約以十一月初三日來降守臣於鎮南
關内設幕府將臺以待時登庸子方瀛已死登庸乃留
其孫福海守國與其姪莫文明及諸頭目阮如桂等四
十餘人入關各跣足尺組繫頸詣壇匍匐稽首納欵書
復詣轅門獻所部土地軍民籍還所侵欽州四峒境土
請奉正朔及舊賜印章護守本國以俟更定伯温等宣
諭朝廷威德稱制赦之暫令歸國待命處分
二十年春二月以莫登庸為安南都統使初毛伯温䟽
言登庸畏威束身歸罪而黎寧所稱黎氏後譜系不詳
莫可為據乞宥納登庸削去故爵量授新秩使撫安南
因送莫文明等至京師下廷議僉如伯温言乃降安南
為安南都統使司以登庸為都統使從二品子孫世及
别給印章其所僣擬制度令削除改正海陽山南等一
十三路各設宣撫司正佐職官襲替黜陟俱聽登庸總
理通隸廣西藩司歲頒正朔令三歲一貢其黎寧仍令
守臣體勘果係黎氏子孫授與清華等四府妄則勿予
莫文明等諸頭目賜賚有差制下登庸已死伯温上䟽
請以制命授其孫福海從之夏六月毛伯温班師朝
廷論功加伯温太子太保諸將校陞賞有差已而莫福
海不能輯衆為黎寧所逐居南海上朝廷亦置不問久
之福海子浤瀷復振卒逐黎氏有其國
神宗萬歷九年安南莫茂洽來貢茂洽浤瀷子也隆慶
中浤瀷為其下黎伯驪所逐死於海陽至是茂洽始得
襲
二十四年夏四月黎惟潭來降黎氏自寧死其舊臣鄭
簡立寧子寵於西都簡惟憭子也寵死無子簡等共立
黎暉四世孫維邦維邦死次子維潭立簡子松輔之攻
殺茂洽復據安南莫敬用竄居高平維潭浮海遣使詣
督臣歸罪請欵因與約以高平居莫氏如黎氏漆馬江
故事維潭難之謂高平乃其故土莫氏簒臣不宜以漆
馬江為比守臣曰莫氏在先世為簒逆今日國家外臣
也使得假息一隅毋遽殄絶國家鎮撫四夷良厚維潭
乃聽命至是築壇具儀受其降具如莫登庸故事督臣
陳大科上言莫之簒黎其事逆黎之復讐其名正宜許
其來歸如祖宗成法詔以維潭為都統使予莫敬用高
平令維潭毋得侵害安南復定安南東至海西至老撾
南接占城北連思明衡二千八百里縱一千七百里界
兩廣雲南三省軺車往來必由廣西憑祥州鎮南關龍
州為孔道由雲南臨安則蒙自縣蓮花灘可四五日至
東都國中設十三道道不過中國一縣自黎氏以來雖
奉貢稱藩然帝其國中如尉佗故事死則加謚稱宗黎
晭之弑或曰鄭惟鏟為之鄭宗強亡黎復黎皆鄭也鄭
以江華為重莫以都齋為重維潭死子維新立維新死
子維祺立補貢
谷應泰曰交趾自漢入為郡縣此與番禺桂林同
歸中國非屬彛附庸謹稱職貢比也洪武陳氏奉
國稱臣率先入貢太祖許為外藩不利土地及永
樂中黎氏弑主盗國稱帝改元非徒得罪本國意
實抗衡天朝俘馘其衆不得云暴編伍其地不得
云貪也既分郡縣編置官僚垂三十年儼然宇下
一旦匹夫犯順遽爾割土加王嗟乎是賞叛也是
奬奸也若曰存亡繼絶則陳乃孤也以義當立黎
乃賊也以法當誅若曰勤民略遠則將立黎利乃
定之矣若猶未也不如勿伐王通力屈而請和柳
升再入而敗歿然後下詔遣使修好撤藩城下之
盟耻同新鄭割地之議辱比敬塘矣夫文帝不加
兵南越光武罷西域都護所謂量力度德懼啟兵
端未有徒敗車奔師夷將隕形見勢絀忍詬攘詢
韓王按劒牛後魯連誓死帝秦而乃君臣相賀自
鳴聖德至於旌節符紱狼籍裔土將吏公卿流離
草莽戰士汚魂哭聞中夜孤臣噀血碧化千年計
其班師之日文武吏士携家而歸者八萬六千六
百四十人為黎賊遮留不遣者尚數萬人死者君
其問諸水濱生者不望生入玉門貽笑蠻方損威
中國誰秉國成至此極乎漢火方昌呼韓稽顙元
成不競乃棄珠崖唐美貞觀組加突厥文昭板蕩
始棄維州宣宗四海乂安九州鼎盛王通敗因紈
袴柳升失在輕浮乃拾捐之為美譚比祖宗於穆
滿夫曹公東下子布請迎澶淵戒嚴堯臣勸避自
古儒生狃安憚勞摭經誤國二楊太平宰輔黼黻
承明恒若有餘决機危疑必形不足不然迎新主
於金川阿燄璫於末路豈有立身朝堂進退狠狽
而顧預謀閫外貽謀遠大者哉夷考其後名為陳
後實為黎竊嘉靖中黎世中葉莫登庸復睥晲之
黎又匍匐告哀朝臣又主二楊之說而世宗赫怒
竟伸天討兵未出於國門莫已父子自縛泥首軍
門削其王號世守吏職不聞其倔強自大勞弊中
國也所可異者太祖使沐英取雲南即留英世鎮
滇中成祖使張輔取交趾不以輔留鎮彼國二十
年後并召還黃福禍發於中官亂成於庸帥勃貂
多魚特儆漏師短轅&KR0008;犢必敗乃公三百年來終
淪王化夫亦廟筭有遺策而春秋多責備也
明史紀事本末卷二十二
