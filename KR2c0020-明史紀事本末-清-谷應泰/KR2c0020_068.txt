明史紀事本末卷六十八
浙江提學僉事谷應泰編
三案
神宗萬歷四十三年五月己酉有不知姓名男子持棗
木棍撞入慈慶宫打傷守門内官李鑑直至前殿簷下
内官韓本用等執縛付東華門守衛指揮朱雄等收之
次日皇太子奏聞命法司提問庚戌巡視皇城御史劉
廷元奏人犯供名張差係薊州井兒峪民語言顛倒形
似風狂臣再三考訊本犯呶呶稱喫齋討封等語話非
情實詞無倫次按其迹若涉風魔稽其貎的係黠猾情
境叵測不可不詳鞫重擬者乙卯刑部郎中胡士相岳
駿聲等審張差供被李自強李萬倉燒差柴草氣憤於
四月内來京要赴朝聲冤從東進不識門徑往西走適
路遇男子二人紿曰爾無憑據如何進爾拿槓子一條
來便可當作冤狀等語差日夜氣忿失志顛狂遂於五
月初四日手拿棗木棍一條仍復進城從東華門直至
慈慶宫門首打傷守門官走入前殿下被擒擬依宫殿
前射箭放彈投磗石傷人律斬决不待時戊午刑部提
牢主事王之寀言本月十一日散飯獄中末至新犯張
差見其年壯力強非風顛人初招告狀着死撞進復招
打死罷臣問實招與飯不招當饑死即置飯差前差見
飯低頭已而云不敢說臣乃麾吏書令去止留二役扶
問之招稱張差小名張五兒父張義病故有馬三舅李
外父呌我跟不知姓名老公說事成與爾幾畆地種老
公騎馬小的跟走初三歇燕角舖初四到京問何人收
留復云到不知街道大宅子一老公與我飯說你先衝
一遭撞着一個打殺一個打殺了我們救得你遂與我
棗棍領我由厚載門進到宫門上守門阻我我擊之墮
地已而老公多遂被縳小爺福大又招有栢木棍琉璃
棍棍多人衆等情其各犯名至死不招臣看此犯不顛
不狂有心有膽懼之以刑罰不招要之以神明不招啜
之以飲食始欲默欲語中多疑似願皇上縳兇犯於文
華殿前朝審或勑九卿科道三法司會問則其情立見
矣辛酉戶部郎中陸大受言青宫何地男子何人而横
肆手棍幾驚儲蹕此乾坤何等時邪北人好利輕生有
金錢以結其心則輕為人死至大姦之奔走死士也或
出其技之庸庸者姑試之於死地以探其機而後繼之
以驍桀用其死力於忽不經意之處有臣子所不忍言
者張差業招一内官何以不言其名明說一街道何以
不知其處彼三老三太互為表裏而霸州武舉高順寧
等今竟匿於何所變豈無因警甚非小乞皇上大振乾
綱務在首惡必得邪謀永銷明肆凶人於朝市以謝天
下疏中有姦戚二字上惡之與之寀疏俱不報御史過
庭訓為移文薊州蹤跡之知州戚延齡具言其致顛始
末諸臣據為口實以風顛二字定為鐵案矣乙丑刑部
司官胡士相陸夢龍鄒紹光曾曰唯趙會楨勞永嘉王
之寀吳養源曾之可柯文羅光鼎曾道唯劉繼禮吳孟
登岳駿聲唐嗣美馬德澧朱瑞鳳等再審張差供稱馬
三舅名三道李外父名守才同在井兒峪居住又有姐
夫孔道住本州城内不知姓名老公乃修鐵瓦殿之龐
保不知街道大宅子乃住朝外大宅之劉成三舅外父
常往龐保處送灰龐劉在玉皇殿商量和我三舅外父
逼着我來說打上宫中撞一箇打一箇打小爺喫也有
着也有劉成跟我來領進去又說你打了我救得你又
有三舅送紅票封我為真人等語刑部行薊州道提解
馬三道等疏請法司提龐保劉成對鞫給事中何士晉
上言頃者張差持挺突入慈慶宫事關宗社安危皇上
宜何如震怒三事大臣宜何如計安乃旬日以來似猶
泄泄豈刑部主事王之寀一疏果無故而發大難之端
邪雖事涉宫闈百宜慎重然謀未成機未露猶可從容
曲處今形見勢逼業已至此所謂亂臣賊子人人得而
誅之明主可與忠言此事寧無結局疏留中閣臣促之
上諭曰朕自聖母升遐奉襄大典追思慈恩罔極哀慕
不勝方在靜攝中突有風顛奸徒張差持挺闖入青宫
震驚皇太子致朕驚懼身心不安朕思太子乃國根本
豈不深愛已𫝊内宫添人守門關防不時衛護連日覽
卿等所奏姦宄叵測行徑隱微既有主使之人即着三
法司會同擬罪具奏是日刑部據戚知州回文以上壬
申上再諭法司嚴刑鞫審速正典刑時語多涉戚臣鄭
國泰國泰出揭自白給事中何士晉復奏陸大受疏内
雖有身犯姦畹兇鋒等語特借此發端以明把憂之果
騐而語及張差原止欲追究内官姓名太宅下落並未
直指國泰主謀此時張差之口供未具刑曹之勘疏未
成國泰豈不能從容少待輒爾具揭張皇人遂不能無
疑若欲釋疑計惟明告宫中力求皇上速將張差所供
龐保劉成立送法司考訊如供有國泰主謀是大逆罪
人臣等執法討賊不但宫中不能庇即皇上亦不能庇
設與國泰無干臣請與國泰約令國泰自具一疏告之
皇上嗣後凡皇太子皇長孫一切起居俱係鄭國泰保
護稍有疎虞即便坐罪則人心帖服永無他言若今日
畏各犯招舉一惟熒惑聖聰久稽廷訊或潜散黨與使
遠遁或陰斃張差使口滅則疑復生疑將成實事惟有
審處以消後禍不報癸酉駕幸慈寧宫召見百官從御
史劉光復請也輔臣方從哲吳道南暨文武諸臣先後
至内侍引至聖母靈次行一拜三叩頭禮時上西向倚
左門柱設低座俯石欄百官復至御前叩頭上連呼曰
前來羣臣稍膝而前去御座不數武上練冠練袍皇太
子冠翼善玄冠素袍侍御座右三皇孫鴈行立左階下
上宣諭曰朕自聖母升遐哀痛無已今春以來足膝無
力然每遇節次朔望忌辰必身到慈寧宫聖母座前行
禮不敢懈怠昨忽有風癲張差闖入東宫傷人外庭有
許多間說爾等誰無父子乃欲離間我邪適見刑部郎
中趙會楨所問招情止將本内有名人犯張差龐保劉
成即時凌遲處死其餘不許波及無辜一人以傷天和
以驚聖母神位尋執東宫手示羣臣曰此兒極孝我極
愛惜御史劉光復跪於班後大言曰皇上甚慈愛皇太
子甚仁孝其意固將順也上不甚悉詰問為誰中使以
御史劉光復對光復猶大言不止上斥之至再光復不
聞仍申前說上色頓改連呼錦衣何在者三無應者遂
令中涓縛之挺杖交下上戒無亂毆但押令朝房候旨
方從哲等叩頭言小臣無知妄言望霽天威怒稍解乃
以手約皇太子體曰彼從六尺孤養至今成丈夫矣使
我有别意何不於彼時更置今又何疑且福王既已至
國去此數千里自非宣召彼能飛至乎因命内侍𫝊呼
三皇孫至石級上令諸臣熟視諭曰朕諸孫俱已長成
更有何說顧問皇太子爾有何語與諸臣悉言無隱皇
太子曰似此風癲之人决了便罷不必株連又曰我父
子何等親愛外廷有許多議論爾軰為無君之臣使我為
不孝之子上因謂羣臣曰爾等聽皇太子語否又述東
宫言連聲重申之羣臣跪聽未起上屢顧閽者令續到
官皆放進無阻以故後來者踵趾相錯班行稍右與帝
座遠上又持皇太子面向右問曰爾等俱見否衆俯伏
謝乃命諸臣同出甲戌决張差於市乙亥上命司禮監
會九卿三法司於文華門前鞫審龐保劉成保原名鄭
進成原名劉登雲其與差飯及木棍引進等語俱轉展
不招方審問東宫𫝊諭曰張差持棍闖宫至大殿簷下
當時就擒並無别物其情實係風癲誤入宫闈打倒内
寺罪所不赦後招出龐保劉成本宫反覆參詳保成身
係内官雖欲謀害本宫於保成何益此必保成素曾凌
虐於差故肆行報覆之謀誣以主使本宫念人命至重
造逆大事何可輕信連日奏求父皇速决張差以安人
心其誣舉龐保劉成若一概治罪恐傷天和况姓名不
同當以讐誣干連從輕擬罪奏請定奪則刑獄平本宫
陰隲亦全矣六月戊子刑部審馬三道李守才孔道以
左道從律論應流李自強李萬倉應笞從之尋斃龐保
劉成於内庭王之寀為科臣徐紹吉臺臣韓浚所紏部
處閒住中旨特黜為民補何士晉於外着刑部重擬劉
光復罪奪刑部侍郎張問達俸既而釋光復於獄
熹宗天啓元年閏二月御史魏光縉上言父母之仇不
共戴天忠臣事君有死無二先皇帝以長君當主何嫌
何疑而無端燕啄王孫瓜抱空蔓奸人搆煽每思為所
欲為海内正人君子一有指斥輒以東林淮上為阱驅
除既盡釀禍遂烈並封妖書之事張差挺擊之謀九廟
有靈旋即撲滅而招據黃花山圍聚之逆謀三十六都
頭内外多人之布列棗木栢木棍之凶器打死小爺之
逆詞洞心駴目此時稍有人心謂宜請劒殺賊乃諸臣
精神不用之以護青宫而偏用之以庇奸黨不用之以
伸法令而偏用之以難問官首捏風癲以為張本司官
望風承旨曲意偏護改黨内為教内都頭為香頭許地
三十五畝已載入招又復割去致張差以首搶地謂同
謀做事事敗獨死竟付之不問也主事王之寀懼為赤
族之誅明言入告而諸奸恨不附已巧借察典追奪誥
命主事李俸聲言處分勒令致仕郎中陸大受張廷上
疏告變張廷卒以憂死而大受又以大計黜去嗟嗟逆
君者有罪發奸者何罪借風癲漏獄詞者有罪抒公憤
捐身命者何罪是非不兩立之寀非則張差是矣之寀
當罪則張差當賞矣况此一事也拿賊奏聞者先帝請
下法司者先帝皇祖曾不以先帝之請為非而為之决
張差殲奸監凡十年不御之朝堂一旦召見羣臣面行
撫慰然則皇祖之於此事亦曉然明白特諸臣以風癲
二字無所歸着故寧寬賊徒而罪之寀耳聖明在御恩
及林藪建言受杖之人先後光明而三臣去國孤蹤不
蒙昭雪此忠臣義士所以感憤而不平也伏乞皇上立
賜擢用以為忘身殉國之勸若傍撓有人終從禁錮亦
須明白此案於天地間使人知三臣心事亦曾有人議
之者即三臣終老巖穴無恨若區區一官三臣自誓之
日業已棄擲而今日乃欲以腐鼠嚇之乎嗟嗟之寀本
無罪而諸臣強名之曰罪楊漣本無功而諸臣強名之
曰功有罪者去有功者亦去則為今之臣必當何如而
後可乎臣願與天下萬世共質之上可其奏
二年二月刑部主事王之寀上言乙卯之變先帝安危
在於呼吸鄭國泰私結劉廷元劉光復姚宗文等無復
忌憚遂欲睥睨神器化家為國國泰雖死法應開棺斷
尸僇其族赭其宫以為人臣大逆不道之戒總之用藥
之方即通間之術通間之術即挺擊之謀向使張差事
發窮究根株今日之盧受崔文昇敢復爾哉長安公論
有曰風癲二字欲抺殺亂臣賊子就廷元評廷元也竒
貨無功四字欲抺殺忠臣義士就光復評光復也擊不
中而假之諜諜勢緩而促之藥是昇之藥慘於差之棍
是受之書烈於哲之書也張差之前從無張差劉成之
後豈無劉成亂賊接踵而皇上孤立於朝矣又言郎中
胡士相等主風癲者也堂官張問達調停風癲者也寺
臣王士昌疏忠而心佞評無隻字頌多溢詞堂官張問
達語轉而意圓先允風癲後寬奸宄勞永加岳駿聲等
同惡相濟張差招有三十六頭兒則胡士相閣筆招有
東邊一起幹事則岳駿聲言波及無辜招有紅封票高
真人則勞永加言不及究紅封教今高一奎見監薊州
係鎮朔衛人蓋高一奎主持紅封教者也馬三道管給
紅票者也龐保劉成供給紅封教多人撒棍者也諸奸
亦有人心者以堂官對衆手單而改之以十八人會審
公單而增減之大逆不道非止大不敬也疏入上不問
五月御史馬逢臯給事中張鵬雲交章劾劉廷元吏部
尚書張問達覆奏廷元倡論保奸降調
五年春正月御史楊維垣劾張差一案王之寀倖功躐
躋誣皇祖負先帝不惟無功抑且有罪又曰從來君臣
父子之間聞以理喻未聞以勢激也投鼠者既不忌器
則騎虎者豈復擇音彼中夜之泣何求不獲是先帝之
危不危於張差之一挺而危於之寀之一激也即碎之
寀之骨豈足贖哉疏入削之寀籍五月原任刑部郎
中岳駿聲復申挺擊始末疏入起用王之寀逮訊追贓
之寀竟以重譴死
夏允彜曰挺擊之事王之寀所詢張差其言甚悉刑
部各司官會鞫時亦多相合於是舉朝喧然以為國
戚有專諸之意貴妃亦危懼訴於上上命自白之太
子貴妃見太子辨甚力貴妃拜太子亦拜且拜且泣
上亦掩泣為斃二璫以解而攻東林者言上於貴妃
盛時曾許以立愛晩而媿言之不符也因勸貴妃廣
修佛事且助其費上發銀十萬建祠二璫以為磚瓦
甚多不若置窑自造利甚奢居民多鬻薪於璫者張
差賣田貿薪亦往市於璫土人忌之焚其薪差訟土
人於璫璫復嚴責差差以産破薪焚訟又不勝憤憤
持挺入宫欲告御狀不意闖入東宫事亦不可知然
東宫雖侍衛蕭條何至使外人闌入諸臣危言之使
東宫免意外之虞國戚懷惕若之慮斷斷不可少顧
事聯宫禁勢難結案若必誅外戚廢親藩度能得之
於神宗乎從古有明行之法有必不可明行之法則
田叔燒梁獄詞亦調停不得已之術何者光宗固無
恙尚可以全骨肉也乃彼劉廷元韓浚軰必斥逐執
法者而後已是何心與
神宗萬歷四十八年八月丙午朔光宗踐阼先是七月
光宗遵遺命封皇貴妃鄭氏為皇后命禮部查例鄭貴
妃進美女四人乙卯上不豫召醫官陳璽等胗視丁巳
上力疾御門視事聖容頓減己未内醫崔文昇下通利
藥上一晝夜三四十起支離牀褥間辛酉上不視朝輔
臣方從哲等赴宫門候安有數夜不得睡日食粥不滿
盂頭目眩暈身體罷軟不能動履之旨乙丑鄭養性請
收還皇貴妃封后成命允之刑部主事孫朝肅徐儀世
御史鄭宗周上書方從哲責以用藥乖方之故給事中
楊漣上言賊臣崔文昇不知醫不宜以宗社神人托重
之身妄為嘗試如其知醫則醫家有餘者泄之不足者
補之皇上哀毁之餘一日萬幾於法正宜清補文昇反
投相伐之劑然則流言藉藉所謂興居之無節侍御之
蠱惑必文昇藉口以蓋其娱藥之奸冀掩外庭攻摘也
如文昇者既益聖躬之疾又損聖明之名文昇之肉其
足食乎臣聞文昇調護府第有年不聞用藥謬誤皇上
一用文昇倒置若此有心之誤邪無心之誤邪有心則
虀粉不足償無心則一誤豈可再誤皇上奈何置賊臣
肘腋間哉丁卯𫝊錦衣官宣兵科楊漣并召輔臣方從
哲劉一璟韓爌英國公張維賢尚書周嘉謨李汝華孫
如游黃嘉善黃克纉都御史張問達給事中范濟世御
史顧慥等時廷臣疑上且杖漣既入上目視漣久之各
諭以國家事重卿等盡心朕自加意調理辛未再召見
羣臣於乾清宫上御東煖閣倚榻憑几皇長子侍立上
命諸臣前連諭曰朕見卿等甚喜從哲等請皇長子移
宫上曰令他别處去不得請慎醫藥上曰十餘日不進
矣久之又諭冊封李選侍諸臣退二十九日甲戌上再
召諸臣等於乾清宫仍諭册立皇貴妃從哲等以冊儲
原旨期宜改近蚤竣吉典以慰聖懷上因顧皇太子諭
曰卿等輔佐為堯舜又語及夀宫輔臣以皇考山陵對
則自指曰是朕夀宫諸臣言聖夀無疆何遽及此上仍
諭要緊者再因問有鴻臚寺官進藥何在從哲奏鴻臚
寺丞李可灼自云仙丹臣等未敢輕信上即命中使宣
可灼至胗視具言病源及治法上喜命趨和藥進上飲
湯輒喘藥進乃受上喜稱忠臣者再諸臣出宫門外竢
少頃中使𫝊聖體用藥後煖潤舒暢思進飲膳諸臣歡
躍而退可灼及御醫各官留時日己午比未申可灼出
輔臣迎訊之可灼具言上恐藥力竭復進一丸亟問復
何狀可灼以如前對五鼓内宣急召諸臣趨進而龍馭
以卯刻上賓矣時九月乙亥朔也中外藉藉以李可灼
誤下劫劑恐有情弊而方從哲擬旨賞可灼銀五十兩
御史王安舜首爭之疏曰醫不三世不服其藥先帝之
脉雄壯浮大此三焦火動面唇赤紫滿面火升食粥煩
燥此滿腹火結宜清不宜助明矣紅鉛乃婦人經水陰
中之陽純火之精也而以投於虚火燥熱之症幾何不
速之逝乎然醫有不精猶可藉口臣獨恨其膽之大也
以中外危疑之日而敢以無方無製之藥駕言金丹輕
亦當治以庸醫殺人之條乃蒙殿下頒以賞格臣謂不
過借此一舉塞外廷之議論也夫輕用藥之罪固大而
輕荐庸醫之罪亦不小不知其為謬猶可言也以其為
善而荐之不可言也疏入乃改票罰俸一年而議者蠭
起矣御史鄭宗周上言往歲張差之變操椎禁門幾釀
不測之禍秪以皇祖優容未盡厥罪故文昇尤而效之
臣請寸斬文昇以謝九廟臣非謂誅一文昇遂足以申
國憲而消逆萌第恐張差之後因有文昇今文昇復置
不問奸人得志何所憚而不為也從哲擬旨下司禮監
於是御史郭如楚主事吕維祺交章論崔文昇李可灼
壬午給事中惠世揚劾奏輔臣方從哲言鄭貴妃包
藏禍心先帝隱忍而不敢言封后之舉滿朝倡義執爭
從哲兩可其間是徇平日之交通而㤀宗社之隱禍也
無君當誅者一李選侍原為鄭氏私人麗色藏劍且以
因緣近倖之故欺抗先聖母從哲獨非人臣乎及受劉
遜李進忠盜藏美味夜半密約封妃不得估居乾清是
視登極為兒戲而天子不如宫嬪也無君當誅者二崔
文昇輕用剝伐之藥廷臣交章言之從哲何心必加曲
庇律之趙盾許世子何辭弑君之罪無君當誅者三癸
巳太常寺少卿曹珍請究醫藥奸黨
熹宗天啓元年春正月御史焦源溥請誅崔文昇十
月丁卯御史傅宗龍馬逢臯李希孔交章請誅崔文昇
二年夏四月光祿少卿高攀龍上言崔文昇故用泄藥
元氣不可復收是明以藥弑也在律故違本方殺平人
者死况至尊乎陛下不即誅僇僅止斥逐今文昇復潜
住京師意欲何為往者張差謀逆實係鄭國泰主謀劉
保謀逆實係盧受主謀受鄭氏人不可掩也文昇素為
鄭氏腹心特當時失刑不及拷訊其罪豈在張差劉保
下乎不聽禮部尚書孫慎行上言皇考賓天雖係夙
疾實緣醫人進藥不審邸報有鴻臚寺官李可灼進紅
藥兩丸乃原任大學士方從哲所進凡進御藥太醫院
宫呈方簡明恐致失誤可灼非用藥官也丸不知何藥
物而乃敢突以進春秋許世子進藥於父父卒世子自
傷與弑不食死春秋尚不少假借直書許世子弑君然
則從哲宜何如處焉速劍自裁以謝皇考義之上也闔
門席藁以待司寇次也而乃晏然支辨至滿朝攻可灼
僅禀回籍調理豈以己實荐灼恐與同罪夫已與可灼
可愛而皇考可忍乎臣謂縱無弑之心却有弑之事欲
辭弑之名難免弑之實即忠愛深心欲為君父隱諱不
敢不直書云方從哲連進紅藥兩丸須臾帝崩恐百口
無能為天下萬世解矣且從哲所不能解者非獨此也
先是則有𫝊皇貴妃欲立皇后事夫祖制未有以妃為
后者亦未有帝崩立后者貴妃寵幸數十年皇祖英明
不聞有楚歌楚舞唏噓之態即彌留之際尚不能因緣
徼幸而突𫝊此旨觀禮部疏云輔臣方從哲𫝊其言可
思若非禮部執爭諸科道力責貴戚上章請免幾何不
誤立皇后貽社稷憂此從哲不能為天下萬世解者一
也又有議上尊諡稱恭皇帝夫宋之恭端將亡衰主晉
主降宋隋主降唐周主降宋俱為恭帝皇祖四十八年
平倭平播平寧夏豈無他懿美可稱而比降王逋裔若
非言官預紏便應如議詛咒君國等於弁髦此從哲不
能為天下萬世解者二也又有選侍垂簾聽政事夫選
侍宫中何知前代有垂簾事即劉遜李進忠小䜿何遂
膽大揚言言者以為從哲實教之從哲即未肯承然以
顧命元臣曾不聞慷慨一言任婦寺之縱横忍冲主之
杌&KR1150;此從哲不能為天下萬世解者三也以此三事例
彼進藥相臣所宜急擔當之事一切苟且泄沓相臣所
宜極慎重之事反覺勇猛直前春秋無將漢法不道真
無以過伏乞皇上大奮乾綱赫然震怒毋訪近習近習
其攀援也毋畏忌諱忌諱其布置也如臣言有當乞將
從哲大正肆放之罰速嚴兩觀之誅併將李可灼嚴加
拷問置之極刑如臣言無當即以重典治臣亦所甘受
矣奉旨會議具奏左都御史鄒元標上言臣聞乾坤所
以不毁者恃此綱常而綱常所以植立者恃此信史臣
舟過南中諸士縉爭言先帝卒然而崩大事未明難以
𫝊信臣謂先帝无妄之藥迹或有之而以誅心之法例
之臣未忍聞既入都門聞諸臣曰說到先帝大事令人
閣筆說到壬辰以後諸相事令人閣筆誰敢領此臣益
復致疑近讀孫慎行一疏令人神骨為悚即未必有是
心當時依違其間不申討賊之義反行賞奸之典無以
解人之疑方從哲秉政七年未聞輔相何道但聞一日
馬上三書催戰將祖宗櫛風沐雨一片東方盡致淪没
試問誰秉國鈞而使先帝震驚使張差闖宫使豺狼當
道使宵人亂政使潜鱗駭浪將何辭以對從哲近在肘
腋羣陰密布臣投林一世恥言人過豈敢過求從哲惟
是臣身為風憲之官名在會議之列畏禍緘口勢所不
能君臣大義今日不明再無有明之日臣官不言再無
有言之人臣亦知陛下隆禮舊輔未必能毅然立斷諸
輔同籍同官未必能捐情立剖易曰益之用凶事凶事
政所以益之也臣讀學士公鼐疏曰六七年間以言及
東宫者為小人不言東宫者為君子此何等景象是誰
使之又云盡除天下之清流陰剪元良之羽翼此真實
錄真史筆也從來亂臣賊子有所懲戒者全在青史臣
不知忌諱為先帝計為陛下萬夀無疆計為天下萬世
君臣計為寒將來奸臣賊子之膽殺將來奸臣賊子之
謀計疏入方從哲上疏辨自請削奪投諸四裔以禦魑
魅時九卿科道會奏久延給事魏大中速之曰禮臣孫
慎行痛先帝崩殂討舊輔方從哲以春秋之法皇上命
諸臣據實回報何以迄今未奏也蓋先帝之棄羣臣在
庚申九月之朔日而率土忠義之驚心者已在乙卯五
月之四日自前日之挺不中而圖所以中者百端至藏
酖毒於女謁俟元精耗損憊不可支而蕩以暴下之劑
爍以純火之鉛先帝彌留而不起矣然則張差崔文昇
諸人先帝之賊也自乙卯以迄庚申其時執政者誰討
賊者誰何以迄今未奏也且非獨不討而已酬可灼以
賞賜奬可灼以忠愛寬可灼以罰俸優可灼以養病而
崔文昇者代為委之於先帝之宿疾至一至再夫以數
十年忠肝義膽所羽翼之賢良數十日深山窮徼所謳
吟之堯舜一旦戕於二賊之手從哲不能討反從而護
之從哲真無人心者何以迄今未奏也春秋之法誅意
闌入慈慶非張差之意固鄭國泰之意也投劑益疾非
崔文昇之意固鄭養性之意也而執政者何以不問也
春秋之法誅賊必誅夫賊之所恃今造意者何所恃黨
賊者何所恃恃從哲也不必紅鉛之進出從哲之意而
從哲已為罪之魁也何以迄今未奏也李可灼之藥不
合之崔文昇不備崔文昇之逆不溯之張差不明鄭國
泰鄭養性方從哲之罪不參之三案不定不悉崔文昇
之情罪不下張差而李可灼次之如是而朝廷所以處
從哲與從哲之所以自處者可以權衡其間矣何以迄
今未奏也時先後彈者主事王之寀劉宗周給事中周
希令彭汝南𫝊櫆御史吳甡薛文周沈應時方有度安
伸温臯謨江日彩張慎言會議駁正者尚書王紀汪應
蛟王永光侍郎楊東明陳大道李宗延張經世陳邦瞻
太僕卿蕭近高張五典少卿申用懋于倫李之藻歸子
顧劉策孫居相周起元田生金柯㫤滿朝薦熊明遇黃
龍光太常少卿高攀龍給事中劉弘化霍守典御史蔣
允儀劉徽李玄等於是吏部尚書張問達會戶部尚書
汪應蛟等公奏略曰禮臣孫慎行首論李可灼進紅丸
事可灼先見内閣臣等初未知至奉皇考宣召於乾清
宫輔臣與臣等乃共言可灼進藥多言不可進或言可
進俱慎重未敢决又宣臣等進宫内跪御榻前諭臣等
輔皇上為堯舜隨問寺官李可灼何在可灼至視疾進
紅丸少頃又進一丸至申聞聖體服藥後微汙身覺温
熱就寢此進藥之始末臣等所共見聞者是時輔臣視
皇考之疾急迫倉皇悽然共切弑逆二字何忍輕言但
以我皇上之身可灼輕進嘗試從哲未能力止九卿與
輔臣并候於宫門内亦未能力止諸臣均有罪焉至於
可灼之處分中外共痛之憾之乃臺臣王安舜上疏力
爭先票罰俸繼票養病去則失之輕失之輕故即按其
輕而罪其不盡法處也不重處可灼何以慰皇考服中
外而正大法輔臣於辨疏後自請削奪以釋中外之疑
臣等謂應如輔臣之請為法任咎是亦大臣引罪之道
所宜爾至於選侍欲垂簾聽政吏部九卿公疏請移宫
科道專䟽請移宫皇上允其奏諸臣共快之然其心猶
以輔臣之奏不毅然為諸臣倡也倘其時非諸臣共扶
大義乾清何地令其竊靈威福又將如我皇上登極還
宫何哉夫李可灼非醫官也非知脉知醫者也一旦以
紅丸進希圖非望之福而龍馭上昇攀號無及可灼罪
勝誅乎應即勑行法司究問以正刑章崔文昇當皇考
哀感傷寒之時進大黃凉藥可灼輕進紅丸不加詳察
罪又在可灼上矣法應逮文昇於法司從重究擬以三
尺除二惡肅綱紀而洩公憤庶中外之心可以釋輔臣
之心可以明議上李可灼法司究問崔文昇仍發遣南
京是時與從哲合者刑部尚書黃克纉詹事公鼐御史
王志道徐景濓給事中汪慶百十月李可灼遣戍
五年四月免李可灼戍十一月尚寳司少卿劉志選
劾原任禮部尚書孫慎行倡不嘗藥之說妄疑先帝不
得正其終更附不討賊之論輕詆皇上不得正其始并
侵及葉向高張問達命宣付史舘
愍帝崇禎元年三月太監崔文昇下獄戌南京初魏宗
賢擅權復以文昇督漕運至是敗
谷應泰曰光宗方諒闇鞫凶哀勞毁瘁而宫中巧
相蠱惑更進女尤於是罷免常朝輭脚致疾一月
之内玉几再憑梓宫兩哭嗚呼斯亦皇家之不幸
也考其時提督御藥房横加攻泄者内侍崔文昇
也泊乎疾漸彌留氣息纔屬而玉椀初調金甌不
御者李可灼也然而光宗之疾無文昇或猶可以
倖生而却可灼亦難免於必死者蓋文昇之調護
在初而可灼之援救已劇也善乎吳甡之言曰文
昇故投泄藥可灼誤進紅丸故以藥之補泄相較
則大黃之尅過於紅鉛而以事之早晚相衡則文
昇之辜浮於可灼此時為政府者宜援憲宗柳泌
之事純皇李孜省之獄論坐文昇薄譴可灼伸嗣
主之呌號慰域中之哀痛則其法平矣而奈何文
昇保全可灼蒙賚掩罪為功一至此乎夫庸醫殺
人律應永錮拙工誤治俗奮老拳何嘗疑其别有
主使内叢酖毒而情有所激法不得貸獨奈何宫
車晚出銀幣蚤膺崇德報功義於胡有執筆者不
學無術甚愚鮮量矣宜諸臣之起而攻之也夫諸臣
以攀髯之忠矢批鱗之奏小雅傷時幾於誹怨嬰
兒哭母失其常聲過於騷激無足怪者至若以文
昇可灼之不慎而即比之王莽之椒酒梁冀之煮
餅則深文周内不無傷於好盡矣語云吾黨兩分
其過可也
光宗泰昌元年八月乙卯上不豫𫝊諭禮部曰選侍李
氏侍朕勤勞皇長子生母薨逝後奉先帝旨委托撫育
視如親子厥功懋焉其封為皇貴妃欽天監擇九月初
六日行乙丑主事孫朝肅徐世儀御史鄭宗周上書輔
臣方從哲請冊立皇太子且移居慈慶宫庚午上召閣
部九卿至榻前諭曰選侍數産不育止存一女隨𫝊皇
長子出見上又言皇五子亦無母亦是選侍撫育𫝊皇
五子出見辛未上召諸臣於乾清宫又諭速封選侍禮
臣孫如游奏臣部前奉聖諭上孝端顯皇后孝靖皇太
后尊諡加封郭元妃王才人為皇后皆未告竣宜俟四
大禮舉行之後若論皇儲保護功則選侍之封惟恐不
早即從該監之請未為不可上命如前期甲戌上再召
諸臣於乾清宫仍諭封皇貴妃語未既選侍披幃立呼
皇長子入咄咄語復趨之出皇長子向上曰要封皇后
上不語九月乙亥朔上崩給事中楊漣語周嘉謨李汝
華曰宗社事大李選侍非可託少主者急宜請見嗣主
呼萬歲以定危疑隨擁出宫移住慈慶為是二臣然之
以語方從哲漣遂先諸臣排闥入閽䜿挺亂下漣厲聲
曰皇帝召我等至此今晏駕嗣主幼小汝等阻門不容
入臨意欲何為閽者却諸臣乃入哭臨畢請見皇長子
皇長子為選侍阻於煖閣不得出青宫舊侍王安紿選
侍抱持以出諸臣即叩頭呼萬歲皇長子曰不敢當羣
臣共請詣文華殿王安擁之行閣臣劉一燝掖左勲臣
張維賢掖右内侍李進忠𫝊選侍命召還皇長子者三
喝諸臣曰汝輩挾之何往漣叱之共擁皇長子登輿至
文華殿皇長子西向坐羣臣禮見畢請即日登極不允
諭初六日即位復擁入慈慶宫一燝奏曰今乾清宫未
淨殿下請暫居此嘉謨曰今日殿下之身是社稷神人
托重之身不可輕易即詣乾清宫哭臨須臣等到乃發
皇長子首旨漣語中官曰外事緩急在諸大臣調護聖
躬在諸内臣責有所歸王安等踴躍稱諾諸臣退諸臣
有議即日正位者令中官再𫝊不允衆皆朝服待命少
卿徐養量御史左光斗唾漣不宜阻今日即位漣恐語
錦衣帥駱思恭嚴緹騎内外防護丙子尚書周嘉謨等
合疏請選侍移宫左光斗上言内廷之有乾清宫猶外
廷之有皇極殿也惟皇上御天居之惟皇后配天得共
居之其餘嬪妃雖以次進御遇有大故即當移置别殿
非但避嫌亦以别尊卑也今大行皇帝賓天選侍既非
嫡母又非生母儼然居正宫而殿下乃居慈慶不得守
几筵行大禮名分倒置臣竊惑之且殿下春秋十六齡
矣内輔以忠直老成外輔以公孤卿貳何慮乏人尚須
乳哺而襁負之哉即貴妃之請許於先皇彌留之際其
意可知且行於先皇則俯錫之名猶可行於殿下則尊
聞之稱有斷斷不可者倘及今不早斷借撫養之名行
專制之實武后之禍將見於今上諭移宫已有旨冊封
事既云尊卑難稱着禮部再議給事中暴謙貞抄參曰
大寳將登上有百靈呵護下有羣工擁戴亦何用此婦
人女子為且聞選侍非忠誠愛國者萬一封典得行事
權或假則滋蔓難圖慎終慮始事屬可已抄出寢之戊
寅選侍用李進忠謀邀皇長子同宫王安忿然宣言且
逮楊左楊漣遇進忠於宫門問選侍移宫何日進忠搖
手曰李娘娘怒甚今母子一宫正欲究左御史武氏之
說漣咤曰誤矣幸遇我皇長子今非昨比選侍移宫異
日封號自在且皇長子年長矣若屬得無懼乎進忠默
然去科道惠世楊張潑從東宫門來駭𫝊今日選侍垂
簾逮光斗漣曰無之己卯選侍尚無移宫意楊漣上
言先帝升遐人心危疑咸謂選侍外托保護之名陰圖
專擅之實故力請殿下暫居慈慶欲先撥别宫而遷之
然後奉駕還宫蓋祖宗之宗社為重宫幃之恩寵為輕
此臣等之私願也今登極已在明日矣豈有天子偏處
東宫之禮先帝聖明同符堯舜徒以鄭貴妃保護為名
病體之所以沉錮醫藥之所以亂投人言藉藉至今抱痛
安得不為寒心此移宫一事臣言之在今日殿下行之
亦必在今日閣部大臣從中贊决毋容泄泄以負先帝
凴几輔殿下之託亦在今日疏上漣復往趨方從哲從
哲曰待初九十二亦未晚漣曰天子無復返東宫理選
侍今不移亦未有移之日此不可頃刻緩者内侍曰獨
不念先帝舊寵乎漣怒曰國家事大豈容姑息且汝輩
何敢如是聲徹大内皇長子使人諭漣出命司禮監按
盗藏諸侍收李進忠劉遜等選侍移居仁夀殿己亥御
史賈繼春上書輔臣曰天地之大德曰生聖人之至德
曰孝先帝命諸臣輔皇上為堯舜夫堯舜之道孝弟而
已矣父有愛妾其子終身敬之不㤀先帝之於鄭貴妃
三十餘年天下側目之隙但以篤念皇祖涣然冰釋何
不輔皇上取法而乃作法於涼縱云選侍原非淑德夙
有舊恨此亦婦人女子之常態先帝彌留之日親向諸
臣諭以選侍産有幼女歔欷情事草木感傷而况我輩
臣子乎伏願閣下委曲調護令李選侍得終天年皇幼
女不慮意外辛丑御史左光斗上言選侍既移宫之後
自當存大體捐其小過若復株連蔓引使宫闈不安是
與國體不便亦大非臣等建言初心伏乞皇上宣召閣
部九卿科道面諭以當日避宫何故今日調御何方不
得憑中使口𫝊聖旨正劉遜李進忠法其餘概從寬政
庶幾燒梁獄之詞者正以寢淮南之謀疏入上𫝊諭内
閣朕幼冲時選侍氣凌聖母成疾崩逝使朕抱終天之
恨皇考病篤選侍威挾朕躬𫝊封皇后朕心不自安暫
居慈慶選侍復差李進忠劉遜等命每日章奏文書先
奏選侍方與朕覧朕思祖宗家法甚嚴從來有此規制
否朕今奉養選侍於噦鸞宫仰遵皇考遺愛無不體悉
其李進忠田詔等盗庫首犯事干憲典原非株連卿可
𫝊示遵行輔臣方從哲讀諭驚愕具揭封進言皇上既
仰體先帝遺愛不宜暴其過惡𫝊之外庭上再諭發抄
南京御史王允臣紏從哲曰陛下移宫後發一聖諭不
過如常人表明心迹之意而宰相輒自封還司馬昭之
心路人知之十月丁卯噦鸞宫災上諭選侍皇妹俱
無恙十一月丁亥給事中周朝瑞以賈繼春之揭謂其
喜樹旌旗妄生題目繼春復揭曰保全選侍蓋亦人倫
天理布帛菽粟之言非旌旗題目也朝瑞揭駁之日安
選侍者猶謂之是安宗社者顧謂之非乎繼春再揭曰
主上父子相繼宗社何嘗不安而必待傾選侍以安之
即移宫原是正理豈必移時驅逐革其已進儀注之貴
妃困其無端羅織之老父伶仃之皇八妹入井誰憐孀
寡之未亡人雉經莫訴朝瑞又揭謂繼春操戈於解忿
平爭者繼春又揭職非操戈乃止戈也聖德無損為臣
子者同心為國有何不解之忿不平之爭而煩左右袒
之費詞乎刑部尚書黃克纉執奏鄭穩山劉尚禮姜
昇劉遜四人罪名當從末减不允克纉執奏如初因言
父母並尊事有出於念母之誠迹似涉於忘父之過必
委曲周旋使渾然無跡方為大孝因力求罷十二月
乙卯都給事楊漣疏曰前選侍移宫一事護駕諸臣知
之外廷未必盡知及今不一昭明將以今日之疑端成
他時之實事臣蒙先帝召見目擊當日情形敢不一語
憶先帝凴几之言間及選侍而再四叮嚀則曰輔皇上
要緊選侍忽從門幔中手挽皇上而入復推而出隨有
要封皇后之言諸臣相顧錯愕夫君臣正相引痛之時
忍於要挾求封一旦事權在握豈僅僅虚名足稱其意
此八月二十九日事也迨九月初一日子夜先帝急召
諸臣而龍馭上賓矣此時主君為重宜急於請見一見
即呼萬歲以慰人心而宫門内使乃有持挺不容入者
臣冒犯忿詈與爭此初一日卯刻入宫事也諸臣哭臨
畢請見皇上於寢門拜呼萬歲天語不敢當者三諸臣
捧龍軒至文華殿門行嵩呼叩頭禮已而大小臣工共
祈皇上即日登極上𫝊諭卜期而諸臣皇皇深以未登
極為危蓋先帝變出倉卒上無聖母之憑依中無皇后
之慰藉在旁窺伺誰為可恃此初一日辰刻事也爾時
諸臣議皇上宜歸何宫臣思選侍推挽景象又習聞其
上有深相交結之貴寵乃云從來冲齡天子不宜託之
素無恩德之婦人且選侍如可託皇上必深知之雖強
之離而不得如不可託雖強之留而亦不可得而聖駕
果徑歸慈慶宫矣此初一日巳刻事也御極卜期初六
至初二日九卿科道有移宫之請御史左光斗有移宫
之請蓋因皇上一正九五斷無避宫而又不可同居至
初五日期且迫矣臣是以有正位參及李進忠等之疏
總以宫嬪自有定分即加恩選侍原不在宫之移與不
移假令登極之後而宫嬪悍然居天子之宫天子歸青
宫非理歸乾清不得尚得朝廷尊而體統正乎此初五
日午刻臣從諸臣於慈慶宫前憤爭事也至本日移宫
臣即語諸大臣移宫自移宫隆禮自隆禮必兩者相濟
而後二祖列宗之大寳始安先帝在天之靈始妥即本
日緝獲罪璫只宜殱厥渠魁無滋蔓引大抵宸居未淨
先帝之社稷付託為重則平日之寵愛為輕及其宸居
已定既盡臣子防危之忠即當體皇上如天之度今諸
大臣猶在耳也臣之所以議移宫者始終如此乃移宫
之後忽來蜚語有倡選侍徒跣踉蹌欲自裁處皇妹失
所至於投井者或𫝊治罪璫過甚者或稱内外交通者
使夙夜憂時之士悞收為一時感慨嘆息之言作此日
不白之案九廟神靈鑒此熱血若夫緝拏罪璫此譬如
人家主人謝世羣僕乘間竊其帑藏主人之子偶一究
問只在法司得其平耳於選侍恩禮何與臣謂寧可使
今日惜選侍無使移宫不早不幸而成女后垂簾之事
彼三十餘年憑依蟠結之羣邪又得以因緣多事於以
保惜先帝寵愛則得矣而輔皇上要緊之深意在天之
靈果以此為愉快邪况兩奉聖諭選侍居食恩禮有加
噦鸞宫火復奉有選侍皇妹無恙之旨方知皇上雖念
及於孝和皇太后之哽咽仍念及於光宗先帝之唏歔
海涵天蓋盡仁無已伏乞皇上採臣戅言更於皇弟皇
妹時勤召見諭安不妨曲及李選侍者酌加恩數遵愛
先帝之子女當亦聖母所共喜者疏上下旨褒諭又特
諭廷臣曰朕冲齡登極開誠布公不意外廷乃有謗語
輕聽盗犯之訛𫝊釀成他日之實錄誠如科臣楊漣所
奏者朕不得不再伸諭以釋羣疑九月初一日皇考賓
天諸臣入臨畢請朝見朕李選侍阻朕於煖閣司禮官
固請選侍許而後悔又使李進忠請回者至再至三朕
至乾清宫丹陛上大臣扈從前導選侍又使李進忠來
牽朕衣卿等親見當時景象安乎危乎當避宫乎不當
避宫乎是日朕自慈慶宫至乾清宫躬視皇考入殮選
侍又阻朕於煖閣司禮監王體乾固請得出初二日朕
至乾清宫朝見選侍畢恭送梓宫於仁智殿選侍差人
𫝊朕必欲再朝見方回各官皆所親見明是威挾朕躬
垂簾聽政之意朕蒙皇考命依選侍朕不住彼宫飲食
衣服皆皇祖皇考所賜每日僅往彼一見因之懷恨凌
虐不堪若避宫不早則彼爪牙成列盈虚在手朕亦不
知如何矣既毆崩聖母每使宫眷王夀花等時來探聽
不許朕與聖母舊人通一語朕苦衷外廷不能盡知今
停封以慰聖母之靈奉養以尊皇考之意該部亦可以
仰體朕心矣臣工私於李黨不顧大義諭卿等知之今
後毋得植黨背公自生枝節時方從哲在告劉一燝等
上言皇上嗣位以來宫禁肅清乃以形跡影響之疑互
相紛辨致厪聖懷伏讀聖諭當年宫掖事情及頃者辟
宫景象悽惋危衷宛然在目諸臣徒以事後論安危謂
周防為多事皇上責以猜疑輕聽誠恐有之若云庇護
黨私則萬萬不敢也御史王業浩上言先帝毓德青宫
止孝止慈何以一女子之微致生枝節如聖諭𣲖與照
管并毆崩聖母等語天下萬世不察則先帝御家之盛
德不無少損且父母之讐不共戴天普天率土俱有同
仇之義而聖諭至此且曲處如此則前日之肅清既未
得為義之盡今此之優厚亦不得為仁之至外廷臣工
比肩事主至分目之曰安社稷安選侍臣恐水火之情
形既判玄黃之戰辯方興奏留中庚午都給事楊漣乞
歸疏曰垂簾之秘事未聞入井之煩言嘖起臣不過發
明移宫始末使了然在人耳目而旋荷綸綍之褒過邀
忠直之譽使臣區區之苦心反為夸詡臣節之左劵臣
之不安一也當時首請御文華殿受嵩呼者周嘉謨等
也初出乾清宫捧皇上左右手者張維賢劉一燝也臣
乃以憤爭之故獨受忠直之名俯慙卑末豈可掩人於
朝仰藉清平豈可貪天為力臣之不安二也宫禁自就
肅清社稷有何&KR1150;杌而聖諭以志安社稷為言君幸有
子不憂把國之天臣獨何人敢捧虞淵之日臣之不安
三也臣引分自思俯全臣節惟有决去一着而已臣蹇
窮骯髒之人披上方之文綺賚兩朝之賜金步歸里門
以忠直二字出告親友入教子孫直覺俯仰皆寬即不
幸先犬馬填溝壑持此二字以報皇考於在天見先人
於地下臣亦可瞑目安寢矣臣無病不敢以病請皇上
未罪臣又不能以罪請惟有明微薄之心跡乞浩蕩之
恩波放臣為急流勇退之人而已詔許之
熹宗天啓元年春二月御史賈繼春直陳具揭之實奉
旨切責繼春復上言臣初入班行當移宫之後祗因痛
切先帝急欲效忠皇上及捧讀聖諭乃知天地之高厚
曲為保全而小臣之狂愚猶妄有規勸謹備錄原揭回
話上以其疏中無雉經入井二語着再回話夏四月吏
部尚書周嘉謨及九卿科道會議云繼春席藁待罪懇
請優容仍下旨切責落職永不叙用
四年夏四月大理寺少卿范濟世請遵遺命封李選侍
為妃下旨切責先是光宗青宫舊監王安強直不阿選
侍魏忠賢既矯殺之乃盡反其所為會楊漣上疏發忠
賢二十四罪忠賢益憤六月遂矯上命復議封選侍禮
臣林堯俞奏止之不聽竟封李氏為康妃十二月召
還御史賈繼春徐景濓王志道等
夏允彜曰庚申一月之内連遭大喪中外洶洶楊漣
率衆排闥見東宫即羅拜選侍時在乾清宫以母禮
自待左光斗遽䟽言乾清宫非至尊不可居持論自
正但中言武氏之禍立見於今差亦過當楊左即拉
閣臣揭請即日移宫選侍頗覺皇遽御史賈繼春遂
言先帝至孝何至一妾一女不能遺庇亦未可盡言
其非然宫之應移自屬定禮楊左不可居以為功他
人亦何可詆之為罪也楊與賈互相譏諷賈以楊必
將與大璫共受封拜譏之楊遂掛冠歸中旨切責賈
賈倉皇自辨詞頗哀高弘圖張慎言出疏兩解之言
至平旦確乃賈終黜為民而楊不久優擢至副院則
亦東林失平之事也後遂以此殺楊左則冤彌甚即
賈亦心憐之總之東林操論不失愛君而太苛太激
使人難受攻東林者言風顛言可灼無他意移宫太
亟不失調停卒以此罪諸賢而加以一網不大謬乎
五年夏四月給事中霍維華上言梃擊紅丸移宫三案
略曰選侍之請封也請封妃也妃之未封而况於后請
之不得而况於自后不妃不后而况於垂簾臣謂宫不
難移也王安等故難之也難移宫者所以重選侍之罪
而張擁戴之功神祖冊立東宫稍遲諸臣羣起而爭之
然篤愛震器始終不渝倘果如奸邪所稱廢立巫蠱之
謀則九閽邃密乃藉一風癲之張差有是理乎非神祖
先帝慈孝無間王之寀陸大受同惡相濟開釁骨肉矣
神祖升遐先帝哀毁遽發夙疾而悠悠之口致疑於宫
掖豈臣子所忍言孫慎行借題紅丸誣先帝為受鴆加
從哲以弑逆鄒元標鍾羽正從而和之兩人立名非真
晚節不振委身門戶敗壞生平伏乞嚴諭纂修諸臣以
存信史已而三朝要典成起乙卯止辛酉魏忠賢矯宸
翰斥之
愍帝崇禎元年五月侍講倪元璐上言主挺擊者力護
東宫爭挺擊者計安神祖主紅丸者仗義之言爭紅丸
者原情之論主移宫者&KR0008;變幾先爭移宫者持平事後
六者各有其是不可偏非也未幾而魏忠賢殺人則借
三案羣小求富貴則借三案故凡推慈歸孝於先皇正
其頌德稱功於義父批根今日則衆正之黨碑免死他
年即上公之鐵劵由此而觀三案者天下之公議要典
者魏氏之私書以臣所見惟毁之而已假閹䜿之權役
史臣之筆亘古未聞當毁一未易代而有編年不直書
而加論斷當毁二矯誣先帝偽托宸篇既不可比司馬
光資治之書亦不得援宋神宗手序為例當毁三臣謂
此書不毁必有受其累者則非主三案者之累而爭三
案者之累又纂修三案者之累也爭三案諸臣品原三
等如崔呈秀劉志選李春煜等不足問矣最上如黃克
纉賈繼春王業浩高弘圖劉廷宣等始處君子而不必
求同既遇小人而自能為異本末炳然管華之席未割
老韓之𫝊同編數人高明之觀豈不引為坐塗之辱若
其次者雖非盡有執持要亦不皆濡染而特以史氏抑
揚之過保不為後人翻駁之端至於纂修詞臣之在當
日更有難言者丹鉛未下斧鑊先懸姜逢元閣筆一嘆
朝聞夕逐楊世英吳士元余煌等備極調維其於忤璫
諸疏有匿其全文有刪其已甚時𫝊書成而獄又起則
有寧加醜詆之詞决不下一不道無將等字以傳會爰
書凡此苦心亦多方矣而事在見聞之外未易可明若
復彈章一加萬節俱喪此臣之所謂累也願勑部立將
要典鋟毁一切妖言市語如舊𫝊點將之謠新騰選佛
之說毋形奏牘則廓然蕩平上從之
明史紀事本末卷六十八
