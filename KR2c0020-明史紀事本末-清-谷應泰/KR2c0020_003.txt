明史紀事本末卷三
浙江提學僉事谷應泰編
太祖平漢
元順帝至正十七年冬十月常遇春廖永安吳禎等自
銅陵進取池州太祖命李文忠領兵策應永安去城十
里而遇春禎等帥舟師抵城下合攻之破其北門入城
執天完將洪元帥斬之天完徐夀輝偽號也并擒其副
將魏夀徐天雄等天完平章陳友諒寇池州以戰艦百
餘艘來逆戰遇春等復奮擊大敗之友諒沔陽漁家子
本姓謝先世贅干陳冒陳姓常為書獄吏意忽忽不樂
會徐夀輝倪文俊等起兵慨然往從之初為文俊簿書
掾未幾亦領兵為元帥文俊漸專恣友諒積不能平至
是文俊謀殺夀輝不果奔黃州友諒遂襲殺文俊併其
軍自稱平章夀輝不能制時友諒方強茲為戰争之始
十八年夏四月陳友諒䧟江南隆興瑞州己巳遣其黨
趙普勝自樅陽寇池州太平守將劉友仁聞之率兵赴
援遇賊敗没池州守將趙忠亦戰死俞通海尋復池州
普勝驍將號雙刀趙初結砦巢湖已歸友諒趙德勝略
石埭擒友諒將錢清
十九年春三月陳友諒遣趙普勝寇寧國太平縣總制
胡惟賢命程允汪炳等擊敗之獲其糧萬餘石普勝復
寇青陽石埭等縣僉院張德勝與戰於柵江口破走之
夏四月徐達俞通海趙德勝等擊趙普勝柵江營大
破之賊棄舟走獲巨艦艨艟癸酉復池州擒偽帥洪鈞
等時太祖經營浙東方憂普勝剽掠聞捷大喜擢徐達
同知樞密事諸將陞賞有差秋八月遣徐達攻安慶
達率張德勝等自無為登陸夜至浮山砦擊敗普勝部
將胡總管兵追至潜山界友諒恭政郭泰領兵至沙河
迎戰達復大破之斬泰獲輜重無筭遂克潜山九月
僉院俞廷玉帥兵攻安慶不克没於陣諸將患之太祖
曰普勝雖勇而寡謀友諒挾主以令衆用間以離之一
夫之力耳時普勝有門客通術數嘗為普勝畫策乃使
人陽與客交而隂間之置書與客故逹普勝客懼來歸
盡得普勝平日所為乃重以金幣資客潜往友諒所親
間普勝普勝不之覺見友諒使者輙自言其功有德色
友諒深忌之至是憤潜山之敗乃詐以會軍為期自至
安慶普勝出迎至鴈汊登舟友諒殺之併其軍冬十
二月徐壽輝以友諒破隆興欲徙都之友諒忌其來不
利於己沮之壽輝不聽引兵發漢陽南下江州友諒佯
出迎伏兵城内候壽輝入即閉城伏發盡殺其左右將
士幽壽輝江州友諒自稱漢王置官屬
二十年夏四月徐逹常遇春拔趙普勝之水寨友諒盛
兵來援聲言出安慶遇春策其必攻池州伏銳兵九華
山待之而以羸弱守城友諒明日果至直造城下鋒銳
甚城上揚旗鳴鼓伏兵悉起緣山而出循江而下絶其
歸路城中出兵夾擊大破之斬首萬餘級生擒三千人
常遇春欲盡殺之謂徐逹曰此皆勍敵也不殺將為後
患若以上聞必不殺逹不從遂以聞太祖諭使者曰亟
還諭諸將今戰争方始不可縱殺以絶人望三千精銳
宜釋之為後用及使者返遇春已殺之止存三百人太
祖聞之不懌命悉放還閏五月友諒率舟師犯太平
圍其城守將花雲率麾下三千人結陣迎戰三日友諒
不得入乃以巨舟乘漲泊城西南隅舟尾高與城平士
卒緣之上時城中乏食士憊甚不能戰丙辰城遂䧟賊
縛雲急雲怒罵曰賊奴爾縛吾吾主必滅爾斬為膾也
遂奮躍大呼起縛盡絶奪守者刀連殺五六人復罵曰
賊非吾主敵也曷不速降賊怒縛雲舟檣叢射之比死
罵賊不絶口院判王鼎知府許瑗皆抗節不屈死之方
雲之與賊戰也勢甚急妻郜氏生子煒方三歲抱之泣
語家人曰城且破吾夫必死吾夫死吾不獨生然不可
使花氏無後兒在若等善撫育之已聞雲就縛郜氏即
赴水死侍兒孫氏收郜瘞之抱兒逃漢軍掠之軍中惡
小兒啼孫氏恐被害以簪珥屬漁家鞠之偽漢敗孫氏
脱身至漁家竊兒去夜宿陶穴中天曙登舟渡江遇漢
潰軍奪舟捽孫氏及兒投之江江中得斷木附之入蘆
渚中渚有蓮實孫氏取㗖兒凡七日不死忽夜半聞人
語聲呼之逢老父號雷老告之故與偕行達太祖所孫
氏抱兒拜泣太祖亦泣置兒於膝曰此將種也命賜雷
老衣忽不見陳友諒寇太平時挾夀輝行既得太平亟
謀僣偽號乃於采石舟中佯使人白事夀輝前令壯士
持鐵撾從後擊之碎其首以暴疾死令軍中遂以采石
五通廟為行殿稱皇帝國號漢改元大義羣下立江岸
草次行禮值大雨殊無儀節以鄒普勝為太師張必先
為丞相張定邊為太尉乃率衆還江州友諒既僣大號
遣使約張士誠同入寇士誠齷齪自固不敢應友諒自
江州引兵東下建康大震獻計者或謀以城降或以鍾
山有王氣欲奔據之或以决死一戰戰不勝即走未晚
太祖心非諸將議獨劉基張目不言太祖召基入内問
計基曰先斬主降及奔鍾山者乃可破賊太祖曰先生
計將安出基曰天道後舉者勝吾以逸待勞何患不克
莫若傾府庫開至城以固士心伏兵伺隙擊之取威制
勝以成王業在此舉也太祖意益决或謀先復太平以
牽制之太祖曰不可太平吾新築壘濠塹深固向使彼
陸地來攻必不能破彼乃以巨艦乘城為所䧟今往攻
之猝難拔賊舟師十倍我我頓兵堅城之下進不能取
退不及援失所據矣或又勸太祖自將禦之太祖曰亦
不可彼知我出以偏師綴我我欲與戰彼不交鋒而以
舟師順流下建康半日可達吾步騎急回百里趨戰兵
法所忌皆非良策也於是遣胡大海以兵直搗廣信制
其後而召指揮康茂才謂之曰吾有事命汝能之乎茂
才曰惟命太祖曰汝與友諒雅游今友諒入寇吾欲速
其來非汝不可汝今作書遣使貽友諒偽約降為内應
招之速來紿告以虚實使分兵三道以弱其勢茂才曰
諾家有老閽舊嘗事友諒遣使賫書必信無疑太祖以
其謀語李善長善長曰方憂寇來何為誘致之太祖曰
遲則二寇謀合為害益大何以支今先破此賊則東寇
膽落矣善長曰善茂才遂令閽者乘小舸徑至友諒軍
友諒得書甚喜問曰康公今何在閽者曰見守江東橋
問橋何如曰木橋乃與酒食遣還謂曰歸語康公吾至
則呼老康為驗閽者諾歸告太祖太祖喜曰賊入吾彀
中矣乃命善長亟撤江東橋易以鐵石比旦橋成有自
友諒軍中逸歸者言友諒問新河口路亟命趙德勝跨
新河築虎口城守命常遇春馮勝華高等率帳前五翼
軍三萬人伏石灰山側徐逹等陳兵南門外楊璟駐兵
大勝港張德勝朱虎率舟師出龍江關外太祖親總大
軍於盧龍山令持幟者偃黃幟於山之左偃赤幟於山
之右戒曰寇至則舉赤幟舉黃幟則伏兵皆起各嚴師
以待乙丑友諒果引舟師東下至大勝港楊璟整兵禦
之港狹僅容三舟入友諒以舟不得並進遽引退出大
江徑衝江東橋見橋皆大石非木橋乃驚疑連呼老康
老康無應之者悟茂才使謬即與其弟號五王者率舟
師趨龍江先遣萬人登岸立柵勢甚銳時酷暑太祖衣
紫茸甲張蓋督兵見士卒揮汗命去蓋衆欲戰太祖曰
天將雨諸軍且就食當乘雨擊之時天無雲衆未信忽
風起西北須臾大雨如注赤幟舉太祖下令拔柵諸軍
競前拔柵友諒麾其衆來争戰方合雨止太祖命發鼓
鼓大震黃幟舉常遇春等伏兵起徐達兵亦至張德勝
朱虎舟師並集内外合擊友諒兵大潰走趨舟值潮退
舟膠淺殺溺死者無筭生擒七千餘人收得巨艦百餘
艘戰舸數百友諒乘别舸脱走於所乘舟中得茂才書
太祖笑曰彼愚至此可嗤也命諸將追擊友諒至慈湖
縱火焚其舟賊衆潰追至采石復大戰廖永忠率所部
大呼䧟陣入華雲龍躍馬𢷬其中堅有王銘者獨馳入
其陣賊攅槊刺之傷額戰益力流血淋漓旋迴三匝獨
所殺傷過當賊大敗張德勝戰死周顯與賊戰於觀渡
橋亦敗之諸軍乘勝追擊賊守太平者無固志辛酉遂
復太平初太平城西南俯瞰姑溪故為友諒舟師所䧟
至是常遇春命移築去姑溪二十餘步增築樓堞守禦
遂固六月戊寅胡大海取信州大海率兵至靈溪城
中步騎數千出迎戰擊敗之督兵攻城守者不能支衆
潰遂克之改信州為廣信府以大海子德濟為同僉守
之七月徐夀輝舊將浮梁院判于光左丞余椿擊走
偽漢將辛同知取饒州以城來降太祖命鄧愈往鎮之
饒濱鄱陽湖友諒數遣舟師來攻愈與光等連營拒之
屡殱其衆已而漢將侯邦佐䧟浮梁于光單騎來歸
時安慶為長江上流要地先是趙普勝守之頗難攻取
友諒既殺普勝用别將守安慶而以普勝部將張志雄
帥兵從侵建康志雄怨友諒故龍江之戰無闘志來降
因獻取安慶之策我師遂進克安慶太祖命巢湖將僉
院趙伯仲守之尋為張定邊所破伯仲遁還太祖怒曰
主將不能堅守城池城䧟遠遁當誅之常遇春諍曰伯
仲係渡江勲舊宜曲赦之太祖曰不依軍法無以警後
賜弓弦令自盡而官其弟庸行樞密院事九月徐夀
輝舊將歐普祥以袁州來降陳友諒遣其弟友仁攻普
祥普祥擊敗之擒友仁友仁懼乃與普祥約和釋友仁
歸
二十一年春三月陳友諒遣其將李明道寇廣信據草
平鎮遏浙東援兵胡德濟遣夏德潤出兵奪其墩戰死
賊又保玉山胡大海部將繆美聞之來援與賊戰於東
津橋遂復玉山抵廣信絶明道歸路六月明道圍廣信
急而德濟兵少僅嬰城守遣使求援於父大海大海率
師由靈溪進李文忠亦遣兵援之德濟聞援兵至引兵
出城與大海夾擊明道大破之擒明道及其宣慰王漢
二并士卒千餘人戰馬器械無筭大海送明道漢二於
文忠文忠令漢二招友諒建昌守將王溥溥漢二兄也
遂歸附乃俱送建康太祖釋而用之征江州南昌用為
鄉道秋八月太祖决計伐陳友諒會李明道具言友
諒弑徐夀輝後將士離心政令不一驍勇如趙普勝又
忌而殺之雖有衆不足恃也太祖召諸將諭之曰友諒
殺主僣號犯我近疆殞我名將觀其所為不滅不已爾
等各厲士卒以從庚寅太祖御龍驤巨艦帥舟師乘風
溯流而上鳥數萬夾上艦而飛戊戌抵安慶敵固守不
戰乃以陸兵疑之敵兵動遂命廖永忠張志雄以舟師
擊其水寨大破之攻城自旦至暮不拔劉基請棄安慶
去徑拔江州傾其巢穴太祖從之遂率兵西上長驅過
小孤友諒將丁普郎傅友德率所部歸附友德宿州人
後徙碭山勇略冠一時初從山東李喜喜剽掠入蜀常
為軍鋒冠歸明玉珍玉珍不能用率所部走武昌從陳
友諒忽忽無所展聞明師攻江州而嘆曰此吾主也以
所部謁見於小孤山上奇之擢為將遣使招諭江西諸
郡壬寅次湖口友諒舟出江偵邏擊敗之乘勝至江州
友諒始知之以為神兵自天而下倉卒不能軍絜妻子
夜奔武昌癸卯師入江州乘勝追拔蘄州黃州興國黃
梅廣濟等處偽漢江西行省丞相胡廷瑞守南昌遣
其部將鄭仁傑詣軍門納欵且請禁止數事勿散離其
所部兵太祖有難色劉基自後踢所坐胡牀太祖悟許
之賜書慰諭略曰鄭仁傑至言足下有效順之機此足
下之明達也又恐分散所部屬之他將此足下之過慮
也吾起兵十年奇才英士得之四方其有能審天時料
事機挺然委身而來者蓋其意立欲立功當世垂名後
裔大丈夫相遇磊磊落落一笑契合洞見肺腑故嘗推
赤心以待之隨其才而任使兵少則益之以兵位卑則
隆之以爵財乏則厚之以賞此吾待將士之心也安肯
散其部屬負人求歸之心哉陳氏諸將如趙普勝驍勇
善戰以疑見僇猜忌若此事竟何成近有龍江之役長
張梁鉉彭指揮諸人來降視吾諸將恩均義一無有所
間及長張破安慶梁鉉等攻江北功績並著此數人者
其自視無復生理尚待之如此况足下不勞一卒以完
城來歸者耶得失之機間不容髮其早為之計廷瑞得
書遣康泰詣九江降廷瑞後改名廷美漢將餘干吳
宏龍泉彭時中吉安曾萬中孫本立等皆遣使納欵命
趙德勝廖永忠等分兵攻瑞州臨江諸郡鄧愈帥兵襲
浮梁友諒恭政侯邦佐棄城遁于光進拔樂平敗偽蕭
總管擒萬戶彭壽等六十八人饒州悉定十月愈駐兵
臨川之平塘時友諒將鄧克明據撫州佯遣使通欵無
降意愈知其情捲甲夜趨比旦入城克明單騎遁尋被
獲諸將旋師攻安慶下之
二十二年春正月太祖幸南昌胡廷瑞率祝宗康泰等
迎謁以鄧愈為江西行中書省參知政事鎮南昌時宗
泰降非本意即欲謀叛廷瑞密以言上乃令宗泰帥所
部從徐達攻武昌二月太祖率胡廷瑞等還建康宗泰
行至女兒港遂叛道掠布商船為旗反兵劫南昌知府
葉琛迎戰死之鄧愈倉卒以數十騎出走數與賊遇從
者多遇害愈窘甚連跳跨三馬馬輙踣幾不免最後得
養子所乘馬走還建康徐達兵至湖廣沌口聞變旋師
赴之宗至新淦為鄧志明所殺泰走廣信以廷瑞甥特
宥之南昌復定太祖聞之喜曰南昌控引荆越西南之
藩屏得南昌去陳氏一臂矣非骨肉重臣不可守五月
丙午命大都督朱文正統元帥趙德勝薛顯同恭政鄧
愈鎮之八月陳指揮聚衆結寨南昌之西山趙德勝孫興
祖攻破之俘斬三千餘人冬十二月漢將熊天瑞寇
吉安陷之殺守將孫本立友諒使其知院饒鼎臣守吉
安鼎臣剽悍有膽略所至毒害人呼為饒大膽丁亥朱
文正遣兵復吉安鼎臣出走
二十三年春二月漢太尉張定邊陷饒州于光走還
夏四月陳友諒忿其疆場日蹙大作舟艦高數丈餙以
丹漆上下三級級置走馬棚下設板房為蔽置艣數十
其中上下人語不相聞艣箱皆裹以鐵自謂必勝載其
家屬百官空國而來兵號六十萬攻南昌壬戌薄城下
諸將分門拒守鄧愈守撫州門趙德勝守宫步士步橋
步三門薛顯守章江新城二門牛海龍等守琉璃澹臺
二門文正居中節制自將精銳二千往來策應丙寅友
諒親督兵攻撫州門兵各載竹盾如箕狀以禦矢石極
力來攻城壊二十餘丈鄧愈以火銃擊退其兵隨竪木
栅賊爭柵文正督諸將死戰且戰且築通夕復完於是
李繼先牛海龍趙國旺許珪朱潜程國勝等皆戰死五
月丙子友諒復攻新城門薛顯將銳卒開門突戰斬其
平章劉震昭敵兵退百戶徐明被執死之六月辛亥友
諒增修攻具欲破栅自水關入文正使壯士以長槊從
柵内刺之敵奪槊更進文正乃命煆鐵戟鐵鈎穿栅復
刺敵復來奪手皆灼爛不得進友諒盡攻擊之術而城
中備禦萬方殺傷甚衆友諒分遣饒鼎臣等陷吉安李
明道叛守將曾萬中死之劉齊朱叔華被執陷臨江復
執趙天麟以三人徇於城下文正等不為動賊復攻宫
步士步二門趙德勝巡城至宫步門賊伏蹶張弩射之
中腰膂箭深入六寸拔出拊髀嘆曰吾自壯歲從軍傷
矢石者屢矣未有若此之創者命也獨恨不能從主上
埽清中原耳遂卒南昌被圍既久内外阻絶文正遣千
戶張子明赴建康告急又詐遣卒號捨命王者詣友諒
約日出降有諒信之緩其攻至日城上旗幟一新友諒
候至暮見無降意縛降卒至城下殺之張子明取漁舟
從水關出越石頭城晝行夜止半月逹建康時太祖方
親破張士誠將吕珍於安豐觧安豐圍命徐逹等移師
圍廬州而自還建康子明至太祖問友諒兵勢何如子
明對曰友諒兵雖盛戰死亦不少今江水日涸巨艦將
不利又師久糧乏援兵至可必破也太祖曰歸語文正但
堅守一月吾當自取之乃遣子明先還至湖口為友諒
兵所執友諒曰若能誘降非但不死且富貴子明陽許
之至城下呼曰主上令諸公堅守大軍且至矣友諒怒
殺之文正等聞之守益堅時徐達常遇春圍左君弼於
廬州太祖遣使命觧圍曰為一廬州而失南昌非計也
七月癸酉太祖自將救洪都達遇春亦自廬州還太祖
親督諸將會師禡纛於龍江舟師凡二十萬癸未進次
湖口先遣指揮戴德以一軍屯於涇江口復以一軍屯
南湖嘴以遏友諒歸師又遣人調信州兵守武陽渡防
其奔逸丙戌友諒圍南昌凡八十有五日聞太祖至觧
圍東出鄱陽逆戰太祖率諸將由松門入鄱陽湖丁亥
遇於康郎山友諒列巨舟當我師太祖見之謂諸將曰
彼巨舟首尾連接不利進退可破也乃命舟師為二十
隊火器弓弩以次而列戒諸將近寇舟先發火器次弓
弩及其舟則短兵擊之戊子徐達常遇春廖永忠等進
兵薄戰達身先諸將擊敗其前鋒殺千五百人獲一巨
舟而還軍聲大振俞通海復乘風發火砲焚寇舟二十
餘艘殺溺死者甚衆元帥宋貴陳兆先亦死戰徐達等
搏戰不已火延及達舟敵乘之達撲火更戰太祖急遣
舟援達達力戰敵乃退友諒驍將張定邊奮前犯太祖
舟舟膠於沙漢兵匝焉程國勝劍叱之與陳兆先大奮
擊牙將韓成進曰古人殺身以成仁臣不敢愛其死乃
服上冠袍對敵自投水中敵信之攻少緩宋貴陳兆先
俱戰死常遇春從傍射中定邊定邊舟始却愈通海來
援舟驟進水湧太祖舟遂脫通海與廖永忠以飛舸追
定邊定邊走身被百餘矢退去會日暮太祖鳴鉦集諸
將申約束恐張士誠乘虚入寇命徐達回守建康己丑
太祖復親布陣與友諒戰友諒悉巨舟連鎻為陣旌旗
樓櫓望之如山我舟小仰攻多却太祖親麾之不前右
師少却立命斬隊長十餘人猶不止郭興進曰非人不
用命舟大小不敵也臣以為非火攻不可太祖然之命
常遇春等分調漁舟載荻葦置火藥其中至晡時東北
風起太祖命以七舟束草為人餙以甲胄持兵戟若鬭
敵狀令敢死士操之偹走舸於後將迫敵舟乘風縱火
風急火烈須臾抵敵舟焚水寨數百艘燔焰漲天湖水
盡赤死者大半友諒弟友仁友貴及其平章陳普略等
皆焚死我師乘之又斬二千餘級友仁者即所謂五王
也眇一日有智數梟勇善戰至是友諒為之喪氣普略
即新開陳也是日張志雄舟檣折為敵所覺以數舟攅
兵鈎刺之志雄窘迫自剄丁普郎余昶陳弼徐公輔皆
戰死普郎身被十餘創首脫猶植立舟中不仆持兵若
戰狀是時太祖所乘舟檣白友諒覺欲併力來攻太祖
知之庚寅夜令諸船盡白其檣旦莫能辨敵益駭辛夘
復率衆大戰自辰至巳不觧時劉基侍忽躍起大呼太
祖亦驚起回顧但見基雙手揮之曰難星過急更舟太
祖如言入他舟坐未定舊所御舟以礟碎矣友諒乘高
見舟碎喜甚俄太祖麾舟更進皆失色廖永忠俞通海
汪興祖趙庸以六舟深入敵聫大艦拒戰蔽之舟若没
有頃六舟旋繞漢軍而出勢如游龍諸將見之勇氣百
倍呼聲動天地波濤立起日為之晦時漢舟大我師環
攻之殺其卒殆盡而操舟猶不知呼號搖櫓如故已而
焚其舟皆死至午敵兵大敗棄旗鼓器仗浮蔽湖面通
海等還太祖勞之曰今日之捷諸君之力也友諒戰不
利欲退保鞋山我師先至&KR0902;子口横截湖面邀友諒不
得出乃歛舟自守不敢更戰是日移舟泊柴棚去敵五
里許諸將欲退師少休士卒太祖曰兩軍相持先退非
計也俞通海以湖水淺請移舟扼江上流劉基亦密言
當移軍湖口期金木相犯日决勝太祖從之時水路狹
隘舟不得並進恐為敵所乘至夜令船置一燈相隨渡
淺比明已盡渡矣乃泊於左蠡友諒遂亦移舟出泊瀦
磯相持者三日友諒左右二金吾將軍率所部來降初
友諒戰不利右金吾曰今戰不利出湖實難莫若焚舟
登陸直趨湖南謀為冄舉其左金吾曰今雖不利而我
師猶多戮力一戰勝負未可知何至自焚以示弱萬一
捨舟登陸彼以步騎躡我後進不及前退無所據矣友
諒猶豫不能决至是失亡多乃曰右金吾是也左金吾
聞之懼來降右金吾見其降亦率所部來歸友諒兵益
衰太祖既駐師彭蠡移書友諒曰公乘尾大不掉之舟
殞兵敝甲與吾相持以公平日之強暴正當親决一死
戰何徐徐隨後若聽吾指揮者無乃非丈夫乎友諒得
書怒留使者不遣盡殺所獲我戰士太祖聞之命悉出
所俘友諒軍視其傷者賜藥療之皆遣還下令曰但獲
彼軍皆勿殺又令祭其弟姪及將士之戰死者師出湖
口命遇春永忠諸將統舟師横截之又令一軍立柵於
岸控湖口旬有五日友諒不敢出復移書與之曰昨吾
船對泊瀦磯嘗遣使賫記事往不見使回公度量何淺
淺哉丈夫謀天下何有深仇夫自辛夘以來天下豪傑
紛然並起邇來中原興問罪之師挾天子令諸侯於是
淫虐之徒一掃而亡公之湘隂劉亦懼而往此公腹心
人也部下將自此往矣江淮英雄惟吾與公耳何乃自
相吞併公今戰亡弟姪首將又何怒焉公之土地吾已
得之縱力驅殘兵來死城下不可再得也設使公僥倖
逃還亦宜修德勿作欺人之容却帝名而待真主不然
喪家滅姓悔之晩矣友諒忿恚不答太祖與博士夏煜
等日草檄賦詩意氣彌壯分兵克蘄州興國友諒食盡
掠糧於南昌朱文正遣人燔其舟勢益困時我師水陸
結營列柵江南北岸置火舟火筏中流戒嚴以俟八月
壬戌友諒計窮冒死突出繞江下流欲由禁江遁回太
祖麾諸軍追擊以火舟火筏衝之敵舟散走追奔數十
里自辰至酉戰不觧至涇江口涇江之兵復擊之張鐵
冠大笑賀曰友諒死矣大祖曰無妄言又曰縛汝水濱
以俟乃遣人具牲酒往祭友諒以覘生死且曰如其生
往者必還若不還死决矣乃往者俱被殺未幾有降卒
來奔言友諒在别舸中流矢貫睛及顱而死諸軍聞之
大呼喜躍益爭奮擒其太子善兒明日平章陳榮等悉
舟師來降得士卒五萬餘人張定邊乘夜以小舟載友
諒屍及其子理奔還武昌復立理為帝改元德壽諸將
多勸太祖乘勝徑擣武昌滅漢者不從初劉基自青田
還建康上謀用兵吳漢孰先或以張士誠近富而弱宜
先基曰不然士誠自守寇耳陳友諒居上流且名號不
正宜先伐之陳氏滅張氏囊中物矣太祖曰然友諒剽
而輕士誠狡而懦若先攻士誠友諒必空國來救是吾
疲於二寇也遂决計伐陳氏會士誠遣吕珍攻韓林兒
於安豐太祖親率諸將援之基乃諫不聽既觧安豐圍
復命諸將移師圍廬州及友諒急攻南昌張子明請濟
師始觧廬州圍親帥而上至是太祖謂基曰我不當有
安豐之行使友諒乘我出建康空虚順流而下我進無
所成退無所歸大事去矣今友諒不攻建康而圍南昌
計之下者不亡何待乃知天命有所歸也時四方割據
惟友諒鷙悍為羣雄冠其初起也父普才戒之曰若捕
漁兒耳而乃圖大事友諒曰相塜者言我家當富貴今
其時矣及貴迎父父曰兒不守故業吾懼及也至是敗年
四十四稱帝僅四年友諒既敗太祖喜謂諸將曰此賊
亡天下不足定矣九月壬申班師還告廟飲至論功
行賞賜常遇春廖永忠俞通海等田餘賜金帛有差太
祖經理建康守禦畢留徐達等備吳壬午復率諸將親
征陳理十月至武昌分兵立栅圍其四門又於江中聫
舟為長寨以絶其出入之路分兵徇漢陽德安州郡湖
北諸郡皆來降十二月甲寅太祖還建康命常遇春率
諸將圍之
二十四年春二月乙未太祖以武昌圍久不下乃親往
視師辛亥至武昌督兵攻城城東有高冠山俯城中可
瞰也漢兵屯焉太祖問諸將誰能奪此者傅友德請先
登一鼓奪之面中一矢鏃出腦後脇下復中一矢友德
不為沮人服其勇敵將陳同僉者驍捷善槊馳入中軍
帳下太祖方坐胡牀疾呼曰郭四為我殺賊英持鎗奮
臂一呼賊應手殞墜太祖曰尉遲敬德不汝過也觧所
服紅錦袍賜之漢岳州守將張必先率潭岳兵來援至
夜婆山太祖命常遇春乘其衆未集擊敗之擒必先必
先驍勇善戰人號為潑張城中倚以為重至是縛至城
下示之曰汝所恃者潑張今已為我擒尚何恃而不降
必先亦呼定邊曰吾已至此事不濟矣兄宜速降為善
定邊氣索不能言後數日太祖復遣友諒舊臣羅復仁
入城諭陳理曰理若來降當不失富貴復仁固請曰主
上推好生之德惠此一方使陳氏之孤得保首領而臣
不食言臣雖死不恨矣太祖曰吾兵力非不足所以久
駐此者欲待其自歸免傷生靈耳汝行必不誤汝復仁
至城下號哭理驚召之入相持哭哭止復仁諭以太祖
意詞旨懇切時陳氏將略無右定邊者定邊亦知不可
支癸丑陳理銜璧肉袒率定邊等詣軍門降理至軍門
俯伏戰慄不敢仰視太祖見其幼弱起挈其手曰吾不
爾罪勿懼也令宦者入其宫𫝊命諭友諒父母凡府
庫儲蓄令理悉自取之遣其文武官僚以次出門妻子
資装皆俾自隨明師圍武昌凡六閱月而降士卒無敢
入城市晏然不知有兵城中民饑困命給米賑之召其
父老撫慰民大悦於是漢沔利岳郡縣相繼降立湖廣
行中書省以樞密院判楊璟為參政守之封陳理為歸
德侯江西行省以友諒鏤金牀進太祖觀之謂侍臣
曰此與孟㫤七寶溺器何異耶一牀工巧若此其餘可
知窮奢極侈安得不亡命毁之夏四月丙申命建忠
臣祠於鄱陽湖康郎山祀丁普郎張志雄韓成宋貴陳
兆先余旭昌文貴王勝李信陳弼劉義徐公輔李志高
王咬住姜潤石明王德朱鼎王清常德勝王鳳顯丁宇
王仁汪澤王理陳冲裴幹王喜仙袁華史德勝常推德
曹信逯德山鄭興羅世榮等三十五人乙巳命建忠臣
祠於南昌府祀趙德勝李繼先劉齊朱叔華許圭朱潜
牛海龍張子明張德山徐明夏茂成萬思誠葉琛趙天
麟等十有四人時漢既平熊天瑞尚竊據贑州未下
八月壬辰命常遇春鄧愈率兵討之愈與遇春合兵平
臨江之沙坑麻嶺牛陂諸寨執偽知州鄧志明送建康
及其兄克明俱伏誅時李明道匿武寧山被獲太祖以
其反覆亦戮之遇春兵次吉安遣人語饒鼎臣曰吾今
往取贑可出城一言而去鼎臣怖不敢出遣其幼子出
見遇春坐而飲之曰歸語爾父可善自為計鼎臣即夜
棄城走安福遇春復吉安乃引兵趨贑州已而鼎臣復
肆剽掠王國寶擊斬之九月乙未命徐達楊璟等帥
師進取江陵故偽漢知院姜珏等以城降改江陵為荆
州府達遣唐勝宗分兵取長沙下沅陵醴陵傅友德取
夷陵常遇春等圍贑州未下太祖諭遇春等曰熊天
瑞困處孤城猶籠禽阱獸豈能逃逸但恐城破之日殺
傷過多要當以保全生民為心一則可為國家二則可
為附者勸且如漢鄧禹不妄誅殺子孫昌盛此可為法
向者鄱陽湖之戰友諒既敗生降其兵至今為我用縱
有逃歸者亦我百姓苟得地無民將安用之時天瑞拒
守益堅遇春乃浚濠立栅以圍之王瑞子元震竊出覘
軍遇春從數騎猝與遇元震來襲遇春遣壯士揮刀擊
之元震奮鐵撾以拒且戰且却遇春曰壯士也止勿追
十二月徐達克辰州衡州句容儒士戎簡入見語
及伐陳之事簡曰向敗陳氏於九江何不乘勝直抵武
昌而乃引還今雖克之用力多矣太祖曰汝儒者豈不
聞覆巢之下無完卵乎當陳氏兵敗我豈不知乘勝蹴
之兵法曰窮寇勿追若乘勝急追彼必死闘殺傷實多
吾故縱之遣偏師綴其後恐其奔逸料彼殘破之餘人
各偷生喘息不暇豈敢復戰我以大軍臨之故全城降
服一者士不傷二者生靈獲全所得不已多乎簡太悦
服
二十五年春正月己巳熊天瑞被圍日久力不能支乃
降其所綂南安雄州韶州諸郡皆下太祖聞遇春克贑
不殺喜甚遣使褒諭之曰予聞仁者之師無敵非仁者
之將不能也今將軍破敵不殺捷書至予甚為將軍喜
雖曹彬之下江南何以加之先是天瑞横歛取民財太
祖悉命罷之甲戌常遇春進師南安遣麾下招諭韶
州未下諸郡於是友諒韶州守將張秉彛南雄守將孫
榮祖等各籍兵粮來降遇春振旅還
谷應泰曰慨自元人失馭羣雄蠭發逐鹿之夫所
在都有太祖崛起濠梁而同時並興者則有張士
誠據吳徐貞一據蘄明玉珍據蜀方國珍據江東
然皆闔門坐大非有圖天下之志也獨陳友諒以
驍鷙之姿奄有江楚控扼上流地險而兵強才剽
而勢盛實逼處此以與我争尺土者非特漢之文
伯子陽唐之世充建德而已乃太祖之用兵也先
規偽漢後取偽吳成筭在胸次第不爽於是龍江
拔栅大奪戰舸柴桑陳兵自天而下不待康郎報
捷湖口移軍而敵在目中氣吞小醜矣雖其間茂
才作諜韓成赴江履尾乘危亦煩經畫而太祖屢
挫而氣不折友諒小勝而志益驕此明之所以興
漢之所以亡也至若友諒者本沔陽漁家刀筆小
吏徒有凶殘實無功德干城仗普勝而旋即殺之
北面事壽輝而旋即斃之名實交喪忠勇並失誠
所謂蠅聲紫色聖王之驅除耳而論者以周顛仰
天鐵冠大笑劉基之手揮難星雷老之忽然不見
王者所至諸神效靈而不知友諒者犯順多黑闥
之風歸命少竇融之智盗竊空名進退無據抑亦
人謀不臧匪特天亡之也然而江夏既平漸可北
窺襄鄧荆楊混一便當分下中原從此摧枯拉朽
帝業已成宜乎太祖有云此賊平天下不足定也
雖然尤有異者友諒初破太平僣稱大號兵來甚
銳議者欲降獨劉基以為取威定覇在此一舉豈
直周瑜决策孫不降曹實乃隨何絶使漢終覆楚
安危之機豈不以謀哉
明史紀事本末卷三
