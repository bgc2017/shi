明史紀事本末卷十三
浙江提學僉事谷應泰編
胡藍之獄
太祖洪武二年冬十月上欲以楊憲為丞相問劉基基
素與憲厚以為不可上怪之基曰憲有相才無相器夫
宰相者持心如水以義理為權衡而已不與焉者也今
憲不然能無敗乎上曰汪廣洋何如基曰此褊淺上曰
胡惟庸何如基曰小犢耳將僨轅而破犁上曰吾之相
無踰于先生基曰臣非不自知臣疾惡太深又不耐繁
劇為之且負大恩天下何患無才願明主悉心求之如
目前諸人臣誠未見其可也
六年秋七月以胡惟庸為中書左丞相
八年夏四月誠意伯劉基卒初上既相胡惟庸基大慼
曰使吾言不騐蒼生之福也言而騐者其如蒼生何因
憂憤增疾基嘗為上陳甌閩事蓋甌閩之間有隙地曰
淡洋其南抵閩界曰三魁為鹺盗藪方氏所由亂基奏
于其地立巡檢司以控扼之其姦民弗便也相率挾逃
戍之卒以叛而大豪復陰持其窔基使子璉上書奏之
而不先白中書省惟庸故啣基使刑部尚書吴雲劾之
以淡洋踞山海有王氣欲圖為墓地民勿與則建立司
之策以窘其人致激變疏入上下有司惟庸請加以重
辟又欲逮基子璉獄上皆不問而苐令移文使基知基
乃馳入朝見上不敢辨惟引咎自責而已亦不敢言歸
俄有疾惟庸覘上念基怠乃陽為好者以正月朔挾醫
來視疾基飲之覺有物積胸中如拳石間以白上上不
省也又三月寖劇使使問之知不能起驛舟護歸青田
亡何竟卒
十三年春正月左丞相胡惟庸謀不軌伏誅自楊憲汪
廣洋既敗惟庸總中書政專生殺黜陟以恣威福内外
諸司封事入奏惟庸先取視之有病已者輒匿不聞由
是奔競之徒趨其門下魏國公徐逹深嫉其奸邪常從
容言于上惟庸啣之達有閽者福壽惟庸陰誘致為已
用為福壽所發惟庸故起家寧國令時太師李善長秉
政惟庸餽遺善長黃金二百兩遂得召入為太常卿累
遷中書參政遂與善長深相結以兄女妻善長從子祐
貪賄弄權益無所忌一日其定遠舊宅井中忽出竹笋
出水高數尺諛者爭言為丞相瑞應又言其祖父三世
塜上夜有光燭天于是惟庸稍自負有邪謀矣會惟庸
家人為奸利事道關榜辱關吏吏奏之帝怒殺家人惟
庸謝不知帝又究故誠意伯死狀惟庸懼且見發乃計
曰主上草菅勲舊臣何有我死等耳寧先發毋為人束
手寂寂而是時吉安侯陸仲亨平涼侯費聚者常犯法
帝切責之二人懼惟庸陰以權利脅誘之二人素戅勇
又見惟庸用事因與往來久之益密惟庸與御史大夫
陳寧坐省中閱天下軍馬籍令都督毛驤取衛士劉遇
寶及亡命魏文進等為心膂曰吾有用爾也太僕寺丞
李存義善長之弟惟庸之壻父也以親故往來惟庸家
惟庸令存義陰說善長以邪謀惟庸又使指揮林賢下
海招倭軍約期來會又遣元臣封績致書稱臣于元請
兵為外應皆未發會惟庸子乘馬奔入輓輅中馬死惟
庸殺輓輅者上怒命償其死惟庸逆謀益急而是時日
本貢使適私見惟庸惟庸約其王令以舟載精兵千人
偽為貢者及期會府中力士掩執帝度可取取之不可
則掠庫物泛海就日本有成約正月戊戌惟庸因詭言
第中井出醴泉邀帝臨幸帝許之駕出西華門内使雲
奇衝蹕道勒馬銜言狀氣方勃舌駃不能達意太祖怒
其不敬左右撾捶亂下雲奇右臂將折垂斃猶指賊臣
第弗為痛縮上悟乃登城望其第藏兵複壁間刀槊林
立即發羽林掩捕考掠具狀磔于市并其黨御史大夫
陳寧中丞凃節等皆伏誅僚屬黨與凡萬五千人株連
甚衆羣臣請誅李善長陸仲亨等上曰朕初起兵時李
善長來謁軍門曰有天有日矣是時朕年二十七善長
年四十一所言多合吾意遂命掌書記贊計畫功成爵
以上公以女與其子陸仲亨年十七父母兄弟俱亡恐
為亂兵所掠持一升麥藏于草間朕見之呼曰來遂從
朕既長以功封侯此皆吾初起時股肱心膂吾不忍罪
之其勿問癸卯詔罷中書省陞六部官秩倣古六卿之
制改大都督府為中左右前後五軍都督府祖訓云自
古三公論道六卿分職不聞設立丞相自秦始制丞相
不旋踵而亡漢唐宋雖有賢相然其中多小人專權亂
政今罷丞相設五府六部都察院通政司大理寺等衙
門分理天下庶務事皆朝廷總之十二月致仕學士
承旨宋濓以孫慎坐胡惟庸黨被刑藉其家械濓至京
上怒欲誅之皇后諫曰民間延一師尚始終不忘恭敬
宋先生親教太子諸王豈忍殺之且宋先生家居寧知
朝廷事耶上意解濓得發茂州安置行至䕫州以疾卒
十四年春二月有訴浦江鄭氏交通胡惟庸者時四方
仇怨相告訐凡指為胡黨率相收坐重獄鄭氏素以孝
義聞兄弟六人吏捕之急諸兄爭欲行其弟鄭湜曰弟
在乃使諸兄罹刑辟耶獨詣吏請行仲兄濓先有事京
師暨弟至迎謂曰吾家長當任罪弟無與焉湜曰兄老
吾往辨之萬一不直弟當伏辜二人爭入獄上聞俱召
至廷勞勉之謂近臣曰有人如此而肯從人為非耶即
宥之擢湜為福建布政司參議
二十三年夏五月乙卯太師李善長自縊虞部郎中王
國用上書訟冤略曰人情之愛其子必甚于愛其兄弟
之子善長于胡惟庸姪之親耳于陛下則子之親也使
善長佐惟庸成事亦不過勲臣第一而已矣太師國公
男尚主女納妃而已矣且善長豈不知天命之不可倖
求當元之季欲為此者何限莫不世絶宫汚不保首領
此善長之所熟見也人年邁精神意慮鼓舞倦矣偷安
苟容則善長有之曾謂有血氣之強暴感動其中也哉
且善長子事陛下托骨肉無纖芥之嫌凡為此者必有
深仇急變大不得己而後父子之間或至相挾以求脱
禍未有平居晏然都無形迹而忽起此謀者此理之所
必無也若謂天象告變大臣當災則殺人以應天象夫
豈上天之意哉今不幸已失刑而臣懇惻為陛下明之
猶願陛下作戒于將來也天下孰不曰功如李善長又
何如哉臣恐四方之解體也不報國用疏解縉代草也
命刑部以肅清逆黨事播告天下韓國公李善長列
侯胡美唐勝宗陸仲亨費聚已故侯顧時陳德華雲龍
王志楊璟朱亮祖梅思祖陸聚金朝興黃彬薛顯都督
毛驤陳萬亮耿忠於琥凡二十人
二十五年秋八月丙子靖寧侯葉昇坐交通胡惟庸伏
誅
太祖洪武十一年秋八月命西平侯沐英為征西將軍
率都督藍玉等統兵征西番玉開平王常遇春婦弟也
長身頳面有勇略從遇春麾下每戰先登䧟陣所當無
前遇春素稱于上上亦以遇春故寵異之累功至都督
僉事至是同英討西番擒其渠癭脖子斬獲以千計獲
馬二萬餘匹牛羊十餘萬還封永昌侯
十四年秋九月命永昌侯藍玉以征南副將軍同潁川
侯傅友德討雲南轉戰平之(事見太祖平滇)
二十年春正月命永昌侯藍玉為右副將軍同宋國公
馮勝襲金山納克楚降之併降其衆十餘萬勝以詿誤
召還即軍中拜玉為大將軍(事見故元遺兵)
二十一年夏四月大將軍藍玉襲捕魚兒海獲元主次
子地保努后妃公主百三十餘人吳王多爾濟等將相
宫校三十人男女七萬馬駝五萬上大悦下璽書褒玉
比之衛青李靖秋七月戊寅大將軍藍玉遣人送元
主次子地保努及后妃公主等至京既而有言玉私元
主妃事上大怒曰玉無禮如此豈大將軍所為哉元主
妃聞之惶懼自盡玉還朝上切責之戒以率德改行
十二月壬戌封永昌侯藍玉為涼國公先是擬封玉梁
國公至是改封涼鐫其過于劵
二十三年春正月西番蠻人復叛命涼國公藍玉率都
指揮瞿能往大渡河邀擊之玉討平嵓川雜道克散毛
峒擒土目刺惹等萬餘人置大水田千戶所進平施南
忠建二宣撫司叛蠻還增歲祿賜黃金文綺尋詔還鄉
二十四年冬十月命涼國公藍玉往陜西訓練軍士
二十五年夏四月涼國公藍玉捕逃寇祁者孫遂略西
番罕東之地玉兵入罕東遣都督宋晟徇阿真州番衆
皆遠遁而會蜀故降將伊埓特穆爾反建昌使玉移師
討之至則禆將瞿能已大破其衆伊埓特穆爾走柏興
玉以計誘縛其父子送京師斬之盡降其餘黨便宜請
增設諸衞且請籍民為兵上報設諸衞而不許籍民遂
班師
二十六年春正月乙酉涼國公藍玉謀不軌伏誅初胡
惟庸之畔有稱玉與其謀者上以其功大宥不問後諸
老將多沒乃擢為大將總兵征伐甚稱上意嘗措置陜
西邊事至蘭川墜馬微傷手詔慰勞之比於中山開平
二王然玉素不學性復很愎見上待之厚又自恃功伐
專恣横暴畜莊奴假子數千人出入乘勢漁獵嘗占東
昌民田民訟之御史按問玉執御史捶而逐之先是北
征還私其珍寶駝馬無算渡喜峰關吏以夜不即納玉
大怒縱兵毁關而入上聞之不樂併詰責其私元主妃
玉慢不省嘗見上命坐或侍宴飲玉動止傲慢無人臣
禮及總兵在外擅陞降將校黥刺軍士甚至違詔出師
恣作威福以脅制其下至是征西還意圖陞爵及命為
太傅玉攘袂大言曰我固不當為太師也恒怏怏不樂
居宋潁二公下間奏事上不從玉懼退語所親曰上疑
我矣乃謀反當是時寉慶侯張翼普定侯陳桓景川侯
曹震舳艫侯朱壽東莞伯何榮都督黃恪吏部尚書詹
徽侍郎傅友文及諸武臣嘗為玉部將者玉乃遣親信
召之晨夜會私宅謀議集士卒及諸家奴伏甲將為變
約束已定為錦衣衞指揮蔣瓛所告命羣臣訊狀具寔
磔于市夷三族徹侯功臣文武大吏以至偏禆將卒坐黨
論死者可二萬人蔓衍過于胡惟庸三月辛酉會寧
侯張温都督蕭用瀋陽侯察罕坐藍玉黨伏誅九月
詔胡黨藍黨除已捕在官者外其未發不究
谷應泰曰昔者太公賜履南至穆陵鬻熊論封奄
有江漢以故土田圭瓚勒之景鐘而彤弓盧矢銘
之太常用以分王功臣永保厥世甚盛典也乃高
帝刑馬綰豨伏鑕闔閭誓國伍胥屬鏤遺介推于
綿上試文種于地下弓藏鳥盡良足悲矣明太祖
力戰中原躬擐甲胄櫛風沐雨頼茅土之爪牙枕
戈臥鼓藉苴林之虓虎洪武三年大告武成論功
行賞公爵者十人侯爵者二十八人鐵劵丹書誓
諸白水河帶山礪爰及苖裔主非無勞之賜臣亦
非無功之奉也獨奈何惟庸複壁藏兵藍玉家奴
裹甲張敖不軌逼漢祖于柏人宣武稱兵追黃鬚
于姑孰遂乃爵除五等禍及三宗然而推其始初
胡以傾邪升鼎耳藍以寵利居成功不學無術器
小任重宜其及也乃論者以光武保全功臣所封
不過大縣數四所加不過特進朝請故君臣之恩
始終不替鹿鳴天保若魚水焉然予考太祖之分
封也至尊貴者無過韓國食祿四千石魏國食祿
五千石未嘗裂土自王也至任用者出師則本于
廟算還軍則歸之禁旅亦未嘗得專征伐也凡此
内安外攘勢若犬牙強榦弱枝何難控禦而乃以
一人跋扈遂疑尾大之圖倉卒啓機傅會難明之
事株連者四萬失侯者二十周内深文亦云惨矣
夫淮陰陽夏就令關通彭越欒布罪無相及而况
皂隸之後漸乃式微酎金之舉以次削除寧有朝
登盟府夕繫檻車口血未乾爰書遂擬以致善長
自縊景濓道亡蕭何三木而就徵望之仰藥而自
殺豈尚功之典不設于齊侯而議功之條不載于
周禮耶雖然高帝晩年甘露慶雲屢書于册而醴
泉之詐興貶爵削封播告于外而伏甲之謀起是
則胡藍之釁抑亦鳳德之衰也至若徐中山之忠
志無疵李岐陽之好學飭行湯信公之聽命唯謹
沐西平之居貴不驕並皆攀龍鱗而有功履虎尾
而不咥嗚呼與畢散之徒爭烈矣
明史紀事本末卷十三
