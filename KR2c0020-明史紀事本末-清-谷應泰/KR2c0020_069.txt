明史紀事本末卷六十九
浙江提學僉事谷應泰編
平奢安
熹宗天啟元年九月四川永寧宣撫使奢崇明叛奢氏
猓玀種也洪武中歸附命為宣撫司世守其土數傳至
奢崇周無子奢崇明以族人得立崇明性陰鷙佯為恭
順凡有徵調罔不應命人漸狎之子奢寅有逆志負韰
倮招納亡命時以邊事急徵四方兵崇明遂上疏請提
兵三萬赴援遣其將樊龍樊虎以兵至重慶四川巡撫
徐可求點核汰其老弱發餉餉復弗繼龍等遂鼓衆反
龍走馬舞槊直刺可求可求死遂一擁而上道臣孫好
古駱日升李繼周知府章文炳同知王世科熊嗣先推
官王三宅知縣段高選總兵黃守魁王守忠參將萬金
王登爵等皆死之原任鞏昌同知董盡倫聞變帥衆入
城殺賊遇伏死募兵科臣明時舉臺臣李達通判王天
運俱負傷踰牆遁時土兵數千列江岸城内炮震城外
應之賊遂據重慶分兵一扼夔州水口一踞綦江遵義
一踞瀘州一截川西棧道全蜀震動奢崇明陷遵義
時遵義道臣李仙品參將萬金督兵援遼俱赴重慶城
中守備空虚奢崇明同其子寅帥衆奄至遵義署府通
判袁任先期委城遁賊乘勢焚刦納溪瀘州江安等城
興文永川長寧榮昌隆昌壁山皆空賊攻合州江津知
州翁登彥知縣周禮嘉悉力捍禦破走之陷興文知縣
張振德不屈率妻子赴火死石砫宣撫司掌印女官
秦良玉勤王秦氏世為宣撫司良玉兄秦邦屏邦翰援
遼力戰死弟秦民屏重傷突圍出得歸時藺賊厚遺秦
氏求其助良玉斬使留銀率所部精兵萬餘同弟民屏
姪秦翼明等捲甲疾趨潛度重慶營于南坪關扼賊歸
路遣兵夜襲兩河燒其船以阻賊汎舟東下自率大兵
沿江而上水陸並進又留兵一千多張旗幟護守忠州
等地方以為犄角之勢移文夔州設兵防瞿塘為上下
聲援十月賊逼成都時瀘叙諸郡邑瓦解柙木龍泉
諸隘口俱失賊乘勢向成都指揮冉世洪雷安世瞿英
周邦太張愷帥衆拒之邦太先至資陽遇賊不戰降冉
世洪等至九泉賊駐兵山上據高臨下衆寡不敵我兵
陷陣世洪安世英俱死之張愷走免賊兵進薄城下懸
旌僭號四面夾攻城内僅有鎮遠營七百人調到松潘
茂州龍安兵一千五百餘人御史薛敷政左布政使朱
燮元登陴而守初燮元方以輯瑞就道蜀王出國門與
百姓遮留之燮元慷慨自誓賊薄城燮元使土司坤汝
常乘賊指揮常恭等火砲助之賊稍卻斬賊先鋒一人
次日賊數千人障革裹竹牌進矢石不得近燮元命架
七星砲火箭火磚衝擊之殺數百人至暮賊擁鉤梯數
千攀城欲上燮元戒士卒第放砲礌石亡譁遲明賊積
屍陵城下時冬濠水涸賊帥降民持篾束薪載濠土壘
如山上架蓬蓽形類行屋以避銃石伏弩仰射城中垂
簾蔽矢石燮元夜縋壯士持芻塗膏殺守者縱火火舉
山隤賊大阻燮元又遣人決都江堰水至濠濠滿賊乃
治橋得少息因緝獲城中與賊通者二百人懸其首陴
上賊又于城四面立望樓高與城等燮元曰賊設瞭望
必四出剽掠其中虚遂命死士五百人突出擊之賊果
無備斬其三將燒樓而還當是時諸道援兵相繼至十
二月二十四日復安岳縣二十八日復樂至縣與賊戰
于倒流鎮石橋永清舖俱有斬獲各路兵或轉戰得至
城下或潰敗去秦良玉兵三千亦至然賊兵亦日益增
無退意賊圍城八十餘日歲且盡城中人伏臘不祭王
正不賀賊城外日發諸人塜墓城上望見皆泣會有俘
民脫歸者言賊旦夕須旱船一決勝負
二年春正月賊數千自林中大噪而出視之有物如舟
高丈許長五百尺樓數重簟茀左右板如平地一人披
髮仗劒上載羽旂中數百人各挾機弩毒矢牛數百頭
運石轂行旁翼兩雲樓如左右廣俯視城中老幼婦女
皆哭燮元曰此吕公車也破之非駁石不可駁石者巨
木為杆柱置軸柱間轉索運杆千鈞之石飛擊如彈丸
賊舟不得近燮元復募敢死士以大砲擊牛中其當軛
者牛駴返走乘勢縱擊敗之然城中亦力竭矣禆將劉
養鯤言有諸生范祖文鄒尉陷賊中遣孔之譚來約賊
將羅乾象欲自拔效用燮元即遣之譚復往至則與乾
象俱來燮元方卧戍樓呼與飲乾象衷甲佩刀燮元不
之疑就榻呼同卧酣寢達旦乾象感激誓以死報許之
縋而出後賊營舉動纖悉無不知者乾象之力也踰數
日又使牙將周斯盛詐降質其來設伏待之崇明果自
至甫懸一人上松潘守兵不知大噪崇明走伏起獲其
從騎數人崇明跳身免乃謀遠遁燮元偵知造水牌數
百面投錦江順流而下令有司沉舟斬筏斷橋梁嚴兵
以待賊夜半果逸乾象等内變賊營四面火起崇明父
子拔營走乾象等皆來歸成都圍凡百有二日而解賊
渡瀘歸重慶事聞以燮元為巡撫三月羅乾象復江
安四月官兵復新都初奢賊據新都繕城積粟為守計
因克安岳攻保寧聲言直取潼關人心震動安綿副使
劉芬謙湖廣監軍楊述程合兵攻之兵至牛頭鎮賊以
騎數千步萬人來援秦良玉譚大孝等夾擊敗之遂復
新都賊退入蘭州復遵義府時有湄潭叛民王倫引賊
焚掠湄潭為川貴險要都司陳一龍追至水西境降之
諸軍進駐遵義時惟重慶尚為賊巢五月諸軍進逼崇
慶初奢崇明父子據瀘汭倚樊龍為聲援龍盤踞重慶
已九閱月重慶古渝州地也三面臨江春水泛漲一望
瀰漫不可渡其出入必經之要道惟佛圖關至二郎關
一路賊自通遠門城濠至二郎關連營十有七宿精兵
數萬監軍副使丘志充楊述程總兵杜文煥帥兵進攻
之再戰幾入其壘翌日文煥帥參將楊克順等直抵賊
營石砫宣撫官秦民屏率部兵遶出其後賊驚敗遂連
復佛圖二郎二關殺賊三千餘人積屍深溝兩岸俱平
乘勝進逼重慶二十七日以計擒賊首樊龍張彤何若
海等三十一人遂克之六月川師復瀘州七月遵
義復陷貴州水西土目安邦彥叛邦彦安堯臣别枝
也安堯臣冒隴姓并隴地受撫得襲兄彊臣世職堯臣
死妻奢社輝子安位幼邦彦挾之反時四十八馬頭與
頭目安邦俊魯連安若山陳其愚陳萬典等蠭起和之
都司楊明廷以三千人敗沒于畢節參將尹啟易等自
烏撒奔回霑益炎方松林皆不守平彝衞亦為賊黨李
賢所破賊圍普安安南雲南都司李天常帥兵四千救
之賊將羅應奎偽降誘至疊水舖伏發全軍皆沒於是
交水曲靖武定尋甸嵩明之間騷然苦兵矣賊分遣王
倫石勝俸下甕安襲偏沅以斷我軍倫等楊應龍餘孽
也洪邊土司宋萬化糾苗仲九股據龍里邦彦自統蜀
賊苗仲數萬進圍貴州自二月初九日薄城下造雲梯
製滚廂築墩臺百計攻城撫臣李橒按臣史永安悉力
禦之賊沿山□營四面伏路把截以斷城中出入盡掘
環城墳墓殺掠甚慘置木柵壘戶牆鳥雀不能飛渡鎮
將張彦芳將兵二萬赴援隔龍里不得進貴州總兵
楊愈懋推官郭象儀與賊戰于江門白杵營死之安
邦彦破烏撒衞指揮管良相死之先是水西未叛良相
與李橒曰奢氏反安必繼之黔中無兵餉猝然有變計
將安出宜招兵萬人積二年榖用許成名將之以觀其
變橒以力不能止後良相以祖母病乞假去泣而曰烏
撒孤城且與安效良相仇水西有難禍必首及良相隻
身無子願以死報國乞圖長策保此一方橒亦泣良相
去甫一月而難起烏撒首被賊破良相自縊死巡撫
都御史王三善進兵平越時平越所陳兵止萬餘人副
總兵徐時逢參將范仲仁不相能仲仁先進遇賊于瓮
城河戰不利時逢擁兵不救遂大敗諸將馬一龍白自
強等殱焉各處聲援俱絶貴陽圍益困城東隅有山岡
與城齊賊踞其上作廂樓官兵設計燒之火三晝夜不
絶城中糧久乏將士病不能戰巡按史永安上疏詆王
三善大聲疾呼十一月三善大會將士議曰省城不能
待矣外援不至吾輩死法死敵等死耳尚何俟耶命道
臣何天麟督兵七千從清水江進為右部道臣楊世賞
督兵萬人從都勻進為左部三善自將二萬與道臣向
日升從中路進當賊鋒十二月抵新添銜枚疾走二日
進母猪洞三日次新安是夜賊報至營中驚擾議退兵
三善曰退即虀粉以死捍之按兵不動卒無賊四日命
劉超為前部抵龍頭營三善以身尾之相去不二里聞
銃聲衆股栗欲止三善曰前驅當賊必無退者吾當為
後勁遂策馬而前未一里劉超捷音至超兵遇先却超
下馬斬二人持刀斷賊一標賊首阿成驍勇善戰超與
部兵張良俊直前斬其首賊遂披靡適大兵至大呼齊
進奪龍里賊衆復大集大戰却之五日住龍里城衆議
去省會不遠賊必重兵堵截宜少休息三善曰我兵猝
至賊無備不能持久急擊之勿失六日遂策馬先進衆
隨之賊覘者亦知新撫自將意有數十萬兵至相顧駭
愕安邦彦紿其衆曰吾當增兵來助遂遁去賊相率退
屯龍洞我師奪高寨七里沖乘勝進兵畢節舖賊步騎
如雲孫元謨將所製木發貢七門齊發賊死無算楊明
楷率烏羅兵如牆而進賊大敗其渠安邦俊被銃死棄
輜重器械山積遂乘勝抵會城撫臣李橒按臣史永安
學臣劉玄錫死守者幾十月旦夕城且陷忽見賊兵奔
潰如蟻喊聲雷震俄頃五騎衝鋒至城下云新撫至矣
軍民大悅慶更生是時三善同將卒披氊單騎冒矢石
以二萬人破賊十萬橒等迎入城三善曰賊兵不遠軍
心未定我大帥也不可即安遂營于南門外坡上大雪
次日移營宅溪賊聞遠遁陸廣河外三善遣使諭奢社
輝母子縛安邦彦降不報越數日左右兩部兵至又十
日而楚粤蜀之兵亦至三善怒其後期且憂乏食欲謝
遣之將校皆曰數千里赴援不可却也三善念衆多倉
儲空虚欲因糧于敵又諸軍視賊過易十二月三十日
前鋒楊明楷率兵渡河札營三十里外一軍屯陸廣向
大方奢社輝一屯鴨池向安邦彦巢穴
三年春正月賊復糾藺賊與雲南安效良等帥衆數萬
并力攻陸廣楊明楷奮勇接戰蒙兵先潰衆遂亂溺水
死者數千明楷陷賊中賊乘勝赴鴨池我兵退屯威清
三善收兵入城土司苗仲見我軍不利復肆刦掠自龍
里至瓮城屍横四十餘里夏四月川師復遵義時賊
首尤朝柄楊維新鄭應顯據遵義副將秦衍祚侯良柱
督兵二千攻之誘戰于九接灘以銃斃其渠&KR1880;賽復追
敗賊于南城外羅鋼渡遂克之賊安鑾帥妻子部衆
降安鑾為奢寅右臂監軍道趙邦清密遣賊黨了相喻
文富招之鑾心動顧以妾石氏子安在嵩在符國禎營
未敢發十四日官兵抵羅付大河口擊奢寅敗之鑾見
寅敗乃密約副總兵侯良柱助兵挾取妻子良柱分遣
羅安良進陶公灘以牽賊自帥親兵七百人同鑾部兵
夜經三寨抵賊巢銃砲震天賊倉卒不知我兵多少符
國禎先走鑾率妻子及部兵數千自拔來歸川師復
永寧先是川撫朱燮元會衆議曰我之久不得志于賊
者我以分賊以合也於是列營納谿陽為進取而陰令
大兵會長寧首攻麻唐坎觀音菴青山厓天蓬洞等處乘
霧奪險而入與石砫兵會進攻永寧遇賊于土地坎奢
寅親率兵搏戰我兵奮勇擊敗之追至老君營涼傘舖
盡燒賊營寅身被二鎗樊虎亦創死復敗賊于横山八
甲青崗坪等處直抵城下一鼓拔之生擒周邦泰等降
賊二萬踰城溺水死者無計奢崇明父子列營江岸上
官兵隔水而壘降者日至賊復遁安邦彦知我兵潰
扇誘苗仲糾合逆黨宋萬化等復欲犯貴州使其黨何
中尉據龍里李阿二督四十八莊兵圍青巖斷我糧道
宋萬化督洪邊兵苗仲為左翼吳楚漢結八姑蕩平八
莊苗仲為右翼自統水西兵約共犯會城王三善遣遊
擊祁繼祖統盧吉兆左世選兵下龍里一鼓破蓮花堡
連燒上中下三牌賊寨百五十處何中尉敗逃深箐龍
里路通遣參將王建中劉志敏宋迪屈朝先等救青巖
斬首三百餘級王元佐等兵繼進焚賊寨四十八莊李
阿二中神鎗逃歸水西定番路通諜報賊方糾八姑蕩
洪邊二路兵進犯會城三善夜遣王建中祁繼祖等兵
一萬五千進勦八姑蕩焚生寨二百餘處斬首五百級
窮追渡河溺死者無算焚其積聚數萬賊粮絶謀遂寢
宋萬化遣人詐降覘動靜三善佯許之而調監軍楊世
賞督劉志敏祁繼祖等捲甲赴之賊倉皇出戰遂被擒
并其妻子及偽軍師劉洪祖等萬化驍勇善戰邦彦倚
之至是奪氣四路既通秦民屏兵至平越復還守龍里
諸苗叛者相繼降三善給黃旗使各竪寨中邦彦望見
之不敢復出但于鴨池陸廣諸要路掘坑塹脩補水西
屯兵為自守計五月川兵發永寧進追奢崇明連克
紅崖天台二寨賊數千人迎降遂安撫紅潦四十八砦
時總兵盧世卿禽偽御史汪澤遠偽參謀文道南副將
秦翼明禽偽監軍夏奇雲偽給事中孔聞過等并偽印
十餘鎧仗如山又獲安兵田進忠云奢賊計窮將美女
黃金降水西借兵安邦彦遣兵十六七營已過河到獅
子山目把曾仲英領兵六營尚駐赤水河謀分兵一由
鎮雄兵三營乘永寧之後一由普安入新寨攻永寧之
前十三日羅乾象督兵破藺州焚其九鳳樓掃其巢奢
賊狼狽走雲南六佐縣營長安應龍合霑益賊首補
鮓為亂圍羅平巡撫閔洪學攻羅平克之移兵覆其巢
俘其妻子應龍逃普安復入烏撒已安效良乞降責其
縛補鮓應龍以誘之效良縛應龍以獻水西藺賊合
兵窺遵永時藺賊奢崇明奢寅戰屢敗窮蹙投水西安
邦彦復助兵合謀一窺遵義一窺永寧官兵合長納兩
路敗之於芝麻塘賊遁入青山六月貴州總兵魯欽
等三路進兵直入賊巢擒土司何中尉等進營紅崖紅
崖者天台水脚婁石牛酸草等七囤素稱天險官兵未有
至者總兵張彦芳擊賊于羊耳亦敗之追至鴨池河奪
其戰象斬首二百七十餘七月大兵戰勝深入大埧洪
紅鳥岡賊所借鳥芸等部苗望風奔潰三善按轡直入
大方降者千計救出田景猷劉志敏楊明楷等奢社輝
安位焚大方老巢竄火灼堡安邦彦逃入織金川兵
入龍場陣獲奢崇明妻安氏及奢崇輝蔡金貴李廷王
承恩張尚極等安位母子遣漢把劉光祚赴鎮遠乞
降總督楊述中許之授賊黨袁紹等狀令擒奢寅父子
自贖遣之回巢紹等至省羈留未發而撫按會議亦勒
限安位母子縛解安邦彦奢寅然後請旨治罪大抵三
善以元凶未窮當用勦為撫而述中一意主撫議遂不
合三善駐大方日久邦彦日夜聚兵自益令其黨陳其
愚詐降其愚者目把中大猾也三善輕信之多與參贊
軍務由是邦彦纖悉盡知
四年春正月王三善自大方還貴州陳其愚相繼隨行
忽傳其愚山後遇賊三善勒馬回視其愚故縱轡衝三
善墮地三善知有變將帥印付家人囑令護持先去即
抽襪中小刀自刎頸皮已破其愚下馬奪其刀玀鬼諸
苗蜂擁而至三善罵賊不屈賊割其首去副將秦民屏
亦死之秦佐明祚明突圍出賊勢復張事聞總督楊述
中回籍聽勘既而監軍御史傳宗龍獲陳其愚誅之其
愚狡凶多計數邦彦倚為耳目至是伏誅秋七月總
理魯欽劉超克巖頭寨破平茶乘勝深入至織金敗績
五年春雲南巡撫閔洪學復霑益水西藺烏霑三逆合
兵數萬窺霑益敗走之四川烏撒土目安效良水西賊
安邦彦肺腑之親也其順逆惟水西是視水藺相繼叛
滇撫閔洪學以兵力不繼羈縻之令其擒賊自贖效良
亦佯為恭順擒安應龍以獻而所遺獻功之人領文還
中途被劫效良又見黔師出陸廣滇師入霑益隱然有
撫背扼吭之勢水烏益成騎虎矣至是遂乘截黔之餘
焰南向入滇合藺水烏霑安南諸部三十九營直抵霑
益衆十倍于我副總兵袁善宣撫使沙源等督率將士
奮勇血戰對壘城下者五日夜屢出奇兵破走之
六年春水西苗老虎阿引等殺賊酋奢寅來降苗老虎
隨侍奢寅有年着巴乃寅騎引馬卒李老松乃寅看茶
卒與寅同居聶舌埧上寅妻在箐林山上相去二三里
奢崇明居克仲埧相距三百餘里寅子阿甫年七歲一
女嫁芒部時水西約二月三路興兵一攻雲南一攻遵
義奢寅專攻永寧寅素性凶淫附過彝人妻女有姿色
者強奸之富于財者勒索其鏹不遂輒死以此部下多
往鎮雄芒部逃生其麾下人阿引等故嘗受撫臣朱燮
元金錢令圖寅與總兵李維新歃血密謀舉事寅微覺
縳阿引拷掠之以利刃穿其左足一晝夜阿引至死不
承乃釋之阿引因勾合苗老虎李明山等同謀適奢寅
與其下痛飲酣歌登牀而寢老虎佯與寅蓋絮見寅睡
方鼾持刀砍其胸寅大呼李明山復助砍身死腸出明
山刀折偽總兵等闌入苗老虎走直往箐中擒寅妻妻
已聞變逃矣賊黨追苗老虎等甚急至一碗水遇官兵
乃降二月安邦彦率衆數萬渡江與我兵大戰數日
總理魯欽力禦之抵暮賊兵益衆而我兵因數月無餉
乘夜皆潰魯欽自剄死賊燒劫麻姑孫官堡苗仲復助
逆貴州三十里之外樵蘇不行城中大震巡撫王瑊巡
按傅宗龍先遣王國禎等攻河沙壩玀鬼盡俘之廣順
定番青巖白納一帶苗蠻為之奪氣繼遣張雲鵬逆邦
彦于趙官堡小戰二日大戰二日所殺傷者甚衆水内
水外之賊奔走潰歸道路復通總督朱燮元以父喪
歸加偏沅巡撫閔夢得總督從中調度控制五省夏
黔兵攻勻哈長田一帶諸苗黔中四面苗仲而最狡悍
者無如勻哈安邦彦初叛圍龍里新添皆籍其衆至是
數出沒刦掠清平新添地方餉道為梗平越知府會同
都司張雲鵬率兵攻擺沙大寨擺沙居寨之中距平越
百餘里乘夜由間道掩襲破之賊遁入箐其中米積如
山次日搜百里大山移營牛場箐保文鸞攻甕岳等寨
復攻都勻城西南仲賊八路會兵入箐各有斬獲復攻
江時戶西高平養古數十寨斬首二千餘級掃蕩二百
餘里
七年秦參將楊明輝奉命宣諭安位令擒獻首惡為安
邦彦所殺
愍帝崇禎元年秋九月詔起朱燮元仍總督貴湖雲川
廣五省軍務
二年夏六月初大方東倚播北倚藺相為犄角後播藺
既平賊惟恃烏撒為援而畢節為四裔交通處先是王
三善由貴陽陸廣入大方陸廣至大方百七十里皆玀
鬼巢窟前可衝我後可包我左右可衝擊我三善卒以
失地利陷天啓間燮元建議滇兵出霑益遏安效良應
援而别布天生橋尋甸等以絶其走蜀兵臨畢節扼其
交通四裔之路而别出龍場巖後以奪其險黔兵由普
定渡思臘河徑趨彦巢而陸廣鴨池擣其虚粤西出泗
城分兵策應然後帥大軍由遵義鼓行而前尋以憂去
未及用總督閔夢得繼之亦以貴州抵大方路險而賊
惟恃畢節一路外通用兵宜從永寧始自永寧而普市
而摩泥而赤水百五十里皆坦途赤水有城郭可憑而
守宜結營于此漸進漸逼四十里為白巖六十里為層
臺又六十里為畢節畢節至大方不及六十里賊必併
力來禦須以重兵扼之斷其四走之路然後遵義貴陽
尅期並進亦不果用至是燮元再涖黔乃激滇兵下烏
撒蜀兵出永寧畢節扼各路要害而親帥大軍駐陸廣
逼大方八月奢崇明號大梁王安邦彦號四裔大長
老歹費小阿烏繼阿鮮怯等各號元帥悉力趨永寧先
犯赤水諜知之燮元授意守將許成名佯北誘賊深入
度賊已抵永寧分遣林兆鼎從三坌入王國禎從陸廣
入劉養鯤從遵義入邦彦分兵四應力不支羅乾象復
以奇兵繞出其背急擊之賊大驚潰崇明邦彦等皆被
創漢兵斬其首獻燮元不欲窮兵乃移檄安位赦其罪
許其歸附而位豎子不能自決其羣下復謀合潰兵拒
我燮元乃大會諸將曰水西多山險叢箐篁蠻烟僰雨
莫辨晝夜深入難出以此多敗當與諸君扼其要害四
面迭攻漸次蕩除使賊乏糧將自斃於是焚蒙翳剔巖
穴截溪流發勁卒馳騁百餘里或斬樵牧或焚積聚暮
還歸屯賊益不能測凡百餘日所得首功萬餘級生口
數萬每得嚮導輒發窖粟就食而賊饑甚劉養鯤遣其
客入大方燒其宫室懸榜而出安位大恐乞降與約四
事一貶爵一削水外六目之地歸朝廷一獻殺王巡撫
者首一開畢節等驛路安位皆受命遂率土目納欵燮
元為奏請詔許之乃條陳便宜九事不設郡縣置軍衞
不易其俗土漢相安便一地益墾闢聚落日煩經界既
正土目不得以民不耕地漸侵軼便二黔地瘠仰給于
外今自食其土省轉輸之勞便三國用方匱出太府金
幣勞諸將不足以爵酬之爵輕不若以地於國無損便
四既許世其土各自立家經久遠永為折衝便五大小
相維輕重相制無事易以安有事易以定便六訓農治
兵耀武河上使賊日備我便七從兵民便願耕者給之
且耕且戍衞所自實無勾軍之累便八軍耕抵餉民耕
輸糧以屯課耕不拘其籍以耕聚人不世其伍使各樂
其業便九上可其奏
九年朱燮元遣兵誅擺金兩江巴香狼壩火烘五洞叛
苗悉平之水西勢益孤又通上下六衞并清平偏鎮四
衞道路凡一千六百餘里設亭障置游徼以便往來滇
中沐氏土舍普名聲亂燮元奉命移兵討平之名聲伏
誅
十年水西安位死無嗣族屬爭立朝議欲乘其弊郡縣
之燮元上書諫乃止燮元遂傳檄土目諭以威德諸部
爭納土獻重器燮元召將吏議以為衆建土司使其勢
少力分則易制各欲保土地傳子孫則不敢為逆乃上
奏曰臣按西南之境皆荒服也楊氏反播奢氏反藺安
氏反水西而滇之定番彈丸小州為長官司者十有七
二三百年未聞有反者非他司好逆而定番忠順也蓋
地大者跋扈之資而勢弱者保世之策也今臣分水西
之壤授諸渠長及有功漢人咸俾世守凡其俗虐政苛
斂一切除之使參用漢法可為長久計制曰可西南遂
底定焉
谷應泰曰天啟中奢崇明以猓玀種據重慶安邦
彦以水西酋反貴州蓋苗俗叛服不常乃其天性
而兩家者又倚為唇齒時通姻婭所謂同功一體
之人也乃謀亂之初則奢先而安繼窮追之日則
奢敗而安亡覆轍相尋合若符契小醜墜宗于人
何尤焉以予觀奢崇明陰鷙有謀其子寅招納亡
命一舉而全蜀震動剽銳莫當宜非邦彦所敢望
也然而邦彦之師尚堪持久而崇明之衆旋即挫
衂又往往降于水西投于安部者則以安之地大
而力盛也奢酋竊發止蜀道一隅而安酋轉戰西
通巴𤏡南壓滇黔又合烏霑安南諸部落綿亘長
驅動搖數省此之不戢真江楚之深憂也以故恢
蕩之功亦以平安為首平奢次之平奢者秦良玉
之夜襲兩河杜文煥之佛圖奪壘盧元卿之紅崖
積仗其功不可冺也平安者王三善之奮斬十萬
秦衍祚侯良柱之夜拔三寨張雲鵬之八路進兵
許成名之三方深入其功更不可冺也乃崇明邦
彦同時陣殱奢寅淫横内自相圖既平五洞叛徭
又開清平四衞新設亭障增置游徼者凡一千六
百餘里雖漢之樓船十道西通冉駹其盛不能及
也然其時發蹤指示出奇無窮多由于督臣朱燮
元之方略論者以固守成都蕩滅羣妖招降安位
為燮元功不世出而不知善後撫綏分裂其地使
南人不復反者皆燮元之長算也善乎燮元之疏
曰今分水西之壤授諸渠長及有功漢臣咸俾世
守蓋地大者跋扈之資而勢弱者保世之策也昔
主父偃令宗室得分王子弟而藩服益削則知
衆建土司而少其力者其真馭遠之良規歟
明史紀事本末卷六十九
