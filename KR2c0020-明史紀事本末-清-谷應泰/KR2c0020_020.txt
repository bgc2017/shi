明史紀事本末卷二十
浙江提學僉事谷應泰編
設立三衛
成祖永樂元年三月改北平行都司為大寧都司徙保
定以大寧故地界三衛大寧故烏梁海地也在烏龍江
南漁陽塞北春秋時為山戎秦時為遼西北境漢為奚
所據後魏韓庫莫奚服屬契丹唐為奚契丹元為大寧
路洪武中元兵遁沙漠屢侵之乞降高皇帝割錦義建
利諸州隸遼東而於古會州大寧地北設北平行都司
領興營等二十餘衛所十四年封皇子權於大寧為寧
王時宋國公馮勝征納克楚據大寧塞列戍控制遂築
大寧寬河會州富峪四城卒破降納克楚二十二年封
烏梁海為三衛處降人而以阿克必實哷勒等為三衛指揮
使同知自大寧前抵喜峰近宣府曰朵顔自錦義歴廣寧
渡遼河至白雲山為泰寧自黃泥窪逾瀋陽鐵嶺至開
原曰福餘惟朵顔最強其貢路入自喜峰口而市則在
遼東防其變也後竟叛去附於元燕王起兵從劉家口
徑趨大寧不數日奄至寧王猝出不意降燕王乃移王
與其軍内地盡拔降騎還北平從戰有功遂以三衛地
畀烏梁海使仍為三衛其官都督至指揮千百戸有差
約以為外藩居則偵保警則捍衛歲給牛具種布帛酒
食良厚此棄大寧設三衛之始也三衛自遼瀋扺宣府
幾三千里大寧既棄天壽山與異域為隣而宣府遼東
斷左右臂乃調營州左屯衛於順義右屯衛於薊州中
屯衛於平谷前屯衛於香河後屯衛於三河衛設左右
中前後五所仍隸大寧都司復設東勝中前後三所千
戸於懷仁等處守備然諸部落已列我門庭矣亡何三
衛復判附阿嚕台終明之世泰寧福餘常與東合而朵
顔常與西合為中國膏肓之患則皆三衛為之鄉導也
二十年秋七月上親征阿嚕台旋師討烏梁海大破之
永樂初福餘衛請鬻馬令於廣寧開原互市尋三衛為
布尼雅實哩所脅掠我邊卒上遣使諭之納馬贖罪然時
附阿嚕台出沒塞下至是上北征旋師召諭諸將曰阿
嚕台敢為悖逆以烏梁海為之羽翼也當分兵剪之遂
簡步騎數萬分五道往而身率鄭亨薛禄等將大軍邀
其西師次竒拉爾河烏梁海驅衆數萬西奔䧟澤中上
麾騎兵前擊之斬級數百遂自相蹂藉死無算上乘高
瞭望見其衆復聚遂張左右翼嚴陳夾攻命吏士持神
機弩伏深林戒寇至乃發頃寇騎突而左左師馳之走
林中中伏驚潰死傷略盡追奔三十餘里蕩其巢而還
自是三衛稍創
宣宗宣德三年九月烏梁海犯大寧上親征出喜峰口
至寬河大破之宣德初諾延衛指揮哈喇哈遜等朝貢
不至武進伯朱榮鎮遼東請掩擊之上不許至是上親
歴諸關塞駐驆石門驛守將奏烏梁海萬衆盗邊已入
大寧經會州將及寬河諸將請益徵兵上曰孽寇無能
為也但謂吾邊無備故來若知朕在此當驚駭走矣今
出喜峰口路隘且險單騎可行若候諸軍並進恐緩事
機朕以鐵騎三千先進出其不意擒之必矣或言三千
未必足用上曰兵在精不在多三千足辦擒賊遂决策
親征簡士三千人人二騎持十日糧夜銜枚出喜峰口
馳四十里昧爽至寬河距其營二十里寇望見以為乘
障卒遂悉衆前上麾鐵騎分兩翼進夾攻之上親射其
前鋒殪三人飛矢雨集神機銃叠發寇不能當大潰走
上以數百騎直前寇望見黃龍旗知上親在也大驚悉
下馬羅拜請降皆生縛之斬其渠駐蹕寬河分命諸將
窮搜窟穴忠勇王金忠故韃靼名王子也及其甥都督
巴爾台請自效上許之或密言忠往不反矣上不聽忠
與巴爾台果大克獲歸上飲以金爵遂輟賜顧謂侍臣
王者宜推誠待人漢用金日磾庸不足法耶遂班師
五年徙開平衛於獨石洪武初李文忠克元上都設開
平衛守之置驛八東曰凉亭泥河賽峰黃崖四驛接大
寧古北口西曰桓州威鹵明安隰寧四驛接獨石永樂
間大寧既棄而開平勢孤難守至是遂城獨石徙開平
衛於此棄地蓋三百里自是盡失龍岡灤河之險邊陲
斗絶益騷然矣
九年夏四月衛喇特托歡攻阿嚕台殺之因通烏梁海
先是詔蠲三衛罪予自新以泰寧衛印没于寇更給烏
梁海遂駐牧遼東塞
英宗正統二年十二月福餘等衛阿嚕台等以五百騎
掠葭州獨石守將楊洪遮擊西凉亭生擒百戸齊竒哩
等奪所掠命集烏梁海貢使僇之市進拱都指揮同知
初正統元年福餘衛失印更給如泰寧例而托歡遣使
通烏梁海潛伺屢諭不悛至是復諭都指揮安春等縛
首惡以獻
四年夏六月福餘衛都指揮登多爾等數言賞薄互市失
利非永樂時比上因使者還勑曰文皇帝以爾通阿嚕
台歲徵馬三千匹贖罪爾俛首聽命朕實爾寬而妄意
無厭是速敗也其亟圖改已而以通衛喇特罷其部落貢
獻九月烏梁海犯邊右參將楊洪追擊于白塔兒三
岔口值烏梁海五百騎擊敗之射死十二人擒三人
六年冬十月左參將黃直巡邊至閔安山值烏梁海三
百餘騎擊敗之福餘衛托和齊斡罕等假射獵屢犯邊
至是被擒磔於市尋復以遊騎犯密雲扒頭崖塞射傷
戍卒又掠牛心山
七年冬十月烏梁海千騎自氊帽山犯廣寧前屯等衛
守將曹義擒其將博廸會三衛來朝僇示之
九年秋七月烏梁海入寇命成國公朱勇等率諸軍二
十萬分道出塞擊之朱勇同太監錢僧保由中路出喜
峰口興安伯徐亨同太監曹吉祥由南路出劉家口左
都督馬諒同太監劉永誠由北路出界嶺口都督劉懷
同太監但住由西北路出古北口踰灤河渡柳河經大
小興州過神樹破福餘于全寧復破泰寧諾延于虎頭
山出所掠萬計而都督楊洪出黑山俘斬安出部各論
功加秩三衛從是寢衰然怨中國益刺骨因糾諾延入
寇為之鄉導矣
十二年春正月都御史王翺同總兵曹義巡邊扺廣寧
烏梁海伏騎林中義擊敗之時衞喇特額森亦東侵三
衞乃遣使勅諭之毋為衞喇特誘
十四年三月福餘泰寧共潛結額森入寇諾延獨扼險
不從額森至不能入大掠二衞人畜去其秋旋與額森
合土默特北狩命都御史鄒來學經略京東并設參將總
兵罷諾延三衛互市
景帝景泰六年諾延諸衛來朝乞耕地及犁鏵種糧詔
予糧三十石未幾寇獨石先是既罷三衛互市景泰二
年復議予貢然三衛常竄名衛喇特使中窺我遇北使厚
不無心望且結婚漠北挾為重稍侵軼盡沒遼河東西
三岔河北故地薊遼多事自此始四年兵部尚書于謙
言三衛使叠至頗為衛喇特間宜令邊臣嚴備因條上防
禦事詔自是使至伴二三人入京餘不得輒入關已而
泰寧衛都督僉事達爾罕特穆爾乞大寧廢城及甲盾謙
持不可帝重絶三衛歡遣譯者語大寧城逼近塞不便
馳獵又炎暑多生疫其甲楯須寇至乃給謀遂沮至是
寇邊參將葉盛督兵破走之
憲宗成化元年春二月保喇為三衛請賞不許自景秦
末三衛多與保喇通貢使浮額隨保喇使者走雲中朝
廷羈縻不問至是保喇為請賞勑諭四方貢使賞有成
額三衛曩朝貢從東路喜峰口今諾延都督多羅干等
擅易貢道希混賞朝廷照例分别又何誅焉尋復闌入
邊遣都督季鐸往諭至泰寧還兵部以奉使無狀請逮
治詔貸之十二月泰寧衛都督劉玉烏呼訥特穆爾等
請市牛及農具塞下并乞賜蠎上諭蠎衣勿與他聽與
民交易諾延衛烏延特穆爾因請職事兵部覆未有成
勞例無陞授不許
二年十二月衛喇特遣使貢馬挾三衛從喜峰口入詔
待以三衛禮勅其渠阿實特穆爾無糾諾延妄更貢道
十四年秋七月三衛部落各請從便道入貢并求開市
時太監汪直方與兵部侍郎馬文升爭遼東撫勦異同
故三衛乘間挾我也詔邊吏以朝廷恩義諭之孝宗弘
治二年兵部尚書馬文升請修邊備先是自天順後保
喇潛通三衛屢入塞中國羈縻不絶誘致之亦不敢大
為寇至是文升奏往歲三衛盗漠北馬經大同宣府報
敵老營今兩鎮經年不報疑彼此相通乞于團營選馬
步三千赴永平三千赴密雲防禦及會兩鎮巡操從之
十一年冬諾延入宼先是邊軍燒荒出塞遇寇騎掩殺
之邊釁遂起馬文升檄守臣分據要害相機勦殺仍請
璽書切責三衛頭目從之
十七年秋七月諾延道小王子入寇大同上御煖閣召
大學士劉健等議出兵李東陽言諾延通潮河川古北
口距京師一日而近宜固根本無遠出師自疲上深然
之時諾延部落益蕃屢侵盗而諸部獨和坦以旺扎勒特
穆爾裔種最貴和坦次子巴爾斯驍勇敢深入結婚小
王子為中國患滋甚
武宗正德四年冬泰寧衛滿滿率部落二萬餘欲附居
塞下避北敵令居故鎮安堡戒無旁嚙其後和坦部屢
挾增貢詔暫增一年不為額和坦部堅請不從乃益勾
小王子與合謀
十年夏四月諾延巴爾斯自鮎魚關毁垣入馬蘭谷殺
參將陳乾命都督桂勇討之巡撫順天都御史王倬謀
曰敵知吾兵屯西必東入乃命指揮葉鳳伏山下敵果
入伏發敗之巴爾斯遣托克托等來請貢且獻馬贖殺陳
乾罪兵部尚書王瓊持議必以巴爾斯償乾乃罷兵予
貢巴爾斯輒謾言呼托克托等去竟予巴爾斯貢班師亡
何復入寇參將魏祥全軍歿終正德世不能討
世宗嘉靖十一年十二月諾延三衛寇邊先是諾延都
督和坦長子格爾博羅早死其次巴爾斯謀奪嫡不得
巴爾斯尋亦死格爾博囉子格勒埓台貢馬請嗣兵部令
轉譯部落方許貢格勒埒台乃寇漁陽諸小關堡率殘破
至是巡撫都御史王大用欲厚創諾延城其霧靈山不
果會阿多哈喇齊頻入建昌喜峰口恣殺掠格勒埓台又
請陞秩御史連疏詆大用請以毛伯温代大用既去諸
衛益盗邊邊人皆廢耕牧而諾延諸部目益横
二十年秋七月格勒埒台求增貢衛三百人不許請二百
人亦不許時剽掠塞下聲言結小王子入寇會諳達自
雲中深入太原邊吏恐謬曰山海關諸邊無儆亦諾延
諸衛功也詔補前貢失期者衛二百人
二十三年諾延侵薊州塞先是薊鎮總兵郤永出塞襲
諾延别部李家莊斬四十餘級李家莊零騎居近獨石
不通大部慣盗馬狡而善射敵追輒走險亦頗為我捍
邊是役藉怨轉與敵合而遼東塞亦以諾延故頻邊警
二十六年冬十月諾延益結海西諸部出投遼東西塞
無何格勒埒台死子伊克襲故事三衛以貢時身受職
至格勒埒台父子始遣人代請而伊克剽悍踰于父益
誘諳達大入塞
二十九年九月始置薊遼總督以薊州保定遼東三鎮
隸焉改孫禬為兵部侍郎總督薊遼未幾以何棟代之
初諳達逼都城數言遼陽軍遼陽軍者諳達所呼諾延
也至是始設薊遼總督以兵戍之然諾延部時時犯塞
咸寧侯仇鸞□知伊克實首禍欲發兵掩之何棟曰諾
延很敵也縱有反覆為患尚小若剪除諾延漠北窺隙
必且憑為巢穴是毁藩籬延寇以自近也上從棟言已
而棟設計擒叛人哈扎爾陳通事傳首九邊
二十六年三月土默特達喇蘇始收三衛導入薊州長林
口踰建昌營灤河掠永平諸邑
三十八年二月薊州塞警自練兵議起鎮兵减什之二
而春防視秋防又殺什之五以故最單弱巴圖爾錫凌阿
擁數萬騎以諾延伊克為鄉導入寇總督侍郎王忬所
遣偵諜皆被殺遂薄塞下忬疏請援兵大學士嚴嵩謂
抒挾寇為重欲坐縻金錢不報敵騎渡灤水由潘家口
入大掠薊忬遣總兵馬芳等以輕兵八千夜馳出其後
牽之遂不敢深入三日引去忬兵尾而擊之頗有斬獲
詔逮忬及總兵歐陽安俱論死
六月改宣大總督揚博于薊遼博聞命馳至鎮區畫戰
守以諾延諸衛每外通不為我用乃約諸帥同時舉烽
燧揚旄纛自居庸至山海關彌漫千餘里旌旗蔽空駁
石震山谷如是者三幕北大駭以為邊兵頓增益終歲
不敢近塞
三十九年三月伊克復糾巴圖爾錫凌阿等犯一片石參
將佟登禦郤之
四十年冬十月伊克紏東西數萬騎潰墻子嶺而入大
掠通州總督侍郎楊選逮論死
穆宗隆慶元年九月諾延董呼哩紏諾延數萬騎入界
嶺口援師四集引還失道墜厓死者甚衆董呼哩亦格勒
埒台子也時伊克出義院口邊軍以火鎗擊之斃而子
長昂與呼哩頡頏
二年夏四月以侍郎譚綸為總督拜戚繼光大將軍專
理練兵綸上言今之策邊防者皆曰乘障夫薊昌見卒
不滿十萬而老弱且半散布于二千里之間畫地而守
彼以十萬衆攻我一軍欲不破不可得也故臣以為禦
敵莫如游兵燕趙之士自邊警以來銳氣盡矣非募吳
越習戰卒萬二千人雜教之必無成功此萬二千人者
臣與戚繼光召可立至用之可立效散之歸農可使無
後憂而時方虞其有他是尚疑臣與繼光不可信安能
勝敵夫我兵素未一當敵戰而勝彼不心服再破之乃
終身創矣繼光亦上言邊鎮之卒壯者役于私門老弱
僅以充伍有火器而不能用棄土著而不能練弓矢之
力不強于賊而與賊共之且不知兵法長以衛短短以
救長之數教練之法實用則不美觀美觀則不實用今
皆虚名耳其實無有也臣又聞薊之地有三平易交衛
内地之形也險易相半近邊之形也山谷深隘林薄蓊
翳邊外之形也敵入平原利于車在近邊利于騎在邊
外利于步三者迭用乃可制勝今邊兵惟習馬耳未閑
山戰谷戰林戰之道惟浙兵能之臣發迹浙江思用浙
人願陛下更予臣浙江殺手三千鳥銃手三千更于西
北召募得馬軍五枝步兵十枝聽臣統練方今朝議紛
呶易于改絃而臣擁重兵易生嫌貳請設監軍科道官
一人以督臣使臣無掣肘虞疏上俱報可綸繼光浚隍
增陴邊備甚設而時諳達亦奉欵迄隆慶三衛修職謹
邊鄙稍息長昂襲職為都督
神宗萬歷元年董呼哩索賞喜峰口啟釁總兵戚繼光
猝勒兵青山圍之呼哩以身免尋縛首惡獻予欵治改
喜峰口守備為參將彈壓之
三年二月總兵戚繼光追逐長昂墜馬幾獲之跳而免
馳去生縛其叔察克圖羈董家口昂納馬鑽刀盟乃釋
之已察克圖復叛合董呼哩縱掠
六年三月泰寧衛蘇巴爾噶犯遼東總兵李成梁直搗劈
山大創之長昂勒賞阻諸部入貢遣弟莽吉爾率精騎窺
喜峰西掠前屯薄山海一片石
十一年五月泰寧衛巴延巴圖紏衆呼達等大舉攻鎮
寧堡巴延故蘇巴爾噶子也先是蘇巴爾噶入鎮彝堡李成
梁遣裨將李平胡逆之射蘇巴爾噶中脇墜馬蒼頭李有
名斬之至是報仇入犯成梁出兵黑山佯為北伐而夜
遣李得全馳入鎮寧為内應旦日親自搏戰李寧以刀
擊呼達傷額復貫矢中膊大哭失聲遁既而巴延復偕
長昂董呼哩三萬騎犯廣寧殺掠吏士一百二十有竒
李平胡跳擊之會大風揚沙晝晦頃之雷雨大作水深
數尺走出塞時三衛屬部八十餘種而昂與董呼哩兵
最強然部落不踰萬
十二年春董呼哩犯前屯錦義備禦祖承訓擊敗之總
兵李成梁追奔太康大定堡多斬獲八月長昂入下
莊總兵楊四畏副總兵徐從義擊郤之追至老鴉嶺而
還已復紏赫巴匝爾等數萬騎以打牲為名圖盗邊會上
視山陵昂往來紅螺川射獵調部落東西馳甚恣也然
亦以犯邊罷賞頗窘
十三年夏四月巴延巴圖復入塞遊擊周思孝逐之走
遼河河深不能猝渡李成梁追襲之從丁字浦堡出布
陣為一二字一字衝鋒二字繼進巴延望見兵至跳騎
挑戰成梁馳之巡撫李松趨二字陣鼓行而前大敗之
斬首八百級得名王徹辰保喇等十三人六月董呼
哩率其屬三百餘叩關脱帽請甚哀言犯遼皆東西部
落同姓名者非其罪願得奉撫賞長昂以李成梁聲搗
穴一夜數徙帳亦哀請欵及已得撫則愈驕
十四年春正月呼達巴延等復紏土默特犯前屯李成梁
選輕騎出塞繞其後而自率兵當之夾擊大敗走九
月巴延巴圖復入塞攻鎮彛堡邊軍禦之三晝夜不解
甲復大敗去巴延痛哭曰阿父怨終不可報矣
十八年春正月長昂部落入貢奪賞會同舘大譁欲殺
禮部尚書于慎行主事張我績諭解之爾長昂遣弟章
圖布濟克来詗盟石門遊擊陳愚聞紿執通事張五烈
等僇之長昂同弟莽吉爾犯董家口
二十二年冬十二月巴延復入塞總兵董一元伏精騎
鎮武堡俟其深入士卒從中起循墻而進搏戰大敗之
巴延中流矢死哨騎生得伏諜朗達爾罕等七人朗
達爾罕長昂心膂也昂願革二年舊賞請贖上幸許昂
自是稍戢
二十四年冬十月福餘衛巴雅爾挾賞羅文峪拒郤之
尋以千騎突青山口連犯扒頭崖三道嶺並失利去
二十九年冬十月巴雅爾妻唐塔斯阿布該叩關求欵命
給半賞十二月長昂求欵命復諾延諸衛馬市木市
于寧前已而章圖布濟克修石門郗掠車厰莊總兵尤繼
先出塞至紅草溝擊斬八十有竒昂與莽吉爾代叩關
三十四年冬十一月布濟克挾賞葦子谷長昂莽吉爾復勾
西部本衛喇實等萬騎犯山海關總兵姜顯謨擊之時
督税太監高淮在遼東聞警倉卒調兵自衛及長昂退
稱斬獲功未幾長昂圍獵墜馬死子賚雲丹踵昂轍同
莽吉爾糾阿克展等挾賞擦崖子關
三十六年冬十一月賚雲丹入建昌河流口大掠而去
復紏察罕圖台吉等入寇連山驛總兵杜松出中左所
長嶺山夜至哈琉圖襲拱兔營大斬獲然諸部益閧因
入大勝堡總督侍郎王象乾諭諸部各聽撫專勦拉拜
拉拜勢孤乃屬西部雅克布哈台吉請欵
四十年十一月莽吉爾賚雲丹乘邊軍燒荒入圄山堡縱
掠曹莊寧遠參將李應撰失亡官軍九十人
四十一年春三月諾延衛頭目托里福餘衛頭目和碩
齊各授指揮僉事賜勅四月綽哈宰桑諾木圖等以三
萬騎屯玉文谷䧟七臺殺千總佟修鳳等邊軍失亡五
百人賓匝雅瑪爾丹諾延連犯掛甲嶺麻郎谷
四十三年夏六月遼東邊將率兵出獵曹莊莽吉爾乘機
入犯殺掠五十餘人喪卒二百二十餘人十二月杜
松擊和爾齊于柳門敗之
四十六年夏四月瑪爾丹及男鄂博台吉等睥睨石塘間
而馬蘭亦報莽吉爾聲犯桃林界嶺薊鎮戒嚴未幾石塘
遊擊朱萬良調援遼瑪爾丹母子益恣以萬騎攻白馬關
及高家堡頃之尋盟蓋自隆慶來長昂稱梟桀雄塞上
垂四十年而土默特部落如罕多綽哈宰桑諾木圖輩東西
颺動邊吏疲于奔命至瑪爾丹以一婦躑躅曹石間竟不
可制然亦自此漸微弱不能自立矣
明史紀事本末卷二十
