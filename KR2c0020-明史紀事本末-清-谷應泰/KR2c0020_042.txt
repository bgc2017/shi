明史紀事本末卷四十二
浙江提學僉事谷應泰編
弘治君臣
憲宗成化二十三年九月壬寅皇太子即位詔赦天下
以明年為弘治元年妖人李孜省伏誅妖僧繼曉發原
籍為民太常卿道士趙玉芝鄧常恩謫戍邊番僧國師
領占竹等悉革職斥佞豎梁芳陳喜等往孝陵司香先
朝妖佞之臣放斥殆盡繼曉尋伏誅冬十月召致仕
南京兵部尚書王恕為吏部尚書初太監懷恩以直道
屏居鳳陽上素知之至是召還恩言大學士萬安諛佞
王恕剛方請上去安而召恕遂有是命恕至京庶吉士
鄒智往語之曰三代而下人臣不得見君所以事事苟
且公宜先請見君即時政不善者歷陳上前庶其有濟
一受官職更無可見時矣恕善其言時恕負重望其居
冢宰銓政多釐正焉十一月大學士萬安罷先是安
結萬貴妃兄弟進奸僧繼曉以固其寵與李孜省結納
表裏奸弊上在東宫稔聞其惡至是于内中得一篋皆
密術也悉署曰臣安進上遣懷恩持至閣下曰是大臣
所為乎安慚汗不能出一語已而科道交章論之遂命
罷去安在道猶夜望三台星冀復進用尋卒禮部右
侍郎丘濬進所著大學衍義補擢禮部尚書先是濬以
真西山大學衍義有資治道而治國平天下之事缺焉
乃采經傳子史有關治國平天下者分類彙集附以已
意名曰大學衍義補至是書成進之上覧之甚喜批荅
曰卿所纂書考據精詳論述該博有輔政治朕甚嘉之
賜金幣遂進尚書仍命禮部刊行十二月加祀先師
孔子籩豆舞佾
孝宗弘治元年春正月召南京兵部尚書馬文升為左
都御史文升陛見賜大紅織金衣一襲蓋上在東宫時
素知其名故也文升感殊遇自奮勵知無不言閏正
月詔天下舉異才二月上耕籍田畢宴羣臣教坊以
雜伎承應或出䙝語文升厲色曰新天子當知稼穡艱
難豈宜以此瀆亂宸聪即斥去時山陵未畢而中官郭
鏞請選妃以廣儲謝遷力言不可文升主之御史以糾
儀下獄文升謂即位之初不宜輙罪言官于是得釋時
論偉之三月上視學釋奠先師吏部尚書王恕請加
禮于孔子前特用幣改太牢起用謫降主事張吉王
純中書舍人丁璣進士敖毓元李文祥先是五人並以
言事遠謫南京吏部主事儲瓘上言五人者既以直言
徇國必不變節辱身今皆棄之嶺海之間毒霧瘴氣與
死為伍情實可憫乞取而寘之風紀論思之地則言論
風采必有可觀與其旋求敢諫之士不若先用已試之
人上命吏部皆起用之少詹事楊守陳上開講勤政
疏上嘉之初開經筵講畢賜講官程敏政等茶及宴上
皆呼先生而不名吏部尚書王恕上言正統以來每
日止一朝臣下進見不過片時聖主雖聰明豈能盡察
不過寄聰明于左右左右之人與大臣相見者不多亦
豈能盡識大臣賢否或得之毁譽之言或出于好惡之
私欲察識之真必須陛下日御便殿宣召諸大臣詳論
治道謀議政事或令其專對或閱其章奏如此非惟可
以識大臣而隨材任使亦可以啓沃聖心而進于高明
矣馬文升條時政十五事曰選廉能以任風憲禁摭
拾以戒貪官擇人才以典刑獄申命令以修庶務逐術
士以防扇惑責成效以革奸弊擇守令以固邦本嚴考
課以示勸懲禁公罰以勵士風廣儲積以足國用恤土
人以防後患清僧道以杜遊食敦懷柔以安四裔節費
用以蘇民困足兵戎以禦外侮上嘉納之悉施行于内
節用一條云一應供應之物陛下量减一分則民受一
分之賜言尤剴切夏四月右庶子張昇劾大學士劉
吉不報先是大學士萬安尹直既劾罷吉附阿科道建
言當超遷待以不次之位昇遂上疏言應天之實以人
才為先人才以輔臣為先初科道以萬安劉吉尹直為
言安與直以次罷遣惟吉獨存遂建言超遷科道自是
無復肯言而羣臣靡然附之李林甫之密口劍腹賈似
道之牢籠言路吉實合而為一請亟遣斥以應災異以
回天心不報御史魏璋附吉劾昇遷南京工部員外
六月王恕上言禁文職奪情起用上從之冬十二月
徽州教諭周成進治安備覧謂商鞅有見于孔門立信
之說少詹事程敏政摘其狂妄置不問
二年春正月左贊善張元禎上疏言定聖志一聖敬廣
聖知勸行王道反覆萬言上嘉納之二月御史湯鼐
壽州知州劉槩下獄先是萬安劉吉尹直在政府嘗語
鼐朝廷不欲開言路鼐即以其言劾之已而安直皆免
官鼐與李文祥等以為小人退則君子進雖劉吉在不
足慮也吉使客徐鵬啗御史魏璋以殊擢使伺鼐鼐家
壽州知州劉槩與書言夢一人牽牛䧟澤中鼐手提牛
角引之而上人牽牛象國姓此國勢瀕危頼鼐復安之兆也
鼐大喜出書示客璋以劾之謂其妖言誹謗下錦衣獄
辭連庶吉士鄒智智身親三木僅餘殘喘神色自若無
所曲撓議者欲處以死刑部侍郎彭韶辭疾不為判案
獲免左遷廣東石城吏目大理寺評事夏鍭上言主事
李文祥庶吉士鄒智御史湯鼐等皆以言獲罪實大學
士劉吉誤陛下豈知劉吉之罪不減萬安尹直乎疏留
中鍭謝病歸五月以刑部侍郎彭韶為吏部左侍郎
王恕為尚書得韶為貳皆不避權貴請謁路絶六月
京城及通州大雨水溢壞廬舍人多溺死詔求直言兵
部尚書馬文升上疏言正心謹始以隆繼述禁竒巧却
珍貢慎毁譽重諮詢抑外戚開言路所司議行之
三年春三月中言乞鷹坊牧馬場千頃戶部尚書李敏
言場止二百餘頃餘皆民業安得奪耕種之地以為飛
走之所上從之夏四月定預備倉冬十一月有星
孛于天津詔大臣直言時政得失吏部侍郎彭韶言正
近侍慎官爵厚根本減役錢上嘉納之禮部尚書耿裕
率羣臣條時政七事上謂有防微杜漸之意左侍郎倪
岳上言當今民日貪財日匱宜節儉以為天下先又言
減齋醮罷供應省營繕上俱採納焉
四年春正月南京國子祭酒謝鐸上言脩明教化六事
擇師儒以重教化之職慎科貢以清教化之原正祀典
以端教化之本廣載籍以永教化之基復會饌以嚴教
化之地均撥歴以拯教化之弊三月御史鄒魯誣奏
刑部尚書何喬新受餽遺下獄先是喬新每重王恕不
平劉吉吉銜之會鄒魯謀陞大理寺丞喬新薦魏紳補
之吉遂嗾魯有是奏禮部尚書耿裕上疏禁自宫從
之秋八月吏部尚書王恕懇疏求致仕不許恕時有
建白衆議謂業已行矣恕言天下事苟未得其當雖十
易之不為害若謂已行不及改則古之納諫如流豈皆
未行乎恕遇事敢言有不合即引疾求退上每温詔留
之九月大學士劉吉罷時上欲封張皇后弟伯爵吉
言必盡封周王二太后家乃可上惡之使中官至其家
勒令致仕去初吉屢被彈章仍進秩人呼為劉綿花謂
其愈彈愈起也或告吉監中老舉人為之吉因奏舉人
三次不中者不許會試至是禁除冬十月命禮部尚
書丘濬兼文淵閣大學士
五年春二月右諭德王華上疏略曰每歲經筵不過三
四御而日講或間旬月始一行則緝熙之功毋乃或間
雖聖德天徤自能乾乾不息而宋儒程頥所謂涵養本
源薰陶德性者必接賢士大夫之時多宦官宫妾之時
少後可免于一暴十寒之患上嘉納之三月巡撫保
定都御史史琳奏宦戚假供應奪民園詔罷還之夏
四月大學士丘濬上疏言時政之弊大略言陛下端身
以立本清心以應務謹好尚勿流于異端節財費勿至
于耗國公任用勿失于偏聽禁私謁以肅内政明義理
以絕奸佞慎儉德以懷永圖勤政務以弘至治度可以
回天災消物異帝王之治可幾也因擬為二十二條以
為朝廷抑遏奸言杜塞希求節財用重名器之助凡萬
餘言上覧奏甚悦以為切中時弊太監李廣以城垣
工完乞恩量加内官俸級王恕力持不可止之五月
遣廷臣賫内帑銀賑杭嘉湖大水冬十月中官傳旨
以通政經歴高禄為本司參議吏部尚書王恕侍郎周
經執奏止之十一月停止生員吏典開納事例王恕
言永樂宣德正統間天下亦有災傷各邊亦有軍馬當
時未有開納事例糧不聞不足軍民不聞困敝近年以
來遂以此例為長策既以財進身豈能以廉律已欲他
日不貪財害民何由而得乎上從之
六年春正月詔考察官未及三年被黜者復其官從大
學士丘濬之言也三月亢旱求直言吏部左侍郎張
悦上弭災五事并修德圖治二疏上嘉納之吏部尚
書王恕致仕時大學士丘濬與恕俱階太子太保一日
内宴濬以内閣位恕上恕以已冢宰不宜居禮部尚書
下頗有言會太醫院判劉文泰援例求進事下吏部格
不行文泰訐奏恕變亂選法及不當令人作大司馬王
公𫝊詳述留中之疏濬謂恕賣直沽名恕上疏自劾乃
下文泰獄恕求去益力詔允之命乘傳歸于是言官交
章劾濬媢嫉妨賢上不聽秋七月京師大雨雹禮部
尚書倪岳疏弭災急務勸上勤聖學開言路止無功之
賞停不急之役黜奸貪進忠直上嘉納之
七年冬十月西域進獅子禮部尚書倪岳言獅者外域
之獸真偽不可知使真非中國宜畜非真無為外域所
笑詔還之
八年三月中官傳旨命内閣撰三清樂章大學士徐溥
等上言三清乃邪妄之說黷于祭祀時謂勿欽且設内
閣者實欲其議政事論經史弼正得失奈何阿順邪說
以取容悦也乃止十月詔取番僧領占竹至京禮部
尚書倪岳執奏給事柴昇上言其誕妄引孟軻韓愈為
證反覆數千言上讀之而悟詔中止天下誦之十二
月倪岳類奏各處災異上令諸廷臣同加修省先是四
方報災異禮部類集凡歲終一覆以為故事岳乃以日
月先後彙分條析末復援經史懇切為上言之戶部主
事胡爟上疏言災變異常皆由奸宦楊鵬李廣所致不報
九年閏三月諭德王華日講文華殿講唐李輔國與張
后表裏用事時内侍李廣方貴幸招權納賄華諷上上
樂聞之命中官賜食六月兵部尚書馬文升請飭武
備秋八月大學士徐溥劉徤李東陽謝遷疏諫燒煉
齋醮時中官李廣以左道被寵溥等力言其邪妄引唐
憲宗宋徽宗為戒上嘉納之冬十月中使取寳坻港
銀魚并取麻峪山銀礦横索害民順天巡撫都御史屠
勲疏言不可詔戒中使俱止之
十年二月上屢遊後苑侍講王鏊侍經筵講文王不敢
盤于遊田上悟納之召李廣等戒之曰今日講官所指
蓋為若輩好為之竟罷遊三月上御文華殿召大學
士徐溥劉健李東陽謝遷議政事賜茶而退東陽謂自
天順末至今三十餘年嘗召内閣不過數語即退是日
經筵罷有此召因得見帝天姿明睿廟算周詳云五
月京師風霾各省地震詔求直言祠祭郎中王雲鳳上
言納忠言罷左道齋醮採辦傳奉諸事上嘉納之秋
八月上欲施恩后家外戚張氏有河間賜地四百頃欲
并其旁近民田千餘頃得之且乞畝加税銀二分戶部
尚書周經言河間地多沮洳比因久旱貧民即退灘地
耕之遇潦輙沒即欲加税將貽無窮之害不可疏三四
上後有雄縣退灘地獻為東宫莊者上因經前奏皆抵
之罪一時貴戚近倖有所陳請一裁以法皆歛不得肆
十一月詔取太倉銀三萬兩周經言皆係小民脂膏
上遂止
十一年秋七月以浙江大水戶部尚書周經請停織造
從之九月清寧宫災勅羣臣修省大學士李東陽上
疏弊政上嘉納之以少監莫英等督京通倉周經言
其弊不納冬十月太監李廣有罪自殺廣以左道見
寵任權傾中外會幼公主痘殤太皇太后歸罪于廣廣
懼飲鴆死上命搜廣家得納賄簿籍中言某送黃米幾
百石某送白米幾千石上曰廣食幾何而多若是左右
曰黃米金也白米銀也上怒籍沒之已而太監蔡昭請
廣祭葬祠額許之閣臣言其不可上命止予祭十一
月下詔寬恤天下議修清寧宫兵部尚書馬文升請
發内帑免征𣲖停止四川採木之擾從之
十二年春正月給事中楊廉疏講書宜用大學衍義從
之夏五月吏部尚書屠鏞疏請禁内降弭災變大意
言天下士事詩書而躬案牘積數十年不可得而奔競
之士或緣技藝蒙幸如拾芥然不可以為訓又曰今日
之傳奉即漢所謂西邸之爵唐所謂斜封之官宋所謂
内批之降陛下當遠宗堯舜豈可襲末世之弊轍乎下
所司知之六月刑部侍郎屠勲勘夀寧侯與河間民
搆田事直田歸民勲上言食禄之家不言利况母后誕
毓之鄉而與小民爭尺寸地臣以為不可上嘉納從之
秋九月南京禮部尚書謝綬因災異率九卿陳時政
二十八事下所司議行之冬十一月清寧宫興工詔
番僧入宫慶讚吏部尚書屠鏞上疏諫甚剴切末云自
今以後乞杜絶僧道停止齋醮崇聖賢之正道守祖宗
之成法使天下後世有所取則上悦從之
十三年春正月上以法司律例繁多命刑部尚書白昂
會九卿大臣删定畫一頒中外行之大學士劉健上
言自古願治之君必早朝晏罷日省萬幾祖宗黎明視
朝每日奏事二次邇者視朝太遲散歸或至昏暮四方
朝貢奚所瞻觀矧今各邊啟釁四方薦災尤為可慮怠
荒是戒勵精是圖庶可以回天意慰人心上嘉納之
二月命戶部侍郎許進往勘河間貴戚田莊進會巡撫
高銓勘之冤聲撼野至擁州縣吏不得行進遽欲執以
復命銓曰若是固為民至意萬一不測如民重得罪何
請勘實以聞上雅愛民必不忍奪其業以利左右進以
為然遂勘實上疏係民業宜予民上從之三月給事
中曾昂上言以邊方調度日煩請令諸布政司公帑積
貯及均徭羨餘盡輸太倉戶部尚書周經言用不足者
蓋以織造賞賚齋醮土木之故若一切節省自宜少裕
必欲盡括天下之財豈藏富于民之意乎乃止衆皆服
其議夏五月吏部尚書屠鏞戶部尚書周經各以星
變乞致仕許之翰林檢討劉瑞上言八事崇聖德親
儒臣嚴近習全孝思旌直言勵士風畏小民飭邊備上
嘉納之六月陜西巡撫都御史熊翀得玉璽來獻禮
部尚書傅瀚言以史傳諸書考之形制篆刻皆不類其
為贋作無疑即使非贋人主受命在德不在璽上迺屬
庫藏之
十四年春正月陜西地震南京僉都御史林俊上疏歴
述漢晉以來宫闈内寺柄臣之禍請減齋醮清役占汰
冗食止工作省供應節賞賜戒逸欲遠佞幸親正人兵
部尚書馬文升上言祗畏變異痛加脩省勸上積金帛
以備緩急罷齋醮以省浪費止傳奉之官禁奏討之地
將陜西織造羢褐内臣早取回京以蘇軍民之困上嘉
納之禮部尚書傅瀚率九卿疏弭災時政三十一事
不報瀚復言民心易感在結之以恩天意可回在應之
以實屬者所陳當如拯救猶恐不及而側聽彌月未賜
宸斷何以為理疏入從之時南北九卿上疏言事俱報
可三月保定撫臣獻白鴉以為瑞禮部尚書傅瀚劾
其不當奏詔斥遣之秋九月詔遣中官王端往武當
設像脩齋大學士劉健吏部尚書倪岳兵部尚書馬文
升各疏諫上遽止冬十月改馬文升為吏部尚書
十五年正月大計天下吏上召馬文升至煖閣諭之曰
天下覲吏畢集卿其用心採訪毋縱毋枉以彰黜陟文
升頓首曰陛下圖治若此宗社福也敢不仰承乃令中
貴人掖之下陛自是汰不職者二千餘人皆當召兩
廣總督劉大夏為兵部尚書大夏素以安内攘外為已
任命下人心翕服先是大夏在廣東西一歲再求去皆
不許既廷謝上御帷殿召問之曰朕素用卿而數辭疾
何也大夏對曰臣老且病今天下民窮財盡萬一不虞
責在兵部臣自度力不足辦故辭耳上默然居數日復
召問徵歛俱有常何至今而獨言民窮財盡也大夏對
曰正謂其不盡有常耳他固未暇論即臣在廣西取鐸
木廣東市香藥費固以萬計上曰若嚮者言之固已停
止矣其他徵歛可一一議革也上一日問諸衛所卒強
勇可用否對曰向者臣固言民窮而卒殆甚焉何以作
其銳上曰在衛有糧戍征有行糧何乃窮也對曰江南
困轉漕江北困京操他困又不止此且所謂月糧行糧
者半與其帥共之能無窮耶上歎息曰朕在位久不能
知何稱為人主乃令九卿大臣各以其職言軍民弊政
而擇行之二月吏部尚書馬文升上言三事一曰裁
冗官言近年以來傳奉等官將有八百餘員每歲寔支
米不下萬石能減一官則省一官之俸寬一分則民受
一分之賜二曰杜奔競言朝覲既已去之又復留之故
覬覦之徒干求復進陛下以此不職之數人可惜則天
下千百萬困苦之蒼生獨不可惜乎三曰革濫進邊圉
多警許生員納馬入監有七千餘名川陜荒歉守臣又
具奏上糧入監通前共有數萬餘人大害選法人民受
害上皆納之冬十月上欲于近畿地方團操人馬為
左右掖以問劉大夏對曰京西保定地方獨設都司統
五衛仰思祖宗亦即此意遂將保定兩班軍萬人發回
衛團操乃有造飛語帖宫門以誣大夏者上召大夏示
之曰宫門豈外人可到必内臣忿不得私役軍為此耳
上又問大夏兵餉何以常乏大夏意欲削鎮守中貴人
對曰臣無暇及他鎮即臣在廣而廣之會城撫按總兵
三司不能敵一中貴人餉何以不乏上曰然苐祖宗來
設置此輩已久安能遽削之今必令廉如鄧原麥秀者
而後補不然姑闕焉可也上復語大夏諸司言弊政詳
矣而不及御馬監光禄寺者何夫弊莫甚于二曹大夏
曰上悉之幸甚在獨斷而力行之耳先是光禄供奉内
府自有常額成化以來内員漸繁常供不足乃責京師
邸戶辦之甚苦至是大夏因言光禄日辦煩費殺牲數
百既損民財復虧愛物之仁上為惻然即敕兵部侍郎
同給事御史清理裁革光禄卿艾璞曰劉東山此奏歲
省光禄金錢八十餘萬古稱仁人之言其利溥此之謂
與然中官因是愈側目大夏矣
十六年春二月敕河南取牡丹三十本巡撫都御史孫
需上疏不可上命止之夏五月京師大旱兵部尚書
劉大夏因言兵政之弊未能悉革乞退不允令開陳所
言弊端大夏條上十事上覧奏嘉納命所司一一行之
上又召大夏于便殿諭之曰事有不可每欲召卿議又
以非卿部事而止今後有當行當罷者卿可揭帖啟朕
大夏對曰不敢上問何也曰臣下以揭帖進朝廷以揭
帖行何異前代斜封墨敕陛下宜遠法帝王近法祖宗
事之可否外付府部内咨閣臣可也如用揭帖上下俱
有弊且非後世法臣不敢效順上稱善又嘗問天下何
時太平朕如何得如古帝王對曰求治不宜太急凡用
人行政即召内閣并執政大臣而議行之但求順理以
致太平上曰劉健嘗薦劉宇才堪大用朕觀宇小人内
閣亦豈盡可托時刑部尚書閔珪持法忤旨上與大夏
語及之而怒大夏曰人臣執法不過效忠朝廷珪所為
無足異上曰古亦有之乎對曰舜為天子皋陶為士執
之而已上默然徐曰珪苐執之過耳老成人何可輕棄
竟允珪請一日上召大夏入御榻前上左右顧近侍内
臣退避去奏事畢復來大夏對久欲起不能上命太監
李榮掖大夏出
十七年春正月内旨脩建壽塔于朝陽門外大學士劉
健疏諫止之三月内旨行河南取樂工巡撫都御史
韓邦問疏諫止之夏五月敕吏部都察院比年考察
朝覲官據撫按語多失寔務備細參訪精白一心秉持
公道庶幾澤被生民上回天意其欽承之六月小王
子寇宣府劉大夏請屯兵喜峯口燕河營以備之太監
苖逵謀帥師擣其營上召大夏問以王越威寧之捷大
夏曰臣聞之從征將士當時所俘獲婦稚十數耳幸而
大寇方深入不相值值之則無噍類矣上曰即爾太宗
何以屢得志大夏曰陛下神武故不後太宗而將領人
馬不能什二三擬也且其時淇國公一小違節制而舉
十萬衆悉委之沙漠奈何易言之度今上策惟有守耳
而戴珊亦從旁贊其語上遽曰微二人吾幾為人誤事
遂止珊亦以材見知上御文華有所召對必大夏再宣
必及珊秋九月清寧宫未完旨下兵部撥軍工萬人
劉大夏知工少人多中官有所利為此也上言減去十
分之五督工者訴于上上令内閣擬旨切責之大學士
劉健曰愛惜軍人兵部職也大夏每以老辭位温旨勉
留猶未已若切責旨下彼將以不職辭上欣然納之用
軍夫卒如所裁之數召大學士劉健等議日講事上
曰講書須推明聖賢之旨直言無諱若恐傷時過為隠
覆不盡雖日進講亦何益乎且先生輩與翰林諸官是
輔𨗳之職皆所當言健對曰臣等若不敢言則其餘百
官無復敢言者矣上曰然謝遷曰聖明如此臣等敢不
盡心諸臣叩頭出十一月巡撫保定都御史王璟奏
請免立皇莊等六事上納之
十八年春正月上召兵部尚書劉大夏左都御史戴珊
面議政事議畢上曰述職者集矣大臣皆杜門若二卿
雖開門延客誰復以賄賂通也因各手白金一定賜之
曰小佐爾廉且屬無廷謝恐他人或觖望一日欲有召
大夏在班而上不之見次日諭大夏吾欲召卿卿不在
班恐不免御史糾故已之珊嘗以老病乞骸骨不允屬
大夏一從臾上謂卿珊何亟求去珊不敢對大夏為言
珊寔病上曰主人留客堅客且為強留獨不能為朕留
耶且天下尚未平何忍舍朕已泫然者久之珊與大夏
皆叩首泣珊出而語大夏曰死此官矣巡撫保定都
御史王璟疏乞罷諸内璫田盡歸之民下部知之二
月上諭各司大小諸臣曰朕方圖新理政樂聞讜言除
祖宗成憲定規不可紛更其餘事關軍民利病切于治
體但有可行者諸臣悉心開具以聞三月戶部主事
李夢陽上書指斥弊政反覆數萬言内指外戚壽寧侯
尤切至疏入皇后母金夫人及張鶴齡深恨之日泣訴
于上前上不得已下夢陽獄科道交章論救金夫人猶
在上前泣涕求加重刑上怒推案起既而法司具獄詞
以請上徑批夢陽復職罰俸三月他日上遊南宫二張
夜入侍酒皇后金夫人亦在上獨召大張膝語左右莫
聞知苐遙見大張免冠觸地蓋因夢陽言罪壽寧也既
而劉大夏被召便殿奏事畢上曰近日外議若何大夏
曰近釋李夢陽中外懽呼至德如天地上曰夢陽疏内
張氏二字左右謂其語涉皇后朕不得已下之獄比法
司奏上朕試問左右作何批行一人曰此人狂妄宜杖
釋之朕揣知此輩欲重責夢陽致死以快宫中之忿朕
所以即釋復職更不令法司擬罪也大夏頓首謝曰陛
下行此一事堯舜之仁也太常寺卿張元禎上疏勸
經筵講太極圖西銘性理諸書上急索太極圖以觀曰
天生斯人以開朕也五月帝不豫庚寅召大學士劉
健等受顧命健等入乾清宫至寢殿上便服坐榻中健
等叩頭上令近前健等直叩榻下上曰朕承祖宗大統
在位十八年三十六歲矣乃得此疾殆不能興故與諸
先生相見時少健等曰陛下萬壽無疆安得遽為此言
上曰朕自知之亦有天命不可強也因呼水潄口掌御
藥太監張愉勸上進藥不荅上又曰朕為宗祖守法度
不敢怠荒然亦諸先生輔助之力因執健手若將永訣
者上又曰朕蒙皇考厚恩選張氏為皇后生東宫今十
五歲矣尚未選婚社稷事重可即令禮部舉行皆應曰
諾時諸内臣羅跪榻外上曰受遺旨太監陳寬扶案季
璋捧筆硯戴義就前書之上曰東宫聰明但年幼好逸
樂諸先生須輔之以正道俾為令主健等皆叩首曰臣
等敢不盡力諸臣出翼日上崩
谷應泰曰三代而上成康啓甲尚矣降是其漢文
宋仁乎乃予所聞于明之孝宗近是人主在襁褓
則有阿姆之臣稍長則有戲弄之臣成人則有嬖
倖之臣即位則有面諛之臣千金之子性習驕佚
萬乘之尊求適意快志惡聞已過宜也漢文止輦
受言張釋之馮唐皆以片言悟主宋仁開天章閣
圖治韓范富歐無不先後登朝孝宗之世明有天
下百餘年矣海内乂安戶口繁多兵革休息盜賊
不作可謂和樂者乎而孝宗恭儉仁明勤求治理
置亮弼之輔召敢言之臣求方正之士絶嬖倖之
門却珍竒放鷹犬抑外戚裁中官平臺煖閣經筵
午朝無不訪問疾苦旁求治安非如曲江興慶賞
花釣魚歌鳳凰于卷阿醉豐草于湛露流連清讌擬
迹成周恣詠太平比蹤虞德者也當是時冰鑑則
有王恕彭韶練達則有馬文升劉大夏老成則有
劉健謝遷文章則有王鏊丘濬刑憲則有閔珪戴
珊夫孔甲好龍真龍降豢孝武好馬天馬西來上
所好者下有甚焉延攬之門開外吏封還誥敕誹
謗之禁疎小臣執奏椒姻黃鐘大吕能生瓦石之
音帝室皇居不棄櫨梴之器雍雍濟濟斯為盛矣
然而郭鏞李廣以中宫進壽寧二張以外戚進燒
煉齋醮以方士進番僧慶讚以沙門進夫弘恭石
顯已在病已之朝廖光防隲不絶馬鄧之世牛腹
玉杯能號後元譯書天竺進自永平蓋盛陽之月
必有伏陰舜禹之朝不無共鯀得志則虎變失志
則鼠伏用之則風生不用則泥蟠是故管隰在朝
刁開難亂孔明作相黃皓無權世豈有無小人之
日哉人君進賢退不肖之間安危倚伏不可不審
也聞帝與張后情好甚篤終身鮮近嬪御琴瑟專
一出自掖庭玄鳥呈祥遂在中宫尤舌今僅事云
明史紀事本末卷四十二
