明史紀事本末卷五十一
浙江提學僉事谷應泰編
更定祀典
世宗嘉靖九年二月給事中夏言請更郊祀洪武初中
書省臣李善長等進郊社宗廟議分祭天地於南北郊
冬至則祀昊天上帝於圜丘以大明夜明星太歲從夏
至則祀地於方澤以五嶽五鎮四海四瀆從德祖而下
四代各為廟廟南向以四時孟月及歲除凡五享孟春
特祭於各廟孟夏孟秋孟冬歲除則合祭於高祖廟祀
社稷以春秋二仲月上戊日太祖從之行之十年水旱
不時多災異太祖曰天地猶父母也泥其文而情不安
不可謂禮乃以冬至合祀天地於奉天殿列朝仍之至
是給事中夏言上言古者祀天於圜丘祭地於方澤是
故兆於南郊就陽之義瘞於北郊即隂之象凡以順天
地之性審隂陽之位也豈有崇樹棟宇擬之人道者哉
至於一祖二宗之配享諸壇之從事不於二至而於孟
春稽之古禮俱當有辨因引程朱之論以駁合祀之不
經䟽入上方以大禮恚羣臣將大有更易得之甚悦賜
言四品服織幣以旌其忠夏四月廷臣集議郊祀典
禮先是夏言疏見納詹事霍韜嫉之上言分郊為紊朝
政亂祖制帝置不問韜復為書遺言甚言祖宗定制不
可變周禮為王莽偽書宋儒議論皆為夢語東西郊之
說起自是而九廟亦可更矣言飛章并其書上之帝怒
下韜獄於是中允廖道南上疏雜引周禮漢志唐六典
諸書以明我朝郊廟之禮皆所當議其略曰我太祖高
皇帝初年建圜丘鍾山之陽方丘鍾山之隂分祀天地
至十年感齋居隂雨之應覧京房災異之說始命即舊
址為壇行合祀夫前之分祀酌萬世帝王之道禮本太
始者也後之合祀感一時災異之應禮緣人情者也太
宗遷都當時未有建白以復古制者禮樂百年而後興
詎不信哉至於宗廟之制國初立四親廟德祖居中懿
熙仁祖次分尤右昭穆有定位禘祫有定時視商周七
廟九廟其揆一也九年十月改建太廟乃比漢人同堂
異室之制時享歲祫則設累朝衣冠於神座而祀之於
是始以功臣配享矣恐非古先聖王尊尊親親之道也
周禮大宗伯兆日於東郊兆月於西郊我聖祖亦有朝
日夕月之禮有其舉之莫敢廢也且今之大祀殿正倣
古明堂之制宜法聖祖初制兆圜丘於南郊以祀天兆方
丘於北郊以祀地尊聖祖配享以法周人尊后稷之意
而又宗祀太祖太宗於大祀殿以法周人宗祀文王於
明堂之禮兆大明於東郊兆夜明於西郊以法周人朝
日夕月之禮增太廟大禘之祭正太祖南向之位移功
臣於兩廡庶尊尊有殺親親有等而古典復疏入下禮
臣議贊善蔡昂脩撰倫以訓姚淶祭酒許詔學士張潮
編脩歐陽德給事中陳侃趙廷瑞御史陳講譚纉皆以
合祀為宜而淶言猶切夏言復疏申明祀享之議曰周
人以后稷配天於郊以文王配帝於明堂欲尊文王而
不敢以配天者避稷也今宜奉太祖配天於圜丘所以
尊太祖奉太宗配上帝於大祀殿所以尊太宗於是復
會羣臣集議右都御史汪鋐編脩程文德給事中孫應
奎御史李循義等八十二人皆主分祀大學士張璁董
玘聞淵等八十四人亦主分祀而謂成憲不可輕改時
詘不可更作尚書李瓉編脩王教給事中魏良弼御史
傅炯行人秦鰲柯喬等二十六人亦主分祀而欲以山
川壇為方丘尚書方獻夫李承勲詹事霍韜魏校編脩
徐階郎中李默王道二百六人皆主合祀而不以分祀
為非英國公張崙等一百九十八人無所可否帝命再
議於是張璁雜引五經及諸史言郊祀者條析合祀之
非明分祀之是名曰郊祀考議上之又疏言太祖太宗
分配未當帝然其郊議疏言不報尚書方獻夫詹事霍
韜亦上言前主合祀非是帝不問尋復韜職五月初
建四郊羣臣議上帝曰分祀良是乃命建圜丘於南郊
其北為皇穹宇建方丘於北郊其南為皇祗室作朝日
壇於東郊夕月壇於西郊秋七月罷姚廣孝配享太
廟移祀於大興隆寺從禮部尚書李時之請也罷列
代帝王南郊從祀及南京廟祭命立帝王廟於京師
初立文華殿聖師之祭奉皇帝伏羲氏神農氏軒轅氏
帝師陶唐氏有虞氏王師夏禹王商湯王周文王武王
南向左先聖周公右先師孔子東西向凡歲春秋開講
先期一日皇帝皮弁服拜跪行奠禮冬十月正孔子
祀典易木主及釐正從祀諸賢洪武初司業宋濓上孔
子廟堂議略曰世之言禮者皆出於孔子不以禮祀孔
子䙝祀也古者主人西向几筵在西也漢章帝幸魯祠
孔子帝西向再拜開元禮先聖東向先師南向三獻官
西向猶古意也今襲開元二十七年之制遷神南面非
神道尚右之意矣古者木主棲神天子諸侯廟皆有主
大夫束帛士結茅為菆無像設之事今因開元八年之
制摶土而肖像焉失神而明之之義矣古者灌鬯焫蕭
求神於隂陽也今用熏薌代之非簡乎古者郊廟祭饗
皆設庭燎示嚴敬也今以秉炬當之非凟乎古之道有
德者使教焉死則以為樂祖祭於瞽宗謂之先師若漢
禮有高堂生樂有制氏詩有毛氏書有伏生也凡始立
學者必釋奠於先聖先師非其師弗學非其學弗祭開
元禮國學祀先聖孔子以顔子等七十二賢配諸州惟
配顔子今以荀况之言性惡揚雄之事王莽王弼之宗
老莊賈逹之忽細行杜預之建短喪馬融之附世家亦
厠其中吾不知其何說也古者立學以明倫子雖齊聖
不先父食今回参伋坐饗堂上而其父列食於廡間吾
不知其何說也古者士見師以菜為贄故始入學者必
釋菜以禮其先師其學官時祭皆釋奠今專用春秋非
矣釋奠有樂無聲釋菜無樂是二釋之輕重以樂之有
無也今襲用漢魏律所制大成樂乃先儒所謂亂世之
音可乎古者釋奠釋菜名義雖存而儀注皆不可考開
元禮彷彿儀禮饋食篇節文為詳所謂三獻獻後各飲福
即尸酢主人主婦及賓之義也今憚其煩惟初獻得行
之可乎他如廟制之非宜冕服之無章器用雜乎雅俗
升降昧乎左右更僕不可盡昔者建安熊氏欲以伏羲
為道統之宗神農黃帝堯舜禹湯文武次而列焉臯陶伊
尹太公周公暨稷契夷益𫝊說箕子皆天子公卿之師
式宜秩祀天子之學若孔子實兼祖述憲章之任其為
通祀則自天子下逹苟如其言則道統益尊三皇不淪
於醫師太公不辱於武夫矣昔周立四代之學學有先
聖虞庠以舜夏學以禹殷學以湯東膠以文王復取當
時左右贊成其德業者為之先師以配享焉此天子立
學之法也上不喜謫濓安遠知縣不果用天順間林鶚
知蘇州時蘇學廟像歲久剥落或欲加以脩飾鶚曰塑
像非古也我太祖於太學易以木主彼未壊者猶當毁
之幸遇其壊易以木主有何不可或以毁聖像疑之鄂
曰此土耳豈聖賢耶孔子生佛教未入中國之前烏識
所謂像哉於是併易從祀諸賢皆為木主然其他郡縣
如故也至是上因纂祀典議成諭大學士張璁凡雲雨
風雷之祀以及先聖先師祀典俱當以次纂入璁曰奏
孔子祀典自唐宋以來未有得其正者臣謹採今昔儒
臣議上聖明垂覧以為百世永遵之典一諡號漢平帝
元年初追諡孔子曰褒成宣聖公唐玄宗追諡為文宣
王元武宗加大成至聖文宣王宋姚燧曰孔子卒哀公
誄之子貢以為非禮平帝始封諡蓋新莽以文其奸也
國初大學士吳沉孔子封王辨曰後世之禮有甚似而
實非者春秋列國僣王則黜之夫子人臣也生非王爵
死而諡之可乎書曰天降下民作之君作之師師也者
君之所不得而臣者也故曰詔於天子無北面所以尊
師也彼以王爵之貴而隆於稱師者習俗之見也布政
夏寅曰唐玄宗開元既尊老子為玄元皇帝尊大公為
武成王則追諡孔子不得而缺豈可以李林甫不學無
術之謬制為萬世程乎祭酒丘濬曰自漢平帝追諡孔
子為宣尼公至開元加以文文者經天緯地者也若夫
宣之為言諡法之美不過聖善周聞而已何足為聖人
輕重哉又曰自古諡號未聞有喻言者大成之言出於
孟子成者樂之一終也加此於至聖文宣王之上於聖
德無謂也一章服唐玄宗開元間詔追諡文宣王仍出
王者衮冕之服以衣之宋真宗祥符間加先聖冕服桓
圭一從上公之禮冕九旒服九章徽宗崇寧間始詔冕
用十二旒衮服九章金世宗大定間大成殿聖像冠十
二旒服十二章朱熹曰宣聖之設像非古也洪武間創
南京太學止用神主不設像今國子監有設像者仍元
之舊也丘濬曰塑像之設自佛教入中國始李元瓘言
顔子立侍則像在唐前已有之矣嗚呼姚燧有言北史
敢有造泥人銅人者門誅則泥人固非祀聖人法也後
世化其道而為之長短豐瘠郡異縣殊非神而明之之
道也一籩豆樂舞唐開元間詔祀先聖樂用九宫舞用
八佾宋徽宗大觀間賜禮器一副内籩十幂全豆十蓋
全國朝成化十三年用禮部尚書周洪謨議詔增六佾
為八佾加籩豆為十二祭酒章懋及夏寅皆非之以為
十二籩豆八佾惟太學可行天子所自祭也郡縣皆行
之祭禮僣矣夫孔子不觀魯僣王之禮寧自蹈非禮之
祀哉一配享唐貞觀間始詔顔回配享曾参孔伋俱宋
咸淳間配享孟軻元豐間配享宋洪邁曰自唐以來以
顔淵至子夏為十哲坐祀廟堂上其後升顔子配享則
進曾子於堂居子夏次然顔子之父路曾子之父點乃
在廡下從祀之列子雖齊聖不先父食其何以安熊禾
曰宜别設一室以齊國公叔梁紇居中南面把國公顔
無由萊蕪侯曾點泗水侯孔鯉邾國公孟孫氏侑食西
嚮弘治時謝鐸程敏政俱是之敏政又以程子之父珦
朱子之父松請珦不附王安石新法松不附秦檜和議
其歴官行已足述也一從祀程敏政疏曰唐貞觀三十
一年始以左丘明等二十七人從祀孔子廟庭而并及
馬融等臣考歴代正史馬融初應鄧隲之召為秘書歴
官南郡太守以貪濁免髠徙朔方又為梁冀草奏殺李
固作西第頌美之劉向初以獻賦進喜誦神仙方術嘗
上言黃金可成鑄作不騐下吏當死所著洪範五行傳
流為隂陽術家之小技賈逵以獻頌為郎附會圖䜟致
通顯不脩小節蓋左道亂正之人也王弼何晏倡清談
所註易專祖老莊而范甯追究晉室之亂以為王何之
罪深於桀紂何休則止有春秋解詁一書黜周王魯又
註風角等書班之於孝經論語蓋異端邪說之流也戴
聖為九江守多不法何武劾之而免及為博士毁武於
朝子賓客為盗繋獄武平心决之得不死則又造武謝
王肅仕魏封蘭陵侯乃以女適司馬昭又為司馬師畫
策計文欽毋丘儉濟其惡杜預守襄陽數饋遺洛中貴
要伐吳因斫癭之議盡殺江陵人以吏則不廉以將則
不義凡此諸人皆當罷黜而議者謂能守其遺經轉相
授受臣竊以為不然夫守其遺經若左丘明公羊高榖
梁赤之於春秋伏勝孔安國之於書毛萇之於詩高堂
生之於儀禮后蒼之於禮記杜子春之於周禮可以當
之融等不過訓詁釋章句而已至於鄭衆盧植鄭玄服
虔范甯五人雖若無過然所行未能窺聖門所著未能
明聖學也臣愚乞罷戴聖等八人祀鄭衆等五人祀於
鄉后蒼在漢初說禮數萬言號后氏曲臺禮禮記賴以
傳乞加封爵與左丘明等至孔子弟子見於家語者顔
回而下六十六人而司馬遷史記所載多公伯寮秦冉
顔何三人文翁成都廟所盡多蘧瑗林放申棖三人臣
考宋邢昺論語註疏申棖孔子弟子在家語作申續史
記作申黨其實一也今朝廷從祀申棖封文登侯在東
廡申黨封淄川侯在西廡甚無謂且公伯寮乃聖門之
蟊螣而孔子稱瑗為夫子家語史記林放俱不在弟子
之列秦冉顔何疑亦字畫相近之誤臣愚以為申棖申
黨位號宜存其一公伯寮等五人宜罷其祀而瑗放者
各祀於其鄉又洪武三十九年行人司副楊砥請黜揚雄
進董仲舒高皇帝納其言行之然荀况揚雄實相伯仲
而况以性為惡以禮為偽以子思孟子為亂天下宜并
况黜之其尚可議者則隋之王通宋之胡瑗也先儒以
通為僣經而瑗亦少論著程子曰王通隱德君子也其
粹處殆非荀楊所及朱子小學書亦偹載瑗事以為自
秦漢以來師道之立未有過瑗者亦宜加封爵使得從
祀學官臣按敏政所奏率多正論可採而弘治初禮官
沮格不行同時謝鐸請祀楊時罷吳澄舉人桂萼亦請
祀蔡元定以為律吕大衍諸書俱有功於性理又授其
子皇極範數此亦衆論之公也臣又按歐陽脩所著本
論有翊道之功蘇軾曰自漢以來道術不出孔子五百
餘年而得韓愈愈之後三百餘年而得歐陽子夫韓愈
既以從祀歐陽脩豈可缺哉疏入上命禮部會翰林諸
臣議編脩徐階上言天子王祀孔子承襲已久一日不
王衆人愚昧將妄加臆度以為陛下奪孔子王爵易惑
難曉且天子像祀孔子衮冕章服顒然王度苟去王號
勢必撤毁臣聞愛其人者杖履猶加珍惜况先聖之遺
像乎國家廟祀孔子宫墻之制下天子一等樂舞籩豆
與天子同今八佾十籩蓋猶諸侯之禮苟去王號將復
司寇之舊彛宫殺樂以應禮文恐妨太祖之初制矣帝
覧疏不懌出階為延平府推官帝乃自著正孔子祀典
說頒賜羣臣璁復為孔子祀典或問上之上嘉焉衆議
乃定於是改大成至聖文宣王為至聖先師孔子其配
享四子仍稱復聖宗聖述聖亞聖從祀弟子稱先賢左
丘明以下稱先儒俱罷公侯伯爵撤像題主祀之申棖
申黨二人存棖去黨罷公伯寮秦冉顔何荀况戴聖劉
向賈逵馬融何休王肅王弼杜預吳澄十三人林放蘧
瑗鄭玄盧植鄭衆服虔范甯祀於其鄉進后蒼王通胡
瑗歐陽脩又以行人薛侃議併進陸九淵從祀而别祀
啓聖公叔梁紇以顔無繇曾點孔鯉孟孫氏程珦朱松
蔡元定從祀焉改稱大成殿為先師廟十二月已酉
初有事於南郊先是上命製圓丘祀器金爐玉爵錦幕
圭璧及鐘磬賁鼓諸樂器既成陳於文華殿召大學士
張璁閱視是日帝親祀於圜丘奉太祖西向配各騂犢
一用璧三獻九奏樂舞用八佾從祀四大明夜各騂牛
一恒星五曜羣星及雲雨風雷師各牛一羊一豕一明
日布詔天下頒恩錫於庶官布寬恤於小民大學士
張璁言頃者生員李時颺疏請舉祀郊祇之禮以祈聖
嗣夫古后稷之生祈於禖孔子之生亦禱於尼山大雅
既醉之詩曰公尸嘉告曰君子萬年未錫祚胤曰釐爾
女士從以孫子夫公尸之告皆祖考之錫福也臣願當
兹慎選淑女之時以廣求嗣續之誠告於太廟世廟以
祈祖考之祜慰聖母之心上嘉其請擇十二月二十四
日行禮夏言充祈嗣醮壇監禮使
十年春正月乙未特享太廟正太祖南向位初太祖立
四親廟德懿熙仁同宫異廟各南向孟春特享於羣廟
三時各祭於德祖廟序用昭穆後改建太廟同堂異室
亦各南向四孟及歲除俱各祭於中室仍序昭穆如初
罷特享禮至英宗升祔九室悉偹憲宗將祔用禮官儀
祧懿祖孝宗祔祧熙祖武宗祔祧仁祖獨德祖不祧時
享則太祖太宗以下俱東西向至是帝諭張孚敬曰朕
欲自今春享奉太祖居中太宗而下各居一室行特享
禮三時仍聚羣廟於太祖之室昭穆相向行時祫禮季
冬中旬並享太廟親王功臣配食兩廡以存太祖當代
之制歲暮節祭行於奉先殿世廟止行四時之享歲暮
祭於崇先殿庶祭義明而萬世可行也邪論勿惑即會
李時議上或咨夏言以助之孚敬唯唯如諭議聞帝從
之乃命祠官於廟中設帟如九廟状奉太祖南向羣宗
逓遷就室各南向特享之始退德祖於祧殿不復預時
享矣祈榖於大祀殿初帝以孟春上辛行祈榖於大
祀殿祭皇天上帝用騂犢一蒼玉一三獻九奏樂舞八
佾奉太祖太宗配享夏言建議二郊奉太祖配祈榖奉
太宗配張孚敬以為不可留中不下言又疏請帝謂羣
臣違君悖禮切責之乃命祈榖太祖太宗並配二郊專
奉太祖焉已而驚蟄始祈榖命議禘祭大雩秋報諸
禮帝既正太祖位向欲復古禘祭乃命輔臣及禮官集
議已而兼問大雩秋報諸禮命五品官亦與議焉侍讀
學士夏言上言惟天子有禘故立始祖之廟則有世系
可考者十世猶將立之然則又以何者為始祖自出之
帝而祀之始祖之廟乎我祖宗之有天下以德祖為始
祖百有六十餘年尊享太廟之祭今又定為大祫統羣
廟之主矣然則王禘之祭又可復尊祖德乎身為始祖
而又為始祖之自出恐無是禮也三代而下必欲如夏
商之禘黃帝帝嚳則無所考若強求其人如李唐之祖
聃又非孝子慈孫之所忍為也臣愚以為宜設先祖虛
位而以太祖配享蓋太祖始有天下實始祖也疏入帝
深然之時中允廖道南上言皇姓為顓頊之後宜禘顓
頊太學士孚敬曰言虛位者失之幻言顓頊者失之誣
惟禘德祖為當李承勛等皆以為然夏言復抗疏折其
非是已而帝竟從言議定以丙辛年孟夏行大禘禮於
太廟凢祭先一日令中書官書神牌於太廟曰皇初始
帝神南向太祖配位西向帝又欲於奉天殿行秋報禮
中陛行大雩禮夏言言秋報宜於大祀殿奉文皇帝配
大雩宜於郊兆傍為壇孟夏後雩祭帝謂孟春上辛既
行祥榖禮若春夏雨暘以時則雩祭代攝否則躬祀秋
報禮姑寢不舉二月庚辰初朝日是日春分初行朝
日禮於東郊太牢一用玉禮三獻樂七奏舞八佾三
月建大神殿於南郊初南郊撤屋為壇祭之奉上帝神
牌圜丘上配以太祖既祭而神牌莫知所藏帝命建大
神殿以藏之帝又念舊存齋宫在圜丘北是踞視圜丘
也欲改建於丘之東南夏言言向者大神殿之建乃陛
下竭誠事天此制為可若更起齋宫圜丘之傍似於古
人掃地之意未為允恊且秦漢以來並無營室者質誠
尊天不自封樹以明謙恭之意故惟大次之設為合古
典陛下前日考據精詳豈今偶未之思耶伏望齋宫寢
建以仰荅太靈帝報可遂建土榖祗先蠶壇於西苑初
議皇后親蠶於北郊自夏言首發之至是帝召張孚敬
李時詣西苑相地建土榖壇乃併建先蠶壇於神壽宫
側而毁北郊蠶室焉五月壬子初有事於北郊是日
夏至帝祀地于方澤用騂牛一黃琮一三獻九奏樂舞
八佾太祖西向配騂牛一從祀四壇五嶽及基運翊聖
神烈山為一五鎮及天夀紀德山為一四海四瀆為二
各太牢一八月癸未初夕月祭于西郊如朝日祭東郊
十一年夏四月初營九廟帝御文華殿東室召大學
士李時翟鑾禮部尚書夏言議復古七廟制其太廟寢
祧俱存舊弗撤惟度地分建羣廟不决而退廖道南疏
請建九廟併獻大祀禮成感雪賦及御札曾及其名者
三帝悦下禮臣議夏言上言昔唐虞五廟夏后因之殷
周皆七廟而祭法王制與劉歆宗說又各不同朱熹古
今廟制引王制天子七廟外為都宫内叙昭穆漢不考
古諸帝異廟異地不合都宫不叙昭穆明帝遵儉自抑
遺命勿别為廟遂有同堂異室之制魏晉唐宋皆然我
太祖初立四親廟始為近古後改建太廟又用明帝之
制皇上大釐祀典於廟制不能無疑形諸翰札召論者
屢矣苐太廟南近宫墻東邇世廟西阻前廟地勢有限
垣外隙地不盈數十丈若依古制列六廟即盡闢其地
猶不能容欲稍減規制則太廟嵬然而羣廟湫隘於義
未安即使廟成皇上冠冕佩玉循紆曲之途遍列羣廟
而奠獻之日亦不足矣議者謂羣廟可攝皇上仁孝誠
敬可終歲舉祭止對越太祖而不一至羣廟乎丘濬謂
宜間日祭一廟自十四日而遍此蓋無據而強為之說
也馬端臨曰後世失禮豈獨廟制漢儒以來講䆒非不
詳明而卒不能復古者以昭穆難定故也蓋昭穆必父
子繼世而後可兄弟相及則紊矣故東都以來同堂異
室未可盡非也帝曰朕於天地百神祀典俱已釐正獨
太廟之禮未能復古可乎今太廟堂寢俱有定制不必
更移其昭穆廟次即會官相度地勢奏聞於是言惶懼
謝罪請先詣太廟旁量定地勢審度方位以聞帝從之
乃撤故廟改建新宫太祖居中昭穆各三廟成祖廟在
六廟之上諸廟合為都宫廟各有殿殿後有寢藏主太
廟寢後别有祧寢藏祧主太廟門殿皆南向羣廟門東
西相向内門殿寢皆南向
十三年三月帝視大學釋奠先師帝以孔子改稱先師
服皮弁服謁拜用特牲奠帛行釋奠禮樂三奏文舞八
佾從祀及啓聖分奠用酒脯已視學進諸生横經布講
仍諭令敦本尚實勿徒事辭章六月南京太廟災夏
言上言京師宗廟行將復古而南京太廟遽罹回禄陛
下建德之意聖祖啓後之靈不可不默會於昭昭之表
也帝喜令亟起新廟南京太廟不復建遺址築周垣焉
時祀并入南京奉先殿蓋失鎬洛遺意矣
十四年二月初建九廟先是夏言請定七廟額謂陛下
復古廟制正太祖南向位則太廟之名實符周典太宗
功德隆赫特建百世不遷之廟宜曰文祖世室在三昭
上仁宗宣宗各為昭穆第一廟英宗憲宗為昭穆第二
廟孝宗武宗為昭穆第三廟則萬世不刊之制也帝從
之
十五年二月纂脩祀儀成自天地日月神祗帝王社稷
及禘祫先師先農諸祀悉為分類成書首冠祀壇圖制
及宸諭詩歌中書禮儀禮器樂舞樂章末附諸王表箋
羣臣疏頌於是侍讀學士廖道南撰禋頌九章以獻
五月建慈慶慈寕宫黜禁中佛像時帝欲除去禁中釋
殿以其地奉建慈慶慈寕二宫命廷臣議僉以為可帝
即命撤之召李時夏言入視大善殿見金範佛像不下
千百俱命銷毁其几案懸鍍金函藏貯尚多佛骨佛牙
諸物言退上疏力請焚瘞帝從之於是禁中邪穢迸斥
殆盡六月勅祀姜嫄后稷於武功十一月詔天下
臣民得祀始祖夏言據程頥議為請也十二月九廟
成詔天下帝乃定五年一禘祀皇初祖於太廟以太祖
配每立春特享祖宗於羣廟三時合享於太廟季冬大
祫於太廟皇考獻皇帝止舉時祀
十七年秋九月奉太宗文皇帝為成祖皇考獻皇帝為
睿宗配上帝(詳大禮議)十一月薦大號於天改昊天上帝
稱皇天上帝
二十年夏四月辛酉九廟災(詳大禮議)
二十四年夏六月撤元世祖廟祀及其侑饗木黎華等
五人從給事中陳裴議也秋七月太廟成復同堂異
室之制
穆宗隆慶元年禮官言先農之祭即祈榖遺意今二祀
並行於仲春不無煩數宜罷祈榖於先農壇行事大享
禮亦宜罷詔可惟四郊如舊
谷應泰曰漢制近古然禮制缺焉唐祖李聃宋祀
靈應禮官式微愈彰誣䙝明初宋濓諸臣講禮戎
行頗多釐正高祖喜簡易不見採擇豈禮樂必百
年後興歟後世謹守故府學士大夫莫敢辨難世
宗自大禮議嘅然有更定制作之思而諸臣紛紛
言祀事矣嘉靖九年二月議郊社禮冬十月議孔
子禮十一月有事南郊十年春正月享太廟議祧
禮二月祈榖議禘行朝日禮建土榖先蠶壇五月
有事北郊八月行夕月禮十三年四月視太學行
釋奠禮十四年二月建九廟十七年五月議明堂
秋饗禮九月祔獻皇帝加睿宗配祀上帝嗚呼盛
哉至尊莫大於天地至親莫大於祖宗教天下莫
大於孔子養天下莫大於土榖尊天地故有郊社
郊壇於南社壇於北本其氣也日月風雷山海嶽
瀆隨焉從其類也配以太祖明受命也秋復饗於
玄極殿報其功也秋則配於太宗告成功也晩易
睿宗昵於私已親祖宗故有太廟太廟七太祖三
昭三穆也文世室一别祀成祖不敢祧也立春特
享三時合享勤時祭也季冬大祫萃渙也五年一
禘設皇初祖主配於太祖追本報遠也德祖祧矣
禘宜用德祖焉虛設皇初祖位泥古而誣者也黜
德祖若羣帝然嫌高帝已教天下故祀孔子孔子
加封自漢平帝始也王拜於帝僣已稱先師禮也
廟祀設像自唐開元始也其䙝已甚易木主禮也
八佾十二豆籩自宋徽宗始也祭用生祿太學仍
之郡國減等禮也帝釋奠舞六佾謬已從祀四聖
七十二賢矣曾點顔路退食廡下子先父食改附
啓聖禮也刪申黨黜公伯寮等十三人改蘧瑗等
七人進后蒼等五人考証班班勿僣勿黷禮也養
天下故祀土榖祈榖於太祀殿用人道也配以太
祖太宗有天下之主也遷蠶室於西苑申内禁也
土榖壇亦遷焉非其類已帝採稽典聞精思禋祀
進退羣心斟酌美偹庶幾一代之典亦十世可知
之故也
明史紀事本末卷五十一
