明史紀事本末卷二十七
浙江提學僉事谷應泰編
高煦之叛
成祖永樂二年立郡王高煦為漢王仁宗同母弟也初
文皇起兵時世子居守高煦狙詐多智以材武自負善
騎射從征白溝東昌有功江上之戰文皇兵却高煦適
引騎兵至文皇撫其背曰吾病矣汝努力世子多疾已
而議建儲藩府舊臣淇國公丘福駙馬王寧皆善高煦
時時稱二殿下文皇曰居守功高于扈從儲貳分定于
嫡長且元子仁賢又太祖所立真社稷主汝等勿復言
至是立世子東宫封高煦漢王國雲南高燧趙王國彰德
高煦怏怏不肯去曰我何罪斥我萬里文皇不悦太子
力解得暫留京師又請得天策衞為護衞曰唐太宗天
策上將吾得之豈偶然又請益兩護衞曰我英武豈不
類秦王世民乎又嘗作詩有申生徒守死王祥枉受凍
之語上嘗命太子及漢王高煦趙王高燧皇太孫同
謁孝陵太子體肥重且足疾兩中使掖之行恒失足高
煦從後言曰前人失跌後人知警皇太孫應聲曰更有
後人知警也高煦回顧色變太孫即宣宗也東宫性仁
厚篤好經史有人君之度高煦不肯竟學然英武頗類
上長七尺餘輕趫兩腋若龍鱗者數片上每北征令從
左右上嘗與諸大臣微語及儲宫事大臣亦多謂東宫
守成令主上意頗釋一日上及后御便殿東宫妃張氏
親執庖㸑上御膳恭謹上大喜曰新婦賢他日吾家事
多賴也自此無易儲意然高煦時媒孽東宮事以聞嘗
譛解縉泄上易儲語縉坐貶交趾又譛之逮繫死獄中
十二年三月上北征還東宫遣使迎上遲高煦日夜謀
奪嫡復造飛語動搖監國并中傷黃淮等于是坐淮等
奉表不敬逮下獄
十三年三月改趙王高燧封國于彰德漢王高煦于青
州時高煦奏願常侍左右不欲之國復賜勅曰既受藩
封豈可常在侍下前封雲南憚遠不行與爾青州今又
託故如果誠心留侍去年在此何以故欲南還是時朕
欲留爾長子亦不可得留侍之言殆非實意青州之命
更不可辭
十四年九月漢王高煦選各衞壯健藝能軍士隨侍勑
都督僉事歐陽青悉還原伍不許稽留
十五年三月漢王高煦有罪居之山東樂安州高煦所
為不法上以其長史程棕紀善周巽等不能匡正皆斥
交趾為吏高煦猶不悛府中有私募軍士三千餘人不
隸籍兵部縱衞士于京城内外劫掠支解無罪人投之
江殺兵馬指揮徐野驢及僣用乘輿器物上頗聞之還
南京以問蹇義義不敢對固辭不知又問楊士奇對曰
漢王始封國雲南不肯行復改青州又堅不行今知朝
廷將徙都北京惟欲留守南京此其心路人知之惟陛
下早善處置使有定所用全父子之恩以貽永世之利
上默然後數日上復得高煦私造兵器陰養死士招納
亾命及漆皮為船教習水戰等事上大怒召至面詰之
禠其衣冠縶之西華門内皇太子力為營救乃免上厲
聲曰吾為爾計大事不得不割汝欲養虎自貽患耶今
削兩護衞處之山東樂安州去北京甚邇即聞變朝發
夕就擒矣比至樂安怨望異謀益熾太子數以書戒之
竟不悛
二十二年成祖崩仁宗即位八月己丑召漢王高煦赴
京九月甲申漢王高煦至京
仁宗洪熙元年夏四月遣漢王高煦子瞻圻于鳳陽守
陵當文皇北征宴駕時高煦子瞻圻在北京凡朝廷事
潛遣人馳報一晝夜六七行高煦日亦遣數十人入京
師潛伺幸有變上固知之顧益厚遇倍加歲祿賜賚萬
計先是瞻圻憾父殺其母屢發父過惡文皇曰爾父子
何忍也至是高煦悉上瞻圻前後覘報中朝事又曰廷
議旦夕廢兵取樂安上召瞻圻示之曰汝處父子兄弟
間䜛搆至此乎穉子不足誅遣鳳陽守皇陵五月辛巳
仁宗崩六月太子自南京奔喪高煦謀伏兵邀于路倉
卒不果庚戌太子即位改明年宣德元年七月高煦
陳奏利國安民四事上顧侍臣曰永樂中皇祖常諭皇
考及朕謂此叔有異心宜備之然皇考待之極厚如今
日所言果出于誠則是舊心已革不可不順從也命有
司施行仍復書謝之
宣宗宣德元年春正月漢王高煦遣人獻元宵燈有言
于上曰漢府所遣來者多是窺瞰朝廷之事特以進獻
為名上曰吾惟推誠以待之耳復書報謝秋八月北
京地震漢王高煦反初高煦既之國樂安反謀未嘗一
日㤀及仁宗崩帝即位賜高煦視他府特厚高煦日有
請及言朝政上曲徇其意索駝與之四十索馬與之百
二十索袍服又與之高煦益自肆八月壬戌朔遂反遣
枚青潛來京約英國公張輔内應輔暮夜繫青聞于朝
又約山東都指揮靳榮等反濟南為應又散弓兵旗令
真定諸衞所盡奪傍郡縣畜馬立五軍都督府指揮王
斌領前軍韋違左軍千戶盛堅右軍知州朱烜後軍諸
子瞻垐瞻域瞻埣瞻墿各監一軍高煦率中軍世子瞻
垣居守指揮韋賢韋興千戶王玉李智領四哨部署已
定偽授王斌朱烜等大帥都督等官御史李濬樂安人
棄其家變姓名間道詣京上變言高煦刻日取濟南然
後率兵犯闕陞濬行在左僉都御史遣中官侯太賜書
高煦言昨枚青來言叔督過朝廷子誠不信皇考至親
唯二叔子所賴亦唯二叔小人離間不得不敷露中懇
且𫝊播驚疑或有乘間竊發者不得不略為之備唯叔
鑒之太至樂安高煦陳兵見太傲倨不拜勅南面坐跪
太大言曰我何負朝廷哉靖難之戰非我死力燕之為
燕未可知也太宗信䜛削我護衞徙我樂安仁宗徒以
金帛餌我今又輙云祖宗故事我豈能鬱鬱無動作汝循
營視漢士馬豈不可洸洋天下耶速報上縛奸臣來徐
議吾所欲太懼唯唯歸上問高煦何言太對無所言上
曰太二心已而錦衣官從太往者具陳所見上大怒太
曰事定必治汝是月丁卯高煦遣百戶陳剛進疏言仁
宗違洪武永樂舊制與文臣誥勅封贈今上修理南巡
席殿等事為朝廷罪過又斥二三大臣夏原吉等為奸
佞並索誅之又書與公侯大臣驕言巧詆汚衊乘輿上
嘆曰高煦果反議遣陽武侯將兵討高煦大學士楊榮
力言不可曰皇上獨不見李景隆事乎上默然顧原吉
原吉曰往事可鑒不可失也臣見煦命將而色變退語
臣等而泣知其無能為也且兵貴神速宜卷甲韜戈以
往一鼓而平之所謂先聲有奪人之心也若命將出師
恐不濟楊榮言是上意遂決立召張輔諭親征輔對曰
高煦鷙而寡謀外戅中恇今所擁非有能戰者願假臣
兵二萬擒逆賊獻闕下上曰卿誠足辦賊顧朕新即位
小人或懷二心行決矣令大索樂安奸諜乙丑勅遣指
揮黃謙同總兵平江伯陳瑄防守淮安勿令賊南走令
指揮芮勛守居庸關令法司盡弛軍旗刑徒從征戊辰
命定國公徐永昌彭城伯張昶守皇城安鄉侯張安廣
寧伯劉瑞忻城伯張榮建平伯高遠守京師己巳命豐
城伯李賢侍郎郭璡郭敬李昶督軍餉鄭王瞻埈襄王
瞻墡留守北京廣平侯袁容武安侯鄭京都督張昇山
雲尚書黃淮黃福李友直協守少師蹇義少傅楊士奇
少保夏原吉太子少傅楊榮太子少保吳中尚書胡濙
張本通政使顧佐扈行陽武侯薛祿清平伯吳成為先
鋒辛未以高煦之罪告天地宗廟社稷山川百神遂親
征發京師率大營五軍將士以行東南天鳴聲如萬鼓
癸酉駕過楊村馬上顧問從臣曰試度高煦計安出或
對曰樂安城小彼必先取濟南為巢窟或對曰彼曩不
肯離南京今必引兵南去上曰不然濟南雖近未易攻
聞大軍至亦不暇攻護軍家在樂安不肯棄此走南京
高煦外多誇詐内實怯懦臨事狐欵展轉不斷今敢反
者輕朕年少新立衆心未附又謂朕不能親征即遣將
來得以甘言厚利誘餌幸成事今聞朕行已膽落敢出
戰乎至即擒矣戊寅獲樂安歸正人益知賊中虚實言
賊初約靳榮取濟南山東布按二司官覺之防榮不得
發又聞大軍至不敢出朱煊力言宜引精兵取南京得
南京大事成矣衆不從曰南人謀家耳奈我輩何又曰
高煦初聞陽武侯等將兵攘臂喜曰此易與耳聞親征
始懼于是授歸正人官厚賞給榜令還樂安諭衆上仍
書諭高煦曰人言王反朕初不信及得王奏知王志在
禍生靈危宗社朕興師問罪不得已也王太宗皇帝之
子仁宗皇帝之弟朕嗣位以來事以叔父禮不少虧何
為而反耶朕惟張敖失國本之貫高淮南受誅成于
伍被自古小人事藩國率因之以身圖富貴而陷其主
于不義及事不成則反噬主以圖苟安若此者多矣今
六師壓境王能悔禍即擒獻倡謀者朕與王削除前過
恩禮如初善之善者也王如執迷或出兵拒敵或嬰城
固守圖僥倖于萬一當率大軍乘之一戰成擒矣又或
麾下以王為奇貨執以來獻王以何面目見朕雖欲保
全不可得也王之轉禍為福一反掌間耳其審圖之上
英暢神武詞旨明壯六軍氣盛龍旗鉦鼓千里不絶庚
辰薛祿馳奏前鋒至樂安約明日出戰上令大軍蓐食
兼行文臣請慎重武臣曰林莽間或設伏百里趨利不
可上曰兵貴神速我抵城下營彼阱中虎爪牙安施大
軍至烏合之衆方洶洶何暇設伏遂行夜分至陽信時
慶雲陽信吏人皆入樂安城無來朝者辛巳駐蹕樂安
城北城中黑氣黯黪大軍壁其四門賊乘城舉砲大軍
發神機銃箭聲震如雷城中人股慄諸將請即攻城上
不許勅諭高煦不報已復遣勅諭之曰前勅諭爾備矣
朕言不再爾其審圖之又以勅繫矢射城中諭黨逆者
以禍福于是城中人多欲執獻高煦者高煦狼狽失據
密遣人詣御幄陳奏願寬假今夕與妻子别明旦出歸
罪上許之是夜高煦盡取積歲所造兵器與凡謀議交
通文書盡燬之城中通夕火光燭天壬午移蹕樂安城
南高煦將出王斌等固止之曰寧一戰以死就擒辱矣
高煦曰城小紿斌等復入宫遂潛從間道衣白席藁出
見上頓首自陳羣臣列奏其罪請正典刑上曰彼固不
義祖訓待親藩自有成法羣臣復言春秋大義滅親上
却之以羣臣劾章示煦煦頓首言臣罪萬死萬死生殺惟陛
下命上令煦為書召諸子同歸京師罪止倡謀數人赦
城中脅從者遂執王斌等下行錦衣獄癸未令祿夲鎮
撫樂安改樂安為武定乙酉班師命中官頸繫高煦父
子赴北京錦衣衞械繫王斌朱煊盛堅典仗侯海長史
錢巽教授錢常百戶井授等以歸庚寅駐蹕獻縣之
單橋戶部尚書陳山迎駕山見上言宜乘勝移師向彰
德襲執趙王則朝廷永安矣上召楊榮以山言諭之榮
對曰山言國之大計遂召蹇義夏原吉諭之兩人不敢
異議榮言請先遣勅趙王詰其與高煦連謀之罪而六
師奄至可擒也從之榮遂傳旨令楊士奇草詔士奇曰
事須有實天地鬼神豈可欺哉且勅旨以何為辭榮厲
聲曰此國家大事庸可沮乎令錦衣衞責所係漢府人
狀云與趙連謀即事之因何患無辭士奇曰錦衣衞責
狀何以服人心士奇因往見蹇義夏原吉義曰上意已
定衆意已定公何能中阻原吉曰萬一上從公言今不
行趙後有變如永樂中孟指揮之舉誰任其咎士奇曰
今時勢與永樂中異永樂中趙擁三護衞今已去其二
且昔孟指揮所為王實不預聞不然趙王豈至今日乎
義曰即如公言今若何士奇曰為今之計朝廷重尊屬
厚待之有疑則嚴防之亦必無虞而于國體亦正矣義
原吉曰公言固當然上特信楊榮言不係吾二人可否
也士奇退與榮曰太宗皇帝惟三子今上親叔二人一
人有罪者不可恕其無罪者當厚之庶幾仰慰皇祖在
天之靈榮不肯時楊溥亦與士奇意合溥曰吾二人請
入見上兵必不可移榮聞溥言即趨入見溥士奇亦踵
其後而門者止二人不得入已有旨召蹇夏義以士奇
言白上不懌然亦不復言移兵矣車駕遂還京九月
帝還京師御奉天門高煦父子家屬皆至京師命工部
築館室于西安門内處高煦夫婦男女其飲食衣服之
奉悉仍舊無改上出御製東征記以示羣臣凡高煦之
罪及朝廷不得已用兵之故皆詳書之逆黨王斌朱煊
等伏誅同謀伏誅者六百四十餘人其故縱與藏匿坐
死戍邊者一千五百餘人實口外者七百二十七人獨
長史李默免上至京始思楊士奇言不復及彰德事
然言者猶喋喋請盡削趙護衞且請拘趙王京師上皆
不聽乃召士奇諭曰言者論趙王益多如何對曰今日
宗室惟趙王最親當思保全之毋惑羣言上曰吾亦思
之皇考于趙王最友愛且吾今惟一叔奈何不愛然當
思所以保全之道乃封羣臣言章遣駙馬都尉廣平侯
袁容左都御史劉觀齎以示之使自處士奇曰更得璽
書親諭之尤善上從之容等至趙王大喜曰吾生矣即
獻護衞且上表謝恩而言者始息漢庶人高煦鎖縶
之内逍遥城一日帝往熟視久之庶人出不意伸一足
勾上踣地上大怒亟命力士舁銅缸覆之缸重三百斤
庶人有力頂負缸起積炭缸上如山燃炭逾時火熾銅
鎔庶人死諸子皆死
谷應泰曰高煦為文皇第二子強力善騎射燕藩
兵起摧鋒陷敵從征有功而仁宗之在青宫也性
仁柔體肥足耎高煦輕之以為可取而代也于是
潛謀奪長飛語傾危私造兵器陰養死士中傷東
宫官屬自比天策上將而駙馬王寧淇國公丘福
亦復官府交通陰圖翼戴自非居守功高嫡長分
定又且張妃執㸑陰教克修則成師名子如意類
吾文皇之意亦未保其克終也然而煦者不過桀
驁不臣非有深圖遠筭特以成祖喜其猛鷙昭帝
曲加友愛于時父兄見驕恃愛肆奸封雲南則恚
怒不去封青州則托故不行支解無罪僣用乘輿
逆節所萌有自來矣然而煦之謀非有湘東刻檀
之狡也煦之才非有曹植自試之敏也地不過樂
安煦非有吳楚七國之強也人不過王斌朱烜煦
非有貫高伍被之佐也乃以宣宗初御輕其年少
陳兵踞坐聲罪朝廷所幸神機内斷親督六師煦
不先爭濟南轉躪河北而困守孤城束身就縛豈
非外多誇詐内實怯懦宣宗料敵真神筭也至若
陳山迎駕請襲趙藩楊榮希旨贊決大計賴士奇
一言克保親親獻還護衞耳昔袁盎勸䘏淮南田
叔燒梁獄辭即令罪狀果明猶當曲全恩紀而況
齊王後悔背約城守馬攸德望舉朝共知又安可
借金吾片紙使有殺叔父名乎其後逍遥城中煦
嬰鎖縶檻猿未嘗不牢縛虎未嘗不急而忽伸一
足勾上踣地以致銅缸燃炭身首為灰彼豈真有
閽戕戴吳筑擊秦庭之智哉要不過桀驁不臣適
以殺其軀耳雖然高煦之後寘鐇宸濠反者踵起
豈前車之鑒不足懾以天誅抑靖難之風若或貽
以家法蓋觀于漢庶人之變而歎蜾蠃之類我也
明史紀事本末卷二十七
