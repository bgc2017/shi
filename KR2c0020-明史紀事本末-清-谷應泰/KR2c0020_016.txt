明史紀事本末卷十六
浙江提學僉事谷應泰編
燕王起兵
太祖洪武三年夏四月詔封皇子棣為燕王太祖第四
子也
十一年冬十二月定諸王宫城制式太祖曰除燕王宫
殿仍元舊諸王府營造不得引以為式
二十三年春二月命潁國公傅友德為將軍聽燕王節
制征沙漠初燕王既之國太祖欲諸王知軍旅乃勑秦
王晉王燕王督諸將分道北征已而秦王晉王師久不
出燕王率友德等北出至伊埒圖山擒其將鼐爾布哈還
二十五年夏四月丙子皇太子薨皇太孫生而額顱稍
偏性聰穎善讀書然仁柔少斷太祖每令賦詩多不喜
一日令之屬對大不稱旨復以命燕王語乃佳太祖常
有意易儲劉三吾曰若然置秦晉二王何地太祖乃止
二十八年初諸王封國時太祖多擇名僧為傅僧道衍
知燕王當嗣大位自言曰大王使臣得侍奉一白帽與
大王戴蓋白冠王其文皇也燕王遂乞道衍得之道衍
至燕邸薦鄞人袁珙相術燕王使召之至令使者與飲
于酒肆王服衛士服偕衛士九人入肆沽珙趨拜燕王
前曰殿下何自輕如此燕王陽不省曰吾輩皆護衛校
士珙不對乃召入詳叩之珙稽首曰殿下異日太平天
子也燕王恐人疑乃佯以罪遣之行至通州既登舟密
召入邸
三十一年閏五月太祖崩建文皇帝即位遺詔止諸王
入臨會葬燕王入將至淮安齊泰言於帝令人賫勑使
還國燕王不悦秋七月帝命李景隆訊周王橚逮至
京廢為庶人燕王見周王被執且齊泰黃子澄用事遂
簡壯士為護衛以勾逃軍為名異人術士多就之冬
十月熒惑守心四川岳池教諭程濟通術數上書言北
方兵起期在明年朝議以濟妄言召入將殺之濟曰陛
下幸囚臣至期無兵殺臣未晩也乃囚濟於獄十一
月燕齊有告變者帝問黃子澄曰孰當先子澄曰燕王
久稱病日事練兵且多寘異人術士左右此其機事已
露不可不急圖之復召齊泰問曰今欲圖燕燕王素善用
兵北卒又勁奈何泰對曰今北邊有寇警以防邊為名
遣將戍開平悉調燕藩護衛兵出塞去其羽翼乃可圖
也從之乃以工部侍郎張昺為北平左布政使以謝貴
為都指揮使俾察燕王動靜圖之魏國公徐輝祖燕王
妃同産兄也時以燕事密告之帝大見信用詔加太子
太傅與李景隆同掌六軍協謀圖燕
建文元年春正月燕王遣長史葛誠入奏事帝密問燕
邸事誠具以實告遣誠還燕使為内應至則燕王察其
色異心疑之二月燕王入覲行皇道入登陛不拜監
察御史曾鳳韶劾王不敬帝曰至親勿問戸部侍即卓
敬密奏曰燕王智慮絶人酷類先帝夫北平者強幹之
地金元所由興也宜徙封南昌以絶禍本帝覽奏袖之
翼日曰燕王骨肉至親何得及此敬曰隋文楊廣非父
子耶帝默然良久曰卿休矣三月燕王還國帝以都
督耿瓛掌北平都司事都御史景清署北平布政司參
議皆使覘燕邸事尋皆召還又遣官為採訪使分巡天
下都御史暴昭採訪北平具以燕邸事密聞於朝請為
之備北平按察司僉事湯宗上變告按察使陳瑛受
燕金有異謀逮瑛安置廣西遂勑都督宋忠率兵三萬
及燕府護衛精銳俱選隸忠麾下屯開平名備邊仍命
都督耿瓛練兵于山海關徐凱練兵于臨清密勑張昺
謝貴嚴為之備又召燕番騎指揮關童等入京師燕
王歸國即托疾久之遂稱篤夏四月太祖小祥燕王
遣世子及其弟高煦高燧入臨或曰不宜偕往王曰令
朝廷勿疑也及至京齊泰請并留之黃子澄曰不可疑
而備之殆也不若遣還世子兄弟皆魏國公徐輝祖甥
輝祖察高煦有異志密奏曰三甥中獨高煦勇悍無賴
非但不忠且叛父他日必為大患帝以問輝祖弟增壽
及駙馬王寧皆庇之乃悉遣歸國高煦陰入輝祖廐取
其馬以行輝祖使人追之不及初世子入京燕王大憂
悔暨歸喜曰吾父子復得相聚天贊我也已而燕兵起
高煦戮力為多帝曰吾悔不用輝祖之言六月燕山
護衛百戸倪諒上變告燕官校于諒周鐸等陰事逮繫
至京皆僇之有詔責燕王王乃佯狂稱疾走呼市中奪
酒食語多妄亂或臥土壤彌日不甦張昺謝貴入問疾
王盛夏圍爐搖顫曰寒甚宫中亦杖而行朝廷稍信之
長史葛誠密告昺貴曰燕王本無恙公等勿懈會燕王
使其護衛百戶鄧庸詣闕奏事齊泰請執訊之具言王
將舉兵狀齊泰即發符遣使往逮燕府官屬密令謝貴
張昺圖燕使約長史葛誠指揮盧振為内應以北平都
指揮張信為燕王舊所信任密勑之使執燕王信受命
憂甚不敢言母疑問之信以告母驚曰不可吾故聞燕
王當有天下王者不死非汝所能擒也信益憂未決亡
何勑使趣之信艴然曰何太甚也乃往燕邸請見不得
入乘婦人車徑至門求見乃召入拜於牀下燕王佯為
風疾不能言信曰殿下無爾也有事當以告臣燕王曰
疾非妄也信曰殿下不以情語臣上擒王矣當就執如
有意勿諱臣燕王見其誠下拜曰生我一家者子也乃
召僧道衍至謀事適暴風雨簷瓦墮燕王心惡之色不
懌道衍以為祥王謾罵和尚妄烏得祥道衍曰殿下不
聞乎飛龍在天從以風雨瓦墜天易黃屋耳王喜有布
政司吏奈亨按察司吏李友直密以疏草示燕王因留
匿邸中燕王出其疏草示護衛指揮張玉朱能等曰此
何為者遂令玉等帥壯士八百人入衛貴等以在城七
衛并屯田軍士圍王城又以木柵斷端禮等門未幾削
爵及逮官屬詔至秋七月謝貴張昺督諸衛士皆甲
圍府第索所逮諸官屬飛矢入府内燕王與張玉朱能
等謀曰彼軍士滿城市吾兵甚寡奈何朱能曰先擒殺
謝貴張昺餘無能為也燕王曰是當計取之今奸臣遣使
來逮官屬依所坐名收之即令來使召昺貴付所逮者
貴昺必來來則擒之一壯士力耳壬申王稱疾愈御東
殿官僚入賀燕王先伏壯士左右及端禮門内遣人召
貴昺不來復遣官屬内官以所就逮名往乃至衛士甚
衆及門門者呵止之貴昺入燕王曳杖坐賜宴行酒出
瓜數器曰適有進新瓜者與卿等嘗之燕王自進片瓜
忽怒且詈曰今編戶齊民兄弟宗族尚相恤身為天子
親屬旦夕莫必其命縣官待我如此天下何事不可為
乎擲瓜於地護衛軍皆怒前擒貴昺捽盧振葛誠等下
殿王投杖起曰我何病迫於若奸臣耳遂曳貴昺等皆
斬之貴昺諸從人在外者尚未知見貴昺移時不出各
稍稍散去圍王城將士聞貴昺已被執亦潰散北平都
指揮彭二聞變急跨馬大呼市中集兵千餘人欲入端
禮門燕王遣健卒龐來興丁勝格殺二兵亦散燕王乃
命張玉等率兵乘夜出攻奪九門黎明已克其八唯西
直門未下王命指揮唐雲單騎往諭守者曰汝毋自苦
今朝廷已聽王自制一方矣汝等亟下後者誅衆聞言
皆散乃下令安集軍民三日城中大定都指揮使余瑱
既與謝貴合謀不遂乃走守居庸關馬宣巷戰不勝東
走薊州宋忠自開平率兵三萬至居庸關不敢進退保
懷來癸酉燕王誓師以誅齊泰黃子澄為名去建文年
號仍稱洪武三十二年署官屬以張玉朱能丘福為都
指揮僉事擢李友直為布政司參議拜卒金忠為燕紀
善金忠浙江鄞縣人精于卜燕師將起召忠卜之以大
吉告遂署為紀善命侍帷幄用其謀策時布政司參議
郭資按察司副使墨麟都指揮同知李濬陳恭等皆䧏
下令諭將士曰予太祖高皇帝之子今為奸臣謀害祖
訓云朝無正臣内有奸逆必舉兵誅討以清君側之惡
用率爾將士誅之罪人既得法周公以輔成王爾等其
體予心乃上書曰皇考太祖高皇帝艱難百戰定天下
成帝業傳之萬世封建諸子鞏固宗社為磐石計奸臣
齊泰黃子澄包藏禍心橚槫栢桂梗五弟不數年間並
見削奪栢尤可憫闔室自焚聖仁在上胡寧忍此蓋非
陛下之心實奸臣所為也心尚未足又以加臣臣守藩
于燕二十餘年寅畏小心奉法循分誠以君臣大分骨
肉至親恒思加慎為諸王先而奸臣䟦扈加禍無辜執
臣奏事人箠楚刺熱備極苦毒迫言臣謀不軌遂分宋
忠謝貴張昺等于北平城内外甲馬騎突於街衢鉦鼓
喧鞠于遠邇圍守臣府已而護衛人執貴昺始知奸臣
欺詐之謀竊念臣於孝康皇帝同父母兄弟也今事陛
下如事天也譬伐大樹先剪附枝親藩既滅朝廷孤立
奸臣得志社稷危矣臣伏覩祖訓有云朝無正臣内有
奸惡則親王訓兵待命天子密詔諸王統領鎮兵討平
之臣謹俯伏俟命書奏詔削燕王屬籍甲戌燕王以郭
資守北平出師次通州指揮房勝以城降張玉曰不先
定薊州將為後患時都督指揮馬宣嚴兵守薊州燕王
命玉帥兵往攻玉使人諭之不下環城攻之宣率衆出
戰敗被執罵不絶口遂死之指揮毛遂以薊州降玉撫
定薊州乘夜趨遵化戒將士止殺曰行師以得人心為
本因簡勇士以夜四鼓登城開門而入城中始覺遵化
衛指揮蔣玉密雲衛指揮鄭亨皆以城䧏甲申燕兵攻
懷來時余瑱守居庸簡練關卒得數千人將進攻北平
燕王曰居庸險隘北平之咽㗋我得此可無北顧憂瑱
若據此是拊我背也宜急取之緩則增兵繕守後難圖
矣令指揮徐安鍾祥等擊瑱瑱且守且戰援兵不至乃
棄關走懷來依宋忠燕王曰宋忠握兵懷來必爭居庸
宜乘其未至擊之諸將皆曰彼衆我寡難以爭鋒擊之
未便宜固守以待其至王曰當以智勝難以力取彼衆
新集其心不一宋忠輕躁寡謀狠愎自用乘其未定擊
之必破矣遂帥馬步精銳八千捲甲倍道而進王據鞍
指揮有喜色先是宋忠紿將士云爾等家在北平城中
皆為燕兵所殺屍積道路欲以激怒將士燕王令其家
人張樹旗幟為先鋒衆遥識旗幟呼其父兄子弟相問
勞無恙輙喜謂宋都督欺我倒戈走宋忠帥餘衆倉皇
列陣未成王麾師渡河鼓噪而前都指揮孫泰先登頗
有斬獲燕王擇善射者射泰中之流血被甲慷慨裹血
而戰奮呼䧟陣死忠軍大敗奔入城燕兵乘之而入忠
匿於厠搜獲之并執余瑱皆不屈死都指揮彭聚亦力
戰死當時諸將校為燕帥所俘者百餘人皆不肯䧏發
憤死燕兵既克懷來山後諸州皆不守而開平龍門上
谷雲中守將往往䧏附矣丙戌永平指揮陳旭趙彝郭
亮以城降旭等遂從燕將徐忠分兵克灤河庚寅大寧
都指揮卜萬與其部將陳亨劉貞引兵號十萬出松亭
關駐沙河進攻遵化燕王聞之援遵化萬等退保松亭
關萬有智勇陳亨陰欲輸欵于燕畏萬不敢發燕王貽
萬書盛稱萬而詆亨緘識之召所獲大寧卒解縛賞勞
俾歸密與萬故使同獲卒見之尋遣與俱至則同歸卒
發其事陳亨劉貞搜得與萬書遂縛萬下獄聞于朝籍
其家時帝方銳意文治日與方孝孺等討論周官法
度以北兵為不足憂黃子澄謂北兵素強不早禦之恐
河北遂失乃以長興侯耿炳文佩大將軍印駙馬都尉
李堅為左副將軍都督寗忠為右副將軍帥師北伐子
澄又請命安陸侯吳傑江陰侯吳高都督都指揮盛庸
潘忠楊松顧成徐凱李文陳暉平安等帥師並進擢程
濟為翰林編修充軍師護諸將北行吳傑等各帥偏師
步騎號百萬數道並進期直搗北平檄山東河南山西
三省合給軍餉帝誡諸將士曰昔蕭繹舉兵入京而令
其下曰一門之内自極兵威不祥之極今爾將士與燕
王對壘務體此意毋使朕有殺叔父名八月己酉耿
炳文等率兵三十萬至真定徐凱率兵十萬駐河間潘
忠駐鄚州楊松帥先鋒九千人據雄縣約忠為應張玉
往覘炳文營還報燕王曰炳文軍無紀律其上有敗氣
無能為潘忠楊松扼吾南路宜先擒之燕王悅躬擐甲
胄帥師至涿州壬子屯於婁桑令軍士抹馬蓐食晡時
渡白溝河謂諸將曰今夕中秋彼不備飲酒為樂此可
破也夜半至雄縣緣城而上松與麾下九千人皆戰死獲
馬八千餘匹燕王度潘忠在鄚州未知城破必引衆來
援諭諸將曰吾必生擒潘忠諸將未喻遂命譚淵領兵
千餘渡月樣橋伏水中領軍士數人伏路側望忠等接
戰即舉砲既而忠等果至王進兵逆擊之路傍砲舉水
中伏兵起據橋忠戰敗趨橋不得燕兵腹背夾擊遂生
擒忠餘衆多溺死燕王問諸將帥所嚮衆未有定玉曰
當徑趨真定彼衆新集我軍乘勝可一鼓破之燕王曰
善即趨真定耿炳文部將張保來降保言炳文兵三十
萬先至者十三萬分營滹沱河南北燕王厚撫保遣歸
詐言保兵敗被執幸守者困得脱竊馬歸又令言雄鄚
敗狀燕兵旦夕且至諸將請曰今由間道不令彼知蓋
掩其不備奈何遣保告之為備王曰不然始不知彼虚
實故欲掩襲之今知其半營河南北則當令知我至其
南岸之衆必移于北并力拒戰一舉可盡殱之兼使知
雄縣鄚州之敗以奪其氣兵法所謂先聲後實也若徑
薄城下北岸雖勝南岸之衆乘我戰疲鼓行渡河是我
以勞師當彼逸力壬戌燕王率三騎先至真定東門突
入其運糧車中擒二人訊狀南岸營果北移率輕騎數
十繞出城西南破其二營炳文出城迎戰張玉譚淵馬
雲朱能等率衆奮擊燕王以竒兵出其背循城夾擊横
貫南陣炳文大敗奔還朱能與敢死士三十餘騎追奔
至滹沱河東炳文衆尚數萬復列陣向能能奮勇大呼
衝入炳文陣陣衆披靡自相蹂躪死者無筭棄甲降者
三千餘人騎士薛禄引槊中李堅墜馬獲之寗忠顧成
及都指揮劉燧皆被執燕王謂堅至親送北平道卒謂
成先朝舊人解其繫與語曰皇考之靈以汝授我因語
以故言已泣下成亦泣遂遣人護送北平令輔世子居
守炳文奔入真定軍爭門門塞不得入相蹈藉死者甚
衆炳文入闔門固守吳傑帥師來援兵潰遁還燕兵攻
城三日不能下燕王還北平以擒李堅功授薛禄指揮
帝聞怒曰老將也而摧鋒奈何子澄曰勝敗常事毋足
慮聚天下之兵得五十萬四面攻北平衆寡不敵必成
擒矣曰孰堪將者子澄曰李景隆可比用景隆今破矣
遂遣景隆代炳文臨行賜景隆通天犀帶親餞之江滸
復賜斧鉞俾專征伐不用命者僇之召耿炳文回九
月朔監察御史康郁上言臣聞人主親其親然後不獨
親其親今諸王親則太祖之遺體也貴則孝康之手足
也尊則陛下之叔父也乃殘酷䜿儒持一己之偏見廢
天下之大公方周王不軌進言則曰六國反叛漢帝削
地執法則曰三叔流言周公是征遂使周王父子流離
播遷周王既竄湘王自焚代王被廢而齊臣又告王反
矣為計者必曰兵不舉則禍必加是則朝廷激變之也
及燕之舉兵迄今兩月前後調兵者不下五十餘萬而
乃一夫無獲謂之國有謀臣可乎陛下不察臣愚以為
不待十年必有噬臍之悔矣伏願興滅繼絶釋齊王之
囚封湘王之墓還周王于京師迎楚蜀為周公俾其各
命世子持書勸燕以罷干戈以敦親戚天下不勝幸甚
疏上帝不能用鎮守遼東江陰侯吳高與耿瓛楊文
帥師圍永平李景隆乘傳至德州收集耿炳文敗亡
將卒并調各路軍馬五十萬進營于河間燕王聞之呼
景隆小字曰李九江膏粱䜿子耳寡謀而驕色厲而餒
未常習兵見陣輙予以五十萬衆是自坑之也復聞景
隆軍中事燕王笑曰兵法有五敗景隆皆蹈之為將政
令不修上下異心一也北平早寒南卒裘葛不足披冒
霜雪又士無贏糧馬無宿藁二也不量險易深入趨利
三也貪而不治智信不足氣盈而愎仁勇俱無威令不
行三軍易撓四也部曲喧嘩金鼓無節好諛喜佞專任
小人五也九江五敗悉備保無能為然吾在此彼不敢
至今往援永平彼知我出必來攻城回師擊之堅城在
前大軍在後必成擒矣諸將曰北平兵少奈何王曰城
中之衆以戰則不足以守則有餘兵出在外竒變隨用
吾出非專為永平直欲誘九江來就擒耳吳高怯不能
戰聞我來必走是我一舉解永平圍且破九江也遂行
而誡世子居守曰景隆來堅守毋戰也壬申燕軍援永
平諸將請守盧溝橋王曰方欲使九江困于堅城之下
奈何拒之燕師猝至永平吳高不能軍退保山海關燕
兵奔之斬首數千級燕王曰高雖怯行事差密楊文勇
而無謀去高文不足慮也乃遣人貽二人書盛譽高而
詆文帝聞之削高爵徙廣西獨命文守遼東耿瓛數請
攻永平以動北平不聽冬十月燕兵趨大寧初太祖
諸子燕王善戰寧王善謀洪武間燕王受命巡邊至大
寧與寧王相得甚歡大寧領朵顔諸衛多䧏人驍勇善
戰燕王既起兵謀取之而朝廷亦疑寧王與燕合削其
三護衛燕王聞喜曰此天贊我也取大寧必矣乃為書
貽寧王而陰率師兼程趨之諸將曰劉貞守松亭關急
未易破李景隆兵方盛不如還師救北平以為後圖燕
王曰今從劉家口徑趨大寧不數日可達大寧將士悉
聚松亭關其家屬在城皆老弱居守師至不日可拔城
破之日撫綏其家松亭之衆不降且潰矣北平深溝高
壘縱有百萬之衆未易以窺吾正欲其頓兵堅城之下
還兵擊之如拉朽耳諸公第從予行毋憂也乃自徑道
捲旆登山從後攻度關至大寧克其西門獲都指揮房
寬殺卜萬于獄都指揮朱鑑戰死劉貞陳亨引軍還援
陳亨竟襲破貞率其衆䧏貞單騎負勑印走遼東浮海
歸京師大寧既拔燕王駐師城外遂單騎入城會寧王
執手大慟言北平旦夕且破非吾弟表奏吾死矣寧王
為草表謝請赦居數日情好甚洽燕王銳兵出伏城外
諸親密吏士稍稍得入城遂令陰結三衛渠長及閭左
思歸士皆喜定約燕王辭去寧王出餞郊外伏兵起執
寧王諸騎士卒一呼皆集遂擁寧王入關與俱曰燕兵
既得朵顔諸衛兵益盛分遣薛禄下富峪會川寬河諸
處於是寧府妃妾世子皆携其寶貨隨寧王還北平
李景隆聞燕兵攻大寧帥師進渡盧溝橋喜曰不守此
橋吾知其無能為矣遂薄城下築壘九門景隆攻麗正
門幾破城中婦女並乘城擲瓦礫景隆令不嚴驟退北
平守益堅景隆遣别將攻通州又結九營于鄭壩村親
督之以待燕王號令壘營人各為戰非受命不得輕動
遂攻燒順城門燕府儀賓李讓與燕將梁明等拒守甚
力世子嚴肅部署選勇士時時夜縋城砍營南軍擾亂
退營十里唯都督瞿能奮勇與其二子帥精騎千餘殺
入張掖門銳不可當後不繼乃勒兵以待景隆忌能成
功使人止之候大軍至俱進於是連夜汲水灌城天寒
冰結明日不得登燕王至會州簡閱將士立五軍命都
指揮張玉將中軍朱能將左軍李彬將右軍徐忠將前
軍房寬將後軍軍各置左右副將以大寧歸附之衆分
隸各軍十一月庚午李景隆移營向河西先鋒都督
陳暉渡河而東燕王率兵至孤山列陣於北河西河水
難渡是日雪默禱曰天若助予則河冰合是夜冰果合
遂率師擊敗前哨都督陳暉兵暉衆跳冰遁冰乃解溺
死無筭燕王見景隆兵動以竒兵左右夾擊遂連破七
營逼景隆營張玉等列陣而進至城下城中亦出兵内
外交攻景隆不能支宵遁翌日九壘猶固守北兵次第
破其四壘諸軍始聞景隆走乃棄兵糧晨夜南奔景隆
遂還德州燕諸將頓首賀王神筭王曰偶中耳諸君所
言皆萬全策也都督火真焚敝韉以煖燕王鎧者趨焉
楯人呵之王曰止是皆壯士景隆師既敗黃子澄等匿
不以聞帝曰外間近傳軍不利果何如子澄曰聞交戰
數勝但天寒士卒不堪今暫回德州待來春更進子澄
遂遣人密語景隆隱其敗勿奏乙亥燕王上書自理
以誅齊泰黃子澄傳檄天下十二月加李景隆太子
太師景隆之敗子澄不以聞且云屯德州合各處軍馬
期以明年春大舉故有是命兼賜璽書金幣珍醖貂裘
燕王諭諸將曰李九江集衆德州將謀來春大舉我欲
誘之以敝其衆今帥師征大同大同告急景隆勢必來
援南卒脆弱苦寒之地疲于奔命凍餒逃散者必多善
戰者因其勢而利導之諸將曰善遂帥師出紫荆關攻
廣昌守將楊忠以城降罷兵部尚書齊泰太常寺卿
黃子澄以燕王疏列二人罪也二人名雖罷退實籌畫
治兵如故薊州鎮撫曾濬起兵攻北平不克死之河
北指揮張倫等率兩衛官軍自拔南歸曰矢死報國
參贊軍務高巍上書言臣願使燕曉以禍福遂遣至燕
上書燕王曰太祖升遐皇上嗣位不意大王與朝廷有
隙張皇六師臣以為動干戈不若和解君臣之義大明
骨肉之親愈厚故願奉明詔置死度外親見大王昔周
公聞流言即避位居東若大王能割首計者送京師解
去護衛質所愛子孫釋骨肉猜忌之疑塞殘賊離間之
口不與周公比隆哉慮不及此遂檄遠邇大興甲兵襲
疆宇任事者得藉口以為殿下假誅左班文臣實欲效
漢吳王倡七國誅晁錯大王獲罪先帝矣今大王據北
平取密雲下永平襲雄縣掩真定數月以來尚不能出
區區蕞爾之地較以天下十五而未有一焉大王將士
殆亦疲矣大王同心之士大約不過三十萬大王與天
子義則君臣親則骨肉尚在離間以三十萬異姓之士
可保終身困迫死于殿下乎大王信臣言上表謝罪按
甲休兵天意順人心和太祖在天之靈亦安矣不然執
迷不回幸而兵勝得成後世公論謂何倘有蹉跌取譏
萬世於斯時也追復臣言可得乎書再上不報
二年春正月燕王進兵圍蔚州指揮王忠李遠以城䧏
遂進攻大同李景隆帥師救大同出紫荆關燕王由居
庸關入還北平景隆軍凍餒死者甚衆墮指者十二三
委棄鎧仗于道不可勝紀二月韃靼率衆助燕夏
四月朔李景隆會兵德州武定侯郭英安陸侯吳傑等
進兵真定以圖燕帝賜景隆斧鉞旌旄中官齎往忽風
雨舟壊沉于江復賜之景隆自德州進兵北伐軍過河
間前鋒將至白溝河郭英等過保定期于白溝河合勢
同進燕王率諸將進駐固安燕王謂丘福等曰李九江
等皆匹夫無能為惟恃其衆耳然衆豈可恃也人衆易
亂擊前則後不知擊左則右不應將帥不專政令不一
甲兵糧餉適足為吾資耳爾等但秣馬厲兵以待張玉
請先往駐白溝以逸待勞王從之命率衆先往既至三
日景隆前鋒都督平安至白溝河是日燕兵渡五馬河
駐蘇家橋其夜大雨平地水深三尺燕王坐胡床待旦
忽見兵刃有火光如毬擊煜然上下金銕錚錚作聲弓
絃皆鳴燕王喜曰此勝兆也帝慮景隆輕敵乃遣魏國
公徐輝祖帥京軍三萬為殿星馳會之己未李景隆及
郭英吳傑等合軍六十萬號百萬次于白溝河列陣以
待平安伏精兵萬騎遊擊燕王曰平安䜿子從吾出塞
識吾用兵以故敢為先鋒今日吾先破之安驍勇善戰
鋒初交安奮矛率衆而前都督瞿能父子亦奮躍所向
披靡殺傷燕兵甚衆燕兵遂却燕有内官狗兒者亦敢
勇率千戸華聚力戰河北岸百戸谷允入陣得級七王
親率兵夾擊殺數千人都指揮何清被執時已暝戰猶
未巳至夜深始各收軍還是日也兩軍互相殺傷安軍
哨馬失百餘匹而已景隆英傑藏火器地中人馬遇之
輙爛戰既解燕王從三騎殿後迷失道下馬伏地視河
流辨東西始知營自上流倉猝渡河而北燕王既收軍
還營擢谷允指揮夜秣馬待戰使張玉將中軍朱能將
左軍陳亨將右軍為先鋒丘福將騎兵繼之馬步十餘
萬黎明燕軍畢渡瞿能率其子擣房寬陣平安翼之寬
陣披靡擒斬數百人張玉等見寬敗有懼色王曰勝負
常事耳彼兵雖衆不過日中保為諸君破之即麾精銳
數千突入左掖高煦率張玉等軍齊進王先以七騎馳
擊之且進且退如是者百餘合殺傷甚衆南軍飛矢如
注射王馬凡三被創三易之所射矢三服皆盡乃提劍
左右奮擊劍鋒折缺不堪擊馬却阻於隄幾為瞿能所
及燕王急走登隄佯麾鞭若招後繼者景隆疑有伏不
敢上隄而燕王復率衆馳入陣斬其騎數人平安善用
鎗刀所向無敵北將陳亨徐忠皆被創已而安斬亨於
陣忠兩指被砍未斷自斷而擲之裂衣裹鎗而戰高煦
見事急帥精騎數千前與王合高煦接戰彼此相持而
王亦疲矣日薄午瞿能復引衆躍而前大呼滅燕斬其
騎百餘人越嶲侯俞通淵陸涼衛指揮滕聚復引衆赴
之會旋風起折大將旞南軍相視而動王乃以勁騎繞
出其後突入馳擊與高煦騎兵合殺瞿能父子於陣平
安與朱能戰亦敗於是列陣大崩奔走之聲如雷通淵
與聚等皆死燕兵追至其營乘風縱火燔其營壘郭英
等潰而西李景隆潰而南委棄器械輜重山積斬首及
溺死者十餘萬燕兵追至鞾山月樣橋殺溺蹂躪死者
復數萬横尸百餘里景隆單騎走德州其䧏軍燕王悉
慰遣之南師聞者皆解體是戰也魏國公徐輝祖帥軍
為殿獨全軍而還壬戌燕王進攻德州五月辛未李
景隆自德州奔濟南燕兵遂入德州籍吏民收府庫獲
糧百餘萬自是兵食益饒哨騎至濟陽縣執教諭王省
既而釋之省還陞明倫堂集諸生曰此堂明倫今日君
臣之義何在遂大哭諸生亦哭以頭觸柱而死先是山
東參政鐵鉉方督餉赴景隆軍會景隆師潰東奔次臨
邑諸城堡皆望風瓦解鉉與參軍高巍酌酒同盟收集
潰亡守濟南相與慷慨涕泣以死自誓及景隆奔就鉉
燕王令諸將乘勝倍道而進庚辰至濟南景隆衆尚十
餘萬倉猝出戰布陣未定燕王帥精騎馳擊之景隆復
大敗單騎走於是燕兵列陣圍之鉉督衆悉力捍禦事
聞乃陞鉉為山東布政司使召李景隆還以左都督盛
庸為大將軍右都督陳暉副之景隆還朝帝赦不誅黃
子澄痛哭曰景隆出師觀望懷二心不亟誅何以謝宗
社勵將士副都御史練子寧執而數之朝以哭請卒不
問燕王圍濟南久令人射書城中促䧏有儒生高賢寧
在城中乃作周公輔成王論請罷兵不報燕王圍濟南
已三月不下乃堰城外諸溪澗水灌城城中人大懼鉉
曰無恐計且破之不三日遁矣鉉乃議令軍中詐䧏迎
燕王入約壯士懸鐵板伏城上闉王且入則下鐵板拔
橋計定使守陴之卒晝夜哭曰濟南魚矣亡無日矣乃
撤守具出居民伏地請曰奸臣不忠使大王冒霜露為
社稷憂誰非高皇帝子誰非高皇帝臣民其䧏也然東
海之民不習兵革見大軍壓境不識大王安天下子元
元之意或謂聚而殱之請大王退師十里單騎入城臣
等具壺漿而迎燕王大喜時王苦兵間謂濟南䧏即不
得金陵可斷南北畫中原自守亟下令退軍王乘駿馬
徐行張蓋率勁騎數人渡橋直至城下城門開守陴者
皆登城伏堵間燕王比入門門中人呼千歲鐵板亟下
傷燕王馬首王驚易馬而馳濟南人挽橋橋則堅燕王
竟從橋逸去復合兵圍濟南鉉令守陴罵燕王大怒乃
以駁擊城垂破鉉書高皇帝神牌懸城上燕兵不敢擊
鉉每出不意募壯士突擊燕兵破之燕王憤甚計無所
出僧道衍進曰師老矣請暫還北平以圖後舉於是撤
圍還北平鉉及盛庸等兵乘勢追之遂復德州兵勢大
振上即軍中擢鉉為兵部尚書贊理大將軍軍事封盛
庸為歷城侯九月朔詔大將軍盛庸總平燕諸軍北
伐副將軍吳傑進兵定州都督徐凱等屯滄州宋參
軍說鉉曰濟南天下之中北兵南來其留守者類老弱
且永平保定雖叛諸郡堅守者實多郭布政輩書生公
能出竒兵陸行抵真定南朝諸將潰逸者稍稍收合不
數日可至北平其間豪傑有聞義而起者公便宜部署
號召招徠之北平可破也北兵回顧家室必散歸徐沛
間素稱驍勇公檄諸守臣倡義集勇候北兵歸合南兵
征進者晝夜躡之公館榖北平休養士馬迎其至擊之
彼腹背受敵大難旦夕平耳鉉以軍餉盡于德州城守
五月士卒困甚而南將皆駑材無足恃莫若固守濟南
牽率北兵使江淮有備北兵不能越淮歸必道濟吾邀
而擊之以逸待勞全勝計也乃設宴天心水面亭犒問
辛苦激發忠義冬十月燕王聞盛庸兵北回欲出兵
攻滄州恐南師為備乃陽下令征遼東諸將士聞之不
樂至通州張玉朱能請曰今密邇大敵而勤師遠征遼
地寒早士卒不堪恐非利也燕王屏左右語之故曰今
盛庸駐師德州吳傑平安守定州徐凱陶銘築滄州相
犄角為吾梗德州城壁堅且敵衆所聚定州修築已完
城守亦備皆難猝下獨滄州土城潰圯日久天寒地凍
雨雪泥淖築城不易我乘其未備急趨攻之必有土崩
之勢今佯言往征遼東因其懈怠偃旗捲甲由間道直
擣城下破之必矣玉與能頓首稱善徐凱諜知北兵征
遼東不為備遣兵四出伐木晝夜築城燕師至天津過
直沽王語諸將曰彼所備者惟青縣長蘆今塼垜竈兒
等坡無水彼不為備由此可徑至滄州城下乃下令軍
士循河而南軍士疑曰征東何南也王曰夜有白氣二
道自東北指西南占曰利南乃自直沽一晝夜疾行三
百里遇偵騎盡殺之比曉至滄州凱猶不知督衆運土
築城如故兵至城下乃覺亟命分守城堞衆皆股栗不
能甲燕兵四面急攻之玉帥壯士由城東北隅肉薄而
登遂拔其城先遣兵斷歸路生擒凱及都督陳暹都指
揮俞琪趙滸胡原等斬首萬餘級餘衆悉䧏燕將譚淵
盡坑殺之械凱等至北平十二月燕王移直沽之舟
至長蘆載䧏獲輜重順流而北王自率衆循河而南盛
庸出兵襲後不克燕王遂至臨清移屯館陶掠大名焚
軍餉甲午燕王至汶上掠濟寧盛庸鐵鉉率兵躡其後
營于東昌先鋒將孫霖營滑口燕將朱榮劉江襲破霖
軍都指揮唐禮被執霖走乙卯燕師至東昌庸與鉉等
聞燕兵且至宰牛宴犒將士誓師勵衆簡閱精銳背城
而陣具列火器毒弩以待時燕軍屢勝見庸軍即鼓譟
前薄盡為火器所傷會平安兵至與庸合於是庸麾兵
大戰燕王以精騎衝左掖入中堅庸軍厚集圍燕王數
重燕王自衝擊不得出朱能周長率番騎奮擊東北角
庸等撤西南兵往禦圍稍緩能衝入奮力死戰翼燕王
出張玉不知王已出突入陣救之沒于陣庸軍乘勝擒
斬萬餘人燕兵大敗遂北奔庸趣兵追之復擊殺者無
筭是役也燕王數危甚諸將奉帝詔莫敢加刃燕王亦
知之故挺身出輙短兵接戰王騎射尤精追者每為所
殺至是奔北獨以一騎殿後追者數百人不敢迫適高
煦領指揮華聚等至擊退庸兵獲部將數人而去燕王
喜以煦肖已慰勞之薛禄亦數擊退南兵燕王聞張玉
敗歿乃痛哭曰勝負常事不足慮艱難之際失此良輔
殊可悲恨師還與諸將語每及東昌事曰自失張玉吾
至今寢食不安遂涕下不已諸將皆泣後舉報功之典
謂侍臣曰論靖難功當以張玉為第一追封榮國公河
間王
三年春正月辛酉朔東昌捷至詔褒賞將士召齊泰黃
子澄還朝仍預軍事享太廟告東昌之捷初燕王師
出僧道衍曰師行必克但費兩日耳及自東昌還道衍
曰兩日昌也自此全勝矣二月燕王自撰文流涕祭
陣亡將士張玉等脱所服袍焚之以衣亡者曰雖其一
絲以識余心將士家父兄子弟見之皆感泣燕王因激
勸將吏召募勇敢以圖進取乙未帥師南出進諸將士
諭曰爾等懷忠奮勇每戰必勝可謂難矣比者東昌之
役接戰即退遂棄前功夫懼死者必死捐生者必生白
溝河之戰南軍先走故得而殺之所謂懼死者必死也
爾等奮不顧身故能出萬死全一生所謂捐生者必生
也自今無輕敵無選愞違者殺無赦己酉師至保定盛
庸合諸軍二十萬駐德州吳傑平安出真定燕王與諸
將議所向丘福等言定州府民新集城池未固攻之可
拔王曰野戰易攻城難今盛庸聚德州吳傑平安駐真
定相為犄角攻城未拔頓師城下必合勢來援堅城在
前強敵在後勝負未可決也今真定相距德州二百餘
里我軍界其中敵必出迎戰取其一軍餘自膽破諸將
曰軍介兩敵使彼合勢夾攻吾腹背受敵奈何王曰百
里之外勢不相及兩軍相薄勝敗在呼吸間雖百步不
能相救況二百里哉明日遂移軍東出三月朔師次
滹沱河遣遊騎哨定州真定多為疑兵誤之諜報盛庸
軍夾河為營平安駐師單家橋燕兵由陳家渡過河逆
之相距四十里辛巳盛庸軍及燕兵遇于夾河燕王以
三騎覘庸陣庸結陣甚堅陣旁火車大銃強弩齊列王
掠陣過庸遣騎追皆射却之乃以步騎萬餘薄庸陣攻
其左掖庸軍擁盾自蔽矢刃不能入燕軍預作長&KR1483;約
六七尺横貫鐵釘于端釘末有逆鈎令勇士直前擲之
直貫其盾亟不得出動則牽連乘隙急攻之庸軍棄盾
走燕兵蹂陣而入南軍奔潰燕將譚淵從軍中望見塵
起遽出兵逆擊之莊得帥衆死戰淵與其部下指揮董
中峯皆為得軍所殺朱能張輔率衆並進王自以勁騎
繞出南軍背貫陣前出與能軍合庸軍火器不及發遂
却都指揮莊得䧟陣沒驍將楚智被執不屈死之張皂
旗亦戰死張皂旗者常以皂旗先登燕軍畏之呼皂旗
張及死猶執皂旗不仆是日戰酣迫暮皆斂兵入營燕
王以十餘騎迫庸營野宿天明見四面皆庸兵左右請
亟去燕王曰毋恐日出乃引馬鳴角穿敵營從容去諸
將相顧莫敢發一矢燕王既還營復嚴陣約戰諸將曰
昨日譚淵逆擊太早故不能成功彼雖少挫尚銳必欲
絶其生路安得不致死我也今日爾等嚴陣戰我以精
騎往來陣間敵有可乘之隙即入擊之兩陣相當將勇
者勝此光武之所以破王尋也壬午復戰庸軍西南燕
軍東北燕王臨陣督戰張竒兵往來衝擊自辰至未兩
軍互勝負屢退屢進將士皆疲各坐息少頃復起戰相
持不決忽東北風大起塵埃漲天沙礫擊面兩軍瞇目
咫尺不見人北軍乘風大呼縱左右翼横擊之鉦鼓之
聲振地庸軍大敗棄兵走燕兵追至滹沱河踐溺死者
不可勝計降者燕王悉縱遣之盛庸走德州當是時盛
庸恃東昌之捷輕敵將士咸携金銀扣器錦繡衣袍曰
破北平張筵痛飲至是盡為燕兵所獲燕王戰罷還營
塵土滿面諸將不能識聞語聲始趨進見詔竄逐齊
泰黃子澄于外令有司籍其家以謝燕人有司奉行徒
為文具實使出外募兵也閏三月己亥吳傑等自真
定引軍出欲與盛庸軍合未至八十里聞庸敗復還真
定燕王語諸將曰吳傑若嬰城固守為上策若軍出即
歸避我不戰是謂中策若來求戰則下策也我料其將
出下策破之必矣乃下令軍士出取糧戒勿遠故令校
尉荷擔抱嬰兒佯作避兵狀奔入真定報云燕軍各散
出糧營中無備傑等信之乃謀輕師掩不備遂出軍滹
沱河距燕軍七十里燕王聞之大喜薄暮趣兵渡河諸
將請俟明旦王曰機不可失也稍緩之彼退守真定城
堅糧足攻之難矣遂進王先策馬渡河河水深麾騎兵
由上流並渡遏水令淺輜重步卒得由下流畢渡循河
行二十里與傑軍遇于藁城會日暮燕王恐傑軍道去
親率數十騎逼敵營宿以綴之明日吳傑等列方陣于
西南以待燕王謂諸將曰方陣四面受敵豈能取勝我
以精兵攻其一隅一隅敗則其餘自潰矣乃以軍糜其
三面而親帥精銳攻東北隅大戰右軍稍却薛禄馳赴
奮擊出入敵陣馬蹶為南軍所執奪敵刀斬數人復跳
而免督戰益力燕王親率驍騎循滹沱河繞出陣後突
入大呼奮擊南軍矢下如雨集王所建旗如蝟毛焉燕
師多被殺傷平安於陣中縛高樓上可數丈登以望燕
軍燕王以精騎衝之將及樓平安墜而走會大風起發
屋拔樹燕軍乘之傑等師大潰燕王麾兵四向蹙之斬
首六萬餘級追奔至真定城下又擒其驍將鄧戩陳鵬
等盡獲軍資器械吳傑平安走入城南兵䧏于燕燕王
悉釋之南還王遣使送所建旗還北平諭世子曰善藏
之使後世勿忘也燕兵自白溝河至藁城三捷皆有風
助之癸丑燕兵略順德廣平河北郡縣多䧏夏四
月燕兵次于大名大名官吏迎燕兵諜者言齊泰黃子
澄皆竄逐有司已簿錄其家王乃上書稱臣燕王棣大
略言齊黃剪削宗藩欲加死地故以兵自防誠不得已
大軍之至每自摧衂臣不敢為喜輒用傷悼比聞齊泰
黃子澄皆已竄逐臣一家喜有更生之慶而將士皆曰
恐非誠心姑以餌我不然吳傑平安盛庸之衆當悉召
還而今猶集境上是奸臣雖出而其計實行臣思其言
恐亦人事或然也故不敢遽釋兵惟陛下斷而行之毋
為奸邪所蔽書上帝以示方孝孺及侍中黃觀孝孺對
曰諸軍大集燕兵久羈大名暑雨為沴不戰自罷急令
遼東諸將入山海關攻永平真定諸將渡盧溝橋擣北
平彼顧巢穴歸援我以大軍躡其後必成擒矣今宜且
與報書往返踰日彼心解而衆離我謀定而勢合機不
可失也帝曰善命孝孺草詔赦燕王父子及諸將士罪
使歸本國勿預兵政仍復王爵永為藩輔遣大理少卿
薛嵓齎往燕師又為榜諭數千言授嵓令至燕軍中密
散諸將士嵓遂齎詔至燕軍燕王讀之怒問嵓臨行上
何言嵓曰上言殿下旦釋甲謁孝陵暮即旋師燕王曰
嚄是不可紿三尺兒而指侍衛將士曰有丈夫者嵓惶
恐不能對諸將盡譁請殺嵓王曰奸臣不過數人嵓天
子命使母妄言嵓戰慄流汗被體燕王乃耀武令各軍
連營百餘里戈甲旗鼓相接而馳射其中使嵓觀之留
數日遣中使送出境語之曰歸為老臣謝天子天子于
臣至親臣父天子大父天子父臣同産兄臣為藩王富
貴已極復何望天子素愛厚臣一旦為權奸䜛搆以至
於此臣不得已為救死計耳幸蒙詔罷兵臣一家不勝
感戴但奸臣尚在大軍未還臣將士存心狐疑未肯遽
散望皇上誅權奸散天下兵臣父子單騎歸闕下唯陛
下命之嵓歸至京方孝孺私就問燕事嵓具以告且曰
燕王語直而意誠又言其將士同心南師雖衆驕惰寡
謀未見可勝孝孺默然嵓入見帝亦備述前意帝語孝
孺曰誠如嵓言曲在朝廷齊黃誤我矣孝孺惡之曰此
為燕游說也五月燕師駐大名吳傑平安發兵斷北
平餉道燕王遣指揮武勝復奏書于朝大略言朝廷許
罷兵而盛庸等攻北絶糧餉與詔旨背馳帝得書有罷
兵意以示方孝孺曰此孝康皇帝同産弟朕叔父也吾
他日不見宗廟神靈乎孝孺曰陛下果欲罷兵耶即兵
一罷散不可復聚彼長驅犯闕何以禦之今軍聲大振
計捷書當不遠願陛下毋惑甘言上然之縛勝下錦衣
獄燕王聞怒曰俟命三月今武勝見執是其志不可回
矣彼軍駐德州資糧所給皆道徐沛以輕騎數千邀焚
之德州必困若來求戰吾嚴師待之以逸待勞可必勝
諸將皆曰善乃遣都指揮李遠等帥輕騎六千詣徐沛
令易士卒甲胄與南師同插柳枝于背為識遠等至濟
寧榖亭盡焚軍興以來儲積丘福薛禄合兵攻濟州塞
濠登陴破其城遂潛兵掠抄沙河沛縣南軍不之覺糧
船數萬艘糧數百萬悉為所焚軍資器械俱為煨燼河
水盡熱漕運軍士散走京師大震德州糧餉遂艱李遠
率兵還盛庸遣將袁宇以三萬人邀遠軍遠設伏擊敗
之斬首萬餘級秋七月燕兵襲彰德時都督趙清守
彰德燕王遣數騎日往來城下擾其樵採清遣兵追之
則引而去於是城下乏薪拆屋而炊既而王令伏兵城
傍山麓仍遣數騎至城下誘之清果遣兵出入伏擒殺
千餘人南軍據尾尖寨梗餉道險隘難下燕王遣張禮
間道夜襲擊下之乃使人招清清對使者言殿下至京
城日但以二指許帖召臣臣不敢不至今未敢也王悦
其言為之緩攻平安自真定率兵攻北平營于平村
離城五十里擾其耕牧燕世子督衆固守遣人如燕王
軍告急燕軍還次定州聞北平被圍王召劉江問策將
安出江慷慨請行且曰臣方思之高煦請與江先往江
曰此不可疲于奔命徒為敵笑耳俄而曰臣策成矣王
喜呼酒送其行江與王約曰臣至北平以砲響為號二
次砲響則決圍三次砲響則進城若不聞第三砲則臣
戰死矣臣若入城中既聞外間救至則守城軍士勇氣
自倍宜令軍士人帶十砲為殿者放砲常不絶聲則遠
近皆謂大軍既來平保兒必駭散矣保兒安小字也王
大喜然其計江乃率兵渡滹沱由間道行張旗幟夜多
舉火炬至則與安戰果如其策大敗之斬獲數千人安
還走真定方孝孺門人林嘉猷嘗居北平邸中知高
煦高燧弗恭于燕世子中官黃儼素奸險儼方曲事高
燧高燧與世子協守北平高煦從燕王軍時時傾世子
而是時河北師老無功德州餉道絶方孝孺乃言於上
曰兵家貴間燕父子兄弟可間而離也世子誠見疑王
必北歸王歸而我餉道通事乃可濟上善之立命孝孺
草書遣錦衣衛千戶張安如燕貽世子令歸朝廷許以
王燕世子得書不啟封遣人并安等送軍前中官黃儼
者比書至北平則已先使人馳報燕王曰世子且反王
疑之問高煦高煦曰世子固善太孫語未竟世子所遣
使以書及張安至燕王啟視遽曰嗟乎幾殺吾子乃囚
安等盛庸等檄大同守將房昭引兵入紫荆關略保
定諸縣駐兵易州西水寨寨在萬山中昭欲據險為持
久計窺北平燕王在大名聞之曰保定股肱郡保定失
即北平危矣豈可不援遂下令班師八月師北渡滹
沱河至完縣諸山寨民來附悉慰遣之令孟善填保定
諜報吳傑遣都指揮韋諒以兵萬餘轉餉房昭軍燕王
王曰昭據西水寨寨所乏糧耳使真定餽餉入昭得固
守未易拔也率精騎三萬邀擊破之又命朱榮等以兵
五千圍定州燕王曰我圍房昭寨急真定必來援然摧
敗之餘進必不銳我姑輕騎往定州彼聞必速來來則
據險以待我還兵合擊必敗之援兵敗寨可不攻下也
時圍寨久寨軍多南人天寒衣薄會夜霜月燕王令四
面皆吳歌南軍聞之多淚下有潛下寨降者十月真定
援兵果至燕王自定州還與圍寨兵合擊南兵於齊眉
山下令勇士捲旆登山潛出陣後張旗幟寨中望見大
駭與真定兵俱潰斬首萬餘級墜崖死者甚衆獲其將
花英鄭琦王恭詹忠等惟房昭韋諒走免遂破西水寨
還師北平十一月遣駙馬都尉梅殷鎮守淮安殷尚
太祖女寧國公主有才智太祖特眷注之臨崩帝與殷
侍側受顧命太祖謂帝曰燕王不可忽顧語殷曰汝老
成忠信可託幼主出誓書及遺詔授之曰敢有違天者
為朕伐之言訖崩至是燕兵漸逼諸將多選懦觀望乃
召募淮南兵民令軍士號四十萬命殷統之駐淮上以
阨燕師既而燕王遺殷書以進香金陵為辭殷答曰進
香皇考有禁遵者為孝不遵者不孝割使者耳鼻口授
數語詞甚峻王怒遼東守將楊文與王雄等引兵圍
永平略薊州遵化諸郡縣燕王遣劉江率衆趨永平命
江曰爾至永平敵必遁歸山海勿追之但聲言還歸北
平既出則以夜捲旗囊甲復入永平城中楊文聞爾還
北平復來爾速出擊之必大獲江如言果敗文兵于昌
黎殺數千人獲將士王雄等燕王還北平悉縱遣之仍
令歸諭楊文等時燕王起兵三年所得止永平大寧保
定旋得旋棄戰死者甚多南軍分布頗盛時時告捷廷
議多謂燕出沒勞苦軍少不足慮帝又御内臣甚嚴皆
怨望遂密謀戴燕王告以金陵空虚宜乘間疾進王亦
太息曰頻年用兵何時可已政當臨一決不復返顧矣
於是踰城不攻決計趨金陵十二月燕師出北平駐
軍蠡縣復移營汊河命李遠率輕兵前哨
四年春正月命魏國公徐輝祖率京軍往援山東燕李
遠兵至藁城遇德州禆將葛進領馬步萬餘為前鋒乘
冰渡滹沱河半渡遠進擊之進望見遠兵少斂退繫馬
林間以步卒來戰遠佯却進來追遠分兵潛出其後解
縱所繫馬前軍奮擊之進軍退失馬遂大敗斬首四千
餘級進僅以身免燕將朱能率輕騎千人哨至衡水遇
都督平安遣兵復通州能擊之斬首七百餘級生擒部
將賈榮等燕王乃以師由館陶渡見一病卒仆道傍王
命左右以從馬載之曰壯士為我也聞者感泣進攻東
阿破之指揮詹璟被執吏目鄭華死之攻汶上都指揮
薛鵬被執師至沛縣知縣顔伯瑋知勢不敵遣縣丞胡
先詣徐州告急預送其子有為出走令還告其父母云
子職弗能盡矣賦詩書公署壁間夜二鼓師至東門指
揮王顯以城䧏師遂入伯瑋衣冠南向再拜慟哭曰臣
無以報國乃自縊死子有為不忍去復還自剄以從無
何將士擒主簿唐子清典史黃謙至皆死之胡先還收
伯瑋父子屍葬之城南沛縣既破燕師遂向徐淮燕王
久不見南師出遣番騎指揮欵台帥十二騎前覘至鄒
縣遇南師轉餉卒三千人欵台大呼馳入其陣曰燕王
大軍至矣轉餉卒驚潰擒千戸二人歸燕王曰欵台以
十二騎破三千人真壯士命左右錄其功遂進師徐州
守將閉城不出燕王欲驅兵南進而士卒多散出取糧
恐後至者為城中兵所掩乃伏兵九里山又先匿百餘
騎演武亭令數騎往來城下誘之城中兵不出乃嫚罵
焚其廬舍徐發一矢射城上抵暮乃去明日復如之城
中不勝怒乃開門以兵五千出追所遣騎按轡徐行既
渡河砲舉伏發燕王親率勁騎馳西門斷其歸路腹背
夾擊之城中兵大潰爭渡橋橋壊溺死千餘人斬首數
千級餘皆奔入城後單騎往來城下城中兵竟不敢出
乃以師南行三月師趨宿州燕王謂諸將曰敵綴我
當備之乃留都指揮金銘將游騎百人哨其後戒之曰
敵至見爾孤軍必追襲爾列隊徐行彼疑爾為誘必不
敢進吾令都指揮冀英先以數騎伏河南覘爾渡河如
敵來追即舉砲敵疑有伏猶豫未決爾師畢渡矣銘往
果遇南軍萬餘徐行臨河南軍來追冀英連舉砲南軍
即斂退銘遂得渡河與燕王會宿州乃進兵蒙城渦河
等處平安率馬步兵四萬躡燕軍燕王曰此濱河多林
木彼必疑有伏淝河地平無樹彼不疑可伏兵遂親率
騎二萬持三日糧至淝河按伏勑諸軍皆束炬相屬於
道戒之曰俟與敵戰則舉火一炬舉餘炬皆應敵見舉
炬火多必驚潰按兵數日敵不至糧且盡諸將請還師
燕王曰彼遠來銳氣求戰肯委之而去耶但一敗其前
鋒彼自奪氣姑按甲待之時迫暮令番騎指揮欵台以
數騎往哨去南營四十里聞其更鼓還報南軍且必至
王喜命王真劉江各將百騎往逆之戒以緣路按伏遇
敵誘入伏與戰又令王真束草置囊中如束帛狀載馬
上南軍來追擲於地使往取亂之真等進與安軍遇相
接戰南軍追至擲囊餌之南軍競往取囊陣稍亂又入
伏内伏發南軍還走燕王率兵至平安以三千騎走北
岸燕王以數十騎當之平安禆將火耳灰者故燕番騎
指揮素驍勇被召入京師遂隸平安麾下持矟直犯燕
王相距十步許燕王令胡騎指揮童信射其馬蹶遂獲
火耳灰者其步曲哈尚特穆爾亦勇見火耳灰者被獲
持矟突陣亦射擒之平安易服以數騎走燕王率兵追
之南軍大敗驍將林特穆爾等被執平安退屯宿州是
日釋火耳灰者令入宿衛諸將以為言不聽燕兵破
蕭縣知縣陳恕死之燕王以師向臨淮諭將士曰我
師利在速戰敵駐宿州為持久計若斷其糧餉彼不攻
自潰矣乃遣譚清帥兵至徐州擊轉餉兵大破之南至
淮河又燒餉舟甚衆清還南軍圍之燕王見清旗幟亟
馳往援鐵鉉來戰燕軍不利却王馳入陣火耳灰者翼
之殺南軍數十人南軍披靡欲南遁燕王常以騎兵綴
之又遣陳文李遠哨淮河擊敗守淮兵數千人夏四
月平安營於小河燕兵據河北燕王令陳文扼要處為
橋先渡步卒輜重騎兵隨之遂分兵守橋明日總兵何
福列陣十餘里張左右翼緣河而東燕王帥騎兵戰福
麾步兵而前爭所守橋福率後軍來援奮擊破之俘獲
數百人遂斬陳文于陣平安轉戰圍王真數重真身被
十餘創自刎馬上平安遇王于北坂王急幾為安槊所
及馬蹶不得前燕番騎指揮王騏躍馬入陣援燕王得
脱南軍奪橋而北勇氣百倍燕將張武率勇敢士自林
間突出與王騎合擊却之指揮丁良朱彬被執燕將都
指揮韓貴亦戰死於是南軍駐橋南北軍駐橋北相持
者數日南軍糧盡採蕪而食燕王曰南軍饑更一二日
饟稍集未易破也乃留兵千餘守橋而潛移諸軍輜重
去南營三十里夜半渡兵而南繞出其後比旦始覺時
徐輝祖軍至甲戌大戰齊眉山自午至酉勝負相當蔚
州衛千戸李斌馬蹶為南軍所擒猶力斬數人乃死是
時南軍再捷王真陳文李斌皆驍將敗沒燕諸將皆懼
說燕王曰軍深入暑雨連綿淮土蒸濕且疾疫小河之
東平野多牛羊二麥將熟若渡河擇地休息士馬觀釁
而動可持久也燕王曰兵事有進無退勝形成矣而復
北渡士不解體乎公等所見拘攣耳下令曰欲渡河者
左不欲渡河者右諸將多趨左王怒曰公等自為之朱
能曰諸君勉矣漢高十戰而九不勝卒有天下豈可有
退心燕王不解甲者數日南軍相慶時廷臣有曰燕且
北矣京師不可無良將帝因召輝祖還何福軍聲遂孤
時南軍所至掘塹作壘為營軍士通夕不得休暨成而
將旦復行往往虚敝人力故臨陣之際卒先罷困燕王
行營不為塹壘但分布隊伍列陣為門敵不敢犯故將
士至營即得休息自便暇則射獵周覽地勢得禽輙頒
將士每拔破壘悉以所獲財物賚之人樂為用至是對
壘日久諜報南師糧運且至燕王語諸將曰敵慮我擾
必分兵護之乘其兵分勢弱必不能支遂遣朱榮劉江
等率輕騎截南軍餉道又令游騎擾其樵採何福乃下
令移營靈壁就糧時南軍運糧五萬平安帥馬步六萬
護之使負糧者居中燕王覘知之分壯士萬人遮援兵
而令高煦伏兵於林間戒伺敵戰疲即出擊於是躬率
師逆戰以騎兵為兩翼安引軍突至殺燕兵千餘矢下
如雨王麾步軍縱擊横貫其陣斷而為二南軍遂亂何
福等出壁與安合擊殺燕兵數千却之高煦窺見南師
罷即帥衆自林間突出王還兵掩擊其後福等大敗殺
傷萬餘人喪馬三千餘匹燕師盡獲其糧餉福等以餘
衆入營塞壘門堅守是夜福下令期明日聞砲聲三即
突圍出師就糧于淮河庚辰燕軍攻靈壁營王躬率諸
將先登軍士蟻附而上燕兵三震炮福軍誤為已砲急
趨門門塞不得出營中紛擾人馬墜濠塹皆滿燕兵急
擊之遂破其營指揮宋垣力戰死何福遁走副總兵陳
暉平安參將都督馬溥徐真都指揮孫晟王貴等皆被
執參贊軍務禮部侍郎陳性善大理寺丞彭與明皆死
之平安被俘見王曰淝河之戰公馬不躓何以遇我安
大言曰刺殿下如拉朽耳王太息曰高皇帝好養壯士
釋之遣還北平自是南軍益衰矣黃子澄聞之撫膺大
慟曰大事去矣吾輩萬死不足贖誤國之罪是月上用
齊泰黃子澄謀調遼兵十萬至濟南與鐵鉉合以絶燕
兵後總兵楊文至直沽遇燕將宋貴截殺師潰文被執
竟無一人至濟南者五月燕兵至泗州守將周景初
舉城䧏燕燕王謁祖陵泣曰横罹權奸幾不免矣幸賴
祖宗得今日拜陵下陵下父老來見悉賜牛酒慰勞遣
之師抵淮盛庸領馬步兵數萬戰艦數千列淮之南岸
燕兵列北岸相對燕王命&KR0712;舟編筏揚旗鼓噪指麾若
將渡者南軍望之有懼色潛遣丘福朱能狗兒等將驍
勇數百西行二十里以小舟潛濟南軍不之覺也及漸
近營舉砲南軍駭愕福等前奔之南軍棄甲走庸股栗
不能上馬其下掖之登舟單舸脱去北兵盡獲其戰艦
遂濟淮駐南岸是日攻下盱眙燕王乃會諸將議所向
或欲先取鳳陽遏其援兵乃以兵趨滁和集舟渡江别
遣一軍西擣廬州出安慶據長江之險或欲以淮揚為
根本次取高郵通泰以及真揚遂可渡江無後顧憂燕
王曰鳳陽城守固非盡力攻取不易下恐震驚皇陵淮
安高城深池兵強糧足若攻之不拔曠日持久援兵四
集力屈形見非我之利今宜乘勝直趨揚州指儀真兩
城勢單弱兵至可招之而下既得真揚則淮安鳳陽人
心自懈我聚舟渡江久則必有内變諸將皆頓首稱善
遂以師趨揚州遣使吳玉招諭守將王禮先是禮聞燕
師至謀舉城䧏時監察御史王彬巡江淮治揚州倚任
指揮崇剛練兵繕濬城濠晝夜不解甲與彬共守揚州
城禮既有異謀彬與剛知之執禮及其黨繫獄有力士
能舉千斤彬常以自隨燕兵飛書城中有縛王御史䧏
者官三品左右憚力士莫敢縛禮弟宗者厚誘力士母
呼其子出會彬解甲浴盤中為千戶徐政張勝所縛遂
出禮于獄開門䧏庚子燕兵至天長禮等縛二人以獻
不屈皆死燕王遂至揚州命禮同指揮吳庸等諭下高
郵通泰諸城并集舟以備渡江燕兵至高郵指揮王傑
䧏遂克儀真立大營于高資港儀真既破北舟往來江
上旗鼓蔽天京師聞北兵漸近益危懼遣侍中許觀修
撰王叔英募兵廣德諸郡都御史練子寧募兵杭州燕
王駐師江北朝廷六卿大臣多為自全計求出守城都
城空虚帝下詔罪已遣使四出徵勤王兵方孝孺曰事
急矣宜以計緩之遣人許割地稽延數日東南募兵當
至長江天塹北兵不閑舟楫相與決戰於江上勝敗未
可知帝從之乃以吕太后命遣慶城郡主如燕師議和
以割地分南北為請郡主燕王從姊也燕王見郡主哭
郡主亦哭燕王問周齊二王安在郡主言周王召還未
復爵齊王仍拘囚燕王益悲不自勝郡主徐申割地議
燕王曰凡所以來為奸臣耳皇考所分吾地且不能保
何望割也但得奸臣之後謁孝陵朝天子求復典章之
舊免諸王之罪即還北平祗奉藩輔豈有他望此議盖
奸臣欲緩我師俟遠方兵至耳郡主默然辭歸燕王送
之出曰為我謝天子吾與上至親相愛無他意幸不終
為奸臣所惑更為我語諸弟妹吾幾不免賴宗廟神靈
得至此相見有日矣郡主還具言之帝出語方孝孺且
問曰今奈何孝孺曰長江可當百萬兵江北船已遣人
燒盡北師豈能飛渡寧波知府王璡永清典史周縉
募兵勤王六月癸丑朔燕王命都指揮吳庸集高郵
通泰船于瓜州命内官狗兒(狗兒後賜名彦回)領都指揮華聚
為前哨兵至浦子口盛庸諸將逆戰敗之燕王欲且議
和北還會高煦引北騎至王大喜遽起按甲仗鉞撫煦
背曰勉之世子多疾於是煦殊死戰燕王率精騎直衝
庸陣庸軍小郤朝廷大臣多遣使來燕軍獻渡江及入
京城策者帝方遣都督僉事陳瑄率舟師往援庸瑄乃
降燕時兵部侍郎陳植督師江上麾下謀迎䧏金都督
首欲叛去植以大義責之遂為所殺金率衆䧏燕且邀
賞燕王立誅之具棺斂植遣官護葬于白石山乙夘陳
瑄具舟至江上來迎燕王乃祭大江之神誓師渡江舳
艫相銜旌旗蔽空金鼓大震微風輕颺長江不波盛庸
所駐海艘列兵沿江上下二百里皆大驚愕師漸近岸
庸等整衆以禦燕王麾諸將鼓譟先登以精騎數百衝
庸軍庸師潰追奔數十里庸單騎遁餘將士皆解甲䧏
諸將請徑薄京城燕王曰鎮江咽㗋之地若城守不下
往來非便先下鎮江則彼勢益危矣乃令來䧏海舟懸
黃幟往來江中鎮江城中望見驚曰海舟皆已䧏吾將
何為其守將童俊率衆䧏帝聞江上海舟暨鎮江皆䧏
甚憂鬱徘徊殿廷間召方孝孺問計孝孺即班中執李
景隆請誅之曰壊陛下事者此賊也羣臣鄒公瑾等十
八人即殿前毆景隆幾死請亟加誅不聽孝孺曰城中
尚有勁兵二十萬城高池深糧食充足盡撤城外居民
驅入城城外積木皆令民運入彼無所據其能久駐乎
帝從之下令軍民商賈晝夜撤屋運木盛暑中饑渴勞
苦死者相枕藉民憚于運木多自縱火焚其居火連日
不息西南城崩役兵民修築未竟東北復崩民晝夜不
得息方孝孺請令諸王分守城門乃命谷王橞安王楹
分守都城門遣李景隆及兵部尚書茹瑺都督王佐往
龍潭仍以割地講和為辭觀虚實以待援兵景隆瑺至
龍潭見燕王伏地叩頭而已燕王笑曰勤勞公等至此
有言乎景隆等惶恐叩頭稍稍及割地事燕王曰公等
說容耶始吾未有過舉輒加之大罪削為庶人云大義
滅親吾今救死不暇何用地為且今割地何名皇考裂
土分封吾故有地矣此又奸臣計也凡所以來欲得奸
臣耳公等歸奏上但奸臣至吾即解甲謝罪闕下謁孝
陵歸奉北藩永祗臣節天地神明在上景隆瑺還報命
帝令景隆再如師言罪人已竄逐候執至來獻景隆趦
趄帝令諸王與偕既至燕王見諸王相勞苦諸王具述
帝意燕王曰諸弟試謂斯言誠偽諸王曰大兄洞見矣
燕王曰吾來但欲得奸臣耳不知其他遂宴諸王遣歸
帝會羣臣慟哭或勸帝且幸浙或曰不若幸湖湘方孝
孺請堅守京城以待援萬一不利車駕幸蜀收集士馬
以為後舉齊泰奔廣德州黃子澄奔蘇州逃難且促徵
兵時王叔英在廣德募兵無應者子澄欲航海徵兵于
外洋不果帝太息曰事出汝輩而今皆棄我去乎長吁
不己癸亥燕先鋒將劉保華聚哨至朝陽門外燕王慮
京城完繕四方或有勤王者日夜為攻城計乃命保等
領先鋒騎兵千餘哨至朝陽門覘知無備還報燕王大
喜乃整兵而進先是左都督徐增壽謀應燕御史魏公
冕等請誅之不聽至是燕兵進屯金川門帝乃命左右
捽增壽至責以大義斬之時谷王橞與李景隆守金川
門燕兵至遂開門䧏魏國公徐輝祖率師迎戰敗績王
馳千餘騎衞周齊二王周王曰吾死矣曰燕王之騎兵
也乃喜入見拜且哭燕王亦哭已並轡至金川門下馬
登樓燕王具言被䜛罹禍不得已舉兵之由與周王相
勞苦時朝廷文武俱䧏來迎帝左右唯數人遂盡閉諸
后妃宫内縱火焚之挈三子變服出走倉皇復棄三子
於宫門被燕軍執寘師中帝遂遜國去是日茹瑺先羣
臣叩頭勸進文臣迎附知名者吏部右侍郎蹇義戸部
右侍郎夏原吉兵部侍郎劉儁右侍郎古樸劉季箎大
理寺少卿薛嵓翰林學士董倫侍講王景修譔胡靖李
貫編修吳溥楊榮楊溥𫝊書黃淮芮善待詔解縉給事
中金幼孜胡濙吏部郎中方賓禮部員外宋禮國子助
教王達鄭緝吳府審理副楊士竒桐城知縣胡儼揭
榜左班文臣二十九人太常寺卿黃子澄兵部尚書齊
泰禮部尚書陳廸文學博士方孝孺副都御史練子寧
禮部侍郎黃觀大理少卿胡閏寺丞鄒瑾戸部尚王鈍
侍郎郭任盧迥刑部尚書侯泰侍郎暴昭工部尚書鄭
賜侍郎黃福吏部尚書張紞侍郎毛太亨給事中陳繼
之御史董鏞曾鳳韶王度高翔魏公冕謝昇前御史尹
昌隆宗人府經歷宋徵卓敬修譔王叔英戶部主事巨
敬燕王指以上諸人為奸臣别其首從先是出賞格凡
文武官員軍民人等綁縛奸臣為首者陞官三級為從
者陞二級綁縛官吏為首者陞二級為從者陞一級有
司奉旨出示自是擒獲得官者甚衆乘機報私讐劫掠
財物者紛紛雖禁不能止也既而鄭賜王鈍黃福尹昌
隆皆迎駕歸附自陳為奸臣所累乞宥罪令復其官以
茹璫李景隆言并宥張紞復為吏部尚書餘皆不宥尋
復揭榜于朝堂增徐輝祖葛成周是修鐵鉉姚善甘霖
鄭公智葉仲惠王璉黃希范陳彦回劉璟程通戴德彝
王艮盧原質茅大芳胡子昭韓永葉希賢林嘉猷蔡運
盧振牛景先周璿等共五十餘人丙寅諸王及文武臣
請即位燕王曰予始遘於難不得已以兵救禍誓除奸
惡安宗社庶幾周公之勲不意少主不亮予心自絶於
天今纉承洪業當擇有才德者顧予菲薄豈敢負荷諸
王及文武大臣皆頓首曰天生聖人為宗社生民主今
天下者太祖之天下生民者太祖之生民天下豈可一
日無君殿下為太祖嫡嗣德冠羣倫功在社稷宜正天
位使太祖萬世之洪業永有所托丁夘諸將上表勸進
戊辰諸王上表勸進燕王再辭諸王羣臣頓首固請燕
王乃命駕將入城學士楊榮迎駕前曰殿下先入城耶
先謁孝陵耶燕王悟遂謁孝陵畢入城燕王曰諸王羣
臣以為奉宗廟宜莫如予宗廟事重予不足稱今辭弗
獲勉徇衆志諸王羣臣各宜協心輔予不逮遂詣奉天
殿即皇帝位諸王文武羣臣皆上表稱賀復周王橚齊
王槫封爵先是建文中有道士歌于途曰莫逐燕逐燕
日高飛高飛上帝畿已而忽不見人莫能測至是始騐
其言云清宫三日諸宫人女官内官多誅死惟得罪
于建文者乃得留上詰問宫人内侍以建文帝所在皆
指認后屍應馬乃出屍於煨燼中哭之曰小子無知乃
至此乎召翰林侍讀王景問葬禮當何如景對曰當葬
以天子之禮從之復諸殿門舊名革去興宗孝康皇帝
廟號仍舊諡號懿文皇太子遷太后於懿文陵䧏封吳
王允熥為廣澤王衛王允熞為懷恩王徐王允熙為敷
惠王尋復䧏允熥允熞為庶人允熙改封甌寧王後皆
不得其死追封都督徐增壽為武陽侯帝念增壽之
死痛悼不已故即位首褒封之尋進爵定國公子孫世
襲中山王之後一門二公焉下魏國公徐輝祖于獄
時武臣無一人不歸附者惟輝祖不屈帝親召問輝祖
不出一語始終無推戴意法司迫取供招輝祖默然操
筆惟書其父開國功臣子孫免死而已帝大怒以元勲
國舅欲誅又輒中止徘徊久之竟從寬典止勒歸私第
革其禄米而已錄用建文中所罷斥諸臣馬興張得
李諒等宥前御史尹昌隆命為北平按察司知事初燕
兵南下昌隆上書言今事勢日去而北來奏章有周公
輔成王之語不若罷兵息戰許其入朝彼既欲伸大義
於天下不應便相違戾設有蹉跌便須舉位讓之猶不
失藩王也若沈吟不斷禍至無日進退失據雖欲求為
丹徒布衣不可得矣不報及是按名捕治奸黨昌隆被
執將就刑當陛大呼曰臣曾上章勸以位讓陛下奏牘
尚存可覆案也帝乃命停刑閱其奏流涕曰火燒頭若
早從此言南北生靈可免酷禍朕亦無此勞苦也詔貸
其死得建文時羣臣封事千通命解縉等閱視凡言
兵食事宜者留覽餘有干犯者悉焚之既而從容問縉
等曰爾等宜皆有之衆稽首未及對修譔李貫對曰臣
實無之帝曰爾以獨無為賢耶食其禄則思任其事當
國危之際近侍獨無一言可乎朕非惡乎盡心於建文
者但惡導誘建文壊祖宗法亂政經耳爾等前日事彼
則忠於彼今日事朕則忠於朕不必曲自隱蔽也帝
臨朝詰問建文中變亂官制顧侍臣太息曰只如羣臣
散官一事前代沿襲行之已久何關利害亦欲改易且
陵土未乾何忍紛紛為此又曰凡開創之主其經歷多
謀慮深每作一事必籌度數日乃行亦欲子孫世守之
故詩書所載後王之言必曰不愆不忌率由舊章干戒
警後王必曰率乃祖攸行曰監於先王成憲此皆老成
之言後世輕佻謟諛之徒以其私智小見導嗣君改易
祖法嗣君不明以為能而寵任之徇小人之智謀至于
國弊民叛而喪其社稷者有之矣豈可不以為戒時吏
部尚書張紞懼退而自經死秋七月壬午朔大祀天
地于南郊以即位詔天下大赦仍以洪武三十五年為
紀改明年為永樂元年建文以來祖宗成法有更改者
悉復舊制幽建文帝少子於中都廣安宫後莫知所
終召前北平按察使陳瑛至京以為都察院右副都
御史初瑛坐交通藩邸謫廣西帝即位首召用之瑛怨
建文諸臣最深既而瑛奏言建文之臣如黃觀廖昇王
叔英周是修顔伯瑋皆不順天命而效死于建文計其
存心與叛逆無異宜加追戮帝曰朕初舉義誅奸臣不
過齊黃數輩耳其後二十九人中如張紞王鈍鄭賜黃
福尹昌隆等皆宥而用之今汝所言數人其身已死況
有不與二十九人之數者彼食其禄自盡其心耳不聽
擢戶部侍郎夏原吉為戶部尚書初原吉自福建召
還帝欲大用之忌者或沮之曰彼建文用事之臣豈宜
置之高位上曰原吉父皇太祖之臣也彼忠於太祖故
忠於建文豈不忠於朕哉逾日遂進擢尚書九月封
賞從征將士封丘福為淇國公朱能為成國公張武為
成陽侯鄭亨為武安侯顧成鎮遠侯王總武成侯陳珪
泰寧侯孟善保定侯郭亮成安侯王忠靖安侯徐忠永
康侯張信隆平侯李遠安平侯徐祥興安伯徐理武康
伯李濬新城伯唐雲新昌伯孫巖應城伯趙彝忻城伯
陳旭雲陽伯張玉子張輔信安伯譚淵子譚忠新寧伯
已上並子孫世世承襲封房寬為思恩侯子孫世襲指
揮房勝為富昌伯劉才廣恩子孫世襲指揮同知以曹
國公李景隆兵部尚書茹瑺都督王佐陳瑄有默相事
機功增景隆禄一千石封茹瑺忠誠伯王佐順昌伯陳
瑄平江伯子孫世襲指揮使以駙馬都尉王寕罹誣陷
封永春侯子孫世世承襲餘將士論功有差
成祖永樂元年詔以北平布政司為北京設留守及行
部官改北平為順天府
谷應泰曰天未厭兵孝康蚤世燕王在北怏怏非
少主臣也然而高帝賓天太孫即位令帝開誠布
公杜釁修睦几杖之賜頻及智囊之計不行獄詞
燒毁曲庇梁王朝士留章封還錢俶羈縻之道亟
行柴草之謀未決也若謂事憂厝火計決徙薪季
友進酒而叔牙亡玄武喋血而建成敗當其堂皇
不避升陛不拜則相如奏筑血犯秦王朱虚行酒
追斬吕氏抑數武士力耳齊黃獨不能乎建文仁
柔類元帝舉事則學景宣齊黃迂謹類王陵進謀
則效鼂錯先主已去操乃追擊當陽劉裕辭歸玄
乃悔使京口為燕王者將散甲歸兵縛見天子乎
抑束手無策闔門自焚也遣張昺遣謝貴彼豈能
擒燕王者哉速之反而假以名也燕既起兵非帝
殺王即王弑帝其傳檄天下自比周公上書帝闕
欲清君側呼忱日月指誓河山藉令帝囚縛齊黃
歸致燕館亦或開門延叔握手迎師王敦既收伯
仁安能反臣姑孰侯景朝見太極惟有幽帝東堂
史稱文帝伏犀日角皇孫落月偏顱天生兩人聚
於一宫久無瓦全之理矣而齊黃用兵罪自難逭
真定之戰炳文所將三十萬鄭㶚村之戰景隆所
將五十萬白溝河之戰景隆合兵又三十萬滹沱
河之戰盛庸所將猶二十萬合天下之兵握一人
之手不知燕王單旅孤城利於戰不利於守利於
合不利於分嚮令山東北平堅城深溝繕甲儲粟
驍將數十輩各將數萬衆分據險阻出没敵間進
破滎陽彭越燒其糧道南追漢王韓信收其河北
燕王雖百戰百勝久且左支右詘寧能縱馬飲濟
水之西加矢及聊城之上乎奈何挾萬全之勢搏
匹夫之勇驚颷掃葉疾電奔雷執九江於朝堂哭
包胥於海外嗚呼晩已獨是建文之初昇平繼體
海宇晏清而燕王横貪天位靦顔人上子突入而
昭公出奔曲沃盛而孝侯遇弑母亦弱肉強食豈
為天與人歸宜乎練子寧噀血地上書成王安在
而方孝孺衰絰大罵以為不立成王之子弟也當
其大内灰飛緇衣宵遁為燕王者急宜降德音下
明詔咸與維新計安反側而乃縣賞討奸清宫戮
御斬祛之怨旁及五宗射鉤之嫌蔓延婦寺國君
含詬固如是乎至若司馬之心久暴於路人齊鸞
之謀早形於諮議乃猶南向讓三連章勸進者欺
天乎吾誰欺也幸而即位之後山東首給農器雲
南不輕用兵省視旱蝗周諏郡縣勑吏部以拔幽
隱顧學士以求直言而且耀武邊陲尊崇先聖政
事之美頗班班可考焉然以予論之梁皇弑主肺
石達冤衛武簒兄賓筵好學蓋曲終奏雅逆取順
守亦晩蓋之常規非哲王之天性也
明史紀事本末卷十六
