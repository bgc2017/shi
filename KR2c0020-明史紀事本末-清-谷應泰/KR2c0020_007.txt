明史紀事本末卷七
浙江提學僉事谷應泰編
平定兩廣
吳元年元至正二十七年也十月甲子命湖廣行省平
章楊璟左丞周德興張彬率武昌荆州潭岳等衛軍由
湖廣取廣西諭璟等曰南方之人皆入版圖惟淮北山
東尚未寧一兩廣八閩尚未歸附已命丞相徐逹平章
常遇春等北定中原平章胡廷美分道南征以取八閩
俟八閩既定就以其師航海取廣東故命爾等率荆湘
之衆進取廣西兩軍合勢何征不克爾其務靖亂止暴
使遠人畏服毋替予命璟等頓首出
太祖洪武元年正月乙亥楊璟等進兵攻永州元全州
平章阿爾斯蘭遣兵來援逆擊敗之進逼永城守將鄧祖
勝出兵南門拒戰又敗之獲其將王鑑祖勝歛兵入城
固守元兵復自廣西來援駐東鄉倚湘水列七營軍容
甚盛璟遣指揮袁子明擊敗之獲其萬戶丁武等千餘
人二月癸邜命平章廖永忠為征南將軍參政朱亮
祖為副將軍由海道取廣東上諭永忠等曰王者之師
順天應人以除暴亂朕昔平定武昌荆湘諸郡望風欵
附常遇春克贑州南安嶺南數郡亦相繼來歸此無他
師出以律人心悦服故也今兩廣之地遠在南方彼此
割據民困久矣彼聞八閩不守湖湘已平中心震懾若
先遣人宣布威德以招徠之必有歸欵迎降者如其拒
命然後舉兵扼其險要絶其聲援聞廣東要地惟在廣
州廣州既下則循海諸郡可傳檄而定海南海北以次
招徠留兵鎮守仍與平章楊璟合兵取廣西肅清南服
在此一舉
癸丑楊璟遣千戶王廷將兵取寶慶先是既克寶慶復
為陳友諒將周文貴所陷至是廷進兵茱萸灘賊衆千
餘據險拒戰廷擊敗之文貴遁遂復寶慶壬戌勅贑
州衛指揮使陸仲亨等帥師會廖永忠征廣東上諭仲
亨等曰近命平章楊璟等由湖南取廣西廖永忠等由
福建取廣東今特命爾等率師由韶州直𢷬德慶三方
進兵為犄角之勢舉無不克廣東既下合兵取廣西先
聲既振勢如破竹但當撫輯生民毋縱殺掠三月楊璟
遣左丞周德興參政張彬率兵取全州壬申我師克全
州元平章阿爾斯蘭遁去道州莫友遜寧遠州李文卿藍
山縣黎元帥相繼降廖永忠等率舟師自福州航海取
廣東元左丞何真降先是嶺海騷動真固保鄉里邑人
王成陳仲玉搆亂真請於行省舉義兵除之擒仲玉以
歸成築砦自固圍之久不下真募人能縛成者予鈔十
千於是成僕縛成以出真笑謂曰公奈何養虎自貽患
成慙僕求賞真如數予之使人具湯鑊車上成懼以為
將烹已也真乃縛僕於上促烹之使數人鳴鉦督僕妻
炊火僕一號則羣應之曰四境有如僕縛主者視此於
是人具服以為光武待蒼頭子密不能及也競歸之遂
併有循惠二州授惠州路通判尋以真為參政遷右丞
嶺表民頼以安或陳符瑞勸為尉佗計者輙斥絶之初
廖永忠駐福州遣人以書諭元江西分省左丞何真略
曰乃者元君失馭天下土崩豪傑之士乘時而起分剖
州郡竊據疆土或假元號令或自擅兵威暴征横歛蚕
食一方生民塗炭可謂極矣今天子受天明命肇造區
夏江漢既已底定閩越又皆帖服中原之地相繼削平
惟兩廣僻在遐方未霑聖化予受命南征順者撫綏逆
者誅殛恐足下未悟輙先走一介之使相告足下其留
意焉至是永忠等至潮州真遣其都事劉克佐上印章
籍所部郡縣戶口甲兵錢榖奉表歸附上嘉其保境息
民視漢唐竇融李勣等特召乘傳來朝丙戌平章楊
璟遣兵攻武岡州元守將曾權舉城降四月朔辛丑
廖永忠等師至東莞何真率官屬迎見進次虎頭關元
將盧左丞張元帥各率所部來降遂入廣州陸仲亨率
兵下英德清遠連江連州肇慶等郡縣辛丑進克德慶
路元守將張鵬程棄城遁按何真東莞人常為淡水場
管勾元末嶺南盜蜂起剽掠真鄉真結豪民保障及亂
兵據惠州真率衆復之以功授惠州路通判陞宣慰司
都元帥時南海寇邵宗愚陷廣州真又擊走之元立江
西分省於廣東以真為參政又陞右丞遂據有廣東諸
州郡至是始降乙卯廖永忠擒廣州偽參政邵宗愚
等誅之時宗愚據三山寨遣人納降而遷延不至永忠
知其詐下令往攻夜二鼓發兵抵其寨詰旦破之獲宗
愚斬於市分捕新會黃彬河源曹文昌汲州廖仁南海
麥康祖等皆誅之何真入朝賜宴并白金千兩文綺紗
羅綾叚各百疋將校分賜有差諭之曰天下紛紛所謂
豪傑有三易亂為治者上也保民逹變識所歸者次也
負固偷安毒流生民身死不悔斯不足論矣頃者師臨
閩越卿即輸誠來歸不煩一旅之力民庶安堵可謂識
時逹變授真江西行中書省參知政事楊璟圍永州久
不下命指揮胡海洋等築壘困之復造浮橋於西江上
練習軍士示以必克至是食盡力窮守將鄧祖勝仰藥
死參政張子賢等猶率衆拒守百戶夏昇縋城詣璟降
因言祖勝死狀夜三鼓璟督兵四面攻之胡海洋等踰
城入子賢復率衆巷戰天明衆潰子賢與元帥鄧思誠
等俱就執獲其全城士馬璟調衡州衛指揮同知丁玉
守之於是來陽等州皆遣人降五月己卯征南將軍
廖永忠參政朱亮祖等兵至梧州元逹嚕噶齊拜穆率
官吏父老迎降時元吏部尚書布延特穆爾張翔以便
宜行事入廣西行次藤州永忠兵適至募兵欲迎戰民
無應者既而藤州守吳鏞出降乃率所部百餘人走欝
林亮祖勒兵追之布延特穆爾戰沒張翔赴水死亮祖
駐兵藤州甲午朱亮祖引兵至容州同知明布哈及
普寧縣逹嚕噶齊瑪嚕等迎降朱亮祖師次貴州元欝
林州知州張那海迎降六月甲辰元海南海北道元
帥羅福等及海南分府元帥陳乾富等俱遣使降壬
戌克靖江路先是周德興克全州即分兵柵據靖江險
要絶其聲援璟既克永州遂引兵抵靖江城下屯於北
關參政張彬屯西關朱亮祖亦帥師自廣東來會屯於
東門象鼻山下攻城二旬不克璟語諸將校曰彼所恃
者西城濠水耳當先取閘口關决其堤岸則破之必矣
諸將曰諾明日遣指揮使丘廣引輕兵攻閘口關殺守
堤兵决堤濠水涸因築土堤近與城接以通士卒遂克
其北門月城又克其北門水隘斬獲百餘人復攻其西
門不利相持凡兩閱月攻圍益力額爾吉納勢窮蹙驅
兵南門出戰指揮胡海擊敗之獲其萬戶皮彦高楊天
夀等璟因使彦高陰搆其總制張榮榮麾下裴觀以書
繫矢射璟營期以是夜降既二鼓觀縋城出見璟備言
城中積貯空虚人無鬭志可立取狀璟乃給白皮帽百
餘俾歸為識約四鼓從賓賢門入至期璟命諸將率衆
徑進額爾吉納聞變倉卒走追至城東伏波門執之初
張彬始攻城為守者所詬恚曰城破當悉屠之比克城
璟懼其縱殺下令曰殺人者死彬乃止衆心遂安戊
辰廖永忠進兵南寧元土浪屯田千戶宋真執其守將
平章恩楚等遣使降永忠悉收諸司印章命真守其城
送爾珠等赴京師七月己巳廣西左江太平府土官
黃英衍右江田州府土官岑伯顔等遣使齎印章詣平
章楊璟降元平章阿爾斯蘭自全州之敗率餘衆退保
象州廖永忠遣指揮耿天璧等討之師至賓州境阿爾斯
蘭遣其部將李左丞拒戰天璧擊敗之阿爾斯蘭窮迫乃
遣其子僧保來納欵戊子遂自帥所部詣永忠降獻其
銀印三銅印三十七金牌五丁酉元彬州守將左丞
楊以誠詣平章楊璟營降廣西悉平楊璟等自靖江振
旅還
二年二月詔改慶遠府為慶遠南丹軍民安撫司湖廣
行省臣言慶遠地接八番溪洞所轄南丹宜山等處宋
元皆用其土酋為安撫使大兵下廣西安撫使莫天祐
首來欵附宜錄用以統其民則蠻情易服守兵可減上
從之以天祐為安撫司同知三月癸亥置廣西行省
初廣西隸湖廣至是時置行省九月戊午征南將軍廖
永忠副將軍朱亮祖還京師冬十一月丙午遣中書
照磨蘭以權賫詔往諭廣西左右兩江溪洞官民曰朕
惟武功以定天下文教以化遠人此古先哲王威德並
施遐邇咸服者也睠兹兩廣地邊南徼風俗質樸自唐
宋以來黃岑二氏代居其間世亂則保境土世治則修
職貢良由審時知幾故保世滋大頃者朕命將南征八
閩克清兩廣平定爾等不煩師旅奉印來歸嚮慕之誠
良足嘉尚今特遣使往諭爾其克慎乃心益懋厥職宣
布朕意以安居民
谷應泰曰吳元年太祖命平章楊璟由湖廣取廣
西又命征南將軍廖永忠由閩之海道取廣東兩
路進師尅期同發趨之如猛獸鷙鳥迫不及待者
蓋亦乘新勝之威振發蒙之勢者也夷考其時淮
北山東曾無經略秦晉關陜尚懸度外止徐逹一
軍由淮入河長驅北伐耳夫咸陽建瓴百二非止
珠崖銅柱之險也中州沃野千里不特桂林象郡
之饒也三晉兵馬莫強又不止尉佗之夷風番禺
之敝俗也乃太祖不并力中原而分兵南徼不急
争隩府而先事蠻方緩急之數得毋出於下策乎
而予以為不然也方其時元人地大力全雖遣王
時未窺虚實合衆叩關計需歲月而江南之地漢
吳閩三方並沒所向無前粤服先聲畏之如虎更
若一矢加遺即可傳檄而定兵法云避實擊虚又
云攻其瑕則堅者瑕於是由武岡入者皆長鬛之
精騎從海道入者下樓船以濟師而又以陸仲亨
一軍出贑踰嶺批吭搗虚雖淮陰之用兵出竒岳
侯之神算料敵不是過也究之楊璟戰功止全永
二州廖永忠戰績止三山一寨而靖江不下稍煩
兩軍合圍旬月耳其餘郡縣無不開門納降望風
迎附兵不血刃而拱手得之者則太祖之廟算長
也聞之孔明伐魏先定南苖秦國自強首吞巴蜀
蓋正向而争天下者殊恐人之議其後耳况乎南
方既定兵力有餘海上坐收軍資尤盛因而還師
轉戰掃滅上游楊璟著唐州之功永忠鼓䕫門之
捷與徐逹諸軍相為犄角克奏蕩平譬之光武悉
定江淮然後一意隴蜀宋主先取兩川然後專辦
東南所謂事形已濟迎刃而解者也至若元左丞
何真者拒自王之謀全歸命之義而太祖嘉其保
境息民與竇融李勣軰争烈嗚呼不誣矣
明史紀事本末卷七
