謹案
欽定滿洲祭神祭天典禮一書稽考舊章釐正同異允
足昭信而傳遠兹復仰承
諭旨令(臣)等譯漢纂入四庫全書(臣)等依據清文詳加
推繹伏考
坤寧宫所朝祭者為
釋迦牟尼佛
觀世音菩薩
關聖帝君所夕祭者為
穆哩罕
畫像神
蒙古神其月祭大祭翌日則敬申報祀於
天神而祝辭所稱乃有阿琿年錫安春阿雅喇穆哩穆哩
哈納丹岱琿納爾琿軒初恩都哩僧固拜滿章京
納丹威瑚哩恩都蒙鄂樂喀屯諾延諸號中惟納
丹岱琿即七星之祀其喀屯諾延即蒙古神以先
世有德而祀其餘則均無可考又樹柳枝求福之
神稱為佛立佛多鄂謨錫瑪瑪者知為保嬰而祀
堂子内尚錫之神知為田苗而祀而祝辭所稱紐歡台吉
武篤本貝子者則亦不得其緣起蓋古者一方一
國各有專祀或因靈應所著而報以馨香或因功
德在人而申其薦饗故相沿舊俗昭事維虔祭法
所謂有其舉之莫敢廢也洎
寳祚誕膺萬靈申佑益著為令典用答
神庥雖世遠年湮不能盡詳其始末然考禮記文王世子
稱釋奠於先師鄭元所注不能舉先師為誰但以
周禮瞽宗及漢代經師為例知古人於相傳祀典
無從溯其本源者皆不妄引其人以實之致涉誣
罔故今亦闕所不知不敢附會其辭以昭敬慎又
祝辭之文有意義可尋繹者皆依類譯漢至於卓
爾歡鍾依珠嚕珠克特亨哲伊哷呼哲納爾琿哲
古伊雙寬斐孫安哲鄂囉羅諸字皆但有音聲莫
能訓解蓋自大金天興甲午以後典籍散佚文獻
無徵故老流傳惟憑口授歴年既遠遂不甚可明
考漢代樂府如臨高臺之收中吾有所思之妃呼
豨皆有其聲而無其義又宋書樂志載鐸舞曲聖
人制禮樂篇亦全篇皆取對音歴代相傳均闕疑
而不敢改今亦恭錄原文不敢強為竄易以存其
本真焉
(臣)阿桂
(臣)于敏中
