子略目錄類一(經籍之屬)
提要
(臣)等謹案子略四卷宋高似孫撰似孫有剡
錄等書已著錄是書詳載諸家說部卷一始
漢志所載次隋志所載次唐志所載次庾仲
容子鈔馬總意林所載次鄭樵通志藝文略
所載皆削其門類而存其書名略注撰人卷
數于下其一書而有諸家注者則惟列本書
而注家細字附錄焉其有題識者凡陰符經
握竒經八陣圖鬻子六韜孔叢子曾子魯仲
連子晏子老子莊子列子文子戰國策管子
尹文子韓非子墨子鄧析子亢桑子鶡冠子
孫子吳子范子鬼谷子吕氏春秋素書淮南
子賈誼新書鹽鐵論論衡太元經新序說苑
抱朴子文中子元子皮子隠書凡三十八家
其中說苑新序合一篇而八陣圖附于握竒
經實共三十六篇惟陰符經握竒經錄其原
書于前餘皆不錄似乎後人刪節之本未必
完書也馬端臨通考多引之亦頗有所考證
發明然似孫能知亢桑子之偽而於陰符經
握竒經三略諸葛亮將苑十六策之類乃皆
以為真則鑒别亦未為甚確其盛稱鬼谷子
尤為好竒以其會梓諸家且所見之本猶近
古終非焦竑經籍志流輾轉販鬻徒搆虛詞
者比故錄而存之備考證焉乾隆四十六年
十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
子略原序
六經後以士才藝自聲於戰國秦漢間往往騁辭立言
成一家法觀其跌宕古今之變發揮事物之機智力足
以盡其神思致足以殫其用其指心運志固不能盡宗
於經而經緯表裏亦有不能盡忘乎經者使之純乎道
昌乎世豈不可馳騁規畫鍧錚事功而與典謨風雅並
傳乎所逢如此所施又如此終亦碌碌與羣言如一百
氏同流可不嗟且惜哉嗚呼仲尼皇皇孟子切切猶不
克如臯夔如伊吕周召况他乎至若荀況揚雄氏王通
韓愈氏是學孔孟者也又不可與諸子同日語或知此
意則一言可以明道藝究訏謨可以立身養性致廣大
盡高明可以著書立言丹青金石垂訓乎後世顧所擇
如何耳審哉審哉乃系以諸子之學必有因其學而决
其傳存其流而辨其術者斯可以通名家究指歸矣作
子略
