通鑑總𩔖卷七上宋沈樞撰
宰相門
李克答魏文侯置相之問
周威烈王二十三年文侯謂李克曰先生嘗有言曰家
貧思良妻國亂思良相今所置非成則璜二子何如對
曰卑不謀戚臣在闕門之外不敢當命文侯曰先生臨
事勿讓克曰君弗察故也居視其所親富視其所與達
視其所舉窮視其所不為貧視其所不取五者足以定
之矣何待克哉文侯曰先生就舍吾之相定矣李克出
見翟璜翟璜曰今者聞君召先生而卜相果誰為之克
曰魏成翟璜忿然作色曰西河守吴起臣所進也君内
以鄴為憂臣進西門豹君欲伐中山臣進樂羊中山已
拔無使守之臣進先生君之子無傅臣進屈侯鮒以耳
目之所睹記臣何負於魏成李克曰魏成食禄千鍾什
九在外什一在内是以東得卜子夏田子方叚干木此
三人者君皆師之子所進五人者君皆臣之子惡得與
魏成比也翟璜逡廵再拜曰璜鄙人也失對願卒為弟
子
吴起與田文爭論功
安王十五年魏置相相田文吴起不悦謂田文曰請與
子論功可乎田文曰可起曰將三軍使士卒樂死敵國
不敢謀子孰與起文曰不如子起曰治百官親萬民實
府庫子孰與起文曰不如子起曰守西河而秦兵不敢
東鄉韓趙賓從子孰與起文曰不如子起曰此三者子
皆出吾下而位加吾上何也文曰主少國疑大臣未附
百姓不信方是之時屬之子乎屬之我乎起默然良久
曰屬之子矣
秦趙高指鹿為馬
三年初中丞相趙高欲專秦權恐羣臣不聽乃先設驗
持鹿獻於二世曰馬也二世笑曰丞相誤邪謂鹿為馬
問左右左右或默或言馬以阿順趙高或言鹿者高因
隂中諸言鹿者以法後羣臣皆畏高莫敢言其過
漢陳平宰社
二年初陽武人陳平家貧好讀書里中社平為宰分肉
食甚均父老曰善陳孺子之為宰平曰嗟乎使平得宰
天下亦如是肉矣
曹參代蕭何為相
二年鄼文終侯蕭何病惠帝親自臨視因問曰君即百
歲後誰可代君者對曰知臣莫如主惠帝曰曹參何如
何頓首曰帝得之矣臣死不恨何薨以曹參為相國參
代何為相舉事無所變更一遵何約束擇郡國吏木訥
於文辭重厚長者即召除為丞相史吏之言文刻深欲
務聲名者輒斥去之日夜飲醇酒參子窋為中大夫惠
帝怪相國不治事以為豈少朕與使窋歸以其私問參
參怒笞窋二百曰趣入侍天下事非若所當言也至朝
時惠帝讓參曰乃者我使諫君也參免冠謝曰陛下自
察聖武孰與高帝惠帝曰朕乃安敢望先帝又曰陛下
觀臣能孰與蕭何賢惠帝曰君似不及也參曰陛下言
之是也高帝與蕭何定天下法令既明今陛下垂拱參
等守職遵而勿失不亦可乎惠帝曰善參為相國出入
三年百姓歌之曰蕭何為法較若畫一曹參代之守而
勿失載其清淨民以寧壹
陳平以右丞相讓周勃
元年陳平謝病文帝問之平曰高祖時勃功不如臣及
誅諸吕臣功亦不如勃願以右丞相讓勃文帝徙平為
左丞相太尉勃為右丞相大將軍灌嬰為太尉
陳平答文帝決獄錢榖之問
文帝益明習國家事朝而問右丞相勃曰天下一歲決
獄幾何勃謝不知又問一歲錢榖入幾何勃又謝不知
惶愧汗出沾背文帝問左丞相平平曰有主者文帝曰
主者謂誰平曰陛下即問決獄責廷尉問錢榖責治粟
内史文帝曰苟各有主者而君所主者何事也平謝曰
陛下不知其駑下使待罪宰相宰相者上佐天子理隂
陽順四時下遂萬物之宜外鎮撫四夷諸侯内親附百
姓使卿大夫各得任其職焉文帝乃稱善右丞相大慙
出而讓陳平曰君獨不素教我對陳平笑曰君居其位
不知其任邪且陛下即問長安中盗賊數君欲彊對邪
於是絳侯自知其能不如平遠矣居頃之人或說勃曰
君既誅諸吕立代王威震天下而君受厚賞處尊位久
之即禍及身矣勃亦自危乃謝病請歸相印文帝許之
右丞相勃免左丞相平專為丞相
武帝問田蚡除吏已盡未
建元六年武安侯田蚡為丞相蚡驕侈薦人或起家至
二千石權移主上武帝乃曰君除吏已盡未吾亦欲除
吏嘗請考工地益宅武帝怒曰君何不遂取武庫是後
乃稍退
公孫賀不肯受丞相印綬
太初二年以太僕公孫賀為丞相封葛繹侯時朝廷多
事督責大臣自公孫弘後丞相比坐事死石慶雖以謹
得終然數被譴賀引拜為丞相不受印綬頓首涕泣不
肯起武帝乃起去賀不得已拜出曰我從是殆矣
丙魏同心輔政
元康二年魏相好觀漢故事及便宜章奏數條漢興已
來國家便宜行事及賢臣賈誼鼂錯董仲舒等所言奏
請施行之相敕掾史按事郡國及休告從家還至府輒
白四方異聞或有逆賊風雨災變郡不上相輒奏言之
與御史大夫丙吉同心輔政宣帝皆重之丙吉為人深
厚不伐善自曾孫遭遇吉絶口不道前恩故朝廷莫能
明其功也會掖庭宫婢則令民夫上書自陳嘗有阿保
之功吉識謂則曰汝嘗坐養皇曾孫不謹督笞汝汝安
得有功獨渭城胡組淮陽郭徵卿有恩耳分别奏組等
共養勞苦状宣帝親見問然後知吉有舊恩而終不言
宣帝大賢之
用蕭望之為左馮翊
宣帝以蕭望之經明持重論議有餘材任宰相欲詳試
其政事復以為左馮翊望之從少府出為左遷恐有不
合意即移病宣帝聞之使侍中成都侯金安上諭意曰
所用皆更治民以考功君前為平原太守日淺故復試
之於三輔非有所聞也望之即起視事
黃霸為相功名損於治郡
五鳳三年黃霸為丞相霸材長於治民及為丞相功名
損於治郡時京兆尹張敞舍鶡雀飛集丞相府霸以為
神雀議欲以聞又樂陵侯史高以外屬舊恩侍中貴重
霸薦高可太尉天子使尚書召問霸太尉官罷久矣夫
宣明教化通逹幽隱使獄無冤刑邑無盗賊君之職也
將相之官朕之任焉侍中樂陵侯高帷幄近臣朕之所
自親君何越職而舉之尚書令受丞相對霸免冠謝罪
數日乃決自是後不敢復有所請然自漢興言治民吏
以霸為首
王尊劾奏丞相衡
建始元年石顯遷長信中太僕秩中二千石顯既失倚
離權於是丞相御史條奏顯舊惡與妻子徙歸故郡憂
懣不食道死諸所交結以顯為官者皆廢王尊劾奏丞
相衡御史大夫譚知顯等顓權擅埶大作威福為海内
患害不以時白奏行罰而阿諛曲從附下罔上懷邪迷
國無大臣輔政之義於是衡慙懼免冠謝罪上丞相侯
印綬成帝以新即位重傷大臣乃左遷尊為高陵令然
羣下多是尊者衡嘿嘿不自安每有亢旱連乞骸骨讓
位成帝輒以詔書慰撫不許
成帝以熒惑守心殺丞相方進
綏和二年熒惑守心郎賁麗善為星言大臣宜當之成
帝乃召見方進還歸未及引決上遂賜册責讓以政事
不治災害竝臻百姓窮困曰欲退君位尚未忍使尚書
令賜君上尊酒十石養牛一君審處焉方進即日自殺
上祕之遣九卿册贈印綬賜乘輿祕器少府供張柱檻
皆衣素天子親臨弔者數至禮賜異於他相故事臣光
曰晏嬰有言天命不慆不貳其命禍福之至安可移乎
昔楚昭王宋景公不忍移災於卿佐曰移腹心之疾寘
諸股肱何益也藉其災可移仁君猶不肯為况不可乎
使方進罪不至死而誅之以當大變是誣天也方進有
罪當刑隠其誅而厚其葬是誣人也孝成欲誣天人而
卒無所益可謂不知命矣
何武以事親不篤策免
何武後母在蜀郡遣吏歸迎會成帝崩吏恐道路有盜
賊後母留止左右或譏武事親不篤哀帝亦欲改易大
臣策免武以列侯歸國
平當以病篤不應召
建平三年哀帝使使者召丞相平當欲封之當病篤不
應召室家或謂當不可彊起受侯印為子孫邪當曰吾
居大位已負素餐責矣起受侯印還卧而死死有餘罪
今不起者所以為子孫也遂上書乞骸骨哀帝不許
安帝以災異策免三公
永初元年太尉徐防以災異寇賊策免三公以災異免
自防始司空尹勤以水雨漂流策免仲長統昌言曰光
武皇帝愠數世之失權忿彊臣之竊命矯枉過直政不
任下雖置三公事歸臺閣自此以来三公之職僃員而
已然政有不治猶加譴責而權移外戚之家寵被近習
之豎守境貪殘牧民撓擾怨氣竝作隂陽失和此皆戚
宦之臣所致然也反以策讓三公至扵死免乃足為呌
呼蒼天號咷泣血者矣又中世之選三公也務於清慤
謹慎循常習故者是乃婦女之檢柙鄉曲之常人耳惡
足以居斯位邪埶既如彼選又如此而欲望三公勲立
於國家績加於生民不亦遠乎今人主誠專委三公分
任責成而在位病民舉用失賢百姓不安爭訟不息天
地多變人物多妖然後可以分此罪矣
杜喬朝野倚望
建和元年太尉胡廣罷光禄勲杜喬為太尉自李固之
廢内外喪氣羣臣側足而立唯喬正色無所回撓由是
朝野皆倚望焉
謝弼乞徵王暢李膺
建寧二年郎中東郡謝弼上封事曰台宰重器國命所
繫今之四公唯司空劉寵斷斷守善餘皆素餐致寇之
人必有折足覆餗之凶可因災異竝加罷黜徵故司空
王暢長樂少府李膺竝居政事庶災變可消國祚惟永
左右惡其言出為廣陵府丞
魏高柔言公輔之臣國之棟梁
黃初四年以廷尉鍾繇為太尉治書執法高柔代為廷
尉是時三公無事又希與朝政柔上疏曰公輔之臣皆
國之棟梁民所具瞻而置之三事不使知政遂各偃息
養高鮮有進納誠非朝廷崇用大臣之義大臣獻可替
否之謂也古者刑政有疑輒議於槐棘之下自今之後
朝有疑議及刑獄大事宜數以咨訪三公三公朝朔望
之日又可特延入講論得失博盡事情庶有補起天聽
光益大化文帝嘉納焉
吴不用張昭為相而用顧雍
六年吴丞相北海孫邵卒初吴當置丞相衆議歸張昭
吴王曰方今多事職大者責重非所以優之也及邵卒
百僚復舉昭吴王曰孤豈為子布有愛乎領丞相事煩
而此公性剛所言不從怨咎將興非所以益之也以太
常顧雍為丞相平尚書事雍為人寡言舉動時當吴王
嘗歎曰顧君不言言必有中至飲宴歡樂之際左右恐
有酒失而雍必見之是以不敢肆情吴王亦曰顧公在
坐使人不樂其見憚如此初領尚書令封陽遂鄉侯拜
侯還寺而家人不知後聞乃驚及為相其所選用文武
將吏各隨能所任心無適莫時訪逮民間及政職所宜
輒密以聞若見納用則歸之於上不用終不宣泄吴王
以此重之然於公朝有所陳及辭色雖順而所執者正
軍國得失自非面見口未嘗言王常令中書郎詣雍有
所咨計若合雍意事可施行即與相反覆究而論之為
設酒食如不合意雍即正色改容默然不言無所施設
郎退告王王曰顧公歡悦是事合宜也其不言者是事
未平也孤當重思之
晉王戎為三公與時浮沈
元康七年以尚書右僕射王戎為司徒戎為三公與時
浮沈無所匡救委事僚寀輕出遊放性復貪吝園田徧
天下每自執牙籌晝夜會計常若不足家有好李賣之
恐人得種常鑚其核
謝安比王導
太元四年謝安為宰相秦人屢入寇邊兵失利衆心危
懼安每鎮之以和静其為政務舉大綱不為小察時人
比安於王導而謂其文雅過之
宋文帝時宰相無常官
元嘉三年以右衛將軍王華為中護軍侍中如故華以
王弘輔政王曇首為上所親任與已相埒自謂力用不
盡每歎息曰宰相頓有數人天下何由得治是時宰相
無常官唯人主所與議論政事委以機密者皆宰相也
故華有是言亦有任侍中而不為宰相者
梁徐勉周捨俱稱賢相
天監二年霄城文侯范雲卒雲盡心事上知無不為臨
繁處劇精力過人及卒衆謂沈約宜當樞管武帝以約
輕易不如尚書左丞徐勉乃以勉及右衛將軍汝南周
捨同參國政捨雅重不及勉而清簡過之兩人俱稱賢
相常留省内罕得休息勉或時還宅羣犬驚吠每有表
奏輒焚其藁捨豫機密二十餘年未嘗離左右國史詔
誥儀體法律軍旅謀謨皆掌之與人言謔終日不絶而
竟不漏泄機事衆尤服之
唐世稱房杜為賢相
貞觀三年太宗謂房玄齡杜如晦曰公為僕射當廣求
賢人隨才授任此宰相之職也比聞受聽辭訟日不暇
給安能助朕求賢乎因勅尚書細務屬左右丞唯大事
應奏者乃關僕射玄齡明達吏事輔以文學夙夜盡心
惟恐一物失所用法寬平聞人有善若已有之不以求
備取人不以已長格物與杜如晦引拔士𩔖常如不及
至於臺閣規模皆二人所定太宗每與玄齡謀事必曰
非如晦不能决及如晦至卒用玄齡之策蓋玄齡善謀
如晦能斷故也二人深相得同心徇國故唐世稱賢相
者推房杜焉
戴至德劉仁軌更日受牒訴
上元二年以戴至德為右僕射以劉仁軌為左僕射劉
仁軌戴至德更日受牒訴仁軌常以美言許之至德必
據理難詰未嘗與奪實有冤結者必為奏辨由是時譽
皆歸仁軌或問其故至德曰威福者人主之柄人臣安
得盜取之高宗聞深重之有老嫗欲詣仁軌陳牒誤詣
至德至德覽之未終嫗曰本謂是解事僕射乃不解事
僕射邪歸我牒至德笑而授之時人稱其長者
時人謂蘇味道為摸稜
聖歷元年以天官侍郎蘇味道為鳳閣侍郎同平章事
味道前後在相位數歲依阿取容嘗謂人曰處事不宜
明白但摸稜持兩端可矣時人謂之蘇摸稜
朱敬則以用人為先
久視四年正諫大夫同平章事朱敬則以老疾致仕敬
則為相以用人為先自餘細務不之視
姚崇薦張柬之為相
以元之為靈武道安撫大使元之將行太后令舉外司
堪為宰相者對曰張柬之沈厚有謀能斷大事且其人
已老惟陛下急用之以秋官侍郎張柬之同平章事時
年且八十矣
僕射兼中書門下之職
神龍元年命右僕射豆盧欽望有軍國重事中書門下
可共平章先是僕射為正宰相其後多兼中書門下之
職午前決朝政午後決省事至是欽望專為僕射不敢
預政事故有是命是後專拜僕射者不復為宰相矣
明皇不答姚元之序進郎吏之請
開元元年姚元之嘗奏請序進郎吏明皇仰視殿屋元
之再三言之終不應元之懼趨出罷朝高力士諫曰陛
下親總萬機宰臣奏事當面加可否奈何一不省察明
皇曰朕任元之以庶政大事當奏聞共議之郎吏卑秩
乃一一以煩朕邪命力士宣事至省中為元之道上語
元之乃喜聞者皆服明皇識人君之體左拾遺曲江張
九齡以元之有重望為明皇所信任奏記勸其遠謟躁
進純厚其略曰任人當才為政大體與之共理無出此
途而曏之用才非無知人之鑒其所以失溺在緣情之
舉又曰自君侯職相國之重持用人之權而淺中弱植
之徒已延頸企踵而至謟親戚以求譽媚賓客以取容
其間豈不有才所失在於無恥元之嘉納其言
姚崇為救時之相盧懷慎為伴食宰相
三年以盧懷慎檢校吏部尚書兼黃門監懷慎清謹儉
素不營資産雖貴為卿相所得俸賜隨散親舊妻子不
免饑寒所居不蔽風雨姚崇嘗有子喪謁告十餘日政
事委積懷慎不能決惶恐入謝明皇曰朕以天下事委
姚崇以卿坐鎮雅俗耳崇既出須臾裁决俱盡頗有得
色顧謂紫微舍人齊澣曰余為相可比何人澣未對崇
曰何如管晏澣曰管晏之法雖不能施於後猶能沒身
公所為法隨復更之似不及也崇曰然則竟如何澣曰
公可謂救時之相耳崇喜投筆曰救時之相豈易得乎
懷慎與崇同為相自以才不及崇每事推之時人謂之
伴食宰相
盧懷慎薦宋璟等
四年黃門監盧懷慎疾亟上表薦宋璟李傑李朝隱盧
從愿竝明時重器所坐者小所棄者大望垂矜錄明皇
深納之薨後家無餘蓄惟一老蒼頭請自鬻以辦喪事
明皇恨不居姚崇于禁中
以尚書左丞源乾曜為黃門侍郎同平章事姚崇無居
第寓居罔極寺以病痁謁告明皇遣使問飲食起居状
日數十輩源乾曜奏事或稱旨明皇輒曰此必姚崇之
謀也或不稱旨輒曰何不與姚崇議之乾曜常謝實然
每有大事明皇常令乾曜就寺問崇乾曜請遷崇於四
方館仍聽家人入侍疾明皇許之崇以四方館有簿書
非病者所宜處固辭明皇曰設四方館為官吏也使卿
居之為社稷也恨不可使卿居禁中耳此何足辭
前稱房杜後稱姚宋
以刑部尚書宋璟紫微侍郎蘇頲同平章事璟為相務
在擇人隨材授任使百官各稱其職刑賞無私敢犯顔
正諫明皇甚敬憚之雖不合意亦曲從之璟與蘇頲相
得甚厚頲遇事多讓於璟璟每論事則頲為之助璟嘗
謂人曰吾與蘇氏父子皆同居相府僕射寬厚誠為國
器然獻可替否吏事精敏則黃門過其父矣姚宋相繼
為相崇善應變成務璟善守法持正二人志操不同然
協心輔佐使賦役寬平刑罰清省百姓富庶唐世賢相
前稱房杜後稱姚宋他人莫得比焉二人每進見明皇
輒為之起去則臨軒送之及李林甫為相雖寵任過於
姚宋然禮遇殊卑薄矣
李元紘杜暹議事多異同
初張說張嘉貞李元紘杜暹相繼為相用事源乾曜以
清謹自守常讓事於說等唯諾署名而已元紘暹議事
多異同遂有隙更相奏列明皇不悦貶杜暹荆州長史
李元紘曹州刺史罷乾曜兼侍中止為左丞相以宇文
融為黃門侍郎裴光庭為中書侍郎竝同平章事蕭嵩
兼中書令遥領河西
明皇用韓休為社稷
二十一年裴光庭薨明皇問蕭嵩可以代光庭者嵩言
休於明皇以休為黃門侍郎同平章事休為人峭直不
干榮利及為相甚允時望始嵩以休恬和謂其易制故
引之及與共事休守正不阿嵩漸惡之宋璟歎曰不意
韓休乃能如是明皇或宫中宴樂及後苑遊獵小有過
差輒謂左右曰韓休知否言終諫疏已至明皇嘗臨鏡
默然不樂左右曰韓休為相陛下殊瘦於舊何不逐之
明皇歎曰吾貌雖瘦天下必肥蕭嵩奏事常順指既退
吾寝不安韓休常力爭既退吾寝乃安吾用韓休為社
稷耳非為身也
韓休蕭嵩數爭論上前
韓休數與蕭嵩爭論於明皇前面折嵩短明皇頗不悅
嵩因乞骸骨明皇曰朕未厭卿卿何為遽去對曰臣蒙
厚恩待罪宰相富貴已極及陛下未厭臣故臣得從容
引去若已厭臣臣首領且不能保安能自遂因泣下明
皇為之動容曰卿且歸朕徐思之嵩罷為左丞相休罷
為工部尚書張九齡時居母喪起復中書侍郎竝同平
章事
李林甫結武惠妃為宰相
二十二年李林甫柔佞多狡數深結宦官及妃嬪家伺
候明皇動静無不知之由是每奏對常稱旨明皇悅之
時武惠妃寵幸傾後宫生壽王瑁諸子莫得為比太子
浸疎薄林甫因宦官言於惠妃願盡力保護壽王惠妃
德之隂為内助由是擢林甫為禮部尚書同中書門下
三品
李林甫潜知上指勸幸西京
二十四年先是敕以來年二月二日行幸西京會宫中
有怪明日明皇召宰相即議西還裴耀卿張九齡曰今
農收未畢請俟仲冬李林甫潜知上指二相退林甫獨
留言於明皇曰長安洛陽陛下東西宫耳往來行幸何
更擇時使妨於農收但應蠲所過租稅而已臣請宣示
百司即日西行明皇悅從之
李林甫中傷張九齡
初明皇欲以李林甫為相問於中書令張九齡九齡對
曰宰相繫國安危陛下相林甫臣恐異日為廟社之憂
明皇不從時九齡方以文學為明皇所重林甫雖恨猶
曲意事之是時明皇在位歲久漸肆奢欲怠於政事而
九齡遇事無細大皆力爭林甫巧伺上意日思所以中
傷之林甫日夜短九齡於明皇明皇浸疎之林甫引蕭
炅為戶部侍郎炅素不學嘗對中書侍郎嚴挺之讀㐲
臘為伏獵挺之言於九齡曰省中豈容有伏獵侍郎九
齡與挺之善欲引以為相嘗謂之曰李尚書方承恩足
下宜一造門與之欵暱挺之素負氣薄林甫為人竟不
之詣林甫恨之益深挺之先娶妻出之更嫁蔚州刺史
王元琰元琰坐贓罪下三司按鞫挺之為之營解林甫
因左右使於禁中白上明皇謂宰相曰挺之為罪人請
屬所由九齡曰此乃挺之出妻不宜有情明皇曰雖離
乃復有私於是上積前事以耀卿九齡為阿黨以耀卿
為左丞相九齡為右丞相竝罷政事嚴挺之貶洛州刺
史明皇即位以來所用之相姚崇尚通宋璟尚法張嘉
貞尚吏張說尚文李元紘杜暹尚儉韓休張九齡尚直
各其所長也九齡既得罪自是朝廷之士皆容身保位
無復直言李林甫欲蔽塞人主視聽自專大權明召諸
諫官謂曰今明主在上羣臣將順之不暇烏用多言諸
君不見立仗馬乎食三品料一鳴輒斥去悔之何及補
闕杜璡嘗上書言事明日黜為下邽令自是諫爭路絶
矣牛仙客既為林甫所引進專給唯諾而已林甫城府
深密人莫窺其際好以甘言㗖人而隂中傷之不露辭
色凢為明皇所厚者始則親結之及位勢稍逼輒以計
去之雖老姦巨猾無能逃其術者
陳希烈書名而已
天寳五載以門下侍郎崇玄館大學士陳希烈同平章
事希烈宋州人以講老莊得進專用神仙符瑞取媚於
明皇李林甫以希烈為明皇所愛且柔佞易制故引以
為相凡政事一決於林甫希烈但給唯諾故事宰相午
後六刻乃出林甫奏今太平無事已時即還第軍國機
務皆决於私家主書抱成案詣希烈書名而已
陳希烈與李林甫為敵
十一載初李林甫以陳希烈易制引為相政事常隨林
甫左右晩節遂與林甫為敵林甫懼
李林甫楊國忠相繼為相
南詔數寇邊蜀人請楊國忠赴鎮李林甫奏遣之國忠
將行泣辭明皇言必為林甫所害貴妃亦為之請明皇
謂國忠曰卿暫到蜀區處軍事朕屈指待卿還當入相
林甫時已有疾憂懣不知所為巫言一見上可小愈明
皇欲就視之左右固諫明皇乃命林甫出庭中明皇登
降聖閣遥望以紅巾招之林甫不能拜使人代拜國忠
比至蜀明皇遣中使召還至昭應謁林甫拜於牀下林
甫流涕謂曰林甫死矣公必為相以後事累公國忠謝
不敢當汗流覆面明皇晩年自恃承平以為天下無復
可憂遂深居禁中專以聲色自娱悉委政事於林甫林
甫媚事左右迎合上意以固其寵杜絶言路掩蔽聰明
以成其姦姤賢疾能排抑勝已以保其位屢起大獄誅
逐貴臣以張其勢自皇太子以下畏之側足凢在相位
十九年養成天下之亂而明皇不之寤也
顔真卿責元載
廣德元年車駕發陜州左丞顔真卿請代宗先謁陵廟
然後還宫元載不從真卿怒曰朝廷豈堪相公再壞邪
載由是銜之
元載以貨結内侍
以苖晉卿為太保裴遵慶為太子少傅竝罷政事遵慶
既罷元載權益盛以貨結内侍董秀使主書卓英倩潜
與往來代宗意所屬載必先知之承意探微言無不合
代宗以是愈愛之
顔真卿論元載專權
大歷元年元載專權恐奏事者攻訐其私乃請百官凢
論事皆先白長官長官白宰相然後奏聞仍以上旨諭
百官曰比日諸司奏事煩多所言多讒毁故委長官宰
相先定其可否刑部尚書顔真卿上疏以為郎官御史
陛下之耳目今使論事者先白宰相是自掩其耳目也
太宗著司門式云其無門籍人有急奏者皆令門司與
仗家引奏無得關礙所以防壅蔽也天寳以後李林甫
為相深疾言者道路以目上意不下逮下情不上逹蒙
蔽喑嗚卒成幸蜀之禍陵夷至于今日其所從来者漸
矣昔林甫雖擅權羣臣有不諮宰相輒奏事者則託以
他事隂中傷之猶不敢明令百司奏事皆先白宰相也
陛下儻不早寤漸成孤立後雖悔之亦無及矣載聞而
恨之奏真卿誹謗貶峽州别駕
魚朝恩講易譏宰相
國子監成釋奠魚朝恩執易升高座講鼎覆餗以譏宰
相王縉怒元載怡然朝恩謂人曰怒者常情笑者不可
測也
元載舉裴冕為相
四年以左僕射裴冕同平章事初元載為新平尉冕嘗
薦之故載舉以為相亦利其老病易制受命之際蹈舞
仆地載趨而扶之代為謝詞十二月戊戌冕薨
楊綰為相朝野相賀
十二年以太常卿楊綰為中書侍郎禮部侍郎常衮為
門下侍郎並同平章事綰性清簡儉素制下之日朝野
相賀郭子儀方宴客聞之減坐中聲樂五分之四京兆
尹黎幹騶從甚盛即日省之止存十騎中丞崔寬第舍
宏侈亟毁撤之
代宗悼楊綰之亡
代宗方倚楊綰使釐革弊政會綰有疾薨代宗痛悼之
甚謂羣臣曰天不欲朕致太平何奪朕楊綰之速
時人譏常衮辭堂封
元載王縉之為相也代宗日賜以内厨御饌可食十人
遂為故事常衮與朱泚上言餐錢已多乞停賜饌許之
衮又欲辭堂封同列不可而止時人譏衮以為朝廷厚
禄所以飬賢不能當辭位不當辭禄臣光曰君子恥食
浮於人衮之辭禄廉恥存焉與夫固位且貪禄者不猶
愈乎詩云彼君子兮不素餐兮如衮者亦未可以深譏
也
德宗貶常衮用崔祐甫
十四年常衮性剛急為政苛細不合衆心會議羣臣喪
服衮以為禮臣為君斬衰三年漢文帝權制猶三十六
日高宗以來皆遵漢制及玄宗肅宗之喪始服二十七
日今遺詔云天下吏人三日釋服古者卿大夫從君而
服皇帝二十七日而除在朝羣臣亦當如之祐甫以為
遺詔無朝臣庶人之别朝野中外莫非天下凡百執事
孰非吏人皆應三日釋服相與力爭聲色陵厲衮不能
堪乃奏祐甫率情變理請貶潮州刺史德宗以為太重
貶祐甫為河南少尹初肅宗之世天下務殷宰相常有
數人更直決事或休沐各歸私第詔直事者代署其名
而奏之自是踵為故事時郭子儀朱泚雖以軍功為宰
相皆不預朝政衮獨居政事堂代二人署名奏祐甫祐
甫既貶二人表言其非罪德宗問卿曏言可貶今云非
罪何也二人對初不知德宗初即位以衮為欺罔大駭
百官衰絰序立於月華門有制貶衮為潮州刺史以祐
甫為門下侍即同平章事聞者震悚祐甫至昭應而還
既而羣臣喪服竟用衮議
崔祐甫待王駕鶴李正已
以神策都知兵馬使右領軍大將軍王駕鶴為東都園
苑使以司農卿白琇珪代之更名志貞駕鶴典禁兵十
餘年權行中外詔下德宗恐其生變崔祐甫召駕鶴與
語留連久之琇珪已視事矣李正已畏德宗威名表獻
錢三十萬緡德宗欲受之恐見欺却之則無辭崔祐甫
請遣使慰勞淄青將士因以正已所獻錢賜之使將士
人人戴上恩又諸道聞之知朝廷不重貨財德宗悅從
之正已大慙服天下以為太平之治庶幾可望焉
楊炎喬琳並平章事
楊炎喬琳並同平章事德宗方勵精求治不次用人卜
相於崔祐甫祐甫薦炎器業德宗亦素聞其名故自遷
謫中用之琳性粗率喜詼諧無他長與張涉善涉稱其
才可大用德宗信涉言而用之聞者無不駭愕
盧杞出張鎰得專總朝政
建中三年德宗以幽州兵在鳳翔思得重臣代之盧把
忌張鎰忠直為德宗所重欲出之於外已得專總朝政
乃對曰朱泚名位素崇鳳翔將校班秩已高非宰相信
臣無以鎮撫臣請自行德宗俛首未言杞又曰陛下必
以臣貌寝不為三軍所伏固惟陛下神算德宗乃顧鎰
曰才兼文武望重内外無以易卿鎰知為把所排而無
辭以免因再拜受命德宗初即位崔祐甫為相務從寬
大故當時政聲藹然以為有貞觀之風及盧把為相德
宗性多忌因以疑似離間羣臣始勸德宗以嚴刻御下
中外失望
盧把恐更立相分已權遂薦關播
盧杞秉政知德宗必更立相恐其分已權乘間薦吏部
侍郎關播儒厚可以鎮風俗以播為中書侍郎同平章
事政事皆決於杞播但斂衽無所可否德宗嘗從容與
宰相論事播意有所不可起立欲言杞目之而止還至
中書杞謂播曰以足下端慤少言故相引至此曏者奈
何發口欲言邪播自是不復敢言
袁高等切諫不宜復起盧杞為郡
貞元元年新州司馬盧把遇赦移吉州長史謂人曰吾
必再入未幾德宗果用為饒州刺史給事中袁高應草
制執以白盧翰劉從一曰盧把作相致鑾輿播遷海内
瘡痍柰何遽遷大郡願相公執奏翰等不從更命他舍
人草制制出高執之不下且奏把極惡窮凶百辟疾之
若讎六軍思食其肉何可復用德宗不聽補闕陳京趙
需等上疏曰把三年擅權百揆失叙天地神祗所知華
夏蠻夷同棄儻加巨姦之寵必失萬姓之心袁高復於
正牙論奏德宗曰杞已再更赦高曰赦者止原其罪不
可為刺史陳京等亦爭之不已曰杞之執政百官常如
兵在其頸今復用之則姦黨皆唾掌而起德宗大怒左
右辟易諫者稍引却京顧曰趙需等勿退此國大事當
以死爭之德宗謂宰相與把小州刺史可乎李勉曰陛
下欲與之雖大州亦可其如天下失望何遂以把為澧
州别駕使謂袁高曰朕徐思卿言誠為至當又謂李泌
曰朕已可袁高所奏泌曰累日外人竊議比陛下於桓
靈今承德音乃堯舜之不逮也德宗悦把竟卒於澧州
崔造奏罷諸使令宰相分判六曹
二年以劉滋崔造齊映竝同平章事造少居上元與韓
會盧東美張正則為友以王佐自許時人謂之四䕫德
宗以造在朝廷敢言故不次用之滋映多讓事於造造
久在江外疾錢榖諸使罔上之弊奏罷水陸運使度支
廵院江淮轉運使等諸道租賦悉委觀察使刺史遣官
部送詣京師令宰相分判尚書六曹齊映判兵部李勉
判刑部劉滋判吏部禮部造判戶部工部又以元琇判
諸道鹽鐵𣙜酒吉中孚判度支兩税
貶齊映用柳渾
三年張延賞與齊映有隙映在諸相中頗稱敢言德宗
浸不悦延賞因言映非宰相器貶䕫州刺史柳渾同平
章事韓滉性苛暴方為德宗所任言無不從他相充位
而已百官羣吏救過不贍渾雖為滉所引薦正色讓之
曰先相公以褊察為相不滿歲而罷今公又甚焉奈何
榜吏於省中至有死者且作福作威豈人臣所宜滉愧
為之少霽威嚴
李泌與德宗約無害功臣及言宰相不可分職
以陜虢觀察使李泌為中書侍郎同平章事李晟馬燧
柳渾俱入見德宗謂泌曰朕欲與卿有約卿慎勿報仇
有恩者朕當為卿報之對曰臣素奉道不與人為仇李
輔國元載皆害臣者今自斃矣素所善及有恩者率已
顯達或多零落臣無可報也臣今日亦願與陛下為約
可乎德宗曰何不可泌曰願陛下勿害功臣李晟馬燧
有大功於國聞有讒之者雖陛下必不聽然臣今日對
二人言之欲其不自疑耳陛下萬一害之則宿衛之士
方鎮之臣無不憤惋而反仄恐中外之變不日復生也
臣在靈武之日未嘗有官而將相皆受臣指畫陛下以
李懷光為太尉而懷光愈懼遂至於叛此皆陛下所親
見也今晟燧富貴已足苟陛下坦然待之使其自保無
虞國家有事則出從征伐無事則入奉朝請何樂如之
故臣願陛下勿以二臣功大而忌之二臣勿以位高而
自疑則天下永無事矣德宗曰朕謹當書紳二大臣亦
當共保之晟燧皆起泣謝德宗因謂泌曰自今凡軍旅
糧儲事卿主之吏禮委延賞刑法委渾泌曰不可陛下
不以臣不才使待罪宰相宰相之職不可分也非如給
事則有吏過兵過舍人則有六押至於宰相天下之事
咸共平章若各有所主是乃有司非宰相也德宗笑曰
朕適失辭卿言是也
李泌論盧杞姦邪
四年泌自陳衰老獨任宰相精力耗竭既未聽其去乞
更除一相德宗曰朕深知卿勞苦但未得其人耳德宗
從容與泌論即位以来宰相曰盧把忠清彊介人言杞
姦邪朕殊不覺其然泌曰人言把姦邪而陛下獨不覺
其姦邪此乃杞之所以為姦邪也儻陛下覺之豈有建
中之亂乎杞以私隙殺楊炎擠顔真卿於死地激李懷
光使叛頼陛下聖明竄逐之人心頓喜天亦悔禍不然
亂何由弭德宗曰建中之亂術士豫請城奉天此盖天
命非把所能致也泌曰天命他人皆可以言之惟君相
不可言蓋君相所以造命也若言命則禮樂政刑皆無
所用矣紂曰我生不有命在天此商之所以亡也德宗
曰朕好與人較量理體崔祐甫性褊躁朕難之則應對
失次朕常知其短而護之楊炎論事亦有可采而氣色
麤傲難之輒勃然怒無復君臣之禮所以每見令人忿
發餘人則不敢復言盧把小心朕所言無不從又無學
不能與朕往復故朕所懷常不盡也對曰把言無不從
豈忠臣乎夫言而莫予違此孔子所謂一言喪邦者也
德宗曰惟卿則異彼三人者朕言當卿常有喜色不當
常有憂色雖時有逆耳之言如曏來紂及喪邦之𩔖朕
細思之皆卿先事而言如此則理安如彼則危亂言雖
深切而氣色和順無楊炎之陵傲朕問難往復卿辭理
不屈又無好勝之志直使朕中懷已盡而屈服不能不
從此朕所以私喜於得卿也泌曰陛下所用相尚多今
皆不論何也德宗曰彼皆非所謂相也凡相者必委以
政事如玄宗時牛仙客陳希烈可以謂之相乎如肅宗
代宗之任卿雖不授其名乃真相耳必以官至平章事
為相則王武俊之徒皆相也
李泌薦竇參董晉
五年李泌屢乞更命相德宗欲用戶部侍即班宏泌言
宏雖清彊而性多凝滯乃薦竇參通敏可兼度支鹽鐵
董晉方正可處門下德宗皆以為不可泌疾甚復薦二
人遂以董晉竇參竝同平章事以班宏為尚書依前度
支轉運副使參為人剛果峭刻無學術多權數每奏事
諸相出參獨居後以奏度支事為辭實專大政多引親
黨置要地使為耳目董晉充位而已然晉為人重慎所
言於上前者未嘗泄於人子弟或問之晉曰欲知宰相
能否視天下安危所謀議於上前者不足道也二月甲
辰李泌薨泌有謀略而好談神仙詭誕故為世所輕
請宰相迭秉筆以處政事
九年賈耽陸贄趙憬盧邁為相百官白事更讓不言遂
奏請依至德故事宰相迭秉筆以處政事旬日一易詔
從之其後日一易之
陸贄論裴延齡姦邪
十年陸贄以德宗知待之厚事有不可常力爭之所親
或規其太銳䞇曰吾上不負天子下不負所學他無所
恤裴延齡日短䞇於德宗趙憬之入相也䞇實引之既
而有憾於䞇密以䞇所譏彈延齡事告延齡故延齡益
得以為計德宗由是信延齡而不直䞇䞇與憬約至上
前極論延齡姦邪德宗怒形於色憬默而無言䞇罷為
太子賓客
德宗不任宰相獨信裴延齡等六人
十二年德宗自陸贄貶官尤不任宰相自御史刺史縣
令以上皆自選用中書行文書而已然深居禁中所取
信者裴延齡李齊運王紹李實韋執誼及渠牟皆權傾
宰相趨附盈門紹謹密無損益實狡險掊克執誼以文
章與德宗唱和年二十餘自右拾遺召入翰林渠牟形
神恌躁尤為德宗所親狎德宗每對執政漏不過三刻
渠牟奏事率至六刻語笑欵狎往往聞外所薦引咸不
次遷擢率皆庸鄙之士
王叔文叱直省
永貞元年賈耽以王叔文黨用事心惡之稱疾不出屢
乞骸骨諸宰相會食中書故事丞相方食百寮無敢謁
見者叔文至中書欲與執誼計事令直省通之直省以
舊事告叔文怒叱直省直省懼入白執誼執誼逡廵慙
赧竟起迎叔文就其閤語良久杜佑高郢鄭珣瑜皆停
筯以待有報者云叔文索飯韋相公已與之同食閤中
矣佑郢心知不可畏叔文執誼莫敢出言珣瑜獨歎曰
吾豈可復居此位顧左右取馬徑歸遂不起二相皆天
下重望相次歸卧叔文執誼等益無所顧忌遠近大懼
殺堂後主書滑渙
元和元年堂後主書滑渙久在中書與知樞密劉光琦
相結宰相議事有與光琦異者令渙逹意常得所欲杜
佑鄭絪等皆低意善視之鄭餘慶與諸相議事渙從旁
指陳是非餘慶怒叱未幾罷相四方賂遺無虚日中書
舍人李吉甫言其專恣請去之憲宗命宰相闔中書四
門搜掩盡得姦状貶渙雷州司戶尋賜死籍沒家財凡
數千萬
李吉甫問人材於裴垍
二年以武元衡李吉甫竝同平章事吉甫聞之感泣謂
中書舍人裴垍曰吉甫流落江淮踰十五年一旦蒙恩
至此思所以報德惟在進賢而朝廷後進罕所接識君
有精鑒願悉為我言之垍取筆疏三十餘人數月之間
選用略盡當時翕然稱吉甫為得人
李吉甫密奏鄭絪
昭義節度使盧從史内與王士真劉濟潜通而外獻策
請圖山東擅引兵東出憲宗召令還上黨從史託言就
食邢洺不時奉詔久之乃還他日憲宗召李絳對於浴
堂語之曰事有極異者朕比不欲言之朕與鄭絪議敕
從史歸上黨續徵入朝絪乃泄之於從史使稱上黨乏
糧就食山東為人臣負朕乃爾將何以處之對曰審如
此滅族有餘矣然絪從史必不自言陛下誰從得之憲
宗曰吉甫密奏絳曰臣竊聞搢紳之論稱絪為佳士恐
必不然或者同列欲專朝政疾寵忌前願陛下更熟察
之勿使人謂陛下信讒也憲宗良久曰誠然絪必不至
此非卿言朕幾誤處分
憲宗推心委宰相
三年以裴垍同平章事憲宗雖以李吉甫故罷垍學士
然寵信彌厚故未幾復擢為相初德宗不任宰相天下
細務皆自決之由是裴延齡輩得用事憲宗在藩邸心
固非之及即位選擢宰相推心委之嘗謂垍等曰以太
宗玄宗之明猶籍輔佐以成其理况如朕不及先聖萬
倍者乎垍亦竭誠輔佐
李吉甫善逢迎而李絳鯁直
六年以李絳同平章事李吉甫為相多修舊怨憲宗頗
知之故擢絳為相吉甫善逢迎上意而絳鯁直數爭論
於上前憲宗多直絳而從其言由是二人有隙
李吉甫李絳議論不同
七年憲宗御延英殿李吉甫言天下已太平陛下宜為
樂李絳曰漢文帝時兵木無刃家給人足賈誼猶以為
厝火積薪之下不可謂安今法令所不能制者河南北
五十餘州犬戎腥羶近接涇隴烽火屢驚加之水旱時
作倉廩空虛此正陛下宵衣旰食之時豈得謂之太平
遽為樂哉憲宗欣然曰卿言正合朕意退謂左右曰吉
甫專為悦媚如李綘真宰相也憲宗嘗問宰相貞元中
政事不理何乃至此李吉甫對曰德宗自任聖智不信
宰相而信他人是使姦臣得乘間弄威福政事不理職
此故也憲宗曰然此亦未必皆德宗之過朕幼在德宗
左右見事有得失當時宰相亦未有再三執奏者皆懷
禄偷安今日豈得專歸咎於德宗邪卿輩宜用此為戒
事有非是當力陳不已勿畏朕譴怒而遽止也李吉甫
嘗言人臣不當強諫使君悦臣安不亦美乎李綘曰人
臣當犯顔苦口指陳得失若陷君於惡豈得為忠憲宗
曰綘言是也吉甫至中書卧不視事長吁而已李綘或
久不諫憲宗輒詰之曰豈朕不能容受邪將無事可諫
也李吉甫又嘗言於憲宗曰賞罰人主之二柄不可偏
廢陛下踐祚以來惠澤深矣而威刑未振中外懈惰願
加嚴以振之憲宗顧李綘曰何如對曰王者之政尚德
不尚刑豈可捨成康文景而效秦始皇父子乎憲宗曰
然後旬餘于頔入對亦勸憲宗峻刑又數日憲宗謂宰
相曰于頔大是姦臣勸朕峻刑卿知其意乎皆對曰不
知也憲宗曰此欲使朕失人心耳吉甫失色退而抑首
不言笑竟日
柳宗元作梓人傳
十年柳宗元為柳州刺史宗元善為文嘗作梓人傳以
為梓人不執斧斤刀鋸之技以尋引規矩繩墨度羣木
之材視棟宇之制相高深圓方短長之宜指麾衆工俾
各趨其事不勝任者退之大厦既成則獨名其功受禄
三倍亦猶相天下者立綱紀整法度擇天下之士使稱
其職居天下之人使安其業能者進之不能者退之萬
國既理而談者獨稱伊傅周召其百執事之勤勞不得
紀焉或者不知體要衒能矜名親小勞侵衆官聽聽於
府庭而遺其大者遠者是不知相道者也
皇甫鎛程异為相
淮西既平憲宗浸驕侈皇甫鎛程异曉其意數進羡餘
以供其費由是有寵鎛又以厚賂結吐突承璀鎛以本
官异以工部侍郎竝同平章事制下朝野駭愕至於市
道負販者亦嗤之裴度崔羣極陳其不可憲宗不聽度
恥與小人同列表求自退不許度復上疏以為鎛异皆
錢榖吏佞巧小人陛下一旦寘之相位中外無不駭笑
況鎛在度支專以豐取刻與為務凡中外仰給度支之
人無不思食其肉比者裁損淮西糧料軍士怨怒會臣
至行營曉諭慰勉僅無潰亂今舊將舊兵悉向淄青聞
鎛入相必盡驚憂知無可訴之地矣程异雖人品庸下
然心事和平可處繁劇不宜為相至如鎛資性狡詐天
下共知唯能上惑聖聰足見姦邪之極臣若不退天下
謂臣不知廉恥臣若不言天下謂臣有負恩寵今退既
不許言又不聽臣如烈火燒心衆鏑叢體所可惜者淮
西盪定河北底寧承宗歛手削地韓弘輿疾討賊豈朝
廷之力能制其命哉直以處置得宜能服其心耳陛下
建升平之業十已八九何忍還自墮壊使四方解體乎
憲宗以度為朋黨不之省鎛自知不為衆所與益為巧
謟以自固奏減内外官俸以助國用給事中崔植封還
敕書極論之乃止植祐甫之弟子也時内出積年繒帛
付度支令賣鎛悉以高價買之以給邊軍其繒帛朽敗
隨手破裂邊軍聚而焚之度因奏事言之鎛於上前引
其足曰此靴亦内庫所出臣以錢二千買之堅完可久
服度言不可信憲宗以為然由是鎛益無所憚程异亦
自知不合衆心能廉謹謙避為相月餘不敢知印秉筆
故終免於禍
崔羣對憲宗以用人得失為理亂之分
十四年憲宗問宰相玄宗之政先理而後亂何也崔羣
對曰玄宗用姚崇宋璟盧懷慎蘇頲韓休張九齡則理
用宇文融李林甫楊國忠則亂故用人得失所繫非輕
人皆以天寳十四年安禄山反為亂之始臣獨以為開
元二十四年罷張九齡相專任李林甫此理亂之所分
也願陛下以開元初為法以天寳末為戒乃社稷無疆
之福皇甫鎛深恨之
中外切齒皇甫鎛
時鎛給邊軍賜與多不得時又所給多陳敗不可服用
軍士怨怒流言欲為亂李光顔憂懼欲自殺遣人訴於
憲宗憲宗不信京師忷懼崔羣具以中外人情上聞鎛
密言於憲宗曰邊賜皆如舊制而人情忽如此者由羣
鼓扇將以賣直歸怨於上也憲宗以為然遂以羣為湖
南觀察使於是中外切齒於鎛矣
穆宗貶皇甫鎛市井相賀
十五年輟西宫朝臨集羣臣於月華門外貶皇甫鎛為
崖州司戸市井皆相賀蕭俛與鎛皆同年進士穆宗欲
誅鎛俛及宦官救之故得免
牛僧孺作相
長慶三年牛僧孺素為穆宗所厚初韓弘之子右驍衛
將軍公武為其父謀以財結中外及公武卒弘繼薨稺
孫紹宗嗣主藏奴與吏訟於御史府上憐之盡取弘財
簿自閱視凡中外主權多納弘貨獨朱句細字曰某年
月日送戶部牛侍郎錢千萬不納穆宗大喜以示左右
曰果然吾不繆知人遂以僧孺為中書侍郎同平章
事時僧孺與李德裕皆有入相之望德裕出為浙西觀
察使八年不遷以為李逢吉排己引僧孺為相由是牛
李之怨愈深
韋處厚乞用裴度
四年敬宗聞王庭湊屠牛元翼家歎宰輔非才使凶賊
縱暴翰林學士韋處厚因上疏言裴度勲高中夏聲播
外夷若置之巖廊委其參決河北山東必禀朝算管仲
曰人離而聽之則愚合而聽之則聖理亂之本非有他
術順人則理違人則亂伏承陛下當食歎息恨無蕭曹
今有一裴度尚不能留此馮唐所以謂漢文得廉頗李
牧不能用也臣與逢吉素無私嫌嘗為裴度無辜貶官
今之所陳上答聖明下達羣議耳敬宗見度奏状無平
章事以問處厚處厚具言李逢吉排沮之状敬宗曰何
至是邪李程亦勸敬宗加禮於度遂加度同平章事
柳公綽櫜鞬見牛僧孺
寳歷元年牛僧孺以敬宗荒滛嬖幸用事又畏罪不敢
言但累表求出遂升鄂岳為武昌軍以僧孺同平章事
充武昌節度牛僧孺過襄陽山南東道節度使柳公綽
服櫜鞬候於館舍將佐諫曰襄陽地高於夏口此禮太
過公綽曰竒章公甫離台席方鎮重宰相所以尊朝廷
也竟行之
裴度薦李德裕為相
太和三年李德裕為兵部侍郎裴度薦以為相會李宗
閔有宦官之助遂以宗閔同平章事
裴度辭度支
路隋言於文宗曰宰相任重不宜兼金榖𤨏碎之務如
楊國忠元載皇甫鎛皆姦臣所為不足法也文宗以為
然於是裴度辭度支文宗許之
詔裴度三五日一入中書
四年裴度以高年多疾懇辭機政遂以度為司徒平章
軍國重事俟疾損三五日一人中書
牛僧孺謂太平無象
六年文宗御延英謂宰相曰天下何時當太平卿等亦
有意于此乎僧孺對曰太平無象今四夷不至交侵百
姓不至流散雖非至理亦謂小康陛下若别求太平非
臣等所及退謂同列曰主上責望如此吾曹豈得久居
此地乎因累表請罷遂以僧孺同平章事充淮南節度
使臣光曰君明臣忠上令下從俊良在位佞邪黜遠禮
脩樂舉刑清政平奸宄消伏兵革偃戢諸侯順附四夷
懷服時和年豐家給人足此太平之象也于斯之時閽
寺專權脅君於内弗能遠也藩鎮阻兵陵慢於外弗能
制也士卒殺逐主帥拒命自立弗能詰也軍旅歲興賦
斂日急骨血縱横於原野杼軸空竭於里閭而僧孺謂
之太平不亦誣乎當文宗求治之時僧孺任居承弼進
則偷安取容以竊位退則欺君誣世以盜名罪孰大焉
時人謂鄭注朝夕為相
九年時人皆言鄭注朝夕且為相侍御史李甘揚言於
朝曰白麻出我必壊之於庭遂貶甘封州司馬然李訓
亦忌注不欲使為相事竟寝
鄭覃楊嗣復爭論
開成四年文宗稱判度支杜悰之才楊嗣復李珏因請
除悰戶部尚書陳夷行曰恩旨當由上出自古失其國
者未始不由權在臣下也珏曰陛下嘗語臣云人主當
擇宰相不當疑宰相又文宗與宰相論政事陳夷行復
言不宜使威權在下李珏曰夷行意疑宰相中有弄陛
下威權者耳臣屢求退苟得王傅臣之幸也鄭覃曰陛
下開成元年二年政事殊美三年四年漸不如前楊嗣
復曰元年二年鄭覃夷行用事三年四年臣與李珏同
之罪皆在臣因叩頭曰臣不敢更入中書遂趨出文宗
遣中使召還勞之曰鄭覃失言卿何遽爾覃起謝曰臣
愚拙意亦不屬嗣復而遽如是乃嗣復不容臣耳嗣復
曰覃言政事一年不如一年非獨臣應得罪亦上累聖
德退三上表辭位上遣中使召出之始入朝鄭覃罷為
右僕射陳夷行罷為吏部侍郎覃性清儉夷行亦耿介
故嗣復等深疾之
李德裕論邪正
五年初武宗之立非宰相意故楊嗣復李珏相繼罷去
召淮南節度使李德裕入朝至京師以德裕為門下侍
郎同平章事德裕入謝言於武宗曰致理之要在於辨
羣臣之邪正夫邪正二者勢不相容正人指邪人為邪
邪人亦指正人為邪人主辨之甚難臣以為正人如松
栢特立不倚邪人如藤蘿非附他物不能自起故正人
一心事君而邪人競為朋黨先帝深知朋黨之患然所
用卒皆朋黨之人良由執心不定故奸邪得乘間而入
也夫宰相不能人人忠良或為欺罔主心始疑於是旁
詢小臣以察執政如德宗末年所聽任者惟裴延齡輩
宰相署敕而已此政事所以日亂也陛下誠能慎擇賢
才以為宰相有奸罔者立黜去之常令政事皆出中書
推心委任堅定不移則天下何憂不理哉又曰先帝於
大臣好為形迹小過皆含容不言日累月積以至禍敗
兹事大誤願陛下以為戒臣等有罪陛下當面詰之事
苟無實得以辨明若其有實辭理自窮小過則容其悛
改大罪則加之誅譴如此君臣之際無疑間矣武宗嘉
納之
武宗稱杜悰有宰相才
會昌四年武宗聞揚州倡女善為酒令敕淮南監軍選
十七人獻之監軍請節度使杜悰同選且欲更擇良家
美女教而獻之悰曰監軍自受敕悰不敢預聞監軍再
三請之不從監軍怒具表其状武宗覽表默然左右請
并敕節度使同選武宗曰敕藩方選倡女入宫豈聖天
子所為杜悰不徇監軍意得大臣體真宰相才也朕甚
愧之遽敕監軍勿復選以悰同平章事兼度支鹽鐵轉
運使及悰申謝武宗勞之曰卿不從監軍之言朕知卿
有致君之心今相卿如得一魏徵矣
韋澳願周墀無權
宣宗大中二年初墀為義成節度使辟韋澳為判官及
為相謂澳曰力少任重何以相助澳曰願相公無權墀
愕然不知所謂澳曰官賞刑罰與天下共其可否勿以
己之愛憎喜怒移之天下自理何權之有墀深然之
周墀以直言入相
大中三年河東節度使王宰入朝以貨結貴倖求以使
相領宣武刑部尚書同平章事周墀上疏論之宰遂還
鎮駙馬都尉韋讓求為京兆尹墀言京兆尹非才望不
可為讓議竟寝墀又諫上開邊由是忤旨夏四月以墀
為東川節度使以御史大夫崔鉉為中書侍郎同平章
事兵部侍郎判戶部魏扶同平章事翰林學士鄭顥言
於上曰周墀以直言入相亦以直言罷相上深感悟甲
午墀入謝加檢校右僕射
馬植以交通宦官罷
大中四年以平章事馬植為天平節度使宣宗之立也
左軍中尉馬元贄有力焉由是恩遇冠諸宦者植與之
叙宗姓宣宗賜元贄寳帶元贄以遺植植服之以朝宣
宗見而識之植變色不敢隱明日罷相收植親吏董侔
下御史臺鞫之盡得植與元贄交通之状再貶常州刺
史
白敏中謂同列須自檢點
吏部侍郎孔温業白執政求外官白敏中謂同列曰我
輩須自點檢孔吏部不肯居朝廷矣
内園使不避宰相
十年内園使李敬寔遇鄭朗不避馬朗奏之宣宗責敬
寔對曰供奉官例不避宣宗曰汝銜敕命横絶可也豈
得私出而不避宰相乎命剥色配南牙
魏謩綽有祖風
十一年以平章事魏謩充西川節度使謩為相議事於
宣宗前他相或委曲規諷謩獨正言無所避宣宗每歎
曰謩綽有祖風我心重之然竟以剛直為令狐綯所忌
而出之
劉瑑欲循名責實
十二年以瑑同平章事瑑與崔慎由議政於上前慎由
曰惟當甄别品流上酬萬一瑑曰昔王夷甫祖尚浮華
妄分流品致中原丘墟今盛明之朝當循名責實使百
官各稱其職而遽以品流為先臣未知致理之日慎由
無以對
王譜上疏願聽白敏中罷去
咸通元年白敏中三表辭位懿宗不許右補闕王譜上
疏以為陛下致理之初乃宰相盡心之日不可暫闕敏
中自正月卧疾今四月矣陛下雖與他相坐語未嘗三
刻天下之事陛下嘗暇與之講論乎願聽敏中罷去延
訪碩德以資聰明遂貶譜為陽翟令給事中鄭公輿封
還貶譜敕書懿宗令宰相議之宰相以為譜侵敏中竟
貶之
杜悰不欲朝廷以愛憎行法
二年以杜悰兼門下侍郎同平章事一日兩樞密使詣
中書宣徽使楊公慶繼至獨揖悰受宣三相起避之西
軒公慶出斜封文書以授悰發之乃宣宗大漸時宦官
請鄆王監國奏也且曰當時宰相無名者當以反法處
之悰反復讀良久曰聖主登極萬方欣戴今日此文書
非臣下所宜窺復封以授公慶曰主上欲罪宰相當於
延英面示聖旨明行誅譴公慶去悰復與兩樞密坐謂
曰内外之臣事猶一體宰相樞密共參國政今主上新
踐阼未熟萬機資内外禆補固當以仁愛為先刑殺為
後豈得遽贊成殺宰相事若主上習以性成則中尉樞
密權重禁闈豈得不自憂乎悰受恩六朝所望致君堯
舜不欲朝廷以愛憎行法兩樞密相顧默然徐曰當具
以公言白至尊非公重德無人及此慙悚而退三相復
來見悰微請宣意悰無言三相惶怖乞存家族悰曰勿
為他慮既而寂然無復宣命及延英開懿宗甚悅
路巖韋保衡爭權
十二年門下侍郎同平章事路巖與韋保衡素相表裏
勢傾天下既而爭權浸有隙保衡遂短巖於上遂以巖
同平章事充西川節度使巖出城路人以瓦礫擲之
鄭畋盧攜爭議蠻事
乾符五年鄭畋盧擕議蠻事攜欲與之和親畋固爭以
為不可攜怒拂衣起袂罥硯墮地破之僖宗聞之曰大
臣相詬何以儀刑四海畋攜皆罷為太子賓客分司以
豆盧瑑為兵部侍郎崔沆為戸部侍郎竝同平章事
宰相行小惠
時宰相有好施者常使人以布囊貯錢自隨行施匄者
每出襤褸盈路有朝士以書規之曰今百姓疲弊寇盜
充斥相公宜舉賢任能紀綱庶務捐不急之費杜私謁
之門使萬物各得其所則家給人足自無貧者何必如
此行小惠乎宰相大怒
盧攜專制朝廷高下在心
廣明元年盧攜病風不能行謁告後入對敕勿拜遣二
黃門掖之攜内挾田令孜外倚高駢僖宗寵遇甚厚由
是專制朝政高下在心既病精神不完事之可否決於
親吏楊温李修貨賂公行豆盧瑑無他才專附會攜崔
沆時有啟陳常為所沮
歇後鄭五作相
乾寧元年以右散騎常侍鄭綮為平章事綮好詼諧多
為歇後詩譏嘲時事昭宗以為有所藴手注班簿命以
為相聞者大驚堂吏往告之綮笑曰諸君大誤使天下
更無人未至鄭綮吏曰特出聖意綮曰果如是奈人笑
何既而賀客至綮搔首言曰歇後鄭五作宰相時事可
知矣累讓不獲乃視事
上思竒士用朱朴
三年昭宗憤天下之亂思得竒傑之士不次用之國子
博士朱朴自言得為宰相月餘可致太平昭宗以為然
遂以朴為左諫議大夫同平章事朴為人庸鄙迂僻無
他長制出中外大驚
韋貽範以非道取宰相
天復二年昭宗問韋貽範朕何以廵幸至此對曰臣在
外不知固問之不對昭宗曰卿何得於朕前妄語云不
知又曰卿既以非道取宰相當於公事如法若自不可
必凖故事怒目視之顧謂韓偓曰此輩亦稱宰相
宦官薦姚洎為相
宦官薦翰林學士姚洎為相洎謀於韓偓偓曰若圖永
久之利則莫若未就為善儻出上意固無不可且汴軍
旦夕合圍孤城難保家族在東可不慮乎洎乃移疾昭
宗亦自不許遂以中書舍人蘇檢為平章事時韋貽範
在草土薦檢及姚洎於李茂貞昭宗既不用洎茂貞及
宦官恐昭宗自用人協力薦檢遂用之
韓偓不肯入相
蘇檢數為韓偓經營入相言於茂貞及中尉樞密且遣
親吏告偓偓怒曰公與韋公自貶所召歸旬月致位宰
相訖不能有所為今朝夕不濟乃欲以此相汚邪
崔胤外倚賊勢
三年李克用使者還晉陽言崔胤之横克用曰胤為人
臣外倚賊勢内脅其君既執朝政又握兵權權重則怨
多勢侔則釁生破家亡國在眼中矣
柳璨傾巧輕佻
天祐二年柳璨及第不四年為宰相性傾巧輕佻時天
子左右皆朱全忠腹心璨曲意事之同列裴樞崔遠獨
孤損皆朝庭宿望意輕之璨以為憾和王傅張廷範本
優人有寵於全忠奏以為太常卿樞曰廷範勲臣幸有
方鎮何籍樂卿恐非元帥之旨持之不下全忠聞之謂
賓佐曰吾常以裴十四器識真純不入浮薄之黨觀此
議論本態露矣璨因此并遠損譛於全忠故三人皆罷
楊涉以作相為不幸
吏部侍郎楊涉同平章事涉為人和厚恭謹聞當為相
與家人相泣謂其子凝式曰此吾家之不幸也必為汝
累
楊凝式諫父涉為傳國寳使
開平元年唐昭宣帝降御札禪位于梁太祖以攝中書
令張文蔚為册使攝侍中楊涉為押傳國寳使御史大
夫薛貽矩為押金寳使帥百官備法駕詣大梁楊涉子
直史館凝式言於涉曰大人為唐宰相而國家至此不
可謂之無過况手持天子璽綬與人雖保富貴奈千載
何盍辭之涉大駭曰汝滅吾族神色為之不寧者數日
後唐宰相用霸府元僚
同光元年晉王即皇帝位國號大唐是為莊宗以豆盧
革盧程竝同平章事豆盧革盧程皆輕淺無他能莊宗
特以其衣冠之緒霸府元僚故用之
郭崇韜以勲臣為宰相
命樞密使郭崇韜權行中書事復加郭崇韜守侍中領
成德節度使崇韜權兼内外謀猷規益竭忠無隠頗亦
薦引人物議者以郭崇韜勲臣為宰相不能知朝廷典
故當用前朝名家以佐之或薦薛廷珪李琪嘗為太祖
册禮使皆耆宿有文宜為相崇韜奏廷珪浮華無相業
琪傾險無士風趙光胤廉潔方正自梁未亡北人皆稱
其有宰相器豆盧革薦韋說諳練朝章遂以光胤與說
竝同平章事光胤性輕率喜自矜說謹重守常而已趙
光逢自梁朝罷相杜門不交賓客光胤時往見之語及
政事他日光逢署其戶曰請不言中書事
任圜以天下為己任
天成元年明宗以太子賓客鄭珏工部尚書任圜同平
章事圜憂公如家簡拔賢俊杜絶僥幸期年之間府庫
充實軍民皆足朝綱粗立圜每以天下為己任由是安
重誨忌之
蕭希甫論豆盧革韋說
同平章事豆盧革韋說奏事於明宗前或時禮貌不盡
恭百官俸錢皆折估而革父子獨受實錢百官自五月
給而革父子自正月給由是衆論沸騰說以孫為子奏
官受選人王傪賂除近官中旨以庫部郎中蕭希甫為
諫議大夫革說覆奏希甫恨之上疏言革說不忠前朝
阿䛕取容因誣革強奪民田縱田客殺人說奪隣家井
取宿藏物制貶革辰州刺史說溆州刺史賜希甫金帛
擢為散騎常侍
馮道崔協竝相
二年安重誨以孔循少侍宫禁謂其諳練故事知朝士
行能多聽其言豆盧革韋說既得罪朝廷議置相循意
不欲用河北人先已薦鄭珏又薦崔協任圜欲用御史大夫
李琪鄭珏素惡琪故循力沮之謂重誨曰李琪非無文學但
不廉耳宰相但得端重有器度者足以儀刑多士矣他日議
於上前明宗問誰可相者重誨以協對圜曰重誨未悉
朝中人物為人所賣協雖名家識字甚少臣既以不學
忝相位奈何更益以協為天下笑乎明宗曰宰相重任
卿輩更審議之吾在河東時見馮書記多才博學與物
無競此可相矣既退孔循不揖拂衣徑去曰天下事一
則任圜二則任圜圜何者使崔協暴死則己不死會須
相之因稱疾不朝者數日明宗使重誨諭之方入重誨
私謂圜曰今方乏人協且僃員可乎圜曰明公捨李琪
而相崔協是猶棄蘇合之丸取蛣蜣之轉也循與重誨
共事日短琪而譽協竟以端明殿學士馮道及崔協竝
同平章事
任圜安重誨爭論上前
任圜性剛急且恃與明宗有舊勇於敢為權倖多疾之
舊制館劵出於戶部安重誨請從内出與圜爭於上前
往復數四聲色俱厲明宗退朝宫人問上適與重誨論
事為誰明宗曰宰相宫人曰妾在長安宫中未嘗見宰
相樞密奏事敢如是者盖輕大家耳明宗愈不悦卒從
重誨議圜因求罷三司詔以樞密承旨孟鵠充三司副
使權判
范延光等求外補
長興四年秦王從榮不快於執政私謂所親曰吾一旦
南面必族之范延光趙延壽懼屢求外補以避之明宗
以為見己病而求去甚怒曰欲去自去奚用表為齊國
公主復為延壽言於禁中云延壽實有疾不堪機務二
人復言於上曰臣等非敢憚勞願與勲舊迭為之亦不
敢俱去願聽一人先出若新人不稱職復召臣臣即至
矣明宗乃許之以延壽為宣武節度使以山南東道節
度朱弘昭為樞密使同平章事制下弘昭復辭明宗叱
之曰汝輩皆不欲在吾側吾畜養汝輩何為弘昭乃不
敢言
置姓名於琉璃瓶以卜相
清泰元年劉昫與馮道昏姻昫性苛察李愚剛褊道既
出鎮二人論議多不合由是動成忿爭至相詬罵各欲
非時求見事多凝滯潞王患之欲更命相問所親信以
朝臣聞望宜為相者皆以姚顗盧文紀崔居儉對論其
才行互有優劣潞王不能決乃寘其名於琉璃瓶夜焚
香祝天且以筯挾之首得文紀次得顗遂以文紀為中
書侍郎同平章事
南漢楊洞潜歎政亂謝病歸第
南漢主命判六軍秦王弘度募宿衛兵千人皆市井無
頼子弟弘度眤之同平章事楊洞潜諫曰秦王國之冢
嫡宜親端士使之治軍已過矣況眤羣小乎漢主曰小
兒教以戎事過煩公憂終不戒弘度洞潜出見衛士掠
商人金帛商人不敢訴歎曰政亂如此安用宰相因謝
病歸第
宰相奏嚴密事於便殿
二年潞王深以時事為憂嘗從容讓盧文紀等以無所
規贊文紀等上言臣等每五日起居與兩班旅見暫獲
對揚侍衛滿前雖有愚慮不敢敷陳竊見前朝自上元
以來置延英殿或宰相欲有奏論天子欲有咨度皆非
時召對旁無侍衛故人得盡言望復此故事惟聽機要
之臣侍側詔以舊制五日起居百僚俱退宰相獨升若
常事自可敷奏或事應嚴密不以其日或異日聽於閤
門奏牓子當盡屏侍臣於便殿相待何必襲延英之名
也
以馮道為司空
以馮道為司空時久無正拜三公者朝議疑其職事盧
文紀欲令掌祭祀掃除道聞之曰司空掃除職也吾何
憚焉既而文紀自知不可乃止
後晉馬胤孫為相人目為三不開
天福元年三月丙午以馬胤孫為中書侍郎同平章事
胤孫性謹懦中書多凝滯又罕接賓客時人目為三不
開謂口印門也
桑惟翰勸高祖中國安
二年以桑維翰兼樞密使時晉新得天下藩鎮多未服
從或雖服從反仄不安兵火之餘府庫殫竭民間困窮
而契丹徵求無厭維翰勸高祖推誠棄怨以撫藩鎮卑
辭厚禮以奉契丹訓卒繕兵以修武僃務農桑以實倉
廪通商賈以豐貨財數年之間中國稍安
中書知印止委上相
四年以馮道守司徒兼侍中詔中書知印止委上相由
是事無巨細悉委於道高祖嘗訪以軍謀對曰征伐大
事在聖心獨斷臣書生惟知謹守歴代成規而已高祖
以為然道嘗稱疾求退高祖使鄭王重貴詣第省之曰
來日不出朕當親往道乃出視事當時寵遇羣臣無與
為比
南漢以趙光裔為相
漢門下侍郎同平章事趙光裔言於漢主曰自馬后崩
未嘗通使於楚親隣舊好不可忘也因薦諫議大夫李
紓可以將命漢主從之楚亦遣使報聘光裔相漢二十
餘年府庫完實邊境無虞及卒漢主復以其子左丞塤
為門下侍郎同平章事
南唐宋齊丘求豫政事
七年南唐左丞相宋齊丘固求豫政事唐主聽入中書
又求領尚書省乃罷侍中壽王景遂判尚書省更領中
書門下省以齊丘知尚書省事其三省事並取齊王璟
參決齊丘視事數月親吏夏昌圖盜官錢三千緡齊丘
判貸其死唐主大怒斬昌圖齊丘稱疾請罷省事從之
馮道依違兩可
開運元年太尉侍中馮道雖為首相依違兩可無所操
决或謂齊王曰馮道承平之良相今艱難之際譬如使
禪僧飛鷹耳遂以道為匡國節度使兼侍中
契丹主稱馮道非多事者
十二年晉主之絶契丹也匡國節度使劉繼勲為宣徽
北院使頗預其謀契丹主入汴繼勲入朝契丹主責之
時馮道在殿上繼勲急指道曰馮道為首相與景延廣
實為此謀臣位卑何敢發言契丹主曰此叟非多事者
勿妄引之命鎻繼勲將送黃龍府
後漢高祖用蘇逢吉為相貪詐好殺
朝廷草創高祖悉以軍旅之事委楊邠郭威百司庶務
委逢吉及蘇禹珪二相決事皆出胸臆不拘舊制雖事
無留滯而用捨黜陟惟其所欲高祖方倚信之無敢言
者逢吉尤貪詐公求貨財無所顧避繼母死不為服庶
兄自外至不白逢吉而見諸子逢吉怒密語郭威以他
事杖殺之
隠帝專用楊郭而分三相之權
乾祐元年蘇逢吉等為相多遷補官吏楊邠以為虚費
國用所奏多抑之逢吉等不悦李濤上疏言今關西紛
擾外禦為急二樞密皆佐命功臣官雖貴而家未富宜
授以要害大鎮樞機之務在陛下目前易以裁決逢吉
禹珪自先帝時任事皆可委也楊邠郭威聞之見太后
泣訴稱臣等從先帝起艱難中今天子取人言欲棄之
於外況關西方有事臣等何忍自取安逸不顧社稷若
臣等必不任職乞留過山陵太后怒以讓隱帝曰國家
勲舊之臣奈何聽人言而逐之隱帝曰此宰相所言也
因詰責宰相濤曰此疏臣獨為之他人無預罷濤政事
勒歸私第帝與左右謀以太后怒李濤離間欲更進用
二樞密以明非隱帝意左右亦疾二蘇之專欲奪其權
共勸之遂以樞密使楊邠為中書侍郎兼吏部尚書同
平章事樞密使如故以副樞密使郭威為樞密使又加
三司使王章同平章事凡中書除官諸司奏事隱帝皆
委邠斟酌自是三相拱手政事盡決於邠事有未更邠
所可否者莫敢施行遂成凝滯三相每進擬用人苟不
出邠意雖簿尉亦不之與邠素不喜書生常言國家府
廩實甲兵彊乃為急務至於文章禮樂何足介意既恨
二蘇排己又以其除官太濫為衆所非欲矯其弊由是
艱於除拜士大夫往往有自漢興至亡不霑一命者凡
門蔭及百司入仕悉罷之雖由邠之愚蔽時人亦咎二
蘇之不公所致云
楊邠求解樞密
三年楊邠求解樞密使隱帝遣中使諭止之宣徽北院
使吳虔裕在旁曰樞密重地難以久居當使後來者迭
為之相公辭之是也隱帝聞之不悅以虔裕為鄭州防
禦使
史弘肈欲殺蘇逢吉
王章置酒會諸朝貴酒酣為手勢令史弘肈不閑其事
客省使閻晉卿坐次弘肈屢教之蘇逢吉戲之曰旁有
姓閻人何憂罰爵弘肈妻閻氏本酒家倡也意逢吉譏
之大怒以醜語詬逢吉逢吉不應弘肈欲毆之逢吉起
去弘肇索劒欲追之楊邠泣止之曰蘇公宰相公若殺
之置天子何地願熟思之弘肈即上馬去邠與之聯鑣
送至其第而還於是將相如水火矣隱帝使宣徽使王
峻置酒和解之不能得逢吉欲求出鎮以避之既而中
止曰吾去朝廷止煩史公一處分吾韲粉矣王章亦忽
忽不樂欲求外官楊史固止之
郭威復竇貞固蘇禹珪故位猶拜馮道
竇貞固蘇禹珪自七里寨逃歸郭威使人訪求得之尋
復其位貞固為相值楊史弄權李業等作亂但以凝重
處其間自全而已郭威命有司遷隱帝梓宫於西宫或
請如魏高貴鄉公故事葬以公禮威不許曰倉猝之際
吾不能保衛乘輿罪已大矣况敢貶君乎太師馮道帥
百官謁見郭威威見猶拜之道受拜如平時徐曰侍中
此行不易
周太祖用王峻范質李榖為相
廣順元年以王峻為左僕射范質戶部侍郎判三司李
榖為中書侍郎竝同平章事復以范質參知樞密院事
初太祖討河中已為人望所屬李榖時為轉運使太祖
數以微言諷之榖但以人臣盡節為對太祖以是賢之
即位首用為相時國家新造四方多故王峻夙夜盡心
知無不為軍旅之謀多所禆益范質明敏強記謹守法
度李榖沈毅有器略在帝前論議辭氣慷慨善譬諭以
開主意
李榖免朝參令視事
李榖足跌傷右臂在告月餘太祖以榖職業繁劇趣令
入朝辭以未任趨拜詔免朝參但令視事
李榖以臂痛令刻名印用之
二年李榖以病臂久未愈三表辭位太祖遣中使諭指
曰卿所掌至重朕難其人苟事功克集何必朝禮朕今
於便殿待卿可暫入相見榖入見于金祥殿面陳悃欵
太祖不許榖不得已復視事榖未能執筆詔以三司務
繁令刻名印用之
命趣草王溥制
顯德元年太祖命趣草制以端明殿學士戶部侍郎王
溥為中書侍郎同平章事宣制畢左右以聞帝曰吾無
恨矣
命李榖不拜
四年李榖扶疾入見世宗命不拜坐於御坐之側榖懇
辭禄位不許
竇儼上疏乞令南宫三品兩省給舍以上各舉
堪為宰相
竇儼上疏以為政之本莫大擇人擇人之重莫先宰相
自有唐之末輕用名器始為輔弼即兼三公僕射之官
故其未得之也則以趨競為心既得之也則以容默為
事但思解密勿之務守崇重之官逍遥林亭保安宗族
乞令即日宰相於南宫三品兩省給舍以上各舉所知
若陛下素知其賢自可登庸若其未也且令以本官權
知政事朞歲之間察其職業若果能堪稱其官已高則
除平章事未高則稍更遷官權知如故若有不稱則罷
其政事責其舉者帝覽而善之
世宗不以魏仁浦無科第徑擢為相
六年世宗欲相樞密使魏仁浦議者以仁浦不由科第
不可為相世宗曰自古用文武才略為輔佐者豈盡由
科第邪遂以仁浦為中書侍郎同平章事仁浦雖處權
要而能謙謹世宗性嚴急近職有忤旨者仁浦多引罪
歸已以救之所全活什七八故雖起刀筆吏致位宰相
時人不以為忝
世宗以李濤輕薄詼諧王著嗜酒無檢不用為
相
世宗嘗問大臣可為相者於兵部尚書張昭昭薦李濤
世宗愕然曰濤輕薄無大臣體朕問相而卿首薦之何
也對曰陛下所責者細行也臣所舉者大節也昔晉高
祖之世張彦澤虐殺不辜濤累疏請誅之以為不殺必
為國患漢隱帝之世濤亦上疏請觧先帝兵權夫國家
安危未形而能見之此真宰相器也臣是以薦之世宗
曰卿言甚善且至公然如濤者終不可置之中書濤喜
詼諧不修邊幅與澣俱以文學著名雖甚友愛而多謔
浪無長幼體世宗以是薄之又以翰林學士單父王著
幕府舊僚屢欲相之以其嗜酒無檢而罷
通鑑總𩔖卷七上
通鑑總𩔖卷七下宋沈樞撰
三省門
唐以中書門下相檢察
貞觀元年太宗謂黃門侍郎王珪曰國家本置中書門
下以相檢察中書詔敕或有差失則門下當行駮正人
心所見互有不同苟論難往來務求至當捨己從人亦
復何傷比來或護己之短遂成怨隙或苟避私怨知非
不正順一人之顔情為兆民之深患此乃亡國之政也
煬帝之世内外庶官務相順從當是之時皆自謂有智
禍不及身及天下大亂家國兩亡雖其間萬一有得免
者亦為時論所貶終古不磨卿曹各當徇公忘私勿雷
同也
中書門下機要之司
二年太宗始御太極殿謂侍臣曰中書門下機要之司
詔敕有不便者皆應論執比來唯睹順從不聞違異若
但行文書則誰不可為何必擇才也房玄齡等皆頓首
謝故事凡軍國大事則中書舍人各執所見雜署其名
謂之五花判事中書侍郎中書令省審之給事中黃門
侍郎駮正之太宗始申明舊制由是鮮有敗事
遷政事堂於中書省
弘道元年以劉仁軌為左僕射裴炎為中書令以劉景
先為侍中故事宰相於門下省議事謂之政事堂故長
孫無忌為司空房玄齡為僕射魏徵為太子太師皆知
門下省事及裴炎遷中書令始遷政事堂於中書省
宋璟復貞觀之制
開元五年貞觀之制中書門下及三品官入奏事必使
諫官史官隨之有失則匡正美惡必記之諸司皆於正
牙奏事御史彈百官服豸冠對仗讀彈文故大臣不得
專君而小臣不得為讒慝及許敬宗李義府用事政多
私僻奏事官多俟仗下於御座前屏左右密奏監奏御
史及待制官遠立以俟其退諫官史官皆隨仗出仗下
後事不復預聞武后以法制羣下諫官御史得以風聞
言事自御史大夫至監察得互相彈奏率以險詖相傾
覆及宋璟為相欲復貞觀之政奏行之明皇降制自今
事非的須秘密者皆令對仗奏聞史官自依故事
樞密使門
後晉劉處讓為樞密使
天福三年初郭崇韜既死宰相罕有兼樞密使者高祖
即位桑維翰李崧兼之宣徽使劉處讓及宦官皆不悦
楊光遠圍廣晉處讓數以軍事銜命往來光遠奏請多
踰分高祖常依違維翰獨以法裁折之光遠對處讓有
不平語處讓曰是皆執政之意光遠由是怨執政范延
光降光遠密表論執政過失高祖知其故而不得已加
維翰兵部尚書崧工部尚書皆罷其樞密使以處讓為
樞密使
廢樞密以印付中書院
四年梁太祖以來軍國大政天子多與崇政樞密使議
之宰相受成命行制敕講典故治文事而已高祖懲唐
明宗之世安重誨專横故即位之初但命桑維翰兼樞
密使及劉處讓為樞密使奏對多不稱旨會處讓邅母
喪遂廢樞密院以印付中書院事皆委宰相分判
給舍門
唐許孟容封還齊總詔
貞元十八年浙東觀察使裴肅既以進奉得進判官齊
總代掌後務刻剥以求媚又過之詔擢總為衢州刺史
給事中長安許孟容封還詔書曰衢州無他虞齊總無
殊績忽此超奬深駭羣情若總必有可錄願明書勞課
然後超資改官以解衆疑詔遂留中德宗召孟容慰奬
之
李藩批敕
元和四年給事中李藩在門下制敕有不可者即於黃
紙後批之吏請更連素紙藩曰如此乃状也何名批敕
裴垍薦藩有宰相器憲宗擢為門下侍郎同平章事藩
知無不言憲宗甚重之
段平仲請斬吐突承璀
五年吐突承璀自行營還復為左衛上將軍充左軍中
尉裴垍曰承璀首唱用兵疲弊天下卒無成功陛下縱
以舊恩不加顯戮豈得全不貶黜以謝天下乎給事中
段平仲吕元膺言承璀可斬李絳奏稱陛下不責承璀
他日復有敗軍之將何以處之若或誅之則同罪異罰
彼必不服若或釋之則誰不保身而玩寇乎願陛下割
不忍之恩行不易之典使將帥有所懲勸間二日罷承
璀中尉降為軍器使中外相賀
嘉崔羣讜直
七年以庫部郎中翰林學士崔羣為中書舍人學士如
故憲宗嘉羣讜直命學士自今奏事必取崔羣連署然
後進之羣曰翰林舉動皆為故事必如是後來萬一有
阿媚之人為之長則下位直言無從而進矣固不奉詔
章三上憲宗乃從之
蕭倣封還李燧制書
大中十二年以右金吾大將軍李燧為嶺南節度使已
命中使賜之節給事中蕭倣封還制書宣宗方奏樂不
暇别召中使使優人追之節及燧門而返
御史門
東漢靈帝用桓典為御史京師有驄馬御史之
謠
光和五年桓典為侍御史宦官畏之典常乘驄馬京師
為之語曰行行且止避驄馬御史
石虎用李巨而中外肅然
東晉成帝咸康五年趙主虎患貴戚豪恣乃擢殿中御
史李巨為御史中丞特加親任中外肅然虎曰朕聞良
臣如猛虎高步曠野而豺狼避路信哉
東魏崔暹頗挾巧詐
梁武帝大同十一年東魏丞相歡入朝于鄴百官迎於
紫陌歡握崔暹手而勞之曰往日朝廷豈無法官莫肯
糾劾中尉盡心徇國不避豪彊遂使遠邇肅清衝鋒䧟
陳大有其人賜暹良馬東魏主宴於華林園使歡擇朝
廷公直者勸之酒歡降階跪曰唯暹一人可勸并請以
臣所射賜物千段賜之然暹中懷頗挾巧詐初魏高陽
王斌有庶妹玉儀不為其家所齒高澄遇諸塗悅而納
之遂有殊寵封琅邪公主澄謂崔季舒曰崔暹必造直
諫我亦有以待之及暹諮事澄不復假以顔色居三日
暹懷刺墜之於前澄問何用此為暹悚然曰未得通公
主澄大悅把暹臂入見之季舒語人曰崔暹常忿吾佞
在大將軍前每言叔父可殺及其自作乃過於吾
陳徐陵奏彈安成王頊
天嘉六年安成王頊以帝弟之重勢傾朝野直兵鮑僧
叡恃頊勢為不法御史中丞徐陵為奏彈之從南臺官
屬引奏案而入文帝見陵章服嚴肅為斂容正坐陵進
讀奏版時頊在殿上侍立仰視上流汗失色陵遣殿中
御史引頊下殿文帝為之免頊侍中中書監朝廷肅然
唐杜淹心服封德彝之對
貞觀元年御史大夫杜淹奏諸司文案恐有稽失請令
御史就司檢校太宗以問封德彝對曰設官分職各有
所司果有愆違御史自應糾舉若徧歴諸司搜擿疵纇
太為煩碎淹默然太宗問淹何故不復論執對曰天下
之務當盡至公善則從之德彝所言真得大體臣誠心
服不敢遂非太宗悅曰公等各能如是朕復何憂
韋思謙劾奏褚遂良抑買譯語人地
永徽元年監察御史陽武韋思謙劾奏中書令褚遂良
抑買中書譯語人地大理少卿張叡册以為准估無罪
思謙奏曰估價之設備國家所須臣下交易豈得准估
為定叡册舞文附下罔上罪當誅高宗遂左遷遂良為
同州刺史叡册循州刺史思謙名仁約以字行
王義方對仗叱李義府
顯慶兀年李義府恃寵用事洛州婦人淳于氏美色繫
大理獄義府屬大理寺丞畢正義枉法出之將納為妾
大理卿段寳玄疑而奏之高宗命給事中劉仁軌等鞫
之義府恐事洩逼正義自縊於獄中高宗知之原義府
罪不問侍御史漣水王義方欲奏彈之先白其母曰義
方為御史視姦臣不糾則不忠糾之則身危而憂及於
親為不孝二者不能自決奈何母曰昔王陵之母殺身
以成子之名汝能盡忠以事君吾死不恨義方乃奏稱
義府於輦轂之下擅殺六品寺丞就云正義自殺亦由
畏義府威殺身以滅口如此則生殺之威不由上出漸
不可長請更加勘當於是對仗叱義府令下義府顧望
不退義方三叱高宗既無言義府始趨出義方乃讀彈
文高宗釋義府不問而謂義方毁辱大臣言詞不遜貶
萊州司戶
狄仁傑劾奏韋弘機王本立
調露元年春正月己酉高宗幸東都司農卿韋弘機作
宿羽高山上陽等宫制度壯麗上陽宫臨洛水為長廊
亘一里宫成高宗移御之侍御史狄仁傑劾奏弘機導
上為奢泰弘機坐免官左司郎中王本立恃恩用事朝
廷畏之仁傑奏其姦請付法司高宗特原之仁傑曰國
家雖乏英才豈少本立輩陛下何惜罪人以虧王法必
欲曲赦本立請棄臣於無人之境為忠貞將來之誡本
立竟得罪由是朝廷肅然
郭霸嘗魏元忠糞
長壽元年寧陵丞廬江郭霸以諂䛕于太后拜監察御
史中丞魏元忠病霸往問之因嘗其糞喜曰大夫糞甘
則可憂今苦無傷也元忠大惡之遇人輒告之
陽嶠不樂搏擊之任乃擢御史
長安四年左臺中丞桓彦範右臺中丞東光袁恕已共
薦詹事司直陽嶠為御史楊再思曰嶠不樂搏擊之任
如何彦範曰為官擇人豈必待其所欲所不欲者尤須
與之所以長難進之風抑躁求之路乃擢為右臺侍御
史先是李嶠崔玄暐奏往屬革命之時人多逆節遂致
刻薄之吏恣行酷法其周興等所劾破家者並請雪免
司刑少卿桓彦範又奏陳之表疏前後十上太后乃從
之
崔琬彈宗楚客紀處訥受戎狄貨賂
景龍三年監察御史崔琬對仗彈宗楚客紀處訥潛通
戎狄受其貨賂致生邊患故事大臣被彈俯僂趨出立
於朝堂待罪至是楚客更憤怒作色自陳忠鯁為琬所
誣中宗竟不窮問命琬與楚客結為兄弟以和解之時
人謂之和事天子
楊孚彈糾不避權貴
景雲元年侍御史楊孚彈糾不避權貴權貴毁之睿宗
曰鷹搏狡兔須急救之不爾必反為所噬御史繩姦慝
亦然苟非人主保衛之則亦為姦慝所噬矣
楊瑒廷奏李傑反為崔日知所構
開元三年京兆尹崔日知貪暴不法御史大夫李傑將
糾之日知反構傑罪十二月侍御史楊瑒廷奏曰若糾
彈之司使姦人得而恐愒則御史臺可廢矣明皇遽命
傑視事如故貶日知為歙縣丞
長孫昕毆李傑
皇后妹夫尚衣奉御長孫昕以細故與御史大夫李傑
不協四年春正月昕與其妹夫楊仙玉於里巷伺傑而
毆之傑上表自訴曰髮膚見毁雖則痛心冠冕被陵誠
為辱國明皇大怒命於朝堂杖殺以謝百僚仍以敕書
慰傑曰昕等朕之密戚不能訓導使陵犯衣冠雖寘以
極刑未足謝罪卿宜以剛腸疾惡勿以凶人介意
宇文融使御史彈劾事泄坐貶
十七年宇文融性精敏應對辯給以治財賦得幸於明
皇始廣置諸使競為聚斂由是百官浸失其職而上心
益侈百姓皆怨苦之為人疎躁多言好自矜伐在相位
謂人曰使吾居此數月則海内無事矣信安王禕以軍
功有寵於明皇融疾之禕入朝融使御史李寅彈之泄
於所親禕聞之先以白上明日寅奏果入明皇怒融坐
貶汝州刺史凡為相百日而罷是後言財利以取貴仕
者皆祖於融
周子諒彈牛仙客非才受杖于朝堂
二十五年監察御史周子諒彈牛仙客非才引䜟書為
證明皇怒甚命左右㩧於殿庭絶而復蘇仍杖之朝堂
流瀼州至藍田而死李林甫言子諒張九齡所薦也貶
九齡荆州長史
李勉彈管崇嗣背闕而坐
至德元載時塞上精兵皆選入討賊惟餘老弱守邊文
武官不滿三十人披草萊立朝廷制度草創武人驕慢
大將管崇嗣在朝堂背闕而坐言笑自若監察御史李
勉奏彈之繫於有司肅宗特原之歎曰吾有李勉朝廷
始尊
思得不阿附元載者遂用李栖筠為大夫
大歷六年代宗益厭元載所為思得士大夫之不阿附
者為腹心漸收載權内出制書以浙西觀察使李栖筠
為御史大夫宰相不知載由是稍絀
趙計奏苖不損與縣令同不實皆坐貶
十二年京兆尹黎幹奏秋霖損稼韓滉奏幹不實代宗
命御史按視還奏所損凡二萬餘頃渭南令劉澡阿附
度支稱縣境苖獨不損御史趙計奏與澡同代宗曰霖
雨溥博豈得渭南獨無更命御史朱敖視之損三千餘
頃代宗歎息久之曰縣令字人之官不損猶應言損乃
不仁如是乎貶澡南浦尉計澧州司戶而不問滉
崔薳入北軍廵囚受杖流竄
貞元十九年建中初敕京城諸使及府縣繫囚每季終
委御史廵按有冤濫者以聞近歲北軍移牒而已監察
御史崔薳遇下嚴察下吏欲陷之引以入右神策軍軍
使以下駭懼具奏其状德宗怒杖薳四十流崖州
武元衡竇羣不附王叔文之黨
永貞元年以御史中丞武元衡為左庶子德宗之末叔
文之黨多為御史元衡薄其為人待之莽鹵元衡為山
陵儀仗使劉禹錫求為判官不許叔文以元衡在風憲
欲使附己使其黨誘以權利元衡不從由是左遷侍御
史竇羣奏屯田員外郎劉禹錫挾邪亂政不宜在朝又
嘗謁叔文揖之曰事固有不可知者叔文曰何謂也羣
曰去歲李實怙恩挾貴氣蓋一時公當此時逡廵路旁
乃江南一吏耳今公一旦復據其地安知路旁無如公
者乎其黨欲逐之韋執誼以羣素有彊直名止之
盧坦奏彈柳晟閻濟美違赦進奉
元和三年御史中丞盧坦奏彈前山南西道節度使柳
晟前浙東觀察使閻濟美違赦進奉憲宗召坦褒慰之
曰朕已釋其罪不可失信坦曰赦令宣布海内陛下之
大信也晟等不畏陛下法奈何存小信棄大信乎憲宗
乃命歸所進於有司
盧坦揖退裴均歸位
以荆南節度使裴均為右僕射均素附宦官得貴顯為
僕射自矜大嘗入朝踰位而立中丞盧坦揖而退之均
不從坦曰昔姚南仲為僕射位在此均曰南仲何人坦
曰是守正不交權倖者
李夷簡彈楊憑貪汚以徐晦不負楊憑薦為御
史
四年御史中丞李夷簡彈京兆尹楊憑前為江西觀察
使貪汚僭侈貶憑臨賀尉憲宗命盡籍憑資産李絳諫
曰舊制非反逆不籍其家憲宗乃止憑之親友無敢送
者櫟陽尉徐晦獨至藍田與别太常卿權德輿素與晦
善謂之曰君送楊臨賀誠為厚矣無乃為累乎對曰晦
自布衣蒙楊公知奬今日遠謫豈得不與之别借如明
公他日為讒人所逐晦敢自同路人乎德輿嗟嘆稱之
於朝後數日李夷簡奏為監察御史晦謝曰晦平生未
嘗得望公顔色公何從而取之夷簡曰君不負楊臨賀
肯負國乎
温造彈李祐違敕進馬而李祐膽落
長慶四年夏綏節度使李祐入為左金吾大將軍進馬
百五十匹敬宗却之侍御史温造於閤内奏彈祐違敕
進奉請論如法詔釋之祐謂人曰吾夜半入蔡州城取
吳元濟未嘗心動今日膽落於温御史矣
南唐江文蔚彈馮廷巳等坐貶
後晉天福十二年唐主以矯詔敗軍皆陳覺馮延魯之
罪詔赦諸將議斬二人以謝中外御史中丞江文蔚對
仗彈馮延巳魏岑曰陛下踐阼以來所信任者延巳延
魯岑覺四人而已皆隂狡弄權壅蔽聰明排斥忠良引
用羣小諫争者逐竊議者刑上下相蒙道路以目今覺
延魯雖伏辜而延巳岑猶在本根未殄枝榦復生同罪
異誅人心疑惑唐主以文蔚所言為太過怒貶江州司
士參軍覺於蘄州延魯於舒州
史官門
漢蔡邕願繼成漢史
初平三年董卓之死也左中郎將高陽侯蔡邕在王允
坐聞之驚歎允勃然叱之曰董卓國之大賊幾亡漢室
君為王臣所宜同疾而懷其私遇反相傷痛豈不共為
逆哉即收付廷尉邕謝曰身雖不忠古今大義耳所厭
聞口所常玩豈當背國而嚮卓也願黥首刖足繼成漢
史士大夫多矜救之不能得太尉馬日磾謂允曰伯喈
曠世逸才多識漢事當續成後史為一代大典而所坐
至微誅之無乃失人望乎允曰昔武帝不殺司馬遷使
作謗書流於後世方今國祚中衰戎馬在郊不可令佞
臣執筆在幼主左右既無益聖德復使吾黨蒙其訕議
日磾退而告人曰王公其無後乎善人國之紀也制作
國之典也滅紀廢典其能久乎邕遂死獄中
晉孫盛作晉春秋
太和四年大司馬温發徐兖州民築廣陵城徙鎮之時
征役既頻加之疫癘死者什四五百姓嗟怨祕書監太
原孫盛作晉春秋直書時事大司馬温見之怒謂盛子
曰枋頭誠為失利何至乃如尊君所言若此史遂行自
是關君門戶事其子遽拜謝請改之時盛年老家居性
方嚴有軌度子孫雖班白待之愈峻至是諸子乃共號
泣稽顙請為百口切計盛大怒不許諸子遂私改之盛
先已寫别本傳之外國及孝武帝購求異書得之於遼
東人與見本不同遂兩存之
桓玄自作起居注
元興三年桓玄至尋陽郭昶之給其器用兵力玄逼帝
西上劉毅帥何無忌劉道規等諸軍追之玄留龍驤將
軍何澹之前將軍郭銓與郭昶之守湓口玄於道自作
起居注叙討劉裕事自謂經略舉無遺策諸軍違節度
以致犇敗專覃思著述不暇與羣下議時事起居注既
成宣示遠近
北魏崔浩刊國史于石坐誅
宋元嘉二十七年魏主以崔浩監祕書事使與高允等
共譔國記曰務從實錄著作令史閔湛郗標性巧佞為
浩所寵信勸浩刊所撰國史于石以彰直筆浩竟用湛
標議刊石立於郊壇東方書魏之先世事皆詳實列於
衢路往來見者咸以為言北人無不忿恚相與譛浩於
魏主以為暴揚國惡魏主大怒使有司案浩及祕書郎
吏等罪状魏主召高允問曰國書皆浩所為乎對曰太
祖記前著作郎鄧淵所為先帝記及今記臣與浩共為
之然浩所領事多總裁而已至於著述臣多於浩魏主
顧謂太子曰直哉此人情所難而允能為之臨死不易
辭信也為臣不欺君貞也遂赦之詔誅浩及僚屬宗欽
段承根等下至僮吏凡百二十八人皆夷五族縶浩置
檻内送城南衛士數十人溲其上呼聲嗷嗷聞於行路
魏主既誅崔浩而悔之會比部尚書宣城公李孝伯病
篤或傳已卒魏主悼之曰李宣城可惜既而曰朕失言
崔司徒可惜李宣城可哀
齊沈約撰宋書多載世祖太宗鄙事
永明十年武帝使太子家令沈約譔宋書疑立袁粲傳
審之於武帝武帝曰袁粲自是宋室忠臣約又多載宋
世祖太宗諸鄙瀆事武帝曰孝武事迹不容頓爾我昔
經事明帝卿可思諱惡之義於是多所刪除
北齊魏收撰魏書時人謂之穢史
梁承聖三年齊中書令魏收撰魏書頗用愛憎為褒貶
每謂人曰何物小子敢與魏收作色舉之則使升天按
之則使入地既成盧潜奏收誣罔一代罪當誅盧斐頓
丘李庶皆言魏史不直收啓齊主云臣既結怨彊宗將
為刺客所殺齊主怒於是斐庶及王松年皆坐謗史鞭
二百配甲坊斐庶死於獄中潜亦坐繫獄然時人終不
服謂之穢史
唐太宗欲觀褚遂良起居注
貞觀十六年太宗謂諫議大夫褚遂良曰卿猶知起居
注所書可得觀乎對曰史官書人君言動備記善惡庶
幾人君不敢為非未聞自取而觀之也太宗曰朕有不
善卿亦記之邪對曰臣職當載筆不敢不記黃門侍郎
劉洎曰借使遂良不記天下亦皆記之太宗曰誠然
復令房玄齡等撰次實錄以聞
十七年初太宗謂監修國史房玄齡曰前世史官所記
皆不令人主見之何也對曰史官不虚美不隱惡若人
主見之必怒故不敢獻也太宗曰朕之為心異於前世
帝王欲自觀國史知前日之惡為後來之戒公可撰次
以聞諫議大夫朱子奢上言陛下聖德在躬舉無過事
史官所述義歸盡善陛下獨覽起居於事無失若以此
法傳示子孫竊恐曾玄之後或非上智飾非護短史官
必不免刑誅如此則莫不希風順旨全身遠害悠悠千
載何所信乎所以前代不觀盖為此也太宗不從玄齡
乃與給事中許敬宗等刪為高祖今上實錄書成上之
上見書六月四日事語多微隱謂玄齡曰昔周公誅管
蔡以安周季友鴆叔牙以存魯朕之所為亦𩔖是耳史
官何諱焉即命削去浮詞直書其事
詔劉仁軌改修許敬宗所譔國史
咸亨四年詔劉仁軌等改修國史以許敬宗等所記多
不實故也
吴兢不從張說之請
開元九年安州别駕劉子玄卒子玄即知幾也避明皇
嫌名以字行著作郎吴兢撰則天實錄言宋璟激張說
使證魏元忠事說修史見之知兢所為謬曰劉五殊不
相借兢起對曰此乃兢所為史草具在不可使明公枉
怨死者同僚皆失色其後說隂祈兢改數字兢終不許
曰若徇公請則此史不為直筆何以取信於後
魏謩諫文宗觀起居注
開成四年文宗就起居舍人魏謩取記注觀之謩不可
曰記注兼書善惡所以儆戒人君陛下但力為善不必
觀史文宗曰朕曏嘗觀之對曰此曏日史官之罪也若
陛下自觀史則史官必有所諱避何以取信於後文宗
乃止
京兆門
西漢張敞五日京兆
甘露元年楊惲之誅也公卿奏京兆尹張敞惲之黨友
不宜處位宣帝惜敞材獨寢其奏不下敞使掾絮舜有
所案驗舜私歸其家曰五日京兆耳安能復案事敞聞
舜語即部吏收舜繫獄晝夜騐治竟致其死事舜當出
死敞使主簿持教告舜曰五日京兆竟何如冬月已盡
延命乎乃棄舜市
前有趙張後有三王
成帝陽朔四年少府王駿為京兆尹駿吉之子也先是
京兆有趙廣漢張敞王尊王章至駿皆有能名故京師
稱曰前有趙張後有三王
唐許孟容肅清輦下
元和四年左神策軍吏李昱貸長安富人錢八千緡滿
三歲不償京兆尹許孟容收捕械繫立期使償曰期滿
不足當死一軍大驚中尉訴於憲宗憲宗遣中使宣旨
送本軍孟容不之遣中使再至孟容曰臣不奉詔當死
然臣為陛下尹京畿非抑制豪彊何以肅清輦下錢未
畢償昱不可得上嘉其剛直而許之京城震栗
柳公綽杖殺神策軍將
十一年以給事中柳公綽為京兆尹公綽初赴府有神
策小將躍馬横衝前導公綽駐馬杖殺之明日入對延
英上色甚怒詰其專殺之状對曰陛下不以臣無似使
待罪京兆京兆為輦轂師表今視事之初而小將敢爾
唐突此乃輕陛下詔命非獨慢臣也臣知杖無禮之人
不知其為神策軍將也憲宗曰何不奏對曰臣職當杖
之不當奏上曰誰當奏者對曰本軍當奏若死於街衢
金吾街使當奏在坊内左右廵使當奏上無以罪之退
謂左右曰汝曹須作意此人朕亦畏之
韓愈為京兆尹六軍不敢犯法
長慶三年以吏部侍郎韓愈為京兆尹六軍不敢犯法
私相謂曰是尚欲燒佛骨何可犯也
薛元賞杖殺禁軍將
文宗太和八年時禁軍暴横京兆尹張仲方不敢詰宰
相以其不勝任以司農卿薛元賞代之元賞嘗詣李石
第聞石方坐聽事與一人爭辨甚喧元賞使覘之云有
神策軍將訴事元賞趨入責石曰相公輔佐天子紀綱
四海今近不能制一軍將使無禮如此何以鎮服四夷
命左右擒軍將俟於下馬橋其黨訴於仇士良士良遣
宦者召之曰中尉屈大尹元賞曰屬有公事行當繼至
遂杖殺之乃白服見士良士良曰癡書生何敢杖殺禁
軍大將元賞曰中尉大臣也宰相亦大臣也宰相之人
若無禮於中尉如之何中尉之人無禮於宰相庸可恕
乎中尉與國同體當為國惜法元賞己囚服而來惟中
尉死生之士良知軍將已死無可如何乃呼酒與元賞
歡飲而罷
韋澳治鄭光莊吏
大中十年宣宗以京兆久不理以翰林學士韋澳為京
兆尹澳為人公直既視事豪貴斂手鄭光莊吏恣横為
閭里患積年租稅不入澳執而械之欲寘於法上曰鄭
光甚愛之何如對曰陛下自内庭用臣為京兆欲以清
畿甸之積弊若鄭光莊吏積年為蠧得寬重辟是陛下
之法獨行於貧戶耳臣未敢奉詔上曰誠如此但卿與
痛杖貸其死可乎對曰臣不敢不奉詔願聽臣且繫之
俟徵租足乃釋之上曰灼然可朕為鄭光故撓卿法殊
以為愧澳歸府即杖之督租數百斛足乃以吏歸光
郡守門
西漢何並代嚴詡剛柔不同
平帝元始三年潁川太守陵陽嚴詡本以孝行為官謂
掾史為師友有過輒閉閤自責終不大言郡中亂王莽
遣使徵詡官屬數百人為設祖道詡據地哭掾史曰明
府吉徵不宜若此詡曰吾哀潁川士身豈有憂哉我以
柔弱徵必選剛猛代代到將有僵仆者故相弔耳詡至
拜為美俗使者徙隴西太守平陵何並為潁川太守並
到郡捕鍾元弟威等皆殺之郡中震栗
潁川願借寇君一年
東漢建武八年光武謂執金吾寇恂曰潁川廹近京師
當以時定惟念獨卿能平之耳從九卿復出以憂國可
也對曰潁川聞陛下有事隴蜀故狂狡乘間相詿誤耳
如聞乘輿南向賊必惶怖歸死臣願執銳前驅帝從之
車駕南征潁川盗賊悉降寇恂竟不拜郡百姓遮道曰
願從陛下復借寇君一年乃留恂長社鎮撫吏民受納
餘降
唐馬周言内重外輕
貞觀十一年馬周上疏言百姓所以治安唯在刺史縣
令苟選用得人則陛下可以端拱無為今朝廷唯重内
官而輕州縣之選刺史多用武人或京官不稱職始補
外任邊遠之處用人更輕所以百姓未安殆由於此疏
奏太宗稱善久之謂侍臣曰刺史朕當自選縣令宜詔
京官五品已上各舉一人
縣令門
東漢卓茂以禮教不以律治
建武元年初宛人卓茂寬仁恭愛恬蕩樂道雅實不為
華貌行已在扵清濁之間哀平間為密令視民如子舉
善而教口無惡言吏民親愛不忍欺之民嘗有言部亭
長受其米肉遺者茂曰亭長為從汝求乎為汝有事囑
之而受乎將平居自以恩意遺之乎民曰往遺之耳茂
曰遺之而受何故言邪民曰竊聞賢明之君使民不畏
吏吏不取民今我畏吏是以遺之吏既卒受故來言耳
茂曰汝為敝民矣凡人所以羣居不亂異於禽獸者以
有仁愛禮義知相敬事也汝獨不欲修之寧能高飛遠
走不在人間邪吏顧不當乘威力彊請求耳亭長素善
吏歲時遺之禮也民曰苟如此律何故禁之茂笑曰律
設大法禮順人情今我以禮教汝汝必無怨惡以律治
汝汝何所措其手足乎一門之内小者可論大者可殺
也且歸念之初茂到縣有所廢置吏民笑之隣城聞者
皆蚩其不能河南郡為置守令茂不為嫌治事自若數
年教化大行道不拾遺遷京部丞密人老少皆涕泣隨
送
陳寔不禁民訟
桓帝建和三年陳寔為太丘長修德清静百姓以安鄰
縣民歸附者寔輒訓導譬解發遣各令還本司官行部
吏慮民有訟者白欲禁之寔曰訟以求直禁之理將何
申其勿有所拘司官聞而歎息曰陳君所言若是豈有
冤於人乎亦竟無訟者
賈彪嚴養子之制
延熹九年賈彪嘗為新息長小民困貧多不養子彪嚴
為其制與殺人同罪城南有盗劫害人者北有婦人殺
子者彪出案驗掾吏欲引南彪怒曰賊寇害人此則常
理母子相殘逆天違道遂驅車北行案致其罪城南賊
聞之亦面縛自首數年間人養子者以千數曰此賈父
所生也皆名之為賈
李君奭有異政
大中九年初宣宗校獵渭上有父老以十數聚扵佛祠
上問之對曰醴泉百姓也縣令李君奭有異政考滿當
罷詣府乞留故此祈佛冀諧所願耳及懷州刺史闕上
手筆除君奭宰相莫之測君奭入謝上以此奬勵衆始
知之
通鑑總𩔖卷七下
