魏書卷八
齊魏收撰
帝紀第八
世宗紀
世宗宣武皇帝諱恪高祖孝文皇帝第二子母曰高夫
人初夢爲日所逐避於牀下日化爲龍繞巳數匝寤而
驚悸旣而有娠太和七年閏四月生帝於平城宫二十
一年正月丙申立爲皇太子二十三年夏四月丁巳卽
皇帝位于魯陽大赦天下帝居諒闇委政宰輔五月丙
子朔高麗國遣使朝貢六月乙卯分遣侍臣廵行郡國
問民疾苦考察守令黜陟幽明文武應求道著邱園者
皆加襃禮戊辰追尊皇妣曰文昭皇后秋八月戊申遵
遺詔高祖三夫人已下悉歸家癸丑宫臣增位一級癸
亥南徐州刺史沈陵南叛冬十月辛未鄧至國王像舒
彭來朝丙戌車駕謁長陵丁酉有事於太廟十有一月
幽州民王惠定聚衆反自稱明法皇帝刺史李肅捕斬
之是歲州鎮十八水民饑分遣使者開倉賑恤高麗國
遣使朝獻
景明元年春正月壬寅車駕謁長陵乙巳大赦改年丁
未蕭寳卷豫州刺史裴叔業以夀春内屬驃騎大將軍
彭城王勰帥車騎十萬赴之二月戊戌復以彭城王勰
爲司徒寳卷將胡松李居士率衆萬餘屯宛陳伯之水
軍泝淮而上以逼夀春夏四月丙申彭城王勰車騎將
軍王肅大破之斬首萬數己亥皇弟恌薨五月甲寅以
北鎮大饑遣兼侍中楊播廵撫賑恤六月丙子司徒彭
城王勰進位大司馬車騎將軍王肅加開府儀同三司
癸未大陽蠻酋田育丘等率戸内附秋七月寳卷又遣
陳伯之宼淮南庚子吐谷渾國遣使朝獻八月乙酉彭
城王勰破伯之於肥口乙未高麗國遣使朝貢九月乙
丑東豫州刺史田益宗破寳卷將吳子陽鄧元起於長
風齊州民柳世明聚衆反冬十月丁卯朔車駕謁長陵
庚寅齊兗二州討世明平之丁亥改授彭城王勰爲司
徒錄尚書事甲午詔夀春置兵四萬人十有一月己亥
荆州刺史桓道進攻寳卷下笮戍拔之降者二千餘戸
丁巳陽平王頤薨是歲十七州大饑分遣使者開倉賑
恤是冬島夷蕭衍起兵東下伐其主蕭寳卷
二年春正月丙申朔車駕謁長陵庚戌帝始親政遵遺
詔聽司徒彭城王勰以王歸第太尉咸陽王禧進位太
保司空北海王詳爲大將軍錄尚書事丁巳引見羣臣
於太極前殿告以覽政之意辛酉高麗國遣使朝獻壬
戌以太保咸陽王禧領太尉大將軍廣陵王羽爲司徒
詔曰朕幼承寳歷艱憂在疚庶事不親風化未洽今始
覽政務義協惟新思使四方風從率善可分遣大使黜
陟幽明二月庚午宿衞之官進位一級甲戌大赦天下
三月乙未朔詔曰比年以來連有軍旅役務既多百姓
彫敝宜時矜量以拯民瘼正調之外諸妨害損民一時
蠲罷辛亥詔曰諸州刺史不親民事緩於督察郡縣稽
逋旬月之間纔一覽決淹獄久訟動延時序百姓怨嗟
方成困敝尚書可明條制申下四方令日親庶事嚴勒
守宰不得因循寬怠虧政壬戌詔曰治尚簡静任貴應
事州府佐史除板稍多方成損敝無益政道又京師百
司寮局殷雜官有閑長者亦同此例苟非稱要悉從蠲
省青齊徐兗四州大饑民死者萬餘口是月蕭衍立寳
卷弟南康王寳融爲主年號中興東赴建業夏五月壬
子廣陵王羽薨壬戌太保咸陽王禧謀反賜死六月丁
亥考諸州刺史加以黜陟秋七月乙巳蠕蠕犯塞乙未
東豫州刺史田益宗破蕭寳卷將黃天賜於赤亭辛酉
大赦天下壬戌車騎將軍儀同三司王肅薨九月丁酉
發畿内夫五萬五千人築京師三百二十三坊四旬而
罷己亥立皇后于氏乙卯免夀春營戸爲揚州民冬十
月丁卯吐谷渾國遣使朝獻辛未蕭寳卷零陵戍主華
侯率戸内屬十有一月丙申以驃騎大將軍穆亮爲司
空丁酉大將軍北海王詳爲太傅領司徒壬寅改築圜
丘於伊水之陽乙卯仍有事焉十二月高麗國遣使朝
貢是月寳卷直後張齊殺其主寳卷降蕭衍衍克建業
三年春二月戊寅詔曰自比陽旱積時農民廢殖寤言
增愧在予良多申下州郡有骸骨暴露者悉可埋瘞三
月魯陽蠻反蕭寳卷弟建安王寶夤來降夏四月詔撫
軍將軍李崇討魯陽反蠻是月蕭衍又廢其主寳融而
僭立自稱曰梁閏月丁巳司空穆亮薨五月揚州小峴
戍主党法宗襲蕭衍大峴戍破之擒其龍驤將軍邾菩
薩送之京師秋七月癸酉于闐國遣使朝獻詔加文官
從征顯達宿衛者二階閑散者一階八月癸卯蕭寳融
鎮南大將軍江州刺史陳伯之遣使請降乙卯以前太
傅平陽公丕爲三老九月丁巳車駕行幸鄴丁卯詔使
者弔殷比干墓戊寅閱武於鄴南庚辰武興國世子楊
紹先遣使朝獻冬十月度子帝親射遠及一里五十步
羣臣勒銘於射所甲辰車駕還宮十有一月己卯詔京
洛兵蕪歲踰十紀先皇定鼎舊都惟新魏歷翦掃榛荒
剏兹雲構鴻功茂績規模長遠今廟社乃建宫極斯崇
便當以來月中旬蠲吉徙御仰尋遺意感慶交衷旣禮
盛周宣斯干之制事高漢祖壯麗之儀可依典故備兹
考告以稱遐邇人臣之望十有二月戊子詔曰民本農
桑國重蠶籍粢盛所憑冕織攸寄比京邑初基耕桑暫
缺遺規往旨宜必祗修今寢殿顯成移御維始春郊無
遠拂羽有辰便可表營千畝開設宫壇秉耒援筐躬勸
億兆壬寅饗羣臣于太極前殿賜布帛有差以初成也
甲辰揚州破蕭衍將張囂之斬級二千是歲疏勒罽賓
婆羅捺烏萇阿喻陁羅婆不崘陁拔羅弗波女提斯羅
噠舍伏耆奚那太羅槃烏稽悉萬斤朱居槃訶盤陁撥
斤厭味朱沴洛南天竺持沙那斯頭諸國並遣使朝貢
河州大饑死者二千餘口
四年春正月乙亥車駕籍田於千畝梁州氐楊會反詔
行梁州事楊椿左將軍羊祉討之三月己巳皇后先蠶
於北郊庚辰揚州破蕭衍將於隂山斬其龍驤將軍吳
道爽等數千級夏四月癸未朔以蕭寳夤爲鎮東將軍
東揚州刺史封丹陽郡開國公齊王庚寅南天竺國獻
辟支佛牙戊戌詔曰酷吏爲禍綿古同患孝婦淫刑東
海燋壤今不雨十旬意者其有冤獄乎尚書鞫京師見
囚務盡聽察之理己亥帝以旱減膳徹懸辛丑澍雨大
洽五月甲戌楊椿羊祉大破反氐斬首數千級六月壬
午朔封皇弟悦爲汝南王丙戌發冀定瀛相并濟六州
二萬人馬千疋增配夀春秋七月乙卯三老平陽公元
丕薨庚午詔還收鹽池利以入公辛未以彭城王勰爲
太師八月庚子以史部尚書元英假鎮南將軍攻蕭衍
義陽勿吉國貢楛矢辛丑行幸河南城離宫冬十有一
月壬子揚州大破蕭衍軍斬其徐州刺史潘佃憐擒司
馬明素己未以武興國世子楊紹先爲其國王癸亥詔
尚書左僕射源懷撫勞代都北鎮隨方拯恤乙亥鎮南
將軍元英大破蕭衍將吳子陽於白沙擒斬千數十有
二月庚寅詔鎮南將軍李崇討東荆反蠻丙申詔曰先
朝制立軌式庶事惟允但歲積人移物情乖惰比或擅
有增損廢墜不行或守舊遺宜時有舛妨或職分錯亂
互相推委其下百司列其疑闕速以奏聞癸卯蕭衍梁
州刺史平陽縣開國侯翟遠徐州刺史永昌縣開國侯
陳虎牙降
正始元年春正月庚戌江州刺史曲江公陳伯之破蕭
衍將趙祖悦於東闕丙辰東荆州刺史楊大眼大破羣
蠻樊季安等丙寅大赦改年二月戊子蕭衍將姜慶真
襲陷夀春外郭州軍擊走之丁酉揚州統軍劉思祖大
破衍衆於邵陽擒其冠軍將軍邵陽縣開國侯張惠紹
驍騎將軍祁陽縣開國男趙景悦等十將斬獲數千級
三月壬申元英破衍將王僧炳於樊城夏四月辛卯高
麗國遣使朝獻五月丁未朔太傅北海王詳以罪廢爲
庶人六月以旱徹樂減膳癸巳詔曰朕以匪德政刑多
舛陽旱歴旬京甸枯瘁在予之責夙宵疚懷有司可循
案舊典祗行六事囹圄冤滯平處決之庶尹廢職重加
脩舉鰥寡困窮在所存恤役賦殷煩咸加蠲省賢良讜
直以禮進之貪殘佞諛時加屏黜男女怨曠務令媾會
稱朕意焉甲午帝以旱親薦享於太廟戊戌詔立周旦
夷齊廟於首陽山庚子以旱見公卿已下引咎責躬又
錄京師見囚殊死已下皆減一等鞭杖之坐悉皆原之
秋七月癸丑蕭衍角城戍主柴慶宗以城來降李崇大
破諸蠻帥樊素安八月丙子元英破蕭衍將馬仙琕於
義陽詔洛陽令有大事聽面敷奏乙酉元英攻義陽拔
之擒送蕭衍冠軍將軍蔡靈恩等十餘將辛卯英又大
破衍將仍清三關丁酉封元英爲中山王戊戌西羌宋
萬率戸四千内附九月丙午詔緣淮南北所在鎮戍皆
令及秋播麥春種粟稻隨其土宜水陸兼用必使地無
遺利兵無餘力比及來稔令公私俱濟也又詔諸州蠲
停徭役不得横有徵發甲子詔中山王英所執蕭衍冠
軍將軍監司州事蔡靈恩等隨才擢叙乙丑蕭衍霍州
刺史田道龍義州刺史張宗之遣使内附蠕蠕犯塞詔
左僕射源懷討之冬十月乙未詔斷羣官白衣募吏十
有一月戊午詔曰古之哲王剏業垂統安民立化莫不
崇建膠序開訓國胄昭宣三禮崇明四術使道暢羣邦
風流萬宇自皇基徙構光宅中區軍國務殷未遑經建
靖言思之有慙古烈可勅有司依漢魏舊章營繕國學
十有二月丙子以苑牧公田分賜代遷之戸己卯詔羣
臣議定律令己亥行幸伊闕閏月癸卯朔蕭衍行梁州
事夏侯道遷據漢中來降假尚書邢巒鎮西將軍率衆
以赴之乙丑驃騎大將軍高陽王雍爲司空尚書令廣
陽王嘉加儀同三司
二年春正月丙子以宕昌國世子梁彌博爲其國王鄧
至國遣使朝貢二月梁州氐反絶漢中運路刺史邢巒
頻大破之夏四月己未城陽王鸞薨乙丑詔曰任賢明
治自昔通規宣風贊務實惟多士而中正所銓但存門
第吏部彜倫仍不才舉遂使英德罕昇司務多滯不精
厥選將何考陟八座可審議往代貢士之方擢賢之體
必令才學並申資望兼致丙寅以仇池氐叛詔光祿大
夫楊椿假平西將軍率衆以討之邢巒遣統軍王足西
伐頻破蕭衍諸軍遂入劒閣執衍輔國將軍范始男送
京師五月辛巳氐賊(闕字一)虎率衆降六月己丑詔曰先朝
勲臣或身罹譴黜子孫沉滯或宦途失次有替舊流因
而弗採何以獎勸言念前績情有親疎宗及庶族祖曾
功績可紀而無朝官有官而才堪優引者隨才銓授甲
寅蕭衍冠軍將軍李畋等置營始平郡東涪水之北王
足逆擊敗之斬衍冠軍將軍張湯輔國將軍馬市寧朔
將軍李當姜見祖輔國將軍馮文豪龍驤將軍何營之
等甲子詔尚書李崇太府卿于忠散騎常侍游肇諫議
大夫鄧羡崇忠使持節並兼侍中羡兼黃門俱爲大使
糾斷外州畿内其守令之徒咎失彰露者卽便施決州
鎮重職聽爲表聞乙丑蕭衍冠軍將軍王景允輔國將
軍魯方逹等攻竹亭王足大破之斬其輔國將軍王明
達龍驤將軍張方熾丁卯揚州刺史薛真度大破蕭衍
將王超宗俘斬三千級戊辰蕭衍將魯方逹屯戍新城
足又遣統軍盧祖遷等擊敗之斬衍冠軍將軍楊伯仁
寧朔將軍任安定秋七月甲戌詔曰朕纂馭寳歷於今
七載德澤未敷鑒不燭遠人之冤瘼所在猶滋而糾察
之獄未暢于下賢愚靡分皂白均貫非所以革民耳目
使善惡勵心今分遣大使省方廵檢隨其愆負與風響
相符者卽加糾黜以明雷霆之威以申旄軒之舉因以
觀風辨俗採訪功過襃賞賢者糾罰淫慝理窮恤弊以
稱朕心戊子王足擊破蕭衍軍斬其龍驤將軍喻增暉
寧朔將軍庫保夀輔國將軍魯天惠建武將軍王文摽
王足逼涪城壬辰蕭衍巴西太守庾域冠軍將軍統軍
主李畋等逆戰足擊破之俘斬千數八月壬寅詔中山
王英南討襄沔庚戌王足遣統軍紀洪雅盧祖遷等攻
破衍軍斬其秦梁二州刺史魯方逹等十五人壬子王
足又遣統軍盧祖遷等擊破衍軍斬其都督冠軍將軍
梓潼縣開國子王景胤劉逹等二十四將軍甲寅揚州
擊衍將姜慶真於羊石破之是月衍沔東太守田青喜
率郡七縣三十一戶萬九十内附九月己巳揚州刺史
元嵩擊破衍湘州刺史楊公則等斬獲數千冬十有一
月戊辰朔武興國王楊紹先叔父集起謀反詔光祿大
夫楊椿討之王足圍涪城益州諸郡戍降者十二三民
送編籍者五萬餘戸旣而足引軍而退十有二月庚申
又詔驃騎大將軍源懷慎令討武興反氐
三年春正月丁卯朔皇子生大赦天下壬申梁秦二州
刺史邢巒連破氐賊克武興蕭衍冀州刺史桓和入宼
南青州州軍擊走之秦州民王智等聚衆二千自號王
公尋推秦州主簿吕苟兒爲主年號建明己卯楊集起
兄弟相率降二月丙辰詔曰昔虞戒面從昌言屢進周
任諫輔王闕必箴朕仰纉鴻基伏膺寳歷思康庶績一
日萬幾是以側望忠言虛求讜直而良策弗進規畫無
聞豈所謂弼諧元首匡救不逮者乎可詔王公已下其
有嘉謀深圖直言忠諫利國便民矯時厲俗者咸令指
事陳奏無或依違戊午詔右衞將軍元麗等討吕苟兒
乙丑平南將軍陳伯之破蕭衍徐州刺史昌義之於梁
城是月衍將蕭昞率衆五萬宼淮陽三月己巳以戎旅
大興詔罷諸作己卯詔荆州刺史趙怡平南將軍奚康
生赴淮陽樂浪王長命坐殺人賜死國除戊子名皇子
曰昌庚寅平南將軍曲江縣開國公陳伯之自梁城南
奔夏四月乙未詔罷鹽池禁甲辰詔遣使者廵慰北邊
酋庶庚戌以中山王英爲征南將軍都督揚徐二道諸
軍事指授邊將蕭衍江州刺史王茂先宼荆州屯於河
南城詔平南將軍楊大眼討之辛酉大破之斬其輔國
將軍王花首虜二千餘進攻河南城茂先逃潰追奔至
於漢水拔其五城將軍宇文福略衍司州俘獲千餘口
而還五月乙丑朔詔尚書拯義陽初附之戸丙寅詔曰
掩骼埋胔古之令典順辰修令朝之恒式今時澤未降
春稼已旱或有孤老餒疾無人贍救因以致死暴露溝
塹者洛陽部尉依法棺埋壬申蕭衍將張惠紹入宼陷
宿豫乙亥衍將蕭容陷梁城辛巳衍將韋叡陷合肥城
壬午詔尚書元遙率衆南討癸未以秦隴未平詔征西
將軍于勁節度諸軍己丑衍將又陷羊石霍丘二城六
月辛丑又陷小峴戍乙巳安西將軍元麗大破秦賊斬
賊帥王智五人梟首六千丁未假平南將軍奚康生破
蕭衍將張惠紹斬其徐州刺史宋黑丁巳詔尚書邢巒
出討徐兗秋七月丙寅衍將桓和宼孤山陷固城庚辰
元麗大破秦賊降吕苟兒及其王公三十餘人秦涇二
州平戊子中山王英大破衍徐州刺史王伯敖於隂陵
斬其將二十五人首虜五千有餘己丑詔發定冀瀛相
幷肆六州十萬人以濟南軍八月壬寅安東將軍邢巒
破蕭衍將桓和於孤山斬首萬餘級將軍元恒别克固
城斬衍冠軍將軍桓方慶統軍畢祖杇别克蒙山斬衍
龍驤將軍矯道儀等斬賊及赴沂死者四千餘人兗州
平己酉詔平南將軍安樂王詮督後發諸軍以赴淮南
壬戌曲赦涇秦岐涼河五州九月癸酉邢巒大破衍軍
於宿豫斬其大將藍懷恭等四十餘人張惠紹棄宿豫
蕭昞棄淮陽南走追斬數萬級徐州平己丑中山王英
大破衍軍於淮南衍中軍大將軍臨川王蕭宏尚書右
僕射柳惔徐州刺史昌義之等棄梁城沿淮東走追奔
次於馬頭衍冠軍將軍戍主朱思遠棄城宵遁擒送衍
將四十餘人斬獲士卒五萬有餘英遂攻鍾離高麗國
遣使朝貢蕭衍遣將士卒三萬宼義陽丁酉夜遁走郢
州刺史婁悅追擊破之戊申蠕蠕國遣使朝貢己未征
虜將軍趙遐大破衍衆於灙城桑坪十有一月甲子帝
爲京兆王愉清河王懌廣平王懷汝南王悦講孝經於
式乾殿庚寅詔曰往歲隴右扇逆合境不民其中猶有
卒能自守無豫釁亂疾風知勁良在可嘉尚書可甄量
報賞以表誠義是月梁州再破反獠
四年春二月丙午吐谷渾宕昌國並遣使朝獻己未勿
吉國貢楛矢三月丙子疊伏羅國遣使朝貢夏四月戊
戌鍾離大水中山王英敗績而還壬寅吐谷渾鳩磨羅
阿拔磨拔切磨勒悉萬斤諸國並遣使朝獻夏六月己
丑朔詔曰高祖德格兩儀明並日月播文教以懷遠人
調禮學以旌儁造徙縣中區光宅天邑總霜露之所均
一姬卜於洛涘戎繕兼興未遑儒教朕纂承鴻緒君臨
寳歷思模聖規述遵先志今天平地寧方隅無事可勅
有司準訪前式置國子立太學樹小學於四門丙午蕭
衍龍驤將軍馮翊太守宇文子生等七郡相率内附丁
未社蘭逹那羅舍彌比羅直諸國並遣使朝獻秋八月
辛卯契丹國遣使朝獻己亥中山王英齊王蕭寳夤坐
鍾離敗退並除名爲民庚子厙莫奚宕昌吐谷渾諸國
遣使朝獻辛丑敦煌民饑開倉賑恤九月己未詔曰朕
秉歷承天履年將紀徙正宫極歲浹歸餘台懿茂親祗
勤已久列司英彦庸績未酬非所謂有功見知賞以時
及其以司空高陽王雍爲太尉尚書令廣陽王嘉爲司
空百官悉進位一級庚申夏州長史曹明謀反伏誅甲
子開斜谷舊道疏勒車勒阿駒南天竺婆羅等諸國遣
使朝獻丙戌司州民饑開倉賑恤閏月甲午禁大司馬
門不得車馬出入冬十月丁巳高麗半社悉萬斤可流
伽比沙疏勒于闐等諸國並遣使朝獻丁卯皇后于氏
崩戊辰疏勒國遣使朝貢庚午淮陽太守安樂以城南
叛辛未嚈噠波斯渴槃陁渴文提不那杖忸杖提等諸
國並遣使朝獻乙酉葬順皇后於永泰陵十有一月丁
未禁河南畜牝馬自碣石至於劒閣東西七千里置二
十二都尉己酉阿與陁呵羅槃陁跋吐羅諸國並遣使
朝獻十有二月戊午詔兵士鍾離没落者復一房田租
三年辛酉特那杖提莎鉢離阿失勒摩致鉢諸國遣使
朝貢甲子蠕蠕高車民他莫孤率部來降丁五鉢崘波
利伏佛胄善乾逹諸國遣使朝貢
永平元年春正月戊戌潁川太守王神念奔於蕭衍二
月辛未勿吉南天竺國並遣使朝獻三月戊子皇子昌
薨己亥斯羅阿陁比羅阿夷义多婆那伽伽師達于闐
諸國並遣使朝獻丙午以去年旱儉遣使者所在賙恤
夏四月阿伏至羅國遣使朝貢五月癸未高麗國遣使
朝獻辛卯帝以旱故減膳徹懸六月壬申詔曰慎獄重
刑著於往誥朕御兹寳歷明鑒未遠斷決煩疑實有攸
愧可依洛陽舊圖修聽訟觀農隙起功及冬令就當與
王公卿士親臨錄問癸酉高車國遣使朝貢秋七月辛
卯高車契丹汗畔罽賓諸國並遣使朝獻甲午以夫人
高氏爲皇后乙未詔曰察獄以情審之五聽枷杖小大
各宜定準然比廷尉司州河南洛陽河隂及諸獄官鞠
訊之理未盡矜恕掠拷之苦每多切酷非所以祗憲量
衷慎刑重命者也推濫究枉良軫於懷可付尚書精檢
枷杖違制之由斷罪聞奏八月癸亥冀州刺史京兆王
愉據州反乙丑假尚書李平鎮北將軍行冀州事以討
之丁卯大赦改年庚午吐谷渾厙莫奚國並遣使朝貢
九月辛巳朔李平大破元愉於草橋丙戌復前中山王
英本封壬辰蠕蠕國遣使朝貢定州刺史安樂王詮大
破元愉於信都北戊戌殺侍中太師彭城王勰辛丑詔
赦冀州民雜工役爲元愉所詿誤者其能斬獲逆黨别
加優賞癸卯李平克信都元愉北走斬其所署冀州牧
韋超右衛將軍睦雅尚書僕射劉子直吏部尚書崔朏
等統軍叔孫頭執愉送信都羣臣請誅愉帝弗許詔送
京師冀州平庚子郢州司馬彭珍治中督榮祖等謀叛
潛引蕭衍衆入義陽郢州刺史婁悦擊走之詔將軍胡
季智屈祖等南赴義陽三關戍主侯登陽鳳省等以城
南叛婁悦嬰城固守遣中山王英督步騎三萬以赴之
冬十月丁巳詔復故北海王詳本封葬以王禮豫州彭
城人白早生殺刺史司馬悦據城南叛蕭衍遣將齊苟
仁等四將以助之詔尚書邢巒行豫州事督將軍崔暹
率騎討之丙子邢巒大破早生及苟仁軍於鮑口丁丑
前宿豫戍主成安樂子景儁殺宿豫戍主嚴仲賢以城
南叛十有一月庚寅詔安東將軍楊椿率衆四萬攻宿
豫十有二月己未邢巒克懸瓠斬白早生擒齊苟仁等
俘蕭衍卒三千餘人分賜王公已下癸亥中山王英破
衍將於楚城擒衍寧朔將軍張疑等郢州刺史婁悦破
衍將馬仙琕於金山壬申漢東巒民一萬七千戸相率
内附丙子高麗國遣使朝獻是歲高昌國王麴嘉遣其
兄子私署左衛將軍孝亮奉表來朝因求内徙乞師迎接
二年春正月蕭衍遣王神念宼南兗詔輔國將軍長
孫稚假平南將軍爲都督率統軍邴虬等五軍以討之
丁亥胡密步就磨忸密槃是悉萬斤辛豆那越拔忸諸
國並遣使朝獻壬辰嚈噠薄知國遣使來朝貢白象一
乙未高昌國遣使朝貢丙申中山王英進逼蕭衍長薄
戍戊戌宵潰殺傷千數丁酉拔武陽關擒衍雲騎將軍
松滋縣開國侯馬廣冠軍將軍遷陵縣開國子彭瓫生
驍騎將軍當陽縣開國伯徐元季等二十六將俘獲七
千餘人進攻黃峴西關衍將馬仙琕棄西關李元履棄
黃峴遁走是月涇州沙門劉惠汪聚衆反詔華州刺史
奚康生討之二月乙卯詔曰比軍役頻興仗多毁敗在
庫戎器見有無幾安不忘危古人所戒五兵之器事須
充積經造既殷非衆莫舉今可量造四萬人雜仗三月
癸未磨豆羅阿曜社蘇突闍地伏羅諸國並遣使朝獻
夏四月己酉詔以武川鎮饑開倉賑恤甲子詔曰聖人
濟世隨物汙隆或正或權理無恒在先朝以雲駕甫遷
嵩基始構河洛民庶徙舊未安代來新宅尚不能就伊
闕西南羣蠻填聚沔陽賊城連邑作戍蠢爾愚巴心未
純欵故暫抑造育之仁權緩肅姦之法今京師天固與
昔不同揚郢荆益皆悉我有保險諸蠻罔不歸附商洛
民情誠倍往日唯樊襄已南仁乖道政被拘隔化非民
之咎而無頼之徒輕相劫掠屠害良善離人父兄衍之
爲酷實亦深矣便可放彼掠民示其大惠捨此殘賊未
令之愆并勅緣邊州鎮自今已後不聽境外宼盜犯者
罪同境内若州鎮主將知容不糾坐之如律五月高麗
國遣使朝獻辛丑帝以旱故減膳徹懸禁斷屠殺甲辰
幸華林都亭親錄囚徒犯死罪已下降一等六月高昌
國遣使朝獻辛亥詔曰江海方同車書宜一諸州軌轍
南北不等今可申勅四方使遠近無二秋七月癸未契
丹國遣使朝獻八月丁未鄧至國遣使朝獻戊申以鄧
至國世子像覽蹄爲其國王高昌勿吉厙莫奚諸國並
遣使朝獻九月辛巳封故北海王子顥爲北海王壬午
詔定諸門闥名冬十月癸丑以司空廣陽王嘉爲司徒
庚午郢州獻七寳牀詔不納十有一月甲申詔禁屠殺
含孕以爲永制己丑帝於式乾殿爲諸僧朝臣講維摩
詰經十有二月詔曰五等諸侯比無選式其同姓者出
身公正六下侯從六上伯從六下子正七上男正七下
異族出身公從七上侯從七下伯正八上子正八下男
從八上清脩出身公從八下侯正九上伯正九下子從
九上男從九下可依此叙之疊伏羅弗菩提朝陁咤波
羅諸國並遣使朝獻
三年春二月丙午高昌鄧至國並遣使朝獻壬子秦州
沙門劉光秀謀反州郡捕斬之癸亥秦州隴西羌殺鎮
將趙儁阻兵反叛州軍討平之三月丙戌皇子生大赦
天下高麗吐谷渾宕昌諸國並遣使朝獻夏四月平陽
郡之禽昌襄陵二縣大疫自正月至此月死者二千七
百三十人五月丁亥詔以冀定二州旱儉開倉賑恤六
月壬寅詔重求遺書於天下丁卯名皇子曰詡閏月己
亥吐谷渾高麗契丹諸國各遣使朝貢秋七月己未吐
谷渾國遣使朝貢八月己卯勿吉國遣使朝貢九月壬
寅烏萇伽秀沙尼諸國並遣使朝獻丙辰高車别帥可
略汗等率衆一千七百内屬冬十月辛卯中山王英薨
丙申詔曰朕乘乾御歷年周一紀而道謝擊壤教慙刑
厝至於下民之煢鰥疾苦心常愍之此而不恤豈爲民
父母之意也可勅太常於閑敞之處别立一館使京畿
内外疾病之徒咸令居處嚴勅醫署分師療治考其能
否而行賞罰雖齡數有期脩短分定然三疾不同或頼
針石庶秦扁之言理驗今日又經方浩博流傳處廣應
病投藥卒難窮究更令有司集諸醫工尋篇推簡務存
精要取三十餘卷以班九服郡縣備寫布下鄉邑使知
救患之術耳戊戌高車龜兹難地那竭厙莫奚等諸國
並遣使朝獻十有二月己卯高麗比沙杖國遣使朝獻
辛巳江陽王繼坐事除名甲申詔於青州立高祖廟殿
中侍御史王敞謀反伏誅
四年春正月丁巳汾州劉龍駒聚衆反詔諫議大夫薛
和率衆討之甲子阿悦陁不數羅國並遣使朝獻二月
壬午青齊徐兗四州民饑甚遣使賑恤三月癸卯婆比
幡彌烏萇比地乾達諸國並遣使朝獻壬戌司徒廣陽
王嘉薨夏四月琅邪民王萬夀斬蕭衍輔國將軍琅邪
東莞二郡太守劉晰首以朐山來降徐州刺史盧昶遣
琅邪戍主傅文驥率衆據之甲戌薛和大破山胡蕭衍
遣其鎮北將軍張稷及馬仙琕宼朐山詔盧昶率衆赴
之五月己亥遷代京銅龍置天淵池丙辰詔禁天文之
學六月乙亥乾達阿婆羅達舍越伽使密不流沙諸國
並遣使朝獻秋七月辛酉吐谷渾契丹國並遣使朝獻
八月辛未阿婆羅逹舍越伽使密不流沙等諸國並遣
使朝獻癸巳勿吉國獻楛矢九月甲寅蕭衍九山戍主
苟仁以戍來降嚈噠朱居槃波羅莫伽陁移婆僕羅俱
薩羅舍彌羅樂陁等諸國並遣使朝獻冬十月丁丑婆
比幡彌烏萇比地乾達等諸國並遣使朝獻十有一月
甲午宕昌國遣使朝獻己亥詔李崇奚康生等治兵夀
春以分朐山之宼戊申難地伏羅國並遣使朝獻朐城
陷盧昶大敗而還十有二月壬申詔曰進善退惡治之
通規三載考察政之明典正始二年以來于今未考功
過難齊寧無昇降從景明二年至永平四年通考以聞
戊子大羅汗婆來伽國遣使朝獻
延昌元年春正月乙巳以頻水旱百姓饑敝分遣使者
開倉賑恤戊申疏勒國遣使朝獻丙辰以車騎大將軍
尚書令高肇爲司徒公光祿大夫清河王懌爲司空司
州牧廣平王懷進號驃騎大將軍儀同三司二月辛卯
朔渴槃陁國遣使朝獻甲午州郡十一大水詔開倉賑
恤以京師穀貴出倉粟八十萬石以賑貧者己未安樂
王詮薨夏四月詔以旱故食粟之畜皆斷之丁卯詔曰
遷京嵩縣年將二紀虎闈闕唱演之音四門絶講誦之
業博士端然虛祿歲祀貴遊之胄歎同子衿靖言念之
有兼愧慨可嚴勅有司國子學孟冬使成太學四門明
年暮春令就戊辰以旱詔尚書與羣司鞫理獄訟詔河
北民就穀燕恒二州辛未詔饑民就穀六鎮丁丑帝以
旱故減膳徹懸癸未詔曰肆州地震陷裂死傷甚多言
念毁没有酸懷抱亡者不可復追生病之徒宜加療救
可遣太醫折傷醫幷給所須之藥就治之乙酉大赦改
年詔立理訴殿申訟車以盡冤窮之理五月辛卯疏勒
及高麗國並遣使朝獻丙午詔天下有粟之家供年之
外悉貸饑民自二月不雨至於是晦六月壬申澍雨大
洽戊寅通河南牝馬之禁己卯詔曰去歲水災今春炎
旱百姓饑餒救命靡寄雖經蠶月不能養績今秋輸將
及郡縣期於責辦尚書可嚴勒諸州量民資産明加檢
校以救艱敝庚辰詔出太倉粟五十萬石以賑京師及
州郡饑民秋七月吐谷渾契丹國並遣使朝獻八月壬
戌吐谷渾國遣使朝貢丁亥勿吉國貢楛矢冬十月乙
亥立皇子詡爲皇太子是月嚈噠于闐高昌及厙莫奚
諸國並遣使朝獻十有一月丙申詔曰朕運承天休統
御宸宇太子體藉靈明肇建宫華明兩既孚三善方洽
宜澤均率壤榮汎庶胤其賜天下爲父後者爵一級孝
子順孫廉夫節婦旌表門閭量給粟帛十有二月己巳
詔守宰爲御史所彈遇赦免者及考在中第皆代之
二年春正月戊戌帝御申訟車親理冤訟高麗國遣使
朝獻二月丙辰朔賑恤京師貧民甲戌以六鎮大饑開
倉賑贍己卯太尉高陽王雍進位太保庚辰蕭衍郁州
民徐玄明等斬送衍鎮北將軍青冀二州刺史張稷首
以州内附詔前南兗州刺史樊魯率衆赴之閏二月辛
丑以苑牧之地賜代遷民無田者癸卯定奴良之制以
景明爲斷三月丙寅高昌國遣使朝獻是春民饑餓死
者數萬口夏四月庚子以絹十五萬匹賑恤河南郡饑
民五月夀春大水遣平東將軍奚康生等步騎數千赴
之高麗國遣使朝獻六月乙酉青州民饑詔使者開倉
賑恤甲午曲赦揚州辛亥帝御申訟車親理冤訟是夏
州郡十三大水秋八月辛卯詔曰頃水旱㸦侵頻年饑
儉百姓窘弊多陷罪辜煩刑之愧朕用懼矣其殺人掠
賣人羣彊盜首及雖非首而殺傷財主曾經再犯公斷
道路劫奪行人者依法行決自餘恕死徒流已下各準
減降庚戌嚈噠于闐槃陁及契丹厙莫奚諸國並遣使
朝獻九月丙辰以貴族豪門崇習奢侈詔尚書嚴立限
級節其流宕是月勿吉吐谷渾鄧至國並遣使朝貢冬
十月詔以恒肆地震民多死傷蠲兩河一年租賦十有
二月丙戌丐洛陽河隂二縣租賦乙巳詔以恒肆地震
民多離災其有課丁没盡老幼單辛家無受復者各賜
廩以接來稔高麗國遣使朝獻
三年春二月乙未詔曰肆州秀容郡敷城縣鴈門郡原
平縣並自去年四月以來山鳴地震于今不已告譴彰
咎朕甚懼焉祗畏兢兢若臨淵谷可恤瘼寬刑以答災
讁三月三關别將李世哲大破羣蠻斬蕭衍龍驤將軍
文思之文天生夏四月青州民饑辛巳開倉賑恤乙巳
上御申訟車親理冤訟六月南荆州刺史桓叔興大破
蕭衍軍於九山斬其虎旅將軍新豐縣開國子蔡令孫
冠軍將軍席世興貞義將軍藍次孫秋七月丙子勿吉
國遣使朝貢八月甲申帝臨朝堂考百司而加黜陟九
月吐谷渾契丹勿吉諸國並遣使朝貢冬十月庚辰詔
驍騎將軍馬義舒慰諭蠕蠕厙莫奚國遣使朝貢十有
一月庚戌南天竺佐越費實諸國並遣使朝獻辛亥詔
司徒高肇爲大將軍平蜀大都督步騎十五萬西伐益
州刺史傅竪眼出巴北平南將軍羊祉出涪城安西將
軍奚康生出綿竹撫軍將軍甄琛出劒閣乙卯以中護
軍元遙爲征南將軍東道都督鎮遏梁楚丁巳幽州沙
門劉僧紹聚衆反自號淨居國明法王州郡捕斬之甲
戌高麗國遣使朝獻十有二月庚寅詔立明堂
四年春正月甲寅帝不豫丁巳崩于式乾殿時年三十
三二月甲戌朔上尊諡曰宣武皇帝廟號世宗甲午葬
景陵帝幼有大度喜怒不形於色雅性儉素初高祖欲
觀諸子志尚乃大陳寳物任其所取京兆王愉等皆競
取珍玩帝唯取骨如意而已高祖大竒之庶人恂失德
高祖謂彭城王勰曰吾固疑此兒有非常志相今果然
矣乃立爲儲貳雅愛經史尤長釋氏之義每至講論連
夜忘疲善風儀美容貌臨朝淵嘿端嚴若神有人君之
量矣
史臣曰世宗承聖考德業天下想望風化垂拱無爲邊
徼稽服而寬以攝下從容不斷太和之風替矣比夫漢
世元成安順之儔歟
魏書卷八
魏書卷八考證
世宗紀太和七年閏四月生帝於平城宫(臣人龍)按
歴代甲子圖魏太和七年歲在癸亥閏月魏子恂生
本書高祖紀閏月癸丑皇子生亦謂恂也此云閏四
月生則宣武帝實與廢太子恂生爲同月
魏書卷八考證
