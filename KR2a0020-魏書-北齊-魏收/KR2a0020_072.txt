魏書卷七十二
齊魏收撰
列傳第六十
陽尼賈思伯李叔虎路恃慶
房亮曹世表潘永基朱元旭
陽尼字景文北平無終人少好學博通羣籍與上谷侯
天護頓丘李彪同志齊名幽州刺史胡泥以尼學藝文
雅乃表薦之徵拜祕書著作郎奏佛道宜在史錄後改
中書學為國子學時中書監高閭侍中李沖等以尼碩
學博識舉為國子祭酒高祖嘗親在苑堂講諸經典詔
尼侍聽賜帛百匹尼後兼幽州中正出為幽州平北府
長史帶漁陽太守未拜坐為中正時受鄉人財貨免官
尼每自傷曰吾昔未仕不曾羡人今日失官與本何異
然非吾宿志命也如何既而還鄉遂卒於冀州年六十
一有書數千卷所造字釋數十篇未就而卒其從孫太
學博士承慶遂撰為字統二十卷行於世
子介字天佐奉朝請冀州默曹參軍早卒
尼從子鳴鵠
鳴鵠弟季智俱有名於時前後並為幽州司馬
季智子璠通直散騎常侍
季智從弟荆范陽太守有吏能卒贈平西將軍東益州
刺史
季智從子伯慶汝南太守
伯慶從父弟藻字景德少孤有雅志涉獵經史太和初
舉秀才射策高第以母疾還徵拜中書博士詔兼禮官
拜燕宣王廟於長安還授寧遠將軍賜爵魏昌男選為
廷尉正轉考功郎中除建德太守以清貧賜帛六十匹
尋假寧遠將軍領統軍外防内撫甚得居邊之稱解任
還家久之除兗州左將軍府長史又拜瀛州安東府長
史加揚烈將軍藻以年老歸家闔門不關世事孝昌中
在鄉為賊帥杜洛周所囚發病卒永熙中贈征虜將軍
幽州刺史
子貞字世幹早卒
貞弟弼字世輔長於吏事本州别駕加輕車將軍屬洛
周陷城弼遂率宗親南渡河居於青州値邢杲起逆青
州城民疑河北人為杲内應遂害弼時年四十八
子撝襲祖爵
弼弟斐武定末尚書右丞
藻從弟令鮮京兆王愉郎中令坐同愉反逃竄免會赦
除名
子世和武定末齊州驃騎司馬
藻從弟延興南豳州刺史
延興從弟固字敬安性俶儻不拘小節少任俠好劒客
弗事生産年二十六始折節好學遂博覽篇籍有文才
太和中從大將軍宋王劉昶征義陽板府法曹行參軍
假陵江將軍昶嚴暴治軍甚急三軍戰慄無敢言者固
啓諫幷面陳事宜昶大怒欲斬之使監當攻道固在軍
勇決志意閑雅了無懼色昶甚竒之軍還言之高祖年
三十餘始辟大將軍府參軍事署城局仍從昶鎮彭城
板兼長史俄以憂去任裴叔業以淮南内附世宗詔平
南將軍廣陵侯元衎與司徒彭城王勰同鎮壽春勑固
為衎司馬還除太尉西閤祭酒兼廷尉評上改定律令
議除給事中出為試守平北太守甚有惠政久之以公
事免後除給事中領侍御史轉治書劾奏廣平王懷汝
南王悦南陽長公主及使懷荒鎮將萬貳望風逃走劾
恒農太守裴粲免官時世宗廣訪得失固上讜言表曰
臣聞為治不在多方在於力行而已當今之務宜早正
東儲立師傅以保護立官司以防衛以係蒼生之心攬
權衡親宗室彊幹弱枝以立萬世之計舉賢良黜不肖
使野無遺才朝無素餐孜孜萬幾躬勤庶務使民無謗
讟之響省徭役薄賦歛修學官遵舊章貴農桑賤工賈
絶談虛窮微之論簡桑門無用之費以存元元之民以
救飢寒之苦上合昊天之心下悦億兆之望然後備器
械修甲兵習水戰滅吳會撰封禪之禮襲軒唐之軌同
彼七十二君之徽號協定鼎嵩河之心副高祖殷勤之
寄上與三皇比隆下與五帝齊美豈不茂哉臣位卑識
昧言不及義屬聖明廣訪敢獻瞽言伏願陛下留神少
垂究察初世宗委任羣下不甚親覽好桑門之法尚書
令高肇以外戚權寵專決朝事又咸陽王禧等並有釁
故宗室大臣相見疎薄而王畿民庶勞敝益甚固乃作
南北二都賦稱恒代田漁聲樂侈靡之事節以中京禮
儀之式因以諷諫辭多不載世宗末中尉王顯起宅既
成集寮屬饗宴酒酣問固曰此宅何如固對曰晏嬰湫
隘流稱于今豐屋生災著於周易此蓋同傳舍耳唯有
德能卒願公勉之顯嘿然他日又謂固曰吾作太府卿
庫藏充實卿以為何如固對曰公收百官之祿四分之
一州郡贓贖悉入京藏以此充府未足為多且有聚斂
之臣寧有盗臣豈不戒哉顯大不悦以此銜固又有人
間固於顯顯因奏固剩請米麥免固官既無事役遂闔
門自守著演賾賦以明幽微通塞之事其詞曰紹有周
之遐軌兮初錫世於河陽建甸侯而列爵兮與王室而
並昌遭季葉之紛亂兮仍矯迹於良鄉棄衛侯之楨弼
兮乃植根於幽方自祖考而輝烈兮逮余躬而翳微懼
堂構之頽撓兮恐崩毁其洪基心惴惴而慄慄兮若臨
深而履薄登喬木而長吟兮抗幽谷而靡託何身輕而
任重兮懼顛墜於峻壑憑神明之扶助兮雖幽微而獲
存頼先后之醇德兮乃保護其遺孫伊日月之屢遷兮
何四時之相逼知年命之有期兮慨斡流之不息傷難
躓之相承兮悲屯蹇而日臻心惻愴而不懌兮乃有懷
於古人或垂綸於渭濱兮有胥靡於傅巖既應繇而赴
兆兮作殷周之元鑒孔栖栖而不息兮終見黜於庶邦
墨馳騁而不已兮亦舉世而不容有鸞孤而爭國兮有
讓位而採薇有躍馬而赴會兮有棲遲以俟時曹納辛
而袁亡兮袁戮田而曹盛鮑授州而得時兮韓棄牧而
失性趙堯門而誕聖兮終夭隠而不繁衛泯軀於世難
兮啓洪業於宣元釋臯繇之法憲兮見蓼六之先亡練
疑枉於怨獄兮寧于公之獨昌明禍福之同門兮知休
咎之異塗尋倚伏之無源兮或先詘而後舒賜憑軒而
策駟兮撫清琴而自娛憲服敝於陋巷兮藴六藝於蓬
廬勃計行而致位兮錯謀合而身傾蕭功成而福集兮
韓勲立而禍并紛回平而綿結兮亮未識其幽情有積
毁而恩昵兮有積譽而寵衰或形乖而意合兮或身密
而志離情與貌而紛競兮體與識而交馳旦流言而見
疑先緣謗而益信樂食子而中疎兮巴放麑而日進或
舉世而稱賢兮偶不合於主心或居鄉而三黜兮獨為
時之所欽或負鼎而干主兮或杖策於幽林或望旗而
色阻兮或臨危而撫琴道有大而由小兮義有顯而必
微理貴在於得要兮事終成於會機每一日而三省兮
亦有念而九思孰有是而可是兮孰有非而可非石育
子而啓夏兮鳦遺卵而孕殷鳥藉冰而存棄兮虎乳孩
以字文發昇舟而魚躍兮季潛軀而覆雲或揮戈而爭
帝兮或洗耳而辭君道曲成而不一兮神參差而異兆
兹聖達之未明兮豈前修之克了迷白日之近遙兮方
有闚於天表且臨海而觀瀾兮何津源之杳杳文遷繹
而身徂兮景守節而災移湯改祝而革命兮靈投策而
詬龜圉據胎而為巨兮友發文而自相風吹鶂而襄墜
兮神壓紐而平王彼嬴縮之由人兮信吉凶之在已或
勤憂以減齡兮亦安樂而獲祉弟成師而害兄兮父純
臣而烹子識同命於三君兮兆先見於矞姒始樓桑而
發輝兮終龍變於巴庸繞閶門而結慶兮鬱蟬蜕於三
江水浩浩而襄陵兮竊息壤而瘠之鮌殛死於羽山兮
禹宣力而營之鑿龍門以通河兮疎九江而入海總九
州以攸同兮甄五都之所在雖父子之同氣兮乃業行
之丕改以患蹇為福兮痛比干之殘軀以佞諛為獲安
兮哂宰嚭之見屠以舉士而受賞兮悼史遷之腐刑以
進為無益兮見鄂秋之專城以仁義為桎梏兮信揖讓
之勞疲以放曠為解懸兮傷六親之乖離哀越種之被
戮兮嘉范蠡之脱羈欽四皓之高尚兮歎伊周之涉危
望仗鉞而先鋒兮光安車而勿顧求封賞於寸心兮夢
台袞於遠慮或忌賢而獨立或簒君以自樹既思匿而
名揚兮亦求清而反汙見衆兆之紛錯兮覩變化之無
方心營營而擾擾兮乃探衷而凖常儼端坐於敝筵兮
始拂龜而整策冀靈鑒之祐余兮願告余以忠益龜發
兆以施靈兮利去華而守約蓍布列而成卦兮保龍潛
而勿躍踵嘉遯之玄蹤兮追考盤於巖壑登名山以恬
澹兮辭朝市之紛若奉貞吉於占繇兮翻夕警而晨裝
揖許公於箕嶺兮諮夷齊於首陽膽嵩華之嵁崿兮眺
恒碣之䃐磄陵江湖之駭浪兮昇醫閭之尚羊乘玄虬
之奕奕兮鳴玉鑾之瑲瑲浮滄波而濯足兮入三山而
解裳謁伯禹於塗山兮詰三苗於三危登蒼梧而遐眺
兮訪二妃於有媯追祝融於荆芉兮問洛宓於馮夷陵
回飈而上驤兮窮深谷而下馳㳂扶水而遠矚兮見虞
淵之威微乘閬風之峻岅兮覿王母於崦嵫昇瑤臺而
奏歌兮坐瓊室而賦詩託赤水以寄命兮附光風以𫝊
辭出琨岫之崢嶸兮入汜林之杳鬱採鍾山之玉瑛兮
收珠澤之珂珬攜羽民而遠遊兮探長生之妙術騰雲
霧而窈冥兮變域中之穢質望玄闕之寂寥兮過寒門
而懷悲揖若士於霄際兮求霧塵於海湄憑帝臺而肆
眺兮歴層冰而風馳越弱水之渟濙兮躡不周之嶮巇
屑瓊蘂以為糧兮斟玉液以為漿結秋蘭以為珮兮攬
白蜺以為裳聳景雲而上征兮撫閭闔而啓扉肅百神
而警策兮奏中皇於紫微聆鈞天而九變兮耽廣樂而
忘歸忽心移而志駭兮戀舊京而依依握招摇以為旆
兮巡天漢而下遊建雲旗之逶迤兮御回風之瀏瀏策
王良以斂轡兮命風伯以挾輈符屏翳以清路兮告河
鼓以具舟聊右次於析木兮遹回駕於靑邱訪古人以
首陽兮亦問道於鷞鳩覩三韓之累累兮見卉服之悠
悠瞻雒常之鬱鬱兮貢楛矢之啾啾心怊怊而惕惕兮
志憫憫而綿綿伊五嶽之塠塠兮何四海之涓涓瞻九
河其如帶兮觀三江其沉然夫五都之揔揔兮尚何足
以遊盤彼八方之局促兮殊無可以達觀方吞霞而棄
粒兮亦屑玉而鍊丹潄醴泉以養氣兮吸沆瀣以當餐
蔭建木之長柯兮援木禾之修莖咀玉髓而充渴兮嚼
正陽以長生參松喬而撫翰兮侣浮邱而上征嗟域中
之默默兮詎攄寫其深情情盤桓而猶豫兮志狐疑而
未決久放蕩而不還兮心惆悵而不悦憶慈親於故鄉
兮戀先君於邱墓回遊駕而改轅兮縱歸轡而緩御僕
眷眷於短銜兮馬依依於跬步還故園而解羈兮入茅
宇而返素耕東臯之沃壤兮釣北湖之深潭養慈顔於
婦子兮競獻壽而薦甘朝樂酣於濁酒兮夕寄忻於素
琴誦風雅以導志兮藴六藉於胸襟敦儒墨之大教兮
崇逸民之遠心播仁聲於終古兮流不朽之徽音進不
求於聞達兮退不營於榮利泛若不繫之舟兮湛若不
用之器不潔其身兮不屑於位不拘小節兮不求曲備
資靈運以託已兮任性命之遭隨既聽天而委化兮無
形志之兩疲除紛競而靖默兮守沖寂以無為寄後賢
以籍賞兮寧怨時之弗知亂曰稟元承命人冣靈兮夭
壽否泰本天成兮體源究道歸聖哲兮隨化委遇能達
節兮顯親揚名德之上兮保家全身亦厚量兮趣世浮
動違性命兮鑒始究終同水鏡兮志願不合思遠遊兮
陵虛騁志從所求兮周歴四極騰人表兮形勞志沮未
衷道兮反我遊駕養慈親兮躬耕練藝齊至人兮固又
作刺讒疾嬖幸詩二首曰巧巧佞佞讒言興兮營營習
習似青蠅兮以白為黑在汝口兮汝非蝮蠆毒何厚兮
巧佞巧佞一何工矣司閒司忿言必從矣朋黨噂&KR0689;自
相同矣浸潤之譖傾人墉矣成人之美君子貴焉攻人
之惡君子恥焉汝何人斯譖毁日繁予實無罪騁汝詭
言番番緝緝讒言側入君子好讒如或弗及天疾讒說
汝其至矣無妄之禍行將及矣泛泛遊鳬弗制弗拘行
藏之徒或智或愚維予小人未明兹理毁與行俱言與
釁起我其懲矣我其悔矣豈求人兮忠恕在已彼諂諛
兮人之蠧兮刺促昔粟罔顧恥辱以求媚兮邪干側入
如恐弗及以自容兮志行𥚹小好習不道朝挾其車夕
承其輿或騎或徒載奔載趨或言或笑曲事親要正路
不由邪徑是蹈不識大猷不知話言其朋其黨其徒實
繁有詭其行有佞其音蘧蒢戚施邪媚是欽既詭且妬
以逞其心是信是任敗其以多不始不愼末如之何習
習宰嚭營營無極梁丘寡智王鮒淺識伊戾息夫異世
同力江充趙高甘言似直豎刁上官擅生羽翼乃如之
人僭爽其德豈徒喪邦又亦覆國嗟爾中下其親其昵
不謂其非不覺其失好之有年寵之有日我思古人心
焉若疾凡百君子宜其慎矣覆車之鑒近可信矣言既
備矣事既至矣反是不思維塵及矣肅宗即位除尚書
考功郎奏諸秀孝中第者聽叙自固始大軍征硤石勑
為僕射李平行臺七兵郎中平竒固勇敢軍中大事悉
與謀之又命固節度水軍固設竒計先期乘賊獲其外
城軍罷太傅清河王懌舉固除步兵校尉領汝南王悦
即中令尋加寧遠將軍時悦年少行多不法屑近小人
固上疏切諫幷面陳往代諸王賢愚之分以感動悦悦
甚敬憚之懌大悦以為舉得其人熙平二年除洛陽令
將軍如故在縣甚有威風丁母憂號慕毁病杖而能起
練禫之後猶酒肉不進時固年踰五十而喪過於哀鄉
黨親族咸歎服焉神龜末清河王懌領太尉辟固從事
中郎屬懌被害元义秉政朝野震悚懌諸子及門生吏
寮莫不慮禍隠避不出素為懌所厚者彌不自安固以
嘗被辟命遂獨詣喪所盡哀慟哭良久乃還僕射游肇
聞而歎曰雖欒布王脩何以尚也君子哉若人及汝南
王悦為太尉選舉多非其人又輕肆檛撻固以前為元
卿雖離國猶上疏切諫事在悦傳悦辟固為從事中郎
不就正光二年京兆王繼為司徒高選官竂辟固從事
中郎加鎮遠將軍府解除前軍將軍鎮遠如故又典科
揚州勲賞初硤石之役固有先登之功而朝賞未及至
是與尚書令李崇訟勲更表崇雖貴盛固據理不撓談
者稱焉四年九月卒時年五十七贈輔國將軍太常少
卿諡曰文固剛直雅正不畏彊禦居官清潔家無餘財
終殁之日室徒四壁無以供喪親故為其棺歛焉初固
著緒制一篇務從儉約臨終又勑諸子一遵先制固有
三子
長休之武定末黃門郎
休之弟詮之字子衡少著才名辟司徒行參軍早為門
生所害時人悼惜之
賈思伯字士休齊郡益都人也世父元壽高祖時中書
侍郎有學行見稱於時思伯釋褐奉朝請太子步兵校
尉中書舍人轉中書侍郎頗為高祖所知常從征伐及
世宗即位以時從之勤轉輔國將軍任城王澄之圍鍾
離也以思伯持節為其軍司及澄失利思伯為後殿澄
以思伯儒者謂之必死及至大喜曰仁者必有勇常謂
虛談今於軍司見之矣思伯託以失道不伐其功時論
稱其長者後為河内太守不拜尋除鴻臚少卿以母憂
免服闋徵為滎陽太守有政績遷征虜將軍南青州刺
史初思伯與弟思同師事北海陰鳳授業無資酬之鳳
遂質其衣物及思伯之部送縑百匹遺鳳因具車馬迎
之鳳慙不往時人稱歎焉尋以父憂免後除征虜將軍
光禄少卿仍拜左將軍兖州刺史肅宗時徵為給事黃
門侍郎因請拜掃還鄉里未拜以風聞免尋除右將軍
涼州刺史思伯以州邊遠不樂外出辭以男女未㛰靈
太后不許舍人徐紇言之得改授太尉長史又除安東
將軍廷尉卿思伯自以儒素為業不好法律希言事俄
轉衛尉卿于時議建明堂多有同異思伯上議曰按周
禮考工記云夏后氏世室殷重屋周明堂皆五室鄭注
云此三者或舉宗廟或舉王寢或舉明堂互言之以明
其制同也若然則殷夏之世已有明堂矣唐虞以前其
事未聞戴德禮記云明堂凡九室十二堂蔡邕云明堂
者天子太廟饗功養老教學選士皆於其中九室十二
堂按戴德撰記世所不行且九室十二堂其於規制恐
難得厥衷周禮營國左祖右社明堂在國之陽則非天
子太廟明矣然則禮記月令四堂及太室皆謂之廟者
當以天子暫配享五帝故耳又王制云周人養國老於
東膠鄭注云東膠即辟雍在王宮之東又詩大雅云邕
邕在宮肅肅在廟鄭注云宮謂辟雍宮也所以助王養
老則尚和助祭則尚敬又不在明堂之驗矣按孟子云
齊宣王謂孟子曰吾欲毁明堂若明堂是廟則不應有
毁之問且蔡邕論明堂之制云堂方一百四十尺象坤
之策屋圓徑二百一十六尺象乾之策方六丈徑九丈
象陰陽九六之數九室以象九州屋高八十一尺象黃
鍾九九之數二十八柱以象宿外廣二十四丈以象氣
按此皆以天地陰陽氣數為法而室獨象九州何也若
立五室以象五行豈不快也如此蔡氏之論非為通典
九室之言或未可從竊尋考工記雖是補闕之書相承
已久諸儒注述無言非者方之後作不亦優乎且孝經
援神契五經要義舊禮圖皆作五室及徐劉之論同考
工者多矣朝廷若獨絶今古自為一代制作者則所願
也若猶祖述舊章規摹前事不應捨殷周成法襲近代
妄作且損益之極極於三王後來疑議難可準信鄭元
云周人明堂五室是帝各有一室也合於五行之數周
禮依數以為之室施行于今雖有不同時說然耳尋鄭
此論非為無當按月令亦無九室之文原其制置不乖
五室其青陽右个即明堂左个明堂右个即總章左个
總章右个即玄堂左个玄堂右个即青陽左个如此則
室猶是五而布政十二五室之理謂為可按其方圓高
廣自依時量戴氏九室之言蔡子廟學之議子幹靈臺
之說裴逸一屋之論及諸家紛紜並無取焉學者善其
議又遷太常卿兼度支尚書轉正都官時太保崔光疾
甚表薦思伯為侍講中書舍人馮元興為侍讀思伯遂
入授肅宗杜氏春秋思伯少雖明經從官廢業至是更
延儒生夜講晝授性謙和輕身禮士雖在街途停車下
馬接誘恂恂曾無倦色客有謂思伯曰公今貴重寧能
不驕思伯曰衰至便驕何常之有當世以為雅談為元
义所寵論者譏其趣勢孝昌元年卒贈鎮東將軍青州
刺史又贈尚書右僕射諡曰文貞
子彦始武定中淮陽太守
思伯弟思同字士明少厲志行雅好經史釋褐彭城王
國侍郎五遷尚書考功郎青州别駕久之遷鎮遠將軍
中散大夫試守滎陽太守尋即真後除平南將軍襄州
刺史雖無明察之譽百姓安之及元顥之亂也思同與
廣州刺史鄭光護並不降莊帝還宮封營陵縣開國男
邑二百戶除撫軍將軍給事黃門侍郎青州大中正又
為鎮東金紫光禄大夫仍兼黃門尋加車騎大將軍左
光禄大夫遷鄴後除黃門侍郎兼侍中河南慰勞大使
仍與國子祭酒韓子熙並為侍講授静帝杜氏春秋又
加散騎常侍兼七兵尚書尋拜侍中興和二年卒贈使
持節都督青徐光三州諸軍事驃騎大將軍尚書右僕
射司徒公青州刺史諡曰文獻初思同之為别駕也清
河崔光韶先為治中自恃資地恥居其下聞思同還鄉
遂便去職州里人物為思同恨之及光韶之亡遺誡子
姪不聽求贈思同遂上表訟光韶操業登時蒙贈諡論
者歎尚焉思同之侍講也國子博士遼西衛冀隆為服
氏之學上書難杜氏春秋六十三事思同復駮冀隆乖
錯者十一條互相是非積成十卷詔下國學集諸儒考
之事未竟而思同卒卒後魏郡姚文安樂陵秦道静復
述思同意冀隆亦尋物故浮陽劉休和又持冀隆說至
今未能裁正焉
李叔虎渤海脩人也從祖金世祖神䴥中與高允俱被
徵位至征南從事中郎叔虎好學博聞有識度為鄉閭
所稱太和中拜中書博士與清河崔光河間邢巒並相
親友轉議郎久之遷太尉從事中郎轉國子博士本國
中正攝樂陵中正性清直甚有公平之稱後兼散騎侍
郎太極都將事訖除高陽太守固辭不拜尋除顯武將
軍太尉高陽王雍諮議參軍事雍以其器操重之尋除
假節行華州事為吏民所稱永平四年卒年五十四贈
冠軍將軍南青州刺史諡曰穆
兄叔寳州舉秀才拜頓丘公國郎中令遷太常丞延昌
末叔寳為弟臺戸及從弟歸伯同沙門法慶反陷破郡
縣叔寳當坐遇病死於洛陽獄
子伯胄光禄大夫
叔寳從弟鳳歴尚書郎中國子博士坐弟同京兆王愉
逆除名
鳳從子長仁字景安頗有學涉舉秀才射策高第拜中
書博士轉中書侍郎累遷平南將軍沛郡太守仍為彭
城太守又從尉元討定南境賜爵延陵男徵拜員外散
騎常侍使於劉準行還以疾除北海内史詔賜醫藥凡
在三郡吏民安之尋卒武定中贈安南將軍七兵尚書
冀州刺史男如故
長仁從弟述字道興有學識州舉秀才拜太常博士使
詣長安冊祭燕宣王廟還除尚書儀曹郎賜爵蓨縣男
稍遷建興太守卒
子象字孟則清簡有風槩博涉羣書初襲爵為徐州平
東府功曹參軍遷冀州治中有勤績久之拜散騎侍郎
加寧朔將軍尋轉中書侍郎出為青州太傅開府諮議
參軍行北徐州事本將軍光禄大夫齊文襄王引為開
府諮議參軍加征東將軍興和二年兼散騎常侍使於
蕭衍三年卒贈驃騎大將軍儀同三司冀州刺史諡曰
文簡以子子貞預義之勤也
子貞歴司空長史武邑太守司徒右長史陽平太守入
為吏部郎中出為驃騎將軍兗州刺史坐貪汙賜死
路恃慶字伯瑞陽平清淵人也祖綽陽平太守恃慶有
幹用與廣平宋飜俱知名為鄉閭所稱相州刺史李安
世並表薦之太和中除奉朝請恃慶以從兄文舉有才
望因推讓之高祖遂並拜焉稍遷尚書儀曹郎轉左民
郎行潁州郡出為華州安定王征虜府長史尋以母憂
去職仍轉定州河間王琛長史琛貪暴肆意恃慶每進
苦言年四十八卒贈左將軍安州刺史諡曰襄
子祖璧給事中
恃慶弟仲信亦好學為太尉參軍稍遷奉車都尉開府
掾章武王融之討葛榮也仲信為其都督府長史融敗
殁仲信遂亦免棄
仲信弟思略字叔約有識尚冀州安東府騎軍參軍
子祖遺武定末太學博士
思略弟思令字季儁初為廣陽王司空參軍轉司空城
局參軍司徒記室威遠將軍尚書左民郎轉右民時天
下多事思令乃上疏曰臣聞國之大事唯祀與戎戎之
有功在於將帥三代不必别民取治不等五霸不必異
兵各能剋定有湯武之賢猶須伊望之佐堯舜之聖尚
有稷契之輔得其人也六合唾掌可清失其人也三河
方為戰地何者動之甚易靖之至難竊以比年以來將
帥多是寵貴子孫軍幢統領亦皆故義託附貴戚子弟
未經戎役至於銜杯躍馬志逸氣浮軒眉攘腕便以攻
戰自許及臨大敵怖懼交懷雄圖銳氣一朝頓盡乃令
羸弱在前以當銳彊壯居後以安身兼復器械不精進
止不集任羊質之將驅不練之兵當負險之衆敵數戰
之虜欲令不敗豈有得哉是以兵知必敗始集而先逃
將又怖敵遷延而不進國家便謂官號未滿重爵屢加
復疑賞賚之輕金帛日賜帑藏空虛民財殫盡致使賊
徒更增膽氣益盛生民損耗荼毒無聊主歎臣哀何心
寢食臣雖位微竊不遑舍臣聞孝行出於忠貞節義率
多果決德可感義夫恩可勸死士今若捨上所輕求下
所重黜陟幽明賞罰善惡搜徒簡卒練兵習武甲密弩
彊弓調矢勁謀夫既設辯士先陳曉以安危示其禍福
如其不悛以我義順之師討兹悖逆之豎豈異厲蕭斧
而伐朝菌鼓洪爐而燎毛髮雖愚者知其不旋踵矣敢
以愚短昩死陳誠尋拜假節征虜將軍陽平太守又割
冀州之平清河相州之陽平齊州之原以為南冀州仍
以思令為左將軍南冀州刺史假平東將軍都督時葛
榮遣其清河太守據季虎高唐城以招叛民思令乃命
麾下幷率鄉曲潛軍夜往出其不意遂大破之徐乃收
衆南還又詔思令幷領冀州流民及葛榮滅還鎮平原
後除征東將軍金紫光禄大夫轉衛將軍右光禄大夫
天平三年三月卒時年五十一贈驃騎將軍定州刺史
恃慶從叔景略起家中書博士太和中尚書郎本郡中
正出為齊州魏郡平原二郡太守卒
景略弟雄字仲略容貌偉異以軍功為給事中高祖曾
對羣臣云路仲略好尚書郎才僕射李沖云其人宜為
武職遂停轉太尉咸陽王錄事參軍遷伏波將軍奉車
都尉卒贈頓邱太守
景略從祖弟法常幼而修立為郡功曹早卒儀同李神
儁與之有舊每云諸路前輩中有路法常足為名士謂
必遠至而竟無年天下事誠難知也
房亮字景高清河人也父法延譙郡太守亮好學有節
操太和中舉秀才為奉朝請拜祕書郎又兼員外散騎
侍郎副中書侍郎宋弁使於蕭賾還除尚書二千石郎
中濟州中正兼員外常侍使高麗高麗王託疾不拜以
亮辱命坐白衣守郎中後除濟北太守轉平原太守以
清嚴稱時冀州刺史京兆王愉據州反平原界在河北
與愉接境愉乃遣人說亮啖以榮利亮即斬其使人發
兵防捍愉怒遣其大將張靈和率衆攻亮亮督厲兵民
喩以逆順出城拒擊大破之尋遭憂解任服終除左將
軍汲郡太守遷前將軍東荆州刺史亮留心撫納夷夏
安之時邊州刺史例得一子出身亮不言其子而啓弟
子超為奉朝請議者稱之轉平東將軍滄州刺史入為
光禄大夫加安東將軍永安二年卒年七十一贈撫軍
將軍齊州刺史
子柬字元約卒於光禄大夫
亮弟詮字鳳舉尚書郎本州中正卒贈撫軍將軍齊州
刺史
詮弟悦字季欣解褐廣平王懷國常侍轉青州平東府
中兵參軍加宣威將軍遷高陽太守轉廣川太守加鎮
遠將軍普泰中濟州刺史張瓊表所部置南清河郡仍
請悦為太守朝廷從之凡歴三郡民吏安之遷平東將
軍太中大夫興和二年卒年七十贈征東將軍濟州刺
史
長子超字伯穎武定末司徒錄事參軍濟州大中正
超弟昭淮州驃騎大將軍府長史
曹世表字景昇東魏郡魏人也魏大司馬休九世孫祖
謨父慶並有學名世表少喪父舉止有禮度性雅正工
尺牘涉獵羣書太和二十三年尚書僕射任城王澄奏
世表為國子助教頗失意後轉司徒記室與武威賈思
伯范陽盧同隴西辛雄等並相友善侍中崔光鄉里貴
達每稱美之遇患歸鄉永平中除兗州左將軍府司馬
非其所願復以病解延昌中除清河太守治官省約百
姓安之正光中拜前將軍通直散騎常侍大將軍京兆
王繼西征以為從事中郎攝中水兵事自當煩劇論者
皆稱其能還都拜司空長史孝昌中青齊頻年反亂詔
世表持節慰喩還都轉尚書右丞後加征虜將軍出行
豫州刺史値蕭衍將湛僧珍陷東豫州州民劉獲鄭辯
反於州界為之内應朝廷以源子恭代世表為州以世
表為東南道行臺率元安平元顯伯皇甫鄧林等討之
於時賊衆彊斷小殷關驛使不通諸將以士馬單少皆
敗散之餘不敢復戰咸欲保城自固世表時患背腫乃
輿病出外呼統軍是云寳謂之曰湛僧珍所以敢深入
為寇者以獲辯皆州民之望為之内應向有驛至知劉
獲移軍欲迎僧珍去此八十里今出其不意一戰可破
獲破則僧珍自走東南清服卿之功也乃簡選兵馬付
寳討之促令發軍自暮出城比曉兵合賊不意官軍卒
至一戰破獲諸賊悉平湛僧珍退走唯鄭辯與子恭親
舊亡匿子恭所世表召諸將吏衆責子恭收辯斬之傳
首京師勑遣中使宣旨慰喩賜馬二匹衣服被褥復以
世表行豫州事行臺如故還朝加左將軍兼尚書東道
行臺㳂河分立鎮戍以傋葛榮行達青州遇患卒時年
五十四永熙中贈平東將軍齊州刺史
潘永基字紹業長樂廣宗人也父靈虬中書侍郎永基
性通率輕財好施為冀州鎮東府法曹行參軍遷威烈
將軍揚州曲陽戍主轉西硤石戍主治陳留南梁二郡
事頗有威惠轉揚州車騎府主簿累遷虎賁中郎將直
寢前將軍出為持節平北將軍冀州防城都督長樂太
守于時葛榮攻信都長圍遏水以灌州城永基與刺史
元孚同心戮力晝夜防拒外無軍援内乏糧儲從春至
冬力窮乃陷榮欲害孚永基請以身代孚死永安二年
除潁川太守遷鎮東將軍東除州刺史時蕭衍將曹世
宗馬洪武等率衆來寇永基出討破之永熙中為征東
將軍金紫光禄大夫遷車騎將軍左光禄大夫尋加衛
大將軍復除東徐州刺史前後在州為吏民所樂代還
京師元象初卒年五十六贈散騎常侍都督冀瀛洲三
州諸軍事驃騎大將軍尚書右僕射司徒公冀州刺史
長子子禮州主簿
子禮弟子智武定中太尉士曹參軍
朱元旭字君昇本樂陵人也祖霸眞君末南叛投劉義
隆遂居青州之樂陵元旭頗涉子史開解几案起家清
河王國常侍太學博士員外散騎侍郎頻使高麗除尚
書度支郎中神龜末以郎選不精大加沙汰元旭與隴
西辛雄范陽祖瑩泰山羊深西平源子恭並以才用見
留尋加鎮遠將軍兼尚書右丞仍郎中本州中正時關
西都督蕭寶夤啓云所統十萬食唯一月於是肅宗大
怒召問所由錄令以下皆推罪於元旭元旭入見於御
座前屈指校計寶夤兵糧乃踰一年事乃得釋除通直
散騎常侍永安初加平東將軍尚書左丞光禄大夫後
轉司農少卿遷衛將軍左光禄大夫天平中復拜尚書
左丞既無風操俛仰隨俗性多機數自容而已於時朝
廷分汲郡河内二界挾河之地以立義州安置關西歸
款之戸除元旭使持節驃騎將軍義州刺史武定三年
夏卒於州年六十七贈本將軍幽州刺史
子敬道武定中司徒長流參軍
史臣曰陽尼學義之迹世不乏人固遠氣正情文學兼
致賈思伯門有舊業經明行修唯兄及弟並摽儒素李
路器尚所及俱可觀者象風采詞涉亦當年之俊民房
亮曹世表潘永基朱元旭拔萃從宦咸享名器各有由
也
魏書卷七十二
魏書卷七十二考證
陽尼傳兆先見於矞姒姒應作似(臣人龍)按左傳文
十年楚范巫矞似注矞似人名范邑之巫也
朱元旭傳於時朝廷分汲郡河内二界挾河之地以立
義州(臣人龍)按本書地形志義州興和二年置寄
治汲郡陳城當即其事也挾河即夾河古字通北史
作扶風誤
魏書卷七十二考證
