魏書卷十三
齊魏收撰
烈傳第一
皇后列傳
漢因秦制帝之祖母曰太皇太后母曰皇太后妃曰皇
后餘則多稱夫人隨世增損非如周禮有夫人嬪婦御
妻之定數焉魏晉相因時有昇降前史言之具矣魏氏
王業之兆雖始於神元至於昭成之前世崇儉質妃牆
嬪御率多闕焉惟以次第為稱而章平思昭穆惠煬烈
八帝妃后無聞太祖追尊祖妣皆從帝諡為皇后始立
中宫餘妾或稱夫人多少無限然皆有品次世祖稍增
左右昭儀及貴人椒房中式數等後庭漸已多矣又魏
故事將立皇后必令手鑄金人以成者為吉不成則不
得立也又世祖高宗緣保母劬勞之恩並極尊崇之義
雖事乖典禮而觀過知仁高祖改定内官左右昭儀位
視大司馬三夫人視三公三嬪視三卿六嬪視六卿世
婦視中大夫御女視元士後置女職以典内事内司視
尚書令僕作司大監女侍中三官視二品監女尚書美
人女史女賢人書史書女小書女五官視三品中才人
供人中使女生才人恭使宫人視四品春衣女酒女饗
女食奚官女奴視五官
神元皇后竇氏沒鹿回部大人賓之女也賓臨終誡其
二子速侯回題令善事帝及賓卒速侯等欲因帝會喪
為變語頗漏泄帝聞之知其終不奉順乃先圖之於是
伏勇士於宫中晨起以佩刀殺后馳使告速侯等言后
暴崩速侯等驚走來赴因執而殺之
文帝皇后封氏生桓穆二帝早崩昭帝立乃葬焉高宗
初穿天淵池獲一石銘稱桓帝葬母封氏遠近赴會二
十餘萬人有司以聞命藏之太廟
次妃蘭氏生二子長子曰藍早卒次子思帝也
桓帝皇后祁氏生三子長曰普根次惠帝次煬帝平文
崩后攝國事時人謂之女國后性猛忌平文之崩后所
為也
平文皇后王氏廣寗人也年十三因事入宫得幸於平
文生昭成帝平文崩昭成在襁褓時國有内難將害諸
皇子后匿帝於袴中懼人知呪曰若天祚未終者汝便
無聲遂良久不啼得免於難昭成初欲定都於灅源川
築城郭起宫室議不決后聞之曰國自上世遷徙為業
今事難之後基業未固若城郭而居一旦寇來難卒遷
動乃止烈帝之崩國祚殆危興復大業后之力也十八
年崩葬雲中金陵太祖即位配饗太廟
昭成皇后慕容氏元真之女也初帝納元真妹為妃未
幾而崩元真復請繼好遣大人長孫秩逆后元真送于
境上后至有寵生獻明帝及秦明王后性聰敏多知沉
厚善決斷專理内事每事多從初昭成遣衛辰兄悉勿
祈還部落也后戒之曰汝還必深防衛辰辰姦猾終當
滅汝悉勿祈死其子果為衛辰所殺卒如后言建國二
十三年崩太祖即位配饗太廟
獻明皇后賀氏父野干東部大人后少以容儀選入東
宫生太祖苻洛之内侮也后與太祖及故臣吏避難北
徙俄而高車奄來抄掠后乘車與太祖避賊而南中路
失轄后懼仰天而告曰國家胤胄豈止爾絶滅也惟神
靈扶助遂馳輪正不傾行百餘里至七介山南而得免
難後劉顯使人將害太祖帝姑為顯弟亢埿妻知之密
以告后梁眷亦來告難后乃令太祖去之后夜飲顯使
醉向晨故驚廐中羣馬顯使起視馬后泣而謂曰吾諸
子始皆在此今盡亡失汝等誰殺之故顯不使急追太
祖得至賀蘭部羣情未甚歸附后從弟外朝大人悅舉
部隨從供奉盡禮顯怒將害后后夜奔亢埿家匿神車
中三日亢埿舉室請救乃得免會劉顯部亂始得亡歸
後后弟染干忌太祖之得人心舉兵圍逼行宫后出謂
染干曰汝等今安所置我而欲殺吾子也染干慙而去
後后少子秦王觚使于燕慕容垂止之后以觚不返憂
念寢疾皇始元年崩時年四十六祔葬于盛樂金陵後
追加尊諡配饗焉
道武皇后慕容氏寶之季女也中山平入充掖庭得幸
左丞相衛王儀等奏請立皇后帝從羣臣議令后鑄金
人成乃立之告於郊廟封后母孟為溧陽君後崩
道武宣穆皇后劉氏劉眷女也登國初納為夫人生華
隂公主後生太宗后專理内事寵待有加以鑄金人不
成故不得登后位魏故事後宫産子將為儲貳其母皆
賜死太祖未年后以舊法薨太宗即位追尊諡號配饗
太廟自此後宫人為帝母皆正位配饗焉
明元昭哀皇后姚氏姚興女也興封西平長公主太宗
以后禮納之後為夫人后以鑄金人不成未昇尊位然
帝寵幸之出入居處禮秩如后焉是後猶欲正位而后
謙讓不當泰常五年薨帝追恨之贈皇后璽綬而後加
諡焉葬雲中金陵
明元密皇后杜氏魏郡鄴人陽平王超之妹也初以良
家子選入太子宫有寵生世祖及太宗即位拜貴嬪泰
常五年薨諡曰密貴嬪葬雲中金陵世祖即位追尊號
諡配饗太廟又立后廟于鄴刺史四時薦祀以魏郡太
后所生之邑復其調役後甘露降于廟庭高宗時相州
刺史高閭表修后廟詔曰婦人外成理無獨祀隂必配
陽以成天地未聞有萃之國立太姒之饗此乃先皇所
立一時之至感非經世之遠制便可罷祀先是世祖保
母竇氏初以夫家坐事誅與二女俱入宫操行純備進
退以禮太宗命為世祖保母性仁慈勤撫導世祖感其
恩訓奉養不異所生及即位尊為保太后後尊為皇太
后封其弟漏頭為遼東王太后訓釐内外甚有聲稱性
恬素寡欲喜怒不形於色好揚人之善隐人之過世祖
征凉州蠕蠕吳提入宼太后命諸將擊走之真君元年
崩時年六十三詔天下大臨三日太保盧魯元監護喪
事諡曰惠葬崞山從后意也初后嘗登崞山顧謂左右
曰吾母養帝躬敬神而愛人若死而不滅必不為賤鬼
然於先朝本無位次不可違禮以從園陵此山之上可
以終託故葬焉别立后寢廟於崞山建碑頌德
太武皇后赫連氏赫連屈丐女也世祖平統萬納后及
二妹俱為貴人後立為皇后高宗初崩袝葬金陵
太武敬哀皇后賀氏代人也初為夫人生恭宗神䴥元
年薨追贈貴嬪葬雲中金陵後追加號諡配饗太廟
景穆恭皇后郁久閭氏河東王毗妹也少以選入東宫
有寵真君元年生高宗世祖末年薨高宗即位追尊號
諡葬雲中金陵配饗太廟
高宗乳母常氏本遼西人太延中以事入宫世祖選乳
高宗慈和履順有劬勞保護之功高宗即位尊為保太
后尋為皇太后謁於郊廟和平元年崩詔天下大臨三
日諡曰昭葬於廣甯磨笄山俗謂之鳴鷄山太后遺志
也依惠太后故事别立寢廟置守陵二百家樹碑頌德
文成文明皇后馮氏長樂信都人也父朗秦雍二州刺
史西城郡公母樂浪王氏后生於長安有神光之異朗
坐事誅后遂入宫世祖左昭儀后之姑也雅有母德撫
養教訓年十四高宗踐極以選為貴人後立為皇后高
宗崩故事國有大喪三日之後御服器物一以燒焚百
官及中宫皆號泣而臨之后悲呌自投火中左右救之
良久乃蘇顯祖即位尊為皇太后丞相乙渾謀逆顯祖
年十三居于諒闇太后密定大策誅渾遂臨朝聽政及
高祖生太后躬親撫養是後罷令不聽政事太后行不
正内寵李奕顯祖因事誅之太后不得意顯祖暴崩時
言太后為之也承明元年尊曰太皇太后復臨朝聽政
太后性聰達自入宫掖粗學書計及登尊極省決萬幾
高祖詔曰朕以虚寡幼纂寶歴仰恃慈明緝寧四海欲
報之德正覺是憑諸鷙鳥傷生之類宜放之山林其以
此地為太皇太后經始靈塔於是罷鷹師曹以其地為
報德佛寺太后與高祖遊于方山顧瞻川阜有終焉之
志因謂羣臣曰舜葬蒼梧二妃不從豈必遠祔山陵然
後為貴哉吾百年之後神其安此高祖乃詔有司營建
夀陵於方山又起永固石室將終為清廟焉太和五年
起作八年而成刊石立碑頌太后功德太后以高祖富
於春秋乃作勸戒歌三百餘章又作皇誥十八篇文多
不載太后立文宣王廟於長安又立思燕佛圖於龍城
皆刊石立碑太后又制内屬五廟之孫外戚六親緦麻
皆受復除性儉素不好華飾躬御縵繒而已宰人上膳
案裁徑尺羞膳滋味減於故事十分之八太后嘗以體
不安服菴䕡子宰人昏而進粥有蝘蜒在焉后舉匕得
之高祖侍側大怒將加極罰太后笑而釋之自太后臨
朝專政高祖雅性孝謹不欲參決事無巨細一禀於太
后太后多智略猜忍能行大事生殺賞罰決之俄頃多
有不關高祖者是以威福兼作震動内外故把道德王
遇張祐苻承祖等拔自微閹歲中而至王公王叡出入
卧内數年便為宰輔賞賚財帛以千萬億計金書鐵券
許以不死之詔李冲雖以器能受任亦由見寵帷幄密
加錫賚不可勝數后性嚴明假有寵待亦無所縱左右
纖介之愆動加捶楚多至百餘少亦數十然性不宿憾
尋亦待之如初或因此更加富貴是以人人懷於利欲
至死而不思退太后曾與高祖幸靈泉池燕羣臣及藩
國使人諸方渠帥各令為其方舞高祖帥羣臣上夀太
后忻然作歌帝亦和歌遂命羣臣各言其志於是和歌
者九十人太后外禮民望元丕游明根等頒賜金帛輿
馬每至襃美叡等皆引丕等參之以示無私又自以過
失懼人議已小有疑忌便見誅戮迄后之崩高祖不知
所生至如李訢李惠之徒猜嫌覆滅者十餘家死者數
百人率多枉濫天下冤之十四年崩於太和殿時年四
十九其日有雄雉集于太華殿高祖酌飲不入口五日
毁慕過禮諡曰文明太皇太后葬於永固陵日中而反
虞於鑒玄殿詔曰尊旨從儉不申罔極之痛稱情允禮
仰損儉訓之德進退思惟倍用崩感又山陵之節亦有
成命内則方丈外裁揜坎脱於孝子之心有所不盡者
室中可二丈墳不得過三十餘步今以山陵萬世所仰
復廣為六十步辜負遺旨益以痛絶其幽房大小棺槨
質約不設明器至於素帳縵茵瓷瓦之物亦皆不置此
則遵先志從册令俱奉遺事而有從有違未達者或以
致怪梓宫之裏玄堂之内聖靈所憑是以一一奉遵仰
昭儉德其餘外事有所不從以盡痛慕之情其宣示遠
近著告羣司上明儉誨之善下彰違命之失及卒哭孝
文服衰近臣從服三司已下外臣衰服者變服就練七
品已下盡除即吉設祔祭於太和殿公卿已下始親公
事高祖毁瘠絶酒肉不内御者三年初高祖孝於太后
乃於永固陵東北里餘豫營夀宫有終焉瞻望之志及
遷洛陽乃自表瀍西以為山園之所而方山虚宫至今
猶存號曰萬年堂云
文成元皇后李氏梁國蒙縣人母頓丘王峻之妹也后
之生也有異於常父方叔恒言此女當大貴及長姿質
美麗世祖南征永昌王仁出夀春軍至后宅因得后及
仁鎮長安遇事誅后與其家人送平城宫高宗登白樓
望見美之謂左右曰此婦人佳乎左右咸曰然乃下臺
后得幸於齋庫中遂有娠常太后後問后后云為帝所
幸仍有娠時守庫者亦私書壁記之别加驗問皆相符
同及生顯祖拜貴人太安二年太后令依故事令后具
條記在南兄弟及引所結宗兄洪之悉以付託臨訣每
一稱兄弟輙拊胷慟泣遂薨後諡曰元皇后葬金陵配
饗太廟
獻文思皇后李氏中山安喜人南郡王惠之女也姿德
婉淑年十八以選入東宫顯祖即位為夫人生高祖皇
興三年薨上下莫不悼惜葬金陵承明元年追崇號諡
配饗太廟
孝文貞皇后林氏平原人也叔父金閭起自閹官有寵
於常太后官至尚書平涼公金閭兄勝為平涼太守金
閭顯祖初為定州刺史未幾為乙渾所誅兄弟皆死勝
無子有二女入掖庭后容色美麗得幸於高祖生皇子
恂以恂將為儲貳太和七年后依舊制薨高祖仁恕不
欲襲前事而禀文明太后意故不果行諡曰貞皇后葬
金陵及恂以罪賜死有司奏追廢后為庶人
孝文廢皇后馮氏太師熙之女也太和十七年高祖既
終喪太尉元丕等表以長秋未建六宫無主請正内位
高祖從之立后為皇后高祖每遵典禮后及夫嬪以下
妾御皆以次進車駕南伐后留京師高祖又南征后率
六宫遷洛陽及后父熙兄誕薨高祖為書慰以敘哀情
及車駕還洛恩遇甚厚高祖後重引后姊昭儀至洛稍
有寵后禮愛漸衰昭儀自以年長且前入宫掖素見待
念輕后而不率妾禮后雖性不妬忌時有愧恨之色昭
儀規為内主譖構百端尋廢后為庶人后貞謹有德操
遂為練行尼後終於瑶光佛寺
孝文幽皇后亦馮熙女母曰常氏本微賤得幸於熙熙
元妃公主薨後遂主家事生后與北平公夙文明太皇
太后欲家世貴寵乃簡熙二女俱入掖庭時年十四其
一早卒后有姿媚偏見愛幸未幾疾病文明太后乃遣
還家為尼高祖猶留念焉歲餘而太后崩高祖服終頗
存訪之又聞后素疹痊除遣閹官雙三念璽書勞問遂
迎赴洛陽及至寵愛過初專寢當夕宫人稀復進見拜
為左昭儀後立為皇后始以疾歸頗有失德之聞高祖
頻歲南征后遂與中官高菩薩私亂及高祖在汝南不
豫后便公然醜恣中常侍雙蒙等為其心腹中常侍劇
鵬諫而不從憤懼致死是時彭城公主宋王劉昶子婦
也年少婺居北平公馮夙后之同母弟也后求婚於高
祖高祖許之公主志不願后欲強之婚有日矣公主密
與侍婢及家僮十餘人乘輕車冒霖雨赴懸瓠奉謁高
祖自陳本意因言后與菩薩亂狀高祖聞而駭愕未之
全信而祕匿之惟彭城王侍疾左右具知其事此後后
漸憂懼與母常氏求託女巫禱厭無所不至願高祖疾
不起一旦得如文明太后輔少主稱命者賞報不貲又
取三牲宫中妖祠假言祈福專為左道母常或自詣宫
中或遣侍婢與相報答高祖自豫州北幸鄴后慮還見
治檢彌懷危怖驟令閹人託參起居皆賜之衣裳殷勤
託寄勿使漏洩亦令雙蒙充行省其信不然惟小黃門
蘇興夀密陳委曲高祖問其本末勅以勿洩至洛執問
菩薩雙蒙等六人迭相證舉具得情狀高祖以疾卧含
温室夜引后并列菩薩等於戸外后臨入令閹人搜衣
中稍有寸刃便斬后頓首泣謝乃賜坐東楹去御筵二
丈餘高祖令菩薩等陳狀又讓后曰汝母有妖術可具
言之后乞屏左右有所密啓高祖勅中侍悉出唯令長
秋卿白整在側取衛直刀拄之后猶不言高祖乃以綿
堅塞整耳自小語呼整再三無所應乃令后言事隐人
莫知之高祖乃喚彭城北海二王令入坐言昔是汝嫂
今乃他人但入勿避二王固辭不獲命及入高祖云此
老嫗乃欲白刃插我肋上可窮問本末勿有所難高祖
深自引過致愧二王又云馮家女不能復相廢逐且使
在宫中空坐有心乃能自死汝等勿謂吾猶有情也高
祖素至孝猶以文明太后故未便行廢良久二王出乃
賜后辭死訣再拜稽首涕泣歔欷令入東房及入宫後
帝命閹人有所問於后后罵曰天子婦親面對豈令汝
𫝊也高祖怒勅后母常入示與后狀常撻之百餘乃止
高祖尋南伐后留京師雖以罪失寵而夫人嬪妾奉之
如法惟令世宗在東宫無朝謁之事高祖疾甚謂彭城
王勰曰後宫久乖隂德自絶於天若不早為之所恐成
漢末故事吾死之後可賜自盡别宫葬以后禮庶掩馮
門之大過高祖崩梓宫達魯陽乃行遺詔北海王詳奉
宣遺旨長秋卿白整等入授后藥后走呼不肯引決曰
官豈有此也是諸王輩殺我耳整等執持強之乃含椒
而盡殯以后禮梓宫次洛南咸陽王禧等知審死相視
曰若無遺詔我兄弟亦當作計去之豈可令失行婦人
宰制天下殺我輩也諡曰幽皇后葬長陵塋内
孝文昭皇后高氏司徒公肇之妹也父颺母蓋氏凡四
男三女皆生於東裔高祖初乃舉室西歸近龍城鎮鎮
表后德色婉豔任充宫掖及至文明太后親幸北部曹
見后姿貌竒之遂入掖庭時年十三初后幼曾夢在堂
内立而日光自窗中照之灼灼而熱后東西避之光猶
斜照不已如是數夕后自怪之以白其父颺颺以問遼
東人閔宗宗曰此竒徵也貴不可言颺曰何以知之宗
曰夫日者君人之德帝王之象也光照女身必有恩命
及之女避猶照者主上來求女不獲已也昔有夢月入
懷猶生天子况日照之徵此女必將被帝命誕育人君
之象也遂生世宗後生廣平王懷次長樂公主及馮昭
儀寵盛密有母養世宗之意后自代如洛陽暴薨於汲
郡之共縣或云昭儀遣人賊后也世宗之為皇太子三
日一朝幽后后拊念慈愛有加高祖出征世宗入朝必
久留后宫親視櫛沐母道隆備其後有司奏請加昭儀
號諡曰文昭貴人高祖從之世宗踐阼追尊配饗后先
葬城西長陵東南陵制卑局因就起山陵號終寧陵置
邑戶五百家肅宗詔曰文昭皇太后德協坤儀美符文
姒作合高祖實誕英聖而夙世淪暉孤塋弗祔先帝孝
感自衷遷奉未遂永言哀恨義結幽明廢吕尊薄禮伸
漢代又詔曰文昭皇太后尊配高祖祔廟定號促令遷
奉自終及始太后當主可更上尊號稱太皇太后以同
漢晉之典正姑婦之禮廟號如舊文昭遷靈櫬於長陵
兆西北六十步初開終寧陵數丈於梓宫上獲大蛇長
丈餘黑色頭有王字蟄而不動靈櫬既遷置蛇舊處
宣武順皇后于氏太尉烈弟勁之女也世宗始親政事
烈時為領軍總心膂之任以嬪御未備因左右諷諭稱
后有容德世宗乃迎入為貴人時年十四甚見寵愛立
為皇后謁于太廟后静默寬容性不妬忌生皇子昌三
歲夭殁其後暴崩宫禁事祕莫能知悉而世議歸咎于
高夫人葬永泰陵諡曰順皇后
宣武皇后高氏文昭皇后弟偃之女也世宗納為貴人
生皇子早夭又生建德公主後拜為皇后甚見禮重性
妬忌宫人希得進御及肅宗即位上尊號曰皇太后尋
為尼居瑶光寺非大節慶不入宫中建德公主始五六
歲靈太后恒置左右撫愛之神龜元年太后出覲母武
邑君時天文有變靈太后欲以后當禍是夜暴崩天下
冤之喪還瑶光佛寺殯葬皆以尼禮初高祖幽后之寵
也欲專其愛後宫接御多見阻遏高祖時言于近臣稱
婦人妬防雖王者亦不能免况士庶乎世宗暮年高后
悍忌夫人嬪御有至帝崩不蒙侍接者由是在洛二十
餘年皇子全育者惟肅宗而已
宣武靈皇后胡氏安定臨涇人司徒國珍女也母皇甫
氏産后之日赤光四照京兆山北縣有趙胡者善於卜
相國珍問之胡云賢女有大貴之表方為天地母生天
地主勿過三人知也后姑為尼頗能講道世宗初入講
禁中積數歲諷左右稱后姿行世宗聞之乃召入掖庭
為承華世婦而椒掖之中以國舊制相與祈祝皆願生
諸王公主不願生太子唯后每謂夫人等言天子豈可
獨無兒子何緣畏一身之死而令皇家不育冢嫡乎及
肅宗在孕同列猶以故事相恐勸為諸計后固意確然
幽夜獨誓云但使所懷是男次第當長子子生身死所
不辭也既誕肅宗進為充華嬪先是世宗頻喪皇子自
以春秋長矣深加慎護為擇乳保皆取良家宜子者養
於别宫皇后及充華嬪皆莫得而撫視焉及肅宗踐阼
尊后為皇太妃後尊為皇太后臨朝聽政猶稱殿下下
令行事後改令稱詔羣臣上書曰陛下自稱曰朕太后
以肅宗冲幼未堪親祭欲傍周禮夫人與君交獻之義
代行祭禮訪尋故式門下召禮官博士議以為不可而
太后欲以幃幔自鄣觀三公行事重問侍中崔光光便
據漢和熹鄧后薦祭故事太后大悅遂攝行初祀太后
性聰悟多才藝姑既為尼幼相依託略得佛經大義親
覽萬幾手筆斷決幸西林園法流堂命侍臣射不能者
罰之又自射針孔中之大悅賜左右布帛有差先是太
后勅造申訟車時御焉出自雲龍大司馬門從宫西北
入自千秋門以納冤訟又親策孝秀州郡計吏於朝堂
太后與肅宗幸華林園宴羣臣于都亭曲水令王公已
下各賦七言詩太后詩曰化光造物含氣貞帝詩曰恭
已無為賴慈英王公已下賜帛有差太后父薨百寮表
請公除太后不許尋幸永寧寺親建刹於九級之基僧
尼士女赴者數萬人及改葬文昭高后太后不欲令肅
宗主事乃自為喪主出至終寧陵親奠遣事還哭於太
極殿至於訖事皆自主焉後幸嵩高山夫人九嬪公主
已下從者數百人昇于頂中廢諸淫祀而胡天神不在
其列後幸左蔵王公嬪主已下從者百餘人皆令任力
負布絹即以賜之多者過二百匹少者百餘匹唯長樂
公主手持絹二十匹而出示不異衆而無勞也世稱其
廉儀同陳留公李崇章武王融並以所負過多顛仆於
地崇乃傷腰融至損脚時人為之語曰陳留章武傷腰
折股貪人敗類穢我明主尋幸闕口温水登鷄頭山自
射象牙簮一發中之敕示文武時太后得志逼幸清河
王懌淫亂肆情為天下所惡領軍元义長秋卿劉騰等
奉肅宗於顯陽殿幽太后於北宫於禁中殺懌其後太
后從子都統僧敬與備身左右張車渠等數十人謀殺
义復奉太后臨朝事不克僧敬坐徙邊車渠等死胡氏
多免黜後肅宗朝太后於西林園讌文武侍臣飲至日
夕义乃起至太后前自陳外云太后欲害已及騰太后
答云無此語遂至于極昏太后乃起執肅宗手下堂言
母子不聚久今暮共一宿諸大臣送我入太后與肅宗
向東北小閤左衛將軍奚康生謀欲殺义不果自劉騰
死义又寬怠太后與肅宗及高陽王雍為計解义領軍
太后復臨朝大赦改元自是朝政疎緩威恩不立天下
牧守所在貪惏鄭儼汙亂宫掖勢傾海内李神軌徐紇
並見親侍一二年中位總禁要手握王爵輕重在心宣
淫於朝為四方之所厭穢文武解體所在亂逆土崩魚
爛由於此矣僧敬又因聚集親族遂涕泣諫曰陛下母
儀海内豈宜輕脫如此后大怒自是不召僧敬太后自
以行不修懼宗室所嫌於是内為朋黨防蔽耳目肅宗
所親幸者太后多以事害焉有蜜多道人能胡語肅宗
置於左右太后慮其𫝊致消息三月三日於城南大巷
中殺之方懸賞募賊又於禁中殺領左右鴻臚少卿谷
會紹達並帝所親也母子之間嫌隙屢起鄭儼慮禍乃
與太后計因潘充華生女太后詐以為男便大赦改年
肅宗之崩事出倉卒時論咸言鄭儼徐紇之計於是朝
野憤歎太后乃奉潘嬪女言太子即位經數日見人心
已安始言潘嬪本實生女今宜更擇嗣君遂立臨洮王
子釗為主年始三歲天下愕然及武泰元年尒朱榮稱
兵渡河太后盡召肅宗六宫皆令入道太后亦自落髮
榮遣騎拘送太后及幼主於河隂太后對榮多所陳說
榮拂衣而起太后及幼主並沉於河太后妹馮翊君收
瘞於雙靈佛寺出帝時始葬以后禮而追加諡
孝明皇后胡氏靈太后從兄冀州刺史盛之女靈太后
欲榮重門族故立為皇后肅宗頗有酒德專嬖充華潘
氏后及嬪御並無過寵太后為肅宗選納抑屈人流時
博陵崔孝芬范陽盧道約隴西李瓚等女但為世婦諸
人訴訟咸見忿責武泰初后既入道遂居於瑶光寺
孝静皇后高氏齊獻武王之第二女也天平四年詔聘
以為皇后王前後固辭帝不許興和初詔侍中司徒公
孫騰司空公襄城王旭兼尚書令司州牧西河王悰兼
太常卿及宗正卿元孝友等奉詔致禮并備宫官侍衛
以后駕迎於晉陽之丞相第五月立為皇后大赦天下
齊受禪降為中山王妃後降于尚書左僕射楊遵彦
史臣曰始祖生自天女克昌後葉靈后婬恣卒亡天下
傾城之戒其在兹乎鈎弋年稚子幼漢武所以行權魏
世遂為常制子貴母死矯枉之義不亦過哉高祖終革
其失良有以也
魏書卷十三
魏書卷十三考證
皇后列𫝊魏收書亡後人所補
桓帝皇后𫝊祁氏祁北史作惟綱目亦作惟
孝文昭皇后𫝊近龍城鎮近監本誤逵今從北史改
魏書卷十三考證
