魏書卷九
齊魏收撰
帝紀九
肅宗紀
肅宗孝明皇帝諱詡世宗宣武皇帝之第二子母曰胡
充華永平三年三月丙戌帝生于宣光殿之東北有光
照于庭中延昌元年十月乙亥立爲皇太子四年春正
月丁巳夜卽皇帝位戊午大赦天下己未徵下西討東
防諸軍庚申詔太保高陽王雍入居西柏堂決庶政又
詔任城王澄爲尚書令百官總已以聽於二王己巳勿
吉達槃地豆干和尼步伽拔但佐越費實等諸國遣使朝
獻二月庚辰尊皇后高氏爲皇太后辛巳司徒高肇至
京師以罪賜死蕭衍寧州刺史任太洪率衆宼關城益
州長史成興孫擊破之癸未太保高陽王雍進位太傅
領太尉司空清河王懌爲司徒驃騎大將軍廣平王懷
爲司空己亥尊胡充華爲皇太妃宕昌國遣使朝獻三
月甲辰朔皇太后出俗爲尼徙御金墉丙辰詔進宮臣
位一級先是蕭衍於浮山堰淮規爲揚徐之害詔平南
將軍楊大眼討之乙丑進文武羣臣位一級夏四月梁
州刺史薛懷古破反氐於沮水五月甲寅南秦州刺史
崔暹擊破氐賊解武興圍六月沙門法慶聚衆反於冀
州殺阜城令自稱大乘秋七月癸卯蠕蠕國遣使朝獻
丁未詔假右光祿大夫元遙征北大將軍攻討法慶宕
昌國遣使朝獻八月乙亥領軍于忠矯詔殺左僕射郭
祚尚書裴植免太傅領太尉高陽王雍官以王還第丙
子尊皇太妃爲皇太后己卯吐谷渾國遣使朝獻庚辰
蕭衍定州刺史田超秀率衆三千請降戊子帝朝皇太
后於宣光殿大赦天下己丑司徒清河王懌進位太傅
領太尉司空廣平王懷爲太保領司徒驃騎大將軍任
城王澄爲司空庚寅車騎大將軍于忠爲尚書令特進
崔光爲車騎大將軍並儀同三司壬辰復前江陽王繼
本國以濟南王彧復先封爲臨淮王羣臣奏請皇太后
臨朝稱制九月乙巳皇太后親覽萬幾詔曰高祖革禮
成治遺澤在民世宗纂承丕業聖德昭遠朕以冲孺屬
當寳圖洪基至重若履冰薄王公百辟羣牧庶官皆受
遇先朝寵榮自昔宜各勉崇共康世道戮力竭誠以匡
輔不逮其有懷道邱園昧跡板築山栖谷飲舒卷從時
者宜廣戔帛緝和鼎餁有能讜言直諫濟世益時者在
所以聞當待以不次之位孝子順孫義夫節婦表其門
閭以彰厥美高年孤獨不能自存者贍以粟帛若因饑
失業天屬流離或賣鬻男女以爲僕隸者各聽歸還比
冀方未肅徐城宼擾將統久勞士卒疲敝並遣撫慰賜
以衣馬緣邊州鎮固捍之勞朔方酋庶北面所委亦令
勞賚以副其心其有先朝舊事寢而不舉頃來便習不
依軌式者並可疏聞當加覽裁若益時利治不拘常制
者自依别例其明相申約稱朕意焉甲寅征北元遙破
斬法慶及渠帥百餘人傳首京師安定王燮薨庚申高
昌厙莫奚契丹諸國並遣使朝獻蕭衍將趙祖悦襲據
硤石癸亥詔定州刺史崔亮假鎮南將軍率諸將討之
冀州刺史蕭寳夤爲鎮東將軍次淮堰戊辰鄧至國遣
使朝貢冬十月庚午朔勿吉國貢楛矢壬午高麗吐谷
渾國並遣使朝獻乙酉以安定公胡國珍爲中書監儀
同三司甲午蕭衍宏化太守杜桂舉郡内屬十有二月
辛丑以高陽王雍爲太師己酉鎮南崔亮破祖悦遂圍
硤石丁卯帝皇太后謁景陵高車國遣使朝獻
熙平元年春正月戊辰朔大赦改年荆沔都督元志大
破蕭衍軍斬其恒農太守王世定等以吏部尚書李平
爲鎮軍大將軍兼尚書右僕射爲行臺節度討硤石諸
軍二月乙巳鎮東蕭寳夤大破衍將於淮北癸亥初聽
秀才對策第居中上已上叙之乙丑鎮南崔亮鎮軍李
平等克硤石斬衍豫州刺史趙祖悦傳首京師盡俘其
衆是月吐谷渾宕昌鄧至諸國並遣使朝貢三月辛未
以揚州刺史李崇爲驃騎將軍儀同三司壬辰以硤石
俘虜分賜百寮夏四月戊戌以瀛州民饑開倉賑恤高
昌隂平國並遣使朝獻五月丁卯朔詔曰炎旱積辰苖
稼萎悴比雖微澍猶未霑洽晚種不納企望憂勞在予
之責思自兢厲尚書可釐恤獄犴察其淹枉簡量輕重
隨事以聞無使一人怨嗟增傷和氣土木作役權皆休
罷勸農省務肆力田疇庶嘉澤近降豐年可必蕭衍衡
州刺史張齊宼益州復以傅竪眼爲刺史以討之頻破
賊軍斬其將任太洪首庚午詔放華林野獸於山澤丙
戌吐谷渾遣使朝獻秋七月庚午重申殺牛之禁丙子
詔兵士征硤石者復租賦一年傅竪眼大破張齊齊遁
走乙酉高昌國遣使朝獻八月乙巳以侍中中書監儀
同三司安定郡開國公胡國珍爲都督雍涇岐華東秦
豳六州諸軍事驃騎大將軍開府儀同三司雍州刺史
丙午詔曰先賢列聖道冠生民仁風盛德煥乎圖史曁
歷數永終迹隨物變陵𡑞沓藹鞠爲茂草古帝諸陵多
見踐藉可明勑所在諸有帝王墳陵四面各五十步勿
聽耕稼宕昌國遣使朝貢九月丁丑淮堰破蕭衍緣淮
城戍村落十餘萬口皆漂入于海十有二月癸巳詔洛
陽河隂及諸曹雜人年七十已上鰥寡貧困不能自存
及年雖少而痼疾長廢窮苦不濟者研實具列以聞
二年春正月大乘餘賊復相聚結攻瀛州刺史宇文福
討平之甲戌大赦天下戊子勿吉國遣使朝貢庚寅詔
遣大使廵行四方問疾苦恤孤寡黜陟幽明又詔選曹
用人務在得才廣求栖遁共康治道州鎮城隍各令嚴
固齋會聚集糾執妖諠囹圄皆令造屋桎梏務存輕小
工巧浮迸不得隱藏絹布繒綵長短合式偷竊軍階亦
悉沙汰籍貫不實普使糾案聽自歸首逋違加罪詔中
尉元匡考定權衡癸丑地伏羅罽賓國並遣使朝獻二
月庚子契丹鄧至宕昌諸國並遣使朝獻丁未封御史
中尉元匡爲東平王三月甲戌吐谷渾國遣使朝獻丁
亥太保領司徒廣平王懷薨夏四月甲午高麗波斯疏
勅嚈噠諸國並遣使朝獻丁酉詔京尹所統百年以上
賜大郡板九十以上賜小郡板戊申以中書監開府儀
同三司胡國珍爲司徒公特進汝南王悦爲中書監儀
同三司乙卯皇太后幸伊闕石窟寺即日還宫安定王
超改封北平王五月辛酉詔曰揚州硤石荆山新淮鄼
城兵士戰没者追給斂財復一房五年若無妻子復其
家一人二年身被三瘡賞一階雖一瘡而四體廢落者
亦同此賞庚辰重申天文之禁犯者以大辟論乙酉鄧
至國遣使朝貢秋七月乙丑地伏羅罽賓國並遣使朝
獻乙亥中書監儀同三司汝南王悦坐殺人免官以王
還第己巳車駕有事於太廟八月戊戌宴太祖以來宗
室年十五以上於顯陽殿申家人之禮己亥詔庶族子
弟年未十五不聽入仕詔曰皇魏開基道邁周漢蟬連
二都德盛百祀雖帝胤蕃衍親賢並茂而猶沉屈素履
巾褐衡門非所謂廣命戚族翼屏王室者也今可依世
近遠叙之列位庚子詔咸陽京兆二王子女還附屬籍
壬寅吐谷渾國遣使朝獻丁未詔侍中太師高陽王雍
入居門下參決尚書奏事己酉契丹國遣使朝貢九月
辛酉吐谷渾國遣使朝貢丙寅詔曰察訟理冤實維政
首躬親聽覽民信所由比日諒闇之中治綱未振獄犴
繁廣嗟訴驟聞雖曰司存每多誣壅曾是寡德實深矜
慨自今月望當暫出城闉親納滯枉主者可宣諸近遠
咸使聞知是月城青齊兖涇平營肆七州所治東陽歴
城瑕丘平涼肥如和龍九原七城冬十月庚寅以幽冀
滄瀛四州大饑遣尚書長孫稚兼尚書鄧羡元纂等廵
撫百姓開倉賑恤丁酉年吕國貢楛矢戊戌以光州饑
敝遣使賑恤乙卯詔曰北京根舊帝業所基南遷二紀
猶有留住懷本樂故未能自遣若未遷者悉可聽其仍
停安堵永業門才術藝應於時求者自别徵引不在斯
例周之子孫漢之劉族遍於海内咸致蕃衍豈拘南北
千里而已哉十有一月甲子蕭衍平西將軍巴州刺史
牟漢寵遣使請降十有二月丁未蠕蠕國遣使朝貢
神龜元年春正月甲子詔以氐酋楊定爲隂平王丙寅
以特進江陽王繼爲驃騎大將軍儀同三司壬申詔曰
朕沖昧撫運政道未康民之疾苦弗遑紀恤夙宵矜慨
鑒寐深懷眷彼百齡悼兹六極京畿百年以上給大郡
板九十以上給小郡板八十以上給大縣板七十以上
給小縣板諸州百姓百歲以上給小郡板九十以上給
上縣板八十以上給中縣板鰥寡孤獨不能自存者賜
粟五斛帛二疋庚辰詔以雜役之戸或冒入清流所在
職人皆五人相保無人任保者奪官還役乙酉加特進
汝南王悦儀同三司秦州羌反幽州大饑民死者三千
七百九十九人詔刺史趙邕開倉賑恤二月戊申嚈噠
高麗勿吉吐谷渾宕昌疏勒久末陁末久半諸國並遣
使朝獻己酉詔以神龜表瑞大赦改年東益州氐反蠕
蠕國遣使朝貢三月辛酉以尚書右僕射于忠爲儀同
三司辛巳儀同三司尚書右僕射于忠薨南秦州氐反
遣龍驤將軍崔襲持節喻之吐谷渾國遣使朝貢夏四
月丁酉司徒胡國珍薨甲辰江陽王繼改封京兆王辛
亥舍摩國遣使朝獻五月高麗高車高昌諸國並遣使
朝貢自正月不雨至于六月辛卯澍雨乃降秋七月河
州民却鐵怱聚衆反自稱水池王詔行臺源子恭討之
閏月戊戌吐谷渾國遣使朝貢甲辰開恒州銀山之禁
與民共之丁未波斯疏勒烏萇龜兹諸國並遣使朝獻
八月癸丑朔詔曰朕沖昩纂歷未閑政道皇太后殷憂
在疚始覽萬幾故獄犴淹枉百姓冤敝言念繁刑思存
降省京師見囚殊死以下可悉減一等丁巳詔曰頃年
以來戎車頻動服制未終奪哀從役罔極之痛弗申鞠
育之恩靡報非所謂敦崇至道者也自今雖金革之事
皆不得請起居喪甲子勿吉國遣使朝貢鐵怱相率降
於行臺源子恭九月癸未朔以右光祿大夫劉騰爲衞
將軍儀同三司戊申皇太后高氏崩于瑤光寺冬十月
丁卯以尼禮葬於北邙十有二月辛未詔曰民生有終
下歸兆域京邑隱賑口盈億萬貴賤攸憑未有定所爲
民父母尤宜存恤今制乾脯山以西擬爲九原
二年春正月丁亥詔曰朕以沖眇纂承寶位夙夜惟寅
若涉淵海頼皇太后慈仁被以夙訓自臨朝踐極歲將
半紀天平地成四海寧乂天道高遠巍巍難名猶以撝
挹自居稱號弗備非所以崇奉坤元允協億兆者也宜
遵舊典稱詔宇内以副黎蒸元元之望是月改葬文昭
皇太后高氏二月乙丑齊郡王祐薨庚午羽林千餘人
焚征西將軍張彝第毆傷彝燒殺其子始均吐谷渾宕
昌國並遣使朝貢乙亥大赦天下丁丑詔求直言諸有
上書者聽密封通奏壬寅詔曰農要之月時澤弗應嘉
穀未納二麥枯悴德之無感歎懼兼懷可勑内外依舊
雩祈率從祀典察獄理冤掩胔埋骼冀瀛之境往經宼
暴死者旣多白骨横道可遣專令收葬賑窮恤寡救疾
存老準訪前式務令周備三月甲辰澍雨大洽夏四月
乙丑嚈噠國遣使朝貢五月戊戌以司空任城王澄爲
司徒驃騎大將軍儀同三司京兆王繼爲司空秋八月
己未御史中尉東平王匡坐事削除官爵辛未以左光
祿大夫皇甫集爲征西將軍儀同三司九月庚寅皇太
后幸崧高山癸巳還宫瀛州民劉宣明謀反事覺伏誅
冬十有一月乙酉蠕蠕莫緣梁賀侯豆率男女七百人
來降十有二月癸丑司徒任城王澄薨庚申大赦天下
詔除淫祀焚諸雜神是歲高麗王雲死以世子安爲其
國王
正光元年春正月乙酉詔曰建國緯民立教爲本尊師
崇道兹典自昔來歲仲陽節和氣潤釋奠孔顔乃其時
也有司可豫繕國學圖飾聖賢置官簡牲擇吉備禮夏
四月丙辰詔尚書長孫稚廵撫北藩觀察風俗五月辛
巳詔曰朕以寡薄運膺寶圖雖未明求衣惕懼終日而
闇昧多闕炎旱爲災在予之愧無忘寢食今刑獄繁多
囹圄尚積宜敷仁惠以濟斯民八座可推鞫見四務申
枉濫癸未詔曰攘災招應修政爲本民乃神主實宜率
先刺史守令與朕共治天下宜哀矜勿喜視民如傷況
今炎旱歴時萬姓彫敝而不撫恤窮冤理決庶獄可嚴
勑州郡善加綏隱務盡聰明加之祗肅必使事允人神
時致靈感其賦役不便於民者具以狀聞便當蠲罷秋
七月丙子侍中元义侍中劉騰奉帝幸前殿矯皇太后
詔曰魏有天下奕葉重光高祖孝文皇帝以英聖馭天
徙京定鼎世宗宣武皇帝以睿明承業廓寧區夏而鴻
勲未半早已登遐乃令車書弗同鯨宼尚熾幼主稚弱
夙纂寶歷曾是宗祏莫克祗奉朕所以敬順羣請臨朝
總政帝年以長久思退身所以往歲殷勤具陳情旨百
官内外已照此懷而僉爾衆意苦見勤奪僶俛從事以
迄于兹自此春來先疾屢發藥石攝療莫能善瘳夏首
及今數加動劇便不堪日釐萬務巨細兼省帝齒周星
紀識學逾躋日就月將人君道茂足以撫輯萬邦諧決
百揆朕當率前志敬遜别宮遠惟復子明辟之義以自
綏養實望羣公逮于黎庶深鑒斯理如此則上下休嘉
天地清宴魏道熙隆人神慶悦不其善歟乃幽皇太后
於北宮殺太傅領太尉清河王懌總勒禁旅決事殿中
辛卯帝加元服大赦改年内外百官進位一等八月甲
寅相州刺史中山王熙舉兵欲誅义騰不果見殺九月
壬寅蠕蠕主阿那瓌來奔戊戌以太師高陽王雍爲丞
相加後部羽葆鼓吹班劒四十人冬十月乙卯以驃騎
大將軍儀同三司汝南王悦爲太尉公十有一月己亥
詔曰蠕蠕世雄朔方擅制漠裔隣通上國百有餘載自
神鼎南底累紀于兹虔貢雖違邊燧静息憑心象魏潛
欵彌純今其主阿那瓌屬離時難邦分親析萬里遠馳
庇命有道悲同申伍忠孝足矜方存興滅之師以隆繼
絶之舉宜且優以賓禮期之立功疏爵胙土大啓河岳
可封朔方郡開國公蠕蠕王食邑一千戸賜以衣冕加
以軺車祿恤儀衞同乎戚蕃十有二月壬子詔曰蠕蠕
王阿那瓌遭離宼禍遠來投庇邦分衆析猶無定主而
永懷北風思還綏集啓訴情切良用愍然夫存亡恤敗
自古通典可差國使及彼前後三介與阿那瓌相隨并
勑懷朔都督簡銳騎二千躬自率護送達境首令觀機
招納若彼侯迎宜錫筐篚車馬之屬務使優隆禮餞而
返如不容受任聽還闕其行裝資遣付尚書量給辛酉
以司空京兆王繼爲司徒公
二年春正月南秦州氐反二月庚戌假光祿大夫邴虬
撫軍將軍以討之癸亥車駕幸國子學講孝經三月庚
午帝幸國子學祠孔子以顔淵配甲午右衞將軍奚康
生於禁内將殺元义不果爲义矯害以儀同三司劉騰
爲司空公夏四月庚子司徒京兆王繼進位太保壬寅
車騎大將軍儀同三司崔光爲司徒公蕭衍義州刺史
文僧明率衆内屬五月辛巳南荆州刺史桓叔興自安
昌南叛乙酉烏萇國遣使朝貢閏月丁巳居密波斯國
並遣使朝貢六月己巳高昌國遣使朝貢癸巳勿吉國
遣使朝貢秋七月癸丑詔曰時澤弗降禾稼形損在予
之責夙宵震懼雖克躬撤降仍無招感有司可修案舊
典祗行六事圄犴淹枉隨速鞫決庶尹廢職量加修厲
鰥獨困窮在所存恤役賦煩民咸加蠲省賢良讜直以
時升進貪殘邪佞即就屏黜男女怨曠務令會偶庶革
止懲違有弭災沴八月己巳伏羅國遣使朝貢蠕蠕後
主郁久閭侯匿代來奔懷朔鎮十有一月乙未朔高昌
國遣使朝貢戊申衞大將軍儀同三司皇甫集薨癸丑
侍中車騎大將軍侯剛加儀同三司十有二月甲戌詔
司徒崔光安豐王延明等議定服章庚辰以東益南秦
氐反詔中軍將軍河間王琛討之失利
三年春正月辛亥帝耕籍田夏四月庚辰以高車國主
覆羅伊匐爲鎮西將軍西海郡開國公高車王六月己
巳詔曰朕以沖昧夙纂寶歷不能祗奉上靈感延和氣
致令炎旱頻歲嘉雨弗洽百稼燋萎晚種未下將成災
年秋稔莫覬在予之責憂懼震懷今可依舊分遣有司
馳祈嶽瀆及諸山川百神能興雲雨者盡其虔肅必令
感降玉帛牲牢隨應薦享上下羣官側躬自厲理冤獄
止土功減膳撤懸禁止屠殺秋七月壬子波斯不漢龜
兹諸國遣使朝貢冬十月己巳吐谷渾國遣使朝貢十
有一月乙巳車駕有事於圜丘丙午詔曰治歴明時前
王茂軌考辰正律弈代通規是以北平革定於漢年楊
偉草算於魏世自皇運肇基典章猶缺推步晷曜未盡
厥理先朝仍世每所慨然至神龜中始命儒官改剏疎
蹐回度易憲始會璇衡今天正斯始陽煦將開品物初
萌宜變耳目所謂魏雖舊邦其歷維新者也便可班宣
内外號曰正光歷又首節嘉辰獲展丘禘神人交和理
契幽顯思與億兆共此維新可大赦天下十有二月癸
酉以左光祿大夫皇甫度爲儀同三司乙酉以車騎大
將軍尚書右僕射元欽爲儀同三司太保京兆王繼爲
太傅司徒崔光爲太保丁亥以牧守妄立碑頌輒興寺
塔第宅豐侈店肆商販詔中尉端衡肅厲威風以見事
糾劾七品六品祿足代耕亦不聽錮貼店肆爭利城市
四年春二月壬申追封故咸陽王禧爲敷城王京兆王
愉爲臨洮王清河王懌爲范陽王以禮加葬丁丑河間
王琛章武王融並以貪汙削爵除名己卯以蠕蠕主阿
那瓌率衆犯塞遣尚書左丞元孚兼尚書爲北道行臺
持節喻之蠕蠕後主侯匿代來朝京師宕昌國遣使朝
貢司空劉騰薨夏四月阿那瓌執元孚驅掠畜牧北遁
甲申詔驃騎大將軍尚書令李崇中軍將軍兼尚書右
僕射元纂率騎十萬討蠕蠕出塞三千餘里不及而還
秋七月辛亥詔曰達尊斯在齒預一焉崇敬黃耉先代
通訓故方叔以元老處位充國緣自彊見留雖七十致
仕明乎典故然以德尚壯許其縶維今庶寮之中或年
廹懸車循禮宜退但少收其力老弃其身言念勤舊睠
然未忍或戴白在朝未當外任或停私歴紀甫受考級
如此之徒雖滿七十聽其莅民以終常限或新解郡縣
或外佐始停已滿七十方求更叙者吏部可依令不奏
其有高名俊德老成髦士灼然顯達爲時所知者不拘
斯例若才非秀異見在朝官依令合解者可給本官半
祿以終其身使辭朝之叟不恨歸於閭巷矣八月己巳
詔曰狂蠢肆暴陵竊北垂雖軍威時接賊徒懾遁然獯
虐所過多離其禍言念斯敝有軫深懷可勑北道行臺
遣使廵檢遭宼之處饑餒不粒者厚加賑恤務令存濟
戊寅詔曰朕以眇闇沗承鴻緒因祖宗之基託王公之
上每鑒寐屬慮思康億兆比雨旱愆時星運舛錯政理
闕和靈祇表異永尋夕惕載恧于懷宜詔百司各勤厥
職諸有鰥寡窮疾冤滯不申者並加釐恤若孝子順孫
廉貞節義才學超異獨行高時者具以言上朕將親覽
加以旌命癸未追復故范陽王懌爲清河王九月丁酉
庫莫奚國遣使朝獻詔侍中太尉汝南王悦入居門下
與丞相高陽王雍參決尚書奏事冬十有一月丙申趙
郡王謐薨丁酉太保崔光薨十有二月蕭衍遣將宼邊
詔假征南將軍崔延伯討之以太尉汝南王悦爲太保
徐州刺史北海王顥坐貪汙削除官爵
五年春正月辛丑車駕有事於南郊閏二月癸巳嚈噠
國遣使朝貢三月沃野鎮人破落汗拔陵聚衆反殺鎮
將號真王元年詔臨淮王彧爲鎮軍將軍假征北將軍
都督北征諸軍事以討之夏四月高平酋長胡琛反自
稱高平王攻鎮以應拔陵别將盧祖遷擊破之琛北遁
五月臨淮王彧敗於五原削除官爵壬申詔尚書令李
崇爲大都督率廣陽王淵等北討六月秦州城人莫折
太提據城反自稱秦王殺刺史李彦詔雍州刺史元志
討之南秦州城人孫掩張長命韓祖香據城反殺刺史
崔遊以應太提太提遣城人卜朝襲克高平殺鎮將赫
連略行臺高元榮太提尋死子念生代立僭稱天子號
年天建置立百官丁酉大赦秋七月甲寅詔吏部尚書
元脩義兼尚書僕射爲西道行臺率諸將西討戊午復
河間王琛臨淮王彧本封都督崔暹失利于白道大都
督李崇率衆還平城坐長史祖瑩截没軍資免除官爵
丁丑念生遣其都督楊伯年樊元張朗等攻仇鳩河池
二戍東益州刺史魏子建遣將尹祥黎叔和擊破之斬
樊元首殺賊千餘人是月凉州幢帥于菩提呼延雄執
刺史宋穎據州反念生遣其兄高陽王天生下隴東宼
八月甲午元志大敗於隴東退守岐州丙申詔曰賞貴
宿勞明主恒德恩沾舊績哲后常範太祖道武皇帝應
期撥亂大造區夏世祖太武皇帝纂戎丕緒光闡王業
躬率六師埽清逋穢諸州鎮城人本充牙爪服勤征旅
契闊行間備嘗勞劇逮顯祖獻文皇帝自北被南淮海
思乂便差割彊族分衞方鎮高祖孝文皇帝遠遵盤庚
將遷嵩洛規遏北疆蕩闢南境選良家酋帥增戍朔垂
戎捍所寄實惟斯等先帝以其誠效旣亮方加酬錫會
宛郢馳𤇺朐泗告警軍旗頻動兵連積歲兹恩仍寢用
迄于今怨叛之興頗由於此朕叨承乾歷撫馭宇宙調
風布政思廣惠液宜追述前恩敷兹後施諸州鎮軍貫
元非犯配者悉免爲民鎮改爲州依舊立稱此等世習
干戈率多勁勇今既甄拔應思報效可三五簡發討彼
沙隴當使人齊其力奮擊先驅妖黨狂醜必可蕩滌衝
鋒斬級自依恒賞丁酉南秀容牧子于乞真反殺太僕
卿陸延别將尒朱榮討平之戊戌莫折念生遣都督竇
雙攻盤頭郡東益州刺史魏子建遣將竇念祖討之斬
雙擒斬千餘人九月壬申詔尚書左僕射齊王蕭寶夤
爲西道行臺大都督率征西將軍都督崔延伯又詔復
撫軍將軍北海王顥官爵爲都督並率諸將西討乙亥
帝幸明堂餞寶夤等是月蕭衍遣將裴邃虞鴻襲據夀
春外城刺史長孫稚擊走之邃退屯黎漿詔河間王琛
總衆援之衍又遣將宼淮陽詔祕書監安樂王鑒率衆
討之吐谷渾主伏連籌兵討涼州于菩提棄城走追斬
之城民趙天安復推宋穎爲刺史冬十月營州城人劉
安定就德興據城反執刺史李仲遵城人王惡兒斬安
定以降德興東走自號燕王胡琛遣其將宿勤明達宼
豳夏北華三州壬午詔都督北海王顥率諸將討之十
有一月戊申莫折天生攻陷岐州執都督元志及刺史
裴芬之高平人攻殺卜朝共迎胡琛十有二月壬辰詔
太傅京兆王繼爲太師大將軍率諸將討之嚈噠契丹
地豆干厙莫奚諸國並遣使朝貢汾州正平平陽山胡
叛逆詔復征東將軍章武王融封爵爲大都督率衆討
之山南行臺東益州刺史魏子建招降南秦氐民復六
郡十二戍又斬賊王韓祖香南秦賊王張長命畏逼乃
告降於蕭寳夤是月莫折念生遣兵攻涼州城人趙天
安復執刺史以應之
孝昌元年春正月庚申徐州刺史元法僧據城反害行
臺高諒自稱宋王號年天啓遣其子景仲歸於蕭衍衍
遣其將胡龍牙成景雋元略等率衆赴彭城詔祕書監
安樂王鑒回師以討之鑒於彭城南擊元略大破之盡
俘其衆既而不備爲法僧所敗衍遣其豫章王綜入守
彭城法僧擁其寮屬守令兵戍及郭邑士女萬餘口南
入詔鎮軍將軍臨淮王彧尚書李憲爲都督衞將軍國
子祭酒安豐王延明爲東道行臺復儀同三司李崇官
爵爲東道大都督俱討徐州崇以疾不行癸亥蕭寳夤
崔延伯大破秦賊於黑水斬獲數萬天生退走入隴西
涇岐及隴東悉平以太師大將軍京兆王繼爲太尉餘
官如故二月以領軍將軍元义爲驃騎大將軍儀同三
司詔追復樂浪王長命本爵以其子忠紹之侍中特進
衞大將軍穆紹爲儀同三司戊戌大赦壬辰莫折念生
遣都督楊鮓梁下辯姜齊等攻仇池郡城行臺東益州
刺史魏子建遣將盛遷擊破之斬下辯齊等首壬寅詔
曰勸善黜惡經國茂典其令每歲一終郡守列令長刺
史列守相以定考課辯其能否若有濫謬以考功失衷
論是月齊州魏郡民房伯和聚衆反會赦乃散三月己
巳詔太尉西道都督京兆王繼班師壬申詔曰丞相高
陽王道德淵廣明允篤誠儀型太階垂風下國實所以
予違汝弼致治責成宜班新制宣之遐邇其州郡先上
司徒公文悉可改上相府施行符告皆亦如之甲戌詔
曰選衆而舉其來自昔朕纉承大業綜理萬幾求賢致
治心焉若渴知人則哲振古所難宜博訪公卿採兹聲
實可令第一品以下五品以上人各薦其所知不限素
身居職必使精辯器藝具注所能然後依牒簡擢隨才
收叙庶濟濟之美無替往時謇謇之直有申兹歲蕭衍
遣其北梁州長史錫休儒司馬魚和上庸太守姜平洛
等入宼直城梁州刺史傅竪眼遣息敬紹率衆拒擊大
破之擒斬三千餘人休儒等走還魏興是月齊州清河
民崔畜殺太守董遵廣川民傅堆執太守劉莾反青州
刺史安樂王鑒討平之是月破落汗拔陵别帥王也不
盧等攻陷懷朔鎮夏四月蕭衍益州刺史蕭淵猷遣將
樊文熾蕭世澄等率衆圍小劒戍益州刺史邴虬遣子
子達行臺魏子建遣别將淳于誕拒擊之辛卯皇太后
復臨朝攝政引羣臣面陳得失詔曰朕以寡昧夙承天
歷茫若涉海罔知所濟實憑宗社降祐之靈庶勉幼志
以康世道而神龜之末權臣擅命元义劉騰隂相影響
遂使皇太后幽隔後宮太傅清河王無辜致害相州刺
史中山王熙横被夷滅右衛將軍奚康生仍見誅翦從
此已後無所畏忌恣諸侵求任所與奪無君之心積習
稍久不臣之迹緣事彌彰蔽耳目之明專生殺之柄天
下爲之不康四郊由兹多壘此而可忍孰不可懷雖屢
經赦宥未容致之于法猶宜辨正以謝朝野騰身既往
可追削爵位义之罪狀誠合徽纏但以宗枝舅戚特加
全貸可除名爲民壬辰征西將軍都督崔延伯大敗於
涇川戰殁五月戊辰淳于誕等大破蕭衍軍俘斬萬計
擒蕭世澄等十一將文熾僅以身免走成都戊子驃騎
大將軍儀同三司李崇薨六月癸未大赦改年詔文武
之官從軍二百日文官優一級武官優二級蠕蠕主阿
那瓌率衆大破拔陵斬其將孔雀等諸將逼彭城蕭綜
夜潛出降蕭衍諸將奔退衆軍追躡免者十一二秋八
月癸酉詔斷遠近貢獻珍麗違者免官柔玄鎮人杜洛
周率衆反於上谷號年真王攻没郡縣南圍燕州戊子
莫折念生遣都督杜黑兒杜光等攻仇池郡行臺魏子
建遣將成遷擊破之斬杜光首九月乙卯詔減天下諸
調之半丙辰詔左將軍幽州刺史常景爲行臺征虜將
軍元譚爲都督以討洛周辛酉詔曰追功表德爲善者
勸祖宗功臣勒銘王府而子孫廢替淪於凡民爵位無
聞遷流有失潁川名守重泉令宰惠風美政結於民心
而猶同常品未蒙襃陟非所謂愛及甘棠彝倫攸叙者
也其功臣名將爲先朝所知子孫屈塞不見齒敘牧守
令長聲稱卓然者皆仰有司具以名聞朕將振彼幽滯
用闡治風壬戌詔百官五品已上各舉所知辛未曲赦
南北兩秦州冬十月蠕蠕國主阿那瓌遣使朝貢是月
吐谷渾國復討趙天安降之河州長史元永平治中孟
賓等推嚈噠使主高徽行州事而前刺史梁釗子景進
攻殺之景進又自行州事冬十有一月辛亥詔曰大孝
榮親著之昔典故安平耄耋諸子滿朝自今諸有父母
年八十以上者皆聽居官祿養溫清朝夕時四方多事
諸蠻復反十有二月壬午詔曰高祖以大明定功世宗
以下武寧亂聲溢朔南化清中宇業盛隆周祚延七百
朕幼齡纂歷夙馭鴻基戰戰兢兢若臨淵谷闇於治道
政刑未孚權臣擅命亂我朝式致使西秦跋扈朔漠搆
妖蠢爾荆蠻氛埃不息孔熾甚於涇陽出軍切於細柳
而師旅盤桓留滯不進北淯懸危南陽告急將虧荆沔
之地以致蹙國之憂今茅轂扼腕爪牙歎憤並欲摧挫
封豕勦截長蛇使人神兩泰幽明獻吉朕將躬馭六師
埽蕩逋穢其配衣六軍分隸熊虎前驅後隊左翼右師
必令將帥雄果軍吏朋濟糧仗車馬速度時須其有失
律亡軍兵戍逃叛盜賊劫掠伏竄山澤者免其往咎錄
其後效别立募格聽其自新廣下州郡令赴軍所今先
討荆蠻疆理南服戈旗東指埽平淮外然後奮七萃於
西戎騰五牛於北狄躬撫亂離之苦面恤饑寒之患爾
乃還蹕嵩宇飲至廟庭沉璧河洛告成泰岱豈不盛歟
百官内外牧守軍宰宜各肅勤用明爾職山胡劉蠡升
反自稱天子置官寮是月以臨淮王彧爲征南大將軍
率衆討魯陽蠻
二年春正月庚戌封廣平王懷庶長子太常少卿誨爲
范陽王壬子以太保汝南王悦領太尉是月都督元譚
次於軍都爲洛周所敗五原降戸鮮于修禮反於定州
號魯興元年詔左光祿大夫長孫稚為使持節假驃騎
將軍大都督北討諸軍事與都督河間王琛率將討之
二月甲申帝皇太后臨大夏門親覽冤訟是月疊伏羅
國遣使朝貢三月庚子以驃騎大將軍徐州刺史安豐
王延明爲儀同三司追復中山王熙本爵子叔仁紹之
甲寅西部勑勒斛律洛陽反於桑乾西與河西牧子通
連别將尒朱榮擊破之夏四月大赦天下癸巳以侍中
車騎大將軍城陽王徽爲儀同三司朔州城人鮮于阿
胡庫狄豐樂據城反丁未都督李琚次於薊城之北又
爲洛周所敗琚戰殁戊申以驃騎大將軍開府齊王寳
夤爲儀同三司北討都督河間王琛長孫稚失利奔還
詔免琛稚官爵庫莫奚國遣使朝貢五月丁未車駕將
北討内外戒嚴前給事黃門侍郎元略自蕭衍還朝封
義陽王以丞相高陽王雍爲大司馬吏部尚書廣陽王
淵爲驃騎大將軍儀同三司尋爲大都督率都督章武
王融北討修禮戊申燕州刺史崔秉率衆棄城南走中
山乙丑以安西將軍光祿大夫宗正珍孫爲都督討汾
州反胡六月己巳曲赦齊州絳蜀陳雙熾聚衆反自號
始建王曲赦平陽建興正平三郡詔假鎮西將軍都督
長孫稚討雙熾平之丙子義陽王略改封東平王衞大
將軍西道都督元恒芝爲車騎大將軍儀同三司戊寅
詔復京兆王繼本封江陽王戊子詔曰自運屬艱棘歴
載於兹𤇺驛交馳旌鼓不息祖宗盛業危若綴旒社稷
鴻基殆將淪墜朕威德不能遐被經略無以及遠俾令
蒼生罹此塗炭何以苟安黃屋無愧黔黎今便避居正
殿蔬餐素服當親自招募收集忠勇其有直言正諫之
士敢決徇義之夫二十五日悉集華林東門人别引見
共論得失班告内外咸使聞知乙未以衞將軍東平王
略爲左光祿大夫儀同三司秋七月丙午杜洛周遣其
别帥曹紇真宼掠幽州行臺常景遣都督于榮邀于粟
園大破之斬紇真獲三千餘級牛驢二萬餘頭戊申恒
州陷行臺元纂奔冀州甲子蕭衍將元樹湛僧珍等宼
夀春八月丙子進封廣川縣開國公元邵爲常山王以
驃騎大將軍東道行臺臨淮王彧爲儀同三司戊寅帝
幸南石窟寺即日還宮戊子進散騎常侍御史中尉武
城縣開國公子攸爲長樂王都督伊瓫生討巴失利戰
殁癸巳賊帥元洪業斬鮮于修禮請降爲賊黨葛榮所
殺都督尒朱榮於肆州執刺史尉慶賓令其從叔羽生
統州事九月辛亥葛榮敗都督廣陽王淵章武王融於
博野白牛邏融殁於陣榮自稱天子號曰齊國年稱廣
安甲申常景又破洛周斬其武川王賀拔文興别帥侯
莫陳升生擒男女四百口牛驢五千餘頭就德興攻陷
平州殺刺史王買奴是月莫折天生請降蕭寳夤使行
臺左丞崔士和入據秦州天生復叛送士和於胡琛殺
之冬十有一月戊戌杜洛周攻陷幽州執刺史王延年
及行臺常景丙午税京師田租畝五升借賃公田者畝
一升閏月税市人出入者各一錢店舍爲五等齊州平
原民劉樹劉蒼生聚衆反州軍破走之劉樹奔蕭衍衍
將原樹逼夀春揚州刺史李憲力屈以城降之初留州
郡縣及長史司馬戍主副質子於京師衍又遣將攻逼
新野詔都督魏承祖討之詔曰頃舊京淪覆中原喪亂
宗室子女屬籍在七廟之内爲雜戸濫門所拘辱者悉
聽離絶
三年春正月甲戌以司空公皇甫度爲司徒儀同三司
蕭寳夤爲司空車騎將軍北海王顥爲車騎大將軍儀
同三司徐州民任道棱聚衆反襲據蕭城以叛州軍討
平之辛巳葛榮陷殷州刺史崔楷固節死之遂東圍冀
州甲申詔峻鑄錢之制蕭寳夤元恒芝大敗于涇州大
隴都督南平王仲冏小隴都督高聿並相尋退散東秦
州刺史潘義淵以汧城降賊高平虜賊逼岐州城人執
刺史魏蘭根以城應之豳州刺史畢祖暉行臺羊深並
奔退祖暉於陣殁北海王顥尋亦敗走賊帥胡引祖據
北華州以應之賊帥比于騏麟入據豳州曲赦關西及
正平平陽建興戊子以司徒皇甫度爲太尉己丑以四
方未平詔内外戒嚴將親出討辛卯蕭衍將湛僧珍圍
東豫州詔散騎常侍元暐爲都督以討之是月衍又遣
將彭羣王辯等率衆數萬逼琅邪詔青州南青二州討
之二月丁酉詔曰關隴遭罹宼難燕趙賊逆憑陵蒼生
波流耕農靡業加諸轉運勞役已甚州倉儲實無宜懸
匱自非開輸賞之格何以息漕運之煩凡有能輸粟入
瀛定岐雍四州者官斗二百斛賞一階入二華州者五
百石賞一階不限多少粟畢授官虜賊據潼關丁未追
復故東平王匡爵改封濟南王庚申東郡民趙顯德反
殺太守裴烟自號都督立其兄子爲太守詔都督李叔
仁討之是月蕭衍將成景儁宼彭城詔員外常侍崔孝
芬爲行臺率將擊走之三月甲子詔將西討中外戒嚴
虜賊走復潼關戊辰詔將回駕北討詔金紫光祿大夫
源子邕爲大都督討葛榮辛未齊州廣川民劉鈞執清
河太守邵懷聚衆反自署大行臺清河民房須自署大
都督屯據昌國城夏四月别將元斌之討東郡斬顯德
己酉蠕蠕國遣使朝貢六月蠕蠕國遣使朝貢是月詔
都督李叔仁討劉鈞平之秋七月陳郡民劉獲鄭辯反
於西華號年天授州軍討平之相州刺史安樂王鑒據
州反己丑大赦天下是月青州刺史彭城王劭南青州
刺史胡平遣將斬蕭衍將彭羣首俘獲二千餘人八月
都督源子邕李軌裴衍攻鄴丁未斬鑒相州平仍令子
邕等討葛榮九月辛卯東豫州刺史元慶和以城南叛
戊子蠕蠕國遣使朝貢秦州城民杜粲殺莫折念生自
行州事南秦州城民辛琛自行州事遣使歸罪冬十月
戊申曲赦恒農巴西河北正平平陽邵郡及關西諸州
辛亥以衞將軍討虜大都督尒朱榮爲車騎將軍儀同
三司甲寅雍州刺史蕭寳夤據州反自號曰齊年稱隆
緒詔尚書右僕射長孫稚討之十有一月己丑葛榮攻
陷冀州執刺史元孚逐出居民凍死者十六七十有二
月戊申都督源子邕裴衍與葛榮戰敗於陽平東北漳
水曲並戰殁是月杜粲爲駱超所殺遣使歸罪
武泰元年春正月癸亥以北海王顥爲驃騎大將軍開
府儀同三司相州刺史乙丑定州爲杜洛周所陷執刺
史楊津瀛州刺史元寧以城降於洛周皇女生祕言皇
子丙寅大赦改元丙子長孫稚平潼關丁丑雍州城人
侯終德相率攻寳夤寳夤㩦南陽公主及子與百餘騎
渡渭而走雍州平二月以長孫稚爲車騎大將軍開府
儀同三司雍州刺史兼尚書僕射西道行臺羣盜燒劫
鞏縣以西關口以東公路澗以南詔武衞將軍李神軌
爲都督討平之癸丑帝崩於顯陽殿時年十九甲寅皇
子即位大赦天下皇太后詔曰皇家握歴受圖年將二
百祖宗累聖社稷載安高祖以文思先天世宗以下武
經世股肱惟良元首穆穆及大行在御重以寬仁奉養
率由溫明恭順朕以寡昩親臨萬國識謝塗山德慙文
母屬妖逆遞興四郊多故實望穹靈降祐麟趾衆繁自
潘充華有孕椒宮冀誕儲兩而熊羆無兆維虺遂彰于
時直以國步未康假稱統胤欲以底定物情係仰宸極
何圖一旦弓劒莫追國道中微大行絶祀皇曾孫故臨
洮王寳暉世子釗體自高祖天表卓異大行平日養愛
特深義齊若子事符當璧及翊日弗愈大漸彌留乃延
入青蒲受命玉几暨陳衣在庭登策靡及允膺大寳即
日踐阼朕是用惶懼忸怩心焉靡洎今喪君有君宗祏
惟固宜崇賞卿士爰及百辟凡厥在位並加陟敘内外
百官文武督將征人遭艱解府普加軍功二階其禁衞
武官直閤以下直從以上及主帥可軍功三階其亡官
失爵聽復封位謀反大逆削除者不在斯限清議禁錮
亦悉蠲除若二品以上不能自受者任授兒弟可班宣
遠邇咸使知之乙卯幼主即位儀同三司大都督尒朱
榮抗表請入奔赴勒兵而南是月杜洛周爲葛榮所并
三月癸未葛榮攻陷滄州執刺史薛慶之居民死者十
八九甲申上尊諡曰孝明皇帝乙酉葬於定陵廟號肅
宗夏四月戊戌尒朱榮濟河庚子皇太后幼主崩
史臣曰魏自宣武已後政綱不張肅宗沖齡統業靈后
婦人專制委用非人賞罰乖舛於是釁起四方禍延畿
甸卒於享國不長抑亦淪胥之始也嗚呼
魏書卷九
魏書卷九考證
肅宗紀無人任保者任監本訛在今依北史改正
元邵爲常山王邵一本誤劭
魏書卷九考證
