魏書卷三十二
齊魏收撰
列傳第二十
高湖崔逞封懿
高湖字大淵渤海蓨人也漢太傅裒之後祖慶慕容垂
司空父泰吏部尚書湖少機敏有器度與兄韜俱知名
於時雅為鄉人崔逞所敬異少歴顯職為散騎常侍登
國十年垂遣其太子寳来伐也湖言於垂曰魏燕之與
國彼有内難此遣赴之此有所求彼無違者和好多年
行人相繼往求馬不得遂留其弟曲在於此非彼之失
政當敦修舊好乂寧國家而復令太子率衆遠伐且魏
主雄略兵馬精彊險阻艱難備嘗之矣太子富於春秋
意果心銳輕敵好勝難可獨行兵凶戰危願以深慮言
頗切厲垂怒免湖官既而寳果敗於參合寳立乃起湖
為征虜將軍燕郡太守寳走和龍兄弟交争湖見其衰
亂遂率戸三千歸國太祖賜爵東阿侯加右將軍總代
東諸部世祖時除寧西將軍涼州鎮都大將鎮姑臧甚
有惠政年七十卒贈鎮西將軍秦州刺史諡曰敬有四
子
第三子謐字安平有文武才度天安中以功臣子召入
禁中除中散專典秘閣肅勤不倦高宗深重之拜祕書
郎謐以墳典殘缺奏請廣訪羣書大加繕寫由是代京
圖籍莫不審正顯祖之御寧光宫也謐恒侍講讀拜蘭
臺御史尋轉治書掌攝内外彈糾非法當官而行無所
畏避甚見稱賞延興二年九月卒時年四十五太昌初
追贈使持節侍中都督夀徐齊濟兗五州諸軍事驃騎
大將軍太尉公青州刺史諡武貞公妻叔孫氏陳留郡
君
長子樹生性通逹重節義交結英雄不事生産有識者
竝宗竒之蠕蠕侵掠高祖詔懷朔鎮將陽平王頤率衆
討之頤假樹生鎮遠將軍都將先驅有功樹生尚氣侠
意在浮沉自適不願職位辭不受賞論者高之居宅數
有赤光紫氣之異鄰伍驚恐僉謂怪變宅不可居樹生
曰何往非善安之自若雅好音律常以絲竹自娛孝昌
初北州大亂詔發衆軍廣開募賞以樹生有威略授以
大都督令率勁勇鎮捍舊蕃二年卒時年五十五太昌
初追贈使持節都督冀相滄瀛殷定六州諸軍事大將
軍太師錄尚書事冀州刺史追封渤海王諡曰文穆妻
韓氏為渤海王國太妃永熙中後贈假黃鉞侍中都督
中外諸軍事加後部羽葆鼓吹餘如故長子即齊獻武
王也
王弟琛字永寳天平中驃騎大將軍開府儀同三司御
史中尉南趙郡開國公
子叡襲武定末太子庶子
樹生弟飜字飛雀亦以器度知名卒於侍御中散元象
中贈假黃鉞使持節侍中都督冀定洛瀛并肆燕恒雲
朔十州諸軍事大將軍太傅太尉公錄尚書事冀州刺
史諡曰孝宣
子嶽武定末侍中太傅公清河郡開國公
謐長兄真有志行兄弟俱至孝父亡治喪墓次甘露白
雉降集焉有司以聞詔&KR0910;閭里自涇州别駕稍遷安定
太守甚著聲績卒贈龍驤將軍涇州刺史帶金城太守
神龜初卒太昌元年贈使持節侍中都督定相殷三州
諸軍事驃騎大將軍儀同三司定州刺史諡曰武康
子仁正光中卒於河州别駕太昌初贈使持節侍中都
督青齊濟三州諸軍事儀同三司青州刺史諡曰明穆
子貫字小胡永興末通直散騎常侍金紫光祿大夫尚
食典御
拔弟䐗兒美容貌膂力過人尤善弓馬顯祖時羽林幢
將皇興中主仗令高祖初給事中累遷散騎常侍内侍
長坐事死
子昋字明珍有器尚初除侍御史拜奉朝請員外散騎
侍郎與叔徽俱使西域還至河州遇賊攻圍城䧟見害
太昌初贈使持節都督冀滄二州諸軍事征東將軍冀
州刺史永熙中重贈侍中都督青徐光三州諸軍事驃
騎大將軍儀同三司青州刺史諡曰文景
子永樂興和中驃騎大將軍儀同三司濟州刺史陽川
縣開國公
永樂弟弼武定中安西將軍營州刺史安陵縣開國男
䐗兒弟徽字榮顯小字苟兒聰敏有氣幹為任城王澄
所知賞景明中起家奉朝請延昌中假員外散騎常侍
使於嚈噠西域諸國莫不敬憚之破洛侯烏孫竝因之
以獻名馬還拜冗從僕射神龜中遷射聲校尉左中郎
將游擊將軍又假平西將軍員外散騎常侍使嚈噠還
至枹䍐屬莫折念生反於秦隴時河州刺史元祚為前
刺史梁釗息景進等招引念生攻河州祚以憂死長史
元永平治中孟賓臺使元湛共推徽行河州事綏接有
方兵士用命别駕乞伏世則潛通景進徽殺之徵兵於
吐谷渾吐谷渾率衆救之景進敗退走奔秦州景進尋
率羌夷復来攻逼徽遣統軍六景相馳表請師詔徽仍
行河州事久無援救力屈城䧟為賊所害永熙中喪還
洛陽贈使持節侍中都督冀定相瀛滄五州諸軍事司
徒公冀州刺史諡曰文宣
子歸義有志烈初除奉朝請加威烈將軍與父徽俱使
西域還都稍遷龍驤將軍中散大夫西征都督每有戰
功後沒於陣太昌初贈侍中驃騎大將軍儀同三司雍
州刺史諡曰孝貞
子普武定末安南將軍太子左衞率
歸義弟歸彦武定末驃騎大將軍開府儀同三司徐州
刺史安喜縣開國男
真弟各拔廣昌鎮將卒贈燕州刺史
子猛虎鄯善鎮錄事及居喪以至性稱遂絶宦情
子元國早卒
次顯國武定末撫軍將軍汶陽男
顯國弟逹武定中驃騎將軍行滄州事
逹弟永國征虜將軍中散大夫
永國弟子國武衞將軍
各拔少子盛天平中侍中太尉公廣平郡開國公
子子瑗武定末兼武衞將軍
謐弟稚字幼寧薄骨律鎮將營州刺史
子陁字難拖沃野鎮長卒贈琅邪太守
子雍字景雲司徒從事後與少子思義俱奔蕭衍卒於
江南元象初喪還特贈使持節散騎常侍都督冀定瀛
滄幽五州諸軍事驃騎大將軍尚書令司徒公冀州刺
史
子思宗武定末中軍將軍儀同三司兗州刺史上洛郡
開國男思義特贈使持節散騎常侍都督青兗齊三州
諸軍事車騎大將軍尚書僕射儀同三司青州刺史
陁弟興早卒
興子貴孫晉州刺史
湖弟恒字叔宗慕容垂鉅鹿太守太祖時率郡降賜爵
涇縣侯加龍驤將軍仍守鉅鹿卒贈安東將軍幽州刺
史諡曰惠
子道字始愔襲爵拜都牧令遷鎮南將軍相州刺史未
及之職卒仍以為贈諡曰莊
子幹字干奴好學寬厚有雅度襲爵涇縣侯後例降為
伯歴南青州征虜府司馬威遠將軍鄯善鎮遠府長史
仍轉汾州後軍府長史白水太守所在以廉平著稱太
昌初卒贈使持節都督秦雍二州諸軍事車騎大將軍
司空公雍州刺史諡曰孝穆
子偘字伯欣襲除南秦州長史卒贈輔國將軍涼州刺
史諡曰宣
子紹字廣祖襲爵興和初征虜將軍滄州刺史
偘弟騰字伏興卒於安東將軍光州刺史襄城縣開國
公
子陟字祖遷司空中郎太尉主簿
陟弟憬通直郎
憬弟翽襲父爵
騰弟隆之武定末太保尚書令平原郡開國公
崔逞字叔祖清河東武城人也魏中尉琰之六世孫曾
祖諒晉中書令祖遇仕石虎為特進父瑜黃門郎逞少
好學有文才遭亂孤貧躬耕于野而講誦不廢慕容暐
時郡舉上計掾補著作郎撰燕記遷黃門侍郎及苻堅
并慕容暐以為齊郡太守堅敗司馬昌明以逞為清河
平原二郡太守為翟遼所虜授以中書令慕容垂滅翟
釗以為祕書監慕容寳東走和龍為留臺吏部尚書及
慕容驎立逞攜妻子亡歸太祖張袞先稱美逞及見禮
遇甚重拜為尚書任以政事錄三十六曹别給吏屬居
門下省尋除御史中丞太祖攻中山未克六軍乏糧民
多匿榖問羣臣以取粟方略逞曰取椹可以助糧故飛
鴞食椹而改音詩稱其事太祖雖銜其侮慢然兵既湏
食乃聽以椹當租逞又曰可使軍人及時自取過時則
落盡太祖怒曰内賊未平兵人安可解甲仗入林野而
收椹乎是何言歟以中山未拔故不加罪天興初姚興
侵司馬德宗襄陽戍戌將郗恢馳使乞師於常山王遵
遵以聞太祖詔逞與張袞為遵書以荅初恢與遵書云
賢兄虎步中原太祖以言悖君臣之體勅逞袞亦貶其
主號以報之逞袞乃云貴主太祖怒曰使汝貶其主以
荅乃稱貴主何若賢兄也遂賜死後司馬德宗荆州刺
史司馬休之等數十人為桓元所逐皆將来奔至陳留
南分為二軰一奔長安一歸廣固太祖初聞休之等降
大悦後怪其不至詔兗州尋訪獲其從者問故皆曰國
家威聲遠被是以休之等咸欲歸闕及聞崔逞被殺故
奔二處太祖深悔之自是士人有過者多見優容逞七
子二子早亡第三子義義弟諲諲弟禕禕弟嚴嚴弟頤
逞之内徙也終慮不免乃使其妻張氏與四子留冀州
令歸慕容德遂奔廣固逞獨與小子頤在平城及逞之
死亦以此為譴
頤字泰冲初為太子洗馬後稍遷散騎尚書賜爵清河
侯後世祖聞劉義隆以諲為冀州刺史乃曰義隆知用
其兄我豈無冀州也乃以頤為平東將軍冀州刺史又
為大鴻臚持節策拜楊難當為南秦王奉使數返光揚
朝命世祖善之及驃騎大將軍樂平王丕等督諸軍取
上邽使頤齎詔於不前喻難當奉詔後與方士韋文秀
詣王屋山造金丹不就真君初卒頤五子
長子秉字公禮早終無子
秉弟廣字公淵襲爵拜平東將軍
子法度早終
廣弟軌字公則太子中舍人鎮南司馬
軌弟穆字公和早終
穆弟叡字哲小字男季高祖初以交通境外伏誅從兄
景真以子思叔繼叡
思叔少為中書學生遷中書博士世宗時歴上黨鉅鹿
太守自逞之死至叡之誅三世積五十餘年而在北一
門盡矣初三齊平禕孫相如入國以才學知名舉冀州
秀才早卒
相如弟彧在術藝𫝊
逞兄適字寧祖亦有名於時慕容垂尚書左丞范陽昌
黎二郡太守
適曾孫延夀冀州主簿輕財好施甚收鄉曲之譽
延夀子隆宗簡率愛友居喪以孝聞歴位冀州别駕蘭
陵燕郡二郡太守司空諮議參軍冀州中正中軍大將
軍府長史仁信待物出於至誠故見重於世卒贈前將
軍齊州刺史諡曰孝
子敬保員外散騎侍郎冀州儀同府從事中郎卒贈冀
州刺史
子子恒官至征虜將軍魯郡太守早卒
子恒弟子安冠軍將軍西兗州司馬
子安弟子昇開府參軍武定中坐連元瑾事兄弟竝伏
法
封懿字處德渤海蓨人也曾祖釋晉東夷校尉父放慕
容暐吏部尚書兄孚慕容超太尉懿雋偉有才氣能屬
文與孚雖器行有長短然名位略齊仕慕容寳位至中
書令民部尚書寳敗歸闕除給事黃門侍郎都坐大官
寧朔將軍章安子太祖數引見問以慕容舊事懿應對
疎慢廢還家太宗初復徵拜都坐大官進爵為侯泰常
二年卒懿撰燕書頗行於世
子元之坐與司馬國璠温楷等謀亂伏誅臨刑太宗謂
之曰終不令絶汝種也將宥爾一子元之請曰弟虔之
子磨奴字君明早孤乞全其命乃殺元之四子而赦磨
奴
磨奴被刑為宦人崔浩之誅也世祖謂磨奴曰汝本應
全所以致刑者事由浩之故後為中曹監西使張掖賜
爵富城子加建威將軍給事中久之出為冠軍將軍懷
州刺史太和七年卒贈平東將軍冀州刺史渤海公諡
曰定以族子叔念為後高祖賜名回
回父鑒即慕容暐太尉弈之後也回皇興初為中書學
生襲爵富城子累遷太子家令世宗即位以回行華州
事回在州鞭中散大夫党智孫為尚書左丞韋績糾奏
免尋除鎮遠將軍安州刺史山民愿朴父子賓旅同寢
一室回下車勒令别處其俗遂改徵為太尉長史頻行
定州徐州事尋除後將軍汾州刺史肅宗初轉涼州刺
史加右將軍固辭不拜仍授平北將軍瀛州刺史時大
乘寇亂之後加以水潦百姓困乏回表求賑恤免其兵
調州内甚頼之又為度支尚書尋轉都官尚書冀州大
中正滎陽鄭雲謟事長秋卿劉騰貨騰紫纈四百匹得
為安州刺史除書旦出暮往詣回坐未定謂回曰我為
安州卿知之否彼土治生何事為便回荅之曰卿荷國
寵靈位至方伯雖不能拔園葵去織婦宜思方略以濟
百姓如何見造而問治生乎封回不為商賈何以相示
雲慙媿失色靈太后臨朝召百官問得失羣臣莫敢言
回對曰昔孔丘為司寇十日而誅少正卯魯國肅然欺
巧自息姬旦行戮不避兄弟周道用隆徐偃專行仁義
其國乃滅自古及今未有不厲威刑而能治者頃来頗
由長吏寬怠侵剝百姓盗賊羣起請肅刑書以懲未犯
太后意納之而不能用轉為七兵尚書領御史中尉尚
書右僕射元欽與從父兄麗妻崔氏姦通回乃劾奏時
人稱之除鎮東將軍冀州刺史肅宗末徵為殿中尚書
頻表遜職以為右光祿大夫莊帝初遇害於河隂時年
七十七贈侍中車騎大將軍司空公定州刺史諡曰孝
宣
長子隆之武定中開府儀同三司齊州刺史安德郡開
國公
子子繪武定中渤海太守
隆之弟興之字祖胄經明行修恬素清静起家太學博
士員外郎出為瀛冀二州平北府長史所歴有當官之
譽孝昌中卒天平中追贈散騎常侍撫軍將軍雍州刺
史尋重贈殿中尚書諡曰文
子孝琬字士蒨武定末開府中郎
子琬弟孝琰秘書郎
興之弟延之字祖業天平中驃騎大將軍青州刺史剡
縣開國子磨奴既以回為後請於顯祖贈鑒寧遠將軍
滄水太守
鑒長子琳字彦寳顯祖末本州表貢拜中書博士高祖
初大軍南討琳參鎮南軍事後為河南七州大使還拜
中書侍郎與侍中南平王馮誕等議定律令賜布帛六
百疋粟六百石馬牛各一遷太尉長史轉司宗下大夫
有長者之稱行東兗州事及改定百官除司空長史出
為立忠將軍南青州刺史兼散騎常侍持節西道大使
還為長兼太中大夫轉廣平内史又為光祿大夫世宗
末除後將軍夏州刺史徵為安東將軍光祿大夫神龜
二年卒贈使持節撫軍將軍相州刺史
子元稱
元稱弟子盛竝早卒
子盛弟子施武定末沛郡太守
琳子肅在文苑𫝊
懿從兄子愷字思悌弈之孫也父勸慕容垂侍中太常
卿愷給事黃門侍郎散騎常侍後入代都名出懿子元
之右俱坐司馬氏事死愷妻盧元姊也愷子伯逹棄母
及妻李氏南奔河表改婚房氏顯祖末伯逹子休傑内
入祖母盧猶存垂百歲矣而李已死休傑高祖時以歸
國勲為河間太守兼冀州咸陽王府諮議參軍
休傑從弟靈祐仕劉義隆為青州治中渤海太守慕容
白曜平三齊靈祐率二百人詣白曜降賜爵下密子後
除建威將軍渤海太守卒
子進夀襲爵肅宗時為揚州治中以失義州為刺史元
志所殺事具志𫝊
子子游武定中開府中兵參軍
進夀弟蚌卒於冀州别駕
蚌弟粲起家荆州長流參軍司空水曹參軍殿中侍御
史累遷征東將軍廣州長史還除光祿大夫卒贈衞將
軍冀州刺史
回族叔軌字廣度沉謹好學博通經𫝊與光祿大夫武
邑孫惠蔚同志友善惠蔚每推軌曰封生之於經義非
但章句可竒其標明綱格統括大歸吾所弗如者多矣
善自修潔儀容甚偉或曰學士不事修飾此賢何獨如
此軌聞笑曰君子整其衣冠尊其瞻視何必蓬頭垢面
然後為賢言者慙退太和中拜著作佐郎稍遷尚書儀
曹郎中兼員外散騎常侍銜命高麗高麗王雲恃其偏
遠稱疾不親受詔軌正色詰之喻以大義雲乃北面受
詔先是契丹虜掠邊民六十餘口又為高麗擁掠東歸
軌具聞其狀移書徵之雲悉資給遣還有司奏軌遠使
絶域不辱朝命權宜曉慰邊民来蘇宜加爵賞世宗詔
曰權宜徵口使人常體但光揚有稱宜賞一階轉考功
郎中除本郡中正渤海太守崔休入為吏部郎以兄考
事干軌軌曰法者天下之平不可以舊君故虧之也休
歎其守正軌在臺中稱為儒雅奏請遣四門博士明經
學者檢試諸州學生詔從之尋除國子博士加揚武將
軍假通直散騎常侍慰勞汾州山胡司空清河王懌表
修明堂辟雍詔百寮集議軌議曰明堂者布政之宫在
國之陽所以嚴父配天聽朔設教其經構之式蓋已尚
矣故周官匠人職云夏后氏世室殷人重屋周人明堂
五室九階四戶八窗鄭玄曰或舉宗廟或舉王寢或舉
明堂互之以見同制然則三代明堂其制一也案周與
夏殷損益不同至於明堂因而弗革明五室之義得天
數矣是以鄭元又曰五室者象五行也然則九階者法
九土四戶者逹四時八窗者通八風誠不易之大範有
國之恒式若其上圓下方以則天地通水環宫以節觀
省茅蓋白盛為之質飾赤綴白綴為之戶牖皆典籍所
具載制度之明義也在秦之世焚滅五典毁黜三代變
更先聖不依舊憲故呂氏月令見九室之義大戴之禮
著十二堂之論漢承秦法亦未能改東西二京俱為九
室是以黃圖白虎通蔡邕應劭等咸稱九室以象九州
十二堂以象十二辰夫室以祭天堂以布政依天而祭
故室不過五依時布政故堂不踰四州之與辰非所可
法九與十二其用安在今聖朝欲尊道訓民備禮化物
宜則五室以為永制至如廟學之嫌臺沼之雜袁凖之
徒已論正矣遺論具在不復須載尋以本官行東郡太
守遷前軍將軍行夏州事好立條教所在有績轉太子
僕射遷廷尉少卿加征虜將軍卒贈右將軍濟州刺史
初軌深為郭祚所知祚常謂子景尚曰封軌高綽二人
並幹國之才必應遠至吾平生不妄進舉而每薦此二
公非直為國進賢亦為汝等將来之津梁也其見重如
此軌既以方直自業高綽亦以風概立名尚書令高肇
拜司徒綽送迎往来軌竟不詣綽顧不見軌乃遽歸曰
吾一生自謂無愆規矩今日舉措不如封生遠矣軌以
務德慎言修身之本姦回讒佞世之巨害乃為務德慎
言遠佞防姦四戒文多不載
軌長子偉伯字君良博學有才思弱冠除太學博士每
朝廷大議偉伯皆預焉雅為太保崔光僕射游肇所知
賞太尉清河王懌辟參軍事懌親為孝經解詁命偉伯
為難例九條皆發起隐漏偉伯又討論禮𫝊詩易疑事
數十條儒者咸稱之尋將經始明堂廣集儒學議其制
度九五之論久而不定偉伯乃搜撿經緯上明堂圖說
六卷正光末尚書僕射蕭寳夤以為關西行臺郎及寳
夤為逆偉伯乃與南平王冏潛結關中豪右韋子粲等
謀舉義兵事發見殺年三十六時人惜之永安中追贈
散騎常侍征虜將軍瀛州刺史聽一子出身偉伯無子
轉授第三弟翼偉伯撰封氏本錄六卷并詩賦碑誄雜
文數十篇
偉伯弟業字君修奉朝請領殿中侍御史早卒
業弟翼字君贊美容貌腰帶十圍以兄偉伯立節之勲
除給事中後加揚烈將軍武定初卒
翼弟述字君義武定末廷尉少卿
述弟詢字景文尚書起部郎
史臣曰高敬侯才鑒明遠見機而作身名俱劭世載人
英天所贊也崔逞文學器識當年之俊慮遠忽微俱以
為禍頤有兹休烈厥世不延封懿獲全為幸回乃克光
家世不之人矣
魏書卷三十二
魏書卷三十二考證
高湖傳拔弟䐗兒(臣人龍)按傳無拔事而載拔弟䐗
兒不知拔何人也或疑北齊書趙郡王琛傳琛子叡
小名須拔當係叡弟但叡生三旬而孤未必有弟又
叡於武定末為太子庶子而䐗兒於皇興中早為主
仗令相隔數十年今以下文陽川縣開國公永樂推
而上之似䐗兒乃永樂祖而拔其伯祖也永樂為神
武從祖兄子是拔與䐗兒皆神武從父行
䐗兒弟徽北齊書徽附見於其子平秦王歸彦傳中
傳稱歸彦字仁英神武族弟也
詔徽仍行河州事久無救援力屈城䧟為賊所害北
齊書高徽魏末坐事以解胡言為西域大使以功得
河東守尋即死焉此傳云力屈城䧟為賊所害則北
齊書所為死焉者死王事也
眞弟各拔北齊書中各拔之孫為齊襄樂王顯國則
各拔乃神武從祖而顯國其從祖弟也
各拔少子盛北齊書盛封廣平郡公與本書合但以
世系考之則盛當為神武從叔而北齊書與北史俱
稱為從叔祖
子子瑗北齊書盛無子以兄子瑗嗣乃神武兄弟行
也若以盛為從叔祖則舛矣
封懿傳子孝琬一本無孝字北史亦作孝琬
子琬弟孝琰一本無子字北史作孝琬弟孝琰子字
乃孝字之訛
魏書卷三十二考證
