魏書卷七十三
齊魏收撰
列傳第六十一
奚康生楊大眼崔延伯
奚康生河南洛陽人其先代人也世為部落大夫祖直
平遠將軍柔玄鎮將入為鎮北大將軍内外三都大官
賜爵長進侯卒贈幽州刺史謚曰簡父普憐不仕而卒
太和十一年蠕蠕頻來寇邊柔玄鎮都將李兜討擊之
康生性驍勇有武藝弓力十石矢異常箭為當時所服
從兜為前驅軍主頻戰陷陳壮氣有聞由是為宗子隊
主從駕征鍾離駕旋濟淮五將未渡蕭鸞遣將率衆據
渚邀斷津路高祖勅曰能破中渚賊者以為直閤將軍
康生時為軍主謂友人曰如其剋也得暢名績脫若不
捷命也在天丈夫今日何為不决遂便應募縛筏積柴
因風放火燒其船艦依烟直進飛刀亂斫投河溺死者
甚衆乃假康生直閤將軍後以勲除中堅將軍太子三
校西臺直後吐京胡反自號辛支王康生為軍主從章
武王彬討之胡遣精騎一千邀路斷截康生率五百人
拒戰破之追至石羊城斬首三十級彬甲卒七千與胡
對戰分為五軍四軍俱敗康生軍獨全遷為統軍率精
騎一千追胡至車突谷詐為墜馬胡皆謂死争欲取之
康生騰騎奮矛殺傷數十人胡遂奔北辛支輕騎退走
去康生百餘步彎弓射之應弦而死因俘其牛羊駝馬
以萬數蕭鸞置義陽招誘邊民康生復為統軍從王
肅討之進圍其城鸞將張伏護自昇城樓言辭不遜肅
令康生射之以彊弓大箭望樓射窗扉開即入應箭而
斃彼民見箭皆云狂弩以殺伏護賞帛一千匹又頻戰
再退其軍賞三階帛五百匹蕭寳卷將裴叔業率衆圍
渦陽欲觧義陽之急詔遣高聰等四軍往援之後遣都
督廣陵侯元衍並皆敗退時刺史孟表頻啟告高祖勅
肅遣康生馳往赴援一戰大破之賞二階帛一千匹及
夀春來降也遣康生領羽林一千人給龍廐馬兩匹馳
赴夀春既入其城命集城内舊老宣詔撫賚俄而蕭寳
卷將桓和頓軍梁城陳伯之據硤石民心駭動頗有異
謀康生乃防禦内外音信不通固城一月援軍乃至康
生出擊桓和伯之等二軍並破走之拔梁城合肥洛口
三戍以功遷征虜將軍封安武縣開國男食邑二百戶
出為南青州刺史後蕭衍郁洲遣軍主徐濟宼邊康生
率將出討破之生擒濟賞帛千匹時蕭衍聞康生能引
彊弓力至十餘石故特作大弓兩張送與康生康生得
弓便會集文武乃用平射猶有餘力其弓長八尺把中
圍尺二寸箭麤殆如今之長笛觀者以為希世絶倫弓
即表送置之武庫又蕭衍遣將宋黑率衆宼擾彭城時
康生遭母憂詔起為别將持節假平南將軍領南青州
諸軍擊走之後衍復遣都督臨川王蕭宏副將張惠紹
勒甲十萬規宼徐州又假宋黑徐州刺史領衆二萬水
陸俱進徑圍高塜戍詔授康生武衞將軍持節假平南
將軍為別將領羽林三千人騎步甲士隨便割配康生
一戰敗之還京召見宴會賞帛千匹賜驊騮御胡馬一
匹出為平西將軍華州刺史頗有聲績轉涇州刺史仍
本將軍以輙用官炭瓦為御史所劾削除官爵尋旨復
之蕭衍直閤將軍徐元明戍於郁州殺其刺史張稷以
城内附詔遣康生迎接賜細御銀纏槊一張并棗奈果
面勅曰果者果如朕心棗者早遂朕意未發之間郁州
復叛時揚州別駕裴絢謀反除康生平東將軍為别將
領羽林四千討之會事平不行遭父憂起為平西將軍
西中郎將是歲大舉征蜀假康生安西將軍領步騎三
萬邪趣綿竹至隴右世宗崩班師除衛尉卿出為撫軍
將軍相州刺史在州以天旱令人鞭石虎畫像復就西
門豹祠祈雨不獲令吏取豹舌未幾二兒暴喪身亦遇
疾巫以為虎豹之祟徵拜光禄卿領右衞將軍與元义
同謀廢靈太后遷撫軍大將軍河南尹仍右衞領左右
與子難娶左衞將軍侯剛女即元义妹夫也义以其通
姻深相委託三人率多俱宿禁内時或迭出义以康生
子難為千牛偹身康生性麤武言氣高下义稍憚之見
于顔色康生亦微懼不安正光二年三月肅宗朝靈太
后于西林園文武侍坐酒酣迭舞次至康生康生乃為
力士舞及扵折旋每顧視太后舉手蹈足瞋目頷首為
殺縳之勢太后解其意而不敢言日暮太后欲携肅宗
宿宣光殿侯剛曰至尊已朝訖嬪御在南何勞留宿康
生曰至尊陛下兒隨陛下將東西更復訪問誰羣臣莫
敢應靈太后自起援肅宗臂下堂而去康生大呼唱萬
歲扵後近侍皆唱萬歲肅宗引前入閤左右競相排閤
不得閉康生奪其子難千牛刀斫直後元思輔乃得定
肅宗既上殿康生時有酒勢將出處分遂為义所執鏁
於門下至曉义不出令侍中黃門僕射尚書等十餘人
就康生所訊其事處康生斬刑難處絞刑义與剛並在
内矯詔决之康生如奏難恕死從流難哭拜辭父康生
忻子免死又亦慷慨了不悲泣語其子云我不反死汝
何為哭也有司驅逼奔走赴市時已昏闇行刑人注刀
數下不死於地刻截咸言禀义意旨過至苦痛嘗食典
御奚混與康生同執刀入内亦就市絞刑康生久為將
及臨州尹多所殺戮而乃信向佛道數捨其居宅以立
寺塔凡歴四州皆有建置死時五十四
子難年十八以侯剛子婿得停百日竟徙安州後尚書
盧同為行臺义令殺之康生於南山立佛圖三層先死
忽夢崩壞沙門有為解云檀越當不吉利無人供飬佛
圖故崩耳康生稱然竟及禍靈太后反政贈都督冀瀛
滄三州諸軍事驃騎大將軍司空公冀州刺史又追封
夀張縣開國侯食邑一千戶
子剛襲武定中青州開府主簿齊受禪爵例降
剛弟定國襲康生安武縣開國男
楊大眼武都氐難當之孫也少有膽氣跳走如飛然側
出不為其宗親顧待頗有飢寒之切太和中起家奉朝
請時高祖自代將南伐令尚書李沖典選征官大眼往
求焉沖弗許大眼曰尚書不見知聽下官出一技便出
長繩三丈許繫髻而走繩直如矢馬馳不及見者莫不
驚歎沖曰自千載以來未有逸材若此者也遂用為軍
主大眼顧謂同竂曰吾之今日所謂蛟龍得水之秋自
此一舉終不復與諸君齊列矣未幾遷為統軍從高祖
征宛葉穰鄧九江鍾離之間所經戰陳莫不勇冠六軍
世宗初裴叔業以夀春内附大眼與奚康生等率衆先
入以功封安成縣開國子食邑三百戸除直閤將軍尋
加輔國將軍游擊將軍出為征虜將軍東荆州刺史時
蠻酋樊秀安等反詔大眼為別將隸都督李崇討平之
大眼妻潘氏善騎射自詣軍省大眼至於攻陳遊獵之
際大眼令妻潘戎裝或齊鑣戰場或並驅林壑及至還
營同坐幕下對諸寮佐言笑自得時指之謂人曰此潘
將軍也蕭衍遣其前江州刺史王茂先率衆數萬次于
樊雍招誘蠻夏規立宛州又令其所署宛州刺史雷豹
狼軍主曹仲宗等領衆二萬偷據河南城世宗以大眼
為武衞將軍假平南將軍持節都督統軍曹敬邴虬樊
魯等諸軍討茂先等大破之斬衍輔國將軍王花龍驤
將軍申天化俘馘七千有餘衍又遣其舅張惠紹總率
衆軍竊據宿豫又假大眼平東將軍為别將與都督邢
巒討破之遂乘勝長驅與中山王英同圍鍾離大眼軍
城東守淮橋東西二道屬水汛長大眼所綰統軍劉神
符公孫祉兩軍夜中争橋奔退大眼不能禁相尋而走
坐徙為營州兵永平中世宗追其前勳起為試守中山
内史時高肇征蜀世宗慮蕭衍侵軼徐揚乃徵大眼為
太尉長史持節假平南將軍東征别將隸都督元遥遏
禦淮肥大眼至京師時人思其雄勇喜其更用臺省閭
卷觀者如市大眼次譙南世宗崩時蕭衍遣將康絢扵
浮山遏淮規浸夀春詔加大眼光禄大夫率諸軍鎮荆
山復其封邑後與蕭寳夤俱往淮堰不能剋遂扵堰上
流鑿渠决水而還加平東將軍大眼善騎乘装束雄竦
擐甲折旋見稱當世撫廵士卒呼為兒子及見傷痍為
之流泣自為將帥恒身先兵士衝突堅陳出入不疑當
其鋒者莫不摧拉南賊前後所遣督將軍未渡江預皆
畏懾𫝊言淮泗荆沔之間有童兒啼者恐之云楊大眼
至無不即止王肅弟子秉之初歸國也謂大眼曰在南
聞君之名以為眼如車輪及見乃不異人大眼曰旗鼓
相望瞋眸奮發足使君目不能視何必大如車輪當世
推其驍果皆以為關張弗之過也然征淮堰之役喜怒
無常捶撻過度軍士頗憾焉識者以為性侈所致又以
本將軍出為荆州刺史常縛蒿為人衣以青布而射之
召諸蠻渠指示之曰卿等若作賊吾政如此相殺也又
北淯郡嘗有虎害大眼搏而獲之斬其頭懸於穰市自
是荆蠻相謂曰楊公惡人常作我蠻形以射之又深山
之虎尚所不免遂不敢復為宼盗在州二年而卒大眼
雖不學恒遣人讀書坐而聽之悉皆記識令作露布皆
口授之而竟不多識字也有三子長甑生次領軍次征
南皆潘氏所生氣幹咸有父風初大眼徙營州潘在洛
陽頗有失行及為中山大眼側生女夫趙延寳言之於
大眼大眼怒幽潘而殺之後娶繼室元氏大眼之死也
甑生等問印綬所在時元始懷孕自指其腹謂甑生等
曰開國當我兒襲之汝等婢子勿有所望甑生深以為
恨及大眼喪將還京出城東七里營車而宿夜二更甑
生等開大眼棺延寳怪而問之征南射殺之元怖走入
水征南又彎弓射之甑生曰天下豈有害母之人乃止
遂取大眼屍令人馬上抱之左右扶挾以叛荆人畏甑
生等驍勇不敢苦追奔於襄陽遂歸蕭衍
崔延伯博陵人也祖夀扵彭城䧟入江南延伯有氣力
少以勇壮聞仕蕭賾為緣淮遊軍帶濠口戍主太和中
入國高祖深嘉之常為統帥膽氣絶人兼有謀略所在
征討咸立戰功積勞稍進除征虜將軍荆州刺史賜爵
定陵男荆州土險蠻左為宼每有聚結延伯輙自討之
莫不摧殄由是穰土怗然無敢為患永平中轉後將軍
幽州刺史蕭衍遣其左遊擊將軍趙祖悅率衆偷據峽
石詔延伯為别將與都督崔亮討之亮令延伯守下蔡
延伯與别將伊瓫生挾淮為營延伯遂取車輪去輞削
銳其輻兩兩接對揉竹為桓貫連相屬並十餘道横水
為橋兩頭施大轆轤出没任情不可燒斫既斷祖悅等
走路又令舟舸不通由是衍軍不能赴救祖悅合軍咸
見俘虜於軍拜平南將軍光禄大夫延伯與楊大眼等
至自淮陽靈太后幸西林園引見延伯等太后曰卿等
志尚雄猛皆國之名將比平峽石公私慶快此乃卿等
之功也但淮堰仍在宜湏豫謀故引卿等親共量算各
出一圖以為後計大眼對曰臣輙謂水陸二道一時俱
下往無不尅延伯曰臣今輙難大眼既對聖顔荅旨宜
實水南水北各有溝瀆陸地之計如何可前愚臣短見
願聖心愍水兵之勤苦給復一年專習水戰脫有不虞
召便可用往無不獲靈太后曰卿之所言深是宜要當
勅如請二年除安北將軍并州刺史在州貪汚聞扵遠
近還為金紫光禄大夫出為鎮南將軍行岐州刺史假
征西將軍賜驊騮馬一匹正光五年秋以往在揚州建
淮橋之勳封當利縣開國男食邑二百戸尋增邑一百
戶改封新豐進爵為子時莫折念生兄天生下隴東宼
征西將軍元志為天生所擒賊衆甚盛進屯黑水詔延
伯為使持節征西將軍西道都督與行臺蕭寳夤討之
寳夤與延伯結壘馬嵬南北相去百餘步寳夤日集督
將論討賊方略延伯每云賊新制勝難與争鋒寳夤正
色責之曰君荷國寵靈總戎出討便是安危所繫每云
賊不可討以示怯懦損威挫氣乃君之罪延伯明晨詣
寳夤自謝仍云今當仰為明公參賊勇怯延伯選精兵
數千下渡黑水列陳西進以向賊營寳夤率衆扵水東
尋原西北以示後繼於時賊衆大盛水西一里營營連
接延伯徑至賊壘揚威愶之徐而還退賊以延伯衆少
開營競追衆過十倍臨水逼蹙寳夤親觀之懼有虧損
延伯不與其戰身自殿後抽衆東渡轉運如神湏臾濟
盡徐乃自渡賊徒奪氣相率還營寳夤大悅謂官屬曰
崔公古之關張也今年何患不制賊延伯馳見寳夤曰
此賊非老奴敵公但坐看後日延伯勒衆而出寳夤為
後拒天生悉衆來戰延伯申令將士身先士卒䧟其前
鋒扵是勇銳競進大破之俘斬十餘萬追奔及扵小隴
秦賊勁彊諸將所憚朝廷初議遣將咸云非延伯無以
定之果能剋敵授右衞將軍於時万俟醜奴宿勤明逹
等宼掠涇州先是盧祖遷伊瓫生數將等皆以元志前
行之始同時發雍從六陌道將取高平志敗仍停涇部
延伯既破秦賊乃與寳夤率衆會扵安定甲卒十二萬
鐡馬八千匹軍威甚盛醜奴置營涇州西北七十里當
原城時或輕騎暫來挑戰大兵未交便示奔北延伯矜
功負勝遂唱議先驅伐木别造大排内為鏁柱教習彊
兵負而趨走號為排城戰士在外輜重居中自涇州緣
原北上衆軍將出討賊未戰之間有賊數百騎詐持文
書云是降簿乞且緩師寳夤延伯謂其事實逡廵未閱
俄而宿勤明達率衆自東北而至乞降之賊從西競下
諸軍前後受敵延伯上馬突陳賊勢摧挫便爾逐北徑
造其營賊本輕騎延伯軍兼步卒兵力疲怠賊乃乘間
得入排城延伯軍遂大敗死傷者將有二萬寳夤歛軍
退保涇州延伯修繕器械購募驍勇復從涇州西進去
賊彭阬谷柵七里結營延伯恥前挫辱不報寳夤獨出
襲賊大破之俄頃間平其數柵賊皆逃遁見兵人採掠
散亂不整還來衝突遂大奔敗延伯中流矢為賊所害
士卒死者萬餘人延伯善將撫能得衆心與康生大眼
為諸將之冠延伯末路功名尤重時大宼未平而延伯
死朝野嘆懼焉贈使持節車騎大將軍儀同三司定州
刺史謚曰武烈又有王足者驍果多策略隸邢巒伐蜀
所在剋捷詔行益州刺史遂圍涪城蜀人大震世宗復
以羊祉為益州足聞而引退後遂奔蕭衍次有王神念
足之流也後自潁川太守奔江南又冀州李叔仁叔仁
弟龍瓌以勇壮為將統叔仁位至車騎大將軍儀同三
司陳郡開國公後為梁州刺史殁扵關西龍瓌正光中
北征戰死白道其平州刺史王買奴南秦州刺史曹敬
南兗州刺史樊魯益州刺史邴虬玄州刺史邢豹及屈
祖嚴思達吕叵崔襲柴慶宗宗正珍孫盧祖遷高智方
俱為將帥並有攻討之名而事迹不存無以編錄然未
若康生大眼延伯尤著也
史臣曰人主聞鞞鼓之響則思將帥之臣何則夷難平
暴折衝禦侮為國之所繫也康生等俱以熊虎之姿奮
征伐之氣亦一時之驍猛壮士之功名也
魏書卷七十三
魏書卷七十三考證
崔延伯傳賊徒奪氣相率還營奪監本譌作奮今改
正
魏書卷七十三考證
