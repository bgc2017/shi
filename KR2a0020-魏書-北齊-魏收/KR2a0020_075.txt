魏書卷七十五
齊魏收撰
列傳第六十三
尒朱兆尒朱彦伯尒朱度律尒朱天光
尒朱兆字萬仁榮從子也少驍猛善騎射手格猛獸蹻
捷過人數從榮遊獵至於窮巗絶澗人所不能升降者
兆先之榮以此特加賞愛任爲爪牙榮曾送臺使見二
鹿乃命兆前止授二箭曰可取此鹿供今食也遂停馬
構火以待之俄然兆獲其一榮欲矜夸使人責兆曰何
不盡取杖之五十後以軍功除平遠將軍步兵校尉榮
之入洛兆兼前鋒都督及孝莊即阼特除中軍將軍金
紫光禄大夫又假驍騎將軍建興太守尋除使持節車
騎將軍武衞將軍左光禄大夫都督潁川郡開國公食
邑千二百戸後從上黨王天穆討平邢杲及元顥之屯
於河橋榮遣兆與賀拔勝等自馬渚西夜渡數百騎襲
擊顥子冠受擒之又進破安豐王延明顥於是退走莊
帝還宫論功除散騎常侍車騎大將軍儀同三司增邑
八百戸爲汾州刺史復增邑一千戶尋加侍中驃騎大
將軍又增邑五百戸及尒朱榮死也兆自汾州率騎據
晉陽元暉立授兆大將軍爵爲王兆與世隆等定謀攻
洛兆遂率衆南出進達太行大都督源子恭下都督史
仵龍開壘降兆子恭退走兆輕兵倍道從河梁西涉渡
掩襲京邑先是河邊人夢神謂已曰尒朱家欲渡河用
爾作灅波津令爲之縮水脉月餘夢者死及兆至有行
人自言知水淺處以草往往表插而導道焉忽失其所
在兆遂策馬涉渡是日暴風鼓怒黃塵漲天騎叩宫門
宿衞乃覺彎弓欲射袍撥弦矢不得發一時散走帝步
出雲龍門外爲兆騎所繫幽於永寧佛寺兆撲殺皇子
汙辱妃嬪縱兵虜掠停洛旬餘先令衞送莊帝於晉陽
兆後於河梁監閱財貨遂害帝於五級寺初兆將向洛
也遣使招齊獻武王欲與同舉王時爲晉州刺史謂長
史孫騰曰臣而伐君其逆已甚我今不往彼必致恨卿
可往申吾意但云山蜀未平今方攻討不可委之而去
致有後憂定蜀之日當隔河爲掎角之勢如此報之以
觀其趣騰乃詣兆及之於并州大谷具申王言兆殊不
悦且曰還白高兄弟有吉夢今叚之行必有剋獲騰問
王夢如何兆荅曰吾比夢吾亡父登一高堆堆旁之地
悉皆耕熟唯有馬藺草株往往猶在吾父問言何故不
拔左右云堅不可去吾父顧我令下拔之吾手所至無
不盡出以此而言往必有利騰還具報王曰兆等猖狂
舉兵犯上吾今不同猜忌成矣勢不可反事尒朱今也
南行天子列兵河上兆進不能渡退不得還吾乘山東
下出其不意此徒可以一舉而擒俄而兆剋京師孝莊
幽縶都督尉景從兆南行以書報王王得書大驚召騰
示之曰卿可馳驛詣兆示以謁賀密觀天子今在何處
爲隨兆軍府爲别送晉陽脱其送并卿宜馳報吾當於
路邀迎唱大義於天下騰晨夜驅馳已遇帝於中路王
時率騎東轉聞帝已渡於是西還仍與兆書陳其福禍
不宜害天子受惡名兆怒不納帝遂暴崩初榮既死莊
帝詔河西人紇豆陵步蕃等令襲秀容兆入洛後步蕃
兵勢甚盛南逼晉陽兆所以不暇留洛回師禦之兆雖
驍果本無策略頻爲步蕃所敗於是部勒士馬謀出山
東令人頻徵獻武王於晉州乃分三州六鎮之人令王
統領既分兵别營乃引兵南出以避步蕃之銳步蕃至
於樂平郡王與兆還討破之斬步蕃於秀容之石鼓山
其衆退走兆將數十騎詣王通夜宴飲後還營招王王
知兆難信未能顯示將欲詣之臨上馬長史孫騰牽衣
而止兆乃隔水責罵騰等於是各去王還自襄垣東出
兆歸晉陽及前廢帝立授兆使持節侍中都督中外諸
軍事柱國大將軍領軍將軍領左右并州刺史兼錄尚
書事大行臺又以兆爲天柱大將軍兆謂人曰此是叔
父終官我何敢受遂固辭不拜尋加都督十州諸軍事
世襲并州刺史齊獻武王之剋殷州也兆與仲遠度律
約共討之仲遠度律次於陽平北出井陘屯於廣阿衆
號十萬王廣縱反間或云世隆兄弟謀欲害兆復言兆
與王同圖仲遠等於是兩不相信各致猜疑徘徊不進
仲遠等頻使斛斯椿賀拔勝往喻之兆輕騎三百來就
仲遠同坐幕下兆性麤獷意色不平手舞馬鞭長嘯凝
望深疑仲遠等有變遂趨出馳還仲遠遣椿勝等追而
曉譬兆遂拘縛將還經日放遣仲遠等於是奔退王乃
進擊兆兆軍大敗兆與仲遠度律遂相疑阻久而不和
世隆請前廢帝納兆女爲后兆乃大喜世隆厚禮喻兆
赴洛深示卑下隨其所爲無敢違者兆與天光度律更
自信約然後大會於韓陵山戰敗復奔晉陽遂大掠并
州城内獻武王自鄴進討之兆遂走於秀容王又追擊
度赤洪嶺破之衆並降散兆竄於窮山殺所乘馬自縊
於樹王收而葬之兆果於戰鬭每有征伐常居鋒首當
時諸將伏其材力而麤脱少智無將領之能榮雖竒其
膽決然每云兆不過將三千騎多則亂矣
兆弟智虎前廢帝封爲安定王驃騎大將軍肆州刺史
開府儀同三司與兆俱走獻武王擒之於梁郡岢嵐南
山赦之後死於晉陽
尒朱彦伯榮從弟也祖侯真高祖時并安二州刺史始
昌侯父買珍世宗時武衞將軍出爲華州刺史彦伯性
和厚釋褐奉朝請累遷奉車都尉爲榮府長史元曄立
以爲侍中前廢帝潛默龍花佛寺彦伯敦喻往來尤有
勤款廢帝既立尒朱兆以已不預謀大爲忿恚將攻世
隆詔令華山王鷙兼尚書僕射北道大使慰喻兆兆猶
不釋世隆復遣彦伯自往喻之兆乃止及還帝醼彦伯
於顯陽殿時侍中源子恭黃門郎竇瑗並侍坐彦伯曰
源侍中比爲都督與臣相持於河内當爾之時旗鼓相
望𦕈如天隔寧期同事陛下今日之歡也子恭曰蒯通
有言犬吠非其主他日之事永安猶今日之事陛下耳
帝曰源侍中可謂有射鈎之心也遂令二人極醉而罷
尋除使持節驃騎大將軍右光禄大夫馬場大都督封
博陵郡開國公後進爵爲王又遷司徒于時炎旱有勸
彦伯解司徒者乃上表遜位詔許之俄除儀同三司侍
中彦伯於兄弟之中差無過患天光等敗於韓陵彦伯
欲領兵屯河橋以爲聲勢世隆不從及張勸等掩襲世
隆彦伯時在禁直從長孫稚等於神虎門啓陳齊獻武
王義功既振將除尒朱廢帝令舍人郭崇報彦伯知彦
伯狼狽出走爲人所執尋與世隆同斬於閶闔門外懸
首於斛斯椿門樹𫝊首於齊獻武王先是洛中謠曰三
月末四月初揚灰簸土覓真珠又曰頭去項脚根齊驅
上樹不湏梯至是並驗
彦伯弟仲遠頗知書計肅宗末年尒朱榮兵威稍盛諸
有啓謁率多見從而仲遠摹寫榮書又刻榮印與尚書
令史通爲姦詐造榮啓表請人爲官大得財貨以資酒
色落魄無行及孝莊即阼除直寢寧遠將軍步兵校尉
尋特除平北將軍建興太守頓丘縣開國侯邑五百戸
後加散騎常侍及改郡立州遷使持節車騎將軍建州
刺史加侍中進爵爲公增邑五百戶尋改封清河郡又
加車騎大將軍左光禄大夫轉使持節本將軍徐州刺
史兼尚書左僕射三徐州大行臺尋進督三徐州諸軍
事餘如故仲遠上言曰將統參佐人數不足事湏在道
更僕以充其員竊見比來行臺採募者皆得權立中正
在軍定第斟酌授官今求兼置權濟軍要詔從之於是
隨情補授肆意聚歛尒朱榮死仲遠勒衆來向京師攻
陷西兖州將逼東郡莊帝詔諸督將絡繹進討並爲仲
遠所敗又詔都督鄭先護及右衞將軍賀拔勝共討之
勝戰不利仍降仲遠尋尒朱兆入洛先護衆散而走前
廢帝立除使持節侍中都督三徐二兗諸軍事驃騎大
將軍開府儀同三司徐州刺史東道大都督大行臺進
爵彭城王尋加大將軍又兼尚書令竟不之州遂鎮於
大梁仲遠遣使請準朝式在軍鳴騶帝覽啓笑而許之
其肆情如此復進督東道諸軍本將軍兗州刺史餘如
故仲遠天性貪暴大宗富族誣之以反殁其家口簿籍
財物皆以入已丈夫死者投之河流如此者不可勝數
諸將婦有美色者莫不被其淫亂自滎陽以東輸税悉
入其軍不送京師時天光控關右仲遠在大梁兆據并
州世隆居京邑各自專恣權彊莫比焉所在並以貪虐
爲事於是四方解體又加太宰解大行臺仲遠專恣尤
劇方之彦伯世隆最爲無禮東南牧守下至民俗比之
豺狼特爲患苦後移屯東郡率衆與度律等拒齊獻武
王尒朱兆領騎數千自晉陽來會軍次陽平王縱以間
說仲遠等迭相猜疑狼狽遁走後與天光等於韓陵戰
敗南走東郡仍奔蕭衍死於江南
仲遠弟世隆字榮宗肅宗末爲直齋轉直寢後兼直閤
加前將軍尒朱榮表請入朝靈太后惡之令世隆詣晉
陽慰喻榮榮因欲留之世隆曰朝廷疑兄故令世隆來
今若遂住便有内備非計之善者榮乃遣之榮舉兵南
出世隆遂遁走會榮於上黨建義初除給事黃門侍郎
莊帝即位乃特除侍中領軍將軍左衞將軍領左右肆
州大中正封樂平郡開國公食邑一千二百戶又除車
騎將軍兼領軍俄授左光禄大夫兼尚書右僕射尋即
真元顥逼大梁詔假儀同三司前軍都督鎮虎牢世隆
不關世事無將帥之略顥既剋滎陽擒行臺陽回世隆
懼而遁還莊帝倉卒北廵世隆之罪也駕在河内假驃
騎大將軍行臺右僕射都督相州諸軍事相州刺史當
州都督及車駕還宫除驃騎大將軍尚書左僕射攝選
左右廂出入又以停年格取士頗爲猥滯所稱又請解
侍中詔加散騎常侍莊帝之將圖尒朱榮也或有牓世
隆門以陳其狀者世隆封以呈榮勸其不入榮自恃威
彊不以爲意遂手毁密書唾地曰世隆無膽誰敢生心
及榮死世隆奉榮妻燒西陽門率衆夜走北攻河橋殺
武衞將軍奚毅率衆還戰大夏門外朝野震懼憂在不
測莊帝遣前華陽太守叚育慰喻世隆斬之以徇會李
苖燒絶河梁世隆乃北遁建州刺史陸希質閉城拒守
世隆攻剋之盡殺城人以肆其忿及至長子與度律等
共推長廣王曄爲主曄以世隆爲開府儀同三司尚書
令樂平郡王加太傅行司州牧增邑五千戶先赴京師
會兆於河陽兆既平京邑自以爲功讓世隆曰叔父在
朝多時耳目應廣如何不知不聞令天柱受禍按劔瞋
目聲色甚厲世隆遜辭拜謝然後得已世隆深恨之時
仲遠亦自滑臺入京世隆與兄弟密謀以元曄疎遠欲
推立前廢帝而尒朱度律意在寳炬乃曰廣陵不言何
以主天下世隆兄彦伯密相敦喻乃與度律同往龍花
佛寺觀之後知能語遂行廢立初世隆之爲僕射自憂
不了乃取尚書文簿在家省閱性聰解積十餘日然後
視事又畏尒朱榮威深自克勉留心几案傍接賓客遂
有解了之名榮死之後無所顧憚及爲尚書令常使尚
書郎宋遊道邢昕在其宅聽視事東西别坐受納訴訟
稱命施行其專恣如此既總朝政生殺自由公行淫佚
無復畏避信任羣小隨其與奪又欲收軍人之意加汎
除授皆以將軍而兼散職督將兵吏無虚號者自此五
等大夫遂致猥濫又無員限天下賤之武定中齊文襄
奏皆罷於是始革其弊世隆兄弟羣從各擁彊兵割剥
四海極其暴虐姦諂蛆酷多見信用温良名士罕預腹
心於是天下之人莫不厭毒世隆尋讓太傅改授太保
又固辭前廢帝特置儀同三師之官次上公之下以世
隆爲之贈其父買珍使持節侍中相國錄尚書事都督
定相青齊濟五州諸軍事大司馬定州刺史及齊獻武
王起義兵仲遠度律等愚戅恃彊不以爲慮而世隆獨
深憂恐及天光戰敗世隆請出收兵前廢帝不許世隆
令其外兵參軍陽叔淵單騎馳赴北中簡閱敗衆以次
内之而斛斯椿未得入城詭說叔淵曰天光部下皆是
西人聞其欲掠京邑遷都長安宜先内我以爲其備叔
淵信而内之椿既至橋盡殺世隆黨附令行臺長孫稚
詣闕奏狀别使都督賈智張勸率騎掩執世隆與兄彦
伯俱斬之時年三十三初世隆曾與吏部尚書元世儁
握槊忽聞局上歘然有聲一局之子盡皆倒立世隆甚
惡之世隆又曾晝寢其妻奚氏忽見有一人持世隆首
去奚氏驚怖就視而世隆寢如故也既覺謂妻曰向夢
人斷我頭去意殊不適又此年正月晦日令僕並不上
省西門不開忽有河内太守田怗家奴告省門亭長云
今且爲令王借車牛一乘終日於洛濱遊觀至晚王還
省將軍出東掖門始覺車上無褥請爲記識時世隆封
王故呼爲令王亭長以令僕不上西門不開無車入省
兼無車跡此奴固陳不己公文列訴尚書都令史謝遠
疑謂妄有假借白世隆付曹推檢時都官郎穆子容窮
究之奴言初來時至司空府西欲向省令王嫌遲遣二
防閤捉儀刀催車車入到省西門王嫌牛小繫於闕下
槐樹更將一青牛駕車令王著白紗高頂帽短黑色儐
從皆裙襦袴褶握板不似常時章服遂遣一吏將奴送
入省中廰事東閤内東廂第一屋中其屋先常閉籥子
容以西門不開忽言從入此屋常閉奴言在中詰其虛
罔奴云此屋若閉求得開看屋中有一板牀牀上無席
大有塵土兼有一甕米奴拂牀而坐兼畫地戲弄甕中
之米亦握看之定其閉者應無事驗子容與謝遠自入
看之戶閉極久全無開跡及入拂牀畫地蹤緒歴然米
亦符同方知不謬具以此對世隆悵然意以爲惡未幾
見誅
世隆弟世承莊帝初爲寧朔將軍步兵校尉欒城縣開
國伯又特除撫軍將軍金紫光禄大夫左衞將軍尋加
侍中領御史中尉世承人才猥劣備員而已及元顥内
逼詔世承守轘轅世隆棄虎牢不暇追告尋爲元顥所
擒臠殺之莊帝還宮贈使持節都督冀州諸軍事驃騎
大將軍司徒冀州刺史追封趙郡公
世承弟弼字輔伯前廢帝初爲散騎常侍左衞將軍封
朝陽縣開國伯又除車騎將軍左光禄大夫領左右改
封河間郡公尋爲驃騎大將軍開府儀同三司青州刺
史天光等之赴韓陵也世隆以其府長史房謨兼尚書
爲齊州行臺召募士馬以趣四瀆(闕)弼總東陽之衆亦
赴亂城(疑)揚聲北渡以爲掎角之勢及天光等敗弼乃
還州世隆既擒弼欲奔蕭衍數與左右割臂爲約弼帳
下都督馮紹隆爲弼信待乃說弼曰今方同契闊湏更
約盟宜可當心瀝血示衆以信弼乃從之遂大集部下
弼乃踞胡牀令紹隆持刀披心紹隆因推刃殺之𫝊首
京師
尒朱度律榮從父弟也鄙朴少言爲統軍從榮征伐莊
帝初除安西將軍光禄大夫封樂鄉縣開國伯尋轉安
北將軍朔州刺史復除軍州刺史後加散騎常侍右衞
將軍又除衞將軍左光禄大夫兼京畿大都督榮死與
世隆赴晉陽元曄之立以度律爲太尉公四面大都督
封常山王與尒朱兆入洛兆還晉陽留度律鎮京師前
廢帝時爲使持節侍中大將軍太尉兼尚書令東北道
大行臺與仲遠出拒義旗齊獻武王間之與尒朱兆遂
相疑貳自敗而還度律雖在軍戎聚歛無厭所至之處
爲百姓患毒其母山氏聞度律敗遂恚憤而發病及度
律至母責之曰汝既荷國恩無狀反叛我何忍見他屠
戮汝也言終而卒時人怪異之後解大行臺總隸長孫
稚戰於韓陵敗還斛斯椿先據河梁度律欲攻之會大
雨晝夜不止士馬疲頓弓矢不得施用遂西走於灅波
津爲人擒執椿囚之送於齊獻武王王送於洛斬之都
市
尒朱天光榮從祖兄子少勇決善弓馬榮親愛之每有
軍戎事要常預謀策孝昌末榮將擁衆南轉與天光密
議既據并肆仍以天光爲都將總統肆州兵馬肅宗崩
榮向京師以天光攝行肆州委以後事建義初特除撫
軍將軍肆州刺史長安縣開國公食邑一千戶榮將討
葛榮留天光在州鎮其根本謂之曰我身不得至處非
汝無以稱我心永安中加侍中金紫光禄大夫北秀容
第一酋長尋轉衞將軍大將軍元天穆東征邢杲詔天
光以本官爲使持節假鎮東將軍都督隸天穆討破之
元顥入洛天光與天穆會榮於河内榮發之後并肆不
安詔天光以本官兼尚書僕射爲并肆雲恒朔燕蔚顯
汾九州行臺仍行并州委以安静之天光至并州部分
約勒所在寧輯顥破尋還京師遷驃騎將軍加散騎常
侍改封廣宗郡公增邑一千戶仍爲左衞將軍建義元
年夏万俟醜奴僭大號朝廷憂之乃除天光使持節都
督雍岐二州諸軍事驃騎大將軍雍州刺史率大都督
武衛將軍賀拔岳大都督侯莫陳悦等以討醜奴天光
初行唯配軍士千人詔發京城已西路次民馬以給之
時東雍赤水蜀賊斷路詔侍中楊侃先行曉慰并徵其
馬侃雖入慰勞而蜀持疑不下天光遂入關擊破之簡
取壯健以充軍士悉收其馬至雍又税民馬合得萬餘
匹以軍人寡少停留未進榮遣責之杖天光一百榮復
遣軍士二千人以赴天光令賀拔岳率千騎先驅至岐
州界長城西與醜奴行臺尉遲菩薩相遇遂破擒之獲
騎士三千步卒萬餘醜奴棄岐州走還安定置柵於平
亭天光發雍至岐與岳合勢於汧渭之間停軍牧馬宣
言遠近曰今時將熱非可征討待至秋凉别量進止醜
奴每遣窺覘有執送者天光寬而問之仍便放遣免者
𫝊其待秋之言醜奴謂以爲實分遣諸軍散營農稼在
岐州之北百里涇川使其太尉侯伏侯元進領兵五千
據險立柵且耕且守在其左右千人已下爲一柵者乃
復數處天光知其勢分遂密嚴備晡時潛遣輕騎先行
斷路以防賊知於後諸軍盡發昧旦攻圍元進大柵拔
之諸所俘執並皆放散須臾之間左右諸柵悉來歸款
前去涇州百八十里通夜徑進後日至城賊涇州刺史
侯幾長貴(疑)仍以城降醜奴棄平亭而走欲趨高平天
光遣岳輕騎急追明日及醜奴於平涼長平坑一戰擒
之天光明便共逼高平城内執送蕭寶夤而降賊行臺
万俟道洛率衆六千人入山不下時高平大旱天光以
馬乏草乃退於城東五十許里息衆牧馬於是涇豳二
夏北至靈州賊黨結聚之類並來歸降天光遣都督長
孫邪利率二百人行原州事以鎮之道洛招誘城人來
掩襲殺邪利并其所部天光與岳悦等馳赴之道洛出
城拒戰暫交便退追殺千餘人道洛還走入山城復降
附天光遣慰喻道洛不從乃率衆西依牽屯山據險自
守榮責天光失邪利不獲道洛復遣使杖之一百詔降
爲散騎常侍撫軍將軍雍州刺史削爵爲侯天光與岳
悦等復向牽屯討之天光身討道洛道洛戰敗牽數千
騎而走追之不及遂得入隴投略陽賊帥王慶雲慶雲
以道洛驍果絶倫得之甚喜便謂大事可圖乃自稱皇
帝以道洛爲大將軍天光欲討之而莊帝頻勑榮復有
書以隴中險邃兼天盛暑令待冬月而天光知其可制
乃率諸軍入隴至慶雲所居永洛城慶雲道洛出城拒
戰天光復射中道洛臂失弓還走破其東城賊遂併趨
西城城中無水衆聚熱渴有人走降言慶雲道洛欲突
出死戰天光恐失賊帥燼釁未已乃遣謂慶雲曰力屈
如此可以早降若未敢決當聽諸人今夜共議明晨早
報而慶雲等冀得小緩待夜突出報天光云請待明日
天光因謂曰相知須水今爲小退任取河飲賊衆安悦
無復走心天光密使軍人多作木槍各長七尺至黃昏
時布立人馬爲防衞之勢周匝立槍要路加厚又伏人
槍中備其衝突兼令密縛長梯於城北其夜慶雲道洛
果便突出馳馬先進不覺至槍馬各傷倒伏兵便起同
時擒獲餘衆皆出城南遇槍而止城北軍士登梯上城
賊徒路窮乞降至明盡收其仗天光岳悦等議悉坑之
死者萬七千人分其家口於是三秦河渭瓜涼鄯善咸
來款順天光頓軍略陽詔復天光前官爵尋加侍中儀
同三司增邑至三千戶秦州城民謀殺刺史駱超超覺
走歸天光天光復與岳悦等討平之南秦滑城人謀害
刺史辛琛顯琛顯走赴天光天光遣帥臨之往皆尅定
初賊帥夏州人宿勤明達降天光於平涼後復北走收
聚部類謀爲逆攻降人叱干麒麟欲并其衆麒麟請救
於天光天光遣岳討之未至明達走於東夏岳聞榮死
故不追之仍還涇州以待天光天光亦下隴與岳圖入
洛之策進至雍州比破叛已(疑)詔遣侍中朱瑞詣天光
慰喻天光與岳謀欲令帝外奔别更推立乃頻啓云臣
實無異心惟仰奉天顔以申宗門之罪又其下寮屬啓
云天光密有異圖願思勝筭以防微意既而莊帝進天
光爵爲廣宗王元曄又以爲隴西王及聞尒朱兆已入
京師天光乃輕騎向都見世隆等尋便還雍世隆等議
廢元曄更舉親賢遣使告天光天光與定策立前廢帝
加開府儀同三司兼尚書令關西大行臺天光出夏州
遣將討宿勤明達擒之送洛時費也頭帥紇豆陵伊利
万俟受洛于等據有河西未有所附天光以齊獻武王
起兵信都内懷憂恐不復北事伊利等但微遣備之而
已又除大司馬於時獻武王義軍轉盛尒朱兆仲遠等
既經敗退世隆累使徵天光天光不從後令斛斯椿苦
要天光云非王無以能定豈可坐看宗家之滅也天光
不得已而東下與仲遠等敗於韓陵斛斯椿等先還於
河梁拒之天光既不得渡西北走遇雨不可前進乃執
獲之與度律送於獻武王王致於洛斬於都市年三十
七尒朱專恣分裂天下各據一方天光有定關西之功
差不酷暴比之兆與仲遠爲不同矣
史臣曰尒朱兆之在晉陽天光之據隴右仲遠鎮捍東
南世隆專秉朝政于時立君廢主易於弈棋慶賞威刑
咸出於已若使布德行義憂公亡私脣齒相依同心協
力則磐石之固未可圖也然是庸才志識無遠所爭唯
權勢所好唯財色譬諸溪壑有甚豺狼天下失望人懷
怨憤遂令勍敵得容覘間心腹内阻形影外合是以廣
阿之役葉落冰離韓陵之戰土崩瓦解一旦殄滅豈不
哀哉𫝊稱師克在和詩云貪人敗類貪而不和難以濟
矣
魏書卷七十五
魏書卷七十五考證
尒朱天光𫝊天光有定關西之功差不酷暴(臣人龍)
按本𫝊載天光坑萬七千人又云差不酷暴其謬戾
如此
魏書卷七十五考證
