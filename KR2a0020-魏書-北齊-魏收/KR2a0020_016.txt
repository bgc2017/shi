魏書卷十六
齋魏收撰
列傳第四
道武七王列傳
清河王陽平王河南王河間王長樂王
廣平王京兆王
道武皇帝十男宣穆劉皇后生明元皇帝賀夫人生清
河王紹大王夫人生陽平王熙王夫人生河南王曜河
間王修長樂王處文二王母氏闕段夫人生廣平王連
京兆王黎皇子渾及聰母氏並闕皆早薨無後
清河王紹天興六年封兇狠險悖不遵教訓好輕遊里
巷劫剝行人斫射犬豕以為戲樂太祖嘗怒之倒懸井
中垂死乃出太宗常以義方責之遂與不協恒懼其為
變而紹母夫人賀氏有譴太祖幽之於宮將殺之會日
暮未決賀氏密告紹曰汝將何以救吾紹乃夜與帳下
及宦者數人踰宫犯禁左右侍御呼曰賊至太祖驚起
求弓刀不獲遂暴崩明日宮門至日中不開紹稱詔召
百寮於西宮端門前北面而立紹從門扇間謂羣臣曰
我有父亦有兄公卿欲從誰也王公已下皆驚愕失色
莫有對者良久南平公長孫嵩曰從王羣臣乃知宮車
晏駕而不審登遐之狀唯隂平公元烈哭泣而去於是
朝野兇兇人懷異志肥如侯賀護舉烽於安陽城北故
賀蘭部人皆往赴之其餘舊部亦率子弟招集族人往
往相聚紹聞人情不安乃出布帛班賜王公以下上者
數百匹下者十匹先是太宗在外聞變乃還潛于山中
使人夜告北新侯安同衆皆響應太宗至城西衞士執
送紹於是賜紹母子死誅帳下閹官宮人為内應者十
數人其先犯乘輿者羣臣於城南都街生臠割而食之
紹時年十六紹母即獻明皇后妹也美而麗初太祖如
賀蘭部見而悅之告獻明后請納焉后曰不可此過美
不善且已有夫太祖密令人殺其夫而納之生紹終致
大逆焉
陽平王熙天興六年封聰達有雅操為宗屬所欽重太
宗治兵於東部詔熙督十二軍校閱甚得軍儀太宗嘉
之賞賜隆厚後討西部越勤有功泰常六年薨時年二
十三太宗哀慟不已賜溫明祕器禮物備焉熙有七子
長子他襲爵身長八尺美姿貌性謹厚武藝過人從世
祖討山胡白龍於西河屠其城别破餘黨斬首數千級
改封臨淮王拜鎮東將軍尋改封淮南王除使持節都
督豫洛河南諸軍事鎮南大將軍開府儀同三司鎮虎
牢威名甚著後與武昌王提率并州諸軍討吐京叛胡
曹僕渾於河西平之拜使持節前鋒大將軍都督諸軍
事北討蠕蠕破之運軍儲於比干城劉義隆遣將寇邊
他從征於懸瓠破之拜使持節都督雍秦二州諸軍事
鎮西大將軍開府儀同三司雍州刺史鎮長安綏撫秦
土得民夷之心時義隆寇南鄙以他威信素著復為虎
牢鎮都大將高宗時轉使持節都督涼州諸軍事鎮西
大將軍儀同如故高祖初入為中都大官拜侍中轉征
西大將軍遷司徒賜安車几杖入朝不趨太和十二年
薨年七十三時高祖有事宗廟始薦聞薨為之廢祭輿
駕親臨哀慟詔有司監護喪事禮賵有加追贈平東大
將軍定州牧司徒如故諡曰靖王他三子
世子吐萬早卒贈冠軍并州刺史晉陽順侯
子顯襲祖爵薨諡曰僖王
子世遵襲世宗時拜前軍將軍行幽州事兼西中郎將
又行青州事尋遷驍騎將軍出為征虜將軍幽州刺史
世遵性清和推誠化導百姓樂之肅宗時以本將軍為
荆州刺史尋加前將軍初在漢陽復有聲迹後頗行貨
賄散費邊儲由是聲望有損沔南蠻首及襄陽民望入
密信引世遵請以襄陽内附世遵表求赴應朝議從之
詔加世遵持節都督荆州及沔南諸軍事平南將軍加
散騎常侍餘如故遣洛州刺史伊瓮生冠軍將軍魯陽
太守崔模為别將率步騎二萬受世遵節度軍至漢水
模等皆疑不渡世遵怒臨之以兵模乃濟而内應者謀
泄為蕭衍雍州刺史所殺築門以自固模焚襄陽邑郭
燒殺數萬口會是夜大風雨雪模等班師士卒凍死十
二三世遵及瓮生模並坐免官後除散騎常侍平北將
軍定州刺史百姓安之孝昌元年薨於州贈散騎常侍
征西將軍雍州刺史諡曰康王
子敬先襲歴諫議大夫散騎常侍領主衣都統元顥入
洛莊帝北廵敬先與叔父均等於河梁起義為顥所害
追贈侍中車騎大將軍太尉公定州刺史
子宣洪襲歴諫議大夫光禄少卿武定中與元瑾謀反
誅國除
世遵弟均字世平累遷通直常侍征虜將軍以河梁立
義之功封安康縣開國伯食邑五百戶除散騎常侍平
東將軍卒贈使持節征東將軍青州刺史出帝時復贈
驃騎大將軍儀同三司冀州刺史均六子
長子忻之性麤武幼有氣力釋褐定州平北府中兵參
軍稍遷尚書右中兵郎以河渚起義之勲賜爵東阿侯
初孝莊之圖尒朱榮元天穆也忻之密啟臨事之日乞
得侍立手斬二人及榮之死百寮入賀忻之獨蒙勞問
莊帝崩於晉陽忻之内懼及齊獻武王起義河北忻之
奔赴後廢帝時除散騎常侍大丞相右長史出帝初襲
先封安康縣開國伯除撫軍將軍北徐州刺史便道之
州屬樊子鵠據瑕邱反遂於中途遇害以死王事追贈
使持節都督定殷二州諸軍事驃騎大將軍司空公定
州刺史諡曰文貞
忻之弟慶鸞武定末司徒諮議參軍
慶鸞弟慶哲終於司農少卿贈中軍將軍濟州刺史
均弟禹容貌魁偉起家司空參軍轉符璽郎太常丞鎮
遠將軍東海太守帶峒峿戍主禹頗好内學每云晉地
有福孝昌末遂詣尒朱榮建義元年與榮同入洛除中
軍將軍金紫光祿大夫封鄄城縣開國伯邑五百戶為
并州東面大都督鎮樂平榮死之後為土民王惡氈起
義殺之後贈征西將軍雍州刺史
子長淵襲武定中南青州長史齊受禪爵例降
禹弟菩薩給事中卒贈濟南太守
吐萬弟鍾葵早卒
長子法夀侍御中散累遷中散大夫出除龍驤將軍安
州刺史法夀先令所親微服入境觀察風俗下車便大
行賞罰於是境内肅然更滿還朝吏人詣闕訴乞肅宗
嘉之詔復州任後徵為太中大夫加左將軍遷平東將
軍光祿大夫建義初於河隂遇害贈車騎將軍相州刺
史
子慶始大司農丞與父同時見害贈前將軍廣州刺史
慶始弟慶遵武定末瀛州騎府司馬
慶遵弟慶智美容貌有几案才著作佐郎司徒中兵參
軍卒於太尉主簿
法夀弟法僧自太尉行參軍稍轉通直郎寧遠將軍司
徒司馬掾龍驤將軍益州刺史素無治幹加以貪虐殺
戮自任威怒無恒王賈諸姓州内人士法僧皆召為卒
伍無所假縱於是合境皆反招引外寇蕭衍遣將張齊
率衆攻逼城門晝閉行旅不通法僧上表曰臣忝守遐
方變生慮表賊衆侜張所在彊盛統内城戍悉已䧟沒
近州之民亦皆擾叛唯獨州治僅存而已亡滅之期非
旦則夕臣自思忖必是死人但恐不得謝罪闕庭既忝
宗枝累辱不淺若死為鬼永曠天顔九泉之下實深重
恨今募使間行偷路奔告若臺軍速至猶希全保哭送
使者不知所言肅宗詔曰比勅傅豎眼倍道兼行而猶
未逹可更遣尚書郎堪幹者一人馳驛催遣庶令拔彼
倒懸救兹危急豎眼頻破張齊於是獲全徵拜光祿大
夫出為平東將軍兖州刺史轉安東將軍徐州刺史孝
昌元年法僧殺行臺高諒反於彭城自稱尊號號年天
啟大軍致討法僧携諸子擁掠城内及文武南奔蕭衍
鍾葵弟篤字阿成太子右率北中郎將撫冥鎮將光祿
卿出除平北將軍幽州刺史卒諡曰貞
長子浩字洪逹太尉長史
他弟渾繼叔父廣平王連
渾弟比陵太延五年為司空賜爵䍧牱公除安遠將軍
懷荒鎮大將卒
子天琚襲高祖時征虜將軍青州刺史從駕南征拜後
將軍尋降公為侯除西中郎將世祖時征虜將軍夏州
刺史卒贈本將軍濟州刺史
子延伯襲卒
河南王曜天興六年封五歲嘗射雀於太祖前中之太
祖驚歎焉及長武藝絶人與陽平王熙等並督諸軍講
武衆咸服其勇泰常七年薨時年二十二有七子
長子提驍烈有父風世祖時襲爵改封潁川王迎昭儀
于塞北時年十六有夙成之量殊域敬焉後改封武昌
拜使持節鎮東大將軍平原鎮都大將在任十年大著
威名後與淮南王他討平吐京叛胡遷使持節車騎大
將軍統萬鎮都大將賜馬百匹羊千口甚見寵待太安
元年薨年四十七諡曰成王
長子平原襲爵忠果有智略顯祖時蠕蠕犯塞從駕擊
之平原戰功居多拜假節都督齊兖二州諸軍事鎮南
將軍齊州刺史善於懷撫邊民歸附者千有餘家高祖
時妖賊司馬小君自稱晉後聚黨三千餘人屯聚平陵
號年聖君攻破郡縣殺害長吏平原身自討擊殺七人
擒小君送京師斬之又有妖人劉舉自稱天子扇惑百
姓復討斬之時歲穀不登齊民飢饉平原以私米三千
餘斛為粥以全民命北州戍卒一千餘人還者皆給路
糧百姓咸稱詠之州民韓凝之等千餘人詣闕頌之高
祖覽而嘉歎及還京師每歲率諸軍屯於漠南以備蠕
蠕遷都督雍秦梁益四州諸軍事征南大將軍開府雍
州刺史鎮長安太和十一年薨贈以本官加羽葆鼓吹
諡曰簡王有五子長子和為沙門捨其子顯以爵讓其
次弟鑒鑒固辭詔許鑒身終之後令顯襲爵鑒乃受之
鑒字紹達少有父風頗覽書傳沉重少言寬和好士拜
通直散騎常侍尋加冠軍將軍守河南尹車駕南伐以
鑒為平南將軍還除左衛將軍出為征虜將軍齊州刺
史時革變之始百度惟新鑒上書上遵高祖之旨下采
齊之舊風軌制粲然皆合規矩高祖覽其所上嗟美者
久之顧謂侍臣曰諸州刺史皆能如此變風易俗更有
何難下詔褒美班之天下一如鑒所上齊人愛詠咸曰
耳目更新高祖崩後和罷沙門歸俗棄其妻子納一寡
婦曹氏為妻曹氏年齒已長攜男女五人隨鑒至歴城
干亂政事和與曹及五子七處受納鑒皆順其意言無
不從於是獄以賄成取受狼籍齊人苦之鑒治名大損
世宗初以本將軍轉徐州刺史屬徐兗大水民多飢饉
鑒表加賑恤民賴以濟先是京兆王愉為徐州王既年
少長史盧淵寬以馭下郡縣多不奉法鑒表曰梁郡太
守程靈虬唯酒是躭貪財為事虐政殘民寇盗並起黷
音悖響盈於道路部境呼嗟僉焉怨酷梁郡密邇偽畿
醜聲易布非直有點清風臣恐取嗤荒遠請免所居官
以明刑憲詔免靈虬郡徵還京師於是徐境肅然蕭衍
角城戍主柴慶宗以城内附鑒遣淮陽太守吳秦生率
兵千餘赴之衍淮隂援軍已來斷路秦生屢戰破之乘
勝而進遂剋角城世宗詔鑒曰知摧角城威謀展稱良
以欣然此城襟帶淮滸川路衝要自昔經算未能剋之
蟻固積紀每成邊害將軍淵規潛運妙略克宣闢境剋
城功著不日據要扼喉津徑勢阻可謂勲高三捷朕甚
嘉焉守御諸宜善以量度矜慰之使尋當别遣年四十
二薨贈衞大將軍齊州刺史王如故諡曰悼王
長子伯宗員外郎
次仲淵蘭陵太守並早卒
仲淵弟季偉武定中太尉中兵參軍
和字善意鑒薨之後與鑒子伯宗競求承襲尚書令肇
奏和太和中出為沙門讓爵於鑒鑒後以和子顯年在
弱冠宜承基緒求遜王爵以歸正胤先朝詔終鑒身聽
如其請鑒既薨逝和求襲封謹尋詔旨聽傳子顯不許
其身和先讓後求有乖道素請令伯宗承襲世宗詔曰
和初以讓鑒而鑒還讓其子交讓之道於是乎著其子
早終可聽和襲尋拜諫議大夫兼太子率更令轉通直
散騎常侍兼東中郎將肅宗時出為輔國將軍涼州刺
史坐事免久之除東郡太守正光四年薨贈安東將軍
相州刺史
子謙字思義襲爵後拜前軍將軍征蠻都督莊帝初於
河隂遇害贈散騎常侍征東大將軍儀同三司相州刺
史
子棽襲齊受禪爵例降
鑒弟榮字瓫生高祖時直寢從駕征新野終於羽林監
榮弟亮字辟邪威遠將軍羽林監卒贈河間太守
亮弟馗字道明太尉府行參軍司徒掾鎮遠將軍太僕
少卿出除安西將軍東秦州刺史建義初卒於州贈征
東將軍青州刺史
河間王修天賜四年封泰常元年薨無子世祖繼絶世
詔河南王曜之子羯兒襲修爵改封略陽後與永昌王
健督諸軍討秃髮保周於番和徙張掖民數百家於武
威遂與諸將私自沒入坐貪暴降爵為公後統河西諸
軍襲蠕蠕至於漠南仍復王爵加征西大將軍正平初
有罪賜死爵除
長樂王處文天賜四年封聰辯夙成年十四泰常元年
薨太宗悼傷之自小斂至葬常親臨哀慟陪葬金陵無
子爵除
廣平王連天賜四年封始光四年薨無子世祖繼絶世
以陽平王熙之第二子渾為南平王以繼連後加平西
將軍渾好弓馬射鳥輒歴飛而殺之時皆歎異焉世祖
嘗命左右分射勝者中的籌滿詔渾解之三發皆中世
祖大悅器其藝能常引侍左右賜馬百匹僮僕數十人
後拜假節都督平州諸軍事領護東夷校尉鎮東大將
軍儀同三司平州刺史鎮和龍在州綏導有方民夷悅
之徙涼州鎮將都督西戎諸軍事領護西域校尉賜御
馬二匹臨鎮清慎恩著涼土更滿還京父老皆涕泣追
送若違所親太和十一年從駕廵方山道薨
子飛龍襲後賜名霄身長九尺腰帶十圍容貌魁偉雅
有風則貞白卓然好直言正諫朝臣憚之高祖特垂欽
重除宗正卿右光祿大夫詔曰自今奏事諸臣相稱可
云姓名惟南平王一人可直言其封遷左光祿大夫太
和十七年薨賜朝服一具衣一襲東園第一祕器絹千
匹高祖緦衰臨霄喪哀動左右醼不舉樂贈衛將軍定
州刺史賜帛五百匹諡曰安王子纂襲
纂亦有譽於時除恢武將軍進平西將軍領西中郎將
出為安北將軍平州刺史景明元年薨於平城
子伯和襲永平三年薨贈散騎侍郎諡曰哀王(闕一版)統
卒贈涼州刺史
子思略武定末瀛州治中
思略弟叔略武定中太尉主簿
京兆王黎天賜四年封神䴥元年薨
子根襲改封江陽王加平北將軍薨無子顯祖以南平
王霄第二子繼為根後
繼字世仁襲封江陽王加平北將軍高祖時除使持節
安北將軍撫冥鎮都大將轉都督柔玄撫冥懷荒三鎮
諸軍事鎮北將軍柔玄鎮大將入為左衞將軍兼侍中
又兼中領軍留守洛京尋除持節平北將軍鎮攝舊都
高車酋帥樹者擁部民反叛詔繼都督北討諸軍事自
懷朔已東悉禀繼節度繼表高車頑黨不識威憲輕相
合集背役逃歸計其兇戾事合窮極若悉追戮恐遂擾
亂請遣使鎮别推檢斬諐首一人自餘加以慰喻若悔
悟從役者即令赴軍詔從之於是叛徒往往歸順高祖
善之顧謂侍臣曰江陽良足大任也車駕北廵至鄴而
高車悉降恒朔清定繼以高車擾叛頻表請罪高祖優
詔喻之世宗時除征虜將軍青州刺史轉平北將軍恒
州刺史入為度支尚書繼在青州之日民飢餒為家僮
取民女為婦妾又以良人為婢為御史所彈坐免官爵
後大將軍高肇伐蜀世宗以繼為平東將軍鎮遏徐揚
世宗崩班師及靈太后臨朝繼子义先納太后妹復繼
尚書本封尋除侍中領軍將軍又除特進驃騎將軍侍
中領軍如故繼頻表固讓許之又詔還依前授太師高
陽王雍太傅清河王懌太保廣平王懷及門下八座奏
追論繼太和中慰喻高車安輯四鎮之勲增邑一千五
百戶繼又上表陳讓詔聽减戶五百靈太后以子义姻
戚數與肅宗幸繼宅置酒高會班賜有加尋加侍中驃
騎大將軍儀同三司特進領軍如故徙封京兆王繼疾
患積年枕養于家每至靈太后與肅宗遊幸於外時令
扶入居守禁内及節慶宴饗皆力疾參焉遷司空公侍
中如故寬和容裕號為長者神龜末子义得志轉司徒
公仍加侍中繼以蕃王宿宦舊貴高祖時歴内外顯任
意遇已隆靈太后臨朝入居心膂兼處門下歴轉台司
义又居權重榮赫一世繼頻表遜位乞以司徒授崔光
詔遣侍中安豐王延明給事黃門侍郎盧同敦勸繼又
啟固讓轉太保侍中如故加後部鼓吹頻表陳辭不許
詔曰至節嘉辰禮有朝慶親尊戚老理宜優異王位高
年宿可依齊郡王簡故事朝訖引坐免其拜伏轉太傅
侍中如故頻讓不許又遣使敦勸乃受之時义執殺生
之柄威福自己門生故吏遍於省闥拜受之日送者傾
朝當世以為榮有識者為之致懼太官給酒膳供賓客
又詔令乘步挽至殿庭兩人扶侍禮秩與丞相高陽王
相埒後除使持節侍中太師大將軍錄尚書事大都督
節度西道諸軍及出師之日車駕臨餞傾朝祖送賞賜
萬計轉太尉公侍中太師錄尚書都督並如故尋詔班
師繼啟求還復江陽詔從之繼晚更貪婪聚斂無已牧
守令長新除赴官無不受納貨賄以相託付妻子各别
請屬至乃郡縣微吏亦不得平心選舉憑义威勢法官
不敢紏擿天下患之义黜繼廢於家初尒朱榮之為直
寢也數以名馬奉义义接以恩意榮甚德之建義初復
以繼為太師司州牧永安二年薨贈假黃鉞都督雍華
涇邠秦岐河梁益九州諸軍事大將軍錄尚書大丞相
雍州刺史王如故諡曰武烈
义繼長子字伯儁小字夜义世宗時拜員外郎靈太后
臨朝以义妹夫除通直散騎侍郎义妻封新平郡君後
遷馮翊郡君拜女侍中义以此意勢日盛尋遷散騎常
侍光祿少卿領嘗食典御轉光祿卿义女夭靈太后詔
曰义長女年垂弱笄奄致夭喪悼念兼懷可贈鄉主尋
遷侍中餘官如故加領軍將軍既在門下兼總禁兵深
為靈太后所信委太傅清河王懌以親賢輔政參决機
事以义恃寵驕盈志欲無限懌裁之以法义輕其為人
每欲斥黜之义遂令通直郎宋維告司染都尉韓文殊
欲謀逆立懌懌坐禁止後窮治無實懌雖得免猶以兵
衛守於宮西别館久之义恐懌終為已害乃與侍中劉
騰密謀靈太后時在嘉福未御前殿騰詐取主食中黃
門胡玄度胡定列誣懌云許度等金帛令以毒藥置御
食中以害帝自望為帝許度兄弟以富貴騰以具奏肅
宗聞而信之乃御顯陽殿騰閉永巷門靈太后不得出
懌入遇义於含章殿後欲入徽章東閤义厲聲不聽懌
曰汝欲反邪义曰元义不反正欲縛反人义命宗士及
直齋等三十人執懌衣袂將入含章東省使數十人防
守之騰稱詔召集公卿議以大逆論咸畏憚义無敢異
者唯僕射游肈執意不同語在其傳义騰持公卿議入
奏俄而事可夜中殺懌於是假為靈太后辭遜之詔义
遂與太師高陽王雍等輔政常直禁中肅宗呼為姨父
自後專綜機要巨細決之威振於内外百寮重跡相州
刺史中山王熙抗表起義以討义為名不果見誅义尋
遷衛將軍餘如故後靈太后與肅宗醼於西林園日暮
還宮右衞將軍奚康生復欲圖义不克而誅語在其傳
是後肅宗徙御徽音殿义亦入居殿右既在密近曲盡
佞媚以承上旨遂蒙寵信出入禁中恒令勇士持刀劒
以自先後公私行止彌加威防义於千秋門外厰下施
木闌檻有時出入止息其中腹心防守以備竊發人物
求見者遙對之而已乃封其子亮平原郡開國公食邑
一千戸及拜肅宗御南門臨觀并賜御馬帛千匹初义
之專政矯情自飾勞謙待士時事得失頗以關懷而才
術空淺終無遠致得志之後便驕愎躭酒好色與奪任
情乃於禁中自作别庫掌握之寳充牣其中又曾臥婦
人於食輿以帊覆之令人轝入禁内出亦如之直衛雖
知莫敢言者輕薄趣勢之徒以酒色事之姑姊婦女朋
滛無别政事怠惰綱紀不舉州鎮守宰多非其人於是
天下遂亂矣從劉騰死後防衛微緩义頗亦自寬時宿
於外每日出遊留連他邑靈太后微察知之义積習生
常無復虞慮其所親諫义义又不納正光五年秋靈太
后對肅宗謂羣臣曰隔絶我母子不聽我往來兒間復
何用我為放我出家我當永絶人間脩道於嵩高閑居
寺先帝聖鑒鑒於未然本營此寺者正為我今日欲自
下髮肅宗與羣臣大懼叩頭泣涕殷勤苦請靈太后聲
色甚厲意殊不回肅宗乃宿於嘉福殿積數日遂與太
后密謀圖义肅宗内雖圖之外形彌密靈太后瞋忿之
言欲得往來顯陽之意皆以告义又對义流涕叙太后
欲出家憂怖之心如此密言日有數四义殊不為疑乃
勸肅宗從太后意於是太后數御顯陽二宮無復禁礙
义舉其親元法僧為徐州刺史法僧據州反叛靈太后
數以為言义深愧悔丞相高陽王雍雖位重於义而甚
畏憚欲進言於肅宗而事無因會太后與肅宗南遊洛
水雍邀請車駕遂幸雍第日宴肅宗及太后至雍内室
從者莫得而入遂定圖义之計後雍從肅宗朝太后乃
進言曰臣不慮天下諸賊唯慮元义何者义總握禁旅
兵皆屬之父率百萬之衆虎視京西弟為都督總三齊
之衆元义無心則已若其有心聖朝將何以抗义雖曰
不反誰見其心而不可不懼太后曰然元郎若忠於朝
廷而無反心何故不去此領軍以餘官輔政义聞之甚
懼免冠求解乃以义為驃騎大將軍儀同三司尚書令
侍中領左右义雖去兵權然總任内外殊不慮有黜廢
之理也後义出宿遂解其侍中旦欲入宮門者不納尋
除名為民初咸陽王禧以逆見誅其子樹奔蕭衍衍封
為鄴王及法僧反叛後樹遺公卿百寮書曰魏室不造
姦豎擅朝社稷阽危綴旒非譬元义險慝狼戾人倫不
齒屬籍疎遠素無問望特以太后姻婭早蒙寵擢曾不
懷音公行反噬肆兹悖逆人神同憤自頃境土所傳皆
云义狼心蠆毒藉權位而日滋含忍諂詐與日月而彌
甚無君之心非復一日簒逼之事旦暮必行抑又聞之
夫名以出信信以制義山川隠疾且猶不以名成師兆
亂巨君不臣求之史籍有自来矣元义本名夜义弟羅
實名羅刹夜义羅刹此鬼食人非遇黑風事同飄堕嗚
呼魏境離此二災惡木盜泉不息不飲勝名梟稱不入
不為况昆季此名表能噬物日露久矣始信斯言況乃
母后幽辱繼主蒙塵釋位揮戈言謀王室不在今日何
謂人臣諸賢或奕世載德或將相繼踵或受任累朝或
職居機要或姻戚匪他或忠義是秉俛眉逆手見制凶
威臣節未申徒有勤悴又聞自义專政億兆離德重以
歲時災厲年年水旱牛馬殪踣桑柘焦枯飢饉相仍菜
色滿道妖災告譴人皆歎息瀍澗西北羌戎陸梁泗汴
左右戍漕流離加以剖斮忠賢殲殄宗室哀彼本邦一
朝横潰今既率師將除君側區區之懷庶令冠屨得所
大憝同必誅之戮魏祀無忽諸之非义為遠近所惡如
此其後靈太后顧謂侍臣曰劉騰元义昔邀朕索鐵劵
望得不死朕賴不與中書舍人韓子熙曰事關殺活豈
計與否陛下昔雖不與何解今日不殺靈太后憮然未
幾有人告义及其弟爪謀反欲令其黨攻近京諸縣破
市燒邑郭以驚動内外先遣其從弟洪業率六鎮降戶
反於定州又令人勾魯陽諸蠻侵擾伊闕义兄弟為内
應起事有日得其手書靈太后以妹壻之故未忍便決
黃門侍郎李琰之曰元义之罪具騰遐邇豈容復停以
惑視聽黃門徐紇趨前欲諫逡廵未敢羣臣固執不已
肅宗又以為言太后乃從之於是义及弟爪並賜死於
家太后猶以妹故復追贈义侍中驃騎大將軍儀同三
司尚書令冀州刺史
义子亮襲祖爵齊受禪例降
义庶長子稚祕書郎中义死之後遂亡奔蕭衍
义弟羅字仲綱以儉素著稱起家司空參軍事轉司徒
主簿領嘗食典御散騎侍郎散騎常侍雖父兄貴盛而
虚已謙退恂恂接物遷平東將軍青州刺史义當朝專
政羅望傾四海于時才名之士王元景邢子才李奬等
咸為其賓客從遊青土時蕭衍遣將寇邊以羅行撫軍
將軍都督青光南青三州諸軍事罷州入為宗正卿孝
莊初除尚書右僕射東道大使出帝時遷尚書令尋除
使持節驃騎大將軍開府儀同三司梁州刺史羅既懦
怯孝静初蕭衍遣將圍逼羅以州降义死之後羅通义
妻時人穢之或云其救命之計也
羅弟爽字景喆少而機警尤為父所寵愛解褐祕書郎
稍遷給事黃門侍郎金紫光祿大夫永熙二年卒贈使
持節都督涇岐秦三州諸軍事衛將軍尚書左僕射秦
州刺史諡曰懿
爽子德隆武定末太子中庶子
爽弟蠻武定末光祿卿
爪字景邕給事中與兄义同以罪誅
繼弟羅侯遷洛之際以墳陵在北遂家於燕州之昌平
郡内豐資産唯以意得為適不入京師有賓客往来者
必厚相禮遣豪據北方甚有聲稱义權重以羅侯不樂
入仕就拜昌平太守正光末逆賊大俄佛保陷郡見害
子景遵直寢太常丞
史臣曰梟獍為物天實生之知母忘父蓋亦禽獸元紹
其人此之不若乎陽平以下降年夭促英才武略未顯
於時静簡二王為時稱首鑒既有聲渾亦見器霄荷遇
高祖繼受任太和苟無其才名位豈徒及也义階緣寵
私智小謀大任重才弱遂亂天下殺身全祀不亦幸哉
魏書卷十六
魏書卷十六考證
陽平王熙傳鎮遠將軍東海太守帶峒峿戍主前漢
地理志東海郡司吾注地名或從山今齊東有㟃峿
驛此云峒峿殆㟃峿之訛也
禹頗好内學每云晉地有福顧炎武云後漢書方術
傳自是習為内學注蓋謂圖讖之書其事祕密故稱
内也褚少孫補滑嵇傳以傳記雜說為外家是以六
經為内也東漢儒者則以七緯為内學六經為外學
行臺高諒諒監本作謨本書肅宗紀云孝昌元年正
月徐州刺史元法僧據城反害行臺高諒又高祐傳
祐孫顥顥弟雅雅弟諒為徐州行臺屬元法僧反叛
逼諒同之諒不許為法僧所害謨自是諒字之訛今
改正
廣平王連傳子伯和襲下闕一版伯和霄之孫也本
書目錄廣平王連下注云南平王渾渾子霄霄曾孫
仲冏而無下文統統子思略思略弟叔略等名疑所
闕者為仲冏事蹟而統者其子也目錄世系不可詳
故并删去耳
京兆王黎傳太傅清河王懌以親賢輔政參决機事以
义持寵驕盈志欲無限懌裁之法义輕其為人每欲
斥黜之义輕其為人句义疑當作又推尋文義蓋
言懌輕义非义輕懌也
魏書卷十六考證
