魏書卷二十六
齊魏收撰
列傳第十四
長孫肥尉古真
長孫肥代人也昭成時年十三以選内侍少有雅度果
毅少言太祖之在獨孤及賀蘭部肥常侍從禦侮左右
太祖深信仗之登國初與莫題等俱為大將從征劉顯
自濡源擊厙莫奚討賀蘭部竝有戰功太祖征蠕蠕大
破之肥降其主匹候䟦事具蠕蠕𫝊又從征衛辰及薛
于部破滅之蠕蠕别主緼紇提子曷多汗等率部落棄
父西走肥以輕騎追至上郡斬之後從征中山拜中領
軍將軍車駕次晉陽慕容寳并州刺史遼西王農棄城
宵遁肥追之至蒲泉獲其妻子太祖將圍中山慕容寳
棄城奔和龍肥與左將軍李栗三千騎追之至范陽不
及而還遂破其研城戍俘千餘人中山城内人立慕容
普鄰為主太祖圍之普鄰乃出步卒千餘人欲伺間犯
圍太祖命肥挑戰偽退普鄰衆追肥太祖截其後盡擒
斬之時以士馬少糧遂罷中山之圍就穀河間慕容賀
驎殺普鄰而自立車駕次魯口遣肥帥七千騎襲中山
入其郛而還賀驎以步騎四千追肥至泒水肥自魏昌
擊之獲鎧騎二百肥中流矢瘡重乃還中山平以功賜
爵琅邪公遷衛尉卿改爵盧鄉時中山太守仇儒不樂
内徙亡匿趙郡推羣盗趙凖為主妄造妖言云燕東傾
趙當續欲知其名准水不足凖喜而從之自號使持節
征西大將軍青冀二州牧鉅鹿公儒為長史聚黨二千
餘人據關城連引丁零殺害長吏扇動常山鉅鹿廣平
諸郡遣肥率三千騎討之破凖於九門斬仇儒生擒凖
詔以儒肉食凖𫝊送京師轘之於市夷其族除肥鎮遠
將軍兖州刺史給步騎二萬南徇許昌略地至彭城司
馬德宗將劉該遣使詣肥請降貢其方物姚平之寇平
陽太祖將討之選諸將無加肥者乃徵還京師遣肥與
毗陵王順等六萬騎為前鋒車駕次永安平募遣勇將
率精騎二百闚軍肥逆擊擒之匹馬不返平退保柴壁
太祖進攻屠之遣肥還鎮兖州肥撫慰河南得吏民心
威信著於淮泗善策謀勇冠諸將每戰常為士卒先前
後征討未嘗失敗故每有大難令肥當之南平中原西
摧羌寇肥功居多賞賜奴婢數百口畜物以千計後降
爵為藍田侯天賜五年卒諡曰武陪葬金陵子翰襲爵
翰少有父風太祖時以善騎射為獵郎太宗之在外翰
與元磨渾等潛謀奉迎太宗即位遷散騎常侍與磨渾
等拾遺左右以功遷平南將軍率衆鎮北境威名甚著
蠕蠕憚之後為都督北部諸軍事平北將軍真定侯給
殿中細拾隊加旌旗鼓吹蠕蠕每犯塞翰拒擊有功進
爵為公世祖即位徵還京師進封平陽王加安集將軍
蠕蠕大檀之入宼雲中世祖親征之遣翰率北部諸將
尉眷自參合以北擊大檀别帥阿伏干於柞山斬首數
千級獲馬萬餘匹又與東平公娥清出長川以討大檀
大檀衆北遁追擊克獲而還尋遷司徒襲赫連昌破之
世祖復征昌翰與廷尉道生宗正娥清率騎三萬為前
驅昌戰敗奔上邽翰以八千騎追之至高平不及而還
從襲蠕蠕車駕度漠大檀奔走其弟匹黎率衆赴之遇
翰交戰匹黎衆潰走斬其渠帥數百人翰清正嚴明善
撫將士太祖甚重之神䴥三年薨深見悼惜為之流涕
親臨其喪禮依安城王叔孫俊故事賻賜有加諡曰威
陪葬金陵
子平成襲爵降為公平成少以父任為中散累遷南部
尚書卒陪葬金陵
子渾襲爵渾初為中散久之為彭城鎮將太和中卒
子盛襲爵
翰弟受興世祖時從征平凉以功賜爵長進子除河間
太守卒
子安都襲爵顯祖時為典馬令
受興弟陳世祖時為羽林郎征和龍賊自西門出將犯
外圍陳擊退之追斬至長城下以功賜爵五等男以從
征凉州為都將領入官遷殿中給事中進爵為子遷駕
部尚書復出為北鎮都將陳性寬厚好學愛士所歴輙
為人追思之高祖即位進爵吳郡公加安東將軍興光
二年卒贈散騎常侍吳郡王諡曰恭陪葬金陵
子頭襲爵高宗時為中散遷内行長典龍收曹天安初
卒
子拔襲爵
陳弟蘭世祖初為中散常從征伐典御兵器賞賜甚厚
後以破平涼功賜爵雎陽子加奮武將軍遷散騎常侍
北部尚書後除豫州刺史卒
子烏孤襲爵高祖初出為武都鎮將入為散令
子樂孝静時金紫光祿大夫
肥弟亦于太祖初為羽林郎從平中原除廣平太守卒
子石洛世祖初為羽林郎稍遷散騎常侍從征赫連昌
為都將以功拜樂部尚書賜爵臨淮公加寧西將軍神
䴥中卒諡曰簡
子真少以父任為中散從征平涼以功賜爵臨城子拜
員外散騎侍郎廣武將軍襲父爵降為建義將軍臨淮
侯遷司衛監征蓋吳遷殿中尚書加散騎常侍從駕征
劉義隆至江進爵南康公加冠軍將軍卒於軍
子吳兒襲爵高祖初為中散武川鎮將太和初卒贈恒
州刺史
子長樂襲坐事爵除後歴陵江將軍羽林監
子榮族武定中征西將軍繁昌男
吳兒弟突朔州長史
子元慶平州倉曹參軍
尉古真代人也太祖之在賀蘭部賀染干遣侯引乙突
等詣行宫將肆逆古真知之密以馳告侯引等不敢發
染干疑古真泄其謀乃執栲之以兩車軸押其頭傷一
目不伏乃免之登國初從征庫莫奚及叱突鄰竝有功
又從救賀蘭破衛辰子直力鞮復擊慕容寳於參合陂
又從平中原以功賜爵束州侯加建節將軍太宗初為
鴻飛將軍率衆五千鎮大洛城太宗西廵古真與奚斤
等率前軍討越勒部大破之獲馬五萬匹牛羊二十萬
頭掠二萬餘家西還泰常三年除定州刺史卒
子億萬襲卒
子盛襲
古真弟太真太宗初為平南將軍相州刺史
太真弟諾少侍太祖以忠謹著稱從圍中山諾先登傷
一目太祖歎曰諾兄弟竝毁其目以建功效誠可嘉也
寵侍遂隆除平東將軍賜爵安樂子從討姚平還拜國
部大人太宗初為幽州刺史加東統將軍進爵為侯長
孫道生之討馮䟦也諾與驍騎將軍延普率師次遼西
轉寧東將軍進爵武陵公諾之在州有惠政民吏追思
之世祖時薊人張廣達等二百餘人詣闕請之復除安
東將軍幽州刺史改邑遼西公兄弟竝為方伯當世榮
之燕土亂久民戸凋敝散諾在州前後十數年還業者
萬餘家延和中卒
第八子觀襲爵卒
子崘襲
諾長子眷忠謹有父風太宗時執事左右為大官令時
侍臣受斤亡入蠕蠕詔眷追之遂至虜庭大檀問其故
眷曰受斤負罪天子逃刑在此不時執送是以來取眷
遂擒受斤於大檀前左右救之乃免由是以驍烈聞遷
司衛監太宗幸幽州詔眷輔世祖居守後征河南督高
車騎臨陣衝突所向無前賊憚之世祖即位命眷與散
騎常侍劉庫仁等八人分典四部綰奏機要賜爵山桑
侯加陳兵將軍又為安北將軍出鎮北境與平陽王長
孫翰擊蠕蠕别帥阿伏干於祚山率師至歌刪山擊蠕
蠕别帥便度弟庫仁直引師而北蠕蠕部帥莫孤率高
車騎五千乘來逆眷擊破之斬首千餘級又從征蠕蠕
眷出白黑兩漠之間擊其東部大獲而還又從征赫連
昌眷出南道擊昌於上邽士衆之糧臨淮公丘堆等督
租於郡縣為昌所敗昌乘勝抄掠諸將患之眷與侍御
史安頡隂謀設伏邀擊擒昌以功拜寧北將軍加散騎
常侍進爵源陽公後從征和龍眷督萬騎前驅慰喻降
二千餘戸尋為假節加侍中都督豫洛二州及河内諸
軍事安南將軍開府鎮虎牢張掖王秃髮保周之反也
徵眷與永昌王健等率師討之破保周於番禾保周遁
走眷率騎追之保周窮廹自殺詔眷留鎮涼州加都督
涼沙河三州諸軍事安西將軍領護羌戎校尉轉敦煌
鎮將又擊破吐谷渾俘三千餘口眷歴鎮四蕃威名竝
著高宗時率師北擊伊吾剋其城大獲而還尋拜侍中
太尉進爵為王與太宰常英等評尚書事高宗北廵狩
以寒雪方降議還眷諫曰今動大衆以威北敵去都不
遠而便旋駕虜必疑我有内難雖方寒雪兵人勞苦以
經略大體宜便前進高宗從之遂渡漠而還以眷元老
賜杖履上殿和平四年薨高宗悼惜之贈大將軍諡曰
莊子多侯襲爵多侯少有武幹顯祖時為假節征西將
軍領護羌戎校尉敦煌鎮將至鎮上表求率輕騎五千
西入于闐兼平諸國因敵取資平定為效弗許高祖初
蠕蠕部帥旡盧真率三萬騎入塞圍鎮多侯擊走之以
功進號征西大將軍後多侯獵于南山蠕蠕遣部帥度
拔入圍敦煌斷其還路多侯且前且戰遂衝圍而入率
衆出戰大破之追北數十里斬首千餘級因上疏求北
取伊吾斷蠕蠕通西域之路高祖善其計以東作方興
難之太和元年為妻元氏所害
子建襲爵歴位給事中卒無子
建弟那襲爵卒
子範襲
範弟顯業散騎常侍與太原公主姦通生子彦武定中
衛將軍南營州刺史
多侯弟子慶賓善騎射有將略高祖時釋褐員外散騎
侍郎稍遷左將軍太中大夫肅宗時議欲送蠕蠕主阿
那瓌還國慶賓上表固爭不從後蠕蠕遂執行臺元孚
大掠北境詔尚書令李崇討之慶賓别將隸崇出塞而
返元法僧之外叛蕭衍遣其豫章王蕭綜鎮徐州又詔
慶賓為别將隸安豐王延明討之尋除後將軍肆州刺
史時尒朱榮兵威漸盛曾經肆州慶賓畏惡之據城不
出榮恨慶賓舉兵襲之慶賓别駕姚和内應榮遂害慶
賓僚屬拘慶賓還秀容呼為假父後以母憂還都尋起
為平東將軍光禄大夫都督鎮汝隂還朝永安二年卒
贈車騎將軍雍州刺史又追加侍中司空公
慶賓子豹起家員外郎肅宗時行潁州事與蕭衍將裴
之禮戰殁
豹弟瑾武定中東平太守
眷弟地干機悟有才藝馳馬立射五的時人莫能及太
宗時為左機令世祖少而善之即位擢為庫部尚書加
散騎常侍左光禄大夫領侍輦郎地干奉上忠謹尤善
嘲笑世祖見其效人舉措忻悦不能自勝甚見親愛參
軍國大謀世祖將征平凉試衝車以攻冡地干為索所
罥折脅而卒世祖親往臨撫哭之甚慟贈中領軍將軍
燕郡公諡曰惠贈賜豐厚
子長夀幼拜散騎常侍遷殿中右曹尚書仍加散騎常
侍從征劉義隆至江賜爵會稽公加冠軍將軍高宗時
除涇州刺史和平五年卒
子彌真襲爵彌真卒無子
弟狀德襲爵
地干弟侯頭襲地干職為庫部尚書
侯頭弟力斤亦以忠謹聞歴位御史中尉并州刺史有
政績加冠軍將軍賜爵晉陽侯卒贈平南將軍
力斤弟焉陳尚書安樂侯
古真族玄孫聿字成興性耿介肅宗時為武衛將軍是
時領軍元义秉權百寮莫不致敬而聿獨長揖不拜尋
出為平西將軍東涼州刺史涼州緋色天下之最义送
白綾二千匹令聿染拒而不許义諷御史劾之驛徵至
京覆驗無状還復任尋卒於州時年五十贈安北將軍
朔州刺史
子儉武定中開府祭酒
史臣曰長孫肥結髮内侍雄烈知名軍鋒所指罔不奔
散關張萬人之敵未足多也翰有父風不隕先構臨喪
加禮抑有由哉尉真兄弟忠勇奮發義以忘生眷威略
著時增隆家業青紫麾旄亦其宜矣
魏書卷二十六
魏書卷二十六考證
尉古真𫝊擊蠕蠕别帥阿伏干於祚山本卷上文世
祖遣長孫翰率北部諸將尉眷自參合以北擊大檀
别帥阿干于柞山此作祚亦小異
魏書卷二十六考證
