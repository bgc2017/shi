元儒考略傳記𩔖三(總錄之屬)
提要
(臣)等謹案元儒考略四卷明馮從吾撰從吾
字仲好長安人萬歷已丑進士改庶吉士又
改御史以上疏言事廷杖歷遷左副都御史
以爭紅丸挺擊事乞歸起工部尚書以疾辭
後竟削奪及奄黨敗詔復官謚恭定事蹟具
明史本𫝊是編乃集元代諸儒事實各為小
𫝊大抵以元史儒學𫝊為主而旁採志乘附
益之中有大書特𫝊者亦有細書附𫝊者皆
據其學術之高下以為進退體例頗為&KR1244;碎
又名姓往往乖斘如歐陽元别號圭齋今乃
竟題作歐陽圭既以號作名又刪去一字校
讐亦未免太疎然宋儒好附門墻於淵源最
悉明儒喜爭同異於宗派尤詳語錄學案動
輒災梨不啻汗牛充棟惟元儒篤實不甚近
名故講學之書𫝊世者絶少亦無滙合諸家
勒為一帙以著相𫝊之系者從吾掇拾殘剰
補輯此編以略見一代儒林之梗槩存之亦
足資考證物有以少見珍者此之謂歟乾隆
四十七年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
