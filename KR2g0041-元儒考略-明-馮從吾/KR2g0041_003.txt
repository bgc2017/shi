元儒考略卷三
明馮從吾撰
吳澄字幼清撫州崇仁人自幼穎悟九歲從羣子弟試
鄉校每中前列既長于經傳皆習通之知用力聖賢
之學宋末舉進士不第入山著書元世祖時侍御史
程鉅夫奉詔求賢江南起澄至京師未幾以母老辭
歸鉅夫請置澄所著書于國子監以資學者朝廷命
有司即其家錄上元貞初游龍興按察經歷郝文迎
至郡學日聽講論錄其問答凡數千言行省掾元明
善以文學自負嘗問澄易詩書春秋奥義歎曰與吳
先生言如探淵海遂執弟子禮事之左丞董士選延
之家親執饋食曰吳先生天下士也既入朝薦澄有
道擢應奉翰林文字有司敦勸久之乃赴而代者已
至澄即日南歸未幾除江西儒學副提舉居三月以
疾去至大初召為國子監丞皇慶初陞司業嘗為學
者言朱子于道問學之功居多而陸子靜以尊德性
為主問學不本于德性則其敝必偏于言語訓釋故
學以尊德性為本議者遂以澄為陸氏之學澄一夕
謝去諸生有不謁告從之南者俄拜集賢直學士俾
乘驛至京師次真州疾作不果行家居四方從學者
恒數百人英宗即位起翰林學士時勑寫金字藏經
命澄為序澄持不奉詔泰定初為經筵講官進帝範
資治通鑑大學衍義貞觀政要諸書尋謝病歸從學
者益衆再徵不起卒于家年八十有五追封臨川郡
公諡文正澄身若不勝衣正坐拱手氣融神邁答問
亹亹使人渙若冰釋所居僅草屋數椽程御史題曰
草廬學者稱草廬先生所著有易春秋禮記尚書纂
言私錄支言等書又著學基學統二篇使人知學之
本與為學之序云元史有傳
陳徵字(闕)其先閬州人宋陳堯叟十三世孫徙家南
康受學臨川吳澂研精經史考覈百氏元時累薦弗
就遊吳遂家焉子惟寅惟允皆博學善詩文一統
志
武恪字伯威宣德府人初以神童遊學江南師事吳澄
澄竒之薦入國學肄業明宗在潛邸選恪為說書秀
才及出鎮雲南恪在行明宗欲起兵陜西恪諫曰太
子北行于國有君命于家有叔父命何可違也南何遽
非福若向京師發一矢史官必書反不可悔矣左右
惡恪言乃曰武秀才有母在京合遣歸恪遂還京師
居陋巷教訓子弟文宗知其名除秘書監典簿秩滿
丁内艱再除中瑞司典簿改汾西縣尹皆不起人或
勸之仕恪曰向為親屈今親已終不復仕矣台哈布
哈薦為沁水尹近臣又薦為授經郎皆不就好讀周
易每日堅坐或問先生之學以何為本恪曰以敬為
本所著有水雲集元史入隱逸傳
韓性字明善紹興人其先家安陽宋名相琦其八世祖
也高祖左司郎中膺胄扈從南渡家于越性博綜羣
籍而于儒先性理之說尤深造其閫域為文自成一
家四方學者受業其門戶外之屨至無所容延祐初
詔以科舉取士學者以文法為請性語之曰今之貢
舉悉本朱子私議為貢舉之文不知朱氏之學可乎
四書六經千載不傳之學自程氏至朱氏發明無餘
藴矣顧行何如耳有德者必有言施之場屋直其末
事豈有他法哉士有一善必為之延譽不已及辨析
是非則毅然有不可犯之色性出無輿馬僕御所過
負者息肩行者讓道巷夫街叟至于童穉厮役咸稱
之曰韓先生韓先生云憲府嘗舉為教官謝曰幸有
先人之敝廬可庇風雨薄田可具饘粥讀書砥行無
愧古人足矣祿仕非所願也後薦章屢上竟隠居不
仕以歿年七十有六賜諡莊節先生所著禮記說詩
音釋書辨疑郡志文集行世元史入儒學傳
元明善字復初大名清河人資穎悟絶出讀書過目輒
記諸經皆有師法而尤深于春秋弱冠游吳中浙東
使者薦為安豐建康兩學正歷行省掾仁宗在東宫
首擢為太子交學及即位改翰林待制陞翰林直學
士詔節尚書經文譯之以進每奏一篇帝必稱善曰
二帝三王之道非卿莫聞也為禮部尚書正孔氏宗
法以宣聖五十四世孫思晦奏襲封衍聖公拜湖廣
行省參知政事復入為翰林學士眷遇之隆當時莫
竝卒諡文敏明善早以文章自豪後從吳澄問經傳
奥義嘆曰與吳先生言如探淵海遂執弟子禮師事
之翻然有志于學又與虞集相切劘故晚益精詣所
著有文集行世元史有傳
蕭漢中字景元泰和人泰定中譔讀易攷原𤼵文王序
卦之旨為圖分上下經之義躍然
陳櫟字夀翁徽之休寧人櫟生三歲祖母吳氏口授孝
經論語輒成誦五歲入小學即涉獵經史七歲通進
士業十五鄉人皆師之宋亡科舉廢櫟慨然𤼵憤致
力於聖人之學涵濡玩索貫穿古今嘗以謂有功於
聖門者莫若朱晦庵晦庵没未久而諸家之說往往亂
其本真乃著四書𤼵明書𫝊纂疏禮記集義等書無
慮數十萬言凡諸儒之說有畔於朱氏者刊而去之
其微辭隱義則引而伸之而其所未備者復為說以
補其闕於是朱子之說大明於世延祐初詔以科舉
取士櫟不欲就試有司強之試鄉闈中選遂不復赴
禮部教授於家不出門戶者數十年性孝友尤剛正
日用之間動中禮法與人交不以勢合不以利遷善
誘學者諄諄不倦臨川吳澄嘗稱櫟有功於朱氏為
多凡江東人來受業於澄者盡遣而歸櫟櫟所居堂
曰定宇學者因以定宇先生稱之元統二年卒年八
十三揭徯斯誌其墓乃與吳澄竝稱曰澄居通都大
邑又數登用于朝天下學者四面而歸之故其道遠
而章尊而明櫟居萬山間與木石俱而足跡未嘗出
鄉里故其學必待其書之行天下乃能知之及其行
也亦莫之禦是可謂豪傑之士矣世以為知言元史
入儒學傳
程端禮字敬叔鄞縣人幼穎悟純篤年十五能記誦六
經曉析大義慶元自宋季皆尊尚陸九淵氏學而朱
子之學不行于慶元端禮獨從史蒙卿游以傳朱氏
明體適用之指學者及門甚衆所著有文集及讀書
工程國子監以頒示郡邑校官為學者式仕為衢州
路學教授弟端學字時叔通春秋至治中進士仕為
國子助教動有師法剛嚴方正學者嚴憚之遷太常
博士所著有春秋本義三傳辨疑春秋或問元史入
儒學傳
金履祥字吉甫蘭溪人幼而敏睿父兄授之書即能記
誦比長益自策勵于書靡不畢究及壯知向濂洛之
學事同郡王栢從登何基之門二人蓋得朱子之傳
者自是講貫益密造詣益䆳德祐初以迪功郎史館
編校召時宋之國事已不可為履祥辭弗就宋亡遂
絶意進取屏居金華山中兵燹稍息則上下巖谷追
逐雲月寄情嘯咏視世故泊如也平居獨處終日儼
然至與物接則盎然和懌訓迪後學諄切無倦而尤
篤于分誼何基王栢之喪履祥率同門之士以義制
服觀者始知師弟子之繫于倫常也有故人子坐事
母子分配為隸不相知者十年履祥傾貲營購卒贖
以完其子後貴履祥終不自言嘗以劉恕外紀記司
馬氏通鑑以前事不本于經舛謬不可信乃斷自尚
書旁采子史作通鑑前編又著尚書表注四書考證
表注論者謂多所自得視蔡𫝊加精考證門人許謙
上之朝命刊行謙序之略曰聖賢之心盡在四書而
四書之義備于朱子顧其立言辭約意廣讀者咸得
其粗而不能悉究其義或以一偏之致自異而初不
知未離其範圍世之詆訾貿亂務為新竒者其弊正
在此耳此金先生考證之所由作也初履祥既見王
栢首問為學之方栢告以必先立志且舉先儒之言
居敬以持其志立志以定其本志立于事物之表敬
行乎事物之内此為學之大方也及見何基基謂之
曰會之屢言賢者之賢理欲之分便當自今始當時
以為基之清介純實似尹和靖栢之高明剛正似謝
上蔡履祥則親得之二氏而竝充于己者也居仁山
之下學者稱仁山先生大德中卒元統初門人吳師
道為國子博士移書學官祠于鄉學至正中諡文安
元史入儒學傳
吳師道字正傳蘭溪人自羈丱知學即善記覽工詞章
詩歌弱冠因讀宋儒真德秀遺書乃幡然有志于為
己之學師事金履祥刮摩淬礪日長月益復以持敬
致和之說質于許謙謙復之以理一分殊之旨由是
心志益廣造詣益深大抵務在發揮義理而以闢異
端為先務登至治初進士歷國子博士其為教一本
朱子之旨而遵許衡之成法六館諸生人人自以為
得師丁内艱歸以禮部郎中致仕所著有易詩書雜
說春秋胡𫝊附辨戰國策校註敬鄉錄及文集二十
卷師道同郡又有王餘慶字叔善仕為江南行臺監
察御史亦以儒學名重當世元史入儒學傳
許謙字益之金華人生數歲而孤稍長肆力于學雖疾
恙不廢已聞仁山金履祥講道蘭江上委已而學焉
履祥語之曰士之為學猶五味之在和醯醬既加則
酸鹹頓異子來見我已三日而猶夫人也豈吾之學
無以感𤼵子耶謙聞之惕然履祥嘗告之曰聖人之
道中而已矣謙由是事事求夫中者而用之居數年
盡得其所𫝊之奥嘗自謂吾非有大過人惟為學之
功無間斷耳延祐初屏居東陽八華山學者翕然從
之尋開門講學遠而幽冀齊魯近及荆揚吳越皆不
憚百舍求受業焉其教人以五性人倫為本以開明
心術變化氣質為先以為己為立心之要以分辨義
利為處事之制至誠諄悉内外殫盡嘗曰已或有知
使人亦知之豈不快哉討論講貫終日不倦惰者作
之銳者抑之拘者開之放者約之為學者師垂四十
年及門著錄者千餘人隨人材分咸有所得四方之
士以不及門為恥搢紳先生至是邦必即其家存問
焉歲大祲謙貌加瘠或問之謙曰今公私匱竭道殣
相望吾豈能獨飽耶其處心如此中外名臣交章屢
薦而郡復以遺逸應詔鄉闈大比請司其文衡皆莫
能致至其晚節獨以身任正學之重遠近學者以其
身之安否為斯道之隆替焉順帝至元三年卒年六
十八門人以義制服者若干人常以白雲自號世稱
為白雲先生賜諡文懿所著四書叢說書𫝊叢說詩
名物鈔觀史治忽幾微自省編等書謙不矜露所為
詩文非扶翼經義張維世教則未嘗輕筆之書吳澄
謂其議論正大援據精博儼然新安尸祝黃溍謂程
子之道得朱子而復明朱子之大至許公而益尊史
稱何基王栢及金履祥歿其學猶未大顯至謙而其
道益著故學者推原統緒以為朱子之世適云元史
入儒學傳
王麟字(闕)東平人有志聖賢之學聞金華許白雲謙
講道至順初麟徒步往從之謙作學箴遺之麟佩服
之後舉于鄉為昌平教授以所聞啟發學者及謙卒麟
為發喪制服遇諱必齋戒設祭人皆稱為篤信好學
君子也子延陵本朝永樂間為翰林檢討
虞集字伯生本蜀之仁夀人宋丞相允文五世孫曾祖
剛簡為利州路提刑嘗與魏了翁范仲黻李心傳輩
講學蜀東門外得程朱微旨蜀人師尊之祖㠭知連
州以文學知名父汲黃岡尉宋亡僑居臨川與吳澄
友善家貧教授于諸生中得富珠哩翀歐陽玄而稱
許之後以翰林編修致仕母楊氏祭酒文仲女集三
歲即知讀書宋亡汲挈家避兵嶺外干戈中無書可
攜楊氏口授語孟左傳歐蘇文比還就外傅始得刻
本則已盡通諸經大義矣文仲素以春秋名家而族
弟參知政事棟明于性理之學楊氏在室即盡通其
說故集與弟槃皆受業家庭出則以契家子從吳澄
遊授受具有源委大德初以薦授大都路儒學教授
雖以訓迪為職而益自充廣不少暇佚為國子助教
即以師道自任諸生時其退每挾策趨門下卒業他
館生多相率請益焉累官翰林學士兼國子祭酒命
修經世大典成謝病歸順帝至正八年卒追封仁夀
郡公諡文靖集學雖博洽而究極本原研精探微心
解神契其經綸之妙一寓諸文其文未嘗苟作性素
孝友與弟槃同闢書舍為二室左室書淵明詩于壁
題曰陶庵右室書堯夫詩題曰邵庵故世稱邵庵先
生所著有道園學古錄若干卷槃字仲常以進士尹
嘉魚方正有學識吳澄亟稱之集嘗集方外士扣擊
其說以為聖人之教不明為學者無所底止苟於吾
道異端疑似之間不能深知而欲竊究夫性命之原
死生之故其不折而歸之者寡矣槃不然聞有僧在
坐輒不入雖集亦嚴憚之不幸年不及艾先集卒所
著有非非國語行世元史有傳
陳旅字衆仲莆田人幼孤其外大父趙氏學有淵源撫
而教之旅得所依惟篤志于學于書無所不讀稍長
負笈至于温陵從鄉先生傅古直游聲名日著以薦
為閩海儒學官御史中丞馬祖常見而竒之因相勉
游京師既至翰林侍讀學士虞集見其所為文嘆曰
此所謂我老將休付子斯文者矣即延至館中朝夕
以道義學問相講習自謂得旅之助為多又以薦除
國子助教居三年考滿諸生不忍其去請于朝再任
焉元統二年出為江淛儒學副提舉至元四年入為
應奉翰林文字至正元年遷國子監丞又二年卒旅
聞見該博為文峻潔高古生平尤篤于師友之義每感
虞集為知己其在江淛時冒暑訪集于臨川集感其
來畱旬日而别惓惓以斯文相勉集每與學者語必
以旅為生平益友云有文集行世元史入儒學傳
劉霖字(闕)安福人少從虞集學博通五經元季寇陷
安成乃避地泰和學者師尊之性耿介所著有四書
纂釋太極圖解易本義童子說杜詩𩔖註
潘迪字(闕)元城人博學能文歷官國子司業集賢學
士所著易春秋庸學述解及格物𩔖編六經發明諸
書傳於世
章仕堯字(闕)温州平陽人元時科舉方尊程朱之學
仕堯研精覃思𤼵明四書旨意嘗曰時之治亂由人
心之邪正人心之邪正由學術之醇疵識者以為名
言同邑史伯璿字(闕)亦精究四書得朱子之旨所
著有四書管窺及外編行世一統志
杜本字伯原臨江清江人博學善屬文嘗被召至京師
未幾歸隱武夷山中文宗在建康時聞其名及即位
以幣聘不起以丞相托克托薦賜上尊文幣召為翰林
待制兼國史院編修官使者趣之行至杭州稱疾固
辭致書丞相曰公能以萬事合為一理以萬民合為
一心以千載合為一日以四海合為一家則可言制
禮作樂而躋五帝三王之盛矣竟不至本沈靜寡慾
無疾言遽色與人交篤於義有貧無以養貲力無以
學者皆濟之學者稱為清碧先生卒年七十五所著
有四經表義六書通編十原等書時有張樞字子長
金華人亦屢徵不起所著有春秋三傳歸一義三十
卷刊定三國志六十五卷林下竊議曲江張公年譜
各一卷敝帚編若干卷元史入隱逸傳
熊朋來字與可豫章人宋咸淳進士授寶慶簽判未上
而宋亡隱處州里間生徒受學者常百數十人取朱
子小學書提其要領以示之學者家傳其書幾遍天
下豫章為江西會府與羣賢講論經義無虛日儒者
咸依為重元初以薦為福建廬陵教授所至考古篆
籀文字調律吕協詩歌以興雅樂制器定辭必則古
式學者化焉調建安主簿不赴晚以福寧州判官致
仕四方學者因其所自號稱為天慵先生每燕居鼔
瑟而歌以自樂門人歸之者日盛旁近舍皆滿至不
能容朋來懇懇為說經旨老益不倦延祐初詔以進
士科取士江淛湖廣皆卑詞致禮請為主文朋來屢
往應之及對大廷其所選士居天下三之一朋來之
學諸經中三禮尤深當世言禮學者咸宗之至治中
英宗始銳意于制禮作樂元明善以朋來為薦未及
召而卒年七十八朋來動止有常喜怒不形于色接
賓客人人各自以得其意有家集三十卷虞集誌其
墓元史入儒學傳
何中字太虛撫之樂安人少穎拔以古學自任家有藏
書萬卷手自校讎其學弘深該博廣平程鉅夫清河
元明善柳城姚燧東平王搆同郡吳澂揭徯斯皆推
服之至順二年江西行省平章全岳柱聘為龍興郡
學師明年六月以疾卒所著有易𩔖象二卷書傳補
遺十卷通鑑綱目測海三卷知非堂藁十七卷同郡
危復之字見心宋末為太學生師事湯漢博覽羣書
好讀易尤工於詩至元初元帥郭昂屢薦為儒學官
不就至元中朝廷屢遣奉御察罕及翰林應奉詹玉
以幣徵之皆弗起隱於紫霞山中士友私諡曰貞白
先生元史入隱逸傳
宇文公諒字子貞其先成都人父挺祖徙吳興今為吳
興人公諒通經史百氏言弱冠有操行嘉興富民延
為子弟師夜將半聞有叩門者問之乃一婦人公諒
厲聲叱去之翌日即以他事辭歸終不告以其故至
順四年登進士第授婺源州同知丁内艱改餘姚州
遷高郵府推官未幾除國子助教日與諸生辯析諸
經六館之士資其陶甄者往往出為名臣調應奉翰
林文字同知制誥兼國史院編修官以病得告後召
為國子監丞除江淛儒學提舉改僉嶺南廉訪司事
以疾請老公諒平居雖暗室必正衣冠端坐嘗挾手
記一册識其編首曰晝有所為暮則書之其不可書
即不敢為天地鬼神實聞斯言其檢飭之嚴如此所
著述有折桂集觀光集辟水集以齋詩藁玉堂漫藁
越中行藁凡若干卷門人私諡曰純節先生元史入
儒學傳
黃瑞節字(闕)安福人元季不仕嘗輯濂洛關閩諸儒
格言為朱子成書行世
李孝光字季和温州樂清人少博學篤志復古隱居鴈
蕩山五峯下四方之士遠來受學名譽日聞台哈布哈
以師事之南行臺監察御史闔辭屢薦居館閣至正
七年詔徵隱士以秘書監著作郎召與旺扎勒圖濟爾
噶朗董立同應詔赴京師見帝于宣文閣進孝經圖
說帝大悦賜上尊明年陞文林郎秘書監丞卒于官
年五十三孝光以文章負名當世其文一取法古人
而不趨世尚非先秦兩漢語弗以措辭有文集二十
卷元史入儒學傳
陸以衜字(闕)無錫人明易經遡程朱之源得象外旨
趣至正中官至翰林待制所著有宋鑑提綱
王充耘字(闕)吉水人舉進士同知永新州著書義矜
式行世
元儒考略卷三
