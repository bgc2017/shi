洛陽伽藍記卷四後魏楊衒之撰
城西
冲覺寺太傅清河王懌捨宅所立也在西明門外一里
御道北懌親王之中最有名行世宗愛之特隆諸弟
延昌四年世宗崩懌與高陽王雍廣平王懷竝受遺
詔輔翼孝明時帝始年六歲太后代總萬機以懌名
德茂親體道居正事無大小多諮詢之是以熙平神
龜之際勢傾人主第宅豐大踰於高陽西北有樓出
凌雲臺俯臨朝市目極京師古詩所謂西北有高樓
上與浮雲齊者也樓下有儒林館退賓堂形製竝如
清暑殿土山釣臺冠於當世斜峰入牖曲沼環堂樹
響飛嚶階叢花藥懌愛賓客重文藻海内才子莫不
輻輳府僚臣佐竝選雋俊至於清晨明景騁望南臺
珍羞具設琴笙竝奏芳醴盈罍佳賓滿席使梁王愧
兔園之遊陳思慙雀臺之燕正光初元义秉權閉太
后於後宫薨懌於下省孝昌元年太后還總萬機追
贈懌太子太師大將軍都督中外諸軍事假黃鉞給
九旒鸞輅黃屋左纛轀輬車前後部羽葆鼓吹虎賁
班劒百人輓歌二部葬禮依晉安平王孚故事謚曰
文獻圖懌像於建始殿拔清河國令韓子熙為黃門
侍郎徙王國三卿為執戟者近代所無也為文獻追
福建五層浮圖一所工作與瑶光寺相似也
宣忠寺侍中司州牧城陽王徽所立也在西陽門外一
里御道南永康中北海入洛莊帝北巡自餘諸王各
懷二望惟徽獨從莊帝至長子城大兵阻河雌雄未
決徽願入洛陽捨宅為寺及北海敗散國道重暉遂
捨宅焉永安末莊帝謀殺尒朱榮恐事不果請計於
徽徽曰以生太子為辭榮必入朝因以斃之莊帝曰
后懷孕於十月今始九月可爾已不徽曰婦人産子
有延月者有少月者不足為怪帝納其謀遂唱生太
子遣徽特(一本作持詔)至太原王第告云皇儲誕育值榮
與上黨王天穆博戲徽脱榮帽懽舞盤旋徽素大度
量喜怒不形於色遶殿内外懽叫榮遂信之與穆竝
入朝莊帝聞榮来不覺失色中書舍人溫子昇曰陛
下色變帝連索酒飲之然後行事榮穆既誅拜徽太
師司馬餘官如故典統禁兵偏被委任及尒朱兆擒
莊帝徽投前洛陽令寇祖仁祖仁一門刺史皆是徽
之將校以有舊恩故往投之祖仁謂子弟等曰時聞
尒朱兆募城陽王甚重擒獲者千戶侯今日富貴至
矣遂斬送之徽初投祖仁家齎金一百斤馬五十疋祖
仁利其財貨故行此事所得金馬緦親之内均分之
所謂匹夫無罪懷璧其罪信矣兆得徽首亦不勲賞
祖仁兆忽夢徽云我有黃金二百斤馬一百疋在祖
仁家卿可取之兆悟覺即自思量城陽禄位隆重未
聞清貧常自入其家採掠本無金銀此夢或真至曉
掩祖仁徵其金馬祖仁謂人密告望風欵服云實得
金一百斤馬五十疋兆疑其藏隐依夢徵之諸房素
有金三十斤馬五十疋盡送致兆猶不充數兆乃發
怒捉祖仁懸首高樹大石墜足鞭捶之以及於死時
人以為交報楊衒之云崇善之家必有餘慶積惡之
門殃所畢集祖仁負恩反噬貪貨殺徽徽即託夢增
徵金馬假手於兆還以斃之使祖仁備經楚撻窮其
塗炭雖魏侯之笞田蚡秦主之刺姚萇以此論之不
能加也
宣忠寺東王典御寺閹官王桃湯所立也時閹官伽藍
皆為尼寺惟桃湯所建僧寺世人稱之英雄門有三
層浮圖一所工踰昭義宦者招提最為入室至於六
齋常擊鼓歌舞也
白馬寺漢明帝所立也佛入中國之始寺在西陽門外
三里御道南帝夢金神長丈六項背日月光明金神
號曰佛遣使向西域求之乃得經像焉時白馬負而
来因以為名明帝崩起祗洹於陵上自此以後百姓
冢上或作浮圖焉寺上經函至今猶存常燒香供養
之經函時放光明耀於堂宇是以道俗禮敬之如仰
真容浮圖前柰林葡萄異於餘處枝葉繁衍子實甚
大柰林實重七斤蒲萄實偉於棗味竝殊美冠於中
京帝至熟時常詣取之或復賜宫人宫人得之轉餉
親戚以為竒味得者不敢輙食乃歷數家京師語曰
白馬甜榴一實值牛有沙門寳公者不知何處人也
形貌醜陋心識通達過去未来預覩三世發言似䜟
不可解事過之後始驗其實胡太后聞之問以世事
寳公曰把粟與雞呼朱朱時人莫之能解建義元年
后為尒朱榮所害始驗其言時亦有洛陽人趙法和
請占早晚當有爵否寳公曰大竹箭不湏羽東廂屋
急手作時不曉其意經十餘日法和父喪大竹者杖
東廂屋者倚廬造十二辰歌終其言也
寳光寺在西陽門外御道北有三層浮圖一所以石為
基形製甚古畫工雕刻隐士趙逸見而歎曰晉朝石
塔寺今為寳光寺也人問其故逸曰晉朝三十二寺
盡皆湮滅惟此寺獨存指園中一處曰此是浴室前
五步應有一井衆僧掘之果得屋及井焉井雖填塞
磚口如初浴堂下猶有石數十枚當時園池平衍果
菜葱青莫不歎息焉園中有一海號咸池葭菼被岸
菱荷覆水青松翠竹羅生其旁京邑士子至於良辰
美日休沐告歸徵友命朋来遊此寺雲車接軫羽蓋
成隂或置酒林泉題詩花圃折藕浮瓜以為興適普
泰末雍州刺史隴西王尒朱天光總士馬於此寺寺
門無何都崩天光見而惡之其年天光戰敗斬於東
市也
法雲寺西域烏場國胡沙門僧摩羅所立也在寳光寺
西隔牆竝門摩羅聰慧利根學窮釋氏至中國即曉
魏言隸書凡所聞見無不通解是以道俗貴賤同歸
仰之作祗洹寺一所工制甚精佛殿僧房皆為胡飾
丹青炫彩金玉垂輝摹寫真容似丈六之見鹿苑神
光壯麗若金剛之在雙林伽藍之内花果蔚茂芳草
蔓合嘉樹被庭京師沙門好胡法者皆就摩羅受持
之戒行真苦難可揄揚祕呪神驗閻浮所無呪枯樹
能生枝葉呪人變為驢馬見之莫不忻怖西域所齎
舍利骨及佛牙經像皆在此寺寺北有侍中尚書令
臨淮王彧宅彧博通典籍辨慧清悟風儀詳審容止
可觀至三元肇慶萬國齊珍(一作臻)金蟬曜首寳玉鳴
腰負荷執笏逶迤複道觀者忘疲莫不歎服彧性愛
林泉又重賓客至於春風扇揚花樹如錦晨食南館
夜遊後園僚寀成羣俊民滿席絲桐發响羽觴流行
詩賦竝陳清言乍起莫不飲其玄奥忘其褊恡焉是
以入彧室者謂登僊也荆州秀才張裴裳為五言有
清拔之句云異林(一作秋)花共色别樹鳥同聲彧以蛟
龍錦賜之亦有得緋紬緋綾者惟河東裴子明為詩
不工罰酒一石子明八斗(一作日)而醉眠時人譬之山
濤及尒朱兆入京師彧為亂兵所害朝野痛惜焉出
西陽門外四里御道南有洛陽大市周㢠廻八里市(一多)
(一東字)南有皇女臺漢大將軍梁冀所造猶高五丈餘
景明中比丘道恒立靈僊寺於其上臺西有河陽縣
臺中有侍中侯釗宅市西北有土山魚池亦冀之所
造即漢書所謂採土築山十里九坂以象二崤者市
東有通商達貨二里里内之人盡皆工巧屠販為生
資財巨萬有劉寳者最為富室州郡都會之處皆立
一宅各養馬一疋至於鹽粟貴賤市價高下所在一
例舟車所通足跡所履莫不商販焉是以海内之貨
咸萃其庭産匹銅山家藏金穴宅宇踰制樓觀出雲
車馬服飾擬於王者市南有調音樂律二里里内之
人絲竹謳歌天下妙伎出焉有田僧超者善吹笳能
為壯士歌項羽吟征西將軍崔延伯甚愛之正光末
高平失據虎(一作虐)吏充斥賊帥万侯醜奴寇暴涇岐
之間朝廷為之旰食延伯總步騎五萬討之延伯出
師於洛陽城西張方橋即漢之夕陽亭也時公卿祖
道車騎成列延伯危冠長劒耀武於前僧超吹壯士
笛歌曲於後聞之者懦夫成勇劒客思奮延伯膽略
不羣威名早著為國展力二十餘年攻無全城戰無
横陣是以朝廷傾心送之延伯每臨陣令僧超為壯
士聲甲胄之士踴躍延伯單馬入陣旁若無人勇冠
三軍威鎮戎竪二年之間獻捷相繼醜奴募善射者
射僧超亡延伯悲惜哀慟左右謂伯牙之失鍾子期
不能過也後延伯為流矢所中卒於軍中於是五萬
之師一時潰散市西有退酤治觴二里里内之人多
醞酒為業河東人劉白墮善能釀酒季夏六月時暑
赫晞以甖貯酒暴於日中經一旬其酒不動飲之香
美醉而經月不醒京師朝貴多出郡登藩遠相餉饋
踰於千里以其遠至號曰鶴觴亦名騎驢酒永熙年
中南青州刺史毛鴻賓齎酒之蕃路逢賊盜飲之即
醉皆被擒獲因復命擒奸酒遊俠語曰不畏張弓拔
刀唯畏白墮春醪市北有慈孝奉終二里里内之人
以賣棺槨為業賃輀車為事有輓歌孫巖娶妻三年
不脱衣而卧巖因怪之伺其睡隂解其衣有毛長三
尺似野狐尾巖懼而出之妻臨去將刀截巖髮而走
隣人逐之變成一狐追之不得其後京邑被截髮者
一百三十餘人初變婦人衣服靚妝行路之人見而
悦近之皆被截髮當時有婦人著綵衣者人皆指為
狐魅熙平二年四月有此至秋乃止别有凖財金肆
二里富人在焉凡此十里多諸工商貨殖之民千金
比屋層樓對出重門啟扇閣道交通迭相臨望金銀
錦繡奴婢緹衣五味八珍僕隸畢口神龜年中以工
商上僣議不聽金銀錦繡雖立此制竟不施行凖財
里内有開善寺京兆人韋英宅也英早卒其妻梁氏
不治喪而嫁更約河内人向子集為夫雖云改嫁仍
居英宅英聞梁氏嫁白日来歸乘馬將數人至於庭
前呼曰阿梁卿忘我也子集驚怖張弓射之應弦而
倒即變為桃人所騎之馬亦變為茅馬從者數人盡
化為蒲人梁氏惶懼捨宅為寺南陽人侯慶有銅像
一軀可高丈餘慶有牛一頭擬為金色遇急事遂以
牛他用之經二年慶妻馬氏忽夢此像謂之曰卿夫
婦負我金色久而不償今取卿兒醜多以償金色馬
氏悟覺心不遑安至曉醜多得病而亡慶年五十惟
有一子悲哀之聲感於行路醜多亡日像自然金色
光照四隣一里之内咸聞香氣僧俗長幼皆来觀覩
尚書右僕射元慎聞里内頻有怪異遂改凖財為齊
諧里也自退酟以西張方溝以東南臨洛水北達芒
山其間東西二里南北十五里竝名為夀丘里皇宗
所居也民間號為王子坊當時四海晏清八荒率職
縹囊紀慶玉燭調辰百姓殷阜年登俗樂鰥寡不聞
犬豕之食煢獨不見牛馬之衣於是帝族王侯外戚
公主擅山海之富居川林之饒争修園宅互相誇競
崇門豐室洞戶連房飛館生風重樓起霧高臺芳榭
家家而築花林曲池園園而有莫不桃李夏綠竹栢
冬青而河間王琛最為豪首常與高陽争衡造文栢
堂形如徽音殿置玉井金罐以五色絲續為䋲妓女
三百人盡皆國色有婢朝雲善吹箎能為團扇歌壟
上聲琛為秦州刺史諸羌外叛屢討之不降琛令朝
雲假為貧嫗吹笛而乞諸羌聞之悉皆流涕迭相謂
曰何為棄墳井在山谷為寇也即相率歸降秦民語
曰快馬健兒不如老嫗吹箎琛在秦州多無政績遣
使向西域求名馬遠至波斯國得千里馬號曰追風
赤驥次有七百里者十餘匹皆有名字以銀為槽金
為鎻鐶諸王服其豪富琛語人云晉室石崇乃是庶
姓猶能雉頭狐掖畫卵雕薪况我大魏天王不為華
侈造迎風館於後園窗戶之上列錢青𤨏玉鳳銜鈴
金龍吐佩素柰朱李枝條入簷伎女樓上坐而摘食
琛常會宗室陳諸寳器金瓶銀瓮百餘口甌檠盤盒
稱是自餘酒器有水晶鉢瑪瑙杯琉璃碗赤玉巵數
十枚作工竒妙中土所無皆從西域而来又陳女樂
及諸名馬復引諸王按行府庫錦罽珠璣冰羅霧縠
充積其内繡纈油綾絲綵越葛錢絹等不可數計琛
忽謂章武王融曰不恨我不見石崇恨石崇不見我
融立性貪暴志欲無限見之惋歎不覺生疾還家卧
三日不起江陽王繼来省疾謂曰卿之財産應得抗
衡何為歎羡以至於此融曰常謂高陽一人寳貨多
融誰知河間瞻之在前繼笑曰卿欲作袁術之在淮
南不知世間復有劉備也融乃蹶起置酒作樂於時
國家殷富庫藏盈溢錢絹露積於廊者不可較數及
太后賜百官負絹任意自取朝臣莫不稱力而去惟
融與陳留侯李崇負絹過性蹶倒傷踝侍中崔光止
取兩疋太后問侍中何少對曰臣有兩手惟堪兩疋
所獲多矣朝貴服其清廉經河隂之役諸元殱盡王
侯第宅多題為寺夀丘里閭列刹相望祗園欝起寳
塔高凌四月初八日京師士女多至河間寺觀其廊
廡綺麗無不歎息以為蓬莱僊室亦不是過入溝瀆
園見溝凟蹇産石磴礁嶢朱荷出池綠萍浮水飛梁
跨閣高樹出雲咸皆唧唧雖梁王兔苑想之不如也
追光寺侍中尚書令東平王略之宅也略生而岐嶷幼
則老成博洽羣書好道不倦神龜中為黃門侍郎元
义秉政虐加宰輔略密與其兄相州刺史中山王熙
欲起義兵問罪君側雄規不就釁起同謀略兄弟四
人竝罹塗炭惟略一身逃命江左蕭衍素聞略名見
其器度寬雅文學優贍甚敬重之謂曰洛中如王者
幾人略對曰臣在本朝之日承乏攝官至於宗廟之
美百官之富鴛鸞接翼杞梓成隂如臣之比趙咨所
云車載斗量不可數盡衍大笑乃封略為中山王食
邑千戶儀比王子又除宣城太守給鼓吹一部劒卒
千人略為政清肅甚有治聲江東朝貴侈於矜尚見
略入朝莫不憚其進止尋遷信武將軍衡州刺史孝
昌元年明帝宥吳人江革請略歸國江革者蕭衍之
大將也蕭衍謂曰朕寧失江革不得無王略略曰臣
遭家禍難白骨未收乞還本朝叙錄存没因即悲泣
衍哀而遣之乃賜錢五百萬金二百斤銀五百斤錦
繡寳玩之物不可稱數親帥百官送於江上作五言
詩贈者百餘人凡見禮敬如此比略始濟淮明帝拜
略侍中義陽王食邑千戶略至闕詔曰昔劉蒼好善
利建東平曹植能文大啓陳國是用聲彪盤石義欝
維城侍中義陽王略體自藩華門勲夙著内潤外朗
兄弟偉如既見義亡家捐生殉國永言忠烈何日忘
之往雖弛擔為梁今便言旋闕下有志有節能始能
終方傳美丹青懸諸日月略前未至之日即心立稱
故封義陽然國既邊地㝢食他邑求之二三未為盡
善宜比德均封追芳曩烈可改封東平王戶數如前
尋進尚書令儀同三司領國子祭酒侍中如故略從
容閑雅本自天資出南入北轉復高邁言論動止朝
野師模建義元年薨於河隂贈太保謚曰文貞嗣王
景式捨宅為此寺
融覺寺清河文獻王懌所立也在閶闔門外御道南有
五層浮圖一所與冲覺寺齊等佛殿僧房充溢一里
比丘曇謨最善於禪學講湼槃花巖僧徒千人天竺
國胡沙門菩提流支見而禮之號為菩薩流支解佛
義知名西土諸夷號為羅漢曉魏言及隸書翻十地
楞伽及諸經論二十三部雖石室之寫金言草堂之
傳真教不能過也流支讀曇謨最大乘義章每彈指
讚歎唱言微妙即為胡書寫之傳於西域西域沙門
常東向遥禮之號曇謨最為東方聖人
大覺寺廣平王懷捨宅也在融覺寺西一里許北瞻芒
嶺南眺洛汭東望宫闕西顧旗亭禪臯顯敞實為勝
地是以溫子昇碑云面水背山左朝右市是也環所
居之堂上置七佛林池飛閣比之景眀至於春風動
樹則蘭開紫葉秋霜降草則菊吐黃花名僧大德寂
以遣煩永熙年中平陽王即位造磚浮圖一所是土
石之工窮精極麗詔中書舍人温子昇以為文也
永明寺宣武皇帝所立也在大覺寺東時佛法經像盛
於洛陽異國沙門咸来輻輳負錫持經適兹樂土世
宗故立此寺以憩之房廡連亘一千餘間庭列脩竹
簷拂高松竒花異草駢闐階砌百國沙門三千餘人
西域遠者乃至大秦國盡天地之西垂績紡百姓野
居邑屋相望衣服車馬擬儀中國南中有歌營國去
京師甚遠風土隔絶世不與中國交通雖二漢及魏
亦未曾至也今始有沙門菩提拔陁至焉自云北行
一月日至勾稚國北行十一日至孫典國從孫典國
北行三十日至扶南國方五千里南夷之國最為強
大民戶殷多出明珠金玉及水晶珍異饒梹榔從扶
南國北行一月至林邑國出林邑入蕭衍國拔陀至
揚州歲餘随揚州比丘法融來至京師京師沙門問其南方
風俗拔陀云古有奴調國乘四輪馬為車斯調國出
火浣布以樹皮為之其樹入火不燃凡南方諸國皆
因城廓而居多饒珍麗民俗淳善質直好義亦與西
域大秦安息身毒諸國交通往来或三方四方浮浪
乘風百日便至率奉佛教好生惡殺寺西有宜牛里
里内有陳留王景皓侍中安定公胡元吉等二宅景
皓者河内刺史陳留莊王祚之子立性虛豁少有大
度愛人好事待物無遺夙善玄言道家之業遂捨半
宅安置佛徒演唱大乘數部竝進京師大德超光□
榮四法師三藏胡沙門菩提流支等咸預其席諸方
伎術之士莫不歸赴時有奉朝請孟仲暉者武城人
也父賓金城太守暉志性聰明學兼釋氏四諦之義
窮其旨歸恒来造第與沙門議論時號為玄宗先生
暉遂造人中夾貯像一軀相好端嚴希世所有置皓
前廳湏臾彌寳坐永安二年中此像每夜行遶其坐
四面腳跡隐地成文於是士庶異之咸来觀矚由是
發心者亦復無量永熙三年秋忽然自去莫知所之
其年冬京師遷鄴武定五年暉為洛州開府長史重
加採訪寥無影迹出閶闔門城外七里長分橋中朝
時以穀水浚急注於城下多環民家立石橋以限之
長則分流入洛故名曰長分橋或云晉河間王在長
安遣張方征長沙王營軍於此因為張方橋也未知
孰是今民間訛語號為張夫人橋朝士送迎多在此
處長分橋西有千金堰計其水利日益千金因以為
名昔都水使者陳勰所造令備夫一千歲恒修之
洛陽伽藍記卷四
