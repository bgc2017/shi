洛陽伽藍記卷三後魏楊衒之撰
城南
景眀寺宣武皇帝所立也景明年中立因以為名在宣
陽門外一里御道東其寺東西南北方五百步前望
嵩山少室却負帝城青林垂影綠水為文形勝之地
爽嵦獨美山懸臺觀光盛一千餘間複殿重房交䟽
對霤青臺紫閣浮道相通雖外有四時而内無寒暑
房簷之外皆是山池竹松蘭芷垂列階墀含風團露
流香吐馥至正光年中太后始造七層浮圖一所去
地百仞是以邢子才碑文云俯聞激電旁屬奔星是
也妝飾華麗侔於永寧金盤寳鐸煥爛霞表寺有三
池萑蒲菱藕水物生焉或黃甲紫鱗出沒於蘩藻或
青鳬白雁浮沈於綠水&KR3320;磑舂簸皆用水功伽藍之
妙冣得稱首時世宗好崇福四月七日京師諸像皆
来此寺尚書祠曹錄像凡有一千餘軀至八日以次
入宣陽門向閶闔宫前受皇帝散花於時金花映日
寳蓋浮雲旛幢若林香煙似霧梵樂法音聒動天地
百戲騰驤所在駢比名僧德衆負錫為羣信徒法侣
持花成藪車騎填咽繁衍相傾時有西域胡沙門見
此唱言佛國至永熙年中始詔國子祭酒邢子才為
寺碑文子才河間人也志性通敏風情雅潤下帷覃
思温故知新文宗學府䠮班馬而孤上英規勝範凌
許郭而獨高是以衣冠之士輻輳其門懷道之賓去
来滿室昇其堂者若登孔氏之門沾其賞者猶聽東
吳之句籍甚當時聲馳遐邇正光中解褐為世宗挽
郎奉朝請尋進中書侍郎黃門子才洽聞博見無所
不通軍國制度罔不訪及自王室不靖虎門業廢後
遷國子祭酒謨訓上庠子才罰惰賞勤專心勸誘青
領之生競懷雅術洙泗之風兹焉復盛永熙年末以
母老辭帝不許之子才情辭懇至涕淚俱下帝乃許
之詔以光禄大夫歸養私庭所在之處給事力五人
歲一朝以備顧問王侯祖道若漢朝之送二疏暨皇
居徙鄴民訟殷繁前格(一作革)後詔(一作沿)自相予奪法
吏疑獄簿領成山乃勑子才與散騎常侍温子昇撰
麟趾新制十五篇省府以之决疑州郡用為治本武
定中除驃騎大將軍西兖州刺史為政清靜吏民安
之後徵為中書令時戎馬在郊朝廷多事國禮朝儀
咸(一作或)自子才出所製詩賦詔策章表碑頌讃記五
百篇皆傳於世隣國欽其模楷朝野以為美談也
大統寺在景明寺西即所謂利民里寺南有三公令史
高顯略宅每夜見赤光行於堂前如此者非一向光
明所掘地丈餘得黃金百(一作千)斤銘云蘇秦家金得
者為吾造功德顯略遂造招福寺人謂此地是蘇秦
舊宅當時元义秉政聞其得金就洛索之以二十斤
與之衒之按蘇秦時未有佛法功德者不必是寺應
是碑銘之𩔖頌其聲跡也東有秦太上公二寺在景
明南一里西寺太后所立東寺皇姨所立竝為父追
福因以名之時人號為雙女寺竝門隣洛水林木扶
疎布葉垂隂各有五層浮圖一所高五十丈素綵布
工比於景明至於六齋常有中黃門一人監護僧舍
襯施供具諸寺莫及焉寺東有靈臺一所基趾雖頽
猶高五丈餘即是漢武帝所立者靈臺東辟雍是魏
武所立者至我正光中造明堂於辟雍之西南上圓
下方八窗四闥汝南王復造磚浮圖於靈臺之上孝
昌初妖賊四侵州郡失據朝廷設募征格於堂之北
從戎者拜曠掖將軍偏將軍裨將軍當時甲胄之士
號明堂隊時虎賁駱子淵者自云洛陽人昔孝昌年
戍在彭城其同營人樊元寳得假還京子淵附書一
封令達其家云宅在靈臺南近洛河卿但是至彼家
人自出相看元寳如其言至靈臺南了無人家可問
徙倚欲去忽見一老翁(一作公下同)来問從何而来徬徨
於此元寳具向道之老翁云是吾兒也取書引元寳
入遂見館閣崇寬屋宇佳麗坐命婢取酒湏臾見婢
抱一死小兒而過元寳初甚怪之俄而酒至色甚紅
香美異常兼設珍羞海陸具備飲訖辭還老翁送元
寳出云後會難期以為悽恨别甚殷勤老翁還入元
寳不復見其門巷但見高岸對水渌波東傾惟見一
童子可年十五新溺死鼻中出血方知所飲酒是其
血也及還彭城子淵已失矣元寳與子淵同戍三年
不知是洛水之神也
報德寺高祖孝文皇帝所立也為馮太后追福在開陽
門外三里開陽門御道東有漢國子學堂堂前有三
種字石經二十五碑表裏刻之寫春秋尚書二部作
篆科斗隸三種字漢右中即將蔡邕筆之遺跡也猶
有十八碑餘皆殘毁復有石碑四十八枚亦表裏隸
書寫周易尚書公羊禮記四部又讀書碑一所竝在
堂前魏文帝作典論云碑至太和十七年猶有四存
高祖題為勸學里里内有大覺三寳寧遠三寺武定
四年大將軍遷石經於鄴(一作潁)週廻有園珍果出焉
有含消梨重十斤從樹着地盡化為水有(一作如)承光
之柰承光寺亦多果木柰味甚美冠於京師勸學里
東有延賢里里内有正覺寺尚書令王肅所立也肅
字公懿琅琊人偽齊雍州刺史奐之子也贍學多通
才辭美茂為齊祕書丞太和十八年背逆歸順時高
祖新營洛邑多所造製肅博識舊事大有裨益高祖
甚重之常呼王生延賢之名肅立之肅在江南之日
聘謝氏女為妻及至京師復尚公主謝作五言詩贈
之其詩曰本為箔上蠶今(一作無)作機上絲得路逐勝
去頗憶纏綿(一作絲)時公主代肅答謝云針自貫線物
目中恒任絲得帛縫新去何能衲故時肅甚(一本多有字)
愧謝之(一本多色字)遂造正覺寺以憩之肅憶父非理受
禍常有子胥報楚之意畢身素服不聽音樂時人以
此稱之肅初入國不食羊肉及酪漿等物常飯鯽魚
羹渴飲茗汁京師士子見肅一飲一斗號為漏巵經
數年以後肅與高祖殿會食羊肉酪粥甚多高祖怪
之謂肅曰卿中國之味也羊肉何如魚羹茗飲何如
酪漿肅對曰羊者是陸産之最魚者乃水族之長所
好不同竝各稱珍以味言之甚是優劣羊比齊魯大
邦魚比邾莒小國唯茗不中與酪作奴高祖大笑因
舉酒曰三三横兩兩縱誰能辨之賜金鍾御史中丞
李彪曰沽酒老嫗瓮注𤬪屠兒割肉與秤同尚書右
丞甄琛曰吳人浮水自云工妓兒擲䋲在虚空彭城
王勰曰臣始解此字是習字高祖即以金鍾賜彪朝
廷服彪聰明有智甄琛和之亦速彭城王謂肅曰卿
不重齊魯大邦而愛邾莒小國肅對曰鄉曲所美不
得不好彭城王重謂曰卿明日顧我為卿設邾莒之
食亦有酪奴因此復號茗飲為酪奴時給事中劉縞
慕肅之風專習茗飲彭城王謂縞曰卿不慕王侯八
珍好蒼頭水厄海上有逐臭之夫里内有學顰之婦
以卿言之即是也其彭城王家有吳奴以此言戲之
自是朝貴讌會雖設茗飲皆耻不復食惟江表殘民
遠来降者好之後蕭衍子西豐侯蕭正德歸降時元
义欲為之設茗先問卿於水厄多少正德不曉义意
答曰下官生於水鄉而立身以来未遭陽侯之難元
义與舉坐之客皆笑焉
龍華寺廣陵王所立也追聖寺北海王所立也竝在報
德寺之東法事僧房比秦太上公京師寺皆種雜果
而此二寺園林茂盛莫之與爭
宣陽門外四里至洛水上作浮橋所謂永橋也神龜中
常景為汭頌其辭曰浩浩大川決決清洛導源熊耳
控流巨壑納穀吐伊貫周淹亳近達河宗遠朝海若
兆惟洛食實同土中上應張柳下據河嵩寒暑攸叶
日月載融帝世光宅(闕)函下風前臨少室却負太行
制巖東邑峭峘西疆四險之地六達之莊恃德則固
失道則亡詳觀古列考見丘墳乃禪乃革或質或文
周餘九列漢季三分魏風衰晚晉景雕曛天地發揮
圖書受命皇建有極神功無競魏籙仰天玄符握鏡
璽運會昌龍圖受命乃睠書軌永懷寳定敷兹景跡
流美洪謨襲我冠冕正我神樞水陸兼會周鄭交衢
爰勒洛汭敢告中區南北兩岸有華表舉高二十丈
華表上作鳳凰似欲冲天勢永橋以南圜丘以北伊
洛之間夾御道有四夷館道東有四館一名金陵二
名燕然三名扶桑四名崦嵫道西有四館一曰歸正
二曰歸德三曰慕化四曰慕義吳人投國者處金陵
館三年已後賜宅歸正里景明初偽齊建安王蕭寳
寅来降封會稽公為築宅於歸正里後進爵為齊王
尚南陽長公主寳寅耻與夷人同列令公主啟世宗
求入城内世宗從之賜宅於永安里正光四年中蕭
衍子西豐侯蕭正德来降處金陵館為築宅歸正里
正德捨宅為歸正寺北夷来附者處燕然館三年已
後賜宅歸德里正光元年蠕蠕主郁久閭阿郍□(史作)
(環下同)来朝執事者莫知所處中書舍人常景議云咸
寧中單于来朝晉世處之王公特進之下可班郍□
蕃王儀同之間朝廷從其議又處之燕然館賜宅歸
德里北夷酋長遣子入侍者常秋来春去避中國之
熱時人謂之雁臣東夷来附者處扶桑館賜宅慕化
里西夷来附者處崦嵫館賜宅慕義里自葱嶺已西
至於大秦百國千城莫不歡附商胡販客日奔塞下
所謂盡天地之區已樂中國土風因而宅者不可勝
數是以附化之民萬有餘家門巷修整閶闔填列青
槐蔭陌綠柳垂庭天下難得之貨咸悉在焉别立市
於洛水南號曰四通市民間謂永橋市伊洛之魚多
於此賣士庶須膾皆詣取之魚味甚美京師語曰洛鯉
伊魴貴於牛羊永橋南道東有白象獅子二坊白象者
永平二年乾羅國胡王所獻皆施五綵屏風七寳坐床容
數人真是異物常養象於乘黃曹象常壊屋敗墻走
出於外逢樹即拔遇墻則倒百姓驚怖奔走交馳太
后遂徙象於此坊獅子者波斯國胡王所獻也為逆
賊万侯醜奴所獲留於寇中永安末醜奴破始達京
師莊帝謂侍中李或曰朕聞虎見獅子必伏可覓試
之於是詔近山郡縣捕虎以送鞏縣山陽竝送二虎
一豹帝在華林園觀之於是虎豹見獅子悉皆瞑目
不敢仰視園中素有一盲熊性甚馴帝令取試之虞
人牽盲熊至聞獅子氣驚怖跳踉曳鎻而走帝大笑
普泰元年廣陵王即位詔曰禽獸囚之則違其性宜
放還山林獅子亦令送歸本國送獅子者以波斯道
遠不可送達遂在路殺獅子而返有司糺劾罪以違
旨論廣陵王曰豈以獅子而罪人也遂赦之
菩提寺西域胡人所立也在慕義里沙門達多發塚取
甎得一人以進時太后與明帝在華林都堂以為妖
異謂黃門侍即徐紇曰上古以来頗有此事否紇曰
昔魏時發塚得霍光女壻范明友家奴說漢朝廢立
與史書相符此不足為異也后令紇問其姓名死来
幾年何所飲食死者曰臣姓崔名涵字子洪博陵安
平人也父名暢母姓魏家在城西凖財里死時年十
五今滿二十七在地十有二年常似醉臥無所食也
時復遊行或遇飯食如似夢中不甚辨了后即遣門
下錄事張秀攜詣凖財里訪涵父母果得崔暢其妻
魏氏秀攜問暢曰卿有兒死否暢曰有息子涵年十
五而死秀攜曰為人所發今日蘇活在華林園中主
人故遣我来相問暢聞驚怖曰實無此兒向者謬言
秀攜還具以實陳聞后遣攜送涵回家暢聞涵至門
前起火手持刀魏氏把桃枝謂曰汝不湏来吾非汝
父汝非吾子急手速去可得無殃涵遂捨去遊於京
師常宿寺門下汝南王賜黃衣一具涵性畏日不敢
仰視又畏水火及刀兵之屬常走於逵路遇疲則止
不徐行也時人猶謂是鬼洛陽太市北奉終里里内
之人多賣送死人之具及諸棺槨涵謂曰作栢木棺
勿以桑木為欀人問其故涵曰吾在地下見人發鬼
兵有一鬼訴稱是栢棺應免主兵吏曰爾雖栢棺桑
木為欀遂不免京師聞此栢木踴貴人疑賣棺者貨
涵發此等之言也
高陽王寺高陽王雍之宅也在津陽門外三里御道西
雍為尒朱榮所害也捨宅以為寺正光中雍為丞相
給(一本多一輿字)羽葆鼓吹虎賁班劒百人貴極人臣富兼
山海居止第宅匹於帝宫白殿丹檻窈窕連亘飛簷
仄(一作峻)宇轇轕週通僮僕六千妓女五百隋珠照日
羅衣從風自漢晉以来諸王豪侈未之有也出則鳴
騶御道文物成行鐃吹響發笳聲哀轉入則歌姬舞
女擊筑吹笙絲管迭奏連宵盡日其竹林魚池侔於
禁苑芳草如積珍木連隂雍嗜口味厚自奉養一日
必以數萬錢為限海陸珍羞方丈於前陳留侯李崇
謂人曰高陽一日敵我千日崇為尚書令儀同三司
亦富傾天下僮僕千人而性多儉恡惡衣麄食常無
肉味止有韭菹崇客李元佑語人云李令公一食十
八種人問其故元佑曰二九一十八聞者大笑世人
即以為譏罵雍薨後諸妓悉令入道或有嫁者美人
徐月華善彈箜篌能為明妃出塞之曲歌聞者莫不
動容永安中與衛將軍源士康為側室宅近青陽門
徐鼓箜篌而歌哀聲入雲行路聽者俄而成市徐常
語士康曰王有二美姬一名脩容二名艷姿竝蛾眉
皓齒潔䫉傾城脩容亦能為綠水歌艷姿尤善作么
鳳舞竝愛傾後室寵冠諸姬士康聞此遂常令徐鼓
綠水么鳳之曲焉高陽宅北有中甘里里内潁川荀
子文年十三幼而聰辨神情卓異雖黃琬文舉無以
加之正光初廣宗(一作文)潘崇和講服氏春秋於城東
昭義里子文攝齊北面就和受道時趙郡李才問子
文曰荀生住在何處子文對曰僕住在中甘里才曰
何為住城南(一作才曰何往日往城南)城南有四夷館才以此譏
之子文對曰國陽勝地子何怪也若言川澗伊洛崢
嶸語其舊事靈臺石經招提之美報德景明當世富
貴高陽廣平四方風俗萬國千城若論人物有我無
卿才無以對之崇和曰汝潁之士利如錐燕趙之士
鈍如錘信非虚言也舉學皆笑焉
崇虚寺在城西即漢之躍龍園也延熹九年桓帝祠老
子於躍龍園設華蓋之座用郊天之樂此其地也高
祖遷京之始以地給民憩者多見妖怪是以人皆去
之遂立寺焉
洛陽伽藍記卷三
