欽定𠞰捕臨清逆匪紀略卷九
冬十月辛巳
上命軍機大臣傳諭舒赫德曰音濟圖前在四川軍營
不能奮勉是以將伊頭等侍衛並副都統銜革去降
為二等侍衛今𠞰捕山東逆賊一案音濟圖直入王
倫樓屋縛擒猝被賊衆用刀砍傷甚屬奮勉出力音
濟圖著加恩復為頭等侍衛並賞給副都統職銜綳
阿爾圖塔堪保準得保色楞萬挺額爾登保色爾固
美烏爾固爾濟等八人協同入賊住房擒捕王倫致
各受傷亦甚可憫著加恩同音濟圖各賞銀一百兩
即著舒赫德傳旨賞給其受傷陣亡之人幷著查明
送部照例議䘏
同日姚立德徐績奏言前奉
諭旨查詢館陶縣知縣係屬何人先將姓名奏聞(臣)等
查現任館陶縣知縣係陳培敬廣東舉人俟事竣
後(臣)徐績遵
旨給咨送部引
見又(臣)徐績於二十一日接奉
諭旨本年考試武開令學(臣)李中簡辦理其外場監箭
令登州鎮(臣)夏攀龍辦理今新任登州鎮(臣)李奉
尭已於二十八日到省(臣)徐績已遵
旨移令李奉尭接辦又(臣)等於二十四日接奉
諭旨閘口之賊𠞰退即督回空各幫糧船銜尾前進(臣)
姚立德查臨清州運河即在舊城之内目下舊城
賊匪將淨閘口清楚回空漕艘已可遄行(臣)等一
面知會嘉謨督押回空南下一面嚴飭沿河文武
員弁加緊協催俾各幫及早抵次受兑奏入報
聞
同日國泰奏言(臣)於二十六日晚行抵恩縣二十
七日聞高唐州拏獲逸賊王四一名供係王經隆
之子即拘提到案嚴訊據供年二十五歲是堂邑
縣人父王經隆行教已七八年小的在賊營當頭
目手下管有一百多人賊首是王倫長鬚年四十
餘歲自張四孤莊起事到夀張陽榖堂邑及在柳
林打仗小的皆在内的二十五日在臨清打仗見
官兵人多勢盛即騎馬向東逃走到高唐州地方
被人拏住等語(臣)查王四已被高唐州割斷腿筋
復經疊次嚴訊氣息奄然恐逃顯戮訊明之後即
於德州正法梟示奏入報
聞
同日舒赫德拉旺多爾濟阿思哈徐績奏言自二
十三日會𠞰賊匪以來以逆首王倫及有名黨目
未就擒縛每日督率官兵自朝至暮分頭搜捕逐
戶嚴查下極地窨水溝無不遍加尋覓竟有匪黨
藏匿其内連日生擒殺死者無數幷自行焚縊者
亦到處皆有俱無王倫蹤跡二十九日經侍衛巴
圖保探得王倫仍在汪宅大樓後之小樓經巴圖
保帶兵徑往擒住訊問之下該犯自認王倫及令
各獲犯識認則稱係賊營偽元帥孟燦又遊擊剛
塔見汪宅被焚時樓房之傍緊貼一樓有數人在
内中間一人正坐穿紫色袍面有長鬚疑係王倫
因樓房甚高又無梯可上遂帶兵圍住喝令下樓
此賊總置不理自上抛擲磚瓦官兵用鎗打擊即
將樓門緊閉官兵見四面有燒剩頽垣可登一時
齊上欲跳上賊人所居之樓拆毁擒捉忽見樓内
火起有七八人從窗間跳出俱經拏獲中有一人
訊係王聖如即張四孤莊起事之王經隆據稱與
王倫同在一處曾勸令下樓王倫不肯等語逾刻
樓板被焚墮下一賊訊係王經隆之姪孫王峻愛
亦稱王倫尚死守樓上等語同時又有一人告說
和尚梵偉偽元帥吳清林二犯藏匿一處(臣)等即
令青州副都統伍什布帶兵前往立皆拏獲而賊
營中元帥閻吉仁宣行李旺王倫之弟王樸俱經
官兵等搜擒解送前來(臣)等查首犯王倫雖據王
經隆等供稱情急自焚然係賊黨所供殊難憑信
(臣)等現在一面刨驗屍骸一面仍嚴加搜緝總期
必得逆首實在下落不敢稍存將就完事之見所
有現獲之孟燦王經隆梵偉閻吉仁吳清林李旺
王樸等俱係賊中有名要犯相應遵
旨𣲖侍衛那木札爾伊林委署參領海齡帶滿兵五十
名迅速觧京備訊至所獲王倫之眷族義子及小
頭目等頗多現在逐一清查如有應行解京者另
行押解
同日舒赫德又奏言(臣)與徐績向未識面此次承
命赴東會𠞰逆匪屢奉
諭旨令(臣)察訪徐績居官若何密行具奏(臣)到德州後
時時留心體訪細察百姓情形雖未聞其感激愛
戴亦並無怨恨之語嗣至臨清面晤見其人頗粗
直無浮薄緣飾習氣其才亦尚能辦事惟於匪類
滋事一案事前失於覺察事後過涉張皇實屬辦
理不善此次逆匪擾害如夀張陽榖堂邑三縣皆
遭殘破而臨清蕃庶之區竟成一片荒壤正須安
撫整頓若將徐績即行治罪誠如
聖訓恐易長奸民之智而東省又失一熟手巡撫(臣)現
在隨時察看如徐績不知感奮自效難以復留定
即據實參奏不敢稍有徇隠
同日侍郎高樸袁守侗覆奏帶同給事中李潄芳
御史范宜賓至盧溝橋一帶查訪並無截留灾民
不令過橋之事又由黃村東壩等處遍查亦無灾
民在彼存聚周行二百三十餘里與該科道所見
相同一摺奏入
上諭内閣曰山東奸民王倫等糾衆不法一案其滋擾
壽張等處雖事起倉猝而倡興白蓮邪教煽誘多人
已非一日徐績身為巡撫地方是其職守乃於邪教
惑衆之犯平時置若罔聞釀成事釁及逆犯連擾三
縣劫庫戕官又存畏怯毫無措置迨統兵捕賊被圍
於臨清城南若非惟一引兵救援幾致為賊所害更
復成何事體似此庸懦無能本應罷斥治罪但奸民
敢作不靖若因此罷一巡撫恐長奸民之智是以仍
留徐績在任冀其奮勉自效然料其事斷非徐績及
綠營無用之兵所能辦因𣲖滿洲勁旅前往並命大
學士舒赫德往彼調度舒赫德至臨清舊城督率將
士奮勇𠞰捕賊黨其最要黨犯如王經隆孟燦和尚
梵偉及王倫之弟王樸及有名賊目閻吉仁吳清林
李旺等俱已就擒雖據供王倫在樓自焚而舒赫德
以賊供不足憑信現仍𣲖兵儘力搜緝逆賊若果尚
未死自難潛蹤但京兵未至臨清以前即有賊一二
千豫行逃竄雖經音濟圖截殺五六百追殺百餘又經
楊景素在河西堵截鎗殱箭斃計二百餘生擒百人
通計未獲之賊尚有千餘現俱逃往何處必須切實
跟究實有下落方能完事阿思哈在彼未回拉旺多
爾濟前往各村搜捉逸賊致賊零星竄匿阿思哈不
能辭咎然較徐績尚輕至徐績以本省巡撫𠞰擊逆
賊乃其專責當賊匪窮竄之時理應帶兵追捕思贖
前愆況舊城督兵剿賊之事舒赫德辦理已屬裕如
徐績實無可襄助之處乃安坐臨清若視拏賊為非
伊分内事實不稱封疆之寄朕亦不能為之再姑容
矣又據舒赫德奏審訊賊黨孟燦等究其起事之由
據供因年歲歉收地方官妄行額外加徵以致激變
等語賊供實不足據此必逆匪等自揣叛逆罪重捏
造此言冀以能免且其說流傳四布以致無知之李
潄芳摭拾入告妄云饑民聚衆滋事獨不思朕臨御
三十九年遇有水旱偏灾不惜帑金蠲賑並酌予緩
徵帶徵俾紓民力若雨暘稍或不時必多方詢問以
通民隠何至有窮黎無告之事即或一州一縣諱飾
灾祲原可赴該上司呈籲或上司仍置不辦並可赴
京於部院衙門控訴何患壅不上聞今既為叛逆亂
民即果係饑寒所迫亦難輕減況其說造自賊口本
屬誕妄李潄芳何不察情理轉爲亂民設說尚可謂
之人類乎所云額外加徵之語無論年歲豐歉皆不
應有朕屢飭督撫等實心察吏若劣員果有額外加
徵之事徐績徇匿不辦即當重治其罪尤難輕恕朕
惟以愛民為念即其說本無稽既有所聞亦不可不
徹底查究且歉收加𣲖均無難逐一稽考著舒赫德
同新任巡撫楊景素即行詳細確查據實覆奏徐績
著解任交與舒赫德差遣效力再降諭旨山東巡撫
員缺即著楊景素補授楊景素不必來京請訓即在
彼隨舒赫德查辦歉收加𣲖虚實並實力搜捕逆賊
毋任一人漏網至李潄芳於夀張奸民一事外并稱
聞近京一帶亦有饑民扶老攜幼遷徙逃亡地方官
著人於盧溝橋攔住不令過橋北上之語彼時即曾
查詢並無其事且此等貧民多有紛紛出口覓親就
食者若盧溝橋有攔阻之事伊等何由得出古北口
況日前因周元理奏辦偏灾賑借之事諭撥通倉米
十萬石備用是直隸地方並未遇灾也乃范宜賓復
踵其說謂黃村東壩盧溝橋等處窮民挈眷覓食者
甚多皆因橋上不令放過以致散處乞食等語果爾
殊不成事則周元理亦當有罪矣因特𣲖侍郎高樸
袁守侗帶同范宜賓李潄芳前往各處查看今據覆
奏並未見有乞食流民該御史等所言全無憑據詰
之范宜賓李潄芳惟稱本屬風聞等語科道風聞言
事原所不禁但既聞之後亦須覆加體訪得實再行
入奏豈可肆意妄言范宜賓屢請加厰專為沽名取悦
之事已屬不堪而李潄芳之代奸民解說其心術尤
不可問本應各治其罪但念其所言關係民事朕豈
肯以此責備言官轉令無識之徒藉為口實設各省
遇有水旱督撫諱灾而言官又不以告則所繫者甚
大朕不肯為也將此通諭中外知之
(臣)等謹按歲歉加徵以致激變之說出自逆匪
妄行傳播冀免刑誅言官不加審察遽形奏牘
實則逆黨起釁有由而轉徙流亡毫無影響向
後遵
旨訪查實無激變之事奸匪既無詞可藉而良民咸得
自安所以不旬日間亂弭而民志定歟
上命軍機大臣傳諭舒赫德阿思哈楊景素曰首犯王
倫無實在下落雖訊據王經隆供有曾勸王倫不肯
下樓及王峻愛供王倫尚死守樓上等語賊匪狡詐
百出所供實不足憑舒赫德不肯含糊將就完事深
得大臣實心任事之道至王倫眷族義子及小頭目
等頗多王倫母妻是否在内應行確查具奏其義子
及小頭等情罪均屬重大當詳加嚴訊應解京者即
委員妥速押解其餘即於地方處決至國泰所奏高
唐州獲賊王四供係王經隆之子二十五日在臨清
州打仗逃走可見臨清尚有逸出之賊不可不及早
搜捕致留餘孽楊景素已補授山東巡撫其辦事自
勝於徐績所有善後事宜及應查辦之事即著隨同
妥協辦理至直隸河南現有周元理何煟帶兵防截
且據楊景素屢次所奏賊匪並無過河之人是羣賊
竄匿只在山東境内楊景素務當設法盡力搜擒毋
使逸賊一名漏網以副委任至意
同日舒赫德又奏言(臣)接奉
諭旨隨傳葉信到來見其面色較前已好惟兩腿尚腫
行動起跪未能照常兼患氣喘尚須調養該員亦自
稱再加調理可望復元等語(臣)查葉信漢仗人材
雖不能出色尚可為中等總兵惟此時兖州鎮甚
屬緊要葉信病尚未痊愈刻下恐未能即得其力
且查副將衙門向在舊城葉信於九月初三日經
撫(臣)徐績調赴夀張𠞰賊嗣聞堂邑有失逼近臨
清即於初五日帶兵趕回而賊於初七日始擾臨
清葉信回時因舊城傾圮太甚竟棄之而專守新
城亦屬未合目下兖州鎮員缺未便久懸(臣)已遵
旨令瑪爾清阿補授令其統率山東弁兵至武靈阿(臣)
素知向在西路出兵行走尚好人亦明白今此次
西岸堵禦更能射中賊目洵為得力之員(臣)亦已
傳
旨令其補授德州城守尉帶領德州駐防滿兵理合奏
聞奏入
上諭内閣曰山東夀張奸民聚衆滋擾一事兖州鎮惟
一德州城守尉格圖肯各帶本標綠營及駐防滿兵
前往𠞰捕惟一初於鄧家莊遇賊時因徐績被圍帶
兵救出朕即加恩賞戴花翎以示奬勵及在臨清城
外惟一格圖肯與賊打仗經賊衆衝突既不能約束
兵丁勿令輕動並不知馳入新城協同守禦乃竟畏
葸不前退回東昌臨陣退避實為軍法所不宥因降
旨令舒赫德將惟一格圖肯即在彼處傳旨革職拏
問訊明情節於營前正法示衆所有兖州鎮總兵即
著在臨清西岸奮勇殺賊之瑪爾清阿補授德州城
守尉即著射中賊目之武靈阿補授朕於臣工功罪
惟視其自取從不稍存成見況事關軍務賞罰必信
紀律綦重尤不肯絲毫假借將此通諭中外知之
(臣)等謹按賞功誅罪貴乎不爽權衡而在師中
為尤甚惟一格圖肯遇賊畏葸退避不前業經
傳
旨訊明正法不稍寬貸而兖州鎮德州城守尉二缺即
以奮勇出力之瑪爾清阿武靈阿補授悉視其
人之自取
恩威並用功罪昭然使承
命者倍知感凛且仰見
聖明大公至正之心云
上又諭内閣曰臨清協副將葉信於賊匪攻擾臨清新
城時協同德州參將烏大經署知州秦震鈞守禦殺
賊頗為出力是以降旨加銜以示鼔勵臨清新城衙
署倉庫所在守衛理所宜然但舊城獨非臨清之城
乎況其地頗富庶何以不行保禦竟致逆賊得以佔
踞擾害則葉信不但無功抑且罪有應得但念其守
護新城究有微勞姑免一死葉信著革職拏問朕於
臣下功過必期輕重分明從不肯顢頇混過如守禦
臨清新城在調赴協防之參將烏大經及署知州秦
震鈞可謂有功而副將葉信係舊城專駐大員乃棄
而不顧其守新城之功不能抵其棄舊城之罪予奪
權衡一秉大公至正朕實無所容心於其間也將此
通諭知之
同日周元理奏言查現在臨清𠞰捕之事將竣(臣)
即於九月二十九日辰刻馳回故城查審續獲各
犯恪遵
聖訓從重嚴辦所有
敕交(臣)查辦邪教各案亦必嚴密搜拏以盡根株斷不
敢稍存姑息再(臣)前所請從寬各犯尚在羈禁俱
未釋放今(臣)遵
旨將周振樂等三犯觧京其劉有德等及幼孩各犯即
行訊取確供另行辦理理合遵
旨先行奏覆奏入報
聞
上諭内閣曰楊景素昨已降旨補授山東巡撫令其不
必來京請訓即在東省搜查逆賊餘黨並隨舒赫德
辦理善後諸事所有直東交界處所查拏逆賊周元
理現在該處自應妥速緝擒勿使漏網仍俟辦畢歸
途將直屬應行查辦之事切實經理再行回省至天
津河間等屬有應辦灾賑事宜前經降旨撥運通倉
米十萬石以資賑濟必須大員實力董辦單功擢已
陞授藩司伊在東省並無專辦之事著即回直省辦
理地方賑務俾偏灾之地貧黎早遂安恬以副軫念
該部即遵諭行
同日舒赫德拉旺多爾濟阿思哈徐績奏言查逆
首王倫雖經遊擊剛塔往捕見其在汪宅小樓正
坐忽然樓屋火起焚燒並訊據賊目王經隆亦堅
稱王倫實在被焚等語但(臣)等念王倫即使自焚
檢驗枯骸甚難憑信必得該犯有隨身附帶不能
燒化之物取為證驗其事方有可據臣等因細訊
王經隆二十九日在樓情事據稱二十九日同王
倫及伊義子李士傑等數人俱在樓上見官兵跳
上圍牆欲入擒拏我隨勸王倫下樓王倫說寕可
燒死斷不下樓隨將堆積亂紙壊木放火我因受
不得烟氣即由樓上小窗内鑽出當被官兵拏住
等語再樓上被焚時因樓板塌墜又獲有王經隆
之姪孫王峻愛訊知火勢炎烈時王倫鬚髮已經
焦灼仍坐樓不動等語(臣)等又詰以王倫腰間有
何佩帶之物據王經隆稱王倫帶有無鞘劍一把
又梵偉供我有扁銀鐲兩個曾給王倫王倫未帶
手上見其裝入所帶瓶袋内各等語(臣)等當令侍
衛巴圖保遊擊剛塔等即到被焚屋内查檢見一
屍傍果有劍一把銀鐲兩個并有大刀一口(臣)等
隨令王經隆梵偉孟燦細認俱稱即係王倫之劍
其銀鐲據梵偉稱即係我所給王倫之物其大刀
一口則衆供係王倫義子李士傑所用者且云李
士傑甚為驍勇平時親隨王倫不離左右(臣)等即
親赴汪宅樓下查驗見有死屍一具甚大秪燒去
下身上身尚可認識據王經隆梵偉認係李士傑
之屍其餘各俱已焚枯竟不能辨别(臣)查王倫屍
骨既枯誠難取證惟該犯所帶之劍鐲現據伊同
夥各犯僉云識認確鑿並合之王經隆等所供目
覩火起情節又平時親隨之李士傑屍身及大刀
同在一處是王倫之自焚身死實屬無疑(臣)等深
知此事關係甚重不敢冒昧輕信自貽後患惟現
在驗之賊首身佩物件質之衆匪目擊情形既有
可憑謹據實繕摺具奏
同日舒赫德又奏言查山東夀張奸民王倫糾衆
謀逆殘害臨清一州夀張堂邑陽榖三縣實屬梟
獍為心罪大惡極
皇上以(臣)稍諳軍務
特命統率八旗勁旅速事殱除以安良善乃(臣)圍𠞰賊
巢七日雖將逆黨中之濟惡有名頭目俱行擒獲
而於逆首王倫初則就擒免脱繼則焚樓自斃籠
鳥檻獸未能生獲寸磔彰
國法而快人心實由(臣)調度無方庸懦無能所致上負
聖主倚任之恩日夜慚恧幾無生地伏乞
皇上重治臣罪以為辦理不善者戒奏入
上諭内閣曰明季山東徐鴻儒興白蓮教擾害城邑居
民蔓延至二十年之久今王倫之亂經朕簡發京兵
命舒赫德往𠞰彌月即將羣賊盡行殄滅舒赫德本
當議叙但王倫罪大惡極未能生擒伏法致今焚樓
自斃倖逃寸磔之誅不足以快人心而申國法舒赫
德以調度無能自陳請罪固可不必然伊辦理實有
不能盡善者即如音濟圖訪知王倫實在住處欲往
擒拏彼時舒赫德自應選𣲖勇幹百餘人同往乃聽
其輕率前往致逆犯於被擒就縳之時匪黨從兩廂
突出向奪音濟圖猝不及備同綳阿爾圖等八人均
各受傷逆犯復為搶去音濟圖等奮勇出力業已施
恩擢賞而舒赫德不能豫𣲖多人往捕實屬疎略又
如遊擊剛塔見王倫在汪宅小樓正坐忽然樓屋火
起被焚王倫亦斃其内雖取衆犯供詞證驗尚有可
據而所辦究未周詳在初時緝拏賊匪或遇賊衆死
守人力難施固非火攻不可及賊勢窘蹙匿跡偷生
原當豫防其畏罪自焚之事舊城瀕臨運河取水甚
便若備有汲桶麻搭撲滅亦非所難即見賊已放火
亦可遣善緣者攀登撲救勿使逆賊得自投烈燄舒
赫德非不經練諸務者何竟見不及此舒赫德於此
等節目實不能辭咎念其已將同案逆賊王經隆及
逆黨孟燦梵偉等要犯俱已擒獲姑從寬免其交部
仍著傳旨申飭所有王經隆等犯俟觧到日審明嚴
辦再降諭旨將此通諭中外知之
同日阿思哈奏言(臣)與徐績帶兵於九月二十二
日黎明抵臨清城外見舊土城外有賊六七百名
排列勢欲迎敵即經官兵𠞰殺數十人賊既敗走
仍據土岡之上我兵直進又殺二三十人賊始紛
紛敗走由城基各缺口逃入藏匿官兵追進城内
一面尋賊𠞰殺一面放火并𣲖官兵將缺口把截
正在搜捕間舒赫德帶兵由夏津前來至北水門
外塔灣地方有賊排列亦即𣲖音濟圖帶兵𠞰殺
而舒赫德隨帶兵到城又𣲖官兵一齊攻殺堵截
并令春寕帶兵幫助音濟圖續又𣲖綳木扎爾帶
兵截擊迎殺約共殺賊數百人餘皆星散逃命器
械隨路丢棄次早有附近村民紛紛拏賊送營二
十四日拉旺多爾濟以塔灣附近一帶恐有𠞰殺
未盡處欲帶兵往搜隨酌帶官兵前往將藏匿之
賊搜殺數人此外並無餘賊即帶兵回營竊念(臣)
阿思哈與拉旺多爾濟同係奉𣲖之人乃聽其獨
自前行實屬昏憒糊塗不勝惶愧交集無地自容
惟乞將(臣)交部嚴加議處謹據實明白回奏奏入
得
旨該部嚴察議奏
欽定𠞰捕臨清逆匪紀略卷九
