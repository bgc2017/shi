欽定勦捕臨清逆匪紀略卷六
甲戌
徐績奏言臣於二十日移營梁土閘地方距臨清
五十餘里候阿思哈兵到會齊進發是日戍刻接
臨清州知州秦震鈞副將葉信禀稱十七十八兩
日賊人並未攻城十九日三更時有賊衆用大車
三輛裝載秫稭板片木料蜂擁而來欲燒攻南門
官兵於城上施放鎗礮擲擊磚石傷斃約有數十
人車輛不能近城又射放火箭將車燒燬二輛至
四更時賊衆退去尚有車一輛因其隣近城門未
便放箭隨挑兵丁十數名領州役民夫將車載柴
木搬置車下藏有賊匪七名均被殺死城得保全
等情臣飛飭文武各官堅心固守臣探知賊匪將
臨清舊城及附近鄉村人民俱逼令入夥助勢目
下舊城聚集人數約計三千有餘多係一時勉強
脅從仍各潛圖逃脱所有臣前此差往之回教把
總王萬青等現已回營至臣前奉
諭旨飭查賊人鎗礮火藥從何而來臣查夀張營遊擊
趕福拒賊捐軀其鎗礮火藥必不能顧即官兵屢
次交戰兵丁不無傷損鳥鎗亦有遺失但臣親見
賊匪打仗止憑刀槍不用鎗礮或賊匪雖得鎗礮
而不能用臣已行查夀張楊榖堂邑等縣失去鎗
礮火藥確數另行嚴參治罪再臣於二十一日據
探兵張廷棟協同武舉張廷英在臨清州運河西
岸石長屯地方同鄉民拏獲逆匪劉存禮趙添富
二名搜出衣服銀兩臣親率道府詳訊賊中情形
謹錄供呈
覽至此等逆匪刻不可留臣已將該犯等在營門外立
時亂刀砍死其衣服銀兩分給獲賊人等以示奬
賞奏入報
聞
同日舒赫德拉旺多爾濟奏言本月二十二日辰
刻臣等正自恩縣起程適接周元理劄知逆匪竟
敢先犯河西營盤臣等一聞此信即於未刻統兵
迅抵夏津一面派侍衞音濟圖先帶京兵三百名
飛往臨清柳林一帶使賊人知大兵已到勢必將
西岸之賊撤回抵禦臣等略休馬力星夜繼進倘
賊人尚在河西肆擾其舊城巢穴空虚正可乘機
襲殺再臣等於接到周元理劄後早經飛劄徐績
囑其挑選精兵數百先為接應其大隊亦即續進
計阿思哈之兵明日亦可到臨清至春寧已於本
日帶領東三省健力人趕至夏津所有應行派往
阿思哈處二十人若由高唐繞道前去反稽時刻
臣等亦一併帶往於到臨清後再行酌撥奏入報
聞
同日阿思哈徐績奏言竊臣阿思哈於二十二日
申刻到梁土閘地方與臣徐績會合正在商議進
兵適接臨清州知州秦震均副將葉信等禀稱賊
匪於二十一日午刻後約有千人並無車輛由賊
所搭浮橋過河往北而行其餘賊人公然未動等
情同時又接舒赫德劄稱賊人現犯臨清西岸直
隸官兵營盤令臣等派精兵數百名先往臨清大
隊隨後並進臣等即刻會撥青州滿兵三百名綠
旗兵七百名令副都統伍什布等先行帶領即於
酉刻起身前赴臨清臣阿思哈徐績復選馬步健
銳兵二百名亦即帶領起行趕赴臨清相機辦理
奏入報
聞
(臣)等謹按三路進攻其徐績一路兵數雖多未
諳調度即於全局攸關我
皇上先期指示選派滿洲勁旅並直隸駐防綠營兵令
(臣)阿思哈帶領并派
乾清門侍衞伊琳及東三省健勇人等前赴臨清與
徐績會合聲勢壯盛即徐績所帶滿漢各兵亦
得觀感奮發自此三路並進賊衆膽落不難聚
殱實皆
聖謨之豫握勝算也
同日周元理奏言二十二日戌刻據萬朝興瑪爾
清阿差弁禀報昨日接仗時我兵施放鎗礮轟斃
賊衆甚多内有騎馬賊目腰插紅旗手執白蠟桿
槍直奔我營經遊擊武靈阿一箭射中左肩賊拔
箭復衝經兵丁穆維放鎗打中右腿墜馬穆維即
上前砍其首級賊馬奔跑我兵攔住馬鬃上繫有
紅綢標寫楊壘字樣詢之所獲賊口稱係賊號總
兵偽官又打死騎騾執劒一賊騎馬手執紅旗一
賊俱不知姓名將至酉刻賊人尚堅力抵拒副將
瑪爾清阿等直前衝殺賊衆始行退走經瑪爾清
阿率衆上前砍死十餘人衆皆由堤岸奔回賊巢
時天已向晚官兵回營防守竟夜並無聲息此次
接仗時除鎗礮轟斃賊人外陣前獲賊八名旋俱
傷重身死又沿途拏獲三名並獲馬一匹及槍刀
鐵义鋤橛等件解弁兵押護解送前來臣查此等
賊匪亡命遊魂而我兵接仗之時皆奮不顧身争
先出力又無一人傷損至賊見我兵鎗礮利害有
棄械逃跑者有紛紛潰散者大概係愚民被脅者
多其心不齊大兵會集自不難一舉掃平奏入
上諭内閣曰直隸官兵此次堵殺賊匪使其不能西逸
將領弁兵俱奮勇出力甚為可嘉瑪爾清阿著遇有
總兵缺出提奏陞用武靈阿著交部遇有參將缺出
即行陞補兵丁穆維著交該督遇有千總缺出即行
拔補其在事出力兵丁著周元理查明酌量奬賞以
示鼓勵該督周元理調度督率有方並著交部議叙
上命軍機大臣傳諭舒赫德拉旺多爾濟阿思哈徐績
周元理楊景素曰此次直隸官兵奮勇出力甚屬可
嘉可見綠營兵非盡無用惟在帶兵將領董率有方
未嘗不可得力已有旨加恩擢叙奬賞看來賊匪悉
衆突橋而過必因聞八旗勁旅聲勢甚盛自揣力不
能支思欲豫為竄逸料河西綠營兵未必精銳希圖
由彼衝過可往他處搶劫今遇瑪爾清阿等奮勇痛
殱賊衆并殪其賊目三人餘皆亡魂喪膽奔回臨清
舊城其勢益復窮蹙其技更無可施今舒赫德等合
兵分路夾攻賊自不能走脱舒赫德務將所有真賊
盡數殱擒毋使一人漏網並當從重辦理勿稍姑息
至萬朝興瑪爾清阿所統直隷兵一千二百名雖在
河西堵截橋路原係派令從臨清西北會勦今賊既
奔回舊城其橋已屬無用直隸官兵均當過橋聽舒
赫德調度所有河上船橋自應立時拆盡以斷賊人
去路其空存糧船均應移泊遠處並令嘉謨派弁兵
看守以防賊人偷渡楊景素現到臨清即應在河之
東岸屯駐周元理亦應帶兵至西岸與楊景素隔河
相望為掎角之勢又閱徐績所訊獲賊劉存禮趙添
富供詞有賊中大頭目王姓孟姓歸姓諸人俱當迅
速查明擒拏家屬重究又穆維所殺賊目有楊壘字
樣係賊人偽總兵之稱是賊人必有僭稱偽號及種
種不軌情事均著逐一嚴訊明確據實具奏
(臣)等謹按賊匪久聚臨清一聞京兵南下輒敢
搶佔糧船搭蓋浮橋計圖竄匿若堵禦稍遲一
有走逸則搜捕又稽時日我
皇上神機先覺豫
勅周元理等督兵扼住橋口奮力堵殺賊匪不能西逸
奔回舊巢勢窮力蹙而我兵乘勝會勦一掃餘
氛領兵大臣督撫等禀承
指授迅奏成功小醜殄滅之速未有若此者也
上又命軍機大臣傳諭舒赫德曰徐績如能奮勇勦賊
尚可功過相抵若惟一格圖肯二人臨陣退縮雖親
身擒獲賊首亦不能抵其罪即如賊匪此次過橋奔
往西岸擾劫官兵營盤經瑪爾清阿等力戰抵擊殱
其賊目三人賊始奔逃仍回舊城賊巢瑪爾清阿所
帶獨非綠營兵衆乎且為數不過一千二百名並不
甚多使惟一格圖肯亦能如瑪爾清阿之率衆禦賊
所統官兵何至有潰散之事以此相較則惟一格圖
肯之罪更無可解著舒赫德於惟一格圖肯正法時
將此一節亦行訊取確供具奏
同日軍機大臣奏言臣等遵
旨詢問自山東賊營逃出來京之杜安邦并傳給事中
李潄芳看詢據杜安邦稱我係夀張縣人因報捐
兵馬司吏目回家起赴選文結於五月内到家八
月二十八夜間賊人猝然進城沿門搶殺我向其
抵禦背上被賊砍了一刀將我捆住拴在牛車上
拉至臨清我就乘空逃出至夀張縣四五月間雨
雖略遲後即屢得透雨實有六七分收成各村莊
多有糧食堆積米麫價值並不昂貴本地並未聞
有饑民乏食之事亦並無具呈報災之人此次聚
衆滋擾實係邪教奸民並非饑民衆所共知不敢
謊說其夀張縣官係讀書誠實之人百姓多說他
好並無諱災之事至賊人如何啟釁及邪教如何
傳播我實在不得知道等語奏入報
聞
同日何煟奏言臣於九月二十日接山東撫臣劄
知九月二十四日有進勦之信臣即飭令河北鎮
總兵黃模前赴東省會兵協勦查該鎮現已帶兵
八百餘名臣又於所帶駐防並本標官兵内派撥
三百名令該鎮會同城守尉七十九於二十一日
自内黃帶領前進並將協勦機要事宜面為詳晰
指示臣查豫省北境與直隸大名聯界大名與東
省聯界雖距臨清二百八十里而内黃縣一帶為
由東赴豫緊要邊界其地濱臨衞河船戸水手皆
係無藉之徒易於藏匪且豫省河北地方向來亦
有邪教曾經嚴加懲創近年頗知改悔並無不逞
之徒惟是東省賊匪如鬼如蜮地界毗連保無潛
相煽惑不可不多方查察臣現在内黃一帶嚴督
弁兵實力防勦一以擒捕南竄之賊匪一以杜絶
勾引之奸徒仍嚴飭地方文武各官留心稽查凡
通衢集鎮孤僻村莊漳河衛河渡口遇有由東來
豫者無論過客行商但有面生可疑來歷不明之
徒嚴密盤查不使逆賊輾轉勾連乘機滋事奏入
報
聞
同日周元理又奏言二十三日巳刻據中軍副將
瑪爾清阿差把總孫魁報稱藩司楊景素到營與
該副將會商拆橋事宜瑪爾清阿即於二十三日
五鼓後率領督標遊擊都司備弁帶兵六百名直
趨橋船處所將及天明橋東以及船上約有賊數
百人堵禦用礮向我兵轟打官兵即在隄後避過
隨用大礮向賊轟擊打死賊衆多人賊復合聚用
礮向我兵連打但聞響聲並無鉛彈我兵又連用
鎗礮轟打賊衆退回該處浮橋中用大船兩頭俱
用小船我兵搬取秫稭放火焚燬其時兵丁穆維
同兵四五人乘間搶過浮橋東岸奪取賊人礮位
二座搶回西岸橋船盡已燒燬此路已斷是夜聞
臨清東面鎗聲不絶自必舒赫德帶兵已到探得
確信我兵即可會勦掃除賊巢奏入
上諭内閣曰穆維用鎗擊斃賊目已加恩准以千總即
補今復搶礮焚橋奮勇超衆甚屬可嘉穆維著賞給
奮勇巴圖魯號照例賞銀一百兩仍著賞帶藍翎以
示奬勵其隨往之兵丁四五人並著周元理查明遇
有把總缺即行拔補
(臣)等謹按賊匪佔踞舊城聞官兵四面合殱聲
威神速因思渡河西逸冀夥衆得以捨死奔突
首逆即可接跡竄逸我
皇上洞燭奸謀令周元理派勇幹將領扼要嚴防楊景
素燒燬橋船斷其去路賊衆膽落魄褫伏穴待
斃(臣)舒赫德等得以禀承
睿略迅速勦除至於錄功優擢
襃奬屢加而兵丁穆維以奮勇出衆超拔千總給號賞
翎逾格
殊恩尤足以使人懷自勵矣
乙亥
上諭内閣曰夀張縣候選吏目杜安邦因回籍起文赴
選正遇賊匪滋擾被賊砍傷捆縳乘間脱出赴京首
告賊匪情形情尚可憫著加恩以吏目即用
上命軍機大臣傳諭舒赫德曰今日復詢據杜安邦稱
逆賊沿途搶劫村莊擄掠婦女及用牛車圍繞賊人
居住其中等情節與該撫等節次奏到之摺大略相
同又稱賊在杏園莊與官兵打仗時賊首仍係王倫
其所言面貎亦與徐績訪聞無異至徐績昨奏賊首
朱兆龍之語杜安邦在賊營時未聞此說是必係王
倫自揣罪大惡極為神人所共憤故爾嫁禍他人託
言明季之後藉名煽誘愚民舒赫德等須嚴切查訊
勿使遁飾又稱賊上村内平房拒敵時并有女賊數
人在彼紅綢纏腰有一老年者在前執刀喊呌又有
一和尚手執紅旗騎馬來往隨意指揮衆皆稱為梵
元帥此外又有稱孟元帥者等語此輩俱係何人自
係賊黨中之尤黠惡者捕獲賊犯時必當嚴訊速辦
務須徹底根究勿使漏網至牛車所載婦女據云係
擄掠者多舒赫德等應將此等婦女查係逆犯眷屬
即行分别從重辦理其實係被擄者交地方官查其
居址釋放還家
上又命軍機大臣密諭舒赫德曰夀張奸民以邪教煽
惑聚衆滋擾一案徐績身為巡撫平日漫無稽查
後又無措置本有應得之罪但奸民罪大惡極若因
此即罷退巡撫恐更長奸民之智或徐績於東省不
甚相宜又不便過於遷就著舒赫德訪察徐績在官
優劣若何該省百姓是否愛戴即道路之言亦必有
公論可採即行核實密奏
同日楊景素萬朝興奏言臣楊景素令副將瑪爾
清阿帶兵燬拆臨清船橋後即在西岸堵截逸匪
因思臨清有三岔河尚易西渡該處洪觀營回民
屢與賊匪抗敵素稱強壯臣等即於本日派忠順
營都司張世富帶領能事回兵白虎酌撥馬兵一
同前往堵截并令白虎以大義曉諭回民内洪印
洪全等皆願出力當集二百餘衆與該都司張世
富率兵堵殺兹該都司禀稱二十三日同奉派帶
領白虎等一百名赴三岔河口堵殺賊匪行至河
口見對岸賊約有千人河内有大船三隻小船一
隻都司即對岸施放鳥鎗弓箭賊乘小船俱渡上
大船對敵都司隨施放大礮將船打破其被弓箭
鳥鎗傷死者二百餘人沉水淹死者約三四百人
逃回者約數百人將大船三隻俱各燒燬船内燒
死者約百人拏獲活口二十七人殺獲首級九個
合行飛報等情臣謹馳摺具
奏奏入
上諭内閣曰都司張世富帶領回兵白虎曉諭回民洪
印洪全等勦擊燒燬賊船殺賊多人甚屬可嘉張世
富著於事平後交部議叙回兵白虎著交該督周元
理以把總拔補其在事出力之弁兵及回民洪印洪
全等并著楊景素就近查明酌量奬賞以示鼓勵
臣等謹按此次殱滅賊匪實由滿洲勁旅倡率
各路官兵鼓勇無前故得成功迅捷原無藉回
民之佽助況回民習尚兇悍若欲專用其力益
致驕縱難馴或隨營著有微勞原可奬同一視
是以前次徐績請令把總内之回人王萬青率
回衆入賊巢誘勦即奉
諭旨撤回而徐績已遣其行迄無所效至此次都司張
世富帶領回兵白虎等殺賊燬船楊景素奏至
即邀分别賞拔仰見我
皇上時措咸宜實準酌乎情理之至當耳
同日何煟奏言九月二十二日臣調到陳州營兵
二百名汝寧營兵六十名襄城營兵三百名共五
百六十名即刻派令汝寧營參將福昌阿於二十
三日帶領前赴館陶一帶接應總兵黃模之兵並
面囑其相機前進若賊人仍踞舊城則四面攻擊
合力勦捕倘賊人移動他往即會同大兵尾隨追
殺臣又劄令黃模等並嚴飭各處防截弁兵如遇
有解辮挽結者即係真賊必期盡力掩捕擒拏勿
使一賊免脱至二十四日各路進兵會勦之信前
准山東撫臣徐績劄知臣即諄囑鎮臣黃模領兵
馳赴臨清西南館陶一帶并力勦殺尅期殱滅醜
類計程二十二日可到館陶無誤會勦之期奏入
報
聞
同日國泰奏言前經大學士舒赫德奏請截留福
建山東新買馬匹在德州餵養應用欽奉
諭旨允行日内健銳火器兩營及索倫兵丁陸續更換
騎赴臨清共用馬三百九十八匹其餘馬匹臣於
二十二日接奉大學士舒赫德劄諭著將截留馬
匹解赴附近軍營之恩縣夏津聽候撥調臣遵照
來劄隨即遴委幹員多帶夫役押送恩縣夏津二
處交給地方官加意喂養仍聽大學士舒赫德就
近撥用再臣於本月二十一日訪聞德州州民張
倎形跡可疑即日派令守備孟大勇幫同該州知
州李燕帶領兵役密往擒拏張倎並家屬鄰佑人
等訊出平日習拳誦呪傳自平原人許文明各供
顯係奉行邪教之犯現仍飭令嚴拏許文明到案
訊得確情另行奏報
同日國泰又奏言本月二十一日二更時護軍統
領春寧帶領索倫兵馳到德州當經照例換給馬
匹支給鹽菜口糧即於二十二日五鼓起程前赴
恩縣再兵部員外郎瑪爾札等押解箭二萬枝工
部主事圖桑阿等押解火藥鉛彈共一萬一千五
百斤亦於二十二日同抵德州當即酌給車輛馬
匹撥兵護送即於本日起程計期二十三日即可
解到軍營應用無誤至官兵騎用馬匹所需料豆
草束最關緊要日内大兵雲集尅期攻勦恐賊匪
四散奔竄官兵從後尾追所到地方難以懸定似
應於相近軍營各處豫為設法存貯以為緩急不
時之需臣前經飭令平原禹城等十五州縣買備
料豆草束原以協濟德州一帶供支今京兵俱有
贏無缺足敷官兵回程之用因飭令各該州縣迅
速運至相近臨清軍營之高唐夏津兩處存貯備
用並令各備大車數輛以便隨時裝運其餘隣近
東昌州縣即令解赴東昌府城收貯庶幾有備無
虞可以源源接濟奏入
上命軍機大臣傳諭國泰曰國泰所奏訪獲之張倎一
犯平日習拳誦呪必非善類其傳伊拳呪之平原人
許文明自係邪教一黨國泰必須將該犯速拏到案
嚴訊確情具奏至另摺所奏備辦草料一節雖係應
辦之事未免過涉張皇此次所辦不過勦捕賊匪並
非出兵不應照軍需辦理並將此飭諭知之
同日高晉奏言山東夀張賊匪聚衆滋擾現在勦
捕臣欽遵
諭旨即自老壩口漫工起程馳赴徐屬沿途經過之宿
遷邳州一帶皆係接壤山東地方即順道查勘將
各州縣城内並水陸要隘處所添派官兵協同防
守臣到徐後並將銅山以及豐沛蕭碭等縣毗連
山東之嶧縣單縣金鄉魚臺一帶地方亦即添派
員弁帶兵分防並出示曉諭百姓使知集兵原以
衞民士民咸知感頌
皇仁各安生業不致驚惶其自江南由東大路泰安一
帶往北者照常安静行旅往來並無阻隔至臣原
調漕河各標兵一千二百名并於夀春鎮標調兵
五百名狼山鎮標調兵三百名今河標中營及漕
標之兵二百五十名現已到徐其夀春鎮標兵兩
三日内亦可陸續前來惟狼山鎮相隔稍遠未經
復調臣於本標調選精健兵二百四十名來徐核
計所調各兵除分派各處防守外現在徐州存兵
尚有一千餘名并於督提漕河各標將備内擇其
驍勇諳練軍旅者飛調數員來徐委用復調廬鳳
道棟文淮徐道巴靈阿隨營辦事各要隘俱安設
臺站驛遞公文復差妥幹員弁前往山東撫臣徐
績河臣姚立德處探聽賊匪情形以便上下策應
聲息相通庶可隨時邀截擒拏伏思賊匪本係烏
合之衆今聞東省官兵已將賊衆圍住臨清復蒙
皇上揀派京兵及駐防滿兵
特命大學士舒赫德等帶領前往會勦不難尅期殱滅
倘有餘黨逃竄來南及隣近探有賊匪蹤跡臣即
帶領官兵前往追擒務期殱捕淨盡不使稍留餘
孽貽害地方奏入
上命軍機大臣傳諭高晉曰高晉所調之兵數至二千
餘名未免過多著高晉酌留得用之兵千數餘俱減
撤令回本營勿使多羈時日至該督既往山東境上
防截賊匪竄逸自應至豐沛一帶交界處所督兵調
度不應專在徐州府城將此諭令知之
欽定勦捕臨清逆匪紀略卷六
