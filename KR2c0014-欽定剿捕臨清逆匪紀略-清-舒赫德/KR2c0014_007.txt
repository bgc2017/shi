欽定𠞰捕臨清逆匪紀略卷七
丙子
舒赫德拉旺多爾濟阿思哈徐績奏言竊(臣)舒赫
德拉旺多爾濟於二十二日接准周元理來札知
賊匪侵擾河西直境營盤當即令
乾清門侍衛音濟圖帶領京兵二百名迅往接應(臣)
等隨後遄行並飛札(臣)阿思哈徐績亦即派兵往
援(臣)舒赫德拉旺多爾濟於二十二日夜半自夏
津統兵起身午刻將抵臨清城外遥見舊城内烟
火衝冐適(臣)阿思哈差章京前來迎探據稱阿思
哈於二十二日申刻在魏家灣晤見徐績適接(臣)
舒赫德來札隨即商派青州滿洲兵二百名山東
綠營兵七百名令副都統伍什布
乾清門侍衛伊琳帶領先行(臣)阿思哈徐績隨後繼
進伍什布等所帶兵一千名於二十三日辰刻即
到臨清賊匪早於舊城外東南聚有五六百人排
列作迎拒之勢我兵即施放鎗礮賊匪退回羣上
廢城之土岡站立隨躱隨出正在相持間適(臣)阿
思哈徐績帶兵趕到一齊掩擊當時殺死賊人數
十名餘俱竄入城内伊琳伍什布及委署翼長福
住等即帶兵衝入分進各巷口遇賊殱戮一面多
派綠旗弁兵分頭放火焚燒房屋並搶出大礮一
位將舊城内東南隅所住之賊大半趕往西北(臣)
舒赫德恐侍衛音濟圖所帶兵二百名尚不敷用
又派
乾清門侍衛巴圖保帶京兵一百名接應續探得音
濟圖於塔灣遇賊甚多現往迎𠞰復派
御前侍衛春寧帶領善射手三十名前往協力擒𠞰(臣)
等一面帶領官兵馳至阿思哈處協力進攻春寧
至彼見賊匪約有一二千人正與音濟圖抵拒春
寧即拔箭射中一賊隨有一賊用义直擊音濟圖
即有善射手發箭中之其餘各兵同時發箭賊匪
中傷者無數遂奔入村内躱避春寧音濟圖等追
至村外見其人衆路雜未即輕進是時(臣)舒赫德
拉旺多爾濟早帶兵赴舊城東南隅與阿思哈徐
績等會合見賊守城中甚嚴已不敢出外接仗(臣)
等隨將土城空缺之處多派弁兵把守遇有竄出
者即放鎗擊斃一面派滿漢官兵數百名並於臨
清新城内調出漢兵三百名令委署翼長保倫等
帶進舊城協同前進各官兵四處𠞰捕殺賊甚多
惟臨清舊城本係居民稠密之地街巷逼窄房屋
鱗比寺廟甚多零星賊匪四散潛匿時届昏暮難
於搜獲且恐我兵不諳路逕轉有疎虞遂將各兵
全數撤出在土城墻上周圍密布督令將弁等小
心巡警(臣)等亦徹夜坐守嚴行防禦並令侍衛納
穆札帶兵二百名在北門一帶衝要之處堵截賊
人去路計此一日内(臣)等攻圍臨清舊城其殱戮
燒斃之賊約有數百人拏獲活口百餘人並搶獲
騾馬及刀械等物無算其拏到活口中有實係賊
黨無可再訊者即經正法此外老幼婦女將來係
應緣坐俱嚴行拘繫俟訊明情節分别辦理再(臣)
等未到之先舊城賊衆聞有畏我兵聲勢豫行逃
竄者約一二千人至賊首王倫并餘賊千數及家
口輜重等經(臣)等將擒獲之逆黨嚴訊據云俱在
舊城藏匿(臣)等於二十四日辰刻令伊琳保倫帶
兵千名入城擒𠞰尋拏正犯拉旺多爾濟一面帶
兵前往四處村莊搜殺奔逃賊衆斷不使稍留遺
孽再侍衛音濟圖巴圖保二人所帶之兵於二十
四日始回營盤又生擒賊匪百餘人奪回礮一位
軍械甚多伊等於二十三日自辰至晚接仗三次
殺匪五六百人夜間又帶善射手三十餘人追擊
五六十里復射殪百數十人此刻各處莊民紛紛
擒賊呈獻(臣)等俱面加奬勵復廣行各州縣出示
曉諭有能擒獻者定加奬賞查逆匪真黨本屬無
多自肆行刦掠後所在脅從又以舊城中所搶當
舗衣物米糧等項隨處分給遂致多人蟻聚其實
小醜跳梁不成事體看其聞大兵將到先已驚惶
及(臣)等率兵𠞰殺時並未見其能舞刀跳躍如前
此傳聞者加以八旗勁旅鼔勇先登即山東綠營
官兵亦咸知觀感奮往出力連日痛行殱戮賊黨
所餘無幾瓦解星散定能迅獲兇渠殄平醜類俾
東省民人同安作息以慰
聖懷至臨清河西岸賊人所搭船橋業經總兵萬朝興
燒斷餘賊更可無虞西逸今早接據周元理札稱
萬朝興等所帶之兵可以就近調用(臣)等計此時
各處掃除賊衆兵力愈多愈善因即飛咨周元理
聽其酌撥數百名過河協助其餘仍留西岸防範
同日姚立德徐績奏言查堂邑所獲男犯同節次
所獲男婦人犯共七十四名已據國泰審明應正
法者二十六名應釋放者四十八名業經(臣)等核
辦訖其續獲犯人周曰德劉成等共十四名(臣)姚
立德屢經嚴訊首逆底裏并邪教傳諭遠近主謀
畫策以及助逆人數多寡該犯等均不能深知確
實情形反復究詰加以刑鞫矢口不移查該犯等
或入教助逆或被脅潛逃(臣)等悉心會核應正法
者四名應釋放者十名亦經隨時辦理
同日周元理奏言二十四日酉刻據正定鎮萬朝
興布政使楊景素禀稱二十三日派忠順營都司
張世富帶兵一百名内有回兵白虎令其諭知回
民洪印洪全等集二百餘人前往至三岔河渡口
堵截賊匪行至河口見對岸約有賊匪千人河内
有大船三隻小船一隻該都司隨令官兵施放鳥
鎗弓箭賊棄小船上大船抗拒張世富即放大礮
擊碎賊船其被弓箭鎗礮傷斃及溺水淹死者甚
衆餘皆逃回隨將船隻燒燬獲活口二十七人解
送割獻首級九顆又據中軍副將瑪爾清阿稟稱
二十四日午刻望見東岸官兵與賊匪打仗連勝
二陣賊匪敗回城内將婦女綑縛沉入河内者不
計其數因橋已燒斷現在設法渡河協𠞰恐賊匪
用船由西岸竄逸仍分兵於西岸河口上下兩路
堵截施架鎗礮有近河口者即行轟擊不使一人
漏網又二十一日接仗後拏獲活口周振樂周振
德陳玥三名審係臨清貿易民人因賊匪被脅出
城抵敵乘便伏匿堤坎内經我兵搜獲訊非遁飾
即遵前奉
諭旨釋放俟事平後押回本地安業查二十一日賊人
率衆前來與官兵打仗沿途逃散者甚多現經地
方文武陸續拏獲禀解並本日營員又擒獲活口
二十七名一俟解到(臣)即嚴加審訊究明實在逆
夥及被脅愚民分别辦理斷不稍有寬貸奏入
上命軍機大臣傳諭舒赫德拉旺多爾濟阿思哈周元
理何煟姚立德徐績曰賊首賊黨及其家口等既據
現獲賊衆供稱俱在舊城内藏匿自必無從外軼不
難竭力搜捕所有逆首王倫並濟惡之梵和尚堂邑
村民王經隆及賊中所稱元帥孟姓尤為巨賊必須
立擒就獲其姚立德奏到各供内有名要犯亦當盡
數成擒舒赫德即擇其中罪惡最重之犯如王倫梵
和尚王經隆等數人嚴行檻械派乾清門侍衛管押
解京嚴刑碎磔以申國法而快人心其餘即於彼處
正法示衆又姚立德等奏審辦拏獲各犯訊明被脅
隨行應釋放者十人周元理亦奏將拏獲之周振樂
等三名審係鄉愚被脅業經宣諭釋放所辦俱未允
協百姓或庸愚無能為賊人驅廹而行原不能盡責
以大義如係一時畏死過後即赴地方官投首或遇
見大軍即釋仗跪求者自當在脅從罔治之列若既
隨賊抗拒官兵敢於接仗即與賊無異及賊敗被獲
誑稱逼脅豈可復為輕宥此等甘心從賊並非良善
其中豈無與王倫相類者若復容倖免將來藉端嘯
聚恐其勢更盛并不能如此時之易辦是縱賊復以
飬賊實為非計何如就現在兵力辦理肅清俾嗣後
凛然不敢復犯乎總之臨陣被獲之犯斷不可稍為
姑息必當盡行騈誅即係徒手隨行並無抗拒實跡
者亦當分别發往伊犁烟瘴不宜復留内地或綠營
兵卒無用不能於陣上拏獲真賊妄以避賊奔逃平
民誣拏指賊一經訊明又當治以誣陷之罪不宜稍
有摸稜尤不可輕為開脱圖積隂功也周元理所釋
之周振樂周振德陳玥三犯著再拘回確審並著交
舒赫德妥協辦理至村民紛紛有擒賊呈獻者此等
實係良民自應予以奬賞良善則賞之奸究則除之
惟視其人之自取朕實無所容心舒赫德等均當深
體朕意至臨清新城衙署倉庫所在守衛理所宜然
其舊城獨非臨清之城乎何以不為保禦守新城固
屬有功其不守舊城豈能無過即云功過相抵亦必
據實聲明候朕核其輕重量予從寬斷不可顢頇了
事再舊城頗為富庶何以無文武員弁駐守並著舒
赫德查明具奏其舊城内居民舗戶當賊至時或力
為抵拒或潛行避逃方為正理何至與賊相混而處
此等亦當查明分别辦理示以懲戒又昨據杜安邦
稱夀張城内被賊擾害時死者甚多並有不肯從賊
自盡者果爾甚可矜憫應查明量行予恤其堂邑從
教迎賊之男婦百餘則必當查確均行正法勿稍寬
宥至白蓮教傳諭之處猶須逐一清查照例妥辦勿
使復貽後患
上又命軍機大臣傳諭舒赫德高晉曰昨據高晉奏自
老壩口起程馳赴徐屬防𠞰已有旨傳諭該督應至
豐沛一帶交界處所督兵調度今據舒赫德等奏到
九月二十三四等日於臨清舊城合兵圍𠞰追殺殱
戮賊匪千餘惟逆首尚潛匿舊城内現在搜捕諒此
釡底遊魂不難立就擒獲即其餘賊黨亦未必復能外
軼更不慮其遠竄南行高晉此時祗須飭令與東境
連界之地方文武各官嚴密堵截以防逸賊蹤跡該
督即仍回老壩口會同吳嗣爵等趁此天氣晴和上
緊堵築俾及早合龍以慰厪念至臨清一帶經逆匪
擾害民人正當妥為綏輯舒赫德於𠞰平賊匪後即
悉心料理善後事宜毋庸前往南河
同日舒赫德又奏言臣前奉
諭旨查詢惟一格圖肯退回東昌情形臣於二十三日
巳刻到臨清即統兵進𠞰未暇辦及今於二十四
日辰刻傳集在營滿漢各將領將惟一格圖肯革
職拏問並宣示所奉
諭旨據供惟一世受
國恩身為領兵大員與賊接仗不能取勝已屬怯懦無
能又不能堅持效命竟爾退回東昌負
恩無耻莫此為甚唯求速正典刑並據格圖肯供身係
宗室恇怯不前從臨清脱回夏津以致兵散無耻
無能至此已極死亦不足蔽辜各等語(臣)當令
御前侍衛春寧同刑部司員塔琦帶赴營門即行正法
訖所有兖州鎮總兵員缺(臣)即遵
旨令副將葉信署理但葉信因守城日夜勞瘁現在患
病卧牀查有沂州營副將福昭在營暫令署理但
福昭才質中平似不勝任又德州駐防滿兵(臣)現
交青州副都統伍什布帶管其員缺並請
簡員補授至德州駐防中未回各兵現令伍什布詳細
嚴查具報核辦其惟一所帶綠營兵亦交徐績作
速查明一併辦理奏入
上命軍機大臣傳諭舒赫德曰葉信守城勞瘁以致患
病卧牀殊為可憫但其病是否因驚懼而得如莽阿
那之類即不足惜或實係積勞成疾調理尚可就痊
不當因其暫病不加擢用若竟艱於行動醫治不瘳
自難膺專閫重寄前據周元理奏中軍副將瑪爾清
阿督兵衝擊殺賊甚多已降旨遇有總兵缺出題奏
陞用著傳諭舒赫德如葉信實不能痊愈即奏明將
瑪爾清阿補授兗州鎮總兵至德州城守尉員缺頗
為緊要此時簡放未免需時前周元理奏遊擊武靈
阿射中賊目頗為奮勇已交部以參將陞補並著舒
赫德看其人如果去得即一面傳旨將武靈阿補授
德州城守尉一面奏聞倘不能勝任亦即據實具奏
候朕另行簡放
上又命軍機大臣傳諭嘉謨曰臨清賊氛已靖河道即
可速清所有未過臨清之糧船應及早催促南下著
傳諭嘉謨即速催令過閘遄行回次毋誤今冬明春
兌漕開幫限期並飭沿途文武官弁上緊催趲勿使
羈緩
山東按察使(臣)孫廷槐奏言本月十九日接奉
硃批諭以鎮静民情為要仰蒙
皇上訓示諄諄(臣)當敬謹遵循辦理日内接東昌德州
等處文報賊衆自滋擾臨清被官兵施放鎗礮擊
斃數百人漸已膽落惟逆賊愍不畏死尚盤踞臨
清城外現在大學士舒赫德已於十三日到德州
日内即赴臨清各路官兵雲集
禁營勁旅亦不日全抵臨清從此兵力衆盛四面合
攻自可一舉殄滅俾無遺孽所有軍輛馬匹撫(臣)
檄調驛道宋文錦前赴東昌就近籌備俱已辦有
就緒其火藥鉛子刀箭帳房等物(臣)嚴催各屬上
緊趕辦隨有隨解務使源源接濟足敷各路官兵
之用再撫(臣)檄調登州鎮兵六百名已於十五六
等日陸續過省查自登州至東昌程途千有餘里
(臣)恐兵丁馬匹行走疲乏豫飭沿途各州縣僱備
車輛騾驢馬步各兵輪流乘坐俾兵力不疲一抵
軍營即可出力接仗至省城為通省要地(臣)於四
門添設員弁盤查奸匪每夜加緊巡邏小心防守
城關内外民情原屬寧帖近聞京兵前來𠞰賊更
覺慰安近省各州縣亦俱寕静(臣)謹凛遵
聖訓鎮静民情不敢稍涉張皇亦不敢少疎防守自省
城至東昌德州各路商旅安行並無阻擾至離省
較遠之青登萊沂等府(臣)恐賊信遠播易駭聽聞
檄飭地方官留心查察不時馳報情形日内據先
後禀報調兵經過之地沿途並無驚擾奏入報
聞
丁丑
舒赫德拉旺多爾濟阿思哈徐績奏言(臣)等連日
𠞰殺賊黨數已逾千放火燒燬賊居致斃者亦甚
衆而逆首王倫及有名頭目等尚未就擒因於現
獲各犯中嚴行訊究據供王倫現住城中汪姓大
宅(臣)等復令
乾清門侍衛伊琳委署翼長保倫侍衛音濟圖帶領
滿漢官兵一千二百名徑赴該處擒拏乃賊人跳
梁如故紏夥迎敵我兵鎗礮齊發賊度不能逃竄
復踞屋内死守墻壁堅固路徑逼窄官兵即放火
焚燒賊人上屋放鎗並飛擲瓦片又手執紅旗招
呼匪黨我兵隨用鎗仰擊四面圍繞自辰至亥房
屋俱燒燬倒塌並無一人竄出而王倫是否在内
尚不能知又將續獲各犯及投出平民逐一細訊
則又稱王倫住一大當舖内因復添官兵數百名
前往該處燒屋擒拏賊人等各出死力抵禦且有
婦女用刀迎敵官兵奮勵直前殺入門内賊人抵
拒甚力我兵更復鼔勇銳進見有衆匪環護一賊
用鎗擊斃視賊屍衣履與尋常賊犯不同因令現
獲匪賊識認僉云係王倫之弟最為用事者又我
兵在城搜𠞰時有一賊從屋頂跳下用刀札人隨
經我兵用鎗擊朴傷重不能取供亦令夥犯認識
係陽榖縣人楊五賊中稱為朴刀元帥即行碎磔
示衆又有披髮騎馬手舞雙刀之婦人向官兵直
撲我兵用鎗擊斃復令衆匪識認有云卽係所稱
無生聖母為王倫倚仗之人頗有邪術(臣)等思衆
說固未必盡確而以婦人能舞刀騎馬自係濟惡
要犯已將此婦及王倫之弟一併剉屍此時舊城
賊衆經官兵𠞰洗之外所存賊黨已屬有限惟踞
守堅壁之中死命困伏大半俱係有名賊目與賊
首王倫共為苟延殘喘之計今王倫之弟既於該
處擊斃該匪自亦在内(臣)等仍督令官兵併力焚
攻所有逃竄路逕俱嚴密堵截四面層層圍佈今
早周元理又令副將瑪爾清阿帶兵六百名前來
應用(臣)等已令添駐舊城外正北一帶其舘陶至
杏園一路又有何煟令總兵黃模及城守尉七十
九帶兵千餘堵截不獨逆首王倫斷難喙走即助
惡黨羽亦可不日𠞰盡再臣等昨進臨清新城察
看舊城形勢見廢城地面周圍三四十里房屋稠
密衡宇比連除大寺馬市街等處為賊盤踞外其
餘平民居處其内者亦復不少兹二十四二十五
兩日拏獲活口及自行投出者紛紛不止數千(臣)
等現擬分别辦理將實係賊黨或因傷重無可訊
問者即行正法有形跡服色可疑應行詳鞫者現
交軍機處司員會同地方官嚴刑訊問俟查辦明
白再行具奏其實係居民並未從賊之人亦交地
方官詳細查明即行省釋
(臣)等謹按順逆存亡之理昭彰不爽逆匪王倫
以内地齊民煽誘匪徒自外
王化至煩
天旅翦除前於閘口河西等處已痛殱蟻衆乃猶紏
夥跳梁踞屋死守思為困獸之鬭逮官兵奮勇
直入逆犯之弟與平日所恃之朴刀楊五舞刀
賊婦一朝俱碎磔剉屍逆黨隨即就擒伏法渠
兇亦尋服冥誅此皆孽由自作實為
覆載所不容矣
同日楊景素奏言臣於拆橋之後值京兵與賊接
仗恐匪逆敗潰仍有渡河滋擾之事因同正定鎮
萬朝興帶鎮標兵六百名亦即駐河西與賊匪所
居臨清舊城相隔一水旋奉督臣周元理飭令副
將瑪爾清阿挑選幹弁帶精兵六百名先渡河東
赴大學士舒赫德處聽候派委會𠞰已令在東岸
臨清舊城之北堵截其時清河道單功擢亦帶兵
來會(臣)即在西岸派令遊擊都司三員帶兵三百
餘名分布河西一帶河邊防堵不使一賊西渡又
將臨清河東所有大小船隻盡挽泊西岸以防賊
人潛渡至二十四五等日賊衆被京兵連次擊散
之後即退回舊城賊黨皆畏懼潛逃又經舒赫德
等督兵四面圍困晝夜焚殺現在賊匪並無橋船
可以西渡情急跳河者甚多悉皆赤身空手(臣)等
帶兵分列河邊遠則鎗擊箭射近則鈎搭生擒二
十五日舒赫德等焚燒河東舊城禮拜寺之時賊
衆跳水逃生者益衆臣等各帶官兵於沿河鎗箭
齊發死於河内者約百餘人水中及登岸被擒者
二十三名俱解送周元理審究(臣)等正在分守西
岸要隘並將較遠之處分派弁兵沿河截殺間又
欽奉
諭旨飭(臣)帶兵屯劄河東督(臣)帶兵至臨清西岸相為
掎角益仰
聖慮周詳但查此刻副將瑪爾清阿業經帶兵六百名
駐劄河東距(臣)僅止五里(臣)所帶督鎮兩標之兵
除分派西岸沿河巡防截殺外所餘不及二百名
日内賊衆一破浮水逃逸者必多尚須督令擒拏
截殺不使一人漏網俟周元理領兵到日(臣)即赴
河東瑪爾清阿營中會同截𠞰
上命軍機大臣傳諭舒赫德拉旺多爾濟阿思哈高晉
周元理何煟徐績楊景素曰王倫罪大惡極必當明
正刑誅以彰國憲若斃於鎗箭之下或焚死或自戕
得免魚鱗碎磔尚覺其倖逃重罪不足以大快人心
然亦必確有証據毫無疑竇否則未便輕為此言因
思舒赫德等昨奏賊人於官兵未到之前豫逃者約
一二千人安知王倫不溷入其内故留賊黨在舊城
抗拒官兵詭為賊首未動之形而潛已同衆竄逃亦
事理所或有該處現獲賊犯内必有賊黨中切要之
人及其有名賊目自應嚴刑跟究逆首實在蹤跡務
即成擒解京伏法豈可稍涉顢頇若辦理稍不切實
萬一該犯未死竄入他處數年後又復紏聚滋擾則
辦理必較此時更難益復不成事體此事所關甚大
從前班衮一案慶復李質粹成例具在此乃舒赫德
經手所辦之事知之最悉豈容或忘乎至鎗斃王倫
之弟既有認識者應詳訊其實係何名其弟兄尚有
幾人又所斃舞刀女賊係王倫何人因何同在教内
衆逆既稱為無生聖母又言其頗有邪術亦應訊問
識認之人究竟係何邪術黨中類此者尚有何人又
所殪楊五一犯賊既稱為扑刀元帥自係稍有技力
如此類者共有幾人亦須嚴究明確拏獲重處勿使
一人漏網又與王倫同惡相濟之梵和尚王經隆及
孟姓賊目俱稱元帥且在首逆左右不離者尤為要
賊何以官兵圍住汪姓大宅及當舖𠞰殺時並不見
此數賊露面是否在内潛匿未出或混入一二千人
中豫行遁逃俱不可不詳晰確查妥辦至所稱王倫
之弟既在大當舖擊斃該匪自亦在内等語究係揣
度之詞不足為據必須嚴訊活口取有確供庶可憑
以緝捕然亦須察其情偽慎重辦之不可為黠賊狡
供所惑也至從舊城豫逃之一二千賊須有著落昨
拉旺多爾濟帶兵往村莊搜拏逸賊是否即係此項
曾經拏獲幾人何以昨甫出外搜賊今即回至營内
聯銜如此匆匆往返恐未得有實濟再拉旺多爾濟
前往捕賊何以阿思哈不與同行拉旺多爾濟騎射
嫺習殺賊勇往固屬所長但其年紀尚輕事未閱歷
遇有籌度賊情之處自不及阿思哈之練逹朕派阿
思哈與拉旺多爾濟同往原因其久任封疆見事較
有主見可以助拉旺多爾濟所不及况現在山東𠞰
捕賊匪之事固專責之舒赫德其次即阿思哈豈可
於追拏賊衆要務不同拉旺多爾濟前往究竟拉旺
多爾濟搜捕之賊曾獲若干其一二千人尚餘若干
均不可不核其實在數目舒赫德即查確奏覆並令
阿思哈明白回奏若此豫逃之一二千人即春寧音
濟圖等在塔灣所截之賊則據稱三次𠞰殺共賊五
六百人又奏善射手追擊五六十里射賊百餘人通
計不過六七百尚有一千三百餘人歸於何處現據
楊景素奏官兵在西岸堵截見有浮水西逸之賊或
用鎗打箭射鈎搭生擒所獲甚衆等語似即在此一
千三百數内但就獲幾何諒亦不過十分之一其餘
又皆何往斷不可不按數核明勿使一名落空亦勿
使一名得脱並當計其去路各處分堵近而直隸河
南遠而江南所有與山東接壤之處均當一體防截
勿使竄逸高晉周元理何煟各宜實力妥辦毋得稍
有懈忽至楊景素處所拏浮水之賊據奏已解周元
理審究此等匪犯浮水之賊其為賊黨無疑必無良
民肯隨賊溷竄之理周元理應審明從重究治不可
稍存姑息至當舖為賊人居住且其内什物俱為賊
分給衆人而汪姓大宅并令賊踞為巢穴均不可不
分晰查辦當舖財物若係輸内商夥供賊用度并譲
房屋與賊居住即屬賊黨均不可不置之於死其大
宅汪姓自即前日杜安邦所供汪鄉紳者其人為誰
是否出仕在外抑安住在家或其先世有仕宦者相
沿稱之舒赫德等即速查明具奏若當舖大宅俱被
賊搶佔將在舖住屋之人戕害或行羈禁自當分别
矜免若賊將住店之人驅出而其人從賊隠忍不能
赴官稟首者雖無重罪亦當予以懲治其餘居民店
戶均當一律查明分别辦理舒赫德為朕信任大臣
因令專辦此事當以朕心為心慎之又慎不可稍自
貽誤即拏賊事畢亦應查辦賊所經行之城邑村莊
分别撫綏懲創之事並清查邪教來蹤去跡以净根
株方可回京復命勿急於完事稍致草率也
同日國泰奏言九月二十三日拏獲許文明到案
復究出恩縣人孔三即孔繼顔當即差幹弁拏獲
(臣)隨即嚴訊僉供學拳誦咒不諱訊係恩縣人李
萃傳授孔傳新孔傳新傳授伊姪孔三孔三傳授
許文明許文明傳授張倎張倎並未授徒(臣)復將
各犯隔别嚴訊是否夀張逆黨有無紏合接應之
處嚴加刑訊堅不承認搜察各犯家中並無叛逆
邪書但學拳誦咒轉相傳授又藏有鳥鎗等物即
屬不法日内大兵會𠞰逆賊不日盡殱邪教必須
窮究該犯等雖訊無接應逆黨情事但必俟獲有
正犯再加質審定擬庶可不致漏網已將張倎許
文明孔三等三犯飭交德州牢固監禁俟嚴拏李
萃到案再行質審以憑窮究羽黨務絶根株至應
付京兵事宜現在大兵俱駐臨清與德州相距窵
遠雖已派員沿途豫備但係(臣)專責自應親赴臨
清隨營料理今由恩縣高唐馳往就近催查趲辦
再(臣)前接准軍機處清字札知奉發火箭一千枝
飭令飛速解營應用今於二十三二十五等日先
後解到均已派員星速解赴臨清不致遲誤奏入
報
聞
同日周元理奏言(臣)於二十四日接舒赫德來字
即飛飭瑪爾清阿帶兵六百名前往聽舒赫德調
遣𠞰捕兹探聞該處各路官兵截殺賊衆無算並
有各處莊民紛紛擒賊呈獻
天兵所至立即蕩平現在臨清西岸有正定鎮萬朝興
布政使楊景素清河道單功擢等督率官兵在沿
河一帶施架鎗礮無分疆界追拏逸賊不使渡河
潛竄奏入報
聞
欽定𠞰捕臨清逆匪紀略卷七
