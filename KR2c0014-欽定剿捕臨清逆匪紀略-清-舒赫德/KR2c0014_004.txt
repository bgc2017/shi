欽定𠞰捕臨清逆匪紀略卷四
己巳
周元理奏言(臣)於十六日即親往德州與舒赫德
面商訂定京兵齊抵東省時舒赫德即由德州從
東路徑赴臨清其東昌一路官兵即由南路圍攻
至臨清之西北即直隸沿河之故城清河一帶臣
標保定官兵即日到齊臣即派委中軍副將瑪爾
清阿率領將備帶兵一千餘名(臣)亦親身前往由
景州故城沿河一帶徑至臨清州之油坊直撲臨
清與舒赫德會齊督同堵𠞰其餘各交界地方易
於竄入之處俱派官兵截擒務期併力圍𠞰速殄
么䯢以靖地方奏入報
聞
同日周元理又奏言本月十七日戌刻據差弁探
報臨清西北運河有賊匪搶奪回空糧船搭成浮
橋意圖北竄旋又准山東撫臣來咨臨清州稟報
於州城西北隅望見賊人將糧船排撥外河似作
浮橋之意查賊匪搭橋過河希圖竄逸甚關緊要
現在正定鎮萬朝興已領兵前抵臨清(臣)即飛札
該鎮帶兵五百名連夜前往該處督率弁兵將橋
船盡行拆去竭力堵禦截殺以斷其北竄之路(臣)
亦即帶(臣)標已到之兵星赴故城清河一帶策應
如賊人尚未搭橋或橋船已拆賊仍回踞臨清(臣)
即駐劄該處俟京兵及各路兵到齊再行彼此關
會三面合𠞰截擒奏入
諭曰又有旨令汝防守直隸接境之處亦屬要緊不必
前往德州其橋口堵殺賊人即委之楊景素若兵力
有餘商之舒赫德聽其調用
同日姚立德徐績奏言(臣)等探知賊人搶取民船
桅木門扇搭作浮橋其閘口搭橋之處即貼近賊
匪屯劄之處現在賊衆甚多必須搗破賊巢始能
掣其橋木數日内官兵雲集即遵
旨會合𠞰殺將閘口橋木及衛河所搭浮橋一併拆除
以清運道至東昌府城東南北三面俱屬堅固高
厚惟西南城墻垜口不全(臣)等於十日内已督府
縣晝夜鳩工修竣其墻外地勢窪下西面並無居
民地勢寬闊可以屯賊(臣)等慮在城兵單不敷防
守十五日將東門外涵洞開放引運河之水灌注
四面城壕現在東西南北四門水深三四五尺寬
四五丈至一二十丈不等使賊匪不易近城十六
日已將涵洞堵閉運河之水不致涓滴消洩指日
回空經行仍屬無礙現在臨清州城内官兵悉力
固守(臣)徐績商定辦理之後適接舒赫德來札知
京兵數日内即可到齊即於十六日率同鎮(臣)道
府帶兵赴梁家淺迤北一帶屯劄俟舒赫德信到
即進兵夾攻(臣)姚立德在東昌審案守城仍與徐
績彼此聲息相通如有緩急隨時接應奏入報
聞
上命軍機大臣傳諭舒赫德拉旺多爾濟阿思哈周元
理姚立德徐績曰昨舒赫德奏訊據王德供稱被擄
時賊將其辮子解開挽上肐&KR2923;等語即此可為真賊
之據舒赫德等臨陣殺賊時見有解辮挽結之人必
當掩捕務獲誅戮無赦至所奏於二十四日各路會
𠞰計京兵等正可如期到彼即阿思哈帶兵往迎徐
績一路其程途諒亦不甚相遠自不至因此另改日
期再閱進到圖内舊城迤西之杏園莊現在亦有賊
營近接邱縣館陶二縣即界連直隸之威縣平鄉此
路並無堵𠞰之兵恐賊衆見東南北三面攻𠞰嚴緊
自料勢難拒敵或避從西路潛竄不可不防舒赫德
應再熟籌妥辦勿使釜底遊魂得以乘隙漏網至賊
人敢於搭架浮橋冀圖竄逸尤為可惡昨已諭楊景
素令其酌撥勇幹弁兵飛赴該處扼據船橋西口盡
力堵殺今周元理聞有賊匪搭橋之信即派萬朝興
帶兵前往深合機宜其威縣平鄉一帶皆係直隸地
方周元理尤當派撥弁兵嚴密巡防堵其外竄之路
毋使一賊得以兔脱
(臣)等謹按前奉
諭旨令楊景素帶兵扼據閘口已喪賊人之膽今復
命周元理選派將弁於西岸嚴密巡防絶其外軼之路
卒之賊衆困守舊城聚而盡殱即有獷黠者乘
夜潛泅偷渡皆為直省兵士所擊悉殪諸河其
直境平鄉威縣一帶接壤臨清閭閻寧謐無一
村一堡或有雞犬之擾豈非先事豫防
神算無遺之明效歟
同日工科給事中李潄芳奏言竊查山東省夀張
縣奸民聚衆滋擾一案(臣)於三四月間即聞進京
人傳說各路上因雨澤稀少麥收歉薄行旅車馬
動輒十數人圍繞不能行走所冀者秋收在邇可
資接濟迨五六月後雖節次得雨總未透足歲既
不登而地方有司又復粉飾相沿收成分數捏報
七分八分不等撫字無聞催科日蹙以致不法之
徒乘機起釁雖曰奸民其實大半皆無告之饑民
激而成之也方今
聖天子恩威並用簡派勁卒殱此小醜行見剋期掃除
聿昭寧謐(臣)愚以為奸民之滋擾易制而饑民之
流聚堪虞蓋饑民視奸民之指揮以為嘯應奸民
恃饑民之附和以為聲援如此案以烏合之衆現
有兖州鎮及撫臣河臣三處官兵竟聽其號召蔓
延一呼百諾夫無食流民所在多有飢寒之念迫
則盜賊之心生臣聞目下近京西南一帶扶老攜
幼遷徙逃亡地方官著人於盧溝攔住不令過橋
北上道途傳言固未足據豈盡無因此等之人既
乏生計輕去其鄉屬在老弱枵腹待斃情固可憫
若係少壯救死不暇焉能盡保其奉公守法且直
隸河南毗連東省萬一奸民輾轉煽誘饑民伺間
竊發文武員弁狃於以有事為無事化大事為小
事之習視同泛常共相容隠道路村莊騷然不靖
密邇
畿輔腹心重地誠宜早圖伏見我
皇上覆載為心痌瘝時切偶遇偏災不惜數百萬金錢
出水火而袵席之即勘不成災蠲緩者亦難以數
計此固天下臣民所共聞知者也惟是料理於有
事之後不若綢繆於無事之先(臣)請
勅下直隸河南山東督撫諸臣嚴飭各該州縣勿存迴
護之見勿蹈諱匿之愆將所有被災貧民設法勞
來分别安輯使之餬口有資不致流離失所再為
之寬其徭役給其籽種俾得豫為來春之計斯顯
以示其懷保之仁即隠以弭其不軌之志消兵於
未兆泯患於未形億萬赤子胥躋仁夀之域矣(臣)
一隅之見鰓鰓過計是否有當恭候
聖主訓示施行奏入
上命軍機大臣傳諭舒赫德周元理曰李潄芳所奏一
摺實大不是奸民敢於聚衆叛逆劫庫殺官無論其
並非饑民即饑民而敢於謀叛亦為國法所不宥乃
李潄芳轉代之飾詞諉罪止圖為一已沽名而置順
逆大義於不問是誠何心至所稱山東被災之說殊
不足信今歲東省夏初雖有短雨之處入伏以後均
以次霑足且係禹城平原德州一帶與夀張等縣無
涉況賊匪所至需索村民米豆若果歉收各村莊何
從得有糧食以供賊搜掠又賊匪搶奪夀張陽穀堂
邑三縣止劫庫銀不動倉穀若係饑民豈有見倉糧
不取之理此皆足為非饑民激變之實據也至所稱
西南近京一帶扶老攜幼遷徙逃亡地方官著人於
盧溝橋攔住不令過橋北上等語亦屬荒唐河間天
津所屬被有偏災之州縣周元理早經奏聞請撥通
倉米十萬石以備賑借若地方官諱匿災傷又豈肯
請發倉米其旨已頒發十日餘李潄芳必係見朕前
旨始為此奏至歉收地方男婦出外求食乃北省之
常如直隸山東貧民赴口外種地覓食藉以滋生者
甚多昨差福隆安進京挑兵時往來俱見有男婦相
攜出口者問之知係河間百姓因該處歉收聞知口
外年豐穀賤欲往什巴里台等處覓親就食方今中
外一家間有貧民出口謀食乃自然裒益之道地方
官非惟不必攔亦不必諱如果著人於盧溝橋攔住
不令過橋又安得有北往之民為福隆安遇見者乎
著周元理查明該地方官是否果有此事即據實覆
奏並飭有司毋許攔阻貧民出口即各州縣留養局
原以贍無資餬口之人若係欲赴口外就親覓食者
應各從其便不必強為勒留周元理亦即遵照妥辦
李潄芳摺此時斷不可行并不可宣若宣發是轉眩
惑愚民敺之從賊也將原摺封存事定後另辦將此
諭令舒赫德知之
同日高晉奏言臣接奉
諭旨以賊首尚竄踞未獲恐東省追𠞰迫急賊黨逸入
隣境蔓延為害
命(臣)將堵築漫工事宜交與薩載幫同吳嗣爵在工催
辦即速馳赴山東連界之徐屬豐沛等處密調官
兵督率防𠞰仰見
聖主睿慮周詳無微不至臣查漫工截至十三日已進
埽三十個在工文武員弁咸知踴躍奮勉現在晝
夜趕辦若似此天氣晴明料物人夫應手計期本
月二十六七日間即可合龍吳嗣爵於堵築漫工
本所諳悉薩載在淮查辦災務近日災民業俱撫
恤安插得所駐工幫同督辦甚為有益(臣)隨一面
將堵築漫工事宜交明吳嗣爵薩載辦理一面遵
旨即於就近徐屬之河漕兩標營内酌調兵一千二百
名(臣)隨路帶往并於夀州鎮標備調兵五百名狼
山鎮標備調兵三百名密飭豫為整備仍俟(臣)到
徐後密探賊匪情形如需應用即飛調剋日起程
赴徐接應倘近境探有賊匪蹤跡(臣)即帶兵前往
追擒務期𠞰捕淨盡若東省業已平定逆案要犯
全獲(臣)仍即回工堵築漫口不致顧此失彼奏入
報
聞
庚午
上命軍機大臣傳諭舒赫德曰賊匪向各村莊需索米
豆立時供給可見家有蓋藏並非儉歲昨日李潄芳
之奏實不足憑但徐績或有辦理不妥諱災匿報之
事舒赫德一經訪查明確即據實密奏毋稍隠飾
(臣)等謹按逆匪釀亂由地方官緝捕邪教不密
致賊人覺而先發實非飢寒驅迫而成即如首
逆與餘黨多有田産入官而賊人所過村莊皆
有蓋藏供其搜索則人非貧寠歲非荒歉可知
乃李潄芳輒以饑民激變為詞凟陳
聖聰是直為亂民卸罪且幾眩惑愚民其何以懲奸靖
患乎我
皇上洞燭其沽名喜事之褊心與夫捕風捉影之陋習
將原奏封存不加譴責仍
諭(臣)舒赫德密訪諸縣有無災傷撫(臣)有無諱飾以聞
及(臣)舒赫德親莅體察知潄芳所言悉屬虚妄
嗣復
欽差大臣會同府尹及該給事中親歷畿甸周巡數日
並無一夫一婦如所奏遷徙逃亡者於是乎邪
喙始息仰見
聖主料事之得其正愛民之出於誠固非瞽見囈語所
能惑誣者也
同日舒赫德奏言(臣)查賊匪困守已閱旬餘萬一
别生詭計轉難集事因於十七日飛札迎催京兵
并令拉旺多爾濟阿思哈將前此在德州截留馬
數百匹令兵丁更换趲行近又傳聞賊匪有欲離
臨清之說臣念賊人現據臨清城外之大寺杏園
一帶攜帶婦女輜重搶擄附近村莊市集以資口
食其意頗為得計且山東是其生長之處宗族戚
友同教之人多在於此尤易暗通消息若一經挪
動脅從者自必星散其勢轉孤固未必遽肯捨此
而轉入直境第或因京兵聲勢甚大賊度萬不能
支欲思竄逸逃命亦屬事理所有如果聞信潰散
東奔西逸即不能一鼓聚殱(臣)晝夜思維若俟京
兵全到始行進𠞰恐致坐失事機因查滄州滿兵
二百名已到德州天津兵八百名現亦到有五百
名業令於十七日即速起行臣即擬尾随進發正
在籌畫間適拉旺多爾濟阿思哈帶領頭起京兵
於本日到來并知第二起亦於十九日可到臣定
於明日即帶領現到各兵先行前進并随時探聽
賊信如無他竄之意即知照周元理徐績仍照原
定三路進攻若賊人欲離臨清屬實臣同拉旺多
爾濟阿思哈即迅帶現兵會同徐績惟一等隨後
尾追賊在倉皇窘迫之時正可乘機進殺兼之直
豫兩省俱有官兵堵截亦可夾擊集事至第三起
京兵續到德州時即令布政使國泰更换疲乏馬
匹支領口食星速趕赴亦不致於遲誤
同日拉旺多爾濟阿思哈奏言(臣)等於本月十七
日途次獻縣接准大學士舒赫德札稱德州現有
馬匹可敷更换即迅催京兵遄行以便剋期會𠞰
(臣)等當即行知第二三起帶兵領隊各員加緊趕
行(臣)拉旺多爾濟阿思哈並先行遄發於十八日
午刻已到德州(臣)等所領頭起官兵亦於本日晩
間可到其第二起十九日可到第三起十九日晩
間可到二十日必能齊集均可趕早一日至一路
兵行俱甚安靜並遵
旨沿途酌量步行馬力尚皆可用謹此奏
聞奏入
上命軍機大臣傳諭舒赫德拉旺多爾濟阿思哈徐績
周元理何煟曰舒赫德等擬於十九日即率領現兵
起程沿途偵探賊人消息酌量辦理所籌深合機宜
至周元理何煟均當時刻留心探聽協力防堵以成
掎角之勢至前此諭令阿思哈永昌帶領官兵間道
迎遇徐績等合兵會𠞰之旨未知何日接到阿思哈
等能否於進兵之前與徐績會合著舒赫德迅速具
奏以慰厪念
同日姚立德徐績奏言(臣)等探得十五十六十七
等日賊匪並不攻城每日仍有數十人及百餘人
在近城地方呐喊騷擾青州營參將文壇帶領官
兵并火繩鉛彈蠟燭等項於十七日進臨清州城
協同防守(臣)等傳諭臨清城内官兵堅心固守無
懈現准舒赫德密札知會定期二十四日會𠞰衛
河雖搭浮橋今河西清河一帶已有直隸官兵堵
截賊匪難以西奔(臣)等探聞各處莊民所言賊匪
連日止於附近四鄉殷實之家索要糧草且青州
營參將文壇得以帶兵入臨清州城是逆匪並無
遠探其智短謀窮已可槩見又於九月十七日據
館陶縣稟稱九月十五日在李官莊巡緝有賊匪
四五十人明火執械飛馳而來大肆叫喊令助車
輛口糧不從即放火殺害隨即督令文生趙之枚
鄉民趙培元等二百餘人各執槍刀棍鋤上前圍
敵砍死逆犯一十八人皆頭裹紅白布亦有腰纏
紅白布者年俱二三十歲遺有槍刀桿棍等物餘
俱逃竄無蹤等情除將該生等奬勵外謹此一併
奏
聞奏入
上諭内閣曰趙之枚等深明大義保村殺賊甚屬可嘉
趙之枚著加恩賞給教諭銜如再有出力之處另行
奏聞錄用其鄉民趙培元等並令徐績即速查明賞
給銀錁以示奬勵至兩次趕殺賊匪之事俱係館陶
縣士民而此次并係該縣督率該知縣自屬能事著
該撫即查明館陶縣知縣現係何人先將姓名奏聞
仍於事竣後送部引見至該學文武生員俱能奮勉
殺賊亦由該教職督課有方所有館陶縣教諭訓導
並著該撫查明於事竣後咨部議叙東省雖有奸民
煽播邪教糾衆逞逆之事而衿士細民尚能合力拒
殱賊衆可見閭閻良善具有天良足為嘉慰著徐績
等遍行曉諭以現今選派京兵前往𠞰賊自可即日
掃除逆黨以靖地方倘賊勢窮蹙或有一二竄匿村
莊冀逃顯戮者斷不可輕宥百姓等如能出力擒殺
賊匪赴該地方呈報騐明轉禀該撫具奏當量其殱
獲賊犯多少輕重分别優加賞錄俾鄉曲士民益知
觀感奮勉將此通行宣諭知之
上命軍機大臣傳諭舒赫德拉旺多爾濟阿思哈徐績
周元理何煟曰昨閱舒赫德奏到進兵之圖覺西面安
邱縣館陶一路不免空虚已諭令舒赫德妥協籌辦
今賊人兩次至館陶村莊需索俱被村民打死可見
杏園莊一帶與館陶相近故賊人得以常出滋擾不
可不留心堵截想舒赫德自必已妥為布置即直隸
威縣平鄉地界周元理務宜留心防堵並派委勇幹
將弁帶兵赴館陶等處𠞰禦勿使賊人得以竄逸至
現在分路攻𠞰恐賊匪當窮蹙之際四散奔逃斷不
可容其漏網而賊首尤為緊要周元理一路固不待
言即何煟探知舒赫德到臨清之信亦當飭屬加緊
追捕總期彼此合力妥辦迅速集事又賊人現佔臨
清舊城其地居民稠密今官兵各路會𠞰攻打時自
難復别莠良但以除暴安民之事或至玉石俱焚朕
心實有所不忍著舒赫德徐績等於進兵前再行宣
諭舊城百姓以愚民為賊逼脅戀土難移尚可原恕
今大兵雲集四面圍攻鎗礮所至立成虀粉殊屬可
憫如該處百姓有能設計將賊擒獻者竟予免罪即
或懦弱之人不能與賊相抗及早投出仍穿本身服
色並不從賊記號者均准照脅從㒺治若宣諭之後
仍然避匿不出即係甘心從賊雷轟電擊皆其自取
即欲矜全亦無如之何矣如此曉諭之後再行進𠞰
尤屬仁至義盡舒赫德等當妥為之又賊匪現在舊
城堵截攻圍自難得脱即或一二人竄匿亦必躡迹
追擒至其眷屬尤難逸出著舒赫德等𠞰平舊城賊
衆後查點各賊眷口其係王倫親屬不分男婦大小
盡行處斬其逆黨濟惡之眷口應行緣坐者亦即查
明照例辦理
(臣)等謹按逆匪佔據臨清舊城居民被其逼脅
戀土難移其情固為可原而其罪已難末減乃
蒙
聖心軫念顓愚曲加矜卹命(臣)舒赫德及徐績先期宣
諭反覆開導俾投出者概予生全迷錮者始行
誅戮此實法外
鴻慈仁之至而義之盡矣
同日舒赫德奏言本月十八日接奉
上諭昨選京兵一千皆係滿洲勁旅訓練有素自為得
力如尚不敷用即著舒赫德據實奏明以便挑選發
往欽此伏查么䯢烏合本屬不成事體總以起事之
初辦理未善兼以駐防綠營兵丁無用以致蔓延
滋害今以臨清城内文武各員守禦堅固賊即無
所施其伎倆不過迫脅搶擄為事暫爾偷生日見
窮蹙轉慮其各處奔竄臣等現統率八旗勁旅一
千及調集滿漢各兵軍威已極壯盛又徐績惟一
等所領官兵亦已不少並河西一帶有周元理派
兵截殺三面合攻定可一舉集事無庸再行添派
京兵奏入
上諭内閣曰前因夀張奸民王倫傳習邪教糾衆滋擾
罪大惡極不可不及早𠞰滅以靖地方因山東綠營
兵殊不足恃特派滿洲勁旅千人前往剋期殄賊安
良復念兵多則成事愈速因諭詢舒赫德酌量情形
如尚需添派京兵即速奏請再派一千續往今據舒
赫德覆奏現今軍聲壯盛么䯢烏合定可立即擒𠞰
毋庸再添京兵等語所有直隸各站照例豫備車馬
應付之處俱著即停撤以示體恤至事竣後京兵回
程臨時均可緩站安行不必早為備辦也將此通諭
知之
同日山東登州鎮總兵夏攀龍奏言(臣)於本月初
九日已刻准撫臣徐績咨稱現在帶兵赴東昌府
進𠞰逆賊恐賊人四散逃匿令(臣)酌派將弁抽調
馬步兵六百名親身率赴濰縣安邱縣一帶分佈
嚴防(臣)正在調撥間復於本日亥刻准撫臣徐績
咨因兵數尚不敷用調馬步兵六百名兼程速赴
東昌府撥用並以省城無統兵大員令(臣)酌量帶
兵親往防守(臣)隨即差檄調撥膠州營馬步兵二
百名專委都司彭文林督領萊州營馬步兵二百
名專委參將馬文俊督領即墨營馬步兵二百名
專委署參將李進忠督領星夜兼程飛赴東昌府
聽候撫臣差捕并將濰縣安邱縣一帶派赴官兵
檄委膠州營副將盧光裕統領分布督緝外(臣)隨
挑撥標兵四百名并選派都守千把管領於初十
日自登州起程親帶馳赴省城至賊匪情形(臣)因
遠隔不能深悉未敢冐昧具陳奏入報
聞
同日何煟奏言河北鎮總兵黃模已於十五日過
衛輝(臣)札令裹帶半月口糧即赴内黃邊界聽候
定地會𠞰(臣)親身帶領駐防滿兵四百名綠營標
兵三百四十名率同署按察使周於智城守尉七
十九等於九月十六日寅刻渡河前赴東省連界
處所堵𠞰查滑縣濬縣封邱縣皆係豫省北路邊
界與臨清相距不遠應行添派官兵於各縣要路
堵禦(臣)前奏調南陽鎮兵一千四百名内派兵六
百名分赴三縣防守其餘八百名飭令派官帶領
前赴内黃縣接應再歸德府屬之考城商邱虞城
等縣緊接山東曹單二縣為賊人逃竄後路(臣)飭
令南陽鎮許時中添派二百名親身帶往考城一
帶督同歸德營官兵防守以為江南徐州府掎角
並札令沿河渡口嚴行堵截務使一賊不得漏網
以快人心奏入報
聞
同日徐績奏言(臣)現在𠞰殺逆匪雖不日殱除然
安撫事宜尚需料理不能即回省城本年十月初
間例應考試武闈(臣)難以兼顧可否委令臬司孫
廷槐代辦其外場監箭並委現在省城防守之登
州鎮臣夏攀龍協同辦理謹請
旨遵行奏入
上諭内閣曰夏攀龍既在省城所有武闈外場自應就
近委令監看至内場事務現在省城止有孫廷槐一
人未便令其入場向來各省巡撫有奏令學政入武
闈閱卷者此次山東武闈即著李中簡代辦内場事
務該部即遵諭行
欽定𠞰捕臨清逆匪紀略卷四
