欽定𠞰捕臨清逆匪紀略卷十六
丙辰
軍機大臣會同刑部奏言山東逆匪王倫案内所
有黨惡助逆及被脅同行各犯節經大學士舒赫
德山東巡撫楊景素陸續解送到京分别嚴鞫均
已供認不諱(臣)等伏思螻蟻小民均受
聖朝休飬深仁淪肌浹髓我
皇上愛民如子
膏澤渥恩有加無既率土羣黎實無一夫不獲其所乃
該犯等敢于
光天化日之下潛蓄逆謀糾黨造反核其種種惡孽實
屬覆載難容除逆首王倫已伏冥誅業經剉骨揚
灰外王經隆即王聖如為王倫倚任義子首先糾
合賊黨縱火殺人與王倫同日分頭起事殺官劫
庫率衆攻城罪大惡極實與首逆無異奸僧梵偉
兇狡濟惡凡王倫肆逆不法之處均由該犯指麾
調度且敢率衆搶奪王倫砍傷拏賊之侍衛官兵
孟燦妄稱元帥首預謀逆王樸係王倫親弟妄稱
王號與王倫終始相隨肆行劫殺其情罪均與王
經隆相等而吳兆隆身係武生乃敢為賊設計焚
燒城門實堪切齒雖寸磔不足蔽辜王經隆梵偉
孟燦王樸吳兆隆均合依謀反大逆律凌遲處死
閻吉仁吳清林李貴閻吉祥王維全季國貞或稱
副元帥或稱宣行或稱國公或隨侍王倫左右幫
同殺害官民攻城劫庫或主謀搭橋均屬同惡黨
逆亦應一例凌遲處死該犯等父母妻子兄弟叔
姪不限籍之同異均令山東巡撫詳細查拏緣坐
毋致一人漏網以彰
國憲以快人心仍將凌遲各犯傳首山東于各該處
分懸并出示遍行曉諭使衆人咸知警戒趙瑤枝
本是陽榖監犯被賊放出隨同打仗江三跟隨李
旺入夥稱管門將軍帶人把守舊城東門張旺經
王倫徒弟楊峻德引進在堂邑搬取庫銀並因私
仇將張德殺害馬德在臨清隨同入夥攻打南門
李之姚係王倫妹夫隨同攻城殺人徐天一幫搬
庫銀殺害男婦張雨經王倫義子艾得見引進打
仗守門趙行跟隨打仗殺人張八縛擡堂邑縣官
廣標為王倫押護車輛把守溝口稱為知事李國
泰搬移杉槁紥梯爬城王得朋係王倫僱工趕車
跟隨家屬劉法為賊人頭目隨同打仗張居仁即
張善長順從入夥代王經隆記帳派為知事官王
柱係王倫堂兄自幼雙瞽妄稱為王王有德係王
柱之子稱為將軍以上十六犯雖起事時均未共
謀但已隨同賊黨肆惡横行妄稱名號實屬法無
可寬應俱擬斬立决以示懲儆楊福被脅隨行邢
成德被脅逸出復被捆去看船郭廷曾郭廷紀被
脅跟隨煮飯燒火于秀被脅喂飼馬牛遲玉津被
脅行醫均未隨賊打仗應俱發往伊犂給與兵丁
為奴馬光德借探信為由乘間逃出質訊衆供僉
同應請
旨釋放被脅之武舉劉陶生員楊榮貴及被脅後隨即
逃出之陳玥周振樂周振德業蒙
恩旨分别發遣釋放臣等現在遵
旨辦理至張克印係王倫之師張既成妻舅曾學運氣
袁世珍袁懷禮係張既成之師袁公溥子孫國治
孟王百臣係袁公溥徒弟王心實係王百臣徒弟
各該犯雖未跟隨王倫反逆但俱係邪教子孫門
徒不便留于内地亦應發往烏嚕木齊給兵丁為
奴奏入得
旨王經隆梵偉孟燦王樸吳兆隆閻吉仁吳清林李貴
閻吉祥王維全季國貞著即凌遲處死趙瑤枝江三
張旺馬德李之姚徐天一張雨趙行張八廣標季國
泰王得朋劉法張居仁王柱王有德俱著即處斬餘
依議
丁巳
國泰奏言查臨清州土城内及鄕莊被賊擾害之
處仰蒙
聖恩賑卹四箇月口糧並給與修房銀兩務使貧民得
所經大學士舒赫德撫臣楊景素奏委查辦撫卹
事宜臣與道府各員分赴城鄉按戶稽查確實散
給賑票隨即動支銀兩倉穀先將十月分賑項按
口給發今于十月二十九日散給完竣實共用過
銀二千二百八十兩倉穀六千四百七十三石零
民間房屋亦現在修蓋棲息有所并籌畫採買耕
牛五百隻以資來春耕作俟賑務統行辦竣之日
另將實用銀穀總數同戶口數目由撫臣彙核奏
報奏入報
聞
己未
周元理奏言據正定縣解到盤獲逃匪鄭克忠楊
魁元馬有壯任三四犯臣逐一嚴訊審得鄭克忠
等俱係臨清回民賊抵臨清時脅衆從順該犯等
即行投入曾經隨賊攻城并搶劫村莊富戶鄭克
忠任三又經殺人實係從賊之犯應行斬决即將
四犯綁赴市曹斬訖示衆又觀城縣拏獲劉成一
犯據東省訊明為賊看車巡營搶糧探信等事業
經正法兹據獲到劉成之父劉起奉嚴加訊詰據
劉起奉供伊子劉成素不受教訓八月間出外尋
工未回不知如何從賊等語查劉起奉不能管教
伊子任其出外為匪應杖一百發烟瘴充軍奏入
報
聞
庚申
楊景素奏言據各州縣獲解梵偉之胞兄郭萬冀
盤佑之父冀景紹吳兆隆之父吳繼宗母于氏吳
兆隆之次子吳士力李忠之妻李馬氏先後到案
臣覆加親訊均係逆犯的屬伏查梵偉冀盤佑吳
兆隆李忠係情罪重大之犯家屬應行緣坐所有
郭萬冀景紹吳繼宗吳士力四犯應請
旨即行斬决吳于氏李馬氏應照例解京給發功臣之
家為奴奏入報
聞
同日又奏言據泰安營參將拏獲該營逃兵楊進
安柴進義韓國忠三名訊據供稱隨前任兖州鎮
臣惟一在臨清塔灣打仗楊進安柴進義先行逃
走韓國忠隨後跟逃又據夏津縣拏獲撫標左營
逃兵王奉祥一名據供隨前撫臣徐績在柳林打
仗隨衆逃走臣隨提至臨清覆訊無異查楊進安
柴進義二犯首先潰逃法無可貸應請即行正法
韓國忠王奉祥二犯隨同逃逸應發遣烏嚕木齊
充當苦差奏入報
聞
同日又奏言查前暫留臨清之青州滿兵六百名
山東綠營兵二千餘名經大學士舒赫德會同
奏明俟臣自德州回至臨清時次第撤回今臣於十
一月初六日已回至臨清當即面囑副都統伍什
布令將青州滿兵六百名于初七八兩日分為二
起行走其本省綠營各兵亦分為三起于初七八
九等日按隊行走令各歸本營並面諭將備等小
心禁約無令沿途生事至各州縣前獲各匪早令
解赴臨清現已逐案訊明另行具
奏其應行充發人犯亦已酌量人數多寡配搭起解
並緣坐眷口委員解部所有應在臨清籌辦事件
皆漸次完結臣擬于初九日起程赴省清釐一切
奏入報
聞
同日又奏言臣前奉
諭旨賊衆攻臨清州時所有守禦文武官員兵丁等奮
勉出力分别陞擢奬賞等因查副將葉信已于革職
後監斃參將烏大經已奉
旨陞補臨清州副將署臨清州秦震鈞已奉
旨陞補臨清州知州旋經大學士舒赫德等奏明以知
州銜管理肥城縣印務在案至濟南城守營千總
孟大勇前在梁家淺殺賊甚為出力應請遇有守
備缺出即行題補臣等并查明縋城殺賊兵丁係
紀雲瑞管文平蕭得功秦鎮四名均已遵
旨賞給外委遇有缺出即行拔補其截殺趕車賊人兵
丁查係楊永泰張興臣郭得滿興發四名又梁家
淺殺賊之河標官兵查係張武光楊寬張有年孫
逢清閻紹基等五名俱遵
旨賞給一月錢糧以示鼓勵奏入報
聞
同日又奏言前奉
諭旨王經隆等供出陳合璧招人入教内有石姓褚姓
現在陳合璧曾否拏獲并查明褚姓石姓二犯等因
伏查陳合璧一犯前經派員往恩縣查拏尚無蹤
跡其石姓褚姓二犯現經緝獲褚致遠石玉到案
訊據褚致遠供係恩縣人與臨清王家莊之陳合
璧認識曾從其學拳念咒八月二十八日隨至張
四孤莊二十九日伊等往夀張去曾代伊收拾家
眷後來官兵到莊就逃走了據石玉供係恩縣人
有本縣褚文同陳合璧呌我入道學拳又呌同到
張四孤莊去因害怕就回並未跟伊同去等語臣
查褚致遠曾到張四孤莊為陳合璧看守家眷實
係逆黨法無可寬應請
旨即行斬决石玉雖未從賊同行既經學拳入教未便
少為寬縱應請發往極邊烟瘴充軍其未獲陳合
璧等現在密飭訪拏俟獲日另結奏入報
聞
同日又奏言據漕臣嘉謨發禁東昌之從賊沈文
魁及東昌武定等府續獲逆黨陳起山申天和并
在配從賊之徒犯劉十五等先後解到臣親提各
犯逐一研訊據陳起山供係濟寧州人在臨清浮
橋口被脅從賊曾經打仗殺人申天和係直隸威
縣人聽從李忠勾引入教曾至夀張殺人沈文魁
供係清平縣人在臨清地方趕驢被賊廹脅用驢
䭾運麩草並未打仗劉十五供係濱州人曾在青
城縣犯竊充徒臨清被賊裹去攻城不曾殺人後
來從賊營裏逃回家去就被父親劉國棟出首各
等供查陳起山申天和二犯俱經打仗殺人法無
可貸應請
旨即行正法至劉十五一犯堅供並未殺人但係在配
徒犯從賊日久私自逃回雖經伊父呈首亦未便
遽從末減應請一併正法沈文魁一犯為賊供役
應請發極邊烟瘴充軍奏入報
聞
辛酉
上諭内閣曰前因臨清協副將葉信將臨清舊城棄而
不守曾降旨將伊革職拏問旋經病故今思葉信於
賊匪滋擾臨清新城時力疾防守半月有餘尚屬出
力其功績亦不忍没葉信著加恩給還副將職銜
壬戌
楊景素奏言竊查前撫臣徐績奏有臨清州武生
林苞自賊營逃出投首報知賊情一事欽奉
諭旨林苞身係武生非齊民可比豈宜為賊脅從當於
事竣後通查從賊中脱出之文武生員俱斥革發往
伊犁以示懲儆等因(臣)查王倫逆案各犯已經審辦
完竣除審出從賊之文生楊永貴武生吳兆隆邢
成德三犯業經訊供解京在案此外並無文武生
員從賊中脱出之人惟武生林苞應行遵
旨辦理(臣)隨將該犯傳到審訊據供武生在臨清南門
外永清街住九月初六日聽得賊人要來我將父
母家口都搬到晁家莊去武生同幾個家人看守
門戶初七日賊人到了就關門躱避十四日賊人
找到武生家裏把三個家人殺了放火燒燬并將
武生綁縛帶到大寺正殿裏圈了一夜次日清晨
隨著出入的人混出寺外走到東門口賊人盤問
武生說是同夥的人去搬家眷到了晁家莊因離
城不遠同著父母家口都搬到戴家灣地方住下
聞得徐巡撫在梁家淺劄營因投到營裏見了巡
撫就作眼拏賊至平定後纔回家等語臣查林苞
雖經投出自首赴巡撫營中報信但既身列青衿
不明大義自難照軍民概從罔治林苞一犯應請
革去武生發往伊犁以示懲儆奏入報
聞
同日又奏言(臣)隨同大學士舒赫德前在臨清審
辦逆賊將王倫王經隆各家屬俱經分别解京正
法并問擬緣坐為奴惟該二犯同族之人未便仍
令安居故處致使根株不淨應同妻子遷徙烏嚕
木齊等處以靖地方曾將籌辦情形具奏奉
旨允行臣等當即選派妥員分赴王倫居住之夀張縣
党家店王經隆居住之堂邑縣張四孤莊細詢該
二犯親鄰牌甲查開支派名單毋使一名遺漏仍
飭令會同該縣按名緝捕現在陸續訪獲王倫同
族王梁氏等十名口王經隆同族王經常等十三
名口先後解送臨清查内有王柱之妻劉氏及年
未及歲之伊子王對二名口王柱曾封賊王妻子
例應緣坐已同緣坐各犯先行管押解京其餘王
有恒王經常等俱經逐一查詢的係王倫王經隆
同族未經從賊打仗及封授偽官應請僉同妻子
遷徙烏嚕木齊等處地方此外尚有王倫族内王
張氏等二口王經隆族内王郝氏等十一名口俱
係婦女幼孩未經拏獲男犯應請發回本縣暫行
監禁俟緝到男犯再行遷徒未獲各犯現在嚴密
查拏不至漏網奏入報
聞
乙丑
上諭内閣曰東省失察逆匪王倫等邪教聚衆謀為不
軌之地方文武各員内藩臬兩司為通省大吏不能
先事查察以致逆匪不法滋擾其咎固無可辭但究
係統轄之員與該管道府等有間布政使國泰按
察使孫廷槐著加恩從寬革職留任兖沂曹道松齡
兖州府知府福森布濟東泰武道宋文錦東昌府知
府季世法同知鍾翔鳳前任東昌府知府胡德琳均
係專管大員王倫於三四月間即有謀逆情形而皆
漫無覺察實乖職守除胡德琳已於另案革職外松
齡等均照部議革職仍著該部帶領引見至陽穀縣
知縣張克紳係守土之官非典史微員可比賊至不
能保禦城池竟若置身局外當與把總等同罪乃該
部僅擬發邊遠充軍此係前明部臣左袒文員之弊
斷不可行張克紳著改照守邊將帥失陷城寨律擬
斬監候以昭平允朕辦理功罪賞罰一秉大公從不
肯稍存偏倚如遊擊趕福之殺賊陣亡知縣沈齊義
等之罵賊死節即加以旌揚而張克紳之失城苟免
亦不能曲為寬貸悉視其人之自取無絲毫成見於
其中也將此宣諭中外知之
丁夘
上命軍機大臣傳諭楊景素曰臨清舊城房屋經賊焚
燬者甚多其大寺則為逆匪王經隆梵偉等所佔自
亦不免殘破因憶舊城河西岸有三官廟
皇祖賜額無為觀乾隆三十年朕南巡回鑾曾至其地並
賜以御書匾聮又甎門上大王廟有
皇考御賜安瀾濟運額又東岸漳神廟朕於乾隆二年曾
賜以福佑通漕匾額以上各寺廟俱無恙否其大寺
又係何名寺内有無
皇祖時所賜匾額現在殿宇是否頽燬並著楊景素即行
查明詳晰覆奏
同日軍機大臣奏言河南省押解張百祿一犯到
京
上親加鞫訊畢復
命(臣)等嚴行覆審據該犯供係孟燦之甥又為王倫義
子雖王倫起事時該犯並未在東省而其預聞悖
逆之言及往河南遂平等處收徒傳教各情均已
認明不諱至王倫自稱夢見得龍將來大貴之語
據供曾於上年秋間聽見孟燦說過此外並無所
聞(臣)等復提未經正法暫留待質之李桐訊問所
供亦屬相符查張百祿黨逆倡教罪無可逭應請
交刑部即行凌遲處死李桐一犯亦係王倫義子
應即一併正法奏入報
聞
辛未
上諭内閣曰山東夀張縣奸民糾衆滋擾一案節經審
訊各要犯供詞俱稱逆犯王倫於本年春間即有不
軌形跡乃徐績身為巡撫竟爾毫無覺察不能先事
查拏致釀事端又不能即時撲滅任其擾害官民致
煩京兵勦捕其貽悞封疆之罪本為甚大苐念其向
來辦事尚屬認真姑准其捕犯自效俟事平再行核
辦繼因河南巡撫缺出該省地方緊要一時不得近
便熟諳之人是以將徐績用為河南巡撫仍帶革職
留任八年無過方准開復此乃朕格外加恩徐績自
應倍加感奮圖報以贖前愆但督撫等遇有革職留
任之案雖例不食俸仍得支食飬廉今徐績以身獲
重譴之人棄瑖錄用若復令坐享豐盈實未足以示
罰但竟不支給又恐難資辦公或致藉口需索轉滋
流弊著將徐績應得巡撫飬廉每年只准賞給五千
兩俟八年無過開復後再行全數給予以示懲儆
癸酉
國泰奏言(臣)在臨清審辦逆案人犯完竣經大學
士舒赫德等奏明令(臣)在臨清監放十一月分賑
糧事竣即回省辦事(臣)於十一月初旬率同曹州
府知府李絳等將臨清州城鄉應賑戶口按册點
放共給過穀六千七百十九石零即由臨清至堂
邑陽穀夀張俱督率印委各官將十一月分賑糧
散給堂邑用穀七百六十五石零陽穀用穀四百
七十五石夀張用穀七十八石零内有原查遺漏
及聞賑還鄉貧民并被賊殺傷營兵家屬(臣)俱准
其入册補賑復率同委官分赴各鄉莊抽查俱無
遺濫之弊以上四州縣凡屬被擾之家已得過兩
月賑糧目下足資餬口歲内及來歲正月尚有兩
個月賑糧(臣)體察情形不特可以過度寒冬且可
接至來春東作小民無不感頌
聖恩安居得所一俟明歲春和即將購買牛隻給發耕
種俾復故業而飬元氣奏入報
聞
戊寅
徐績奏言竊照豫省拏獲王倫案内逃匪秦繼銳
劉甫貴劉克連孫敬四犯經前撫臣何煟護撫臣
榮柱先後奏
聞在案(臣)抵任後提取各犯研審其從賊被脅各情節
俱已供認不諱查秦繼銳同謀入匪攜送賊眷復
把守城門實屬大逆應照謀反不分首從律凌遲
處死劉甫貴劉克連二犯雖稱被逼從賊但俱持
械攻城法無可貸均應擬斬立决以上三犯請
旨即行正法孫敬一犯雖據供被脅暫從即行逃避但
身為衙役奉派巡城賊至即行從順逃出又不投
首未便輕縱應擬斬監候秋後處决奏入報
聞
十二月乙酉
楊景素奏言(臣)接准直隸總督周元理咨稱盤獲
山東賊匪王照陸等犯陸續分别斬决發遣外所
有自行投首之監犯劉奉來軍犯巴彦特古斯委
員解赴山東就近審訊等因(臣)即督同司道逐一
提訊據劉奉來供我是直隸清河縣人在夀張縣
做買賣乾隆二十八年因染患瘋疾殺人將我收
禁如今瘋病好了今年八月二十八日賊人進監
把我鎻鈕打開呌我到城上守垜口我不肯從賊
就乘空從城上滚下來沿途討乞回到清河投首
據巴彦特古斯供我是察哈爾人因偷羊隻於乾
隆三十八年發在臨清當差九月初七日賊人到
土城裏把我鎻鐐打開呌我從他我含糊答應俟
賊人走開乘間逃跑藏躱了幾日聽得官兵已到
油坊就到軍營跪求投首各等語(臣)查監犯劉奉
來不肯甘心從賊滚城逃走即赴原籍地方投首
實與
恩旨免罪之例相符察看該犯語言狀貌瘋疾實已痊
愈應請免其監禁仍遞回原籍交與地保親屬管
束巴彦特古斯自赴軍營投首尚知大義可否推
廣
皇仁一體免其原罪仍解回察哈爾之處出自
聖恩奏入得
旨如所擬行
丙戌
上諭内閣曰今秋山東夀張縣逆匪王倫以邪教煽誘
愚頑滋擾不法一案奸民敢作不靖自取滅亡原屬
不成事體然非簡派八旗勁旅并命大學土舒赫德
等前往統率董理豈能未逾月而蕆事其間運籌决
勝指示機宜及斟酌勸懲之要皆非臣下所能窺及
者此事雖不過如内地擒緝巨盜非邊徼用兵成功
者可比固無方略之足言而自始及終辦理此案源
委不可不詳晰宣示俾衆共曉著交軍機大臣輯成
𠞰捕臨清逆匪紀略一編進呈閱定刊刻頒行至原
任山東學政李中簡前在東省見聞自屬真切亦著
派為纂修令其隨同編校
(臣)等謹按王倫以邪教倡惑糾衆陸梁其孽適以
自斃而綠營恇怯未能迅即殱除仰蒙我
皇上簡發京兵並
遣重臣董率凡制勝機要以及賞功誅罪纖悉俱禀
睿謨賊既蕩平一切招綏蠲賑
宸慮周詳幽隠畢達初終鉅細無一不見
宵旰之心(臣)等奉
命緝成紀略一編按日排次據事直書刊布天下俾曉
然知所徵信云
同日楊景素奏言臣前准周元理咨拏逆犯張八
家屬當令飭屬嚴拏旋據汶上縣將張八之父張
倫母王氏妻馬氏幼女存姐拏獲解送到案(臣)督
同司道提犯親訊查張八一犯從賊入教受封并
縛擡堂邑縣官情罪重大該犯前由直隸解京嚴
訊業經軍機大臣等問擬斬决奉
旨正法在案今張倫一犯雖堅供並未入教但係黨惡
重犯張八之父未便輕縱應請發往伊犁等處給
與種地兵丁為奴其張王氏張馬氏存姐三名口
均與省釋奏入報
聞
同日又奏言查王倫義兒張百祿之母孟氏即係
孟燦之姊前經夀張縣獲解經(臣)等
奏明在臨清監禁俟張百祿定案後再行辦理今張
百祿已拏獲解京訊明凌遲處死所有張孟氏一
口其子弟皆屬黨逆要犯較之尋常緣坐人等情
節尤重應依律即行解京給發功臣之家為奴又
據恩縣禀獲李萃之子小燈小鏡郭景順之妻郭
何氏等三名口查李萃郭景順前由布政使國泰
審擬該二犯既係邪教之首復有應賊之謀雖已
監斃仍應斵棺戮屍並將其妻子緣坐等因
奏准在案今李小燈等三名口應同張孟氏一併解
交刑部照例辦理奏入報
聞
乙未
上諭内閣曰楊景素奏訊據續獲從賊之臨清民胡十
即胡紀成供稱賊夥逼令找寬大房屋即同往伊緦
麻族叔監生胡師抃家賊人逼胡師抃降順復經胡
十勸從胡師抃向說祖上做官世受國恩不肯從賊
遂同伊妻縊死除胡十即胡紀成即行斬决外請將
胡師抃夫婦勅部議卹等語監生胡師抃被賊逼脅
并伊姪勸從乃能念係仕宦子孫不肯失身從賊同
妻矢志捐軀其情實可嘉憫胡師抃及伊妻劉氏均
著交部照例議卹胡十即胡紀成著即處斬該部知道
(臣)等謹按彰善癉惡之用所以維風教而正人
心監生胡師抃以先世曾經仕宦顧惜名義當
賊人廹脅之時不負
國恩夫婦從容殉節仰荷
綸言嘉憫
卹典優施其從賊之胡紀成即予顯戮襃誅皆由其自
取
聖主刑賞之大公不更彰明較著乎
庚子
軍機大臣奏言(臣)等前奉
諭旨如歸太一犯未即弋獲著于封印前將李旺亦行
正法今已届封印之期擬即于本日交刑部將該犯
押赴市曹凌遲處死奏入報
聞
同日楊景素奏言(臣)於十一月二十二日欽奉
諭旨臨清舊城内三官廟大王廟漳神廟大寺等處有
無頽毁等因(臣)隨飭委泰安府知府朱純孝前往敬
謹查看嗣據該府禀稱遵即親赴各寺廟逐一細
查並敬謹閱看各處
御筆匾聮查得河西岸三官廟大門一座門上石刻
聖祖仁皇帝御賜無為觀額現在完整門内原有大殿三
間及後殿上下兩層共十間
皇上欽賜福祐津途匾額並
御書雙牐節宣資利濟三元調燮協寧居對聮向在大
殿内懸挂今大殿及後殿等處均已被燬又甎閘
上大王廟惟對河戲樓已燬其餘殿宇門牆均未
損壞正殿内有
世宗憲皇帝御賜安瀾濟運匾額現亦完好又磚閘東岸
漳神廟正殿内向有
皇上御書福祐通漕匾額今正殿配殿及後殿三間并
牌樓戲樓等處盡皆燒燬至大寺本名大寧寺係
前明所建並未經
賜有匾額其殿宇連山門查係五進前四進及配殿鐘
鼓樓等處俱已燬廢惟最後五間尚存亦極殘損
再查三官廟迤南
座落一所中有
御詩碑亭週圍房屋牆垣俱未損壞惟門窗槅扇無存
等語(臣)伏查臨清舊城一帶濱臨運河向來衡宇
櫛比士商輻輳且係歷次
巡幸經由之地其各處寺廟規模整肅
宸翰輝煌運道民生永資利賴迺自賊匪等佔據以來
梵宇琳宫半遭殘破雖神人共憤逆匪已伏騈誅
而覩兹頽毁情形不即請加修理司土之官實切
疚心現在該處復業民人補葺舍宇皆官為給費
次第繕完所有三官廟等處自亦宜亟事興修用
昭舊制(臣)與司道等悉心酌議擬就三官廟漳神
廟兩處殿宇廢基及大王廟之戲樓原址或仍前
修整或稍易舊規其未經被燬房屋亦量加裝飾
俱照前塑設神像並敬將三官廟原
賜匾聮重行鈎勒懸挂其漳神廟匾額
墨寳前已呈繳應俟工竣後奏請
發下一併鈎摹安設以昭誠謹再大寺前四進房屋共
計二十六間燒燬無存查非
國朝
敕建寺宇向無
欽賜匾聮亦非逼近河岸為往來瞻仰之地原屬前明
居民所建地基廣闊逢集擺攤賣貨無庸即行重
建奏入報
聞
乾隆四十年春正月庚戌
楊景素奏言據夀張縣知縣黃鈐拏獲逆匪案内
軻見一犯禀解到省(臣)嚴加審訊據軻見供我原
籍湖北武昌府人祖父軻百吉犯罪流在夀張縣
我是在夀張生長的九月初三日被賊廹脅趕車
同到陽穀堂邑柳林等處賊人給了一根白蠟杆
子一塊藍布包頭叫我跟在後邊打仗初九日賊
人在河裏搭橋我也扛過杉木第二日扛著秫稭
去燒南門二十三日官兵到了我從塔灣地方逃
走回到陽穀夀張交界地方被拏等語(臣)伏查軻
見一犯從賊日久屢次打仗搭橋燒城實屬罪無
可逭應請
旨即行斬决奏入報
聞
二月癸未
上諭内閣曰張成章趙雲章王世揆張驢兒四犯先從
張百祿學拳繼知王倫謀逆情事不即首告實有應
得之罪又張百祿之胞兄張存良即張百儉張二羣
即張二小按律緣坐亦不為枉但張成章等究未隨
同助逆即張百祿之罪較之濟惡之王經隆等亦稍
有間其親屬尚可不必同科張成章趙雲章王世揆
張驢兒張存良即張百儉張二羣即張二小均著從
寬免死發往伊犁給種地兵丁為奴
甲申
楊景素奏言據臨清州州同王右銘拏獲姜二小
一名禀解到省(臣)以姜二小係奉
旨查拏有名之犯須親提確訊方能定其虛實因即嚴
加審訊據姜二小供係臨清州人上年九月初六
日在三合莊討乞過見賊人逼令順從并給了一
把刀初七日在臨清州殺過一個人又有一人被
賊人槍戳倒了我還砍了一刀就同賊人去攻西
門城上鎗砲利害就跑散了二十三日官兵到來
我乘著大霧逃走的等語(臣)查姜二小一犯曾經
從賊殺人攻城亦屬罪無可逭應擬斬立决請
旨即行正法奏入
諭曰彼已殺二人即正法亦不枉也
同日又奏言竊照逆賊王倫案内情罪重大之犯
所有家屬人等律應查明緣坐茲查有逆犯吳兆
隆之長子吳士元及吳士元之妻石氏二名口拏
獲解省臣親提嚴訊據吳士元供我是臨清小市
莊人父親吳兆隆係武生母親陳氏生我兄弟三
人我居長第二吳士偉第三吳士力我母親已死
繼母李氏生子五兒我因繼母不容時常出外做
活就贅在邱縣石家做女壻去年九月間聞說王
倫攻打臨清我不敢回家並不知父親從賊的事
吳石氏供亦相同(臣)伏查吳兆隆一犯身係武生
為賊設計燒城情罪重大業經奉
旨凌遲處决其家屬律應緣坐今吳士元係伊親子應
請
旨即行斬决吳石氏應給發功臣之家為奴再查吳兆
隆之父吳繼宗母吳于氏及伊第三子吳士力幼
子五兒俱經拏獲問擬緣坐分别辦理惟吳士偉
一犯查據已被官兵殺死合并奏明奏入報
聞
同日又奏言(臣)節據河臣姚立德咨解逆案内丁
寬郭三并劉存義劉存誠劉學文五犯到省(臣)逐
一嚴訊據劉存義劉學文二犯供認從賊入教殺
人攻城屬實應即行斬決丁寬係王倫之義子丁
若金胞姪劉存成係劉存義胞兄均應發往伊犂
給種地兵丁為奴郭三一犯被脅隨行為賊供役
應請發極邊烟瘴充軍奏入報
聞
丁亥
楊景素奏言據夀張縣訪獲劉煥之妻王氏解省
(臣)親加研訊據劉王氏供我係夀張縣壯役劉煥
之妻我從前因害心疼病求党家店之王倫醫治
後來病好丈夫劉煥就入了他的教學運氣不吃
飯時常在王維全家裏說話八月二十六日劉煥
出門去了不曾回來二十八日夜裏賊人進城天
未明的時節劉煥慌忙回來呌關上門拉著我說
我幫著他們殺了縣官劫了庫這事做得大了官
兵必來𠞰殺我只好往遠處躱幾時也顧不得你
了到了天明他就走了我隨被賊人裹到臨清後
來大兵到了我與衆女人各自逃命並没有見過
王倫等語查劉煥身充縣役開城擡官罪大惡極
伊妻劉王氏一犯應照律緣坐解京給發功臣之
家為奴奏入報
聞
癸卯
楊景素奏言據濟寧州拏獲王倫案内餘匪陳學
冉陳功二犯解省(臣)逐加嚴訊陳學冉供同父陳
楷從賊復經打仗殺人陳功供被賊脅從供役各
等語陳學冉應即行斬决陳功應發往極邊烟瘴
充軍再查陳楷一犯據陳學冉供稱已被官兵殺
死合併奏明奏入報
聞
三月丁卯
軍機大臣奏言據山東巡撫楊景素奏𠞰除逆匪
案内動用各項銀兩分别核辦歸欵又據布政使
國泰奏此次軍需動用費至七萬餘兩在撫藩均
難辭咎情愿分賠銀三萬兩於每年飬廉内照例
扣抵清欵等因奉
旨交(臣)等議奏(臣)等伏查内地奸民滋擾發兵𠞰除本
與擒捕盜賊無異其一切用費原非軍需可比該
撫藩臬為通省大員既不能早為覺察先事捕除
及至事起倉卒一切所需復經理無緒以致重複
支給用少備多種種浮費皆由徐績等辦理不善
所致前經(臣)舒赫德據呈奏請軍需費用徐績情
愿盡出家貲歸還帑項今據該撫楊景素將動用
各欵據實開報(臣)等逐加查核内除存餘米麫豆
草及堪以變價之物並例應核扣各欵俱應如該
撫所奏准其分别變價歸欵照例扣還其多餘備
辦及各營遺失軍械并臨清守城拆取擊賊磚塊
應行著賠者共計銀七萬一兩八錢二分九釐若
如該撫楊景素所奏令徐績一人獨賠未免為數
太多轉致完繳無期若如國泰奏請分賠銀三萬
兩臬司獨令置身局外亦未為平允(臣)等酌議應
均分兩股令徐績分賠一股銀三萬五千兩零其
餘一股藩司國泰係總理錢糧事務應分賠十成
之六銀二萬一千兩零按察使孫廷槐有稽查奸
匪之責亦應分賠十成之四銀一萬四千兩零各
令其按數照例賠繳以清欵項至借給官兵鹽菜
口糧一案共計支過銀一萬六百七十三兩零現
在亦經該撫奏明著落前任巡撫徐績藩司國泰
及辦理行文之戶部堂官名下三股分賠至德州
駐防兵丁支給過鹽菜口糧共銀四百三十七兩
零應於各兵丁名下分别扣追報部充公均應如
該撫所奏辦理奏入
上從之
四月辛巳
上諭内閣曰本日召見山東臨清協副將烏大經詢問
該員上年𠞰賊情形據稱隨烏大經打仗把總仙鶴
林陳象坤俱屬奮勇出力仙鶴林已經拔捕千總陳
象坤尚未陞用等語此等奮勇弁員較之尋常在營
之人加倍出力凡遇缺出日應先儘拔補以示奬勵
著諭楊景素將陳象坤遇有千總缺出即行陞補
上又諭内閣曰山東臨清協副將烏大經著加恩賞戴
花翎並賞給緞二疋
戊子
楊景素奏言據陽穀縣訪獲王有成訊係王倫族
姪向在東阿縣伊妻王氏家居住將王氏一併拏
解到省(臣)以王倫五服内親屬應行遷徙人等前
經訪明開單具
奏並無有成之名彼時何以獨將該犯遺漏恐係族
鄰等有心隠匿因即親加研訊據王有成供我是
党家店人父親王楷與王倫是同高祖兄弟我從
十六歲上就入贅在東阿縣丈人王居家裡丈人
就把我作為繼子頂他家業故此總在東阿縣居
住從不回党家店去宗圖上就不載我的名字我
平日並不知王倫做的事情等語(臣)伏查王有成
久經贅居外縣亦不知王倫謀逆情事但既訊係
王楷親子即在應行遷徙之例應照原
奏將王有成及妻王氏遷徙烏嚕木齊地方安置以
絶逆匪根株再查王有成之父王楷因知王倫謀
逆不首已在臨清正法其餘家屬均經照例辦理
奏入報
聞
甲辰
軍機大臣會同刑部奏言所有逆匪王倫案内奉
旨查拏各要犯經山東巡撫楊景素先後拏獲解京之
常老輝等十二犯嚴加鞫訊該犯等或打仗攻城
或從賊役使均已審明屬實分别定擬斬决發遣
具奏奏入得
旨常老輝蕭利王六李振李之貴劉三徐士姚俱著即
處斬餘依議
五月甲寅
上諭内閣曰據楊景素奏東省𠞰平逆匪案内所有陣
亡傷亡兵丁蒙恩卹賞者共六十八名除子弟現已
成丁准其入伍食糧外尚有五十三名家屬現皆飬
贍無資懇恩酌籌優卹等語此項兵丁究係奮勇效
命其眷屬或老幼無依難以自圖存活情亦可憫著
加恩於建曠項下酌給守餉半分以示矜恤
己巳
上命軍機大臣傳諭楊景素曰今日召見前署臨清州
知州秦震鈞及現任知州李濤詢以地方情形看其
奏對光景李濤較為明白而秦震鈞僅係誠實人但
該員於逆匪圍攻臨清時隨同烏大經等督率兵夫
上城晝夜守禦頗為出力其勞亦不可没著傳諭楊
景素遇有該省簡缺知州缺出即以秦震鈞題補
乾隆四十一年丙申春二月
上以兩金川全境蕩平大功告蕆爰諏吉啟
鑾
巡幸山東告功
闕里禮成
御舟由水程旋蹕四月丁未
親莅臨清舊城
咨詢周覽
諭内閣曰臨清舊城當水陸要衝向來商賈駢集㕓市
殷闐民居亦極稠密前年逆匪王倫等竄踞其地搶
掠焚毁人多蕩析離居朕心每深軫念雖曾加恩撫
恤冀得安全尚未能信其是否均霑實惠茲蹕路經
行親臨周閱見商民廬舍修葺者已十之八九閭閻
環聚貨肆列陳風氣漸可復舊甚為慰懷因念𠞰捕
逆匪時敕發勁旅遄行始得迅速蕆事而所調駐防
及綠營兵衆亦頗不少然係内地捕賊非征調用兵
可比一切應需日用各有本分糧餉可以抵支乃徐
績等過涉張皇妄照軍需之例支放實屬錯誤因責
令分賠以示懲儆但念此項為數稍多且因地方公
務動用尚非伊等冒銷冒領自未便全令賠還因交
楊景素查明徐績等已未完細數開單呈覽内除徐
績身任封疆辦理不善致地方有逆匪倡亂之事本
應治罪業已加恩寬宥所有伊名下應賠之數自應
罰令全賠其藩司國泰名下尚未完銀一萬三千兩
零原任臬司孫廷槐名下尚未完銀一萬兩零並著
加恩免其分賠准予開銷再朕今日在舊城親臨閱
看逆賊等佔據之汪姓大宅及大寺兩處詢及官兵
勦捕情形彼時參將武靈阿剛塔俱係在事出力之
人雖已加恩擢用仍著賞戴花翎示奬又賊匪前此
攻犯臨清新城計七八日經副將葉信參將烏大經
署知州秦震鈞晝夜設法拒守殺賊保城均屬可嘉
今烏大經已擢授總兵葉信於病故後仍給還副將
原銜至秦震均雖以知州陞用但至今尚未得實缺
著賞緞二疋以旌其勞並著該省缺出即用又回兵
洪印率領回民勦殺賊匪頗為奮勉著加恩交該撫
即以把總拔補俾衆共加鼓勵又據楊景素奏稱前
年在臨清河西帶兵時有臨清州民王彧每日清晨
煮粥數石送至河岸供饋衆兵朝餐旬餘不懈等語
王彧以里巷小民能知大義深可嘉尚著加恩賞給
七品頂帶並賞緞二疋用示奬勸朕賞罰功過惟視
其人之自取權衡悉協於平以昭彰癉將此諭衆知
之
(臣)等謹按臨清舊城素稱蕃富遭逆匪焚掠蕩
析幾空蒙我
皇上俯軫民艱節經降
旨撫卹湛闓均霑復以金川大功告成
臨幸山左
翠華所至見閭閻殷盛之象已復舊觀列闠通闤懽迎
蹕路因之
綸綍頻申於守土文武官員或奬其勤勞或貰其過誤
以至拔奮勇之回兵賚急公之氓庶賞勸激揚
隨
車布澤非徒
入疆行慶而已
是日
上詣三官廟漳神廟大王廟
閱視新建殿宇
親致瓣香
賜漳神廟額曰澄波利運並
命錄
御製臨清歎臨清歌二詩勒石於臨清閘東岸以傳示
久遠
御製臨清歎
臨清傍運河富庶甲齊郡一旦遭賊燹遂致不可問
白蓮教始徐鴻儒百餘年未盡根株王倫倡亂夀張
縣逆黨蟻聚起一呼蔓延三縣受其害戕吏劫庫敺
無辜遂據臨清作巢穴三犯新城未遂謀(叶清賊據臨舊城)
(為巢穴幾半月餘三次犯臨清新城城中文武守禦極嚴殱賊甚衆賊不得逞)爰發京兵速
𠞰滅重臣經事資嘉謨(山東綠營兵懦怯無用知其未能𠞰賊特簡健銳火器營)
(兵一千令額駙拉旺多爾濟等帶往又掄東三省善射五十人馳赴之並遣大學士舒赫德先期往董軍)
(務京兵甫至臨清賊已有聞風奔竄者經春寧音濟圖邀擊盡殱之八旗勁旅固勇銳無前亦深藉舒赫)
(德調度之力)四面會合同日進遊魂釡底奚逃誅而何逆
賊竟抗拒無已火攻下策圖(舒赫德由德州進兵攻其東北徐績自東昌一)
(路進兵攻其東南慮徐績不習兵别遣阿思哈率京兵二百往會之周元理遣直隸總兵副將領兵攻其)
(西北何煟遣河南總兵攻其西南逆賊四面受圍伏匿舊城不敢出而其地街巷狹隘屋宇稠密官兵難)
(以施展舒赫德不得已因用火攻之策)既翦羽翼彼力盡翻自舉火燔
其軀蕆事迅惟經六日(自圍攻舊城以後每日俱有斬獲賊黨以次殱殪要犯悉)
(就擒惟首犯王倫自揣罪重在樓縱火自焚按驗得實蓋進兵凡六日而事蕆使非京兵之力安能神速)
(若此)趙彥廿載何延紆(明季徐鴻儒倡白蓮教擾山東前後凡二十年始經巡撫趙彦)
(討平之)賊蹂躪官軍攻富庶之地焦土空賑蠲招集勅
大吏午夜猶痛愚民窮玉石俱焚固爾自取(舊城居民亦有)
(被脅從賊者先期諭令投歸即免罪乃招之不出兵至豈能復分殺戮過多固所不忍然由若輩自取亦)
(無可如何耳)雖然吾惟引咎責吾躬
御製臨清歌
御舟經臨清因作臨清歌邇曾金川擬淮蔡勦剷奚
數(上聲)斯么麽(兩金川以服屬土司敢於負恩抗拒削除本非竒績是以近作告成太學碑文)
(比之唐時討平淮蔡而已若王倫係内地奸民以邪教惑民作亂發兵𠞰滅不過如尋常擒捕盜賊更不)
(足比數也)獨惜閭閻遭燹亂誠有劫數難容過(逆匪倡立邪教以避)
(劫數為詞煽惑愚衆良民為賊戕害及逆黨就殱伏誅者幾以萬計是則此一方之劫而非若逆匪所云)
(也)賑災無待主爵尉飢困原異潢池戈(王倫滋擾時或有言災民)
(因飢餓所廹而亂者給事中李潄芳至形之章奏恐地方官果有其事因命大學士舒赫德於督兵之便)
(細加訪察乃據實奏聞以夀張堂邑陽穀等縣是年收成俱稔賊所至並未搶劫倉穀其非飢民可知王)
(倫等實因邪教糾衆不法無識喜事之徒妄言惑聽固不足信耳)縣令失察更未
一死稍得贖愆差(夀張令沈齊義於王倫等倡立邪教未能早為察知擒治及聞其事)
(乃於大堂僉差往捕而胥役入教者多遂至漏洩生變機事不密自貽之慼使其尚在當律以不職失城)
(之罪因己罵賊遇害特宥其過而仍予之卹)然猶賜卹寧從厚謂烈則可
忠則那(沈齊義僨轅失城為賊所害止可謂之烈而不得謂之忠其女二姑於其父喪歸籍時投)
(繯以殉亦止可謂之死義而不得謂之孝蓋聖人教民無以死傷生毁不滅性未聞教子女以殉父母為)
(孝也昨浙撫三寳請旌章中乃謂忠孝聚於一家措詞失實矣因降旨宣諭勅部以全家殉難例旌之)
突如其來據要地新城終未失嵯峨(賊匪佔據臨清舊城復遣其黨)
(於初七至十三連日攻犯新城之西南二門副將葉信參將烏大經署知州秦震鈞嬰城固守百計抵禦)
(發鎗礮殱賊甚多賊不得逞十九日賊復以火藥實車擁至欲焚燬闉扉城上偵知之擲石礙其車輪以)
(火箭射其車藥燃賊反自焚斃多人自是不敢復窺新城矣)禮不下庶避則可頗
有明理者弗磨文武諸吏及士庶盡節弗屈原堪嘉
莠民翦滅示國法良民旌卹恩加宜(叶)綠旗怯懦豈
足恃八旗選銳無須多(因綠旗兵怯懦無能特選派健銳火器兩營滿洲兵一千)
(名馳赴山東𠞰捕賊衆即就翦滅至逆匪初起侵擾諸縣時官民為賊所害者文職除沈齊義外則有署)
(堂邑知縣陳枚及其弟武舉陳元樑陽穀縣丞劉希燾典史方光祀及其侄方義堂邑訓𨗳吳瑮及其姪)
(吳文秀僕王忠武職則有署夀張遊擊趕福莘縣把總楊兆立堂邑把總楊兆相襄城外委把總崔吉士)
(又普洱總兵薩靈阿之妻時僦居臨清亦罵賊被殺夀張訓導李昂妻戚氏聞賊至自經其士民則夀張)
(生員王鳴岡武生王廷柱臨清生員王政臨清州民黑耿光馬體恭馬體乾皆為賊害臨清生員李日孜)
(監生胡師抃及妻劉氏州民趙金階皆自經死並勅部如例旌卹)重臣習事命經理
夾河佈置為周遮(巡撫徐績等皆非練習軍務之人措置不能得要以大學士舒赫德)
(曾經西師之役嫻於用兵即命至山東督率調度進𠞰並命額駙拉旺多爾濟都御史阿思哈同行舒赫)
(德至德州調集各處兵馬京兵一到即令阿思哈分領衆兵往會徐績等至臨清由南路進攻舒赫德拉)
(旺多爾濟等統領京兵由東面進攻復派侍衛春寧率東三省善射手五十人亦至並命直隸總督周元)
(理統兵由故城一路協𠞰并於威縣平鄉分兵堵禦河南巡撫何煟在邱縣館陶一路統兵防守楊景素)
(時為直隸布政使駐兵河西因以拆橋事委之廿二日夜半楊景素瑪爾清阿率兵攻賊浮橋射殪燃礮)
(之賊兵丁穆維踴上賊舟奪礮斷橋索勁兵數十人繼之擲炬焚橋艦頃刻而燼殱賊數百賊遂不得西)
(逸廿三日京兵全至臨清於舊城四面環困賊窘廹率一二千人至塔灣復經春寧音濟圖等射殪五六)
(百逆匪等復遁回舊城其餘鼠逸之賊追殺殆盡賊有潛回欲渡河西者悉為楊景素一路之兵射擊無)
(遺越數日賊即𠞰平錄其功績因擢楊景素為山東巡撫瑪爾清阿為兖州總兵穆維賞巴圖魯號擢千)
(總並賞藍翎其在事出力大小員弁各錄叙陞賞有差)滋事一月平六日(王倫自八)
(月廿八日起事至九月廿九日渠魁自焚黨羽悉就擒獲檻解誅磔統計僅一月而八旗兵合𠞰自九月)
(廿四至廿九計凡六日而平以視明白蓮教徐鴻儒等擾亂山東二十年始經巡撫趙彦討平其遲速不)
(啻數百倍)趙彦廿載誠延俄策馬歷歷情形閱萬姓安堵
迎肩摩徒觀鋪戶復如昔是因三倍商賈羅(臨清舊城為商)
(賈聚集之所市㕓密比賊殘破後近已修整漸復舊觀)汪家大宅付灰燼首逆
以此為巢窠此或居官欠良報其後有識恩早加(王倫)
(至臨清佔居原任湖南巡撫汪灝舊宅其曾孫汪繼烈等豫挈家徙避官兵至賊放火自焚意汪灝為巡)
(撫時必有歛賄自肥之事故其居不能遺之曾元世守然使汪繼烈若明於大義當避賊外出時先焚其)
(室令賊無所棲事後上聞必嘉憫厚賜而錄用之茲雖無從賊之罪而室成灰燼賞亦無可施惜乎其智)
(不及此也)率亦置之弗深咎大義詎必常人訶舟經因作
臨清歌奚以致此慚如何
(臣)等謹按我
國家子愛黎元涵濡覆育浹於人者至深且久
皇上勤求民隠閭閻疾苦每厪
旰宵或未雨咨詢或臨時撫卹
深仁厚澤普被寰區凡飲和食德之儔仰沐
恩膏方感切生成之不暇乃王倫惑衆倡亂擾害地方
實非事理所應有良由賊匪等罪惡稔重自取
誅鋤一經
命旅𠞰捕立時迅滅凶渠焚斃逆黨駢誅事訖於三旬
而亂平於六日逮綏定之餘小民甫脱兵燹即
登袵席勞來振貸
愷澤頻頒而
聖主除暴安良之盛心如雷霆雨露之並施矣伏讀
御製臨清歎臨清歌始則午夜
軫念夫困窮繼則
清蹕周循夫安堵痌瘝求瘼之誠溢於言表(臣)等奉
旨纂輯紀略敬以
御製詩二章錄載於此為全編鍵束俾天下萬世讀紀
略而臨清之原委瞭然且恭誦
宸章而紀略之本末益曉然矣
欽定𠞰捕臨清逆匪紀略卷十六
