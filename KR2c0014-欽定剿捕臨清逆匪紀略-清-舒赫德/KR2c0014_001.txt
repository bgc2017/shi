欽定𠞰捕臨清逆匪紀略卷一
乾隆三十九年秋九月乙卯
山東巡撫徐績奏言九月初二日午刻臣接署臨
清州知州秦震鈞會同臨清營副將稟報據堂邑
縣張四孤莊民劉會等報稱八月二十八日起更
時本莊王聖如即王經隆等率領多人手執兇械
放火傷人署州會同副將即親往查拏等情同日
又接壽張營守備王廷佐稟稱守備正在河干催
漕有存營馬兵崔重飛報八月二十八日四更時
有賊聚衆白布纏頭各帶器械爬入壽張城内圍
住文武衙門搶劫倉庫佔踞城池等語守備隨星
夜馳回飛調本營各汛弁兵并移知梁山范縣東
昌三營官兵星赴夀張同力協拏等情臣閱稟不
勝駭異隨即率同中軍參將海明酌帶本標官兵
由東昌一路進發一面飛咨兗州鎮臣惟一帶領
官兵由東阿一路進發初二日酉刻臣途次齊河
有壽張營兵丁閻逢源馳向臣前密稟夀張之事
係白蓮教煽惑本處愚民聚衆滋事臣查一堂邑至
夀張一百五十五里該州營兩處稟報或即一起
人犯臣晝夜遄行先赴夀張督同各營將弁擒拏
務盡并飭東昌府會同該管營汛飛赴堂邑查拏
臣又接秦震鈞稟報現獲王經隆等案内王經舉
王經介等男婦二十一名口均交堂邑縣收審撥
兵護送回縣收禁飭東昌府督同堂邑縣嚴審確
情究追餘犯從重辦理
同日河東河道總督姚立德奏言九月初二日卯
刻據兗沂曹道松齡兗州府知府福森布稟報八
月二十八日夜間夀張縣有賊匪多人越城放火
殺人搶劫縣庫縣署等情臣即自濟寧起程帶領
本標將備酌撥兵丁分路前往密行查拏一面照
會兗州鎮實力搜捕一面飛移撫臣并直隸河南
二省督撫及行大名道曹州東昌二府與夀張連
界之處一體堵禦協拏毋使匪徒遠颺奏入
上命軍機大臣傳諭徐績姚立德曰奸民滋事不法實
為罪大惡極然幺䯢烏合不過自速其死計徐績惟
一到彼會𠞰自可迅即就擒各犯敢於圍官署劫倉
庫踞城池其情罪甚為重大一經擒獲當按叛逆辦
理將為首者立時凌遲同惡相濟者亦即斬決俾衆
共知儆戒不得有心輕縱亦不得節外株連徐績所
奏拏獲堂邑張四孤莊各犯交堂邑縣收禁所辦未
妥此等奸民既經拏獲即當嚴解省城聽候查審堂
邑正當匪犯滋事之時豈宜復將其黨羽解回應令
國泰由彼馳往嚴審明確分别辦理再夀張逆犯均
係爬城而入其為附近奸匪可知各犯姓名居址亦
無難蹤跡而得徐績應選派勇幹兵役將各犯家屬
先行收捕解省監禁使逆匪聞知其家屬已獲心中
驚懼自更易於就擒
丙辰
上命軍機大臣傳諭徐績嘉謨曰夀張堂邑俱係八月
二十八日夜舉事其中必有為首之人糾合約會不
可不徹底跟究其夀張知縣沈齊義當賊匪往劫時能
否督率丁役拒擊賊衆抑或愚懦無能賊至即窘迫
自盡又或為賊傷戕并其眷屬亦為賊害均當查明
分别辦理至賊匪搶劫縣城必非無因而起或該縣
平昔貪虐不堪民情怨望致釀事端又或辦理不善
激生變故該撫若據實奏明不過失察處分設或稍
有迴護彌縫之見則是心存欺罔一經敗露恐該撫
不能當其罪愆若果係白蓮邪教滋事即當先從倡
教之處迅速查拏辦理至夀張當水路之衝且回空
糧艘所必經該撫須將此案迅速妥辦勿使南下漕
艘稍有阻礙再向來糧船經行隨處僱覓水手徐績
應飭相近夀張之沿河文武官曉諭各幫船於夀張
一帶不得添覓水手致賊匪得以冒名遠逸現在嘉謨
督押回空船隻尚在直隸境内恐於東省不及照應
即著徐績遍諭押運員弁嚴行查察勿稍容賊黨匿
跡遠颺如或視為具文一經發覺將該員弁重治其
罪並著嘉謨即從陸路遄赴夀張水次親自查察飭
諭毋任奸徒漏網
(臣)等謹按我
朝仁濡義洽惠養元元百數十年來羣黎百姓仰樂
利之休實曠古所未有
皇上御極以來愛民保赤之心尤歷久如一日
恩膏所播作息自安洵無一夫不得其所乃逆匪王倫
竟敢藉白蓮邪教煽惑愚民勾結黨羽以圖謀
不軌且破城劫庫戕官害民罪惡貫盈是其甘
同梟獍忍外生成要不過自速其死而
宸衷猶欿然自惕當秋獮行廬
覽奏之初即降
旨以地方有司或有貪殘苛擾民情觖望致釀事端嚴
切
飭詢大吏至再至三此
聖主如傷在抱之誠不特在廷臣工所共窺見即薄海
内外凡有血氣之倫孰不當深喻而感動者乎
丁已
上命軍機大臣傳諭大學士舒赫德曰夀張堂邑奸民
滋擾不法不可不迅速𠞰捕但恐該省綠營兵庸懦
無能且與奸民等或瞻顧鄉情不肯出力而徐績於
軍旅素所未嫻恐不能深合機宜及早集事昨降旨
令舒赫德馳驛往南河督視漫工今思舒赫德久諳
軍務著即由天津一路前往山東舒赫德過天津時
即密告總兵永昌豫選該鎮綠營兵一二千聽候調
用又滄州駐防滿兵亦可密告該城守尉酌選數百
備調又青州駐防滿兵或可密檄該副都統豫選數
百備調舒赫德行次德州時探聽夀張之事如徐績
已經獲犯結案舒赫德即可徑赴南河辦理隄工若
徐績尚未辦完舒赫德即先帶德州駐防滿兵數百
星馳前往出其不意自可迅速撲滅如兵力稍覺不
敷舒赫德即酌量情形應調何處豫備兵若干即由
驛急郵檄調舒赫德於調兵諸事當有印信為憑起
程時可帶欽差大臣關防前往備用俟𠞰賊之事辦
畢舒赫德即由彼前赴南河董視漫口堵築情形刻
期督促合龍以副軫念
(臣)等謹按逆匪蟻屯烏合自不難於𠞰除然或
調度未宜稍稽誅戮即足以為害閭閻我
皇上軫切民生
特命(臣)舒赫德於董築河防之先順道體察嗣以選發
勁兵即命(臣)舒赫德督理𠞰賊之事(臣)舒赫德
得以稟承
指示籌畫施行迨賊衆盡殲而河隄亦適報合龍山東
淮甸小民共樂安恬益仰
聖主痌瘝隠念實一視同仁而輕重緩急之權衡又絲
毫不爽也已
戊午
徐績奏言臣於初四日行至銅城驛知逆匪於初
二日夜間已棄夀張縣城攻擾陽穀兗州鎮臣惟
一尾追殺入東門衝出南門殺斃逆匪多人并拏
活賊十六名臣正在直趨陽榖適接東昌府稟報
逆匪於初三日夜間騷擾東昌府現在固守等情
臣立即帶兵馳救賊已於初四日竄散聞巨魁尚
在陽穀臣即星夜赴擒初四日四更行至七級與河
臣姚立德相遇知陽穀賊已散去隨酌議分頭𠞰
捕適據東昌府稟報賊匪復來臣與河臣立即帶
兵馳赴東昌入城時即於東門外拏獲奸細二名
身邊搜出順刀白布訊供賊黨隨地潛伏約定入
城之人放火為號城外賊匪即聚集攻城為首係
夀張人王倫身穿黃馬褂實有謀為不軌形跡賊
夥約千餘人隨地脇從俱用白布纏頭手執順刀
木棍每入城止圖打劫銀錢到手即棄城不顧等
情即將該二犯凌遲處死梟示訖又據探報賊匪
於初四日傍晚攻破堂邑縣而逸臣與河臣細加
商酌賊匪竄伏無定東追則西逸若僅向一處追
𠞰逆匪轉得借逃竄以疲我兵力必須四面合攻
斷其去路方可𠞰滅臣現調德州高唐兩路官兵
由西北截其去路飭臨清營拒住正北一路并令
兗鎮帶領河鎮兩標官兵截住東路臣親率泰安
及本標官兵從南路直攻四面調度策應剋期會
𠞰留河臣防守東昌調布政使國泰料理糧餉以
期剋日𠞰平至逆匪所擾夀張陽穀堂邑三城俱
將庫存銀兩搜劫釋放監犯收入夥内夀張縣知
縣沈齊義署堂邑縣知縣陳枚夀張營遊擊趕福
陽穀縣縣丞劉希燾典史方光祀或因持械捕擊
或因罵賊不屈俱被殺害又據獲犯馬忠玉等供
稱因夀張縣查拏邪教甚嚴堂邑縣搜查張四孤
莊放火殺人餘犯是以俱懷恨殺害現今夀張陽
穀堂邑三處賊俱棄城而逸並不屯踞官兵會合
自可剋期𠞰除淨盡至臣蒙
皇上天恩簡畀封疆重任不能先事防察以致逆匪肆
害至於此極實無顔仰對
君父現在賊未全獲臣勢不與並存乞將臣先行革任
臣當身先兵弁盡除惡逆即赴部聽候治罪臣不
勝悚懼戰慄之至
同日姚立德奏言臣於初二日帶領將備兵丁自
濟寧起程分路追擒賊匪初三日已刻行至東平
州之戴家廟傳聞逆犯已棄夀張往劫陽穀臣即
刻催督各路馬步兵丁迅速前往接應本日申刻
抵張秋鎮適鎮臣惟一來晤詢知逆首王倫係奉
白蓮邪教煽惑愚民到處迫脅入夥謀為不軌嗣
又據東昌府稟報現在郡城亦有賊匪來擾臣聞
撫臣徐績已赴彼𠞰賊臣亦帶兵星往接應旋又
據報初四日晚逆匪已攻擾堂邑仍由西北而逸
臣查逆匪侵擾之處雖過而不停而人數漸衆肆
行劫殺東昌地居要道為省城門戶既有賊匪不
時來擾更宜嚴切守禦臣行抵東昌與撫臣細加
商酌臣在郡城駐守接應撫臣添調官兵親往督
捕并飛催鎮臣及臣標將備四路圍截剋期會𠞰
速除醜類奏入
上命軍機大臣傳諭姚立德徐績曰逆賊敢於劫掠三
縣殺害官員不法已極不可不迅速擒治以申國憲
現在匪犯侵擾一處即棄城而遁其勢尚易𠞰洗但
賊人無有定所一聞官兵𠞰殺即四散奔竄徐績所
奏分兵合攻斷其去路所辦甚是至首犯王倫及同
惡相濟之逆黨傳播邪教之巨匪其眷屬亦必有住
落村莊著徐績等一面選派明幹將弁帶兵搜捕起
教窩藏地方將各眷口掩擒務獲按律重懲再逆匪
滋事甫經數日而夥黨已有千餘人或即係賊人侵
擾所過城邑其中頑劣無知之徒為其迫脅徐績應
廣為宣諭以逆賊敢借邪教名目煽惑鄉愚搶城劫
庫殺害官民實為法所不宥其隨行之人如本係良
民心知畏法即速解棄刀仗纏頭赴所在地方官首
明准照脅從援減如或迷而不悟一經就獲玉石俱
焚各宜深明順逆毋自貽戚如此明白曉示自當解
散至東昌地當衝要不可不加意防範姚立德現既
在彼駐守自應以此事為重前曾諭令姚立德即往
江南會同何煟查勘潘家屯引河此時又不可拘泥
前旨應俟山東辦完此案後再約何煟前往南河至
徐績奏請革任當兵效力事後赴部聽候治罪殊可
不必地方有此逆案巡撫等原有應得處分但應俟
賊平後定其過之輕重即總兵惟一亦係管轄大員
現在帶兵追賊若能始終不懈并當予以錄叙徐績
等均當努力自勉也
上又命軍機大臣傳諭直隸總督周元理總督管河南
巡撫何煟曰匪徒烏合之衆不難即日就擒第思東
昌一帶與河南直隸俱屬接壤恐賊衆因官兵𠞰捕
窘迫或致竄匿豫直二境轉為滋擾著周元理何煟
各於畀連東省地方嚴飭文武員弁妥密巡防如遇
賊匪遁竄到彼即督同悉力邀擒昨曾諭何煟前赴
江南潘家屯與姚立德會勘引黃入湖事畢即順道
赴老壩口協同堵禦漫口今高晉奏到近日水勢已
緩易於辦理此時何煟不必即赴南河其漫工應需
料物仍應備齊聽該處調取時速即撥往以濟要工
上又命軍機大臣傳諭大學士舒赫德曰賊匪擾害一
處即棄城而遁志在劫掠得財不能釀成大患其易
辦在此但恐隨地奔竄潛匿逋誅其難辦亦在此徐
績雖已調德州高唐營兵協𠞰仍係綠營兵衆未必
得濟舒赫德可速往德州酌調該處駐防及各處豫
備之駐防及各處豫備之駐防滿洲兵迅即𠞰捕自
更易於集事至徐績所稱起事緣由訊據被獲之犯
供因夀張縣查挐邪教甚嚴是以懷恨其言未足盡
信或係該知縣貪殘病民苛碎煩擾以致釀禍激變
並著舒赫德確查奏覆
已未
山東布政使國泰奏言撫臣徐績前委臣帶兵暫
在茌平駐劄接應兹於初六日申刻接到撫臣飭
知聞賊匪在臨清州南門外柳林屯集已前往統
兵擒捕令臣赴東昌聽候調委臣即帶濟南高唐
兵星馳前往竊思賊匪形同鬼蜮猝難得其蹤跡
恐一時未能殲除且直隸河南亦有邪教夥黨東
省追捕甚急即恐竄入直豫等省仰懇
敕下兩省督撫一體派撥官兵協捕庶可截其逋竄奏
入
上命軍機大臣傳諭姚立德徐績國泰曰國泰奏請敕
直豫兩省督撫一體派撥官兵協力截捕賊匪朕早
經籌及昨已諭令周元理何煟實力嚴防協捕其山
東相近各州縣亦應飭令一體選派兵壯嚴防如有
軼出之敗逃賊衆所到即設法掩捕自更無從漏網
上又命軍機大臣傳諭舒赫德徐績曰賊衆東西竄突
固無能為但官兵所在不過驅令奔逃尚非扼要之
道必須邀截圍住多殲賊衆方能使賊人膽落不敢
他騖滿兵鳥鎗弓箭較綠營倍為銳利如果盡力𠞰
擊無難將賊衆掃蕩無遺惟在舒赫德妥酌為之至
夀張等縣署豈無衙役民壯即賊衆猝至何能聽其
傷及印官況夀張有分駐遊擊兵數不少何至將領
亦為所害恐其時或有兵役潛與賊為内應不可不
查明盡法懲治徐績等所帶綠營兵丁與賊人皆有鄉
情親誼輕則意存觀望重則暗地勾連肘腋之間尤
不可不加謹嚴防舒赫德所帶雖係滿洲兵但與徐
績等同在一處亦不可不存心防察
庚申
大學士舒赫德奏言臣於初八日申刻接奉
上諭即由禮部領取欽差大臣關防於初九日起程沿
途探聽信息即徐績此際辦理已竣亦擬親身到
彼查核安撫再行馳赴南河盡心督率河員堵築
漫口務期早為合龍以慰
聖懷奏入
諭曰徐績有粉飾處及地方有致變處即當密察一切
情形速行奏聞
同日漕運總督嘉謨奏言臣押催回空糧船尾幫
於九月初八日行抵漷縣馬頭地方接奉
諭旨臣星夜乘坐小舟趕至河西務次日辰刻即由陸
路馳赴山東夀張一帶親駐河干督率員弁嚴查
各幫船不使奸匪潛蹤有稽顯戮奏入報
聞
同日姚立德徐績惟一國泰奏言臣等於初六日
拜摺後據報賊已往北行走臣徐績恐其脱逃隨
於初六日午後帶同兗沂曹道松齡領兵隨行探
知河標官兵在三里屯暫駐隨知會領兵將弁約
定初七日早會齊并知會臣惟一由臨清領兵攻
擊其背臣徐績衝殺東面河標兵丁衝殺西南是
日三更至梁家淺探知賊匪屯聚柳林莊臣徐績
即提兵趕赴初七日黎明行至小鄧家莊遠聞呐
喊之聲即遇賊匪臣徐績督兵𠞰戮殺賊百數十
人追至張四孤莊又遇賊匪復與攻戰又殺賊百
有餘人因探知賊已不在柳林莊恐其逃竄即令
鄉民引路往前追趕至樹林茂密之處賊人處處
放火擋我追兵臣向前擒拏賊即拒敵臣率兵打
退往前行走復遇大夥賊匪對面迎來約有二千
餘人我兵鎗礮並施傷斃多人賊匪並不畏懼從
臣兩腋蜂擁而來將臣徐績圍住臣惟一督兵從
旁策應與臣徐績四面衝殺殲戮多人臣等打仗
時視其所用係短柄槍及槍义順刀撲刀等械賊
營内有牛馬大車數十輛所載皆係婦女行裝竊
思賊匪聚集已衆勢甚猖獗且係邪教煽惑隨地
俱有黨羽接應即兵役亦有入教之人因思直隸
河南亦必有其羽黨仰祈
聖恩揀發京兵一千名赴東𠞰賊並飛飭天津正定河
北三鎮帶兵與東省定地會𠞰方克有益奏入
上諭内閣曰兗州鎮總兵惟一帶兵𠞰賊甚屬奮勉著
賞戴花翎以示奬勵
上又諭内閣曰山東夀張縣奸民有聚衆滋擾之事現
經徐績姚立德會同兗州鎮總兵惟一帶兵分頭捕
𠞰雖殲賊頗多其首犯尚未就獲恐東省綠營兵不
能得力著福隆安即速回京挑派健銳火器二營兵
一千名并派帶兵侍衛章京令額駙拉旺多爾濟左
都御史阿思哈帶領迅速前往東省會𠞰若賊首就
擒不致蔓延再行回京昨經諭令大學士舒赫德前
赴南河勘工順道體察東省賊匪情形今既派調京
兵往𠞰即著舒赫德先赴山東會同拉旺多爾濟阿
思哈及徐績等籌辦務將賊匪迅速擒拏掃清餘孽
以靖地方所有京兵應得分例著每人賞銀二十兩
官員亦著賞給一年俸銀
軍機大臣議言現今挑兵一千名前往山東若照
常分撥行走未免遲延且兵丁到彼打仗亦需各
給馬匹方能得力臣等酌擬於健銳營内選馬六
百匹
圓明園選馬三百匹火器營選馬四百匹巡捕三營選
馬三百匹八旗官拴馬内選馬二百匹給與侍衛
章京兵丁等乘騎前往於本月十三十四十五等
三日分撥起程每日以百里為率再每五兵給帳
房一架計用帳房二百架即於工部給與應用并
令本營多帶鳥鎗弓箭所有沿途需用䭾載官員
兵丁行裝等項應即行文令該地方官即速籌備
車輛並營驛馬匹備用其兵丁等安營飯食即交
與該地方官迅速酌量妥協經理奏入
上從之
同日大學士舒赫德奏言臣於初九日自京起程行
抵通州接奉
諭旨仰見
聖訓周詳將應行籌備機宜無不備細
指示臣現已飛速劄知德州城守尉將滿兵中精健勇銳
者儘數先為挑選并將鳥鎗火藥鉛彈等項備辦
齊全俟臣到時如事尚未竣即親身帶往迅速妥
辦使奸匪早就𠞰戮不致滋蔓奏入
諭曰適接徐績等奏賊竟敢拒敵已發滿兵一千前往
可酌量用之𠞰賊更為得力若賊就擒不致蔓延再
令回京可也
上又命軍機大臣傳諭舒赫德周元理何煟徐績楊景
素曰邪教煽惑鄉愚隨地有黨羽接應即直隸河南
與東省毗連處所其兵役亦不可信前已諭舒赫德
傳旨豫備天津鎮兵一二千聽候調用今復選派健
銳火器二營精兵一千前往𠞰賊務期速靖么䯢
以安良善但兵丁行程每日僅可百里不能迅速舒
赫德或先帶滄州及德州兵前往或先調青州滿兵
應用或俟拉旺多爾濟等到後分隊往𠞰聽舒赫德
妥酌辦理并諭周元理何煟於保定開封駐防滿兵
内各選數百及該督標撫標兵内酌選數百帶領於
山東連界處所堵𠞰務使賊衆無路可竄迅速就擒
再所派京兵一千已各辦馬匹給與乘騎恐長途不
無疲乏著楊景素於直隸各站酌備車馬更替并令
徐績酌調營驛馬匹在德州豫備替换以利遄行
同日直隸總督周元理奏言東省匪徒罔知法紀
膽敢如此横行一經擒捕自必四竄逃逸查直隸
大名一帶與該處最為鄰近即天津各屬亦與東
省接界誠恐官兵撲捕緊急賊匪即竄入直境臣
於准咨之日即飛飭大名天津二道及府州縣協
營嚴密稽查并委臣標後營遊擊武靈阿易州營
遊擊朱彭年正定鎮左營遊擊富勒渾赴接境地
方往來巡邏堵拏又專派清河道單功擢大名協
副將陳鎮國前往協同地方文武上緊截拏毋使
兇徒乘間漏網奏入
諭曰何不親往接境處彈壓較為有力乎
辛酉
上命軍機大臣傳諭福隆安拉旺多爾濟阿思哈曰健
銳火器兩營兵丁皆朕滿洲世僕豢養多年理應為
國家出力報效兹僅派赴近省朕尚加恩賞賚伊等
當倍加感激奮勉圖功至所騎馬匹各宜愛惜途中
或半騎半行在伊等亦不至過勞而馬力可以節省
福隆安於挑兵時即將朕意傳諭京兵如昨歲調赴
金川征𠞰之兵有情願步行者實無愧滿洲忠愛風
氣朕深為嘉慰曾經傳旨奬賞伊等諒皆聞之況由
京至山東不及千里可不各思奮勵乎至拉旺多爾
濟阿思哈帶兵在途亦宜常以此意提撕鼓舞使共
聞知
上又命軍機大臣傳諭舒赫德拉旺多爾濟阿思哈徐
績曰此次挑派健銳火器營滿兵令拉旺多爾濟阿
思哈帶領前往山東又有大學士舒赫德挑帶滄州
德州等處之兵至彼督辦諒此么䯢烏合自可立就
殲擒但恐賊匪聞知畏懼豫施狡譎之計散播流言
以旗兵前來𠞰洗必至良莠不分概行屠戮致無知
愚氓聞言驚怖或於滿兵到時望風畏避轉使賊人
得以誘脅入夥不可不先為曉諭舒赫德到山東時
即會同徐績於進兵之前先行大張曉諭賊匪膽敢
侵掠城池戕官害民該省奏到時朕軫念各處城村
良善恐為賊所屠害深切矜憐又恐本地綠營兵力
較弱不甚得力未能及早竣事使閭閻速就安堵懸
注尤殷特選健銳火器二營精兵千名揀派勇幹諳
習將領分管隊伍以期迅殲賊匪保護居民至此次
派來滿兵皆係官給飯食自騎營馬一絲一粟不以
累民并嚴飭各兵皆謹慎守法不許借端滋事擾及
閭閻違者即以軍法從事務使軍行秋毫無犯市肆
安居百姓等均當仰體保民𠞰賊之盛心交相感慶
急盼成功至此等幺䯢妄作不靖自外生成實為神
人所共憤自必立就滅亡無能為患百姓當知歷來
盜賊嘯聚或由其時有格外征斂科派累民或由汚
吏貪官殘忍肆虐人不堪命考之前代往事大率不
越乎此今者一遇灾祲不惜數百萬帑金多方賑䘏
至於蠲貸展緩者更難數計正供而外並無絲粟加
征又非若前朝縱容貪殘官吏剥民脂膏也即間或
不肖有司稍有朘削百姓之事無不立置重典此皆
愚賤所共知者小民惟當休養生息共安樂利實不
解此等亂民何以喪心昧良甘蹈法網實為戾氣所
鍾不惟法無可貸亦屬情無可原至爾等良善居民
久臻熙皡忽遭此毒擾鮮有輯寧甚至無知愚蠢之
徒為賊逼脅入夥今當官兵征𠞰逆賊必推此等被
脅者在前先接鋒鏑是既為賊奪其安居復為賊陷
之死地實為可憫城村居民人等當知官兵此來意
在保衛善良勿稍疑畏此内如係逆賊正黨自屬罪
在不赦若係被賊脅從者准於官兵未到之先各釋
刀仗赴官投首則雖迷誤在先尚知悔罪歸正仍可
從寬罔治如有能設計擒縛逆首及黨惡呈獻者當
分别優賞將此明白告誡於賊曾擾害處所及官兵
經過之地多張粘貼徐績等并當轉諭各學教官傳
令文武生員各就所居城鄉遍為講解使良民咸知
用兵本意拉旺多爾濟阿思哈等亦當留心管轄各
兵申嚴號令有犯無赦
(臣)等謹按八旗勁旅不特摧鋒致果所向無前
而軍律亦倍為嚴肅如前此平定準部回部及
征𠞰金川
簡發京兵不下萬計師行所指皆民不知兵至東省以
本地奸民作為不靖致煩
天兵𠞰捕茭芻糗糒無絲毫取自閭閻而我
皇上復重申訓誡約束嚴明毋俾稍有滋擾固宜所至
克捷而士民亦知激發天良倡勵勇敢擒捕賊
匪呈獻軍門者接踵而至也
同日姚立德徐績惟一國泰奏言臣徐績惟一於
初七日𠞰殺賊匪後正在點集官兵分路迎𠞰據
調赴臨清州協防之德州參將烏大經臨清協副
將葉信署臨清州知州秦震鈞稟報初七日夜間
賊來攻城先攻西門後攻南門於城外縱火復用
牛車拉秫稭焚燒城門被我兵將趕車賊人殺死
賊人蜂擁城下城上鎗礮並施打死賊人三百餘
名賊人又潛來城下刨挖地洞被撫標兵丁縋城
而下殺死數人拏獲穆建甫李現二名訊係堂邑
縣賊匪已將該二犯斬首賊人隨即分散現在追
𠞰其有往梁家淺一帶逃竄者又被撫標千總孟
大勇殺死十餘名拏獲九名河標官兵張武廣等
殺死賊匪四名現在四路徼巡定地會𠞰以防逃
竄奏入
上命軍機大臣傳諭徐續曰此次守禦臨清之文武官
員及在事兵丁等均各奮勉出力甚屬可嘉副將葉
信參將烏大經千總孟大勇均著各陞銜一等俟事
竣之後該撫等量其功績奏聞請旨陞用署知州秦
震鈞著該撫記名俟事竣送部引見其縋城殺賊之
兵丁尤為奮勉應即拔補外委至截殺趕車賊人之
兵並在梁家淺殺賊之河標官兵張武廣等俱著該
撫查明賞給一月錢糧以示鼓勵
上又命軍機大臣傳諭大學士管兩江總督高晉江蘇
巡撫薩載曰夀張逆匪現經徐績等帶兵𠞰捕殲戮
多人而賊首竄踞未獲恐東省追𠞰急迫逸入鄰境
蔓延為害己諭直豫二省堵截擒拏賊或轉而向南
由金鄉魚臺一帶與豐沛連界處所竄逸逋誅且致
就便滋擾不可不豫為防截南河漫工現在水勢已
定一切堵築事宜吳嗣爵尚屬熟諳薩載現亦到彼
查辦灾務即可令其在工幫同吳嗣爵催料集夫上
緊堵築高晉應速馳赴山東連界之徐屬豐沛等處
密行調兵督率防𠞰毋任賊人稍有竄越滋事若東
省𠞰捕逆案要犯全獲高晉即可仍回南河催督堵
築漫工剋期合龍以慰厪念
欽定𠞰捕臨清逆匪紀略卷一
