欽定𠞰捕臨清逆匪紀略卷二
壬戌
大學士舒赫德奏言臣一路探聽連日山東俱有
文書知會直隸堵截賊匪看來事尚未竣但既未
據守城池止圖各處搶擄其勢斷不能久自可迅
速𠞰洗除德州滿兵已飛飭豫備三四百名外臣
途次天津遵
旨詢商署鎮永昌據云就近百里之内可得兵八百名
令其飛行檄調陸續前赴德州聽候調遣領兵員
弁俱擇從前西北兩路曾經出兵之滿員並揀派
勇往得力者分起帶領前行計天津到德州尚有
五百里令於八日之内齊集合以德州滿兵可得
一千一二百名似足敷用至青州滿兵臣已知會
該副都統令其豫備或尚須添兵再行調撥臣現
在星夜前赴德州相機酌辦奏入報
聞
同日何煟奏言壽張等處逆匪罪大惡極非尋常
劫掠可比既經東省率兵擒捕勢必四散逃逸豫
省壤地毗連亟應分頭堵禦截拏以免越境遠竄
臣隨星飛密飭河北河南各州縣營汛多撥幹練
兵役分路改裝潛於緊要隘口村莊市鎮毋分晝
夜徧加偵緝並照會河北鎮臣於附近晉省之太
行山一帶及路通潼關之河南陜州等處各專委
遊擊都守一員同地方官周流巡緝其歸德陳州
及南陽等府屬與江南湖廣均屬連界並照會南
陽鎮臣委都守大員一體督率嚴拏黃河各渡口
臣派委就近文武幹員專司稽查盤詰臣仍懸立
賞格俾各踴躍奮勵文武官弁視其有無拏獲分
别懲勸一面嚴飭該管道府上緊董率不得虚應
故事奏入
諭曰所辦好若逆首就獲自應如此查拏逸賊若尚未
就獲或致蔓延又當别有辦法可酌量探信行之
同日周元理奏言直隸大名廣平一路恐有賊匪
竄入臣已於初十日由保定起身巡查南路一帶
地方即行往接界處督同查拏相機辦理奏入報
聞
上諭内閣曰姚立德前次聽受太監囑託轉薦長隨一
案罪由自取念其辦理河務尚為妥協從寬革職留
任並革去翎頂以示懲儆今姚立德於壽張縣奸民
糾衆滋擾之事一聞禀報即飛咨直豫二省拹緝並
親身馳赴東昌一帶與徐績惟一會𠞰頗知實心奮
勉且現統標兵𠞰捕賊衆一切均需調度若無翎頂
未免呼應不靈姚立德著加恩仍准戴翎頂俟此事
辦竣後視其如何出力再降諭旨
同日姚立德徐績奏言查東昌府知府胡德琳革
職員缺此時甚為緊要今有同知季世法才具幹
練現經委署府篆辦理諸事俱能妥協仰懇
聖恩即以該員補授東昌府知府並請
旨敇部於候補同知通判内揀選同知通判四員飭令
速赴東省以供差遣又有現在赴部候補同知龔
孫技在東年久熟諳地方情形請一并揀發來東
聽候委用奏入
上諭内閣曰東昌府知府員缺即令季世法補授候補
同知龔孫枝著准其發往所請揀發人員並著留京
辦事王大臣於候補同知通判内照例㨂選無庸引
見令其於兩三日即行起程速赴東省
同日徐績奏言賊匪起事緣由實由首犯壽張縣
黨家莊人王倫借白蓮教名色傳授咒語運氣起
意聚衆謀反欲從堂邑臨清往直隸一帶擾亂壽
張縣知縣沈齊義聞風設計查拏洩漏消息該犯
等恐事發被擒隨四處糾約於八月二十八日即
行舉事其糾約不從者即將其家殺害放火至堂
邑之王聖如原屬一起該犯等攻破三縣并向民
間索取車馬壽張陽穀堂邑臨清一帶各處村莊
皆有逆黨數日内聚衆已有二千餘屯聚臨清境
内臣於初七日領兵交戰時見其領衆之人兩手
持刀疾走如飛宛如獼猴其餘亦俱愍不畏死不
避鎗礮臣意逆賊中必有百十精於拳棒之人首
先率領其連破三城俱棄置不顧意欲得一堅固
城池將所帶家屬安頓留其夥黨防守是以連日
明攻臨清暗窺東昌現今逆犯雖在臨河而回空
糧船尚不騷擾臣與姚立德已遵
旨申飭沿河文武曉諭各幫不得於臨清堂邑一帶添
覓水手縴夫致令逆匪潛匿其前次拏獲張四孤
庄男犯十九名已委東昌府由堂邑提至東昌府
城其女犯二名尚存堂邑初四日賊至堂邑打開
監門將監内别案罪犯同女犯二名一併縱放臣
現將所獲各犯令國泰在東昌府就近審訊立即
正法至賊人所過之處百姓雖間有驚逃而現在
壽張堂邑陽穀城内並無餘賊文武官員印信俱
未失去已據兖州府知府福森布等率同印署各
官整頓衙門慰撫百姓並無失所王倫及各要犯
家屬俱已車載隨行臣現委官刨挖王倫等祖父
墳墓毁散骨殖以速惡逆之死鎮臣惟一現在臨
清因賊勢猖獗未便輕於一擊且青州登州及滿
營官兵早晚早到一俟兵齊臣約定鎮臣惟一定
期南北夾攻痛殲惡逆現仍率兵遙巡使賊匪不
敢攻取臨清兼保東昌府城俟有成功即行馳奏
同日姚立德奏言臣於九月初八日接奉初五日
所降
諭旨令臣馳赴徐州與何煟會勘潘家屯引河臣即日
自東昌府起程一面將防守事宜交國泰料理河
標接仗官兵留交徐績管領調遣臣俟辦理引黃
助湖之事得有頭緒設東省尚須助𠞰逸賊臣仍
馳赴軍前協同截拏以淨根株以舒公憤奏入
上命軍機大臣傳諭姚立德徐績周元理曰壽張縣知
縣沈齊義欲設計查拏白蓮邪教其洩漏消息之人
不可不查明重治其罪至徐績所稱賊人内有持刀
疾走宛如獼猴不避鎗礮等語此係徐績未嫺軍旅
過涉驚惶故有是言賊匪間有跳躍使刀之人本不
足異即拳勇又何能為若云不避鎗礮則初七日臨
清城下焉得擊斃數百人徐績未免為道路謠言所
惑該撫統兵𠞰賊惟在調度得宜又何必計賊之勇
怯設或所帶本地之兵實不足恃莫若俟舒赫德帶
兵到時再行籌辦轉不必輕率妄動也至監禁堂邑
人犯前固慮其或有疎虞今女犯果為賊衆放去其
男犯十九名提禁東昌應同節次所獲之犯即行嚴
審明確從重辦理昨已諭國泰赴德州承辦應付京
兵糧馬之事所有應訊賊犯即令姚立德就近嚴審
會同該撫定擬毋稍姑息至姚立德奏往潘家屯查
勘引河殊屬不知輕重昨因該總河有防守東昌之
責業經諭令不必拘泥前旨即往江南況何煟此時
尚在河南姚立德獨往何為想續奉諭旨自能遵照
至賊衆既連棄三城斷無復圖踞城抗拒之理或攻
擾城池肆行搶掠則不可知該撫當嚴飭附近州縣
實力防守若能如臨清文武之奮勉殺賊亦必一體
奬勵再各犯既供有首逆王倫欲由堂邑臨清至直
隸一帶擾亂之語周元理應即派兵於沿河一帶與
臨清等處接壤州縣嚴密巡防勿使得以越境滋蔓
(臣)等謹按捕盜之法聚則易殲散則難𠞰此次
賊首於連棄三城後佔據臨清意欲窺伺直隸
一帶若任其肆軼則所至搶掠聚散靡定益至
滋蔓難圖仰賴
明燭幾先既飭東省於附近地方實力嚴禦復
命直省督臣於山東接壤統兵防守勿使鼠輩越境滋
擾不數日而油坊之捷殲其白馬賊渠遂以膽
落氣沮不克復謀渡河而軼自非
神謨遠及孰能為先事之備耶
上又命軍機大臣傳諭大學士舒赫德曰徐績所奏現
在𠞰賊情形未免胸無把握該撫於軍務素未經歴
已諭令不必輕率妄動舒赫德當星夜遄行至德州
俟天津兵到齊即選合德州駐防兵會同徐績惟一
迅速擊捕以期早獲渠魁盡殲逆黨至徐績為封疆
大吏地方有此奸民作亂不能早為覺察自不得為
無罪但此際賊勢鴟張該撫已心存惶懼倘再加以
嚴飭恐其愈無主張轉於公事無補且因賊匪滋事
若即將巡撫更換治罪適足以長奸民頑獷之風俟
事定後其功過自不能掩舒赫德到東當諸事留心
體察將徐績平日居官聲名及此案前後情節據實
訪明密奏候朕酌量定奪
癸亥
姚立德徐績奏言九月初十日接奉
諭旨荷蒙
聖恩宥臣徐績重罪飭令努力自勉并
命臣姚立德仍行防守東昌臣姚立德甫行數里即刻
馳回府城嚴行駐守至臨清城内現有葉信烏大
經督兵防守臣等復密商惟一令其帶兵赴臨清
附近處所徼巡作遊兵乘隙攻擊之狀使賊不敢
攻取州城亦不敢南犯東昌而該處東有運河西
有衛河賊自難以逃竄且賊人車輛甚多更難過
渡第恐其由館陶一帶侵擾直隸臣等已咨直隸
督臣速飭大名協帶兵過衛河屯劄於館陶冠縣
之間以堵其西南去路又因綠營兵單復調德州
滿兵二百五十名青州滿兵六百名速赴臨清策
應惟逆犯每至一村莊凡入教者俱招引攜眷而
去其本不入教而其人膂力可用或能趕車喂馬
亦俱迫脅隨行稍不順從即放火殺害又聞賊營
無論行路劄營俱以一人管十人不能逃脱惟屯
劄未定人馬紛亂之時方可逃走臣等初到東昌
即遵
旨刊發告示逐莊曉示諭以隨賊必死投首即生凡有
自賊營逃回者臣等憫其無辜受累加以慰諭取
保管束事定再行查察(臣)等現今同往東昌府惟
有虚心商酌議畫萬全以期迅速集事再查壽張
縣知縣沈齊義平日頗知愛民操守亦稱謹飭當
逆匪入署時執之使降沈齊義罵賊不屈即在二
堂遇害其平日實無苛擾閭閻釀端激變之事臣
徐績不敢稍存隱飾致增罪戾
同日徐績奏言訊據閻逢源供王倫年約四十歲
身長四尺鬚長五寸素日為人治病家有地一項
五六十畝該犯時往堂邑縣學習拳棍凡入教之
人俱稱王倫為教主等語其他濟惡要犯不能指
出姓名至逆匪於初七日以後俱屯聚臨清州城
外初九日又來攻城被鎗礮打斃多人初十日退
居河西賊營並探知賊人向各村莊索人要糧間
有被村民打死者惟回空糧船已過臨清者六十
八幫計船三千四百餘隻其餘多在臨清以北因
初七日逆匪於臨清閘工搭橋過渡攻城是以自
初七日以後回空糧船不敢行走賊匪又驅逐回
空短縴附從攻城臣與姚立德現在密派精細弁
兵假裝運草民船燒其閘口所搭橋木鎮臣惟一
與德州城守尉格圖肯并臣中軍海明俱領兵駐
劄近城之處因兵單不便輕擊現今青州綠營兵
已晝夜兼程趕赴東昌俟稍養兵力臣即帶赴南
路攻殺鎮臣由北路截殺又原任文登協副將王
普因高雲從案内奉
旨革職臣咨查河臣姚立德據稱高雲龍赴臨清州當
長隨並非王普所薦臣查王普曉暢軍務前在臣
標中軍頗得兵心今當用兵需人臣不揣冒昧已
令王普帶兵同海明前往如能效力立功事竣另
行請
旨奏入
上命軍機大臣傳諭姚立德徐績曰逆匪敢於臨清閘
上搭橋過渡致回空糧艘不能行走沿途短縴亦被
脅隨行此事大有關係該處閘口為水程南北要津
豈容賊匪屯佔應即揀選得力兵衆令惟一等統領
將閘口之賊先行𠞰清使糧艘可以按幫南下最為
緊要徐績等既稱密派精細弁兵燒其閘口橋木所
有賊人車輛甚多自皆載其眷口輜重何不俟夜間
屯聚時亦用火攻之法姚立德徐績當與惟一妥酌
行之至革職副將王普於高雲從一案情節尚未究
明該撫既恐以無頂帶之人難以統率士卒著賞給
參將銜視其出力若何事成之後再行酌量降旨
上又命軍機大臣傳諭嘉謨曰回空糧船例限年内各
抵水次以便冬間收兑今已過臨清各幫自可催趲
南下其未進閘之幫船尚多雖掃清賊氛即可銜尾
前進第前途設遇凍阻恐抵次較每年稍遲是否無
誤冬兑著嘉謨熟籌速奏
甲子
直隸布政使楊景素奏言官兵赴山東臣於良鄉
新城任邱獻縣景州安設五站每站行程一百一
二十里應需䭾載行裝車輛馬匹臣查照歷次兵
行成例於各站附近地方派撥調用兵丁等安營
飯食亦給發銀兩委員賫交各站迅速妥協豫備
沿途道路橋梁亦飭各該地方官刻日修墊平整
臣將諸務部署略定即親赴良鄉首站照料官兵
起程并委保定府宋英玉河間府修禮各按所管
地方分頭經理以利兵行再於每站各備車二百
四十輛營驛馬各三百匹輪班應付似可有盈無
絀惟是長途馬力原不免於疲乏今欽奉
諭旨即飛飭河間景州一帶官員臨時酌量更換不敢
稍有遲誤奏入報
聞
同日周元理奏言臣接
諭旨命臣將保定駐防滿兵及臣標内各選數百於山
東連界處所堵𠞰查直隸清河故城景州與山東
臨清州最近臣至正定即委該鎮萬朝興在於鎮
標内派兵百餘名於十三日飛赴清河縣截守臣
即飛調臣標保定營兵八百名并保定駐防滿兵
三百名亦定限即日起身由河間景州前往故城
會集臣亦於十三日從正定取道徑赴景州故城
一帶俟調兵到齊即飭將備等員押兵愼守截擒
斷不敢以隣封岐視奏入報
聞
上命軍機大臣傳諭舒赫德姚立德徐績曰昨諭令姚
立德徐績速將閘口之賊上緊𠞰除但或揣度本地
綠營兵不能得用仍俟舒赫德到彼再行籌辦舒赫
德遄程而行計期十四五等日可抵德州到時酌量
情形或候京兵津兵到齊進𠞰或即馳赴臨清先就
所調之青州德州兩處滿兵率同徐績惟一等會𠞰
務期早淨賊氛以安良善又昨據徐績奏稱賊匪向
各村莊索人要糧間有被村民打死者可見小民原
能守禦暴非盡為賊所驅脅自應予之嘉奬以勵其
餘其能拏獲賊黨頭目及擒獻賊首者即奏聞請旨
分别加恩但不可使頑黠之徒借端報復仇釁擅害
平民姚立德徐績均當實心體察
乙丑
上命軍機大臣傳諭舒赫德拉旺多爾濟阿思哈徐績
曰賊匪在臨清州境將及旬日其初屯聚柳林旋以
攻劫州城被殱者衆移聚閘口是其進無可據退無
可守情形窘迫可知計舒赫德日内可抵東省而徐
績已調之青州德州駐防兵八百餘近日亦應全到
其天津綠營及京兵各隊約計十七八九日俱可雲
集拉旺多爾濟阿思哈督領頭撥兵起程後應先馳
到東迅速定期分布精兵一面𠞰擒逆首黨犯一面
掩捕賊人眷口使其内顧驚疑更可立就擒獲著舒
赫德等即行妥酌籌辦迅速馳報
同日大學士管兩江總督高晉等奏言壽張縣奸
民聚衆一案臣高晉接准山東撫臣徐績咨會一
體查拏即會同撫臣薩載密飭各府州縣及營員
等於所轄地方實力偵緝並派委揚州營遊擊白
雲上蕭碭營都司丁承爵馳赴徐屬接壤山東之
水陸要隘巡查盤詰並不許稍涉張皇致滋擾累
奏入
諭曰因有山東賊匪之事不但何煟不能到工更有旨
令高晉帶兵至交界防範矣合龍之事專委吳嗣爵
薩載其共勉之
丙寅
大學士舒赫德奏言臣連日星夜遄行於十三日
午刻行抵德州適接徐績來札初六日在鄧家莊
等處𠞰殺賊衆初七日晩間賊攻臨清州城又經
鎗斃多人其鋒稍挫但現仍盤踞八里莊一帶等
語臣思賊匪敢於明攻臨清必以該處為南北水
陸通途有心扼佔臣一到德州詢據知州李燕稱
德州滿兵二百五十名青州滿兵六百名并德州
城守營兵三百名早奉撫臣徐績檄調於九月初
六日業經起程赴援德州滿兵綠營兵已早到東
昌青州滿兵目今亦可到彼至臣前調天津鎮兵
八百名計於三四日内即可按起陸續到此再臣
經過滄州曾面告該城守尉揀派駐防兵内精壯
勇銳者二百名令即起程約於一二日内亦可到
來計兩處兵丁巳敷一千之數如探聽賊勢猖獗
刻不可緩臣即星飛帶往殱𠞰一面行知拉旺多
爾濟阿思哈迅速前來臣留札指與應進道路再
臣面詢該州李燕知逆犯現在臨清舊城盤踞亦
未敢再攻州城將來四面受敵無處藏匿逃竄不
久自就滅亡惟現據徐績開送所調兵册人數未
免稍單今厚集滿漢官兵各路堵截接仗時必得
一舉殱盡醜類臣現又飛札徐績如此數日内尚
無急須策應之處計京兵於二十日前後即可到
德州臣候同帶往於攻𠞰尤為得利臣蒙
皇上委辦此事固不敢延緩貽誤亦不致冐昧輕率現
擬暫駐德州一面探聽賊勢一面候天津滄州兵
到時酌定起程會𠞰日期另行馳奏再京兵一千
在京已各辦馬匹
聖慮猶恐以長途疲之令沿途酌備替換今日臣見德
州道上有馬一百三四十匹詢係濟寧州差人出
口採買營馬因思德州至濟寧必經臨清萬一為
賊搶劫資其騎乘尤屬非宜莫若暫留德州接應
京兵兼可減調撥之數臣當即諭令將此項馬匹
截留應用又京兵及滄州滿兵天津鎮兵到德州
會集時所有應支口糧亦宜早為豫備臣面詢該
州李燕稱倉儲寬裕足敷各兵支放之用臨時按
名酌量放給可無缺乏
同日大學士舒赫德奏言臣於本日夘刻拜發摺
後午刻又據姚立德徐績差弁投札内稱所調青
州滿兵十四日可到東昌近日逆匪攻打臨清被
我兵連勝數次賊人搭起浮橋三座夾河聚守仍
前窺擾又探聞十二日傍晩兗鎮同德州滿兵在
臨清城外與賊接仗未能取勝等語臣即傳該弁
面詢據稱兗州鎮總兵惟一德州城守尉格圖肯
駐兵臨清城外於十二日傍晩見有賊匪前來攻
撲營盤惟一同格圖肯即帶兵迎𠞰施放鎗礮約
傷斃賊匪一二百人我兵受傷者亦有一百餘人
惟一帶領官兵已往東昌格圖肯仍在臨清劄營
與否不能知道至臨清城内防守甚堅等語臣思
賊匪竟敢直撲營盤公然與官兵對敵此其愍不
畏死之狀䲭張已極斷非本省綠營兵所能了事
即青州德州滄州等處駐防滿兵亦未盡結實可
靠臣意徐績此時不可輕率進𠞰總俟京兵一到臣
即親帶啟行先期飛咨徐績約定同時自東昌帶兵
前赴臨清彼時兵多勢壯分𠞰合攻自可為一舉
殱盡之局惟查臨清城内現在官兵雖防守緊嚴
而城外少兵牽綴恐賊復奔逸别處滋擾尤難堵
截或專力攻取臨清亦無援兵可倚現在徐績暫
駐東昌未能進𠞰應酌撥兵丁添給惟一同青州
滿兵前赴臨清城外相取形勢之地結營助勢臣
現已札知徐績遵照辦理再臣現今知州李燕明
白曉諭德州居民無稍驚惶并飭糧道汪圻將河
干回空漕船及民船照看稽察小心防護臣又截
留福州滿營提標前營及漳州鎮所買馬六百匹
連前次所留之馬共七百餘匹接濟滿兵並料理
滄州滿兵儘足敷用臣又接姚立德等札稱傳聞
逆匪有數十人北竄臣已飛速行知周元理何煟
留心偵探如果有賊匪竄入務宜即時擒捕無任
遠颺滋蔓
同日嘉謨奏言臣於沿途遇有幫船行走之處無
不密諭幫弁加意查察十一日申刻行次德州面
見糧道汪圻據稱壽張賊匪現在圍擾臨清以致
各幫水手畏縮不前當經明白開導并添委員弁
催儹南下等語臣即令其在德州上下一帶催儧
幫船防護盤詰臣於十二日馳往臨清以北之油
坊見船隻停泊該處有臨清催漕守備萬世通閘
官何士錫等面禀初七日辰刻備弁等正在河干
起閘挽船突有賊人蜂擁而至用藍白紬布包頭
者四五百人餘俱光頭髮辮打結手執刀斧農具
等物到處招人入夥至下午又將數十車輛亦俱
過閘屯踞南水關内約有二三千人現在運道阻
隔賊勢甚衆備弁等恐水手星散船有疎失隨回
至幫中將船暫退在此停泊守候又據差往臨清
探信之弁員回禀聞賊人每日往四鄉索取米豆
馬草牲口各等語臣以幫船屯泊處所相拒賊匪
甚近恐被騷擾即諭令各幫挨幫屯泊並派頭舵
綱司多備棍槓晝夜防護遇有賊匪前來即齊心
擒捉毋使脱漏但恐縴夫水手借匪人名色生事
當經嚴諭弁兵加意約束不許一人私自下船臣
仍督率嚴切稽查不使稍有疎懈刻下滿漢官兵
漸俱會集賊匪指日可擒運河一通臣即嚴督催
趕飛挽南下不致有誤新漕至將來閘河一帶若
有必須添縴加夫之處自應益加細心盤詰使餘
匪無從混入奏入
上命軍機大臣傳諭舒赫德拉旺多爾濟阿思哈曰賊
衆若往來奔竄攻𠞰稍難今既盤據一處掩捕更易
為力至惟一既在臨清何故又往東昌此時賊匪同
聚臨清舊城該鎮自應與格圖肯協同控守以待舒
赫德等統兵到時合力會𠞰況賊匪不時攻城惟一
等尤當駐兵城外以為牽綴兼與城内官兵成犄角
之勢舒赫德所籌甚是至拉旺多爾濟阿思哈即當
先行馳赴德州會同舒赫德酌定機宜辦理再據嘉
謨所奏臨清各村莊皆為賊搜索供饋舒赫德等於
攻𠞰時先當四路攔截使賊黨無從旁出取食則不
過數日即當飢困再以重兵圍擊自必坐斃成擒
上又命軍機大臣傳諭舒赫德曰賊人佔據舊城一節
從前徐績並未奏明不免意存粉飾現在該撫是否
尚知奮勉自效著舒赫德查明密奏再惟一與賊接
戰即因兵勢稍單不能痛殱賊衆亦當與格圖肯整
頓入城同在城文武協力守禦或飛咨徐績撥兵添
助相機𠞰擊乃竟前往東昌顯有避賊之意前因惟
一救援徐績頗為出力曾經賞戴花翎是其有功即
為加賞今與賊戰不勝避往東昌跡類畏怯實不能
無罪其格圖肯是否尚在臨清或亦避往他處俱著
舒赫德查明密奏毋稍含混至姚立德既帶領河標
官兵與徐績同駐東昌防守其事較之挑河引水尤
為重大乃竟拘泥前旨前往徐州殊屬不知輕重若
非朕續降諭旨令其仍往東昌帶兵彈壓則姚立德
竟赴江南矣姚立德不應糊塗若此恐其有借事脱
身之意著舒赫德一體留心察其言辭動作能否奮
勉圖報據實奏聞俟事竣後一併核辦至賊首王倫
敢於如此猖獗必有代為謀畫之人罪與首惡相等
舒赫德於拏獲生口時應詳悉訊究不可輕宥至各
州縣舉貢生員等平日讀書明理身列膠庠不幸遇
賊惟當以死自矢如被煽惑脅從不得與齊民一律
寬減若竟有昧良逆理為賊畫策主謀不但其人萬
磔難辭即管束生監之教官學政其處分亦不得輕
著舒赫德於事竣後一并查明辦理至昨選派京兵
一千皆係滿州勁旅訓練有素自為得力其各處駐
防天津綠營雖尚有二千餘恐不及京兵之足恃若
各項兵丁到齊舒赫德等統領赴𠞰迅速成功固屬
甚善若各處之兵雖多無濟而所派京兵尚不敷用
即當再挑千名應用且當朕回鑾後馬匹亦多此事
著舒赫德即速據實覆奏候朕定奪
(臣)等謹按用兵之道惟在賞罰嚴明迺能策勵
將士所向功成鎮臣惟一當救援徐績時頗為
出力即
恩賞花翎以示奬勵及在臨清城外戰賊不勝與格圖
肯同時退避密令(臣)舒赫德察訪屬實旋即傳
旨正法俾軍紀肅然全營震愓奮勉集事豈非
乾斷公明信賞必罰之令行歟
同日何煟奏言臣於九月十一日在陳留縣途次
接奉
諭旨令臣不必即往南河仍留豫省協截逃匪即於十
二日回省接印任事查豫省黃河口岸現在封僱
船隻賊衆斷不能飛渡惟彰德府之内黃縣衞輝
府之滑濬二縣路通東省恐致竄越滋事臣現復
照會河北鎮臣黃模親至内黃縣扼要之地駐劄
督率并委河北道朱岐駐劄衞輝府會同鎮將等
調度彈壓其餘隣近屬邑俱酌量添撥防守如有
賊黨竄入務期悉力邀截以伸
國法而靖地方不敢少有懈忽
同日署天津鎮總兵永昌奏言九月初十日大學
士舒赫德經過天津傳
旨令臣派撥官兵前往山東協拏夀張縣匪犯臣隨將
天津並附近東省各營兵丁酌調八百名派河間
協副將雅爾哈天津左營遊擊喜住葛沽營遊擊
盛伏禮帶領守備二員千把外委六員統領管押
限文到三日内由本境起程前赴德州内派天津
兵三百名分為兩起頭起於十三日起程二起於
十四日起程齊集德州聽候大學士調用再本月
十三日承督周元理札開賊匪現在東省臨清州
之柳林地方與故城相近該鎮即多帶將弁兵親
自飛赴故城景州一帶嚴行防禦等因臣隨飛調
附近之務關武清霸州舊州葛沽等營兵丁四百
名並都司常格單芳詹文炳守備陳正及千把外
委等弁齊集天津跟隨親往堵截擒拏勿使漏網
臣於十四日先行起程所有天津地方亦屬緊要
不可無大員彈壓稽查臣現禀明督臣調通州協
副將富僧額於通協所屬七營兵丁内帶兵二百
名前來天津率同存津官兵一體防範以昭愼重
奏入
上命軍機大臣傳諭周元理何煟永昌曰永昌奏派調
天津等營兵起程赴德州後又接督臣札調帶兵親
往故城景州一帶堵擒逸賊所辦甚是現據舒赫德
奏聞逆賊有數十人北竄已飛速行知周元理何煟
留心偵探是直隸與臨清交界處所防截實關緊要
周元理即著在交界處所擇其最扼要者自行駐劄
實力防堵其餘則令總兵永昌萬朝興帶兵分駐俾
專責成並派道員單功擢分駐防守如景州等要處
尚須大員經理則留楊景素在景州董辦若鎮道已
足分布則令楊景素於送兵事畢即回省城辦事著
周元理妥酌辦理奏聞何煟亦著帶兵前赴豫省與
東昌臨清交界要地駐劄巡防毋使竄逸至賊匪自
知罪大惡極起意脱逃斷不肯稍露蹤跡必皆改裝
客商行旅混入平人冀圖漏網周元理何煟務分飭
文武屬員凡遇東省來往之人須留心稽察如有形
跡可疑者即多方盤詰勿稍疎略
欽定𠞰捕臨清逆匪紀略卷二
