欽定𠞰捕臨清逆匪紀略卷八
戊寅
何煟奏言本月二十五日接奉
上諭令(臣)等發兵與舒赫德等定期會𠞰查本月二十
日(臣)在滑縣途次先已准山東撫(臣)徐績札稱定
於二十四日會𠞰(臣)即於二十日馳抵内黃將現
到滿漢官兵一千一百餘名派令河北鎮總兵黃
模城守尉七十九帶領前往臨清查内黃距臨清
二百八十里(臣)限令三日凖到現據該鎮等禀報
已於二十三日到杏園又二十二日續到兵五百
六十名(臣)即於二十三日派令參將福昌阿帶領
前往接應是日申刻接舒赫德札令從館陶一路
堵截杏園一帶之賊適有續到之兵五百四十名
即連夜令往館陶一路堵𠞰計三次共派發滿漢
官兵二千二百餘名因豫省各營路途遠近不等
所調之兵尚未到齊(臣)嚴檄飛催二十五日又有
續到之兵(臣)即於二十六日親自帶領滿漢官兵
八百名自内黃起程由大名府一路徑趨館陶杏
園接應堵𠞰至内黃為豫省緊要邊界(臣)檄調南
陽鎮總兵許時中前来駐守彈壓合併陳明奏入
上命軍機大臣傳諭舒赫德拉旺多爾濟阿思哈周元
理何煟徐績曰據何煟奏調派總兵黃模等帶兵由
内黃至館陶往堵杏園一帶之賊何煟亦帶兵前往
該處防截所辦頗為周密但官兵攻𠞰臨清舊城賊
匪有豫行逃出者一二千人雖經春寧音濟圖等在
塔灣追截殺賊六七百又經楊景素在西岸堵截浮
水之賊擊射鈎擒百餘人此外尚有千餘賊俱作何
著落且此奔竄之賊見楊景素所守河岸不能逃出
或循東岸南竄館陶冠莘等縣或泅而西由邱縣一
路奔逃此皆何煟所派河南協𠞰弁兵經行之地著
諭令設法捕戮并將楊景素摺抄寄閱看令其仿照
妥辦再舒赫德前摺所稱拉旺多爾濟帶兵前往四
處村莊搜殺奔逃賊衆之語自即係捕此豫逃之賊
但曾否拏獲幾人拉旺多爾濟因何即回至臨清其
賊作何著落均未見舒赫德奏及至舒赫德初到臨
清派春寧音濟圖帶領東三省善射手擊𠞰羣賊甚
多尚有滿洲勇壯氣概而在臨清舊城圍捕逆賊以
来則並未見有出色之處即使大宅堅牆賊衆聚守
其内究非賊番石碉可比金川之碉阿桂尚能連奪
此等釡底游魂一牆拒隔何竟聽其自斃雖所殺逆
匪内如王倫之弟及扑刀楊五舞刀女賊稍有名目
而首犯王倫及緊要賊黨如王經隆梵和尚及孟姓
等尚皆蔵匿豈有此等兇徒肯束手就斃之理或逆
首等自知罪大惡極為國法所不容冀免碎磔之苦
情急自戕亦情事所有但須有屍軀足據衆耳衆目
可以共相指信萬一草率完局逆犯等竄身潛匿數
年後復出而聚衆滋患舒赫德能當此重戾乎至逆
犯等眷口是否俱在汪姓大宅及大當舖兩處均應
就現獲活口訊明若有在别處者即當速拏到案盡
法處治至賊匪随行之車甚多有云數百輛并有云
千餘者今掃蕩賊氛此等車輛作何著落前奏僅云
搶獲騾馬無算而不言車輛所在且既有賊聞我兵
聲勢豫行逃竄者約有一二千人之語則逆犯王倫
等安知不溷跡在内同衆逃竄又前日瑪爾清阿截
殺過橋之賊其擊斃之楊壘即係賊總兵可見奔逃
者非盡無名目即如党家店係王倫所居張四孤莊
為王經隆所居二十八夜從此兩村起事自係賊首
等窩巢或此時竄歸潛匿亦未可定何不派兵數百
前往搜查但須令勇幹大員帶往切不可為打草驚
蛇之事至賊人既已逃散非若羣聚搶掠時之有蹤
可指或南或北四散奔逃尤難物色現在周元理何煟
俱在東省其選派弁兵嚴速緝捕固不待言恐其或
沿河而南隻身竄逸則豐沛與山東接壤之地高晉
亦當嚴密盤詰勿視為海捕具文現在雖賊氛已熄
而渠魁要犯未獲舒赫德非不經事之人朕之秉公
無私從不看人顔面當所深知能不敬懼乎至舒赫
德將舊城之賊辦畢即應查舊城居民店戶其兵到
時即行投出者毋罪或竟從賊始終抗拒則罪無可
赦或脅從而未投首者亦當問遣其或官兵一到跪
出投首及賊初至時先行逃避者自可免議此等均
須逐一確查分别妥辦其堂邑跪迎賊衆之男婦百
餘人實為可惡必須查明為首倡約者十數人立時
正法餘皆發遣伊犁烏嚕木齊黑龍江等處兵丁為
奴至臨清新城百姓同文武官員保護城池實屬良
民能知大義甚屬可嘉著舒赫德令徐績據實確查
在城各戶明春酌量蠲免正供以示嘉奬至惟一所
帶之綠營兵及格圖肯所帶之駐防兵臨陣潰逃罪
難輕恕今惟一格圖肯業經正法同逃之兵豈可不
行嚴究著即查明十二日臨清城外首先倡逃之駐
防綠營兵丁各十餘人即正法示衆其餘已潰者亦
當查明發往伊犁等處兵丁為奴勿稍輕縦此等皆
係善後事宜舒赫德俟捕賊之事一完即速逐條妥
辦至現在所獲賊犯内應擇其有名賊目先行嚴究
王倫等因何起釁根由及同黨正賊約有若干頭目
有名稱者若干有無僭稱偽號經過縣邑村落如何
搶掠殺害情形及緊要正犯内殱斃若千現獲若千
并首黨要犯之家口作何從重懲處即逐一詳晰具
奏至王倫等所倡邪教煽惑甚衆其傳播之處諒亦
不少直隸河南俱係鄰境自不能免其山東邪教源
委著舒赫德於𠞰賊事畢徹底妥協清查勿使再留
遺孽其直隸河南交周元理何煟各令詳細稽查毋
任萌芽復發再生事端
(臣)等謹按官兵𠞰捕逆匪其首惡要犯俱已圍
截臨清舊城無異釡魚阱獸而楊景素近控西
岸周元理遙扼油坊何煟等分堵杏園一帶層
層佈置蟻衆更無從他軼乃
睿算周詳恐賊匪或徑循東岸遁至冠莘或泅水渡河
奔往邱縣並
敕豫省協𠞰將弁嚴為之防仍虞其四散潰逸沿河而
南竄入豐沛境内則
諭高晉於徐州與山東接壤處所派兵詰捕真不啻罘
野周阹徼遮&KR1224;詘宜賊黨悉就擒誅無能倖脱
法網也
同日周元理奏言據萬朝興楊景素瑪爾清阿派
各營員拏獲賊匪並地方文武續拏逸匪共三十
一名先後解送到(臣)随提犯逐一嚴加究訊内王
全朱國祥吳大名陳讓范玉成楊起韓魁等七犯
俱從賊入夥沿路搶劫殺人放火攻打城池抗拒
官兵當令各犯互相質証委係助逆之犯均屬罪
大惡極未便稍稽顯戮随將該犯等綁赴市曺凌
遲處死梟示訖其餘劉有德初昌時宋金王夫
趙雨孟士信于文煥孫柱孫具尹士俊李萬倉李
萬良孫六王子亮劉天成常天生張有年劉元達
李大庸十九名又幼孩韓志發于二小王江王三
關狗五名反復究詰實係臨清州民人賊入舊城
内強令剉草磨麵煑飯不從即殺防守甚嚴不使
外出並未随同拒敵官兵因聞大兵合集圍𠞰乘
勢逸出並民人潛出逃命被獲嚴訊之下委屬被
脅逃出鄉愚毫無遁飾(臣)即欽遵
諭旨釋放事平後押回臨清州安插復業奏入
上命軍機大臣傳諭舒赫德周元理何煟曰周元理奏
審訊拏獲賊匪請將劉有德等釋放復業所辦甚屬
錯謬此等賊犯俱係随賊同行為之㔍草磨麫煑飯
甘心執役與賊何異豈可妄行開脱此内如幼孩五
名年未及歲或随其父兄同走童稚無知尚可寬釋
至劉有德等十九犯即以尋常盜案而論亦當減等
遣發不得僅予省釋豈有辦理逆案轉不若盜案乎
朕非不愛百姓必欲從嚴但小民蒙國家休養生息
一百二十餘年厚澤深仁淪肌浃髄豈宜有從賊抗
拒之事此皆奸頑自取其罪實不能為之曲宥周元
理何尚欲行其煦煦之私乎况周元理所辦凌遲七
犯何故擬以重罪其釋放之十九犯又何故從輕亦
未據詳晰聲叙著傳諭周元理即將所放各犯仍速
拘回訊取確供另行從重辦理並傳旨嚴行申飭令
其明白回奏至舒赫德現有查辦從賊各犯之事何
煟防𠞰逸賊查辦邪教均當以周元理為戒也
己夘
舒赫德拉旺多爾濟阿思哈徐績奏言(臣)等於二
十六日帶領官兵親赴舊城督兵𠞰捕居民房屋
鱗次櫛比垣墉俱極高厚蓋緣臨清為南北水陸
衝途商賈輻輳人民蕃庶所以馬市街鈔關大街
及大寺一帶所有民房皆堅壁峭牆以禦盜賊水
火逆匪一至臨清即與黨羽盤踞各宅南北兩街
週圍五六里街道偪窄門戶叢雜其中間小巷多
至百十處縦横相錯只容單人行走不能旋馬其
路徑復處處可通賊等因得藉以蔵身為苟延旦
夕之計(臣)等随督令官兵就賊所佔一帶房屋一
面放火焚燒一面仍分頭奮進賊匪情急到處直
前迎撲復上屋抛擲磚瓦並手執紅旗招呼黨類
各持大刀長槍等械抗拒經我兵礮轟鎗擊殱戮
千餘賊復逃入屋内不出侍衛音濟圖探得王倫
確實住處帶前鋒綳阿爾圖等直入屋内將王倫
擒住正在捆縛間兩廂突出十數賊一擁至前槍
戳刀砍音濟圖猝不及備身受刀傷羣賊即將王
倫奪去其綳阿爾圖塔堪保凖得保色楞萬挺額
爾登保色爾固美烏爾固爾濟等八人同時亦俱
受傷是時天色已晚即飛遣春寧帶兵百名前往
代音濟圖統率官兵堵截各口以防賊人夜逸二
十七日黎明挑選勇壯滿兵四十名綠營兵八十
名令侍衛巴圖保參將王普分領將火箭鳥鎗先
設屋上以防賊人救援徑入屋内擒捉而王倫所
居樓房已被火延燒並無匪酋蹤跡此宅屋宇深
邃房間甚多逐處挨查并於近處分路搜捕所遇
皆零星賊匪随時殱殺共一二百人亦尚無王倫
下落計自二十三日進攻以来廢城内西北隅房
屋燒燬及半至所殺屍身填塞街巷人馬行走幾
無駐足之處沿河一帶浮屍滿岸其巷内賊人車
輛半皆焚毁牛騾倒斃甚多看此城内光景賊黨
實已掃淨惟賊首未獲終難蕆事酉刻據那木札
爾拏獲賊人楊佩係王倫乾兒據供王倫所住樓
上火起時我即乘空逃出王倫及伊母伊妻并兩
弟同梵和尚俱仍在一處王倫說就在這裏燒死
我是不出去的所有在王倫一處之人亦俱是離
不開的這幾時王倫飲食俱不能得只是哭泣王
倫出来打仗時手上中傷馬眼被鎗打壊手下親
随之人亦俱散盡等語計逆酋除困守待死之外
諒不過於所佔各店屋内潛伏偷生臣等定於明
日帶現有官兵并添派直隸兵五百名共計三千
餘人四面分路挨屋搜擒以期必獲倘被火燒死
亦必尋覓屍身斷不敢稍有含混謹先將兩日搜
捕情形奏
聞餘俟辦理明確再行馳奏
同日何煟奏言本月二十六日午刻在直隸大名
府途次據河北鎮總兵黃模城守尉七十九禀稱
職等帶滿漢官兵於二十三日至杏園二十四日
五鼓起身督令官兵直抵臨清飭令沿途留心查
拏逃出之賊行至離臨清十餘里竟有賊匪逃竄
西行者随率官兵立時擒拏而賊匪竟敢持械拒
捕被官兵殺死者二名生擒者十一名内亦有穿
黃色紅紬衫褲束黃紅色帶者及抵臨清西南之
土城随一面於運河閘口用杉木棚架督令官兵
扒過用鎗礮一齊攻擊賊匪有被鎗礮打死者更
有由河浮水而逃亦被鎗礮打死水中者現在親
督官兵於緊要閘口堵𠞰務盡根株不留餘孽等
情(臣)飭該鎮將所獲生口解赴大學士舒赫德處
查辦謹繕摺由驛馳遞奏入
上命軍機大臣傳諭舒赫德拉旺多爾濟阿思哈周元
理何煟曰舒赫德等奏逆匪王倫已被音濟圖擒住
復被羣賊搶去實為可恨可惜音濟圖此次頗屬奮
勉著仍賞給頭等侍衛及副都統銜並與綳阿爾圖
等八人各賞銀一百兩但音濟圖搜捕王倫時止帶
綳阿爾圖等八人前往人數本覺太少彼時若選勇
壯數十人同往在院内堵截則兩廂之賊何由得出
舒赫德何以不早為調度及此此時自以搜捕王倫
為要務巴圖保等入屋時王倫已無蹤跡或先竄匿
别處亦未可知自當上緊擒拏毋使稽誅漏網據稱
賊首未獲終難蕆事並不敢稍有含混等語覽之略
為放心朕前日見舒赫德奏到𠞰捕賊首一事恐其
欲遷就完事甚以為慮即於舒赫德亦大有關係因
舉班衮事明切申諭令其引以為戒今舒赫德於未
奉朕旨之前所奏實力搜捕賊首不肯草率朦混處
與朕意適相合是舒赫德胸中尚有主宰可不致於
舛誤惟當倍加努力務獲真賊據楊佩供王倫及其
母妻兩弟梵和尚等俱在一處等語逆匪尚聚有數
人且擕眷屬其轉移易於知覺無難躡捕而婦女逃
竄更不若男賊之便易尤不慮其軼出重圍又供王
倫說就在這裏燒死是不出去的之語或係逆匪狡
計詭為此言遣楊佩外出傳說冀官兵信而不疑守
株坐待逆匪便思潛蹤狡脱亦未可知舒赫德斷不
可為其所愚至該處牆壁雖稱堅厚究係尋常房屋
搜覓尚非難事況楊佩供王倫近日飲食俱不能得
自難久為抵抗即或捨死拒守亦當設法搜擒至火
攻一事初圍時用之原可得利今賊人困守宅舍之
内惟宜計取力擒牆堅可以鎗礮轟摧屋多可以分
兵掩捕若復用火攻轉致賊屍混淆難辦尤屬非宜
舒赫德於此不可不慎又據何煟奏總兵黃模等於
二十四日在臨清十餘里外追殺逃竄西行逆匪之
事所報殊未明晰黃模所遇見之賊共有若千其未
獲者又逃往何處黃模曾否親往追擒有無弋獲均
未詳晰聲叙何煟既派該鎮助𠞰賊匪即當授以機
宜何竟聽其冒昧前往漫無措置乎並著何煟明白
覆奏至二十四日舒赫德已在臨清集兵攻𠞰並據
奏賊敗後仍追入舊城則閘口土城等處安得有存
留之賊為黃模擒殺此事亦著交舒赫德查奏至賊
匪雖屢經殱𠞰而豫行逸出未經就獲者不少况前
此被殪之楊壘即係逆匪偽總兵恐有類此兔脱者
尤不可不留心查緝一經捕得即訊明正法毋稍寬
縱此等近則直隸遠則河南蔵名匿跡冀避刑誅亦
事所必有此乃周元理何煟專責務須挨查密緝勿
容稍有餘孽若根株不淨數年復有嘯聚滋擾之事
咎有攸歸是養癰縱寇不獨貽害地方實周元理何
煟自貽患也凜之慎之再據稱所獲賊犯内有束紅
黃色帶者此等自係要犯如尚未正法著何煟訊明
最要之犯選派妥幹員弁解京候訊將此傳諭知之
上又命軍機大臣傳諭舒赫德阿思哈徐績曰閱舒赫
德奏報近日𠞰捕賊匪之事係舒赫德一人經理而
阿思哈徐績並無所辦殊不可解朕派阿思哈同拉
旺多爾濟帶兵前往原因拉旺多爾濟騎射嫻習殺
賊勇往自屬可恃而籌度賊情則非拉旺多爾濟所
長自須阿思哈同往調度前此拉旺多爾濟帶兵搜
捕各村之賊阿思哈不與同行已屬非是因傳旨嚴
飭並令明白回奏朕非因拉旺多爾濟係額駙稍為
護庇而因材器使實不肯責人以所不能若係福隆
安領兵在彼則非拉旺多爾濟可比一切調度彼皆
能之倘亦如阿思哈之安坐臨清則其獲戾較阿思
哈更大朕又豈肯因其額駙而貸之乎况由京派往
之人如春寧等原以備舒赫德驅遣指揮即拉旺多
爾濟欲其歷練成材亦應聽舒赫德調度至阿思哈
係軍機大臣奉差前往舒赫德而下諸事伊當分任
豈亦待舒赫德督辦乎再著阿思哈明白回奏至徐
績係山東巡撫各處地方皆其責任凡屬偏僻村落
稍有一二賊蔵匿亦其干係今舒赫德現在督兵擒
捕賊首徐績即應親赴各村莊搜拏逆賊毋令竄跡
稽誅此乃分内應辦之事無可推諉即邪教傳播之
處徐績亦應加意訪查勿存萌孽而被賊擾害之區
並當酌為綏輯以安善良庶不負封疆職守况徐績
在山東不能經理地方察詰奸究致有邪教糾衆滋
擾之事其罪已無可寬今尚不思黽勉自效實不知
其欲自取何罪也徐績著傳旨嚴行申飭並著明白
回奏併諭舒赫德知之
庚辰
國泰奏言(臣)於九月二十六日傍晚遄抵恩縣查
詢許文明供出之教師李萃據該縣知縣黃栻面
稟日前因賊黨蔓延訪知縣民李萃并有郭景順
褚文俱係學習拳棒之人随即密拏到縣嚴加刑
訊李萃郭景順俱已監斃現有褚文及李萃之弟
李照李智妻董氏可訊等語當即提犯嚴訊據褚
文李照等供稱李萃邪教傳自臨清李浩然八月
二十日李浩然曾到恩縣指引李萃接應嗣因李
萃身死糾合無人等供復分遣員弁前赴李萃家
中搜出刀劍二把綾軸一副語句含混可疑軸内
姓内恐係羽黨亦交恩縣一併查拏奏入
上命軍機大臣傳諭舒赫德國泰曰恩縣知縣黃栻所
訪之邪教李萃郭景順二犯業已監斃亦係其自作
之孽該縣以案犯重大求供過急刑訊後斃於獄中
亦可無庸置議其查出李萃家綾軸詩句以為隠語
亦可以為常言俚句亦可似非此案緊要關鍵如執
此究詰轉不能得有實據惟應將案内各犯嚴行鞫
訊務得邪教傳播根源勿任狡飾擇其關係緊要情
節重大人犯派妥員管押解京訊究其餘案内實有
千碍之人並當從重究治毋稍姑息然亦不得節外
株連將此傳諭國泰並令舒赫德知之
欽定𠞰捕臨清逆匪紀略卷八
