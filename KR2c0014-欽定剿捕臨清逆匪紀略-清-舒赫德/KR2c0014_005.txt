欽定𠞰捕臨清逆匪紀略卷五
辛未
上諭内閣曰前任臨清州知州王溥現交吏部候旨議
處自有應得處分今據呈聞有夀張奸民滋擾情願
回東協同印官幫辦等語王溥准其前往山東交與
大學士舒赫德令伊自備資斧聽候差遣事竣後視
其如何出力再行奏聞請旨
同日楊景素奏言(臣)於十八日同末起官兵住宿
任邱縣之新忠驛領兵侍衛音濟圖接准大學士
舒赫德劄催當經(臣)與之商議將馬䭾之物酌添
飛車立即兼行趲程二十日已出直隸景州界本
日可到德州又(臣)於十九日子刻在獻縣途次接
奉軍機處傳單内開奉
旨挑派吉林索倫等精嫻弓箭兵丁五十名令
御前侍衛春寧帶往山東(臣)即星飛分傳上下各站遵
照豫備不致有誤奏入報
聞
同日周元理奏言(臣)於十八日欽奉
上諭飭(臣)於直境與臨清交界處所擇其最扼要者自
行駐劄其餘則令總兵永昌萬朝興道員單功擢
分駐防守(臣)查直隸與山東接界之處俱係平原
曠野在在可通現今賊匪佔踞臨清其聯界最近
州縣如清河威縣故城景州尤關緊要兹探聞賊
人於臨清城外西北運河搭成浮橋渡河搶劫附
近臨清之西倉集王家淺各村莊仍即回住臨清
是賊人不敢遠離巢穴(臣)思此時大兵未齊若遽
一面拆橋捕𠞰賊必抵死抗拒設有疎虞恐擒捕
轉難迅速是以(臣)仍令正定鎮總兵萬朝興駐劄
清河縣之油坊一帶將所帶官兵密為劄營堵截
併令(臣)標中軍副將瑪爾清阿帶領本標官兵一
同駐守共兵一千二百名俟京兵齊集東省舒赫
德知會到日即由臨清西面同時併力合攻截殺
自可一舉掃蕩即有四散餘匪竄入(臣)已於附近
州縣地方添設兵役截擒即官兵亦不難追捕現
在天津鎮永昌帶兵已到(臣)即令駐劄鄭家口一
路臨時相機協應清河道單功擢令赴大名一帶
會同大名協副將帶兵防截南路逸賊清河威縣
一帶現有正定鎮萬朝興在彼防𠞰並令廣平府
謝洪恩協同照料(臣)於最要之故城縣駐劄調度
既與山東緊接信息易通又可接應清河油坊並
可北衛德州景州已知會舒赫德意見相同至東
省來往之人恐有奸匪改裝匿跡(臣)已劄知道府
并嚴飭州縣將弁密察查拏(臣)又於經過州縣時
擇其中勇幹捕役帶有數十名於沿河往來跴探
偵緝奏入報
聞
同日姚立德徐績奏言查賊踞舊城居民逃匿居
多其中當舖米舖多被搶劫每日復向四鄉索取
米麪豆草不應者即行殺害村莊亦即燒燬目前
賊衆口糧似漸缺乏(臣)徐績同惟一伍什布率領
滿漢兵丁二千名即從梁家淺往臨清南路進兵
又恐其於運河西岸南竄復派撥參將尚維寶都
司洪哲燕協領伊承保都司彭文林等於(臣)徐績
所帶兵二千名内撥給滿漢兵八百名由孔家集
柳林等處邀截遇有賊匪即行截殺如遇大衆賊
匪逃竄即飛報(臣)徐績等以便進𠞰如無賊匪逃
竄尚維寳等亦即直往臨清進發統約於九月二
十四日進兵以期一舉掃平不留餘孽(臣)姚立德
督兵防守東昌府城仍與(臣)徐績聲息相通緩急
策應至東省有應行知會直隸河南之事(臣)等俱
遵
旨隨時咨行劄致由驛馳遞不敢疎略奏入報
聞
同日舒赫德拉旺多爾濟阿思哈奏言(臣)舒赫德
等前定三路進攻之局即恐徐績等一路於調度
彈壓之事未能妥協臨時稍有失挫於會𠞰全局
大有關係(臣)等正擬奏派(臣)阿思哈前赴梁家淺
一帶會同徐績帶兵進𠞰適奉到
諭旨仰見
聖明指示籌計周詳查徐績惟一處現有滿兵一千名
漢兵一千五百餘名除劄商於清平高唐之間派
撥兵三四百名防備使賊匪不能東竄外現在尚
餘兵二千餘名其數已不為少今(臣)等公同商酌
即於現到京兵内選派三百名滄州駐防兵二百
名天津綠營兵一百名(臣)阿思哈帶領於二十一
日由高唐州前赴梁家淺至臨清一帶與徐績會
合一處并派
乾清門侍衛伊琳隨往其應派之東三省健勇人二
十名俟一到即令趕赴至(臣)舒赫德等現帶滿漢
兵除派去五百名外尚存一千七百名亦可敷用
(臣)等現在探聽逆匪將車輛塞住街口似欲為固
守之計是傳聞欲離臨清之說未確自應仍照前
所定三路進攻始能盡殱賊衆(臣)等擬暫住恩縣
夏津之間俟京兵陸續到來即行前進一面探聽
賊匪消息如有移動之信仍即䟎程追殺至賊人
膽敢搶佔糧船於臨清北水關外搭蓋浮橋其意
顯欲便於奔竄若能設法佔住將來進𠞰時既不
虞其北走而東岸亦便於𠞰捕前據周元理劄稱
已調總兵萬朝興帶兵五百名就近往彼燒燬(臣)
等進兵時仍留心察看地方形勢如可分兵或燒
或拆務當盡心辦理奏入
上命軍機大臣傳諭舒赫德周元理姚立德徐績曰徐
績等一路舒赫德已令阿思哈前往朕心甚慰至周
元理一路止有綠營兵衆並無滿洲可恃之兵尚不
放心著舒赫德酌量妥為照應其姚立德徐績所奏
據武生林苞稟稱王倫並非賊首尚有不知姓名一
人同一和尚住鈔關衙門等語賊首如非王倫即應
留心察訪係何姓名和尚又係何人務須悉其底裏
賊營中尚有脱出之人無難詰詢而得但恐王倫自
知罪大惡極捏造此語令人傳播且欲嫁禍他人著
舒赫德姚立德徐績詳細確查具奏毋為奸計所惑
(臣)等謹按首逆王倫自稔罪惡貫盈難逃顯戮
因以並非賊首及别有朱兆龍為首之語捏詞
傳播以圖嫁禍他人我
皇上於飭查確訪時即察及於此
諭令毋為所惑迨後巨魁咸獲反覆研訊則首逆之行
謀奸狡一一供吐悉如
聖明料度益仰
睿照如神實無纖毫之得以遁飾也已
上又命軍機大臣傳諭舒赫德曰姚立德等所奏自賊
營回出之林苞身係武生非齊民可比豈宜為賊脅
從今武生中既有林苞恐文生内亦所不免此等身
列青衿之人何可不明大義自不便援照愚氓槩准
㒺治事竣後當通查賊中脱出之文武生員俱斥革
發往伊犁以示懲儆若訊明有為賊主謀畫策者即
從重辦理并將該管教官及學政一併參處
同日楊景素奏言(臣)於二十日子刻接奉
上諭令(臣)率兵數百前往臨清船橋西岸扼住橋口遇
有過橋之賊盡行殱戮若能將其橋船拆斷更為
妥協(臣)即刻由景州起程馳赴督臣周元理駐劄
之處稟請派撥勇幹將備弁兵數百名帶領前往
臨清橋船西岸遇賊盡行殱戮不使一人漏網若
相度機宜能將橋船拆斷亦必盡心妥辦再查浮
橋處所尚屬臨清州地方若賊渡河向西與直隸
清河故城兩縣交界僅數十里(臣)俟稟商督臣派
撥將備官兵即刻相機前進實心辦理奏入報
聞
壬申
周元理奏言(臣)現奉
諭旨令楊景素帶兵前往臨清西岸殱賊拆橋(臣)查官
兵俱在西岸屯駐即可令楊景素就近帶往(臣)已
飛劄正定鎮萬朝興(臣)標副將瑪爾清阿率領將
弁協力妥辦楊景素由景州前往必經故城(臣)當
與之面商如勢能拆去浮橋即行儘力拆毁或度
一時難拆仍在橋口協同鎮將堵截即日東省官
兵同時並舉直隸官兵即由西面撲𠞰亦可借浮
橋為渡河協𠞰之用仍多派奮勇將弁帶兵守橋
截殺或應臨時拆斷以防賊人竄逸亦令相機辦
理其天津鎮永昌仍令帶兵於鄭家口油坊一帶
策應(臣)親自往來稽查彈壓不致稍有疎虞奏入
報
聞
同日徐績奏言九月二十日丑刻接奉
上諭以(臣)調度不能合宜令阿思哈領兵由間道繞至
南路會同辦理(臣)感激悚愧無以自安謹遵
旨候阿思哈等率兵與(臣)會合並聽舒赫德定期會辦
(臣)惟有身先將弁奮不顧身隨同阿思哈𠞰殺以
為綠營官兵倡率奏入報
聞
同日姚立德徐績奏言臣等奉到
恩旨將殺死逆賊之館陶縣武生王建基等賞給千總
職銜隨同殺賊之鄉民酌賞銀錁並飭(臣)等出示
曉諭(臣)等現在欽遵
諭旨辦理伏思賊營之外固當勸諭擒拏賊營之内尤
當潛為解散(臣)徐績因臨清回民甚多現差回教
把總王萬清外委王得官尋覓數人扮作賣柴賣
菜令入賊營密為解散衆心令其各自逃出或於
打仗時倒戈相向或於紛亂中棄仗奔逃並令王
萬清等糾合洪家莊回衆數百人俟官兵與賊打
仗時回衆熟悉臨清舊城路徑直入巢穴擒其巨
魁但能否妥辦有無效騐容俟回日另行奏報又
奉
諭旨飭查惟一至東昌之事並格圖肯帶兵退回情形
查惟一帶兵四百名格圖肯帶兵二百五十名十
二日在臨清與賊攻戰多時旋被衝散是時賊勢
頗盛臨清城門不便開放而兵丁又多失散昏暮
難以招集是以惟一與格圖肯先後俱到東昌理
合據實覆奏
同日周元理奏言本月二十日戌刻據臣標中軍
副將瑪爾清阿稟稱十九日四更時在油坊帶兵
起身先差遊擊武靈阿剛塔帶領把總李鼎一員
兵丁穆維等五名前赴山東境内之王家淺以上
察探賊匪情形行至塔灣西南距臨清城三里時
將天明遇有賊匪約百餘人從臨清之劉家莊放
火搶劫而回内有一賊頭纏青布插花散髮身披
藍綢女褂手執腰刀該遊擊等即上前喊殺賊衆
驚跑被把總李鼎兵丁穆維李文仁即將此賊砍
倒拏獲訊問供名王三即行捆縳帶走約三里餘
因其傷重隨經斬首又兵丁王春齊英劉伊鳳砍
死不知姓名賊匪一名亦割取首級並將二犯所
遺衣物銅鎖首飾錢文腰刀等項差弁稟送前來
(臣)詳加驗看係男女衣褂等項確為賊匪搶掠民
間之物該把總李鼎兵丁穆維李文仁王春齊英
劉伊鳳尚屬奮勇除將腰刀充公衣物錢文分賞
出力兵丁外理合恭摺奏
聞奏入
上命軍機大臣傳諭舒赫德姚立德徐績周元理曰姚
立德徐績奏稱現差回教把總王萬清外委王得官
覓人潛入賊營密為解散衆心並令王萬清等糾合
回衆俟打仗時直入巢穴擒其巨魁等語所辦未為
妥協山東沿河一帶回子兇惡者多此時正當盡法
示懲若賊黨内本有回人轉令其因此邀功受賞何
以使知儆懼著徐績將所差之把總外委撤回不必
復行督辦至周元理所奏據中軍副將瑪爾清阿稟
稱殺死賊匪二名雖所殺不多亦可見賊勢之漸形
衰弱舒赫德即當奮揚我武盡掃妖氛以慰馳念
上又命軍機大臣傳諭舒赫德曰姚立德徐績覆奏惟
一格圖肯退回東昌情形一事惟一格圖肯係領隊
大員打仗時自當董勵士卒倍加鼓勇即或偶遇羣
賊衝散亦應約束衆兵勿令輕動若云彼時新城不
便開門放進惟一格圖肯尤當奮不顧身與賊力戰
設因衆寡不敵竟致臨陣捐軀國家自有優䘏之典
不惟榮加身後并且錄及子孫惟一等豈不知死於
陣與死於法恩罪之相去較然乎且彼時若非惟一
格圖肯立脚不定兵衆等何至四散紛逃此更無可
置辯著舒赫德於臨辦時將此旨宣諭伊二人且俾
衆共知之
癸酉
國泰奏言(臣)查山東省應付官兵口糧等項事屬
創始(臣)正在細加諮詢詳請撫臣咨請部示旋奉
撫臣劄開接准部咨軍營每兵一名月支鹽菜銀
一兩五錢每兵二名帶跟役一名給銀五錢核之
(臣)前擬每兵一名連跟役月支銀一兩七錢五分
之數相符至草料一項(臣)前擬由地方官備辦聽
官兵自行買用今奉部文令沿途地方官豫備供
支在於本營馬乾銀内照數扣還(臣)已飛飭沿途
州縣照依定例每䭾馬一匹日支豆三京升十斤
重草一束騎馬一匹日支豆三京升七斤重草一
束一體供支事竣報部坐扣但部文專指京兵一
項其外省駐防滿兵與各營綠旗兵應如何支給
鹽菜口糧草料之處未奉示及查大學士舒赫德
帶到保定駐防滿兵二百名滄州駐防滿兵二百
名天津綠營兵八百名臣查駐防滿兵並無跟役
其鹽菜銀兩應照京兵減去銀二錢五分每兵一
名月支鹽菜銀一兩五錢綠營兵向照滿兵減半
支給每兵一名月支鹽菜銀七錢五分其駐防官
員擬於京營官員所得鹽菜銀兩按照品級大小
分别等差給與本員應得一月俸薪銀兩至綠營
官員酌給各員應得半月薪水銀兩亦按品級大
小分别等差惟口糧一項照依部開條例自大臣
官員兵丁以至跟役每員名口支米八合三勺仍
照原奏統於各路官兵到德州之日起總給一月
鹽菜口糧以省沿途按站支給之繁如回兵迅速
或有溢支俟報銷時在於各官兵俸薪月餉内分
别扣還已詳明大學士舒赫德檄飭各營將各官
兵跟役數目造具印冊移交臣處核明應給銀米
確數照依支給仍取印領存案以備將來報銷再
查東省綠營並駐防係在本省調遣似與直隸調
來者不同但兵丁日在軍營勢不能自備口糧鹽
菜草料帶往不得不由地方官供其汲㸑芻秣臣
再三酌量除滿漢各營官員原有薪水馬乾銀兩
毋庸供支外其兵丁請暫照軍營之例每滿兵一
名月給鹽菜銀一兩五錢綠營兵一名月給鹽菜
銀七錢五分其口糧米各給八合三勺馬匹所須
豆草令地方官一體供支除草料照例於本營馬
乾内扣還外其口糧鹽菜銀米應否准給或亦於
月餉内扣還併直隸駐防滿兵天津綠營兵應否
照(臣)酌擬之數辦理統俟部覆遵行奏入得
旨該部速議具奏
戶部尋議言東省奸民聚衆不法奉
旨選派健銳火器二營官兵一千名前往𠞰捕其滄州
保定德州青州各駐防兵及天津鎮綠營兵亦係
派往協捕賊衆與遠處出兵者不同本不應照軍
需事例支應即如京兵一項起程時俱蒙
恩賞給銀兩京兵所至之處地方官止須照例備辦口
食聽其自買至各官兵騎䭾馬匹俱係京城辦給
前往自出差之日起例應停止在京馬乾其在外
所需餵養草料令地方官先為豫備官兵到彼即
將應支馬乾按日支給令其自行買餵至東省綠
營兵丁各有應得名糧伊等仍在本省捕賊非調
往别省出兵者可比不應如該布政使所請辦給
其保定滄州青州德州駐防兵止應照各處駐防
兵丁出差之例酌量借給即天津綠營兵亦可仿
照辦理均未便照軍需事例議給所有照料兵馬
之事並交該地方官妥協經理應將該藩司所請
酌定章程之處均毋庸議但此項鹽菜口糧業已
支給兵丁未便於各兵名下追繳其辦理錯誤自
在該撫徐績及該藩司國泰而臣部輒將西路用
兵條例開單發給東省亦屬不合所有支給官兵
銀糧等項應著落臣永貴王際華英廉金簡及徐
績國泰各名下賠還並令該撫徐績將支給數目
若干作何分股著賠之處核明奏報以便按限賠
補奏入得
旨依議
同日國泰奏言向來咨部事件例應由撫臣具咨
藩司未便越職第今撫臣遠在軍營(臣)現在德州
辦理應付京兵事宜若照例詳院請咨竊恐往返
稽遲事關軍務錢糧少有錯誤即干罪戾是以(臣)
即專摺奏請
訓示以便遵照辦理奏入
諭曰自當如此至辦理此等事不可拘泥不可畏難不
可沽名爾等山東有如此悖逆撫藩均有大過若稍
誤軍行首領不保何況家計慎之
同日周元理奏言(臣)於本月二十一日接奉
上諭飭於威縣平鄉一帶一併嚴密巡防(臣)查官兵現
在屯劄臨清隔河西岸堵截賊匪西來之路即以
捍衛清河威縣該二縣俱有弁兵在城守護自可
無慮且威縣與清河毗連去官兵屯劄之處聲援
本自聯絡惟威縣所屬之邵固堡一村人烟稠密
為威縣門戶去臨清止四十里(臣)已派清河道單
功擢協同順德營遊擊高文亮多帶弁兵往來城
堡防禦(臣)仍不時稽查彈壓至平鄉縣係在腹裏
離臨清尚遠(臣)前將大局情形通盤籌算凡派出
官兵俱酌撥於沿河緊要州縣切近地方分防截
𠞰呼應亦速其餘稍遠州縣官兵不便分撥則飭
令地方官督率鄉勇民壯各役協同存城弁兵併
力防範再東省邱縣界連威縣而館陶冠縣又與
大名鄰近俱為東省西岸屏蔽現在豫省河北鎮
帶兵一千名赴東協𠞰日内俱可抵東當令其相
地堵防熟籌妥辦以副
聖懷奏入報
聞
同日楊景素奏言(臣)於九月二十一日辰刻至故
城西見督臣周元理知賊匪所搭船橋地名花園
離臨清二里渡河而西尚屬臨清境内離直隸清
河縣五十五里威縣九十里先經督臣派委正定
鎮萬朝興及督標副將瑪爾清阿統領將弁帶兵
一千二百名在於橋之西岸堵截要口臣即赴該
處相度機宜實心堵殺不使一匪漏網奏入報
聞
同日舒赫德奏言(臣)接奉九月十九日
上諭給事中李潄芳奏夀張縣奸民聚衆滋擾大半皆
無告饑民激成一摺代奸民飾詞諉罪而置順逆大
義於不問所見實大不是等因(臣)查賊民倡亂敢於
聚衆為奸甚至佔踞城池戕官劫庫無論若何起
事總屬叛民逆黨為人心所共憤國法所不容況
本年東省德州等處夏初雖覺雨少後即漸次霑
足且亦與夀張等縣無涉今逆匪搶擄各鄉米豆
糧食所在多有此其明驗即如(臣)現在統領官兵
從德州至恩縣一帶所遇村莊鄉民扶老攜幼氣
象歡忻訪之夏津一路亦復相同夀張等縣境壤
毗連何至獨被災荒竟致叛逆總由無識之徒遇
有奸民滋事輒以為飢寒所迫又見河間等屬偶
被偏災請賑道路貧民間有出口遂爾以風聞之
語上凟
宸聰今
皇上將李潄芳原摺封存俟事定後再行另辦揆之事
理實為至當(臣)現在惟有鼓勵各兵痛殱賊衆一
俟拏獲逆渠即嚴行審訊將奸匪等如何起事之
由查明據實陳
奏不敢稍有欺飾奏入報
聞
同日舒赫德拉旺多爾濟阿思哈奏言(臣)等前定
路進攻時即慮及三面𠞰圍賊或從西路竄逸不
可不防正在籌畫間適接徐績來劄稱臨清之西
南一二十里地名杏園及千戶營地方該匪屯聚
尚有千餘人河西亦須分路進攻聞河南巡撫何
煟現帶兵會𠞰已將賊衆聚集之處行知等因(臣)
等當即行文何煟由館陶一路堵截杏園一帶逆
匪今因何煟現在内黃正可帶兵由此一路迎𠞰
(臣)現將二十四日進攻之期飛行何煟至直隸大
名一帶據周元理來咨已派兵防截又恭奉
諭旨令周元理於威縣平鄉亦撥兵堵禦布置尤為緊
密又據徐績抄寄摺稿内稱派參將尚維寶帶兵
由孔家集柳林等處邀截賊匪等語查柳林即在
杏園相近該處既有多兵繞截則西路亦可無虞
理合遵
旨覆
奏
同日舒赫德拉旺多爾濟奏言查第二起京兵於
二十日到來第三起亦於二十一日齊集(臣)等定
於二十二日即統兵由恩縣起程至夏津縣計程
七十里一日可到自夏津至臨清計程六十里若
於二十三日一站趕到即行接仗恐隊内步兵未
免疲乏賊人轉得以逸待勞(臣)等擬於離臨清二
三十里先審擇地面屯劄營盤稍休兵力一面遣
輕騎前往捉生偵探至二十四日黎明即拔營挨
隊進發乘各兵養銳之後敢勇直前使賊匪猝難
抵禦今早阿思哈起程時(臣)等已將二十四日進
攻之期面為說定並即密劄徐績周元理一體遵
照同時並進以收夾擊之益伏思逆匪等受
國家百餘年昇平之福膽敢肆其叛逆殺官害民罪
大惡極莫此為甚(臣)等務期鼓勵士卒奮勇擒渠
不留餘孽以慰
聖懷奏入
上命軍機大臣傳諭舒赫德曰舒赫德等奏官兵定期
會𠞰一摺自應如此辦理至杏園一帶之賊現行文
何煟從館陶一路堵截威縣平鄉周元理亦撥兵堵
禦其孔家集柳林等處又有邀截之兵如此四面布
置賊人斷無能潛竄自可早縛兇渠各殱逆黨現在
南河漫口據吳嗣爵薩載奏報月内已可合龍舒赫
德將東省𠞰捕賊匪之事辦竣亦可無庸復往并令
傳諭知之
同日周元理奏言本月二十二日寅刻據中軍副
將瑪爾清阿差外委周永肅兵丁張傑報稱督鎮
二標官兵在臨清西岸屯劄二十一日未刻有賊
約三千餘人内騎馬者二三十人餘悉步行各執
腰刀鋤棍由上下兩路來至我兵營盤擾刧我兵
用鎗礮轟打賊即分散内有騎馬賊目手執紅旗
招動賊衆復合我兵連用火礮轟擊合而復散者
數次賊衆被鎗礮打死者無數並鎗斃馬上賊目
一人賊復上前抵拒我兵又砍斃多人生擒活口
三人督鎮兩標官兵千餘齊心協力愈殺愈勇賊
勢漸退現在相持等語查賊衆在於臨清西南村
莊每日放火劫搶與直隸緊接兹復膽敢來至我
兵營盤滋擾抵拒情甚可惡經我兵奮勇擊殺賊
衆尚未即退(臣)現令天津鎮永昌前往策應(臣)一
面星飛知會舒赫德即速統兵前來協同𠞰殺並
可乘勢多派將兵搗其舊城巢穴使之不能兼顧
以期速就殱除奏入
上命軍機大臣傳諭舒赫德周元理曰周元理奏官兵
在臨清西岸殱擊賊衆之事所有在事出力之兵弁
甚屬可嘉自當查明優賞其奮勇董率之副將瑪爾
清阿等均著存記册檔俟事竣交部議叙至橋西之
兵原防賊匪過河竄逸是以前諭令其度勢相機將
橋拆斷今賊衆既已渡河則所爭又不在橋此時惟
當力堵河岸勿令他竄再周元理所報三千餘賊未
必果有如許之多或係聞八旗勁旅前往聲勢甚盛
不敢接鋒為此悉衆而來作鋌而走險之計以冀喙
脱偷生若果如此則此時舊城内賊衆必少或賊頭
捨命先行突出仍留餘賊在舊城接應或其逆黨均
來擾劫營盤止留眷屬輜重在彼均無難偵訪而得
舒赫德到臨清時即探明賊中實在情形若賊已全
行過橋即統滿洲兵迅往追𠞰仍派妥幹將領帶兵
往舊城搜其巢穴擒其眷口將賊黨盡行殱戮若舊
城尚有為首賊衆則往𠞰之兵又當稍多著舒赫德
斟酌妥辦總期迅速就擒勿使一人漏網
上又命軍機大臣傳諭舒赫德曰賊匪聚集臨清滋擾
日久始行搶船搭橋若惟一格圖肯早於城外防截
賊人焉敢至臨清北搶用糧船此亦惟一格圖肯之
罪著舒赫德一併訊明辦理再賊人搶奪空糧船該
衛官不能無罪已諭令嘉謨查明參奏其實在情形
并著舒赫德查奏
欽定𠞰捕臨清逆匪紀略卷五
