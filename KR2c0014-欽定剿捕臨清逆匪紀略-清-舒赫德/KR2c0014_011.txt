欽定𠞰捕臨清逆匪紀略卷十一
乙酉
上御西苑豐澤園
親訊逆犯王經隆王樸孟燦梵偉閻吉仁吳清林李旺
等於廷
同日舒赫德奏言查逆犯王倫罪大惡極今因情
急自焚倖逃寸磔其母妻子女自應一併擒捕騈
誅以彰
國法(臣)遇有獲到之犯即嚴加詰訊前據王倫之表
弟張發祥供稱王倫之母年七十二歲在臨清時
一同居住後因官兵於二十七日焚燒房屋逃走
出來見王倫乾壻李貴說你姑娘逃出來過河已
被官兵放鎗打死等語隨訊問李貴亦稱二十七
日見王倫屋内之婦女逃到河邊受鎗打死者甚
多想來王倫母親也在其内所以張發祥問及就
向他說等語至王倫正妻下落(臣)將王倫新擄之
妻張氏訊問據供我是陽榖人於九月初被王倫
搶至臨清他有正妻盧氏兩目雙瞽年約四十來
歲官兵未到時我們總在一處住二十七日樓房
火起屋内衆人紛紛喧閙逃奔我也隨同出來至
盧氏瞽目不能逃出自必被火燒死等語(臣)查王
倫並無子女歷據獲犯所供皆屬相符至王倫之
弟共有三人王真已經官兵殺死王樸前經拏獲
解京惟王樞一犯僉供耳上已受箭傷尚未就獲
現在各處查緝並出示曉諭居民人等有能將王
倫等各要犯親屬擒獻者重加奬賞如有隠匿者
一經查出與逆犯同罪並飭各州縣於四鄉盡力
搜捕以期必獲理合先行奏覆奏入報
聞
同日舒赫德又奏言(臣)查德州營參將烏大經自
調赴臨清協𠞰賊匪初到之日正值逆賊攻城該
員登城擊斃賊衆曾奉
旨加銜一等及(臣)到臨清見其漢仗健壯人亦明白詢
係侍衛出身似尚能整頓一切現今署理臨清
協副將事務督飭安輯復業良民查拏存留逆匪
並嚴查舊城内有無火藥軍裝被賊搶掠之處諸
事頗能詳慎應請即將烏大經陞補臨清協副將
該員感激
鴻慈自當益加奮勉奏入得
旨允行
同日舒赫德拉旺多爾濟阿思哈楊景素又奏言
查合𠞰逆匪將次蕆事所有山東副參遊都等員
頗有應行更調另補者陞調既乏幹員部推又非
熟手(臣)等近日查看直隸泰寧鎮中營遊擊剛塔
正定鎮龍固營都司黃端帶兵來東頗為勇幹出
力請將該二員調往山東酌量補用於飭整營伍
實有禆益奏入得
旨允行
同日舒赫德拉旺多爾濟阿思哈徐績又奏言(臣)
等於九月二十三日進𠞰賊匪以來四面攻圍分
頭殱戮殺死賊衆不下一二千人其餘活拏賊犯
除將有名頭目孟燦等七名解京外現經官兵及
鄉民回民官役並直隸河南兩省擒捉送到者共
一千七百八十八名陸續交兖沂曹道松齡兖州
府知府福森布曹州府知府李絳嚴行審訊其實
係賊黨迎拒官兵及脅從後為賊打仗攻城者俱
法無可貸又自夀張陽榖堂邑三縣隨至臨清者
與賊聚處已久自非被勢迫脅亦難寬宥共計有
一千二百名已隨時訊明正法訖又訊出王倫王
經隆等親屬及頭目等四十一名俱係賊中緊要
人犯恐有應行解京者在内現將該犯等牢固監
禁候
旨遵行如無煩解京備訊當即分别凌遲斬決並將應
行緣坐之犯即照例辦理又查出武舉劉陶文生
楊榮貴武生吳兆隆俱訊無從賊打仗情事而被
賊脅從之後該犯等即羈留賊營不能以死自矢
實屬昧良無恥(臣)等亦將該犯等一併牢固監禁
候
旨至該教官學政等平日不能教束亦有應得處分再
容查參具奏又其中有實係平民被脅並未從賊
打仗應行分别發遣釋放者共五百四十四名(臣)
等恐有要犯在内或致輕縱現諭該道等再行詳
鞫分别辦理毋致漏網再兩日舊城内地溝地窨
竟有潛伏躱避之賊俱經首告即遣官兵捕獲鄉
民亦尚有擒送者(臣)等並派文武各員於四處村
莊遍加擒捕不使稍留餘孽俟陸續送到即隨時
分别審擬具奏
同日舒赫德拉旺多爾濟阿思哈徐績奏言查河
西一帶係直隸河南接壤之地大兵進攻賊匪被
官兵𠞰殺無路即可由河西逃竄是以(臣)等於初
進兵時即議調直隸兵一千名由河西油坊一帶
協𠞰繼又以河之西南未免空虚又飛咨何煟令
其𣲖兵至彼堵截防賊竄逸其河南兵未到之前
經(臣)徐績𣲖山東綠營兵六百名青州滿兵二百
名先行防堵於九月二十四日曾經截殺逃匪嗣
因黃模等帶兵已到即將山東之兵撤回歸入(臣)
舒赫德等隊内𣲖撥各處攻𠞰與直隸河南等兵
接連圍繞所以零星賊匪有逃竄渡河者即經直
隸河南兵擒獲至河北鎮總兵黃模處拏賊情形
問據該鎮及河南城守尉七十九據稱帶領綠營
兵九百名駐防滿兵二百名於九月二十四日辰
刻至臨清舊城内運河西岸即於頭道閘口起至
二道閘口止將官兵沿河排列見河東有賊從牆
屋内探望即令官兵施放鎗礟此係隔河擊打其
實死若干不敢妄報至午刻不見有賊探望即於
頭道閘上架木二根差守備一員千總一員兵丁
三名由架木潛過對岸將河東房屋放火焚燒守
備等俱仍回至河西一帶堵截自二十四日夜間
起至二十七日等夜陸續浮水過河之賊經防守
河沿官員擊斃河内者三十餘人其浮至河沿被
官兵拏獲者五十三名並無一人走脱等語謹據
實查
奏奏入報
聞
同日舒赫德拉旺多爾濟阿思哈徐績又奏言(臣)
等詳查音濟圖等於九月二十九日帶領滿洲官
兵及山東弁兵在舊城一路𠞰賊搜至汪宅探知
王倫在内音濟圖率衆直入樓下見王倫持劍站
立堂屋門首音濟圖等隨以大兵已四面圍𠞰速
行自投免死之語喝令出來王倫將劍放下往前
略挪一步音濟圖直前擒捉并有臨清營把總仙
寉林揪住辮髮沂州營外委郁廣業用手抱住即
將王倫拉出門外衆人一擁向前正欲綑縳隨有
夥賊十數人突出搶奪刀槍並舉音濟圖及善射
手綳阿爾圖等受傷把總仙寉林項後亦被刀傷
力不能支仍被衆賊搶去是當日搶捉王倫時把
總仙寉林外委郁廣業二人實為奮勇出力今音擠
圖等俱已仰沐
聖恩該弁等亦應量加陞用以示奬勵謹將仙寉林郁
廣業交(臣)徐績遇有千總缺出即行陞補理合具
奏奏入報
聞
同日
上命軍機大臣傳諭舒赫德周元理何煟楊景素曰東
省解送逆匪王經隆等七犯到京朕親加刑訊並令
軍機大臣會同刑部覆加訊問據供王倫義兒共十
八人除王經隆即王聖如已經解到李世傑一犯前
據舒赫德奏被火燒死其餘如已獲之閻吉祥李桐
如尚未正法即行解京此外十四犯著舒赫德查明
已獲若干未獲若干其未獲者並令周元理何煟楊
景素等一體嚴緝又林哲係王倫義弟李貴係王倫
乾壻李貴並與王倫相隨三年代為傳話必須解京
嚴訊又據逆犯供有臨清城内開藥舖人王倫封為
御醫並著查明果有其人即行查拏究治再據供國
太一犯帶領七八百人先往北門逃去其人作何著
落並著查明覆奏又據供惟一格圖肯於十二日打
仗賊人向前直衝官兵即已退回此等怯懦官兵實
為可恨若惟一等彼時能整隊不動手刃數人衆兵
自不敢輕退此固惟一等之無能速死而官兵如此
潰逃亦豈可不查明嚴辦著舒赫德楊景素即速訊
出為首倡逃者十餘人正法示衆其餘隨同奔潰者
發伊犂等處給兵丁為奴以示懲儆
同日何煟奏言(臣)接據河北鎮總兵黃模禀報二
十四日由杏園赴臨清遇有逃竄賊匪殺死二名
擒獲十一名就近解赴山東軍營收審二十五日
大學士舒赫德瓜令在臨清城西南緊要閘口防
範堵𠞰隨將滿漢官兵分布閘口親身督率將弁
兵丁晝夜防堵截殺連日又殺死賊匪十四名擒
獲男婦四十二名口内有賊頭目一名閻吉仁搜
出元寳一錠腰刀槍劍六件至擒拏賊匪之時襄
城營外委把總崔士吉被賊刀砍殞命此賊亦官
兵殺死所獲賊匪俱先後觧交山東軍營其閻吉
仁一犯業經大學士舒赫德訊明觧京謹將該鎮
等所報殺獲賊匪名數據實具
奏奏入得
旨崔士吉著咨部予䘏
丙戌
周元理奏言據楊景素等陸續觧到拏獲逃匪經
(臣)將應行質訊要犯解京隨提餘犯逐一嚴加鞫
訊審得楊得旺于文德閻端智宋宗楊夫傑宋全
棟張宗安何相玉梁起禄戴成一鄭良玉十一犯
屢次攻城打仗拒殺官兵實為罪大惡極均應凌
遲處死陳得榮李學孟任文成李見白趙懷亮張
夫有楊三石煥劉建李四田孔詹劉國祥十二犯
隨同逆匪攻城打仗搶劫多次亦屬助逆濟惡均
應斬決其楊成名許占茂孟學仁張友孫見喬連
閻集賢曲六八犯雖據堅供並未攻城打仗但各
犯為賊守口趕車辦草情實可惡亦應一律斬決
此外有鄭丕節石發二犯為賊拘迫供役未久實
未隨行抗拒官兵反復詰訊矢口不移應將該二
犯酌撥伊犂給與種地兵丁為奴又劉海青牛明
二犯訊據堅供二十五日往河西探聽官兵殺賊
信息因形跡可疑被拏家内現有隣佑親屬可訊
等語但該犯一面之詞殊難憑信應將二犯押解
東省傳喚隣佑家屬審明辦理查楊得旺等應行
正法者共三十一犯業經嚴訊明確未便稍稽顯
戮(臣)即將該犯等綁赴市曹分别凌遲處斬梟示
訖再尚有續解到各犯臣現在逐一詳細審辦另
行具
奏奏入報
聞
丁亥
上命大學士九卿科道會鞫王經隆等於刑部
(臣)等謹按逆匪以中土編氓敢作不靖惡積禍
盈寸磔不足蔽辜賊首王倫雖逃顯戮而焚斃
剉屍凶孽之報炯戒昭彰至如擒獲要犯王經
隆等黨惡助逆罪不容誅
特命解京
親鞫盡得實情且
諭大學士九卿科道於刑部會鞫使其罪狀暴著明伏
斧鑕以申國憲而快人心所謂
天討有罪與衆共棄者也
同日
上諭内閣曰此次𣲖往山東𠞰捕賊衆之京兵等均能
奮勉出力迅速蕆事尚屬可嘉著加恩將已領之一
月鹽菜口糧全數賞給無庸按日扣繳其應如何辦
理之處並著該部另行具奏
同日舒赫德阿思哈楊景素奏言查劉煥身充縣
役引賊爬城一事(臣)等先已聞知即嚴行緝捕現
又特𣲖官弁盡力查拏至李忠在賊營中曾任元
帥帶兵李浩然招引康三入夥俱屬情罪重大法
無可貸之犯李忠已經直隸拏獲現差人查詢李
浩然一犯亦已專差員弁嚴行查捕此外並有王
樞歸太等緊要親屬夥黨未經就縛定應一併擒
捕以淨根株(臣)等現與楊景素商酌𣲖參將尚維
寳洪哲燕並千總外委等於附近州縣鄉村分為
六路嚴拏務獲至(臣)等自攻𠞰賊匪以來共獲犯
一千七百八十餘名已經正法者一千二百名除
將要犯監禁臨清留訊外尚有應行分别辦理者
五百四十四名因臨清新城地方偏窄恐拘聚一
處或有疎虞因即𣲖撥兵役分押附近之東昌聊
城德州茌平恩縣高唐平原等各府州縣監禁現
委道府州縣分頭審問詳訊該犯等確實供詞再
行定擬具奏並將現在未獲賊黨親屬各要犯姓
名開付各員令於嚴鞫時留心核對如尚有緊要
黨目混雜其内即應嚴行根究毋稍輕縱再查音
濟圖擒拏王倫之日王倫潛踞汪宅屋内滿漢官
兵無不人人自奮冀縛逆首以成大功故屋外牆
上俱有兵分佈惟該犯所住之院僅容一二十人
駐足所以王倫見面音濟圖等即一擁上前奮擒
遭賊砍傷奪去屋上之人不能即時下救實無在
場不行救護之人至大兵𠞰除逆匪之後居民無
不欣躍感頌思安故業現據臨清協稟報自天橋
以南至鍋馬市大街以及頭閘口止已經回家民
戶共一千二百八十六戶男婦大小六千二百八
十口鄉村亦漸歸舊宇臣等復四路差員出示安
輯今若復令阿思哈帶兵各處搜捕誠如
聖諭鄉僻小民轉有驚擾且現在亦無成羣之賊是以
(臣)舒赫德未令阿思哈前往惟現𣲖徐績酌帶弁
兵前往夀張一帶安撫居民順查餘黨併各要犯
親屬謹據實覆
奏奏入報
聞
同日舒赫德奏言(臣)前奉
諭旨將協同擒拏王倫以致負傷之音濟圖綳阿爾圖
等九人各賞銀一百兩欽此臣驗看伊等傷痕音濟
圖綳阿爾圖塔堪保準德保色楞萬挺額爾登保
各得有腰刀長槍烏鎗傷不等自應賞銀一百兩
至色爾固美烏爾固爾濟僅有衣服浮傷並未傷
及肌膚若與音濟圖等一體賞銀百兩稍覺過優
應量為酌減各賞銀五十兩是否有當伏候
訓示奏入得
旨允行
同日舒赫德奏言(臣)前奉
諭旨察看姚立德是否奮勉圖報有無躱閃脱滑情形
(臣)至山東時姚立德徐績俱在東昌辦事至徐績
赴臨清後姚立德留駐東昌看其經理諸事尚屬
詳慎黽勉理合據實覆
奏伏祈
聖鑒奏入
上諭内閣曰姚立德前於聽受太監高雲從囑薦伊弟
高雲龍充當長隨一事本應重治其罪因其經理河
工修防事宜尚能妥協是以僅予革職摘去翎頂仍
加恩留任以觀後效迨東省有夀張奸民聚衆之案
該督即帶標兵協同徐績會𠞰甚為黽勉且以其現
在帶兵若無翎項恐一切呼應不靈因降旨暫准戴
用當姚立德未至東昌之前曾諭以𠞰賊非其責任
令往潘家屯會勘引河彼時未知姚立德防守東昌
也繼知其在東昌不便遽離復降旨止其南行姚立
德接奉前旨自應審度輕重奏留東昌辦理𠞰捕賊
匪之事乃奉到諭旨即起身前赴江南勘河幸行未
數里接奉後降之旨仍即趕回東昌然其初心安知
不因徐績漫無主見調度失宜恐為所累故藉端為
脱身之計耶第究無實據朕不肻為誅心加罪之事
而所給翎頂則仍應革去然其過亦止於此朕於臣
工功過惟核實以歸平允從不稍涉顢頇將此通諭
知之
同日周元理奏言據楊景素永昌等續觧到拏獲
逃匪内有緊要人犯(臣)即先行提訊審得徐天一
張雨趙行俱受偽號將軍于秀受偽號先鋒該犯
等俱係堂邑人隨同逆首搶劫夀張陽榖堂邑攻
打臨清屢次抗殺官兵實為逆匪要犯恐有應須
質訊之處臣即𣲖委都司李肇岐帶領勇幹弁兵
將該四犯嚴密押護星速解京以備審訊其餘各
犯(臣)現在逐一詳細訊明另行分别辦理具
奏奏入報
聞
上命軍機大臣傳諭舒赫德楊景素曰本日將逆犯王
經隆等命大學士九卿科道審訊據王經隆及梵偉
供攻打臨清時有臨清武生吳兆隆曾設計用車裝
載秫稭火藥焚燒南門梵偉並供聞得搶船搭橋亦
有吳兆隆在内訊之李旺據供吳兆隆年約五十餘
歲在舊城小市居住常趕集上店賣藥其子吳士偉
約三十歲等語吳兆隆身係武生甘心從賊且為之
設計焚燒城門搶船搭橋實係罪不容誅著舒赫德
楊景素迅即嚴拏並其子一併𣲖員飛速解京毋任
竄逸漏網仍嚴飭觧員沿途小心押解勿令自戕
上又命軍機大臣傳諭舒赫德周元理楊景素曰據觧
到各犯供出有季國貞一犯帶人搶佔糧船并據供
係住臨清河西車沿子地方又國太一犯據供亦住
河西著舒赫德等即速查拏解京至所奏李忠係賊
營元帥拏獲時亦應解亰審訊又據梵偉供有南臺
寺和尚慧林亦係在教訊之王經隆云慧林已經縊
死恐其說未確並著舒赫德等一併訪拏覆奏再周
元理奏到獲犯供單内有張明陳得貴皆係賊目劉
法係賊黨羽皆不可輕宥並令周元理楊景素查拏
解京毋任漏網
欽定𠞰捕臨清逆匪紀略卷十一
