史記索隠卷十
唐司馬貞撰
吳太伯系家第一(系家者系諸侯代系也言其下及子孫常有國故孟子曰陳仲子齊之系)
(家又董仲舒曰王者封諸侯非官之也得以代為家也)
吳太伯(國語曰黃池之會晉定公使謂吳王夫差曰夫命圭有命固曰吳伯不曰吳王是吳本伯爵也)
(按范寗解論語曰太者善大之稱伯者長也周太王之元子故曰太伯稱仲雍季歴皆以字配名則伯亦是字)
(又是爵但其名史籍先闕耳)弟仲雍(伯仲季是兄弟次第之字若表德之字意義與名相符則系本)
(曰吳熟哉居蕃離宋忠曰熟哉仲雍字蕃離今吳之餘暨也解者云雍是熟食故曰雍字熟哉也)奔荆
蠻號句吳(荆者楚之舊號以州而言之曰荆蠻者閩也南夷之名蠻亦稱越此言自號句吳吳名起)
(於太伯明以前未有吳號地在楚越之界故稱荆蠻顔師古注漢書以吳言句者夷語發聲猶言於越爾此言)
(號句吳當如顔解而注引宋忠以為地名者系本居篇曰熟哉居藩離熟始徙句吳宋氏見史記有太伯自號)
(句吳之文遂彌縫解彼云是太伯始所居地名裴氏引之恐非其義藩離既有其地句吳何總不知貞實吳人)
(不聞别有城邑曾名句吳則系本之文或難依信吳地記曰太伯居梅里在闔閭城北五十里許)仲雍
卒(吳地記曰仲雍冢在吳鄉常熟縣西海虞山上與言偃冢竝列)故夏虚是為虞仲(夏都)
(安邑虞都太陽之虞城在安邑南故曰夏虚左傳曰太伯虞仲太王之昭則虞仲是太王之子必也論語稱虞)
(仲夷逸隠居放言是仲雍稱虞仲今周章之弟亦稱虞仲者蓋周章之弟字仲始封於虞故曰虞仲則仲雍本)
(字仲而又為虞之始祖故後代亦稱虞仲所以祖與孫同號也)子轉(譙周古史考云柯轉)子頗高
(古史考作頗夢)子卑(古史考云卑軫)以開晉伐虢(春秋經僖公五年冬晉人執虞公左氏二)
(年傳曰晉荀息請以屈産之乘與垂棘之壁假道伐虢宫之奇諫不聽虞公許之且請先伐之遂伐虢滅下陽)
(五年傳曰晉侯復假道伐虢宫之奇諫不聽以其族行曰虞不臘矣八月甲午晉侯圍上陽冬十有二月滅虢)
(師還遂襲虞滅之也)太伯至夀夢十九代(夀夢是仲雍十九代孫也)二年(自夀夢已)
(下始有其年春秋唯記卒年計二年當成七年也)楚之亡大夫申公巫臣(左傳魯成)
(二年曰巫臣使齊及鄭使介反幣而以夏姬行遂奔晉七年傳曰子重子反殺巫臣之族而分其室巫臣遺二)
(子書曰余必使爾罷於奔命以死巫臣使於吳吳子夀夢悦之乃通吳于晉教吳乘車教之戰陳教之叛楚寘)
(其子狐庸焉使為行人吳始伐楚伐巢伐徐馬陵之會吳入州來子重子反於是乎一歲七奔命是)十六
年(春秋經襄三年楚公子嬰齊帥師伐吳左傳曰楚子重伐吳為簡之師克鳩兹至于衡山也)二十
五年王夀夢卒(襄十二年經曰秋九月吳子乘卒左傳曰夀夢計從成六年至此正二十五年)
(系本曰吳熟姑徙句吳宋忠曰孰姑夀夢也代謂祝夢乘諸也夀孰音相近姑之言諸也毛詩傳讀姑為諸知)
(熟姑夀夢是一人又名乘也)長曰諸樊(春秋經書吳子遏左傳稱樊蓋遏是其名諸樊是其號公)
(羊傳遏作謁)次曰餘祭(左傳曰閽戕戴吳杜預曰戴吳餘祭也又襄二十八年左傳齊慶封奔吳)
(句餘與之朱方杜預曰句餘吳子夷末也計祭餘以襄二十八年卒則二十八年賜慶封邑不得是夷末且句)
(餘餘祭或謂是一人夷末唯史記作餘昧左氏及公羊竝為餘祭夷末句餘音字各異不得為一或杜氏誤耳)
次曰季札(公羊傳曰謁也餘祭也夷末也與季子同母者四人季子弱而才兄弟皆愛之同欲以為)
(君兄弟迅相為君而致國于季子故謁也死餘祭也立餘祭也死夷末也立夷末也死則國宜之季子季子使)
(而亡焉僚者長庶也即之闔閭曰將從先君之命則國宜之季子也如不從君之命則宜立者我也僚惡得為)
(君乎於是使專諸刺僚史記夀夢四子亦約公羊文但以僚為餘昧子為異耳左氏其文不明服虔用公羊杜)
(預依史記及吳越春秋下注徐廣引系本曰夷昧及僚昧夷光生檢系本今無此語然按左狐庸對趙文子謂)
(夷宋甚德而度其天所啟也此必君之子孫實終之若以僚為末子不應此言又光言我王嗣國是夷昧子且)
(明是庶子)諸樊元年已除喪至乃舍之(皆襄十四年左氏傳文)不義曹
君(成十三年左傳曰曹宣公卒于師曹人使公子負芻守使公子欣時逆喪秋負芻殺其太子而自立杜預)
(曰皆宣公庶子也負芻成公也欣時子臧也十五年傳曰會于戚執曹成公也執而歸諸京師諸侯將見子臧)
(於王而立之子臧曰前志有之曰聖達節杜預曰聖人應天命不拘常禮也次守節杜預曰謂賢者也下失節)
(杜預曰愚者妄動也為君非吾節也雖不能聖敢失守乎遂進奔宋也)君子曰(君子者左丘明所為)
(史評仲尼之詞指仲尼為君子也)四年晉平公立(左傳襄十年春葬晉悼公平公即位是也)
十三年樊卒(春秋經襄二十五年十有二月吳子遏伐楚門于巢卒左傳曰吳子諸樊伐楚以報)
(舟師之役門于巢巢牛臣曰吳王勇而輕若啟之將親門我獲射之必殪是君也死疆其少安從之吳子門焉)
(牛臣隠於短牆以射之卒也)封於延陵(襄三十一年左傳趙文子問於屈狐庸曰延州來季子其)
(果立乎杜預曰延州來季札邑也昭二十七年左傳曰吳子使延州來季子聘于上國杜預曰季子本封延陵)
(後復封州來故曰延州來成七年左傳曰吳入州來杜預曰州來楚邑淮南下蔡縣是昭十三年傳吳滅州來)
(二十三年傳吳伐州來則州來本為楚邑吳光伐滅遂以封季子也地理志會稽毗陵縣云季札所居太康也)
(地理志曰故延陵邑季札所居栗頭有季札祠地理志沛郡下蔡縣云古州來國為楚所滅後吳取之至夫差)
(遷昭侯於此公羊傳曰季子去之延陵終身不入吳國何休曰不入吳朝廷也此云封於延陵謂因而賜之以)
(菜邑而杜預春秋釋例土地名則云延州來閼不知何故而為此言也)泱泱(於良反泱泱猶汪汪洋洋)
(美盛貌也杜預曰和大之聲也)渢渢(音馮又音泛杜預曰中庸之聲)大而寬(左傳作大而婉杜預)
(曰婉約也大而約則儉節易行寬字宜讀為婉也)招萷(韶簫二字體變耳)有感(感讀為憾字省)
(耳胡暗反)象萷(音朔又素交反)則盟主也(注引徐廣曰盟一作明按左傳亦作明此以聽聲知)
(政言其明聽耳非盟會也)將舍於宿(注引左傳曰將舍於戚按太史公欲自為一家事雖出左氏文)
(則隨義而換既以舍字替宿遂誤宿字下替於戚戚既是邑名理應不易今宜讀宿為戚戚衛邑孫文子舊所)
(食地)而又可以畔乎(左傳曰而又何樂此畔字宜讀曰樂樂謂所聞鐘聲也畔非其義也)趙
文子(名武也)韓宣子(名起也)魏獻子(名鍾舒也)七年楚公子圍殺
其王(今按春秋經襄二十五年吳子遏卒二十九年閽殺吳子餘祭昭十五年吳子夷末卒是餘祭在位)
(四年餘昧在位七十年系家倒錯二王之年此七年正是餘昧之三年昭元年經曰冬十一月楚子麋卒左傳)
(曰楚公子圍將聘于鄭未出境聞王有疾而還入問王疾遂縊而殺孫卿曰以冠纓絞之遂殺其子幕及平夏)
(葬王于郟謂之郟敖也)注入棘櫟麻(杜預注彼云皆楚東鄙邑譙國酇縣東北有棘亭汝陰新)
(蔡縣東北有櫟亭故解者以麻即襄城縣故麻城是也)至雩婁(昭五年左傳曰楚子使沈尹射待命)
(於巢薳啟彊待命於雩婁今直言至雩婁略耳)餘祭卒(春秋襄二十九年經曰閽殺吳子餘祭左傳曰)
(吳人伐越獲俘焉以為閽使守舟吳子餘祭觀舟閽以刀殺之公羊傳曰近刑人則輕死之道是也)王餘
昧二年楚公子棄疾殺靈王(據春秋即昧之十五年也昭十三年經曰夏四月楚)
(公子比自晉歸干楚弑其君虔于乾谿楚公子棄疾殺公子比左傳具載以詞繁不錄公子比棄疾皆靈王弟)
(也比即子干也靈王公子圍也即位後易名為虔棄疾即位後易名熊居是為平王史記以平王遂有楚國故)
(曰棄疾弑君春秋以子干已為王故曰比殺君彼此各有意義也)王僚二年(計僚元年當昭十六)
(年比一年公子光亡王舟事在昭十七年左傳也)王僚(此文以為餘末子公羊傳以為夀夢庶子也)
光(此文以為諸樊子系本以為夷昧子也)伍子胥來奔(左傳昭二十年曰伍員如吳言伐楚)
(之利於州于杜預曰州于吳子僚也公子光曰是宗為戮而欲反其讐不可從也彼將有他志余姑為之求士)
(而鄙以待之乃見鱄設諸焉而耕於鄙是謂客禮以接待也)拔居巢鍾離(昭二十四年經曰冬)
(吳滅巢左傳曰楚子為舟師以略吳疆沈尹戌曰此行也楚必亡邑不撫人而勞之吳不動而速之吳人踵楚)
(邊人不備遂滅巢及鍾離乃還也)居巢(地理志居巢屬盧江鍾離屬九江應劭曰鍾離子之國也)初
楚邊邑卑梁氏(左傳無其事)伍子胥初奔吳至待專諸之事
(依左傳即上五年公子光客之是也事合記於五年不應略彼而更具於此也)楚平王卒(昭二十六)
(年春秋經書云楚子居卒十二諸侯表及左傳合于僚十一年也)十三年春吳(據表及左氏傳)
(止合有十二年事竝見昭二十七年左傳也)燭庸蓋餘(春秋作掩餘史記竝作蓋餘義同而字異)
(或者謂太史公被腐刑不欲言掩也賈逵及杜預及刺客傳皆云二公子王僚母弟而昭二十三年左傳曰光)
(帥右掩餘帥左杜注彼則云掩餘吳王夀夢子又系族譜亦云二公子竝夀夢子若依公羊僚為夀夢子則與)
(系族譜合也)專諸勇士(專或作剸左傳作鱄設諸刺客傳曰諸棠邑人也)母老子弱
(依王肅解與史記同於理無失服虔杜預見左傳下文云我爾身也以其子為卿遂強解是無若我何猶言我)
(無若是何語不近情過為迃回非也)四月丙子(春秋經唯言夏四月左傳亦云丙子當别有按據不)
(知出何書也)謁王僚飲(謁請也本或作請也)夾持鈹(音披劉逵注吳都賦鈹兩刃小刀)
詳為(上音陽下如字左傳曰光偽足疾詳即偽也或讀此為字音偽非也豈詳偽重言耶)匕首(劉氏)
(曰七首短劒也按鹽鐵論以為長尺八寸通俗云其頭類七故曰七首也)二公子降楚楚封
之舒下又伐楚拔舒殺二公子(左傳昭二十七年曰掩餘奔徐燭庸奔鍾吾三)
(十年經曰吳滅徐徐子奔楚左傳曰吳子使徐人執掩餘使鍾吾人執燭庸二公子奔楚楚子大封而定其徙)
(無封舒之事當是舒徐字亂又且疎略也)孫武曰(按左氏此年有子胥對耳無孫武事也)六年
取居巢(左傳定二年當為七年四年戰于栢舉吳入郢是也)鞭平王尸(左氏無此事也)今
果如何(言今欲果敢伐楚可否也)堂谿氏注司馬彪云(按地理志而知)夫差
取番(定六年左傳四月己丑吳太子終纍敗楚舟師杜預曰闔閭子夫差兄此以為夫差當謂名異而一)
(人耳左傳又曰獲潘子臣小惟子及大夫七人楚於是乎遷郢於鄀此言番番音潘楚邑名子臣即其邑之大)
(夫也)孔子相魯(定十年左傳曰夏公會齊侯于祝其實夾谷孔丘相犂彌言於齊侯曰孔丘知禮而)
(無勇是也但杜預以為相會儀也而史遷孔子系家云攝行相事按左氏丘以公退曰士兵之又使兹無還揖)
(是攝國相也)敗之姑蘇(姑蘇臺名在吳縣西三十里左傳定十四年曰越子大敗之靈姑浮以戈)
(擊闔閭闔閭傷指還卒於陘去檇李七里杜預以為檇李在嘉興縣南靈姑浮越大夫也)謂曰對曰
(此為以闔閭謂夫差夫差對闔閭左傳則云對曰者夫差對所使之人也)注澒池(澒胡貢反水銀以為)
(池)注太伯至夫差二十六世(史記太伯至夀夢十九代諸樊已下六王唯二十五)
(世)大夫伯嚭為太宰(按左傳定四年伯嚭為太宰當闔閭九年非夫差代也)敗越
夫椒(賈逵云越地蓋近得之然其地闕不知所在杜預以為太湖中椒山非戰所夫椒山不得為一且夫)
(差以報越為志又伐越當在越地何乃不離吳境近在太湖中又按越語云敗五湖也)棲於會稽
(鳥所止宿曰棲越為吳敗依託於山林故以鳥棲為喻左傳作保國語作棲)大夫種(大夫官也種名)
(也吳越春秋以為種姓文而劉氏云姓大夫非也)有過氏(過音戈寒浞之子澆所封國也猗姓國晉)
(地道記曰東萊掖縣有過鄉北有過城古過國也)斟灌斟尋注夏同姓(賈氏據系本而)
(知也按地理志北海夀光縣應劭曰古斟灌亭是也平夀縣復云故北㘰尋禹後今㘰城也然㘰與斟同)注
有仍國名(未知其國所在春秋經桓五年天王使仍叔之子來聘穀梁經傳並作任叔仍任聲相近)
(或是一地甫吕虢郭之類按地理志東平有任縣蓋古仍國)使人誘之(左傳云使女艾諜澆遂滅)
(過戈杜預曰諜候也)七年敗齊艾陵(七年魯哀公之六年也左傳此年無伐齊事哀公十一年)
(敗齊艾陵爾)徵百牢(事在哀七年是年當夫差八年不應上連七年按左傳曰子服景伯對不聽乃)
(與之非謂季康子使子貢說得不用百牢太宰嚭自别召康子乃使子貢辭之耳)為騶伐魯(左傳)
(騶作邾聲相近自亂耳杜預注左傳亦曰邾今魯國騶縣是也騶宜音邾)十年十一年竝伐
齊(依左氏合作十一年十二年也)子胥懼曰是棄吳也(左氏作豢吳豢養也)有顛
越勿遺(左傳曰其顛越不共則劓殄無遺育無俾易種于兹邑是商所以興也今君易之此則艾陵戰)
(時也)使子胥於齊(左傳直曰使於齊杜預曰私使人至齊屬其子按左傳又曰反役王聞之明非)
(子胥自使也)屬鏤(劒名見越絶書)墓上以梓(左傳云樹吾墓檟檟可材也吳其亡乎梓檟相)
(類因變文也)抉吾眼置之吳東門(抉烏穴反此國語文彼以抉為辟又云以手抉之王)
(愠曰孤不使大夫得有見乃盛以鴟夷投之江也)齊鮑氏弑悼公(公名陽生左傳哀十年吳)
(伐齊南鄙齊人殺悼公不言鮑氏又鮑氏以哀八年為悼公所殺今言鮑氏蓋其宗黨耳且此伐在艾陵戰之)
(前年也今記於後亦為顛倒也)召魯衛會橐臯(哀十二年左傳曰公會吳于橐臯衞侯會吳于)
(鄖此并言會衛橐臯者按左傳吳徵會于衛初衛殺吳行人懼謀於子羽子羽曰不如止也子木曰往也以本)
(不欲赴會故魯以夏會衛及秋乃會太史公以其本召於橐臯故不言鄖廣陵縣東南有發繇口橐音他各反)
(也)注逡遒(上七巡反下酒尤反)趙鞅怒將伐吳乃長晉定公(此依左傳)
(文按左傳鞅呼司馬寅曰建鼓整列二臣死之長幼必可知也是趙鞅怒又曰司馬寅請姑視之反曰肉食者)
(無墨今吳王有墨國其勝乎杜預曰墨氣色下也國為敵所勝又曰太子死乎且夷德輕不忍久請少待之乃)
(先晉人是也徐賈所云據國語不與左傳合非也左氏魯襄公伐晉楚為會先書晉晉有信耳外傳即國語也)
(書有二名也外吳者吳夷賤之不許同中國故言外也)二十年越復吳(哀十九年左傳曰越)
(人侵楚以誤吳也杜預曰誤吳使不為備也無伐吳事)於甬東(國語曰甬句東越地會稽句章縣東)
(海中州也按今鄮縣是也)自剄死(左傳曰乃縊越人以歸也)注猶亭卑猶位(按亭亭名)
(卑猶位三字共為地名吳地記曰徐枕山一名卑猶山是)注&KR0008;土(路禾反小竹籠以盛土)
齊太公系家第二
太公望吕尚者(譙周曰姓姜名牙炎帝之裔伯夷之後掌四岳有功封之於吕子孫從其封姓)
(尚其後也按後文王得之渭濱云吾先君太公望子久矣故號太公望蓋牙是字尚是其名後武王號為師尚)
(父也)或封於申(地理志在南陽宛縣申伯國也吕亦在宛縣之西也)蓋嘗窮困年老
矣(譙周云吕望常屠牛於朝歌賣飲於孟津)非彲(徐廣音勑知反餘本亦作螭字)伐崇密須
(按郡國志在東郡廩丘縣北今曰顧城密須姞姓在河南密縣東故密城是也與安定姬姓密國别也)誓
曰蒼兕蒼兕(亦有本名作蒼雉按馬融曰蒼兕主舟楫官名又王充曰蒼兕者水獸九頭今誓衆)
(令急濟故言蒼兕以懼之然此文上下並今文泰誓也)羣公奉明水(周本紀毛叔鄭奉明水也)
衛康叔布采席(周本記衛康叔布兹兹是席故此亦云綵席也)犁明至國(犁音里奚)
(反犁猶比也一云犁猶遲也)南至穆陵北至無棣(舊說穆陵在會稽非也按今淮南有)
(故穆陵門是楚之境無棣在遼西孤竹服虔以為太公受封境界所至不然也蓋言其征伐所至之域也)祭
公慈母(系本作庮公慈母譙周亦曰祭公慈也)哀公不辰(系本作不臣譙周亦作不辰宋)
(忠曰哀公荒淫田游國史作還詩以刺之也)其黨率營丘人(宋忠曰其黨周馬繻人將胡公)
(於貝水殺之而出自立是為獻公)成公脱(系本及譙周皆作說)魯人以為讓(讓猶責也)
八年伐紀(按春秋莊四年紀侯大去其國左傳云違齊難是也)戍葵丘(杜預曰臨淄西有地)
(名葵丘又桓三十五年會諸侯於葵丘當魯僖公九年杜預云陳留外黃縣有葵丘不同者蓋葵丘有兩處杜)
(意以戍葵丘當不遠出齊境故引臨淄縣西之葵丘若三十五年會諸侯於葵丘杜氏又以不合在本國故引)
(外黃東葵丘為注所以不同爾)遂獵沛丘(左傳作貝丘也)遊雍林(亦有本作雍廩賈逵曰渠)
(丘大夫左傳云雍廩殺無知杜預曰雍廩齊大夫此云遊雍林雍林人嘗有怨無知遂襲殺之蓋以雍林為名)
(其地有人殺無知賈言渠丘大夫者渠丘邑名雍林為渠丘大夫也)笙瀆(賈逵云魯地勾竇又按鄒誕生)
(本作莘瀆笙聲相近莘如字瀆音豆論語作溝瀆蓋後代聲轉而字異故諸文不同爾也)設輕重魚
鹽之利(按管子有理人輕重之法七篇輕重謂錢也又有捕魚煮鹽法也)二年伐滅郯
(徐廣曰一作譚據春秋魯莊十年齊師滅譚是也杜預曰譚國在濟南平陵縣西南然此郯乃東海郯縣不當)
(作譚字也)城楚丘(賈逵曰楚丘衛城地杜預曰在濟陰武成縣南即今之衛南縣)方城以為
城(按地理志葉縣南有長城號曰方城則杜預韋昭說為得而服氏云在漢南未知有何憑據)離枝
孤竹(離枝音零支又令祗又如字離枝孤竹皆古國名秦以離枝為縣故地理志遼西令支縣有孤竹城)
(爾雅曰孤竹北戸西王母曰下謂之西荒也)徐姬(按系本徐嬴姓禮婦人稱國及姓今言此徐姬者然)
(姬是衆妾之總故漢禄秋令云姬妾數百婦人亦總稱姬姬亦未必盡是姓也)生無詭(左傳作無虧也)
雍巫有寵(賈逵曰以雍巫為易牙未知何據按管子有棠巫恐與雍巫是一人也)丙戎(左傳)
(曰邴作邴歜也)庸職(左傳曰作閻職此言庸職不同者傳所云閻姓職名也此言庸職庸非姓蓋謂受顧)
(織之妻史意不同字則異耳)魯大夫如晉(成二年左傳魯臧宣叔衛孫桓子如晉皆主於㕁克)
(是)合靡笄下(靡如字靡笄山名在濟南與代地磨笄山不同也)令齊東畝(隴畝東行)
(則齊車馬東向行馬也)欲尊王晉景公(王劭按張衡曰禮諸侯朝天子執玉既授而反之若)
(諸侯自相朝則不授玉齊頃公戰敗朝晉而授玉是欲尊晉侯為王太史公探其旨而言今按此文不云授玉)
(王氏之說復何所依聊記異耳)中行獻子(荀偃祖林父也為中行後改姓中行氏也)上太行
入孟門(孟門山在朝歌東北太行山在河内温縣西)陪臣爭趣(左傳作扜趣此為爭趣者)
(是太史公變左氏之文言陪臣但爭趣投有淫者耳更不知他命也)崔杼毋歸(毋音無也)犁且
(即餘反即犁彌也)芮姬生子荼(左傳曰鬻姒之子荼嬖則荼毋姓姒此芮姬不同也譙周依左)
(氏作鬻姒鄒誕生本作芮姁音五句反也)公子夀(一作嘉)駒黔(三人奔衞)公子駔(左傳)
(作鉏)陽生(二人奔魯凡五公子也)伐魯取讙闡(二邑名讙在今博城縣西南杜預曰闡在)
(東平剛縣北)監止有寵(監左傳作闞音苦濫反闞在東平須昌縣東南也)御鞅言簡
公(鞅名也為僕御之官故曰御鞅亦田氏之族按系本陳桓子無字産子亹亹産子獻獻産鞅也)四乘
如公(服虔曰成子兄弟八人二人共乘一車故四乘按系本東僖子乞産成子常簡子齒宣子其夷穆子)
(安禀立子尚毉兹子芒盈惠子得凡七人杜預又取昭子莊以充八人之數按系本昭子將來是桓子之子成)
(子之叔父又不名莊強相證會言四乘有八人耳今按田完系家云田常兄弟四人如公宫與此事同今此唯)
(稱四乘不言人數知四乘謂兄弟四人乘車而入非二人共車也然其昆弟三人不見者蓋時或不在不同入)
(公宫不可強以四乘為八人添叔父為兄弟之數服杜殊失也)徐州(音舒其字從人左氏作舒舒陳氏邑)
(說文作䣄䣄在莘縣)公驁(系本及譙周皆作敬蓋誤也)齊安平以東(安平齊邑按地理志)
(涿郡有安平縣也)田會及廩丘(田會齊大夫廩邑東郡有廩丘縣也)
魯周公系家第三
周公(周地名在岐山之陽本太王所居後以為周公之菜邑故曰周公即今之扶風雍東北故周城是也)
(諡曰周文公見國語)旦為子孝(鄒誕本孝作敬也)負子之責(尚書曰負為丕今此為負)
(者謂三王負於上天之責故我當代之鄭玄亦曰丕讀曰負)在強葆(強葆即襁褓古字少假借用也)
異母同穎(尚書曰異畝此母義通鄒誕本同)嘉天子之命(徐廣云一作魯魯字誤也)
(今書序作旅史記嘉天子命於文亦得何須作嘉旅)不敢訓周公(按尚書作誚讓也此作訓字誤)
(耳義無所通徐氏合定其本何須云一作誚也)自周至豐(周鎬京也豐文王所作邑後武王都鎬於)
(豐立文王廟按豐在鄠縣東臨豐水東去鎬二十五里也)周公犇楚(經典無文其事或别有所出而)
(譙周云秦既燔書時人欲言金縢之事失其本末乃云成王少時病周公禱河欲代王死藏祝策于府成王用)
(事人讒周公周公奔楚成王發府見策乃迎周公又與蒙恬傳同事或然也)其祖甲(孔安國以為湯)
(孫大甲馬融鄭玄以為武丁子帝甲按紀年太甲唯得十二年此云祖甲享國三十三年知祖甲是帝甲明矣)
周公卒秋未穫(據尚書武王崩後有此雷風異今此言周公卒後更有暴風之變始開金縢之)
(書當不然也蓋由史遷不見古文尚書故說乖誤)子伯禽是為魯公(周公元子就封於魯)
(次子留相王室代為周公其餘食小國者六人蒋凡邢茅胙祭也)平易近民(言為政簡易者民必)
(附近之近謂親近也)作肹誓(尚書作費徐廣云一作鮮一作獮按尚書大傳見作鮮誓鮮誓即肹誓古)
(今字異義亦變也鮮獮也言於肹地誓衆自行獮田之禮以取鮮獸而祭故字或作鮮或作獮孔安國云費魯)
(東郊地名即魯卿季氏之費邑地也)考公酋(酋系本作就鄒誕本作道)煬公熙(一作怡考公弟)
幽公宰(系本名圉)弟㵒是為魏公(系本㵒作弗音沸魏作微且古書多用魏字作微則)
(太史公意亦不殊也)厲公擢(系本作翟音持角反也)真公濞(真音槙本亦多作慎公按衛亦)
(有真侯可通也濞系本作摯或作鼻匹位反鄒誕本慎公嚊)惠公弗湟(系本作弗皇年表作弗生)
長庶子息(隠公也系本隠公名息姑)為息娶宋女惠公奪而妻之(左傳)
(宋武公生仲子仲子手中有為魯夫人文故歸魯生桓公今此云惠公奪息而自妻又經傳不言惠公無道左)
(傳文見分明不知太史公何據而為此說譙周亦深不信然)生子允(徐廣且作軌系本亦作軌也)
子開立是為涽公(系本名啟方今作開避漢景帝諱春秋作閔公也)以屍與之
(本亦作死字也)見孟女(即左傳云孟任黨氏二女孟長也任字也非姓耳)釐公元年(涽公)
(弟名申成季相之魯國理魯人為僖公作魯頌也)以汶陽鄪封季友(賈逵云魯二邑鄪或)
(作費同秘音按費在汶水之北則汶陽非邑賈言二邑非也按地理志東海費縣班固云魯季氏邑蓋尚書費)
(誓即其地)高梁(晉地在平陽縣西北)齊女為哀姜(此哀非諡蓋以哭而過市國人哀之謂之)
(哀姜故生稱哀與上桓夫人别也)生子倭(人唯反一作俀音同)魯諱之(謂不書其葬唯言公)
(如晉是諱)以相三君(宣公成公襄公)注三家各征其一(征謂起徒役也武子為三)
(軍故一卿主一軍之征賦也)太子卒(左傳曰毁敬歸之子野立三月卒也)入魯問禮(齊系)
(家亦然左傳無其事)齊歸之子稠(系本作稠又徐廣云一作袑音紹也)穆叔(魯大夫叔孫豹)
(也宣伯喬如之弟也)臧昭伯弟會(系本臧會臧頃伯也宣叔許之孫與昭伯賜為從父昆弟也)
叔孫昭子(名婼即穆叔子)子家駒(魯大夫仲孫氏之族名駒諡懿伯也)郈昭伯(按系)
(本昭伯名惡魯孝公之後稱厚氏也)高齕子將粟(系本子將上有貨字即梁丘據也齕音紇齊臣)
(也左傳子將作子猶)東門遂(系本作述鄒誕本作秫又系本遂産子家歸父及昭子子嬰也)遇孟
武伯於街(有本作衛者非也左傳於孟氏之衢)子將立是為哀公(系本將作蒋也)
子顯立是為穆公(系本顯作不衍)平公叔(系本作旅)子屯立(作論反)子
匽立(匽音偃也)文公賈(系本作湣公鄒誕本亦同仍云系家或作文公)徐州在魯東
(按說文䣄邾之下邑在魯東又郡國志曰魯國薛縣六國時曰徐州又紀年云梁惠王三十一年下邳遷于薛)
(故名徐州則徐與䣄並音舒)遷于下邑(下邑謂國外之小邑或有本作卞邑然魯有卞邑所以惑)
(也)頃公卒于柯(按春秋齊代魯柯而盟杜預云柯齊邑今濟北東柯也)齗齗如也
(齗音魚斤反讀如論語誾誾如也言魯遒雖微而洙泗之間尚誾誾如也鄒誕生亦音銀又作斷斷如尚書則)
(斷斷是專一之義徐廣又引地理志音五艱反云齗齗是鬭爭之貌故繁欽遂行賦云涉洙泗而飲馬兮恥少)
(長之齗齗是也按下文云至于揖讓之禮則從矣魯尚有揖讓之風如論語音誾為得)
史記索隠卷十
