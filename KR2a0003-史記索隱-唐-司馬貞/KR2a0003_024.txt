史記索隱卷二十四
唐司馬貞撰
扁鵲倉公列傳第四十五
鄭人(按勃海無鄭縣當為鄚縣音莫今屬河間)為舍長(劉氏云守客館之帥)長桑君(隠者)
(蓋神人)以上池之水(按舊說云上池水未至地蓋承取露竹木上水取之以和藥服之三十日)
(當見鬼物也)見垣一方人(方猶邊也言能隔墻見彼邊之人則眼通神也)診脉(上鄒氏音)
(丈忍反劉氏音陳忍反司馬彪云診占也)當晉昭公時(按左氏簡子專國在定頃二公之時非當)
(昭公之世且趙系家叙此事亦在定公之初)簡子疾五日不知人(按韓子云十日不知)
(人所記異也)公孫支子輿(按二子皆秦大夫公孫支子桑也子輿未詳)適有所學
(適音釋言我適來有所受教命故云學也)虢太子(按傅玄云虢是晉獻所滅先此百二十餘年此時焉)
(得有虢則此云虢太子非也然按虢後改稱郭春秋有郭公蓋郭之太子也)喜方(喜音許既反喜好也)
(愛也方方伎之人也)蹷(蹷音厥)俞跗(音臾附下又音趺)鑱石撟引案杌毒熨
(鑱音七咸反謂石針也撟音九兆反謂為按摩之法夭撟引身如熊顧鳥伸也杌音玩亦謂按摩而玩弄身體)
(使調也毒熨謂毒病之處以藥物熨帖也)輸(音束注反)搦髓腦揲荒(搦音女角反揲音舌揲荒)
(膏荒也)瓜幕(幕音漠漠病也謂以瓜决之)不可曲止也(止語助也不可委曲具言)目
眩然而不瞚(眩音縣瞚音舜)舌撟然而不下(撟音紀兆反撟舉也)寡臣(謂虢)
(君自謙云已是偏遠之國寡小之臣也)服臆(上音皮力反下音憶)長潸(音山長潸謂長垂淚也)
承䀹(音接䀹即睫也承䀹言淚恒垂以承於睫也)繵(音直延反)子陽(陽扁鵲之弟子也)厲
鍼砥石(鍼音針厲謂摩也砥音脂)五分之熨八減之齊(按言五分之熨者謂熨之)
(令温暖之氣入五分也八減之齊者謂藥之齊和所減有八並越人當時有此方也)齊桓侯客之
(按傅玄曰是時齊無桓侯裴駰云謂是齊侯田和之子桓公午也蓋與趙簡子頗亦相當)痺(音必二反)當
傳西之長安(傳音竹戀反傳乘傳送之)緹縈(緹音啼縈音紆營反)數忔食飲(忔音)
(疑乙反忔者風痺忔然不得動也)重陽(上音直隴反)逷心(逷依字讀)湧疝(上音勇下音訕)
(所諫反鄒誕生疝音山也)前後溲(音所留反前溲謂小便後溲大便也)風癉容脬(癉病也音)
(亶脬音普交反字或作胞)滫(劉氏音廵)跗(方符反)適其共養(適音釋共音恭按謂山跗家適)
(近所持財物共養我我不敢當以言其人不堪療也)瘕(劉氏音加雅反舊音遐鄒氏音嫁)迵風(下云)
(飲食下嗌輒出之是風疾洞徹五藏故曰迵風)瀺水(瀺音士咸反)濟北王阿母(按是王之)
(妳母也)病旋已(言尋則已止也)案法新(謂於舊方伎能生新意也)四百七十萬
曹偶四人(按當今之四千七百貫也曹偶猶等軰也)即仆於厠(仆音赴又音步北反)懷
子而不乳(乳音人喻反乳生也)旋乳(旋乳者言廻旋即生也)血如豆比五六
枚(比音必利反)大蟲(即蚖蟲也)拊其頭(拊音附又音撫)即竄以藥(謂以藥燻之故)
(云竄音七亂反)汜(音凡)蟯瘕(音饒檟舊音堯遐)宛(又如字)循其尺其尺索刺
麄而毛美奉髮(循音廵按謂手循其尺索也刺音七賜反麄音七胡反言循其尺索刺人手而)
(麄是婦人之病也徐氏云奉一作髼非其義也又云一作秦秦謂秦首言髮如蠐螬事蓋近也)閣都尉
(按閣者姓也為都尉一云閣即官閣都尉掌之故曰閣都尉也)番陰脉(番音芳袁反)邪氣辟
(辟音必亦反猶聚也)愈深(愈音庾)入缺盆死(按缺盆人乳房上骨名也)沓風(沓音徒合)
(反風病之名也)瘖(瘖者失瘖也讀如音又作厝厝者置也言使人運置其手足也)公乘項處(按公)
(乘官名也項姓處名故上云倉公之師元里公乘陽慶亦然也)牡疝(上音母下音色諫反)旦日日
夕死(按旦日明日也言明日之夕死也)脈得番陽(脈病之名曰番陽者以言陽脈之翻入虚)
(裏也)有數者能異之(數音色住反謂術數之人乃可異其狀也)方數(數音術數之數)注
一作堇(音謹)為古傳方(謂好能傳得古方也)不為愛公所(言於意所不愛惜方)
(術也)吾年中時(按年中謂中年時也中年亦壯年也古人語自爾)楊中倩(倩音七見反人)
(姓名也)意好數(數色句反謂好術數也)聖儒(言意儒德慕聖人之道故云聖儒也)
吳王濞列傳第四十六(右五宗之國俱享大邦雖復逆亂萌心取汙朝典豈可謂非青)
(社之國哉然淮南猶有後不絶衡山亦其罪差輕比三卿之分晉方暴秦之滅周可不優乎安得出其王國不)
(上同五宗三王列於世家其吳濞請與楚元王同為一篇淮南宜與齊悼惠王為一篇)
吳王濞(按澎濞字也音披位反)間行(謂獨行從他道逃走間音紀閑反)郃陽(地理志馮)
(翊縣名在郃水之陽音合)蘄西會甀(地名也在蘄縣之西會音古兑反甀音錘)填(填音鎮)拊
(拊音撫)漢後五十年東南有亂(按應氏之意以後五十年東南有亂本是占氣者所)
(說高祖素聞此說自以前難未弭恐後灾更生故說此言更以戒濞如淳之說亦合事理)豫章(按鄣郡後)
(改曰故鄣或稱豫章為衍字也)吳太子(姚氏案楚漢春秋云吳太子名賢字德明)提(音啼又音底又)
(音弟)秋請(音淨孟說是也應劭所云斷獄先請不知何憑如淳云代已致請亦是臆說且文云使人為秋)
(請謂使人為此秋請之禮也)察見淵中魚不祥(按此語見韓子及文子韋昭曰知臣下隂)
(私使憂患生變為不祥故當赦宥使自新也)銅鹽(按吳國有鑄錢煑鹽之利故百姓不别徭賦也)卒
踐更輒與平賈(按漢律卒更有三踐更居更過更也此言踐更輒與平賈者謂為踐更合自出)
(錢今王欲得人心乃與平價官讐之也)即山(即山山名又即者就也)河間郡(按漢書作常山)
(郡也)誂(音徒鳥反)䑛糠及米(按言䑛糠盡則至米謂削上盡則至滅國也)瞿然(劉氏音九)
(具反又說文云瞿遠視貌音九縳反)而愁勞聖人之所以起(按所謂殷憂以啓明聖也)
越直長沙者(服虔云直音值謂其境相接也)因王子定長沙以北(按謂南越)
(之地與長沙地相接值者因長沙王子以定長沙以北也)摶胡衆(摶音專專謂專統領胡兵)擅適
過(適音值革反又音宅)鏦殺吳王(上音七江反謂以戈刺殺之鄭氏又音春亦音從容之從謂撞)
(殺之)盛其頭(張勃云吳王濞葬丹徒縣南其地名相唐今注本云武進縣恐錯也)由父省(音所)
(景反省者减也謂父仲從代王省封郃陽侯)爭技(謂與太子爭博為爭技也)
魏其武安侯列傳第四十七
父世觀津(按地理志觀津縣屬信都以言其累葉在觀津故云父世也)宗室諸竇(按謂)
(宗室之中及諸竇之宗室又姚氏按酷吏傳周陽由父趙兼以淮南王舅侯周陽故因改氏由以宗室任為郎)
(則似是與國有親戚屬籍者亦得呼為宗室也)相提而論(提音弟又音啼相提猶相抵也論音路頓)
(反)螫將軍(上螫音釋謂怒也毒蟲怒必螫人又音火各反漢書作奭即螫也)毋類矣(謂見)
(誅滅無遺類)臣有愛(音如字愛猶惜也)沾沾(音襜又音當牒反小顔音他兼反)注一
作怗(音如字又天牒反)注怗音憺(音尺占反)田蚡(扶粉反如蚡鼠之蚡音墳)晚節
(按謂晩年也)推轂趙綰(按推轂謂自卑下之如謂之推車轂也)除關(謂除關門之税)以
禮為服制(按其時禮度踰侈多不依禮今令吉凶服制皆法於禮)適諸竇(上音直格反)
士郡諸侯(按謂仕諸郡及仕諸侯王國者猶言仕郡國也)武安貌侵(按服虔云侵短小也)
(韋昭云刻确也按确音刻又孔文祥侵醜惡也音寢)生貴甚(按小顔云謂自尊高示貴寵其說疎也按)
(生謂蚡自生尊貴之勢特甚故下云諸侯王多長年也蚡以肺腑為相非痛折節以禮屈之則天下不肅者也)
以肺腑為京師相(腑音府肺音廢言如肝肺之相附又云柿木札附木皮也詩云如塗塗附)
(以言如皮之附木也)非痛折節(按痛甚也欲令其折節屈下於已不然天下不肅或解以為蚡欲折)
(節下士非也按下文不讓其冗蓋侯知非也)立曲旃(按曲旃旌旃柄上曲僭禮也通帛曰旃說文曰)
(曲旃者所以招士也)潁陰侯灌何(按何是嬰子漢書作嬰誤也)搏甫(上音博謂擊也)已
諾(上音以謂已許諾必使副其前言也)引繩批根(按劉氏云二人相倚事如合繩共相依引也批)
(音步結反枇者排也漢書作排排根者蘇林云賓客去之者不與通也孟康云音根格謂引繩排彈其根格平)
(生慕嬰交而棄者令不得退也小顔作根音痕格音下各反駰謂引繩排彈根括以退之者也)注持彈
(按漢書本作抨彈音普耕反)仲孺有服(按服謂期功之服也故應璩書曰仲孺不辭同生之服是)
(也)以服請宜往(按徐廣云以服請不宜往其說非也正言夫請不以服為解蚡不宜妄言也故)
(駕自迎之也)屬丞相(上之欲反屬猶付也小顔云若今之舞訖相勸也)取燕王女(按蚡)
(娶燕王劉澤子康王嘉之女也)注一作畢(按漢書作畢畢盡也)注灌嬰孫(按漢書云臨汝)
(侯灌賢則嬰之孫臨汝是改封也)女兒(猶云兒女也漢書作女曹兒曹軰也猶言兒女軰也)呫囁
耳語(呫鄒音蚩輒反囁音汝輒反說文附耳小語也)李將軍地乎(按小顔云言今既毁程令)
(李何地自安)斬頭陷匈(韋昭云言不避死亾也漢書作穴匈)辟倪(上普係反下五係反埤倉)
(云睥睨邪視也)不折必披(按包愷音疋皮反)藉吾第(按晉灼云藉蹈也以言蹂藉之)為
石人耶(謂帝不如石人得長存也)設百歲(按設者脱也)共一老秃翁(按謂共治)
(一老秃翁指竇嬰也服虔云首鼠一前一却也)君何不自喜(按小顔云何不自謙遜為可喜之事)
(音許既反)齰舌(按說文云齰齧也音側革反)繫都司空(按百官表云宗正屬官主詔獄)大
行無遺詔(按尚書無此景帝崩時大行遺詔乃魏其家臣印封之如淳說非也)五年十月
(徐氏非者校武紀四年五月蚡薨疑竇嬰在前今云五年故疑非也)病痱(音肥又音扶味反風病也)十
二月晦(張晏云見日月者蓋春垂至恐遇赦贖也)衣襜褕(上尺占反下音踰謂非正朝衣若婦)
(人服也表云恬坐衣不敬國除)不直武安(按武帝以魏其灌夫事為枉於武安侯為不直特為太后)
(故耳)
韓長孺列傳第四十八
梁成安人(按徐廣云在汝潁之間漢書地理志縣名屬陳留)騶田生所(按安國學韓子)
(及雜家說於鄒縣田生之所)將扞(上音醬下音汗)注景帝姊(按即館陶公主)弗省也
(音仙井反省者察也)苛禮(按謂苛細小禮以責之)抵罪蒙(上音丁禮反蒙縣名屬梁國也)仛
鄙縣(上音丑亞反字如姹仛者誇也漢書作嫮音火亞反)注一作絎(音寒孟反)足與治
乎(按謂不足與繩持之治音持也)主辱臣死(此語見國語)悦一邪臣(上音悅漢書作)
(怵說文云怵誘也)自上古不屬為人(按晉灼云不内屬於漢為人)聶翁壹(聶姓)
(也翁壹名也漢書云聶壹)武州塞(地理志縣名屬雁門又崔浩云今平城直西百里有武州城也)逗
橈(按應劭云逗曲行而避敵音豆又音住住也謂留止也橈屈弱也女孝反一云橈顧望)而出於忠
厚(按出者去也言安國為人無忠厚之行)郅他(上音質下徒何反謂三人姓名也壺遂也臧固也郅)
(他也若漢書則云至他言至於他處亦舉名士也)蘢城(音龍)
李將軍列傳第四十九
世受射(按小顔云世受射法)良家子(按如淳云非醫巫商賈百工也)為郎武騎常
侍(按謂為郎而補武騎常侍)為騎郎將(小顔云為騎郎將謂主騎郎也)屬國公孫昆
邪(按典屬國官名公孫姓也昆邪名服虔云中國人包愷云昆音魂也)中貴人(按董巴輿服志云黃)
(門丞至密近使聽察天下謂之中貴人使者崔浩云在中而貴幸非德望故名不見也)射雕(按服虔云)
(雕鶚也說文云似鷲墨色多子一名鷲以其毛作矢羽韋昭云鶚一名雕也)無部伍行陣(按百)
(官志云將軍領軍皆有部曲大將軍營五部部校尉一人部下有曲曲有軍候一人也)自便(音去聲)
刁斗(上音貂按荀悦云刁斗小鈴如宫中傳夜鈴也蘇林云形如鋗以銅作之無緣受一斗故云刁斗鋗)
(即鈴也)注銅作鐎(埤倉云鐎温器有柄斗似銚無緣音焦)莫府(按大顔云凡將軍謂之莫)
(府者蓋兵行舍於帷帳故稱莫府古字通用遂作莫爾雅訓莫為大非)斥候(按許慎注淮南子云斥度)
(候視也候望也)故潁陰侯孫(按灌嬰之孫名強)霸陵尉(按百官志云尉大縣二人主盜)
(賊凡有賊發則推索尋按之也)竟死(謂終竟廣身至死以為恒也)大黃(按大黃黃間弩名也故韋)
(昭曰角弩也色黃體大是也)有功中率(中音丁仲反率音律亦音雙筆反小顔云率謂軍功封賞)
(之科著在法令故曰中率)在下中(按以九品而論在下之中當第八)不為後人(按謂不在)
(人後)今得當單于(按廣言自少時結髮而與匈奴戰唯今者得與單于相當遇也)數竒(按服)
(虔云作事數不偶也音朔也小顔音所具反竒蕭該音居宜反)食其(音異基按趙將軍名也或亦依字讀)
亾導(謂無人導引軍故失道也)韓嫣(或音偃又音許乾反)園壖地(人絹反又音乃段反又音)
(圖宣反按壖地神道之地也黃圖云陽陵門西出神道茂陵神道廣四十三丈也)恨其父(小顔云令)
(其父恨而死)上雍(劉氏音尚大顔云雍地形高故云上)天山(按晉灼云在西域近蒲類海又西河)
(舊事云白山東夏有雪匈奴謂之天山也)悛悛(音七旬反漢書作恂恂音詢)下自成蹊(按姚)
(氏云桃李本不能言但以華實感物故人不期而往其下自成蹊徑也以喻廣雖不能出辭能有所感而忠心)
(信物故也)
衛將軍驃騎列傳第五十
衛媼通(衛姓也媼婦人老少通稱漢書曰與主家僮衛媼通按既云家僮故非老或者媼是老稱後追)
(稱媼耳又外戚傳云姬父與魏王宗女魏媪通則亦魏是媪姓而小顔云衛者舉其夫姓也然按此文云侯妾)
(衛媪似更無别夫也下云同母兄衛長君及姊子夫皆冒衛姓又似有夫其所冒之姓為父與母未明也)平
陽公主家(按如淳云本陽信長公主平陽侯所尚故稱平陽主)注夷侯時(按徐廣云夷侯)
(曹參曾孫名襄又按世家及功臣表時或作疇漢書作夀並文字殘缺故不同也)先母之子
(漢書作民母服虔云母嫡妻也青之適母顧氏云鄭季本妻編於民戶之間故曰民母今本亦或作民母也)
兄弟數(音去聲)長女衛孺(漢書云君孺)往篡取之(篡猶劫也奪也)建章
宫(按晉灼云上林中宫名也)衛夫人有男(即衛太子據也)至高闕(按山名也小顔云一)
(曰塞名在朔方之北)河南地為朔方郡(按謂北地郡之北黃河之南)岸頭侯(按晉)
(灼云河東皮氏縣之亭名也)薄伐獫狁(此小雅六月詩美宣王北伐也薄伐者言逐出之也)按
榆谷舊塞(如淳云按行也尋也榆谷舊塞名也按水經云上郡之北有諸次水東經榆林塞為榆谿)
(是榆谷舊塞也)破符離(晉灼云二王號崔浩云漠北塞名)裨王十人(賈逵云裨益也小顔)
(云裨王小王也若裨將然音頻移反)立號而歸(按謂立大將軍之號令而歸)傅校獲王
(顔祕監云傅領也五百人謂之校以致克捷而獲王)合騎侯(按非邑地而以戰功為號謂以軍合驃騎)
(故云合騎若冠軍從驃然也)出窳渾(音庾服虔云塞名徐廣云在朔方漢書作窴渾窴音田也)搏
戰獲王(上音博搏擊也小顔同今史漢本多作傳猶轉也)南窌侯(徐音匹教反韋昭云縣名)
(或作窖音子校反與穴下卯並音匹教反)周霸(徐廣云儒生也按郊祀志議封禪有周霸故知也)剽
姚(上音匹遥反下音遥大顔按荀悦漢紀作票鷂票鷂勁疾之貌上音頻妙反下音弋召反)斬捕首
虜過當(按小顔云計其所將人數則捕首虜為多過於所當也一云漢軍亾失者少而殺獲匈奴數多)
(故曰過當也)大父行(音胡浪反謂藉若侯是匈奴祖之行也漢書云藉若侯産産即大父之名)季
父羅姑比(按顔氏云羅姑比單于季父名也小顔云比類也按下文既云再冠軍無容更言類也)
討遫濮(音速卜二音按崔浩云匈奴部落名按下有遫濮王是國名也)懾慴(按說文云讋失氣也)
(劉氏云上式涉反下之涉反)休屠祭天金人(按張晏云佛徒祠金人也如淳云祭天以金人)
(為主也屠音儲)祁連山(小顔云即天山也匈奴謂天祁連西河舊事謂白山天山祁連恐非即天山也)
小月氏(韋昭云音支西域傳大月氏本居敦煌祁連間餘衆保南山遂號小月氏)師大率減
什三(按漢書云減什七不同也小顔云破匈奴之師十減其七一云漢兵亾失之數下皆類此按後說為)
(是也)酋涂王(上音才由反下音途漢書云楊武平鱳得得單于單相酋涂王此文省也)稽沮王
(沮音子余反)千騎將得王(按漢書云右千騎將王然則此千騎將漢之將屬趙破奴得匈奴五)
(王及王母也或云右千騎將即匈奴王之名)校尉句王高不識(按二人並匈奴人也)呼
于屠王(按三字共為王號)僕多(按漢百官表作僕明疑多是誤)煇渠侯(上音暉)所
將常選(音宣變反謂驃騎常選擇取精兵)留落不遇(按謂遲留零落不偶合也)先要
邊(按謂先於邊境要候漢人言其欲降)漯陰侯(上音他合反按地理志縣名在平原郡)鷹庇
為煇渠侯(漢書鷹作雍庇音必二反又音疋履反按漢書功臣表云元狩二年以煇渠封僕明至三)
(年又封鷹庇其地俱屬魯陽未詳所以)禽棃(按表作鳥棃)大當戶銅離(徐廣一作稠離)
(與漢書功臣表同此文云銅離文異也)獟駻(上音邱昭反說文作趬行遮貎遮一作疾駻音胡旦反)
不能度幕輕留(按幕即沙漢古字少耳輕留者謂匈奴以漢軍不能至故輕易留而不去也)
遲明(上音值待也待天欲明謂平明也諸本多作黎明鄒氏云黎遲也然黎黑也候天將明猶黑也)殺
傷大當(以言所殺傷大略相當)谷蠡王(上音祿下音黎又音離)涉獲章渠(小顔)
(云涉謂涉水也章渠單于之近臣謂涉水而破獲之漢書云涉獲單于章渠也)比車耆(上必耳反)轉
擊左大將(按漢書名雙)歴涉離侯(漢書作度離侯小顔云山名歴度也)弓閭(包愷)
(音穹亦如字讀)登臨翰海(按崔浩云北海名羣鳥之所解羽故云翰海廣異志云在沙漠北)連
行(音與卓同卓遠也)檮余山(音桃徒二音)獲屯頭王(按漢書云屯頭韓王等三人李)
(竒曰皆匈奴王號)復陸支(復劉氏音伏小顔音福)樓專王(漢書作剸並音專小顔音之兖)
(反也)伊即靬(九言反)武昌侯安稽(故匈奴王姓趙也)校尉自為(按徐自為)
(也)校尉敢(李廣子也)置大司馬(按如淳云本無大司馬今新置耳按前太尉其官又省今)
(武帝始置此位衛將軍霍驃騎皆加此官)少言不泄(按孔文祥云謂質重少言膽氣在中也周仁隂)
(重不泄其行亦同也)有氣敢往(謂果敢任氣也漢書作往亦作任也)穿域蹵鞠(徐氏云穿)
(地為營域蹵鞠書有域說篇又以杖打亦有限域也今之鞠戲以皮為之中實以毛蹵蹋為戲劉向别錄云躢)
(鞠兵勢所以成武事知有材力也漢書作躢鞠三倉云鞠毛可躢以為戲鞠音巨六反)象祁連山
(按崔浩云去病破昆邪於此山故令為冢象之以旌功也姚氏按冢在茂陵東北與衛青冢並西者是青東者)
(是去病冢上有豎石前有石馬相對又有石人也)諡之幷武與廣地曰景桓侯
(按景桓兩諡也諡法布義行剛曰景是武諡也又曰辟土服遠曰桓是廣地之諡也以去病平生有武藝及廣)
(邊地之功故云諡之并武與廣地曰景桓侯)子嬗(音市戰反)最(謂凡計也)已為將者十
四人(按漢書云為特將者十五人蓋通李廣也此李廣一人自有傳若漢書則七人自有傳八人附見七)
(人謂李廣張騫公孫賀李蔡曹襄韓說蘇建也)郁郅人(服虔音窒小顔音質按北地縣名也)因杅
(音于)至余吾(音餘又音徐按水名在朔方)李沮(音爼豆之爼)祋祤人(縣名在馮翊上)
(音都活反下音詡祋又丁外反)何與(音預)無稱焉(謂不為賢士大夫所稱舉)
平津侯主父列傳第五十一
辥縣人(按辥縣屬魯國漢置菑川國後割入齊也)緣飾以儒術(謂以儒術飾文法如衣服)
(之有領緣以為飾也)宏不得一(按韋昭以宏之才非不能得一以為不可不敢逆上故耳)下比
於人(比音鼻比者近也小顔音比方之比)丞相封平津侯(按漢書漢興皆以列侯為丞相)
(宏本無爵乃詔封宏高成之平津鄉六百五十戶為平津侯丞相封侯自宏始也)為人意忌(謂宏)
(外寬内深意多有忌害也)食一肉脫粟飯(按一肉言不兼味也脱粟纔脱穀而已言不精鑿也)
恐竊病死(按人臣委質於君死生由君今若一朝病死是竊死也)天下通道五(按此)
(語出子思子今見禮記中庸篇)遭遇右武(小顔云右亦上也言遭遇亂時則上武也)何恙不
已(恙憂也言罹霜露寒凉之疾輕何憂於病不止禮曰疾止復初也)竟以丞相終(漢書云凡)
(為丞相御史六歲年八十終也)子度嗣坐法失侯(漢書云坐不遣鉅野令史成詣公車論為)
(城旦元始中詔復宏後為關内侯也)春蒐秋獮(按宋均云宗本仁義助少陽少隂之氣因而教以簡)
(閱車徒)黃腄(縣名在東萊音逐瑞反注音縋)靡弊(上靡音糜弊猶彫敝也)焳愁(上音焦)
徐樂(音岳)棘矜(下音勤矜今戟柄棘戟也)嚴安上書(按本姓莊避明帝諱後並改嚴也安)
(及徐樂並拜郎中樂後為中大夫)鍾虡(下音巨鄒本作鐻音同)上篤厚(上猶尚也貴也)下
智巧(謂智巧為下也)尉他屠雎(按尉官也他趙他也音徒何反屠雎人姓名雎音雖)舉陳
(謂勝廣舉兵於陳音如字又音據恐疎也下同)降羌僰(下白北反又父逼反)略濊州(按濊州地)
(名即濊貊國也音紆廢反)燔其蘢城(匈奴城名音龍上燔音煩燔燒也)形束壤制(按謂)
(地形及土壤皆束制在諸侯也)注篹(音撰)故倒行㬥施之(按偃語吾日莫塗遠恐赴前塗)
(不跌故須倒行而逆施乃可及耳今此木作暴者言已困久得申須急暴行事以快意也暴者率也急也)洨
孔車(上戶交反按縣名在沛下車音尺奢反)太皇太后詔(按徐廣云此是平帝元始中詔)
(以續卷後則又非褚先生所錄也)較然(上音角較明也)困於燕雀(按謂公孫弘等未遇為時)
(所輕若飛鴻之未漸受困於燕雀也是燕雀安知鴻鵠之志也)遠跡羊豕之間(按公孫弘牧豕)
(卜式牧羊也)見主父而歎息(按上文嚴安等上書上曰公等安在何相見之晚是也)蒲
輪迎枚生(按謂枚乘也漢始迎申公亦以蒲輪謂以蒲裹車輪恐傷草木也且蒲是草之美者故禮)
(有蒲壁蓋畫蒲於輪以為榮飾也)
史記索隱卷二十四
