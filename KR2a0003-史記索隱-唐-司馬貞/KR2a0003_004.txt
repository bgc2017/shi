史記索隠卷四
唐司馬貞撰
孝文本紀第十
新啑血(漢書作喋音跕丁牒反漢書陳湯杜業皆言喋血無盟歃事廣雅云蹀履也謂履涉之)宋
昌(東觀漢記宋楊傳宋義後有宋昌又會稽典錄昌宋義孫也)犬牙相制(言封子弟境土交接)
(有若犬之牙不正相當而相銜入也)盤石之宗(言其固如盤石此語見太公六韜也)一節入
北軍(即紀通所矯帝之節)大横庚庚(按荀悦云大横龜兆横理也按庾庚猶更更言以諸侯更)
(帝位也)注庚其繇文(荀悦云繇抽也所以抽出吉凶之情也杜預云繇兆辭也音胄也)注
五帝官天下(按漢書蓋寬饒云五帝官天下三王家天下官者以傳賢人家以傳子孫官猶公也)
(謂不私也)渭橋(三輔故事咸陽宫在渭北興樂宫在渭南秦昭王通兩宫之間作渭橋長三百八十步又)
(關中記云石柱以北屬扶風石柱以南屬京兆也)請間(包愷音閒言欲向空閒處語顔師古云間猶容)
(也猶言中間請容暇之頃當有所陳不欲即公論也)代邸(說文邸屬國舍)隂安侯列侯頃
王后(按蘇林徐廣韋昭以為二人封號而樂産引如淳以頃王后别封隂安侯與漢祠令相會今以隂安)
(是别人封爵非也頃王后是代王后文帝之伯母代王降為郃陽侯故云列侯頃王后韋昭曰隂侯屬魏郡也)
計宜者(楚王交高帝弟最尊言更請楚王計宜者故下云皆為宜也)清宫(按漢儀云皇帝起居)
(索室清宫而後行)法駕(漢官儀云天子鹵簿有大駕法駕大駕公卿奉引大將軍參乘屬車八十一乘)
(法駕公卿不在鹵簿中惟京兆尹執金吾長安令奉引侍中參乘屬車三十六乘也)女子百戶牛
酒(按封禪書云百戶牛一頭酒十石樂産云婦人無夫或無子不霑爵故賜之也)酺五日(說文云酺)
(王者布德大飲酒也出錢為醵出食為酺又按趙武靈王滅中山酺五日是其所起也)陽信侯(韋昭)
(云勃海縣)嗛志(按嗛者不滿之意也未有嗛志言天下皆志不滿也漢書作&KR0008;志安也)謂天下
何(言何以謂於天下也)其安之(其發聲也安者徐也言徐徐且待也)有天下者莫長
焉用此道也(言古之有天下者無長於立子故云莫長馬用此道者用殷周立子之道故安治千)
(有餘歲也)更議不宜(言不宜更别議也)諸侯皆同姓(謂帝之子為諸侯王皆同姓姓)
(生也言皆同母生故立太子母也)壯武(韋昭云膠東縣)清郭(按表駟鈞封鄔侯不同者蓋後徙封)
(於鄔鄔屬鉅鹿郡)樊侯(韋昭云樊東平之縣)&KR0832;然(蘇林云寢視不安之貌蓋近其意餘說皆疎音)
(下板反)見馬遺財足(遺猶留也財古字與纔同言大僕見在之馬今留纔足充事而已也)傳
置(按廣雅云置驛也續漢書云驛馬三十里一置故樂産亦云傳置一也言乘傳者以傳次受名乘置者以)
(馬取匹傳音丁戀反如淳云律四馬高足為傳置四馬中足為馳置下足為乘置一馬二馬為軺置如置急者)
(乘一馬曰乘也)誹謗之木(按尸子云堯立誹謗之木誹音非亦音沸韋昭云慮政有闕失使書於此)
(堯時然也後代因以為飾今宫外橋梁頭四植木是也)注交午柱(鄭玄注禮云一縱一横為午以)
(木貫表柱四出即令之華表崔浩以為木貫表柱四出名桓陳楚俗桓聲近和又云和表則華與和又相訛耳)
相謾(韋昭云謾相抵讕也說文云謾欺也謂初相約共行祝後相欺誑中道而止之也)銅虎符
(漢儀銅虎符發兵長六寸竹使符出入徵發說文云分符而合之小顔云右留京師左與之古今注云金虎符)
(銀錯書之張晏云銅取其同心也)甘泉(應劭云宫名在雲陽一名林光臣瓚云甘泉山名林光秦離宫)
(名又顧氏按邢承西征賦注云甘泉水名今按蓋因地有甘泉以名山則山水皆通也)祁侯賀(漢書)
(音義祁音遲賀姓繒繒古國夏同姓也)淮南王(名安阜陵侯也)衡山王(名勃安陽侯也)廬
江王(名賜周陽侯也)淳于公(名意為齊太倉令故謂之倉公也)女緹縈(緹音啼鄒氏音)
(體非)肉刑三(韋昭云斷趾黥劓之屬崔浩漢律序云文帝除肉刑而宫不易張斐注云以淫亂人族序)
(故不易也)右賢左戚(劉德云先賢後親也)祝釐(音僖福也)五德(五行之德帝王相承傳易)
(終而復始故云終始傳五德事傳音轉也)更為元年(按秦本紀惠文王十四年更為元年又汲冢竹)
(書魏惠王亦有後元當取法於此又按封禪書以新垣平候日再中故改元也)四荒(顧胤按爾雅孤竹北)
(戶西王母日下謂之四荒也)結軼(鄒氏音逸又音轍漢書作轍顧氏按司馬彪云結謂車轍回旋錯結)
(之也)元元(戰國策云制海内子元元非兵不可高誘注云元元善也又按姚察云古者謂人云善人也因)
(善為元故云黎元其言元元者非一人也顧野王又云元元猶喁喁可憐愛貌未安其說聊記異也)中大
夫令勉(裴駰按表景帝改衛尉為中大夫今則中大夫令是官號勉其名後此官改為光禄勲虞世南)
(以此稱中大夫令是史家追書耳顔遊秦以令是姓勉是名為中大夫據風俗通令姓令尹子文之後也)句
注(伏儼音俱包愷音鉤)細柳(桉三輔故事細柳在直城門外阿房宫西北維又匈奴傳云長安西細柳)
(則如淳云在渭北非也)倉庾(郭璞注云庾倉無屋也)注胡公(胡公名廣後漢太尉作漢官解)
(詁也)賣爵(崔浩云富人欲爵貧人欲錢故聽賣買也)露臺(顧氏按新豐南驪山上猶有臺之舊趾也)
注漢語作跣(漢語是書名荀爽所作也)已下(謂柩已下於壙)大紅(劉德云紅亦功也男)
(功非一故以功力為字而女工惟在於絲故以糸工為字三十六日以日易月故也)復土(音伏謂穿壙出)
(土下棺已而填之即以為墳故云復土復反還也音福)内史卒(按百官表云内史掌理京師之官也)
(景帝更名京兆尹也)霸陵(霸是水名水經於山亦曰霸山即芷陽地也)武德文始五行
之舞(應劭云禮樂志文始舞本舜韶舞高祖更名文始示不相襲五行舞本周武舞秦始皇更名五行舞)
(按今言秦武德文始五行之舞者其樂總象武王樂言高祖以武定天下也既示不相襲其作樂之始先奏文)
(始以羽籥衣文繡居先次即奏五行五行武舞執干戚而衣有五行之色也)
孝景本紀第十一
蕭何孫係(漢書亦作係鄒誕本作徯又按漢書功臣表及蕭何傳皆云封何孫嘉疑其人有二名也)
二十而得傅(音附荀悦云傅正卒也小顔云舊法三十三而傅今改也)孝文太后崩
(薄太后也亦葬芷陽西曰少陵也)廣川長沙王(廣川王彭祖長沙王發皆景帝子遣就國也)
祋祤(鄒誕生上音都會反下音羽又丁括反祤音詡)燔雒陽(雒陽漢書作淮陽災故徙王於魯也)
齊王將廬(悼惠王之孫齊襄之子廬漢書作閭)燕王嘉皆薨(劉澤之子)用傳出
入(傳音丁戀反如今之過所)平陸侯禮(韋昭云平陸西河縣禮即向之從曾祖王父也)作陽
陵(景帝豫作夀陵也按趙系家趙肅侯十五年起夀陵後代遂因之也)王太后為皇后(系家)
(太后槐里人父仲兄信封蓋侯后故金氏妻女弟姁兒也)周苛(周昌之兄)注故封其子(韋昭)
(云張尚子當居趙夷吾子周建德子横王悍子棄也)軍東都門(按三輔黃圖云東出北第一門曰宣)
(平門外曰東都門)典客為大行(韋昭云大行官名秦時云典客景帝初改云大行後更名大鴻)
(臚武帝因而不改故漢書景紀有大鴻臚百官表又云武帝改名大鴻臚鴻聲也臚附皮以言其掌四夷賓客)
(若皮臚之在外附於身也復有大行令諸侯薨大鴻臚奏諡列侯薨則大行奏誄按此大行令即鴻臚之屬官)
(也)注九儀(按鄭玄曰命者五謂公侯伯子男爵者四孤卿大夫士是九也)置左右内(主天)
(下之私財物曰少内少内屬大内也)綰為丞相(姓衛也)令徒隸衣七緵布(七緵)
(蓋今七升布言其麄故令衣之也)止馬舂(止人為馬舂粟為歲不登故也)月貫天廷中
(天廷即龍星右角也按石氏星傳曰龍在左角曰天田右角曰天廷)封皇太后弟蚡(蚡音扶粉)
(反按外戚世家皇太后母臧氏初嬪王氏生子信而寡更嫁長陵田氏生蚡及勝也)諸侯以弱(主父)
(偃上言今天子下推恩之令令諸侯各得分邑其子弟於是遂弱卒以安也)
孝武本紀第十二
孝武皇帝(裴駰云大史公自序云作今上本紀又其序事皆云今上今天子今或言孝武皇帝者悉)
(後人所定也)注武紀褚先生補作(按褚先生補史記合集武帝事以編年今止取封禪)
(書補之信其才之薄也又張晏云褚先生潁川人仕元成間韋稜云褚顗家傳褚少孫梁相褚大弟之孫宣帝)
(代為博士寓居于沛事大儒王式號為先生續太史公書阮季緒亦以為然也)景帝中子(按景十三)
(王傳廣川王已上皆是武帝兄是自河間王德以至廣川凡有八人則武帝弟兄也)薦紳(上音搢搢挺也)
(言挺笏於紳帶之間事出禮内則今作薦者古字假借耳漢書作縉紳臣瓚云縉赤白色非也)立明堂
城南(城南長安城南門外也按關中記云明堂在長安城門外杜門之西也)蹏氏觀(徐廣音蹄)
(鄒誕音斯又音蹄觀名也)先後宛若(鄒誕音二字並去聲即今妯娌也孟康以兄弟妻相謂也韋昭)
(云先謂姒後謂娣也宛音冤)平原君(按徐云武帝外祖母則是臧兒也)祠竈(如淳云祠竈可)
(以致福按禮竈者老婦之祭盛於盆尊於瓶說文周禮以竈祠祝融淮南子炎帝作火官死為竈神司馬彪注)
(莊子云浩竈神也如美女衣赤李江範音浩也)武安侯(服虔云田蚡也韋昭云武安屬魏郡也)安
期生(服虔曰古之真人按列仙傳云安期生琅邪人賣藥東海邊時人皆言千歲也)齊為黃金
(齊音劑)亳人薄誘忌(亳山陽縣名姓謬名忌居亳故下稱薄忌此文則作薄字而謬又誤作誘)
(矣)天神貴者太一(按樂汁微圖云紫微宫北極天一太一宋均以為天一太一北極之别名)
(春秋緯紫宫天皇曜魄寶之所理也)其佐曰五帝(河圖云蒼帝神名靈威仰之屬也)為皮
幣(按食貨志皮幣以白鹿皮方尺緣以繢以薦璧得以黃金一斤代之又漢律皮幣率鹿皮方尺直黃金一)
(斤)造白金(按食貨志曰金三品各有差也)一角獸若麃然(音步交反韋昭曰體若麕)
(而一角春秋所謂有麕而角何也楚人謂麋為麃又周書王會云麃者若鹿爾雅云麋大鹿也牛尾一角郭璞)
(云漢武一角獸若麃謂之麟是也)柏梁(服虔云用梁百頭按今字皆作柏三輔故事云臺高二十丈用)
(香柏為殿香聞十里)銅柱承露(三輔故事曰建章宫承露盤高三十丈大七圍以銅為之上有仙人)
(掌承露和玉屑飲之故張衡賦曰立修莖之仙掌承雲表之清露是也)鼎湖(按鼎湖縣名屬京兆後屬)
(弘農昔黃帝採首陽山銅鑄鼎於湖曰鼎湖即今之湖城縣也韋昭云以為近宜春亦甚疎也)游水發
根(顔師古以游水姓發根名蓋或因水為姓服虔亦曰發根人姓字或曰發樹根者也)太史公(韋昭)
(云談司馬遷之父也說者以談為太史公失之矣史記多稱太史公遷外孫楊惲稱之也姚察按遷傳亦以談)
(為太史公非惲所加又按虞喜志林云古者主天官皆上公自周至漢其職轉卑然朝會坐位猶居公上尊天)
(之道其官屬仍以舊名尊而稱公公名當起於此故如淳云太史公位在丞相上天下郡國計書先上太史公)
(副上丞相其義是也而桓譚新論以為太史公造書書成示東方朔朔為平定因署其下太史公者皆朔所加)
(之者也)脽丘(音誰漢舊儀作葵丘者蓋河人呼誰與葵同故耳)侵尋於太山矣(侵尋)
(即浸淫也故晉灼云遂往之意也小顔云侵淫漸染之義蓋尋淫聲相近假借用耳師古叔父遊秦亦解漢書)
(故稱師古為小顔也)樂成侯(韋昭云河間縣按郊祀志樂成侯登而徐廣據表姓丁名義未詳)羨
門(韋昭云仙人應劭云名子喬)而大通焉(韋昭云言大能通天意故封之樂通樂通在臨淮高)
(平縣也)斥車馬(孟康云斥不用之車馬是也)掊視(說文掊抱也音步溝切)母欵識
(韋昭云欵刻也按識猶表識也)中山(此山在馮翊谷口縣西近九嵕山土人呼為中山河渠書韓使水工)
(鄭國說秦鑿涇水自中山西即此山)晏温(如淳云三輔俗謂日出清濟為晏晏而溫故曰晏温許慎注淮)
(南子云晏無雲也)不虞不驁(毛傳云虞譁也姚氏按何承天云虞當為吳音洪霸反又說文以吳)
(一口大言也此作虞者與吳聲相近故假借也或者本文借此虞為歡娛字故也)鬼臾區(鄭氏云黃)
(帝佐也李奇曰黃帝時諸侯本作申區者非藝文志作鬼容區者也)所謂寒門者谷口也
(服虔云黃帝所仙之處也小顔云谷中山之谷口漢時為縣今呼為冶谷去甘泉八十里盛夏凜然故曰寒門)
(谷口也)三垓(垓重也言為三重壇也鄒氏云一作階言壇階三重)用事八神(按韋昭八神謂)
(天地隂陽日月星辰主四時主之屬今按郊祀志一曰天主祠天齊二曰地主祠太山梁父三曰兵主祠蚩尤)
(四曰隂主祠三山五曰陽主祠之罘六曰月主祠之萊山七曰日主祠盛山八曰四時主祠琅邪也)昔大
帝神鼎一(顔師古以太帝即太昊伏犧氏以在黃帝之前故也)鬺烹(言鼎以烹牲而響嘗也鬺)
(字又作觴字音殤漢書郊祀志云鼎空足曰鬲以象三德鬲音歴謂足中不實者名之也)上雍(以雍地形)
(高故云上)龍垂胡&KR1046;(顔師古云胡謂項下垂肉也&KR1046;其毛也故童謠曰何當為君鼓龍胡是也)醴
進(音進漢書作進顔師古云具俎豆酒醴而進之一曰進謂雜物之具所以加禮也)為餟食(餟音)
(竹芮反謂聯續而祭之漢志作□古字通說文云餟祭酹)祭月以羊彘特(特一牲也言若牛若)
(羊若彘止一特也)奉瑄玉(音宣璧大六寸也)泰帝使素女(亦謂太昊也)射牛
(天子射牛示親祭也事見國語)及箜篌瑟(應劭云武帝始令樂人侯調作聲圴圴然命曰箜篌侯其)
(姓也)草封禪儀(儀見應劭漢官儀也)見星出如瓠(按郊祀志云填星出如瓠故顔師古)
(以德姓即鎮星也今按此紀唯言德星則德星歲星也歲星所在有福故曰德星也)夀星仍出(夀星)
(南極老人星也見則天下理安故言之也)信星昭見(信星鎮星也信屬土曰鎮星則漢志為德星也)
宿留(音秀溜宿留遲待之意若依字讀則言宿而留亦是有所待並通也)還至瓠子(瓠子決河)
(名蘇林曰在甄城南濮陽北廣百步深五丈)自臨塞決河(按河渠書武帝自臨塞決河將軍已)
(下皆負薪也)沉祠而去(按沉白馬祭河決於是作瓠子歌見河渠書)乃作通天臺
(漢書作通天臺於甘泉宫按漢書舊儀臺高三十丈去長安二百里望見長安城也)甘泉更置前
殿(姚氏按揚雄云甘泉本因秦離宫既奢泰武帝增通天臺迎風宫近則有洪崖儲胥遠則石關封巒鳷鵲)
(露寒棠黎等觀又有高華温德觀曾成宫白虎走狗天梯瑶臺仙人弩法相思觀)芝生殿房中
(按生芝九莖於是作芝房歌)公玉帶(玉或作肅公玉姓帶名姚氏按風俗通齊湣王臣有公玉冉其)
(後也音語錄反三輔決錄云杜陵有玉氏音肅說文以為從玉音畜牧之畜今讀公玉與決錄音同然二姓單)
(複有異單姓者肅後漢司徒玉况是其後也)命曰崑崙(玉帶明堂圖中為複道有樓從西南入名)
(其道曰崑崙言其似崑崙山之五城十二樓故名之也)泰元神筴(按薦饗之辭言天授皇帝泰元)
(神筴周而復始又按上黃帝得寶鼎神筴則太古上皇創歷之號故此云太元神筴周而復始也)冀至
殊庭焉(冀漢書作幾幾近也冀望也亦通服虔曰蓬萊出仙人殊庭者異也言入仙人異域也)其
東則鳳闕(三輔黃圖云武帝營建章起鳳闕高三十五丈關中記一名别風言别四方之風西京賦)
(曰閶闔之内别風嶕嶤是也三輔故事云北有圜闕高二十丈上有銅鳳皇故曰鳳闕也)其西則唐
中(如淳云詩云中唐有甓鄭玄曰唐堂庭也爾雅以廟中路謂之唐西京賦曰前開唐中彌望廣象是也)
龜魚之屬(三輔故事云殿北海池北岸有石魚長二丈廣五尺西岸有石龜二枚各長六尺)其
南則玉堂(漢武故事玉堂基與未央前殿等去地十二丈)乃立神明臺(漢宫闕疏云臺)
(高五十丈上有九宫常置九天道士百人也)井幹樓(關中記宫北有井幹臺高五十丈積木為樓言)
(築累萬木轉相交架如井幹司馬彪注莊子云井幹井闌也又崔譔云井以四邊為幹猶築牆之有楨幹又諸)
(本多作幹一本作榦音說文云幹非橋)木耦馬(一音偶孟云寓寄龍形于木又姚氏云寓假也以言)
(假木龍馬一駟非寄生龍馬形於木也)赤星五寬舒之祠官(赤星即上靈星祠也靈星)
(龍左角其色赤故曰赤星五者太一也三一也冥羊也馬行也赤星也凡五並祠官寬舒領之)凡六祠
(謂五者之外有正太一后土祠故六也)
史記索隠卷四
