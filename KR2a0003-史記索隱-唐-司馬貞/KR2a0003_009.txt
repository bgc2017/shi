史記索隠卷九
唐司馬貞撰
天官書第五(按天文有五官官者星官也星歷有尊卑若人之官曹列位故曰天官)
中宫(姚氏按春秋元命包云宫之為言宣也宫氣立精為神垣又文耀鉤曰中宫大帝其精北極星含元)
(出氣流精生一也)天極星(按爾雅北極謂之北辰又春秋合誠圖云北辰其星五在紫微中楊泉物)
(理論云北極天之中陽氣之北極也極南為太陽極北為太陰日月五星行太陰則無光行太陽則能照故為)
(昏明寒暑之限極也)其一明者太一常居(按春秋合誠圖云紫微大帝室太一之精也)
後句四星(句音鉤勾曲也)末大星正妃(按援神契云辰極横后妃四星從端大妃光明)
(又按星經以後句四星名為四輔其句陳六星為六宫亦主六軍與此不同也)皆曰紫宫(控元命包)
(曰紫之言此也宫之言中也言天神運動陰陽開閉皆在此中也宋均又以為十二軍中外位各定總為之紫)
(宫也)直斗口(劉氏云如字直當也又音值也)隋斗端兑(隋音易果反劉氏云斗一作北按漢)
(書天文志斗見北端作耑兑作銳銳謂星形尖銳也)曰陰德或曰天一(按文耀鉤曰陰德為)
(天下剛柔宋均以為陰行德者道常也)天槍(楚庚反)天棓(音皮韋昭音剖又詩緯曰槍三星棓)
(五星在斗杓左右主槍人棓人石氏星讚云槍棓八星備非常也)絶漢抵營室曰閣道
(絶度也扺屬也又按樂汁圖云閣道北斗輔石氏云閣道六星神所乘也)北斗七星(按春秋運斗樞)
(云第一魁第二旋第三璣第四權第五衡第六開陽第七搖光第一至第四為魁第五至第七為標合而為斗)
(文耀鉤云斗者天之口舌玉衡屬杓魁為琁璣整長歷云北斗七星星間相去九千里其二陰星不見者相去)
(八千里也)旋璣玉衡(按尚書旋作璿馬融云璿美玉也機渾天儀可轉旋故曰機衡其中横筩以璿)
(為機以玉為衡蓋貴天象也鄭玄注大傳云渾儀中筩為旋璣外規為玉衡也)以齊七政(按尚書大)
(傳云七政謂春秋冬夏天文地理人道所以為政也人道政而萬事順成又馬融注尚書云七政者北斗七星)
(各有所主第一曰正日第二曰主月法第三曰命火謂熒惑也第四曰煞土謂填星也第五曰伐水謂辰星也)
(第六曰危木謂歲星也第七曰剽金謂太白也日月五星各異故曰七政也)衡殷南斗(按晉灼云)
(殷中也宋灼云殷當也)用昏建中者杓(說文云杓斗柄音疋遙反即招搖)夜半建
者衡(孟康曰假令杓昏建寅衡夜半亦建寅也)斗為帝車運于中央(姚氏按宋均曰)
(言是大帝乘車巡狩故無所不紀也)曰文昌宫(文耀鈎曰文昌宫為天府孝經援神契云文者精所)
(聚昌者揚天紀輔拂竝居以成天象故曰文昌)一曰上將(春秋元命包曰上將建包曰上威武次將)
(正左右貴相理文緒司禄賞功進士司命主老幼司災主災咎也)在魁中貴人牢(樂汁圖云)
(天理理貴人牢宋均曰以理牢獄也)魁下六星兩兩相比曰三台(按漢書東方朔)
(願陳泰階六符孟康曰泰階三台也台星凡六星六符六星之符驗也應劭引黃帝泰階六符經曰泰階者天)
(子之三階上階上星為男主下星為女主中階上星為諸侯三公下星為卿大夫下階上星為士下星為庶人)
(三階平則陰陽和風雨時不平則稼穡不成冬雷夏霜天行暴令好興甲兵修宫榭廣苑囿則上階為之坼也)
注更河三星(按詩記歷樞云更河中招搖為胡兵宋均云招搖星在更河内又樂汁圖云更河天)
(矛宋均以為更河名天矛則更河是星名也)句圜十五星(句音鈎圜音員其形如連環即貫索)
(星也)曰賤人之牢(按詩記歷樞云賤人牢一曰天獄又樂汁圖云連營賤人牢宋均以為連營貫)
(索也)東宫蒼龍(按文耀鈎云東宫蒼帝其精為龍也)房心(按爾雅云大辰房心尾也李巡曰大)
(辰蒼龍宿體最明也)心為明堂(春秋說題辭云房心為明堂天王布政之宫尚書運期授曰房四表)
(之道宋均云四星間有三道日月五星所從出入也)大星天王前後星子屬(鴻範五行)
(傳曰心之大星天王也前星太子後星庶子)房為天府曰天駟(爾雅云天駟房詩記歷樞)
(云房為天馬主車駕宋均云房既近心為明堂又别為天府及天駟也)房有兩星曰衿(一音)
(其炎反元命包云鈎衿兩星以閑防神府闓舒為主鈎距以備非常也)左角李右角將(李即)
(理理法官也故元命包云左角理物以起右角將帥而動又石氏云左角為天田右角為天門也)大角
天王帝廷(按援神契云大角為坐候宋均云坐帝坐也)曰攝提(按元命包云攝提之為言)
(提擕也言提斗擕角以接於下也)亢為疏廟(元命包曰亢四星為廟廷又文耀鈎為疏廟宋均以)
(為疏外也廟或為朝也)氐為天根(爾雅云天根氐也孫炎以為角亢下繫於氐若木之有根也)
主疫(宋均云疫病也三月榆莢落故主疾疫也然此時物雖生而日宿在奎行毒氣故有疫也)尾為
九子(宋均云屬後宫場故得兼子子必九者取尾有九星也元命包云尾九星箕四星為後宫之場也)
箕為敖客(宋均云敖調弄也箕以簸揚調弄象也箕又受物有去去來來客之象也)曰口舌
(詩云維南有箕載翕其舌又詩緯云箕為天口主出氣是箕有舌象讒言詩曰哆兮侈兮成是南箕謂有敖客)
(行謁請之也)火犯守角(按韋昭曰火熒惑也)南宫朱鳥權衡(按文耀鉤云南宫赤)
(帝其精為朱鳥孟康曰軒轅為權太微為衡也)衡太微三光之廷(宋均曰太微天帝南宫也)
(三光日月五星也)十二星蕃臣(春秋合誠圖曰太微主法式陳星十二以備武急也)内五
星五帝坐(詩含神霧云五精星坐其東蒼帝坐神名靈威仰精為青龍之類是也)蔚然曰
郎位(徐廣云一云鳥哀按漢書作鳥哀則鳥哀蔚然皆星之貌状其星為郎位)傍一大星將
位(按宋均云為羣郎之將帥是也)月五星順入軌道(韋昭云謂循軌道不邪逆也順入從)
(西入之也)司其出所守天子所誅也(宋均云司察日月五星所守列宿若請官屬不)
(去十日者於是天子命使誅討之也)其逆入不軌道(宋均云逆入從東入不軌道不由康衢而)
(入者也以其所犯命之者亦謂隨所犯之位天子命誅其人也)金火尤甚(按火主銷物而金為兵故)
(尤急然則木水土為小變也)有隋星五(宋均云南北為隋又他果反隋為垂下)曰少微
士大夫(春秋合誠圖云少微處士位又天官占云少微一名處士星也)權軒轅軒轅黃
龍體(援神契曰軒轅十二星后宫所居石氏星讃以軒轅龍體主后妃也)如衡占(宋均云責在后)
(黨嬉讒賊興招此祥按亦當天子命誅也)東井為水事(元命包云東井八星主水衡也)兩河
天闕間為關梁(宋均云兩河六星知逆邪言關梁之限知邪偽也)德成衡觀成
潢傷成鉞(按德成衡衡則能平物故有德公平者先成形於衡觀成潢為帝車舍言王者遊觀亦先)
(成形於潢也傷成鉞者傷敗也言王者敗德亦先成形於鉞以言有敗亂則有鉞誅之然按文耀鉤則云德成)
(潢敗成鉞其意異也又此下文禍成井誅成質皆是東井下義總列於此也)柳為鳥注(按漢書天)
(文志注作喙爾雅云鳥喙謂之柳孫炎云喙朱鳥之口柳其星聚也以注為柳星故主草木)七星頸
為員宫主急事(按宋均云頸朱鳥頸也員宫喉也物在喉嚨終不久留故主急事也)張素
為厨(素嗉也爾雅云鳥張嗉郭璞云嗉鳥受食之處也)軫為車主風(宋均云軫四星居中)
(又有二星為左右轄車之象也軫與巽同位為風車動行疾似之也)五星入軫中兵大起
(宋均云五星主行使使動兵車亦動也)西宫(文耀鉤云西宫白帝其精白虎)咸池曰天五
潢五潢五帝車舍(按元命包云咸池主五穀其星五者各有所職咸池言穀生於水含秀舍)
(實主秋垂故一名五帝車舍以車載穀而販也)火入旱金兵水水(謂火金水入五潢則各致)
(此災也按宋均云不言木土者木土德星於此不為害故也)畢曰旱車(爾雅云濁謂之畢孫炎以)
(為掩兔之畢或呼為濁因名星云)昴畢間為天街(元命包云畢為天階爾雅云大梁昴孫炎)
(元昴畢之間日月五星出入要道若津梁也)主葆旅事(姚氏按宋均云葆守也旅猶軍旅也言佐)
(參伐以斬除凶也)北宫玄武(文耀鉤云北宫黑帝其精玄武)虚危(爾雅云玄枵虚也又云北)
(陸虚也解者以陸為道孫炎曰陸中也北方之宿中也)危為蓋屋(宋均云危上一星高旁兩星隋)
(下似乎蓋屋也)虚為哭泣事(姚氏按荆州占以為其宿二星南星主哭泣虚中六星不欲明明則)
(有大喪也)營室(元命包云營室十星埏陶精類始立紀綱包物為室又爾雅云營室謂之定郭璞云定正)
(也天下作宫室皆以營室中為正也)曰離宫閣道(按荆州占云閣道王良旗也有六星)漢中
四星曰天駟(按元命包云漢中四星曰騎一曰天駟也)旁一星曰王良(春秋合誠)
(圖云王良主天馬也)八星絶漢曰天潢(元命包曰潢主河渠所以度神通四方宋均云天潢)
(天津也津湊也故主計度也)匏瓜(按荆州占云匏瓜一名天雞在河鼓東匏瓜明歲則大熟也)其
北河鼓(爾雅云河鼓謂之牽牛孫炎云河鼓之旗十二星在牽牛北或名河鼓為牽牛也)務女
(爾雅云須女謂之務女是也一作婺)其北織女織女天孫也(按荆州占云織女一名天)
(女天子女也)歲星(姚氏按天官占云歲星一曰應星一曰經星一曰紀星物理論云歲行一次謂之歲)
(星則十二歲而星一周天也)其所在五星皆從而聚(按漢高帝元年五星皆聚于東)
(井是也據天文志其年歲星在東井故四星從而聚之也)嬴縮(按天文志曰凡五星早出為嬴嬴為客晩)
(出為縮縮為主人五星嬴縮必有天應見杓也)其趨舍(音聚謂促)攝提格歲(太歲在寅歲星)
(正月晨出東方按爾雅歲在寅為攝提格李巡云言萬物承陽起故曰攝提格格起也)曰監德(歲星)
(正月晨見東方之名已下皆出石氏星經文乃六星在斗牽牛失次見杓也漢書天文志則載甘氏及太初星)
(歷所在之宿不同也)單閼歲(在夘也歲星二月晨出東方之名爾雅云夘為單閼李巡云陽氣推萬物)
(而起故曰單閼單盡也閼止也)曰降入(即歲星三月晨見東方之名其餘竝准此)執徐歲(爾雅)
(辰為執徐李巡云伏蟄之物皆敦舒而出故曰執徐執蟄徐舒也)大荒駱歲(爾雅云在己為大荒)
(駱姚氏云言萬物皆熾盛而大出霍然落落故曰荒駱也)曰跰踵(天文志作路&KR3474;字詁云&KR3474;今作踵也)
敦䍧歲(爾雅云在午為敦䍧孫炎云敦盛牂壯也言萬物盛壯韋昭云敦音頓也)曰開明(天文)
(志作啟明)叶洽歲(爾雅云在未為叶洽李巡云陽氣欲化萬物故曰協和洽合也)涒&KR0008;歲(爾雅)
(云在中為涒&KR0008;李巡云涒&KR0008;物吐秀傾垂之貌也涒音他昆反&KR0008;音他丹反)作鄂歲(爾雅在酉為作)
(鄂李巡云作咢皆物芒枝起之貌咢音愕今按下文云作鄂有芒則李巡解亦近得天文志云作詻音五格反)
(與史記及爾雅竝異也)閹茂歲(爾雅云在戍曰閹茂孫炎云萬物皆蔽冒故曰閹蔽茂冐也天文志)
(作掩茂也)曰天雎(劉氏音吁唯反也)大淵獻歲(爾雅云在亥為大淵獻孫炎云淵深也大)
(獻萬物於深謂蓋藏之於外耳)曰大章(徐廣云一作大皇按天文志亦作大皇也)困敦歲(爾雅)
(在子為困敦孫炎云困敦混沌也言萬物初萌混沌於黃泉之下也)赤奮若歲(爾雅在丑為赤奮若)
(李巡云言陽氣奮迅若順也)曰天皓(音昊漢志作昊)黫然(於閑反)三月生天棓
長四尺(按天文志此皆甘氏星經文而志又兼載石氏此不取石氏名申夫甘氏名德)察剛氣
以處(徐廣云剛一作罰按姚氏引爾雅熒惑謂之執法天官占之熒惑方伯象司察妖孽則此文察罰氣)
(為是)熒惑(春秋緯文耀鈎云赤帝熛怒之神為熒惑焉位在南方禮失則罰出晉灼云常以十月入太微)
(受制而出行列宿司世道出入無常)居之殃還至雖大當小(按還音旋旋疾也若熒惑)
(反道居其舍所致殃禍速至則雖大反小)久而至當小反大(按久謂行遲也如此禍小反大)
(言久腊毒也)其南為丈夫(按宋均云熒惑守輿鬼南為丈夫受其咎北則女子受其凶也)當
其行(宋均云太白宿主軍來衝拒也)歷斗之會以定鎮星之位(晉灼曰常以甲)
(辰之元始建斗歲鎮一宿二十八歲而周天廣雅曰鎮星一名地侯文耀鉤云鎮黃帝含樞紐之精其體旋璣)
(中宿之分也)日牝牡(晉灼曰歲陽也太白陰也故曰牝牡也)火與水合曰焠(按謂)
(火與水俱從鎮星合也)土為憂主孽卿(按文耀鉤云水土合則成爐冶爐冶成則火興火興)
(則土之子淬金成消爍消爍則土無子輔父無子輔父則益妖孽故子憂)七寸之内必(按韋昭云)
(必有禍也)察日行以處位(按太白晨出東方曰啟明故察日行以處太白之位也)太白
(韓詩云太白晨出東方為啟明昏見西方為長庚又孫炎注爾雅以為晨出東方高三丈命曰明晨昏見西方)
(高三舍命曰太白)其紀上元(按上元是古歷之名言用上元紀歷法則攝提歲而太白與營室晨)
(出東方至角而入與營室夕出西方凡出入東西各五為八歲二百三十日復與營室晨出東方大率歲一周)
(天也)經天天下革政(孟康曰謂出東入西出西入東也太白陰星出東當伏東出西當伏西過)
(午為經天又晉灼曰日陽也日出則星没太白晝見午上為經天)是謂需(又作耎音奴亂反)居
實有得也(按實謂星所合居之宿虚謂嬴縮也)察日辰之會(按下文正四時及星辰之)
(會是也)以治辰星之位(按皇甫謐辰星一名毚星或曰鉤星元命包曰北方辰星水生物布)
(其紀故辰星理四時宋均曰辰星正四時之位得與北辰同名也)蚤為月蝕(按宋均云辰星與月)
(同精月為大臣先期而出是躁也失則當誅故月蝕見祥)晚為彗星(按宋均云辰星陰也彗亦陰陰)
(謀未成故晚出也)出東方為格(謂辰星出西方辰水也太白出東方太白金也水生金母子不)
(相從故上有軍不戰今母子各出一方故為格格謂言不和同故野有兵不戰然也)正旗出(按旗蓋太)
(白芒角似旌旗)兔過太白(按廣雅云辰星謂之兔星則辰星之别名兔或作毚也)間可椷
劒(椷音函函容也言中間可容一劒則函字本有咸音故字從咸劍古作劒也)七命曰小正
(謂星凡有七名命者名也小正一也辰星二也天免三也安周星四也細爽五也能星六也鈎星七也)月
行中道(按中道房室星之中間也房有四星若人之房三間有四表然故曰房南為陽間北為陰間則)
(中道房星之中間也故房是日月五星之行道然黃道亦經房心若月行得中道故陰陽和平若行陰間多陰)
(事陽間則人主驕恣若歴陰星陽星之南北太陰太陽之道即有大小若兵及大旱若喪也)外北三
尺陰星(按謂陰間外北三尺曰陰星又北三尺曰太陰道則下陽星及太陽亦在陽間之南各三尺也)
太陰大水兵也(太陰太陽皆道也月行近之故有水旱兵喪也)角間天門十月
為四月(謂月行入角與天門若十月犯之當為來年四月成災十一月則主五月也)犯四輔
輔臣誅(按謂月犯房星也四輔房四星也房以輔心故曰四輔)月蝕始日五月者
六六月者五(始日謂倉始起之日也依此文計惟有一百二十一月與元數甚為懸校既無太初)
(歷術不可得推而定今以漢志統歷法計則六月者七五月者一又六月者一五月者一凡一百三十五月而)
(復始耳或術家各異或傳寫錯謬故此不同無以明知也)列星其宿地憂(謂月蝕列星二十八)
(宿當其分地有憂憂謂兵及喪也)昭明星(按春秋合誠圖云赤帝之精象如太白七芒釋名為筆星)
(氣有一枝末銳似筆亦曰筆星也)五殘星(孟康云星表有青氣暈有毛填星之精也)漢者亦
金之散(按水生金散氣即水氣河圖括地象曰河精為天漢也)炎火星(豔音也)格澤
星(一音鶴鐸又音格宅格胡客反)天精(韋昭云精謂清朗漢書作牲亦作腥郭璞云注三蒼云腥雨止)
(無雲也)天蛪(五結反亦作蜆音同)月離于畢(按韋昭云離歴)相遇者(音偶漢書作禺)
杼雲(姚氏按兵書云營上雲氣如織勿與戰也)杓雲(劉氏音時酌反說文音丁了反許慎注淮南云)
(杓引也)若霧(音如字一音蒙一音亡遘反爾雅云天氣下地不應曰霧言蒙昧不明之意也)穹閭
(鄒云一作弓閭天文志作弓字音穹蓋謂以氊為閭崇穹然又宋均云穹獸名亦異說也)逢俉化言
(俉音五故反逢俉謂相逢而驚也亦作迕音同化當為訛字之誤耳)四時之卒始(謂立春日是去)
(年四時之終卒今年之始也)戎叔為(韋昭云戎叔大豆也為成也又郭璞注爾雅亦云戎叔胡豆孟)
(康同也)小雨趣兵(音促謂風從西北來則戎菽成而又有小雨則國兵趣起也)比數雨
(比音鼻律反數音疎矩反謂以次數日以侯一歲之雨以知豐穰也)五家(按謂五紀歲月日星辰歷數各)
(有一家顓學習之故曰五家也)必貴三五(三五謂三十歲一小變五十歲一大變)故曰雖
有明天子必視熒惑之所在(此據春秋緯文耀鈎故言故曰)平城之圍
(漢高祖之七年)月暈參畢七重(按天文志其占者畢昴間天街也街北胡也街南中國也昴為)
(匈奴參為趙畢為邊兵是歲高祖自將兵擊匈奴至平城為冒頓所圍七日乃解則天象有若符契七重主七)
(日也)星茀(音佩即孛星也)于河戒(按天文志武帝元封之中星孛于河戒其占曰南戒為趙門北)
(戒為胡門朝鮮北胡之域也其河戒即南河北河也)犖犖(力角反犖犖大事分明也)必通三五
(按三謂三辰五謂五星)蒼帝行德天門為之開(按謂王者行春令布德澤被天下應)
(靈威仰之帝而天門為之開以發德化也天門即左右角間也)赤帝行德天牢為之空
(亦謂王者行德以應火精之帝謂舉大禮封諸侯之地則是赤帝行德夏陽主舒散故天牢謂之空則人主當)
(赦宥也)天行德(按天謂北極紫微宫也言王者當天心則北辰有光耀是行德也北辰光耀則天子)
(更立年也)一曰二曰(按謂星家之異說太史公兼記之耳)三能三衡者天廷也
(上云南宫朱鳥權衡衡太微三光之庭則三衡者即太微也其謂之三者為日月五星也然斗第六第五星亦)
(名衡又參三星亦名衡然竝不為天廷也)
封禪書第六
中岳嵩高(按獨不言至者蓋以天子子所都也)二龍去之(如淳按國語二龍漦于夏庭是)
(也)巫咸之興自此始(按尚書巫咸殷臣名伊陟贊告巫咸今此云巫咸之興自此始則以)
(巫咸為巫覡然楚詞亦以巫咸主神蓋太史公以巫咸是殷臣以巫接神事大戊使禳桑穀之災所以伊陟贊)
(巫咸故云巫覡之興自此始也)而震死(謂武乙射天後獵於河渭而震死也)辟雍泮宫(按服)
(虔云天子水匝為辟雍諸侯水不匝至半為泮宫禮統又云半有水半有宫是也)駵駒(赤馬黑鬣曰駵)
(也)羝羊(詩傳云羝牡羊)汧渭間(按地理志汧水出汧縣西北入渭皇甫謐云文公徙都汧者也)
鄜衍(鄜地名後為縣屬馮翊衍者鄭衆注周禮云下平曰衍又李奇三輔記云三輔謂山陵間為衍也)
縉紳者(姚氏云縉紳作搢鄭衆注周禮云縉讀為薦謂薦之於紳帶之間今按鄭意以縉為薦則薦亦)
(是進進而置於神帶之間故史記亦多作薦字也)獲若石云(蘇林云質如石似肺)則若雄
雞(按列異傳云陳倉人得異物以獻之道遇二童子云此名為媦在地下食死人腦媦乃言云彼童子名陳)
(寳得雄者王雌者霸乃逐童子化為雉秦穆公大獵果獲其雌為立祠祭有光雷電之聲雄止南陽有赤光長)
(十餘丈來入陳倉祠中所以代俗謂之寳夫人祠抑有由也)注葉君(按葉縣名在南陽葉君即雄雉)
(之神故時與寳夫人神合也)用三百牢於鄜畤(按秦本紀德公元年以牲三百祠鄜畤今)
(按百當為白秦君西祀少昊時牲尚白秦諸侯也雖奢侈郊本特牲不可用三百牢以祭天蓋字誤耳)作
伏祠(按服虔云周時無伏磔犬以禦災秦始作之漢舊儀云伏者萬鬼行日故閉不干求也故東觀漢記)
(和帝初令伏閉晝日是也又歷忌釋日伏者何金氣伏藏之名四時代謝皆以相生而春木代水水生木也夏)
(木代火火生木也冬水代金金生水也至秋則以金代火金畏於火故至庚日必伏庚者金日也)磔狗
禦蠱菑(按左傳云皿蟲為蠱梟磔之鬼亦為蠱故月令云大儺旁磔注云磔禳也厲鬼為蠱將出害人)
(旁磔於四方之門故此亦磔狗邑四門也風俗通云煞犬磔禳也)管仲曰(按今管子書其封禪篇亡)
禪云云(晉灼云山在蒙陰縣故城東北下有云云亭也)炎帝(鄧展云神農後子孫亦稱炎帝而登)
(封者律歷志黃帝與炎帝戰於阪泉豈黃帝與神農身戰乎皇甫謐云炎帝傳位八代也)禪亭亭(應劭)
(云在鉅平北十餘里服虔云在牟陰非也)會稽(春秋外傳國語之書齊語也)辟耳(音壁賈逵云山)
(險也)登熊耳(按荆州記耒陽益陽二縣東北有熊耳東西各一峯狀如熊耳因以為名齊桓公竝登之)
(或云弘農熊耳下云望江漢知非兵)兵車之會三(按左傳三謂魯莊十三年會北杳平宋亂僖四)
(年侵蔡遂伐楚六年伐鄭圍新城是也)乘車之會六(據左氏傳云謂莊十四年會于鄄十五年)
(又會鄄十六年盟于幽僖五年會首止八年盟于洮九年會葵丘也)鄗上黍(韋昭云設以不可得之物)
(鄗音臛應劭云光武改高邑曰鄗姚氏云鄗縣屬常山一云鄗上山名)注名曰鰈(音荅郭璞云如)
(牛脾細鱗紫黑色只一眼兩片合乃得行今江東呼為王餘今亦曰版魚)注名曰鶼鶼(按山海經)
(云崇吾之山有鳥狀如鳬一翼一目相得乃飛名云蠻郭璞注爾雅亦作鶼鶼)三置晉君(按謂惠公)
(懷公文公也)吳陽上畤(吳陽地名蓋在岳之南又上云雍旁有故吳陽武畤今蓋因武畤又作上)
(下畤以祭黃帝炎帝)周太史儋(音丁甘反孟康云即老子也韋昭按年表儋在孔子後百餘年非老)
(耼也)五百歲當復合(按大顔歷評諸家而云周平王封襄公為諸侯至昭王五十二年西周君)
(獻邑凡五百一十六年為合亦舉全數)合十七年伯王出(自昭王滅周之後至始皇元年)
(誅嫪毐正一十七年孟康云謂周封秦為别秦并周為合此襄公為霸始皇為王也)注人先祠山
下(按漢書儀云祭人先於隴西縣人先山山上皆有土人山下有畤埒如菜畦畤中各有一土封故云畤三)
(蒼云畤埒也)宋太丘社亡(應劭云亡淪入地也按亡社主亡也爾雅云左陵太丘郭璞云宋有)
(太丘)黃帝地螾見(出吕氏春秋音引)周有赤烏之符(中候及吕氏春秋皆云有)
(火自天止于王屋流為烏云五室以數之也)騶嶧山(鄒縣之嶧山鄒縣本邾國魯穆公改作鄒從征)
(記北巖有秦始皇所勒銘)蒲車(謂蒲襄車輪惡傷草木)葅稭(上音租下音戛周禮祭祀供茅葅說)
(文云葅茅藉也稭禾槀去其皮祭天以此)天齊淵(顧氏按解道彪齊記云臨菑城南有天齊五泉竝出)
(有異於常言如天之齊腹也)曰天主(謂主祠天)下下者(小顔云以下下謂最下也)注一
云之下上畤(此之一云與漢書郊祀志文同也)東陸監鄉(監音闞韋昭云縣名屬東)
(平皇覽云蚩尤冢在東郡夀張縣門鄉城中)祠三山(小顔以為下所謂三神山顧氏按地理志東萊)
(曲成有參山山即此三山也非海中三神山也)注東萊不夜(不夜縣名屬東萊按解道彪齊記云)
(不夜城蓋古有日夜出見於境故萊子立城以不夜為名)注斗入海(謂斗絶曲入海也)四時
主祠琅邪(按山海經云琅邪臺在勃海間按是山如臺地理志琅邪縣有四時祠也)齊威宣
(謂威王宣王也)宋毋忌(按樂産引老子戒經云月中仙人宋無忌白澤圖云火之精曰宋無忌蓋其人)
(火仙也)正伯僑(樂産按馬相如云正伯僑古仙人顧氏按裴秀冀州記云緱山仙人廟者昔有王喬)
(犍為武陽人為栢人令於此得仙非王子喬也)充尚(無别所見)羨門高(按秦始皇使盧生求羨門)
(子高是也)最後皆燕人(按最後猶言甚後也服虔說止有四人是也小顔云自宋無忌至最後凡)
(五人劉伯莊亦同此說非也)主運(按主運是鄒子書篇名也)莫不甘心焉(謂心甘羡也)
以風為解(顧野王云皆自解說遇風不至也)刻勒立書旁(小顔云今諸山皆有始皇)
(所刻石文胡亥重刻其文具存也)此所謂無其德用事(按即此封禪書序云蓋有無其)
(應而用事者矣此當有所據太史公再引以為說)殽以東(按殽即崤山杜預云弘農澠池縣西南即)
(今之崤山是也亦音豪)相山(地理志在長沙)曰濟曰淮(按風俗通云濟廟在臨邑淮廟在平)
(氏也)為歲(于偽反)秋涸凍(按字林涸竭也下各反小顔云涸讀與沍同沍凝也下故反春則解)
(秋則凝)冬塞(先代反與賽同賽今報神福也)薄山者襄山也(應劭云在潼關北十餘里)
(穆天子傳云自河首襄山酈元水經云薄山統目與襄山不殊在今芮城北與中條山相連是薄襄一山也)
岐山(地理志在美陽縣西北也)吳岳(徐廣云在汧)鴻冢(黃帝臣大鴻葬雍鴻冢蓋因大鴻葬)
(為名也)瀆山蜀之汶山(按地理志蜀郡湔氏道崏山在西郭璞注云山在汶陽郡廣陽縣一)
(名瀆山也)河祠臨晉(韋昭云馮翊縣地理志臨晉有河水祠)沔祠漢中(水經云沔水出)
(武都沮縣注云東南注漢謂漢水故祠之漢中樂産云漢女漢神也)湫淵(上子小反又子由反即龍之所)
(處也)江水祠蜀(按風俗通江出崏山崏山廟在江都地理志江都有江水祠蓋漢初祠之於源後祠)
(之於委也又廣雅云江神謂之奇湘江記云帝女也卒為江神華陽國志云蜀守李冰於彭門闕立江神祠三)
(所漢書儀云祭四瀆用三正牲沈圭有車馬紺蓋也)四大冢(按謂四山為大冢也又爾雅云山頂曰冢)
(蓋亦因鴻冢而為號也)灃澇(十三洲記灃水出鄠縣南也)長水(按百官表有長水校尉沈約宋)
(書云營近長水因以為名水經云長水出白鹿源今之荆溪水是也)鳴澤(按服虔云鳴澤澤名在涿郡道)
(縣也)雍有日月參辰(按漢書舊儀云祭參辰皇於地陽谷口夾道在右為壇也)九臣十
四臣(竝不見其名數所出故昔賢不論之也)諸布(按爾雅祭星曰布或諸布是祭星之處)諸
逑(亦未詳逑漢書作遂)西亦有數十祠(西即隴西之西縣秦之先舊都故有祠)湖(地理)
(志湖縣屬京兆有周天子祠二所)灃滈有昭明(按樂産引河圖云熒惑星散為昭明)天子
辟池(樂産云未聞顧氏以為壁池即滈池所謂華陰平舒道逢使者持壁以遺滈池君故曰壁池今謂天)
(子辟池即周天子辟雍之地故周文王都鄷武王都滈既立靈臺則亦有辟雍耳張衡亦以辟池為雍)於
社亳(徐廣云京兆杜縣有亳亭則杜字誤合作於杜亳且據文列於下皆是地邑則杜是縣按秦寧公與)
(亳王戰亳王奔戎遂滅湯社皇甫謐亦云周桓王時自有亳土號湯非殷也而臣瓚以亳為成湯之邑故云在)
(濟陰非也按謂杜亳二邑有三社主之祠也)夀星祠(夀星蓋南極老人星也見則天下理安故祠之)
(以祈福夀)杜主故周右將軍(按地理志杜陵故杜伯國有杜主祠四墨子云周宣王煞杜伯)
(不以罪後宣王田於圃見杜伯執弓矢射宣王伏弢而死也)最小鬼之神(謂其鬼雖小而有神)
(靈)雍四畤(雍有五畤而言四者顧氏以為兼下文上帝為五非也按四畤據秦舊而言也)木禺
(一音寓寄也寄龍形於木寓鳥馬亦然一音偶亦謂偶其形於水也)龍欒車(謂車有鈴鈴乃有欒和之)
(節故取名也)通權火(權如字解如張晏一音爟周禮有司爟爟火官非也)房中堂上(按禮)
(樂志有安世房中歌皆謂祭時室中堂上歌先祖功德也)東宫雲中(廣雅曰東君也王逸注楚詞雲)
(中雲也東君雲中亦見歸藏易也)社主(即上文三社主也)巫保族纍(二神名纍力追反)
巫先(謂古巫之先有靈者蓋巫咸之類也)司命(按周禮以槱燎祠司命鄭衆云司命文昌四星也)
施糜(鄭氏云主施麋粥之神)祠九天(按孝武本紀云立九天廟於甘泉三輔故事云胡巫事九)
(天於神明臺淮南子云中央曰鈎天東方曰蒼天東北閔天北方玄天西北幽天西方皓天西南朱天南方炎)
(天東南陽天也)河決金堤其符(謂河決乃水德之符應也)刺六經(小顔云刺謂采取之)
(也劉向七錄云文帝所造書有本制服制篇刺音七錫反)長門(徐云在霸陵也)日再中(晉灼云淮)
(南云魯陽公與韓構戰酣日暮援戈麾之日為却三舍豈其然乎)三歲一郊(按漢書舊儀云元年)
(祭天二年祭地三年祭五畤三歲一遍皇帝自行也)深澤侯(按表深澤侯趙將夕孫夷侯胡紹封)武
安侯(按是田蚡也)柏寢(按韓子云齊景公與晏子遊於少海登柏寢之臺而望其國)食巨
棗(按包愷云巨或作臣)天神貴者太一(樂叶徵圖曰天宫紫微北極天一太一宋均云天一)
(太一北極神之别名春秋佐助期曰紫宫天皇曜魄寳之所理也石氏云天一太一各一星在紫宫門外立承)
(事天皇大帝)開八通鬼道(按司馬彪續漢書祭祀志云壇有八陛通道以為門又三輔黃圖云)
(上帝壇八觚神道八通廣三十步)解祠(謂祠祭以解殃咎求福祥)太一澤山君地長
(此則人上書言古天子祭太一太一天神也澤山本紀作臯山君臯山君地長謂祭地於臯山同用太牢故云)
(用牛蓋是異代之法也)武夷(顧氏按地理志云建安有武夷山溪有仙人葬處即漢書所謂武夷君是)
(時既用越巫勇之疑即此神今按其祀用乾魚不饗牲牢或如顧說也)白金(按樂産云謂龍馬龜)各
以勝曰(按樂産云謂畫青車以甲乙畫赤車丙丁畫玄車壬癸畫白車庚辛畫黃車戊巳將有水事則)
(乘黃車故下云駕車辟惡鬼是也)鼎湖(按三輔黃圖鼎湖宫名在藍田韋昭云地名近宜春按湖本屬)
(京兆後分屬弘農恐非鼎湖之處也)康王后(康王名寄也)不相中(按三蒼云中得也)食
馬肝死耳(按論衡云氣熱而毒盛故食走馬肝煞人故儒林傳云食肉無食馬肝是也)我何
愛乎(上語欒大言子誠能修文成方我更何所愛惜乎謂不恡金寳及禄位也)棋自相擊(顧氏)
(按萬畢術云取雞血雜磨針鐵杵和礠石棋頭置局上即自相抵也)得四印(謂五利將軍天士將軍地)
(士將軍大通將軍謂四也)衛長公主(按衞子夫之子曰衛太子女曰衞長公主是衞后長女故曰長)
(公主非如帝姉曰長公主之例)當利公主(按地理志東萊有當利縣)佩六印(更加樂通侯及)
(天道將軍印為六印)泰帝(按孔文祥云秦帝太昊也)神靈之封居七千(韋昭云黃帝時)
(萬國其以修神靈得封者七千國或為七十國樂産云以舜為神明之後封媯滿於陳之𩔖是也顧氏按國語)
(仲尼云山川之守足以紀綱天下者其守為神汪茫氏之君守封禺之山也)乃斷斬非鬼神
者(謂有非毁鬼神之人乃斷理而誅斬之)胡&KR0971;(說文曰胡牛垂頷也釋名云胡在咽下垂者即所謂)
(龍胡也)祭月以羊彘特(按樂産云祭日以太牢月以少牢特不用牝也小顔云牛羊若彘止)
(一牲故云特也)贊饗(按顧氏云饗祀祠也漢舊儀云贊饗一人秩六百石也)盡多不讐(按鄭)
(德云相應為讐謂其言語不相應無驗也)子侯暴病死(新論云武帝出璽印石財有兆朕子侯則)
(没印帝畏惡故殺之風俗通亦云然顧胤按武帝集帝與子侯家語云道士皆言子侯得仙不足悲此說是也)
填星(樂産包愷竝作旗星旗星即德星符瑞圖云旗星之極芒艷如旗本亦作旗也)作益延夀
觀(小顔以為作夀益延夀二館按漢武故事云作延夀觀高三十丈)作通天莖臺(按漢書竝)
(無莖字疑衍也)五寬舒之祠官(按郊祀志云祠官寬舒議祠后土為五壇故謂之五寬舒祠官)
(也)
河渠書第七
禹抑鴻水(抑音憶然抑者遏也洪水滔天故禹遏之不令害人也漢書溝洫注作堙堙抑皆塞之也)
乘毳(字亦作毳同音昌芮反注以撮子芮反又子絶反與蕝音同也)乃厮二渠(厮漢書作釃史)
(記舊本亦作洒字從水按韋昭云疏決為釃字音疏跬反厮即分其流泄其怒是也二渠其一即漯川其二王)
(莽時遂空也)東南為鴻溝(按楚漢中分之界文潁曰即今官渡水也蓋為二渠一南經武陽為)
(官渡水一東經大梁城即河溝今之汴河是也)三江五湖(三江按地理志北江從會稽毘陵縣北東)
(入海中江從丹陽蕪湖縣東北至會稽陽羨縣東入海南江從會稽吳縣南東入海故禹貢有北江中江也五)
(湖者郭璞江賦具區兆滆彭蠡青草洞庭是也又云太湖周五百里故曰五湖)辟沫水(辟音避沫音末)
(按說文云沫水出蜀西南徼外與青衣合東南入江)自中山(小顔云中音仲即今之九嵕山之東仲山)
(是也)西邸瓠口(按邸至也瓠口即谷口乃郊祀志所謂寒門谷口是也與池陽相近故曰田於何所)
(池陽谷口是也)亦秦之利也(溝洫志鄭國曰臣為韓延數歲之命為東秦建萬代之功是也)溉
澤鹵(溉古代反澤一作舄音昔又竝音尺本或作斥則如字讀之)鄃居河北(音輸韋昭云清)
(河縣也)河壖(韋昭音而緣反河邊地又音人兖反)水工徐伯表(舊說徐伯表水工姓名也)
(小顔以為表者巡行穿渠之處而表記之若今豎標表是也)番係(上音婆又音潘按詩小雅云番惟司)
(徒番氏也下音系也)從山東西(按謂從山東運漕而西入關也)人茭牧其中(按茭乾草)
(也謂收茭及牧畜於中)令少府以為稍入(其田既薄越人徙居者習水利故與而稍少其)
(税入之於少府也)自徵(音懲縣名也在馮翊小顔云即今之澄城也)商顔下(顔音崖又如字)
(商顔山名也)以為楗(其免反楗者樹於水中稍下竹及土石也)延道㢮兮離常流
(言河之決由其源道延長弛溢故使其道皆離常流故晉灼云言河道皆㢮壊)搴長茭(搴音已免反茭)
(音交竹&KR1239;絙也茭一作茇音廢鄒氏又音紼也)關中輔渠(按溝洫志兒寬為左内史奏請穿六輔渠)
(謂之輔渠亦曰六渠也)
平準書第八(大司農屬官有平凖令丞署以均天下郡國轉販貴則賣之賤則買之貴賤相權輸)
(歸于京都故命曰平準)
自天子不能具鈞駟(按天子駕駟馬其色宜齊同今言國家貧天子不能具鈞色之駟馬)
(漢書作醇駟醇與純同一色也或作騂非也)秦錢重難用(顧氏按古今注云秦錢半兩徑一寸)
(二分重十二銖)更令民鑄錢(食貨志云鑄筴錢按古今注云榆筴錢重三銖錢譜云文為漢興也)
黃金一斤(按如淳云時以錢為貨黃金一斤直萬錢非也又臣瓉注云秦以一溢為一金漢以一斤)
(為一金是其義也)稽市物踊騰糶(李奇云稽貯滯韋昭云稽留待也稽市當如李韋二釋音)
(晉灼及馬融訓稽為計及考於義為疎如淳云踊騰低昂也低昂者乍賤乍貴也今按漢書糶字作躍者謂物)
(踊貴而價起有如物之騰躍而起也然糶者出賣之名故食貨志云大熟則上糶三而舍一是也)經費
(按經訓常也言封君已下皆以湯沐邑為私奉故不領入天子之常税為一年之費)給中都官(按中)
(都猶都内也皆天子之倉府以給中都官者即令太倉以穡官儲也)即山鑄錢(按即訓就就山鑄錢)
(故下文云銅山是也一解即山山名也)益苑馬以廣用(謂增益苑囿造廏而養馬以廣用則)
(馬是軍國之用)募人輸粟爵至大庶長(按漢書食貨志云文帝用晁錯言令人入粟邊)
(六百石爵上造稍增至四千石為五大夫萬二千石為大庶長各以多少為差)注倉氏庾氏(按出)
(食貨志)以武斷於鄉曲(謂鄉曲豪富無官位而以威勢主斷曲直故曰武斷也)抏弊
(按三蒼音五官反鄒氏又五亂反按抏者耗也消耗之名言百姓貧弊故行巧抵之法也)邛僰(應劭云臨)
(邛屬僰僰屬犍為)彭吳(人姓名)滅朝鮮(彭吳始開其道而滅之也)吏發興誅之
(謂發軍興以誅之也)轉漕(按說文云漕水轉穀也一云車運曰轉水運曰漕也)留墆無所食
(墆音迭謂貯也韋昭音滯謂積也又按古今字詁墆今滯字則墆與滯同按謂富人貯滯積穀則貧者無所食)
(也)級十七萬凡直三十餘萬金(大顔云一金萬錢也計十一級級十七萬合百)
(八十七萬金而此云三十餘萬金其數必有誤者顧氏按解云初一級十七萬自此己上每級加二萬至十七)
(級合成三十七萬也)官首者試補吏先除(官首武功爵第五也位稍高故得試為吏先除)
(用也)千夫如五大夫(千夫武功爵第七五大夫二十爵第九也言千夫爵秩比於五大夫二十)
(爵第九故楊僕以千夫為吏是也)爵得至樂卿(按此言武功置爵唯得至於樂卿也臣瓚所引)
(茂陵書蓋後人記其爵失次耳今注稱十爵至十八庶長為樂卿十九至二十為樂公乃以舊世爵釋武功爵)
(蓋亦臆說非也大顔亦以為然)廢格沮誹(格音閣亦如字沮音緒誹音非按謂廢格天子之命而不)
(行及沮敗誹謗之者皆被窮治故云廢格沮誹之獄用矣)注蹛停一曰貯(蕭該按字林云貯塵)
(也音佇此謂居積停滯塵久也或作貯子貢發貯鬻財是也)廢居(劉氏云廢出賣居停蓄也是出賣於)
(居者為廢故徐仙氏云有所廢有所畜是也)居邑(服虔云居穀於邑中是也)封君皆低首
仰給(按服虔云仰給於商賈是也而劉伯莊以為封君及大商皆低首營私以自給不佐天子非也)赤
金(說文云銅赤金也注云丹陽銅者神異經云西方金山有丹陽銅也)天用莫如龍(易云行天)
(莫如龍也)地用莫如馬(易云行地莫如馬也)人用莫如龜(禮曰諸侯以龜為寳也)
其文龍(顧氏按錢譜其文為龍隠起肉好皆圜文作雲霞之象)名白選(蘇林曰選音選擇之)
(選包愷及劉氏音息戀反尚書大傳云夏后氏不殺不刑死罪罰二千饌馬融云饌六兩音漢書作撰音同)
直三千(晉灼按黃圖直三千二百)以重差小方之(錢譜肉好皆方隠起謂以八兩差為)
(三品此重六兩下小隋重四兩也云以重差小者謂半兩為重故差小重六兩而其形方也)其文馬
(錢譜肉好皆方隠起馬形肉好之下又是連珠文也)復小隋之(湯果反爾雅注隋者狹長也謂長而)
(方去四角也)其文龜(錢譜肉圓好方為隠起龜甲文)東郭咸陽(東郭姓咸陽名也按風俗)
(通東郭牙齊大夫咸陽其後也)析秋毫(按言百物毫芒至秋皆美細今言弘羊等三人言利事纖悉能)
(分析其秋毫也)故吏皆適伐棘(謂故吏先免者皆適令伐棘上林不謂無馬者韋說非也)作
昆明池(按黃圖云昆明池周四十里以習水戰乂荀悦云昆明子居滇河中故習水戰以伐之也)屬
少府(韋昭云天子私所給賜經用也公用屬大司農也)子牢盆(按蘇林云牢價直也今代人言)
(雇手牢盆晉灼云蘇說是樂産云牢乃盆名其說異)竒民(包愷音羈諸侯也非農工之儔故言奇也)擅
筦(音管上音善)富羨(弋戰反羨饒也與衍同義)沮事之議(沮止也僅等言山海之藏宜屬)
(大農奇人欲擅利必有沮止之議此不可聽許也)釱左趾(按三蒼云釱踏脚鉗也字林徒計反張斐)
(漢晉律序云状如跟衣著足足下重六斤以代臏至魏武改以代刖也)異時(異時猶前時也)算軺
車(說文云軺小車也傅子云漢代賤乘軺今則貴之言算軺車者有軺車使出税一算二算也)賈人
緍錢(緍音旻緍者絲繩以貫錢者千錢出二十算也)稽諸物(稽者停也留也即上文所謂廢居居)
(邑是也)自占(按郭璞云占自隠度也謂各自隠度其財物多少為文簿送之官也若不盡皆没入於官)
(音之贍反)占不悉(悉盡也具也若通家財不周悉盡者罸戍邊一歲)籍名田(謂賈人有市籍)
(不許以名占田也)没入田僮(若賈人更占田則没其田及僕僮皆入之於官)大抵無慮
(抵音氐抵歸也劉氏云大抵猶大略也按大抵無慮者謂言大略歸於鑄錢更無他事從慮)人多姦
鑄錢(按多姦巧雜以鉛錫也)鍾官赤側(鍾官掌鑄赤側之錢韋昭云側邊也故晉灼云以赤)
(銅為郭今錢見有赤側者)張湯死民不思(樂産云諸所廢興附上困下皆自湯故人不思之也)
楊可告緍(姓楊名可也如淳云告緍者令於楊可告占緍之不盡者也)少反者(反音番反)
(謂反使從輕也按劉德為京兆尹每行縣多所平反是也)分曹(如淳云曹輩也謂分曹輩而為使也)官
布多(布謂泉布)越欲與漢用船逐乃大修昆明(蓋始穿昆明池欲與滇王)
(戰今乃吏大修之將與南越吕嘉戰逐故作樓船於是楊僕有將軍之號又下云因南方樓船卒二十餘萬人)
(擊南越也)列觀環之(按昆明池有豫章館豫章地名以言將出軍於豫章故也)比没入田
(比昔所以入之田也)度四萬石(樂産云度猶運也)自糴乃足(按謂天子所給廩食者多)
(故官自糴乃足也)所忠(人姓名服虔云掌故官取書於司馬相如者封禪書公孫卿因所忠言實鼎是)
(也唯姚察獨以為所患非也)齊人(晉灼云被教整齊人也)命曰株送徒(李奇曰先至者)
(為魁株應劭云株根本也送當作選選引也按應李二音是先至之人令之相引似若得其株本則枝葉自窮)
(故曰株送徒又文潁曰凡鬭雞勝者為株傳云陽溝之雞三歲為株今鬭雞走馬者用之因其鬭雞本勝時名)
(故云株送徒也)築令居(令音零姚氏音連韋昭云金城縣)列侯以百數(劉氏言其多以)
(百而數故坐酧金失侯者一百六人)器苦惡(苦音苦楛反言苦其器惡而買賣也言器苦窳不好凡病)
(之器云苦窳音庾語見本紀苦如字讀亦通也)地比給初郡(比音鼻謂南陽漢中已往之郡各以)
(其地比近給初郡初郡即西南夷初所置之郡)卒奉(扶用反包氏同)不償其僦(服虔云雇載云)
(僦言所輸物不足償其雇載之費也僦音子就反)他郡各輸急處(謂他郡能入粟輸其所在)
(急要之處也)坐市列(謂吏坐市肆行列之中)金馬三品(即下或黃或赤白黃黃金也白)
(白銀也赤赤銅也竝見食貨志)或錢或布或刀或龜貝(按錢本名泉言貨之流如泉也)
(故周有泉府之官及景王乃鑄大錢布者言貨流布故周禮有二夫之布食貨志貨布首長八分足支八分刀)
(者錢也食貨志有契刀錯刀形如刀長二寸直五千以其形如刀故曰刀以其利於人也又古者貨貝寳龜食)
(貨志有十朋五貝皆用為貨其各有多少元龜直十貝故直二千一百六十已下各有差也)
史記索隠卷九
