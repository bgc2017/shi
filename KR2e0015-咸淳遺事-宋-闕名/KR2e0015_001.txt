咸淳遺事卷上
景定五年甲子春二月辛未雨土行都大火時大元世
祖皇帝之至元元年也秋七月甲戍彗出柳芒角燭天
長十餘丈自四更從東方見日高方歛如是者月餘楊
棟謂是蚩尤旗非彗也遂遭論去國己夘丞相賈似道
參政楊棟同知葉夢鼎僉書姚希奏事上曰彗出于柳
彰朕不德夙夜疚心惟切祗懼宰臣奏曰陛下勤于求
治有年于兹寧有闕失寔臣等輔政無狀所致上貽聖
憂臣見上疏乞罷免可以上弭天災上曰正當相與輔
承闕失止回天意台臣交章言星變灾異皆公田不便
民間愁嘆不平之所致乞罷公田以荅天意賈似道亦
丐辭右相位上曰言事易任事難自古然也使公田之
說不可行則卿建議之始朕已沮之矣惟其上可免朝
廷造楮之費下可免浙西和糴之優公私兼濟所以舉
意命卿行之今業已成矣一歲之軍餉仰給于此若遽
因人言而罷之雖可以快一時之異議如國計何如軍
餉何卿能任事亦當任怨禮義不愆何恤人言卿宜安
心毋孤朕倚毗之意於是羣議遂息先是都漕劉良貴
浙漕吳勢卿陳堯道曹孝慶合奏限田之法自昔有之
置官戸踰限田嚴歸併飛走之弊回買官田可得一千
萬𤱔每歲則有六七百萬之入其于軍餉沛然有餘可
免和糴可以住楮弊可以餉軍可平物價可安富室一
事行而五利興寔為無窮之利上然之似道遂以自己
浙西萬𤱔為公田倡嗣榮王繼之趙孟奎以自陳投賣
自是朝野無敢言者初議以官品逾限田外官買之除
二百𤱔以下者免餘各買三分之一立價以租一石者
償十八界會四十楮不及者减價數租多則銀絹各半
又多則度牒告身准直登仕郎三千楮將仕郎千楮校
尉萬楮承信郎萬五千楮承節郎二萬楮安人四千楮
孺人二千楮于是浙西六郡各有專官平江則包恢成
公策嘉興則潘墀李補焦煥炎安吉則謝奕趙與訔王
唐珪馬無演常州則洪穮劉子庚鎮江則章坰郭夢熊
江隂則楊班黃伸並俟竣事各轉一官守臣並以主管
公田繋銜其公田每歲秋租輸之官倉特與减饒二分
或水旱則别議放數其間毗陵澄江一時迎合止欲買
數之多凡收六七斗者皆作一石及收租之際元額有
虧則取足于田主及歸附以來元無底籍田主又將止
收四五斗者抵換元賣田數以致米數不敷遂成抛荒
遺害農民迄今嗟怨
冬十月忠王即皇帝位是為度宗詔以明年為咸淳元
年詔曰皇天眷佑下民而作之君王者改元視始而正
其本朕以菲質獲承至尊㒺不在初永爲嗣德之義悠
未有艾益謹繼䋲之謀蠲貢式以清化原施曠恩而導
和氣内則收召衆正以立邦家之基外則撫循三軍以
固封疆之守期底寧于方夏用固毖于成功率循舊章
靡遑他務將更端于嗣歲用改歷以紀年永惟冲人祗
遹丕憲奉顯謨而纉服寔同奠廟之初躬達孝以盡倫
爰法壽皇之制况咸平淳熙之際皆泰和極盛之時乃
輯嘉名式新紀歷庶幾咸樂利而致天下和平之福一
風俗而延運祚長遠之休嘉與函生共陶聖化其以明
年正月一日改爲咸淳元年赦文曰帝王統羣生寔任
撫綏之寄春秋正五始况承付託之初仰惟先皇丕承
前烈纘緒十有三聖光紹寧宗享國四十一年遠繼仁
祖子民若保事帝如臨以江海之量優容羣言以雨露
之仁渗漉九有時和屡格敵難乍消日引月長久于其
道蚤朝晏罷遹求厥寧聖躬莫殫于焦勞冲候遂愆于
節適興言菲質共侍宸廷解𢃄匪遑所期日間抱弓何
及詎意天摧驚聞凴几之言俾奉纉圖之重恪承懇極
勤撫多方創鉅痛深且嬛嬛而在疚投艱遺大尤懔懔
以弗勝惟天地之德好生惟祖宗以仁立國矧屬君臨
之初政式循覃霈之舊章可大赦天下云云於戲天付
有家𫝊在予必稽謀而疾敬德父有天下歸于子惟永
念而弗棄基庶能慰六軍萬姓之同心于以荅中國四
裔之望治尚頼忠賢碩輔文武百僚叶濟康功共扶昌
運
翌日降内批曰予惟章聖嗣統之初復秦王官爵盖太
宗意而章聖克承之故濟王生前之官先皇已自追復
而有未復所贈官爵乃留以遺後之人即章聖踐阼贈
秦王大師中書令之典也所當繼志以慰永懷可追復
元贈少師保静鎮海軍節度使仍令所屬討論墳塋之
制目下增修餘照先帝端平元年六月十二日指揮(按通)
(鑑宋寧宗嘉定十七年史彌遠矯詔廢皇子竑爲濟王而立沂王子貴誠即理宗也又理宗端平元年太常少)
(卿徐僑嘗侍講開陳友愛大義帝悟乃復命竑官爵有司檢視墓域以時致祭)
又降内批曰恭禀慈訓先帝嘗欲照故太師崇憲靖王
加两鎮恩數于太師嗣榮王治命不可違也令學士院
擇日宣鎻降制其制曰朕初紹丕圖恪遵慈訓棠棣孔
懷之愛仰沐先皇行葦内睦之仁孰加叔父撫紹熙一
時之令典有憲靖拜節之殊榮曩友則其兄恩未酬于
素志言猶在耳令爰屬于眇躬如對咫顔用孚羣聽具
官與芮聯暉皇極(闕二字)總磐元王帝弟之最尊多閱義
理河間宗室之大雅獨備温文厚叙親賢時維昭著聳
民瞻之赫赫莫重建旄訓公族之振振有華襲爵式相
好矣禮亦宜之粤予宅揆之初追感盡倫之義承而弗
德望而弗至惡乎用情敬其所尊愛其所親庶幾達孝
况承治命具有舊章是用端策涓辰揚庭渙號衮衣赤
舄仍冠槐司寳甲琱戈加崇將鉞膺組不移于泮水新
麾增煥于雲安順考邦彝三公迺兼两鎮特優宗老累
朝不過數人併衍爰田申陪真食敢望馭貴惟以篤親
於戲稽漢制之兼郡連城用彰殊禮慨唐宗之大衾長
枕能不愴懷式示蕃釐以綏茂渥可特授武康寧江軍
節度使依前太師判大宗正事嗣榮王加食邑一千戶
寔封四百戸尊謝皇后曰皇太后宮曰慈福太后兄謝
奕封郡王姪堂&KR1033;塈垕皆節度使
立全氏為皇后后理宗母慈憲夫人姪孫全昭孫女其
制曰王位在德元所以接千歲之統后職聽内治所以
形四方之風朕肇摠乾綱儀圖坤載文王爲世子問安
嘗共至于寝門太姒嗣徽音思媚益仰承于京室禀奉
慈闈之命延登中壼之賢涓選剛辰誕揚渙號全氏冲
和而淑茂懿敏而静專(闕)圖史之遵動中珮環之節仰
惟聖父謹擇儲妃興懷慈憲之家我之所自出爰得元
良之配因不失其親褘褕粲入覲之儀衿帨盛来嬪之
禮天作之合人無間言而能謙毖自將柔恭有恪寒温
隨甘旨之適夙夜期警戒之成漢觀錫名鍾在太孫之
愛唐宮臨藻增多慈母之歡朕丕紹帝圖敬敷明則怡
怡愉愉而奉太后兹惟即位之初雍雍肅肅而惠宗公
端屬御家之始矧明揚于親訓仍申諭于𦕈躬謂子事
母婦事姑既無違禮則男正外女正内當舉上儀加重
翟以玉笄範盤螭于金璽式遵隆旨茂建鴻名於戲朕
承長樂之顔后則佐餕于東内朕奉清廟之祀后則親
蠶于北郊關睢有正始之基葛覃為節用之本順夫隂
陽之義則家理侔于天地之行則物宜庸基化原永綏
福履可立為皇后仍令有司擇日備禮册命
賈似道為山陵使護理宗梓宮渡江殯于紹興之殯宮
似道自上即位累辭相印至是遂歸紹興私第去之後
三日上遣都官牟濚賫御筆宣諭促還其書曰予夜不
安枕未明求衣專俟師相歸處分萬幾之事今兹三日
矣所降諭旨今差牟濚用致予意勉促師相速回宜諒
深衷毋事臯緩繼以似道未至復命陳昉再賫御筆宣
促其書曰師相鎮安夷夏綏撫生民怡然泰和之世今
師相舍機政而歸錦里誰與予膺鎮安撫綏之任此豈
泛泛悠悠越日與時從臣猶未有的回之報更命陳昉
親行代予勉諭師相速還朝堂至意所在幸冀矜體两
使既至越似道猶辭不已復奉表回退相印丐祠然後
敢還上欲其回乃曲從之降内批曰賈似道援引故事
毅然去國極力勉留累䟽懇切渡江歸里其以數從臣
宣召者亦既至再親筆由庚置往者日不下六七端殿
從臣朝列今已八遣回闕之期未聞納禄之請隨至所
頼師相力勉陳詣又必以得祠為期予亟欲師相之還
朝姑為雅志之是徇可依前太師鎮東軍節度使魏國
公醴泉觀使兼侍讀仍奉朝請令學士院降制上又遣
近臣同福王至其第邀請及制書至越似道又奉表辭
太師上復不允遣使賜御筆曰師相盛烈元勲允合維
垣之顯拜高懷雅志今因宅揆而力辭陳請甚堅執謙
難奪予惟成王初政方有頼于經邦周公為師曾何嫌
于作輔至勤累䟽再徇陳辭雖重咈于予衷然愈成于
厚德姑仍舊品益壮賢猷式慰仰成彌深嘉歎似道奉
詔再辭乃從之將入朝聞有旨令百官班迎于郊似道
又上表固辭上望其來乃降内批從之其文曰公衮來
歸朝紳迎候羣臣有請宜遵仁廟之舊章師相力辭且
援先朝之近比欲成謙志宜徇忱辭于是似道始入朝
既至有旨師相謁告日不請歸班令閤門獨員引見似
道聞命又上䟽力辭上乃許以謁告日仍舉朝儀遂降
褒諭詔曰惟冲人之凉菲倚師相以經綸洊秉台衡益
隆朝棟篤前人光烈作周孚先暨乃僚同心惟說納誨
資良猷之忠告慕慶歷之盛時欲推車之必行若和羹
之相濟此開忱布公之道而集思廣益之規頋機務賢
勞或俾當于謁告則疑丞佐列宜無廢于在朝嘉歎昌
言亟從來請既見乃再拜右丞相降内批曰師相忠存
體國志切愛民比造闕庭來游經幄國勢底定人心翕
孚予惟機務不可以久隳朝野僉期于再入合延新命
嚴肅具瞻師相可依前太師右丞相兼樞密使魏國公
仍加恩令學士院日下宣鎻
咸淳元年(乙丑)春正月元旦日𠡠下御筆曰予以寡昧嗣
承基緒懼德弗𩔖心為憂危永惟古今天下治亂各有
攸召然未有用君子而不治用小人而不亂者泰否二
卦著此審矣要其所以為泰否者特小人之一往一來
隂陽之一内一外其幾甚可危也今予初服正書所謂
自貽哲命之時惟有愛護善𩔖如元氣屏絶憸壬如邪
沴庶幾自治之道因念我朝以賢立國自咸平作興培
植以來大者光明俊偉小者靖共豈弟數世流衍邦家
奠安熙豐以後一起一仆汔為奸慝所勝逮至孝宗尤
為篤意由乾道及淳熙彬彬軰出號為極盛不惟在上
者為人物之依歸而在下者可為儒學之表倡正人正
道相為彪炳雖紹熙慶元嘉定間用之不盡皆此時㴠
飬之功治象于此可以槩見予荷豐芑詒謀之澤環視
在列㒺匪俊乂寔先帝簡拔以敷遺者若不待夢寐以
求則澗阿空谷矣繄爾服休服采之臣尚體予意必保
固凝聚而無遐心必搜求荐逹而無隐情必期于立政
而不習于立名必勤于相厲而不致于阿附使根植壮
而有益蕃之望氣𩔖全而無可乘之隙聞于下者皆知
今日杜羣枉之門開衆正之路莫不懷忠信厲廉隅以
待舉而士大夫之習為之丕變是亦正人心之一機也
審此則奚愧于咸淳之紀元方二祖之盛際惟予以懌
詔斥貢羡餘其文曰朕嗣臨大統承保先帝受命民為
邦本所關務先惠飬惟郡國貪殘之吏舊染汙習繭絲
之取不盡不止痛哉甚者矯虔奉貢稱曰羡餘此又借
公上之名以甚其毒者我朝自藝祖乾德之詔列聖守
以為家法朕用寳之以警無良繼自今如贓吏之罪無
所貸敢有修貢羡為名者以盗贓之罪罪之
上幸太學陞邵雍司馬光從祀其詔曰卲雍天挺人豪
英邁盖世司馬光有德有言有功有烈朱熹贊之與周
張二程俱雍述經世書發先天奥旨而内聖外王之學
寔關吾道光著通鑑貽後世治法而真履寔踐之美為
儒宗師盖非前代諸儒或以章句文詞得祀于學者比
朕將臨辟雍因思朱熹所贊已祀其四尚遺雍光非缺
典歟令學宮列諸從祀以示奬崇
呂文德授少保制曰朕紹纂丕圖睠時英傑屬大事當
一面久著績于幹方立少保曰三孤首䟽恩于進律况
輯瑞頒朝之日乃聽鼙思帥之初爰簡剛辰誕敡列辟
具官呂某沉雄有守英果無前家傳籌略于渭濱世擅
勲名于江表以左護軍陳計納策下南郡以定荆州為
大司馬清野奏功分武昌而督右郡以其苖裔念兹成
功志清漢鄂之氛埃耳洗岷峨之悽愴據荆出益未嘗
忘北方之圖首蜀尾吳亟欲重上流之勢錫之雙節整
我六師足食足兵惟征惟築敵行如鬼飲江復梗于投
鞭將通于神獲醜不勞其折箠兹歲華之晏粲喜邊信
之平寧朕涖政方新倚毗惟舊惟孝祖初膺于大統惟
吳璘特表于殊庸繡黼在裳煥貳公之典冊琱戈導節
兼舊鎮之威儀申衍戸封陪多采邑壮矣軍容之重煌
乎命秩之隆式循昭代之彝章勿替先皇之殊遇惟明
于信人者善繼其志惟忠于事主者不二其心朕歴觀
古人可騐今日周亞夫將兵再世迄能守節以有勲郭
子儀受命先朝惟以效忠而永譽予欲固封疆之備爾
思齊閥閱之勞茂對寵光益恢遠略可授少保依前職
任加食邑七百戸寔封三百戸文德上表固辭且乞歸
田里上答之曰覽奏能體予諭不復以護送先帝靈駕
為請且為寬頋是圖備見憂愛之切亞保之除予嗣服
之初禮貌舊勲之意比已專使將旨諒己深悉又曰省
所奏乞歸田里事具悉昔周元臣年九十猶秉旄鉞晉
之宅牧上流者臨邊四十一載威信以久而益孚勲績
以久而益茂睠我貳公之彦夙隆方面之功定江漢以
告成兼益荆而用武臂指列屯之聽令精神千里之折
衝朕每謂賢于長城卿乃曰未能保障馮異不伐雖嘉
陳誼之高方叔壮猷難徇遜能之請秋防伊爾勉為朕
留所請宜不允文德復上表辭上又批荅曰卿七年分
閫一忱為國此予所深知也近師相奏卿又結約成都
之叛將及勦除大理之殘宼疇昔之忠貫日月功高古
今愈隆而愈著矣安危佩于一身其可言去來奏卷還
宜體眷意文德遂始拜命上即位之初尤重經帷衆臣
賜御筆曰予嗣大歴服惟懷永圖學古于訓乃有獲與
治同道㒺不興是用首闢經帷示思先務諸賢舊從游
者無非天下端士比復旁起望于時者以益學而勤嘉
謀啓告俾學日益而治日隆則予以懌于是殿講黃萬
石禮部尚書盧鉞馬廷鸞給事中留夢炎禮部侍郎李
伯玉趙汝暨皆得輪直奏事經筵各盡所學是歲上以
諒陰命宰臣𩔖試進士依廷試例賜出身有差擢阮登
炳為第一
詔陞温州改為瑞安府嚴州為建德府宜州為慶遠府
忠州為咸淳府
二年(丙寅)春臨安府士人葉李蕭至等上書詆賈似道專
政似道因求退相位上勉留之降御筆曰元臣碩輔惟
祖宗之付予惇德精忠惟社稷以為悦經綸萬化消伏
羣隂紀綱正而君子有所依精神強而敵人知所畏既
克底定遹觀厥成(闕二字)為相二十六年豈曰成功即退
彦博維師書四十考又何拘滿之疑屡諭衷忱冀回冲
守四封安堵而善治欲其迓續衆賢聚朝而正脉欲其
堅凝矧予菲凉倚重師相如漢朝慮輕而頼有德如周
王思艱而惟舊人期萬年其永歡此先帝之所属可久
則賢人之德用翊相于昇平至公以天下為心願恒保
于明哲益隆柱石增耀旂常所請宜不允恭政姚希得
亦上表留似道奉御筆曰輔臣列銜請留師相議論其
可畏當破千載謬論之非也此與予同一愛國之心至
于典禮固為後世故事然有時異事殊不可同日語矣
師相勉為國事留而輔予以秉庶政此亦可為後世法
也願毋固執于是似道又上表乞並相上復不之許降
御筆曰予先力勉師相以佐天下之重洪濟艱難先帝
命元勲宅百揆示委任之專也一相經綸于上衆賢叶
贊于下廟堂有翕受之公朝廷有肅和之美景定之治
敷遺後人此委任之效也奏篇遽上復以更命一相為
請予覽悚惕且並相之弊先朝訓戒昭如日星予其敢
違先訓况師相守文應變之全才開忱布公之宏模謂
如孤立無助何太謙乎予觀泰否消長之機惟體統一
則可以杜絶憸慝書不云乎任賢勿貳幸念先帝垂裕
之謹思冲人仰成之忱勿執謙遜以一觀聽宗社生靈
永永扶植師相雖勞而天下安矣所請宜不允
姚希得奏辭潭州安撫上不允降御筆曰省卿所奏具
悉惟長沙千里之雄選以為屏君子萬夫之望用之則
行卿以當代鉅臣兩朝碩德有憑有翼在前疑後丞之
間所試所瞻皆方伯連率之職惟重湖通川陜之氣脉
九郡控蠻猺之喉衿中興以來厥寄攸重遠則有珙近
則有葵(按漢東公孟珙以寧武軍節度使致仕冀公趙葵為武安軍節度使)率以殿帷而
領藩服前修祖述夫豈考槃在澗之時美政咸懷尚體
求牧與芻之意朕命惟允爾行勿遲
王爚乞觧罷參政不允詔曰朕若稽祖考彝訓諭至切
矣再牘懇辭以疾尚以去為高哉二三執政猶吾股肱
其關于國體之重迺者君臣一心相與喜起庶績惟熙
今朕無斁其康事爾惟求朕攸濟以敉寧武圖功禆闕
失而舉綱維勿俾徵珪專美于唐朕言已再卿其勉之
沿江制置使馬光祖亦上表乞致仕上不允回御筆曰
朕觀采薇車攻之詩服勤王事不敢懷歸忠臣之詣也
矧商颷既高天壍當防無日不申警至于惜分隂庶克
有備無患若曰保身之榮于卿則得之矣豈朕北門管
鑰之意乎蹇叔之方未懲楚兵之謀始伏益懋幹方之
略勿陳知止之言所請宜不允
冬十月詔行郊祀詔曰禮脩肆𩔖大舜所以致嗣位之
恭祀秩肇稱成王所以昭受命之敬朕以菲質仰紹慶
基粤從遺大以投艱惕若臨深而履薄永惟萬事于今
三年常對明威敢忘先訓式克勤勞王家惟既增修國
政加璧以聘老側席以待賢杜羣枉以為明令四方毋
來獻我其夙夜允懷濟時之思心之憂危每軫奉詔之
慮疆埸曷繇而庶定年穀奚自以屡豐㒺知于兹其何
能淑惟天惟祖宗之畀付在上在左右之鍳觀盍揭虔
于始郊以荅貺于初服念其難其愼曾微可告神明之
功而有報有祈盍為大芘黎元之地卜云日以至吉適
當月而禫文頋予何言惟恐德弗𩔖攷古之制無以卑
廢尊是用裒對剛辰儀圖款謁躬齋精而殷荐命誓戒
以具修唯帝孚佑下民敢私祝釐歸福之美其爾典聽
朕命各肩展采錯事之忱朕以今年十一月十七日款
謁于南郊咨爾攸司各揚乃職相予肆祀毋或不恭
太史奏十一月十六日夜月食乃改郊復下詔曰朕嗣
大歴服稽古禮文𠡠命惟時幾益思謹憲毖祀于上下
式敬在初既孚號于前期將蕆事于長至念天威之明
畏常若鍳觀適月食之推占敢忘儆戒遹觀舊制常改
始郊惟乾德上甲之肇祀盖疑近晦隆興元日之展采
允叶履端兹参二祖之規克接三才之奥裒對孟陬之
吉導廸嗣歲之和肆𩔖而徧羣神率循舜典大報而就
陽位宜用夏正載㳙休辰尚迪彝訓所有南郊行禮改
用來年正月一日其文武官封贈奏荐及諸軍賞給等
並照隆興二年典于今年冬至日舉行
三年(丁夘)春正月己丑朔有事于南郊黎明肆赦其文曰
朕嗣受丕基式循彝典虞典之𩔖于帝率惟正月上日
之初周邦之單厥心祗若昊天成命之始永懷先哲敷
遺冲人既付中國民忱敉圖之匪易無疆大歴服凜持
守之惟艱頋菲薄懼弗克勝而兢業未知攸濟三陲庶
定益思戒備于不虞八蜡雖通猶慮豐穣之難必無日
不惕頼天之靈井絡奏勲寖恢舊宇臘霙呈瑞寔兆有
年遹求厥寕敢曰能享載稽隆興之詔仰法至道之規
維泰畤之肇禋于孟春之朔旦以大報本式敬用休然
念黍稷非馨必至治而神明感牲醴以告必嘉德而民
力存篤其棐忱惟予寔意盖常崇節歛之制廣賑貸之
仁屏遠憸壬申儆貪墨凡立政立事灼知厥若庶在宮
在廟不顯亦臨敷前人之大功乃建鴻號秩元祀之縟
禮乃宿熙壇相維辟公初見宗祖恭館奉幣長發其祥
大室祼圭既備乃奏&KR0770;一忱而對越輯衆正以伻從肅
巾車五路之容涖甘泉八觚之址絢陽曦于嘉旦溢瑞
氣于崇霄迪惟嚴恭庶幾宴享于是被衮而薦鬯昇邱
而燔柴合法兩儀協乾坤之交泰陟配二后昭功德之
兼隆賓八卿于桂尊穆東皇于瑶席神鴞吉而高游詹
星彪而殞幄燕祉皇天馮馮翼翼介壽文母怡怡愉愉
迄用有成俾爾單厚飭躬奉幣以蒙嘉氣敢專鄉于蕃
釐行慶施惠以及兆民盍丕承于洪造予其大賚咸予
維新可大赦天下云云於戲克相上帝寵綏四方惟始
和而觀治象爰建皇極敷錫五福惟好生以洽民心盖
春者德之元而祭者澤之大尚賴股肱爪牙之勵翼岳
牧侯衛之布宣永敷萬國之歡勿替億年之敬
壬辰執綏官禮部侍郎陳宗禮奏郊祀在輅玉音問答
錄付史館
上幸辟雍謁先聖并侑曾子子思配享子張封陳國公
升十哲伯魚列從祀
上以郊見禮備詔有司擬上皇太后尊號丞相賈似道
等擬進壽和二字復詔有司詳具儀禮其詔曰享帝于
郊祀既成于報本介福于母德莫大于鴻名迪愛敬之
丕彝侈榮懷之鉅慶皇太后道参悠久性秉寬柔體仁
静于躬行茂寔履吉廣順惠于内治允叶坤元丕徽範
以厚倫贊聖謨而與子頋惟𦕈質夙荷隆恩嚴恭肆𩔖
于熙壇孚訓仰承于太極受天佑而䋲祖武惟冲菲之
弗勝事地察而通神明輯休嘉之並貺寔惟保佑敢後
尊崇裒四海之歡心稽累朝之盛典用申景鑠祗上鴻
稱叙疇曰壽以居先億年多祉育物以和而為大萬宇
皆春式昭平格之功永奉怡愉之樂皇太后宜恭上尊
號曰壽和皇太后其令有司詳具儀禮上冊寳冊文曰
維咸淳三年歲次丁邜正月某日皇帝臣禥謹稽首再
拜言曰臣聞嗣宅丕后于前人莫重于嚴大報以致享
聿懷多福于上帝尤重于隆至眷以推尊睠凉菲之弗
勝每寅畏以自度繄我慈極方寸之澤流于無垠錫予
昌期景長之禄同于有載属諏吉于元日以有事于陽
垓曾徽明德以荐馨時保小心而敬事詎曰能格愈不
敢康荷后皇之溥臨暨祖宗之孚佑始為乂安百姓冀
蒙嘉氣以獲豐年今已祀郊上元盍推申休而尊明號
用昭積慶之本恪紓歸美之忱皇太后殿下静尃而柔
明端穆而厚裕亦莫不庶如天保之升恒無為而成同
中庸之位育遡正始播二南之化既垂憲貽萬世之傳
重開景運于艱難寔濟先皇之兢業漢家累治固由衣
練以稱賢周室復興端賴脱簮而有助宜揚蕤于汗竹
式作則于塗椒改紀以來流徽深著謀深豐水而尤資
母訓之力娶擇嵞山而獲同子職之供恩斯勤斯鬻以
閔斯至矣盡矣不可加矣迨夫全付所覆遹求厥寧越
天棐忱何由而頋諟惟皇作極何由而靈承克俾冲人
率循丕式自貽哲命厥德之嗣在初敷時繹思于父之
道無改凡答揚先訓之實皆兹迪彝教之功方今遠格
邇安而治象熙内修外攘而政理飭宮中府中俱為一
體卿從民從是謂大同奉祀事孔昭其敢專鄉于已念
親恩惟厚尤當不忘于天肇舉鴻儀祗宏嘉典然極九
州之奉曷表中心必加萬世之名庶昭懿則乃詔禮氏
乃命宰臣采實徽以揆殊光篤熙序而申景鑠以壽為
五福之首而和乃百嘉所生裒形容之辭伸推崇之詣
意存歸胙忱寓介眉餐金相于未央奉玉巵于長樂輯
是穣簡溢為怡愉拊瑟戛球聲既昭于物備函璧衮繡
瑞畢至而光舒以俾耆艾而熾昌以成元亨而利正臣
不勝大願謹奉玉冊金寳上尊號曰壽和皇太后伏惟
壽和皇太后殿下渙膺鉅典深鞏丕基慈者仁之原惟
仁則壽元者一之謂惟一斯和備之則禄名位有兼隆
之符等天地而逾久充之則聲氣形有交應之象合宇
宙以長春遠齊喬松之齡如在唐虞之際雍容懽佩允
觀河清岳静之期鞠跽稱觴同慶泉醴露甘之瑞長居
太極祗奉懽顔臣禥寔歡寔抃稽首拜手謹言
榮王與芮進封福王黃氏封隆國夫人
賈似道太師平章軍國重事其制曰三公坐而議政莫
先軍國之宏綱九經所以尊賢丕奉朝廷之茂典朕仰
成元老勱相我家卿飬志不違冀娛慈侍留行雖切未
諭至懷若稽勲德之殊褒厥有平章之重事遹崇體貌
誕播絲綸具官賈某心貫兩儀道高衆望安社稷以為
悦建武之元重開以仁義為事君貞觀之言既效上追
先帝之遇敬保冲人之初簡修進良而羣枉消開忱布
公而百度飭政刑明于間暇益固本根德威成于安強
寖恢疆宇曰雨曰暘之順叙宜郊宜廟之洽熙綜名實
以新泰長之亨治禮樂以介坤元之壽有馮有翼永言
宗祏之焉依惟孝惟忠亦既君親之兼盡廼慕循陔之
樂屡辭宅揆之繁朕惟柱石之臣可有遐心彝鼎之功
盍加異數昔元祐之制治倚彦博之維垣視國為家書
四十之考服人以德懾萬里之衝其作孚先㒺俾專美
仍進公孤之秩特為廊廟之遊三日一朝以便綵衣之
奉多聞建事更陪廣厦之咨理内御外謀焉就之贊元
經體識其大者人才進退國論否臧凡係安危率惟裁
决若時導教訓之益申以疇爵邑之恩邁昔参騫為今
衡旦於戲國之將興尊師重傅式隆四海之具瞻天之
欲治舍我其誰懋建萬世之長策以擬任賢勿貳之績
以恢主善協一之規光昭前聞永扶昌運可特授太師
平章軍國重事
葉夢鼎右丞相其制曰太微上台之象開德宣符北極
次輔之躔出度授政朕上稽乾則首正皇綱寔維阿衡
既任天下之重儀圖山甫式遹東方之歸若時登庸兹
仍俾乂念無踰于舊學遂分理于繁機載揆剛辰誕揚
丕號具官葉某氣和而德粹識遠而謨明有公輔之才
當大事而能斷多保釐之績雖小物以克勤簡在先朝
揚于二府是為耆艾骨鯁之望允也股肱心膂之臣習
于正人敢忘受業之後率時昭考爰念繼猶之初肆予
思艱往求攸濟密藏彌縫之用迄底鬷假之平忠既報
于原陵曰宅乃牧政遂成于青社以粒我民有嘉勤勞
深切注想父臣不改朕心乃知方今建大政興太平一
本春秋尊上公之義聚衆思廣忠益允頼旦夕弼厥辟
之謀必左右大夫國人皆曰賢則朝廷百官遠近正于
一久矣金甌之覆幡然衮衣之來每懷朕即帝位之時
維公暨汝兹當爰立作相之日寔帝賚予君臣遇合夫
豈偶然祖宗付託庶其在此笙鏞斯叶巖石具瞻昔彦
博提軍國之綱而臣光膺機衡之位有謀則就用成元
祐之隆同氣相求兹推西洛之老乃延登于端揆以光
紹于前修特超賜位之階仍總本兵之柄申陪多賦併
衍真畬於戲先王敷求哲人是為後嗣之輔天子動無
過舉必繇右弼之咨適當四年既效之期共翊萬世無
疆之業予欲遠法堯舜之道汝亦昌言予欲誕保文武
之民汝其猷訓同躋于治惟暨厥心可特進右丞相兼
樞密使
留夢炎樞密使制曰朕圖功于武成務惟幾斗極一星
式應天樞之象籌勝千里允咨人傑之真政途加已試
之庸使領陟久虛之選誕揚垣綍敷告大庭具官留某
端重而裕和高明而密察陳堯舜之道正冠臯伊之倫
魁有猷有為獨得寬大之體同愛同敬盡根忠孝之心
重在本朝間于兩社盖烈考所以燕翼子而元老所以
暨乃僚一體相須四方其訓於基命宥密之地肆其靖
之若勸行仁義之言亦既效矣厥今遣采薇之戍役備
車攻之修攘主善為師既謀謨于廟堂之上爽邦由哲
尚綢繆于牖戸之間用集衆思爰度同德睠西樞之明
陟亞右揆以同升二人深相知在秦府表留之日衆賢
㒺不肅有周家相遜之風精神可以折衝氣運應于亨
復重我兵本若時真儒昔曾在景祐之元庠在慶歷之
盛皆以英彦而冠宥庭遹追藝祖之(闕)用成今日之懿
相尊等爾益增重於事權國庶幾乎將永清於科𤨏申
陪井幹真衍圭畬於戲帝王之道出萬全莫先於理内
以御外春秋之義大一統莫嚴於内修而外攘惟協
心為能濟謀惟長慮為能立事務行所學以懋乃猷
可特授樞密使
賈似道上表力辭太師遂改太傅供職
侍讀陳宗禮給事中包恢侍讀趙順孫危昭德並陞殿
講范東叟陞右史王應麟除禮部侍郎各以明堂恩數
轉官有差
太傅平章表上十箴其略曰心為一身之主道為一心
之主作存道心德勝則性于德氣勝則性于氣作尊德
性以位為憂不以天下為樂作思艱難以一人治天下
不以天下奉一人作崇節儉樞機所發榮辱之主作謹
言動毫釐之差千里之謬作審萬幾巧言如簧小雅刺
之作察邇言繁纓假人春秋譏之作惜公噐酣酒為色
荒之媒作戒彝酒左道乃亂政之門作屏異端臣似道
一縷血忱因辭述意陛下不以其愚克永觀省是臣區
區追先帝之遇而報陛下之心也㳙塵助成于滄海螢
爝增輝于太陽斐然成章不知所裁惟聖明留意焉上
覧奏復書曰師相元勲碩德粹學鴻名以真儒傳正學
羽儀廟堂領袖旃厦忠言嘉猷沃于朕心若無逸立政
之書周公所以誨成王者惟日望之十箴之來上肅容
披誦正大淵奥表裏六經朕曷敢不勉謹當書紳佩服
列為屏障以代韋弦猶恐寡昧未足以進于帝王之盛
更覬師相時惠藥石之言終始扶翼俾萬年其永觀是
為冲人至望敬以奏篇與無逸圖並陳座右朝夕觀覽
期於躬行力踐庶克紹祖烈仍錄付史館以示朕崇重
師訓之至意
賜呂文德奬諭詔曰朕懋采薇治外之勤謹徹桑未雨
之備日申儆軍實無競維人天毖我成功所助者順狡
焉韃靼竊據開城裒兇鞠頑弗顧佛貍之䜟折衝制難
靡忘鉅鹿之思卿策慮通于神明忠忱衛于社稷奮鷹
揚之勇卯詔辰行率虎闞之師風驅電擊我環攻而氣
倍彼株困而技窮氊裘之援莫前金湯之險遄復膚功
甚駿勝勢用張巴夔西土之喉衿既克敉定襄峽上流
之唇齒尤肆窺覦恃吾有以待之惟卿獨能平耳以身
督戰先事候情百將一心凡屐履之間當任四牡三捷
從枕席之上過師運竒伐謀并力逐北俾投鞭之衆遠
遁而阻隘之羣一空迄奏肅清之勲深嘉扞禦之略荆
州運蜀而用武朕方觀葛亮之規模江滸出車而告成
卿尚圖召虎之事業益恢疆宇丕耀旂常文德拜詔因
上奏欲於大禮合奏換京官恩澤改授次子師夔上從
其請降御筆曰朕思文德忠勲豈在中興功臣下宜與
比援而師夔已知閤門事且屡典開閫綽著聲稱其守
漢陽實當曹世雄聞變棄城之後委有竒節非其他保
任比若祗換授京官不但師夔積階累功竟成虛擲亦
非朕所以優待忠勲之意今畀自特恩超授朝奉大夫
除正郎差遣
秋八月詔申飭諸邊閫帥守曰朕夙夜惟邊是憂未嘗
不日討軍寔而申儆之睠爾别閫暨于總戎守將多先
帝舊臣所與戮力戡難者平時好以衆整好以暇亦㒺
或不戒謀所以稱意豈待論而後乃然朕今每飯未嘗
不在鉅鹿下况諜間裒兇鞠頑之久欲逞志于我朕惟
風寒不止數處一物不牢俱受其弊寔允頼熊羆之士
干城其民用保乂于王家爾尚一乃心力求所以事事
備萬一敵人昧于一來决使之不得颺去以應佛貍死
夘之䜟而朕憂以寬時乃懋哉
九月詔以廣安軍改為寧西軍
冬十月趙葵卒
十一月戊子雷賈似道上表引退其略曰臣獨念平時
怙一是而衆嫉起守公法而私怨叢綿力不足以勝弊
奸血忱適足以來口語熏心憂畏無歲不疾必指牖下
以為歸最後先皇帝鍳臨責切以臣之謹慮而從之者
將許以終事而退擬俟有請而飈御已賓天矣哀號擗
踊痛不得以身代也恭遇陛下正乾位繼離照訪落小
毖之時惟當奉恤欽若一委而去其于憑几之言寧不
有負是用恫身屏息以俟復土登祔之後乞此餘生歸
老閑寂亦曰先帝之終陛下之始揆之臣心固已粗謂
兩盡無何還越意可奉輕軒以閑居安菟裘而終老矣
陛下眷意殊特召趣紛至朝紳貂使交徹于道奎札勉
諭日每十數終復動以先帝之恩臨之以東朝之旨叔
父之重將命勉督不置暨後叨授節鉞侍經之幄必謂
上相印憩賜第則留京猶越也由是儆若以往無敢差
池宣對未幾再覩遷播臣于是時凌兢欲仆形軀精爽
皆非己所得有頃之又罹霜露之病證状與常時殊衆
醫相視愕眙自分永陟今古臣推其故殊在于溢物盈
則人厭之人盈則天厭之臣可違天而不自厭之亟請
削公師極品而陛下從之無難則聖衷固以灼見于此
視疾宣問趣旨頻煩必令少安東第而後造朝又浹辰
扶曳傾欹瞻覲殿陛陛下憐之而見者莫不共異之夫
以攘臂下車已竊羞為士者之笑馮婦况于膏上盲下
可不危二豎之逃秦緩乎又曰戊子之夕雷發非時其
占曰大臣專政臣詎可偃然而不知天威之當懼乎臣
在先帝時屡有天時難必人事好乖之說臣亦嘗告之
陛下矣今天且厭之陛下欲不承天意得乎臣本欲更
俟陛下視事之時有請兹若有以廹之者遂不可緩欲
望聖慈亟從所請免至再三有𩔖具文取進止上不之
允乃以來章緘之且批荅曰予恃師相如心膂非特左
右手然風采猶昔駭聞駕言亟以親筆導意兹又復來
奏為之嘆不能已又周公之詩曰恩斯勤斯師相之勤
勞於予父子者惟天惟祖宗照臨之久矣予曩于侍側
耳熟焉今又日親相勵翼期于亹亹者固不待周公自
為之聲言也蘇轍之贊韓𤦺曰天之生是人也將使之
任天下之重是宜終自處乎憂患之域而行乎利害之
塗矣予每以轍為知言今舉以方師相之劬瘁師相不
以予為知己乎乃戊子之夕天若儆予為届練期哀慕
不寕方將與師相共圖所以側身銷變尤未可捨我而
去也前書轉意未白兹親染翰併置來奏湏止嗣音幸
體至意葉夢得亦上表乞罷相上不允賜詔曰朕惟雷
主陽君之象也神光流于天道至教所以儆戒𦕈躬敬
怒畏威夕惕若厲以干天和在易之震曰恐懼修省于
益曰遷善改過寔頼舊學良弼訓于朕志卿有協恭之
謨有思職之勤若天棐忱惟旦暨奭其濟乃述必大故
事引爕調之愆朕聞淳熙之詔有曰一人有過豈宜移
寘大臣克謹天戒廸惟祖訓是憲卿其陳善格非正朕
不逮儀圖消沴導和之實矧内外治孔殷懋思時幾相
飭之義毋復有陳所請宜不允
咸淳遺事卷上
