路史卷二十六宋羅泌撰
國名紀三
高陽氏後
高陽(三)帝之初封瀛之高陽縣在高水之陽也至道
三割隸順安然棘城實為高陽氏之虚(柳城東南)
(一百七十)今浚儀亦有高陽故城蓋後所都
濮陽(僖三十一)帝後所都今澶之屬縣所謂帝丘有顓帝城
城内帝冡亦號顓頊之虚
梁(西梁)伯益國地理風俗傳扶柳西北五十有梁城
故漢西梁縣西梁故城在今冀之南宫堂陽
鎮鎮之東鹿南六十(縣道記西梁故城二三里一名五梁城後漢入)
(扶柳)南梁在汝(詳周後國以别大梁少梁云)
&KR2589;梁析傳謂顓頊大&KR2589;之後詩云薄狩于&KR2589;是
也今沂之新泰東十一故&KR2589;國有&KR2589;山昔尭
伐胥&KR2589;者
安姬姓今壽之安豐與六近故漢為六安地書
述六失安
蓼姬姓侯爵(淮南子陽侯煞蓼侯)楚公子爕滅之(襄王三十年)
今壽之霍丘(杜云安豐蓼縣安豐城在霍丘南十三)有蓼故城
武德四為蓼州(七年廢寰宇元年立九年廢)圖䟽云在光
州(廣記云偃姓水經臨水縣西翏邑臯陶之封皆誤)與舒蓼别
安蓼皆姬國也故班志云安姬姓國而世
本蓼亦姬姓則俱庭堅後矣杜預乃以庭
堅為高陽之字妄也按文公五年秋楚仲
歸滅六冬公子爕滅蓼臧文仲曰臯陶庭
堅不祀夫臯陶乃少昊之後四世而庭堅
則高陽氏之子六臯陶之後而蓼則庭堅
之後也預既誤以庭堅為臯陶字乃復以
蓼為臯陶後偃姓失之矣予嘗考之臯陶
之後有舒蓼而非蓼也舒蓼偃姓而蓼則
姬姓蓼滅而舒蓼猶在至宣公之八年始
滅其地乃壽之霍丘而蓼乃安豐地正相
遠舒蓼與蓼地正為二而舒又自一國黃
帝之後任姓見潜夫論預既不知别有舒
與蓼而乃妄分臯陶之後舒蓼以為二謂
皆偃族正義遂以為文公五年蓼滅而復
封楚復滅之果皆臆見僖公之三年舒已
滅矣
己邔紀也故南郡邔縣己姓之祖
昆吾(昭十二哀)己姓樊之國衞是澶之濮陽昆吾氏之虚也
(十七)隨昆吾縣(開皇十六置在顓王城内武惪四復割置濮陽八年廢)城中
有昆吾臺所謂昆吾之觀(寰宇以昆吾為觧之安邑)夏末
遷許
顧(哀十四)己姓子今濮之范東南二十八有古顧城人
表以為鼔師古云即顧
温己姓子今孟之温西南三十有古温城漢温
縣(僖十年秋滅温温子奔衞後襄王以賜晉)忿生邑亦曰蘇
蘇己姓子忟在夏曰伯今懷之武德有蘇古城
在濟源西北二里(寰宇云忿生故邑蘇温見隱三年陽樊温原十二邑)
(皆蘇故地)
戶己姓商之崇扈古文作&KR0008;秦改為鄠漢隸扶
風(自後魏属京兆)今永興鄠北二十有故城周四里
有戶谷戶亭
飂己姓廖也(昭二十九有飂九域志方救切)今唐之湖陽一作
飀
董(文六)己姓伯聞喜東有董池陂董澤之陂也竹紀
季晉武公元年尚一軍芮人乘京荀人董伯
皆叛者非秦川董(舊云臨汾有董亭是或云秦川晉陽難當使兄子保)
(宗鎮董亭者皆非)
郗己姓說文云周邑野王西北(詳後周國)
鬷(昭二十九)董姓鬷夷也今濟隂東北四十九有龍池鬷
亭(即三鬷亭在定陶東北二十蔡墨云舜封豢龍子於鬷川鬷夷氏其後九州要記云)
(董父好龍舜遣豢龍於陶丘為豢龍氏)集韻去聲非
豢龍董姓在滑之韋城古城内有豢龍井然寰宇
記豢龍城在臨潁今長葛西四十豢龍城豢
龍氏邑也而汝之龍興東南五十又有豢龍
城韋城為古(豕韋邑)故王屋山有龍逄祠(潞縣)長
垣有龍逄㞐皆在後(長垣東南二十有龍城龍逄㞐有祠墓而靈寶)
(西南七亦有豢龍墳城冡記關龍逄葬龜頭原左脇高三丈)
祝産己姓帝堯時國
戎州
斟己姓漢之北海斟縣北海今濰去州七里有
斟亭(寰宇州東南五十)一作㘰草繆
灌斟姓傳謂斟灌(廣記云禹後誤)今青之壽灮東南有
斟灌城灌亭(舊記高密有灌亭寰宇斟灌城一名東夀灮)故淳于
也(水經淳于縣本夏后氏斟灌國武王以封淳于公淳于後齊併高密)
尋(三)斟姓傳謂斟尋張勃地記濟南平壽古斟尋
國預謂青之北海北海今隸濰東南五十有
斟城斟亭一作&KR3353;鄩今九江為尋陽(一作鄩潯)瓉
謂河南有尋蓋周地也(昭二十三鄩預謂鞏西南鄩中周地)
介斟姓斟介也傳謂介斟在東郡衞地或云即
斟灌非若葛廬國則密之膠西(東北百里有葛廬墓)
戈斟姓是為斟戈左氏世本皆以為即斟灌氏
非按宋鄭間六邑有戈錫(後為&KR1830;國)
右五斟本出己姓形聲轉繆而遂為姒故
史記以斟戈尋為夏禹後非也賈逵更以
之為曹姓蓋因史伯之言失之
云員䢵同妘也妘姓之祖亦作伝傊㜏鄖又用
䚋雲晉志云雲子古之雲夢(在江北今王沙監利等縣)盟
會圖云䢵子國在安州(杜云江夏雲在東南今安州城)旾秋
鄖人楚滅之封閻辛為鄖公今安之安陸有
鄖鄉鄖水鄖城鄖公廟周為鄖州
參胡妘姓韓也惠連國
鄅妘姓偊子爵(景王二十一邾襲之)班志云東海開陽故
鄅國開陽故城今在臨沂北十五里(春秋啟陽)
彭(二)即大彭彭姓之祖舊云徐治彭城有彭城山
彭祖墓廟春秋為宋邑(晉楚滅之為魚石采邑)寰宇記
州里外城即古大彭國考之初國當是彭州
有天彭大澤垂拱為州後迻徐爾(仙傳歴陽有彭祖宅)
韋(豕韋)彭姓商伯元喆之封豕韋也(國都記豕韋氏彭氏之國)劉
絫更封之故世本謂豕韋防姓隨韋為城縣
則白馬南之韋鄉也(杜云東郡白馬東南有韋城今&KR0632;之韋城有豢)
(龍井在韋故城内有古碑記云左右直殳上日汨水下入十一口)
禿彭姓
暨(既)彭姓沂之承有蔇亭即古暨國(杜云鄫縣東北有蔇亭今)
(鄫城在承縣東)其𣲖者為諸暨本日餘暨有暨浦諸
山隸越一作既則江隂也(常之江隂晉曰既陽)
諸(莊二十九)彭姓密之諸城西北三十春秋之諸國(漢諸縣故)
(城在西南本魯邑正奢切或如字)
稽彭姓亳之譙有稽山
舟人禿姓楚地昔常壽過克息舟城而居之者(昭十)
(三年越大夫)
儈䢵姓一曰會人鄶也詩之檜國在溱洧之間
今新鄭東北三十五有古鄶城(詩譜重黎後䢵姓國武公)
(滅之然謂澮以水名按春秋之汾澮乃在絳故伯弼以為潧之誤妄矣)
傿䢵姓今襄之宜城楚之鄢都一曰郢(昭四遷頼于鄢)
(者漢惠三日宜城)與莒鄢鄭&KR0739;異(穆叔如莒及鄢陵登鄢陵城今沂之)
(安陵也鄭克叚于鄢則開封之&KR0739;陵漢之故縣晉鄭戰鄢陵則鄭地故城在今鄢陵西北)
(十八里)有傿&KR0739;鄢氏(地名人姓宜有定音陸氏兼平上去三聲非是按韓)
(世家徐音于乾切而今鄢陵人皆平聲呼之與姓同今定鄭&KR0739;楚鄢上聲餘為平)
路䢵姓漢屬漁陽
鄔(二)䢵姓春秋二鄔一在晉(司馬彌牟為大夫者太原鄔縣)一鄭
地(隱十一王取鄔今在懷杜云緱氏西南有鄔聚緱氏熙寧為鎮入偃師)上聲
集音烏
偪陽䢵姓子晉滅之(襄十)楚為傳陽(漢縣春秋偪陽國杜云彭城偪)
(陽縣扶目切)今沂之承有故偪陽城
夷䢵姓詭諸邑楚滅之今亳之城父陳之夷邑
曹(二)侯爵曹姓之始傮軰也今興亡之濟隂漢之
定陶東北三十七有定陶故城即古曹國有
曹南山髣山曹人之葬(髣山廟定陶四五層阜之上連十五里曹)
(國葬地髣髴於山也自振鐸至伯陽二十五世皆葬焉)而曹城在禹城
若衞之曹則下邑也一曰漕在&KR0632;之白馬俱
徂侯切
朱(邾三)曹姓子邾也周封挾後遷婁是為邾婁今濟
之任城南二十有邾婁城(吳苪都邾毛寶守邾城在是)非
江夏(說文江夏邾縣玉云魯附庸地隔)亦在黃(黃岡東南百三十邾縣故)
(城楚宣滅邾徙之此)
騶(二)曹姓子繹也兖之鄒縣有繹山邾文公遷繹
後曰騶(戰國滅于楚劉薈騶山記云鄒山即古繹山邾文公所卜鄒縣本邾國魯)
(穆改曰鄒而山從邑變邾城在山南通典云周四十里在鄒縣東南)故或謂騶
即邾内傳邾伐魯史作騶也(趙岐云鄒本春秋邾子之國至)
(孟子時改曰鄒後為魯所併又言楚併者非然邾鄒本二近而移非改也邾為魯併而鄒)
(為楚併)古騶則今之鄒平(廣輿記)武德為州則今
臨濟(元年鄒州)非扶風(玉篇鄒古扶風附庸國)
兒(郳)曹姓倪郳也從齊勤王命為小邾子(公羊即小邾子)
郳黎字舉(儋云小國無爵名)高厚定郳田今承縣滕
東南有郳故城(本滕邑宋人伐兒者或云宋附庸)
莒曹姓周滅以封少昊之後(或云周邑昭二十六隂忌奔莒者非)
小邾曹姓倪之分滕縣是(晉志蕃縣古小邾國隨曰滕今隸沂卲云蕃即)
(小邾國魯附庸漢蕃縣)一云仙源故曲阜東南四十古
邾城(或以此為邾婁非)
□牟曹姓子魯宣取之(定王七)預謂琅邪陽都東之
牟鄉城(樵云琅邪今沂之陽都故苹云在沂)樂史云□牟國即
密之安丘隨之牟山縣或云牟人非
閭丘(漆)從征記高平東陽東北有漆縣漆鄉東北十
里有閭丛鄉
鬻楚先封鬻夏商間因為姓文王師鬻後隸省
為粥(不成字)
荆(楚)芊姓子爵季連封漫其處周初復之荆楚一
本故春秋初猶書荆(僖公后始書楚或謂孔子狄之非也秦莊襄以)
(母諱復曰荆)
楚子爵芈姓後熊繹初封居丹陽今之秭縣本
曰西楚(縣東南有故丹陽城璞云今秭歸縣南成王以封熊摰今熊姓猶百家故)
(晉志云秭歸故楚子國)武徙枝江亦曰丹陽(丹山之陽佑云楚自)
(丹陽徙枝江亦曰丹陽記多徙丹陽非)是為南楚(枝江隸荆南漢志丹陽郡)
(丹陽縣為繹所封秦之郼郡元封二年為丹陽郡而丹陽縣乃潤州境蕪湖縣東二十有)
(石城山志為楚始封地陳宣詔云楚繹南城)
郢楚文庇是徙在江之南為南郢(孫竒父雜題予知古渚宫)
(故事楚文王都郢後九世昭王避敵遷鄀惠王因亂遷鄢玩立復歸而舊史闕見按惠王)
(末墨翟重璽趨郢班子析謀宣王之時王宫遇盗郢軍見黜懷王入秦齊人使郢中立王)
(因與王弟皆昭惠後莫不于焉根本則知鄢鄀之遷權週非久都者襄王末郢為白起所)
(拔北遷陳城其地遂入邑于秦自文王襄大夫凡十九世以遷云郢居八世為矣今江陵)
(北十二有召軫紀南城東一小城名曰南郢非郢州)徙鄀今宜城為北
郢(云今郢州為北郢昔楚莊使公子燮子儀守羣舒二子作亂城郢襄十四年子囊遺)
(言必城郢太史公云楚都郢至平王更城郢杜以為州北紀南城盛氏記昭王十年吳通)
(□水灌紀南城入赤湖進灌都城遂破楚則前破紀南後破郢也郢破乃徙鄀尒)惠
遷鄢(桓十三在宣城)項襄徙陳(號西楚寰宇及陳州城楚惠所築)考
烈爰徙壽春亦曰郢(今壽之羅城尖㴞正淮論云考烈所築)字
一作&KR0008;皆緣先代威名冠之也
東楚(西楚南楚)東楚海州南楚廣陵西楚為陳其後乃以
彭城自楚惠滅陳至項襄為秦所伐自郢徙
之號西楚(今㶏水西三有章華臺)懷王都彭城羽遷之
郴而都之號西楚至懷王孫都東楚則屬彭
城故厲王胥都廣陵為南楚元王交都彭城
為東楚而唐復以楚州為東楚郡
句亶熊渠長子康封之今江陵(夷王時)
鄂東熊渠中子紅封之(世本)今興國軍永興有故鄂
城(寰宇記州西北百八十鄂王城鄂人事鄂王神)漢鄂縣本隸武昌
故九州記云鄂國今之武昌東鄂也
越章熊渠少子執庛封之皆江上或云即句章
諸梁楚文子采
馮周地(定六)
屈武子瑕邑號屈侯(姓書後為氏風俗通魏賢屈侯跗)
利邵姓錄云楚公子采為氏為今利州
閻西固安有閻安固城
苖賁皇邑河内軹縣有苖亭
互
寢(宣十二)放邑沈也徐云寢國續志云固始有寢丘(集&KR0906;)
(子朕切)秦滅楚蒙恬攻寢者潁之汝隂今沈丘
南百步與沈國近漢沈丘縣開皇為沈州今
有叔敖祠
堂棠也伍尚封號棠君今揚之六合秦漢之棠
邑陳嬰侯國
薳(三薳)蒍是楚地子玉治兵處(僖二十七)薳澨也(昭二十三薳越)
(縊于薳澨)一周鄭地(隱十一䧦鄭地)鄭處誨云魯山地名
亦作䧦鄬(襄七楚子會鄬杜云鄭地說㞐為玉于彼切)
卷(圈二)即圈陳留傳云圈氏本出其國南陽葉縣南
有卷城非鄭卷今鄭之原武西北七里有卷
故城周十里故漢縣曹大家東征賦歴滎陽
而過卷者姓辨並上聲
蕩舊記蕩侯國楚地
蒙姓纂云高陽後封以為蒙雙(云有雙氏)預云東莞
蒙隂有蒙隂城蒙隂後齊入新泰隸沂有小
蒙城(六國楚為蒙縣莊十五年蒙澤也昔莊周為漆園吏今宋之考城古蒙城東魏)
(為蒙部今興化之冤亭有莊子漆園漢之冤句亦蒙地也)
麻棘酈麻俱楚邑按襄城縣乃故麻城今黃之
麻城而辰有麻陽又碭山西北故麻城漢之
麻鄉風俗通麻氏齊大夫麻嬰後
郟汝之襄城有郟城九域志云令邑郟敖邑
白邵陽有白公城即白公邑(子西莒使處吳境為曹大夫曰白公)
慎(二)吳伐慎白公敗之(哀十六)今廬之屬縣西北四
十一有故慎城慎水通典漢慎故城在今穎
州穎上西北(九域志楚縣白公之邑故白公救慎)
匡邼也本衞邑中屬晉文元年鄭伐匡今扶溝
有匡城鄉匡亭而匡故城在&KR0632;之城西僖十
五㳄于匡者漢之長垣地道記長垣南十里
有衞故匡城孔子所厄淮南子注襄邑西匡
亭承匡今拱州故襄邑近有匡水承匡山(在仕)
(城東七十五璠云襄邑西二十有承匡山)
訾鄭地(成十三)亦楚地(昭十三)始齊大夫采今濰之
都昌西有訾故城國本屬紀一作鄑西訾也
齊遷之(莊元)昭公時楚遷訾人(二十五)樵以為楚
東訾枝(哀六)非訾母(襄十八)訾婁云(僖十八長垣西十六)
棘棘名所在有之楚有棘櫟(今城父東北十八有棘城)唐有
棘陽(唐之湖陽北有故城棘水漢縣)趙有平棘(今州治平棘南有古平棘)
(城春秋之棘邑十三州志云戰國改)宋有大棘(鄭破宋師處范志陳留有大棘)
(鄉乃在襄邑西南今南京括城西北三十有大棘城)有曲棘(昭二十五外黃有曲)
(棘里杜云城中)鄭有上棘(襄十八陽翟有上棘城)棘澤(襄十四)衞
有棘津(冀之秦陽東北二十七有棘津城吕望乞食於此有賣漿臺太公泉廟汲)
(南七里)而齊魯皆有棘矣(昭十棘杜在西安東南有戟里亭城輿志)
(云有戟里郭魯棘在汶水北杜云蛇丘比棘亭又龔鄉縣東北七十五有棘鄉蛇丘今鉅)
(野又魯城内有棘下)
芋
艾今隆興分寧西北里有艾城春秋吳慶忌居
之漢艾縣開皇廢入建昌(九年)十二真傳云今
查田即今之寧州也
罏
穰楚别邑今鄧治秦宣太后弟穰侯魏拜皆芈
姓楚後
聶(三)楚屬&KR0008;有聶本衞大夫采(僖元聶北&KR0008;地)或疑後屬
楚又云即攝俱非(楚攝叔)當别自楚地又博之
博平有攝城
析楚有析公邑(襄二十四)
蔓今&KR0008;也今廣漢有&KR0008;鄉
廬春秋有廬戢犂國語注廬楚邑戢犂為廬大
夫
飬繇基先鄧大夫有養甥楚地璠云襄城郟縣
西南有養水由基之邑郟城今隸汝
葉
商子西為商公今商之商洛之地志屬弘農裴
駰謂在順陽魏晉始分時隸之
椒
櫟陽櫟也預云新蔡東北有櫟亭昭四年吳入櫟
有故櫟城在新蔡故城西北半淪江水
魯陽今鄧之向城
苞丘或云荷丘楚有荷丘子
虞丘吳丘也楚相虞丘子邑(吾丘夀王說苑作虞)
軒丘楚文庶子采邑
期思楚下邑漢縣屬汝南故蔣國入楚大夫復遂
遂為期思公今壽之霍丘有廢期思梁書天
監四于期思置期思州蓋移弋陽期思名徠
有故城在固始西北七十(漢賁開告布反封期思侯)
暌楚地
右楚之分(四六)
春秋褒貶乎曰無之有進退乎曰無之無
則奚以勸曰善善惡惡善其善惡其惡直
書其事而人自勸矣進者不得不進因其
進而進之于何褒退者不得不退因其退
而退之于何貶曷嘗求夫經之所以書者
乎夷之日盛華之日微豈人所願哉徐之
初也稱戎(隱元以徠)盛而稱徐(莊二十六秋)又盛而
人之(僖三)又盛而子之(昭四)楚之初也稱荆(莊十)
(以徠)盛而稱人(二十三)既而楚矣又盛而人之
(僖元)又盛而子之(二十一秋)已而有使通矣已而
有大夫矣聖人豈有心於進之哉因其進
而進之至於此也蓋王道衰諸侯僣一再
降而政逮於大夫又再降而制歸於夷狄
聖人豈有心於退之哉因其退而退之至
於此也(春秋徐初稱戎自稱徐不復見稱戎者山戎北戎皆種别之蘇文定)
(以為徐不稱人人者羡文妄人與子何羡文之多哉)五年一朝諸侯
之於天子禮也天子於諸侯有聘而已諸
侯而相朝聘講信修睦豈有大小彊弱之
分哉周室東王政不綱於是大國聘而不
朝小國朝而不聘故春秋書徠朝者三十
有六皆邾把曹滕之君未有一大國也徠
聘者三十有一皆晉宋齊秦之人無一小
國也二百四十二年之間魯之朝楚者屢
而楚未始一朝魯其徠聘也偃然既以大
國自居而聖人亦因以大國書之矣(晉宋齊秦)
(亦然)始其來聘進而人矣未名通也其再至
也進而名矣未氏通也(文六)又至而名氏通
(襄三十一薳罷)於是始與中國諸臣儕無别矣聖
人之意豈不欲中國之盛而夷鎮之復郤
哉不得已也(鄭與楚盟又復與晉故楚伐之鄭窮告哀楚師退舍而鄭)
(不服修其城郭故再克之鄭袒牽羊而楚復舍之始欲縣陳申叔時一言而楚亦遽)
(止已而伐蕭蕭囚宜僚楚命勿殺蕭人殺之即復滅蕭則不為大悖道且春秋之於)
(夷非不齒也徒以彼陋僣擬蔑朝享而陵中夏尒至於伐衞救齊有以排衆難而安)
(諸夏者亦所不掩因其進而進之固將以恥諸夏而罪齊晉也向使諸侯知所自殆)
(進賢退不肖節用而愛人懷仁義以事其君撫邦交定諸夏聖人何訾焉)或曰
慕義徠也故進之不然慕義周公明堂之
盛舉也荆之聘三成之元穆之八與郟敖
之二載俱其熾盛之日時魯方弱有無禮
而加我尒(具徠聘也固自謂大國而將責備於我者)齊桓死晉
文未起方僖公之盛際且甘心委質之盂
之會至不出而受其捷未幾而乞師伐齊
取榖則魯之附是久矣孰有慕義於莊公
哉
濮熊姓書彭濮彭濮人皆峽外為楚害楚滅之
(文十六麋人卒百濮伐楚昭十九楚子為舟師伐濮)預云建寧郡南濮
夷地建建故縣今為鎮隸石首以多曰百濮
一作䧤□(集彭䧤蠻國一作□)非衞濮
羅熊姓羅君也初封在襄之宜城(故信陽有羅山九域志羅)
(國城在襄春秋時附庸)後徙江陵之枝江(故佑云岳州古羅國地桓)
(二十一楚伐羅羅敗之宜在此桓公十一)周東乃定長沙今潭之
湘隂東北六十有羅故城秦之羅縣梁為羅
州(太清四年大業十三羅縣令蕭銳起兵說為岳之巴陵)岳陽志隋煬
元年始為羅州非有羅水所謂羅汭(汨水注湘處汨)
(羅在縣東北)
䕫(歸)熊姓子爵歸是楚滅之(僖二十六)寰宇記䕫之巫
山縣䕫子熊摰治多熊姓今秭歸城東二十
有故䕫子城荆州記稊歸西有楊城即繹孫
所㞐
賨(宗)芈姓子宗也頃王四年居執宗子遂圍巢十
六國春秋常璩志云宕渠古賨國寰宇故賨
城江流縣東北八十四古賨國都又廣安軍
渠江縣北十二(即始安城)宕渠今入伏虞賨城見
存(蓬州)中興書云廪君後非
滇滇王國今洮州與夜郎以西蠻皆云莊蹻後
&KR0874;麇同所謂麇庸即麏也今之房陵楚饑與濮
伐楚楚子再敗麇師于房渚者(桓王三)荆州記
引釋例在當陽非也當陽乃麋(岳志以岳之巴陵為麋子)
(國地有兩城址尚存相去十里所楚昭奔隨王使王孫由于城麋者有麋州)
麋(文十一又定五)芈姓子今荆之當陽舊云均之鄖鄉非也乃
古錫穴(鄖鄉乃漢錫縣太康五為鄖鄉)潘崇伐麋至錫穴者
(地形志漢中郡之東界古之錫穴)
右高陽後濮羅䕫越等國
諸侯以保社稷為孝是故國君去國止之
曰奈何去社稷大夫以守宗廟為孝是故
大夫去國止之曰柰何去宗廟士以守墳
墓為孝故士去國止之曰柰何去墳諸侯
失國曰喪大夫士之失位亦曰喪以不孝
處之也孟軻曰世守也非身之所能為也
效死不去此重去社稷之義也顔淵曰去
國則哭於墓而後行此重去墳墓之義也
土地人民諸侯之寶也是故春秋于外取
滅必書所以見不能保其土地與人民也
卿大夫死衆士死制是故國君死社稷謂
之義大夫死宗廟謂之變四郊多壘大夫
以為辱而謀人之軍師敗則死之則大夫
不可以不死衆矣奉命以出有死無霣士
大夫死行列百吏死職則士不可以不死
制矣雖然國君死社稷而太王去邠大夫
死衆士死制而管仲不死子紏蓋死社稷
以為民也去邠以為民無死可也死衆死
制以為君也死非為君無死可也故君子
之謀國勇足以制敵智足以謀必以死為
尚哉所守然爾是故國滅君死之正也聖
人猶不必其死也其見滅焉猶以取滅之
道書之蔡獻舞潞嬰兒沈嘉許斯頓牂胡
豹曹陽邾益之名所以見不能修德保社
稷而之滅爾(諸侯失國而后託于諸侯孟子以為禮若譚子在莒弦子)
(在黃温子在衞雖奔失國不名非其不道自抵滅也)楚子滅䕫以䕫
子歸不名非其所取滅也(楚人謂䕫不祀祝融粥熊䕫子)
(不伏楚人疾之遂滅之書楚人罪專滅也杜謂䕫不祀故楚不譏滅同姓妄也衞祖)
(康叔不敢及稷魯祖周不及公劉䕫不祝融非所以為罪也況楚得專滅乎)以
歸錄實也或曰以蔡侯獻舞歸明蔡之己
滅蔡何嘗滅哉(趙說誤)
越芈姓古南越盟會圖䟽云南越廣州按南海
桂林象郡皆是非姒姓之越(十道志云禺州古百粤婺女之)
(分秦為象郡而容邕等州本皆越)東南二越諸儒皆一之疎
矣
越常今灌之越裳縣(吳置)
駱越今潰治欎平(通典貴州古西甌駱越)蓋古甌駱(周書)載言
云潘州古甌駱越之地而史記亦有西甌駱
交止九員之域(十道記)號駱侯姚姓(李竒說)故九
員有駱田(益州記交止有駱田仰潮水人為駱人有駱侯或自名駱將漢代蜀)
(王子將兵徕討駱侯自稱安陽王尉佗滅之)邕有駱越水(即驩水)其
散居襄(通典襄陽縣漢之中廬駱越人徙此)或云甌閩誤(駱姓史記)
(作騶誤)
甌越梁四公記合浦落黎縣甌越也董逌謂于越
又訛為甌越妄
甌隑太平御覧引周書五來切
且甌
西甌郭璞以建安為西甌非此集韻音嘔駱越别
種郡國志欎林西越也故杜佑云西甌即言
西以别東爾(寰宇記欎林廢黨州經善勞縣即古西甌居)
供人或云文朗民也今之峯州
目深又大荒北海深目之國盻姓近南地
摧扶
禽人或云羽氏
蒼吾梧之蒼吾縣元始六年開蒼吾郡地廣東至
湘潭
揚&KR0034;吳起為楚收揚越者(國事)揚州之分(漢南&KR0034;傳奏略定揚)
(&KR0034;注)宜即蠻揚(見王會觧或云蠻婺州也本屬會稽郡國志云東越之地為東)
(揚州人俗輕狡少信行)
桂國見伊尹四方令經云八桂在賁禺東(今番禺)蓋
桂陽也
損子百濮九菌産里並四方令
産里一云語兒也或作陸童誤
九菌四方令在正南今九江之菌江
海癸
稽余
北帶
僕句
區吳蒙之東區漢之荔浦也
右高陽後越之分
余讀地書王會觧等知所謂百越矣是芈
姓之越也至于會稽之越伯禹之苖又不
在是(自嶺而南唐虞三代為百越之國亦謂南越彫題之重隨畜轉居非先王)
(建封職方之限自交至于會稽七千里内百越攸處各有種姓非盡少康之後甌越)
(閩越亦非南越之種也)若夫中盧之駱衛地之越則
又昔之進于中華者(桓元年越近垂上)亦如鉤町
(鉤一用句集韻音劬西戎之君然字書作㽛町)同竝(皆今牂柯屬縣故同竝勾)
(町二俟國)義渠(今慶州義渠縣秦昭滅義渠君封之此九域志邠州古義渠城)
(義渠之國)大荔(地志臨晉故大荔國今同州朝邑貞王八年秦厲公滅而居之)
(洛川)漏卧(牂柯漏卧縣故漏卧侯國)陸渾(在河南)枹罕(河州枹罕)
(縣漢屬金城劭云罕羌侯國)朐衍(秦穆得由余西戎八國來服涇漆之北如)
(義渠大荔烏氏朐衍皆是)温宿(今醴泉縣有温宿嶺漢世温宿國人居之隨書)
(之温秀也)之名縣也烏乎周之全也五服衣冠
侯伯合沓曾何有於夷哉東遷而後強豪
攻併禮廢樂壊然後諸夷得以㳂隙而入
赤體白窒更踞泰半於中原矣吳越楚蜀
徧為蠻境(今荆湖川廣松茂姚保横賓邕梧等處皆是其類甚多通渠涪)
(渝逄壁充畢等皆巴人之境)秦隴晉魏悉成戎地(如岐有犬)
(戎趙有代戎渭南有允戎麗戎河南山北有隂戎伏羌有冀戎河蘭厚會鄯鳳文宕)
(皆西羌氐人疊拓松恭靜維當亦悉羌戎之地)河南為蠻(河南陸渾新域)
(故蠻子國惠帝四年置蠻中)河西為狄(杜謂白狄故河西郡鄜延坊銀)
(綏丹之間皆古白狄地故云白狄與秦同州)淮有羣舒魏有諸
隗在在充蒲(河北有赤狄甲氏留吁鐸屈潞子皆隗姓洛川亦有赤狄)
(遺地)狄䝠邽冀往往徧于渭首雖洛陽一王
城而楊拒泉臯陸渾伊洛之戎亦且雜然
分處其中為冠俗者蓋無幾也悲哉甲族
將頽子弟卑舊制而聘新尖衞侯咅代王
胡服咸失其死把居雝丘邾處魯甸乃用
夷禮淮徐介莒牟萊之國在今京東而亦
俱有夷名可勝嘆邪夗金而下典午之際
齊州左衽言侏離矣被髮野祭誰其哀之
仙李石晉而&KR0008;兹禍尤酷此許翰所以歸
過謀國者之不知學春秋寧不劾乎若此
族者猶先王之類也是故列之
牟子爵祝融後續志云泰山牟縣故牟國今文
登(輿地廣記云奉符春秋牟子之國)
堣夷堯命羲仲宅堣夷在遼西即青之堣夷今文
書及帝命驗作禺鐡一作嵎銕故即郁夷故
武后時福順冨為嵎夷公
南交羲叔所宅今交州故交阯交郡也
西和仲所宅今興元西縣漢故西縣古來田西
而閬之晉安有西水上原由京兆水西西水
縣界流入
幽都和叔所宅幽也一曰北幽今之幽州居山之
上有幽都山以隂幽名非宋地之幽(莊十六)
易所謂朔易古有易之地(商上甲微伐有易者)今之易州
北終東始有代易意故邇于代(世不知有易朔易之地或)
(謂冬收藏交易為言東作西成南為朔易皆以民事言非也謂歲改易者亦非)有易
水出固安故固安為北易(即安國河出故安閻鄉西川故安國)
(經云故安謂之北易作故通)復有南易(燕趙記有三易漳為南易班固闞駰)
(以呼沱為南易史云燕與趙易以龍亢分門與燕者)而臨洺為漢易陽
昔燕文公徙易則漢之易縣也有故城在城
西五里有故易京城在涿之歸德南十八里
(公孫瓉害劉虞于葪下謠云燕南垂趙北際河惟有此中可避世瓉以易地當之築城臨易)
(徙都曰易京鐡門樓榜千重袁紹破之石虎自遼徙此惡其固毁之寰宇記歸義東南十)
(五有大城燕桓侯之别都指此)
程商封吳回後今咸陽故安陵城周程邑也(地志)
(安陵隸扶風闞駰云古程邑)一云洛陽上程聚程伯休父
卿士之采
黃(桓七年)桓公再會黃人爾登之黃縣東南二十五里
故有黃城本紀邑後入齊黃亦多矣如内黃
(縣隸相)外黃(雍&KR0588;東六里有故外黃城)小黃(陳留東北有小黃園東北漢故)
(小黃城)土黃(晉縣割臨沮立今襄之南漳)與封丘(隱元年宋敗處有黃)
(池)涪陵等皆有之(岑彭破侯丹于黃今涪)一作&KR0008;(玉篇古國)
太昊宅東少昊宅西炎帝居南顓帝居北
予嘗證之矣南交北幽東堣西柳處乎四
方此不遷之㳄也己酉冬周益公退舍歸
首以炎陵事來訪謂三皇五帝並居中原
炎帝之墓無因南方即疑為偏據者予曰
不然古之聖人惟與天地合必於我者無
一毫之不盡則示之後斯悠久而不渝後
世聖人取之於古必其所履能合於天地
動靜曲盡而無媿者然後執之視以為則
苟在我者一毫之不盡則推之於彼者將
厭棄而不繼矣盛德在火不刊之祀其帝
炎帝其神祝融此實司南方者是故炎墓
茶鄉而祝融墓于衡山地道記誌顓頊之
虚實在幽州遠遊章句寶櫝等記西皇所
居乃在西海之津斯未得信然秦漢來大
祝雲陽甘泉則雲陽固在咸陽之區而姓
氏書譜皡顥等姓亦皆出於西方魯為少
昊之虚衞為顓頊之虚固左氏說也開元
揆天下景林邑驩愛所至悉謬而獨交州
之晷分寸不訛予以是知聖人之所以為
萬世法豈苟然邪而孔子國猶以為夏與
春交果何義歟嗟乎隨室考嘗夭枉相繼
而後姓神農本經句字不可變三十餘歷
昏旦悉異而後信放勲之典中星不可違
不登高山不知天之高而猶未得其所以
高悲夫(安國字子國)
高辛氏後
高辛高陽封之今南京榖熟高辛鎮也梁載□云
襄邑有高辛城襄邑今隸東京而高辛故城
在榖熟西南四十五(地理志在梁國榖熟西南)
漦(釐漦台邰)稷封作釐&KR0034;&KR1581;庲亦作台駘邰今永興武功
西南二十二有故漦城有后稷姜嫄祠隋為
稷州(恭帝武德三分武功好畤四縣置稷州蓋唐再置)本曰周(漢志漦属)
(右扶風本曰周故後曰周)與姜台異(見炎後國許云邰姜姓炎帝稷后稷廟記)
(云武功本名邰後改曰□城失之)
豳(邠)邠也(諸記開元十三年以豳似幽改邠按魏大和十四已為邠二十年乃為豳豳先)
(一年為班州)本谷名班云扶風栒邑豳鄉(公劉邑詩云于)
(豳斯語)邠之三水西南三十有故豳城(徐廣云新漆縣)
(東北有故豳亭九域志太王都)今豳亭栒故城皆在三水東
北龐川水西有姜嫄公劉廟(按渭水南一里故郇城武德三)
(為郇州三年廢故城今在郿)
尉季不窋居今慶之安化有尉季城在州東三里
作尉季誤
不窋今安化有不窋城不窋墓(州東三里故順化也)周地圖
之郁郅城在白馬馬嶺兩川交水口(水經尉季一曰)
(不窋疑郁郅之訛周語不窋竄戎狄間韋昭以為居豳故詩正義謂生來于豳邰)
亶父古公亶父或云亶地吕氏云宓子治亶父然
宓子治乃單父也
魏景王之十二秊(昭九)使詹伯辭於晉曰我自夏
王之代以后稷之功故受魏駘芮岐畢為吾
西土武王克商蒲姑商奄為吾東土巴濮楚
鄧為吾南土肅慎燕亳為吾北土則周之先
嘗受魏矣平陸乃故河東之河北縣春秋屬
晉(今陕之平陸有魏城)
岐古有岐伯至古公避狄遷岐之陽今鳳翔岐
山縣西北有岐城故址後魏為岐州以山之
岐而名(即箭䇢嶺)文王初為岐侯(琴操)在邰西北不
百里而豳又在&KR1122;西北四百南有周原而乾
之永壽亦為豳地故傳謂自稷至武五遷不
出所封以此一作&KR1122;㟚(地志文王徙&KR1122;非)縣道記隴
州吳山縣東四十五即岐山縣西南界有一
故城彼人謂之文王城寰宇記考文王都酆
不合于此有城疑是漢杜陽縣又岐山縣東
十九有杜陽為内亦有杜陽故城二縣俱属
扶風據十三州志郡縣道里數即隴州杜陽
故城近之据漢志注杜水南入渭即普潤界
文王城近之
周黃帝臣有周昌商有周任(千姓編云商太史)周國久
矣預謂扶風雝東北有周城(雝唐為天興)蓋即周
原岐之小地名泰王遷之在美陽南故說文
謂文王封岐在美陽中水鄉而漢志謂美陽
西北中水鄉周泰王邑(或謂太公徙岐下之周原號國曰周非)
程王季之居(周書王季宅程世紀云王季徙于程)在今咸陽故安
陵亦在岐南與畢陌接所謂畢程(吕十八武王嘗窮于)
(畢程長安志孟子言文王卒于畢郢今作郢)
豐文王作豐武王作鎬豐豐宫鎬鎬宫豐在豐
水之西鎬在豐水之東皆宗周地本小男國
武王伐紂乃收虞師芮師豐師鎬師者亦作
酆寰宇記文王酆宫在鄠盟會圖云豐鎬相
去二十五里
鎬(鄗)在長安之靈臺鄉鎬京宗周(元和志鎬京在長安有武王宫)
漢穿昆明鎬之遺址淪焉(今永興昆明北之鎬陂)即京
周(昭元)或作鄗非是(世本荀子皆作鄗六韜酆師鄗師史鄗池君亦見春)
(秋後傳然本只高字光武起鄗邑者若常山鄗邑在河北自音郝一作䧚集亦音鎬非)
王城(洛二東西)武王遷鼎郟鄏成王定之作東都洛曰王城
(周)今河南縣皇城也(澗水東瀝水西)亦曰郟(今縣西有郟鄏陌有)
(郟山)至平王遂居之曰東周而以豐鎬為西周
子朝復居之二周分理此為東周赧王遷之
而此為西周矣(公羊云咸陽東周王城西周)與秦之王城
異(杜云臨晉東有古王城今名武鄉城秦城之王城乃昭十五隂飴生會秦伯處即大)
(荔城在今同州)
東周(三)西桓公孫惠公封少子于鞏號東周
西周(三)經姬姓叔均國蓋别一國
宗周(三)周公既營洛又卜瀍水東作下都遷商頑焉
曰成周今河南洛陽故城是(洛陽熙寧省入河南城中有翟)
(泉翟泉詳樵周地水)及子朝入王城敬王居成周曰東
周周衰為二而此為西周(桓公居考王封)自武以鎬
為西豐為宗周後更鎬為宗周(正月注雨無正曰周宗忞)
(云宗周京兆)宗周成周王城東西周不一學者宜
詳
&KR1222;孤聚秦以處東周君
陽人聚秦以處西周君今汝州之西
承休光武封姬常今汝東有承休故城
商(蕃)契封在華隂之鄭鄭縣有欒都城及故藩邑
故世本謂契居蕃闞駰云蕃鄭西今之巒城
是矣地有商山魯連子云在太華之陽世紀
謂在商洛故世謂上洛漢商縣非也(括地象云商州)
(闞云商州上洛九域志輿地記云契始封通典云商之商洛古商邑乃商君封檢地志盖)
(南陽界古商于漢之商縣)
砥石昭明居
鄴上甲微居即桐也世紀云鄴西南有上司馬
太甲之居今湯隂有司馬泊司馬村或云太
甲蓋以鄴西桐有離宫商之墓地而&KR1230;以上
甲為太甲爾
參(大夏)實沈封大夏是為參今太原陽曲舊晉陽城也
商(隱元)商丘閼伯封相土因之宋是今南京理宋城
漢之睢陽或以為漳水之南商虚失之
相虹之西北有故相城寰宇記云即相土居
龍晏龍國(䕫龍皆以名為國)王符云優姓魯之北鄙(成二)
(年齊伐我北鄙圍龍世家作隆)預云太山博縣西南後為博
城今奉符有龍山漢陳署為龍侯者(唐乾封)非
長垣之龍(蕭縣東三十有龍城水經獲水所經開皇曰龍城今長垣有龍城)
續續牙國晉邑也狐鞠居采
巫人今之巫山歸之巴東故漢巫縣(利州其北境)
&KR2717;民經有巫人&KR2717;民&KR2717;民肜姓帝俊後廣韻有&KR2717;
國集音替
司幽一曰思幽見經列子曰思幽之國思士不妻
而感思女不夫而孕
蜀支子封蜀侯國自益昌西南至蜀皆其地張
儀滅之(蜀王八戰不勝而滅赧王元年秦惠文封公子通為蜀王)
苴蜀王封其弟葭萌于漢中為苴侯後命其邑
曰葭萌今利州縣一曰吐費城
搖氏經云帝嚳子國即搖民
東胡厭越國後曰鮮卑盧綰所居鮮卑山在柳城
東南二百里伊尹四方令東胡正北
吐渾
慕容
柔僕一曰羸土之國
赤烏穆傳赤烏之國在㫪山西三百與周同祖
中路玄元國
帝嚳之孫子何其盛歟傳曰昔帝嚳卜四
妃之子皆有天下常儀之子為帝摰慶都
之子為帝堯契之後為商而稷之後為周
商周之後盛莫京矣予嘗求之帝嚳之治
天下其迹之聞于代者初無赫赫之功是
何邪得非有功者不如無過之難而作隂
德者弗若絶陽刑之惠大乎體嚳之政亦
惟仁柔無苛而已而其裔之昌如此也不
亦姣乎其若商周之後國别著于篇
虞仲雝後陜之平陸吳山有故虞城虞井虞城
在平陸東北六十本帝舜之後國所謂西虞
互吳伯爵(外傳云命圭有命固曰吳伯)吳大也即泰伯居句吳
也句吳故城在無錫梅里平虚(城在無錫東三十梅里在)
(蓋閭城北五十寰宇太伯城西去縣四十平地數丈輿地志吳築城梅里平虚即此)城
内有泰伯宅及泰伯之墓(墓在無錫縣東三十九里冡墓記在)
(會稽吳縣北梅里輿地記宅東五里乃泰伯葬梅山也)姑蘇吳興丹陽
為三吳(句踐即今蘇治吳縣哀公十三越滅之)
棠谿夫槩奔楚封之世家吳春秋云昭王封之為
棠谿氏(定五姓寰宇云唐陵書又為唐谿氏繆)在汝南吳房(房為)
(丹朱封夫槩封吳因曰吳房)今蔡之遂平有棠谿亭吳房
城(潜夫論云在汝南西平通典在郾城彪云亭在吳房吳房元和十為遂平)盟會
圖作堂谿(云在豫之郾城有堂谿村郾城西界)
延陵(西)延陵五一在代一在綏(後魏延陵縣今綏之延福)一在丹
徒(隨延陵縣)皆非季子之居一作金陵然亦非古
(今潤州延陵縣太康二分曲阿延陵鎮置)古延陵在今常之晉陵
(故漢毘陵)退畊在是(地志會稽毘陵季札居公羊云札退居延陵終身蓋因封)
(此今江隂芙蓉湖西馬鞍山札所耕處)有札墓孔父所至(今墓在縣)
(北七十申浦之西江隂西三十五)
州來(二)古國楚滅之吳取之封季子(成七吳入州來昭十三滅之又)
(二十三年伐封之)釋例地闕地志在沛今壽治下蔡
(夫差遷昭侯于此)自延陵徙故曰延州來(今延陵東北九有季)
(子廟太康地志云吳封季札州來而居延陵故曰延州)野王云吳自有
延州來地先已封季子非楚州來邑未詳
朱方(襄二十八)潤之丹徒東二十地曰朱方吳邑也故慶封
入吳與之朱方昭四年楚圍朱方者
郁閭郁久閭也或曰郁國久閭其名一作&KR2751;今單
之魚臺故方與縣東南有郁郎城(或云禺夷一曰郁都)
有郁氏(國語魯相郁貢)
鳩兹預云蕪湖縣東今臯夷也今太平蕪湖縣東
四十員卿吳地記云有鳩兹城按輿地志以
為臯兹今蕪湖之德政鄉有句兹社句兹港
為古鳩兹樂史以為松滋失之(寰宇記壽之霍丘東十五)
(有松滋故城蓋本古今地記松兹古鳩兹漢屬江陵魏屬廬江一名祝兹誤松兹楚地楚)
(伐吳及鳩兹無囚在江陵咸康三年以松兹流戶在荆上立松兹縣隸河東乃荆之松兹)
鄖一作䚋吳地發揚也(杜云鄖發揚也桓王十二鄖將與趙楚敗之)
今海陵(今泰州治縣西南有發繇口)
西吳一曰虞雝支子封今陜之平陸東北六十里
故虞城也漢大陽地本帝舜後封即西虞有
吳山虞井
樊(三&KR0008;&KR0034;)仲山甫采(宣王封之)&KR0034;也今京兆杜陵有&KR0034;鄉樊
川昔惠王使虢公伐樊執仲皮者(記漢砠賜樊噲邑因)
(號樊川妄)王符以為封南陽在南雝州記荆州圖
副摰虞等皆以為襄之鄧城然兖之瑕丘亦
云樊仲皮國(寰宇記瑕&KR0588;西南樊故城漢縣郡國志云樊仲皮國)吉甫
之墓則在南皮(西三十高三丈上二木自有墓來不老曰長秊樹)亦
作&KR0008;
安陽周章次子風土記武王封周章小子斌于無
錫安陽鄉今常之無錫有安陽山(莾有錫)
閻(有閻)仲奕國閻&KR0008;三公晉之閻縣成王封康叔以
有閻之土者(定四為衛之朝宿邑)地近洛與甘縣接境
昭九年周甘人與晉閻嘉爭閻田預闕之樂
史在河陽有閻坎一為閻田解縣也非鬼閻
(宋地杜云穎川太平西北有鬼閻亭潁川今許長平未詳)
邘(哀九)廣陵東南有邘江即邘溝
太鹵太原榖梁云中國曰太原狄曰太鹵地與狄
境今陽曲
發繇海陵東南有發繇口哀十二年之發揚也
右泰伯仲雝後
子曰泰伯其可謂至德也已矣三以天下
讓民無得而稱焉禮讓為國之本也昔者
虞帝一讓而九官皆讓范宣子一讓而其
臣皆讓下之視俲芿草偃風況始國之君
哉詩云受爵不讓至于己斯亡少康以克
艱興而句踐亦以克艱興泰伯以天下讓
而季札亦以吳國讓惟其有之下必有甚
焉者故能禮讓則知禮而敬上矣知禮敬
上于為國乎何有古公之時周家之業蓋
已形矣其所以當得之者泰伯也乃不受
而三辭之其不受也非為名也非為其弟
也以天下故豈其心之有是哉心無是是
故天下莫之知天下莫之知何從而稱之
哉范煜亦言泰伯伯夷未始有讓若許由
者能逃天下而不能逃名迹不冺也鄉使
泰伯遷延退辟不能堅决則民得而稱之
矣豈至德邪(泰伯無子弟至德不為雝)文王者天之所
命也伯惟知此是故致國不屑夫以君之
元子而棄宗國以逃形身本中夏而冐先
王之大禁以從狄安行獨復又曷嘗以讓
為為美而為之哉(符子曰泰伯將讓其國於季歷謂其傳曰泰王欲以)
(一國之事屬我我其羞之吾聞至人不君一世而萬世以之君不貴一代而萬代以)
(之貴吾焉能貴乎一國而賤乎萬代哉乃去其國夫泰伯以國讓而云以天下讓者)
(非用天下讓為天下而讓也方古公時邑于梁山之下何嘗有天下禹稷躬稼而有)
(天下文王一怒而安天下稷文王何嘗有天下為天下讓故民無得而稱若以天下)
(□何無得而稱哉)三讓之說亦推見至隱而知周
之所以得天下之本云爾太史公云伯知
古公欲立季歷亡之荆蠻斷髮文身何嘗
見其三讓如所謂南鄉讓天下三哉(方太王時)
(以與王季而王季以與文王文王以與武王皆泰伯啓之也論衡云泰伯見王季有)
(聖子知太王意欲立之乃入吳采藥斷髮文身以隨俗太王薨泰伯還王季避世泰)
(伯再遂王季不聽三遜曰吾之吳越吳越之俗斷髮文身吾刑餘之人不可為宗廟)
(主王季乃權受之古今樂錄云泰伯與虞仲俱去被髮文身變形託為王采藥及聞)
(古公卒乃還發喪哭於門外示夷狄之人不得入王庭于是季歷謂泰伯長當立伯)
(曰吾生不供養死不含飯哭不臨喪猶不孝之子也何得繼又斷髮文身則刑餘之)
(人也戎狄之民也三者不除何得為君委而去之故孫盛三讓論曰鄭玄以託采藥)
(而行不與發喪斷髮文身為三者之美隱蔽不著而王肅則以謂其讓隱故民無得)
(而稱玄既失之肅亦未為得也如玄所云天下共見何云隱而未著且逃去與不發)
(喪本止一事而斷髮文身文與左氏明文不合子言三以天下讓如季札子臧之倫)
(者)按王充書古公三子其季曰歴季歴生
昌在褓瑞見古公曰吾世當有興者其不
在昌乎泰伯知之乃去之吳夫泰伯蓋知
天命之在昌不去則惑惑且亂是故翩然
有不俟駕此其去之為天下者明也(真父云自)
(竄荆吳以讓季歷也讓季歷者以有昌也所貴昌者以有發也伯見季歷仁人者文)
(武乂聖知天意方啓周室故默焉而退讓仁人者一讓聖人者二故云三以天下讓)
(夫以為伯知文武之聖當得之而后遜則武之牧野無是心也而況於泰伯乎)時
平則先嫡國難則先功此憲之所以讓太
子也若齊景公簒其君兄之位雖有千駟
死之日曾何足為稱哉秦王世民功既高
矣而建成元吉猶不之寤卒以自斃則知
為己而已夫又安能以天下哉泰伯可謂
至德也已矣
路史卷二十六
