路史卷二十宋羅泌撰
後紀十一
疏仡紀
陶唐氏
帝堯陶唐氏姬姓(世謂堯生伊長孺家而姓伊祈妄也伊祈乃炎帝之姓堯姓姬出于唐嚳)
(不為伊盖皆以堯與炎帝俱火德王故謂堯為炎後自漢以來有是說世遂果以堯為炎帝子孫因云姓伊祈)
(失之世紀云慶都寄於伊長孺家故堯從母所居為姓又云為祈氏或從母姓伊姓非其本姓亦自辨矣稽古)
(錄從之為祈姓誤也靈臺碑言昔者都慶兆會穹精氏姓曰伊則伊其母姓爾然亦不得為祈云)高辛
氏之第二子也母陳豐氏曰慶都(史作陳鋒借)嘗觀三河之
首(見春秋合誠圖注云河東北端今荆州)赤帝顯圖奄然風雨慶都遇而
萌之(帝堯碑云其先出自塊㠕翼火之精有神龍首出于常羊慶都交之生伊堯不與凡等龍顔日角眉)
(八彩謖自侯伯游于玄河龍龜負銜投鈐授與然後受命按合誠圖大帝之精起三河之州中土之腴流潤大)
(石之中而生慶都于斗維之野身形長大有似大帝蔑食不饑年二十寄伊長孺家觀于三河之首常若神隨)
(赤龍負圖出慶都讀之云赤受天運其下圖人衣赤衣光面八彩鬢鬚尺餘長七尺二寸兌上豐下足履翼星)
(題曰赤帝起成天下寳奄然隂雨赤龍與婚龍消而乳堯既乳視堯如圖及堯有知慶都以圖與之此事正類)
(後魏序紀詰汾力微之異)黃雲覆之震十有四月而生于丹陵(見遁甲開)
(山圖及世紀漢鉤弋夫人生昭帝姙身十四月上曰昔聞唐堯十四月而生乃命所居曰堯母門)曰堯
(本只作壵三士為堯譲也惟士能讓即為優饒後下加乃人字象引乞之出堯母碑堯堯碑堯可見即云&KR3453;士)
(故有嶣嶤竨嶢等說俱妄猶&KR3453;士爾魏周訴曰吾所賢者堯舜堯舜名世以為謚者非也詳見發揮)是曰
放勲(王功曰勲達于四方曰放或曰以帝德偈後人則曰放勲所放在堯以帝德終前烈則曰重華所重)
(在堯也)身侔十尺(孔叢子及世紀按合誠圖云赤帝之為人視之豐長八尺七寸)豐下兊
上龍顔日角八彩三眸(合誠圖云光面八彩謂八位皆有光彩注云彩色有八者非而)
(孝經援神契及元命苞乃云眉有八彩書大傳等遂以為眉如八字妄也王充宣漢云正使堯復佌齒舜復八)
(日眉一作八月豈八眉哉)鳥庭荷勝琦表射出(援神契注云堯火精鳥庭庭有烏骨表取)
(朱鳥與太微庭也朱鳥戴聖荷勝似之堯碑云性發蘭石生自馥芬琦表射出雙握嘉文手有文也)握嘉
履翼竅息洞通(合誠圖云足下五翼星)聰明密微其言不式其德
不回(大戴禮)仁如天智如神明如日而晦如隂(仁以蒞之智以周之)
(明以察之晦以蓄之)好謀能深和而不怒憂而畏禍快而愉(莊子虚静)
(恬淡寂寞無為堯之為君也)年有十三佐摯封植受封于陶(摰為高辛封植)
(陶今廣濟治定陶故范曄謂定陶為陶堯所居皇甫謐繆為舜陶之所今夀光有堯水伏琛晏謨皆以為堯頓)
(駕處)明人察物昭義崇仁禁詐偽正法度不廢窮民不敖
亡告苦死者而哀婦人底德靡解百姓和欣于是改國
于唐(輿地廣記堯為唐侯于此餘詳國名紀有說别見)勤勞不居儉而用禮不
貴時巧不視文繡溫飯煗羹不餧不易褍衣袿履不敝
不更御□柈土朹夏葛衣而冬鹿裘栝柱采椽為人愛
費(儉吉德也然世之言堯舜者多過實六韜計用云堯王天下世謂賢君其治則宫垣室屋不堊也金銀珠)
(玉弗服也錦繡文綺弗展也淫佚之樂弗聽也桶椽楹柱非藻飾也茅茨之盖弗椾齊也褍衣袿履不敝不更)
(為温飯煗羹不酸穢不易尸子云人君之有天下瑶臺九纍而堯白屋黼衣九種而堯大布宫中三市而堯□)
(居珍羞百種而堯糲飯菜鬻騏驎青龍而堯素車璞馬堯盖不盡然也由余亦言昔堯飯于土簋飲于土型而)
(墨子且謂堯黍稷不式羹胾不重飯土𠺕啜土鉶又淮南五術云大路不畫越席不緣太羹不和粢食不毁布)
(衣揜形韓非至謂糲粢之食藜藿之羹冬日麑裘夏日葛衣雖監門之養弗虧于此者故紆而非中道者悉不)
(取)不以鶉居易九市不以私故留耕時水處者漁谷居
者牧陵阪耕畬臯澤織罔是以地宜其事事宜其械械
宜其材故人得以所有易所亡所工易所拙而上下達
矣(見文子淮南子所謂安天下之所當安)欽明文思内行謹飭篤孝慈仁
敬使人知子弟之道仁恩被于蒼生德化敷于四海故
亡膠漆之約于當世而道行(欽明文思駿德也欽為仁明為禮思為智文為義四)
(者易之元亨利貞也而聰明文思者性矣天道主聰故言明文思而以聰冠之人道主欽故言明文思而以欽)
(冠之性圓而成德顯而用與天下治而不為貪以天下巽而不為廉允恭克讓與道合矣)年十有七
謖以侯伯恢踐帝(靈臺碑云堯以侯伯恢踐帝而許叔重謂堯以楚伯受命滅不義于丹水)
(楚今唐州亦見御覽一百七十一董仲舒亦云堯發于諸侯而蘇秦說趙肅侯云堯無三夫之分舜無咫尺之)
(地以有天下禹無百人之聚以王諸侯淮南子云堯無百夫之郭舜無植錐之地禹無十人之衆作文者之常)
(蔽)曰陶唐氏(韋昭書云陶唐皆國名猶殷商然邢昺謂未聞堯居陶與湯稱異穎達亦謂書傳未)
(聞有陶疑陶唐或共一地不知爾雅說文陶坐再成者在于濟隂永初山川記堯先居陶後居唐曰陶唐氏也)
都于平陽(今晉之臨汾漢平陽也即晉陽有故堯城姑射山元和志有堯帝廟在臨汾東八及南六)
(里世紀謂自唐封從晉陽及為天子都平陽謬也平陽太原大夏大鹵夏虚晉晉陽七名一地寰宇記云平陽)
(今晉晉陽太原也然魯衞皆有平陽非堯都矣)安邑(夏歌惟彼陶唐有此冀方今霍邑至平定有故晉陶)
(城本永安地去晉四百里皆古太原地開皇卜于并城中古晉陽置太原縣皇朝為平晉軍九域志翼之唐陽)
(有堯臺九門城郡國志云信都堂陽九門城古臺二並號堯臺城塚記堯臺二所九門城&KR1360;所造又今河中有)
(故唐城在絳之翼城西二里故通典謂堯舊都在蒲也)以火紀德謂赤帝(詩含神霧云慶)
(都以赤龍合昏生赤帝伊祈堯)色尚白(家語大戴禮云土王色尚黃非)黃收純衣彤車
白馬乃立三公六卿百揆暨百執事(大傳舜攝時三公九卿百執事此堯)
(之官也故使百官事舜)富而亡驕貴而不舒居于明堂斥題不枅
土階不戚茅茨不&KR1524;泊如也(明堂之制如此非皆居也潘尼云古之為君無欲而)
(至公故土階茅茨之儉墨子以為堯居土階三等堂高三尺非所以為儉者)重先務急親賢
明駿德以親九族九族既穆乃辨章于百姓百姓昭明
而恊和于萬邦黎民於變時雍(此施彼應如響聲者所謂立之斯立)丐施
政制因事立法不激不涹取人以狀明非見有于人翹
翹惟以天下為憂務求賢聖爰得稷契夷臯朱斨伯譽
羣龍輔德是以教化大行天下洽和民安仁而樂義乃
更制五服均五等五國相維(禹貢五百里甸服傳謂甸服堯制賦其田使入穀禹)
(輔成其外百里者賦納總至五百里米甸服之制本自納總禹為之差有輕遠之法周則圻田用貢法以禾米)
(采服則取美物以當邦賦不入穀矣又云周之納穀止于千里唐虞所轉為二千里是方千里者四納穀比周)
(為多謂唐虞萬國諸侯歲一見其用費于後故鄭志答趙商云圻内四百國郊内亦封諸侯矣周法十國入一)
(于天子雖千里四其稅猶少于周故使方二千里一納米繆矣)設四岳八伯以典諸侯
(帝立八伯以典諸侯立四岳以稽八伯八伯即九牧也史以四岳為司馬氏之先故蘇氏以為一人失之舜廵)
(狩覲四岳又使四岳還瑞則四岳在外而非一人矣至岱宗覲東后則東方之諸侯在焉岱在兖則兖青徐三)
(州所統之侯畢朝胡益之以為四岳寓于十二牧不然也孔氏以四岳為羲和四子星文之官豈與岳牧雜哉)
均井邑都制鄙(晉志云昔在帝堯卟和萬邦制八家為鄰三鄰為朋三朋為里五里為邑十邑)
(為都十都為師州十二師盖本黃帝之法也)而臨民以十二(孔子云舜臨民以五堯臨民以)
(十二謂十二載一廵狩也鄭云天子以四海為家時一廵省之五年者虞夏之制周以十二年安國謂堯舜同)
(道舜攝既然堯又可知義宗云唐虞五載一廵故周語云堯臨民以五以五服一朝考之古盖皆以五年第堯)
(以洪水遂為十二年爾十征兼虞夏法者重古而言周十二年一廵法歲一周不必專十二年或云五載廵一)
(岳二十年而徧四岳周則四十八年而徧故杜佑謂堯十二載一岳四十八載乃徧益遐闊矣)春省耕
秋省歛宣聲教以同俗振彫瘵聽民聲觀四履之所以
化其上(五服服五百里為方五千里故魏許綰云堯舜建諸侯地方五千里大司馬九畿四面萬里書)
(疏云禹成五服實是堯時以禹所制故云禹制周公所定乃禹之舊制也)入其疆土地辟岐
旁趨養老尊賢俊傑在位則有慶反是則絀三載小考
正職九載大考有功五載而一述職其所典職以備則
賞不備則罰因地之生美為貢賦故民出而不憾因人
之好惡為政教故令不犯(九共云予辨下土使民平平民以無傲是也)三歲
貢士而賓興之一適為之好德再適為之賢賢三適有
功于是始命有不正則以絀一少絀以爵再少絀地三
少而爵地畢一不適為過再為之敖三為之&KR3128;其絀如
之附下而罔上者刑豫聞國政而亡益于民者斥在上
位而不能進賢者逐比年而秩官之亡文者次絀之而
代以賓見之賢者進使亡繇得其所利退使亡繇避其
所害故安其位而樂其羣德行有所是道義有所明故
士莫敢詭俗異禮以自見于國莫敢布惠緩行以修上
下之交而和親于民故臣莫敢阿君嫵上躐等踰爵漁
利蘇功而駿艾在官矣(命謂一命為命諸侯三適之賞見虞夏傳大抵上世之事可以)
(槩見有不可得而執者如略說所言諸侯有德者一命以車服弓矢再命虎賁三百人三命秬鬯三命者皆受)
(天子之樂以祀宗廟雖云德之所貴然未遽若是輕三適之說亦未遽執有九錫辨見發揮)于是命
偰司徒和合五教以保于百姓棄為大田職司馬播嘉
穀辨五土之宜教民稼穡(按孟子契為司徒在舜攝後非也始堯得舜命為司徒矣)
(故文子淮南子皆云堯治天下舜為司徒偰為司馬禹為司空棄為大田此舜試後也按古農作□繆為田故)
(伏書亦謂棄為田也)伯夷宗秩降典邦禮以治人神和上下(鄭語云伯)
(夷禮神以佐堯注秩宗之官周為宗伯漢太常也主司祭祀)臯繇為士庶折繁獄政
教平姦宄息(淮南子堯舉禹契后稷臯陶政教平姦宄息獄訟止而衣食足按堯命三后乃伯夷)
(禹稷云)尊忠正之位表勤孝之閭厚廉潔愛民之禄民之
敬長憐孤取舍克讓而舉事功者則命于上然後得飾
車駢馬而被文錦未命而乘衣之則罰故雖有餘財侈
物亡禮義功德謖亡用(所謂命民庶民則木車單馬衣布帛)以賢制爵以
庸制禄故人慎德興功輕利而興義(伏氏大傳)政先仁而後
殺先暱而後疏先化而後教三教不率而刑賞寓焉惟
敬五刑以成三德是故明法察令(申子堯之治天下明法察令而已聖君任)
(法而不任智任數而不任說)單均刑法(國語單均刑法以儀民禮作賞均非是)非汔于
威惟汔于富象刑以儀之而民亡犯(典獄非汔于威不絶威也惟汔于富)
(賂不行也)畫衣冠異章服謂之戮故人可殺而不可辱(凡斬其人)
(鑿形膚曰刑畫衣冠異章服謂之戮上世用戮民不犯也見慎子)上刑赭衣不純中加
雜&KR0008;下則墨幪以居州里故民有恥而興禮(唐傳作反于禮甫刑)
(傳以三刑為有虞氏者非純緣也幪巾也周禮罷民亦然上刑易二十刑易一輕重之差也此以四萬二千家)
(為州七十二家為里與周禮異)宥過亡大刑故亡小以人而戒故禮義
興禮義興而民亡爭民亡爭而治達矣(公孫宏云堯舜之時不貴爵賞)
(而民勸善不重刑罰而民不犯躬率以正而民愈信故大傳子贑曰傳云堯舜之王一人不刑而天下治教誠)
(而愛深也史記禮書乃以為堯治天下殺一人刑三人而天下治此以四罪言爾過誤也誤則赦之不以大故)
(用意者刑之不以小然在堯時而已以其待之盡白虎義云五帝畫象者其服象五刑墨者幪巾劓者赭衣髕)
(者墨幪宫者扉屨大辟布衣無領故法言云唐虞象刑傳言五帝畫象而民不犯盖唐虞有象刑而更設畫衣)
(冠之法如周明祮秦赭衣者或疑與刑故之事戾戾者何得察哉)乃立四學以詔于國
而養更老故民興孝(禮注五帝有太學曰成均虞庠近是更五更老三老更以更事為名)
(蔡云當作五麥非)在位七年民不作忒鴟久逃于絶域麒麟遊
于藪澤則能信于人也(拾遺記)嘉言罔伏賢亡野遺猶絀
聰明開肺意舍已稽衆師于善綣許由尹中而學于務
成子附(善綣即善卷尹中尹夀也荀子等作君疇者非世紀尹夀為許由友許由諸侯堯師臣也新序)
(引吕子言舜亦師之而讓天下之說甚著說在炎紀下)詢政行人問老衢室務急
讜言以為教先達立建善之旌廷置敢諫之鼓博咨芻
蕘以成盛勲塗說巷議咸所不廢(管子云黃帝立明臺之議上觀于賢也堯)
(有衢室之問下聽于人也舜有告善之旌主不蔽也禹立建鼓備評謠也佃云取其垣四合曰合宫取其門四)
(達曰衢室晉張紘云堯舜立敢諫之鼓三王立誹謗之木吕春秋言堯有敢諫之鼓尸子言堯立誹謗木文紀)
(注進善之旌堯立之五達之道誹謗木堯作之橋梁板所以書政治之愆失古今注云大道交衢施之韋昭云)
(堯時然也後世因之今宫外橋梁頭四柱木也崔浩云木裂柱表四出名桓陳楚俗曰和曰和表聲之訛)而
又書銘竹帛瑑戒杅柈(墨子)謂人莫躓于山而躓于地是
故翼翼民上如臨不測之谿戰戰栗栗罔敢暇豫允恭
以持之虚静以待下心存天下而志加于窮民民一有
饑如已饑之民一有罪如已䧟之是以篤實光輝被四
表而塞天地(淮南人間云堯戒曰戰戰慄慄日慎一日人莫蹪于山而蹪于垤賈誼書堯曰吾存)
(心于先古加志于窮民痛萬姓之罹罪憂衆生之不遂也先古說苑作天下翼翼金匱惴惴虚静出家語)率
天下以仁而人從之故天下以均平百姓按静不知喜
不知怒欣欣焉樂其性故一出言而天下誦萬物齊使
之而成戶之而止惟恐言而莫予違也(管子云禁之而止猶埴已而撚)
(莊子云堯治天下欣欣焉樂其性是不恬也不知喜不知怒善卷語)初重黎受職高陽之
代高辛氏衰(摰)三苗復九黎之事民興胥漸罔中于信
而二官以廢閏餘乖統民黷齊盟上帝不蠲苗民遏絶
于是復育重黎之後使纂舊業(九黎玄都也别自一人說者以為祝融黎妄矣)
(其亂在少昊時此其後世班志云高辛氏衰三苗復九黎之事二官俱廢帝乃復育重黎之後此本楚語故或)
(謂堯滅苗民吕刑注遏絶為堯也程伊川云只是舜)乃命羲和絶地天通羲載上
天黎獻下地俾主隂陽羲和居卿而致日(傳云日官居卿乃命為天)
(地之官分命為四時之職六卿也故周禮疏序舜格祖之年堯始以羲和為六卿春夏秋冬并掌方岳是為四)
(岳出則為伯羲和與下叔重六人也孔氏以其分命謂即下四人故穎達云有叔仲無伯季者以其不賢豈羲)
(氏伯季不賢和氏伯季亦不賢哉故疑國語史記羲司天和乃司地而書則羲和通掌天地按齊職儀云太宰)
(品第一堯命羲和使主隂陽羲伯司天則天官也故昌言云冢宰堯官則固有羲伯為天官卿矣穎達謂時羲)
(和似尊于諸卿後世稍卑之不得謂無伯季)立渾儀(曜鉤云唐堯即位羲和立渾儀盖名渾爾王著)
(云渾天儀羲和之舊器考靈曜乃命中星觀玉儀之游注以玉為渾儀也)欽若昊天歷象日
月星辰(歷數也象占也星四方之中星辰日月之所會)敬授人時(帝堯時事以寅正時)命
羲仲宅嵎夷敬賓出日平秩東作張昏中而播穀(書帝命騐)
(禺鐵在遼西即青之嵎夷近出日故敬賓出之古者君臣尊天事如此一云春夏民欲早作故令民先日出而)
(作是謂寅賓出日秋冬民欲早息故令民候日入而息是謂寅餞納日春迎其來秋送其去無不順)命羲
叔宅南交(南交故交趾郡一行云開元十二年七月戊午當食自朔方至交趾候之不差知堯亦于)
(此候日四方既定然後可以候日月出没測星辰運行以起歷法)平秩南訛敬致(所謂日至)
(化者南方火盛物化易則歲終東北代易今書作訛以勸南偽繆矣一作為云東作南為西成朔易以人事言)
火昏中種黍菽(齊職儀云羲叔為司馬夏官也)命和仲宅西寅餞納日
平秩西成宵昏虚中而傳麥(西隴西漢之西縣其地周望柳谷敬送日而納之春)
(陽故言日秋隂故云宵周官言中春晝中秋夜同日中星不見故不指一星昏中惟一宿故不及他宿星鳥以)
(四象言鳥火以辰次言虚昴以經宿言之此四方之中星以分至昏見者也朱鳥七星星為中故言鳥以見其)
(體乂為鶉鳥言火以見其次以見堯法之密昔王孝通詰傳仁均推步之法謂日短星昴以正仲冬七宿畢見)
(舉中宿言之仁均專守昴中說誤矣且月令昏璧旦昴甲子元歷推合堯時冬至日在危合昏時昴星正午先)
(儒誤連星鳥星虚讀之故不解爾大傳春言張昏中秋虚昏中道其常也)命和叔宅北幽平
在朔易霤昏中而收歛(幽幽州易易州東始北終相代易古有易地王肅謂四子居京)
(師而統之有時述職故疏謂在京都而遥領)修劇厲謹盖藏畋獵斷伐上告
之天而賦之民天子南面視四星以知民之緩急急則
不賦籍不舉力役(考靈曜視四星之中大傳同舜廵三岳一如岱禮堯命三時一如春令以)
(見聖人之治簡而不亂純而不雜君人法此優游矣故二典之言常道也)著推術設蔀首演
紀于虚之初建困敦而首大吕(易乾鑿度云堯以甲子天元為推術注云以甲)
(子為蔀首起十月朔竹紀年云堯元年丙子故隨袁光云堯以丙子受命四十九年得上元第一紀甲子天正)
(十一月庚戍冬至至仁夀甲子凡八經上元然考堯以戊寅即位而非丙子四十七年始得天正甲子是年冬)
(至日在虚一度為演紀之端在位百年禪舜舜五十年起戊午自天正甲子至開元甲子三千一年日退三十)
(八度四千一百二十八分日至在斗十度下至皇朝慶歷四年甲申積凡三千三百二十一年日退四十二度)
(五千五十八分是歲冬至在斗五度以歲差考之每七十八年而差一度則堯甲子歲日至在虚一度于是中)
(星皆正皇甫謐邵堯夫皆以堯為甲辰即位舜以壬午堯在位七十載皆誤)朞三百又六旬
又五日而期以閏月定邪而成歲攽之諸侯而臧之祖
(在天為度在歷為日合朔旦則月有小盡之法取之以加歲外之餘此閏之所起故古人謂之首氣于節六六)
(日示斗建于月半之辰退閏餘于相望之後必得閏乃能收天地之餘氣使四時之不忒故無閏則時不定歲)
(不成三年無閏則孟為仲九年無閏則以秋為冬羲和知朞之日以閏定之則天道之運舉積此矣百工因天)
(運而作者必以此允釐之沈括去閏之論亦妄人也)析因夷隩不失其宜以故單
民得職而不佻不病山不槎枿畋不䴠胎故鳥獸孳尾
希革毨縟咸若(正星而後正時正時而後正民事民事正乃及鳥獸草木帝治非止及民)桐
梃東廂蓂生下庭龜書乃來于是稽蓂以正月訪桐以
定閏錄龜字而施之是曰龜歷(伏滔述帝功德銘云胡書龜歷之文盖堯歷曰)
(龜歷述異記陶唐世越裳獻千歲神龜背有文紀開闢以來錄為龜歷唐事始言堯因軒轅靈龜有圖作龜書)
(也)分積定時日得故百穀又而風雨時百工釐庶功興
(帝之出也萬物作焉帝之入也萬物復焉物方作則聖人之治政事者衆績于是熙物既入則聖人之治政事)
(者庶績于是凝熙其作如春焉凝其成如秋焉故堯于成歲言衆績熙陶于撫辰言衆績凝)乃命遏
伯長火居商丘祀大辰而火紀時焉是時于心故因其
出入而望之以修其官而戒民事(是為火祖)命倕為工作和
鍾利器用(向列仙傳赤松子輿在黃帝及堯時為木工或云即垂非)命母句氏作離
磬(世本樂錄云磬叔所造乃無句也一作無間禮記云叔之離磬古史考云堯時人)制七絃徽
大唐之歌而民事得(文心雕龍云堯有大唐之歌舜有南風之詩辭達而已琴清英云五)
(絃堯作二絃新論廣雅等謂二絃文武王所加妄也通禮義纂堯使母句作五絃誤七絃也)命質放
山川谿谷之音以歌八風作大章之樂(禮書質作&KR2851;或云即䕫以世紀)
(作䕫也)擊石拊石上當玉磬乃麋&KR1752;置缶而鼓之立瞽叟
&KR0008;五絃之瑟為十五絃命延&KR0008;瞽叟之所為瑟益之八
絃以為二十三絃(瞽&KR0008;或作瞽叟紀原瞽叟作十三絃之瑟誤也董遒謂秦文以&KR0008;為佶云)
(與嚳同)制咸池之舞而為經首之詩以享上帝命之曰大
咸(樂動聲儀云黃帝樂曰咸池而大司樂以咸池祀地云又夏日至于方澤奏之堯盖用黃帝之樂大咸樂)
(章有經首之類莊子所謂中于經首之會者教國子舞大咸注云堯樂者也)作七廟(七廟古制虞禋)
(六宗尹言七世之廟禮酬六尸一尸發爵六尸旅之非自後世虞嘉云七廟不始于周建隆元年張昭議堯舜)
(禹皆立五廟二昭二穆與始祖商改立六廟昭穆外增契與湯周七廟親廟外加太祖此先儒牽于禮緯元苞)
(非孔子意)立五府以享先祖而祀五帝(杜佑云唐虞祀五帝于五府羊宏云黃帝)
(合宫堯五府皆明堂也書帝命驗云帝者承天立五府以尊天象蒼曰靈府赤曰文祖黃曰神計白曰顯紀黑)
(曰玄矩注唐虞之天府夏世室同矣)祭以其氣迎牲殺于廷毛血詔于室
以降土神然後樂作所以交神明也乃設五吏立祈祥
(五吏五官齊桓公欲藉宫室六畜管仲不可謂立五厲之祭曰昔堯之五吏五官無所食請立之以祭堯之五)
(吏春獻蘭秋歛落則澤魚百倍異日無屋粟邦布籍此謂祈祥推之以禮義也或以為五行之官非)守歲
之盈虚乘民之緩急正其甲令而御其大權燒山林焚
沛澤以通刀布(堯布文作上十全□又□亐大止又一品小者□&KR0034;盖古文泉久在水水詳董)
(譜元澄云周外府掌邦布之出入藏曰泉流曰布則錢之興也始于六品欲令代匠均同圓流無極布幣泉貨)
(一也)乃為金三等禺氏邊山之玉赤野末光之珠上幣汝
漢右洿之金以為中幣泉貨以成下幣勝禽獸之仇大
夫隨之鞚財高下以衡民之好惡焉(楚世家注三錢府虞夏商周錢幣三)
(等赤白黃為上錢為正故平凖書云虞夏之幣金為三品黃白赤非惟虞夏管子云堯舜之王所以化海内者)
(北因禺氏之玉南貴江漢之珠其勝禽獸之仇以大夫隨之桓公曰何謂對曰令諸侯之子將委質者以雙虎)
(之皮卿大夫豹飾列大夫豹蟾則將散其邑粟財物以求之故山林之人刺其獸若從親戚之仇君冕服于朝)
(而猛獸勝于外大夫散其財物萬人得受其流矣此堯舜之數也)而又為之儲偫以備
其歉故沈菑九刈雨雹彌旬而下亡菜色(兔園策注堯湯之時三年)
(耕餘一年之食謂之升平九年耕餘三年之食謂之登平二十年耕餘七年之食謂之太平徐光對石勒云堯)
(時暴風雨雹九日楊震曰堯遭洪水而民無菜色)西夏廢志惠而非兵隳城守
棄武德好貪以求于民于是伐而亡之有唐不享于是
偏以劘之喪之丹浦(西夏事見神武秘略及吕春秋吕氏又云堯有丹水之戰丹水在今)
(商洛其地近唐故鶡冠子云堯伐有唐今南陽之唐鄉也六韜乃謂堯伐有扈戰于丹浦世紀則謂堯伐有苗)
(于丹水之浦非惟地理遼闊而伐苗乃舜伐扈乃啓皆非堯文字之誤如此)在位六十二載
沈蒙洚水演天方害龍門未闢吕梁未發后土冐没而
填星逆于水府(詳後魏書張淵傳)帝乃憂中國之不康詔曰洚
水滔天下民其咨孰能使□將任焉四岳稱&KR1360;帝知&KR1360;
之圯族方命而民患弗可竢(方命則不知敬君圯族則不知愛親猶不妨于水事)
又自中國至條方莫薦于是試&KR1360;俾司空欽哉(程晏云云汲害)
(也試&KR1360;以其僉同所謂稽于衆)九載功用不成而止(九載三考績)嗟乎予于
用&KR1360;見堯之仁汲焉當是時禹年穉而在廷之可就水
者莫&KR1360;若也及&KR1360;垔水而後帝知歷歷運之遭七年衰
志閔復覘嗣子之嚚訟于是巽遁之願軫焉(充治斯云年歲水旱)
(非政所致堯洪水湯大早皆以為有遭遇按太乙歷數有所謂大水浩浩周世宗使使竇儼論水沴云隂陽水)
(火之本隂之主始于淵獻水之行犯于九六凡千七百二十八歲為浩浩之會乃當此之時陶唐之君不能弭)
(其患至于后辟狂妄以自率權臣詐冐以下專政不明賢不章苦雨數至潦水厚積若德宗壬申之水是政也)
(昔魏主疑任&KR1360;九年為失序庾竣云聖主不容無失竊詳書傳皆言堯水九年此讀書之誤使九年則&KR1360;當之)
(矣又何俟禹之八年且其命&KR1360;時已非一年矣禹之用亦非按殛&KR1360;年盖是數十年亊)洊之窫窳
鑿齒九嬰十日大風封豕長它之害民㒺攸止(按經融天之山)
(有人曰鑿齒羿煞之又羲和君之子曰十日而傳以吳為封豕長蛇北伯封之子亦號封豕盖大風九嬰等皆)
(當時兇頑貪婪者之號如檮杌饕餮之類應劭以□貐類貙食人服虔以鑿齒長五尺似鑿食人大風風伯九)
(嬰以火之怪妄以為真蛇豕怪獸大風十日者妄)于是澤兵稱旅屠長它于洞
庭射十日繳大風于青丘殺窫窳禽封豕于桑林乃誅
鑿齒于疇華之野戮九嬰于凶水之上而後萬民復生
四方同塵夷夏廣陿險易遠近始復道里(長它即所謂巴蛇在江岳)
(間其墓今巴陵之巴丘在州治側江源記云羿屠巴蛇于洞庭其骨若陵曰巴陵也青丘記為東方澤疇華南)
(方澤凶水在北狄或曰臨濮西三十五清丘也淮南子以為堯皆命羿除之故許氏云羿臣堯河伯溺殺人羿)
(射其左目風伯壊人室屋羿中其膝又誅九嬰窫窳之屬非有窮君也歸藏楚辭言羿彃十日非天之日矣)
于是為世載七十矣天下猶未平洚水横流草木暢茂
獸蹄鳥跡之道交於中國堯實憂之乃疇咨能若時之
賢以屬天下之統方是帝畿巨浸稽天而冀人虞舜身
修家正所在數有美祥(四明山記云堯時有老人持圖曰予姓伊名獻諸山洪水遇舜)
(則正矣亦數也真源云年大饑惟舜所熟)帝知其聖然猶忌其私也爰巽四
岳岳辭其德弗辱則又俾之顯揚幽側而岳且知帝之
在舜以舜錫薦于是舉之童土之地而歷試之命為司
徒二女女焉觀厥刑于二女官材任士一耳目之而不
疑(舜修畎畝之中而聞之堯此舜之難堯游巖廊之上而知畎畝此堯之難也是必舜之聖德章如日月故)
(能以一野人而達之人主帝曰師錫則衆舉知之帝曰予聞則堯之知之審矣然則豈徒遜哉方其薦岳俾揚)
(側陋盖可知矣夫咨若時而放齊舉朱知若時為是位咨予采而驩舉共工亮采百揆職也欲帝不用之二事)
(齊以常情信堯父子世及古今通義其遜四岳也亦將使自推之猶漢文時請建太子帝曰楚王梁王淮南王)
(皆舉德以陪朕之不能有司請曰子啟最長寬厚請建為太子也帝于時授位之意决矣事之畎畝之中未為)
(司徒也帝曰欽哉然後為司徒故孟子曰國人皆曰賢然後用之大傳謂堯為天子朱為太子舜為左右堯知)
(朱之不肖必將壊其宗廟滅其社稷而天下同賊之故推尊舜屬諸侯焉致天下于大麓之野夫堯之治天下)
(豈惟朱之憂二女事之豈復使之佐其子乎世無知堯此固難其言也)薦之天暴之民(天子)
(不敢以天下予人)三載稽厥行事亡不時叙于是游于康衢聞
童之謠曰天生蒸民莫匪爾極不識不知順帝之則乃
還宫召舜而乃命以位正月上日授終于天府而遂老
焉(天府即五府書帝命驗云帝者承天立五府以尊天注云天府五帝集居太微降精以生聖人故帝者承)
(天立五帝之府是為天府)于是修壇河洛擇良議沈仲月辛日昒明
禮備榮光出河休氣四塞越歲仲春率百工沈璧于洛
且告䄠事(握河紀云堯即政十七年仲月甲日至于稷沈璧于河青雲起回風摇落龍馬銜甲赤文)
(綠字自河而出臨壇吐甲回遰云云又沈璧于洛赤光啟有靈龜負書出背甲赤文成字止壇世紀堯與羣臣)
(沈璧于河乃為握河紀今中候也詳說見餘論)禮聖姑射拜師沮洳(姑射山在臨汾廣固)
(北平陽界曰平山是為壺口山冀州圖經云西入文成郡以山為界有故堯城及堯祠述征記堯廵登此山)
陞首山道河渚遇五老而濟焉(論語撰考云堯修壇河洛擇良議沈率舜等升)
(首山道河渚有五老游焉相謂河圖將來告帝以期云云亦詳野王符瑞圖說在餘論)乃賞侯伯
封偰棄(世紀始封稷契臯陶褒進伯禹)又東沈書日畟受圖以歸(即日稷鄭)
(讀為側故宋均云稷側也世紀告禪後二年刻璧為書沈洛今中候論衡篇也所授之圖書今握河紀也考靈)
(曜云五百歲聖紀符四千五百六十精反初握命乙起河出圖聖受思鄭云聖謂堯也天握命人當起者河乃)
(出圖堯受而思之以歷數也)始舜之攝俾益掌火禹平水土禹疏九
河瀹濟漯决江漢排淮泗而注之海益審封植烈山澤
禽獸逃匿然後人得平土而居而食未足禮莫起于是
富而教之俾棄為田教之稼穡五穀熟而人民育然後
拼偰司徒教以人倫于日□之徠之匡直之輔翼之又
從而振德之彊于行薔于志以養天下之形是以庶政
惟和萬國咸寧民皆廸吉莫不振動服化比屋可封而
隮仁夀(揚終傳云比屋可封者堯舜為之隄防也大抵堯之治有上中下三自命羲和而日月星辰得)
(其序為上治自若時登庸而公卿大夫得其職為中自洪水方割而山川丘陵順其理為下聖人之能事畢矣)
乃涉流沙封獨山訓大夏討巨&KR1621;西暨沃民東隸黑齒
貫匈離耳天督該首莫不有仁義之心軒常之志(獨山在毉)
(無閭東北九十巨&KR1621;今朔渠㮴縣鄭以為二國誤不言南北已見命羲和中)二十有八載㳜
然寫其天下之尊爰與方廻游于陽城乃徂落(魂氣徂體魄落)
(落降徂往堯于是死形乃死者鳳靡鸞訛之謂)百姓如喪考妣三載四海遏密
八音親如父母信哉(我忘天下易天下忘我難如甚也四海親如父母三載遏密八音盖)
(不能使之忘我也衝波傳云宰我謂三年之喪日月既周星辰既更衣裳既造百鳥既變萬物既易黍稷既生)
(朽者既枯于朞可矣顔淵曰人知其一莫知其他俱知暴虎不知馮河鹿生三年其甫乃堕子生三年而離父)
(母之懷予雖辨豈能破堯舜之法改禹湯之典更聖人之文改三年之喪哉父母者天地也天崩地壞為之三)
(年不亦宜乎是三年之喪堯舜之制也此言堯崩四海思慕堯德且明舜雖受終天下服喪三年如繼世之禮)
(非率天下諸侯以為三年喪也)葬濟隂成陽西北四十里是為穀林通
樹之(墨子曰古者聖人制為葬埋之法曰桐棺三寸足以朽體衣衾三領足以覆惡堯北教八狄道死卭)
(卭之山衣衾三領滿抗無封已葬牛馬乘之舜西教八戎道死南紀之市既葬市人乘之禹東教于越葬會稽)
(之山桐棺三寸皆下不及泉上不通臭三王豈財用不足哉為葬埋之法也云死卭山妄矣墨意盖謂堯舜皆)
(以勤民死不于家爾劉向云葬濟隂丘隴山續征記小成陽南九里通典曹州界有堯家堯所居王充以為堯)
(葬冀州或云葬崇山妄之甚)宛心約志以從事于亡為隱不肖舍已
從人處撝宫徽神暢不施智力而萬國平(古今樂錄云堯郊天地祭)
(神示在坐響誨堯曰洪水方至為害而子救之堯乃作歌故琴譜堯有神人暢大周樂正之序自堯神人暢九)
(十三弄為上名琴道云堯暢者達則兼善天下無不通暢之謂)居衢室隱精神篤恭而
王天下不廢困窮不敖亡告是以離畔者少聽從者衆
鄰國相望彘犬相聞而正迹不接諸侯之竟車軌不結
千里之外蒼髫巷歌黃髮擊壤帝何力之知哉(論語比考云叔)
(孫武叔毁仲尼如堯民云堯何力功者事見列子王充云堯時天下太和百姓無事有壤父五十餘人擊于康)
(衢有觀者曰大矣堯之德也壤父作曰吾日出而作日入而息鑿井而飲耕田而食堯何力之有世紀及列士)
(傳云八九十老人擊壤歌于康衢文子曰堯治天下舜為司徒棄為司馬禹司空稷田疇奚仲為工師是以離)
(畔者少聽從者衆猶風之過簫忽焉感之各以其清濁應萟經云壤以木為之前廣後狹此後世依倣而托之)
(者風俗通云形如履長三四寸下僮以為戲俱妄要是&KR1201;擊土壤爾)始帝在唐夢御龍以
登雲天而有天下(見夢書世紀等昔齊高帝年十七夢乘青龍上天西行逐日每懷憂懼及)
(出鎮淮隂淮南守孫奉伯嘗同卧夢帝乘龍上天已于下捉龍脚不得而死故夢書為不誣)及資有
天下制在一人(管子)以德化為冠冕以稷偰為筋力都俞
吁咈于一堂之上是以德政清平風教大洽化格上下
而信孚于升潛慶雲鮮菩五緯順軌景星炳曜甘露被
野神禾滋畝朱草茁牧澧泉泆岫倚翣生厨蒲薤茁鳳
巢閣榮光幕河河馬輦籙一日而十瑞至(見世紀典術云聖王仁功)
(濟天下者堯也天降精于庭為薤感百隂而為昌蒲故吳氏本草昌蒲名曰堯薤倚翣&KR1739;莆也冬死夏生俗作)
(&KR1739;脯謂肉物者妄說在餘論書中候云堯即政七十載德政清平比隆伏羲鳳凰巢于阿閣驩林景星出翼軫)
(朱草生郊嘉禾滋連甘露潤液醴泉出山修壇河洛榮光出河休氣四塞述異記王義興表云堯生神禾晉有)
(蠱栗詩含神霧云堯時嘉禾七莖三十五穟古之聖王不貴祥瑞理人事而瑞應之因并著以見至治之馨香)
(者上黨有慶雲山上黨記云堯將興慶雲出之)矢心與治立于靈扉雲生牖坐
于華殿松生棟萬物皆備于我而亡黃屋之心舉天下
以為社稷非有利也故垂襞幅委輕裘而天下治僥民
獻其没羽封人祝之夀富翕然各以其所重報是以比
隆伏羲後世莫及(先聖本紀云許繇欲觀帝意謂堯曰帝坐華堂之上面雙闕之下君榮願)
(已得矣堯曰余立雲扉之内霏然而雲生牖坐于華堂之上森然而松生棟雖面雙闕無異崔嵬之冠蓬萊雖)
(背郭無異回巒之縈崑崙予安知其所以安榮)孔子曰人之所貴為天子者為
其窮耳目之欲適五體之宜也采椽葛衣藜羹土機人
之所棄而堯安之勤勞求賢以恊治舉天下授之舜如
舍儋然大哉堯之為君也惟天為大惟堯則之蕩蕩乎
民亡能名焉巍乎其有成功煥乎其有文章而疇人云
堯以義終舜以事没稽諸典祀貽世永教游夏之徒豈
誣也哉(見韓子淮南子等劉子政曰古有行大公者帝堯也貴為天子富有天下得舜而傳之不私其)
(子去天下若遺躧于天下猶然况細于天下者乎)帝初取富宜氏曰皇生朱(皇即)
(女皇世本帝系漢書等云女皇生丹朱帝繫人表作散宜氏繆堯三妃一后或云即中山夫人靁澤縣西五十)
(步有中山夫人祠云堯之四妃張謂舜廟碑謂堯舜皆娶一姓也朱即嗣子朱說文引虞書作丹絑御覽世紀)
(女罃生丹朱非也安國以嗣子朱别一人妄)驁佷&KR0945;克兄弟為䦧嚚訟嫚游
而朋淫(朱于兄弟有䦧故鄒陽傳云骨肉為讐者朱象管蔡是也)帝悲之為制奕棋
以閑其情(博物志堯造圍棋以教丹朱故中興書陶侃云圍棋堯以教愚子虞愿亦云朱明言堯帝)
(以此教丹朱非人主所宜好)使出就丹(御覽尚書逸篇云丹朱不肖舜使居丹淵為諸侯號曰丹)
(朱乃堯居之丹見漢歷志竹書云放帝丹朱于丹水今朱虚縣有丹山東丹西丹二水水近有長坂遠峻謂之)
(破車坡記為丹朱弄奕之所今青之益都有堯山三齊記堯廵所登伏琛云山南有二水名東西丹然鄧之内)
(鄉亦有丹水漢丹水縣荆州記為丹川堯子所封即丹浦堯敗有唐之處盖非朱國)帝崩虞氏國
之于房為房侯(韻云舜封丹朱為房邑侯今荆河之畀房同作防昭王后家)以奉其
祀服其服禮樂如之謂之虞賓天子弗臣夏后封之唐
如虞之禮朱卒葬笰陽(相之安陽永和鎮南有故堯城開皇四堯城縣以為堯居乃朱)
(居也相圖經引孟子注舜封丹朱于白水白水乃今清河盖夏封之在鎮西南三里有丹朱陵南八里有帝子)
(夜游臺周二百步相臺志云丹朱嫚游之地笰䣡同羛陽鄉在内黃北二十羛陽聚元和志丹朱墓唐山縣東)
(一里寰宇冢在永定東二里有唐縣有䲨郎城九州要記云堯時丹朱所居相之冢為是矣而經注城陽有丹)
(朱塚海丙南經蒼梧之山帝丹朱葬于隂無信)朱生陵以父封為丹氏房氏防
氏陵三十五世鍾昭王世采靈夀生沈(姓書陵四十八代孫雅莽時為)
(清河守又云沈十二代孫雅俱繆也)又有屋引氏(晉初房乾留虜改為屋引後隨魏南遷復之而)
(河南猶有此氏又沛相朱自云丹朱後故姓錄以沛郡朱為丹朱後非)朱之兄考監明先
死而不得立庶弟九(莊子云堯不慈故云殺長子殆先死爾而近尹子其四譏論乃有堯)
(囚十子天下不論之無義之說淮南子云堯得舜任以百官属以九子孟軻亦有九子之說然說苑堯時舜為)
(司徒契司馬禹司空稷為田疇䕫樂正倕工師伯夷秩宗臯陶大理益敺禽獸九子為臣堯知九職之亊使九)
(子者各受其事以成九功則非堯之子矣盖自二事云)其封于留者為留氏(留與劉同)
(張良之封字只作留故說文止有鎦而無劉漢因識始為卯金刀之說妄也劉康公亦作封鎦周初匡俗事老)
(子劉越劉亦非至秦方有文子華子有留務茲日有傳有留長孺功臣表有留盻吳有留贊與漢同出宋武以)
(竟陵誕反貶其族為留氏不知乃其本姓也)後有劉累以豢龍事夏胤甲賜
之氏曰御龍以更飂董之後既遷于魯(事具左傳襄二十四年宣子之)
(言及昭公二十九年蔡墨之言云使豢龍以更豕韋之後非也豢龍乃已姓廖叔之後豕韋之族爾宣子云在)
(商為豕韋亦妄)商居大夏為唐氏御氏擾氏擾龍氏(周書王會解云堂下)
(之右唐公虞公左則夏公殷公是也)至周封帝後于鑄鑄祝是分侯于隨
為鑄氏祝氏隨氏(周有鑄仁達臧宣叔娶于鑄者禮傳皆作祝聲同轉吕春秋云封後于黎)
(丘其處也祝睦二碑云出高辛祝融非)既更累之裔于方城為唐公(傳謂成王)
(以舊唐封叔虞而更之非)楚併唐其徙杜者為杜氏唐杜氏屠氏唐
孫氏李氏(杜伯友為卿士宣王四十三年誅之杜蒯記作屠簣唐賜杜伏威為李氏達云武王並封)
(堯後為唐杜二國非滅唐封杜又炫云唐非豕韋後杜亦未必是安知滅唐遷杜司馬貞謂唐杜陸終後亦非)
杜更為祈(晉文妃杜祈是故世紀謂堯姓祈也)杜伯之息隰叔如晉生蒍
(字子輿)為李以正于朝朝亡間官故氏為士氏(李理同土官也晁說)
(之書說謂雲土為古杜字如詩言桑土因有土氏而以陶唐氏豕韋氏御龍氏為土氏之宅後為唐杜氏遂以)
(蒍縠會丐爕鞅吉射富魴皆為士氏矣為士員士弱士文伯景伯為士氏異哉)及官司空以正
于國國亡敗績故氏為司空以正于國國亡敗績故氏
為司空是生士縠為縠氏縠生會會采隨故氏為隨是
佐文襄諸侯亡惡謖傅成景軍亡敗政中軍太傅端法
集典國亡姦民是以受范故氏為范逮文子爕能穆宗
侯爰受栒櫟故氏栒櫟(作郇非)士魴受彘故氏為彘臯夷
采函與故氏函與而魴氏陽氏士丐氏士季氏士吉氏
士為氏士思氏司功氏祈成氏士弱氏胥氏張氏陶氏
朱氏陶朱氏鴟夷氏(范雎蒙難變稱張禄入秦為丞相應侯范蠡功成去為鴟夷子號陶)
(朱以范仲淹隨母嫁朱復姓啓及之姓纂又有士弱氏姓源韻有士丐氏亦作士貞按此左氏文當時語未必)
(有也風俗通晉大夫有司功景子世本云匄弟他晉司功為氏又風俗通范蠡之齊為鴟夷子後人以為氏潛)
(夫以為鴟夷出于子姓宋微子後恐目夷之誤)其犇秦而復也秦歸其帑其處
者生明為劉氏明生遠遠生陽十世孫獲于魏為大夫
生清始居沛生仁是為豐公生煓是為漢太公(字執嘉士安云)
(名)四子伯仲邦交(世紀昭靈后名含始游于洛池有玉雞銜赤珠刻曰吞此者王含始吞之)
(生高祖握誠圖詩含神霧云執嘉妻含始生劉季索隱乃云母湯氏貞時餘泗水碑)天德光堯㓟
項授沛邦實著符是為漢祖炎祚復煇載祀四百(以其留秦)
(故為留氏而左氏謂其處者為劉氏夫伍員屬其子于齊使為王孫氏知己必死預令改族故傳為發之士會)
(之帑在秦不顯于會之身復無所避而傳言之故達炫之徒深疑此文非傳本旨盖漢初左氏不顯先儒無以)
(自申劉氏從秦徙魏原出劉纍插注此辭以媚于世明帝時賈逵上疏謂五經無証圖䜟明劉氏為堯後者左)
(氏獨有明文前世籍此求通故引之為証爾)有漢氏厥氏兀氏紅氏横氏吳
氏宗正氏中壘氏谷蠡氏獨孤氏公族氏陳氏徐氏(吳氏)
(芮後望濮陽長沙漢沛獻孫進伯因孤山下生尸利單于以為谷蠡王號獨孤部七世羅辰從魏徙洛為獨孤)
(氏後漢谷蠡王獻為谷蠡氏漢賜衡山王為厥賜安樂王為兀而廣陵陳乃後漢魯相無子以外孫劉嶠嗣曰)
(陳嶠又蜀齊王徐畊乃杜悰之遺蘖何氏姓苑東莞有漢氏)劉備立蜀再世而魏滅
之裕起南朝者八世有員氏留氏(宋書劉凝之慕伍員忠烈為員氏唐書云)
(半千七世祖改按半千家狀云宋營陵侯遵考子凝之事魏太武以忠比伍員改江休復雜志堯山民得半千)
(銘云十八代相賜然員古有平聲出于鄖前凉錄有員敞員平自音運)嗟乎物固未有張
而不弛成而不毁者也惟聖人能盛而不衰帝之傳天
下非為讓也為有法度而朱弗能統也漢承堯祚著矣
而杜林等何知哉(火德相承東觀記杜林云漢德基業特起不因乎堯堯遠乎漢人不曉信)
(終不說諭而揚光輔對仁宗云堯舜之事遠矣亦未易行是何鄙陋不敬如是)先是房之後有
貍氏裔子大繇夏后氏封之傅為傅氏(見傅子貍氏事出國語甚顯姓)
(書云出季貍大妄唐表云繇黃帝後韋昭云貍氏在周為傅亦非)說築于巗商宗得之
陞為太公又有傅餘氏餘氏(晉傳餘顔著復姓錄云出傅氏史謂得之傅巗名為)
(傅氏非也傅餘猶梁餘韓餘也姓書猶有說氏妄)其分于冀者為冀氏(春秋時冀子)
帝之後又有薔氏御氏陶丘氏周生氏堯氏(姓纂丹朱居陶丘為)
(氏焞皇實錄云魏侍中周生烈本姓唐外飬周氏因為姓亦見七錄及中經簿姓書又有堯氏云出帝堯雖未)
(足考然隨有鷹揚將軍堯泰矣又周賜唐環為紐于氏劉志為宇文氏劉亮為侯莫陳氏至隋皆復)慶
都葬靁澤
贊曰
聰明文思蕩蕩巍巍惟天為大惟堯則之不激不委因
事立法昭義崇仁内穆外協詢政行人問老衢室茅茨
土階允恭勿失萬物備我生化咸宜誦言行道比隆伏
羲
子曰大哉堯之為君也惟天為大惟堯則之蕩蕩乎
民無能名焉嗟乎堯之治天下豈有竒謀秘計而日
與之為鬭哉生者自生死者自死而已矣天下大器
為者敗之生者不得不生死者不得不死堯何心于
間哉隱精神居衢室固已雲行雨施而見品物之流
形矣立于櫺扉而雲生牖坐于華殿而松生棟何容
心哉吾知都俞吁咈一堂之上而已矣日往則月來
月往則日來天何言哉四時行焉百物生焉此天之
所以為天也委輕裘垂襞幅堯何為哉月白風清萬
籟空而七絃定此堯之所以為堯也陽光之熙羣目
之隨浹沐之聚羣心之豫豈有心于為哉林焉生總
焉羣一日而風之二日而霖之三之日蕩然矣天地
不異化萬物無異性無攖則寧無拂則全此同然之
情也聖人者操造化之權以鼓舞動蕩而作成之爾
三年成一葉則物之有葉者固鮮而一日揠其苗則
物之成性者亦罕矣道之以政齊之以刑而天下始
慘然矣風之過簫芴焉感之各以清濁應離畔者少
服從者衆堯豈家至而日見之哉蒼髫巷歌黃髮擊
壤果何力之有邪天生烝民莫匪爾極不識不知順
帝之則堯之所以為大固有不俟孔子而後知者然
而猶曰修已以安百姓博施濟衆堯舜其猶病諸是
何邪盖凶旱水泆天有所不能全寒饑疾痛天有所
不能蔑洪水十日此九六之大會也而堯于此能通
其變而不抵于窮七十在位弇茲日薄而若時之庸
猶未適也咨若予采而獲象恭之夫咨乂滔天而得
圯族之子帝之心果如何邪九載之績弗成而密藏
之意已迎鏡壇宇間矣能庸命朕位巽吾亦何意于
天則哉昕而作夕而瞑安時處順亦適然而已矣(庸君)
(事采臣事二典言庸者三言采者三如登庸如奮庸庸命皆君事也如亮采如予采載采采皆臣事也前)
(此無能知者若時者指言能順天時即言農功曰庸非所譬矣大抵帝堯之政不過天地人之三事歷象)
(日月者天亊親族叶邦者人事而東作西成者地事也今欲若時為天事而不得其人欲若采為人事而)
(不得其人欲乂水為地事而又不得其人則亦無可幾者天下之事亦如此而已矣堯以是知天之歷數)
(有不屬乎我而有在夫人者故一舉而遜之夫以三者之咨其文皆舉而無結至于治水又以無功則此)
(篇特為遜位一事張本明矣)且昔聞之堯之治天下七十載不知
天下之治與不治億兆之願已與不願已也顧問左
右問在朝問外朝俱不知也乃微服于康衢聞立我
之謠喜而問焉曰誰教爾此言者則皆曰聞之大夫
問大夫曰古詩也于是還宫召舜甥而禪之舜不辭
而受焉舜之紹堯惟不異于堯也承安引佚萬物皆
作履中行善日月照而四時行庸非天邪故子晉曰
如舜者天舜居其所以利天下奉翼遠人咸得其人
此之謂天易曰乾元用九乃見天則此堯之所以同
天也首出庶物萬國咸寧此舜之所以亦天也彼之
引竹書援地記而上疑夫兩聖者亦欺詬唾射之徒
爾雷動風行鳥歸獸息而驢鳴狗㺝方此大作曾何
傷于在上哉祗見其弗知量爾
路史卷二十
