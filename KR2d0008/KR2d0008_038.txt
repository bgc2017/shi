路史卷三十八宋羅泌撰
餘論一
路大之訓
太常主簿劉君清之逮泌之史何以謂路謖按爾雅路
之訓大路寢路朝路門路鼓路車路服皆以大為之稱
路朝路寢亦或用露故或者謂設之路側云露之外惟
弗得其說爾夫路之所以謂大者叵不知也据遂人職
自遂上之徑至于川上之路凡五鄭氏謂徑通牛馬略
容大車涂容乘車一軌道容二軌路容三軌其說盖本
匠人王城之經涂九軌環涂七軌野涂五軌環涂以為
諸侯之經涂野涂以為都之經涂差之諸侯之環涂五
軌野涂三軌都之環涂野涂皆三軌則遂人之路容三
軌道容二軌以至徑容牛馬理宜然也又按宫中衖謂
之壼廟中路謂之唐而堂涂謂之陣一逹謂之道路二
逹謂之岐旁三逹謂之劇旁四逹為衢五逹為康六逹
為莊七逹劇驂八逹為之崇期九逹為逵涂莫枝于逵
莫小于徑莫大于路故兔罝言在彼中逵在彼中林以
中林之德晦中逵之德顯也洪範無有作好遵王之道
無有作惡遵王之路以作好之利小作惡之害大也涂
一曰旅亦謂之行所謂旅樹微行者國語司空視涂盖
藏其數而周禮量人掌天下之涂數皆書而藏之欲知
所逹遠近修否也道若大路然豈難知哉故路史者亦
大史之云爾公曰善是皇王大統之義也無以易
海國
從北塞下仰視仰極且在人北凶奴之北地之邊陲北
上視天復北高而南下日月之道亦復在上從日南縱
望斗南諸星仍復在南日月之道亦復在上會稽流沙
乃九州東西極際今從流沙之西視日小大與會稽海
上無異烏弋之國去長安萬二千里西行百日至于條
支國臨西海問之惟云長老傳聞有昆崙山未有至者
韓愈送嶺南節度使書云海外雜國若躭浮羅流求毛
人夷亶之洲林邑扶南真獵于陀利之屬東南際天地
以萬數維未究悉而佛告阿難閻浮提海中間平陸有
三千洲正中大洲東西括量大國凡二千三百所其餘
小洲在諸海中或三兩百國或一或二至于三十四十
五十盖有之矣大食之國在珠崖南其王使船齎糧南
去窮之八年不極其西南崖計糧有限途取莫繼而還
八極之際何可得而既邪
八會文之初
☰乾天也本乎三畫之☰(天字本只如此古文作□非謂一而大與乾同音故梵語)
(竺乾為竺天班固以天竺為乾竺釋名云天顯也在上高顯也以舌腹言之青徐以舌頭言之天坦也坦然高)
(遠故異域有狄因切近以贑人亦為此音也)巛地也本乎六畫之☷父母之
道也(巛古文坤字見漢服志古文又以為順字坤順也天陽物故天乾一音地隂物故坤地兩號)水
坎也本乎☵(篆為水一居中)火離也本乎☲男女之道也(篆為火二)
(居中)水内景故一在内火外景故一在外天地自然之理
不可易也而亦不可得也予嘗以智索索之而不可得以
離朱索之而不可得以子野索之而又不可得三索之
而不得也乃以罔象索之而得焉故忍與流俗言也今
夫囦有中孚之象䷼而非有小過之象焉䷽故其
繇曰信及豚魚又曰非鳥離之鯤化為鵬正為是也囦
近坎非近離此可與流俗言哉後世非為飛而囦為淵
流為蜚淵已失之矣而李騰乃云□朱為非反非為&KR1570;
此何等語邪(非古之飛字史漢用蜚蔡湛頌與孔耽碑皆以飛為是非字古通用也)吾聞
南丹洞陽上館為學士王龍賜說玉字之訣皆諸天内
音非玄之炁自然成結八角垂芒精光亂視道君說徧
皇人注之赤明玉帝于北土煉文亦火瑩發于字形瑶
林枝葉皆成紫書而三皇内文皆三元八會自然成文
諸仙皆謂鳥迹之始迨夫四目開運爰復甄符闡秘以
惠黎元而天地之妙始黨䓪而不可制矣蒼牙法龍而
書契作伯牛睹穗而時令攽玄律體雲少顥鸞皇高陽
科斗玉子仙書八眉龜兆伯禹象形牟光倒薤吕尚連
錦周佚虎書史籕複篆伯氏琱殳子韋轉宿雖其屢變
而俱本自然至于相期刻符趙魏之英與古始離又變
而為上谷之羽人八分无岑之尚方徒隸與夫肝陽佐
書主父行槀而或失其真矣然其天地自然之妙猶或
存者頃予嘗病世之說文字破碎大道胡言漢𠻳㘓哰
&KR0008;拏而不可為觧使後之人不幸不見天地之純古人
之大體逮觀童氏錢書玉球集古若薛氏之鍾鼎欵識
洪公隸纂隸續之書乃知往聖心畫猶有遺者于是自
慶曰天地之純何嘗而不存乎史皇羲氏之意斯亦可
以見矣世徒罪斯變古斯知草創豈能變古哉人自不
之思爾若夫瓊羽之門連福之書四司所保青空捒名
固玄名不著者之不得而闚也吾而闚之抑不知天之
之捒之邪其譴之邪
大素之年
按春秋命歴叙自開闢至獲麟二百二十七萬六千歲
分為十紀漢嘉平中沛相計掾陳晃上言歴元不正謂
自開闢至獲麟凡二百七十五萬九千八百八十六歲
故易乾鑿度春秋元命苞云二百七十六萬歲每紀為
二十七萬六千年廣雅因之均為荒誕按禮含文嘉推
以上元為始起十一月甲子朔旦夜半冬至日月五星
俱起牽牛之初是為歴本故鄭玄云上元者大素以來
所求之年也唐李淳風推自麟德元年甲子上距上元
甲子積纔二十六萬九千八百八十載而僧一行以大
衍數推上元甲子積距開元甲子亦止得九千六百九
十六萬一千七百有四十是其日數也然則大素以來
之年從可知矣夫二十九萬一千八百四十歲而反大
素冥莖此道之根本也惟賾于歴數之理者能知之近
世邵堯夫以十二萬四千五百年為一會云自開闢至
堯正當其中數故名雍字堯夫後世必有辨其學者以
今釋氏又有所謂祕法華三卷者言開闢以來悉本廣
雅而增益之譎妄尤甚其徒更鬼神之以誑流俗每見
士夫更問不知其淺陋也且以䟽仡之紀始自黃帝于
今不滿四千歲爾稍知氣數諸說廢矣何卷帙紛糾之
足惑乎
五龍紀
按十紀二曰五龍按春秋命歴叙云皇伯皇仲皇叔皇
季皇少五姓同期俱駕龍號曰五龍遁甲開山圖云五
龍見教天皇榮氏云五龍爰皇後君也昆弟五人人面
而龍身然以五音五行分配為五龍之名如角龍木僊
商龍金僊之類而以宫龍土僊為父又言五龍以降天
皇兄弟十二人分五方為十二部法為龍之迹行無為
之化為十二時神是天皇在五龍後妄矣酈元水經云
父與諸子俱僊治在五方亦見李善游僊詩注今上郡
奢延膚施縣有五龍山盖出治之所也故漢宣帝立五
龍僊人祠于膚施亦著地理志按膚施今隸延安五龍
山在焉有帝原水黃帝祠九域志五龍池有黃帝五龍
祠四在山上亦曰仙泉祠寰宇記五龍泉出山東一里
平石縫䧺吼甘美上有五龍堂而五龍谷水乃在耀之
雲陽縣雲陽宫西南亦非上黨之五龍山也
杜宇鱉令
按諸蜀記杜宇末年遜位鱉令鱉令者荆人也舊說魚
鳬畋于湔山仙去後有男子從天堕曰杜宇為西海君
自立為蜀王號望帝徙都于郫或瞿上自恃功高諸王
乃以褒斜為前門熊耳靈關為後戶玉壘娥眉為城郭
江潜綿洛為池澤岷山為蓄牧南中為園苑時鱉令死
尸隨水上荆人求之不得至蜀起見望帝望帝以之為
相後䄠以國去之隠于西山民俗思之時適二月田鵑
方鳴因號杜鵑以志其隠去之期一云宇䄠之而淫其
妻恥之死為子嶲故蜀人聞之皆起曰我望帝也杜甫
每每起歎所謂杜宇曾為曹帝王者据風俗通等鱉令
化從井出既死尸逆江至岷山下起見望帝時巫山擁
江蜀洪水望帝令令鑿之蜀始陸處以為刺史號曰西
州自以德不如令從而䄠焉是為蜀開明氏年號萬通
生蘆保亦號開明時武都出五力士輔之開明子孫八
代都郫九世至開明尚始去帝號稱王治成都自開明
五世開明尚始立宗廟于蜀則猶在五帝時以今蜀記
望帝遠記周襄王至鱉令王蜀十一代三百五十年當
始皇時號蜀蘆子霸王夫始皇時蜀滅久矣記言儀錯
伐蜀蜀王開明拒戰不利退走武陽獲之樂史云在彭
山縣則是張儀滅之也鱉水名也字一作鄨音别縣在
牂柯集韻音幣而刺史乃秦官故王充劉知幾以子雲
之紀杜魄荆尸為妄鱉令亦作鼈靈墓在郫西五里
野义落□
落□羅刹也國在婆利東黑身朱髮獸牙雁爪碧眼與
林邑為市市必夜至常掩其面畏人之見之也大業三
年常駿使赤土至其國野义夜义也國在北海海鬼之
北三面抵海俗狗毛布夏服魚皮冬衣鹿豕不能乘馬
北行月餘有所謂夜义城其人豕牙翹出頭有肉角數
寸又蘇都匿亦有夜义城城中有夜义窟不知深極旁
百餘家一年再于窟近設關祭之或逼窟則烟出觸之
輙死因擲尸魄其中博物志言獨南沈黎高山之中有
物似猴高七尺而人行曰攫見婦女輙盜之入穴呼夜
义窟沈黎即今黎州漢源也西番部落尤切畏之狗國
即五代胡嶠所至兩面乃三國王頎所至此類種種悉
著絶域見乃為異今釋所繪以怖流俗者盖以佛國與
之比近常所見爾
五勝相感
方以類聚物以羣分至精交感應不待召予求五運譯
之路史詳矣陽燧來火方諸致水箕動而風畢麗而雨
土龍致澤桐魚鳴鼓獺膽分杯十膽鳴釡冡灰傳漏啄
木愈龋匛湯引妳鵙枝速語堂蜋之氣含之出火蚯蚓
之塵背之起霧結巾投地而兔走箴綴丹帶而蛇去狗
䑛罋而疊生蓬生地而沙不聚萬應不齊固亦有其故
矣蟾切玉橘明珠油鑚針薑觧荼葦化牛塩消瓜甘草
硬角木賊軟牙磢錫以茄畫暈以蘆洒油以蜜濯錦以
魚新灰拘駒然柳煞雛盖不得而誣也今夫魫甌裂毒
硫杯毁熱薑磁免爆礬線不熱翡翠屑金神沙碎鐵雨
將至七絃緩大風起痼疾發癲疾作而匏血動蠶餌絲
而商絃絶投醪醉士望梅止渴既呼出而響隨亦形休
而影滅以至駝烟殺蛟犀火照怪磁石引針虎珀拾芥
勃荷醉猫皂莢宜蟹黍以蟹散栗因酒壊麻得黍而涌
酒得麻而敗蒲荷憎油草木忌桂阿膠止濁犀株離水
弊篦匡鹹石灰正醪戎䀋纍卵青&KR1599;還錢麐角續劒鸞
膠集弦屠狗者狗逐之屠牛者牛觸之理固可言言固
可得而復君子舉其一隅淮南劉安之術未必能多而
陀頭小人得其一二每以之而行惑固不可不識也
路史卷三十八
