路史卷十五宋羅泌撰
後紀六
疏仡紀
黃帝紀下
帝鴻氏
帝鴻氏釐姓帝律生帝鴻是為帝休(山海經云帝律生帝鴻律黃帝之字)
(也杜預以帝鴻為黃帝陋矣)母方纍氏(即方雷故鬱纍亦為鬱雷詳少昊紀)感掖晶而
生生而多祥黃帝厭帝休是立(于寳革命論云鴻黃世及以一民也堯舜内禪)
(體文德也是帝鴻黃帝為世及者顯矣何得以為黃帝哉史記黃帝舉風后力牧常先大鴻以治民順天地之)
(紀幽明之占生死之說人物表序帝鴻于炎帝之前則又失之)正朔服度一仍黃帝之
故故亡思亡為不慮不圖而臻至治治四十有七載卒
葬雝雝之鴻冢是矣在秦漢皆列祀典(鴻冢即六鴻冢即帝鴻也史漢)
(書說者更以為鬼容丘益非按今冢在雝以知所都亦不遠黃帝之都也)生白民及嘻嘻生
季格(西荒經云南岳娶州山氏曰女虔生季格季格生壽麻之國嘻其南岳矣)季格生帝魁
(有本紀言)白民銷姓降居于夷是為白民之祖(汲冢書有白民之國出乘)
(黃孔晁云是東南夷與白州相接天寳軍錄云日南廏山連接不知幾千里祼人所居白民之後也去前二齒)
(刺其胸為花葩以粉紫畫兩目下為飾)其别為防風氏守封禺之間(寰宇記&KR0008;)
(山在武康東南三十輿地記古防風氏之都)釐姓至商為汪沶氏漆姓(夏為防風)
(釐姓商為汪沶或云號鄋蠻鄋蠻漆姓云即周之長狄故鄧氏辨證文十一年得臣敗狄傳遽以為長狄又云)
(□瞞由是遂亡預謂長狄種絶謂防風子孫為長狄大人妄也外傳謂仲尼言周為長狄今為大人謂今非周)
(而何妄繆可笑如此)有汪氏罔氏(汪沶史作汪罔說文作汪芒姓苑云汪芒釐姓徽州圖經言新)
(安汪氏按姓苑出汪罔氏景德四年西夏主趙德明之母罔氏卒)而縉雲氏亦帝之胄
也(傳謂縉雲黃帝之官非史註縉雲氏姜姓炎帝之裔黃帝時為縉雲官妄矣蓋國也處州舊本圖經縉雲)
(山又皆以為黃帝氏失之詳國名紀)妻土敬氏曰炎融遺腹而生驩頭為
堯司徒(汲冢書博物志)弇義隱賊好行凶慝天下之人謂之倱
伅堯放之于崇山(崇山在澧之慈利縣有驩兜冢左傳云帝鴻氏不才子凡其後世皆謂之)
(子)驩頭者驩兜也以狐功輔繆亡其國(狐功驩兜之佞臣)生三
苗氏(北經云顓頊生驩頭驩頭生苗民苗民釐姓)苗民長齒上下相冒(崇寧五年)
(蔡京修第于河北得瓦棺十數其骸皆長丈餘顱骨不圓而橢牙如犬牙下冒其骸時謂撩牙按述異記苗氏)
(長牙上下相冒蓋當時自有此一種人虞氏&KR0034;棺則其時所瘞也)高辛邦之(緇衣正義云高辛之)
(諸侯)㗖于飲食冒于貨賄侵欲崇侈不可盈猒聚歛積實
不知紀極不分孤寡不恤窮匱天下之人以比三兇謂
之饕餮(山海經顓帝生驩頭又云鯀妻遺腹生驩頭驩頭生苗民故世以苗民顓帝之後果以遺腹則)
(驩頭為禹之弟而苗民其猶子也堯試舜時禹才十歲何繇有弟若姪暴恣為亂且苗民釐姓明甚而黃帝子)
(姓弟七為釐苗民為驩頭之子而驩頭為帝鴻之後則知驩頭縉雲之為釐姓審矣傳言三苗為縉雲氏之子)
(蓋驩頭猶襲縉雲之號也往古之事亦可知)堯竄之于三危河西諸羌俱其
類也(三危在焞煌詳國名記傳三苗與防風同出是也范曄西羌傳乃謂西羌本出三苗姜姓之别炎帝)
(之後姓纂從之繆矣此河關西南羌也隋書以黨須宕昌白狼皆三苖後益非)虞之㢲禹三載
苗民逆命昏迷自賢反道敗德斷制五獄之刑曰法爰
始淫為劓刵㭬黥以亂亡辜練抑惟刑民棄弗保天降
之咎俾禹徂征而猶負固帝乃誕敷文德舞干羽而苗
格遂分北之其餘入于南海者為驩朱國(朱兜聲近外國圖郭璞詳)
(矣三苗之君蓋入仕堯朝其國仍故是以既竄而苗復叛傳言三苗所以不服者衡山在南岐山在北左洞庭)
(之波右彭蠡之水也蓋江鄂之境)後有鴻氏洪氏縉氏縉雲氏驩氏䓣
氏瞞氏曼氏蠻氏(曼蠻同音故說文音蠻為䓣風俗通云瞞氏荆蠻之後本姓蠻其裔隨音)
(轉改為瞞也)長狄氏防風氏(任昉云吳越防風廟其神作龍首牛耳連眉一目足長三丈南)
(人姓防風氏即其後皆長大越人祭之奏防風樂截竹三尺吹之如犬嗥三人披髮而舞)危氏元氏
(竄三危後為危氏錢塘危氏改為元仔倡全諷之子)
士有患博非博之足患所患者寡要而已適千里者
睨遥途而惑躡道山者見插架而懣甚矣書文之病
人也噫學者既病夫書文矣余顧又欲病之邪帝鴻
氏繼黃帝者也而說者以為黃帝何邪以五帝位無
地以置之也虞氏之先有幕而惑于史記所叙之世
者無地以置夫幕也遂以為之虞思而不暇顧是皆
學者沈緜之意病也按春秋運斗樞以帝鴻金天高
陽高辛唐虞為五代而班氏人表既叙帝鴻于炎帝
之前矣豈得謂黃帝哉于令昇曰栢皇㮚陸而前為
而不有應而不求執大象也鴻黃世及以一民也堯
舜内禪體文德也漢魏外禪順大名也是則鴻黃為
世及者信矣雖然亦有以致其疑者昔者文信侯引
黃帝告顓頊之言曰大員在上大矩在下汝能法之
為民父母而鬻子謂顓頊十五而佐黃帝二十而有
天下汲書亦云黃帝死七年其臣左徹乃立顓頊三
書世少見信然史記亦言黃帝崩而昌意之子高陽
立少昊且無況帝鴻耶此鄭康成于書中候所以依
運斗樞以帝鴻為五帝而乃指之為黃帝也(勅省圖云德合)
(五帝坐者稱之今實六帝而云五者以其俱合五帝坐星也)余觀内簡黃帝經黃
帝後歷四世乃至顓頊設不之信則少昊為世八十
有四載顓頊何由事黃帝哉此其不足疑者然班氏
置之炎帝之前則又失之
帝魁
帝魁氏大鴻氏之曾孫也母曰任已感神而生魁(已姒二姓)
(世多一之孝經鉤命訣云任已感神生帝魁故康成云任已帝魁之母而春秋鉤命訣作任姒傳者繆也夫任)
(乃太昊之後黃帝封之為已姓而姒氏夏始有非任之受姓又宋衷春秋傳云魁黃帝子孫而康成李善俱以)
(為神農之名尤疎蓋以炎帝後亦有魁爾既云炎帝俄復指為神農故御覽又引任已生帝嵬魁古書之誤大)
(率如此)昔孔子求古史記得黃帝玄孫帝魁之書是矣說
者以為神農非也
傳曰三王百世計神元書五帝之受錄圖世有史記
從政之錄帝魁以來訖于秦繆除禮樂之書三千三
百有四十篇夫子删之斷自舜始所存者百篇而已
典有五而軼其三墳有三而不存其一則知記注之
興文字之務時代有之其闕逸可勝慨邪(一云二千二百三十)
(篇斷遠取近定可為世法者百二十篇以百二篇為尚書十八篇為中候故漢張霸偽造尚書百兩篇為)
(緯者附之鄭云異者二十在大司徒大僕正平事不經矣鄭依書緯與白虎義正同)余為此書
蓋未嘗勉為之說而推合之其足以垂示後世亦不
苟求為異也昔者夫子贊易自羲炎而下序書自堯
舜而下删詩自湯武而下脩春秋自桓文而下豈無
意邪然自羲炎而上則有所不書何邪豈非羲炎堯
舜者人道之極摯而出乎其前者即羲炎黃帝而可
以知之歟抑其教多本于神明懼後世不稱而有求
歟亦豈于世有所疑歟予為此書以學猶欲知也予
豈妄逆謣讕以誣于人也哉君子于其所不知蓋闕
如也予聞昆侖矩縷宛委防山有黃帝之書空桐祝
融有唐帝之碑泰山箕山青城海隅有古帝王文字
霍灊嵩岱衡華恒山會稽空桐雄耳碣石等處皆有
禹所記焉天其使得歷而訪之以詔于當來乎
路史卷十五
