路史卷二十七宋羅泌撰
國名紀四
陶唐氏後
陶高辛封之今廣濟軍治古定陶城有陶丘范
蠡變姓名間行止陶今鄆之平隂有陶山
唐國即中山今定之新樂與唐縣俱是(即漢唐縣)有
堯山唐水望都故城望都里東北有廣唐城
(即中山故城張曜記之中人城)東有堯故城(俗訛為堯姑猶故州為𣲖州)
後都平陽安邑亦皆曰唐平陽亦丹朱封也
楚許氏叔重謂堯以楚伯受命今之唐州故湖
陽有西唐山宣十二年之唐乃唐成公之國
記云成王滅唐徙其後於許郢之間者也
丹朱之國今朱虛有丹山丹水出焉東丹西丹
二水近有長阪遠峻謂之破軍坡記為丹朱
弄兵之處又鄧之内鄉亦有丹水漢之丹水
縣荆州記云丹川堯子封者九域志云在鄧
有丹朱冢然丹朱陵乃在相之永和鎮
房(防)朱封防也昭王取房后今蔡之遂平西南四
十吳房故城孟康云本房子國(輿地志云房子國楚靈滅)
(之遷房于楚夫槩奔楚封之因曰吳房元濟平因曰遂平即西魏之先遷國周為遷州水)
(經云陽武有房故城非趙之房也)秦之防陵(昭二十二吳房亦作防)有
唐王墓武德初為房州與趙房異(詳周後世國)
傅大繇國(唐表云黃帝後)夏封之在虞虢之間(在河東大陽北)
(十里有顛軫阪說阪築之所)有傅虛傅巖傅說之祠古之
北虞今隸平陸尸地多傅姓子云傅巖在北
海之洲妄也
鎦(留劉)長子之後妘姓留也丘中有麻彼留子國者
漢隸彭城(酈云留縣故城翼佩泗濟張良遇高祖處縣至隋猶在今在沛縣泗)
(水縣東南二十五或以為襄元年宋吕留在彭城也)子房之封有廟墓
(蘇鶚云騰縣有留城是鄭留邑陳併之曰陳留今陳留有子房廟陳留圖經云靈臺非也)
(乃此&KR1670;氏之劉亭隠十一年傳之劉也)今徐之留城鎮有留鄉
留故城(繁休伯避地賦朝余發乎泗州夕余宿乎留鄉)世作卯金刀
繆也(說文無劉字春秋劉康公故只作鎦纂古亦作鎦)
豕韋防姓韋也見世本或云劉氏非
鑄(祝)侯爵祝也兖之龔丘治故蛇丘屬濟北有鑄
鄉(廣記云龔丘春秋鑄遂二國地)然記齊之歴城為祝國春
秋之祝阿寰宇記為古祝國黃帝後故城在
今豐齊東北二長清東北四十五(記云黃帝後封因禮)
(記誤)
唐(二)桀伐有唐堯帝後洛陽之唐聚(昭二十三注或云洛陽東)
(南有唐亭)若邲之戰唐侯為楚左拒預謂楚之小
國定五年秦子期滅唐者隨之唐城唐鄉也
魯御龍邑(左傳云懼而遷于魯)魯陽國夏魯陽縣亦號唐
侯漢屬南陽(固云南陽魯縣御龍氏所遷)今汝之魯山有
魯陽關有大龍山堯山今曰大陌山因絫立
堯祠(水經注絫祠堯山上)後忞魏魯州(王世充魯州也)有魯陽
公墓豢龍城(汝之龍興九域志魯陽關城在鄧有松嶺即古魯陽關)
杜(屠)一曰屠括地志云杜伯國今永興長安縣南
十五有下杜伯冢廟記云杜伯所築漢之杜
陵今萬年(杜縣秦有周右將軍三杜主祠通典城在萬年東二十四杜陵後魏)
(為杜城在下杜東城今在萬年東十五非杜伯國)唐杜兩國也(即國志云)
(雝州杜城在安山國七里范氏云唐杜氏此也)
隨士會邑晉地晉人逆晉侯于隨者非隨州然
按類林隨侯祝姓則亦陶唐氏之後
范(三)士匄封今濮之范漢故縣有故范城武德二
為范州領范一縣與范陽夀張異(鄆之夀張有范城)
&KR0008;櫟
彘(一)河東永安東北故彘縣也今晉之霍邑晉先
縠為彘子宣十二年彘子尸之者有彘水(霍邑)
(即漢彘縣)非周彘(昭二十九年傳彘周地)
函與
右五邑皆士氏
冀冀氏也倂于晉郄芮封之昔臼季過冀者(僖三)
(十三)漢之陭縣今隸晉有冀亭在皮氏東北傳
云冀為不道者非冀州
高唐博之屬縣縲所出桑欽地里志云縲出高唐
今濟南之祝柯預云祝阿西北上堂城
上唐唐之名非一若帝堯伐有唐則為上唐故蔡
陽上唐鄉晉楚之戰後為縣(晉上唐縣)今隨之唐
城有故唐城劉累之封則南唐也(見前)復有廣
唐北唐之類冐其名耳高唐齊邑今齊之章
邱則故高唐(闞駰云漢縣平原郡南五十宋高唐縣開皇以博有高唐改為)
(章巫)高唐故城在齊之禹城南五十昔夙沙衛
以高唐叛後使盻子治高唐地者
堯之子十其長考監明先死而不得立故
堯有煞長之誣監明之嗣式封于劉其後
有劉累事存漢紀(唐表云陶唐子孫生子有文在手曰劉累按左)
(傳有文在手曰劉)朱又不肖(肖克也禮云簡不肖謂不似其父母非)
而弗獲嗣然亦弗絶於世其代之封者可
得而知矣
有虞氏後
虞(三)帝先世所封河東虞阪所謂嬪于虞者今解
之虞鄉一曰吳在虞城北十三志云平陸吳
山上有虞城舜始封是(故虞城在陜之平陸東北六十)穆天
子登薄山寘軨之隥宿于虞是也(薄山即首山)預
在河東太陽(陜之夏縣有太陽故門)樂史以為安邑(忞同)
故武德為虞州(元年)乃都也
媯(六)本作潙(因水)嬴也(媯同見說文古書賈昌朝音辨)柱所都蒲阪
今之河東有潙水逕首山下復一水曰汭潙
南汭北西注河(河東舜廟記云二泉在首山東北山中寰宇記出河東縣)
(南三十首山南流潙北流汭孔安國馬季長吕忱王肅杜預皇甫謐以為潙水之曲非也)
有帝廟(宇文護造)然潘城饒汭皆有媯名(並見下)而
泗水亦有媯亭(媯亭山在兖之泗水源陶虛乃謝息所遷桃虛也)長
沙有媯水皆有祠去都遠矣(又安息去代二萬千五百亦有)
(媯水)
商義鈞國今商之商洛漢商縣有堯女墓盛弘
之云武關西北百二十商城是
緡季釐國(見山海經)今濟之金鄉(詳少昊後國)
虞公爵虞思國(少康所依商均後寰宇記後為少康邑非)宋之虞城
漢虞縣伯禹所封即有虞(哀元)君專於樂臣爭
於權民盡於利而亡
圭鄭穆妃圭媯國後為邽秦武公伐邽縣之者
(武公十年伐邽戎置下邽)今華隂有下邽天水有上邽故
城在成紀有邽山
胡古胡子國歸姓范史汝隂本胡國汝隂今穎
治西二里有胡故城九域志開封有陳胡公
廟胡公媯姓而盟會圖胡在豫之郾城此姬
姓胡楚所滅之(昭二十三年)越世家云折酈宗胡
索隱宗胡邑也為胡姓之宗
負(負黍)世紀舜遷于負黍按少室一曰黍室負黍城
在其南定六年之負黍也(杜云陽城西南有負黍亭今在登封)
遂虞後商人寘之遂(見風俗通杜云商封虞邑)璠云在蛇丘
東北十里字書作隧今兖之龔丘有蛇丘城
西北十里有隧鄉漢隧縣齊滅之(莊十三年)
廬國故楚地今襄之宜城漢中廬春秋時廬子
&KR0008;黎者縣北有漢黎丘城應氏謂在廬江非
(郡國志寰宇記應劭廬江故廬子國故通典以為廬州盖古廬庐亦或通言故庐潘辨載)
(籍無庐國而左傳廬戎亦曰廬在宣城西山中劭以後因以庐江為庐戎國)
蒲蒲衣之故國河中之河東西二里蒲津關也
(寰宇記為子路問津之所而又以為開封長垣西南之蒲城又以為在黃城山亦自不一)
(今長垣東北十故蒲城有子路祠)即蒲邑秦昭襄之蒲子(四年)
後周唐為蒲州亦祁之蒲隂(中山記蒲隂昌安郭東有舜氏)
(昔泉及舜二妃祠寰宇記同之邰陽有故蒲城)
衛郡國志云東郡衛公國姚姓本觀國也有河
牧城亦見水經今鎮之靈夀西北
潘故縣屬上谷左傳潘獲潘子者本北燕州貞
觀改曰媯州今媯之懷戎亦曰媯虛(魏土地記下雒)
(城西南故潘城也)
饒今之西城有姚方媯虛(世紀謂之姚虚)佑云本曰饒
汭有舜祠或謂舜生於此世本云媯虛在西
城西舜居而穎容釋例亦謂舜居西城西本
曰媯汭非也
傅河東商滅之
鄒桑欽水經云濕水逕鄒平故城酈元云古鄒
侯國舜後姚姓今在濟南
息今新息楚文妃息媯國後周之息州(随志周于新息)
(置息州大業中廢集古錄有息州刺史梁洋碑)非姬姓之息(杜以為姬姓非)
(也)按字書鄎齊附庸今齊南郡
母(胡母)衛地在曹衛之間田世家伐衛取母者田氏
取之以封胡之支子遠本胡公為胡母氏(春秋)
(舊圖云母邑在曹衛間)漢劉楚為胡母侯屬泰山
轅(袁)齊之禹城西有故轅城(寰宇記作瑗池禹城南百里)哀十
年趙鞅取轅宜非此漢有袁良食遺鄉(按良碑云)
(滿為陳侯至陳濤塗以宅立姓曰袁漢有關内侯良食遺鄉)
餘姚風土記云舜支庶所封今縣隸會稽在餘姚
山之西以河東有姚故曰餘姚武德為姚州
上虞今縣隸會稽拒餘姚七十酈道元所謂虞濱
西三十有虞山以有宋之虞曰上虞上虞故
城則在餘姚(太康地記謂帝避丹朱于此故縣北有百官橋一曰舜橋郡國)
(志云禹與諸儒會事于此相虞樂而名尤妄)
西虞齊桓公收西虞者
餘虞即虞吳今長興東北四十二有餘虞浦(陽羡之東)
(鄉)周處云諸漁浦一名餘吳溪舜虞時人化
之徕居故記每作餘漁非也
巴陵古巴丘今岳州有黃陵(舜妃登北氏墓詳路史舜冢辨)
長沙今岳之沂江潭之益陽梁之重華縣有重華
城一號虞帝城記為帝都非
濮帝子散封者今濮州有歴山靁澤故衛有曲
濮(定八)城濮(桓十二)宛濮(僖十八)濮水(在曹之南華莊子釣處)
箕(四)箕子之先箕伯之封小國也春秋猶有箕崇
之國姓纂云商之圻内今太原晉敗狄于箕
者(僖三十三)預謂太原陽邑有箕城是陽邑隨之
大谷後為骨打都今遼之榆社東南三十古
箕城在遼山(又地形志)與琅邪(漢箕國屬琅邪宣帝封城陽荒之子)
(文為箕侯今莒縣有箕山)益都(青之益都有箕山)襄邑異(石勒破州郡必)
(柬衣冠號君子城其平幽州擢荀綽等還襄邑今訛為箕子城矣)
朝鮮箕子後封遼之樂浪今平之盧龍有朝鮮城
故武德以遼為箕州(八年)而高麗亦其地
鮮于箕子之支子仲國顔真卿云武王封之鮮子
仲食邑於于一云朝鮮後入海者為鮮國
直直柄國昭二十三年直人周地
潙長沙縣有潙水水經云東入臨湘
陳媯滿之封本商侯武王伐而封之今陳治宛
丘苑城城記云胡公所築楚初滅陳項襄後
都之(昭八)漢初淮陽國章和為陳國(二年)後魏為
陳郡隨為州
陸
番邾國也漢縣屬魯國(今滕縣移蕃城中去古滕二十里)一作
鄱邰音皮白褒魯國記云陳子游為魯相太
尉陳番子也國人為諱改曰皮
罕羌燒當後
有庳象國今道州孟子作鼻
象城漢縣屬鉅鹿今趙之臨城昭慶鎮西北古象
城趙記舜弟象居(九域圖經同)故仁夀以廣阿為
象城樂史引左傳舜弟所封(二國附)
君必不道而後國不祥國不祥而後國幾
亡陳殺洩冶(宣九年)明年而夏舒弑其君(十年)
夏舒弑其君而後楚入陳(十一年楚莊殺夏舒)陳招
殺世子(昭八年春)未幾而陳侯卒陳侯卒而後
楚滅陳(十月楚靈殺昭)楚莊欲縣陳已而復之故
楚靈滅之(凡四十八年)楚靈滅陳已而陳吳復
歸(昭十三年)故楚惠復滅之(哀十七凡五十二年)凡楚三
滅陳矣(昭八年滅陳九年書陳災劉向謂已滅而猶書陳者不與楚滅中國)
(盖不知暫滅而猶存也前書叔弓會楚子于陳見楚子已在陳繼書陳災所以災楚)
(且存滅國若陳之未滅者傳言禆竈謂災五年當復封封五十三年而遂亡亦左氏)
(之妄)方其欲縣陳也以申叔時之一言復之
既而納其致亂之二臣故聖人書曰納公
寧儀行父于陳夫復人之國而乃納其致
亂之臣則是制人之國而使之不得其君
臣之道也昔者晉人以幣如鄭駉駟乞之
立者子産辭曰以寡君之二三臣而晉國
之大夫專制其位是晉之縣鄙也何國之
為辭之幣而報之晉人舍之四國有王它
國非所當與也今也納其致亂之臣則是
私利之而制之國矣存亡繼絶顧若是耶
納者莫之受而強焉者也然則為楚也如
之何豬夏舒之宫封洩冶之墓施孔寧儀
行父于朝而後謀諸宛丘耆德定其君而
去其誰不可何至納其致亂之臣哉(經明先煞)
(夏舒而後入陳左氏煞之在入陳後非也)太史公曰舜重瞳子
項羽亦重瞳子豈其苗裔耶何其興之暴
也朝鮮罕羌固亦聖後然有虞氏之明德
不以天下私其子而傳禹彼區區之爭殘
者其何以承之哉方楚滅陳史趙曰盛德
必百世祀虞之世數未也陳氏得政于齊
而後陳卒亡田氏之取論者猶以為虞帝
之羞而况彼之爭殘者乎
夏后氏後
駱&KR1360;父之國王符云駱慶姓今京兆宜壽有駱
關駱谷故盩厔地
崇&KR1360;國伯爵昔文王伐崇命無殺人民壊宫室
崇人歸之如父母而趙穿且侵崇(宣元)今永興
鄠東故酆宫是鄠扈也故扈一曰崇扈
虹堯封之命縣隸宿輿地志云堯時禹為夏伯
邑于此有廟(九域志同張耒南遷錄云當作紅以為紅陽侯國訛為虹誤)
高密今洛之密縣然高密縣乃隸密
陽翟櫟也今許之陽翟縣本曰夏故後曰有夏本
此世紀云夏今陽翟是也
夏今陜之夏縣唐隸絳周成王封夏公在此本
侯爵莊辛云堯時漢安邑之地(故安邑城在夏縣北十五)
盖冐陽翟之名
辛帝支子封韻或云辛之轉非也一作騂&KR2226;㜪
也今陳留有辛城辛虛(周語作莘墟地記莘城辛之轉)
長子紂太史辛申國今潞之長子縣紀年之尚子
也(梁惠成十二年鄭取屯留尚子)
西翟辛繇靡之子周封之
觀后啟五庶俱封于衛是為五觀(外傳云啟有觀注太康弟)
(封夏襄滅之潛夫論水經云兄弟五人是為五觀)故頓丘(杜預觀國夏同姓在)
(頓丘頓丘今熙寧省入清豐)澶之觀城(陳氏禮論觀為姚姓誤寰宇記古頓)
(丘縣在清豐東南十五後移澶)河决之地(平準書河决觀元和志云觀城漢之)
(觀縣古之觀國後漢為魏田縣)漢之畔觀故屬趙(竹紀年梁惠成二年)
(齊田壽帥師伐趙圍觀觀降)記志皆以為灌說者又謂斟
灌俱繆諸斟接爾
扈觀扈二國(昭元)滎陽武原西北有扈城扈亭(莊二)
(十三)故卷縣地(後齊省入洛陽)汲紀年晉出公三十二
年河絶于扈者非己姓之扈
莘(八笙)姒姓(世本)文王妃母家今同之夏陽漢郃陽有
太姒冢城祠廟(詩云纘汝維莘在洽之陽十道志在同之河西河西即郃)
(陽郡國志云郃陽南二十有城古莘國)昔散宜生求有莘氏美
女獻紂周代有神降之本虢地陜石鎮西十
五莘原也(在陜州陜縣)然大名之莘縣有莘亭(桓十)
(六衛盗待諸莘廣記莘縣為殺伋處京相云平陽陽平北十里有莘亭伋壽沒焉)亦
國也隨為莘州而齊(成二從齊師于莘即宣十八年笙也注魯境外)
(此齊地杜例博州武壯西北有故莘城)蔡(莊十八荆縣蔡師于莘乃蔡地)濟隂
(元和志古莘仲國濟隂縣東南三十古莘國伊摯耕處)管城(史伯云歷莘昭云國)
(在管城有莘城)陳留俱用莘字作兟甡㜪&KR0008;同(集辟)
巢
鄧仲康子國楚之北境史云阻之以鄧林者今
之南陽故杜佑以鄧為禹都
綸少康居虞邑今宋之虞城西三十五有綸城
秦楚伐鄭圍綸氏者(汲紀年三)山海經狂水逕綸
氏城注在陽城然漢綸氏故城在今登封西
南盟會圖䟽云虞邑在洛之嵩陽漢輪縣屬
潁川(十道志臨武縣夏之綸邑魏孝文于綸氏置潁陽縣故寰宇記潁陽夏之綸邑)
博物志以汾隂為古綸今汾隂北九汾隂城
繒(二)子爵昭公取鄫也曲列國一曰繒衍今沂之
承縣東八十故繒城莒滅之(襄六)漢繒國屬東
海開皇為鄫州(大業廢武德四復置)非鄭鄫(按滎陽有鄫水城有)
(鄫水水經云出鄫城西北雞絡塢下入洧乃溱也襄元年次鄫者城在拱之襄邑東南)
越季扞國姒姓&KR0034;也一曰於越(杜云發語聲王會觧有於越墨)
(子游公尚過於越蘇軾云於嘆聲繆矣)處埤中號無餘今會稽
越州治謂之句踐城與南越異(越絶書云句踐小城山隂)
(是)爵不過子
會稽王會解有會稽或云即越盖自一國
姑越今處州通典云本甌越之地
姑蔑一曰姑妹大末也晉之龍丘今衢之龍游有
姑蔑城(在縠水南三里東門臨薄溪)昔彌庸見姑蔑之掑
者漢之大末即東陽之太蔑縣而瑕丘其析
也(隱元年盟邾之處今兗之瑕丘有姑蔑城)
于越越之别漢書荀子吕覧明作于昭云是餘于
今隸饒漢之餘汗杜佑謂句踐之西界所謂
于越淮南云越人有變必先守餘于者韻作
邘為盂音非(董逌以為亐云即于越因杜以於為發語尒漢音云南方越名)
(誤)
句餘周書有句餘盖句越也亢倉子言句越之幹
者山經有句餘之山郭云在句章之北餘姚
之南取二縣以名不然
甌餘今烏程東二十有歐餘山一曰烏山一曰甌
亭山以王逸少昇之曰昇山
顧余輿地志漢文封東海搖之子期視為顧余侯
侯今昇山東十八有西余山
閩越海内南經云閩在海中許說文云閩越蛇種
郭氏以為西甌(今建安非鬱林)乃今福之閩縣即東
冶亡諸之封(冶後分為會稽故冶城今在永嘉)亦曰西越(郡國)
(志西越建安郡東甌永寧郡今福州南九里南臺江有亡諸釣龍臺州南二百步越王山)
(乃亡諸舊城中有越王井其中金雞有聞之者有閩山在州南一里二百步)有五
姓黃林等是或云東越者非(開元錄云閩川越地即古東甌)
(今建州亦其地皆蛇種有五姓謂黃林等是其裔無諸封閩越王乃秦之閩中或云即東)
(越非也建元三年閩越發兵擊東甌六年擊南越不得為一)
黃林
餘不烏程有餘不鄉(扶鳩切)今湖之德清東百步武
康東二十四里有餘不溪溪水絶清與餘溪
不類晉孔愉放龜於此(榆餘不亭侯沈氏家傳後漢沈戎居烏程)
(餘不溪)
姑於見王會解說云顧(見下)然在漢世一云姑熟於
孰音轉也
海陽見王會解漢之揭陽亡餘復封是今潮之海
陽縣潮舊謂南越地二越之間爾
瑯邪漢縣故城在密之諸城東句踐圖霸徙此起
觀臺山上徙三萬戶于下
秣陵上元西南七里有故越城越絶書云東甌越
王所立元王四年范蠡築寰宇記在今瓦官
門東南曹氏記云在秣陵西十五句踐平吳
戍之而築去建康宫八里
東甌王搖王東甌今温之永嘉也(郡國志云永嘉為東甌漢之治)
(縣)有甌水永嘉記甌水出永寧山(郭氏以臨海永寧為)
(東甌)有東甌王都城有亭積石為道今猶在故
章安之東甌鄉也地有回浦浦東乃漢侯官
都尉理(閩越王東甌告急遣嚴助救之未至止東甌為徙國於江淮間而遺人漸)
(出乃以東甌地為回浦光武以回浦為章安)
東越越之分封顧余者號東越郡國志云婺州正
得東越之地
越漚四方令越漚在正東越之分或云即甌人漚
歐甌區通
句章故城在明之鄞縣西圖經鄮縣東有甬東及
句章故城(郡國志句章本是華平山)
甬東(甬)史記句踐平吳徙夫差於甬東韋昭云甬東
即句章東溪口外洲句踐都即哀二十二年
之甬也預云甬東乃句章東海中洲窮地也
甌人王會解云甌人鱓蛇(鮀字)注云東越甌人海内
南經甌居海中注岐海今臨海永寧縣即云
東甌
甌鄧
諸暨秦縣界有諸山暨浦元常之都
武城隨寰宇圖云夏禹七代孫芒封公子武于此
建國今具之武城北十里有故城
没鹿
經之無勿說之而有經之直勿煩之而䊸
魯僖公十九年夏六月宋公曹人邾人會
于曹南鄫子會盟于邾己酉邾人執鄫子
用之會盟者彼自為盟而已往會之也用
之者亦猶易之用牲云爾或以饗或用享
所不得而知矣聖人惡其詳而書之曰用
則其惡己具矣焉用究然執鄫子固邾人
而左氏者乃以為宋公使邾文公執而用
之次睢之社說者復有叩鼻血社之說盖
因上文曹南之會相屬而為之言兹大妄
矣夫經文之曹南乃别自一會也于時雖
有邾人而非文公其會盟于邾也乃是邾
國自為盟事而鄫子往参之鄫子参之因
以見執非復向者曹南之會也曹南者曹
之南而邾者直邾國也若以同為曹南則
經之書必曰如會不得云會盟于邾矣即
按曹南在濟隂東二十里邾在東濟任城
南二十里西南去曹三百一十次睢在宋
城南其東北一百八十至單又一百八十
而至濟其西北至曹南二百八十道路越
絶不知何為而有是說且曹南之會寔非
為盟亦何得謂之會盟而辨疑更以謂用
為牲而㰱之以盟不知鄫子已用則復誰
與盟耶以為盟曹南之人則非惟壤隔而
己酉後曹南抑又遠矣宋公亦當代之盟
主也而今為會乃遽制使邾子執用鄫君
則罪正在宋不在邾矣春秋胡得越宋而
理邾哉設以宋公果使邾子執鄫君而用
之則春秋必曰宋公使邾子執鄫子䒩用
之宋公主使國君戕一國君理無不書不
書宋公是宋公未嘗使邾人執鄫子書邾
人執鄫子見執鄫子者乃邾人宋無豫也
夫以季姬之使鄫子倈朝猶切書之况使
他國之君執國君而賊之乎果以宋君使
之則宣之十八年邾人之戕鄫子又誰使
邪昭公十一年四月丁巳楚子虔誘蔡侯
般殺之于申冬十有一月丁酉楚師滅蔡
執蔡世子友以歸用之時之月之日且地
之又名其二君曰誘曰殺曰執曰滅曰用
其辭之曲盡如此宋果使邾度得而不書
乎蔡友之用左氏以為用祭岡山而公羊
則以為用其頭以築深戒小人之不能順
事者果聖意乎然春秋之諸侯死不以其
道名鄫子不名其所以放乎死惟自取也
季姬許嫁邾鄫子請強委禽焉既歸邾矣
而鄫子者復往而参其會其取死者固非
以其道也胡文定云用為臣僕用為臣僕
固不足乎書也
巢(二)南巢氏桀之封秦為居巢(亦作鄛羽傳范增居鄛人)今無
為之屬鄛縣也古巢伯國(見書亦為子入楚為巢公)吳滅
之(昭二十四寰宇記楚滅非既為羣舒邑故楚圍之)故巢城在皖北
六東(同安志巢城在桐城寰宇記在縣南六十五號古重城城有三重南北川澤左右)
(陂湖)故有夏水(合肥巢胡云居巢陷者九域志謂之焦吳志作勦同吕交切)
非衛巢(杜云吳楚間小國是左云楚邑邑無書滅)
把定姒國商封之今汴之雝丘有古把城武德
初為把州(又開皇初杞州今滑之白馬)僖十四遷緣陵(邵謂)
(營陵地志云北海營陵亦謂營丘唐省入北海今維治有禹廟)後復遷淳于
(今高密瓚云即緣陵文公遷之桓六淳于公亡)貞定二十四楚滅之
(微不紀公羊僖十四莒滅之)古作□(衛宏說)
婁(五婁樓牟)樓也本作僂商所封即牟婁(隱四莒伐杞取之者)曹東
之地一曰無婁密之諸城有婁鄉牟夷國也
說謂封把而號東樓繆東樓與晉婁穰䣚異
(僖二十四傳婁晉地而南陽穰鄉乃婁也漢祖云婁者劉也故吳疁縣漢改為婁姑蘇疁)
(門後亦為婁)
陽即陽樊在濟源晉文公曰陽夏商之典祀樊
仲之官守焉者
沛
泊見潛夫論或云即鮑然自有鮑
弗(費&KR1955;)費也一作&KR1955;扶味切今河南緱氏滑都也與
魯費異(魯費音秘陸氏一之誤)姓纂有&KR1955;氏别為&KR1955;並
音非也(玉篇以&KR1955;為季氏之鄪亦非)
冥(鄍二)鄍也陜之平陸東北二十有鄍城冀伐之者
後為虞氏邑又哀六有冥陳地(與哀十九越冥異)
褒(二)夏有褒君褒姒祖也盟會圖云梁州褒城縣
漢之褒中義熙之苞中有褒水褒谷褒國故
城為褒水所壊(寰宇記褒中古褒國都尉理在興元西三十三)樵謂
蔡之褒信
沈(寢)沈姒國子爵蔡滅之(定四)潁之沈丘縣亦謂之
寢(楚地)叔敖之封在縣南百步隋為沈州
男(南)世本之有男氏潛夫作南周書之有南也二
臣勢均争權而分楚地記云漢江之北為南
陽漢江之南為南郡者是
肜商有肜伯地即肜城
鬻齊公子荼毋鬻姒國(昭二十六)
鮑(四)齊之歴城歴下城東三十四有鮑城三齊記
鮑叔牙之食邑而漁陽有鮑丘之水潞水也
亳之城父亦有鮑溪水非舒鮑
流黃辛姓在三巴之東山海經云廣三百里亦見
鴻烈等書
葷育熏粥也後為玁允匈奴
大夏後為黨項宕昌白狼羌
書云成湯放桀于南巢即据典牒成湯放
桀芮伯命巢盖建之也辭曰放為放象放
兜顧有以處之矣雖然尹放太甲晉放其
大夫胥甲父于衛蔡放其大夫公孫獵于
吳(哀三)楚執陳公子招放之于越(昭八)糓梁子
曰放猶屏也豈建之云乎曰不然辭固有
同而辨然則桀非不仁歟曰桀雖不仁君
也湯雖仁臣也以臣而建其君置其天下
之大而小之一國非放而何哉太史公曰
禹之後分封以國為氏然自有扈氏斟尋
氏斟氏戈氏則失之矣扈出昆吾斟戈出
于己姓盖由世史誤以己為姒爾非其後
云
商氏後
亳(五)湯都南亳今南京糓熟高辛之都與葛鄰(葛今)
(寧陵葛鄉)亳有五一在杜南先世之居(長安杜南有亳亭有)
(激水)一偃師西亳(屬西京或以此為湯都盖以詩言商邑四方之極誤之偃)
(師去葛八百亳衆安能往耕而童子餽食哉水注梁國二亳是矣)而考城為
北亳(屬開封後隸拱)景亳薄是(漢薄縣隸山陽)有景山亳城
湯亭(宋宗廟墓所九域志景山在澶)湯受命都之(古亳城在考城東北)
(五十三有陽葬亦有溵水盤庚徙治)一鄭地(襄十一盟處)而譙弗豫
(亳縣本濟隂故亳今亳州譙郡近南亳)南北亳亦皆曰商(後代襲威)
(名)或以實三亳阪尹者妄(謂南西北亳或以考城為南亳安陽)
(為北亳穎逹不能辨杜謂景亳乃周地故今鞏縣西南湯亭亭而降之垣有景原記為湯)
(誓師處按三阪則東成臯南轘轅西降谷分亳民于此三所爾)
郼殷也讀如衣(見吕春秋)盖本杜亳契都故不韋曰
湯嘗約于郼薄(十八)然考城榖熟安陽俱有殷
名榖熟湯都古之商丘昭相土之居(所謂從先王居)
殷者亳之内地(鄭云始于亳之殷地)劉恕以為盤庚始
號非也(云始號曰殷已前皆追號)
囂(敖)仲丁居敖也在陳留浚儀秦之敖倉今鄭之
滎澤西十五有敖土有敖城穆傳囂氏之隧
即詩薄狩于敖者字書隞猥
相(二)元和志内黃東南十三故殷城亶甲居(寰宇同)
今相州有畿城商亭亶甲故城在安陽西北
五里(寰宇安陽為紂都)亶甲冢在城外西北隅洹水
南岸(元豐七年水毁民夷之有銅器冶之又有黃堆者后墓)魏始名州
(後魏書道武幸鄴訪立州名崔先取亶甲居名之)非鄭相(昭元年相鄭也)
庇祖乙勝即居之(紀年)沃甲祖丁因居之
奄(二)南庚更自庇遷奄(紀年)後陽甲居之商奄也(晉志)
(奄商奄二國)奄君附禄父周公踐伐之(伏書周公三年踐奄)
(奄君勸禄父叛也世皆以為魯奄然與禄父封相遠或此是)
耿(邢)今河中龍門故皮氏東有耿鄉城為河所毁
晉滅耿賜趙夙者開皇之耿州(十六年改定陽為耿州以)
(州南祖乙城今慈州若隰之吉鄉)即為邢故通典云祖乙遷
邢(佳韻邢音耿通)史記云先耿後邢正義從之失之
蒙紀年盤庚旬自奄遷于北冢曰殷虛北冢蒙
字爾即景亳湯都今亳之蒙城漢之山桑(屬沛)
(後漢屬汝南)天寳二改縣北八十有南北二蒙城
(魏孝文築相拒四十步光武幸處今宋城南十五小蒙故城六國之蒙縣復有大蒙城縣)
(北四十一里)或云河北非也(地形志北梁有北蒙城索隱殷虛南去鄴)
(三十是殷虛南地舊曰北冢夫亶甲祖乙居河北不利盤庚涉河以民遷矣豈復在河北)
(邪)
沫武丁遷之在朝歌故城南詩沫之鄉者近紂
都(水經紂都在冀州大陸之野)
北殷庚丁徙河北號北殷地即殷虛在相之安陽
西有激水北去朝歌百三十里(南去鄴三十史項羽傳洹)
(水南殷虛是河北地)有殷城(述征記河内懷有殷城元和志在武涉東南十里司)
(馬邛都按紀年秦伐鄭次于懷城殷殷城久矣)晉之殷州(劉聰以郭嘿為殷州)
(刺史)建中復為溵州(二年以陳之溵水置真元二廢元和十二復立)故
史商後有北殷氏或云北冢
朝歌武乙徙之(世紀)今衛之黎陽衛鎮西二十二有
朝歌城(唐衛縣今通利軍黎陽故東離城紂蒐處)有鹿臺(衛西二十大三)
(里高千仞七年城)沙丘臺(紂自朝歌北築之今沙丘在鉅鹿東七十故衛北四)
(十寰宇記平鄉東北二十稱妲己臺)莽曰雅歌(寰宇酒池糟丘斮涉處並在衛)
(縣冀圖經丘池故朝歌南一里巨橋倉在洛之曲周即邸閻城)
大陸
牧野衛之汲輿地廣記故商都牧野之邑寰宇記
汲近郊三十
商之王盖屢遷矣書自契至成湯八遷湯
始居亳盤庚五遷八遷自湯之前而五遷
在盤庚之前故班固曰商今屢遷前八後
五盖十三也自盤庚至紂盖復五遷世不
知矣(盤庚遷蒙北武丁遷沫自沫徂亳居庚丁徙河武乙丁徙朝歌至紂)
(之)八遷之可考者六契居番昭明居砥石
復遷于商相土處商丘上甲居鄴而湯居
亳此世所謂不可得而知者至于五遷則
囂相庇奄耿也庇奄書所不載而世儒輙
以湯盤庚之兩都足之已失之矣而或者
更以五遷俱出盤庚尤為妄亂夫盤庚之
遷本于洪水都國墊溺為之是豈得已而
不已者哉益六四曰中行告公從利用為
依遷國勢或不利固有不得而不然者盤
庚之告民曰先王不恒厥邑于今五邦是
則所謂五遷者非指盤庚而今之遷為有
所不得已矣且其遷也涉河南渡而說者
猶以為盤庚之遷在于河北儒學荒疎之
惑世也如此(鄭云祖乙去朝居耿為水所圯修德禦之不復徙其後奢)
(侈逾禮土地廹近山川圯焉至陽甲立盤庚為臣乃謀徙湯舊都民居耿久奢侈成)
(俗故不樂徙王肅云自祖乙五世至盤庚元見陽甲宫室侈奢下民邑居墊壊水泉)
(瀉鹵不可行政教故徙都殷士安亦云自祖辛来民皆奢侈故盤庚遷殷云我民用)
(蕩析離居事可見矣穎達以為久居水變非必奢侈也以盤庚名篇則鄭云為臣之)
(時事宜有據)予記國名而商氏之都不一學者
不之能悉庸復著之(應氏地里風俗傳曰河内殷國也周名曰)
(南陽故相州圖經云安陽紂都也在淇洹之間所謂北冡戰國策言紂兵左飲淇右)
(飲洹者束晳謂盤庚遷處正義以為盤庚後餘王遷之)烏呼商之屢
遷亦可謂不幸矣貧氓月徙閼窶士日更
名其與庸王之嫚為政而歲遷都年改號
者何異自湯至于盤庚將二十世都始五
遷而民胥怨不安方且誥諭大臣諸侯惟
恐或怫豈將以其勢毆哉鄉非北都圯廢
則劫之以愛子吾知盤庚之不遷矣太室
三塗洞庭盟門天下之險而國之者不一
姓是地利固不足恃也然則為國者必有
道矣奚至朝河而莫隴哉春秋之書以國
遷者凡七邢衛蔡各居一而許處其四悉
譏其輕動而不能自反也然則為國者亦
必有道矣
弼鄁武庚之封漕是(一作漕)今滑之白馬有鄁水
即妹之邦紂所城一作㔨(晉有㔨督)霍叔尹之(見詩)
(譜邶霍叔尹之鄘管叔尹之衛蔡叔尹之曰三監孔氏以管蔡商為三監霍有不預班固)
(從之非也武庚得為監以蔡仲之命攷之鄭為是武庚之封乃紂之都在邶境也)東
衛南鄘北邶邶鄘亡於春秋前故有詩(樵云中衛)
(南鄘東邶伯邶云南邶東鄘北衛俱非史周公誅三監盡以其地封康叔譜謂庸叔子孫)
(強兼二國亦妄邶詩言亦從其流則在北也)
鄘楚丘城是今衛之汲東北十三有故鄘城(新鄉)
(鎮西南三十二或云楚丘城在澶之衛南西北七里)有鄘水(出宜蘇山)其後
東徙野處漕邑而云在彼中河則衛東矣
衛曰曹曰衛以在畿域分曹遮衛馮翊扶風之
義也三國以淇為分鄘云送我于淇衛云送
子涉淇而邶云亦流于淇地俗異也
蘇文忠曰武王非聖人也夫手鉞其君而
國其子使三叔監之是豈得已邪使武庚
而非人也則必不叛假二叔憃而非親也
亦豈至于助逆乃一亟而悉誅之子瞻之
言劉知幾之說也鄭厚本此而學者誹之
(知幾曰武庚合謀二叔徇節三監君親之怨不忘臣子之心可察稽之名教生死無)
(慙而論者以其無成即以頑民為目若少康子胥不幸而敗則亦肆迹醜徒竄名逆)
(息邪武庚紂之長子也武王又己國之而大誥乃曰殷小腆誕敢紀其序曰予復則)
(庚之事可知矣詎可以此為之罪哉或以春秋之法君弑而賊不討則深責其國之)
(無臣子論庚尤非類)方武王之誅紂也三年毆蜚廉
于海隅而僇之滅國者五十此皆助紂者
也紂雖不善然猶有助國與若林之旅如
此而乃死之南單之臺而分天之明知微
子之賢不立乃貪于武庚之不肖而立之
復疑于此而以三叔監之是誠何心哉夫
以洶洶之商而輔之以三憃此武王之失
策也鄉使克商之後舍武庚求微子以世
祀雖無三監吾知商人之不反矣立微子
于商退即諸臣之位以聽天命之所屬彼
天下之勢既一去而不可反人心已離而
不可挽則雖以玄德之賢决不能挾區區
之商以令我夫然後之中國踐金戺而朝
諸侯俾天下後世知吾心之不利商則雖
三聖之授受不是過矣惜乎武王之志荒
也(書曰武王勝商殺紂淮南子云武王殺紂于宣室或曰殺紂非周人荀子云武)
(王伐紂選馬而進厭旦散之而紂卒易鄉遂乘商人而進誅紂是以為商人殺之是)
(聖人不信也不知乘商人者誰歟乃周人也易鄉者前徒之攻于後者也荀子曰武)
(王誅紂斷其首懸之赤旆周人尚赤所謂大赤太史徒尼書言右秉白旄因謂懸之)
(太白爾孔氏欲明武王不殺紂謂紂之自焚也史遷本紀謂武王以戎車馳商師商)
(師大崩帝辛奔内登廩臺屏遮自燔于火武王手太白麾諸侯進拜王揖之入王所)
(射之三發下車擊以輕劒折之懸之太白其事本見汲書故穎達以為死而斬之且)
(死而斬之則生必不釋之矣殷紂有三說或曰罪浮于桀或曰不共戴天或曰紂多)
(智不殺則必有扶之以叛如武庚者尸子云武王親射惡来之目斬商紂之頭手汙)
(于血當此之時猶猛獸者湯不殺桀也故邵雝云下放一等則至于殺其說如是)
君子曰武未盡善又曰義士猶或誹之謂
之義士則不義有所尸矣或曰孔子殷人
也于武王猶有憾然而居周也故于夷齊
數致意焉曰否是無義無命也漢武帝時
既封周子南君求殷之後絶不能祀丞相
衡曰王者存二後所以尊先王通三統也
其罪絶者更封他親以承其始今宋已失
統宜立殷後非當繼宋乞以孔子世為湯
後不幸事廢逮孝成時九江梅福更以為
言始以諸經相明錄其後世為殷紹嘉公
微(三郿)子爵本扶風郃陽今岐之郿縣有郿鄉紂徙
畿内則在聊城(十道志)今故城在潞東北(寰宇記微)
(子城在潞東北三十里九域志博州有微子城)或云在魯今徐沛東
南微山有微子冢非也(亦曰郿莊築郿公羊作微杜云魯下邑璠)
(云微子國東平夀張西北三十有微鄉)
宋古商邱火正遏伯之虛相土因之漢睢陽隨
為宋城今南京治縣西南十二有微子冢廟
五隕石
目夷今徐之滕東有目夷亭
木門今滄之清池西北四十六有木門故城衛鱄
所託(襄二十七奔晉託于木門)輿地志云中有大木因名
桐門樂大心采
不其今秘之即墨西有漢不其故城
祝其今海之懷仁故祝其也
長勺宋之汋陵城今在寧陵東南二十五後隸魯
坎氏宋附庸(英賢錄)鞏縣東坎&KR0034;聚服云鞏東邑
向(二)許之長社東北有向城向岡向鄉鄭地(襄十一師)
(于向)一云尉氏西五十向城
鍾今亳之臨渙漢之鍾縣
鍾離州犂采楚地
樂氏鄭地津名(襄二十六)
華華子國鄭十邑有華
酁皇瑗之子般邑酁曰酁般
戴(甾)甾也博雅䅔析也或作戴&KR3213;&KR3046;菑今拱之考
城有故戴城(考城今隸開封)初併于鄭(隱十鄭伐取之劉𫝊云附)
(庸故曰取)楚滅宋曰榖(廣記秦謂之榖)漢之甾縣(應氏菑戴聲近)
(故詩箋以俶戴為熾甾廣記云楚漢兵起邑多災而名妄)章帝為考城(東廵)
(詔取光烈考之義)隋為戴州有戴水(國都城記考城西南有戴水今)
(戴陂戴國)
褚(昭二十六)子段采(共公子)今洛縣南有褚氏亭褚氏聚
合向氏邑(向戍曰合左師)郃也今同之郃陽(徐史音郃陽國近龍)
(川)
鞍向魋邑(成二)糓梁云去齊五百里
防今單州有古西防城(隱九取防杜云高平昌邑西南有西防城)漢
西防縣城在單父北(魯防臧氏邑)
郰(襄四)魯下邑今兖之魯孫預云魯縣東南垂城是
樵未詳孔子之生處與孟軻之鄒異(或作鄒非)
武王既勝商殺紂即武庚而立之夫弔其
民誅其君而乃立其子獨不以其他日之
將不利而廢之此周之至德也至于周公
謖使管蔡二叔監商監之云者所以制止
其沈湎淫奔之俗而納之道爾土地人民
皆我之有固非利其國而欲之如宇文之
于蕭氏也及武庚之作難三監淮夷並起
應之當此之時周之事亦洶矣周公于是
濯征龕伐至久而後克之兹宜深監武庚
之事而乃更立商王之元子微子啟夫以
微子之賢吾君之子而商人父師之顧乃
使之代商後而邦之宋宋為故亳商之舊
都民之被其澤者固未忘也使微子而非
人少異其志則全商之地恪非周矣而成
王周公方且晏然命之統承先王修其禮
物不少為疑而宋之臣人卒以按堵非聖
人之盛德能如是乎于以是知立國惟在
于賢而不在于疑之多也秦漢而下不原
仁義而徒汲汲以防虞天下為心豈不大
可慙哉
曼(蔓&KR0008;)鄭邑曼伯國(昭十二鄭京櫟寔殺曼伯)為曼姓一作蔓(玉符)
(作曼)鄤也(成二集音瞞)鄉在廣漢□&KR0008;訛(穆傳蔓伯一出□集)
(&KR0008;音吻鄉在廣漢又音萬作鄤)
鄧曼姓侯爵(鄭莊娶鄧曼)今襄之鄧城二漢鄧縣古
鳳林也(是為鄧林)秦昭使左更錯伐楚取鄧置南
陽郡(十六年封公子悝)今鄧故城在鄾城西北十餘
里而蔡鄭盟處則蔡地乃今鄧州與鄧城接
(桓二年)
優鄧之分(曼姓)子爵鄾也(寰宇記鄾子國)巴人圍之(哀十八)
楚倂之傳云鄧之南鄙鄾人是已今鄧城有
鄾城(沔水之北)光武言宛最強鄾次之者范謂安
養有鄾聚是
苑武丁子文封苑城為苑侯今鄧之南陽漢宛
縣也為平去二聲非
權今荆門當陽東南有權城臨權水口(當陽古屬南郡)
楚武滅之(遷之那處)闘緡尹焉非定之權(今真定北二十)
(有故權城古捷鄉也)
御(襄二十二)後為御叔之邑
蕩御姓湯也(潛夫作湯)今相之湯隂漢蕩隂也(桓王十六)
(年秦寧公伐蕩氏取之)
陽御姓侯爵(淮南子)
番(鄱)御姓鄱也史夫差取番者今饒之番陽漢之
番(陳勝傳番盗)有番江今縣東有番故城
錫御姓錫時子之先今均之鄖鄉有錫穴漢之
中錫
署御姓
堂陽侯爵漢縣今在冀
時(郲)春秋之時來鄭地子姓(世本子姓有時氏蕭氏)預以為
滎陽之釐城璠云滎陽東四十釐城是
荼(䣝)䣝也王符云皆殷氏舊姓郃陽䣝城是
共(恭)恭也(世族譜云附庸國)今朝之共城文王侵阮徂恭
者即共伯國漢之共縣共故城縣東百步非
叔段邑(詳略史發揮共和辨)
梅伯爵(寰宇記云梅伯國九域志云殷伯)紂所滅今譙南四十
有故梅城河南密縣有梅山集韻音每
稚史記商後有稚氏以國為姓
定渭水有定城是郭述征云定城去潼關三十
夫人定子世以為諡失之
巢(三鄛)子姓一作鄛南陽棘陽有鄛鄉吳人伐巢克
棘者有巢亭在襄邑南二十與衛巢異(大叔疾處)
(巢哀十一)或云居巢非也
郅
同一作&KR0008;春秋地圖謂今同州為同國
黎黎氏故國(或黎山氏)子姓國侯爵(宣十五酆舒奪黎氏地後荀林)
(父滅潞立黎侯而還)一作□□(玉篇)文王所戡者與紂都
接今潞城東十八有故黎侯城黎亭(即黎陽故城一)
(曰黎侯城水經黎陽故城在黎山東北班志上黨壺關東北有黎亭九域志亭在黎侯嶺)
(上)衛地故黎侯寓衛(今通利之黎陽漢黎縣有黎陽山古今山川記)
(云衛黎陽國也黎侯寓衛以中潞泥中二邑處之)
比(沘)比干國(馬融鄭玄王肅云紂諸父)今唐之北陽有沘水後
魏為殷州而比干墓乃在偃師西北十五寰
宇記在汲北十里有石銘云大夫比干之墓
(魏孝文弔之黎陽西北三十枉人山云比干殺于此而名止陽三山)有廟在滑
(唐太宗諡太師)又汾之西河縣北百二十有比干山
(九域志石州有比干山比干祠禱驗)
髦(旄)見世本一作旄姓書複姓有比旄重誤
朸漢平原有朸縣音勒(世本牞)劉辟強為侯國者
段段干也芮城東北十五有段干木墓高三丈
貞觀禁樵采
瓦□也衛地(定八會處)有□亭在胙城(杜云亭在東郡燕縣東北)
(燕即今胙城)非成紀之瓦亭也(成紀有瓦亭水瓦亭山在秦之隴城)
(東北二百)
鐡衛地(哀二)今衛州有鐡丘預云在戚地南七國
並出世本
萊子爵來也登之黃縣東南二十五故黃城是
(樂史云即萊子國)古之萊夷今文登東北八十不夜
城也(元和志)齊人遷之郳曰東萊(漢故東萊郡昔晏弱城東)
(陽川逼萊乃齊境上青之臨朐)隨立萊州亦作郲(宣七又襄七齊人以)
(郲寄衛侯)云時來(鄧名世以為鄭之時來非)萊蕪俱非(萊蕪乃魯菜柞)
(之地竇苹云萊人流播邑落荒蕪而名妄萊蕪故城今淄非東南)
桐(二桐鄉三)空桐也(世本云商後國)宋之虞城南五里有桐亭故
空桐地今尚曰空桐(哀二十六景公卒大尹奉公以入空桐寰宇崆)
(峒俗)非桐鄉(桐鄉有三一在舒城詳三皇時國一在扶溝即開封之桐本鄭地一)
(曲沃西南聞喜西南八里桐有桐鄉故城隨圖經云俗以此城為桐宫皆云放太甲處按)
(湯葬在今尸鄉乃放處在偃非此)
向(五)皇甫作都沛國之向漢屬龍亢今入糓孰(西南)
(五十有龍亢城)附庸國(世族譜)非河内(詳炎後)尉氏(西南五十)
(見有向城)沂(承縣亦見尖後)許之向(襄十年向鄭地今許之長社有向鄉向岡)
沛徐也有沛氏商人六族有條氏徐氏王符云
殷氏姓也
繁(二)澶之清豐有繁淵繁陽故城而臨河有繁泉
(郡國志云繁陽城漢之外黃有繁陽亭通典城在内黃西北應云在繁水之陽)漢強
占為繁侯者亦音皤一在汝隂(杜云繁陽亭在汝隂鮦陽)
(南今穎州也)
施本嬉國紂伐有施有施以嬉進今施州
樊慶姓(潛夫)今襄之鄧城有樊城鎮漢之樊縣有
樊古城樊陂樊侯國也(寰宇記樊陂在南陽西南)南雝州
記荆州圖副摯虞等皆以為仲山甫之封(荆州)
(圖云樊城仲山甫所封記志皆然詳泰伯後國)樊村鎮在宜城皆其
地魏孝文帥十萬攻樊城不下者(曹虎鎮之齊書)或
云樊噲所食采
薄姓書宋大夫食邑為氏
饑
條蓨是周亞夫封條今冀之蓨縣樂史云即條
國晉改條(桓二年晉地)
索鄭之索氏(昭五年鄭勞叔向處)故成皋東有大索城成
皋開皇為汜水(屬孟)今鄭之滎陽有索水
鮮虞續志云子姓國鮮虞子中山新市也有鮮虞
故城白狄别居種最大晉伐之(昭十五定四哀六)今
定之新樂(通典)漢盧奴故鮮虞縣後周鮮虞郡
唐鎮州(應氏地理記左人城西北四十左人亭鮮虞故邑左人即今定之唐縣)
姚春秋姚子國子姓(或云蕭姓非)
蕭子姓附庸(莊十二大心煞南宫牛始封為附庸)本宋邑(寰宇記周)
(封子宋之别為庸后并為邑非也先為邑矣)故有封人(宋高哀為蕭封人云)
(任于附庸非)楚滅之(宣十二定王十)今徐之蕭故漢縣屬
沛北征記云城週十四里南臨沔水
虞城
梁丘
楹書待子櫝硯貽孫有田禄思以貽其子
孫人情所同然也是故諸侯有國以處其
子孫大夫有采以處其子孫采者服事之
稱也(所謂亮采一作寀爾雅云尸寀也寀寮官也郭璞云官地為寀同官為寮)
(義亦同采取以奉君子故亦用菜猶偹食菜字書又作&KR0008;集韻音菜云臣食邑俗)
内諸侯禄有采者也外諸侯嗣有國者也
圻外之侯惟嫌紛變是故必世子而世禄
圻内之侯入為王官必選賢德是故異於
外侯有禄而不必世然有大功亦有采地
以嗣其子所謂官有世功有官族者邑亦
如之所以處子孫也書大傳曰古者諸侯
始受封則有采地百里諸侯以三十里七
十里諸侯以二十里五十里諸侯以十五
里其後子孫雖有罪黜其采地不黜使其
子孫賢者守之世世以祠其始受封之人
此之謂興滅國繼絶世書曰兹予大享于
先王爾祖其從與享之此之謂也(亦見韓詩外傳)
若古封建惟以其功德于民者則與民共
封之所以繫民心也至于後嗣弗能遵守
廢祀失國則民望于是絶故必興而繼之
使歸心焉漢追何後魏錄由世縱其不肖
猶當十世宥以勸能者後世不知乎此見
功臣之子孫有無功而受禄則思所以削
而奪之而不知其乃祖乃父固嘗功于爾
民功于我矣吾之有天下亦猶是也孟軻
曰所謂故國者非謂有喬木之謂有世臣
之謂也成季之勲宣孟之烈而訖無後則
為善者懼矣(韓厥云)苟有先祀何廢二勲(臧武)
(仲云)若子文而無後奚以勸善(楚王)官人以世
雖紂之粃政然賞延于世者臯陶之訓仕
者世禄亦文王所由興也所主惟賢豈其
不必嗣歟句龍共工臯陶伯夷昭明伯益
相土伊陟三五之時禄不免世春秋胡為
&KR1018;世卿哉八元八凱世濟其美尹單甘劉
代食厥地豈非繼世象賢則以興鮮克由
禮者以亡而非縶于世不世乎(公羊以為春秋訊世)
(卿漢許伯張敞何休之徒每持此論非是詳官制中左氏說者知其不然故又云公)
(卿大夫世禄而不世位父死子食其邑而不繼賢則復之)烏戲以人情
為天下則天下莫能破昔蘇軾論夏以為
人之愛子天下之通義有得為而欲與其
子孫人情之所皆然聖人以是為不可易
也故從而聽之使之父子相繼而無相陵
是封建之理也事情深盡今古無二然至
海外之說乃大不然豈作以蚌異于蛤而
二五之非十者乎宋景文傳宗室謂李百
藥帝王之興自有天命歴祚之短長不緣
封建為臆論及十一宗諸子之傳乃以為
歷數短長自有底止漢七國晉八王不皆
常得其效以此見其非好惡之不同特知
識之未昭爾若蘇子者盖亦習于百藥宗
元衆楚之咻而未晰其致者歟土蕃設官
父死子代非其種類汔不相伏屈茨之法
國酋首領相承不絶他姓别系决不得而
處之燕吳禪亂葉白爭滅古之君子豈顧
自為膠擾而欲民之定哉明賢于斯亦有
所决擇矣
路史卷二十七
