路史卷四十宋羅泌撰
餘論三
許繇
莊周書言堯遜天下于許繇許繇不受耻之而逃于箕
隂且以為繇師齧缺缺師王倪與被衣而意而子與巢
父嚴僖方回皆許繇之友凡數人者迹不見于他傳故
說者類以周為寓言靡事實太史公且疑之謂其不有
遜禪之事而乃特稱箕山許繇之冡今據在登封東南
三十里為高三丈則不得謂無其人也吕氏春秋言堯
朝繇于沛澤請屬天下(朝者亦上見下之稱昔周公朝于窮巷之中甕牖之下者而七)
(十人是也)而傳謂繇隠沛澤之黃城耕于箕山之下沛澤即
今之沛而黃城則今登封西南之負黍亭也馮衍顯志
賦所謂求善卷之所在遇許繇于負黍者京相璠云成
陽西南二十七里世謂黃城而西征記許昌城者為許
繇之所居大城東北九里而近猶有臺曰許繇臺其崇
六丈廣三十步許由之所嘗登故譙史云由居箕山恬
泊無欲尭聘不就人咸高之因曰堯以天下屬之繇切
恥之夫周之言固有或寓然齧缺王倪豈類如䟽者云
哉益部傳云尭傳許繇非不弘也洗其兩耳世何徽焉
魏子且曰許繇立身守志存已不甘禄位于是洗耳不
受尭遜此謙退之至也而樂錄等直謂堯以符璽禪為
天子說者過之夫繇之避尭寵也退處箕山故其卒葬
在是所謂箕公之神配五岳者許四岳之祚也尭之遜
于四岳則由既在舉矣豈得謂無此人耶(王倪齧缺其說如彼而洪)
(慶善言長沮桀溺為沮如淖溺示混兮若濁無涉川濟難意紆)夫堯之遜天下非遺天
下託天下也繇之辭天下非輕天下重天下也程晏亦
言尭勞于民求以託其民以繇能重天下之民故此託
之而且以天下之民為重故不敢以輕受斯得繇之心
矣是何魏惠將授國于惠施惠施不聽謂惠子曰古之
有國必賢者也故受而賢者舜也是欲子之舜也傳而
賢者尭辭而賢者繇是欲主之堯而子之繇也尭舜許
繇之作非獨傳舜辭也他行稱是今無他行而欲為尭
舜許繇故惠主首布冠而拘于鄄齊饑弗受惠子易衣
變冠而走幾不出境故自行不可以幸必成史舉非犀
首于王也犀首頋欲窮之謂張儀曰請王遜先生國而
先生為弗受則王堯舜而先生許繇矣衍因請王致萬
戶儀因令舉比數見衍王聞而弗使也不辭而去由此
語之由豈從為妄者資哉論高而過實弊之至也故君
子之為遜頋時而已矣無故而為遜何取焉
夷齊首山
夷齊冡廟在蒲之蒲阪首陽山之南馬融顔師古之說
同而高誘乃以為洛東北去二十里之首陽山杜預阮
籍之徒咸以為然更謂二子餓死在是即今二山皆有
夷齊冡廟九域志兩從之戴延之竊以為疑按夷齊之
蹤當在河東首山者雷首也是為中條一曰薄山一山
九名即萯山也據河南郡境界薄云城東北十里首陽
山上有首陽祠夷齊所居而黃太史猶以或者指武師
度孟津二子叩馬而諫當以洛陽為是夫首山之名所
在固不一曹大家云在隴西而今隴西有地曰首陽東
有鳥鼠山謂之首陽而許叔重言首陽則正在遼西今
遼之和順東實有山曰首陽俱有祠廟其在吴郡亦有
首山豈得偏為據邪子曰伯夷叔齊餓于首陽之下又
曰不降其志不辱其身伯夷叔齊歟注家亦云蒲阪陽
區山者俗號首陽而黃子且以為無餓死事按吕氏書
夷齊如周至岐陽而文王已歿武王即位使叔旦說膠
革于次四内盟曰加冨三等就官一列又使召公就微
子啟于共頭之下盟曰世為長侯守商之祀相奉桑林
宜私孟諸各為三書同辭血之以牲埋其一以其一歸
夷齊聞之相視而笑曰嘻異哉非吾所謂道也昔神農
氏時祀盡敬而不祈喜云云卑自高也今周見商之僻
而遽為之其治尚謀而行貨阻兵而保威割牲而盟以
為信揚夢以說衆殺伐以要利以此治商是以亂易暴
也今天下聞周德衰與其並乎周以漫吾身不若避之
以結吾行二子乃北行至首陽餓焉石曼卿云死蒲阪
者恥周之事而死于尭舜之區庶幾見揖㢲之風焉則
亦非洛陽矣又孰有叩馬之事哉三秦記謂夷齊食薇
三年顔色不變武王戒之不食而死而爾雅云芑白苖
犍為舍人以為伯夷所食首陽之草也程晏以不食為
飽以失仁為餒餓乃其飽死乃其生而李德裕且以聞
媛不薇為不智不義棄兄之禄不仁伊川程氏則謂止
是不食其禄非餓不食聖言皦日而衆言猶不一惜哉
五旗五麾
風后曰予告汝帝之五旗東方法青龍曰旗南方法赤
鳥曰鼠西法白虎曰典北法黑蛇曰旂中央法黃龍常
見河圖書五麾五牙旗也為五色見青則舉青牙見白
則舉白牙餘隨所見舉之以牙為餙見出軍訣玄女兵
法云伍胥請以朱雀之日日正中時立赤色徵音絳衣
之軍于南方以輔角軍以青龍日平旦立青色角音青
衣之軍于東方以輔羽軍以玄武日人定時立黑色羽
音黑衣之軍于北方以輔商軍以白虎日日入時立白
包商音白衣之將于西以輔宫軍以黃龍之日日中建
黃旗于中央以制四方五軍具四面攻之三日城果下
爰制其陣而黃帝八陣之法車箱洞當金也車工中黃
土也鳥雲鳥翔火也折衝木也龍騰却月水也雁行鵝
鸛天也車輪地也飛翼浮蛆㢲也在通俗文車當謂箳
皇林宗别傳部從事宿仲琰柴車編荆為當是也
納音五行說(婚歷妄)
甲乙木丑未土子水而午火六者無一金而風后妃合
乃以甲子乙丑甲午乙未為之金此出乎數者然也數
之所合變之所由出也乾為天坤為地乾坤合而為泰
德為父紅為母德紅合而為東干為君支為臣支干合
而納音生是故甲乙為君子丑為臣子丑甲乙合而為
金盖五行之在天下各有氣性有材位或相濟或相克
若成器未成器旺在受絶絶中受氣惟相妃而取之為
不同爾此金數之所以雖同而又有海中沙中之異或
曰甲乙以相克取甲嫁庚乙嫁辛而甲乙遂有金氣故
凡木必受金胎陽生于子水王之地故甲子乙丑為海
中之陽金隂生于午火王之地故甲午乙未為沙中之
隂金子陽之始午隂之始以甲加子乙加丑數之至午
得庚至未得辛為陽索隂以甲加午乙加未數至子丑
亦得庚辛為隂匹陽納于數也從甲至庚得七七為西
方西方素皇之氣故甲子乙丑皆為金三為火九為木
一為土五為水數其干不數其支此謂納音盖亦旋宫
之法夫妻子母相濟相克相上相下而吉凶之兆著矣
草有莘與藟獨食之殺人合而食之則壽金錫兩柔合
而煉之為剛理固如是然嘗怪代有所謂勘婚歴者以
某命合某命則不利以某命合某命則大利或以生或
以死未嘗不切笑之夫天地之間固有是理矣而決非
此軰所能知者是書之所言決不䆒是理之所在父病
推其子禄妻災課以夫年理固不易消而息之則思過
半矣
鼓吹
蔡邕禮樂志云鼓吹岐伯所以揚武德也而劉巘定軍
禮以為鼓吹不知誰造漢氏以雄朔野短簫鐃歌岐伯
所造故陸機鼓吹賦云原鼓吹之所始盖禀命于軒皇
徐廣車服儀制云角前世書記所不載而帝内傳云元
女請制角二十四說文及晉書志通禮義纂亦云然又
云請制旗幟以象雲物鑄鉦鐃以擬雹聲鼓鼙以當雷
霆皆元女之所請而徐儉角賦以為帝會羣臣所作清
角者非也按周禮以鼖鼓(大鼓謂之鼖小者謂之應)鼓軍事六典樂
錄說者云蚩尤帥魑魅與黃帝戰于涿鹿之野帝命吹
角為龍吟御之魏武北征烏丸越沙漠軍士多思歸于
是减為中鳴尤更悲切故有長鳴中鳴吹角三部云
神荼欝壘(儺)
穰架之事從古而有今人家正旦門設神荼欝壘為說
漫汗按風俗通引黃帝稱上古有兄弟二人曰荼曰欝
律在度朔山桃下簡百鬼妄滑人者援葦索執以食虎
而漢舊儀乃引山海經云神荼欝壘二神人主執惡害
之鬼黃帝乃立桃人于門戶畫荼壘與虎索以禦鬼其
為說盖如此獨風俗通作欝律戰國策又作余與欝壘
厥義同也故集韻中壘音為律盖神荼者伸舒也而欝
律者苑結之謂也周代多以荼為舒如公子荼夏后荼
是也西京賦云靁欝律于岩突聲欝屈也沈伴文云欝
律構丹巘形欝屈也而黑深又為&KR0008;&KR0008;王充亦云禮刻
尊為雷形一出一入為相較之狀盖欝律者㟪㠥之類
也相較則鳴分裂魄然若敝裂者氣射之聲也欝律忽
發中人則死其引山海經欝壘與舊儀同惟括地圖言
二神曰欝曰律則失之矣且黃帝内傳云黃帝始儺而
莊子有游島問于䧺黃逐疫出魅擊鼓呼噪與黃帝立
巫咸之事則神荼欝壘爆竹之事可知矣舉世多說故
發之
鸞翳
山海經云女牀之山有鳥焉其狀如翟而五彩以文名
曰鸞鳥見則天下安寧軒轅之丘沃旻之國鳳鳥自歌
鸞鳥自舞元命苞云火離鸞鸞運斗樞言天樞得則鸞
集演孔圖謂官以賢舉則在野帝軒題象鸞鳥來儀周
公歸政制禮而鸞復見說文以為神靈之精雞形赤色
五彩鳴中五音頌聲作則至而孫氏瑞書謂是赤神之
精鳳凰之佐狀類翟而五色鳴中五音肅肅雝雝喜則
鳴舞人君行步有容進退有度祭祀宰人咸有敬讓禮
節親疎有序鍾律調恊則至亦山窟氏之國標山之所
廣都之野而南禺之山乃多鳳凰鵷鶵鸞鳥張華云鸞
者鳳之亞也似鳳而白鸎初生類鳳久復五彩變易禮
斗威儀云其音如鈴巒巒然也周成王時氐羌獻鸞鳥
于是法駕上綴以大鈴如鸞之聲逌抱璞子云聞樂而
舞至則國安樂其雌曰和而禽經亦謂雌和雄鸞爾雅
注曰雞趣郭氏按亦名翳屈原云駟玉虬而乘翳是也
山海經蛇山有鳥五色其飛蔽日名曰鷖九疑之山五
彩之鳥飛蔽一鄉盖即翳也昔華隂辛繕連辟不至鸞
集其槐雞首燕頷蛇頸魚尾五色而青多其高五尺光
武詔問羣臣俱以鳳對太史令蔡衡曰凡象鳳者五五
色而赤多者鳳黃多者鵷鶵紫多者鸑鷟青多者鸞白
多者鵠是鸞也非鳳也于是三公避位五鳳三年鸞鳳
集長樂木上文章五色王阜世公為重泉令吏民向化
鸞止學館阜使授官椽公沙疊為張雅樂擊磬鸞乃舉
足垂翅應聲而舞棲止縣屋旬餘而去大抵鸞鳳多應
仁孝嘉音聲而鸞尤識鍾律鍾律調則和鳴蹈節而舞
(謝丞書方儲母死負土成墳種棃株鸞鳥棲上)罽賓王結罝峻祈之山獲一鸞
鳥甚愛之欲其鳴不能乃餙以金籠享以珍羞而鸞愈
蹙三年王妃乃言聞之鸞鳥見類而鳴懸其鏡以映之
鸞覩影感契慨焉悲呃哀饗中宵一奮而絶范泰因作
鸞鳥詩序敬叔異苑從而記之亦可見禽鳥之仁義矣
拓䟦氏(十姓)
後魏之先為拓䟦氏至道武都洛陽乃為元氏魏法七
分其國以兄弟分統之沙漠雄為南部大人為拓䟦氏
生嵩北平宣王道武以其宗室之長改為長孫氏至孝
文以獻帝長兄為紇骨氏次兄普氏為周氏次依樓氏
為婁氏立敦氏為丘氏俟氏為萬俟氏叔父乙旃氏為
叔孫氏䟽屬車輥氏為車氏凡十姓又有八氏按庾信
季敦傳云道武兄弟七人分為十姓丘其一也元氏之
所出書傳最雜宋齊二史則以為降將李陵之後魏書
序紀則以為后稷始均之後其說皆非據北俗謂土為
托后為䟦拓䟦者以黃帝土王為言而宋書乃云索頭
虜其先李陵降匃奴單于妻以女字曰拓䟦因氏焉盖
出崔浩之說當時衆議已相斥不行或竊以渡江約遂
仍之乃若魏書序紀則因山海經始均生北狄而妄謂
為拓䟦之先又誤以始均為叔均而遂以為稷後其言
始均事尭則是以為叔均矣俱妄也又按黨項自有拓
䟦等氏盖其後盛于北土故唐表謂&KR0008;後為鮮卑君而
通典謂之東胡之别是殆又以拓䟦為帝嚳厭越後矣
愈非
鍾鼎
鼎者所以起樂者也可以正律吕可以調氣節可以恊
風聲可以和滋味可以抑虚浮垂則為鍾仰則為鼎故
為國之重噐黃帝之鑄一禹之鑄九其實一也若昔黃
帝命榮㣪鑄十二鍾以恊月筩以詔英韶而調政之緩
急分五聲以正五鍾命其五鍾一曰青鍾大音二曰赤
鍾重心三曰黃鍾洗光四曰景鍾昧其明五曰黑鍾引
其常則固以起樂調政術也景當西方則白也故陳祥
道云景白也而康成云景明也士昏禮景為明衣則白
可知矣然五鍾在太晟景鍾第一于時即命張康伯為
之序固以為景者大也夫黃鍾者樂之所自出而景鍾
者又黃鍾之自出黃鍾者樂之祖也九寸之律天之數
也極其數而為八十一故景鍾之受八斛一斗以應乎
天惟親祀則用之宫架之中以為宫圍然則鼎者非必
傳國之具也自左氏有楚子問鼎輕重之說且以為武
王克商遷九鼎于洛邑太史公因言武王營洛周公使
召公卜居之安九鼎至秦昭時周噐九鼎入秦而周遂
滅周志九鼎沒于泗水彭城下始皇過彭城禱祠使千
人沒水求之不得故國事有武王謀遷九鼎每鼎用九
萬人之說洎漢武猶欲省方出鼎而歴代每有冶鑄之
議至萬歲通天之元遂鑄九鼎既成置之明堂之庭依
方列之蔡州之鼎名曰永昌高一丈有八尺受一千八
百斛冀兖青徐揚荆梁雍八鼎各有其名高一丈二尺
受千二百斛各寫其州山川物象為銅五十六萬七百
二十一斤鍾紹京等分題之終亦無補于亂夫天下大
器無可譬也惟譬之于鼎爾禹之九鼎不過圖九州之
神姦使民知避入川澤而不迷不逢不若而已夏有亂
政鼎遷于商商有亂政鼎遷于周武王克商定鼎郟鄏
卜世卜年天所命也而洛誥周公之作當時曾不之及
抑亦不知左氏之說常切不信夫楚莊者春秋之賢君
而輔之以孫叔敖頋非前日之夷蠻頑俗也如其滅陳
感申叔時之一言而復之其入鄭也則又哀鄭伯之自
卑而許之平比其勝晉乃至不喜而懼則誦武之詩曰
所違民欲猶多民何安焉無德而爭諸侯何以和衆夫無
德而爭諸侯且猶不肯况逼周而取之鼎乎包茅不入齊
且致伐而況欲遷周鼎諸侯能舍之乎吾固曰問鼎之
事左氏之罔無信可也隠訣之說黃帝火九鼎于荆山
說者頋謂黃帝之鼎有九太清中經又有九鼎丹法則
黃帝之鼎乃丹釡之名爾故荆山經龍首記謂黃帝服
神丹或曰三或曰九九即三三即一故鼎書曰以三為
十五河圖數也九鼎之所得焉以兩為十五乾坤數也
十二律之所合焉積九鼎之所鍾引而伸之九州之所
崇也五運之所建也十二律之所由生也是故起樂之
具非傳國之用也
井田之法
黃帝制井以塞爭端八家為井旁開四道乃井其中而
收之邑井一為鄰鄰三為朋朋三為里里五為邑十邑
為都十都為師十師為州因所利而勸之是以地著而
數詳諸葛武侯因黃帝丘井開方有九之制而為營陣
大陣包小陣大營包小營隅落相連曲折相對合而為
一則天地風雲龍虎鳥蛇各見其形于所居之方為之
八陣至李衛公又因武侯出軍斜谷之隘損八為六乃
以一為營法五為方圓曲直銳之形地平而中窪則為
圓地歴山脚則為曲地正出入則為直前陿後廣則為
銳故其對太宗曰臣按黃帝始立丘井之法因以制兵
故井分四道八家處之其形井字開方而為九五為陣
法四為正地所謂數起于五而虛其中大將居之環其
四面諸部連繞是所謂終于八則黃帝之法也井田之
義居則為鄰出則為伍墾其地可以足食聮其民可以
足兵辨其疆理可以習軍禮治其溝洫可以修阻固九
軍之制井之夫也五軍之制井之方也四頭八尾井之
啚也田廬在内溝洫在外井之固也安存同福危亡同
憂井之義也耒耜服勤戈戟之象服牛乘馬車騎之象
合耦于鋤用衆之象凡此皆五帝三王之制寓于夫井
之間使民身服其業心知其義者也一有不庭不虞之
戒猶將不費一財不擾一民而惟樂事勸功尊君親上
之人以為扞禦腹心殺敵致果之卒政刑修于閒暇蓄
積備于州閭故得錢榖甲兵之問不至于廟堂祭祀賓
客之禮不徹于爼豆而其效乃至于威加四夷莫不來
享惟井法也後之人能修其政則雖以區區侯伯一國
之師猶足坐制敵國無敢旅拒為疆埸患得其道也自
商鞅開阡陌張說變彍騎為國家者不復知體國經野
之為政為州縣者不復以土地人民為政事官司者不
復以經綸紀綱為法其所汲汲不過率歛百姓無名之
入以養游惰不根之軰以當古人軍旅之任其弊乃至
卒亂于官民殍于野而不暇給于是敵國盜賊起而乘
之而向之所斂曾不足以給其餉向之所養曾不足以
應于用于是内外蒿目而憂甲兵財用之不繼則復欲
率凋瘵之戶調罷困之民禆補之此之謂水濟水名之
曰益多如此而欲上下之洪寧未之有也
路史卷四十
