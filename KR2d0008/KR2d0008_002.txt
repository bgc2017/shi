路史卷二宋羅泌撰
前紀二
中三皇紀
天皇氏
天地成位君臣道生粤有天皇(易通卦驗文按洞神部以此為中三皇君是君)
(臣道生之後)是曰天靈(外紀云十二頭號曰天靈)望獲強尊(以獲為名以望為姓字子)
(潤號中天皇君並詳洞神部)頎嬴三舌(十二文)驤首鱗身(傳記三皇皆蛇身此亦形)
(相爾說在女媧紀)碧盧禿楬(丹壺記)首出庶物君有五期(五行期運一云)
(猶五條非)實司元化歲紀攝提(見徐整歷紀)斟元陳樞以立易威
(春秋保乾圖云天皇于是斟元陳樞以立易威言斟酌元化該皇極以建易道宋君云威則也言斟酌元氣陳)
(列樞机之行以改立先法妄矣)秉籙司契無文不懷乾曜迨元像符合
氣(太微黃書云天皇象符以合元氣長生之要)亭毒萬有風行焱逝(亭蓄其形毒散)
(其氣)靈書八會(玉經隐注云三皇天文謂之太上玉策按洞神第十四一天皇内字二地皇内紀三)
(人皇内文皆三元八會自然成文鳥迹之始也真誥曰八會文章之祖也一皇演八會之文為龍鳳之章雲篆)
(之迹是矣太微黃書云靈書八會字無正形)自然洞神(三皇經云三皇自然之文皆以金玉為用)
(天皇所授玄玉為簡青玉為文地皇所授皇玉為簡白玉為文盖道家者流以三皇經為三墳大洞經云三皇)
(經者玉真洞清上清洞玄太清洞神也三洞蒼元經云洞真上清也洞玄靈寳也洞神三皇也然近代三墳書)
(非此也有跋見發揮)玉劵十華(洞神經有三皇印三皇玉劵一曰金契三皇經云自然之文皆綴以)
(金鈎置以玉案覆以珠巾芬以五香恃以十華)人風真淳(太真科云大化始立人風真淳故三寳度)
(三品之人洞神名僊寳之道接三皇之世洞玄名靈寳之道明三才度五帝之世洞真名天寳之道紀清正之)
(方濟三代之後)體真得極(靈寳經云三一者上一真帝之極中一真皇之主下一真王之妙天皇得)
(極故上成皇極地皇得主故上成正一人皇得妙故上成衆妙三皇體真而守一其真極也得一而已)提
名旋復(提名策名也旋復言其變化)無門無旁神運四奥被迹無外
無熱之陵(遁甲開山圖云天皇出于柱州即無外山也鄭康成云無外之山在崑崙東南萬二千里)
(水經注云或言即崑崙榮氏云五龍及天皇皆出其中)三輔九翌為世億齡(項竣始學)
(篇天皇十三頭皇氏洞紀云一姓十三人也他書皆然獨春秋緯言天皇地皇人皇皆九人分為九州長天下)
(故河圖括地象云天皇九翌提名旋復盖輔翌者九人爾易通卦驗云天皇氏之先與乾曜合元君有五期輔)
(有三名注云君之用事五行更王者亦有五期三輔公卿大夫也故禮記正義謂三才既判尊卑自然而有天)
(地初分即應有君臣治國第年代綿遠而無文爾三輔九翌併皇是十三人)
地皇氏
天皇氏逸地皇氏作出于雄耳龍門之岳(見遁甲開山圖)鏗名
岳姓(字子元號中地皇君)馬踶妝首十一龍君迭辟繼道(地皇十一君皆)
(女面龍顙馬踶水經注榮氏云兄弟十人面貌皆如女子而相類蛇身獸足出龍門山)主治荒極
雲章載持逮天恊德與地侔貲(洞神經云中地皇君主治八荒四極四海山川)
(谿谷)太始之元(三皇一一等經云中天皇以平初元年出治中地皇以太始元年出治平初太始云)
(上竟號年按道書有元景延和赤明延康康秦龍漢開皇無極等號而武帝内傳又有青虚三統經序有中皇)
(之類悠悠無驗特取太始太初之意云)上成正一不生不化覆却萬物(覆于)
(下却于後正一見上紀)得道之秉立乎中央神與化游唯庸有光
(見中子等書立中道也)鬼出電入龍興鸞集鈞旋轂轉周而復匝
(鴻烈解)爰定三辰是分宵晝(見通歷或謂三辰有度晝夜有經何定分之有曰不然兹)
(特後世作儀器以揆躔度準盈虚以正昏明者固非移日月而易晝夜也是知躔度晷景之用有自于此矣)
魄死魂生式殷月候(通歷云地皇以三十日為月十一月為冬至亦見高氏小史此亦本)
(自然爾凡事有出而無攷姑取以証者此之類也)諸治徑易火紀周正(帝系譜云天皇)
(氏以木王地皇氏以火紀始學篇亦謂天皇以木德王故或有疑二皇為羲炎者非也)草榮木替
亦號萬齡(三皇經天皇地皇人皇開治各二萬八千歲而河圖帝系譜等天地二皇俱萬八千歲始)
(學篇則云八千歲按真源云盤古氏後有天皇君一十三人時遭劫火乃有地皇君一十一人各萬八千餘年)
(乃有人皇君兄弟九人結䋲刻木四萬五千六百年皆難取信夫太素蓂莖固有定數然方此時歲歷未著烏)
(從而紀之哉三墳書以一歲為一易草木盖以草木周禅為之紀辨爾今都波之人莫知四時之候女貞之俗)
(不知正朔紀年但云已見草青幾度流求之國以月生死辨時以草木榮枯為歲儋崖觀禽獸産乳識時占&KR1538;)
(芋成熟紀歲土番以麥熟為歲首宕昌黨項皆候草木以記時序太古之世中國之俗有以與蠻夷同斯不疑)
(者曰萬齡者亦號數之萬爾)
伯陽父曰太古二皇得道之秉立乎中央神與化游
以撫四方是故能天運地墆而輪轉無廢水流不止
而與萬物相終始然不曰三皇者豈非泰皇之世人
道大備非復二皇之代故退首乎十紀而不遂與二
靈參邪予故從之别紀二靈而返泰皇氏于九頭紀
九頭紀
泰皇氏
地皇氏逸于有人皇九男相像其身九章(見雒書)胡洮龍
軀(姓愷名胡洮字文生人面龍身九頭)驤首逹腋(玉篇云亦臂也今作掖腋)出刑馬山
提地之國(遁甲開山圖云人皇出于刑馬山提地之國山今在泰州伯陽谷水出之老子之所至)
相厥山川形成勢集才為九州謂之九囿(見雒書春秋命歷叙云人)
(皇出暘谷分九河)别居一方因是區理是以後世謂居方氏(見三)
(墳又雒書云人皇出于提地之國兄弟别長九州已居中州以制八輔則九州肇此分矣今石&KR0008;有九皇里非)
(一所也)太平元正肇出中區(太平元年正月出治大中祥符五年神祖降言上天祐德)
(之意以為玉清分職實曰九天司命在昔乃為人皇盖九人之一亦嘗降治國家之始祖云)駕六提
羽乘雲祗車(見雒書寰宇記作抵車誤)制其八土為人立命守一得
妙人氣自正(太平經云三皇之時人皆氣清深知天地之至情故悉得至道)爰役風雨
以御六氣昭明神靈光際無臬挻挏萬物無門無毒以
叶言教為天下谷(言教如云言辭猶文教也)廸出谷口(谷口古塞門或云上暘谷)
(蜀秦宓傳云三皇乘祗車出谷口謂今之斜谷樂史從之妄矣)還乘青冥覆露六幕罔
不承命(上下四方)道褱高厚何德之僣其所付畀與人天參
離艮是仇(雒書適三辟云人皇别長九州離艮地精生女為后夫婦之道始此又見春秋命歷叙)
有佐無位主不虚王臣不虚貴(文子鶡冠子云九皇之制主不虚王臣不虚貴)
(階級尊卑名號自居吏民于次者無國歷寵歷錄副其所付授與天人參相結連鉤考之具不備也)政教
君臣所自起也飲食男女所自始也(此言政教君臣所自起飲食男女所)
(自始則前乎此者無政教無君臣有不男女不飲食者矣他可類推)當是之時天下思服
日出而作日内而息無所用已頽然汔終為世之日兩
皇並隆(右中天皇而下河圖年代歷等皆記之三五歷云人皇百五十六代合四萬五千六百年小司)
(馬氏取之不足稽也寳櫝記云斯頻國石室中有三皇石像皆龍形長六丈天皇十二頭地皇十一頭人皇九)
(頭頭者人也若今數牛魚然古質故爾)
有天地則有萬物有萬物則有男女有男女則有夫
婦有夫婦則有父子有君臣道也昔者太極泮而渾
敦氏職焉渾敦氏逸而有初三皇君三皇射而二靈
作二靈後乃有十紀其六在鉅靈氏之前百七十有
八姓其四在鉅靈氏之後三紀五十二姓而䟽仡之
紀自黃帝始其歲之遠近置而勿論可也錄條刺于
右端(春秋命歷序云自開闢至獲麟二百二十七萬六千歲分為十紀易乾鑿度及春秋元命苞皆)
(云二百七十六萬歲每紀為一十六萬七千年廣雅因之均為誕妄夫二十九萬一千八百四十歲而反)
(太素冥莖此道之根本也推賾于歷數之理者能知之有太素之年說見餘論)
其一曰九頭是為一姓紀則泰皇氏紀也(秦丞相綰曰古有天)
(皇有地皇有泰皇泰皇最貴貴者非貴于二皇也以其阜民物備君臣政治之足貴也按孔衍春秋後語)
(泰皇乃人皇張晏云人皇九首韓敕孔廟碑云前開九頭以叶言教是也泰皇即九頭紀舊記不之知爾)
(真源賦云人皇厭倦塵事乃授籙于五姓知為九頭紀也韋昭亦云人皇九人所謂九皇然鶡冠子所稱)
(九皇則又非此至董仲舒繁露乃推神農為九皇異矣)
五龍二是謂五姓紀治在五方司五類(五方之象類)布山
岳(張陵二十四治圖云伏羲造天地五龍布山岳也)方是時也世亟巢穴日
月貞明(真源云五姓乘雲車而治天下時人穴處巢居日月貞明一曰五龍紀)盖龍德
而正中者也漢世祠之膚施(春秋命歷序云皇伯皇仲皇叔皇季皇少五姓)
(同期俱駕龍號曰五龍遁甲開山圖云五龍見教天皇榮氏云五龍爰皇後君也昆弟五人人面而龍身)
(然以五音五行分配為五龍之名如角龍木僊之類而以宫龍土僊為父又言五龍以降天皇兄弟十二)
(人分五方為十二部法五龍之迹行無為之化為十二時神是天皇在五龍之後妄矣酈元水經云父與)
(諸子俱僊治在五方亦見李善游僊詩注今上郡奢延膚施縣有五龍山盖其出治之所也故漢宣帝立)
(五龍僊人祠于膚施亦著地理志按膚施今隸延安五龍山在焉有帝原水黃帝祠九域志云五龍池有)
(黃帝五龍祠四在山上亦曰僊泉祠寰宇記五龍泉出山東一里平石縫雄吼甘美上有五龍堂而五龍)
(谷水乃在耀之雲陽縣雲陽宫之西南又非上黨之五龍山也)
攝提三是謂五十九姓紀(孟詵錦帶前書謂之括提紀或作提揵提揵皆非盖)
(攝提首紀爾)太史公言九皇氏沒六十四氏興六十四氏
沒而三皇興是也謂六十四氏盖併五姓而言而所
謂三皇者乃合雒之三姓也在漢皆餼(漢舊儀云凡聖王之法祭)
(天地日月星辰山川萬神皆古之人能紀天地五行之氣奉其功以成人者也故其祭祀皆以人事之禮)
(食之天與土地金木水火土石是矣又祭三皇五帝九皇六十四氏凡八十有一姓皆古帝王也故鄭釋)
(周官以三皇五帝九皇六十四氏為四類氏或作民誤)
合雒四是謂三姓紀(龜圖出雒從而合之所謂黃帝合而不死者或作雄又轉為熊)
(俱非)教人穴居(錦帶書云合雒四姓教人穴居有巢教人巢居四姓謂叙命紀)乘蜚鹿
以理(見真源賦)
連通五是謂六姓紀(或作連逋)乘蜚麟以理(見賦蜚鹿蜚麟蜚羊之類)
(盖皆馬名如蜚莵青龍白鶴野麋娥鹿走孤騶吾等爾)
叙命六是謂四姓紀(克以命叙而通之也)駕六龍而治(賦云五姓後付)
(七十二姓駕六龍而治天下七十二姓者攝提合雒連逋叙命之四紀也然云次傳五龍氏又以六姓紀)
(為後五姓次傳叙命紀合一百一十萬七百五十年至遂人則妄矣)
右古六紀在鉅靈氏前
循蜚七是謂二十一姓紀自鉅靈氏而下紀也(德厚信矼)
(天下之人循其化以若飛也陶弘景譜歷云上古有循飛紀)
因提八如辰放氏之衣皮有巢氏之編堇遂人氏之
出穴皆因其變而舉之也(即十有三姓也諸記不一按雒書云三皇號九頭紀)
(次五帝號五龍紀次攝提紀次連逋紀次叙命紀次因提紀次禪通紀次為合雒循蜚傳之謬爾)
禪通九是謂十有八姓紀史皇氏之通封禪者十有
八姓也(三墳書作通姓氏又以九頭五龍提犍三紀在通姓後妄也大率此書雖有所取然淺陋)
(每難据云)
䟽仡十自黃帝氏而紀(䟽以知遠仡以審斷仁義道德之所用也)自泰氏
沒而嘗無君矣其于民也聚生羣處無君親之異仁
義禮智之所不用也施報往來之所不行也其有君
者五紀予不知幾氏矣司馬貞曰九紀之間豈惟數
千百載三二十皇而已哉而莊周之說易姓而王封
泰山禅梁甫者盖七十有二代其有形兆整堮者千
八百餘所然則宇宙之耑握符登紀為萬物之主者
可勝記邪予讀易大傳而知天地之有初翔於僻邑
荒村恍見大古之俗顧豈俟身親而後信哉昔者成
湯之問夏棘曰古初有物乎夏棘曰古初無物今烏
得物使後之人而謂今之無物可乎冉求亦問於仲
尼曰未有天地可知乎仲尼曰古猶今也曰然則昔
吾昭然而今昒然何也曰昔之昭然神者先受之今
之昒然又且為不神者求也祇裯新襲蟣蝨生之州
沼創出蟲魚産之一氣之易萬物自見故雖天地必
有初也而况于人乎(譚藪云道言天地初闢一日為雞二日為狗三日為猪四日為)
(羊五日為牛六日為馬七日為人賤者易生貴者難毓故今人以建寅之月一日起至七為人日其源于)
(此盖不知也)兩間之物彼亦一無窮此亦一無窮豈以不
接而遽蔑斷之哉兹固存而不論(泰皇以下五紀凡九萬歲十紀者舊)
(言六在遂人前鄭康成六藝論云遂人後歷六紀九十一代至伏羲始作十二言之教方叔機注云九頭)
(一五龍五攝提七十二合雒三連逋六叙命四凡九十有一如鄭所言則十紀皆在遂人之後而四紀又)
(在伏羲之後非也馬緫之徒俱謂十紀通百八十有七代又云伏羲前三後六各立年歲亦惟取據張揖)
(貞到徐整等爾皆不可質)
路史卷二
