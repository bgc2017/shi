路史卷二十八宋羅泌撰
國名紀五
周氏
虢(郭)仲之封為西虢在岐今鳳翔虢縣(通典云岐州虢縣西)
(虢也)東遷之際自此之上陽為南虢矣其處者
為小虢秦滅之(秦武公十一年魯莊七年)亦俱曰郭(公羊曰虞)
(郭郭究碑言郭叔禮記注虢或為郭在武都南百里有虢城集韻引傳攻郭音虢)
東虢叔之封制也今鄭之滎陽有虢亭(世紀以成臯為東虢)
(叔之封故通典以洛之汜水為東虢國即制邑左傳云制巖邑也虢叔死焉制今在孟之)
(汜水漢之成臯)臺冡在焉(水經濟水南歷虢公臺皇覽云基址及冡尚在)或
云仲封者非(左疏亦云東虢制也賈逵虞翻等謂叔為西虢仲謂東虢誤)
南虢上陽是(上陽城在陜縣之硤石鎮西三十六里常陽驛之東南下陽即今同之下)
(陽服氏亦云在此下夏字通杜謂河東大陽亦非馬融云叔封上陽仲封下陽疏謂二地)
(皆虢邑不得二人分封其處)今虢之虢略正曰南虢以其
仲後所都故亦號西(九域志周封虢仲非世紀三虢仲為西虢不在)
(此春秋公子譜上陽虢叔之後亦非)
北虢男爵今陜理西四十五里故虢城是(漢志弘農陜故)
(虢世一以州治城為即古虢國)是為大陽(漢志北虢在大陽東虢在滎陽西虢)
(在雝今按陜平陸皆漢之大陽地天寳元年守李齊物開漕得古鏵有平陸字改焉)佑
以此為仲邑仲後也
盧氏地道記郡國志皆云西虢之别詳商世侯國
夏陽序之封晉滅之(僖二年)今陜之平陸(見歐志廣記)漢
夏陽城又在韓城東北百三十
□康公邑在緱氏(杜云緱氏西北舊有□亭緱氏西寧入偃師)或云
魯地非也(襄公十五年盟于□地不在周)世作劉繆故說文
惟有鎦然古亦無之(詳字經)
岑渠之封(文王異弟之子)今梁國北岑亭風俗通云古
岑子國
右王季之穆
齊桓公遊于郊見亡國之城焉訪諸野耋
郭氏之虛也公曰曷其虛對曰善善惡惡
公曰善善惡惡固政之媺也奚而虛曰惟
善善而不用惡惡而不去也公歸告管仲
仲曰若人者為誰惟弗知也曰然則君亦
一郭矣公退招野耋而進之故春秋書郭
亡猶梁亡者言其所取亡也夫亡國之亡
也未嘗不以其取亡者也今郭之亡所善
不善而所惡不惡也所善不善則無貴于
知善所惡不惡則無貴于知惡矣奚其在
始郭君之出也徑諸澤語馭者渴馭者進
清酒語飢欲食馭者進梁肉脯糗君曰何
給對曰臣昔儲之為君之將出亡道飢渴
也曰然則若知吾且亡乎曰然然則孰不
告對曰君喜道腴而難至言誠恐先君之
亡也君怒馭者辭焉曰今天下之君無賢
而吾君以獨賢泰賢此其所以不之存而
之亡郭君於是伏軾而詰曰賢顧若是難
邪舍車躇山中㞐飢力解枕馭者而寐馭
者易之塊疎行而亡之郭君餒死中野詩
云聽言則對誦言如醉郭君之謂也(惠王七年)
(詩外傳云為狼所食)齊湣居衞謂公王丹曰吾之所
以亡何也公王丹曰主之所以亡賢也天
下之主不肖而惡主之賢也湣慨然曰賢
固若是苦耶此亦不知其所以亡而亡者
公王丹之所過也若宋昭之出也俯謂馭
者吾今知所亡矣被服而立侍者無不曰
吾君麗者發言舉事朝者無不曰吾君聖
者内外不見其過兹吾所以至於此也宋
公于是革心易行安幾行道居二載宋人
逆而復之死諡曰昭故君子莫大乎自克
(吴語云楚靈無道其民不忍飢勞之殃三軍叛之乾溪屏營山中見㳙人疇而呼之)
(曰余不食三日矣疇進枕之股及寐易之以塊去之比覺無見入棘闈弗納乃入于)
(申亥氏縊焉此事相似)余稽四虢先後南北知郭公
之非是而代莫之明也故并及(按此郭乃莊二十四)
(年之所書者賈誼書作虢君亦曰郭新序乃北燕之地寰宇記云聊城今有郭城博)
(州圖經云亾國郭氏之虛是也管子亦言桓公之郭問郭父老何以亡春秋地名云)
(虢北燕之地與齊接境與四虢不相及諸家皆不知郭公繆文)
魯鹵也曲阜少昊之虚(曲阜小地名在魯城中委蛇七八里)古城
十二門(魯國記七門有鹿菜石稷上東子駒等)大中祥符間曰
仙源隸兖
管今鄭治管城古中牟(自漢為中牟)開皇管州(十六年即)
(楚子次于管者)大業三為鄭(武德三復為管貞觀元復為鄭)
蔡今蔡治上蔡(漢縣迄今)伯爵(仲子蔡伯)括地圖云豫州
北七十里上蔡古蔡國縣西南十里有故蔡
城蔡山岡故國也
&KR3200;侯爵(穆傳邢侯&KR3200;侯來吊絀為伯毛&KR3289;雝霍皆伯祝駝言文王子惟&KR3200;為伯左妄)
興仁之濟隂漢之定陶東北四十七濟隂界
有定陶故城即古&KR3200;國南二十有&KR3200;城有&KR3200;
南山周為&KR3200;州(今興仁府)
成郕是也伯爵濮之雷澤北三十故城是漢屬
濟北晉屬東平後遷其陽曰成陽(漢隸濟隂京相璠云)
(東即廪丘南故郕都故寰宇記雷澤古郕伯姬姓國縣北有郕都故城誤也按漢止有城)
(都屬山陽非此之郕與成陽樂氏妄爾)與周(成十三年成乃周地)層(公圉郕魯)
(邑)蘇之郕異(隰郕蘇忿生邑在河内)
霍伯爵&KR1336;也始亦侯(穆天子傳霍侯薨)今晉之霍邑有
霍泰山霍水郭璞云平陽永安西南汾水之
西有霍城非六安之霍(夀之六安霍山天監貞觀為霍州)
衞侯爵故朝歌本衞州衞縣(周為州隨為縣)熙寧六年
省為鎮入黎陽(天聖四年以衞隸通利軍熙寧三年廢復隸衞州六)
(年省為鎮)
毛伯爵(原父得毛伯敦盖于扶風文稱伯)河南籍水傍有毛泉
近上邽
&KR0008;伯爵&KR0008;也(&KR0008;同)本作肉(&KR0008;龍字亦音染)京兆今有&KR0008;亭
世繆為&KR0008;(僖二年鬭章囚鄭&KR0008;伯又異集韻&KR0008;那丹同音男益失)
&KR0034;子爵(僖二十年來朝)□也今登封有廢□城是為南
□與晉□異(太原今有□城所謂箕□者)
雝伯爵今懷之修武有故雝城范志云山陽有
雝城(杜云雍城在河内山陽西)周&KR3024;有雝公緘鼎非秦之
雝(岐之雝縣今鳳翔之天興塦倉城秦之都)
縢侯爵(僖十九年縢子在貶)本徐屬縣(詳黃帝後國)後遷公丘
而地為小邾故兖之龔丘有古縢城(今縢縣西南十)
(四里城在)字一從水(亦作□)
畢周世居(太王王季皆都)今京兆咸陽有畢原畢陌(關中)
(記云高陵北有畢原畢陌南北數十里東西二三百里無山川陂池井深五十丈)詹
桓伯曰我自夏以魏駘芮岐畢吾西土也畢
芮岐魏自昔為周邑矣原畢皆三公
原伯爵今澤之沁水縣西北有故原城(晉伐原者後趙)
(同為原大夫即此或云忿生邑或云濟源水經云濟有二源東源出原城即晉伐者今孟)
(州濟源西北九里有故原城)
豐侯爵初文王作邑以治南國今永興鄠北二
十豐水之西有豐故城竇苹云在長安縣之
靈臺鄉(通典鄉在長安西北)
荀侯爵(詩云荀伯謂諸侯伯)珣郇也今猗氏西南古郇城
是佑云猗氏古珣國(元和志西南四里絳之正平西十五)竹紀
年次于郇者(徐鉉云荀姓郇侯後宜用郇字世云今河東多此姓不作荀音)
或云邠之三水栒邑非也晉伐荀以賜原氏
則河東矣汾水所經荀城也(應以荀為伐晉之郇侯誤)
右文王之昭
唐虞稽古列爵惟五分土惟三公侯百里
伯七十里子男五十里由夏逹商未之有
改至于武王雖曰反商政則由舊故班志
云周爵五等其土三等弗可改也孟軻曰
天子之制地方千里不千里不足以待諸
侯公侯百里不百里不足守宗廟之典籍
子惠子云天子封圻千里公侯百里伯七
十里子男五十里虞夏殷周之常制也而
子産亦謂天子一圻列國一同自是以衰
古之言封建無以異者王制之書州建之
國亦不過乎五十若七十與百里正有合
乎子思孟子先王之制斷可識矣獨周禮
書諸公之地方五百里侯伯子男率百里
而差之果周制乎夫以男國百里食四之
一為五十里餘為所比之封附庸土也然
子伯侯公地乃大異諸公之地乃至二千
五百縦食其半猶當千二百有五十如千
二百五十則以多如五十則以少其果然
邪顧魯侯也而百伯之地豈治世法哉粤
自周襄上失其御諸侯無政謖相侵併而
後土宇逾越燕越之壃埓于王圻而齊耒
耜所刺方二千有餘里秦地為方千里者
五郢楚且以六千而為人役故子産曰今
之大國兼數圻矣此諸侯所以惡其議己
而圯其籍又從而羼之制曰上公之地方
五百里且謂成王以周公為有勲勞故特
加之四等之上使兼二十四附庸者益以
㒺矣夫太公之封齊周公之封魯地非不
足也而儉于百里此孟子為魯人言者于
百里猶曰儉則周公太公何嘗越百里哉
今魯為方百里者四十九有王者作則果
在所損乎在所益乎徒取諸彼以與此然且
仁者不為况殺人而求之乎形方氏制邦
國正其封疆無有乖離之地正使小國事
大大國比小是先王之意也公侯伯子誠
使咸依司徒之數則職方所率千里惟可
四公罄禹所正八州不過三十二公侯伯
以降己不容厝設以盡為男邦亦不能八
百國王制之千八百豈三千所容哉(說者以周)
(九州方七千里州得千里者六以千里封四公又以千里封六侯又以千里封十一)
(伯一千里為二十五子一千里為百男凡百四十有六國不及二百一十之數猶一)
(千里取之以封五十九男六侯之方餘二百里以封四男十一伯之方餘一方以封)
(一男凡六十有四男合一百四十六為二百有一十儒之無特見至此且魯方七百)
(里為公侯地百里者四十九為伯地七十里者百云十伯之地尤疎)
臧
鄆
秦乾時之戰有秦子莊公所臺處(三十一年)
柳展禽邑地理風俗記高城縣東北五十有柳
亭故縣世謂辟亭
成桓六年城預云泰山鉅平東南
郈厚也(厚成叔瘠)鄆之湏城東三十六有郈城郈亭
酈氏云闕其南面叔孫所隳也
費(二)鄪也(僖公以鄪賜季友季利涉編古命氏云費氏出魯桓少子季友有勛邑于費)
今沂之費西北二十有故城(臨沂東三十六)一作粊
(古文書粊讐或作粊誤粊音背惡米也)非河南費
顔
郎預云高平方輿東南郁郎城方輿今單之魚
臺
防臧氏邑魯東啚昭公五年莒牟夷以來(以防兹來)
即齊魯會處今密之安丘有莒城莒亭
瑕丘(二)桓庶子萊漢隸泰山(公叔文子升瑕丘項羽紀有瑕丘申陽申陽盖)
(名孟康以為瑕丘人姓申名陽姓纂自為一姓因文穎之說)今兖治瑕丘
瑕丘在其西南與衞之瑕丘别(衞瑕丘在今璞陽東南三)
(十囚邾子負瑕也)
榖梁酈氏云博陵有榖梁城
隂(下隂)襄之榖城東北有隂城師古云古隂國乃故
鄼地又有下隂在隂城之西後之所遷(昭十九年)
(公子赤遷隂于下隂)今光化乾德(漢隂縣隋隂城)
榖
新蔡平侯都今蔡之屬(志云平侯自上蔡徙都此)或云黃梅(開皇)
(新蔡今黃梅有石蔡山出大龜在廣濟並蘄)
州來昭侯徙此號下蔡今夀治唐屬穎(春秋時有蔡成公輿)
(地記成公徙此)樂史云下蔡有二處水經淮水東岸
一城即下蔡新城二城對據是也
卞季武子以自封者今兖之泗水開皇中以故
卞城置(十六年)
牟登之牟平在牟山陽而夷平開皇之牟州(三年)
康姓書康叔故城在穎川孔安國宋衷以為畿
内國
漕本曰曹戴公居(宋桓公立之廬于曹)泉水載馳皆言衞
地今&KR0632;之白馬衞之下邑(西征記今白馬城古衞之曹邑戴公)
(東渡河處此文公遷楚丘今衞南縣)
楚丘郡國志成武有楚丘亭(城冢記齊桓公築衞文公居僖二年所城)
(杜云在成武西南)今澶之衞南西北四里楚丘城也
非拱之楚丘(今楚丘縣戎州之邑即戎伐凡伯處酈氏以為文公徙此九域)
(志南京有楚丘晉文公作)
石碏邑周有石尚姓書云王父字為氏非
厈文八年晉解揚歸厈戚之田于衞者
儀
裘仇也柳莊采裘氏地
彌
戚傶也衞附庸(在河上文元年注相之臨河東有戚城)世家以為
宿(如宿舍于宿左皆作戚)河流北過元城而戚在河外
故陽虎從晉伐戚曰右河而南必至焉(襄二十六)
(晉伐衞取戚)今在衞縣之南(預云戚頓丘衞縣西今戚城在枯河之東)
(春秋之時河與晉異由晉而言河西為内東為外故云戚在河内春秋時在河東也)集
韻並音鏃
元咺邑今大名之元城應云魏武侯公子元邑
甯陽處父聘衞過甯者一作寧今拱之寧陵古
信陵故魏安僖封弟於信陵號甯陵君然甯
城在獲嘉而武陟亦故甯
沈肉叔初封預云平輿有沈亭平輿城在今蔡
之汝陽東汝水南通典云古沈子國
北郜宋併之(桓二年取郜鼎)今曹之考城東南有北郜城
(鄭樵云南北二郜城在單之成武)
䥄滕叔初采今沛之公且
潘(番)魏王地記云下洛城西南四十潘城是(畢分十三)
(州志潘在廣平城東北十里)
龐畢之分龐鄉越世家所謂讐龐長沙者
馮唐韻&KR0008;姬姓國(本說文)今范陽李澤中有馮水
即古馮池故馮夷國
魏在安邑芮近(寰宇記芮城北五有魏城即萬所封周八里)樵云河
中河西縣河西熙寧三省入河東縣
大梁魏惠六年自安邑徙大梁遂曰梁(孟子見梁惠者)今
開封祥符昔之浚儀而汴城西有故魏城魏
惠所築(九域志古梁城畢公高築謬)張儀所謂四平無名
山大川之阻者東魏為梁州
令狐魏顆邑晉惠公濟河圍令狐者(僖二十四)今猗氏
西十五有故令狐城
智
懷寰宇記懷州云管蔡廢絀封康叔為懷侯于
此即為衞後遷河内晉于是唘南陽狄伐晉
圍懷者覃懷也(宣六)紀年秦伐鄭圍懷殷或云
隤懷忿生之邑今懷之武陟西有故懷城
恒康叔孫封楚有恒思公世本云後有恒氏
右文昭之分
周監二代封爵五列子弟勲賢必参封之
秦除五等設爵二十身稱皇帝而子弟為
匹夫徹侯關内一至無廟可立二世國絶
漢祖龍興創其孤立奮然封建然而襲秦
戰國先王綱紀掃地之後莫究其事忽忽
唘土設爵二等大王小侯張耳吴芮韓信
彭越臧荼黥布韓信盧綰異姓之王者八
盖時求安反仄不得不爾而王之號遂為
臣下常稱(二年立韓太尉信為韓王四年遣良操印立韓信為齊王)高
帝之約異姓非功不王至吕后遂破約王
台禄産自兹不改洎建武初尚襲二等皇
子為王而其餘以列侯及是朱佑峙議天
無二日人臣之爵無過于公于是正為郡
公(十五年)已復稱之識者蚩焉(十七年)曹氏始
列郡王晉且封國皇子稱王而王之子為
侯(太始元年子弟王者二十餘人)宋齊以降爰復列郡陳
室即有郡嗣藩之三等逮乎元魏王公侯
子分爵為四皇子若元功異姓稱王皇族
若始藩為公王大郡公小郡于是王者七
十旋為六等北齊因之大氐于晉宋若梁
靡異開皇國郡王分九等煬帝謖以王公
侯為三等李唐之起務廣宗藩自從昆弟
郡王數十孩提並列及文皇塈封彛說疎
悉降公時惟數有功王而止貞觀之十一
年即詔前元景等二十一王督刺代襲後
復制皇兄弟若皇子為王皆國親王太子
男為郡王庶姓卿士功業特盛亦得郡王
由是異姓畢王侵尋戰國五季之事至德
之元迄大歷三異姓王者至百一十有二
不亦異乎比後之世更以王子兼師保官
果何為邪夫以此號既立既久而不可易
邪則世祖固嘗改文皇固嘗降矣以吾之
子弟非王其號不足以貴之重之邪則文
武成康之親子弟管蔡成霍孟晉之徒止
于侯伯一適之外其子不過守其故土或
食卿采公且無有未始不貴且重漢魏而
下蠻酋冷伯王稱且不勝計其果重乎南
粤尉陀若閩尉粤亾諸四夷酋長固不得
同中國(如□韓賜之璽綬南粤元鼎即賜之相及内史中尉太傅印得自置)
(賜非矣)然漢王子曰諸侯王徒名王而其實
則諸侯言之不順而有此目則名浮之無
益辨矣聖人復起果將奚先亦惟名之必
可言而已(季札辭國胡翼之以為見父兄之王號難乎革也革而不用則)
(左右國人習于僣擬之久有所不順因而不革則非季子之心自度有不足以辨此)
(故辭之以全操使有伊周材具則不辭而為之矣水惟就下人惟從是安有習于僣)
(擬之久而不順者)
晉(唐)故唐都鄂夏虛也(世本云叔虞居鄂鄂今大夏故云唐本堯封在夏虛)
(晉陽)後曰晉以水名今并之陽曲故平晉西南
十六有叔虞祠墓故詩止曰唐
韓同之韓城南十八有故韓城韓原也(秦晉戰處古今)
(地名曰韓武子食采韓原)一曰宗丘與臨晉近謂之少梁
于邘也今懷治河内故邘縣有邘臺邘城(京相云河)
(内野山西北三十有古邘城邘亭邘臺水經云故邘國一云祁氏邑在陽曲東七十即為)
(邘者周以與鄭後啚晉)或作邗誤
雁今作應(古應侯今作雁)侯爵(韓詩應侯范雎增世為應侯)盟會圖
云汝之魯山有故應城今在葉(隸汝)有應鄉
翟孝伯封狄城也續志臨濟本狄國唐韻云春
秋時狄國也
寒侯爵定公三年有寒氏晉地一曰五氏南宫
中鼎云王在寒師即此字書&KR0008;(以為邯)
右武王之穆
武之穆四唐為長後曰晉次桓叔韓是也
邘三雁四而狄寒亦其别者富辰曰邘晉
雁韓吾知其說無推次也惡戲聖人之經
畫大略為世長慮豈後世腐爛之儒苟目
前者之所知耶昔者周公弔二叔之不咸
于是封文之昭武之穆者二十有餘國二
叔不咸周公宜戒同姓彊大之禍而弱宗
國矣乃復大封同姓焉此可與腐儒苟目
前者言與先漢孝武懲七國彊大之禍于
是務削宗支逮元成時宗國蔑矣而移漢
者王家也孰為來哉孰為來哉凡四國之
分封者今復條于下方
曲沃成侯之居以封桓叔故地有晉先君之廟獻
公城之居申生曰新城漢為曲沃今隸絳潘
岳云陜之曲沃是也
絳穆侯居(見詩譜莊公二十六年士蒍城之)二漢為縣今隸絳
有絳山絳水有故絳城在翼城東南曲沃南
二里(元和志周勃邑今號絳邑故城)景公遷新田又曰絳乃
以翼為故絳二(後魏北絳縣在翼城南絳在絳)
翼孝侯居因曰翼侯盖與絳近今翼城東十五
有翼故城絳邑之東八十(隠五年伐翼者集韻云國名)云
即絳改非
鄂翼九宗嘉父逆晉侯于隨納之鄂曰鄂侯晉
地(隠六)
端氏澤之屬縣西北三十有端氏故城
郤叔虎邑俗作郄
絺郗也預云野王西南有絺城今在懷之河内
(隠十一年王以絺租攅茅等十二邑與鄭易鄔劉蒍邘田後復歸周以賜晉文公故又屬)
(晉)
畜傗鄐也邢侯邑曲沃南二里有故鄐城雝子
奔晉與之鄐者姓書有畜氏鄐氏云因非子
畜養妄
涉涉佗邑漢之涉今隸潞
苦苦成也王符云郗犨采于苦曰苦成故城在
鹽池東北後或為楛齊人改曰車成(又作古城繆)
冀芮城西三里有郤芮墓芮死文公命闕下軍
大夫復與之冀今晉之冀氏芮故邑
張晉分漢張縣今邢之任是(郡縣志縣西南二十七即濟陽城)
王符云河東解邑有張城西張城(吕春秋云魏之分非)
解唐叔後今河中臨晉東南故解城在桑泉之
南虞鄉東三十(城猶屬解僖十五解梁以賂秦者非昭二十二之解)後
魏為二(南解虞鄉北解臨晉)以蚩尤體解名(集韻音蟹繆)
揚一曰揚氏寰宇記趙氏之寧晉春秋楊氏(說文)
(揚舉也)二漢揚縣今晉之洪洞南十八有故揚
城地道記揚侯國(云晉滅賜盻郡縣志同)
續狐鞠居采謂之續簡伯
温叔虞後封在河内狄滅之(僖十年温子奔衞)襄王以
賜晉郤至采焉曰温季(狄臻陽處父亦采此)
祁太原祁縣有祁奚墓(寰宇記在聞喜東二十二里)
介
步郤步揚邑玉篇作&KR0008;云亭名
盂盂内盂大夫祁氏漢縣隸太原唐邢今陽曲
東北八十故盂城劉子伐盂(定八續志云國)非衞東
盂也(定十四年蒯聵獻齊者又哀四年盂周地)若宋盂(僖二十一公作霍穀)
(作雩一作宇)
駒郤克采(鄧名世姓辨誤)與子錡皆謂駒伯
原先縠封曰原縠後封彘
彘
霍汝之梁縣西南七十霍陽山漢為霍陽縣有
霍故城一夕之期襲梁及霍在是(哀四周地)
箕箕鄭采晉語鄭為箕大夫
欒賓邑(靖侯孫)真定欒城漢為平棘開皇欒州(十六)
(年)今趙之平棘西北十六有故欒城(近栢鄉鎮)及
國夏取欒遂南徙曰南欒漢南欒故城在鉅
鹿(邢州)
屈夷邑采麗姬曰蒲屈君之壃也今隰州有故
屈城南屈也翟章救鄭次南屈者(汲古文)北屈
見後(古國中)
犨臨汾有犨氏亭樂史云郤犨采非魯山之犨
(楚有中犨昭元年犨乃南陽之犨本鄭地入楚漢犨縣今汝之魯山南十九有古犨城)
荀逝遨采本鄭地重耳軍盧柳濕次于郇者(晉語)
(狐偃盟于郇韋云鄭地非河東郇)
銅鞮羊舌邑漢縣今隸威勝(本屬路太平興國三置軍)有銅鞮
山銅鞮水南十五銅鞮故城宫址存焉(子産云銅)
(鞮之宫數里)南六十(有銅鞮)伯華墓
揚干
戎氏唐叔後在狄者有大戎氏小戎氏
桓按桓叔封韓盖初封桓竹紀年有桓侯非諡
也漢梁孝子明封桓邑侯是也
韓西王肅云涿郡方城縣有韓城是
趙藺漢西河屬縣
平代之雁門故平縣東漢之平城紀在晉烈公
四年趙城平邑今魏之南樂縣圖云平邑在
縣城東界
右武穆之分
虞虢焦&KR0632;霍揚韓魏姬姓也八國皆為晉
所滅昔者晉假道于虞以伐虎宫之竒曰
泰伯虞仲太王之昭也虢仲虢叔王季之
穆也為文王卿士勛在王室藏在盟府將
虢是滅何愛于虞且虞能親于桓莊乎桓
莊之族何罪而且害之晉可謂不仁矣方
文公滅曹也以其地賜宋人文公有疾曹
伯之寺儒胥筮之史佚誨之以曹為解曰
昔齊桓公為會而封異姓今君為會而滅
同姓曹叔振鐸文之昭也先君唐叔武之
穆也而君滅之能無及此乎且合諸侯而
滅兄弟非禮也公悦復曹伯及霍之滅霍
公求奔於齊晉國大旱卜之霍泰山之為
也使趙夙召霍公而復之齊景公之伐宋
過泰山夢二丈夫怒甚□晏子曰湯伊尹
也語其狀信公曰何如對曰夫湯太甲武
丁祖乙天下之盛君也不可以無後今惟
宋矣而君伐之請散師而平之公不從再
舍鼓毀將殪公辭乎晏子乃散師商頌曰
不僣不濫不敢怠皇命于下國封建厥福
此湯之所以獲天福也(襄二十六聲子云)虞虢之
滅惜乎無以三者之事沃晉侯者(晉滅魏耿霍皆)
(不見經當訂)
凡(二)&KR0008;伯爵衞之共城西南二十二凡故城也(杜云)
(共縣東南有凡城袁山松云西南郡國志共有汎亭詩凡伯國隠十年戎伐凡伯者)又
臨胊東陽城亦曰凡而益都有凡山(並隸青)
蒋初伯後侯班志云汝南期思里蒋鄉古蒋國
楚滅為期思今尉氏西五十故蒋城是(新鄭界杜)
(云在弋陽期思期思故城在固始西七十)
邢侯爵邢治龍岡城内西南隅小城也秦之信
都莾之襄國隨為州(漢項作為邢侯穆傳邢侯注廣平襄邑縣)應
形刑從井說文戶經切乃作邢故字書妄以
邢為井而邢&KR0008;為二(玉篇邢輕干切韻邢在河内&KR0008;在鄭邢侯國)
夷儀范志東郡聊城有夷儀聚瓉云夷儀城在襄
國西百劭云邢侯自襄國徙此曰邢丘(通典龍岡)
(北百四十有夷儀城西百五十七有夷儀嶺元和志龍岡西四十有故城俗呼随宜有邢)
(夫人冡)在河之臯曰平臯有平臯城(狄國邢丘晉送女邢)
(丘者紀年梁惠成三城邢)彪後志云縣有邢丘故邢國
周公子封非也平臯邢丘非始國也
祭伯爵商代國後為周圻内(樵云在河南□傳云寰内諸侯)穆
傳正公&KR0008;父(說文&KR0008;周公後)城在開封長垣今管城
東北十五有古祭城也
胙今&KR0632;之胙城燕併之故曰南燕(後漢燕縣属東郡本南燕)
(國有胙城古胙國杜云城在西南本屬酸棗有胙亭然晉元東郡)武德胙州
(二年)
茅殖綽伐茅氏也(襄二十六)戚之東鄙本衞邑茅盈
系云姬胄之分漢有東茅侯預云高平昌邑
西有茅鄉城今金鄉(西北四十二有昌邑故城)非修武之
茅
訾有二西訾在濰(詳見前)東訾在鞏西有故城屬
周單子取之(昭二十三年取訾)姓苑云此本出祭氏
周
兊盟會圖云兖國周公後所封疑即魯之謂
右周公之族本亦文之昭苐國多故别出
亦以别其祖禰之所自出云(伯邑考亾管叔誅周公為)
(禰也)
惡戲人之可痛未有如族姓之不睦者也
雖有兄弟不如友生豈惟後世之愚然哉
晉文公之出亾也歷者七國齊桓女之楚
成享之宋襄公贈之馬而秦穆公乘送之
卒以得國此四國者皆異姓也而能繼之
若此衞成公曹共公鄭文公皆同姓也而
皆不禮焉是所謂不如我同姓邪昔者晏
子患齊之公室卑子華子曰詩亦有云不
如我同姓何以是踽踽臨于人上將卑是
取何懼而不獲兄弟之不協焉能協諸侯
之不睦邢與衞同姓之國也狄伐邢(莊三十二)
齊救之(閔元僖元)暨遷夷儀乃從而為之城(並僖)
(元年)狄入衞(閔二)則為之城楚丘(僖二年正)二國者
俱齊侯所存之亾國其患難正相同也齊
桓卒(十七年)眀年而宋衞遂伐齊狄救之故
邢與狄冬伐衞又明年衞伐邢二十有五
年遂滅邢一書狄救齊有以見諸侯之罪
再書狄伐衞于有以見救齊之美也方狄
人之迫黎侯黎侯寓衞衞不能脩其職及
戎之伐凡伯衞且不救致王臣之無援逮
為狄滅齊復為之城以居之衞人㤀亡可
謂飲其德矣今也卒再朔則遽起而伐之
况王在難而乃稱兵滅人之國絶先祖之
支體無人類矣故聖人書曰衞侯燬滅邢
夫春秋國君未有生名之者今曰燬盖甚
責其無人類也(禮云諸侯不生名失地名滅同姓名此以一節而測)
(經者其說未然書稱吕伋君奭詩言召虎生名也楚子滅䕫蔡滅沈晉滅下陽虞虢)
(滅同姓也衞侯奔楚郕伯徠奔失地也而皆不名采地之大夫附庸之君未爵命于)
(天子則不盈乎君道不盈乎君道而猶異乎列臣故平居則字有所降則名諸侯之)
(大夫平居則族而名之有所降則舍族惟天子尹宰與公之孤特貴故又以官加之)
(異列臣也姓有同異其所以滅之貪土地利人民上絶王命下絶人紀其惡一也楚)
(子虔誘殺蔡侯豈同姓哉杜諤黎錞更以燬字為因下文燬卒而誤增之不知文宣)
(之前滅國皆人無稱爵者此將名之不可曰衞人燬故特加爵正如楚子虔者豈二)
(爵亦誤耶胡以名為常不名為變陋矣)
翟侯爵成王次子云翟今洛陽城中太倉西南
池也世紀景王葬翟泉在今東陽門内大街
北太倉中北眺翟泉戴延之云太子宫東今
無水
肜伯爵成王子唐韻作彤云成支庶
單成王子單子國單襄單伯子也今單之單父
非魯之單伯
鄭伯爵厲王子初采咸林(載言作棫林國語元和志通典寰宇記皆)
(作咸襄六年棫林許地)今華隂鄭縣西北三里古鄭城
(縣道記云古城連接今州城天保中官路其中東西連三小城宇文朝移于西南九里故)
(鄭城開皇三又移里州北故鄭城屬京兆)盖未為國(國語桓公采地咸林)乃
初縣在鄭者(秦武公十一年班志宣王弟桓公封劭云母弟友所封子與平)
(王東遷更稱新鄭瓉云穆王以下都西鄭不得以封桓公公為周司徒王室將亂謀于史)
(伯寄孥賄于虢鄶間幽王敗一年滅鄶四年滅虢居于鄭父之丘是以為鄭桓公無封京)
(兆之文師古亦非之盖是采于彼今因其名以來此非至此始有鄭名京兆畿内自不妨)
(于王都晉鄭焉依謂武公文侯爾固不為新鄭)
新鄭幽王敗武公徙河南併虢鄶十邑居之曰新
鄭故莊公曰吾先君新邑於此若新豐者今
鄭之新鄭祝庸之虛
南鄭今興元耆舊傳云桓公死於犬戎其民南奔
漢中為南鄭
櫟鄭别都厲公居後屬楚王隠云翟也今許之
陽翟莊公城櫟寘子元
制此制虢東虢也本滎陽(隠元年)而北制虎牢乃
成臯(五年)今孟之汜水有制氏(成十六制田鄭地滎陽制澤今)
(宛陵東)
共共叔邑杜云汲縣非
京太叔封所謂京索鄭詩叔出于京者今滎陽
東南二十有故京城故京漢後齊廢
成
楊侯也宣王子幽王封之曰楊侯其地平陽楊
氏縣漢之河東楊縣也
陸宣王支子陸氏譜云封陸鄉為陸侯
謝宣王支子是為謝丘盟會圖云謝城兖之龔
丘與姜任二謝異
縦平王子精封英賢錄云因為精縦氏
梁平王子唐封南梁也今汝治梁縣有梁山梁
故城在承休西南四十(哀四年梁云河南梁縣縣道記云梁縣西)
(南十五古梁國城十三州志云周南鄙邑)國事云南梁楚襲之安
定梁氏出此
周平王子秀封在汝川秦滅之為汝南郡光武
封姬常為周承休公居麻城今在汝之梁縣
甘惠王子叔帶封即昭公生成公成公生簡公
及悼公過酈元云河南城西二十五有故甘城
俗曰鑒城在甘水東十里(洛陽南北對河南故城佑云城在穎)
(之穎上)
陽樊景王後河陽濟源東南三十八皮子城是(即皮)
(氏城水經&KR0008;逕陽城即樊氏邑)
無終薊之玉田故無終縣陽氏譜云春秋之末爰
宅無終(仙傳拾遺陽翁伯適北燕葬父母無終山有天祚玉田事亦見于寳記范)
(通燕書云後有雝于無終山獲玉是也)
鄄敬王子或作甄非劉子盟處周地與元和志
云濮州理故鄄城中栢所封曹植
汜襄王居鄭邑拾地象云汜城在許之襄城南
韻云國云言凡有氾水在濟隂
皇王猛居&KR1609;也今鞏西南有皇亭(記多作黃非京相云訾城)
(北三里有黃亭黃陌黃水訾城今隸鞏)
陽人
中山東周分釋地云鮮虞地中山國治盧奴佑云
常山靈夀中山國有故城在西北(靈夀今隸真定)張
矅中山記云郡謂中人城城中有山故號中
山其山仄而欽上若委粟漢中山靖始移郡
出山居廬奴隋經云中山城在今唐昌東北
三十中山故城是中山故宫在安喜釣臺戲
馬
膚施今隸延安即漢之靈夀(世本中山武公居顧桓公徙靈夀)
右周氏世封可見者
公侯百里伯七十里子男五十里百里大
國七十里次國五十里小國此三土也唐
虞三代以莫不然周官武成王制之言成
王周公經世之制率此不越然在行人司
儀儐禮皆以公為一等侯伯一等子男一
等故世遂以公為上國侯伯中國子男為
小典命注夏官序更以公侯伯為一子男
為一則侯伯俱為大國子男小國徒二等
矣公羊說者復以伯子男同稱子謂春秋
書變周從商制皆從子此特國語師旅之
說盖因子産一時自解之言尤無足據子
産當時特以鄭伯班次許男有所不平而
為之語故曰鄭伯男也而共公侯之貢正
亦以是為辭且欲下其貢于諸男而已豈
得視為品之成邪乃若白虎通義禮記外
傳謂商爵三等而無子男武王增之始為
五等董繁露言周爵五等土三品春秋三
等合伯子男為一爵土二品康成定謂箕
子微子為是畿内因乎夏制且謂質家爵
用三等文家乃用五等微所取
南宫武王時有南宫仲(見宣和博古圖)春秋時周大夫南
宫極其裔也即冀之南宫縣(盟會圖)吕后封張
偃為侯國
密盟會圖云周圻内國宣王滅之此河南密(齊桓)
(公密妃國)然密康公墓在靈臺故說者以為涇近
也
榮榮伯采(榮叔也)說為榮錡今河南鞏西之榮錡
澗(子朝之亂景王崩于榮錡氏大夫食其地者)然榮城伯駕鵝魯
出聲伯盻之后也
萇
瑕周之支酈氏云山桑縣有瑕城晉使詹瑕處
瑕燭之武所言焦瑕即唐改蒙城今隸亳晉
惠臣賂秦者各一國
桃僖二十四年桃叔采
尹子朝入尹周地(昭二十三)尹氏采杜謂鞏西南偃
師今汾州有吉甫墓記即其邑
鞏鞏伯國(晉鞏朔亦曰鞏伯)今河縣鞏縣西周故居酈
氏云有鞏故城洛地圖云在洛之間四面山
鞏固也
康見前
仍仍叔采
暴暴新公采鄭邑也一曰隧世本云周圻内國
文公八年會雒戎盟于暴鄭詩謂周圻内無
暴邑失之(箋云為卿士者皆食圻内故有周召毛原莊祭尹樊鄩成單甘劉南)
(宫而無暴)
單
巷巷伯采姓纂云巷伯後氏
頽頽叔采為頽氏(邵云姓解云頽人姓)
方方叔采許說文云邡廣漢縣乃什邡非此周
書武王命伐方乃商圻内
卭卭叔采山陽卭成縣
富大夫富辰采
鄩子朝之亂郊鄩皆為之邑故有上鄩下鄩北
鄩南鄩之名今鞏西南有地名鄩中有鄩谷
水故鄩城即大夫鄩盻采
詹詹桓伯采(昭九年)大夫詹父後(詹嘉為晉瑕大夫非楚詹尹)
家家伯采後有大夫家父(幽王太宰)
右周氏族卿之采
日為君月星為臣是故月近日則虧遠日
而盈星近日則伏遠日而疾臣之于君則
近厭而遠申是故外以邦國内以都鄙外
侯射三内侯射二(司裘)外守節以玉内以角
(掌節)外逹節以金内以管(小行人)外之城制以
隅内以門阿外經途以環法内以野法(匠人)
天之道也車攻之諸侯會王則赤芾而不
以絑覲禮之侯氏朝王則墨車而不以輅
會王畋獵則王者不合圍諸侯不掩羣在
國畋獵則國君不合圍大夫不掩羣王賓
射則公執璧卿執羔諸侯賓射則卿執羔
大夫執鴈王視朝公卿特揖大夫旅揖諸
侯視朝則大夫特士旅之盖諸侯之在國
則南面制節以存君道而有以與王同徠
朝則北面謹度以全臣道而必以與王異
此禮之大辨也雖然公侯伯子男命數五
七九而公卿大夫命數八六四或竒或偶
說者以為在國陽爵居日下者隂爵則有
不然五等之命非無六八公卿大夫非無
五七九也特五等以尊言而公卿大夫以
卑言尊言竒卑言偶從其辨順也三禮義
宗雖云公卿大夫以四六八然亦有七命
卿若五命之大夫如公作伯則亦九命故
云元士三命則隂爵非特偶也四六八此
而上爾公侯伯子男五等正矣故以附庸
四命則陽爵非特竒也九七五此而下爾
云公八命卿六命大夫四命此與内夫人
嬪世婦相應言公侯伯子男五等而妻皆
曰夫人則其命為可下上大夫卿中下大
夫四等而妻皆曰世婦則其命為可上矣
以四命大夫視伯六命之卿視侯則知侯
八命矣周之諸侯實惟八命非王後不為
公避九命也困之九二絑紱方來利用享
祀九五赤紱利用祭祀赤紱為君絑紱為
臣祭祀祭帝而享祀則人鬼矣是故絑紱
為降漢代丞相東西曹掾比四百石餘掾
比三百石屬比二百石故曰公府掾比古
元士三命者其儀為可知矣(正曰掾副曰屬漢舊儀注)
召邵也預云扶風雝東南有召亭雝今鳳翔天
興東遷後采於垣則今縣東北六十召原也
有康公廟(廟在王屋西三十五原在縣西四十寰宇實為奭又記垣之古棠為)
(公分陜之地非也說文邵晉邑謂郫邵齊師所戍皇興元置邵郡大統為邵州義寧元為)
(邵陽郡)然易縣故淶水縣城在州北四十二亦
曰邵云周封邵公于此盖歸老之地(興國六年併入)
(易)
燕召公初封春秋之燕亳以其僻遠有寢丘留
侯之意地逼山戎六國時寖大置漁陽上谷
右北平遼東西郡地秦滅之為上谷郡漢立
燕國昭帝為廣陽國廣陽郡武德元年為燕
州今幽治薊(國史云今范陽縣)
北燕燕之分燕地廣矣(北燕伯云亦姞姓者)以燕而名(予初謂爾)
(按張采使遼錄云北中京牛山館北去羣燕飛翔大如鳩鴿)其燕州乃隋
遼西郡以處諸部内附事詳隋北蕃風俗記
陽燕之分本曰唐併之大谷漢之陽邑今定之
唐縣班志云燕之别邑(昭十二高偃納北燕伯)齊人遷
之(閔二年)
盛盛伯國亦曰成續志云濟北成本國預謂東
平剛父西南有盛鄉竇苹云鄉今在鄆即晉
之剛父(公羊云成者何盛也盛降于齊諱其滅同姓書曰成)
右燕召之屬
治國之道牧民而已牧民猶牧馬必人安
其馬馬習其人胡為而數易之嘗試語來
建康一會府爾而史氏之所志自開寳八
年盡乾道之三二百載中牧民之使已百
二十有五易其罷去若祠去與夫致仕而
去者咸六不禄若憂去者五不見其去之
期者二十一召去者十有五而即除者五
十有六其得滿而替者二十有一而已或
一年或半年或一月或二三月若王益柔
之至俯六日而迢迢應天府矣再任俯七
而馬亮乃四受部然亦未嘗一因任者區
區徠往俗安得不啙窳民安得不罷敝哉
府之邑屬正可知矣府與邑屬宰牧若此
天下又可知矣(史正志書)方太平興國之八年
日本僧奝徠朝𠻳其國主相襲者六十有
四世矣文武僚吏悉以世官上顧鼎臣喟
然嘆曰是夷虜者而世嗣乃如此臣下世
爵能有古道中國即自唐季海内分裂五
代世數尤以淺促而大臣子孫亦鮮克繼
父祖基業朕雖不逮往聖然孳孳願治未
嘗自佚所冀運祚隆永諸臣世襲禄位㒺
俾遠夷擅享斯美由此語之持久不動之
為美可知矣(句麗國主高姓故漢書國志皆曰高句麗隨始去句字然)
(五代史同光元年韓申來其王尚姓高則秦漢至是亦止傳一姓也)孟軻曰
所謂故國者有世臣之謂也武有天下卜
年七百而魯衞燕宋皆垂千祀周召毛原
尹劉榮單布滿朝著悉世其禄與周匹休
有天下者固將君臣相與守其家法以保
其禄于無窮焉而已矣海邦干數羈縻八
百莫非世襲不可得易此有天地生民以
來自然之道也何至朝恂莫縦一龔十寗
為黔首尤哉嗟乎天語重開可謂百世幸
矣而當時在廷莫有成其美者豈識學之
未詣哉天時之未厭哉(王嘉曰孝文帝時居官者長子孫以)
(官為氏其二千石長吏亦皆安官樂職然後上下相望莫有苟且之意及孝宣親政)
(以為太守吏民之本數變易則下不安民知其將久不可欺罔乃服從其教化故侍)
(中尚書功勞當遷及有異善至于子孫終不改易黃霸亦云數易長吏送故迎新之)
(費及姦吏緣絶簿書盜財物公私耗費甚多皆常出于民至和三年諫官范鎮言恩)
(州自皇祐五年秋至去年冬知州事凡七換河北諸州類如此欲望兵馬練習固不)
(可得伏見雄州馬懷德恩州劉渙冀州王德恭材勇智慮可責之以辨治乞令久任)
(任之不久而欲其成事不可得也李牧為趙將功以久而成李勣守并州威以久而)
(伸而晉人隂計中吴則使其將帥屢易議故渾濬得以收功盖責任之不久則不足)
(以有為而卒功業也)
榖伯爵預在筑陽今襄陽榖城西北五里有故
榖城有榖伯廟
小榖齊魯城小榖以為管仲私邑(莊三十二)城中有夷
吾井(即管仲井)本曰榖景公曰桓公以仲為有力
邑狐與榖者乃姜會齊侯處後漢置榖城縣
屬東郡晉廢入東阿故城在縣東(小穀魯邑孫明復云)
(曲阜西北有小榖城)有榖城山(張良得黃石處)或曰陽榖(僖三)東
阿南東四十二有陽榖亭
息侯爵楚文滅之(莊十四釐王一年)今蔡之新息北三
十有古息城(孟康云後東徙加新字)西十有息侯廟周
息州也(說文新鄎鄎姬姓按春秋别有鄎齊南鄙)
&KR0632;伯爵鄭入而秦滅之(襄三十二年鄭入&KR0632;十三年伐之二十五滅于)
(秦後晉取之)今拱之襄邑西北有&KR0632;亭(鄭地)為周秦
晉鄭更邑本水名(宣八楚子及&KR0632;汭)後遷于費曰費
&KR0632;今偃師緱氏鎮有古&KR0632;城滑臺&KR0632;伯廟(九域)
(志在&KR0632;之白)非&KR0632;州(去州四百里)
養繇基先邑今汝之郟城有養水楚子逆吴公
使居養在此
極魯附庸無駭入之(隠二年)榖梁子云滅同姓也
隨世本云姬姓楚滅之(桓六年楚侵随八年伐之隨侯逸莊四又伐之)
(僖二十年以漢東諸侯叛)今隨之隨縣晉之隨郡有蛇丘
隨侯臺墓
丹
逢楚屬春秋時有逢伯或作逄誤
&KR1152;涇之鶉觚
鱗見潛夫論春秋時有鱗朱
主
頓子爵(昭四)楚滅之(定十四)今陳之南頓故頓縣有
故頓城(十三州志云南頓西三十故頓子城在穎水之南故號穎隂城)劭云
迫于陳後南徙曰南頓(後魏為南頓郡)
鼓子爵白翟别鳶鞮國中行穆伯攻之經年不
能下荀吴滅之(傳昭十五圖鼔二十二滅之)今祈之鼓城
(唐屬定)有鼓聚在定之槀城(漢下曲陽)
肥子爵本白翟地晉滅之(傳昭十二八以肥子縣臯)歸月真定
之肥纍城也在槀城西南七里(漢下曲陽後齊廢入槀城)
(今屬真定)肥子後歸燕封之肥如(如歸也漢故縣)今牟之
盧龍或作邯鄲(有故肥鄉縣城紀年梁惠王八年伐邯鄲取肥地道東太)
(康八年立隸廣平)
宫之奇之先國玉篇&KR0008;國為徒冬切非
冥鄍也冀為不道伐鄍三門乃虞地(僖二杜闕)今陜
之平陸東北二十有鄍城周四里又有上鄍
(成二年會晉師處說文晉邑)
麗麗姬家商時國(盟會圖元和志)一作驪男國也(集韻作孋)
(非)秦曰驪邑今臨潼東二十四有故麗城(道里)
(記云高一丈五尺盟會圖在雝之新豊漢之新豐唐之昭應祥符改曰臨潼元和志作驪)
(戎故城在昭應東二十四里)非驪戎之國
載左傳有載國風俗通云姬姓後陳留外黃是
韻作&KR3213;云古國
紀今緱氏故紀縣
胡子爵楚滅之(昭二十三吴敗胡師胡子髠滅定十五楚方滅胡以胡子豹歸)
(相去二十五年盖楚之所立)姬國也(哀六平王二十六年鄭伐胡武公曰胡兄)
(弟之國也越世家云析酈宗胡索隠云宗胡邑為胡姓宗非乃宗姓胡爾)今穎治
汝隂西二里有胡故城(范史云汝隂本胡國杜在汝隂西北盟會)
(圖在豫州郾城)故有胡隂胡陽(胡隂本山陽胡陵章帝改之胡陽縣隸南)
(陽)與胡公之國異
隗
運
冀冀子冀戎國今秦之清水故伏羌城秦漢之
冀縣也(秦武公十年伐冀戎為縣)隗囂據此稱西伯
賈伯爵華之蒲城西南十八有故城賈大夫冢
(非賈伯)伐曲沃者(左傳芮伯梁伯賈伯伐曲沃)又臨汾有賈
鄉
芮伯爵今陜之芮城百二十有芮故城(水經河水自河)
(北城南東逕芮城)芮君祠(九域志)商代國西伯初虞芮
訟今平陸西六十閒原者所争田也(東西七里南北)
(二十)周為司徒(書注周同姓圻内國為大夫寰宇記周司徒封芮為附庸非杜)
(云馮翊臨晉芮鄉臨晉城在朝邑西南二里)秦滅梁芮(繆公二年)唐為
芮州(武德二年)集韻儒劣切非
魏今陜治平陸有古魏城在河伯縣在河之東
北南西去河各二十餘里北拒首山十里所
故魏風著十畝之詩(詩叙言魏君儉嗇褊急近秦晉日見侵削平桓)
(之世變風始作事無所見此依詩以意為之言爾)晉獻滅之以賜畢
萬(閔二)芮萬奔魏故或以魏為萬邑(紀年晉武公七年芮)
(伯萬之母芮姜逐萬萬奔魏八年周師虢師圖魏取芮伯而東之九年戎人逆之郟又云)
(桓王十二年秋秦侵芮冬王師秦師圍魏取芮伯而東之萬見左氏桓三年)同姓
也(傳魏姬姓國郡國志陜州魏城昔芮伯萬毋惡子逐之于魏處非其國)
焦弘農陜是本北虢之上陽晉滅之(惠公以賂秦紀年魏)
(襄王六年秦取我焦)其大城中小城故焦也(云召公子譙侯之舊)
(國樵云焦故城在陜州東北百步)非亳之焦(梁載言云姬姓與亳之姜姓焦)
(别酈元以為神農之後歐志亦謂武封炎後在此非也按傳虞虢焦&KR0632;皆姬姓也晉是以)
(大後十五年燭之武說秦亦以焦瑕)
巴巴姬之國(楚靈妃)晉文公西伐巴蜀此也(吕氏春秋)
今果之南充預云巴之江州縣江州今恭之
巴縣(紀年桓王十七年楚及巴伐鄧)
項子爵齊滅之(僖十七年左云魯滅之非也公穀以為齊得之此蒙上伐英氏)
(文内不言滅)漢之西華後曰項城今縣隸陳東北
一里有故項城(楚襄徙陳以項為别都楚考烈滅魯封其將于項為項氏)
(晉諺堅不過項者史項梁父項燕世楚將封于項)
徐徐姬國(齊桓妃)穆王時滅偃以封姬姓
鮮虞本子姓國(詳見商後)以處姬姓子爵翟也種地最
廣(白狄也晉語有蒲人翟人中行穆子伐翟乃鮮虞也春秋昭十二年晉伐鮮虞十五)
(年荀吴又伐定四年士鞅哀九年趙鞅又伐之列子襄子攻翟取左人中人未嘗滅也應)
(劭地理記中人城西北四十有左人城左人之故邑左人即今定之唐縣)
昔陽子爵本肥馬(肥子後遷昔陽)今平定之樂平東五十
有昔陽故城(杜云樂平治縣東有昔陽城是)晉滅之(昭十二年九域)
(志趙鞅晉陽寰宇記荀吴假道于虞遂入昔陽鮮虞在北昔陽在南晉恐肥為備故從北)
(偽東南行往會齊師乃先還假道鮮虞遂入昔陽也)故鉅鹿境一曰夕
陽開皇置昔陽(于下曲陽置)今祈之鼓城
夏陽下陽也僖公二年虞師晉師滅下陽書滅國
矣或曰虢邑非也(滅國曰滅君死其位曰滅)虞虢之亡不
書(五年)而書下陽之滅于此罪虞也(下陽虞虢之所恃下)
(陽滅而虢去虢去而虞舉矣滅下陽者晉而以虞首兵賄也虞之賄孟子三傳詳矣)
右周之餘族可見者
烏乎姬周之國楙矣方其晟時述職朝覲
會于明堂日省月攷時享歲貢來有湛露
之燕去有彤弓之送怡怡偲偲以藩屏周
及其衰也召穆公思周德之不類故紏合
宗族于成周而作文王之詩曰棠棣之華
萼不煒煒凡今之人莫如兄弟周之有懿
德也猶曰莫如兄弟故封建之其懷柔天
下也猶懼有外侮故以親屏周是以楚子
彊梁心張問鼎而猶畏迫宗周不敢竊發
不幸後世上失其道宗國恣横諸侯相併
王官不討陵&KR1795;至于三四然後枝葉相扶
赧降為庶尚四十年而後秦得而挹之宣
王以降世乏令王然如齊晉勤王世有能
者故猶五百歷年數極德盡而後位去則
磐石之宗可賴也一自東遷宗國恣横謖
相侵伐以至于滅禽父一國當春秋伐侵
國者十入國者六圍者十三取者十四而
伐人之國者四十九會伐十九及伐者三
而公之伐者又十伐若以某師伐者咸一
大夫伐九而會伐者又六公之伐十而邾
居其六大夫伐九而邾居其七公會伐十
有五而鄭居十二人之侵我五伐我者二
十一而齊居十五追戰敗滅不與存焉其
諸為可知矣鄉使宗國循良不躙外姓以
穆諸姬則周室至今存可也詩云騂騂角
弓扁其反矣兄弟婚姻無胥遠矣爾之遠
矣民胥然矣魯棄同姓從而伐之其為反
也不已甚乎齊之見伐其為然也不已洵
乎或曰諸侯之吞威勢之必至楚莊滅陳
而以為縣樂毅下城七十皆郡縣之是破
滅諸侯不可復封建矣曰不然楚之不縣
陳當時之論亦已明矣而燕之郡齊城亦
孰見其安且利哉伊昔先王所以立之九
伐之法者凡以禁其相吞景風至而利建
建德策勛存亡繼絶者所以為不滅之道
而今諸姬恃親強恣陵蔑外姓循至尋鈇
此秦楚所以自為計不然則亦俱把宋而
弊矣嗟乎王法不行使秦得志盡絶先王
之世豈惟秦之罪哉盖由諸姬自賊之所
致也
路史卷二十八
