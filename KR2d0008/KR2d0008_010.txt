路史卷十宋羅泌撰
後紀一
禪通紀
太昊紀上
太昊伏羲氏(昊本作昦按太昊幣文作昊又作奭奭並太昊字)方牙(易通卦騐云伏羲方)
(牙精作易無書以畫事謂以畫卦事為治也故論衡云伏羲以卦治天下鄭氏六藝論云易者隂陽之象天地)
(之所變化政教之所生人皇初起鄭康成注以為伏羲世質作易以為政令而不書止畫其卦之形象非也)
一曰蒼牙(通卦騐云遂皇出握機矩表計寘而其刻曰蒼牙通靈昌之成謂伏羲也說者以為文王)
(非按雷吏有蒼牙所謂蒼牙利鋒者)風姓(孔演明道經云燧皇在伏羲前風姓始王天下是伏羲因燧皇)
(之姓矣三墳書言因風而生為風姓鄧氏姓書云東方之帝木能生風故為姓豈其然哉予固謂上世嘗有風)
(國因為姓爾故帝後有風后風國之后蓋久而後得之玄女經云禹問風后知其後云詳國名記)是為
春皇(寶櫝記王子年云以木德王故曰春皇太昊氏居東方叶于木德故曰木皇)包羲(世多作庖)
(犧轉矣)亦號天皇(帝王世紀)人帝皇雄氏(一作熊並音弘世紀云一作雄皇)蒼
精之君也(見鄭禮記注梁武祠像碑云伏羲蒼精始造工業畫卦結繩以理)母華胥居
于華胥之渚(記云所都國有華胥之淵蓋因華胥居之而名乃閬中俞水之地子年以華胥為九)
(江神女誣)嘗暨叔嫟翔于渚之汾巨跡出焉(詩含神霧云巨跡出靁澤華胥)
(履之河圖亦云孝經鉤命決云華胥履迹怪生皇羲注云靈威仰之迹世紀謂迹出于燧人之時又云燧人没)
(伏羲代之妄也迹事詳高辛紀稷)華胥決履以跧之意有所動虹且遶
之因孕十有二歲以十月四日降神(帝系譜云人定時生孝經河圖云伏)
(羲在亥得人定之應張說大衍文符歷序云謹以十六年八月端五赤光照室之夜皇雄成紀之辰是以為八)
(月五日矣非也)得亥之應故謂曰歲(或曰伏羲即木帝故曰歲十有二年而生也木生于)
(亥十月在亥復得亥時其符皆至寶櫝記云帝女遊于華胥之淵感地而孕十二年生庖羲長頭修目龜齒龍)
(唇白髯委地或曰歲歲星十二年一周也說文云古之神聖人母必感天而生子故曰天子)生于仇
夷(遁甲開山圖云仇夷山四面絶立太昊之治也即今仇池伏羲之生處地與彭池成紀皆西土知雷澤之)
(說妄也)長于起城(今秦治成紀縣本秦之小山谷名開山圖云伏羲生成起徙治陳倉輿地廣記)
(以成紀為伏羲生處起紀本通用詩有紀有堂作有起)龍身牛首(玄中記云伏羲龍身靈光賦乃)
(云麟身文子云蛇身麟首有聖德故周燮𫝊注云麟身牛首非也補史記世紀帝繫皆云蛇身牛首詳女媧紀)
渠肩達掖(亦同臂也今作腋)山準日角奯目珠□駿毫翁巤龍
唇龜齒(孝經援神契云伏羲大目山準日角而連珠□宋均注云木精之人日角額有骨表取象日所)
(出房所立有星也珠□衡中有骨表如連珠象玉衡星)長九尺有一寸望之廣視
之專(春秋合誠圖)繼天出震悤明睿智蓋承歲而王以立治
紀而萬世循用之(本木德建以王)肇脩文教為百王典以其載
德自木木實麗東道不可尚同乎元氣是偁太昊(亦作皥元)
(氣皥皥之義詳少昊紀)得乎中央别而能全宿而有成因號伏羲
(伏虙羲戲字義皆同史傳或謂服牛乘馬因號伏犧取犧牲以充庖因號庖犧最為鄙妄按莊周等古書皆作)
(虙戲無作犧者且伏羲古或用羲而犧牛之字未有用戲者況伏豈得為服御字乎故世紀云後世音謬或謂)
(伏犧或作虙犧皆失其旨然史傳一書元有異辭予攷古書獨禮緯含文嘉云伏者别也羲者獻也斯為最近)
(王莽傳立斗獻亦音為羲謂北斗之魁標若勺形然集韻亦同稀勺而禮器之羲尊乃周禮之獻尊則知羲獻)
(在古同義而叔獻之為叔戲有以也羲有純之義獻有成之義然羲獻字雖通理且有異集韻定用虙戲非正)
(書疏謂伏羲以聖德代物亦未然)自有句而應世故又曰有句氏(句即庖乃)
(國名蓋其始迹之地其後復封之故潛夫論太昊之後有庖國姒姓今庖水在山陽平樂而帝墓又在山陽則)
(其故迹無疑也後世弗知謂為庖厨已失大妄而班志更以為炮鄙陋甚矣)方是時也天下
多嘼教人以獵(尸子)豢育犧牲服牛乘馬草鞮皮蒙引重
致遠以利天下而下服度(世所有□因存之)天出文章河出馬
圖于是觀象于天效法于地近參乎身遠取諸物兆三
畫著八卦以逆隂陽之微以順性命之理成神明之德
類萬物之情而君民事則隂陽家國之事始明焉(禮含文嘉)
(云伏羲德洽上下天應以鳥獸文章地應以河圖洛書乃則象而作易故大傳云伏羲氏作八卦此即文王之)
(所用者壺子云伏羲法八極作八卦黃帝體九竅以定九宫皆近取諸身遠取諸物作枝榦衍為甲子而魏博)
(士淳于後乃以為伏羲因燧皇之圖以制卦故高貴鄉公以孔子不言燧人氏没伏羲氏作難之也三墳書云)
(伏羲三十二易草木草生月雨降日河汎時龍馬負圖始畫卦也蓋以草木紀歲也雨降或以雨水言然河汎)
(時非所紀伏羲文成萬代貴八卦作而歷數興疑未然也)微顯闡幽章往察來于是
申六畫作十言以明隂陽之中以厚君民之德于以洗
心退藏于密(管子輕重云伏羲造六畫以迎隂陽作九九之數而天下化之六藝論云伏羲作十)
(□之教以厚君民之别十言乾坤艮巽坎離震兌消息也消退而息進謂天地萬物之間無非易非可以文字)
(見直在消息中爾或作不言之教㖖不立文字或作十二言皆非畫舊云古畫字蓋法字爾古之為畫亦為法)
(法至是而乏故有用九用六或作畫非)觀象之變爻之動于是窮天地之
用極數之原參天兩地而倚數以成變化而行鬼神八
卦而小成因而重之以盡生生之理而天地之藴盡矣
所謂先天易也(八卦小成即八卦自重者是造六畫矣因而重之則六十四矣揚雄以為文王)
(六十四非有辨别見)原始反終神明幽贊于是神蓍著地靈龜出
洛乃窮天地之賾極天下之動以龜為策以蓍為筮獻
南占之一十八變而成卦以斷天下之吉凶(說卦言昔者聖人作)
(易幽贊于神明而生蓍故鄭魴記云黃帝受河圖而定玉籙伏羲得神箸而乘皇策易乾鑿度所謂乘皇策者)
(羲也古史攷云伏羲作卦始有筮其後敫巫咸善占筮則筮自伏羲始矣聖人之智非不足以立事也而人之)
(于事不容無心以故是非吉凶有時而謬爰取信于無心之物爾夫卦不六十四不可以筮今先天圖始乾而)
(終夬豈止小成而已)出言惟辭制器惟象動作惟變卜筮惟占(三墳)
(書四事皆云伏羲)政治小大無非取于易者(如罔罟取離離有麗之象又離中虛)
(罔亦中虛然結繩以為罔罟以畋以漁所取乃重離也離為目巽為繩以巽變離結繩而為罔罟之象罟罔目)
(也重目為罔䷝離為雉巽為魚自二至四有巽體自三至五有兑體巽為風兑為澤以畋以漁之象也是六爻)
(果自伏羲重又可見矣一十三卦皆取兩象學者宜即此思之爾)紾離象法蝥狐作為
罔罟以畋以魚(世本伏義臣芒氏作羅或作句芒)化蠶桑為繐帛(皇圖要覽)
因罔罟以制都市(白氏帖云伏羲作布是以神農有不織之令黃帝内傳云黃帝斬蚩尤蠶)
(神獻絲乃稱織維之功因之廣織廣之爾而淮南子乃有黃帝指經縷挂之說妄也王逸機賦云機織功用大)
(矣上自太始下迄羲皇帝軒龍躍庾業是創語彼織女始制布帛蓋始機織爾)給其衣服(古者衣被)
(即服製也特衣裳未辨羲炎以來裳衣已分至黃帝而衮章等衰大立非謂始衣服也三禮義宗云)靇龍
時瑞因以龍紀官百師服皆以龍名(文躍鉤云伏羲作易名官命歷叙云)
(九頭紀時有臣無官但立尊卑之别故周禮疏序謂政教君臣起自人皇之世伏羲因之郯子以為龍紀而漢)
(儒說左氏者乃出春官青龍之類杜君卿從之蓋臆說)作為龍書以立制號而同
文(字源云龍書太平御覽作景龍書)稽夬象肇書契以代結繩之政百
官以治萬民以察而文籍由是興矣(書契代繩取之夬百官以治豈自後)
(世神農之法一君二臣三佐四使言有虞氏官五十者誣矣或謂太昊結繩而治黃帝始有書契尤非也有說)
(别見)于是盡地之制分壤時穀以利國用(功業德望皆在于此能者有餘)
(拙者不足董逌以為伏羲之制)必不自聖庸委師于宛華(即鬱華子)爰興神
鼎(封禪書云昔泰帝興神鼎一一統天地萬物所繫終也黃帝作寶鼎三象天地人禹鑄九鼎嘗鬺饗上帝)
(鬼神漢志師古云泰帝伏羲也)制郊禪即命臣芒庖犧登鼈使鬼物以
致羣祠而升薦之(見拾遺記尋攷古書取犧充庖之說不可解于後世崔氏正論更謂太昊)
(設九庖之官甚妄學者所宜領會)正姓&KR0008;通媒妁以重萬民之麗麗皮
薦之以嚴其禮示合姓之難拼人情之不瀆(麗鹿皮也古史攷云)
(伏羲制嫁娶以儷皮為禮作琴瑟以為樂通典唐志等皆作儷白虎通義作離云雙皮也婚聘薦皮為可裘服)
(不忘古也禮外傳云伏羲以儷皮為幣豈若漢武之皮幣以白鹿皮方尺緣以藻繢王侯朝以薦璧者何休云)
(儷皮玄纁取其順天地也鹿皮所以重古也)法乾坤以正君臣父子夫婦之
義聚天下之銅仰視俯觀以為棘幣好員法天肉方法
地以&KR0034;輕重以通有亡(太昊幣謂之九棘詳見發揮昔寶鼎尉王鎛家有一布長寸六)
(分肩廣八分首廣五分足間二分重六銖面文作行昊乃帝昊字幕文作引李彦美所謂了旁斜畫者蓋羲字)
(也錢書目為異布又董令昇家有一種長寸八分額廣六分肩廣寸一分足間五分重十二銖面文作父旻幕)
(文作奭皆太昊字也攷之盄鍾帝直作二則此立之為&KR1398;信為帝字又封禪文昊作炅可見按三五古幣皆員)
(内而方外為睥睨之形垂則象天之示置則象地之勢北會而南分而坦之則人也蓋本三才之義取象如此)
(豈若後世之苟簡也哉)察六氣審隂陽以賚之身而四時水火陞
降得以有象百病之理得以有類于是嘗草治砭以制
民疾而人滋信(世謂神農嘗百草而孔叢子世紀皆以為伏羲蓋不有其始曷善其終伯禹治)
(水猶資&KR1360;九載之功黃帝制宫亦藉古茅簷之制羲炎二聖既盡其性而後世猶有攷嘗之患咀蟲蛆齧草木)
(而宫嬪多致死者況不為之度邪世紀云太昊制九針以拯天柱而傳亦謂黃帝命岐伯為之按靈樞岐伯對)
(黃帝以九針則亦古有之古者以砭後代以針高氏之山多砭此也)乃因甲錄(真原賦云廣成子以)
(靈飛六甲籙八卦鎮方籙乃卜法授伏羲故或竊謂河圖亦人所授)合五緯建五氣消息
禍福以為之元(為合其行以為法春秋内事以謂自開闢後五緯各居其方至伏羲乃消息禍)
(福以制吉凶始合之以為元斯失類矣)命潛龍氏筮之乃迎日推策相剛
建造甲子以命歲時配天為幹配地為枝枝幹配類以
綱維乎四象故情偽相感而星辰以順則(漢歷志伏羲有甲子元歷)
(是太昊已有甲子故陳鳴歷書序云伏羲推策作甲子而世本等皆謂黃帝令大橈作甲子非也橈特配甲子)
(作納音爾)歲日月時亡易于作旋蓋(隋志云蓋天者周髀是也本庖犧氏立周天度)
(其傳則周公受之于商周人制之謂之周髀言天如蓋笠地似覆盤皆中高而四下商者周大夫商高也按周)
(髀算經商高答周公云古者包羲立周天歷度趙君卿云立周天歷度建章蔀之法後揚雄洛下閎張衡之流)
(俱衍渾天之說而蓋遂廢世亦不知其為太昊之法與渾天之非也有排渾别見)著躔舍(天本無度)
(聖人以日行天三百六十五度有畸而一周故分天周以為之數以記日之所行既分天度乃假物以誌之二)
(十八宿列布四方故于是以為當度之星有算周天度說别見)立九部而民易理(易卦坤靈)
(圖蓋九州之始也寶櫝記云伏羲審地勢定山川是矣)于是紀陽氣之初以為律
法(續志云宓羲作易紀陽氣之初以為律法建日冬至之聲以黃鐘為宫大簇為商姑洗為角林鐘為徵南)
(吕為羽應鐘為變宫蕤賓為變徵此聲氣之元五音之正也世言黃帝始作律吕者謬矣)以驗其符
(班志云大簇為人統律長八寸象八卦伏羲氏所以類萬物之情樂建立基律吕備矣故太公龍韜云三皇之)
(世虚無廷情以制剛強五行之道天地自然六甲之分微妙之神以天清靜夜半遣輕騎去敵九百步持律當)
(耳大呼之有聲應管隨其音應之此五行之符佐勝之術也)矢正爻以配氣(春秋内事云伏)
(羲推列三光建分八節以爻應氣凡二十四)置重爻以抵日以作甲歷(伏羲八卦)
(卦本三畫以三乘八得二十四并其偶書為三十六以二十四并三十六得六十因而六之為三百六十三八)
(二十四四六亦二十四是為坤一爻之策六六三十六四九亦三十六是為乾一爻之策數可合故為者三八)
(重之得四十八加一而成衍四九乘之得七十二以應五日之候因而五之亦三百六十以應當期之日非為)
(六十四卦之爻)歲建寅甲日寅辰(三墳云伏羲三十易草木而立立三十二易草木而河圖)
(出又三十二易草木而造天書後一易草木作甲歷歲起甲寅是伏羲以庚寅歲生庚申即位與周家啟運之)
(年合斯萬載之一遇也是書人或疑之是說宜有自來)木盛于夘以夘之辰陞敷
教之臺聽八風民授始(伏羲有敷教之臺見三墳拾遺記云伏羲方壇之上聽八風之)
(氣以作八卦方壇蓋謂天地猶佛者之言須彌今晉之趙城南十五里有伏牛臺世紀謂伏羲常居然云居此)
(臺伏牛乘馬而名其言不類)謂君資于民民安子安民危子危(三墳)乃
絀神明開肺意舉六佐以自策(見陶潛二八目)命金提&KR0008;俗指
苫蓋謹窖臧視之未居者借力成之以靖敷民(金國提民藝祖)
(皇帝定太昊廟以金提句芒配)命鳥明建方泭窽木絶港道以濟不通
奠八方旌九位而分九土(真源賦伏羲别九宫因此置九州法語云始定四海之廣)
(作八卦分九州据共工氏霸九州則州之九分不自帝嚳若黃帝矣亦自然之勢也)視地之壙物
之夥其爭日大勢不可以偏制而獨任于是經國求賢
以極治寄而閎灋制故不慮不圖而人正(世謂黃帝始分土建國非)
(也按神農以伐補遂攻夙沙伏羲時有紀侯陽侯而傳亦記神農有遠國近國之制矣非始于黃帝也論語摘)
(輔象曰燧人之佐成博受古諸家衷以為受諸侯之事蓋土地壙絶非賢共理則雖聖人有所不徧從古然也)
命視冒為貹志災惡察虛實居百䞈以平民(摘輔象曰鳥明主建)
(福視墨主災惡)命紀侗中職定于中邦(二八目作紀通宋均云為田主主内職)仲
起司陸(均云主平地一作司陽)陽侯司海(宋衷云陽侯伏羲之臣蓋大江之神者許叔重)
(云陽侯陵陽國侯也國近江以溺死應劭謂以罪自沈二說不同宣和博古圖有陽侯彝字作陽)六佐
職而天地位隂陽得乃體春穛明刑政脩兵仗以威懷
(太白隂經云伏羲以木為兵神農以石為兵蚩尤以金為兵今藤州俗以金石為刀劒)蹇修為士
以之御敗而下情至(楚辭所謂命蹇修以為理者王逸五臣洪慶善等皆云伏羲臣謂為)
(媒理云時理官主婚姻蓋理士也士主萬民之判或以騷經復有簡吾法乎前修何博蹇而好修之語非必人)
(也慶善以為宓妃伏羲之女故使臣以為理修修字異蓋異事五臣作謇)于是龢率萬民平
水土道泉原因水居方而置城邑(見三墳書或以世本諸書皆言&KR1360;置城郭)
(非也國土既分城池既立故史記言黃帝為五城軒轅本紀言黃帝築城邑而氾勝書記神農之教雖有石城)
(湯池帶甲百萬然而無粟則不能守也是炎黃已城池矣石城之制既自神農則土城之作有不自伏羲乎往)
(古之事固有可得言者黃得襄城小童不自後世世本蓋因吕春秋言&KR1360;以尾為城而誤之吕氏之說特狀&KR1360;)
(之凶惡焉爾)百令具舉乃命蜚龍氏職圖父因尊事以為禮
儀而天下治(三墳書)長離徠翔(三墳云因鳳來而作樂長離者鳳也)爰作荒
樂歌扶徠詠網罟(辨樂論云昔伏羲氏因時興利教民畋漁天下歸之時則有網罟之歌神)
(農繼之教民食穀時則有豐年之詠按扶来歌即鳳來之頌乃神農之扶犂也扶鳳來犂音相同爾是知神農)
(因太昊之樂)以鎮天下之人(兔園策注引傳云伏羲之人靜故作樂以鎮之黃帝之人動故)
(宣正聲以檢之)命曰立其(以立基為立本大淵為大泉皆唐人避國諱)斵桐為七尺
二寸之琴繩絲以為絃絃二十有七命之曰離(琴撡云伏羲作)
(琴以御邪辟防心淫舊琴譜伏羲之琴曰龍吟故盧仝云五音六律十二徽龍吟寉響思庖犧爾雅云大琴謂)
(之離事源及太平御覽云傳此琴伏羲所制樂錄云大琴二十七絃中華古今注乃以為伏羲造二十五絃之)
(琴而琴式謂琴二十絃郭璞又云十絃皆失之切攷伏羲以木王者三與八者木之數也故三其九為之絃八)
(其九以為其長非苟然也廣雅云伏羲琴七尺二寸或云三尺六寸六分五絃蔡氏琴撡亦云伏羲作琴五絃)
(非也)徽天音撡駕辨以通神明之況以合天人之龢(楚辭云伏)
(羲駕辨吳通賦所謂超延露而駕辨者劉淵林云伏羲作琴制此曲)絙桑為三十六絃之
瑟以脩身理性反其天真灼土為塤而禮樂于是興焉
(文子世紀伏羲作瑟三十六絃蓋瑟屬隂故用十六之數世本云庖羲瑟五十絃後黃帝使素女鼓之哀不自)
(勝破為二十五絃具二均聲故小司馬三皇紀及小史皆云伏羲所作之瑟二十五絃按揚雄主為論云夫心)
(與治游乎太和惟唐虞能充其任神與化蕩乎無境惟伏羲能承其統故二十五絃之具非牙曠不能以為神)
(弓矢質的之具非羿逢不能以為妙隋志又云二十七絃乃爾雅之所謂灑非此)負方州抱員
天體泰乙統乾元紹天體寂明一垂策寢方而枕繩蕩
乎亡竟以因應而覺悟乎天地之間不是賢而非愚不
沽巧而尚行去羨去慕惟以道化上亡求欲于下下亡
干進于上是以百姓足而宇宙洪寧官亡共備之民而
死不用郭鳥嘼蟲蛇懷于瓜毒隂陽之所雝沈不通者
竅理之逆氣之戾物傷民積者絶止之是以事簡民純
亡言而化天下之人浮游罔養而莫知所如往臣子以
順君親以尊故星宿温潤而鬼神受職功揆上下洞八
方而後世不可及也乃封泰山禪云云以昭姓攷瑞而
曾報(攷瑞者輯羣玉如虞舜之輯瑞黃帝之合符爾非云符瑞字從玉可見)在治百六十
有四載落(真源賦)而女弟㚿媧立(字與包同)年百九十有四葬
山陽(世紀云葬南郡在襄陽按帝冢今在山陽高平西北高平襄陽之境然九域志兖單皆有伏羲陵又)
(河中府有庖王廟引戴氏西征記云潼關直北隔河望層阜巋然獨秀謂之風陵伏羲氏風姓也此當是女媧)
(墓然古帝王墓冢皆非一所宜必有說)都于宛丘故陳為太昊之虛(世紀天皇)
(庖羲都陳留遁甲注云伏羲徙治陳倉地非陳國則不必宛邱矣然歷代以宛邱為太昊之虛今宛邱北一里)
(有伏羲廟八卦壇寰宇記云伏羲于蔡水得龜因畫八卦之壇有長史張齊賢文李邑易之然九域志陳蔡俱)
(有八卦壇此後人之附會按姚睦亦云黃帝都陳者則羲黃俱在西方矣豈其先後徙邪)始其父沒
(黃囊經云伏羲父葬震山下作丙放巽或代王世言伏羲無父其母感迹而生者妄也)華胥死之
葬覆車之源(即藍田山也長安志云冢在藍田縣西三十里寰宇同)厥妃殞洛是
為洛神代所謂伏妃者(即虙妃漢書音義如淳以為伏羲之女溺洛而死為洛水之神)
(非也明曰虙妃豈女哉)伏羲生咸鳥咸鳥生乘釐是司水土生后
炤后炤生顧相夅處于巴是生巴人(郭氏云巴之始祖後武王封宗姬支)
(庶于巴曰子循古之故古者遠國雖大爵不過子巴主乃其後僣號秦惠虜之有其地寰宇作后昭因唐人)
巴滅(華陽志順王五年張儀司馬錯伐蜀因取巴地分為三十一縣)巴子五季流于黔
而君之生黑穴四姓(辰酉巫武元是為五溪)赤狄巴氏服四姓為
廩君有巴氏務相氏(世本云巴郡蠻本有五姓皆出武落鍾離山巴氏生黑宂樊瞫相鄭)
(四姓之子俱事鬼神後巴氏臣四姓居夷城為廩君世尚秦女事詳蜀紀後漢書)黃帝應代有
風后為之相(環濟要略云侍中古官風后為黃帝侍中周曰常伯晉志亦云秦以古名漢因之或)
(疑其非然既為相則侍于中矣故張果云堯時為侍中)因八卦設九宫以安營壘
次定萬民之竁(出隂陽正訣)黃帝滅蚩尤徽猷多本于后尤
北復以其輕勦其餘于&KR1793;谷人賴其利遂世祀之是為
金山之神(山谷及祠今皆在長安藍田)謖封其後于任錫之己姓黃
帝之孫任已實歸(是生帝魁)其在唐虞俱有封土書缺不見
(周之任即其後)夏后氏之初封之庖為姒姓(杜預世族譜亦有庖國云夏同姓或)
(作包一也詳國名記)遾周之興武王復其後于宿後有密宿須句
顓臾邑于泲上寔典太昊之祀以為東蒙主(須句乃須朐即鄆也)
(在今須城京相璠云須朐一國二城兩名餘詳國名記)是以季氏將伐顓臾而孔
子傷之(說見國名記)須句後為邾所併魯復取之(僖公伐邾取須句須)
(句蓋滅于邾久矣至是魯取之後復于邾迨文公七年魯復伐邾而取之春秋特譏無故勞民取而不守云須)
(句者遂為邑猶冒昔名爾云滅須句須句子來奔且云反其君俱妄預云雖列國而削弱為魯私屬尤非詳國)
(名記)而宿之後則遷于宋俱不復見(莊公十年也鄆自昭公元年取之為邑猶)
(以鄆名故三年季武子伐邾取鄆)後有風氏偑氏□氏(並纂文又有&KR2243;氏皆古文之變)
羲氏希氏戲氏包氏庖氏㚿氏鮑氏(宋本包姓)臾氏顓臾氏
東氏(世又以東方氏為出女媧謂其主東方而風俗通更以東方氏為伏羲後俱妄詳見黃帝紀)東
蒙氏朐氏須朐氏任氏姒氏宿氏罔氏伏氏虙氏宓氏
密氏服氏(服本服不氏後而密本作宓按黃帝後自有密而密不齊本作宓故密子賤碑止作用虙)
(以為伏羲後顔之推嘗辨之然伏虔傳亦用服謬也宓乃密字又後魏賜劉子文及宿六斤氏並為宿)帝
之弟郝骨氏為帝立制其裔孫子期帝乙封之太原之
郝(蓋商因郝骨氏國之)後有郝氏郝骨氏(元和姓纂作郭骨氏唐書系表又作郝省氏云)
(太昊之佐戚佐也)
贊曰
泰始云遠聖人成能出包應世書契代繩肇脩文教以
立治紀經域奠部畋漁棘幣原始反終分躔畫卦消息
甲乙以成變化陞降禮樂教而不殊道凝體寂雲自蒼
梧負方抱員明一坐策不慮不圖鬼神受職爰興神鼎
封岱禪云萬世允賴若稽三墳
天下有大本三上處其二下亦處其二仁者上之命
義者下之命而財者上下之所共者也三者之于人
猶魚之有水不可頃刻少也仁義立人之道聖人之
所以配天地者也未有上好仁而下不好義者也惟
仁者以財發身不仁者以身發財是故君子見得思
義非後財也予既紀伏羲因玩其畫與孔氏之所贊
然后知財之不可以不議也遲雞聲撡什器䠞市朝
而趨隴澤者無非從事于財也今而曰利非孔孟所
言而財者士之不道不幾乎又欲禍天下于財乎嗟
乎喙則鉗矣出而用之則歛之也刻之也剥膚鎚髓
百孔並作而長不足也何則人心則異而其情不大
相遠也伊聖人之治天下豈他術哉亦原人情而已
財者聚人之大本天地之所生人情之所不能免者
也故雖羲炎之為世不能舍是以為治不過所欲與
之聚之所惡勿施爾也蓋天地之生財也莫非養人
而生也是故天地生財以養人聖人為天地生財以
為治是非外生之也因其理以為之理爾又非以其
所養者害人也上漏下溢割鼻飴口豈聖人之為也
哉請毋議其它六十有四卦莫非財也而孔子贊之
曰天地之大德曰生聖人之大寶曰位何以守位曰
仁何以聚人曰財理財正辭禁民為非曰義而乃繼
之以十三卦之象是理財之說也畋漁之離耒耨之
益與交易之噬嗑必先于垂衣裳之乾坤者是主財
為君之說也畋漁耒耨食貨之本也交易為市通財
之術也市道興而無道以處焉則強陵弱衆暴寡爭
鬭攘奪乎食貨之場而不可以一朝居矣于是變而
通之以除其敝故能長有其天位而獲大有上九之
吉垂衣無為此惟乾坤之所以能用九六也用則變
變則通而不窮矣舟牛致遠是亦以通之也致之而
猶有患也故又為之擊柝弧矢以守之然後有財者
始獲其安而宫室棺椁可作矣宫室棺椁是使民養
生送死無憾者也是王道之本也苟為不安奚暇治
禮義哉此大過之棺椁大壯之棟宇所以特後于擊
柝之豫弧矢之暌與舟牛之隨渙也雖然張官置吏
莫非為財也不有以決之不可也此書契之夬治百
官察萬民之所以不可後也是羲炎黃帝堯舜氏之
所以為天下者也善乎漢文帝之推言之曰吾為天
下守財爾為天下守財者亦致其順而已矣是故因
其情而為之治則為力易而得其功以石投水夫又
烏有不受者邪卻壺漿辭牛酒利之小也而民悦之
王業以成是則所以使之悦者初不在與之之多也
悦不在多則其所以使之怨者奚間于取之之少乎
湯以七十里文王以百里為政于天下而齊宣以千
里畏人由此故也今而曰我能為君闢土地充府庫
君之所謂良臣古之所謂民賊也依勢作威倚法以
削聖人之所甚疾是故與其有聚歛之臣寧有盜臣
盜者不過于欲利而聚歛者離吾之赤子者也制其
田産教之樹畜道其妻子使養其老施仁政省刑罰
正經界薄税歛深耕易耨不違其時壯者以暇日修
其孝弟忠信斯民親其上死其長矣食之以時用之
以禮則財不可勝用矣信能行此則四海之民仰之
如父母如此則無敵于天下矣無敵于天下者天吏
也斯不亦為天地生財者乎今也撡譎詭飾纖詐一
日百戰苟可以得之者萬方俱試而口不好焉曰士
所不道吾不信也夫言者未必為而為者常不言王
衍之清談吾知其不若魯褒之能廉也取之有道得
之有義烏在其不言哉刮之盡錙銖用之如泥沙豈
人也哉京師之朽&KR0008;太倉之塵腐適足重不肖子之
過爾鹿臺鉅橋非無財也以多而害于厥躬也而昧
者往往藏舟夜半之壑獨不聞白公之愛夫財乎是
梟之愛其子之說也兹非不議之過歟是又烏足語
易之道也
紀傳設論非作史之法也左氏傳春秋每事之
要時有所謂仲尼曰孔子曰君子曰者蓋將以
發其緒啟其斷也後世史者乃特立之贊既非
體矣而末更為評為論又有所謂史臣曰臣某
曰臣曰制曰之類則失之矣予起路史惟中三
皇不可得而稱紀若三皇與五帝全德具美勉
為之贊其諸紀叙不敢有所論贊昔者子貢方
人夫子以為我所不暇其作春秋特亦不過直
書其事無評品也今之論辨蓋以事出緜古隠
脱難白有所不獲己者始别為錄私竊自謂以
為士子所玩在是若别之則兹史復為斷爛邸
報乃準歷代史例所無附之逐篇之末姑遂聽
之宜其用字時有本書不同君子其必察焉(其辨)
(證非詳攷者存卷外)
路史卷十
