路史卷十八宋羅泌撰
後紀九
疏仡紀
高辛氏
帝嚳高辛氏姬姓(古史考云或云房姓妄也一云妘姓)曰嚳(一作俈集韻高辛號通作)
(嚳)一曰逡(見世紀一作夋山海經作俊言帝俊處甚多皆謂嚳郭景純皆以為舜謂舜俊聲相近失)
(所考矣)嚳之字曰亡斤黃帝氏之子曰玄枵之後也(世本嚳黃)
(帝之曾孫漢志言顓帝蒼林昌意之子帝嚳青陽玄囂之子皆並二人而言繆亂如此外紀玄囂雷祖之子是)
父僑極(大戴禮蟜極)取陣豐氏曰裒(高堂隆北郊表日握裒履巨跡是也)履大
跡而&KR3082;生嚳方嚳之生握裒莫覺生而神異自言其名
遂以名(見大戴禮世紀故曹植贊及張顯析言云高辛氏初生自言其名其君氏終無迷繆也)方
頥龐覭珠庭仳齒戴干(河圖矩起及白虎通云帝俈駢齒上法日參秉度成紀以理隂)
(陽帝系亦云方頥駢齒元命苞云帝俈戴干是謂清明發節移度蓋像招摇注云干楯也招搖為天戈戈楯相)
(副戴之像見天中以為表干或作辛古辛作干干作干二字相似云)厥德神靈厥行祗肅
年十有五而佐高陽氏受封于辛為侯國(十道志襄邑有高辛城地)
(志云下邑梁國也今碭山縣下邑今隸南京帝系譜云帝俈年十五佐顓頊有功封為諸侯邑于高辛九域志)
(有高辛城廟)高陽崩而嚳是立以木紀德色尚黑正朔服度
惟時之宜(十三月為正三正記云正朔三而改文質再而復禮記正義云夏以上以此推正朔皆三)
(而改矣鄭說三帛謂高陽氏用赤繒高辛以黑其餘諸侯用白繒以此却推舜以十一月為正尚赤堯以十二)
(月尚白餘諸侯用白繒高辛以十三月尚黑故用黑繒高陽氏以十一月尚赤故云以赤繒少昊以十二月尚)
(白又謂黃帝以十月尚黑神農以十一月尚赤女媧以十二月尚白伏羲而上未聞易言帝出乎震則當以伏)
(羲為始後世如漢循秦用十月太初始用夏正魏景初之建丑唐載初之建子)仁而威惠而信
其色郁郁其德嶷嶷其動也時其服也士聰明濬武嶷
嶷涘涘侻衣服而不駔冬輕以㬉夏輕而清窶薶其屋
室土事不文木事不飾以示民之節謂德莫高于博愛
人政莫高于博利人故政莫大于信治莫大于仁吾慎
此而已約身博施惟愛人利物是圖謂黃帝之言曰道
若川水其出亡已其流亡止是以服人而不為仇分人
而不為譐順天之義知民之急脩身而天下服故達于
天下而不忘緣巧者之事行仁者之操上由黃帝之道
而明之守高陽之庸而正之節仁之器以脩其財而身
專其美矣于是叙三辰以著衆歷日月而送迎之以順
天之則謂寅賓出日寅餞納日魯語云俈能次序三辰
以治歷明時教民稼穡以因民也命重為木正黎為火
正該為金正脩及熙為水正句龍為土正是為五官分
職諸國封為上公社稷五祀是尊是奉(五官顓帝所命高辛從而任之)
(昭公十七年傳顓頊之下服注曰春官為木正夏官為火正秋官為金正冬官為水正中官為土正高辛因之)
(此五人神而配五行之神者勾芒祝融之徒乃五行之神名非重熙之徒雖非其名以其名以配食故亦得名)
(之如社稷本五榖之神配食黎者亦曰社稷所謂尊本也)氏克官說天文夘下地
火紀昭融而世賴之(賈逵云祝甚也融朗也)逮其繼世失遺其業
守乃命弟回嗣綏厥職昭顯天地之光以生柔嘉材爰
封之吳謹農祥乩欿傺故六氣正而天道平五正建而
人事理(春秋文耀鈎云高辛受命重黎說天文昭二十九年傳蔡墨曰遂濟窮桑顓頊所居然黎乃)
(顓頊之孫其世相及故鄭語謂黎為高辛氏火正堯典注謂高辛氏命重為南正司天黎為火正司地周禮疏)
(序謂高辛與顓頊相繼無隔故重黎事顓頊又事高辛如稷契事堯又事舜也)乃闓閟塞履龍
斷委關貸賑亡益恤遠人盍閭連墓使人相親故飲食
相與守望相助而疾病相扶持揖其民力更相為師因
其土宜以為民&KR0034;故生亡乏用而死亡傳尸貴賤賤貴
以通其器耕以自養而以其餘應于上故平(管云應良天子耕以)
(云云)工賈以通故關夷而市平財亡鬱廢而愚亡不教修
其禮樂正其兵農故升降得以有數長幼得以有叙而
班白者不負戴矣粤命臺駘宣汾洮鄣大澤道演擊汰
而民離湍決之患帝用嘉之封之汾川以處太鹵封允
格賞帥味而下以龢(允格封鄀)以日至設丘兆于南郊以祀
上帝日月星辰先王偕食絜其祭服備其帷帳陳之圭
幣薦之黑繒右社稷而左宗廟制其谿陵明鬼神而敬
祭為之數薦所以重本也(二儀實錄云帝俈始制帷帳)命咸黑典樂
為聲歌作九招制六列五罃(樂緯及潛夫論等皆作六英竇苹以六英為少昊樂)
(誤)享上帝以中罃(即中英)命柞卜(柞卜吕氏傳世紀咸作倕世紀云嚳命倕作鞞)
(先儒小鼔有柄曰鞀大鞀謂之鞞)作鼙鼓制笭筦壎箎祥金之鐘沉鳴
之磬伶人咸抃鳳皇天翟舞之以康帝功鼔奏以觀聲
歌奏以觀龢舞奏以觀禮禮以樂龢政是以成命曰九
招咸黑為頌以歌九招之就(劉勰文心雕龍云帝俈之世成累為頌咸黑見吕氏)
(春秋作成累字之誤也兔園策引吕氏春秋咸黑為九歌六英以康帝功樂緯黃帝曰咸池顓頊曰六莖帝俈)
(六英堯大章舜大招湯大濩周曰酌是以清和上升天下白虎通云樂者所以象德表功而殊名也記曰顓帝)
(樂曰六莖六莖言律歷以調隂陽著萬物也帝俈曰五韺言能調和五聲以養萬物調其英華也注志謂顓頊)
(作六莖帝俈五英英者英茂莖者根莖)羿以善射服事先王乃命司衡賜
以累矰彤弓蒿矢(郭云累矰矢名以白羽為之大傳云白羽之矰是也或作繒非)羿是
以去下地之白難而民得以佚(白難兇頑為亂之人如封豕長蛇之類皆其號)
(名爾)以故羿死託于宗布(鴻烈解云羿死託祀于宗布布祭名也說者以為夏之窮羿失)
(之夫窮羿非若蚩尤僅作兵器徒能僭叛為盗爾豈宜有祀按字書有羿云古之射人廣韻云羿古諸侯一云)
(射官而說文乃云羿俈時射官少康滅之則似以羿為之後世矣故世紀以為帝俈之世掌射加賜弓矢封之)
(于鉏為帝司射歷唐及虞而賈逵云俈賜弓矢者羿之先祖皆失所攷)于是盡地之制受
少昊高陽之經理卒創九州以統理下國正甽均賦以
調民人(水中之可居者曰州川有所擁也後世加水故共工幽州作州而蘇子遂云北裔水中非也九)
(州之制久矣伯禹作九賦爾而說者乃謂禹始分九州妄也炎黃已九州矣通典等謂帝俈九州蓋皆定其疆)
(理欲其支脉貫通得所爾非剙之也非若後世率意割南益北斷手屬足而不預其地理者也)龢以仁
義持以信禮為亡為事亡事混美于下故卿而不理(管云)
(静也)動而民罔不欽言而民罔不勸男有分女有歸壯有
用老有終凉風至而陳麾太白高而轉戰然後倔強惠
命因其時而誨其民修其方而天下定守高陽之道而
不務乎其前任智守數以道其常周聽廣莫以䋠其明
于是致學柏昭而師于赤松舟人授書于鍾山而拜師
于牧德(記言帝俈拜師牧德按四極明科謂九天真王于牧德之臺授俈以靈寳内文帝以道治世遂)
(秘之鍾山而太霄琅書謂靈寳秘文内符九天真王等以授帝俈藏之鍾山北河劍經則言王子詣鍾山授九)
(化十變之書隱遯日月游行星辰其言難攷李膺紀青城有天皇受帝俈五符文于此山牧德之臺今在)發
節移數順天思序以道御世秉度成紀行星辰遯日月
以從天地之固然故山不童而用贍澤不弊而養足不
出百里而求足(管子)舉星畢曳雲稍春乘馬而秋登龍黃
斧紼衣溉執中而獲天下(大戴禮云春夏乘馬秋冬乘龍龍馬八尺者充亂龍云古)
(者畜龍乘車駕龍故今畫之非也)法尚乎一而政貴乎信故下服度不
備待而得龢故民反累皇道炳燠萬流仰鏡牛馬之牧
不相反人民之俗不相知(管子侈靡)霜雹所沾日月所監亡
不尊親地寳天瑞應誠而至于是省方以齊民之物而
登封以報其政之成是以四海同風九州共貫天下歸
往而人以樂生都于亳殷亳殷辛其始國故號曰高辛
氏(或謂河南偃師城西二十里乃鄉春氏之尸氏今睢陽治宋城之地秦再思云周封商後于宋太祖皇帝)
(初作鎮于此及有天下號大宋叶于皇考之諱又宋主大火而德復在火可謂符契今高辛陵廟去宋城三十)
(里)是為王子者(道書謂帝俈為王子)帝生三十而御天六十有三
載崩葬頓丘臺城隂野之秋山所謂頓丘臺也(山在魏之頓丘)
(元和志頓丘西北三十五有秋山縣北三十有帝俈墓寰宇記秋山冢見存皇覧云在頓丘城南唐以仲春祀帝)
(俈于頓丘三年一享藏景錄及形神經云王子曾詣鍾山獲九化十變經一旦疾崩營冢渤海山即秋山也山)
(經九域志皆作狄云山隂今陵見存又云夏中衰有人發渤海山王子墓室中無有唯一劍在北寢上作龍鳴)
(數聲人不敢近蓋仙者言解法多以劍自代也後失所在云)四后(胄后則一為正三為妃論者以為四)
(妃並列妄故隨主欲立五后辛彦之曰后與天子亡體齊尊不宜有五而博士何安駮之謂俈四妃舜二妃何)
(有常數不學之失)上妃有駘氏曰姜嫄(鄭玄云俈立四妃以象后妃四星一明者為正)
(三小為次帝堯因之夫姜嫄既曰上妃則為后矣劉瑜疏古天子一娶九女姪娣有寝河圖授嗣正在九房以)
(此)清淨專一而好稼穡(列女)衣帝衣履帝敏居期而生弃
(山海經云后稷生于巨迹列子因之太史公禇先生鄭康成記之是說也先諸詩而有也春秋元命苞曰姜嫄)
(游閟宫其地扶桑履大人迹而生稷又云蒼神精感姜嫄而生卦之得震故周蒼代商蒼神謂俈木王者也論)
(衡曰嫄衣帝俈之衣坐德帝所而妊故怪之詩言履帝武敏或問予曰歐永叔蘇明允洪駒父軰皆辨無是事)
(予曰神理所在居于恍忽汗漫之間氤氲通行蓋有難廢者今齊之章丘縣龍蟠山上有神迹祠焉皇覽云即)
(姜嫄所履者亦見十道志及述征記伏琛齊地記宋濟南太守蕭承之立祠于山妻學履之是生齊帝亦見本)
(史則列子之言未可遽非)弃惟元子披頥象亢(潛夫論云后稷披頥元命苞曰稷岐頥自)
(求是謂好農蓋象角亢戴土食榖注云面皮有土象頥面為下部下部為地巧于利也)弃之每異
嫄乃收之爰名曰弃而字之曰度辰(世本嫄為上妃天問稷維元子元妃)
(之子也真源賦云帝未立時有姜嫄履大迹而生男耻之三弃草野有異帝聞姜嫄有聖子乃詔為妃賜姓姬)
(名曰弃名弃亦借苪司徒少名弃赤而毛弃之恭姬之妾取以入而名弃韓郎伯竒生弃荆棘數日兵散乃收)
(養之王充云或時禹稷之母欲妊適吞薏乙履迹邪古今好怪謂不見怪則亦不異爾)性敷而仁
戲惟稷黍(列女傳云性敷而仁簡狄教之時藝桑麻)長研耕稼為唐天官及
事虞夏以耕織為本教發菑糞土别五土之宜教民時
萟嘉穀致貽有相之道(書刑德考云堯使稷為司馬文子云為大農師齊職儀文云堯)
(命羲叔為司馬夏官也虞夏以司馬為夏官弃居其職孔穎達云舜命羣官使禹宅百揆天官也契敷五教地)
(官也伯夷秩宗春官也咎陶為士秋官也垂共工冬官也惟夏官不言命然上言禹遜于稷契帝曰汝后稷播)
(時百榖不言命官明是稷為司馬夏官也故鄭詩箋云稷居稷官民賴其功後雖為司馬天下猶以后稷稱焉)
(穎達不知后稷乃官也鄭氏昏禮謁文讚云稷為天官故齊職儀云弃授人時尊為天官則稷實天官又非司)
(馬矣麥麰天降故云周有麥瑞后稷始貽民以麥種絳郡有稷山隨圖經云稷播種百榖于此竇苹云山西南)
(去安邑六十里唐之稷山今屬河中)脩封疆為田順土造區廸民降岌而
後(闕)云稷始為甽田以二耜為耦(闕)
一甽一夫三百甽而播種于(闕)
后稷天下之為烈也豈一手一足哉虞帝乃國
之漦號后稷(與台邰同一作駘昔景王使詹桓責晉曰我自后稷駘苪岐畢吾西土也注武功邰)
(城是十三州志云古文作台然稷之母有駘氏傳皆作漦其地在齊世不知也)&KR1350;百穀而山死
(山海經云后稷死于黑水之山國語展禽之言世紀云死于黑水潢渚之野五行書云以癸巳日死)取姞
人是生漦蠒世濟其德漦蠒生叔均是代其父及稷播
穀是為田祖自商以來祀之(五行書云田祖以甲寅日生田主以乙巳日死辛亥)
(葬大司徒注云田主田神后土及田正之神所依疏弁為堯稷官立稼穡死配稷名為田正詩人謂之田祖籥)
(師注云田祖謂神農以神農為造田之祖而后稷亦有田功故傳謂有事于尊可以及卑祭田祖則后稷田正)
(后土亦在焉然此經言叔均為田祖則自是一人知其仂田者衆不得指云神農后稷先嗇司嗇田祖當别人)
(也)世為后稷及夏之衰有不窋者失其官守竄居于尉
李(不窋非稷之子乃夏末時人國語云不窋事虞夏非也而史記本世紀遂以為稷所生妄也有辨見發揮)
(尉李即春秋義渠之地成相篇砥石是也今慶州有不窋城)生鞠是為鞠陶生公劉
公劉能脩后稷之業民保歸焉周道由興生慶節始國
于邠生皇僕皇僕生弗差弗差生偽隃偽隃生公非公
非生辟方辟方生高圉高圉能帥稷者周人報焉生侯
牟侯牟生亞圉亞圉卒弟雲都立生叔組紺是為祖類
祖類生諸□是為泰公生亶父是為古公泰王(不窋周家之世)
(最為繆亂世本云公非辟方高圉侯牟亞圉雲都祖紺諸□太公如此而已班氏表乃云辟方公非子高圉辟)
(方子夷竢高圉子雲都亞圉弟其世顯甚然史記乃無辟方侯牟雲都諸□故皇甫謐遂以高公非高圉亞圉)
(祖紺之字吾知其牽于单穆公之言而合之也故遂詳之釋例亦云高圉僕窋九世孫而索隱謂辟方侯牟皆)
(二人為得之侯牟或作夷岐偽隃即毁隃祖紺即公叔祖類人表曰公祖世表曰叔類也)避熏育居
岐陽實始剪商復取于駘曰泰姜生泰伯仲雝季歷季
歷居程(見周書世紀)古公屬焉泰伯闞知及弟仲雝竄于荆
曼居梅里荆人義而君之號勾吳古公薨計于近郊而
還于番離(亦稱越梅里在盍閭城北五十里世本云孰哉居番離)伯卒仲繼剪髮
文身臝以為俗是謂孰哉虞仲(史記謂泰伯斷髮文身非也乃仲雍也左傳及)
(潛夫論詳之王充亦云太伯教吳冠帶孰哉隨其俗而與之俱倮也故吳之知禮義太伯改之也此與左氏端)
(委以治周禮仲雍嗣之斷髮文身陸氏吳地記雍冢在常熟虞山上與言偃家並)武王封其曾
孫仲于夏虛為西吳亦曰虞仲十二世而晉滅之仲攴
孫卿于周封樊為樊氏樊仲氏卿氏皮氏虞氏方紐于
氏(僖五年滅虞定五年于越入吳)虞滅吳始大二十四世而越滅之有
燭庸厥由常壽夫餘鳬臾胥門慶忌慶師公冶公祖公
劉泰伯漆雕(以上復姓)及夢餘句壽延番夫槩冶延闔㧁&KR1320;
常開周古蠧禽頗之氏其以邑氏者偃州州來延陵棠
谿堂溪唐谿郁閭及郁&KR2751;或柯之氏(潛夫論又有成氏梁氏公氏延出延)
(陵與州來為二姓纂又有延州氏誤)越滅吳流其三子長曰鴻流婺源葬
焉(寰宇記婺源西七十五村葬處名吳山)倭鄖無錫皆吳分也(周處云武王追封周)
(章于吳乃封章之子越于無錫魏略云倭王自稱太伯後)季歷再世而興周即王季
(子思云帝乙時王季以九命作伯)文王因之(小戎啚云帝乙命王季為西伯又命文王典治南國)
(史記紂以西伯為三公賜之弓矢鈇鉞得專征伐)又再世康王一晏朝而暴公
作關睢之詩以諷(史遷云周道衰詩人本之祍席而關雎作幽厲之闕始于祍席故曰關睢)
(之亂以為風始齊魯韓三家則云康王政衰詩也楊雄亦云周康之時關雎作乎上陸云康王晚朝關雎作刺)
(也)又再世穆王耄荒訓夏贖刑而書不續又再世懿益
衰詩人遂刺又五世幽王不道死于驪山之下申侯立
平王而東遷黍離遂作(世謂孔子降王風妄也夫風者風土之歌耳黍離自是東周之)
(土風東遷之後政僅施于圻内不能刑于四方故國人隨其土風如此非謂降也若以黍離為降則七月何為)
(列于風邪且雅亦有東周之詩世不知爾節南山十月之交乃桓莊之詩亦可謂降雅乎曰王風者春秋書王)
(之意也然新序又以為衛宣公之子壽閔其兄伋而作韓詩及曹植惡鳥論以為伯封作學者宜勿妄談)王
政陵遲至魯惠公遂請郊廟之禮未與而顧用之于是
禮樂征伐不由于天子故孔子傷之而春秋作又十三
世而敬王丐立子朝之難遂止成周三十有八年有星
孛于東方明年而西狩獲麟聖人于是絶筆春秋而書
亦終于秦誓吾知秦之必蹶周也故十一世王然而周
卒亡秦卒有天下於呼(王者之迹熄而詩亡詩亡而後春秋作詩亡謂孔子時說者云)
(詩亡于陳靈公謬哉靈公之殺乃魯宣之十年春秋之作百二十一年矣絶筆獲麟有二論見發揮四)
贊曰
帝逡高辛厥德神靈生而有異自言其名其色郁郁侻
衣薶屋次序三辰六畜遮育工賈以通拜師牧德樂作
五罃鳳皇天翟法尚乎一政貴乎信霜雹所沾孰不尊
親
路史卷十八
