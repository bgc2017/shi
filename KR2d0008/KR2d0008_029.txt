路史卷二十九宋羅泌撰
國名紀六
古國
饒嵬姓今深州有饒河齊大夫采邑(趙孝城拔之以封弟)
(長安君)
攘嵬姓宜即穰穰侯國(秦封魏冉)今鄧之穰縣
利嵬姓潜夫云嵬姓饒利一作刹
雲陽今茶陵西南十里有雲陽山少昊亦居之又
在甘泉亦曰雲陽山在馮翊雲陽縣今隸耀
非丹徒
蜀今成都見揚子雲蜀紀等然蜀山氏女乃在
茂詳後妃后國
蠶蠶叢氏國今彭之𨗳江有蠶厓而漢之蠶陵
縣在翼之翼水縣西有蠶陵山
瞿今雙流縣南十八里有瞿上城益之西南二
十縣北有瞿上鄉
𨗳江魚鳬治今眉之彭山縣北東二里有魚鳬津
南北八郡志云犍為有魚鳬津廣數百步
&KR0008;杜宇治
&KR0008;韋
婁石樓也開山圖云石樓山在琅邪昔有巢氏
治此在城陽縣東北有婁鄉是然去琅邪遠
矣今隰有隨石樓縣隨本曰土京東南六十
有石樓山水經注蒲水出石樓下是也
庸城許所遷定四年楚城今岳之華容(垂拱二以武氏諱與)
(雄之容成皆改增土天寶復舊)
陽武
柏柏皇後黃帝臣柏高春秋之柏子國楚滅之
今蔡之西平有柏亭(寰宇九域云古柏國)
大庭魯地昭五年傳有大庭氏之庫輿地廣記云
在仙源今隸兖
東里東里子諸侯也(栗陸臣)夏后臣有東里槐
祝宗祝融氏後
祝丘祝融氏後祝丘氏今沂之臨沂東南五十有
即丘城春秋之祝丘也(桓五年城祝丘鄭樵云漢即丘縣)
彌在益部詳紀中
朱襄九域志云南京柘城古朱襄氏之邑
右上古帝王之世
子曰道千乘之國敬事而信節用而愛人
使民以時學之為王者事其此已矣千乘
諸侯之謂也而其所謂道道此而已敬者
所以重事也信者所以立政也節用所以
冨國愛人所以固本而使民以時者所以
興財也五者治天下之常經而聖人之所
以道有國者唯有國者從而道之則君安
而國家可保矣是故道之以敬而民莫不
承聽道之以信而民莫不承任道之以節
用而財不匱道之以愛人而民不失於生
使之以時則糓不可勝食財不可勝用而
道之之道畢矣經曰在上不驕高而不危
制節謹度滿而不溢高而不危所以長守
貴也滿而不溢所以長守富也冨貴不離
其身然後能保其社稷而和其民人蓋諸
侯之孝也夫不驕則敬事矣謹度則信行
矣制節則謹用而不溢則愛民矣和其民
人則又時使之矣固諸侯之事也故曰古
之亡國皆以無道記曰國家未道此撢人
所以道國之政事者也上失其道則其散
亦久矣而顧可國乎詩云迨天之未隂雨
徹彼桑土綢繆牖戸今此下民或敢侮予
孔子曰為此詩者其知道乎能治其國家
誰敢侮之乃若夫子之得邦家所謂立之
斯立道之斯行固不外乎此也夫夫子顧
未始得邦家也而曰得邦家者上之所以
道其君而下之所以道其民者固所以行
之天下而得邦家也湯於亳文王之于岐
因此道爾故以亳之政道之天下則商之
王矣以岐之政道之天下則周之王矣夫
子之得邦家特亦不過推中都之政道之
天下而已矣吾固曰敬事而信節用而愛
人使民以時此治天下之常經而聖人所
以道有國者也故曰泉有源治有本道者
審本而已齊一變至於魯魯一變至於道
豈惟千乘之國哉
三皇之世
苑即鬱鬱華國
金金提國帝堯時有金道華種蘭唐韻云周附
庸金州也金氏出此(唐新羅金姓漢金日磾因祠金人為姓非也)
紀紀侗國後有紀后為虞帝師
陽陽侯伏羲臣許慎云陵陽國侯也國近江今
宣之涇縣有陵陽山
蹇蹇脩國後有蹇氏寋氏(秦有蹇叔姓書云因邑又有寋氏姓解音)
(愆)四者太昊臣
共工地在弘農虞帝時共工或云居此
赤赤奮赤松炎帝諸侯後有赤氏赤民高陽師
&KR0008;&KR0008;夭國&KR0008;州鉅鹿郡
巫巫咸國故巫縣今䕫之巫山(漢巫咸隋曰巫山)淮南
子云巫咸在軒丘北經在女五北今巫咸山
在陜之夏縣
屏屏封屏翳國
白白阜國六者炎帝臣
胡炎陵廟胡真官者同遷侍臣也按媯歸後皆
有胡然按世本胡曹作衣當不在五帝後攷
工妢胡之笴云胡子國在楚
補炎帝伐補遂史伯云鄔蔽丹是也姓苑有補
氏通典作輔遂非
遂炎帝伐之(吕春秋)易之遂城古遂武也媯姬皆
有遂
質沙帝魁所伐世本之夙沙也後有夙氏夙沙氏
宿沙氏(齊夙沙衛鼓子相夙沙釐)
吳炎臣吳權黃帝母吳樞國紂時亦有吳伯今
陜之平陸有吳山
廣夀
廣成仙傳云廣成居空同今汝之梁縣西南四十
有空同山廣成城廣成澤廣成子廟宣和中
守林時奏其事立觀其澤漢安以賜貧民有
廣氏(風俗通)
刁音彫道書多作刁仁廟編隂陽書猶有刁牧
地戸開歴世盡作力白虎通云黃帝師力牧
晁錯云帝得力牧而為五帝先姓書後有力
氏未究
伍仵也伍胥黃帝臣(見玄女兵法)今慈之仵城
鄧黃臣鄧伯温魯地隱十年齊魯盟處與南陽
子姓鄧二
寗杜云汲郡脩武今衛之獲嘉有寗城故脩武
也(詩外傳武王伐紂勒兵於寗改曰脩武)魏土地記大寗城西
二十里有小寗城今在懷戎
容成侯國漢縣隸涿本蜀易今隸雄州燕之西境
徐廬國也(漢匃奴降王封)有容氏姓纂容成氏(仙傳容成)
(公)
恒恒先國常也(一作常先)衛康叔孫封之世本云後
有常氏恒氏老師常從楚有恒思公宜為恒
山(亦作常)
鵊鵊治黃帝臣乃俠也漢俠侯國有俠氏
闚闚紀黃帝臣
方方回國帝堯時有方明
習風俗通云習國名傳有少習(哀四年)預云商洛
武關按此晉禦楚之塞在商洛東南九十今
永興軍漢有習響陳相
離
㳙㳙子黃帝師臣
岐即岐豐至商文王為岐侯(詳高辛後國)
靁靁伯國漢有靁侯屬東海
鬼容區國商有鬼侯即九侯今漳浦有鬼侯山
亦曰九侯山(俗云山魈之居圖經容區謂少康九子之居皆妄)
霍山後漢朱㻛九江夀春記金明城西南百二十
有黃帝時霍丘城楚莊廢為戌(寰宇記廢霍丘在霍山)
庸庸光侯國詳商世侯國
奢奢比國
車車區國
泠泠倫國衛之泠邑近魯作冷非
冕宛也宛侯即冕侯冤朐是今曹之宛句(云古冤濮)
(湏句之間)
俞鄃也俞跗國今大名夏津西南五十有鄃故
城後魏漢清河之鄃縣(田蚡邑音輸德州平原西南)吕佗
為俞侯國有俞氏喻氏(漢有俞達勅救切)
盧俞跗或作盧跗今鄆之陽榖有故盧城齊地
久廢後扁鵲居之
桐仙傳桐君世族譜云楚東小國(文二年桐叛楚地名九域)
(志云小國楚附庸定二年楚滅之)今舒之桐城(圖經云春秋時桐國蓋桐)
(邑也漢之樅陽昭五年吳敗楚䧿岸注桐國離尾渚)西南有桐亭(廬州舒城)
(西南)有漢桐鄉朱邑所&KR0830;
榮榮援國周之采地或云滎鄭地(宣十二乃滎陽滎澤然閔)
(二年戰滎澤衛地也)
橋姓辨書云黃帝子孫守橋山者或云喬非
沮沮誦音菹黃帝史後有沮氏
共
茄黃帝㓝茄豐(玄中記)楚地昔楚城州屈以復茄
人城丘皇以遷訾者(使熊相謀郭巢季然郭卷子太叔聞之曰楚王)
(將死矣使民不安其土云云昭二十五)記音加張揖以為荷
雝郡國志許州雝城黃帝雝又為杵臼處或作
羅非
於於則作履者今鄧之内鄉東七里有於村(㓝州)
(圖副)與商近所謂商於說者以商於為一國失
之(裴云商於在順陽南鄉丹水二縣有商城在於中所謂商於劉氏云商於二國相去)
(二百里傳言商於析酈四邑近南陽)有於氏(袁紹傳有於授)
左左徹後有左氏今聞喜漢之左邑
有北帝戮蚩尤遷其民善者于鄒屠惡者于有北
詩云投畀有北惡可知矣
右三皇時侯伯之國
萬盈數也易之比曰先王以建萬國堯協
萬邦以其號數之多也而塗山之會贄玉
帛且萬數則古嘗萬國矣粤自黃帝畫埜
分壇方割萬里得百里之國萬區而劉恕
遽摘其非謂百里者萬非方十萬里有不
能容是殆尺分之也(尺以一直為十寸)國界之分
直依枰罫枰罫之勢百里者萬特方一萬
里爾是故方十里者為方一里者百方百
里者為方十里者百方千里者為方百里
者百方萬里者為方千里者百方百里者
萬矣(枰一十九路方為三百六十一路)雖然虞夏之前四
正疆理東止郎邪之海西積石之河五千
而縮南至衡山北洎單于府五千而贏使
皆封建百里之國惟堪二千五百縱並遼
東勃海長城外盡契丹高句驪積石塞黑
水靺鞨流沙之地亦不能五千國况古百
里當今百二十一里六十步烏得所謂萬
區百里國哉蓋古嘗有萬國之制而非皆
百里也故吕覽言神農封建彌近彌大彌
遠彌小海上乃有十里之邦以大運小要
如臂使指者而孔子亦曰安見方六七十
如五六十而非邦者是衰周時列國雖足
強大猶有不五十者然則古之萬國從可
知矣執玉者不皆百里則執帛者安能皆
五十哉伯七十里則百里可二子男五十
則百里可四矣孟子曰海内之地方千里
者九古之天下方三千里止矣五千里者
古今盛衰山川萊藪之通數也周世九服
號七千里而職方藩畿為方萬里斯亦末
記之敝王畿所止亦曷嘗千里哉宗周八
百成周六百此以百同度計言之故子思
曰天子封畿千里公侯百里伯七十里子
男五十里虞夏商周之常制也畿門域也
非所謂王圻者也周官班固蓋因玄鳥之
詩而失之不知玄鳥所云正以謂門畿内
而其所謂千里者特徑度三十一里半而
強耳公侯之畿徑度十里伯畿八里半而
弱子男七里而強又奚以宗周八八成周
六六而合於百里者百哉□(九州之分如此)古者
九州特亦以㮣率者王制之言四海之内
斷長補短方三千里此㮣率約也五服之
制王城之外甸侯綏服面千五百已盡九
州三千里地要荒二服綴九州外其數然
也而况九州面距不齊自恒山距南河東
河抵西河為各千里此則圻内甸服所建
然自東河至東海西河至流沙南河至江
亦各千里南西二方侯綏所建外為要荒
可矣而東距海要荒已無容繫北距恒山
已接邊陲雖侯綏有不得而立惟南自江
至於衡山更越千里則要荒二服亦並在
九州内而自衡山南盡揚域且復千里未
汔南海悉為荒外南為太贏北為太朒則
知先王之制必有圓法豈至說者之拘哉
(九州之界濟河淮岱相去不能千里荆河千里而贏海岱千里而縮荆山衡陽二千)
(而遥東海西河二千而近而夀春之淮朝陽之海相去五六千里龍門之河屯蝗之)
(黑相距且四千里華陽黑水窮數千里猶未知其所終荆河淮濟之間斷長補短不)
(能淮海一州之半則知所制各有當矣)周之西都今之關中
而東都則洛陽也二都地踞南山之隂北
山之陽東西長南北短短長相補猶不能
以千里今古不變而禮王畿四方相距為
方千里遠郊近郊甸地稍地小都大都率
相距為百里豈千里之方所能容哉固知
畿服諸說有匪圓通上世必有除補相乘
之道為疆理之定制者方隨盛時東南並
海西且未北五原東西九千三百南北萬
四千八百一十五唐文皇時東極洋海而
抵焉耆九千五百一十南盡林州北延陀
萬六千九百一十八兹亦人迹逐曲所計
而步畿之法取之虛空鳥道揆以日景而
參之乎圭表其於人跡迂直大約三而去
三萬五千之折正亦五千而已王制之言
惟其大約也
五帝之世
玄都少昊時諸侯外傳云玄都氏黎國或謂重黎
非也周書云昔玄都氏謀臣不用龜策是從
忠臣無禄神巫用國而亡(洪芻志都夫人按風俗通出古元都)
(玄都氏避聖祖諱為元氏都氏)
渌高陽師渌國或作渌圖今湘東澧陵有淥水
或作瀌非
鱣鱣先國宜為澶古之得姓俱自其封國而命
其㠯字者蓋尟蹇脩鵊治之類亦必其封國
也
爽鳩齊地(昭十二)今之青州季萴繼之(晏子之說)杜云虞
夏諸侯有爽氏(姓苑)爽鳩氏(姓纂)
且鳩後有且氏
祝融儈是今鄭州有祝融冡與祝融氏異
咸高辛臣咸黑宜是咸陽有咸水
柞柞卜邑
展展上公帝嚳時得道者
隂唐虞時國商世隂君長生之祖故長生詩云
惟予之先佐命唐虞周有隂忌今濠之定遠
有隂陵城項羽失道處管叔後采于隂則今
襄之榖城東北有隂城是(故鄼地師古云古隂國)又有
下隂在隂城之西隂後遷此(左白)今化光乾德
漢隂縣隨隂城(春秋時道柏巢吕申息房應胡隂桐與楚比者)
務一作瞀帝堯時務成商有務光諸侯也後有
務氏一作牟或云即牟(見後)
庾帝堯時侯國春秋時有庾子皮皮子過邑於
維氏為庾氏(庾公差姓書以為帝堯時掌庾大夫之後)
殳殳戕國齊地一曰冐澤即朱故亦作朱戕有
殳氏
朱朱虎國虢之朱陽
嚴許繇之友嚴憘按樗里子傳嚴君之封在嚴
道
樊帝堯時有樊仲文今武昌有樊山
放放齊後有放氏
被齧缺師被衣被陽也今淄之高苑西南八十
步有漢被陽侯國故城音皮
齧春秋時有齧桑衛地
狐狐攻定六年狐人周地(僖十六有狐厨今晉治臨汾西北有狐谷)
(亭)
繇余
鴻蒙
育唐帝堯夏桀皆嘗伐之南陽章陵之上唐鄉也
班固云古國括地象唐鄉故地在隨州
西夏今鄂故大夏有夏水漢水也(漢水之曲為夏口今屬漢陽江)
(夏記沈尹射奔命于夏納者)周書云西夏仁而去兵城郭
不脩武士無位堯伐亡之
叢帝堯欲伐叢枝胥敖四國也或云兩國
枝春秋傳戎伐楚侵訾枝訾枝楚地
胥胥臣胥氏之先一作湏舊春秋圖有湑與檜
接在虢密之間
敖滎澤西有敖山有敖倉城(在滎澤西十五秦置在敖山下)舜
曰夫三子者是宗膾為三胥敖為一也
宗帝堯欲伐宗膾者按漢一曰宗昔文十二年
子孔執宗子遂圍巢則在廬江預云宗巢二
國羣舒之屬
膾當即會會人鄶也在河南密縣
微
道齊桓之伯江黃道柏附之四國皆弦姻邵云
安陽縣道國也(杜云汝南安陽西有道亭)楚靈遷之今蔡
之確山西南有道故城後有道氏(楚有道翔)
闕三國皆帝堯時
婁九江夀春記金明城西南百二十有雩婁城
堯之婁子城也寰宇記雩婁城在霍丘
臨帝堯時有臨侯望博(見春秋運斗樞)注臨侯國氏今
趙之臨城漢故縣
雄雄陶或為熊夏有熊髠
東東不訛國或作陳非南南郡(夏禹西省南)西西縣
(和仲宅西)北有北東固為東國也
秦秦不宇魯地臺於秦者在濮之苑北(莊三十一年杜)
(云東平范縣東有秦亭九域志云西北今隸鄆)
紀虞帝師紀后一作冀后
蒲長垣東北十里有蒲城(詳有虞後國)春秋有蒲侯
氏莒地(襄三十三年)
單善帝舜師單卷今鄆城有單父城即善卷也(傳言)
(堯師善卷)或吳之善道也(襄五年今旴台阮勝之南徐記春秋時善道也)
歸䕫之封一曰䕫杜甫所謂䕫子國者後有憑
氏(詳高陽後國)
胡歸姓世本左傳皆云胡子國歸姓歸姓䕫出
有歸姓王符云歸姓胡有何有有子也有九委
音故本一作洧宛地今開封扶溝有洧水有
曲洧城
何歸姓虞帝末何侯得道於九疑今道之寧遠
廣濟鄉有何亭墟然伯陵同何女緣婦則何
姓黃帝時已見若僧伽何國人則非此(泗州僧伽)
(傳云僧伽何國人世謂不知為何國人按西域有何國見隨書)
讙濟之乘丘有讙亭或云讙兜國今濟治鉅野
齊人歸讙預云濟北蛇丘西有下讙亭說文
作酄
中容山海經中容之國舜之所生或云即諸馮穆
天子傳有容氏國或是
右五帝時侯伯國其有先代後者見逐姓
下
泌嘗謂古之法皆可行于今學者得無笑
之封建民兵井田肉刑豈惟可行於古固
可行之今非惟可行之今亦可行於後惟
通變而已矣易曰通其變使民不倦通變
天下無敝法矣唯古與今同此之天均此
之地又等生乎此人日月八百率十里為
湯沭於王城何得此八千里况以商三千
率三十里於泰山之傍乎商之三千使率
依男為附庸三猶應附九千國况以夏萬
國率九率十於侯伯之邦乎是備湯沭者
固有數而無附之國滔滔是也町原防井
衍沃則衍沃者以井而原防固以町是井
田不可概施高庳之區矣戮防風流共工
則宜戮者戮宜流者流是肉刑不得專用
於三五之時矣是故外諸侯嗣有所不必
嗣内諸侯禄有所謂嗣先聖之法要必如
是而後可以行之萬世而無敝專用者固
無時可時而措之何時而不可哉可井而
井可町而町何厭乎今田之井可流而流
可戮而戮何患乎今刑之肉而益削之法
堯舜之道蓋亦設法而時措之者天下之
大萬國之多惡者何勝削而善亦何勝益
哉諸侯之疆有定域也今日之益曰取之
閒田明日之益地於何取東西有閒田南
北當益地將越數百千里而取之乎抑乞
之其鄰乎徒取諸彼以與此然且仁者不
為今日削十數明日削數十果先王之意
邪吾固曰此先王之法設而時措之者也
且湯伯也文王伯也湯以七十里而文王
以百里自稷契始也自契至湯自稷至於
文王如是久矣非無賢德也而地不加舊
是則無益地也然則禮記白虎之義其亦
繆而不足徵歟錫之山川土田附庸錫魯
公也錫山土田于周受命錫召虎也無益
地哉盖昔先王三歲而一脩封必其俊異
之功殊偉之德乃於千百軰中陟其尤者
一二而稍益之故善者以勸必其敗羣之
憝違命之最乃于千百軰中絀其一二尤
者而稍削之故不善以沮時而措之是所
謂益削也魯公召虎見之歌頌惟其希闊
而不可易得也乘馬之法凡立國都非于
大山之下則必廣川之上高無近旱而水
用足下無近水而溝防省因天之材就地
之利是故城郭不必用規矩道路不必用
繩準又孰有城畿國服開方引直而可為
者益削之法豈一概之施哉
夏世侯伯
西王夏后師西王慖
童童律一作僮即&KR2407;也故下邳&KR2407;縣後有童&KR2407;
&KR2407;氏姓纂出老童非
狂夏后臣章律狂章按經有狂水逕綸氏城在
今陽城有狂氏(宋大夫狂校)
繇余錢記作由
晁氏今弘農有地名晁一作郖斵
盧氏今之盧氏縣有盧氏山
章商氏
犂婁氏
鴻蒙氏右五神夏后所囚者
烏烏陀陶臣或云烏陀猶鴻蒙又烏木田太康
地志梁國烏縣今國孰西南二十烏城
郭郭哀夏后御博之聊城有郭水出東南郭商
有郭崇子(三一經云商人彭真人弟子以嘗殺人不得真人)
范今幽之范陽漢縣有故城在易東南有范水
扶登扶登氏典樂之臣
䜿䜿&KR0008;國或作䜿亥
杜鳳翔普潤漢杜陽地有杜水
既七大夫杜子墨既子黥
孟孟涂國隱十一年向盟即孟今河南孟津偃
師西三十一里穆傳至於孟氏近河南
丹涂後封今建平郡有丹陽城括地象云丹陽
故國歸州巴東縣也
甘鄠西五里甘亭水經在甘水之東啓扈戰其
野
屈(北屈)隰之吉鄉北二十一里有古屈城北屈也(晉二)
(屈)
驁夏后伐屈驁吕覽云啓
曹潜夫論曹有姜姓者
魏夏后攻曹魏吕覽亦以為啓詹伯曰祖自夏
以稷魏駘為吾西土盟會圖云嬴姓(非姬姓魏)
西河后啓征之見紀年
有洛洛也
上洛商州上洛郡治上洛晉地紀年晉烈公三年
楚人伐我南鄙至於上洛漢屬弘農唐洛州
侯爵風俗通云夏諸侯國今利之胤山乾德
三年平蜀天寶元曰胤山出舞衣(今川錦)有胤
氏嗣氏(鄧氏云國諱改)
耝羿邑(襄四)澶之衛南縣東十五有故耝城一曰
外里襄十一年城耝者邑界宋魯
窮有窮羿邑楚地今夀之安豐有窮谷窮水即
窮石故記皆謂刪丹盖以淮南子弱出窮石
窮石山在删丹今在張掖似太遼隔楚人救
潜沈尹戍與吳師遇於窮潜今之舒與寒過
皆相邇因夏民代夏政則此為近故得及䕫
子也說文作竆
寒浞國邑樂史云伯明氏所立本國世本云䢵
姓今濰之北海東二十三有寒亭(杜云在平夀東今夀)
(光界)非晉塞(晉地五氏一曰塞氏)
過夏之國即有過括地象云猗姓國今萊之掖
西北二十有過鄉過亭(地道記有過城)有過氏
戈仍别見
鬲有鬲氏夏諸侯近鬲津後有鬲氏(姓書膠鬲後非)今
德之安德西北有故鬲城即有隔(世族譜有鬲與有隔)
(為二非)漢之鬲縣應氏以為偃姓臯後酈氏以
為有窮后國俱非
武(武羅)世本云夏武羅國冀都之武邑一云衞北境
武父陳留有武父城
厖圉厖圉國莒邑有大厖宜出厖降
猗河東猗氏縣南二十有猗氏故城魯人因陶
朱興富於猗氏因曰猗頓
棲猗姓
疏猗姓潜夫論棲疏猗姓
女女艾國汝也商有女鳩今之臨汝一云晉之
汝濱本陸渾地晉取之集韻邚音如媯
東海后抒征東海伐王夀
王夀宜是平夀衛之下邑在濰州西南三十里
有易經云王亥託於有易河伯僕牛有易殺女王
亥取僕牛竹書云殷王子亥賓於有易淫焉
有易之君綿臣殺而施之是故殷上甲微假
師於河伯伐有易滅之殺綿臣
原后抒居原者預云泌水西北有原城今河内
軹桀以原侯夸師者
千桀臣千辛邗也說文邗國屬臨淮一作䢴吳
地昔吳城邗溝今揚州故廣陵開皇曰䢴江
(十八)武德邗州(七年)今作韓江繆
蒙山(岷山)桀伐蒙山氏即岷山氏今蒙州蒙山郡(非晉陽之)
(蒙山)
有施
扈
趙桀世趙梁
伊摯所尹六渾伊川許氏所云伊維侯國
萊湯佐命萊朱國
登湯御登恒有登氏
慶湯臣慶誧
湟里七大夫有慶誧湟里沮
&KR0008;樵云鄭地
卞卞隨盖晉下
漆䣛國乾之永夀漢之漆縣今鳳翔之普潤有
漆水昔隗囂攻略陽上至漆漢之漆今邠治
也寰宇記邠之新平漢漆縣有漆水屬扶風
非冤句長垣之漆(舊云防風氏漆姓後然世本無漆姓防風姓黎)
南巢
右夏世侯伯之國
堯禪舜禹為司空平水土弼成五服至於
五千(堯五服服五百里要服之内方三千里其外荒服為之四海方五千里康)
(成謂方萬里以七千里為九州妄也)方以為國五國有長長
有師十長而一師師五十國州十有二師
州有牧牧禀命於上京(此以傳之說裁之)外薄四
海咸建五長(四海謂千里要荒之内要荒雖異九州不盡建侯亦有五)
(長五國之長也一云每方五長)五百里以為甸(甸佃也為天子治田)
(里賦納總二百里納銍三百里納秸服四百里粟五百里米邇重而遠輕甸服之賦)
(供天子四方之賦供諸侯)甸之外率五百以為侯綏要
荒(甸服外即為諸侯侯者喉也惟以射而進退侯外漸遠綏之而已綏者鞚也綏)
(外益遠故惟責其要服之外則又荒遠邇於夷矣此唐虞之制也周之九服不能如)
(是佃服即移侯服之外采又在男之外衛乃在采之外而侯邦男邦且雜建於天下)
(無復遠近之别知虞夏之制為盡善)侯服之内采男諸侯之
所隸也(卿大夫采在六百里内男國小在七百里内侯國大在千里内以大)
(庇小故男在内懼大陵小故侯在外周又異於此矣)綏服之内以揆
文教以奮武衞(千三百里之内近於侯服使揆文以教為以文治千)
(三百里之外逼於要服使奮武以衛亦猶今之邊郡尚武略也)要服之内
夷蔡屬焉荒服之内蠻流屬焉(禹貢蠻夷三百里流)
(蔡二百里此言其實與上古侯甸不同夷性近人蠻性遠人故夷近而蠻遠罪輕則)
(蔡之夷罪重則流之蠻大不可以變而不忍殺則放之要荒爾左傳蔡蔡叔說文作)
(&KR1281;散也放散之也書云囚於郭鄰安國以為中國之外非)侯綏之内八
州所布州六百國(凡四千八百)要荒之内惟不
悉建隨地而區(通之則亦萬國)甸服親事時時而
見侯服歲朝綏服再歲而朝要三荒四四
歲而天下諸侯畢一朝一朝則天子時巡
(所謂五載一巡狩羣后四朝)東漸于海西被于流沙朔
南暨聲教小大之國内外之侯三正所用
蓋七十有餘國(十二師之制州六百國故說者謂十二州為七千二)
(百國州擇十二諸侯以為之師以九州則異矣鄭謂每州得百里之國二百七十里)
(之國四百五十里之國八百州計千四百國以二百為名山大川不封之地餘百國)
(立一師州十二師八州計九千六百國以圻内子男備數為萬所謂萬國固非必如)
(是惟周王撫萬邦而幽王且有萬邦之屏周亦何由有萬邦哉謂禹弼成每服加五)
(百里為萬國尤妄)嗟乎塗山之會贄玉帛者萬國
其君長世及不知其幾侯伯也其可見于
國名紀者如此而已令名醜行均寂滅而
無餘矣况流風善政之欲知乎後世之士
蓋不勝膬薄也德藝智略曾不足以任建
立而第相粉澤蚉功蚤德以&KR0008;剔金石而
蘄取流傳乃至爭起片文隻字以圖自託
於不朽者其果足以滿戴晉人之一吷耶
彼夢者之在寢也其四肢鼻口率故形也
据其旁者未始一見而若之神游或羽而
&KR0726;或冕而朝城郭宫室輿服臣妾乃忽冨
而驟榮宫偝興乎時鹵簿敶乎後若無有
極逮其既覺蘧蘧然無毫黻之可攬矣然
後自笑其始之妄而奭然以悲然則竊勢
希合次且愒日專利㠯封已者其犬言彘
裾未始少變而且枵然顯大自智莫之與
對顧不為尹氏老役咍者鮮矣孔子曰禹
吾無間然矣夫孔子之功惟見于六經而
自比于禹夫子于禹若不相似然然而後
世且曰生民以來未有則六經之文比隆
堯舜可也比之于禹盖小着矣宜乎後世
之不以為非也予觀班志劉略文字固已
不勝紀矣其果皆有益乎無益也而隨唐
之書卷&KR0034;之多動數十百千萬使後之學
士腐唇蔑齒眵昏雙明而不知其統豈不
悲哉古人云脩短隨化皆期於盡予攷古
之封君曾無隻影而文人詞士殘窮竹帛
誠不能不以之興懷從而列之焉知後之
視今不猶今之視昔也
商世侯伯
馮馮夷國詳文昭中
應汲古文云商時國寰宇云故城郟城東南四
十故殷之應國杜云□(陽城父南應國也)
隗史伯云南有應鄧西有晉隗
侁姺也(唐韻古有姺國)一作&KR0008;䢾先典切(集並穌典切)說文
云商諸侯為亂者或以為莘非(集小禮切又音韻)
妚傳云商有姺妚(昭後三有妚氏)云邳也定元年有邳
薛地今淮陽治下邳集同胚姓纂纂要方凡
切姓苑始音鄙一音缶
弊
&KR0008;
終葵商時侯國後有終葵氏
高平商有高平子見三一經
薄姑商諸侯即薄丘一曰蒲姑在青之博興地志
有薄姑城在臨淄西北五十(杜云蒲姑城在樂安隨博昌北)
(唐博興也)青圖經云與四國作亂成王滅之以封
太公按史記則胡公徙之(按晏子爽鳩氏始居之季萴囙之伯)
(陵又囙之薄姑氏又囙之然後太公囙之爽鳩太昊時季萴夏季而伯陵薄姑商末也然)
(太公實居營丘非此)
落姑按春秋傳落姑齊地(閔元年或云魯地魯大夫采)姓書落
姑氏
蒲侯襄公與莒子遇蒲侯氏(二十二年)預云邑名
蒲如商侯國齊地有蒲如氏預云下邳取慮東南
有蒲如城春秋蒲隧或云即薄姑盖其分也
姑幕商侯國今密之莒東北百六十有姑幕故城
故晉琅邪姑幕縣後齊併入東莞晉志通典
十道記等俱謂即蒲姑蓋非又史以為薄姑
氏國與四國亂周公滅之以封太公又云青
之博昌界有薄姑城是亦一之按書大傳謂
奄君薄姑語錄父舉事以薄姑非名誤矣傳
所謂薄姑商奄吾西土者豈惟晏子之言哉
酈酈山是後為酈氏食其氏(音異基其孫賜為氏)侍其氏
(其曾賜氏)
黃洛寰宇記盧龍有黃洛城黃洛水殷諸侯國
貸成湯時有貸子相
邊商國周有邊伯(莊十八年)
膠膠革國今沛之公丘續云本膠國通典則以
萊之膠水為古膠東國括地象云在膠東南
六十里即墨城也
錫(錫疇)商末錫疇子斯一云錫疇國鄭六邑有戈錫
錫宋鄭之間鄭人滅之以處宋元公之孫
瞿商&KR0034;有瞿父鼎有商瞿氏宜為瞿上
陵玉篇國名宜即&KR0934;三&KR0934;也湯伐之字書書傳
作艐從舟故雅訓至(隸從月)史夌通典㚇一也
漢廣川子則封三融侯屬東海
甘甘盤小乙臣高宗學焉後受遺有大功
九(鬼)紂三公即鬼侯(明堂位為紂所殺)彪云鄴西鬼侯國
也隨圖經臨水縣九侯城今相之隆陽有九
侯城(磁之滏陽西南五十)誕生音仇故或謂即&KR2239;非
羑羑里地在相音九或即九字書音牖失之
鄂史記九侯鄂侯為紂三公紂虞所封南陽所
謂大夏有鄂氏(姓書出晉鄂侯)或作邗非
邢(䢴)邢侯亦紂三公(昭十四晉施邢侯音邢作䢴訛)或云即鄂即
云䢴侯俱非按世紀邢侯事紂以忠諫死而
邗為文王所伐文王豈伐賢哉(䢴見武穆中)
崇(二)崇侯虎紂佞臣文王虜之今崇有崇城崇侯
墳九域志云虎也(集韻&KR0008;猥)寰宇記彭城北三十
垞城臨泗水秦地志云垞城古崇國兖人謂
實中城曰垞(直加切)城西南有崇侯廟(在廟山)與
秦崇異(杜云杜扈永和志云在秦晉之間蓋以宣元趙穿侵崇以求成於秦也張)
(子厚疑非一國)
虞(芮别見)文王質虞芮之訟暨師武伐紂乃收虞師芮
師(六韜)春秋虞公虞仲之後(周初封之小國稱公)今陜州
密文王伐之詩云密人不恭者事見周書蓋與
紂有謀周之意
黎夏諸侯九黎預云東夷國晉侯略狄土立黎
侯非文王所戡矣故晉志二黎國
飢(&KR2239;耆)昔文王伐飢本作&KR2239;音祈即耆黎也周書傳
五年伐耆而大傳作戡耆故說以為黎也(周傳)
(一年質虞芮二年伐䢴三年伐密湏四年伐犬夷五年伐耆六年伐崇周紀平虞芮明年)
(伐犬夷又明年伐密湏又明年伐耆又明年伐䢴又明年伐崇侯虎)字書帆訛
(&KR0008;飢帆同集云伊&KR0008;古瓜子號按&KR2239;有祈音兔罝叶逵趙王歌龜策傳皆叶之也)
酆豐也事周紂惡之韓子云文王侵盂克莒舉
酆三舉春秋徐之豐縣又楚地(杜云祈縣南有豐鄉)
閎有閎夭為閎氏(漢廣陵相侯孺)
散宜散宜生後有散氏
於陵書大傳散宜生之於陵氏今淄之長山
長子周史辛甲封今潞之長子晉執衛石買處
商蓋周公勝殷將攻商蓋辛甲曰難攻請先九夷
攻九夷而商盖服
庸庸氏伯爵助武伐紂今房之竹山漢之上庸
(文十六楚滅之楚飢率諸蠻叛楚也寰宇記上庸故城在州西二百五十楚子為庸浦之)
(役者)說襄十三蜀地文鄘南夷國寰宇記金州
周庸國地戰國時為楚附庸後滅之(楚使盧戢黎侵)
(庸)有禆儵魚三邑
髳庸蜀羌髳微盧彭濮皆西南夷助伐紂者
微
瀘盧戎也古文作纑齊之長清南五十有盧城
齊鄭尋盧之盟者然非此記每為廬今襄之
中廬(寰宇云中廬廬戎國文十六年楚師自廬以往者)
彭黔之彭水縣又有彭溪在忠之臨江即巴賨
彭濮者非濛陽矣
僰僰侯國今戎之僰道音撲一作&KR0008;集音棘云
縣名又音拍慢
靡周書世俘云武王伐靡及陳者
戱武王克商命吕佗伐戲方云紂畿内按襄九
年戲鄭地
艾侯爵穆鼎有艾侯作&KR2433;王俅以為共誤并之
廣陽漢之上艾後漢石艾也又吳有艾縣隋
入建昌有艾城今在武寧
佚武王俘艾侯佚侯小臣四百六是也皆商國
恭姓纂云商末侯國
歷
華國莘
思康成云商有思侯梅伯
霍侯爵武王禽之汝之梁縣西南七十有故霍
世本云霍國真姓(今本作姬姓)知非晉霍
臧文王觀於臧遇臧丈人釣者近渭
遲商有遲任賢者集韻引書遲任
&KR0008;吕春秋揚&KR0008;世本又君新&KR0008;字從邑僣也當
邑國
右商世侯伯之國
王制四海之内九州州方千里建百里之
國三十(十三公)七十里之國六十(十六卿)五十
里之國百有二十(三十二小卿圻内大夫)凡二百一
十國(三等相倍)八州千六百八十國(大二百四十次四百)
(八十小九百六十)名山大澤不以封(與民同財税供而已)其
餘以為附庸閒田(州餘方百里者十方十里者六十若封者為附)
(庸未封者為閒田有功者取之閒田錄之其有削地則歸之閒田)天子之
寰縣内方百里之國九(視公侯者三為三公之田有致仕者)
(副之為六餘三以待封王子弟其一大國之命)七十里之國二十
有一(視伯者六為六卿之田致仕者副之為十二又三為三孤餘六待封王子)
(弟其三次國之命三孤無副)五十里之國六十有三(視男)
(子者二十七為大夫之田致仕者副之為五十四餘九以待封王子弟此鄭氏說非)
(必盡爾然鄭又以王制前所言三公等田為商制後言縣内國為夏制采地殊不可)
(曉)凡九十有三國(三等而二倍之)名山大澤不以
朌(王以給民虞人掌之)其餘以禄仕以為閒田(畿内無附)
(庸餘方百里者六十方十里者九十六周官以大都之田任畺地公所受地在焉小)
(都之田任縣地卿所受地在焉家邑之田任稍地大夫受地在焉此言縣内舉中言)
(之然則公邑之田任甸地元士于此受地可知此其大凡也其地有餘有不足盖又)
(有通法故卿或在縣地取足于封而已甸稍縣都無過十二謂如百畆而徹賦民什)
(一於一之中又以十分為率取二也畿外諸侯以歸公上大略如此)九州千
七百七十三國天子之元士諸侯之附庸
不與(八州餘方百里者百八十方十里者四百八十附庸禄仕閒田在焉)寰
内夏后氏之畿也故康成以為夏氏之衰
戎狄内侵諸侯相并國滅數少商湯承之
更制中國方三千里以為九州建此一千
七百七十三國杜佑因之蓋失之矣夫湯
之興資者三千(王斶云湯時諸侯三千洛誥傳云武王伐殷同國三)
(千長育其材設其禮義被之文章便可與事宗廟也)千八百者周家
之始受也(九州州方千里此於禹服五千里内斷長補短建國多寡之數)
(三代同也鄭謂湯制中國方三千里周公復唐虞之舊為七千里妄也孝經說云周)
(千八百諸侯布列五千里内足相參攷烏在七千里哉夏之萬國至商湯至周逾數)
(百年間不應所减如此商之去周又數百年何得並無减損知此周數商益多矣書)
(傳云退見文武之尸者千七百七十三諸侯玄謂此周所因商世九州諸侯之數所)
(謂萬國固亦號數知文武之後制)千里之内曰甸千里之
外曰采曰流(甸者服治田出榖税采者采取以當榖税謂所貢物上言)
(采下言流其中舉矣)天子百里之内以供官千里之
内以為御(官官府所用御御府所用百里内謂如納&KR1469;皆粗者千里内謂)
(如粟米皆精者太府入賦不以遠物待近近物待遠近供官遠為御也太宰制國必)
(合王府之賦為之調度此則王府之所供止百里膳服之御必千里也)千里
之外設方伯(州伯)五國以為屬(以屬制名大事從其長小)
(事則專遠)屬有長(州四十二長)十國以為連(以聫制名言以)
(授邦職以役國事如聫也)連有帥(州二十二帥)三十國以為
卒(以卒制名言以比追胥令貢賦如卒也)卒有正(州七正連帥比年柬)
(車卒正三年柬徒羣牧五年大柬車徒)二百一十國以為州
州有伯(牧伯)八州八伯各以其屬屬於天子
之二老兹商周之通制也(八州八伯五十六正一百六十)
(八帥三百三十六長凡五百六十八多少雖不同方伯連帥一也)嗟乎置
天子非以優天子收天下也置諸侯非以
優諸侯收一國也諸侯之有方伯連帥牧
長卒正非以優彊大在小國也故以小事
大大字小致治之要春秋之所與也分災
救患濟弱扶傾是王政之所急黎侯迫逐
衛宣不救而旄邱以為責四國災流許人
不吊而君子必其亡(詩云伯也執殳此州伯也時齊侯亦自謂)
(小伯見國語)是故什伍之法於州鄉則聯其民
於師畋則聯其徒於宿衛則聯其官夫然
故能以中國為一人而無内患為屬連卒
州以聯其國為長帥正伯以聯其人夫然
故能以天下為一家而無外虞此大司馬
比小事大以和邦國若職方氏邦國小大
相維之事也先王之建諸侯豈顧私其力
以自衛使子孫世得王哉不如是有不足
以寧天下而世之治不治子孫之世不世
有不在乎此也世之人徒見三代之能長
則以為建侯之力見春秋之紛亂則以為
建侯之失夫以禹之功又非無諸侯也而
世未三易太康不道俄失其國其所以未
亡而再集者幸有窮之顛越而少康之明
賢爾諸侯何力之有東遷之後非無疆大
也然而載祚數百世乏令主猶克永世雖
危無咎則周公之法在而四國不能以相
賓也諸侯亦何罪邪先王之設法固為後
世之能守者設也使後之世果能守邪安
有春秋之末世苟不能守則亂之起有繇
矣豈設法之罪哉謂諸侯之敝有春秋之
末世則司馬氏之季天下裂於夷狄大業
之際天下散於盜賊其為禍亦至矣豈以
有諸侯至此極邪
丁武王時丁侯叛者
羑羑侯今武功縣界有羑陽故城或云湯隂者
非(湯隂北六里有羑城羑水城北臨水周二百五十步即羑里城史音牖里元和志牖)
(里一名羑城湯隂北九里通典相州湯隂羑里城隋國經湯隂有防城紂囚文王築此防)
(之)
濁有濁氏(元后傳有濁賢)濯氏(鄭有子濯孺子風俗通云濯輯之後)說文
濁水出齊郡厲鉅山東北
䊸穆王伐之大起九師東至九江蚖蟬為梁在
江東矣(紀年四十七年)
因穆王西征至因氏郭云國也近河
房穆王里圃田之路東至於房郭云房子國趙
地有㠝山紀年作魴即高邑之地(十道志云高邑趙房)
(子也通典云趙臨城舊房邑寰宇有房子城漢之鄗邑後漢之高邑)
&KR0008;穆天子傳有&KR0008;子郭云夷國有德者稱子
剻剻傰也剻伯綮國穆天子西征至於剻河宗
之子孫剻伯綮逆天子郭叵肯切伯爵綮名
廣韻上聲引之云漢有剻城侯又步登切故
楚漢春秋作憑城又作馮馮朋通也地記陳
倉有蒯城云河宗之子孫則宜在此非沛之
䣙(姓纂作䣙伯綮穆傳今作䣙伯絮訛)
䣙說文沛城父有䣙鄉玉篇蒲梅切蘇林廣韻
為薄回切云鄉名在右扶風集一作䣙又音
浮顔為薄肯切則又誤矣姓纂䣙氏以為出
伯綮國在虞芮間者妄或作□非(諸剻䣙&KR0008;蒯字並詳)
(字經)
&KR0008;□是春秋□得之先訛為蒯苦怪切括地志
河南縣西四十有蒯亭縣今有蒯鄉玉篇說
文□從□省汝南安陽鄉名或作簣
周世侯伯
詩(邿)邿也魯取之(襄十三)預云亢父有邿亭亢父隸
濟說文附庸國漢志詩亭詩國水經云春秋
詩國也在任城界欒盈克邿乃齊地例云平
隂城西有邿山
鄟成六年取鄟外紀云附庸
栒邠之三水東北二十五栒原上有古栒城(見寰)
(宇記郡縣志云安定縣界有三水故城)周鼎銘云王命尸臣官
此栒邑者班固以為文昭元和志從之非也
(應云郇侯伐晉者今謂水南一里有故城建德二為栒州三年廢皆因國誤城今在郿)
淖楚淖國先為淖氏集韻音卓(魯共王淖&KR0008;)
䙐周器南宫中鼎云䙐人是說文有&KR0008;
頼子爵蔡之褒信有頼亭楚滅之(昭四年)非炎帝
後頼春秋滅頼古本作厲故世以為即厲非
也晉志厲頼二國(又哀六安孺子如頼乃齊地)
郵王良邑為郵氏
庳吕覽晉文之覇東伐庳廬者
渠畿内國周大夫渠伯紏後有渠氏(昭二十六渠周地)
昔周大夫所封見風俗通通作夕故有夕侯後
有昔氏夕氏鉅鹿故昔陽城一云貝丘今恩
之清河有&KR0008;亭乃音籍清河乃秦厝縣貝州
也(或云臨清有&KR0008;鄉非)
用風俗通云古用國見毛詩在高唐乃用地故
有用姓(名士錄有用羽之)
吕徐之彭城東有吕梁城五十九里春秋為宋
地漢吕縣
郙甫也汝南上蔡有郙鄉郙亭或云即吕非也
孝經偶引吕&KR0008;為甫爾
鄦在潁川玉篇云甫侯所封非按鄭世家有鄦
公本許云
鄫鄭地今滎陽有鄫水城鄫水溱也而故鄫城
在襄邑東南有故城襄元年次鄫者非姒姓
鄫故晉志有二鄫國
宋春秋有宋子乃小國今趙之平棘有宋子故
城漢之宋子縣非微子國封
&KR2751;奥一作郁有郁氏(姓苑)
慎潰魯有慎潰氏奢侈逾法敗(家語)
沈猶古附庸後魯沈猶氏(孟子有沈猶行姓苑云太山人)漢劉穢
為沈猶侯地在千乘(韻直忱切師古音審云沈亭是)
無終無終子翟國今葪之玉田渙陽亦其地晉滅
之燕為右北平有無終山(故無終縣在右北平城西三十萬歲)
(通天二為玉田)以蔽北燕之路亦春秋之山戎
零支齊桓公北制零支今平之盧龍故零支縣古
離支也
臯虞故侯國漢郎邪臯虞縣
中牟佛肹邑今縣隸開封開皇之内牟北十二有
中牟故城又河北有中牟在濕之北趙獻侯
徙治者晉地瓉說詳矣班固杜佑以為滎陽
中牟縣故樂史以為河南有肹墓因年表誤
之衛侯如晉過中牟不在趙之東也(定九年晉車千)
(乘在中牟預嘗疑之吳曾云當在温水之上逌疑年表趙都中牟謂新鄭恐趙嘗都亦繆)
(矣)
東牟文登西北百一十有東牟古城
堂陽九域記漢縣今隸冀城冡記商之太子封母
弟才為堂陽侯在堂水之陽
闕鞏國也昭十五年傳有闕鞏之甲
郇瑕預云郇瑕古國(僖二十四郇郇瑕氏)伏氏云在解東郇
瑕氏之虚也地薄水淺近於鹽謂鹽澤也然
郇與瑕二郇音環詳周國中瑕見卷末
析成今鄧之内鄉
介根東夷預云黔陬東北計基城即介根國漢之
計斤今密東南四十計斤故城(廣記密之膠西介葛廬國)
(黔陬隋省入膠西故城在今諸城東北百一十)
徐吾徐吾氏茅戎之别後有徐吾氏今潞之屯留
西北三十有故漢餘吾城
閼與通典儀之和順韓之閼與(趙奢破秦軍處和順今隸遼)寰
宇記今名島蘇城銅鞮西北二十今潞之銅
鞮故閼與城漢梁榆也(九域志一曰榆城盧諶征艱賦云訪梁榆)
(之虚郭乃閼與之舊都謂此)
安陵國事云小國侯其後氏安陵經為楚王妃
卑梁吳之邊國吳梁氏卑梁人也楚滅之今濠之
鐘離吳世家昔卑梁女與鍾離人爭桑相攻
遂滅卑梁
曲梁晉伐之(宣十五)今之潞預云廣平曲陽縣今洺
之雞澤漢曲陽地
仇吾一曰仇繇韓子云仇繇小國為智伯所滅後
有仇吾氏(吕春秋中山國有風繇之君智伯伐亡之即厹一之誤)一作
厹猶非國事云智伯欲伐之遺以大鍾(韓子智伯)
(以大鍾遺仇繇見二十卷二十六卷又云遺以廣車)按河東盂縣有原
仇城元和志以為仇繇樂云即盂之外城仇
繇城俗名原仇九域志亦在九原并
厹猶班志屬臨淮今泗之漣水代以為即仇繇非
智伯所伐不在是
鍾吾一作鍾吳春秋鍾吳子國(昭二十七)吳滅之預云
泗之宿遷西北十里司吾故城是(寰宇峒峿俗)為
鍾吾氏(漢尉氏今鍾吾蒼)
餘丘於餘丘也(莊二慶父伐之)預云為邾所併故二傳云
邾邑經不繫邾魯附庸也邑不言伐
沙隨春秋地名云本國也今南京寧陵西北七有
沙隨亭(成十六預云北)
浮來即邳來紀邑今東莞北有邳鄉邳鄉之西有
公來山邳來澗
彭戲秦武公元年伐彭戲氏於華山地近華隂
蛇丘音移封者為氏泰山蛇丘縣
葵丘外黃東有葵丘大夫邑食者氏焉英賢傳有
葵丘欣
潁春秋圖有潁國樂云潁侯國通典以為洛之
潁陽考叔邑即城潁許之長葛西一里有故
潁城潁谷(考叔冡在汝廟在許)亦有周潁(昭九年潁周地)
蘧伯玉先國陳留傳云長垣有蘧伯鄉一曰新
鄉伯玉之冢
單單伯魯孤與周之單子别
介之推先國即汾之介休有介山緜上山地今
沁之緜上竇苹以為密界晉黔陬乃介根也
駕楚附庸吳圍巢伐駕圍釐虺者(成十七年)
湯
亳秦寧公二年伐湯三年與亳戰蓋京兆杜亳
豐秦襄公以弟穆嬴為豐王妻地蓋豐水之西
一作酆(哀四)昔文王侵盂克莒舉酆三舉而紂
惡之(韓子)預云南鄉析縣南有酆亭
譚
儲齊大夫有儲子姓源云儲人後繆
酄春秋酄闡一作讙在鉅平今濟北蛇丘西下
讙亭唐入鉅野(今濟治)然此為聞喜之酄有酄
亭自音圈水經蛇水逕下讙城南即灌水也
(今龔丘)
析所謂析酈楚附邑白羽之地秦人過析隈今
鄧之内鄉有淅水魏淅州故漢南陽淅縣
聊聊莒即墨皆齊東界今博之聊城漢屬東郡
攝(昭二十)晏子云聊攝以東故博平是今聊城東北三
十有故攝城(博平西南二十)或以聊攝為一誤
博兖之奉符漢之博縣隨為博城
㳙齊有㳙子㳙蜀艮之先荀子㳙蜀吕濁艮非
離本舒鳩地今通利軍之黎陽有故東離城漢
鄧弱為離侯於此史表或云黎非
儀儀封人儀之封人也注衛邑今開封東明西
北二十有儀城
后宜即郈有后氏(弟子后處云出后土妄)
牟牟子國楚滅之為附庸預云泰山牟縣今奉
符(廣記奉符漢牟縣故牟國樵云登之牟平非)
鄄(莊十四)衞縣大夫鄄子士音眷衞侯自鄄入(哀十七)本
齊豹邑曺植之封晉八王故事云東海王越
洎鄄城城無故壊今濮之鄄城漢屬濟隂
郱本紀邑有郱故城在青之臨朐東南
鄑昭十一年鄑魯地舊云都昌西之訾城(詳楚後訾)
郚密之安丘西南六十故郚城漢郚縣(杜云卞縣南又)
(朱虚東南有郚城)隨之郚縣縣武德中併(文七年五梧紀邑後)
(屬魯南與邾境)莊元齊遷莒郱鄑郚凡書遷者自是
滅矣
崇春秋之箕崇小國趙穿尋崇者非崇侯國
廬九域志廬州古廬子國(劭)有廬氏
郲鄭地時來也預云滎陽東釐城
吕河東永安博物古今地名記有吕鄉吕甥之
邑郡縣志云霍邑西南十里有吕城紀聞云
霍邑古吕州即彘也(唐為吕州彘即永安)其城甚固(紀年)
(晉獻公十九年會虞師伐虢滅夏陽虢公醜奔衞乃命瑕父吕甥邑於虢都志云北虢也)
非彭城(樵云彭城東五十九里吕梁漢吕縣)
肥(二)漢故肥城今在鄆之平隂志肥子國屬泰山
唐隸濟然菑川劇自有肥亭志亦云肥子國
盖二邦云
魚魚人逐楚師者(文十九)長楊之魚城也(長楊西北五十)
(四面險絶)舊云魚復(通典䕫州春秋魚國也然魚復之名始於漢也即魏之人)
(復故城在州西十五沔河東十五)禆鯈魚庸之三邑
禆
鯈文十七年待於鯈樵云晉鄭之境
漆從征記高平南平陽東北有漆鄉(杜同)定十五
年城漆邾庶其以徠奔者(襄二十一)今兖有古漆
城
宛即有宛長垣西南有宛亭近濮水衞宛濮也
戎戎州已氏邑今宋之楚丘(九州記云已氏戎君之姓混吾之後)
(漢已氏縣哀十七)預云濟陽東南有戎城此會潜伐
凡伯者(隱二)又山戎在漁陽(國都城記云燕北通山戎莊三十公)
(及齊侯遇於濟謀山戎以其病燕也今幽州東二百十三漁陽縣)茅戎在陜
(杜云大陽西有茅亭亭今在弘農陜有茅城樵云陳留)襄戎在秦(九域記秦)
(州有平襄城古襄戎邑漢陽)驪戎在新豐(莊二十八)瀘戎(桓十二)
姜戎(僖三十二)隂戎(昭九)
蠻哀四年蠻氏潰蠻子赤奔晉今河東伊陽伊
闕鎮即古戎蠻子國漢新城唐伊闕也(寰宇以梁)
(縣西南蠻中聚為其國今謂麻城)
夷紀所戎夷國也(隱二)城陽壯武治夷安(漢壯武城在即)
(墨西)非魯地之夷(閔二殺哀姜處)若臯夷(蕪湖東)淮夷(僖十)
(三東夷居淮上者安國以為徐夷之屬非也閟宫詩與昭四年春秋淮夷徐明為二)
狄翟也晉語蒲人翟人狄類非一居中國者若
白狄(僖三十三宣八)與秦同州預云故西河地有白
狄部胡(神異記白狄先)今鄜坊綏延間皆其地(一曰白翟)
(居乃秦高奴故董翳為翟王都高奴今膚施)中行穆子伐翟乃鮮
虞列子言襄子攻翟取左人中人則鮮虞矣
开开羌居金城今蘭之五原
逯風俗通云逯秦邑集韻音錄有录氏逯氏(漢有)
(逯並高馸將逯並)
右周世侯伯之國
事之弘遠固有不得盡計於其始而有俟
於後之人者封建之事非一世之利固非
一旦之可為非一朝之事亦非一日之可
計要必因其平時漸而為之則何事而不
立是故古先哲王擇明賢比勲德年增而
歲益之所以成爪牙之勢者固非一旦而
衆建之也脩禮法謀連帥朝厲而夕勉之
所以為長久之計者固非一日而驟為之
也規模者本之前善善者存乎後是故羲
炎以來歴載千百而封建之設猶有遺利
則凡事之立固不在乎始謀之善不善者
漢封諸侯初本率意事微周度是以土宇
過制歲未幾何而叛九起則其始謀者既
不善矣誠使惠文景武而徠克原其故脩
方伯謀連帥明君臣父子之恩正疏戚尊
卑之分漸而維之使安其樂絀貪殘寵賢
德崇惠而涵養之則三代之緒將復見矣
柰何吹&KR0034;過計一饐廢膳遂使成功頓毁
美惡俱盡而不可以復起豈不惜諸是故
成久長之業者必非一旦之可為也周有
天下商之諸侯存者猶千八百因而崇之
故為勢易而說者謂周之興也八百之侯
同會伐紂故不得而不封且以為一旦封
之此皆書生&KR0008;嘐嘗試疏闊譚也
暴長者云云推久長之策造速成之功
此非陛下之福天下非一時之用海内
非一旦之功云云朱浮云
上世妃后之國
華胥伏戱母國在閬中列子云華胥氏之國在弇
州之西台州之北
娥陵女媧氏之臣有娥陵氏
少典黃帝父大叢少典氏則其後襲封者有典氏
(姓纂又有少氏妄)
有喬僑也一作橋少典取有僑氏傳作有蟜賈云
諸侯(集云古諸侯又云上世國名國語有矯故玉篇為居兆切)後有喬氏
橋氏蟜氏(春秋有蟜固漢有蟜彦冲姓纂以為蟜牛後)
承桑神農取承桑氏一曰桑水陜之靈寶有桑里
亭(晉桑田今即陵有桑里)
西陵黃帝元妃嫘姓國作儽同今江夏安陸間故
吳以安陵為西陵有嫘氏西陵氏(春秋有西陵羔見世)
(本)
方纍黃帝次妃方儽氏一曰方靁靁纍聲注(靁祖方靁)
(用字每相犯故世以方靁即靁祖誤)有靁氏纍氏儽(累雷傫嫘单從田皆)
(非字)
彤魚黃帝三妃彤魚氏國固表作彤非
干類青陽取干類氏生少昊後有類氏
蜀山昌意取蜀山氏益土也(詳前紀)今濟有蜀山或
其分也
鄒屠高陽取鄒屠氏者昔黃帝戮蚩尤遷民善者
於鄒屠
勝濆勝奔也高陽允妃勝奔氏國(帝系注宋衷云國名)或作
騰隍誤
根水卷章取根水氏今土軍縣有根水是史多作
卽水非
鬼方陸終取鬼方氏殷高宗伐鬼方或此
陳豐一作鋒酆也僑極取陳豐氏生帝嚳嚳復取
陳氏生帝堯齊之豐丘陳氏邑也
有娀帝嚳次妃國訛作嵩(殷武疏簡狄國)桀敗有娥之虛
盖陕虢間(故世紀晉志桀敗於焦淮南子有娥在不周北遠)有娀氏
嵩氏
有陬帝嚳三妃之國音輙史作訾陬或作陬訾俱
非(姓書訾陬三皇時諸侯)
冨宜帝堯取冨宜氏史記班表作散宜散宜為二
登北帝舜之三妃傳多作癸北(姓纂又作癸比)經云國在
鉅燕之南倭之北屬燕
有㜪&KR1360;納有㜪氏生伯禹唐韻云國名帝繫作有
莘今陳留有莘城國語之莘虛
土敬&KR1360;妻圡敬氏見山海經
塗山太康地記塗山故當塗國固云九江當塗今
夀春東北塗山也(山在濠之鍾離四百十七里)當塗故城
州西九十六有禹廟塗山神祠山頂漢魏不
害劉聖公為當塗侯國(應以為會諸侯處非塗山侯國大誤)
酈山戎胥軒取酈山氏盖即酈侯
契和老子祖理徵取契和氏後有契氏
純狐后羿妻純狐氏浞納之
有仍見商世國
州山南岳取州山氏曰女□
右上世帝王妃后之國
子曰周監於二代郁郁乎文哉文者禮文
加詳之謂也夏商氏非不文也以周而視
之則猶質也方封建之行也豈惟利其私
哉予之所嘉亦正以其文也且姑以大婚
一事言之王妃取於諸侯而王女下嫁於
國君之世子不過下一等爾逆送之有文
以相接丙丙乎不可尚矣自其郡縣而兩
勢懸后妃遂取於齊民而王女下嬪於匹
庶矣豈不異夫(桓二年紀侯來朝何休以為稱侯者天子將娶於紀)
(故封之以百里謂天子得娶庶人女以其得專封非也劉元輔云天子養天下之民)
(居天下之尊守天下之法能刑人能爵人然刑人當以罪爵人當以德豈以得專而)
(妄刑人爵人哉又况撓以情愛援百里之命於匹庶輕宗廟䙝社稷使後代庸君欲)
(以百里之女共天地之事豈不失觀諸六典云兩漢皆列侯尚主自魏晉來尚主者)
(皆駙馬都尉駙馬都尉鄙矣然兩漢亦不專列侯也)或曰何傷乎是
所以為無私也嗟乎亦不究其本矣天下
多故人非齊聖敵則敬其相洎者未有不
生於不等者也秦漢而徠不原其本脱先
王之意務以尊君抑臣為治列侯尚主帥
使男事其女而公卿婿天子者一至舅姑
屈跪其婦以故王陽條奏原以為失長樂
王回亦首其敝謂父母至不敢畜其子而
舅姑且不敢有其婦人倫悖於上風俗頽
於下則不等而已矣惟不等故不敬不敬
故相洎相洎不敬失伉儷之義矣失伉失
儷乂烏足以言之封建之代哉
古之亡國
皮氏信不行義不立哲士陵君政禁之生亂而亡
皮氏詳雜國中
華氏方正日遠邪人專政禁之生亂而亡(六韜作莘氏又)
(博物志)
平林挾德責數賢能日疏位均而爭遂亡詩會伐
平林後漢平林盜起者按平林在隨縣東北
(九域志)史記有平林老(引見姓纂)
三鱙美言聞於内惡言聞於外内外不相聞而亡
或云三苗(昭元)
義渠二子異母皆重君病大臣分黨以爭而亡春
秋之義渠戎秦昭滅之為北地今慶州
平州(二)功大而不賞謟臣日賞功臣怒而生變平州
出奔盟會圖疏平州在汾州介休西若齊之
平州漢平州國在梁父(宣元平州杜云泰山牟縣西有平州鄉)
有林召離戎君朝之而不親禮逃而誅之天下叛
之林氏以亡六韜林氏國出騶經與葛鼠近
預云中牟林亭非(今開封春秋之北林)
曲集自伐其智廢仁義事彊力賢良伏匿君孤無
使榆州伐之而亡今符陽郡有集云萬山所
集六韜作西譙州氏伐之
榆州孤而無使曲沃伐之而亡(見博物志當亦周書文今不見)儀
之榆社或云魏榆(晉曰雝榆亦曰魏榆預云朝歌東有雝榆城今衛縣)
(隨改)
有鄶蔑爵損禄後君少弱禁伐不行重氏伐之而
亡攷之潜夫即祝融後也今鄶城六韜曰會
氏
重氏伐有鄶者宜句芒國滄之南皮有千童城年
表云故重是也(城在今無隸漢縣也云囙徐福妄)
上衡與林氏爭權林氏再戰弗克上衡為義弗克
俱亡
有果好以新易故故者興怨新故不合内外不附
而亡今果州
畢程損禄增爵羣臣貌匱而亡文王卒於畢程(長安)
(志引孟子今作畢郢)而武王嘗窮於畢程(吕十八)地今咸
陽
陽氏自伐而好改作事無故業官無定位民運於
下而亡夫國以陽名者多矣如陜有上陽下
陽晉魯鄧越皆有東陽南陽難可悉數
榖平慢類無親破國弗克業荆用國内外相援而
亡一作平氏
縣宗狠而無親執事不從守職者疑羣臣解體國
無立功而亡六韜作懸原
扈氏(二)鄭地預云滎陽故卷有扈城亭卷後齊入滎
陽故卷城在原武西北
洛氏宫室無常池囿廣大工巧日進失其民時民
人匱竭饑饉不食商伐亡之即有雒(雒以色㖖魚豢)
(云漢火行忌水故去水加佳妄也按漢字從水不改師古云光武後改亦非史記已用之)
六韜作有熊誤
重丘(二)以美女遺青陽者括地象云曺州武城有重
丘故城今在濟隂東北三十一(亦曰廩城)孫蒯飲
馬重丘遂伐曺取重丘者(襄十七寰宇以乘氏東北三十七古)
(重丘城是)與德之重丘異(二十五年盟處乃齊地邵云平原安德北有重)
(丘鄉今有故重丘城在德治安德北樂史云故城在博之聊城東南)
右古亡國見周書史記解及六韜周志凡
國三十皆叙其所以致亡之道以詔徠世
者(二書俱云二十八國然文止二十有二今以張華等記參綜得此其有夏后居)
(殷商有虞質沙有巢共工南氏阪泉玄都西夏十國已别見)
嗚乎謀人則智謀已則愚謀末則獲謀大
則疎此天下之通患也彼有宗社者莫不欲
安也俄而危矣莫不欲存也俄而亡矣虞
夏不可言矣商之三千周之千八百至秦
漢之世者不千一莫不失於是也有一裘
褐必即良工有一羊豕必資良宰人主欲
善射中微而及遠也則張貴爵厚賞以招
之内不阿其子弟外不隱於遠人惟能中
者取之雖有骨肉之親便媚之好不之使
誠以不能是也至於治國御民調壹上下
内以固其城外以拒其難治則制人而不
制於人亂則危亡削滅可立而待然而求
卿相輔佐不如是之公惟便僻說已之庸
是豈不獨過歟是故明主有私人以百金
良珠玉而無私以官職事業國無常強無
常弱奉法者以強而不奉法者以弱荆莊
併國二十六開地三千猶荆莊之氓社稷
而荆已亡齊桓併國三十開地三千猶齊
桓之氓社稷而齊已滅燕襄以河為境以
葪為國殘齊而平中山有燕者重無燕者
輕魏安釐攻趙破荆利都平陸攻韓拔管
兵四布於天下而尋皆亡者羣臣官吏務
其所以亂而不務其所以治也戈盾異用
刀鑑殊施易位而用之則俱廢矣三公九
卿人之司命今也不惟其人而惟親戚便
佞之與無故而處豈非大不智歟韓嬰子
云彼不能而主使之是闇主也臣不能而
妄為之是詐臣也主闇於上臣詐於下滅
亡無日俱亂之道故明主惟能愛其所愛
闇主則危其所愛矣予讀周志而益信國
之亡未有不自已以求者後之取亡亦未有
不出此而君人者尚不知戒豈不悲哉
路史卷二十九
