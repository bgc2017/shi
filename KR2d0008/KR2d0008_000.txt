路史别史類
提要
(臣)等謹案路史四十七卷宋羅泌撰泌字長
源廬陵人是書成於乾道庚寅凡前紀九卷
述初三皇至隂康無懷之事後紀十四卷述
太昊至夏履癸之事國名紀八卷述上古至
三代諸國姓氏地理下逮兩漢之末發揮六
卷餘論十卷皆辨難考證之文其國名紀第
八卷載封建後論一篇究言一篇必正劄子
一篇(案必正乃泌友人之名其姓今不可考謹仍原本書之)國姓衍慶
紀原一篇蓋以類相附惟歸愚子大衍數一
篇大衍說一篇四象說一篇與封建渺無所
涉考發揮第一卷之首有論太極一篇明易
彖象一篇易之名一篇與大衍等三篇為類
疑本發揮之文校刊者以卷帙相連誤竄入
國名紀也泌自序謂皇甫謐之世紀譙周之
史考張愔之系譜馬總之通歷諸葛耽之帝
錄姚恭年之歷帝紀小司馬之補史劉恕之
通鑑外紀其學淺狹不足取信蘇轍古史第
發明索隠之舊未為全書因著是編餘論之
首釋名書之義引爾雅訓路為大所謂路史
蓋曰大史也句下註文題其子苹所撰核其
詞義與泌書詳略相輔似出一手殆自著而
嫁名於子歟皇古之事本為茫昧泌多採緯
書頗不足據至於太平經洞神經丹壺記之
類皆道家依托之言乃一一奉為典要殊不
免龐雜之譏發揮餘論皆深斥佛教而說易
數篇乃義取道家其青陽遺姝一條論大惑
有九以貪仙為材者之惑諛佛為不材之惑
尤為偏駁然引據浩博文采瑰麗劉勰文心
雕龍正緯篇曰羲農軒皥之源山瀆鍾律之
要白魚赤鳥之符黃金紫玉之瑞事豐奇偉
詞富膏腴無益於經典而有助於文章是以
後來詞人採摭英華泌之是書殆於此類至
其國名紀𤼵揮餘論考證辨難語皆精核亦
多祛惑持正之論固未可盡以好異斥矣乾
隆四十三年閏六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
