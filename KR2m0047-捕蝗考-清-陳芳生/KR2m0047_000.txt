捕蝗考政書類三(邦計之)屬
提要
(臣)等謹案捕蝗考一卷
國朝陳芳生撰芳生字潄六仁和人螽蝝之害
春秋屢見於策書詩大田篇去其螟螣及其
蟊賊無害我田穉田祖有神秉畀炎火毛鄭
之說以炎火為盛陽謂田祖不受此害持之
付與炎火使自銷亡並非實火是漢時尚未
詳除蝗之制也至唐姚崇作相遣使捕蝗引
詩此語以為證朱子本義亦從其說於是捕
蝗之法始稍稍見於紀述芳生此書取史冊
所載事迹議論彙為一編首備蝗事宜十條
次前代捕蝗法而明末徐光啟奏疏最為詳
核則全錄其文附以陳龍正語及芳生自識
二條大旨在先事則預為消弭臨時則竭力
剪除而責成於地方有司之實心經理條分
縷晰頗為詳備雖卷帙寥寥然頗有禆於實
用也乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
