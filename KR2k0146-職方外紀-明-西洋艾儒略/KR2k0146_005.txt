職方外紀卷五
明艾儒略撰
四海總說
造物主之化成天地也四行包裹以漸而堅凝故火最
居上而火包氣氣包水土則居於下焉是環地面皆水
也然玄黃始判本為生人水土未分從何立命造物主
於是别地為高深而水盡行於地中與平土各得什五
所瀦曰川曰湖曰海川則流湖則聚海則潮川與湖不
過水之支𣲖而海則衆流所鍾稱百谷王焉故說水必
詳於海有二焉海在國之中國包乎海者曰地中海國
在海之中海包乎國者曰寰海川與湖佔度無多不具
論寰海極廣隨處異名或以州域稱則近亞細亞者謂
亞細亞海近歐邏巴者謂歐邏巴海他如利未亞如亞
墨利加如墨瓦蠟尼加及其他蕞爾小國皆可隨本地
所稱又或隨其本地方隅命之則在南者謂南海在北
者謂北海東西亦然隨方易向都無定準也兹將中國
列中央則從大東洋至小東洋為東海從小西洋至大
西洋為西海近墨瓦蠟尼一帶為南海近北極下為北
海而地中海附焉天下之水盡於此禆海大瀛屬近荒
唐無可證據
海名
海雖分而為四然中各異名如大明海太平海東紅海
孛露海新以西把尼亞海百西兒海皆東海也如榜葛
蠟海百爾西海亞刺比海西紅海利未亞海何摺亞諾
滄海亞大蠟海以西把尼亞海皆西海也而南海則人
跡罕至不聞異名北海則冰海新增蠟海伯爾昨客海
皆是至地中海之外有波的海窩窩所德海入爾馬泥
海太海北高海皆在地中可附地中海
海島
海島之大者附載各國之後其小者不下千萬難以殫
述大率在亞細亞者蘇門答蠟日本浡泥最大在歐邏
巴者諳厄利亞最大在利未亞者聖老楞佐島最大在
亞墨利加者小以西把尼亞最大在墨瓦蠟尼加者新
為匿亞最大而太平海中則有七千四百四十島此外
有石礁或見水面或隠水中水中者船極畏之又有沙
渚船值之則陷此時盡棄舶中重貨雖百萬金錢所不
恤乘潮至方得脱之否則斷無出理
海族
海中族類不可勝窮自鱗介而外凡陸地之走獸如虎
狼犬豕之屬海中多有相似者今聊據舶行所見述一
二以新聽聞魚之族一名把勒亞身長數十丈首有二
大孔噴水上出勢若懸河每遇海舶則昂首注水舶中
頃刻水滿舶沉遇之者亟以盛酒鉅木甖投之連吞數
甖則俯首而逝淺處得之熬油可數千斤一魚名斯得
白長二十五丈其性最良善能保護人或漁人為惡魚
所困此魚輒往鬭解漁人之困焉故彼國法禁人捕之
一名薄里波其色能隨物而變如附土則如土色附石
則如石色一名仁魚西書記此魚嘗負一小兒登岸偶
以鬐觸傷兒兒死魚不勝悲痛亦觸石死西國取海豚
嘗藉仁魚為招每呼仁魚入網即入海豚亦與之俱俟
豚入盡復呼仁魚出網而海豚悉羅矣一名劒魚其嘴
長丈許有齬刻如鋸猛而多力能與把勒亞魚戰海水
皆紅此魚輒勝以嘴觸船則破海船甚畏之一魚甚大
長十餘丈闊丈餘目大二尺頭高八尺其口在腹下有
三十二齒齒皆徑尺頥骨亦長五六尺迅風起嘗衝至
海涯一魚甚大且有力海舶嘗遇之其魚竟以頭尾抱
船兩頭舟人欲擊之恐一動則舟必覆惟跪祈天主須
臾解去一如鱷魚名曰刺瓦而多長尾堅鱗甲刀箭不
能入足有利爪鋸牙滿口性甚獰惡入水食魚登陸人
畜無所擇百魚遠近皆避第其行甚遲小魚百種常隨
之以避他魚之吞啖也其生子初如鵝卵後漸長以至
二丈每吐涎於地人畜踐之即撲因就食之凡物開口
皆動下頦此魚獨動上齶口中亦無舌冬月則不食物
人見之却走必逐而食之人返逐之彼亦却走其目入
水則鈍出水極明見人遠則哭之近則噬之故西國稱
假慈悲者為刺瓦而多哭獨有三物能制之一為仁魚
蓋此魚通身鱗甲惟腹下有輭處仁魚鬐甚利能刺殺
之一為乙苟滿鼠屬也其大如猫善以泥塗身令滑俟
此魚開口輒入腹嚙其五臟而出又能破壊其卵一為
雜腹蘭香草也此魚最喜食蜜養蜂家四周種雜腹蘭
即弗敢入有名落斯馬長四丈許足短居海底罕出水
面皮甚堅用力刺之不可入額有二角如鈎寐時則以
角掛石盡一日不醒有海魚海獸大如海島者嘗有西
舶就一海島纜舟登岸行游半晌又復在岸造作火食
漸次登舟解維不幾里忽聞海中起大聲回視向所登
之島已沒方知是一魚背也有獸形體稍方其骨軟脆
有翼能鼓大風以覆海舟其形亦大如島又有一獸二
手二足氣力猛甚遇海舶輒顛倒播弄之多遭沒溺西
舶稱為海魔惡之甚也其小者有飛魚僅尺許能掠水
面而飛又有白角兒魚善窺飛魚之影伺其所向先至
其所開口待啖恒相追數十里飛魚急輒上人舟為人
得之舟人以雞羽或白練飄揚水面上着利鈎白角兒
認為飛魚躍起吞之便為舟人所獲又有介屬之魚僅
尺許有殼而六足足有皮如欲他徙則竪半殼當舟張
足皮當帆乘風而行名曰航魚有蟹大踰丈許其螯以
箝人首人首立斷箝人肱人肱立斷以其殼覆地如矮
屋然可容人臥又有海馬其牙堅白而瑩淨文理細如
絲髮可為念珠等物復有海女上體直是女人下體則
為魚形亦以其骨為念珠等物可止下血二者皆魚骨
中上品各國甚貴重之海鳥有二種其一宿島中者日
常飛颺海面海舶遇之則可占海島遠近其一本生長
於海中不知登岸舶上欲取之則以皮布水面以鈎着
餌置皮上鳥就食之輒可鈎至若釣魚然又有鳥能捕
魚者身生皮囊如網入水裹魚而出人因取之又有極
異者為海人有二種其一通體皆人鬚眉畢具特手指
略相連如鳬爪西海曾捕得之進於國王與之言不應
與之飲食不嘗王以為不可狎復縱之海轉盻視人鼔
掌大笑而去二百年前西洋喝蘭達地曾於海中獲一
女人與之食輒食亦肯為人役使且活多年見十字聖
架亦能起敬俯伏但不能言其一身有肉皮下垂至地
如衣袍服者然但着體而生不可脱卸也二者俱可登
岸數日不死但不識其性情莫測其族類又不知其在
海宅於何所似人非人良可怪
海產
海產以明珠為貴則意蘭最上土人取海中蚌置日中
晒之俟其口自開然後取珠則珠色鮮白光瑩有大如
雞子者光照數里南海皆剖蚌出珠故珠色黯黯無光
有珊瑚島其下多出珊瑚初在海中色綠而質柔軟上
生白子土人以鐵網取之出水便堅有紅黑白三色紅
色者堅而密白黑色者鬆脆不堪用大浪山之東北有
暗礁水涸礁出悉是珊瑚之屬猫晴寳石各處不乏小
西洋更多琥珀則歐邏巴波羅尼亞有之沿海三千里
皆是蓋為風浪所湧堆積此地土人取為器物龍涎香
黑人國與伯西兒兩海最多曾有大塊重千餘斤者望
之如島然每為風濤湧泊於岸諸蟲魚獸並喜食之他
狀前已具論海水本皆鹽味然亦有不假煎熬自凝為
鹽塊者近忽魯謨斯處有山五色相間亦純是鹽土人
鑿山石鏇以為器貯食物則不須和鹽蓋其器已是鹽
自生鹹味也又有海樹太平海内淺處生草一望如林
葱菁可愛
海狀
地心最為重濁水附於地到處就其重心故地形圓而
水勢亦圓隔數百里水面便如橋梁遠望者不可見須
登桅望之乃見其前或夷或險而海中夷險各處不同
惟太平海極淺亘古至今無大風浪大西洋極深深十
餘里從大西洋至大明海四十五度以南其風常有定
候至四十五度以北風色便錯亂不常其尤異者在大
明東南一隅常有異風變亂凌雜儵忽更二十四向海
舶惟任風而飄風水又各異道如前為南風水必北行
倏轉為北風而水勢尚未趨南舟莫適從因至摧破至
小西洋海潮極高大又極迅急平地頃刻湧數百里海
中大舶及蛟龍魚鼈之屬常乘潮勢湧入山中不可出
歐邏巴新曾蠟利未亞大浪山亦時起風浪甚險急至
滿刺加海無風倏起波浪又不全海皆然惟里許一處
以次第興後浪將起前浪已息矣海上雖多有風獨利
未亞海近為匿亞之地當赤道下者常苦無風又天氣
酷熱舶如至此食物俱壊人易生疾海深不得下碇舶
大不能用櫓海水暗流及潮湧飄舶至淺處壊者多在
於此海水味鹹中有火性又勢常激盪故不成冰至北
海則半年無日氣候極寒而冰故曰冰海海舶為冰堅
所阻直須守至冰解方得去又苦冰山海中冰塊為風
所擊堆叠成山海舶觸之定為虀粉矣赤道之下則終
歲常熱食物水酒至此色味皆變過之即復如常凡海
中之色大率都綠惟東西二紅海其色淡紅或云海底
珊瑚所映而然亦非本色也又近小西洋一處入夜則
海水通明如火西儒常親見而異之持器汲起滿器俱
火光又滴入掌中光亦瑩然可玩後來漸次消滅
海舶
海舶百種不止約有三等其小者僅容數十人專用以
傳書信不以載物其舟腹空虚可容自上達下僅留一
孔四圍點水不漏下鎮一石使舟底常就下一遇風濤
不習水者盡入舟腹中密閉其孔復塗以瀝青使水不
進其操舟者則綑縛其身於檣桅任水飄蕩因其腹中
空虚永不沉溺船底又有鎮石亦不翻覆俟浪平舟人
自解縛運舟萬無一失一日可行千里中者可容數百
人自小西洋以達廣東則用此舶其大者上下八層最
下一層鎮以沙石千餘石使舶不傾側震盪全藉此沙
石二三層載貨與食用之物海中最艱得水須裝淡水
千餘大桶以足千人一年之用他物稱是其上近地平
板一層則舶内中下人居之或裝細軟切用等物地平
板之外則虚其中百步以為揚帆習武游戲作劇之地
前後各建屋四層以為尊貴者之居中有甬道可通頭
尾尾復建水閣為納涼之處以待貴者之遊息舶兩傍
列大銃數十門以備不虞其鐵彈有三十餘斤重者上
下前後有風帆十餘道桅之大者長十四丈帆闊八丈
水手二三百人將卒銳士三四百人客商數百有舶總
管一人是西國貴官國王所命以掌一舶之事有賞罰
生殺之權又有舶師三人歴師二人舶師專掌候風使
帆整理器用吹掌號頭指使夫役探試淺水礁石以定
趨避歴師專掌窺測天文晝則測日夜則測星用海圖
量取度數以識險易以知道里又有官醫主一舶之疾
病亦有市肆貿易食物大舶不畏風浪獨畏山礁淺沙
又畏火舶上火禁極嚴蓋千人之命攸繫然其起程但
候風色未嘗選擇時日亦未嘗有大失也
海道
儒略輩從歐邏巴各國起程遠近不一水陸各異大都
一年之内皆聚於邊海波爾杜瓦爾國里西波亞都城
候西商官舶春發入大洋從福島之北過夏至線在赤
道北二十三度半踰赤道而南此處北極已沒南極漸
高又過冬至線在赤道南二十三度半越大浪山見南
極高三十餘度又逆轉冬至線過黑人國老楞佐島夾
界中又踰赤道至小西洋南印度卧亞城在赤道北十
六度風有順逆大率亦一年之内可抵小西洋至此則
海中多島道險窄難行矣乃換中舶亦乘春月而行抵
則意蘭經榜葛刺海從蘇門答蠟與滿刺加之中又經
新加步峽迤北過占城暹邏界閱三年方抵中國嶺南
廣州府此從西達中國之路也若從東而來自以西把
尼亞地中海過巴爾德峽往亞墨利加之界有二道或
從墨瓦蠟尼加峽出太平海或從新以西把尼亞界泊
舟從陸路出孛露海過馬路古吕宋等島至大明海以
達廣州然某輩皆從西而來不由東道西來之路經九
萬里也行海晝夜無停有山島可記者則指山島而行
至大洋中常萬里無山島則用羅經以審方其審方之
法全在海圖量取度數即知海舶行至某處離某處若
干里瞭如指掌百不失一
職方外紀卷五
