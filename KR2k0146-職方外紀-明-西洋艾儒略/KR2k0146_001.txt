職方外紀卷一
眀艾儒略撰
亞細亞總說
亞細亞者天下一大州也人類肇生之地聖賢首出之
鄉其地西起那多理亞離福島六十二度東至亞尼俺
峽離一百八十度南起爪(音撾)哇在赤道南十二度北至
冰海在赤道北七十二度所容國土不啻百餘其大者
首推中國此外曰韃而靼曰回回曰印弟亞曰莫卧爾
曰百兒西亞曰度兒格曰如德亞並此州鉅邦也海中
有鉅島曰則意蘭曰蘇門答刺曰爪哇曰渤泥曰吕宋
曰馬路古更有地中海諸島亦屬此州界内中國則居
其東南自古帝王立極聖哲遞興聲名文物禮樂衣冠
之美與夫山川土俗物產人民之富庶遠近所共宗仰
其北極出地之度南起瓊州出地一十八度北至開平
等處出地四十二度從南涉北共得二十四度徑六千
里東西大抵略同其距大西洋路幾九萬開闢未始相
通但海外傳聞尊稱之為大知納近百年以來西舶往
來貿遷始闢其途而又耶穌會中諸士幸復遍歴觀光
益習中華風土今欲揄揚萬一則一統志諸書舊已詳
盡至中華朝貢屬國如韃韃西番女直朝鮮琉球安南
暹羅真臘之類俱悉一統志中亦不復贅故略撮職方
之所未載者於左
韃而靼
中國之北迤西一帶直抵歐邏巴東界俱名韃而靼其
地江河絶少平土多沙大半皆山大者曰意貎中分亞
細亞之南北其北皆韃而靼種也氣候極寒冬月無雨
入夏微零僅濕土而已人性好勇以病殁為辱人罕得
遍歴其地亦無文字相通故未悉其詳然大率少城郭
居室駕屋於車以便遷徙產牛羊駱駝嗜馬肉以馬頭
為絶品貴者方得噉之道行饑渴即刺所乘馬瀝血而
飲復嗜酒以一醉為榮國俗大都如此更有殊異不倫
如夜行晝伏身蒙鹿皮懸尸於樹喜食蛇蟻蜘蛛者有
人身羊足氣候寒極夏月層冰二尺者有長人善躍一
躍三丈履水如行陸者有人死不葬以鐵索掛屍於樹
者有父母將老即殺食之以為念親之恩必葬於腹而
不忍委之邱隴者此皆韃而靼東北諸種也迤西舊有
女國曰亞瑪作搦最驍勇善戰嘗破一名都曰厄弗俗
即其地建一神祠宏麗奇巧殆非思議所及西國稱天
下有七奇此居其一國俗惟春月容男子一至其地生
子男輒殺之今亦為他國所併存其名耳又有地曰得
白得不以金銀為幣止用珊瑚至大剛國惟屑樹皮為
餅如錢印王號其上以當幣其俗國主死後輿棺往葬
道逢人輒殺之謬謂死者可事其主也嘗有一王會葬
殺人以萬計者此皆韃而靼西北諸種也
回回
中國之西北出嘉峪關過哈密土魯番曰加斯加爾多
高山產玉石二種出水中者極美出山石中者以薪火
燒石迸裂乃鑿取之甚費工力牛羊馬畜極多因不啖
豕諸國無豕自此以西曰撒馬兒罕曰革利哈大藥曰
加非爾斯當曰杜爾格斯當曰查理曰加木爾曰古查
曰蒲加刺得皆回回諸國也其人多習武若商旅防寇
非聚數百不可行亦有好學好禮者初宗馬哈默之教
諸國多同後各立門戶互相排擊持戒亦有數端其大
者在不得辯論教中事謂教如此立則當冥心順受雖
理有未安弗顧也
印弟亞
中國之西南曰印弟亞即天竺五印度也在印度河左
右國人面皆紫色其南土曉天文頗識性學亦善百工
技巧無筆札以錐畫樹葉為書國王之統例不世及以
姊妹之子為嗣親子弟給禄自膳男子不衣衣僅以尺
布掩臍下女人有以布纏首至足者其俗士農工賈各
世其業最貴者曰婆羅門次曰乃勒大抵奉佛多設齋
醮今沿海諸國與西客往來者亦率奉天主正教其地
有加得山中分南北南半則山川氣候鳥獸蟲魚草木
之屬無不各極詭異其地自立夏以至秋分無日不雨
反是則片雲不合酷暑難堪惟日有涼風解之其風自
己至申從海西來自亥至寅從陸東來草木異於常者
不可屈指西友鄧儒望嘗游其國獲覩草木生平未嘗
見者至五百餘種其所產木以造舟極堅永不破壊多
產椰樹為天下第一良材幹可造舟車葉可覆屋實能
療饑漿能止渴又可為酒為醋為油為飴糖堅處可削
為釘殼可盛飲食瓤可索綯種一木而一室之利畢頼
之矣又有二奇木其一名陰樹花形如茉莉旦晝不開
至夜始放向晨盡落地矣國人好卧於樹下至蚤花覆
滿身其一木不花而實人不可食其枝飄揚下垂附地
便生根若柱如是歲久結成巨林國人蔭其下無異屋
宇至有容千人者其樹之中近原幹處則以供佛名菩
薩樹鳥類最多有巨鳥吻能解百毒國中甚貴之一吻
直金錢五十地產象異於他種能識人言土人或命負
物至某地往輒不爽他國象遇之則蹲伏有獸名獨角
天下最少亦最奇利未亞亦有之額間一角極能解毒
此地恒有毒蛇蛇飲泉水水染其毒人獸飲之必死百
獸在水次雖渴不敢飲必俟此獸來以角攪其水毒遂
解百獸始就飲焉勿搦祭亞國庫云有兩角稱為國寳
又有獸形如牛身大如象而少低有兩角一在鼻上一
在頂背間全身皮甲甚堅銳箭不能入其甲交接處比
次如鎧甲甲面犖确如鯊皮頭大尾短居水中可數十
日從小豢之亦可馭百獸俱慴伏尤憎象與馬偶值必
逐殺之其骨肉皮角牙蹄糞皆藥也西洋俱貴重之名
為罷達或中國所謂麒麟天禄辟邪之類其猫有肉翅
能飛蝙蝠大如猫蛇種類極多大半俱毒地勢為三角
形末銳處闊不百步東西氣候無不各極相反此晴則
彼雨此寒則彼熱此風濤蔽天則彼穏如平地矣故海
舶有乘順風而過者至銳處則行如拔山此南印度之
尤異也
莫卧爾
印度有五惟南印度尚仍其舊餘四印度皆為莫卧爾
併矣莫卧爾之國甚廣分為十四道象至三千餘隻近
百年内吞併鄰國甚多嘗攻西印度其西印度王統兵
五十萬馬十五萬象二百每象負一木臺容人可二十
又載銃千門其大者四門每門駕牛二百又盛載金銀
滿五十巨罌以禦之不勝盡為莫臥爾王所獲又東印
度有大河名安日國人謂經此水一浴所作罪業悉得
消除五印度之人咸往沐浴冀得滅罪生天也其東近
滿刺加處國人各奉四元行之一死後各用本行葬其
屍如奉土者入土奉水火者投水火至奉氣者則懸掛
尸於空中亦大異也
百爾西亞
印度河之西有大國曰百爾西亞太古生民之始人類
聚居言語惟一自洪水之後機智漸生人心好異即其
地創一高臺欲上窮天際天主憎其長傲遂亂諸人之
語音為七十二種各因其語散厥五方至今其址尚在
名曰罷百爾譯言亂也謂亂天下之言也百爾西亞之
初為罷鼻落你亞幅&KR0695;甚廣都城百二十門乘馬疾馳
一日未能周也國中有一苑囿造於空際下以石柱擎
之上承土石凡樓臺池沼草木鳥獸之屬無不畢具大
復踰於一邑天下七奇此亦一也後其國為百爾西亞
所併遂稱今名至今強大國主嘗建一臺純以所殺回
回頭纍之臺成髑髏幾五萬廿年前其國主好獵一圍
獲鹿至三萬欲侈其事亦聚其角為臺今尚存也又東
近撒馬兒罕界一塔皆以黃金鑄成上頂一金剛石如
胡桃光夜照十五里其地江河極大有一河發水水所
及處即生各種名花南有島曰忽魯謨斯在赤道北二
十七度其地悉是鹽否則硫黃之屬草木不生鳥獸絶
跡人著皮履遇雨過履底一日輒敗多地震氣候極熱
人須坐卧水中没至口方解又絶無淡水勺水亦從海
外載至其艱如此因其地居三大州之中凡亞細亞歐
邏巴利未亞之富商大賈多聚此地百貨駢集人烟輻
輳凡海内極珍奇難致之物往輒取之如寄土人嘗言
天下若一戒指此地則戒指中之寳物也
度爾格
百爾西亞西北諸國皆為度爾格所併内有國曰亞刺
比亞中有大山名西乃上古之世天主垂訓下民召一
聖人美瑟於此山賜以十誡著於石版左板三戒右板
七戒今所傳十誡是也土產金銀極精亦多寳石地在
二海之中氣候常和一歲再熟有樹如橡栗夜露墜其
上即凝為蜜晨取食之極甘美更產百物俱豐自古稱
為福土其地有沙海廣二千餘里沙乘大風如浪行旅
過之偶為沙浪所壓倏忽上成邱山凡欲渡者須以羅
經定方向測道理又須備粮糗及兼旬之水乘以駱駝
駝行甚疾可日馳四五百里又耐渴一飲可度五六日
其腹容水甚多客或乏水則剖駝飲其腹中水傳聞有
鳥名弗尼思其夀四五百歲自覺將終則聚乾香木一
堆立其上待天甚熱搖尾燃火自焚矣骨肉遺灰變成
一蟲蟲又變為鳥故天下止有一鳥而已西國言人物
奇異無兩者皆謂之弗尼思云其西北舊有𤨏奪馬古
極富厚名於西土因恣男色之罪天主降之重罰命天
神下界止導一聖德士名落得者及其家人出疆遂降
火盡焚其國至今小石遇火即燃臭惡不可近產一果
如橘柚形色鮮妍可玩破之則臭烟而已其地有一海
長四百里廣百里水味極鹹性凝結不生波浪嘗湧大
塊如松脂不能沉物雖用力按抑不能入曾有國王異
之往觀命人沉水試之終不可入海色一日屢變日光
炫燿文成五色因其不生水族故命曰死海度兒格之
西北曰那多理亞國有山多瓊石國人嘗往鑿之至一
石穴見石人無算皆昔時避亂之民穴居於此死後為
寒氣所凝漸化為石其地西界歐邏巴處中隔一海寬
五里許昔有一名王曰失爾塞者造一跨海石梁通連
兩地今為風浪衝擊亦崩頹矣又有地名際刺產異羊
羊之羢輕細無比雨中衣之略不沾濡即漬以油毫不
汚染也一種異犬性好竊衣履巾帨之屬稍不慎輒為
竊匿矣有山生草木皆香過之則香氣馥郁襲人衣裾
如德亞(古名拂菻又名大秦唐貞觀中曾以經像來賓有景教流行碑刻可考)
亞細亞之西近地中海有名邦曰如德亞此天主開闢
以後肇生人類之邦天下諸國載籍上古事蹟近者千
年遠者三四千年而上多茫昧不明或異同無據惟如
德亞史書自初生人類至今將六千年世代相傳及分
散時候萬事萬物造作原始悉記無訛諸邦推為宗國
地甚豐厚人烟稠密是天主生人最初賜此沃壤其國
初有大聖人曰亞把刺杭約當中國虞舜時有孫十二
人支族繁衍天主分為十二區厥後生育聖賢世代不
絶故其人民百千年間皆純一敬事天主不為異端所
惑其國王多有聖德乃天主之所簡命也至春秋時有
二聖王父曰大味得子曰撒刺滿嘗造一天主大殿皆
金玉砌成飾以珍寳窮極美麗其費以三十萬萬其王
德絶盛智絶高聲聞最遠中國所傳謂西方聖人疑即
指此也此地從來聖賢多有受命天主能前知未來事
者國王有疑事必從決之其聖賢竭誠祈禱以得天主
默啓其所前知悉載經典後來無不符合經典中第一
大事是天主降生救拔人罪開萬世升天之路預說甚
詳後果降生於如德亞白德稜之地名曰耶穌譯言救
世主也在世三十三年教化世人所顯神靈聖蹟甚大
且多如命瞽者眀聾者聽喑者言跛者行病者起以至
死者生之類不可殫述有宗徒十二人皆耶穌縱天之
能不假學力即通各國語言文字其後耶穌肉身升天
諸弟子分散萬國闡明經典宣揚教化各著神奇事蹟
亦能令病者即愈死者復生又能驅逐邪魔緣此時天
下萬國大率為邪魔誘惑不遵天主正教妄立邪主各
相崇奉其所奉像又諸國不同不止千萬自天主降生
垂教乃始曉悟真理絶其向所崇信惡教而敬信崇向
於一天主焉所化國土如德亞諸國為最先延及歐邏
巴利未亞大小千餘國歴今千六百餘年來其國皆久
安長治其人皆忠孝貞廉男女為聖為賢不可勝數兹
為略述教中要義數端一曰天地間至尊至大為人物
之真主大父者止有其一不得有二一者即天主上帝
而已其全智全能全善浩無窮際萬神人物皆為天主
所造又恒頼其保持安養凡人禍福脩短皆其主宰故
吾人所當敬畏愛慕者獨有一天主也此外或神或人
但能教人純一以事天主即為善人吉神若以他道誘
人求福免禍是僣居天主之位而眀奪其權也其為凶
神惡人無疑崇信祭祀此類者不免獲罪一曰天地間
惟一天主為真主故其聖教獨為真教從之則令人行
真善而絶不為惡可升天堂永脱地獄若他教乃是人
所建立斷未有能行真善免罪戾而升天堂脱地獄者
一曰人有形軀有靈魂形軀可滅靈魂不可滅人在世
時可以行善可以去惡一至命終人品已定永不轉移
天主於時乃審判而賞罰之其人純一敬事天主及愛
人如已必升天參配天神及諸聖賢受無窮真福若不
愛信天主違犯教戒者必墮地獄永受苦難也其苦樂
永永無改更無業盡復生為人及輪迴異類等事故實
欲升天堂脱地獄只在生前實能為善去惡無他法也
一曰人犯一切大小過惡皆得罪於天主者也故惟天
主能赦宥之非神與人所能赦亦非徒誦念徒施舍所
能贖也今人生孰能無過欲求赦宥必須深悔前非勇
猛遷改故初入教先悔罪有拔地斯摩之禮既重犯求
解罪有恭棐桑之禮遵依聖教守戒祈求必獲赦宥不
然一生罪過無法可去地獄無法可脱也所以教中要
義望人真能改過遷善以獲赦免而享升天真福自有
專書備論云如德亞之西有國名達馬斯谷產絲綿羢
罽刀劍顏料極佳城有二層不用磚石是一活樹糾結
無隙甚厚而高峻不可攀登天下所未有也土人製一
藥甚良名的里亞加能治百病尤解諸毒有試之者先
覓一毒蛇咬傷毒發腫脹乃以藥少許嚥之無弗愈者
各國甚珍異之
則意蘭(以下皆海島)
印弟亞之南有島曰則意蘭離赤道北四度人自幼以
環擊耳漸垂至肩而止海中多珍珠江河生猫晴昔泥
紅金剛石等山林多桂皮香木亦產水晶嘗琢成棺以
歛死者相傳為中國人所居今房屋殿宇亦頗相類西
有小島總名馬兒地襪不下數千悉為人所居海中生
一椰樹其實甚小可療諸病
蘇門答刺(一名須文達那)
蘇門答刺地度十餘度跨於赤道之中至濕熱他國人
至者多病君長不一其地產金甚多向稱金島亦產銅
鐵錫及諸色染料有大山有油泉可取為油多沉香龍
腦金銀香椒桂人強健習武恒與敵國相攻殺多海獸
海魚時登岸傷人其東北滿剌加國地不甚廣而為海
商輻輳之地正居赤道下春秋二分正當於人頂氣候
極熱頼無日不雨故人可居之產象及胡椒多佳果木
終歲不絶人良善不事生業或彈琵琶閒游而已
瓜哇
瓜哇大小有二俱在蘇門答刺東南離赤道南十度海
島各自有主多象無馬騾僅產香料蘇木象牙之屬不
用錢以胡椒及布為貨幣人奸宄兇急好作魘魅妖術
諸國每争白象即治兵相攻擊急白象者白象所在即
為盟主也
渤泥
渤泥島在赤道下出片腦極佳以燃火沉水中火不滅
直焚至盡有獸似羊似鹿名把雜爾其腹中生一石能
療百病西客極貴重之可至百換國王籍以為利
吕宋
廣州之東南為吕宋其地產一鷹有鷹王飛則衆鷹從
之或得禽獸俟鷹王先取其睛然後羣鷹方啖其肉又
有一樹百獸不得近之一過其下即斃矣
馬路古
吕宋之南有馬路古無五榖出沙谷米是一木磨粉而
成產丁香胡椒二樹天下絶無惟本處折枝插地即活
性最熱袪濕氣與水酒同貯旋即汲乾樹傍不生他草
土人欲除草萊惟折其枝插地草立稿矣又產異羊牝
牡皆有乳有大龜一殼可容一人或用為盾以禦敵
地中海諸島
亞細亞之地中海有島百千其大者一曰哥阿島曩國
人盡患疫内有名醫名依卜加得不以藥石療之令城
内外遍舉大火燒一晝夜火息而病亦愈矣蓋疫為邪
氣所侵火氣猛烈能盪滌諸邪邪盡而疾愈亦至理也
一曰羅得島天氣常清明終歲見日無竟日陰霾者其
海畔嘗鑄一鉅銅人高踰浮屠海中築兩臺以盛其足
風帆直過跨下其一指中可容一人直立掌托銅盤夜
燃火於内以照行海者鑄十二年而成後為地震而崩
國人運其銅以駱駝九百隻往負之一曰際波里島物
產極豐每歲國賦至百萬葡萄酒極美可度八十年又
出火浣布是煉石而成非他物也地熱少雨嘗連晴三
十六年土人散往他國今稍稍凑集矣
職方外紀卷一
