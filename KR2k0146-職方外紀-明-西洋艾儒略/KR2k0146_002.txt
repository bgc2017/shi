職方外紀卷二
眀艾儒略撰
歐邏巴總說
天下第二大州名曰歐邏巴其地南起地中海北極出
地三十五度北至冰海出地八十餘度南北相距四十
五度徑一萬一千二百五十里西起西海福島初度東
至阿比河九十二度徑二萬三千里共七十餘國其大
者曰以西把尼亞曰拂郎察曰意大里亞曰亞勒馬尼
亞曰法蘭得斯曰波羅尼亞曰翁加里亞曰大尼亞曰
雲除亞曰諾勿惹亞曰厄勒祭亞曰莫斯哥未亞其地
中海則有甘的亞諸島西海則有意而蘭大諳厄利亞
諸島云凡歐邏巴州内大小諸國自國王以及庶民皆
奉天主耶穌正教纖毫異學不容竄入國主互為婚姻
世相和好財用百物有無相通不私封殖其婚娶男子
大約三十女子至二十外臨時議婚不預聘通國之中
皆一夫一婦無敢有二色者土多肥饒產五榖來麥為
重果實更繁出五金以金銀銅鑄錢為幣衣服蠶絲者
有天鵝絨織金段之屬羊羢者有毯罽鎻哈剌之屬又
有苧蔴之類名利諾者為布絶細而堅輕而滑大勝棉
布敝則可搗為紙極堅靭今西洋紙率此物君臣冠服
各有差等相見以免冠為禮男子二十已上概衣青色
兵士勿論女人以金寳為飾服御羅綺佩帶諸香至四
十及未四十而寡者即屏去衣素衣酒悉以葡萄釀成
不雜他物其酒可積至數十年當生子之年釀酒至兒
年三十娶婦時用之酒味愈美諸種不同無葡萄處或
用牟麥釀之其膏油之類味美而用多者曰阿利襪是
樹頭之果熟後即全為油其生最繁又易長平地山岡
皆可栽種國人以法制之最饒風味食之齒頰生津在
橄欖馬金囊之上其核又可為炭滓可為鹻葉可食牛
羊凡國人所稱貲產蓄大小麥第一葡萄酒次之阿利
襪油又次之蓄牛羊者為下其國俗雖多酒但會客不
以勸飲為禮偶犯醉者終身以為詬辱飲食用金銀玻
璃及磁器天下萬國坐皆席地惟中國及歐邏巴諸國
知用椅卓其屋有三等最上者純以石砌其次磚為墻
柱木為棟梁其下土為墻木為梁柱石屋磚屋築基最
深可上累六七層高至十餘丈地中亦有一層既可窖
藏亦可除濕瓦或用鉛或輕石板或陶瓦凡磚石屋皆
歴千年不壊墻厚而實外氣難通冬不寒而夏不溽其
工作如木工石工畫工塑工綉工之類皆頗知度數之
學製造備極精巧凡為國工者皆考選用之其駕車國
王用八馬大臣六馬其次四馬或二馬乘載騾馬驢互
用戰馬皆用牡騸過則弱不堪戰矣又良馬止飼大麥
及稈不雜他草及豆食豆者足重不可行此歐邏巴飲
食衣服宫室制度之大略也
歐邏巴諸國皆尚文學國王廣設學校一國一郡有大
學中學一邑一鄉有小學小學選學行之士為師中學
大學又選學行最優之士為師生徒多者至數萬人其
小學曰文科有四種一古賢名訓一各國史書一各種
詩文一文章議論學者自七八歲學至十七八學成而
本學之師儒試之優者進於中學曰理科有三家初年
學落日加譯言辯是非之法二年學費西加譯言察性
理之道三年學默達費西加譯言察性理以上之學總
名斐錄所費亞學成而本學師儒又試之優者進於大
學乃分為四科而聽人自擇一曰醫科主療病疾一曰
治科主習政事一曰教科主守教法一曰道科主興教
化皆學數年而後成學成而師儒又嚴考閱之凡試士
之法師儒羣集於上生徒北面於下一師問難畢又輪
一師果能對答如流然後取中其試一日止一二人一
人遍應諸師之問如是取中便許任事學道者專務化
民不與國事治民者秩滿後國王遣官察其政績詳訪
於民間凡所為聽理詞訟勸課農桑興革利弊育養人
民之類皆審其功罪之實以告於王而黜陟之凡四科
官禄入皆厚養廉有餘尚能推惠貧乏絶無交賄行賂
等情其諸所讀書籍皆聖賢撰著從古相傳而一以天
主經典為宗即後賢有作亦必合於大道有益人心乃
許流傳國内亦專設檢書官看詳羣書經詳定訖方準
書肆刊行故書院積書至數十萬卷毋容一字蠱惑人
心敗壊風俗者其都會大地皆有官設書院聚書於中
日開門二次聽士子入内抄寫誦讀但不許擕出也又
四科大學之外有度數之學曰瑪得瑪第加亦屬斐錄
所科内此專究物形之度與數度其完者以為幾何大
數其截者以為幾何多二者或脱物而空論之則數者
立算法家度者立量法家或體物而偕論之則數者在
音相濟為和立律吕家度者在天迭運為時立歴法家
此學亦設學立師但不以取士耳此歐邏巴建學設官
之大略也
歐邏巴國人奉天主正教在遵持兩端其一愛敬天主
萬物之上其一愛人如已愛敬天主者心堅信望仁三
德而身則勤行瞻禮工夫其瞻禮殿堂自國都以至鄉
井隨在建立復有掌教者專主教事人皆稱為神父俱
守童身屏俗緣純全一心敬事天主化誘世人其殿堂
一切供億皆國王大臣民庶轉輸不絶國人羣往歸焉
每七日則行公共瞻禮名曰彌撒此日百工悉罷通國
上下往焉聽掌教者講論經典勸善戒惡女婦則另居
一處而聽男女有别其愛人如已一是愛其靈魂使之
為善去惡盡享生天之福二是愛其形軀如我不慈人
天主亦不慈我故歐邏巴人俱喜施捨千餘年來未有
因貧鬻子女者未有饑餓轉溝壑者在處皆有貧院專
養一方鰥寡孤獨處其中者又各有業雖殘疾之人亦
不廢如瞽者運手足痺者運耳目各有攸當務使曲盡
其才而不為天壤之廢物又有幼院專育小兒為貧者
生兒舉之無力殺之有罪故特設此院令人撫育以全
兒命其族貴而家貧者恥於送子入院更有兩全之法
其院穴墻以設轉盤内外隔絶不相見送兒者乘人不
見置兒盤中扣墻則院中人轉兒入矣其曾領洗與否
皆明記兒胸異時父母復欲收養則按所入之年月便
得其子又有病院大城多至數十所有中下院處中下
人有大人院處貴人凡貴人若羈旅若使客偶患疾病
則入此院院倍美於常屋所需藥物悉有主者掌之預
備名醫日與病者診視復有衣衾帷幔之屬調護看守
之人病愈而去貧者量給資斧此乃國王大家所立或
城中人併力而成月輪一大貴人總領其事凡藥物飲
食皆親自驗視之各城邑遇豐年多積米麥饑歲以常
價糶之如所謂常平倉者人遇道中遺物或獸畜之類
必覓其主還之弗得主則養之國中每年數日定一公
所認識遺畜失者與得者偕來會集如遇原主則聽其
領去如終弗得主則或宰肉或賣價以散貧人若拾金
銀寳物則書於天主堂門外令人來識先令預言其狀
如一一符合即以還之不得主亦散於貧乏國中又有
天理堂選盛德宏才無求於世者主之凡國家有大舉
動大征伐必先質之此堂問合天理與否擬以為可然
後行之國人病危悔過祈赦則分析產業遺一分為仁
用或以救貧乏或以助病院或以贖敵國所擄或以修
飾天主殿庭一切仁事悉從病人之意遺於子孫謂子
孫之財遺於仁用謂已靈魂之財其聖教中人更有慕
道最深抛棄世間福樂或避居於山谷或入聖人聖女
所立之會而畢世修持者其入會須發三誓一守貞以
絶色一安貧以絶財一從命以絶意凡歐邏巴諸國從
十六七歲願入會中矢守童身者自國王大臣宗室以
下男女不可勝紀其女子入會後惟父母至戚得往見
之餘絶不相交接其會中居室原極宏敞亦自不碍遊
息也其男子入會例有多端有專自修不務化人者有
務化人不能遠游者又有化人而欲及天下者此則離
本國捐朋友棄親戚遍歴遐方其視天下猶一家視天
下人猶一體不辭險阻艱辛雖啖人炙人之地亦身歴
焉惟祈普天之下皆識真主而救其靈魂升天以畢素
志此歐邏巴敬天愛人之大略也
歐邏巴諸國賦税不過十分之一民皆自輸無徵比催
科之法詞訟極簡小事里中有德者自與和解大事乃
聞官府官府聽斷不以己意裁決所憑法律條例皆從
前格物窮理之王所立至詳至當官府必設三堂詞訟
大者先訴第三堂不服告之第二堂又不服告之第一
堂終不服則上之國堂經此堂判後人無不聽於理矣
訟獄皆據實誣告則告者與証見即以所告之罪坐之
若告者與訴者指言証見是仇或生平無行或嘗經酒
醉即不聽為証者凡官府判事除實犯真賍外亦不先
事加刑必俟事明罪定招認允服然後刑之官亦始終
不加罵詈即詞色略有偏向訟者亦得執言不服改就
他官聽斷焉吏胥餼廪雖亦出於詞訟但因事大小以
為多寡立有定例刊布署前不能多取故官府無恃勢
剝奪吏胥無舞文詐害此歐邏巴刑政之大略也封内
雖無戰鬭其有邪教異國恃強侵侮不可德馴如韃而
靼度爾格等者本國除常設兵政外又有世族英賢智
勇兼備者嘗以數千人結為義會大扺一可當十皆以
保國護民為志其初入會者試果不憚諸艱方始聽入
焉會在地中海馬兒達島長者王之遇警則鳩集成師
而必能滅寇成功他國亦有别會俱彷彿乎此即國王
亦有與其會者此又歐邏巴武備之大略也
以西把尼亞
歐邏巴之極西曰以西把尼亞南起三十五度北至四
十度東起七度西至十八度周一萬二千五百里疆域
徧跨他國世稱天下萬國相連一處者中國為冠若分
散於他域者以西把尼亞為冠以西把尼亞本地三面
環海一面臨山山曰北勒搦何產駿馬五金絲綿細羢
白糖之屬國人極好學有共學在撒辣蔓加與亞而加
辣二所遠近學者聚焉高人輩出著作甚富而陡禄日
亞與天文之學尤精古一名賢曰多斯達篤者居俾斯
玻之位著書最多夀僅五旬有二所著書籍就始生至
卒計之每一日當得三十六章每章二千餘言盡屬奥
理後人繪彼像兩手各持一筆章其勤敏也又有一王
名亞豐肅者好天文歴法精研諸天之運列宿之躔撰
成歴學全書世傳歲差本原皆其考定製為一定圖象
為今歴家大用又將國典分門定類為七大部法紀極
備復取天主古今經籍有註疏者不下千餘卷遍閱至
十有四次又纂本國自古史書夫既身親國政又傍及
著述種種如此後世稱曰賢者之王宜矣此國人自古
虔奉天主聖教最忍耐又剛果且善遠游海上曾有遶
大地一周者國中有二大名城一曰西未利亞近地中
海為亞墨利加諸舶所聚金銀如土竒物無數又多阿
利襪果有一林長五百里者一名多勒多城在山之巔
取山下之水以供山上其運水甚艱近百年内有巧者
製一水器能盤水直至山城而絶不頼人力其器晝夜
自能轉動也又有渾天象其大如屋人可以身入於其
中見各重天之運動其度數皆與天合相傳製此象者
注想十七年造作三年曾未重作一輪其境内有河曰
寡第亞納伏流地中百餘里穹窿若橋梁其上為牧場
畜牛羊無算有塞惡未亞城乏甘泉遥從遠山遞水架
一石梁梁上作水道擎以石柱綿亘數十里又一都城
悉皆火石砌成故本國有言以西把尼亞有三奇有一
橋萬羊牧其上有一橋水流其上有一城以火為城池
也國中奉天主之堂雖多而最著者有三一以奉雅歌
默聖人為十二宗徒之一首傳聖教於此國國人尊為
大師大保主四方萬國之人多至此瞻禮一在多勒多
城創建極美中有金寳祭器不下數千有一精巧銀殿
高丈餘闊丈許内有一小金殿高數尺其工費又皆多
於本殿金銀之數其黃金乃國人初通海外亞墨利加
所擕來者貢之於王王用以貢天主耶穌者近來國主
又造一瞻禮大堂高大奇巧無比修道之士環居焉其
内可容三國之王水泉四十餘處堂前有古王像六位
每位高一丈八尺乃黑白玉琢成者堂内有三十六祭
臺中臺左右有編簫二座中各有三十二層每層百管
管各一音合三千餘管凡風雨波濤嘔吟戰鬭與夫百
鳥之聲皆可模倣真奇物也又有書堂闊三十步長一
百八十五步周列諸國經典書籍種種皆備即海外額
勒濟亞國之古書亦以海舶載來貯於此處其地原繫
曠野山林後因造此堂鳩工住集七年遂成一城云以
西把尼亞屬國大者二十餘中下共百餘其在最西者
曰波爾杜瓦爾分為五道向有本王後因乏嗣以西把
尼亞之君擊其昆仲乃權署其國事焉其境内大河曰
得若經都城里西波亞入海故四方商舶皆聚都城為
歐邏巴總會之地也土產果實絲綿極美水族亦繁所
出土產葡萄酒最佳即過海至中國毫不損壊國中共
學二所曰阨物辣曰哥應拔其講學名賢曾經國王所
聘雖已輟講亦終身給禄不絶歐邏巴高士多出此學
近有耶穌會士蘇氏著陡祿日亞書最精最廣超數百
年名賢之上其德更邁於文國都又有一地界兩河間
周圍僅七百里而高士聚會修道之所有一百三十處
又有天主堂一千四百八十所水泉二萬五千大方石
橋二百通海大市六處由此可見其地之豐厚也侯家
苑囿有周數十里者各種禽獸充牣其中異國名王過
其地者往射獵焉隨處立有仁會遍恤孤寡煢獨或給
衣食或助貲賄或保護其家或葬死者商舶至或有死
而無主者則為收其行李訪其親戚還之種種仁事他
國雖各有會莫如此中之盛此外國王隨處遣官專撫
恤孤子理其家產廣其生殖長則還所有且增益焉歐
邏巴初通海道周經利未亞過大浪山扺小西洋而至
中國貿遷者從此國始詳見别紀
拂郎察
以西把尼東北為拂郎察南起四十一度北至五十度
西起十五度東至三十一度周一萬一千二百里地分
十六道屬國五十餘其都城名把理斯設一共學生徒
常四萬餘人併他學共有七所又設社院以教貧士一
切供億皆王主之每士計費百金院居數十人共五十
五處中古有一聖王名類斯者惡回回佔據如德亞地
初興兵伐之始制大銃因其國在歐邏巴内回回遂概
稱西土人為拂郎機而銃亦沿襲此名是國之王天主
特賜寵異自古迄今之主皆賜一神能以手撫人癧瘡
應手而愈至今其王每歲一日療人先期齋戒三日凡
患此疾者遠在萬里之外預畢集天主殿中國王舉手
撫之祝曰王者撫汝天主救汝撫百人百人愈撫千人
千人愈其神異如此國王元子别有土地供其禄食不
異一小王他國不爾也國土極膏腴物力豐富居民安
逸有山出石藍色質脆可鋸為板當瓦覆屋國人性情
温爽禮貌周全尚文好學都中梓行書籍繁盛甚有聲
聞又奉教甚篤所建瞻禮天主與講道殿堂大小不下
十萬初傳教於此國者原繫如德亞國聖人辣雜琭乃
當時已死四日蒙耶穌恩造命之復活即此人也
意大里亞
拂郎察東南為意大里亞南北度數自三十八至四十
六東西度數自二十九至四十三周圍一萬五千里三
面環地中海一面臨高山名牙而白又有亞伯尼諾山
横界於中地產豐厚物力十全四遠之人輻輳於此舊
有一千一百六十六郡其最大者曰羅瑪古為總王之
都歐邏巴諸國皆臣服焉城周一百五十里地有大渠
名曰地白里穿出城外百里以入於海四方商舶悉輸
珍寳駢集此渠自古名賢多出此地曾建一大殿圜形
寬大壯麗無比上為圓頂悉用磚石磚石之上復加鉛
板當瓦頂之正中鑿空二丈餘以透天光顯其巧妙供
奉諸神於内此殿至今二千餘年尚在也耶穌升天之
後聖徒分走四方布教中有二位一伯多琭一寳禄皆
至羅瑪都城講論天主事理人多信從此二聖之後又
累有盛德之士相繼闡明至於總王公斯璫丁者欽奉
特虔盡改前奉邪神之宇為瞻禮諸聖人之殿而更立
他殿以奉天主至今存焉教皇即居於此以代天主在
世主教自伯多琭至今一千六百餘年相繼不絶教皇
皆不婚娶永無世及之事但憑盛德輔弼大臣公推其
一而立焉歐邏巴列國之王雖非其臣然咸致敬盡禮
稱為聖父神師認為代天主教之君也凡有大事莫決
必請命焉其左右嘗簡列國才全德備或即王侯至戚
五六十人分領教事此羅瑪城奇觀甚多聊舉數事宰
輔之家有一名苑中造流觴曲水機巧異常多有銅鑄
各類禽鳥遇機一發自能鼓翼而鳴各有本類之聲西
樂編簫最有巧音然亦多假人工風力成音此苑中有
一編簫但置水中機動則鳴其音甚妙此外又有高大
渾全王莊外周盡鏤古來王者形像故事爛然可觀其
内則空虚可容幾人登隮上下如一塔然伯多琭聖人
之殿悉用精石製造花素奇巧寬大可容五六萬人殿
高處視在下之人如孩童然城中有七山其大者曰瑪
山人烟最稠密第苦無泉邇來造一高梁長六十里梁
上立溝接其遠山之水如通流河也有水泉飲之其味
與乳無異汲之不竭蓄之不溢近地曰羅肋多一聖殿
即昔日聖母瑪利亞親身所居之室此室舊在如德亞
國後為回回竊據天神凌空移至此地越海七千餘里
國人欲致崇飾恐失其舊因周以玉墻覆以大殿今逢
聖母誕日行旅來朝者常至數萬人儒略嘗詣此殿今
已屹然鉅鎮矣其西北為勿搦祭亞無國王世家共推
一有功德者為主城建海中有一種木為樁入水千萬
年不腐其上鋪石造室復以磚石為之備極精美城内
街衢俱是海兩傍可通陸行城中有艘二萬又有一橋
梁極闊上列三街俱有民居間隔了不異城市其高又
可下度風帆國中精於造舟預庀物料一舟指顧可成
他方重客每至其處閱視一兩時其工已成一巨舫可
以航海者矣所造玻璃極佳甲於天下有勿里諾湖在
山巔從石峽瀉下聲如迅雷聞五十里飛泉噴沫成珠
日光耀之恍惚皆虹霓狀有一異泉出山石中不拘何
物墜於其内半月便生石皮周裹其物又有沸泉有温
泉沸泉常沸高丈餘不可染指投畜物於内頃刻便可
糜爛矣温泉女子或浴或飲不生育者育能育者多乳
所產鐵鑛掘盡踰二十五年復生第在本土任加火力
鐵終不鎔之他所始鎔其南為納波里地極豐厚君長
極多有火山晝夜出火爆石彈射他方恒至百里外昔
一名士欲窮其故近其山為火燎死後移一聖人遺蜕
至本國其害遂息有一城名亞既諾聖人多瑪斯著陡
錄日亞者生於此地又地名哥生濟亞有兩河一河濯
髮則黃濯絲則白一河濯絲髮俱黑其外有博樂業城
因多公學名為學問之母昔有二大家争為奇事一家
造一方塔高出雲表以為無復可踰一家亦建一塔與
前塔齊第彼塔直聳此則斜倚若頃而今已歴數百年
未壊直聳者反將頹矣又有城名把都亞中有公堂縱
二百步横六十步上為樓覆以鉛瓦而中間不立一柱
又把兒瑪一堂廣可馳馬亦無一柱惟以梁如人字相
倚尋丈至盈尺皆然上壓愈重則下挺持愈堅也從納
波里至左里城有石山相間隔國人穴山以通道長可
四五里廣可容兩車對視則如明星又有地出火四周
皆小山山洞甚多入内皆可療病又各主一疾如欲得
汗者入某洞則汗至欲除濕者入某洞則濕去因有百
洞遂名曰一百所此皆意大里亞屬國也其大者六國
俱極富庶西諺嘗曰羅瑪為聖勿搦祭亞為富彌郎為
大那坡里為華熱孥亞為高楅楞察為整各有專書備
論意大里之名島有三一西齊里亞地極豐厚俗稱國
之倉之庫之魂皆美其富庶也亦有大山噴火不絶百
年前其火特異火燼直飛踰海達利未亞境山四周多
草木積雪不消常成晶石亦有沸泉如醋物入便黑其
國人最慧善談論西土稱為三舌人最精天文造日晷
法自此地始有巧工德大禄者造百鳥自能飛即微如
蠅蟲亦能飛更有天文師名亞而幾墨得者有三絶嘗
有敵國駕數百艘臨其島國人計無所出已則鑄一巨
鏡映日注射敵艘光照火發數百艘一時燒盡又其王
命造一航海極大之舶舶成將下之海計雖傾一國之
力用牛馬駱駝千萬莫能運舟幾墨得營運巧法第令
王一舉手舟如山岳轉動須臾下海矣又造一自動渾
天儀十二重層層相間七政各有本動凡日月五星列
宿運行之遲疾一一與天無二其儀以玻璃為之重重
可透視真希世珍也其傍近有馬兒島不生毒物即蛇
蝎等皆不螫人毒物自外至至島輒死一摋而地泥亞
亦廣大生一草名摋而多泥人食之輒笑死狀雖如笑
中實楚也西諺凡謂無情之笑皆名摋而多泥笑一哥
而西加有三十三城所產犬能戰一犬可當一騎故其
國布陣一騎間一犬反有騎不如犬者又近熱奴亞一
雞島滿島皆雞自生自育不須人養又絶非野雉之屬
亞勒瑪尼亞
拂郎察之東北有國曰亞勒瑪尼亞南四十五度半北
五十五度半西二十三東四十六度國王不世及乃其
七大屬國之君所共推者或用本國之臣或用列國之
君須請命教皇立之中國設共學十九所其氣候冬月
極冷善造煖室微火温之遂極煖土人散處各國以為
兵極忠實可用至死不貳各國護衛宫城或從征他國
親兵皆選此國人充之本國人僅參其半其工作極精
巧制器匪夷所思能於戒指内納一自鳴鐘地多水澤
冰堅後人多於冰上用一種木屐兩足躡之一足立冰
上一足從後擊之乘滑勢一激數丈其行甚速手中尚
不廢常業也又有法蘭哥地人最質直易信行旅過者
輒詈之容或不答則大喜延入具酒食或為計緩急未
室者則妻之謂此人已經嘗試可信託也多葡萄善造
酒但沽與他方過客土人滴酒不入口惟飲水而已即
他國載酒至亦不容入境其屬國名博厄美亞者地生
金掘井恒得金塊有重十餘斤者河底常有金如豆粒
有羅得林日亞國者最侈汰西土宫室多用帷幔障壁
其王有一延客堂四周皆列珊瑚瑯玕交錯儼一屏障
又有一大銃製作極巧二刻之間可連發四十次
法蘭得斯
亞勒馬尼亞之西南為法蘭得斯地不甚廣人居稠密
有大城二百八十小城六千三百六十八共學三所一
學分二十餘院人情俱樂易温良最好談論善謳歌其
婦女與人貿易無異男子顧其性極貞潔能手作錯金
絨不煩機杼西洋布最輕細者皆出此地
波羅泥亞
亞勒馬尼亞東北曰波羅尼亞極豐厚地多平衍皆蜜
林國人採之不盡多遺棄樹中者又產鹽及獸皮鹽透
光如晶味極厚其人美秀而文和愛樸實禮賓篤備絶
無盜賊人生平未知有盜國王亦不傳子聽大臣擇立
賢君其王世守國法不得變動分毫亦有立其子者但
須前王在位時預擬非預擬不得立即推立本國之臣
或他國之君亦然國中分為四區區居三月一年而徧
其地甚冷冬月海凍行旅常於冰上歴幾晝夜望星而
行有屬國波多理亞地甚易發生種一歲有三歲之獲
草菜三日内便長五六尺海濱出琥珀是海底脂膏從
石隙流出初如油天熱浮海面見風始凝天寒出隙便
凝每為大風衝至海濱
翁加里亞
翁加里亞在波羅尼亞之南物產極豐牛羊可供歐邏
巴一州之用有四水甚奇其一從地中噴出即凝為石
其一冬月常流至夏反合為冰其一以鐵投之便如泥
再鎔又成精銅其一水色沉綠凍則便成綠石永不化
矣
大泥亞諸國
歐邏巴西北有四大國曰大泥亞曰諾而勿惹亞曰雪
際亞曰鄂底亞與亞勒馬尼亞相隔一海套道阻難通
西史稱為别一天下南北經度自五十六至七十三其
南夏至日長六十九刻其中長八十二刻其北夏至日
輪横行地面半年為一晝夜地多山林產獸及海魚極
大異於他方其大泥亞國沿海產菽麥牛羊最多牛輸
往他國者歲常五萬海中魚蔽水面舟為魚湧輒不能
行捕魚不籍網罟隨手取之不盡也近二十年内一國
主名地谷白刺格酷嗜瑪得瑪第加之學嘗建一臺於
高山絶頂以窮天象究心三十餘年累黍不爽其所制
窺天之器窮極要渺後有大國王延之國中以傳其學
今為西土歴法之宗其諾而勿惹亞寡五榖山林多材
木鳥獸海多魚鼈人性馴厚喜接遠方賓旅曩時過客
僑居者絶不索物價今稍需即饜足矣故其地絶無盜
賊其雪際亞地分七道屬國十二歐邏巴之北稱第一
富庶多五榖五金財貨百物貿易不以金銀即以物相
扺人好勇亦善遇遠方人鄂底亞在雪際亞之南亦繁
庶
厄勒祭亞
厄勒祭亞在歐邏巴極南地分四道經度三十四至四
十三緯度四十四至五十五其聲名天下傳聞凡禮樂
法度文字典籍皆為西土之宗至今古經尚循其文字
所出聖賢及博物窮理者後先接踵今為回回擾亂漸
不如前其人喜啖水族不嘗肉味亦嗜美酒東北有羅
馬泥亞國其都城周裹三層生齒極衆城外居民綿亘
二百五十里有一聖女殿門開三百六十以象週天附
近有高山名阿靈薄其山頂終歲清明絶無風雨古時
國王登山燎祀其灰至明年不動如故有河水一名亞
施亞白羊飲之即變黑一名亞馬諾黑羊飲之即變白
有二島一為厄歐白亞海潮一日七次昔名士亞利斯
多徧窮物理惟此潮不得其故遂赴水死其諺云亞利
斯多欲得此潮此潮反得亞利斯多一為哥而府圍六
百里出酒與油蜜極美遍島皆橘柚香櫞之屬更無别
樹天氣清和野鳥不至其地
莫斯哥未亞
亞細亞西北之盡境有大國曰莫斯哥東西徑萬五千
里南北徑八千里中分十六道有窩兒加河最大支河
八十皆以為尾閭而以七十餘口入北高海國内兵力
甚強日事吞併其地夜長晝短冬至日止二時氣極寒
雪下則堅凝行旅駕車度雪中其馬疾如飛電其室宇
多用火温雪中行旅為嚴寒所侵血脉皆凍堅如冰石
如驀入温室之中耳鼻輒墮於地每自外來者先以水
浸其軀俟僵體漸甦方可入温室内故八月以至四月
皆衣皮裘多獸皮如狐貉貂鼠之屬一裘或至千金者
熊皮以為卧褥永絶蟣虱產皮處即用以充賦税以遺
鄰國多至數十車國人多盜人競畜猛犬見人則噬晝
置穽中夜聞鐘聲始放人亟匿影閉戶矣惟國王許習
文藝其餘雖貴戚大臣亦禁學恐其聰眀過主為主辱
也故其國有天主能知國主能知之諺今亦稍信真教
其王常手持十字國中亦傳流天主之經或聖賢傳記
無禁矣俗最澆凡欲貿易須假託外邦商賈方取信國
人若言本土則逆其詐矣有大鐘以搖不以撞搖非三
十人不能惟國主即位及其誕日鳴之所造大銃其長
三丈七尺一發用藥二石可容二人入内掃除又有一
蜜林其樹悉為蜂房國人各界其樹為恒產嘗有人入
蜜林見一枯樹大過合抱其人攀緣樹巔忽墮樹腹中
蜜沒至口逾三四日計無所出幸有熊登樹啗蜜以掌
探樹腹其人牢捉熊掌熊驚躍遂得拔出
地中海諸島
地中海有島百千其大者曰甘的亞曩有百城周二千
三百里古王造一苑囿路徑交錯一入便不能出游者
須以物識地然後可入生一草名阿力滿少嚼便能療
饑地中海風浪至冬極大難行有鳥作巢於水次一歲
一乳但自卵至翼不過半月此半月内海必平静無風
波商舶待之以渡海鳥名亞爾爵虐此半月遂名為亞
爾爵虐日云
西北海諸島
歐邏巴西海迤北一帶至冰海海島極大者曰諳厄利
亞曰意而蘭大其外小島不下千百意而蘭大經度五
十三至五十八氣候極和夏熱不擇陰冬寒不需火產
獸畜極多絶無毒物其國奉教之初因一王宫之婢能
識認真主遂及王后國王以訖一國其地有一湖插木
於内入土一叚化成鐵水中一叚化成石出水面方為
原木也旁一小島島中一地洞常出怪異之形或云鍊
罪地獄之口也諳厄利亞經度五十至六十緯度三度
半至十三氣候融和地方廣大分為三道共學二所共
三十院其地有怪石能阻聲其長七丈高二丈隔石發
大銃人寂不聞故名聾石有湖長百五十里廣五十里
中容三十小島有三奇事一魚味甚佳而皆無鰭翅一
天静無風倏起大浪舟楫遇之無不破一有小島無根
因風移動人弗敢居而草木極茂孳息牛羊豕類極多
近有一地死者不殮但移其尸於山千歲不朽子孫亦
能認識地無鼠有從海舟來者至此遂死又有三湖細
流相通達然其魚絶不相往來此水魚誤入彼水輒死
傍有海窖潮盛時窖吸其水而永不盈潮退即噴水如
山高當吸水時人立其側衣一沾水人即隨水吸入窖
中如不沾水雖近立亦無害至迤北一帶海島極多至
冬夜長數月行路工作皆以燈產貂類極多人以為衣
又有人長大多力遍體生毛如猱猴產牛羊鹿甚多犬
最猛烈一犬可殺一虎遇獅亦不避也冬月海冰為風
所擊嘗湧積如山人善漁獵山多鳥獸水多魚鼈人以
魚肉為糧或磨魚為麵油為燈骨造舟車屋室亦可為
薪其魚皮以為舟遇風不沉不破如陸走則負皮舟而
行其海風甚猛能拔樹折屋及攝人物於他處又聞北
海濱有小人國高不二尺鬚眉絶無男女無辨跨鹿而
行鸛鳥常欲食之小人恒與鸛相戰或預破其卵以絶
種類又有小島其人性嗜酒任飲不醉年夀最長近諳
厄利亞國為格落蘭得其地多火以磚石障之仍可居
處或宛轉作溝以通火火熖所至便置釡甑熟物更不
須薪其火亦終古不滅
職方外紀卷二
