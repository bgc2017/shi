職方外紀卷四
明艾儒略撰
亞墨利加總說
亞墨利加第四大州總名也地分南北中有一峽相連
峽南曰南亞墨利加南起墨瓦蠟泥海峽南極出地五
十二度北至加納達北極出地十度半西起二百八十
六度東至三百五十五度峽北曰北亞墨利加南起加
納達南極出地十度半北至冰海北極出地度數未詳
西起一百八十度東盡福島三百六十度地方極廣平
分天下之半初西土僅知有亞細亞歐邏巴利未亞三
大州於大地全體中止得什三餘什七悉云是海至百
年前西國有一大臣名閣龍者素深於格物窮理之學
又生平講習行海之法居常自念天主化生天地本為
人生據所傳聞海多於地天主愛人之意恐不其然畢
竟三州之外海中尚應有地又慮海外有國聲教不通
沉於惡俗更當遠出尋求廣行化誨於是天主默啓其
衷一日行游西海嗅海中氣味忽有省悟謂此非海水
之氣乃土地之氣也自此以西必有人烟國土矣因聞
諸國王資以舟航糧糗器具貨財且與將卒以防寇盜
珍寳以備交易閣龍遂率衆出海展轉數月茫茫無得
路既危險復生疾病從人咸怨欲還閣龍志意堅决只
促令前行忽一日舶上望樓中人大聲言有地矣衆共
歡喜頌謝天主亟取道前行果至一地初時未敢登岸
因土人未嘗航海亦但知有本處不知海外復有人物
且彼國之舟向不用帆乍見海舶既大又駕風帆迅疾
發大砲如雷咸相詫異或疑天神或謂海怪皆驚竄奔
逸莫敢前舟人無計與通偶一女子在近因遺之美物
錦衣金寳裝飾及玩好器具而縱之歸明日其父母同
衆來觀又與之寳貨土人大悦遂欵留西客與地作屋
以便往來閣龍命來人一半留彼一半還報國王致其
物產其眀年國王又命載百榖百果之種併擕農師巧
匠往教其地人情益喜居數年頗得曲折然猶滯在一
隅其後又有亞墨利哥者至歐邏巴西南海尋得赤道
以南之大地即以其名名之故曰亞墨利加數年之後
又有一人名哥爾得斯國王仍賜海舶命往西北尋訪
復得大地在赤道以北即北亞墨利加其地從來無馬
土人莫識其狀適舟人乘馬登岸彼中人見之大驚以
為人馬合為一體疑獸非獸疑人非人急奔告本處官
長以達國王國王遣人來視亦錯愕不辨為人但齎兩
種物來一是雞豚食物等云爾若人類則享此一是香
花鳥羽等云爾若天神則享此既而嘗其食物方眀是
人從此往來不絶其中大國與歐邏巴餽遺相通西土
國王亦命教中掌教諸士至彼勸人為善數十年來相
沿惡俗稍稍更變其國在南亞墨利加者有孛露有伯
西爾有智加有金加西蠟南北相連處有宇革單加達
納在北亞墨利加者有墨是可有花地有新拂郎察有
拔革老有農地有寄未利有新亞比俺有加里伏爾尼
亞有西北諸蠻方其外有諸島總名亞墨利加島云
南亞墨利加
孛露
南亞墨利亞之西曰孛露起赤道以北三度至赤道以
南四十一度大小數十國廣袤一萬餘里中間平壤沃
野亦一萬餘里地肥磽不一肥者不煩耕治布子自能
生長凡五榖百果艸木悉皆上品本地人自目為大地
之苑圃也其鳥獸之多羽毛之麗聲音之美亦天下第
一地出金鑛取時金土互溷别之金多於土故金銀最
多國王宫殿皆以黃金為板飾之獨不產鐵兵器皆用
燒木銛石今貿易相通漸知用鐵然至貴餘器物皆金
銀銅三種為之有數國從來無雨地中自有濕性或資
水澤有樹生脂膏極香烈名拔爾撒摩傅諸傷損一晝
一夜肌肉復合如故塗痘不瘢以塗屍千萬年不朽壊
有一種異羊可當騾馬性甚倔強有時倒卧雖鞭策至
死不起以好言慰之即起而走惟所使矣食物最少可
絶食三四日肝生一物如卵可療諸病海國甚貴之天
鵝鸚鵡尤多有一鳥名厄馬最大生曠野中長頸高足
翼翎極美麗通身無毛不能飛足若牛蹄善奔走馬不
能及卵可作杯器今番舶所市龍卵即此物也產棉花
甚多亦織為布而不甚用之專易大西洋布帛及利諾
布或剪馬毛織為服其地江河極大有泉如脂膏常出
不竭人取燃燈或塗舟砌墻當油漆用又有一種泉水
出於石罅纔離數十步即變為石有土能燃火可當炭
用平地山岡皆有之地震極多一郡一邑常有沉墊無
遺者或平地突起山阜或移山至於别地皆地震之所
為也故不敢為大宫室上蓋必以薄板以備震壓其俗
大扺無文字書籍結繩為識或以五色狀物形以當字
即史書亦然算數用小石子亦精敏其文飾以珍寳嵌
面或以金銀為環穿唇及鼻臂腿或繫金鈴復飾重寳
夜中光照一室其國都以達萬餘里鑿山平谷為坦途
更布石以便驛使傳命則數里一更三日夜可達二千
里人性良善不長傲不飾詐頗似淳古之風因其地金
銀最多任意可取故亦無竊盜貪吝亦不自知其富或
反作細微無益之務以當業但陋俗最多近天主教中
士人往彼勸化教之經典書文與談道德理義往時惡
俗如殺人祭魔驅人殉葬等事俱不復然為善反力於
諸國有捐軀不辭者其間亦有最醜惡地土產極薄人
拾蟲蟻為糧以網四角掛樹而卧蓋因地氣最濕又有
最毒之蛇人犯之必死其不敢下卧者恐寐時觸之也
其土音各種不同有一正音可通萬里之外凡天下方
言過千里必須傳譯其正音能達萬里之外惟是中國
與孛露而已近有一大國名亞老歌人強毅果敢善用
弓矢及鐵杵不立文字一切政教號令皆口傳說辨論
極精聞者最易感動凡出兵時大將戒諭兵士不過數
言無不感激流涕願效死者他談論皆如此
伯西爾
南亞墨利加之東境有大國名伯西爾起赤道以南二
度至三十五度而止天氣融和人夀綿長亦無病疾他
方有病不能療者至此即瘳地甚肥饒多竒異鳥獸江
河為天下最大最有名有大山介孛露者高甚飛鳥莫
能過產白糖最多嘉木種種不一而蘇木更多亦稱為
蘇木國有一獸名懶面甚猛爪如人指有鬃如馬腹垂
着地不能行盡一月不踰百步喜食樹葉緣樹取之亦
須兩日下樹亦然決無法可使之速又有獸前半類狸
後半類狐人足梟耳腹下有房可張可合恒納其子於
中欲乳方出之其地之虎餓時百夫莫可當值其飽後
一人制之有餘即犬亦可斃之也饕餮之害如此國人
善射前矢中的後矢即破前筈連發數矢常相接如貫
無一失者俗多躶體獨婦人以髮蔽前後少之時鑿頥
及下唇作孔以猫晴夜光諸寳石篏入為美婦人生子
即起作務如常其夫則坐蓐數十日服攝調養親戚俱
來問候餽遺弓矢食物通國皆然世間風俗多有難以
理通如此類者然人情習慣亦莫覺其非也地不產米
麥不釀酒用草根晒乾磨麵作餅以當飰凡物皆公用
不自私土人能居水中一二時刻復能張目明視亦有
能游水最捷者恒追執一大魚名都白狼而騎之以鐵
鈎鈎入魚目曳之東西走轉捕他魚素無君長書籍亦
無衣冠散居聚落喜啖人肉西土常言其地缺三字王
法文是也今已稍稍歸化頗成人理其南有銀河水味
甘美嘗湧溢平地水退布地皆銀沙銀粒矣河身最大
入海處闊數百里海中五百里一𣲖尚為銀泉不入鹵
味其北又有一大河名阿勒戀亦名馬良溫河身曲折
三萬里未得其源兩河俱為天下第一
智加
南亞墨利加之南為智加即長人國也地方頗冷人長
一丈許遍體皆毛昔時人更長大曾掘地得人齒闊三
指長四指餘則全身可知也其人好持弓矢矢長六尺
每握一矢插入口中至於沒羽以示勇男女以五色畫
面為文飾
金加西蠟
南亞墨利加之北曰金加西蠟其地出金銀天下稱首
其鑛有四坑深者皆二百丈土人以牛皮造軟梯下之
役者常三萬人其所得金銀國王什取其一七日約得
課銀三萬兩其山麓有城名曰銀城百物俱貴獨銀至
賤貿易用銀錢五等大者八錢小至五分金錢四等大
者十兩小者一兩歐邏巴自通道以來歲歲交易所獲
金銀甚多故西土之金銀漸賤而米穀用物漸貴識者
以為後來當受多金之累然獲利既厚雖知不能絶也
其南北地相連處名宇革單近赤道北十八度之下南
北亞墨利加從此而通東西二大海從此而隔周圍五
千餘里天主教未行之先其國已預知尊敬十字聖架
國俗以文身為飾
北亞墨利加
墨是可
北亞墨利加國土多富饒鳥獸魚鼈極多畜類更繁富
家畜羊常至五六萬頭又有屠牛萬餘僅取其皮革餘
悉棄去不用百年前無馬今得西國馬種野中生馬甚
衆又最良有雞大於鵝羽毛華彩特甚味最佳吻上有
鼻可伸縮如象縮之僅寸餘伸之可五寸許諸國未通
時地少五榖今已漸饒新田斗種可收十石又產良藥
甚多其南總名新以西把尼亞内有大國曰墨是可屬
國三十境内有兩大湖甘鹹各一俱不通海鹹者水恒
消長若海潮土人取以熬鹽其甘者中多鱗介之屬湖
四面皆環以山山多積雪人烟輻輳集於山下舊都城
容三十萬家大率富饒安樂每用兵與他國相争鄰國
即助兵十餘萬其守都城亦恒用三十萬人但囿於封
域聞人言他方有大國土大君長輒笑而不信今所建
都城周四十八里不在地面直從大湖中創起堅木為
樁密植湖中上加板以承城郭宫室其堅木名則獨鹿
能入水千年不朽城内街衢室屋又皆宏敞精絶其國
王寳藏極多所重金銀烏羽鳥羽有奇彩者用以供神
工人或輯鳥毛為畫光彩生動初國内不知文字今已
能讀書肆中有鬻書者矣其業大抵務農工以尊貴為
長人面目甚美秀彼自言有四絶一馬二屋三街衢四
相貌也昔年土俗事魔殺人以祭或遭災亂則以魔嫌
人祭少故每歲輒加多至殺人二萬其魔像多手多頭
極其險怪祭法以綠石為山寘人背於上持石刀剖取
人心以擲魔面人肢體則分食之所殺人皆取於鄰國
故頻年戰鬭不休今掌教士人感以天主愛人之心亦
知事魔之謬不復祭魔食人矣其中有一大山山谷野
人最勇猛一可當百善走如飛馬不能及又善射人發
一矢彼發三矢矣百發百中亦喜啖人肉鑿人腦骨以
為飾今亦漸習於善最喜得衣如商客與衣一襲則一
歲盡力為之防守迤北有墨古亞剛不過千里地極豐
饒人強力多夀生一種嘉榖一歲可三熟牛羊駱駝糖
蜜絲布之類尤多更北有古理亞加納地苦貧人皆露
卧以漁獵為生有寡斯大人性良善亦以漁為業其地
有山出二泉稠膩如脂膏一紅一黑色
花地新拂郎察拔革老農地
北亞墨利加之西南有花地富饒人好戰不休不尚文
事男女皆裸體僅以木葉或獸皮蔽前後間飾以金銀
纓絡人皆牧鹿若牧羊然亦飲其乳有新拂郎察往時
西土拂郎察人所通故有今名地曠野亦多險峻稍生
五榖土瘠民貧亦嗜人肉又有拔革老本魚名也因海
中產此魚甚多商販往他國恒數千艘故以魚名其地
土瘠人愚地純沙不生五榖土人造魚腊時取魚頭數
萬密布沙中每頭種榖二三粒後魚腐地肥榖生暢茂
其收獲倍於常土又有農地多崇山茂林屢出異獸人
強力果敢搏獸取皮為裘亦以為屋其緣飾以金銀為
環鉗項穿耳近海有大河闊五百里窮四千里不得其
源如中國黃河之屬
既未蠟新亞比俺加里伏爾泥亞
北亞墨利加之西為既未蠟為新亞比俺為加里伏爾
尼亞地勢相連屬國俗略同男婦皆衣羽毛及虎豹熊
羆等裘間以金銀飾之其地多大山一最大者高六七
十里廣八百里長三四千里山下終歲極熱山半則温
和至山巔極冷頻年多雪盛時深六七尺雪消後一望
平濤數百里山出泉極大滙為大江數處皆廣數百里
樹木茂盛參天蔽日松實徑數寸子大於常數倍松木
腐爛者蜂輒就之作房蜜瑩白味美採蜜者預次水邊
候蜂來隨之而去獲蜜甚多獨少鹽得之如至寳相傳
餂之不忍食獅象虎豹等獸動輒成羣皮亦甚賤雉有
大者重十五六斤地多雷電樹木多被震壊有小鳥如
雀於枯樹啄小孔千數每孔輒藏一栗為冬月之儲
西北諸蠻方
北亞墨利加地愈北人愈野無城郭君長文字數家成
一聚落四周以木柵為城其俗好飲酒日以報仇攻殺
為事即平居無事亦以鬭為戲而以牛羊相賭凡壯男
出戰則一家老弱婦女咸持齋以祈勝戰勝則家人迎
賀斷敵人頭以築墻若欲再戰臨行其老人輒指墻上
髑髏以相勸勉其女人則砍其指骨連為身首之飾人
肉則三分之以一祭所事魔神以一賞戰功以一分給
持齋助禱者若獲大仇則削其骨長二寸許鑿頥作孔
以骨栽入露寸許於外用表其功頥有樹三骨者人咸
敬畏之戰之時家中所有寳物皆携而去誓不反顧以
期必勝也其尚勇好殺如此蓋由地本富饒人家星列
又無君長官府以理法斷其曲直故小小争競便相攻
殺也此地人多力女人亦然每遷徙凡什物器皿糧糗
子女共作一駝負之而行上下峻山如履平地坐則以
右足為席男女皆以飾髮為事首飾甚多亦帶螺貝等
物男女皆垂耳環若觸傷其耳及環則為大辱必反報
之所居屋卑隘門戶低甚以備敵也昔年極信邪魔持
齋極度齋時絶不言語一日僅食菽一握飲水一杯而
已凡將與人攻戰者或將漁獵耕獲者或將喜樂宴飲
者或忽遇仇家者輒持齋各有日數耕者祀兔與鹿求
不傷稼獵者祭大鹿角以求多獲鹿角大者長五六尺
徑五六寸也有大鷙鳥西國所謂鳥王者巫藏其乾腊
一具數百年矣亦以為神獵者祭之巫覡甚多凡祈晴
雨則於衆石中尋取一石彷彿似物形者即以為神而
祭之一日不驗即棄去别求一石偶值晴雨輒動功焉
歲獲新榖亦必先以供巫其矯誣如此近歐邏巴行教
士人至彼勸令敬事天主戒勿相殺勿食人遂翕然一
變又強毅有恒心既改之後永不犯也俗既富足又好
施予人家每作熟食置於門首往來者任意取之
亞墨利加諸島
兩亞墨利加之島不可勝數其大者為小以西把尼亞
為古巴為牙賣加等氣候大抵多熱草木開花結實終
歲不斷產一異草食之殺人去其汁則甚美亦可為糧
有毒木人過其影即死手持其枝葉亦死覺中其毒亟
沉水中可免有鳥夜張其翼則發大光可自照野猪猛
獸縱横原野土人善走疾如奔馬又能負重若足力竭
後以鍼刺股出黑血少許則疾走如初取黃金一歲限
定幾日先期齋戒以祈神佑又有一島女人善射又甚
勇猛生數歲即割其右乳以便弓矢昔有商舶行近此
島遇女子盪小舟來射殺商舶二人去如飛不可追逐
更有一島土人言其泉水甚異於日未出時往取其水
洗面百遍老容可復如少又有一島名百而謨達無人
居魔叢其上其側近海無風恒起大浪海船至此甚險
四十年前曾有一舶至彼魔驀登其舟舟中人皆驚仆
獨一舵師不為動且詰問何物魔即應言舟中有何工
作我當代汝舵師指授所為魔一一與言相反如命東
即西命行則止舵師恍悟一法旋復顛倒命之舟即疾
行甚如飛鳥海道三萬里三日而至抵家言起程之期
人皆不信視所寄書中日月果然其怪異如此又有一
島墨瓦蘭嘗過此島不見人物謂之曰無福島又有珊
瑚島以多生珊瑚樹故名之有新為匿島甚大其勢貌
似利未亞之為匿故以為名亦曰入匿向未週遶此地
意其與墨瓦蠟尼相達十餘年前乃知有海舶過其南
見為一島經度起赤道以南一度至十二度止緯度起
一百六十五至一百九十止其土風未詳
墨瓦蠟尼加總說
先是閣龍諸人既已覓得兩亞墨利加矣西土以西把
尼亞之君復念地為圜體徂西自可達東向至亞墨利
加而海道遂阻必有西行入海之處於是治海舶選舟
師裹餱糧裝金寳繕甲兵命一強有力之臣名墨瓦蘭
者載而往訪墨瓦蘭既承國命沿亞墨利加之東偏紆
迴數萬里展轉經年歲亦茫然未識津涯人情厭斁輒
思返國墨瓦蘭懼功用弗成無以復命按劍下令舟中
曰有言歸國者斬於是舟人震慴賈勇而前已盡亞墨
利加之界忽復海峽亘千餘里海南大地又復恍一乾
坤墨瓦蘭率衆巡行間關前進祇見平原漭蕩杳無涯
際入夜則燐火星流瀰漫山谷而已因命為火地而他
方或以鸚鵡名州者亦此大地之一隅其後追厥所自
謂墨瓦蘭實開此區因以其名命之曰墨瓦蠟尼加為
天下之第五大州也墨瓦蘭既踰此峽遂入太平大海
自西復東業知大地已週其半竟直扺亞細亞馬路古
界度小西洋越利未亞大浪山而北折遵海以還報本
國遍遶大地一週四過赤道之下歴地三十萬餘里從
古航海之績未有若斯盛者因名其舟為勝舶言戰勝
風濤之險而奏巡方偉功也其人物風俗山川畜產與
夫鳥獸蟲魚俱無傳說即南極度數道里遠幾何皆推
步未周不漫述後或有詳之者
職方外紀卷四
