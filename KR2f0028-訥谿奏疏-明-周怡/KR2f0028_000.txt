訥谿奏疏詔令奏議𩔖二(奏議之屬)
提要
(臣)等謹案訥谿奏疏一卷明周怡撰怡字順
之號都峰改號訥谿太平人嘉靖戊戌進士
怡初居吏垣以言事忤嚴嵩廷杖下錦衣獄
三年世宗感箕仙之言得與楊爵劉魁同出
獄未幾以熊浹劾箕仙誣妄激世宗怒復逮
入獄又二年始得釋隆慶初召為太常寺少
卿又上疏忤中官外調山東按察司僉事稍
遷司業仍為太常寺少卿以卒平生觸犯權
倖至再至三困踣顛連僅存一息而其志百
折不改勁直忠亮卓然為一代完人是集為
其弟恪所編凡吏科奏疏十一篇太常奏疏
二篇雖卷帙無多而生氣凛然猶足以見其
梗概也卷末乞休一疏註曰李石麓相公不
允上李石麓者大學士李春芳號也蓋怡放
廢以後不欲再出而春芳以穆宗新政欲奬
用直臣故格之不使上達然怡訖不得大用
殆亦如郭公之善善歟乾隆四十五年三月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
