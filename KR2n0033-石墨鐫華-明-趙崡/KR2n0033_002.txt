石墨鐫華卷二明趙崡撰
䟦四十三首
唐刻石經攷
漢靈帝光和六年刻石五經文于太學講堂此初刻也
蔡邕以熹平四年與五官中郎將堂谿典議郎張訓韓
說太史令單颺求正定六經文字帝許之邕乃書丹刻
石立于太學門外此再刻也魏正始中又立古篆隸三
體石經古文用科斗鳥跡體篆用史籒李斯胡母敬體
隸用程邈體此三刻也魏世宗神龜元年以王彌劉曜
入洛石經殘毁崔光之請補之此四刻也唐天寶中刻
九經于長安禮記以月令爲首從李林甫之請此五刻
也文宗時鄭覃以經籍刓繆建言讐刊凖漢故事太和
七年勑唐玄度覆定石經字體于國子監立石九經并
論語孝經爾雅共一百五十九卷字樣四十卷開成二
年告成此六刻也又孟蜀亦刻九經謂之孟蜀石經朱
晦翁所引石經是此
按六朝以前用分隸今石經皆正書且多用歐虞書法
知其爲唐人書矣禮記首月令尊明皇純字諱尊憲宗
又知其非天寶以前人書矣然則今西安府學石經乃
唐文宗時石經也舊在務本坊韓建築新城棄之于野
朱梁時劉鄩用尹玉翁請遷故唐尚書省之西隅宋元
祐中汲郡吕公始遷今學嘉靖乙卯地震石經倒損西
安府學生員王堯惠等按舊文集其缺字别刻小石立
于碑傍以便摹補又按唐書謂文宗朝石經違棄師法
不足觀然其用筆雖出衆人不離歐虞禇薛法恐非今
人所及惟王堯惠等補字大為紕繆今華下東生文豸
家有乙卯以前搨本庶幾稱善焉(右本喬景叔說)
唐晉祠之銘
唐得天下後太宗祠晉侯而為之銘晉侯者周唐叔後
覇天下者也據碑高祖起兵時會禱于晉侯之祠而以
是報享之太宗製文并書全法聖教序蘭亭而縱横自
如但石理惡歴年多其鋩鎩之存者無幾耳
唐李英公碑
公陪葬昭陵碑文高宗製并書行草神逸機流後半尤
縱横自如良由文皇藏右軍墨蹟如蘭亭之類極夥故
其父子青宫萬機之暇一意模倣以至此也碑首御製
御書四字大類禇登善余會至碑下見碑高大過房杜
諸臣豈以陛下家事之一言而為是以報之耶
唐萬年宫銘
萬年宫卽九成宫改名高宗幸而銘之書之也行草視
英公碑尤為勁拔
唐萬年宫碑隂題名
碑隂云奉勑中書門下見從文武三品以上并學士并
聽自書官名于碑隂後列從官五十餘人長孫無忌李
勣禇遂良軰皆與焉書名大小不倫然皆有法卽契苾
賀蘭亦不草草一時之盛令人仰想其後武氏亂之而
不復可觀矣
唐景龍觀鐘銘
景龍觀者中宗所作景雲二年睿宗為之鑄鐘製銘也
字正書而稍兼篆隸竒偉可觀鐘今在西安府城鐘楼
唐紀太山銘
玄宗御製并書文詞雅馴而分隸遒逸婉潤最為得意
之筆刻在太山高崖字大六七寸石方三丈極不易搨
王戸部堯年為彼中司理見餉一紙如獲明珠王元美
云余嘗登泰山轉天門見東二里許穹崕造天銘書若
鸞鳳翔舞于雲烟之表為之色飛惜其下三尺許為搨
工惡寒篝火焚蝕遂闕百餘字云
唐玄宗注孝經碑
此碑四面以蟠螭為首鑿嵌精工故非後世所能開元
帝書法與太山銘同潤色史惟則老勁豐妍如泉吐鳳
為海吞鯨非虚語也後有李齊古表行書亦佳同勒諸
臣名字字不草草至如行押數十字尤豪爽可喜乃知
前代帝王留心翰墨如此
唐昇仙太子碑
武曌滛横千古而亦假借柔翰天之生才于彼何其不
靳也此文未必真出后手當是北門學士語碑首昇仙
太子之碑六大字飛白書作鳥形亦佳飛白書久不傳于
世此其僅存者耳
唐述聖紀
碑立乾陵今倒仆折為數段止存兩段耳據金石錄武
后製中宗書字法遒健深得歐虞遺意非中唐以后所
辦也
唐集右軍聖教序并記
此碑為百代書法模楷今時尤重搨者無虚日風骨鋩
鎩俱無存者形似耳然其筆法隱然可尋余曾見舊搨
十數本獨長安一田生本為善今已為按察僉事劉公
餘澤索去餘皆不及也余所收本乃二十年前物較之
今搨猶勝真可寳惜王元美曰右軍真蹟自禊帖外不
應行法大小勻整乃爾且梵字多所不備小小展縮偏
傍湊合所不免也又曰玄奘旣託之文皇懷仁又託之
右軍以不朽其業即令逹磨師見之不滿一笑耳
唐三藏聖教序并記
此以序與記分刻二碑于慈恩寺塔下分東西兩龕置
之風雨與童牧俱不能及是以能久而不毁書法遒健
然用筆輕細后署永徽四年書似不及同州本
唐三藏聖教序并記
此以序記并書一碑在同州遒逸婉媚波佛處虬如鐵
線后署龍朔三年書似勝慈恩本
右二碑王元美考年代官品以為不合署名處疑皆後
人附益良是但元美未嘗至關中遂不知二碑所在耳
余又按玉海太宗製聖教序高宗為太子又述記并勒
碑置慈恩寺浮圖永徽四年十月褚遂良書則大塔本
似是真蹟而同州本反勝何也
唐九成宫醴泉銘
歐書皇甫君遒勁此碑婉潤允為正書第一碑已缺殘
余曾見一舊搨已為貴人擕去浙中余所收乃二十年
前物近復致得數紙其中被縣令使石工鑿三十餘字
則余本又為難得矣宋趙子固謂率更化度醴泉為楷
法第一今巋然獨存者醴泉耳化度寺在朱雀街今禾
黍離離無復蘭若之迹不知碑亡在何時每至其地悵
然者久之
唐孔子廟堂碑
評者謂虞永興書如層臺緩步高謝風塵又如行人妙
選罕有失詞觀此碑果不虚也賈躭相公云孔子廟堂
碑青箱至寳今碑已經五代翻刻尚爾則當時可知但
碑已斷泐在西安府學余嘗至其處見碑傍一片石取
視之則碑之破裂者如此恐後人不復得見此書可勝
慨哉
唐集右軍殘碑
此碑斷缺棄西安城南隍中王生堯惠軰見之以語郡
守舁置頖宫碑為大將軍吳文立弘福寺僧大雅集右
軍書余觀其筆法去聖教遠甚應是集字者不及懷仁
而碑中有開元九年字疑又從聖教序諸刻中摹集非
右軍真蹟也
唐昭仁寺碑
碑在長武縣朱子奢撰無書者姓氏余觀其筆法大類
廟堂廟堂豐逸此稍瘦勁廟堂五代重勒此伯施真蹟
也歐公亦不言誰書鄭樵直以為伯施都玄敬謂必有
據而曹明仲曰歐陽通書通書道因諸碑殊與此不類
按舊唐書貞觀三年詔建義以来交兵處為隕身戎陳
者各立一寺令虞世南朱子奢等為之碑此破薛舉處
也又通本傳少孤母徐氏教以父書儀鳳中始知名貞
觀三年至儀鳳元年四十八年道因碑書在龍朔三年
去貞觀三年亦三十五年則此非通書明甚而虞與朱
同事其為虞書亡疑曹明仲又以虞恭公碑在宜祿廵
檢司虞恭公温彦博也陪葬昭陵碑正在醴泉宜祿廵
檢司即今長武縣明仲盖誤以昭仁為恭公耳且恭公
碑亦是信本書非通也明仲之誤如此據其言者可謂
無目
唐少林寺碑
碑首太宗文皇帝御書七大字分書出開元帝中刻太
宗征王世充時移寺主并軍民檄所謂御書即此也但
其中止世民二字以渴筆草書填之餘皆正書不類文
皇而開元帝以為御書賜額何也下方則裴懿公漼撰
述寺之始末并書漼負文筆號霹靂手不以書名而此
文殊不及書書法秀勁其得意處漸升伯施之堂矣
唐北嶽廟碑
碑鄭子春撰崔鐶書鐶無書名此碑分隸遒逸直當韓
蔡雁行而無樹碑年月攷其時張守珪鎮幽州當在開
元之末耳諸家無錄者何也
唐玄元靈應頌碑
中南樓觀宗聖觀尹喜宅也玄宗夢老子真容得于此
玉真公主為道士居于此故此碑述夢事以及玉真歸
美唐室倉部郎中戴璇撰序戶部郎中劉同昇撰頌開
府儀同三司尚書右僕射曾孫戴伋書書法分隸頗豐
潤第骨力乏耳稱曾孫為璇也然則碑云天寳元年建
不知追成頌序之日而稱乎抑亦當伋時乎伋官僕射
而史不書遂無從攷
唐宗聖觀碑
此與前為一碑而刻其陽隂為唐刻此則為元翻刻按
碑建于武德九年歐陽詢撰序陳叔逹撰銘為神堯祀
尹喜作也分隸書無書者姓氏書法故自佳經翻刻失
其筆意耳王元美云叔逹以黃門侍郎判納言事而此
碑云侍中盖武德三年改納言仍為侍中宰相表則叔
逹以二年正兼納言九年十月坐事罷而傳遺之當以
此碑為定
唐房梁公玄齡碑
碑已泐僅存六百餘字褚河南正書結法與聖教序同
可寳也舊唐書諱喬字玄齡碑曰諱玄齡字喬當是以
字行后復以名為字耳新唐書從碑
唐申公高士廉塋兆記
碑僅存三百餘字攷金石錄許敬宗撰趙模書碑稱公
諱儉字士廉則公亦以字行但房公名喬字玄齡以字
行而碑曰諱玄齡字喬歐陽公嘗以為疑云新唐書房
玄齡字喬以高公塋兆記觀則喬果為字乎此似未見
房公碑者趙模在貞觀中以書名嘗與諸葛貞臨蘭亭
刻石者此書方整秀逸大類歐虞惜不全見碑側題字
數行亦半泐其一云會昌四年五月四日六代孫尚書
左丞元裕拜(云云)塋所其一云六代孫正議大夫行給
事中上柱國渤海縣開國男食邑三百戸賜紫金魚袋
少逸(云云)謹附名題于碑側會昌四年五月十五日按
唐史稱元裕少逸相代兄弟迭處禁中又曰會昌中少
逸為給事中然則此正兄弟相代時也而史不書少逸
封爵且又不言二人為士廉後唐世重氏族豈其譜逸
耶二人立朝亦非没没者非此幾令申公不得有其孫
矣
唐虞公温彦博碑
信本此碑字比皇甫九成差小而結法嚴整不在二碑
下王元美曰如郭林宗標格清峻而虚和近人攷温公
卒貞觀十一年是時信本年已八十餘而楷法精妙如
此虞伯施嘗謂信本齊紙筆豈亦齊老少耶惜碑已殘
后世不復見耳
唐中書令崔敦禮碑
此碑久仆少傳于世余起而搨之有千餘字于志寧撰
文名氏尚存據金石錄無書者姓氏而書法方整圓健
與王知敬書李衛公碑如出一手或當是知敬書金石
略以為子立政書未知是否崔公先名元禮高祖改敦
禮字安上金石錄曰崔安禮誤
唐祭酒孔穎逹碑
此碑于志寧撰不著書者名氏其書全習虞永興而結
法稍疎自非中唐以後人所辦黃長睿亦云世傳為永
興書非也祭酒歿后永興十年乃學永興法者書也碑
半没土中據集古錄已謂磨滅而摘其與史傳不同者
傳字仲逹碑字冲遠碑與魏鄭公同修隋書而傳不著
傳又不著穎逹卒時年壽今碑字冲遠與修隋書事尚
如新年壽字半泐隱隱可讀云貞觀二十二年六月十
八日薨春秋七十有五然則歐公所有碑與今碑略同
數百年間豈無剥蝕之灾且昭陵諸碑多不可讀而孔
公碑獨尚如此或公有功于六經而鬼神呵護之耶
唐李衛公靖碑
碑下半磨泐上半完好考金石錄為許敬宗撰王知敬
書知敬書在當時固自知名評者謂與房玄齡殷仲容
伯仲余觀此碑遒美直是歐陽率更虞永興之匹敵也
歐陽永叔謂碑云為安撫使史云為撫慰使碑靖為刑
部尚書時行太子左衛率封衛國公時授濮州刺史酬
其爵邑子孫承嗣后雖不行皆史宜書余考前二事誠
如歐公但舊唐書傳有改封衛國公授濮州刺史仍令
代襲例竟不行等語宋祁修新唐書削之但曰改衛國
公耳歐公正與宋公同事何得云宜書不書也且舊史
云本名藥師碑與新史皆作字藥師公又有弟名客師
豈先名藥師后改曰靖而以藥師為字耶
唐褒公段志玄碑
公封褒國公時亦授金州刺史見舊唐書而新唐書亦
削之何也且史云志玄父偃師至郢州刺史碑云散騎
常侍益都縣開國公贈洪州都督八州諸軍事謚信公
碑云志玄從破薛舉劉武周(云云)而史不書碑云謚忠
壯舊史同而新史曰壯肅其刺謬不合如此惜碑全者
僅半尚未得詳考耳至如碑書撰俱無名氏書法雖方
整不無少遜崔安上李藥師碑然于正書中時作一二
筆分隸是六代遺習
唐中書令馬周碑
此碑在大道傍周墓前殘缺為甚存者僅四百餘字非
篆額字存幾不知為馬周碑今摩碑者多不摩額是一
恨也據金石錄許敬宗撰殷仲容書仲容名書此碑分
隸有法雖存者少亦足以觀矣
唐莒公唐儉碑
此碑在昭陵東南最遠而地僻故傳者極少余至其下
摹一紙真行書輕圓秀勁卓然名家惜無姓氏攷舊史
官為立碑碑雖殘缺后有夫人河南元氏又有皇唐開
元廿年等字或開元時始建碑耶似不可曉
唐太常卿薛收碑
此碑殘缺存者數十字耳碑額題太常卿汾隂獻公據
史永徽間贈太常卿而不書謚見史之佚者多也碑書
法亦類王知敬趙模而無名氏撰者據金石錄為于志
寧
唐芮公豆盧寬碑
寬欽望祖也高祖改其姓為盧氏永徽中復姓豆盧氏
有子懷讓尚萬春公主又有子仁業即欽望父也史不
為立傳但附見欽望傳中碑已殘泐僅數十字無從考
其始末幸碑額亡恙知為寬碑正書精健有法而無名
氏撰者據金石錄為李義甫
唐薛公阿史那忠碑
碑泐其存者稍倍于豆盧寬碑亦以額識之而書法更
勁拔在永興河南間惜撰書俱無名氏可攷耳
唐尚書張後胤碑
碑額題故禮部尚書碑已殘其可讀者有云故金紫光
祿大夫張胤有云二十三年除散騎常侍出陪鸞輅有
云第四子巽第六子小師並早亡第五子律師泗州司
馬(云云)攷唐史儒學傳有張後胤即其人而碑曰張胤
豈字後胤耶舊史無字而新唐書曰字嗣宗然則後字
衍耶碑書撰俱無姓氏書法精健是得河南之支流而
開平原之門戸者
唐左監門將軍王君碑
碑書勁健可錄額題左監門將軍王君而多泐其存者
有云武德九年授内侍有云貞觀四年遷左監門將軍
進爵為公有云尋加正議大夫内侍如故有云吐谷渾
據龍沙有云又出使吐蕃有云二十二年遷使持節(云)
(云)其人盖䆠官而曾與李衛公同征吐谷渾者也碑缺
其名而史亦不書當是唐初尚無觀軍容使之權耳
唐將軍張阿難碑
碑書大似李衛公碑殘泐特甚中有云内侍汶江縣開
國侯張阿難又有云銀青光祿大夫内侍汶江縣開國
侯張又有云勇冠三軍掃定河汾等語其人盖䆠官而
曰勇冠三軍得無溢美乎唐初開國䆠寺為公侯魚李
之禍兆矣
唐禇亮碑
亮遂良父也由陳入隋由隋入唐八十八卒碑已殘闕
不可詳攷分隸與馬周碑如出一手疑亦殷仲容書遂
良能書非仲容輩恐不得汙其父碑也
唐姜遐斷碑
遐者謩之孫行本之子史但附兄簡傳云弟柔遠美姿
容善敷奏則天時至左鷹揚衛將軍通事舍人内供奉
寥寥數語亦不云名遐遐之子即姜皎而撰書遐碑者
乃簡之子晞代簡襲行本爵為郕國公者也書全法登
善而結小弱碑上段已亡止有下一段棄墓側余摩而
錄之按游景叔刻昭陵圖止有姜確墓確行本名史亦
云行本陪葬昭陵而俱不及柔遠何也
唐蘭陵公主碑
蘭陵公主太宗第十九女名淑字麗貞駙馬都尉慶州
諸軍事使持節慶州刺史扶風竇懷悊太穆皇后孫銀
青光禄大夫上柱國竇德素子也史書竇氏二十餘人
無德素名而公主傳但言悊為太穆皇后族子而已此
碑亦可以備史之闕撰者㩀金石錄為李義甫無書者
名姓而方整勁拔亦歐虞之流亞也
唐涼國公主碑
此蘇頲撰開元帝分書帝書潤色史惟則而此碑稍肥
要之一變漢法者也公主碑名花莊史作華莊先封仙
源嫁薛稷子伯陽伯陽坐父稷流嶺表再嫁温彦博曾
孫曦史遺曦不書而碑諱不言伯陽
唐許洛仁碑
洛仁附見許世緒傳末數語碑載甚詳但半泐不可讀
正書極似隋賀若誼碑方整有之而勁拔則當遠遜顔
平原
唐乙速孤昭祐碑
昭祐名神慶本姓王氏太原人五代祖顯魏驃騎大將
軍賜姓乙速孤遂為京兆醴泉人曾祖貴隋河州刺史
和仁郡公祖安益州都督父晟唐驃騎將軍代有顯人
神慶高宗時為太子右虞候副率檢校左領軍將軍上
柱國以卒史不立傳且不復姓王氏不可暁碑苖神客
撰釋行滿書書亦勁健有法然不及王知敬趙模諸人
唐乙速孤行儼碑
行儼字行儼神慶子也墓相去不十餘步二碑并峙余
皆摩之而因以知神慶尚有子行儼仕為右武衛將軍
也碑為劉憲撰白羲晊分書書亦跳拔宜居韓蔡之亞
攷歐陽公有神慶碑而未見行儼碑且前碑五代祖五
字甚明而公以為闕文或所見偶闕本耳
石墨鐫華卷二
