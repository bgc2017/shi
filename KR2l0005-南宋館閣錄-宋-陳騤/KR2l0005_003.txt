欽定四庫全書
南宋館閣錄卷四宋陳騤撰
修纂上
紹興六年正月史館上重修神宗皇帝實錄二百卷(先是
建炎初降詔重修紹興五年九月十五日監修國史趙鼎進呈重修實錄五十卷其日進呈上起詣殿東壁焚
香再拜受書内侍設案捧書至御前監修官搢笏展冊修撰官范沖進讀上起立觀書禮畢復御座賜監修以
下銀合茶藥又宣鼎及沖坐賜茶十八日有旨史館官人特轉一官内選人改合入官餘人等第推恩支賜有
差以後未修之書得旨接續修纂至是書成進呈並如上儀見中興會要并日歴)四月史館上
皇帝元帥府事實十卷(先是汪伯彦上建炎中興日歴乞付史館纂述至是書成)
八年九月史館上重修哲宗皇帝實錄一百五十卷(先是
詔史館看詳重修是年六月九日監修國史趙鼎以先次重修到哲宗皇帝元豐八年至元祐八年實錄上之
奉旨令將以後實錄接續纂修至是書成其儀制推恩如進神宗實錄之制)
二十四年十月三十日實錄院上徽宗皇帝御集一百
卷(初實錄院檢討官朱翌請搜訪徽宗皇帝聖製命史官編類倣五閣之制藏之無窮詔名閣曰敷文至是
書成其日迎奉前期儀鸞司同臨安府于秘書省道山堂當中南向設權安奉御集幄次又設騎導騎從等官
幕次于秘書省之内外進呈前一日俟朝殿退實錄院提舉官并禮儀使實錄院官属詣本院幕次俟僧道儀
衛儀仗等排立定引提舉官并禮儀使宿衛官属詣幄前階下立班定次引提舉官升詣香案前搢笏上香再
上香三上香訖執笏降復位立贊躬拜提舉官拜在位官皆再拜訖退歸幕次宿衞僧道儀衛儀仗教坊鈞容
直等晝夜更互作法事作樂排立迎奉進呈日其日五更迎奉前僧道儀衛儀仗諸色祗應人排立定次御史
臺閤門太常寺分引提舉官禮儀使宰執使相侍從臺諫知閣禮官南班宗室立班定次禮直官引提舉官升
詣御集香案前搢笏上香再上香三上香訖執笏降復位立禮直官贊躬拜提舉官拜在位官皆再拜訖次禮
直官提舉官升詣御集幄前東向立次引在位官退俟實錄院率輦官捧檠御集腰輿進行騎官分左右騎導
僧道作法事教坊鈞容直作樂迎奉儀衛儀仗迎引從行次次引提舉官禮儀使乘馬從都大主管官提舉諸
司官并諸承受及照管一行事務官并諸司官往来照管以俟迎奉御集入和寧門至皇城北宫門導官下馬
執笏步從御集至垂拱殿門外幄次權安奉訖步導步從官權退歸幕次樂止儀衛儀仗樂人等並於幄前排
立以俟進呈御集並如閤門已定儀注實錄院提舉官禮儀使騎從都大主管官提舉諸司官往来
照管至實錄院騎導騎從官下馬執笏步導步從詣權安奉處側立俟實錄院率輦官捧擎御集入幄禮直官
引提舉官升詣御集幄前東向立俟權安奉訖御史臺閤門太常寺分引宰執使相侍從臺諫知閤禮官南班
宗室北向立班定禮直官引提舉官禮儀使降階至位立定禮直官引提舉官升詣香案前搢笏上香再上香
三上香訖執笏降復位立禮直官贊躬拜提舉官拜在位官皆再拜訖班退儀衞儀仗樂人等以次退修書官
并吏轉一官減三年磨勘内選人與改合入官更減三年磨勘經修不經進官各轉一官並減一年磨勘餘人
等第推恩支賜有差)
二十六年十月十八日實錄院上皇太后回鑾事實十
卷(先是十二年太母回詔編修事實書成扵慈寧殿安奉至是進呈其儀注如進徽宗御集之制)
二十八年三月七日國史日歴所上神宗皇帝寳訓一
百卷(初紹興十三年詔編修神宗寳訓置國史院于秘書省書未成而罷局至二十六年著作佐郎周麟
之復請就日歴所接續修纂神宗寳訓至是書成先日監修國史官禮儀使都大提舉官諸司官承受官以下
并國史日歴所官赴秘書省詣道山堂權安奉神宗皇帝寳訓幄前北向立班定次禮直官引監修國史官并
禮儀使詣幄前北向立班定禮直官揖躬拜監修國史官禮儀使拜在位官皆再拜訖次引監修國史官詣香
案前搢笏上香再上香三上香執笏降階復位立禮直官揖躬拜監修國史官禮儀使拜在位官皆再拜訖次
引監修國史官禮儀使詣幄前分東西相向立國史日歴所官權退俟國史日歴所率輦官捧擎神宗皇帝寳
訓幄前分東西相向立俟權安奉訖次引監修國史官禮儀使國史日歴所官權歸幕次俟僧道儀衞儀仗輦
官樂人等排立定玉牒所排辦香火畢備次御史臺閤門太常寺分引玉牒所官并國史日歴所官詣玉牒殿
下北向立班定次禮直官引提舉官禮儀使詣殿下北向立班定禮直官揖躬拜提舉官禮儀使拜在位官皆
再拜訖次引提舉官詣神宗皇帝寳訓幄香案前搢笏上香再上香三上香執笏降階復位立禮直官揖躬拜
提舉官禮儀使拜在位官皆再拜訖班退歸幕次宿衛儀衛儀仗輦官僧道樂人等作法事作樂晝夜更互排
立進呈其日五更僧道儀衛儀仗輦官樂人等排立定玉牒所排辦香火畢偹次御史臺閤門太常寺分引提
舉官禮儀使宰執使相侍從臺諫兩省官知閤禮官玉牒所官國史日歴所官南班宗室詣玉牒殿下北向立
班定禮直官揖躬拜提舉官禮儀使拜在位官皆再拜訖次引提舉官詣祖宗仙源積慶圖幄香案前搢笏上
香再上香三上香執笏次詣神宗皇帝寶訓幄香案前搢笏上香再上香三上香執笏降階復位立禮直官揖
躬拜提舉官禮儀使拜在位官皆再拜訖次禮直官引提舉官禮儀使詣幄前分東西相向立次引宰執使相
侍從臺諫兩省官知閤禮官國史日歴所官南班宗室詣權安奉神宗皇帝寳訓幄前分班立定次天章閣國
史日歴所率輦官捧擎神宗皇帝寳訓腰輿進行步導官步導教坊鈞容直作樂前引次引監修國史官禮儀
使步從俟神宗皇帝寳訓腰輿將至閣下知閤禮官導引神宗皇帝寳訓升步導官退歸幕次禮直官引監修
國史官禮儀使詣閣下香案之東西向少立次引監修國史官禮儀使權退歸幕次以俟安奉立班本閣捧遷
神宗皇帝寳訓升閣權安奉側座如安奉日值雨其文武百官于廊上立班儀衛儀仗樂人輦官更互作樂排
立俟安奉時將至本閣于閣下排辦香火畢御史臺閣門太常寺分引文武百官詣本閣詣閣下香案前之東
西向立俟尅擇官報時及俟本閣安奉神宗皇帝寳訓訖次引監修國史官禮儀使降階復位立禮直官揖躬
拜監修國史官禮儀使拜在位官皆再拜訖次引監修國史官詣香案前搢笏上香再上香三上香執笏降階
復位立禮直官揖躬拜拜訖班退儀衞儀仗樂人作樂訖皆退推恩如進仙源類譜之制已上見中興會要其
儀制太常寺具到)十一月實錄院上徽宗皇帝實錄一百五十
卷(先是紹興七年詔史館編修徽宗皇帝實錄十一年七月本院以從上年月先次修成六十卷以後未修
年月接續修纂至是書成其日不視事俟有司排當備垂拱殿排立樂衛諸班直侍從等排立如儀儀鸞司設
香案等并褥位于殿上東壁知閤門官前導簿書官二員自殿門接引腰輿至殿東階下稍南禁衛西立定實
錄院點檢文字以下並履笏随腰輿入殿腰輿西行立俟閤門報引騎導官并實錄院修撰官同修撰官以下
次報引禮儀使提領官入殿並履笏于殿下分東西相向立定閤門附内侍進牌皇帝服履袍出宫殿下鳴鞭
禁衛諸從并内侍省執骨朵使臣實錄院點檢文字已下并擎腰輿輦官並迎駕自贊常起居内擎腰輿輦官
不拜止應喏皇帝坐内侍省押班御帶以下一班履笏常起居各歸東朵殿侍立次知閤門官以下並樞密院
都承旨修注樞密院諸房直房副承旨提點同點承受諸司祗應武功大夫以下並履笏一班閤班宣名常起
居樞密院都承旨修注官升東殿侍立餘各歸侍立祗應位知閤門官升殿讀奏訖次管軍一班履笏宣名常
起居並赴東朵殿侍立次行門常起居次舍人分引禮儀使提領官執政官修撰同修撰官以下並騎導官一
班履笏宣名常起居訖禮儀使提領官執政官修撰官並升殿侍立俟入内官進御官於御前過西壁向東立
提舉諸司官至匣前搢笏唘封開鎻訖出笏歸侍立承受官搢笏于匣内取實錄訖轉授提領官訖出笏提領
官搢笏接冊置御桌子上出笏皇帝起于御座前立提舉諸司官過西壁與承受官並搢笏揭冊訖出笏修撰
官搢笏取篦子指讀逐板揭冊並如上儀俟進讀畢修撰官執篦子立提領官搢笏收冊復授承受官訖出笏
如再有進讀冊並如上儀俟進讀訖皇帝復座修撰官置篦子于御桌子上出笏却過東壁提領官歸位立俟
入内官撤御桌子禮儀使提領官以下並降東階下殿東壁面西立承受官捧實錄冊復入匣提舉諸司官鎻
匣訖入内官捧匣下殿置于腰輿上儀鸞司徹香案舍人引禮儀使提領官當殿立定引直身各出班告謝訖
歸位立揖躬身贊拜兩拜訖贊各祗候直身立御藥下殿宣諭訖揖躬身贊拜兩拜訖贊各祗候直身立舍人
引歸殿下面西立次引修撰官以下一班告謝兩拜如傳旨謝恩舍人承旨修撰官以下一班各謝恩兩拜謝
訖歸位立傳旨宣坐賜茶合赴坐官賜茶如儀賜茶畢次舍人報閤門無公事皇帝起還宮殿下鳴鞭知閤門
官前導簿書官前引腰輿出殿退修書官吏各轉一官減三年磨勘經修不經進行在供職官黃中一員轉一
官減三年磨勘餘人等第推恩内經修不經進在外供職官令吏部開具申尚書省)
二十九年十二月實錄院上永祐陵迎奉錄十卷(前二日奏
告景靈宫神御前並于侍從内差官一員其日迎奉永祐陵迎奉錄腰輿于國史院安設俟援衛并輦官排立
定本院排辦香火畢質明御史臺閤門太常寺分引國史院官並常服黑帶詣香案前立定次禮直官引監修
國史官并提舉承受官詣香案前立班定禮直官揖躬拜監修國史官詣香案前搢笏三上香執笏退復位立
禮直官揖躬拜訖監修國史官并提舉承受官升詣永祐陵迎奉錄前分東西相向立次本院官側身在東西
向立本院率輦官捧擎永祐陵迎奉錄腰輿進行親事官援衛次引監修國史官提舉承受官并本院官後從
至秘書省門外乘馬從入和寧門至合下馬處執笏步從經由北宫門其應合赴立班官並入和寧門經由北
宫門至天章閣俟將至天章閣御史臺閤門太常寺分引文武百官文臣用釐務通直郎以上及行在見任寺
監主簿承務郎以上職事官趁赴内武臣保義郎以上並常服黑帶迎永祐陵迎奉錄兩拜訖權退如值雨地
面霑濕迎拜官更不迎拜後從官至天章閣本院官捧遷永祐陵迎奉錄升閣詣敷文閣權安奉側座援衛輦
官更互排立後從官權退幕次俟時立班行安奉禮後從官并諸色祗應人等如值雨許施雨具其後從官至
合下馬處免步從安奉其日安奉時前用文武百官並服常服吉帶俟天章閣于閣下排辦香火畢提舉承受
官往来照管次御史臺閣門太常寺分引文武百官同詣徽宗神御殿下北向立班定次禮直官引監修國史
官詣閣下香案之東西向立定剋擇官報時及俟本閣安奉永祐陵迎奉錄訖次引監修國史官降階立定禮
直官揖躬拜監修國史官拜在位官皆再拜訖次引監修國史官詣香案前搢笏三上香執笏降階復位立禮
直官揖躬拜監修國史官拜在位官皆再拜訖班退援衛輦官以次退先是監修國史湯思退奏本院經進回
鑾事實推恩已極隆厚今来所進書乞不推恩修書人吏等乞支犒設一次有旨依見中興會要并國史院聖
旨簿)
乾道二年閏九月二十九日國史院上三朝帝紀三十
卷(紹興二十八年置院修三朝正史三十一年提舉修三朝國史陳康伯奏今来編修三朝正史紀成乞選
日進呈從之至是與太上皇帝聖政同進呈皇帝先詣三朝帝紀前上香再拜次詣太上皇帝聖政前上香再
拜復歸御座承受官取帝紀授提舉官置御桌上皇帝起御座前立修帝紀官進讀訖皇帝復座起進讀聖政
如初禮其他導引排班告謝賜茶之類並如進徽宗皇帝實錄儀制見國史院聖旨簿)同日國史
日歴所上太上皇帝聖政六十卷(紹興三十二年九月十一日敕令所改為
編類聖政所隆興元年七月併歸日歴所至是書成與帝紀同進呈十月三日恭進前期儀鸞司設聖政幄次
于德夀宫殿門内之西東向又設大次于德夀宫殿門外之東南向小次于殿門内東廊西向又設權安奉聖
政幄次于德夀官門外随地之宜又設御案于殿上之西北及設聖政匣桌子于殿上西壁又設文武官幕次
于宫門之内外迎奉其日五更宰執親王使相侍從臺諫兩省官知閤禮官聖政所官南班宗室都大主管官
承受諸司官並詣秘書省内外幕次内應奉官有職事相妨者免赴俟儀衛儀仗輦官樂人等排立定俟聖政
所排辦香火畢備御史臺閤門太常寺分引宰執親王使相侍從臺諫兩省官知閤禮官聖政所官南班宗室
詣道山堂權安奉聖政幄前北向立定次禮直官引禮儀使提舉官詣幄前北向立定禮直官引禮儀使提舉
官拜在位官皆再拜訖禮直官引禮儀使詣香案前搢笏上香再上香三上香執笏退復位禮直官揖躬拜禮
儀使提舉官拜在位官皆再拜訖禮儀使提舉官詣幄前分東西相向立次引宰執親王使相侍從臺諫兩省
官知閤禮官聖政所官南班宗室以次出秘書省門外分左右乘馬以俟騎導次聖政所率輦官捧擎光堯夀
聖太上皇帝聖政腰輿進行樂人作樂疑樂人儀衛儀仗等就幄前排立騎導騎從等官並權退歸幕
次德夀宮門開引騎導官詣聖政幄前分左右步導聖政所率輦官捧擎聖政腰輿進行禮儀使提舉官後從
樂人儀衛儀仗前引都大主管官承受諸司官從入至德夀宫殿西廊上幄次安奉訖導從等官權退歸幕次
儀衛儀仗樂人並扵宮門随地排立俟進訖並退其日皇帝出祥曦殿即御座後臣僚禁衛等起居如常儀皇
帝降座乘輦轉至德夀宫報引合赴立班官并聖政所官宫門外迎駕起居如值雨或地面霑濕並免起居訖
前導官太常卿閤門官太常博士禮直官先入詣大次前分左右立定次聖政所點檢文字以下率輦官捧擎
聖政腰輿知閤門官前導簿書官二員前引至殿西階下置定次内侍官捧聖政匣升殿西階詣殿上設于西
壁桌子上閤門簿書官并聖政所官及輦官捧腰輿先退其聖政所點檢文字西階下立都大主管官承受官
于殿上照管訖随地立定次德夀宫提點官于殿上聖政匣之側立俟皇帝詣德夀宫大次降輦入次御史臺
閤門太常寺分引合赴立班官入詣殿下相向立前導官導皇帝入小次及簾俟光堯夀聖太上皇帝出宮即
御座禁衛起居前導應奉等官并聖政所檢點文字以下四拜起居訖小次簾捲前導官導皇帝升殿東階詣
殿上折檻前褥位北向立太常卿奏請拜皇帝再拜躬身奏聖躬萬福訖又奏請拜皇帝再拜訖前導官導皇
帝詣光堯夀聖太上皇帝御座之東西向褥位立前導官于殿上随地之宜立引殿下立班官横行北向立定
揖班首以下躬典儀曰拜贊者承傳曰拜在位官皆再拜訖直身搢笏躬身三舞蹈跪左膝三叩頭出笏就一
拜又再拜訖且躬身班首不進位奏聖躬萬福訖典儀曰拜贊者承傳曰拜在位官皆再拜訖禮直官引禮儀
使提舉官升殿西階詣御座之西稍東南向立次禮直官引進讀官升殿西階于殿上聖政匣之側随地立定
次内侍舉御案詣光堯夀聖太上皇帝御座前設定諸司官唘封鎻匣盖承受官取冊轉授都大主管官再以
授提舉官提舉官出位搢笏受聖政冊捧詣皇帝褥位之前北向躬進訖提舉官執笏少退位皇帝受聖政冊
前導官導皇帝詣光堯夀聖太上皇帝御案前北向躬設于案上訖前導官導皇帝詣御案之東西向立次禮
直官引進讀官詣御案之西側身北向搢笏唘聖政冊已讀訖合冊執笏降西階歸本班立前導官導皇帝詣
御案前北向躬徹聖政冊退詣匣前以聖政冊授都大主管官訖提舉官禮儀使並降西階位次都大主管官
以聖政冊授承受官置于匣封鎖訖疑折檻前褥位北向立太常卿奏請拜皇帝再拜訖前導官導皇
帝詣褥位西向立殿下揖班首以下躬典儀曰拜贊者承傳曰拜在位官皆再拜訖直身搢笏躬身三舞蹈跪
左膝三叩頭出笏就一拜又再拜訖直身立光堯夀聖太上皇帝降座皇帝後從入宫其殿下官以次退立俟
從駕還内如来儀都大主管官承受官以聖政冊授德夀宫提舉官提點官進入修書官吏各轉一官減一年
磨勘内選人改合入官更減一年磨勘經修不經進行在供職官轉一官餘人等第推恩支賜有差三朝帝紀
推恩亦如之見國史日歴所聖旨簿)
三年五月國史院上哲宗皇帝寳訓六十卷(三月二十八日同修
國史洪邁等奏昨奉旨修纂哲宗寳訓今已成書乞與玉牒所同日進呈有旨依推恩如進欽宗實錄之制其
儀注如進神宗寳訓之制)
四年四月實錄院上欽宗皇帝實錄四十卷(先是三年十一月起
居舍人兼國史院編修官洪邁奏欽宗實錄昨降指揮候修成日歴發赴本院修纂今已修成日歴合發赴本
院修纂有旨依十二月十二日有旨欽宗日歴可免進呈發赴國史院依例修纂實錄至是書成修書官吏各
轉一官減一年磨勘經修不經進行在供職官各轉一官在外官減二年磨勘餘人等第推恩支賜有差見國
史院聖旨簿)
六年五月秘書省上續國朝會要三百卷(先是紹興三十年二月臣
僚言請起自元豐元年以後接續編次三十一年正月有旨令秘書省編修至是成書儀注如進徽宗實錄修
書官吏各轉一官減磨勘一年餘人等第轉官減磨勘支賜有差見秘書省聖旨簿)
九年九月六日秘書省上國朝中興會要二百卷(先是乾道
六年閏五月尚書省劄子勘會國朝會要已修至靖康朝得旨令自建炎元年修至乾道五年是年十月秘書
少監陳騤言編類建炎以後會要已編修至紹興三十二年六月十一日成書欲乞先以進呈從之儀注並如
進徽宗實錄修書官吏各轉一官選人改合入官經修不經進行在供職官減三年磨勘在外官減二年磨勘
餘人等第推恩支賜有差見會要所聖旨簿)
淳熙三年三月三日國史日歴所上太上皇帝日歴一
千卷(先是隆興元年四月空日詔修日歴以修日歴所為名至是淳熙三年二月秘書監李燾等奏本所
昨准聖旨修日歴逐旋進呈今来編次成一千卷乞行擇日進呈從之其日進呈六日恭進儀注並如進聖政
之制經修經進官吏各轉一官更減二年磨勘經修不經進行在供職官轉一官在外官減三年磨勘其内侍
等轉官減磨勘支賜有差見國史日歴所聖旨簿)
四年三月二十九日實錄院上重修徽宗皇帝實錄二
百卷考異二十五卷目錄二十五卷(先是乾道五年十二月秘書少監李
燾請將徽宗皇帝實錄重加刊修有旨從之六年四月就國史院置實錄院重修至是書成進呈儀制如紹興
二十八年進呈之制修書官吏各轉一官減一年磨勘内選人改合入官更減一年磨勘經修不經進行在供
職官轉一官在外官減二年磨勘餘人等第轉官減磨勘支賜有差見國史院聖旨簿)
修纂下
凡修書初修提舉官開局進書前一日觀書次日進書
實錄奉安于天章閣敷文閣日歴聖政會要則奉安于
秘閣
凡修日歴照用文字三省宣諭聖語(初名時政記乾道七年改為宣諭聖
語)宰執編次進入或一兩月或半年降付日歴所中書
門下省時政記樞密院時政記宣諭聖語亦如之起居
注門下中書後省按月送所(舊制進入降下自隆興元年五月起居舍人胡銓申
請自後不進入)閤門排日随所修年月關取諸司關報則凡被
受指揮皆抄錄送所類押著庭長貳風雲氣候太史局
實封具報至月終又總而申焉
修日歴式(舊式少監程俱定紹興三十二年四月少監陳之淵著作佐郎張震復上建炎以後日歴
格至乾道間著作佐郎鄭伯熊以新舊格参立)排甲子節假祭祀忌日
御殿(後殿云御後殿前殿云常朝不坐云不視朝)宰執進呈(無即云三省樞密院奏事)臣
僚面對進對奏事(進對則有召見引見本職奏事則有左右史直前三衙倚杖子面對奏事
只云面對)朝見辭(任滿回或差出回或赴行在皆云朝見進對已有差遣云朝辭進對)引見公
事(係堆垜子轉員軍頭司)車駕出入外國進奉詔書赦書
群臣上表有所請唯錄首表及第一批答臣僚章疏
並書妃主相將初拜及遷改錄制書兩府出入升
降黜錄麻詞兩制有功過陞降錄制詞(雖監當亦書)文武
官有功賞及時改官官雖卑因事賞罰者書轉官(文臣
宣義郎以上武臣修武郎以上)差遣(文臣在京職事官在外監司参謀参議官知通以上武臣總管路分
州鈐轄一路都監將副諸軍陞改雖官小任京局并帶閤職亦書)詔書奬諭諸司奏
請改更條法關治體者書臣僚薨卒行状事迹(文臣卿監
武臣刺史以上)沒王事不以官品高下悉書致仕(文臣朝奉郎武臣大
夫以上)封贈錄子孫賜章服宗室賜名講書
祥異年終戶口大辟
修史例文臣職事官除館職郎官監察御史開封府
推判官以上書貼職直龍圖閣以上書常調除官
並書曾任館職應書而謫授或牽復小郡書武臣
横行正任刺史知閤帶御器械都副承旨以上書文
臣職事官及武臣職任應書而轉資責降無事因或因
赦叙復之類不書内職妃以上書内侍都知押班
書知州監司有常權發遣或權或新並去權發遣及
權字御筆書手詔
