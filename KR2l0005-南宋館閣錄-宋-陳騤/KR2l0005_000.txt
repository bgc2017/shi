欽定四庫全書史部十二
南宋館閣錄職官類一(官制之屬)
提要
(臣)等謹案南宋館閣錄十卷宋陳騤撰續錄
十卷無撰人名氏騤字叔進台州臨海人紹
興二十四年進士第一慶元初官至知樞密
院事兼參知政事忤韓侂胄提舉洞霄宫卒
諡文簡事迹具宋史本傳陳氏書錄解題謂
淳熙中騤長蓬山與同僚錄建炎以來事為
此書李燾為序續錄者後人因舊文而增附
之今考是錄所載自建炎元年至淳熙四年
續錄所載自淳熙五年至咸淳五年皆分沿
革省舍儲蔵修纂撰述故實官秩廩祿職掌
九門典故條格纖悉畢備亦一代文獻之藪
也世所傳本訛闕殆不可讀惟永樂大典所
載差為完具今互相考訂補其脱漏者三十
一條正其舛錯者一十六條而其紀載諸人
爵里有與宋史互異者並為臚注以資參考
惟前錄中沿革一門續錄中廩祿一門永樂
大典所載亦全卷皆佚無從補葺蓋是書殘
缺已在明以前矣今亦姑仍其舊焉乾隆四
十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
李燾原序
館閣錄十卷淳熙四年秋天台陳騤叔進與其僚所共
編集也上世官修其方故物不坻伏後世弗安厥官其
方莫修職業因以放失夫方云者書也究其本原事迹
及朝夕所當思營者悉書之法術具焉使居是官者奉
以周旋雖百世可考爾周官三百六十官各有書小行
人適四方則物為一書多至五書盖古之人將有行也
舉必及三惟始衷終依據審諦則其設施斯可傳久(按原
本自此以下脱去今據文獻通考增入)六龍駐蹕臨安踰四十年三省樞
密院制度尚稽復舊惟三館秘閣巋然傑出非百司比
自唐開元韋述所集記注元祐間宋宣獻之孫匪躬作
館閣錄紹興改元程俱致道作麟臺故事宋氏皆祖韋
氏而程氏故事并國初它則多闕盖未知其有宋錄也
惜最後四卷俄空焉余屢蒐采弗獲欲補又弗暇每每
太息今所編集第斷自建炎以來凢物巨細靡有脱遺
視程氏誠當且密官修其方行古道者不當如是耶昏
忘倦游喜見此書乃援筆為之序
欽定四庫全書
南宋館閣錄目錄
卷一沿革
卷二省舍
卷三儲藏
卷四修纂(上下)
卷五撰述
卷六故實
卷七官聫(上)
卷八官聫(下)
卷九廪禄
卷十職掌
