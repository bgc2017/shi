欽定四庫全書
館閣續錄卷二
省舍
刻漏(紹熙四年十月置以西廊公使庫之南舊補寫庫貯之太史局差局生二人調節時刻)渾儀
臺(慶元四年七月禮部侍郎胡紘等奏乞扵秘書省園内築渾儀臺一座遂以東岡改築高二丈一尺)
省西北墻外添築外墻一重并置鋪屋廵邏(墻外多為民居所占
嘉泰二年六月因遺火延燒遂請於朝不許再造仍添築外墻一重為限)土庫二(其一舊庫在古器庫
之後嘉泰二年六月添置新庫在提舉廳北)羣玉堂(本名羣玉亭嘉定元年三月秘書少監汪逵改
建規模視舊增廣遂易名曰堂吏部尚書樓鑰書榜)芸香亭(秘書少監汪逵改建仍以芸香舊名揭之)
蓬萊(舊名錦隠秘書少監汪逵改建仍易今名禮部尚書倪思書榜)天教(本名汗青軒嘉定二年著
作佐郎楊簡易之仍書榜)汗青軒(著庭之東有蔵書屋三間積年頹毁嘉定三年七月重建以汗青軒
舊榜揭之)更鼓房(嘉定三年十月以東廊舊潜火司屋一間為房專差軍員并兵士二名掌之)省
門東西攔馬墻外各置杈子一帶(墻外舊為居民私蓋浮屋嘉定六年十一
月盡令起拆遂置杈子以障其地内植槐一十二株)
重修三館(嘉定六年夏三館以積久頹弊申蒙朝廷降錢委工部并本省長貳計置修蓋以六月十
八日興工八年七月畢共約費錢九萬餘貫中外一新焉)跨池石橋二(時三館畢工因葺舊圃圃
左右二大池元駕木橋今易以石焉)射圃(舊在著庭後右偏一帶嘉定八年因徙于園外内外墻之間地
狹而長建亭立垜於射為宜)道山堂前石渠橋(元駕木橋寳慶元年秘書監葉禾易以石
焉)
重建三館(紹定四年秋三館因居民遺漏延燎僅存著作庭及後園本省具申朝廷降錢委轉運司
臨安府計置起造以十一月一日興工自大門至殿門基址增高二尺與官路平紹定五年七月九日秘閣上
梁秘書郎李心傳譔上梁文伏以漢家天禄萃九流七略之篇唐室集賢廣四庫萬籖之目孰如昭代夐掩前
聞當淳化之興隆表崇文之鉅麗高皇再造冊府肇遷洪惟睿主之嗣功粤若先王之稽古細旃廣厦既能熙
絶學之光明延閣石渠尚欲較諸儒之同異臨幸將踵紹興之武延燔忽類祥符之間思復舊規可稽更剏而
况琅凾寶軸存九朝簮筆之書金戺玉階具二聖經行之迹至其分職尤謂得人朋友科目之英特起山林之
逸自中天及是時凡百六禩而宰相由此選已十四人豈惟增館殿之光抑亦著邦家之美遹遵先志作新爰
考於魯經動恊彛章勝服非從於越俗不愆于素匪棘其成隔人間風日之凡覺天上星辰之近矧復編摩鉅
典頼碩輔之提綱領校秘文有名儒之率屬天相規模之傑特人欣氣象之峥嶸游龍夭矯以翔空雌霓連卷
而照海曷佐兒郎之偉齊抗修梁少紆工役之勤來歌善頌抛梁東暁看金輪出海紅瑞氣氤氲來廣内緝熙
堂上喜秋風抛梁西萬里岷峨一望齊畫棟不知高幾許夜闌渾覺玉䋲低抛梁南直面吴峯擁翠嵐海后川
靈遥稽首璇題高揭與天参抛梁北仰視衆星皆拱極皇朝聽政似姬周化成允頼人文力抛梁上帝典輝煌
天所相試看今夜斗牛間定有光芒騰萬丈抛梁下勸講名儒來廣厦玉音宣取御前書先教十行催供寫伏
願上梁之後帝德誕敷儒風益振盡復淳熙之壮觀載章紹定之宏模拱秘殿以前臨嚴道山而後翼同文同
軌畢來未見之書繫日繫年蚤就不刊之典博延鴻碩共致昇平是年十月畢工共約費三十五萬餘貫中外
鼎新規模一如舊式)
