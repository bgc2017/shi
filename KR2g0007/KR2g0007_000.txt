杜工部年譜𫝊記類二(名人之屬)
提要
(臣)等謹案杜工部年譜一卷宋趙子櫟撰子
櫟字夢授太祖六世孫元祐六年進士紹興
中官至寳文閣直學士子櫟與魯訔均紹興
間人而撰此譜時似乎未見訔譜故篇中惟
辨吕大防謂甫生於先天元年之誤而不及
訔宋人自大防魯訔而外又有蔡興宗黃鶴
兩家皆以甫卒五十九歲為大歷庚戌獨子
櫟持異議以為卒於辛亥之冬不知辛亥甫
年六十矣且子櫟以五年庚戌晚秋長河送
李十二詩為甫絶筆甫生平著述不輟若以
六年冬暴疾卒何至一年之内竟無一詩此
又其不確之証也其所援引亦簡略不及魯
譜之詳以其舊而存之以備參考焉爾乾隆
四十三年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
