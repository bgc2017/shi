左傳紀事本末卷四十
詹事府詹事高士竒撰
衛靈公之立(瞶輒父子争國寵齊豹之亂南子之附)
昭公七年秋衛襄公卒衛齊惡告喪於周且請命王使
成簡公如衛弔且追命襄公曰叔父陟恪在我先王之
左右以佐事上帝余敢忘高圉亞圉衛襄公夫人姜
氏無子嬖人婤姶生孟縶孔成子夢康叔謂已立元余
使羇之孫圉與史苟相之史朝亦夢康叔謂已余將命
而子苟與孔烝鉏之曾孫圉相元史朝見成子告之夢
夢協晉韓宣子為政聘於諸侯之歲婤姶生子名之曰
元孟縶之足不良弱行孔成子以周易筮之曰元尚享
衛國主其社稷遇屯☵☳又曰余尚立縶尚克嘉之遇
屯☵☳之比☵☷以示史朝史朝曰元亨又何疑焉成
子曰非長之謂乎對曰康叔名之可謂長矣孟非人也
將不列於宗不可謂長且其繇曰利建侯嗣吉何建建
非嗣也二卦皆云子其建之康叔命之二卦告之筮襲
於夢武王所用也弗從何為弱足者居侯主社稷臨祭
祀奉民人事鬼神從會朝又焉得居各以所利不亦可
乎故孔成子立靈公十二月癸亥葬衛襄公二十年
夏衛公孟縶狎齊豹奪之司寇與鄄有役則反之無則
取之公孟惡北宫喜褚師圃欲去之公子朝通於襄夫
人宣姜懼而欲以作亂故齊豹北宫喜褚師圃公子朝
作亂初齊豹見宗魯於公孟為驂乘焉將作亂而謂之
曰公孟之不善子所知也勿與乘吾將殺之對曰吾由
子事公孟子假吾名焉故不吾遠也雖其不善吾亦知
之抑以利故不能去是吾過也今聞難而逃是僭子也
子行事乎吾將死之以周事子而歸死於公孟其可也
丙辰衛侯在平夀公孟有事於蓋獲之門外齊子氏帷
於門外而伏甲焉使祝鼃寘戈於車薪以當門使一乘
從公孟以出使華齊御公孟宗魯驂乘及閎中齊氏用
戈擊公孟宗魯以背蔽之斷肱以中公孟之肩皆殺之
公聞亂乘驅自閱門入慶比御公公南楚驂乘使華寅
乘貳車及公宫鴻駵魋駟乘於公公載寳以出褚師子
申遇公於馬路之衢遂從過齊氏使華寅肉袒執蓋以
當其闕齊氏射公中南楚之背公遂出寅閉郭門踰而
從公公如死鳥析朱鉏宵從竇出徒行從公齊侯使公
孫青聘於衛既出聞衛亂使請所聘公曰猶在竟内則
衛君也乃將事焉遂從諸死鳥請將事辭曰亡人不佞
失守社稷越在草莽吾子無所辱君命賓曰寡君命下
臣於朝曰阿下執事臣不敢貳主人曰君若惠顧先君
之好照臨敝邑鎮撫其社稷則有宗祧在乃止衛侯固
請見之不獲命以其良馬見為未致使故也衛侯以為
乘馬賓將掫主人辭曰亡人之憂不可以及吾子草莽
之中不足以辱從者敢辭賓曰寡君之下臣君之牧圉
也若不獲扞外役是不有寡君也臣懼不免於戾請以
除死親執鐸終夕與於燎齊氏之宰渠子召北宫子北
宫氏之宰不與聞謀殺渠子遂伐齊氏滅之丁巳晦公
入與北宫喜盟於彭水之上秋七月戊午朔遂盟國人
八月辛亥公子朝褚師圃子玉霄子高魴出奔晉閠月
戊辰殺宣姜衛侯使北宫喜謚曰貞子賜析朱鉏謚曰
成子而以齊氏之墓予之衛侯告寧於齊且言子石齊
侯將飲酒徧賜大夫曰二三子之教也苑何忌辭曰與
於青之賞必及於其罰在康誥曰父子兄弟罪不相及
况在羣臣臣敢貪君賜以干先王琴張聞宗魯死將往
弔之仲尼曰齊豹之盜而孟縶之賊女何弔焉君子不
食姦不受亂不為利疚於回不以回待人不蓋不義不
犯非禮定公十三年初衛公叔文子朝而請享靈公
退見史鰌而告之史鰌曰子必禍矣子富而君貪罪其
及子乎文子曰然吾不先告子是吾罪也君既許我矣
其若之何史鰌曰無害子臣可以免富而能臣必免於
難上下同之戍也驕其亡乎富而不驕者鮮吾惟子之
見驕而不亡者未之有也戍必與焉及文子卒衛侯始
惡於公叔戍以其富也
(補逸)檀弓公叔文子卒其子戍請謚於君曰日月有時
將葬矣請所以易其名者君曰昔者衛國凶饑夫子
為粥與國之餓者是不亦惠乎昔者衛國有難夫子
以其死衛寡人不亦貞乎夫子聽衛國之政脩其班
制以與四鄰交衛國之社稷不辱不亦文乎故謂夫
子貞惠文子
公叔戍又將去夫人之黨夫人愬之曰戍將為亂十
四年春衛侯逐公叔戍與其黨故趙陽奔宋戍來奔
夏衛北宫結來奔公叔戍之故也衛侯為夫人南子
召宋朝會於洮太子蒯聵獻盂於齊過宋野野人歌之
曰既定爾婁豬盍歸吾艾豭太子羞之謂戲陽速曰從
我而朝少君少君見我我顧乃殺之速曰諾乃朝夫人
夫人見太子太子三顧速不進夫人見其色啼而走曰
蒯聵將殺余公執其手以登臺太子奔宋盡逐其黨故
公孟彄出奔鄭自鄭奔齊太子告人曰戲陽速禍余戲
陽速告人曰太子則禍余太子無道使余殺其母余不
許將戕於余若殺夫人將以余說余是故許而弗為以
紓余死諺曰民保於信吾以信義也
(補逸)史記大子蒯聵奔宋已而之晉趙氏
列女傳衛靈公與夫人夜坐聞車聲轔轔至闕而止
過闕復有聲公問夫人曰知此為誰夫人曰此蘧伯
玉也公曰何以知之夫人曰妾聞禮下公門式路馬
所以廣敬也夫忠臣與孝子不為昭昭變節不為冥
冥惰行蘧伯玉衛之賢大夫也仁而有智敬以事上
此其人必不以闇昧廢禮是以知之公使視之果伯
玉也
家語史魚病將卒命其子曰吾在衛朝不能進蘧伯
玉退彌子瑕是吾為臣不能正君也生而不能正君
則死無以成禮我死汝置屍牖下於我畢矣其子從
之靈公弔焉怪而問焉其子以其父言告公公愕然
失容曰是寡人之罪也於是命之殯於客位進蘧伯
玉而用之退彌子瑕而遠之
哀公二年初衛侯遊於郊子南僕公曰余無子將立女
不對他日又謂之對曰郢不足以辱社稷君其改圖君
夫人在堂三揖在下君命秪辱夏衛靈公卒夫人曰命
公子郢為太子君命也對曰郢異於他子且君沒於吾
手若有之郢必聞之且亡人之子輒在乃立輒六月乙
酉晉趙鞅納衛太子於戚宵迷陽虎曰右河而南必至
焉使太子絻八人衰絰偽自衛逆者告於門哭而入遂
居之三年春齊衛圍戚求援於中山
(補逸)史記靈公遊於郊令子郢僕郢靈公少子也字子
南靈公怨太子出奔謂郢曰我將立若為後郢對曰
郢不足以辱社稷君更圖之夏靈公卒夫人命子郢
為太子曰此靈公命也郢曰亡人太子蒯聵之子輒
在也不敢當於是衛乃以輒為君是為出公
十一年冬衛大叔疾出奔宋初疾娶於宋子朝其娣嬖
子朝出孔文子使疾出其妻而妻之疾使侍人誘其初
妻之娣寘於犂而為之一宫如二妻文子怒欲攻之仲
尼止之遂奪其妻或淫於外州外州人奪之軒以獻恥
是二者故出衛人立遺使室孔姞疾臣向魋納美珠焉
與之城鉏宋公求珠魋不與由是得罪及桓氏出城鉏
人攻大叔疾衛莊公復之使處巢死焉殯於鄖葬於少
禘初晉悼公子憖亡在衛使其女僕而田大叔懿子止
而飲之酒遂聘之生悼子悼子即位故夏戊為大夫悼
子亡衛人翦夏戊十二年夏吳徵會於衛秋衛侯會
吳於鄖吳人藩衛侯之舍衛侯歸效夷言子之尚幼曰
君必不免其死於夷乎執焉而又說其言從之固矣
十五年衛孔圉取大子蒯聵之姊生悝孔氏之豎渾良
夫長而美孔文子卒通於内大子在戚孔姬使之焉大
子與之言曰苟使我入獲國服冕乘軒三死無與與之
盟為請於伯姬閏月良夫與大子入舍於孔氏之外圃
昏二人蒙衣而乘寺人羅御如孔氏孔氏之老欒寧問
之稱姻妾以告遂入適伯姬氏既食孔伯姬杖戈而先
大子與五人介輿豭從之迫孔悝於厠強盟之遂劫以
登臺欒寧將飲酒炙未熟聞亂使告季子召獲駕乘車
行爵食炙奉衛侯輒來奔季子將入遇子羔將出曰門
已閉矣季子曰吾姑至焉子羔曰弗及不踐其難季子
曰食焉不辟其難子羔遂出子路入及門公孫敢門焉
曰無入為也季子曰是公孫也求利焉而逃其難由不
然利其祿必救其患有使者出乃入曰大子焉用孔悝
雖殺之必或繼之且曰大子無勇若燔臺半必舍孔叔
大子聞之懼下石乞盂黶敵子路以戈擊之斷纓子路
曰君子死冠不免結纓而死孔子聞衛亂曰柴也其來
由也死矣孔悝立莊公莊公害故政欲盡去之先謂司
徒瞞成曰寡人離病於外久矣子請亦嘗之歸告褚師
比欲與之伐公不果十六年春瞞成褚師比出奔宋
衛侯使鄢武子告於周曰蒯聵得罪於君父君母逋竄
於晉晉以王室之故不棄兄弟寘諸河上天誘其衷獲
嗣守封焉使下臣肸敢告執事王使單平公對曰肸以
嘉命來告余一人往謂叔父余嘉乃成世復爾祿次敬
之哉方天之休弗敬弗休悔其可追六月衛侯飲孔
悝酒於平陽重酬之大夫皆有納焉醉而送之夜半而
遣之載伯姬於平陽而行及西門使貳車反祏於西圃
子伯季子初為孔氏臣新登於公請追之遇載祏者殺
而乘其車許公為反祏遇之曰與不仁人爭明無不勝
必使先射射三發皆遠許為許為射之殪或以其車從
得祏於橐中孔悝出奔宋
(補逸)禮記衛孔悝之鼎銘曰六月丁亥公假於大廟公
曰叔舅乃祖莊叔左右成公成公乃命莊叔隨難於
漢陽即宫於宗周奔走無射啓右獻公獻公乃命成
叔纂乃祖服乃考文叔興舊耆欲作率慶士躬恤衛
國其勤公家夙夜不解民咸曰休哉公曰叔舅予女
銘若纂乃考服悝拜稽首曰對揚以辟之勤大命施
於烝彝鼎此衛孔悝之鼎銘也
衛侯占夢嬖人求酒於大叔僖子不得與卜人比而告
公曰君有大臣在西南隅弗去懼害乃逐大叔遺遺奔
晉衛侯謂渾良夫曰吾繼先君而不得其器若之何
良夫代執火者而言曰疾與亡君皆君之子也召之而
擇材焉可也若不材器可得也豎告大子大子使五人
輿豭從已劫公而彊盟之且請殺良夫公曰其盟免三
死曰請三之後有罪殺之公曰諾哉十七年春衛侯
為虎幄於藉圃成求令名者而與之始食焉太子請使
良夫良夫乘衷甸兩牡紫衣狐裘至袒裘不釋劍而食
太子使牽以退數之以三罪而殺之晉趙鞅使告於
衛曰君之在晉也志父為主請君若太子來以免志父
不然寡君其曰志父之為也衛侯辭以難太子又使椓
之夏六月趙鞅圍衛齊國觀陳瓘救衛得晉人之致師
者子玉使服而見之曰國子實執齊柄而命瓘曰無辟
晉師豈敢廢命子又何辱簡子曰我卜伐衛未卜與齊
戰乃還衛侯夢於北宫見人登昆吾之觀被髮北面
而譟曰登此昆吾之虚緜緜生之瓜余為渾良夫呌天
無辜公親筮之胥彌赦占之曰不害與之邑寘之而逃
奔宋衛侯貞卜其繇曰如魚竀尾衡流而方羊裔焉大
國滅之將亡闔門塞竇乃自後踰冬十月晉復伐衛入
其郛將入城簡子曰止叔向有言曰怙亂滅國者無後
衛人出莊公而與晉平晉立襄公之孫般師而還十一
月衛侯自鄄入般師出初公登城以望見戎州問之以
告公曰我姬姓也何戎之有焉翦之公使匠久公欲逐
石圃未及而難作辛巳石圃因匠氏攻公公閉門而請
弗許踰於北方而隊折股戎州人攻之太子疾公子青
踰從公戎州人殺之公入於戎州已氏初公自城上見
已氏之妻髮美使髠之以為吕姜髢既入焉而示之璧
曰活我吾與女璧已氏曰殺女璧其焉往遂殺之而取
其璧衛人復公孫般師而立之十二月齊人伐衛衛人
請平立公子起執般師以歸舍諸潞夏衛石圃逐其
君起起奔齊衛侯輙自齊復歸逐石圃而復石魋與大
叔遺二十五年夏五月庚辰衛侯出奔宋衛侯為靈
臺於藉圃與諸大夫飲酒焉褚師聲子韈而登席公怒
辭曰臣有疾異於人若見之君將𣪚之是以不敢公愈
怒大夫辭之不可褚師出公戟其手曰必斷而足聞之
褚師與司寇亥乘曰今日幸而後亡公之入也奪南氏
邑而奪司寇亥政公使寺人納公文懿子之車於池初
衛人翦夏丁氏以其帑賜彭封彌子彌子飲公酒納夏
戊之女嬖以為夫人其弟期大叔疾之從孫甥也少畜
於公以為司徒夫人寵衰期得罪公使三匠久公使優
狡盟拳彌而甚近信之故褚師比公孫彌牟公文要司
寇亥司徒期因三匠與拳彌以作亂皆執利兵無者執
斤使拳彌入於公宫而自太子疾之宫譟以攻公鄄子
士請禦之彌援其手曰子則勇矣將若君何不見先君
乎君何所不逞欲且君嘗在外矣豈必不反當今不可
衆怒難犯休而易間也乃出將適蒲彌曰晉無信不可
將適鄄彌曰齊晉爭我不可將適泠彌曰魯不足與請
適城鉏以鉤越越有君乃適城鉏彌曰衛盜不可知也
請速自我始乃載寳以歸公為支離之卒因祝史揮以
侵衛衛人病之懿子知之見子之請逐揮文子曰無罪
懿子曰彼好專利而妄夫見君之入也將先道焉若逐
之必出於南門而適君所夫越新得諸侯將必請師焉
揮在朝使吏遣諸其室揮出信弗内五日乃館諸外里
遂有寵使如越請師二十六年夏五月叔孫舒帥師
會越臯如后庸宋樂茷納衛侯文子欲納之懿子曰君
愎而虐少待之必毒於民乃睦於子矣師侵外州大獲
出禦之大敗掘褚師定子之墓焚之於平莊之上文子
使王孫齊私於臯如曰子將大滅衛乎抑納君而已乎
臯如曰寡君之命無他納衛君而已文子致衆而問焉
曰君以蠻夷伐國國幾亡矣請納之衆曰勿納曰彌牟
亡而有益請自北門出衆曰勿出重賂越人申開守陴
而納公公不敢入師還立悼公南氏相之以城鉏與越
人公曰期則為此令苟有怨於夫人者報之司徒期聘
於越公攻而奪之幣期告王王命取之期以衆取之公
怒殺期之甥之為大子者遂卒於越衛出公自城鉏
使以弓問子贛且曰吾其入乎子贛稽首受弓對曰臣
不識也私於使者曰昔成公孫於陳寗武子孫莊子為
宛濮之盟而君入獻公孫於齊子鮮子展為夷儀之盟
而君入今君再在孫矣内不聞獻之親外不聞成之卿
則賜不識所由入也詩曰無競惟人四方其順之若得
其人四方以為主而國於何有
(臣)士竒曰衛襄公無嫡子公孟縶以足廢而靈公
得立康叔告符若亦非偶然者但靈之為靈庸何
愈於縶齊豹之亂其兄見賊而已亦有死鳥之辱
僅而能復豹既誅於北宫氏而公子朝褚師圃子
玉霄子高魴未正典刑有逸賊矣至侵欲無厭使
世臣以富為懼可為寒心身經宣姜之禍猶不知
戒溺帷房之愛艾豭貽誚而瞶輒逆倫之事遂萌
於此公叔戍欲去夫人之黨一言被逐昏悖若靈
其不失國也亦幸焉耳南子雖淫非瞶所得殺聵
獲罪而出屬籍已絶然靈公欲立公子郢郢曰亡
人之子輙在夫人雖怨聵亦不以為非而遂立之
輒不以亡人之子廢即安得以亡人拒其父哉為
輒者誠於嗣位之初涕泣而請於夫人曰若以聵
為有罪歟則輙固罪人子也何敢為君若以輙為
無罪則亡人越在異國不蒙赦宥輙惟一死以謝
亡人耳天下豈有無父之子哉安知南子不感其
仁孝而為及泉之見乃儼然立乎其位不惟斷烏
鳥之情而直等寇讐之禦為人子者顧如是耶夫
聵雖不立撫有衛國者即其子也先君無廢祀民
人無廢主聵亦可以菟裘老矣子據國而父爭之
非古今之大愚斷不出此渾良夫姦豎也乃比之
以求入苟有人心者祿之以天下弗為而况一國
乎而况其子之國乎不知何顔以告之周而周且
竊竊然命之也已氏殞而卒符北宫之占城鉏頓
而莫返於越之魄國於何有而徒使至性相殘曾
虎狼之不若故輙拒父之罪不容於誅而聵亦未
為無過也要其源則自靈公之寵南子始吁可不
戒哉
左傳紀事本末卷四十
