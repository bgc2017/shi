左傳紀事本末卷十八
詹事府詹事高士竒撰
齊桓公之伯
桓公二年秋七月蔡侯鄭伯會于鄧始懼楚也莊公
八年初襄公立無常鮑叔牙曰君使民慢亂將作矣奉
公子小白出奔莒亂作管夷吾召忽奉公子糾來奔
初公孫無知虐于雍廪九年春雍廪殺無知公及
齊大夫盟于蔇齊無君也夏公伐齊納子糾桓公自
莒先入秋師及齊師戰于乾時我師敗績公喪戎路
傳乘而歸秦子梁子以公旗辟于下道是以皆止鮑叔
帥師來言曰子糾親也請君討之管召讐也請受而甘
心焉乃殺子糾于生竇召忽死之管仲請囚鮑叔受之
及堂阜而稅之歸而以告曰管夷吾治於高傒使相可
也公從之
(補逸)史記初襄公之醉殺魯桓公通其夫人殺誅數不
當淫於婦人數欺大臣羣弟恐禍及故次弟糾奔魯
其母魯女也管仲召忽傅之次弟小白奔莒鮑叔傅
之小白母衛女也有寵於釐公小白自少好善大夫
高傒及雍林人殺無知議立君高國先陰召小白於
莒魯聞無知死亦發兵送子糾而使管仲别將兵遮
莒道射中小白帶鉤小白佯死管仲使人馳報魯魯
送糾者行益遲六日至齊則小白已入高傒立之是
為桓公桓公之中鉤佯死以誤管仲已而載温車中
馳行亦有高國内應故得先入立
(攷異)管子襄公逐小白小白走莒三年襄公薨公子糺
踐位國人召小白鮑叔曰胡不行矣小白曰不可夫
管仲知召忽強武雖國人召我我猶不得入也鮑叔
曰管仲得行其知於國國何為亂乎召忽強武豈能
獨圖我哉小白曰夫雖不得行其知豈且不有焉乎
召忽雖不得衆其及豈不足以圖我哉鮑叔對曰夫
國之亂也智人不得作内事朋友不能相合摎而國
乃可圖也乃命車駕鮑叔御小白乘而出於莒小白
曰夫二人者奉君令吾不可以試也乃將下鮑叔履
其足曰事之濟也在此時事若不濟老臣死之公子
猶之免也乃行至於邑郊鮑叔令車二十乘先十乘
後鮑叔乃告小白曰夫國之疑二三子莫忍老臣事
之未濟也老臣是以塞道鮑叔乃誓曰事之濟也聽
吾令事之不濟也免公子者為上死者為下我以五
乘之實距路鮑叔乃為前驅遂入國逐公子糺管仲
射小白中鉤管仲與公子糺召忽遂走魯桓公踐位
魯伐齊納公子糺而不能
(補逸)國語桓公自莒反於齊使鮑叔為宰辭曰臣君之
庸臣也君加惠於臣使不凍餒則是君之賜也若必
治國家者則非臣之所能也若必治國家者則管夷
吾乎臣之所不若夷吾者五寬惠柔民弗若也治國
家不失其柄弗若也忠信可結於百姓弗若也制禮
義可法於四方弗若也執枹鼓立於軍門使百姓加
勇焉弗若也桓公曰夫管夷吾射寡人中鉤是以濱
於死鮑叔對曰夫為其君動也君若宥而反之夫猶
是也桓公曰若何鮑子對曰請諸魯桓公曰施伯魯
君之謀臣也夫知吾將用之必不予我矣若之何鮑
子對曰使人請諸魯曰寡君有不令之臣在君之國
欲以戮於羣臣故請之則予我矣桓公使請諸魯如
鮑叔之言嚴公以問施伯施伯對曰此非欲戮之也
欲用其政也夫管子天下之才也所在之國則必得
志於天下令彼在齊則必長為魯國憂矣嚴公曰若
何施伯對曰殺而以其屍授之嚴公將殺管仲齊使
者請曰寡君欲親以為戮若不生得以戮於羣臣猶
未得請也請生之於是嚴公使束縛以予齊使齊使
受而以退比至三釁三浴之桓公親逆之於郊而與
之坐問焉曰昔我先君襄公築臺以為高位田狩畢
弋不聽國政卑聖侮士而唯女是崇九妃六嬪陳妾
數百食必粱肉衣必文繡戎士凍餒戎車待游車之
裂戎士待陳妾之餘優笑在前賢才在後是以國家
不日引不月長恐宗廟之不埽除社稷之不血食敢
問為此若何管子對曰昔我先王昭王穆王世法文
武遠績以成名合羣&KR1621;比校民之有道者設象以為
民紀式權以相應比綴以度竱本肇末勸之以賞賜
糾之以刑罰班序顛毛以為民紀統桓公曰為之若
何管子對曰昔者聖王之治天下也參其國而伍其
鄙定民之居成民之事陵為之終而慎用其六柄焉
桓公曰成民之事若何管子對曰四民者勿使雜處
雜處則其言哤其事易公曰處士農工商若何管子
對曰昔聖王之處士也使就閒燕處工就官府處商
就市井處農就田野令夫士羣萃而州處閒燕則父
與父言義子與子言孝其事君者言敬其幼者言悌
少而習焉其心安焉不見異物而遷焉是故其父兄
之教不肅而成其子弟之學不勞而能夫是故士之
子恒為士令夫工羣萃而州處審其四時辨其功苦
權節其用論比協材旦暮從事施于四方以飭其子
弟相語以事相示以巧相陳以功少而習焉其心安
焉不見異物而遷焉是故其父兄之教不肅而成其
子弟之學不勞而能夫是故工之子恒為工令夫商
羣萃而州處察其四時而監其鄉之資以知其市之
賈負任儋何服牛軺馬以周四方以其所有易其所
無市賤鬻貴旦莫從事於此以飭其子弟相語以利
相示以賴相陳以知賈少而習焉其心安焉不見異
物而遷焉是故其父兄之教不肅而成其子弟之學不
勞而能夫是故商之子恒為商令夫農羣萃而州處
察其四時權節其用耒耜枷芟及寒擊菒除田以待
時耕及耕深耕而疾耰之以待時雨時雨既至挾其
槍刈耨鎛以旦莫從事於田野脫衣就功首戴茅蒲
身衣襏襫霑體塗足暴其髮膚盡其四支之敏以從
事於田野少而習焉其心安焉不見異物而遷焉是
故其父兄之教不肅而成其子弟之學不勞而能夫
是故農之子恒為農野處而不暱其秀民之能為士
者必足賴也有司見而不以告其辠五有司已於事
而竣桓公曰定民之居若何管子對曰制國以為二
十一鄉桓公曰善管子於是制國以為二十一鄉工
商之鄉六士鄉十五公帥五鄉焉國子帥五鄉焉高
子帥五鄉焉參國起案以為三官臣立三宰工立三
族市立三鄉澤立三虞山立三衡桓公曰吾欲從事
於諸侯其可乎管子對曰未可國未安桓公曰安國
若何管子對曰修舊法擇其善者而業用之遂滋民
與無財而敬百姓則國安矣桓公曰諾遂修舊法擇
其善者而業用之遂滋民與無財而敬百姓國既安
矣桓公曰國安矣其可乎管子對曰未可君若正卒
伍修甲兵則大國亦將正卒伍修甲兵則難以速得
志矣君有攻伐之器小國諸侯有守禦之備則難以
速得志矣君若欲速得志於天下諸侯則事可以隱
令可以寄政桓公曰為之若何管子對曰作内政而
寄軍令焉桓公曰善管子於是制國五家為軌軌為
之長十軌為里里有司四里為連連為之長十連為
鄉鄉有良人焉以為軍令五家為軌故五人為伍軌
長帥之十軌為里故五十人為小戎里有司帥之四
里為連故二百人為卒連長帥之十連為鄉故二千
人為旅鄉良人帥之五鄉一帥故萬人為一軍五鄉
之帥帥之三軍故有中軍之鼓有國子之鼓有高子
之鼓春以□振旅秋以獮治兵是故卒伍整於里軍
旅整於郊内教既成令勿使遷徙伍之人祭祀同福
死喪同恤禍災共之人與人相疇家與家相疇世同
居少同游故夜戰聲相聞足以不乖晝戰目相視足
以相識其歡欣足以相死居同樂行同龢死同哀是
故守則同固戰則同彊君有此士也三萬人以方行
於天下以誅無道以屏周室天下大國之君莫之能
禦也正月之朝鄉長復事君親問焉曰於子之鄉
有居處好學慈孝於父母聰慧質仁發聞於鄉里者
有則以告有而不以告謂之蔽明其辠五有司已於事
而竣桓公又問焉曰於子之鄉有拳勇股肱之力秀
出於衆者有則以告有而不以告謂之蔽賢其辠五
有司已於事而竣桓公又問焉曰於子之鄉有不慈
孝於父母不長弟於鄉里驕躁淫暴不用上令者有
則以告有而不以告謂之下比其辠五有司已於事
而竣是故鄉長退而修德進賢桓公親見之遂使役
官桓公令官長期而書伐以告且選選其官之賢者
而復用之曰有人居我官有功休德惟慎端慤以待
時使民以勸綏謗言足以補官之不善政桓公召而
與之語訾相其質足以比成事誠可立而授之設之
以國家之患而不疚退問其鄉以觀其所能而無大
厲升以為上卿之贊謂之三選國子高子退而修鄉
鄉退而修連連退而修里里退而修軌軌退而修伍
伍退而修家是故匹夫有善可得而舉也匹夫有不
善可得而誅也政既成鄉不越長朝不越爵罷士無
伍罷女無家夫是故民皆勉為善與其為善於鄉也
不如為善於里與其為善於里也不如為善於家是
故士莫敢言一朝之便皆有終歲之計莫敢以終歲
之議皆有終身之功桓公曰伍鄙若何管子對曰相
地而衰征則民不移征不旅舊則民不偷山澤各致
其時則民不苟陸阜陵墐井田疇均則民不憾無奪
民時則百姓富犧牲不略則牛羊遂桓公曰定民之
居若何管子對曰制鄙三十家為邑邑有司十邑為
卒卒有卒帥十卒為鄉鄉有鄉帥三鄉為縣縣有縣
帥十縣為屬屬有大夫五屬故立五大夫各使治一
屬焉立五正各使聽一屬焉是故正之政聽屬牧政
聽縣下政聽鄉桓公曰各保治爾所無或淫怠而不
聽治者正月之朝五屬大夫復事桓公擇是寡功
者而讁之曰制地分民如一何故獨寡功教不善而
政不治一再則宥三則不赦桓公又親問焉曰於子之
屬有居處為義好學慈孝於父母聰慧質仁發聞於
鄉里者有則以告有而不以告謂之蔽明其辠五有
司已於事而竣桓公又問焉曰於子之屬有拳勇股肱
之力秀出於衆者有則以告有而不以告謂之蔽賢
其辠五有司已於事而竣桓公又問焉曰於子之屬有
不慈孝於父母不長弟於鄉里驕躁淫暴不用上令
者有則以告有而不以告謂之下比其辠五有司已
於事而竣五屬大夫於是退而修屬屬退而修縣縣
退而修鄉鄉退而修卒卒退而修邑邑退而修家是
故匹夫有善可得而舉也匹夫有不善可得而誅也
政既成以守則固以征則彊桓公曰吾欲從事於
諸侯其可乎管子對曰未可鄰國未吾親也君若欲
從事於天下諸侯則親鄰國桓公曰若何管子對曰審吾
疆埸而反其侵地正其封疆無受其資而重為之幣
帛以驟聘頫於諸侯以安四鄰則四鄰之國親我矣
為游士八十人奉之以車馬衣裘多其資幣使周游
於四方以號召天下之賢士皮幣玩好使人鬻之四
方以監其上下之所好擇其淫亂者而先征之桓公
問曰夫軍令則寄諸内政矣齊國寡甲兵為之若何
管子對曰輕過而移諸甲兵桓公曰為之若何管子
對曰制重辠贖以犀甲一戟輕辠贖以鞼盾一戟小
罪讁以金分宥閒辠索訟者三禁而不可上下坐成
以束矢美金以鑄劍戟試諸狗馬惡金以鑄鉏夷斤
欘試諸壤土甲兵大足桓公曰吾欲南伐何主管子
對曰以魯為主反其侵地堂潛使海於有蔽渠弭於
有渚環山於有牢桓公曰我欲西伐何主管子對曰
以衛為主反其侵地臺原姑與漆里使海於有蔽渠
弭於有渚環山於有牢桓公曰吾欲北伐何主管子
對曰以燕為主反其侵地柴夫吠狗使海於有蔽渠
弭於有渚環山於有牢四鄰大親既反侵地正封疆
地南至於&KR2148;陰西至於濟北至於河東至於紀酅有
革車八百乘擇天下之甚淫亂者而先征之
十年齊侯之出也過譚譚不禮焉及其入也諸侯皆賀
譚又不至冬齊師滅譚譚無禮也譚子奔莒同盟故也
十二年秋宋萬弑閔公于蒙澤十三年春會於北
杏以平宋亂遂人不至夏齊人滅而戍之冬盟于柯
始及齊平也
(補逸)公羊傳何以不日易也其易奈何桓之盟不日其
會不致信之也其不日何以始乎此莊公將會乎桓
曹子進曰君之意何如莊公曰寡人之生則不若死
矣曹子曰然則君請當其君臣請當其臣莊公曰諾
于是會乎桓莊公升壇曹子手劍而從之管子進曰
君何求乎曹子曰城壞壓境君不圖與管子曰然則
君將何求曹子曰願請汶陽之田管子顧曰君許諾
桓公曰諾曹子請盟桓公下與之盟已盟曹子摽劍
而去之要盟可犯而桓公不欺曹子可讎而桓公不
怨桓公之信著乎天下自柯之盟始焉
史記曹沬者魯人也以勇力事魯莊公莊公好力曹
沬為魯將與齊戰三敗北魯莊公懼乃獻遂邑之地
以和猶復以為將齊桓公許與魯會於柯而盟桓公
與莊公既盟於壇上曹沬執匕首劫齊桓公桓公左
右莫敢動而問曰子將何欲曹沬曰齊彊魯弱而大
國侵魯亦以甚矣今魯城壊即壓齊境君其圖之桓
公乃許盡歸魯之侵地既已言曹沬投其匕首下壇
北面就羣臣之位顔色不變辭令如故桓公怒欲倍
其約管子曰不可夫貪小利以自快棄信於諸侯失
天下之援不如與之於是桓公乃遂割魯侵地曹沬
三戰所亡地盡復於魯桓公後悔欲無與魯地而殺
曹沬管仲曰夫劫許之而倍信殺之愈一小快耳而
棄信於諸侯失天下之援不可於是遂與曹沬三敗
所亡地於魯
宋人背北杏之會十四年春諸侯伐宋齊請師於周
夏單伯會之取成于宋而還冬會于鄄宋服故也
十五年春復會焉齊始霸也秋諸侯為宋伐郳鄭人
間之而侵宋十六年夏諸侯伐鄭宋故也鄭伯自
櫟入緩告於楚秋楚伐鄭及櫟為不禮故也冬同盟
于幽鄭成也十七年春齊人執鄭詹鄭不朝也夏
遂因氏頜氏工婁氏須遂氏饗齊戍醉而殺之齊人殱
焉二十七年夏同盟于幽陳鄭服也冬王使召伯
廖賜齊侯命且請伐衛以其立子頽也二十八年春
齊侯伐衛戰敗衛師數之以王命取賂而還楚令尹
子元欲蠱文夫人為館於其宮側而振萬焉夫人聞之
泣曰先君以是舞也習戎備也今令尹不尋諸仇讐而
於未亡人之側不亦異乎御人以告子元子元曰婦人
不忘襲讎我反忘之秋子元以車六百乘伐鄭入於桔
柣之門子元鬭御疆鬭梧耿之不比為旆鬭班王孫游
王孫喜殿衆車入自純門及逵市縣門不發楚言而出
子元曰鄭有人焉諸侯救鄭楚師夜遁鄭人將奔桐丘
諜告曰楚幕有烏乃止冬饑臧孫辰告糴于齊禮也
三十年冬遇于魯濟謀山戎也以其病燕故也
(補逸)史記山戎伐燕燕告急於齊齊桓公救燕遂伐山
戎至于孤竹而還燕莊公遂送桓公入齊境桓公曰
非天子諸侯相送不出境吾不可以無禮于燕于是
分溝割燕君所至與燕命燕君復修召公之政納貢
于周如成康之時諸侯聞之皆從齊
管子桓公北伐孤竹未至卑耳之谿十里闟然止瞠
然視援弓將射引而未敢發也謂左右曰見是前人
乎左右對曰不見也公曰事其不濟乎寡人大惑今
者寡人見人長尺而人物具焉冠右袪衣走馬前疾
事其不濟乎寡人大惑豈有人若此者乎管仲對曰
臣聞登山之神有俞兒者長尺而人物具焉霸王之
君興而登山神見且走馬前疾道也袪衣示前有水
也右袪衣示從右方涉也至卑耳之谿有贊水者曰
從左方涉其深及冠從右方涉其深至䣛若右涉其
大濟桓公立拜管仲於馬前曰仲父之聖至若此寡
人之抵罪也久矣管仲對曰夷吾聞之聖人先知無
形今已有形而後知之臣非聖也善承教也
韓非子管仲隰朋從於桓公而伐孤竹春往冬反迷
惑失道管仲曰老馬之智可用也乃放老馬而隨之
遂得道行山中無水隰朋曰蟻冬居山之陽夏居山
之陰蟻壤一寸而仞有水乃掘地遂得水以管仲之
聖而隰朋之智至所不知不難師於老馬與蟻今人
不知以其愚心而師聖人之智不亦過乎
三十一年夏六月齊侯來獻戎捷非禮也凡諸侯有四
夷之功則獻于王王以警于夷中國則否諸侯不相遺
俘
(補逸)說苑齊桓公將伐山戎孤竹使人請助于魯魯君
進羣臣而謀皆曰師行數千里入蠻夷之地必不反
矣于是魯許助之而不行齊已伐山戎孤竹而欲移
兵于魯管仲曰不可諸侯未親今又伐遠而還誅近
鄰鄰國不親非伯王之道君之所得山戎之寳器者
中國之所鮮也不可以不進周公之廟乎桓公乃分
山戎之寳獻之周公之廟明年起兵伐莒魯下令丁
男悉發五尺童子皆至孔子曰聖人轉禍為福報怨
以德此之謂也
三十二年春城小榖為管仲也齊侯為楚伐鄭之故
請會于諸侯宋公請先見于齊侯夏遇于梁丘八月
癸亥公薨于路寢子般卽位次于黨氏冬十月己未共
仲使圉人犖賊子般于黨氏成季奔陳立閔公閔公
元年春狄人伐邢管敬仲言於齊侯曰戎狄豺狼不可
厭也諸夏親暱不可弃也宴安酖毒不可懷也詩云豈
不懷歸畏此簡書簡書同惡相恤之謂也請救邢以從
簡書齊人救邢秋八月公及齊侯盟于落姑請復季
友也齊侯許之使召諸陳公次于郎以待之書曰季子
來歸嘉之也冬齊仲孫湫來省難書曰仲孫亦嘉之
也仲孫歸曰不去慶父魯難未巳公曰若之何而去之
對曰難不已將自斃君其待之公曰魯可取乎對曰不
可猶秉周禮周禮所以本也臣聞之國將亡本必先顛
而後枝葉從之魯不棄周禮未可動也君其務寧魯難
而親之親有禮因重固間攜貳覆昏亂伯王之器也
二年秋八月辛丑共仲使卜齮賊公于武闈哀姜與知
之故孫于邾齊人取而殺之于夷冬齊高子來盟
(補逸)公羊傳高子者何齊大夫也何以不稱使我無君
也然則何以不名喜之也何喜爾正我也其正我奈
何莊公死子般弑閔公弑比三君死曠年無君設以
齊取魯曾不興師徒以言而已矣桓公使高子將南
陽之甲立僖公而城魯或曰自鹿門至于爭門者是
也或曰自爭門至于吏門者是也魯人至今以為美
談曰猶望高子也
冬十二月狄人伐衛遂滅衛(詳見衛事衛文公定狄難)衛之遺民
男女七百有三十人益之以共滕之民為五千人立戴
公以廬于曹許穆夫人賦載馳齊侯使公子無虧帥車
三百乘甲士三千人以戌曹歸公乘馬祭服五稱牛羊
豕雞狗皆三百與門材歸夫人魚軒重錦三十兩僖
之元年齊桓公遷邢于夷儀二年封衛於楚丘邢遷如
歸衛國㤀亡僖公元年春諸侯救邢邢人潰出奔師
師遂逐狄人具邢器用而遷之師無私焉夏邢遷于
夷儀諸侯城之救患也凡侯伯救患分災討罪禮也
秋楚人伐鄭鄭即齊故也盟于犖謀救鄭也二年春
諸侯城楚丘而封衛焉不書所會後也秋盟于貫服
江黃也冬楚人伐鄭鬭章囚鄭𣆀伯三年秋會于
陽榖謀伐楚也
(補逸)公羊傳此大會也曷為末言爾桓公曰無障谷無
貯粟無易樹子無以妾為妻
(發明)據此則桓公之會無不有命不獨葵丘之會也然
屬孝公于宋首犯樹子之禁何歟
齊侯為陽榖之會來尋盟冬公子友如齊涖盟楚人
伐鄭鄭伯欲成孔叔不可曰齊方勤我棄德不祥齊
侯與蔡姬乘舟于囿蕩公公懼變色禁之不可公怒歸
之未絶之也蔡人嫁之四年春齊侯以諸侯之師侵
蔡蔡潰遂伐楚楚子使與師言曰君處北海寡人處南
海唯是風馬牛不相及也不虞君之涉吾地也何故管
仲對曰昔召康公命我先君太公曰五侯九伯女實征
之以夾輔周室賜我先君履東至于海西至于河南至
于穆陵北至于無棣爾貢包茅不入王祭不共無以縮
酒寡人是徵昭王南征而不復寡人是問對曰貢之不
入寡君之罪也敢不共給昭王之不復君其問諸水濱
師進次于陘夏楚子使屈完如師師退次于召陵齊侯
陳諸侯之師與屈完乘而觀之齊侯曰豈不榖是為先
君之好是繼與不榖同好何如對曰君惠徼福於敝邑
之社稷辱收寡君寡君之願也齊侯曰以此衆戰誰能
禦之以此攻城何城不克對曰君若以德綏諸侯誰敢
不服君若以力楚國方城以為城漢水以為池雖衆無
所用之屈完及諸侯盟陳轅濤塗謂鄭申侯曰師出
於陳鄭之間國必甚病若出於東方觀兵於東夷循海
而歸其可也申侯曰善濤塗以告齊侯許之申侯見曰
師老矣若出於東方而遇敵懼不可用也若出於陳鄭
之間共其資糧屝屨其可也齊侯說與之虎牢執轅濤
塗秋伐陳討不忠也許穆公卒于師葬之以侯禮
也凡諸侯薨于朝會加一等死王事加二等於是有以
衮斂冬叔孫戴伯帥師會諸侯之師侵陳陳成歸轅
濤塗
(補逸)韓非子蔡女為桓公妻桓公與之乘舟夫人蕩舟
桓公大懼禁之不止怒而出之乃且復召之蔡因更
嫁之桓公大怒將伐蔡仲父諫曰夫以寢席之戲不
足以伐人之國功業不可冀也請無以此為規也桓
公不聽仲父曰必不得已楚之菁茅不貢於天子三
年矣君不如舉兵為天子伐楚楚服因還襲蔡曰余
為天子伐楚而蔡不以兵聽從遂滅之此義於名而
利於實故必有為天子誅之名而有報讐之實
史記管仲列傳桓公實怒少姬南襲蔡管仲因而伐
楚責包茅不入貢于周室桓公實北征山戎而管仲
因而令燕修召公之政桓公旣得管仲與鮑叔隰
朋高傒修齊國政連五家之兵設輕重魚鹽之利以
贍貧窮禄賢能齊人皆說
(發明)按史遷所紀與韓非同意後段亦可櫽括管子故
附載之
五年夏會于首止會王大子鄭謀寧周也陳轅宣仲
怨鄭申侯之反已於召陵故勸之城其賜邑曰美城之
大名也子孫不㤀吾助子請乃為之請於諸侯而城之
美遂譖諸鄭伯曰美城其賜邑將以叛也申侯由是得
罪秋諸侯盟王使周公召鄭伯曰吾撫女以從楚輔
之以晉可以少安鄭伯喜於王命而懼其不朝於齊也
故逃歸不盟孔叔止之曰國君不可以輕輕則失親失
親患必至病而乞盟所喪多矣君必悔之弗聽逃其師
而歸六年夏諸侯伐鄭以其逃首止之盟故也圍新
密鄭所以不時城也秋楚子圍許救鄭諸侯救許
乃還冬蔡穆侯將許僖公以見楚子於武城許男面
縛銜璧大夫衰絰士輿櫬楚子問諸逢伯對曰昔武王
克殷微子啟如是武王親釋其縛受其璧而祓之焚其
櫬禮而命之使復其所楚子從之
(辨誤)按論語微子去之不過行遯而已未嘗奔周也微
子已遯矣武王克商時又安得有面縛銜璧之事故
或曰奔周或曰面縛皆傳之訛也宋儒王柏謂面縛
銜璧之事必屬武庚蓋入商之時紂已自焚武庚嫡
冢父死子繼則武庚此時已為殷君力不敵周故衰
絰輿櫬造軍門而聽罪此事理之最確者
七年春齊人伐鄭孔叔言於鄭伯曰諺有之曰心則不
競何憚於病既不能強又不能弱所以斃也國危矣請
下齊以救國公曰吾知其所由來矣姑少待我對曰朝
不及夕何以待君夏鄭殺申侯以說于齊且用陳轅
濤塗之譖也初申侯申出也有寵於楚文王文王將死
與之璧使行曰唯我知女女專利而不厭予取予求不
女疵瑕也後之人將求多於女女必不免我死女必速
行無適小國將不女容焉既葬出奔鄭又有寵於厲公
子文聞其死也曰古人有言曰知臣莫若君弗可改也
已
(補逸)呂氏春秋荆文王曰莧僖數犯我以義違我以禮
與處則不安曠之而不榖得焉不以吾身爵之後世
有聖人將以非不榖于是爵之五大夫申侯伯善持
養吾意吾所欲則先我為之與處則安曠之而不榖
喪焉不以吾身遠之後世有聖人將以非不榖于是
送而行之申侯伯如鄭阿鄭君之心先為其所欲三
年而知鄭國之政也五月而鄭人殺之是後世之聖
人使文王為善于上世也
秋盟于甯母謀鄭故也管仲言於齊侯曰臣聞之招攜
以禮懷遠以德德禮不易無人不懷齊侯修禮於諸侯
諸侯官受方物鄭伯使太子華聽命于會言於齊侯曰
洩氏孔氏子人氏三族實違君命若君去之以為成我
以鄭為内臣君亦無所不利焉齊侯將許之管仲曰君
以禮與信屬諸侯而以姦終之無乃不可乎子父不姦
之謂禮守命共時之謂信違此二者姦莫大焉公曰諸
侯有討于鄭未捷今苟有釁從之不亦可乎對曰君若
綏之以德加之以訓辭而帥諸侯以討鄭鄭將覆亡之
不暇豈敢不懼若總其罪人以臨之鄭有辭矣何懼且
夫合諸侯以崇德也會而列姦何以示後嗣夫諸侯之
會其德刑禮義無國不記記姦之位君盟替矣作而不
記非盛德也君其勿許鄭必受盟夫子華既為太子而
求介於大國以弱其國亦必不免鄭有叔詹堵叔師叔
三良為政未可間也齊侯辭焉子華由是得罪於鄭冬
鄭伯使請盟于齊閏月惠王崩襄王惡太叔帶之難
懼不立不發喪而告難于齊八年春盟於洮謀王室
也鄭伯乞盟請服也襄王定位而後發喪九年夏會
于葵丘尋盟且修好禮也王使宰孔賜齊侯胙曰天子
有事于文武使孔賜伯舅胙齊侯將下拜孔曰且有後
命天子使孔曰以伯舅耋老加勞賜一級無下拜對曰
天威不違顔咫尺小白余敢貪天子之命無下拜恐隕
越于下以遺天子羞敢不下拜下拜登受秋齊侯盟
諸侯于葵丘曰凡我同盟之人既盟之後言歸于好宰
孔先歸遇晉侯曰可無會也齊侯不務德而勤遠略故
北伐山戎南伐楚西為此會也東略之不知西則否矣
其在亂乎君務靖亂無勤於行晉侯乃還
(補逸)公羊傳貫澤之會桓公有憂中國之心不召而至
者江人黃人也葵丘之會桓公震而矜之叛者九國
榖梁傳桓盟不日此何以日美之也為見天子之禁
故備之也葵丘之盟陳牲而不殺讀書加于牲上壹
明天子之禁曰毋雍泉毋訖糴毋易樹子毋以妾為
妻毋使婦人與國事
國語即位數年東南多有淫亂者萊莒徐夷吳越一
戰帥服三十一國遂南征伐楚濟汝踰方城望汶山
使貢絲於周而反荆州諸侯莫不來服遂北伐山戎
刜令支斬孤竹而南歸海濱諸侯莫不來服與諸侯
飾牲為載以約誓於上下庶神與諸侯戮力同心西
征攘白翟之地至於西河方舟設泭乘桴濟河至於
石抗縣車束馬踰大行與辟耳之谿拘夏西服㳅沙
西吳南城周反胙於絳嶽濱諸侯莫不來服而大朝
諸侯於陽榖兵車之屬六乘車之會三諸侯甲不解
纍兵不解翳&KR0034;無弓服無矢隱武事行文道帥諸侯
而朝天子葵丘之會天子使宰孔致胙於桓公曰余
一人之命有事於文武使孔致胙且有後命曰以爾
自卑勞實謂爾伯舅無下拜桓公召管子而謀管子
對曰為君不君為臣不臣亂之本也桓公懼出見客
曰天威不違顔咫尺小白余敢承天子之命曰爾無
下拜恐隕越於下以為天子羞遂下拜升受命賞服
大路龍旂九旒渠門赤旂諸侯稱順焉桓公憂天下
諸侯魯有夫人慶父之亂二君殺死國絶無嗣桓公
聞之使高子存之翟人攻邢桓公築夷儀以封之男
女不淫牛馬選具翟人攻衛衛人出廬於曹桓公城
楚丘以封之其畜散而無育桓公與之繫馬三百天
下諸侯稱仁焉於是天下諸侯知桓公之為已動也
是故諸侯歸之譬若市人桓公知諸侯之歸已也故
使輕其幣而重其禮故天下諸侯罷馬以為幣縷纂
以為奉鹿皮四个諸侯之使垂櫜而入捆載而歸故
拘之以利結之以信示之以武故天卞小國諸侯既
許桓公莫之敢背就其利而信其仁畏其武桓公知
天下諸侯多與已也故又大施忠焉可為動者為之
動可為謀者為之謀軍譚遂而不有也諸侯稱寬焉
通齊國之魚鹽於東萊使關市譏而不征以為諸侯
利諸侯稱廣焉築葵兹宴負夏領釜丘以禦戎翟之
地所以禁暴於諸侯也築五鹿中牟蓋與牡丘以衛
諸夏之地所以示權於中國也教大成定三革隱五
刃朝服以濟河而無怵惕焉文事勝矣是故大國慚
愧小國協附唯能用管夷吾甯戚隰朋賓胥無鮑叔
牙之屬而伯功立
(發明)按此國語總叙齊桓管仲前後事功故附于葵丘
之後
(補逸)史記三十五年夏會諸侯于葵丘周襄王使宰孔
賜桓公文武胙彤弓矢大路命無拜桓公欲許之管
仲曰不可乃下拜受賜秋復會諸侯于葵丘益有驕
色周使宰孔會諸侯頗有叛者晉侯病後遇宰孔宰
孔曰齊侯驕矣第無行從之是時周室微唯齊楚秦
晉為彊晉初與會獻公死國内亂秦穆公辟遠不與
中國會盟楚成王初收荆蠻有之夷狄自置唯獨齊
為中國會盟而桓公能宣其德故諸侯賓會於是桓
公稱曰寡人南伐至召陵望熊山北伐山戎離枝孤
竹西伐大夏涉流沙束馬懸車登太行至卑耳山而
還諸侯莫違寡人寡人兵車之會三乘車之會六九
合諸侯一匡天下昔三代受命有何以異於此乎吾
欲封泰山禪梁父管仲固諫不聽乃說桓公以遠方
珍怪物至乃得封桓公乃止齊桓公既霸會諸侯
于葵丘而欲封禪管仲曰古者封泰山禪梁父者七
十二家而夷吾所記者十有二焉昔無懷氏封泰山
禪云云虙羲封泰山禪云云神農封泰山禪云云炎
帝封泰山禪云云黃帝封泰山禪亭亭顓頊封泰山
禪云云帝俈封泰山禪云云堯封泰山禪云云舜封
泰山禪云云禹封泰山禪會稽湯封泰山禪云云周
成王封泰山禪社首皆受命然後得封禪桓公曰寡
人北伐山戎過孤竹西伐大夏涉流沙束馬懸車上
卑耳之山南伐至召陵登熊耳山以望江漢兵車之
會三而乘車之會六九合諸侯一匡天下諸侯莫違
我昔三代受命亦何以異乎於是管仲睹桓公不可
窮以辭因設之以事曰古之封禪鄗上之黍北里之
禾所以為盛江淮之間一茅三脊所以為藉也東海
致比目之魚西海致比翼之鳥然後物有不召而自
至者十有五焉今鳳凰麒麟不來嘉榖不生而蓬蒿
藜莠茂鴟梟數至而欲封禪毋乃不可乎於是桓公
乃止
九月晉獻公卒冬十月里克殺奚齊于次十一月
里克殺公子卓于朝齊侯以諸侯之師伐晉及高梁
而還討晉亂也令不及魯故不書齊隰朋帥師會秦
師納晉惠公十年夏四月周公忌父王子黨會齊隰
朋立晉侯十一年夏戎伐京師王子帶召之也黃人
不歸楚貢冬楚人伐黃十二年春諸侯城衛楚丘之
郛懼狄難也黃人恃諸侯之睦于齊也不共楚職曰
自郢及我九百里焉能害我夏楚滅黃冬齊侯使管
夷吾平戎於王王以上卿之禮饗管仲管仲辭曰臣賤
有司也有天子之二守國高在若節春秋來承王命何
以禮焉陪臣敢辭王曰舅氏余嘉乃勲應乃懿德謂督
不忘往踐乃職無逆朕命管仲受下卿之禮而還君子
曰管仲之世祀也宜哉讓不忘其上十三年春齊侯
使仲孫湫聘于周夏會于鹹淮夷病杞故且謀王室
也秋為戎難故諸侯戌周仲孫湫致之十四年春諸
侯城緣陵而遷杞焉不書其人有闕也十五年春楚
人伐徐徐即諸夏故也三月盟于牡丘尋葵丘之盟
且救徐也孟穆伯帥師及諸侯之師救徐諸侯次于匡
以待之秋伐厲以救徐也冬楚敗徐于婁林徐恃
救也十六年夏齊伐厲不克救徐而還秋王以戎
難告于齊齊徵諸侯而戍周十一月乙卯鄭殺子華
十二月會于淮謀鄫且東略也城鄫役人病有夜登
丘而呼曰齊有亂不果城而還十七年春齊人為徐
伐英氏以報婁林之役也冬十月乙亥齊桓公卒十
二月乙亥赴辛巳夜殯十八年秋八月葬齊桓公
十九年陳穆公請修好於諸侯以無㤀齊桓之德冬盟
于齊修桓公之好也
(補逸)韓詩外傳昔鮑叔有疾管仲為之不食不納漿甯
戚患之管仲曰生我者父母知我者鮑子士為知己
者死馬為知己者良鮑子死天下莫我知安用水漿
雖為之死亦何傷哉
呂氏春秋齊桓公合諸侯衛人後至公朝而與管仲
謀伐衛退朝而入衛姬望見君下堂再拜請衛君之
罪公曰吾於衛無故子曷為請對曰妾望君之入也
足高氣彊有伐國之志也見妾而有動色伐衛也明日
君朝揖管仲而進之管仲曰君舍衛乎公曰仲父安
識之管仲曰君之揖朝也恭而言也徐見臣而有慚
色臣是以知之君曰善仲父治外夫人治内寡人知
終不為諸侯笑矣齊桓公與管仲謀伐莒謀未發
而聞於國桓公怪之曰與仲父謀伐莒謀未發而聞
於國其故何也管子曰國必有聖人也桓公曰譆日
之役者有執蹠&KR3224;而上視者意者其是耶乃令復役
無得相代少頃東郭牙至管仲曰此必是已乃令賓
者延之而上分級而立管仲曰子邪言伐莒者對曰
然管仲曰我不言伐莒子何故言伐莒對曰臣聞君
子善謀小人善意臣竊意之也管仲曰我不言伐莒
子何以意之對曰臣聞君子有三色顯然善樂者鐘
鼓之色也湫然清淨者衰絰之色也艴然充盈手足
矜者兵革之色也日者臣望君之在臺上也艴然充
盈手足矜者此兵革之色也君呿而不&KR0008;所言者莒
也君舉臂而指所當者莒也臣竊以慮諸侯之不服
者其惟莒乎臣故言之
管子楚伐莒莒君使人求救於齊桓公將救之管仲
曰君勿救也公曰其故何也管仲對曰臣與其使者
言三辱其君顔色不變臣使官無滿其禮三強其使
者爭之以死莒君小人也君勿救桓公果不救而莒
亡
韓非子晉人伐邢齊桓公將救之鮑叔曰太蚤邢不
亡晉不敝晉不敝齊不重且夫持危之功不如存亡
之德大君不如晩救之以敝晉齊實利待邢亡而復
存之其名實美桓公乃弗救
管子桓公曰四夷不服恐其逆政游於天下而傷寡
人寡人之行為此有道乎管子對曰吳越不朝請珠
象而以為幣乎發朝鮮不朝請文皮□服而以為幣
乎禺氏不朝請以白璧為幣乎崑崙之虛不朝請以
璆琳琅玕為幣乎故夫握而不見於手合而不見於
口而辟千金者珠也然後八千里之吳越可得而朝
也一豹之皮容金而金也然後八千里之發朝鮮可
得而朝也懷而不見於抱挾而不見於掖而辟千金
者白璧也然後八千里之禺氏可得而朝也簪珥而
辟千金者璆琳琅玕也然後八千里崑崙之虛可得
而朝也故物無立事無接遠近無以相因則四夷不
得而朝矣桓公曰魯梁之於齊也千榖也蠭螫也
齒之有唇也今吾欲下魯梁何行而可管子對曰魯
梁之民俗為綈公服綈令左右服之民從而服之公
因令齊勿敢為必仰於魯梁則是魯梁釋其農事而
作綈矣桓公曰諾卽為服於泰山之陽十日而服之
管子告魯梁之賈人曰子為致綈千匹賜子金三百
斤什至而金三千斤則是魯梁不賦於民財用足也
魯梁之君聞之則教其民為綈十三月而管子令人
之魯梁魯梁郭中之民道路揚塵十步不相見絏繑
而踵相隨車轂齺騎連伍而行管子曰魯梁可下矣
公曰奈何管子對曰公宜服帛率民去綈閉關毋與
魯梁通使公曰諾後十月管子令人之魯梁魯梁之
民餓餒相及應聲之正無以給上魯梁之君即令其
民去綈修農榖不可以三月而得魯梁之人糴十百
齊糴十錢二十四月魯梁之民歸齊者十分之六三
年魯梁之君請服
說苑齊桓公謂管仲曰吾國甚小而財用甚少而羣
臣衣服輿馬甚汰吾欲禁之可乎管仲曰臣聞之君
嘗之臣食之君好之臣服之今君之食也必桂之漿
衣練紫之衣狐白之裘此羣臣之所奢大也詩曰不
躬不親庶民不信君欲禁之胡不自親乎桓公曰善
於是更置練帛之衣大白之冠朝一年而齊國儉也
韓非子齊桓公好服紫一國盡服紫當是時也五素
不得一紫桓公患之謂管仲曰寡人好服紫紫貴甚
一國百姓好服紫不已寡人奈何管仲曰君何不試
勿衣紫也謂左右曰吾甚惡紫之臭於是左右適有
衣紫而進者公必曰少却吾惡紫臭公曰諾於是日
郎中莫衣紫其明日國中莫衣紫三日境内莫衣紫
也桓公微服而行於民間有鹿門稷者行年七十
而無妻桓公問管仲曰有民老而無妻者乎管仲曰
有鹿門稷者行年七十矣而無妻桓公曰何以令之
有妻管仲曰臣聞之上有積財則民臣必匱乏於下
宮中有怨女則有老而無妻者桓公曰善令於宮中
女子未嘗御出嫁之乃令男子二十而室女子十五
而嫁則内無怨女外無曠夫
說苑桓公之平陵見家人有年老而自養者公問其
故對曰吾有子九人家貧無以妻之吾使傭而未反
也桓公取外御者五人妻之管仲入見曰公之施惠
不亦小矣公曰何故對曰公待所見而施惠焉則齊
國之有妻者少矣公曰若何管仲曰令國丈夫二十
而室女子十五而嫁齊桓公出獵逐鹿而走入山
谷之中見一老公而問之曰是為何谷對曰為愚公
之谷桓公曰何故對曰以臣名之桓公曰今視公之
儀狀非愚人也何為以公名對曰臣請陳之臣故畜
牸牛生子而大賣之而買駒少年曰牛不能生馬遂
持駒去傍隣聞之以臣為愚故名此谷為愚公之谷
桓公曰公誠愚矣夫何為而與之桓公遂歸明日朝
以告管仲管仲正襟再拜曰此夷吾之愚也使堯在
上咎繇為理安有取人之駒者乎若有見暴如是叟
者又必不與也公知獄訟之不正故與之耳請退而
修政孔子曰弟子記之桓公霸君也管仲賢佐也猶
有以智為愚者也况不及桓公管仲者也
新序昔者齊桓公出遊於野見亡國故城郭氏之墟
問於野人曰是為何墟野人曰是為郭氏之墟桓公
曰郭氏者曷為墟野人曰郭氏者善善而惡惡桓公
曰善善而惡惡人之善行也其所以為墟者何也野
人曰善善而不能行惡惡而不能去是以為墟也桓
公歸以語管仲管仲曰其人為誰曰不知也管仲曰
君亦一郭氏也於是桓公招野人而賞焉
韓詩外傳齊桓公出遊遇一丈夫裒衣應步帶著桃
殳桓公怪而問之曰是何名何經所在何篇所居何
以斥逐何以避余丈夫曰是名二桃桃之為言亡也
夫日日慎桃何患之有故亡國之社以戒諸侯庶人
之戒在於桃殳桓公說其言與之共載來年正月庶
人皆佩詩曰殷監不遠
韓非子齊桓公飲酒醉遺其冠恥之三日不朝管仲
曰此非有國之恥也公胡其不雪之以政公曰善因
發倉囷賜貧窮論囹圄出薄罪處三日而民歌之曰
公胡不復遺冠乎或曰管仲雪桓公之恥於小人而
生桓公之恥於君子矣使桓公發倉囷而賜貧窮論
囹圄而出薄罪非義也不可以雪恥使之而義也桓
公宿義須遺冠而後行之則是桓公行義為遺冠也
是雖雪遺冠之恥於小人而亦遺宿義之恥於君子
矣且夫發倉囷而賜貧窮者是賞無功也論囹圄而
出薄罪者是不誅過也夫賞無功則民偷幸而望於
上不誅過則民不懲而易為非此亂之本也安可以
雪恥哉齊桓公時有處士曰小臣稷桓公三往而
弗得見桓公曰吾聞布衣之士不輕爵禄無以易萬
乘之主萬乘之主不好仁施義亦無以下布衣之士
於是五往乃得見之
說苑齊桓公設庭燎為士之欲造見者期年而士不
至於是東野鄙人有以九九之術見者桓公曰九九
何足以見乎鄙人對曰臣非以九九為足以見也臣
聞主君設庭燎以待士期年而士不至夫士之所以
不至者君天下賢君也四方之士皆自以論而不及
君故不至也夫九九薄能耳而君猶禮之况賢於九
九乎夫泰山不辭壤石江海不逆小流所以成大也
詩曰先民有言詢於芻蕘言博謀也桓公曰善乃因
禮之期月四方之士相攜而並至詩曰自堂徂基自
羊徂牛言以内及外以小及大也齊桓公使管仲
治國管仲對曰賤不能臨貴桓公以為上卿而國不
治桓公曰何故管仲對曰貧不能使富桓公賜之齊
國市租一年而國不治桓公曰何故對曰疏不能制
親桓公立以為仲父齊國大安而遂霸天下孔子曰
管仲之賢不得此三權者亦不能使其君南面而霸
矣齊桓公之時霖雨十旬桓欲伐漅陵其城之値
雨也未合管仲隰朋以卒徒造於門桓公曰徒衆何
以為管仲對曰臣聞之雨則有事夫漅陵不能雨臣
請攻之公曰善遂興師伐之既至天卒閒外士在内
矣桓公曰其有聖人乎乃還旂而去之
(臣)士竒曰齊桓公以奔莒之餘因高國之奉庸鮑
叔薦賢之公忘射鈎濱死之恥卒用仲父作内政
寄軍令成節制之師通魚鹽之利國以殷富士氣
騰飽用三萬人以方行天下南征北伐東略西討
朝服濟河而無所怵惕焉孔子許其一匡之功孟
子載其五命之盛諒哉一世之雄而仲誠天下才
也嘗綜其收攝人心之大略言之一曰攘外一曰
恤患一曰尊王自周室既東大防漸緼魯以宗國
首為潛唐之役未幾而楚丘劫掠辱逮王官自是
而燕齊邢衛之間屢見告矣若楚則介恃荆蠻淫
名坐大其勢於王畿尤逼肆其豕突而無與為難
雄心弗戢不至于問鼎觀兵不己者桓為是先致
淮徐之伐旋刜令支之水然後大合八國之兵登
熊耳而望江漢問昭王之不復責縮酒之不共楚
始知中國有人弭耳震魄而不敢朵頤神器者則
桓伯攘外之力也鄭為中原屏蔽子元逞蠱媚之
心無故以車六百乘宵突純門其勢最棘桓特救
之楚幕烏而桐丘之竄始息魯有慶父之亂曠年
無君自南陽之甲下定僖公而城魯周公禽父之
祀不餒矣邢衛之中狄患也一則城楚丘而封之
一則具器用而遷之邢遷如歸衛國忘亡誰之賜
也其後淮夷復為杞患而又城之而又遷之猶前
志也其他纓冠襘卹之誼難一二數而如新城之
頓許昌旋告軌里星馳尤能緩急人之最善者則
桓伯恤患之德也子頽之禍衛實奬蝥賊以來至
是伯廖之命下義旂西指衛師撓敗天討彰矣惠
王之有貳心于叔帶也襄后幾不立桓惟是控大
國扶小國會于首止以定其位甯母歃而王貢通
皆捧日之忠也及惠后崩而憂猶未弭因是有于
洮之聚葵丘申禁而王章赫矣加勞下拜而隕越
滋懼矣戎難告而戍周之令行矣迹五伯中能鰓
鰓念切天家而不厭至再至三者如桓有幾此尤
尊王之大惠而不容冺没者也他如重信義則忍
曹沫之劍從善言則卻子華之奸退召陵禮服義
之使遣隰朋置晉君之位皆皎皎媺節之堪傳者
而當兩鄄兩幽貫澤陽榖以來所以招攜服貳為
内安外攘之謀者念深而禮謹慮周而義著事事
皆當人心乃驕溢之萌始于徑陳而成于葵丘之
伐使宰孔見微而竊議晉侯聞言而竟還其後暮
氣益衰不可復振此胡氏所謂假之不久而遂歸
也至次陘大舉不聞天吏之臨封國美談未有黼
扆之命雖使業蓋人羣聲施歴禩論世者不能無
遺憾焉况身經簒奪之後不戒前車屬託孝公祗
資爭柄五公子之際棼如亂絲豎刁易牙開方與
先君之優笑在前者夫何以異身死家閙戸有尸
蟲亦其自取哉
左傳紀事本末卷十八
