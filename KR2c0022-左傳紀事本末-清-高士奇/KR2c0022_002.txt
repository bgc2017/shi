左傳紀事本末卷二
詹事府詹事高士竒撰
桓王伐鄭
隠公三年鄭武公莊公為平王卿士王貳于虢鄭伯怨
王王曰無之故周鄭交質王子狐為質于鄭鄭公子忽
為質于周王崩周人將畀虢公政四月鄭祭足帥師取
温之麥秋又取成周之禾周鄭交惡君子曰信不由中
質無益也明恕而行要之以禮雖無有質誰能間之苟
有明信澗谿沼沚之毛蘋蘩蕰藻之菜筐筥錡釡之器
潢汙行潦之水可薦于鬼神可羞于王公而况君子結
二國之信行之以禮又焉用質風有采蘩采蘋雅有行
葦泂酌昭忠信也六年鄭伯如周始朝桓王也王不
禮焉周桓公言于王曰我周之東遷晉鄭焉依善鄭以
勸來者猶懼不蔇况不禮焉鄭不來矣八年夏虢公
忌父始作卿士于周八月丙戌鄭伯以齊人朝王禮
也十一年王取鄔劉蒍邘之田于鄭而與鄭人蘇忿
生之田温原絺樊隰郕攅茅向盟州陘隤懷君子是以
知桓王之失鄭也恕而行之德之則也禮之經也已弗
能有而以與人人之不至不亦宜乎桓公五年王奪
鄭伯政鄭伯不朝秋王以諸侯伐鄭鄭伯禦之王為中
軍虢公林父將右軍蔡人衞人屬焉周公黑肩將左軍
陳人屬焉鄭子元請為左拒以當蔡人衞人為右拒以
當陳人曰陳亂民莫有鬭心若先犯之必奔王卒顧之
必亂蔡衞不枝固將先奔既而萃于王卒可以集事從
之曼伯為右拒祭仲足為左拒原繁高渠彌以中軍奉
公為魚麗之陳先偏後伍伍承彌縫戰于繻葛命二拒
曰旝動而鼓蔡衞陳皆奔王卒亂鄭師合以攻之王卒
大敗祝耼射王中肩王亦能軍祝耼請從之公曰君子
不欲多上人况敢陵天子乎苟自救也社稷無隕多矣
夜鄭伯使祭足勞王且問左右七年夏盟向求成于
鄭既而背之秋鄭人齊人衞人伐盟向王遷盟向之民
于郟
(臣)士竒曰鄭桓公死驪山之亂其子武公及武公
之子莊公相繼為王朝卿士國于虢鄶之間無遠
天室周之東遷固嘗依之其地親而功大誠難遽
冺平王暱于虢公欲授之政周人不能裁以大義
卒踐其言此交惡之所由始也夫臣子之于君父
信而見疑忠而被疎則益負罪引慝積其忠誠以
冀一旦之悔悟而已乃上下相要愛子出質君臣
之分等于敵國左氏直稱周鄭蓋深疾鄭伯之不
臣也及虢公柄用祭仲悍然稱麥禾之戈目中尚
有天子耶春秋世諸侯放恣而用兵王室者自鄭
莊始滅理犯分甘舉父祖之勤勞而盡棄之悖已
甚矣桓王繼立銜麥禾之怨來朝不答固失不念
舊惡之義與善鄭以勸來者之權取鄔劉蒍邘之
田而償以所必不得桓王所以處鄭者誠不能無
過乃鄭遂鞅鞅廢述職之禮曾不思要言質子取
麥取禾敢施之天子不顧其難堪王禮少不愜意
而以無禮報之臣誼之謂何至天子總帥六師問
罪境上不歸死司寇頓首伏辜遽興師而與之抗
逞子元之狡謀縱祝耼之狂矢向使王不能軍此
際寧有天日耶至請從而不許托不敢陵天子之
名夜使祭足勞王且問左右飾殷勤曲謹之節而
其玩弄王室如股掌情罪益彰矣當日者以天子
之兵加以四國雲附之旅豈不能覆一鄭乃徒敗
軍奔王威幾頓蓋虢為王所暱其奔也力不贍也
非有貳心于鄭也若陳蔡衞則實無鬭志望旗而
靡疑有同類之懼焉唐世諸藩鎮合兵討賊往往
徘徊觀望不欲盡力意亦如此故繻葛之敗蔡衞
陳亦不為無罪也胡文定嘉其從王未之察耳
左傳紀事本末卷二
