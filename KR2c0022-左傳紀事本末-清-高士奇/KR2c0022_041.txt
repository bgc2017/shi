左傳紀事本末卷四十一
詹事府詹事高士竒撰
鄭莊強國(克段争入許公子立附)(諸)
𨼆公元年初鄭武公娶於申曰武姜生莊公及共叔段
莊公寤生驚姜氏故名曰寤生遂惡之愛共叔段欲立
之亟請於武公公弗許及莊公即位為之請制公曰制
巖邑也虢叔死焉他邑唯命請京使居之謂之京城大
叔祭仲曰都城過百雉國之害也先王之制大都不過
參國之一中五之一小九之一今京不度非制也君將
不堪公曰姜氏欲之焉辟害對曰姜氏何厭之有不如
早為之所無使滋蔓蔓難圖也蔓草猶不可除况君之
寵弟乎公曰多行不義必自斃子姑待之既而大叔命
西鄙北鄙貳於已公子吕曰國不堪貳君將若之何欲
與大叔臣請事之若弗與則請除之無生民心公曰無
庸將自及大叔又收貳以為已邑至於廪延子封曰可
矣厚將得衆公曰不義不䁥厚將崩大叔完聚繕甲兵
具卒乘將襲鄭夫人將啓之公聞其期曰可矣命子封
帥車二百乘以伐京京叛大叔段段入於鄢公伐諸鄢
五月辛丑大叔出奔共書曰鄭伯克段於鄢段不弟故
不言弟如二君故曰克稱鄭伯譏失教也謂之鄭志不
言出奔難之也遂寘姜氏於城潁而誓之曰不及黃泉
無相見也既而悔之潁考叔為潁谷封人聞之有獻於
公公賜之食食舍肉公問之對曰小人有母皆嘗小人
之食矣未嘗君之羹請以遺之公曰爾有母遺繄我獨
無潁考叔曰敢問何謂也公語之故且告之悔對曰君
何患焉若闕地及泉隧而相見其誰曰不然公從之公
入而賦大隧之中其樂也融融姜出而賦大隧之外其
樂也洩洩遂為母子如初君子曰潁考叔純孝也愛其
母施及莊公詩曰孝子不匱永錫爾類其是之謂乎
冬十月鄭共叔之亂公孫滑出奔衛衛人為之伐鄭取
廪延鄭人以王師虢師伐衛南鄙請師於邾邾子使私
於公子豫豫請往公弗許遂行及邾人鄭人盟於翼不
書非公命也二年冬鄭人伐衛討公孫滑之亂也
三年冬齊鄭盟於石門尋盧之盟也庚戍鄭伯之車僨
於濟四年宋公陳侯蔡人衛人伐鄭圍其東門五日
而還秋諸侯復伐鄭宋公使來乞師公辭之羽父請
以師會之公弗許固請而行諸侯之師敗鄭徒兵取其
禾而還五年四月鄭人侵衛牧以報東門之役衛人
以燕師伐鄭鄭祭足原繁洩駕以三軍軍其前使曼伯
與子元潛軍軍其後燕人畏鄭三軍而不虞制人六月
鄭二公子以制人敗燕師於北制君子曰不備不虞不
可以師宋人取邾田邾人告於鄭曰請君釋憾於宋
敝邑為道鄭人以王師會之伐宋入其郛以報東門之
役宋人伐鄭圍長葛以報入郛之役也六年五月
庚申鄭伯侵陳大獲往歲鄭伯請成於陳陳侯不許五
父諫曰親仁善鄰國之寳也君其許鄭陳侯曰宋衛實
難鄭何能為遂不許君子曰善不可失惡不可長其陳
桓公之謂乎長惡不悛從自及也雖欲救之其將能乎
商書曰惡之易也如火之燎於原不可鄉邇其猶可撲
滅周任有言曰為國家者見惡如農夫之務去草焉芟
夷藴崇之絶其本根勿使能殖則善者信矣秋宋人
取長葛九年宋公不王鄭伯為王左卿士以王命來
告伐宋會於防謀伐宋也十年會於中丘為師期也
(餘見隠公攝國)蔡人衛人郕人不會王命秋七月庚寅鄭師
入郊猶在郊宋人衛人入鄭蔡人從之伐戴八月壬戍
鄭伯圍戴癸亥克之取三師焉宋衛既入鄭而以伐戴
召蔡人蔡人怒故不和而敗九月戊寅鄭伯入宋冬齊
人鄭人入郕討違王命也十一年夏公會鄭伯於郲
謀伐許也鄭伯將伐許五月甲辰授兵於大宫公孫
閼與潁考叔爭車潁考叔挾輈以走子都拔棘以逐之
及大逵弗及子都怒秋七月公會齊侯鄭伯伐許庚辰
傅於許潁考叔取鄭伯之旗蝥弧以先登子都自下射
之顛瑕叔盈又以蝥弧登周麾而呼曰君登矣鄭師畢
登壬午遂入許許莊公奔衛齊侯以許讓公公曰君謂
許不共故從君討之許既伏其罪矣雖有君命寡人弗
敢與聞乃與鄭人鄭伯使許大夫百里奉許叔以居許
東偏曰天禍許國鬼神實不逞於許君而假手於我寡
人寡人唯是一二父兄不能共億其敢以許自為功乎
寡人有弟不能和協而使餬其口於四方其况能久有
許乎吾子其奉許叔以撫柔此民也吾將使獲也佐吾
子若寡人得沒於地天其以禮悔禍於許無寧兹許公
復奉其社稷唯我鄭國之有請謁焉如舊昏媾其能降
以相從也無滋他族實偪處此以與我鄭國爭此土也
吾子孫其覆亡之不暇而况能禋祀許乎寡人之使吾
子處此不唯許國之為亦聊以固吾圉也乃使公孫獲
處許西偏曰凡而器用財賄無寘於許我死乃亟去之
吾先君新邑於此王室而既卑矣周之子孫日失其序
夫許大岳之胤也天而既厭周德矣吾其能與許爭乎
君子謂鄭莊公於是乎有禮禮經國家定社稷序民人
利後嗣者也許無刑而伐之服而舍之度德而處之量
力而行之相時而動無累後人可謂知禮矣鄭伯使卒
出豭行出犬雞以詛射潁考叔者君子謂鄭莊公失政
刑矣政以治民刑以正邪既無德政又無威刑是以及
邪邪而詛之將何益矣鄭息有違言息侯伐鄭鄭伯
與戰於竟息師大敗而還君子是以知息之將亡也不
度德不量力不親親不徵辭不察有罪犯五不韙而以
伐人其喪師也不亦宜乎冬十月鄭伯以虢師伐宋壬
戍大敗宋師以報其入鄭也宋不告命故不書凡諸侯
有命告則書不然則否師出臧否亦如之雖及滅國滅
不告敗勝不告克不書於策桓公十五年許叔入於
許公會齊侯於艾謀定許也莊公二十九年夏鄭人
侵許凡師有鐘鼔曰伐無曰侵輕曰襲閔公二年鄭
人惡高克使帥師次於河上久而弗召師潰而歸高克
奔陳鄭人為之賦清人隠公七年陳及鄭平十二月
陳五父如鄭涖盟壬申及鄭伯盟歃如忘洩伯曰五父
必不免不賴盟矣鄭良佐如陳涖盟辛巳及陳侯盟亦
知陳之將亂也冬鄭公子忽在王所故陳侯請妻之
鄭伯許之乃成昏八年四月甲辰鄭公子忽如陳逆
婦媯辛亥以媯氏歸甲寅入於鄭陳鍼子送女先配而
後祖鍼子曰是不為夫婦誣其祖矣非禮也何以能育
九年冬北戎侵鄭鄭伯禦之患戎師曰彼徒我車懼
其侵軼我也公子突曰使勇而無剛者嘗寇而速去之
君為三覆以待之戎輕而不整貪而無親勝不相讓敗
不相救先者見獲必務進進而遇覆必速奔後者不救
則無繼矣乃可以逞從之戎人之前遇覆者奔祝聃逐
之衷戎師前後擊之盡殪戎師大奔十一月甲寅鄭人
大敗戎師桓公六年夏北戎伐齊齊侯使乞師於鄭
鄭太子忽帥師救齊六月大敗戎師獲其二帥大良少
良甲首三百以獻於齊於是諸侯之大夫戍齊齊人饋
之餼使魯為其班後鄭鄭忽以其有功也怒故有郎之
師公之未昏於齊也齊侯欲以文姜妻鄭大子忽大子
忽辭人問其故大子曰人各有耦齊大非吾耦也詩云
自求多福在我而已大國何為君子曰善自為謀及其
敗戎師也齊侯又請妻之固辭人問其故大子曰無事
於齊吾猶不敢今以君命奔齊之急而受室以歸是以
師昏也民其謂我何遂辭諸鄭伯十年冬齊衛鄭來
戰於郎我有辭也初北戎病齊諸侯救之鄭公子忽有
功焉齊人餼諸侯使魯次之魯以周班後鄭鄭人怒請
師於齊齊人以衛師助之故不稱侵伐先書齊衛王爵
也十一年春齊衛鄭宋盟於惡曹鄭昭公之敗北
戎也齊人將妻之昭公辭祭仲曰必取之君多内寵子
無大援將不立三公子皆君也弗從夏鄭莊公卒初
祭封人仲足有寵於莊公莊公使為卿為公娶鄧曼生
昭公故祭仲立之宋雍氏女於鄭莊公曰雍姞生厲公
雍氏宗有寵於宋莊公故誘祭仲而執之曰不立突將
死亦執厲公而求賂焉祭仲與宋人盟以厲公歸而立
之秋九月丁亥昭公奔衛己亥厲公立十二年夏
公欲平宋鄭秋公及宋公盟於句瀆之丘宋成未可知
也故又會於虚冬又會於龜宋公辭平故與鄭伯盟於
武父遂帥師而伐宋戰焉宋無信也君子曰苟信不繼
盟無益也詩曰君子屢盟亂是用長無信也十三年
春宋多責賂於鄭鄭不堪命故以紀魯及齊與宋衛燕
戰不書所戰後也鄭人來請修好十四年春會於曹
曹人致餼禮也夏鄭子人來尋盟且修曹之會冬宋
人以諸侯伐鄭報宋之戰也焚渠門入及大逵伐東郊
取牛首以大宫之椽歸為盧門之椽十五年祭仲專
鄭伯患之使其壻雍糾殺之將享諸郊雍姬知之謂其
母曰父與夫孰親其母曰人盡夫也父一而已胡可比
也遂告祭仲曰雍氏舍其室而將享子於郊吾惑之以
告祭仲殺雍糾尸諸周氏之汪公載以出曰謀及婦人
宜其死也夏厲公出奔蔡六月乙亥昭公入秋鄭伯
因櫟人殺檀伯而遂居櫟冬會於袲謀伐鄭將納厲公
也弗克而還十六年春正月會於曹謀伐鄭也夏
伐鄭秋七月公至自伐鄭以飲至之禮也十七年
初鄭伯將以高渠彌為卿昭公惡之固諫不聽昭公立
懼其殺已也辛卯弑昭公而立公子亹君子謂昭公知
所惡矣公子達曰高伯其為戮乎復惡已甚矣十八
年秋齊侯師於首止子亹會之高渠彌相七月戊戌齊
人殺子亹而轘高渠彌祭仲逆鄭子於陳而立之是行
也祭仲知之故稱疾不往人曰祭仲以知免仲曰信也
(攷異)史記子亹自齊襄公為公子之時嘗會鬭相仇及
會諸侯祭仲請子亹無行子亹曰齊彊而厲公居櫟
即不往是率諸侯伐我内厲公我不如往往何遽必
辱且又何至是卒行於是祭仲恐齊并殺之故稱疾
子亹至不謝齊侯齊侯怒遂伏甲而殺子亹高渠彌
亡歸歸與祭仲謀召子亹弟公子嬰於陳而立之是
為鄭子
莊公十四年鄭厲公自櫟侵鄭及大陵獲傅瑕傅瑕曰
苟舍我吾請納君與之盟而赦之六月甲子傅瑕殺鄭
子及其二子而納厲公初内蛇與外蛇鬭於鄭南門中
内蛇死六年而厲公入公聞之問於申繻曰猶有妖乎
對曰人之所忌其氣燄以取之妖由人興也人無釁焉
妖不自作人棄常則妖興故有妖厲公入遂殺傅瑕使
謂原繁曰傅瑕貳周有常刑既伏其罪矣納我而無二
心者吾皆許之上大夫之事吾願與伯父圖之且寡人
出伯父無裏言入又不念寡人寡人憾焉對曰先君桓
公命我先人典司宗祏社稷有主而外其心其何貳如
之苟主社稷國内之民其誰不為臣臣無二心天之制
也子儀在位十四年矣而謀召君者庸非貳乎莊公之
子猶有八人若皆以官爵行賂勸貳而可以濟事君其
若之何臣聞命矣乃縊而死十六年鄭伯治與於雍
紏之亂者九月殺公子閼刖強鉏公父定叔出奔衛三
年而復之曰不可使共叔無後於鄭使以十月入曰良
月也就盈數焉君子謂強鉏不能衛其足
(臣)士奇曰鄭莊公春秋諸侯中梟雄之姿也其陰
謀忮忍先自翦弟始而後上及於王下及於四鄰
與國夫兄弟一本天屬最親而養驕長惡以行其
芟夷之計及泉誓母敢施於所生况他人乎自是
雄心弗戢修廩延之郄則伐衛報東門之役則侵
衛為邾人釋取田之憾則伐宋忿請成之弗許則
侵陳假王命以興師則伐宋兼三國之師則取戴
託違命以虐小則入郕飾鬼神之不逞則入許怒
周班之見後則戰郎其他連衡植黨相從牲歃難
一二數莊公亦一世之雄哉然而不能崇固國本
内多寵嬖三公子皆疑於君致忽突子亹子儀之
際争弑禍興國内大亂則皆隂謀忮忍之所積有
以取之而後知天道之不誣也昭公屢經行陣其
救齊也大敗戎師獲甲首三百功最多亦非盡柔
弱者其辭文姜曰在我而已大國何為不可謂不
自立而當時因其見逐於突惋惜歎恨於坐失齊
援至引有女同車之詩為刺不知忽不幸而昏於
齊則彭生之禍不在魯桓而在鄭忽矣安見人各
有耦之言為失計也祭仲足有寵莊公使為卿為
公娶鄧曼而生忽故祭仲立之則祭仲者忽之所倚
為腹心者也古有託六尺之孤寄百里之命臨大
節而不可奪者仲見執於宋遽歸而立厲公逐昭
公又復以專見忌出厲公而納昭公反面事仇行
同狗彘子亹之會於首止也齊人討高渠彌之弑
並殺之仲知之故稱疾不往人謂其能以知免不
知仲特一貪生畏死之小人耳臣而盡如仲國家
奚賴哉若原繁乃可謂守死不貳者矣忽入而終
出突出而終入子亹子儀立而不終當是時鄭有
四君棼若亂絲矣蛇妖告變事非偶然厲公存共
叔之後以其簒逆之氣類同也然而君子原四公
子之禍未嘗不追恨於莊公也
左傳紀事本末卷四十一
