左傳紀事本末卷三十八
詹事府詹事高士竒撰
寗武子弭晉難
僖公二十三年晉公子重耳之及於難也遂奔狄過衛
衛文公不禮焉出於五鹿乞食於野人野人與之塊公子
怒二十四年春王正月秦伯納之二十八年春晉
侯伐衛取五鹿晉侯齊侯盟於斂盂衛侯請盟晉人弗
許衛侯欲與楚國人不欲故出其君以說於晉衛侯出
居於襄牛公子買戍衛楚人救衛不克夏四月戊
辰晉侯宋公齊國歸父崔夭秦小子憖次於城濮己巳
晉師陳於莘北楚師敗績衛侯聞楚師敗懼出奔楚遂
適陳使元咺奉叔武以受盟或訴元咺於衛侯曰立叔
武矣其子角從公公使殺之咺不廢命奉夷叔以入守
六月晉人復衛侯寗武子與衛人盟於宛濮曰天禍衛
國君臣不協以及此憂也今天誘其衷使皆降心以相
從也不有居者誰守社稷不有行者誰扞牧圉不協之
故用昭乞盟於爾大神以誘天衷自今日以往既盟之
後行者無保其力居者無懼其罪有渝此盟以相及也
明神先君是糾是殛國人聞此盟也而後不貳衛侯先
期入寗子先長牂守門以為使也與之乘而入公子歂
犬華仲前驅叔武將沐聞君至喜捉髮走出前驅射而
殺之公知其無罪也枕之股而哭之歂犬走出公使殺
之元咺出奔晉冬衛侯與元咺訟寗武子為輔鍼莊
子為坐士榮為大士衛侯不勝殺士榮刖鍼莊子謂寗
俞忠而免之執衛侯歸之於京師寘諸深室寗子職納
槖饘焉元咺歸於衛立公子瑕三十年晉侯使醫衍
酖衛侯寗俞貨醫使薄其酖不死公為之請納玉於王
與晉侯皆十㲄王許之秋乃釋衛侯衛侯使賂周歂
冶厪曰苟能納我吾使爾為卿周冶殺元咺及子適子
儀公入祀先君周冶既服將命周歂先入及門遇疾而
死冶厪辭卿三十一年冬狄圍衛衛遷於帝丘卜曰
三百年衛成公夢康叔曰相奪予享公命祀相寗武子
不可曰鬼神非其族類不歆其祀杞鄫何事相之不享
於此久矣非衛之罪也不可以間成王周公之命祀請
改祀命三十二年夏狄有亂衛人侵狄狄請平焉秋
衛人及狄盟文公四年衛寗武子來聘公與之宴為
賦湛露及彤弓不辭又不答賦使行人私焉對曰臣以
為肄業及之也昔諸侯朝正於王王宴樂之於是乎賦
湛露則天子當陽諸侯用命也諸侯敵王所愾而獻其
功王於是乎賜之彤弓一彤矢百玈弓矢千以覺報宴
今陪臣來繼舊好君辱貺之其敢干大禮以自取戾
冬成風薨
(臣)士竒曰晉文公隆怨而拒衛於斂盂之盟其褊
已極成公若能婉詞謝過屬齊宋為之請晉未必
不從乃違國人之所不欲而甘心入楚則失策之
甚者也元咺欲立叔武事未有據而遽殺其子角
叔武攝位國已有君成公之歸實賴乎此不待期
而先入已有疑忮之心矣使公而誠能愛弟者前
驅之約束豈不宜預而使捉髮走迎歡欣踴躍之
公子斃於歂犬之手誠可痛也及其再執而再歸
雖惡元咺子瑕何罪而以為戮殘忍賊恩一至於
此安知前驅之矢非承望風旨而為之者枕股之
哭甚惡其涕之無從矣殺&KR1968;犬以塞咎何足償伯
仁由我之恨乎成之殺叔武也雖負大不義於天
下然成公君也咺臣也心不直其所為不食其禄
而逃之可也忠臣去國不說人以無罪而敢於訟
君儼然坐獄深室之囚幾死酖毒又樹立子瑕阻
其歸路為人臣者當如是耶向非寗武子以一身
捍衛其間内則盟宛濮以協國人外則負羇絏以
從患難不幾庾死深室而無歸國之望哉醫衍之
賂饘槖之納㲄玉之效忠貞委曲直欲貫金石而
感神鬼此可以教天下之為人臣者矣湛露彤弓
之不答乃志敬之一端耳奚足盡武子之生平乎
子曰其知可及其愚不可及夫惟其愚是以能間
關﨑嶇卒反衛侯而不干大國之怒也如元咺者
烏可同日語哉
左傳紀事本末卷三十八
