左傳紀事本末卷八
詹事府詹事高士竒撰
列卿嗣世(孟孫臧孫)(叔孫氏季孫子叔)
閔公二年共仲奔莒莒人歸之乃縊(共仲即慶父)僖公十
五年孟穆伯帥師及諸侯之師救徐(穆伯即公孫敖慶父子是為仲孫氏)
(亦曰孟孫)文公元年春王使内史叔服來會葬公孫敖聞
其能相人也見其二子焉叔服曰榖也食子難也收子
榖也豐下必有後於魯國七年穆伯娶于莒曰戴已
生文伯其娣聲已生惠叔戴已卒又聘于莒莒人以聲
已辭則為襄仲聘焉冬徐伐莒莒人來請盟穆伯如莒
涖盟且為仲逆及鄢陵登城見之美自為娶之仲請攻
之公將許之叔仲惠伯諫曰臣聞之兵作於内為亂於
外為寇寇猶及人亂自及也今臣作亂而君不禁以啟
寇讐若之何公止之惠伯成之使仲舍之公孫敖反之
復為兄弟如初從之八年穆伯如周弔喪不至以幣
奔莒從已氏焉十四年穆伯之從己氏也魯人立文
伯穆伯生二子於莒而求復文伯以為請襄仲使無朝
聽命復而不出三年而盡室以復適莒文伯疾而請曰
榖之子弱請立難也許之文伯卒立惠叔穆伯請重賂
以求復惠叔以為請許之將來九月卒于齊告喪請葬
弗許十五年齊人或為孟氏謀曰魯爾親也飾棺置
諸堂阜魯必取之從之卞人以告惠叔猶毁以為請立
於朝以待命許之取而殯之齊人送之書曰齊人歸公
孫敖之喪為孟氏且國故也葬視共仲聲已不視幃堂
而哭襄仲欲弗哭惠伯曰喪親之終也雖不能始善終
可也史佚有言曰兄弟致美救乏賀善弔災祭敬喪哀
情雖不同毋絶其愛親之道也子無失道何怨於人襄
仲說帥兄弟以哭之他年其二子來孟獻子愛之聞於
國或譖之曰將殺子獻子以告季文子二子曰夫子以
愛我聞我以將殺子聞不亦遠於禮乎遠禮不如死一
人門于句鼆一人門于戾丘皆死
(補逸)國語文公欲弛孟文子之宅使謂之曰吾欲利子
于外之寬者對曰夫位政之建也署位之表也車服
表之章也宅章之次也禄次之食也君議五者以建
政為不易之故也今有司來命易臣之署與其車服
而曰將易而次為寬利也夫署所以朝夕虔君命也
臣立先臣之署服其車服為利故而易其次是辱君
命也不敢聞命若罪也則請納禄與車服而違署唯
里人之所命次公弗取臧文仲聞之曰孟孫善守矣
其可以蓋穆伯而守其後于魯乎
(發明)孟文子即文伯獻子之父也名不見經以無祿早
世故穆伯之醜如此有賢子孫以世其家所謂有子
考無咎者非耶(以上孟獻子之立)
莊公三十二年成季使鍼季酖僖叔及逵泉而卒立叔
孫氏(僖叔即叔牙)僖公四年冬叔孫戴伯帥師會諸侯之
師侵陳(即公孫茲叔牙子是為叔孫氏)五年夏公孫茲如牟娶焉
文公十一年秋鄋瞞侵齊遂伐我公卜使叔孫得臣追
之吉冬十月甲午敗狄于鹹獲長狄僑如以命宣伯
成公十四年秋宣伯如齊逆女稱族尊君命也九月
僑如以夫人婦姜氏至自齊舍族尊夫人也故君子曰
春秋之稱微而顯志而晦婉而成章盡而不汙懲惡而
勸善非聖人誰能修之
(補逸)國語簡王八年魯成公來朝使叔孫僑如先聘且
告見王孫說與之語說言于王曰魯叔孫之來也必
有異焉其享覲之幣薄而言諂殆請之也若請之必
欲賜也魯執政惟強故不歡焉而後遣之且其狀方
上而銳下宜觸冒人王其勿賜若貪陵之人來而盈
其願是不賞善也且財不給故聖人之施舍也議之
其喜怒取予也亦議之是以不主寬惠亦不主猛毅
主德義而已王曰諾使私問諸魯請之也王遂不賜
禮如行人及魯侯至仲孫蔑為介王孫說與之語說
讓說以語王王厚賄之
十六年六月晉楚戰于鄢陵戰之日公出於壊隤宣伯
通於穆姜欲去季孟而取其室將行穆姜送公而使逐
二子公以晉難告曰請反而聽命姜怒公子偃公子鉏
趨過指之曰女不可是皆君也公待于壊隤申宫儆備
設守而後行是以後使孟獻子守于公宫秋會于沙隨
謀伐鄭也宣伯使告卻犫曰魯侯待于壊隤以待勝者
卻犫將新軍且為公族大夫以主東諸侯取貨于宣伯
而訴公于晉侯晉侯不見公秋公會尹武公及諸侯
伐鄭將行姜又命公如初公又申守而行諸侯之師次
于鄭西我師次于督揚不敢過鄭子叔聲伯使叔孫豹
請逆于晉師為食於鄭郊師逆以至聲伯四日不食以
待之食使者而後食宣伯使告卻犫曰魯之有季孟
猶晉之有欒范也政令於是乎成今其謀曰晉政多門
不可從也寧事齊楚有亡而已蔑從晉矣若欲得志于
魯請止行父而殺之我斃蔑也而事晉蔑有貳矣魯不
貳小國必睦不然歸必叛矣九月晉人執季文子于苕
丘公還待于鄆使子叔聲伯請季孫于晉卻犫曰苟去
仲孫蔑而止季孫行父吾與子國親於公室對曰僑如
之情子必聞之矣若去蔑與行父是大棄魯國而罪寡
君也若猶不棄而惠徼周公之福使寡君得事晉君則
夫二人者魯國社稷之臣也若朝亡之魯必夕亡以魯
之密邇仇讐亡而為讎治之何及卻犫曰吾為子請邑
對曰嬰齊魯之常隸也敢介大國以求厚焉承寡君之
命以請若得所請吾子之賜多矣又何求范文子謂欒
武子曰季孫於魯相二君矣妾不衣帛馬不食粟可不
謂忠乎信讒慝而棄忠良若諸侯何子叔嬰齊奉君命
無私謀國家不貳圖其身不忘其君若虛其請是棄善
人也子其圖之乃許魯平赦季孫冬十月出叔孫僑
如而盟之僑如奔齊十二月季孫及卻犫盟于扈歸
刺公子偃召叔孫豹于齊而立之齊聲孟子通僑如
使立于高國之間僑如曰不可以再罪奔衞亦間於卿
襄公九年穆姜薨于東宫始往而筮之遇艮之八☶
☶史曰是謂艮之隨☱隨其出也君必速出姜曰亡
是於周易曰隨元亨利貞无咎元體之長也亨嘉之會
也利義之和也貞事之幹也體仁足以長人嘉德足以
合禮利物足以和義貞固足以幹事然故不可誣也是
以雖隨無咎今我婦人而與於亂固在下位而有不仁
不可謂元不靖國家不可謂亨作而害身不可謂利棄
位而姣不可謂貞有四德者隨而無咎我皆無之豈隨
也哉我則取惡能無咎乎必死於此弗得出矣(以上叔孫穆子)
(之立)莊公二十七年秋公子友如陳葬原仲閔公元
年季子來歸(季友為季氏之始其子不見經其孫即季文子行父也)文公六年
秋季文子將聘於晉使求遭喪之禮以行其人曰將焉
用之文子曰備豫不虞古之善教也求而無之實難過
求何害十八年莒紀公生太子僕又生季佗愛季佗
而黜僕且多行無禮於國僕因國人以弑紀公以其寶
玉來奔納諸宣公公命與之邑曰今日必授季文子使
司寇出諸竟曰今日必達公問其故季文子使大史克
對曰先大夫臧文仲教行父事君之禮行父奉以周旋
弗敢失隊曰見有禮於其君者事之如孝子之養父母
也見無禮於其君者誅之如鷹鸇之逐鳥雀也先君周
公制周禮曰則以觀德德以處事事以度功功以食民
作誓命曰毁則為賊掩賊為藏竊賄為盜盜器為姦主
藏之名賴姦之用為大凶德有常無赦在九刑不忘行
父還觀莒僕莫可則也孝敬忠信為吉德盜賊藏姦為
凶德夫莒僕則其孝敬則弑君父矣則其忠信則竊寶
玉矣其人則盜賊也其器則姦兆也保而利之則主藏
也以訓則昏民無則焉不度於善而皆在於凶德是以
去之昔高陽氏有才子八人蒼舒隤敳檮戭大臨尨降
庭堅仲容叔達齊聖廣淵明允篤誠天下之民謂之八
愷高辛氏有才子八人伯奮仲堪叔獻季仲伯虎仲熊
叔豹季貍忠肅共懿宣慈惠和天下之民謂之八元此
十六族也世濟其美不隕其名以至于堯堯不能舉舜
臣堯舉八愷使主后土以揆百事莫不時序地平天成
舉八元使布五教于四方父義母慈兄友弟共子孝内
平外成昔帝鴻氏有不才子掩義隠賊好行凶德醜類
惡物頑嚚不友是與比周天下之民謂之渾敦少皥氏
有不才子毁信廢忠崇飾惡言靖譖庸回服讒蒐慝以
誣盛德天下之民謂之窮竒顓頊氏有不才子不可教
訓不知話言告之則頑舍之則嚚傲很明德以亂天常
天下之民謂之檮杌此三族也世濟其凶增其惡名以
至于堯堯不能去縉雲氏有不才子貪于飲食冒于貨
賄侵欲崇侈不可盈厭聚斂積實不知紀極不分孤寡
不恤窮匱天下之民以比三凶謂之饕餮舜臣堯賓于
四門流四凶族渾敦窮竒檮杌饕餮投諸四裔以禦螭
魅是以堯崩而天下如一同心戴舜以為天子以其舉
十六相去四凶也故虞書數舜之功曰慎徽五典五典
克從無違教也曰納于百揆百揆時序無廢事也曰賓
于四門四門穆穆無凶人也舜有大功二十而為天子
今行父雖未獲一吉人去一凶矣於舜之功二十之一
也庶幾免於戾乎
(攷異)莒僕之事國語作宣公以書命季文子曰為我予
之邑里革遇之而更其書曰為我流之内外傳事無
不同者獨此有異附誌之
(補逸)國語季文子相宣成無衣帛之妾無食粟之馬仲
孫它諫曰子為魯上卿相二君矣妾不衣帛馬不食
粟人其以子為愛且不華國乎文子曰吾亦願之然
吾觀國人其父兄之食粗而衣惡者猶多矣吾是以
不敢人之父兄食粗衣惡而我美妾與馬無乃非相
人者乎且吾聞以德榮為國華不聞以妾與馬文子
以告孟獻子獻子囚之七日自是子服之妾衣不過
七升之布馬餼不過稂莠文子聞之曰過而能改者
民之上也使為上大夫
(發明)魯自中葉卿族五家三桓而外臧孫氏孝公子公
子彄之後也子叔氏宣公弟叔肸子嬰齊之後叔老
叔弓以下是也其上大夫有子服氏惠昭景伯甚著
功名則孟獻子它之後
襄公五年季文子卒大夫入斂公在位宰庀家器為葬
備無衣帛之妾無食粟之馬無藏金玉無重器備君子
是以知季文子之忠於公室也相三君矣而無私積可
不謂忠乎(以上季文子立此序三家之始)隠公六年冬公子彄卒(此臧)
(僖伯臧氏之祖也子為哀伯孫為文仲附紀于此以起臧武仲立季悼子出奔之事并孟孝伯臧為之立俱附)
(見焉)襄公二十二年春臧武仲如晉雨過御叔御叔在其
邑將飲酒曰焉用聖人我將飲酒而已雨行何以聖為
穆叔聞之曰不可使也而傲使人國之蠧也令倍其賦
二十三年季武子無適子公彌長而愛悼子欲立之
訪於申豐曰彌與紇吾皆愛之欲擇才焉而立之申豐
趨退歸盡室將行他日又訪焉對曰其然將具敝車而
行乃止訪於臧紇臧紇曰飲我酒吾為子立之季氏飲
大夫酒臧紇為客既獻臧孫命北面重席新樽絜之召
悼子降逆之大夫皆起及旅而召公鉏使與之齒季孫
失色季氏以公鉏為馬正愠而不出閔子馬見之曰子
無然禍福無門唯人所召為人子者患不孝不患無所
敬共父命何常之有若能孝敬富倍季氏可也姦回不
軌禍倍下民可也公鉏然之敬共朝夕恪居官次季孫
喜使飲已酒而以具往盡舍旃故公鉏氏富又出為公
左宰孟孫惡臧孫季孫愛之孟氏之御騶豐點好羯也
曰從余言必為孟孫再三云羯從之孟莊子疾豐點謂
公鉏苟立羯請讎臧氏公鉏謂季孫曰孺子秩固其所
也若羯立則季氏信有力於臧氏矣弗應己卯孟孫卒
公鉏奉羯立于戶側季孫至入哭而出曰秩焉在公鉏
曰羯在此矣季孫曰孺子長公鉏曰何長之有唯其才
也且夫子之命也遂立羯秩奔邾臧孫入哭甚哀多涕
出其御曰孟孫之惡子也而哀如是季孫若死其若之
何臧孫曰季孫之愛我疾疢也孟孫之惡我藥石也美
疢不如惡石夫石猶生我疢之美其毒滋多孟孫死吾
亡無日矣孟氏閉門告於季孫曰臧氏將為亂不使我
葬季孫不信臧孫聞之戒冬十月孟氏將辟藉除於臧
氏臧孫使正夫助之除於東門甲從已而視之孟氏又
告季孫季孫怒命攻臧氏乙亥臧紇斬鹿門之關以出
奔邾初臧宣叔娶于鑄生賈及為而死繼室以其姪穆
姜之姨子也生紇長于公宫姜氏愛之故立之臧賈臧
為出在鑄臧武仲自邾使告臧賈且致大蔡焉曰紇不
佞失守宗祧敢告不弔紇之罪不及不祀子以大蔡納
請其可賈曰是家之禍也非子之過也賈聞命矣再拜
受龜使為以納請遂自為也臧孫如防使來告曰紇非
能害也知不足也非敢私請苟守先祀無廢二勲敢不
辟邑乃立臧為臧紇致防而奔齊其人曰其盟我乎臧
孫曰無辭將盟臧氏季孫召外史掌惡臣而問盟首焉
對曰盟東門氏也曰毋或如東門遂不聽公命殺適立
庶盟叔孫氏曰毋或如叔孫僑如欲廢國常蕩覆公室
季孫曰臧孫之罪皆不及此孟椒曰盍以其犯門斬關
季孫用之乃盟臧氏曰無或如臧孫紇干國之紀犯門
斬關臧孫聞之曰國有人焉誰居其孟椒乎齊侯將
為臧紇田臧孫聞之見齊侯與之言伐晉對曰多則多
矣抑君似鼠夫鼠晝伏夜動不穴於寢廟畏人故也今
君聞晉之亂而後作焉寧將事之非鼠何如乃弗與田
仲尼曰知之難也有臧武仲之知而不容於魯國抑有
由也作不順而施不恕也夏書曰念茲在茲順事恕施
也(以上臧武仲之去國與季悼子孟孝伯臧為之立)二十四年齊人城郟穆
叔如周聘且賀城王嘉其有禮也賜之大路昭公四
年初穆子去叔孫氏及庚宗遇婦人使私為食而宿焉
問其行告之故哭而送之適齊娶于國氏生孟丙仲壬
夢天厭已弗勝顧而見人黑而上僂深目而豭喙號之
曰牛助余乃勝之旦而皆召其徒無之且曰志之及宣
伯奔齊饋之宣伯曰魯以先子之故將存吾宗必召女
召女何如對曰願之久矣魯人召之不告而歸既立所
宿庚宗之婦人獻以雉問其姓對曰余子長矣能奉雉
而從我矣召而見之則所夢也未問其名號之曰牛曰
唯皆召其徒使視之遂使為䜿有寵長使為政公孫明
知叔孫于齊歸未逆國姜子明取之故怒其子長而後
使逆之田于丘蕕遂遇疾焉䜿牛欲亂其室而有之強
與孟盟不可叔孫為孟鍾曰爾未際饗大夫以落之既
具使䜿牛請日入弗謁出命之日及賓至聞鐘聲牛曰
孟有北婦人之客怒將往牛止之賓出使拘而殺諸外
牛又強與仲盟不可仲與公御萊書觀於公公與之環
使牛入示之入不示出命佩之牛謂叔孫見仲而何叔
孫曰何為曰不見既自見矣公與之環而佩之矣遂逐
之奔齊疾急命召仲牛許而不召杜洩見告之饑渴授
之戈對曰求之而至又何去焉䜿牛曰夫子疾病不欲
見人使置饋于个而退牛弗進則置虛命徹十二月癸
丑叔孫不食乙卯卒牛立昭子而相之公使杜洩葬叔
孫䜿牛賂叔仲昭子與南遺使惡杜洩於季孫而去之
杜洩將以路葬且盡卿禮南遺謂季孫曰叔孫未乘路
葬焉用之且冢卿無路介卿以葬不亦左乎季孫曰然
使杜洩舍路不可曰夫子受命于朝而聘於王王思舊
勲而賜之路復命而致之君君不敢逆王命而復賜之
使三官書之吾子為司徒實書名夫子為司馬與工正
書服孟孫為司空以書勲今死而弗以是棄君命也書
在公府而弗以是廢三官也若命服生弗敢服死又不
以將焉用之乃使以葬季孫謀去中軍䜿牛曰夫子固
欲去之五年春舍中軍季氏使杜洩告于殯曰子固
欲毁中軍既毁之矣故告杜洩曰夫子惟不欲毁也故
盟諸僖閎詛諸五父之衢受其書而投之帥士而哭之
叔仲子謂季孫曰帶受命於子叔孫曰葬鮮者自西門
季孫命杜洩杜洩曰卿喪自朝魯禮也吾子為國政未
改禮而又遷之羣臣懼死不敢自也既葬而行仲至自
齊季孫欲立之南遺曰叔孫氏厚則季氏薄彼實家亂
子勿與知不亦可乎南遺使國人助䜿牛以攻諸大庫
之庭司宫射之中目而死䜿牛取東鄙三十邑以與南
遺昭子即位朝其家衆曰䜿牛禍叔孫氏使亂大從殺
適立庶又披其邑將以赦罪罪莫大焉必速殺之䜿牛
懼奔齊孟仲之子殺諸塞關之外投其首於寧風之棘
上仲尼曰叔孫昭子之不勞不可能也周任有言曰為
政者不賞私勞不罰私怨詩云有覺德行四國順之初
穆子之生也莊叔以周易筮之遇明夷☷☲之謙☷☶
以示卜楚丘曰是將行而歸為子祀以讒人入其名曰
牛卒以餒死明夷日也日之數十故有十時亦當十位
自王以下其二為公其三為卿日上其中食日為二旦
日為三明夷之謙明而未融其當旦乎故曰為子祀日
之謙當鳥故曰明夷于飛明而未融故曰垂其翼象日
之動故曰君子于行當三在旦故曰三日不食離火也
艮山也離為火火焚山山敗于人為言敗言為讒故曰
有攸往主人有言言必讒也純離為牛世亂讒勝勝將
適離故曰其名曰牛謙不足飛不翔垂不峻翼不廣故
曰其為子後乎吾子亞卿也抑少不終(以上叔孫昭子之立)宣
公十七年冬公弟叔肸卒公母弟也凡大子之母弟公
在曰公子不在曰弟凡稱弟皆母弟也
(發明)叔肸以宣公之弑為非又以兄弟不忍去之織屨
而食終身不食宣公之食與其子嬰齊蓋皆賢人也
按叔肸子為公孫嬰齊叔老叔弓之父也此子叔氏
之始
(補逸)國語子叔聲伯如晉謝季文子卻犫欲與之邑弗
受也歸鮑國謂之曰子何辭苦成叔之邑欲信讓邪
抑知其不可也對曰吾聞之不厚其棟不能任重重
莫如國棟莫如德夫苦成叔家欲任兩國而無大德
其不存也亡無日矣譬之如疾余恐易焉苦成氏有
三亡少德而多寵位下而欲上政無大功而欲大禄
皆怨府也其君驕而多私勝敵而歸必立新家立新
家不因民不能去舊因民非多怨民無所始為怨三
府可謂多矣其身之不能定焉能予人邑鮑國曰我
信不若子若鮑氏有釁吾不圖矣今子圖遠以讓邑
必常立矣
成公十七年聲伯之母不聘初聲伯夢涉洹或與已瓊
瑰食之泣而為瓊瑰盈其懷從而歌之曰濟洹之水贈
我以瓊瑰歸乎歸乎瓊瑰盈吾懷乎懼不敢占也還自
鄭壬申至于貍脤而占之曰余恐死故不敢占也今衆
繁而從余三年矣無傷也言之之莫而卒(以上子叔氏)
(補逸)公羊傳仲嬰齊者何公孫嬰齊也公孫嬰齊則曷
為謂之仲嬰齊為兄後也為兄後則曷為謂之仲嬰
齊為人後者為之子也為人後者為其子則其稱仲
何孫以王父字為氏也然則嬰齊孰後後歸父也歸
父使于晉而未返何以後之叔仲惠伯傅子赤者也
文公死子幼公子遂謂叔仲惠伯曰君幼如之何願
與子慮之叔仲惠伯曰吾子相之老夫抱之何幼君
之有公子遂知其不可與謀退而殺叔仲惠伯弑子
赤而立宣公宣公死成公幼臧宣叔者相也君死不
哭聚諸大夫而問焉昔者叔仲惠伯之事孰為之諸
大夫皆雜然曰仲氏也其然乎于是遣歸父之家然
後哭君歸父使乎晉還自晉至檉聞君薨家遣墠帷
哭君成踊反命于介自是走之齊魯人徐傷歸父之
無後也于是使嬰齊後之也
(辨誤)按仲嬰齊或係歸父之子亦未可知若公孫嬰齊
乃叔肸子聲伯非此仲嬰齊也經文明有二人何得
混而為一乎
昭公七年三月公如楚鄭伯勞于師之梁孟僖子為介
不能相儀及楚不能答郊勞九月公至自楚孟僖子
病不能相禮乃講學之苟能禮者從之及其將死也召
其大夫曰禮人之幹也無禮無以立吾聞將有達者曰
孔丘聖人之後也而滅于宋其祖弗父何以有宋而授
厲公及正考父佐戴武宣三命茲益共故其鼎銘云一
命而僂再命而傴三命而俯循墻而走亦莫余敢侮饘
於是粥於是以餬余口其共也如是臧孫紇有言曰聖
人有明德者若不當世其後必有達人今其將在孔丘
乎我若獲沒必屬說與何忌于夫子使事之而學禮焉以
定其位故孟懿子與南宫敬叔師事仲尼仲尼曰能補
過者君子也詩曰君子是則是效孟僖子可則效已矣
十一年夏孟僖子會邾莊公盟于祲祥泉丘人有女
夢以其帷幕孟氏之廟遂奔僖子其僚從之盟于清丘
之社曰有子無相棄也僖子使助薳氏之簉反自祲祥
宿于薳氏生懿子及南宫敬叔于泉丘人其僚無子使
字敬叔(以上孟僖子之事)昭公二十五年初臧昭伯如晉臧
會竊其寶龜僂句以卜為信與僭僭吉臧氏老將如晉
問會請往昭伯問家故盡對及内子與母弟叔孫則不
對再三問不對歸及郊會逆問又如初至次于外而察
之皆無之執而戮之逸奔郈郈魴假使為賈正焉計於
季氏臧氏使五人以戈楯伏諸桐汝之閭會出逐之反
奔執諸季氏中門之外平子怒曰何故以兵入吾門拘
臧氏老季臧有惡及昭伯從公平子立臧會會曰僂句
不余欺也(以上臧會之立)哀公三年秋季孫有疾命正常曰
無死南孺子之子男也則以告而立之女也則肥也可
季孫卒康子即位既葬康子在朝南氏生男正常載以
如朝告曰夫子有遺言命其圉臣曰南氏生男則以告
于君與大夫而立之今生矣男也敢告遂奔衞康子請
退公使共劉視之則或殺之矣乃討之召正常正常不
反(以上季康子之立)哀公二十四年夏四月晉侯將伐齊使
來乞師曰昔臧文仲以楚師伐齊取榖宣叔以晉師伐
齊取汶陽寡君欲徼福于周公願乞靈于臧氏臧石帥
師會之取廩丘軍吏令繕將進萊章曰君卑政暴往歲
克敵今又勝都天奉多矣又焉能進是躛言也役將班
矣晉師乃還餼臧石牛大史謝之曰以寡君之在行牢
禮不度敢展謝之
(發明)按臧氏有後于魯而不失臣節其與子叔氏後人
俱賢于三桓遠矣
(臣)士竒曰魯卿莫強于三家其餘又有臧氏子叔
氏其世次叢雜所宜深考也孟孫之祖慶父慶父
弑逆走莒莒人歸之自縊立其子公孫敖敖與從
弟襄仲爭已氏卒從己氏于莒魯人立其子文伯
文伯卒弟惠叔嗣立其後文伯之世大孟獻子文
伯子也獻子生孺子速即孟莊子也莊子生孺子
秩而豐點立其庶子羯所謂孟孝伯也及昭公時
有孟僖子生南宫敬叔與孟懿子懿子生武伯而
獻子之孫有惠伯惠伯生昭伯别為子服氏及哀
公時又有子服景伯孟孫氏世系槩如此叔孫氏
之祖公子牙以酖死立其子公孫茲牙之孫曰得
臣得臣生僑如僑如罪出召其弟豹於齊而立之
生孟丙仲壬為䜿牛所殺立其庶子婼是為昭子
昭子生成子不敢成子生武叔州仇武叔生文子
舒叔孫氏世系槩如此季孫之祖成季再傳為文
子行父文子生武子宿無適子公彌長而愛悼子
紇臧氏立之悼子生平子意如平子生桓子斯桓
子生康子肥而公彌别為公鉏氏悼子之子穆伯
靖又别為公甫氏季孫世系槩如此臧氏之祖公
子彄孝公子也是為僖伯僖伯生哀伯達哀伯生
文仲辰文仲生宣叔許宣叔生賈及為武仲紇者
繼室之子也以穆姜姨子故得立後奔邾為乃主
臧氏之祀焉為生昭伯昭伯立而惡季氏立其從
弟會會生賓如賓如生石嘗為魯將兵伐齊子叔
氏之祖叔肸宣公弟也生子叔聲伯亦曰公孫嬰
齊聲伯生叔老齊子齊子生叔弓叔弓生叔輒及
叔鞅叔輒生叔詣而弓之曾孫有叔還叔還生叔
青臧孫子叔之世系又槩如此今按孟叔二氏之
先皆為逆首不如季友之賢然如文伯之不願以
利易次莊子之不改父臣僖子恥不能相禮而知
孔子為明德之後卒使南宫懿子受學聖人此亦
足以蓋前人之愆而有餘也僑如淫姣幾盜魯國
牙之弑械殆未甚焉而叔豹子昭繼世稱社稷之
衞忠貞彌烈矣苐庚宗之舍竟以讒入凶于而家
而身亦隨之豈所謂老將智而耄及者耶昭子朝
而命吏卒剪凶䜿不賞私勞其賢加于流俗數等
哉若州仇非毁仲尼較之孟僖殆薰蕕之相去矣
季友靖亂于慶父夫人内訌之際誠不負文手之
占保姓受氏固其宜哉行父繼以忠清相三君而
無私積却莒僕之奸等鷹鸇之逐春秋列國名卿
蓋未有能過之者而宿及意如遂弱公室昭公思
一搖手而身已被逐客死乾侯為天下笑而意如
不臣之名亦藏在諸侯之策雖孝子慈孫莫能改
易成季行父之忠替矣公子彄與其子哀伯世以
忠諫顯武仲之知見許于聖人而徇季宿之私情
舍公彌而立羯譖訴于孟氏不能思患豫防從甲
東門適與為亂之言劵斬關出走納蔡規後所號
為智囊者安在乎雨行何聖之譏猶淺焉耳叔肸
不義宣公之篡織屨而食終身不食乃兄之食子
鮮木門同一高蹈聲伯不貪苦成氏之邑有父風
焉皆宗邦之彦也合觀魯卿之族世以考其賢奸
邪正而公室之強弱興衰瞭然在目矣
左傳紀事本末卷八
