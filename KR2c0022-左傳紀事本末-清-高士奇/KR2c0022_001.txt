左傳紀事本末卷一
詹事府詹事高士竒撰
王朝交魯
隠公元年秋七月天王使宰咺來歸惠公仲子之賵緩
且子氏未薨故名天子七月而葬同軌畢至諸侯五月
同盟至大夫三月同位至士踰月外姻至贈死不及尸
弔生不及哀豫凶事非禮也十二月祭伯來非王命
也三年春王三月壬戌平王崩赴以庚戌故書之
秋武氏子來求賻王未葬也六年冬京師來告饑公
為之請糴於宋衞齊鄭禮也七年初戎朝於周發幣
於公卿凡伯弗賓冬王使凡伯來聘還戎伐之於楚丘
以歸
(補逸)九年天王使南季來聘(有經無傳)
榖梁傳曰聘諸侯非正也
桓公四年夏周宰渠伯糾來聘父在故名五年天王
使仍叔之子來聘仍叔之子弱也
(攷異)榖梁傳曰任叔之子者錄父以使子也
八年冬祭公來遂逆王后於紀禮也九年春紀季姜
歸於京師凡諸侯之女行唯王后書十五年春天王
使家父來求車非禮也諸侯不貢車服天子不私求財
莊公元年秋築王姬之館于外為外禮也
(補逸)莊公元年王使榮叔來錫桓公命(有經無傳)
榖梁傳曰錫命非正也生不服死追錫之不正甚矣
三年夏五月葬桓王緩也
(攷異)榖梁傳曰改葬也
十一年冬齊侯來逆共姬
(發明)按魯主王姬之嫁舊矣故桓公之娶王姬亦逆于
魯蓋魯為王室懿親也
(補逸)二十三年祭叔來聘(有經無傳)
榖梁傳曰天子之内臣也不正其外交故不與使也
僖公三十年冬王使周公閱來聘饗有昌歜白黑形鹽
辭曰國君文足昭也武可畏也則有備物之饗以象其
德薦五味羞嘉榖鹽虎形以獻其功吾何以堪之東
門襄仲將聘于周遂初聘于晉文公元年春王使内
史叔服來會葬夏四月丁巳葬僖公王使毛伯衞
來錫公命叔孫得臣如周拜五年春王使榮叔來含
且賵召昭公來會葬禮也八年秋襄王崩冬穆伯
如周弔喪九年春毛伯衞來求金非禮也不書王命
未葬也二月莊叔如周葬襄王十年秋七月及蘇
子盟于女栗頃王立故也宣公九年春王使來徵聘
夏孟獻子聘于周王以為有禮厚賄之十年秋劉康
公來報聘
(補逸)國語定王八年使劉康公聘于魯發幣于大夫季
文子孟獻子皆儉叔孫宣子東門子家皆侈歸王問
魯大夫孰賢對曰季孟其長處魯乎叔孫東門其亡
乎若家不亡身必不免王曰何故對曰臣聞之為臣
必臣為君必君寬肅宣惠君也敬恪恭儉臣也寬所
以保本也肅所以濟時也宣所以教施也惠所以和
民也本有保則必固時動而濟則無敗功教施而宣
則徧惠以和民則阜若本固而功成施徧而民阜乃
可以長保民矣其何事不徹敬所以承命也恪所以
守業也恭所以給事也儉所以足用也以敬承命則
不違以恪守業則不懈以恭給事則寬于死以儉足
用則遠于憂若承命不違守業不懈寬于死而遠于
憂則可以上下無隙矣其何任不堪上任事而徹下
能堪其任所以為令聞長世也今夫二子者儉其能
足用矣用足則族可以庇二子者侈侈則不恤匱匱
而不恤憂必及之若是則必廣其身且夫人臣而侈
國家弗堪亡之道也王曰幾何對曰東門之位不若
叔孫而泰侈焉不可以事二君叔孫之位不若季孟
而亦泰侈焉不可以事三君若皆早世猶可若登年
以載其毒必亡十六年魯宣公卒赴者未及東門氏
來告亂子家奔齊簡王十一年魯叔孫宣伯亦奔齊
成公五年十一月己酉定王崩八年秋七月召桓公
來賜公命襄公二十八年冬十一月癸巳天王崩未
來赴亦未書禮也十二月王人來告喪問崩日以甲
寅告故書之以徵過也
(補逸)定公十四年天王使石尚來歸脤(有經無傳)
榖梁傳脤者何也俎實也祭肉也生曰脤熟曰膰其
辭石尚士也何以知其士也天子之大夫不名石尚
欲書春秋諫曰久矣周之不行禮于魯也請行脤貴
復正也
哀公十九年冬叔青如京師敬王崩故也
(臣)士竒曰昔周公夾輔兩朝有大勲勞于王室伯
禽封魯土田附庸倍敦諸姬號稱望國王后王女
之歸皆得主之是周之最親莫如魯而魯所宜翼
戴者莫如周也十二公歴年二百四十而王朝交
魯書來聘者七錫命者三歸脤者一賵喪者四金
車赴告之役不與焉亦綦勤矣乃述職之紀終春
秋世僅僖再朝王所成一如京師又因伐秦而往
非真有就日之誠者其執禮殷勤曾不及事齊晉
之萬一何其慢也夫時至戰國權詐相高君臣名
分之際等弁髦矣乃齊威一朝周而天下翕然賢
之幾于復伯况春秋時共主悉臣之義猶在人心
也使魯能總帥諸姬勤修聘覲之禮天下其孰敢
不謹臣節而王室不重于九鼎哉春秋紀王禮之
隆所以深著魯侯之慢也雖然魯固有罪而王亦
未為得也夫刑賞者王者馭天下之大柄賞僭而
人不服猶刑濫而人不懼也周自平王之東予奪
廢置天下所共聽覩而所首加恩者乃一文手之
仲子與弑逆之桓公至不朝者貶爵削地之罰不
加而生則崇其號没猶顯其稱其他辱臨魯庭者
非私交之朋比則取求之無厭也來而不往安知
魯之不有以窺其間而愈以長驕益惰哉使當時
能正仲子之名問寪氏之故則三綱九法名義昭
然魯且震懼之不暇不待徵聘而春秋冠帶相望
于周京矣故曰魯固有罪而周亦未為得也載攷
十二公自隠及僖周魯之往來猶數文宣以後乃
益寥寥蓋其時三家漸強專制魯國彼不知有公
安知有王修聘于王室者愈罕而王禮亦因之以
倦焉上下之交于是息矣
左傳紀事本末卷一
