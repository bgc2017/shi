左傳紀事本末卷三十七
詹事府詹事高士竒撰
衞州吁宣姜之亂(懿公亡國附文公定狄難)
隱公三年衞莊公娶於齊東宫得臣之妹曰莊姜美而
無子衞人所為賦碩人也又娶於陳曰厲媯生孝伯早
死其娣戴媯生桓公莊姜以為已子公子州吁嬖人之
子也有寵而好兵公弗禁莊姜惡之石碏諫曰臣聞愛
子教之以義方弗納於邪驕奢淫佚所自邪也四者之
來寵禄過也將立州吁乃定之矣若猶未也階之為禍
夫寵而不驕驕而能降降而不憾憾而能眕者鮮矣且
夫賤妨貴少陵長遠間親新間舊小加大淫破義所謂
六逆也君義臣行父慈子孝兄愛弟敬所謂六順也去
順效逆所以速禍也君人者將禍是務去而速之無乃
不可乎弗聽其子厚與州吁游禁之不可桓公立乃老
(補逸)史記莊公五年取齊女為夫人好而無子又娶陳
女為夫人生子早死陳女女弟亦幸於莊公而生子
完完母死莊公令夫人齊女子之立為大子莊公有
寵妾生子州吁十八年州吁長好兵莊公使將石碏
諫莊公曰庶子好兵使將亂自此起不聽
列女傳齊女為衞莊公夫人號曰莊姜始往操行衰
惰心淫佚冶容傅母見其婦道不正諭之云子之家
世世尊榮當為民法則子之質聰達於事當為人表
式儀貎莊麗不可不自修整衣錦絅裳飾在輿馬是
不貴德也乃作詩曰碩人其頎衣錦絅衣齊侯之子
衞侯之妻東宫之妹邢侯之姨譚公惟私砥厲女以
高節女遂感而自脩君子善傅母之防未然也
四年春衞州吁弑桓公而立公與宋公為會將尋宿
之盟未及期衞人來告亂夏公及宋公遇於清宋殤
公之即位也公子馮出奔鄭鄭人欲納之及衞州吁立
將修先君之怨於鄭而求寵於諸侯以和其民使告於
宋曰君若伐鄭以除君害君為主敝邑以賦與陳蔡從
則衞國之願也宋人許之於是陳蔡方睦於衞故宋公
陳侯蔡人衞人伐鄭圍其東門五日而還公問於衆仲
曰衞州吁其成乎對曰臣聞以德和民不聞以亂以亂
猶治絲而棼之也夫州吁阻兵而安忍阻兵無衆安忍
無親衆叛親離難以濟矣夫兵猶火也弗戢將自焚也
夫州吁弑其君而虐用其民於是乎不務令德而欲以
亂成必不免矣秋諸侯復伐鄭宋公使來乞師公辭
之羽父請以師會之公弗許固請而行故書曰翬帥師
疾之也諸侯之師敗鄭徒兵取其禾而還州吁未能
和其民厚問定君於石子石子曰王覲為可曰何以得
覲曰陳桓公方有寵於王陳衞方睦若朝陳使請必可
得也厚從州吁如陳石碏使告於陳曰衞國褊小老夫
耄矣無能為也此二人者實弑寡君敢即圖之陳人執
之而請涖於衞九月衞人使右宰醜涖殺州吁於濮石
碏使其宰獳羊肩涖殺石厚於陳君子曰石碏純臣也
惡州吁而厚與焉大義滅親其是之謂乎衞人逆公
子晉於邢冬十二月宣公即位書曰衞人立晉衆也
五年夏葬衞桓公衞亂是以緩四月鄭人侵衞牧以
報東門之役衞之亂也郕人侵衞故衞師入郕桓
公三年夏齊侯衞侯胥命於蒲不盟也十六年初衞
宣公烝於夷姜生急子屬諸右公子為之娶於齊而美
公取之生夀及朔屬夀於左公子夷姜縊宣姜與公子
朔搆急子公使諸齊使盜待諸莘將殺之夀子告之使
行不可曰棄父之命惡用子矣有無父之國則可也及
行飲以酒夀子載其旌以先盜殺之急子至曰我之求
也此何罪請殺我乎又殺之二公子故怨惠公十一月
左公子洩右公子職立公子黔牟惠公奔齊
(考異)史記初宣公愛夫人夷姜夷姜生子伋為太子而
令右公子傅之右公子為太子娶齊女未入室而宣
公見所欲為太子婦者好說而自取之更為太子取
他女
(發明)按史則夷姜乃宣公夫人也左氏以為烝恐非
十七年春盟於黃平齊紀且謀衞故也莊公五年冬
伐衞納惠公也六年春王人救衞夏衞侯入放公
子黔牟於周放寗跪於秦殺左公子洩右公子職乃即
位君子以二公子之立黔牟為不度矣夫能固位者必
度於本末而後立衷焉不知其本不謀知本之不枝弗
強詩云本枝百世閔公二年冬十二月狄人伐衞衞
懿公好鶴鶴有乘軒者將戰國人受甲者皆曰使鶴鶴
實有禄位余焉能戰公與石祁子玦與寗莊子矢使守
曰以此贊國擇利而為之與夫人繡衣曰聽於二子渠
孔御戎子伯為右黃夷前驅孔嬰齊殿及狄人戰於熒
澤衞師敗績遂滅衞衛侯不去其旗是以甚敗狄人囚
史華龍滑與禮孔以逐衞人二人曰我大史也實掌其
祭不先國不可得也乃先之至則告守曰不可待也夜
與國人出狄入衞從之又敗諸河初惠公之即位也少
齊人使昭伯烝於宣姜不可強之生齊子戴公文公宋
桓夫人許穆夫人文公為衞之多患也先適齊及敗宋
桓公逆諸河宵濟衞之遺民男女七百有三十人益之
以共滕之民為五千人立戴公以廬於曹許穆夫人賦
載馳齊侯使公子無虧帥車三百乘甲士三千人以戍
曹歸公乘馬祭服五稱牛羊豕雞狗皆三百與門材歸
夫人魚軒重錦三十兩
(補逸)呂氏春秋衞懿公有臣曰弘演有所於使翟人攻
衞其民曰君之所予位祿者鶴也所貴富者宮人也
君使宫人與鶴戰余焉能戰遂潰而去翟人至及懿
公於滎澤殺之盡食其肉獨舍其肝弘演至報使於
肝畢呼天而啼盡哀而止曰臣請為襮因自殺先出
其腹實内懿公之肝桓公聞之曰衞之亡也以為無
道也今有臣若此不可不存於是復立衞於楚丘弘
演可謂忠矣殺身出生以殉其君非徒殉其君也又
令衞之宗廟復立祭祀不絶可謂有功矣
史記初翟殺懿公也衞人憐之思復立宣公前死太
子伋之後伋子又死而代伋死者子夀又無子太子
伋同母弟二人其一曰黔牟黔牟嘗代惠公為君八
年復去其二曰昭伯昭伯黔牟皆已前死故立昭伯
子申為戴公戴公卒復立其弟燬為文公文公初立
輕賦平罪身自勞與百姓同苦以收衛民
僖之元年齊桓公遷邢於夷儀二年封衞於楚丘邢遷
如歸衞國忘亡衞文公大布之衣大帛之冠務材訓
農通商惠工敬教勸學授方任能元年革車三十乘季
年乃三百乘僖公十八年冬邢人狄人伐衞圍菟圃
衞侯以國讓父兄子弟及朝衆曰苟能治之燬請從焉
衆不可而後師於訾婁狄師還十九年秋衞人伐邢
以報菟圃之役於是衞大旱卜有事於山川不吉寗莊
子曰昔周饑克殷而年豐今邢方無道諸侯無伯天其
或者欲使衞討邢乎從之師興而雨二十年秋齊狄
盟於邢為邢謀衞難也於是衞方病邢二十四年衞
人將伐邢禮至曰不得其守國不可得也我請昆弟仕
焉乃往得仕二十五年春衞人伐邢二禮從國子巡
城掖以赴外殺之正月丙午衞侯燬滅邢同姓也故名
禮至為銘曰余掖殺國子莫余敢止
(臣)士竒曰國家之患莫大於驕淫驕淫由於寵暱
欲動情肆而不能裁之以禮義鮮不釀無窮之禍
而寖至於敗亡州吁嬖人之子也莊姜惡之與武
姜之愛叔段相去遠矣武姜欲立叔段武公弗許
猶足以致亂况州吁之憑寵好兵莊公弗禁石碏
之切諫棄若罔聞州吁卒殺桓公而自立安忍阻
兵毒流四國衞之禍莊公為之也宣公烝於夷姜
又納子伋之婦淫昏無道史册罕聞夀子急載旌
之難而惠公不能容一黔牟連五國之兵抗王官
以入國柏舟之詩何不聞焉昭伯復烝於宣姜生
二子與二夫人而其由則自齊人使之廉恥喪矣
上烝下淫衞於是滅倫傷化者再世何怪桑間濮
上相習成風而不可止耶孔子序詩備錄牆茨鶉
奔諸什於春秋歴紀夷姜宣姜中冓之事以志衞
為狄滅之由福善禍淫其應如響而或以懿公之
亡國緣於好鶴其亦未之察矣弘演報使於肝以
身為襮千古傷之而左氏失紀衞當東渡遺民男
女僅七百有三十人康叔武公之祀不絶如綫矣
夫人墮載馳之淚公子下廬漕之甲而戴公短祚
國燼僅存非文公崇帛冠布衣之節務材訓農敬
教勸學以勵精興復為事安能舉訾婁之師而靖
邢狄之難哉夫一衞也曩以驕淫敗後以勤儉興
斯亦古今得失之林而有國者所宜鑒也
左傳紀事本末卷三十七
