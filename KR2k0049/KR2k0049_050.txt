山西通志卷五十
武事(一)
左氏傳曰天生五材廢一不可誰能去兵山西古稱
用武地自唐虞干羽化成後歴漢唐宋明其戰之勝
負輒係海内安危而是時謀臣勇士用正用奇迺克
有濟胥不可以不志也志武事
太原府
陽曲縣
漢建安二十二年魏太祖拔漢中洪軍還到長安因留
騎督太原烏丸王魯昔使屯池陽以備盧水昔有愛
妻住在晉陽昔既思之又恐遂不得歸以其部五百
騎叛還并州留餘騎置山谷間單騎獨入晉陽盜取
其妻已出城州郡乃覺吏民又畏昔善射不敢追梁
習乃令從事張景募鮮卑使逐昔昔馬負其妻重行
遲為鮮卑所射死始太祖聞昔叛恐其擾邊聞已殺
之大喜晉劉琨告敗於代王猗盧且乞師猗盧遣
子日利孫賓六須及將軍衛雄箕澹等率衆數萬攻
晉陽琨為鄉導猗盧率衆六萬至於狼孟劉曜及賓
六須戰於汾東曜墜馬中流矢身被七創討虜傅武
以馬授曜於是扶曜乘馬渡汾曜入晉陽夜與劉粲
等掠百姓踰蒙山遁歸猗盧率騎追之戰於藍谷粲
敗績斬其將邢延獲其鎮北劉豐琨收合離散保於
陽曲猗盧戍之而還曜進師上黨將攻陽曲劉聰遣
使謂曜曰長安擅命國家之深恥也公以長安為先
陽曲一委驃騎天時人事其應至矣公其亟還曜迴
滅郭邁朝於聰遂如蒲阪後魏皇始元年九月軍
次陽曲帝乘西山臨觀晉陽命諸將引騎圍脇已而
罷還燕並州牧遼西王農大懼將妻子棄城夜出東
遁并州平葛榮衆流入并肆二十餘萬草竊不止
爾朱兆以委高歡歡出宣言受委統州鎮兵可集汾
東受令乃建牙陽曲川陳部分有欵軍門者絳巾袍
自稱梗陽驛子願厠左右訪之則以力聞嘗於并州
市搤殺人者乃署為親信都督兵士素惡兆而樂歡
於是莫不皆至居無何又使劉貴請兆以并肆頻歲
霜旱降戶掘黃鼠而食之皆面無穀色徒汚人國土
請令就食山東待温飽而處分之兆從其議北齊
武平五年二月朔州行臺高忠好得人心聲言除君
側之惡至陽曲軍敗投水死其麾下二千人皆從之
朔州刺史高思好舉兵至陽曲自號大丞相置百
官武衛趙海在晉陽掌兵時倉卒不暇奏矯詔發兵
拒之帝聞變使唐邕莫多婁敬顯劉桃枝中領軍厙
狄士文馳之晉陽帝勒軍續進思好軍敗與王行思
投水而死其麾下二千人桃枝圍之且殺且招終不
降以至盡唐中和元年五月李克用與沙陀戰于
晉王嶺陷陽曲榆次而退李克用兵壁汾東隂縱
其下肆掠河東節度使鄭從讜遣諭安王蟾高弁等
踵擊會振武契苾通至與沙陀戰沙陀大敗引還即
遣安等屯北百井安擅還斬之中和二年克用兵不
敢道太原繇嵐石並河而南獨克用從數百騎過辭
城下初盜流中原沙陀彊悍而卒收其用者盖從
讜為太原重也北漢天會十一年四月遼兵分道
入援宋何繼筠逆戰於陽曲北遼兵大敗宋太祖
親討河東命田紹斌從何繼筠扼遼兵於北百井奪
鼓幟而還乾德初荆嗣從李繼勲討河東繼&KR0564;擇
勇悍百人間道截洛陽砦嗣請行手斬五十餘級賊
焚砦宵遁進薄汾河賊將楊業扼橋路嗣與衆轉戰
敵退踰橋殺業所部兵千計射中業從騎獲旗鼓鎧
甲甚衆業退保城進焚南門奪牛馬城矢集于面敵
數千夜來薄砦繼勲選勇敢五百人接戰而嗣為冠
太祖圍太原太原驍將楊業領突騎數百來犯黨
進奮身從數人逐業業急入隍中會援兵至緣縋入
城獲免開寳二年太祖討晉陽分軍四面趙贊扼
其西偏并人乘晦自突門?犯贊壘贊率衆擊之久
而方退弩矢貫足太祖勞問數四賜良藥傅之太
祖征晉陽契丹來援何繼筠時屯兵陽曲縣驛召至
行在授以方略太宗太平興國四年征太原分部
攻城曹翰攻東北而劉遇攻西北與劉繼元直城尤
險固遇欲與翰易處翰言觀察班次下當部東北遇
堅欲易之上慮諸將不協遣諭翰曰卿智勇無雙西
北面非卿不能當也翰乃奉詔築土山瞰城中數日
而就繼元甚恐軍中乏水城西十里谷中有娘子廟
翰往禱之穿渠得水人馬以給太平興國中寳神
寳入内品監并州戍兵屢出襲賊破前後砦三十六
斬千餘級大獲鎧甲牛馬槖駝因築三砦詔褒之
宣和七年九月金尼瑪哈至雲中十二月己酉陷忻代
等州圍太原府不能克靖康元年三月丙戌知太原
府張孝純為資政殿學士賞城守之勞也六月癸夘
馬軍副都指揮使王稟為建武軍節度使錄堅守太
原之功也七月張思正折可求文水師潰金乘勝攻
太原九月丙寅城陷執安撫使張孝純副都總管王
稟通判方笈死之七年十月金左副元帥宗翰發
自河隂遂降朔州克代州圍太原府河東陜西軍四
萬救太原敗於汾河之北殺萬餘人宗望自河北趨
汴久不聞問靖康元年遂留尼楚赫等圍太原帥師
而南降定諸縣及威勝軍下隆德府至澤州朝使至
始知割三鎮講和事路允迪以割太原詔書來太原
人不受詔宗翰取文水及盂縣復留尼楚赫圍太原
宗翰之圍太原也悉破諸縣為鎖城法以困太原鎖
城法者於城外矢石不及之地築城環遶分人防守
雖姚古進師復隆德府威勝軍扼南北關累出兵互
有勝負而不能解太原之圍未幾金人迎古遇於盤
陀古師皆潰宗翰初敗朔州守臣孫翊於太原城下
翊没於陣繼敗府州守臣折可求於交城及還山西
與宗望會議平定軍復南侵八月發雲中九月克太
原執經略使張孝純等呼沙呼取平遙降靈石介休
孝義諸縣十一月丙子宗翰自太原趨汴復降威勝
軍克隆德府遂取澤州薩喇達等先已破天井關進
逼河陽破河陽軍萬人降其城宗翰攻懷州克之丁
亥渡河閏月至汴金天會三年尼楚赫圍太原近
縣先已降宋軍來救太原者復據太谷祁縣巴爾斯
阿古喇復取之宋姚古軍隆州谷拔离速敗之張灝
兵出汾州又擊走之天會四年克太原巴爾斯為管
勾太原府路兵馬事復與羅索敗宋兵於文水三
年宋兵四萬救太原元帥右都監耶律伊都與烏哷
赫逆擊於汾河北擒其將郝仲連張關索統制馬忠
殺萬餘人十月甲辰以安班貝勒杲兼領都元
帥伊拉齊貝勒宗翰兼左副元帥先鋒經略使完顔
希尹為元帥右監軍左金吾上將軍耶律伊都為元
帥右都監自西京入太原十二月庚子宗翰下朔州
戊申宗翰克代州戊午宗翰圍太原耶律伊都破宋
河東陜西援兵於汾河北四年二月壬子宗翰定威
勝軍攻下隆德府丁巳次澤州三月癸未尼楚赫圍
太原宗翰還西京四月乙丑耿守忠等大敗宋人於
西都谷五月辛未宋种師中以兵出井陘癸酉完顔
和尼敗之於殺熊嶺斬師中於陣是日巴爾斯敗宋
姚古軍於隆州谷七月戊子葛仲恭使宋還以所持
宋帝與耶律伊都書自陳八月庚子詔宗翰進兵宋
張灝率兵出汾州巴爾斯擊走之劉臻以兵出夀陽
羅索破之庚戌宗翰發西京辛亥羅索等破宋張灝
軍於文水九月丙寅宗翰克太原執經略使張孝純
四年九月丙寅宗翰克太原呼沙呼取平遙靈石
孝義介休諸縣辛未宗望破宋种師中軍於井陘取
天威軍十月羅索克汾州石州降富察克平定軍遼
州降十一月甲子宗翰自太原趨汴戊辰宗翰下威
勝軍癸酉薩喇達破天井關乙亥宗翰克隆德府庚
辰宗翰克澤州閏十一月癸巳宗翰至汴五年五
月羅索降解絳慈隰石河中岢嵐寧化保德火山諸
城七月甲午以石州戍將烏勒呼棄城喪師杖之六
年二月癸未阿林破河中十一月乙未羅索再攻晉
寧軍其守徐徽言固守不能克七年二月戊辰宋
麟府路安撫使折可求以麟府豐三州降己巳羅索
色埒呼沙呼等破晉寧軍其守徐徽言據子城拒戰
庚午率衆潰圍走擒之不屈死其統制孫昂及士卒
皆不屈興定元年元急攻太原糧道絶知府事烏
庫哩德升屢出兵戰道復通九月乙未元兵攻太
原簸箕掌寨丁酉薄太原城攻交城清源十一月戊
戌攻太原府二年八月戊申元穆呼哩自太和嶺徇
河東九月乙亥下太原府元帥左監軍兼知樞府事
烏庫哩德升死之十一月丙申元兵下太原之韓村
砦二年元復圍太原環數匝已破濠垣德升植栅
為拒元軍壊城西北隅以入德升聯車塞之三卻三
登矢石如雨守陴者不能立城破德升死之三年
二月甲午詔太原等路州縣闕正授官令民推其所
愛為長從行省量與職任及運解鹽入陜西以濟調
度命胥鼎兼領其事六月戊子遼州總領提控唐
古果勒帥師復太原府九月丁夘以完顔開權元
帥左都監郭文振權右都監並行元帥府事謀復太
原五年六月乙丑遣使諭晉陽公郭文振上黨公
完顔開各守疆土同心濟難毋以細故唘釁躭誤國
事元光二年五月辛酉徙晉陽公郭文振兵於孟
州十月癸酉又徙於衛州元太祖戊寅河東兵馬
都元帥攸哈喇巴圖鎮太原庚辰金梁知府立西
風寨奪居民耕牛哈喇巴圖領民殺梁知府梟首西
風驅耕牛還辛巳三月金兵攻夀陽縣王胡莊垂
破時太原城中卒不滿百都元帥哈喇巴圖夜半引
甲騎十餘人救之道三交見金兵舉烽東西兩山哈
喇巴圖趨之大戰天將明金兵遁去𢷬太原之虛由
西門俘獲哈喇巴圖家屬哈喇巴圖聞之徑趨西山
復奪以還五月金趙權府率兵三萬圍太原北路
都元帥哈喇巴圖將騎三十出西門令騎曳柴揚聲
言曰國兵三萬至矣金兵懼遁去丁亥五月姦人
夜獻太原東門於武仙仙引兵入哈喇巴圖鏖戰仙
兵大至哈喇巴圖殁於陣致和元年九月湘寧王
巴拉實哩引兵入冀寧殺掠吏民時太行諸關守備
皆闕冀寧路來告急敇萬戶和尚將兵由故關援之
冀寧路官募民丁迎敵和尚以兵為殿殺獲甚衆會
上都兵大至和尚退保故關冀寧遂陷至正十七
年閏九月丙寅賊攻冀寧察罕特穆爾以兵擊走之
十八年三月晉寧路陷冀寧路繼陷辛酉大同諸
縣陷察罕特穆爾遣關保等往擊之是時賊分二
道犯晉冀一出沁州一侵絳州掃地王實喇至冀
寧路陷分省臧卜遁五月戊戌朔察罕特穆爾遣
董克昌等以兵復晉冀詔察罕特穆爾還兵鎮冀
寧六月關先生陷冀寧十九年正月察罕遣樞
密院判官陳秉直班布爾實將兵二萬守冀寧先是
山西晉冀之地皆察罕所定而博囉特穆爾以兵駐
大同欲並據晉冀遂至兵争九月遣參知政事額森
布哈和解之二十年三月鐡甲韓至分省官皆遁
十月詔博囉守冀寧博囉遣巴拜殷興祖高托音
倍道趨冀寧守者不納察罕遣陳秉直索珠等以
兵攻博囉之軍於冀寧博囉部將圖烈先敗之時詔
以冀寧畀博囉察罕以為用兵數年惟藉晉冀以給
其軍苟與之則彼得足其兵食乃托言用師於汴尋
渡河就屯澤潞拒之二十一年正月命中書參知
政事七十往諭博囉察罕罷兵時博囉縱兵掠晉冀
察罕以兵拒之三月博囉罷兵還二十三年三
月詔中書平章政事阿布哈分省冀寧八月庫庫特
穆爾遣兵據之十月博囉攻冀寧敗走二十四
年四月庫庫奉命討博囉屯兵冀寧七月丁亥白索
珠扈從東朝由雄霸河間取道往冀寧八月乙巳至
二十五年七月丙戌遣使函庫庫首往冀寧召東
朝還二十八年閏七月甲子庫庫自晉寧退冀寧
明洪武元年十二月元庫庫特穆爾進軍保安聞
明師𢷬太原遽還大將軍徐達遣參政傅友德擊之
兵未及陣庫庫以萬騎突至友德率敢死士力戰卻
之副將軍常遇春曰我步彼騎戰懼不利不若伺夜
斫其營達曰善會庫庫將呼必瑪勒遣人納降請為内
應於是選騎夜襲之庫庫方燃燭坐帳中聞兵至不
知所為納靴未竟跣一足踰帳後乘驏馬從十八騎
以遁北奔大同遇春以兵追至忻州不及而還庫
庫特穆爾出鴈門將攻保安時大將軍徐達發北平
欲定太原人或止之達曰庫庫遠出太原必虚我乘
其不備直傾巢穴所謂批吭𢷬虚也彼若還救則已
為我牽制進退失利無不成擒且彼懸軍遠道雖至
北平孫都督足能禦之矣諸將曰善遂引兵進呼必
瑪勒遁庫庫帥餘衆降得兵四萬人馬四萬餘匹宋
濓鄂國公常遇春神道碑洪武元年師次太原其守
將庫庫特穆爾來禦其鋒銳甚公與徐公謀曰我騎
兵雖集而步卒未至何以能戰莫若遣精騎夜劫其
營其衆可亂衆亂主將可縛也徐公如公言庫庫特
穆爾果中傷而遁楊榮武定侯郭英神道碑復從
平章常公取太原守將王巴拜軍於城西公憑高望
之謂常公曰彼兵多而不整營大而無備請夜擊之
常公深然其計遣五十騎伏城東十里以舉火鳴砲
為期至夜公率十餘騎潛入其營舉火鳴砲伏兵亦
舉火鳴砲常公引兵繼至鼓譟之聲相接巴拜軍大
潰自相屠戮乃棄城遁嘉靖二十一年諳達薄太
原城門外無所掠大肆焚燒指揮王倫等率壮士趙
譯字輩以矢石火器斃寇十二人宼焚演武教場移
營南走三十八年己未四月二十七日撫標兵王
慶賈夀等作亂尋撲滅之標兵之設始於平涼趙時
春其人率豪猾猛悍鮮衣怒馬月支大小糧例夏秋
草木茂盛馬秣暫停而惟標兵不與巡撫葛縉議減
如常額衆軍不協一夕鼓譟而起剽掠城市焚劫公
府參將高鵬以不從迫脇遇害時畢游擊文以罪繫
獄賊脇之使掌兵事不從罵不輟口持棹腿擊賊被
殺都司鄭印横刅步出大呼左袒三衛甲士四集麾
下討賊於市盡殱焉三十九年諳達由宼家梁進
薄太原城下圍西門時巡撫防秋在代游擊董一奎
以援兵至出城戰於西門外教場中寇射傷董戰馬
持刀幾及家丁大擺言策馬疾到刀劈射馬寇於馬
下一奎易馬縱兵大戰自辰至午宼懼退過河西安
營董安營於教場相持至半夜寇遁崇禎七年正
月壬辰降盜王剛王之臣通天柱等至太原挾賞巡
撫戴君恩設宴誘剛等斬之共斬四百二十九人王
之臣即豹五通天柱孝義土賊也而岢嵐大盜高加
計號顯道神尤横會大旱饑民投賊者愈衆是時山
西既衆賊土寇亦乘間起三關王剛孝義通天柱臨
縣王之臣皆殘破城邑後見賊衰相繼歸順然隂結
黨不散六年巡撫戴君恩新視事謀誅之七年正月
迎春召王剛宴殺之並殺通天柱於他所而副總兵
艾萬年亦捕殺王豹五與其黨領兵王生擒翻山動
姬關鎖掌世王晉中巨盜略盡豹五即之臣也有議
君恩殺降者給事中張第元力言諸賊蹂躪之慘請
錄萬年功八年二月參將猛如虎與虎大威陳國
威斬劇賊高加計山西賊盡平十五年壬午春巡
撫山西蔡懋德馳至會講三立祠又立干城社以招
竒謀異勇之士渠寇王冕王二冕王一鳳等先後作
亂皆討平之寧武鎮將許定國援河南兵叛潰歸薊
將任國竒等統兵數千蹂躪晉地且𠞰且撫亂始定
九月扼防龍固事平而闖賊將窺秦晉孫傅庭軍潰
於潼關晉地延袤二千五百里惟恃一河嚴寒冰復
合亟上疏曰今日之失正在賊聚而攻我散而守是
以處處無堅城也請發禁旅並調正保二營宣大二
撫與臣合兵尚可背關一戰不應十六年癸未十
月賊李自成據秦太原戒嚴調宣鎮張都司兵一千
守南關大城城内撫標十小將王步月等練兵三千
為戰計太原營兵一千為守計甲申正月賊渡黃河
而東郡邑望風降二月初至大佛寺巡撫蔡懋德使
小將柳同春探賊同春未見賊衆潰初六日賊至城
下時張都司守南關按察司楊本鍼為大城南面主
守督糧道藺剛中為東面主守督學道黎志陞為北
面主守分巡道畢拱辰為西面主守懋德總巡四面
事宜賊先攻南關宣鎮兵開關門迎降懋德心知兵
將不用命遂不敢遣一卒南關城樓正對大城重鎮
樓本鍼恐賊據南關城樓大城樓受敵募勇士曹扭
兒縋城下竟上南關城樓焚之賞銀五十兩初七日
賊力攻城驅難民為先城上砲子中南關順城門樓
引爇樓内火藥樓立燬陴夫望賊散亂縋城下生擒
二人殺之居民善鳥鎗者私聯數十人願擊賊懋德
令擊中一賊者賞銀二兩既而擊賊者衆有司吝賞
衆遂懈申刻賊急攻東南角兵士持火礶爇藥線未
擲下礶四裂延燒角樓樓内火藥胥爇焚千總陳嘉
琦暨兵民等甚衆城中哭聲震天至夜狂風大作勢
若轟雷陴夫猶堅守無去志初八日昧爽小將張急
鬼奪南門出降賊焚新南門遂入城先是春正月李
自成遣使持牌至城下約降懋德登埤碎其牌斬來
使二月初五日賊圍城力捍禦殺賊數千人先度自
成駐營處埋地雷其下至是夜遣壮士竊發之砲起
擊殺賊無算而自成適往近寺浴得免初六日自成
親臨城下督攻城上亦發火器擊賊殺傷甚多初七
日晝晦大風拔樹屋瓦皆飛城守者不能立先是城
東南角樓積火藥火器砲裂火起風猛火藥器齊發
守者皆走賊乘勢登城中軍應時盛曰且下城巷戰
救新南門持矛衝突手殺數十人至炭市口賊騎已
滿城不能進諸將擁懋德上馬至水西門時盛已出
城復同帳下士段可達斫賊入偕至三立祠死之文
武官布政趙建極巡道畢拱辰驍將牛勇朱孔訓等
死者凡四十六人自成刅懋德時盛首棄於海子之
水溝可達求得之與旗鼓周文郁等買棺殮於泰山
廟瘞南門外之東岡越五年子方炳方炌扶櫬歸
國朝順治元年九月十三日
大兵至太原偽文水伯陳永福遣賊四出搜野為固守計
時西洋神砲未至休士馬以待十月初三日砲至集西
北角擊城永福勒馬城頭指揮時城垣立毁十餘丈
大兵擁上賊衆遁城外伏兵四起殺賊盈野永福乘亂
奪東門南遁大都督孟下令兵集城頭秋毫無犯
太原縣
周穆王西征獲其五王又得四白鹿四白狼王遂遷戎
於太原夷王三年荒服不至命虢公率六師伐太
原之戎至於俞泉獲馬千匹(竹書紀年)宣王三十一年遣
兵伐太原戎不克晉荀吴敗無終山戎及羣狄於
太原初將戰魏舒曰彼徒我車所遇又阨以什共車
必克困諸阨又克請皆卒自我始乃毁車以為行五
乘為三伍為五陣以相離兩於前伍於後專為右角
參為左角偏為前拒以誘之敵人笑未陣而薄大敗
之春秋定公十三年秋晉趙鞅入於晉陽以叛
晉荀吴戰於大鹵即此左傳趙鞅謂邯戰午曰(午趙)
(鞅同族)歸我衛貢五百家吾舍諸晉陽(衛人貢五百家鞅置之邯鄲)
午許諾歸告其父兄父兄不可趙孟怒召午而囚諸
晉陽使其從者說劍而入涉賓不可(涉賓午家臣)遂殺午
趙稷涉賓以邯鄲叛(趙稷午子)夏六月上軍司馬籍秦圍
邯鄲邯鄲午荀寅之甥也荀寅范吉射之姻也秋七
月范氏中行氏伐趙氏之宫趙鞅奔晉陽晉人圍之
韓魏以趙氏為請十二月趙鞅入於絳智伯帥趙
韓魏而伐范中行氏滅之休數年使人請地於韓韓
康子欲勿與段規諫曰不可夫智伯之為人也好利
而鷙復來請地不與必加兵於韓矣君其與之彼狃
又將請地於他國他國不聽必鄉之以兵然則韓可
免於患難而待事之變康子曰善使使者致萬家之
邑一於智伯智伯悦又使人請地於魏魏宣子欲勿
與趙葮諫曰彼請地於韓韓與之魏弗與則是魏内
自強而外怒智伯也然則其錯兵於魏必矣不如與
之宣子曰諾因使人致萬家之邑一於智伯智伯悦
又使人之趙請蔡臯狼之地趙襄子弗與智伯隂結
韓魏將以伐趙趙襄子召張孟談而告之曰夫智伯
之為人陽親而隂疎三使韓魏而寡人弗與焉其移
兵寡人必矣今吾安居而可張孟談曰夫董閼安于
簡子之才臣也世治晉陽而君澤(尹鐸之譌)循之其餘政
教猶存其定居晉陽君曰諾乃使延陵君將車騎先
之晉陽君因從之至行城郭案府庫視倉廩召張孟
談曰吾城郭之完府庫足用倉廩實矣無矢奈何張
孟談曰臣聞董子之治晉陽也公宫之垣皆以荻蒿
苫楚廧(牆同)之其高至丈餘君發而用之於是發而試
之其堅則箘簬之勁不能過也君曰矢足矣吾銅少
若何張孟談曰臣聞董子之治晉陽也公宫之室皆
以鍊銅為柱請發而用之則有餘銅矣君曰善號令
已定備守已具三國之兵乘晉陽城遂戰三月不能
拔因舒軍而圍之決晉水而灌之圍晉陽三年城中
巢居而處懸釡而炊財食將盡士卒病羸襄子謂張
孟談曰糧食匱財力盡士大夫病吾不能矣欲以城
下何如張孟談曰臣聞之亡不能存危不能安則無
為貴智士也君釋此計勿復言也臣請見韓魏之君
襄子曰諾張孟談於是隂見韓魏之君曰臣聞唇亡
則齒寒今智伯帥二國之君伐趙趙將亡矣亡則二
君為之次矣二君曰我知其然夫智伯之為人麤中
而少親我謀未遂而知則其禍必至為之奈何張孟
談曰謀出二君之口入臣之耳人莫之知也二君即
與張孟談隂約三軍與之期日夜遣入晉陽張孟談
以報襄子襄子再拜之張孟談因朝智伯而出遇智
過轅門之外(過一作果)智過入見智伯曰二主殆將有變
智伯曰何如對曰臣遇張孟談於轅門之外其志矜
其行高智伯曰不然吾與二主約謹矣破趙三分其
地寡人所親之必不欺也子釋之勿出於口智過出
見二主入說智伯曰二主色動而意變必背君不如
令殺之智伯曰兵著晉陽三年矣旦暮當拔而饗其
利乃有他心不可子慎勿復言智過曰不殺則遂親
之智伯曰親之奈何智過曰魏宣子之謀臣曰趙葮
韓康子之謀臣曰段規是皆能移其君之計君其與
二君約破趙則封二子者各萬家之縣一如是則二
主之心可不變而君得其所欲矣智伯曰破趙而三
分其地又封二子者各萬家之縣一則吾所得者少
不可智過見君之不用也言之不聽出更其姓為輔
氏遂去不見張孟談聞之入見襄子曰臣遇智過於
轅門之外其視有疑臣之心入見智伯出更其姓今
暮不擊必後之矣襄子曰諾使張孟談見韓魏之君
日夜期殺守堤之吏而決水灌智伯軍智伯軍救水
而亂韓魏翼而擊之襄子將卒犯其前大敗智伯軍
而禽智伯智伯身死國亡地分為天下笑此貪欲無
厭也夫不聽智過亦所以亡也智氏盡滅惟輔氏存
焉(君澤趙臣繼安于者一本作尹澤韓子國語作尹鐸宣子當作桓子)智伯從韓魏兵
以攻趙圍晉陽而水之城之不沈者三板郄疵謂智
伯曰韓魏之君必反矣智伯曰何以知之郄疵曰以
其人事知之矣從韓魏之君而攻趙趙亡難必及韓
魏矣今約勝趙而三分其地今城不没者三板臼竈
生鼃人馬相食城降有日而韓魏之君無喜志而有
憂色是非反如何也明日智伯以告韓魏之君曰郄
疵言君之且反也韓魏之君曰夫勝趙而三分其地
城今且將拔矣夫二家雖愚不棄美利於前背信盟
之約而為危難不可成之事其勢可見也是疵為趙
計矣使君疑二主之心而解於攻趙也今君聽讒臣
之言而離二主之交為君惜之趨而出郄疵謂智伯
曰君又何以疵言告韓魏之君焉智伯曰子安知之
對曰韓魏之君視疵端而趨疾郄疵知其言之不聽
請使於齊智伯遣之韓魏之君果反矣(視端畏之趨疾避之國策)
趙簡子使尹鐸為晉陽請曰以為繭絲乎抑為保障
乎簡子曰保障哉尹鐸損其戶數簡子誡襄子曰晉
國有難而無以尹鐸為少無以晉陽為遠必以為歸
晉陽之圍張談曰先主為重器也為國家之難盍
姑無愛寳於諸侯乎襄子曰吾無使也張談曰地也
可襄子曰吾不幸有疾不夷於先子不德而賄夫地
也求飲吾欲是養吾疾而干吾禄也吾不與皆斃襄
子出曰吾何走乎從者曰長子近且城厚完襄子曰
罷民力以完之又斃以守之其誰與我從者曰邯鄲
之倉庫實襄子曰浚民之膏澤以實之又從而殺之
其誰與我其晉陽乎先主之所屬也尹鐸之所寬也
民必和矣乃走晉陽晉師圍而灌之沈竈産鼃民無
畔意(國語)智伯韓魏圍晉陽而水之城不浸者三板智
伯行水魏桓子御韓康子驂乘智伯曰吾始知水可
以亡人國也汾水可以灌安邑(魏都)絳水可以灌平陽
(韓都)桓子肘康子康子履桓子之附趙襄子夜使張孟
談私於韓魏韓魏與之合遂滅智伯而分其地(汾絳二字)
(有誤)秦始皇元年晉陽叛將軍蒙驁擊定之漢高祖
七年穎隂侯灌嬰從擊韓王信漢將軍周勃破韓
王信於銅鞮還降太原六城擊信晉陽下破之下晉
陽延光元年冬鮮卑攻太原掠殺百姓中平五
年二月黃巾餘賊郭大等起於西河白波谷寇太原
河東三月休屠各胡殺并州刺史張懿遂與南部
左部合初平三年南部於扶羅與西河白波賊合
破太原晉劉琨殺護軍令狐盛盛子泥奔於劉聰
具言虚實聰大喜以泥為鄉導屬上黨太守襲醇降
於聰雁門烏丸復反琨率精兵出禦之聰遣子粲及
令狐泥乘虚襲晉陽太原太守高喬以郡降聰琨父
母並遇害琨引猗盧并力攻粲大敗之死者十五六
琨乘勝追之更不能克猗盧以聰未可滅遺琨牛羊
車馬而去留其將箕澹段繁等戍晉陽劉琨在晉
陽嘗為敵騎所圍數重城中窘迫無計琨乃乘月登
樓清嘯敵聞之皆悽然長歎中夜奏邊笳敵又流涕
欷歔有懷土之切向曉復吹之敵並棄圍而走劉
聰遣鎮北靳沖寇太原平北卜珝率衆繼之沖攻太
原不克而歸罪於珝輒斬之劉粲劉曜攻晉陽劉
琨使張喬拒之戰於武灌喬敗績死之晉陽太守高
錕别駕郝聿以郡降琨與左右數十騎攜其妻子奔
趙郡之亭頭遂如常山東晉咸和元年石虎攻王
騰於并州執騰殺之坑士卒七千餘人石勒西夷
中郎將王勝襲殺并州刺史崔琨上黨内史王眘以
并州叛附於勒石季龍又攻王勝於并州殺之晉
太和五年九月秦鎮南將軍楊安圍晉陽久之未下
尚書令王猛自壺關引兵助安為地道遣虎牙將軍
張蚝帥將士數百潛入城中大呼斬關納秦兵辛巳
猛安遂入晉陽執燕并州刺史東海王慕容莊太傅
慕容評畏猛不敢進兵屯於潞川堅既敗歸長安
其庶長子丕為慕容垂所逼自鄴奔枋頭堅之死也
丕復入鄴將收兵趙魏西赴長安會幽州刺史王永
平州刺史苻沖頻為垂將平規等所敗乃遣昌黎太
守宋敞焚燒和龍薊城宫室率衆三萬進屯壺關遣
使招丕丕乃去鄴率男女六萬餘口進如潞川驃騎
張蚝并州刺史王騰迎之入據晉陽始知堅死問舉
哀於晉陽三軍縞素王永留苻沖守壺關率騎一萬會
丕勸稱尊號丕從之乃以太元十年僭即位於晉陽
改元曰太安丕留王騰守晉陽楊輔戍壺關率衆四
萬進據平陽慕容永以丕至平陽恐不自固乃遣使
求假道還東丕弗許為永所敗永乃進據上黨之長
子(苻丕傳)張平以并州叛秦王苻堅率衆討之獲其養
子蚝平懼乃降魏伐并州燕驃騎李農逆戰敗績
還於晉陽司馬慕容嵩閉門拒之農率騎數千奔歸
中山行及潞川為魏追軍所及餘騎盡没單馬遁還
(慕容寳傳)魏太祖次晉陽燕并州刺史遼西王農棄城宵
遁中領軍將軍長孫肥追之至蒲泉獲其妻子永
安三年十二月甲寅爾朱兆遷孝莊於晉陽甲子崩
於城内三級佛寺普泰元年費也頭紇豆陵步藩
入秀容逼晉陽爾朱兆徵齊神武神武將往賀拔焉
過兒請緩行以弊之神武乃往逗遛辭以河無橋不
得渡步藩軍盛兆敗走初孝莊誅爾朱榮知其黨必
有逆謀乃密敕步藩令襲其後步藩既敗兆等兵勢
日盛兆又請救於神武神武内圖兆又慮步藩後之
難除乃與兆悉力破之藩死北齊太寧元年十二
月周武帝遣將與突厥合衆逼晉陽世祖自鄴倍道
兼行赴救突厥從北結陣而前東距汾河西被風谷
時事既倉卒兵馬未整世祖見如此亦欲避之而東
尋納河間王孝琬之請令趙郡王盡護諸將時大雪
之後周人以步卒為前鋒從西山而下去城二里諸
將咸欲逆擊之并州刺史段韶曰步人氣勢自有限
今積雪既厚逆擊非便不如陣以待之彼勞我逸破
之必矣既而交戰大敗之敵前鋒盡殪無復孑遺其
餘通宵奔遁仍令韶率騎追之出塞不及而還河
清二年十二月己酉周將楊忠帥突厥阿史那木可
汙等二十餘萬人自恒州分為三道殺掠吏人戊午
齊主至晉陽己未周軍逼并州又遣大將軍達奚武
帥衆數萬至東雍及晉州與突厥相應三年春正月
庚申朔周軍至城下而陣戰於城西周軍及突厥大
敗人畜死者相枕數百里不絶詔平原王段韶追出
塞而還三年周及突厥來侵齊主登晉陽城軍容
甚整突厥咎周人曰爾言齊亂故來伐之今何可當
也齊兵鼓譟而出周師大敗突厥遁去周保定二
年大都督王慶引突厥騎與隋公楊忠至太原而還
建德五年十二月丁巳軍次并州齊主留從兄安
德王延宗守并州自將輕騎走鄴戊午延宗僭即偽
位改元德昌己未軍次并州庚申延宗擁兵四萬出
城抗拒周主率諸軍合戰齊人退周主乘勝逐北率
千餘騎入東門詔諸軍繞城置陣至夜延宗率其衆
排陣而前城中軍卻人相蹂踐大為延宗所敗死傷
略盡齊人欲閉門以門下積尸扉不得闔周主從數
騎﨑嶇危險僅得出門至明率諸軍更戰大破之擒
延宗并州平齊安德王延宗據并州周武帝進圍
其城齊王憲攻其西面克之延宗遁走追而獲之
平陽之役北齊後主自禦之命安德王延宗率右軍
先戰城下擒周開府宗挺及大戰延宗以麾下再入
周軍莫不披靡諸軍敗延宗獨全後主將奔晉陽延
宗言大家但在營莫動以兵馬付臣臣能破之帝不
納及至并州又聞周軍已入□鼠谷乃以延宗為相
國并州刺史總山西兵事而奔鄴將士力請延宗延
宗不得已即位改武平七年為德昌元年衆不召而
至者前後相屬延宗馳騁行陣勁捷若飛傾府藏及
後宫美女以賜將士籍没内參千餘家見士卒皆親
執手陳辭自稱名流涕嗚咽衆皆爭為死童兒女子
亦乘屋攘袂投甎石以禦周軍特進開府那盧安得
守太谷以萬兵叛周軍圍晉陽望之如黑雲四合延
宗命莫多婁敬韓骨胡拒城南和阿干子段暢拒城
東延宗親當周齊王於城北奮大矟往來督戰所向
無前尚書令史沮山亦肥大多力捉長刀步從殺傷
甚多武衛蘭芙蓉綦連延長皆死於陣和阿干子段
暢以千騎投周軍周軍攻東門際昏遂入進兵焚佛
寺門屋飛熖照天地延宗與敬顯自門入夾擊之周
軍大亂爭門相填齊人後砍刺死者二千餘人周武
帝左右略盡自拔無路承御上士張夀輒牽馬頭賀
拔佛恩以鞭拂其後騎驅僅得出齊人奮擊幾中焉
城東阸曲佛恩及降者皮子信為之導僅免延宗謂
周武帝崩於亂兵使於積屍中求長鬛者不得時齊
人既勝入坊飲酒盡醉卧延宗不復能整周武帝出
城饑甚欲遁齊王憲及柱國王誼諫以為去必不免
叛將段暢亦盛言城内空虚周武帝乃駐馬鳴角收
兵俄頃復振詰旦還攻東門克之又入南門延宗戰
力屈走至城北於人家見禽隋仁夀四年八月漢
王諒將往介州令主簿豆盧毓與總管屬朱濤留守
毓斬濤出司馬皇甫誕協計及開府盤石侯宿勤武
開府宇文永昌儀同成端長孫愷車騎安成侯元世
雅原武令皇甫文顥等閉城拒諒部分未定有人告
諒諒襲擊之毓見諒至紿其衆曰此賊軍也諒攻城
南門毓時遣稽胡守堞稽胡不識諒射之箭下如雨
諒復至西門守兵皆并州人素識諒即開門納之毓
遂見害仁夀四年漢王諒反命楊素為并州道行
軍總管河北安撫大使討之時晉絳吕三州并為諒
城守素各以二千人縻之而去諒遣將趙子開擁衆
十餘萬摭絶徑路屯據高壁布陣五十里素令諸將
以兵臨之自引竒兵潛入霍山緣崖谷而進直指其
營一戰破之又破其將王世宗蕭摩訶等於清源進
圍并州諒窮蹙出降餘黨悉平大業十二年四月
燕山賊魏刀兒所部將甄翟兒復號歴山飛衆十萬
轉寇太原將軍潘長文討之反為所敗長文死之十
二月唐公討之破翟兒於西河虜男女數千口十
三年五月甲子唐師起丙寅突厥數千寇太原唐公
擊破之冬十月丁亥太原楊世洛聚衆萬餘人寇
掠城邑義寧元年十一月己巳太原置鎮北府
唐武德二年宋金剛圍太原詔遣太常少卿李仲文
禦之為賊所執舉軍没仲文逃還賊因破平遙取石
州殺刺史王儉略浩州詔右僕射裴寂為晉州道行
軍總管禦之寂戰敗績齊王元吉委并州遁劉武周
入據之四年頡利來宼并州總管襄邑王神苻戰
汾水東敗之斬首五百級獲馬二千匹又戰於沙河
之北獲其乙利達官並可汗所乘馬及甲天寳十
四載禄山命將安忠志以驍騎十八劫太原尹楊光
&KR1304;去追兵萬餘莫敢近安禄山遣高邈以射生騎
二十馳入太原劫取尹楊光&KR1304;殺之至德二載史
思明蔡希德率高秀巖牛廷珍將兵十萬攻太原時
銳兵悉赴朔方而李光弼麾下卒不滿萬餘團練烏
合之衆亦不滿萬人思明以為太原指掌可取既得
之當遂長驅取朔方河隴太原諸將皆懼議修城以
待之光弼曰太原城周四十里賊垂至而興役是未
見敵先自困也乃帥士卒及民於城外鑿濠以自固
作塹數十萬衆莫知所用及賊攻城於外乃用之增
壘於内壊輒補之思明取攻具於山東以兵三千衛
送之至廣陽别將慕容益張奉璋邀擊盡殺之思明
圍太原月餘不下乃選驍銳為游兵戒之曰我攻其
北則汝潛趨其南攻東則趨西有隙則乘之而光弼
軍令嚴整雖寇所不至警邏未嘗少懈賊不得入光
弼購募軍中苟有小技皆取之隨能使之人盡其用
會安禄山死慶緒使思明歸守范陽留蔡希德等圍
太原光弼出敢死士摶戰斬首七萬級希德委資糧
遁走初賊至光弼張幄城隅以止息經府門不顧圍
解閱三日乃歸私寢通考肅宗至德初光弼守太
原史思明來攻光弼撤民屋為櫐石車車二百人挽
之石所及輒數十人賊死傷十二天復元年四月
李克用兵勢漸弱通好於朱全忠全忠以為晉弱欲
遂取之乃曰晉雖請盟而書辭慢大舉擊之王處直
入飛狐侯言入隂地氏叔琮入天井張文敬入新口
葛從周入土門抵晉陽乃還晉王李存勗自上黨
歸晉陽命州縣舉賢才黜貪殘寬租賦撫孤窮伸冤
濫禁奸盜以河東地狹兵少乃訓練士卒令騎兵覓
敵無得乘馬步分已定無得相踰越及留絶以避險
分道並進期會無得差晷刻犯者必斬故能兼山東
取河南由士卒精整故也梁匡國節度使王檀密
疏請發關西卒襲晉陽十二年二月發河中陜同華
諸鎮兵合三萬出隂地關奄至晉陽城下晝夜急攻
城中無備發諸司丁匠及驅市人乘城拒守城幾陷
者數四張承業大懼代北故將安金全退居太原往
見承業曰晉陽根本之地若失之則大事去矣僕雖
老病憂兼家國請以庫甲見授為公擊之承業即與
之金全帥其子弟及退將之家得數百人夜出北門
擊梁兵於馬城内梁兵大驚引卻昭義節度使李嗣
昭聞晉陽有寇遣牙將石君立將五百騎救之君立
朝發上黨夕至晉陽梁兵扼汾橋君立擊破之徑至
城下大呼曰昭義侍郎大軍至矣遂入城夜與金全
分出諸門擊梁兵梁兵死傷十二三詰朝王檀引兵
大掠而還晉王性矜伐以策非已出故金全等賞皆
不行後唐清泰三年六月太原四面招討使張敬
達兵圍太原為長城連栅雲梯飛礟以攻之所為城
栅將成輒有大風雨水暴至以壊之石敬塘求救於
契丹九月契丹主自鴈門入旌旗相屬五十餘里先
遣人告敬塘曰吾欲今日破敵可乎敬塘報曰大兵
遠來而賊勢方盛要在成功不必速也使者未復命
而兵已交敬達陣於西山契丹以羸騎三千革鞭木
鐙人馬皆不甲胄以趨唐軍唐軍爭馳之契丹兵走
追至汾曲伏發斷唐軍為二其在北者皆死死者萬
餘人敬達收軍栅晉安契丹師圍之唐遣趙延夀范
延光等救之延夀屯團栢谷延光屯遼州相去各百
餘里契丹兵圍敬達者自晉安寨南長百餘里闊五
十里敬達軍中望之但見穹廬連屬如岡阜四面亘
以毛索掛鈴為驚縱犬往來敬達軍中有夜出者輒
為契丹所得由是閉壁不敢復出延夀等皆有二心
無救敬達意敬達猶有兵五萬人久之食盡削木篩
糞以飼其馬馬死者食之已而馬盡副招討楊光遠
斬敬達首以降契丹晉天福元年七月唐遣張敬
達楊光遠帥師五十萬攻太原勢銳甚九月遼徵兵
出太原高模翰與敬達軍接敗之太原圍解太宗召
模翰等賜以酒饌親饗士卒士氣益振翼日復戰又
敗之敬達竄晉安寨模翰獻俘太宗曰朕自起兵百
餘戰卿功第一雖古名將無以加乃授上將軍石
敬塘求救遼主命保静軍節度使趙思温自嵐憲間
出兵援之特哩衮耶律注為先鋒敗張敬達軍於太
原北遼太宗自將以援河東節度使石敬塘九月
癸巳有飛鴛自墜而死南府額爾竒木和勒敦得之以
獻卜之吉丁酉入鴈門戊戌次忻州祀天地己亥次
太原遣使告敬塘曰朕興師遠來當即與卿破賊會
唐將高行周符彦卿以兵來拒遂勒兵陳於太原及
戰佯為之卻唐將張敬達楊光遠大敗棄仗如山斬
首數萬級敬達走保晉安寨額爾竒木達魯與戰死之
癸夘圍晉安十月甲子幸太原府初圍晉安分遣精
兵守其要害以絶援軍之路而唐遣趙延夀以兵二
萬屯團栢谷范延光以兵二萬屯遼州幽州趙德鈞
以所部兵萬餘趨延夀軍合勢進擊知有備皆逗遛
不進十一月丁酉行册禮自戊戌至戊申侯騎兩奏
南有兵至復奏西有兵至命特哩衮達寧額拒之敬達
在圍八十餘日内外隔絶軍儲殆盡至濯馬糞削木
以飼馬馬饑至自相啖其騣尾死則以充食光遠等
勸敬達出降敬達曰吾有死而已爾欲降寧斬吾首
以降閏月甲子楊光遠安審琦殺敬達以降庚午僕
射蕭庫克齊奏趙德鈞等諸援兵將遁詔夜發兵追
擊德鈞等皆投戈棄甲自相蹂踐擠於川谷不可勝
紀仍命皇太子馳輕騎據要害追及步兵萬餘悉降
之辛未兵度團栢谷以酒肴祀天地俄追及德鈞父
子乃率衆降次潞州召諸將議皆請班師從之壬申
拒西南諸將胥獻俘命德勒賓將五千騎送晉帝入
洛臨别曰朕留此候亂定乃還耳辛巳晉軍至河陽
詔收士卒戰没者瘞之汾水上以為京觀晉命桑維
翰為文紀遼功德北漢乾祐七年三月劉旻自高
平歸收散卒繕甲兵完城塹以備周遼將雅衮將其
衆北屯代州壬寅周以符彦卿為河東行營都部署
郭崇副之向訓為都監李重進為馬步都虞侯史彦
超為先鋒將步騎二萬發潞州又命王彦超韓通自
隂地關入與彦卿合又以劉詞為隨駕都部署白重
贊副之夏四月盂縣降周乙夘汾州防禦使董希顔
降周丙辰遼州刺史張漢超降周世宗初遣符彦卿
等但欲耀兵晉陽城下及入境百姓爭言願供軍需
助攻太原既而周軍數十萬剽掠百姓失望更保聚
山谷辛酉憲州刺史韓光愿嵐州刺史郭言以城降
彦卿壬戌周王彦超陷石州執刺史安彦進癸亥沁
州刺史李廷誨降周庚午周主發潞州趨太原癸酉
忻州監軍李勍殺刺史趙臯以城降周周以勍為忻
州刺史五月乙亥遼遣南院大王特烈來援丙子周
主至太原旗幟環城四十里是日代州防禦使鄭處
謙以城降周丁丑周置靜塞軍於代州以處謙為節
度使北漢使遼屯數千騎於忻代間為援兵庚辰周
遣符彦卿擊之彦卿入忻州遼師退保忻口丁亥周
置寧化軍於汾州以石沁二州隸焉丁酉達里敗彦
卿於忻口周將史彦超與遼戰死周主初來攻晉陽
彦卿彦超北控忻口以斷遼援路而晉陽城方四十
里周師去城三百步圍之三匝百計攻之不能克彦
卿既數為遼所挫彦超復以身殉周於是徵懷孟蒲
陜丁夫數萬亟攻晉陽會久雨士卒皆罷病乃議引
還(周世宗實錄會大雨軍士勞苦又聞忻口之師不振帝數日憂沮不食遂決還京之意王保衡晉)
(陽見聞要錄六月旦周師南轅反旆惟數百騎間之以步卒千人長槍赤甲衒趫捷跳梁於城隅晡晚殺)
(行而抽退)金天會八年正月宋太祖謀取太原宰相趙普
曰太原當西北二面太原既下則二邊之患我獨當
之不如俟削平諸國太原彈丸黑子之地將何所逃
從之廣運元年九月宋兵分道大入命劉繼業馬
峰等領軍扼團栢谷峰至銅鍋河(宋史作洞鍋河宋紀事本末作銅鍋)
(河)宋太祖從盤陀谷取北漢攻圍久不下時宋師屯
甘草池會暑雨疾作不克而還(甘草池今當瓦窰頭迤南一帶北瓦窰至)
(南瓦窰其地尚多甘草)陳承昭習知水利嘗督前軍子弟數千
鑿池於朱明門外以習水戰從征太原獻計請壅汾
水灌城城危甚會班師功不克就開寳元年北漢
廣運元年也命昭義節度李繼勲征太原以何繼筠
為先鋒部署至洞鍋河與并人遇擊走之遂奪汾河
橋敗其衆於城下獲馬五百匹擒其將張環石贇以
獻昭義節度使李繼&KR0564;前鋒將何繼筠擊破北漢
兵斬首三千級遂奪汾河橋薄太原城下焚延夏門
左勝軍使李瓊降宋會遼兵馬總管逹喇來救宋兵
乃引去太祖征太原賊來拒焚洞子遣殿前楊信
領百人援之荆嗣預焉率先陷陣太宗再征太原嗣
自陳願率一隊先登命主城西隊子車駕巡師嗣登
城手刅二賊足貫雙箭手礟折二齒太宗見之召賜
錦袍銀帶太宗征太原米信與田重進分督行營
諸軍并人潛師來犯信擊敗之殺其將裴正開寳
二年北漢廣運二年也三月壬辰駕發潞州乙未前
軍都部署李繼勲敗北漢軍於太原城下其憲州推
官史昭文以州來降戊戌駕傅城下庚子觀兵城南
築長連城辛丑幸汾河作新橋發太原諸縣數萬丁
集城下乙巳臨城南謂汾水可以灌其城命築長堤
壅之決晉祠水注之遂砦城四面繼勲軍於南汾州
路部署趙贊軍於西都監曹彬軍於北副部署黨進
軍於東乃北引汾水灌城會城中有積草漂出塞之
四月戊申幸城東觀築堤壬子復幸城東己未韓重
贇敗契丹於定州石嶺關部署何繼筠敗契丹於陽
曲北命以所獲首級鎧甲列城下示之城中繇是喪
氣知嵐州趙文度遂來降壬戌幸汾河觀造船戊辰
丙子繼幸城西五月戊子至庚寅命水軍載弩環攻
横州團練使王庭義殿前都虞侯石漢卿死之甲辰
都虞侯趙廷翰奏諸軍欲登城以死攻上愍之不允
閏五月戊申雉圯水注城中上遽登堤觀俄而城兵
自西長連城出將焚攻戰具攻城兵擊走之斬首萬
餘級夜半傳呼劉繼元降趙璲曰受降如受敵不可
中夜輕出使伺之果諜者也壬子以太常博士李光
贊言議班師己未命遷河東民萬戶於山東庚申分
命使臣率兵赴鎮潞壬戌駕還戊辰駐蹕於鎮州
廣運三年八月宋分五道入所至克捷敗北漢兵於
太原城北九月北漢兵遇黨進於太原城北敗績失
兵馬千餘郭進擄山北民三萬七千人十月遼州監
押馬繼思入太原境燒四十餘砦黨進又敗北漢兵
於太原城下會太宗立召諸將還太平興國四年
北漢廣運十二年也四月庚午帝自鎮州次太原駐
蹕汾東行營辛未幸太原城壬申夜幸城西督諸將
發機石攻城甲戌幸諸砦乙亥幸連城視攻城諸洞
五月己夘朔攻城西南陷羊馬城辛巳攻城西北壬
午移幸城南癸未進攻將士盡奮若將屠之劉繼元
納欵甲申降北漢平得州十縣四十戶三萬五千五
百二十丙申幸城北御沙河門樓盡徙餘民於新城
遣使督之既出即命縱火丁酉以行宫為平晉寺作
平晉記刻寺中李燾續通鑑長編云劉繼元降得
州十軍一縣四十一戸十三萬五千二百二十兵三
萬太宗將至晉陽語侍者我以端午日當置酒高
會於太原城中及劉繼元降果五月五日也太原前
臨臺駘澤後倚懸甕山堅而難拔太宗隨命毁舊城
以杜尾大之患五年四月癸未壅汾河晉祠水灌
太原隳其故城
榆次縣
趙惠文王十八年秦拔我榆次三十七城徐廣曰在太
原秦莊襄王二年蒙驁攻趙榆次新城狼孟取三
十九城晉劉琨為并州劉淵引兵邀擊之合戰於
洞渦(水經注)後魏皇始元年二月并州守將封真率其
種族與徒何為逆將攻刺史元延延討平之唐武
德二年劉武周宋金剛入鴈門次黃蛇鎮遂拔榆次
介州進圍太原四月劉武周引突厥擊唐并州齊王
元吉遣將軍張達以步卒百人當之達以兵少辭彊
遣之至則俱没達忿恨引武周襲榆次陷之廣德
二年僕固㻛圍榆次下將焦暉白玉攻殺之懷恩走
靈州光化二年朱全忠遣氏叔琮攻破承天軍又
破遼州至於榆次周德威敗之於洞渦宋宣和七
年金天會三年也金攻太原城中出兵萬餘來戰富
察和珍以所領千戶軍擊之復敗敵兵三萬餘於榆
次靖康元年金天會四年也金尼瑪哈使尼楚赫
圍太原詔种師中由井陘道引兵救之師中進次平
定軍乘勝復榆次夀陽等縣五月辛未抵夀陽之石
坑為金將完顔和尼所襲五戰三勝回趨榆次至殺
熊嶺敗績死之温州平陽黃友嘗與常勝軍郭藥
師力戰擢制置司參謀隨种師中解太原圍復遣兵
三千奪榆次糧萬斛明日進榆次十里止舍亟白師
中曰營地非利將三面受敵不聽嘆曰事去矣黎明
金兵四合士卒奔潰友被執金焚之尼瑪哈為鎖城
法困太原内外不相通詔种師中由井陘出師與姚
古犄角進次平定軍乘勝復夀陽榆次留屯正定時
尼瑪哈避暑雲中覘者言將遁知樞密院許翰促之戰
師中不得已約姚古張灝俱進輜重賞犒皆不暇從
五月抵夀陽之石坑為金沃楞和寕所襲五戰三勝
回趨榆次古灝失期不至金人諜知道遠兵饑益兵
圍之右軍潰而前軍亦奔師中獨以麾下死戰發神
臂弓射退金兵而士卒憤賞賚不及皆散去師中力
疾鬭死金攻太原命制置种師中往援屯榆次以
數萬騎壓之隊將張俊進擊殺傷甚衆獲馬千匹請
乘勝要戰師中以日不利急令退保金人諜俊計不
行悉兵合圍攻益急榆次破師中死之俊與所部數
百人突圍而出且行且戰至烏河川再與敵遇斬五
百級金托克索伯哩以步騎萬餘禦隆州谷种師
中兵十萬據榆次尼楚赫乃召托克索使中分其兵
而還與和寧等合兵八千擊敗之斬師中於殺熊嶺
元年六月河北制置使劉韐奏近制置种師中領軍
到榆次失利兵馬潰散師中不知存在奉聖旨師中
一應統制將佐使臣等並與放罪臣契勘用兵失主
將統制將佐並合行軍法軍法行則人以主將為重
緩急必須護救若不行軍法緩急之際爭先逃遁視
主將如路人略不顧恤近年以高永年陷殁一行將
佐及中軍將提轄等並不曾行軍法繼而劉法陷殁
今又种師中死軍夫兩軍相遇勢力不加血戰而敗
士卒痛有傷折或失主將亦無可言者榆次之戰頃
刻而潰統制將佐使臣走出者十已八九中傷者十
無一二獨師中不出或謂師中撫御少恩紀律不嚴
然師中忠義許國受命即行遇敵奮不顧身古之忠
臣未見其比師中初聞右軍接戰已却即日遣發軍
馬傳呼應援時召諸將已無在者至賊兵犯營師中
猶未肯上馬使師中有偷生之心聞初敗即行亦必
得出使諸將憂失主將受軍法亦必戮力相救或能
破敵今一軍纔却諸將便不顧主帥相繼而遁意謂
全軍潰散必難以盡行軍法諸將初出猶有懼色既
聞放罪遂皆釋然朝廷以太原之圍未解未欲窮治
今師旅方興深恐無所懲艾遇敵必不用命欲乞特
降指揮應种師中下一行統制將佐並先次施行依
已得指揮令依舊軍前自效如能用命立功即與免
罪今後非立戰功雖該恩赦不復叙復仍乞降詔優
異褒贈師中以為忠義死事之勸詔种師中下統制
將佐並各付降五官仍令劉韐開具職位姓名申尚
書省餘依奏元至正十九年正月台哈布哈潰散兵
數萬鈔略山西察罕特穆爾遣陳秉直分兵駐榆次
招撫之其首領悉送河南屯種明正德六年流賊
楊虎等引衆數百歴榆次境攻旁縣流賊蹂躪平陽
澤潞霍山韓侯嶺諸地至榆次南三十里聲言犯井
陘後忽東往八縛嶺轉抵遼州遠遁相傳賊問道有
赤衣人指往八縛云嘉靖二十年九月濟農諳達
入屠戮四萬餘人大掠十日二十一年六月諳達
糾堅台吉等自廣武寇太原經榆次西境至沁潞而
還崇禎九年流賊至溝口諸村知縣任濬率鄉勇
逆擊之斬獲差衆甲申年流賊敗遁五月十二日
陷城屠殺數千人
國朝順治六年交城山賊陷汾州太谷諸州縣賊先鋒
至縣西張超村知縣楊三知碎偽檄堅守城獲全
太谷縣
劉粲破晉陽并州刺史劉琨復之而屈於力弱移居陽
邑城以招集亡散唐武德元年突厥始畢佐劉武
周以五百騎入勾注處羅又立楊正道居定襄衆萬
人武德二年討劉武周處羅以弟步利設騎二千會
并州三日多掠城中子女總管李仲文不能制四年
頡利率萬騎與苑君璋合寇鴈門定襄王李大恩擊
卻之又寇代州敗行軍總管永安王孝基略河東五
年自將數萬騎與劉黑闥合圍大恩於新城大恩没
士死者數千人進擊忻州為李高遷所破黑闥遂擾
山東頡利未得志乃率十五萬騎入鴈門圍并州深
鈔汾潞取男女五千於是建成將兵出豳州道秦王
出蒲州道擊之李子和以兵趨雲中掩其後并州總
管襄邑王神符戰汾東斬五百首取馬二千汾州刺
史蕭顗獻俘五千寇陷大震關縱兵掠弘州頡利聞
秦王且至引出塞明年小宼朔州與屯將相勝負遣
建成復屯北邊秦王屯并州久乃罷俄又破代地一
屯取馬邑復請和歸我馬邑七年攻朔州入代地不
勝君璋與寇出入朔忻并地剽俘騷然數為諸將驅
逐八年頡利攻朔州代州都督蘭謩敗於新城於是
張瑾兵屯石嶺李高遷屯太谷秦王屯蒲州道瑾未
至屯寇已踰石嶺圍并州轉擾潞沁李靖以兵出潞
州道行軍總管任瓌屯太行瑾戰太谷敗績中書侍
郎温彦博陷於賊鄆州都督張德政死之遂攻廣武
任城王道宗敗其欲谷設又敗并州數縣命發士屯
太谷貞觀元年饑懼唐師乘其敝引兵入朔州聲言
會獵二年詔將軍周範壁太原經略之三年詔兵部
尚書李靖擊虜馬邑頡利走九俟斤以衆降拔野古
僕骨同羅諸部霫奚渠長皆來朝於是詔并州都督
李世勣出通漠道李靖出定襄道左武衛大將軍柴
紹出金河道靈州大都督任城王道宗出大同道幽
州都督衛孝節出恒安道營州都督薛萬淑出暢武
道凡六總管師十餘萬皆授靖節度以討之突利及
郁射設蔭奈特勒率所部來奔四年正月靖進屯惡
陽嶺夜襲頡利頡利驚退牙磧口大酋康蘇密等以
隋蕭后楊正道降頡利窘走保鐡山兵猶數萬靖知
唐儉在寇所必自安乃襲擊之盡獲其衆頡利得千
里馬獨奔沙鉢羅行軍副總管張寳相擒之沙鉢羅
設蘇尼失以衆降復定襄恒安地斥境至大漠唐
初突厥擾汾晉始末志於太谷以太谷有二道一控
澤潞一控邢磁雀鼠谷既不易達則志在此也李
靖守鴈門突厥寇太原選江淮兵屯太谷以禦之他
將多失亡靖軍獨完(代州志)乾符中沙陀都護李國昌
間邊多虞入據振武雲朔等州南略太谷河東節度
使康廷圭遣大將伊釗張彦球蘇弘軫引兵拒之戰
數負傅圭斬軫以徇彦球所部反攻傅圭殺之劫府
庫為亂金圍太原薩琳英實破宋兵於太谷宋兵
據太谷祁縣阿呼喇巴爾斯復取之元癸未金馬
武京來攻太谷縣桑梓寨河東北路都元帥哈喇巴
圖設伏於險將輕騎衝其陣伏發大敗之明嘉靖
二十年八月十三日諳達入境大掠十日二十一年
復入寇經太谷攻破郭村堡四十年王支穆文等
據黑山寨聚衆七百餘人號横天王知縣楊翀率民
兵戰於黑山寨武定等四十八人死之後軍門發官
軍三千驅賊至八賦嶺乃夜潰崇禎六年二月總
兵曹文詔連敗流賊太谷范村榆社太原賊幾盡
國朝順治元年五月闖寇自京敗回偽令不納攻陷東
北角殺死士民二萬七千有餘六年五月賊據城
十月大兵攻擊砲碎北城
祁縣
唐廣德二年僕固懷恩護回紇歸國道太原節度使辛
雲京内忌懷恩又以其與回紇親疑可汗見襲閉關
不敢犒軍懷恩既父子新立功舉河朔若拾遺而為
雲京所拒大怒頓軍汾州使禆將李光逸以兵守祁
李懷光拒晉州張如岳據沁州高暉等十餘人自從
監軍駱奉先還奏狀潞澤李抱玉亦表言顔真卿言
懷恩將士皆郭子儀舊部若以子儀代之必相從而
歸子儀至河中懷恩子㻛攻榆次未拔追兵於祁責
其緩鞭之是夕偏將焦暉白玉等斬其首懷恩與部
曲三百北渡河走靈武北漢天會二年六月周昭
義節度使李筠攻石會關遂拔六寨宋乾德元年
北漢天會八年也七月安國軍節度使王全斌等率
兵入太原境以俘來獻給錢米以釋之太平興國初
控鶴軍副指揮使徐興從潘美趨團栢谷奮鬭生擒
兵馬都監李美身被重創無所回撓靖康元年河
東制置使姚古進兵復隆德府威勝軍扼南北關與
金人戰互有勝負及种師中敗金人進兵迎古遇於
盤陀古兵潰退保隆德詔以解潛代之時古屯威
勝軍帳下統制官焦安節妄傳宼至以動軍情既又
勸古遁去故兩郡皆潰金圍太原祁縣降而復叛
突合速攻下之明嘉靖二十一年六月諳達駐帳
縣北三日七月屯祁縣參將張世忠與副總兵段
堂游擊張文懿參將何堂劉維褫合五營兵襲之至
六支村段堂軍潰文懿等引避獨世忠力戰困重圍
下馬裹創疾鬭首中二矢死百戶張宣張臣亦死
徐溝縣
金圍太原西路招討使耶律懷義别引所部降清源縣
徐溝鎮明嘉靖二十二年八月諳達破徐溝北關
清源縣
隋仁夀四年并州道行軍道總管河北安撫大使楊素
師至清源去并州三十里漢王諒率其將王世宗趙
子開蕭摩訶等衆且十萬來拒戰擊破之擒蕭摩訶
諒退保并州素進軍圍之諒窮蹙而降明嘉靖二
十一年諳達抵清源城冀寧道王儀洞開城門寇疑
引去崇禎七年六月巡撫仙克謹聽勘自汾州還
次交城清源間標軍詹承福刺之
交城縣
宋靖康元年金天會四年也四月東兵正將占沆與金
人戰於交城縣死之明崇禎四年賊閻正虎據交
城山以窺太原
國朝順治六年姜瓖黨王成名由交城山至汾陽
文水縣
漢建安中魏武帝始分南部衆為五部部立其中貴者
為帥選漢人為司馬以監督之魏末復改帥為都尉
其左部都尉所統可萬餘落居於太原故兹氏縣右
部都尉可六千餘落居祁縣南部都尉可三千餘落
居蒲子縣北部都尉可四千餘落居新興縣中部都
尉可六千餘落居大陵縣十四年曹公以夏侯淵
行征西護軍督徐晃擊太原賊攻下二十餘屯斬賊
帥商曜屠其城十六年太原商曜等以大陵叛遣
夏侯淵徐晃圍破之晉東瀛公騰使將聶元討劉
元海戰於大陵敗績騰懼率并州二萬餘戶下山東
遂所在為寇元海遣其建武將軍劉曜寇太原泫氏
屯留長子中都皆陷之劉淵中部居大陵宋靖
康元年七月河東察訪使張灝與金兵戰於文水敗
績都統制張思正等夜襲金人於文水縣敗之己酉
復戰師潰死者數萬人思正奔汾州金托克索下
祁縣進取文水縣後從諸師列屯汾州之境宋河東
軍帥郝仲連張思正陜西軍帥張關索及其統制馬
忠合兵數萬來援皆敗之及宗翰至潞還尼楚赫圍
太原宋援兵大至托克索從馬五沃魯破宋兵四千
於文水又敗黃迪於西山及宋將張灝以兵十萬營
於文水近郊復與巴爾斯擊破之明隆慶元年九
月十五日諳達兵至縣境攻陷上賢堡會田副將率
兵至城獲全崇禎六年巡撫許鼎臣遣游擊猛如
虎繇文水入山𠞰賊
國朝順治五年十二月除日山宼入南武鎮六年山
賊破城大兵至復之
岢嵐州
唐乾符五年李國昌寇寧武陷岢嵐軍沙陀破遮虜軍
又破岢嵐軍唐兵數敗沙陀北據蔚朔南侵忻代嵐
石至於太谷周廣順二年北漢乾祐二年也二月
庚寅府州防禦使折德扆克岢嵐軍宋太平興國
四年四月折御卿克岢嵐軍獲其軍使折令圖景
德元年秋九月己夘高繼勲率兵擊敗契丹數萬騎
於岢嵐軍十月復敗之金貞祐二年三月壬辰元
兵下嵐州鎮西軍節度使烏庫哩仲温死之明洪
武二十五年三月西凉侯濮璵理岢嵐蔚州武備
景泰元年五月巡撫朱鑑奏犯河曲保德岢嵐宜令
偏頭關策應正德十一年十月額森兵由平魯水
泉營梨兒墩入至鎮西衛大同副總兵安國偏頭關
副總兵郭錦會兵禦之至土溝覘者言敵甚衆山西
都御史李鉞大同都御史王憲檄延綏游擊杭雄及
附近兵悉至分三路並進斬首百四十級寇退嘉
靖十九年八月諳達兵由平魯井坪入首掠岢嵐
崇禎三年流賊陷河曲賊黨金世鵰等直薄城下守
備聶德元修繕城垣疏濬壕塹防禦有方賊不克而
去
國朝順治五年山賊竊發據城兵備道樓希昊平之
嵐縣
漢漢安元年秋南部吾斯與莫鞮臺耆且渠伯德等掠
并部後魏登國八年六月遣陳留公元虔將軍庾
岳率騎五萬東度河救慕容永破類拔部帥劉曜等
徙其部落元虔等因屯秀容建義三年十二月河
西人紇豆陵步蕃破落韓常大敗爾朱兆於秀容高
歡自滏口入爾朱兆大掠晉陽兆保秀容并州平歡
以晉陽四塞建大丞相府而定居焉爾朱兆既至秀
容分兵守險出入寇抄歡揚聲討之師出復止者數
四兆意怠歡揣其歲首當晏會遣竇泰以精騎馳之
一日一夜行三百里歡以大軍繼之永熙二年正月
泰奄至兆庭軍人因晏休惰忽見泰軍驚走追破之
兆自縊歡親臨厚葬之東魏元象元年九月蠕蠕
阿那瓌掠肆州秀容至於三堆晉開運中遣吐渾
白承福歸太原居之嵐石之間河東節度使劉知遠
稍侵辱之承福謀復亡出塞知遠以兵圍其族殺永
福及其大姓赫連海龍白可久白鐡匱等其羊馬貲
財鉅萬計皆籍没以别部王義宗主其餘吐渾遂微
不復見宋太平興國四年北漢廣運十二年也夏
六月保安軍使尹憲從帝伐北漢克嵐州擒其知州
馬延忠拔沿河諸砦是由嵐縣拔興縣臨縣諸砦也
(宋史折御卿克嵐州以四月己巳六月恐誤)元祐二年河東經略安撫使
曾布言河外上番四將每將内抽減步軍赴嵐石州
分壁沿河等處差使代開封府界等五將兵馬歸營
及赴岢嵐火山軍駐劄代東兵兩指揮赴太原府就
食從之金興定二年四月嵐州行元帥府事瓜爾
佳實倫言去歲北兵破太原游兵時入嵐州境而官
民將士悉力捍禦卒能保守無虞向者河東内郡皆
駐以精甲實以資儲視邊城尤為完富然兵一至相
繼淪没嵐兵寡而食不足惟其上下協同表裏相應
遂獲安帖當蒙古軍初入郡縣倉皇非此帥府控制
則隩管保德岢嵐寧化皆不可知矣今防秋不遠乞
朝廷量加旌賞務令益盡心力易以鎮守詔有功遷
官一級仍給空名宣敇興定三年三月丙午給空
名宣敇及金銀符付嵐州帥古里甲許便宜遷注以
招脅從明嘉靖十九年秋八月諳達兵由朔州入
至鎮西嵐縣隆慶元年九月諳達陷石州已而雨
潦連旬馬多死皆杖馬箠徒步歸所剽獲多遺於道
而官軍無一人邀擊者獨方振一與遇逐之於嵐縣
諳達大入延綏游擊張達赴援與副總兵王縉被
圍於嵐縣力戰得出
興縣
晉石勒將石他自鴈門出上郡襲安國將軍北羌王盆
除俘三千餘落獲牛馬百餘萬而歸劉曜大怒遣劉
岳追之曜次於富平為岳聲援岳及石他戰於河濱
敗之斬他及其甲士一千五百級赴河死者五千餘
人悉收所虜振旅而歸唐開元九年張說將步騎
萬人出嵐州合河關擊黨項大破之宋太宗征太
原李繼筠遣銀州刺史李光遠綏州刺史李光憲率
番漢兵列陣渡河略太原境以張軍勢咸平五年六
月李繼遷圍麟州曹燦請濟師詔發并代石隰州兵
援之興縣乃援兵道也慶歷元年秋元昊寇河東及
麟府不能下乃引兵攻豐州城孤無援遂據之又破
寧遠砦屯要害絶麟府餉道楊偕始請棄河外保合
河津上不許會張亢管勾麟府軍馬破之於栢子又
破之于兔毛川亢築十餘栅河外始固趙元昊既
破豐州將襲近砦并代副總管趙振率鈐轄張亢麥
允言出麟州深栢堰擊破之兼領嵐憲六州軍事河
外饑振設法通砦外商得米數十萬斛軍民以濟
元至正二十年六月命博囉特穆爾部將方托克托守
禦嵐興保德等處詔今後托克托不得出嵐興州界
察罕特穆爾亦不得侵其地明洪武元年驍騎衛
千戸郭英走庫庫遂下興縣崇禎三年賊王嘉印
繇神木渡河犯山西
山西通志卷五十
