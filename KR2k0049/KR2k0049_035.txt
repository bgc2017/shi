山西通志卷三十五
學校
有虞氏有上庠下庠夏后氏有東序西序三晉學校
實權輿於此
國家崇儒重道尤以風勵學宮爲本務國子監暨
畿輔諸學固比隆於虞之上下庠夏之東西序而山西
爲
神京右輔被化尤邇凡府州縣學猶存鄉校舊制而美
茂易成之材間出其中此在學臣司鐸臣兢兢愼之
而守土諸臣亦胥宜加意焉志學校
太原府儒學在府治東宋太平興國四年徙州於城東
南隅建孔子廟景祐中并州牧李若谷首即廟建學
慶歷初明鎬又建禮堂於殿北皇祐五年韓魏公𤦺
知并州闢地建學自爲記靖康末兵燬金天會九年
耶律資讓鎮太原重建今所正隆初太原尹完顔宗
憲修大定丙午亞尹張子衍漕貳楊栢元立建賢堂
於两廡間明昌二年張大節知太原增治殿宇講堂
齋室翰林趙渢爲記是年登龍飛榜者學籍凡七人
翰林應奉王澤首冠多士而州學復一新元末圯明
洪武三年重建景泰天順間廵撫朱鑑布政陳昱參
政楊璿副使李俊繼繕嘉靖九年詔建敬一亭植御
製敬一箴宋儒視聽言動心五箴十年詔建啟聖祠
天啟六年督學吳時亮重修
國朝順治十一年廵撫劉宏遇大新之孫籀記康熙十
七年廵撫土克善復修庫爾康記二十五年
御書萬世師表頒發州縣懸額廟中二十八年天下郡
縣學仍舞八佾三十三年
御製
至聖先師孔子贊四配贊頒行天下四十一年
御製訓飭士子文頒發胥鐫石明倫堂四十二年再修
孫致彌記五十一年
詔升朱子於十哲五十五年以宋范仲淹從祀雍正三
年
御書生民未有頒發州縣懸額廟中釐正祀典復祀蘧
瑗林放秦冉顔何鄭康成增祀先賢牧皮公都子公
孫丑樂正克萬章先儒諸葛亮尹焞黃幹陳淳魏了
翁何基王栢趙復金履祥許謙陳澔羅欽順陸隴其
正殿
至聖先師孔子
四配
復聖顔子(諱回字子淵魯人)
述聖子思子(諱伋字子思至聖孫)
在殿内東傍西向
宗聖會子(諱參字子輿南武城人)
亞聖孟子(諱軻字子輿一作子車鄒人)
在殿内西傍東向
十哲
閔子(諱損字子騫魯人)
冉子(諱雍字仲弓鄭康成曰魯人)
端木子(諱賜字子貢衞人)
仲子(諱由字子路一字季路尸子史記胥云卞人一云衞人)
卜子(諱商字子夏衞人鄭康成曰温國卜商)
在殿内次東西向
冉子(諱耕字伯牛鄭康成曰魯人)
宰子(諱予字子我鄭康成曰魯人)
冉子(諱求字子有鄭康成曰魯人)
言子(諱偃字子游吳人)
顓孫子(諱師字子張陳人)
在殿内次西東向
朱子(諱熹字元晦一字仲晦宋婺源縣人)
在殿内次東西向
東廡先賢
蘧子(諱瑗字伯玉衛人)
澹臺子(諱滅明字子羽孔安國曰魯人)
原子(諱憲字子思鄭康成曰魯人檀弓云仲憲宋人)
南宮子(諱适字子容家語云韜史記云括孔安國曰魯人)
商子(諱瞿成都周公禮殿聖賢圖云商瞿上字子木魯人)
漆雕子(諱開字子開家語云字子若鄭康成曰魯人一云蔡人)
司馬子(諱耕字子牛家語云犁耕一字伯牛孔安國曰宋人)
有子(諱若字子若一字子有鄭康成曰魯人)
巫馬子(諱施字子旗家語云巫馬期字子期鄭康成曰魯人一云陳人)
顔子(諱辛字子柳史記禮殿圖胥云顔幸鄭康成曰魯人)
曹子(諱䘏字子循蔡人)
公孫子(諱龍字子石家語云公孫寵衛人鄭康成曰楚人孟子注云趙人)
秦子(諱商左傳云秦丕茲字子丕家語云字不慈鄭康成曰楚人一云秦人)
顔子(諱高家語云顔刻字子驕魯人)
壤駟子(諱赤禮殿圖云壤西赤字子徒一字子從鄭康成曰秦人)
石作子(諱蜀家語云石子蜀字子明秦人)
公夏子(諱首家語云公夏守字乘一字子棄鄭康成曰魯人禮殿圖不載)
后子(諱處字子里家語云石處字里之鄭康成曰齊人)
奚容子(諱蒧字子晳家語云奚蒧字子偕魯人)
顔子(諱相字襄家語云顔相字子襄魯人)
句井子(諱疆字子疆一字子界闕里志字野山東志字子孟鄭康成曰衛人)
秦子(諱祖字子南鄭康成曰秦人)
縣子(諱成字子祺家語云字子横鄭康成曰魯人禮殿圖不載)
公祖子(諱句茲家語云公祖茲禮殿圖云公孫勾茲字子之魯人)
燕子(諱伋字思家語云燕級字子思秦人)
樂子(諱欬家語云樂欣字子聲魯人一云秦人)
狄子(諱黑字晳家語云字晳之一云子晳衛人)
孔子(諱忠家語云孔弗字子蔑孔子兄孟皮子)
公西子(諱蒧家語云公西減字子上一作子尚魯人)
顔子(諱之僕字叔家語云字子叔鄭康成曰魯人禮殿圖不載)
施子(諱之常字子恒家語云子常魯人)
申子(諱棖家語云申續史記云申黨禮殿圖云申儻字周一云字子周魯人)
左丘子(諱明魯人)
秦子(諱冉字開家語不載)
牧子(諱皮朱註云未詳)
公都子
公孫子(諱丑)
張子(諱載字子厚宋郿縣人)
程子(諱頤字正叔宋河南人)
西廡先賢
林子(諱放魯人)
宓子(諱不齊字子賤魯人)
公冶子(諱長字子長家語云萇字子芝齊人)
公晳子(諱哀字季次家語云公西哀字季沉禮殿圖云公晳哀齊人)
高子(諱柴字子羔鄭康成曰衛人一云齊人)
樊子(諱須字子遲鄭康成曰齊人一云魯人)
梁子(諱鱣一云鯉字叔魚齊人一云魯人)
冉子(諱孺字子魯家語云字子魚一字會魯人)
伯子(諱虔字子析家語云字楷魯人)
冉子(諱季字子産鄭康成曰魯人)
漆雕子(諱徒父家語云漆雕從字子文魯人)
漆雕子(諱哆字子歛家語云漆雕侈鄭康成曰魯人)
公西子(諱赤字子華鄭康成曰魯人)
任子(諱不齊字選家語云子選鄭康成曰楚人)
公良子(諱孺字子正鄭康成曰陳人)
公肩子(諱定家語云公肩字子中晉人一云魯人)
鄡子(諱單禮殿圖及徐廣胥云鄔單字子家齊人徐廣云太原有鄔縣家語不載)
罕父子(諱黑字子索家語云宰夫黑字索魯人禮殿圖不載)
榮子(諱旗家語云榮祈人物志云榮期字子祺魯人)
商子(諱澤字子秀一字子季魯人)
左人子(諱郢字行家語云左郢字子行鄭康成曰魯人)
鄭子(諱國字子徒家語云薛邦字子從史記作國者以避高祖名薛訛爲鄭也魯人)
原子(諱亢家語云原抗字籍史記云原亢籍闕里志名挑字子抗魯人)
廉子(諱潔史記云廉絜字庸家語云字子庸一字子曹鄭康成曰衛人禮殿圖有廉&KR3324;附錄)
叔仲子(諱會字子期鄭康成曰晉人)
公西子(諱輿如家語云公西輿字子上一字子文魯人)
邽子(諱巽字子歛家語云邽選字子欽鄭康成曰魯人)
陳子(諱亢字子亢一字子禽陳人史記不載)
琴子(諱張家語云琴牢字子開一字子張衛人史記不載)
步叔子(諱乘字子車鄭康成曰齊人)
秦子(諱非字子之鄭康成曰魯人禮殿圖不載)
顔子(諱噲字子聲鄭康成曰魯人)
顔子(諱何字冉鄭康成曰魯人禮殿圖不載)
縣子(諱亶字子象史記不載)
樂正子(諱克)
萬子(諱章)
周子(諱敦頤字茂叔宋營道人)
程子(諱顥字伯淳宋河南人)
邵子(諱雍字堯夫宋范陽人)
東廡先儒
公羊子(諱高齊人)
孔子(諱安國字子國至聖十一世孫漢魯人)
毛子(諱萇字長公漢趙人)
高堂生(漢兗人)
鄭子(字康成漢高密人)
諸葛子(諱亮字孔明漢瑯琊人)
王子(諱通字仲淹隋龍門人)
司馬子(諱光字君實宋夏縣人)
胡子(諱安國字康侯宋崇安人)
尹子(諱焞字彦明一字德充宋洛人)
呂子(諱祖謙字伯恭宋婺州人)
蔡子(諱沈字仲默宋建陽人)
陸子(諱九淵字子静宋金谿人)
陳子(諱淳字安卿宋龍溪人)
魏子(諱了翁字華父宋卬州人)
王子(諱栢字會之宋金華人)
許子(諱衡字仲平元河内人)
許子(諱謙字益之元金華人)
王子(諱守仁字伯安明餘姚人)
薛子(諱瑄字德温明河津人)
羅子(諱欽順字允升明泰和人)
陸子(諱隴其字稼書平湖人)
西廡先儒
穀梁子(諱赤字元始魯人)
伏子(諱勝字子賤漢鄒平人)
后子(諱蒼一云倉字近君漢東海人)
董子(諱仲舒漢廣川人)
杜子(諱子春東漢偃師人)
范子(諱甯晉順陽人)
韓子(諱愈字退之唐南陽人)
范子(諱仲淹字希文宋吳縣人)
胡子(諱瑗字翼之宋如□人)
楊子(諱時字中立宋將樂人)
羅子(諱從彦字仲素宋南劍人)
李子(諱侗字愿中宋劔浦人)
張子(諱栻字敬夫宋綿竹人)
黃子(諱幹字直卿宋閩縣人)
眞子(諱德秀字景元更字希元宋浦城人)
何子(諱基字子恭宋金華人)
趙子(諱復字仁甫元德安人)
金子(諱履祥字吉父元蘭溪人)
陳子(諱澔字雲柱元都昌人)
陳子(諱獻章字公甫明新會人)
胡子(諱居仁字叔心明餘干人)
蔡子(諱清字介夫明晉江人)
崇聖祠在正殿後東北舊爲啓聖公祠
國朝雍正三年
欽改爲崇聖祠追封孔子五代王爵復以張載父迪從
祀
正殿
肇聖王木金父公正中南向
裕聖王祈父公東一室南向
詒聖王防叔公西一室南向
昌聖王伯夏公東二室南向
啓聖王叔梁公西二室南向
配位
先賢顔氏(諱無繇字路家語云顔繇字季路禮殿圖云顔無由顔子父)
先賢孔氏(諱鯉字伯魚至聖嗣子思父)
在殿内東西向
先賢曾氏(諱點史記云會蒧字晳家語云字子晳會子父)
先賢孟孫氏(諱激字公宜魯公族孟孫之後孟子父)
在殿内西東向
東廡
先儒周氏(諱輔成敦頤父)
先儒程氏(諱珦字伯温顥父)
先儒蔡氏(諱元定字季通沈父)
西廡
先儒張氏(諱廸載父)
先儒朱氏(諱松字喬年熹父)
陳設(雍正三年頒定)
正位禮神制帛一(白色)白磁爵三牛一羊一豕一登一
(實以太羹)鉶二(實以和羹)簠二(實以黍稷)簋二(實以稻梁)籩十(實以形鹽藁魚鹿脯棗栗)
(榛菱芡黑餅白餅)豆十(實以韭𦵔菁𦵔芹𦵔笋𦵔醯醢鹿醢兔醢魚醢脾肵豚胉)酒罇一
四配位每位禮神制帛一(白色)白磁爵三羊一豕一鉶
一(實以和羹)簠二(實以黍稷)簋二(實以稻梁)籩八(實以形鹽藁魚鹿脯棗栗榛菱芡)豆
八(實以韭𦵔菁𦵔芹𦵔笋𦵔醯醢鹿醢兔醢魚醢)酒罇一十哲東五位五
案又朱子一位一案禮神制帛一(白色)白磁爵各一豕一
鉶各一(實以和羹)簠各一(實以黍)簋各一(實以稻)籩各四(實以形鹽棗栗)
(藁魚)豆各四(實以韭𦵔醯醢菁𦵔鹿脯)豕首一西五位五案與東五
位陳設同東廡禮神制帛一(白色)銅爵各一豕三每
案簠一簋一籩四豆四(實同上)西廡陳設與東廡同崇
聖祠正位五案每位禮神制帛一白磁爵三羊一豕一
鉶一簠二簋二籩八豆八(實同上)酒罇一配位每位一
案禮神制帛二豕首一每位銅爵三簠一簋一籩四豆
四(實同上)豕肉一兩廡禮神制帛二每位銅爵三簠一
簋一籩四豆四(實同上)豕肉一
祭儀
春秋二仲月上丁日祭獻官散齋二日致齋一日前一
日演樂省牲祭日三更鼔祭事皆備鼓再嚴樂舞生執
事者各立丹墀左右鼓三嚴引贊引各獻官廟門外立
通贊唱樂舞生就位樂生各序立于廟庭奏樂之所兩
司節者分引舞生至丹墀東西两階各序立于舞佾之
位兩司節者退至舞生兩班之首持節相向立唱執事
者司事陪祭官就位分獻官就位獻官就位引贊引獻
官至拜位引贊退位唱瘞毛血執事者捧毛血正廟由中
門出四配十哲兩廡由左右門出瘞于坎遂啓俎蓋唱
迎神樂奏咸和之曲麾生揚麾樂生擊柷樂作司節舉
節舞生執籥秉翟而舞叩首再叩首三叩首興麾生偃
麾樂盡櫟敔司節伏節舞生罷舞唱奠帛行初獻禮捧
帛者捧帛執爵者執爵引贊引獻官詣盥洗所勺水淨
巾引詣酒尊所司尊者舉羃酌酒執爵者捧帛者在獻
官前行正廟帛爵由中門入四配帛爵由左門入各于
神案側立引贊引獻官亦由左門入詣至聖先師孔
子神位前樂奏寧和之曲麾生揚麾樂生擊柷樂作司
節舉節舞生執籥秉翟而舞獻官跪捧帛者西向跪進
帛獻官獻帛授接帛者奠于神位前案上執爵者西向
跪進爵獻官獻爵授接爵者奠于神位前叩首興詣讀
祝位(祝位在香案前)引贊引獻官至祝位麾生偃麾樂暫止讀
祝者跪取祝文退立于獻官左獻官并各官及讀祝者
皆跪讀祝文曰維某年歲次某某月某朔越幾日某官
某等敢昭告于至聖先師孔子曰維師德配天地
道冠古今删述六經垂憲萬世惟茲仲(春秋)謹以牲帛醴
齊粢盛庶品祗奉舊章式陳明薦以復聖顔子宗
聖曾子述聖子思子亞聖孟子配尚饗叩首興麾
生舉麾樂生接奏未終之樂引贊引獻官詣復聖顔子
神位前跪捧帛者跪進帛于獻官右獻官獻帛授接帛者
奠于神位前案上執爵者跪進爵于獻官右獻官獻爵授
接爵者奠于神位前叩首興次詣宗聖曾子述聖
子思子亞聖孟子神位前儀同復聖復位引贊引獻
官至原拜位立通贊唱行分獻禮各引贊引分獻官詣
盥洗所勺水淨巾引詣酒尊所司尊者舉羃酌酒各引
贊引分獻官至十哲兩廡神位前跪捧帛者跪進帛分
獻官獻帛授接帛者奠于神位前捧爵者跪進爵分獻
官獻爵授接爵者奠于總案上執事者于各神前自奠
一爵叩首興復位麾生偃麾樂盡櫟敔司節伏節舞生
罷舞通贊唱行亞獻禮引贊引獻官詣酒尊所司尊者
舉羃酌酒詣至聖先師孔子神位前樂奏安和之曲
麾生揚麾樂生擊柷樂作司節舉節舞生執籥秉翟而
舞儀如初獻四配十哲兩廡亞終二儀胥同初獻復位
麾生偃麾樂盡櫟敔司節伏節舞生罷舞通贊唱行終
獻禮儀同初獻樂奏景和之曲樂作佾舞獻爵諸儀畢
復位麾生偃麾樂盡櫟敔司節伏節舞生罷舞通贊唱
飲福受胙進福酒者捧爵進福胙者取正壇羊左肩胙
置于盤引贊引獻官詣飲福位跪(飲福位即讀祝位)捧福酒者
跪進酒于獻官右獻官受飲以爵授接爵者捧福胙者
跪進胙于獻官右獻官受胙以胙授接胙者由中門捧
出叩首興復位叩首再叩首三叩首各官同唱徹饌樂
奏宣和之曲樂生奏如前式執事者跪舉籩豆一器一
舉而徹兩班司節分引舞生于丹墀東西相向序立不
舞麾生偃麾樂盡櫟敔唱辭神樂奏祥和之曲樂生奏
如前式叩首再叩首三叩首各官同麾生偃麾樂暫止
讀祝者捧祝奠帛者捧帛各詣瘞所正廟由中門出四
配十哲兩廡帛由左右門出唱望瘞麾生揚麾接奏前
樂引贊引獻官分獻官陪祭官至瘞所唱焚文帛九段
焚訖麾生偃麾樂止復位通贊唱禮畢
崇聖祠同日先祭無樂舞餘儀同
樂章
迎神(咸和之曲無舞)
大哉孔聖道德尊崇維持王化斯民是宗典祀有常精
純並隆神其來格於昭聖容
奠帛(寧和之曲有舞)
自生民來誰底其盛惟師神明度越前聖粢帛具成禮
容斯稱黍稷非馨惟神之聽
初獻(安和之曲有舞)
大哉聖師實天生德作樂以崇時祀無斁清酤惟馨嘉
牲孔碩薦羞神明庶幾昭格
亞獻(景和之曲有舞)
百王宗師生民物軌瞻之洋洋神其寧止酌彼金罍惟
清且旨登獻惟三於嘻成禮
終獻(景和之曲同亞獻有舞)
徹饌(宣和之曲無舞)
犧象在前豆籩在列以享以薦既芬既潔禮成樂備人
和神悦祭則受福率遵無越
送神(祥和之曲無舞)
有嚴學宮四方來崇恪恭祀事威儀雝雝歆茲惟馨神
馭還復明禋斯畢咸膺百福
望瘞(祥和之曲同送神無舞)
樂器(雍正三年新定)
麾金鐘玉磬鼔搏拊柷敔
琴瑟排簫笙簫笛塤
舞器
節羽籥干戚
以上各府州縣學胥同不再贅錄
文昌閣在儒學大門内
奎星樓在儒學大門内
名宦祠在戟門外左
鄉賢祠在戟門外右
射圃(廢)
社學詳見各縣
義學在大北門街雍正五年廵撫覺羅石麟改天主
堂建延師教授歲給廪餼
三立書院在新南門内侯家巷府東舊有晉陽書院
後名河汾萬歷初廢癸巳廵撫魏允貞復之改名三
立祠王道行爲記辛亥督學王三才移祠於後前建
考棚自爲記崇禎間廵撫吳甡檄督學袁繼咸修葺
吳甡記基址卑尋圯
國朝順治間廵撫白如梅移建今所仍名三立書院前
爲校士所康熙二十年鐫補寳賢堂帖貯碣兩廊
陽曲縣儒學在縣治西金大定間建明洪武二年修成
化十二年重修
國朝順治十一年廵撫劉宏遇重建康熙九年督學董
朱衮知縣宋時化增葺十九年廵撫土克善知縣戴
夢熊教授李方蓁繼修庫爾康記
崇聖祠在正殿後東北
奎光樓舊在明倫堂後康熙十九年移建儒學大門
名宦鄉賢二祠統于府學
射圃在敬一亭西今爲水池
學田在西村明萬歷間督學周繼昌清官田入學後
廢
社學(廢)
義學六所
太原縣儒學在縣治東北舊在故平晉城内明洪武六
年知縣潘原英始徙今所規制略具十六年知縣皇
甫伯瑄克緒成之正統天順間和縣劉敏張葵繼繕
弘治十七年知縣劉經重修堂齋嘉靖二年御史王
秀檄經歴康安重修之少保王瓊記萬歷四十五年
御史王遠宜知縣張起鶚增修天啟五年知縣屈鍾
岳再修石鼎記
崇聖祠在正殿東
名宦祠
鄉賢祠
射圃在儒學後
學田知縣段尚義置高汝行記
晉溪書院在縣西南十里晉祠鎮明少保王瓊建
榆次縣儒學在縣治西宋咸平二年知縣龔父肇建金
大定間縣令楊伯元樹戟門崇廟制元至大三年知
縣任德中至順二年知縣侯洪先後增置明洪武三
年知縣林昇宣德中知縣曹顯成化間知縣宋信弘
治初知縣梁琮繼修久將圯弘治九年參議繆昌檄
縣令崔岑重新之嘉靖二十五年知縣俞鸞再修萬
歷二十五年知縣張鶴騰更修規制益備吳鴻功記
三十二年知縣史記事拓基建坊增葺堂齋周繼昌
記崇禎三年知縣張任學復修李成名記
國朝順治十三年知縣熊光裕康熙十二年知縣金世
珍二十二年知縣劉星繼葺
崇聖祠
文昌閣在儒學西南隅
魁星樓在學宮知縣金世珍建
名宦祠在戟門左
鄉賢祠在戟門外右
射圃在儒學西北
社學在北門街西知縣楊三知建置膳地五十畝禇
應于記
小學在縣治西萬歷間知縣劉似鰲建張國儒記
源池書院在縣東源渦村元耆民趙彬建歲久榛莽
嘉靖三年舉人寇天瑞闢址重建前聖殿翼以兩廡
後爲講舍
涂川書院在縣治西明知縣梁琮改建
魏榆書院在縣治北街東
太谷縣儒學在縣治東南宋崇寧三年縣尉李琰建元
至元癸未縣尹趙敦武大德辛丑監縣程進義縣尹
馮敦武繼修癸卯地震圯丙午監縣呼都拉沙進義
縣尹陳嘉祐重修時命昭文館大學士李溥光書大
成殿額呼延伯起記明洪武三年更建二十一年主
簿蔡仁天順三年參政楊璿成化五年知縣顔敏十
九年知縣張鑑繼葺嘉靖二年知縣劉奎耀拓制重
新之督學周宣記萬歷間知縣夏惟勤喬允升繼修
禇鈇記
國朝順治四年知縣羅雲逵教諭賈道醇重修康熙七
年知縣王樂諫訓導賀應熊重修陳廷敬記三十七
年知縣包秉奎重修王之鼎記
崇聖祠在正殿東
名宦祠在戟門外左
鄉賢祠在戟門外右
射圃在崇聖祠後
學田二頃九十七畝零明知縣李某置
社學在學門南萬歷間知縣劉奎耀建
祁縣儒學在縣治西南舊在城南街東巷金大定中知
縣𫝊弼建明洪武三年縣丞張弘重建十六年知縣
楊仲居王允相繼葺嘉靖二年廵撫御史王秀檄知
縣楊本源徙建今址督學周宣記萬歷九年知縣張
應舉重修二十五年知縣韓朝貢三十一年知縣趙
德復加繕治規制始備崇禎十四年知縣崔錫允修
國朝順治六年知縣郭&KR3168;重修戴運昌記康熙四十四
年知縣朱珵五十七年知縣姚馥增修
崇聖祠在學門左
名宦祠在戟門外左
鄉賢祠在戟門外右
射圃舊社學基今改建書院
學田共水地四十一畝零
社學(廢)
昭餘書院康熙十二年知縣陳祖法重建自記
徐溝縣儒學在縣治西金大定中建明洪武三年知縣
韓文寳修十六年羅本初修永樂七年圯宣德元年
知縣汪洋重修天順成化間知縣吳亮楊翺正德嘉
靖間知縣張鑑李選繼修嘉靖十五年知縣王懷禮
三十八年知縣閻司衡拓制增修胡天爵記萬歷間
知縣楊國正王敷學再修歲久圯
國朝康熙壬子知縣趙良璧重修宏敞逾昔自爲記二
十九年知縣陸史增修四十九年知縣王嘉謨復修
崇聖祠在正殿東
名宦祠在戟門外左
鄉賢祠在戟門外右
學田一頃二十畝零
清源縣儒學在縣治西南金太和三年知縣張德元建
元知縣彭殷輔修明洪武間縣丞吳文煥知縣馬大
方繼修主簿黃福重建天順二年參政楊璿檄知縣
張玘新之祝顥記弘治間知縣仝進嘉靖間知縣盧
賓彦萬歷間知縣舒有翼先後繕葺崇禎十六年知
縣鄭經復修
崇聖祠在學門北
名宦祠在戟門外左
鄉賢祠在戟門外右
射圃(廢)
社學三所
交城縣儒學在縣治東元大德壬寅建延祐丙辰修至
正乙酉縣尹程元直重修教諭賈權記曰陶爲祭器
極工巧且備又築壇于社植垣種樹俾士子風雲遊
息與學爲家明洪武間知縣王允恭任道遠繼修天
順二年參政楊璿檄知縣蘇鐸增修嘉靖二十七年
知縣鄭鎬重新萬歷四年知縣齊一經復加修葺胡
體乾李勲胥有記二十年周璧再修崇禎丙子署縣
事王凝命拓基樹坊桂一章記
國朝順治十八年知縣王如辰重爲興建史允琦記康
熙九年知縣趙吉士四十年知縣俞卿繼修
崇聖祠在正殿西
文昌祠在明倫堂東
名宦祠在戟門外左
鄉賢祠在戟門外右
學田二十畝零
義學二所
盧川書院在南街路東康熙十一年知縣趙吉士建
通濟書院在通濟橋
一隅書院在城西南
卦山書院在卦山天寧寺東卧龍岡康熙四十七年
建學使鄒士璁記
文水縣儒學在縣治東宋元符間知縣薛昌建金天德
三年知縣呂孝揚劉元傑修元至正十四年知縣許
繼誠修郝忠恕記明洪武二年縣丞賈惟銘四年知縣
楊仲安二十四年知縣張羽正統十一年知縣董茂
繼葺弘治間知縣劉偉重新之張頤康海胥有記嘉
靖間知縣薛斒樊從簡萬歷間知縣郭宗賢馬斯和
賈守正繼修
國朝順治十二年知縣王承裘重修二十五年知縣范
時著復修胡應麟記
崇聖祠在學門左
文昌閣在學宮東
奎星樓在學宮南明崇禎間知縣胡宣建
名宦祠在戟門外左
鄉賢祠在戟門外右
學田地八十四畝
社學四所
岢嵐州儒學在州治西南明洪武初知州施文學創建
未竣知州李觀成之成化二年知州陳鑑重修歲久
傾圯嘉靖辛酉副使王遴葺治一新周斯盛記
國朝知州遲焞趙瑾繼修康熙十一年知州何顯祖又
新之
崇聖祠
名宦祠
鄉賢祠
射圃在西關建有觀德亭後廢
學田明萬歷四十二年太原府同知吳登仁置柳林
灣地一百一垧半東關都民李福郭登英耿文明王
一才劉鳴鳳輸三井地四十二垧
國朝康熙十一年知府周令樹申請歸學又射圃亭廢
地五垧零東關弔橋地一垧半東北城濠地四垧
嵐縣儒學在縣治東南宋元豐中剏建元大德己亥知
州郝承謀新之未竟乙巳同知州事史好禮落成奉
御王居實記曰承肇正殿及兩廡好禮構中門建明
倫堂并月臺基址元末兵燬明洪武四年縣丞高九
萬更建自爲記曰自宋元豐年間城依崇崗俯瞰城
中是故闕岡阜而城之迄今三百有餘年城皆瓦礫
惟聖廟在焉天順四年參政楊璿知縣王凖增修成
化二年知縣孫緝教諭張鐸復增葺弘治間知縣胡
泰王弘嘉靖間知縣張淮張崇德繼修萬歷四十二
年知縣井東星復修
國朝雍正七年訓導常大昇重修
崇聖祠
文昌閣在儒學内
魁星樓在儒學内
名宦祠
鄉賢祠
學田舊制百有餘畝歲久湮廢
國朝康熙間岢嵐牧甘某攝縣事考碑記清復八十三
畝
社學舊有三所今存一
興縣儒學在縣東北元至元間徙城北山上燬于兵明
洪武十一年知縣曾以禮重建宣德二年增修弘治
十三年知縣馬圖復徙舊址右賈詠記曰山亘其後
城屏于前嘉靖三十七年知縣王逵重修張珩記天
啟元年邑人尹就湯增修
國朝康熙十年邑人尹述堯繕葺三十六年知縣金應
杰繼修五十八年教諭郝攀龍修孫鴻淦記
崇聖祠在正殿後
名宦祠在戟門外左
鄉賢祠在戟門外右
社學在縣治東
平陽府儒學在大中樓東舊在府治前宋紹熙中建元
大德中地震傾圯明洪武初知府徐鐸重建宣德間
知府萬觀修天順五年知府姜德政增修完整薛瑄
記曰生徒必篤志講明正學庶幾人才有實用而風
化之美亦延及于支屬矣弘治間知府張文佐改建
殿廡堂齋書樓號舍正德間知府閔槐建名宦祠學
倉嘉靖間知府孫濬徙今所萬歷間知府張修吉李
李心繼修
國朝康熙三十四年地震圯
特發帑金遣員外沃稜督知府王輔重建閎敞穆䆳規
制視昔有加雍正十年知府李煚復修製樂器備禮
儀廟貎一新
崇聖祠在正殿後西北隅
文昌祠在文廟東
魁星樓在泮池西南隅
名宦祠在崇聖祠東
鄉賢祠在崇聖祠西
射圃在府治南小分司前弘治間知府張文佐建
學田(廢)
社學在府治崇道坊明洪武八年建今廢
晉山書院舊在治東元泰定二年縣人石彦明建
國朝康熙十年知府劉儀恕重建治北蓮花池三十四
年圯
臨汾縣儒學在縣治西舊在城外北坂上元末燬於兵
徙置城中即晉山書院爲學明洪武十一年知府徐
鐸復以元季察罕特穆爾祠改建張昌記宣德間知
縣袁衡弘治間知縣馬龍李伸繼修嘉靖五年知縣
袁淮撤舊圖新工未竣遷去七年知縣董珊繼成之
殿堂龕室戶牖廊廡門臺牆序咸次第舉呂柟記萬
歷間知縣邢雲路重修
國朝康熙三十四年地震圯
特發帑金遣員外沃稜督知縣彭希孔重修
崇聖祠在明倫堂東
文昌祠在櫺星門西
魁星樓在明倫堂後
名宦祠在戟門外東
鄉賢祠在戟門外西
射圃在安仁坊弘治間知府張文佐建今廢
學田五所共地一百五十四畝九釐零
義學一在席禄里蘭村鄉民湯進福建兼置學田許
如僑記一在盧道村鄉民王世貝等公建
正誼書院在東關遇公門外邑士共建
襄陵縣儒學在縣治西南舊在縣西北隅金大定初縣
丞湯儒林改卜今址甫建門堂尋遷去太和元年知
縣趙景温成之孔天鑑記曰廟學舊去縣三里地近
臨汾湯公易遠以近改卜城之東南隅四十餘年趙公
乃建始落成焉元初縣佐李天成修麻革記大德七
年地震圯十年縣尹柳豐重建續執中記明正統間知
縣張柔訓導丁璉拓修成化十六年知縣張鼐弘治四
年知縣張文佐十四年知縣李高嘉靖二十三年知
縣尚薰三十七年知縣趙希益繼修規制克備四十七
年知縣宋之韓萬歷四十五年知縣馬逢臯繼修
國朝康熙三十四年地震圯知縣諸來晟重建知縣惲
東生繼繕
崇聖祠在文廟西
文昌祠在正殿東北隅萬歷間知縣陳勗建
魁星樓在學西南萬歷間知縣馬逢臯建今廢
名宦祠在崇聖祠東
鄉賢祠在崇聖祠西
射圃
學田元延祐五年張思敬贍學田記縣尉劉盎奉
典謹付廹城之畝邇鄽之基充贍教諭以綱維之直
學以簿貯之出納則與蒞籍而會朔望者公知之非
興修釋奠不敢動也邑之令長時省視焉明嘉靖間
知縣宋之韓置縣西南水地三十畝
孔子燕居廟在東續里張昌記至正辛丑王君元禮
宰斯邑令里社咸建夫子廟東續里耆師先行之
趙曲鎮夫子廟明弘治己未知縣李高重修自爲記
社學各里胥置今存五所
姑汾書院在儒學内明弘治間知縣張文佐建今廢
明胡謐邢公遺學宮書記禮部左侍郎邢公遜之前
爲國子祭酒時以其歷官于朝所聚古今書若干卷
重加裝禠各標以目不遠數千里輿歸遺其縣之學
宮而與鄉人士共焉且手識得書之繇與勉人勤業
愼藏之意于卷端云(附錄)
洪洞縣儒學在東北隅崇儒街舊在縣治後元至元三
年建大德六年地震毁知縣孫翥重建十年主簿劉
履景祥增修明洪武二年知縣楊茂重修成化正德
間知縣焦舉馬馴繼葺嘉靖元年知縣蒲鋐改遷今
址撤釋寺爲之規模宏敞巍然改觀韓文記萬歷十
年知縣喬因羽重修晉朝臣記
國朝順治十年知縣趙三長重修康熙十八年知縣朱
璘三十六年知縣李宣繼修
崇聖祠
魁星樓在儒學門外知縣喬因羽建
名宦祠
鄉賢祠
射圃在正殿北
學田地二十八畝八分零又董寺村地四十二畝邑
人范鄗鼎置
社學七所
義學一所
相觀書院在縣治東北即千佛寺參議吳廷翰改建
澄瀛書院在土峰門外天啟六年知縣趙京仕建
麗澤書院在縣治東北隅即泗州寺明嘉靖十三年
分守參議道吳廷翰改建
講學書院康熙二十年知縣朱璘建復置水田十畝
贍來學者楊義記
元孔天鑑藏書記洪洞三歲大比秀造軰出取數居
多故程能西府則老鄭爲之魁較藝上都則二郭取
其乙祖慶以妙齡馳譽居善以老成擢試濟濟藹藹
前後相望吾見其進未見其止也(附錄)
浮山縣儒學在縣治西元至元中建大德間修明洪武
二年縣丞徐秉彛增修正統成化間知縣李安李鼐
嘉靖間典史何繼遠增修萬歷初知縣左桐拓基展
修孔天孕記知縣張檢躬復修
國朝順治間知縣李景棟楊名世重修康熙五十五年
邑舉人張大統重新陸張烈記
崇聖祠
名宦祠在戟門内左
鄉賢祠在戟門内右
射圃(廢)
義學二所
趙城縣儒學在縣治西南明洪武七年縣丞凌文質建
正統間知縣何子聰修萬歷間知縣張鑑張汝鈺郭
峻繼修
國朝順治十六年知縣安鍚祚倡修康熙四十四年知
縣徐容重修
崇聖祠在明倫堂東
文昌祠在文廟東北
魁星樓在櫺星門外
名宦祠在戟門外東
鄉賢祠在戟門外西
射圃在學前
學田水地三十畝平地二畝零中坡地十六畝零
國朝順治二年知縣秦兆嘉置
社學在北門内
雲龍書院在北門内舊名羅雲書院廢後復建改今
名
太平縣儒學在縣治西北元至元八年主簿任興嗣重
修王惲記曰縣有廟學具法宮而虛兩序乃爲室東
西各五楹至正十八年燬於寇十九年達嚕噶齊安
圖創始二十年知縣馮衡落成郭晉記元末復廢明
洪武三年更建七年縣丞毛煜繕完之十七年知縣
沈士廉景泰問知縣岳嵩弘治間知縣尹琭正德間
知縣盛琛萬歷三年知縣武成繼修
國朝順治十五年知縣盧易重修康熙十七年知縣吳
軫增修三十八年知縣李清鎧四十年教諭牛敬修
增修雍正三年知縣劉崇元重修
崇聖祠在正殿後
文昌祠在文廟東
名宦祠在戟門外東
鄉賢祠在戟門外西
射圃(廢)
學田趙將李牧墓旁地六十二畝三分五釐零唐鄭
王紹恩墓旁地三十畝九分零萬歷七年知縣黃榜
請永爲學田
社學舊設二十七所今存城内學東一
謙益書院在縣北
龍門書院即文中子祠康熙五十六年知縣張學都
拓基前構堂翼以號舍復置地三十畝零
岳陽縣儒學在縣治西元延祐三年知縣郭㴻主簿糜
嗣祖建明洪武十五年知縣金銘增修天順間知縣
王用成化間知縣岳讓繼修正德間知縣元思永重
新之王雲鳳記萬歷間知縣王恊夢復修
國朝順治十二年知縣郭竒勲康熙八年知縣李丕先
二十九年知縣盧振先繼修
崇聖祠在明倫堂西北
名宦祠在戟門外東
鄉賢祠在戟門外西
義學二所一在南關一在崇聖宮前邑士公建
曲沃縣儒學在縣治西舊在治東南宋慶歷四年知縣
宋琚建金太和三年知縣張翬修燬於兵元大德四
年知縣完顔從塘主簿賈天衢王德寧改建今所七
年地震圯知縣趙英重建至正九年知縣閻得中修
明洪武七年知縣朱武天順六年知縣王聰重修成
化二十一年知縣劉璣增修正德隆慶間知縣侯秩
楊時寧萬歷崇禎間知縣何出光張文光增葺
國朝順治十四年知縣劉國正重修康熙十六年知縣
周鉞四十年知縣潘錦繼修
崇聖祠在文廟東
文昌閣在文廟左偏
名宦祠在明倫堂東
鄉賢祠在明倫堂西
社學八所洪武八年建成化間知縣劉璣重修又蘇
村一
國朝康熙四十三年邑人賈鳴璽建自爲記
義學在文昌閣後又康熙四十一年鄉城共建九所
翼城縣儒學在縣治西門内舊在治南後唐長興三年
建爲澮所浸宋天聖八年文潞公彦博令翼城改建
今址自爲記曰將搆新宮而縣西北隅適有廢廟俗
傳爲湯王行宮獨存正殿巋然中立而虛其正位乃
即遺搆踵故謀新翼以東西二室增之屏樹閈閎凡
屋壁之間堵數盈百金天會八年知縣杜德機元至
元十年知縣趙思忠三十年知縣劉源胥葺治之至
正十五年黎城主簿沙班敬昇監翼重新之郭德濬
記明洪武五年縣丞薛大昉天順間知縣王珏繼葺
弘治十五年知縣張忠更爲新建煥然改觀倫文敘
記
國朝順治十四年知縣胡獻瑶重修上官鉉記康熙五
年知縣鄭之衡四十年知縣馬文鏞繼修
崇聖祠
名宦祠
鄉賢祠
射圃(廢)
學田南河下小水地四十三畝各鄉平坡地一百六
十畝洪武間奉詔開設
翔山書院在城東北隅明崇禎間知縣李士淳建
扶風書院在城西門外知縣馬文鏞建
麗澤書院在縣治西北
汾西縣儒學在縣治西元至正十八年知縣梁濟建明
洪武八年知縣洪彦昇修成化正德間知縣楊罄張
大成萬歷間知縣孫延卿毛烱增修
國朝順治十四年知縣李色蔚教諭王俊民典史薛宗
孔修康熙十三年知縣蔣鳴龍續修
崇聖祠在文廟西北
名宦祠在戟門左
鄉賢祠在戟門右
靈石縣儒學在縣治西南元大德十一年知縣韓敦武
建明洪武十六年知縣李尚文修景泰間知縣范寧
增修正德間寇燬知縣孫璲重修萬歷三年復圯於
水知縣白夏大修之孔天孕記崇禎九年知縣趙一
龍復修
國朝順治初知縣趙希普李廣生繼葺康熙八年訓導
孫進再修
崇聖祠在文廟西園内
魁星樓在學宮東南隅
名宦祠在戟門外東
鄉賢祠在戟門外西
射圃在教諭宅後
静昇里文廟元至正二年鄉民南塘等請於縣令冉
大年捐貲公建殿廡門亭如縣學制張允中記後鄉
民王斗星捐修
霍州儒學在州治西南元至元二年學久廢知縣韓奭
卜于舊趾西北地廣三十舉武其袤倍差功未竣知
縣賈琪繼成之段成已記大德七年地震圯知縣李
伯淵營講堂十年監州實喇布哈建殿宇學舍延祐
七年知縣范渥治兩廡至治二年知縣白賁繕完之
臧洪記明洪武二年改邑爲州三年設立學校規制
益備三十年同知馬士能增修宣德七年學正曹端
修明倫堂建頒書閣自爲記成化間知州張玘弘治
間州判周盛嘉靖三年知州宇文鏞三十四年知州
杜學易先後增修三十六年知州禇相重修劉煦記
四十二年知州李春崇禎間知州丁時學繼修胥有
記
崇聖祠在文廟西
文昌閣在文廟東南
魁星樓在文廟東北
名宦祠在戟門左
鄉賢祠在戟門右
射圃(廢)
社學在太清觀左雍正二年知州唐麟翔建
霍山正學書院在太清觀東明萬歷間知州褚相建
頒書閣明學正月川先生曹端建并爲記曰端先正
霍州學乃與諸生即講堂後作重屋貯之逮再正是
學白之司土築而復之尋爲雨水所圯再築之包以
石完固整齊號爲石址建閣于上
潞安府儒學在郡治西南金申良佐興學賦云見之碑
刻李唐以來已有之明昌間節度李晏重修毛麾記
曰正殿中峙長廊翼舒殖殖其庭高門有伉殿次起
堂以待横經問道燕談仁義中門東西兩序對爲廳
事以俟謁奠之官更衣望揖至于生徒齋館貯藏庫
廪一一備具莫不棟宇雄壯丹堊鮮華元初燬判官
崔亶始建大成殿至元十二年州守陳伯福增廣繕
葺至正間知州張景巖同知王思温繼修明洪武九
年同知張三同撤舊更新孔克表記弘治間知州馬
暾復侵地塞徑途增飾完整嘉靖七年陞州爲府知
府宋圭孫國繼葺萬歷乙未知府劉復初始建尊經閣
於北文昌魁星義陽王三樓於東翁正春記後知府張
廷相合建文昌魁星樓於巽方傅新德記
國朝順治十三年知府楊晙重修十五年生員趙維煌
張其祥重修
崇聖祠
名宦祠
鄉賢祠
射圃在義陽樓東
社學在聖泉寺東西各一所康熙五年知府蕭鸞建
文昌書院即共學書院也在縣學西萬歷間知府陳
儒建焦竑記崇禎間冀南道王所用更恢廓而崇飾
之易其額曰文昌書院西爲射圃上建校射亭四楹
國朝康熙三年知縣于公允復興舉之置田六十畝十
二年知縣姜愃復修心水書院在聖泉寺康熙五年
知府蕭鸞建繆彤記
長治縣儒學初在府學東明嘉靖間同知葛大紀建隆
慶萬歷間知縣劉四科增魁星閣置祭器書籍張主
敬增門樓高十尋後知府劉復初以地臨深坎改卜
永豐倉前邑人又以衢巷叢狹復議改建萬歷四十
三年知府陳儒始徙於城東南隅舊演武場之址規
制完美自爲記天啟甲子知縣劉斌建奎文樓程正
已記
國朝順治十三年知縣王功成修康熙三年知縣于公
允重修更置名宦鄉賢兩祠東西向王鼐記
崇聖祠在正殿後
文昌閣在儒學北
魁星樓在儒學東南
名宦祠在戟門左
鄉賢祠在戟門右
學田一頃一十八畝三分
各鄉文廟四一在西火鎮宋紹聖間建一在長治故
縣元末至正間建一在縣北寨村明隆慶時建一在
北董鎮明萬歷年建
社學六所一在縣治西潤德坊一在五龍廟左一在
華陽廟側一在北門内西一在西關廂一在南門内
東
雄山書院在蔭城鎮雄山之麓創自宋靖康間元泰
定乙丑蔭城儒士李桓修復之殿廡齋堂略倣郡學
有田二頃松萬株以資講學費後尚書李惟馨請於
禮部榜如前額建知非齋可已堂萬松亭今廢
東山書院在縣東和村東山之巔嘉靖間義門仇森
仇朴建呂柟記有先師廟學習堂志道據德依仁游
藝齋尊經樓又有入德門格心橋後廢
長子縣儒學漢唐暨宋初在公廨外之西偏尉幕之南
規模湫隘建中靖國元年乃卜城東南隅易民地而
遷之金天會九年改建城廟仍舊地正隆間縣令劉
廣威王奉直繼修承安三年主簿焦日龍重修史倬
記元中統間縣尹馬德重修未竣至元八年知縣劉
謙續成宋渤記至正九年知縣呂克明重修王璜記
十六年知縣晁景暄復修明洪武二年縣丞閻弼拓
舊制增大之十六年知縣寇奉祖重修景泰三年知
縣姚禧重修阮勤記成化四年知縣易鶚弘治三年
知縣王澤正德間知縣史紀萬歷間知縣許鋋何出
圖崔爾進崇禎十四年知縣李友梅前後增修尋燬
於兵
國朝順治十三年知縣張獻素重建康熙十五年知縣
尤則籲大新之
崇聖祠在正殿東偏
文昌閣在廟東南隅
名宦祠在戟門外東
鄉賢祠在戟門外西
射圃(廢)
學田(廢)
社學三所一在縣治前一在通元觀門内一在遵化
坊
屯留縣儒學在縣治西南元大德間縣尹陳善修明洪
武初知縣楚瑁重建後知縣王暾繼修天順間知縣
李玘成化間知縣王坤繼葺弘治間知縣劉剛次第
修飭廟貎一新見上梁文暨李尚智記嘉靖間知縣
金蘭齊宗堯崇禎間知縣來臨繼修
崇聖祠在明倫堂東
文昌閣在文廟東南隅知縣張四明建
名宦祠
鄉賢祠
學田七頃六十九畝三分零李秉彛記
社學(廢)
藕澤書院在縣藕澤村元隠士宋思約建翟旗記
襄垣縣儒學在縣治東南金天會間縣令韓俊建元初
燬元貞二年縣尹𫝊仲禮重建大成殿何灝繼董之
閱六載訖工楊仁風記延祐二年縣尹郭思敬建東
西廡五年縣尹何巨濟建戟門櫺星門至順元年知
縣楊綱重修明洪武三年知縣李文成化二年知縣
柳豸增修六年知縣張曉建文昌祠三楹書舍十六
楹屈銓記正德間知縣張鵬翰新祠宇置學田嘉靖
四十一年知縣蕭守身市民舍改逵衢縱横展十丈
有竒功未半滿秩去嗣令李貴和繼其緒廟學重新
郝良臣記萬歷間知縣張嘉福武可則繼修
國朝順治十四年知縣鄭僑重修
崇聖祠
文昌閣在學前明知縣田子堅建
名宦祠在泮池東
鄉賢祠在泮池西
射圃在縣治西南
學田三百二十四畝正德間知縣張鵬翰置有記
虒亭文廟唐時建後燬宋熙寧中鄉耋尚慶等重修
始置兖鄒二公暨十哲於傍仍繪七十子諸大儒於
壁金季復燬元元貞元年士民鄭全康安李英孫興
重修張䂮記曰爲堂十二楹
社學一所在申明亭
泰晉書院明知縣楊述中建
潞城縣儒學在縣東南宋末兵燬止存聖殿金天會間
主簿武氏始建門廡大定二年縣令清河張氏重修
王著記曰庀材計傭取于公羡用有不足裒諸士人
而民不知勞且命山陽周人傑掌其役元至元戊辰
知縣吳讓簿尉趙思忠重修李質記大德癸卯地震
圯縣尹王從事修復之制崇於舊楊仁風記明洪武
二年知縣張璧天順間知縣杜彪繼葺成化十四年
知縣張璟撤其舊而新之弘治三年知縣張遇復修
規制始備胥屈銓記萬歷間知縣馮惟賢闢門道於
通衢齋舍門池次第修舉張應兆記
國朝順治癸巳知縣徐大成教諭李而洵訓導焦圻移
櫺星門泮池展修之郭宗泰記康熙間知縣黃敏生
張士浩繼修
崇聖祠在明倫堂後
文昌祠在儒學東南
名宦祠在戟門東
鄉賢祠在戟門西
社學一所在縣治東南
黎城縣儒學在縣治南門左金大定間縣令李晏修宏
鉅甲諸邑金季燬元憲宗己未縣令趙思忠訪故址
繚以垣中統建元主簿權鳳嵓始建屋三楹至元十
年知縣劉渥拓址增修以秩滿弗克竣嗣令李琳繼
成之建大成門三十年逹嚕噶齊伊遜圖興修凡七
十二楹邑人權秉中記明洪武四年知縣崔鳳重建
嚴把記成化間知縣李進重修嘉靖甲申知縣楊良
臣徙學於廟東偏呂柟記東日新齋西時習齋文行
忠信之號皆背齋而設隆慶四年知縣張遵約重修
國朝順治十四年生員李鼎黃李芳黃大新之
崇聖祠在儒學東
文昌閣在儒學東
名宦祠在戟門東
鄉賢祠在戟門西
學田一百一十九畝
社學舊在縣治東北明知縣雷夢澤改建於城隍廟
西有亭四楹
滄溪書院在田溪明正德初隠士趙初建有聖賢道
統堂藏書樓在舊學直堂右元延祐二年知縣白謙
建首出藏書爲吏民倡又規贏息市經史子集共四
千二百二十七卷資士人觀閱許有壬記
壺關縣儒學在縣治東南元至元間縣尹郅郎重建延
祐間縣尹張德重修張時髦記曰仁廟當陽始定兗
郕沂鄒四國公列位配侑東坐西向實延祐三年著
令也又曰復命改爲曾師像偕顔孟次列諸左明洪
武間知縣呂士安馬成永樂間知縣馬興成化間知
縣任式繼修嘉靖癸未知縣張友直次第葺理咸登
完美呂柟記曰自君至後壬午舉三人乙酉舉一人
且連舉丙戌進士選爲翰林吉士皆此邑百餘年所
少有者也戊申知縣段錦重修張鐸記己未知縣何
登第重修宿椿記萬歷間知縣方應明天啟二年知
縣楊學程先後增修
國朝順治十三年知縣朱輔康熙十七年知縣章經繼
修
崇聖祠在正殿後
名宦祠在戟門東
鄉賢祠在戟門西
射圃在文廟右
社學一所在縣北門
尚友書院萬歷間知縣方應明建
平順縣儒學平順設自明嘉靖初知縣徐元道主簿李
鸞建廟學於縣治東北規制胥全徐元祉記萬歷丁
酉知府劉復初行部至邑見學宮逼近山崖改卜東
城垣右創建知縣王榮誥贊成之工半陞任嗣令崔
一龍趙完璧繼繕李汝松記四十二年知縣吳之儒
繼修任環記
國朝順治十三年知縣邱旦康熙六年知縣吳琯十九
年知縣劉徵三十年知縣杜之昂繼修
崇聖祠在明倫堂西
名宦祠在戟門東
鄉賢祠在戟門西
文廟(别在李莊)金泰和中潞城王備李格建中爲禮殿繪
從祀諸賢於兩廡爲里中絃誦地後百年浸圯備孫
王大椿王大用重修集賢學士宋渤記
汾州府儒學在同節坊即明慶成王廢府改建初在師
垣坊爲汾州舊學金同知節度使康玉潤重修李山
記曰甲申六月始事七月畢工殿堂廡宇煥然一新
文宣版位鄒兗神座各施羅幌黃紅有差壁繪七十
二賢就加彩色駕帨之前闢爲六齋分序兩廡後燬
於兵元初漸次修舉有國子助教柳誠重建大成殿
記明洪武正統間知州茆志道李善繼修正德十六
年知州郁浩復修增鑿内外泮池萬歷十二年知州
白夏拓制重修壯麗甲汾晉提學薛亨記二十三年
廵撫魏允貞請升州爲府改州學爲府學知府崔士
棨趙喬年文飬浩繼修
國朝順治初徙今所
崇聖祠在敬一亭後
名宦祠在戟門外左
鄉賢祠在戟門外右
射圃在禮門西
學田二百九十九畝
仰高書院在縣治西嘉靖元年督學周宣命知州張
鉞即狄公祠隙地剏建參政李元題曰仰高蓋言仰
子夏之文狄公之武也五年知州郭鏗增拓自爲記
白公書院在崇聖祠西明萬歷間建後廢
棠蔭書院在府治東南康熙二十四年知府張竒抱
建
汾陽縣儒學在師垣坊爲汾州舊學明萬歷二十三年
廵撫魏允貞請改汾州爲府設汾陽縣以附郭改爲
府學别建縣學於東關檄冀南道麻溶同知白象知
縣蔡成已董其事殿廡堂齋門亭號舍以次具舉余
繼登記
國朝順治間以慶成廢府改建府學康熙丙辰知縣崔
秉政復徙縣學於州庠繕治一新
崇聖祠在明倫堂後
名宦祠在戟門外左
鄉賢祠在戟門外右
學田二頃六十一畝九分八釐四毫三絲
義學在府學西順治十六年參政申某捐置
卜山書院在城北二十里大相村子夏讀書於隠堂
山元季里民樊宗英建祠勅賜額卜山書院萬歷甲
申英十世孫樊寬重修邑人士復於學西偏創立書
院仍以卜山名之
文昌書院在學前中太虛堂左木鷄館右承蜩館署
縣事司馬王重光議建後廢
平遥縣儒學在縣治東南宏闊壯麗萬歷間知縣何其
智魏學徵楊廷謨先後經畫梁檟紀雲鶴閻庚胥有
記崇禎九年知縣王凝命徙治東太子寺改寺爲廟
國朝康熙十四年知縣魏裔慤按圖考究始興復之自
爲記三十九年知縣王綬重修增建文昌閣鑿泮池
闢雲路康乃心記
崇聖祠在敬一亭西
名宦祠在戟門外左
鄉賢祠在戟門外右
學田六段地二頃八十七畝
社學十所一在下東門外一在遊駕村一在香樂鎮
一在洪善鎮一在武村一在岳壁村一在陳家庄一
在寧固阜一在王家庄一在社村
義學在縣治東南康熙二十三年知縣黃汝鈺建又
置田六十七畝八分零自爲記
鄉士書院在上東門内
西河書院在縣西南康熙四十二年知縣王綬建置
地一頃九十四畝七分五釐
介休縣儒學在東南隅舊在縣治東肇建於唐咸亨三
年元初兵燬至元甲子知縣閻梅始買民居爲奉祀
所歲壬申西蜀四川道肅政廉訪使梁天翔始建大
成殿於前以故居爲講堂未訖工代去後二十年主
簿王益營葺知縣田澤贊成之元貞元年成冷思賢
記明洪武二十七年知縣武信天順間知縣王澤正
德六年縣丞張敬十年知縣趙睿隆慶間知縣劉旁
高鈞先後增葺萬歷間知縣王一魁建金聲玉振坊
修殿廡齋門闢學後道陳翔鸞記四十三年知縣孫
瓚鼎新之王策記崇禎辛未生員董爾型復修迄
國朝順治丁酉而工竣宋竒傑記後復修尊經閣明倫
堂雲路坊康熙三十五年知縣王埴重修大成殿
崇聖祠在文廟東
文昌閣在儒學東
名宦祠在崇聖祠左
鄉賢祠在崇聖祠右
射圃在學東南隅
學田七十二畝五分三釐零
景賢書院在東南城上趙訥記後廢
三賢書院在郭林宗祠谷高記後廢
孝義縣儒學在城東南隅宋大觀間縣令董元愷創建
元元貞二年縣令董諤勒哲修大德七年地震圯八年
縣令郝思敬重修未竣至大元年嗣令繼成之泰定
中縣令林珏記曰廓其地趾廣其陛級殿宇穹窿像
設嚴晬屏以門繚以垣而新宮肅然明洪武十一年
知縣陳莊天順五年知縣沈純成化五年知縣王佐
弘治二年知縣張日升正德十年知縣閔以仁繼修
萬歷二十八年知縣周佑增拓戟門起泮池橋魁光
樓三十五年知縣劉令譽重修
崇聖祠在文廟東
魁光樓在儒學東南
名宦祠在戟門外左
鄉賢祠在戟門外右
射圃(廢)
學田一頃二十四畝七分八釐邑人霍鍾瑜置
義學一在北關鄭孝子祠内一在南關南山門上
臨縣儒學在縣治東南元至正間始建學於東郭明永
樂戊戌以河患改遷東南去舊地二里許嘉靖丙辰
知縣脱鎬因廟學瀕河議遷今所殿廡門池堂齋厨
閣胥建如制張珩記萬歷二十六年知縣常時芳增
修邵汝楫記崇禎癸酉燬于兵
國朝順治三年知縣謝道修申朝紀記康熙二十七年
知縣莫友仁重修
崇聖祠在文廟東
文昌閣在文廟東南
魁星樓在文廟西南
名宦祠在戟門外左
鄉賢祠在戟門外右
學田九百二十畝八分餘萬歷間知縣張問行署丞
魏賓
國朝康熙間知縣莫友仁先後增置
鳳山書院康熙二十七年建
石樓縣儒學在縣治東金時重建明洪武初知縣顧碩
重修自爲記正統十一年知縣劉述繼修景泰甲戌
知縣馬榮增葺劉定之記曰大成殿夾以兩廡明倫
堂翼以兩齋庖湢庫廪備于内戟門繚垣周于外嘉
靖五年知縣王仁拓修明末燬
國朝順治丙申知縣周士章繕治一新教諭姜肇周董
其役康熙二十五年知縣趙鳳集二十八年知縣王
許五十二年知縣韓貽豐繼修
崇聖祠在文廟西
文昌祠在儒學東
名宦祠在戟門外左
鄉賢祠在戟門外右
學田七畝一分
社學在文昌祠前
永寧州儒學在州治東南隅明洪武甲寅知州時應祥
拓修弘治丁巳大成殿災知州王道重建正德丁卯
復災知州張克恭再建嘉靖乙酉西鄰災復延燬知
州崔嘉聞鳩僝載殷不數月告成張珩記隆慶丁亥
燬署州事李春芳重修萬歷二十四年知州夏惟勤
修
國朝康熙十九年知州馬雲瑞增修雍正五年知州周
鑲重修
崇聖祠在文廟左
文昌閣在文廟東
名宦祠在戟門外左
鄉賢祠在戟門外右
射圃
學田五十畝五分
社學(廢)
寧鄉縣儒學在縣西城下金大定間縣令劉文通增修
明初守土者屢葺治之其地面山背壑陂陁峻側嘉
靖丁亥廵按穆相檄知縣張軾相地於縣東南規制
胥備喬宇記萬歷間知縣楊正逹重修明末燬
國朝順治辛卯知縣王之儀教諭范星鼎訓導張天秩
重修朱之俊記康熙己卯知縣呂履恒增修自爲記
崇聖祠在文廟左
名宦祠在戟門外左
鄉賢祠在戟門外右
義學一在城一在龐家會一在趙家庄一在惠家坪
一在楊家圪㙮胥知縣呂履恒建
山西通志卷三十五
