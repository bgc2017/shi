山西通志卷二百二十一
藝文(四十)(詩一)
四言古
陶唐
康衢謠
列子曰堯治天下五十年不知天下治與不治與億
兆願戴已與乃微服遊於康衢聞童兒謠堯喜問曰
誰教爾為此言童兒曰聞之大夫大夫曰古詩也
立我烝民莫匪爾極不識不知順帝之則
擊壤歌
日出而作日入而息鑿井而飲耕田而食帝力於我何
有哉
堯戒
淮南子人間訓堯戒曰
戰戰慄慄日謹一日人莫躓於山而躓於垤
伊耆氏蜡辭
禮記郊特牲曰天子大蜡八伊耆氏始為蜡蜡也者
索也歲十二月合聚萬物而索饗之也
土反其宅水歸其壑昆蟲毋作草木歸其澤
虞
卿雲歌
樂府集載尚書大傳云舜將禪禹於是俊乂百工相
和而歌卿雲帝唱之八伯咸進稽首而和帝乃載歌
卿雲爛兮糺縵縵兮日月光華旦復旦兮
八伯歌
明明上天爛然星陳日月光華弘於一人
帝乃載歌
日月有常星辰有行四時順經萬姓允誠於予論樂配
天之靈遷於賢善莫不咸聽鼚乎鼓之軒乎舞之菁華
已竭褰裳去之
南風歌
家語曰昔者舜彈五絃之琴造南風之詩樂書舜歌
南風而天下治太史曰南風者生長之音也舜樂好
之樂與天地同意得萬國之驩心故天下治也
南風之薰兮可以解吾民之愠兮南風之時兮可以阜
吾民之財兮
舜祠田辭(見文心雕龍)
荷此長耜耕彼南畝四海俱有
箕山歌許由
登彼箕山兮瞻望天下山川嶇﨑萬物還普日月運照
靡不記覩游放其間何所却慮歎彼唐堯獨自愁苦勞
心九州憂勤后土謂予欽命傳禪易祖我樂何如蓋不
眄顧河水流兮緣高山甘瓠施兮葉綿蠻高林肅兮相
錯連居此之處傲堯君
周
轡之柔矣
汲冢周書曰師曠見周太子晉歸太子賜乘車四馬
曰太師亦善御之對曰御吾未之學也王子曰汝不
為夫詩因述此詩以是御之
馬之剛矣轡之柔矣馬亦不剛轡亦不柔志氣麃麃取
與不疑
虞箴
左傳襄公四年魏莊子謂晉侯曰昔周辛甲之為太
史命百官箴王闕於虞人之箴曰
芒芒禹跡畫為九州經啟九道民有寢廟獸有茂草各
有攸處德用不擾在帝夷羿冒於原獸忘其國恤而思
其麀牡武不可重用不恢於夏家獸臣司原敢告僕夫
投壺辭
左傳昭公十二年晉侯以齊侯宴中行穆子相投壺
晉侯先穆子曰
有酒如淮有肉如坻寡君中此為諸侯師
齊侯舉矢曰
有酒如澠有肉如陵寡人中此與君代興
漢
郊祀歌
惟泰元尊媪神蕃釐(讀曰嬉)經緯天地作成四時精建日
月星辰度理隂陽五行周而復始雲風雷電降甘露雨
百姓蕃滋咸循厥緒繼綂共勤順皇之德鸞路龍鱗罔
不肹餙嘉籩列陳庶幾宴享滅除凶災烈騰八荒鐘鼓
竽笙雲舞翔翔招搖靈旗九夷賓將
魏
帝堯贊曹植
火德綂位殳則高辛克平共工萬國同塵調適隂陽其
惠如春巍巍成功配天則神
晉
征西大將軍京陵王公會射堂皇太子見命作此
詩六章陸雲
芒芒太極元化煙煴頽形成器凌象垂丈大鈞造物庶
類羣分先識經始實綜彝倫
惟岳隆周生甫及申天監在晉祚之降神邈矣遐風茂
德有鄰永言配命惟晉之鎮
厥鎮伊何實幹心膂文教内輔武功外禦淮方未靖帝
曰攸序公於出征奄有南浦
南海旣賓爰戢干戈桃林釋駕天馬婆娑象齒南金來
格皇家絶音協徽宇宙告和
元綱峻極天網旣紘文武方升允茲兼弘峩峩高夏百
肅其凉公侯戾止騄驥龍驤善問如林在會鏘鏘
祝融銜節火正緝熙凱風徘徊萬物欣時秩秩初筵薄言
在兹嘉福介祐萬夀無期
贈溫嶠郭璞
人亦有言松竹有林及爾臭味異苔同岑言以忘得交
以淡成同匪伊和惟我與生爾神余契我懷子情㩦手
一豁安知塵冥
隋
宴秦孝王於并州作文帝
紅顔詎幾玉貎須臾一朝花落白髮難除明年後歲誰
有誰無
唐
祭汾隂樂章(唐書樂志曰明皇開元十一年祭皇地祇於汾隂迎神用順和八變皇帝)
(行用太和登歌奠玉用肅和迎爼用雍和酌獻飲福用壽和送文舞出迎武舞入用舒和武舞)
(用凱安送神用順和)
順和(林鐘宫思黃門侍郎韓復作)
大樂和暢殷薦明神一降通感八變必臻有求斯應無
德不親降靈醉止休徵一人
順和(太簇角從中書侍郎盧愿作)
坤元載物陽樂發生播殖資始品彙咸亨列爼棋布方
壇砥平神歆禋祀后德惟明
順和(姑洗徵晃司勲郎中劉作)
大君出震有事郊禋齊戒既肅馨香畢陳樂和禮備候
暖風春恭惟降福實賴明神
順和(南吕羽休禮部侍郎韓作)
於穆濬哲維清緝熙肅事昭配永言孝思滌濯静嘉馨
香在茲神之聽之用受福釐
太和(吏部尚書王晙作)
於穆聖皇六葉重光太原刻頌后土疏場寳鼎呈符歊
雲孕祥禮樂備矣降福穰穰
肅和(刑部侍郎崔玄童作)
聿修嚴配展事禋宗祥符寳鼎禮備黃琮祀詞以信明
德惟聰介茲景福永永無窮
雍和(徐州刺史賈曾作)
蠲我餴饎絜我膋薌有豆孔碩為羞既臧至誠無昧精
意惟芳神其醉止欣欣樂康
壽和(禮部尚書蘇頲作)
禮物斯具(一作備)樂章乃陳誰其作主皇考聖眞對越在
天聖明佐神窅然汾上厚澤如春
舒和(太常少卿何鸞作)
樂奏云闋禮章載虔禋宗於地昭假於天惟馨薦矣既
醉歆焉神之降福永永萬年
凱安(主爵郎中蔣挺作)
維歲之吉維辰之良聖君紱冕肅事壇場大禮已備大
樂斯章神聽醉止降福無疆
順和(尚書右丞源光裕作)
方丘既膳嘉饗載謐齋敬畢誠陶匏貴質秀畢(一作簠)豐
薦芳(一作芬)爼盈實永永福流其昇如日
咸池元結
咸池陶唐氏之樂歌也其義蓋稱堯德至大無不備
全凡二章章四句
元化油油兮孰知其然至德汩汩兮順之以先
元化浘浘兮孰知其然至道泱泱兮由之以全
唐師起晉陽平姦豪為生人義主以仁興武為晉
陽武第一(附)柳宗元
晉陽武奮義威煬之渝德焉歸氓畢屠綏者誰皇烈烈
專天機號以仁揚其旗日之昇九土晞訴由坼流洪輝
有其二翼餘隋斮梟鷔連熊螭枯以肉勍者羸后土蕩
元穹彌合之育莽然施惟德輔慶無期(右晉陽武二十六句句三字)
皇武命丞相度董師集大功也
皇耆其武於溵於淮既巾乃車環蔡具來狡衆昏嚚甚
毒於酲狂奔呌呶以干大刑
皇咨於度惟汝一德曠誅四紀其徯汝克錫汝斧鉞其
往視師師是蔡人以宥以釐
度拜稽首廟於元龜既禡既類於社是宜金節煌煌錫
盾雕戈犀甲熊旗威命是荷
度拜稽首出次於東天子餞之罍斝是崇鼎臑爼胾五
獻百籩凡百卿士班以周旋
既涉於滻乃翼乃前孰圖厥猶其佐多賢宛宛周道於
山於川遠揚邇昭陟降連連
我旆我旗於道於陌訓於羣師拳勇來格公曰徐之無
恃頟頟式和爾容惟義之宅
進次於郾彼昏卒狂裒兇鞠頑鋒蝟斧螗赤子匍匐厥
父是亢怒其萌芽以悖太陽
王旅渾渾是佚是怙既獲敵師若飢得餔蔡兇伊窘悉
起來聚左擣其虛靡愆厥慮
載闢載祓丞相是臨弛其武刑諭我德心其危既安有
長如林曾是讙譊化為謳吟
皇曰來歸汝復相予爵之成國胙以夏區度拜稽首天
子聖神度拜稽首皇祐下人
淮夷既平震是朔南宜廟宜郊以告德音歸牛休馬豐
稼於埜我武惟皇永保無疆
右皇武十有一章章八句
堯銘貫休
金册昭昭列聖孤標仲尼有言巍巍帝堯承天眷命罔
厥矜驕四德炎炎階蓂不凋永孚於休垂衣飄飄吾皇
則之小心翼翼秉陽亭毒不遑暇食土階苔綠茅茨雪
滴君既天賦相亦天錫德輈金鏡以聖繼聖漢高將將
太宗兵柄吾皇則之日新德盛朽索六馬罔墜厥命熙
熙蓼蕭塊潤風調舞擎干羽囿入芻蕘既玉其葉亦金
其枝葉葉枝枝百工允釐享國如堯不疑不疑
舜頌
高高歴山有黍有粟皇皇大舜合堯元德五典克從四
門伊穆大道將行天下為公臨下有赫選賢用能吾皇
則之無斁無逸綏厥品彙光光得一千輻臨頂十載隨
蹕大哉大同為光為龍吾皇則之聖謀隆隆納隍孜孜
孜孜切切六宗是禋五瑞斯列排麟環鳳披香立雪四
夷納賮九圍有截昔救世師降生竺乾壽春亦然萬年
萬年
後唐宗廟樂舞辭(唐餘錄曰後唐並用唐樂無所變更惟别造六室舞辭懿祖室)
(奏昭德之舞獻祖室奏文明之舞太祖室奏應天之舞昭宗室奏永平之舞莊宗室奏武成之)
(舞明宗室奏雍熙之舞)
昭德舞
懿彼明德赫赫煌煌名高閫域功著旗常道符休泰運
叶祺祥慶傳萬祀以播耿光
文明舞
帝業光揚皇圖翕赫聖德孔彰神功不測信及豚魚恩
霑動植懿範鴻名傳之萬億
應天舞
晉國肇興雄圖再固黼黻帝道金玉王度皇天無親惟
德是輔載誕英明永光聖祚
永平舞
慶傳瓚祚位正瑶圖功宣四海化被八區靜彰帝道動
合乾符千秋萬祀永荷昭蘇
武成舞
艱難王業返正皇唐先天再造却日重光漢紹世祖夏
資少康功成德茂率祀無疆
雍熙舞
仁君御宇寰海謐清運符武德道協文明九成式叙百
度惟貞金門積慶玉葉傳榮
元
鶴壽堂詩(並序)
河東李生僑家正定築室以奉其母揭名鶴壽為之賦詩
奕奕新堂滹水之陽於以奉母允壽且康惟此滹陽風物
淳美旨甘膳羞亦孔之備母氏壽康由克致養子職慎修
晨夕弗爽九臯之禽其色尚玄爰祝慈母惟以永年瞻彼
冀方俗儉而嗇我固不忘昊天罔極生也屬屬肄業詩書
堂構益崇其永勿墮
明
平陸渡陜(附)張四維
遊子驅車越陜關河四顧茫然柳外漢唐馳道草間虞
芮間田虎踞地雄百二雞鳴客度三千往事幾遷陵谷
水聲依舊潺湲
有因母而廢其子者嗟嗟失犂牛之旨矣因為是
詩魏允貞
有芝草兮生於腐株腐株可憎兮芝草不可無
有醴泉兮出於濁泥濁泥可憎兮醴泉不可遺
採鹽八章章四句
兩州十縣鹽丁萬餘夏王六月臨池吁且
臨池吁且炎暑熏灼且勤且懼手足俱剝
手足俱剝亦既勞止載饑載渴亦既病止
亦既病止公事靡盬彼此相念豈敢辭苦
豈敢辭苦不日不月豈不懷歸憲法明切
憲法明切無敢離伍陟彼條山瞻望父母
瞻望父母誰共饔飱弱婦稚子憂心如醺
憂心如醺何云歸哉我心悲傷莫知我哀
享澇河龍神辭邢雲路
二氣赫戲飛龍在天靈洞元化德浹淵泉效仁合義介
福在焉睠我甿庶惠我原田陽侯典澤畢野流川不雲
而雨盈陌溢阡我稼既同登於百年民知報事敢替乾
乾燔蕭薦鬯以達精虔樂動太和神應罔愆函蒙釐祉
永世綿綿
國朝
女媧廟三章魏象樞
維天清虛維石頑冥煉補而後孰辨厥形
天可問乎不得其門如何未補仰之可捫
五色既成渾圓無漏西北不完伊誰之咎
五言古詩
魏
苦寒行武帝
北上太行山艱哉何崔巍羊腸坂詰屈車輪為之摧樹
木何蕭瑟北風聲正悲熊羆對我蹲虎豹夾路啼谿谷
少人民雪落何霏霏延頸長歎息遠行多所懷我心何
怫鬱思欲一東歸水深橋梁絶中路正徘徊迷惑失故
路薄暮無宿棲行行日已遠人馬同時饑擔囊行取薪
斧冰持作糜悲彼東山詩悠悠使我哀
晉
唐堯傅元
古務成行古曲亡古今樂錄曰唐堯言聖皇陟帝位
德化光四表也
唐堯諮務成謙謙德所興積漸終光大履霜致堅冰神
明道自然河海猶可凝舜禹綂百揆元凱以次升禪讓
應天歷睿聖世相承我皇陟帝位平衡正準繩德化飛
四表祥氣見其徵興王坐俟旦亡主恬自矜致遠由近
始覆簣成山陵披圖按先籍有其證靈液
王明君辭石崇
王明君者本是王昭君㠯觸文帝諱改之匈奴盛請
婚於漢元帝㠯後宫良家子昭君配焉昔公主嫁烏
孫令琵琶馬上作樂以慰其道路之思其送昭君亦
必爾也其造新曲多哀怨之聲故叙之於紙云爾
我本漢家子將適單于庭辭訣未及終前驅已抗旌僕
御涕流離轅馬悲且鳴哀鬱傷五内泣淚沾朱纓行行
日已遠遂造匈奴城延我於穹廬加我閼氏名殊類非
所安雖貴非所榮父子見陵辱對之慙且驚殺身良不
易默默以苟生苟生亦何聊積思常憤盈願假飛鴻翼
乘之以遐征飛鴻不我顧佇立以屏營昔為匣中劍今
為糞上英朝華不足歡甘與秋草并傳語後世人遠嫁
難為情
從幸洛水餞王公歸國詩王浚
聖主應期運至德敷彝倫神道垂大教元化被無垠欽
若崇古制建侯屏四隣皇輿廻羽蓋高會洛水濱臨川
講妙藝縱酒釣潛鱗八音以迭奏蘭羞備時珍古人亦
有言為國不患貧與蒙廟庭施幸得厠大鈞羣僚荷恩
澤朱顔感獻春賦詩盡下情至感暢人神長流無舍逝
白日入西津奉辭慕華輦侍衛路無因馳情繫帷幄乃
心戀軌塵
遊仙詩十四首(姑射山賦)郭璞
京華游俠窟山林隱遯棲朱門何足榮未若託蓬萊臨
源挹清波陵崗掇丹荑靈谿可潛盤安事登雲梯漆園
有傲吏萊氏有逸妻進則保龍見退為觸藩羝高蹈風
塵外長揖謝夷齊
青溪千餘仞中有一道士雲生梁棟間風出窗戸裏借
問此為誰云是鬼谷子翹迹企潁陽臨河思洗耳閶闔
西南來潛波渙鱗起靈妃顧我笑粲然啟玉齒蹇修時
不存要之將誰使
翡翠獻蘭苕容色更相鮮綠蘿結高林蒙籠蓋一山中
有冥寂士靜嘯撫清絃放情凌霄外嚼蘂挹飛泉赤松
臨上游駕鴻乘紫烟左挹浮丘袖右拍洪崖肩借問蜉
蝣軰寧知龜鶴年
六龍安可頓運流有代謝時變感人思己秋復願夏淮
海變微禽吾生獨不化雖欲騰丹谿雲螭非我駕愧無
魯陽德廻日向三舍臨川哀年邁撫心獨悲吒
逸翮思拂霄迅足羡遠游清源無增瀾安得運吞舟珪
璋雖特達明月難闇投潛穎怨清陽陵苕哀素秋悲來
惻丹心零淚緣纓流
雜縣寓魯門風煖將為災吞舟涌海底高浪駕蓬萊神
仙排雲出但見金銀臺陵陽挹丹溜容成揮玉杯姮娥
揚妙音洪崖頷其頤升降隨長烟飄颻戲九垓竒齡邁
五龍千歲方嬰孩燕昭無靈氣漢武非仙才
晦朔如循環月盈已見魄蓐收清西陸朱羲將由白寒
露拂陵苕女蘿辭松栢蕣榮不終朝蜉蝣豈見夕圓丘
有竒草鐘山出靈液王孫列八珍安期鍊五石長揖當
途人去來山林客
暘谷吐靈曜扶桑森千丈朱霞升東山朝日何晃朗廻
風流曲櫺幽室發逸響悠然心永懷眇爾自遐想仰思
舉雲翼延首矯玉掌嘯傲遺世羅縱情在獨往明道雖
若昧其中有妙象希賢宜勵德羡魚當結網
採藥遊名山將以救年頹呼吸玉滋液妙氣盈胸懷登
仙撫龍駟迅駕乘奔雷鱗裳逐電曜雲蓋隨風廻手頓
羲和轡足蹈閶闔開東海猶蹄涔昆崙螻蟻堆遐邈冥
茫中俯視令人哀
璇臺冠崑嶺西海濱招搖瓊林籠藻映碧樹疏英翹丹
泉漂朱沫黑水鼓元濤尋仙萬餘日今乃見子喬振髮
晞翠霞解褐被絳綃總轡臨少廣盤虬舞雲軺永偕帝
鄉侣千齡共逍遥
登岳採五芝涉澗將六草散髮蕩元溜終年不華皓
四瀆流如淚五岳羅若垤尋我青雲友永與時人絶
靜歎亦何念悲此妙齡逝在世無千月命如秋葉蔕蘭
生蓬芭間榮曜常幽翳
縱酒濛汜濱結駕尋木末翹手攀金梯飛步登玉闕左
顧擁方目右眷極朱髮
唐虞世道治(附)嵇康
萬國穆清無事賢愚各自得志晏然逸豫内忘佳哉爾
時可喜
蒲坂行劉遵
漢使出蒲坂去去住交河間諜敢虧對驂馬脫鳴珂乍
作渡瀘怨何辭上隴歌
宋
擬古鮑照
幽并重騎射少年好馳逐氊帶佩雙鞬象弧插彫服獸
肥春草短飛鞚越平陸朝遊鴈門上暮還樓煩宿石梁
有餘勁驚雀無全目漢虜方未知邊城屢翻覆留我一
白羽將以分符竹
齊
蒲阪行陸厥
江南風已春河間柳已把雁反無南書寸心何由寫流
泊祁連山飄颻高闕下
梁
昭君辭沈約
朝發披香殿夕濟汾隂河於茲懷九逝自此斂雙蛾沾
粧疑湛露繞臆狀流波日見奔沙起稍覺轉蓬多朔風
犯肌骨非直傷綺羅銜涕試南望關山鬱嵯峨始作陽
春曲終成苦寒歌惟有三五夜明月暫經過
詠霍將軍北伐虞羲
擁旄為漢將汗馬出長城長城地勢險萬里與雲平凉
秋八九月鐵騎入幽并飛狐白日晚澣海愁雲生羽書
時斷絶刁斗晝夜驚乘墉揮寳劍蔽日引高旌雲屯七
萃士魚麗六郡兵哀笳關下思羌笛隴頭鳴骨都先自
讋日逐次亡精玉門罷斥堠甲第始修營位登萬庾積
功立百行成天長地自久人道有虧盈未窮激楚樂已
見高臺傾當令麟閣上千載有雄名
東南射山王筠
阮籍詠懷詩曰東南有射山汾水出其陽言神仙之
事
還丹改容質握髓駐流年口含千里霧掌流五色烟瓊
漿汎金鼎瑤池溉玉田倏忽整龍駕相遇鳳臺前
贈吳均柳惲
夕宿飛狐關晨登磧礫坂形為戎馬倦思逐征旗遠邊
城秋霰來寒鄉春風晚始信隴雪輕漸覺寒雲卷徭役
命所當念子加飡飯
荅柳惲吳均
清晨發隴西日暮飛狐谷秋月照層嶺寒風掃高木霧
露夜侵衣關山曉催軸君去欲何之參差間原陸一見
終無緣懷悲空滿目
郭弘農璞遊仙江淹
崦山多靈草海濱饒竒石偃蹇尋青雲隱淪駐精魄道
人讀丹經方士煉玉液朱霞入窗牖曜靈照空隙傲睨
摘木芝陵波採水碧眇然萬里遊矯掌望烟客永得安
期術豈愁濛汜廹
北魏
應制賦銅鞮山松彭城王勰
北史曰勰從孝文帝幸代都次於上黨之銅鞮山路
傍有大松樹十數株帝賦詩示勰曰吾作詩雖不七
步亦不言遠汝可作之比至吾間令就也勰時去帝
十步且行且作未至帝所而就
問松林松林經幾冬山川何如昔風雲與古同
隋
昭君詞薛道衡
我本良家子充選入椒庭不蒙女史進更失畫師情蛾
眉非本質蟬鬢改眞形專由妾命薄誤使君恩輕啼霑
渭橋路歎别長安城夜依寒草宿朝逐轉蓬征卻望關
山迥前瞻沙漠平朔風帶秋月嘶馬雜笳聲毛裘易羅
綺氈帳代金屏自知蓮臉歇羞看菱鏡明釵落終應棄
髻解不須縈何用單於重詎假閼氏名駃騠聊強食筒
酒未能傾心隨故鄉斷愁逐塞雲生漢宫如有憶為視
旄頭星
唐
過晉陽宫玄宗
緬想封唐處實惟建國初俯察伊晉野仰觀乃參虛井
邑龍斯躍城池鳳翔餘林塘猶沛澤臺榭宛舊居運革
祚中否時遷命茲符顧循承丕構怵惕多憂虞尚恐威
不逮復慮化未孚豈徒勞轍迹所期訓戎車習俗問黎
人親廵慰里閭永言念成功頌德臨康衢長懷經綸日
歎息履庭隅艱難安可忘欲去良踟蹰
汾隂后土祠作李適
昔予讀舊史徧覩漢世君武皇實稽古建茲百代勲號
令垂懋典舊經備闕文南廵歴九嶷舳艫被江濱勒兵
十八萬旌旗何紛紛朅來茂陵下英聲不復聞我行歲
方晏極望山河分神光終冥漠鼎氣獨氛氲攬涕步脽
上登高見彼汾雄圖今安在飛飛有白雲
登澤州城北樓陳子昂
平生倦游者觀化久無窮復來登此國臨眺與君同坐
見秦兵壘遙聞趙將雄武安君何在長平事已空且歌
玄雲曲御酒舞薰風勿使青衿子嗟爾白頭翁
和崔日用遊開化寺吳少微
左憲多才雄故人尤鷙鶚護贈單于使休軺太原郭館
次厭煩歊清懷尋寂寞西緣十里餘北上開化閣初入
雲樹間冥濛未昭廓漸出欄榥外萬里秋景焯歲晏風
落山天寒水歸壑覽物頌幽景三乘動玄鑰但敷利解
言永用忘昏著
龍門山沈佺期
龍山非禹鑿詭怪乃天功西南出巴峽不與衆山同長
竇亘五里宛轉復嵌空伏湍呴潛石瀑水生輪風流水
無晝夜噴薄龍門中潭河勢不測藻葩乘彩虹我行當
季月烟景共舂融江關勤亦甚巘崿意難窮誓將息機
事煉藥此山東
瓜園詩(並序)王維
維瓜園高齋俯視南山形勝二三時輩同賦是詩兼
命詞英數公同用園字為韻韻任多少時太子司議
郎薛璩發此題遂同諸公云
余適欲鋤瓜倚鋤聽叩門鳴騶導驄馬常從夾朱軒窮
巷正傳呼故人儻相存㩦手追凉風放心望乾坤藹藹
帝王州宫觀一何緐林端出綺道殿頂搖華幡素懷在
青山若值白雲屯回風城西雨返景原上村前酌盈尊
酒往往聞清言黃鸝囀深木朱槿照中園猶羡松下客
石上聞清猿
還舊業
謝病始告歸依依入桑梓家人皆佇立相候衡門裏時
輩皆長年成人舊童子上堂家慶畢顧與姻親齒論舊
忽餘悲目存且相喜田園轉蕪沒但有寒泉水衰柳日
蕭條秋光清邑里入門乍如客休騎非便止中飲顧王
程離憂從此始
結定襄郡獄效陶崔顥
我在河東時使往定襄里定襄諸小兒爭訟紛城市長
老莫敢言太守不能理謗書盈几案文墨相填委牽引
肆中翁追呼田家子我來折此獄五聽辨疑似小大必
以情未嘗施鞭箠是時三月暮遍野農桑起里巷鳴春
鳩田園引流水此鄉多雜俗戎夏殊音旨顧問邊塞人
勞情曷云已
謁張果先生李頎
先生谷神者甲子焉能計自說軒轅師於今幾千歲寓
游城郭裏浪迹希夷際應物雲無心逢時舟不繫餐霞
斷火粒野服兼荷製白雪淨肌膚青松養身世韜精殊
豹隱鍊骨同蟬蛻忽去不知誰偶來寧有契二儀齊壽
考六合隨休憩彭聃猶嬰孩松期且微細嘗聞穆天子
更憶漢皇帝親屈萬乘尊將窮四海裔車徒徧草木錦
帛招談說八駿空往還三山轉虧蔽吾君感至德元老
欣來詣受籙金殿開清齋玉堂閉笙歌迎拜首羽帳崇
嚴衛禁柳垂香鑪宫花拂仙袂祈年寳祚廣致福蒼生
惠何必待龍髯鼎成方取濟
謁夷齊廟
古人已不見喬木竟誰過寂寞首陽山白雲空復多蒼
苔歸地骨皓首採薇歌畢命無怨色成仁其若何我來
入遺廟時候微清和落日弔山鬼回風吹女蘿石門正
西豁引領望黃河千里一飛鳥孤光東逝波驅車層城
路惆悵此巖阿
奉和韋判官獻侍郎叔除河東採訪使
儲光羲
天卿小冡宰道大名亦大醜正在權臣建旟千里外楚
山俯江漢汴水連譙沛兩持方伯珪再轉諸侯蓋恬淡
輕黜陟優遊邈千載乾象變台衡羣賢盡交泰聿徠股
肱郡河嶽即襟帶盛德滋冀方仁風清汾澮四封盡高
足相府軺車最超超青雲器婉婉竹林會賤士敢知言
成頌文明代燕雀依大厦期之保貞悔
淇上酬薛璩兼寄郭微王昌齡
自從别京華我心乃蕭索十年守章句萬里空寥落北
上登薊門茫茫見沙漠倚劍對風塵慨然思衛霍拂衣
去燕趙驅馬悵不樂天長滄洲路日暮邯鄲郭酒肆或
淹留魚澤屢棲泊獨行備艱難孰辭干鼎鑊皇情念淳
古時俗何浮薄理道須任賢安人在求瘼故交負竒才
逸氣包謇諤隱軫經濟策縱横建安作才望忽先鳴風
期無宿諾飄颻勞州縣迢逓限言謔東馳𦕈貝丘西顧
彌虢略淇水徒自深浮雲不堪託吾謀適可用天道豈
遼廓不然買山田一身與耕鑿
昭君墓常建
漢宫豈不死異域傷獨沒萬里䭾黃金蛾眉為枯骨廻
車夜出塞立馬皆不發共恨丹青人墳上哭明月
太行苦熱行劉長卿
迢迢太行路自古稱險惡千騎儼欲前羣峰望如削火
雲從中起仰視飛鳥落汗馬臥高原危旌倚長薄清風
何不至赤日方煎爍石露山木焦鱗窮水泉涸九重今
旰食萬里傳明略諸將候軒車元凶愁鼎鑊何勞短兵
接自有長纓縳通越事豈難渡瀘功未博朝辭羊腸坂
夕望具丘郭漳水斜遶營常山遥入幕永懷姑蘇下因
寄建安作白雪和難成滄波意空託陳琳書記好王粲
從軍樂早晚歸漢庭隨公上麟閣
送祁樂歸河東岑參
祁樂後來秀挺身出河東往年詣驪山獻賦溫泉宫天
子不召見揮鞭遂從戎前月還長安囊中金已空有時
忽乘興畫出江上峰牀頭蒼梧雲簾下天台松忽如高
堂上颯颯生清風五月火雲屯氣燒天地紅鳥且不敢
飛子行如轉蓬少華與首陽隔河勢爭雄新月河上出
清光滿關中置酒灞亭别高歌披心胸君到故山時為
謝五老翁
送薛弁歸河東
薛侯故鄉處五老峰西頭歸路秦樹滅到鄉河水流看
君馬首去滿耳蟬聲愁獻賦今未售讀書凡幾秋應過
伯夷廟為上關城樓樓上能相憶西南指雍州
南池夜宿思王屋青蘿舊齋
池上臥煩暑不櫛復不巾有時清風來自謂羲皇人天
晴雲歸盡雨洗月色新公事常不閒道書日生塵早年
家王屋五别青蘿春安得還舊山東谿垂釣綸
精衛
負劍出北門乘桴適東溟一鳥海上飛云是帝女靈玉
顔溺水死精衛空為名怨積徒有志力微竟不成西山
木石盡巨壑何時平
送王屋山人魏萬還王屋(並序)李白
王屋山人魏萬云自嵩宋沿吳相訪數千里不遇乘
興遊台越經永嘉觀謝公石門後於廣陵相見美其
愛文好古浪跡方外因述其行而贈是詩
僊人東方生浩蕩弄雲海沛然乘天遊獨往失所在魏
侯繼大名本家聊攝城卷舒入玄化跡與古賢并十三
弄文史揮筆如振綺辯折田巴生心齊魯連子西涉清
洛源頗驚人世喧采秀臥王屋因窺洞天門朅來遊嵩
峰羽客何雙雙朝㩦月光子暮宿玉女窗鬼谷上窈窕
龍潭下奔潨東浮汴河水訪我三千里逸興滿吳雲飄
颻淛江汜揮手抗越間樟亭望潮還濤卷海門石雲横
天際山白馬走素車雷奔駭心顔遥聞會稽美且度耶
溪水萬壑與千巖崢嶸鏡湖裏秀色不可名清輝滿江
城人遊月邊去舟在空中行此中久延佇入剡尋王許
笑讀曹娥碑沈吟黃絹語天台連四明日入向國清五
峰轉月色百里行松聲靈溪咨沿越華頂殊超忽石梁
横青天側足履半月忽然思永嘉不憚海路賖挂席歴
海嶠廻瞻赤城霞赤城漸微沒孤嶼前嶢兀水續萬古
流亭空千霜月縉雲川谷難石門最可觀瀑布挂北斗
莫窮此水端噴壁灑素雪空濛生晝寒却思惡溪去寧
懼惡溪惡咆哮七十灘水石相噴薄路創李北海巖開
謝康樂松風和猨聲搜索連洞壑徑出梅花橋雙溪納
歸潮落帆金華岸赤松若可招沈約八詠樓城西孤岧
嶢岧嶢四荒外曠望羣川會雲卷天地開波連浙西大
亂流新安口北指嚴光瀨釣臺碧雲中邈與蒼嶺對稍
稍來吳都裴回上姑蘇烟綿横九疑漭蕩見五湖目極
心更遠悲歌但長吁廻橈楚江濱揮策揚子津身著日
本裘昂藏出風塵五月造我語知非佁儗人相逢樂無
限水石日在眼徒干五諸侯不致百金産吾友揚子雲
弦歌播清芬雖為江寧宰好與山公羣乘興但一行且
知我愛君君來幾何時僊臺應有期東窗綠玉樹定長
三五枝至今天壇人當笑爾歸遲我苦惜遠别茫然使
心悲黃河若不斷白首長相思
狄梁公高適
梁公乃貞固勲烈垂竹帛昌言太后朝潛運儲君策待
賢開相府共理登方伯至今青雲人猶是門下客
奉和李大夫同呂評事太行苦熱行兼寄院中諸
公獨孤及
駟馬上太行修途亘遼碣王程無留駕日昃未遑歇請
問此何時恢台朱明月長蛇稽天討上將方北伐明主
命使臣皇華得時傑已忘羊腸險豈憚濕風熱摇策汗
滂滄登岸思紆結炎雲如烟火谿谷將恐竭晝景赩可
畏凉飈何由發山長飛鳥墮目極行車絶趙魏方俶擾
安危俟明哲歸路豈不懷飲冰有苦節會同傳檄至疑
議立談决况有阮元瑜翩翩秉書札起予歌赤坂永好
踰白雪誰念剖竹人無因執羈紲
關雲長祠送高員外還荆州郎士元
將軍禀天姿義勇冠今昔走馬百戰場一劒萬人敵雖
為感恩者竟是思歸客流落荆巫間裴回故鄉隔離筵
對祠宇灑酒暮天碧去去勿復言銜悲向陳跡
宋氏五女王建
貝州宋處士若芬五女若華若昭若倫若憲若茵
五女誓終養貞孝内自持免絲自持紆不上青松枝晨
昏在親傍閒則讀書詩自得聖人心不因儒者知少年
絶音華貴絶父母詞素釵垂兩髦短窄古時衣行成聞
四方徵詔環佩隨同時入皇宫聯影步玉墀鄉中尚其
風重為修茅茨聖朝有良史將此為女師
送侯參謀赴河中幕韓愈
憶昔初及第各以少年稱君頤始生鬚我齒清如冰爾
時心氣壯百事謂己能一别詎幾何忽如隔晨興我齒
豁可鄙君顔老可憎相逢風塵中相視迭嗟矜幸同學
省官末路再得朋東司絶教授遊晏以為恒秋漁蔭密
樹夜博然明燈雪逕抵樵叟風廊折談僧陸渾桃花間
有湯沸如烝三月崧少步躑躅紅千層洲沙厭晚坐嶺
壁窮晨升沈冥不計日為樂不可勝遷滿一己異乖離
坐難憑行行事結束人馬何蹻騰感激生膽勇從軍豈
嘗曾洸洸司徒公天子瓜與肱提師十萬餘四海欽風
稜河北兵未進蔡州帥新薨曷不請掃除活彼黎與蒸
鄙夫誠怯弱受恩媿徒弘猶思脫儒冠棄死取先登又
欲面言事上書求詔徵侵官固非是妄作譴可懲惟當
待責免耕斸歸溝塍今君得所附勢若脫鞲鷹檄筆無
與讓幕謀職其膺收績開史牒翰飛逐溟鵬男兒貴立
事流景不可乘歲老隂沴作雲頹雪翻崩别袖拂洛水
征車轉崤陵勤勤酒不進勉勉恨己仍送君出門歸愁
腸若牽繩默坐念語笑癡如遇寒蠅策馬誰可適晤言
誰為應席塵惜不掃殘尊對空凝信知後會時日月屢
環絙生期理行役歡緒絶難承寄書惟在頻無恡簡與
繒
太原旅懷呈薛十八侍御齊十二奉禮
歐陽詹
前來稱英雋有食主人魚後來曰賢才又受主人車伊
予亦投刺恩煦胡凋疎既覩主人面復見主人書餬口
百家周賃廡三月餘眼見寒序臻坐送秋光除西日惄
饑腸北風疾絺裾升堂有知音此意當何如
初發太原途中寄太原所思
驅馬覺漸遠迴頭長路塵高城已不見况復城中人去
意自未甘居情諒猶辛五原東北晉千里西南秦一屨
不出門一車無停輪流萍與繫匏早晚期相親
客有為余話登天壇遇雨之狀因以賦之
劉禹錫
清晨登天壇半路遇隂晦疾行穿雨過却立視雲背白
日照其上風雷走於内滉瀁雪海翻槎牙玉山碎蛟龍
露鬐鬛神鬼含變態萬狀互生滅百音以繁會俯觀羣
動静始覺天宇大山頂自晶明人間已霶霈豁然重昏
斂渙若春冰潰反照入松門瀑流飛縞帶遥光泛物色
餘韻吟天籟洞府撞仙鐘村墟起夕靄却見山下侶已
如迷世代問我何處來我來雲雨外
游石龍渦孟郊
石龍不見形石雨如散星山下晴皎皎山中隂泠泠水
飛林木杪珠綴莓苔屏畜異物皆别當晨景欲暝泉芳
春氣碧松月寒色青險力此獨壯猛獸亦不停日莫且
回去浮心恨未寧
董公詩張籍
誰主東諸侯元臣隴西公旌節居汴水四方皆承風在
朝四十年天下誦其功相我明天子政成如太宗東方
有艱難公乃出臨戎單車入危城慈惠安羣兇公謂其
黨言汝材甚驍雄為我帳下士出入衛我躬汝息為我
子汝親為我翁衆皆相顧泣無不和且恭其父教子義
其妻勉夫忠不自以為資奉上但顒顒公衣無文采公
食少肥濃所憂在萬人人實我寧空輕刑寬其政薄賦
弛租庸四郡三十城不知歲饑凶天子臨朝喜元老留
在東今聞揚盛德就安我大邦百辟賀明主皇風恩賜
重朝廷有大事就决其所從海内既無虞君臣方肅雍
端居任僚屬宴語常從容翩翩者蒼烏來巢於林叢甘
瓜生場圃一蔕實連中田有嘉榖隴異畝穗亦同賢人
佐聖人德與神明通感應我淳化生瑞我地中昔者此
州人但矜馬與弓今公施德禮自然威武崇公其共百
年受祿將無窮
七月一日曉入太行山李賀
一夕遶山秋香露溘蒙菉新橋倚雲阪候蟲新露撲洛
陽今已遠越衾誰為熟石氣何淒淒老莎如短鏃
初入太行路白居易
天冷日不光太行峰蒼莽嘗聞此中險今我方獨往馬
蹄凍且滑羊腸不可上若比世路難猶自平於掌
早冬遊王屋自靈都抵陽臺上方望天壇偶吟成
章寄溫谷周尊師中書李相公
霜降山水清王屋十月時石泉碧漾漾巖樹紅離離朝
為靈都遊暮有陽臺期飄然世塵外鸞鶴如可追忽念
公程盡復慙身力衰天壇在天半欲上心遲遲嘗聞此
遊者隠客與損之客抱貴仙骨俱非泥垢姿二人相顧
言彼此稱男兒若不為松喬即須作臯䕫今果如其語
光彩雙葳蕤一人佩金印一人翳玉芝我來高其事詠
歎偶成詩為君題石上欲使故山知
閒題家池寄王屋張道士
有石白磷磷有水清潺潺有叟頭似雪婆娑乎其間進
不趨要路退不入深山深山太濩落要路多險難不知
家池上樂逸無憂患有食適吾口有酒&KR0755;吾顔恍惚遊
醉鄉希夷造元關五千言下悟十二年來閑富者我不
顧貴者我不攀唯有天壇子時來一往還
題裵晉公女儿山刻石詩後(並序)
裵侍中晉公出討淮西時過女儿山下刻石題詩末
句云待平賊壘報天子莫指仙山示武夫果如所言
克期平賊由是淮蔡迄今底寧殆二十年人安生業
夫嗟歎不足則詠歌之故居易作詩二百言繼題公
之篇末欲使採詩者修史者後之往來觀者知公之
功德本末前後也
何處畫功業何處題詩篇麒麟高閣上女几小山前爾
後多少時四朝二十年賊骨化為土賊壘犂為田一從
賊壘平陳蔡民晏然騾軍成牛戸鬼火變人烟生子已
嫁娶種桑亦絲緜皆云公之德欲報無由緣公今在何
處守都鎮三川舊宅留永樂新居開集賢公今在何官
被衮珥貂蟬戰袍破猶在髀肉生欲圓襟懷轉蕭灑氣
力彌精堅登山不拄杖上馬能掉鞭利澤浸入池福降
昇自天昔號天下將今稱地上仙勿追赤松遊勿拍洪
崖肩商山有遺老可以奉周旋
青冡
上有饑鷹號下有枯蓬走茫茫邊雪裏一掬沙培塿傳
是昭君墓埋閉蛾眉久凝脂化為泥鉛黛復何有唯有
隂怨氣時生墳左右鬱鬱如苦霧不隨骨銷朽婦人無
他才榮枯繫妍否何乃明妃命獨懸畫工手丹青一詿
誤白黑相紛糾遂使君眼中西施作嫫母同儕傾寵幸
異類為配偶禍福安可知美顔不如醜何言一時事可
戒千年後特報後來姝不須倚眉首無辭插荆釵嫁作
貧家婦不見青塜上行人為澆酒
詠歐陽行周事(並序)孟簡
閩越之英惟歐陽生以能文擢第爰始一命食太學
之祿助成均之教有庸績矣我唐貞元年己卯歲曾
獻書相府論大事風韻清雅詞旨切直會東方軍興
府縣未暇慰薦久之倦遊太原還來帝京卒官靈臺
悲夫生於單貧以徇名故心專勤儉不識聲色及茲
筮仕未知洞房纖腰之為蠱惑初抵太原居大將軍
宴席上有妓北方之尤者屢目於生生感悅之留賞
累月以為燕婉之樂盡在是矣既而南轅妓請同行
生曰十目所視不可不畏辭焉請待至都而來迎許
之乃去生竟以蹇連不克如約過期命甲遣乘密往
迎妓妓因積望成疾不可為也先死之夕剪其雲髻
謂侍兒曰所歡應訪我當以髻為貺甲至得之以乘
空歸授髻於生生為之慟怨涉旬而生亦殁則韓退
之作何蕃書所謂歐陽詹生者也河南穆元道訪予
常歎息其事嗚呼鍾愛於男女素期效死夫亦不蔽
也大凡以斷割不為麗色所汩豈若是乎古樂府詩
有華山畿玉臺新詠有廬江小吏相死或類於此暇
日偶作詩以繼之云
有客西北逐驅馬次太原太原有佳人神豔照行雲座
上轉横波流光注夫君夫君意蕩漾即日相交歡定情
非一詞結念誓青山先死不變易中誠無間言此為太
學徒彼屬北府官中夜欲相從嚴城限軍門白日欲同
居君畏仁人聞忽如隴頭水坐作東西分驚離腸千結
滴淚眼雙昏本逹京師廻賀期相追攀宿約始乖阻彼
憂已纏綿高髻若黃鸝危鬢如玉蟬纖手自整理剪刀
斷其根柔情託侍兒為我遺所歡所歡使者來侍兒因
復前抆淚取遺寄深誠祈為傳封來贈君子願言慰窮
泉使者廻復命遲遲蓄悲酸詹生喜言旋倒屨走迎門
長跪聽未畢驚傷涕漣漣不飲亦不食哀心百千端襟
情一夕空精爽旦日殘哀哉浩然氣潰散歸化元短生
雖别離長夜無阻難雙魂終會合兩劍遂蜿蜒丈夫早
通脫巧笑安能干防身本苦節一去何由還後生莫沈
迷沈迷喪其眞
石佛谷皇甫曙
漫澶太行北千里一塊石平腹有壑谷深廣數百尺土
僧何為者老草毛髮白寢處容身龕足膝隱成跡金仙
琢靈像相好倚北壁花座五雲扶玉毫六虛射文人留
紀述時事可辨析鳥趾巧均分龍骸極癯瘠枯松闊槎
枿猛獸恣騰擲蛣&KR1298;蟲食蹤懸垂露凝滴精藝貫古今
窮巖誰愛惜託師禪誦餘勿使塵埃積
戲題樞言草閣三十二韻李商隱
君家在河北我家在山西百歲本無業隂隂仙李枝尚
書文與武戰罷幕府開君從渭南至我自仙遊來平昔
苦南北動成雲雨乖逮今兩擕手對若牀下鞵夜歸碣
石館朝上黃金臺我有苦寒調君抱陽春才年顔各少
壯髮綠齒尚齊我雖不能飲君時醉如泥政靜籌畫簡
退食多相㩦埽掠走馬路整動射雉翳春風二三月柳
密鶯正啼清河在門外上與浮雲齊歌冠調玉琴彈作
松風哀又彈明君怨一去怨不回感激坐者泣起視雁
行低翻憂龍山雪却雜胡沙飛仲容銅琵琶項直聲淒
淒上貼金捍撥畫為承露雞君時卧振觸勸客白玉杯
苦云年光疾不飲將安歸我賞此言是因循未能諧君
言中聖人坐卧莫我違榆莢亂不整楊花飛相隨上有
白日照下有東風吹青樓有美人顔色如玫瑰歌聲入
青雲所痛無良媒少年苦不久顧暮良難哉徒令真珠
肶裛入珊瑚腮君今且少安聽我苦吟詩古詩何人作
老大徒傷悲
北嶽廟賈島
天地有五嶽恒嶽居其北巖巒疊萬重詭怪浩難測人
來不敢入祠宇白日黑有時起霖雨一灑天地德神兮
安在哉永康我王國
送進士李殷下第遊汾河曹鄴
上國花照地遣君向西征旁人亦有恨况復故人情單
車欲云去别酒忽然醒如何今夜夢半作道路程邊士
不好禮全家住軍城城中鼔角嚴旅客常夜驚中有左
記室逢人眼光明西門未歸者下馬如到京還應一開
卷為子心不平慇懃說忠抱壯志勿自輕
富農詩(並序)于濆
濆寓居堯山南六十里里有富農得氏瑯琊人指其
貎此多藏者也積粟萬庾馬牛無算血屬星居於里
土生不遺死不贈環顧妻孥意與天地等故作是詩
用廣知者
長聞鄉人語此家勝良賈骨肉化饑魂倉中有飽鼠青
春滿桑柘旦夕鳴機杼秋風一夜來累累聞砧杵西鄰
有原憲蓬蒿遶環堵自樂固窮心天意在何處當門見
稚子已作桑田主安得四海中盡為虞芮土
經羊角哀墓吳筠
祗召出江國路傍旌古墳伯桃葬角哀墓近荆將軍神
道不相得稱兵解其紛幽明信難知勝負理莫分長呼
遂刎頸此節古未聞兩賢結情愛骨肉何足云感子初
併糧我心正氛氲遲廽駐征騎不覺空林醺
伯夷叔齊
夷齊互崇讓棄國從所欽聿來及宗周乃復非其心世
濁不可處冰清首陽岑采薇詠羲農高義越古今
五老峰大明觀贈隱者姚係
雲觀此山北與君㩦手稀林端涉横水洞口入斜暉乍
見鸞鶴邇忽為煙霧飛故人清和客默會琴心微丹術
幸可授青龍當未歸悠悠平生意此日復相違
送友下第遊雁門劉駕
相别㶚水湄夾水柳依依我願醉如死不見君去時所
詣星斗北直行到猶遲况復挈空囊求人悲路岐北門
記室賢愛我學古詩待君如待我此事固不疑雁門春
色外四月雁未歸主人拂金臺延客夜開扉舒君鬱鬱
懷飲彼白玉巵若不化女子功名豈無期
宋
寄題西京致仕張郎中静居院韓琦
院為今之高平静居村郎中名完有四堂夷心會眞
清白金蘭
休官得晏閒理固居處静中或不自逹觸物撓天性遂
令優游心反致寂寞病二川有耆英識豈斯人並周才
當要職美譽著羣聽氣體殊未衰援禮請還政安居得
西歸蕪沒治三徑蕭然絶世行日以道自勝以静名厥
居内外了相稱君懷本清虛復此林泉瑩君道本和樂
况有琴尊泠新堂闢四隅立意尤高迴夷襟造眞境友
益具子令藥品稽神仙門法尚忠正肌膚松菊香庭砌
芝蘭盛天宜錫難老以示君子慶予亦希君者誤寵竊
機柄無裨紫極尊動亦赤松興報國苟錙銖竄身違陷
阱雅志吁未偕高山徒景行
觀德堂李垂
園池氣象明池沼春波平東滙有朝勢北源無滯聲臨
流好鼔瑟待月堪浮觥濯足思餘綠洗心思雪清篆溝
合遠派布竇垂高城我願化飛雨使君將勸耕
題晉祠范仲淹
神哉叔虞廟地勝出嘉泉一源甚澄澈數步忽潺湲此
意誰可窮觀者增恭虔錦鱗無敢釣長生同水仙千家
溉禾稻滿目江鄉田我來動所思致主愧前賢大道果
能行時雨宜不愆皆如晉祠下生民無旱年
絳守居園池
絳臺使君府亭閣參園圃一泉西北來羣峰高下覩池
魚或躍金水簾常布雨怪栢鎖蛟龍醜石鬭貙虎羣花
相倚笑垂楊自由舞静境合通仙清隂不知暑每與風
月期可無詩酒助登臨問民俗依舊陶唐古
登絳州富公嵩巫亭示同行者歐陽修
羣峰擁軒檻竹樹隂漠漠公胡苦思山規構自心作惟
予愛山者初仕即京洛嵩峰三十六終日對高閣隂晴
無朝暮紫氣常浮泊雄然九州中氣象壓寥廓亦嘗步
其巔培塿視四岳其後竄荆蠻始識峽山惡長江瀉天
來巨石忽開拓始疑茫昧初渾沌死鐫鑿神功夜催就
萬仞成一削尤竒十二峰隱見入冥邈人蹤斷攀緣異
物宜所託顧瞻但徘徊想像逢綽約嵩山近可愛泉石
吾已諾終期友幽人白首老雲壑荆巫惜遐荒詭怪香
難貎至今清夜思魂夢輙飛愕偶來玩茲亭塵眼刮昏
膜况逢秋雨霽濃翠新染濯峰端上明月且可留幽酌
送任處士歸太原
一虜動邊陲用兵三十萬天威豈不嚴賊首猶未獻自
古王者師有征而無戰勝敗繫人謀得失由廟算是以
天子明咨詢務周徧直欲採竒謀不為人品限公車百
千輩下不遺僕賤况於儒學者延納宜無間如何任生
來三月不得見方茲急士時論策豈宜慢任生居太原
白首勤著撰閉戸不求聞忽來誰所薦人賢固當用舉
繆不加譴賞罸兩無文是非奚以辨遂令拂衣歸安使
來者勸嗟吾筆與舌非職不敢諫
送李太傅知冀州
吾慕李漢超為將勇無儔養士三千人人人百貔貅關
南三十年天子不北憂吾愛李允則善覘多計籌寇動
静寢食皎如拄雙眸出入若變化談笑摧敵謀恩信浹
南北聲名落燕幽二公才各異戰守兩堪尤天下不用
兵爾來三十秋今其繼者誰守冀得李侯李侯年尚少
文武學彬彪河朔一尺雪北風煖貂裘上馬擘長弓白
羽飛金鍭臨行問我言我慙本儒鯫漢超雖已久故來
尚歌謳允則事最近猶能想風流將此聊為贈勉哉行
無留
司馬遷王安石
孔鸞負文章不忍留枳棘嗟子刀鋸間悠然止而食成
書與後世憤悱聊自釋領略非一家高辭殆天得雖微
樊父明不失孟子直彼欺以自私豈啻相十百
王官谷司空侍郎故居江休復
首陽采薇士商代緬以遐唐季有夫子遯世肥且嘉拔
俗離汚險抗志凌青霞剝運扇頽風奸雄比回邪不然
隨波流横噬猰㺄牙吁哉土德衰暌乖鬼盈車英英夫
子賢顯晦吾所嗟想見棲隱情遺文搴菁華山藏白駒
谷水遶騷人家躊躇碧峰前寒日忽以斜
龍門司馬光
石樓臨晴空南眺出千里人憐山氣佳予歎禹功美想
彼未鑿時極目皆洪水誰知耕桑民幸免魴與鯉
和邵不疑校理蒲州十詩
飲亭
飛蓋名僚集臨流芳宴開縈紆潄文石次第傳清杯廽
波亦多意并泛落花來
涌泉石
蒼然片石寒百道飛泉吐高堂忽蕭颯坐失炎蒸苦蛟
龍臥欲飛仰噀秋空雨
翠樓
條山翠氣横隱嶙秋空窄危樓雨初度卷幌延佳色撲
撲滿前軒嵐光眞可摘
碧樓
煙瓦疊琉璃危樓半空倚歌鐘奉高宴聲來碧雲裏日
暮天四垂黯淡如秋水
靜齋
(逸二句)聊窺碧甃缺寒草生歴歴時聞山鳥呼未得全幽
寂
槐軒
(逸二字)軒已幽况復植宫槐簷外隂沉綠南山雨氣來逍
遥不知久驚此黃花開
凉(逸一字)
(逸二句)清風滿四境豈獨華榱下不若楚臺人披襟獨蕭
灑
芙蕖軒
荷花爛漫紅不見方塘水嶣嶢結飛閣苒苒清香裏露
重忽欹側翩然翠禽起
惜花亭
春意復蹉跎園林日愁寂枝邊綠隂重砌下紅英積茲
亭花最繁飄零尤可惜
竹軒
茂密正當軒欹垂欲侵案風枝忽交戞月影爭凌亂誠
嘉君子心匪直林亭玩
司馬君實獨樂園蘇軾
青山在屋上流水在屋下中有五畝園花竹秀而野花
香襲杖屨竹色侵盞斝樽酒樂餘春碁局消長夏洛陽
古多士風俗猶爾雅先生臥不出冠蓋傾洛社雖云與
衆樂中有獨樂者才全德不形所貴知我寡先生獨何
事四海望陶冶兒童誦君實走卒知司馬持此欲安歸
造物不我捨名聲逐吾輩此病天所赭撫掌笑先生年
來效喑啞
司馬遷秦觀
子長少不羈發軔徧丘壑晚遭李陵禍憤悱思遠托高
辭振幽光直筆誅隱惡馳騁數千載貫穿百家作至今
青簡上文彩炳金雘高才忽小疵難用常情度譬彼海
運鵬豈復顧繒繳區區班叔皮未易議疎略
石勒城孫渤
嶻嵂山峽間有地窄如掌雖得百二謀磽确非沃壤胡
雛姿相異圖慮似不廣如何蟻封微欲作南面享孤城
出雲層遺址尚千丈我來一把酒慷慨追昔往崛起亦
竒才晉室方骯髒敢與南陽公逐鹿中原上
蛇谷道中聞杜宇張商英
高杉何亭亭北接岢嵐山如何蜀杜宇飛鳴來此間羽
翼誤爾身浩蕩迷鄉關日長岩谷迥口角流朱殷我亦
有先廬三峩出塵寰别來二十年仕宦髮欲斑豈不懷
西歸青葱映潺湲有翼尚飄泊無翼何時還
王官谷十詠並序俞充
王官谷山水之勝甲於關右由司空表聖所嘗居名
尤著於天下好事者道出虞坂必枉轡以遊之灑滌
塵慮想慕清風隨其人所得皆有以為樂題名滿山
巖屋壁獨詩篇未甚聞於世豈騷雅之客多牽於車
馬之勞不暇作耶抑有之不能傳耶不然何遺之耶
予為令於此三年暇日登覽王官之景盡得之矣因
成十詠自顧其詞之鄙俚不足以暴人之視聽更冀
當世之能詩者共賦之將以揚山川之清輝發古人
之潛德云
竹逕
入谷修竹密蒼翠連前山車馬迹不到鷄犬音亦閒蔽
日清影合迎風碎聲寒漸近居士廬溪水流潺潺
貽溪(表聖山居記云谷之名本以王官廢壘在其側司空氏易之為珍貽溪溪舊不畜魚)
(及表聖居之石竇泉隟魚皆充牣見說魚篇今亦無魚)
濯纓溪流上清心共澄澈人存魚自躍人亡魚亦竭此
意雖冥冥可與仁者說遺音竟誰繼十里閒風月
休休亭(本濯纓亭為陜軍所焚復搆之易名休休)
洗耳謝市朝搆亭得餘址三徑草長深一毫塵不起支
肘看青山引鶴聽流水獨有愛君心時時擬綸旨(表聖著擬)
(綸集兩編)
表聖影堂
事去惟山存遺祠臨水曲峻節凌雪霜英顔瑩冰玉至
今崖壁間尚耐塵埃辱清風滿林泉千載仰高躅
天柱峰
擎天有八柱是峰居其一根蟠地軸壯羣山俯為礩共
工觸不折萬古聳崒嵂幽人步絶頂引手攀星日
瑩心亭
野老傳此水源與洪河透潺潺浩難窮雨雹灑晴晝巖
頭白龍挂灘前寒玉潄不見瑩心人客衣冷如漚(山居記曰)
(瀑布之亭曰瑩心)
雙人石(在天柱峰東)
屹立高峰東峭直如昔賢夷齊恥周食巢由傲堯天不
畏風霜侵所依松栢堅五老靜相對森森莫知年
司空氏舊居(王官谷舊皆司空别業自表聖沒轉易不常)
孤鶴去不還雲間犬空吠猶聞溪鳥衙尚有里人愛(表聖)
(多以金帛施於閭里)巖花無開落世事幾興廢我乘幽興來靜邀
秋月對
石硯(表聖云西谷路有石如硯人謂之秦王硯)
嘗讀表聖詩云是秦王成憫時著密史(表聖所著密史深救時病)對
此潛經營新雨淨如洗亂苔生復平應誤山中客浪近
翰墨名
機磑
誰鑿沌渾死智者爭出力悠悠蟻在磨雙輪轉何極機
心運機械隨流還不息莫笑抱甕翁終日亦飽食
貽溪懷古十篇(並序)
唐衰全忠僭竊士之有忠義之心者皆深嫉之而能
瀟然脱去不汚其身得全其節者表聖一人而已予
令於虞表聖之居適在境内造其祠拜其像想慕其
平生為之賦王官谷十詠更邀世之能詩者和之以
發揚其潛德奈何士之知表聖者以休休莫莫而止
耳予近得表聖一鳴全集觀之至於一歌一詠一亭
一榭意皆有謂非若世之隱者自棄於山林之中無
心於及物也信乎全出處之大節踵夷齊之高風矣
復成貽溪懷古十篇不揣俚鄙亦求和於諸賢以表
聖之德固不待夫歌咏而後見於世人之知與不知
豈足恤哉然予區區反覆之若是者蓋示其仰慕之
切也咏其名而揚其實庶幾有激於貪懦將歸寫於
休休亭以遺谷中之民使春秋社會樵童牧子相與
歌於祠之下以奉先生之祠雖愚夫愚婦皆知先生
之德久而不忘其祠焉
濯纓亭
皎皎居士纓豈有塵可濯愛茲滄浪清偶以斯名託轉
谷羣鴿歸衝岸游魚躍簷頭碧梧枝秋來垂影薄
覽照亭(山居記曰上方之亭曰覽照)
杖藜高山頭歴覽衆景會泰華屹若屏黃河瀉如帶幽
懷逐冥鴻萬事寄天籟不見玉京春荒煙起蕭艾
三詔堂
猛虎正横行孤猿發長嘯名高世人間三枉鶴書詔借
笏趨朝參天意獨難料咫尺首陽山清光靜相照
瑩心亭(山居記曰懸瀑之亭曰瑩心)
妖氛滿世間瑩心茲得地瀑布巖前飛勢猛鷗鳥避洗
滌無纖塵澄虛全浩氣清風林表來千載有餘意
九籥室
仙術秘丹經昔人藏九籥幽棲白雲根保此一爐藥吟
殘深雨來夢斷巖花落萬慮正坐忘未能看舞鶴
修史亭(表聖嘗著擬綸密史)
吁哉土德衰羣姦恣蟊賊欲加肅斧誅修史乃其職誰
知深山中法若春秋直俄驚濟隂變絶筆幽嵓側
擬綸亭
大厦不可扶誥命已云絶老臣坐深林有淚化為血擬
成絲綸言救世心獨切溪流今尚清夜夜澄孤月
掛鶴臺
汙俗正朋亡歸來臥空谷養鶴不成雙相從守幽獨素
羽信非羣孤唳杳無續高臺委荒榛追想人如玉
一鳴窗
天寒松栢青廐閑騏驥老瀟灑竹窗前超然鳴以道惟
有巖上月時來伴幽討茲意不可忘還將拾殘藁
東渠亭(王官谷東西二渠水表聖定法谷中人以時用之至今不廢)
二渠日夜流利厚爭所起先生坐東亭立法書在紙老
農到仐守後來誰敢毁斯人不可見空聽竹間水
金
玉華山中同裕之分韻送欽叔得歸字
雷淵
洗耳穎川水療飢西山薇山川得佳客草木生光輝末
路風教薄此道日已微相期千載事非君誰與歸
松嶺謁衛公祠楊廷秀
澤居太行巔繞郭山如帶西南古松嶺傑出羣峰外巉
巉聳熊耳隱隱負鼇背小樓不垂簾倚欄日相對春風
遇休沐俗累謝機械寸心渴登臨老氣鼓衰憊隂崖冰
磴滑凌澗鳥道隘瘦藤盤絕頂清境豁眼界衛公廟貎
存英氣凜如在法輪靈迹古殿閣啟綵繪祖燈相繼續
劫火不可壞盤亭接天壇胸次何芥蔕蒼流會清沚緣
絡分支派翠巒卧浮雲幽壑産珍怪松風咽笙磬巖溜
響環珮此來真勝游所適了無礙不作白頭吟且償行
脚債可唤千金兒漫寫垂堂戒
游五渡谷劉昂霄
南山如碧環缺處蒼崖開當年造物手辦此何神哉睥
睨倚天壁千古封莓苔源源萬斛泉飛出重山來白龍
三百丈行處鳴春雷巨石若棟宇磊砢相推排跳波與
濺沫餘怒猶喧豗我來値杪秋萬壑風聲哀黃花雜紅
樹錦繡紛巖隈竒勝夙所貪欲去仍裵徊題詩還自笑
媿我非仙材
拳秀峰秦略
平滑石之俗其俗資磨礱磊醜石之秀其秀在醜中正
如古丈夫貎寢氣質雄又如聖人心孔竅虛明通大都
一拳許含蓄華與嵩大巧本若拙足見造化工好處元
更多摹寫不易工君其善調護抵擊防兒童
題南山友雲亭王庭筠
朝游南山南暮游北山北所以兩山雲盡與師相識師
自出山去雲亦出山飛兩山眇何許矯首送雲歸雲歸
人未歸小亭無恙否向來有竒姿無庸變蒼狗雲兮淡
而貞載與尋宿盟論交須耐久持贈近無情清飌&KR0978;亭
側明月生空碧嘉時為招呼相與成三益
過興儒里宋元吉
我初遊太學讀書思入官幸脱讀書苦廼知入官難去
歲旱既甚今秋天早寒離離山上苖搖風青且乾居民
愁凍饑於我能自安繫馬就此憩慨然發長歎作詩見
我意非欲他人觀
三門津王渥
層崖摩蒼穹四月號隂風大河三門險神禹萬世功他
山亦崔嵬砥柱獨尊雄雷霆日鬭擊悍暴愁天公劉侯
智有餘始令舟楫通仍餘石上穴飛棧曾連空遙瞻白
玉枝挺直丹竈中仙公去不返此事眞冥濛夫人與鼓
崖怪幻尤難窮獨喜兵火餘巋然出新宫當時疏鑿意
四海要會同誰知千歲後築壘防嘯兇詩成一大笑浩
浩洪波東
留月軒元好問
丈室何所有琴一書數册花竹結四鄰繁隂散芳澤閒
門無車馬明月即佳客三人成邂逅又復得驩伯驩伯
屬我歌蟾兔為動色商聲隠金石桂樹風索索乾坤月
與我光滅即生魄元精貫當中寧有天壤隔卯君尚奚
待言論累數百多談令人厭坐睡驚墮幘一笑鷄未鳴
虛窗自生白
讀書山重九詩
山腰抱佛刹十里望家園亦有野人居層崖映柴門昔
我東巖君曾此避塵喧林泉留杖屨歲月歸琴樽翁今
為飛仙過眼幾寒暄蒼蒼池上柳青衫見諸孫疎燈照
茅屋新月入頹垣依依覽陳迹惻愴不能言
霜風一匽薄杳杳秋山空臨高望烟樹黃落雜青紅造
物故豪縱窮秋變春容錦障三百里不盡臺山東燦燦
黃金華羅生蒿艾叢野人不知貴幽香散秋風秋物自
横陳顧揖若不供誰能搖醉筆吐句凌清雄
宇宙有此山閱世過鳥疾何人不此遊名姓寧復識茲
辰世所重前代多盛集柴桑有故事二謝留俊筆併數
孟與桓此外誰記憶人生百年内踏地皆陳迹獨惟我
輩人興懷念今昔山林與臯壤自古長太息
吾山一何高清凉屹相望龍頭出白墖佛屋壓青嶂雲
光見秋半旭日發豪相峩峩寳樓閣金界儼龍像鄉曲
二十年香火闕瞻向金花香綿芊夢想雲雨上福田行
欲近重為詩酒障終當陟層巔放眼天宇曠
鴈門道中書所見
金城留浹旬兀兀醉歌舞出門覽民風慘慘愁肺腑去
年夏秋旱七月黍穟吐一夕營幕來天明但平土調度
急星火逋負廹捶楚網羅方高懸樂國果何所食禾有
百螣擇肉非一虎呼天天不聞感諷復何補單衣者誰
子販糴就南府傾身營一飽豈樂遠服賈盤盤鴈門道
雲澗深以阻半嶺逢驅車人牛亦何苦
野史亭雨夜感
私錄關赴告求野或有取秋兔一寸毫盡力不易舉衰
遲私自惜憂畏當誰語展轉天未明幽窗響疎雨
宿張靖田家(地屬夀陽)
川涂盡坡陀嶺路入荒梗微茫望烟火向背得廬井殘
民安樸陋倦客喜幽屏兒童聞叩扉租吏有餘警兩崖
紛叢薄砂石立頑獷湍流落空嵌百折不容騁山深饒
風露夜氣凄以耿園花淡相望邊月空照影深居苦不
早素髮忽垂領誰謂林野人茲焉惜清景
虞鄉麻長官成趣園二首
鑿池水交流築屋山四繞衡門在人境三徑深以悄中
庭八九樹晨坐聽百鳥人生信多慮長寢容未了虛舟
有天游我定物自擾豈不與世竝自是萬物表達觀無
不可言外當意曉
蹉跎匡山游爛漫彭澤酒慨然千載上懷我平生友夫
君負竒節劒氣鬱星斗為吏非所堪徑去如避走王官
唐以還寂寞蓋已久柴車君來隠清風動林藪至今溪
上詩往往在人口淵明不可作此士寧復有
寳嚴紀行
隂崖轉清深秋老木堅瘦城居望已遠步覺脫氛垢寳
嚴夙所愛丈室方再叩臐黑纔入門逕就石泉漱遥遥
金門寺寳焰出巖竇我豈無盡公昔見今乃又同來二
三子寢飯故相就況有杜紫微琴筑終雅奏曈曈上初
日深樾炯穿漏逶迤陟西巘萬景若迎候絶壁三面開
仰看勞引脰兩山老突兀屹立柱圓覆諸峰出頭角隨
起隨偃仆不可無煙霞朝莫為先後横亘連巨鼇飛墮
集靈鷲九華與奇巧五老失渾厚想當位置初遂欲雄
宇宙太行有谼谷勝絕無出右大似塵外人眉宇見高
秀哀湍下絶壑電激龍怒鬭崩奔翻雪窖瑩滑瀉瓊甃
窮源得懸流偉觀駭初遘仙人寳樓閣白雨散檐溜天
孫拂機絲素錦絢清晝永懷登高賦意匠困馳驟窘於
游暴秦百說不一售林間太古石稍復坏飲舊已約銘
窪尊細鑿留篆籀茲山緣未了僧夏容宿留終當匄餘
年奇堔盡雲岫
元
毛晉卿肖山堂李俊民
悠然林下客世事頗能料閒中意自適身外名肯釣卜
居山之陽初為識者笑勢將陵岱華氣欲吞嵩少方尋
愿谷歸稍近孫臺嘯微茫數煙岫巉絕對雲嶠為我增
雙明未必在遠眺始雖如面友久得乃心照恐隨有力
去或被移文誚已見成膏肓百計莫可療一時煙霞語
愼勿駭廊廟咄哉肖山堂所以警不肖
遊碧落(並序)
壬寅重午日陪郡侯段正卿暨王用亨劉漢臣濟之
君祥仲寬姚子昂張唐臣禄卿平陽趙君玉王潤之
同行
浮雲翳炎景長夏愜幽事相陪林下友共造金碧地清
流潄寒玉老樹聳蒼翠何人開山祖妙處發天祕悠悠
歲月深剝落磨崖字遨頭興不淺有酒留客醉幽鳥背
人飛不慣聞鼓吹抵莫出山門溪風送歸騎
扁鵲墓王磐
昔為社長時方投未可錄一遇長桑君古今皆歎服天
地為至仁既死不能復先生妙藥石起死效何速日月
為至明覆盆不能燭先生具正眼豪釐窺肺腑誰知造
物者禍福相倚伏平生活人手反受庸醫辱千年廟前
水猶學上池綠再拜乞一杯洗我胷中俗
孫烈婦歌(婦姓吳小字二十平陸人適進士孫闕)陽奂
平陸有烈婦地望雄諸吳從居孩提間體貌迥爾殊舉
家愛惜心不啻千金珠眉拂夏繭蛾髩嚲春林烏芙蓉
羡顔色冰霜羞肌膚十二巧針指十四婉步趨姻親未
省識閨門何曾踰孫郎邑中秀少小依師儒雙親為擇
對買紅纏酒壺青鸞得彩鳳誓結百年娛屈己接妯娌
盡心奉舅姑孰謂連理枝半壁先摧枯春風合歡牀分
守夜雨孤西鄰久欽慕(指王氏子)誠與六禮俱賄好靡不周
下逮役使徒父兄去世亂倉卒誰攜扶母嫂憐幼寡且
微反哺雛號訴竟莫察僵仆氣不甦同穴大義在初言
寧忍辜日聞勢轉逼託媒致區區將汝已死婦配我未
葬夫朝决暮即行參差當自屠王族忽承命垂首久躊
蹰此事難為諧此理古亦無女聞一撫掌天道卒敢誣
腐骨尚知愛而况生人軀素志從此伸里巷咸驚吁秋
風萬馬來所至皆丘墟粟堆坡頭路月黑忘崎嶇鄉兵
共烏合焉能保不虞俄頃鼓聲絶崩潰東北隅壯者被
殺僇弱者遭縻驅婦時飛懸崖翩若赴水鳬皎皎盈尺
玉未甘蒼蠅汚鮮鮮全匹錦豈容濁穢塗向是徤男子
足授丈二殳航海鱠長鯨盪荆縛於莬悲哉女子身裙
裾鬱壯圖胡不具始末奏之達帝都外則詔郡國内則
正宫𥜗胡不搆祠宇揭之當官衢近使感義節遠使懲
淫愚不然布臺閣直筆一再濡特書彤史上永世瞻範
模
興上人駐錫姑射山之麓他日邀余所居之靜樂
齋勉為賦此段克已
我愛興上人間處先著脚雖有買山錢難尋一丘壑向
來棲息地龍象久寂寞重尋林下徑竹石若紛薄溪水
恣交流巖花自開落却掃丈室中一缾還一盋靜樂題
其顔塵緣聊解縛寥寥千載下此理誰發藥我今為拈
出未免一重錯有靜必有垢無苦亦無樂混沌元不死
七竅剛自鑿鄭重菴中人萬法本無著獨有太古心油
然滿寥廓
吾兄同仲堅采鷺鷥藤於午芹之東溪因詠詩見
示前代詩人未嘗聞賦此者此花長於田野籬
落間人視之與草芥無異是詩一出好事者將
知所貴矣感歎之餘敬次其韻有與我同志繼
而述之不亦懿乎段成已
微雨灑郊坰百卉欣並育幽花發溪側間錯金珠簇徐
看是鷺藤香味濃可掬忍饑出新句大笑負此腹遺落
榛莽間采擷誰見蓄情知無俗姿安能悅衆目先生日
來往東溪路應熟一經題品餘名字耀巖谷遇合良有
時不才異山木
呂氏用靜齋
兩岸夾嵯峨一水中委蛇是間有高人靜與山林期結
茅並溪石故迹司空遺因山愛其山佳處應自知心閒
境隨勝眼靜山增奇寥寥丈室中日用夫何為不書咄
咄事高詠休休詞無人書一編有興酒數巵便是一生
了安問蓍與龜依依中條雲夢想紫芝眉昨朝寄書至
謂我來何時急營買山錢已覺從君遲他年兩繩牀分
忍西山饑
蒲城董公余素不識其何如人也一日袖横軸所
謂龍窩圖者同仲堅見過而以詩見謁余雅不
能文詩尤非所長者加之老病日久縱不避拙
惡亦安能為他人椎肝腎邪渠請益堅余重違
封意且念其勤姑因所見以敘之云爾
封生㩦客來謁我蓬蒿裏軒軒亢塵俗不知誰氏子所
主我既賢伊人亦云喜探懷出新圖一語煩舉似蹇余
不能文三請意未已溪山有素期入眼盡其美層雲蔽
重淵萬木夾兩涘飛流瀉絶壑千丈垂幅紙餘霏散如
霧點滴亂紛委何物竅其傍相傳龍所止廟貎寄空山
何代為經始年深祭血乾亂久誰復祀威靈昔所聞對
面隔千里誠通感必應雖遠猶在邇巍巍窟宅尊安卧
久不起何當洗甲兵倒挽豳溪水
陳子正容安堂
陳子少英邁逸氣不可挫典型肖乃翁出語輙驚座行
止非所能造物聽掀簸功名鷹在鞲歲月蟻旋磨區區
一邑中十載供史課結廬慕淵明志向有許大澹墨寫
形似終日相對坐一室足我容百念付慵惰青山隠檐
楹流水出其左植花數十叢種竹千百個事來若機張
事去如甑墮浩然方寸間不受一塵涴豈無二仲賢閒
暇日相過有酒相獻酬有詩互賡和溪山入笑談珠玉
霏咳唾徜徉天地間一物莫非我醉來語更眞卿去我
將臥主人正高枕山鳥莫啼破
題梁氏靜樂堂
攘攘區中人役心名與利於身竟何有乾没不少置叔
敬有耳孫犖犖與時異一官不肯覓閒居養高志築室
塵境中中有塵外意方其厭囂湫歸來行少塈牀頭一
卷書淨洗紛華累苟能樂其樂寧復事吾事見客不吝
情有酒即成醉為問東華塵何如北窗睡清風吹我懷
萬事覺無味誰知方寸間自有清凉地
遊萬固寺王惲
中條鬱蒼蒼首尾固雄大連山一臥虎矯首盡兩戒東
南萬峪門犖确入幽阨空青上絶壁嶻嶪兩崖對南山
開畫幈高下蔚萬檜扶藜到山門黃衣六七輩寺殘薄
水賞一水良可愛尋源入雲蘿不惜阮屐敗掬飲清臆
塵坐睨巨石怪山空響佩環林迥騰怒獬行聽溪聲回
周覽詢勝槩當年爽心亭萬竹爭映帶碧鮮照清泚襟
袂濯沆瀣人境兩渺茫佳句儘誇邁開軒邀客飯放目
欣一快盤餐固疎糲泉洌幾肉嘬忽焉林風振萬壑一
氣噫前林疑處嘯作勇助吾憊筆落還自驚一掃衆峰
靉山僧喜醉顚海會得珠貝興來本無心遊藏詫佛界
夕陽送歸鞍依約虎谿外風煙作破墨塔廟失所在鍾
美厭摹寫閟伏化機藹盤空之硬語技癢若無賴馬首
詩遽成一笑豁吾隘
過鹿臺山
遠尋文石岡來歴南山纏鹿臺臺為山幽徑蟠古篆後
峪行未盡前嶺已當面秋聲蕩林樾風露淒以泫隂壑
氣蓊鬱疑有虎豹變山田若無多溝崦耕已徧柴楥結
半空羅絡碧巖轉自憐終歲勤獸患防一旦我本山中
人束帶對郵掾頓然還舊觀瀟灑償夙願行經雙蟾嶺
石怪驚變現闖首槲樹間氣自太古練月中誰推墜囚
鎖屬山縣乃知北平守認虎飲羽箭物肖本偶然長歌
下層巘
汾水道中
蒼巔互出縮峪勢曲走蛇回眺驚後擁迎看復横遮雲
林蕩高秋半嶺翻晴霞十里九度水清流帶寒沙山溪
本幽寂激之聲乃譁解鞍憩美蔭覺我心靜嘉風枝滿
秋實野菊被水涯幽馨散蘭馥紅鮮綴丹砂二物固瑣
碎託興騷人誇我欣記所見信筆書田家
去三汊見太行郝經
二年大河間胸次洶餘浪身與天根浮泱漭隨下上靈
槎沓虚舟顛倒泥底樣恍疑渾沌初溟涬天水象揚鞭
得西歸瞠目為一放舉首見太行逸翠蜚萬丈爽朗肝
膽張豁逹器宇曠真宰聳奇骨頓覺天地壯茲山自佳
色何乃自凋喪吾家在椒嶢老霧横莽蒼松楸日樵采
山靈亦悽愴何時鶴髮翁㩦我蹭疊嶂雖無錦繡裹粗
著文彩狀山河表裏全自古更覇王於今何索然死石
徒映向在人不在山先民語无妄行行重行行落日兩
相忘
平水神祠曹之謙
城居厭囂湫林壑思自逸相將得佳友侵晨駕言出西
瞻姑射山馬首見崷崒行行至其麓一徑入蒙密靈宫
閟清深流水驚蕩潏凉颷自遠至回首炎歊失平生滄
州興便擬此築室翻然念男女會待婚嫁畢壺觴暢幽
情笑語永今日題詩記曾來夏六月初吉
題秋風亭故基
危亭冠雄雉飛構何崔嵬一夕墮劫火變化成煙灰頹
基翳蓬蒿壞道封苔莓蕭條古城上空有秋風來
德風亭熊戴
天下多名山太行居第一澤潞伯仲間上黨天之脊屹
立界中原形勢控南北千秋萬古松於焉杳無迹瞻彼
德風亭巍然峙孤立德猶天地風風猶君子德德風惟
得人何草不狼籍嗟彼德風亭在德不在餙冰湍味更
甘雪乳泛玉液軒窗瞰危臺垂雲紀奇石我來憩此亭
登臨覽八極十年塵土襟抖擻豁胸臆把此德與風無
憂亦無戚矯首望太行太行山自碧鳥詩招義陽義陽
不可得日暮下亭來令人三歎息
題明月泉節齋
古昔蒲子地今郡名隰川去城八里許美景分媸妍瑩
此巖上月照彼崖下泉波光始蕩漾兔影成嬋娟隂氣
固相孚陽應何昭然靜觀物有感方知理無偏心鏡生
皎皎德化流涓涓時備憲府列參乘驄馬前適來暮春
月勝賞中秋天作詩記石壁恍若人間仙
次蛇谷道中聞杜宇劉源
黃杉接大萬元非岷峨山西州宗詩老行唫蛇谷間幽
禽復驚我峰巒夕照殷山水兩奇觀天地一大寰如何
啼不已血濺林木班懷哉感今昔世事川湲湲田園賦
歸去謝爾東南還
過常山趙忠簡公墓吳師道
客行常山道溪駃波沄沄溯流睇崇岡問是丞相墳舍
舟步榛翳隧道不復分石碑已零落宰樹何披紛其傍
曾元居混迹隨耕耘亦有顯仕者遠去忘榆枌長吏類
俗流但識期會勤葺治禁樵採此事今無聞堂堂中興
烈忠正而德文禍胎偃月姦冤魄炎海氛凄凉槥車還
倉卒書疏焚誰知尉職卑乃能杜使君蒼天佐賢俊微
爾幾空羣興懷慨前事空山黯愁雲咸陽骨安在唾罵
奚足云騎箕儼天上千載彌清芬
蒙溪山居張著
我本山中人十年墮紅塵歸來媿青山青山解迎人十
里如相望五里如相親乃知山德厚不以俗駕嗔藹藹
桑麻原熙熙鷄犬鄰落落冠裳古悠悠言話真回思所
遊地囂埃塞城闉終焉吾有約為報山之神
尊經堂詩(並序)柳貫
昔趙人安先生以布衣教授里中裒輯羣書大備經
訓使子若孫採擷芳華厭滿膏澤有餘則推之以及
其鄉之人焉去今五十年尊其書猶尊先生即名其
堂尊經堂曰此先生之志也太史屬蘇君伯修嘗受
經於先生之孫最為得安氏之學者乃來請詩刻寘
堂上噫書在安氏而其淑人之功獨安氏哉詩曰
聖人言純如載道行萬世貞明配日月廣大侔天地簡
牘之所資包絡無巨細上而建皇極重覩人文麗下以
開民彝性初均秉畀訓行宣光熙道否隔氛曀千人萬
人心揭揭皆經誼此息則彼消剛柔乃殊位進乘休復
機廸哲蹈仁智自絕其本根奈何取天劓燔滅滋秦癏
網羅興漢利存亡書豈知論者常不置濟南耄言出孔
壁發神祕百篇始昭垂五代著成乂魯齊韓毛詩其傳
迭興廢審音以知樂亦各徵四至樂崩名僅存緬想歌
鍾肆禮失野可求誰明射鄉義制氏記鏗鏘后蒼詳數
制區區象聲容詎得作者意賴夫春秋家尚識王道貴
載事或稱誣推凡疑翼偽田何受孔易其全緣卜筮楊
施孟梁徒别出踵焦費挾書律始除六籍豈俱逝傷哉
居下流衆惡所犇萃駕言拾灰殘我道猶未墜乘之以
顓門中復縻䜟緯黨同護朽竹攻弱擊枯骴文字日荄
滋編策亦鱗比孟荀與楊韓先後參輿衛擇精語益詳
炳炳詔來裔一籥節衆音八風無濫吹方張乃遂翕已
矣更五季大明升殿郊熒奎屬炎彗舂陵南標正陜洛
黃離繼經世偶潛虛象圖合而異舉隅豈無反僅若小
星暳肫肫紫陽翁敷賁了羣眎在時張呂間建學特超
詣一鼓行無旁八區同教肄矧茲龍德中美化純漸被
家書動盈屋人事各康濟恭惟罔極恩聖哲布嘉惠經
尊道則尊有合嚴庋寘覆之以堂庭牖戸亦崇邃古史
洎今詮珠駢而玉綴高名以經揭酌原知水味譬如登
喬嶽岡阜左右睇草木流華滋煙雲撤纖翳觀生老其
間面背俱盎脺豈惟一身謀直作數世計是家離石宗
遭亂藁城寄劬書自玉峰菑播實深概子孫刈其熟穰
穰收秉穗後來及門士妙合若龜契尊聞行所知況復
躬自致過逢詫師資忍負築場志我願安氏堂廣作天
下治矜式表國都弦歌行黨術蓄誠以端蒙逹生以知
類惇典敘彝倫三郊而五禘與世開隆平吾經固無累
自微可之顯道豈不在器世間有形物展轉資弊弊游
談亦何根閣束秪自棄是將比鎮寳前人所數遺手澤
尚鮮新一展一流涕晝誦夕思之上帝儼臨涖作詩諗
蘇子孫曾戒無替
望李陵臺
平沙北流水青山在其上李陵思鄉臺駐馬一西向草
根念餘凄峰尖入寒望俚言雖莫稽陳迹尚可訪想其
深入初步卒亦材壯手張天子威氣奪名王帳覆車陷
邊塵此志廼大妄一為情愛牽皇恤身名喪縷縷中郎
書挽使同跌踼安知臣節恭之死不易諒河梁執别處
出語謾惆悵家聲故燀赫三世漢飛將兵法有死生人
運迭休旺忠回在信史豈没功罪狀馬遷當腐刑強欲
雪其謗土思豈能無層雲塞亭障千年麒麟圖吾將執
元鬯
鼓堆山古意靳柱
登彼覆釡堆遠眺覺清適西山石腋開遥遥倚天碧黃
流俯東來渺焉如一粒乾坤古今間不知幾陳迹神堯
昔封疆士蔿舊城邑民俗儉且勤食力無寧日兩泉溉
萬田寸土十金質祠神雨亦靈鷄卜時告吉絳郊不壘
年芳草翠如織我勞思古人叔回亦及識悠哉天外吟
何得復何失
居園池(並序)偰玉立
乙酉之秋七月既望余自河中讞獄還司過絳登守
居園池昔日亭墅悉已湮没獨洄漣亭花萼堂復構
以還舊觀流泉蓮沼猶仍故焉堤柳隂翳逕花鮮妍
庭竹數竿清風冷然有塵外之思即是賦詩曰
絳邑舊名藩牧守優鴻儒逶迤山中水曠達園池居雄
并歴晉魏揖讓隆唐虞世遠民俗漓訟劇古道疎環列
多館墅莽蒼變丘墟慘惻歲年深寥落兵燼餘廽漣復
亭構花萼懸堂虚袚禊引流觴賓筵聞鼓竽錦香綴逕
蹊琅玕繞庭除公暇寡接交游觀足清娛緬懷前哲人
冠蓋秉鈞樞遺愛勒琬琰清風生坐隅卉木均雨露藪
深樂禽魚端來濯塵纓詠歌登舞雩夕陽明翠巘秋色
淡紅蕖鄉關動離思雲烟隔荒蕪繡斧倦行羈霜日烈
修途故園有松菊盍用還菑畬
明
姑射山張昌
峨然姑射山中有玉洞仙脂膚若冰雪被服行蹁躚朝
飡石上芝夕飲澗中泉有時駕飛鸞飄然凌紫烟
旌忠廟弔後唐裴約王堅
嬴秦破洪荒末運開五季乾綱倒狂瀾龍虎恣吞噬毒
流滄溟深虐燄乾坤熾誰為柱石臣力挽逥天勢桓桓
裴將軍名節期砥礪伏事李嗣昭騫騰賈英氣夾寨守
踰年忠誠舊昭義嗣昭領元戎甘苦同軍吏一朝解重
圍汴水驚鼎沸周旋二紀餘相親若肝肺南轅守澤城
鎮靜得專制髫齦巷有歌夜月厖不吠翠華重親征賜
姓神堯裔誓將雪昭陵問罪興漢幟大勲以垂成元戎
忽先逝繼韜固佳兒胡為反徼利柩中肉未寒略不君
親視巍巍基覇功上黨固屏蔽一朝與仇讐割斷河東
臂銜枚汴軍來此邦可無備酬恩寧死忠臨危敢㩦二
裹瘡夜廵陴顧與城俱斃期將先軫元碎作睢陽厲情
鍾唐帝懷死獲將軍志當時一武臣英烈乃如是嗟嗟
馮大師曾不知垂涕朝為仇敵人暮作君臣契累朝位
三公亘古羞犬彘請觀公之為九萬見飛鷙堂堂歐陽
公直筆著清議官崇刺史封廟錫旌忠諡芳名重山丘
富貴誠夢寐我來守此邦雨暘賴神惠朝廷饈特牲春
秋謹時祭衣冠儼容儀黍稷加精糦廣庭聞苾芬旋飇
肅鳴騎觚□暈朱甍豐碑勒雄記始知先聖王垂教重
名器向如始皇君今日皆魑魅再拜瞻廟容斯文亘天
地
十八盤徐賁
土谷既深入高山復巑岏微逕纔百尺下轉十八盤俯
臨澗壑險勢陡不可看亂石鬭磊砢置足恐不安長鑱
那可托藤蔓無由攀寸步每千慮舉動如蹣跚心膽掉
欲碎毛髮亦為寒戰兢尚未足何暇發慨歎平生行路
心此日方知難
沁水縣
一水隨山根宛轉流出迥灘聲繞縣門孤城數家靜風
土殊可怪十人五生癭土屋響牛鐸壁滿殘日影行遲
欲問宿連戸皆莫肯亭長獨見留半榻亦多幸呼童此
晚炊糲飯榖帶穎野蓛不可得敢望肉與餠途行乃至
此儉素當自省
渡沁
陸行渴懷抱今渡沁河水奔騰走百灘聲遠聞數里我
來坐其涯肩擔欣暫弛不意山塢間偶得見清泚連朝
塵沙目豁爾淨如洗雖云倦行力對此何足喜南風吹
青蒲白鷗忽飛起
天井關
峰逥抱深壑下視天鑿井昔人建重關扼險備邊警鍵
鑰久已絕垣石尚森整峨峨尼父祠門掩衆山靜曾聞
此回轍無復過斯境詢知鄉老言此事古未省餘氓數
家在破屋暮煙冷我行力稍疲景物不暇領且為投宿
來驚風夜愁永
羊腸坂
盤盤羊腸坂路如羊腸曲盤曲不足論峻陡苦躑躅上
無樹可援下有石亂蹙一步一嗟吁何以措手足途人
互相顧屢見車折軸少時徒耳聞今日親在目不經太
行險那識安居福
女媧墓
空山兩高塜媧皇此中葬焦土積層巘勢助殿閣壯大
哉補天手功出千古上至今煉餘石火氣夜猶放轟雷
常祓護烈風日掀蕩隂林慘可畏怪木高數丈百鳥飛
繞枝欲止不敢向地靈氣所鍾祭禱土人仰經過謁祠
下幸獲拜神像
霍山
霍山古北鎮勢尊出羣麓山深異風景春盡樹未綠居
人苦多寒鑿土為住屋屋頂土元厚亦種麻與菽乃知
此方民猶有上古俗我欲拜其廟日斜去程促窑烟歛
暝色牛羊半歸牧征塗多嶮巇村館早尋宿
太隂山
巍巍太隂山厓壁拔嶄峭積水嵌層墟凜若太古造凍
深草木堅僵立勢難撓高寒横障空陽景未嘗到隣有
羲和墓欲問莫可吊如何於此地獨不被臨照至今山
中烏無性識晴昊聊為志其事因之發長嘯
詠聖佛崖于謙
鑿石成佛巧石内無佛僊佛是幻象石石是佛渾堅如
佛能有靈石靈在佛先佛原不在石靈在人心邊石既
能成佛人何棄聖焉性中原有聖性上聖無偏天命與
人性何嘗私聖賢忍將無價珠墮落泥沙淵一害於詞
章再鑿於簡篇體認敬義字為聖賢學全
度桑乾祝顥
金龍池畔水演作桑乾河東馳入滄海浩蕩成洪波誰
知稽天流發源始盈科覽物感人事防微當若何
夫子巖喬宇
南來太行支壁立勢凌駕巉巉巨巖旁砉爾開一罅崇
柯冠其巔奔浪遶其下遥觀若無有尋丈不相假我遊
亦屢經將覽輙弗暇今晨値晴景健興莫可罷徑仄翳
蒙茸殘雪積未化折荆旋掃除遇險或平跨上塑宣聖
容虚敞搆精舍石刻紀至元讀之頗自訝云聖西遊時
過此留夙夜因呼村翁語相傳匪誣詐北有孔子里郊
墟接桑柘巖以夫子名斯事無異差樂平古晉疆上黨
周流亞澗道多佶曲難若登泰華孔轍想未經勝蹟安
敢詫不然載籍中遺漏恥游夏千年事渺茫欲辨鮮憑
藉誰當破羣疑永定茲山價
白巖山
兩儀判清濁山水相峙流上黨雄北境太行界中州茲
巖名以白崛起良有由根盤連坤軸千里互周袤三峰
迥羅列勢與恒霍侔立表不能算丈尺焉可求其下俯
臯落其廣瞰仇猶雲雨澤萬物四時無愆尤我本晉冀
産氣格山相投平生所仰止取號以自修冉冉壯及老
閒心始獲酬勝日扶杖屨丘壑咨遨遊拾級緣澗磴褰
衣涉溪流河山一統盛極攬兼窮搜因思纂國志何以
不見收遺大摭瑣小世事多謬悠與客成一笑呼觴進
餚羞燕齊接近壤秦蜀亘遐陬吐吞風雲壯指點林壑
幽浩歌坐絕頂天地同浮漚
横山
樂平古封邑水谷分一都横山顧其北風氣相環紆始
祖既占籍族大成村居東峰紛擁列纍纍如貫珠平衍
卜兆域附葬昭穆居上刻左丞文次列譜系圖松枝交
屈鐡蟠龍形不殊相傳數百載子孫咸怡愉或奮力耒
耜或究心詩書地靈毓人傑此理固非誣祖考繼科甲
金紫耀仕途至予兄弟輩亦復業文儒仰荷國恩厚勉
承家慶餘所幸孱劣質耆年遂懸車時節會宗族燕飲
合親疎黍稻陳酒饌羔豚具庖厨欣遇太平世永無兵
革虞相勖敦善行薄惡相芟除庶可保門祚足稱君子
閭作詩告親黨勿謂予言迂
宿虎谷王雲鳳
我本山林性誤遊入塵埃弱冠辭里閈十年始一來家
人聞我至促釃牀頭醅父老見我喜相顧忽以哀自言
老未死死者安在哉籬間過炙雞山色映尊罍隣翁曳
杖至傾倒盡餘杯但知醉為慰呌叱不相猜飲罷出柴
門遊戲步崔嵬岡巒盛松栢瞻眺久徘徊何時不復去
浩歌心肝摧
虎谷
深山草木稠結廬向虛敞盡日無人至禽鳥互來往讀
書心力倦手曳青藤杖出門何所之獨坐盤石上山頭
白雲生我心自蕭爽田父驅犢來喜道桑麻長
鐡牛邵寳
河北偃牛尾河南峙牛頭牛身亘河内萬古鎮陜郛作
者云自禹精深協神謀母金厭子水以類坤為牛默奪
造化用一沈永不浮摩娑太古色至今幾千秋公行視
其脊欲鞭且還休奇非銅槃比質有石鼓侔願言頌公
德屹然坐中州中州不足撫四海亦横流
遊晉祠觀難老泉王鴻儒
一泓俯幽深疑有蛟龍臥却立不敢窺况敢輕一唾瀉
竇玉珂清入村羅帶涴涯空或通海流駛可旋磨下溉
稻千頃旁闕竹萬箇行旅藉飲濯居人免寒餓崖刻半
剝落石路時坎坷林靄滯行程山風牽臥課俯觀魚鱉
遊仰乏燕雀賀豈伊道士貧母乃令長過右顧十畝塘
西有百重邏恨無擇勝亭與客同唱和何當行役休遂
此股肱惰得與二三子終日臨池坐
太行歌祝允明
上客坐高堂聽僕歌太行六歲從先公騎馬出晉陽遙
循厚土足忽上天中央但聞風雷聲不見日月光狐兔
繞馬蹄虎豹嘷樹旁横跨數十州四面殊封疆童心多
驚慄壯氣已飛揚自來江南郡佳麗稱吾鄉邈哉雄豪
觀寤寐不可忘人生非太行耳目空茫茫
媧皇墓詩送喬太常(正德元年丙寅武宗即位遣官禮百神)
李夢陽
伊聞女希氏奮迹鴻荒日神功羲農並吹簧豁隂鬱鰲
極本寓言蛇身竟恍惚遺墓趙城側古廟松杉密霍嶺
峙巑岏汾川眇蕩潏穆穆秉德臣肅肅奉瞻謁祈靈泝
遐躅明禋備精物天雖積清氣運久恐漏闕徒煉五色
石寥廓詎能越送子顧周道俾我心於邑
豫生
士有氣相感殺身酬所知伯氏既謝世族姓無孑遺噬
炭甘若飴漆身亮何為生既荷君遇没敢求君知仇聞
再三歎攬淚惠新衣玉劍四五動左右神為摧愴哉彼
流水迄今為鳴悲行路佇歎息芝蘭繞墳基人生固有
畢節義誠難虧
北極靈跡劉麟
翩翩玉堂子迢迢湖水濱睠彼取笏者結屋乃比隣大
君昔造命况復聖且神郭公會其逢易置如轉輪於何
幽冥中默定良以勤永懷世上事夢卜眞何人
寄題白石樓康海
我聞白石樓乃在太行下丹機凌紫霄朱甍接巖鏬盤
鬱横汾曲崔嵬紫金㕒夕烟蕩洄潏朝暉輝簷庌兩溪
互縈帶千峰隨晦冥屏障萬翠列花柳四時明平生喜
遊眺詎可如孫登春中過函谷遂有渤澥行徒懷南莊
老安能愜初盟人事苦迫促三日滯虞鄉雖有泛舟趣
却無曾點狂回想王官谷新詩滿素墻不識蕩溪姓徒
羡詩思長何當與握手於時共徜徉同遊誦其名知是
南莊子故家有若人私為南莊喜遨遊翰墨場倏而踰
四紀不謂英妙姿尚在秦晉里便擬此登樓醉汝賢喬
梓三嘆發朝邑彌月興猶起感君寄書至展轉愛君才
欲見不可得空望白雲隈吾有雙黃鵠飛飛自天來因
逢王子晉借之遊蓬萊一去竟千載寥寥不可回回時
坐鶴背挈子臨高臺先過崑崙頂後瞰弱水湄徐訪紫
華君持其雙玉芝吾意竟不歇君心尚弗改寄君白石
吟殷勤為予待
春日同王子游王官谷(限春寒花遲四韻)呂柟
懷思溢十載晤語及初春牛馬風滋背火水時亦因大
婦織麻枲小婦刺錦茵鍼梭各有托諒者皆在勤蕭蕭
出門戸望望追侣人携手同征邁遠上條山岑飄飄飛
雲表初日親可賓
織席備寢卧織布祛時寒一身不自用抱之市闠闤百
川皆東逝弱水獨西還趨海苟無二奚懼筋力單女媧
尺寸手五石如彈丸天大渺無極煉之可補完哲人愼
微細矜莊有異端
種樹思摘果不徒見開花花開十日殞果摘還生芽昔
有青門子年年止種瓜瓜蔓大如柱瓜實大如車白日
生東海西極有落霞光輝苟無損且猶天中過雖有魯
陽手焉能常揮戈不見東隣女夜半猶績麻
章亥足非速齊魯去豈遲五石瓠亦小鷦鷯剩一枝玉
石與骨角義存綠竹淇乘馬馳遠路乾餱還自隨力匱
踰絕險頓可使勿饑不見松栢樹歲晏猶若斯鯤魚與
鵬鳥畜之在天池
宿太行寄憶馬仲房常倫
盤紆太行道行行衝北風伏馬疲日暮息徒莽蒼中之
子倏異域晤言疇與同展側不能寐撫劒臨前楹明月
望霄漢四衝羅列星咄彼參與商使我心冲冲
王公石王溱
驅車出楊村遥指黑山陌菀菀村中柳青青山上栢險
阻開蒼莽忽見一片石岐路紀浮山云是王公跡隱隱
石上文摩挲識其畫不見峴山碑歲時忽復易苔蘚蝕
龜趺風雨剝螭額望之淚猶墮忽忽流餘澤伊昔升公
堂言容儼朝夕對此埜踟蹰凄然秋草碧
春日同呂子游王官谷(限春寒花遲四韻)
中條何逶迤天柱欎嶙峋西指重華都世遠見隱淪矯
矯司空子誰能識其眞高蹤耿不滅竝游屬早春北山
有松栢南山有荆榛所托元不偶孤嘯傷心神
了了一高士移家入王官流風日已遠邈焉不可干清
清濯纓水鬱鬱採薇山人生各有適所慮非饑寒賤者
豈皆素貴者豈皆完哲人敦素履被褐詠考槃翛翛雙
白鶴凌風起高翰
仙洞留巖阿望之阻且賒嘉樹來孤鶴幽草抽繁芽羣
仙不可招中懷寄瑤華歲月銷容顔譬彼三春花人生
不努力衰落同咨嗟吕子玉堂仙昔游懷已嘉携我再
游衍白日千峰斜大道以為期吾將卧煙霞
嘉賞故無倦春日不肯遲翛來下丹梯散步臨前墀仰
視雲漢光星斗何參差俯視瀑布流雙橋廻漣漪促膝
吐衷曲人事乖所期抗手過橋門飛轡東南馳路遠石
不平中宵繫吾思
鹽池蘇祐
龜疇演潤下龍文陳實中煑海聞吳疆鑿井稱蜀雄睠
茲條山側泓水何冲融築場豈仲父疏渠殊白公南風
洞宣朗葳蕤秀瑤瓊結斗麗方池形虎薦清宫𣙜利通
四國坤靈昭元功直廬附周圍嚴扃啓中通報貺崇神
棲千載誰能窮
秋日始遊書院余光
驅車出西門原野秋色暮迢迢望孤山陟向暹渠渡白
楊嘶寒風夾此宫牆路遊子懷慕久披拂以亟赴入門
瞻聖像慰我中心素躊躇俯荒池傍徨倚紅樹解衣攀
薜蘿獨向雲顚駐幽巖生紫霞怪石走虬騖巍巍今日
山毋乃平地布轆轤汲井泉曲引山根注涓涓昔成流
源委時可泝汲引功弗停鑑沼復洄澍忽然見弋魚恍
與西渠遇竒哉西渠子勵志搜遠趣觀此山與泉真學
基已固緬我涇野師繼此鳴韶濩青衿萃講堂春風滿
元圃樸棫化已長顚蘖生時雨鳳凰一高翔百鳥咸振
羽云胡余子來孤翼何所附空堂成寂寥傍舍亦歌堊
伊威穿敗垣蟋蟀泣野露誰能效綢繆補葺一如故撫
景懷伊人長嘆不能賦
自平陽趨蒙城張佳印
首冬邁川塗䟦茲平水路霍雲遞廻盤汾流莽奔注濛
汜沉曦陽僕夫阻昏暮駛轍遵蒙城攬衣侵霜露碪杵
環郵軒解裘貰村酤四壁依蘭缸孤唫托情愫嗷嗷西
求音無乃冥鴻度歴亂江上懷北風吹庭樹
石樓待月郭紘
須臾我待月月來亦須臾月照此今古圓缺何不渝中
有蝦蟇精吐氣成寳珠我欲往殺之飽食觀靈樞歸來
一長嘯清光遍九區
題冰雪堂王道行
卓彼劉節女良人未娶亡孀居五十載足不履門牆心
志堅金石冰雪揭華堂賢名書太史奕世垂休光清冰
和白雪可擬劉氏操雪消冰亦解女志獨堅牢泣血踰
三年時日良悲號克養公姑孝塜丘躬自抱令名耿不
寐猶憶儀兩髦以之喻冰雪榮之華衮褒婺山同屹屹
婺水同滔滔陳詩附史編千載咏清高澄澄玉壺冰皎
皎瑤天雪不濁任爾撓不淄任爾湼雪白母之心冰清
母之節一天從匪他萬矢何絕决冰玉自輝映閨門自
英烈嗟彼怕寒者誰能望高潔嚴冬寒沍時衆芳盡凋
歇不有堅貞操誰與傲冰雪春風冰易解朝陽雪還竭
嗟嗟烈女心始終同一節久持冰雪操人視竟難堪潔
白渾如一嚴凝已並三孤寒咸莫受苦節獨能甘列傳
稱賢母千載播斗南
鴦漿泉詩張四維
中經富名山蜿蜒帶河澨造化剖幽藏丘索摽靈致特
峰竦湖隂高指觜觹次南望揖嶽蓮連岑近相避絕頂
有神泉泱漭含元氣澄泓滿不溢熯潦邈不異雲漢凝
清暉瀼露奪甘味厥惟帝臺珍鴦漿自昔誌頃余釋塵
鞅鄉山恣容裔尋此奇勝蹤疑為鬼神秘秋波浸空碧
曉月弄山翠躋攀日無休吟賞夜不寐拄杖龍所化恰
與仙源値膏濡草木蕃氣蒸川原媚恍覩九仙境快我
千古意振衣天宇闊鳴絃水脉沸廻眺飛仙洞巖壑下
無地信宿澹忘歸蒼茫結幽契王池授丹訣湖音閴未
試靈液欣可托永言滌心累
登清凉石邢雲路
四圍山面面九步石方方石方方何清凉廣容千萬衆
傳者疑荒唐觸蠻蝸國戰大地黍珠藏睠此九步石行
者宜徜佯茲石能令來者行茲石能令行者悦茲石自
清凉人心自炎熱
謁師大夫子野祠邢大道
汎汎澗水流行行河之滸莽莽眺村原離離秀禾黍蕭
蕭二畝宫村東三里許野狐走低垣山鬼嘯深樹先民
邈何扳寂寞此邱土遺像儼中堂白雲繞庭廡松風絃
響悲哀鶴鳴且舞嗟嗟晉大夫賢非樂師伍智鑑炳蓍
龜讜言凛斤斧識者謂之聰昧者謂之瞽傷哉不逄時
悼乎非其主村翁一瓣香巵酒神不吐邦典肅牲牢官
僚承簋簠配饗虞士師高名俱萬古
師南里周眺村原讀聰聖志贈耀昆
地靈人迺豪人豪地為美太師産茲土師以名其里冷
冷舌泉清鬱鬱箕山紫田廬六百家林林聚生齒農者
業不貧賈者名亦起脫跡農賈間英英范氏子儒賈賦
賣金書田筆為耒冥心探往蹟努力追前軌遊矣聰聖
公千秋有信史
葦棚詩(並序)曹于汴
癸卯得告還里賃住室淺苦暑乃買葦箔數卷縛棚
以廣屋簷甫及半已覺灑然既成則密不蔽風疎不
漏日鬱同䆳厦燦若花隂度夏無慮即使歲一新之
不過歲用百餘錢終吾之世費不數千徼禄足辦無
難也不亦快乎
結葦為高栅清幽障暑酷袒背卧藜牀稚子供脱粟有
時爇檀蘭古編可朗讀托身六合中風光到處足還期
招所知茲樂誰能獨
遊景明園覽巖壑竟日李永培
里巷紛多擾村落忘折節灝氣散青烟飛流噴白雪濯
纓俯前溪捫蘿躋石室樓閣起參差樹木雜森掇水潺
人語隱巖峭鳥飛絕竟日臨不倦適與心神悦更上最
高頂城市如丘垤
景明詩張銓
山骨紫金稜泉聲白玉潠峭拔隘中條孤幽秘九畹春
事尚刁搔捉臂何繾綣塵骨歴嘉辰登臨愜夙願翳然
林木間桃花未許褪振衣凌虚崖佛光若不遠徙倚出
高松羣峰自來獻薄霧蕩風弦灑落寒蛟噴蒼冷滴衣
裾萬籟歸方寸臥石倒烏冠興劇不為勸仰視呌青昊
魚鳥窺之遯黃埃十日心聊此蘇委頓疑向武陵來曾
進漁人飯
試府學寧鄉兩學諸生明倫堂文翔鳳
巴蜀規王者西河疑聖人荆州既持論終亦謬稱臣從
來多自大不免笑洪鈞龜茲應非馬匍匐壽陵塵夜郎
休擬漢禹圖曠無垠六經續王氏雅志抗干春廡門談
禮樂雍雍在河汾仇董將無褊顔冉未堪倫姚薛成中
說輒以當泗濱遂被吳楚誚莊夫挂恚瞋吾道歸玄聖
如奉斗樞尊羽儀方端木九流笞濫淫忝應教化主廣
大括一元堂端危獬豸代野括麒麟誓以天人力破茲
歴劫昏長庚搴右幟大丙推輕輪一戰清江湖再戰踰
崑崙奇書收羣玉明珠采大秦希聖稱良宰絕筆贊獲
麟文學匪具眼言語聊激脣卜山一坏土甘為魏侯藩
願曳垂雲罘八紘掩俊民彌天兼四海釋習眇羊羵
題林宗蘇舜澤
高張琴絶絃暗投珠委路嗟哉東都士禍樞踵危步穆
穆郭林宗深心托幽素含章貞自抱誠微幾早悟仙舟
聊可竝墮甑豈堪顧懿彼烝民章明哲伊誰賦
佛耳摩雲朱雲鳳
佛耳高插天掩冉雲滿谷吉人玩奇變昕夕看不足迎
風翠蓋翻映日錦屏矗曉摩霞影紅晚盪黛光綠卷舒
總無心悠然潤林麓蒼生渴霖雨遲爾生百榖
竒石倪光薦
五載牧魏城未登大峰麓馬走每自嘲官乃因人俗偶
經百廿盤陟岡須我僕瞥見石與松駴然驚心目石以
松為筋松以石為肉石抱松如裹松穿石以束纏結具
一體誰復分各族拱把歴風霜一卷共蒼綠信有化松
石亦有生香玉乾坤恣靈幻何必生人獨倘有道州筆
石魚增華縟若逄無為顚袍笏幾拜伏可惜絕世珍寂
寞置空谷只今徘徊情廿年如日矚再遊當無期拈管
紀片牘行將寄芮人邑乘添竒錄
題龍門山寺孫潡
澗水激潺溪危峰百丈峭山僧道心眞締搆甚殊妙殿
閣開崢嶸丹碧互相照我來雖抱檄乃得塵外笑秋聲
起巖壑宛若蘇門嘯下步窮水源高攝白雲嶠豈期俗
士駕放目一覽眺微官安足榮歸歟從荷蓧
北極靈跡二首陳霆
峰廻松風長危蹬出蘿蔦上有紫皇殿碧瓦耀青昊帝
尊儼廟坐祝史嚴汜掃風雲擁輿衛日月照龍藻逹人
慕真境遺世歎不早何當置短鍤住此種瑶草
三晉古雄國歴世多異人偉茲壺山賢開國推文臣微
時掇神笏塑偶起欠伸登龍首臚唱氣壓三千羣誰云
貎不揚便腹皆經綸何時拜遺像千載瞻風塵
雲左玄帝祠有鼎焉榆生其顚不知根之所託也
質齋兄竒而賦之余亦擬古以暢其意乃咏五
言十六韻吳亮
歴歴元宫榆託根在鼎族五行本相克而金乃生木猗
秉鐡石腸爰奮雲霄躅况鍾星斗精豈憾風雷剥修條
森扶疎秀穎旉鬱郁華林多凡種厥土鮮五沃蕪荑紛
出地荎樞曖彌谷貞性迥不移赤心善稱獨烈火葉弗
摧隆霜幹逾矗何殊栢與松凌寒挺孤麓丈夫貴樹立
寧忍隨流俗晚收嗟已莫東隅毋失足甘與草同腐倥
伆自迫速永言隰榆篇悠然發深觸盟心恍如在凉颸
來謖謖神靈長訶護竝受王明福
韓雨公圖書府陸啓浤
三晉有奇士載書過墨子出既富擔槖歸乃付藏史腹
笥本便便石倉信亦美古味酣蠧魚豈獨三吞止𬗟仰
郭林宗五千實累累
題杜四輔劉欽順
前山傷稿木昭代聞人出一戰勝河東獨步廣寒宫飛
龍瞻淮甸夜夜夢豹變山樊入天使大人時利見黃幄
則為臣青宫則為友魚水歡莫既素絲梳滿手
龍門篇焦源溥
懸河青霄下湧騰萬里迴奔濤誰能障巉峭斧鑿開圻
巖墨於銕瘦蛟儳怒顋蜿蜒東如帶石空出長虺虎牙
交象耳咫尺秦晉隈飛魚乘勢上努力風與雷從斯多
放肆浩渺欲九垓漠漠隂霧合拍浪捲沙埃昔我亦陟
此携朋良悠哉慷慨十五載往事總成灰今提河東士
越棧躍龍媒登降乞禹靈四睇聊徘徊偉矣縣大夫懸
知禦敵才藥師王弟子雅隨擒虎來豪氣凌風舉壯歌
酒一杯欲窮渺無際忘倦更登臺貔貅奮髯立影晃錦
鱗皚大纛懸朱雀閃閃動崔嵬磨刀濁水赤飲馬長浪
堆誓將洗惡波華甸澄鯉歴
砥柱篇
洪河龍門來奔崩華山趾誰能繫飛流疾如弦激矢下
流日以深滔滔想莫已有石一拳多亭亭水中峙憑來
欲東歸觸之還復止老蛟且鬭爭萬馬風聲起沫塵散
九天轟陳吞九地有石屹不驚日夜焉能砥黿鼉怯盡
逃行來波臣禮俛首落石前受約三門底三門阿誰名
名之神人鬼後人總傷魂來往稀一葦莫謂架山梁五
丁額亦泚縱有漢唐人堆崖紅生米新開寳篆文平陸
黃炎址四載大禹勤元圭端在此踏足望樓頭歴歴見
星嵬一壁四削成的的芙蓉蕊風搖草青青千年絕人
履傳聞周老𣆀曾煉藥不死人從函谷遊賸有丹竈壘
從夫赴鴈門董少玉
鴈門西近邊一片黃沙地烽火夜連天角聲入雲際風
月盡悲悽草木多憔悴况是逐臣妻那能不洒淚
國朝
小須彌朱之俊
仰望北山腰煙雲嘗繚繞誰將巨靈斧鑿此懸崖杳石
室嵌金容鐘聲自昏曉棧道垂空危紅欄絢木杪登頓
未半途瞥見華幡裊始信諸天居不在空虛表層層繞
須彌七寳光明瞭此地亦復然俯眎何縹緲珠樹列山
阿應來三青鳥世界可粒藏莫謂須彌小
論晉中詩人懷天章陳廷敬
摩詰秀千葉柳州儼天人義山最崛起流别自有眞上
下五百載遺山接清塵自餘諸作者海山羅奇珍嘗鼎
分一臠已足甘喉脣鄙人老無學枌榆私所親豈惟鄉
里賢名與天壤新我初慕聖道矯首思河津緬維三千
篇删述垂千春大雅久凋喪風流隨波淪昔者卜子夏
論詩河之濱沿洄溯洙泗餘潤沾窮鱗文章寧小技矩
矱存先民以茲慰衰晚奮翼攀鳳麟既得金鵝子(金鵝天章)
(齋名)刮眼辨玉珉子居玉溪上義山舊卜鄰况復龍門峻
岧嶤臨高旻執鞭今所願參駕豈同倫蚍蜉與大樹天
賦理則均撼之適足笑安分不失身扁舟阻千里寸心
無由申所期鄉國間詩教還清淳
秋日往石閭
捨策登險艱窈窕窮清秋溪流沙徑細草長荒陂幽日
高臨往路亭午陟遠丘舊居渺蕞爾中有萬古憂返躬
集悔吝閱世紛愆尤遯跡心逾危憫俗行且休游戲采
芝藥芳序忽已遒羡門不可即徐生入海求仙者良冥
漠塵埃難久留何得奮翎翅遐舉陵滄洲
南樓見砥柱
樓外砥柱山几席浮青空神禹所表置高標天闕通王
屋連析城秀色摩蒼穹登樓遥見之懷古心憂忡二崤
秦壘滅三川晉國雄蠻觸紛鬭爭役役會有窮渺然想
開闢元化觀無終
九女臺北黑龍潭
維南有金焦江間屹不動詎知砥柱東山起挾河縫河
流兩沄沄此山磬而控其北皆連峰排拶故縱送陟崖
臨數仞潭水欎澒洞相傳是海眼仰口若大瓮鬼工施
鑿成人力匪所用俛視悸心魂危立仗傔從四山下驚
風崩墜影與共取道青石叢出險衆聲哄此中龍潛棲
禱雨屢則中古祠明月高秋軒發幽夢囊中五絃琴改
調一撫弄
六賢堂
下馬平潭驛訪古六賢堂滏陽政寬簡湧雲思煒煌文
獻總文炳楊趙齊輩行左司富才藻晚節猶芬芳欒城
老封龍鑑湖暎末光四賢既卓犖堪此一瓣香後益以
王吕名蹟能禁當山川景英哲祠宇成蒼凉士節古所
重此道今凋傷荒城欎茂草徙倚悲殘陽
宿沁州懷吳銅川通政
凌晨涉野流㟏岈入澗口林深長木魈&KR1380;古立土偶霜
葉得紅梨風條惜黃柳歲物森愴懷關山欎回首地聞
叔向賢邨云徐勣後舊蹟渺猶存遺風嗇而厚懸崖人
散居營窟老相守華榱及鼎肉蕭然此安有仁里銅川
子潔清吾所友夙歡結同心離居念分手重為京雒遊
然諾應無負獨覺感異方鄉心亂已久
與同年張伯行登樓講學魏象樞
造化珍元氣大道傳真剛維持天壤間五行兼五常我
年過四十中夜多徬徨空質寡實力安得狷與狂知者
誰為言徒使淚沾裳卓哉張廷尉鍾靈析山陽妙齡備
中和長者心難量指我知命說贈我守身方一字一藥
石學豈在深藏有過期共白片善渾相忘賴此至性人
幾希免自戕嘗聞古儒者三才藉匡襄樹德通萬類華
國本天良君為董仲舒日月饒輝光余也愧薄劣泛泛
逐巖廊屋漏不可欺六月懷冰霜
懸空寺訪僧同曹子步妹丈
遥聞十里鐘在山忽在水盤折叩山門老僧閒如此巉
巖綴虚空石閣輕如紙携手說飛登白雲簷外止
登銅鞮山吳琠
我愛銅鞮山獨立誠矯矯上有紫徑通下有清流遶我
來陟絕頂俯厭衆山小如何山下路一望耿未了
歲甲辰四月至六月不雨秋又大潦雲民饑懷仁
縣諸生于懷漢出家榖千石助賑詩以美之
曹溶
關外多石田五榖半不生七月飄嚴霜藝穫難滿籯遺
民性惰窳作苦終無成其初習邊俗逐堡屯戰兵年甫
十六七便出充壯丁坐糜官家糧狼戾嬉童嬰天運捷
環轉效順來王庭隘口貢騏驥戎備循其名尺籍十存
一餉額無餘贏飽食不常得農田始枝撑要術付鹵莽
錢鎛辭堅精季秋未殺草膏用徒星星雨暘順四序隴
畝咸滋萌疾力上公賦八口猶悲&KR4157;厄當龍蛇歲驕陽
大流行赤土裂千里旋風捲空城暑退忽淋漉滛潦不
復晴漫山衝白沙石壓嘉苖莖泛泛宿水中動側如浮
萍二事實傷稼爛水尤涕零旱日種不入可待明年耕
今茲將吐穗并令牛種傾野哭連朝昏一兒換杯羹市
絕升㪷粟駔儈留虚評倉儲雖有禁矯發甘官刑聊汲
勺水微沃彼狂燎横偏方愧持節癙憂正怦怦義士奮
山中不遑振冠纓長跪廹致詞願逹憐憫情灾屯喻剝
膚蓄積良甚輕問士獨何為里黨我父兄父兄饑欲死
微軀敢自寧縣令坐堂上義士立前楹盡出室所有菽
麥梁稻秔大村持槖來小村提瓷罌平明至曛黑次第
亦不爭各自歸土窟晚㸑烟青熒全活累百族鬻子為
暫停義士心懽愉從此安柴荆琅琅誦詩書蹇盡還致
亨更祝蒼旻高露澤私邊氓螟□深入地蜡飲烹牢牲
長吏職撫字桑乾揚潔清芳譽播京邑峻擢公與卿雲
州歌樂土永作邦國楨我感義士心表幽古有經列狀
上史氏庶使末俗驚再拜執謙讓本不圖光榮輸財博
干進辱身同劓黥三晉有斯人陳風記昇平
望緜上忌坂作王士禄
南望介休郭青山鬱相嚮為問斯何山云是古緜上子
推從亡返託迹此巖嶂公子詎烏喙斯人自遐尚既殊
少伯逃復異靈均放焚林良已奇抱樹或過當疇知志
士心未易恒情量誰代歌龍蛇其迹類有望棲隱儻不
終懼為高人謗田光齒利劒瀨水没清浪所貴明一心
何能畏死喪嗟彼苟且人浮沈詎為曠
御書山林雲鶴四大字以賜范君彪西賦詩紀事
王士禎
往時文中子著說擬魯論黃頰白牛谿講道無虚轅寥
寥千載後先生藹鴻軒薪火遠相續絕學賴以存毫芒
必辨晰刊落歸本根宣髮照佇素霜林幾飛飜理學兩
備考吾道屏與藩明行揭曉景芳辭綴蘭蓀闢異有正
軌紹聖無旁門書成遣長鬚緘示徵余言謂嘗及昭代
沿流溯其源投桃寓飲&KR0678;如嘲一斗髠更味便面詩筆
妙孤騰騫付屬殊有意雲龍難追奔所多職事牽索索
真氣昏何嘗策杖從清凉以滌煩迺知薛收輩平生幸
攀援報章謝不敏聊以志勿諼
壽陽驛題韓文公詩後
天寳昔喪亂窣干及阿犖扇禍始漁陽流毒被河朔辛
苦九門戰堂堂李與郭滋蔓逮三鎮世守恣兇虐軍中
立留後諸藩擅官爵山東勁兵處縣官實自弱元和聖
天子咨相授方略淮蔡洎淄青次第就束縛移兵壓山
東勢如掃秋籜遺恨功未成殺機生魏博庭湊何么麽
跳梁敢弗恪偉哉昌黎公談笑狎巨鰐我行過壽陽遺
詩緬猶昨韓愈殊可惜朝廷乃大錯真卿與巢父茲事
詎堪數誰與秉國成蛾眉竟謠諑杜牧有罪言千秋實
良藥
介山
驅車綿上聚懷古綿上田授璧事已遠遺跡今虚傳晉
國昔多難公子實大賢五蛇為之輔一蛇獨耆乾身隱
竟焉文狐趙羞比肩逃榮誼固高報德理亦然徘徊望
忌坂落日無寒煙何人貪天功嗟哉南内年
送陳子文赴安邑四首
我愛田子方同時段干木高義動諸侯清風激頹俗聞
鐘知左高佳言足三復下車或式閭寧浼踞堂辱斯人
邈已遠餘韻留鄉曲賢哉魏成子千秋擅遐躅
峨峨中條山迢迢洓川汜人物表西河流風至今美陳
侯東海來高文一何綺閶闔籋浮雲夐絕致千里自抱
萬古心五斗焉足恥滹沱冰上渡故關雪中啓懷古多
遠情到官正春水目送中條雲松風滌雙耳
騏驥服鹽車躑躅上虞坂山石何磽聲日暮途且遠道
逄紵衣惠未敢悲晼晚仰首奮長鳴帀日思一展譬彼
軼世士遭時未離蹇君過虞坂上懷古向陵緬古之賢
達人澄懷善舒卷
淼淼沅湘流香草目以蘭欎欎徂徠松百尺凌歲寒君
子重結交貞固期不刊解巾二十載閱世如波瀾菀枯
既以移素心良獨難喬木隱窮巷饑禽噪簷間君偕辛
齋叟時時造門端告我媯汭行能不傷肺肝保此金石
心在遠義亦安不見蕭長倩錄錄曾抱關
十月十四日夜同曹使君雲州對月
朱彝尊
發軌自徂暑息鞅及元冥迢迢沙際月皎皎雲中明臯
禽警朔吹别葉辭苦莖青霜降北陸參井緬縱横主人
託嘉藻休澣寡所營悟彼行役艱曲宴奏中誠清樽湛
瑤席兔首亦以烹但言音塵闕豈意良覿并謙謙君子
柄習坎美不盈澄輝矢相照慰我殷憂情
鴈門關
南登鴈門道騁望勾注巔山岡欎參錯石棧紛鈎連度
嶺風漸微入關寒未捐層冰如玉龍萬丈來蜿蜒飛光
一相射我馬忽不前抗迹懷古人千載誠多賢郅都守
長城𤇺火靜居延劉琨發廣莫吟嘯扶風篇偉哉廣與
牧勇略天下傳時來英雄奮事去陵谷遷數子不可期
勞歌為誰宣嗷嗷中澤鴻聆我慷慨言
宗烈女行
紅羅持作帕素練持作巾何必合衾裯始為同心人宋
氏有女典生長蔚州之野西崖之山年紀十五餘許配
千字村村民蘭州厮大義結夫婦忽登泰山籙人壽不
得久女方曬榖聞之聲悲哀長跪告父母兒當從黃泉
下信誓旦旦不可乖父母向女言尊章爾未事慎勿捐
形軀相保親父子各各還室中涕淚終不止月正三十
日其日二十三白日從東來奄忽墮西南闔門夜無人
女向空庭坐攬我素練巾接彼紅羅帕徘徊寢室旁自
挂中門下父母啓視哽咽不得言觀者四方至歎息日
暮還童童㟝嶁側乃有松栢林誰言寸草荄乃有松栢
心
宿小店憶忻州形勢書以遣悶王綬
兩山如覆盂衝當南北口州治居其中羣嶺皆拱樓廣
袤百餘里平衍列田畝二河自北來交會注東走一河
自南奔逶迤遵長阜旋復折而北抱城如曲肘通渠灌
平田二河利彌久碁布數小山體勢俱不苟南偏儼筆
架高堠戴其首西北一螺髻似侍州之後自茲西而北
遠案州所有更北兩山異映射如相偶其一頂平圓其
一特峭㞳勢與大山衡洪濛孰為剖天生山川竒變幻
盡培塿吾非堪輿家詩以質吾友
過有道祠見公他書中郎舊誄歎美不已因紀以
詩吳雯
繫馬古槐下槐花石堂偏誰書有道碑古法蛟龍纏其
文中郎舊書亦堪比肩嗟哉濁堂老縱横照秋煙鴻都
蹟久蕪幃幕留殘鐫夏承誰呵護靈光猶巋然巍巍九
疑頌託迹於神仙此碑妙接武絕響續千年梁鵠鄙不
為頡籀或後先我來重歎息典型欣目前坐卧欲三日
苦被塵累牽上馬再回首孤鵬方高騫
石壁潘耒
石壁不可尋滿谷春雲滃谷口一小峰亭亭秀而聳山
腰磴道窄先登競餘勇側裂石嵌空倒垂樹擁腫稍稍
晴雪飛淅淅冰泉動禪居面蒼巖畫屏逼相拱甘露無
仙壇白牛寡靈種獨有夫人碑南金世爭重千佛鑄金
為象數何其冗有客思洪爐佇見火雲涌干將截犀兕
錢鎛耕邱壠曠觀世誰同虚令龍象恐不如盡春醪藉
眠草茸茸
宿靈泉院白印謙
人說靈泉松夜夜明月光茲來非月夕清風生微凉上
方一燈懸衆象何荒唐靜坐無聽睹時聞薝蔔香
閏十一月游張坦之門嶮山砦
縣南山絕奇巑岏列仙掌嘗恨煙火骨蹉跌在塵鞍雪
陀經世人獨抱箕潁想尋山造其奥結茅千仞上以我
為漁父誘入桃花港所從盡豪異各具屐一兩雞鳴發
桑林虎啼亂莽蒼夾壁隘天光亭午依微晃蒙密升雲
際危磴纔通丈數武凡絫息僮御艱扶杖峰巒勢更變
雲日相盤盪錯磨生空翠倏忽名難強飛湍瀉幽壑淙
淙激哀響層冰結水簾琅然映鶴氅對此披胸懷智理
紛觸長無怪朝山人一步一稽顙咫尺天門豁竦峭儼
屏幌王屋秀煙中砥柱矗相向苦竹洗寒翠青草垂冬
壤乃逹巖壑盡犬聲出嵣㟿山月已娟娟徘徊照深廣
天明躡峰頂紅旭延清敞石隙綴孤梯如媃據兕象半
空河雒影彯彯在滉漾仙仙屋數椽位設何瀟爽長嘯
立青冥下界空攀仰松栢代烝薪芝苓充餱饟庶堅金
石壽永結無心賞揮手謝煩喧不獨干戈攘幽棲賴志
氣願言荷崇奬
石門詩
萬山奔一城石門當水口仰垂千仞壁清潭俯承臼森
然敞雄界包繘此重厚緬自陶唐年鑿出神禹手禀靈
人物萃過續徒虚有朅來據嶄巖風霜滌埃垢嶔崟萬
古心傾寫寓杯酒誰能隘六合獨後天地朽
題龍泉舊讀書處
憶昔棲名山日日賞空翠山寒常晏起聽泉夜不寐茲
來憩蘭若雲蘿增我媿無心天一君期結千秋契
初入石壁仝石道人作白孕彩
澹紅一樹裏疑信是石壁取徑得刻秀雕巖倒平栢泉
聲幽壑深塔影立小白野橋更精神延佇忘歬息遲看
高氏碑不欲渡橋北引領望橋上滿壑秋容集
白城雜詩三首
溪魚方出遊魚梁截上流二寸至盈尺須臾數百頭漁
子擇雙鯉殷勤向我羞重違彼來意歸與阿華謀阿華
不茹葷提携放清流
淵明曾乞食初願欲何之縱不至嘑蹴已覺拙言辭落
英亦可飡刻意效貧兒王謝談門第誰堪賤辱為
無食不衆聚無兵不自决壯士手搏人不如持寸銕激
發生忠義山澤有豪傑漢高雖天授還資一彭越李密
不背唐功業未可没齊賢策太原士雅欲北伐長揖綠
林子欵語南唐卒王霸有捷徑此軰宜深卹
東溝
夾澗三百家遠望如空谷陶復復陶穴稭籬代版築出
没妙不測烏止於誰屋&KR0616;者避盜賊又日聚屬族過澗
背銕山美利倍種榖公劉昔好貨取鍜非今獨貨殖傅
程卓末富亦可逐
贈蒲州吳雯韓菼
大塊齊一指所好適萬族拙者謝所牽結念愛幽獨時
步城西寺逍遙獲良覿素心愜新賞窙豁娛心目徙倚
長松下好風迎謖謖投余青琅玕浩歌激林木太息念
此身蘧然爭一覺世事覆醯鷄萬貎媚嗌喔苟得徒爾
為謷謷同哺鷇咄嗟法秋露其骨朽已速何當金石堅
十年學無學實不是苦縣又不溺身毒微言揭鄒魯有
味如啜菽鏡子非青銅磨治含中垢平生空贔屭小技
恥雕斵清詩發孤笑妙善倘商㩁醍醐子以灌滄浪我
當濯千古有寸心此身足未足
雪中發陽城趙執信
雪暗戍堞高遥見東嶺背城邊騎馬路寒水明朝靄飇
驚鳥不飛霧宿山多態路轉陟峰顚曠望一無礙前臨
若無地岡阜紛破碎廻視荒烟分適與城郭對人家儼
鱗次雲水互晻曖雞犬聒昏朝隂晴作明晦三日此中
居風土佳可愛夜閣火常温高齋酒頻載長途冉冉去
竚立心孔痗太息謂送人勝事應難再
棲龍池張泰交
大塊皆文章山水傳其妙所以古淵人窮年展清眺不
險不能奇登臨貴有要崔嵬横嶺南千仞色同縹丹碧
疊雲屏松栢繪霞嶠懸巖莽回互危磴盤林杪瑶殿開
雲根澗壑縈窈窕其下有澄潭黝然深且杳云是蛟龍
居石上羊腸遶滄溟縮一杯洩則尾閭竅孤探足自怡
歸路斜暉耀安得此中居跏趺抱朕兆
雙松一影馮雲驤
瀛洲有影木一葉具百影溶溶如列星靈光幻虚冥胡
乃松兩株而若蔭交併離披日月下繹繹成異境多寡
詫珠懸今古驚傳領奇根誰篤之物理不可省深巖杳
蒼幹孤嶂抱綠町悵然無從尋天風吹骨冷
凁水蛟冰翟鳳翥
文水玉漣漪其中有異物每至冰堅時突作介而崛錚
錚霹靂聲漸漸鱗甲髴兩岸數十里冰揚水仍沸傳言
戟化蛟往來蟠屈伏董澤豢龍池或是宫庭沕花樹躍
明珠絳綃飛朱紱昨年龍劍臺時乘雷雨歘
泛月波湖陸慶臻
清夜不知暑淡然疑高秋中庭來好風白月當軒流美
人善為政退食百不憂撫景唱瓌論一唱還復酬終宴
發興新結伴城南遊衆賓肅聯袂一一皆枚鄒角聲起
女墻麗譙報初籌屏騎聊散步逸氣生道周雕弓四五
輩前後夾兜鍪連朝雨如酥平沙漲通溝行行一以止
沙棠恣夷猶揮手泛之去半篙放中洲水心送微凉水
面煙未收主人愛佳酌雜坐陳庶羞顧視所載酒相與
洗玉舟澄暉照座隅攬之在帶鉤沿洄遵枉渚波路緬
何悠&KR1554;瞻浮圖迥千尺臨上游不知何朝寺却對東南
陬陬隅迺據勝繫艇稍逗遛逶西山若拱翠微出城頭
城中萬人家參差間高樓槐榆栝栢柳蒼茫影沈浮大
勢趍巽維晚眺良已優茲地稱信美經營協人謀逝將
建黨塾勖哉髦士修兼令此邦庶歌祝寫其幽時平犬
不吠靜聞擊柝稠明府毖在安能貽羣動休皎皎棲素
禽一鳴水中丘鳥雀警深樹亦或相啁啾俯見層湖隂
跳沫漾輕鯈仰視燦列宿絡角斗與牛我欲弄明月天
漢浩阻修羣公顧我笑此景可再不廻舟方塘側束炬
明我眸街卒傳虬箭嚴更且三糺歸路宵氣沈薄寒侵
衾禂詎翳晉陽地炎天消欎攸清飈吹塵垢君子有大
猷
踰高山風雪擊面如刺因宿篩子坪衣毡乘輿積
冰成甲到寓扑冰解毡始得出輿慨然有作
汪宗魯
朔風嚴至此山行無一是毫髮總蝟縮盲風貫肌理縱
不憚行役其如僕御靡欲行埋車輪將馳没馬耳如掌
翻撲空封山漫無紀未夕且告疲姑向邨茆止堅冰錮
我樊乃至不可起閉置寒帷坐扑打落如紙遑恤車中
人從者恐墮指亟命先火攻下策聊復爾顧影浮大白
詰晨更前擬
望恒山張韜
望恒山恒山不可上衆峙皆有兩北嶽為之長石飛天
與招壁立龍行象曲陽靈所寓平觀羣偃仰瑤草帶雲
來化作非非想荷插遨天峰中虚聽清響梯石結空階
搴州多宿莽闢異種奇因刈荆開獨往須彌納芥中泰
山在吾掌古今千萬年止此歴垓壤
和望恒山之作徐化溥
愛恒山恒山真可上單峰&KR1128;無兩四岳讓雄長三千與
大千法中說龍象有窟飛安王巉巖不敢仰雲來蛇結
陣石去鳥有想昔年白蝙蝠㟏𡼏發空響得道卧山椒
萬塵若奔莽雲白草青青若敖安所往烟嵐萬壑晴瞥
見巨靈掌石室㨂蘭臺趙符瘞何壤
東山石室王維藩
少陵奇石櫃閣在層波我來尋石室山傍扶桑阿阿
頂如秃翁兩竅張雙瞳窘步從竅入蟄身縮蠶叢豁然
晨光啓引我造琳宫地中别有天結構若化工因憶倉
頡塚藏書臺穹窿茅茨土階時圖書陶穴中安知龍象
窟非即古三墳(借卟)後世罕傳書巖穴無人窮如來踞
奎壁誰復辨西東
似園幽興王含光
南園春雨晴細草遶砌生灌木漸抽蕊雲鳩忽已鳴陂
池生新水水鳥何無聲掃榻山色下關簾道心生客來
欣倒屣暢此丘壑情蘭室促玉軫竹房敲楸枰園䔩青
堪摘家釀綠長盈願勿談簪笏致渝鷗鷺盟
暮年多遯思買田王官谷卜宅當谷口聊構數椽屋門
對天柱峰窗挂千尺瀑仙靈委空蜕逋客遂初服高嶺
披松杉深巖藏橘槲峽逼疊溜鳴崖斷危石撲細路連
棧橋曾巔走牧犢場鹿隨客行野鳥衝人逐烏椑晚葉
紅霜栗秋漿熟求友逄漁樵見月坐林麓樂事復同人
誰云媚幽獨
山游無遠近來往不可期著屐出村園杖竹相扶携循
磵踏亂石攀巖挽纖枝振衣層岡上衆山逞其姿煙林
欎綿杳宫觀何參差危窗嵌絶壁飛泉灑流澌滴瀝結
空翠寒隂絡細蕤登臺岫雲迎長嘯谷風追有酒疲可
滌無絃情乃移夕陽變峰影歸路應棲遲歎息千百載
後來者為誰
麓臺龍洞陳祖法
逶迤入洞口衣帶盡寒色竦身入深邃亂雲千里黑四
洞各離奇儼然如分域北麓地最崇潛龍為窟宅古木
横深澗危梁俯空碧稍南聯二穴水乳交凝滴龍孫與
潤濟據之司霖澤東南更深窅腥風朝暮迫日没萬鬼
號雨來千弩集奔雷與噴霧鴻濛終古闢茫然驚飛鳥
何從振杖策緬想月上時皎皎照寒栗猛將擁嬌娥新
花附古栢
龍舟夜月
太行插青天枯樹來悲風客行哀清秋游覽多朦朦徑
歴千萬轉倏與清溪通峰峰不藏雲湧出青芙蓉女蘿
飄蕙帶秋響鳴山蟲寥寥天宇曠變化窮鴻濛月出動
萬山羣象涵碧空谿禽白如霜深入蘆花叢洞開玉女
窗直入瑶池宫仙人披髮嘯鸞鳳操絲桐白光摇寒烟
萬里清無窮烏啼月漸落倒映溪邊松我來落花晚蹀
躞騎青驄寸心寄幽遐何殊上崆峒
誤載花石吟李煥斗
昔讀方輿誌廣靈産花石及予官此方有客寄書覓殷
勤詢父老邈然無蹤蹟因知古人書流傳多失實凡事
貴闕疑不獨茲一邑
藐姑射山毛逵
或言汾西縣舊有藐姑里玉人邈難求至今遺銅屣著
之如輕綿可以涉雲水延佇待雙鳬朝暮常徙倚
日出霍峰頭彩雲蟠其下光暉映城隅藐姑相照射恍
惚見仙人玉顔殊瀟灑醉倚白鹿肩縱横同騎馬
山西通志卷二百二十一
