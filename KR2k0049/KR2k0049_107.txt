山西通志卷一百七
人物(七)
太原府
明
楊憲字希武陽曲人少從父官江南遂家焉太祖克集
慶憲進謁與語悅之留居幕府嘗使張士誠被留踰
年還除博士諮議擢江南行省都事軍國事文案填
委憲裁决如流上益親信久之出為浙東行省郎中
復往諭方國珍國珍來附饒州降命偕理問穆爕總
理軍務張定邊陷城憲走還尋進按察使遷中書省
參議又出為江西行省參政召為司農卿浙西田賦
畝加二倍額遂定旋參政中書省洪武元年冬改御
史中丞上愛憲方欲相之而憲數短李善長胡惟庸
語善長曰憲為相我輩淮人不得為大官矣由是兩
人深忌憲詔定律令多深文明年出為山西參政秋
召為中書右丞三年遷左丞憲美姿容有才辯能逆
知上意又熟典故謂人莫己若多紛更省中事罷舊
吏徧置所私書押用一統山河四字翰林編修陳桱
賀之輒擢待制同列無敢與抗又搆誅參知政事張
㫤益無所憚嗾御史劉炳等劾罷丞相汪廣洋徙之
海南又教炳劾刑部侍郎左安禮等八人善長劾憲
排陷大臣初皇太子嘗召憲憲不即至至是窮竟其
罪辟之弟希聖吳王時中書省參議與同官李飲冰
頗弄權善長奏之安置淮安初憲與劉基善上欲相
憲基力言不可上怪之基曰憲有相才無相器夫宰
相者持心如水以義理為權衡而已無與者也憲則
不然
郝鵬徐溝人洪武中以貢授戶部檢校洊歷湖廣參政
入為戶部右侍郎晉南京戶部尚書性儉朴官卿貳
猶衣大布衣所居廳事亦前為諸生所處也恭謹自
飭言動不苟中外皆有能聲當世羣以公輔推之
范斌榆次人永樂甲午舉人知陜西華州性仁恕撫字
得宜不畏強禦有犯法者必不貸後以憂去民赴闕
保留加參議俸復知華州卒於官
張旟榆次人永樂時知安邱縣會妖賊唐賽兒等攻安
邱旟與縣丞馬撝率民兵八百以死拒戰賊敗復集
衆攻城會衞青兵至旟出城中兵合擊大敗之卒全
安邱事聞擢山東參政
李顒岢嵐州人生時止一血胞以為怪棄之顒外祖曰
此連胞生多貴剖之果得男宣德壬子舉人清節自
勵官至貴州參議未嘗增益田産後裔書香不絶
周瑄字廷玉陽曲人由宣德乙夘鄉舉入國學正統中
除刑部主事善治獄北征當扈從者多托疾瑄請行
遂被創歸擢署郎中校尉受賕縱盗以讐人代瑄辨
雪之抵校尉罪外郡送囚一日至八百人瑄慮其觸
熱三日决遣殆盡景泰元年以尚書王直薦超拜刑
部右侍郎賑順天河間饑英宗復命遍歴所部大舉
荒政先後賑饑民二十六萬五千給牛種各萬餘奏
行利民八事還朝轉左門達逯杲數興大獄瑄委曲
開諭多所救正復飭諸郎毋避禍以故不至冤濫官
刑部久屬吏不敢欺而意主寬恕與同官孔文英並
稱長者瑄恬静淡榮利成化改元為侍郎十六年矣
始遷右都御史督理南京糧儲捕懲作奸者數輩宿
弊為清言鳳陽淮徐饑獲發廪四十萬以賑久之遷
南京刑部尚書令事不須勘者毋出五日獄無滯囚
暑疫悉遣輕繫者曰召汝則至囚歡呼去無失期為
尚書九載屢乞休久乃得請家無田園卜居南京卒
贈太子少保諡莊懿長子經次子紘成化進士為南
京吏科給事中兩以災異言事並嘉納閱軍為中官
蔣琮誣奏貶南京光禄署丞終山東參議
王永夀字延齡太原人正統間以舉人任饒州府推官
擢廣西道監察御史嘗從北征凱還受賚巡按山東
貴州蘇松等處累陞工部尚書巡撫湖廣兼督軍務
征銅鼓五關等苗有功賜從一品俸天順初調南京
卒於官賜葬祭
古鏞祁縣人正統丙辰進士選翰林院庶吉士授大理
寺評事出為山東僉事治河張秋遷本省按察使召
補大理寺卿鏞深經術有幹濟材初官東觀以文章
有名後涖臬司晉廷平平反冤獄比張秋之功尤鉅
先是河決時患且及京師鏞至相其形勢而疏鑿之
不數月遂就故道今即其地立祠祀焉
王福字崇善清源人幼穎異喜讀書正統戊午舉鄉試
第一入國學祭酒李時勉深器重之乙丑成進士授
監察御史照刷陜西三司文劵遷順天府府丞轉府
尹以幹濟稱値内艱遣官諭祭營葬事甫畢即奪情
復任力辭不獲在京兆十餘年彈治姦猾嘗自為贊
當世謂為實錄焉
黃禮陽曲人正統間為新城縣丞持正愛民有田為水
所没不堪耕種者奏請除租民受其惠
江洪字朝宗其先合肥人祖浩為太原左衞指揮僉事
子孫世襲因家焉洪少以才勇知名善騎射能任人
與士卒同甘苦宣德末選總京營左翼陞署都指揮
僉事仍守山西英宗十四年北虜犯邊上率六師親
征失利洪奮勇護乘輿與其弟子四人並死之
韓彰陽曲人景泰庚午舉人任池陽推官復補延安左
遷山東布政司理問歷官清白歸僅携所歷俸資歲
祲捐賑族黨時論多之
魏恭交城人景泰庚午舉人授陜西渭南知縣調河南
新安有爭訟者屢歲不決恭至一訊即服獲盜乃自
責曰此吾不能以德化民致然耳他盜聞之皆改行
為善都御史王恕薦於朝陞西安府通判改荆州府
入新安名宦
王璟陽曲人景泰癸酉舉人授濟南府同知擢本府知
府遷本省布政司參政轉南京光禄寺卿璟事父母
孝所得俸輒推以予昆弟居官所至俱有惠政在南
都清望尤著卒贈工部侍郎
申綱陽曲人工詩文景泰癸酉舉人選監察御史有直
聲出按河間等處奸貪屏迹歷知松江九江府兩郡
家無厚産有故屬劉宇嘗餽以金峻却之後宇為冡
宰寓書臺使者用餽錢米却不受
孫榮榆次人博學工詩貧不能具饘粥處之裕如景泰
癸酉舉人授華州訓導尋遷麟遊縣教諭恒以禄不
逮親為歉終身不御酒肉居官時凡四陳時政得失
疏累萬餘言幾蹈禍不悔
王鑑太原人景泰甲戌進士授御史嘗于左順門面斥
中官非禮中官怒甚屬都御史蕭維楨因考察去之
維楨不從天順時彗星見鑑與同官十三人將劾石
亨曹吉祥給事中王鉉洩於亨亨先與吉祥泣訴上
言鑑等結黨排陷明日疏入收疏首張鵬楊瑄悉召
諸御史擲彈章俾自讀訖下獄搒掠遣戍會風雷雹
災甚乃止貶膚施知縣有善政憲宗初所司以治行
聞擢延安知府陜西守臣亦上鑑膚施政績特賜敕
褒之
任義字時中榆次人博通經史尤精于易天順己夘舉
人任南陽同知剗剔蠧政殆盡上清軍便宜五事著
兵部條例中汝鄧饑先度地為屋發粟以賑民至如
歸以不附權貴歸講學授徒自號五雲人稱五雲先
生
郝毅榆次人天順己夘舉人授鞏昌府通判剖斷如流
勸勵學校以剛正忤時歸屏居别墅五十年不涉城
市躬課耕桑自給年逾九十卒
周經字伯常陽曲人刑部尚書瑄子天順四年進士改
庶吉士授檢討成化中歷侍讀中允侍東宫講文華
大訓太子起立拱聽閣臣議請坐經與諸講官皆不
可乃已孝宗立進太常少卿兼侍讀弘治二年擢禮
部右侍郎中官請修黃村尼寺奉祀孝穆太后吐魯
番貢獅子不由甘肅假道滿剌加浮海至廣東經皆
倡僚長争毁其寺却貢不與通調吏部尋進左侍郎
通政經歷沈禄張后姑壻也尚書王恕在告中官傳
旨擢本司參議經言非面承旨又無御札不敢奉詔
復與恕疏争之朝論韙焉靈夀奸民獻地於中官李
廣戶部持不得經倡九卿疏争卒罪獻地者嘗上言
外戚家無功求遷無勞乞賞兼齋醮游宴濫費無紀
致帑藏殫虚宜大為樽節近例預備倉積粟多者守
令不次遷官遂致剥下干進請如洪武間例悉出官
帑平糴考績勿專以積粟為能至清軍之弊洪熙以
前在旗校版籍猶存宣德以後在里胥則並版籍而
淆亂之宜考故册洗奸弊災傷民乞省恤惜薪司薪
炭約支數年宜盡與停免四方顔料雜辦亦然此救
民急務也上多採納之八年災異陳時政具奏草中
言斥戲樂密令中官廉草奏者尚書耿裕曰疏首吏
部裕實具草經曰疏草出經手即有罪罪經世兩賢
之九年代葉淇為戶部尚書寬逋緩征裁節冗濫四
方告災必覆奏蠲除每委官監稅課入多者與下考
奉御趙瑄獻雄縣地為東宫莊經劾瑄違制下詔獄
鎮撫司請勘實經復争之曰太祖太宗定制閒田任
民開墾若因奸人言而籍之是土田予奪盡出奸人
口小民無以為生矣卒予民中官何鼎劾外戚張鶴
齡下獄經疏救之忤旨切責雍王祐橒乞衡州稅課
司及衡陽縣河泊所經言不可許納之織造中官請
增給兩浙鹽錁二萬引經言鹽筴佐邊不宜濫給且
祖宗朝織染諸局供御有常數不從經恐歲以為常
再疏請斷其後乃命歲予五千引倉場監督内官多
增遣經力争詔止設總督二人京通監督三人内靈
臺請撥錦衣餘丁百人經曰祖宗設内臺不惟欲知
災異亦以防外蔽欺其地至密今一旦增百人將來
必有漏洩妄言者上悟立已之崇王見澤乞河南退
灘地二十餘里經言不宜予興王祐杬乞近湖地千
三百餘頃經三疏争之竟不許時賜壽寧侯張鶴齡
肅寧諸縣地四百餘頃其家人因侵民地三倍鶴齡
又奏莊田加徵銀二分經抗章執奏命覆核經言地
已再勘今復遣使徒滋煩擾昔太祖以劉基故減青
田賦徵米五合欲使基鄉里子孫世世頌基今興濟
篤生皇后作配聖躬正宜恤民減賦俾世世戴德何
乃使小民銜怨無已也勘官言地乃憲廟皇親栢權
及民恒産經復諫曰東宫親王莊田徵稅自有例而
鶴齡獨踰之天下謂陛下惟厚外戚不恤赤子權先
帝妃家亦戚畹也名雖償直實乃奪之天下又謂陛
下惟厚椒房不念先帝世尤韙焉給事中魯昴請盡
括稅役金錢輸太倉經曰不節織造賞賚齋醮土木
之費乃欲括天下財給事言非是内官傳旨索鐙費
二萬兩持不與經剛介方正好彊諫雖重忤旨不恤
宦官貴戚皆憚而疾之會星變自陳乞休命賜敕馳
驛歸加太子太保廷臣爭乞留中外論薦至八十餘
疏武宗初言官復薦召為南京戶部尚書遭繼母憂
三年召為禮部尚書固辭不許遣官即其家起之至
則郊外復以疾辭上遣使慰問賚玉𢃄強起受事數
月即謝病去五年卒年七十一贈太保諡文端子會
進士浙江右參政
張頤字養正其先江都人占籍太原衞天順四年進士
翰林院庶吉士累陞都察院右僉都御史巡撫宣府
時太監汪直北征頤以軍功轉左尋陞工部右侍郎
成化癸夘致仕弘治間卒頤有才氣平居持論侃侃
而頗急功名士論惜之
王永亨太原人受學薛瑄門後任隆慶知州著有宦績
子瓊邃於理學為世名臣盖淵源有自云
王瑞陽曲人成化戊子舉人知丹陽丁父憂改獻縣任
丹陽時有權勢豪横置於法抵死獻縣有外戚奪民
田以計還之豪右歛跡
張縉字朝用陽曲人成化己丑進士授鈞州知州補滄
州遷南京工部郎中出為杭州府知府節縮浮費省
民錢十餘萬遷山東參政都御史劉大夏治河張秋
委令調度河左右悉被其利築南望東隄令運卒得
於水漲時分道並輓晉秩通政司右通政尋擢右僉
都御史巡撫真保二府轉右副都御史巡撫宣大胥
有保障績改督漕運値歲荒奏留米十萬石賑饑人
入為戶部左侍郎晉南京戶部尚書以不附逆瑾致
仕旋復與尚書韓文同下詔獄又以前奏請改兑為
擅更祖制除名瑾誅起補都御史督漕如故兼勦淮
南盜奏捷賜璽書褒勞已而力請致仕得旨晉南京
戶部尚書歲給夫米如故縉起州郡洊歷臺省在滄
州將去任民攀臥泣留繼以入議經其地歡呼迎馬
首者絡繹不絶後因家焉卒年八十三著有玉雪遺
稿及奏議若干卷
陳琦字文玉清源人成化辛夘舉人初判華州斷理稱
明時北兵入宼西夏撫臣以琦有文武材略選西鳳
等府民兵千人屬之遂截殺韋州拒戰紅德城擐甲
胄者七日奮不顧身追獲強掠人畜萬計陞知安化
縣再補邯鄲皆有德政云
陳璧字瑞卿陽曲人成化壬辰進士知嘉興武邑二縣
以強項著擢監察御史出按山東辨太保劉珝獄轉
山東副使兵備臨清為漕運地奸弊叢生璧至裁省
殆盡遷本省按察使有倚法為奸者立治之遷南京
太僕寺卿清操皭然建棲雲環山二樓携佳客諷詠
竟日有康樂香山遺風三年擢右副都御史整飭薊
州邊務兼撫順永三府未幾以病告歸璧性抗直居
家孝友重行誼為御史時偶觸兄怒長跪謝過為副
使有僉事某舊與隙比卒傾囊槖賻之後膺節鉞遽
賦遂初急流勇退其風節尤足尚云
杜蓁陽曲人成化庚子舉人授城固知縣陞南京戶部
主事時逆瑾勢傾中外凡晉秩者率厚遺謁謝蓁獨
不行僅數月即奪其官瑾誅起擢員外郎言行政事
多可法以年老乞歸鄉評見重
唐希介字景賢陽曲人成化庚子舉人丁未進士選庶
吉士改工科給事中命稽省真定等四鎮儲備盡得
宿弊以聞權倖見嫉謫四川石砫宣撫司經歷稍遷
漢隂令繕修城郭庶務畢興遷知揚之通州靖漁鹽
盜修河堤民用安堵擢陜西按察司僉事督餉榆林
時大學士楊一清總制邊務議增茶市以贍軍賦希
介條答便宜二十三事一清并施行之且貽書以謝
改四川僉事尋擢陜西按察司副使愛養士卒約束
禆校邊戚赫然軍府多贏積中官欲私取希介不可
中官構諸逆瑾瑾矯詔著致政歸年八十五卒
王瓊字德華太原人成化二十年進士授工部主事進
郎中出治漕河三年著為志繼者按之不爽毫髮由
是以敏練稱改戶部歷河南右布政使正德元年擢
右副都御史治鹽兩淮入為戶部右侍郎按衡府賜
地三年轉吏部右侍郎改南京服闋補戶部右侍郎
轉左八年進尚書瓊為人有心計為郎時悉錄故牘
條例盡得其歛散盈縮狀及為尚書益明習國計邊
帥請芻糗則屈指計某倉某場庤糧草幾何諸郡歲
輸邊卒歲採秋青幾何曰足矣重索妄也人益以瓊
為才十年陸完改吏部中旨以瓊代時將士率以首
功進秩瓊言此嬴秦弊政行之邊方猶可未有内地
而論首功者惟以蕩平為功不計首級從之瓊在中
樞天下士馬多寡強弱及關塞夷險偏禆才否一覧
輒記有所條答悉中機宜請於河間設總兵官一人
大名武定各設兵備副使一人責以平賊而檄順天
保定兩巡撫嚴兵要害為外防集遼東延綏士馬於
行在以護巡幸車駕制置周詳中外恃以無恐巡按
請討孝豐賊湯麻九瓊曰此小賊數人縛之足矣請
密敕勘糧都御史許廷光出不意果盡擒之四方捷
奏上數廕賚累加至少師兼太子太師子錦衣世襲
千戶又廕錦衣千戶者二玉帶蟒服上尊珍饌金帛
之賜不可勝紀他尚書莫敢望焉十四年寧王宸濠
反瓊請敕南和伯方壽祥督操江兵防南都南贑巡
撫王守仁湖廣巡撫秦金各率所部趨南昌應天巡
撫李充嗣鎮京口淮揚巡撫叢蘭扼儀真而上下親
征詔命與楊廷和等居守先是瓊用王守仁撫南贑
假便宜提督軍務至是舉朝惴惴瓊治兵自如大言
曰諸君勿憂吾用王伯安贑州正為今日不過旦夕
賊成擒耳果如其言尋代陸完為吏部尚書瓊才高
用守仁平宸濠功最大然與錢寧江彬等結請許軍
官從兄弟再從子襲軍職殊濫又廢天下清軍御史
惟浙江河南山東西歲一遣官尺籍寢耗而朱寧中
彭澤危法罷其官下獄人多謂瓊主之上還至通州
瓊先馳至行在竟得代完無何世宗入繼言官交勘
瓊繫都察院獄瓊上書力訐楊廷和疏辨交結言官
史道范永鑾等請寬之戍莊浪改綏德霍韜首薦瓊
嘉靖六年令還籍桂萼復言瓊前力攻廷和故廷臣
羣起排之今邊陲急人而廷臣才力實出瓊下乃命
復尚書明年遂以兵部尚書兼右都御史代王憲督
陜西三邊軍務土魯番將雅瑪爾沙州番特默格土
巴胥求内附詔瓊趨肅州議之賊獻還哈密求通貢
乞歸羈留使臣瓊奏乞撫納兵部尚書王時中議從
之瓊復上番寇肅州狀并言賊方悔禍宜俯納其請
再疏力請詔還番使通貢如故自是西域復定而北
寇犯莊浪瓊部諸將遮擊之斬數十級寇退俄入紅
城子明年寇寧夏又犯靈州瓊督遊擊梁震等邀斬
七十餘人秋集諸道精卒三萬按行塞下自寧夏抵
花馬池旌旗三百餘里不絶寇聞之徙帳遠遁諸軍
分道出縱野燒耀兵而還會給事邱九仞劉世揚御
史吳仲等劾瓊令致仕俄寢前詔遣使慰諭之時番
大掠臨洮瓊集兵曉以禍福諸番多順命惟若籠板
爾諸族不服乃討焚其巢斬首二百六十撫降七十
餘族錄功加太子太保瓊在邊戎備甚飭寇嘗入山
西得利踰歲復獵境上陽欲東瓊令備其西寇果入
大敗之寇益慴而土魯番率十國奉貢及是諸番蕩
平西陲益靖甘肅軍民恐瓊一旦去寇患復生相率
乞守臣奏留巡撫唐澤巡按胡明善具陳其功優詔
奬之時吏部尚書久不補十年冬决用瓊遣行人齎
敕召之南京御史馬敭等十人力詆瓊盡逮下詔獄
瓊至即以為吏部尚書請罷上慰諭之未幾花馬池
有警兵部尚書王憲請發兵瓊言花馬池備嚴寇必
不能入大軍至且先退徒耗中國憲竟𤼵六千人比
至彰德寇果遁十一年秋卒官贈太師諡恭襄瓊在
本兵時功多而其督三邊也人以比楊一清云
郭曦字景暘榆次人成化丙午舉人授新蔡知縣歲祲
貯粟萬餘石賑活甚衆時流賊屠掠郡縣率民兵禦
之城賴以安秩滿民保留仍任一年加陞承直郎開
州同知尋擢河南通判丁艱致仕
張璣文水人成化間舉人知洛南縣廉恕公勤愛民如
子秩滿百姓赴京保留加六品俸仍知縣事聲名甲
於關西後貧不能歸里即邑居焉
金鼎字大器榆次人篤實寬裕喜怒不見於色任道力
行常若不及成化間貢任武功訓導義貌偉容博學
善教以義理約束諸生諸生母敢違者日坐齋室心
休休焉弗知其卑官矣
張梯岢嵐人成化間貢知陜西中部縣嚴慈互濟任九
載終始如一歲大歉人相食賑救有方盗賊屏息陞
寧州知州民皆號泣不忍去
崔侃陽曲人弘治庚戌進士歴官保寧知府操守廉明
政績大著府有疑獄悉得其情時流賊肆劫掠侃忤
逆瑾得請歸田即引衆避遁一方賴免後祀於蜀名
宦祠林居三十餘年虀粥自甘杜門不出
羅賢字大用清源人弘治庚戌進士試福建道御史踰
年當實授聞親訃即日就道服闋補原官巡茶陜西
時茶禁久弛官茶壅滯不行疏其宿弊酌為經久計
又條上便宜十事按遼東治將帥之貪殘者不少貸
一年内封事五十餘上再按河南值鄉試得人稱盛
屬吏貪婪者按實褫職中州人以閻羅稱之
陳璘字邦瑞陽曲人弘治癸丑進士授太常博士從享
南郊為孝廟所知選監察御史巡居庸關躬歷險阨
相地勢增戍兵再巡山東疏罷礦役引蔡河入曹利
運道修理闕里孔廟外轉浙江僉事遷陜西苑馬少
卿少師楊一清總制三邊薦授參政督軍儲士馬皆
宿飽遷河南按察使痛治豪猾倚宗室為奸利者鎮
守王太監素横肆震其威亦奉法唯謹遷右布政使
轉左擢都御史巡撫湖廣以邊才改延綏廷推兵部
侍郎念父母年高請終養不許武廟西巡駐蹕延綏
時江彬用事張甚璘威望素著凡事持大體不詭隨
彬為歛迹未幾父母訃後先至慟哭請終制廷議駕
南巡上郡重鎮非璘不能彈壓奏令奪情候代比世
廟入繼始得歸治喪事璘洊歷中外功績茂著初通
籍政府授意令一來謁當授庶常卒不往識者早已
見其梗槩云
閻睿字汝思祁縣人弘治乙夘舉人己未進士授永清
令縣蝗睿發粟易蝗民捕之積萬餘石得不災事聞
有銀幣之勞既以公事至覇州州人願借以為守縣
人急往争之訟于中丞洪洪曰閻令風憲品豈郡縣
所能留哉尋召入永清人留靴誌感正德辛未流賊
至郊賊首齊彦明睿舊抵禁也感睿德繫馬數匹於
門泣拜而去巡撫李毅齋寄詩曰強暴思恩曾繫馬
市民懷德願留靴拜陜西道監察御史清甘肅諸鎮
倉糧糧多虧折官不能償睿革兜攬兌給之弊設法
取盈釋淹滯之員六十人舊例官軍馬斃本人自賠
有典妻買馬者睿命屯地每頃出銀一錢以給營馬
之用差滿復命疏陳邊務數條悉蒙採納陞浙江按
察司副使巡視海道豪右歛跡以疾告歸享年七十
二
薄彦徽陽曲人弘治九年進士為南京御史論道士崔
志端不可玷尚書正德初八黨竊柄偕同官陸崑等
極論馬永成魏彬劉瑾傅興羅祥谷大用輩罪疏上
而劉健謝遷已被逐彦徽為首復上公疏請留健遷
罪永成瑾等悉逮下詔獄搒掠杖三十除名歸未及
起官卒
寇儉字約之號裕菴榆次人年二十始就學博極羣書
雖盛暑夜分不寐弘治丙辰進士授大理寺評事陟
寺副駁覈多所平反丁内艱跣行奔葬寢食並廢憂
勞成疾卒年四十八
張天相陽曲人弘治己未進士陜西慶陽知府有循吏
風民甚戴之
寇天敘字子惇榆次人由弘治辛酉鄉舉入太學與崔
銑吕柟善登正德三年進士除南京大理評事進寺
副累遷應天府丞武宗駐南京從官衞士十餘萬近
倖多求索尹齊宗道憂卒天敘攝尹事日青衣皂帽
坐堂上江彬使至好語之曰民窮官帑乏無可結歡
丞專待譴耳彬使累至皆然彬亦止他權倖有求則
曰俟面奏即予中官拘妓女數百多餓死以天敘言
得釋禁軍攫民物天敘募人與搏而兵部尚書喬宇
選拳勇者與摶戲禁軍傷慚且畏不敢横駕駐九月
南京不大困者天敘與宇力也嘉靖三年以右僉都
御史巡撫甘肅回賊犯山丹擒其長托克托穆爾西域
貢獅子犀牛西狗請却之不聽進右副都御史巡撫
陜西寇入固原擊敗之斬首百餘又討平大盗王居
等累賜銀幣歴兵部侍郎卒
陳壁字德如太谷人弘治壬戌進士除行人司司副屢
奉命出使藩邸却餽遺不受遷刑部員外郎歷郎中
讞獄得情雖權貴不為動出為陜西左參議會大軍
勦鴇賊以餽餉功賜彩幣銀牌遷湖廣副使奉勅整
飭彬桂衡永諸路兵備又以勦徭蠻功食從三品俸
復奉勅撫治荆襄鄖漢等流民公正廉約直指以其
績上聞一年丁艱歸遂不復出卒後劉龍誌其墓
解一經交城人弘治甲子舉人授平原知縣廉介寬仁
遇荒捐俸以賑陞南京戶部員外郎中雲南廣西知
府遇征安南賊夜遁後乞歸隆慶間進階亞中大夫
壽九十六
王範陽曲人正德庚午舉人授歸德知州會流賊數萬
攻劫咸欲棄城走範諭以義設法調度卒保無虞有
大姓梃人至死行金脫罪不受坐以法補陜州始終
如一後罷官總督萬達禮聘籌邊且奏記委用辭疾
歸年八十五卒
張文明字應奎陽曲人正德六年進士授行人擢御史
巡按遼東尋按陜西鎮守中官廖堂貪恣捕治其爪
牙二十四人堂大恨十三年車駕幸延綏文明馳疏
諫極陳災異且言江彬逢惡導非亟宜行誅朝臣匡
救無聞亦當罰治不省既而文明朝行在諸權倖扈
從者力裁抑之所需多不應司禮太監張忠輩怒甚
譖言諸生毆旗校文明縱勿治命枷赴京下詔獄明
年春言官交章請宥不報比駕旋忠等屢請加罪七
月命執至豹房將親鞫文明自謂必死及見忽命釋
之謫電白典史世宗立召復故官尋出為松江知府
甫涖任卒巡按御史馬錄頌其忠詔贈太常少卿
侯綸太原左衞人幼有異質嗜讀書於易學尤邃正德
辛未進士授戶部主事歷禮部郎中出為湖廣副使
伸雪冤獄遇歲荒流離載道繪饑民圖上之得旨賑
救全活無算嘗督大工出入會計雖錙銖必慎吏不
得緣為姦省費以巨萬計歷戶部侍郎子汝諒進士
累官都御史亦以廉敏有聲
常泰徐溝人性聰敏十歲能文性至孝父病嘗糞甘苦
正德庚午舉人辛未進士授行人陞戶科給事中上
務實治三事悉嘉納焉
王卿字良佐太原人初有戎籍於弘農衞遂以河南貫
舉正德甲戌進士令上海武宗南巡有緣為姦利者
卿抗諸邀索悉不應但曰車駕過日供不供自有令
民賴以安歲災設法賑濟時疫流行捐藥餌調治江
藩犯順令獲罪者以鐵贖戎器乃備稀簡權倖抑遏
刁頑理剔冤滯終戶部主事
張四維陽曲人正德丙子舉人茌平知縣邑當衝疲民
逃亡過半招撫流移均鄰邑館陶地糧著均田圖宿
弊盡袪陞彰德府同知裁抑強宗革除冗費百姓立
碑思之
彭希曾陽曲人正德己夘解元授開封通判嘗署篆長
葛及鄢陵在長葛則修學宫執經問難函席恒滿在
鄢陵則平土寇文事武備震耀一時考第一進階奉
政大夫開封同知
李春芳字元實陽曲人正德辛巳進士授陜西盩厔知
縣資性明爽值荒歲能勸富以貸貧尤善營度計長
久欽取兵科給事中遷順德知府
胡體乾交城人正德辛巳進士授貴州道御史巡按山
東陜西南直累遷浙江副使終河南左布政宦遊二
十載絶賄賂遠權勢不置田宅致政歸與親友詩酒
為樂屢薦不起
解一貫字曾唯交城人正德十六年進士除工科給事
中陳講學修德親賢孝親任相遠奸用諫謹令戒欲
恤民十事世宗嘉納之嘉靖元年偕御史出覈牧馬
草場太監閻洪奏遣中官一人與俱力言不可乃已
還朝劾太監谷大用李璽奪産殃民罪繇是内臣勛
戚莊田卒歸之民時營后父陳萬言第力請裁節復
助楊廷和爭織造皆不納歴刑科左右給事中雲南
巡按郭楠以建言廣東按察使張祐副使孫懋以辱
官校皆逮治御史方啓顔以杖死宦官家人落職元
城知縣張好古以拘戚畹家族鐫級一貫皆論捄忤
旨停俸尋進吏科都給事中教授王价錄事錢子勛
以考察罷假議禮希復用一貫言如此將壞祖宗百
年制事竟寢張璁桂萼擊費宏一貫言璁萼平生奸
險特以議禮一事偶合聖心超擢以來憑恃寵靈凌
轢朝士與宏積怨已欲奪其位而居之今二三臣或
專攻宏或兼攻璁萼不知能去宏不能去璁萼也君
子難進易退小人則不然宏恤人言顧廉恥猶可望
以君子璁萼則小人之尤何所忌憚苟其計得行則
奸邪氣勢愈增善類中傷無已天下事將大有可慮
者詔下所司璁萼等銜不已竟謫開州判官以卒
楊永清陽曲人正德間知陜西隴西縣澹泊有守遇事
理解悉中肻綮興學校繕城池嚴保甲息盗賊期年
之間政事畢舉
陳經太原左衞人正德間任寧武守備敵大舉入關經
奮勇戰死敕贈昭勇將軍立祠祀之
韓唐太谷人性忠鯁有胆略正德間由太學生授萊蕪
縣主簿流賊楊虎驅衆數千人來攻城聲勢洶湧唐
意氣慷慨率子子思督鄉兵拒戰殺賊數十人力盡
被害事聞贈萊蕪縣知縣錄子思國子生後官鴻臚
寺序班
王佑祁縣人性端方負經世學正德中以貢授廣昌知
縣苗寇亂自福建大帽山抵縣境恣焚掠佑列木為
栅驅市人激以忠義相與效死寇破栅入猶横刀巷
戰殺數十人被執不屈遂遇害
王鼎岢嵐州人正德中以貢授永城縣知縣負氣好義
受事時流賊趙燧等已入豫中知不免飭兵儲餉為
死守計城東白洋河孔道也敕舟子往來者勿渡數
日有持牒者驅徒十許人皆桎梏曰是所獲鄉導賊
來寄永城獄中者甫渡即脫桎梏殺舟子擁二萬人
至城下鼎偕主簿曲啓訓導王景賢分城以守戒曰
失守者斬鼎故善射連仆十餘人賊不敢近日暮曲
啓遁賊破城入鼎聞變急下與賊遇持長戟力戰久
之被執至死罵不絶口事聞贈光禄寺丞錄子為國
子生
楊果陽曲人任西寧衞經歷調發軍興呼吸嚮應節使
薦其能擢判晉州遷東平州同有政蹟薦知費縣益
自淬礪下車釋逋負繫者二百餘人免租七千復業
者日衆巡行阡陌問其疾苦二稅惟所有雖尺布斗
粟隻鷄束草皆得送縣輸者如流歲大熟勸富民出
粟每社立倉秋歛春散稍收其息以備歲饑凡開荒
地復流民補給官牛栽桑棗立官莊撫按交章以卓
異聞陞濟南府通判掌文登縣事
寇天與字子立榆次人儉子嘉靖丙戌進士授戶部主
事陞員外郎中鞏昌知府調東昌性英爽蚤以文學
知名服官所至有殊譽初以部署督遼餉凡出納條
格公需程度皆所規定守東昌政務煩劇乃酌緩急
關白以行訖無所壅乙未入覲治績為東省最忌者
假封事短之竟以廢卒時論悼焉
周鈇字汝威榆次人嘉靖五年進士授行人擢御史巡
按陜西邊將多殺被俘來歸民鈇請嚴禁有報降五
人以上者賞之詔可再按山東特改右春坊清紀郎
兼翰林院侍書諳達入寇鈇以中樞無籌策請早為
計責降廬州府知事旋改國子監丞擢吏部文選主
事坐與王與齡發嚴嵩等私屬事貶河問通判已而
吏部擬擢南京吏部主事嵩言鈇調官甫四月不得
驟遷上詰責尚書許讚䥴文選郎鄭曉三級鈇等褫
職為民廷臣論薦鈇以嵩在位不復召穆宗初贈光
禄少卿
寇陽字體乾榆次人生長閥閱有茹薤映雪之苦登嘉
靖己丑進士知廣平縣事著循聲陞禮部主客司主
事歷陞浙江僉事陜西參議所至持廉秉公人靡敢
以私干而商洛産金毫無所取焉尋為江西按察使
不阿分宜以浙江右布政落職居家孝友足跡不至
公門清風懿行至今稱述云
唐頤陽曲人希介孫嘉靖乙未進士官至臨洮知府持
已清謹居家儉約歷二千石而家業蕭然不干謁不
語時政得失循循退讓林居四十年年八十五卒
李應時太原前衞人幼穎悟篤學強記髫年名藉諸生
間登嘉靖壬子鄉試謁選授兵部司務絶苞苴請托
同僚嚴重之俸滿量移南京戶部員外郎甫八月致
仕囊槖垂竭不能治行李賴故人為郡守捐貲相助
得歸里頽垣破屋不蔽風雨薄田不能供饘粥不為
苟得地方當道自公事外無私語或有餽問必公諸
族人尤工詩文博學廣稽即天文地理星相醫卜無
所不究而居已恂恂與人處無衆寡小大必以誠敬
以孫成名貴贈通議大夫戶部右侍郎
李希洛字宗程陽曲人嘉靖癸丑進士倜儻有大略授
昌黎知縣時關中地震民多被傷遂移知渭南掩骼
埋胔招恤流亡民建祠祀之拜戶科給事中彈總督
胡宗憲貪肆忤相嵩歸里事兄通判希濓愛敬純篤
士民婚喪不能舉者傾貲賙貸歲旱捐廩煮粥濟活
頗衆所著有益言錄政學訓言錄明儒要言性理守
約集夢心說
孫允中太原人嘉靖三十一年為給事中巡視光禄寺
提督中官杜泰乾没歲巨萬少卿馬從謙奏發之泰
誣從謙誹謗允中偕御史狄斯彬劾泰如從謙言詔
下從謙獄以允中黨庇謫邊方雜職從謙竟杖死而
泰獲宥允中後累遷應天府丞卒
趙體敬太谷人嘉靖壬戌進士授行人兩使親藩餽遺
悉却陞兵部主事歷員外郎中擢鳳陽知府持操冰
蘖敷政惠和兩課俱為諸郡最遷四川右參政
李敏字融南榆次人登丁未李春芳榜進士選翰林院
庶吉士授刑科給事中庚戌虜變保定楊中丞以援
遲被逮敏力救之廷杖被謫後復陞禮科給事中不
從醮事行香又被杖累遷至順天府尹自陳歸里徜
徉原渦别墅十餘年終尚書禇鈇撰墓志
禇鈇字民威榆次人嘉靖乙丑進士授河間縣知縣縣
畿輔近地稱難治鈇涖任詳而有體循聲冠三輔徵
為監察御史遇日食上疏陳六事出按陜西茶馬藩
府欲得牧地為湯沐邑力争遏其請虜方受欵而時
掠番自利鈇曰番為河西屛藩急必折入虜虜内狃
中國外兼番人為害必甚後皆如其言再按河南周
趙二藩有酗縱為民害者奏治不少貸督南畿學政
稱公明遷大理寺丞轉少卿擢右僉都御史巡撫河
南疏免逋稅九萬有竒召入内臺佐院事遷大理寺
卿再遷工部侍郎値興慈寧工庀材量費悉出手畫
尋以勞遘疾請告歸病痊起原官改刑部侍郎中丞
李材以言事忤旨再三執奏得釋遷右都御史兼戶
部侍郎晉尚書領漕務兼撫江北淮水泛溢陵寢及
漕將被患築周家橋塞黃堌口繕完歸仁故堤陵與
漕兩無害事聞加太子少保後兩宫三殿災陳時政
急務語極凱切不報疏乞骸骨屢上始命馳驛歸卒
年六十有八訃聞贈少保賜祭葬如例
邱陞岢嵐振西衞人嘉靖間以衞指揮遷北路口遊擊
陞父麟正德中戰殁有忠名陞慷慨負氣節倭寇犯
江南簡邊陲將征之陞與焉率水陸衆並進屢戰皆
捷獲賊千餘人以功擢揚州參將凱還過叢林遺孽
數十人猝出邀其歸路陞横刀躍馬徑前薄之賊黨
驚潰陞亦中流矢死總督胡宗憲為文以祭海防道
劉景韶哭以詩事聞贈都督命立廟如臯春秋祀之
廕子世襲衞指揮
董綸字彛之太谷人判官文博子嘉靖間由太學生授
歸德府檢校賊師尚詔作亂太守廉綸材命署巡捕
事獲賊黨數人將誅之為當事所沮不果已而夜斫
門招外賊入綸奮不顧手執䥷刀率侄董魁並一僮
戰於衙巷妻賈亦執搶以從被執與妻侄四人相對
就死事聞贈歸德府同知錄子良臣為國子監生都
御史吕坤御史宋纁胥有文祭之
畢文字載道先世和州人以軍功授太原衞指揮俶儻
有竒氣初署寧武所再署八角堡守備繕城訓士尋
以陜西都司罷歸撫軍王知其材辟掌中軍事後復
起陜西都司陞雁門遊擊將軍禦敵東峪口俘馘有
差已復誘擊蕎麥川破之為仇者構陷下獄適標兵
變焚劫公府以巨木撞獄門邏拜文前願奉之舉大
事文怒甚罵曰若等受國恩不能效犬馬報乃欲為
滅族計耶賊進以刃逼之文益罵不休遂遇害後撫
軍萬立祠北門内檄有司春秋祀之
閻大綸榆次人嘉靖間貢授安吉訓導講明正學士習
丕變擢容城教諭誨士亦如安吉後以仲子樸貴封
翰林檢討大綸履行端粹父疾焚香虔禱減已夀以
延父齡兄性剛烈委曲承順時稱孝弟
魏朝宗字統元岢嵐人由貢授彰德幕府有廉幹名進
知清澗凡有利於民者悉殫力致之比歸郝光元送
以詩曰琴鶴應隨去空餘墮淚碑
李聯芳岢嵐人幼失怙恃賴庶母郭氏育之襲伯父指
揮職常以忠義自許歷官大同得勝堡參將初開馬
市威名震敵陞臨洮府總兵殁於陣
戴光啓字仲升祁縣人隆慶辛未進士授會寧知縣省
費寬徭履畝均賦修關城擒盗首邑人立祠祀之行
取給事中請臬憲攝馬政請厰庫給關防議撫臣修
問刑條例疏太監用營馬論劉世延不守法多見採
納奉命閱三邊條陳八事遷河南參政設方略以賑
饑民招應募以達潞府轉按察使兵備寧夏策要賞
敗市之謀論兵丁汰浮之怨督府倚賴之遷河南布
政致仕葺學宫立書院建文昌閣凡關地方事皆力
為之年七十五卒
王繼夏岢嵐人萬歷癸酉舉人授陜西寧遠知縣邑當
通衢供役擾攘而地多磽瘠水漲陂汙一値荒歲無
復生計民胥疲于賦役繼夏乃捐冗費禁苛取平均
驛置之序勸農力耕覈社倉教積貯墾荒萊招流亡
因山就澤聽自利不為禁庾槖咸以充盈於是舉鄉
約申六訓延見諸生考德問業鼓鐘間作聲詩繼之
諷咏不輟又增築陴堞鑿渠引水後世利之
馬朝陽太原人萬歷丁丑進士累官四川兵巡道征楊
應龍有功請告歸閉門課子外事盡却巡方喬允升
嘗求一面終不允後卒妻程氏守節幾四十年
萬自約太原右衞人萬歷庚辰進士授唐縣知縣爬搜
悍□舊俗一變擢刑科給事中改戶科前後劾罷兩
尚書兩都御史一翰林學士出為陜西漢中僉事潔
已率屬罷諸不切務居二年遷尚寶司少卿再遷光
禄寺少卿適倭犯朝鮮主兵事者謀以封貢欵之抗
疏力争遷南京太僕寺少卿尋以原官召還修舉馬
政歷太常寺卿晉順天府府尹時大内方索珠寶自
約悉與停罷坐是解組歸卒年五十歲
王宗賢字淑顔清源人萬歷戊戌進士授成都府推官
精心讞决獄多平反陞戶部主事監督南新倉耗蠧
一清節剰以萬計為大司農趙所器重改吏部主事
轉考功司郎中典試中州得士為盛當京察時門戶
角立宗賢獨持平尤隂護善類陞參知分巡鳳平道
地方賴以綏靖時督院劉重其才偕閱塞上凡綜覈
稽查皆倚辦焉以勞卒于官
王元雅太原衞人萬歷甲辰進士歷官都御史巡撫遵
化崇禎間城陷冠𢃄縊死於公署全家以殉三年正
月巡撫方大任言元雅有失城罪而一死節概凛然
足以蓋愆樞輔孫承宗請䘏殉難諸臣亦首元雅而
以大吏故贈䘏不及
李成名字寰知太原衞人萬歷三十二年進士授中書
舍人擢禮科給事中疏陳銓政失平語侵尚書趙煥
俄請釋纍臣滿朝薦言朝薦不釋則諸璫日肆國家
患無已荆養喬訐南畿提學熊廷弼力主行勘吏部
侍郎方從哲中旨起官抗疏劾之并及其子恣横狀
尋移疾歸後起山東副使天啓初遷湖廣參政入為
太僕少卿四年春擢右僉都御史巡撫南贑魏忠賢
以成名為趙南星所用因所屬給由犯御諱除其名
為巡撫止八月士民祠祀焉崇禎初召拜戶部右侍
郎以左侍郎專理邊餉改兵部召對平臺區畫兵事
甚悉數月而罷卒於家
閻世科太原人性醇雅好學萬歷甲辰進士初任湖州
府推官清滯獄數百又疑獄數十起悉決之歲大祲
捐俸為倡賑之舉陞戶部主事督遼儲平收放捐公
費共一千五百餘兩助餉查營伍虚耗積銀三萬餘
兩報部奉命備兵寧化値兵變置八月幼子單騎出
關謹斥堠繕甲兵嚴偵探卒獲安全
鄭宗周字伯忱文水人主事之僑子幼英敏讀書西山
甘泉寺萬歷丁未成進士授鉅鹿縣知縣調唐山縣
擢監察御史列首輔方從哲奸狀光廟崩復累疏請
正李可灼崔文昇妄投藥劑之罪與楊漣左光斗並
稱忠鯁出按福建首正宋李忠定公祀典廉墨吏寘
於法時閹黨薰灼惡宗周異已竄名紅丸案内將中
傷之會遇外艱不果莊烈正位起掌河南道遷太僕
寺少卿發計樞二部匿情釐遼薊諸鎮宿弊前後疏
四十餘上晉正卿擢兵部右侍郎巡撫天津遼東失
守民相率徙内地加意撫輯尋遇内艱奔歸終制不
復出宗周貌清癯若不勝衣遇義可否挺特不少屈
當父病留心醫藥遂精岐黃家言嘗手删本草一書
行於世
王在臺字爾基文水人萬歷癸丑進士授滕縣知縣値
洊饑設法賑貸福藩内侍求昭陽湖地為贍田力與
抗拒得免入為戶部主事遷郎中督通倉再督延儲
璫禍作告歸家居四年補原官遷漢中府知府政先
教化有文翁遺風獨嚴治瑞藩監尉之奪民田者遷
布政司參政分守關南時流寇掠興安募兵固守先
是在漢中勦賊常板子等俱有功至是名益著廷推
鄖陽巡撫以病未任歸卒
尹同臯字舜鄰興縣人知縣就湯子萬歷癸丑進士授
密雲縣知縣賑饑蠲逋擢兵科給事中改工刑戶三
科給事中前後疏七十餘上而錢糧京察屯田保甲
諸疏議尤中時弊遷太常寺少卿後歷僉都御史巡
撫四川削平奢崇明之亂加兵部右侍郎致仕歸遭
親喪廬墓六年推愛宗族拯危濟急有范文正遺風
著有畏天齋實蹟撫蜀須知諸書行世
程謙字六吉岢嵐人萬歷乙夘舉人崇禎間知陜西西
鄉縣勤敏廉肅吏胥畏法署洋縣城固値流賊始起
都邑悉遭蹂躪謙獨設法督民守禦三邑俱安堵無
虞父老咸稱召杜
姚一麟陽曲人萬歷乙夘舉人授陜西中部知縣値崇
禎初饑饉頻仍賊踞城内兵圍城外廬舍灰燼民僅
孑遺一麟極意軫恤撫殘黎復縣治漸有甦機嚴明
果斷吏無骫法民獲寧宇歷陞漢中知府
張養字惟直榆次人萬歷丙辰會魁初授中書舍人主
考山東所取皆知名士拜御史論劾不避權貴如東
江開賞縻費當舉忠魂褒錄等疏尤為時所推巡視
淮揚鹽政潔已通商極力振刷清出浮課二十餘萬
貯公帑奸人側目誣以公費為私囊下刑部獄禁錮
八年
國朝定鼎得歸里卒年八十二歲著有四書主意禮經
獨解禮記纂言等集
吳用極字心銘清源人垂髫時有志陽明之學已隨父
任元城問業趙高邑南星學益進及父任徽州州多
礦賊出竒計破之文名日起年十九舉萬歷戊午鄉
試時邊警屢至嘗拊髀嘆思為國家效力崇禎申酉
間流寇猖獗用極居南關中日夕經營為固圉計已
而賊夜至用極仗劒登陴血戰死鬭人感其忠捍禦
益力卒獲保全事聞詔以義烈旌之
成材清源人萬歷間貢知陜西宜川饑饉枕籍賊盗内
訌材恩威兼用撫綏饑民折衝外寇宜城賴以保全
武維周太谷人天啓甲子舉人知直隸大城縣政簡刑
清後以守城中流矢死贈光禄寺少卿給誥命祔主
京都三忠祠中
胡從義山西人天啓四年為貴州游擊安邦彦寇普定
往援擊破之既而破長田苗天保阿賈獲首功二千
三百五十晉參將討平勻哈六年攻安邦彦故巢破
焚一百餘寨斬千二百餘級晉副總兵又與諸將平
老蟲添崇禎三年討平苗賊汪狂抱角召為保定總
兵官卒於京邸贈都督僉事黔人愛之為立真將軍
碑
戴運昌祁縣人布政光啓子少績學年四十九始領天
啓丁夘鄉薦又十年成崇禎丁丑進士初知河南尉
氏縣清廉慈惠折獄以情邑有亡命聚徒數千人將
為亂潛授方略擒其魁斬之調良鄉縣入為戶部員
外司練餉殫力國計旋以陳演牽連下獄後入鹿臺
山中閱二十年卒
張鳳竒陽曲人舉於鄉崇禎初為永平知府三年正月
殉城闔門盡死贈光禄卿祭葬廕一子
陳三接文水人舉崇禎六年鄉試知河間縣歲饑人相
食三接至雨即降有疑獄數年不決立判之妻武氏
賢三接見封疆多故遣之歸答曰夫死忠妻死節分
也十五年閏十一月殉難於巷武氏亦從之贈僉事
朱廷鄣代府宗室也崇禎中為鞏昌府通判署秦州事
有廉直聲十六年冬賊陷城賊帥使跪叱曰我宗姓
頭可斷膝不可屈賊欲活之大呼曰今日惟求一死
坐自若乃見殺
朱慎鏤晉府宗室攝靈邱郡王府事賊陷太原冠帶祀
家廟驅家人入廟中焚之已亦投火死
任萬民陽曲人崇禎間諸生常著救時八議守城十說
撫按薦授城武知縣任三載城破死之又彭鯤庠生
以父參戎振雲陣亡任百戶闖賊陷城拔刀以待格
殺數人被害又魏選竒邑庠城陷急抵家妻為賊廹
奮拔賊刀殺妻被害孫祦貢士授蒲州學政城陷投
井死張景維舉人授河南光山縣未之任被執不屈
賊殺之田大治乘城陷衆潰拔刀獨留賊問何人曰
吾諸生也專砍汝頭賊殺之又陳功被執不屈死
武象乾太谷諸生固原州同知國清子國清署鎮原縣
事為闖賊所執累置死地志益堅象乾承庭訓又時
時教其三子甲申闖賊至象乾與城守之役捍禦盡
力城破將驅衆巷戰衆潰因歸伏臥室中翼乘間殺
賊頃之一賊入手刃之連斃數人餘皆悸莫敢動亟
呼其黨揭屋以入象乾被擒與三子俱死人稱三世
忠義云
國朝
羅爌字鏡初清源人萬歷戊午舉人授陜西延川知縣
時延屬土寇披猖所在悉被焚劫孤城受圍爌訓練
民壯誓衆死守城獲保全歷陞戶部主事兩淮運判
遷守滄州百姓攀轅建祠
國朝順治乙酉遷戶部員外郎中西寧僉事甘鎮久不
静爌撫邊民懷西羌始得晏然生平溫和謙讓處已
儉約動持以禮遇里中不能婚葬者輙資助邑人咸
仰之
裴希度字晉卿陽曲人甲戌進士授堂邑知縣時値竒
荒兼有賊變實心撫字力為綢繆之計民賴以安丙
子分校所拔皆知名士行取入京授工部主事釐奸
剔弊夙蠧一清擢御史巡視南城務持大體不沾沾
訐人隂私朝廷宵旰欲以鎮静消禍亂而事不可為
矣母范歸里而太原即為賊陷母殉難於城東北隅
别墅井中希度痛念母節乃捨别墅為報恩寺
國朝陞通政司參議太常寺少卿致仕歸年六十有三
卒所著有澹明野嘯息齋藏書等集
李家選陽曲人前丙子舉人懷慶府推官
國初授懷慶府知府單騎入太行招土寇范以忠鄭國
安等胥令復業又請豁逋賦二十餘萬民德之獲
賜大紅蟒緞及袍帽鞍馬擢湖南道卒
桑芸字笈雲榆次人幼家貧借書讀之輒不忘為文閎
肆袁督學繼咸亟賞之崇禎己夘舉於鄉庚辰成進
士
國初補行人司行人掌司事尋擢貴州道御史巡按畿
輔謫浙臬幕官超遷大理寺正歷光禄寺卿復外補
汝南參政墾荒土數千頃除無藝供數千兩積猾白
福德肆為不法廉得之將寘諸理槖千金求免大聲
叱去立斃杖下懽頌聲載道遷廣西案察使桂林守
兵素横贙痛繩以法不少貸比入覲
世祖章皇帝召見詢地方利病亟稱之遷河南右布政攝左
布政不數月遷廣東左布政行至南昌卒芸涖政果
斷而佐以詳密敭歷中外所至咸樹聲績卒後
賜祭二壇造墳安葬䘏典獨厚
胡全才字體舜一字韜穎號聖水文水人性豪邁有方
略前癸未進士觀政條陳禦寇機要召見授兵部職
方司主事贊畫李建泰軍至正定率所部百餘人樹
疑幟於固關寇遥望不敢進乃從宣大入順治元年
九月大兵至太原歸業清固山營前導收平汾諸府
授兵部車駕司郎中三年遷陜西漢羌參議道時有
賀珍之亂尤鎮避西安全才招民兵擐鎧力戰擒斬
偽兵備宋朝美偽知府楊一泰偽知縣王希聯韓茂
材等已而川孽張定國駐保寧謀犯漢中乃佯遣牌
掃除傳舍聲言迎大軍而遣參將嚴自明馳擊保寧
平四月賀珍自西安敗回復圍漢中立城頭堅守月
餘會親王内大臣援至城獲全擢都察院右副都
御史巡撫寧夏瀕行猶親勦蕎麥山砦賊孫守法高
勛等曰若以賊遺後人是雨葉不剪而將費斧柯也
殺賊一萬四千有竒四年寧夏賊馬德猖獗李彩繼
起督將士戰預望城再戰河兒坪德死彩亦就擒後
以穆遠案罷
世祖章皇帝念全才功大罪小十年補江西饒南參議道經
略洪承疇稔其才疏請隨征湖南旋巡撫鄖陽時郝
劉袁塔高李諸賊環師攻鄖舊撫疾請歸全才令將
士繇賊充斥地以進賊遁乃馳至穀城白虎山南漳
蜈蚣寨相地形列營檄諸將督兵進討曾河灣廟灘
白土關之戰後先告捷賊黨始散回巢是役也涖陣
馘斬外降將黃鳳昇等百人降丁羅萬兒等五百人
有竒救難民徐自嘉等萬人有竒擢兵部右侍郎總
督湖廣旋以疾卒于官
予祭二壇順治十四年
諭祭文曰鞠躬盡瘁者臣子之芳蹤䘏死報勤者國家之
盛典爾胡全才性行端良才猷敏練克襄王事著有勤
勞方冀遐齡忽爾長逝特頒祭葬用表悼懷爾如有知
尚其歆此又
諭祭第二道文曰惟爾居官敬慎賦性真誠夙著保障之
勞新膺總督之職方期效力忽爾奄終憫惻殊深再頒
祭典爾靈不昧尚克欽承又
御製下葬文曰惟爾名高節鉞功著撫綏方期宣力於巖
疆忽為息身於邱隴爰頒祭葬用表哀悰永奠佳城靈
其來格康熙元年加祭一壇
贈兵部尚書
賜諡勤毅
諭祭文曰鞠躬盡瘁人臣奉職之猷酬德褒庸朝廷勸忠
之典蓋靖共既昭其大則哀榮必厚厥終爾原任鄖陽
撫治已陞湖廣總督兵部右侍郎兼都察院右副都御
史胡全才性行端良才猷練達身膺節鉞服勞無忝於
在官職任封疆撫綏克肩夫重寄佇膺倚毗之隆失我
屏藩之佐稽諸常典宜沛愍綸特晉崇階用風有位茲
贈爾為兵部尚書於戲位隆三事弘敷紫誥之華寵渥
九原永作黃壚之賁幽靈不昧鉅典式承子應麟廕入
監仕至天津道僉事孫纘壬戌進士侯補主事
常大忠字二河交城人順治壬辰進士銓梓潼知縣補
潛山縣履畝清丈計畝編里俾里役無盈縮建三立
書院買學田創庫樓立眺臺擢保定府同知郡有楊
忠愍祠朔望必往拜重修旌忠祠建忠烈祠祀甲申
盡節諸臣無何疾作聞完縣大祲亟出囊中二百金
賑之不三日卒櫬不能歸衆賻之乃獲啓行潛山保
定人胥懷之
鄭崑璧字崙輝號澹菴文水人祖死於闖賊父亦殘廢
崑璧刻意讀書中順治甲午鄉試成戊戌進士銓注
富平知縣縣南漆水沮水金定河北溫泉河胥可灌
田崑璧相形勢高下疏支渠濱河地胥為沃壤編審
均覈里胥無得上下其手緝盜捕逃井井有紀巡撫
賈漢復亟稱曰鄭尹可謂精神滿腹矣以一等咨部
行取兵部職方司主事同考丁未會試得人尤盛旋
督𣙜揚州鈔關閘啓閉以時抽掣畫然吏無得中飽
轉員外郎戶部郎中出為湖廣督學道楚地遼闊時
歲科
詔分試奔走湖南北甲寅春試黃執簿唱名半不至招徠
彙補乙夘秋科試鄖走虎嵎猿崕間衝兵鋒徑前獲
竣事而疾遂滋甚歸數年卒
張占鰲山西人康熙三年由拔貢任荆州府通判勦西
山李亨占鰲運糧遇賊不屈死之
鄭崑璽字殿光文水人辛酉壬戌聯雋進士授三河知
縣補普寧安化所至以廉能著入為吏部驗封司主
事遷稽勲司員外郎文選司郎中苞苴竿牘胥絶選
工科給事中晉戶科掌印僑寓古寺一室布被紙帳
澹泊如故書生論者稱之
孫世藎字丹臺興縣人工文而勇精騎射順治初以貢
訓導臨縣遷垣曲教諭再遷知崇仁縣縣大盜羅漢
七聚衆萬餘前令將勦之謀泄遇害世藎至念縣人
胥通盜無可共事者獨與其僕密謀之而隂厚千總
孟暨鷙捷胥吏乃佯為恇怯遣人語漢七曰功令不
勦盜者軍法從事今縣小無兵吾且降幸將軍至某
鎮與吾面計事及期漢七率衆二千駐鎮外偕其黨
吳暨校三十入鎮世藎設廣筵宴校廳外迎漢七暨
吳於廳而徐呼千總來漢七色變則命千總解刀勸
飲飲極歡復移尊於園世藎揮僕曰吾與將軍有密
言爾曹不得聞携漢七手入園猝摔之仆地吳拔刀
千總亦自後摔仆之而僕急入縛二賊乃召鷙捷胥
吏授以弓弦曰吾出勸三十人酒汝伺後俟吾擲杯
彼仰觀汝即以弦扼其喉如法縛二十五人而逸五
人去曰吾無兵怖之可胥走也二千人果遁明日率
鄉勇𢷬巢則巢胥空矣事平撫按議交章薦世藎以
老力請歸卒年六十有五
張旺字月宇興縣人少能挽十五石弓左右馳射束髮
從軍為廣東將軍何某所知授把總遷千總時吳耿
構逆題授守備從援漳州府復永定縣十五年從征
尚逆粤城内砲火烟飛弩石蝟集衆錯愕莫敢先登
旺持短刀大呼先登城埤賊披靡我軍乘之城遂破
題准軍功紀錄一次復調入閩勦山海擒渠寇總制
姚某題授福建督標左營遊擊復龍虎山暨長泰縣
諸地隍池加軍功二等十九年大徵甲士海上而軍
門不習水師諸將亦不克舍騎從舟旺獨率支軍復
十九寨暨海澄隍池又平金門厦門諸島加軍功二
十二等授左都督給拖沙喇哈番靖海將軍施某題
授提標中軍參將尋授澎湖副將
聖祖仁皇帝召見暢春苑
命内閣記名越四年授江西南瑞總兵會兩江總制傅某
請調南贑總兵從之二年
特命提督江南踰年調福建水師提督在任二年請
陛見
天語慰勞調廣西提督
賜御書持重二字扁額御弓一矢五既涖任復
賜御書武略傳家四字扁以褒寵其祖考尋
賜孔雀翎四十一年勦廣東八排明年又勦湖廣紅苗叢
箐峻嶺輒先登精悍如少年時卒
贈太子少保
賜祭葬如例
翟永昌河東人精騎射拊髀慷慨雅有馳騖之思由將
材累官廣東開建守備康熙十五年賊圍肇慶永昌
督兵徑進至高要大逕與賊遇率先摧鋒所殺過當
久之矢盡被殺事聞
贈都司僉書
賜祭葬廕䘏特厚
山西通志卷一百七
