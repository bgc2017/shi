山西通志卷一百五
人物(五)
太原府
五代
張源德晉人從李罕之入梁自金吾衛將軍為蔡州刺
史梁貞明三年分魏相等六州為兩鎮遣劉鄩將兵
萬人屯於衛以虞變魏軍廹節度使賀德倫以魏博
降晉時源德為鄩守貝州晉王入衛先襲破德州乃以
兵五千攻貝源德堅守不下晉軍塹而圍之已而劉
鄩大敗於故元城南走黎陽晉軍攻破洺州而衛邢
磁相滄或降或棄城走當此時晉已先下全燕而鎮
定皆附於晉自河以北山以東四面千里六鎮數十
州之地皆歸晉獨貝一州圍之踰年不可下源德守
既堅而貝人聞晉已盡有河北城中食且盡乃勸源
德出降源德不從遂見殺
張丕陽曲人尚氣節後唐武皇鎮太原用度多選富家
子主帑庫或調度不給即坐誅沒入貲産丕為之滿
歲府財有餘宗人政當補其任率族屬泣拜請丕濟
其急丕又為代掌一年鄉里服其義孫潁晉安州防
禦使
李嗣昭本姓韓氏汾州大谷縣民家子太祖出獵至其
家見林中鬱鬱有氣召其父問焉父言家適生兒太
祖因遺以金帛而命弟克柔養為子初名進通後更
名嗣昭嗣昭短小而膽勇過人初嗜酒太祖嘗微戒
之遂終身不飲太祖愛其謹厚常從用兵為内衙指
揮使王珙與兄珂爭立遣嗣昭助珂敗珙於猗氏獲
其將三人梁軍救珙又敗之於胡壁堡執其將一人
光化元年梁遣丁會應李罕之嗣昭與戰含山執其
將一人斬首三千級遂取澤州二年晉遣李君慶攻
梁潞州君慶敗嗣昭攻克之三年取梁洺州天復元
年梁圍太原嗣昭日以精騎出擊梁兵會大雨梁軍
解去復取汾州斬叛將李瑭遂出隂地取慈州降其
刺史唐禮又取隰州降其刺史張瓌是歲梁軍圍鳳
翔嗣昭乘間攻梁晉絳戰平陽執梁將一人進攻蒲
縣梁朱友寧氏叔琮以兵十萬迎擊之嗣昭走梁軍
圍太原太祖謀走雲州李存信等勸奔契丹嗣昭力
爭以為不可乃止嗣昭晝夜出竒兵擊梁軍梁軍解
去嗣昭復取汾慈隰是時鎮定皆絶晉而附梁晉外
失大國之援内亡諸州浹歲間孤城被圍者再於此
時嗣昭力戰之功為多天祐三年與周德威攻梁潞
州降丁會為昭義軍節度使梁遣李思安將兵十萬
攻潞築夹城以圍之梁太祖嘗遣人招降嗣昭斬其
使者閉城拒守踰年莊宗始攻破夹城嗣昭完輯兵
民撫養甚有恩意梁晉戰胡柳周德威戰死莊宗欲
還臨濮嗣昭曰梁軍已勝旦暮思歸吾若收軍使彼
休息整而復出何以當之宜以精騎撓之因其勞乏
可以勝也莊宗然之是時梁軍已登無石山嗣昭轉
擊山北而莊宗以銀槍軍趨而呼曰今日之戰得山
者勝晉軍爭登山梁軍遽下陣於山西晉軍從上急
擊大敗之權知幽州居數月代去幽州人皆號哭閉
關遮留之夜遁乃得去十九年從莊宗擊契丹於望
都契丹圍數十重嗣昭以三百騎决圍取莊宗以出
是時閻寳敗於鎮人代為招討鎮兵出掠九門以竒
兵擊之鎮軍且盡餘三人匿破垣中嗣昭馳馬射之
反為賊射中腦顧箙中矢盡拔矢於腦射殺一人還
營而卒嗣昭諸子繼儔長而懦弟繼韜自立為昭義
軍留後遣其弟繼遠入梁梁拜繼韜同中書門下平
章事居數月梁滅會赦至因隨其母楊氏朝於京師
以賂獲釋後令繼遠起變於軍中事泄斬竝斬繼遠
以繼儔知潞州事其弟繼達殺繼儔節度副使李繼
珂募市人千餘攻繼逹繼逹走城外自剄死嗣昭七
子繼能繼襲皆見殺惟一子繼忠僅&KR0693;晉高祖立以
為忻棣單三州刺史開運中卒先是楊氏積貲贏百
萬嗣昭父子三人賴之
王權字秀山太原人唐左僕射起之曾孫父蕘官至右
司郎中權舉進士為右補闕唐亡事梁為職方員外
郎知制誥翰林學士累遷御史中丞唐莊宗滅梁貶
隨州司馬起為右庶子累遷戶部尚書晉高祖時為
兵部尚書當奉使於遼辭不行坐是停任踰年以太
子少傅致仕卒年七十八贈左僕射
張憲字允中晉陽人沉靜寡慾少好學能鼓琴飲酒莊
宗素知其文辭以為天䧺軍節度使掌書記及即位
拜工部侍郎租庸使遷刑部侍郎判吏部銓東都副
留守憲精於吏事甚有能政莊宗幸東都命治即位
壇為鞠場憲言即位壇王者所以興也漢鄗南魏繁
陽壇至今皆在不可毁莊宗卒毁之又問憲庫錢幾
何憲上庫簿有錢三萬緡莊宗謂以故紙紿我益怒
之郭崇韜伐蜀薦憲可任為相而宦官伶人不欲憲
在朝廷樞密承旨叚徊曰憲材誠可用不如任以一
方乃以為太原尹北京留守趙在禮作亂憲家在魏
州在禮善待其家遣人以書招憲憲斬使不發書而
上之明宗入京師永王存覇奔太原左右請拘之憲
曰吾本書生無尺寸之功而人主遇我甚厚豈宜懷
二心以幸變苐可與之俱死爾從事張昭遠教憲奉
表勸進憲涕泣拒之已而北京廵檢符彦超麾下兵
大譟殺存覇憲出奔忻州亦見殺
五代史𫝊論予於舊史考憲事實而永王存霸符
彦超與憲𫝊所書始末皆不同要其大節亦可以
見也憲之志誠可謂忠矣當其不顧其家絶在禮
而斬其使涕泣以拒昭遠之說其志甚明至其欲
與存霸俱死及存霸被殺反棄太原而出奔然猶
不知其心果欲何為也而舊史書憲坐棄城而賜
死予以為不然予之於憲固欲成其美志而要以
憲失其官守而其死不明故不得列於死節也
安永信交城人知勇過衆文武兼資為唐節度使諡忠
簡贈太師
相里金字奉金幷州人也勇悍而折節下士為五院軍
隊長戰栢鄉胡柳皆有功遷黃甲指揮使同光中拜
忻州刺史時諸州皆以部曲主場務漁蠧公私金獨
禁部曲不與事遷隴州防禦使廢帝起兵鳳翔首遣
判官薛文遇往来計事廢帝初拜保義軍節度使晉
高祖起兵為太原四面步軍指揮使晉初徙鎮建䧺
罷為上將軍天福五年卒贈太師
李筠太原人善騎射初隸後唐秦王從榮麾下從從榮
至天津橋射殺十數人已而遁去清泰初應募為内
殿直遷控鶴指揮使晉開運末趙延夀召寘帳下及
延夀被執遼將耶律解里統二千騎留鎮州筠與諸
將謀伺間擊之控鶴左廂都校白再榮持兩端匿室
中筠拔佩刀破幕引臂逼再榮行殺傷相當解里棄
城去漢高祖立授博州刺史周太祖鎮大名表為先
鋒指揮使又為北面緣邊廵檢洎起兵入汴從敗慕
容彦超於留子陂有功周太祖立遷昭義軍節度使
檢校太傅同平章事累以竒兵擊敗遼援北漢兵加
兼侍中周恭帝立進太尉宋太祖立遣使加兼中書
令諭以入朝筠即欲拒命不得已下拜及延使者升
階置酒張樂遽索周太祖畫像懸壁涕泣迸諸賓佐
告宋使曰令公被酒失其常性幸勿為訝未幾遣牙
將劉繼冲等稱臣於北漢主劉承鈞宋太祖遣其子
皇城使守節諭旨筠謀益急遂起兵從事閭邱仲卿
曰大梁兵甲精銳難與爭鋒我孤軍舉事其勢甚危
倚援河東終未得力不如西下太行直抵懷孟塞虎
牢據洛邑東向爭天下計之上也筠曰吾周朝宿將
禁衛皆舊人必倒戈歸我况有儋珪槍撥汗馬何憂
天下哉儋珪筠愛將有勇力善用槍撥汗筠駿馬日
馳七百里故筠誇焉頃之使人殺澤州刺史張福據
其城承鈞率兵来援筠上謁於太平驛見兵衛寡弱
内甚悔承鈞封筠西平王筠自陳受郭氏大恩不敢
愛死而周與漢為世讐承鈞心疑之命宣徽使盧贊
監其軍筠益怏怏留子守節守上黨自引衆南向宋
遣石守信等討之敇曰勿縱筠下太行急進師扼其
隘破之必矣太祖遂親征與守信會破筠衆於澤州
南殺盧贊筠走還保澤州太祖親督戰拔其城筠赴
火死隨進兵潞州守節降除單州團練使筠事母孝
每怒將殺人母屏風後呼曰可為吾曹增福遽舍之
筠有愛妾劉氏欲俱死筠以其有娠麾令去
聶文進幷州人善書算給事漢高祖帳中高祖鎮太原
以為押司官高祖即位歴拜領軍屯衛將軍樞密院
承旨遷右領軍大將軍及謀殺楊邠等文進夜作詔
書制置中外邠等已死文進點閱兵籍指揮殺戮以
為己任周兵至京師太后使謂文進善衛帝對曰臣
在此百郭威何害旋見殺
鄭仁誨字日新太原晉陽人初事唐將陳紹光紹光嘗
因醉怒仁誨拔劍欲殺之左右皆奔走仁誨植立不
動無懼色紹光擲劍於地曰汝有器量必富貴非吾
所及也仁誨後還鄉里事母以孝聞周太祖居河東
帳下時時往過仁誨與語甚懽每事有疑即從質問
仁誨所對不阿周太祖益竒之漢興薦為内客省使
攻李守貞於河中軍中機畫多所參决太祖入立為
大内都點檢恩州團練使樞密副使累遷宣徽北院
使出為鎮寧軍節度使顯德元年拜樞密使世宗攻
河東仁誨留守東都明年冬疾卒仁誨自其微時常
為太祖謀畫及居大位太祖世宗皆親重之性謙謹
好禮不自矜伐為士大夫所稱贈中書令追封韓國
公諡忠正
李重進太原人周太祖甥生於太原累官歸德軍節度
使宋太祖受禪加重進中書令治城繕兵以拒城陷
舉族自焚死
韓通幷州太原人以勇力聞補騎軍隊長漢祖寘帳下
累遷軍校轉衙隊副指揮使從討杜重威得銀青階
檢校國子祭酒漢初加檢校左僕射隠帝遷奉國指
揮使乾佑初周祖伐河中知通謹厚命自隨先登身
被六創遷都虞候為天䧺軍馬步軍都校周祖委以
心腹及入汴甚有力焉授奉國左第六軍都校領雷
州刺史廣順初轉虎犍右廂遷左廂充孟州廵檢繼
領永睦二州防禦使親征兖州為在京右廂都廵檢
時河溢灌河隂城命率廣銳卒千二百浚汴口又部
築河隂城剏營壁尋拜保義軍節度觀察留後正授
節度命副河中王彦超出晉州道擊劉崇為太原北
面行營部署穴地道攻其城俄班師移鎮曹州檢校
太保世宗以深冀間有胡蘆河東西横亘數百里堤
場非峻不能扼遼師奔突顯德二年命浚治之功未
就遼師至通迎擊退之遂城李晏口為静安軍四旬
而訖又城束鹿鼔城葺祁州收瘞遺骸為萬人冢又
城博野安平領百餘騎督役會遼騎數百奄至通率
麾下與戰日暮大風雨遼人解去又城百八橋鎮武
強縣胥旬日訖攻秦鳳為西面行營馬步軍都虞候
入大散關圍鳳州分兵城固鎮以斷蜀餉道遂拔鳳
州授侍衛馬步軍都虞候征淮南命為京城都廵檢
時築新城又廣舊城街道通領其役會幸淮上留為
在京内外都廵檢權點檢侍衛司才半歲而城工訖
三年改節忠武檢校太𫝊又改侍衛馬步軍都虞候
幸夀春復為京城内外都廵檢改節歸德六年春詔
按行河堤因發徐宿宋單等州民浚汴渠數百里北
征命先赴滄州賜襲衣金帶鞍馬器帛即領兵入遼
乾寧軍南俄為陸路都部署又命廵北邊自浮陽至
淤口浦壞坊三十六遂通瀛莫初克益津關以為霸
州役濱棣民數千城之命董其役師還以檢校太尉
同平章事充侍衛親軍馬步軍副都指揮使恭帝移
領鄆州陳橋之役通在殿閣聞有變惶遽而歸軍校
王彦昇遇於路策馬逐之通馳入其第未及闔門為
彦昇所害妻子皆死太祖詔贈中書令以禮收葬遣
高品梁令珍護喪事通性剛而寡謀號韓瞠眼其子
有智略號槖駝兒常勸通早為之所通不聽後太祖
見通及其子畫像於開竇寺壁遽命去之
趙廷隠幷州太原人隨孟知祥入蜀拳勇有智略知祥
麾下無及者東川董璋襲成都廷隠大破之璋奔歸
為部下所殺知祥遂有其地及僭號令總親軍為衛
聖諸軍馬步軍指揮使累遷至太師中書令宋王卒
諡忠武
趙崇韜廷隠子驍果有父風為都知領殿直四番後累
遷至客省使周世宗克秦鳳將入蜀境為崇韜拒退
歴左右衛聖步軍都指揮使選其子文亮尚主加領
洋州武定軍節度山南武定緣邊諸砦都指揮副使
漢源之戰獨策馬先登及軍敗猶手擊殺十數人為
宋師所擒
高彦儔幷州太原人父暉宣威軍使彦儔從知祥入蜀
累歴軍校為昭武軍監押㫤嗣位遷卭州刺史改馬
步軍使漢兵入大散關克安都砦彦儔以所部先進
漢人燒砦毁閣遁盡銳追之復其砦而還尋領趙州
刺史為奉鑾肅衛都指揮副使改右驍銳馬軍都指
揮使加光聖馬軍都指揮使真拜源州武定軍節度
周顯德初向訓攻鳳州彦儔出兵未至聞唐倉敗潰
歸判官趙玭以城歸周彦儔遁歸成都㫤不之罪為
右奉鑾肅衛都指揮使改功德使廣政二十二年授
䕫州寧江軍都廵檢制置招討使加宣徽北院事利
州昭武軍節度宋師至謂副使趙崇濟監軍武守謙
曰北軍涉遠而来利在速戰不如堅壁以待之守謙
不從獨領麾下出戰猪頭舖敗走彦儔以所部將出
拒戰宋師已乘城而入判官羅濟勸單騎歸成都彦
儔曰我昔已失天水今復不能守䕫州縱不忍殺我
亦何面目見蜀人哉濟又勸降彦儔曰老幼百口在
成都若一身偷生舉族何負吾今日止有死耳即解
符印授濟具衣冠望西北再拜登樓縱火自焚後數
日劉廷讓得其骨煨燼中以禮收葬初㫤母語㫤惟
彦儔可任及是果能死難
王淡唐相溥之子入閩依王審知仕宦
宋
藥元福幷州晉陽人幼有膽氣善騎射初事邢帥王檀
為廳頭軍使事後唐為拱衛威和親從馬鬭軍都校
天平軍内外馬軍都指揮使晉天福中為深州刺史
開運初駕駐澶淵契丹陣城北元福以左千牛衛將
軍領兵居陣東偏澶民馬破龍告契丹曰先攻其東
即浮梁可奪契丹盡銳来戰元福領二百騎躍出而
鬭奮鐵撾擊契丹斃者數人左右馳突無不披靡契
丹兵潰上登城望見召撫之曰汝奮不顧命雖古忠
烈無以過擇名馬賜之明日將戰面授鄭州刺史為
權臣所沮止刺原州俄改秦州明年與李守貞符彦
卿皇甫遇張彦澤等禦契丹於陽城為右廂副排陣
使士馬饑渴契丹順風揚塵諸將欲俟風反戰元福
曰軍中饑渴已甚若俟風反出戰吾屬為虜矣彼謂
我不能逆風以戰宜出其不意以擊之此兵家之竒
也乃率麾下騎開拒馬出戰諸將繼至契丹大敗追
北二十餘里殺獲甚衆擢為威州刺史會靈武三族
酋長拓跋彦超石存也厮褒攻靈州節度王令溫詔
馮暉鎮朔方率關右兵進討以元福將行營騎兵元
福與暉出威州土橋西遇彦超兵七千餘邀暉行李
元福轉戰五十里殺千級擒三千餘人又遣部校援
出令溫朔方距威州七百里無水草號旱海師湏齎
糧以行至耀德食盡比明行四十里彦超等衆數萬
布為三陣扼要路據水泉以待暉遣人賂之求和解
往復數四至日中列陣如故元福曰彼知我軍饑渴
邀我於險既許和解而日中未决此豈可信哉欲困
我耳遷延至暮則吾黨成擒矣暉驚曰柰何元福曰
彼雖衆而精兵絶少依西山為陣者是也餘不足患
元福請以麾下騎先擊西山兵公但嚴陣不動俟敵
少却當舉黃旗為號旗舉則合勢進擊敗之必矣暉
然其策遂率衆進擊敵衆果潰元福即舉黃旗以招
暉暉軍繼進彦超大敗横尸蔽野是夕入清邊軍明
日至靈州元福還郡詔賜衣帶繒帛銀器漢乾祐中
從趙暉討王景崇於鳳翔蜀兵數萬来援都監李彦
從軍却元福領數百騎自後驅之下令還顧者斬衆
皆殊死戰大敗蜀兵追至大散關殺二千餘人餘皆
棄甲遁去鳳翔平以功遷淄州刺史周廣順初為徐
州行營兵馬都監平楊溫改陳州防禦使未幾王峻
拒劉崇於晉州以元福為西北面都排陣使軍過蒙
坑與仇超陳思讓追至霍邑峻止之元福曰宜追奔
深入以挫其勢諸將畏懦遂止周祖後調兵戍晉州
曰去年若從藥元福言則無邊患矣俄為兖州行營
馬步軍都虞候討慕容彦超詔自晉州率所部入朝
即遣東行賜六銖袍帶鞍馬器仗曰比用曹州防禦
使鄭璋我度彦超凶狡多計謀恐璋不能集事選爾
代之已敕曹英向訓不令以軍禮見汝及至軍中英
訓皆尊禮之推為宿將遂築連城圍兖彦超晝夜出
兵屢擊敗之閉壁不敢出十餘日元福營柵皆就又
穴地及築土山百道攻其城會周祖親征元福以所
部先入羊馬城諸軍鼓譟角進拔之以功授建䧺軍
節度世宗圍太原城以元福為同州節度充太原四
面濠砦都部署時攻具悉備城中危急以糧運不繼
班師元福上言曰進軍甚易退軍甚難世宗曰一以
委卿遂部分卒伍為方陣而南元福以麾下為後殿
崇果出兵来追擊走之師還加檢校太尉移鎮陕州
又歴定廬曺三鎮宋初加檢校太師九月卒年七十
七贈侍中元福雖老筋骨不衰人或言其氣貌益壯
當復領兵必大喜時稱驍將
薛懷讓其先戎人徙居太原少勇敢隸晉王帳下累歴
軍職明宗時改神武右廂都校領奬州刺史東川董
璋遣率軍從晉祖討賊賊平遷綘州刺史清泰初移
申州晉天福中為鄴都招收使及戰中流矢詔賜湯
藥存問又歷沂遼密懷四州詔至闕賜襲衣玉帶為
青州行營先鋒都指揮使以功改宿州團練使幸澶
州遣與李守貞皇甫遇梁漢璋率兵萬人緣河而下
以守汶陽又命為洺州團練使會符彦卿北征為馬
軍左廂排陣使又從北面都招討杜重威為先鋒都
指揮使及中渡橋降非其志也麻答守鎮州遣步健
督洺州供運懷讓聞漢祖舉義即殺步健奉表歸漢
漢祖遣郭從義分兵萬餘與懷讓取邢州契丹帥劉
鐸堅壁拒不克而還麻答遣副將楊安以八百騎攻
懷讓又命剛鐵將三百騎繼之懷讓戰不勝退保州
契丹大掠及鎮軍逐麻答楊安遁鐸又納欵懷讓乘
其不虞遣人紿鐸請置頓鐸開門迎之懷讓殺鐸奪
其城即授安國軍節度乾祐初移鎮同州及殺楊邠
等急召至闕遂降周祖周初賜襲衣金帶鞍勒馬遣
還任加同平章事劉崇入表求西征詔褒之受夏陽
富人張廷徽賂冤趙隠等五人為盜殺之俄獲賊有
司請逮懷讓以宿將釋不問俄為左屯衞上將軍世
宗加左武衞顯德五年拜太子太師致仕恭帝封杞
國公宋建隆元年卒年六十九贈侍中懷讓好畜駞
馬有大烏小烏尤竒駿漢隠帝使求之不獻及罷節
鎮猶有馬百匹槖駞三十頭朝夕閱視為娛云
侯章幷州榆次人事後唐莊宗為隊長明宗朝遷小校
晉開運末為忠衞指揮使屯陕州為内外馬步軍都
指揮使兼三城廵檢使與趙暉王晏謀斬遼將劉愿
送欵於漢祖擢鎮國軍節度乾祐初加同平章事尋
移鎮邠州因見戶為逃擅其租賦乃矯奏貧民數千
戸負稅租願以己俸代詔褒之求副使趙彦鐸良馬
不得誣殺之俄加檢校太師周初加兼侍中廣順二
年入朝請開宴周祖謂左右曰諸侯来朝自當錫宴
以申愷樂豈俟其貢奉為之耶命復賜之仍令有司
自今藩鎮有進奉者勿受俄賜宴廣政殿上夀復不
納三年授鄧州節度封申國公世宗初加兼中書令
征夀陽命為攻城水砦都部署俄徙西北水砦再為
武勝軍節度宋建隆元年八月授太子太師封楚國
公既罷節鎮時有輕章者章厲聲曰當遼主謀歸有
上書請避嵩山者我麤人以戰鬭取富貴若此諛佞
未嘗為之坐中有慚者乾德五年卒
邊光範字子儀幷州陽曲人性謙退和雅有吏才父仁
嗣忠武軍節度副使光範後唐天成二年起家榆次
令召為殿中丞賜緋長興四年改太常丞晉天福初
服闋授校檢戶部員外郎北京留守判官兼侍御史
二年拜太府少卿上書曰臣聞唐太宗有言朕居深
宫之中視聽不能及遠所委者都督刺史則知此官
實繫治亂必湏得人今則刺史或因緣世禄或貢奉
家財或微立軍功或但循官序實恐撫民無術御吏
無方以此牧民而民受其賜鮮矣望選能吏以蘇民
瘼用致升平奏留中俄為冊秦王李從曮副使張從
恩奏授河南判官遷秘書監兼御史中丞入拜大理
少卿改衞尉充開封府判官又改光禄廣晉府判官
賜金紫出帝初拜右諫議大夫權知開封府事遷給
事中使亳州括借軍糧稱平允出使遼修好至趙州
召還開運元年權知鄭州拜左散騎常侍二年入為
樞密直學士上以藩邸舊僚待遇尤厚因遊宴見位
翰林學士下即日拜尚書禮部侍郎知制誥充翰林
學士仍直樞密院漢初改檢校刑部尚書衞尉卿上
言伏見朝廷除刺史不限年月或未及期年又聞除
代往来跋涉豈暇撫懷望慎選良牧立定年限以責
輯綏之效不報乾祐二年使虞城襄城按民田為吴
越加恩使廣順初出知陳州遷秘書監俄召拜御史
中丞賜襲衣銀器繒綵鞍勒馬復為禮部侍郎將及
秋試言於執政曰他曹公事光範不敢辭若處文衡
校閱名賢品藻優劣非下走所能及期辭疾不出時
論多其自知世宗初改刑部侍郎權知開封府俄遷
戶部顯德三年檢大名民田五年普均租稅光範詣
宋州韓通言其均平世宗嘉之宋初征澤潞命為前
轉運計度鄭洛汝孟懷芻糧拜太常卿以吏部尚書
張昭耆老令簽判選事建隆四年權知襄州路當衝
會餉饋無闕召還復知襄州供億討蜀軍人不知勞
坐舉李檝左遷太子賓客仍知襄州五年兼橋道使
計工以州卒代民官給器用役不淹久人以無擾詔
褒美開寳四年復判吏部銓曹尋判御史臺事數月
真拜中丞六年以疾解銓任卒年七十三光範性孝
嘗吮母疽景德中錄孫易從同學究出身
郭從義其先沙陀人父紹古事後唐武皇忠謹特見信
任賜姓李氏紹古卒從義纔丱角莊宗畜於宫中明
宗與紹古欵狎即位以從義補内職累遷内園使晉
天福初復姓郭氏坐事出為宿州團練副使内艱歸
遂家太原漢祖表為馬步軍都虞候累破契丹於代
北及建大號從義首贊其謀擢鄭州防禦使充東南
道行營都虞候領首軍自太行路渡河為河北都廵
檢使討杜重威為行營軍都虞候重威降為鎮寧軍
節度討趙思綰為行營都部署賜戎装器仗金帶師
至永興圍其城即以為永興軍節度思綰糧盡繫書
矢上射城中說令降仍表於朝許以華州節制思綰
開門納欵翌日從義具軍容入城憩侯館中思綰入
謁即令武士執之幷其黨三百餘人悉斬於市以功
加同平章事周廣順初加兼侍中移鎮許州顯德初
加檢校太師征劉崇請扈從世宗甚悅改天平軍節
度即令從符彦卿破遼師於忻口以功加兼中書令
四年移鎮徐州恭帝加開府階宋初加守中書令征
揚州願扈從不允乾德二年為河中尹護國軍節度
六年疾歸開寳二年改左金吾衛上將軍逾年拜太
子太師致仕四年卒年六十三贈中書令從義性重
厚有謀略多技藝尤善飛白書子守忠閑廐副使守
信字寳臣知書與士大夫游至東上閤門使知邢州
卒子世隆比部員外郎世隆子昭祐承祐昭祐閤門
祗候
武行德榆次人身長九尺材貌竒偉家貧負薪遇晉祖
獵郊外見其所負倍常令力士更負皆不能舉高祖
竒之因留帳下天福初授奉國都校改控鶴指揮使
寧國軍都虞候契丹擾汴被獲行德偽請自效契丹
信之令率軍校載什物鎧甲送歸其國拏舟數十泝
汴至河隂相與潛謀曰我輩皆受國厚恩與其離鄉
井投邊塞曷若共守河陽俟敵兵退以圖富貴皆應
曰諾即共殺契丹監使分授器甲由汜水倍道抵河
陽契丹節度崔廷勲出兵来拒行德麾衆逆擊自旦
及午殊死戰廷勲大敗棄城走遂據河陽盡以府庫
分給將士因推行德知州事厲士卒繕甲兵據上游
士氣益奮人望歸之聞漢祖起自稱河陽都部署遣
弟行友由間道奉表勸進授河陽三城節度使乾祐
中加同平章事移成德軍廣順初加兼侍中改忠武
軍遷河南尹西京留守時鹽禁甚嚴有關吏與僧希
賞令僧從民嫗鬻蔬密寘鹽筥中嫗持入城吏擒以
送府行德覺其誣釋嫗斬僧及關吏部下凛然顯德
初封譙國公世宗加兼中書令令完洛陽城改封邢
國節度武寧疏𨗳甬橋東南汙洋逹於泗上尋為濠
州行營都部署破淮軍二千俄屯定遠為吴所敗方
降五年復節度保大宋初加中書令封韓國改節忠
武軍進魏國移鎮安州加開府儀同三司入為太子
太傅太平興國三年致仕卒年七十二贈太師
李萬超幷州太原人幼孤貧負販以養母隸晉祖軍籍
戰累捷稍遷校從討楊光遠奮勇先登飛石中其腦
氣不屬者久之開運中從拒遼師於陽城流矢貫手
拔矢復戰神色自若以功遷肅銳指揮使開運末以
本部屯潞州主帥張從恩將棄城歸遼太宗會前驍
衛將軍王守恩服喪私第從恩委以後事及遼使至
專領郡務守恩遂無所預萬超奮曰我輩垂餌虎口
苟延旦夕之命今欲殺使保其城非止逃生亦足建
勲業汝曹能乎衆皆喜曰敢不唯命遂率所部大譟
入府署殺其使推守恩為帥列狀以聞漢祖從其請
仍命史宏肇統兵先渡河至潞見萬超曰得復此州
公之力也吾欲殺守恩以公為帥可乎萬超對曰若
賊害於人自取其利非宿心也宏肇大竒之表為先
鋒馬步軍都指揮使路經澤州刺史翟竒堅壁拒命
萬超馳至城下曰幷州劉公仗大義定中土所向風
靡後服者族盍早圖之竒乃開門迎納宏肇即留萬
超權州事遂為刺史及征李守貞為行營壕砦使河
中平拜懷州刺史周初從征慕容彦超又為都壕砦
使以功授洺州團練使預收秦鳳改莱州從平淮南
連移蘄登二州所至有善政屬有詔重均田租前牟
平令馬陶隠苗不通命繫之將斬而後聞陶懼遁由
是境内肅然宋初入為右武衞大將軍遷左驍衞開
寳八年卒年七十二
張從恩幷州太原人父存信振武軍節度後唐明宗嘗
隸存信麾下及即位止授散秩從恩不得志乃退歸
太原晉祖鎮河東為少帝娶從恩女晉初以外戚擢
右金吾衞將軍尋刺貝州遷北京副留守移澶州防
禦使歴樞密副使宣徽南院使權西京留守俄判三
司為襄陽行營兵馬都監少帝初襄陽平遷檢校太
尉開封尹充東京留守改鄴都留守錫賚加等仍賜
銀裝肩輿二俾迎其家明年加同中書門下平章事
命為貝州行營都部署從恩至契丹將趙延昭遁去
詔與杜重威合兵三萬北伐開運初改天平軍節度
時十五將北征以從恩充北面行營都監二年移鎮
晉州又改潞州及契丹入汴從事高防曰公晉室之
親宜盡臣節從恩不聽棄城去廵檢使王守恩悉取
其家財以城歸漢漢祖至汴賜襲衣金帶鞍勒馬器
幣以安慰之尋拜右衞上將軍奉朝請周初遷左金
吾衛征兖州從行世宗加檢校太師封褒國公宋初
改許國公以病免乾德四年卒年六十九
王祚幷州祁人初為小吏有心計晉時掌鹽鐵案漢祖
鎮幷州委經度芻粟即位擢三司副使周為隨商穎
三州刺史以俸錢募人開大秦山砦梯路行旅頌德
遷鄭州團練使宋初領宿州防禦使子溥執政始諷
罷之
石曦幷州太原人晉祖弟韓王暉之子天福中為右神
武將軍歷漢至周為右武衞左神武二將軍恭帝初
為左衞將軍會高麗王昭加恩命副戴交充使宋建
隆三年再使高麗遷左驍衞大將軍護秦州屯兵西
人犯邊擊破之斬渠帥十三人太祖征晉領兵二千
人自澤潞除道至太原壅汾水灌其城又益兵千人
部攻遼州俄知䧺州又為潭州鈐轄開寳八年敗南
唐軍二千餘於袁州平梅山板倉渚洞蠻寇俘馘數
千人太平興國中歴右神武右羽林大將軍連知孟
襄二州遷領誠州刺史雍熙四年改知霸州兼部署
陳廷山謀以平戍軍入北邊曦察知定計擒之以功
加領本州團練使同知鎮州淳化二年移原州遷右
龍武軍大將軍請告詔特給全俸四年卒年七十四
贈賻加等
田景咸王暉皆太原人景咸仕漢奉國右廂都校從周
祖入汴為龍捷左廂都校改安國軍留後俄真拜節
度世宗時改節武勝宋初為左驍衞上將軍開寳三
年卒景咸罷鎮常忽忽不樂妻識其意引徧閱嚢儲
景咸方自釋暉多誅求世宗以先朝功臣知而弗問
至右神武統軍建隆四年終右領軍衞上將軍
李洪信幷州晉陽人漢昭聖太后弟六人洪信居長少
善騎射後唐明宗在藩時隸帳下及即位朱宏實總
領捧聖軍擢為瓜牙漸遷小校廣順中少帝殺宏實
而東捧聖軍數百騎從行洪信預焉及次衞州與晉
高祖遇謀害之時漢祖方護晉祖洪信以兵應之獲
免清泰中又為邕王重美牙校晉初為興順左廂都
指揮使漢祖鎮太原奏隸麾下漢初領陳州刺史左
護聖左廂都指揮使俄加岳州防禦使從降鄴以警
扈勞授侍衞馬軍都指揮使領武信軍節度乾祐中
求解軍職出為鎮寧軍節度歲餘遷保義軍節度初
楊邠令三司擇軍將分補諸鎮都押牙孔目官洪信
聞内難即召悉殺之周廣順初加同平章事洪信常
以妄殺自歉周祖猶因漢太后移鎮京兆兵不滿千
王峻西征又取去數百人及劉崇北遁遣禁兵千餘
屯京兆洪信益懼即請入朝懇辭藩鎮拜左武衞上
將軍世宗初遷左驍衞顯德五年改右龍武軍統軍
從北征為合流口部署宋乾德五年改左驍衞上將
軍開寳五年致仕八年卒年七十四洪信以外戚致
位將相歛財累鉅萬時節鎮皆廣置帳下親兵惟洪
信最寡少弟洪義
李洪義洪信弟漢祖鎮太原補親校漢初授護聖左廂
都校領岳州防禦使遷侍衞馬軍都指揮使領武信
軍節度隠帝改鎮寧軍會誅楊邠史宏肇時侍衞步
軍都指揮使王殷屯澶州即遣供奉官孟業賫密詔
令洪義殺之又令護聖都指揮使郭崇害周祖於鄴
洪義素怯懦慮殷覺遷延不敢發遽引業見殷殷乃
錮業送密詔於周祖洎周祖起兵詔扼河橋周祖兵
至洪義降周廣順初權知宋州節度尋真拜歸德軍
加同平章事權知許州歲餘改鎮安州顯德初加檢
校太師世宗兼侍中尋徙青州六年夏遷京兆尹永
興軍節度恭帝加開府階宋初加兼中書令移鄜州
乾德五年代歸卒年五十九贈太師
李廷珪幷州太原人七歲隸孟知祥帳下後從入蜀知
祥僭號補軍職累遷奉鑾肅衛都虞候拔階州令領
兵二萬出子午谷援鳳翔始出谷聞趙贊為王景崇
所逼遂退軍權知興元累遷閬州保寧節度護聖控
鶴都指揮使周師攻秦州以廷珪為北路行營都統
秦成階三州竟不能守復為左右衞聖諸軍馬步軍
都指揮使俄加兼侍中蜀成都廵檢使改遂州武信
軍節度領本鎮及保寧軍都廵檢使王全斌下劍關
㫤遣廷珪與其子元喆將兵来拒至綿漢狼狽而還
所經州縣盡焚其儲蓄歸闕賜錢三百萬以償川中
田宅直為右千牛衞上將軍乾德五年卒
張永德字抱一幷州陽曲人丕曾孫事繼母劉以孝聞
周祖初為侍衞吏與其父穎善乃以女妻永德永德
迎其母妻詣宋州周祖為樞密使表供奉官押班乾
祐中命賜潞帥常遇生辰禮幣遇周祖之外兄弟也
時周祖鎮鄴被讒永德聞有密詔授遇探知其意謂
遇曰願且以永德屬吏事成足以為德不成死未晚
遇令壯士嚴衞然餽之甚厚未幾周祖使至遇賀且
謝曰老夫幾誤大事遂送永德歸周祖周初封妻為
晉國公主授永德左衞將軍内殿直小底四班都知
加駙馬都尉領和州刺史逾年擢殿前都虞候領恩
州團練使俄遷殿前都指揮使泗州防禦使時年二
十四顯德元年世宗戰高平大將樊愛能何徽退衂
時宋太祖與永德各領牙兵二千永德部下善左射
厲兵分進大捷降劉崇軍七千餘及駐上黨世宗晝
卧帳中召永德曰前日之戰主將殊不用命吾將案
之以法永德曰今止固守封疆則已必欲開拓疆宇
威加四海宜痛懲其失世宗擲枕於地大呼稱善翌
日誅二將以徇軍威大振進攻太原永德與符彦卿
史彦超北控忻口契丹援兵至彦超戰沒繼敗其衆
二千餘衆遁去以永德領武信軍節度師還徙義成
軍時永德父穎為隸人曹澂所害因奔南唐會議南
征永德請自效至夀春劉仁瞻堅壁不下永德出疲
兵誘之傍伏精騎每戰陽不利北退三十里伏兵突
起夾攻大敗之仁瞻僅以身免三年世宗親征至夀
州仁瞻檻送澂等三人詔賜永德俾其甘心太祖與
永德領前軍至紫金山吳人列十八砦壘西有高隴
下瞰其營永德選勁弓強弩伏隴旁太祖麾兵直攻
第一砦戰陽不勝淮人果空砦出鬭永德亟登隴發
伏馳入據之敵衆散走翌日又攻第一砦鼔譟而進
始攻北門淮人開南門遁時韓令坤在揚州遣永德
率師援之又敗泗州軍千餘於曲溪堰俄屯下蔡時
吴將林仁肇帥衆千餘水陸齊進又以船數艘載薪
乘風縱火將焚周浮梁俄而風反永德進兵敗之又
夜使習水者沒其船下縻以鐵鏁引輕舠急擊吳人
既不得進溺者甚衆奪數十艘永德解金帶賞習水
者乃距浮梁十餘步以鐵索千餘尺横截長淮又維
巨木自是備禦益堅俄又敗千餘衆於淮北岸獲船
數十艘吴人多溺死詔褒美之冬擢殿前都點檢四
年從克夀州還授檢校太尉領鎮寧軍節度五年夏
命率步騎二萬拒契丹還駐澶淵解兵柄加檢校太
尉同中書門下平章事恭帝時移鎮忠武宋初加兼
侍中永德入朝授武勝軍節度召對後苑每呼駙馬
不名時并汾未下太祖密訪其策永德曰太原兵少
而悍加以契丹為援未易取也臣以每歲多設游兵
擾其農事仍發間使以諜契丹絶其援然後可下也
上然之俄歸鎮會討金陵永德造戰船數十艘運糧
萬斛自順陽沿漢水而下富民高進豪横寘於法進
潛詣闕誣永德命樞密都承旨曹翰領騎兵察之得
其實翰以進授永德永德遽就市笞而釋之時稱其
長者太平興國二年来朝拜左衛上將軍五年降大
將軍數月復舊秩六年進封鄧國公雍熙中連知滄
䧺定三州端拱元年節度安化召還為河北兩路排
陣使屯定州嘗與遼戰斬獲甚衆二年内艱起復淳
化初知鎮州二年改泰寧軍兼侍中出判并州兼并
代都部署永德明天文術嘗與僚佐會食有報遼兵
寇州境者永德用太白萬勝訣占之語坐客曰彼雖
以年月便利乘金而来反值歲星對逆兵家大忌必
敗未幾折御卿捷報至衆始歡伏轉運使王嗣宗言
其販茶闌出罷為左衞上將軍真宗初進衞國公尋
判左金吾街仗事咸平初授太子太師分司西京仍
以其孫大理寺丞文蔚釐務洛下以便就養二年冬
將北廵以永德宿將召入對賜坐訪以邊要留為東
京内外都廵檢使三年授檢校太師彰德軍節度知
天䧺軍俄以耄還鎮秋卒年七十三遣内園使馮守
規護柩還贈中書令諸孫遷秩者五人文蔚至虞部
員外郎文炳殿中丞
羅彥瓌太原人父全德晉沁州刺史彥瓌蔭補内殿直
開運初幸澶州欲賫詔宣慰大名城中特選勇敢士
十人彥瓌應募銜枚夜發衝突而入往返如期補興
順指揮使後契丹命送廏馬千匹赴幽薊至元氏聞
漢祖起以馬歸太原漢祖嘉之入汴擢護聖指揮使
周初由散員都虞候累遷馬步軍都軍頭從向訓收
秦鳳有功遷散指揮都虞候陳橋之變太祖自仁和
門入俄頃宰相范質等至尚未及對彥瓌挺劍而前
厲聲曰我輩今日必得天子太祖叱之不退質等由
是降階聽命擢控鶴左廂都指揮使改内外馬軍都
軍頭領眉州防禦使從平澤潞破李筠衆於碾子谷
還為侍衞步軍都指揮領武信軍節度使建隆二年
出鎮彰德軍乾德二年復改安國軍與李繼勲大破
契丹兵四年春又與田欽祚破太原軍于靜陽擒其
將鹿英眀年移鎮華州開寳二年卒年四十七
吴延祚字慶之并州太原人事周祖為親校廣順初授
莊宅副使遷内軍器庫使知懷州入為皇城使苻彦
卿鎮大名以延祚權知鄆州世宗初遷右羽林將軍
充内客省使尋拜宣徽北院使征劉崇為北面都廵
檢使權判澶州加右監門衞大將軍俄遷宣徽南院
使判河南府知西京留守事汴河决督丁壯數萬塞
之增築堤防自汴城至臨淮數旬訖工世宗北征權
東京留守夏河决鄭州原武𤼵近縣丁壯三萬餘塞
之為左驍衞上將軍檢校太傅樞密使恭帝加檢校
太尉宋初加同中書門下三品征李筠延祚曰潞城
嵒險且阻太行賊據之未易破也筠素勇而輕若速
擊之必離上黨来邀我戰猶獸亡其藪魚脫於淵因
可擒矣太祖遂行以延祚留守東京兼判開封府筠
果領兵来戰澤州南敗走討李重進又為東京留守
建隆三年夏為䧺武軍節度秦州夕陽鎮西北多材
植高防知州議就置采造務西夏酋尚波于率衆爭
奪令延祚代防賫詔赦尚波于等夏人感悅是年秋
以伏羌地来獻乾德二年改鎮京兆開寳四年来朝
俄疾駕臨問命爇艾炙其腹尋卒年五十四贈侍中
官給葬事延祚謹厚寡言性至孝母喪絶水漿累日
好學聚書萬餘卷治家嚴尤奉釋氏子元輔元載元
範元扆元吉元慶元範元慶皆禮賓副使元吉閤門
祗候元吉子昭允太子中舍元慶子守仁内殿崇班
吴元輔字正臣延祚子好學善筆札周廣順中補供奉
官世宗遷洛苑使宋初授左驍衞將軍澶州廵檢累
官定州鈐轄卒年四十八子昭德昭遜昭普並閤門
祗候
王溥字齊物并州祁人祚子漢乾祐中舉進士甲科為
秘書郎周祖討三叛辟從事河中平得朝貴及藩鎮
交結書將按之溥諫魑魅之形伺夜而出日月既照
氛沴自消願一切焚之以安反側周祖從之師還遷
太常丞從鎮鄴廣順初授左諫議大夫樞密直學士
二年遷中書舍人翰林學士三年加戸部侍郎改端
眀殿學士拜中書侍郎平章事宣制畢周祖曰吾無
憂矣世宗將親征濁潞獨贊成之凱還加兼禮部尚
書監修國史世宗嘗從容問曰漢相李崧以蠟書與
遼信有之耶溥曰崧為大臣設有此謀肯輕示外人
盖蘇逄吉誣之耳乃詔贈其官將討秦鳳求帥于溥
溥薦向拱事平世宗因宴酌酒賜溥曰為吾擇帥成
邊功者卿也從平夀春加階爵顯德四年丁艱起復
四表乞終喪乃入謝六年夏命參知樞密院事恭帝
加右僕射冬表請修世宗實錄遂奏扈蒙張淡王格
董淳同加修纂從之宋初進位司空罷參知樞密院
乾德二年罷為太子太保舊制一品班臺省後上因
見溥謂左右曰溥舊相當寵異之即令分東西班遂
為定制五年服闋加太子太傅開寳二年遷太子太
師中謝太祖曰溥十年作相三遷一品福履之盛近
世未見其比太平興國初封祁國公七年八月卒年
六十一輟朝二日贈侍中謚文獻溥性寬厚美風度
好汲引後進所荐至顯位者甚衆好學手不釋卷嘗
集唐會要百卷五代會要三十卷有集二十卷子貽
孫貽正貽慶貽序貽正至國子博士貽慶比部郎中
貽序景德二年進士後改名貽矩至司封員外郎貽
孫累遷右司郎中尤知名貽正子克眀
伊審徵字申圖幷州人父延瓌隨孟知祥入蜀知祥以
女妻之僭封崇華公王延瓌歴陵嘉眉三州刺史審
徵至孝母病割股肉啖之以父任歴蜀州刺史雲安
𣙜鹽使廣政十四年召為通奏使知樞密院事久之
領蜀州刺史命檢校城砦俄領武泰軍節度選其子
崇度尚公主又改節寧江同平章事與王昭遠並掌
機務昶事無大小咸咨之常自以康濟經略為己任
宋師入境首奉降表授靜難軍節度乾德六年移鎮
延安開寳末入朝改右屯衞上將軍太平興國二年
判右金吾衞仗雍熙五年卒年七十五
慕容延釗太原人父章襄州馬步軍都校領開州刺史
延釗少以勇幹聞隸周祖帳下補西頭供奉官歴尚
食副使鐵騎都虞候世宗授殿前散指揮使都校領
溪州刺史高平之戰督左先鋒有功陞虎捷左廂都
指揮領本州團練使遷殿前都虞候領睦州防禦使
征淮南改龍捷左廂都校㳂江馬軍都部署歸為殿
前都虞候出為鎮淮軍都部署顯德五年世宗駐迎
鑾江口聞吴水艦數百泊東沛洲進為左神武統軍
命引驍騎由陸路進宋延偓督舟師㳂江繼之遂大
破敵淮南平遷殿前副都指揮使領淮南節度使恭
帝改鎮寧軍充殿前副都點檢與宋祖同官友善宋
祖常兄事之復為行營馬步軍都虞候以先鋒重兵
屯於真定宋初遣使諭旨許以便宜從事加殿前都
點檢同中書門下三品數遣問勞猶以兄呼之延釗
按治邊境以鎮靜聞征李筠與王全斌由東路會兵
進俄為行營都部署知潞州行府事平加兼侍中還
澶州建隆二年来朝賜宅一區徙山南東道節度西
南面兵馬都部署冬大寒賜貂裘百子氊帳四年春
為湖南道行營前軍都部署時被病御封藥以賜令
肩輿即戎賊將汪端與衆數千擾朗州擒之磔於市
荆湘平加檢校太尉冬卒年五十一贈中書令追封
河南郡王錄其子德業至衞州刺史德鈞至尚食副
使弟延忠内殿直歴供奉西頭官都知磁州刺史延
卿至虎捷都指揮使
李進卿并州晉陽人以驍勇隸護聖軍晉天福中杜重
威敗安重榮於宗城力戰有功擢興順軍校周祖命
戍靈夀久之遷龍捷指揮使顯德初從戰高平改鐵
騎歴散員左射都校鐵騎内殿直都虞候宋初領貴
州刺史三遷鐵騎左廂都指揮使領乾州團練使遷
控鶴領漢州虎捷領澄州伐蜀為歸州路行營步軍
都指揮使拔巫山砦下䕫萬二州拜侍衞親軍步軍
都虞候領保順軍節度使親征河東留為在京都廵
檢還改親軍馬軍都虞候遷步軍都指揮使改節靜
江卒年五十九贈侍中子延信内殿崇班
楊美幷州文水人本名光美避諱省狀貌䧺偉武力絶
人以豪侠自任周祖征三叛杖策詣軍門與語壯之
留帳下廣順初累遷禁軍大校世宗征淮南以功擢
鐵騎都指揮使領白州刺史與宋祖故舊即位授内
殿直都知建隆三年為北海軍使政尚簡易民咸德
之乾德二年召還北海民詣闕乞留詔諭之不去笞
為首者始罷遷馬步都頭討蜀為歸州路戰擢左右
廂都指揮使蜀平遷内外馬步軍副都軍頭領恩州
團練使改領端州防禦使加都軍頭領宣州觀察使
俄授虎捷左右廂都指揮使領河西軍節度使征太
原為行營馬軍都虞侯太平興國二年出為保靜軍
節度使以疾解官詔遣内使與道士馬志視之卒年
四十八贈侍中命中使護葬美任氣好施凡得賜予
及俸禄盡賙親故死之日家無餘財人多嘆息之
王守忠晉陽人父審琦周封陳王守忠累官衞州刺史
入宋知興元太宗時歴知數州累遷威德軍觀察留
後為治簡靜喜與士大夫游時論多之
常延信并州平晉人祖思周昭義歸德平盧三鎮節度
延信補牙職領和州刺史思卒入為六宅使建隆初
改領平州坐事貶右監門衞副率領護滑州黃河隄
開寳中為汴河南廵檢出為潼關監軍關路巖險奏
易道路及填禁阬役工四十餘萬又監通許鎮兵改
梓遂十二州都廵檢使賜袍帶錢百萬太平興國初
再任賜錢四十萬捕殺亡命百餘人又為唐鄧都廵
檢代還改右清道右司禦雍熙三年督鎮州北芻糧
冬為全邵六州都廵檢使令疾置之任就充羊狀六
砦都鈐轄遷右衞副率馳入溪洞索誠州蠻歸欵要
領又直趣古鎮過西延大水諸洞蠻人慴伏淳化中
歴襄鄧宋曹等州都廵檢使改左監門衞將軍屢部
徒修護河防改左領軍左屯衞充西京水南都廵檢
使擒彭婆鎮甲馬營盜咸平中歴太康鞏縣二監軍
景德二年卒年六十四
王全斌幷州太原人幼穎敏其父事唐莊宗為岢嵐軍
使私畜勇士百人莊宗召之懼不敢行全斌時年十
二請以己為質果獲全因隸帳下莊宗入洛累遷内
職同光之難近臣宿將皆遁全斌獨與符彦卿等居
中拒戰眀宗初補禁軍列校晉初從侯益破張從賓
遷護聖指揮使周廣順初為龍捷右廂都指揮使討
慕容彦超為行營馬步都校從向拱平秦鳳領恩州
團練使遷領泗州防禦從世宗平淮南復瓦橋關改
相州留後宋初與慕容延釗由東路會大軍進討李
筠以功拜安國軍節度使詔完葺西山堡砦不踰時
而就建隆四年與郭進等克樂平乾德二年伐蜀拜
忠武軍節度西川行營前軍都部署率禁軍步騎二
萬諸州兵萬人由鳳州路進討召示川陕地圖授以
方略奏曰臣等仗天威遵廟謨刻日可定上曰卿能
如此吾復何憂十二月率兵拔乾渠渡萬仞燕子二
砦遂下興州蜀刺史藍思綰退保西縣敗蜀軍七千
獲糧四千餘萬斛進拔石圌魚關白水二十餘砦先
鋒史延德進軍三泉敗蜀軍數萬擒招討韓保正副
使李進獲糧三十餘萬斛既而崔彥進康延澤等逐
蜀軍過三泉遂至嘉陵俘獲甚衆蜀人斷閣道軍不
能前議取羅川路延澤彦進謂其路險軍難並進不
如分兵治閣道與大軍會於深渡全斌然之命二將
督治數日而成進擊金山砦破小漫天砦全斌繇羅
川趣深渡與彦進會蜀人依江列陣以待彦進遣張
萬友等奪其橋會暮蜀人退保大漫天砦詰朝彦進
延澤萬友分三道進擊蜀人悉其精銳来逆戰又大
破之乘勝拔其砦蜀將王審超監軍趙崇渥遁去復
與三泉監軍劉延祚樞密王昭遠澤州節度使趙彦
韜引兵来戰三戰三敗追至利州北昭遠遁渡桔栢
江焚其梁退守劒門遂克利州得糧八十萬斛自利
州趨劒門次益光時京城大雪上設氊帷于講武殿
衣紫貂裘帽視事謂左右曰我被服若此體尚覺寒
念西征將士衝犯霜雪何以堪處即解裘帽遣中黃
門馳賜全斌仍諭諸將曰不能徧及也全斌拜賜感
泣會諸將議曰劒門天險宜各陳進取之策侍衞軍
頭向韜曰降卒牟進言益光江東越大山數重有狹
徑名来蘇蜀人於江西置砦對岸有渡自此出劒關
南二十里至清強店與大路合於此進兵即劒門不
足恃也全斌即欲卷甲赴之延澤曰来蘇細徑不湏
主帥親往且蜀人屢敗并兵退守劒門命一偏師趣
来蘇若達清強北擊劒關與大軍夹攻破之必矣全
斌納其策命史延德分兵趨来蘇造浮梁于江上蜀
人見梁成棄砦而遁昭遠聞延德兵趨来蘇至清強
即引兵退陣於漢源坡獨留偏將使守劒門全斌等
擊破之昭遠彦韜皆走遣輕騎獲送闕下遂克劒州
殺蜀軍萬餘四年正月師次魏城孟昶遣使奉表降
全斌等入成都旬餘劉廷讓等始自峡路至昶餽遺
及犒師並同全斌詔書頒賞諸軍亦無差降由是兩
軍相嫉帥亦不協全斌雖小事不能即决會詔發蜀
兵赴關遂有全師䧺之擾分兵招輯賊衆始息召還
令中書問狀責授崇義軍觀察留後開寳末幸洛陽
郊祀召入侍祠面諭曰朕以江左未平慮征南諸將
不遵紀律故抑卿數年為朕立法今已克金陵還卿
節鉞授武寧軍節度使仍以銀器萬兩帛萬匹錢千
萬賜之至鎮數月卒年六十九贈中書令天禧二年
錄其孫永昌為三班奉職全斌輕財重士不求聲譽
寬厚容衆軍旅樂為用黜居山郡十餘年怡然自得
識者稱之
王審鈞全斌子由崇儀使領富州刺史為廣州兵馬鈐
轄轉永興軍駐泊都監以擊賊死弟審銳供奉官閤
門祗候
郭守文幷州太原人父暉漢護聖軍使從周祖征河中
戰死守文年十四居喪哀毁周祖召隸帳下廣順初
補左班殿直遷東第二班副都知宋初遷西頭供奉
官選知簡州時劒外多寇胥招来之從征嶺南會擒
劉鋹遷翰林副使從平金陵護送李煜歸闕好語慰
之煜心遂安改西京作坊使領翰林司事俄從党進
破幷寇於團栢谷太平興國初乘𫝊撫諭蕃部西夏
悅伏三年遷西上閤門使夏汴水决寧陵董宋亳丁
壯四千五百塞之冬又護塞靈河縣决河征太原分
護行營馬步軍會劉繼文據代州討平之俄護定州
屯兵大破遼于滿城以功遷東上閤門使領澶州刺
史召拜内客省使八年滑州房村河决命塞之率禁
兵數萬援䧺州遼人遁去雍熙二年屯三交領武州
團鍊使破夏州鹽城鎮岌羅膩等十四族斬首數千
級俘獲生畜萬計又破咩嵬族殱焉銀麟三州歸附
者凡百二十五族萬六千餘戶西鄙遂寧五年春為
幽州道行營前軍步軍水陸都監為遼流矢所中氣
色不撓督戰益急軍中服其量坐退軍左遷右屯衞
大將軍明年復職拜宣徽北院使又為北面排陣使
屯鎮州端拱初改南院使鎮州路都部署又為北面
行營都部署兼鎮定高陽關兩路排陣使冬大破遼
騎于唐河端拱三年卒年五十五贈侍中謚忠武追
封譙王遣中使護喪歸葬守文沉厚有謀略朝退習
書百行出言溫雅未嘗忤人意故岐溝既敗命以内
職總兵鎮常山經略之中使言守文死軍士皆流涕
上問何得此對曰守文得俸禄賜賚悉犒勞士卒死
之日家無餘財上嗟嘆之賜其家錢五百萬為真宗
納其女為夫人即章穆后也子崇德太子中舍崇信
西京左藏庫使同知皇城司贈福州觀察使諸司使
無廢朝贈官例崇信崇儼咸特示優禮崇德子承夀
虞部員外郎天禧五年錄承夀子若水為太常寺奉
禮郎崇仁為解州團練使
袁繼忠振武人徙幷州父進周階州防禦使繼忠蔭補
右班殿直宋平澤潞討幷汾悉預攻戰征蜀隸劉廷
讓有功知雲安軍歴嘉蜀二州監軍伐廣南為先鋒
壕砦遷供奉官護隰州白壁關屯兵累入河東境破
三砦近戍主將懼無功以所獲分與之改天平軍廵
檢太宗初遷閤門祗候擊破梅山洞賊又廵遏邊部
於唐龍鎮從征太原預破鷹揚軍先登䧟陣遼師入
代境擊走之遷通事舍人護高陽關屯兵破遼師長
城口殺獲數萬璽書褒美趙保忠獻地綏州刺史李
克憲偃蹇遣繼忠諭旨竟率克憲入朝遷西上閤門
副使定河西諸州大破西人於葭蘆州遷引進副使
護定州屯兵遷西上閤門使雍熙三年為定州路行
營馬步軍都監從田重進取飛狐下靈邱平蔚州擒
其帥大鵬翼師還殿後行列甚整重進欲殺降卒繼
忠救免之遷判四方館事領播州刺史易州靜塞騎
兵尤驍果李繼隆取隸麾下既而契丹䧟靜塞城盡
俘騎兵妻子繼隆疑軍怨已欲分隸諸將繼忠曰不
可但奏升其軍額優以廩給使之盡節可也衆皆感
悅繼忠因自請隸麾下會遼師駐唐河北諸將欲堅
壁待之繼忠曰今彊敵在近城中屯重兵不能剪滅
顧令長驅深入豈折衝禦侮之道乎我將身先士卒
死於寇矣辭氣慷慨衆壯之靜塞軍摧鋒先入遼師
犬潰璽書奬論厚賜予之遷引進使護鎮定高陽關
兩路屯兵卒年五十五繼忠長厚忠謹士大夫多與
遊前後賜賚鉅萬悉以犒士既死家無餘蓄子用成
雍熙初第進士至太常博士
安守忠字信臣并州晉陽人父審琦周平盧節度使封
陳王晉天福中領山東道署牙内指揮使領繡州刺
史顯德四年改鞍轡庫使初下淮南命馳往宣諭抗
以正禮無所辱命改衞州刺史宋祖居潛雅相厚善
即位授左衞將軍自處益謙及從征太原多與謀略
人罕知之建隆四年湖南平命為永州刺史乾德中
護河隂屯兵蜀平特命知興元府尋改漢州刺史朝
使旁午出私錢給用太祖每戒使者言守忠在蜀能
律己以正汝行見之當效其為人開寳初改濮州副
曺翰塞澶州决河五年知遼州部民隂召并人斬以
徇九年入賊境燔砦四十餘議將深入會班師太平
興國初移知靈州雍熙二年改易州徙夏州每西戎
犯邊戰無不捷錄功就拜濮州團練使端拱中知滄
州又知瀛州兼高陽關駐泊部署遷瀛州防禦使淳
化二年徙䧺州方宴軍校擐甲及閽守忠言笑自若
徐顧坐客曰此輩酒狂爾擒之可也人服其量尋加
耀州觀察使條陳邊事稱旨賜錢五百萬五年移滄
至道初復移䧺三年復移滄拜威德軍節度觀察留
後徙宋州兼制置營田使威德兼著吏民不忍其去
咸平三年入覲遣還卒年六十九贈太尉錄其子繼
昌供備庫副使壻王世及光禄寺丞守忠謹慤淡薄
為治簡靜樂施予豐宴犒且喜從士大夫遊時論多
之以父愛妓為隸人所戕終身不蓄嬖妾而尤嗜佛
云
山西通志卷一百五
