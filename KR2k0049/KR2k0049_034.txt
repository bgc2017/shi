山西通志卷三十四
水利(六)
黃河
爾雅釋水河出崑崙虛色白所渠并千七百一川色黃
百里一小曲千里一曲一直䟽河源出於崑崙山下
之基其初纖微源高激凑故水色白也所受之水并計
凡有一千七百以其所受渠多沙壤溷淆故為一川而
水色黃也百里一小曲千里一曲一直者此河自然之
勢也
黃河在歸化城西一百七十里筆寫氣繇西北山嘴折
而東南流至脱脱城西折而東南三十里至喇嘛灣山
嘴復折而西南至寧武府偏關縣老牛灣入關河口其
南則河套也
黑河在歸化城東百餘里西流至脱脱城西南伏流
入黃河頭道河二道河三道河即兔毛河水也西
南流至岔河口入黃河七星湖在歸化城西南一
百七十里西入黃河清水河在歸化城西南三百
里有竒西北流至岔河口入黃河寧邊河在平魯
縣邊外西入黃河
黃河自平羅所東榆林衞西境出塞逕廢豐州西按
豐州乃隋唐之豐州非遼金之豐州也遼金豐州在
今右玉縣北
折而東逕三受降城南
元和志三受降城景雲三年朔方總管張仁愿所置
也顧景范曰中城在廢夏州北八百里西城在廢豐
州北八十里東城在廢勝州東北二百里胡朏明曰
東城本漢定襄郡之盛樂縣後魏嘗都此唐置振武
軍按韓重華屯田東起振武轉而西極於中受降城
出入河山之際六百餘里昔人謂黃河在他處為害
在寧夏獨為利以重華事觀之則利不獨在寧夏矣
水經河水南入楨陵縣西北注河水南入楨陵縣
西北緣胡山歴沙南縣東北兩山二縣之間而出予
以太和中從高祖北巡親所經涉縣在山南北去雲
中城一百二十里縣南六十里有東西大山山西枕
河河水南流脉水尋經殊乖川去之次緣胡山今
在朔平府平魯縣西北黃河西來折而南流處楨陵
即廢東勝州也其故城在縣西北河東岸沙南故城
在西岸榆林塞外唐為勝州地此黃河入内境之
始水經河水從縣東屈南逕沙陵縣西白渠水注
之白渠水出塞外西南流入河沙陵漢屬雲中郡
今水入河處名沙陵湖白渠水一名黑河
折而南逕廢勝州東入塞為平魯縣界平魯西岸乃河
套也廢勝州城在榆林衞東北四百五十里本漢雲
中五原二郡地隋置勝州治榆林縣元和志北近榆
林即漢之榆林塞雲中故城在縣東北四十里東受
降城在縣東北八里榆林關在縣東三十里東北臨
河自夏州朔方縣流入又經河濱縣東十五步闊一
里不通船楫即河濱關渡處名君子津平魯縣本漢
雁門郡之武州縣隋唐以後為朔州地元和志黃河
在朔州鄯陽縣西三百里遼自唐河西勝州移置勝
州於此曰東勝州其故城在平魯縣西北元和志唐
徙東受降城於綏遠烽南即東勝州治也明洪武初
改建左右二衞兵民皆耕牧河套中二十六年城東
勝永樂初移就延綏其地遂墟
國朝屬理藩院榆林志河套之地南抵邊墻北濱黃河
遠者八九百里六七百里近者亦一二百里唯黃甫
川之南焦家坪及娘娘灘羊圈渡口為最近云水
經又南逕赤城東又南逕定襄桐過縣西河水於
一縣之間濟有君子之名今在平魯縣西即所謂湖
灘河也水經注昔漢桓帝十三年西幸榆中東行代
地洛陽大賈齎金貨隨帝後行夜迷失道往投津長
曰子封送之渡河賈人卒死津長埋之其子尋求父
喪發塚舉尸資費一無所損其子悉以金與之津長
不受事聞於帝曰君子也即名其津為君子濟濟在
雲中城西南二百餘里河水又東南左合一水
水出契吳東山西逕故里南而北西流注於河
偏頭關河曲縣黃河上接蒙古界起西流下至保德州
界止衺一百五十里
黃河又南逕偏頭關河曲縣西岸北岸亦河套地至河
曲縣唐家渡北岸保德州天橋峽西北岸乃府谷縣也
黃河南流逕黃甫川東九里入府谷縣界又南逕縣
東去縣百步東南為河曲縣黃河在縣西北舊府志
自縣東北故東勝州境轉而西南流八十里至縣西
北平泉村復轉西流九十里至天橋峽又南流八保
德州境偏頭關在河曲縣東北一百十里保德州黃
河在州西北一里偏頭關官河至關河口入河弔
子溝馬圈嘴溝大泉溝沙廟溝入官河河曲縣大
澗河鎮口河平泉入河石佛河沙泉河至保德入河
保德州東溝水西溝水腰莊水蘆子溝水石堂水
土門溝水朱家川鴨頭川入河水經又南樹頽水
注之水出東山西南流至沃陽故城西而南注於
河沃陽漢雁門西部都尉治當屬關河又南
大羅水注之水上承樹頽河南流西轉逕武縣故
城南又西南注於河武縣在善無縣西百五十里
又左得湳水口水出西河郡美稷縣西流合呂
梁洪水而注於河錐指按平魯衞西有吕梁山湳
水口當在今河曲縣西北天橋峽平魯西吕梁山
水勢未為極險今臨縣永寧保德天橋峽雖距土軍
太遠而水勢與水經注所指相近
保德州黃河上接河曲縣界西流折而南下至興縣界
止袤一百三十里興縣黃河上接保德州界南流下
至臨縣界止袤一百七十里
黃河繇保德州西五十里韓家川復折而南迤南逕興
縣西其西岸乃府谷縣神木縣葮州也
黃河在神木縣東十里葮州東一里興縣在岢嵐
州西一百五十里黃河在縣西五十里元和志嵐州
合河縣黃河在縣西二里今興縣西北五十里有合
河故城興縣嵐漪水至裴家川口入河蔚汾水至
黑峪口入河浩旻泉入河南川水交樓水通惠泉入
蔚汾水
臨縣黃河上接興縣界南流下至永寧州界止袤二百
一十里其西岸乃吳堡也
吳堡黃河去縣一里臨縣黃河在縣西八十里臨泉
水即湫河也一名吃那水元地理志黃河正南流過
保德州葮州及興州境又南過臨州凡一千餘里與
吃那河合臨水古作陵水湫河孝才河青涼河曲
峪河杏林莊河第八舗河凡六河入河郝家坡河小
馬坊河喬子川河榆林河甘泉河安業河大峪河小
峪河鐘底河故縣河窰頭河太平河萬安河麻峪河
善卷河青堂河凡十六河入湫河水經又南陵水
注之水出陵川北峪南逕其川西轉入河當屬
臨水
永寧州黃河上接臨縣界南流下至寧鄉縣界止袤六
十里
寧鄉縣黃河上接永寧州界南流下至石樓縣界止
袤三十五里其西岸乃綏德州也
綏德州黃河去州一百二十里永寧州寧鄉縣黃河
胥在西元和志石州平夷縣黃河西去縣一百四十
五里定胡縣黃河去縣西二百步舊唐志貞觀二年
於定胡置孟門縣今孟門關在州西五十五里平夷
縣故城即今寧鄉縣治黃河在西一百五十里寧鄉
在永寧南五十里永寧州北河通考所謂離石水
也至州西四十里後河底入河東河南河至交口村
入北河寧鄉縣清水河至永寧入河蕉山泉子山
諸水入清水河水經又南得離石水口注出離
石北山南流逕離石縣故城西其水又南出西轉逕
隰城縣故城南其水西流注於河離石水即赤洪
水今名北河
石樓縣黃河上接寧鄉縣界南流下至永和縣界止袤
一百里其西岸乃清澗縣也
清澗黃河去縣一百里石樓黃河在縣西九十里石
樓沙河二南至譚莊東至隰州境皆西流入河水深
五尺屈産泉入沙河水經又南過土軍縣西
注吐京郡治故城卽土軍縣之故城也縣有龍泉出
城東南道左山下其水西北流至其城東南吐軍水
出道左高山西南注之龍泉水又北屈逕其城東西
北入於河沙河即土軍水屈産泉即龍泉
永和縣黃河上接石樓縣界南流下至大寧縣界止袤
九十里其西岸乃延川縣也
延川黃河去縣四十五里永和縣黃河在縣西六十
里仙芝河至千枝溝入河甘露河索陀川榆林川
五花泉入仙芝河水經又南得大蛇水發源谿
首西流入河河水又南左合信支水發源東露西
流入於河河水又南左會石羊水巡谿東入道源窮
谷西流注於河(今永和西南五十里有石羊城魏太武築置石羊軍)
大寧縣黃河上接永和縣界南流下至吉州界止袤四
十五里其西乃延長縣也
延長黃河去縣三十五里大寧縣黃河在縣西六十
八里孟門山在縣西南八十里與吉州分山隰州
紫川蒲縣蒲川會為昕川過白馬掃入河吉州麻束
溝義亭川大寧小道溝入昕川義亭川一名羊求川
會蔡家川入昕川水經又南過蒲川石樓山南逕
蒲城東注武谿水南出得黃蘆水東出歴蒲子
城南東北入谷極谿便水之源也又南合紫川水出
東北紫川谷西南合江水江水出江谷西北入紫水
紫水又西北入蒲水蒲水又西南入於河水經又
南過河東北屈縣西河水南逕北屈縣故城西十
里有風山風山西四十里河南孟門山又有燕完水
注之異源合舍西流注河河水又南得鯉魚歴澗
東入窮溪首便其源也又南羊求水入焉東出
羊求川西逕北屈縣故城南城則夷吾所奔邑也其
水西流注於河
吉州黃河上接大寧縣界南流下至鄉寧縣界止袤八
十五里鄉寧縣黃河上接吉州界南流下至河津縣
界上袤六十五里其西岸乃宜川縣也
宜川黃河去縣八十里吉州黃河在西六十里壺口
山在州西南七十里鄉寧黃河在西七十里按元和
志丹州汾州縣西南至州七十里黃河在縣北七里
河岸頓狹狀似槽形鄉人呼為石槽蓋禹治水鑿石
導河之處石槽長千步闊三十步懸水奔流黿鼉魚
鼈所不能游今汾川故城在宜川縣東七十里孟門
山在縣東南二十里黃河西岸山勢綿延與吉州孟
門山參差相接即文城故縣西南三十六里河中之
石槽山也吉州清水河寬静河南澗入河山峽諸
小水河蒙泉入清水河鄉寧鄂水至師家灘入河
羅峪河暖泉龍王池水入鄂水水經又南為採桑
津又南至崿谷旁東北窮澗水源所導也西南
流注於河
河津縣黃河上接鄉寧縣界南流下至榮河縣界止袤
七十六里其西岸乃韓城也
韓城黃河去縣十五里龍門山在縣北五十里河津
黃河在縣西元和志去縣二十五里即龍門口三秦
記河津一名龍門水陸不通魚鼈之屬莫能上江海
大魚集龍門下數千不得上上則為龍故曰曝腮龍
門尚書蔡氏傳李復云同州韓城北有安國嶺東西
四十餘里東臨大河瀕河有禹廟在山斷河出處禹
鑿龍門起於唐張仁愿所築東受降城之東自北而
南至此山盡兩岸石壁峭立大河盤束於山峽間千
數百里至此山開岸闊豁然奔放怒氣噴風聲如萬
雷予按舊說禹鑿龍門而不詳其所以鑿誦說相傳
但謂因舊修闢去其齟齬以決水勢而已今詳此說
則謂受降以東至於龍門皆是禹新開鑿若果如此
則禹未鑿時河之故道不知却在何處而李氏之學
極博不知此說又何所考也今按此說是禹繇今平
魯縣西唐東受降城鑿山穿地至韓城之安國嶺麻
線嶺矣顔師古漢書註積石山在河關西羌中龍門
山在夏陽北言治河施功自積石起鑿山穿地以通
其流至龍門山也孔安國書傳言禹治河或鑿山或
穿地以通流孔穎達正義又謂自龍門以下亦然今
按此說是禹又繇漢龍支縣小積石山今河州積石
關西南千二百里大積石山鑿山穿地至河津韓城
北之龍門又繇龍門至風陵砥柱等山阜矣此古今
水利之最巨者志於河津以備考黃河西北出鄉
寧境距縣二十五里西南入榮河境距縣二十里今
河益東徙縣西距河十里西南距河二十餘里汾
河古至榮河后土祠下入河明隆慶四年東徙至河
津西南二十里胡蘆灘入河今灘亦没於河矣山西
太原汾州平陽絳州諸水並河津馬峪爪峪諸泉渠
多入汾河水經又南出龍門口汾水從東來注之
注昔者大禹導河積石䟽決梁山謂斯處也即經
所謂龍門矣水經又南逕梁山原東注自原山
東南出至河晉之望也在馮翊夏陽縣之西臨於河
上
榮河縣黃河上接河津縣界南流下至臨晉縣界止袤
七十里其西岸乃郃陽也
郃陽黃河去縣四十里韓城縣志黃河自龍門而南
距郃陽不百里河壖多客土遇潦輙潰按韓城郃陽
之土性猶河津榮河之土性也榮河黃河舊在縣西
五里明時漸徙而東正德二年遂至城下今去縣僅
七十步瀵水在南趙村西入河水經又南過汾
隂縣西魏土地記河東郡北八十里有汾隂城北去
汾水三里城西北隅曰脽丘上有后土祠水經河
水又逕郃陽城東注河水又南瀵水入焉水出汾隂
縣南四十里西去河三里平地開源潰泉上湧大幾
如輪深則不測俗呼之為瀵魁土人壅其流以為陂
水種稻東西二百步南北一百餘步與郃陽瀵水夾
河中渚上又有一瀵水皆相潛通其水西南流歷朔
坂西西流注於河
臨晉縣黃河上接榮河縣界南流下至永濟縣界止袤
四十里其西岸亦郃陽也
臨晉黃河在縣西三十里縣志吳王寨者吳王二姓
居此今為吳王渡與郃陽渡相對夾馬渡口在吳王
寨南水經河水又南逕陶城西元和志陶城在
臨晉縣北四十里水經註陶城在蒲坂城北城即
舜所都也去歷山不遠又曰南對蒲津關
永濟縣黃河上接臨晉縣界南流至風陵渡折而東下
至芮城縣界止袤一百七十五里其西岸則朝邑縣華
隂縣也又折而東其南則潼關縣閿鄉縣也
朝邑黃河去縣二十八里有臨晉關華隂黃河去縣
九十里永濟黃河舊在府西蒲津門外明隆慶四年
水漲溢入城西門及南北古城門是年河西徙萬歷
八年復決而東齧城闉甃石岸以障之後漸徙而西
去城十餘里
國朝康熙三十四年復東徙去城五里有蒲津關與臨
晉關夾河相對水經又南過蒲坂縣西皇甫謐
曰蒲坂舜所都也或言蒲坂或言平陽及瀵者也
絳縣横嶺山涑水注五姓湖又西流經孟盟橋入於
河絳縣聞喜夏縣安邑猗氏虞鄉臨晉水多入涑水
五姓湖古名張揚池水經注陂分為二東張城南面
兩陂左右澤渚東陂世謂之晉興澤東西二十五里
南北八里南對鹽道山西陂即張澤也西北去蒲坂
一十五里東西二十里南北四五里東陂今五姓湖
西陂今鴨子池也媯汭泉太平寰宇記出河東縣
南三十里南流媯北流汭東西相距二里合流入黃
河雷澤西南首陽山下南流入河玉洞泉寒谷泉
胥入黃河涑川西入於河神龍潭谷泉谷口泉
蒼龍谷口泉胥入黃河永樂澗水南入於河今為
永樂渡蒲州泉澤溝多入前項水蒲津渡蒲津
橋後魏迄唐初皆横絙百丈連艦千艘辮修笮以維
之繫圍木以距之少敗輙更費不訾開元十二年於
黃河兩岸闢東西門各造鐵牛四鐵人四其牛並鐵
柱連腹入地丈餘前後鐵柱三十有六鐵山四夾岸
以維浮梁今西岸缺其一鍾羽正王基行狀庚辰
陞參政治蒲州州並大河一日河忽南溢且抵城聲
如霆震城中皆驚號公於陷處見石堤横亘蓋遠古
以護城者遂建議接而增之自城抵首陽之麓蜿蜒
如游龍河自是不為患水經注南有歷山有舜井
媯汭二水出焉水南曰媯水北曰汭水迺逕歴山下
孔安國曰居媯水之内馬季良曰水所出曰汭然則
汭似非水而今見有二水異源同歸渾流西注入於
河水經河水又南逕雷首山西注山臨大河北
去蒲坂三十里水經又南涑水注之注水出河
北縣雷首山縣北與蒲坂分山有夷齊廟其水西南
流亦曰雷水又西南流注於河春秋左傳謂之涑川
者也俗謂之陽安澗水水經又南至華隂潼關渭
水從西來注之汲冢竹書紀年曰晉公子重耳涉
自河曲杜預註河曲在河東蒲坂縣南此即黃河南
流折而東流之地也水經河水歴潼關南與渭水
會注河在關内南流潼激關山因謂之潼關元
和志關西一里有潼水因以名關潼關衞在陜西都
司東明析華隂地置西至華隂縣界一里黃河在衞
北一里潼關故城在衞東南四里左傳所謂桃林之
塞元和志自靈寳縣以西至潼關皆是水經注關
之直北隔河有層阜巍然獨秀孤峙河陽世謂之風
陵戴延之所謂風塠者也水經又東過河北縣南
注縣與湖縣河蓼山出襄山蓼谷西南流於河
水經河水又東永樂澗水注之注水出於薄山南流
逕河北縣故城西城南西二面並去大河二十餘里
北去首山一十許里城内有龍泉南流出城又南斷
而不流永樂溪水又南入於河按中經即渠豬之水
也山海經曰甘桑之山共水出焉而西流注於河東
則渠豬之山渠豬之水出焉而南流注於河
芮城縣黃河上接永清縣界東下至平陸縣止袤七十
里其南岸則閿鄉靈寳縣也
陌底渡上六十里至永樂渡下六十里至茅津渡
閿鄉縣黃河南去縣七里閿鄉古桃林塞地所謂散
牛桃林者也三秦記曰桃林塞在長安東四百里若
有軍馬好行則牧華山休息林下惡行則決河漫延
人馬不得過矣此言黃河南北岸之易被河患也靈
寳縣黃河南去縣十里靈寳縣亦古桃林塞地芮城
黃河在縣南二十里縣北有河北故城唐貞觀十一
年河溢壞陜州河北縣即此城也葡萄澗滙五泉
南流入河三汊澗合二溝南入河朱吕溝水古
名恭水即山海經所謂甘桑之山恭水出焉而西流
注於河者也儀川溝水古名浢水南入河即浢津
渡今名陌底渡者也水經河水自河北城南逕芮
城注河北縣有浢水浢津其水南入於河河水故
有浢津之名
平陸縣黃河上接芮城縣界東流下至垣曲縣止袤二
百三十里其南岸則陜州也
陜州黃河南去州二里獻帝春秋獻帝東歸至陜議
者欲浮河東下太尉楊彪曰從此以東有三十六灘
非萬乘所當御也乃止元和志曹陽墟俗名七里澗
在陜州西南七里黃河自靈寳界流入此險與平陸
共之者也平陸黃河在縣南二里洪陽渡縣西四
十里大陽渡縣南二里茅津渡縣東二十里白浪渡
縣東一百八十里五十餘年來狐家窩至盤南舗
水勢北騰地陷裂且十里南侯澗至葛趙村南二
里入於河三汊澗東西二溝合大澗至三汊口東
南入於河鐵牛磧在黃河中盤南澗繇石槽溝
南至盤南東入於河沙澗至沙澗口入河聖人
澗三泉合流南入於河開元新河在三門北砥
柱山在黃河中西去陜州四十里西北去黃河五十
里元和志砥柱山俗名三門山在硤石縣東北五十
里黃河中王翰遊三門記三門集津在平陸縣治
東三十六里道通東西延至黃堆循河東下再行十
里至其處河南山脊峻下其尾屬於北山鑿山作三
門以通河流南為鬼門中為神門次北為人門又次
北為開元新河又以中為夜乂門北為金門新開河
為公主河未詳其說也鬼門逼穿水勢極峻急人門
水稍平緩直東可五十步中流有小山乃砥柱也東
又十步其水瀠迴謂之海眼深不可測神門最修廣
水安妥蓋唐宗漕運之道山巖上有閣道且牽泐石
深寸許正南下五步有石聳起側視若香罏然東又
三十步一峰可高數丈不甚竒新開河南北廣約計
二丈其岸石如甃又直如繩取者行百餘步與神門
水合都穆記砥柱在陜州東五十里黃河之中循
河至三門集津三門者中曰神門南曰鬼門北曰人
門水行其間聲激如雷而鬼門尤為險惡舟筏一入
鮮有得脱三門之廣約二十丈其東百五十步即砥
柱崇約三丈周數丈蔡氏書傳以三門為砥柱州志
亦謂砥柱即三門山皆未嘗親履其地故謬誤若此
唐趙冬曦三門賦序砥柱山之六峰者皆生河之
中流蓋夏后之所開鑿其最北有兩柱相對距岸而
立即所謂三門也次於其南有孤峰揭其峰頂平闊
夏后之廟在西有孤石數枚圓如削成復次其南有
三峰東曰金門中曰三堆西曰天柱湍水從黃老神
前東流湍激蹙於蝦石折流而南潄於三門苞於廟
山乃分為西流淙於三峰之下抵於曲限會流東注
加以兩崖夾水壁立千仞盤紆激射天下罕比水
經又東過陜縣北又西逕陜縣故城南水經注東則
咸陽澗水注之水出北虞山南至陜津注河河南即
陜城也西北帶河水湧起方數十丈有物居水中
父老云銅翁仲所投處又云石虎載經於此沈没二
物並存水所以湧所未詳也或云翁仲頭髻常出水
之漲減恒與水齊晉軍當至髻不復出今唯見水異
耳嗟嗟有聲予以為鴻河巨瀆故應不為細梗躓湍
長津碩浪無宜以微物屯流水之所以濤波者蓋史
記所云魏文侯二十六年虢山崩壅河所致耳水
經又東過大陽縣南注交澗水出吳山東南流入
河河水又東路澗水亦出大陽城西西南流注水入
於河水經河水又東逕大陽縣故城應劭地理風
俗記城南大河之陽也水經河水又東沙澗水注
之注橋水東北山溪中有小水西南流沙澗亂流
逕大陽城東河北郡治也澗水南流逕注於河河水
又東左右合積石土柱二溪並北發大陽之山南流
入於河水經又東過砥柱間注砥柱山名也昔
禹治洪水山陵當水者鑿之故破山以通河河水分
流包山而過山見水中若柱然故曰砥柱也三穿旣
決水流䟽分指狀表目亦謂之山門矣山在虢城東
北大陽城東也河水翼岸夾山巍峰岐舉羣山疊
秀重嶺干霄鄭元按地說河水東流貫砥柱觸閼流
今世所謂砥柱者蓋乃閼流也砥柱當在西河未詳
也予按鄭元所說非自西河當無山以礙之自砥柱
以下五戶以上其間一百二十里河水竦石傑出勢
連襄陸蓋亦禹鑿以通河礙此閼流也其山雖闢尚
梗川流激石雲洄澴波怒溢合有一十九灘水流迅
急勢同三峽破壞舟船自古所患漢鴻嘉四年楊焉
言從河上下患砥柱隘可鐫廣之上乃令焉鐫之裁
沒水中不能復去而令水益湍怒害甚平日魏景初
二年二月帝遣都督沙兵部監運諫議大夫寇兹帥
五千人歲常修治平河岨晉泰始三年正月武帝遣
監運大中大夫趙國都匠中郎將河東樂世帥衆五
千餘人修治河灘事見五戶祠銘雖世代加功水流
漰渀濤波尚屯及其商舟是次鮮不踟蹰難濟故有
衆峽諸灘之言五戶灘名也
垣曲縣黃河上接平陸縣起東流下至濟源縣止袤一
百九十里其南岸則澠池也
澠池縣黃河與垣曲分水垣曲黃河在縣南五里西
南繇南門至濟民渡五里北岸乃垣曲之東灘村南
岸乃澠池之洋胡村也又至利民渡十里北岸乃垣
曲之寨内村南岸乃澠池之南村關也縣志黃河
九曲此為一曲亳清河繇開店河順流而東經郭南
入黃河有石堤護城園子河南流入黃河五虎
澗入河垣曲河澗溝多入河水經又東至平隂
縣北又東鄧清水從西北來注之注清水出清廉
山之西嶺東南流出峽峽左有城蓋古關防也清水
歷其東南流逕臯落城北與倚亳川水合水出北山
礦谷東南流注於清清水又東逕清廉城南又東南
流又會南溪溪水出南山而東注清水又東合棗澗
水水出左人嶺下南流俗謂之扶蘇水又南歴奸苖
北馬頭山赤泉水源西南逕垣縣故城北其水西南
入清水色白濁初會清流流注乃有元素之異也清
水又東南逕陽壺城東又東南流注於河清廉倚
亳二水合所謂亳清河也水經河水又東與教水
合注出垣縣北教山南逕輔山高三十餘里上有
泉不測其深山海經曰孟門東南有平山水出於其
上潛於其下者也水南流歴鼓鐘上峽懸流五丈飛
流注壑夾岸深高水廣一十許步南流歴鼓鐘川分
為二澗一澗西北出一百六十餘里今聞喜縣東北
谷口猶有乾溝里故溝存焉今不蓄水一水歴冶官
西城西阜下有大泉西流注澗與教水合伏入石下
南至下峽其水重源雙發南至西馬頭山頭東載坡
下又伏流南十餘里復出又謂之伏流水南入於河
山海經曰教山教水出焉又南流注於河是水冬乾
夏流實為乾河也今世人猶謂之乾澗矣水經河
水又東合庸庸之水注水出河東垣縣宜蘇山俗
謂之長泉水其水北流分為二一水北入河一水又
東北流注於河唐大歷時東都河南江淮轉運租
庸鹽鐵常平使劉晏按行浮淮泗達於汴入於河右
循砥柱硤石觀三門遺跡至河隂鞏洛見字文愷梁
公堰厮河為通濟渠視李傑新堤盡得其病利繇是
能歲致四十萬斛於關中
汾河
寧武縣發源西六十里管涔山下聖母廟(泉源繇廟中流出廣四五)
(尺尋廣一丈五尺)與林溪山龍眼泉合流於支鍋石前(汾源旁石罅多)
(水脉)西南流經三馬營一里二馬營十五里頭馬營二十
五里寧化北屯三十五里合寧武西南天池海水流寖
鉅又經壩門口合蘆芽山水(胥汾河之源也)又經南屯村虸蚄
廟川湖屯又經溝口村十家莊又南流十里經定河村
(少昊孫昌寧公所定也)又經潘家灣共袤一百五里入静樂縣界
永安鎮
静樂王瀰灘河至溝河村入河榆會堡磁窰灣河
至十家莊入河水經注泉源道於南麓之下蓋稚
水濛流耳又西南夾岸連山聯峰接勢又南與東西
温谿合
静樂縣城西汾河繇寧武界永安鎮西流經張家灣段
家寨賀豐村閙柳溝胥五里萬虎峪溝口宋家村西河
溝風溝村一十六里又經縣城西崕村店上村胥五里
又南流經王端莊楊家崕八里胡家莊西大樹蘇房村
胥五里新莊村十里漫唃灣西陸度河岔村下進牛一
十六里石峽溝十里范家村婁煩鎮西街村七里蒲峪
村官莊村石家莊杜招曲羅家曲二十七里灰崕村雁
門村胥十里又經河東鎮至武村溝口七里又繇武村
溝口東流經木瓜山武家莊杜家莊胥五里魏家坪十
里城莊貫峪村閻家山馬家溝胥五里又經縣南古賢
村趙王城砂會村胡家溝張貴村一十五里神峪溝榆
灣村東大樹豐潤村李家會灣子村高家舍東六度窰
上峰嶺底三十五里常家坡二十里唃兒頭廟灣村閻
四堐楊卷莊史家寨下石家莊強家莊䃰馬村二十六
里龍尾頭三里入交城縣界
汾河繇永安鎮向西紆北復繞而西經縣城西南行
百里折達河東東流數十里斜注東南入交城東
北一百二十里碾子河西南至縣南半里入河西
五十里羊兒河東至縣西南一里入河南十五里
社干河至王端莊入河嵐縣嵐河東北至縣西南
六十里入河南一百四十里監河至婁煩鎮入河
交城縣汾河繇静樂縣龍尾頭東南流入縣境距縣城
一百五十里河北經蘆峪口郝家溝梭谷村會主村羽
樹曲灘上村西曲村火山村東入陽曲縣河口村界河
南經鎮石底成家曲隂家溝兩泉村古交村鐵磨溝東
入陽曲縣張葉溝界隸縣境三十一里有差又經陽曲
太原清源縣鹽村界復西流入縣東南境二十八里河
北經義望村陽渠村杜家莊東汾陽河南經鄭村連家
寨郭家寨賈家寨隸縣境又二十六里入文水縣界石
堠村
北一百三十里孔河至馬蘭村入河縣西北步渾
水至縣東入河縣東北㙮莎水至縣東南入河
陽曲縣西二里汾河繇交城縣界河口村東流經河下
村五里六家河村周家山胥八里掃石村五里又繇掃
石峪山峽經五科村九里又北流經小塔寺頭村下懷
村一十七里又東流經北崖頭村石槽村大夘村五堤
村二十九里又東至烈石口八里東南至上蘭村二里
河西繇烈石口出山南流經土堂村留村呼延村張村
楊家村柴村芮城村營村攝樂村三給村小大東流村
彭村前後北屯村共袤四十五里入太原縣界王村河
東繇上蘭村出山南流經西村翟村向陽鎮上碾下温
村北南固碾下蘭村趙莊村古城村沙河村北拐角南
關老軍營共袤五十一里入太原縣界楊家堡
汾州南汾水之險莫如雀鼠谷太原西北汾水之險
莫如石峽掃谷繇掃谷乾燭谷出烈石口流始平
汾河自烈石湧出兩山夾水勢如急箭地高水難升
土鬆水易決西北一百二十里掃谷水南出天門
谷入河西北四十里烈石泉南流三里入河北
三十里洛隂水至陽曲灣入河東北五十里澗河
水西南入汾
太原縣東十里汾河繇陽曲縣老軍營西流入縣境河
西經大小王村南屯吳家堡又東南流經西寨堡姑姑
寨舊寨南北瓦窰武家寨南張村河東經楊家堡大馬
村又東南流經嘉節堡李家莊史家莊小店鎮武家莊
孫家寨堡西蒲村草寨村合洞渦水又南至吳家堡共
袤七十里入清源縣界
西南十里晉水東至南十五里南張村入河東十
五里澗河西至小店鎮入河西七里沙河東入河
東南三十里洞渦水西至北格入河
清源縣東五里汾河繇太原縣吳家堡南流入縣境河
西經魯家園米陽孔村河東經青堆閻社又西南流共
袤三十五里入交城界鄭段村
北五里清源水東南入河西五里白石水南入河
東湖水東入河榆次涂水繇太原縣西南至縣
境入河
文水縣東五十里汾河繇交城縣界入縣東北石侯村
南流河西經武良村東城村南賢村下曲村寄穀莊永
樂村河東經韓武西都齊南都迤南共袤五十五里南
入汾陽縣尹家社界
清源白石河西至縣武安都入河祁縣沙河西至
縣胡家堡南入河交城文峪河東南至縣石永都
入河汾河舊繇北安都折而西歴河南都入汾陽
境明萬歷三十九年東遷繇縣韓武西都入境經東
南齊南都入平遙境
國朝雍正七年六月自青高村至尹家社開引渠二道
東城村河自闢數十丈袤二十五里
汾陽縣東二十五里汾河繇文水縣永樂村界入縣境
東北尹家社東北流又南流河西經狄家社五里閻家
社裴家會郭家莊一十九里東社村李家莊一十七里
九支社十里演武鎮二十里辛愛村師家莊黃家莊一
十三里河東繇平遙縣界羌城村入縣境韓家橋經西
河堡五里大王村小堡村八里入孝義縣界
汾陽圖經汾河繇大陵城西南逕文谷斜迤東遶二
十五里西二十五里馬跑泉漲流東入河西三
十里向陽水東南入河北十里禹導河東入河
孝義義河南至鹽鍋頭村入河
平遙縣西北四十里汾河繇文水縣石家莊界入河東
縣境郝莊村西流經趙坦村五里折西南流經安固村
三里又折東南流經香樂村二里又折西南流經羌城
村八里共三曲袤一十八里入汾陽縣界韓家橋
東北三十里砂河西入河東南三十里中都河西
入河
孝義縣東十五里汾河繇汾陽縣北小堡村界入縣境
南小堡村河東經大堡村李家莊張家莊胥三里橋頭
村霍家堡胥五里河西經新莊村盧家莊十里五路莊
鄭家營九里又繇鄭家營河灣折西南流經南窰村董
桐村八里又二里入介休縣界南嶺北溝村
縣西孝河東至五樓莊入河
介休縣北七里汾河繇孝義縣胡家嘴界入縣境東北
南嶺北溝村西南流河南經大宋曲村小宋曲村羅王
莊河北經安大里至橋頭村過虹霽橋又至義棠舗共
袤四十里三百一十四步入靈石縣界崔家溝口
東北二十八里小橋泊西入河孝義勝水一支東
入河東南三十里洪山水東北入河
靈石縣城西汾河繇介休縣義棠鎮界入縣境北五十
五里桑平峪南流河東經冷泉鎮兩渡鎮小水鎮至縣
城北環繞縣西折而東抵翠峰山下復折而西南經南
關鎮河東地河西經曹村文殊原東街北里夏門鎮折
而西南經魯班纏志家莊石曲渡五里灘至縣南五十
里王莊村入霍州境
靈石南北百餘里汾水中盡石磯故介休以北運道
難通冷泉關東一里冷泉東入河東北五十里
小水河西至縣北水頭鎮入河孝義石門峪河至
夏門鎮入河隰州印馬峪河至秦王嶺南入河
沁源仁義河西至南關鎮入河
霍州城西汾河繇靈石縣王莊村界入州境藍腰溝迤
南曲流河東經什字村五里退沙村十里至州西門外
十里又經南門外小水頭十里郭莊村十里辛置鎮六
里河西經許村對十字村又經寺莊村對小水頭又南
經陳村四里又南經汾西縣楊瓦莊對郭莊村繇辛置
鎮南二里入趙城縣界
汾西縣轟轟澗東至城西南入河縣南彘水西至
城西南入河霍州城西北有鎮河鐵牛城西南隅
又有鐵牛
汾西縣東北三十里東五十里汾河繇靈石縣五里灘
入南關鎮鎮東隸靈石鎮西隸汾西至王莊村十五里
入霍州石子村界又十五里出霍州陳村界入縣東五
十里楊家莊界南流河東乃霍州地也又十五里至師
家莊界入趙城縣石明村乃趙城地也
趙城縣城西汾河繇霍州辛置鎮界入縣境西北二十
五里石明村南流河西經石明里張端村安定里南步
里馬木村河東經仇池村跑地橋南慮南里北大澗口
又經縣城西廣勝里又南至玉村界共袤四十五里入
洪洞縣苗村
汾西轟轟澗東南至石明村霍州界入河汾西舞
陽澗至張端村入河北二十里北小澗至跑地橋
入河北大澗西至城北入河南二十里南大澗
至廣勝里入河
洪洞縣城西二里汾河繇趙城縣玉村界入縣境北一
十一里河東苖村迤南環流經官莊村惠遠橋賈村又
南經縣城西門外又經院頭村火星營左壁村楊曲鎮
羊獬村至天井村界共袤四十里入臨汾縣高舗河西
繇趙城馬木村界入縣境北一十五里經辛莊李家莊
南段村白石村至杜戍村界其袤三十里入臨汾縣界
洪堡屯
明萬歷時縣志舊河面不甚廣今七倍於古一望無
涯漸徙而東去城伊邇趙城廣勝寺霍泉西南至
惠遠橋入河岳陽澗河西至火星營入河羊獬
村引岳陽水西至羊獬橋入河
臨汾縣城西汾河繇洪洞縣天井村入縣北二十里西
南流河東經高堡舗西盧曲村東西高河村胥半里韓
村東盧曲村溝上村賈村至高河店胥可四里弱又南
經縣北關至南關西又南經郭村堯廟店胥五里又南
經喬村伊村杜村神劉村至下靳村界胥可四里弱共
袤四十五里南入襄陵縣陳村河西繇洪堡村經吳村鎮
三里孫曲村淺淇村盧道村馬務村澗頭村澗北村馬
站村沙喬村胥一里強五默村桑灣村杜家莊城曲村
胥三里
浮山澇水西至城北高河橋又西入河分水嶺水
東南至田村入河流膏洞引澇水西過北關又西
入河城西嘉泉西入河
襄陵縣東一里汾河繇臨汾縣北陳村入縣境東北二
里迤南環流河西經縣城二里又西南經郭村李村屯
劉莊北陳村東徐村中陳村北靳村太陳村湖李村胥
可二里強三里弱河東經鄧村漁池村温泉村燕村趙
曲鎮鄧曲村荆村柴村道里胥如河西共袤四十五里
又南入太平縣界
臨汾縣南高石河東經劉元海城北入河晉水即
平水東南過晉橋入河城北梅月泉東入河李
郭渠東南入城又東入河中渠東南經城南又東
入河横渠東南經東柴舗北又東入河東南三
十里三交水西至荆村入河
太平縣城東汾河繇襄陵縣柴村界入縣東北四十里
史村迤南流河西經陳郭村柴寺村東尉村上魯村西
牛村萬王村河東經沙女村閻店村臨汾村東北村西
吉村共袤四十里東南入曲沃縣界
繇史村南至柴寺村東四五里乃蒙坑之尾也河胥
石底舟不敢行東北二十五里靈景泉東入河
鄉寧豁都峪渠東水東入河西北十五里尉□峪
渠餘水東入河按秦穆公汎舟之役自雍及絳相
繼是時晉惠公都今太平晉城秦人舟止於絳蓋避
柴寺村史村之險也
曲沃縣城西北汾河繇太平縣西吉村界入河東縣境
南流經西北三十里趙莊村南北封王村至高縣又西
南流經高陽村又南流經汾隂村北莊村南莊村小南
莊村又西南流繞大李村北又折西流經小李西李觀
村褚村平望村至臺神莊(乃臺駘神廟也)又西經東西高村共
袤四十里入絳州界
繇趙莊二十五里至小李渡又七里至堵村渡又一
里至北平望渡又五里至臺神渡翼城合水西至
高縣鎮入河
絳州南關外汾河繇曲沃縣西高村界入州境西南流
河北經龍香村水贊村至城東又西流經南關三村北
中南里南蘇村永豐村古交村周村河南經符村横橋
尉村蘭村樊村萬安村陽王村蘇陽村辛安村劉谷村
共袤七十五里入稷山縣界
翼城澮水西至州西南横橋莊入河水經西至王橋
注於汾(横橋即王橋也)鼓堆清濁二泉水經注古水又西
南入於汾修水水經注出縣南西南流入汾
稷山縣南三里汾河繇絳州周村界入縣境王村向西
環流河北經楊趙管村羊牧頭又經南關吳城河南經
武城費村苑曲荆平李村玉壁共袤七十二里半至西
薛村入河津縣境
河津縣南八里汾河繇稷山縣西薛村界入縣境東二
十五里百底舗西流河北經黃村郭樊永綏又經連伯
遠亭至西二十里胡盧灘堡河南經牛村原村蒼底又
西經張家崕下共袤五十五里西入黃河
元王思誠總圖汾水渡北張渡縣東二十里吳村渡
縣東十里修福渡縣南八里連伯渡縣西南十里黃
村渡縣東南二十里明時胡盧灘西有雙營杜家莊
千戶營及河東徙縣西距河裁十里西南距河裁二
十里而胡盧灘并没於水矣
汾河共袤一千三百四十里
濁漳河
長子縣發源縣西五十里鹿谷山東流繇房頭村起經
刁黃村石哲鎮南李村至城南五里又東北流經交李
村漳河神村共袤五十里以隨地曲折計之共袤八十
里至李莫村入長治縣高河鎮界
堯水至故城南入河傘蓋水北入河屯留藍水
東至嵐水村入河
長治縣縣西南縣西北濁漳河繇長子縣李莫村入縣
境西南高河鎮迴繞三十里至縣治西北張沂村界北
流入屯留縣下韓村境縣志濁漳發源長子東流經
襄垣縣治南入長治界折而北經屯留潞城界入襄垣
至縣治東北隅又折而東入黎城界掠潞城之北東入
平順界
長子梁水東北至縣界入河長子雍水東至縣界
入河東南八十里淘水西至長子界入河南二
十五里黎水西入河
屯留縣長治册漳河北流入屯留下韓村境潞城册從
屯留入縣西南潞城志經屯留史河村至交漳村入縣
境
潞城縣縣西南縣北漳河繇屯留縣界入縣西南境起
雲臺經安昌折東至安居又折北至縣西北曹家溝入
襄垣縣界共袤四十里復繇襄垣東流至縣境北馬鞍
山界東南流經石梁至潞河鎮東流入平順縣境共袤
三十五里
交漳水在西南三十里濁漳水與屯留絳水交流故
名交漳東四十里潞水至西流里入河
襄垣縣縣南濁漳河繇潞城曹家溝北流入縣南二十
里鹿臺山下又十里經甘村莊環流縣城東北五十里
至段堡村入黎城縣界楊家莊屯留册自襄垣入縣
石梁境長七十里
西漳水至甘村莊滙入河西四十里石泉水入河
西北十五里甘泉水至北關橋入河湼水史水
入臨水臨水至段堡村入河
黎城縣縣南濁漳河繇襄垣縣西南東流入縣境又東
南流至王曲鎮迤東共袤一百一十八里東入平順縣
界潞城圖經繇縣西北界流入黎城縣境東流百里
又東南流入縣東北境
城北田溪注東河入漳
平順縣縣北繇黎城縣界至曲村入縣境北經新安石
灰躭車諸里又東經漳義隘口石城竇口諸里入河南
林縣界滙清漳又東入衞河
北四十里温泉入河水經注蒼溪水北逕磻陽城
東而北流注於漳水
清漳河
樂平縣發源縣西五十里少山下大黽谷北流折西南
入和順縣界(水源尚微故縣册自和順縣起)
和順縣縣西縣西北清漳河一源在縣西一百二十里
八賦嶺下東西流至遼州西界長城鎮六十里土人名
西河一源在縣西北四十里石猴嶺下東南流至縣
四十里經縣東南流至遼州界駱駝村六十里土人名
東河
水經注梁榆水入清漳
遼州州南西清漳河繇和順界長城鎮東南流至州四
十里經州城南一里又東南流至交漳村六十里合東
清漳河東清漳河繇和順界駱駝村南流至交漳村
五十里合西清漳河二河合流繇交漳村南流至州
東南雲頭底村五十里入黎城界
水經注轑水至粟城注清漳
和順縣縣東北清漳河繇遼州界入縣壺口關北經東
北三十里吾兒峪入河南涉縣界清漳入林縣境濁
漳入林縣西北境胥至林縣合流又東南流入衞河
桑乾河
馬邑縣發源北十里洪濤山下黃道泉西北十里金龍
池東南流經縣城南共袤四十里又東入山隂境
寧武分水嶺灰河至縣東南二里入河歸化城黑
河至縣北二十里喇河口入河
山隂縣城北桑乾河繇馬邑縣東流入縣西北河陽堡
南經安銀子岱岳至城北又南經麻家疃曹娘子村共
袤五十里至應州界涼亭村
白泥河南入河
應州西二十里繇山隂縣界涼亭村東流入州境賈家
寨經劉霍莊鄭家莊共袤二十里又東北流入懷仁至
大同縣界
渾源州渾河至西安堡入河
大同縣縣南古定橋渡六十里繇應州東北流入縣境
新橋村經縣南古定驛大新莊馬營兒至南徐村共袤
一百三十里入陽高縣南川界
如渾水南至古家坡入河
陽高縣縣南川繇大同縣界東流入縣南川至馬營堡
入天鎮縣界
天鎮縣縣南川繇陽高縣東流入縣馬營堡境經大石
堡棲子屯東太保村西太保村小鹽厰至直隸西寧縣
白家泉界又東入於海
沁河
沁源縣發源縣東北浴鳳村一源出西北綿山又一源
出東北馬圈溝西南流經縣城一百一十里又南流四
十里至岳陽縣義亭村
東八里清水河西流入河東十五里馬跑泉至有
義村入河東三十里青龍河至園寨村入河北
十里狼尾河至河西村入河西三十里西川河至
龍頭村入河
岳陽縣縣東九十里沁河繇沁源縣界義亭村西南流
至雙頭村南流經府城平房村大渠村段村蘭村桃園
里村寺圪㙮村冀氏村孔罈村衞寨村狼寨村灣裏村
召縣村共袤一百八十里至縣東南峰㙘村入沁水縣
雨涼灘
北八十里藺河東南流至和川入河東南一百六
十里八十里川西南流入河
沁水縣縣東五十里沁河繇岳陽縣東流入縣大將村
南流共袤一百三十里至武安入陽城縣境
杏河入梅河梅河至鄭莊村入河海子河至端氏
鎮入河長子秦水南至端氏鎮入河
陽城縣縣東沁河繇沁水縣南流入縣東北屯城村境
經潤城沁渡大長降塸四里共袤一百四十里至縣東
南公娥澗出山口入河南濟源縣境至武陟入黃河
百眼泉至潤城入河蘆河東至下孔入河澤河
東至沁渡南入河南四十里桑林河東北入河
鳳臺大陽鎮長河西南入河
滹沱河
繁峙縣縣城南發源平刑關東南縣東北一百三十里
泰戲山下西流經繁峙縣南又西流共袤一百四十五
里至東留屬入代州境
縣東玉斗泉水至故福都入河三泉至三泉都入
河北樓口水至沙澗驛入河華嚴嶺水至新興
村入河東南九十里黑龍池水過海子村入河
東南一百里太華池水西入河
代州南二里滹沱河繇繁峙縣東流屬村西入州境西
留屬村西南流經州城南又西南流共袤八十里至崞
縣蒲溝梁界
城東東關河繞城東南入河城西南三里河南入
河西七里柳村河經七里堡入河西南十里西
峩河北入河西二十里羊頭神河二南入河西
北三十五里九龍河南入河
崞縣東二百步繇代州界蒲溝梁入縣境西南流經城
東一里又南流共袤九十五里至界河舗入忻州境
北門外北橋河東入河南郭門外南橋河東入河
南二十里陽武河東至雙陵村入河南六十里
沙河東入河南七十里銅河東入河北二十五
里板橋河東入河
忻州古秀容縣北三十二里繇崞縣界河舗東南流至
境忻口鎮東流一十五里至曹張村東入定襄縣界
崞縣沙河東至忻口入河
定襄縣北五里繇忻州曹張村東流經上湯頭村北又
東流三十五里共隸縣境七十里至縣東北四十里閻
家莊領子底村河邊村入五臺縣大關境
忻州雲中河過羊房村入河忻州牧馬河至縣東
北衞村入河
五臺縣縣西南繇定襄河邊村環入縣境西南邊家莊
東流共袤四十里半經野域口入盂縣界
西三十里泉巖河至槐隂入河東峪河至河門入
河西北十五里盧虒河至南河門合虒陽清水二
河入河
盂縣北一百里繇五臺縣界東流至天城口孫家口李
千口柒東胥三里莊裏王家莊胥五里的溜登十里蔡
家坪鰲頭胥五里獨子口一里梁家寨五里沙湖㙮報
川子崔家莊胥三里忽川口七里唐山坪三里石家塔
峪口閻家莊胥五里共袤七十三里又二里至直隸平
山縣界石溝口又東入於海
縣西烏河東入河北五十里龍化河至榆棗口入
河縣西南細水河東達平山入河
山西通志卷三十四
