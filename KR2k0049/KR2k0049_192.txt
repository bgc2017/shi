山西通志卷一百九十二
藝文(十一)(碑碣二)
唐
長安縣尉贈隴州刺史王行果神道碑
李邕
邕聞才不必用慶有必鍾盡滯或牽於時首正終會於
古故志氣也不謀於食而謀於道生祿也不在其身即
在其子始終備致後起追褒謀翼孔彰前循邁種互體
相發他日同時哀榮大來幽明通感長河一曲所以端
其濬源高山四成所以極其層阜粤未可測已府君諱
行果字某太原晉陽人也其先柢於嚳稷幹於季文枝
於翦離條於吉駿代關絕史朝弗曠官自古及今令名
不去六代祖叡後魏尚書令封中山王贈太宰謚曰宣
五代祖襲吏部尚書嗣中山王謚曰惠高祖忻散騎常
侍北肆州刺史謚曰穆曾祖子景徐州别駕北豫州司
馬祖元季府君屬隋政分崩賢人伏匿誓言避地執心
葆光迺以族第本州遠慮物議辟大中正開府儀同三
司考有方府君皇朝岷州刺史皆寵義從禮尊仁依信
增業以行道兼濟以守官府君間氣茂靈上德純粹風
度簡曠神情秀拔衣冠禮樂超等出徒博逹聰明舉衆
敵國無成足乎多藝不器非其一名讀聖人之書閱上
將之略每及忠公大節孝友至情太息戸庭垂涕枕席
憮然有開物致君之意立德顯親之心皇士目之通才
許之好仁從田蘇之遊求已慕藺生之義至於手畫耳
聽口誦目數覆碑背局答難詩賦公每屑焉人所服者
弱冠以方聞授潤州司兵參軍有頃上官養求同家侵
欲或專咨儉嗇或懷其安荒一覯禮容載敷先訓不俟
憲矩若對神明信所謂正刺邪德形物至於此也未幾
宅岷州府君憂七日絕漿三年廬墓泣變青栢祥臻素
鳥野老明徵邦牧表異府君泣面而視瀝肝而言曰所
不死者恐貽慈母痛悼豈願居卑外買聲名叩頭止之
外除宋州司戸參軍日者甫(疑)無水虎土為凶年奸吏
舞文詭隨畢賦誅求公聚作為賙恤者習為常焉府君
位其農郊什其居室正之以法紏之以詞勿言寬征足
革舊染議者以為平宰社肉武習宫人一荒知秋百為
有典矣總章歲駒麗負海欺天國家汎舟討罰銜急宣
之明命濟懸軍之糗糧董其轉輸舉於幹職是役也繄
公遷長安尉無何丁太夫人艱禮異於經毁甚於昔且
二尊孝等偏罰事殊往顧慈親今極眞性臨穴號呌仰
天殞絕嗚呼孝歟春秋三十有七夫經德而夭代人所
悲執喪而滅錫類所痛有一於此則可以束名教感人
倫况兼而極乎夫人中山甄氏父雍州豐崇府左别將
黃陂縣開國男食邑三百戸行府君之息女嬪有令言
母有彝則從夫德貴訓子業崇力遷於山祔同於穴粤
以景龍三年歲次己酉十一月庚寅朔十三日壬寅合
葬於洛陽清風鄉之原禮也長子晙慷慨英逹激揚忠
孝誦習文猷昭宣幹略元宰經國上將眎師申通明之
偉才竭寅亮之誠節其志如石其心如丹五間三連少
籍多得空始無所逞共計合散無所用其鋒李牧十年
武侯七縱盡兵聲於河外揚主威於海濱三士列其多
備九原被其光寵開元十一年九月八日制曰存樹其
名没而不朽緬維褒飾宏是典章兵部尚書同中書門
下三品上柱國行果粹靈誕和毓德成器高節夙著盛
名有歸雅志未伸促齡永謝雖象賢之美不展於亨衢
而積善之徵克崇於後嗣歲紀方邈徽猷自遠宜申寵
贈使持節隴州軍事隴州刺史勲如故次子曔故邠州
永壽宰神和體正經明行修有角無齒惟天之道與才
不壽匪身之辜兄也孔懷緬然增感願述先德克贊豐
碑高燥有以壯孝心樵蘇有以敬賢墓其詞曰德不孤
慶有續迹時晦賢必復名實才尊匪禄博技藝窮簡竹
耳暫聞心以蓄手未止目猶逐碑可背奕能覆坐嘯委
行道勖孝深至滅太蹙奬教義揚雅俗位嘗卑齡雖促
推仁信致戩榖鍾令子發華族振武庫廣文囿經廟堂
掃邊服昭皇考贈丹轂臣義著子道足哀且榮幽既燭
考罔已性相屬碑乃建神所福
有夏大夫關公碑張謂
禹成九功誕受天命桀喪一德悖於人心為虺為蛇如
豺如虎旣毒螫焉又吞噬焉重之以昆吾因之以妹喜
匹夫醜夏多士懷殷萬方囂然九州危矣公夏后之諍
臣也以謂為臣之禮不擇其利食君之禄不避其害亦
知直言之賈禍國蹙時危欲其行之速也亦知諷諫之
徼福里迃車遠恐其效之遲也由是犯帝座排天門謀
成深心藥進苦口石可轉也不可奪其堅貞身可殺也
不可掩其忠義夫生死者必然之常數忠義者不易之
大節位卑則迹遠祿厚則恩深恩深則義重於生全義
可也迹遠則生重於義全生可也夫子世卿之族捨生
即義賢哉且伊尹之遇殷湯也賢與聖合之賢聖之間
相去甚近此其所以行道也夫子之逢夏桀也賢與愚
合之賢愚之間相去甚遠此其所以喪身也向若桀昧
可革從公之言則國不失夏之初君不失禹之舊殷湯
不能成大業伊尹不能建元勲諸侯奉於天子一姓傳
於萬世驕君暴怒亂國淫刑朝行斧鉞之誅夕覩市朝
之變千載之下九原之上殷人比干攜手而游耳嗚呼
先王納諫而昌後王拒諫而亡當其昌也忠良勝於邪
佞及其亡也邪佞勝於忠良故君子愼於語默審於行
藏豈徒然哉蓋有以也乾元歲以戎車之殿朝於京師
一覽吳子之文再明關公之義託於匠石勒於碑陰亦
猶公榖作傳之異同韓毛解詩之先後也
唐丞相故太保贈太師韓國公苗公墓誌銘
李華
永泰元年四月戊子唐舊相太保韓國公薨天子輟朝
羣臣出次五月壬午贈太師七月丙子詔使中謁者蒞
祭京兆少尹護喪龍旗輤車鹵簿哀導加於一等園塋
封樹碑版垂後盛於當朝葬我韓國公夫人名本於宏
才非此運不揚元勲出於忠烈非死之中登日月九天
之上乾坤閉而復闢鈞軸折而再駕故肅宗於行在見
公曰欲求良弼其在兹乎公諱晉卿字元輔上黨壺關
人祖襲夔贈太子太師父殆庶贈禮部尚書公成童好
學弱冠工文二登甲科三入高等始自郡邑臺省之任
終乎廊廟台輔之器至如牧四郡使四道在人為政之
絕跡於公能事之常格故不足叙天寶之末胡羯亂常
公身在陷穽心圖遼廓謁至尊於幕殿議大計於轅門
天子壯之拜為左相公於時與兵部尚書汾陽郡王經
略大業翊贊中興公撫於内汾陽營於外克二京復九
廟尊先帝返上皇公之功也乾元二年元兇授首陳希
烈等四十八人議在殊死公抗疏上論以四方猶虞罪
當寬宥三司質定其事不行於戲慶緒之誅也不用公
議使有思明之難朝議之減復行公計果令天下大安
仁人之言不可己巳上元二年玄宗升遐詔公攝政肅
宗違代令公當國道合君臣時契雲龍於二主功高宇
宙德鍾社禝於一身夫平計之勃安之總有平勃之勲
伊攝之霍立之再當伊霍之任人臣貴極今古罕儔公
晚嬰衰疾屬辭樞務遂得特紆聖眷俯降臣禮赤墀之
下杖策來朝宣室之中肩輿入見此則明主上德而屈
體忠臣感恩而忘形君臣之間斯為盛矣無何有詔册
授太保軍國大務仍咨訪焉公至和為心太素為體以
虛舟應物世累不能干其神以公器濟時江海不能開
其慮故軒裳鍾鼎於我如浮雲大位遐年在生為逆旅
享年七十有七歴任二十有四順如也夫人韓國夫人
博陵崔氏詩書之門金玉其度先公而殁今則袝焉嗣
子發丕堅粲垂向吕稷望咸等並強學懿文保家繼代
忠足以勵行孝足以揚名叙德立銘願昭先烈掌文之
客敢忘大猷其詞曰有唐宗臣為國元老清明淳粹全
德體道磊落臣節深沈廟謨智能逃難忠則忘軀幽薊
弄兵咸秦振蕩舉族南棄拔身北嚮一見先皇其言甚
壯指麾籌畫爰立作相天地反正蒼生之望伊昔南狩
衣冠下從三司獻議萬乘將同諫書一出天下稱公二
聖登遐萬方是荷聖皇在闇務輟宸坐稱政臨朝非公
不可彼蒼不仁殲我鼎臣天歸說夢嶽降申神嵯峨碑
版突兀封樹鳴呼相國韓公之墓
韓國公張公廟碑銘李華
唐之元老有大庇於生人曰韓公公盡力天朝位尊將
相三城立廟軍師乞靈則祠之天寶季歲華奉使朔方
展敬祠下式瞻風采像與神合沈沈如生嗚呼生以功
為臣殁以靈為神神乎宜奉公總戎疆外懸衡審政拒
隴循河緜亘萬里堅城雄防扞蔽三輔介胄之士垂十
萬人瞻我麾節以為進退先是突厥犯塞乘勝入朔方
游騎至安定守軍不到經略失守虜乃驅監牧之騋牝
退存廬帳進圍聚邑鳴弓躍馬規復漠南邊人搖心元
聖軫念節將更至咸以為請縉紳獻議則以和親為便
中宗未之許也初以公耋老且重煩之及卜師於太宫
之庭惟公之吉至尊親臨前殿授以兵符公承命徂征
北蕃逆駭記所謂君子有其時有其命公得其二而伸
其一者也公忠貫神明慮幾造化鎮以長策潰以姦謀
一麾偏師屠名王復喪馬奪塹拂雲維而城之並河之
阿列築三鎮將精士銳談笑就役匈奴莫敢南視雷哭
而遁老幼望公以相震怖不然則乘冰轉鬭無日無之
旣而據河山翫其動靜納行旅歸之袵席憑墉而望匹
馬單兵不匿形影虜由是械手足而刳腹心朝廷無草
竊之虞天下减征役之半矣詩云文武吉甫萬邦為憲
又曰方叔元老克壯其猷公之謂也帳下之厮尚有存
者曰公號令素嚴人無違禁自將吏騎卒咸有旗表節
不常出出則賞罰隨之賞無非功罰無非罪上流而下
競心行而事從謀全功成由此術也三城旣就刊木標
櫓記之種落刻其降年後皆如之豈挺生上將之龜策
也竒鑒先物之然也夫鳥獸草木出其倫輩猶或利害
憑焉况殊績功勲終始天地翼輔先聖寵綏元元有茅
社之尊符節之重後奉者果一勝遂一謀庸非明神幽
贊之效雅有吉甫薄伐至於太原王命南仲城彼朔方
傳稱齊桓伐戎攘狄以其病燕滅䘙魏絳和戎狄合諸
侯從古及今以為大功其餘秦恬漢青之倫纔邱垤耳
尚或筮頌颺之簡策貴之况忠武卓異屨履今昔而詠
歌無之非古也竊感趙孟懷隨武之德寤寐永歎奉銘
神宫其文曰赫爾韓公司武有經受命北伐渠魁就刑
敢或不順鼓行風霆崇岱壓卵滄波灌螢沈泉雷動機
發冥冥功奮三城人謠億齡謀出先後構危於寧張天
之威恢廟之靈北狄頓顙山戎來庭萬里寢柝緣河罷
扄趨拜故祠德謝惟馨翔野何有羣山青青感激遺風
徘徊涕零吾誰與歸式薦斯銘
唐定襄王郭英乂神道碑元載
維永泰元年十有二月甲子開府儀同三司尚書左僕
射兼御史大夫劔南節度度支營田觀察使成都尹定
襄王薨於靈池兵故也夫懿文德者非謂禮君臣正上
下其謂經綸大難乎鑠武功者非謂鞠師旅威戎夷其
謂翼贊中興乎公名英乂字元武贈伊州刺史旰公之
烈祖也隴右節度攝御史中丞贈太子太傅知運公之
皇考也產雲赤亭樹勲青海世傳良將載在國史公河
岳之粹將相之器學劔輕短後縵纓讀書重金版玉匱
天寶二載方筮仕轅門累授左武衞大將軍節度凉國
公見之曰代吾節制者必此子也其後十年累代凉公
為節度矣祿山之亂中原也二聖偽遊三秦賊據汧岐
重鎮非公不可制授公秦州都督兼御史中丞隴右採
訪使未幾賊將高嵩長驅幽燕深入汧隴公外深郊勞
内設庭宴饗未屬厭兵已合圍賊黨數千應時剪滅繇
是虜鏑不鳴於隴外皇輿始都於雍上至德二年詔公
為鳳翔太守轉西平太守加隴右節度兼御史大夫吐
蕃之逼西河也諸寇以堅甲乘城我以偏師遇敵勝在
不戰利當用竒選驍騎以襲虛張疑兵以應銳前衝未
及於龍島後勁已覆於梟巢邊捷晝至虜圍夜潰進封
西河郡公思明之陷成周也南入陳蔡詔公兼御史大
夫統淮南節鉞東捍陜虢詔公兼陜州刺史主闕外旄
麾寶應之歲上乘龍躍之運寵虎臣之績進戸部尚書
加開府儀同三司仍總戎職朝義之走河北也公雷雷
勇略風摶勁騎驅熊虎之師開龍蛇之陣一戰而榖水
破再戰而邙山拔十年逋寇萬里如掃朝廷壯之詔領
東京留守又兼河南尹俄拜尚書右僕射封定襄王加
實封三百戸永泰元年兼集賢侍制夏五月天子以劔
門巨鎮推擇攸難歴選朝廷惟公是授即日加成都尹
東西兩川節度兼御史大夫僕射如故是時也入承日
月之光出擁風雲之氣以孫武為老生以韓彭為兒戲
千里為之震動百蠻為之慴畏秋七月西蕃犯境公戎
馬驟捷軍人擅還禆將懼誅乘間謀叛公擐甲擊鼓單
車入深引西山之數騎望東川之外救短兵未接追寇
横及雖刅以通中而氣猶激射疆吏乘遽聞乎京師上
投袂而驚仍加悼惜有以見聖主之深仁重武臣之壯
節不問輿尸之過爰旌折首之功以大歷三年正月二
十七日詔葬於武功之先塋夫人鄭國夫人龐氏禮歸
敬仲誠及伯宗生則六珈受寵殁則九原同袝嗣子將
作少監嘉珍憤積嘗膽哀纏泣血飾櫬蜀門歸魂秦隴
力樹祁連之冢思崇峴上之碣以載職在史臣業專文
律琢石旌美俾奮大猷其辭曰否遘天地運鍾雲雷□
□定襄與時而來躬赴兵難志清國災推轂隴西士卒
雲屯擁旄陜東羣寇雷奔五開幕府七鑿凶門以寡擊
衆以亡易存六踐栢臺南憲是張再登八座右揆有光
同盟錫土異姓封王勲崇業大位重名揚召對蓬萊作
鎮梁益秋霜發令春雨流澤望在股肱變生肘腋南圍
旣合短兵未進單騎驟奔羣兇競振血殷朱輪首碎白
刅魂歸萬里悲慟三軍疎松蔽日孤冢參雲身殁冤氣
名高戰勲
冀國公贈太尉裴冕碑
王者纂大業以極時難君子合天符以成聖功在殷之
傅說周之申甫漢之博陸其類也臨大事首大謀君子
正位邦國是憲其道也琰圭火龍元社朱戸其祿也古
之人遇其時行其道濟其業受其祿嗚呼裴公斯近之
矣公諱冕字章甫河東大族著於系譜曾祖灃州刺史
諱懷感祖滑州司馬諱陟考長安丞贈司空諱紀自司
空而上世累清德公全樸以受其形器混冥以養其精
和隤然大不為累方駕前古其禮容誠敬可陳於蠻貊
施於鬼神宜乎吉凶變幽而偶聖君精義致用而審天
道天寶十四載上皇避敵於華陽肅宗偽遊於幽朔公
以御史中丞奉詔翼贊元良釋位濟河會於靈武與侯
伯卿士官師亞旅考大德除殘之運(缺三字)億兆之心負
金璽玉旒為人請命於西土維天意羣謀是告而蒼生
災害是懷於時册禮旣畢公乃自左庶子拜中書侍郎
平章事從時望也帝曰予欲教熊羆食猰㺄公於是乎
請蒐於岐陽朝於鄷宫以干鏚陳師以蠻夷誅暴公定
大業運開中興帝曰予欲端百揆詔典司乃命公為尚
書左僕射於是乎綱理庶工四方來同左右始終十有
三祀初自縣聯屬署監察御史嘗有姦蠧吏公按之時
寵權臣之戚也黨其犯而請於公公竟正刑書不為勢
屈時論以公有不可奪之節故肅然由是歴侍御史尚
書郎者五其中以直遇坎牧蠻溪者二以時當任兼憲
臺鎮梁益各一以勲封冀實食五百戸以秩開府儀同
三司大歷四年冬十一月今上念伊尹之一德思孔光
之再起詔復入相旬有二日兼河南江淮副元帥東都
畱守是月辛酉薨於長安年六十七翼日册贈太尉明
年二月葬於京城南畢原詔京兆尹護喪事贈布八百
段凶儀葬帛具俾出有司昔在天寶之季公嘗為御史
大夫王鉷譖毁無何鉷弟銲坐大逆有詔廷辨而兇首
詞引及鉷公自下列抗其矯誣朝廷謂之不黨其後程
元振僭用威柄有道從虎賁公停車致詰面折及霤在
黜無愠德仁遂行君子謂公誠盡於忠者在於禮外其
身故臨難不惑一其守故當事則明磅礴乎死生之間
逍遙乎晦明之境公嘗北使殊俗班命氊裘單于君長
稽顙屈膝覩王商而知懼從魏絳而來服以言尚其質
以動尚其順以成事尚其濟物以進退尚其得中孝弟
愛敬格於天地惇信明義通於鬼神帝王得之以奉天
時百官得之以修典憲佐命者二后歴事者三朝皤皤
華皓為國元老執璧奉珪在君之堂生食邑土殁垂惠
愛豈祿以為尊者其孤正授辭家老請志於石以代三
鼎林鐘之義銘曰元精降靈逮乎人極邈矣冀公順帝
之式鴻造覆育大鈞埏埴業濟功成保和居直帝念髦
碩二登輔翼為時養賢以及萬國昔在上帝降命元老
以仗愷元以明至道唐歷中否亦命我公順人戴天戡
黎伐共德謝星隕仁沈海竭大厦梁崩崇山玉折領袖
前古綱維來哲憧憧豐碑耿耿鴻烈永傳億祀遺芳不
滅
汾陽王妻霍國夫人王氏神道碑楊綰
鵲巢配德合好之義深象服建封寵光之至極况動循
法度躬事蘋繁揭四德而表儀高門秉一心而輔佐君
子則有夫人王氏有唐元輔汾陽王之伉儷本其盛族
著於太原高祖長諧皇左武衞大將軍秦州都督平原
郡公贈荆州大都督陪葬獻陵曾祖德元銀青光禄大
夫唐州刺史祖士會河南府陸渾縣令父守一寧王府
掾贈兗州大都督或勲閥可稱或理行尤異積仁儲慶
奕葉聯華夫人即兗州府君之長女敏悟生知孝慈天
性誕含柔範光起韶儀親執組紃僃詳圖史女宗之美
燦然有光年旣及笄禮從納幣言告師氏歸於汾陽汾
陽時寵祿未崇盛業猶晦夫人循節儉之行服澣濯之
衣祗事舅姑恪恭朝夕視庖主饋未嘗假人下氣怡聲
率由至性生旣極其養殁又過乎戚愼徽衆善敦叙六
宗睦娣姒以仁接中表以義由是閨門以穆婦道有聞
天寶中汾陽分鎮河中策勲王府夫人從夫之義封瑯
瑘縣君尋又進封太原郡君其後寇盜横厲風雲玄感
汾陽乃首起戎行宣力王室出則統一師旅入則燮贊
台階元勲旣崇殊賞斯至内訓之功其子或位列通侯
或室嬪貴主姻連右戚榮冠中朝門通河漢之津地成
冠蓋之里每令節嘉賞長筵高會青紫照庭環珮盈室
薰灼人代莫之與京然約已尚柔從夫體順服仁不倦
率禮無違總是具美允應多福亦嘗排鳳闕謁龍顔及
承制曰汾陽郡王妻太原郡君王氏婉娩淑德齋莊令
容稟訓姆師友於琴瑟作賓君子宜爾室家克著艱難
之勲實由輔助之力可封霍國夫人初汾陽受命東征
長驅河朔夫人處於西土三徙其居導諸子以義方規
衆女以典則用能聿尊禮度伊加等之顧問奉殊常之
寵錫容止合度威儀可觀帝嘉其賢尤所稱重宜其阜
昌盛業蕃衍華緒荷恩渥於上天保榮耀於當代而夫
人藴高世之度抱出塵之節以為致盈必損理有固然
誓棄浮華願歸正覺於是損其服玩斥其愛染思契理
於勝因將息心於了義乃捨京城西别業奏置法雄寺
又於法雲寺寫藏經條塔院置經行之室立禪誦之堂
景福所憑斯焉茫昧遐齡未及奄爾薨殂享年七十三
以大歷十二年正月辛未終於平康里之私第皇慈興
嘆中使臨弔汾陽以暌偕老之期深遺掛之恨撫襟長
慟悼亡何及即以其年六月二日卜葬於萬年縣鳳棲
之原恩詔贈賻率加常典哀榮之盛今昔罕儔有子六
人長曰銀青光禄大夫太子詹事上柱國太原郡開國
公曜次曰開府儀同三司行左散騎常侍趙國公晞次
曰開府儀同三司行尚書吏部司封郎中上柱國樂平
郡開國公晤次曰銀青光祿大夫試殿中監駙馬都尉
曖次曰銀青光祿大夫守殿中少監曙幼曰朝散大夫
守秘書省著作佐郎映有女八人長女適成都縣令盧
讓金次女適鄂州觀察使吳仲儒次女適衞尉卿張浚
次女適殿中少監李洞青次女適司門郎中鄭渾次女
適邠州别駕張邕次女適和州刺史趙縱幼女適太常
寺丞王宰並銜恤在疚是宗窀穸帝女降天人之貴從
主婦之儀手制衣衾親臨祖載自宫徂野徒行號擗此
又盛德所感明靈永慰者也汾陽屬當出鎮瞻望不及
思刻金石以紀徽猷綰顧無讚美之能虛承叙德之命
式揚茂實以副永懷銘曰赫赫崇勲鬱為元臣峨峨淑
德奄有方國夫貴妻尊恩深寵極聿修閫政以懋嬪則
爰自中年嘉聲克宣魚軒昭曜翟茀嬋娟嬪從如雲歌
鐘沸天永言浮世載悟眞筌玄夜何速青鳥斯卜惻愴
笳簫蒼茫陵谷惟貞石之不朽庶斯言之可復
御史大夫王鉷墓誌常衮
尊主直人則醜正者售禍權侔才忌則害能者搆忤况
位抗三府勢傾一時天下之事懸在掌握則剛腸立朝
鷙鶚横秋匡拂摩切姦邪是懲至使陰謀協比承間竊
發曖昧摧辱加於大臣公諱鉷太原祁人也昔在玄宗
之盛外攘獯戎内立制度混一天下圖萬世安至於軍
旅征伐府庫賜予聲明羽儀禮文憲則莫不懿鑠震曜
龐鴻精僃國用薦費闕於經入固宜有卓立大才統集
其事公當此時以御史大夫領京兆尹佩帶使印十數
焉黜幽陟明考察風俗地征國賦均輸平凖天子六閑
上林三官皆總制之未央前殿離宫下苑亦護作焉公
以典訓經之文法緯之明察綱之廉平紀之其運也合
變陰陽有以鼓其動其密也至精鬼神不能窺其隙銜
策害郡之黠鈴鍵多門之蠧裁兆物計億事沛有餘力
矣動一節搖百支無所竄情矣故威檢轂下風清闑右
紅粟冰紈露積朽腐星精雪駟外廐填溢廣靈囿之百
里奉祈年之萬春漢家水衡少府錢四千萬至是而過
之俾我巍巍之朝四海雄富丕變於太公之力焉入則
轉移大謀出則平决羣議天子垂拱於旒扆宰臣高抗
於廟堂時佐輔陳希烈忌公有宰相器憂在移奪又楊
國忠與公權勢相傾事不兩立會有兇人邢宰陰聚姦
黨於長安里舍中公以京輔都尉之卒逮捕悉擒詔公
與廷尉雜理而希烈洎國忠使法吏以牘背喻風指於
兇首引公愛弟銲連坐公具表其狀請自拘於司敗上
以罪不相及猶遣使慰厚之而沈猜罔上者密白而下
其書舊制大臣不對理陳冤天寶十一年四月十二日
奉氂纓盤水北面拜跪而自裁妻子移隸宅於荒服嗚
呼歴觀憂國愛君之臣忠信未逹而左右所鞫按成其
無罪之狀豈勝言也則王章晁錯納忠漢朝衣冠僇於
都市家屬徙於合浦古人有言曰刑罰出於身實難自
他及之又何害也知我者其天乎公始以茂才異行首
於策詔凡四佐王官之邑七領憲府之命一至殿省再
遷臺郎大司空大司徒各一官族德政燕國公張說已
叙於烈祖之碑夫人河東郡夫人薛氏存與其榮殁與
其辱南北萬里流離十年飲恨餘生以存宗祀以大歷
三年五月終於某所嗣子稱以不天之釁承覆巢之餘
遷逐炎海幽冤霜露家未悔禍慈親凶歸生人之難無
稱之比永惟先君及難葬故有闕泣血忍死獲終哀誠
以大歷五年三月二十日合祔於中書皇考眞宅之次
相國許昌公嘗感府辟緬然懷舊改贈移寢周於庀喪
有以見京兆知人之明許昌報德之厚衮追叙遺烈亦
門生表墓之禮銘曰知者謀始不能知終明者察微昧
於數窮任我以事效我以功吉凶悔吝生乎其中無象
無端茫茫蒙蒙伏恨黃墟孰問蒼穹小君從祔松栢來
同
河瀆神靈源公祠廟碑王延昌
中國經瀆河為長上應析木下朝扶桑演崑崙踰積石
繚大漠經龍門灌注九州之間經營萬里之外鱗介所
宅神靈所都玄冥總之以命官憑之以為伯唐堯觀渚
龍圖肇見周公沈璧榮光發祥元符以來彪炳彰灼古
先哲后罔不欽崇奠封居之儀修壇墠之制存乎祀典
代以為常則班固序漢書所謂河祠臨晉者也爾其南
直太華左隣中條渭水過其傍汾脽揭其後風雲相盪
精氣交馳於以禮神事之宜也不然發源自遠地則多
漫胡為不昭晰於他邦獨受享於兹土前賢經始抑有
其由至於春以泮凍秋以涸流初以歲禱終以報祈嘗
醪有加駵駒是薦蓋以在雍州之域通天子之都地旣
稱雄禮云異數與夫淮流桐栢江出岷山僻在遐方莫
我京也幽贊之力實賴河公以潔為清瀾至於數四息
昏墊之苦絕羡溢之憂濱河之人闊無大害此靈長之
德上善之功也祈以正直享以精誠未嘗不誘其衷而
降之吉也或進以便佞言以矯誣未嘗不奪其魄而貽
之禍也歲大旱而作霖雨時大札以惠嘉生依仁而行
惟德是輔天寶歲安祿山稱兵朔裔肆逆東夏焰烻扇
燥烝人爇焉宗社有綴旒之危士庶畜阽危之懼太上
南幸肅宗北巡賊相張儒據有長安賦將崔乾祐固守
蒲坂今關内河東副元帥中書令汾陽郡王郭公時為
兵部尚書門下平章事朔方節度使訓兵誓衆超百二
之險謂此邦底定則京師可圖虔禱於河潛軍以往金
鼓掩夜渠魁出奔遂收蒲城神所導也及師次渭汭陰
霧晦冥公假寢之際夢河神謂曰永豐倉側將有急變
不如速退姑以避之比全軍及郊虜已雲合克違寇難
神所扶也其後李國貞之遇禍公復總戎故綘僕固懷
恩之逆命公又出鎮河東大君日旰食中外騷擾公獨
奮無前之勇馳不測之深始按節而來終奠醑其邁所
謀必克無往不平再安叛渙神所相也爰自兵亂以迄
於今時更十年代歴二聖國之氛霾惟河公蕩滌國之
土宇惟河公廓開國之忠良惟河公保祐國之奸慝惟
河公殄摧誠靡幽而不應澤罔微而不該得一以靈不
其宜哉汾陽王深惟據我屢崇昭報奉牲玉莫敢愛也
致精意未嘗怠也每蠲吉歴選自郊徂宫奠於堂戸之
間則神之昆弟具在酧於屋漏之地則神之伉儷攸居
朱墨相望男女無别公曰神人之主也禮政之源也人
有上下則禮有内外之制人所謂否神具可考盍築館
於後以安靈匹乃諮於副元帥副使太子賓客御史大
夫知河中府事崔公寓量功命日而後役於河西縣大
夫李開不徵貨財不殫日力曾不踰月克復於成大厦
耽耽鬱其特起内寢旣立神儀穆然於是齒危髮秃之
老王端等進而稱曰大河浩蕩敝邑之望也自公仗鉞
三至我里靈應肹蠁未嘗或欺國之克復實始於此安
天步於臲卼定人心於繹騷大君成湯武之功賢相保
桓文之業皆神之由也矧内寢棘翼今兹有成此而無
述何以示後願刻樂石以彰厥庸公教曰諸公之辭固
不可抑頌祗則可無推美於予墨客聞敢繫辭曰浩浩
長河中國之紀洪流激射横制地理蒸雲吐霧薦圖效
祉是曰經瀆斯為德水聖唐六葉巨猾挻災摲邑靡城
如霆如雷汾陽矯矯仗鉞而來乃臨蒲坂神實先導乃
亂渭水奕奕胥告嗟我上相神之所勞汾陽之德温恭
正直柔嘉維則忠勤是力秉心淵塞不測不克東西南
北勦絕奸慝入登九府一人是毗出統三軍四方是維
維言祐之河公降禧衆神在列曾未區别公為之節内
寢攸設寢廟亭亭中外有經濯濯厥靈妃偶攸寧於戲
祠宇焜燿中土在河之滸在城之下刻兹片石昭灼千
古
黔州刺史薛舒神道碑韋建
名位所以寵賢爵祿所以馭貴德盛者慶遠源深者流
長垂裕後昆唘迪前烈今見其人矣薛氏之先奚仲為
夏車正仲虺為湯左相與滕爭長薛實先封佐漢登台
因而胙土河東冠族代不乏賢五代祖道衡隋吏部侍
郎内史侍郎隋文帝創造霸圖發揮綸翰變當時之文
體高祖收皇朝行臺金部員外天策府學士我太祖之
經綸王業專掌詔檄擅經國之詞宗凡所事業著於史
傳曾祖原超皇朝戸部尚書中書令汾陽縣開國男丹
青景化金玉王度訏謨載於盟府故事畱於臺閣祖毅
皇朝鄜州洛交縣令太子舍人父儒童皇朝京兆府醴
泉縣丞贈梁州都督潛德養蒙晦明藏用位不充量道
屈安卑武子之德在人太邱之德益茂府君諱舒字仲
和醴泉府君之長子也元和誕靈純粹特秀覃訏有異
敏惠夙成聞詩禮之義方深仁明之正性讀書知王霸
大體覽史慕名臣高節脫略細務經濟遠圖銓衡賞擢
年十九授華州司士參軍從累士也轉相州司法參軍
又遷岐州司功參軍鄴郡舊都扶風左輔掾曹之選必
先才地以儒學飭吏以明察蒞官筮仕之初有令名再
命而傴不忘循牆之恭三語故稱則聞趨府之譽堆案
之下析滯無虞天寶初寰宇昇平典刑攸叙旁求端士
以授法官拜大理寺丞敬爾繇獄有郡吏抵犯議合惟
輕台臣作威俾令從重伏念累日至於旬時苟有動搖
必將頗類彰書厥狀實曰非辜初秉直而不移終忤權
而獲罪貶青州司戸參軍君子曰守法不回正也移官
無愠逹也道不可屈身屈何傷無何授金州司馬遷彝
州刺史舉淹滯擇廉平也至德初遷渝州刺史西通楚
道北控漢中山鎮縉雲峽通明月歌來暮於巴俗願借
畱於梁境昇課最矣君理行第一所居必聞冉季膺政
事之科龔黃獲循良之首累遷巫溪二刺史兼少府監
殿中侍御史溪洞雜類蠻夷徼外綬有素服小有底寧
言語之所不通撫柔之化風靡寶應初皇上以四郊多
壘五谿未安乃拜黔州刺史黔中經略招討觀察處置
鹽鐵選補等大理卿兼御史中丞黔州者禹貢荆州之
域秦開武陵郡其啓土也大其貸殖也殷有廩君之土
舟擅寡婦之丹穴惠化所感無思不服昆明夷者迺西
絕域也開池習戰漢所未通遠聞德政琛賮尤物來獻
於重譯紫泥寶書屢榮於手詔尋加金紫光禄大夫御
史大夫河東郡開國伯賞茂勲也十郡土氣百域異俗
輕剽啙窳姦宄矯虔示之以威信興之以禮讓華風變
於夷裔膏雨浹於殊壤方將作鎮藩翰永為長城天不
愸遺人將安仰以大歷十年四月二十五日薨於溪州
之公館春秋六十有八勤王事也魏闕將朝未展韓侯
之覲荆州罷市深懷叔子之仁百蠻感慟三軍雨泣惟
君孝悌之性始於閨門忠義之誠聞於邦國少有大量
幼而老成結綬勤王敬恭朝夕精誠可以應務明斷可
以析疑每推是心以接於物魏其廡下金盡散人汜毓
室中衣無常主而雅好文酒醉猶温克陶然忘機傲然
自得儻來軒冕曾不在懷此則山簡之疎曠莊周之逍
遙貴而不驕謙遜每推於寮友寬而能恕喜愠不見於
家人信大雅之保身中庸之蹈道况乎負才器以身許
國剖郡符簡易成風政行於南國者二紀領藩鎮者十
年凡所條奏上簡聖心汝實專征嘗受元戎之鉞我惟
共理兼榮副相之印充國之功宣北地伏波之式是南
邦遺愛去思古今一揆君外祖故中書令逍遙公韋嗣
立先朝碩德叔父故陳畱郡太守河南採訪使江童當
代名賢季弟前吏部侍郎今宣州刺史宣歙等州觀察
使邕朝之俊茂隋朝至今掌綸翰者四葉天寶之後膺
方面者三人中外相門奕代文學閥閱之大莫之與京
夫人京兆韋氏故工部尚書東都畱守虛心之次女婉
淑之德早映圖史柔明之姿動成師範方保榮於韓樂
奄追悼於潘詩以永泰二年三月殂逝巫州官舍追贈
扶風郡夫人從夫貴也長子舉鄉貢明經安親次子左
金吾衞兵曹安國早遵成訓皆成器業才行之美孝友
彰聞矢志不時相次淪天三子永王府參軍安郡髫稚
之歲執親之喪致毁而終人踰所痛卜云其吉列兆先
塋不忘孝也第二女故梓州射洪縣令杜滔妻至孝純
深提攜孤幼江山險阻扶護言歸誠孝所通龜筮協吉
喪事不敢不勉僃物必誠必信聖恩震悼贈禮部尚書
賻物三百疋仍令中使監護弔祭儀仗禮優常等飾終
之典迴日月於佳城詔葬之儀濡雨露於泉隧以大歷
十一年七月二十日合祔於萬年縣棲鳳原禮也季子
太常寺奉禮郎遵誠協律郎遵誨太祝遵訓等七人童
丱而孤孺慕罔極松楸已拱地邇先君棣萼前彫塋連
愛子封之若斧尚行夫子之規坎不及泉自合延陵之
禮余忝内弟早荷周旋傳盛德而僃詳叙高行而無愧
詞曰汾水源長條山連岡鼎氣發祥大族其昌車正仕
夏鈞衡佐湯贛君法令内史文章德厚慶遠才優道彰
中書政本綸合傳芳時稱茂緒代濟業祉學小申韓藝
通墳史邦有良翰朝推端士析滯列曹申冤大理三黜
無愠九遷兹始州縣暫勞雲霄則邇西南重鎮實倚長
城夷落風變蠻陬化行駐車决遺攬轡澄清赤舄命服
朱綸錯衡霜飛憲簡霧濕戎旌絕域輸欵殊方獻誠牙
璋旣僃介圭方覲仁則宜壽天胡不愸迢遞江山悲凉
旅櫬震悼宸扆哀痛藩鎮詔使護喪同盟執引哀哀孝
子煢煢孤胤銘德叙功庶乎傳信
同中書門下平章事贈太傅董公神道碑銘
權德輿
漢興五代孝武思理膠西相陳天人之際王道之端昌
言大對統紀條貫純嘏積厚遠而寖明帝唐九葉順考
古道隴西公兼將相之重承尉衞之崇唘心宣力作率
慶事陟恪宗工能積其烈公諱晉字混成河東虞鄉人
廉忠温厚絜矩通理秉義以立故不為利疚知動之微
故每與吉會初肅宗受端命以合兵車思欲去元元於
湯火致王度於金玉以文告威讓遠猷密命之為重也
故公解巾披荆校文視草凡三徙官被以采章代宗御
天下乃清吏職以為文憲彌綸陪貳事任百辟交修則
理道洽故公再入御史府三為尚書郎歴秘書監長府
奉常武侯之亞今上建皇都以纂鴻業思代天工俾寧
方内故公出入屯夷昭明有融中居大僚以至柄用貞
元五年春三月拜門下侍郎同中書門下平章事居五
年除禮部尚書用耆碩俊德轉遷兵部分正弘化以本
官畢命為東都畱守東都畿汝州都防禦使安危注意
以左揆持相印充宣武軍節度汴宋亳穎等州觀察處
置等使十五年二月丁丑薨於位享年七十六罷朝三
日追命太傅有司易其名曰恭惠職喪法賻皆俊彝等
所以視其踐履而加優之也初公以祠部郎為出疆從
事北方之強驕蹇沓負伐功怙力徵我厚幣使臣指顧
公攝其詞詞逹氣直虜皆震伏殫威命於專對輝光華
於外區仁者之勇沛然餘力其為太府未浹日而理乃
珥貂蟬實兼憲丞含章以承顧問秉直以司紀律修起
故事京師肅然其為華州徵赴行内以祭酒亞相使於
北河其往也薊門不出關東多壘習俗故態且相附離
公則破其從約使循軌道其還也蒲坂旣阻王宫未清
婪婪二逆恣睢相合公則折其兇謀因以鬱没憑軾有
勞扈蹕而旋益用尊禮大其職業司徼循也五校嚴僃
持重而不苛處綱轄也六職遵修舉直而不紊典禮樂
也百神咸秩薦信而不黷其為相也上載元聖下熙百
工柔惠小物協寧大政推明常古之制章叙理平之業
粹和而不耀敬讓而不居言陳於前不可悉數拜章八
上然後得請其撫封也尤為難理先是在有推恩參授
兵柄至有恃凶器以邀好爵者氣燄不還風波相沿是
邦再亂人用恫恐上以為陳畱天下之郊也非素重臣
不可以率先賦政公旣受命與一二從事記室儒服而
前不待裏言不恃捍衞寬信夷易闇然風行長城大蔡
藴在靈府悍將伏罪齊人樂業四隣諸侯折中於公居
四年政成力疲累求入覲因條陳利病請制於未然上
難其繼以致没代噫夫一邦之人得公而理失公而亂
刦介夫殺大吏猶原燎川潰於不可遏嚮公之嘉猷密
疏如前知焉其明智歟董氏在春秋時書法不隱在戰
國時贊明命聞於諸侯自膠西而下淳耀溢大在魏有
司徒昭在蜀有尚書令允扶義納忠以幹機衡其族舊
矣公曾祖仁琬皇州博士祖大禮贈右散騎常侍考伯
良開州新浦主簿贈尚書左僕射三代有令德而無貴
任蕃祉所鍾發為追崇宜哉有子四人秘書省著作郎
全道秘書郎兼大理評事全素太常寺太祝澥等其承
學也專其就列也敬斬焉而孤纍然以哀日以先遠象
數協吉以某年十月丁酉奉理命家法薄葬公於河南
縣萬安山之原以前夫人南陽張氏繼夫人京兆韋氏
祔焉從周禮也惟公自筮仕至捐館四十五年無伐善
無違德歴官三十六皆以理效聞自建中以還居中分
閫再調鼎實一人而已范文子所謂厚德者能享多福
惟公有之全道等猶懼懿鑠之不永於後與陵谷之有
遷也以德輿奉行公之命書三宜金石刻故跡其誄謚
而為之銘其詞曰后土財成雋乂昭明以建皇極甫申
居内方召理外周邦是式於惟隴西求福不回文武宣
力調和公餗整訓長轂柔惠且直膠西章章道可匡王
屈相下國綿代儲慶至公德盛位實配德孑孑干旟若
往浚都俗旣紓息翻翻素旗今旋洛師人用悽惻惟是
壤樹資於四布萬安之側德輝在兹永代有詞於以篆
刻
贈右僕射王光謙神道碑
天球白珩産於崇山扣之而清越格人莊士生於積德
用之而宏大其或含光而耀藏器不發乃熾而昌是滋
百祥藴而為義方飾而為徽章故太原王公四筮仕而
領通邑五追崇而登端右循政茂於官方湛恩集於身
後有由然也公諱光謙字某自東漢鴈門太守澤五代
至晉中書令獻之坦之葳蕤德名與吉祥侔盛自後魏
龍驤將軍長社穆侯慧龍五代至隋秘書少監邵以勲
華文學復大其門秘書生隋揚州戸曹參軍來戸曹生
皇青州司戸參軍子竒司戸生美原丞贈太常卿慶賢
三代沈晦邁其風訓公卽太常府君之長子也幼而岐
嶷長而淳懿絜矩愼獨抱仁戴義閎深博辯之學稽古
禮文之事炳若含章靡不通貫至若文舒之清修廉實
處冲之剖析玄微安期之宏恕懷祖之沈静合是家法
而躬行之始以門蔭受署凡四徙官曰幽州三水潞州
潞城二主簿絳州萬泉縣丞楚州淮陰縣令所至之邦
二千石必加禮慰薦而公牢讓勇退卑不可踰及為縣
令也務清淨之理而去其煩苦推明誠之本而教以廉
隅一同熙熙生殖阜滋楚風丕變幾至齊魯因喟然曰
彼天爵美禄者在仁義與樽酒而已太丘彭澤豈多秩
耶於是放懷於外畱神於内沈研象繫之表盤礴天人
之際其致知格物不可詳已以開元二十九年春正月
捐館舍於淮陰年六十九其明年返葬於河南府偃師
縣北山之陽夫人博陵崔氏贈博陵太夫人繼夫人隴
西李氏後夫人同郡武氏贈彭城郡太夫人飾終三加
子貴故也公之才子五人長曰翊以博雅典憲亮直方
正歴御史中丞任散騎常侍刑部吏部二侍郎御史大
夫贈戸部尚書謚曰忠惠次曰翺吏理詳明官河南府
翟陽縣尉次曰翃循良愷悌勲德茂盛歴辰朗容三州
刺史容管經略使兼御史中丞河中少尹朔方節度畱
後汾州刺史單于副都護鎮武軍使徵拜京兆尹尋兼
御史大夫再居大理寺卿為福建觀察使入為太子賓
客貞元十二年檢校禮部尚書東都畱守踐履藩垣逾
四十年階至特進爵封本郡次曰向士行清修為秦州
上邽縣尉幼曰翽文敏有幹裕歴監察御史三原縣令
著作郎太子僕射翺向不幸蚤夭翽亦命屈其志而忠
惠公太原公總集休祉為宗工藎臣初忠惠公與肅宗
代宗從容言天下事甚衆且曰文致太平在正名百軄
危言悃愊痛詆權倖條疏理道坦然章明沃心前席倚
以為相者數矣雖位竟不致而其遺風直聲暴乎天下
太原公剖符賦政累刻金石滅夷越劇賊開地靖人倅
蒲也以沈幾銷急變護單于也以尺書柔獷俗中外官
師淑聲流聞保釐尹正式是東夏安危注意未始有極
言代德者以公之保道未光而慶下鍾惟其有之是以
似之之故也初以忠惠公扈鑾輅於岷峨其勤匪懈贈
公隴州刺史又以持節印册命專對於北方間關忠力
再贈公秘書監後以太原公南服嘉庸三贈公為工部
尚書以轂下肅清四贈公為太子少保以閩方報政五
贈公為尚書右僕射噫嘻賢人教忠之業令嗣揚名之
孝大君追遠之澤是三者可為至矣十七年太原公貞
於龜筮得二月壬寅吉於是僃八旒七章鷩冕佩玉之
飾博陵彭城二郡太夫人以象服祔焉詔給鹵簿官司
喪事慶靈集於一門光耀被於九原君子然後知積德
豐報之不誣矣至若忠惠之子為守臣太原之壻居台
司諸孫昌阜冠映圭組則列諸碑陰以備代家斵兹琬
琰銘公德善其詞曰有斐君子兮德行醇備繩聯喧赫
兮峻閥宏義觀我靈龜兮懼腊毒之厚味樹風百里兮
馳蒲密之極摯慈和安靖兮闔境如春仲叔容儀兮與
古為倫全才不耀兮流慶後昆忠惠旣没兮太原顯尊
五加追命兮賁兹玄壤隼旟龍劔兮以至師長澤流根
葉兮恩及漏泉壽堂拱木兮以横蒼烟隋武可作兮臧
孫有後崇岡樂石兮昭晰攸久吁嗟王公斯為不朽
尚書度支郎中贈尚書左僕射正平節公裴倩神
道碑銘
王者奉三無私以勞天下則崇德報功加恩飾終與覆
載照臨相為用一也惟正平節公以愷悌文敏為二千
石尚書郎人浮於食位不配德纂積後之緒業貽克家
之燕翼流光裕蠱為代師式及元和二年夏五月追命
誥贈為尚書左僕射孝本乎忠榮生乎哀用攄罔極以
刻金石云公諱倩字容卿河東聞喜人其先嬴秦同姓
因封受氏魏晉已還號為多材八賢方駕百族歸重自
魏冀州刺史徽五代至中軍將軍雙虎中軍五代至隋
左光祿大夫皇朝贈元州都督忠公仁基忠公生皇銀
青光祿大夫禮部尚書定襄金牙兩道節度行軍大總
管贈太尉聞喜憲公行儉公之曾祖也憲公生皇光祿
大夫侍中兼吏部尚書弘文館大學士贈太師正平忠
獻公光庭公之王父也忠獻公生皇尚書祠部員外郎
贈太子賓客珍公之烈考也公天姿宏裕虚受通理臧
氏之有後於魯管氏之代祀於齊遠至之器發於岐嶷
年十一以相庭推恩授家令寺丞滿歲選部銓第甲乙
補太常寺主簿居先府君喪水漿不入於口孺慕殆於
滅性宗門憂其死於孝禮文俯就闋服外除歴華陰馮
翊二郡司戸參軍轉秘書郎俄丁内艱毁瘠如初禮違
難江介就拜洪州司馬改太子思議郎徵為殿中丞侍
御史拜度支駕部二員外遷司勲郎中秘書少監歴信
饒二州刺史復徵為度支郎中其佐鍾陵也領畱府之
重居議郎也贊計司之職曁登中臺亞中秘皆兼柱下
方書之任自淮而南涉江而西荆衡漢沔湘中夏口半
天下粤壤為都府者千數公四顓使車連佩數印督課
郡國調其盈虛吏祿兵食之仰給輸將轉漕之回遠法
錢牢盆之制田租口賦之差權其輕重商其功利察下
人之疾苦廉長吏之善否車不輟鞅有勞於時其始受
命也寇劇横厲三川如燬陰方出師慕義助順代宗焦
勞念慮命德宗以雍邸總戎賦輿所會征繕不給有詔
輟東方軍市之租移用於中都屬受鉞之臣矜功&KR1333;望
師老專利便文自營公慨然牒書譏切僃至嚮之廢格
悉用平鐫義夫以之感激王旅以之震躍其理信州也
用寬惠誠厚輯柔所部穡事滿野嘉禾同穎年以順成
人斯洽和復其庸調五千室闢其農畊二萬畆交代之
日不書於籍且曰吾以恤隱豈當沽美不伐之善欲蓋
而彰方帥表理行第一增秩至正議大夫加金印紫綬
其為饒州屬所代者非其人因緣權幸貪猾無狀公以
廉平頒詔條以惻怛撫痍傷四封愛戴如熱斯濯其後
徵拜也朝廷誅内臣修百度彌綸經費委重有司公以
郎吏代故相第五琦專判度支事方冀裁成九賦超贊
六職以美利利斯人令望日大天胡不惠以大歷七年
秋七月考終命於長安光德里第春秋若干以某年月
日歸全於萬年縣神禾原之大墓禮官博士以公處難
不謀其身牧人不私其功能固所守以行制度易嘉名
以旌往行禮也惟公直而温簡而文才裕於物器周於
用靜若蓍龜動如干鏌秉是正厲終焉節適著文集十
卷湓城集五卷比興屬和聲律鏗然引拔參佐皆一時
名士風味資材邁絶羣倫齒位未極為薦紳所痛夫人
京兆韋氏扶風太守恒之長女以大宗之冢婦諸侯之
内子衿鞶承訓籩豆助祭當室以敬睦親以仁姿操卓
淑音徽宏大盛德著於母儀惠心通於佛乘五藴不入
六姻是憲始封咸寧郡君後三追錫至邠國太夫人有
子曰均以御史大夫工部尚書尹正荆門節制上游就
加吏部尚書右僕射元和三年抗章入覲眞拜右僕射
判度支加秩金紫光祿大夫由河東郡公進封郇國歲
中進左僕射同中書門下平章事撫征漢南臨長諸侯
惟郇公直清宏重有文武楨幹得時大行爲王室輔慮
善以動官修其方賦政以惠南國宣威以靖西蜀師長
百工阜成中邦兵符將印焜燿章灼樹善程能之績勤
身體遠之用居則有猷動則有功率循風訓以履尊大
君子曰憲公忠獻公之休烈丕矩再世盛德屈於郎位
必復之慶其在是乎初郇公之授律也孝文追贈公絳
州刺史其進律也順宗贈公禮部尚書今皇帝永懷義
方於是有左揆之命公之積慶郇公之孝思可謂至矣
郇以三代論譔皆上台雄文猥以通舊忘其卑鄙辭則
不腆庶傳信之無愧焉銘曰河汾之東慶祉所鍾公相
威蕤德耀昭融矯矯節公體仁循性乃貽後昆實稟先
正太尉經武太師翼聖施於儲賓執德之柄公用循良
惠於二邦公有德澤宣於四方急病尚仁履險乘剛化
被煩苦斯焉樂康吉祿方摯壽堂已閟藹此家聲揚於
令嗣恩崇鼎鉉積茂師帥中外服勞安危注意便蕃屬
任宏大名器孝理是覃義方所自九原之中禮盛服充
王三錫命鐩飾宗工連岡崢嶸介原穹崇陵谷有變令
聲無窮
石壁禪寺甘露義壇碑李逢吉
唐有天下仁聖奕葉文武重光憲章於古損益以正革
去雜霸煽揚淳風於二皇三代有全德於周公孔父無
違命獨以空門金人之教清淨叶於天綱孝慈禆於人
紀考之經義則不悖施之帝典而可大式克惇尚許其
踐修於是人知崇奉家有清信空法匝於寰區眞經侔
於墳籍則道斯僃矣凡彼列刹布於列郡而我三壇角
於三都在西都曰靈感壇在東都曰會善壇在北都曰
甘露壇洪惟適道之通軌歸心之眞宅甘露壇在府之
交城縣石壁寺清淨大苾芻愼微稽謀之初欽若佛旨
日將漸位地是繄禁戒惟厥授受必資壇場不嚴重何
以肅凡心不精頎罔克迴聖鑑不宏闡曷足流大化不
砥礪莫有就靈功且欲以齊二京之宏觀補是邦之闕
典乃銳其戮力誓之以死蘄於高貲邸彼崇信入貨者
波委就役者子來掘及九泉實以香土築之三層布以
正礎殫山水之勝極土木之工功費鉅萬瓖奇莫二自
貞元癸酉曁丁丑歲而能事畢是歲有事於靈壇凡數
郡之内碩學舊德顓蒙之師大和會凡千里之外激節
齎志去家之徒駿奔走自四月八日至廿四日而法會
罷俾夫來者宿殖遽生聚舊汗清滌除恒性鎮有守妄
見寢不作至靈加之易外境汨之難精誠歆以交感凡
聖忽其相接歡聲喜氣被於山谷休譽令儀播乎宇宙
其大哉兹至道妙賾之無量無邊其魄見於事者可略
而紀昔應身示滅像教爰布輪旣三轉趍之不一而於
别道俗攝持身口莫疾於尸羅近世之弊主者有經費
求者必執贐旣叨懫而有交利之患顧怠惰而無與進
之心則中途而北者十四五而大化斯蠧矧或師未善
教而法禁廢弛事鮮成命而去取溷淆懿夫宏濟為心
周給於衆則人以勸廷辯其能詳定其要則事有倫五
載而一會使人跂之也萬衆而無擇使人趨之也謂東
漢感夢以還釋流傳授未有盛於此者故自興作每多
符應巨功方半景甚清霽甘露垂珠於草樹者三日以
旌美志緇素同觀大衆日集時屬旱暵靈泉湧澑於山
澗者數所以辦禮食賓主咸賴由是節度觀察使禮部
尚書李公以文武中肅休勲懿行而志尚營道監軍使
以勤敏寬仁長材曠度而性惟與善相與叶心同德表
請錫名曰甘露無礙義壇且又降之素書用嘉褒美出
其清俸以為賜予斯足以駭見聞而洽謠誦矣夫宏道
設教得其人而後行前志又云天時不如地利禪師本
姓齊氏薊人也姜水舊族漁陽德門畍襲軒冕夙彰行
義脫屣代祿奉身高驤初隸名郡憫忠寺窮修多之藏
究毘尼之學演律為奥主傳戒為常師了法之無住遊
方而至止因感父德先后聆神鐘剏仁祠之勣嘉道綽
大士精修禪觀躋淨畍之風而峰壑崇邃林泉詭異據
全晉之右壤面興王之舊京宜作聖域以嚴佛事亦旣
經始於焉肆勤綱維及寺之耆艾上首等率能奉法以
愼身觀妙以成性用充佐佑誕臻厥成則又知清行勝
槩之若此雖欲勿烜為宏圖而莫可已於是緇流俊賢
縉紳諸儒洎清信士女百千人俱議欲刻石以存不朽
弟子逢吉用六經之餘雅修無生而亦窺龍宫之祕故
得以盛朝君臣之至化空門聖賢之妙道合而為頌以
簡於後其辭曰釋氏之宗泊乎無為生殖光大衆妙攸
依道號無涯智不得知誕設炯戒揭其宏規亦旣潤色
為之羽儀乃睠後賢異代如期持律之士若優波離能
以厥躬為衆元龜亮直端潔宜作之師在法末流典制
寖隳忘味輟寢誓志興衰乃經斯壇究盡瑰奇赴者如
市來其如歸靈泉川流膏露珠垂佛日在上赫乎增輝
穆穆聖君唐虞同時端拱思道而人畢隨京邑有三壇
乎如之越有大賢鎮安朔陲請錫嘉名用光於兹旣賜
予矣褒之以詞𬗟懷玄猷祗率皇威顯允都政正清道
機萬有千年燀洪耀於斯
追樹十八代祖晉司空太原王公神道碑銘
王顔
始祖無名道之出也曾孫有國周之宗也夫國有開必
先粤若后稷播種蒸人乃粒周之先也種仁成德積德
成聖以至文王周公與天地合德乃繼為家聖焉周禮
周易與日月俱懸允著為家法焉開國德澤之源流為
國制度之本末俾百世不易萬方日用豈止三十代中
八百年内而已厥後子孫因王顯姓始自四十一代祖
周平王孫赤其父泄未立而卒平王崩赤當嗣為叔父
桓王林廢而自立用赤為大夫及莊王不明赤遂奔晉
晉用為并州牧自赤至龜八代代牧并州龜生喬至文
釗十六代通前八代代襲封晉陽侯文釗生叔儁叔儁
生伯明伯明生乇乇河東太守征西大將軍乇生卓卓
字世盛歴魏晉為河東太守遷司空封猗氏侯夫人河
東裴氏父仲賢任雍州牧卓翁年七十九薨於河東時
屬劉聰石勒亂太原晉陽不遂歸葬葬河東猗氏縣焉
隋併猗氏為桑泉縣今司空塚墓在縣東南解古城西
二里至今子孫族焉自古太原鄉也亦猶潤州上元縣
有瑯琊鄉後魏定氏族僉以太原王為天下首姓故古
今時諺有鼎蓋之名蓋謂蓋海内甲族著姓也我卓翁
葬河東子孫成族間生將相而太原之望獨不鼎蓋河
東著姓乎况本支奕葉金輝玉映洪源長𣲖碧注清漣
襲官婚者戚屬兼之澄而為止水絕資蔭者徭税不暇
漫而為衆流隸軍府而耳順方免負終身之恥戍積石
而萬里交鎮有次死之苦更接二京之庭驅出九流之
外蓋魏地狹隘迫而使之然也開元中左丞相張公說
越認范陽封燕國公大歷初左相縉叔越認瑯琊封齊
國公且河東王承太原顯望久矣一旦為縉叔齊公没
之而望平沈也如燕齊兩公皆明世大賢社稷重器尚
爾為也况中智以下薄俗者乎又見近代太原房譜稱
顯姓之祖始自周靈王太子晉瑯琊房譜亦云太子晉
後且晉平公聞周太子生而異使師曠朝周見太子太
子年方十五曠謂太子色赤太子謂曠曰吾後三年上
賓於帝果十八而仙得不謂元精下降全眞上賓則知
年未十五已是神仙矣豈於三年之中而始同凡有嗣
息耶是各為修譜者務神奇祖先競稱太子晉後不其
妄歟凡稱太原王者無非周平王之孫赤之後前已詳
之明矣桑泉房隋奉朝請善翁善之子耼子翁官至開
府儀同三司車騎將軍河北道大總管見隋書墓今有
碑僧曇延有奇表身長八尺見高僧傳蒲州桑泉人也
或有延公讚曰德與天全身居佛半桑泉房幽州都督
元珪翁廣州都督方平翁皆盛德光時左補闕智明伯
戸部員外郎岳靈叔猗氏房右丞維叔左相縉叔俱偉
文耀世或有上縉叔詩曰朝廷左相筆天下右丞詩人
謂戲言時稱定論虞鄉房安西北庭二節度正見叔武
德冠時如入仕朝廷百舍或一出宦州邑十室二三通
文武舉選僅不比屋有以見我卓翁積德積仁垂不已
之慶流於無窮也然因官婚或棄鄉族迷失宗望亦往
往而在晉司徒昶翁誡宗人曰若結婚姻如暴貴無識
猥富不仁愼勿為也又誡曰勿三代不仕不學不看客
失婚無譜不葬無墳墓不修仁若是惡事三代皆淪小
人也戒之愼之孱孫顔由進士官歴臺省除洛陽令移
典杭州入大理少卿拜御史中丞出虢州刺史嘗嘆大
道久隱澆漓時極今於正經揭道字為志於子史揭道
字為翼成五十卷行於代建軒轅黃帝鑄鼎原碑銘聞
於朝卓翁塚墓古有碑廟直下宗子四縣離居每年用
正月七日一合來祭干戈動來廢至今日時方開泰冀
得復行嗚呼魏之風俗儉不中禮周之子孫日失其序
顔實永痛力建豐碑有四義焉一歸流遁者之心二正
迷宗者之望三伏旌垂慶之德四永銘儲祉之仁銘曰
太原一宗晉代三公薨時世故葬此河東孫謀克著祖
慶所鍾顯魂凛凛遺塜崇崇貞元十七年歲在辛巳十
月庚寅朔二十日己酉建
河中府新修文宣王廟碑常仲孺
立於水成於氣以位天地勇於震奮於乙是生萬物天
地之大萬物之多若無聖人誰與凖繩故能範而不過
類而不遺者也然則乘時設教必生大聖以首之庖羲
氏甄才煥文君人子天神農以之首於皇而體至道也
軒轅氏推筴命官度方順紀顓頊奉之首於帝而法元
德也夏后氏奠山通川因地制賦殷湯繼之首於王而
明大化也理亂相資質文代變洎有周而衰焉平桓以
還鴻業蕩然非聖人之述易羲農之道消矣非聖人之
辨問軒轅之帝衰矣非聖人之删書夏殷之王微矣非
聖人之作春秋周室畀而諸侯僭矣故夫子彰皇繫帝
叙王尊周首於儒而開大教也是知前聖之遺風將絕
夫子不得不生中古之彜訓將興夫子不得不作故禮
云百代以俟聖人而不惑也有天下者遵其易簡遡其
元命可以致其清靜遵其廣大宏其覆載可以致其雍
熙遵其禮讓蹈其夷曠可以致其和平苟或失常潛滔
淫源德滋非而霸功作矣代易於上教尊於下運否於
旣往位崇於將來形於國而逹於家萬樂和而百禮成
郁郁洋洋與日月而終矣巨唐教本六經德懷三古拯
大道於旣溺復醇源於已醨追謚文宣顯用王禮太學
之制形於四方貞元五年秋仲上丁元帥司空侍中咸
寧王渾公有獻於先師退而言曰斯廟也左㕓右署前
軍後府晨暮之間諠闐四起非肅雍致敬之地爰命略
址於城得南端安焉出其食之中財任閑人之餘力屬
役如素十旬而成祠廟有閑薦設有嚴衅落之禮行饗
獻之儀具是則賈之囂薄師之閱習吏之譏訶寂寥於
兹矣噫我公以身柱國竭力戴君齊心孔門稟奉如在
易曰化而裁之默而成之公氣和隂陽德會幾義又曰
其靜也專其動也直公志尚純一行必中正語曰文武
之道未墜於地公有全社稷之勲合經緯之用又曰居
之無倦行之以忠公有遵理化之勤及人民之信古訓
是式新廟奕奕尊異顯赫舉集其門也至哉小子明朝
退飛幕府獲祐歎息徘徊敢揚頌聲其辭曰昭昭五星
元文之經浩浩五行元氣之形維上紀下災昏祥明聖
人居中百化適成五星九元醇樸不矅降及堯舜存乎
典誥文王旣没孔子乃紹質文異時日月代照肇自開
闢澒洞無跡考於六籍窮古盡昔微禹之功水土共融
微儒之風華夷濛濛大聖同德垂訓作則山川九州禮
樂萬國羲軒之道夫子明之百王纘焉仰而營之夫子
之教巨唐興之皇帝奉焉式而宏之皇帝之化藩翰揚
之司空行焉敬而將之肅肅新祠煌煌盛儀祀享不失
弦誦以時儒風載揚天地同期
忠武將軍茹公神道碑張賁然
在昔帝軒之裔有控帶絕擁據羣雄殆於萬斯年得茹
茹之部謂名王盛族大人鴻胄聯華魏室接慶齊庭鍾
鼎焜燿於數朝土田倍敦於列辟自拓䟦宇文氏降為
著姓焉則公之先也公諱義忠本家雁門今為雁門人
矣祖惠隋定州深澤縣丞父簡皇澤州永固府左果毅
都尉莫不果行毓德修身踐言以北方之強為南金之
寶英風雋列海内知名公時稟元和偏鍾間秀瓌貌傑
出雄鋩挺生幼則知書長遂多藝知人能事靡不盡善
有識一見即以遠大相期然而家傳崇業志尚豪舉雖
曰雅好博物終恥猶為腐儒未嘗不一心殉邊百死許
國與孫吳而暗合以驃衞為己任開元中以良家子戰
功居右補涇州四門府别將策勲之授也久之秩滿六
鈞伎癢七札賈餘歴試粉闈長驅金埓措杯入妙曾不
出正相圃擇賢觀者如堵以武部試甲科改授河南府
王屋府果毅加遊擊將軍用絕倫也累遷汝州魯陽府
折衝尋改虢州金門府折衝驟增武功級叙忠武將軍
夫其策名委質積行累功祿以實干職無越請雖晉用
之有次亦周行之未高至於幕有急賢司有渴理或資
規畫爭請於弘羊或藉詞華競畱於阮瑀豈真軍形地
勢聚米成圖抑亦國要時須立談集事是亦為政奚必
褰帷之與綰墨歟但以公之德之才令聞令望執先府
君先夫人之喪也二連之孝聞與上交下交之契也三
益之信著在師旅有不可犯之色於鄉黨則謙似不能
言寬猛得其中卷舒合夫禮可謂古之文武不墜斌斌
君子者矣擁旌旄享茅土亦術内之事耳性頗樂道情
兼慕閒每凝思於清高不致身於趨競僶俛芳歲蹉跎
後時未展丹心徒嗟白髮命之不偶李廣寧遂於封侯
生也有涯賈誼終傷於鵬賦天寶元年蓋寢疾者浹日
以六月十九日薨於京兆長安縣太和里之私第春秋
八十嗚呼哀哉梁木壞乎將壇隳矣罷市無喻輟舂如
何有才子三伯曰元顥皇易州遂城府左果毅仲曰元
晃左羽林大將軍季曰元曜則今之驃騎大將軍行左
羽林大將軍知軍事上柱國鴈門郡王當斯時也靡不
血泣無訴柴毁過人卽以其七年七月十六日葬於京
兆長安縣永平鄕阿房殿之墟禮也先是夫人陳畱郡
君謝氏贈沂國太夫人語成圖史動合禮容德重陶親
賢過孟母然而當年桂歇早歲蘭摧石窌之封徒高薤
露之悲終積於戲大業之後景系之餘間雖陵夷小不
進用尋必福履大賢出焉故公以之隂隲於身善積於
物河濱為之吐秀山岳為之降靈挺然鬱然生夫驃騎
矣皎若片玉粲如渾金明月照人干將立斷長才廣度
茂績殊勲羽林應上天之星鴈門封塞下之地公侯必
復斯之謂歟若不然者則須以凶(疑)次鍾伯早世克家
紹構孑然一人而能叙終身之悲展罔極之痛二十年
上有詔贈公為汾州刺史拜冊於先塋斯亦可謂事親
之禮終哀榮之道備矣且陵或變谷海有為田滕椁未
開防墓誰辨匪憑不朽之石曷傳無媿之詞爰訪墨卿
以述銘曰秦殿南趾漢池東曲莽蒼開原蕭條古木於
嗟鴈塞赫矣雄族昔也摐金茲焉埋玉鏌鎁徒挂大屈
終藏日色不暖風枝自傷萬木颯而烟盡片石歸而天
長庶德祖之來思無慙黃絹幸仲宣之見背不墜餘芳
自撰墓誌白居易
先生姓白名居易字樂天其先太原人也秦將武安君
起之後高祖諱志善尚衣奉御曾祖諱温檢校都官郎
中王父諱鍠侍御史河南府鞏縣令先大夫諱季庚朝
奉大夫襄州别駕大理少卿累贈刑部尚書右僕射先
太夫人陳氏贈穎川郡太夫人妻楊氏弘農郡君兄幼
文皇浮梁縣主簿弟行簡皇尚書膳部郎中一女適監
察御史談宏謩三侄長曰味道盧州巢縣丞次曰景回
淄州司兵參軍次曰晦之舉進士樂天無子以侄孫阿
新為之後樂天幼好學長工文累舉進士拔萃制策三
科始自校書郎終以少傅致仕前後歴官二十任食祿
四十年外以儒行修其身中以釋教治其心旁以山水
風月歌詩琴酒樂其志前後著文集七十卷合三千七
百三十首傳於家又著事類集要三十部合一千一百
三十門時人目為白氏六帖行於世凡平生所慕所感
所長所得所經所遇所通一事一物已上布在文集中
開卷盡可知也故不備書大歷六年正月二十日生於
鄭州新鄭縣東郭宅以會昌六年月日終於東都履道
里私第春秋七十有五以某年月日葬於華州下邽縣
臨津里北原祔侍御史僕射二先塋也啓手足之夕語
其妻與侄曰吾之幸也壽過七十官至二品有名於世
無益於人褒優之禮宜自貶損我殁當歛以衣一襲送
以車一乘無用鹵簿葬無以血食祭無請太常諡無建
神道碑但於墓前立一石刻吾醉吟先生傳一本可矣
語訖命筆自銘其墓云銘曰樂天樂天生天地中七十
有五年其生也浮雲然其死也委蜕然來何因去何緣
吾性不動吾形屢遷已焉已焉吾安往而不可又何足
厭戀乎其間
兵部尚書王紹神道碑李絳
元和九年冬十一月晦銀青光祿大夫兵部尚書判戸
部事上柱國太原郡公食邑二千戸王公殁於位君失
所重人懷其舊大事在戎以寧禍亂公實居兵部聚人
曰財以遷有無公實領地官天子以兵賦之柄俾於公
公以忠勞之力事於上垂玉佩累金印錫珪錫劔書社
開國鬱積公望綢繆主恩出入三朝始終二紀非重而
何非舊而何公諱紹字德素其先秦將剪之後剪孫離
楚漢之際以秦圍趙死於師子孫家於太原世為令族
曾祖威衡州耒陽令祖思獻襄州襄陽令父瑞工部員
外郎及公貴累贈禮部尚書咸以盛時沈於下位積有
惇德宜生達人公尚書第三子也少以厚實為士友所
重太師顏魯公守吳興特器之表授武康尉相國蕭徐
公察守馮翊竝隨府授檄丁繼太夫人憂服除累授殿
中侍御史江西觀察推官遂踐臺閣自倉部員外郎遷
戸部兵部郎中專判戸部事未半歲超拜戸部侍郎寵
錫金紫復加朝散大夫即舊官判度支特遷戸部尚書
所領仍舊順宗諒闇姦豎竊柄拜工部尚書以錢榖自
肥俾去異已誠私計也上即位天下文明彝倫攸叙檢
校吏部尚書東都畱守判都省事兼御史大夫充東都
畿汝州都防禦使保釐東郊鎮衞舊都風令既行姦盗
出奔遷檢校尚書右僕射徐州刺史兼御史大夫充武
寧軍節度度支營田兼徐泗宿濠等州觀察處置等使
居鎮六年復徵拜兵部尚書明年春詔兼判戸部事在
位三歲享齡七十有二徹席於長安永樂里之私第優
詔追贈尚書右僕射長子前門下省典儀元泰次子劔
南東川節度掌書記大理評事攝監察御史元質幼子
前右威衞倉曹參軍元弼等克禀詩禮備著文行以十
年秋八月四日奉窀穸於萬年縣之洪固鄕以夫人贈
西河郡夫人相里氏祔焉夫人故河南少尹知府事贈
工部侍郎造之長女茂於懿範歸於令人先公而殁距
兹十九年矣異時同穴周公之制也夫君子之行已事
上也必執心而端其始立事而保其中踐道而要其終
當建中末盗起轂下乘輿南狩巴梁阨區廥藏空虚武
旅氣下德宗色動公時為御史大夫包佶水陸運鹽鐵
判官懷章表披荆棘懸束車馬陵踐山谷逹本府之誠
懇策書獻尚使金綵縑帛爛若波濤積如邱陵上於是
敷大號以布天地之施士由是濡厚澤以奮雷霆之用
將加寵授以奬忠勞公方以國難疾懷求以詔書復命
致遠之度當時所稱豈不曰有其始乎貞元中公以材
智任職忠懃注意不疑可以進退海内之士可以綰攝
天下之柄人心所傾台位如寄公理財以義下不厭其
取處權以道上不惡其專内守持盈之誡外弘推美之
度及門而進與公同升布於顯列由乎陰陟誠無二事
績著一心豈不曰有其中乎元和初徐方喪師帥人怙
亂樂於禍以幸其利鼓其變以成其私氛沴已凝氣燄
方作公授鉞以出投袂而馳倍道而乘其未備輕騎而
出其不意先迷得主大衆歸心於是安進逹以三百騎
叛於河城械繫而行乎軍令唐重靖以一千人奔於桶
橋檄召而收其武力散私積以勞賞發義徒以祛弊推
以誠信滌其疵瑕頑固革心疆内如春武經戎略存為
故事豈不曰有其終乎是三者忠存於國政在於人遺
績未映美化猶新况乎顯持世權隂行相事造膝承顧
沃心獻議注百辟之耳目奔九流之車騎入司國賦之
重出膺邦閫之寄考終厥命歸全於位非夫貞固幹事
明哲保身曷以臻於是乎然則篆琬琰表陵谷庶乎實
德宜無愧辭其洪纖之跡顯晦之用應機之速奮才以
光赫其位得君以薰灼於時備用於隴西之狀精覈於
弘農之誌今所書大者遠者而已文有詳略蓋春秋之
義焉銘曰天賦才兮遇有期臣擇君兮審厥時公之逹
兮世所資道之行兮人罕窺莞國權兮家以肥庭邦賦
兮物不欺人意傾兮主念隨陰德及兮顯命施龍上空
兮盗承機位陽尊兮姦用奇聖運啓兮大人造王氣蕩
兮英風掃用邦鎮兮徐方道洛邑思兮彭城禱順者化
兮叛者討肅如霜兮偃如草中外便兮恩寵殊遷司馬
兮領司徒趨丹墀兮伏青蒲杜私門兮闢公途期方遠
兮帝命兪運何屈兮吾道孤松楸列兮龜筮符琬琰琢
兮陵谷虞往兮已焉兮噫嚱嗚呼
山西通志卷一百九十二
