山西通志卷一百八十五
藝文(四)(劄子奏疏一)
漢
自陳疏馮衍
臣伏念高祖之略而陳平之謀毁之則疏譽之則親以
文帝之明而魏尚之忠繩之以法則為罪施之以德則
為功逮至晩世董仲舒言道德見妒于公孫弘李廣奮
節于匃奴見排於衞青此忠臣之常所為流涕也臣衍
自惟微賤之臣上無無知之薦下無馮唐之說乏董生
之才寡李廣之勢而欲免讒口濟怨嫌豈不難哉臣衍
之先祖以忠貞之故成私門之禍而臣衍復遭擾攘之
時值兵革之際不敢回行求時之利事君無傾邪之謀
將帥無虜掠之心衛尉隂興敬慎周密内自修勑外遠
嫌疑故敢與交通興知臣之貧數欲本業之臣自惟無
三益之才不敢處三損之地固譲而不受之昔在更始
太原執貨財之柄居倉卒之間據位食祿二十餘年而
財產歲狹居處日貧家無布帛之積出無輿馬之飾於
今遭清明之時飭躬立行之秋而怨讎叢興譏議横世
蓋富貴易為善貧賤難為功也疏遠隴畝之臣無望高
闕之下惶恐自陳以救罪尤
駁立左氏春秋博士疏范升
臣聞主不稽古無以承天臣不述舊無以奉君陛下愍
學微缺勞心經蓺情存博聞故異端競進近有司請置
京氏易博士羣下執事莫能據正京氏旣立費氏怨望
左氏春秋復以比類亦希置立京費已行次復高氏春
秋之家又有鄒夾如令左氏費氏得置博士高氏鄒夾
五經奇異並復求立各有所執乖戾分争從之則失道
不從則失人將恐陛下必有厭倦之聽孔子曰博學約
之弗叛矣夫夫學而不約必叛道也顏淵曰博我以文
約我以禮孔子可謂知教顏淵可謂善學矣老子曰學
道日損損猶約也又曰絕學無憂絕末學也今費左二
學無有本師而多反異先帝前世有疑於此故京氏雖
立輒復見廢疑道不可由疑事不可行詩書之作其來
已久孔子尚周流遊觀至於知命自衛反魯迺正雅頌
今陛下草創天下紀綱未定雖設學官無有弟子詩書
不講禮樂不修奏立左費非政急務孔子曰攻乎異端
斯害也已傳曰聞疑傳疑聞信傳信而堯舜之道存願
陛下疑先帝之所疑信先帝之所信以示反本明不專
已天下之事所以異者以不一本也易曰天下之動貞
夫一也又曰正其本萬事理五經之本自孔子始謹奏
左氏之失凡十四事
譲博士疏
臣與博士梁恭山陽太守呂羌俱修梁丘易二臣年竝
耆艾經學深明而臣不以時退與恭竝立深知羌學又
不能達慙負二老無顏於世誦而不行知而不言不可
開口以為人師願推博士以避恭羌
晉
復鄉舉里選疏衛瓘
昔聖王崇賢舉善而教用使朝廷德讓野無邪行誠以
閭伍之政足以相檢詢事考言必得其善人知名不可
虛求故還修其身是以崇賢而俗益穆黜惡而行彌篤
斯則鄉舉里選者先王之令典也自兹以降此法陵遲
考詳無地故立九品之制粗具一時選用之本耳其始
造也鄉邑清議不拘爵位褒貶所加足為勸勵猶是鄉
論餘風中間漸染遂計資定品使天下觀望唯以居位
為貴人棄德而忽道業争多少於錐刀之末傷損風俗
其弊不細今九域同規大化方始臣等以為宜皆蕩除
末法一擬古制以土斷定自公卿以下皆以所居為正
無復懸客遠屬異土者如此則同鄉鄰伍皆為邑里郡
縣之宰即以居長盡除中正九品之制使舉善進才各
由鄉論然則下敬其上人安其教俗與政俱清化與法
竝濟人知善否之教不在交遊即華競自息各求於已
矣今除九品則宜凖古制使朝廷共相舉任於出才之
路既博且可以厲進賢之公心覈在位之明闇誠令典
也
乞歸老疏王述
臣曾祖父魏司空㫤白牋於文皇帝曰昔與南陽宗世
林共為東宫官屬世林少得好名州里瞻敬及其年老
汲汲自勵恐見廢棄時人咸共笑之若天假其夀致仕
之年不為此公婆娑之事情旨慷慨深所鄙薄雖是牋
書乃實訓誡臣忝端右而以疾患禮敬廢替猶謂可有
差理日復一日而年衰疾痼永無復瞻華幄之期乞奉
先誡歸老丘園
謝拜大將軍疏劉琨
陛下略臣大愆錄臣小善猥蒙天恩光受殊寵顯以蟬
冕之榮崇以上將之位伏省詔書五情飛越臣聞晉文
以郤縠為元帥而定霸功高祖以韓信為大將而成王
業咸有敦詩閱禮之德戎昭果毅之威故能振豐功於
荆南拓洪基於河北况臣凡陋擬蹤前哲俯懼折鼎慮
在覆餗昔曹沫三北而收功於柯盟馮異垂翅而奮翼
於澠池皆能因敗為成以功補過陛下宥過之恩已隆
而臣自新之善不立臣雖不逮預聞前訓恭讓之節臣
猶庶幾所以冒承寵命者實欲沒身報國輒死自效要
以致命寇場盡其臣節至於寵榮之施非言辭所謝又
謁者史蘭殿中中郎王春等繼至奉詔臣俯尋聖旨伏
紙飲淚臣聞夷險流行古今代有陛下龍姿日茂叡質
彌光升區宇於既頽崇社稷於已替四海之内肇有上
下九服之萌復覩典制伏惟陛下蒙塵於外越在秦郊
蒸嘗之敬在心桑梓之思未克臣備位歴年才質駑下
丘山之釁已彰毫釐之效未著頃以時宜權假位號竟
無殪戎之績而有負乘之累當肆刑書以明黜陟是以
臣前表上聞敢緣愚欵乞奉先朝之班苟存偏師之職
赦其三敗之愆收其一功之用得騁志虜場快意大逆
雖身膏野草無恨黃墟陛下偏恩過隆曲蒙擢拔遂授
上將位兼常伯征討之務得從事宜拜命驚惶五情戰
悸懼於隕越以為朝羞昔申胥不徇伯舉而成公壻之
勲伍員不從城父而濟入郢之庸臣雖頑凶無覬古人
其於披堅執銳致身寇讐所謂天地之施羣生莫謝不
勝受恩至深謹拜表陳聞
北周
陳時宜疏略樂遜
其一崇治方竊惟今之在官者多求清身克濟不至惠
民愛物何者比來守令年期既促歲責有成蓋謂猛濟
為賢未甚優養此政既代後者復然夫政之於民過急
則刻薄傷緩則弛慢是以周失舒緩秦敗急酷民非赤
子當以赤子遇之宜在舒疾得中不使勞擾頃承魏之
衰政人習逋違先王朝憲備行民咸識法但可宜風正
俗納民軌訓而已自非軍旅之中何用過為迫切至於
興邦致治事由德教漸以成之非在倉卒竊謂姬周盛
德治興文武政穆成康自斯厥後不能無事昔申侯將
奔楚子誨之曰無適小國言以政狹法峻將不汝容敬
仲入齊稱曰幸若獲宥及於寬政然關東諸州淪陷日
久當慕息肩若不布政優優聞諸境外何以使彼勞民
歸就樂土其二省造作頃者魏都洛陽一時殷盛貴勢
之家各營第宅車服器玩皆向奢靡世逐浮競人習澆
薄終使禍亂交興比來朝貴器服稍華百工造作務盡
奇巧臣誠恐物逐好移有損政俗如此等事頗宜禁省
記言無作淫巧以蕩上心傳稱宫室崇侈民力彫敝漢
景有云黃金珠玉饑不可食寒不可衣彫文刻鏤傷農
事者也錦繡纂組害女工者也以二者為饑寒之本源
矣然國家非為軍戎器用時事要須而造者皆徒費功
力損國害民未如廣勸農桑以衣食為務使國儲豐積
大功易舉其三明選舉選曹賞錄勲賢補擬官爵必宜
與衆共之有明揚之授使人得盡心如覩白日其材有
升降其功有厚薄祿秩所加無容不審即如州郡選置
猶集鄉閭况天下選曹不取物望若選置州郡自可内
除此外付曹銓者既非機事何足可密人生處世以榮
祿為重修身履行以纂身為名然逢時既難失時為易
其選置之日宜令衆心明白然後呈奏使功勤見知品
物稱悦其四重戰伐魏祚告終天睠在德而高洋稱僭
先迷未敗擁逼山東事切肘腋譬猶棋劫相持争行先
後若一行非當或成彼利誠應捨小營大先保封域不
宜貪利在邊輕為興動捷則勞兵分守敗則所損已多
國家雖強洋不受弱詩云德則不競何憚於病唯德可
以庇民非恃強也夫力均勢敵則進德者勝君子道長
則小人道消故昔之善戰者先為不可勝以待敵之可
勝彼行暴戾我則寬仁彼為刻薄我必惠化德澤旁流
人思有道然後觀釁而作可以集事其五禁奢侈按禮
人有貴賤物有等差用之有節品類之有度馬后為天
下母而身服大練所以率下也季孫相三君矣家無衣
帛之妾所以勵俗也比來富室之家為意稍廣無不資
裝婢隸作車後儀容服飾華美炫耀街衢仍使行者輟足
路人傾蓋論其輸力公家未若介胄之士然其坐受爵
賞有踰攻戰之人縱令不惜功費豈不有虧厥德必有
儲蓄之餘孰與務恤軍士魯莊公有云衣服所安不敢
愛也必以分人詩言豈曰無衣與子同袍皆所以取人
力也又陳事上議之徒亦應不少當有上徹天聽者未
聞是非陛下雖念存物議欲盡天下之情而天下之情
猶為未盡何者取人受言貴在顯用若納而不顯是而
不用則言之者或寡矣
隋
勸學行禮疏柳昂
臣聞帝王受命建學制禮故能移既往之風成維新之
俗自魏道將謝分割九區關右山東久為戰國各逞權
詐俱徇干戈賦役繁重刑政嚴急蓋救焚拯溺無暇從
容非朝野之願以致於此晚世因循遂成希慕俗化澆
弊流蕩忘反自非天然上哲挺生於時則儒雅之道經
禮之制衣冠民庶莫肯用心世事所以未清軌物由兹
而壞伏惟陛下禀靈上帝受命昊天合三陽之期膺千
祀之運往者周室頽毁區宇沸騰聖策風行神謀電𤼵
端坐廊廟蕩滌萬方俯順幽明君臨四海擇萬古之典
無善不為改百王之弊無惡不盡至若因情緣義為其
節文故以三百三千事高前代然下土黎獻尚未盡行
臣謬蒙奬策從政藩部人庶軌儀實見多闕儒風以墜
禮教猶微是知百姓之心未能頓變仰惟深思遠慮清
念下民漸被以儉使至於道臣恐業淹事緩動延年世
若行禮勸學道教相催必當靡然向風不遠而就家知
禮節人識義方比屋可封輒謂非遠
唐
諫遣内臣疏裴潾
館驛之務每驛皆有專知官畿内有京兆尹外道有觀
察使刺史迭相監臨臺中又有御史充館驛使專察過
闕伏知近有敗事上聞聖聰但明示科條督責官吏據
其所犯重加貶黜敢不惕懼日夜厲精若今宫闈之臣
出參館驛之務則内臣外事職分各殊切在塞侵官之
源絶出位之漸事有不便必誡以初令或有妨不必在
大當掃静妖氛之日開太平至理之風澂本正名實在
今日
諫刺史縣令不宜杖辱疏裴耀卿
伏以聖恩天覆仁育庶類凡死罪之犯不欲尸諸市朝
全其性命流竄而已所以政致刑措獄無冤人曠古以
來未有斯美臣愚以為全生免死誠為至化有恥且格
為訓將來苟有未安不敢緘默臣以為刺史縣令與諸
吏稍别人之父母風化所瞻一為本部長官即合終身
致敬決杖者五刑之末只施於杖扑徒隸之間官蔭稍
高即免鞭撻今決杖贖死誠則已優解體受笞事頗為
辱法至於死天下共之刑至於辱或有所恥况本州刺
史百姓所崇一朝對其人吏背脊加杖屈挫拘執人或
哀憐忘其免死之恩且有傷心之痛恐非敬官長勸風
俗之意
論劉從諫求為留後疏李絳
兵機尚速威斷貴定人情未一乃可伐謀劉悟已死數
月朝廷尚未處分中外人意共惜事機今昭義兵衆必
不盡與從諫同謀縱使其半叶同尚有其半效順從諫
未嘗久典兵馬威惠未加於人又北道素貧非時必無
優賞今朝廷但速除近澤潞一將充昭義節度使令兼
程赴鎮從諫未及布置新使已至潞州所謂先意奪人
之心也新使既至軍心自有所繫從諫無位何名主張
設使從諫撓朝命其將士必不從今朝廷久無處分彼
軍不曉朝廷之意欲效順則恐忽授從諫欲同惡則恐
别更除人猶豫之間若有姦人為之畫策虛張賞設錢
數軍士覬望尤難指揮伏望速賜裁斷仍先下明勑宣
示軍衆奬其從來忠節賜新使繒五十萬匹使之賞設
續除劉從諫一刺史從諫既粗有所得必且擇利而行
萬無違拒設不從命臣亦以為不假攻討何則臣聞從
諫已禁山東三州軍士不許自蓄兵刀足明羣心殊未
得一帳下之士亦在不疑熟計利害決無即授從諫之
理
宋
諫北征劄子張齊賢
方今海内一家朝野無事關聖慮者豈不以河東新平
屯兵尚衆幽燕未下輦運為勞以生靈為念乎臣每料
之此不足慮也自河東初降臣即權知忻州捕得契丹
納米專典皆自山後轉搬以援河東以臣料契丹能自
備軍食則於太原非不盡力然為我有者蓋有不足也
河東初平人心未固嵐憲忻代未有軍寨入寇則田牧
頓失擾邊則守備可虞而反保境偷生畏威自固及國
家守要害增壁壘左控右扼疆事甚嚴恩信已行民心
已定乃於雁門陽武來争小利此則戎狄之智力可料
而知也取人舉事動在萬全百戰百勝不若不戰而勝
若重之謹之則戎虜不足吞燕薊不足取自古疆場之
難非盡由戎狄亦多邊吏擾而致之若緣邊諸寨撫御
得人但使峻壘深溝畜力養銳以逸自處寧我制人此
李牧所以稱良將於趙用此術也所謂擇卒未如擇將
任力不及任人如是則邊鄙寧邊鄙寧則輦運減輦運
減則河北之民獲休息矣民獲休息則田業增而蠶織
廣務農積穀以實邊用且戎狄之心固亦有擇利避害
安肯投諸死地而為寇哉臣又聞家六合者以天下為
心豈止乎争尺寸之事角夷狄之勢而已是故聖人先
本而後末安内以養外人民本也夷狄末也中夏内也
夷狄外也是知五帝三王未有不先根本者也堯舜之
道無他焉廣推恩於天下之民爾推恩者何在乎安而
利之民既安利則戎狄斂衽而至矣陛下愛民利天下
之心眞堯舜也臣所慮羣臣所聞多以纖微之利尅下
之術侵苦窮民以為功能者彼為此效相習已久至於
生民疾苦見之如不見聞之如不聞斂怨速尤無大於
此伏望謹擇通儒分路採訪兩浙江南荆湖西川河東
有偽命日賦斂苛重者改而正之因而利之使賦税課
利通濟可經久而行為聖朝定法除去舊弊天下諸州
有不便於民事委長吏聞奏如敢循常不以聞白當嚴
加典憲使天下耳目皆知陛下之心戴陛下之惠此以
德懷遠以惠利民則幽燕竊地之醜沙漠偷生之虜擒
之與屈膝在術内爾
進尚書孝經解劄子文彦博
臣伏以皇帝陛下間日御邇英閣令講官講尚書又閣
之南壁張孝經圖出入觀覽有以見陛下祖述堯舜憲
章文武以至德要道孝治天下臣今輒於尚書諸篇中
節錄十篇及孝經諸章中節錄六章進上以備禁中清
閒之時研究義味或時令講官節錄疏義進入上資聖
德稽古求治之意臣伏讀尚書序云孔子生於周末覩
史籍之煩文懼覽之者不一遂乃討論墳典斷自唐虞
以下訖於周舉其宏綱撮其機要典謨訓誥之文凡百
篇所以恢宏至道示人主以軌範也帝王之制坦然明
白以其上古之書謂之尚書然則後代聖帝明王莫不
祖述寳為大訓恭以皇帝陛下聰明文思稽考古道日
御邇英延訪經義方命講官講解尚書孜孜不倦所以
聖德日新比隆堯舜臣以叨侍經筵輒於尚書三十二
篇采其切於資益聖治宜於重複温故者凡十篇錄進
篇别有後序所以𤼵明本篇之大旨所冀便於乙夜之
觀堯典堯之聖德蕩蕩難名而此篇極簡要亦仲尼舉
宏綱撮機要之理如篇之所載者克明峻德以親九族
平章百姓協和萬邦分命羲和典掌四時使民務農利
用厚生允釐百工庶績咸熙斯皆後世聖帝明王所宜
祖述而模範之臨文而三復之故摘其目以敘之舜典
虞舜之德重華協帝故列於二典後世作者雖三王之
盛不可及矣篇之所載命禹作司空而下至於四岳十
二牧官得其人庶績咸治流放共工驩兜竄三苗殛鯀
四凶人而天下咸服故曰舜有大功二十兹所以重華
協帝大禹謨禹稷臯陶共事舜帝君臣同寅咸有一德
故矢厥謨咸厥功曰俞曰都乃君倡臣和之美其謨則
有后克艱厥后臣克艱厥臣罔遊於逸罔淫於樂任賢
勿貳去邪勿疑罔咈百姓以從已之欲斯皆上下交儆
以成聖功舜禹之所以為聖帝明王以此臯陶謨臯陶
曰允廸厥德謨明弼諧禹曰俞如何臯陶曰都愼厥身
修思永禹拜昌言曰俞臯陶曰在知人在安民知人則
哲能官人安民則惠黎民懷之臣以舜禹之時君臣謨
議之協恭後王所宜為法益稷謨此篇所載禹戒舜曰
愼乃在位帝曰俞然禹言受其戒禹曰安汝止惟幾惟
康帝曰吁臣哉鄰哉鄰哉臣哉禹曰帝庸作歌曰元首
叢脞哉股肱惰哉萬事隳哉帝拜曰俞臣謂斯言可為
深戒伊訓篇云嗚呼先王肇修人紀從諫弗咈先民時
若居上克明為下克忠惟上帝不常作善降之百祥作
不善降之百殃臣以尹之斯言愛其君忠於國可謂至
矣有臣如此時君固當尊禮其人信受其訓洪範天地
之大法其類有九而敬用五事曰貎言視聽思兹乃人
君尤當愼思之蓋人君言動則左右史書之為法不可
不愼也故臣以此篇五事為重無逸此篇周公以戒成
王曰君子所其無逸先知稼穡之艱難文王不敢盤於
遊田以庶邦惟正之供自今嗣王其無淫於觀於逸於
遊於田故成王服其訓戒乃為令王至唐開元中作無
逸圖置於禁中出入省覽以為龜鑑臣亦嘗錄此篇為
圖以進以助聖覽伏望曲留睿意立政周公告於成王
曰王左右常伯常任凖人自今立政其勿以僉人其惟
吉士蓋有天下國家所切者任人得賢則治非賢則亂
周官王曰若昔大猷制治於未亂保邦於未危唐虞稽
古建官百夏商官倍亦克用乂明王立政不惟其官惟
其人又戒庶官欽乃攸司愼乃出令以公滅私民其允
懷推賢讓能庶官乃和不和政龐舉能其官惟爾之能
稱非其人惟爾不任成王稽古建官為治之本後之帝
王所宜詳愼孝經圖臣以官忝師保得侍邇英伏覩閣
中有仁祖命學士蔡襄所書孝經圖張於南壁以便觀
覽有以見仁祖孝德在躬推廣以及天下恭惟皇帝陛
下天資聖德行在孝經嘗聞令講官備錄經義進於禁
中臣伏望陛下日省而時思之
請繼上奏封細陳事理疏
臣讀唐史見白居易為翰林學士因事進諫諫語甚切
直憲宗不悦宰相李絳對曰居易所以不避死亡之誅
事無大小而必言者蓋酬陛下拔擢耳陛下欲開諫諍
之路不宜阻居易之言憲宗曰卿言是也由是言多聽
納臣以居易被憲宗拔擢纔為學士能盡忠極諫以報
遇恩而况臣菲才寒進孤立無黨獨蒙陛下誤聽特力
拔擢位至宰相犬馬之誠堅於報主然自待罪兩府已
逾二年略無謀猷上裨神聖雖則日奉天顏常親黼座
所奏覆者率多宂細事務常程文書徒煩睿聽無益治
體以此為宰相職業正所謂素飱尸祿齪齪小謹而已
豈陳平所謂宰相者上佐天子理隂陽順四時外鎮撫
四夷使卿大夫各得任其職之義乎房喬杜如晦唐之
賢相太宗猶常責之曰公為宰相當須開耳目求訪賢
哲有武藝謀略才堪撫衆者任其邊事有經明德修立
性明悟者任其侍臣有明幹清慤處事公平者任以劇
務有學通古今職達政術者任以治人此乃宰相之裨
益也比聞聽受詞訟日不暇給安能助朕求賢哉斯言
之責誠為至當臣每侍丹扆累聞德音常以求賢致治
為切務推誠納諫為至德臣愚不能上副聖意而陛下
至仁未忍以大義責成而臣獨不内愧於心乎臣復自
念性本朴忠言多蹇拙幸得進對咫尺天威凡所敷陳
或未詳盡臣常觀唐宰相趙憬奏章欲上疏論事其略
曰稽顙丹陛仰對宸嚴蹇納易窮遽數難辯理詳則塵
瀆頗甚言略則利害不分竊聞貞觀開元之際宰輔論
事或多上書所冀獲盡情理時德宗嘉納之今臣之愚
猶憬之志此後有面陳口奏頃刻之間或蹇納有所未
盡事理有所未周即欲繼上奏封細陳理道上裨睿聖
訪納之勤下盡微臣區區之藴固不敢妄陳偏見亦不
乞留中不出惟冀聖慈特賜詳擇
乞令校定資治通鑑所寫稽古錄劄子司馬光
臣聞史者今之所以知古後之所以知先是故人主不
可以不觀史善者可以為法不善者可以為戒自生民
以來帝王之盛者無如堯舜書稱其德皆曰稽古然則
治天下者安可以不稽古哉伏見皇帝陛下初開經筵
先講論語讀祖宗寳訓論語記孔子之言行寳訓述祖
宗之聖謀誠為從學之要然國家未有天下以前帝王
之事臣愚以為亦不可不知也顧以年祀悠遠載籍浩
博非一日二日所能徧閱而周知所以提其綱目撮其
精英然後可以見治亂存亡之大略也臣先於英宗皇
帝時嘗采獵經史上自周威烈王二十三年下盡周世
宗顯德六年略舉每年大事編次為圖年為一行六十
行為一重五重為一卷凡一千三百六十二年共成五
卷謂之歴年圖上之所以省煩文便觀覽臣又於神宗
皇帝時受詔修國朝百官公卿表臣依司馬遷法自建
隆元年至治平四年各記大事於上方書成上之有詔
附於國史臣今更討論經史上自伏羲下至周威烈王
二十二年略序大要以補二書之闕合為二十卷名曰
稽古錄欲繕寫奏御而私家少得筆吏恐日近不能了
畢竊見先有聖旨令秘書省正字范祖禹等就本省校
定臣所編修資治通鑑見有筆吏及紙札等物伏望聖
慈特降指揮許臣并上件稽古錄送祖禹等令就本局
繕寫校對訖先次上進候將來讀祖宗寳訓了日若别
未有書可讀欲乞且取臣此書進讀仍令侍讀官隨文
解釋則前王軌轍皆可槩見庶幾足以資稽古之萬一
輔聖性之聰明取進止元祐元年月日
乞免差人往岢嵐軍築城劄子歐陽修
臣近凖朝旨令於河北差兵士二千人往岢嵐軍修城
本司尋曾奏乞於閒慢路分抽差今奉樞密院劄子奉
聖旨如委實人數不足即仰抽差一千人者雖蒙朝廷
許減一千人伏緣本路除祁瀛定雄霸等州見闕修城
兵士外近又節次據滄博州狀申為河水汎漲向著緊
急乞差人夫兵士應副功役本司為轄下例各闕人已
牒滄州如河水大段汎漲令應急量差人夫功役博州
即見於諸州軍剗刷例各無可抽差方欲奏聞乞朝廷
於鄰路抽差應副次今凖朝旨令依前降指揮於近便
州軍應急抽那臣非不知河北河東俱係邊防路分若
本路實有兵數不少臣亦豈敢自私一路妄有占留只
緣本路實為闕人處多今若朝廷須令差撥即將轄下
見役處罷役那往岢嵐縱河北事有闕悞緣臣已有奏
請朝廷必未深罪其如於事有闕在官之職不敢不言
况今年黃河水勢不類常年即今五月已汎漲如此將
來夏末秋初必大段漲溢本司方别具奏乞於京東西
路差人次兼本路役兵多惟河上及修城西山採木等
處各有人數河上既不可抽那若抽河北修城兵士與
河東修城又兩處事體不異而西山採木蓋為即今諸
處分擘七百已上人禁軍别立指揮各要營房及敵棚
樓子防城器用竝是緊切不可闕用之物若不於逐處
功役内抽人即轄下例各别無閒占之人可差伏乞朝
廷更賜體卹且乞令河東路一面應副岢嵐功役謹具
再奏聞
其二
臣近準朝旨令本路差兵士一千人往岢嵐軍修城臣
已再具劄子奏乞占留其本路黃河及修城採木緊切
功役浩大及闕人次第已具前奏劄子臣伏詳朝廷指
揮令於近便州軍應副剗刷勘會本路與河東近便惟
有成德軍最近其路出土門經天威軍平定軍至并州
又出天門關經憲州飛鳶軍入洪谷方至岢嵐約一千
五百餘里據明鎬元奏稱向去二十二箇月方了今縱
河北差一千人往彼遠涉一千五百里山險到彼卒未
了當將來冬月岢嵐苦寒役兵各須歸營歇泊令一千
人往來三千里苦寒山路必致大段迯亡作賊况北虜
縱有事宜必先河北河北重地莫如定州今定州所修
城池將原計工料及見役人數亦須五六年方了今若
更抽減人往彼是即河北完緝禦備全然廢弛况除定
州外瀛雄祁霸等州修城處亦須向秋兼用強壯一二
年内期可了當本司非不能張皇事體煩黷朝廷乞人
蓋以北虜即今别無事宜一二年間幸可漸次了當今
岢嵐修城功限比定州全小路分事宜緊慢又與河北
不同亦未銷得遠涉三千里於緊切處抽人所有德博
黃河今年水勢甚大於去年今春朝廷差别河上兵士
全少如去歲若旦夕逐州更有申報須至煩朝廷乞人
外所有諸處修城功役雖見闕人本司亦當斟量事體
緊慢只於本路漸次修葺惟乞朝廷體卹更不抽撥往
别路庶免本路闕悞其抽差一千人劄子臣亦未敢施
行取進止
薦司馬光劄子
臣伏見龍圖閣直學士司馬光德性淳正學術通眀自
列侍從久司諫諍讜言嘉語著在兩朝自仁宗至和服
藥之後羣臣便以皇嗣為言五六年間言者雖多而未
有定議最後光以諫官極論其事敷陳激切感動主聽
仁宗豁然開悟遂決不疑由是先帝選自宗藩入為皇
子曾未踰年仁宗奄棄萬國先帝入承大統盖以人心
先定故得天下帖然今以聖繼聖遂𫝊陛下由是言之
光於國有功為不淺矣可謂社稷之臣也而其識慮深
遠性尤愼密光既不自言故人亦無知者臣以忝在政
府因得備聞其事臣而不言是謂蔽賢掩善詩云無言
不酬無德不報光今雖在侍從日承眷待而其忠國大
節隠而未彰臣既詳知不敢不奏
論乞不勘狄靑侵公用錢劄子
臣風聞邊臣張亢近為使過公用錢見在陜西置院根
勘其勘官所取干連人甚衆亦聞狄青曾隨張亢入界
見已勾追照對臣伏見國家兵興以來五六年所得邊
將惟狄青种世衡二人而已其忠勇材武不可與張亢
滕宗諒一例待之臣料青本武人不知法律縱有使過
公用錢必不似葛宗古故意偷謾不過失於點檢致誤
侵使而已方今議和之使正在賊中苟一言不合則忿
兵為患必至侵邊謹備過防正藉勇將况如青者無三
兩人可惜因些小公用錢於此要人之除自將青等為
賊拘囚使賊聞之以為得計伏望特降指揮元勘官只
將張亢一宗事節依公根勘不得枝蔓勾追其狄青縱
有干連仍乞特與免勘臣與邊臣本無干涉豈有愛憎
但慮勘官只希朝廷意旨不顧邊上事機將國家難得
之人與常人一例推鞫一旦乏人誤事則悔不可追伏
乞朝廷特賜寬貸邊臣知無功之將犯法必誅要藉之
人以能贖過則人人自勵將見成功取進止
畫一起請劄子
臣凖勅差往河東擘畫糧草合有起請事件今具畫一
如後一臣伏詳勅旨本為河東民力困乏差臣擘畫利
害竊慮州縣未體朝廷之意因而搔擾臣今欲乞特降
聖旨指揮下河東路候臣到彼不得令官吏及諸色人
出城迎送及不得作樂筵席一臣凖勅計置擘畫河東
一路經久利害竊緣河東地方闊遠山川險絶竊慮僻
遠之處不能遍至乂緣本路文武官吏不少内有久諳
彼處民情事體者或往不當驛路守官致臣無由見得
臣今欲乞許臣採問官吏就近召與相見所貴詢訪兵
民利病仍慮有合行事件亦乞於本路選擇幹事官員
暫差勾當一臣所授勅只是與轉運司計置擘畫邊上
糧草竊緣一路州縣賦租戶口兵馬錢帛及公私財用
利害要見本末文字竊慮所在不畫時應副仍乞指揮
一路州軍凡有取索文字竝令畫時應副一臣伏見國
家自兵興以來言事之人多陳利害竊慮有前後上文
字入内有陳河東一路事宜所言大體利害詳明朝廷
未暇施行者乞於中書樞密院檢尋所上文字付臣看
詳到彼參驗利害可否回日聞奏一臣凖勅除擘畫糧
草外竊慮更有可以因便勾當事件伏乞令中書樞密
院畫一條目付臣施行取進止
辟郭固隨行劄子
臣凖勅差往河東路計置經久利害伏見新授寧州軍
事推官郭固熟知沿邊兵民利害曾隨韓琦奉使陜西
近差充涇原路參謀見未赴任臣今欲乞暫將帶本人
隨行候臣回日令一面𤼵赴本任如允臣所請乞降朝
旨指揮取進止
論西北事宜劄子
臣昨在河東聞北虜事宜說者多端而少實其役兵動
衆修城堀壕凡所興為則有蹤跡昨三月四月之間於
北界地名大柳谷銀瓮口與蕃族相殺契丹累敗折却
主將數人見今抄點中軍秋冬必太交戰此亦說者多
同而不虛惟云夾山部落叛歸元昊契丹與西賊相攻
又云西賊見在河灣會劄寨兵馬尤多或云二虜詐謀
欲合而攻我此一事則說者雖多而以人情料之皆不
可信自西賊叛我以來更事契丹甚謹蓋已與中國交
争則屈已事鄰乃其常理二虜自來未聞釁隙而忽納
夾山小族反與契丹立為大敵但恐元昊黠羌不為此
事以此言之不可信也契丹若寇邊鄙當先自河北不
應便出河東若云出吾不意則兵釁未成必未突然入
吾險地是北虜必不攻河東矣西賊二年之間累次遣
人通好國家過當許物已多今盟約垂成而忽借契丹
數百里之路崎嶇勞師入吾險固以此而言是西賊必
不攻河東此其不可信者也然北戎抄點人馬聲張已
久今漸向秋必已聚集邊臣但見虜兵聚在界上不得
不至驚疑惟在朝廷料敵制謀養威持重不為輕發使
虜不可窺則得計矣其密為禦備次第臣今具管見畫
一如後一據今事宜不問北虜攻夾城與元昊但不過
敵人自相攻耳然虜兵在我境上不可不為支凖惟當
持重以待未宜輕便若寇至而大集窮邊虛成自擾但
訓兵練卒於幷忻嵐憲屯結以俟太原去忻州一日半
可至忻州去代州一日半可至嵐州去岢嵐一日中可
至憲州亦然今以兵屯忻并而應援代州屯嵐憲而應
援岢嵐賊至則使代州岢嵐堅壁清野待其師老徐以
忻嵐等兵擊之此用兵之法也如此則虜來不失應敵
不來不至虛驚其代州岢嵐但用去年防秋兵數可矣
惟治器械擇將帥此非倉卒可辦宜急為之具一河東
沿邊州軍器械全然不堪臣昨到彼見逐處弓弩無十
數枝可施用者問其何故云為省司惜筋膠支請不得
縱支得即角短筋碎不堪使用久無物料修治是致廢
壞臣亦知京中筋膠角絶少然若遍支與諸州軍即恐
不及欲乞日只支與沿邊州軍仍乞選差幹事官逐州
自遣一員上京支請便令自監修補其諸州木羽箭臣
曾逐色用草人被甲去三十步以硬弩射之或箭幹飛
掉不至或箭頭卷折不入甲此乃臨陣悞事之物十無
一二堪者惟舊竹箭雖翎損鏃生秀然射之亦能入甲
又數目不多亦乞委官揀點修換一代州知州康德輿
老懦不濟事臣方欲到京奏乞替却近知已差張亢然
德輿却充并代鈐轄只此職亦非德輿所堪乞與一近
裏小處知州鈐轄别選差人一代州諸寨主監押三十
餘員内無三四人能幹而曉事者伏乞早行替換仍乞
於近日臣寮凖密院劄子舉到堪充將領人内差充寨
主監押一岢嵐軍地接草城川口無險可恃而城小濠
淺須合增城浚濠乞降指揮下河東那打白草廂軍及
本軍係役兵士早併力修葺臣曾兩狀奏乞米光濬且
令知軍蓋光濬已知彼中次第當事宜之際若李緯乍
到恐處事未盡合宜又緯必非岢嵐久住之人其米光
濬伏乞檢會臣前奏施行取進止
論宣毅萬勝等兵劄子
臣昨準勅差往河東續凖樞密院劄子奉聖旨所到州
軍體量諸軍指揮自來學習武藝并教閱戰陣次第精
與未精緩急堪與不堪陣敵使喚者臣尋至諸州軍令
主兵官吏依常式教閱觀其精粗所用陣法除四官陣
舊法外亦有自為新陣者大抵只是齊得進退不亂行
伍而已諸處所較不多其陣法則皆未可用惟有踏硬
射親最為實藝見今經略司分差主將諸州巡教以三
等弓弩拍試漸次亦當精熟然而主將不一器械不精
此二事須更别為制置其諸軍禁兵共九萬五千餘人
内駐泊兵三萬餘人惟萬勝最多最不精本路就糧禁
兵六萬餘人惟宣毅最多最不精臣今欲乞定主將精
器械此二事條目甚多容臣續具畫一其宣毅萬勝等
兵臣今先具起請如後一臣勘會河東駐泊禁兵六十
八指揮共三萬二千餘人内萬勝二十指揮一萬一千
一百餘人當初招募倉卒不能精擇此中外共知自到
河東已及二年其射親踏硬弩比初到則漸慣熟但其
人大小強怯不等又不耐辛苦共事藝勉力不及河東
取下清邊而料錢請受與最上神衛等見在多差在河
外五寨緣請受既大於他軍則重難倫次須至差撥其
使喚乃不及下軍緩急常憂敗悞臣今欲乞於河東見
在廂軍三萬人數内揀少壯有勇力者增置清邊及於
京師差撥三百料錢禁軍充足一萬人數抵替萬勝抽
回兼其人到河東已二年餘人各有辛苦思歸之意一
臣勘會河東本路就糧禁兵共一百四十九指揮六萬
二千七百餘人内宣毅四十四指揮二萬二百餘人宣
毅招㨂不精無異萬勝惟河東稍勝諸路蓋土人天性
勁勇耐辛苦然終是不及自投軍者其農夫生梗難以
教訓至今全未堪使喚臣到澤州有一指揮只揀出九
十餘人呈教尚亦生疎威勝軍兩指揮内一指揮絶然
不成次第問之云差出近方歸本營蓋河東多將宣毅
差在巡檢下及諸處便不教閱臣今欲乞將見在宣毅
委河東都轉運使親至諸州將短小怯弱者先揀退充
廂軍其餘堪教者不得差往巡檢下及防河寨栅不教
閱處專令逐州軍教一二年必漸可用
乞罷鐵錢劄子
臣凖中書劄子備錄臣寮四狀並為上言河東大小鐵
錢事奉聖旨相度利害聞奏者臣尋至河東取索晉澤
二州鑄錢監及諸州軍見使鐵錢數又將都轉運司供
到慶歷三年一年都收支錢數約度用度多少及探問
軍民用鐵錢便與不便今具利害畫一如後一見在大
小鐵錢數大鐵錢自起鑄至目下共鑄到四萬四千八
百餘貫小鐵錢自起鑄至目下共鑄到一十一萬七千
七百餘貫是大小鐵錢未及六十萬貫銅錢數見在官
私行用一大小鐵錢官本及淨利數目晉州大錢計用
一萬七千八百餘貫省陌銅錢官本鑄成大錢二萬八
千八百餘貫當二十八萬八千餘貫銅錢凡用一萬七
千餘貫本得二十七萬餘貫利其利約一十五倍有餘
晉州小錢計用四萬六千貫足陌銅錢官本鑄成一十
一萬四千五百餘貫凡用四萬六千貫本得六萬八千
餘貫淨利其利一倍有餘澤州大錢計用六千四百餘
貫省陌銅錢官本鑄成大錢一萬六千餘貫當一十六
萬餘貫銅錢凡用六千四百餘貫本得一十五萬三千
八百餘貫利其利二十三倍有餘澤州小錢計用九百
八十貫省陌銅錢官本鑄成四千餘貫凡用九百餘貫
本得三十餘貫利其利兩倍一都轉運司一年支收錢
數實收諸雜課利客便賣鹽礬斗秤夏秋税出糴斛斗
賣疋帛絲綿銀進納雜收等錢二百一十七萬二千二
百三十貫實支係隨衣添支特支料錢旬設公使園忌
獄空祭神地里脚錢買羊馬糧草客便招軍人戶和糴
礬本雜支等錢一百九十九萬八千四百一十四貫右
謹具如前臣今相度大小鐵錢其可廢者有五據都轉
運司慶歷三年一年支收實數比算實收二百一十七
萬二千餘貫實支一百九十九萬八千餘貫是每歲只
將河東一路實收錢支遣自足外尚有一十七萬四千
餘貫剩數其大小鐵錢可以罷鑄一也小鐵錢將本利
計算其利甚薄不過一倍略將鑄造工課約算兩監逐
日共鑄不過四百貫文一歲不過鑄得十六萬貫内除
約六萬貫為官本外只獲淨利十萬貫若罷大錢而只
用小錢是一歲為十萬貫錢而壞銅錢舊法陷民刑戮
者不絶其大錢利既博至二十餘倍議者皆謂其利厚
於黃白術雖有死刑不能禁止臣昨在河東於提刑司
取索得犯私錢人數已五火自臣出界後又續供到新
捉獲二火是小錢利薄不足鑄大錢犯法者日漸多皆
可以罷鑄二也今開厚利之門而致人死法則誘愚民
以趨死若貸其死則犯者愈多急於捕察則良民一例
搔擾縱而緩禁則民不勝姦是深法不可緩法又不可
捕察又不可縱之又不可以此而言其可罷三也用之
既久幣輕物貴惟姦民盗鑄者獲利而良民與官中常
以高價市貴物是官私久遠害深其可罷四也臣勘會
河東十九州軍凡四十九處剏新開沽酒務據轉運司
供到每月約收二萬貫有餘計一歲合得二十四萬貫
又麟州元許入中七萬石斛㪷昨來為入中數多無處
收貯見移於府州入中日近明鎬又減放馬軍歸京是
利人之數漸多用物之兵日減此其可罷五也今見在
官私鐵錢共不過六十萬數既未多罷之甚易况河東
一路二十二州軍贍廂禁兵共十二三萬略計所闕不
多不比陜西事體其大小鐵錢伏乞特罷鑄造行用取
進止
乞免諸州一年支移劄子
臣昨至河東體訪一路百姓貧弊勞擾本為河外麟府
二州闕少軍糧遂於近裏二十州軍遞相支配今來麟
州見在兵馬糧可支三年府州見有一十三萬石不支
糧米諸寨各有糧不少兼臣將慶歷三年轉運司抛配
秋税支移數目勘算得今年博糴斛㪷可以減放和糴
可以不支過河如此則少紓民困大息怨嗟其科配減
放次第今具畫一如後一河外麟州見有三年糧府州
兵士見於河南保德軍請給府州見有不支糧一十三
萬石一去年并忻嵐憲石州岢嵐火山寧化保德等軍
凡九處和糴斛㪷共十四萬二千餘石支往河外麟府
二州送納今來河外糧斛已多上件九州軍和糴只乞
於保德軍送納一去年并忻汾遼潞晉絳澤石隰慈等
州威勝平定軍九十三處博糴斛㪷共一十七萬六千
餘石往保德軍送納今來河外既不支移那得并忻等
九州軍和糴十四萬石於保德州納則此十三處博糴
可以減放
舉劉羲叟劄子
臣昨奉勑差往河東伏見澤州進士劉羲叟有純樸之
行為鄉里所稱博涉經史明於治亂其學通天人禍福
之際可與漢之歆向張衡郎顗之徒為比致之朝廷可
備顧問伏乞特賜召試或不如所舉臣甘當朝典今取
進止
乞減樂平縣課額劄子
臣昨至河東據平定軍知樂平縣孫直方狀為本縣酒
税課利錢舊額四千一百餘貫本縣不當驛路舊有兵
士四指揮軍營在縣自慶歷三年三月内移起軍營往
并州在縣只有居民百餘戶人烟既少客旅不來酒税
課利無由趁辦本軍亦曾申奏乞行減額省司下轉運
司保明尋蒙轉運司令將起移軍營後一年比較重立
租額只及二千八百餘貫亦曾差遼州知州孟濟定奪
及轉運司保明申省省司指揮勒本縣收趁課利不得
減額臣勘會平定軍樂平縣最處孤僻若無軍營人戶
絶少實難趁辦課利見今專副等逐月逐季逐年各有
比較決責未嘗虛日及虛令監官殿降考第臣今欲乞
特降勅旨下轉運司令自起卻樂平縣軍營後來一年
内所收課利立為租額與免舊額虛數所貴專副不至
重疊被刑監官虛負殿罰取進止
乞減放逃戶和糴劄子
臣伏見河東百姓科配最重者額定和糴糧草五百萬
石往時所糴之物官支價直不虧百姓盡得茶絲見錢
自兵興數年糧草之價數倍踴貴而官支價直十分無
二三百姓每於邊上納米一斗用錢三百文而官支價
錢三十内二十折得朽惡下色茶草價大約類此遂致
百姓貧困逃移而州縣例不申舉其本戶二税和糴不
與開閣税則戸長陪納和糴則村戶均攤已逃者既破
其家而未逃者科配日重臣至代州崞縣累據百姓陳
狀其一村有逃及一半人戶者尚納全村和糴舊額均
配與見在人臣兼曾差大理寺丞史譚檢得嵐州平夷
一縣已逃未檢人戸共四十一戶諸州似此者甚衆臣
今欲乞下轉運司差清幹官三兩人於并代等十五州
軍係有和糴處檢括已逃人戶其逐戶下二税和糴額
定數目並與倚閣候招輯得人戶歸業各令依舊均配
仍許諸縣人戸見均攤著和糴及戶長陪納逃税者列
狀自陳所貴重困之民免此重疊科配
條列文武官材能劄子
臣昨奉勑差往河東體量得一路官吏才能善惡其間
文武官共二十五人各有所長堪備任使今具姓名條
列如後一戰將八人緩急可以使喚如京使孟元知兵
書疎財善撫士然未經戰陣内殿承制郝質沉厚有勇
善用兵累經戰陣北作坊使田朏有勇累戰有功崇義
副使王吉臣已有論薦禮賓副使張㞯河西人有武勇
智謀善戰百勝寨主折繼長有勇好戰曾立功權鎮川
堡陳懷順府州人有勇好戰麟州兵馬都監田嶼有勇
好戰一武臣中材幹者三人岢嵐軍使米光濬已曾薦
舉知保德軍劉承嗣建寧寨主陳昭兼有勇好戰未經
行陣岢嵐軍五谷廵檢夏侯合一通判中五人可以升
陟差使并州通判秘書丞張日用通曉民事嵐州通判
殿中丞董沔清潔勤於吏事寧化軍通判大理寺丞武
陶勤幹屯田員外郎麟州通判孫預清勤保德軍通判
贊善大夫吳中廉幹一知縣令州縣職官中材幹可用
者九人著作佐郎知平定軍樂平縣事孫直方代州崞
縣令王旭府州簽署判官公事史譚絳州稷山縣令劉
處中潞州屯田縣令張曜縣尉王荀龍大理寺丞知并
州陽曲縣事張景儉知并州太谷縣張伯玉大理寺丞
知榆次縣吳天常岢嵐軍嵐谷縣尉安吉右謹具如前
伏乞聖旨送中書樞密院記錄姓名差使今取進止
乞罷刈白草劄子
臣昨至河東問得去年轉運司擘畫於諸州軍差兵士
取刈白草數目雖多然其害不淺臣所過州軍皆稱白
草為患蓋河東山險地土平闊處少高山峻坂並無人
戸耕種惟荒閒草地去人絶遠兼又不多兵士收刈搬
擔地理闊遠工課不辦其兵士往往逃亡州縣遂差鄉
兵及村民配數搬擔百姓備見遠搬辛苦裹費又多遂
只將稈草送納非次更成一重科配其納下眞白草者
支與軍人餵馬不及稈草又皆不樂及草場中不耐停
留專副有損爛陪填之患兼虛占卻雜役兵士諸處修
補城壁諸般工役處處闕人不便事多臣今略舉數事
如後一據遼州狀分析勘會在州及外縣寨專副楊曰
政等下山白草共四萬七千五百六十四束内在州每
月約支三百一十三束及外縣寨每月約支一百四十
餘束約得向去八年零七箇月支遣其上件山白草自
去年八月已後至年終本州及外縣鎮差兵士并散從
官步奏官承符手力諸色公人等入山收刈到逐旋搬
運赴場送納積疊收管其上件山白草若經今夏雨水
必是大段損爛不堪經久存留委是詣實一臣昨六月
中旬内至保德軍聞得本處白草差百姓公人搬擔至
今未了疑其白草是去年秋間刈下積露田野必須損
爛因採問得村外白草已並無其差配著擔草人戶却
於請白草兵士處旋買納官每一䭾子三百文省事頗
多一據岢嵐軍状自八月二日起首至十月三日住止
元差兵士一千三十八人至放散日逃士一百三十六
人只有九百餘人入役收刈到草九萬二千九百餘束
將軍人請受諸般錢物計七千三百七十二貫文若比
算買草價錢每束及七十九文省一平定軍元差宣毅
兵士刈草本軍為兵士辛苦逃亡及自縊者一月申四
五十人遂放散兵士差兩縣村民往往只將稈草送納
忻州亦為刈下無人搬擔配與百姓人戶亦多將稈草
送納右具如前其諸州軍各稱白草不便不能一一條
列伏乞特降朝旨速令止絶緣臣昨七月初離汾州見
轉運司已抽晉絳兵士稱於沿邊刈草竊恐即今已下
手收刈乞早降指揮放散况勘會本路一年秋税和糴
等草共五百餘萬束慶歷三年一年只支四百餘萬今
年馬軍抽減歸京後馬數少於去年其稈草等數必不
至闕少令取進止
乞免浮客及下等人戶差科劄子
臣昨見河東人民疲敝道路怨嗟蓋自兵革一興調斂
繁重今兵未能減用未能節但當卹其貧困稍得均平
則民力粗寬怨嗟可息往時因為臣寮起請將天下州
縣城郭人戶分為十等差科當定戸之時繫其官吏能
否有只將堪任差配人戶定為十等者有將城邑之民
不問貧窮孤老盡充十等者有只將主戸為十等者有
并客戸亦定十等者州縣大小貧富既各不同而等第
差科之間又由官吏臨時均配就中僻小州縣官吏多
非其人是小處貧民常苦重斂河東諸州并州最大遼
州最小并州客戸不入等第遼州盡入等第臣昨至遼
州人戶累有詞狀遂牒本州據州狀稱檢估得第七等
一戸高榮家業共直十四貫文省其人賣松明為活第
五等一戸韓嗣家業二十七貫文第八等一戸韓秘家
業九貫文第四等一戸開餅店為活日掠房錢六文其
餘嵐憲等州岢嵐寧化等軍並係僻小凋殘之處其十
等人戸内有賣水賣柴及孤老婦人不能自存者並一
例科配臣勘會慶歷三年一年諸州軍科配惟并遼州
火山軍二處第九第十兩等人戸免得配率若并州免
得則他處豈可不免蓋由官吏臨時均配是致不均臣
今欲乞特降朝旨下河東路一槩將貧民下戸減放差
配今具畫一如後一并州最大在城浮客不入等第遼
州最小縣郭浮客盡充等第臣今欲乞將遼州客戸比
類并州特與放免等第其岢嵐保德軍嵐忻等州亦有
浮客充等第者緣彼處浮客當屯兵之地經營物力過
於主戸尚堪差配遼州荒僻與近邊州郡不同乞特與
放免一臣體問得河北陜西二路州縣科配止於第六
第七等今河東除并遼火山三處外並差配下及十等
臣今欲相度并晉絳潞汾澤等六州在河東物力比他
州富實其第九第十兩等人戶乞與免差配其餘州軍
第八第九第十三等人戶並乞特與放免差配取進止
舉陸詢武劄子
臣昨奉使河東得西頭供奉官并代州駐泊都監米光
濬西京作坊使并代州鈐轄王凱四方館使并代州鈐
轄張亢内殿承制并代州都監郝質供備庫使并代州
都監田朏崇儀副使麟府路都監王吉等六狀各為進
士陸詢武有才勇久在邊上累曾隨諸將戰鬭乞朝廷
錄用臣亦曾召詢武詢問其人曾應進士舉熟知邊事
通習兵書善弓馬有材勇伏乞朝廷特賜收錄與一借
奉職或縣尉名目安排令於邊防或内地多賊縣分展
效如後本人犯入已贓及不如舉狀並甘同罪今取進
止
論舉官未行劄子
臣近曾有劄子奏舉河東路提點刑獄張旨乞超換一
近上使額替王凱勾當麟府路軍馬公事兼奏舉平定
軍知樂平縣孫直方堪充代州通判替李舜元各未蒙
朝廷擢用臣伏見近日保州兵士作過與國家生一大
患只為知州通判非人不能早察軍情制於未亂朝廷
以此可為鑒戒王凱在河外不得軍民之情及李舜元
不曉邊郡事體臣所舉張旨孫直方並無僥倖但以臣
忝在兩制奉朝命巡行邊郡所見官吏能否合有陳列
兼臣並是同罪保舉伏望朝廷特加信納其張旨孫直
方早與升擢移換
論監牧劄子
臣所領羣牧司近凖宣差吳中復王安石王陶等同共
相度監牧利害事竊以國馬之制置自祖宗歲月既深
官司失守積習成弊匪止一時前後因循重於改作今
者幸蒙朝廷因言事之官有所陳述選差臣寮相度更
改臣以謂監牧之設法制具存條目既繁弊病亦衆若
祇坐按文籍就加增損恐不足以深革弊源如欲大為
更張剏立制度則凡於利害難以遙度必須目見心曉
熟於其事然後可以審詳裁制果決不疑蓋謀於始也
不精則行於後也難久况此是臣本職豈敢辭勞欲乞
權暫差臣仍於吳中復等三人内更差一臣與臣同詣
左右廂監牧地頭躬親按視至於土地廣狹水草善惡
歲時孳牧吏卒勤惰以至牝牡種類各隨所宜栅井温
涼亦有便否嚮何以致馬之耗減今何以得馬之蕃滋
既詳究其根源兼旁采於衆議如此不三數月間可以
周遍然後更將前後臣寮起請與衆官參詳審處與其
坐而遙度倉卒改更其為得失不可同日而論也臣又
竊思今之馬政皆因唐制而今馬多少與唐不同者其
利病甚多不可悉舉至於唐世牧地皆與馬性相宜西
起隴右金城平涼天水外暨河曲之野内則岐豳涇寧
東接銀夏又東至於樓煩皆唐養馬之地也以今考之
或陷沒夷狄或已為民田皆不可復得惟聞今河東嵐
石之間山荒甚多及汾河之側草地亦廣其間草軟水
甘最宜牧養往時河東軍馬常在此處牧放今馬數全
少閒地極多此乃唐樓煩監地也可以興置一監臣以
謂推迹而求之則天池元池三監之地尚冀可得又臣
往年因奉使河東嘗行威勝以東及遼州平定軍見其
不耕之地甚多而河東一路山川深峻水草甚佳其地
高寒必宜馬性及京西唐汝之間久荒之地其數甚廣
欲乞更下河東京西轉運司差官就近於轄下訪求草
地有可以興置監牧處如稍見次第即乞朝廷差官與
羣牧司官員同共往彼踏行擘畫若可以興置新監則
河北諸監内有地不宜馬處卻可議行廢罷惟估馬一
司利害最為易見若國家廣捐金帛則劵馬利厚來者
必多於其多中時得好馬若有司惜費則蕃部利薄馬
來漸少兼亦好馬不來然而招誘之方事非一體亦須
知其委曲欲乞特差羣牧司或禮賓院官一員並至泰
州以東體問蕃部劵馬利害凡此三者雖暫差官比及
吳中復等檢閱本司文字講求商議未就之間已各來
復可以參酌相度庶不倉卒輕為更改如允臣所請乞
賜施行今取進止
乞不配賣醋糟與人戶劄子
臣昨至忻州見百姓人戶經臣出頭怨嗟告訴為轉運
司將十五年積壓損爛酒糟俵配與人戶要清醋價錢
緣已配納了當臣方欲奏乞今後不得抑配續據石州
狀申本務見官醋糟六千餘石本州見取索在州及諸
縣坊郭鄉村酒戶等第及州縣色役公人姓名欲行俵
配定其糟每㪷價錢二十五文足陌緣臣已離河東只
曾行移文字且令未得俵配别候指揮臣欲乞特降朝
旨下轉運司今後醋糟只許官務造醋沽買及令百姓
取便買糟醖醋不得抑配人戶其糟所得之利不多但
虛為搔擾以斂怨嗟伏望聖慈特賜矜免其石州醋糟
尚慮本州已行俵配即乞特與減落一半價錢令漸次
送納
辨舉王鞏劄子蘇軾
元祐三年十一月十五日翰林學士朝奉郎知制誥兼
侍讀蘇軾劄子奏臣近舉宗正寺丞王鞏節操方正可
備獻納科竊聞臺諫官言鞏姦邪及離間宗室因諂事
臣以獲薦舉奉聖旨除鞏西京通判謹按鞏好學有文
強力敢言不畏彊禦此其所長也年壯氣盛銳於進取
好論人物多致怨憎此其所短也頃者竄逐萬里偶獲
生還而容貎如故志氣愈厲此亦有過人者故相司馬
光深知之待以國士與之往返論議不一臣以為所短
不足以廢所長故為國收才以備選用去歲以來吏民
上書蓋數千人朝廷委司馬光看詳擇其可用者得十
五人又於十五人中獨稱奬二人孔宗翰與鞏是也鞏
緣此得減二年磨勘仍擢為宗正寺丞則臣之稱薦與
光之擢用其事正同若果是姦邪臺諫當此時何不論
奏鞏上書論宗室之疏遠者不當稱皇叔皇伯雖未必
中例然不過欲尊君抑臣務合古禮而已何名為離間
哉况鞏此議執政多以為非獨司馬光深然之故下禮
部詳議之兵部侍郎趙彦若亦曾建言若果是離間光
亦離間也彦若亦離間也方行下有司時臺諫初無一
言及光沒之後乃有姦邪離間之說則是鞏之邪正係
光之存亡非公論也鞏與臣世舊幼小相知從臣為學
何名諂事三者之論了無一實上賴聖明不以此罪鞏
亦不以此責臣止除外官以厭塞言者之意臣復何所
辨論但痛司馬光死未數月而所賢之士便為姦邪又
傷言者本欲中臣而累及鞏誣罔之漸懼者甚衆是以
冒昧一言伏深戰越取進止
山西通志卷一百八十五
