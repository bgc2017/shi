山西通志卷二百二十三
藝文(四十二)(詩三)
五律
陳
并州羊腸坂江總
三春别帝鄉五月度羊腸本畏車輪折翻嗟馬骨傷驚
風起朔鴈落照盡胡桑關山定何許徒御慘悲凉
北齊
從周八齊夜度砥柱顔之推
俠客重艱辛夜出小平津馬色迷關吏雞鳴起戍人露
鮮華劍彩月照寳刀新問我將何去北海就孫賓
奉和詠龍門桃花蕭慤
舊聞開露井今見植龍門樹少知非塞花高異少源論
時應未發故欲影歸軒秖言經摘罷猶勝逐風翻
北周
反命河朔始入武州庾信
輕車初逐李定遠未隨班受詔祈連反申威疎勒還飛
蓬損腰帶秋鬢落容顔寄言舊相識知余生入關
衛王贈桑落酒奉答
愁人坐狹邪喜得送流霞跂窗催酒熟停杯待菊花霜
風亂飄葉寒水細澄沙高陽今日晚應有接䍦斜
就蒲州使君乞酒
蕭瑟風聲慘蒼茫雪貌愁鳥寒栖不定池凝聚未流蒲
城桑葉落灞岸菊花秋願持河朔飲分勸東陵侯
蒲州刺史中山公許乞酒一車未送
細柳望蒲臺長河始一迴秋桑幾過落春蟻未曾開瑩
角非難馭槌輪稍可催只言千日飲舊逐中山來
送别裴儀同王褒
河橋望行旅長亭送故人沙飛似軍幕蓬卷若車輪邊
衣苦霜雪愁貌損風塵行路皆兄弟千里念相親
隋
奉和幸太原輦上作應詔虞茂
唐巡光帝則夏務穆宸儀珠旗揚翼鳳玉獸儼丹螭流
吹和春鳥交弄拂花枝(闕二句)
從駕天池應詔薛道衡
上聖家寰宇威略振邊陲八維窮眺覽千里曳旌旗駕
黿臨碧海控驥踐瑶池曲浦騰烟霧深浪駭鯨螭
唐
題回鑾寺太宗
回鑾游福地極目玩芳晨寳刹遙承露天花近足春梵
鐘交二響法日轉雙輪寂爾真仙境超然離俗塵
詠興國寺佛殿前幡
拂霞疑電落騰虚狀寫虹屈伸煙霧裏低舉白雲中紛
披乍依迥掣曳或隨風念兹輕薄質無翅強搖空
九月九日贈崔使君善為王績
野人迷節候端坐隔塵埃忽見黃花吐方知素節回映
岩千段發臨浦萬株開香氣徒盈把無人送酒來
嵐州作杜審言
北地春光晚邊城氣候寒往來花不發新舊雪仍殘水
作琴中聽山疑畫裏看自驚牽遠役艱險促征鞍
餞潞州陸長史再守汾州蘇頲
河尹政成期為汾昔所推不榮三入地還美再臨時擁
傳雲初合聞鶯日正遲道旁多出餞别有吏民思
巡邊在河北作張說
撫劒空餘勇彎弧遂無力老去事如何據鞍長歎息故
交索將盡後進稀相識獨憐半死心尚有寒松直
送崔二長史日知赴潞州
東山懷臥理南省悵悲翁共見前途促何知後會同莫
輕一筵宴明日半成空况爾新離闕思歸迷夢中
送張道士歸山王維
先生何處去王屋訪茅君别婦留丹訣驅雞入白雲人
間若剰住天上復離羣當作遼城鶴仙歌使爾聞
登平陸城樓
井邑傅巖上客亭雲霧間高城眺落日極浦映蒼山岸
火孤舟宿漁家夕鳥還寂寥天地暮心與廣川閒
故西河郡杜太守輓歌三首
天上去西征雲中護北平生擒白馬將連破黑鵰營忽
見芻靈苦徒聞竹使榮空流左氏傳誰繼卜商名
返葬金符守同歸石窌妻卷衣悲畫翟持翣待鳴雞容
衛都人慘山川駟馬嘶猶聞隴上客相對哭征西
塗芻去國門祕器出東園太守留金印夫人罷錦軒旌
旗轉衰木簫鼓上寒原墳樹應西靡長思魏闕恩
送趙都督赴代州
天官動將星漢地柳條青萬里鳴刁斗三軍出井陘忘
身辭鳳闕報國取龍庭豈學書生輩窗間著一經
和金吾裴將軍使往河北宣慰因訪張氏昆季舊
居兼寄趙侍郎趙卿拜陵未迴
飛軒不駐輪感激漢儒臣氣懾千夫勇恩傳萬里春古
原收野燎寒笛怨空鄰書此達良友五陵風雨頻
題遠公經臺祖詠
蘭若無人到真僧出復稀苔侵行道席雲濕坐禪衣澗
鼠緣香案山蟬噪竹扉世間長不見寧止暫忘歸
送單于裴都護赴西河崔顥
征馬去翩翩城秋月正圓單于莫近塞都護欲臨邊漢
驛通煙火胡沙乏井泉功成須獻捷未必去經年
潞府客亭寄崔鳳童王昌齡
蕭條郡城閉旅館空寒煙秋月對愁客山鐘搖暮天新
知偶相訪斗酒情依然一宿阻長會清風徒滿川
駕幸河東
晉水千廬合汾橋萬國從開唐天業盛入沛聖恩濃下
輦迴三象題碑任六龍睿明懸日月千歲此時逢
送裴二十一劉長卿
多病長無事開筵暫送君正愁帆帶雨莫望水連雲客
思閒偏極川程遠更分不須論早晚惆悵又離羣
送薛承矩秩滿北遊
匹馬向何處北遊殊未還寒雲帶飛雪日暮鴈門關一
路傍汾水數州看晉山知君喜初服祇愛此身閒
送人之嵐州李白
塞虜乘秋下天兵出漢家將軍分虎竹戰士臥龍沙邊
月隨弓影胡霜拂劍花玉關殊未入少婦莫長嗟
送汾城王主簿韋應物
少年初帶印汾上又經過芳草歸時徧情人故郡多禁
鐘春雨細宫樹野煙和相望東橋别微風起夕波
送姚孫還河中
上國旅遊罷故園生事微風塵滿路起行人何處歸留
思芳樹飲昔别暮春暉幾日投關郡河山對掩扉
送劉郎將歸河東岑參
借問虎賁將從軍凡幾年殺人寳刀缺走馬貂裘穿山
雨醒别酒關雲迎渡船謝君賢主將豈忘輪臺邊
題永樂韋少府廳壁
大河南郭外終日氣昏昏白鳥下公府青山當縣門故
人是邑尉過客駐征軒不憚煙波闊思君一笑言
過宋員外之問舊莊杜甫
宋公舊池館零落首陽阿枉道祗從入吟詩許更過淹
留問耆老寂莫向山河更識將軍樹悲風日暮多
巫山縣汾州唐使君十八弟宴别兼諸公擕酒樂
相送率題小詩留於屋壁
臥病巴東久今年強作歸故人猶遠謫兹日倍多違接
宴身兼杖聽歌淚滿衣諸公不相棄擁别惜光輝
送大德講時河東徐明府招郎士元
遠近作人天王城指日邊宰君迎說法童子伴隨緣到
處花為雨行時杖出泉今宵松月下開閣想安禪
裴廸南門秋夜對月錢起
夜來詩酒興月滿謝公樓影閉重門靜寒生獨樹秋鵲
驚隨葉散螢遠入烟流今夕遙天末清光幾處愁
與永樂諸公夜泛黃河閻防
烟深載酒入但覺暮川虚映水見山火鳴榔聞夜漁愛
兹山水趣忽與人世疎無暇燃官燭中流有望舒
題童子寺耿湋
半偈留何處全身棄此中雨餘沙塔壊月滿雪山空聳
刹臨回磴朱樓間碧叢朝朝日將暮長對晉陽宫
送絳州郭參軍
遠事諸侯出青山古晉城連行麴水閣獨入議中兵夜
雨新田濕春風曙角鳴人傳公府政記室有參卿
留别解縣韓明府
閒人州縣厭賤士友朋譏朔雪逢初下秦關獨暮歸寒
茅下原淺殘雪過風微一路何相慰唯君能政稀
東郊别業
東皋占薄田耕種過餘年護藥栽山刺澆蔬引竹泉晚
雷期稔歲重霧報晴天若問幽人意思齊沮溺賢
登鸛雀樓
久客心常醉高樓日漸低黃河經海内華嶽鎮關西去
遠千帆小來遲獨鳥迷終年不得意空覺負東溪
送河中張胄曹往太原計會迴
北風長至遠四牡向幽并衰木新田路寒蕪故絳城遙
聽邊上信遠計朔南程料變當臨事遙知外國情
太原送許侍御出幕歸東都
昔隨劉越石今日獨歸時汾水風烟冷并州花木遲荒
庭增别夢野雨失行期莫向山陽過鄰人夜笛悲
送王端公之太原歸覲相公戎昱
柱史今何適西行詠陟岡也知人惜别終美鴈成行春
雨桃花靜離尊竹葉香到時丞相閣應喜棣華芳
太原送穆質南遊竇庠
今朝天景清秋入晉陽城露葉離披處風蟬三數聲那
言苦行役值此遠徂征莫話心中事相看氣不平
别張賈韋夏卿
束簡下高閣買符驅短轅故人惜分袂結念醉芳罇切
切别思纏蕭蕭征騎煩臨歸無限意相視却忘言
送絳州郭參軍盧綸
炎天故絳路千里麥花香董澤雷聲發汾橋水氣凉府
趨隨宓賤野宴接王祥送客今何幸經宵醉玉堂
送郭判官赴振武
黃河九曲流繚繞古邊州鳴鴈飛初夜羌胡正晚秋淒
涼金管思迢遰玉人愁七葉推多慶須懷殺敵憂
送趙真長歸夏縣舊山依陽徵君讀書
臨杯忽泫然非是惡離筵塵陌望松雪我衰君少年幽
僧曝山果寒鹿守冰泉感物如有待况依回也賢
奉陪侍中登白樓
高樓倚玉梯朱檻與雲齊顧盼親霄漢談諧息鼓&KR0911;洪
河斜更直野雨急仍低今日陪尊俎唯當醉似泥
九日奉陪侍中宴白樓
露白菊氛氲西樓盛襲文玉筵秋令節金鉞漢元勲說
劍風生座抽琴鶴遶雲謏儒無以荅願得備前軍
九日奉陪侍中宴後亭
玉壺傾菊酒一顧得淹留彩筆徵枚叟花筵舞莫愁管
弦能駐景松桂不停秋為謝蓬蒿輩如何霜霰稠
九日奉陪令公登白樓同詠菊
瓊尊猶有菊可以獻留侯願比三花秀非同百卉秋金
英分蘂細玉露結房稠黃雀知恩在銜飛亦上樓
寄贈暢當山居
古村荒石路歲晏獨言歸山雪厚三尺社榆麄十圍虬
龍寧守蟄鸞鶴豈矜飛君子固安分毋聽勞者譏
秋夜同暢當宿潭上西亭
圓月出山頭七賢林下遊稍稍寒葉墜灎灎月波流鳬
鵠共思曉菰蒲相與秋明當此中别一為望汀洲
同薛存誠登棲巖寺
衰蹇步難前上山如上天塵泥來自晚猨鶴到何先萬
壑應孤磬百花通一泉蒼蒼此明月下界正沈眠
遊棲巖寺李益
晚上曇延洞通宵興莫窮高明千嶂月清爽一巖風坐
久衣衫潤吟餘物象空舉頭星可摘疑在廣寒宫
送柳判官赴振武
邊庭漢儀重旌甲似雲中虜地山川壯單于鼓角雄關
寒塞榆落月白胡天風君逐嫖姚將麒麟有戰功
將之澤潞留别王郎中李端
弱年知己少前路主人稀貧病期相惜艱難又憶歸事
成應未卜身賤又無機幸到龍門下須因羽翼飛
送張少府赴夏縣
雖為州縣職還欲抱琴過樹古聞風早山枯見雪多雞
聲連絳市馬色傍黃河太守新臨郡還逢五袴歌
靈泉
碧水映丹霞濺濺度淺沙暗通山下草流出洞中花素
色和雲落喧聲遶石斜明朝更尋去應到阮郎家
送郭參軍赴絳州
登車君莫望故絳柳條春蒲澤逢胡鴈桃源見晉人佐
君髯尚短擲地思還新小謝常携手因之醉路塵
送鄭錄事赴太原張南史
歎息不相見紅顔今白頭重為西候别方起北風愁六
月胡天冷雙城汾水流盧諶即故吏還復向并州
河東贈别鍊師武元衡
多累有行役相逢秋節分游人甘失路野鶴亦離羣戎
馬犯邊壘天兵屯塞雲孔璋才素健羽檄定紛紛
八月十五酬從兄太常望月有懷
坐愛圓景滿况兹秋夜長寒光生露草夕韻出風篁地
遠驚金奏天高失鴈行如何北樓望不得共池塘
酬太常從兄留别
鄉路日兹始征軒行復留張騫持漢節王濬守刀州澤
國烟花度銅梁霧雨愁别離無可奈萬恨錦江流
度東徑嶺
又過鴈門北不勝南客悲三邊上巖見雙淚望鄉垂暮
角雲中戍殘陽天際旗更看飛白羽胡馬在封陲
送王鍊師赴王屋洞權德輿
稔歲在芝田歸程入洞天白雲辭上國青鳥會羣仙自
以碁銷日寧資藥駐年相看話離合風馭忽泠然
清明日后土祠送田徹楊巨源
清明千萬家處處是年華榆柳芳辰火梧桐今日花祭
祠結雲綺遊陌擁香車惆悵田郎去原回烟樹斜
奉使常山早次太原呈副使吳郎中
韓愈
朗朗聞街鼓晨起似朝時翩翩走驛馬春盡是歸期地
失嘉禾處風存蟋蟀辭暮齒良多感無事涕垂頤
陪太原鄭行軍中丞登汾上閣中丞詩曰汾樓秋
水闊宛似到閶門惆悵江湖思惟將南客論南
客即詹也輒書即事上荅歐陽詹
并州汾上閣登望似吳閶貫郭河通路縈村水逼鄉城
槐臨枉渚巷市接飛梁莫論江湖思南人正斷腸
太原和嚴長官八月十五日夜西山童子上方玩
月寄中丞少尹
西寺碧雲端東溟白雪團年來一夜玩君在半天看素
魄當懷上清光在下寒宜裁濟江什有阻惠連歡
奉送家兄歸王屋山隠居二首劉禹錫
洛陽天壇上依稀似玉京夜分先見日月靜遠聞笙雲
路將雞犬丹臺有姓名古來成道者兄弟亦同行
春來山事好歸去亦逍遙水淨苔莎色露香芝术苗登
臺吸瑞景飛步翼神飇願薦塤箎曲相將學玉簫
題從叔園林吕温
阮宅閒園暮窗中見樹隂樵歌依野草僧語過長林鳥
向花間井人彈竹裏琴自嫌身未老已有住山心
塞上逢盧仝劉义
直到桑乾北逢君夜不眠上樓腰脚健懷土眼睛穿斗
柄寒垂地河流涷徹天羈魂泣相向何事有詩篇
并州路李宣遠
秋日并州路黃榆落照間孤城吹角罷數騎射鵰還帳
幕遙臨水牛羊自下山征人正垂淚烽火起雲間
奉和太原張尚書山亭書懷李德裕
巖石在朱戸風泉當翠樓始知峴亭賞難與清暉留餘
景淡將夕凝嵐輕欲收東山有歸志方接赤松遊
送振武將軍李廓
葉葉歸邊騎風頭萬里乾金裝腰帶重鐵縫耳衣寒蘆
酒燒蓬煖霜鴻撚箭看黃河古戍道秋雪白漫漫
和太原張相公山亭懷古崔公信
疊石狀崖巘翠含城上樓前移廬霍峰遠帶沅湘流瀟
灑主人靜夤緣芳徑幽清輝在昏旦豈異東山游
和太原張相公山亭懷古高銖
鬭石𩔖巖巘飛流瀉潺湲遠壑簷宇際孤巒雉堞間何
必到海岳境幽機自閒兹焉得高趣高步謝東山
奉送劉使君王屋山隠居殷堯藩
散髮風簷下沈沈日漸曛鷹拳擒野雀蛛網獵飛蚊羣
動能歸計吾生亦謾勤塵緣難著眼晚興寄青雲
謝汾州田大夫寄茸氊葡萄姚合
筐封紫蔔萄筒卷白茸毛臥暖身應健含消齒免勞衾
衣疎不稱棃栗鄙難高曉起題詩報寒凘滿筆毫
秋夜月中登天壇
秋蟾流異彩齋潔上壇行天近星辰大山深世界清仙
飇石上起海月夜中明何計長來此閒眠過一生
送徐員外赴河中從事
赤府從軍美儒衣結束輕凉飇下山寺曉浪滿關城閒
坐饒詩景高眠長道情將軍不戰術計日立功名
月夜登王屋仙壇顧非熊
月臨峰頂壇氣爽覺天寬身去銀河近衣霑玉露寒雲
中日已赤山外夜初殘即此是仙境惟愁再上難
經河中
一望蒲城路關河氣象雄樓臺山色裏楊柳水聲中思
起懷吳客行斜向磧鴻我來尋古跡唯見舜祠風
題平陸縣亭
孤亭臨峭岸别有遠泉來山與中條合河逢一曲迴夜
聲多鴈過晚色亂雲開却自求僮僕淹留莫謾催
賦昭君塜張祜
萬里關山塜明妃舊死心恨為秋色晚愁結暮雲隂夜
切胡風起天高漢月臨已知無玉貌何事送黃金
送僧往太原謁李司空朱慶餘
已共鄰房别應無更住心中時過野店後夜宿寒林寺
去人烟遠城連塞雪深禪餘得新句堪對上公吟
送蘇協律從事振武杜牧
琴尊詩思勞更欲學龍韜王粲暫投筆吕虔初佩刀夜
吟關月苦秋望塞雲高去去從軍樂鵰飛代馬豪
并州道中
行役我方倦苦吟誰復聞戌樓春帶雪邊角暮吹雲極
目無人迹回頭送鴈羣如何遣公子高臥醉醺醺
曉發天井關寄李師晦許渾
山在水滔滔流年欲二毛湘潭歸夢遠燕趙客程勞露
曉紅蘭重雲晴碧樹高逢秋正多感萬里别同袍
汾上燕别
雲物如故鄉山川知異路年來未歸客馬上春欲暮一
樽花下酒殘日水西樹不待管絃終摇鞭背花去
寒食行次冷泉驛李商隠
歸途仍近節旅宿倍思家獨夜三更月空庭一樹花介
山當驛秀汾水遶關斜自怯春寒苦那堪禁火賖
登霍山驛樓
廟列前峰迥樓開四望窮嶺鼷嵐色外陂鴈夕陽中弱
柳千條露衰荷一面風壺關有狂孽速繼老生功
過姚孝子廬偶書
拱水臨周道荒廬積古苔魚因感姜出鶴為弔陶來兩
鬢蓬常亂雙眸血不開聖朝敦爾𩔖非獨路人哀
舜城懷古項斯
禪禹遜堯聰巍巍盛此中四隅咸啟聖萬古頼成功道
德去彌遠山河勢不窮停車一再拜帝業即今同
别家後次飛狐西即事馬戴
遠歸從此别親愛失天涯去國頻迴首方秋不在家鳴
蛩聞塞路冷鴈背龍沙西次桑乾曲洲中見荻花
鸛雀樓晴望
堯女樓西望人懷太古時海波通禹鑿山木閉虞祠鳥
道殘虹挂龍潭返照移行雲如可馭萬里赴心期
夏日蒲津寺居二首薛能
日日閒車馬誰來訪此身一門兼鶴靜四院與僧鄰雨
室牆穿溜風窗筆染塵空餘氣長在天子用平人
故國有如夢省來長遠遊清晨起閒院疎雨似深秋宿
寢書稜疊行吟杖跡稠天晴豈能出春暖未更裘
送從兄之太原副使
少載琴書去須知暫佐軍初程見西嶽盡室渡横汾元
日何州住枯風宿館聞都門送行處青紫騎紛紛
送馬戴書記之太原
一曲大河聲全家幾日行從容長約夜差互忽離城鎮
北胡沙淺途中霍嶽横相逢莫已訊詩雅負雄名
龍泉寺李質
香刹夜忘歸松清古殿扉燈明方丈室珠繫比丘衣白
日傳心靜青蓮喻法微天花落不盡處處鳥銜飛
送盧秀才遊潞州賈島
雨餘滋潤在風不起塵沙邊日寡文思送君吟月華過
山干相府臨水宿僧家能賦焉長屈芳春宴杏花
送覺興上人歸中條山兼謁河中李司空
又憶西巖寺秦原草白時山尋樵徑上人到雪房遲暮
磬潭泉凍荒林野燒移聞師新譯偈說擬對旌麾
寄河中楊少尹
非惟咎曩時投刺詣門遲悵望三秋後參差萬里期禹
留疏鑿跡舜在寂寥祠此到杳難共迴風逐所思
送徐員外赴河中
原野正蕭瑟中間分散情吏從甘扈罷詔許朔方行邊
日沈殘角河關截夜城雲居閒獨往長老出房迎
送友人往振武李頻
風沙遙見說道路替君愁磧夜星垂地雲明火上樓征
鴻辭塞雪戰馬識邊秋不共將軍語何因有去留
送友人遊太原
孤帆幾日懸楚客思飄然水宿南湖夜山離舊國年秋
風高送鴈寒雨入停蟬此去勤書札時常中路傳
過王右丞書堂二首儲嗣宗
澄潭昔臥龍章句世為宗獨步聲名在千巖水石空野
禽悲灌木落日弔清風後學攀遺址秋山聞草蟲
萬樹影參差石牀藤半垂螢光雖散草鳥跡尚臨池風
雅傳今日雲山想昔時感深蘇屬國千載五言詩
登河中鸛雀樓司馬札
樓中見千里樓影入通津烟樹遙分陜山河曲向秦興
亡留白日今古共紅塵鸛雀飛何處城隅草自春
鴈門關野望許棠
高關閒獨望望久轉愁人紫塞唯多雪胡山不盡春河
遙分斷野樹亂起飛塵時見東來騎心知近别秦
五原書事
西出黃雲外東懷白浪遥星河愁立夜雷電獨行朝磧
迥人防宼天空鴈避雕如何非戰卒弓劒不離腰
過中條山
徒為經異岳不得訪靈蹤日盡行難盡千重復萬重雲
垂多作雨雷動半和鐘孤竹人藏處無因認本峰
上陌梯寺懷舊僧二首司空圖
雲根禪客居皆說舊無廬松日明金像山風響木魚依
棲應不阻名利本來疎縱有人相問林間嬾折書
高鴉隔谷見路轉寺西門墖影蔭泉脈山苗侵燒痕鐘
疎含杳靄閤迥亘黃昏更待他僧到長如前信存
下方
三十年來往中間京洛塵倦行今白首歸臥已清神坡
暖冬抽筍松凉夏健人更慚徵詔起避世迹非真
昏旦松軒下怡然對一瓢雨微吟思足花落夢無聊細
事當棋遣衰容喜鏡饒溪僧有深趣書至乂相邀
次韻和秀上人遊南五臺
中峰曾到處題記没蒼苔振錫傳深谷翻經想舊臺危
松臨砌偃驚鹿驀溪來内殿評詩切身迴心未迴
送龍門令劉滄張喬
去宰龍門縣應思變化年還將魯儒政又與晉人傳峭
壁開中古長河落半天幾鄉因勸勉耕稼滿雲烟
郊居温憲
村前村後樹寓賞有餘情青麥路初斷紫花田未耕雉
聲聞不到山勢望猶横寂寞春風裏吟酣信馬行
題進士王駕郊居鄭谷
前山微有雨永巷淨無塵牛臥籬隂晚鳩鳴村意春時
浮應寡合道在不嫌貧後徑臨陂水菰蒲是切鄰
題歴山舜祠杜荀鶴
昔舜曾耕地遺風日寂寥世人那肯祭大聖不興妖殿
宇秋霖壊杉松野火燒時訛競淫祀絲竹醉山魈
雲朔逢山友張蠙
會面却生疑居然似夢歸塞深行客少家遠識人稀戰
馬分旗牧驚禽曳箭飛將軍雖異禮難便脱麻衣
河流徐夤
洪流盤砥柱淮濟不同波莫訝清時少都緣曲處多遠
能通玉塞高復接銀河大禹成門嶮為龍始得過
代北言懷喻坦之
困馬榆關北那堪落景催路行沙不絶風與雪兼來草
得春猶白鴻侵夏始迴行人莫遠入戍角有餘哀
長平弔古大愚公
長平埋碧血千古思悠悠哀壑青燐出雄風濁水流斷
山吹舊雨殘葦泣新秋何處欃槍没悲悽若解愁
登單于臺李士元
悔上層樓望翻成極目愁路沿蔥嶺去河背玉關流馬
散眠沙磧兵閒倚戍樓殘陽三會角吹白旅人頭
送薛重中丞充太原副使無可
中司出華省副相晉陽行書答偏州啟籌參上將營踏
沙寒馬細吹雨曉笳清正報胡塵滅桃花汾水生
客中聞從兄島遊蒲絳因寄
遙遙行李心蒼野入寒深吟待黃河雪眠聽絳郡砧差
期逢缺月訪信出空林何處孤燈下只聞嘹唳禽
送薛秀才遊河中兼投任郎中留後
詩古賦縱横令人畏後生駕言遊禹跡知己在蒲城日
射雲烟散風吹草木榮孤吟臨宼境莫問請長纓
冬中與諸公會宿姚端公宅懷永樂殷侍御
柱史靜開筵所思何地偏故人為縣吏五老遠峰前賓
榻寒侵樹公庭夜落泉會當隨假務一就白雲禪
烏程李明府水堂同盧使君幼平送奘上人遊五
臺皎然
身將劉令隠經共謝公翻有此宗師在應知我法存問
心常寂樂為别豈傷魂獨訪華泉去秋風入雁門
遇五天僧入五臺五首貫休
十萬里到此辛勤詎可論唯云吾上祖見買給孤園一
月行沙磧三更到鐵門白頭鄉思在迴首一銷魂
雪嶺頂危坐乾坤四顧低河横于闐北日落月支西水
石香多白猨猱老不啼空餘忍辱草相對色萋萋
遠禮清涼寺尋真似善才身心無所得日月不將來白
疊還圖象滄溟亦汎杯唐人亦何幸處處覺花開
塗足油應盡乾陀帔半隳辟支迦狀貌刹利帝家兒結
印魔應哭遊心聖不知深嗟頭已白不得遠相隨
送迎經幾國多化帝王心電激青蓮目環垂紫磨金眉
根霜入細梵夾蠧難侵必似陀波利他年不可尋
送僧遊五臺
羨師遊五頂乞食值年豐去去誰為侣栖栖力已充濁
河高岸坼衰草古城空必到華嚴寺憑師問辨公
宋
謁帝堯廟范仲淹
千古如天日巍巍與善功禹終平洚水舜亦致薰風江
海生靈外乾坤揖讓中鄉人不知此簫鼓謝年豐
堯廟劉克莊
帝與天同大天存帝亦存桑麻通絶徼簫鼓出深林水
至孤亭合山居列岫尊尚存土階意樵牧踐籬藩
堯廟孫景文
帝廟乘山勢巍巍古栢中治雖為日遠仁尚與天同堂
陛嚴遺像川原隠舊風時時有靈異此語出田翁
過故關韓琦
春日并州路羣芳夾故關前騶驅弩過别境荷戈還古
戍遺殘堞新耕入亂山時平民自適白首樂農間
送賈推官赴絳州歐陽修
白雲汾水上人北鴈南飛行李山川遠風霜草木腓郡
齋賓榻掛幕府羽書稀最有題輿客偏思玉塵揮
蘆芽山潘閬
此地絶炎蒸猶疑到不能夜深如有雨寺靜若無僧枕
潤連雲石窗明照佛燈平生多賤骨寒逼恐難勝
送堯夫知河中府司馬光
耆老承風舊絲綸錫命新展禽安屢黜原憲樂常貧執
志窮通一論交表裏真但祈深自重膏澤望斯民
李牧
椎牛饗壯士拔距養竒才虜帳方驚避秦金已闇來旌
旗移幕府荆棘蔓叢臺部曲依稀在猶能話郭開
送裴中舍士傑赴太原幕府
元戎臺鼎舊大府節旄新邊候正無事賓筵况得人山
寒太行曉水碧晉祠春齋釀蒲萄熟飛觴不厭頻
送薛水部十丈通判并州
十萬貔貅士旌旗晉水陽元戎倚耆碩别乘選才良秀
直寒松節精明利劍鋩知君留滯久從此欲騰驤
又和留題定襄驛
按節羊腸阪褰帷並塞州仁風熙愛日清德凛高秋甘
澤隨征蓋華星近戍樓佗年叱馭事直筆寄歆彪
故絳城
文公恢霸略征討輔周衰奕世為盟主諸侯聽會期山
河表裏在朝市古今移欲訪虒祁處鄉人亦不知
柳溪對雪
春風不勝雪散漫度龍沙密映緣谿柳爭飛亂眼花鴟
夷賒美酒油壁繫輕車塞下芳菲晚聊將當物華
晉陽三月未有春色
天心均煦嫗物態異芬芳上國花應爛邊城柳未黃清
明空改火元已漫浮觴仍說秋寒早年年八月霜
謁三門禹祠二首
信矣禹功美獨兼人鬼謀長山忽中斷巨浸失横流迹
與天地久民無魚鼈憂誰能報盛德空爾薦醪羞
屭贔青崖裂喧豗白浪高客舟浮木葉生理脱鴻毛栢
映孤峰短銘書絶壁高河師不耕織容易戲風濤
遊三門開化寺
山石古來色河流無盡聲行船自往返羣木幾枯榮狂
象調難伏空華滅復生我來何所得聊此濯塵纓
百梯寺
鑿石開蹊峻登崖置閣危笑談空谷應步武白雲隨衆
壑如翻浪鄰州若布碁何當遂棲隠身世兩相遺
留題王官谷李釡
司空唐達士寂寞臥雲岑擾擾任羣態休休信此心泉
聲半山急柳色舊庭深彷彿登臨處遺蹤一訪尋
高光堡道中張商英
故碾迎朝日高光昡晚霞峰巒成地勢桑柘似人家柳
葉依牆密溪流刷石斜土氓尊使者再拜饋酥茶
弔宋老生
血戰保孤城嗟哉宋老生身甘殉隋難義不屈唐兵骨
已塵埃盡光猶日月爭裴劉等死爾誰重復誰輕
中鎮廟留題王維正
聳峻疊寒翠森森廟木秋崇封應聖跡褒德鎮中州輔
宋來宸署興唐占上遊義旗初有立未足答神庥
陜府芮城縣羣賢凉軒詩(并序)李寔
芮古邑也其民淳吳良令也其心清夫以良令之清
心而得古芮之淳民吾知夫治之無難也必矣故吳
令來期月之間薄山之陽大河之濱民知有生不知
有吏吏知有獄未嘗有民鳴呼其亦可以稱治也與
於是因民之無事作凉軒棟宇甫完山林滿前笙箎
簫竽天地萬籟白日有盡清風不歸若夫公餘賓來
日高吏散令必休於其間也席有詩書槃有杯杅而
彈有琴而投有壺於是嘯歌偃息無有一而不得其
適也當是時不知天地之為吾適耶吾自適其適而
天地不吾與也不知陶淵明之昔時得如是無抑不
知列禦宼之泠然而樂久而不返有是事乎無乎於
是士大夫聞而以詩美之而令欲永其傳以刻諸石
且俾來者知作之所始既屬予序而復繼之以詩也
時嘉祐五年八月一日河南寔序
自昔閒田國於今訟已微優哉賢墨綬經始雅軒扉白
日有餘樂清風知所歸如何心已化尚寄玉琴徽
杜叔獻
縣僻少逢迎閒軒得創營先秋嵐氣肅涉夏竹風清待
月詩中趣分泉枕畔聲憑君植春柳高節繼淵明
樊宗簡
邑署開軒檻景閒宜快襟簷虛月先上地僻暑寧侵夕
照亂山遠風清羣水深政成足優逸好自撫鳴琴
吕希彦
酷暑如何避虚軒落始成地閒氣易爽境勝目須清月
上簾色靜風來竹塢鳴公餘亦自適山水入琴聲
趙中逵
虚凉奪炎暑因此得佳名終日琴碁樂四時風月清捲
簾對山色欹枕聽泉聲桃李新栽植花開政已成
黃通
古邑已清曠凉軒尤灑然簷楹低竹樹城郭帶雲泉鑄
水孤吟地流觴避暑天應嗟吾土隘無處畜風烟
郎几
偉哉言偃室室外構凉軒到覺一襟爽坐袪三伏暄植
筠憐節操引水愛潺湲公暇無餘事逍遙此釋煩
趙(闕名)
古邑逢賢宰構軒凉景生塵埃不復到泉石有餘清詩
得幽竒句琴多雅淡聲居民陶美化應此放高情
柳說
瀟洒幽軒好清閒令尹才庭虚走泉響門靜對山開夏
可捐班扇風如到楚臺羨君成吏隠終日遠紛埃
張鍔
瀟洒吳夫子構軒山縣中何曾知大暑每到便清風林
影亂不定泉聲咽復通微吟傾白酒日月任西東
陳庸
宰宇居豐暇構軒凉愈清塵襟當此釋暑氣未嘗生植
竹助真性弄琴宜正聲披風兹可會觴詠豁交情
陳規
五柳已凉隂新軒復䆳深葺條君子德虚豁主人心入
座忘輕箑投簷少倦禽處民猶自處百里盡澄襟
李鵬
盛夏暑已極此軒凉復生天除前吏酷地借長官清種
竹風千樹敲碁月一枰方知北窗傲不獨是淵明
張允
凉軒無限景茂宰樂清閒拂榻夜延月捲簾時對山泉
聲來檻曲野色入簷間遙意琴樽會吟遊路險難
王秠
異政豐餘暇新軒雅構成雲從簷外落魂自座中清盡
日松風響通宵花月明琴觴暫舒嘯才用即登瀛
王辟疆(附)
谿山環繞古城深賢尹開軒日醉吟大扺清虚雖得地
從來安靜本由心朝揮玉塵風生座夜撫瑶琴月滿襟
應笑陶潛種楊柳五株門外不成隂
江泳(附)
一軒新創足清凉岸幘披襟暇日長極目閒田虞與芮
凝神虚室老兼莊簷牙高揭啄山色簟角平舒約水光
料得北窗風更細何妨笑傲比羲皇
吳戭
便齋素迫隘為敝一軒清畏暑不能到好風常自生簷
牙透山色砌脚逗泉聲事集民安堵琴碁此適情
題廣勝寺李曼
寺隠藏山腹山高絶杳冥濃嵐春發黛岑塔曉開屏嶺
上雲無著松根茯有靈訪求忠武迹不復見丹青
廣勝寺新若通
吾黨登臨興亭高眼更明雲深山斷續川闊路縱横突
兀媧皇塜荒蕪簡子城古來那可問林外晚風生
廣勝寺王淵亭
春嶺碧嵯峨公餘載酒過紅塵隨地少野意近山多泉
溜寒鳴玉楊花碎剪羅歸衫未能著斜日上松坡
冬日觀河清馬世德
邑宰崇明祀侵晨苦見邀未能乘快騎且復御輕軺瑞
應黃流碧時清戾氣消今朝風日煖臨水且逍遙
題折氏下城南吳則禮
繫馬後河川可人冬景妍要看花致地付與水浮天未
覺隨戎馬端來喚酒船誰云是關塞勝事總堪傳
金
靈石縣蕭貢
古道行人少荒城亂石侵天横機素直河入土囊深澗
近雲長潤山高日易沉田翁豐樂歲歌笑下﨑&KR0706;
游王官谷丁暐仁
策杖登山壁幽泉下碧虚細簾垂丈室瓊液瀉方壺峻
石高飛雪懸崖亂濺珠此來無俗客清氣爽襟裾
晚過壽寧寺郭俁
稻壠分碁局松門入畫圖牛羊歸自急鷗鷺宿相呼落
日低青嶂高風起暝途歸僧上烟靄回首愧區區
攬秀軒
寺得新游處軒餘舊賦詩山川蒲子國松栢晉侯祠行
止非人力登臨且歲時道人應笑我真負鹿門期
三月望日次邊德舉攬秀軒
水遶千家邑山圍一席天桑麻新雨露檜栢老風烟夢
後餘芳草愁時更杜鵑亦知推不去端用得忘年
出榆關劉著
羽檄中原滿萍流四海間少時過桂嶺壯歲出榆關竒
禍心如析羈愁鬢已斑楚纍千萬億知有幾人還
鵲山周昂
西征披短服北望慘衰顔再宿殊雞舍相看獨鵲山旆
沾新雨過鳥逐暮雲還白首瞻星漢何時鼓角閒
環翠樓趙秉文
公退常臨此觀風問俗間山川樓外布井邑掌中看曲
水清流急巔峰翠遶環休言江上景未必勝榆關
山中烟雨楊雲翼
凉氣先秋至重隂接望迷有無山遠近濃淡樹高低鳥
雀枝間露牛羊舍北泥支頤正愁絶風雨過前溪
太清觀宋雄飛
易覺春光老難消夏晝長問囚傷道氣嚼句療饑腸殿
古苔痕澀壇高檜影凉黃冠誰可語試與辨亡羊
游石壁郝天挺
絶壁秋雲勝荒牆冷氣清野僧遲客飲山鳥罥人鳴已
極登臨興無窮今古情浩歌入樽酒四海共昇平
遊石壁題趙點
路轉八九里雲藏四五峰松蘿深絶壁殿閣倚晴空澗
草搖疎綠巖花坼晚紅更看高氏字祇與衛華同
石壁寺和檮戭
石壁欲窮處招提環數峰鐘聲遙隠壑潭影靜涵空巖
栢雲封翠磎桃雨放紅朅來逢勝事清興與誰同
送張安中還雲中孫益
相送還相送臨分手重分驊騮欣得路鴻鴈惜離羣木
落黃華露城低紫塞雲中秋月正好千里謾思君
贈雲中劉巨濟師拓
雲廓乾坤迥霜催草樹殘風聲秋晚急月色夜深寒綠
綺音誰會青霄氣自干那知燕市裏把酒得交驩
宿平遙集福寺劉濤
院僻和僧靜門閒與晝長燕泥朝雨淖蝶蕊晚風香野
興煎詩思乾愁繞客腸青奴如解事供我莫窗凉
甄莊三藏真身(三藏來中土時其師授記謂當逢甄而住殁後三百年見夢於白氏)
(出地中)孫九鼎
生自龜兹國來從大業年緣甄駐飛錫夢白出重泉鐵
石亦有毁筋骸何尚全應知待彌勒萬刦庇山川
過太原贈高天益王遵古
遼海渺千里風塵今二毛心雖如筆正官不稱才高筦
庫非君事山林必我曹相期老鄉國拂石弄雲璈
題風陵渡趙子正
一水分南北中原氣自全雲山連晉壤烟樹入秦川落
日黃塵起晴沙白鳥眠輓輸今正急忙殺渡頭船
移河中張琚
畊戰連年廢吾知有此行條山猶在眼渭水若為情飽
肉豺狼喜傾巢燕雀驚西樓今夜月愁絶是空城
陽泉西谷元好問
方外復方外翛然心迹清開窗納山影推枕得溪聲山
路遠誰到石田平可耕霜林不嫌客留看錦崢嶸
同翼文明秀山行
莫景披横幅山間二老同雲如愁戍苦雪亦笑詩窮古
木凍欲折斷崖行復通從今胡谷夢時到水聲中
八月并州鴈
八月并州鴈清汾照旅羣一聲驚晚笛數點入秋雲滅
没樓中見哀勞枕畔聞南來還北去無計得隨君
遊七巖
客路頻年别僧居半日閒同游盡親舊舉目是家山世
事風塵外詩情水石間悠然一尊酒落景未知還
元
過雲中李俊民
把酒不成醉出門行路難客愁千里破歸夢五更殘三
仕有何喜一生常鮮歡恨無南去鴈為我報平安
游青蓮寺
閒攜方外友同謁梵王宫山吐三更月松搖萬壑風流
年飛鳥過浮世落花空不有歸來興何能見遠公
九里谷
九曲羊腸路千層劒戟山行鉤藤蔓刺坐印石花斑樹
發三春暮雲歸萬壑閒相陪林下屐雖倦不知還
過星軺
古道開天險危峰拔地形連營南北戍過客短長亭野
燒驚山鬼胡雲掩將星何人弄羌管哀怨不堪聽
虞帝廟劉因
四顧莽何際威靈儼若臨山川尚醇樸天地自高深鳳
鳥千年歎簫韶三月音元功久無復徒抱致君心
遊民安里二首王構
鄉社詢遺老川原訪舊墟家多行孝弟人盡讀詩書俗
古無爭訟農勤有貯儲何時謀二頃來卜里人居
下馬龍安寨仙人五字詩白雲君去後翠巘我來時異
代恍神遇百年勞夢思山隂已陳迹俯仰重嗟咨
石馬寺
碧水孤村靜高巖古寺隂僧談傳石馬客至聽山禽杯
動疎松影笳吹空谷音夕陽城市路回首隔叢林
過襄垣詩五首王思誠
秦漢俱稱縣隋唐兩建州虒亭遺址在仙洞古蹤留五
季迭為主三家並列侯甘羅山下水汩汩幾千秋
市井趍今縣荆榛滿廢州城因襄子立廟為慕容留上
黨新支屬平陽近甸侯壁間多墨蹟磨滅幾千秋
萬里花封遠風烟接沁州民冤多剖决公牘少淹留勤
政逢巫馬嚴臨得細侯今年春雨足定看麥天秋
分司持憲節按部自蒲州廢事隨時舉新詩到處留教
民師魯叟鞭吏法蕭侯守已惟清肅風霜凛凛秋
終歲行他縣何時到我州雲山從隠逸風月任攀留採
菊尋元亮鋤瓜問故侯泗濱亭子上閉戸著陽秋
桓州陳孚
躍馬長城外方知眼界寬晴天雷雨急暑夜雪霜寒鐵
騎秋呼鶻金雕曉薦貛柳營弓劒滿容我一儒冠
王武子相馬圖范梈
偶然來廐吏喚作九方皋毁譽依名立周旋逐物勞神
馳風電足眼冷雪霜毛事有遭逢者騏驎固自高
余僑居龍門山十有餘年封張二子日從余游而
貧又甚焉因寫所懷兼簡二子共成一笑
段克已
病久慵增劇塗窮事轉迂木兼形共槁錐與地俱無醉
語勞揮麈悲歌漫叩壺鮮鮮籬下菊笑汝益羇孤
野步仍用韻示封張二子
散策溪頭路溪回路更迂山隨行處好人似往年無波
靜魚千里天晴春一壺龍門何限景歲晚不相孤
送王子壽之平遙段成己
卜築謀南邁回轅遽北之有情慚見厚無語只空悲易
忍行時淚難堪别後思明年鴈到日屈指數歸期
送張仲舉歸晉陽舉進士二首陳樵
藉甚張公子詞華衆所推門閭千里望天地一編詩花
落山公宅雲寒杵臼祠看君歸晉日翻作别家時
挂帆謝公浦把酒闔閭城江柳不忍折春風當别行關
雲連楚暗隴月向吳生葉落長安道思君北問程
次高光堡道中劉源
保障連堅壁岩崖擁亂霞天涯悲戍卒物外羨山家雲
點千峰秀川縈一徑斜民生多牧養乳酒酪收茶
廟學釋奠曹之謙
夜色齋廚肅秋風殿宇清右文遭聖代備禮引諸生牢
醴嚴三獻豆籩陳兩楹祭餘同飲福旭日樹頭迎
中條阻雪
行李淹虞坂歸期念晉州高風千葉下寒雨一山秋澗
響頻驚夢蟲聲亂似愁酒醒孤舘裏心折大刀頭
堯祠陪祭張琇
朝出城南路唐堯野殿空景星瞻帝座衡鑑溥王風名
與山河固年隨天地終聖朝嚴祀典多謝歲年豐
通明閣鄭連
杖履聯三益登臨快一觀詩來浮世外身在碧雲端地
接并汾遠窗涵宇宙寬靈臺鳴佩玉歸去看乘鸞
玉峰觀張守大
琳宇夜沉沉高松獨伴吟林風生爽籟籬月轉凉隂流
水侵階濕飛螢入竹深瑶琴時一弄山鬼是知音
題武鄉南山廟王秉鈞
古殿枕清漳遙岡壯武鄉泉靈通勢遠林茂接天長民
愛年年賜神安世世香為言賢令尹時復到嵓廊
羅漢寺李策
千畝綠雲合來穿曲徑幽月篩金影夜風撼玉聲秋野
鳥嗶孜語溪塘自在流一生清受用輸與老堂頭
興唐寺趙承禧
興唐遺寺在不許世塵侵佛見真如像僧持入定心曹
溪一派遠霍嶽萬重深滿院松花落渾疑布地金
王官谷司空圖隠居孔克堅
避暑王官谷翛然興不羣飛泉落秋雨茂樹結寒雲天
影臨流見春聲隔竹聞時同二三友尊酒坐論文
明
春日遊柏谷山寺二首朱珵堯
臘屐堪乘興徘徊捫薜蘿天臨丹嶺近山入白雲多鳥
道無方軌龍湫有暗波何時值野老長嘯出重阿
天外聞清梵晨光滿翠微杖藜蒼蘚滑斵藥紫參肥松
偃雲垂蓋花分露濕衣一僧能話古去住轉忘機
煉丹爐王翰
百丈標雲外亭亭立不傾晚霞飛鼎火秋籟響雲笙海
眼黿鼉吼峰頭鶴鸛鳴異人如邂逅再拜學長生
三門砥柱
中流一表立千古獨崔巍水激揚瀾里船危灔澦堆隋
書傷覆溺唐史記崩摧獨覺神功大光芒日月垂
開元新河
開元乘大運鑿石殺雲濤欲斷千年續何憂四海勞水
深堪泛梗岸窄不容舠上有豐碑在年深卧草茅
翠隂巖
峽深清曉入林下暫停驂待鶴回青嶂看雲倚翠杉朝
陽晞晚露宿雨浥晴嵐山鳥催歸急題名向石龕
神仙洞
探竒窮鳥道仙洞隠烟霾草没棋枰亂花深藥竈埋沙
沉談道榻月照步虚臺一自朝元去靈關竟不開
禹功岩
琬琰何時寫磨崖記聖功石紅經火烈字綠見苔封疏
决功初就懷襄害亦窮魚蝦民免化至德與天同
掛鼓石
竒峰名掛鼓今古竟相傳樹密清隂合烟涓翠影圓斒
斕驚踞虎騫舉𩔖飛鳶月夜聞鼉吼猶疑餘韻喧
早發興和金幼孜
未曉戒嚴程鳴弓度塞城川雲隨地起野火雜星明虎
旅聽笳動鑾旗傍蹕行草青沙路軟渾覺馬蹄輕
次陽明堡祝顥
晚次陽明堡登樓望雁門牛羊歸遠墅燈火映孤村塞
近風偏勁山高日易昏羈懷何以遣公館自開尊
寓平定官舍梁昱
風雨連朝夕孤吟嘆索居階前苔蘚合門下故人疎坐
久慵欹枕愁濃懶看書宦遊當此際歸思欲何如
芹泉道中望壽陽喬宇
西下榆關路平潭憶舊遊水香芹欲采陂潤草新抽落
照明關堠殘霞映驛樓山行殊可悦春事滿田疇
固關
仄徑依村轉高林隔隴疎溪風爽毛髮山翠濕襟裾邊
餽春輸盡田租歲歉餘民風兼旅况一一為渠書
西郊道中次郭伯瞻韻
百里赴佳約溪行日漸曛榆枌疎下葉峰嶼靜流雲老
愛求仙隠閒知脱世紛北山吾與共未許作移文
龍安山寺二首
百折羊腸道千重虎踞山泉聲穿澗小雲影掛松閒未
識烟霞貌先看桃李顔林巒處處好竟日愛躋攀
崛拔東峰迥乘春試一登憑虛懷獨往濟勝倚誰能帶
瞑雲歸岫求聲鳥喚朋山遊樂未極杯酌倦還勝
秋月登石樓山李瀚
倚醉尋殘壁拂雲認舊題林扉秋色早山崦夕陽低白
髮雙吟屐清風一杖藜興來還履險疑是躡丹梯
陪喬白巖游聖天寺
我愛禪扉好特攀丈者行亂山皆識面啼鳥少知名徧
讀前朝記重論舊日盟烟村渾未遠頓覺有餘情
遊盤亭千峰寺
雲裏千峰寺憑君特地過細流瀠曲澗老樹挂長蘿世
遠殘碑少林空宿鳥多夜來盤石上對月共吟哦
代州道中王紱
堪笑復堪嗟行行路轉賒稍隂憂雨雪纔霽苦風沙送
旅人欺客征途犬護車不知緣㡳事淪落向天涯
九仙臺宋之范
太行多勝境無乃此為尤獨立衆山内惟餘一徑幽雲
房盈絶頂檐溜落中流傳道九仙女燃燈到上頭
過墨鐙李進士雲深莊劉龍
何處尋槃谷居然李愿家不辭杯到手應愧筆生花煮
酒憐紅葉留題悮碧紗去年前此日身尚客天涯
獨登秦白起城郭新
弔古誰同我高呼只有天山來秦帶晉水去趙歸燕鳥
呌黃雲壟牛耕白骨田屯軍人已没遺恨尚年年
衛公祠咏紅拂
未試英雄手先邀兒女睛雌龍破壁去風雨俱隨行識
到能張膽身歸詎惜名不然牽小節一拂掃平生
屢過張沅芷宅
比屋皆難入君家到不時及階先問母未坐索窺兒容
膝常終日開胸無諱辭月斜仍惜去帶醉草新詩
桃花洞同徑野子蘇解州三王上舍丘舉人集(時二)
(月二十五日也)康海
客至桃花洞桃花半已飛感時方命駕乘興忽忘歸引
水臨花塢看漁坐石磯不知人代裏何事苦依違
贈别袁貞白先生徐休
八載今重會溪山一日游仙臺尋隠迹洞頂眺河流别
路人爭候鄉祠宿共投飛槎天外落雲樹思悠悠
慶都篇李夢陽
於昭開帝則蕩蕩協欽文高辛初纘服大舜復升聞瞻
依太古日悵望春空雲緩策遵墟里翺翔詠放勲
送段子還蒲州寺中作何景明
段子兩龍劒西行歌莫摧探花天上返觀日海邊迴一
别雲房樹相思雪夜杯禹門讀書處終夕聽風雷
鹿苑寺(即摩詰宅)
舊宅施為寺青山屬野僧高人不可見勝迹已無憑色
藉荒庭草隂垂古殿藤千崖一微逕異代幾攀登
首山
王君首山下新起讀書樓雲霧懸蘿入湍波湧作流具
茨黃帝宅嵩少羽人丘想待功成去方為此地留
早發解州楊慎
旅宿先鴉起歸心與鴈爭冰霜殘臘路花柳上春城隠
士嘲西笑騷人感北征勞心應物理奔走愧虚名
聚仙堂次宋御史韻吕柟
携友登天柱河山分處真手今摩白日足已躡青雲萬
里風花細一川秋柿新王官谷口上莫易告他人
再過霍州韓邦竒
此地吾嘗治風塵幾度遊道隨汾水折雲擁霍山浮昔
往黃梅雨今來白雁秋萍蹤倦行役意獨愛滄洲
尹吉甫墓
瞻仰周卿士淒其古墓門苔荒啼鳥跡草沒斷碑痕爼
豆千秋遠儀型百世尊空留臺畔月常照此乾坤
雲中九月八日同張年兄字川登高
韓邦靖
佳節明朝是邊寒花未開愁心看極塞鄉思上高臺對
酒清笳咽當歌白鴈來天涯難會面風雨復相催
和王公濟過韓信嶺常倫
漢代推靈武將軍第一人禍竒緣躡足功大不容身帶
礪山河在丹青祠廟新長陵一抔土寂寞亦三秦
題漳源(有序)王致中
濁漳之說不知傳自何人乘便遊發鳩見泉源清而
且洌慨世之好修而冒不韙者獨此水云乎哉竊為
水恥之故特紀以告來者
窮源四十里靈竅瀉芳泉眉睫池中見烝嘗石上鐫濯
纓發清興逃世隠塵輇寄語循名者濁漳空浪傳
交城道上王如金
月暮春之晚途興日以寅所經鶯告老不意柳謀新風
土非宜我功名未若人移家方一宿覺是異鄉身
兩嶺山旅行張弘載
石齒鱗鱗起飈輪面面催纔經仄徑盡忽訝側峰開哀
壑埋龍虎空山掣電雷故鄉何處是凝睇重徘徊
望太行唐順之
北望太行山嶺岑霄漢間倚天開疊嶂畫地作重關車
向羊腸轉人從鳥道還一為寒苦曲淚下摧心顔
同孟中丞游龍泉寺
寳地風塵絶琳宫日月偏鴈來還繞墖龍去尚留泉戸
裏天花落空中梵樂傳遠師休禁酒客醉欲逃禪
與故關張將軍談舊事有感王世貞
太息時才老殷憂戰地深毋談舊開府吾聽忽沾襟賣
劒中年事傷弓此日心唯應解嚴後歸釣五湖隂
太原道中即事二首
盤陀十二驛驛驛似西川畢竟中無地還疑内有天居
民同伏鼠宿客傍棲鳶不待蟬聲苦秋霜自鬢邊
不斷峰巒色何由見晉陽傍山兔三穴入地鼠千倉項
為泉奔癭牙因棗熟黃吾兒莫相笑風俗古陶唐
董卓壘謝榛
石艾郭東路行行薄暮天農桑晉甸服文軌漢山川澗
水風猶咽林花火似然空餘董卓壘不使後人憐
綿山懷古
綿山憶介子殁後幾千春獨有英明主終憐患難臣斷
霞餘古燒悲鳥自荒榛歲歲逢寒食其如惆悵人
四無堂
政簡獨僊尉終朝堂宇閒名傳九有外道在四無間能
了憂來事何慚老去顔悠然自俯仰雲盡見青山
漳河有感
行經百度水秖是一漳河不畏奔騰急其如轉折多出
山通遠脈兼雨作洪波偏入曹劉賦東流鄴下過
鴈門
昔有鴈門路霜氣逼征鞍野望天何慘徒行老更難人
烟隔水靜鬼火照沙寒戰伐空悲感風悽戍角殘
秋雨宿權店驛有感
驛燈分暝色野館滯秋隂已倦衰年事偏馳故國心夜
凉槐雨滴月暗草蟲吟歸夢不知路千山雲更深
題靈感院
偶成仙寺約共是野鷗心有味澹終日無營閒至今草
芽青半砌雲氣白雙林何處鳴春鳥停杯謾一吟
寓晉省彌陀寺宿張四維
一劍天涯客孤燈寄上方夢回鄉驟遠思發漏偏長榻
影留寒月鐘聲帶曉霜無端清境曙風墮梵天香
鐵索嶺趙訥
節節高巖上誰知復有山便當安見在何事費躋攀天
險本自絶人為故不閒因憐好進者豈止仕途間
題娘子關鐡佛寺壁宋登春
蕭寺枕幽谷白雲斷埃塵鉢潤龍生雨花香鳥弄春蓮
經談海月蘆浪渡江津得意歸來晚曹溪路更真
海會亦名龍泉前有金谷王國光
厭聞車馬喧來此心獨喜樹幽鳥不驚日上僧初起金
谷會可尋龍泉清無比撫心憶當時擾擾寧知已
遊石壁寺蘇祐
湍瀨珠跳起峰巒玉削成空巖惟佛影哀壑更松聲倦
鳥投林藪遊人入化城白牛無處覓一笛晚風清
松子嶺
松嶺度寒曛高穿虎豹羣太行應絶頂上黨信遺文已
覺中原隘還疑下界分雙旌颭飛鳥縹緲入層雲
同何瑞山登海光樓用韻
隔歲相逢處高樓並倚時池花飜白玉盤菜裊青絲才
笑今逾拙心憐舊總癡春風須盡醉明日有離思
望東莊贈高憲副
跂望東莊近幽深似輞川平田白鷺下曲徑綠雲連避
俗林和靖談經漢服虔懸車何太早應戀此林泉
太原臺中即事
返照横烟暮高臺發興頻輕雲將作雨殘暑故隨人座
擁新秋色城依古水濱晚凉風更起獨岸小烏巾
邑中諸大夫邀讌晉溪太傅别墅
懸甕山前路乘軺雨後來嘉禾歌萬寳崇構上孤臺饌
熟香秔入堂深綠野開昇平原有象共醉紫霞杯
天龍寺
穿林遙送目入洞共披榛問舊僧誰在驚時鳥自春名
山多古刹塵世少閒人病後憐幽寂辭家學養真
曉渡汾水將赴晉祠告成
簫鼓渡方舟旌旗夾岸浮山明汾曲曉雲白晉祠秋桐
葉飄宫井蘋花薦酒甌願言崇報祀不是重遨遊
暮秋夜宿紫荆關蘇澹
驛路飄黃葉關門薄紫荆上都瞻處近北斗坐來平塞
冷胡笳斷原荒野燒明終軍雖老大還欲請長纓
崇福寺見月黃洪毗
明月山中寺寒風雪後天轉移人語少相對佛燈懸閩
嶺茶香夢寰瀛竹葉船七千雲樹外月色故依然
佛耳摩雲茅坤
插漢如來境相參喬木林壑深雲出没堂䆳氣蕭森怪
石生蒼蘚疎松轉綠隂曉來堪聽處梵語雜禽音
過鎗風嶺黎民表
沙泥坼兩岸細路轉堪憎去馬衝風色征衣掛石稜疲
兵時偃卧古堠更陵乘頼有鎖愁地雲中岳色層
謁汾隂祠王崇古
峻宇壓汾湍軒轅掃地壇蛟龍蟠地脈嶽瀆護岡巒漢
碣螭文古唐宫樹色殘懸知翠鸞駕應在紫雲端
紫團八景(有序)張鐸
紫團三十六景宋政和中王寀字輔道者應邑大夫
之請者也詩刻半存得景二十有二伊昔象形命名
意各攸寓人代寥闊兵燹荐經詞客幽人遊賞罕繼
今諸峰雖羅列崚嶒而氏號湮沒殘碑所遺固亦漫
無可指遂使名嶽兒孫懵焉失傳予慕昔賢之高致
憐真景之娛人參彼詩義符此近稱取其尤彰彰明
著者列為八景摛詞勒之聊以當博奕云爾
橋樓淙(淙去聲即輔道之仙翁崖也)
徑轉橋樓出騶嘶猿鶴驚捫蘿防磴滑拄杖看雲生仙
去樓空閉橋深淙自清臨風操綠綺山水獨含情
雲蓋寺(即駐雲亭也)
下馬禮空王逍遙步法堂名山雄晉魏紺宇自隋唐雲
擁諸天濕風生六月凉閬仙當日事蹤跡已微茫
將軍峰(即東西二華表也)
招提依絶壁門拱二將軍受職鎮靈境荷戈凌紫氛威
名千古著梵宇半空聞仰止欽高躅徘徊散夕曛
照壁山(即屏牆山也)
真僧已入定羣動欲開顔天啟如來鑰門扄照壁山翻
經忘色相說法掩禪關蒼翠空相對巉巗不可攀
倚秀峰(乃照壁前山最高而秀者輔道所著今名無稱焉)
屏牆相對峙突兀見高峰玉女新粧出山巒翠岱濃雲
霄横綺縠河漢插芙蓉不費尋幽力塵寰那得逢
濯纓溪(輔道所著名)
小溪分瀑布素練靜無聲到此謝塵鞅因之濯冕纓名
因孺子重水得聖人清剩有觀瀾興憐君欲結盟
參園(即南極園昔有傳服參飛仙者本草亦品紫團參為上今園已墾為田矣)
瑞草象人形名園倚畫屏百年仙跡迥此日法輪停市
藥僧常繫巡山戸盡扄貪婪訴小吏哀怨若為聽
磨崖碑(舊名與今同)
懸崖鐫古籀拂石辨蟲魚壁立人難近光瑩玉不如僧
能問竒字佛亦護名書讀罷迷心悟山靈若啟予
由關子嶺發兵入綿上高叔嗣
戎衣曾事主羽檄日徵軍敢奮一朝畫而邀百戰勲深
山連古木落日斷黃雲愁思荒村夕誅求不忍聞
避雨五巑山
鳴雨斷還續連山下復高疎慵元自慣登頓為誰勞問
館投身促防崖著足牢客程憐若此終念反林皋
再過紫巖寺
受事方從北持車還向西青林含日影赤坂造天倪宦
味同雞肋官程任馬蹄蒼崖摩遍認隔歲幾行題
文水縣驛壁讀王司僕德徵詩因和其韻
長塗無驥足短髮有漁舟感嘆如同日羈牽自去秋寒
燈知客意鳴柝亂人愁屏上山川記何因認汴州
三月二日交城大雪
建辰開此月上已預今朝柳絮寒應未雪花晚故飄輕
盈對山榭點綴愛芳條若伴邊愁客經春總不消
宿八角
嚴更金柝起杪歲玉關寒行侶時相問邊城進更難歸
心惟日夜客鬢已星殘仰悟中林羽投枝亦未安
晚趨忻口
雲峰聊極目立馬獨愁心豈直關山遠其如雨雪深笳
聲先入夜邊氣迥生隂疇昔長征意蹉跎力不禁
星軺驛雨中别林八南還
驛外隂雲合窗中宿雨含深巖龍自鬭險路馬能諳短
髮星星甚長愁日日堪休將南望淚歸傍二親談
沁州張源鋪
去國三年意還家此日心天寒客路永日暮衆山深沙
塞人偏老風霜馬不禁如何更萬里投跡楚江隂
平定西交口
敢言觸熱倦悦此午隂長蘭氣清林薄蒲風散野塘高
陵堪下馬怪石欲成羊可念征途侣題詩徧驛堂
汾上秋霽亢思謙
高秋開霽色爽氣淨長空疎樹明晴影寒流漾曉風層
霄無點翳天際有孤鴻獨立遙凝望山川擬畫中
八功德水王道行
遶出西臺後高蟠白玉梯刻檀千佛出架壑數僧棲不
見雞啼杙時妨虎過溪誰將甘露水一滴灑羣迷
贈大方院主
中夭紺宇開臺勢抱崔嵬文母宫金出中涓廐馬來雲
烝九牛鼎海赴萬人齋苦行滋多福紅樓院主哉
金鴿嶺
行過金鴿嶺非復人間世不見吏催租但聞僧說偈逃
名學閉關聽法留終歲了却區中緣願言從此逝
鐵橋
懸棧渡常怯鉤金勢易搖六龍齊卧水(橋下鐵絙六條)萬馬各
矜鑣巧藉嵇康鍛平分豫讓橋吾非題柱者一鉢費相
招
題桂子園龍槐二首
九夏微風入孤蓬一柱懸抱珠能墮水嘘氣欲垂天清
夢南柯杳遺經丙舍偏豫愁飛挾雨深鎖滿林烟
婆娑拊芳樹冉冉遂成圍扶日隂常滿停雲靜不飛層
霄妨直上幽壑幸全歸夙夜行多露黃花醉染衣
栢塔秋風趙九經
塔環叢栢古秋籟絶纖埃敲榻回僧定鳴空伴鶴來曇
花飄淨界貝葉墮經臺霞卷雲飛處廬山圖畫開
秋雨宿黑石嶺楊巍
嶺險藤迷路山高石作城片雲何處雨孤客此時情茅
屋幾家在秋風半夜生旅魂愁已絶況聽鼓鼙聲
題風穴郭恬
古祠王嶺下一穴自虚中獨擅吹嘘力因知神妙功時
聞疑沸水秋至若鳴蟲造化有竒秘探之渺未窮
登黃榆馬陵諸山四首李攀龍
黃榆高不極臨眺亦竒哉河勢中原拆山形上黨來白
雲横塞斷寒峽倚天開搖落清秋色多慚作賦才
不盡寒雲外青峰落照多秋隂生大鹵木葉下滹沱巨
壑藏風雨飛梁挂薜蘿重關三輔地躍馬意如何
振衣巖木下倚杖白雲層落日懸狐塞清秋度馬陵千
峰寒自出大澤莽相仍左瞰邢襄郡分符憶股肱
秋色自冥冥風烟接井陘關門開落日山路出寒星太
守方乘嶂清時敢勒銘杉松迴朔氣哀壑未堪聽
黃河二首李昆
衣冠違紫極蹤跡到黃河白日開昏霧清風送逆波天
窮真未必人厄竟如何感慨心還壯掀髯一浩歌
昔聞黃河險今日泛孤船氣勢疑吞地濤瀧欲濺天片
帆秋色裏故國夕陽邊潦倒平生事知幾愧昔賢
青石槽張士隆
禹鑿開鹽坂虞關借石岑汗牛前事苦策馬近行吟泉
磴留天險槐亭動夕隂我慚空食志誰識仰鳴心
秋夜從饒侍御登明遠樓李維楨
黯淡千山暮憑欄首重回虹爭汾水上雲擁太行來漸
老驚元達多艱急異才今宵遲月色須為繡衣開
層臺夜月王體復
霸迹舊城隈崇岡尚有臺昔時眀月色猶過短牆來凉
氣秋空合澄輝寳地開曾聞規累卵千古頌賢哉
仲秋坐崇國禪寺郭子直
蒼茫關外路秋半已寒生樹樹見霜色山山聞水聲數
家茅結市一旅石為營向晚邊笳起偏驚逐客情
園居孫傅庭
迂僻真成性終朝靜掩門就中微有會此外復何言種
得花千樹沽來酒一罇自非庭畔鶴不許破苔痕
蘆芽山汪可受
山勢天聯地風光夏似春老僧修轉密古寺為誰新荷
葉坪前客蓮花峰下人蘆芽有識者坐久欲相親
縣居詩(并序)牛恒
予未第時閱姚武功縣居詩心竊慕之嘉靖丁酉冬
來知壺林山幽道僻頗多暇日每有感遇輙興吟詠
率用其韻積三十首因題曰縣居詩亦效嚬意云
武屋終南下别來跡漸疎自知山縣印羞見故人書蕙
帳空驚鶴苔磯想釣魚終朝刀筆裏何處覓玄虚
夏日題也宜亭二首王濬初
石逕穿花㡳茅茨隠樹間簷虛不礙月扉敞好看山雨
潤苔生色雲滋石有斑公餘聊涉趣縱步得幽閒
冷署渾無事虚亭是也宜遠山青入牖曲水細通池樾
蔭方垂榻花香欲拂巵跫然佳客到舒嘯發清颸
宿瑞雲寺三首
樹挂天邊月池涵水㡳星孤燈懸石壁一客卧虚庭根
器誰能悟皈依佛有靈朝來聞梵唄記是法華經
斗絶登危巘雲開現化城幽棲憐地僻小憩覺塵輕樹
影千章密茶烟一縷清虚堂僧入定萬籟寂無聲
秋色歸何處招提迥出塵梵雲天際杳花雨望中新說
法逢開士談詩有悟人前生愧摩詰錯認宰官身
病中登恒岳
病裏籃輿出山行路渺茫雨餘溪水漲風過埜雲凉殿
迥青霄近林深碧漢長朝真壇上月空翠落天香
夜宿會仙府
縹緲神仙宅何年集上真星辰留劍佩霞彩象冠紳洞
月窺人老山花對客新孱夫惟急病丹鼎問頻頻
廣昌道中邢大道
萬木秋搖落山空氣泬㵳危盤凌鳥道斷水接虹橋望
國天逾近離鄉路漸遙前村投宿晚落日馬蕭蕭
祁縣道中是日驅馳百餘里魏允貞
顛毛日以短行路日以長一夜霜華白千村木葉黃客
心轉無頼王事不遑將回首漳河曲秋雲護草堂
姑射晴嵐羅潮
雲生姑射曲香靄弄晴暉細細流丹壑團團覆翠微松
間同鶴夢天外挾仙飛千仞峰頭嘯情多欲上衣
題靈感院俞汝為
春思轉招提柔風起崱屴飄英亂飛雨散作空王色香
邊戲蝶迴象外遊雲逼佇對寂無言依依似相識
龍泉寺獨夜聽泉張慎言
清泉非一響高下若相酬雜以風將暮兼之竹欲秋坐
令諸想淨燈與一龕幽耳往聲來處真如容自求
虚舟閣張以誠
有閣如仙鷁凌虚迥若無簷前雙澗合窗外片雲孤汎
宅尋三磴浮家近五湖焚香天宇徹直欲問蓬壺
澶水秋興王臣直
無事即高隠烟霞誰主盟相看雲沒際攜手月同行停
斝續殘夢攤書合懶情閒翻秋水賦不是學莊生
過華峪故城有感周齊往事王時濟
秦晉分疆地周齊割據年孤城千里戍萬命一時捐廢
壘生秋草空林起暮烟於今傳部曲愁絶百升天
過平隴二段故居
策馬過平坂愀然眺廢墟家稱喬木後業墜世臣餘有
鳥悲先壠無人式舊閭溪毛深欲薦落日轉愁予
聚福寺魏允中
野寺臨山徑秋初劒氣冲開樽尋島嶼弄月倚崆峒樹
密棲威鳳溪迴立冥鴻醉眠多興緒高卧嘯長空
予適太原熊惟遠吳求叔還武昌同賦
曹學佺
方舟臨古渡分路思依依自是行人衆非關送客稀晉
山將北向楚水復西歸同作離羣鴈君還一處飛
過王光禄園亭二首楊元祥
登高通四徑縱目見明湖夾路虬枝栢當闌鳳尾梧索
郎千日醉欸乃一舟孤自得驅雞術形蹤半有無
水落蒹葭紫林開橘柚黃晚無書可著時與醉為鄉飯
出胡麻熟盤傾雀舌香邇來多隠思鷗鷺足相忘
刀黃風雪侯丕
山入刀黃峻岧岧路幾重清風連六月積雪自三冬鳳
尾翻修竹龍髯壓徑松雲間披鶴&KR0769;誰是舊王恭
大慶關渡河遇雨張銓
秦晉分疆地輶軒問俗初忽看雲結陣敢謂雨隨車舟
楫懷明主魚龍避簡書乘槎從此去何日賦歸與
山居四律德清
此身元是寄暫住即為生不屬人間有何拘世上名大
千觀去小萬物自來輕破釜沈舟計而今借令行
塵海誰能渡空居我獨任風雲千載事冰鐵萬年心古
木留春淺寒巖積雪深秖因貪縱目長踞最高岑
勞生如逆旅天地即蘧廬已見真非假纔知實是虚龍
門依藉草鼠壤拾餘蔬儘有閒田地誰當共荷鋤
日月誰將去春秋似大迷不知人寂寂但見草萋萋聚
鹿勞揮麈羣峰費杖藜倦來方假寐何處叫山雞
登那羅延窟真可
菩薩僧常住歸依上翠微山高疑日近海闊覺天低島
嶼屏中國波濤限外夷重來訪失路拂石一留題
國朝
送郭宫贊次庵謫宦山西吳偉業
薄宦知何恨秋風刷羽毛因沾太行雪憶賜未央袍問
俗壺關老籌邊馬邑豪爭傳郭有道名姓壓詞曹
送紀伯紫往太原四首
不識盧從事能添幕府雄河穿高闕塞山壓晉陽宫霜
磧三關樹秋原萬馬風相依劉越石清嘯戍樓中
羡殺狂書記翩翩負令名軍知長揖貴客傲敝裘輕酒
肆傳呼醉毬場倒屣迎須看鴈門守不及洛陽生
客舍同三子春風去住愁那知為此别五月又并州榆
筴催征騎榴花落御溝知君分手意端不為封侯
佐府偏多暇從容岸幘時詩成千騎待檄就百城知從
獵貪呼妓行邊快賭棋歸將出塞曲唱與五陵兒
晉祠紀遊四首曹溶
青壁千尋下靈宫結構殊烟絲搖玉瓚簾影拂珍珠靜
覺雲濤闊來欣騎從孤日移冰簟冷消息近蓬壺
無復祠宫守瑤壇任倚歌松杉存社稷樵牧厭兵戈傍
席琉璃滑分風菡萏多眼中賓客好作賦幾迴過
别殿慈顔啟明禋即㵎蘩展親周典重備物漢儀存環
珮參仙仗龍蛇夾畫幡邦人懷聖澤滋溉滿郊原
上有吹笙宅崔嵬少四鄰得眠非逆旅此外即風塵藥
蔓穿窗滿胎禽警露新玉泓清照裏匡坐說天真
鄉人王疎菴先生為太宰時構水鏡堂於署後之
東南隅余在翰林以事曾一至焉今謬繼公後
瓦礫茂草故處不可復問冬夜宿署中感而有
作陳廷敬
水鏡堂曾到遺蹤悵莫尋鳥棲荒署蚤葉落短垣深黯
澹題名字蒼茫啟事心夜寒霜月白猶照古藤隂
過高平弔畢亮四方伯
重過躬耕地秋原木葉稀一哀銜别路雙淚落行衣書
札臨危在文章託付非淒涼荒宅里清德耿餘暉
除夜憶樊川寄舍弟
小杜香名别樊川莫浪看東風來日下春色到河干藍
尾浮金醆青腰上玉盤如今直北望燕趙是長安(余所居樊)
(川在樊山之下欲自别於牧之之京兆樊川故往往寓意焉)
登月院山觀普照寺
樹杪水濺濺羣峰矗碧天松門留曉月板屋過流泉谷
口山城遠窗中鳥道懸前林少人迹寒磬下溪烟
小五臺吳琠
縱目看形勝城隅小五臺太行山北轉汾晉水南來帶
礪名猶在笙歌去不回空留荒苑址終古法雲開
晚行過白登魏象樞
泛泛征車暮搖搖北鴈過沙吹邊草急樓鎖戍雲多好
夢歸楊柳鄉心隠薜蘿千年遺漢蹟一夜轉悲歌
金龍池謁鄂國公祠同錫伯兄
直到龍池上池深不見龍青山迴曲岸古樹背高墉水
隔漁村夢花開佛座供鄂公遺蹟在誰遣白雲封
康熙乙卯冬月徐聯吉以蘭谿丞署武義令殉節
追贈按察司僉事漫賦俚言以表忠烈
寇賊猖狂甚承平法度寬幾人明大義一死到微官血
性千秋熱詩書此日完梁間三尺帛留與士民看
韓信嶺
酇留終亦死寧曰假王辜進食恩難報通豨事果誣一
邱今自古百戰有還無為灑孤忠淚山頭草不枯
過大同廢城
殺氣孤城黯頽牆血濺紋黃沙三月草白骨萬家墳劫
後繁音歇愁來野哭聞車前逢故老罵賊尚紛紛
綉女邨
若箇春閨豔孤邨得命名人家春樹杪石路晚山平凍
水攀雲宿荒苗背雪生饒多兒女態兀坐不勝情
望崛&KR2118;山
見山如見友相對忽開顔竟以神情合偏教杖履閒十
年驚戰伐幾度怯登攀記得漁村路維州又一灣
一葉落倡和詩二首趙瑾
到處烹葵菽家家戸戶秋白紽星散列皂領漏長留山
水攜琴賞園林載酒遊人生行樂少那暇管閒愁
世上無張翰蓴鱸也自秋身從金穴隠心逐宦途留翻
笑疎狂客徒誇汗漫遊雲關何處掩猿鶴為誰愁
訪碧鮮堂故蹟王綬
何處碧鮮堂蒼茫但夕陽墖敧秋徑草寺牧古墟羊清
影疑梢笋悲風說宋唐淇川飛夢在逸句記南莊
石州道中吕履恒
白日下汾曲清秋宜遠行泉經山店引煙望驛樓生背
嶺人聲接刊林鳥道平亂餘初買犢逋賦頼深耕
旅思繆慧遠
自悔彈冠誤風塵意若何故山疏著述邊塞試絃歌地
比長沙遠愁方儋耳多歸兮須及早三逕夢嘗過
題方山武全文
危巒天際出今古白雲封石版函龜首松毛結馬騣東
西兩縣畫南北一山通面面方成向有無夕照中
賓山書懷
今古名山擔都來荷一肩龍眠松愛日龜息石延年雲
拆高低界水移斷續天箇中神智闢隨地得鑽研
東塢嶺王士禄
荒絶東塢道蛇盤路百重崩崖敧赤石墮嶺軋黃松徑
仄猿聲苦林深虎氣濃傳聞停穆駿恍惚想遺蹤
冷泉關道中王士禎
南經雀鼠谷﨑嶇殊未休路隨千嶂轉峽束一川流灘
急長疑雨蟬嘶畏及秋雲峰將落日立馬迥含愁
霍太山
岳色清秋裏岧嶤俯素汾幾時攜蠟屐絶頂息勞筋姑
射連冰雪中條接白雲竹書何日事霸業久三分
洪洞與劉子方
晚到揚侯國涼風吹稻田衣裳滴空翠城郭入清泉鴨
唼荷邊雨雞鳴竹外烟故人能好我早辦買山錢
中條山下作
中條初日上嵐彩變朝昏芳樹重重塢流泉曲曲村河
流趨㡳柱山勢鎖關門借問王官谷貽溪跡尚存
望中條山
今朝美風日望見中條山青嶂有時隠白雲隨意還泉
飛幽谷裏鳥囀竹林間欲訪韓終去菖蒲駐好顔
送吳天章歸中條二首
二月春蕪綠紛紛蝴蝶飛花朝逢暮雨寒食減征衣道
路誰知己登臨不當歸中條多水竹此去掩荆扉
愛汝王官谷他年擬借居三峰當戶牖五姓足樵漁田
舍堪懷古茅茨宜讀書獨憐好身手歸去注蟲魚(中條山下)
(有五姓湖)
金牛村外陳奕禧
倦眼開趺坐勞筋息軟莎雪峰摩詰秀村樹郭熙多春
色憐吟興裝囊負薜蘿相招得劉墮旅語一消磨
孫常延祚寺
古寺灑秋襟娑羅一院隂亂蟬鳴碧葉新月上遙林不
習祇園靜寧知禪悦深何妨通此意聊用寄浮沈
將次山隂墮馬傷足張明府施大枉顧逆旅餉酒
賦謝二首朱彝尊
可怪乘船客今朝墮馬來半人宣武笑長路步兵哀地
主逢傾蓋天涯獨愛才淹留憐逆旅相餉竹根杯
果見軒車至倉皇啟夕扉亦知寬禮數強起著裳衣涕
淚餘生在泥塗萬事非遐方堅卧轍猶得藉光輝
太原客舍同方三孝廉育盛話舊二首
遠戍崔亭伯還家管幼安千金裘馬盡十載道塗寒華
髮同雙鬢悲歌感萬端平生蕭瑟意長鋏為誰彈
舊業東山下曾經賭墅過飄搖秋雨後零落戰場多避
地從人問誅茅奈老何烏衣雙燕子留恨滿關河
七馬坊
積潦黃蒿外連岡黑霧中轉愁人馬滑真覺道塗窮陶
穴遺深井沙陀沒故宫離程渺天末九月斷征鴻
晉祠唐太宗碑亭題壁(集杜)
步屧深林晚春池賞不稀文章千古事社稷一戎衣野
日荒荒白悲風稍稍飛無由覩雄略寥落壯心違
周郡丞令樹遷太原守詩以送之兼懷傅處士
五馬西歸日銅符領晉陽川臨溹涫近山轉崛&KR2118;長童
子爭驂篠邦人尚詠棠憑君尋傅叟暇即過松莊
晚次崞縣
百戰樓煩地三春尚朔風雪飛寒食後城閉夕陽中行
役身將老艱難歲不同流移嗟鴈戶生計各西東
拜司空表聖遺像吳雯
緬邈先型遠歸依舊德尊凍禽窺石閣野鹿到柴門赤
舄風何古黃綾詔尚存後彫見松栢千載著靈根
天柱峰
空谷良非遠招攜亦自豪轉忘千徑曲陡見一峰高峻
欲卑三詔尊將俯六鼇崇巖真可仰一為薦溪毛
東瀑布
東嶺鬱巃嵸逶迤下玉龍香巖通一綫雲窟簇諸峰石
髓飛逾洌天漿挹更濃捫蘿發長嘯初日着高舂
西瀑布
坐卧西巖下層冰落絳崖三春常夢雨十月忽聞雷到
眼雲光近當頭鴈語哀何須浣冰雪姑射有靈胎
太行山早發
晨風迷曉色辛苦戒同行不辨水流處惟䎹泉亂生霞
深石磴險月落草珠明一失孫陽後鹽車處處程
海會上方園贈古泉上人白尹謙
朝從金谷游夜宿祇園樹秉燭聞暗泉穿林犯香霧賞
妍聆妙法觀空得真悟桃李雜天花零落不知數
石塘洞
石洞垂天未乘風一叩關吾方矜遠俗世豈妬看山谷
響舒清嘯林光帶赭顔白雲飛滿袖攜取到人間
首夏同胡石林趙南浦麻衣寺歸來
蘇宏祖
紺殿巖腰見登登路漸開幾層松拄日一片石生苔有
客逃禪至無僧講法來青蒼城市杳徙倚笑飛埃
題藏山白孕彩
藏山遲鴈過一葉已先秋溝斷千尋石天低尺五樓風
雲成客淚艸木作兵愁云是藏孤所沉吟弔古丘
仲春晦日在白城作二首
春鳩鳴屋上遊子不能安柳策行人馬花簪野客冠明
朝春已暮昨夜食猶寒信美無留滯心歸懷所歡
生事轉相仍憂心牽葛藤猶然傍虎穴不復履春冰絶
俗懷兄弟違親畏友朋小兒從我出門戶有誰應
陽城龍泉寺田從典
古寺埋雲樹纔瞻墖影微溪喧珠迸落花爛錦重圍寂
歴乾坤小虚明色相歸諸天一迴步頓與世情違
柳朴渠張聯箕
細雨迷山逕微茫曙色分一溪相激宕衆動自氤氲人
跡穴中隠雞聲嶺外聞僊源疑可接居者半棲雲
首夏游仁壽寺郭九會
古寺出城隅浮圖逼太虚隂晴分氣象神鬼有驅除䆳
窟龍蛇隠荒苔鳥雀餘磴危登未得惆悵斷碑書
登大中樓劉棐
金鰲翻地軸疑待後人來歷象三時正泉刀五市開遠
烟娟女渡落日館甥臺舊是汾河水湯湯百折來
登三十三天峰二首鄭崑瑛
百丈層巒峻九天不可梯巖花隨意落石磴與雲齊忘
却此身上但看下界低霄端王子晉招手欲相提
絶徑捫蘿上凌空逼太清下窺高鳥没俯聽急風生帶
樣横汾水斗如却月城烟霄謀一宿伸手摘辰星
鳴謙驛王秉乘
省會東南接鳴謙一置郵雪銷山露骨冰漫水長流火
食浮沉計書田蚤晚秋前途猶險滑非敢惜驊騮
四過晉祠宋權
一抹青山裏劃然别有天淙鳴羣籟寂溪靜一魚懸冬
日涵春色山民習水田風塵徒自厭枕潄是何年
郝家溝松柯嶟
偃蓋層層起凌雲爾獨尊千枝鍾地脈一本透天根屈
曲材方顯離竒節乃存風霜多歴過鐵幹傲乾坤
過晉大夫狐突祠
閒來狐突祠剔蘚讀殘碑創建知何代荒涼適此時苔
封松徑少僧寂鳥聲遲亮節千秋在遺忠立晉基
觀孟門山南鵬
聞說孟門小來看大似拳生成書案景疑在畫圖懸丹
化留仙蹟龍潛吐怪涎敢同銀漢使毋謂犯星躔
九月八日登月嶺酌酒吳時諫
明日猶今日黃花即此花只須登月嶂何必上龍沙故
事拘桓景清談遠孟嘉不如岩畔醉一任帽攲斜
秋暮擬送别馮訥生暫歸鴈門三首
徐化溥
澹蕩騷壇外居然古典刑不矜學是海非以說為鈴愛
靜茶烟綠讀書藜杖青汾河當日業歸且證元經
我將香一瓣誰與古為徒子佩尊高喆先生欿大巫笑
言輕甲第衣履薄紈繻芸閣虚窗月冲然道自腴
異書不可讀之子獨探源集裛連蒼石隃縻斷銕門百
川思滙海兩漢欲刪繁吾道千秋在河梁酒一樽
白登遺蹟
平城事已矣霸跡總蕭條落日平砂淺西風古木搖共
知孤注險漫道六竒高千古青山舊長歌破寂寥
青龍惠水
有山不必高有水山椒潏修煉幾多人汲烹終日足紫
芝老碧泉瑤草叢寒渫傍水湧金蓮欲摘不可摘
覺山井
四面供寒翠一湫湧地靈何來僧錫杖誰止月澄渟素
石涵秋鑑碧欄映太清此山名覺者一汲悟常惺
銀釵嶺
可憐經過處不比脱簪行妖冶偏多態委佗故墮粧翠
鈿朝露冷細草暮雲黃莫訝馳香輦蘭膏已作荒
栢巖夜明宋起鳳
古刹荒山裏人人傳夜珠不須璃火綠自與月光殊山
鬼潛幽壁蛟龍蠖一隅巖空靈氣散久已暗僧廚
張留侯梁廸
子房名相後鄉井是純留在漢為湯沐依韓即首丘英
風欽廟貌世業感松楸邑乘書流寓何人識故侯
鮑司隸
高名傳渤海行誼衆同尊家政聞提甕人情見舉旛七
亡遭世難一死答君恩代産忠良輩天心此際存
鮑關内
新莽讐仇在從軍戈自揮已曾青犢破始向赤符歸爵
受通侯賜家承司隸威過陵拜故主忠義古今稀
鮑太尉
漢亭論舊德誰不仰流風家世三司諫勲名再入公法
令朝貴避恩使楚囚空怪得乘驄馬人欽行步工
鮑司農
漢代南陽守聲華昭古今冠裳四代貴恩澤九年深神
父人爭頌名臣帝所欽司農徵拜日真快吏民心
亦隠(并序)章經
古云大隠在山林小隠在城市余令壺邑不敢當蒙
莊吏隠小築數椽暇時攜琴而入亦寄意爾
會心何所見小築迥幽然虚牖凝花雨空階暗竹烟親
人魚鳥在托意水雲前不必南山下咏歌蒙叟篇
蒙城驛曉發沈荃
小驛催殘漏輕裝動曉輪鴉翻林外月霜淨馬頭塵旭
日横山帶和風拂草茵蒼茫烟霧裏何處問三秦
七律(上)
唐
廣勝寺太宗
鶴立蛇形勢未休五天文字鬼神愁龍盤梵質層峰峭
鳳展翎儀已卷收正覺印同真聖道邪魔交閉絶蹤由
儒門弟子應難識穿耳胡僧笑點頭
過裴舍人故居劉長卿
慘慘天寒獨掩扃紛紛黃葉滿空庭孤墳何處依山木
百口無家學水萍籬花猶及重陽發鄰笛那堪落日聽
書幌無人長不倦秋來芳草自為螢
送襄垣王君歸南陽别墅韓翃
都門霽後不飛塵草色萋萋滿路春雙兔坡東千室吏
三鴉水上一歸人愁眠客舍衣香滿走渡河橋馬汗新
少婦比來多遠望應知蟢子上羅巾
題舜廟張濯
古都遺廟出河濆萬代千秋仰聖君蒲坂城邊長逝水
蒼梧野外不歸雲寥寥象設魂應在寂寂虞篇德已聞
向晚風吹庭下栢猶疑琴曲韻南薰
奉和李觀察登河中白樓耿湋
城上高樓飛鳥齊從公一遂躡丹梯黃河曲盡流天外
白日輪輕落海西玉樹九重長在夢雲衢一望杳如迷
何心更和陽春奏况復秋風聞戰&KR0911;
賀李觀察禱河神降雨
質明齋祭北風微騶馭千羣擁廟扉玉帛纔敷雲淡淡
笙鏞未撤雨霏霏路邊五稼添膏長河上雙旌帶溼歸
若出敬亭山下作何人敢和謝元暉
春日喜雨奉和馬侍中宴白樓盧綸
鸛鶴相呼綠野寬鼎臣閒倚玉欄干洪河擁沫流仍急
蒼嶺和雲色更寒豔豔風光呈瑞歲泠泠歌頌振琱盤
今朝醉舞共鄉老不覺傾敧獬豸冠
九日奉陪侍郎登白樓
碧霄孤鶴發清音上宰因添望闕心睥睨三層連步障
茱萸一朵映華簪紅霞似綺河如帶白露團珠菊散金
此日所從何所問儼然冠劍擁成林
鸛雀樓李益
鸛雀樓西百尺牆汀洲雲樹共茫茫漢家簫鼓空流水
魏國山河半夕陽事去千年猶恨速愁來一日即為長
風烟並起思鄉望遠目非春亦自傷
贈王屋道士赴詔王建
玉皇符詔下天壇玳瑁頭簪白角冠鶴遣院中童子養
鹿憑山下老人看法成不怕刀槍利體實常欺石榻寒
能斷世間腥血味長生只要一丸丹
送崔判官使太原武元衡
勞君車馬此逡巡我與劉君本世親兩地山河分節制
十年京洛共風塵笙歌幾處堯天月羅綺長留蜀國春
報主由來須盡敵相期萬里寳刀新
聖恩洗雪鎮州寄獻裴相公楊巨源
天借春光洗綠林戰塵收盡見花隂好生本是君王德
忍死何妨壯士心曾賀截雲翻柵遠仍聞劚凍下營深
井陘昨日雙旗入蕭相無言淚濕襟
為河中少尹酬盧員外
謝傅旌旗控上游盧郎罇俎借前籌舜城風土臨清廟
魏國山川在白樓雲寺當時接高步水亭今日又同遊
滿筵舊府笙歌在獨有羊曇最淚流
遊晉祠上李逢吉相公令狐楚
不歴晉祠三十年白頭重到一凄然泉聲自昔鏘寒玉
草色雖秋耀翠鈿少壯同遊寧有數尊榮再會便無緣
相思臨水下雙淚寄入并汾向洛川
和太原鄭中丞登龍興寺閣歐陽詹
青窗朱戸半天開極目凝神望幾迴晉國頽墉生草樹
皇家瑞氣在樓臺千條水入黃河去萬點山從紫塞來
獨恨侍遊違長者不知高意是誰陪
送渾大夫赴豐州劉禹錫
鳳銜新詔降恩華又見旌旗出渾家故吏來辭辛屬國
精兵願逐李輕車氊裘君長迎風馭錦帶酋豪踏雪衙
其奈明年好春日無人喚看牡丹花
令狐相公自天平移鎮太原以詩申賀
北都留守將天兵出入香街宿禁扄&KR0911;鼓夜聞驚朔鴈
旌旗曉動拂參星孔璋舊檄家家有叔度新歌處處聽
夷落遙知真漢相爭來屈膝看儀刑
和裴侍郎送令狐相公鎮太原
十萬天兵貂錦衣晉城風日斗生輝行臺僕射深恩重
從事中郎舊路歸疊鼓蹙成汾水浪閃旗驚斷塞鴻飛
邊庭自此無烽火擁節還來坐紫微
胡山人歸王屋因有贈張籍
轉轉無成到白頭人間舉眼盡堪愁此生已是蹉跎去
每事應從鹵莽休雖作閒官少拘束難逢勝景可淹留
君歸與訪移家處若箇峰頭最較幽
慚問囚元稹
司馬子微壇上頭與君深結白雲儔尚平邨落擬連買
王屋山泉為别遊各待陸渾求一尉共資三徑便同休
那知今日蜀門路帶月夜行緣問囚
天壇上境
野人性僻窮深僻芸署官閒不似官萬里洞中朝玉帝
九光霞外宿天壇洪漣浩渺東溟曙白日低回上境寒
因為南昌檢仙籍馬君家世奉還丹
送令狐相公赴太原白居易
六纛雙旌萬鐵衣并汾舊路滿光輝青衫書記何年去
紅旆將軍昨日歸詩作馬蹄隨筆走獵酣鷹翅伴觥飛
此都莫作多時計再為蒼生入紫微
天壇峰下贈杜錄事
年顔氣力漸衰殘王屋中峰欲上難頂上將探小有洞
喉中須嚥大還丹河車九轉宜精鍊火候三年在好看
他日藥成分一粒與君先去掃天壇
司馬遷墓牟融
落落長才負不羈中原回首益堪悲英雄此日誰能薦
聲價當時衆所推一代高風留異國百年遺跡剰殘碑
經過祠客空惆悵落日寒烟賦黍離
送韓將軍之鴈門陳去疾
荒塞烽烟百道馳鴈門風色暗旌旗破圍鐵騎長驅疾
飲血將軍轉戰危畫角吹開邊月靜縵纓不信虜塵窺
歸來長揖功成後黃石當年故有期
和趙相公登鸛雀樓殷堯藩
危樓高架泬寥天上相閒登立綵㫋樹色到京三百里
河流歸漢幾千年晴峰聳日當周道秋榖垂花滿舜田
雲路何人見高志最看西面赤闌前
送李相公昭義平復起北宣慰員外副行
顧非熊
天井雖收宼未平所司促戰急王程曉馳雲騎穿花去
夜與星郎帶月行新詠盡題關外事故鄉因過洛陽城
時逢寒食游人識竟說從來有大名
盧秀才將出王屋高步名場(江南相逢贈别)
朱慶餘
王屋山人有古文欲攀青桂弄氛氲將攜健筆干明主
莫向仙壇問白雲馳逐寧教爭處讓是非偏忌衆人分
交游話我憑君道除却鱸魚更不聞
永樂殷堯藩明府縣池嘉蓮詠雍陶
青蘋白石匝蓮塘水裏蓮開帶瑞光露濕紅芳雙朵重
風飄綠蔕一枝長同心梔子徒誇豔合穗嘉禾豈解香
不獨豐祥先有應更宜花縣對潘郎
寄永樂殷堯藩明府
古縣蕭條秋景晚昔年陶令亦如君頭巾漉酒臨黃菊
手板支頥向白雲百里豈能容驥足九霄終自别雞羣
相思不恨書來少佳句徒從闕下聞
洛下送張曼容赴上黨召杜牧
歌闋罇殘恨却偏憑君不用設離筵未趍雉尾隨元老
且驀羊腸過少年七葉漢貂真密近一枝詵桂亦徒然
羽書正急徵兵地須遣頭風處處痊
駕幸河東
捷書皆應睿謀期十萬曾無一鏃遺漢武慚夸朔方地
周宣休道太原師威加塞北寒來早恩入河源凍去遲
聽取蒲城歌舞曲凉州聲韻遠參差
晚登龍門驛樓許渾
魚龍多處鑿門開萬古人知夏禹材青嶂遠分從地斷
洪流高瀉自天來風雲有路皆燒尾波浪無程盡曝腮
心感膺門身過此晚山秋樹獨徘徊
贈河東虞押衙二首
長劒高歌換素衣君恩未報不言歸舊精鳥篆諳書體
新授龍韜識戰機萬里往來征馬瘦十年離别故人稀
生平志氣何人見空上西樓望落暉
吳門風水各萍流月滿花開嬾獨游萬里山川分曉夢
四鄰歌管送春愁昔年顧我長青眼今日逢君盡白頭
莫向尊前更惆悵古來投筆盡封侯
奉同諸公題河中任中丞新創河亭四韻之作
李商隠
萬里誰能訪十洲新亭雲構壓中流河鮫縱翫難為室
海蜃遙驚恥化樓左右名山窮遠目東西大道鎖輕舟
獨留巧思傳千古長與蒲津作勝遊
題道靜院院在中條山故王顔中丞所置虢州刺
史捨官居此今寫真存焉
紫府丹成化鶴羣青松手植變龍文壺中别有仙家日
嶺上猶多隠士雲獨坐遺芳成故事褰帷舊貌似元君
自憐築室靈山下徒望朝嵐與夕曛
行次昭應縣道上送戶部李郎中充昭義攻討
將軍大旆埽狂童詔選名賢贊武功暫逐虎牙臨故絳
遠含雞舌過新豐魚遊沸鼎知無日鳥覆危巢豈待風
早勒勲庸燕石上佇光綸綍漢廷中
過故府中武威公交城舊莊感事
信陵亭館接郊畿幽象遙通晉水祠日落高門喧燕雀
風飄大樹撼熊羆新蒲似筆思投日芳草如茵憶吐時
山下祗今黃絹字淚痕猶墮六州兒
元日田家薛逢
南村晴雪北村梅樹裏茅簷曉盡開蠻榼出門兒婦去
烏龍迎路女郎來相逢但祝新正壽對舉那愁暮景催
長笑士林因宦别一官輕是十年迴
芙蓉溪送前資州裴使君歸京寧拜尸部裴侍郎
桑柘林枯&KR1593;麥乾欲分離袂百憂攢臨溪莫話前途遠
舉酒須歌後會難薄宦未甘霜髮改夾衣猶耐水風寒
遙知阮巷歸寧日幾院兒童候馬看
宿王屋天壇馬戴
星斗半沈蒼翠色紅霞遠照海濤分折松曉拂天壇雪
投簡寒窺玉洞雲絶頂醮迴人不見深林磬度鳥應聞
未知誰與傳金籙獨向仙祠拜老君
送人歸上黨薛能
燕臺基壊穴狐蛇計拙因循歲月賒兵革未銷王在鎬
桑蠶臨熟客還家霏微對岸漳邊雨堆阜鄰疆薊北沙
若到長平戰場地為求遺鏃辟魔邪
送李倍巡官歸永樂舊居
羨君歸去五峰前往往星河實見仙麥壠夏枯成廢地
棗枝秋赤近高天山泉飲犢流多變村酒經蠶味可憐
曾約道門終老住步虚聲裏寄閒眠
題河中亭子
河擘雙流島在中島中亭上正南空蒲根舊浸臨關道
沙色遙飛傍苑風晴見樹卑知岳大晚聞車亂覺橋通
無窮勝事應須宿霜白蒹葭月在東
水簾吟
萬滴相隨萬響兼路塵天産盡旁霑源從顥氣何因絶
派助前溪豈覺添豪客每來清夏葛愁人才見認秋簷
嘉名已極終難稱别是風流不是簾
留題汾上舊居
鄉園一别五年歸迴首人間總禍機尚勝鄰翁常寂寞
敢嫌裘馬未輕肥塵顔不見應消落庭樹曾栽已合圍
難說累牽還却去可憐榆柳尚依依
懷汾上舊居
素汾千載傍吾家常憶衡門對浣紗好事喜逢投宿客
刈田因得自生瓜山頭吹笛隂沈廟陌上薪蒸突兀車
投暗作珠何所用被人專擬害靈蛇
并州
少年流落在并州裘脱文君取次遊攜挈共過芳草渡
登臨齊凭綠楊樓庭前蛺蝶春方好牀上樗蒲宿未收
坊號偃松人在否餅爐南畔曲西頭
平陽寓懷
晉國風流阻洳川家家弦管路岐邊曾為郡職隨分竹
亦作歌詞乞採蓮北榭遠峰閒即望西湖殘景醉常眠
牆花此日休迴避不是當時惡少年
春日重遊平湖
湖上春風發管弦須臨三十此離筵離人忽有重來日
遊女初非舊少年官職已辜疲瘵望詩名空被後生傳
啼鶯莫惜蹉跎恨閒事聽吟一兩篇
題平湖
平湖湖畔雨晴新南北東西不隔塵映野烟波浮動日
損花風雨寂寥春山無俗路藏高士岸泊仙舟憶主人
那得載來都未保此心離此甚情親
尉遲將軍劉威
天仗擁門希授鉞重臣入夢豈安金江河定後威風在
社稷危來寄託深扶病暫將弓試力感恩重與劒論心
明妃若遇英雄世青塚何由怨陸沈
河中陪帥遊亭温庭筠
倚闌愁立獨徘徊欲賦慚非宋玉才滿坐山光搖劍戟
繞城波色動樓臺鳥飛天外斜陽盡人過橋心倒影來
添得五湖多少恨柳花飄蕩似寒梅
蘇武廟
蘇武魂銷漢使前古祠高樹兩茫然雲邊鴈斷胡天月
隴上羊歸塞草烟迴日樓臺非甲帳去時冠劒是丁年
茂陵不見封侯印空向秋波哭逝川
宿題天壇觀劉滄
沐髮清齋宿洞宫桂花松韻滿巖風紫霞曉色秋山霽
碧落寒光霜月空華表鶴聲天外迥蓬萊仙界海門通
冥心一悟虚無理寂寞元珠象罔中
送邊將之鴈門李頻
防秋戎馬恐來奔詔發將軍出鴈門遙領短兵登隴首
獨横長劍向河源旌旗落日黃雲動鼓角隂風白草翻
若使干戈更深入應聞收捷到崑崙
遊冽石
遊訪曾經駐馬看竇犨遺像在林巒泉分石洞千條碧
人在冰壺六月寒時雨欲來騰霧靄微風初動漾波瀾
個中若置羊裘叟絶勝當年七里灘
詠鐵馬鞭李昌符
鐵馬鞭長慶二年義成軍節度使曹華進獻且曰得
之汴水有字刻云貞觀四年尉遲敬德字尚在
漢將臨流得鐵鞭鄂侯名字舊雕鐫須為聖代無雙物
肯逐將軍卧九泉汗馬不侵誅虜血神功今見補亡篇
時來終薦明君用莫歎沉埋二百年
丁未歲歸王官谷司空圖
家山牢落戰塵西疋馬偷歸路已迷塜上卷旗人簇立
花邊移寨鳥驚啼本來薄俗輕文字却致中原動鼓&KR0911;
將取一壺閒日月長歌聲入武陵溪
山中
全家與我戀孤岑蹋得蒼苔一徑深逃難人多分隙地
放生麋大出寒林名應不朽輕仙骨理到忘機近佛心
昨夜前溪驟雷雨晚晴閒步數峰吟
書懷
病來猶強引雛行力上東原欲試耕幾處馬嘶春麥長
一川人喜雪峰晴閒知有味心難肻道貴謀安迹易平
陶令若能兼不飲無絃琴亦是沽名
退棲
宦遊蕭索為無能移住中條最上層得劒乍如添健僕
亡書久似失良朋燕昭不是空憐馬支遁何妨亦愛鷹
自此致身繩檢外肻教世路日兢兢
題河中鸛雀樓張喬
高樓懷古動悲歌鸛雀今無野燕過樹隔五陵秋色早
水連三晉夕陽多漁人遺火成寒燒牧笛吹風起夜波
十載重來值搖落天涯歸計欲如何
隂地關崇徽公主手跡李山甫
一搯纖痕更不收翠微蒼蘚幾經秋誰陳帝子和番策
我是男兒為國羞寒雨洗來香已盡澹烟籠著恨長留
可憐汾水知人意旁與吞聲未忍休
蒲津河亭唐彦謙
宿雨清秋霽景澄廣亭高樹向晨興煙横博望乘槎水
日上文王避雨陵孤棹夷猶期獨往曲闌愁絶每長憑
思鄉懷古多傷别况此哀吟意不勝
登鸛雀樓吳融
鳥在林梢脚底看夕陽無際戍烟殘凍開河水奔渾急
雪洗條山錯落寒始為一名抛故國近因多難怕長安
祖鞭掉折徒為爾贏得雲溪負釣竿
金橋感事
太行和雪疊晴空二月春郊尚朔風飲馬早聞臨渭北
射鵰今欲過山東百年徒有伊川歎五利寧無魏絳功
日暮長亭正愁絶哀笳一曲戍煙中
絳州過夏留獻鄭尚書韋莊
朝朝沈醉引金船不覺西風滿樹蟬光景暗消銀燭下
夢魂長寄玉輪邊因循每被時流誚奮發須由國士憐
明日客腸何處斷綠槐風裏獨揚鞭
絳州鄭尚書黃滔
旌旗日日展東風雲稼連山雪刃空剖竹已知垂鳳食
摘珠何必到龍宫諫垣虚位期飛步翰苑含毫待紀公
誰謂唐城諸父老今時得見蜀文翁
塞上
塞門關外日光微角怨單于鴈駐飛衝水路從冰解斷
踰城人到月明歸燕山臘雪銷金甲秦苑秋風脆錦衣
欲弔昭君倍惆悵漢家甥舅竟相違
津亭胡宿
津亭欲閱戒棠舟五兩風來不少留西北浮雲連魏闕
東南初日照秦樓層城渺渺人傷别芳草萋萋客倦遊
平樂舊歡收不得更憑飛夢到瀛洲
題靈顯觀吕嵓
素衣丘壑寄生涯相近衡茅共幾家卧聽松音臨水石
坐看山色老烟霞林中有鶴窺來客巖畔無人見落花
但把琴書消息過不須爐裏煉丹砂
宋
三陽山陳摶
十年蹤跡走紅塵回首青山入夢頻紫陌縱榮爭及睡
朱門雖貴不如貧愁聞劒戟扶危主悶見笙歌聒醉人
收拾舊書歸舊隠野花啼鳥一般春
唐崇徽公主手痕和韓内翰歐陽修
故鄉飛鳥尚啁啾何况悲笳出塞愁青塜埋魂知不返
翠崖遺迹為誰留玉顔自古為身累肉食何人與國謀
行路至今空歎息巖花澗草自春秋
送公期得假歸絳
風吹積雪銷太行水暖河橋楊柳芳少年初仕即京國
故里幾歸成鬢霜山行馬瘦春泥滑野飯天寒錫粥香
留連芳物佳節過束帶還來朝未央
首陽(夷齊在孟津諫伐紂而死於首陽其山在蒲蒲乃舜都也豈非二子之意何古人之不可)
(思哉)石延年
遜國同來訪聖謨適觀爭國誓師徒恥生湯武干戈日
寧死唐虞揖讓區大義克身安是餓清魂有所未應無
始終天地亡前後名骨雖雙此行孤
和道矩送客汾西村舍杏花開盛置酒其下
司馬光
田家繁杏壓枝紅遠勝桃夭與李穠何事偏宜閒處植
無端復向别時逢林間暫繫黃金勒花下聊飛碼碯鍾
會待重來醉嘉樹只愁風雨不相容
從始平公城西大閱
滄溟浴日照春臺組練光中玉帳開汾水騰凌金鼓震
西山宛轉旆旌迴逍遙静散晴空雨叱咤横飛迥野雷
坐鎮四夷真漢相武侯空復道英才
和運使舍人北園餞别行宿百井關見寄
驪駒北上雪孱顔䪍矢前驅度漢關僧室松杉青照眼
驛亭烟火迥依山馬銜邊草枯猶瘦鴈怯胡雲冷未還
賤子不須回首問鬢毛蕭颯簿書間
晨發故關寄逢吉
畫戟衣中趨綘帳驛亭門外拂征鞍已嗟漂泊三年别
更負從容十日歡煖席未窮談笑樂陟岡相望滯留難
揚鞭策馬幾多意原上秋風作曉寒
送仲更歸澤州
太行横擁巨川回三晉由來産異才展墓乘春走鄉陌
負書拂曉下蘭臺河陽路側花應合天井關頭雪未開
會使鄉人驚六印莫羞今日敝裘來
陪始平公燕柳谿
谿光不動柳風輕玉帳森沉擁萬兵鷗入烟中閒自舞
魚翻波面喜相迎樓船下視晴天碧鼓吹前驅遠陌清
桃李歸時應盛發薰然和氣滿春城
寄題李舍人偉蒲中新齋
隴上家聲勇氣殊邊庭卧鼓欲安居非同王翦私求宅
更似甘寧晚好書劍倚寒忩風淅&KR0377;門無雜客柳蕭疎
蒲州風土平生愛為問旁鄰地有餘
送冲卿通判河中府(校理吳充)
聞道名都行有期依然想見昔遊時寒光一曲秋河轉
翠嶺三條夕照移孤竹舊風民有讓重華餘教俗無疵
不須到日方登歴已在君家十二詩
鶴鳴古洞趙瞻
山勢嵳峩接遠峰九皋鶴淚徹長空清音彷彿蒼松外
疎影依稀皓月中石洞雲封仙去後桑田世換水流同
登臨厭聽黃鸝語弄巧綿蠻噪碧叢
文湖漁唱
湖光瀲&KR1527;泛蓮荷欸乃漁郎慣此過笛韻吹殘紅蓼岸
櫓聲搖出錦鱗窩狂歌明月閒愁少放浪扁舟適興多
蓴菜鱸魚供一醉掉頭歸去卧煙蓑
魏侯故城袁藏雲
獨向條陽翠靄行杖藜徐步愴吟情長河漫有懷山迹
故國空傳讓畔名遠樹半遮干木廟斷雲猶鎖魏侯城
可憐列土繁華地秖是寥寥作釣耕
贈清凉寺和長老蘇軾
代北初辭没馬塵江南來見卧雲人問禪不契前三語
施佛空留丈六身老去山林徒夢想雨餘鐘鼓更清新
會須一洗黃茆瘴未用深藏白㲲巾
次舊韻贈清凉長老
過淮入洛地多塵舉扇西風欲汚人但怪雲山不改色
豈知江月解分身安心有道年顔少遇物無情句法新
送我長蘆舟一葉笑看雪浪滿衣巾
羅漢寺韓舜卿
山隂盛事今寥落千古風流屬晉陽况有林泉當列坐
不須絃管送流觴醉揮金椀青春客自濯塵纓白髮郎
一笑相看能幾許却憐馬首路岐長
天迥雲收霽色空喬林還遶寺當中隂森小徑千重竹
蕭颯虚亭四面風暮靄不興山抹黛夕陽西下水流紅
自慚怯懦承庥庇安得民稱幾寸葱
寒食上塜至瀾洄莊追思祖烈感而為詩
司馬康
祖學當年向此勤子孫今日繼清芬賢能自過高陽里
尊寵無慚萬石君花滿一川紅蕊亂渠環千頃翠波分
高門駟馬流餘慶當見吾家世有聞
溪亭二首張商英
林檎園北小橋南水綠山青不易兼戴勝降時桑破甲
駕犁啼處稻抽尖柳因倒植風流甚花為新移蓓蕾纖
獨碾雲龍坐溪石幾人今夕共銀蟾
蕭寺回環石磴間山光草色遠相連坐中清景追唐蹟
門外紅塵接渭川落澗飛泉千丈玉過牆修竹一梢烟
畫工誰繪當時巧移得江南在眼前
游緜山
夕陽返照影流東點點寒鴉過遠峰漁叟罷竿收釣餌
牧童吹笛弄西風日光隠隠沈滄海山色青青聳碧空
萬壑千崖增秀麗往來人在畫圖中
五臺山
五頂嵯峨接太虚就中偏稱道人居毒龍池畔雲生密
猛虎嵓前客到疎冰雪滿山銀煆煉香花遍地錦鋪舒
展開坐具剛三尺已占山河五百餘
東臺
迢迢雲水陟峰巒漸覺天低宇宙寬東北分明瞻大海
西南綿緲望長安圓光化現珠千顆離照初昇火一團
風雨每從岩下過那羅洞裏有龍蟠
南臺
披雲躡雪上南臺北望清凉眼豁開一片烟霞籠紫府
萬年松徑鎖蒼苔人遊靈境涉溪去我訪真容踏頂來
前後三三知者少衲僧到此費徘徊
西臺
寳臺高峻峙穹蒼獅子遺蹤八水傍五色雲中遊上界
九重天外看西方三時雨洒龍宫冷一夜風飄月桂香
土石亦堪消罪障那非菩薩現神光
北臺
北臺高聳碧崔嵬多少遊人到便回怕見目前生地獄
愁聞耳畔活風雷七星夜夜通峰頂六出年年積澗隈
熱少寒多難久駐焚修直令念成灰
中臺
中臺岌嶪最堪觀八面竒峰擁翠巒萬壑松濤心體靜
一天花雨骨毛寒重重燕水東南闊漠漠邊塵西北寬
信入文殊真覺海大家高步白雲端
淨名寺
月滿汾川寳鐸寒誰來此地葬金棺育王得道行空際
尊者飛光出指端天上罡風常護住人間劫火漫燒殘
大千沙界無餘跡聊向閻浮示湼槃
五臺山和韻史監
羣峰歴盡到巔巒極目清凉境界寬山入雁門真設險
地藏佛國即長安雨來絶澗自成響雲渡遠溪時作團
花落經臺鐘梵寂袈裟香靄翠雲蟠
佛光寺王陶
五臺山上白雲浮雲散臺高境自幽歴代珠幡懸法界
累朝金刹列峰頭風雷激烈龍池夜草木凄凉雁塞秋
世路忙忙名利客塵機到此盡應休
凌雲臺(臺在州城隅俯臨川水)李中立
山圍平野四迴環天迥臺高眼界寬雲漏殘陽明遠岫
濤翻急雨漲前灘一川勝趣四時好千里雄風三伏寒
誰見凌雲清絶處夜凉空翠濕闌干
登洪慶觀適宜
行到蓬萊第一宫却慚仙路印塵蹤界開形勢崑崙水
送過烟嵐黛嵋峰經夏定知非暑氣乘時猶逮看秋容
不才佳景難為賦空立斜陽倚瘦笻
登洪慶觀河亭高昌
霜旄行郡試尋幽一曲圍垣遶縣周山色迎人來黛嵋
河聲驚夢撼黃流禹門水迥鄉關月濟廟烟連草樹秋
遙指天南嵩洛近烟雲何處望神州
休休亭樂沆
貽溪澄澈玉峰寒居士當年此考槃訪得遺基青華下
構成危棟白雲端人間日月雙輪轉世外襟懷九鼎安
醉魄吟魂如未泯也應謝我數盤桓
寄題神山縣玉兔寺康孝基
國朝梵刹多新額玉兔名存四百年曾為皇唐稱瑞應
得於炎宋保流傳荆山温潤嘗凝化月窟精神主缺圓
寺記廢興書異事豐碑采摭盡雕鐫
廣勝寺王筍
重遊蕭寺十年過四望風烟景若何東北嶺高明月遶
西南川遠夕陽多地饒勝槩連靈岳民足豐年藉綠波
却笑山僧無忌憚一生安處在巍峩
前題籃諫&KR0552;
一上危亭倚翠微曠然懷抱失塵機天遙流水分明去
野闊輕雲自在飛歲景又看梅已落鄉心還見鴈將歸
紛紛戰國無窮事今日誰能說是非
前題王說
山亭十里見纖微暫出紅塵已息機次第一行寒鴈去
淺深千片亂霞飛青山不斷何年有流水無窮底處歸
自古興亡安足問世間人事轉頭非
前題曹量
駐車長道莫加鞭得到幽藍頓豁然千仞嵐高晴聚翠
萬年枝老莫生烟滿窗夜到天涯月一枕秋深海眼泉
自是寂中有真趣如何瀟洒不忘筌
前題張傅
亭險高登畏力微放懷堪此養天機下窺平野遙無際
仰視危簷勢欲飛常日羣猿偎檻戲有時晴靄拂窗歸
旌軒暫駐聊凝睇應笑塵中萬事非
山西通志卷二百二十三
