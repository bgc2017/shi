山西通志卷一百十二
人物(十二)
潞安府
周
黎侯子姓其先即文王所戡後寓衞其臣作式微旄丘
二詩
仲章潞賢人豐舒為政棄而不用伯宗數其罪伐之
豫讓畢陽之孫始事范中行氏不說去而就智伯寵之
及三晉滅智氏襄子怨智伯漆其頭以為飲器讓欲
為報讐乃變姓名為刑人入宫塗厠欲刺襄子左右
欲殺之襄子曰智伯死無後而此人欲為報讐真義
士也吾謹避之耳讓又漆身為厲吞炭為啞其妻不
識也其友識之為之泣曰子之道甚難而無功以子
之才而善事趙孟必近幸子乃行所欲行此甚易而
功必成讓曰委質事人而求弑之是二心也吾所謂
難亦將以媿天下後世人臣懷二心者居頃之伏於
橋下襄子至橋而馬驚乃面數讓曰子嘗事范中行
氏智伯滅之而子不為報讐反委質事智伯智伯已
死子獨何為報讐之深也讓曰臣事范中行氏以衆
人遇臣臣故衆人報之智伯以國士遇臣臣故國士
報之襄子使兵環之令自為計讓曰臣聞明主不掩
人之義忠臣不愛死以成名君前已寬舍臣天下莫
不稱君之賢今願請君之衣而擊之雖死不恨襄子
義之乃使使者持衣與讓讓拔劍三躍呼天擊之曰
而可以報智伯矣遂伏劍而死
馮忌趙人平原君欲北伐上黨出兵攻燕馮忌曰不可
夫以秦將武安君白起乘七勝之威而與馬服之子
戰於長平之下大敗趙師因以其餘兵圍邯鄲之城
趙守而不可拔者攻難而守易也今趙非有七克之
威燕非有長平之禍七敗之禍未復而欲以罷趙攻
強燕是使弱趙為強秦之所以攻而使強燕為弱趙
之所以守而強秦以休兵承趙之敝此乃強吳之所
以亡而弱越之所以霸哉故臣未見燕之可攻也平
原君稱善
秦
馮無擇馮去疾馮劫上黨潞人馮亭之後也皆為
秦將相劫至御史大夫無擇封武信侯而去疾拜右
丞相
漢
李左車牧孫父汨秦詹事生左車趙封廣武君即今代
西之故廣武城也漢三年韓信張耳以兵數萬欲東
下井陘擊趙趙王成安君陳餘聚兵井陘口號稱二
十萬左車說成安君曰聞漢將韓信涉西河虜魏王
擒夏說新喋血閼與今乃輔以張耳議欲下趙此乘
勝而去國遠鬭其鋒不可當臣聞千里餽糧士有饑
色樵蘇後爨師不宿飽今井陘之道車不得方軌騎
不得成列行數百里其勢糧食必在後願足下假臣
奇兵三萬人從間路絶其輜重足下深溝高壘勿與
戰彼前不得鬭退不得還吾奇兵絶其後野無所掠
虜不至十日兩將之頭可致戲下願君留意臣之計
否則必為二子所擒矣成安君不聽信使間人窺知
其不用廣武君策還報大喜乃敢引兵下遂擊破趙
軍斬成安君泜水上擒趙王歇信令軍毋斬廣武君
有生得之者購千金頃之有縛而至戲下者信解其
縛東嚮坐西嚮對而師事之諸將效首虜畢問廣武
君曰僕欲北攻燕東伐齊若何有功廣武君辭曰臣
聞亡國之大夫不可以圖存敗軍之將不可以語勇
若臣者何足以權大事乎信曰僕聞之百里奚居虞
而虞亡之秦而秦霸非愚於虞而智於秦也用與不
用聽與不聽耳向使成安君聽子計僕亦擒矣僕委
心歸計願子勿辭廣武君曰臣聞智者千慮必有一
失愚者千慮必有一得故曰狂夫之言聖人擇焉顧
恐臣計未足用願效愚忠夫成安君有百戰百勝之
計一日而失之軍敗鄗下身死泜水上今足下虜魏
王擒夏說不旬朝破趙二十萬衆誅成安君名聞海
内威震諸侯衆庶莫不傾耳以待命者然而衆勞卒
罷其實難用也今足下舉倦敝之兵頓之燕堅城之
下情見力屈欲戰不拔曠日持久糧食殫竭若燕不
破齊必距境自強二國相持則劉項之權未有所分
也臣愚竊以為亦過矣信曰然則何由廣武君對曰
當今之計不如按甲休兵百里之内牛酒日至以饗
士大夫北首燕路然後發一乘之使奉咫尺之書以
使燕燕必不敢不聽從燕而東臨齊雖有智者亦不
知為齊計矣如是則天下事可圖也兵固有先聲而
後實者此之謂也信曰善敬奉教於是用廣武君策
發使燕燕從風而靡左車子遐後為趙郡李氏之祖
令狐茂壺關人為三老征和元年巫蠱起二年七月衞
太子兵敗亡不得上怒甚羣下憂懼不知所出壺關
三老上書白太子冤待罪建章闕下書奏武帝感悟
車千秋復訟之上遂族滅江充家作思子之宫為歸
來望思之臺於湖
馮奉世字子明上黨潞人徙杜陵武帝末以良家子選
為郎昭帝時以功次補武安長失官年三十餘矣乃
學春秋涉大義讀兵法明習前將軍韓增奏以為軍
司空令本始中從軍北征軍罷復為郎先是漢數出
使西域多辱命選可使外國者前將軍增舉奉世以
衛候使持節送大宛諸國客至伊修城聞莎車與旁
國共攻殺漢所置莎車王萬年并殺漢使者奚充國
鄯善以西絶不通奉世與副嚴昌計以為不亟擊之
則莎車日強其勢難制必危西域遂以節諭告諸國
王因發其兵南北道合萬五千人進擊莎車攻拔其
城莎車王自殺傳首詣長安諸國悉平威振西域宣
帝召見韓增曰賀將軍所舉得其人奉世遂西至大
宛大宛敬之異於他使得共名馬象龍而還上甚悦
下議封奉世丞相將軍皆言宜加爵土少府蕭望之
獨以奉世奉使有指而擅矯制違命發諸國兵雖有
功效恐開後奉使者争要功萬里之外為國家生事
漸不可長奉世不宜受封上善望之議以奉世為光
祿大夫水衡都尉元帝即位為執金吾上郡屬國歸
義降胡萬餘人畔去而先是昭帝末西河屬國胡伊
酉若王亦將衆數千人畔奉世輒持節將兵追擊之
為右將軍典屬國加諸吏號數歲為光祿勲永光二
年秋隴西羌彡姐旁種反詔召丞相御史大夫將軍
議莫有對者奉世曰羌虜近在境内背畔不以時誅
無以威制遠蠻臣願帥師討之上問用兵之數對曰
今羌虜無慮三萬人法當倍用六萬人然羌戎弓矛
之兵耳器不犀利可用四萬人一月足以決丞相御
史兩將軍皆以為民方收斂時未可多發萬人屯守
之且足奉世曰不可天下被饑饉士馬羸耗守戰之
備久廢不簡夷狄皆有輕邊吏之心而羌首難今以
萬人分屯數處寇見兵少必不畏懼戰則挫兵病師
守則百姓不救如此怯弱之形見羌人乘利諸種並
和相扇而起臣恐中國之役不得止於四萬非財幣
所能解也故少發師而曠日與一舉而疾決利害相
萬也固争之不能得有詔益二千人於是遣奉世將
萬二千人騎以將屯為名典屬國任立護軍都尉韓
昌為偏裨到隴西分屯三處典屬國為右軍屯白石
護軍都尉為前軍屯臨洮奉世為中軍屯首陽西極
上前軍到降同阪先遣校尉在前與羌争地利又别
遣校尉救民於廣陽谷羌虜甚多皆為所破殺兩校
尉奉世具上地形部衆多少之計願益三萬六千人
乃足以決事書奏天子大為發兵六萬餘人拜太常
弋陽侯任千秋為奮武將軍以助焉奉世上言願得
其衆不須復煩大將因陳轉輸之費上以璽書諭之
十月兵畢至隴西十一月並進羌虜大破斬首數千
級餘皆走出塞詔罷吏士頗留屯田備要害處明年
二月奉世還京師更為左將軍光祿勲如故其後錄
功拜爵下詔曰羌虜桀黠賊害吏民攻隴西府寺燔
燒置亭絶道橋甚逆天道左將軍光祿勲奉世前將
兵征討斬捕首虜八千餘級虜馬牛羊以萬數賜奉
世爵關内侯食邑五百戶黃金六十斤裨將校尉三
十餘人皆拜後歲餘病卒奉世居爪牙官前後十年
為折衝宿將功名次趙充國卒後二年西域都護甘
延壽以誅郅支封為列侯時丞相匡衡亦據蕭望之
前議以為不當封而議者咸美其功上從衆而侯之
於是杜欽上疏追訟奉世前功上以先帝時事不復
錄奉世有子男九人女四人長女媛為元帝昭儀産
中山孝王
馮譚奉世長子太常舉孝廉為郎功次補天水司馬奉
世擊西羌譚為校尉隨父從軍有功未拜卒
馮野王字君卿左將軍奉世子受業博士通詩少以父
任為太子中庶子年十八上書願試守長安令宣帝
奇其志後以功次補當陽長遷為櫟陽令徙夏陽令
元帝時遷隴西太守以治行高入為左馮翊歲餘而
池陽令並素行貪汙輕野王外戚年少治行不改野
王部督郵掾祋祤趙都案驗得其主守盜十金罪收
捕並不首吏都格殺並並家上書陳冤事下廷尉都
詣吏自殺以明野王京師稱其威信遷大鴻臚數年
御史大夫缺在位多舉野王上使尚書選第中二千
石而野王行能第一上曰吾用野王為三公後世必
謂我私後宫親屬以野王為比乃下詔曰剛強堅固
確然無欲大鴻臚野王是也而卒以少傅張譚為御
史大夫野王歎曰人皆以女寵貴我兄弟獨以賤野
王雖不為三公甚見器重有名當世成帝立以秩出
為上郡太守加賜黃金百斤朔方刺史蕭育奏封事
薦言野王行能高妙内足以圍身外足以慮化竊惜
野王懷國之寳而不得陪朝廷與朝者並野王前以
王舅出以賢復入明國家樂進賢也上自為太子時
聞知野王會其病免復以故二千石使行河隄因拜
為琅琊太守是時京兆尹王章譏王鳳專權不可任
用薦野王代鳳上初納其言而後誅章野王懼不自
安遂病滿三月賜告與妻子歸杜陵就醫藥鳳諷御
史中丞劾奏之杜欽時在大將軍幕府素高野王父
子行能奏記於鳳為野王言鳳不聽竟免野王郡國
二千石病賜告不得歸家自此始初野王嗣父爵為
關内侯免歸數年卒子座嗣至孫坐中山太后事絶
馮立字聖卿左將軍奉世子通春秋以父任為郎稍遷
諸曹竟寧中以王舅出為五原屬國都尉數年遷五
原太守徙西河上郡立居職公廉治行略與野王相
似而多智有恩貸好為條教吏民嘉美野王立相代
為太守歌之曰大馮君小馮君兄弟繼踵相因循聰
明賢智惠吏民政如魯衛德化均周公康叔猶二君
後遷為東海太守下溼病痺徙太原太守更歴五郡
所居有跡年老卒官
馮參字叔平左將軍奉世子學通尚書少為黃門郎給
事中宿衞十餘年為人矜嚴好修容儀以嚴見憚竟
寧中出補渭陵食官令徙寢中郎陽朔中擢為上河
農都尉病免復為渭陵寢中郎永始中超遷代郡太
守以邊郡道遠徙安定太守數歲病免復為諫大夫
使領護左馮翊都水綏和中以中山王舅封宜鄉侯
參之國上書願至中山見王太后時王病上奏願貶
參爵以關内侯食邑留長安上憐之詔還參京師以
列侯奉朝請五侯皆敬憚之丞相翟方進亦甚重焉
數勸參少詘節卑體以下五侯參性好禮儀終不改
其恒操哀帝即位傅太后追怨參姊中山太后陷以
祝詛之罪參以同産謁者承制召詣廷尉参自殺且
死仰天歎曰参父子兄弟皆備大位身至封侯今被
惡名而死姊弟不敢自惜傷無以見先人於地下死
者十七人衆莫不憐之宗族徙歸故郡漢書贊宜鄉
侯參鞠躬履方擇地而行可謂淑人君子然卒死於
非罪不能自免哀哉
鮑宣字子都渤海高城人後徙上黨受歐陽尚書學於
平當好學明經為縣鄉嗇夫守束州丞後為都尉太
守功曹舉孝廉為郎病去官復為州從事大司馬衞
將軍王商薦為議郎後以病去哀帝初大司空何武
除西曹掾甚敬重焉薦為諫大夫遷豫州牧歲餘丞
相司直郭欽奏宣舉錯煩苛代二千石署吏聽訟所
察過詔條行部乘傳去法駕駕一馬舍宿鄉亭為衆
所非坐免歸數月復徵為諫大夫宣每居位常上書
諫争其言少文多實是時𫝊太后欲稱尊號封爵親
屬丞相孔光大司空師丹何武大司馬𫝊喜執正議
皆免官丁傅子弟並進董賢貴幸宣上書極諫上以
宣名儒優容之是時地震民訛言明年正月朔日蝕
上乃徵孔光免孫寵息夫躬罷侍中諸曹黃門郎數
十人宣復上書言尤切直上大感異納宣言徵何武
彭宣旬月皆復為三公拜宣為司隸時哀帝改司隸
校尉但為司隸官比司直丞相孔光行園陵官屬以
令行馳道中宣出逢之使吏鉤止丞相掾史没入其
車馬摧辱宰相事下御史中丞侍御史至司隸官欲
捕從事閉門不肯納宣坐距閉使者下廷尉獄博士
弟子濟南王咸舉幡太學下曰欲救鮑司隸者會此
下諸生會者千餘人朝日遮丞相孔光自言丞相車
不得行又守闕上書上遂抵宣罪減死一等髠鉗宣
既被刑乃徙之上黨以為其地宜田牧又少豪俊易
長雄遂家於長子平帝即位王莽秉政乃諷州郡以
辠法案誅諸豪傑及漢忠直臣不附己者宣及信武
等皆死時名捕隴西辛興興與宣女壻許紺俱過宣
一飯去宣不知情坐繋獄自殺
鮑永字君長上黨屯留人宣子永少有志操習歐陽尚
書事後母至孝妻嘗於母前叱狗永即去之初為郡
功曹莽以宣不附已欲滅其子孫都尉路平規害永
太守苟諫擁護召以為吏嘗置府中永因數為諫陳
興復漢室翦滅簒逆之策諫每戒之永感其言及諫
卒自送喪歸扶風路平遂收永弟升太守趙興到曰
鮑宣死節豈可害其子也敕縣出升復署永功曹時
有矯稱侍中止傳舍者興欲謁之永拔佩刀截馬當
胷乃止後數日果下捕矯稱者永由是知名舉秀才
不應更始二年徵再遷尚書僕射行大將軍事持節
將兵安集河東并州朔部得自置偏裨輒行軍法永
擊青犢大破之封中陽侯永雖為將率而車服敝素
為道路所識時赤眉害更始光武遣諫議大夫儲大
伯持節徵永永疑不從乃收繫大伯遣使馳至長安
既知更始亡乃發喪出大伯等封上將軍列侯印綬
悉罷兵幅巾詣河内帝問衆所在永離席叩頭曰臣
事更始不能令全誠慙以其衆幸富貴故悉罷之時
攻懷未拔帝曰關東畏服卿可且將故人自往城下
譬之即拜永諫議大夫至懷乃說河内太守開城降
帝大喜賜洛陽上商里宅固辭不受時董憲裨將屯
兵於魯拜永為魯郡太守永擊討大破之降者數千
人唯别帥彭豐虞休皮常等各千餘人稱將軍不肯
下頃之孔子闕里無故荆棘自除從講堂至於里門
永異之謂府丞及魯令曰方今危急而闕里自開斯
豈夫子欲令太守行禮助誅無道耶乃會人衆修鄉
射之禮請豐等共會觀視欲因此擒之豐等持牛酒
勞饗而潜挾兵器永覺之手格殺豐等擒破黨與帝
嘉其略封關内侯遷揚州牧誅強横而鎮撫其餘百
姓安之母憂去悉以財産與孤弟子建武十一年徵
為司隸校尉帝叔父趙王良尊戚貴重永嘗劾良曰
今月二十七日車駕臨故中郎將來歙喪還車駕過
須臾趙王良從後到與右中郎將張邯相逢城門中
道迫狹叱邯旋車又召候岑尊詰責使前走數十步
按良諸侯藩臣蒙恩入侍知尊帝城門候吏六百石
而肆意加怒令叩頭都道奔走馬頭前無藩臣之禮
大不敬也由是朝廷肅然莫不戒慎又辟扶風鮑恢
為都官從事恢亦抗直不避強禦帝常曰貴戚且宜
斂手以避二鮑其見憚如此永行縣到霸陵路經更
始墓引車入陌從事諫止之永曰親北面事人寧有
過墓不拜雖以獲罪司隸所不避也遂下拜哭盡哀
而去西至扶風椎牛上苟諫冢帝以問公卿大中大
夫張湛對曰仁者行之宗忠者義之主也仁不遺舊
忠不忘君行之高者也帝意乃釋後大司徒韓歆坐
事永固請之不得以此忤帝意出為東海相坐度田
事被徵諸郡守多下獄永至城臯詔書下曰君晨夜
冒犯霜露精神亦已勞矣以君帷幄近臣其以永為
兖州牧也永便道之官視事三年卒後漢書論曰鮑
永守義於故主斯可以事新主矣恥以其衆受寵斯
可以受大寵矣
鮑昱字文泉永子少從父學客授於東平建武初太行
山中有劇賊太守戴涉聞昱永子有智略乃就謁署
守高都長昱應之遂討擊羣賊誅其渠帥道路開通
由是知名後為泚陽長涖政仁恕民趙堅殺人繋獄
其父母詣昱自言年七十餘惟有一子適新娶今恐
長無種類涕泣求哀昱令將妻入獄解械止宿遂姙
身有子境内感之荆州刺史表政化清淨再遷中平
元年拜司隸校尉詔昱詣尚書使封胡降檄遣小黃
門問昱有所怪否對曰臣聞故事通官文書不著姓
又當司徒露布怪使司隸下書而著姓也帝報曰吾
固欲令天下知忠臣之子復為司隸也昱在職奉法
守正有父風永平中坐救火遲免後拜汝南太守郡
多陂池歲歲決壊費常三十餘萬昱作方梁石洫水
常饒足溉田倍多人以殷富十七年為司徒賜錢帛
什器帷帳除子得為郎建初元年大旱肅宗召問對
曰臣聞聖人理國三年有成今陛下始踐天位刑政
未著如有失得何能致異但臣前在汝南典理楚事
繫者千餘人恐未能盡當其罪先帝詔言大獄一起
冤者過半諸徙者骨肉離分孤魂不祀一人吁嗟王
政為虧宜一切還諸徙家屬蠲除禁錮興滅繼絶死
生獲所如此和氣可致帝納其言時司徒例訟久者
至數十年比例輕重非其事類錯雜難知昱奏定辭
訟七卷決事都目八卷四年為太尉六年卒年七十
餘
鮑德昱子修志節有名稱累官南陽太守時歲多荒災
唯南陽豐穰吏人愛悦號為神父郡學久廢德修起
黌舍備俎豆黼冕行禮奏樂又尊饗國老宴會諸儒
百姓觀者無不勸服在職九年徵拜大司農卒於官
馮豹字仲文衍子年十二母為父所出後母惡之嘗因
豹夜寐欲行毒害豹走得免敬事愈謹而母疾之益
深時人稱其孝長好儒學以詩春秋教麗山下鄉里
為之語曰道德彬彬馮仲文舉孝廉拜尚書郎忠勤
不懈每奏事未報嘗俯伏省閤每從昏至明肅宗聞
而嘉之使黃門持被覆豹敕令勿驚由是數加賞賜
是時方平西域以豹有才謀拜為河曲副校尉和帝
初數言邊事奏置戊巳校尉城郭諸國復率舊職遷
武威太守視事二年河西稱之復徵入為尚書永元
十四年卒於官
魏
浩周字孔異上黨人建安中為蕭令至徐州刺史後領
護于禁軍軍沒為關公所得孫權襲南郡并得周甚
禮之魏文初權遣周偕東里袞還有詔皆見之周以
為權必臣服而東里袞謂其不可必服上悦周言是
歲冬使周與冊吳王使者偕往周既致詔命與權私
宴曰陛下未信王遣子入侍也周以闔門百口保之
權因字謂周曰浩孔異卿乃以舉家百口保我我當
何言耶遂流涕沾襟及與周别又指天為誓上謂周
為得其真而權竟無遣子意周遂見疎
苻秦
張蚝本姓弓上黨泫人膂力過人能却曳牛走城無高
下皆可超越張平愛之養以為子嘗因平妾割勢以
自誓遂為閹人銅臺之戰(一作銅壁)蚝單馬大呼出入秦
陣者四五堅募人生致之鷹揚將軍吕光刺蚝中之
前鋒鄧羌擒以獻平懼請降堅拜平左將軍以蚝為
虎賁中郎將甚見寵愛常侍左右尋加廣武將軍楊
安攻拔符庾於陜城王猛伐燕蚝以虎牙將軍受猛
節制楊安攻晉陽不克猛使蚝為地道帥壯士數百
潛入城中大呼斬關克之時猛衆止六萬而燕師三
十萬蚝與徐成等跨馬運矛馳赴燕陣出入數四旁
若無人殺傷甚衆戰至日中燕兵大敗乘勝逐北猛
遂滅燕以功進前將軍袁瑾守壽春為桓温所圍遣
使請救堅遣蚝與王鑒率步騎二萬救之鑒據洛澗
蚝屯八公山桓温遣將夜襲鑒蚝乃退屯慎城建元
十二年以前禁將軍同鄧羌等帥步騎二十萬與行
唐公洛會兵攻代昭成逆戰不勝退遁隂山後度漠
南蚝與李柔勒兵赴之部衆逃潰遂平代地振旅而
還十四年為并州刺史十五年入為後將軍十八年
晉楊亮攻涪城堅遣蚝帥兵救之蚝出斜谷亮引兵
退建元末大舉伐晉蚝以驃騎將軍為前鋒敗謝丕
於淝南謝元謝琰勒兵數萬陳以待之蚝退列陣逼
淝水晉師不得渡陽平公融因謝元之請渡軍却陣
勢不能止遂大敗堅至洛遣蚝率羽林五千戍并州
長樂公丕率男女六萬進如潞川蚝同并州刺史王
騰迎入晉陽始知五將凶問發喪舉哀丕稱號進蚝
為侍中司空封上黨郡公王永宣檄州郡推蚝為中
軍都督其見重如此蚝方面勲亞鄧羌時人咸曰鄧
羌張蚝胥萬人敵也
南齊
令狐芬壺關人任大司成遷廬江太守
元魏
堯暄字辟邪上黨長子人本名鍾葵後賜名暄祖僧賴
平中山時來歸國暄聰了美容貌為千人軍將太武
以其恭謹擢中散後兼北部尚書時始立三長暄為
東道十三州使更比戶籍賜獨車一乘廐馬四匹前
後從征及出使檢案三十許度皆有克己奉公之稱
賞賜衣服綵絹奴婢等物賜爵平陽伯授太僕卿轉
大司農卒於平城孝文為之舉哀贈相州刺史長子
洪襲洪子傑字永壽元象中開府儀同三司樂城縣
公洪弟遵位臨洮太守卒謚思遵弟榮位員外散騎
侍郎
馮龍上黨人仕魏為魏州刺史有善政蝗不入境人以
為廉明所感
堯雄字休武長子人暄之子少驍果輕財重氣位燕州
刺史平城縣伯率所部據定州歸齊神武從兄傑為
滄州刺史亦遣使降齊神武使傑行瀛州事使雄代
傑為瀛州刺史進爵公義然後取接下以恩吏人懷
之為大都督隨高昂破賀拔勝於穰城除豫州刺史
趙繼宗殺潁川太守邵招據樂口北應元洪威雄討
之繼宗敗走城内因雄之出據州引西魏復討平之
梁將李洪芝王當伯襲破平鄉城雄並擒之又破梁
司州刺史陳慶之圍南荆州陷其城元慶和侵擾南
境大破之於南頓尋破梁楚城豫州人上書更乞雄
為刺史復行豫州事行臺任祥攻潁川長史賀若紇
為西魏將怡峰所敗雄收散卒保大梁周將韋孝寬
攻豫州雄都督程多寳執刺史馮邕并雄家屬及部
下妻子數千口送至樂口雄外兵參軍王恒伽都督
赫連儁等從大梁邀之斬多寳收雄家口還雄别破
樂口進討懸瓠復行豫州事岳寳據項城韓顯據南
頓雄一日拔其二城擒顯及長史岳寳遁走加驃騎
大將軍儀同三司復平魯陽除豫州刺史雄性質寬
厚為政舉大綱在邊十年屢有功績愛人物多所施
與人以此稱之興和四年卒贈司徒謚武恭子師嗣
隋
馮世基上黨人明悟有幹略開皇中官兵部尚書
郝讓襄垣人博學宏才有古君子風初授饒安令遷守
兖州
唐
王甡貴子曹州武城縣令儀鳳二年遷武連縣令栢林
人唐王府君墓誌略曰君諱甡字衆仁潞州壺關人
也高辛氏之苗裔王鍾之後人文肇備王孫繼軒冕
之暉禮樂權輿公子嗣襟裾之美鑒諸史冊略而言
焉祖游齊定遠將軍荆州刺史七州諸軍事父貴隋
朝散大夫揚州别駕並以逸茂翹英金閨擢秀雄啚
壯觀為善揚芳固得輝耿當時緝熙往帝惟君聳凌
雲之壯節霜氣横空禀河嶽之英靈風情冠日才礱
玉匣吐納金籝豹略潜機龍韜挺睟以上元三年三
月二十日詔授曹州武城令儀鳳二年六月五日又
遷始州武連縣令可謂屈牛刀而下割抑琴調以虛
張蝗越謠彰雉馴風著春秋八十有二卒於私第葬
於西栢林村
苗晉卿字元輔潞州壺關人世以儒素稱擢進士第調
修武尉累進吏部郎中中書舍人知吏部選事選人
多訴索晉卿終日無愠顔久之進侍郎方時承平選
常萬人李林甫以銓事委晉卿及宋遥天寳二年坐
張奭貶安康太守明年徙魏郡充河北採訪使居三
年政化大行嘗入計謁歸壺關望縣門輒步吏諫止
晉卿以公門當下況父母邦乎郡太守迎犒使所屬
令行酒酒至必立飲白釂侍老有獻降西階拜而飲
時美其恭改河東郡兼河東採訪使徙扶風郡封高
平縣男遷工部尚書東都留守召為憲部兼左丞天
寳末楊國忠忌其有望奏東道賊衝非大臣不可鎮
遏授陜郡太守陜虢防禦使以老辭聽致仕車駕入
蜀間道走金州肅宗召赴行在拜左相封韓國公食
五百戶改侍中既而罷為太子太傅尋復拜侍中詔
攝冢宰固讓曰稽祖宗故事無冢宰之文不聽後數
日復詔攝冢宰固辭乃免乞閒日入政事堂代宗優
之聽入閣不趨為御小延英召對宰相對小延英自
晉卿始吐番入以病臥家賊輿致脇之噤不肯語賊
不敢害上還拜太保罷政事永泰初卒年八十一贈
太師京兆少尹護喪謚曰懿獻改謚文貞晉卿寬厚
所至以惠化稱魏人為營生祠立石頌美再秉政出
入七年小心謹畏不甚斥是非得失而練達事體百
官簿最一省無遺議者比漢胡廣肅宗欲以李輔國
為常侍奏曰常侍近密非賢不可豈宜任此輩罷之
陳希烈等論死晉卿曰若得張通儒安守忠孫孝哲
等何以加罪不從俄而史思明再亂嘗自為父碑文
有鵲巢碑上賊入上黨焚蕩略盡而苗氏松檟獨無
傷大歷七年配享肅宗廟廷十子發丕堅粲垂向吕
稷望咸粲德宗時官至郎中陸贄欲進粲官上不許
曰晉卿往攝政有不臣言粲等宜與外官贄奏晉卿
起文儒致位台輔謙柔敦厚為三朝所推安肯為族
滅計雖甚狂險猶不為之況老臣乎上然之而粲官
終不顯
後五代
李肇上黨人仕後唐歴軍校至檢校司徒從討王都於
定州不利力戰死之子孫入宋為勲臣貴戚
李建崇上黨人少從軍善騎射歴後唐晉漢皆有戰功
累官右衛大將軍周太祖即位授右監門大將軍
常思字克恭潞州人初為唐長劒指揮使歴唐晉為六
軍都虞候漢高祖鎮河東以思為牢城指揮使高祖
立領武勝軍節度使徙鎮昭義在潞州五年以聚斂
為事初思微時周太祖方少孤無依衣食於思家以
思為叔後思與周太祖遭漢以取富貴周太祖已即
位每呼思為常叔拜其妻如家人禮廣順三年徙鎮
歸德居三年來朝又徙平盧踰年疾歸洛陽卒贈中
書令
張彦威仕周歴金吾衛上將軍初為劉知遠行軍司馬
軍中推知遠為主知遠謙讓彦威三上箋勸進郭威
與楊邠贊之遂即位
王得中上黨人北漢世祖劉旻時官樞密直學士賀遼
穆宗即位還乾祐七年旻與周師戰王延嗣使司天
監李義白曰時可戰矣得中叩馬諫曰南風甚急非
北軍利豈助我者耶旻怒曰老措大無妄沮吾軍已
而兵果失利乃遣得中送遼將楊袞還因乞師遼命
歸報許發兵會代州將桑珪殺防禦使鄭處謙得中
道經其地珪械得中送於周周世宗賜以帶馬問遼
兵何時當至得中曰臣受命送楊袞他無所知或代
為危之得中太息曰吾食劉氏祿有老母在圍中若
以實告周人必發兵據險而拒之則家國兩亡吾獨
生何益不若殺身以全家國所得多矣居數日遼敗
符彦卿於忻口周世宗責得中欺妄殺之
宋
韓保正字永吉潞州長子人父昭運從孟知祥入蜀署
珍州刺史保正初事知祥為押衙及僣位以為豐德
庫使累遷樞密副使宣徽北院使為北路行營都監
以圖岐陽而晉昌趙贊棄城東奔鳳翔侯益亦中變
遂還成都俄為雄武節度領兵出新關至隴州漢兵
固守保正無功而還復屯雄武改䕫州寧江軍節度
加宣徽南院使選其子崇遂尚主宋初為峡路都指
揮制置使屯䕫州以經畫邊事遷檢校太尉兼侍中
山南節度興元武定緣邊諸砦屯駐都指揮使及王
全斌至棄興元保西縣被圍遣人依山背城結陣以
自固為史延德所破以麾下遁延德追擒之太祖召
升殿勞問賜袍笏金帶茵褥鞍勒馬仍賜甲第未及
命官卒贈右千牛衛上將軍
李崇矩字守則潞州上黨人孤貧礪行鄉里推服漢祖
次上黨史弘肇時為先鋒聞崇矩名署親吏及周祖
訪弘肇親舊得崇矩謂之曰汝史氏家故吏為我求
其近屬吾將恤之崇矩上弘肇母弟福而又素主其
家盡籍財産以付福周祖嘉之以隸世宗帳下顯德
初補供奉官從征高平以功轉供備庫副使改作坊
使恭帝命告哀於南唐還判四方館事宋初征李筠
率龍捷驍武左右射禁軍數千人屯河陽攻大會砦
拔之斬五百級改澤潞南面行營前軍都監破筠衆
於碾子谷入城命先收圖籍視府庫因上言願護父
櫬歸許之賜予甚厚拜右監門衛大將軍充三司使
從征李重進還為宣徽北院使仍判三司乾德二年
代趙普拜樞密使五年加檢校太傅時劒南平禁軍
校吕翰構亂言者請誅妻子崇矩言案籍餘萬人乃
令盡釋之翰衆亦稍自歸翰尋敗滅開寳初從征太
原班師命為後殿次常山病遣太醫診視命乘涼車
還固辭崇矩以女妻趙普子承宗上不悦門下客鄭
伸門下僅十年上書告其隂事崇矩不能自明出為
鎮國軍節度六年入為左衛大將軍太平興國二年
夏詔乘傳自陜至滄棣按行河堤秋出為邕貴潯賓
横欽六州都巡檢使尋移瓊崖儋萬麾下咸憚行盡
出器皿金帛數百萬分給之抵黎城洞穴以財遺其
酋長衆皆懷附代還拜右千牛衛上將軍雍熙三年
判右金吾街仗兼六軍司事端拱元年卒年六十五
贈太尉謚元靖崇矩性純厚寡言尤重然諾見史弘
肇子孫必厚禮之在嶺海四五年恬不以炎荒嬰慮
往來皆一日渡海未嘗留滯飯僧至七十萬造像建
寺尤多又喜黃白術云
李繼昌字世長父崇矩與太祖善太祖誕辰必遣繼昌
奉幣常卑弱弓輕矢教以射法建隆三年蔭補西頭
供奉官太祖欲選尚公主崇矩謙讓繼昌亦不願上
頗不悦開寳五年選魏咸信尚主繼昌同日遷如京
副使崇矩出華州補鎮國軍牙職入為右班殿直東
頭供奉官監大名府商税歲課增羨服闋授西京作
坊副使淳化中為登莱沂密七州都巡檢使至道二
年拜西京作坊使峡路二十五州軍捉賊招安都巡
檢使旋改兵馬鈐轄賊酋喻雷燒以金帶遺繼昌偽
納之賊懈不設備因掩殺進西京左藏庫使咸平三
年討王均砦於城西門賊忽開城偽遁雷有終等各
以所部徑入繼昌覺亟止之不聽因獨還砦賊閉關
發伏有終等僅以身免繼昌安堵如故諸校聞城中
戰聲請引去繼昌曰當俟主帥命是夕有終馳報徙
繼昌屯鴈橋門三月破彌牟砦斬首千級大獲器仗
進逼魚橋門均脱走入城嚴戒部下無擾民獲婦女
童幼置空寺中俟事平遣還其家而急領兵追賊以
功領奬州刺史俄知青州入掌軍頭引見司景德二
年幸澶州遣先赴河上給諸軍鎧甲遼人請和令與
其使姚東之偕往俄與韓把同至行在及遼聘使至
又命接伴尋擢西上閤門使三年又使遼命知汝州
兼兵馬鈐轄出知延州兼鄜延路鈐轄大中祥符元
年進東上閤門使求歸入對勞問再三遣尚醫診視
復任延安改右驍衛大將軍領郡如故祀汾隂留為
京師新城巡檢鈐轄改左神武軍大將軍權判右金
吾衛仗子遵勖尚萬壽長公主天禧初主誕日邀繼
昌過其家迎拜為壽上密以金帶器幣珍果美饌賜
之拜連州刺史出知涇州表求兩朝御書及謁拜諸
陵皆許之二年冬卒年七十二遣中使護櫬錄其子
文晟殿中丞文旦侍禁繼昌性謹厚為治尚寬所至
民懷之任峡路時縣胥護芻糧後期上官正令斬之
繼昌徐為解貸鄭伸早死母貧餓詣繼昌乞丐與白
金百兩時人稱之
李處耘潞州上黨人肇子幼隨兄處疇至汴遇張彦澤
斬關入獨當里門射殺十數人曉復鬭又殺數人里
中賴之漢初折從阮帥府州召委軍務從阮歴鎮鄧
滑陜邠皆從之折氏甥詣闕誣處耘罪黜宜祿鎮將
從阮表雪其冤顯德中遺表又稱處耘可用詔署河
陽右職帥李繼勲晏射處耘連四發中的繼勲大奇
之俾掌河津處耘曰津往來懼有姦不可不察居數
月果得契丹遺西川江南蠟書即遣處耘部送遂隸
太祖帳下補都押衙會駐軍陳橋處耘見軍中謀遽
白太宗與王彦昇謀召馬仁瑀李漢超等定議始入
白處耘臨機決事謀無不中授客省使兼樞密承旨
右衛將軍從平澤潞遷羽林大將軍宣徽北院使討
李重進為行營兵馬都監知揚州勤於撫綏奏減城
中屋税民皆悦服建隆三年詔歸老幼遮道涕泣累
日不得去拜宣徽南院使兼樞密副使賜甲第一區
詔慕容延釗討朗州以處耘為都監入辭上親授方
略令會兵漢上適内酒坊副使盧懷忠使荆南還具
言可取狀遂命圖之處耘至襄州先遣閤門使丁德
裕假道荆南請具薪水給軍荆人請供芻餼百里外
又遣德裕諭之乃聽命遂令軍中曰入江陵城有不
由路及擅入民舍者斬師次荆門高繼沖遣其叔保
寅及軍校梁延嗣奉牛酒犒師處耘待之有加諭令
翌日先還延嗣大喜報繼沖荆門距江陵百餘里是
夕召保寅等宴飲延釗帳處耘密遣輕騎數千倍道
前進繼沖遽聞大軍至即惶怖出迎遇於江陵北十
五里處耘揖繼沖令待延釗遂率親兵先入登北門
比繼沖還則兵已分據城中荆人束手聽命即發江
陵卒萬餘人并師晨夜趨朗州又先遣别將分麾下
及江陵兵趨岳州大破賊於三江口獲船七百餘艘
斬首四千級又遇賊帥張從富於澧江擊敗之逐北
至敖山砦賊棄砦走俘獲甚衆處耘擇肥者數十人
令左右分㗖之黥其少健者令先入朗州會暮宿砦
中遲明延釗大軍繼至黥者先入城言俘悉被㗖朗
人大懼縱火焚城而潰時朗州大將汪端匿周保權
於江南砦僧寺遣田守奇帥師渡江獲之遂入潭州
盡得荆湖地初師至襄州衢肆鬻餅者倍取軍人直
處耘命斬於市以徇延釗小校司義兇恣處耘召義
呵責至白湖延釗圉人入民舍鞭其背延釗怒斬之
由是大不協更相論奏朝議以延釗宿將貰其過謫
處耘為淄州刺史卒年四十七廢朝贈宣德軍節度
檢校太傅賜葬洛陽偏橋村處耘有度量善談當世
務常以功名為已任荆湖之役臨事專制不顧羣議
遂至於貶太祖追念之為太宗納其次女為妃即明
德后也子繼隆繼和繼恂洛苑使順州刺史贈左神
武大將軍繼恂子昭遜供備庫使處疇作坊使子繼
凝
張延通潞州潞城人父彦威周右金吾衛上將軍延通
穎悟有才幹蔭補供奉官宋初歴通事舍人遷東上
閣門副使開寳中為西川兵馬都監命同内客省使
丁德裕引進副使王班内臣張嶼領兵屯蜀郡德裕
頗專恣延通面質其短德裕銜之又疑延通與嶼為
黨會親征太原有使自行在至備言上當盛暑躬冒
矢石勞頓萬狀延通曰主上勤勞若此而吾輩日享
安樂蓋言不自安也德裕不答會歸闕德裕誣奏延
通嘗對衆言涉指斥及引問延通抗對不遜遂遇害
李繼隆字霸圖處耘子蔭補供奉官處耘貶除籍以入
貢復舊官乾德中選為果閬監母將輔以處耘左右
繼隆曰是行兒自有立豈須此輩代還夜涉棧道與
馬偕墜絶澗絓於大樹而免命領雄武卒三百戍邵
州蠻賊數千截其道率衆力戰賊遁去太祖聞其勇
敢器重之又襲袁州破桃田砦追賊二十里入潭富
砦焚其梯衝芻積復督荆湖漕運吳人多出舟師斷
餉道屢與鬭糧悉善達日馳四五里往来覘候一日
遇虎射殺之嘗獲吳將斬其首以獻上益嘉之且追
念處耘謂曰昇州平可持捷書来當厚賞汝時内侍
十數輩不願入奏繼隆獨請赴闕因言在途遇大風
晦暝城破之兆也翌日捷奏至太祖召之曰如汝所
料矣吳將盧絳聚衆攻掠命招来之錄功遷莊宅副
使從幸西洛改御營前後巡檢使太平興國二年改
六宅使護浚京西河又治決河以已舟易梁迥弊舟
舟覆棲枯桑杪以免從征太原為四面提舉都監領
梯衝地道攻城西面機石過其旁從卒仆死督戰無
怠攻幽州領先鋒破遼數千衆及圍范陽又為先鋒
大敗遼衆於湖翟河南後為鎮州都監遼侵邊諸將
以陣圖上所命不可違繼隆曰事有應變安可預定
設獲違詔罪請獨當即從宜而行敗之於徐河四年
遷宫苑使領媯州刺史護三交屯兵與潘美出征破
靈邱縣盡略其人以歸改定州駐泊都監嘗出土鐙
砦與遼戰獲牛羊車帳甚衆詔書褒美命擊李繼遷
四月出銀州北破實哩諸族追奔數十里斬三千餘
級俘蕃漢老幼千餘梟代州刺史哲勒裕勒及其弟瑪
奇首獲牛馬鎧仗尤多又出開光谷西杏子坪破保
寺保香族斬其副首領瑪爾們濟特五十七人降銀三族
首領錫伯軍等三千餘衆復破穆蘇朗實鄂特諸族及
濁輪川東兔頭川西生擒七十八人斬五十九級俘
獲數千計引師至監城烏弋葉伊特四族降津嘉克羅尼
十四族不下襲擊之夷其帳千餘俘斬七十餘級俄
改領環州團練使又護高陽關屯兵從曹彬攻幽州
破遼衆數千於固安南下固安新城進克涿州矢中
左股血流至踵獲遼貴臣一人彬欲上其功繼隆止
之俄而𫝊潜米信軍潰獨繼隆振旅還即令知定州
尋詔分屯諸軍令書吏盡錄其詔旬餘敗卒集城下
不知所向按詔給劵俾各持詣所部上益嘉其有謀
三年遷侍衛馬軍都虞候領武州防禦使遼大入邊
出為滄州都部署劉廷讓戰君子館繼隆引麾下兵
退保樂壽追赴闕逾年加領觀察使端拱初授侍衛
馬軍都指揮使領保順節度九月出為定州都部署
初朝議令堅壁清野一日敵驟攻滿城至唐河護軍
袁繼忠慷慨請出師中黃門林延壽等止之繼隆曰
閫外之事將帥得專乃與繼忠出兵戰數合擊走之
二年冬送芻粟入威虜軍遼于越率騎八萬来邀繼
隆領步騎裁一萬先命千人設伏城北十里而與尹
繼倫列陣以待敵衆方食繼倫出不意擊走之繼隆
追奔過徐河俘獲甚衆詔廢威虜軍繼隆言梁門為
北面保障不可廢遂城守如故訖為要地淳化初上
遣使至定州密諭親征繼隆上奏止之是歲遼師不
入邊議遂寢四年夏召還面奬改節靜難軍復遣還
屯尋為河西行營都部署李繼遷遁擒趙保忠以獻
裨將侯延廣監軍秦翰議誅保忠追繼遷繼隆曰保
忠几上肉爾當請於上今繼遷遁去千里窮磧艱於
轉餉宜養威持重未易輕舉延廣等服其言會密詔
廢夏州隳其城繼隆命弟繼和等入奏以為朔方古
鎮賊所窺覦存之可依以破賊并請於銀夏兩州南
界山中增置堡戍以扼其衝且為内屬蕃部障蔽而
斷賊糧運皆不報至道二年白守宗等敗於洛浦河
亟命繼隆為靈環十州都部署是秋五路討繼遷命
繼隆出環州取東關鎮由赤檉苦井路赴之繼隆以
所出道回遠乏水請由槖駞路徑趨賊巢上遣周瑩
齎手詔督其進軍赤檉繼隆以便宜發兵與丁罕行
十餘日果不見賊而還三年春繼遷遣其軍主史癿
遇卒屯槖駞口西北雙推以遏絶蕃部執倉族蕃官
癿遇来告繼隆遣劉承蘊田敏會癿遇討之斬數千
級獲牛馬槖駞萬計先是軍糧赴靈州必由旱海路
自冬至春芻粟始集繼隆請由古原州蔚茹河路便
衆議不一繼隆固執上許之遂率師以進壁古原州
令如京使胡守澄築城是為鎮戎軍真宗初改節鎮
安軍檢校太傅踰月召還加同中書門下平章事解
兵柄歸鎮咸平二年内艱起復會秋潦蔡水壊岸督
士卒補塞自辰訖午衝波稍息四年加檢校太師望
都失利繼隆累表求面陳邊事因乞自效俄召還詢
訪改節山南東道判許州景德初明德寢疾詔赴闕
冬幸澶淵表求扈從命為駕前東西排陣使先赴澶
州陳師北城外毁車為營敵數萬騎急攻與石保吉
率衆禦之追奔數里及上至幸北門觀兵召問慰勞
見其所部整肅歎賞久之翌日幸營中召從臣飲宴
二年春加開府儀同三司食邑實封會疾作駕親臨
問卒年五十六駕又臨之制服發哀贈中書令謚忠
武錄其子昭慶洛苑使從子昭遠昭遜内殿崇班又
錄門下二十餘人乾興初詔與李沆王旦同配享真
宗廟庭繼隆感慨自樹深沈有城府好讀春秋左氏
傳喜名譽賓禮儒士太宗特親信之委以機要真宗
以元舅之親不欲煩以軍旅優游近藩恩禮甚篤然
多智用能謙謹保身明德欲面見之但詣萬安宫門
拜牋終不入又嘗命諸王詣第繼隆不設湯茗第假
王府從行茶爐烹飲焉
王陟潞州上黨人淳化三年進士補嵐州團練推官督
運有勞遷晉州觀察推官至道初度支李擇言薦為
著作佐郎通判大名府真宗尹京留為開封司錄參
軍以謹幹被待遇即位召賜緋魚袋改著作郎進推
官乘傳陜西督餉靈武咸平初遷太常博士為河東
轉運使賜金紫時趙保吉納款屢遣陟與内侍張崇
貴裁度邊事正其經界又副崇貴使夏州賜誥命代
歸同考試貢士及封印卷首改工部員外郎知棣州
召入判三司鹽鐵勾院卒上以京府之舊甚憫之錄
其子若拙奉禮郎後官太常博士若谷太廟齋郎及
陟妻卒又命給其子俸
李繼和字周叔處耘子蔭補供奉官三遷洛苑使淳化
後兄繼隆多在邊任繼和常從行友愛尤至每令入
奏機事繼隆罷兵柄手錄唐李勣遺戒授繼和曰吾
門不墜者在爾矣初繼隆請城鎮戎軍不果行繼和
面奏曰平涼舊地山川險阻旁扼夷落為中華襟帶
城之為便太宗許焉後復不守咸平中繼和又言乃
命版築以繼和知軍兼涇原渭儀都巡檢使城畢加
領平州刺史建議募貧民及弓箭手墾田積粟又屢
請益兵朝議未許上曰苟緩急部署不為濟師則或
至失援矣命兼涇原儀渭鈐轄時命張齊賢梁顥訪
邊事上言鎮戎軍為涇原儀渭北面扞蔽又為環慶
儀渭原秦熟戶所依正當回鶻西涼六谷吐蕃密本
賤遇馬臧梁家諸族之路誠常用步騎五千守之涇
原渭州會於此軍并力戰守則賊必不敢過此軍此
軍苟廢則過此新城止皆廢壘有數路来寇而長驅
儀渭潘原以及涇原故不置此城以扼要路即今自
靈環慶廊延石隰麟府等州以外河曲之地皆屬於
賊矣臣欲自蕭關至鎮戎城砦西就胡盧河川運送
芻糧但恐靈州食盡或至不守清遠固亦難保青岡
白馬曷足禦扞則環州便為極邊矣昔李漢超守關
南太祖詔漢超私物所在悉免關征故漢超居則營
生戰則誓死而一方為之安靖苟能用其法守靈武
許令專制無失事機縱有營私冒利民政不舉亦乞
不問用將之術異於他官貪勇智愚無不皆錄又何
慮靈州不可守哉至蕃界青鹽禁之為便五年領兵
殺衛埋族於天麻川自是隴山外諸族皆内附願置
要害戍守繼和因請移涇原部署於鎮戎以壯軍勢
又請開道環延為應援上以其精心戎事甚嘉之戎
人一夕塞長壕越古長城抵城下繼和與都監史重
貴禦之賊據險再突城隍列陣接戰重貴中重創敗
走之大獲甲騎詔嘉奬之别出良藥縑帛牢酒以賜
繼和習武藝好談方略所至幹治然御下少恩部兵
終日擐甲常如寇至嘗上言保捷軍新到屯所多亡
命者請優賜緡錢苟有亡逸即按軍法上特令以所
奏著詔書中而不許其請以覆護之尋代還六年出
為并代鈐轄將行請對欲領兵按度邊壘上曰河東
巖險兵甲甚衆賊若入寇但邀其歸路自可致勝不
必率兵而往也景德初徙北平砦駕駐澶淵與魏能
張凝領兵赴趙州躡敵後遼請和又命赴張凝為緣
邊巡檢安撫使事平復還并代時詔書有當行極斷
語官吏不詳深意即處大辟繼和言其事乃詔悉須
裁奏先是繼隆卒繼和恥以遺奏得官久之遷西上
閤門使未幾擢殿前都虞候領端州防禦使大中祥
符元年卒年四十六贈鎮國軍節度遣諸王赴弔二
子早卒令三班主家事弟繼恂洛苑使順州刺史贈
左神武大將軍子昭遜供備庫使
李遵勖字公武崇矩孫繼昌子好為文詞舉進士大中
祥符間召對便殿尚萬壽長公主初名勖上益遵字
升其行授左龍武軍駙馬都尉賜第永寧里堂甓多
為鸞鳳狀令鑱去主服有龍飾悉屏藏之上歎喜領
澄州刺史坐事謫均州團練使徙蔡州起為太子左
衞率府副率復左龍武軍將軍改領宏州真拜康州
團練使給觀察使祿時繼昌官刺史遵勖請班其下
許之後繼昌守涇州疾遵勖馳省不俟命上遣使令
乘驛赴之既還自劾慰諭之遷澤州防禦使宣州觀
察使求補郡自試出知澶州賜宴長春殿河水溢將
壊浮梁督工徒七日而堤成遷昭德軍節度觀察留
後拜寧國軍節度使徙鎮國軍知許州水軍多不練
習命部校按劾拔去十七八後以疾請援唐韋嗣立
故事求山林號不許初天聖間章獻后屏左右問人
有何言遵勖曰臣無他聞但人言上既冠宜以時還
政嘗上三說五事以論時政晉國夫人林氏以后乳
母多預國事密請置之别院出入伺察之其補助多
此類師楊億為文億卒為制服及知許州奠億墓慟
哭而返又與劉筠善筠卒存恤其家通釋氏學將死
與浮圖楚圓為偈頌卒贈中書令諡曰和文有閒晏
集二十卷外館芳題七卷
李昭亮字晦之繼隆子四歲補東頭供奉官許出入禁
中繼隆北征遣昭亮持詔軍中問方略及營陣還奏
稱旨累遷西上閣門使出為潞州兵馬鈐轄徙領麟
府路軍馬事尋為管勾軍頭引見司兼三司衙司冒
請官廩數百人按發之領高州刺史知代州以四方
館使復領麟府路遷引進使領賀州團練使歴知瀛
定二州成州團練寧州防禦使延州觀察使感德軍
節度觀察留後擢殿前都虞候秦鳳路馬步軍副都
總管經略招討副使徙永興路馬步軍副都指揮使
并代州路副都總管安撫招討副使尋守代州再徙
真定路都總管保州兵叛遣王果招之兵乘埤呼曰
得李步軍来我降矣昭亮從輕騎數十人叩城門呼
曰爾輩苐来降我保其無虞也卒稍稍縋城下明日
開門降改淮康軍節度觀察留後復知定州敕使存
勞賜黃金三百兩給節度俸以褒其功明年拜武寧
軍節度使為殿前副都指揮使昭亮習軍中事政尚
嚴多所建請萬勝龍猛軍蒲博徹屋椽相擊捕斬之
杖其主者諸軍股慄祠南郊騎卒亡弓會赦昭亮曰
宿衞不謹不可貸卒配隸下軍以宣徽北院使判河
陽徙延州以南院使判澶州徙并州成德軍拜同中
書門下平章事判大名府仁宗書塗金紋羅曰李昭
亮親賢勲舊命其子惟賢持以賜徙定州改節天平
彰信泰寧為景靈宫使改節昭德卒贈中書令諡良
僖昭亮和易練習近事於吏治通敏善任僚佐以故
素更藩鎮無他過云
李惟賢字寳臣昭亮子蔭三班奉職為閣門衹候通事
舍人累遷西上閣門使尋領高州刺史知莫州倉粟
陳腐戍兵大譟弗肯受惟賢馳往諭曰邊兵衆則積
粟多能無陳腐乎欲盡取新則陳者何所歸斬首惡
一人流十人軍中帖然召還提舉諸司庫務領榮州
團練使知冀州會遷補禁軍犯贓汚者皆絀為下軍
惟賢曰武士何可責以廉節且抵罪在昔今不可以
新令繩之乃更其制徙恩州遷四方館使卒惟賢善
宣辭令習朝儀仁宗愛之
李端懿字元伯遵勖子性和厚喜問學通隂陽醫術星
經地理之學七歲授如京副使侍真宗嘗解方玉帶
賜之稍長出入如家人七遷濟州防禦使為羣牧副
使知冀州為政循法度民愛其不擾妖人李教已死
人有言在王則軍中降單州團練使知均州改滑州
兵馬鈐轄賊平實無李教乃以為汝州防禦使提舉
在京諸司庫務遷蔡州觀察使同勾當三班院徙華
州母喪起鎮國軍節度觀察留後願終制許之仍給
全俸提舉集禧觀出知鄆州兼京東西路安撫使京
東大水發倉廩賑之置弓手局教戰鬭遂如精兵治
汾陽堤百餘里以却水患民便之尋除寧遠軍節度
使知澶州御史中丞韓絳奏端懿無功以留後赴澶
州卒徹樂䘏其家黃金三百兩贈感德軍節度使諡
良定再贈兼侍中端懿能自刻厲傾身下善故士大
夫與遊甚得名譽
李端愿字公謹遵勖子以穆獻公主恩七歲授如京副
使四遷恩州團練使仁宗以旱慮囚放宫女疏言縱
釋有罪小人之幸放宫女為宦者專制反失所歸何
以弭災變累進邢州觀察使鎮東軍留後知襄郢二
州轉運使獻羨財數十萬端愿言常賦三折其民不
堪奪轉運使賞申折變之禁移廬州富弼謂曰肥上
之政何以減於襄陽端愿曰初官喜事飾厨傳以干
名則譽者至更事既久知抑豪彊制猾吏故毁隨之
弼深然其言英宗初同提舉在京諸司庫務上拱默
端愿求對曰當躬攬權綱以係人心不宜退託失天
下望拜武康軍節度使知相州除醴泉觀使神宗遣
使就其家錄章奏詔褒之河東城婁手寫趙普諫
太宗北伐疏以聞請老以太子少保致仕凡大禮成
賜金帶器幣品數視執政哲宗進太子太保欽聖后
以甥舅嘗幸其第致禮獻穆祠堂命近侍掖端愿勿
拜元祐六年卒輟朝臨奠賻典加等贈開府儀同三
司
李端慤字守道遵勖子官左藏庫使執獻穆喪辭起復
詔特給俸累遷東上閣門使幹辦三班院嘗侍宴羣
玉殿獨賜珠花飛白字寵顧特異知邢冀衞三州至
蔡州觀察使元祐中以安德軍留後卒贈昭德軍節
度使諡曰恭敏兄端懿嘉祐時嘗密請建儲及卒端
慤護喪歸元豐間袖舊槀上之神宗歎曰近世之賢
戚也由是端慤名益著
李評字持正端愿子由東頭供奉官八遷皇城使授西
上閣門使為樞密都承旨出使陜西河東還言鄜延
之人皆謂城婁非便乞速毁撒征南安調兵及河
東又言大軍南征而取卒於西北使蠻聞之得以窺
我以榮州刺史出知潁州還幹當三班院副韓縝報
遼聘且分畫河東地界賜袍帶金帛進成州團練使
知蔡州卒年五十二贈冀州觀察使賜白金千兩
李新襄垣人熙寧間尚書名勒本縣壽聖寺碑隂功業
無考
苗授字授之潞州人父京慶歷中死守麟州抗元昊授
少從胡翼之學補國子生蔭供備庫副使王韶取鎮
洮為先鋒破香子城拔河府羌圍香子田瓊救之敗
死乃簡騎五百屬授奮擊敗之休士二日羌復要架
麻平注矢如雨授令曰第進無恐氊牌數百且至行
前者傳呼羌驚亂力戰數十斬四千級又破之於牛
精谷取珂諾城盡得河湟地知德順軍三遷西上閣
門使果莊寇河州授往一戰克薩宗論功第一遂知
州事加四方館使榮州刺史從燕達取銀川降木征
加引進使果州團練使涇原都鈐轄召使遼上勞曰
曩香子之役非汝以寡擊衆幾敗吾事以為秦鳳副
總管徙熙河復知河州副李憲討生羌於露骨山斬
萬級獲其大酋冷雞朴羌族十萬七千帳内附威震
洮西拜昌州團練使龍神衞四廂都指揮使徙知雄
州熙州元豐西討授出古渭取定西蕩禹臧花麻諸
族降戶五萬城蘭州遇賊數萬於女遮谷登山逆戰
賊退伏壘中夜遁授踰天都山焚南牟屯没煙凡師
行百日轉鬭千里始入塞授持議不苟合初在德順
或議城籛南授曰地阻大河糧道不濟非萬全計也
役即止征靈武詔援高遵裕條上進退利害甚切歴
步軍副都指揮使威武軍節度觀察留後元祐三年
遷武泰軍節度使殿前副都指揮使改節保康知潞
州提舉上清大平宫復使殿前卒年六十七贈開府
儀同三司諡曰莊敏
苗履授子為閣門衹候歴熙延渭秦四路鈐轄知鎮戎
軍四方館使吉州防禦使竄房州起為西上閣門副
使熙河都監又謫右清道率府率監陜州酒税元符
初還秩以熙河蘭會都鈐轄知蘭州詔同王贍取青
唐與姚雄合兵討峗羌籛羅結贍將李忠戰敗羌復
列陣以待履叱軍士納弓於鞬拔刀而入羌怙巢穴
殊死鬭梟將陳迪王亨輩皆反走履獨駐馬不動有
酋突而前復繞出履背欲斷軍為二力戰數十合羌
退乘勝圍蘭宗堡弗能拔日暮收兵羌宵潰明日縱
兵四掠焚其族帳而還詔與种樸討蕩阿章辭以兵
少樸遂陷錄前功擢龍神衛四廂都指揮使成州團
練使知慶州徙渭州進捧日天武都指揮使子傳
苗時中字子居壺關人徙宿州以蔭主寧陵簿古河久
陻請開導溉田為利甚博人稱苗公河調潞州司法
參軍郡守欲入囚死力争守悟而聽之熙寧中以司
農丞使梓州路密薦能吏十人後皆進用人卒莫之
知交人犯邊擢廣西轉運副使宋師次富良江時中
曰賊必從間道来乘我不備至勢窮然後降耳密備
之既而果從上流来戰敗始納款徙梓州轉運副使
韓存寳討蠻乞弟逗遛不行時中曰師老矣將士暴
露非計存寳不聽卒敗林廣代存寳乞弟既降復逸
去追之刁斗不暇鳴時中曰上以十萬衆相付豈以
一死為勇耶今入異境變且不測廣悟亟止追者整
軍進會班師軍行時中以糧道遠創摺軍法食不乏
遷兩階為發運副使河東轉運使加直龍圖閣知桂
州進寳文閣待制至戶部侍郎卒
李涓字浩然遵勖曾孫蔭殿直召試中書易階通直郎
知鄂州崇陽縣靖康元年羽檄召兵鄂當發二千九
百人皆未集涓獨以所募六百請行或謂盍徐之涓
曰事急矣當為東南倡而募士多市人不能軍涓出
家錢買牛酒激犒之令曰吾固知無益然世受國恩
唯直死耳死國留名男兒不朽事也衆皆泣即日引
而東北合蒲圻嘉魚二縣兵至蔡天大雪蔡人譟而
奔曰敵至矣即結陣以待俄游騎果集涓馳馬先犯
其鋒下皆步卒蒙盾徑進乘勝追北十餘里敵大至
飛矢蝟集二縣兵亟舍去涓創甚猶血戰大呼叱左
右負已遂死焉年五十三士卒死者六七上官誣其
遁去明年蔡人以屍歸錄其忠贈朝奉郎官三子
王彦字子才上黨人性豪縱喜讀韜略父奇之使詣弓
馬子弟所徽宗閱試補下班祇應為清河尉從涇原
經略种師道兩入夏國有戰功金攻汴彦棄家赴闕
求自試河北招撫使張所異其才擢都統制使率禆
將張翼白安民岳飛等十一將部七千人渡河敗金
人復新鄉縣傳檄諸郡金率數萬衆薄彦壘圍數匝
彦以衆寡不敵潰圍出諸將散歸彦獨保其城西山
結兩河豪傑圖再舉金購彦急彦慮變其部曲相率
刺面作赤心報國僇力勤王八字以示無他意彦益
感勵撫愛士卒與同甘苦未幾兩河響應忠義民兵
首領傅選孟德劉澤焦文通等皆附之衆十餘萬綿
亘數百里皆受彦約束金命首領破彦壘首領跪泣
曰王都統砦堅如鐵石未易圖也金間遣勁騎撓彦
糧道彦勒兵待之斬獲甚衆益治兵刻日大舉告期
於東京留守宗澤澤召彦會議乃將兵萬餘渡河金
以重兵襲其後而不敢擊既至汴澤大喜令宿兵近
甸彥即以所部兵馬付留守司量帶親兵趨行在見
黃潛善汪伯彥力陳兩河忠義延頸望王師願因人
心大舉北伐言辭憤激大忤時相意遂降旨免對以
為武翼郎閣門宣贊舍人差充御營平寇統領時范
瓊為平寇前將軍彥稱疾不就乞致仕許之川陜宣
撫張浚奏為前軍統制浚與婁宿相持於富平欲大
舉至漢中會諸將議彥獨以為不可曰陜西兵將上
下之情皆未通若少不利則五路俱失不若且屯利
閬興洋以固根本敵入境則檄五路兵来援萬一不
捷未大失也浚幕府皆非之彥即請為利路鈐轄俄
改金均房州安撫使知金州盜桑仲陷淮安襄陽乘
勢陷均房直擣金州白土關衆號三十萬仲彥舊部
曲申牘請曰願假道入蜀就食彥遣統領官門立為
先鋒擊之賊銳甚立戰死或請避之彥叱曰樞相張
公方有事關陜若仲越金至梁洋則腹背受敵大事
去矣敢言避者斬即勒兵趨長沙平阻水據山設伏
以待賊見官軍少蟻附搏戰彥執幟一麾士殊死戰
賊敗走彥休士進擊追奔至白磧復房州紹興元年
九月京西將李忠攻金州都關彥戰不利關陷退屯
秦郊令將士盡伏山谷間焚秦郊積聚偽若遁者秦
郊距郡城二十里路坦夷彥募敢死士易麾幟設奇
以待閱再宿賊至秦郊官軍逆戰大敗之追襲至秦
嶺遂復乾祐縣忠走劉豫初桑仲既敗還襄陽乃鳩
集散亡陷鄧州南攻德安西據均陽分衆三道一攻
注口關一出馬郎嶺一擣洵陽前軍去金州不三十
里彥曰仲以我寡彼衆故分三道以離吾勢法當先
破其堅則脆者自走遣副將焦文通禦江口自以親
兵營馬郎相持一月大戰六日賊大敗仲為其下所
殺又有王闢董貴祈守中阻兵窺蜀小者不減數萬
悉討平之冬偽齊秦鳳經略郭振以數千騎掠白石
鎮彥與關師古併兵禦大敗之獲振復秦州張浚承
制以彥節制商虢陜華州軍馬三年正月金宗弼入
浚召彥與吳玠劉子羽會興元薩里哈自上津疾馳
不一日至洵陽統制官郭進死之彥退保石泉縣金
入金均彥趨西鄉二月金攻饒風關彥與吳玠禦之
不能却關破彥收餘兵奔達州五月遣兵至漢隂縣
大敗劉豫將周貴復金州浚承制進彥保康軍承宣
使兼宣撫司參議不受五年四月差知荆南府充歸
峽荆門公安軍安撫使彥措置屯田自蜀買牛千七
百頭授官兵耕營田八百五十頃分給將士有差六
年二月知襄陽府京西南路安撫使以岳飛嫌辭浚
奏彥為行營前護副軍都統制督府參謀軍事六月
以八字軍萬人赴行在至鎮江聞母喪乞解官不許
趣入對遂以為浙西淮東沿海制置副使以所部屯
通州之料角七年正月因捕亡者與解潛軍鬭貶秩
二等彥乞終餘服二月復洪州觀察使知邵州入辭
上撫勞甚厚曰以卿能牧民故付卿便郡行即召矣
九年卒於官年五十彥稱名將建炎初屢破大敵威
聲振河朔時以和議召還又奪兵柄使治郡士議惜
之彦事親孝居官廉子弟有戰功不與推賞將卒以
家財均給其弟姪焉
宇文光黎城人博極羣書尤精於春秋左傳曰不讀此
無以斷大事豈獨取其富而艷哉當宋中葉邪正迭
進而光審時嘉遯絶意功名靖康中金兵南下猶讀
書山谷中見執不屈而死女亦死
山西通志卷一百十二
