山西通志卷三十三
水利(五)(津梁附)
代州(直隸)
峩河渠峩河發源州東南峩峪自東而西漑峩口村
下杜村傳村南留屬村地
中解河渠中解河發源州西南漑中解等村地
峪口河渠峪口河發源州南漑王家村會崗上村峪
口村上沙窊村下沙窊村甲村選仁村下莊村金盤村
上曲村地
滹沱河渠滹沱河發源州東繁峙縣河兩岸引漑聶
營村平城韓曲村南家寨下門王村洪水賈村棗村堡
西留屬村東旺村西旺村園子村地
以上渠四道始立夏日按時日分水程自上而下
以次引漑渠頭司之
舊志峪口河東南五十里卽鳳遊峪口源出楊林嶺
經峪口村民引漑田
西峩河西南十里源出荆山茹僕射嘗教民漑田
代多山少水卽滹沱名河冬春間一衣帶耳泉出雁
門支渠漶漫又散逸不可收拾
漢志注累頭山治水所出東至泉州入海過郡六行
千一百里
雁門郡治廣武井水鹹苦民皆擔輦遠汲魏黃初中
太守牽招準望地勢因山陵之宜鑿原開渠注水城
内民頼其益
唐僕射茹昇治峩谷水穿渠漑田
東關河發源雁門山緣城東南入滹沱明時水漲幾
及城兵備張濬潘倣築堤遏其衝
成化間州人孫鳳視聶營地知下有泉教居人䟽鑿
而漑田近萬畆
五臺縣
縣東
龍灣泉二池發源龍灣寺引渠三道漑醬房東峽村西
峽村地
臺山河發源北臺引渠五道漑上峪松巖口上耿家莊
河西河北高洪口村地
縣南
盧虒河發源縣北小王村引渠四道漑孤獨店下耿家
莊教場村羅家莊地
小營河發源縣西泉巖村引渠六道漑東治鎮五級村
永安村槐隂村石村地
縣西
小營河繇河引西南河渠二道南北河渠三道漑泉巖
村郭家寨大興村地
以上諸渠因地畆定水規立夏日始以次引漑渠
長司之
舊志盧虒河在西北十五里先為豪右所占天順間
知縣李華刻石以杜訟漑郭家寨大興槐隂東冶等
村名豐樂襄陽府推官智幾先記
東峪河源出移城村經孫家莊百蘭村漑田入河門
與滹沱合
東鄉龍灣寺清泉瀉於澗下滋灌秔稻
繁峙縣
舊志峩河在縣西二十里發源黑龍池經崖頭等村
漢志鹵城滹沱河東至參合入滹沱别過郡九行千
三百四十里并州川從河東至文安入海過郡六行
千三百七十里
滹沱河源出繁峙縣泰戲山(即今小孤山)流甚細涓涓如
瀉壺色青黑西南流數里合玉斗泉水(一名龍泉)又數里
合三泉水至砂澗東合北樓口水至新興村合華巖
嶺水西入代州水勢漸巨沈沙浴泥沿代城南西環
如帶三里許合三里河水又十數里合羊頭神河水
又數里合九龍河及西峩河水遂至崞繞城之東環
抱城來宣普濟二河水不數里合陽武河水陽武性
湍急自西入滹沱而滹沱水益巨又淺深無定如黃
河以沙為岸難築堤防澇則患崩塌旱則滋灌漑所
經之地利害各半又六十里合坂市河水自蝦蟆石
東折而過忻口入定襄横北東流合雲中河水水性
馴順土人引以漑田水利大興自河邊抵五臺合泉
岩東峪二河水遂過盂縣繇浮石口入原仇北境合
烏河水東流入北直隸正定府平山縣
繁峙滹沱河自上而下水勢陡瀉遇山水暴漲一湧
輙涸瀕河民田不能設立渠道
魏志漢建安十一年鑿滹沱入汾名平虜渠
崞縣
陽武河渠發源縣西南陽武峪口自西而東經行二十
里有竒
河南岸官渠起上下陽武村西分流引漑上下陽武村
施家野莊村大牛堡村大牛店村南申村陳家野莊村
神山村趙家野莊村默都村三吉村沙城村魏家莊村
薛沽村石封村等十四村田
河北岸繇河引漑西會村上下申村賈陀村上大林村
下大林村等五村田
以上諸村計田畆多寡定用水日期繇立夏起分
定日時循上及下以次引漑
舊志陽武河縣南二十里源出太子崖居民分支灌
溉其利頗饒
十一渠大蒲灣渠白家渠陽武渠大牛渠
三吉渠賈陀渠大林渠龍泉渠石寺渠
申村渠
滹沱渠胥資灌漑
津梁
代州
鐵柱橋在東門外兵備張惟誠以鐵柱故名
峪口橋在東南十五里
傅家坪土橋在雁門關外
滹沱橋在南門外滹沱河明正德五年知州張銨架木
為橋以通南山萬歷十三年兵備張惟誠重修長七
十七丈寬八尺羅以修欄但木橋易頽屢廢屢建而
不能以石易之故要道終阻耳
五臺縣
西巡橋在臺山峪寺前舊名巡檢司橋康熙二十二年
因
聖祖仁皇帝駕幸臺山易今名
通濟橋在孤嶼溝
白梁橋在滹沱河上民徐鴻鳴歲冬架木為之以利行
人
繁峙縣
普濟橋在平刑關石澗明萬歷三十七年七月善人白
珠募建南通京都大道山水衝激
國朝雍正十年七月重修
崞縣
迎恩橋在南關外金太和三年游居士建又名南石橋
成化六年知縣吳祥修
永安橋在南關外成化間知縣吳祥建
來宣橋在北關外舊名北石橋金太和三年游居士建
明洪武六年重修改今名
寧靜橋在西一百里嘉靖間知縣劉誠建
保德州(直隸)
保德東自天橋西至馮家川黃河經流百餘里兩岸皆
夾大山間有河灘夏秋多湮没
舊志西溝在西城下源出峰子嶺由下園頭入黃河
舊溝畔灌漑畦園今衝没
石梯灘水東北二十里明季灌溉稻田今衝没
郭家灘東十里計溝中水可漑田百畆有竒明萬歷
間河水衝决遂失利後知縣胡柟查灘未盡没乃修
堰引灌焉保德瀕河且衆泉爭流乃亢而不下者勢
與水違與波俱逝者蕩為巨浸堤堰莫施桔橰徒巧
保德諸灘舊皆引河水或汲井泉澆漑菜菓茂盛自
明季河變以後遂成巨漫焉
州西北至積石二千五百里南距龍門五百里則禹
之經此固無疑也且天橋峽口三石頭白馬崖兩山
逼狹水勢阻礙納大河於數丈之石峽不見其溢真
䟽鑿神功州北二十五里舊有禹廟今河岸有禹餘
糧石張茂先博物志云禹治水棄餘糧於江化為石
觀此益信
明萬歷戊戌六月二十四日暴雨三日夜城圯百餘
丈二十七日東西灘畦盡没二十八日河水瀰岸晡
驟溢南抵龜棧北抵府谷崖路高湧數十丈上至鐵
匠舗下至馮家川延袤百里失村疃三十有四官民
船二十有一
河曲縣
河曲縣四面山坡民藉以耕種雖有黃河經流瀕河皆
山無民田
舊志鎮河口在縣西北四十五里居民引以漑田
葬溝在東一里井峪溝在南一里龍門溝在西一里
均資灌漑
津梁
保德州
東溝渡在州城下官渡通陜府谷要津
故城渡花園子渡紫家窊渡韓家川渡桑園渡神山渡
胥在西馮家川渡在西南水寨渡在東北天
橋子渡在東(民渡詳關隘)
天橋在東北二十里下深澗上接石峽橋跨兩山之崖
金貞元三年僧法利募建
化龍橋在城内儒學門東阻城中水使北流
石梯橋通河曲道屢被水衝
保德橋在南門外明弘治十四年知州楊光澤修久廢
國朝康熙二十七年築土橋
惠民井橋在城西南井溝明正德八年建
國朝康熙十六年鄉宦白眉三十三年知州唐文德重
建
河曲縣
唐家會渡在西北六十里專以濟渡官軍北通宣府大
同西通陜西榆林寧夏船二
隂灣渡在西北四十里
楊免渡在西北三十里冬月黃河不凍
芽子波渡在西五里通陜西清水黃甫川等處
倒回谷口橋在西南三十里倒回谷溝上金貞元三年
僧法利募建
九梁橋在北一百里宋慶歷年間建
星坐土橋在東北十里通偏關路
澗虹橋在南門外跨大澗河上順治五年巡撫祝世昌
知縣馬雲舉創建苖給諫有記
解州(直隸)
解州雖有溝渠堰壩皆擁護鹽池民田不能灌漑
舊志通濟渠州城南古引噴雪巖水入城明弘治九
年知州李溥重濬萬歷十六年蒲人修堰壅水道水
不入城二十五年知州賈化醇申鹽院復其舊民甚
便之
大水澗會小水澗入女鹽池水勢甚巨築五龍堰防
之其自城南者入通濟渠穿城過均惠亭漑城中圃
靜林澗源出中條山頂爾雅所謂沃泉懸出者是也
北流經寺東寺僧曁左右居民傍山半引水漑田引
水之法以時刻記名一分水自司空表聖定王官引
水法後世因之北流經紅臉溝入臨晉境
黃花谷谷有水可漑田
城内灘在城西北隅滙州中潦水為池久寖生泉亦
生鯽魚豐而短味勝别産康熙壬午癸未間州人學
種蓮蓮輙茂
安邑縣
舊志青石泉東南三十里出中條山漑田數頃
苦池灘東一十三里夏縣東山巫咸谷諸水流入可
引以漑田
東郭灘東南十里餘隣鹽池地數十頃中有大堰起
楊家莊至東郭灘堰東乃腴地也堰西民田水澤相
半
黑龍堰自東郭北抵任村防條山磨兒盤窰子溝界
灘諸水衝決鹽池
璧水堰自聖惠鎮抵界村防黑龍堰潰決
東禁堰在聖惠鎮南鄰璧水堰防東灘諸水
雷鳴堰在東郭村南
常家月堰蝦蟆堰胥在西姚村
小李村堰大李村堰胥防中條山諸水
西姚村東南堰防中條山諸水
新堰沈家堰申家堰白家堰匙尾堰胥在湯里村
備水月堰河北小月堰胥在苦池村
小堰在界村西北
七里堰在張村胥防東灘諸水
永豐渠宋仁宗天聖四年閏五月陜西轉運使王博
文等言凖敕相度開治解州安邑至白家場永豐渠
行舟運鹽經久不至勞民按此渠自後魏正始二年
都水校尉元清引平坑水西入黃河以運鹽故號永
豐渠周齊之間渠遂廢絶隋大業中都水監姚暹決
堰濬渠自陜郊西入解縣民賴其利及唐末至五代
亂離迄今湮没水甚淺涸舟檝不行詔三司相度以
聞
安邑姚暹渠所以防護鹽池嚴禁盗決私開民田無
繇資其利涑水河春夏乾涸即夏秋漲發岸高河深
真瀉而西亦難資灌漑民間皆未設壩
姚暹堤在東北自楊家莊西至五姓湖障夏縣西流
諸水以防池害
涑水堤在北相鎮之北
何東序西小池垣記萬歷戊戌頤所汪公週池為垣
殳高予厚增陴其上金井賈瓦合為一區丈週一千
四百永小自為一區丈週四百池各門一廳事五蘇
老三池今涸不載
吳楷鹽池石工記萬歷二十有四年臣楷度勢審形
池之南面短堰為急當起石臺二座三分黑峪溝之
水以瀉於賀家灣龍王二堰又須護堰長堤一條以
折其悍而杜其溢北面諸堤如蟻穴焉其要害者當
鎔灰延石削土鳩甎西卓刀等堰易補苴而九里堰
在東面者石脚傾圯殆半乃按籍而課工程甎石工
計長三百四十二丈五尺土工計長二千一丈三尺
李濓李越傳辛酉敕理河東鹺政時鹺池苦潦歲縮
涸者公悉令築防延袤數里而國課用饒
夏縣
夏縣舊無渠道
舊志横洛渠縣東北周村方山諸谷遇雨漲淹没民
田歲煩修理流至縣西北尉郭會縣北趙村北津諸
河至禹王城西南會於白沙河
白沙河河流高出地上去邑城僅半里許上流闊十
數丈下流闊僅數尺漸次狹隘勢不能容故河壅堤
潰無歲不然決而南則潰李綽堰而害及鹽池決而
北則害被城關而餘波延及村落為禍甚劇治之者
以䟽濬下流為急而增高堤岸次之
白沙河一名巫咸河發源中條山出巫咸谷經邑南
關外西流三十餘里南轉會入姚暹渠明萬歷十四
年七月一日水潰決北堤漂南關民居數百家男婦
三百餘口知縣柳佐高奎相繼脩濬天啓間夏水暴
漲知縣程登龍復挑濬崇禎六年南堤衝決石壓民
田
李綽堰舊名永豐渠在縣南發源平陸縣至夏縣王
谷口而出北流合夏縣史家谷鵰崖溝等入澗水至
卓義橋會為一西轉三里名姚暹渠下流南轉會巫
咸河至蒲州孟盟橋會涑水會入黃河(今多涸)隋大業
間都水監姚暹重開故名暴雨水漲蒲堤潰渠決水
入鹽池則鹽花不生隆慶五年巡鹽御史郜永春檄
蒲解屬十縣夫修築高厚時有損壞歲加修補
蓮花堰二胥在牆下村南防湧金泉水流入鹽池匙
尾堰中
司馬渠引涑水以漑民田相傳司馬温公開濬故名
湧金泉在西南十里墻下村入安邑黑龍潭世傳水
潛行地中入鹽池則生鹽花故名
蓮花池二一在城中西北隅環一頃八十畆一在城
東北隅視西池差小有水時居人多植蓮其中但近
池地易被浸毁或穿城西北隅安鐵窗以殺水勢
高德鐵堰在北五十里聞喜接壤處中條山谷水出
北注聞喜美陽川大澤中北溢為小澤復南溢入夏
縣青龍河近山古有石堰覆土障水因其堅固名曰
鐵堰督工官名高德因呼高德鐵堰
平陸縣
平陸皆崇山峻嶺近河民田亦無渠道
舊志盤南澗東十里源出中條繇石槽溝南下至盤
南有灌漑之利
三汊澗北三里發源中條山二溝合流至此崖斷支
分東南入於河臨溪圃人引水灌漑
沙澗東二十里源出中條山東南谷至沙澗入河頗
為民利而澗口多沙石云
響泉北四十里中條山東泉甘澄居民日汲飲焉
魏公渠北二里萬歷三十三年知縣魏學徵引水入
城自縣署遶學宫之左注泮池内溢於南郊民資灌
漑
興文渠曹于汴平陸縣創鑿興文渠碑參知政事詹
公命邑令魏君引澗析渠環遶城邑魏君遂廣謀詳
度庀材鳩工鑿渠導澗高者穿洞卑者築堤繇城北
流入縣治徧及公署泮宫通衢委巷䟽通足以破窒
聯絡蔚乎有章旋出城外灌田三百畆許復於邑之
艮方甃甎石為崇臺始於萬歷甲辰七月之望越月
工峻而以興文命渠
唐太原倉水陸運所凑轉屬諸河開元申陜州刺史
姜師度使依高為廥而注米於舟以故人不勞
岐下歲輸南山木栰自渭入河經砥柱之險衙吏踵
破家僉書鳳翔判官蘇軾訪其利害為修衙規使自
擇水工以時進止自是害減半
縣志大河旋遶邑境沿河灘地苟無衍溢最宜麥豆
一或泛漲則盡淤矣比來狐家窩至盤南舗水勢北
騰濱河地裂幾十里許然斷岸巉崖土多沙石豈當
時原自盤陵之下循東西灣為故道耶
芮城縣
芮城瀕河民田河卑地高約數十丈舊無渠道且水勢
浩激難以開鑿
舊志大安池北五里居民引以漑田
鹿跑泉東北八里中莊村一名静深泉清徹見底大
旱不減霖雨不溢
葡萄澗縣西二十里鄭村有泉五眼俗謂五股泉南
入黃河
地皇泉西北十三里山麓地皇氏廟前流經魏文侯
故城合通澤泉可漑田
通澤泉北八里舊決渠引水入城灌衞生池泮池後
塞
津梁
解州
金井橋在西北十六里土人名侯村橋
鳳尾橋在西十五里賈村後鳳尾堰後廢
郇瑕橋在北十五里近郇瑕舊城土人名羅义橋迤東
有鸞橋麻村橋(以上五橋胥跨姚暹渠)
涑水橋在西北三十里三婁村接虞鄉坈頭鎮
龍居橋在東北十五里
通利橋在西門外二里跨大水澗土人名石橋
南門橋在南門外康熙初建
安邑縣
大石橋在東十三里苦池灘南
小石橋在北三十里王范村
弘濟橋在北門外明隆慶間知縣劉希孟建
北路村橋在運城北門外明嘉靖間巡鹽曹邦輔建
西石橋在運城西五里姚家莊
通惠橋在東門外明隆慶間知縣劉希孟建
通濟橋在東門外
夏縣
弘遠橋在西南六里朱吕村其岸即李綽堰山水常泛
濫明隆慶六年知縣陳世寳建
禹城東石橋在西十五里禹廟前横洛渠之經流也明
萬歷二年知縣陳世寳重建
涑水橋在西四十里水頭鎮涑水上
卓義橋在南五里明嘉靖八年齊忠義募修
黃落渠橋在北十里尉郭村
大南橋在南關勝覽樓下係巫谷口水漲易傾明隆慶
六年知縣陳世寳建萬歷十四年水毁
巫咸橋在南關外後圯
平陸縣
茅津渡在東南二十五里黃河北明洪武三年置巡檢
司秦穆公自茅津濟即此
白浪渡在東南一十八里黃河北舊置巡檢司
大陽渡在南二里晉圍上陽在渡北岸
洪陽渡在西四十里
三門集津渡在五十里
八政橋在東三十里八政鎮明萬歷間巡鹽御史吳楷
汪以時繼修
芮城縣
陌底渡在縣東南四十里王村一名竇津渡通河南靈
寳縣舊設巡檢司今仍之
絳州(直隸)
澤掌莊村北浸水泉三孔渠二道漑澤掌莊村南地餘
水流至鼓堆莊使水七分蔡村使水三分又流至下蔡
村使水七分鼓堆莊使水三分胥輪溉
鼓堆莊清濁泉蓮花池以泉出鼓堆莊漑地無番期下
流漑馮家莊無番期下流至席村莊有激水石閘渠道
繇上至下五里西南引漑席村李村蒲城三莊地胥輪
漑下流又分為三渠東一渠漑三泉莊二晝二夜
白村并婁李三晝二夜李村并婁家莊一晝二夜上下
孝林五晝五夜上下石村五晝四夜王莊二晝二夜磨
頭莊二晝二夜祁郭莊三晝四夜北關廂四晝四夜
西一渠漑王馬莊三晝三夜龍泉莊三晝三夜蘇村東
西二社六晝五夜古交莊三晝四夜周村南北二莊六
晝六夜中一渠漑橋西莊一晝一夜中社莊二晝二
夜南社莊二晝二夜王村莊三晝三夜又自橋西分水
三分漑橋東地胥輪漑
史家莊紅葉溝泉漑劉雅莊六晝六夜曲村莊四晝四
夜栢璧莊二晝二夜胥輪漑堡莊用水在劉雅曲村渠
内
康村峨&KR1453;山下泉漑康村蘇陽二莊一晝一夜三張村
七晝六夜梁家莊一晝二夜栢璧莊一晝一夜胥輪漑
泉掌關聖廟泉漑泉掌鎮地二十有五日一週泉掌
鎮東南活潑泉春口泉漑泉掌鎮地十有九日一週
泉掌鎮東浸水溝泉分二渠東一渠漑西韓梁十有
一日十有一夜東韓梁六日六夜下堡八日八夜辛堡
三日三夜西一渠漑泉掌鎮十有一日十有一夜西
韓梁十有三日十有三夜胥輪漑
丁村莊小泉一孔開渠引水輪漑丁村莊地
馬首山天雨猛水古設渠道輪漑南北董村李家莊官
莊地
以上十有三渠先後次序分守時刻胥載古碑
絳州雖臨汾河而水勢直瀉難以引漑舊未設渠道
舊志鼔堆清濁二泉合流而下寖成大溝水不能及
溝上地隋正平令梁軌謂水動物也順之則下激之
則上乃因地宜以激水迄千餘歲雖小有變更而大
勢因之今水道清泉下建木閘激水漑溝東地三泉
莊二晝二夜白村并盧李村三晝二夜李村并盧家
莊一晝二夜孝陵五晝五夜石村五晝四夜王莊二
晝二夜磨頭二晝二夜祈郭三晝四夜北關四晝四
夜舊靈丘府一晝一夜州衙一晝一夜凡二十有九
日一周大溝漸闊漸深土人名天河於席村北建石
閘激水東南漑白村地三頃西南漑席村李村蒲城
地九頃水西莊北建石閘激水經莊東少南鐡鑄分
水口一口漑南北王馬莊三晝三夜龍泉莊三晝三
夜蘇村六晝六夜古交莊三晝三夜周劉村六晝六
夜凡二十有一日一周一口注天河至三林北又建
石閘激水漑三林橋東橋西地無番次鼔堆西一渠
經蔡村漑三泉地八頃無番次今王府廢水更番漑
民田
鼔堆泉溝東流出自清泉混混繇石中出歴代不敢
取石懼石去氣洩而泉涸也萬歷三十四年取石築
汾堤水西莊又取石為橋及今不禁相援為例
王馬七莊水番時刻有期未到不敢先旣過不敢復
私約重於官法至東渠旣有稻田又有池沼而其疊
漑者亦如之
泉掌鎮泉關廟前一大泉一支漑鎮南一支漑鎮西
各地三四頃鎮東有水溝溝左一泉名大渠漑辛堡
下堡韓梁左邊地二十有五日一番溝右一泉名小
渠漑辛堡下堡韓梁右邊地二十有四日一番其他
活潑泉春口泉馬庫泉蛇泉各漑地不等
蘭村泉西北山半出泉水細無聲至夘午酉三時水
湧出有聲似潮汐然土人名溢水經史家莊曲村栢
璧漑溝澗傍地甚夥
龍谷泉州東北十八里龍香村左傳龍見於絳郊即
此亦隋令梁軌開鑿漑三泉諸寨田
丁村泉漑丁村葦地甚夥
澤掌泉西北二里有眠窩泉漹泉永和泉其利甚溥
龍頭泉在眠窩三泉東北一里合流漑龍頭泉莊鼔
堆蔡村地三頃水性寒不甚發苗
薛郭泉漑古交地二頃
馬首峪雨水自稷山三界莊而下分為二渠一經北
董北張燕村行莊南社塢一經南董李家莊梁莊郭
馬武平各漑地不等山水發苖勝於百畆之糞
唐貞元中絳州刺史韋武鑿汾水灌田萬三千餘頃
宋尹仲舒鼓堆泉記水源數十環鼓堆觱沸雜發滙
於其南容為深淵中多魚鼈蟹䱉水極清潔洞鍳毛
髮盛寒不冰大旱不耗淫雨不溢其南纚為三渠一
載高地入州城周吏民園沼之用二散布田間灌漑
萬餘頃所餘皆歸之於汾田之所生禾麻稌穱肥茂
薌甘異他水所灌
薛宗孺梁令祠記隋開皇十六年内軍將軍臨汾縣
令梁軌以亢陽頻災遂跡晉之故道審勢逗絶䟽源
分𣲖乃開渠十二率灌田五百頃貫刺史牙城蓄為
池沼迤邐閭落浹洽園圃歲無旱憂邑民歌頌刻石
以戴其賜樊宗師守居園池記言水自正平軌
孫冲刻絳守居園池記如曰水本於正平軌正平帶
郭縣也隋開皇十三年内軍將軍為臨汾令臨汾卽
正平也十八年改正平焉軌字世謩材令也患州民
井滷生物瘠疲因鑿山原自北三十里引古水(圖經云鼓)
(堆水)地缺絶經濠坎則續之以槽穿城墉入衙注池别
分走街衖阡陌㶁㶁然鳴激溝渠又灌漑畦町訖入
於汾河
神宗九年八月程師孟言河東多土山高下旁有川
谷每春夏大雨衆水合流濁如黃河礬山水俗謂之
天河水可以淤田絳州正平縣南董村旁有馬璧谷
水嘗誘民置地開渠淤瘠田五百餘頃其餘州縣有
天河水及泉源處亦開渠築堰凡九州二十六縣新
舊之田皆為沃壤嘉祐五年畢功纘成水利圖經二
卷迨今十七年矣聞南董村田畆舊值三兩千收穀
五七斗自灌淤後其直三倍所收至三兩石今臣權
領都水淤田竊見累歲淤京東西鹹鹵之地盡成膏
腴為利極大尚慮河東猶有荒瘠之田可引大河淤
漑者於是遣都水監丞耿琬淤河東路田
元王沂李榮祖政績碑水利不通不知幾何年矣聞
北山有孚惠廟尤不知其為孰也公旣至遂得一斷
碑於草莽合泐而讀之方知為隋臨汾令梁軌水利
碑今改縣為正平矣上載通渠十二公循其跡衍而
鑿之乃滌其源而䟽其流濬其窒而通其礙俾行者
不漫漶蓄者不泛溢或上或下而順其勢或分或合
而依其經故田園有灌漑之澤而川𣲖無壅竭之患
闔境皆受其福復為梁軌修廟植碑以著其績
汾水自北而南曲折而西少曲而北明隆慶元年衝
南城齧南門外大街知州宋應昌創砌石堤自禹廟
起至城西角止共三百餘丈
國朝順治九年汾水漲衝南門前樓齧摧石堤數十丈
補修康熙初石堤復壞補修
聞喜縣
涑水河渠發源絳縣至縣境東外村堵渠漑東外村喬
寺村東山底村西山底村灌底村坡底村柳泉村愛裏
村劉家院村元家院村蔡謝村下呂村侯村地三千六
百四十八畆
温泉渠發源東四十里官莊村漑黃蘆莊上峪口村下
峪口村地七百五十六畆
甘泉渠發源東三十里黑龍溝漑交水口村背後村東
鎮地三百五十二畆九分
南山渠發源縣境南山漑偏喬村栢底村蔡村后宫村
地一千三百四十六畆二分
湯王山渠發源縣境中條山小澗河漑董村河底村蘇
村南陽村中申村寺頭村店頭村姚村坡申村馮村地
一千六百七十三畆有竒
野狐泉渠發源北二十里水勢涓微漑栢樹神村薛莊
白土村地二十二畆
以上洓水河渠一道泉水渠五道胥設牌而定番
次立界限接地畆多寡定漑田時刻
舊志羅公渠發源絳縣烟莊峪其堰有五開於宋熙
寧間者三開於明洪武間者二第一堰漑東外喬
寺東山底西山底等村地十頃卽舊志康寧里也知
縣李如蘭改豐泉里第二堰名王公渠亦發源烟
莊峪宋熙寧間開濬明正德間知縣王林以上流專
利渠屢壞考景雲宫古碑定分數嚴界限至今名王
公渠漑柳泉愛里東觀底東劉家院田渠口在絳縣
磨裏村堵截第三堰漑喬寺村地五頃一十畆即
舊志義寧里也改青中里第四堰漑西劉家院元
家院大蔡謝小蔡謝侯村等地二頃五十畆有竒即
舊志晉寧里也改南鹽里第五堰漑東下呂西
下呂等地四十畆有竒即舊榮田里改常寧里五
堰遼遠數十里盗決占恡者多嘉靖三十九年知縣
羅田置牌定番次選渠長申盜決之禁渠民名羅公
渠至四十二年知縣李復聘復申嚴焉刻石元家院
温泉渠源出黃蘆莊漑上谷口下谷口黃蘆莊田
甘泉渠源出黑龍溝漑交水口上下東鎮背後村田
雷公渠源出野狐泉由白土溝至城西北三里姚村
出溝行平地前代嘗引入城嘉靖間城北地中尚有
通水瓦桶萬歷間知縣雷復定分數始姚村次王順
坡下白土中白土上白土山家莊坡底薛莊宋家坪
戶頭諸村輪漑月一周名雷公渠舊志附入新城
王公渠内誤但後土壅泉涸為利甚微
沙渠東南二十五里渠口在寺頭村東北以村旁有
廣教寺唐貞觀間敕建故名唐渠今名廣教寺為沙
渠寺後因設寺頭村土人又名渠為寺頭渠唐地里
志縣東南二十里有沙渠即此沙渠寺寺頭村等地
引漑十七日一番又儀鳳二年詔引中條山水於南
城下西流十六里漑涑隂田
北河渠水自横嶺關來沿河開渠輪漑後宫柏底茨
凹里南王莊河底田二十二日一周
董村渠渠口在村東秦王澗下故有渠久廢明萬歷
二年知縣王象乾修因名新城王公渠漑董村北郭
衞村田共二頃四十畆有竒十七日一周滲渠水二
日三村並山莊輪用
南陽渠渠口在河底村南漑南陽蘇村中申田
蘇村渠渠口在蘇村東漑村田
小寺頭渠渠口在蘇村南漑小寺頭陽社西郭田
陽社渠渠口在蘇村東漑陽社小寺頭田
西張渠渠口在蘇村三皇廟前故渠久廢明萬歷初
知縣王象乾修亦名新城王公渠漑西張東張田一
頃一十畆坡神渠渠口在坡神村東漑村田
下莊渠渠口在下莊村東坡神渠下漑下莊馮村田
二十一日一周有渠上水三日坡神用
南姚村渠渠口在南姚村北漑村田
金賈葵董池神廟記一日過乾河登清原南下望澄
瀾浩渺草木蓊鬱原下居人數十家皆臨水而居問
之則董澤之蒲可勝既乎杜預謂在縣之東北即此
地耶澤畔之民藝麻植稻接畛連溝或織蒲而席或
鼔棹而漁㳂澤而東茭蒲映水楊柳參雲其北有高
平之地則廟在焉
李汝寬護城石堤記洓水發源絳縣横嶺開烟莊谷
出谷即聞喜義寧諸里地自有宋熙寧開渠漑田至
今不廢蓋上下三十里間而水幾涸矣又三十里帶
城南而西入夏臺達於黃河皆伏流之餘也故水亦
不能為城害惟是天作淫雨過水既無所分而中條
山水北入峨&KR1453;嶺水南入於是水勢滋大而南城之
西偏壞此東海王侯之所以議砌石堤也長以丈計
一百六十有竒高以尺計二十有二闊下殺其高之
半上殺其高之十有七而土不與焉
河津縣
遮馬峪渠在西北三十五里瓜峪西泉繇山峽中出開
渠引漑固鎮里劉家院西磑干澗諸村地
瓜峪渠在北三十餘里紫金山麓西距遮馬峪十里有
竒懸崖峭壁水由石罅出開渠引漑史家莊魏家院南
北午芹諸村地
神峪渠在北三十餘里馬鞍塢山下西距瓜峪三里古
樹根下孔大如斗清水湧出開渠引漑南北午芹村地
以上諸渠渠口胥用閘板啓閉有時渠身左右設
格窗大小有制繇上達下限時刻以次放注週而
復始
河津瀕汾河田河身卑窪難以引漑
明時志遮馬峪泉水縣東北四十里一原坡下唐貞
觀中縣尹長孫恕鑿山修為二渠灌干澗故鎮民田
至元大德間下流澆故鎮者如舊上流澆干澗者以
猛雨衝斷水落下停民仍供水田税糧明隆慶五年
知縣張汝乾鑿山通渠水利復興
瓜峪泉水縣東北四十里水母廟下亦長孫恕開鑿
以上二渠水各有清濁二渠築自唐時清水自泉
出灌近山南北二午芹民田濁水待天雨峪壑水
流灌僧樓南方平孫彪東長光得下亭清澗等里
民田宋大觀間豎二碑刻石圖置縣廳今尚在焉
明戶部侍郎凌公奉例興修榜諭更定遵守無壞
獨濁水分渠西長大澗灌東長光得下亭清澗等
里者嘉靖十一年間山水暴漲崩入黃河積衝大
溝深幾百尺不惟亢燥七里民田而北山道路亦
絶嘉靖三十五年知縣高文學刻期興修三月告
成高一百尺厚六丈上為土橋通濟南北傍䟽枝
渠漑田千頃惜巔頂失防護寖壞明萬歷初知縣
張汝乾視舊址難修築先於上流渠道繇寺莊而
下可通東長光得等里者胥加䟽濬遇雨水大泄
亦可以徧及也
河津汾水南有孤稷二山濁水汾水北有遮馬峪瓜
峪清濁二水瓜峪東有神峪馬鞍塢清水一渠唐地
理志載西二十一里馬鞍塢渠亦長孫恕鑿所謂水
母廟下乳泉是也但渠不在今治西當屬北字之譌
耳泉繇神峪越天澗而南為清渠一支爪峪篩崖泉
繇鴉石距天澗而東為清渠一支縣志所謂以上二
峪水灌近山南北二午芹民田其清水胥分時刻載
在水規濁水出瓜峪有西長澗一支南下澗一支灌
僧樓孫彪東長光得清澗下亭艷方南南方平等里
唐志載北三十里有瓜谷山堰貞觀十年築縣志所
謂清濁各有二渠者也
路史禹治水七年三月庚子登覆鬴探穴獲五符知
治水要於是復岳下龍門受玉簡以揆地遂周行天
下
漢河東太守雷保穿渠引汾水以漑皮氏縣故渠尚
存
魏宣武時劉嵩請䟽黃河以通船漕授龍門都將歴
年功不就坐流
唐地理志北三十里有瓜谷山堰貞觀十年築東南
三十三里有十石壚渠二十三年縣令長孫恕鑿漑
田良沃畆收十石西二十一里有馬鞍塢渠亦恕所
鑿(縣東南唐十石壚渠縣志并不載宜修復)
山堂肆考遮馬谷在平陽府河津縣北谷有水可分
渠漑田
宋大觀間竪縣堂二碑一碑爪遮二峪用水各渠圖
一碑馬鞍塢神渠峪用清水支渠圖
金時河津舊縣圯於汾元皇慶初移於縣西北一里
姑射山麓今縣是也
馬光遠葫蘆灘浮橋碑邑迤西葫蘆灘當汾流入河
之會為秦晉往來之衝漢淮隂木罌渡軍即此地也
水深而闊行者必以方舟乃得濟壬子作船十六隻
横浮水面聯以鐡鎖鋪以木板車牛競渡如履坦途
明洪武二年刑部右侍即凌氏奉旨勘定申明古制
刊瓜峪水利榜文曰瓜峪清濁二水同出一峪山下
出泉涓涓不絶晝夜不舍者清水也附近居民澆灌
大雨時行萬山歸聚溝澮皆盈者濁水也居民遠者
亦得被其澤
隆慶四年知縣張汝乾築堤堰修水利
明萬歷三十二年知縣白鯤修遮馬峪清泉漑干澗
等里民田
稷山縣
縣東北馬壁峪猛水分三路東路漑三界莊等村
中路漑小社李老莊等村西路漑范家莊等村
縣北晉家峪猛水分二渠東渠漑仁義等村西渠
漑薛家莊等村
縣西北黃華峪猛水分四澗畆頭澗漑東峪口等村
大澗漑邢家莊等村小澗漑西峪口等村百口
澗漑寗翟等村
清水一道隨猛水渠道分水以次漑田兩岸民胥有私
渠
以上諸水胥上滿下流無得攙越渠長司之
稷山縣汾河東接絳州西連河津兩岸頻河地舊無渠
道蓋縣境地形卑窪汾水居上河流泛漲易致渰沒無
庸引水且遷徙不常故古未設渠至於岸上地畆多開
井澆漑其左右高陂堤岸河水多不能上流難以設渠
舊志馬壁峪澗係猛水古分三路東路首漑稷山三
界莊餘水漑絳州北董莊官莊光馬莊等村中路漑
李老莊大社莊廉城莊等村西路漑范家莊張家莊
劉家莊東莊高渠西社中社等村胥稷山境明時官
莊於中路開偏渠奪李老等村水萬歷三十九年知
縣張思恭復古制有碑記
國朝康熙十年又起爭絳州知州張琰圭稷山縣知縣
顧淶初斷令於支流堵塞如東路有餘水官莊方得
漑田有碑記
小社渠猛水馬壁峪澗中路李老莊村北接水漑小
社村田
晉家峪澗内有浸水遇雨漲漑鄉寧山底村及稷山
縣薛家莊仁義等村田萬歷間知縣李希召均水利
東曲渠猛水漑東曲村田
黃華峪澗係清水漑開張東西田雨則混入猛水東
澗自上及下漑開張東村圈頭村加莊邢家莊陶梁
華峪澗東程社胡家莊梁村段村等地西澗自上及
下漑開張西村路村華峪鎮寗翟等村
葫蘆泉城北三里形如葫蘆因名日漑田數畆流入
泮池白楊泉小社村胥漑武平小村上王村洞治莊
甘陽村東劉西趙村地武平係絳州
三界莊池城北三十里萬歷間鑿引注馬頭山泉水
以汲居民便之
西長池城西南四十里莊近南山井深千尺居民艱
於缾綆貯水以飲云
姚莊池城西北三十里隱士姚綬鑿筒引十里餘注
水漑田
舗頭堰城東北三十里沙溝廟前甃以障馬璧峪水
薛村堤城西二十五里故有澗無堤知縣吳峻行令
民築堤滙水漑田二百畆有竒
唐祐甫汾河義橋記絳人有成橋於稷山縣南汾河
水上入境稱曰孝子初兹縣有具舟之役鄰邑有官
修之梁自太原西河上黨平陽至於絳州達於雍繇
卒迴程賈人射利濟舟為捷渡口如肆孝子畚築於
激射之旁根柱於沸涌之下曳索辮筏縶舟戾航一
歎不可奪志三年其有成功廣可方軌平可轉轂去
其飾成無丹艧取其固勢異虹霓
絳縣
頭鄉
楊村莊絳水發源西門外西溝西楊北楊二村瀕水田
設渠北楊村正月一日起七日止西楊村八日起十六
日止遵水碑輪漑週而復始
冷口峪水泉發源横嶺關東西冷口宋莊三村瀕水田
設渠東冷口月一日起四日止西冷口宋莊五日起十
日止遵水碑輪漑週而復始
西菉家莊水泉發源縣境周家莊趙村莊崔必莊溝内
西菉家莊柳莊二村瀕水田設渠水程以十二日為度
西菉家莊使水七日三月一日起六日止七日為滲潭
水柳莊使水三日八日起十日止十一十二日又西菉
家莊使水遵水碑輪漑週而復始
三鄉
大郡莊大交鎮澮河發源大郡莊南大郡大交二村瀕
水田設渠水程以十一日為度大郡莊正月一日起六
日止大交鎮七日起十一日止遵水碑輪漑週而復始
賀水莊玉龍泉發源賀水莊村西賀水陳景二莊與翼
城縣中賀水西賀水西莊裏等村瀕水田設渠水程以
四十日為度絳縣賀水莊二月二十五日起引漑一十
六日翼城中賀水村引漑九日西賀水村引漑十日西
莊裏引漑三日絳縣陳景莊引漑二日遵水碑週而復
始
四鄉
范必莊水泉發源莊境東南瀕水田設渠繇上及下輪
漑
舊志洓水發源東南十五里自陳村峪出伏流地中
至柳莊復出居民漑田
聖水西十里楊村聖水寺申地列三泉甜苦異味禱
雨多應疾者飲之即愈邑所謂古刹靈泉也
故郡水出縣東北四十里源方二畆其深不測分三
渠一故郡一陳景一大交胥漑田
逆溝水出東八里泉自溝中北流入曲沃漑田
沸水發源北十五里絳山下入曲沃漑田絳人殊尠
資藉玉龍泉出東北五十里東賀水村之西漑賀水
莊田餘水順流而西漑翼城中賀水西賀西莊三村
田餘水又漑絳縣陳景村田有水程
沙峪雨水東三十里雨水暴漲居民引以漑田
續魯峪雨水東五十里亦通沁水漑田頗廣邑志
曰環絳皆山僅供薪樵遶山有水惟資隣灌然則絳
之水利微矣
垣曲縣
東河
峪子村渠發源村境方家溝起漑至廟門前止共漑水
地一頃四十五畆
硤口村渠發源村境龍王廟起經譚家溝村石家溝村
至李家圪塔止共漑水地十四頃三十五畆有竒
墱坂村渠發源村境河神廟起至牛家墳止共漑水地
四頃九十三畆有竒
同善村渠發源村境駱駝腰起至太山廟止共漑水地
一頃五十五畆
以上四渠胥發自山泉繇上及下以次引漑
西河
臯落鎮渠發源鎮境西門前起至東門止共漑水地一
頃三十四畆有竒
青廉村渠發源村西境起至村東止共漑水地三頃七
十二畆有竒
長直村渠發源村境廟前起至河廟前止共漑水地一
頃八十七畆有竒
交斜村渠發源村境西河起至龍王廟止共漑水地三
頃四十畆有竒
王茅鎮渠發源村境龍王廟起至磨兒溝止共漑水地
八頃九十五畆有竒
柳莊村渠發源村境西磨起經河西村至小楊溝止共
漑水地七頃六十七畆有竒
毫城村渠發源上毫城西窰起經下毫城至春水溝止
共漑水地七頃八十六畆有竒
小趙村渠發源村西境起至石家嶺止共漑水池一頃
七十畆有竒
辛莊村渠發源村境上河起至下河止共漑水地九十
三畆有竒
城垣渠發源演武場起至南門口止共漑地七頃三十
五畝有竒
官店村渠發源村境西河起經上丁村至下丁村廟前
止共漑水地三頃五十一畆
以上十一渠胥發自山泉繇上及下以次引漑
舊志堡頭渠(北七里萬歷間知縣趙乾清引水漑田)店頭渠(北十里萬歷間知縣)
(吕恒引水漑田)峪子渠(北十里)峽口渠(北三十里)墱坂渠(北三十里)瞽塚
渠(北四十里)小趙渠(西六里萬歷間知縣仝梧開後塞知縣趙乾清復䟽通)毫城渠
(西十五里)柳莊渠(西十五里)王茅渠(西二十里)五龍渠(西二十五里即五龍祠泉)
(水民資灌漑)交斜渠(西三十里)長直渠(西三十五里)清廉渠(西四十里)官
店渠(西六十里)社村渠(西北二十五里)臯落渠(西北五十里)辛莊渠(西三)
(里)城西渠(西里)城東渠(東一里即湛水出河内軹縣舊名舜清康熙元年知縣董)
(爾性鑿石開渠引水漑田)
舜井北四十里瞽塚村流浮井口民資浸田
馬逢造舜井雙池記井久涸萬歷丁未嵩陽梁侯令
垣詣祠拜祀詰久井水湧出父老曰水出幽深至為
寒沍引於溝洫難為禾稼侯曰一轉移之令其委和
可資灌漑乃令創池塘二祠以内砌一池深七尺祠
以外更修一池深九尺逓引井水導利民間灌漑十
餘里二麥勃然興矣
魯聖學古渠水利記邑郭外東北隅有龍泉曰滴水
泉懸崖而出上有神祠下有池池東有清波沈水支
流自北而南入大河顧古未有引以漑田者順治己
亥邑侯董公爾性鑿山引水不越月而渠工告竣
明嘉靖九年大雨水圯城南面
嘉靖十三年黃河溢淹南門
十五年水深數尺兩河溢城圯
劉魯護城石堤記垣曲城詎山不二百武而遙而毫
清河經其下與黃河口會秋水泛漲萬壑奔注浸城
城潰則亟築令趙公創護城堤入為御史出按晉議
發公錢三千緡佐堤費堤廣七尺崇倍之下地三尺
延長二千七百尺俱砌以石板庚子正月成尋大水
垣恃堤屹不為害
津梁
絳州
澤掌橋在東北三十里澤掌鎮
王馬橋二一南王馬一北王馬在西八里
通津橋在東北二十里龍香里明正德九年建
孚惠橋在西北二十里三泉莊
水西橋在西北二十里
周村橋在西三十里周村
三林橋在西七里三林莊
澮水橋在南五里
寨里橋在北三里明弘治中知州徐崇德建
南門浮橋在南門外汾河上
隱身橋在北關閣下相傳宋太祖微時曾隱身於此
聞喜縣
西門橋在大西門外
西橋在西三里常家房子涑水下流
南橋在南門外涑水上嘉靖元年知縣張問行招僧可
良建李汝重張詳碑記
志橋在西三里桃村
金稷橋在東五十里蘭德鎮
横水橋在東六十里聞喜絳縣之界明正德十一年兩
縣協修宋學顔後廢
河津縣
修福渡在南八里
黃村渡在東南二十八里
黃河渡在東一十里黃河東岸
禹門渡在北三十里唐置龍門關明洪武三年置巡檢
司
陶家營渡在西南三十里明平陽衞屯
雙營渡在西南三十五里明平陽衞屯
夾旬渡新莊渡胥在西南五十里
蒼底渡浮橋在南八里崔鳴鷟重修
葫蘆灘浮橋在西南十里知縣馬光遠建胥在汾河上
稷山縣
通濟橋二一在汾河荆平渡口明萬歷間知縣薛承教
建後知縣劉三錫造渡船十一在絳山西南横水鎮
利濟橋在縣北
通峪橋在西北十五里
廣濟橋在小社村龍王溝
成夫橋在汾河南修善村當稷王山水之衝省祭文世
興造工未竣卒妻賀氏繼成夫志因名
永濟橋在東北五里
萬善橋在縣東五里舗魚兒灣
汾陽縣在西十里吳城村
汾河浮橋四一在稷山縣南二里一在苑曲西一在苑
曲東一在縣西十里李村
絳縣
通濟橋在横水鎮
逆溝橋在東十里明嘉靖間民王仲英建
趙村橋在西十里
通遠橋在東二十里李冊村明萬歷中知縣李大本建
保障橋在三間村
義濟浮橋在冷口峪中
垣曲縣
濟民渡在南三十里黃河北南對澠池縣南村設舟
王公橋在西北二十里王茅里
南關橋
迎恩橋在西關
臯王橋在城北
葛寨橋近葛寨城
五龍橋在交斜南
湯王橋在上毫城
臯落橋在臯落鎮東
貫溝橋在陳村西
吉州(直隸)
吉州并屬縣崇山峻嶺泉水出自溝澗民田無可設渠
舊志甘泉州西街深八尺其味甘甜作酒醋最佳
朱子云龍門未經鑿治時正道不甚泄一𣲖滚入關
陜一𣲖滚往河東為患最甚今按地勢北高而南下
洪水自孟門大溢逆流其一𣲖滚入關陜者從宜川
而南一𣲖滚往河東者從吉州而南也(禹貢錐指)
鄉寧縣
舊志新濬河渠明萬歷間知縣彭萬里濬河渠十三
道漑地三百三十五畆
豁都峪東一百三十五里即今官水峪也歲大雨西
山諸水會於此下通襄陵太平界漑田甚廣
温泉南半里高山之陽湛然深碧沍寒不凝㳂山麓
西流嶺畔石田資其灌漑
柳渠泉西南七十里源出柳朴渠經流上馬臺澗中
漑河津縣水田
龍王池東南半里自石孔中出川田資灌漑
鄉寧縣城古瀕河數有水患宋皇祐三年令劉舒改
遷故壘即今縣池也
津梁
吉州
龍門飛橋在壺口石峽上後圯
淇水橋在州宣化坊西下有淇水穿城入河
東河橋在州東
小水橋在長寧門外
旱水橋在北關
鄉寧縣
惠民橋在西關外明萬歷中知縣焦守已改建
永寧橋在舊城門外
隰州
隰州田耕山上人多窊處惟恃雨澤古無渠道其山水
胥入溪河河邊無寸地云
舊志温泉州北二百里舊温縣
明范守已徙河築城記隰州川流受高唐温泉蒲子
諸山峪泉源總至暴漲無時城常受其侵齧萬歷壬
寅欲徙河流而川中土石雜揉猝難鑿濬至五月終
乃得成渠導水西去復聚石為長堤以防侵軼之虞
而水驟至石堤漂沒戊夜水倏流西山下涓涓若衣
帶城堧外土石壅起若長堤然所鑿中渠亦淤塞無
蹟初西山下土高石堅勢不可穿濬至是一旦成渠
長二里許水流其中人皆以為異
蘇萬民范公祠記范公為堤紫水之湄長八十許丈
捍汎濫為久遠計
蒲縣
舊志通惠渠水自庫拔村南入渠漑田漸引至城由
縣治入學宫出復漑民田渠自知縣韓超然始尋壅
塞知縣鄭可行復䟽通後又塞
溝渠水縣境河水不能灌漑民築溝渠借雨水以資
漑田槪不入於河及地多荒蕪溝渠之水多入河河
時泛漲齧田為害
大寧縣
大寧地皆高原峻嶺古無渠道
舊志麻束溝源出捕狐山南流達昕河明成化間知
縣劉紹宗傍山鑿石刳木為浮渠引水入城注泮池
中且漑東關園田數十畆後廢
禹貢冀州旣載壺口治梁及岐曾&KR0776;曰呂不韋云
龍門未闢吕梁未鑿河出孟門之上大溢逆流無有
丘陵高阜滅之名曰洪水大禹䟽通謂之孟門按地
理志謂壺口在北屈之東南而酈道元謂孟門在北
屈之西南則壺口孟門之東山也龍門在梁山北則
梁山龍門之南山也以是言之其先河出孟門之上
横流而出則知其東之壺口其南之梁山其西之岐
山皆墊於水矣禹於壺口之西闢孟門而始事於壺
口於梁山之北闢龍門而終事於梁山而其餘功又
及岐山焉蓋壺口梁岐一役也其施功皆同時不可
分言於二州故并言於冀也(壺口在馬鬭關南二十五里關在大寧縣治西)
(七十五里梁山在韓城縣西北九十里岐山在岐山縣東北十里)
吕祖謙曰壺口龍門之上口水之為患本於龍門狹
隘故禹鑿之以行水此用功之最大者
薛季宣曰傳稱禹鑿龍門儒者多未之信夏書既載
壺口不可誣也
路史兗青冀之流皆自其東北走海而冀又上京故
治水之急先於河於是發迹壺口治梁及岐南至於
華隂東至底柱對孟津䟽三門以奠西河
永和縣
永和地皆高原峻嶺古無渠道
舊志曲村渠北五里舊無水地仙芝坊開築漑田
索陀川東三十里
岔口川東北二十里
東峪溝東五里
西峪溝西二里
以上胥開築引水漑田
香巖西北七十里有清泉可漑田
靈液泉東城下舊有碑云河清二年有龍躍自泉中
因名靈液其水甘冽民汲飲於此
津梁
隰州
横河橋在北六十里萬山之水會聚於此故名
通濟橋在南三十里蒲水上
賀家橋在南十五里南峪村
曹城橋在南十五里
官道橋在北二十里蓬門村
永濟橋在東門外明弘治初知州王彛建
龍泉橋在南二里隅里
趨善橋在州西千佛庵下庵
蒲縣(津梁無)
大寧縣
馬鬭關渡在縣西七十里唐置關洪武二年置巡檢司
夷吾橋在縣東一里知縣韓士奎建
荷葉橋在縣西荷葉溝口
麻束橋在縣東麻束溝口
龍泉橋在東山下
上石橋在西關水門外明知縣劉丕聲建
下石橋在西關通秦門外
茨梅橋在縣西
永和縣
鐡羅關渡在西南七十里
興德關渡在西南六十五里黃河岸
義橋在南門外
山西通志卷三十三
