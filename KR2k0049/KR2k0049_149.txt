山西通志卷一百四十九
列女(一)
自漢劉向著列女傳而載二妃之事尤詳嗣後亦多
續傳至宋曾鞏序向著書之義尤精以粹朱子嘗亟
稱之三晉古多淑媛又多節烈女業已傳芳竹素矣
至
昭代風化彌隆恒
詔旌之以示勸視古烏頭棹楔之制尤為優渥焉綜厥
&KR0839;行夫亦以推闡西京子政北宋子固之訓指也志
列女
太原府
陽曲縣
魏
許允妻阮氏阮衛尉女奇醜交禮竟允無復入理家人
深以為憂會允有客至婦令婢視之還答曰桓郎桓
郎者桓範也婦云無憂桓必勸入桓果語許曰阮家
既嫁醜女與卿故當有意卿宜察之許便回入内既
見婦即欲出婦料其此出無復入理便捉裾停之許
固謂曰婦有四德卿其有幾婦曰新婦所乏惟容耳
然士有百行君其有幾許曰皆備婦曰夫百行以德
為首君好色不好德何謂皆備允有慚色遂相敬重
允為吏部郎多用其鄉里魏明帝遣虎賁收之其婦
出誡允曰明主可以理奪難以情求既至允以實對
釋之初允被收舉家號哭阮自若曰勿憂尋還作粟
粥待頃之允至後為司馬師所殺門生走入告其婦
婦正在機中神色不變曰早知爾爾門人欲藏其兒
婦曰無預諸兒事阮徙居墓所師遣鍾會看之若才
流及父當收之兒以咨母母曰汝等雖佳才具不多
率胸懷與語便無所憂不須極哀會止便止又可少
問朝事兒從之會以狀對卒免
晉
王渾妻鍾氏字琰潁川人魏太傅繇曾孫也父徵黃門
郎琰數歲能屬文及長聰慧弘雅博覽記籍美容止
善嘯詠禮儀法度為中表所則琰女亦有才淑為求
賢夫時有兵家子甚俊琰子濟欲與之白琰琰曰要
令我見之濟令此兵與羣小雜處琰自幃中察之既
而謂濟曰緋衣者非汝所拔乎濟曰是琰曰此人才
足拔萃然地寒夀促不足展其器用不可與婚遂止
其人數年果亡琰明鑒遠識皆此類也
郝氏王汝南湛婦汝南少無婚自求郝普女司空以其
癡會無婚處任其意便許之既婚果有令姿淑德生
東海遂為王氏母儀或問汝南何以知之曰嘗見井
上取水舉動容止不失常未嘗忤觀以此知之
北魏
辛少雍妻王氏有德義少雍與從弟懷仁兄弟同居懷
仁等事之甚謹閨門禮讓人無間言士大夫以此稱
美
唐
盧姨狄梁公之為相也有盧氏堂姨居于午橋南别墅
盧有一子狄曰某今為相表弟有何所欲願悉圖之
婦曰老身止有此子不欲其事女主狄大慚而退
五代
劉氏李國昌妻天復元年朱全忠自將攻李克用其將
氏叔琮朱友寧累破晉軍圍太原克用大恐李存信
請奔北蕃劉氏謂克用曰聞王欲委城入蕃審乎計
誰出曰存信等為此劉曰彼牧羊奴安辦遠計王常
笑王行瑜失城走而死若何傚之且王頃居達靼危
不免必一朝棄此禍不旋踵克用悟乃止居數日散
士復集夜襲友寧營汴人引去
元
申氏冀寧李弘益妻至正二十年賊陷冀寧申語其夫
曰君當速去勿以我相累若賊入吾室必以妾故害
及君矣言訖投井死弘益既免於難再娶安氏居二
歲而弘益卒安時年三十泣謂諸親曰女子一適人
終身不改不幸夫死雖生亦何益乃竊入寢室膏沐
薰裳自縊於柩側
明
李雄妻王氏雄為太原左衛百戶洪武間殁於陣時氏
年十九聞訃哀號欲絶撫孤興守節歴五十餘年士
夫扁其門曰忠節
賈文遠妻楊氏夫亡事親撫孤志行無玷鄉曲賢之洪
武間旌表
董榮妻郝氏少寡守節終身不渝宣德五年旌表
董三漢妻馮氏年二十一夫殁守節三十餘年宣德間
旌曰貞節之門
胡源妻朱氏年二十一夫亡奉姑撫子守節二十五年
正統六年旌表
趙氏字慧寳太原右衛人適府庠生蘭景昌侍疾湯藥
必親嘗祈以身代俄而景昌卒遂自縊於其側年
方十八殯日二柩並衢而行見者為出涕成化初旌
表
羅氏太原左衛中所千戶張斌妾年二十生子鑑纔八
月斌卒羅清操自勵訓鑑有成
鄒鑑妻董氏名貞歸鑑期年生子溥而鑑卒董四日不
食決志殉夫所親勸之曰從夫義也捨舅姑棄邈孤
其如孝慈何氏心動始進食既殯終身縞素紡績以
自給為溥娶婦王氏生子慶未期溥卒王年二十有
一守節如姑士夫扁曰鄒門雙節
張永相妻王氏少師恭襄公妹少聰慧嗜讀書及笄適
永相恂恂絶類貧家子未抱子勸相納妾韓氏生子
多疾王親撫之五歲尚口哺及相卒延師教之王熟
於尚書每口授以廣其業脫簪珥為市書御史魏希
相撰文以頌其賢
李氏推官韓彰之繼妻彰先娶張生子紹繼娶氏生子
紘氏慈惠遇紹有恩凡衣服飲食常加於紘紘見愠
氏叱曰而有母彼無母而欲使我作蘆絮婦耶繼母
之賢古今罕儷後紘登甲第兩典州郡咸謂母氏之
報云
庠生王相妻武氏相亡欲自盡念三子俱幼無所依忍
死撫孤歴五十餘年後子佐封河南道御史孫立賢
太僕寺卿曾孫元雅遵化廵撫子孫繩繩門祚熾昌
皆氏之遺澤也
張鐵妻臧氏年二十三夫亡矢殉家人慰勉之弗聽乘
間自縊死
鄭氏字淑英頗讀書幼時聞其父鑑談節義事輒曰是
在人自盡耳長適太原前衛百戶陳義義戍於邊卒
喪歸啟棺浴而殮之痛絶而甦者數四勺水不入口
曰吾前已約吾夫矣死則同歸不忍背也遂自縊於
室
郭憲妻王氏嘉靖間北兵入犯氏被掠不屈遂遇害憲
繼娶牛氏憲亡矢死散遺貲於親族不食十有四日
而絶
王天倫妻鄭氏年二十三天倫亡遺幼孤二天倫弟妻
朱氏亦寡相依五十年奉姑撫幼舉無違禮廵按黃
疏表其雙節
生員郭應元妻彭氏通列女傳工書夫亡無子苦節以
終
張棟妻劉氏年二十棟故氏哀毁盡情喪葬盡禮育二
孤成立享夀終
千戶潘政妻施事寧化所人寓居陽曲政亡氏年少子
幼甘貧守志子姓四世同居氏親為撫訓孫高登進
士歴官陜布政司參議
襲千戶潘潤妻王氏年十九潤卒讓厚產甘澹薄孀居
三十餘載題請旌表
蘭州知州李鈞妻郭氏鈞故氏年二十泣曰死易立孤
難吾勉為其難者撫子天資娶婦張氏方有娠天資
復卒妊男甫歲張氏亦亡氏百方呵保撫幼孫有成
朱知鰃妻杜氏通判纘宇女也知鰃家酷貧相得懽然
年十九生一女知鰃卒盡鬻衣物以殮既畢潛自縊
姑救免孀居三十餘載勤十指以養姑内外稱之
錢謙益妻趙氏夫亡子在襁褓立志撫孤利用冲齡食
餼卓然自立學使給扁奬之
生員劉一龍妻張氏年二十三夫亡食貧課子艱苦萬
狀子芝讀書樹立以選貢任彰德府通判
羅江四妻趙氏江四早逝守節撫孤五十餘年享夀八
十餘歲
秦世登妻張氏年十九有一女秦卒矢死不二守節六
十餘年題請旌表
秦世賢妻吳氏夫亡誓不他適貧無以自給氏通儒書
及内典課甥與姪寄食以終老
李維翰妻胡氏翰任陜西布政司理問卒於官氏扶柩
歸葬時有遺腹祝曰願天畀一子以延夫祀已果得
男芳桂或以子幼不保勸之改適氏正色拒之課子
誦讀登賢書官學博尚美中傳其事
李氏太原縣人舉人中馥女適生員傅襄襄遘疾氏廢
寢食期以死從襄卒家人防甚力氏陰懷杏仁吞之
即日死知縣范士楫表其節烈
參將朱國昌妻陳氏早寡守志拮据課子萬夀後登乙
酉鄉薦
舉人劉世遠妻張氏夫卒盟心守節育子成立邑令請
旌
崔九德妻高氏嫠居四十六載境彌苦節彌堅事聞旌
表
張彥明妻劉氏夫早殁無子女有富室願娶之氏不從
其兄勸之氏厲聲曰本望成我志而反出此言耶遂
與之絶值歲屢歉窘甚日號泣隣媪疑其有悔心微
諷之氏曰志豈有他自恨生不與夫同斃耳卒年八
十餘
庠生陳見妻孔氏孀居二十載冰操皭然甲申闖賊破
太原掠其家氏罵不絶口遂遇害媳朱氏孫性福孫
女長姐俱赴井死
生員裴潤妻范氏夫故悲慟欲自盡遺子希度方五齡
四女抱之環泣日夜哀請意少解課子登進士授堂
邑令每出聽政則誨以省刑䘏民潔已報國秩滿封
太孺人癸未以母節聞有旨建坊未及行闖逼太原
氏抱幼孫避北城别墅城陷囑幼孫於老僕投井死
之
郝堯宰妻柴氏夫死守節值闖宼逼城氏匿地窨中讐
家楊姓者引賊入氏恐被汚以鐵器自擊其額流血
蔽體昏絶於地賊舍之不食三日死
王紘妻陳氏紘殁子甫五歲姑樊氏哭紘幾不欲生氏
忍痛解慰曰吾誓奉姑終身以撫此子也姑得不死
家無餘貲業蠶織以為事育需歴十五載子遊庠姑
尋殁氏曰吾事已畢可以下報先人矣值闖賊破城
不食死
蒲縣知縣朱新甄妻張氏逆闖陷城氏被執紿賊同婢
取貲財氏乘間投井死
孝廉朱萬夀妻於氏闖陷太原偕羣婦走匿夾墻氏失
後衆以為必獲於賊矣及賊退得尸井中兩脇有刀
痕寸許裏衣繩縛數匝見者嘆為真烈婦
静海知縣崔嗣遠妻黃氏賊攻城亟率子婦於氏女崔
氏孫女全姐侍女春玉同一井死
李廷佐妻萬氏早孀已歴二十餘載城破知不免攜甥
女酉姐死於南社村井
昭信校尉李時春妻任氏守節四十餘年年八十一歲
闖賊入城盡驅百姓曰清街氏於紅四牌樓罵賊觸
石死
舉人李桂芳妻朱氏城陷投井死幼女侍婢皆從之
生員聶輝妻李氏闖宼逼投井水淺不得死宼欲出之
以頭濡水死
武瓚妻程氏闖破城自縊死其姪女投井死
生員秦謙妻康氏聞闖賊陷城語夫曰脫被辱何顔見
君登樓自勒死
宗室朱慎䥂妻郝氏貢士侯三接妻高氏生員萬福德
妻周氏逆闖陷城俱投井死
劉源妻楊氏馬應龍妻李氏崔九德妻高氏藁城知縣
劉世遠妻張氏俱守志節
國朝
庠生楊芳聲妻任氏年二十九夫故氏以婦代子以母
兼師其他喪葬祭祀胥動無違禮孀居七十一載夀
躋百齡康熙五十九年疏請建坊
賜貞夀扁額孫廷詔成雍正甲辰武進士
尚見帝妻趙氏于歸八載尚殁氏哀慟矢死翁姑諭之曰
與從死孰與撫孤孤成夫不死矣氏頷之勤苦操作
歴五十六年課子浩領丁卯武鄉薦雍正五年具疏
旌表
庠生畢景徵妻張氏夫亡遺子甫二歲氏守節撫孤歴
四十年如一日士論賢之
陳功妻秦氏功甲申殉難家徒壁立氏隻身操作仰事
俯育無不盡孝極慈苦節二十餘年而逝
太原左衛甯守愚妻張氏年二十三守愚故氏事孀姑
育幼子内外稱賢季子纘宗以諸生從征姜瓖授餘
干知縣氏封太孺人
李貞妻韓氏年二十二夫卒家素貧或勸改適韓誓不
二天女紅自給夀七十六歲終
尹承忠妻凌氏夫亡守節課子有成
成仕妻馬氏布政馬諫女年十七仕亡無子女諫勖以
守志立幼姪其昌為嗣氏克遵父訓終始弗渝夀八
十二而終
郭應選妻張氏選失足墜井死氏年十九父母令改適
氏曰夫死不忍獨生徒以翁姑與藐孤耳奚言嫁耶
子甫成又卒復撫三孫備嘗艱苦夀八十餘卒
白明妻郭氏年二十餘而寡督耕撫子性好施予有餘
率賙貧乏守節五十餘載卒
庠生張士美妻於氏年十九士美卒父母憐其少欲奪
而嫁之氏斷髮矢志尋卧病卒衆請立節婦碑以表
之
王民皥妻張氏民皥病篤以老親稚子為囑氏指天矢
志民皥亡事舅姑以孝課二子讀書成立
孟孫蕙妻楊氏年十八夫亡無子欲以死殉姑慰止之
尋以哀毁成疾其父延醫視之辭曰死分也固晚矣
卒不受醫邑令戴夢熊旌其門
庠生邢惟恒妻楊氏年十八夫亡孝事姑嫜撫子有成
歴二十餘年卒(縣志作蔚氏)
太原縣
元
武烈女名管嬰年十七未嫁至正間避兵山洞其父被
執女奔至父所請以身代衆乃釋其父父逃去始言
井邊有瘞金衆掘得争取之女即投井死後人名其
井曰烈女井
白氏太原人夫棄家為僧白年二十留養姑不去服勤
織絍以供租賦夫一日還迫使他適白斷髮不從夫
不能奪乃去姑年九十卒竭力營葬肖姑像祀之終
身
韓孝女暨父崗母高氏母死女日夕號泣父亦哭而喪
明醫曰人舌餂之可愈女忍慟為餂眼果復明人稱
孝女
明
楊素妻劉氏劉彥明長女年十七適楊越八年素疾謂
劉曰吾固不起第親老子幼家貧無倚可奈何劉號
泣拔髮誓不有負夫殁晝夜紡績以充奉養比姑以
天年終喪葬盡禮撫三子皆成景泰初旌表其門
生員喬黎獻妻王氏年二十生子儒閱八月獻卒氏痛
絶而甦以子幼不即死撫守有成廵按陳豪給扁旌
表
生員段廷舉妻程氏夫逝年二十生子甫月餘守節撫
孤歴五十年哀慕如一日
李文傑妻梁氏嘉靖間遇兵於羅城以刃脅之氏曰殺
即殺耳不汝從也兵怒斬其首血濺尺餘屍行數步
而仆又李永岡妻姜氏同時被執亦以不屈死
生員張朝宰妻高氏年二十四而寡矢志不二撫子有
成廵按趙旌其門
楊春妻王氏夫故年甫十九孝事舅姑慈育幼子有司
旌其門
千戶王貞吉妻方氏封宜人年十八貞吉卒守節弗渝
學使周奉詔旌云失天早歲矢志終身至子女之靡
遺知形影之最苦引刀而寢富室之謀讓產而甘薄
田之入婦德克備旌典宜膺
趙氏趙維新女適陽曲羅繼武子羅初娶婦時曾貸匪
人金約與私之既娶入門匪人先匿氏寢氏知痛觝
姑強亦不納乃誣以他詞訴於官稍繩以法氏赧顔
不自白退而匪人逼如故氏斷髮垢面甘蹈白刃死
知縣金烈其事弔拜縶匪人罪之
孫印妻李氏高唐知州李希孟女通書史能詩歸孫二
載而寡家人欲奪而嫁之氏哭告姑曰從一而終義
也婦勿敢二引柏舟以自況其哭夫詩云風吹針雨
點紗窗天送亡人淚幾行此處不堪腸盡斷殘軀脉
脉度年光又弔節婦邵氏詩云蒲東新建邵君堂烈
孝芳名四海揚鄉里喜傳碑上字聖朝遥下日邊章
我愛孤兒空戀世君憐幼女棄春光休緣生死分岐
視心事原來共一腔
同知楊木妻司氏夫早故遺子四庶子傑方在抱氏撫
如已出比閭咸稱賢母傑長每讀詩至蓼莪輒淚下
因作引罪流芳自責以揚母德
馬乘雲妻許氏年十八夫貿易卒淮上守撫庶子不啻
已出學使旌其門
國朝
李承惠妻劉氏夫亡撫四歲子榮基孝事舅姑鄉黨宗
族間盡其禮節咸得懽心歲饑捐貲以賑貧乏雍正
七年建坊旌表
監生李中堅妻劉氏年二十五夫亡事翁姑得其意旨
教子讀書列成均守節五十四年雍正九年題請旌
表
庠生武□妻楊氏年十八夫亡矢志守節撫子成立
史復祥妻潘氏武生史進母年二十九夫亡孝姑撫子
勤儉治家苦節三十餘年
賈堯信妻王氏年十五歸堯信十七堯信殁子梓甫四
月族有利其財欲奪其志者百折不少挫梓娶婦久
不乳或勸之置妾王曰我畢生孤苦天必不令絶嗣
毋徒亂婦意已果得孫夀至九十七而終
石邦奇妻高氏年二十三而寡家酷貧衣食不給處人
所不堪年九十有一
孫振興妻李氏舉人中馥孫女于歸數載振興卒子女
亦夭年二十三上有老親家無擔石侍養垂三十年
邑令奬之
廪生雷元聲妻崔氏少寡守節四十三年子瑨列邑庠
韓萬有妻王氏生有懿德少孀矢節訓二子胥讀書成
名邑令郜煥元作傳表之
生員雷化鳳妻石氏年二十八化鳳卒所親勸之改適
氏斥以大義苦節撫子夀八十九歲知縣郜煥元表
共閭
生員高騫妻李氏舉人李中馥女年十六適高越三載
夫病危目注氏久而不瞑氏心知之泣曰我誓與君
同穴也言訖瞑目絶時舅姑已殁遺夫弟毓祥甫六
歲氏偕祖姑撫成之毓祥生子禮氏育為夫嗣鄉黨
皆頌其賢
榆次縣
元
舉人格忠妻王氏年二十三歲忠亡誓不再適時豪貴
有求婚者氏曰吾為士人婦以孤幼不即死志未可
奪也大德八年旌表
趙信妻李氏年二十夫殁遺子方晬撫育備至歴四十
年大德十年旌表
康贇妻薄氏贇故家鮮餘貲躬紡績以養親克盡婦道
延祐三年有司奏旌貞烈
張恭妻鄭氏少寡誓不再適食貧荼苦數十年不少變
至順三年詔旌其門曰貞節
鄭和甫妻段氏年少夫卒家甚窘氏守義自矢終身如
一至正七年旌表
明
馬守道妻温氏夫殁或以貧勸之更適泣拒曰生與吾
兒同處死與吾夫同穴雖即死不恤奚畏貧也志終
不易洪武十三年詔旌
趙旭妻周氏旭病篤氏焦勞絶粒及卒欲以死從家人
嚴伺之得免柏舟自矢操厲終身正德五年旌表
杜仲賢妻劉氏年二十仲賢卒有以他意諷之者氏曰
婦人夫死稱未亡人無再醮理卒完節以夀終
任整妻賈氏整役于京客死氏年二十三子幼宗黨欲
嫁之氏泣曰所不即死者以老母與孤也棄孤為不
慈背母為不孝滅慈與孝尚為人類耶久之夫櫬還
窆葬如禮嫠居六十五年閭里高其節
郝氏郝能之女許聘鄭銓未婚而銓卒女聞之泣謂父
母曰業已許之矣不幸有此寧忍别適耶易服臨喪
事舅姑終身弘治九年旌表
賈濬妻劉氏年二十五而寡遺女二氏苦節不回卒年
七十有七有司以聞
張景妻白氏通判白幹女年十六歸景景兇虐侈縱蕩
隕先業氏事之惟謹景殁苦節四十餘年歴久彌勵
成化間請旌
賈昭妻趙氏有婦德相夫無忤年三十昭卒撫孤文斌
成立孫玹領鄉薦咸謂趙氏之報云
宼讓妻冀氏年十九歸讓明年生子天錫甫三歲而讓
卒父兄争欲嫁之氏泣曰有藐孤在我行夫不祀矣
誓死勿二苦節三十餘年有司以聞
張英妻侯氏醫官琳女年十七歸張十九生子瑶二十
夫亡家人利其資產迫嫁不已氏泣曰吾夫棄世止
存孤子我若適人則子亦流落吾夫之祀絶矣家人
知志不可易遂奪其田産賣之氏曰吾夫之祀得存
窮困可甘也視所奪略不為意里人欺其孤寡擾以
官役亦竭力支持不憚艱苦士夫聞者莫不敬羨
嘉靖間奏旌卒年八十有七光禄少卿周鐵撰墓誌
邑掾段廷相妻王氏廷相疾革顧謂氏曰汝年少將若
何氏曰志在從君無他道也廷相卒慟哭不食既葬
匍匐溺井姑救之益以守紿守者出潛縊死于杼機
仲顯妻李氏固安教諭拙齋女髫年從父受讀大學論
語女訓諸書頗知大指歸仲勤儉整潔婦道允修事
舅姑尤篤于孝仲顯治商紀歷多出其手會嘉靖辛
丑秋八月邊報孔急李以夫兄命避王碧寨丙寅敵
果大至羣攻弗克丁卯再至戊辰寨破掠婦女百餘
北行及李李大罵曰安敢犯我遂從寨後投崖死見
光禄少卿周鐵集
郭思德妻安氏嘉靖二十年俺答部入境時關城未建
思德挈家走避宼猝至思德被害縶氏與二女行至
風雲雷雨壇西母女乘間赴井死兵退收屍瘞之仍
勒石於死所題曰一門三烈
李德麟妻武氏娶甫七月姑病醫藥罔效氏割股和羹
食之病尋愈有司旌其孝
宼隅妻郭氏年少夫死無子女矢守貞志孤燈敗幃卒
不易操學使表其閭
生員李應期妻原氏年二十六夫卒上有兩世翁姑下
遺四齡藐孤氏勤紡績以資事育課子香列庠序學
使旌之
庠生寇一龍妻李氏順天府尹李敏女龍以事母憂勞
成疾卒氏年十五日夕號泣一志從夫遂飲毒而死
廵按洪奏請旌表
田仲傑妻郝氏年二十夫亡撫六歲子奎甫有成而卒
復撫七歲孫應科甫有成而又卒氏淚枯三世影弔
一身聞者咸為悼惜萬歷十一年給粟布旌之
生員鞏圖妻段氏年二十六夫亡遺子國基未週氏守
節三十餘年課國基讀書入泮潔白之操著於鄉閭
有司表之
生員王廷訓妻張氏年二十而寡矢守貞節非大故足
不踰閫閾日唯御敝垢啖粗糲事翁姑甘旨不缺於
供夀六十六卒
庠生李春泰繼母馬氏闖變義不受汙罵賊投井死泰
姊李氏適王一元被執不屈受烙死
生員張翀妻侯氏太谷人甲申流宼猖獗携夫妾王氏
夫妺張氏避兵母家潛匿窰窨中賊薰掘甚烈氏知
不免先投井死母李氏弟妻任氏夫妾王氏夫妹張
氏暨婢妾輩十有三口胥從之詳見競烈篇
國朝順治間建坊旌表
生員閻永寧妻侯氏高翔妻郝氏舉人桂廷輔妻單氏
宼穆妻張氏范成宗妻胡氏白玉妻李氏王朝義妻
郝氏以上俱守志節
國朝
生員王之相妻姬氏年二十四而寡家道衰落衣食不
給或有微諷之者氏曰餓死事小失節事大厲聲斥
之嫠居六十載建坊旌表
生員李廉妻郭氏年十九夫亡守節撫孤清操允孚士
論子映桃為名諸生順治間請旌歲給粟帛夀八十
七終
李進選妻龐氏早孀惡少李正夤夜竊啟其門入逼之
氏峻拒指裂其膚負創而去雖晦冥中審為正音也
次日氏往詈罵李正反肆陵辱氏忿恚棄幼子投井
死康熙四十三年旌表
賈桂芳母郭氏年二十而寡心盟不渝八旬猶親織紡
知縣林堯華旌其門
姚定妻郭氏年十九夫亡上事病姑下撫幼子清操苦
行閭里憐之
鄭九鼎妻張氏年十九夫亡家窮甚有勸改適者氏曰
婦不可背夫母不忍棄子志終勿奪知縣金世正旌
其門
李映新妻張氏年二十三夫卒姑廢明朝夕侍左右行
必扶掖伺就枕然後即安夜則紡績以資養宵分不
輟鄉里稱之
原建邦妻張氏年二十一歲夫亡守節撫孤歴五十二
年卒
藥昌繼母胡氏于歸二載夫殁撫前子樹立荼蘗以終
知縣熊光裕旌其貞節
王國秀妻寇氏夫亡無子女孑身守志歴四十餘年卒
孝子張運通妻耿氏榆次令耿宗舜女字張張即隨父
任贑州道阻絶音問宗舜意張必别娶欲為改配女
不從貞守者數年後偵得張在宗舜招致之會張亦
失偶不遠數千里親迎焉于歸未幾夫故姑亦尋卒
氏竭蹶辦兩喪勤勞茹蘗十有五年子女俱成以疾
卒
孫天德妻梁氏庠生李塘妻田氏許台衡母馬氏庠生
郭定民妻寇氏武舉段志奇母劉氏庠生李秉正妻
左氏韓接愈妻侯氏武生王偉業祖母李氏白運亨
妻張氏庠生何兆正妻馬氏武舉王太平妻李氏扶
風知縣寇知剛繼妻郭氏王珍妻侯氏白世奇妻王
氏武生王兆龍母魏氏庠生李曦妻桑氏郭卿宇母
楊氏武生段輝妻楊氏王治妻齊氏郭養賢妻楊氏
庠生李國柱妻王氏張應奇妻任氏庠生施守煇母
張氏庠生韓玉妻趙氏子國松妻王氏以上俱守志
節
太谷縣
元
甘肅參政武旗妻王氏值變寇掠其家執氏欲汚之罵
曰吾夫弱冠成名聲重士林吾寧死不為賊奴辱賊
以刃迫之罵益厲賊怒持刃斫之碎首而死
明
郭瓚妻郝氏年二十二瓚死夜縊于柩旁姑曹驚救之
泣勸曰我年半百遺孤在乳汝死將誰依氏省悟事
姑撫子孀居五十餘年正德三年事聞旌表
姬公輔妻常氏正德六年流寇入境被執氏曰我良家
子義不受辱賊遂殺之時年二十二歲廵按杜昌請
旌
趙烈女趙守貴次女年十六寇亂被獲犯之不從脅以
刃不屈如故遂遇害廵按杜昌請旌
白思昂妻段氏生子斗甫兩月思昂卒氏年十八歲縊
而救甦守節五十餘年御史宋表其門
舉人党繼經妻孟氏年二十三夫卒無子家貧一日不
再炊姑難其少且貧欲嫁之氏誓死無二志躬紡績
以養姑夀八十三卒
舉人陳人道妾袁氏年二十九道殁無出偕嫡守志歴
十五年嫡故杜門孑處與一婢相依寂如也年七十
餘卒廵按屢旌其門
生員崔鶴妻武氏年二十夫故子未期撫孤完節艱苦
備嘗知縣申請旌之
牛孝女主簿牛斗女父病篤百藥不效氏割左臂肉療
之萬歷年知縣給扁旌異
李元芳妻員氏闖寇之變被執罵不絶口與夫元芳同
時遇害
庠生張孔教母孔氏孀居三十載遇變不屈罵賊死
侯化龍妻李氏甲申五月闖賊東敗走入村野劫掠氏
率其子婦任氏姪婦王氏趙氏已嫁女二室女三洎
諸婢妾十數人俱投井死士人競為詩歌以挽之
貢生胡衍虞母車氏闖賊攻城將破氏恐被辱欲雉經
侍兒十月者云垣外有廢井不如投之氏即襭衍虞
投井中會旱得不死十月出之井顧不知夫之所在
族人利其有諷使再適氏不應讓之田廬而未厭復
撓之氏卒不奪守節五十二年夀七十五而卒姑李
氏亦以節顯邑人杜可柱撰雙貞傳
段貴斌妻陳氏年二十三夫亡家徒壁立躬耕織以資
養育歴三十一載卒
趙乘龍妻杜氏生員吳桂妻杜氏生員趙奇俊母馬氏
闖宼陷城被執不屈胥罵賊而死
國朝
武舉牛一興妻杜氏翁病夫客遊醫藥罔效氏焚香祝
天割股以進病旋愈邑令扁奬
楊柳春繼妻白氏牛斗暉妻成氏楊舟楫妻孔氏杜蔚
州妻閻氏程崇嬰妻趙氏程生智母張氏程燦母趙
氏以上俱守志節
祁縣
晉
魏氏王神念妻僧辨之母也性安和善於綏接家門内
外莫不懷之梁元帝遣僧辨伐襄陽以待部曲下獄
魏流涕徒行將入謝罪元帝不與相見時貞惠世子
有寵魏詣閤自陳無訓誨涕泗嗚咽衆並矜之僧辨
免罪魏深相責厲辭色俱嚴僧辨雖克復建鄴功盖
宇宙魏恒自謙損不以富貴驕物朝野稱之謂為明哲
婦人及卒命侍中謁者監護喪事諡曰貞敬太夫人
靈柩將歸建鄴又遣謁者至再弔祭
唐
王珪母李氏有知人之鑑謂珪曰我看汝當貴但不知
所與者何如耳一日房喬杜如晦造珪氏窺見大驚
敇具酒食盡歡既去謂珪曰二公皆公輔器子必與
之俱貴後卒如其言杜甫送重表姪王砅評事使
南海詩曰我之曾祖姑爾之高祖母爾祖未顯時歸
為尚書婦隋朝大業末房杜俱交友長者來在門荒
年自糊口家貧無供給客位但箕帚俄頃羞頗珍寂
寥人散後入怪鬢髮空吁嗟為之久自陳剪髻鬟鬻
市充杯酒上云天下亂宜與英俊厚向竊窺數公經
綸亦俱有次問最少年虯髯十八九子等成大名皆
因此人手下云風雲合龍虎一吟吼願展丈夫雄得
辭兒女醜秦王時在坐真氣驚戶牖及乎貞觀初尚
書踐台斗夫人常肩輿上殿稱萬夀六宫師柔順法
則化妃后至尊均叔嫂盛事垂不朽
王氏太原人永福潘令之妻也隨夫宰永福任滿祖餞
留連王先解舟泊五里汰王灘下俟久不至月夜登
岸題詩壁曰何事潘郎戀别筵歡情未斷妾心懸汰
王灘下相思處猿呌空山月滿船末署太原族望歲
久詩漫滅獨太原二字入石邑人因以名其灘
明
生員孔俊妻武氏性淑慧每夜績佐夫讀偶問列女傳
俊曰爾婦人曷足語氏曰列女獨非婦人乎俊心奇
之正德辛未流賊入祁俊遇害逼氏氏罵曰吾儒家
婦豈若等匹耶迎刃而死
楊子秀妻田氏夫亡守志賊入見其美欲犯之氏曰我
正祈速死從夫地下爾豈為若等汚耶斫傷其右臂
絜衣走溺井死
趙文茂妻高氏避賊走空室中被執謂之曰從我當享
安樂氏曰我無庸生奚庸安樂賊以刃批其面并刺
其腹死
王原妻郝氏早寡聞賊至衆皆走避郝獨不去及執厲
聲曰我孀婦也不二心久矣賊見其不可屈揮刃碎
其身而去
張才玘妻范氏賊變走伏坊民段能園舍賊突入范奮
起捉衣嚙裾大罵之賊斫其頸殞地死
温廷美妻郭氏賊至匿城下穴中賊搜得拽出迫之行
温知不免至城東深水坑奮身躍入死
段奎妻閻氏卧病不能起賊至奮聲大罵賊怒引弓揮
刃閻引頸迎之曰能速殺我我志遂矣賊竟殺之裂
其屍
武禴妻楊氏年二十四而寡守節撫孤夀七十三卒
許琮妻吕氏年二十五夫亡事舅姑以孝聞子鴻程甫
二歲課讀有成年十九領鄉薦
范奎妻王氏年二十二而寡遺子未期矢志撫孤夀七
十有五卒
胡早妻李氏年二十一夫故方娠三月撫柩哭曰夫死
妾何忍獨生姑曰俟遺腹男女如何爾及期幸舉子
堅志撫孤夀七十三卒
頡亨妻何氏年二十三夫故遺女二有欲娶之者氏剪
髮自誓寧死不二撫女完節以夀終
任錫妻田氏性貞淑不妬忌孀居四十餘年撫庶孤如
已出閭里稱之
賈思本妻程氏年二十八思本卒氏事老育幼終始不
渝子璣娶王氏甫生子璣死王亦勵志如姑人稱賈
門雙節
温士德妻渠氏家貧無子苦節四十餘載足不履戶外
紡績度日人無間言
郭孝禮妻劉氏年二十四夫亡子二義三歲智在娠卒
後七日而生守撫有成卒年八十
都事王應璧妻郝氏隆慶元年被賊掠迫之前行乘間
投井死
續文博妻范氏范儒女早歲訂婚未合卺文博轉徙於
外二十年不返父母將改字女不從年四十文博還
始偕伉儷生男女各一鄉黨賢之
戴秋姐戴宛之女幼端謹有令德隆慶元年女年甫十
八隨母避賊行至秦村堡北賊突至先殺其母以刃
脅從女詈罵不屈怡然就戮賊怒裂其屍
袁銀旦袁永福之女年十六未字父母之田間女獨居
范遇興窺而逼之女詈叱不從遇興懼奔母歸訴其
故旋即自縊
楊士隆妻孟氏甲申流宼掠其家氏有姿容以甘言誘
之不從脅以刃亦不屈夫與子俱被害氏罵曰死賊
速殺我賊怒肢解之
王萬妻李氏吕廷與妻武氏閻朝榮妻申氏韓佩妻申
氏監生康強妻田氏舉人王廷美妻袁氏范廷廣妻
張氏郭伯羽妻王氏王慶妻張氏慶子王廷祿妻馮
氏李廷直妻郭氏胡濂妻王氏王廷珍妻任氏庠生
吕惟敬妻許氏武尚寬妻田氏驛丞胡應宿妻許氏
許安周妻申氏范思安妻吕氏武尚質妻陳氏李行
仁妻吕氏武定妻王氏生員許永慶妻續氏武尚學
妻康氏武安邦妻許氏以上俱守志節
國朝
武舉郝圻妻王氏年二十七夫故子三景鑰景鍹景鎬
俱幼氏守節教子景鑰景鍹列名庠序景鎬領武鄉
薦咸謂貞節之報康熙二十五年具疏旌表
廩生馬而豸妻程氏年二十三夫故無子誓不他適守
節五十餘年康熙二十七年具疏旌表
程二姐程爾潔女年十六父賈獲鹿與母杜及幼弟居
遇真觀道士馬陽旺覬女懷異志暮夜伏屋梁俟母
出潛下逼之女怒喊不從聲徹於外陽旺懼拔刀刺
之母聞驚愕急往燭之女已死陽旺度不免亦自刎
垂斃雍正三年建坊旌表
監生暢煥元妻程氏拔貢程大道女年二十九夫死痛
不欲生父諭之曰老姑幼子非汝安依意稍解奉姑
以孝謹聞撫子有成歴二十餘年辛勤罔懈雍正七
年疏請旌表
生員申燦妻温氏姜瓖之變夫婦俱被執賊殺燦挾温
上馬而去温墮馬者三叫號怒罵遂遇害
任世秀妻許氏年二十一而寡家計蕭條氏撫諸幼事
孀姑婦道母儀兩無所忝有司給扁表其門
徐溝縣
明
武志賢妻蘇氏年十九夫亡遺子甫一歲家貧紡績自
給撫孤成立永樂三年旌表
王洪妻馮氏年二十歲夫亡矢志從死姑止之曰汝死
孤何依氏泣而受命養姑撫子守節終身事聞旌表
要碧妻楊氏年十八而寡子思欽妻亦早孀婦姑一節
終始弗渝嘉靖間旌表
李贊妻申氏年十八夫亡姑以其年少使再嫁氏誓死
不從撫幼子成立事聞旌表
張治妻閻氏年二十一夫亡撫孤守節歴四十餘年具
題旌表
郭琛妻董氏年十七生子甫期琛卒氏保孤矢志貞節
不移奏請旌表
張文風妻賈氏年十八夫故事姑以孝育子以慈鄉人
爭頌其節事聞旌表
蘇朝慶妻智氏年二十歲夫亡矢不二天以節夀終知
縣給扁旌奬
國朝
監生閻士弘妻劉氏年二十七士弘故晨夕悲號志期
死殉家人嚴衛之伺者偶疎一縑自縊去士弘之死
盖未滿百日也
廪生閻士特妻馮氏幼嫺姆訓適閻生子榮甫五歲士
特卒瀕死者再姑以立孤勸氏毁容截髮曲承姑意
每語其孤曰幾時得見而公於地下苦守十年餘子
既長卒投井死
生員李呈錦妻任氏年十九夫亡苦守教子知縣高直
旌其門子和梅善承母訓補弟子員以孝行舉
郭翔鳳妻馮氏夫卒年纔十六身有娠越數月舉子貞
操自守撫之有成
張進履妻白氏常勤學妻王氏生員李塏妻馮氏常勤
妻王氏常思孔妻蘇氏生員常純妻趙氏郝儀妻李
氏趙進瑜妻張氏武生龍康泰妻閻氏杜池妻李氏
喬標妻王氏陳獻堂妻任氏以上俱守志節
清源縣
明
韓定妻張氏夫故具棺衾營窀穸旋為子娶婦訖從容
就縊事聞旌表
生員成臯謨妻馬氏年二十夫亡矢殉乘間就縊家人
救之甦徐曰我志已決若等徒苦我也越月復飲毒
死
生員劉祚隆妻王氏值流賊逼城下氏聞偕婢投井死
廵按題請旌表
鴻臚寺序班牛芝妻王氏年二十芝亡子北奎兆正尚
在抱氏苦志撫孤誦讀皆其口授二子學成胥為諸
生夀至八十餘歲
侯景新妻王氏何瑀妻梁氏牛載妻段氏羅俊民妻張
氏以上俱守志節
國朝
羅宇資妻高氏年十八夫卒子紘甫八月父母難之氏
曰守適各惟其志雖少何慮自是苦節自持終身縞
素課子讀書游庠夀七十五卒
牛濂漢妻梁氏早寡家貧矢志守節年七十七歲卒
何其偉妻米氏年十七適其偉閱三載其偉卒氏事親
育幼曲盡其道節操歴久彌堅邑令扁旌
牛履泰妻李氏年二十七夫亡矢守志節撫二子胥成
邑令旌之
郭運妻王氏年二十五夫亡撫六月孤廷榮茹荼守志
内外高其節
生員高聯芳妻劉氏生員王膺祚妻秦氏生員羅登雲
妻王氏以上俱守志節
交城縣
明
蘇子良妻胡氏年十七適子良子良卒守節六十七歲
萬歷間旌表
任弼妻吕氏年十九甫生子弼卒孀居守節卒年七十
有八當事旌之
楊希儒妻王氏希儒早亡無出有庶子富家求娶氏泣
曰母老子幼伊誰之責吾終為楊氏鬼耳有司聞而
旌之
生員韓宗周妻孫氏年十九宗周卒撫孤偉成娶婦劉
氏不數年偉又卒姑婦砥節孫年八十有四劉年八
十有六胥以夀終
史萬莊妻張氏年十九萬莊殁家人欲奪其志氏矢死
不變守節五十三年夀七十有四萬歷間當道表之
韓宗信妻翟氏年二十夫亡誓與俱死晚自縊救甦越
七日卒縊死廵按宋公旌其門
聶三妻曹氏天啟初山賊嘯掠氏年二十三被執欲汚
之紿以他辭得間自經大參王公作誄刻石于演武
場
惠貞旺妻安氏流宼亂夫被殺氏年十九生女甫三月
翁姑將避亂以㩦少婦有難色欲使更適氏聞啼哭
終日至夜卧女於牀潛出縊死於龍王廟
國朝
庠生康功妻陳氏年二十六夫亡事姑盡孝撫二子讀
書成立守節四十餘年雍正八年疏請旌表
生員李成秀妻韓氏年二十二歲成秀亡食貧守節年
七十有一卒子法邑廩生
丁珦之妻楊氏年二十一歲珦之亡苦志守節窮約不
變年七十六卒
解應乾妻常氏幼讀女孝經列女傳適應乾五載而寡
子文光在襁褓戚屬勸之改醮氏怒斥之終其身簪
珥不飾荼蘗自甘年七十有一卒
郭倫新妻王氏夫卒家貧食粗糲衣敗絮志不少變年
八十卒
覃可仕妻張氏年十七夫亡孀居六十六年夀八十有
二卒
解文煥妻張氏夫卒子復夭或勸之再適氏厲色拒之
全節以終
解鋌妻連氏年二十四鋌亡遺孤之精撫之成立之精
妻楊氏復早寡遺孫文燦方在抱楊亦矢志撫孤無
忝姑範云
孫氏李珮妻曹氏李環妻俱市東廂人時西山盜起妯
娌戒弗辱賊至相繼投井賊強出之二氏詈罵奮躍
而入賊怒壓以大石而去
白象鈿妻胡氏年二十其姑與夫並長子同日而亡家
貧如洗氏拮据治殮畢飲冰茹蘗歴三十餘年撫次
子振新食餼于庠學使鄒士璁奬之曰苦節流芳
邢立極妻武氏年二十二夫亡志行迄老如初性好施
予敦睦鄉黨鄉人稱之不置
徐節妻王氏生子雲臺甫四月節出遊久而不返氏織
絍度日備歴艱辛里婦憐之諷曰饑寒死荒野誰為
知者氏失聲曰是欲禽獸我耶遂與之絶後節卒客
死招魂以葬哭泣盡哀不愧為節云
梁啟魏妻張氏年二十三夫卒未幾孤復殤所親諷之
嫁氏泣曰夫亡子夭命綦薄矣寧復失節耶勤勞孤
苦卒奉姑以終老
任作鼎妻覃氏年二十四夫殁撫子娶婦子尋卒復撫
幼孫苦節數十年而卒
李玉姐李發之女幼字閻環奇環奇出亡不返年及筓
父母將改字女聞飲泣不食闔戶自縊
庠生游漢儒妻任氏李經方妻張氏張鳳虎妻閻氏衛
之屏妻許氏郭傑妻閻氏覃成象妻楊氏張爾抱妻
胡氏監生吕暹妻曹氏蘇若轍妻孫氏庠生丁作舟
妻田氏庠生陳大典妻孟氏田福妻李氏武生白玿
妻劉氏庠生丁作彥妻張氏生員田鍾奇妻胡氏曹
臣母王氏以上俱守志節
文水縣
唐
李景讓母鄭氏早寡治家嚴身訓諸子始貧乏時治牆
得積錢僮婢奔告母曰士不勤而禄猶菑其身況無
妄而得我何取亟使閉坎景讓自右散騎常侍出為
浙西觀察使母問行日讓率然對有日鄭曰如是吾
方有事未及行盖怒其不嘗告也且曰已貴何庸母
行景讓重請辠乃赦故雖老猶加箠敇已起欣欣如
初嘗怒牙將杖殺之軍且謀變母召景讓廷責曰爾
鎮撫方面而輕用刑一夫不寧豈特上負天子亦使
百歲母銜羞泉下何面目見先大夫乎將鞭其背羣
吏大將再拜請不許皆泣謝迺罷一軍遂定景讓家
行修治閨惟謹皆母教也
明
霍文聚妻吕氏年二十五夫故守節四十餘年奏請旌
表
李山妻常氏早寡守節終身不變奉旌
李儉妻韓氏年二十一夫亡守節撫孤當道旌表
王信妻張氏年二十一夫故遺子以文尚幼氏紡織自
給撫子成立孀居六十餘年
李堅妻郭氏年二十孀居誓不改醮撫育幼子年七十
六卒
孟進妻李氏年十九夫卒遺子甫一歲氏矢志不二苦
節殁身
李美妻武氏年二十四夫故遺子應春在襁褓氏撫訓
有成列邑庠鄉黨咸高其節
郭澤妻索氏夫故觸棺欲殉家人防之得不死撫遺腹
子卒復撫遺孫兩世孤雛盡成其手守節五十五年
夀七十九歲建坊旌表
郭樂妻王氏舉人王一爵女幼嗜讀女孝經頗通字義
年二十守寡育幼孤事翁姑八十而終邑令馬斯和
申請旌表
李廷妻武氏蘇統妻李氏庠生閻艾妻馬氏張翼明妻
王氏以上俱守志節
國朝
生員王經世母孟氏少寡苦節建坊旌表
庠生郭基隆妻李氏年二十夫亡子如陵如岡俱在抱
矢志撫孤歴四十餘年雍正八年疏請旌表
李樓妻楊氏早寡撫子子亡撫孫苦節六十載享年八
十餘
舉人郭超宗妻文氏賊至氏恐被辱投井死邑令劉乃
桂旌曰清泉烈節
郭夢周妻侯氏夢周早亡氏年十七歲遺孤未週誓死
不嫁守節以終
席黌列妻賀氏年十九而寡事親撫孤守志以終
侯晏妻孟氏年二十夫亡孀居六十餘載終始一節當
道扁旌
光禄寺署丞王用中妻張氏用中早逝遺孤岱方四歲
稍長嚴課讀卒以文名守節四十餘年迄如一日
武纘妻侯氏年十八生子甫八月纘逝家貧苦守夀九
十卒
姚永寧妻張氏夫亡與姑鄭氏孀居二十餘年承歡無
間
生員任權妻王氏武懋德妻楊氏蔚三命妻權氏張銘
妻成氏監生曹玿妻成氏庠生王岱妻任氏庠生田
景行妻周氏侯樂天妻李氏田暐妻武氏楊占春妻
陳氏以上俱守志節
岢嵐州
宋
楊業妻折氏業初名劉繼業事北漢任犍為節度使娶
折德扆女後歸宋賜姓楊折性敏慧嘗佐業立戰功
號楊無敵後業戰死于陳家谷潘美王侁畏罪欲掩
其事折上疏辨夫力戰獲死之由遂削潘美王爵侁
除名
王稟妻孟氏稟府州人娶岢嵐孟氏稟後為太原總管
金尼瑪哈陷太原稟力戰知不可為負太祖像死汾
水中孟曰妻以夫為天夫死我寧有生理亦投水死
明
生員張大紀妻徐氏妾武氏嘉靖間北部入境被掠迫
以行大紀墜崖死徐氏繼之武氏擲幼兒崖下紿兵
下馬拉俱與墜死
武勛聘妻王烈姐年十七未婚寇亂被獲厲罵不從賊
怒斫之裂其屍
康弘業妻葛氏年十六適弘業越三載弘業病不起頻
目葛葛曰得毋疑我有他志耶泣而斷髮夫卒不食
者三日比葬屢哭于墓所投繯自經
生員李厚幣妻張氏少寡矢志不二訓子春艷為諸生
未幾春艷復夭撫孫自強成茂才年八十乃殁
賈東周妻潘氏東周死於寇氏終日哀泣慰諭莫解卒
以悲死
牛惠妻許氏惠死於兵子斗山復夭折鞠育孫曾嚴訓
誨胥為邑諸生年九十有一卒廵按旌之
生員王定妻李氏年二十三定卒子納諫未踰歲家甚
窶矢守課子納諫稍不若輒泣讓之諫餼于庠尋卒
訓孫道成成名年九十三卒題請旌表
生員陸登驦妻王氏登驦患足癰醫藥罔效氏為吮之
卒不起夫死王亦死
郭漸妻吕氏年十六適漸歲餘漸没吕哭不輟聲數月
哀毁而亡
生員秦知章妻何氏張鵬妻吳氏張大整妻王氏常懷
卿妻岳氏明經王道新妻梁氏生員王三樂妻姚氏
賈振妻袁氏生員李灼妻賈氏俱守志節
國朝
張朝妻白氏年十七適朝越十一載朝卒家貧親黨難
其守氏矢志冰霜養老畜幼苦節三十二年雍正八
年疏請旌表
郭命弘妻李氏強暴張榮逼汚不從被害康熙五十三
年建坊旌表
李元詩妻閻氏早寡撫遺腹子士選耕讀兼課歴七十
餘年勤勞罔懈子列庠
生員油棟皇妻張氏年二十餘夫亡食貧撫子夀八十
餘卒
嵐縣
明
温鐸妻趙氏子志端甫一歲鐸卒服闋舅姑將奪而嫁
之氏剪髮自矢卒撫孤遂志正德十三年題旌
李存信妻梁氏年十八夫卒生子世芳甫數月守節撫
孤貞操允著
庠生馮繼妻温氏年十八而寡撫兩月遺孤克成家業
人爭頌之
張爵禄妻馮氏年二十二夫亡撫幼子事舅姑隣婦有
勸再醮者面斥逐之婦慚愧而去
靳鐸妻郭氏年十七夫亡子甫兩月氏辛勤撫育卒能
有成
李尚約妻范氏生子元南未期氏年十九尚約卒痛哭
幾絶貧寠無依歴困苦無變志有司聞而奬之
李禄妻温氏年二十禄亡無舅姑子女之依煢獨一身
凄凉守志年七十而卒
李孟和妻尹氏年十九夫亡撫柩悲號晝夜不絶聲既
葬謹守一室寸步不踰苦節六十餘載有司扁旌其
門
郭登高妻袁氏嫁甫四月登高卒氏年十七誓不二天
廵按宋給扁旌節
庠生郭登科妻張氏早寡事孀姑撫幼子以貞節終子
光列邑庠
范浩妻劉氏年十九浩亡苦節六十餘載卒
李璋繼妻袁氏璋卒家貧甚子五前妻出者二氏出者
三撫前妻子無異己子勤課讀胥得成名氏子廷相
以孝聞邑令嘉其母貞子孝特加奬勵
王經妻田氏年二十五經卒子幼舅姑伯叔欲奪其志
氏堅貞自守歴四十餘年百折不渝
劉聖基妻李氏年二十三夫亡氏念劉氏五世單傳藐
孤係重撫三歲子錫普有成孫枝寖熾鄉黨賢之
國朝
邸廷瑋妻牛氏年二十五廷瑋病篤謂氏曰老母幼弟
弱子惟汝是囑氏涕泣承命廷煒卒孝養孀姑撫夫
弟暨子胥成立雍正八年旌表
武維英妻馮氏年二十五夫亡奉姑撫子夫兄漂泊迎
養之夫弟客死歸葬之鞠育孤姪迄於授室閭里咸
稱賢節雍正八年旌表
興縣
明
李氏羅峪溝村李君璵之姑適吕君璵父巨富而君璵
驕縱蕩其產幾盡父將死密出二千金付其姑曰子
不肖後當死溝中汝持此去子改行付之不改則與
甥母為他人所誘蕩也姑泣而受之密藏於近村樹
下不令其夫與子知璵父死數年益落魄姑數賙之
以語激者再璵愧悔交并姑見其意誠乃曰隨我來
至樹下發得金璵愕曰此何也姑曰此爾父終時所
囑濟爾命者也璵感泣獻其半姑曰我欲有之則全
有矣奚以半為亟持去璵歸自刻厲復致富姑死為
成服
劉紹志妻白氏年十五歸紹志越三年紹志病憂勞廢
寢食紹志窺之顧謂氏曰即我不幸死汝其從我乎
氏泣曰顧予不忍言萬一不諱妾豈獨生紹志卒慟
哭時覓死家人防衛至周氏乃佯解顏伺者漸弛密
置斂衣于樓上因假他事登樓即自縊比覺已絶矣
時年十七歲知縣王完為立傳
高宗禮妻郭氏年二十一夫卒越二月遺腹生子親老
家貧誓不再醮守節五十六年夀七十有八
賀冕妻白氏年二十二生子永寧方一歲冕卒氏食貧
撫孤卒年七十有七
關丈勝妻劉氏年二十四夫亡遺腹生子奉養孀姑賀
氏撫孤成立年七十八卒
吳昇妻田氏生一子夫卒隣婦憐其少勸之嫁氏怒曰
命可棄身不可汚舅姑義之卒成其志
甄泰妻康氏泰病危呼氏曰親老子幼奈何氏泣而身
任之泰卒奉親撫子一一不違夫命
王璲妻齊氏年二十八璲卒縊於屍傍廵按李立貞婦
坊以旌之
生員樊瓚妻劉氏年二十四瓚卒子安仁在襁褓氏守
節訓子列明經任秦州判官嘉靖間請旌
張子建妻李氏夫卒遺孤朝義方在娠既生撫甫成尋
亦卒又撫二孫以老廵按李旌其貞節
白能妻趙氏能卒子幼氏甘貧守志誓不改節年七十
卒
胡天禄妻孫氏年二十三夫卒無子矢志自守撫義子
存夫祀年七十而終
劉玫妻樊氏年二十一夫卒兄欲奪其志氏攜子訟官
全節以終
王鸞妻賀氏年十九夫卒自縊以殉廵按桂旌其門
吳良能妻陳氏年二十三夫亡誓殉潛縊於柩側廵按
桂旌之
張冔妻白氏方娠夫亡已而舉子家貧身親耕稼以自
食年六十三卒
田紹先妻李氏夫亡年二十四歲同姑守節撫遺孤年
七十六卒
康所里妻孫氏生員孫世祥女為賊所掠逼汚之不從
罵賊求死賊不加刃挾以俱去至黃河岸投水死
生員劉文妻樊氏流寇肆掠被執義不受辱墜懸崖死
康衛民妻孫氏年十八夫亡遺女一氏誓不再適守節
歴四十餘年
孫仲禮妻陶氏張志端妻毛氏康尹妻王氏劉能妻張
氏李慶生妻田氏張玉寶妻樊氏張玉珮妻王氏俱
守志節
國朝
劉文衡妻孫氏年二十八夫亡撫子守節四十餘年卒
庠生原見田妻劉氏年二十九夫亡子幼家貧柏舟矢
節年八十二卒
廩生白居乙妻杜氏年二十六而寡子䱾甫七歲課子
成立凡四十年而卒
生員劉牲妻孫氏年二十四舅與夫繼殁未幾姑與子
又亡含辛獨守凡六十年卒
王氏曹啞子母早寡子廢疾鄰婦王氏亦寡約與俱守
已歴十五載一日氏偶適外戚或奔告曰王氏改嫁
矣氏驚曰信有之乎曰目所親見也氏乃撫膺大慟
曰不意醜婦竟作此事遂氣憤而絶
白迎祥妻王氏迎祥善騎射隨陜鎮征茅籠山没氏年
二十八姑老子幼氏力作以贍事育年七十有一卒
縣令旌其門曰幽貞可範
康文彪妻田氏年二十一文彪卒家貧女紅自給撫子
齡松並撫五歲之姪由成三歲之甥孫康國皆嶄然
成立歸承宗祀氏一女流而三姓之宗祧以賴鄉黨
賢之
王授基妻康氏年十九授基殁遺腹生子立閱十餘載
為締姻畢乃會親族率立哭奠於授基墓衆莫之解
氏歸即自縊時年三十有二
孫雲□妻白氏年十四適雲□二十七雲□亡氏辛勤
撫子容慘不舒姑嫜問之曰吾未亡人事也越二十
載子長娶婦氏攜之拜奠雲□墓指而告曰此君子
也吾為撫之此君媳也吾為娶之吾事已畢可以從
君矣一號仆墓而絶
康如珍妻白氏年三十無子如琰妻賀氏年三十一無
子各撫一姪守志二孤宷室胥食餼于庠
孫士熊妻王氏年二十九夫亡子甫二歲家人欲奪其
志氏慟曰與其捨子而去不若從夫而死卒不能移
年六十終
喬之珩妻康氏年二十一夫卒踰年一子亦卒翁患癰
姑失明氏奉養惟謹溲溺皆手自除之翁姑没孑身
守志
康氏舉人康體元女少字庠生劉㺬子士麒將婚而士
麒癲久益甚㺬與體元議解盟氏聞矢死體元喜曰
苟能如是吾成汝志年十九歸劉善事舅姑調護士
麒衣食備至歴四十年士麒死氏依然處女也會士
麒弟士麟先麒卒無子氏撫從姪承曾以繼翁祀邑
令商基鏞旌其門
劉光榮妻王氏歴事三姑克盡孝道夫弟光世生五日
而姑卒氏親撫之不育而乳光世善病七歲不釋懷
稍長勤女紅以佐學一堂雍睦從無間言
庠生喬國英妻劉氏生員劉鉉妻崔氏尹克忠妻孫氏
孟開統妻郭氏樊述聖妻孫氏以上俱守志節
山西通志卷一百四十九
