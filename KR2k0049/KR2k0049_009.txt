山西通志卷九
關隘一
周官書夏官之職有司險焉掌九州之圖以知其山
林川澤之阻而達道路山林之阻則開鑿之川澤之
阻則橋梁之而其阸塞之宜阻者率無得通謂之司
險管子凡兵主必先審知地圖侵軼之險濫卓之水
名山通谷經川陵陸丘阜之所在苴草林木蒲葦之
所茂道里之遠近城郭之大小名邑廢城困殖之地
地形出入相錯之所然後舉指不失明丘濬大學衍
義補月令孟冬之月命百官固封疆備邊境完要塞
謹關梁塞蹊徑實專為邊境言焉夫封疆之固邊境
之備於要塞也則完之以扼其要衝於關梁也則謹
之以限其出入然非但於人馬可行之地而致其備
於凡鳥獸往來之徑僅可容足者亦無不致其謹焉
此胥固圉之要畫而山西關隘視九州尤重蓋所以
東翼
神京西壯關中而南屛蔽齊豫匪止繫於三晉也志關
隘
太原府
陽曲縣
天門關西北六十里乾燭谷路通舊嵐管州宋設戍兵
金置酒官後廢明置巡檢司其東北崖隋煬帝為晉
王時開名楊廣道(縣志隋魯王圍廣所建誤)靜樂縣舊設娑婆隘
巡檢司弘治十年改天門關屬陽曲縣天門凌井
一道相連互為首尾山之東盡為天門去城可五十
里山之西盡為凌井可八十里山勢㟏岈辨路一髮
兩崖山骨輪囷旁有深溝稍上有石梯層齒積鱗可
二丈許關有全民堡周約八十五丈高一丈五尺
厚一丈六尺明崇禎末巡撫陳純德建又有西山
石寨魏安同欲修大嶺道以通天門關唐地理
志陽曲有赤塘關天門關(赤塘關今在忻州西南五十里)金史地
理志陽曲鎮五陽曲百井(今栢井舖)赤塘關天門關凌井
驛折可求統麟府師二萬自府州涉河由岢嵐憲
州將出天門關以援太原金人據關不克進後越山
取松子嶺道出至交城遇宗翰之衆大戰移時可求
遠來新至勞逸有間故敗績韓邦奇傳報大舉疏
行委指揮等前去鎮西衛代州天門關等處防守
靳學曾關山賦嘗經乏馬鹿徑天門皆奇絶峻危之
極
石嶺關東北一百里忻州南四十里乃并代雲朔要衝
之路舊有戍兵金置酒官後廢置巡檢司明萬歷二
十一年巡撫魏允貞以關歲久傾頽修築砌石李
光輝石嶺關碑去城東北一百二十里而近曰石嶺
關時太原守趙議曰石嶺涸泉而環關皆山因石於
山因灰於石其石城便中丞魏公采用之關之址延
袤二百丈有奇城堞高二丈有七尺長廣崇厚視舊
增三之一城門二帽樓其上角廬四公署一區徙太
原銳卒二百人往戍簡將統之唐武德初并州大
總管長史竇靜請斷石嶺以為障塞便於固守唐
武德八年命張瑾兵屯石嶺未至屯頡利兵已踰石
嶺圍并州轉擾潞沁李靖以兵出潞州道行軍總管
任環屯太行瑾戰太谷敗績唐長壽三年默啜攻
石嶺圍并州復入忻代都知兵馬使渾瑊自石嶺關
南督諸軍犄角寇引去唐中和元年十一月李克
用將道太原節度使鄭從讜塞石嶺關中和二年
李克用率蕃漢萬人出石嶺關過太原後唐清泰
中詔應州修茹越口忻州堙石嶺關左右道宋太
祖征太原契丹遣兵來援安守正接戰於石嶺關大
敗之斬首萬級獲其將時宋師之䧟敵者數百人守
正以騎軍馳之盡奪以還開寳二年親征晉陽三
月遼師來援關南兵馬都監何繼筠時屯兵陽曲縣
驛召至行在所授以方略命將精騎數千赴石嶺關
拒遼師謂之曰翌日亭午俟卿來奏捷也至期上御
北臺以俟見一騎自北來急遣逆問之乃繼筠子承
睿來獻捷生擒刺史二人獲生口百餘斬首千餘級
馬七百餘匹器甲甚衆初并人恃遼為聲援及奏捷
命以所獲首級鎧甲示城下并人喪氣繼筠以功拜
建武軍節度使三年郭進田欽祚戍三交張思均
從戰於石嶺關斬首萬五千餘級閤門祇候齊延深
苗日永陷軍中思均鼔勁騎突入奪還太平興國
四年正月命雲州觀察使郭進為太原石嶺關都部
署以斷燕薊援師三月進破北漢西龍門砦又大破
契丹於關南太宗征太原以王侁護陽曲塌地石
嶺關諸屯金托克索在宗翰軍以八穆昆攻石嶺
關屯兵數萬殺戮幾盡元至正二十年八月命博
囉特穆爾守石嶺關以北察罕特穆爾守石嶺關以
南九月博囉調兵自石嶺關直抵冀寧圍其城三
日復退屯交城察罕調參政閻奉先引兵與戰已而
各於石嶺關南北禦二十三年十月博囉遣兵攻
冀寧至石嶺關庫庫特穆爾大破走之擒其將烏瑪
喇殷興祖博囉軍由是不振金崞縣游完平治道
塗二百五十里北自太和嶺南至石嶺關
陽曲灣北三十里魏土地記太原界置陽曲護軍
凌井口西北一百一十里西小店靜樂縣界西小店
堡凌井村寨安民堡西北八十里凌井驛周四
十四丈高二丈二尺厚一丈六尺凌井口即晉王
嶺唐中和二年五月沙陀戰於晉王嶺陷陽曲榆㳄
而退
掃峪村石寨西北九十里凌井口天門關之險要也
紅土橋東北八十里盂縣壽陽要道土焦鹵不宜水民
難卜居二十里無村聚生民堡東北八十里紅土
橋周二十四丈高二丈二尺厚少減明末巡撫陳純
德建
栢井成晉驛堡東北七十里唐大歷中回紇入寇節
度使鮑防遣大將焦伯瑜等擊之牙將李自良曰寇
遠來難與爭鋒請築二壘搤歸路堅壁勿出求戰不
許師老而惰其勢易乘防不聽伯瑜戰百井大敗自
良由是知名開寳二年田紹斌從何繼筠扼遼師
於北百井奪其鼔幟而還
賈莊寨東北一百七十里盂縣界蘭伏村在交城縣
界叢山中向陽鎮北三十里黃頭寨北六十里
蔡家寨
汾河渡在城西南路通太原縣
凡各州縣堡寨舖鎮及臨河渡口非甚險要而亦足
以資防守者俱總列於後備參焉
太原縣
風谷山西一十里高七十八丈盤踞二十里有奇北至
孔道西隸交城縣入樓煩道乃唐北都西門之驛也
後唐申王李存渥與劉皇后奔太原行至風谷為
部下所殺
蒙山西北一十里高一百四十丈有奇盤踞三十里
劉曜及代將賓六須戰於汾東曜兵敗渡汾踰蒙山
遁走蘇禹珪重修蒙山開化莊嚴閣記峪通馬首
地管羊腸
晉祠鎮西十里晉祠堡高一丈七尺周三百丈宋
太平興國四年曹翰從征太原軍中乏水城西十餘
里谷中有娘子廟翰往禱之穿渠得水人馬以給
國朝順治六年五月姜建勲圍太原城王師自大同
府南援蓐食而行遇賊于赤橋花塔間大戰賊敗退
保晉祠堡圍之賊潰堡出還汾州金鎮二晉寧晉
祠朱彜尊記自智伯决此水以灌晉陽而宋太祖
太宗卒用其法定北漢蓋汾水勢與太原平而晉水
高出汾水之上决汾之水不足以拔城惟合二水而
後城可灌也
東莊水堡晉水下流環堡胥水牆高二丈三尺砌以甎
石周二里濠内外二道胥廣一丈五尺密植柳樹四
周水田胥三四里沮洳不能馳馬號為險固
小店鎮東十五里小店堡高二丈八尺周四百丈北
至大馬村十五里大馬村至陽曲老軍營墩汛十里
南至流澗村十五里又南至北格鎮十里又南至徐
溝同戈村墩汛十里東北至紅寺村七里又東北至
陽曲親賢村墩汛十里東至鄭村十五里又東至榆
次甎井村墩汛五里乃太原四達道也
北堰寨在西山懸崖絶壁高數十丈義井堡在西北
南堰堡在西北義井南董茹堡在西北南堰南
西寨堡在縣北汾河西王郭村堡在南少西東
莊堡東姚卲堡在王郭村堡南孫家寨堡在汾
河東故驛堡在棗園堡南南格堡在東南辛
村堡在東南西賈堡在東榆次界賈家寨堡
張花堡棗園頭堡在晉祠堡南鞏家堡在東
鄭村堡在東嘉節堡在縣東北汾河東許東堡
在東北胥嘉靖十九年築
汾河渡南屯渡(往陽曲縣)小店鎮(往榆次縣)東草塞渡(往徐溝縣)
榆次縣
鷹山東南八十里峰陡似鷹小涂水出焉東南對八縛
嶺為八縛前勁
盤腸嶺東南五十里危峻多巨木其勢盤曲如腸為八
縛嶺鷹山前勁
榆城坂東南三十里壁立數十仞旁徑險仄商旅多輪
摧蹄蹶又盤腸嶺之前勁也上有土寨下有懸窰
卧虎山罕山南積石巉巗狀若虎伏縣志卧虎盤腸
之嶺拱峙而雄鎮嵯峨
三岔口東北四十里東北至壽陽要樂山三十五里西
至鳴謙驛二十里南至王胡鎮三十里為四達之道
什貼鎮東北五十五里壽陽界壽陽山道又為井陘驛
道
霍城舖(一作斛城)東南九十六里至和順縣八賦嶺十三里
東陽舖南三十里太谷縣界
聖賢寨在甎井後谷頭寨北十五里麓臺寨即溝
為塹旁有曲徑可通中平衍楊壁寨中平四面深
溝訓谷寨東北二十里形險天成王胡里東懸
窰東有溝深四十丈鳴謙驛城北二十里圍三里
懷仁堡西南十五里馬村堡西南二十里長
壽堡南十八里東陽堡南三十里張慶堡西南
二十里使趙堡西北八里使趙北堡南堡稍北
永康堡南三十里開白堡南二十里陳胡堡
南二十里胡喬堡西南三十里楊盤堡西北十
五里源渦堡東八里東郝堡東南十里甎井
堡西北二十里
太谷縣
馬陵關東南七十里馬嶺上榆社縣西北九十里路通
直隸順德府馬嶺萬山亂出一水旁流徑轉羊腸
坡躋石磴松檜插天溪澗湍險隆冬雪封衆壑春夏
有千歲不消之冰龐涓墓在馬陵關半山中舊傳
龐涓夜見木下白書處
回馬谷東南三十里袤四十里馬陵關在谷中通古邢
州路有水合咸陽谷水南一十五里西注於汾五代
時梁伐太原刺史張歸厚軍自馬陵關入即此金
圍太原薩里圖敗宋軍於回馬谷
長城東南八十里馬嶺上唐地理志嶺上有城其城
自平城至魯口沿山屈曲延袤三百里故名長城唐
武德二年築貞觀元年廢今屬榆社縣宋初李繼
勲下遼州戰帶甲祠斬首萬餘級追奔至長城擒其
將莫鮑叔掠人騎二百餘
四卦谷東南二十五里袤二十里谷中有泉分流四派
奄谷東南一十五里袤四十里東崖石壁名千佛崖谷
中有水流合象谷水
咸陽谷南一十五里袤一十里山上有源泉流出谷名
咸陽水西合回馬水城壕記秦伐趙築城近谷口
以咸陽兵戍之故名
白璧嶺南七十里地形志陽邑有白璧嶺樊陽水八表
山徐水
象谷東北五十二里廣三百步袤四十六里谷中有水
即象谷河
蔣谷在象谷旁土地記晉陽東南一百一十里至山
有蔣谷大道度軒車嶺通於武鄉谷有水曰蔣谿西
北流西逕箕城北又西合涂水亂流西北入洞渦澤
小常舖東北二十里榆次界
上善堡太白堡陽邑堡白城堡敦坊堡惠
安堡洸村堡桃園堡辛村堡西薄堡張
村堡韓村堡回馬一堡任村堡侯城一堡
登豐堡董村堡小常一堡圍場堡東里
堡梁平堡奄谷寨牛許寨閻村寨東賈
二寨朝陽寨杏林寨四稜寨范村南寨
范村北寨盤道寨黑山寨彭温莊寨王弓
村寨東咸陽寨白村堡小常堡胡村堡
四卦堡郭村堡石象堡
祁縣
龍舟峪關東南九十里南通沁州北通徐溝兩壁皆山
道傍有胡甲水置巡檢司龍舟峪巡檢司舊在北
關鎮今裁
北闕鎮東南九十里相傳宋太祖取河東克金鎻關即
此
來遠鎮在盤陀東南去縣七十里來遠寨來遠鎮東
山巔圍三百二十步高六丈四面臨溝上石牆五尺
盤陀鎮子洪鎮東南去縣五十里宋太祖由盤陀取
太原
子洪鎮東南三十里南倚雙泉山山有雙泉安寨雙
泉山嶺圍二百六步西面牆高二丈壕深闊各一丈
東南北三面牆高一丈九尺臨溝門一座
團栢鎮東南六十里白圭鎮東南接太谷南接武鄉
金鎮一團栢白圭團栢魯村三家村盤
陀團栢(團栢谷當在此)來遠北關以上八舖在祁縣
東路北抵太谷縣界南抵武鄉縣界後唐趙德鈞
由土門口入欲併潞州兵乃趨潞州子延壽以兵屬
焉德鈞屯團栢谷口不進廢帝使自飛狐出擊契丹
後德鈞南出吳兒(即吾兒峪)會延壽於西唐廢帝幸懷州
遣北面行營馬軍都指揮使康思立將從駕騎兵出
團栢救張敬達未至而敬達死
隆舟城東南三十里團栢鎮東(北漢廣運二年七月築隆舟城於祁縣東三十)
(里備宋師祁縣東三十里有隆舟故城劉繼元築以拒周戍河東記大平興國四年春王師築嵐州次于)
(隆舟其說差異)宋太平興國初徐興從潘美屯團栢谷奮與
賊鬭生擒偽兵馬都監李美四年乙丑克隆州獲其
招討使李詢等六人五月丁酉廢隆州隳其城靖
康元年二月甲寅尼瑪哈攻太原不克分兵過南北關
權威勝軍李直以城降乙卯陷隆德府(隆舟谷古稱險要地合武)
(鄉山川觀之乃得其全)
胡甲水源出武鄉縣胡甲山之北流經龍舟谷(龍舟一作隆舟)
名龍舟水會合諸泉折而西流經縣北又西經平遥
界入汾名昌源河下流多沙土俗呼沙河宋制置
使姚古率兵至隆州谷托克索與巴爾斯以步騎萬
餘禦之隆舟谷一名隆州谷金沃楞和寧既敗种
師中進攻宋制置使姚古軍於隆州谷大敗之金
興定四年嵐州觀察使瓜爾佳實倫言北兵攻平陽
將及潞州還當由龍州谷以入太原請兵扼其歸路
金元光初義勝軍節度使禹顯扼龍猪谷(即龍州谷)破
元軍擒元帥韓光國追至祁縣而還
賈令鎮堡北十五里以周賈辛為大夫名圍八百步門
三座壕一道深一丈闊二丈
白圭鎮堡東北三十里圍四百一十步高二丈五尺門
二座壕一道深二丈闊二丈
新韓鎮在縣北冲天墩五
界牌頭南二十里平遙界
南谷豐堡西北二里高村堡東北七里西六支堡東北
一十里武鄉堡東二十里温曲堡東南十里
谷戀堡東北十八里王村堡東北七里小韓村
堡胡帳都堡小義村堡砲守堡東六支堡
各高三丈圍十五丈
徐溝縣
同戈驛城外北關西偏日知錄太原府徐溝縣有同
戈驛其名本取洞渦水此水出樂平縣西四十里陡
泉嶺經平定壽陽榆次至徐溝縣入汾今徐溝縣北
五里洞渦河其陽有洞渦村是也水經洞渦水出沾
縣北山西過榆次縣南又西到晉陽縣南西入於汾
酈道元注劉琨之為并州也劉淵合兵邀擊之合戰
於洞渦即是水也舊唐書昭宗紀天復元年四月氏
叔琮營於洞渦澤(五代史唐本紀同)新唐書地理志太原郡
有府十八其一名曰洞渦宋史曹彬傳為前軍都監
戰洞渦河北漢世家李繼勲敗繼恩兵於洞渦河(惟魏)
(書地形志晉陽下云同過水出木瓜嶺一出沾嶺一出大廉山一出原過祠下水皆合道故曰同過西南)
(入汾後人減筆借書同戈今鑄印遂作同戈)按徐溝無險隘而嶑峪金水
洞渦三河時漲洞渦尤源遠勢猛故唐宋行師多營
於洞渦
徐川鎮即今扎關土堡戰壕東北有第一陣第二陣
第三陣之名集義村唐李光弼守太原村民舉義
兵應之因號集義同戈村唐高父子同日荷戈之
說甚支當繇洞渦訛字耳
清源縣
仁山西北十里高七百五十步盤踞三百二十步北至
太原縣洞兒溝山界三里
方山西南二十五里高七百九十步盤踞四百步西至
交城縣壺屏石山界四里
白石山西五里高七百六十步白石溝袤二十里有水
繇峪中出
故驛鎮北十里堯城鎮東南三十里高白鎮西南
二十里
汾河渡米陽渡東五里汾水南流闊八十步路通徐
溝縣孔村青堆閻杜
交城縣
故交村東北九十里故交巡檢司在故交村康熙四
十年添設古交城在縣東北九十里河北都故交
村趙吉士議東北與靜樂陽曲界其山若神師羊
腸交山皆絶險而河北古交村當其奥左汾右孔二
河夾之
東葫蘆西葫蘆西北一百四十里榆城北趙吉士
議西北與臨嵐永寧界其山若孝文呂梁劉王&KR2585;皆
絶險而東西兩葫蘆承其衝右西峪左渾峪二水夾
之西峪渾峪二水至榆城而合
靖安堡西北一百四十里中西都寨子村明崇禎三年
建營於堡設守備一員兵五百名以鎮西北兩山十
一年築堡周圍一百二十丈門前後二趙吉士議
交城營移汛靖安古堡乘高列哨則東西兩葫蘆可
控制也
岔口村北一百一十里北至靜樂天成川四十里明天
啟間建營房於孔河都岔口諸村防兵二百守備統
之
盧峪口東北七十里唐嘗立盧川縣
中圈村西北八十里永寧州劉王&KR2585;村界
逯家嶺西北二山適中之地
河北都故交村水泉寨孔河都開頭村龍頭寨水
東都西冶村盧頭寨中西都梁家岔拔水寨西
南都横嶺村三山寨洪安都北二十里石壁寨
西南都西社近村三層寨胥高百餘丈四周石崖止
有獨行小徑小門羊腸寨在縣東北一百二十里
羊腸山龍鬚寨在縣西北一百二十里龍鬚山巔
文水縣
隱堂山西南二十五里汾州界一名子夏山山壑峭立
有泉山東又有馬跑泉西數里有石門宋靖康元
年七月庚子河東察訪使張灝與金人戰於文水敗
績戊申都統制張思正等夜襲金羅索軍於文水縣
敗之己酉復戰師潰死者數萬人思正奔汾州都統
制折可求師潰於子夏山威勝隆德汾晉澤絳民皆
渡河南奔
開柵堡北二十里開東西都堡周四里高一丈八尺據
文峪口兩峯相去丈餘殊號險固今為文峪河侵僅
存其半圖經魏武帝築當文峪口今開柵城是唐
地理志西北二十里有柵城渠開柵即宋西都谷
也金圍太原都監馬五破宋兵於文水節度使耿守
忠等敗宋黃迪兵於西都谷宋將黃迪等以兵三
十萬柵於縣之西山突合速與耿守忠合兵九千擊
之殺八萬餘人獲馬及資糧甚衆
孝義鎮小城南開柵鎮石侯村原東村大
象村韓武西都石家莊下曲鎮北胡家堡
岢嵐州
天澗堡隘俗名暗門子在城北五里兩山之間路通寧
武府明嘉靖四十年兵備道王遴修建臺垣今廢
岢嵐城在蘆芽山西麓蘆芽有大天澗小天澗宋
太平興國五年築長城於草城川沿天澗堡長城
城北一里俗呼長城梁舊志蒙恬築一云趙武靈王
築嘉靖間牛圈窊掘石刻云隋開皇元年贊皇縣丁
夫築(宋築長城當近之)元致和元年九月天澗口皮庫口穿
塹壘石
于坑堡隘西北八十里
洪谷堡隘于坑堡東路胥通保德州歐陽修修岢嵐
城疏成德軍路出土門經天威軍平定軍至并州又
出天門關經憲州飛鳶軍入洪谷方至岢嵐約一千
五百餘里宋河外用兵河東郡縣督餉轉西界夕
宿洪谷口知沁水縣楊仲元相其地乃寇所由徑路
亟命去之民以困乏為辭不聽寇果夜出劫諸部沁
水獨免
水峪關西北保德界生地骨堆宋明鎬在河東以岢
嵐軍當雲朔路奏禮賓副使府谷張岊為麟府路駐
泊都監兼沿邊都巡檢使駐岢嵐張亢修并邊堡砦
初議置安豐砦于石神臺岊以為非要害之地遂徙
砦於生地骨堆以扼賊左右咸曰擅易砦地可乎岊
曰苟利國家得罪無憾也卒易之緣是左遷復以麟
府未解嚴復駐泊都監屯安豐即今水峪關地也
乏馬嶺東南五十里嵐縣界爾朱兆弟智虎與兆俱
走齊獻武擒之於梁郡岢嵐南山
温泉小砦西南興縣界
三井堡在州西北四十里五寨堡西元為岢嵐鎮立巡
檢司後裁萬歷間兵備道許守謙建堡於三井村北
草城川歐陽修舉米光濬狀岢嵐草城川正當北界要
害之地去年北寇來侵軍使米光濬應機拒守故獨
岢嵐得不侵却地土亦不張皇再舉狀岢嵐當草
城川一路地形平坦不比代州尚有險固捍禦控扼
尤藉得人
韓光寨北五十里咸平中契丹聚兵五萬屯草城川
并代鈐轄高繼勲登高望之謂軍使賈宗曰彼衆而
陣不整將不才也我兵雖少可以奇取勝先伏兵山
下敵見我弱必急攻我我誘之南走爾起乘之當大
潰轉戰至韓光嶺㐲發契丹果敗相蹂躪死者萬餘
人獲馬牛槖駝甚衆
天牢寨在東南梁家店在南温泉堡在西南陳
寧寨在西粉蹄觜在西北大化堡在西北長
頭山堡在北
嵐縣
乏馬嶺寨北六十里城周三里高一丈五尺明洪武九
年調鎮西衛官兵守之後罷
范家口縣北東北鹿徑嶺西北乏馬嶺范家口乃二嶺
出平原口也
界河口西八十里興縣界界河口鎮河在灰灰嶺北
燒炭山南
天村寨北二十五里城周二里高一丈五尺明洪武九
年調鎮西衛官兵守之後罷
鹿徑嶺寨北六十里東有風洞溝又東有鹿徑溝南有
木瓜溝寨設巡檢司
東河村甎堡東村堡普明鎮堡曲五寨郭家
庄寨貫家庄寨瓦窰寨銅鼓山寨草寨
赤龍崖寨鐵青山寨蒲胡山寨野雞尖寨
大賢鎮南三十里普明鎮南四十里大蛇頭鎮
西六十里東村鎮東南三十里上明鎮西三十
里河口鎮北五十里吸百里鎮西四十里合
會鎮西南三十里舊名合河縣乃爾朱榮之封邑也
口子店北四十里土峪店南十五里前會店
西八十里王師店南六十里青花店南三十里
胡家會店北二十里
興縣
黑峪口渡裴家川渡灘頭渡通典合河關在北
唐志合河北有合河關東有蔚汾關縣西胥濱黃河
上下亘一百五十里設渡口八北會渡對府谷縣
小木村五里至南會十里南會渡對葛付村五里
東津對西津至裴家川二十里裴家川渡至黑峪
口二十里黑峪口渡至巡檢司十里巡檢司渡
在巡檢司村對採林村五里至羅峪口三十里羅
峪口渡對沙□頭村五里至石灰口十里石灰口
渡對葭州西豆宇村至大峪口四十里大峪口渡
對蘭家會村五里至臨縣界十里舊志山西自河
曲至蒲津千五百里俱隣陜西河最狹而於神木渡
河為尤易
黃河在縣西五十里黃河繞三受降城折而南由河
曲入晉境經保德州南至興縣界為北會南會東南
至裴家川口即嵐漪水入河地(唐合河關在此金合河津鎮同)側為
合河即唐合河縣治今山巔城址猶存西岸為陜府
谷界南經張黃塢寨灘至黑峪口為秦晉通津西岸
為陜神木界下五里白家崖即蔚汾水合南川水入
河地(唐蔚汾關戍當在此)下曰軟米㴶又南為巡檢司舊志孟
家峪巡檢治此今廢又經桑灣村至灘頭西岸即神
木川水入河地又南至狼峪溝為狼峪㴶又南牛家
川東豆峪西岸即葭州界歴大峪口至石灰溝入臨
縣界南北亘一百五十里(河自北而南兩岸皆崇山列嶂左衝右擊嵐漪入河)
(下為張黃塢㴶再下為眉夫㴶蔚汾入河下為軟米㴶神水川水入河下為狼谷㴶水衝巨石横列中河)
(激浪聲震數十里近者人不聞語聲舟楫多不能通木筏舵工當下㴶十餘里外審視不少差尺寸而後)
(敢下冬月冰澌高或至數丈舟筏胥不行仲春季春亦然沍冬岸冰結而中流開尢為難渡)黑峪
口冬月堅冰可通行旅與合河灘頭三渡尤屬要津
元陜西河東路兵馬都元帥石天應造舟楫建浮
橋諸將多言水漲波惡恐勞費無功天應下令曰有
沮吾事者斷其舌橋成諸將悦服時金葭守王公佐
攻函谷將圖復故地及見橋成遂潰去
合河關在縣北唐置開元八年朔方軍大使王晙討
蘭池部康待賓詔并州長史張說相聞經略時党項
羌亦連兵攻銀城說將步騎萬人出合河關掩擊破
之追北駱駞堰宋志合河有乳浪砦蓋即唐合河
關乃西夏與宋往復驛路經涉渡口也金合河鎮三
合河津乳浪鹽院渡宋慶歷元年秋元昊轉攻河
東及麟府不能下乃引兵攻豐州城孤無援遂據之
又破寧遠砦屯要害絶麟府餉道楊偕始請棄河外
保合河津上不許會張亢管勾麟府軍馬破之於栢
子又破之於兔毛川亢築十餘柵河外始固通典
樓煩郡西北到榆林郡九十里西南到銀川郡三百
里今繇興縣地界考之知為秦晉要疆
孟家峪西南五十里黃河崖路通陜西神木縣明洪武
三年置巡檢司今裁近有穆家峪舊置巡檢司尋裁
界河口東六十里路通岢嵐州明洪武三年置巡檢司
北為大萬山土名燒炭山岢嵐要道界河口有界
泉新泉嵐縣蔚汾水入界口
蔚汾關在縣東唐置
大坪頭杄樹墕胥在縣東南縣界萬山三大川經
流山麓北川為嵐漪水即岢嵐水入河地而河南諸
山則瓦堂村石壑村雙山壑為要隘以在嵐漪水南
故少次之中川為蔚汾水發源嵐縣黃尖山流經縣
城入黃河而東則大萬山為岢嵐要道界河口為興
嵐緊關西則黑峪口為神木通津南為南川水發源
合查諸山西流至趙家川口合蔚汾水入河而川南
山嶺下則界嵐縣永寧臨縣至東南嵐縣界扦樹墕
永寧界大坪頭西則李家灣康寧莊舖為臨汾通塗
瀕河採林渡大峪口為鄜延孔道
康寧莊南五十里蔡家會南二百里
平陽府
臨汾縣
分水嶺城西北姑射山西接蒲縣界舊有分水關今廢
周武帝攻平陽大將軍宇文盛守分水關(分水古作汾水)
張村岔西八十五里蒲縣界
漫天嶺東北五十里與浮山縣龍角山對峙山形荒漫
大尖山在東南曲沃襄陵迤邐而北
長寧關李克用自訴表晉州長寧關使張承暉錄到張
濬牓
高河鎮北七里半即古高梁也元丁亥四月金赫舍
哩眞襲擊平陽行營招討使權國王安扎爾於洪洞
知平陽府事李守忠出援之會於高梁師潰入城副
帥瓜爾佳常德潛獻東門以納金兵城遂陷高梁郡
國志春秋高梁之墟今臨汾東北三十里有故城(河北)
(圖三十七里)有高梁亭高梁堰春秋屬晉杜預註平陽揚
縣西南有高梁城
吳村鎮在西北劉村鎮在西泊莊鎮在西伊村
堡在東南喬李鎮在東北
襄陵縣
青石坂西南三十五里路通隰州山徑崎嶇明弘治十
二年知縣李高開為大道一名白石坂劉彜開廣
白石坂記白石坂在縣治西南三十里賈朱村姑射
山之巔石磴崚嶒路崎嶇百轉若羊腸然僅容徒步
車轍馬跡罕能至者循南五里許即豁都峪凡吉隰
之屬赴都省趨市朝四方之人利菽粟致芻蕘以及
官使傍午皆由此途然夾於兩山之間雷鳴雨驟大
水汎漲每為隔滯而此坂方峻險艱涉虞城李公圖
闢而平之鑿石剗木分度受程庚戌春二月厥功告
成廣丈有四尺遠千六百步有奇自坂下而東里餘
斜口有渠曰雀水衝當中路峪水至則往來猶阻公
又搆橋一虹因名雀水甃巨石用資堅久由是車馬
畢經遐邇咸至向之隔滯者舉得其便
兩乳山西南七十里鄉寧界
太平故關在縣南京安鎮後魏太平眞君時立金鎮
一故關故關鐵冶在京安鎮京安鎮市西南三
十五里元設提舉司今廢
飲虹澗南二十里上有飛虹橋下通二郎溝邢雷飛
虹橋記橋在縣治西南三十里義店聚南抵關陜北
抵京畿途所必由而夾岸陡絶澗深百尺橋踞兩崖
懸空巧構支柱交加麻生林立且覆之以屋棟宇凌
空儼若虹飛
南澗南三十九里京安鎮南接太平縣故城里界
分水嶺東南四十里龜山西南北袤二十餘里卧龍
山東南接曲沃翼城北接臨汾浮山俱名分水嶺三
百里蒙坑嶺當在内晉太興元年八月石勒命張
敬率騎五千為前鋒以討靳凖勒統精銳五萬繼之
據襄陵北原降者四萬餘凖數挑戰勒堅壁以挫之
按是時凖據今渣石樓即縣北劉元海城也襄陵故
城今在縣西南宿水店龜山峙其東北分水嶺當即
襄陵北原蓋勒自東來全據霍山蒙坑之險以挫準
勢也(水經注天井水出東陘山西南北有長嶺嶺上東西有通道即鈃蹬也審并晉地勢鈃蹬當屬)
(蒙坑分水嶺)
京安鎮在南趙曲鎮在東南關戍里在西南安
澤鄉在東
汾河渡郭村東一里北陳東南五里東徐南一
十五里大陳南二十五里至太平縣陳郭村隸縣
境四十里
洪洞縣
分水嶺西五十里蒲縣臨汾界
郭盆鎮東三十里洪洞地平沃東西胥列山崖東北
為霍嶽郭盆舖接岳陽張莊
寳崖東南七里秦壁村東北四壁高削俯瞰澗水明嘉
靖二十年築堡城與壁稱
萬安鎮西二十里陽曲鎮南二十里曲亭鎮東南
四十里趙村鎮西三十里
浮山縣
中條山横嶺東四十里南通翼城東烏嶺北達岳陽草
峪嶺東支遥接沁河界北天壇山東北二十里中
條别支
佛嶺山東北三十里中條右臂堯山一名北堯山
東八里中條西麓距天壇二十里巋然高出上有帝
堯廟天壇山一名南堯山東南五里由橫嶺蜿蜒
而至堯山西南山脈凝聚於此突兀撑空黑山一
名烏嶺又名牛首北四十里中條别支(黑水源北接岳陽境)
秦王嶺北四十五里唐秦王世民破宋老生於霍邑
從霍山東分兵詭道潛行至此以扼前鋒嘗率游騎
轉戰於栢壁村立廟嶺上宋志神山有韓買安國
史壁疊頭等堡
神山廢城縣西南十里故縣村故郭城南十里東北
西三面險絶惟南面平坦後魏書襄陵入禽昌有故
郭城一說丹朱邑地形志平陽郡禽昌即漢晉之
北屈也神䴥元年世祖禽赫連昌仍置禽昌郡眞君
二年改七年併永安屬焉有乾城郭城
遵女里在東南淳治里在南忠孝里在西南熙
豐里在西南敦崇里在西北仁義里在東北
東張鎮王村鎮
趙城縣
羅雲山西四十里北接汾西南連洪洞西抵蒲縣巖險
巍峩上常有雲氣羅雲堡羅雲山有五峰羅雲
口為七佛峽即雲巖也巔有泉羅雲里樊村里胥
西四十里
亂石灘北二十五里接霍州界
秦王嶺有三一在浮山北四十五里唐太宗南破宋老
生繇霍山至此一在靈石西南三十里太宗取霍邑
駐兵地一在縣南三十里名秦王坂
營田堡東南三十里安定堡西十里楊堡南十里
王樂里南三十里柴村堡東南四十里胡坦
里東南十五里梗壁堡東十里韓侯堡西南二
十里羅雲堡西四十里師村堡西三十里
太平縣
汾隂山南十里秦豫孔道東西綿亘三十里高一里迤
高五里明時草木蓊鬱行旅戒心及芟柞盡而四
望彌曠南俯晉國故城又南則汾河五十里如匹練
西為馬頭九原二峰東南為曲沃喬山紫荆山延袤
隱見村聚稀闊萬歷十七年知縣侯於魯募民立鎮
名清儲崇禎五年築堡梁綱清儲鎮記太平南十
里許有阜隆起名汾隂山
太平關北二十五里襄陵縣南三十五里為京陵鎮太
平為故關鎮太平古城一在縣北二十五里今為
古城鎮其北即古太平關也一在東北三十里即移
於關東者今改為北故縣古城鎮舊有堡明崇禎
三年修築邑之北境太平關在其後即後魏初設邑
治也五朝志太平有關官唐志有太平關貞觀
七年置
蒙坑東四十里汾水東接曲沃界南北數十里坦然成
大道而馳騎過之倏似身墮井底前有驛後有村胥
以蒙名蒙坑之險即卧龍山喬山綘山之險也玉
壁之險即汾水之險也古人名為天險蒙村縣東
南二十五里後魏天興五年八月圍姚平於柴壁
姚興悉衆救之魏太祖甲子渡蒙坑逆擊大破興軍
汾水關通考太平有汾水關
尉村西北一十五里後魏世祖時山寇白龍憑險作
逆詔鎮南將軍奚眷與秦州刺史薛謹自太平北入
討平之明崇禎三年三月陜賊繇鄉寧豁都峪出
焚劫諸鄉直薄城下知縣魏公韓操火器禦之創建
甎城(按豁都峪為太平西北咽喉地)
白波峪東南三十五里永固村漢中平六月黃巾餘
賊郭泰於河西白波峪築壘禦他寇後黃巾滅壘廢
西賈堡八里萬故縣堡十五里南劉村堡十五里
南賈堡十五里東到堡二十里丁村堡三十
里敬村堡三十里解村堡三十里柴莊堡三
十里即後秦姚子奇築堡伐魏地伯皇村堡三十
五里北社堡三十里蒙坑堡四十里沙女堡
四十里史村九堡四十里西張堡十里永固
寨三十里晉圈羊城漢末白波壘在此南王村寨
三十五里萬王村旁有龍門溝有文中子土龕志
即白牛溪清儲鎮十里明崇禎十年築城南趙
堡十里趙康鎮二十五里東為古晉城北柴堡
二十五里即古晉城地南柴堡二十五里西即古
晉城焦村堡十五里李村堡二十五里南毛
堡三十里北膏腴堡十里南賈防堡十五里
西中黃堡十里尉村堡十五里道堡二十里
西曹路堡十里南北相李堡十五里站里堡十
五里侯村堡二十五里西北近姑射山故城鎮
二十五里太平關東南郭店堡七里北故縣堡
三十里隋開皇十年移縣治於關東即此堡頭堡
三十三里陳郭三十五里靈源泉出西南
汾河渡西吉東南三十里東吉東南三十五里
南王東南三十里永固東南三十里姚村東南
三十里王村東南三十里裴村東南三十里
倉頭東三十里下尉東三十里丁村東三十里
毛村東三十里史村東北四十里
岳陽縣
草峪嶺東南七十里路通潞安府五十里至勞景村又
二十里至屯留縣界良馬村
東鄔嶺東南一百里接翼城界金志岳陽有烏嶺山
通軍水明一統志烏嶺山名在平陽府翼城縣東
七十五里上有東西通道二嶺相對曰東鄔西鄔又
澤州沁水縣西北四十里有鄔嶺一名黑嶺
刁黃嶺東南一百五十里長子縣西五十里
勝佛嶺東北九十里沁源縣界
千畝原通典岳陽有千畝原左傳晉侯千畝之戰即此
括地志千畝原在晉州岳陽縣北九十里通考
隋為千畝縣後改岳陽
潼關隘北七十里石城内有營房
千佛溝北五十里溝最深陡關隘垜石尚存
府城關唐志岳陽東有府城關今府城址在沁河西
猗氏關
安民堡今為連城西堡元時紅巾賊亂創築
喬岳堡今為連城南堡明崇禎五年知縣喬王翰創立
以為西堡犄角之勢
灣裏堡五馬堡東池堡堯興堡故縣堡永
樂堡高邑堡曲成堡東里堡藍村堡孔
村堡高壁堡和川堡唐城堡亢驛堡賈
寨堡弱柳堡羅家山堡辛莊堡高城堡
徐村堡賈村堡左村堡
曲沃縣
鐵嶺關西南五十里隘口村東倚絶巘西臨大壑迤南
石色如黛峰峻徑仄車難並軌昔嘗建關於此址存
驛橋村四十里隘口村五十里隘口集古驛
橋里金溝泉在隘口村今廢
蒙坑喬山西為壚頭山又西蜿蜒十餘里至於蒙坑西
距汾河寖三里溝深徑曲後魏書將軍安同曰臣
嘗受遣詣絳督租見汾東有蒙坑東西三百餘里蹊
徑不通周建德五年十月武帝命齊王憲率兵六
萬還援晉州憲進軍營於涑水齊主攻圍晉州晝夜
不息周間諜還者或曰城已䧟憲遣柱國越王盛大
將軍尉遲迥開府宇文神舉等輕騎一萬夜至晉州
憲進軍據蒙坑為其後援知城未陷乃歸涑川唐
天祐六年劉知俊乞師晉王自將至隂地關遣周德
威攻晉州敗梁軍於蒙坑梁開平三年八月晉周
德威攻晉州詔楊師厚往救德威以騎扼蒙坑之險
師厚擊破之進抵晉州晉兵解圍遁去五代史王
峻傳劉旻攻晉州周太祖遣峻爲行營都部署得便
宜行事軍出絳州前鋒報過蒙坑峻喜謂其屬曰蒙
坑晉綘之險旻不分兵扼之使吾得過此可知其必
敗也峻軍去晉州一舍旻聞周兵大至即解去明日
峻遣騎兵追旻不及而還曲沃南北皆山紫金山
北六七里有澮水喬山南二十里有合水澮南合北
邱高壑深各接於山而澮北合南東南澮高山東北
覆釜堆踰翼以達於沃七十里中修岡孤阜平疇高
高下下皆兩水束焉而西復滙於汾此曲沃之大勢
也劉崇引契丹擾晉州周樞密使王峻率兵拒之
以陳州防禦使藥元福為西北面都排陣使軍過蒙
坑崇夜燒營遁蒙城鎮東北四十里滴水溝在
蒙城鎮東十里今廢
侯馬鎮西南三十里曲村鎮東北二十五里高縣
鎮西少北二十五里柴村鎮北九里西莊鎮北
二十里
翼城縣
烏嶺山東七十里沁水縣西四十里山有東西通道二
嶺相對曰東烏西烏以山色黑名半隸翼城半隸沁
水乃翼沁之險要也南為關子門嶺烏嶺迤南惟此
可通澤潞蹊徑險隘較烏嶺尤甚舊有石門今廢
澮水出東烏嶺西烏嶺營屬平陽東烏嶺營屬
潞安東塢嶺巡檢司唐會昌三年九月石雄為
晉綘行營節度使代李彥佐時王宰屯萬善劉沔屯
石會關顧望莫先進雄涖事明日即引兵踰烏嶺破
五寨殺獲千計後周廣順元年十月劉旻攻晉州
别遣陳思讓康延沼自烏嶺出絳州與都部署王峻
會
兜垜寨在東山衞周祚守道王公平妖碑妖寇糾黨
二十年冇奇崇禎二年盤居翼沁蔓延於絳公孟夏
二十六日自絳抵翼約十日可至南山曹公一帶賊
聚衆謀拒而公於二十七日之夜率兵直抵山寨出
其不意渠魁盡登兜垜餘黨盡歸山洞小洞無算大
洞二十有九每洞輒深數里粟支數年公歴洞口勸
諭抗不應督兵親攻破之隨進取兜垜削壁懸崖環
以溝澗賊守綫徑擁石下擊公周閱寨旁取山間賊
寨門製如鞍狀凡二百付每付伏二人禦石登山賊
不能守而寨破矣門鞍之計亘古兵法未聞明季
土賊哈哈教主盤據東山兜垜寨
國朝順治元年邑令趙昉嘗勦之後安定國烏合餘黨
復聚東山邑令胡獻瑶率壯士分道擒二十餘人孽
黨胥剪
龍化鎮東四十里東據烏嶺西臨翼城南連綘縣北接
浮山扼要地也隆化鎮即隆化城周鎮也北齊隆
化元年周武帝取澮州齊置鎮于此以禦周師故名
隆化金興定三年置隆化縣元憲宗二年廢今在隆
化村
歴山東南七十里界翼城垣曲間山上有舜王坪西南
瞽塜村屬垣曲西北黑谷村屬翼城山東諸村屬沁
水陽城此四邑交會境也(鄭康成曰歴山在河東綱目曰舜耕於歴山生於姚)
(墟今邑北門外冰清鎮傳為姚墟)
家谷竹書紀年莊伯以曲沃叛伐翼公子萬救翼荀叔
軫追之至於家谷翼侯焚曲沃之禾而還
孫壁西北二十七里鳳架坡西北五里王莊堡東
北二十里東西河底村東北六十里上交堡東
北五十里下交村東四十五里隆化東四十里
保内鄉北絳東二十里莊伯谷東南十七里近
七里坡中堡南二十里賀水鄉合雲堡西南二
十里
汾西縣
高堆底西五十里康熙十二年邑令蔣鳴龍建高寧堡
記曰蒲隰通衢姑射要道山則壁立千尋上凌霄漢
東西北三隅陡峻惟南鳥道一線可登高寧堡牆
周一百三十三丈八尺高二丈舊并高岡里接三
雲里
鳳吹嶺西七十里隰州界
圪台頭西南四十里
克城西南七十里蒲縣界
勍香鎮鳳頭鎮水潤鎮乾河墩在南店頭墩
在東南連村墩在東通仁義驛神符堡在東
乾河堡在東南僧念鎮在南團栢堡在南伏
朱堡在西南頭化堡在西姑射山外迴城在西
王提堡在西北風吹嶺東南通隰州對竹堡在
北沙要堡在東北通靈石
靈石縣
冷泉關北四十五里即古川口也關外迤北皆平原曠
野而入關則左山右河中通一線實南北咽喉要地
有渡縣志北有靈石口之嚴關自介休縣義棠
鎮南至靈石隂地關賈胡堡皆古雀鼠谷水經注所
謂數十里間道隘者也桑平峪河在冷泉北十里
居民千餘家山水灣繞特異(冷泉在縣北四十里傳為大雲寺中井又曰堡)
(中泉)冷泉堡冷泉關東山上桑平堡在縣北五十里
桑平峪村南山上冷泉鎮東一里許靈石口巡檢
司明洪武八年置於冷泉鎮今裁沈復禮修冷泉
關記隆慶丁卯冷泉失守汾霍動搖又曰萬歷甲午
改汾州為府靈石隸焉冷泉無守而平陽之門戶撤
越二十年襄陵吏科都給事中李瑾上封事直陳冷
泉為平陽鎖鑰上可其議於是平陽有靈石如故
郭家溝南二十五里兩山高峙中界深溝明嘉靖己酉
平陽知府聶豹築臺起樓於溝南題曰天險並建官
廳三楹及窰洞數十以宿防禦官軍溝跨一木橋歲
久圮敝萬歷二年知縣白夏易以甎石仍建弔橋於
橋北深塹以遏敵衝(石橋亦扁天險)縣志南有郭家溝之天
險霍州志靈石與霍隔百里中凡嶺六有關曰天
險辛珍郭家溝橋記橋在韓侯嶺南常家山巍峩
嶻嶭與太行相參歲雨集則綿山及衆壑之水&KR1043;洞
奔趨日浚歲深遂益埝窪兩坂峻倚陟降者靡不驚
眩而憂僵蹶况隂雨寒沍積雪堅凝者哉郭家溝河
在韓侯嶺常家山中山峪水會流經魯班纏(俗謂之魯班橋)
入汾魯班纏在縣西南四十里地極峻嶮上有寺
傳為魯班所修韓侯嶺在南二十里汾河東相傳
葬淮隂侯首於嶺靈石有韓信嶺志傳多譌按漢
書曹參從韓信擊趙相國夏說軍於鄔東大破之信
下井陘而令參還圍趙别將戚將軍於鄔城戚將軍
出走追斬之鄔城即古鄔城泊蘇林曰鄔太原縣今
介休地介休南即靈石是必夏說嘗阻雀鼠谷之險
而信據嶺以扼其要乃克破之於鄔城東耳
秦王嶺西南三十里唐太宗取霍邑駐馬於此老生
寨高四里對秦王嶺宋老生築以拒唐兵唐將攻霍
邑而不得進因霍山神語從微道進遂破之
蛤䗱嶺西南五十里即古賈胡堡唐兵取霍邑駐此俗
呼蚰子嶺
隂地關西南五十里即南關鎮(冷泉關在北此稱南以别之)唐宋以
來雄關橫亘今關廢遺址猶存宋地理志靈石有
陽凉南關陽凉北關(邑舊志載仁義鎮為隂地關)明一統志關在
縣南二十里汾水西其地燥亢視冷泉迤北差煖故
名仁義河在縣南四十里源出沁源流經石膏諸
山南過仁義鎮至南關鎮入汾仁義鎮西南至南
關鎮十里縣志唐太宗興仁義之師取霍邑劉武周
據高險以扼其後太宗復破之似涉支離昭宗大
順元年招討制置使張濬討李克用擊隂地關兵敗
濬遁李存孝取晉絳大掠慈隰境五月太原行營
都統張濬屯隂地十一月濬師大敗於隂地濬軍三
戰三敗濬及副使韓建遁歸天復元年四月侯言
出隂地關以攻晉唐李嗣昭復取汾州斬李塘遂
出隂地取慈州降其刺史唐禮又取隰州降其刺史
張瓌梁開平二年晉周德威李嗣昭將兵三萬出
隂地關攻晉州刺史徐懷玉拒守太祖自將救之德
威退保隰州貞明元年唐莊宗取魏博匡國軍同
州節度使王檀謂晉兵悉在河北乃以奇兵出隂地
襲太原不克而還周顯德初劉崇南寇命河中節
度使王彥超領兵取晉州路東向邀擊從戰高平彥
超自隂地關與符彥卿會兵圍汾州諸將請急攻彥
超曰城已危矣旦夕將降我士卒精銳儻趨以先登
必死傷者衆少待之翼日州將董希顏果降宋建
隆元年太祖征李筠詔建雄節度使楊廷璋率所部
入隂地分賊勢賊平歸鎮元文宗天歷元年令靈
石隂地關穿塹壘石以為固丁壯守之
汾水關通典今縣東南有高壁嶺雀鼠谷汾水關皆險
要之地
長寧關
竹竿坂南十里
磨兒溝(俗呼磨子溝)東北三十五里溝東西有墩臺二在抱
腹巖西北接介休界
文殊原西二十里
逍遥嶺南五十里霍州界
印馬峪在縣西接隰州境
桑平峪北四十五里介休界
新莊村西一百里隰州界
魚兒川東一百二十里接沁源界路通霍州岳陽武鄉
趙城諸地山險林密流寇嘗據為巢穴萬歷四年議
修堡寨并置巡檢司不果
馬跡崖寨東三十五里綿山上極陡峻岩穴窟洞足容
數千人四面無路惟一石梯可登梯殊高上又有石
門阨之
三清寨東四十里綿山上懸崖陡澗上有屏風石内有
清泉
禪房岩寨在綿山内四面險阻一徑裁通中有泉
索洲堡北二十里索洲鎮東山上冷泉堡北四十里
冷泉關東山上桑平堡北五十里桑平峪村南山
上内有井靜昇堡東二十里靜昇村北上村堡
東三十里上村北山上送飯子堡東三十里牛鼻
山巖下險峻不易上曲買峪寨東四十里小水
鎮冷泉鎮雙池鎮石門峪鎮上村堡
霍州
千里徑東三十里霍山下霍山舊號千里徑者山坂
高峻每大軍往來士馬勞苦元魏平陽太守封子繪
請於舊徑東谷别開一路大丞相高歡從之仍令子
繪修開旬日而就後周汾州界北接太原當千里
徑汾州刺史韓褎聞寇來不下屬縣民不設備齊人
喜曰汾州不覺吾至還必莫能追躡矣遂不為營壘
褎先勒精銳伏北山中分據險阻邀其歸路乘敵怠
而設伏擊之胥獲焉建德五年十月陳王純領步
騎二萬專守千里徑
回牛嶺隋漢王諒據并州晉絳呂三州並城守隋將楊
素各以二千人縻之而去諒遣趙子開擁衆十餘萬
柵絶徑路屯據高壁嶺布陣五十里素令諸將以兵
臨之自引兵入霍山緣崖谷而進直指其營一戰破
之殺獲數萬金河東南路都總管胥鼎疏霍州回
牛鳳樓嶺諸阨戍卒乞量留偵候元張藻梁秉鈞
墓碑己夘按察納延總軍與公南向征伐由回牛棲
鳳二嶺遂下平陽霍州晉沁潞等數十餘城又攻太
行使其山不得固其險羣師馳入又下懷孟等十餘
城今北郭門外有鳳棲橋元元帥程榮建
鳳棲嶺
藍腰溝西北三十里靈石界左山右河
三里溝北五十里沁源界左右大山
南坡南十五里通典隋末高祖起兵自太原至霍邑
隋將宋老生守城太宗以數騎詣其城下舉鞭指揮
若將圍城者老生怒開門出兵高祖因謂隴西公建
成曰汝看兩陣將交引左軍直趨東門命太宗引右
軍直趨南門以斷其歸路老生之軍背城而列陣高
祖以中軍與建成合陣於城東太宗陣於城南老生
麾兵疾進先薄高祖而建成墜馬老生乘之中軍與
左軍咸却太宗自南原遥見塵起知義師退率二百
騎馳下峻坂殺一賊將遂衝斷其軍出其陣後表裏
齊譟隋師大潰遂擒老生而平霍邑
北坡北十五里
師莊鎮北三十里辛置鎮南二十里轟轟澗村堡
在西北青羅壁在東南蝦蟇灣堡在東南彘
谷堡在東靳壁在東韓壁在東羅澗堡在東
南鳳棲堡北四十里白道都金鞍村在北龍
泉堡在東北李澗堡在東北石鼻堡在東陣
村堡在西南龜兒溝堡在東南南杜壁在南
北杜壁在東
山西通志卷九
