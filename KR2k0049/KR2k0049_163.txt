山西通志卷一百六十三
祥異(二)
明
洪武四年太原古城將建晉邸禒礎既具一夕大風盡
壊乃移建於府城澤州麥秀兩岐知州李祥以獻
十三年秋七月芝生平陽府治中楹十四年夏交
城水十六年臨汾縣生靈桃十八年垣曲大水
二十年秋陵川嘉禾一莖二三穗二十五年澤
州嘉禾異畆同穎
永樂二年十二月二十九日河津黃河清至次年正月
十八日始復故三年河清於蒲津(詳見名山蔵)三年祁縣
民王文義馬生龍駒六年靈丘民李文秀妻宋氏
一産三男七年靜樂嚴霜殺稼十年六月交城
水溢城多傾圮曲沃饑十一年八月寧鄉大雨雪
十二年秋八月澤州高平霪雨害稼寧鄉雨雪盂
縣嘉禾一莖三穗知縣李本淨以獻十三年徐溝
金嶑二水泛漲入城淹沒甚衆十四年曲沃饑
宣德三年山西大饑流移十萬餘口七年四月十七
日忻州民武煥馬生一駒鹿耳牛尾玉面璚蹄肉紋
如麟頂骨中隆巡撫于謙表進於朝八年曲沃旱
正統六年太原洪洞臨汾太平曲沃解州和順歲祲徐
溝黑𤯝民間夜擊銅器以捍之七年潞州饑十
年翼城大雪深二丈二尺道路不通十一年九月
平陽堯廟靈芝生越日赤蛇見十四年夏六月洪
洞見熒惑入南斗冬十月絳州文廟柏樹下有二瓜
並蒂而生其狀如斗
景泰元年秋澤州高平陽城寧鄉隕霜殺稼二年七
月十七日榆次甘露降大成殿前楸樹上歲大熟
天順二年崞縣饑四年三月二十日太原甘露降有
司以聞五年秋八月朔州嘉禾一莖二穗至四五
穗者四十餘畆知州何永取二百莖以獻六年澤
州高平寧鄉饑八年靜樂水決河堤六十丈沒民
田百頃六月望河津白氣騰空
成化元年二月汾陽洪洞臨汾彗星見長三丈餘三閱
月乃沒霍州東山雞掌凹有大蛛與龍鬭山水衝沒
田産樹木二年十月代州大雪嵐縣襄陵饑四
年六月繁峙大水太峪口山崩數處水漲平川高數
丈水退有巨石横列圍五丈厚二丈五寸或疑為老
松所化云九月洪洞彗星見埽三台潞州嘉禾一莖
二三穗至六七穗五年萬泉孫莊村麥穀皆吐雙
穗瓜聫蒂並生潞城嘉禾一莖三穗五穗盈野六
年三月朔石樓縣風霾霍山土谷崩太原雨雹大如
雞卵傷稼代州水岢嵐嘉禾一莖五穗潞城嘉禾復
生有一莖八九穗者七年六月靈石水十一月洪
洞彗星見出天田入太微垣八年春正月陽曲雨
雹三月長治雨雹大如雞卵五月太原地震遼州雨
雹七月太原又震榆次太谷夀陽祁縣雨雹傷禾人
相食沁州沁源武鄉大旱民饑襄垣綿山雷擊大蛛
皮肉滿川可載十餘車九年春三月太原府屬及
石樓縣地震秋七月再震有聲如雷澤州旱十年
盂縣大風拔木晝晦壺關雨雹秋無禾十一年澤
州水十二年平陽黑𤯝十六年曲沃旱崞縣大
風折禾民饑文水亦饑十七年夏六月孝義大水
十八年高平西山有角兒羊者鬭於金峰之麓山
水暴漲損傷田禾廬舍無算六月翼城雨傷稼長治
寧鄉水霍州汾西夀陽旱保德定襄崞縣冰寧文水
饑十九年孝義旱靈石霍州臨汾曲沃汾西長治
饑二十年曲沃洪洞臨汾臨晉榮河解州平陸夏
縣安邑孝義崞縣大旱人相食長子寧鄉澤州高平
陽城饑疫遣使賑恤免通省田租之半二十一年
春正月臨汾洪洞趙城蒲縣稷山地震民饑太平垣
曲蝗隰州旱賑之二十二年聞喜文廟芝草生臨
汾永利池蓮花並蒂八月榆次五臺雨雹如鵝卵吉
州大雪深三四尺長治屯留旱稷山岢嵐神池饑萬
泉無禾賑之二十三年太原饑(縣志)八月定襄大風
折木聞喜豢龍池水溢中有鱗甲大如桐葉水有血
痕長治屯留薦饑趙城大有年
二十五年永和饑(縣志)二十八年十二月十八日寧
河府火先是府中屢見祟或為神像或為王侯索
酒食或時舉火云欲焚宫至是果焚府第冠服器
用皆燼妖亦隨滅(舊通志)按成化止二十三年以上
二則當繇誤書
弘治元年秋八月陽城大風拔木高平寧鄉雨雹二
年秋七月河曲虎狼噬人八月甘露降保德州文廟
柏樹上味如蜜三日乃晞冬保德黃河清七日崞縣
饑蒲州大稔四年文水河溢害禾稼廬舍六年
春屯留甘露降三月忻州大風晝晦四月屯留隕霜
殺桑十月榆次地震有聲冬十二月屯留天鼔鳴流
星如火七年曲沃旱八年春長治旱知州馬&KR1680;
清獄虔禱得雨夏寧鄉崞縣曲沃大旱高平蝗九
年潞州官舍桃一蒂二實茄一蒂四五實此年大稔
斗粟十錢十年臨晉旱安邑鹽盛生積如山阜太
原霪雨積旬榆次孫家山南移二十里許十一年
澤州大水十二年河曲天鼓鳴有星如火墜於西
南夏五月朔州城北空中有雷白氣亘天火光迸裂
隕一石大如車輪入地七尺餘隨有碎石迸出二三
十里外色青黑氣若硫磺質甚堅膩十四年正月
朔蒲州地震有聲如雷搖動如舟在浪濤中夏馬邑
墜火塊入地三尺化為青石平定遼州大雨雹保德
黃河清三日清源孝義靈石大水七月太原崇聖寺
碑無故吼三日夜汾水泛漲碑入汾河中濱河村落
漂沒殆盡大無麥禾河曲有龍起於縣北十五年
七月榆次大水保德地震有聲崞縣饑十七年春
榆次太谷蒲州旱榮河聞喜疫秋萬泉無禾地震寧
鄉饑十八年洪洞榮河榆次太谷定襄旱禾盡稿
萬泉地震聞喜疫
正德元年孝義民薛大室壁倏見樹影枝葉扶疎如繪
逾月始隠夏六月太原閒居寺山移數十步土人見
有物如羊一目一角雲霧數日方散河曲蝗石樓大
有年二年保德黃河清三百里蒲州龍見三年
五月平定雨雹六月岢嵐太谷水壊城垣及民廬舍
永寧獲白鹿知州張克恭以獻四年陽城平定雨
雹傷禾七月介休大水平地起波丈餘城南長東鄉
地裂里許闊二丈深不可測水皆下洩冬十月岢嵐
南川口天雨小魚數千尾食之殺人興縣獲白鹿以
獻五年夏四月榆次五色雲見盂縣及汾州黑𤯝
陽城雨雹秋屯留大風拔木桃李復華六年趙城
雞夜鳴太原交城盂縣汾陽黑𤯝居民咸鳴鉦鼓燃
燈達旦彌月乃止三月三十日長治甘露降夏六月
趙城大水城不浸者三版解州鹽花盛生巡鹽御史
疏請春秋二祭御製祭文鐫石十二月屯留天鼓鳴
流星如火永寧饑七年六月太原諸縣及長治潞
城屯留霍州曲沃黑𤯝乘暗傷人形如犬民間夜燃
火擊金鼓以禦兩月化白氣蔽日西去長子大旱壺
關饑蒲州垣曲黃河清忻州文水太谷交城夀陽祁
縣黑𤯝亦時見旬餘息八年春正月屯留大風星
隕如矢流如火夏五月太原介休孝義高平靈石黑
𤯝見五晝夜始滅平定雨雹六月榆次旱忽風雷大
作拔木百餘株代州八角等地雨魚皆黑小者寸許
大者二三尺澤州陽城榮河蝗秋八月沁州沁源澤
州無雲而震既而大風雨平地水深丈餘漂没民田
四千頃垣曲黃河清凡七日魚鱉皆見形蒲縣庫拔
山風吼如雷三日崩九年夏四月長治屯留星晝
見平定雨雹夀陽地震聲如雷日震者三十年夏
猗氏瑞麥一莖二穗至五六穗秋禾如之時知縣翟
聰有惠政永寧雨雹傷稼十一年夏四月萬泉保
德崞縣河曲雨雹大如雞卵六月河曲霪雨水出縣
西南衝民廬定襄旱秋八月萬泉雨雪寧鄉饑十
二年靜樂碾水大漲決堤二十餘里平定蝗澤州陽
城黑𤯝九月陽高雨雹星隕大同大將軍炮自鳴
十三年五月平定榆次雨雹害稼代州日暈三環澤
州陽城高平大水十四年春三月洪洞臨汾解州
晝晦對面不辨秋永和雨雹太平秋禾一莖三穗者
三之一兩穗者半歲大稔有鸛巢於太原高氏之廬
文水祁縣瑞穀一莖四穗代州大有年大同陽高石
樓饑十五年河曲縣亭鐘自鳴靈石大水壊城垣
七月陽高平定雨雹大者如杵十六年盂縣曹村
龍見風雨晝晦太原汾河水溢河舊在史家莊東一
夕倏移西是歲保德河曲太原大同陽高靈丘饑河
曲狼入境牝牡相隨垣曲嘉禾一莖七八穗
嘉靖元年八月太原陽曲榆次清源寧鄉地震盂縣夜
聞百鳥雜喧厥明魚鼈飛鳥有去首者霍州汾州大
稔二年澤州高平無麥平定雨雹洪洞黑𤯝見汾
西饑三年太谷佛谷里山崩居民陷沒先是山谷
有聲如雷人畜避徙者得免平定雨雹傷稼四年
夏四月太谷雨雹如雞卵六月潞城長治屯留雨雹
大如鵝卵傷麥禾歲饑五年遼州大風拔木萬泉
大水冬十月澤州陽城高平地震六年春萬泉地
震三月平定雨土二日乃止夏平定屯留雨雹代州
無麥七年春正月霍州大雷電解州安邑平陸旱
代州旱疫四月有杜鵑鳴於太原晉祠五月祁縣文
水雨雹傷麥七月陽高大水澤州陽城稷山蝗秋襄
陵太平翼城洪洞趙城蒲縣汾西曲沃臨汾永和垣
曲芮城臨晉猗氏絳州夏縣壺關饑九月清源賈家
山崩數十丈冬十月十二日太原流星隕光燭地有
聲墜而復起入斗口至日出方滅沁源火十二月榆
次盂縣夀陽太原白虹亘天逾月而散八年春正
月朔太平雨黃沙寧鄉大雨雹二月二十三日太原
盂縣日三珥六月太原榆次夀陽祁縣汾陽長治黎
城潞城屯留洪洞臨汾曲沃河津垣曲榮河螟蝗食
稼秋七月石樓隕霜翼城平陸大雨傷禾萬泉稷山
聞喜夏縣皆饑襄陵直指院蓮開並頭者二本岢嵐
甘露降白如酥甘如蜜人爭食之三日乃止秋八月
孝義地震九年太原彗星見代州盂縣疫夏有龍
起於洪洞文廟右楹曲沃旱萬泉聞喜稷山榮河寧
鄉饑垣曲大水趙城有年十年春正月洪洞大雪
四晝夜不息平地三四尺壕地皆盈夏岢嵐雨雹大
如碌軸毁民居斃牲畜樹無遺枝赤地千里秋七月
長子蝗蒲州蒲縣大祲十一年太平臨汾安邑臨
晉旱冬澤州陽城靈石星隕如雨解州平陸襄陵榮
河定襄大祲民饑十一月解州運城虎入禁垣踞池
神廟十二年春三月高平雨雹夏四月太谷太雪
百卉凍死五月祁縣空中有聲如雷隕一石狀若犬
首有龍起運城鹽池中吉州翼城猗氏旱翼城桃李
秋華八月石樓永和隕霜害稼冬十月太原榆次太
谷祁縣陽曲盂縣清源夀陽崞縣臨汾洪洞霍州長
治襄垣星隕如雨光若火天盡赤交城文水徐溝太
谷寧鄉汾陽永寧大饑道殣相望太谷桃李冬華黑
𤯝復見稷山萬泉聞喜大有年十三年垣曲龍見
未幾黃河溢秋七月五日長治長子有星貫月沁州
沁源洪洞臨汾霍州永和汾西大饑冬十月解州臨
汾星隕如雨隰州瑞穀一本數莖每莖十數穗黍倍
之十四年四月永寧玉峪莊民李賽牛將生犢黃
氣滿廏牛卧終日既生形似麕尾似牛有鱗以為怪
棄之識者知為麟負入城身黃如金口赤如丹有司
原賚之以麟死不奏貯太原庫文水麥秀二岐或三
四岐甚至十八岐者汾西霍州大有年夀陽大蝗
十五年陽城太平雨雹盈尺傷禾六月臨晉大水垣
曲龍見七月大同陽高靈丘廣靈蝗飛蔽天傷稼平
定遼州地震文水蝗不為災榆次崞縣汾西霍州大
稔十六年春正月文水祁縣地震太谷岢嵐保德
臨汾澤州蝗六月臨晉雨雹大同陽高廣靈黑𤯝平
陸大雨溺店頭村十七年太谷盂縣陽曲地震屋
瓦皆鳴五月黑氣蔽空如夜六月太谷雨雹大如斗
冬榆次桃李花十八年陽曲地再震盂縣民程保
生子三日能言六月翼城大雨雹秋沁源隕霜殺稼
九月洪洞大雪深數尺冬十月蒲縣星隕如雨大祲
十九年靈石蝗七月朔陽城日食既晝晦星見八
月臨縣大水忻州清源太原桃李冬花保德饑二
十年夏臨汾汾陽太白晝見安邑有龍起於鹽池屯
留文廟松自焚六月夀陽交城霪雨傷稼榆次涂水
漫溢四十餘里詔免田租清源大水城西門壊澤州
大風大同隕霜殺稼陽高應州饑冬寧鄉桃李牡丹
花(舊志又載秋八月異犬生耳目各四足有八附存)二十一年保德州地震
有聲夏五月吉州大水翼城澮水暴漲漂溺東河廬
舍七月朔日食既介休孝義長治黎城平順潞城絳
解沁州俱晝晦星見如深夜榆次龍起於城東隅雉
堞有烟痕祁縣小韓村平地湧泉二十二年二月
襄垣學宫甘露降屯留星隕襄陵汾水溢夏榆次大
疫祁縣民王世有妻李氏一産三男一女俱成二
十三年靈石汾河溢壊城大同陽高雨雹文水疫廣
昌大風拔木黎城山水驟發傷民廬舍汾陽孝義榆
次文水祁縣靈丘大水傷稼廣靈饑二十四年春
正月沁州武鄉襄垣見雙環圍日大同地震四月十
一日午時汾陽解州臨汾太平卿雲五色見日邊長
二丈餘廣二三尺移時方散太原府屬虸蚄生秋八
月隕霜損稼詔免租交城旱十二月聞喜地震榆次
冬無雪二十五年春正月榆次城南門火經夕不
滅樓櫓皆空五月太原雨雹如拳六月六日黎城襄
垣漳水澂清三日是歲榆次有狼盛集於野嚙兒童
數十餘冬木介凝綴如玉日晡未消二十六年六
月朔州神池大風晝晦八月文水祁縣雨雹沁源隕
霜殺稼二十七年夏四月陽曲有赤風自縣北来
天地晦冥咫尺不辨夜一鼓始霽文水交城大同大
稔大同右衞馬禄女年十七將適人化為丈夫(見雲中郡)
(志并舊志)大同左衞女子吳拾化為丈夫(見祝志)二十八年
春三月猗氏二郎坡民家猪産子二頭八足介休地
震八月文水嚴霜傷稼平魯大風拔木二十九年
夏四月汾陽交城文水祁縣保德岢嵐崞縣風霾晝
晦六月大水汾河西徙秋平陸大旱風霾八月洪洞
太谷隕霜損稼二十九日陽曲夜有鬼火如列炬自
西南往東北長二三十里人皆見之忻州盂縣雄雞
化為牝冬壺關木介折枝三十年盂縣地震崞縣
雨雹汾州火三十一年和順獲白兔上貢岢嵐神
池地震崞縣雨雹朔州饑運城鹽花盛生三十二
年興縣水摧西南城隅六月文水汾河徙害稼清源
交城大水太谷隕霜殺稼潞城壺關饑訛言採選童
女民間女十三四以上遍行婚配遠近譁然運城地
震東禁垣傾圮三十三年岢嵐城東道左有甲胄
十餘副製殊大晨行者皆見之俄失所在靜樂碾水
決城盂縣地震廣靈饑三十四年夏五月沁州大
風暴雨大木折拔澤州雨黑子如蠶沙榮河黃河溢
冬十月長治彗星見出昴北行漸入斗十二月太原
平陽汾州潞安地震自蒲解至洪洞有聲如雷蒲州
尤甚地裂水湧城垣廬舍殆盡人民壓溺死者不可
勝紀月餘始息三十五年六月蒲解安邑臨晉黑
眚中條麓介谷夜半山鳴如雷陽城平遙大水秋澤
州岳陽沁州沁源武鄉遼州地震霍州汾州大有年
三十六年二月二十六日沁州天鼓鳴天裂數丈
光燭地逾時乃合太原郡屬及平遙地震霍州汾西
大稔沁州霜害稼冬平陸黃河堅冰自底柱至潼關
數月不解是年夏廣昌澤州水害稼平遙旱三十
七年高平産芝入貢四月靜樂雪深盈尺五月榆次
雨雹損麥平陸旱交城岳陽地震六月屯留大風拔
木雹如卵殺稼民饑壺關連稔斗粟二十錢霍州汾
西大有年三十八年春代州大旱夏大水上曲村
地坼方丈餘泉出如湧上有五色烟雲山隂縣新留
村平地湧泉産魚三十九年大原府屬大旱暨遼
沁寧鄉永寧皆饑八月四日定襄星隕如雨詰朝飛
蝗害稼寧鄉永寧疫四十年夏六月吉州地震陽
曲榆次太原祁崞代州五臺趙城洪洞靈石永和大
饑冬平陸無雪四十一年臨縣靈芝生玉莖紫盖
大如盆有司以獻夏四月長治襄垣大雪殺桑害蠶
花果不實黎城民某妻一産三男徐溝大稔平陸旱
廣昌遼州武鄉饑四十二年春二月澤州陽城天
鼓鳴夏四月平陸霪雨九月武鄉地震四十三年
五月十五日夜半太原天鼓鳴三聲東北有光永和
旱壺關雨雹如雞卵四十四年太平旱十二月十
二日太原地震四十五年祁縣蝗沁澤黑眚見遼
州水秋九月禾稼已成洪洞趙城陡作雷雨其色如
墨一晝夜方止溝澮皆盈禾稼浥爛次年大饑十二
月朔太原見日三珥
隆慶元年夏四月稷山黑眚五月五日臨汾雨雹絳州
天裂曲沃旱榮河聞喜稷山大祲詔免田租之半榆
次疫詔免四年田租冬十月太谷木冰十日不解
二年陽曲稷山黑眚山隂風霾蔽日守陴刀仗俱迸
火光六月興縣龍起震死人民臨汾太平岳陽蒲縣
朔州潞城襄垣黎城旱陽城曲沃饑翼城蝗秋七月
陵川地裂二十餘丈廣尺許榆次雨雹傷稼萬泉無
禾高平大有年三年交城代州崞縣雨雹大風拔
木吉州稷山饑四年拖練星見於臨縣長十餘丈
自西北指東南光采射人寧鄉大雨雹夏解澤臨晉
夏縣安邑大水衝決入鹽池黎城山水隤隄秋榮河
河溢蒲州永濟黃河泛漲自是河徙而西移大慶關
於河東冬祁縣木介五年臨晉民於北解故城獲
桑泉古印以獻祁縣疫平陸蒲縣雨雹冬十一月徐
溝冰堅尺許有虬出自冰底由城東北抵西南城垣
長五十餘丈闊五尺其旁冰擁高二尺六年五月
臨縣太白晝見猗氏夜有火球大如輪墜王鑑村祁
縣風霾晝晦如夜地震有聲六月朔日食雨雹大風
拔木十六日酉時太原見西北天裂須臾而合越三
日天鼔鳴澤州亦聞又七日日三環秋文水蟊冬趙
城洪洞無冰
萬歷元年絳州天裂太原府學文廟生瓜蔓綿丈餘結
瓜十一是科雋者十一人一時以為瓜瑞臨晉王官
谷二龍相戲大水暴漲河曲龍見秋長治襄垣平順
太白晝見靜樂雁門村星隕入地五尺掘出黑石重
千斤有司以聞二年山隂水夀陽星隕如碾觸石
盡碎其色黑其光熒熒秋八月高平獲玉兔三年
六月靜樂雨雹圓如車輪片者若扉崚嶒者若牛馬
傷人畜甚衆大同馬邑水靈石大雨隤隄百餘丈
四年夏岳陽大風折木太原晉祠山移數步七月祁
縣雨雹代州旱朔州穀秀雙穗者千餘本五年廣
靈白虹晝見八月陽城螟冬十月長治襄垣潞城彗
星見長數丈兩月始滅六年寧鄉彗星見於西方
長竟天太原亦見陽曲大風摧折鎮朔門第三城樓
交城文水饑保德虸蚄害稼秋七月岳陽隕霜殺禾
冬趙城洪洞大雪人畜凍死者甚衆十一月潞安府
城西壕中冰成龍形鱗甲頭角皆具状如雕鏤蜿蜒
曲折長竟里許七年榮河隕石於西頭村形圓色
黑六月岳陽旱霍州火秋潞州衞演武場鐡砲滴血
九月二十一日無雲而電其先霏烟若縷有龍形首
尾彷彿可辨自東北上昇孝義太谷疫稷山永和歲
祲八年夏四月和順雨雹五月曲沃大風拔木秋
七月雨雹太谷岢嵐遼州太原保德定襄大同靈丘
忻州文水清源平定大疫免秋糧十之七寧鄉見天
開如眼光耀爍人平陽潞安彗星見懷仁水太原潞
城長治襄垣文水岳陽地震有聲九月臨晉猗氏隕
霜殺稼陽城螟傷禾省城直指官廨毁改建乃移鐘
樓於泰山廟前九年四月廣靈廣昌地震有聲如
雷陽曲祁縣交城文水代州平定長治疫五月榆次
風雷拔木八月遼州隕霜殺稼寧鄉永和饑平陸暴
雨山崩水溢十年春二月高平換馬鎮北山鳴三
日裂數丈廣尺餘臨縣彗星見祁縣大同馬邑地震
沁州武鄉聞喜疫榆次旱秋七月雨至十月無霜禾
大熟趙城汾水溢嚙城西隅十一年三月廣靈地
震壺流河竭高平民吳守倉妻一産三男武鄉李莊
北石山夜崩數十丈六月靜樂霜殺禾八月桃李花
地震永寧和順旱饑賑之太平吉州雨雹霍州蝗洪
洞冬無雪十二年清源城東夜輒見火遷移明滅
不常越月乃止五月榆次雨雹傷麥山隂靜樂地震
和順代州大有年十三年春正月廣昌雨雹地震
二月大同風霾三月高平地震夏五月雨雹如杵曲
沃洪洞臨汾太平稷山解州廣靈旱詔免夏税十之
七平陽州縣隕霜垣曲疫安邑杜鵑来秋七月大同
府譙樓鴟吻青氣沖天占者以為祥是秋雋四人榆
次蝗食禾有聲交城徐溝興崞遼州大饑潞安府屬
冬無雪十四年太原平陽汾澤潞安等屬大旱赤
地千里餓莩盈野疫癘死者枕籍三月發帑賑之崞
縣晝晦猗氏雨沙八月交城空中有火大如斗自西
北墜東南夏縣水決北隄鄉寧隕霜殺禾交城冬無
雪十五年保德繁峙澤州旱崞縣陵川翼城猗氏
地震長治長子潞城疫臨晉猗氏蝗鄉寧雨雹秋七
月岢嵐隕霜臨汾曲沃靈石太平稷山沁遼解州大
饑詔發帑賑濟交城隕火大如斗狼羣行噬人知縣
令民捕一狼予穀一石始遁嵐縣火延北市燬民居
廟宇幾半汾西禾登絳縣臺城里嘉禾一莖二穗至
三四穗十六年忻澤地震太谷崞縣朔州山隂壺
關雨雹大如雞卵歲祲太平曲沃平陸榮河稷山臨
晉夏縣澤州疫趙城交城大雨水秋七月絳縣蝗朔
州隕霜殺稼八月絳縣鄉寧大雪嘉禾一莖三四穗
曲沃桃杏花長子多豺狼九月岢嵐天鼔鳴三月星
隕為石青黑色長三尺餘形如枕遼州絳縣安邑榆
次大有年十七年榮河狼災夜踰城嚙人安邑蝗
太原地震榆次解州歲稔介休縣署梁間生靈芝十
六莖明年復茁一莖知縣王一魁以詩紀其事十
八年宣寧府脊瓦螭獸吐火尺許踰時始息臨汾旱
解州安邑蝗萬泉猗氏大水崞縣饑稷山有秋十
九年春三月忻州有火自東南流墜西北四月靜樂
大雪傷禾安邑小蝦蟆盈野行者幾無可駐足沁州
河水溢夏縣饑秋九月曲沃地震冬十月廣昌天鼓
鳴長至夜清源地震者一十八二十年夏四月曲
沃嚴霜成冰榮河寧鄉臨晉猗氏大雪三尺不害麥
六月曲沃雨雹二十一年榮河洪洞太谷雨雹
稼九月高平康安里雷震火光上騰高二尺團百步
冬臨汾烈風雷雨榮河桃李花二十二年夏平陽
火秋高平雨溢安邑蜣螂多似前蝦蟆襄陵啟聖祠
夜四更有火光週繞祠宇聲如雷又自敬一亭流入
尊經閣前楊樹芒燄上灼約丈許黎明方已祠樹無
損占者謂文明之象趙城大有年二十三年陽曲
大風拔木夏四月山隂大雪趙城雨雹傷禾臨晉水
旱並災二十四年夏四月臨汾大旱黎城大雪沁
州彗星見光芒燭天長三尺許至七月始滅六月長
子雨雹二十日夜絳縣有赤星如斗自西南流入東
北翼日雨雹大如卵或如杵積三尺餘傷人畜無算
秋八月文水隕霜殺禾二十五年春正月平陸雨
雹夏六月日食復圓平陽汾州見暈珥秋八月太平
臨晉猗氏榮河蒲解安邑聞喜井水如沸池水無故
自溢占者謂之水淫主秋雨果驗定襄大水五臺民
張雨妻一産三男二十六年夏四月馬邑大風無
麥榆次虸蚄食苗岢嵐疫五月靜樂五臺雨雪六月
二日沁源日暈五色垣曲高平陵川平魯雨雹山隂
大風拔木七月沁源隕霜殺稼稷山無禾曲沃絳縣
饑介休旱九月九日大同神機庫自崩聲如巨雷烟
霧蔽空甎石飛擊數千里外守軍震死并傷附近居
民甚衆二十七年臨汾襄陵太平靈石蒲州汾西
河津沁源沁州大旱民饑夏榮河大水秋平陸高平
雨雹山隂霪雨八月榆次中郝村靈芝一本五色成
龍鳳形五臺高平隕霜殺稼馬邑大有年二十八
年春正月靈石汾陽孝義介休天鼓鳴隨有白氣一
道經天踰時方散十二日辰時蒲縣中白村忽大風
聲雲中有異物狀如桶長約丈餘色黃捲尾落嶺楊
柳樹下頃刻無蹤榆次有火光如斗墜於西南聲如
鼓臨汾大雪平地數尺傷樹夏五月文水高平大雨
雹損麥潞安不雨黎城蒲解岢嵐饑大同靈丘旱秋
八月臨汾絳州稷山池水自溢冬十一月解州安邑
鹽花盛生寧鄉大熟二十九年崞縣城北樓瓦獸
吐烟占者主旱果驗陽曲夀陽文水清源遼州大旱
五臺雨雹保德地震七月隕霜殺禾八月遼州霜害
稼靜樂武鄉孝義永寧汾陽臨縣汾西朔州神池廣
靈遼州皆大饑榮河水溢詔免秋税十之六三十
年河曲天鼓鳴曲沃獲豹高平絳州大水稷山池蓮
並蒂夏五月永寧雨雹大如雞卵孝義民武惟揚妻
一産三男陽曲崞縣保德定襄大饑汾西禾登三
十一年岳陽雨雹冬十二月山隂有大星墜於城東
北遼州大有年三十二年廣昌旱夏縣萬泉黎城
忻州雨雹傷禾夏六月繁峙平遙水絳州地裂隰州
靈芝大如盆具五彩秋七月高平唐安里河溢三
十三年汾水徙文水縣東保德忻霍絳雨雹大如拳
馬邑襄陵介休水夏六月孝義暴雨孝河泛溢水入
城壊廬舍傷人甚衆解州無禾絳州大雨地裂聞喜
雨土八月臨汾隕霜殺稼冬十二月澤州石炭窰火
數年不絶三十四年春正月聞喜雨黃沙溝岸崩
裂徙地二十餘畝樹木如初平遙雨雹寧鄉民高天
順妻一産三男夏五月汾陽及平陽府屬星晝見十
餘日陽曲雨雪六月翼城大水榮河河岸崩平陽龍
見掘見一窟深丈餘中一碣有萬物遂昌四字或曰
主文明之象猗氏黃鸝營紙巢霍州大風傷禾猗氏
解州夏縣平陸臨汾無禾冬十二月太原晉邸火初
六日地震盂縣雨雹榆社大熟三十五年二月二
十一日初昏長治有流星墜西方須臾天鼓鳴三月
二十九日襄垣武鄉有星大如斗自東北流西南明
如炬光芒逼人夏四月高平星隕有聲臨汾夏縣平
陸旱稷山雨雹大如拳太原汾水漲於府城東二十
里形如環占者主發科是歲雋十人五臺馬邑大水
廣昌霪雨禾生耳秋八月汾陽彗星見平陽見於西
南九月平陽府東南見天開光芒照耀山隂有火降
自空中燔㕓舍五十餘間諸州縣大有年三十六
年二月陽曲大風壊城北樓長子雨雹害稼冬陽曲
沙河街槐樹無故自火定襄雞雛出殼鳴桃李華十
二月十二日平遙地震馬邑大稔嘉禾一莖七穗
三十七年四月十日太原府城鼔樓瓦獸出烟自四
月不雨至明年五月省郡大饑火灾四見是年聞喜
雨雹長治襄垣潞城長子無蠶三十八年春二月
陽曲星隕大如斗光照夜通明天鼓大鳴夏四月十
二日地震秋七月再震崞縣民家産羊首一眼二耳
四耳後分兩羫尾二蹄八繁峙民李宜臣妻孿生二
女頭面相連手足各分其一耳目各一齒四手足俱
具一則耳目各一齒四一手兩足太原平陽汾州大
同遼沁等屬皆旱饑秋九月疫癘多喉痺一二日輒
死遼州大風拔木落雁數千民攫食之沁州天開
三十九年靜樂民王臣年九歲生鬚身多毛平陽薦
饑沁州武鄉保德疫榆社饑蠲免夏秋税四十年
曲沃翼城疫垣曲明倫堂秋槐生一花瓣如蓮圍尺
許靜樂桃李秋華四十一年春三月稷山桃杏開
薔薇花黃白二色陽曲定襄臨汾太平襄陵洪洞平
遙曲沃趙城夏縣垣曲鄉寧隰絳吉俱大水蒲州臨
晉猗氏榮河萬泉安邑平陸蒲縣大旱賑濟有差九
月二十一日長治潞城地震十一月定襄天鼓鳴地
震(舊志又載稷山民高應春家土地神生鬚)四十二年秋九月保德陽曲
高平武鄉榆社臨汾地震有聲如雷越八日陽曲再
震岳陽澗河水溢交城大有年四十三年春廣昌
旱蒲州大雪翼城武鄉沁州蝗安邑雨雹傷禾秋八
月沁州彗星見形如箒白氣沖天如甕長二丈逾月
方息平遙盂縣廣昌地震有聲靜樂忻州定襄水賑
之交城有年四十四年正月六日廣昌天鼓鳴夏
四月文水長治潞城臨汾安邑聞喜稷山臨晉猗氏
萬泉芮城垣曲蒲解絳諸州縣飛蝗蔽天食禾立盡
聞喜畖底村見地鏡如波濤照見人物草木鳥獸樓
臺之影霍州有年四十五年春正月朔文水火二
月朢日武鄉地震山隂見白氣經天夏五月襄垣彗
星見形如箕蒲解絳隰沁州岳陽萬泉稷山聞喜安
邑陽城長子復旱飛蝗頭翅盡赤翳日蔽天沁源蝗
不為灾八月武鄉彗星見九月高平亦見河津無禾
冬芮城木介霍州有年四十六年夏四月夏縣雨
雹平陸蒲州曲沃蝗平遙介休夀陽靜樂地震六月
二十六日榆社地震有聲如雷秋九月廣靈廣昌夀
陽再震冬陽曲汾陽長治襄垣臨汾芮城絳州彗星
見出東南直冲紫薇垣白氣長丈餘五十日始沒平
定太白晝見安邑聞喜有年四十七年春二月陽
曲廣昌風霾晝晦夏四月祁縣風霾稷山民張雲路
家甕水生花如繪陽城陵川饑四十八年夏五月
高平雨雹大如杵夏縣蝗饑
泰昌元年冬蒲州大雨雪
天啟元年夏五月榆社大風拔木安邑有年二年秋
七月河津平陸黃河清冬十月靜樂天鼓鳴十一月
廣靈天鼔鳴星隕三年岢嵐地震榆社民牛一中
妻一産三男四年春岳陽大水忻州盂縣地震靜
樂旱陽城産雙頭牛八月靜樂文水嚴霜殺禾榆社
白氣經天如刀冬長治平順大雪三晝夜樹盡折
五年夏六月文水旱河津星晝見交城文水饑
六年夏五月聞喜大風六月大同武鄉榆社夀陽襄
垣廣昌靈丘廣靈渾源地震有聲如雷襄垣日中見
斗閏六月夀陽再震秋九月又震靈丘猛虎傷人
七年春三月蒲州隕霜夏五月沁州雨雹河曲平定
地震經三月方止五臺有巨星自北来踰五臺山横
飛有聲蒲縣文廟芝草生
崇禎元年榆社麥秀兩岐嘉禾一莖三穗清源大水秋
太平永和蒲隰旱永和雨雹傷禾廣昌廣靈山隂隕
霜損稼二年春三月岳陽地震永和雨雹交城西
山大足底村突起横山十餘丈五月岢嵐雨雪太平
渾源廣靈饑汾西有年三年河曲旱大饑大寧民
家有雞兩頭四距四年三月四日襄垣晝晦沁州
武鄉雨土石夏五月沁州雨雹大如鵝卵六月榆社
蝗廣昌旱太平河津饑冬十月沁源木稼五年汾
西沁源河曲大饑斗米五錢翼城有鵂鶹數千飛集
南河民舍者旬日夏四月臨縣有野雉集城中西山
兩月始去五月交城駐防兵集東關曹店將謀不軌
夜忽有火從東北突入店中與謀者皆死店屋無恙
鄉民謠𫝊狐廟放太平火有司具牲醴以謝六月平
陽大水垣曲黃河溢解州水決鹽池蒲州芮城安邑
垣曲陽城雨害稼秋九月臨縣雞輙夜鳴滿城不已
未幾遭流寇之禍冬永和大雪深丈餘六年春芮
城平陸遼沁絳大饑發帑賑濟沁州武鄉雨雹傷禾
蒲州無麥沁水猛虎食人垣曲高平沁水陽城遼州
疫汾陽地裂百餘丈井皆竭秋臨縣壺關臨汾太平
蒲縣臨晉安邑汾西永和蒲隰大旱民饑壺關黃山
生白脂民取為食時謂黃山麵冬十月高平太平鵽
鳩至雉體鼠足不能樹棲飛集若蝟毛七年靈丘
太白山有一角獸狀若貔貅無毛而色赤時飲溏河
旋入山人莫能名夏有流星出參宿間有聲紅光如
縷直垂至地良久方滅汾州平陽皆見文水無雲而
雷興縣大疫陽城太平蒲縣安邑榮河萬泉垣曲永
和蒲隰絳吉皆饑冬十二月二十四日夜介休空中
火光如斗自西起墜於東南經過有聲八年正月
十四日介休地震十九日夜城東北有聲如濤占者
謂之城吼是年秋旱稷山垣曲蝗絳州萬泉安邑聞
喜朔州大饑賑之渾源恒山大風拔木摧折滿山壑
蒲州臨晉狼食人汾西泰山廟開木花一朵苞蕊數
十層踰久不墜九年春正月安邑大風震電雨雪
三月陽曲有鷺鷥巢於城樹隰州永和陽城狼災安
邑旱榮河交城長治潞城襄垣長子蝗蝻傷稼稷山
蝻害甚於蝗絳州聞喜又饑賑之襄垣長治桃李秋
華十年夏隰州永和雨雹傷禾榮河蝗文水旱岳
陽饑絳縣螣十一年二月辛巳沁源天鼓鳴聲如
礟夏榆社狼羣行嚙人武鄉襄垣岳陽饑六月襄陵
太平臨晉蒲解綘州安邑沁水蝗稷山靈石猗氏旱
陽曲文水大饑斗米銀七錢大寧黃河清三日十
二年春廣昌風霾晝晦夏四月廣靈大雪澤州豹入
城六月丁未沁源大風雹拔木傷稼毁城樓三座秋
孝義介休清源太平聞喜安邑垣曲翼城絳霍蒲蝗
食禾如埽靈石萬泉稷山旱隰州饑八月永和隕霜
傷稼冬介休見彗星入北斗長治平陸無雪十三
年陽曲有馴狐巢於鼓樓西角三月陽城天赤日月
無光夏四月靈石天鼔鳴自西北流於東北星隕如
雨大寧雨雹絳州曲沃太平汾潞漳水竭秋七月朔
州神池隕霜損稼太谷蝗冬十二月介休空中有赤
光數十丈起西南墜於東北是年省郡大饑甚至斗
米千錢人相食十四年二月己酉襄垣日光如血
照耀皆赤陽曲文水洪洞河曲蒲縣鄉寧河津垣曲
猗氏萬泉平陸芮城安邑絳吉大饑斗米麥自八錢
至一兩五六錢稷山疫靈石豺狼遍野白晝噬人興
縣民高一奎家牛産麒麟越明年復生一麟觀者如
市介休平遙水十五年元旦長治襄垣風霾晝晦
夏四月介休隕霜殺麥大寧雨雪六月臨晉垣曲安
邑蒲州解州平陸沁源陽城地震萬象蝗陽曲文水
臨縣饑冬十月寧鄉桃李花十六年春二月己巳
平定無雲而雷太谷城西榆樹生白鴉二鴟鳥數百
集城東南雉堞間隊伍肅然若守陴狀塔鈴無風徹
動其聲鏘然八月乙亥夜黎城星月皎潔忽見一龍
蜿蜒上升金光閃爍戶牖皆黃秋九月應州樹再花
渾源疫冬潞安府城東南隅入夜輒聞鬼哭聲是時
饑疫薦臻流寇肆虐民生大困寧鄉水内生花如雕
鏤十一月靜樂天鼔鳴
國朝
順治元年河津黃河清夏五月蒲州苪城萬泉天鼔鳴
九月翼城地震冬月大兵取太原日有五色祥光
二年春二月汾陽蚩尤旗見榆次靈芝生交城麒
麟生水東都牛生一犢徧身鱗甲夏五月介休武鄉
雨雹傷麥襄垣祁縣介休地震稷山民賈士尹妻一
産四男解州安邑旱岳陽蝗垣曲饑陵川新鄭書院
産紫芝二莖文水沁水汾西大有年冬十二月稷山
蘋果實三年大寧雞生兩頭四足五臺蚩尤旗見
介休太白經天寧鄉洪洞長治襄垣文水祁縣蝗武
鄉疫高平聞喜水靜樂地震萬泉無禾太谷野狐入
城汾西豐登四年臨縣城堞火光燄發以物擊之
即燃熟視無燬壺關雨雹靜樂岢嵐河曲潞安介休
臨縣陵川太平臨汾靈石汾西臨晉猗氏大同武鄉
太谷定襄祁縣五臺遼朔蒲吉隰州蝗賑濟有差仍
奉免五臺本年錢糧交城徐溝長治潞城蝗不食稼
安邑大稔太谷桃李秋華五年曲沃榆樹生花河
曲天鼔鳴陽曲汾陽太白經天盂縣永和蒲縣大同
朔州蝗靜樂雨雹太原文水聞喜安邑岢嵐沁水陵
川祁縣太平水榆社長治地震有聲秋太谷桃李花
茂蒲州安邑大有年大寧慶雲見六年春正月高
平大雷雨雪星隕光芒數丈長治渾源太白晝見三
月安邑大風拔木沁水大雪夏四月高平地坼陽曲
靈石蝗秋芮城文水地震八月長治豹入城星隕如
斗冬十二月榮河大風自北来木吐火光風急燄熾
按之不熱七年垣曲臨汾大風拔木平定麒麟生
吉州河曲永寧寧鄉旱定襄滹沱水溢汾西有鸛集
泮宫柏樹信宿乃去秋長治屯留長子武鄉陵川雨
雹岢嵐永寧太谷介休寧鄉蝗大寧饑安邑大雨長
子桃李花八年洪洞沁水河津水溢絳州泮池水
香氣如龍腦夏五月長治潞城平順雨傷禾祁縣壺
關雨雹大如拳六月寧鄉天鼓鳴高平地震河曲偏
關夀陽靜樂饑秋大寧祁縣杏復花河曲榆生錢
九年長治陽曲祁嵐臨縣雨雹沁水旱平遙蒲縣聞
喜絳州岳陽大寧平定夀陽稷山榮河水秋九月翼
城地震徐溝祁縣杏復花永和蓮開並頭和順龍見
十年三月汾陽地震五月甲申雷擊潞安郡城西
樓剷削如洗瓴甓木石有飛至二三里外者沁州水
十一年春正月靈石雨冰積寸太平長治陽曲見
流星貫月夏四月臨縣雪深三尺六月介休地震襄
陵城南荷香亭蓮開並頭是年士多雋歲亦大稔秋
七月汾州汾河西移二十里沁源和順遼州水榆次
交城文水疫襄垣旱沁州陵川饑大寧卿雲見十
二年夏四月永寧雨雪盈尺曲沃蝗陽城隰州天鼓
鳴蒲州地震文水旱遼州饑垣曲大雨介休襄垣靈
石雨雹潞城嘉禾一莖三四穗或五六穗冬大寧杏
花李實十三年潞城壺關高平沁水旱饑沁水地
震徐溝盂縣蝗不為害文水大稔陵川嘉禾十四
年春正月遼州雷電陽城大風拔木沁水旱夀陽猗
氏雨雹文水汾峪二河水溢傷稼秋九月渾源廣昌
廣靈地震霍州饑萬泉大稔陵川嘉禾雙穗大寧卿
雲見是年奉
旨蠲免和順沁源河塌荒地一千五百頃有竒又蠲本
年錢糧十五年春汾西有赤鳥入鳳池經月餘潞
澤營兵王士秋妻一産三男夏五月長治襄垣壺關
雨雹垣曲文水雨傷禾夀陽天鼓鳴沁水大有十
六年春正月蒲州地震三月榮河隕霜閏三月孝義
火夏吉州襄垣平順雨雹長子大風拔木定襄狼災
有一赤色者十數里外奔逐如電秋七月靜樂天鼓
鳴文水大稔冬吉州大雪月餘十七年春三月萬
泉岳陽隕霜夏五月臨汾雨雹六月清源大水衝圮
城北門樓襄垣武鄉天鼓鳴蒲州大有年十八年
春二月渾源地震夏五月猗氏雨雹六月蒲州旱八
月蒲州黑蟲食苗
康熙元年萬泉聞喜麥秀兩岐夏五月乙亥初昏月在
兌有星貫月而出陽曲汾陽太平芮城皆見聞喜董
陂蓮開一莖雙花秋八月臨汾太平曲沃臨晉稷山
猗氏榮河解州平陸芮城安邑大雨遼州大寧水榆
社雨雹徐溝文水大有年二年正月澤州天鼔鳴
靈石水頭鎮北東山嶺隕石如泉湧又若鼎沸一年
乃止秋七月襄垣雨雹交城水霍州有年冬十二月
丙申夜半蒲州星隕火光如斗有聲三年長治旱
長子平順汾州偏關潦安邑忻代地震陽曲廣昌廣
靈彗星見太原岢嵐靜樂保德五臺朔州馬邑饑奉
旨蠲免本年地丁錢糧仍發帑賑濟霍州有年四年
夏五月太原平陽汾州太白經天彗星見壺關
長子長治平順雨雹傷禾奉
旨蠲免錢糧有差蒲縣旱免三之一秋七月乙酉朔文
水城西南有風如火庚戌稷山卿雲見城南隅夀陽
旱大饑免本年税糧八月潞安隕霜九月天鼔鳴霍
州連稔五年和順民鞏弘泰妻一産三男長治襄
垣武鄉天鼔鳴蒲縣大風拔木靜樂白氣亘天冬陽
曲地震十一月武鄉漳水溢城可行舟文水保德有
年霍州連年大稔六年春正月曲沃垣曲雨黑水
三月安邑大雨雪夏六月文水雨傷禾冬十月寧鄉
見山市連城樓閣數座冬文水無雪七年春臨汾
太平絳州汾陽彗星見陽曲白氣亘天從庚方指巽
位形如疋練夏六月陽曲太平絳解安邑翼城陵川
潞城地震冬十月陽曲再震壺關雨雹岢嵐旱八
年陵川鳳山道院生紫芝三月吉州黃河復冰夏四
月遼州隕霜太谷雨雪山盡白猗氏文水旱黎城猗
氏汾西雨雹六月甲戌絳州夜見流火光如晝自西
南飛入明倫堂梁棟間更許乃隠霍州東關突起白
氣如練直貫重霄垣曲疫樂平鳳凰山神泉忽湧名
靈瑞泉九月榆社地震冬十月吉州草木萌動長寸
餘潞安長治萬泉大稔九年春文水旱榮河黃河
清三日十月乙酉朔交城泮池澂清徹底七晝夜細
石游鮮歴歴可數河津嘉禾一莖雙穗十年春二
月吉州雨泥夏四月垣曲雨雹秋猗氏螣青黑二色
遇微雨愈多冬化為蠅額有鬚蟄入土囊霍州邢家
泉地蓮一莖雙菡萏文水安邑大有年十一年春
芮城旱二月文水大風雪三月陽曲地震榆社大風
夏岢嵐雨雪無麥六月靈石綿山鳴如雷移時乃已
秋七月岢嵐霜殺禾霍州河決垣曲天鼓鳴潞城雨
雹黎城饑長治蝗不入境秋平順産嘉禾太平瑞穀
一莖二三穗有星晝見蝗多不食稼大寧卿雲見冬
平陸無雪十二年大寧卿雲再見夏四月靜樂流
火自東而西有聲榆社屯留雨雹保德陽曲臨縣廣
昌廣靈地震榆次麥秀兩岐長治嘉禾一莖五六穗
大有年臨晉得甘泉冬陽曲無雪十三年萬泉麥
秀兩岐屯留大風拔木保德陽曲陵川地震武鄉襄
垣彗星見夏和順旱秋大熟十四年平順大豐穀
賤市價石米易銀三錢四五分十五年二月澤州
大風拔木壺關雨雹傷稼隰州大有十六年曲沃
檜生花夏四月聞喜萬泉襄垣武鄉雨雹秋七月夀
陽平定雨雹十月浮山横嶺出甘泉數道十七年
七月澤州有大星隨五色雲隕頃之白氣上升榮河
雨雹九月霍州至臨晉大雪深數尺平陸木棉有花
三朵大如牡丹十月陽高馬邑杏李華大同應州大
稔保德恒豐斗米易銀四五分十八年陽曲徐溝
汾陽平遙介休廣昌廣靈襄垣武鄉地震曲沃太平
解州安邑夏縣大寧猗氏臨晉武鄉水保德臨縣旱
馬邑田鼠食禾大同饑五臺城南樓乳雙白燕迴翔
雪影數日而去十九年秋七月陽曲遼州雨雹有
如磑碾者地為之白太原大同饑岢嵐孝義介休地
震廣靈旱保德忻州定襄饑奉
旨免夏稅之三二十年忻州陽曲疫五臺旱廣靈饑
奉
詔遣使賑濟仍全蠲歴年逋賦并本年地丁錢糧秋太
原大同陽高廣昌定襄大稔二十一年秋八月太
平霜殺穀十月癸未介休地震二十二年夏五月
臨縣龍起岳陽曲沃旱冬十月平遙臨晉臨縣靈丘
廣昌廣靈神池馬邑襄垣武鄉交城忻州定襄靜樂
五臺地震奉
旨賑䘏并免次年錢糧三之一十一月自蒲州至平陸
黃河清十五日二十三年汾陽臨縣隰州水交城
汾河泛漲平地水湧數尺長治長子穀秀雙穗及三
四穗巡撫表聞二十四年十一月廣靈農家牛生
麒麟進士魏學誠作頌二十五年夏隰州雨雹六
月戊午澤州大陽鎮天鼓鳴一大星隕明燭數里占
者謂天堡星也光照處主大豐歲果稔十二月庚申
潞安府見日環三珥二十六年夏四月臨縣大風
雪積二尺許十月忻州民張梅妻一産三男二十
七年四月癸卯朔交城星晝見六月澤州水秋七月
岳陽隕霜萬泉忻州雨雹奉
旨蠲免石嶺關以北本年地丁錢糧又全免廣昌次年
糧税二十八年春二月乙夘介休有流星光如日
自東南墜西北擲地有聲夏廣昌馬邑旱榮河雨雹
保德定襄襄垣饑奉
旨蠲免本年通省地丁錢糧二十九年春正月廣昌
饑奉
旨賑濟三月大風傷麥又賑秋大穫介休虸蚄傷黍澤
州沁水有黑蟲食禾結繭秋七月臨汾地震聞喜旱
襄垣長子平順饑發穀四千石賑之三十年平陽
府屬及澤州沁水介休俱旱蝗民饑
詔發穀賑濟仍蠲免田租有差長子蝗飛十日禾不為
災三十一年徐溝三河水溢澤州沁水疫平陽又
旱蝗民饑奉
旨蠲賑仍
詔所司撫䘏三十二年平陽府屬大有麥秋七月陽
高水定襄雨雹徐溝水傷禾免本年錢糧之三三
十三年四月癸酉孝義地震忻州猗氏萬泉解州曲
沃俱大有年三十四年四月太原平陽潞安汾澤
等屬地震臨汾洪洞襄陵浮山尤甚奉
旨發帑散賑又給貧民修葺銀每間與一兩并發西安
庫帑修築城垣官廨學舍長治民白富妻王氏一産
三男三十五年夏聞喜汾陽永寧旱嵐縣饑冬臨
縣無雪三十六年春二月乙巳
聖祖仁皇帝西征駐蹕神池縣義井河河故涸無水草是
日水驟溢以飲牛馬槖駝翼日仍涸名興隆河夏四
月襄垣地震沁源盂縣饑賑之六月孝義水汾陽寧
鄉臨縣永寧臨汾永和蒲縣旱疫八月奉
上諭康熙三十六年大同府屬州縣衛所應徵地丁銀
米
著令全與蠲免三十七年臨汾旱隰州永和疫保德交城
頻歉奉
旨蠲免通省二年錢糧仍撥榆次文水倉穀賑濟三
十八年陽高馬邑水襄垣靜樂雨雹五月潞城民常
通妻一産三男冬十月靜樂地震三十九年夏五
月臨縣暴水壞城交城太白晝見夏縣水九月戊戌
鶴舞於萬泉縣庭冬十一月交城有火大如斗自東
北隕於西南四十年春三月長子地震寧鄉旱五
月雨雹六月乙丑有龍自長子鼇泉躍地升天萬泉
大有四十一年大同陽高彗星見蒲縣雨雹四月
解州關聖廟災
詔發帑金修建工竣數日有鶴棲於廟馴擾不驚八日
飛去四十二年汾陽虸蚄食黍穀蒲縣雨雹平遙
定襄水冬曲沃湧甘泉四十三年馬邑榮河旱萬
泉麥秀兩岐冬曲沃桃杏紫荆華交城木稼四十
四年春正月平遙天鼔鳴澤州大稔四十五年正
月辛未襄垣見三環套日猗氏雨土色白味如鹽聞
喜旱十月興縣民徐嘉慧妻一産三男四十六年
十二月絳州民梁周熊妻一産三男四十七年澤
州旱太原府屬連歲大有定襄麥秀兩岐秋七月交
城縣署牡丹盛開四十八年三月甲申徐溝雨泥
如珠暴風晦台保德永和地震四十九年正月聞
喜民畢星虎妻一産三男二月解州地震五十年
十月黎城民王松養妻冥氏一産三男五十一年
吉州蒲縣鄉寧旱臨汾瑞麥遍野一莖至八九穗冬
十二月榮河民余宴妻一産三男是年蠲免通省地
丁並歴年舊欠錢糧有差五十二年平陽府治後
觀音閣産靈芝二本夏四月汾陽民李應讓妻一産
三男五月太谷民閻珂妻一産三男五十三年九
月襄垣民連萬雲妻邢氏一産三男五十四年猗
氏大有年五十六年夏運池鹽花盛生阜次岡連
十二月辛卯太平見日冠兩珥五十八年二月甲
寅太平見日有冠文六月大同地震神池雨雹七月
興縣民趙自顯妻一産三男五十九年平陽汾州
等屬旱無禾蠲免錢糧有差冬十月趙城民賈則宜
妻一産三男六十年平陽汾州大同等屬旱無麥
斗米至八九錢奉
特旨遣左都御史朱軾賫帑散賑仍蠲免錢糧有差夏
六月大同平陽澍雨民獲補種秋禾大熟六十一
年三月忻州夜有星流西南大如斗紅光燭天聲震
若雷太平夏旱秋蟊
雍正元年平定夀陽徐溝祁縣饑
詔内閣學士田文鏡會同巡撫賑濟四月夀陽民馬步
喜妻龐氏一産三男五月聞喜民郭永奎妻一產三
男廣靈民王嘉師年登百歲
詔旌奬大同大有年二年孝義大同應州大稔三
年五月潞城民秦述賢妻郭氏六月襄垣民郝世惠
妻武氏十二月陽城民張國澤妻劉氏並一産三男
平陽府屬大稔四年山西布政司大有年太平嘉
禾一莖十有三穗十二月丙寅河曲保德興縣臨縣
永寧寧鄉永和大寧吉州鄉寧河津榮河臨晉永濟
芮城平陸垣曲等十八州縣黃河澂清自口外界起
歴火山孟門龍門砥柱下達豫省凡山西布政司境
上下二千餘里河清如鑑一月有竒越明年正月己
亥庚子始復是時居民溉汲行旅濟涉咸稱殊祥上
瑞亘古稀覯焉五年三月陽城民李珍妻宋氏一
産三男秋八月山西布政司大有年陽曲平遙靈石
崞縣嘉禾一莖二三穗至五六穗五臺太平永濟瑞
穀一莖雙穗至五穗且有一穗長徑尺餘洪洞清源
瑞穀穗長尺餘者一莖八九穗冬十月解州池鹽不
種自生獲七百萬斤有竒六年忻州民范鳳翔妻
趙氏興縣民任萬福妻王氏十月榆次民劉志隆妻
李氏並一産三男是歲山西布政司大熟七年六
月文水大雨青高村至尹家社汾河水溢自闢引渠
二道袤二十五里時方以縣境青高等地河形紆曲
中隔乾灘水漲易致衝激甫議疏濬而汾水倏湧引
渠雙開直達漕河經流無滯不假掌華蹈襄而業已
同於龍門之鑿吕梁之闢居民行旅咸稱瑞應焉安
邑民馮維明妻薛氏一産三男冬十一月壬申保德
州暨河曲興縣同時慶雲捧日外繞三環光華四射
藻彩繽紛自辰至午照耀三時十二月辛丑臨晉自
午時見卿雲麗日歴未申酉四時叠秀争華呈輝耀
彩兩月之内上瑞叠呈萬目仰瞻歡呼慶幸是歲山
西布政司大稔是年八月以山西連歲豐登
特詔免通省庚戌年地丁銀四十萬兩以示勸勵冬十
有一月又以民人踴躍急公辦駱駝鞍屉不勞而集
復頒
恩詔蠲免通省辛亥年地丁銀二十萬兩八年山西
布政司大熟吉州蒲縣鄉寧忻州更溢額倍收九
年二月丁酉朔州卿雲燦爛擁護日邊狀如華盖歴
午未申三時己亥馬邑卿雲五彩絢日光華錦艷霞
輝移時不散樂平民趙正年登百歲給奬如例山西
布政司大有麥夏六月雨澤微覺未敷巡撫石麟率
屬虔禱九府十州皆獲霑足秋禾大豐瑞穀盈野九
月丁丑石樓緣城東北隅溪河將衝城址忽湧沙堆
改向北流自闢支河一道袤一百九十丈廣六七丈
深七尺不勞疏濬而闔城安如枕席鞏若苞桑遠近
咸稱靈瑞八月壺關民妻李氏一産四男
山西通志卷一百六十三
