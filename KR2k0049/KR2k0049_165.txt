山西通志卷一百六十五
祠廟(二)
潞安府
長治縣
媧皇廟在西南天臺山相𫝊即煉石補天處名望兒臺
禱嗣多應明正德六年建殿
國朝順治十六年重修
神農廟在東北十里百谷山世𫝊神農嘗百草於此一
云神農至百谷山得五穀後人因立廟祀焉廟像甚
古北齊時重建明洪武四年重修王基撰記
國朝順治十二年縣令王功成重修
大禹廟在東十里壺口山之西宋咸平中重建
華陽君廟在北關韓上黨守馮亭歸趙封華陽君潞人
立祠墓前國策趙使趙勝往受地以三萬戸之都
封太守馮亭垂涕而免曰是吾處三不義也為主守
地不能死而以與人不義一也主内之秦不奉主命
不義二也賣主之地而食之不義三也辭封而入韓
亭戰殁於長平
關帝廟在府治南元泰定元年潞州達嚕噶齊呼圖克
嚕實建
唐太宗廟在南門内康熙二年縣令于永重建
唐明皇廟在西火鎮為潞州别駕時出獵遇郝處士洽
於此
崔府君廟在東門内
李勣廟明一統志云在西南六十里
慕容永廟在西南營相𫝊永走死於此墓存即古針漳
村也
五龍廟在南五龍山慕容永據長子時山有五色雲見
作龍形因立祠祀之禱雨輒應又北關村有九龍廟
東嶽廟二一在南營一在西火鎮廟制胥弘麗
三嵕廟在西門内
按三嵕為屯留名山歲旱祀之輒雨故潞境多立
祠舊志以為湯伐三嵕者非
榖神廟在南三十里
會應王廟在東南隋山山上歴代崇祀為禱雩所元至
正間郡守張景巖祈雨屢應重新廟貌元凱撰記
二仙廟在長韓川嶺橋頭村
炳靈王廟在縣治後
慕容暐祠在府城西南隅後唐建明永樂間重修相𫝊
汴兵攻城帥李嗣昭夜夢神人告云我乃慕容暐也
明日晉王存勖救兵至汴師遁去城賴以全土人因
立廟祀焉
李衛公祠在東關
義陽王祠在府學祀唐澤潞節度使李抱真潞州父
老上李抱真德政請立石紀功建祠致祀
周德威祠明一統志云在州南十里甘泉鄉元元統初
知州宋士毅建
三忠祠在城東南隅本二忠祠祀宋知隆德府張確明
西平知縣贈光禄少卿王佐崇禎十五年增入任環
為三忠祠鮑竒記
國朝順治間郡守楊駿重修
暴公祠在東南營祀明刑部尚書暴昭
四貞祠在西火鎮祀烈婦平氏程氏烈女趙氏袁氏明
正德七年奉勅建崔銑撰記
國朝順治十四年郡守楊駿重修
張知州祠明張萱知潞州晉僉楚臬儀賓喬時茂等
數萬人立祠安陽崔銑記
長子縣
靈湫廟在西五十里發鳩山下祀漳源神廟甚古宋治
平元年主簿張徵禮重建殿廡政和元年縣令王大
定請於朝賜額靈湫有請賜靈湫廟額文宣和間增
建亭榭元皇慶元年重葺明永樂十八年成化十四
年胥加葺嘉靖八年重修益以荷池雲塢萬歷三十
四年縣令崔爾進建行署倏有泉湧題曰四星池
國朝歲以三月七月十八日有司致祭
按神多靈異旱禱輒應明嘉靖初邑諸生安寳刻
鳩山勝蹟三卷
三嵕廟在西郭外一里元延祐六年達嚕噶齊達春重
修明弘治時又修邑人阮勤記金碧焜耀冠諸廟露
臺下有舞樓五楹
國朝歲六月六日有司致祭或謂神司冰雹禱賽甚盛
神農廟在北二百步熨斗臺上今名北高廟金大定四
年建明天順三年
國朝順治十八年胥重修世𫝊帝至羊頭山得秬黍歲
三月十八日有司致祭
帝堯廟在西南十五里潛山上金季燬於兵元至元暨
至正間增葺明成化四年萬歷六年暨
國朝康熙七年胥重葺歲四月二十八日有司致祭
魏地形志樂陽有堯廟令長子有樂陽城
靈應侯廟在西五十里方山巔俗傳祀堯時神醫
商烈祖廟在東南六里上坊村有殘碑云歲大旱邑人
以王嘗有桑林之禱設位致禱㴻雨大洽因立廟焉
制極雄麗元至正間重修明嘉靖間縣令劉浩復修
周公廟在東南六里元中統三年建
陳平廟在東三里泊裏村明嘉靖十一年重修記云平
没後為河瀆之神前代錫封弘濟王今泊裏村廟旱
禱輒應歲六月十八日有司致祭
國朝康熙二十二年縣令郭守邦禱祀獲雨復修廟宇
并建亭於泊之北為享祀燕息所
唐太宗廟在東南隅古城故址今名南高廟元至正六
年有蝗土人以帝嘗吞蝗立祠禱焉明萬歷五年
國朝順治三年胥重葺歲四月八日有司致祭
崔府君廟祀唐長子令崔元靖
按神唐貞觀七年除邑令多異政民歌曰天降神
明君賜我仁慈父於五月五日戒部民無得殺生
有朱賽者冒禁射殺一兔吏執就訊謂之曰汝故
犯吾令欲陽罰耶隂譴耶朱度隂道渺遠詭辭願
之及夜果見一黃衣吏來勾逮至公府仰望元靖
冕服如王者鞫勘如輪迴狀朱受杖而還時刁黃
山有虎咥人遣吏孟完齎牒往攝之虎啣牒而至
數其罪虎觸階死明皇幸蜀府君紫衣感夢封顯
聖護國嘉應侯後德宗避難忽有白馬前導送至
斜橋之谷武宗封護國感應公宋眞宗加封護國
眞濟王(廟初在舊城縣治之左蓋去思祠也崇寧五年縣令管城宋氏移建東門内文廟之)
(東昌平管蒙撰崔公祠記)有假其地貯穀者塵土盈庭夜夢神
責之曰吾之殿宇寧為爾倉儲乎令吾何處容身
耶其人覺即去穀祭謝焉又明嘉靖二十八年夏
月有州官命工織絹廊下諸匠寢食其中及夜聞
雲板自擊鐘自鳴者三衆悉避去元至正十五
年明嘉靖二十五年胥重葺萬歷四十一年增建
廡樓崇禎十四年暨
國朝康熙十四年復修歲春秋仲月上戊日有司致祭
又有李能祠即所遣攝虎吏孟完也元至元十五年
邑人王士綱撰碑文
岳武穆王廟在南關大士閣西舊在關門外
國朝康熙二十一年縣令章經改建
鮑先生祠祀漢司隸校尉鮑宣家于長子遺瓏在焉
明弘治五年巡按御史蔣勛檄縣令孫璽建今廢
屯留縣
禹王廟在北三十里浮山巔一在南十五里李坊村
成湯廟在西八十里中村
張留侯廟在東十里水南里
魏孝文廟在西南九里嶷山巔宋宣和五年賜額英濟
元至正三年修
慕容將軍廟在西八里慕容永之後名赤土隋文帝時
為左金吾將軍倏天地黪黯晝夜不分者經旬赤土
上疏極言時事遂北向剖腹出心天即清朗聞者流
涕上憫其忠勅立廟今圮
唐太宗廟二一在司徒村一在縣北一里河北村
唐明皇廟在東南二十五里元延祐元年重建
崔府君廟在東門内街北唐貞元二年建宋祥符八年
重修
國朝順治五年又修
靈顯眞君廟在南門内元至治二年建明嘉靖十二年
重修
二仙廟在北二十里二神頭村有聖泉金大定二年建
祀樂氏二仙女
按二仙縣李村人母感神光而誕幼有竒德克孝
於家後徙壺關紫團鄉因採靈芝遇風輕舉土人
立祠祈禱輒騐宋崇寧四年賜號真人宣和初賜
號沖惠沖淑二真人
八仙廟在西五里蓮花岡明嘉靖三十六年重修
三嵕廟在西北四十五里三嵕山巔舊傳羿射九烏於
此其神曰三嵕山之神又傳昔歲大旱祀之即日大
雨千里故潞境多立祠宋崇寧二十年封顯應侯賜
額靈貺元至元十二年重修明洪武庚戌改稱三嵕
山之神勅有司春秋二仲季夏致祭禱輒應青豫之
境胥嚴祀焉明邑令韓復禮葺正殿五楹寢殿三楹
兩廊舞樓暨齋房山門約二十四楹
國朝縣令屠直復重修撰記
白龍廟在東北二十里常村鎮宋宣和五年賜額義濟
侯元至元十一年重葺
龍潭廟在北二里河北村宋崇寧二年勅封惠應侯元
至元二年重葺又東北三十里良材嶺西北八里河
頭村胥有五龍廟
關龍逢祠魏地形志屯留縣有關龍逢祠
韓太守祠在縣北祀宋隆德府知府韓昭
襄垣縣
三皇廟在西北五十里後村元初建
商湯廟在南門外四十步
周文王廟在南二十里鹿臺山上
周公廟在五隂山宋景德初追封周公旦文憲王建廟
兖州春秋委長吏致祭明一統志相傳周公至此山
隂霧五日
韓王廟在北十五里韓王山上
趙王廟在東北四十里趙王山上旁有邯鄲村世傳趙
襄子過此一云趙主石勒駐兵於此
甘羅廟二一在東北楊村後一在縣西河底村曰甘澤
王廟旱禱必應明正統十三年重建馮顯宗撰記
魏孝文廟二一在北二十里五音山巔自代遷都洛陽
往來駐蹕於此後人立廟一在縣西獅山北麓
慕容將軍廟在西南七里
李衛公廟在西北三十里回轅店東山嶺
崔府君廟二一在西北三十五里韓莊唐初建
國朝康熙三十年重修一在縣治東南百步元元統元
年建
昭澤王廟二一在縣治東南百步唐懿宗時有焦道士
得太一眞人法入洞修眞以奉洞神之祀没而配饗
焉晉天福間禱雨獲應宋元歴封昭澤王衮冕南面
如王者儀明洪武初改封龍洞神歲七月五日有司
致祭正統癸亥邑人李濬撰禱雨感應碑嘉靖辛卯
重修郝良臣撰記一在西北烏龍山上
護國顯濟王廟在送返村歲三月十五日驛丞致祭
昭惠靈顯王廟在靖朔門内
護國靈貺王廟在南李信村歲六月六日驛丞致祭
渤海龍王廟在西北三十里莊裏村山峻泉甘邑中勝
地
堯祠見魏地形志
五音山神祠見魏地形志
二仙祠在北十里白石梯西麓
劉文安公祠在儒學前祀明禮部尚書劉龍
潞城縣
三皇廟在北合室村春秋二仲上戊日致祭
禹王廟舊在縣南大禹山今移城内春秋二仲有司致
祭
湯王廟在北續村
三仁廟在東北二十里至元六年秋七月詔封微子
仁靖公箕子仁獻公比干加封仁獻忠烈公廟舊以
箕子比干配享箕子被髮如奴坐於左比干玄冠坐
於右後神像訛舛元時邑人楊漢清正其服位撰記
云上黨北五十里地曰微子嶺前古立祠山下有故
墟曰宋城
靈顯王廟在縣北微子嶺相𫝊李衞公居此故邑人崇
祀之唐立武成王廟衞公為十哲祀於堂上宋元
因之後晉高祖初有陰助晉封王爵謚曰靈顯邑
人楊義方撰碑文宋紹聖初重修邑人張仙撰記曰
先是英公鄂公立像以侍非禮也令谷君命為别室
祭之元符元年副使吕升卿謁祠下撰記宣和二年
加贈靈澤金明昌三年重修太和二年進士王陛臣
撰記元封衞國公李靖制隆德府潞城縣微子嶺
廣德廟靈顯王北破突厥繇太原出定襄斯民歲歲
奉祀不怠雨暘之祈捷若響應可特封靈澤王又東
北神頭村有李衞公廟
三嵕廟在西史迴村春秋二仲上戊日有司致祭儀如
名宦五月朔日六月六日民間私祀
盧醫廟在南十餘里盧醫山上廟垣壁柱瓦胥以石為
之遠近病者詣廟致禱包黃紙壓香爐下禱畢紙包
角動開視得紅丸病即愈白丸數日可愈病不治者
無藥再三瀆即與黑丸服之無益廟門夜有二黑虎
守之山頂有風洞殊邃土人旱則往祈風夏秋旱祈
西北風冬春旱祈東南風取其方之土而供之風雨
隨至
李衞公廟在東北三十里見一統志
龍王廟在東門内縣令張士浩重修
風洞廟在北南馬村
黎城縣
馮將軍廟在戚里店墓前祀前漢右將軍馮奉世
曹王廟在曹莊歴代𫝊祀明王懷遠有重修魏王祀訖
唐明皇廟在南堡村
李衞公廟在宋家莊
靈澤王廟在縣治西南土人名西廟
昭澤焦龍王神廟在西北百里隴阜山山半神生於襄
垣修真於隴阜有洞名昭澤龍洞
明靈王廟在白官莊歲三月三日居民致祭
廣禪侯廟在路堡村
純淑真君廟在繡屏山祀元仙姑李氏能前知終老繡
山之巔因立祠祀焉明初賜號純淑真君
護國永進君廟在東嶽廟後土人稱東神失姓氏按仙
釋𫝊隱於黎之東山能驅雷雨報善惡後仙化土人
函於匣不敢啓視視則龍見勅封今爵有司歲祀
暈山聖母廟在東北善業村
三仙廟在彭莊相𫝊彭祖寓豐川村就三仙女學道得
養生術於此
北極神廟在東北二十里金牙山舊有廟百楹祀玉皇
紫微列曜諸神宋太平興國三年重建元至元十三
年重修今圮
嵐山神廟在西二十里嵐山下廟旁有泉金大定間建
明洪武三年改稱嵐山之神春秋二仲上戊日有司
致祭
風洞神廟在西南三十里漳水北神能宣氣布和故歲
祀焉
靈源聖井廟在東北二十里長垣里河之南井水清徹
遇旱取水禱雨即應宋崇寧四年封靈應侯賜額惠
應元至元十七年重修明洪武三年改稱靈源聖井
之神春秋二仲上戊日有司致祭又長寧村有行祠
三嵕廟在西仵村
大乘山神廟在東南八里
龍王廟在三皇山又上臺壁有黑龍王廟
媧皇聖母祠在戚里店三月十八日居民致祭
潞子祠在東南十五里潞祠山祀潞子嬰兒宣公十
五年六月癸夘晉師滅赤狄潞氏以潞子嬰兒歸按
左氏狄有五罪罪在其相鄷舒而潞子不與焉至今
山曰潞祠蓋因廟名也宋縣尉韓固有記
李忠烈祠在東關名養裕流寇入邑戰没於陣黎人感
之建祠
壺關縣
大禹廟在辛村元延祐六年建
唐太宗廟在南十里四家池歲六月二十四日有司致
祭
李衛公廟在北關廂元至元十六年建
崔府君廟在南關廂順治十六年縣令朱輔徙建西南
山
真澤二真人廟在東南八十里神郊村按二真人樂氏
女微子之後本屯留李村人後徙紫團鄉益陽里因
採靈芝遇風而昇土人立祠祈禱悉應祠東南幽谷
間曰櫻桃掌有真人父母墓其碣署唐乾寧甲寅歲
紀父母姓氏時真人降神於巫命改塋兆宋大觀三
年秋旱守臣禱之而雨丐奏仙號以旌嘉應政和辛
夘夏四月丙辰勅封真人之號長曰沖惠次曰沖淑
廟額曰真澤大建祠宇凡百餘楹縣令李元儒撰封
號記金末傾圯元至元五年重修上黨宋渤撰記
金陵川趙安時二仙祠記宋崇寧間西夏弗靖軍旅
乏食忽二女子鬻飯救度錢無多寡皆令饜飫軍將
舉奏遂加封號
北極廟在南四十里栢林村邑人楊竒記
風穴廟在東北二十里王嶺村宋淳化三年建廟西有
石穴深不可測有風氣人以為神歲四月四日有司
致祀
三老祠祀漢壺關三老舊在崇賢村有墓順治間縣
令朱輔移建城中春秋致祀
按顔師古註三老茂云荀悅漢紀稱令狐茂及考
漢紀止云壺關三老并失茂字又後漢書郡國志
引上黨記亦云令狐徵君隱城東山中距郡六十
里即武帝末年上書訟戾太子冤者也詳具襄垣
劉龍碑記
白馬祠劉公祠魏地形志壺關城有二祠
五龍祠魏地形志壺關有五龍祠
杜四輔祠在縣南林青村祀明四輔杜斆
平順縣
伏羲廟在東五馬里
神農廟今廢梅之尹有詩
大禹廟三一在侯壁一在三池北一在東禪南
湯王廟二一在東禪南一在樂頭村
廣武君廟在廣衷里漢初趙王歇封李左車為廣武君
韓信定趙用其策下燕破齊没葬東禪里東山上土
人立祠
夏王廟在豆口里隋末竇建德起兵漳南得元圭大鳥
之瑞其臣賀曰此天所以賜大禹也改國號夏唐太
宗擒之斬於市歸葬於豆峪村西山下
李衞公廟躭車遷王莊三村胥建
崔府君廟在東關
二仙廟在東五馬里祀樂氏二仙
三嵕廟在南關東南康熙辛亥縣令林堯光禱雨有應
立碑
九天聖母廟在東峪里宋元符三年建
五龍廟在張井里祀長治五龍山神又有蒼龍王廟在
張井里東禪北里有龍王廟相𫝊里民乏水夢龍
王指此地掘井果得泉立廟
甘露王廟在石灰里
風王廟在遷善里
明山大王廟在安善里
夏公祠在舊文廟東明嘉靖間兵科給事中夏言勘平
順青羊之亂議立縣治邑人祀之明末祠廢
汾州府
汾陽縣
三皇廟在縣治西南明永和王廢府
軒轅廟在東北三里故顯村
昌寧公廟在東南三里土人名臺駘神廟唐貞元九年
建令狐楚撰碑文金大定十三年禱雨有應王遵古
記
三義廟在南郭祀蜀漢昭烈帝關忠義侯張桓侯康熙
四十八年修
張忠確公克戩廟宋宣和七年守汾州靖康元年城
陷巷戰歸自引决金將奉其屍禮葬於後園羅拜設
祭為立廟
畢宿廟在城北一里宋景德初建金泰和元年重修許
安仁記星野志曰汾在天文參度下入分二之餘
兼畢分一之餘畢宿之祀或因此或謂畢好雨汾地
苦旱故祀之
潤濟侯廟二一在白彪山麓始為賀魯將軍祠後魏嘗
屯兵山下有馬跑泉今疏其流溉田數十頃宋崇寧
間榜永澤廟宣和元年勅封潤濟侯知汾陽軍事周
煒記明洪武十一年改號白彪山馬跑泉之神有司
春秋致祭萬歷十二年州守白夏
國朝康熙十五年縣令崔秉政胥重葺一在城鼓樓北
街
文湖神廟在瀦城村文湖堤上有唐令狐楚碑宋崇寧
間没於汾金同知汾陽軍節度使事雷志記明崇禎
十年重修
聖仙廟在東郭人美廂相傳仙號長命女漢武帝時仙
去宋開寳甲午仲夏八月或得一絶云吾本西河一
女仙數年離亂在蓬巔故臨福地遺仙蹟不朽流傳
萬萬年又掘地得碑書仙降二字勢若游龍瑩如白
玉衆因虔請乩書云瑤池靈官自是大啓祠宇禱雨
祈嗣輒應將雨碑輒先潤明永樂辛卯正統四年胥
重葺崇禎丁丑進士曹良直鑱詩於石
國朝康熙二十七年又重葺
后土廟在東五里望春村
西嶽廟在城南元至大二年建
國朝康熙四十六年重修唐天文志鶉首實沈其神
主華山太白位焉實沈參神也為汾分野所應故立
西嶽廟
黑龍廟在南門外移西壇巷康熙三十七年重修
項槖祠在西三十里史記槖七歲為孔子師
三賢祠史記六國表文侯受經子夏儒林傳云子夏
居西河田子方段干木胥受業明嘉靖三年王崇慶
廢老子宫建子夏祠二十八年知州李當重修
子夏祠在北大相里元樊宗英建明萬歷十二年州守
白夏重修明一統志云在謁泉山下子夏退老西河
山有石室後人立祠扁曰卜山書院後於學宫西偏
創立書院仍名卜山春秋仲月上戊日致祭
汾陽王祠在小相堡内唐寳應元年賜郭子儀爵汾陽
王廣德二年為河東節度使懷恩將士聞之皆曰吾
輩從懷恩為不義何面目見汾陽王後如汾州衆咸
鼓舞涕泣明萬歷十三年知州白夏改佛寺建祠四
十三年同知楊伯柯復建城南西壇巷侍郎王緝撰
記春秋二仲致祭
狄武襄公祠在西門内大街城北十里劉村有墓宋翰
林學士王珪撰神道碑銘
按公西河人宋仁宗時西捍靈夏南平邕州多雋
功熙寧初神宗命取青畫像入禁中御製祭文遣
使齎中牢祀其家墓之旁建寺以守曰奉親顯慶
寺元至正丙午右轄趙公立信肖像建祠學士木
寅撰記
崔刺史祠在城内祀唐汾州刺史崔弘禮有遺愛故立
祠
忠孝祠在南郭廂祀明都御史辛彦博長清令田耔後
并祀登州府知府嚴泰
黃太僕祠在府治東祀
國朝知府黃廷相姜瓖之變殉節
平遙縣
帝堯廟在北門外高丘上堯年十有三佐帝摯封植
受封於陶宋熙寧元年七月知濮州韓鐸言堯陵在
本州雷澤縣穀陵山陵南有堯母慶都靈臺廟請勅
本州春秋致祭
國朝縣令王綬始創建中殿祀堯母慶都氏洞上建閣
祀伏羲神農黃帝歲以春秋上丁有司肅祀表其坊
曰帝堯陶唐氏廟
湯王廟在朱坑村
周卿士廟在上東門内相傳周宣王時北伐玁狁師次
邑境築臺講武後没於此今上東城北隅有臺門外
有墓廟建墓西額曰周太師宋宣和間縣令李說改
周卿士廟明景泰增修嘉靖十三年重修雷潔記萬
歷四十六年縣令楊廷謨重建撰記
介子推廟在西門外高丘上并祀狐突卜子夏田子方
每歲七月十三日賽祭
子夏廟在南岳壁村元至正間建又縣東龐莊里西閻
村胥建
灌嬰廟在嬰溪高祖征陳豨時駐兵於此後以禱雨靈
應封利潤侯神像雄猛垂紳執笏冠皮弁并祀其夫
人
王凌廟二一在東五十里麓臺山漢王司徒允子也仕
魏官太尉封南鄉侯謀討司馬氏不克死焉鄉人私
葬麓臺立廟祀之後以禱雨靈應封潤濟侯一在清
虚觀左
河神廟在惠濟橋北
源神廟在東南永泉里金大定三年建春秋上巳日致
祭明嘉靖末廢萬歷四十五年縣令楊廷謨修復
應潤侯廟四一在超山廟有井池乃禱雨取水處也宋
宣和元年縣宰余彦和狀聞勅賜廟額彦和撰記金
大定十二年重建郭明濟撰記元至元乙酉重修張
翼撰記大德四年祈雨靈應武亮撰記一在南門外
一在西陂村一在東泉村
龍王廟在下東門外河西高丘上
靈顯真君廟二一在縣治東一在縣治南
介休縣
介神廟在城西路北又綿山北有綿山神廟左傳晉
侯賞從亡者介之推不言禄禄亦弗及與其母偕隱
遂隱而死晉侯求之不獲以綿上為之田曰以志吾
過且旌善人月令廣義晉文哀介子之死禁烟三
日寒食節始於此後漢志界休有界山有綿上聚
注云界山推焚死之山故太原俗有寒食宋史繩
祖學齋呫嗶天禧元年封汾州介之推廟為潔惠侯
列仙𫝊介子變姓名為王光於東海賣扇今縣南
四十里有綿山相傳介子隱處宋張商英有題介公
廟詩并序
田子方廟在仙臺土人訛虸蚄廟每歲禱祀蟲不為災
按汾乘載子方與卜子夏段干木號三賢想昔之
好義者建祠於兹後人不覈徒以子方與虸蚄音
相合而又冠以田遂置二賢不道而子方之名獨
以訛顯今廟像尚三其冕而旒則後人附會而新
之也門額有三賢字其字跡斷落猶可尋云
樊王廟在東南二十里樊王村祀漢樊噲
秦王廟二一在東南崇賢村唐太宗討劉武周曾駐兵
於此故立廟一在温村
助國聖母廟在西十里官路北唐初太宗討劉武周糧
運弗繼有耕女餽濁酒脫粟飯數日太宗即位訪諸
境内弗獲貞觀十五年勅封助國聖母建廟奉祀元
大德七年地震廟圯明正德十年修復
源神廟在東南狐岐山鸑鷟泉上宋至道中建祀堯舜
禹三聖
摩斯廟在南城南村
昭濟聖母廟在東石屯村灰柳泉上明洪武十七年建
康太尉廟在下莊村東即唐康深廟
郭有道祠在北關東路北郭家村有故宅祠舊在墓前
祠堂饗堂各三楹明隆慶三年縣令劉旁建祠門一
楹廊屋六楹二十四年冬縣令史紀重修給守者粟
月三斗
國朝康熙二十六年增建捲棚三楹
文潞公祠在北關東路北宋史本傳彥博立朝端重顧
盻有威寅亮四朝為國元老又至和中彦博為相請
建家廟事下太常議蘇頌以為禮大夫士有田則祭
無田則薦請依封爵之令為之等差錫以土田然後
廟制可議若猶未也請按唐賢寢堂祠饗儀止用燕
器常食而已
太岳山祠魏地形志介休縣有太岳山祠
孝義縣
大禹廟在司馬村元大德九年建
魏文侯廟在縣治南元中統三年建土人傳廟中臺為
文侯看河樓明洪武成化弘治正德嘉靖間繼修
墓在縣西五里有唐楊仲昌宋謝景初二碑
段干木廟二一在長興村一在北船頭
樊妃廟在魏文侯廟東舊有廟在樊家莊相傳妃即村
人
昭烈廟在東門内
尉遲公廟在尉家莊
天經地義廟在縣西下坊祀孝子郭巨鄭興又清義村
有郭巨廟
可汗廟在西百六十里上殿山甃甓為龕塑突厥可汗
像旁塑可汗夫人碑稱唐時突厥可汗前又一龕土
人稱神妹初妹欲居此山可汗不許乃入北山即今
之姑姑塔妹欲其山多花而無樹可汗欲使其山多
樹而無花說近俚
太保廟在吐京山
中嶽廟在城西南元至正十年韓安建
南嶽廟在城東南元延祐五年邑人郭海建
西嶽廟在城西元至大元年邑人蘇惟中建明縣令劉
令譽重修
魏王廟在南樊家莊
河神廟在城南明嘉靖中建
水母廟在西張家莊
栢王廟在西仇家莊
五道廟在西臨水村
横山廟在西上吐京
栢山廟在西兌九峪
黑龍廟在西南陽村又縣南吳屯村有龍天廟
可汗龍王廟在西南馬邑村
總司聖母廟明田芳有記
三賢祠在魏文侯廟西明萬歷十三年增修
賀魯神祠在郭村祀北魏賀魯將軍
岳瀆神祠在東盧家莊元大德間建明正統中修
臨縣
濟瀆廟在東南五里明正統七年歲大旱縣令郭元遣
僚屬往濟源致禱霖雨隨降累歲大熟因立廟教諭
欒舉撰記
崇應侯廟在北六十里紫金山上旱禱有應勅封浮濟
大王土人名三石郎一云石勒祠歲六月十五日致
祭
趙相公廟在南七十里郝家塔村神姓趙氏宋元豐四
年帥臣孫永因祈禱有應奏封明靈侯元符初征西
夏進築堡寨有神助河東路經略安撫使林希特奏
加封明靈公詳具西征禱應克捷碑
按五代時趙瑩字元暉華隂人事晉高祖為翰林
學士承旨戸部侍郎同中書門下平章事累拜中
書令出為晉昌軍節度使開封尹契丹滅晉從北
行没於幽州其子護喪南歸經此後宋將西征屢
有靈應因立廟祀焉
劉王廟在劉王溝相傳劉淵引兵過此土人立廟
黑龍廟在西關有泉出殿址下六月十八日致祭
聖母廟在賢良坊西神像一男一女七月初二日祭
湫神祠舊在東關外石堤上明萬歷中縣令常時芳建
後圯於水移建東城下
國朝康熙二十三年復圯於水設主東城樓上夏至日
致祭
水神廟在東城樓上歲四月七日祀金龍四大王三月
六日祀張大明王夏至日祀湫河神
三姑廟在漢高山上相傳漢高祖征陳豨駐兵於此隨
駕三宫娃留駐山中修真得道因立祠祀之邨落特
盛
石樓縣
臺駘神廟在南三里翠金山上
夷吾廟在東南四里屈產泉崖上縣東有夷吾館夷吾
橋遺蹟
漢高祖廟在西三十里團圓山頂
岱嶽廟在南關東南元劉智賈琬等建右崔府君廟左
華池廟平遙李思撰記
法師廟在西南五里王村高峰上祀薩真人歲以七月
八日祀倪岳正祀典疏曰崇恩真君姓薩氏諱堅
西蜀人宋徽宗時嘗從虛靖天師張繼先及王侍宸
林靈素傳道法累有靈驗而隆恩真君則玉樞火府
天將王靈官也又嘗從薩真君傳符法永樂中有杭
州道士周思得以靈官之法顯乃於禁城西建天將
廟及祖師殿宣德中改大德觀封薩真人為崇恩真
君王靈官為隆恩真君成化初改觀曰宫加顯靈二
字四季更袍服三年一小焚化十年一大焚化又復
易新製珠玉錦綺歲萬夀節正旦冬至及二真君示
現日皆遣官致祭
永寧州
比干廟在吕梁山上九域志石州有比干山比干祠
禱驗
狐偃廟在東百里劉王㟦
漢高祖廟距州治一百十里漢高山上舊傳高祖大破
林胡於晉陽追至離石復破之後人立廟下有仙姑
祠或以為從行宫人
漢武帝廟在北百六十里宋五禮新儀祀漢世宗孝武
皇帝於永興軍以大司馬大將軍長平桓侯衞青驃
騎將軍冠軍景桓侯霍去病配舊志云帝北伐駐軍
於此故立廟
魏孝文廟在東北百四十里孝文山上有碑一長丈餘
廣盈五尺剝蝕不可讀舊傳魏孝文居馮太后喪避
兹山不食者三日羣臣固請還宫因以名山
祖逖廟在西北三十里馬頭山上有碑
陳希夷廟在北二里三陽山上希夷先生亳州人隱
華山化形蓮花峰下世傳羽化後神遊石州居三陽
之嶺有女奴日饋飯食忽陜右人過見而拜之貽以
詩曰古洞巖前碧水流白雲繚繞鳳山頭幾年不見
先生面今見先生在石州遂蟬蛻於此山舊有廟元
季燬於兵明洪武甲子道人王混然張仲謙重建祠
許孟和撰記天啓七年守雍丘趙彦重修置祭田百
三十畆而免其税
龍王河神廟在州治西城上六月六日致祭
思鄉廟在西九十里吳堡津東原
黑龍王廟在州治北
元濟廟在州治北
孫真人祠在州治西南
靈濟祠在南城外即華真君廟漢神醫明進士于坦建
天啓丁卯州人王文清重修崇禎庚午復建寢宫三
楹撰記
昭濟聖母行祠在扁斗山月窟泉側古碑云舊有海眼
與晉源聖母懸甕山相通因建祠
莊麟祠永寧州臨縣鄉民也暑浴於河見大鯉困網
中軒鬐若訴麟憐而脫之鯉作回顧狀躍波而逝後
麟隴上假寐夢秀士騎從甚都揖麟曰予德子甚已
請於家君將以妹室子幸勿辭麟瞿然謝秀士曰子
不憶河上之鯉耶予乃禹門龍王第三子也化魚出
遊為漁所困微子將鱠於市矣舍妹明豔真堪作逑
子何拒之深也麟聞之心惴曰水府路殊蒙君厚意
是速僕之死也敢辭秀士恚因出水晶一顆贈麟曰
倘魃為虐子以此禱甘雨可立致也及寤而水晶在
遇旱輒效號曰雨師莊老凡州縣贈遺皆却焉遠近
甚德之
國朝順治初年七十餘殁前三日復夢秀士曰君數將
盡水晶應見還麟探懷予之秀士曰子仁且介當廟
食兹土土人立祠河干顏曰放鯉肖麟像其中禱猶
騐焉
劉刺史祠在州西北五十里馬頭山北祀晉并州刺史
劉琨
忠烈祠在州治北
寧鄉縣
文昌廟在縣治東康熙二十六年縣令龔應霖建
五龍廟在城西街
龍天廟在南門外
楊公祠在南郊外祀邑令武陵楊正達
大同府
大同縣
孔子廟北魏太和十三年秋七月立孔子廟於京師
十六年二月帝臨宣文堂授策孔子崇文聖之謚既
而齊中書省親拜祭於廟改謚宣尼曰文聖尼父告
謚孔廟
按州縣孔子廟宋慶歷後始遍天下兹因古廟
錄之
潤濟侯廟元單鵠記大同西郭外十里有山曰雷公
有廟亦曰雷公
武廟在府治東北
李王廟在府治東北隅
岳武穆廟在東甕城
魏孝文帝祠唐開元二十一年雲州有故魏明堂遺
跡於其上置祠堂有司享祭
勸忠祠在府治東
安輯祠在府治東
懷仁縣
北嶽行祠在西南六十里金仙山上
張總管祠祀唐朔方節度使張仁愿以築三受降城
有扞禦功故祀之
關帝廟在縣治西元延祐中有大賈渡江遇風舟將覆
賴神祐以全始立祠丁字街明萬歷三年重建
火龍王廟在縣治東南旱禱有應又東關有龍王廟
山隂縣
風神廟在縣治東通志在城南十五里忠烈州故城西
北隅
龍王廟三一在城北黃花崗一在南門外一在城西南
辛寨村
聖母廟在縣治東
北嶽祠在西南四十里化悲巖旱禱有應
王文端公祠在文廟西立朝大節詳鄒元標墓碑
應州
神農廟在東龍首山舊傳唐神醫李愈建
三靈廟在東南大石村祀唐李晉王克用宋將楊業元
韓元帥浩明洪武十年建
北嶽廟在西門右明洪武二十七年建萬歷十年修
古龍王廟在南關舊傳唐置州時建明萬歷二十五年
災重建
元武廟在州北城上初為拱極樓明成化十六年千戸
劉鑑建廟作鎮嘉靖丙辰州守徐衡萬歷元年州守
吴守節增修
國朝康熙六十年州守章弘重葺規模宏敞
天神廟在西門外
二聖廟在西門外
文昌祠一曰天王祠在古舊城帥府東北唐李衞公建
相傳晉王克用母禱於祠忽壁裂金甲神人躍出遂
生克用
忠肅祠在州治南金大定二年勅建祀金道國公康公
弼
名儒祠在州治西南元泰定間祀金進士曹之謙
聖母祠在州治西霍家巷南舊傳唐明宗母建明萬歷
二十年重修
渾源州
北嶽廟在南二十里恒山上虞書傳冬祀幽都恒山
貢兩伯之樂焉舞齊落歌曰縵縵北魏太武帝太
延元年春祀恒山建祠山上置侍祠九十人宣武帝
景明元年災唐開元元年封安天王(一云天寳五載)宋
制立冬日祭北嶽於定州北嶽祠大中祥符四年加
號安天元聖帝又加上五嶽后號北曰靖明遣官祭
告樂歌云仰止靈嶽鎮於朔方增崇懿號度越彜章
祗薦嘉樂式陳令芳永資純佑國祚蕃昌政和中
親祭北郊祀北嶽於壇第一龕紹興中望祭北嶽
位樂歌瞻彼芒芒曰北之常既高既厚廼紀廼綱薦
鬯伊始靈祗孔將元服鐵駕覽此下方元至元二
十八年二月晉號安天太貞元聖帝元統初揭傒
斯奉旨祀北嶽元制北嶽旗黑質赤火熖脚繪神
人冠七梁冠紅襴皂袍綠裳白中單素蔽膝執圭
明洪武三年詔更號北嶽恒山之神
國朝順治八年遣官致祭
諭祭文曰惟神亘窿朔漠巍奠冀方上應元樞俯臨函
夏朕誕膺
天命祗荷神庥特遣專官用申殷薦惟神鑒焉十七年二
月初四日刑科都給事中粘本盛奏請正北嶽祀典
略云俗傳恒山之石飛至正定曲陽縣遂移祀曲陽
實為荒唐不經夫辨方正位渾源於四嶽為正北曲
陽稍在其東
國家建都於燕曲陽在
神京之南渾源在
神京之北且其洞巖聳邃信神靈之所窟宅既稱北嶽
而禋祀弗及允為缺典伏乞
睿鑒勅部酌議行二月十六日禮部議奏科臣疏誠有
所見隨奉
旨依議改祭恒山繇是靈山顯位克復厥舊虞廷柴望
於兹再舉實為
聖朝鉅典云十八年遣官致祭康熙二十一年遣官致
祭
諭祭文曰維神聳靈天府拱峙京畿位重樞垣勢尊函
夏朕祗承神祐疆宇蕩平特遣專官用申殷薦惟神
鑒焉二十三年遣官致祭
諭祭文曰惟神乾門應位坤軸蟠靈拱衞京畿綱維函
夏朕欽承泰運時邁省方肅若舊章專官致祭惟神
鑒焉二十七年遣官致祭
諭祭文曰惟神冀方作翰畢昴儲精乾道資功坤儀馮
德朕纘承
祖宗丕基虔恭明祀兹以
皇祖妣孝莊仁宣誠憲恭懿翊天啟聖文皇后神主升袝
太廟禮成特遣專官用申秩祭惟神鑒焉三十六年遣官
致祭
諭祭文曰惟神德居坤位雄峙朔方静鎮遐陬環拱北
極朕以勦除狡寇三履遐荒期掃邊塵乂安中外今
者祗承神佑塞北永清用告成功專官秩祀惟神鑒
焉四十二年遣官致祭
諭祭文曰惟神秀峙冀州巍臨代郡拱衞京輔奠定坤
維朕祗承休命統馭寰區夙夜勤勞殫思上理歴兹
四十餘載今者適届五旬海宇昇平民生樂業見輿
情之愛戴沛下土之恩膏特遣專官虔申秩祀尙憑
靈貺益賜蕃禧佑我國家共登仁壽神其鑒焉四十
七年
御書化垂悠久扁遣官齎送敬懸殿内五十八年遣官致祭
諭祭文曰惟神秉兹恒德鎮彼朔方長閟靈符永為國
瑞朕纘承
祖宗丕基虔恭明祀兹以
皇妣孝惠仁憲端懿純德順天翼聖章皇后神主升袝
太廟禮成特遣專官用申秩祭惟神鑒焉雍正元年遣官
致祭
諭祭文曰惟神標鎮冀方鍾靈北陸綱維坤軸拱衞神
京朕纘受丕基新承景命竊念
皇考膺圖以來百靈效順四海從風坐享昇平六十餘載
兹當嗣位之始宜降祀享之儀特遣專官虔申昭告
惟冀時和歲稔物阜民安淳風徧洽乎寰區厚德長
敷於率土尙其歆格鑒此精誠
東嶽廟在東門外唐開元間州人馮安建
孟姜女廟在東北龍角山上相傳秦時築城姜泣城墮
後人立廟
龍王廟在西門外順城街
律吕神祠在北五里神谿孤石上北魏時建相傳金泰
和元年六月望弘州人張珪晩憩石上有神人空中
言曰律吕律吕上天勅汝此月二十五日行硬雨語
畢騰空而去珪至家徧語隣村人使速收麥未及收
者輙敗事聞朝廷遣使致祭元至元六年重修東昌
教授麻治撰記明成化間重葺
太白祠在嵫窯峽東崖上有太白手書壯觀二字明成
化十年府倅鮑克寬建
孫真人祠在城隍廟東
二神祠在州東街明成化初建祀關聖二郎神
靈丘縣
魏文成帝廟在東二十里記云文成帝征慕容垂師還
牧馬於此後人立廟
南嶽齊聖廣祐王廟元董恕記
崔府君廟在城西北元建泰定間重修六月五日土人
享賽
龍王廟在南關街南
黑龍廟在城西四十里黑龍谷上
元君廟在城東南
豐水神祠在東南豐水旁
廣靈縣
禹王廟在縣治前
北嶽廟在千福山歲三月十七日遠近禱祀
龍神廟三一在社台山曰龍母神祠明成化間邑令程
欽修城取石於廟夜夢神拒之旋遘疾禱祀獲愈
國朝康熙十八年邑令李煥斗重修撰記(一在北關東門外一在壺)
(山北)
豐水神祠在壺山頂
黃龍神祠在西二十里黃龍山舊傳有黃龍見於此
廣昌縣
比干廟在東十五里商王城中通志在東南十里牛心
山上
李存孝廟在西北十五里李晉王養子以勇力聞
龍王廟三一在西門外一在東嶽廟一在七山下
北嶽廟在聚雲山歲三月二十七日遠近謁拜
子孫聖母廟在西門外康熙二十七年重修立廣嗣延
齡碑
陽高縣
武廟在西街春秋二仲上戊日祭
勒馬關帝廟在南瓮城
三靈侯廟在東關
三義廟在西門外
恒山廟在北城外高與北臺埒明兵部尚書蕭大亨布
政司劉葵建錢國卿撰記
泰山廟在東門相傳明英宗北狩有護駕功勅建
寳峰廟在南巷
真武廟在北臺上明嘉靖甲辰重修蘇杭撰記
龍王廟明天啓乙丑布政司李如檜建錢永裕記
瘡神廟在西門
天鎮縣
四嶽廟在四甕城
真武廟在南街明永樂壬寅冬城被兵武德將軍丁玉
禱於神俄而大風晦冥揚沙飛石寇驚遁建祠之日
芝產斗栱狀如蓮菊代府長史戴禮撰記
龍王廟在關聖廟西
晏公廟在南門外
朔平府
右玉縣
蘇武廟在北四十里武奉使在北十九年不屈後人廟
祀之
關聖廟在倉街廟後有關聖三代祠雍正六年知府徐
榮疇創建
三靈侯廟二一在南門内一在鼓樓北
晏公廟在城西南隅
岳武穆廟在城東北隅
老君廟在西門内
元天上帝廟在鼓樓東大街
天尊廟在城東南隅
北嶽廟在南關
五嶽廟在南關
河神廟在西門外月城上雍正八年修城創建
龍王廟三一在西甕城一在東門外一在南門外
火神廟在東門内雍正六年知府徐榮疇創建
藥王廟在東門内
朔州
三義廟在西甕城
鄂國公廟在城東街
玉皇廟在城北街明宗室廷□建
五嶽廟在北門外
海神廟在城東南隅明宗室樂昌王東濱修
真武廟二一在州北甕城一在州北門外
龍王廟三一在古城西北明州守楊啓充重修都御史
曹邦輔撰記一在塔嵬山一在城南門内
八蜡廟在西門外知州許爾忠修
十王廟在東關
魯班廟在州北月城
馬邑縣
三龍王廟在北十里洪濤山下舊傳元魏公主飲池水
生三男次者能伏桑乾之龍舊廟號桑乾有龍俯伏
之象暨母子儀像繪於壁間遼應歷四年重修保大
三年燬於兵金天會十三年縣令程舜卿重修元封
其神曰廣濟王洪濟王溥濟王大德三年詔加封廣
濟為協應廣濟王普濟為孚應普濟王獨洪濟所加
不傳有龍震闕庭求封之說有司歲以二月二日三
月十八日致祭能興雲雨弭風雹祈禱多應明進士
焦昇有記
蒼山大王廟在青塜村
鄂國公廟在西北一十五里金龍池南尉遲敬德嘗獲
神馬於此明嘉靖丙寅重建嘉靖戊申縣令王一
鳴重修有記甲申歲重修同知孟周記萬歷間縣令
王日新增修撰記有司歲二月九月十七日致祭
吳亮鄂廟感夢記大同士無解額八月初子議祀鄂
公於府鄉賢比入闈監臨分校憲幕楊君閱卷時恍
見尉遲恭涖簾内問其意欲中大同人已而放榜獲
雋者果二詫以為竒
玉皇廟在北城上
龍王廟在西關又有高龍王廟在沙家疃俗傳王高姓
聖母廟在縣西北四月八日多祈嗣於此
北嶽廟在東關
嶽瀆祠北魏泰常三年建於㶟隂
左雲縣
魯班廟在城東大街
崔府君廟在城東坡
真武廟在城東南街即鼎榆宫
北嶽廟在城東南
河神廟在城西北隅
八蜡廟在西門外
勒馬廟二一在南街一在南甕城
十王廟二一在城東南一在城西南
龍王廟三一在城東南街二在南北門外
安樂廟在城東大街
聖母祠二一在城東北一在城東南
旌忠祠在城南大街
平魯縣
禹王廟在南關城上
武廟在城北固山中
玉皇廟在固山上
北嶽廟在南門外北山
元帝廟在固山上
螽斯廟在東門内道北
龍王廟在固山上
三義祠在南門月城上
寧武府
寧武縣
昌寧公廟金張守愚廟記五帝以來有水官少皥之
裔孫昧為元冥師元冥乃所謂水官也昧為之長昧
之子臺駘臺駘能嗣其官業宣汾洮障大澤以處太
原顓頊嘉其功乃封之汾川厥後有沈姒蓐黃四國
世守其祀至春秋時晉主汾乃滅之子產是以謂臺
駘汾神也寧化縣郭西南二十餘里有定河村村側
有小丘古汾堧右谷口高且尋仞廣殆畆餘上有叢
祠古往傳為臺駘墓主汾神又曰吾里之生咸賴汾
河之利並水而居未嘗有泛溢之厄得非神之力乎
岳武穆廟
天池神祠在燕京山隋開皇間建至今禱應唐志有
天池祠宋時契丹占天池廟地知并州韓琦召其酋
豪以曩時彼所求修廟檄正之
忠武宫保周公祠在縣城中
國朝康熙三十年建祀前明死難總兵周遇吉暨夫人
劉氏恊鎮黃元有記
忠義祠在寧文堡祀明總兵丁璋遊擊周宇總兵李淶
守備陳經建
偏關縣
武廟舊在縣治東北
國朝康熙四十五年參將金弘聲以都察院改建
關帝廟在西北一里環山帶河控北橋河西之勝有金
元碑記
北嶽廟在老營堡
三皇廟二一在縣治南一在南關廂北岡上
河神廟在保障門外
藥王廟二在偏頭關胥明正德年建
李將軍祠在老營堡祀李牧
神池縣
關帝廟二一在城北隅一在南關
龍王廟在城北隅
火神廟在城西隅
五嶽廟在西門外
玉皇廟在城西隅
五寨縣
五龍廟在五龍洞
蘆嶽神祠繇陽曲西北至偏關保德羣山以蘆芽為
宗故尊之曰嶽而立祠焉
神林祠在神林山
瀰蓮池神祠池水最靈異故祀之
山西通志卷一百六十五
