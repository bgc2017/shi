山西通志卷二十三
山川(七)
澤州府
鳳臺縣
太行山在縣南三十里天井關横望嶺諸峰雄峙為山
總會西南接砥柱析城王屋又西迤姑射中條雷首
東北跨陵川壺關潞城黎城遼州和順武鄉諸州縣
又東為燕山至碣石綿亘數千里隨地異名北嶽霍
山五臺句注蘆芽皆其支脉海内名山繇崑崙而下
當以此山為第一云禹貢太行恒山至於碣石入
於海正義地理志云太行山在河内山陽縣西北
恒山在上曲陽縣西北太行去恒山太遠恒山去碣
石又遠故云此二山連延東北接碣石而入滄海也
(顔師古註同)山海經北次三經之首曰太行山河圖括
地象太行天下之脊括地志太行山連亘河北諸州
凡數千里為天下之脊(林少穎曰為河北脊以接恒岳文翔鳳雲夢藥溪談太行)
(為脊黃河為腸中水)郭緣生述征記太行首始於河内自河内
北至幽州凡有八陘第一軹關陘第二太行陘第三
白陘(此三陘今在河内)第四滏口陘(在鄴西)第五井陘第六飛
狐陘(一名望都關)第七蒲隂陘(此三陘在中山)第八軍都陘(在幽州)
爾雅山中絶曰陘元和志連山中斷曰陘程子曰
太行千里片石衆山皆石上起爾朱子語錄太行
山一千里河北諸州皆旋其趾潞州上黨在山脊最
高處過河便見太行在半天如黑雲然又曰太行山
極高晉州蒲坂山之盡頭又曰太行自崑崙北支入
中國西南行歴并冀三晉抵河東復與河會王伯
厚地理通釋秦漢之間稱山北山南山東山西者皆
指太行以其在天下之中故指此山以表地勢唐
樞太行山記山自北紀雲中發宗行平定州至上黨
遼沁潞澤衍亘多起彰衛懷三府南受藩垣中原自
是西奔為中條至雷首東發為燕山至碣石左右行
皆其托祖故曰太行又以介省故名省曰山之東山之
西太行中原之正脈兩腋如華蓋所以冒中原而重其
力惟其起張兩脈故身不自結而凝為所冒之中以其行
局之宏非太行不足以當之而其伊止之所乃所以為行之
地蓋言意也五朝志丹川有太行山(隋志同)括地志太行山在
河内縣北二十五里南屬懷州北屬澤州元和志太行山在
晉城縣南四十里山海經太行之山其首曰歸山其上有金玉
其下有璧有獸焉其狀如麢羊而四角馬尾而有踞其
名曰駍善還其鳴自䚯有鳥焉其狀如鵲白身赤尾
六足其名曰䴅是善警其鳴自詨列子太形王屋
二山方七百里高萬仞淮南子武王克殷欲築宫於
五行之山周公曰夫五行之山固塞險阻之地也丹
鉛錄太行山一名五行山高誘曰五行之山今太行
山也在河内野王縣西北上黨關也崔伯易感山
賦㘭然若鞍者曰鞍山突然若竈者曰竈山色黑
者曰黑山形方者曰方山墨翟察而知驥之貴尸
佼過而辨牛之難穆王升由雀道而出世宗行自大
河而還孝明嘗登幸上黨郡章帝以游至天井關孟
德北上紀摧輪之恐謝公西顧引憂生之端阮籍失
路而詠懷劉峻懷交而發嘆歸晉陽子惠之便道對
二坂祖濬之祥觀開元錫問於逢車武德置縣而當
煩霍褰吾襟共附吾肘纏午壁之勢探長城之口天
門揭其部分鳥嶺支其&KR1011;蹂姑射王屋隆慮雷首靡
迤嶔岑參錯飣餖或拱其左或捧其右或導其前或
贊其後讓以竒巘貢以重岫六帖昔王烈嘗入太
行山聞雷聲往視之見山石上破數百丈石中有一
孔尺餘中有青泥流出烈取摶之隨手堅凝氣味如
稉米飯仙經所謂石髓也服之壽與天齊蘇軾志
林王烈入山得石髓懷之以餉叔夜叔夜視之則堅
為石矣當時若杵碎或錯磨食之豈不賢于雲母鐘
乳輩哉然神仙要有定分不可力求退之有言我能
詰曲自世間安能從汝巢神山如退之性氣雖出世
間人亦不能容叔夜婞直又甚于退之也上有孔
子回車轍王世貞適晉紀行初九日黎明冐雨發
道有古祠刻石崖表曰孔子回車處按趙殺鳴犢孔
子臨河而返此去河遠盖傅會語也陳棐回車廟
解經太行天井關關有孔子廟號曰回車石上轍跡
深尺長數十武客曰天井關俗亦名攔車父老傳為
孔子見黃鼠拱立或曰小兒拱揖因之回車豈必盡
誣陳子曰古地志高都縣有天井關蔡邕曰太行山
上有天井關關在井北遂因名焉故劉歆遂初賦曰
馳太行之峻坂入天井之喬關史漢光武建元二年
遣司空王梁北守天井關擊赤眉别校是關亦兩漢
三國前所設至于攔車之名果俗因回車之妄附會
之而狼車則又攔車流訛也漢永平十三年登太
行幸上黨隋大業三年鑿太行山達於并州以通
馳道唐元和二年北登太行山至天井關
石人山在縣東南八十八里太行絶頂有石似人有龍
潭水經注丹水又逕二石人北而各在一山角倚
相望南為河内北曰上黨二郡以之分境郝經太
行望詩西北兩峰寒云是雙石人(按澤州山胥太行山錄數山以概其)
(餘)
月院山在縣南六十里太行絶頂下臨天柱峰有潭深
不可測中挺峭峰鑱詩云溪潭直上孤峰底怪栢蒼
蒼老不死藜杖長拖嘯一聲虎豹潛形盡縮耳須臾
有客話無生旋煮新茶汲冰水樵歌依約耳邊來詩
情只在烟嵐裏仙人李題
黑石嶺在縣南八十里太行絶頂登其上中原胥在目
矣
横望嶺在縣南六十里唐書狄仁傑自汴州參軍移
并州法曹親在河陽仁傑登太行山反顧見白雲孤
飛謂左右曰吾親舍其下瞻悵者久之雲移乃得去
王世貞適晉紀行午飯萬善驛自是始入太行亦
不甚險惡舁夫魚貫而上久之以為絶頂矣乃復有
山障之愈上愈不窮至碗子城為豫并界兩山相對
數十百丈巨壑陡絶無底中為嶺道石梁如玉雪又
復數嶺回顧中原惝恍無盡平楚鬱鬱紛吐蒼翠
日色與雲氣爭長俄而雨繚數十里中亘其半狂風
驟發萬竅怒號食頃雨亦隨至誦唐人三晉河山皆
北向二陵風雨自東來語儼然若畫
谼谷元好問寳嚴紀行詩太行有谼谷勝絶無出右大
似塵外人眉宇見高秀哀湍下絶壑電激龍怒鬭崩
奔翻雪窖瑩滑瀉瓊甃
洞子巖在縣東十五里下臨聖字泓一名琵琶泓有黑
虎洞
磨齒山在縣東二十五里有媧皇廟連珏山浮山丹水
流其下
龍門峽在縣東三十五里兩山夾流即丹水也傳為禹
鑿
天池嶺在縣東三十七里巔石壁立如城南北二石門
中容千人古嘗建寨
玲瓏山在縣東七十里一名崆峒山有風穴
松林山在縣東九十里連晉普山白龍觀音二洞腹背
分踞
浮山在縣東南三十五里連珏山磨齒山丹水流其下
高似雲浮北谷有媧皇窟中虚如囊相傳鍊石補天
地崔伯易感山賦序太行一名皇母一名女媧庸
或於此鍊石耶今山連磨齒女媧祠
硤石山在縣東南三十五里雙石壁立如門丹水湍奔
西有擲筆臺上有青蓮山寺下有㠌崖袤丈餘廣倍
之夏秋暴雨中罅似雷鳴相傳慧遠注涅槃經成擲
其筆曰若疏義契理筆當駐空已而果然僧傳北
遠法師作涅槃經疏畢擲札於庭柳枝生焉
珏山在硤石山南一名角山上有欵月臺連浮山磨齒
山丹水流其下
蟠龍山二一在縣東南九十里一在縣西北六十里
龍潭峽在縣東南九十里水經注丹水東南歴西嚴
下巖下有大泉湧發洪源巨輪淵深不測蘋藻冬芹
竟川含綠雖嚴辰肅月燕麥暄萋五股泉滙流陡
下為潭乃慧遠說法地也
紫金山在縣東南九十里太行之支有黃龍洞東五十
五里有蓮花洞
十八盤潦波鐵橛山胥在縣東南
九里谷在縣南九里元李俊民詩連峰忽斷開山門
碾子谷在縣南二十里宋石守信破李筠於此
香爐山二一在縣南三十里懸崖斷澗中峰突起太行
之支也一在大陽鎮西山上有虎跑泉
羊腸坂在縣南三十里盤曲如羊腸
天井谷在縣南四十五里
磨盤寨在縣南六十里
天柱山在縣南六十里
寳山在縣西南五里即碧落之支下為冶家河
吳神山在縣西南六里即晉普之支上祀泰伯仲雍
玉仙山在縣西南三十里有白石先生洞
晉普山在縣西南三十五里積雪不消乃松林高峰也
山有九泉上有李衛公廟
松嶺山在縣西南九十里晉普山之次楊廷秀詩澤
居太行巔繞郭山如帶西南古松嶺傑出羣峰外
萬松山劉龍靈巖寺藏經塔記澤西南有山曰萬松中
有寺為靈巖其山蜿蜒綿亘雙峰矗聳若鸞鳳騰
翥松檜森蔚行竟日不見天日以是得名為太行一
支勝槪寺亦兹山佳境也
佛頭山在縣西南對峙晉普山
追山在縣西南
金剛嶺在縣西二里
五門山在縣西十二里連碧落山形似城墉有五門
桃固嶺在縣西二十里一名寨子嶺
可寒山二一在縣西三十五里連岳神山有乾明寺一
在縣東北三十里有龍王廟
岳神山在縣西四十里連陽城史山沁山榼山沁河流
其下上有天仙洞以樂氏二女名
方山在縣西四十里壁立如砥可寒之支也
洞陽山在縣西四十二里上有天仙廟
黃沙山在縣西四十五里晉普之支也有神仙掌
碧落山在縣西北十五里連司馬山沙河流其下一名
卧雲山
伊侯山在縣西北二十里沙河水源此相傳伊尹從
湯禱雨經此有伊尹廟
聖王山在縣西北四十里連司馬山有湯廟有顯化池
石佛谷在縣西北四十五里碧落山下皇甫湜詩曰漫
澶太行北千里一塊石平腹有壑谷深廣數百尺又
曰金仙琢靈象相好倚北壁花座五雲扶玉毫六虛
射
梧山在縣西北六十里相傳梧丘子隠此
蟠龍山在縣西北六十里
香山在縣西北
吾山在縣西北
司馬山在縣北十里連聖王山上有晉司馬懿碑風土
記司馬山在晉城晉代祠此因以為名盖司馬就司
馬望胥守郡也一名小析山有嘉潤池泉之支源也
宿鳳臺在縣北四十里李村相傳晉太始元年鳳鳥集
於高都之北
莒山在縣東北五十里有道泉溪即浮山之支有藺相
如廟
金玉嶺在縣東北四十五里莒山左相傳藺相如持璧
歸趙經此
步佛山宋紹興十年太行義士王忠植詣慶陽城下大
呼曰我河東步佛山忠義人也
丹谷魏建義三年九月丙辰詔大都督行臺源子恭率
步騎一萬出西道行臺楊昱募勇士八千往東路子
恭仍鎮太行丹谷壬申爾朱世隆停建興之高都
爾朱兆自晉陽來會之十二月壬寅朔兆寇丹谷都
督崔伯鳳戰殁都督羊文義史仵龍開柵降兆子恭
奔退
丹水在城東北三十里舊號泫水源出高平縣西北仙
公山南流入縣境經城東一里又出丹口南流三十
里入沁河水經注丹水又東南流注於丹谷即劉
越石扶風歌所謂丹水者也晉書地道記曰縣有
太行關丹溪為關之東谷途自此去不復繇丹水又
逕二石入北又東南歴西巖又南白水注之又東南
出山流注於沁謂之丹口劉餗隋唐嘉話澤州北
有丹水其源出長平山下傳云秦殺趙卒其水變赤
因以為名今上始幸太原知其故改為懷水
雙泉在縣東三十里白湍奔流
乾河在縣東南八里白水至此伏流唐李德裕請令陳
許兵過乾河立寨即此昭義腹心將高文端降言
澤州兵大約萬五千人賊常分兵大半潛伏山谷伺
官軍攻城疲弊則四集救之今請令陳許軍過乾河
立寨自寨城連延築為夾城環繞澤州李德裕奏請
詔示王宰
溫泉二一在縣東南十里一在縣東三十里郭壁山中
五龍溪在縣東南三十里上建五龍宮
馬跑泉在縣東南三十里傳為魏道武帝蹟
瀑水簾在縣東南三十里郭壁村一名水簾洞石崖高
矗洞口有泉瀉崖而下李俊民詩倒傾峻室瀉瓊
瑰派落空巖雪浪堆
白水在縣南一里源出五龍池東入丹水水經注丹
水又南白水注之水出高都縣故城西所謂長平白
水也東南流歴天井關晉太元十五年征虜將軍朱
序破慕容永於太行遣軍至白水去長子百六十里
白水又東天井溪水會焉白水又東南流入丹水謂
之白水交金志晉城有太行山丹水白水天井關
(通考同)明一統志白水在城南三里源出湖泓水東南
流合丹水
天井溪在縣南四十五里注白水一名聖井關源出天
井關北流注白水土人名北流泉
小山泉水在縣西南三里一拳堵立泉出巖罅淙淙流
響
洞靈泉在縣西南五里一名流杯泉
沙河發源伊侯山一流至東關一流至西關合入白水
錦溪在縣西七里夾岸屈曲
嘉潤池在縣北十里源出司馬山禱者誠則香楮沉不
則浮
黑龍潭在縣東北十里司馬山下禱雨以石投之
源漳水在縣東北三十里源出可寒山東入丹水漢
地理志高都莞谷丹水所出東南入泫水是也源漳
水即源澤水舊唐志唐武德元年移丹川於源澤
水北
琵琶泓楊謨詩晉城出郭十里餘百丈懸崖掛層屋耳
瞶不聞琵琶聲但見一泓春水綠
淵靈泉在米山西谷有祠禱雨多應宋賜號淵靈
高平縣
七佛山在縣東五里高出羣山有淵靈泉左右環河上
建七佛寺
米山在縣東十里趙將廉頗積米於此土人名大糧山
一說春秋米子國赤狄後有定林寺内定林泉西谷
乃淵靈泉也金志有頭髗山米山丹水劉龍米山
鎮修垣牆記高平縣之東南十里許有鎮曰米山居
民稠密猶一邑然當澤潞之衝商賈輳聚百貨咸集
營房嶺在縣東十里廉頗屯軍於此背峰面澤有險可
憑
虸蚄嶺在縣東十里旱蝗祭於此
巃嵸山在縣東二十里山形崆葱土人傳可望黃河
風洞在縣東南十里山坡出恒三日入恒三日
游仙山在縣南十里前有游仙寺金李游仙讀書於此
嘗啟地得古鐘聲徹山下數十里後年百歲終里人
名里為游仙坊山亦名游仙山
頭髗山在縣西南五里上建頭髗廟
懸壺山在縣西南二十里形似懸壺上有懸壺真人祠
卧佛山在縣西南三十里馬村鎮
玉泉谷在縣西南三十里石壁嶙峋下有清泉
吾山在縣西南四十五里接澤州境山有三峰
空倉山在縣西南四十五里秦白起詭運米置倉於此
以紿趙括
金峰山在西郭外上有金峰靈巖寺
五龍山在縣西二十里上有五龍池禱雨多應傳為慕
容永時五色雲見地
浩山在縣西四十里有石朵山峰似花朵山西為老馬
嶺沁水界
董峰山在縣西四十里上有馬仙姑石槨
空箱山在縣西四十里形似箱
走馬嶺在縣西北十五里有鐵鑛
省冤谷在縣西北二十里唐志有省冤谷本名殺谷玄
宗幸潞州過之因更名
鳳頭山在縣西北四十五里發鳩山巔縣城遙望殆似
補縣缺然
金門山在縣北五里土赤色耀日似金山當趙壘之門
韓王山在縣北十五里山形特起上平地數畝俯瞰羣
山如培塿然相傳秦圍韓王於此有玉女泉
釡山在縣北三十里形似覆釡一名朗公山朗公倉頡
也上建倉頡廟
黑龍洞在朗公山下深數百步中有清泉
石室山在縣北三十里昕見五色雲晡散畢振姬嘗憩
此
傘蓋山在縣北三十里長子界
仙公山在縣北三十里相傳張果老過此
牛心山在縣北三十里産石甚潤可硯
羊頭山在縣北四十里長子界有黍二畔其南隂地黍
白其北陽地黍紅因之以定黃鐘隂地黍白乃高平
界也
丹朱嶺在縣北四十五里長子界
發鳩山在縣北五十里丹水源此夕常聞風雨聲明月
不輟
蓮花山在縣東北十里迴峰曲嶂中有蓮花石
穀遠山在縣東北二十里羊頭山之次産紅嘴鴉
舍利山在縣東北二十五里上有五音洞下有舍利泉
唐釋大愚公隠此調演五音於洞中常聞五音不絶
後撰韻母三十上昭宗賜田及紫衣盖洞中所調演也
翠屏山在縣東北二十五里層峰秀石
龍王山在縣東北三十五里上有石佛洞三教洞子孫
洞石渠
丹河源出發鳩山舊名泫水經縣境自西北而東南入
鳳臺縣境合白水穿太行山瀉於沁上黨諸山之
水建瓴而下暴雨輒漲二三丈涌赤土似丹色然
祝志云方輿勝覽謂白起坑趙卒於此血流成川斯
盖好竒之說恐未可據水經注沁水又東與丹水
合水出上黨高都縣故城東北阜下俗謂之源源水
山海經曰沁水之東有林焉名曰丹林丹水出焉即
斯水矣(出高都東北當即今長河)丹水自源東北流又屈而東注
左會絶水地理志曰高都縣有莞谷丹水所出東南
入絶水是也絶水出泫氏縣西北楊谷里地理志曰
楊谷絶水所出東南流左會長平水水出長平縣西
北小山東南流逕其縣故城泫氏之長平亭也白起
坑趙卒於此漢武帝元朔二年以封將軍衛青為
侯國其水東南流注絶水(絶水當即今浮雲河長平水當即今許河)絶水
又東南流逕泫氏縣故城北竹書紀年曰晉烈公元
年趙獻子城泫氏絶水東南與泫水會水導源縣西
北玄谷東流逕一故城南俗謂之都鄉城又東南逕
泫氏縣故城南世祖建武六年封萬普為侯國而東
會絶水(此縣志所謂舊名泫水者也)亂流東南入高都縣右入丹
水上黨記曰長平城在郡南山中丹水出長平北山
南流秦坑趙衆流血丹川由是俗名為丹水斯為不
經矣唐志有泫水一曰丹水貞元元年令明濟引
入城號甘泉通典高平漢泫氏縣西北有泫谷水
故為名(通考同)漢志注泫氏楊谷絶水所出南至埜王
入沁應劭曰山海經泫水所出者也
天王池在縣治集賢橋西水族不生
舍利泉在開化寺
定林泉在縣東十里米山鎮北有定林寺山穴湧泉似
噴珠灑空可池可軒
淵靈泉在縣東十里米山西谷有祠禱雨多應宋賜號
淵靈
横澗河在縣南五里
許河在縣南二十里滙縣西南之水經許莊流入丹河
濟瀆池在縣西南六里骷髏村
原潔泉在縣西二十里原村即許河之源也周四丈深
一丈五尺清而甘冬溫夏涼東西分引溉田西南流
十餘里合山澗經許莊名許河(此豈所謂二軍共食流水澗相去五里者)
(耶)
浮雲河在城北宋大中祥符元年龍見於河因名浮雲
金皇統元年龍復見
金龍泉在縣北二十里團池村相傳二魚時躍於泉遇
雨即飛去今名蓮花池
玉女泉在韓王山冇玉女祠土人時禱雨焉
鴉兒溝在丹朱嶺南金明昌間張勝家溝南麓羣鴉驅
之不去
長河在縣東北南流入丹水環縈袤渺而七佛山界其
中故有東西長河之别
陽城縣
太行山在縣東南連析城王屋諸山魏散騎常侍陸
旭好老易緯候之學撰五星要訣及兩儀真圖得其
指要太和後知符象遂隠於太行山
底柱山在縣東南五十里連析城王屋山山有三峰
中峰最高秀其下皆土唯起峰處為石若石柱然故
名西南三十里為析城五十里為王屋禹貢底柱
析城至於王屋孔傳此三山在冀州之南河之北
東行尚書註陜州三門山有底柱石其形如柱似
鑿後得名正義地理志云析城在河東濩澤縣西
王屋在河東垣縣東北地理志不載底柱底柱在大
陽關東析城之西(按正義指底柱在析城之西是指陽城底柱山也)通考禹
貢底柱析城至於王屋太行皆在州境是全有太行
之險固楊鵬翼詩方迎峭壁疑無路纔轉深谿别
有天
析城山在縣西南七十里太行支山晁氏曰草木分
析曰析山峰四面如城巔東巖有龍洞有龍池
龍窠上有成湯廟二泉亢旱不竭傳為成湯禱雨
地又傳泉通濟瀆水經注上澗水南歴析城山北
山在濩澤南禹貢所謂砥柱析城至於王屋也山甚
高峻上平坦下有二泉東濁西清左右不生草木數
十步外多細竹其水自山隂東入濩澤水顔師古
註析城山在濩澤西南劉昭註濩澤侯國有析城
山前志曰在縣西南索隠析城山在河東濩澤縣
西南七十里通典陽城縣有嶕嶢山濩澤水析城
山禹貢所謂砥柱析城也(通考同)古今地名析城山方
七百里高萬仞是連王屋山言也吳澄曰析城在
王屋山西北七十里山峰四面如城有南門焉王
屋山志析城之山升白氣於天落五斗峰化為濕雲
自竇中滴水降太乙池寰宇記山頂有湯王池土
人傳湯旱祈雨處今池四岸生龍鬚草
王屋山在縣南八十里西南跨垣曲縣境劉會孟曰
在山西澤州唐武德間嘗升陽城縣治為澤州金
志陽城有王屋山程百二方輿勝覽山有三重其
狀如屋與陸應陽廣輿記胥謂在陽城縣山堂肆
考王屋山在山西澤州陽城縣南上有仙宮洞天廣
三十里狀如屋故名列子所謂愚公謀徙者即此
盤亭山在縣西南八十里羣峰亭立一名塔樓山
鐵盆嶂在盤亭山左壁立千仞有石泉形若仰盂懸崖
滴溜白孕謙鐵盆嶂大士殿碑記陽城西南多山其
秀削攢竦稱最竒者惟盤亭盤亭之尤竒者惟鐵盆
嶂嶂純石骨一壁萬尋而頂有微膚凝滑若脂方廣
僅數尺當佛座下兼有神瀵出自石隙珠滴成泉下
有凹石仰承之渟涔晶徹儼若盆然嶂以此得名
嶕嶢山在縣西三十里下有濩澤縣址水經注陽衆
水東逕陽陵城南即陽阿縣之故城也漢高帝七年
封卞訢為侯國水歴焦嶢山東下與黑嶺水合五
朝志濩澤有嶕嶢山濩澤山通典嶕嶢山在濩澤
縣通考嶕嶢山在陽城
清涼龕在縣東二里厓巔有石室有風隧
峪溝山在縣東二十里蒼崖插沁曲磵穿林
小天壇山在縣東二十里形類王屋一峰聳峙俯瞰沁
水白孕謙小天壇山神廟碑東二十里曰劉善村
當沁水之隈其北一峰最為崷桀羣向諸山頫下之
梯級始届頂以視王屋殆具體而微者耶舊有軒轅
廟亦名小天壇或古者用以副王屋也
金裹谷在縣東三十里谷中龍泉建海會寺松柏森蔚
樓閣參差曲水迴廊修篁游鯉所謂海會龍湫也張
金銘嘗撰種松銘并獨夜聽泉詩内有鳳尾竹清夜
無風自響似金玉聲所謂海會竹風也
虎谷在縣東三十五里屯城清溪懸崖張慎言詩石
室溪橋泊水東盖溪盡有小梁梁上懸崖有苖閣似
飛樓云
可樂山在縣東三十五里層巒曲磴上有瀑布二徑數
圍高可數十丈山半有龕瀑布挂前似水簾
羊腸坂在縣東六十里下有棲龍池
北隠谷在縣東長河北南有梵洞
南隠谷在縣東長河南
小崦山在縣東南二里峭崖臨沁河上有甘泉
石門在縣東南二里兩山中劃澤水流其中白孕謙
石門詩萬山奔一城石門當水口仰垂千仞壁清潭
俯承臼
香臺山在縣東南二十里上有唐太宗廟
莽山在縣東南四十里相傳蕭王追王莽至此峰巒
雄亘北巔曰北立門由此而下如入淵井行數十里
至麓有紅峪水轉而上如陟梯磴又十里至巔曰南
立門側立一峰曰繫馬樁有試劍山雙巖夾紅峪水
巔有石人山又有三盤山
九女臺在縣東南四十里屹峙沁河中濤響轟雷上有
九天仙女祠陳廷敬九女臺北黑龍潭詩河流雨
沄沄此山罄而控其北皆連峰排拶故縱送陡崖臨
數仞潭水鬱澒洞相傳是海眼仰口若大甕
石塘洞在縣東南四十五里陽阿水入沁之側洞懸山
坳白孕謙遊石塘觀龍潭登九女臺紀事石塘至
臺頂不肯不&KR0706;﨑
小寨山在縣東南五十里沁水東繞有鳥道裁可容步
隠谷在縣東南六十里巖谷嵌空下俯危崖側有梵洞
龍崖在縣東南六十里崖半有龍洞燃炬行里許有潭
孤山在縣東南八十里
麻樓山在縣南四十里有東西中三峰相距四五里實
不連屬
蒸餅洞在麻樓山南石壁百餘丈梯繩而上中長二百
餘步昔人作板橋三十間今圮後有一泉可飲數百
人
峰山在縣南四十五里孤起高峻
黑龍洞在縣南六十里西南深澗中林木環密有黑龍
廟
千峰嶺在縣西南四十里析城山東石壁臨清溪仄徑
裁通
修真洞在縣西南五十里臨澗村一名仙人洞洞門屹
懸躋攀里許有石龍石象石獅石流蘇石爐石榻變
幻千狀
雲濛山在縣西南八十里府志作九十里峭壁密林
鐘鼓山在縣西南百里垣曲縣界
卧虎山在縣西四十里山勢殊險麓有靈泉寺谷有
萬松亭
陶峪在縣西四十里峪左即淘峪河也兩山對峙前突
高阜土人名石龍戲珠内建福勝寺寺側雙潭澄碧
其一四周石崖水由厓出似門其一似盆左右蹲石
似獅
畫山在縣西北三十五里形肖一畫
營匠山在畫山前舊志清淵水自表山而來疑即此
靈通山在縣西北五十里山半有風洞
萬戶山在縣西北五十里登巔見縣舊治及聚落
傅齊嶺在縣西北七十里沁水縣界
白巖山在縣北三十里中有龍巖刹後圍栩障前鉤栢
帶一石梁斜通巖壑上有地平廣六十弓又倚大巖
壁立數十仞陟巔可望析城底柱莽樊諸山石梁東
南彈碁石下有泉左崦山又左方山胥一山也
楊貞肅繼宗讀書于此
崦山在縣北三十里方山右東有白龍潭禱雨多應又
有白龍神洞王國光詩谷轉出清池
方山在縣東北三十里形似憑几
史山在縣東北三十里産鐵西五里有金裹谷堆堆下
有鐵鑛
龍巖山楊繼宗嘗讀書於山有詩
金谷在龍泉寺前
隠洞白東谷居此東谷千佛精舍記予歸山中所居隠
洞巖壑險絶獨西峰有洞名梵延
白澗嶺在濩澤水西下有濩澤泉
郎家山
沁河繇沁水縣郭壁鎮南入縣境東北屯城里經潤城
東會百眼泉又經沁渡迤邐而南西滙蘆河澤河桑
林河又東滙長河至公娥澗出山口建瓴下注至潭
懷滙丹水入河沁河有潤城津沁渡津王村
津水經沁水又南過陽阿縣東又南出山過沁水
縣北(按沁水出山始過沁水縣北宜考)水經注沁水南逕陽阿縣故
城西魏土地記曰建興郡治陽阿縣郡西四十里有
沁水南流沁水又南與濩澤水合又東南陽阿水左
入焉又南五十餘里上下步徑裁通小竹細筍被於
山渚蒙籠拔密竒為翳薈也沁水南逕石門謂之
沁口
濩澤在縣西北十里源出嶕嶢山東南流至平頭莊入
於沁瀦水一泓澄瑩不竭縣名濩澤州名澤胥以此
西白澗嶺下有濩澤泉東北流合沁河泉西有濩
澤靈源祠通典澤州因濩澤水為名金志有王
屋山濩澤濩澤城西三十里澤城村漢置縣唐初
改澤州治尋移端氏世紀堯求賢四岳薦舜堯命
之于順澤之陽即濩澤也濩澤之漁爭坻舜乃往漁
焉鮫人巽長爭以深潭與之路史淮南子云釣于
河濱濩澤在今澤之陽城唐濩澤縣應劭云澤在縣
西北沁水東逕濩縣故城南漢之澤氏縣魏土地記
云陽阿有沁與濩澤水合者紀在梁惠王十九年晉
取原武濩澤墨子亦言舜漁在此故金鑰謂澤州為
舜澤十道記云澤州以濩澤得名皆在河東或云漁
于濟隂雷澤非也
棲龍潭在縣東六十里建龍神祠上有羊腸坂陽阿
水自章訓里經境内數十里至棲龍潭兩山夾峙一
綫裁通石磴懸陡建瓴瀑注乃入沁河焉水經注
沁水又東南陽阿水左入焉水北出陽阿川南流逕
建興郡而其水又東南流逕午壁亭東而南入山㳂
波潄石漰澗八丈環濤轂轉西南流入於沁水俞
時棲龍潭記盤渦伏流竒成自天白孕謙棲龍潭
神廟碑潭當谿谷衆流穿射之衝泓然深窈莫測底
極或值暑雨秋濤蕩潏凌嘯及夫沍寒收潦湛然一
碧若巨螺盛&KR0812;醁萬斛沿岸石凝滑如脂履之頭涔
欲墜習傳其中為神龍之官潭遂以此名四外山雄
立矗起稍南平岡迤靡磊然若畫置名曰龜山土人
廟其陽享祀惟虔徐乾學午園記午壁亭不見於
志乘以道元之言考之當在故陽阿縣南為今高平
縣西南界澤州西界與陽城接境其南五十餘里小
竹細筍被于山渚蒙蘢拔密又南則石門枋口迴轅
孔廟接河南野王之地今考其形勢惟棲龍潭尤肖
沇水在濟源縣西源本太乙池東北流注於秦澤為濟
西源㶌水在濟源縣東北南流與西源合為濟東源
水經濟水出河東垣縣東王屋山為沇水水經
注山海經曰㶌水出焉西北流注於秦澤郭景純云
㶌沇聲相近即沇水也潛行地下至共山南復出於
東丘今原城東北有東丘城孔安國曰泉源為沇流
去為濟春秋說題辭曰濟齊也齊度也員也漢地
志王屋山沇水所出釋名濟源也言源出河北濟
河而南也洞天福地記濟瀆源出王屋山名沇水
係清源王所理
玉泉二一在東關青陽坊街北元主簿丞相托克托子圖
卜岱建清風亭一在西關同固北土人名西大泉
百眼泉在縣東三十里沁水濱有泉百眼滙流於沁
青蘿河在縣東南九十里源出底柱山緣谿環轉繇王
屋山下入濟源山海經人魚在太行之東北二百
里凡記䱱魚鯢魚孩兒魚名鰨名魶能緣聲如嬰兒
土人云聞雷則奔竄山谷
澤河在南郭外源出西三十里析城山之支東合清淵
水即西河也自表山而來入於澤水逕城南折而東
繇石門下入於沁水經注沁水又南與濩澤水合
水出澤城西白澗嶺下東逕濩澤墨子曰舜漁濩澤
應劭曰澤在縣西北又東逕濩澤縣故城南盖以澤
氏縣也竹書紀年梁惠成王十九年晉取原武濩澤
者也其水際城東注又東合清淵水又東得陽泉水
口又東南有上澗水注之水導源西北輔山東逕銅
干崖南歴析城山北自山隂東入濩澤水濩澤水又
東南注於沁水路史陽城漢濩澤縣墨子則言舜
漁在此澤今在陽城西北十二里寰宇記為烏虢切
矣郡國志言邑西今有地名舜田
桑林河在縣南四十里一名大河源出麻樓諸山歴西
冶合龍洞川水東北入於沁地多桑名曰桑林相傳
成湯禱雨於桑林即此今湯廟前瀦水澄泓不竭
盤亭河在縣西南八十里源出析城山麓滙諸澗水繞
王屋隂迅流而下瀑布垂巖懸河注壑南流入濟源
界
西河自畫山經縣西南上王曲李丘遶縣西南入於澤
河水經注澤水又東合清淵水水出其縣北東南
經澤城東又南入於澤水
蘆河古陽泉水也發源沁水縣鹿臺山樓子坡經縣西
北芹池劉村蒿谷美泉孔寨至下孔入於沁水經
注陽泉水出鹿臺山山上有水淵而不流其水東逕
陽陵城南歴嶕嶢山東下與黑嶺水合水出西北黑
嶺下即開蹬也其水東南流逕北鄉亭下又東南逕
陽陵城東南注陽泉水陽泉水又南注濩澤水陽
泉水古入澤水今直入沁
長河發源鳳臺大陽鎮經縣境入沁河
龍泉明文翔鳳龍泉行險乃在濩澤之西芹池之東巖
壁或懸六七寺澗石頻推兩三松羊腸盤處天如帶
豕腹脹時水似弓王國光曰海會亦名龍泉前有
金谷王惲憩陽城北龍泉寺詩萬松亭廢久重拂
短碑看詩注碑大定間澤州刺史楊庭秀撰
靈泉司空圖靈泉禪院記中條發於蒲企於艮傑出而
為太行則天壇不得不冠冕嵩華爭勍日觀也其北
川壑會流盤鬱濃粹自高平西顧以至靈泉極矣泉
之為靈非惟利物當以滋潤所及不育毒螫也
暖泉王國光詩泉暖猶聞野荇香
陵川縣
黃圍山在縣東南五十里孤峰插天陟巔見黃河山半
洞内有山有谷有風門有雲門有神井有石鴿雙飛
有石乳墖昔人秉炬深入四五里遇黃河一朽木不
敢越而返洞口一峰中空如門名天門孫必振詩
洞口霏霏烟霧輕莊嚴妙相當窗牖座後突兀說法
臺寳墖玲瓏三五耦石乳懸空滴蔗漿龍泉清冽𠻳
瓊玖四壁斑斕翡翠屏鳳篆龍章雜蝌蚪石芝倒
掛白鴿飛石脊蜿蜒蒼螭走
孤圍山在縣東七十里高十里盤踞八里四面山麓至
此胥為絶壁周圍環合殊肖石城中突涌一峰青插
天際惟飛鳥可至其上水瑩巒映互相噴薄雖畫工
不能摹也一名孤峰山下有平田水
狀元峰在東川雙峰峭峙殊肖青萍吉祥院碑宋崔有
孚十五歲鄉貢第一二十五歲狀元及第蘇村墓表
金武明甫貞元中狀元及第明甫猶子武天佑承安
五年狀元及第天祐弟天和太和中狀元及第仕林
莊墓表趙安時字全老號東岡正隆間狀元及第官
至中順大夫南京路兵馬都總管上騎都尉天水縣
開國子食邑五百戶賜紫金魚袋安時弟安榮狀元
及第又晉寧路李俊民狀元及第嘗避兵邑之嵩山
故建七狀元祠於東川
東海神山在縣東十一里
箕子山在縣東二十里逓高五里西南山麓石上巨人
足跡相傳箕子避地憩山中及武王訪以治道於此
納履焉
花瓶山在縣東五十里逓高五里盤踞七里
板山在縣東五十里連熊耳山山方而峭
馬武山在縣東五十里周百里四壁峭立有漢馬武砦
山中棘無倒刺蛙不鳴土人傳漢光武蹟
風門山在縣東六十里連板山形似門
天柱山在縣東八十里下為輝縣泊
含珠砦山在縣東河南輝縣界
王莽嶺在縣東百二十里輝縣界
菊巘山在縣東南五里高二里一名漳門山捍水口多
菊上建龍王祠
黃圍洞在東南五十里黃圍山夐䆳莫測相傳達紫團
翠微洞云洞中石乳滴為浮圖中有靈湫殊清冽
旱禱輒雨
錦屏山在縣南二十里山形似屏霞彩標映産芍藥宋
元豐間都君錫棲此邑令呂由庚偕聞人高子美谷
漢臣入山訪之為芍藥會焉
棲鳳山在縣西南四里東有泉繞山麓伏流
靈泉山在縣西南十里上有靈泉
馬鞍山在縣西南四十里臨附城鎮
九仙臺在縣西南六十里石臺突起高數十丈相傳有
仙棲此丹成乃去
鳳凰山在縣西南七十里形似鳳接高都河至鳳臺縣
五十里
古賢山在縣西南七十里(志美名也)
龍門山在縣西一里兩山横亘中缺似門
魯山在縣西十五里上有松峰
秦嶺在縣西北三十里
寳應山在縣西北四十里逓高七里連長治西火嶺乃
秦嶺之北峰也雨則雲散於下霽則雲卧于上有
甘泉傍有古洞相傳寳應寺僧修寺取物料洞中寺
成擁石閉洞化此
黃沙山在縣北十里高三里盤踞七里北接蒲水一名
天一山又名太乙山
聖宮山在縣北二十里壺關界西南有蒲水流合丹河
嵩山在縣東北三十里接佛山五里
六泉山在縣東北四十里上有六泉自山半六泉洞中
出
佛山在縣東北四十里矗高三里太行絶頂文翔鳳曰
俯視中州九千四百八十仞
熊耳山在縣東北四十里連六泉山雙峰峭對若熊耳
然月自峽中吐出
一斗水在縣東九十里山石上用之旋盈不用亦不溢
可容斗許接河南輝縣
平田水在縣東南九十里源出孤峰山下流注河南輝
縣入於衛
瀑布泉在縣東南百里懸崖瀉下似飛烟之輕漾一
名鯉池
西溪在縣西南四里發源鳳山之麓
雙泉在縣西南四十里二井一甘一苦
清涼泉在縣西南六十里元好問曰陵川峙太行之巔
天壤間清涼界也
義井在縣西二十里汲以序
蒲水在縣北二十里發源聖宮山西南流入長平丹河
東接壺關馬鞍山
淅水在縣東北四十里經壺關界東南流入縣境又東
流入河南林縣注於滏陽
落雁池元郝經故第側擬汴金明池也郝文忠充國
信使北還之歲汴中民射雁金明池得帛書云霜落
風高恣所如歸期回首是春初上林天子援弓繳窮
海纍臣有帛書中統十五年九月一日放雁獲者勿
殺國信大使郝經書於真州忠勇軍營新館是時南
北隔絶不知中統之久改至元也又文忠儀真館中
雜題持節江頭久食魚館人供雁意踟蹰呼兒細看
雲間足恐有中原問訊書則故第之名落雁池也固
宜(事詳元史及宋濂題後)王逢讀國信大使郝公帛書詩注公
羈旅日有以雁四十餉公内一雁體質稍異命畜之
於後雁見公輒張翮引吭而鳴公感悟擇日率從者
二十七人具香北拜二人舁雁跽其前手書尺帛親
繫雁足且致祝曰纍臣某敢煩雁卿通信朝廷雁其
保重欲再拜雁奮身入雲而去未幾虞人獲之於苑
中以所繫帛書託近侍以聞上惻然曰四十騎留江
南曾無一人雁比乎遂進師南伐越二年宋亡書今
藏諸秘監河南主客劉澹齋云
六泉出六泉洞
甘泉在寳應山味甘如飴
沁水縣
龍岡在縣東二里
夫妻嶺在縣東十五里迤東三十里連仙翁山嶺上高
峰為尖山山東數十里有紫沙門相傳夫妻挽車力
窮而斃張昌詩夫妻推車上長坂化為兩鳥常相偶
楊㯹復授建州刺史鎮車廂及齊神武圍玉壁别
令侯景趣齊子嶺檦恐入寇邵郡率騎禦之景聞㯹
至斫木斷路者六十餘里猶驚而不安遂退還河陽
拾崇凹嶺在縣東十五里連將軍腰小堯嶺
馬邑山在縣東二十里金志沁水有鹿臺山沁水馬邑
山通考有沁水鹿臺山馬邑城
偃月山在縣東三十里一名車輞山
峰岳山在縣東四十里上有峰岳寺
三皇嶺在縣東五十里
紫金山在縣東五十五里
仙翁山在縣東六十里東南三十里連子沙腰東十五
里連榼山高壓羣岫繇仙翁而東南高峰倏峙是為
三纏凹
三纏凹在仙翁山東南距縣七十里有竒明崇禎六年
三月丙午山西兵擊賊於陽城北張道濬設伏於三
纏凹賊至伏起擊之斬其魁生擒賊首滿天星闖王
賊大奔巡撫許鼎臣獻俘闕下奏道濬功第一按此
闖王非高迎祥也
熊耳山在縣東六十里繇佛廟嶺而東兩山高峙
佛廟嶺在縣東六十里
林村嶺在縣東六十里
鳳凰山二一在縣東七十里連大尖山高峰迤東連岳
陽浮山界相傳秦始皇斬絶二十餘步一在縣東北
十五里
孤山在縣東八十里一名筆山邑人常評事倫十五歲
著筆山賦曰山形噩山色碏驅神兵加斧鑿
榼山在縣東九十里清泉飛閣松栢參霄白松三左二
圍一丈五尺右一差小高胥數丈膚理瑩膩似雪山
中萬松皆然此其巨者耳明張五典三松說曰密縣
白松彼一此三其數不敵也今存二
金山在縣東九十里古端氏城西南
卧牛山在縣東百里一名大嶺横亘十餘里上有西子
梳洗臺東北為欄杆嶺又東下陡立一峰名散石臺
文筆峰在卧牛山東一名華盖
嵬山在縣東百里羣山綿延一名隗山唐志端氏有
隗山按山在古端氏城東勢甚峻巔有浮圖下有九
龍祠
西岳神山在縣東百一十里山麓有賈封鎮在賈封者
為西岳神在湘峪者為東岳神
岳神山在縣東百二十里鳳臺界高十里迤東北四十
里連老馬嶺山麓為湘峪村張慎言勒石曰肫岳
樊山在縣東百二十五里山後即可樂山午亭詩注
樊山一名芙蓉九蘂山陳廷敬老姥掌游記上黨
南三百里有山曰方山又南十五里曰洞陽山又南
十五里曰樊山三山高出地上皆直下萬仞繇樊山
則枝分條披為峰為壑為𡼏為㟧為巘為巒為岫為
巖其又南則砥柱析城巖壁重複如樓堞如墉隍如
玦如環繚絡數百里其中長川夾岸若斷若連盖陟
樊山之巔皆見焉樊溪東涘在山之南有曰老姥掌
數十里之内聫嵐亘輝俯可摶擷如置諸掌昔以
掌名肖其形矣
元天洞在縣東一百三十里燕丹砦上
吳山在縣東百四十里山半有賈寨迤邐至東北為蟠
龍嶺上有馬跑泉
空倉嶺在縣東百五十里高平界相傳秦白起詭運米
置倉於此以紿趙括
老馬嶺在縣東百五十里高平界迤北五十里連秋峪
嶺
鵰黃嶺在縣東百六十里長子界崔府君蹟見搜神記
秋峪嶺在縣東百七十里高平長子界迤北三十五里
連宇峻嶺
子沙腰在縣東南八十里連方山南十五里連眼子腰
梁家莊陽城界下有沁河
石樓山在縣南二里崚嶒崒嵂形似樓臺山半舊有石
樓後廢下有濯纓泉入杏谷水何景明石樓賦沼
清溪跨絶澗控天梯鈎石棧羅羣山於膝下挺層臺
於天半彭甫六柳莊記沁之南一里許有山曰石
樓林巒峭壁川原奥衍其畔有田田有泉自地湧出
清冽可愛
鹿臺山在縣南二十五里迤東北二十里連石樓山御
屏山又迤東二十餘里連夫妻嶺高峻隂森夏日積
雪山有文石岡雙蟾嶺巔上時聞仙樂聲水經注
陽泉水出鹿臺山山有水淵而不流王惲鹿臺山
詩注在澤州沁水縣南二十里時被安西王命伐石
於此詩曰遠尋文石岡來歴南山纏鹿臺臺為山幽
徑蟠古篆後峪行未盡前嶺已當面行經雙蟾嶺石
怪驚變現闖首槲樹間氣自太古練山海經有鳥
狀如雄雞人面名曰鳬徯
小堯嶺連鹿臺山
御屏山在縣西南二里形似屏
南陽仙洞在縣西南五十里南陽村南山洞名仙人碣
洞口闢虚牖石蓮倒垂進數武石雲層湧色蒼白又
百武洞高至五六丈廣半之有石牀石龜石龍石獅
石象又一里有石蓮臺石佛石鼓擊之聲徹洞外後
有竇時聞風濤聲云
鳳原岡在縣西半里高二里連玉嶺高峰繇玉嶺迤邐
而下平岡袤衍一名平原嶺水環抱
玉嶺在縣西五里迤西袤三十里連東塢嶺繇東塢嶺
東南而下起伏蜿蜒至此突峙峻峰俯挹羣岫有澗
曰龍池
烽燧嶺在縣西二十里明初駐師於此
漢嶺在縣西三十里保義村相傳漢光武討銅馬賊
經此
杏谷在縣西三十里
天子嶺在縣西三十里保義村東南相傳蕭王討銅馬
經此
阜山在縣西四十里隋書名輔山五朝志沁水有輔
山金主簿瓜爾佳陞擒賊常文憲作阜山戰勝傳
歴山在縣西五十里有舜廟廟側有潙汭二泉北有大
洪池小洪池西北有陶壑谷幽榛密民居尠少
黃士洞在歴山西内有丹竈石牀
丹坪山在縣西六十五里白華村有下疊中疊上疊上
疊有泉巔有平地三十畝山下為丹溝岳將軍七砦
之一
關子門在縣西翼城界東南十餘里連拾崇凹嶺
東烏嶺在縣西北四十里南連關子門杏水源嶺麓
地理志名黑嶺避宇文諱易今名縣志穆天子傳
鈃隥即此二山(山西郡縣志多書鈃隥胥涉傅會)
碧峰山在縣北三里逓高四里盤踞五里東連鳳凰山
又東連車輞山至河頭村下有沁河西十餘里連清
風嶺高峰又十餘里連東塢嶺峭壁茂林建五龍神
廟有靈泉東崖有槲樹鼓掌聲應一名驚雞樹
大尖山在縣東北二十里東數里一岡横亘北跨岳陽
浮山二縣袤五十餘里名横嶺鶴鳴老人圖記曰長
城
三尖山在縣東北三十里三峰並峙
宇峻山在縣東北百里長子界古名巨峻山五朝志
端氏有巨峻山金志端氏有石門山巨峻山迤
北三十里連鵰黃嶺迤南折六十八里連佛廟嶺又
西南三十里連三皇嶺嶺下乃鄭莊也
洪谷唐洪谷子荆浩字浩然隠太行洪谷工丹青尤長
山水為唐季之冠所謂荆關董巨也
石門山
沁河在縣東十五里源出沁源縣綿山經岳陽縣東大
匠村入縣界大將村西南流經佛廟嶺紫金山間又
經三皇嶺車輞山間凡五十餘里至鄭莊村又南合
梅河又東南流五十里至端氏鎮又南流三十餘里
至武安鎮入陽城界西南流百五十里至河南濟源
縣境復折而東經河内武陟入黃河水經注沁水
又南與驫驫水合水出東北巨峻山乘高瀉浪觸石
流響世人因聲以納稱西南流注於沁沁水又南與
秦川水合水出巨峻山東帶引衆溪積以成川又西
南逕端氏縣故城東昔韓趙魏分晉遷晉君於端氏
縣即此是也其水南流入於沁水金地理志濟源
縣有太行山以沁水為界西為王屋東為太行河
有曲堤渡鄭莊渡武安渡沁河在懷慶府城
北二里枋口水在濟源縣東北三十里兩山之間
沁水經焉舊以枋木為門故名晉司馬孚壘石為之
又名沁口沁水自太行南出由枋口而東會堯王
泉水又東丹水注之魏建義元年六月葛榮使其
僕射任褒率車三百餘乘南寇自沁水
梅河源出東烏嶺梅谷村東澗東流三十餘里合梅谷
溝水名梅水又東流至縣東南合杏水又至河頭五
十里入沁河
杏河源出東烏嶺陜溝村南澗南流三十餘里合杏谷
溝水名杏水折而東十餘里合梅水
海子河源出秋谷嶺西南流至端氏入沁河
玉溪河源出空倉嶺西北流五十里至金峰東合海子
河
慈泉在樊山巔陳廷敬慈泉銘序樊山之陽高千仞
未至巔百步有泉在山徑沙石間坎甃清澈味甘冽
異他水不盈不涸百鶴阡在其東故名慈泉
靈泉在筆峰山五龍廟内深尺許旱澇恒盈少汚輙涸
虔禱輒應相傳飲之却疾云唐李端金李廣明陳清
胥有詩
義井在縣西二十里義井村地少水一井味甘百里人
以次而汲無敢少紊
蘆河在縣西四十里發源鹿臺山西流至陽城縣東十
八里入沁河
可陶谿在歴山西北傳為舜作陶器地
龍潭在縣西北二十里
馬跑泉在漢封村内石崖上相傳蕭王馬跑地得泉
濯纓泉
山西通志卷二十三
