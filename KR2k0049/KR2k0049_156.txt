山西通志卷一百五十六
列女(八)
遼州
明
李聚妻杜氏年二十四夫亡家事寥落織絍資饘粥孀
居五十七年洪武間旌表
御史張澤妻陳氏年二十一夫亡子尋亦夭氏煢煢孤
苦志節不渝正統間旌表
李綱妻王氏夫亡氏年二十一遺腹生子貞信茹苦撫
孤操持終老成化元年旌表
韓軒妻曹氏年二十一軒亡舅逾耄子蒿甫週歲氏食
貧操作奉翁無缺禮訓子底於有成成化三年旌
藥俊妻王氏年二十三夫亡守節育子踰六十卒成化
十年旌表
李烈女字孟春李維長女正德六年賊迫自度不免迎
謂賊曰姑少俟容易新履以從登樓久不下賊趨視
已縊於戶後賊嗔其紿已揮刀斷屍而去時年十有
七歲
原女名芙蓉原宗淮女年十八未適人正德六年與祖
原資同被賊掠女曰釋我祖即汝從賊為釋之女睥
睨祖遠拂然改容詈罵求死遂遇害
張女名玉蘭張俊次女年十八偕羣婦避亂養濟院中
賊至大索擇美艷者十餘人以行玉蘭亦在選驅之
獨不從賊怒殺之
小甎兒曹錦長女年十九被掠母愛憐之令且無死甎
兒曰我家傳清白兄列衣冠今從賊偷生後將安往
不如死遂被害
王敏妻宋氏年二十四歲賊變與諸婦藏於室賊破門
而入盡驅之行氏獨匿房投繯死
尚義妻李氏年二十歲被賊執奮罵不屈投井死
韓經妻鄭氏年三十歲聞寇警匿鄰婦白氏室中賊索
少艾白氏告其處挽之不出遂見殺
孫資妻張氏賊至不屈偕二女胥遇害侯倫妻常氏年
二十五歲藥奉妻張氏年十七歲楊繕妻赦氏年二
十七歲胥以不屈死
馬進成妻宋氏年二十五夫亡矢志不二撫孤成立夀
七十二歲卒知州許申請旌表
張天瑞妻王氏子一中妻原氏胥二十餘而寡撫孤守
志姑婦同操隆慶間御史旌其雙節
趙季冬妻周氏年二十夫亡逾月遺腹生子氏鬻手撫
孤迎養孀母終年萬歷間御史旌之歲給以錢米
白守安妻李氏少寡撫子甫成尋亦卒復撫幼孫閱年
八十有四當事旌之
生員郝奇士妾吳氏崇禎壬申寇警女雙孩年十四氏
恐被賊汚迫之縊視其既死亦即投繯自盡
生員秦之奇妻郝氏壬申寇變舉家匿高樓俄而寇至
圍兩日不下賊積薪為縱火計氏挈子容語夫曰事
危矣君兄弟五人止此一子速負之踰垣下天不絶
秦祀難可脫也之奇詰氏所之曰必不辱君投烈焰
而死
王没妹生員王家俊女流寇陷城母拊其背曰賊勢已
迫兒無辱身女聞命遂引簪自刺觸柱死
弓大姐貢生弓發第長女壬申年十六聞賊至投火死
奉詔建坊旌表
王雍俊妻巨氏夙嫻婦道鄉里稱賢壬申寇入城氏挈
子避難賊迫氏曰我良家子不忍落賊人手遂棄子
自縊
生員劉啟先妾王氏聞賊陷城抱二歲女投井死啟先
嫡女適孫敬承歸寧母家庶母死氏即從之
王政妻任氏趙繼國妻韓氏王祐妻杜氏楊道儒妻李
氏趙延吉妻李氏薛永昌妻房氏生員趙嘉謨妻常
氏王料元妻邢氏宋國順妻王氏趙丕揚妻王氏生
員劉振元妻孫氏郝秀士妻楊氏劉燕和妻常氏孟
三槐妻弓氏李本清妻王氏李廷臣妻趙氏以上俱
守志節
榆社縣
明
張子慶妻楊氏歸慶一載而慶卒氏年二十擗踴號泣
三日夫既殮縊于柩側
廩生王懷賢妻趙氏年二十六夫亡撫子二國寧國定
為諸生胥先氏卒與兒婦兩周氏同撫孫曾入庠者
六食餼者二守節六十四年夀九十有四長婦八十
二次婦周八十
楊保姐楊相之女嘉靖甲辰年十五山賊楊邠嘯聚肆
掠聞女美舉火刦之女義不受辱即投烈焰自焚死
邑令馮立碑墓所曰烈女楊處子之墓有讚
楊墨女楊傳芳女嘉靖甲辰賊犯境女與衆婦登閣避
之賊縱火於下女泣謂母曰人生孰無死辱身不可
為遂從閣投火及墮地距火數步賊欲挽之女急匍
匐入時年十有四歲當事勒碑以紀其烈有讚
生員田世用妻李氏年二十五而寡遺襁褓女二氏撫
之守志事孀姑尤謹奉詔旌表
李攀月妻孟氏年二十六夫亡幼子一孀守五十年奉
詔旌表
李好樂妻王氏好樂十四游庠十七而夭氏矢死哀號
不輟聲夫葬畢自縊於室
生員李舒馨妻連氏年二十二而寡晝夜哭泣勺水不
入口旬日而殂
廩生李雲龍妻程氏年二十三夫亡慟絶復甦雲龍甫
盖棺氏即雉經以殉
岳烈女岳進德女年十九美姿容崇禎壬申避寇出走
行至河突與賊遇女大罵不屈賊怒割舌剖腹最為
慘毒維時隣婦楊桂妻厠其旁股栗不能正視
裴烈女裴爾榮女年十七被寇掠迫之俱去氏策馬疾
馳躍高崖而墜裂屍數段死
劉東川妻張氏子生員繼明妻郝氏庠生張淮妻王氏
李震妻白氏廩生郭朝賢妻趙氏張克堯妻高氏常
愈夀妻朱氏范大倉妻李氏周海妻趙氏生員李遇
霖妻裴氏吏典王元印妻曹氏監生常城妻王氏王
志民妻孟氏以上俱守志節
國朝
廩生田凝玉妻石氏年二十六夫病憂勞備至將不起
氏欲從死家人防之凝玉殁三日防偶疎自經柩側
喬肯堂妻周氏庠生趙學博妻王氏庠生王之佐妻裴
氏張鳳翔妻趙氏庠生張維坤妻常氏廩生王維乾
妻常氏廩生連城琇妻王氏廩生石擎天妻常氏以
上俱守志節
和順縣
明
齊景妻李氏年十九夫亡無子守節終身
生員王煒妻馬氏年二十夫亡事翁姑撫幼子孀居四
十餘年完節以終
監生郭廷佐妻藥氏年二十有奇夫亡子甫週歲氏矢
志不二教子成立年八十餘卒
生員周士奇妻李氏年二十餘而寡無子女生員周士
傑妻王氏年十七而寡生員周士美妻王氏都御史
雲鳳孫女亦年十七而寡三孀一志畢世不渝當事
以三節旌
沁州
元
劉瑋妻張氏晉寧路沁州人至順三年詔旌志節
明
生員温縉爵妻李氏夫病禱天願代及卒遂自縊奏聞
旌表
劉慶妻周氏年二十而寡矢志撫孤尋子亦卒氏節操
不移成化八年奏聞旌表
義官馬驥妻姚氏年二十五夫亡遺一女矢志守節閨
門肅然正德十一年旌表
李謙妻張氏年二十夫亡無子安貧守志誓不他適張
遘疾其女名白女兒截手中指沸湯以進張病旋愈
人稱節母孝女云
生員楊可進妻王氏年十九夫亡苦節勵操撫孤成立
夀八十有六奏聞旌表
左東漢妻霍氏早寡遺孤宁未週撫成娶婦越三年宁
亦殁婦武氏勵志如姑子之弼登賢書之相列邑庠
生員秦孔威妻王氏年十九而寡撫子守節孀居四十
餘年萬歷間旌表
張光斗妻吳氏崇禎間流賊猖獗氏被執不屈扶馬上
輒下墮賊怒亂刀斫死
吳明道妻史氏為流賊所獲賊衆噱飲脅之坐令行酒
氏涕泣不顧乘間出投厠賊挽起為湔滌更易衣頃
復投之賊怒擊以瓦石死
生員劉薦妻張氏被寇掠縛馬上求死不得行四十里
許賊汲水飲馬氏奮躍索盡斷趨赴井死
駢應春妻陶氏應春方汲井上賊驟至被殺氏聞難奔
赴抱屍痛哭先投女子井氏從而墜之
生員張習古妻王氏監生張惟遜妻李氏左東銘妻張
氏生員曹廷佐妻張氏崔林妻張氏生員王尚賢妻
武氏廩生張士瑞妻時氏生員楊魁妻劉氏舉人劉
三元妻郝氏吳士英妻王氏宋詔妻胡氏妾張氏趙
明輝妻姚氏以上俱守志節
國朝
生員閻尚名妻程氏年二十五而寡子幼姑老氏生養
死葬克盡婦道夀七十四卒康熙三十九年疏請旌
表
生員秦繼緒妻陳氏年二十八而寡家貧日一食冬不
棉略無怨色課子綦嚴夜鮮膏油氏為燃薪以照子
駿卒為知名士苦節三十三年夀六十五卒雍正八
年建坊旌表
廩生楊廷擢妻張氏少寡事姑孝課子尤嚴既長遣就
外傅書所受業夜歸必令習復成誦惰則輒加鞭扑
不宵分不止子徵奇尤奇俱列庠食餼尤奇成進士
讀中秘書氏意差慰踰年遂卒大學士李光地為之
傳
岳沖漢妻楊氏夫亡子夭嗣族子又殁境苦節堅夀八
十六卒
靈應亨妻劉氏年二十三夫亡遺孤亦天立志守節夀
八十二卒
王悦曾妻張氏年二十三夫亡一女方五歲悅曾有幼
弟二氏撫之如子會有求婚者氏微哂曰俟叔有室
女有家吾有以自處也何嘵嘵為越十數年婚嫁既
畢氏曰吾責盡矣闔戶自縊
楊培模妻王氏培堂妻李氏胥少寡模子一堂女二妯
娌共撫成之未幾子秉正卒幼孫復夭正妻陳氏亦
青年矢守以終
張□妻王氏年二十一夫亡矢死不二恒拊二女而言
曰俟若事畢吾當為自了計閱十有七載兩女相繼
出閣氏哭泣求死遂自縊
生員楊蔚起妻李氏年二十七而寡撫子撫孫胥先氏
卒苦節五十年夀七十六卒
生員劉元生妻王氏生員王士佐妻温氏生員李鳴鳳
妻楊氏生員楊春肇妻程氏生員楊甲名妻張氏生
員李廷翰妻李氏孝子楊春光妻武氏崔凌雲妻劉
氏秦都雍妻王氏王加授妻張氏子王永宜妻胡氏
廩生劉奇生妻柴氏生員郝清瑞妻楊氏李滿紅妻
王氏生員李之齡妻梁氏史現龍妻李氏宋產宣妻
張氏生員郭王圖妻程氏牛伏英妻郝氏劉敉生妻
王氏龔鴻泰妻曹氏李現紅妻李氏武生吳瑛妻梁
氏廩生張之英妻常氏副榜張大鵬妻劉氏李重華
妻時氏生員梁璧妻楊氏生員楊燦妻李氏生員張
彝妻王氏以上俱守志節
沁源縣
明
張承祖妻邢氏年二十五而寡無子守節終身洪武十
六年旌表
生員宋朝妻朱氏年二十夫亡無子遺女二食貧守志
親黨争勸之嫁氏注水於甕深埋三尺許上覆以石
板召勸嫁者環左右而誓曰待此水乾時吾當嫁也
自是衆不敢復言孀居六十餘年夀八旬餘卒女適
庠生董鳳來亦早寡撫子守志殆母氏之所式型歟
任甸妻姚氏年二十六夫亡撫子自立有成娶婦徐氏
遘疾篤徐曰夫病殆不起奚以生為潛自縊時年十
有八歲萬歷四十八年題旌建貞烈坊
生員王崇化妻任氏年二十二夫亡無子誓從死囑家
事於人次日遂自縊
廩生陰根陽妻郭氏年二十七夫亡矢死不二逾十二
載翁亡姑耄族叔強令改適氏舉刀自刎死
監生胡夢龍妻李氏生員郭奎光妻李氏李同春妻雷
氏以上俱守志節
國朝
王攀龍妻王氏姜寇變被執氏奮罵不屈賊怒斷其手
足死
生員王簡妻李氏為賊兵所掠挾行數十里罵不絶口
遂遇害
劉萬祚妻李氏姜寇變同夫避難遇賊殺其夫氏詈罵
求死遂遇害
庠生董鎧妻王氏年二十七夫亡無子夫弟幼忍死撫
之既娶舉子氏喜曰董祀綿矣妾可從夫遂乘間投
繯死
廩生史翼經妻姚氏少寡守志節越數年翼經弟衞經
又死翁泣謂衞經婦朱曰二子胥亡天喪我也我耄
不足恃媳盍自為計朱曰姆為人婦獨非人乎乃與
姚一志守節朝暮相依凡四十餘年卒
鄭一貴妻任氏夫死於虎無子誓不改適苦節五十年
夀七旬卒
拔貢郭鼎贊妻郭氏少寡遺幼女二茹荼飲蘗歴三十
九年卒
生員李一槐妻南氏廩生胡璞妻郭氏郭在禄妻劉氏
郭有麟繼妻宋氏姚殿揚妻郭氏李遇時妻劉氏郭
維屏妻史氏生員李鉉母萬氏郭中芳妻李氏庠生
胡應乾妻李氏以上俱守志節
武鄉縣
後趙
石勒妻劉氏有膽略石勒每與參決軍事
北魏
燕國公王文謨母張氏封夫人漢張良之裔矢德不爽
克稱聖善夫死訓成令子孀居白首年六十有六卒
後周
車騎將軍字文顯妻高氏封夫人箴訓有儀容言以德
肅泰中興賢才内則
明
王輅妻石氏年二十輅卒堅志守節誓不再適弘治間
詔旌
杜氏襄垣人寓居墨鐙之新村為村民王氏婦家貧歲
饑有里豪悅其色欲以非禮犯氏嚴肅自持凛不可
近豪乃賄其姑以勢迫之至日見笞撻杖痕徧體略
無二志後豪肆強暴氏疾走投崖死後人名其崖曰
清風崖邑進士李黼為立傳
李龍妻趙氏年二十夫亡事姑育子清苦自持嘉靖間
詔旌
張拱辰妻趙氏年十九夫亡哭盡哀是晩沐浴更衣潛
自縊當道給銀治殮仍賜旌奬
廩生魏國才妻陳氏年十九夫亡子爍甫三月氏日夜
寢苫塊意將不測姑諭之曰若死孤亦死魏不血食
矣氏悟忍死營葬畢織麻縷為糊口計伯叔兄弟歲
時饋遺槩弗受事姑盡孝訓子有成事聞旌其門卒
年七十三歲
生員董漢簡妻王氏夫亡守節四十載其子婦魏氏亦
以節顯
趙慶妻王氏年十九而寡撫子登高成立娶婦郭氏不
數年登高卒郭守志養姑里閈稱孝姑病預為治棺
衾每事為二及姑殁含殮訖囑家人曰姑死我事畢
是夜縊於姑柩側萬歷十八年奉詔旌表
馮烈女父九金襄垣人寄居攀龍鎮初字里民胡棟其
父因棟貧議改字富室劉九齡女曰貧富易操何顔
人世遂登樓自縊
董烈女父國章年十五未字流賊亂被獲女投糞厠賊
艷其色曳出之女大罵被殺
生員韓家奇妻李氏賊變家奇被殺其母弟子姪咸遭
屠&KR2285;悅氏色不即加刃氏怒罵抱嬰兒投崖死
李烈女父克寧僑居攀龍鎮己字而未嫁流賊攻寨急
將陷揚言曰多與婦女即解圍去女聞恐受辱從高
墜崖筋骨寸裂死
舉人史光顯妻劉氏流寇亂舉家匿窨中氏偶出執爨
賊猝至被執氏紿曰樓有金帛可取也賊信之令氏
前行甫登樓即闔戶從樓窗下墮虀粉而死
生員劉瓚妻李氏生員趙一科妻田氏魏邦定妻高氏
魏默妻梁氏舉人李人龍妻張氏舉人魏兼妻趙氏
魏堪妻李氏監生魏中原妻史氏庠生魏邦奇妻程
氏生員王賑民妻魏氏藺如妻金氏生員杜如樑妻
郝氏生員安永遠妻王氏生員魏天知妻王氏程可
立妻魏氏進士陳所行妻程氏以上俱守志節
國朝
生員魏以嘉妻趙氏年二十七而寡撫子子卒繼甥甥
亡兩媳相依垂十年相繼胥卒氏慘極人生哭奠翁
姑神主閉戶自經家人覺而救甦青烏家以塋兆不
吉言氏典衣脫珥購善地改葬三世撫孫振翼成立
年六十八歲卒
魏晉封妻董氏年二十八而寡家貧無子伯兄逼令他
適氏截耳自廢族人哀之為立嗣以全其志苦節五
十四年夀八十二而終
劉氏劉柱女己丑姜瓖亂避兵洞内賊攻洞執之縛氏
於馬行里許過高崖氏以善言紿賊賊信釋之躍身
墮崖死家人購得屍見一虎守其旁全體完好如生
舉人魏以寧繼妻韓氏年二十而寡以腰絰縊柩前絰
斷得不死前子景韓亦早殁偕媳竇氏撫孫完節以
寧弟以貞妻李氏年二十五夫亡無子齧指毁面從
守志三嫠相依垂四十餘年卒
貢生魏生中繼妻孫氏總督魏雲中弟婦也于歸二載
年十九無出生中殁砥志守節夀八十有八卒初雲中
嫡孫澤濬母早亡氏鞠之如子澤濬夫婦卒又育其
子旌濂學成名就家聲復振皆氏一人之力也
程孝逸妻程氏年二十一夫亡哀號欲殉越七日自經
王賢妻史氏賢以渡河溺死氏年二十五號泣河干購
夫骸歸葬訖遂自縊邑令旌其墓曰烈婦
生員史孔筆妻韓氏廩生魏世鼎妻李氏貢生魏運開
妻王氏孝子魏以繼妻籍氏韓文業妻竇氏貢生張
基洪妻蕭氏廩生趙養麟妻韓氏生員李光蔚妻魏
氏關耀妻來氏韓恢祖妻魏氏李時化妻張氏生員
李之瑨妻程氏董葵妻魏氏石克卿妻程氏廩生李
之蕃妻魏氏程正忠妻李氏生員陳枚吉妻趙氏籍
貴妻李氏趙如封妻郝氏張茂華妻白氏武英妻韓
氏廩生魏初旭妻李氏魏啟徵妻郭氏生員趙敇封
妻李氏韓文烱妻董氏張景瞻妻程氏王業興妻胡
氏生員魏堯都妻史氏李瑛妻王氏庠生魏繩緒妻
程氏段恭侯妻程氏魏前騂妻武氏魏公妻段氏張
安興妻李氏魏珵妻霍氏魏瑾妻韓氏舉人程驤繼
妻趙氏李王珍妻白氏李之英妻馮氏庶吉士史珥
繼妻魏氏武元相妻李氏生員張育葵妻王氏以上
俱守志節
平定州
元
郝義妻張氏年二十義亡子彌月舅殁姑老舍東有圃
日灌畦蠶織以奉姑嘗蓄牝羊孳息以萬計人謂孝
節所致子好學為儒至正間旌表
耶律氏廣德軍宣差聶希甫妻端莊貞靜涉獵書史年
二十二夫亡守節四十年屏膏沐衣縞素妾出二子
愛而教之至正間旌表
國子伴讀呂乙鳴妻郜氏年二十三夫亡子幼家貧氏
攬織行大家之絲辛苦百倍易甘旨養二親課子成
立至正間旌其門歐陽公作記
馮義甫妻陳氏年二十四夫亡子女俱幼守節四十餘
年呂思誠題曰清貞作詩美之至正間旌表
太常太祝耿承祖妻康氏承祖仕燕京時山東盗起剽
掠平定氏挈幼子榮川避於盂陽北榆村石洞中賊
勢迫氏謂義女果曰汝主父歴館閣吾義不受辱汝
為抱幼子營川去氏遂赴井死果逃見承祖具告母
死之故承祖曰得死所矣郡守孫亨嘉其貞烈以聞
至正間旌表陳好謙作烈婦傳
廉訪副使王履謙妻齊氏治家嚴肅克守婦道至正十
八年賊陷太原齊氏與二婦蕭氏呂氏及女鳳避難
於趙莊石巖寇圍急度不免顧謂其女曰汝家五世
同居號為清白汝父職任風紀我命婦也汝少女也
奚可辱身以苟生哉女曰吾夫已死今為未亡人得
死為幸乃同縊不得死遂俱投崖死次婦呂氏謂長
婦蕭曰吾為中書左丞之孫義不受辱亦赴崖死蕭
曰吾獨不得為節婦乎亦投崖死河東杜凱作四烈
傳奏請旌表
明
李璽妻任氏年十八歸璽逾年生子儀而璽卒或勸其
再嫁氏忿斥之操守彌堅儀長娶婦梁氏生子逵未
幾儀亦卒梁年二十四欲自縊以殉任諭之曰我所
以忍死至此者為汝夫耳汝即死吾年且衰誰為養
汝子梁自是毁容易服瘁力紡績歲歉姑不失養訓
子業儒為神木縣訓導婦姑俱以夀終郡人稱曰雙
節成化年題旌
和仲芳妻趙氏年二十夫死伯兄迫令更嫁氏引刀自
刺誓死不二廵按仇惠令有司給束帛奬之郡人白
金為作傳
白思敬妻葛氏思敬殁母年八十餘二子在髫齡氏事
姑逾十年姑臨終與氏訣曰吾不幸耄而喪子非婦
無以至此旦夕且死諸孤幸善教之使不絶白氏詩
書一脉固無恨矣言訖而卒後二子鎮銓俱讀書登
仕籍氏贈太孺人年七十餘終
舉人王佐妻李氏有淑德夫卒守節不渝每遇烝嘗忌
日必慟哭如初一夕夢佐與語曰汝苦志汝苦志李
應曰及爾偕往何如詰朝語親黨聞者墮淚越數日
果無疾而終御史陳豪表其門
縣尹李春妾王氏性淑慎寡言笑春感痰疾晝夜扶持
不解衣者數月春疾革泣曰主君娶妾為無後也奈
何竟以無後終耶妾負主君請從死之遂就縊於他
室郡守往弔其門曰千載綱常此人振之矣
費華妻尚氏年二十一夫卒無子守節六十餘年御史
侯旌之曰貞節
生員董希程妻李氏年二十二夫殁遺孤在抱誓死守
志子新有聲於時
舉人郗士孝繼妻景氏年二十四夫卒事孀姑育前子
備歴艱辛廵鹽御史秦大夔給粟奬之
生員唐堯咨妻喬氏夫亡無子誓不再適養舅姑以天
年終既殁每食必薦哀慕不衰時論賢之
申尚義妻王氏夫疾篤氏先自縊夫頃亦亡
黃鑑妻靳氏嘉靖辛丑北部入境氏潛匿山谷中被執
不屈剖腹視胎以去其同宗有嬪於荆者有通名張
氏子者俱義不受辱同時遇害人稱靳氏三烈
郗還初妻尚氏夫卒誓不獨生投繯以殉
蔡芳妻尚氏避流寇於王德寨攻寨急氏曰賊欲得我
也我死賊則解矣姑曰爾死我何用生為抱子俱投
崖死
王佇妻某氏為闖卒所掠逼之氏掣刀刺賊死隨自刎
蒲城知縣朱一統妻延氏一統任蒲城闖陷京兆州縣
皆望風降一統謂氏曰吾家七世衣冠受恩深矣吾
誓與城俱盡老親幼子一以囑君氏泣受命逾日城
失守一統盡節孺人事育盡道卒不負託
側魚某氏嫁石某為繼妻撫前二子如己出後被賊掠
氏佯為順從紿賊釋其二子遽投崖死之
唐廷舉妻蘇氏生員唐寵妻劉氏生員郗桐妻費氏生
員康轍妻葛氏生員趙一德妻白氏生員郗梅妻王
氏生員白雲鶠妻李氏生員李蓁妻唐氏生員楊晰
妻孫氏常師孔妻趙氏晉弘詔妻孟氏任國才妻張
氏葛御妻張氏趙啟儒妻光氏喬繩愆妻李氏以上
俱守志節
國朝
潘一鳴妻劉氏年二十夫卒方抱娠祝曰幸舉一子以
存夫祀猶愈於死已果得男撫成之歴五十餘年卒
順治十三年建坊旌表
舉人魏亨妻楊氏年二十夫亡奉姑撫子終始一節康
熙二十七年疏請旌表
甄大冶妻葛氏少孀矢守撫子昭成進士曠食廩餼康
熙四十一年奏請旌表
李在妻趙氏年二十六夫亡子義甫四歲勵志守節侍
姑病衣不解帶者年餘延師課子食餼於庠
大理卿張三謨妾郭氏夫卒矢殉嫡子慰止之氏屏容
飾絶讌會言動胥斂抑全節而終
生員康廷翼妻張氏夫殁無子依兄弟守志抑鬱而死
趙氏茹越口千總蔡又齊妻年二十四而寡家計蕭條
饑饉洊至氏拮据事育課二子俱列庠序年四十六
卒
生員苗國器妻任氏年二十夫卒苦節四十餘年學使
者表之
劉弘禄妻潘氏及筓歸劉相夫綽有賢聲夫遘疾侍湯
藥唯謹病殁矢不獨生越三日自縊死
生員延令名妻葛氏少寡同姑李氏守志郡守以雙節
旌其廬
生員安宅妻張氏苗尚貴妻段氏晉之珩妻延氏魏宜
滚妻戎氏生員張晨妻晉氏霍名廷妻趙氏馮三桂
妻姚氏生員延四門妻李氏王良臣妻張氏葛瀚周
妻晉氏生員景弘妻董氏武生王憲武妻郝氏張福
遠妻潘氏生員葛世醇妻張氏張辰妻晉氏以上俱
守志節
夀陽縣
明
岳曇妻武氏曇疾夜叩北斗願以身代曇卒氏年二十
五撫孤崇登賢書授河間府同知弘治間題請旌表
都御史陳璧誌其墓
賈文林妻徐氏年二十餘文林應鄉試卒於省子泰方
四歲氏撫成為邑諸生娶婦陳氏生子侃亦以應試
卒於省陳年二十五守節課子侃後魁秋試有司上
其事並詔旌表
舉人袁萬里吳冠同年友也胥早卒無子萬里妻傅氏
冠妻趙氏共期守志誓死不渝家貧同事紡績互相
依倚廵撫曾檄縣歲給粟帛贍養之
岳思仁妻任氏思仁有膂力應募赴邊死於陣父母以
任幼欲嫁之任曰夫死義我愧節非婦也志卒不奪
知縣白檀聞其賢特加優䘏
生員閻大輅妻武氏年二十大輅殁奉舅姑撫遺孤守
節以終知縣白檀旌其門
張良臣妻石氏夫遘疾知不起氏具棺及懸纊畢乃潛
入别室自縊家人斧窗救免後以節終
閻洪範妻李氏嘉靖間北部入境被掠氏肆罵不辱死
之廵按李旌其門夫感其妻不復再娶
任善妻王氏年十七適善逾年善卒孤孑無倚所親咸
勸改醮氏以死自誓年五十九而終
王麟妻郝氏夫亡遭寇變氏扶老攜幼匿山谷間瀕死
者再卒獲免人謂節孝所致子來聘仕歴行人以母
節聞奉詔旌表
生員李賓暘妻趙氏年二十四夫亡家貧撫三孤百折
勞勩節操彌堅卒年八十有五
監生賈調元妻邢氏夫卒無子清貧堅守沒世不渝
生員岳凌晉妻張氏夫亡或勸之嫁氏曰吾之不死特
為岳氏孤耳君等迫我是不欲存岳氏也言者語塞
子鎮東以鄉薦歴任沙河尹奉敇旌表
王冕妻趙氏子存道妻閻氏存德妻趙氏俱早寡兩世
三孀同心守志御史吉扁奬曰一門三節
生員孫光先妻王氏年十八適光先二十八而寡無子
女矢節堅貞歴四十八年卒
廩生張元慶妻冀氏吳思恩妻李氏吳鎮妻李氏李崇
倉妻冀氏任天惠妻安氏弓瓊妻朱氏張應斗妻白
氏李廷明妻趙氏王廷厫妻周氏王天禹妻閻氏廩
生閻洪化妻傅氏馬廷卿妻劉氏魏汝成妻趙氏以
上俱守志節
國朝
御史吳玉妾張氏玉年五十無子納張生子二氏年二
十玉卒會闖賊告變索餉紳士嫡傅氏被縶氏請以
身代轉側刑獄間霜操益烈嘗泣語家人曰吾何難
一死以藐孤未成吳氏一脉係此耳後兩子甫入泮
相繼殞含辛撫孫復令成立其勤勞以事嫡節儉以
御衆美多足紀云
生員馬煋妻郝氏年二十三夫卒撫孤子復撫孤孫孀
居四十二年邑令旌之
省祭傅廷選妾解氏年二十五夫卒誓不他適事主母
以敬處家庭以和操中饋以儉勵童僕以勤年七十
五卒
郝文英妻吳氏年二十二而寡守節三十餘年撫子成
立
生員梁礎母趙氏年二十三歲夫逝紡績以養舅姑訓
子礎遊庠邑令吳祚昌旌其節
劉銘妻杜氏妾楊氏胥守志節撫子有成
生員孫枝秀妻劉氏年二十五枝秀故無子飲冰茹蘗
歴四十年不少變
霍繼光妻李氏年十七夫亡逾月遺腹生子唐氏祖李
讓欲奪而嫁之泣曰無子宜守幸有子寧死不二也
卒不易操
張氏適李年未筓歸寧紡績墻下惡少窺其穉弱欲汚
之逼以白刃氏被重創卒不從其母至乃解去氏招
其夫告以故送之門訣曰君行矣妾斷不貪生以辱
君也遂自縊其夫訟之官執惡少而付諸法一時憐
其貞烈云
劉世輔妻李氏年十七于歸閱十月世輔卒氏痛哭求
死姑防之甚至半載後姑意稍弛得間自縊當道旌
以勁烈維風之匾
張膽妻李氏年二十七膽殁氏剪髮明志舅姑病祝天
願代喪葬胥合禮孤姪撫之孤甥女嫁之尤為鄉黨
所稱
生員祁文溥妻張氏生員祁昌妻李氏監生潘育正妻
王氏監生潘爾介妻李氏廩生孫弘業妻岳氏生員
王纘之妻邢氏生員王章武妻趙氏生員安學顔妻
李氏趙訥妻王氏以上俱守志節
盂縣
唐
侯氏張暌妻會昌中暌戍邊十年氏繡迴文詩作龜形
云暌離已是十年強對鏡那堪理舊粧聞雁幾回修
尺素見霜先為製衣裳開箱疊練先垂淚拂竹調玷
更斷腸繡作龜形獻天子願教行客早還鄉詣闕獻
之暌得歸
後周
柴氏世宗女稟性貞烈不欲適人潛逃縣北七里原仇
山東渴思水扣地泉隨湧出飲畢自經於樹下鄉人
立廟祀之旱禱輒應因稱為烈女山
宋
二程夫子母侯氏封上谷郡君幼聰悟過人好讀史書
而不為詞章見世之婦女以文章書劄傳於人者深
以為非父丹徒君愛之過於子以政事問之雅合其
意年十九歸河南程大中相敬如賓雖小事必稟命
大中凡有怒多為寬解惟諸兒有過則不掩也二程
纔數歲行而踣必呵責之曰汝若安徐能至踣乎常
食絮羹亦呵止曰幼求稱欲長當何如雖使令輩不
得以惡言加之故程氏兄弟平生於飲食衣服無所
擇不以詈言及人要亦教之使然也夫人嘉言善行
不能盡述詳見二程全書
明
周經妻郭氏年二十夫故子思恭甫二歲家貧紡績課
守節令終正德間請旌賜子冠帶
高思敬妻韓氏年二十二夫亡遺腹生子有癡疾氏茹
苦守志垂五十餘年具題旌表
高有賢繼妻劉氏適賢二載而寡族人謀奪其產氏隻
身搘拄屹不為動撫前二子全節以終
張玳妻崔氏年二十夫卒遺二女家貧氏誓不轉適苦
節終其身
李定妻高氏年二十二夫亡撫子延慶慶妻郭氏卒並
撫孫知柔孀居歴五十餘年
生員高季方妻李氏年二十三生女纔數月季方卒祖
母欲奪而嫁之己受聘氏誓死不從卒全其志
施廣才妻龐氏年二十一夫亡守節子慶妻魏氏慶子
永傑妻任氏胥少寡三世冰霜如出一轍
陳玉繼妻王氏適玉五載而寡撫前三子無異己子子
鑛妻榮氏年二十七亦寡與姑同志守貞時稱雙節
郝麒妻任氏郝麟妻侯氏嘉靖間胥被兵掠任至龍池
投淵死侯至河村先擲幼兒崖下躍身從之人稱郝
門雙節
楊明妻李氏隣人李奎春窺其色挑之氏怒罵不從自
縊以見志
劉碧妻吳氏年二十三夫亡守節碧弟璋妻侯氏繼之
璋弟環妻任氏又繼之一門三節撫孤俱㡳於成各
以夀終
生員張其紀妻劉氏父環母任氏以節聞及筓適張張
死氏從之廵按奏請旌表
趙成妻李氏年二十七而寡媳李氏年二十九而寡婦
姑同志撫孤邑令旌其門曰兩世雙節
趙汝敬妻李氏年少孀居撫五子俱成夀百有三歲郡
邑官紳爭表其閭
石氏上社村人十餘歲母搆訟至郡鬻於世宦潘雲翼
家性敏慧侍潘側見讀書喜形於色潘因導以學遂
通書史後納為妾明末闖陷太原雲翼被拘備極拷
掠家人皆逃避氏垢面服男子服乞食奉潘潘死氏
仰天哀慟投井死
監生張宗顔妻榮氏李鶴妻史氏呂世崇妻孫氏庠生
劉雲柱妻史氏徐寬妻柳氏楊之倫妻白氏王安妻
胡氏田芮妻榮氏以上俱守志節
國朝
廩生史必傳妻高氏端重寡言笑年二十四夫亡有子
女守志養親冰霜自勵歴二十餘年卒
生員劉自淐妻朱氏故明宗室女年十六自淐亡遺腹
生子光久既娶尋卒遺孫全斌撫訓為邑諸生
生員李斐妾趙氏年二十九斐卒遺子二氏奉嫡呂甚
謹事姑以孝聞撫孤入泮夀登八十
生員史珍妻趙氏年二十三珍殁偕孀姑同撫三孤苦
節以終
知事張炟妻趙氏年二十一夫故無子撫姪德基視若
已出守節歴數十年卒
生員趙敬基妻張氏年二十四夫亡訓孤力學游庠翁
病親調湯藥經年不懈鄉里幼孩有失養者氏為給
粟乳之
李應薦妻趙氏楊應鵬妻樊氏隆平令張&KR0581;繼妻樊氏
拔貢張温養妻趙氏監生張熾妻楊氏左州知州孫
發妻胡氏生員鄭奎妻李氏以上俱守志節
樂平縣
明
侍郎喬毅側室高氏燕人本名家女事毅惟謹毅疾稽
顙籲天願以身代疾革毅謂高曰吾殆不起汝年少
無子奈何高泣曰公脫不諱妾固當死從公地下耳
毅卒哀毁殊甚引繩欲自縊為家人所制不得乃取
生平服飾投諸火以示勿用從毅子鳳扶柩抵家得
間縊死柩旁有司上其状奉詔旌表李東陽為之傳
甯氏順天人侍郎喬毅妾年二十餘毅卒守節四十年
具題旌表
宛平劉氏儀真許氏胥尚書喬宇側室也初宇遘劇疾
幾殆劉許約俱殉私啟生平服飾盡散諸婦以示必
死既而宇疾瘳後十載宇卒時劉年二十六慟曰妾
今從公於地下矣是夜遂經死許年二十四亦死之
里人以雙節稱
參議李天衢妻喬氏李卒孀居三十餘年足不履戶外
廵按蘇旌其貞節
張文卿妻李氏年十六歲夫亡撫子侃為諸生娶郭氏
三年侃亦卒郭善承姑志協守終身有司上其事旌
曰雙節之門
生員申尚義妾王氏夫病誓從死病危潛入他室先自
縊有司以聞旌表
趙啟儒妻光氏年二十四夫卒哀慟欲絶不親匕箸者
五日所親多方勸諭勉食饘粥事姑與祖母終年課
子思道成立當事旌之
喬繩愆妻李氏年十七夫卒遺娠四月生子慮矢撫成
之有司旌奬
李植妻喬氏少寡族人利其產逼令改適氏刺一目以
示志撫子四十餘年子卒無倚八十而終
生員趙廉妻常氏夫早喪家貧苦節四十餘年子國鼎
發解登第有敇褒節孝坊
喬應祥妻李氏夫被賊殺苦節五十年夀八十卒
生員趙曰炡妻宋氏年十九而寡趙曰燝妻甄氏歸曰
燝四十日而寡胥守志節殁身無玷建雙節坊顔曰
内政流芳
國朝
生員趙曰煉妻劉氏少寡事翁撫子孀居三十餘年卒
李纘妻宋氏夫死家貧撫孤三子入庠諸孫林立守節
歴四十餘年卒
生員李綦隆妻常氏綦隆擊賊戰殁氏親詣陣所購屍
慟哭垂斃苦守四十餘載訓子有成
李道明妻焦氏年二十七夫亡矢守歲祲糟糠自饜奉
姑甘旨無缺訓子拱極為儒夀八十四歲卒
劉芳遠妻張氏年二十六夫亡無子女翁老姑盲種畦
䌟績治生計侍養三十餘年翁姑殁氏亦繼亡遠近
咸哀其苦節
李朝初妻趙氏年二十夫亡二子在襁褓訓誨成名清
操無玷有司旌其門
趙夀昌妻李氏夀昌傭工弱河客死氏年二十四無子
痛夫骸暴棄哭告隣里宗族歛錢詣死所購棺歸葬
既畢人有議嫁者不聽乞養族子為後浣濯縫紉博
升斗以自資歴二十餘年志行如一
忻州
晉
劉氏名娥字麗華殷女也幼而聰慧晝營女工夜誦書
籍傅母恒止之娥敦習彌厲每與諸兄講經義理趣
超遠諸兄深以歎服性孝友善風儀進止劉聰召為
右貴嬪甚寵之俄拜為后將起䳨儀殿以居之廷尉
陳元達切諫聰將斬之娥時在後堂私敇左右停刑
手疏啟曰伏聞將為妾營殿今昭德足居䳨儀非急
四海未一禍難猶繁動須人力資財尤宜慎之廷尉
之言國家大政夫忠臣之諫豈為身哉帝王距之亦
非顧身也妾仰謂陛下上尋明君納諫之昌下忿闇
主拒諫之禍宜賞廷尉以美爵酬廷尉以列土如何
不惟不納而反欲誅之陛下此怒由妾而起廷尉之
禍由妾而招人怨國疲咎歸於妾距諫害忠亦妾之
由自古敗國喪家未始不由婦人者也妾每覽古事
忿之忘食何意今日妾自為之後人之觀妾亦猶妾
之視前人也復何面目仰侍巾櫛請歸死此堂以塞
陛下誤惑之過聰覽之色變以娥表示元達曰外輔
如公内輔如后朕無憂矣及娥卒諡武宣其姊英字
麗芳亦聰明涉學而文詞機變曉達政事過於娥初
與娥同召拜左貴嬪尋卒追諡武德
元
張惟善母李氏泰定間旌表
生員劉晏妻張氏年二十一夫亡孀居四十年貞操無
玷具題旌表
明
太學生傅康妻王氏年二十七夫亡遺孤甫八月氏矢
志不渝撫孤成立諸孫霖震霈咸登科甲人稱三鳳
盖王氏之遺澤云
任繼增妻李氏時有邊警懼辱投井其女大兒守哭累
日亦投井死之並蒙旌表
常思孔妻趙氏年二十三夫亡子方在抱孀居砥節歴
四十餘年卒
張梧妻趙氏因探夫妹行經山溝張玉寳欲汚之氏力
拒破寶頰會村民張虎至寶逸去氏含恨不釋次日
黎明徑至寶所投崖死之有司旌其閭
劉宜妻閻氏年十九而寡遺腹生子乾淸家貧女工自
給居室數椽風雨不蔽每夏秋霖澇戴席處其中絶
無怨色
張懷妻孟氏年二十六而寡哭夫喪明甘貧植節鄉里
賢之
杜世珍妻張氏生子江三日世珍卒氏年十八無翁姑
戚屬之依立志撫孤貧苦不渝其節
宗室朱克煦妻温氏年二十而寡孀居五十載清操無
玷
周玠妻陳氏年二十三夫亡無子撫姪為嗣冰蘗終其
身
李天秩妻宿氏年二十九夫亡誓不改適守節四十年
人無間言
生員李争芳妻劉氏年二十五而寡孝養舅姑不衰撫
嗣子成人卒年六十
小錢兒馮世禮之女族鄰馮汝楠窺其獨居乘機欲汚
之錢兒怒叫不從繼母趙歸汝楠逸世禮受賄秘其
事錢兒忿恨飲毒死
許東子文諒之女有張萬錢者時往來其家一日東子
母出萬錢至因廹東子東子叫號萬錢遁東子忿恚
痛哭搥胸數日而死
生員李堯稷妻崔氏年二十三而寡撫姪守志四十餘
年人無間言
定遠將軍張弘妻趙氏封淑人甲申闖陷太原定遠死
難氏驅女孫侍婢八人投井井塞不能容氏尋投繯
死
王子智妻連氏郝文昇妻郭氏王大興妻郝氏生員李
思明妻楊氏葛志貞妻田氏知府楊戩妾彭氏主事
銀鏡妻劉氏生員降嘏妻楊氏李戩妻劉氏郝世傑
妻傅氏楊時孔妻銀氏張瀾妻普氏王愷妻檀氏連
芳妻趙氏陳勃妻周氏王益隆妻李氏趙存周妻武
氏訓導張世福妻宿氏阮密妻劉氏張天佑妻田氏
周珽妻段氏生員宿應室妻王氏王永昇妻劉氏王
加逢妻郝氏張諒妻羅氏李宗禄妻王氏張潒妻智
氏寇來覲妻張氏智懷讓妻郝氏宗室朱克燎妻姜
氏典膳楊灌妻檀氏典膳楊希賢妻彭氏石大本妻
郭氏李堯夫妻董氏王聚福妻張氏以上俱守志節
國朝
劉源深妻米氏守節四十二載康熙十二年建坊旌表
范璋妻楊氏守節五十載康熙二十八年建坊旌表
張宿明妻王氏年二十二夫亡守節三十三載康熙三
十九年建坊旌表
周鈨妻王氏姜瓖之亂氏為賊所獲聲容不改徐步從
行紿至溝邊一躍而下死之
董狀妻侯氏結褵數載無子狀病囑氏改適氏曰君脫
不諱妾請前行以俟病革氏果入幽室先自縊時年
三十歲州人楊玉樹作詩以弔之曰牧河有冰深而
且清何以似之侯女之貞舟山有雪白而且潔何以
似之侯女之節嗚咄哉維雪有消侯女之烈千古為
昭維冰有泮侯女之心千古不變
李繼先妻侯氏奸民王儀謀汚未遂反噬以不潔訟之
官儀堅持不釋氏不能白即於公庭自刎死葬城南
下社道廵按題其石云烈婦侯氏之墓
生員米貯妻楊氏年十九夫亡子甫期氏嚙指矢死志
不少釋子七歲遣就外塾一日辭别舅姑從容自盡
生員馬斗射妻史氏年十九生一女斗射殁孑身守志
凡六十一年夀八十二卒
史鐔妻王氏年十八適鐔閱三載鐔殁遺孤甫二歲訓
撫入泮未幾亦卒婦王氏堅守如其姑
盧瑕妻胡氏年二十瑕卒子未匝月苦節勵操歴三十
九年卒
王元弼妻蔚氏年二十九夫亡家貧無子矢志不嫁苦
守三十餘年
生員楊在泗妻胡氏年二十一泗故無子歴四十餘年
苦茹完節
王紹妻彭氏年二十一無出紹病篤囑曰守我三年而
後嫁氏曰君亂命耶我不為此紹卒氏侍奉繼姑撫
紹幼弟卒完其節
劉弘妻盧氏年二十四夫亡無子守節而終
石俊妻劉氏年二十夫亡無子守節而終
陳大貴妻郝氏妾閻氏俱年二十餘大貴卒無子協志
守貞寢食不離柩側閻事郝尤謹相依三十年郝卒
號呼痛絶伶仃孤苦又十餘年而亡
焦養初妻馬氏年二十七而寡撫孤守節子清儒妻楊
氏亦早寡志行如其姑
任方榮妻李氏方榮商於外四十年不返氏事孀姑終
年喪葬如禮尋方榮客死窮嫠無依賫志以殁
張所知妻戚氏吳扳桂妻陳氏武舉孔振鐸母周氏趙
章妻馬氏楊盛柳妻董氏李植公妻張氏陳汝聽妻
東氏生員楊弼儒妻邱氏陳文喜妻焦氏生員王維
新妻陳氏董嘉妻楊氏生員崔璋妻呂氏楊彪妻張
氏楊彬妻周氏楊煒妻趙氏生員王師帝妻朱氏盧
貞妻李氏生員趙瑒妻馬氏甄維常妻韓氏連湛源
妻范氏宿九霄妻楊氏盧扳桂妻岳氏李雲鵬妻王
氏張英文妻王氏劉名顯妻王氏胡敏行妻索氏妾
周氏米大惠妻李氏銀萬里妻楊氏廩生侯定邦妻
王氏葛天德妻周氏邢一麟妻傅氏以上俱守志節
定襄縣
元
鄉進士牛安甫妻賈氏年二十而寡孝事舅姑守節終
老
明
姚玉果玉香山東武城簿姚廷玉二女也並美姿容隨
父之任所正德六年夏流賊破城二女被獲渡河俱
投水玉果溺死玉香流數里得援御史張璿題旌
温鍾妻喬氏年二十二而寡遺孤璉甫二歲氏守節撫
子年七十卒正德間奏旌
樊思仁妻李氏思義妻邊氏思禮妻劉氏胥少寡守節
歴凶荒無變志人稱一門三節云
李義妻楊氏婚數月義病卒氏痛夫無嗣取義積髮結
佩於首號哭三日縊死柩側
生員石鐸妻夏氏鐸亡哀痛成疾姑樊氏為之撫孤氏
泣曰因疾棄孤因孤累姑生何益焉遂自縊
任堯弼妻楊氏堯弼死非命氏年二十一痛號自鴆死
邑人樊思古作詩挽之曰生前心事凌秋日死後靈
魂伴晩霞事聞旌表
生員樊邦教妻張氏年十六而寡無子誓不再醮富民
趙加賢賄姑逼嫁訟之官廷讞日拔簪刺頸血流被
體歸即自縊加賢得罪萬歷八年奏聞旌表
潘小四兒潘廷福之女年十七字而未嫁惡少李實乘
隙犯之不從泣訴於母竟自縊實寘法女詔旌
曹小春曹廷輔之女十七未嫁隣人張汝孝伺其獨居
令妻盧氏紿至室逼汚之不從遂遇害汝孝抵死萬
歷間詔旌
張誥妻陳氏誥故遺子二長希孟甫六歲次宗孟甫二
歲氏年二十七誓砥孀節宗孟登崇禎元年進士第
以母節聞建坊旌表
趙延祚妻張氏延祚卒無子遺二女氏哀痛自縊救免
卒不食死萬歷間旌表
盛氏順天宛平人安平知縣喬鍾秀側室年十五從秀
沈嘿孝敬聰慧知書秀遘病氏晨夕籲天願代躬治
藥餌衣不解帶者三閱月秀卒誓死卧簀不起主母
憐之以片梨納口即唾出或有勸者氏曰少婦守節
恐招物議越十九日氣絶
史仲佑妻岳氏周昌妻楊氏吳晨妻高氏雷鉞妻蘭氏
生員張九達妻劉氏李存妻孫氏霍應璧妻智氏生
員張承祚妻智氏生員胡宗儒妻馮氏胡經妻齊氏
生員喬天衢妻杜氏喬光文妻郝氏武應奎妻王氏
王登雲妻智氏子王命妻安氏舉人鄭維周繼妻杜
氏生員侯承恩妻張氏邢英智妻曹氏周允中妻邢
氏齊家仁妻張氏以上俱守志節
國朝
省祭薄檢妻閻氏年十六適檢二十六檢殁家貧父母
欲奪其志誓死不從賊氛倉猝中卒完節無玷子建
功登賢書順治十二年建坊旌表
李瑜之妻徐氏夫亡子幼勁節堅持夀登一百二歲雍
正四年旌表
樊明月妻陳氏會山賊掠境氏被擁馬上罵不絶口賊
艷其色不忍加刃行至滹沱河賊防偶疎遂躍入水
賊挽起露刃脅之罵益厲遂遇害
胡月亮妻任氏月亮遠出不返家貧翁不能養數令改
嫁不從日以針黹自給遇歲凶翁潛受人聘強欲嫁
之隣婦祕以告氏遂自縊
張廣學妻高氏張遘惡疾家素貧謂氏曰身且殘廢汝
宜自為謀氏曰烈女不聞事二夫既而張自縊氏縊
於其側鄉人憐之為厚葬焉
吳子照妻鄭氏年十六歸子照甫二載夫亡或諷之嫁
輒厲聲曰吾守此身見夫地下禽獸之行斷不為也
搶地哀號越四月毁瘠而死
王仁昇妻張氏年十六適仁昇四載仁昇棄家為僧翁
姑憐其幼令改嫁不從又四載仁昇旋親為之勸氏
誓以節孝終仁昇感其志同居而孕生子克誠甫百
日復出家氏事翁姑愈篤姑卒翁病卧便溺不能起
厠浣濯必親曰夫既出家吾不以婦事翁直以子事
父何避嫌為傍榻而居者二年餘翁卒厚產咸讓其
叔撫孤姪克恭如己子長為完娶邑令王時炯特加
奬異為懸扁治前旌善亭
薄綬廣妻郭氏年十八適薄匝歲夫亡觸棺長慟潛縊
姑救甦嗣此絶飲食屛藥餌抑鬱而殂
生員張際盛妻李氏薄追雅妻張氏生員張應昌妻夏
氏張弘名妻李氏生員薄毓靈妻王氏李崇富妻薄
氏廩生張顥妻章氏庠生梁洪先妻智氏庠生張為
煥妻邢氏武官胡其光妻劉氏生員王永馨妻侯氏
薄炳妻張氏石巘妻李氏王明瑝妻張氏胡承詔妻
任氏班繼升妻石氏汾州府教授張弘側室靳氏李
爾柏妻杜氏曾又鞏妻郭氏以上俱守志節
静樂縣
宋
任玹妻劉氏年十八夫亡姑欲奪其志自刎幾死居十
餘年弟利富人金逼令改適氏度不免乃自經
明
生員張子智妻劉氏年二十而寡子琳甫三月氏撫訓
成立年七十卒
杜雲妻張氏年二十夫亡氏撫幼子學甫成尋卒復撫
孫仲舉仲卿並撫仲卿之子寵隆慶元年旌表
鞏燦妻李氏夫亡事二姑撫四子拮据盡瘁孀節彌光
隆慶六年旌表
郝紀繼妻孫氏先是紀妻張氏妾張氏皆無出妻故繼
娶孫年甫十八未三年紀殁孫撫義子朝輦守志妾
張氏自以先為紀室陰主嫁孫已受李仲山聘伺往
祀墓會仲山逼行孫乃詭言有私財紿仲山釋歸取
之遂鳴於官仲山得罪後為朝輦娶姪女為婦輦亦
卒無子偕輦妻苦節以終邑令張堯行旌其門曰雙
節
廩生常綬妻郝氏年十七夫故子未彌月氏堅頁矢志
苦節四十餘年子桂林食餼於庠萬歴間旌表
重慶守吕新命妻張氏姑病醫言乳可療氏以食啖兒
乳姑三年後新命貴贈恭人銘其墓曰乳姑流芳
李烈女父發自幼淑慎不苟言笑崇禎五年為賊所執
女不受辱投百尺石崖死賊衆相視愕然
靳禮妻李氏靳愚妻鞏氏胥早寡守節邑令旌曰一門
雙節
張顯妻某氏張穎妻吕氏張銳妻姚氏兄弟相繼即世
三婦矢志冰蘗俱夀躋古稀卒
張伯奇妻逮氏夫病傾奩醫治及病篤語以更適氏垂
淚不言是夕先自縊伯奇一見痛絶
李廷明妻郝氏韓明宰妻李氏吕選妻韓氏張雲輝妻
秦氏李邦妻鞏氏以上俱守志節
國朝
周氏序班李室妻邸氏其妾也室故周年二十八邸年
二十二形影相依一心堅守周撫庶子如己出長之
鏎中武科次之檀以明經授四川珙縣令康熙五十
四年具疏旌表
劉藻妻李氏賓州别駕鱸之女締姻後藻病目失明父
母難之藻父亦有異議女堅志不移曰業已字人寧
以殘疾棄耶卒歸藻事夫敬順篤至甫四載藻亡撫
遺腹子爾宏游庠邑令旌之
重慶守吕公妾張氏公殁於官氏年二十二撫子謹食
餼於庠謹早亡垂老彌艱宗黨憐之
廩生鞏壇妻吕氏年二十二孀居撫女事翁姑冰霜勵
操歴久不變
張慥元妻李氏年二十夫亡二子襁褓官稅私逋拮据
盡瘁苦節三十餘年卒
郝見章妻李氏年甫十八夫亡氏剪髮納棺代殉撫子
守節迄老如初
王氏湖廣寶慶府經歴張發妻發卒於任貧不能歸氏
攜幼子陳情上官得麥舟助孑身扶櫬冒洞庭涉長
江凡四閱月得達故里營葬畢課子成立時稱才節
兩全
王燃妻景氏鞏金甌妻潘氏李旭妻姚氏白懷瑞妻石
氏王定妻蘇氏段文蔚妻郝氏李永通妻趙氏鞏時
樹妻李氏生員李之鑑繼妻趙氏鞏如阜妻李氏監
生郝直妻段氏武生郝帝典妻王氏以上俱守志節
山西通志卷一百五十六
