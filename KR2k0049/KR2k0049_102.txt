山西通志卷一百二
人物(二)
太原府
魏
溫恢字曼基太原祁人父恕涿郡太守卒恢年十五送
喪還鄉一朝盡散家財賑施宗族州里高之比之郇
越舉孝廉為廩邱長鄢陵廣川令彭城魯相所在見
稱入為丞相主簿出為揚州刺史魏武曰甚欲使卿
親近顧不如此州事大得無當得蔣濟為治中邪時
濟為丹陽太守乃遣還州又與張遼樂進曰揚州刺
史曉達軍事動静與共咨議建安二十四年孫權攻
合肥恢謂兖州刺史裴潛曰此間雖有賊不足憂而
今春水生子孝懸軍無有遠備荆州關將驍銳乘利
而進必將為患詔果召潛及豫州刺史呂貢等潛等
緩之恢密語潛曰此必襄陽急欲赴之也所以不為
急會者不欲驚動遠衆一二日必有密書促卿進道
張遼等又將被召遼等素知王意後召前至卿受其
責矣潛遂輕裝速發果被促令遼等尋各見召如恢
所策魏初為侍中出為魏郡太守遷凉州刺史持節
領護羌校尉卒年四十五詔曰恢有柱石之質服事
先帝功勤明著及為朕執事忠於王室故授之以萬
里之任任之以一方之事如何不遂吾甚愍之賜恢
子生爵關内侯恢子六人恭生良儉克讓竝知名世
號六龍生早卒爵絶
王淩字彥雲祁人司徒允兄子允遇害淩及兄晨時年
皆少踰城得脫亡命歸鄉里淩舉孝廉為發干長遇
事當髠魏武曰此子師兄子也所坐亦公耳選驍騎
主簿稍遷至中山太守所在有治辟丞相掾屬魏初
拜散騎常侍出為兖州刺史從張遼伐吴逆擊吳將
呂範等獲舟船有功封宜城亭侯加建武將軍轉青
州布政施教賞善罸惡甚有綱紀百姓稱之從曹休
至夾石軍失利淩力戰決圍休獲免難徙揚豫州刺
史咸得軍民之歡心始至豫州旌先賢之後求未顯
之士各有條教意義甚美初淩與司馬郞賈逹友善
及臨兖豫繼其名迹正始初為征東將軍假節都督
揚州諸軍事二年吴全琮逼芍坡争塘力戰琮退封
南鄉侯邑千三百五十戶遷車騎將軍儀同三司時
淩甥令狐愚以才能為兖州刺史屯平阿舅甥竝典
淮南任淩就遷司空進太尉假節鉞淩愚密協計以
楚王彪有智勇欲迎都許昌淩子廣密諫不從會愚
病卒嘉平三年吴師塞凃水淩欲因此發諸軍表求
討吳不聽淩謀滋甚遣將軍楊弘告兖州刺史黃華
華弘白司馬懿懿軍掩至百尺淩面縛水次至項見
賈逹祠在水側呼曰賈梁道王淩固忠於魏之社稷
者惟爾有神知之遂飲藥死子廣字公淵有志尚學
行為尚書弟飛梟金虎竝才武過人初懿嘗從容問
蔣濟濟曰淩文武俱贍當今無雙廣等志力有美於
父耳濟退而悔之金虎字明山最知名多技藝人得
其書皆以為法走太原追軍及之時有飛鳥集桑樹
隨枝低仰舉弓射之即倒追人乃止不復進廣飛梟
金虎胥被害晉泰始元年詔聽使立後令祭祀不絶
令狐邵太原人為弘農太守所在清潔時郡不知經學
乃問諸吏有欲遠行就師者遣令詣河東樂詳受學
由是弘農學業轉興子愚白衣時常有高志衆謂必
興令狐氏族邵獨以愚性倜儻不修德而願大必滅
我宗愚甚不平及愚仕進有名稱從容謂邵曰先時
聞大人謂愚為不繼今竟云何邵熟視不答私謂妻
曰公冶性度猶是也不知我當坐之否邪必逮汝曹
矣邵沒十餘年而難作
王昶字文舒大原晉陽人少與同郡王淩俱知名昶兄
事淩為魏世子文學遷中庶子魏初徙散騎侍郞為
洛陽典農斫開荒萊墾田特多遷兖州刺史明帝初
加揚烈將軍賜爵關内侯著治論略依古制而合於
時務者二十餘篇又著兵書十餘篇言竒正之用青
龍中奏之為兄子及子作名字皆依謙實以見其意
兄子默字處静沈字處道子渾字元沖深字道沖著
書戒之四年太尉司馬懿舉昶正始中轉徐州刺史
封武觀亭侯遷征南將軍假節都督荆豫諸軍事昶
以屯苑去襄陽三百餘里諸軍散屯船在宣池有急
不足相赴乃表徙治新野習水軍於三州廣農墾殖
倉穀盈積嘉平初太傅司馬懿殺曹爽奏博問大臣
得失昶陳治略五事其一欲崇道篤學抑絶浮華使
國子入太學而修庠序其二欲用考試考試猶凖繩
也未有舍凖繩而意正曲直廢曲直而空論能否也
其三欲令居官者久於其職有治績則就增位賜爵
其四欲約官實禄勵以廉恥不使與百姓爭利其五
欲絶侈靡崇節儉令衣服有章上下有敘儲穀畜帛
返民於樸詔褒之因使撰百官考課事昶以為唐虞
雖有黜陟之文而考課之法不垂周制冢宰之職大
計羣吏之治而誅賞又無校比之制由此言之聖主
明於任賢略舉黜陟之體以委達官之長而總其統
紀故能否可得而知也其大指如此二年昶奏乘釁
制吴蜀白帝夷陵之間黔巫秭歸房陵皆在江北民
夷與新城郡接可襲取也乃遣新城太守州泰襲巫
秭歸房陵荆州刺史王基詣夷陵昶詣江陵兩岸引
竹絙為橋渡水擊之敵奔南岸鑿七道竝来攻昶使
積弩同時俱發吳將施績夜遁入江陵城追斬數百
級昶欲引致平地與合戰乃先遣五軍案大道發還
使敵望見以喜之以所獲鎧馬甲首馳還城以怒之
設伏兵以待之績果追軍與戰克之績遁走斬其將
鍾離茂許旻收甲首旗鼓珍寳器仗振旅而還王基
州泰皆有功遷昶征南大將軍儀同三司進京陵侯
引兵拒毋邱儉文欽有功封二子亭侯關内侯晉驃
騎將軍諸葛誕反又據夾石以逼江陵持施績全熙
使不得東援誕敗詔曰昔孫臏佐趙直湊大梁西兵
驟進亦所以成東征之勢也增邑千戶幷前四千七
百戶遷司空持節都督如故甘露四年卒追諡曰穆
子渾嗣咸熙中為越騎校尉
郭淮字伯濟太原陽曲人祖全大司農父縕鴈門太守
建安中舉孝廉除平原府丞署五官將門下賦曹轉
丞相兵曹議令史從征漢中為征西夏侯淵司馬淵
遇害淮時有疾收散卒推盪寇將軍張郃為軍主諸
營乃定明日漢兵欲渡漢来攻諸將議依水為陣以
拒之淮曰此示弱且不足挫敵非算也不如遠水為
陣引致之半濟而後擊備可破也既陣漢兵疑不渡
淮遂堅守魏武善之復以為郃司馬文帝即王位賜
爵關内侯轉鎮西長史又行征羌護軍護左將軍張
郃冠軍將軍楊秋討山賊鄭甘盧水叛胡破平之關
中始定黃初元年入賀得疾及羣臣歡會乃至上正
色責之淮對曰今臣遭唐虞之際是以自知免於防
風之誅也上悅之擢領雍州刺史封射陽亭侯五年
為眞討安定羌大帥辟&KR1389;破降之每羌胡来降淮輒
先使人推問其男女多少年歲長幼及知欵曲訊問
周至咸稱神明太和二年漢相諸葛亮出祁山遣將
軍馬謖至街亭高祥屯列柳城淮攻祥營破之又破
隴西各羌唐&KR1389;於枹罕加建威將軍五年漢出鹵城
時隴右無榖議欲關中大運淮撫循羌胡家使出穀
平其輸調軍食用足轉揚武將軍青龍二年亮出斜
谷田于蘭坑時司馬懿屯渭南淮策亮必爭北原宜先
據之議者多謂不然淮曰若亮跨渭登原連兵北山
隔絶隴道搖蕩民夷此非國之利也懿善之淮遂屯
北原塹壘未成漢兵大至淮逆擊之後數日亮盛兵
西行諸將皆謂欲攻西圍淮獨以為此見形於西欲
使官兵重應之必攻陽遂耳其夜果攻陽遂有備不
得上正始元年漢將姜維出隴西淮進軍追至疆中
維退遂討羌迷當等撫柔氐三千餘落徙實關中遷
左將軍凉州休屠梁元碧等率二千餘落附雍州奏
請居安定之高平後因置西川都尉轉前將軍領州
如故五年夏侯玄伐蜀淮督諸軍為前鋒度勢不利
輒拔軍出故不大敗還假淮節八年隴西南安金城
西平諸羌相結攻圍城邑南招漢兵凉州治無戴復
應之討蜀護軍夏侯霸督諸軍屯為翅淮軍到狄道
議者僉謂宜先定枹罕淮策維必来攻霸遂入渢中
轉南迎霸維果攻為翅淮軍適至維遁退進討斬羌
餓何燒戈降者萬餘落九年遮塞等屯河關白土故
城據河拒軍淮見形上流密於下渡兵據白土城擊
大破之治無戴圍武威淮進軍趨西海欲掩取其累
重會無戴折還與戰於龍夷之北破走之令居虜在
石頭山西當大道淮還過討大破之姜維出石營從
彊川西迎治無戴留隂平太守廖化於成重山築城
淮欲分兵取之諸將以分兵兩持兵勢轉弱淮曰今
往取化出賊不意維必狼顧比維自致足以定化且
使維疲於奔命兵不遠徙而胡交自離此一舉兩全
之策也乃别遣夏侯霸等追維於沓中淮自率諸軍
就攻化等維果馳還救化皆如淮計進都鄉侯嘉平
元年遷征西將軍都督雍凉諸軍事與雍州刺史陳
泰協策降蜀牙門將句安等於翅上二年詔曰昔漢
川之役幾至傾覆淮臨危濟難功書王府在關右三
十餘年外征寇虜内綏民夷比歲以来摧破廖化禽
虜句安功績顯著朕甚嘉之今以淮為車騎將軍儀
同三司持節都督如故進封陽曲侯邑凡二千七百
八十戶分三百戶封一子亭侯淮妻王淩妹御史往
收妻上道淮五子叩頭流血請淮淮不忍視乃命追
妻懿宥之正元二年卒追贈大將軍諡曰貞子統嗣
官至荆州刺史子貞嗣咸熙中以淮著勲前朝改封
汾陽子
郝昭字伯道太原人為人雄壯少為部曲督數有戰功
為雜號將軍鎮河西十餘年民夷畏服蜀諸葛亮圍
陳倉使昭鄉人靳詳遙說之昭於樓上應曰魏家科
法卿所練也我之為人卿所知也我受國恩多而門
戸重卿無可言者但有必死耳卿還謝諸葛便可攻
也詳以昭語告亮亮又使詳重說昭昭曰前言已定
矣我識卿耳箭不識也詳乃去亮起雲梯衝車以臨
城昭以火箭逆射雲梯梯然梯上人皆燒死又以繩
連石磨壓衝車衝車折亮乃更為井闌百尺以射城
中以土瓦填塹欲直攀城昭又於内築重牆亮又為
地突欲踊出於城裏昭又於城内穿地横截之晝夜
相攻拒二十餘日亮無計救至引退上嘉昭善守賜
爵列侯及還引見慰勞之顧謂中書令孫資曰卿鄉
里乃有爾曹快人為將均如此朕復何憂欲大用之
會卒遺命薄葬
蜀漢
靳詳太原人仕蜀漢嘗從諸葛亮圍魏陳倉亮使說魏
西河將郝昭降昭不從
許允晉陽人少與崔贊齊名子二竒猛皆有令聞
晉
郭配字仲南陽曲人晉諸公贊曰淮弟配有重名位至
城陽太守裴秀賈充皆配女壻子展字泰舒有器度
幹用歷職著績終太僕次弟豫字泰寧相國參軍知
名早卒配弟鎮字秀南謁者僕射鎮子奕字泰業山
濤啓事稱奕高簡有雅量歷位雍州刺史尚書
王渾字元沖太原晉陽人昶子沈雅有器量襲爵京陵
侯辟大將軍曹爽掾例免起懷令參司馬文王安東
軍事累遷散騎黃門侍郞散騎常侍咸熙中為越騎
校尉晉初加揚烈將軍遷徐州刺史歲饑開倉賑贍
百姓賴之泰始初增邑千八百戶遷東中郞將督淮
北諸軍事鎮許昌數陳損益多見納用轉征虜將軍
監豫州諸軍事假節領豫州刺史渾與吳接境宣布
威信前後降附甚多吳將魯淑向弋陽薛瑩向新息
衆號十萬時州兵竝放休息衆裁一旅浮淮潛濟出
其不意擊破之以功封次子尚關内侯遷安東將軍
都督揚州諸軍事鎮夀春吴人大佃睆城渾遣揚州
刺史應綽督淮南諸軍攻破之幷破諸别屯焚其積
穀百八十餘萬斛稻苗四千餘頃船六百餘艘渾遂
陳兵東疆視其地形險易歴觀敵城察攻取之勢及
伐吴率師出横江遣參軍陳慎都尉張喬攻潯陽瀨
鄉又擊吴牙門將孔忠皆破之獲吳將周興等五人
又遣殄吳護軍李純據高望城攻吳將俞恭破之多
所斬獲吳厲武將軍陳代平虜將軍朱明来降吳丞
相張悌大將軍孫震等率衆數萬詣城陽渾遣司馬
孫疇揚州刺史周浚擊破之臨陣斬二將及首虜七
千八百級吳人大震孫皓司徒何植建威將軍孫晏
降既而王濬破石頭明日渾濟江登建鄴宮釃酒高
會上下詔曰使持節都督揚州諸軍事安東將軍京
陵侯王渾督率所統遂逼秣陵令賊孫皓救死自衛
不得分兵上赴以成西軍之功又摧大敵獲張悌使
皓塗窮勢盡面縛乞降遂平定秣陵功勲茂著其增
封八千戶進爵為公封子澄為亭侯弟湛為關内侯
賜絹八千疋轉征東大將軍復鎮夀陽渾處斷明允
撫循吳人虚懷綏納座無空席門不停賓江東莫不
悅附徵拜尚書左僕射加散騎常侍會齊王攸之藩
上書諫不納太熙初遷司徒惠帝初加侍中令京陵
置士官如睢陵比及誅楊駿加渾兵渾以司徒文官
主史不持兵持兵吏屬例絳衣仍令皂服論者美其
謙而識體楚王瑋將害二輔公孫宏說瑋曰司徒王
渾宿有威名為三軍所信服可請同乘瑋從之渾辭
疾歸第以家兵千餘人閉門距瑋瑋不敢逼俄而瑋
誅渾乃率兵赴宮帝嘗訪渾元會問郡國計吏方俗
之宜渾奏曰陛下欽明聖哲光於遠近明詔沖虚詢
及芻蕘斯乃周文疇咨之求仲尼不恥下問也舊三
朝元會前計吏詣軒下侍中讀詔計吏跪受臣以詔
文相承已久無他新聲非陛下留心方國之意也可
令中書指宣明詔問方土異同賢才秀異風俗好尚
農桑本務刑獄得無冤濫守長得無侵虐其勤心政
化興利除害者授以紙筆盡意陳聞以明聖指垂心
四遠不復因循常辭且察其答對文義以觀計吏人
才之實又先帝時正會後東堂見征鎮長史司馬諸
王國卿諸州别駕今若不能别見可前詣軒下使侍
中宣問以審察方國於事為便上然之詔錄尚書事
渾所歴前後著稱遂居台輔元康七年卒年七十五
諡曰元長子尚早卒次子濟嗣
王沈字處道太原晉陽人祖柔漢中郞將父機魏東郡
太守沈少孤養於從叔司徒昶事昶如父奉繼母寡
嫂以孝義稱好書善屬文大將軍曹爽辟為掾累遷
中書黃門侍郎以爽故吏免後起治書侍御史轉秘
書監正元中遷散騎常侍侍中典著作與荀顗阮籍
共撰魏書雲龍之役封安平侯邑二千戶尋遷尚書
出監豫州諸軍事奮武將軍豫州刺史至鎮下教令
百姓陳得失者給穀有差嘗深尋善政按賈逹以来
法制禁令諸所施行擇善者而從之又教將吏子弟
敦學九郡士咸悅道教俗為一變遷征虜將軍持節
都督江北諸軍事封博陵侯班次國伐蜀吴人大出
師救蜀沈鎮御有方寇聞而退轉鎮南將軍武帝嗣
晉王拜御史大夫守尚書令加給事中沈以才望名
顯當世創業之事羊祜荀勖裴秀賈充等皆與諮謀
焉晉初轉驃騎將軍錄尚書事加散騎常侍統城外
諸軍事封博陵郡公固讓不受乃進爵縣公邑千八
百戶泰始二年卒舉哀賜秘器朝服一具衣一襲錢
三十萬布百疋葬田一頃諡曰元明年上追思沈勲
詔曰夫表揚往行所以崇賢垂訓慎終記遠厚德興
教也故散騎常侍驃騎將軍博陵元公沈蹈德居正
執心清粹經綸墳典才識通洽入歴常伯納言之位
出幹監牧方嶽之任内著謀猷外宣威略建國設官
首登公輔兼統中朝出納大命實有翼亮佐世之勲
其贈沈司空公以寵臨既往使沒而不朽又前以翼
贊之勲當受郡公之封而固辭懇至嘉其讓德不奪
其志可以郡公官屬送葬沈素清儉不營產業其使
所領兵作屋五十間子浚嗣後改葬更賜東園秘器
咸寧中復追封為郡公
郭奕字太業太原陽曲人少有重名山濤稱其高簡有
雅量初為野王令羊祜常過之奕歎曰羊叔子何必
減郭太業少選復往又歎曰羊叔子去人遠矣遂送
出界數百里坐免咸熙末為司馬文王相國主簿鍾
會從甥荀勖時為掾奕啓出之文王雖不用歎其雅
正晉初為太子中庶子遷右衞率驍騎將軍封平陸
男咸寧初遷雍州刺史鷹揚將軍假赤幢曲蓋鼓吹
奕寡姊隨奕之官姊僮僕有犯奕省按畢曰大丈夫
豈當以老姊求名遂不問亭長李含(一作合)有俊才奕
用為别駕含後果有名位時稱知人太康中徵為尚
書朝臣皆出其下表楊駿小器不堪任以社稷不聽
後果誅奕疾詔賜錢二十萬日給酒米八年卒太常
上諡為景有司議與景皇同不可請諡穆詔曰諡所
以旌德表行按諡法一德不懈為簡奕忠毅清直立
德不渝於是賜諡曰簡
王濟字武子少有逸才風姿英爽氣蓋一時好弓馬勇
力絶人善易及老莊文詞秀茂伎藝過人有名當時
與姊夫和嶠裴楷齊名尚常山公主年二十起家中
書郞母服闋起驍騎將軍累遷侍中與孔怐王恂楊
濟同列為一時秀彥武帝嘗會公卿藩牧於式乾殿
顧濟恂曰朕左右可謂恂恂濟濟矣每侍見未嘗不
諮論人物及萬機得失濟善清言修飾辭令仕進雖
速論者不以主壻故咸謂才能致之齊王攸當之藩
濟諫請左遷國子祭酒常侍如故數年入為侍中性
峻厲明法繩之出為河南尹未拜免時從兄王佑委
任濟被斥外乃移第北芒山下性豪侈麗服玉食時
洛京地甚貴濟買地為馬埒編錢滿之時人謂為金
溝濟善解馬性嘗乘一馬著連乹鄣泥前有水終不
肯渡濟云此必是惜鄣泥使人解去便渡故杜預謂
濟有馬癖尋使白衣領太僕年四十六先渾卒追贈
驃騎將軍庶子二人卓字文宣嗣渾爵拜給事中次
聿字茂宣襲公主封敏陽侯濟二弟澄字道深汶字
茂深皆辨慧有才藻竝歴清顯
王浚字彭祖年十五父沈卒無子親戚共立浚為嗣拜
駙馬都尉太康初就國三年来朝除員外散騎侍郞
元康初轉員外常侍遷越騎校尉右軍將軍出補河
内太守以郡公不得為二千石轉東中郞將鎮許昌
遷寧北將軍青州刺史尋徙寧朔將軍持節都督幽
州諸軍事三王之役浚遏絶檄書尋進號安北將軍
害刺史和演自領幽州以主簿祁弘為前鋒遇成都
王穎將石超於平棘擊敗之乘勝遂克鄴城轉驃騎
大將軍都督東北諸軍事領幽州刺史永嘉初為司
空領烏丸校尉又領冀州詔進大司馬加侍中大都
督幽冀諸軍事後布告天下稱受中詔承制自領尚
書令時童謠曰十囊五囊入棗郎棗嵩浚之子壻也
霍原北州名賢浚害之士人憤怨後石勒誘殺之太
元二年封沈從孫道素為博陵公卒子崇之嗣義熙
十一年改封東萊郡公宋初國除
温羡字長卿太原祁人漢護羌校尉序之後也祖恢魏
揚州刺史父恭濟南太守兄弟六人竝知名號六龍
羡少以朗悟見稱齊王攸辟為掾遷尚書郞惠帝初
拜豫州刺史入為散騎常侍累遷尚書齊王冏輔政
以羡攸之故吏意特親之轉吏部尚書冏議復張華
官爵論者或以為非羡駁曰式乾之會張華獨諫上
宰不和不能承風贊善望其指麾從命不亦難乎況
内難不預禮非所任今以華不能廢后與趙盾同貶
責之於義不經通也華竟得追復爵位後從討成都
王穎有勲封大陵縣公邑千八百戶出為冀州刺史
加後將軍范陽王虓敗於許昌自領冀州牧羡乃避
之惠帝幸長安以羡為中書令不就還洛陽徵為中
書監加散騎常侍永嘉初遷左光禄大夫開府領司
徒論者僉謂為速卒贈司徒諡曰元三子祇允裕祇
字敬齊太傅西曹掾允字敬咸太子舍人裕字敬嗣
尚武安長公主官左光禄大夫
王嶠字開山太原晉陽人祖默魏尚書父佑以才智稱
武帝時歴官北軍中候佑少有風尚幷司交辟不就
永嘉末攜二弟渡江元帝教曰王佑三息始至名德
之胄竝有操行宜蒙飾敘且可給錢三十萬帛三百
疋米五十斛親兵二十人尋以嶠參世子東中郞軍
事不就徵著作郞南陽王保辟皆不行元帝作相為
水曹屬除長山令遷太子中舍人不拜王敦請為參
軍爵九原縣公敦在石頭欲禁私伐蔡州荻嶠獨曰
中原有菽庶民採之百姓不足君孰與足若禁人樵
伐未知其可敦不悅敦將殺周顗戴若思嶠於坐諫
曰濟濟多士文王以寧安可戮諸名士以自全生敦
欲斬嶠賴謝鯤以免出為領軍長史敦平除中書侍
郞兼大著作固辭轉越騎校尉頻遷吏部御史中丞
祕書監領本州大中正咸和初朝議欲以嶠為丹陽
尹嶠求補廬陵郡乃拜廬陵太守以嶠家貧無以上
道賜布百疋錢十萬尋卒官諡曰穆子淡嗣歴右衛
將軍侍中中護軍尚書廣州刺史淡子度世驍騎將
軍
溫嶠字太眞太原祁人司徒羡弟之子也父憺河東太
守嶠性聰敏有識量博學能屬文少以孝悌稱風儀
秀整善談論年十七州郡辟召皆不就司隸命為都
官從事散騎常侍庾敳頗聚斂嶠舉奏之後舉秀才
灼然司徒辟東閤祭酒補上黨潞令幷州刺史劉琨
深禮之請為參軍遷大將軍從事中郎上黨太守加
建威將軍督護前鋒軍事將兵討石勒屢有戰功又
遷司空右司馬常為謀主琨深憑恃焉元帝初鎮江
左琨以嶠為左長史檄告華夷奉表勸進嶠既至引
見具陳琨忠誠志在效節因說天人係望意辭旨慷
慨舉朝屬目上器而嘉焉王導周顗謝鯤庾亮桓彝
等竝與親善時江左草創綱維未舉嶠殊以為憂及
見王導共談歡然曰江左自有管夷吾吾復何慮屢
求還不許會琨為段匹磾所害嶠表琨忠誠雖勲業
不遂然家破身亡宜褒崇以慰海内望上然之除散
騎侍郎聞母亡阻亂不獲歸葬固讓不拜苦請北歸
詔三司八坐議其事皆曰昔伍員志復私讎先東奔
闔閭位為上將然後鞭荆王之尸若嶠以母未葬乃
應竭其智謀使寇敵冰消反哀墓次豈可稍以乖嫌
廢其遠圖哉嶠不得已乃受命後歴驃騎王導長史
遷太子中庶子東宫與為布衣交數陳規諷又獻侍
臣箴甚有弘益時太子起西池樓觀嶠疏言朝廷草
創巨寇未滅宜儉以率下務農重兵納之王敦舉兵
太子將自出戰嶠執鞚諫曰萬乘儲副豈可以身輕
天下乃止明帝初拜侍中參綜機密詔命文翰亦預
焉俄轉中書令上親倚之甚為王敦所忌因請為左
司馬敦阻兵不朝多行陵縱嶠諫敦曰昔周公相成
王勞謙吐握豈好勤而忘逸哉誠由處大任者不可
不爾公自還輦轂入輔朝政闕拜覲之禮簡人臣之
儀不達公意者莫不於邑昔文王雖盛臣節不諐故
有庇人之大德必有事君之小心願思文王服事之
勤公旦吐握之事則天下幸甚敦不納嶠知其終不
悟於是謬為設敬綜其府事干說密謀深結錢鳳每
曰錢世儀精神滿腹鳳聞而悅之深結好於嶠會丹
陽尹缺嶠說敦曰京尹輦轂喉舌宜得文武兼能公
宜自選敦然之問嶠誰可作者嶠曰愚謂錢鳳可用
鳳亦推嶠嶠偽辭之敦不從表補丹陽尹嶠猶懼錢
鳳姦謀因敦餞别嶠起行酒至鳳前鳳未及飲遂偽
醉以手版擊鳳幘墜作色曰錢鳳何人溫太眞行酒
而敢不飲敦以為醉兩釋之臨去言别涕泗横流出
閤復入如是再三然後即路及𤼵後鳳言嶠未必可
信敦曰太真昨醉小加聲色豈得以此便相讒貳由
是鳳謀不行而嶠得還都乃具奏敦逆謀請先為備
及敦搆逆加嶠中壘將軍持節都督東安北部諸軍
事敦與王導書曰太眞别来幾日作如此事表諸姦
臣以嶠為首募生得嶠者當自拔其舌及王含錢鳳
奄至嶠燒朱雀桁以挫其鋒賊不得渡嶠與賊夾水
戰擊王含敗之復督劉遐追錢鳳於江寧事平封建
寧縣開國公賜絹五千四百疋進號前將軍時制王
敦綱紀除名參佐禁錮嶠疏言王敦拘錄人士自免
無路如陸玩羊曼劉印蔡謨郭璞當受同賊之責實
負其心上從之國用不足詔公卿以下詣都坐論時
政嶠奏軍國要務七事多納之尋與王導郄鑒庾亮
陸繹卞壼等同受顧命時歴陽太守蘇峻藏匿亡命
朝廷疑之使嶠為上流形援咸和初代應詹為江州
刺史持節都督平南將軍鎮武昌甚有惠政甄異行
能親祭徐孺子墓又陳豫章十郡之要宜以刺史居
之潯陽濱江都督應鎮其地今以州帖府進退不便
且古鎮將多不領州皆以文武形勢不同故也宜選
單車刺史别撫豫章專理黎庶詔不許在鎮見王敦
畫像曰未有受戮於天子而圖形於羣下命削去之
聞蘇峻被徵求還朝以備不虞不聽未幾峻果反嶠
屯潯陽遣督護王愆期西陽太守鄧嶽鄱陽内史紀
瞻等率舟師赴難及建康傾覆嶠聞之號慟来候者
悲哭相對俄而庾亮来奔宣太后詔進嶠驃騎將軍
開府儀同三司嶠曰未效勲庸而先受榮寵何以示
天下固辭不受分兵給亮遣王愆期等要陶侃赴難
侃恨不受顧命不許嶠用其部將毛寶說復固請侃
行遣王愆期奉侃為盟主侃乃許之遣督護龔登率
兵詣嶠嶠於是列上尚書陳峻罪狀有衆七千灑泣
登舟移告四方征鎮時陶侃雖許自下而未發復追
龔登嶠重與侃書言公進當為大晉之忠臣參桓文
之義退當以慈父惜愛子之痛峻時殺侃子瞻由是
侃激勵遂率所統與嶠亮同下戎卒六萬旌旗七百
餘里鉦鼓聲震百里直指石頭次蔡州侃屯查浦嶠
屯沙門浦時祖約據歴陽與峻為首尾見嶠等兵盛
謂其黨曰吾本知嶠能為四公子之事今果然矣峻
逼駕幸石頭軍多馬南軍仗舟楫不敢輕與交鋒用
將軍李根計據白石築壘以自固使庾亮守之賊步
騎萬餘来攻不下而退追斬二百餘級嶠又於四望
磯築壘以逼賊曰賊必爭之設伏以逸待勞制賊一
竒也而義軍屢戰失利嶠軍又食盡陶侃怒曰使君
前云不憂無將士惟得老僕為主耳今數戰皆北良
將安在荆州接胡蜀倉廪當備不虞若復無食僕便
欲西歸更思良算嶠曰不然自古成監師克在和光
武之濟昆陽曹公之拔官渡以寡敵衆仗義故也今
日之舉決在一戰峻勇而無謀藉驕勝之勢自謂無
前今挑之戰一鼔可擒也奈何舍垂立之功設進退
之計且嶠與公竝受國恩是致命之日事若克濟則
主臣同祚如其不捷身雖灰滅不足以謝責今之事
勢義無旋踵騎猛虎安可中下哉公若違衆獨返人
心必沮沮衆敗事義旗將迴指於公矣侃無以對遂
留不去嶠於是創建行廟廣設壇場告皇天后土祖
宗之靈親讀祝文聲氣激揚流涕覆面三軍莫能仰
視其日侃督水軍向石頭亮嶠等率精勇一萬從白
石挑戰時峻勞將士因醉突陣馬躓為侃將所斬峻
弟逸及子碩嬰城自固嶠乃立行臺布告故吏令赴
臺至者雲集司徒王導因奏嶠侃錄尚書遣間使宣
旨竝讓不受賊將匡術以臺城降為逸所擊来求救
江州别駕羅洞曰今水暴長救之不便不如攻榻杭
榻杭軍若敗術圍自解嶠從之遂破賊石頭軍奮威
長史滕含抱上奔於嶠船時陶侃雖為盟主而處分
規略一出於嶠及賊滅拜驃騎將軍開府儀同三司
加散騎常侍封始安郡公邑三千戶初峻黨路永匡
術賈寧以衆歸順王導將褒顯之嶠曰術軍首亂罪
莫大焉晚雖改悟未足補前失全其首領為幸已過
何可復寵授哉導無以奪朝議將留輔政嶠以導明
帝所任固辭還藩復以建康殘匱乃藉資蓄具器用
而後旋於武昌至鎮未旬卒年四十二江州士庶莫
不相顧而泣冊書贈侍中大將軍持節都督刺史公
如故賜錢百萬布千疋諡曰忠武祠以太牢嶠初葬
豫章後朝廷將造大墓於元明二陵之北陶侃上表
請停從之其後嶠後妻何氏卒子放之便載喪還都
詔葬建平陵北竝贈嶠前妻王氏及何氏始安夫人
印綬
溫充太原祁人嶠從弟嶠討蘇峻與庾亮相推為盟主
充言於嶠曰陶征西位重兵彊宜共推之乃遣王愆
期奉侃為盟主侃以兵下遂平賊
溫放之嶠子嗣始安郡公少歴清官累至給事黃門侍
郎以貧求為交州許之王述與會稽王牋曰放之溫
嶠之子宜見優異而投之嶺外竊用愕然願遠存周
禮近參人情則望實惟允不納放之既至南海甚有
威惠將征林邑交阯太守杜寳别駕阮朗不從放以
其阻衆誅之勒兵進遂破林邑而還卒於官弟式之
新建縣侯散騎常侍
王遐字桓子太原晉陽人簡順皇后父驃騎將軍述之
從叔也少以華族仕至光禄勲寧康初追贈特進光
禄大夫加散騎常侍諡曰靖長子恪領軍將軍恪子
欣之豫章太守秩中二千石欣之弟歡之廣州刺史
遐少子臻崇德衛尉
王述字懷祖太原晉陽人承子少孤事母以孝聞安貧
守約不求聞達性沈靜每坐客馳辨處之恬如襲父
爵年三十尚未知名人或謂之癡司徒王導辟為中
兵屬既見無他言唯問江東米價述張目不答導曰
王掾不癡人何言癡也嘗見導發言一坐贊美述正
色曰人非堯舜何得每事盡善導改容謝之謂庾亮
曰懷祖清貞簡貴不減祖父補驃騎將軍功曹出為
宛陵令太尉司空頻辟又除尚書吏部郎竝不行歴
庾冰征虜長史庾翼鎮武昌欲移鎮述與冰牋止之
翼遂不移鎮述出補臨海太守遷建威將軍會稽内
史蒞政清肅終日無事母服闋代殷浩為揚州刺史
加征虜將軍初至主簿請諱報曰亡祖先君名播海
内遠近所知内諱不出門餘無所諱尋加中書監固
讓不拜復加征虜將軍進都督揚州徐州之琅琊諸
軍事衞將軍幷冀幽平四州大中正刺史如故尋遷
散騎常侍尚書令將軍如故述每受職不為虚讓其
有所辭必不受至是子坦之言故事應讓述曰汝謂
我不堪邪坦之曰非也但克讓自是美事耳述曰既
云堪何為復讓人言汝勝我定不及也坦之為桓溫
長史溫欲為子求婚坦之還家省父而述恒抱置坦
之膝上坦之因言溫意述大怒遽排下曰汝竟癡邪
詎可畏溫面以女妻兵也坦之乃辭以他故溫曰此
尊君不肯耳遂止簡文帝每言述直以真率少許便
足對人多多許謝安亦歎美之初述試宛陵令頗受
贈遺王導使諷答曰足自當止後屢居州郡清潔絶
倫禄賜皆散之親故宅宇舊物不革於昔始為當時
所歎但性急為累既躋重位每以柔克為用謝奕嘗
極言罵述述無所應面壁而已人以此稱之太和二
年乞骸骨不許述竟不起卒年六十六初桓溫議遷
都述曰溫欲以虚聲威朝廷非實事也但從之自無
所至事果不行又議移洛陽鐘簴述曰永嘉不競暫
都江左方當蕩平區宇旋軫舊京若其不爾宜改遷
園陵不應先事鐘&KR1607;溫竟無以奪之追贈侍中驃騎
將軍開府諡曰穆改曰簡子坦之嗣
王濛字仲祖太原晉陽人哀靖皇后父也會祖黯尚書
祖佑北軍中候父訥新淦令少放縱不羈晩節克己
勵行有風流美譽事諸母甚謹奉禄資產常推厚居
薄喜愠不形於色善隸書美姿容與沛國劉惔齊名
友善惔常稱濛性至通而自然有節濛每云劉君知
我勝我自知時人以惔方荀奉倩濛比袁曜卿凡稱
風流者舉濛惔為宗焉司徒王導辟為掾導復引匡
術弟孝濛致牋曰開國承家小人勿用仗德義以尹
天下方將澄清彝倫崇重名器夫軍國殊用文武異
容豈可令涇渭混流虧清穆之風以允答具瞻儀刑
海内導不能答出補長山令復為司徒左西屬濛以
應受杖固辭詔停罰猶不就徙中書郎簡文為會稽
王常與孫綽商略人士曰劉惔清蔚簡令王濛溫潤
恬和桓溫高爽邁出謝尚清易令達而濛性和暢能
言理辭簡而有會簡文輔政益貴幸之與劉惔號為
入室之賓轉司徒左長史疾漸篤於燈下轉麈尾視
之歎曰如此人曾不得四十也年三十九卒臨殯劉
惔以犀把麈尾置棺中因慟絶久之謝安亦嘗稱濛
云王長史語甚不多可謂有令音二子修蘊
王坦之字文度太原晉陽人述子弱冠有重名時人語
曰江東獨步王文度僕射江虨領選將擬為尚書郎
坦之聞曰自過江来尚書郎正用第二人何得以此
見擬虨遂止簡文帝為撫軍將軍辟為掾累遷參軍
從事中郎仍為司馬加散騎常侍出為大司馬桓溫
長史父服闋徵拜侍中襲父爵時士卒韓悵亡歸首
云失牛故逃有司劾偷牛考掠服罪坦之曰悵束身
自歸而法外加罪懈怠失牛事或可恕加之木石理
有自誣宜附罪疑從輕之例遂見原太和六年領左
衛將軍坦之有風格尤非時俗放蕩不敦儒教頗尚
刑名學著廢莊論又領本州大中正咸安二年詔大
司馬溫依周公居攝故事坦之自持詔入於上前毁
之上曰天下儻来之運卿何所嫌坦之曰天下宣元
之天下何得專之乃使坦之改詔焉溫卒坦之與謝
安共輔幼主遷中書令領丹陽尹俄授都督徐兖青
三州諸軍事北中郎將徐兖二州刺史鎮廣陵將之
鎮表奏凱直上嘉納之初謝安愛好聲律期功之慘
不廢妓樂頗以成俗坦之非而苦諫安遺坦之書謂
未悟之濠上曰知君思相愛惜之至僕所求者聲謂
稱情義無所不可為聊復以自娱耳若潔軌迹崇世
教非所擬議亦非所屑常謂君粗得鄙趣者猶未悟
之濠上邪故知莫逆未易為人坦之答曰具君雅旨
此是誠心而行獨往之美然恐非大雅中庸之謂意
者以為仁之體韻猶器之方圓方圓不可錯用體韻
豈可易處各順其方以弘其業則歲寒之功必有成
矣吾子少立德行體議淹允加以令地優游自居僉
曰之談咸以清遠相許至於此事實有疑焉公私二
三莫見其可以此為濠上悟之者得無鮮乎且天下
之寳故為天下所惜天下之所非何為不可以天下
為心乎想君幸復三思書凡往反數四焉坦之又嘗
與殷康子書論公謙之義康子及袁宏竝有疑難坦
之標章摘句一一申而釋之莫不厭服又孔嚴著通
葛論坦之與書贊美之其忠公慷慨標明賢勝皆此
類也卒年四十六臨終與謝安桓沖書言不及私惟
憂國事朝野痛惜之追贈安北將軍諡曰獻四子愷
愉國寳忱
王褘之字文邵述子少知名尚尋陽公主歴中書侍郎
年未三十卒贈散騎常侍
王蘊字叔仁太原晉陽人濛子孝武定皇后之父也起
家佐著作郎累遷尚書吏部郎性平和不抑寒素每
一官缺求者十輩蘊無所是非時簡文帝輔政蘊輒
連状白之曰某人有地某人有才務存進達各隨其
方故不得者無怨焉補吴興太守甚有德政屬郡荒
輒開倉賑䘏主簿執陳請待報蘊曰若表上須報何
以救將死之命乎專擅之愆罪在太守遂大賑貸賴
蘊全者十七八以違科免士庶詣闕訟之詔特左降
晉陵太守復有惠化百姓歌之定后立遷光禄大夫
領五兵尚書本州大中正封建昌縣侯固辭不受朝
廷敦勸終不肯拜乃授都督京口諸軍事左將軍徐
州刺史假節復固讓謝安曰卿居后父之重不應妄
自菲薄以虧時遇宜依褚公故事乃受命鎮京口頃
之徵拜尚書左僕射將軍如故遷丹陽尹加散騎常
侍蘊苦求外出復以為都督浙江東五郡鎮軍將軍
會稽内史常侍如故蘊素嗜酒在會稽略少醒日以
和簡為百姓所悅時王悅来拜墓子恭往省之留十
餘日方還蘊問其故恭曰與阿大語蟬聮不得歸蘊
曰恐阿大非爾之友阿大悅小字也後竟乖初好時
以為知人太元九年卒年五十五追贈左光禄大夫
開府儀同三司長子華早卒次恭恭弟爽字季明彊
正有志力歴給事黃門侍郎侍中王國寳夜欲開門
入為遺詔爽拒曰皇太子未至敢入者斬乃止爽嘗
與會稽王道子飲道子醉呼為小子爽曰亡祖長史
與簡文皇帝為布衣之交亡姑亡姊儷二宫何小子
之有及國寳執權免爽官後兄恭再起事竝為寧朔
將軍參預軍事恭敗遇害
王恭字孝伯太原晉陽人蘊子定皇后之兄也少有美
譽清操過人自負才地高華恒有宰輔之望與王忱
齊名友善慕劉惔為人謝安常曰王恭人地可以為
將来伯舅嘗從父自會稽至都忱訪之見恭所坐六
尺簟求之恭輒送焉遂坐薦上忱聞而大驚恭曰吾
平生無長物其簡率如此起家佐著作郎歎曰仕宦
不為宰相才志何足以騁因以疾辭俄為祕書丞轉
中書郎父服闋除吏部郎歴建威將軍太元中為丹
陽尹遷中書令領太子詹事孝武帝以恭后兄深相
欽重時陳郡袁悅諂附會稽王道子恭言於上遂誅
之道子置酒東府尚書令謝石為委巷之歌恭正色
曰居端右之重集藩王之第而肆淫聲欲令羣下何
所取則石深銜之虞珧子妻裴氏有服食術衣黃衣
道子令與賓客談論恭抗言曰未聞宰相之坐有失
行婦人道子甚愧之其後上將擢時望以為藩屏乃
以恭為都督兖青冀幽并徐州晉陵諸軍事平北將
軍兖青二州刺史假節鎮京口改號前將軍慕容垂
入青州遣偏師禦之失利降號輔國將軍及道子執
政寵昵王國寳恭每正色直言國寳從弟緒欲因恭
入覲殺之國寳不許道子亦深布腹心於恭恭多不
順嘗入朝還鎮謂道子曰願大王親萬機納直言遠
鄭聲放佞人辭色甚厲國寶愈懼以為安北將軍不
拜乃謀誅國寳遣使與殷仲堪桓玄相結仲堪偽許
之恭得書大喜抗表陳國寳罪且曰昔趙鞅興甲誅
君側之惡臣雖駑劣敢忘斯義道子收國寳賜死斬
緒於市恭還京口吴國内史王廞不肯解兵遣劉牢
之擊滅之時詔豫州刺史庾楷割四郡使江州刺史
王愉督之楷遣子鴻說恭恭以為然復以謀告殷仲
堪桓玄玄等從之推恭為盟主尅期同赴而仲堪箭
簳中信斜絹文角戾不復可識乃先期舉兵司馬劉
牢之諫曰晉陽之師其可再乎恭不從上表討王愉
司馬尚之兄弟遣牢之率帳下督顏延先據竹里道
子子元顯使說牢之啗以重利牢之乃斬顏延以降
是日牢之遣其壻高雅之子敬宣因恭曜軍輕騎擊
恭恭敗將還雅之已閉城門恭遂與其弟履單騎奔
曲阿至長塘湖湖浦尉收之遂於倪塘與五男及弟
爽爽兄子祕書郎和等皆遇害恭性抗直深存節義
讀左傳至奉王命討不庭每輟卷而歎為性不弘以
闇於機會自在北府為政簡惠而不閑用兵尤信佛
道臨刑猶誦佛經自理䰅髩神無懼容曰但令百代
之下知有王恭耳家無財帛唯書籍而已為識者所
傷恭美姿容人多愛悅或目之云濯濯如春月柳嘗
被鶴氅裘涉雪而行孟昶窺見之歎曰此真神仙中
人也初見執遇故吏戴耆之恭私之曰我自有庶兒
未舉在乳母家卿為我送寄桓南郡耆之遂送於夏
口桓玄撫養之後贈侍中太保諡忠簡爽贈太常和
及子簡竝通直散騎郎而腰斬湖浦尉等恭庶子曇
亨宋義熙中給事中
王愷字懋仁坦之長子少踐清階襲爵藍田侯太元末
為侍中領右衛將軍多所獻替兄弟貴盛當時莫比
王恭等討國寳愷請解職以與國寳異生又素不協
故得免國寳死出為吴郡内史尋徵為丹陽尹桓玄
等至江寧愷領兵守石城俄玄等走復為吴郡卒追
贈太常
王愉字茂和坦之子少踐清階稍遷驃騎司馬加輔國
將軍及王恭等討國寳愉亦請解職獲免國寳死出
為江州刺史都督豫州四郡輔將軍假節至鎮未幾
殷仲堪桓玄楊佺期舉兵應王恭乘流掩至愉惶懼
奔臨川事解除會稽内史劉裕義旗建加前將軍愉
桓氏壻父子寵貴又嘗輕侮裕潛結司州刺史溫詳
事泄與子孫十餘人皆遇害
王忱字元達太原晉陽人坦之子弱冠知名與王恭王
珣俱流譽一時歴驃騎長史嘗造其舅范甯遇張元
甯使語元正坐斂袵忱竟不與言甯讓忱曰張元吴
中之秀何不與語忱笑曰張祖希欲相識自可見詣
甯謂曰卿風流雋望真後来之秀忱曰不有此舅何
有此甥既而甯報元元束帶造之始為賓主太元中
出為荆州刺史都督荆益寧三州軍事建武將軍假
節忱自恃才氣放酒誕節慕王澄為人又年少居方
伯之任談者憂之及鎮荆州威風肅然殊得物和桓
玄時在江陵每裁抑之玄嘗詣忱通人未出乘轝直
進忱對玄鞭門幹玄怒去之忱亦不留忱仗衛甚盛
玄言欲獵借數百人忱悉給之玄憚而服焉卒官追
贈右將軍諡曰穆
王牢太原祁人高祖宏河東太守緜竹侯牢仕慕容氏
為上谷太守隨南渡居青州因以家焉
王綏字彥猷愉子少有美稱厚自矜邁愉為殷桓所捕
綏未測存亡在都有憂色居處飲食每事貶降時人
每謂為試守孝子建義時為冠軍將軍俄拜荆州刺
史假節坐父愉謀與弟納竝遇害自昶父漢鴈門太
守澤已有名稱忱又秀出綏亦著稱八葉繼軌軒冕
莫與為比焉
王叡字元德太原祁人仲德兄也果勁有計略苻氏敗
起義兵戰敗南奔宋武帝甚知之告以義舉使襲桓
玄事泄為玄所殺及克建鄴仲德抱叡子方回出候
武帝武帝於馬上抱方回與仲德相對號慟追贈給
事中封安復縣侯
西燕
張騰太原人為慕容永中書侍郎慕容垂攻崔釗於滑
臺釗請救永尚書郎渤海鮑遵曰徐觀其後卞莊之
舉也騰曰疆弱勢殊何弊之有不如救之成鼎峙之
勢可引兵趣中山晝多疑兵夜倍其火彼必懼而還
師我衝其前釗攝其後此天授之機不可失也永不
從釗敗降垂而垂遂入攻臺壁
南宋
王懿字仲德太原祁人漢司徒允弟幽州刺史懋七世
孫也祖宏仕石氏父苗仕苻氏皆二千石仲德少沈
審有意略事母甚謹學通隂陽解聲律苻氏敗仲德
年十七及兄叡同起義兵與慕容垂戰敗被重創走
度河至滑臺復為翟遼所留後奔泰山晉太元末徙
彭城歸王愉愉接遇甚薄因至姑孰與張暢論桓玄
曰恐不足以濟大事宋武帝結叡使襲玄仲德曰天
下事不可不密且兵不貴遲巧玄情無遠慮好冒夜
出入今取之止須一夫力耳事泄元德被害身竄走
獲免建鄴平為鎮軍中兵參軍伐廣固為前驅戰輒
破之大小二十餘戰盧循逼衆議遷都仲德正色曰
妖寇豕突恃我遠征既聞凱入將自奔散今日投草
莾何以威物此謀若立請從此辭及與循戰左里仲
德功冠諸將封新淦縣侯義熙十二年北伐進征虜
將軍加冀州刺史督前鋒諸軍事檀道濟王鎮惡劉
遵考沈林子朱超石胡藩咸受統焉仲德率龍驤將
軍朱牧寧遠將軍竺靈秀嚴綱等開鉅野入河乃總
衆軍進據潼關長安平為太尉諮議參軍武帝欲遷
都洛陽仲德曰今暴師經載士有歸心當以建鄴為
王基遷都宜候文軌大同武帝深納之使衞送姚泓
先還彭城宋初累遷徐州刺史加都督元嘉中同到
彥之北侵司兖三州平三軍咸喜而仲德有憂色曰
諸賢不諳北土情偽必墮其計度河及虎牢洛陽不
守彥之欲焚舟步走仲德曰魏師去我猶千里滑臺
尚有強兵若便捨舟士卒必散且當入濟至馬耳谷
口更詳所宜乃回軍沿濟南歴城步上焚舟棄甲還
至彭城坐免尋與檀道濟救滑臺糧盡歸九年又為
徐州刺史仲德三臨徐州威德著於彭城進號鎮北
大將軍十五年卒諡曰桓子正循嗣仲德兄孫文和
景和中為征北義陽王劉昶府佐昶奔魏部曲皆散
獨送之界上昇明中為巴陵内史斬沈攸之使齊永
明中歴青冀兖益四州刺史
王元謨字彥德太原祁人六世祖宏河東太守綿竹侯
祖牢徙青州父秀早卒元謨幼而不羣世父蕤有知
人鑒常曰此兒氣槩高亮有太尉彥雲之風宋武臨
徐州辟為從事史與語異之元嘉中補長沙王義欣
鎮軍中兵將軍領汝隂太守每陳北伐之策上嘉之
後為金紫光禄大夫領太常與柳元景等受顧命時
朝政多闕元謨以嚴直不容徙青冀二州刺史加都
督明帝即位禮遇甚優以元謨為大都領水軍南討
以脚疾聽乘輿出入大將軍江州刺史副司徒頃之
為左光禄大夫開府儀同三司領護軍遷南豫州刺
史加都督年八十一卒諡曰莊子深早卒子繢嗣弟
南齊
王元邈字彥遠元謨弟仕宋位青州刺史昇明中高帝
引為驃騎司馬再遷秦州刺史建元初李烏奴作亂
元邈出竒兵破之高帝聞之曰元邈果不負吾建武
中卒於護軍贈雍州刺史諡曰壯侯
南梁
王茂字休連一字茂先太原祁人祖深北中郎司馬父
天生宋列將尅司徒袁粲以勲歴齊郡守封上黃縣
男茂年數歲大父深異之常曰此吾家千里駒成門
戶者必此兒也及長好讀兵書究大指性隠不交游
身長八尺潔白美容儀齊武帝見之曰年少堂堂必
至公輔後為臺郎不調求邊職為雍州長史襄陽太
守梁武事無大小皆詢之人或譖茂異圖遣視其甲
矟則蟲網焉乃殺譖者梁武發雍部茂為前驅郢魯
平從東下為軍鋒師次秣陵齊大將王珍國盛兵朱
雀門衆號二十萬及戰梁武軍引却茂下馬單刀直
前外甥韋欣慶勇力絶人執鐡纏矟翼茂而進大破
之茂勲第一建康平為護軍將軍遷侍中領軍將軍
梁武帝將留潘玉兒茂曰亡齊者此物留之恐貽外
議乃出之以余妃賜茂亦潘之亞也羣盜燒神虎門
茂率所領應赴躍馬而進盜反走加鎮軍將軍封望
蔡縣公出為江州刺史南討陳伯之伯之奔魏茂務
農省役百姓安之四年西禦魏師於漢中班師歴侍
中中衞將軍太子詹事車騎將軍開府儀同三司丹
陽尹進司空茂性寬厚吏人安之居處方正在一室
衣冠儼然雖僕妾莫見其惰容姿表瓌麗䰅眉如畫
為衆所瞻望徙驃騎將軍開府同三司之儀江州刺
史不取俸獄無滯囚被服同儒素卒於州贈太尉諡
曰忠烈子貞秀嗣徙越州後留廣州欲襲城長史蕭
昂誅之
王神念太原祁人少好儒術尤明内典仕魏潁川太守
與子儈辨據郡歸梁封南城縣侯歴安成武陽宣城
内史皆著政績後為青冀二州刺史神念性剛正所
更州郡必禁止淫祠青州東北石鹿山先有神廟祈
禱糜費神念令毁撤風俗遂改後徵為右衛將軍卒
官諡曰壯追贈侍中中書令改諡忠公神念少善騎
射及老不衰嘗於武帝前手執二刀楯左右交度馭
馬往来冠絶羣伍長子遵業太僕卿
王僧辨字君才太原祁人神念子學涉該博尤明左氏
春秋言辭辯捷器宇肅然雖射不穿札而有陵雲之
氣梁元帝鎮江州隨府為中兵參軍安成劉敬躬潛
謀亂元帝使僧辨襲安成遂擒敬躬又討平安州蠻
以勇略稱元帝鎮荆州僧辨為貞毅府諮議參軍竟
陵太守命總督舟師一萬援臺城城陷侯景悉收其
軍實而厚加綏撫遣歸竟陵於是倍道兼行西就元
帝承制為領軍將軍及將攻荆襄令僧辨與鮑泉率
師僧辨欲待竟陵部下集然後上頓元帝以為遷延
不去斫之中髀後意解賜以良藥故不死會岳陽王
詧襲江陵就獄出僧辨以為城内都督俄岳陽兵退
而鮑泉力不能尅長沙命僧辨代之部分將帥并力
攻圍遂平湘土還復領軍將軍侯景軍次夏首僧辨
為大都督次巴陵沈公私船於水分命衆軍乘城固
守偃旗臥鼓安若無人翌日賊至城下謂城中曰語
王領軍何不早降僧辨使答曰向荆州此城自當非
礙僧辨百口在人掌握豈得便降景軍苦攻城内同
時鼔譟矢石雨下賊乃引退賊復攻城不克又為火
艦燒柵風不便自焚而退景遂燒營夜遁元帝以僧
辨為征東將軍開府儀同三司江州刺史封長寧縣
公命即率巴陵諸軍&KR1842;流討景拔魯山入郢州羅城
景倍道歸建鄴賊帥宋子仙等求輸郢城還就景僧
辨偽許之子仙浮舟將發命杜龕鼓譟掩至大破之
擒子仙丁和等送江陵郢州平進師尋陽與陳武帝
會於白茅洲升壇歃血共讀盟文辭氣慷慨皆淚下
霑衿發鵲頭中江風浪僧辨再拜告天曰僧辨忠臣
奉辭伐罪當使風息若鼎命中淪請從此逝言訖風
止景自出戰於石頭城北僧辨大破景盧暉略以石
頭城降引軍入據之景走朱方命衆將入據臺城而
遣侯瑱裴之横東追景偽行臺趙伯超自吴松江降
寇悉平元帝初授鎮衛將軍司徒加班劒二十人改
封永寧郡公侍中尚書令如故詔徵為都督東上諸
軍事以陳武帝為都督西下諸軍事先是陳武讓都
督於僧辨僧辨不受故分為東西都督而皆南討陸
納焉納據車輪士卒精銳蒙衝鬭艦甚盛僧辨稍作
連城以逼之賊不敢交鋒竝懷懈怠因其無備親執
旗鼓以誡進止羣賊大敗歸保長沙命築壘圍之而
自出臨視賊黨吴藏李賢明等蒙楯直進僧辨據胡
牀不動指揮勇敢遂斬賢明賊退湘州亦尋平因會
衆軍西討敗武陵王紀齊遣郭元建東方老繼進詔
僧辨急下赴援次姑孰即留鎮焉先命豫州刺史侯
瑱築壘東關以拒北軍徵吴郡太守張彪吴興太守
裴之横會瑱而大敗之振旅歸建鄴承聖二年二月
詔為太尉車騎大將軍頃之丁母憂喪禮有加是年
十月魏遣兵襲江陵元帝徵為大都督荆州刺史未
至而荆州陷敬帝初即梁王位承制進驃騎大將軍
中書監都督中外諸軍事錄尚書與陳武帝參謀討
伐時齊納貞陽侯明為梁嗣與僧辨書貞陽亦頻與
僧辨書僧辨不納及齊上黨王高渙至東關散騎常
侍裴之横敗僧辨遂謀納貞陽遣第七子顯顯所生
劉幷弟子珍往充質遣左戸部尚書周弘正至歴陽
迎明又遣吏部尚書王通送啓因求以敬帝為嗣明
報許之貞陽求度衞士三千僧辨慮其為變止受散
卒千人而幷遣龍舟法駕往迎貞陽濟江僧辨擁檝
中流不敢就岸末乃同會於江寧浦明踐位授僧辨
大司馬領太子太傅揚州牧餘如故陳武帝自京口
舉兵襲之僧辨常處石頭城是日視事軍人已踰城
北而入南門又白有兵来僧辨與子頠遽走出閣計
無所出乃據南門樓陳武縱火焚之方共頠下就執
陳武曰何意全無防備僧辨曰委公北門何謂無備
是夜及子頠俱遇害弟僧智就任約約敗走亦遇害
王僧愔僧辨弟位譙州刺史征蕭勃及聞兄死引軍還
吴州刺史羊亮密召侯瑱見擒僧愔以名義責瑱因
復得奔齊與徐嗣徽等攻陳軍敗竄逸仰天歎曰讎
恥不雪未欲身膏野草若精誠有感當得道路誓不
受辱人手聞空中催令急去僧愔異之勉力馳進行
一里顧向處已有陳人踰越江山僅得歸齊
王顗僧辨子承聖初位侍中陳武帝鎮京口僧辨結廉
藺之分且為第三子頠聘陳武章后所生女顗屢諫
不聽後隨王琳入齊為竟陵郡守齊遣琳鎮壽春將
圖江左及陳殺琳顗聞之乃出郡城南登高冢上號
哭一慟而絶
山西通志卷一百二
