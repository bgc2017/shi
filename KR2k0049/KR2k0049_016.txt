山西通志卷十六
關隘(八)
保德州
天橋峽東北三十五里河曲縣界黃河經峽西流上廣
十二丈五尺中廣七丈下廣八丈五尺共長九十丈
冬月積冰成橋名天橋有渡倒迴谷在州東北三
十五里溝上有橋金貞祐三年僧法利建天橋在
倒迴谷口石峯寬平直抵河心望之若可一躍而過
實闊七八丈舊志河至天橋子南流又曰黃河岸
狹可橋蓋河東石岸寬平直出距西岸石山裁七丈
有竒納大河於中不見其溢金正大時元蘇布特
入保德忠孝軍總領完顔禪華善(名彛字良佐)戰於倒迴
谷口大敗之明弘治初總督文貴欲立橋疏上不
報正德十四年都御史張貴奉命營度不可遂止
天橋子墩東四十里明萬歷間知州韓朝貢移鐡匠
舖於天橋墩前天橋河東岸石上有漕闊三丈餘
深淺不等乃古人疏鑿通漕地也河西崖壁書皇
子安王府掾史布薩翰之與濟賽丹官人和卓同奉
上命特遣水運大木前至長安上至積石州東有一
地名打羅(缺)下徹天橋子訪(缺)此二河道水石險惡
自古以來未嘗敢行所以部率諸官集(缺)拜祭(缺)乘
駕(缺)於此皆賴天神所護我國家洪福之所致也故
書於此以示後歲在乙亥至元十二年六月十八題
嘉隆紀聞嘉靖十一年六月御史徐汝珪陳邊務
言宜漕石州保德之粟自河而上以達延綏明崇
禎三年七月御史黃道直請發銀易米一由保德州
河道一由洛宜陸道往陜西賑饑
國朝康熙三十年冬命郎中囊吉理布泰等督運大同
府大有倉米往賑陜西三十一年三月運米十三萬
石有竒舟四十有八繇湖灘河起至潼關止往返凡
五浹月嘉靖間套寇入邊河曲守備王世臣及千
總李虎遇之於冰橋峽戰没
水寨東北十五里黃河中巋然中流似三門砥柱上有
水寨寺有渡寨在河北石家山南高二十八丈周
二十八丈元天歷元年詔晉寧冀寧兩路代州之
雁門崞縣之陽武保德州之寨底天橋白羊靈石之
隂地關嵐州之大澗皮庫石州之塢堡口皆穿塹壘石
為固調丁壯守之寨底即水心寨也宋時麟府屯
重兵皆河東輸餽雖地里甚邇而限河津之阻土人
利于河東民罕至則芻粟增價咸平中上嘗訪使邊
者言河裁闊數十步乃詔河東轉運使鄭文寳于府
州定羌軍經度置浮橋人以為便會李繼遷圍麟州
令乘傳晨夜赴之圍解
花園磧(對鴉兒灘)花園寨在州西御道墕下州北花園子
墩西南二十八里西至韓家川河畔四十里踰河由
府谷大堡村至永興堡一百二十里至窟籠墕一百
里興縣界
韓家川磧黃河至天橋峽業有自西而南之勢花圜磧
又少屈而北而復南至韓家川則西流全折而南流
矣(對郝家角)黃草灘磧(對黃草灘)灰弔磧神山磧(對小木山)西至
馮家川踰河由府谷小木山至神木縣一百六十里
三石頭浪(對馬真村)主眉磧(近裴家川口)
黃河渡下園渡州西一里明正德前設官船四水手
五十名後以延綏兵由唐家會渡廢之萬歷十四年
延綏兵改由此渡復設官船五今渡改東溝東溝
渡州城下故城渡州西二十里花園子渡州西
二十五里柴家窊渡州西三十里柴家窊墩西
南三十八里西北至柴家窊河畔三十里踰河由府
谷熟芝坪至鎮羌堡八十里韓家川渡州西五十
里神山渡州西六十里神山墩西南六十八里
馮家川渡州西南九十里桑園渡州西五十里
對石支坪水寨渡州東北十五里又東北至鐡匠
舖河畔十五里天橋子渡州東三十里
黃河北一里自天橋子入州境西流經城下至韓家川
折而南至後會村入興縣界共袤一百四十里踰
河府谷六堡(孤山川木瓜園黃甫鎮羌)(清水營永興)金志有大
堡津汝谷津明巡撫宋統殷恢復府谷詩序保德
府谷一河相望雖分疆域而安危共之屬以逆氓負
固久稽天誅予竣役平汾直抵保德數月不下之賊
八日而復漫書之以記歲月時庚午仲秋二十六日
也
石梯山東北二十里山上墩堡在石梯中有一夫當關
千人却走之勢扼而守之騎不得西下石梯灘州東
北二十里石梯山下萬歷二十六年水衝成河(一名楊家)
(灘)石梯子墩西三十里
黑石崖棧西南七十里中有石洞山半石徑上聳蒼
崖下臨黃河長二十里逶迤屈盤行旅前後不克見
明萬歷三十八年知州胡柟設義勇於林遮峪令巡
緝焉又與禪師崖棧州西南六十里胥關孔道
深溝水南三十里流至柴家窊入黃河興縣往來要道
最為﨑嶇保德稱十里九溝深溝尤險保德志唐
為岢嵐地乃合河縣合河關北地也
蒼水山東南一百二十里岢嵐州界東南至科舉村八
十里岢嵐州界至蒼水山一百一十里地雜岢嵐州
界明知州胡柟請設義勇官
後橋川李堂題安西樓詩云俯視禹門深峽水遙看修
辨後橋川詩注俗云後河川歐陽文忠集作後橋川
鹿徑溝施閏章詩赤豹横眠鹿徑溝
陳家寨東十里秦峁寨東二十里花園寨西南二
十里廟溝寨東南五十里新畦寨東南五十里
剷剷崚寨西南五十里叢林溝寨東六十里
禪房寨南八十里王家寨東南六十里
河曲縣
河曲縣長城河口舖東北接老牛灣常樂墩河曲界首
長城胥沿黃河墩胥列垣内南有五舖又南為虎兒
戰墩東直樺林子堡又南為咽喉墩又南為天峯一
墩二墩東直樓子營堡又南為蒿堡二墩三墩又南
為拒虎墩東直羅圈堡又南為萬斛浴墩黃河勢迤
西又南為鎮河一墩二墩四墩五墩又南為靖狐一
墩二墩又南為守河一墩東直灰溝營又南為三墩
五墩黃河勢復迤東又南為塹河墩西直垣上守河
八墩又南為平泉墩西直垣上守河九墩又南為楊
家寨墩西直垣上守河十墩東直唐家會堡又南為
白溝營墩又南為顯寨墩西直垣上横牆墩以長城
勢將盡有横牆入黃河漘故名之也又南為却狐墩
山西長城界止共為垣二百五十五里黃河又南直
五花營堡又南直得馬水堡又南直楊免堡又南直
石梯隘口口東枕高岡西臨黃河全晉長城勢蓋始
于此越河則陜西延綏清水營石梯隘口東南十五
里為河曲縣
樺林堡北一百一十里堡北距關河口明成化間建防
守一軍二百隸偏關援兵營嘉靖二十四年總督
翁萬達疏自西黃沙樺林子起至唐家會止為垣六
里有竒塹再倍之增敵臺四舖屋十二品窖六千六
百四十九暗門一水口四
樓子營北九十里明宣德間建周四百六十步設守備
一員軍六百弘治十五年都御史史琳言樓子營
去偏頭關七十餘里宜儲餉以備客兵請城之詔可
秦邊紀黃甫川一河之隔岢嵐之樓子營也
羅圈堡北八十里明弘治間建北六十里有楊家寨
舊調鎮西衛守禦今革在老牛灣南即常樂墩河口
墩也北八十里又有集義城今廢
灰溝營西北七十里即河保營明宣德間建周五百五
十步東西二門成化間都御史李侃置恒美倉設守
備一軍八百冬月冰合調偏老等軍萬餘謂之禦凍
後改參將統軍三千罷禦凍軍王越禦寇方略疏
灰溝營與清水營相離四十里偏頭關與延綏止隔
一河本關除遊兵之外尚有堪戰軍馬四千於内選
出一千聽候河西傳報聲息警急船隻一便一同渡
河協助戰守大同遊兵亦選三千在大同左右衛或
朔州操守相隔延綏止是四程一聞偏頭關灰溝營
傳報挨次而進足可應援事緩即回本處操守用省
邊備延綏經久之策無出于此
楊家寨西北七十里明初調鎮西衛兵守之後裁
唐家會堡西北六十里明正統間建周一百三十步設
操守一軍二百後益七十有四秦邊紀黃甫川之
岢嵐堡東南至灰溝營唐家會渡河直達偏頭關
弘治十四年火篩自七里溝入至唐家會
五花城堡西北五十里土城周五百步明五花營黃
河東岸横橋墩山西鎮界止
河會營北四十三里即潞澤營明設守備一軍五百萬
歷間總督蕭大亨議逓年冰合繇潞澤營始調客兵
二千駐守十一月集二月罷萬自約記魏中丞公
會制臺王公在河曲營城上下荒度得要地為今河
會堡自河會至河曲營城三十里南至石梯隘口三
十里河會迤北二里為下營又西北十五里為康家
會北地平坦無險涉河抵黃甫川僅三十里河開則
險在水河凍則鎮守標兵及東西二路偏老馬站諸
營士卒共防範焉始事萬歷丙申之三月逾年秋告
成城垣周圍二百八十步内建營房六百間
得馬水堡西北四十里舊設巡檢司後裁土城周一里
高一丈二尺得馬水縣西北四十里相傳尉遲敬
德得馬於此水西流入黃河得馬水關巡檢司舊
隸保德州省志關在保德州東北一百里元太捕
寨在得馬水溝三面陡絶東面一徑長二十丈廣裁
二尺
五門樓寨西北三十五里險峻可守
楊免堡西北十八里今廢明成化九年火篩至楊免
堡十九年春正月又至楊免堡
石梯隘口西北十五里東枕高岡西臨黃河南北二門
上建樓邊牆蓋始於此東南至縣城路尤險邊牆
自石梯隘起至老營丫角墩長二百四十里惟船灣
斬賊溝娘娘廟石城舖天險壁立秦邊紀延綏東
路長邊盡於清水營之紫城寨以及黃河堧踰河則
山西
火山西五里山逼黃河巖石胥赤宋志太平興國七
年建火山軍領偏頭雄勇董家横谷桔槹護水六砦
慶歷初置下鎮砦嘉祐六年廢偏頭砦熙寧元年廢
桔槹砦元豐九域志火山軍領砦一下鎮
天橋峽保德州界(詳保德)
黃河在縣城西五里東北自古東勝州界歴廢武州西
北二百五十里南流入縣境西流八十里至平泉村
復南流至天橋子九十里入保德州界金興定四
年隩州殘破徙治黃河灘許父寨河灘峪灘東
北二十五里黃河洲中廣八十九畝五門灘西北
三十里黃河洲中廣二頃三十畝棘鐡灘西北七
十里周九十畝韮菜灘西北七十里周一頃二十
畝王鐡灘西北八十里周一頃三十畝榆樹灘
北八十里周一頃二十畝太子灘娘娘灘西北九
十里黃河中周五頃渡口九梁津北一百里宋
慶歷間置𣙜場路通西夏(今廢)唐家會津西北六十
里隂灣渡西北四十里楊免渡西北二十里
芽子坡渡西五里通陜西清水營黃甫川
巡檢司村巡檢司東北三十五里
河曲營明嘉靖二十二年總督翟鵬疏鎮河堡自老營
界三百九十餘里鑿塹者十之九為垣者十之一高
闊以一丈二尺塹深闊以二丈為式
石城舖北九十里沙泉舖南六十里雙墩西七十
里魯家口西北七十五里牛角尖北九十里
吳峪口北八十里辛家坪北八十里斬賊溝西
北五十里
解州
横嶺南三十里芮城界分雲嶺中條之脊也兩山夾路
直岔嶺少東為荻子谷又東為五龍谷在州南五
里谷口西上十五里為横嶺即中條山脊其自北而
下者為弓長溝又東為堡子谷又東十里為大虎谷
谷中有將軍堡堡後有鳳凰觜觜西過連雲棧至横
嶺嶺有楊關寨寨有膽礬窟後秦永和二年二月
建威將軍河北太守薛帛據解縣晉建武將軍沈林
子自襄邑堡馳襲之帛棄軍奔河東林子收其兵糧
石門路通陜州大陽津渡膽礬窟東南為白徑嶺雙
石壁立左右參天路不容軌名石門又東十五里為
分雲嶺秦破晉師於石門梁朱友珪時河中節
度使朱友謙附於晉友珪遣招討使韓勍將康懷英
等兵五萬擊之晉王出澤潞救友謙遇懷英於解縣
大破之追至白徑嶺夜秉炬擊之懷英又敗梁兵乃
解去晉王會友謙於猗氏友謙醉寢晉王帳中晉王
視之顧左右曰冀王雖甚貴然恨其臂短耳
膽礬窟(楊關寨後膽礬窟在横嶺東北此窟在横嶺東)路通河南靈寳浢津渡
鹽池巡檢司東南二十里蠶房村東南今移中村
長樂巡檢司東北十里鹽池北姚家莊明洪武八年置
今移中村
安邑縣
虞坂二郎谷東五里南北孔道石崖險峻車不容軌今
名青石槽明御史張士隆修道後魏薛鳳賢據
安邑都督宗正珍孫守虞坂不得進是虞坂崖勢袤
曲南北胥可守險故長孫彦楊侃不繇虞坂繇平陸
縣東北夏縣東南之石錐壁以懾安邑東諸村乃克
平之
車輞谷分雲嶺東兩山夾路可作虞坂之間道
鳴條岡北三十里東西勢若游龍黃河距縣百餘里
而近河之裏中條山中條之裏鹽池互為高低北則
姚暹渠洓水環繞於後渠之表為鳴條罔洓之表為
峨嵋坡而稷山之稷神山萬泉之介山亦距縣百餘
里而近書序湯伐桀升自陑遂戰於鳴條之野中
條山一名陑山
聖惠鎮巡檢司南五里明洪武四年置
西姚巡檢司南二十里官隸解州
北相堡小李村堡陶村堡霍趙堡
夏縣
温峪堡東一百里温峪里温泉山有礦洞明嘉靖時
一道士寓此識其為銀礦嘗私煉焉後鄰壤羣不逞
競取而河南盧氏諸縣礦徒多來劫殺四十一年河
東守巡道僉大漢民兵藥箭手以禦之四十四年又
移平陽府同知駐夏縣萬歷十四年亡命角腦尚登
等糾二千餘人越渡黃河盜砂官兵迎戰賊縳指揮
李材傷軍數十餘人後調兵驅之始解散嗣後增設
平陽衛軍八百名冬季守黃河諸渡竝礦山歲以為
常二十五年太監張忠駐夏縣採礦三十三年砂盡
封洞而盜賊時發防兵復擾村堡乃以省祭官統藥
箭手代之温泉山一名牛首山陶宏景古今錄夏
孔甲八年九月歲次甲辰采牛首山之鐡以鑄劍
虞坂山南十五里土人名三橋坂
將軍嶺(一名古石碑)東南三十里雲谷山之北一峰也陟嶺
見黃河鹽池上有洞泉水瀦而復流雲谷山東南
三十里數峰竦峻盤踞數十里中有大谷
牛家凹西三十里西張莊安邑舖道地瘠壤曠明萬歷
元年知縣陳世寳建堡城廣十丈袤六十丈更名喜
安莊
胡張鎮堡駐防兵弁
曹張鎮堡金鎮一曹張
稷王山西七十里接稷山界
水頭鎮堡裴介鎮堡尉郭鎮
平陸縣
大陽渡南二里五朝志河北有關官唐志陜州陜縣有
大陽故關即茅津一曰陜津貞觀十一年造浮梁
春秋僖五年晉獻公假道於虞八月圍下陽即古巖
城在大陽渡北岸十二月晉滅虢其渡河蓋繇此
漢興平二年獻帝走陜北渡河失輜重步行唯皇后
貴人從至大陽止人家屋中獻帝記初議者欲令帝
浮河東下太尉楊彪曰臣弘農人從此東有三十六
灘非萬乘所當從也劉艾曰臣前為陜令知其危險
有師猶有傾覆况今無師太尉謀是也乃止及當北
渡使李樂具船帝步行趨河岸岸高不得下董承等
謀欲以馬羈相續以繫帝腰時中宮僕伏德扶中宮
一手持十匹絹乃取德絹連續為輦行軍校尉尚宏
多力令宏居前負帝乃得下登船晉懷帝遣平北
將軍曹武次大陽討劉元海不克石勒率輕騎
二萬會劉粲於大陽大敗晉監軍裴邈於澠池東
晉義熙十三年二月冠軍將軍檀道濟建武將軍沈
林子自陜北渡河拔襄邑堡魏建義二年爾朱榮
與元顥相持於河上顥令都督安豐王延明緣河據
守榮未有舟船不得即渡議欲還北更圖後舉黃門
郎楊侃高道穆等固執以為不可屬馬渚諸楊云有
小船數艘求為鄉導榮乃令都督爾朱兆等夜濟登
岸擊擒顥子領軍將軍冠受延明逃散兆與賀拔勝
等自馬渚西夜渡數百騎魏大統三年七月破陜
州高千走渡河賀拔勝追擒之於是宜陽邵郡皆來
歸附金貞祐二年宣差都提控從坦言絳解二州
村落之民皆持鹽布易米今大陽等渡乃不許粟麥
過河願罷其禁官税十三則公私皆濟矣從之
茅津渡東二十里傅巖前明洪武三年設巡檢司先為
沙澗渡後更名沙澗茅津渡春秋文公三年秦
伐晉濟河焚舟取王官及郊晉人不出遂自茅津濟
封殽尸而還(劉昭注左傳曰秦伐晉遂自茅津渡預曰在縣西南有茅亭即茅城水經注陜)
(城北對茅城一名茅亭茅戎邑也公羊曰晉敗之大陽者也津亦取名焉)西魏太師賀拔
勝攻弘農下河北擒郡守孫晏遂破東魏軍於沙苑
茅津堡東二十里茅津鎮西黃河北岸設遊擊署
駐防
白浪渡東一百八十里黃河岸北自城東上永泉十八
盤椅子石三峯寺交口處皆河厓也明洪武四年設
巡檢司
國朝順治十三年裁宋建炎初武義大夫翟進守澠
池界金人犯白浪隘將渡河進破之金人長驅渡
河澠池人張玘禦之白浪口金人不得渡茅津白
浪舊設官吏弓兵餘僅設水手
洪陽渡西四十里葛趙村
黃河南三里自河津龍門至蒲州南至於潼關折而東
至芮城逾平陸東至於砥柱又東過垣曲下孟津
金貞祐四年十月元攻潼關己巳沿河惟存通報小
舟餘皆焚之興定元年五月丙午立河北求仕官
渡河之法會經總兵者自樞密院餘驗據聽渡九月
癸卯立沿河冰牆鹿角五年八月壬子朔諭樞密院
河北艱食民欲南來者日益多速令渡之十月辛夘
詔石壕店沔池永寧縣各屯兵千人
三門山東五十里黃河中綱目質實山有三門禹鑿
以通南曰鬼門中曰神門北曰人門故謂之三門集
津金陜州胡城鎮二三門集津興定元年六月
乙丑設潼關副使及三門集津提舉官金南遷後
置提舉三門集津南北岸官砥柱峯在三門東迤
南黃河中高數仞石形如柱禹貢東至於砥柱即此
閼流上激六峰下阻十九灘金貞祐四年元兵
過陜州自關以西皆列營柵亘數十里尚書左丞胥
鼎慮進薄京畿遂以河東南路懷孟諸兵合萬五千
由河中入援又遣遙授河中府判官布色薩固珠領
軍趨陜西幷力禦之且慮北兵扼河移檄絳縣吉州
孟州經略司相與會兵以為夾攻之勢已而北兵果
由三門集津北渡還至平陽鼎遣軍拒戰不利乃去
鹽坂東北七十里中條山今名青石槽車輞谷東為
二郎谷又東為虞坂在安邑東郭村南明御史張士
隆修道可通鹽車虞坂東為巫咸頂崔銑張御史
治路記河東鹽行四方公私皆利之運司東南二十
里曰青石槽道狹而險如永巷然長七里徒者負者
亦艱行自槽之南如陜州中有曰張店曰茅津者凡
六十里有土坂高二十丈溝深則半之兩崖對立而
中隘正德八年秋張御史取河津稷山工百三十人
芮城安邑夫六百名鑿石槽深一丈有竒闊倍之石
槽平行旅說之已又取平陸夫七百人治張店茅津
宏隘刊峻既月張店茅津又平傭者殺其直負者餘
其力馬行可馳車可竝兩行旅大說之又曰御史
初詢於王運使宣平陸申知縣綸又詢於衆謀協而
舉民故安均力明禁毋敢買逸民故偕因勢而治之
不與險爭功故速成太史氏曰張御史者安陽張士
隆字仲修喻時詩路從缺嶼連如斷人在迴崖去
若來
顛軨東北七十里虞坂南通典平陸有顛軨坂水
經注傅巖東北十餘里即顛軨坂也春秋左傳所謂
入自顛軨者也有東西絶澗左右幽空竆深地壑中
則築以成道指南北之路謂之軨橋今軨橋西南
懸絶中央有兩道王翰詩顛軨一入亡唇齒張
店堡東六十里虞城之外郭也南扼顛軨北控鹽坂
有險可恃舊為南北孔道今堞頽民尠堡内道成潦
澗今平垣營駐防
金雞堡南二里店頭鎮西有古城遺址延袤七里城内
西北隅積石如丘城在崇岡之上丹壁屹立南臨大
河北望中條土人名金雞堡一名十二連城蓋春秋
時巖城也下陽城西南二里中條山麓東面即金
雞堡劉昭注大陽有下陽城虢邑左傳僖公二年
虞晉所滅縣東北三十里竹書紀年晉獻公十有
九年獻公會虞師伐虢滅下陽虢公醜奔魏水經
注陜東城即虢邑之上陽也虢仲之所都為南虢三
虢此其一焉下陽與上陽相望繇下陽至上陽必
繇大陽渡渡河猶襄樊之夾漢江也遺址袤七里勢
據崇岡上有關聖思鄉廟將軍城北三十里西祁
村有周倉廟
洪池鎮西北四十里虞公奔共池即此
張谷鎮西十五里常樂鎮西二十里茅津鎮堡東
二十里葛趙鎮西四十里張店堡東六十里
八政堡東二十里
芮城縣
陌底渡土人名王村曲裏渡即古浢津渡也東南四十
里王村曲通河南靈寳縣明洪武四年設巡檢司九
年徙南七里又置批驗所後裁宋建都開封中條
山北漕刑倉按行驛路繇此故芮城令邵伯温築待
濟亭於河干以憩賓旅浢泉源出東北山麓即儀
家溝水土人名連搭溝水經注弘農郡城北河水有
浢津之名說者咸云漢武微行栢谷遇辱竇門又感
其妻深識之饋既返玉階厚賞賚焉賜以河津令其
鬻渡今竇津者是也故潘岳西征賦酬匹婦其已泰
何厥夫之謬官袁豹之徒竝以為然按河之南畔夾
側水濆有側謂之浢津河北縣有浢水浢津其水南
入於河河水故有浢津之名不從門始穆天子傳
天子自窴軨乃次於浢水之陽丁亥入干南鄭五
朝志芮城有關官是隋以前嘗置關於浢津也漢
建安中杜畿為河東太守河東人衛固使兵數千人
絶陜津畿至不得渡曹公遣夏侯惇討之未至荀彧
謂畿曰宜須大兵畿曰吾單車直往出其不意遂詭
道從郖津渡魏正平二年八月冠軍將軍封禮率
騎二千從浢津南渡赴弘農
黃河自蒲州南下至潼關折而東流經縣境七十里入
平陸界陌底渡上六十里至永樂渡下六十里至
茅津渡
横嶺即直岔嶺也縣東北六十里中條山巔路通解州
南北孔道而去村聚遠明萬歷四十年建關王廟於
嶺上直岔嶺在甘棗山東自横嶺以南為山之陽
跨芮城平陸自横嶺以北為山之隂跨解州安邑夏
縣聞喜邵璿治中條山路記中條直岔嶺四十里
為赴郡省道南二十里屬芮北二十里屬解徑皆緣
崖臨谿高深數百丈北尤逼仄石磊砢軋羸馬蹄予
命僧宗睿合南北四十里之窄者坍者&KR1700;者□者悉
舉而剗鑿之
喬頭堡陌底堡坑南堡朱呂堡
絳州
柏壁城西南二十里秦王堡在柏壁樊村堡西南
二十里元魏置柏壁鎮至太武廢鎮置正平郡兼
治東雍州於西南柏壁北齊斛律光嘗屯兵於此
後周明帝改絳州徙聞喜縣龍頭城復徙柏壁建
德中徙稷山之玉壁隋開皇初自玉壁始徙今治
元陳瓛柏壁記絳附郭邑曰正平地多崇岡峻嶺西
南迤邐二十里有巨坂尤高峻古柏壁關也上有秦
王堡深溝巨壑絶崖陡險南北斷壁截然千仞中有
舊途相去百步餘下而復上其巔實古關門遺址廣
僅一軌歴歲月久遠霖雨所傾頽山水所灌滌望其
途如線騎不可竝車不可旋服牛輿馬倘失蹶斃矣
州人山北道廉訪使李思敬正平尹閔道經營之旬
日險隘為坦途後周武成中齊將斛律敦侵汾絳
鄭國公達奚武以萬騎禦之敦退武築柏壁城留開
府權嚴薛羽生守之唐武德二年劉武周將宋金
剛進逼絳州復陷龍門關中大震高祖欲棄大河以
東謹守關西秦王世民曰太原王業所基國之根本
河東殷實京邑所資願假臣精兵三萬必平武周克
復汾晉乃引兵自龍門渡河屯柏壁與金剛相持金
剛屢敗食盡北走秦王追及大敗之通典大唐武
德初劉武周據太原使其將宋金剛屯於河東太宗
往征之謂諸將曰金剛懸軍千里深入吾地精兵騎
將皆在於此武周自據太原專倚金剛以為捍蔽金
剛雖衆内實空虛搶掠為資意在速戰我堅營蓄銳
以挫其鋒分兵汾隰衝其心腹彼糧盡計窮自當遁
走當待此機未宜速戰於是遣劉宏基等絶其糧道
其衆遂餒金剛乃遁
武平關西三十里北齊屯兵以防周周村堡西三十
里周村墩周村橋唐志西有武平故關通
典姚襄城洪洞晉州武平關三關竝今絳郡正平縣
界
家雀關通典有高齊故武平關在今縣西三十里故家
雀關在縣南七里竝是鎮處
泉掌堡西北三十里即古長秋鎮也北齊圍周宜陽
韋孝寬曰宜陽一城之地未能損益然兩國爭之勞
師數載彼多君子寧乏謀猷若棄崤東來圖汾地我
之疆界必見侵擾今宜於長秋速築城以杜賊志是
歲齊人果解宜陽圍
狄莊墩東十里楊莊堡東南二十里曲村堡南二
十里蘭村堡南三十里樊村堡西南二十里
三林墩西十里古交墩西二十里平原堡北十
里義泉墩北二十里蘇村堡北三十里
聞喜縣
留莊隘東南七十里中條山南通垣曲縣北接絳縣冷
峪口土人名劉莊野東西二山之間溪水北來相傳
有漢高祖祖墳對面斷壁千仞清湍横流唐以張
濬為河東行營兵馬招討制置使京兆尹孫揆為昭
義節度使副之韓建為供軍使以朱全忠李匡威赫
連鐸竝為招討使樞密使駱全諲為行營都監以汴
甲三千為帳下發五十二軍邠寧鄜夏雜虜合五萬
討太原先是汴華邠岐兵絶河會平陽汴將朱崇節
巳戍潞濬慮汴人遂據有之乃令揆分兵趨潞以中
人韓歸範持節護送至軍會太原將李存孝方攻潞
揆至長子為存孝所擒汴人亦棄城去濬次隂地關
諸軍壁平陽存孝擊之皆大北委仗械去濬斂衆夜
遁比明軍失大半存孝進掠晉絳慈隰其鋒甚盛濬
間道出王屋奔河清桴而濟麾下略盡全諲仰藥死
建遁去張濬出王屋道即留莊隘道也
横嶺東南九十里山脊横亘下有三泉源出白石下土
人名曰白石河接垣曲界聞喜東南横嶺乃小横
嶺也劉莊野舖南接垣曲縣梨樹舖横嶺皆設
巡檢司
秦澗南五十里澗之上為秦王嶺樵者時得銅箭鏃相
傳秦王屯兵於此下有廣澗數派相傳為三跳處
劉武周傳尉遲敬德還澮州秦王邀戰破之於美良
川勝水溝在杜家莊高三丈水自湯寨山至此瀑
流而下入三跳澗今按在柏樊底水出崖間附草而
下滴潭如有鈴聲馬跑泉近秦王澗相傳秦王馬
跑地出泉霍州亦有馬跑泉皆太宗經戰地張
藻梁秉鈞墓碑辛巳入美良境又會天風暴寒冰合
黃流而羣師平渡遂得神前口處要地因入陜右
蘭德鎮東北五十里路接曲沃隘口舖蘭德鎮堡
蘭德舖
横水嶺東四十五里接絳縣界設左哨
栗村鎮堡在東北路通稷山
上東鎮堡下東鎮堡宋店鎮堡小郭店鎮堡
裴社鎮堡
河津縣
龍門西北二十五里兩山壁立中通河流形如門闕東
西闊八十步一名禹門西與韓城梁山竝峙禹門
渡在禹門關元魏唐竝置關禹門渡巡檢司在龍
門山下神前村西太平寰宇記禹治水至龍門巡
繞至山龍門山即龍門關極險魏大統七年置戍
唐志龍門有龍關關有龍門倉開元二年置元王
思誠河津總圖記禹門渡在縣西北二十五里即古
龍門關也按辛氏三秦記河津名龍門河出龍門口
其廣不及八十步舟楫往來一移刻而可濟凡河之
流無有便於此者明一統志禹門渡在河津縣西
北三十里唐有龍門關置於此(正義龍門在同州韓城縣北五十里禹鑿)
(廣八十步未知縣吳寳林龍門鐡索記購鐡募工續鐶成索癸索成計長七十餘尋計鐶一千四百三)
(十有竒每鐶重二十兩總計鐡二千二百斤瀕河之東崖鑿石成穴穴樹柏椿凡二十有四以鐡索横絙)
(椿上須臾數十舟手攀鈎挽索蟻附而上)魏孝武西遷周太祖令大都督
薛崇禮據龍門引參軍薛端西行崇禮尋失守遂降
東魏東魏遣行臺薛循義都督乙干貴率衆數千西
渡據楊氏壁端與宗親及家僮等先在壁中循義乃
令其兵逼端等東渡方欲濟河會日暮端與宗室及
家僮等叛之循義遣騎追端且戰且馳遂入石城栅
得免栅中先有百家端與并力固守貴等數來慰喻
知端無降意遂拔還河東東魏又遣其將賀蘭懿南
汾州刺史薛琰達守楊氏壁端率其屬并招喻村民
第多設竒兵以臨之懿等疑有大軍便即東遁爭船
溺死者數千人端收其器械復還楊氏壁周太祖遣
南汾州刺史蘇景恕鎮之徵端赴闕周太祖狩於
龍門帳下楊忠獨當一猛虎左挾其腰右拔其舌太
祖壯之北俗謂猛虎為掩于因以字之齊神武入
關關右行臺薛循義自龍門濟河招下西魏北華州
刺史薛崇禮周天和五年齊將斛律明月率大衆
於汾北築城西至龍門六年齊王憲率衆二萬出自
龍門齊將蔡新王王康德以憲兵至潛軍宵遁憲乃
西歸仍掘移汾水水南堡壁復入於齊齊人謂略不
及遠遂弛邊備憲乃渡河攻其伏龍等四城二日盡
拔又進攻張壁克之獲其軍實平其城壘明月時在
華谷弗能救也周天和六年齊將斛律明月寇邊
於汾北築城自華谷至於龍門斛律光將兵度玉
壁至龍門周有移書别須籌議詔吏部尚書馮子琮
乘傳赴軍與周將韋孝寬面相要結龍門等五城因
此内附唐高祖大業中拜山西河東慰撫大使擊
龍門賊母端兒射七十發皆中賊敗去而斂其尸以
築京觀盡得其箭於其尸隋大業十三年八月癸巳唐
高祖次龍門突厥來助隋驍騎大將軍屈突通守河
東絶津梁壬寅馮翊賊孫華土門賊白元度皆具舟
以來逆九月戊午以少牢祀河乃濟甲子次長春宫
黃河正義按河在冀州西故云西河禹門發源河水
小積石山浮河東北下霹靂勝北而南行至於龍
門皆雍州域也黃河渡口縣西一十里為黃河
東岸禹門渡在禹門縣西二十五里陶家營渡
在平陽衛屯陶家營縣西南三十里雙營渡在平
陽衛屯雙營縣西南三十五里夾甸渡在夾甸營故
屯縣西南五十里新莊渡在曹家莊西縣西南五
十里修福渡南八里黃村渡東南二十八里
以上諸渡即韓信以木罌渡河地也明太祖兵亦嘗
由胡盧灘入關中王思誠總圖黃河渡縣西十里
水經注横溪水東南經夏陽縣故城北故少梁也
其水東南流於河昔韓信之襲魏王豹也以木罌自
此渡史記漢二年六月魏王豹絶河津反漢與楚
約和漢王使酈生說豹不下八月以韓信為左丞相
擊魏魏王盛兵蒲坂塞臨晉信乃益為疑兵陳船欲
渡臨晉而伏兵從夏陽以木罌瓶渡軍襲安邑魏王
豹驚引兵迎信信遂擄豹定魏為河東郡(史記正義按韓信詐)
(陳列船艘於臨晉即此從夏陽木押罌瓶渡軍襲安邑臨晉同州東朝邑界夏陽在同州北渭城界安邑)
(故城在絳州夏縣東北十五里晉史記索隱劉氏云夏陽舊無船豹不備之而防臨耳今安邑被襲故)
(豹遂降也木史記淮隂侯傳從夏陽以木罌瓶渡軍服虔曰以押縛罌瓶以渡是也古文簡不言縛耳)
(吳志孫静傳策詐令軍中促具罌瓶數百口分軍夜投查瀆亦此法也其狀圖於喻龍德兵衡謂之甕筏)
(闊通典木罌用木縳瓮為筏受二石力勝一人瓮間五寸以繩勾聯編槍於其上形長勿方前置拔頭)
(後置矟左右置棹)後秦皇初三年慕容永為慕容垂所滅其
所署河東太守柳恭等各阻兵自守姚興遣晉王緒
討之恭等依河拒守緒不得濟鎮東將軍汾隂薛彊
先據楊氏壁引緒從龍門濟河遂入蒲坂恭勢屈請
降唐公李淵至龍門汾隂薛大鼎請勿攻河東自
龍門直濟河據永豐倉河東縣戸曹任環曰環在馮
翊積年請諭之義師自梁山濟河指韓城逼郃陽蕭
曹文吏必望塵請服孫華之徒皆當遠迎然後鼓行
而進直據永豐關中自定矣淵至汾隂以書招孫華
華來見環又說下韓城遂留諸將圖河東自引軍而
西朝邑法曹靳孝謨以蒲津中潬二城降華隂令李
孝常以永豐倉降唐武德二年秦王世民自龍門
渡河屯柏壁唐中和二年李克用自隂地趨晉會
河中三年使弟克修領彀騎五百渡河克用自夏陽
濟留薛阿檀扼津口次同州壁乾坑敗賊於梁田坡
明崇禎十七年正月李自成繇韓城煤航渡河入
犯平陽
胡盧灘西南二十里汾水經此入河汾河縣南八里
東自稷山界西來南流至榮河汾隂祠下入於河明
隆慶四年東徙至胡盧灘遠亭里胡盧灘堡明崇
禎三年建胡盧灘渡浮橋
國朝康熙十一年知縣馬光遠建今胡盧灘没於河
而汾水黃河交會自屬關隘要地
西磑口入鄉寧路在縣北三十五里有鎮磑堡永安堡
河南武備寨南十里唐建張家崖下堡西南二十
五里明崇禎五年建
薛戍堡在小亭村東所以控黃河岸也金皇統間築村
寺有守禦官題名
南午芹堡北午芹堡通化村堡衛村堡
稷山縣
玉壁關城在縣西南一十二里西魏王思政築遺趾屹
然後為玉壁渡玉壁渡西南十二里汾水之隂元
魏置關後為渡南有荆平渡西南有楊村渡薛村渡
東南有苑曲渡費村渡崔村渡汾河玉壁渡縣西
南八里今廢通典後周勲州故城在今縣西南十
二里即玉壁城為周氏重鎮齊神武再攻圍皆不克
通考玉壁乃西魏大統八年王思政所築齊神武攻
圍不克至十二年韋孝寬守之齊神武又攻圍六旬
不克魏大統八年十月齊神武侵汾絳圍玉壁周
太祖出軍蒲坂將擊之軍至皂莢齊神武退周太祖
度汾追之遂遁去王思政鎮弘農以玉壁地在險
要請築城即自營度移鎮之遷幷州刺史仍鎮玉壁
文帝大統八年東魏晝夜來攻守禦有備卒不能克
復鎮弘農周太祖命舉代已者乃進所部都督韋孝
寬時論稱其為能知人東魏興和三年十月甲寅
齊獻武王圍寳炬玉壁十一月壬午班師韋孝寬
大統八年轉晉州刺史尋移鎮玉壁兼攝南汾州事
先是山胡負險屢為劫盜孝寬示以威信州境肅然
十二年齊神武傾山東之衆志圖西入以玉壁衝要
先命攻之連營數十里至於城下乃於城南起土山
欲乘之以入當其山處城上先有兩高樓孝寬更縛
木接之令極高峻多積戰具以禦之齊神武使謂城
中曰縱爾縛樓至天我會穿城取爾遂於城南鑿地
道又於城北起土山攻具晝夜不息孝寬復掘長塹要
其地道仍飭戰士屯塹城外每穿至塹戰士即擒殺
之又於塹外積柴貯火敵人有伏地道内者便下柴
火以皮鞴吹之吹氣一衝咸即灼爛城外又造攻車
車之所及莫不摧毁雖有排楯莫能抗孝寬乃縫布
為縵隨其所向則張設之布既懸於空中其車竟不
能壊城外又縛松於竿灌油加火規以燒布并欲焚
樓孝寬復作長鈎利其鋒刃火竿來以鈎遙割之松
麻俱落外又於城四面穿地作二十一道分為四路
於其中各施梁柱以油灌柱放火柱折城并壊孝寬
又隨壊處竪木栅以扞之城外盡其攻擊之術咸拒
破之神武苦戰六旬傷及病死者十四五智力俱困
因而發疾其夜遁去廢帝二年孝寬移雍州刺史恭
帝二年周文帝北巡命還鎮玉壁周明帝保定初以
孝寬立勲玉壁遂於玉壁置勲州仍授勲州刺史齊
人遣使至玉壁求通互市許之武帝建德五年東伐
齊過幸玉壁觀禦敵之所深歎羨之移時乃去孝寬
請為前驅帝以玉壁要衝非孝寬無以鎮之不許孝
寬鎮玉壁前十二年後十八年玉壁城中無水汲
於汾齊神武移汾一夕而畢無水而城仍不下是水
道尚存也齊神武攻周玉壁士卒死者甚衆神武
恚憤疾發周文下令曰高歡鼠子親犯玉壁劍弩一
發元凶自斃神武聞之勉坐以安士衆悉引諸貴子
使斛律金唱敕勒歌神武自和之武定四年八月
齊獻武王自鄴帥衆西伐文襄王會於晉州九月圍
玉壁以挑之十一月班師文襄王如晉陽西魏廢
帝元年以大將軍達奚武出鎮玉壁武乃量地形勝
立樂昌胡營新城三防齊將高苟子以千騎攻新城
武邀擊之悉虜其衆西魏大都督楊忠與怡峰解
玉壁圍隋為高梁縣後徙汾北故城址尚存唐
武德二年裴寂與劉武周戰度索原寂敗略陽郡公
道宗年十七從秦王討賊王登玉壁城以望謂道宗
曰賊怙衆欲戰爾計謂何對曰武周席勝鋒未可當
正宜以計摧之且烏合之衆憚持久若堅壁以頓其
銳須食盡氣老可不戰擒也王曰而意與我合既
而賊糧匱夜引去追戰滅之
華峪城西北二十里北齊右丞相斛律光築今為華峪
鎮斛律光寨在縣西北二十里峪口村屯黃華
峪在紫金山仙掌峰間北齊武平元年冬右丞相
幷州刺史斛律光率步騎五萬於玉壁築華谷龍門
二城與周宇文憲拓跋顯敬相持憲等不敢動光乃
進圍定陽仍築南汾城置州以逼之萬餘戸竝來降
附周天和五年冬齊將斛律明月寇邊於汾北築
城自華谷至於龍門六年正月詔柱國齊公憲率師
禦之三月己酉憲自龍門渡河斛律明月退保華谷
憲攻拔其新築五城出周建德五年趙王招率兵出
稽胡與大軍犄角敕韋孝寬為行軍總管圍守華谷
以應接之
平隴城西五里斛律光築今為平隴鎮武平二年斛
律光率衆築平隴衛壁統戎等鎮戍十有三所周柱
國普屯威韋孝寬等步騎萬餘來逼平隴與光戰於
汾水之北光大破之俘斬千計齊武平二年左丞
相段韶出晉州道到定隴築威敵平寇二城而還
高歡城在縣西五里齊神武攻玉壁時所築即平隴
鎮也韋孝寬守汾南玉壁斛律光守汾北平隴可
稱強對
吳城堡西十里下廸堡西二十里胥明嘉靖二十二
年知縣于藁設高厚完固可以備盜
管村堡東十里大杜堡東北二十里小河鎮南十
五里華峪鎮西北二十里翟店鎮南三十里
絳縣
横嶺關南五十里中條山東南通垣曲縣設巡檢司
漢永初五年羌入寇河東至河内百姓相驚多奔南
度河使北軍中候朱寵將五營士屯孟津詔魏郡趙
國常山中山繕作塢堠六百一十六所(志於要道以概其餘)
元初元年春遣兵屯河内通谷衝要三十三所皆作
塢壁設鳴鼓魏肅宗時南絳賊陳雙熾等聚衆自
號建始王與大都督長孫稚宗正珍孫等相持不下
詔裴良為解汾州慰勞使元至正十八年曹濮賊
分道踰太行焚上黨掠晉冀陷雲中雁門代郡烽火
數千里復大掠南且還察罕特穆爾先遣兵伏南山
阻隘而自勒重兵屯聞喜絳陽賊果走南山縱伏兵
横擊之賊皆棄輜重走山谷其得南還者無幾乃分
兵屯澤州塞碗子城屯上黨塞吾兒谷屯幷州塞井
陘口以杜太行諸道賊屢至擊却之河東悉定詔便
宜行閫外事横嶺關巡檢隸垣曲冷口峪南十
五里峪中四時常寒路通聞喜留莊隘沙峪口東
三十里壁峰峭絶陳村峪東南十五里峪在太行
中條兩山間路通垣曲縣界帶溪水發源於此李
罕之夜襲潞州入之自稱留後攻沁州執刺史守將
送欵於汴朱全忠命丁會援之與李嗣昭戰含口不
利葛從周取澤州嗣昭與會戰含山執其將一人
斬首三千級遂取澤州唐大順元年潼關防禦使
韓建以兵屬張濬伐晉濬敗建自含山遁歸朱全
忠兵欲西以河中節度使王珂晉之壻也恐為患乃
顧張存敬侯言以大繩與之曰為我持此縳珂來存
敬等兵出含山破晉絳二州遣何絪以兵守之絶晉
援存敬圍河中珂告急於晉晉以絪故不得前珂卒
降全忠龐籍司馬池碑先是運兩池鹽率繇蒲坂
亂竇津截大陽經砥柱之險路迂且惡至道中有建
白開含山道自聞喜抵垣曲比前運減費什六七陜
人無賢愚皆推服其功府君未冠獨曰鹽利通流諸
夏前之議運者未知此道之便而利人與有而不知
知而不為謂前無仁智者乎殆有巨害於其間耳衆
皆少之而不然其說其夏山水潰出運車暨人牛漂
流者不可勝計道遂廢衆始服焉
河王峪東三十里續魯峪東五十里路通沁水縣界
兩崖陡峻素稱險隘
大交鎮東四十里横水鎮西二十里鄭柴南柳
吉峪胥去縣二十里范村寨東十五里築堡
南樊寨東三十里周二十餘畝郇王寨東二十五
里郇王村東
垣曲縣
横嶺關西八十里縣東南界中條山之要隘也横
山絳縣南四十里東南跨垣曲縣界名大横嶺山亳
清河源此
風山西六十里為横嶺關入口地山多風上建玉皇關
帝二廟轉山西七十里遙連横嶺山勢曲折迴轉
水經注清水出清廉山之西嶺世亦謂清營山其
水東南流出峽峽左有城蓋古關防也清水歴其南
魏肅宗時平絳蜀反丹谷清廉二路險澀不通以
河内太守源子恭為當郡别將俄而建興蜀復反相
與連勢進子恭為持節散騎常侍假平北將軍征建
興都督仍兼尚書行臺與正平都督長孫稚合勢進
討大破之正平賊帥范明遠與賊帥劉牙奴竝面縛
請降元致和元年九月以汴梁行知樞密院事伊
蘇岱爾將兵行視太行諸關西擊河中潼關軍以摺
疊弩分給守關軍士明崇禎七年八月北山賊伏
轉山要口劫銀鞘蒲州營都司薛敏忠𠞰之斬三十
七級西路始通(唐李建中開垣曲山路成詩鑿開青石壁填貯白雲坑)
行臺關金志關一行臺
瞽塚山北五十里(一名鳴條山)相傳瞽瞍葬此墓址尚存
諸馮山北五十里相傳舜生此歴山在諸馮山後
巔平廣土人名舜王坪相傳舜耕此上有石碌&KR2245;數
百下有舜井瞽塚山翼城沁水陽城垣曲四縣交
界地也明崇禎五年十二月流賊紫金梁老&KR0624;&KR0624;
蝎子塊數十萬衆自陽城來掠瞽塚劉村墱坂陳王
二十餘村堡省祭周得英守北山隘口為賊所執不
屈死六年四月賊數萬屯一塚村守東道葉廷桂
𠞰之斬四十級賊驚走八年三月賊千餘自絳縣
破馬村堡平陽參將虎大威急追至瞽塚村斬一百
七十級賊二郎神混天猴二百餘潛伏山谷請降大
威行至翼城設計盡斬之九年十月賊五百人盤
踞瞽塚山陽城石鳳臺撫之十三年饑民數千自
陽城聚瞽塚山蒲州營游擊柳如金驅之
國朝順治十年土賊千餘屯瞽塚山平陽協鎮平之
十一年三月陜西許二王世魁據瞽塚山為巢梅大
人駐兵瞽塚鎮搜山斬百餘級餘賊皆降瞽塚渠
北四十里
黃河濟民渡縣南觀下窩以防河禁渡南三十里黃
河北南對澠池
馬蹄窩明崇禎六年十一月流賊數十萬自濟源至垣
曲倏馬蹄窩黃河冰合成橋遂捨垣曲南渡月餘始
畢
五虎澗西南五十里明嘉靖時置千總一員以防礦徒
崇禎八年十二月河南流賊聞五虎澗黃河冰合
成橋大隊自河南府趨北知縣段自宏偕潞澤營防
河參將和應詔駐河干督兵嚴守積薪焚橋晝夜不
少懈賊知有備西走
上敵原東北三十里宋紹興十年秋七月岳飛使梁興
渡河會太行忠義兩河豪傑大敗金人于垣曲即此
軹關在濟源縣西兩山相夾勢頗險阻戰國時置
狐嶺關邵原關胥在濟源縣西
峪村堡瞽塚村上下二堡在北東灘村堡臯落
鎮堡上澗堡崖底村堡河西堡王茅鎮堡
在西青廉村堡嶺後堡白馬神頭堡迎駕
寨在縣西迎駕山六郎寨在縣西南近黃河
吉州
烏仁關西六十里下臨黃河明洪武六年置巡檢司
明一統志關在州西七十里
平渡關西北一百二十里下臨黃河明洪武六年置巡
檢司
壺口西七十里(詳大寧)顔師古註壺口山在河東黃光
煒壺口賦上寬中狹自高而下峻如建瓶駛如奔馬
洪波急濺驚濤怒瀉聽之若雷霆之鳴望之若虹霓
之射兩岸環山河底維石氣常隂沍寒早燠遲每至
仲冬之交河冰先結既堅且厚人畜重任往來無阻
孟門山在黃河中流峰壁峭絶
姚襄城西五十二里通典故姚襄城在縣西即姚襄
所築西臨黃河控帶龍門孟門之險周齊交争之處
齊武平二年斛律光築平隴諸戍還復令率步騎
五萬出平陽道攻姚襄白亭城戍皆克之獲其城主
儀同大都督等九人捕虜數千人二年二月周遣將
攻邊右丞相斛律光先率軍禦之左丞相段韶亦請
行五月到復秦城周人於姚襄城南更起城鎮東接定
陽又作深塹斷絶行道韶密抽壯士從北襲之又使人
潛渡河告姚襄城中令内外相應度者千有餘人周
人始覺於是合戰大破之獲其儀同若干顯寳等諸
將咸欲攻其新城韶曰此城一面阻河三面地險不
可攻就令得之一城地耳不如更作一城塞其要道
破服秦幷力以圖定陽計之長者將士咸以為然六
月徙圍定陽其城主開府儀同楊範固守不下韶登
山望城勢乃縱兵急攻之七月屠其外城時韶病在
軍中以子城未克謂蘭陵王長恭曰此城三面重澗
險阻竝無走路唯慮東南一處耳賊若突圍必從此
出但簡精兵專守自是成擒長恭乃令壯士千餘人
設伏於東南澗其夜果如所策賊遂出城伏兵擊之
大潰範等面縳盡獲其衆周天和五年齊人於姚
襄築伏龍等五城以處戍卒驃騎大將軍劉雄從齊
公憲攻之五城皆拔憲復遣雄與柱國宇文盛於齊
長城以西連營防禦齊將段孝先等率衆圍盛營外
先有長塹大將軍韓歡與孝先交戰不利雄身負排
率所部二十餘人據塹力戰孝先乃止天和五年
齊王憲北攻姚襄城陷之時汾州又見圍日久糧援
路絶憲遣柱國宇文盛運粟以饋之憲自入兩乳谷
襲克齊柏社城進軍姚襄齊人嬰城固守憲使柱國
譚公會築石殿城以為汾州之援齊平原王段孝先
蘭陵王高長恭引兵大至憲命將士陣而待之大將
軍韓歡為齊人所乘遂以奔退憲身自督戰齊衆稍
却會日暮乃各收軍天和六年齊將段孝先攻汾
州刺史楊敷突圍出為孝先所擒冢宰宇文護令
中外府水曹參軍郭榮於汾州觀形勢時汾州與姚
襄鎮相去懸遠榮以為二城孤迫勢不相救請於州
鎮之間更築一城以相控攝護從之俄而齊將段孝
先攻陷姚襄汾州二城惟榮所立者獨能自守
石梯城州西南百里龍門上口壘石為之東北高據峻
嶺西南俯臨黃河懸崖絶壁百丈有餘非梯莫上(一名)
(倚梯城)
牛心寨西六十里臨黃河金楊貞築橋治吉州址微
存
雲臺郊東五十里魏五城山胡馮宜都等聚衆於此
即雲臺山也百里候魏都督高防敗於此魏肅
宗時汾州吐京羣胡薛羽等作逆以中散大夫裴良
兼尚書左丞為西北道行臺值别將李德龍為羽所
破良入汾州與刺史汝隂王景和及德龍率兵數千
憑城自守併力攻逼詔遣行臺裴延儁大都督章武
王融都督宗正珍孫等赴援時有五城郡山胡馮宜
都賀悦回成等以妖妄惑衆假稱尊號服素衣持白
傘白幡率諸逆衆於雲臺郊抗拒王師融等與戰敗
績賊乘勢圍城良率將士出戰大破之於陣斬回成
復誘導諸賊令斬送宜都首又山胡劉蠡升自云聖
術人惑之咸相影附旬日之間逆徒還振德龍議欲
拔城良不許德龍等乃止景和卒以良為輔國將軍
汾州刺史行臺如故都督高防來援復敗於百里候
先是官粟貸民未及收聚仍值寇亂城民大饑賊知
倉庫空虛攻圍日甚死者十三四良以饑窘因與城
人奔赴西河汾州之治西河自良始也正光末汾
州吐京羣胡薛悉公馬牒騰竝自立為王聚黨作逆
衆至數萬詔聞喜裴慶孫為募人别將招率鄉豪得
戰士數千人以討之胡屢來逆戰慶孫身先士卒每
摧其鋒遂深入至雲臺郊諸賊更相連結大戰郊西
自旦至夕慶孫身自突陣賊王闕郭康兒衆大潰
明署州事知鄉寧縣李節亨以西城外地勢最高防
禦為難於西城建敵樓五座明季吉城失守敵樓半傾
秦王嶺關馬頭關元致和元年九月秦王嶺馬頭二
關穿塹壘石
南山溝寨北六十里四面胥石崖壘級以登一人扼吭
萬夫莫上刀箭砲石胥不能壞
竭石崖寨曹花平寨樓兒山寨險同南山溝寨
趙家堡白楊堡榻村堡胥土山削築成堡桃
源鎮大度鎮三垢鎮
鄉寧縣
龍尾磧西一百里黃河中冬結冰橋路通陜西韓城縣
明洪武四年置巡檢司後廢
香爐崖西一百里
黃河隘口香爐崖南至師家灘二十里師家灘南
至石鼻崖五里石鼻崖南至李家集二十里李
家集南至船窩鎮三里船窩鎮南至高石崖五里
高石崖南至橋子溝二里橋子溝南至乾柴坡
二里乾柴坡南至河津界禹門三十里
禹門西一百里
萬歲堡西南八十里東北據高嶺西南瞰黃河絶壁百
餘丈舊建堡今剝落
雙柏樸峪在縣西南有滴水崖文中子洞通稷山縣界
齊天保十年二月晉州刺史斛律光率騎一萬討
周開府曹迴公斬之柏谷城主儀同薛禹生棄城奔
遁遂取文侯鎮立戍置栅而還齊武平二年二月
周師來寇遣左丞相段韶右丞相斛律光太尉蘭陵
王長恭往三月暮行達西境有柏谷城者敵之絶險
石城千仞諸將莫敢攻圍韶曰汾北河東勢為國家
之有若不去柏谷事同痼疾計彼援兵會在南道今
斷其要道救不能來且城勢雖高其中甚狹火弩射
之一旦可盡諸將稱善遂鳴鼓而攻之城潰獲儀同
薛敬禮大斬首虜仍城華谷置戍而還
官水峪東一百三十五里
三官峪東四十五里
馬壁峪在東南
上馬臺西南八十里河津縣界
金剛嶺東北臨汾吉州界近秦王山
營裏鎮東十里官水鎮東九十里西坡鎮西南七
十里船窩鎮黃河岸西一百里
隰州
石口則州北七十里繇東北行六十里為横水橋萬山
之水胥滙於此又行水石間至石口則關東北道石
峽達大麥郊以達靈石東道石峽達康城以達汾西
石口一名烏門關元致和元年九月烏門關穿塹
壘石趙成侯時秦攻魏趙救之石阿正義蓋在石
隰等州界也康城鎮州北一百一十里大麥郊
鎮州北一百八十里回龍鎮西曲鎮胥州北二
百里温泉故縣州北二百里唐置元廢東南十五
里為唐廢縣高唐山以南南温泉也隸隰州高唐山
以北北温泉也隸孝義唐武德三年劉宏基由隰
州趨靈石會秦王師王崇古嚴防山西内郡疏萬
一突入太原則徐溝以南即可直上太行侵擾冀南
靈石以西即可南越霍山或繇興嵐寧鄉直入石隰
亦可徑出汾西
仵城鎮州南六十里西北東川河西南隰州河東北蒲
縣河東南大寧河西滙於鎮東橋下仵城堡後
魏仵城郡址金為仵城鎮興定五年升縣故仵
城蒲縣西北六十三里吉州北六十里後魏置仵城
郡及縣
紫金寨東七十里紫金山上
義泉鎮南四十里均莊北四十里石口子北七十
里張家川堡東九十里蒿城鎮北七十里水
頭鎮堡北九十里羅真鎮堡西五十里辛莊鎮
東北一百里紫荆寨東七十里紫荆山(幷有石窰)南
孤山堡在州東但頭里諳真堡在州東
蒲縣
黑龍關東南六十里南北依山中通線徑為平陽府要
路舊建土城闢東西二門設巡檢司明崇禎時設防
禦把總一員兵一百五十名
國朝順治初裁巡檢西二十里為化樂鎮東十里為張
村岔東南二十里為臨汾縣分水舖
惡野嶺東八十里
分水嶺東北八十里
義社東南九十里
喬家灣東北叢山中
化樂鎮東四十里張村鎮東六十里喬家灣鎮東
七十里通臨襄洪趙薛關鎮西二十里古驛鎮
西三十五里通隰永大白家莊在南□峪鎮北
七十里通隰州汾西
大寧縣
馬鬭關西七十五里臨黃河對宜川境唐置關明洪武
二年設舟渡通榆林延綏諸路後舟渡廢舊設巡檢
司今裁昕河西北流至馬鬭關南入於河鎮關
山在縣西南七十五里憑臨馬鬭關唐志西有馬
鬭關渡
壺口在馬鬭關南二十五里孟門之上禹貢既載壺口
即此龍門飛橋在壺口石峽上元末於石岸鑿孔
樹樁繋鐡絙布木板為橋以渡兵今廢
浮圖結在縣城後北寨之巔北齊河清四年築據險以
守隋開皇六年移縣治於此大業中廢元右丞時權
築北寨院使李子厚又北倚寨之兩腋南臨昕水接
築邑城彎環合抱其形類一人在坐兩袖拱揖故大
寧邑治獨異它邑南寨縣南一里時權據守
阜城寨西十里安阜鎮西石城村東道教寨西二
十里罩籬寨西五十里仞梯寨西五十里小
馮寨東五里南堡寨南三十里東堡寨南三十
里鳳落寨南四十里高山寨在孔山巔
永和縣
永和關西七十里黃河界渡河即延安府延川縣延綏
(一作水)關明洪武六年置巡檢司萬歷時水賊竊發設
永和關營兵崇禎時西賊賀金龍翻山洞據延綏關
隔河近對永和關復益兵永和關鎮五朝志永
和有關官唐志西北有永和關金關一永和
明志石樓縣西北九十里宋韓絳安撫秦晉將取
囉兀城令河東發兵二萬趨神堂新路知太原府吕
公弼曰寇必設伏以待我永和關雖回遠可安行無
患乃由永和既而新路援兵果遇伏詔褒之永和
關渡船一號
興德關西六十里臨黃河有渡路通延安府
鐡羅關西南七十里有渡路通延安府宜川縣鐡羅
關渡船一號
永寧關西北一十五里黃河岸路通陜西綏德州明一
統志永寧關在石樓縣志亦不載宋志元祐七年
以慈州之上平永寧兩關俯逼西界以州為次邊此
明一統志所本也
老牛灘黃河中近興德關
雙山東南二十五里高九十四丈逓高七里厚八十五
丈亘三里盤踞七里經過一十五里兩峰對峙上有
神廟路最險隘雙山寨東二十里天生雙壁如城
中通一道峰巔石罅玲瓏自陜西至平陽由此
樓山寨南六十里有石城明季築
大寨嶺西三十里西至永和關西北至下吳底村
捕狐嶺東南七十里分隸永和大寧有捕狐寨
桑壁鎮東五十里岔口鎮北四十里劉臺鎮北四
十里烏門里北二十里南樓里南七十里前
乙度西七十里後乙度北七十里
山西通志卷十六
