山西通志卷一百二十七
人物(二十七)
平定州
明
和文字希文平定人文邃於學行誼甚高洪武四年舉
通經儒士除刑部郎中洊歴太子贊善致仕歸宴賞
有加命有司護送並令諸王大臣賦詩祖餞當世榮
之
王中立平定人洪武四年以通經儒士除禮部員外郎
陞刑部侍郎轉中書禮部侍郎拜中奉大夫山西等
處行中書省參知政事
閻察平定人洪武壬戌進士授禮科給事中改監察御
史遇事敢言然不徼訐為名高太祖嘗榜所言事於
本州儒學為諸生式出為浙江布政司左參議中使
銜命至恃勢侵鑠察曰我朝廷方面官今為中使辱
何顏復涖吏民因繫諸獄擊殺之而以其狀上太祖
驚曰壯士勅左右勿問尋擢左布政使以議事召還
卒於邸賜祭葬有加
焦勝字復禮其先平定人徙居樂平其母夢吞月入懷
遂生勝聰明特達才器過人中洪武庚午鄉科丁未
成進士廷試一甲三名授翰林院編修改授岐山學
諭永樂二年陞授都察院浙江道監察御史卒於官
吳昭盂人幼穎異喜博覽於五經諸史皆能通曉大義
洪武間授中書省郎中以廉敏著後遷福建左布政
使會天變求直言抗疏條陳國事凱切明晰朝廷下
詔褒之
吳印盂人布政昭從弟也少有卓識通古今事變元季
托跡緇流放浪山水間為高皇帝所知陜西布政使
缺吏部以聞高皇帝曰某寺僧印可用也涖任果稱
職改山東布政使副使張孟兼負其材以印舊為僧
頗輕之印上書言狀請歸田里避賢者路高皇帝罪
孟兼而慰留印後遂占籍子孫不復返
石撰平定人以學行稱洪武中薦為寧王左長史燕王
舉兵撰在大寧輒為守禦計每以臣節諷王王亦心
敬之及燕兵襲大寧執撰憤詈不屈遂支解死
劉整盂人永樂辛丑進士知安定不恃苛刻而民胥治
陞華州知州興利除害州人為立生祠復陞山東參
議濬漕河有功賜表裏服色轉參政子二時敏中城
兵馬時勉平涼府經歴
孫靖平定人永樂癸卯舉人任鴻臚序班陞都督府都
事以言事忤石亨調四川渠縣有惠政卒於官渠人
立祠祀之
孫琦字叔閏盂人永樂甲辰進士試湖廣道御史清理
刑獄未百日拜交趾道御史出按南甸彈劾百餘人
三年代還條奏所見便利事改山東道御史琦剛直
敢言然忠厚持大體嘗曰御史雖司糾察若推求細
故以枉無辜則亦非朝廷設官本意久之轉江西按
察司僉事擢工部右侍郎遷左侍郎改左副都御史
奉勅審錄江南舟次河西遘疾有旨歸就醫藥卒賜
祭葬如例
耿九疇字禹範平定人徙盧氏永樂末進士宣德六年
授禮科給事中議論持大體有清望正統初推擇為
兩淮鹽運司同知痛革宿弊條奏便宜五事著為令
母喪去場民數千人詣闕乞留起都轉運使廉聲益
振婦孺皆知其名以事誣逮得白即留為刑部右侍
郎屢辨疑獄無所撓屈禮部侍郎章瑾下獄九疇議
貶其官給事中論刑部不公瑾卒如奏巡視鳳陽奏
留英武飛熊諸衞軍耕守招來流民七萬戶境内以
安自九疇去鹽政復弛景泰元年仍命兼理尋勅錄
諸府重囚平反多釋旋兼撫江北諸府代還改撫陜
西劾都指揮楊得青等私役操卒詔按治邊將請增
臨洮諸衛戍九疇言邊城士卒非乏將帥能嚴紀律
賞罰明信則人人自奮不然徒冗食耳乃不增戍又
言邊將所以禦寇衛民也今使民避寇失業安用將
帥因禁民入徙有被寇者治守帥罪四年轉右副都
御史大臣鎮守巡撫皆授都御史自九疇始有旨市
羊角為燈引宋蘇軾諫買浙燈事事乃寢災異求言
請延儒碩公賞罰擇守令簡將帥優詔報焉天順初
議事京師上顧侍臣曰九疇廉正人也留為右都御
史請繫都察院獄者給米乃日給一升遂為令又陳
時弊五事皆嘉納之御史張鵬等劾石亨曹吉祥亨
等謂九疇實使之遂并下獄謫江西右布政使尋調
四川明年禮部缺尚書李賢曰老成清介無如九疇
乃召還既至憐其老改南京刑部尚書四年卒諡清
惠子裕
閻亨字淑泰盂人祖潭以進士授正定府知府父舉賢
良任四川崇寧知縣亨博通經史宣德間以貢授南
康府經歴清苦自甘歸槖惟書數卷子二文輔㬌泰
癸酉舉人文德成化戊子舉人
白侃平定人正統丙辰進士授浙江道監察御史條陳
六事憲宗深用采納南京給事中王徽抗疏忤旨侃
率同列論救巡光祿太倉居庸等處所至有冰蘖聲
按廣東甦珠池困陞陜西副使卒於官
喬毅字志弘樂平人正統辛酉舉鄉試第一戊辰成進
士選翰林院庶吉士改吏科給事中轉刑科英廟復
辟前後數上章言時政遷大理寺丞晉左少卿擢工
部右侍郎督理漕運時淮陽亢旱水淺舟膠雖加疏
濬卒不得進毅齋沐禱於神其夜潮水大至後陪祀
山陵中道遘疾既成禮遂不起毅性孝友母晚得痿
疾衣服飲食悉手自奉之事兄恭謹如父居官不詭
隨處僚友無機心自奉儉約雖履尊顯不改常度卒
後賜祭葬如例子鳳進士官兵部郎中孫宇進士官
吏部尚書
郭浩盂人正統間以貢授工部主事土木之變被執不
屈死事聞贈員外郎廕子思聰為國子生後官鉅鹿
主簿
韓能盂人正統間官隨駕將軍駐蹕土木能手執金瓜
奮勇力戰死之
賈琮夀陽人博洽羣書工文藝癸卯舉人授都督府經
歴從英宗北征死於土木之難贈奉直大夫協正庶
尹
耿裕字好問平定人徙盧氏尚書九疇子也景泰五年
進士授庶吉士改戶科給事中轉工科天順初九疇
為右都御史改檢討九疇坐劾石亨貶裕亦謫泗州
判官終喪補定州成化初召復檢討進修撰歴國子
司業祭酒侯伯幼者肄業監中裕采古諸侯貴戚言
行為書授之上聞而稱善歴吏部左右侍郎代尹旻
為尚書大學士萬安與裕不協而李孜省私其同鄉
李裕欲使代裕相與謀中之坐以事奪俸裕入謝上
怒其不申謝孜省等因傾之遂調南京禮部孝宗初
轉南京兵部參贊機務弘治元年拜禮部尚書先後
陳言甚衆大指歸於節儉給事中鄭宗仁疏節光禄
供應裕請納其奏巡視光禄御史田奫請借太倉銀
償行戶裕言疑有侵盜弊請勅禁防從之南京守備
中官請增奉先殿品物裕不可番僧多潛匿京師裕
力請驅斥乃留百八十二人餘悉逐之撒馬兒罕及
土魯番皆貢獅子甘肅鎮守太監傅德圖形以進巡
按陳瑤請却之裕乞從瑤請而治悳違詔罪不從後
番使頻有宣召裕言番人僭稱可汗興兵犯順陛下
優假其使適遇倔強之時彼將謂天朝畏之益長桀
驁且番人狡黠不宜令出入内廷獅子野獸無足珍
異即遣其使還尋代王恕為吏部尚書加太子太保
御用監匠李綸等以内降得官先有詔文官不由臣
部推舉傳乞除授者參送法司按治綸不可除用再
疏爭不聽裕銓政稱平兩世貴盛而家業蕭然父子
並以名德稱卒年六十七贈太保諡文恪
喬鳳字廷儀樂平人毅子少穎敏五六歲從父口授尚
書終卷成誦受業顧孟喬問學不間寒暑景泰七年
舉於鄉明年天順改元舉進士方十九歲除武選司
主事遷員外郎以母憂去服闋還原官進郎中丁父
憂起職方司鳳揭圖座右觀四方山川城堡遠近夷
險歴歴在目凡用將校指授方略悉奏效奉使廣西
時邊警頗至鳳馳冒暑雨不三月還以過勞染疾卒
年止四十有三鳳孝友居喪哀毁撫兄鸞遺孤皆成
立和睦姻婭貧乏者時加存恤歲飢出粟賑困妻路
氏柔慈貞靜稱賢配子宗尚寳卿宇南京禮部尚書
并顯於世
白思明平定人天順壬午魁於鄉成化丙戌成進士知
嘉定縣縣濱海蟛&KR1209;害稼為文以祭一夜悉徙去築
長堤千餘丈接上海崑山防海水泛溢入為吏部文
選主事歴員外遷考功文選兩司郎中再遷太僕寺
少卿擢右僉都御史巡撫延綏先是掌選司時權貴
請託峻拒不許至是遂嗾言官論列降知兖州府尚
書王恕三疏辨白胥不報調廣平入為太僕寺少卿
以内艱歸既免喪將治園藝圃為終老計當道敦逼
入都卒於邸訃聞遣官諭祭贈卹著有西軒集行於
世弟思義舉人累官宗人府經歴思義子金舉人累
官陜西僉事胥有賢聲
鄭冕樂平人舉進士為御史天順時同張鵬等劾石享
曹吉祥下獄擬遣戍尋貶衡山知縣有善政憲宗初
擢衡州知府特賜封誥
董旻樂平人成化時為給事中早朝偕同官劾學士商
輅等疏呈御前上不悦曰大臣進退有體旻等敢不
循舊章亂朝儀耶旻等復合詞攻而詆禮部尚書姚
蘷尤甚遂下獄給事中毛弘疏救輅亦請寬乃杖二
十復其官晉吏科都給事中為吏所訐逮詔獄謫石
臼知縣弘治時終四川參議
岳崇夀陽人成化乙酉舉人以母老不急仕進弘治間
授河間同知操履清嚴權要懾伏而事母晨昏惟謹
母嘗攖疾崇親調湯藥扶侍撫問不假婢僕閭里傳
以為範
楊傑字廷俊平定人有志操在太學為冢宰耿好問所
重成化壬辰成進士授翰林院編修遷翰林院侍講
充經筵講官嘗進講尚書無逸篇至文王卑服即康
功田功反覆諷諭辭意剴至先是上頗事服飾至是
感動悉屏去不復御尋以修憲宗實錄成遷司經局
洗馬主應天鄉試還充日講官並東宫講讀官與修
會典未成卒訃聞賜祭一壇
喬宇字希大樂平人祖毅工部左侍郎父鳳職方郎中
皆以清節顯宇少學於楊一清成化二十年舉進士
復從李東陽遊為古文詞有名已授禮部主事弘治
初吏部尚書王恕調文選三遷至郎中門無私謁擢
太常少卿武宗初祀中鎮西海還條上軍民困苦六
事已遷光禄卿歴戶部左侍郎劉瑾敗獨無所染拜
南京禮部尚書寢宫災率同列言視朝不勤經筵久
輟國本未建義子猥多番僧處禁寺優伶侍起居立
皇店留邊兵習戰鬭土木繁興織造不息凡十事不
省久之改兵部參贊機務時上遠巡請早建儲貳上
將自擊寇復偕同列諫曰夏太康畋於洛表后羿距
之周穆王宴於瑤池徐方叛之今邊陲不警何故無
名出師輕萬乘貴以投不測之險哉並不報未幾寧
王宸濠反宇上其所移檄嚴為警備而談笑自如時
攜客燕城外密察地險易置戍守綜理周密内外宴
然鎮守中官劉瑯通賊預伏死士宇刺得其情詰瑯
用事者瑯不敢動乃大索城中斬所伏壯士三百人
懸首江上宸濠失内應且知有備不敢東賜勅奬勞
上至南京詔百官戎服朝明年正旦宇率諸臣朝服
賀江彬索城門鑰宇曰守備者所以謹非常禁城鎖
鑰孰敢索亦孰敢予雖天子詔不可得乃已彬矯旨
求索日數十至必廷白之彬亦稍止而亟欲譖去宇
守備太監王偉調護彬謀不行宇三疏請回鑾又伏
闕請駕旋扈至揚州明年加太子太保論保障功復
加少保世宗初召為吏部尚書宇自為選郎有人倫
鑒及是銓政一清凡為權倖黜者皆起列庶位旣而
所執漸不聽興府需次官六十三人乞遷宇言此輩
虛隸名籍與見供事者不同黜罰有差皆怨上欲封
駙馬都尉崔元為侯外戚蔣輪邵喜為伯宇不可又
詔進夀寧侯張鶴齡為公封后父陳萬言為伯授萬
言子紹祖尚寳丞宇言累朝太后戚屬無生封公者
張巒亦歿後贈今奈何以父贈為子封萬言封伯視
巒更驟而子授尚寳非制願守典章以垂萬世並不
從史道訐楊廷和言道挾私下之獄曹嘉助道劾宇
宇求罷命趣視事上欲加興獻帝皇號宇言加皇於
本生之親則干正統非所以重宗廟正名分及禮官
請稱本生考上改稱本生皇考又詔建廟於大内宇
等復連章諫特旨用席書為禮部尚書宇又偕九卿
言近罷汪俊用席書謫馬明衡季本陳逅召張璁桂
萼霍韜舉措乖違人心駭愕且書特出内降此祖宗
來所未有乞令俊與書各仍舊職宥明衡等止璁萼
毋召尋復請罷璁萼書而出吕柟鄒守益於獄會璁
萼等至皆用為學士又言學士最清華而俾萼等居
之誰復肯與同列被切責宇遂乞休許馳傳給夫廪
歸御史許中劉隅等請留上曰朕非不用宇宇自以
疾求去耳後明倫大典成奪官楊一清卒宇渡江弔
之南都父老皆出迎曰活我者公也宇詩文雄雋兼
通篆籀性好山水嘗陟太華巔遇虎僕夫皆驚仆宇
端坐不動虎徐帖尾去家居服御若寒士身沒二妾
劉許殉穆宗初復官贈少傅諡莊簡
吳璉平定人成化丙午舉人授陜西平涼府同知行縣
至華亭適有警民不知兵雉堞復頽圮咸洶洶謀遁
璉令曰敢私下城者斬衆乃止堅壁清野晝夜徒行
巡視數日敵解去城得無事民咸頌之曰吳公生我
也
和鵬平定人成化丁未進士授慈谿知縣歴官僉事廉
潔自持終身無餘資惟守先人舊廬時稱清白
李岱字宗岳樂平人家貧躬杵臼以養親登成化丁未
進士擢刑科給事中上檢身求言數事劾寵幸蔣琮
尚書鄭時内官張廷等置於法白都御史秦紘冤又
力言前威寧伯王越不當夤緣起用遷南光祿寺少
卿上供天鵝鹿腊皆以樊籠生致於嶺海五六千里
外民深以為病岱言于太宰倪罷之上供法醖每歲
酒人綱送用舟八十餘艘船夫為姦且不時至岱為
之籍使有綂紀弊遂絶正德三年考績至京時劉瑾
用事岱無所餽勒致仕瑾誅補陜西參政子天衢弘
治丙辰進士授戸部主事督稅臨清亦以弗賂瑾出
為陳州守後歴陜西參議歸囊篋如洗
閻邦重夀陽人弘治辛酉舉人授浙江鹽運司判廉慎
自勵擢兩淮運副武宗南狩中官恣縱搢紳皆危邦
重獨毅然不屈抵家以所得餘俸悉惠族屬
郄蘷平定人為禮科給事中正德五年出覈延綏戰功
劉瑾屬其私人蘷念從之則違國典不從則得禍遂
死之瑾誅復官賜祭且卹其家
李應奎平定人正德庚午舉人授高陵教諭歴任鞏昌
廬州二府教授伊晉兩藩紀善右長史高陵吕柟稱
之曰孝友之行可通神明篤信之學不愧往哲有過
目成誦之資食荼茹苦之節振頽激頑之才先人後
己之行弟應庚同知應箕知縣應斗知州子念歸德
知府愈鳳陽知府懇南召知縣幼讀文清公書慨然
以理學自命
李濟夀陽人正德庚午舉人授太倉訓導再補任邱敦
禮重義教士以身先之乙卯中州聘典鄉闈陟國子
學正陞鳳翔府通判興廢補滯逋賊滌姦以老歸百
姓泣送行李蕭然歴官二十餘年寒素如未仕時
賈侃夀陽人正德癸酉舉人授安陽知縣德化大著不
畏權要請託不行改宜陽益勵清節邑多礦賊為害
以計捕平母老乞歸臨終大書忠君孝親隆師睦族
八字
孫承祖平定人正德間應例入太學授深州吏目以治
河有功陞華亭縣丞嘗攝令事見賦繁弊冗振以嚴
肅事咸集改丞宜興縣值海賊弗靖訊知巢穴盡俘
其黨論功有銀牌文綺之賜尋改汶上縣擢知南宫
縣流賊倡亂相機設伏所獲甚多捷聞膺錫典改知
肅寧復知英山時寧藩不軌南京兵部檄承祖統鄉
兵策應獲偽千戶申淮等十二人考績過家以疾卒
贈廬州府通判
朱方平定人嘉靖丙戌進士授金華府推官有清慎聲
擢監察御史出按河南時微行訪民間利病每巡部
前驅祗數人遇者不知為直指使者也嘗以事責驛
丞旋覺其悞即徒步三十里以自罰貪墨吏聞風解
綬去後歴都御史巡撫順天以秋防失守被逮廷杖
死子繪進士累官南京通政使亦開敏有父風
唐寬字栗夫平定人嘉靖壬辰進士授永平府推官折
獄能得情人稱神君入為刑部主事奉命恤刑陜西
歴員外郎中出知河南懷慶府鄭府官校暴横為民
害痛治之不貸遷陜西副使備兵肅州却遠物裁紙
價遷四川參政晉本省按察使歴山東布政使入爲
太僕寺卿有去志旋改應天府府尹不欲往強為一
行遂決策歸歸二年而卒寇方伯陽志其墓
甄成德字行叔平定人嘉靖戊戌進士授中書舍人擢
南京戶科給事中論罷刑部尚書黷賄大旱疏五事
改兵科疏備邊五事釐正南京兵制四事論罷兵部
尚書其所糾彈皆關大體出補陜西副使奉親養於
官值地大震泫然曰區區禄養脫有不幸何以自贖
屢疏乞歸長子敬字子一癸丑進士知大名均田賦
築堤防節供役朔望率縣尉盟城隍廟以清白矢志
陞御史按隴西發摘有威望遷四川僉事陞行太僕
少卿卒
楊思忠字孝夫平定人嘉靖二十年進士為禮科給事
中二十九年孝烈方后大祥欲預祧仁宗祔后太廟
下廷議禮部尚書徐階以為非禮思忠力贊階議上
使人覘知狀及議上嚴旨譙責命階與思忠定二人
復據禮對上竟祧仁宗階故得帝眷獨銜思忠每當
遷輒報罷逾三年正旦日食隂雲不見六科公疏賀
上摘疏中語詰為不成文曰思忠懷欺不臣久矣杖
百斥為民隆慶元年起掌吏科三遷右僉都御史巡
撫陜西五年改南京戶部右侍郎致仕卒
任鎧字伯堅平定人嘉靖壬子舉人任陜西韓城知縣
和平寬大士民咸頌循良改定興有廉聲陞戶部主
事歴陜西副使致仕鎧恬雅有器度日居栢井别業
懸文清像瞻對惟謹琴一張石磬一片環堵蕭然也
趙思誠樂平人嘉靖乙丑進士授萊州府推官擢兵科
給事中彈劾無所避尋與用事者忤出為河南驛傳
道念百姓供億苦悉請官為支給遷行太僕寺卿復
與用事者忤調湖廣因謝政歸思誠忠讜敢言釋褐
後以觀政進士抗言崇信道流陶仲文建設齋醮不
可以示天下世廟雖未從亦不之罪後卒以忠直見
沮權要不獲大用
孫繼先字胤甫盂人隆慶五年進士為南京御史張居
正卒請召吳中行趙用賢艾穆沈思孝鄒元標并及
余懋學趙應元𫝊應徵朱鴻謨孟一脈王用汲又薦
魏學曾宋纁張岳毛綱胡執禮王錫爵賈三近溫純
曹科陳有年朱光宇趙參魯等諸人並獲進劾戶部
尚書張學顏搆陷劉臺狀再劾學顏及李成梁謫臨
清州判官終南京吏部主事
李棨平定人萬歷甲午舉人知陜西鳳翔縣有惠政邑
人有掘地得金者或訐之棨曰彼自得金何與爾事
居官數載人稱其廉陞南京兵部主事
趙紱樂平人生而沈敏萬歷丁酉舉於鄉甲辰登進士
授盧龍令選南京陜西道御史陞通政司官至兵部
尚書為人孤耿峭直不阿權貴還里遇寇罵賊不屈
張三謨平定人天啟壬戌進士累官大理寺卿三謨篤
孝廬墓三年歴官有能聲在大理輕重出入雖臨以
威不少動彈劾權貴抉摘隠微而顯設之情狀具見
或譸張為幻亦口噤目張不能出一語廷推入閤為
忌者排陷不果後致政里居闖賊至聘為相以死拒
之尋聞明亡抑鬱成疾卒三謨初官御史出按福建
時當崇禎改元之初其辭闕疏有曰治亂大關在輔
臣臺諫各得其職若輔臣化其成心臺諫不為異論
於治何有尤推一時篤論
趙國鼎樂平人鄉試第一崇禎七年進士知寳坻縣九
年七月殉城贈卹如制
葛凝秀平定人崇禎甲戌進士授行人司行人遷戶部
郎中請告歸凝秀忠孝有至性居父母喪前後廬墓
凡六年甲申聞變北向再拜大哭數日投繯死
朱一統平定人舉於鄉崇禎中為蒲城知縣十六年十
月西安屬邑迎賊獨謀拒守曰吾家七世衣冠安可
臣賊或言甲榜多納款一綂曰此事寧論資格耶以
體肥令家人擴井口以待會衛兵叛奪印趣迎降一
統瞋目叱曰吾一日未死印不可得日暮左右盡散
從容赴井死
安邦輔平定人州弟子員幼負竒節闖逆之亂守土諸
臣率賣降封疆大吏亦多擁兵自衛邦輔眥裂髮指
恨不一當賊鋒比闖逆敗歸過平定邦輔偕友陳一
忠徑詣賊營痛詆之且曰不意祖宗二百七十餘年
天下遂壞汝手因投井死邦輔一書生朝不坐宴不
與國亡不自晦匿卒以身殉亦可以媿為人臣而懷
二心者矣
國朝
趙曰爌樂平人順治初以進士知博野縣入為刑部主
事累遷江南驛鹽道以終養歸曰爌孝謹而雅饒才
略遇盤錯應之裕如博野巖邑盜時出沒被獲者株
累多至數十人曰爌設科條洞中機宜盜遠引乃案
株累者悉縱之期月盜靖獄空在江南疏通鹽法勒
傳政一書俾運快二丁無互為詭抗以至廢閣公務
攝穎道歲饑賑補有紀民無流殍涖任六載騰薦剡
者七而曰爌累牘陳情以禮致政焉
高丹桂字元香夀陽人順治丙戌進士授工部虞衡司
主事遷員外郎督寳源街道弊多釐剔己丑同考會
試有所見輒力言於主者面頸發赤不為止榜發稱
得人遷營繕司郎中勤其職遷淮揚兵備道丹桂官
京師時聲聞茂著及為憲使沈靜持大體不為苛覈
而事胥就理云
武全文字藏夫號石菴盂人幼讀小學即譔銘題座右
丙戌丁亥聯雋成進士授崇信知縣相度汭水疏渠
溉田又創渠畔水磑民賴之入為刑部山西司主事
歴湖廣司員外福建司郎中遷按察司僉事備兵平
涼寧夏總兵率師過寒甚將入城堅不許而厚犒之
遷布政司參議整飭固原兵備艱歸起補山東東兖
守道缺裁歸候補侍郎孫光祀薦其才
命賑德安分給有法題補衡永郴守道管蒙古軍草豆以
朝正賫表時大軍西征主者知全文饒才略且熟平
涼形勢將用為參謀而目疾不果還至趙州
予告歸卒著曠觀園集藏山紀事藏於家
忻州
魏
秦朗字元明新興人父宜禄為吕布使詣袁術術妻以
漢宗室女後歸降爲銍長隨漢將張飛去行數里欲
還遇害朗少隨母杜氏畜于公宫曹公甚愛之及長
游遨諸侯間歴武文之世而無尤也明帝初授以内
官青龍元年五月為驍騎將軍將中軍討步度根寇
走漠北十月步度根部落戴胡阿狼泥等詣并州降
朗引軍還遷給事中出入常隨從上每顧問多呼其
小字阿蘇數加賞賜為起大第於京城中富均公侯
後劉放孫資薦司馬懿曹爽輔齊王乃罷朗官子秀
按魏略三國志貶朗乃以朗子秀議賈充諡為賈
氏復讐非盡出公論也
晉
張宣子新興人識達士也同郡劉殷至孝勸殷就徵殷
曰竭盡臣禮便不得就養宣子曰如子所言豈庸人
所識哉而今而後吾子當為吾師矣宣子故并州豪
族家富於財將以女妻殷其妻怒曰我女年始十四
姿識如此何慮不得為公侯妃而遽以妻劉殷乎宣
子曰非爾及也誡其女曰劉殷至孝兼才識超世此
人終當遠達為世名公汝其謹事之殷後為晉新興
太守錄尚書事時稱宣子知人
劉殷字長盛新興人高祖陵漢光祿大夫殷七歲喪父
哀毁過禮服喪三年未曾見齒曾祖母王氏盛冬思
堇殷時年九歲乃於澤中慟哭曰殷罪釁深重幼丁
艱罰王母在堂無旬月之養殷為人子而所思無獲
皇天后土願垂哀愍聲不絶者半日忽若有人云止
止聲殷收淚視地便有堇生得斛餘而歸食之不減
至時堇生乃盡又嘗夜夢人曰西籬下有粟寤而掘
之得粟十五鍾銘曰七年粟百石以賜孝子劉殷自
是食之七載方盡時人嘉其至性通感競以穀帛遺
之弱冠博通經史綜核羣言文章詩賦靡不該覽性
倜儻有濟世志郡命主簿州辟從事皆以供養無主
辭司空齊王攸辟為掾征南將軍羊祜召參軍事皆
以疾辭同郡張宣子勸殷就徵殷曰當今二公有晉
之棟楹也吾方希達如榱椽耳不憑之豈能立乎吾
今王母在堂既應他命無容不竭盡臣禮便不得就
養子輿所以辭齊大夫良以色養無主故耳宣子遂
以女妻之張氏性婉順事王母以孝聞奉殷如君父
焉及王氏卒殷夫婦叩殯號哭火遂越燒東家後有
二白鳩巢其庭樹自是名譽彌顯太傅楊駿備禮聘
以母老固辭駿表聞勅所在供其衣食蠲其徭賦賜
帛二百疋穀五百斛孫秀夙重殷名以散騎常侍徵
之殷逃奔鴈門齊王冏辟大司馬軍諮祭酒既至冏
謂殷曰先王虚心召君君不至今孤辟君君何能屈
也殷曰世祖大聖應期先王至德輔世故殷希以一
夫而距千乘今殿下以神武睿姿除殘反政殷若復
爾恐招華士之誅故不敢不至也冏竒之轉拜新興
太守沒於劉聰聰竒其才而擢任之累至侍中太保
錄尚書事殷恒戒子孫曰事君之法當務幾諫凡人
尚不可面斥其過況萬乘乎夫犯顏之禍將彰君過
宜上思召公咨商之義下念鮑勛觸鱗之誅也在聰
朝恂恂然常有後己之色士不修操行無得入門滯
理不申藉殷而濟者百數有七子五子各授一經一
子授太史公一子授漢書一門内七葉俱興北州之
學殷門為盛竟以夀終
宋
白重贊憲州樓煩人有武勇漢初自散員都虞候三遷
護聖都指揮使乾祐中為河中行營先鋒都指揮使
以功領端州刺史周祖轉護聖左廂都指揮使尋出
為鄭州防禦使改相州留後廣順中授義成軍節度
河屢決親部丁壯塞大程六合二堤詔書褒美世宗
征劉崇為河東道行營馬軍都指揮使與李重進樊
愛能何徽合戰愛能徽遁惟重贊與重進率所部力
戰世宗自督親軍合勢薄之并人大敗以功授保大
軍節度使及征太原河陽劉詞為隨駕都部署命重
贊副之契丹兵盛重贊擊走之改節河陽三城檢校
太尉征淮南率親兵三千軍于潁上改淮南道行營
馬步軍都虞候俄徙節彰義宋初加檢校太師改鎮
涇州馬步軍教練使李玉與部下閻承恕謀害重贊
偽為制書令都校陳延正夷其族上命六宅使陳思
誨馳赴涇州擒玉及承恕鞫問伏罪俄改節泰寧乾
德四年又改定國開寳三年改左千牛衞上將軍卒
年六十二
賀惟忠忻州定襄人少勇敢善騎射周祖討三叛惟忠
謁於道左自陳有武藝留置所部後隸世宗帳下奏
補供奉官初授儀鑾副使知易州繕完亭障撫愛士
卒得其死力每乘塞用兵所向必克以功遷正使開
寳二年太祖駐常山以為本州刺史兼易定祁等州
都巡檢使以中流矢金創卒上聞嗟悼錄其子昭度
為供奉官萬友性剛果知書洞曉兵法有方略威名
震北邊十餘年間遼人不敢南牧昭度至西京作坊
使知通遠軍
輔超忻州秀容人少勇悍有力晉開運中應募隸澶州
軍籍漢乾祐中從周祖討趙思綰攻永興城率驍勇
十七人升雲梯斫壞北門樓而入士卒繼進城遂陷
以功補小校顯德中從太祖征淮南常執銳前驅轉
日騎副兵馬使宋初從平上黨再遷内直都知太宗
選為馬軍都軍頭征太原冒矢石攀堞先登身被十
三創上嘉其勇賜錦袍銀帶帛五十段詰朝再乘城
中流矢八復加厚賜襲范陽隸偏將米信為田重進
先鋒取飛狐蔚州遷馬步軍副都軍頭出補曹州馬
步軍都指揮使領峰州刺史改欒州召還轉都軍頭
淳化三年出刺德州坐事責授右監門衞將軍領誠
州刺史加都軍頭領澄州真宗加領奬州團練使真
拜萊州團練使以老願留卒年七十七
何宏中字定遠先世居鴈門叔祖青任忻州兵馬使因
家焉祖行宣西遊相傳遇仙行宣子子竒子霖政和
中中武舉子竒秉義郎武州宣寧尉子霖忠翊郎守
豐州安豐砦皆沒王事宏中子奇子也幼倜儻儀觀
秀整雅以竒節自許為太學武舉進士宣和末方臘
擾江浙陳破賊三策徽宗褒諭已而破賊如宏中策
遂知名宣和元年集英殿試策中第二調滑州韋城
尉汴被圍獨韋不下兵退統制武漢英奏辟欽宗召
赴軍前以路塞不果因請兵真定宣撫司時种師中
兵已潰宣撫司檄副漢英守銀冶路既而太原破提
兵並山而東將援汴俄漢英戰死宏中收合散亡立
山栅七十四所號令及千里艱食數月人不敢相食
詔為武節大夫河東河北兩路綂制接應使是後金
兵日盛所守唯銀冶一城金帥府募生致定遠天會
五年二月糧盡被擒大帥扎拉憐其忠解縛授以官
投牒於地曰我常以此物誘人出死力若輩乃欲以
此嚇我耶帥嘉其不降屈又問欲還鄉否宏中謀南
奔陽以願歸為言會監送使臣愬之囚西京府君廟
二年帥一日召授官又不拜使充軍不從取家屬填
城黃龍府益偃蹇不行帥怒禠衣欲斬之定遠忻然
就戮曰得死所矣擁之行已數十步帥終不忍召還
問爾授官不願充軍又不行填城又不行斬又不懼
畢竟欲如何定遠徐曰生死在公奚問為帥怒解繫
之西京獄得州人保任數十族乃放歸請為黃冠年
六十三正隆四年歿自號通理先生著成真通理二
集藏於家州將傅慎微幾先贈詩云故人何定遠造
物不虛生骨骼稜稜瘦詩篇字字清世皆遵道義我
獨見忠誠尊酒分攜後何時蓋復傾朱少章輩皆推
重之
金
張翰字林卿忻州秀容人大定二十八年進士調隰州
軍事判官有誣昆弟三人為刧者翰微行廉得其狀
白於州釋之歴東勝義豐會州令補尚書省令史除
戸部主事遷監察御史母憂闋調山東路鹽使父憂
起復尚書省都事戸部員外郎大安間平章政事通
吉思忠參知政事承裕行省充左右司郎中論議不
相卟累爭事不見省承裕就逮衛紹王召見翰撫慰
之改知登聞鼔院兼前職遷侍御史貞祐初為翰林
直學士充元帥府經略官改戶部侍郎宣宗遷汴翰
規措扈從糧草至正定上書言五事一強本當裒兵
徒徙豪民以實南京二足用當按蔡汴舊渠以通漕
運三防亂當就集義軍假之官印使相統攝以安反
側四省事縣邑不能自立者宜稍并之既以省官且
易備盜五推恩以示天子所在稱幸之意上略施行
之翰雅有治劇才所至輒辦遷河平軍節度使都水
監提控軍馬使俄改戶部尚書庶事草略經度皆有
條理是歲卒諡達義
陳毅忻州人明昌三年三月癸巳左丞完顔守貞言上
嘗命臣問忻州陳毅上書所言事其一極論守令之
弊臣面問所以救之之道莫之能言上曰方今正欲
知其弊也彼雖無救弊之術但能言其弊亦足嘉矣
如毅言及隨處有司不能奉行條制為人傭僱尚須
出力況食國家禄而乃如是得毋虧臣子之行乎其
令檢會前後所降條理舉行之
胡天祚字景山管州人初以鄉兵守禦本州累功授少
中大夫管州刺史興定二年遙授同知太原府事刺
史如故會平陽失守改同知平陽府事三年復取平
陽請置平陽帥府乃以天祚充便宜招撫使權元帥
左都監四年封平陽公以平陽晉安府隰吉州隸焉
請升晉安翼城縣為翼州垣曲絳縣隸之置平水縣
於汾河之西又請升隰州之蒲縣為蒲州大寧縣隸
之改仵城鎮為仵城縣胥從其請天祚守平陽四年
屢有功詔錄其子定哥為奉職元光元年十月青龍
堡危急兵民皆潰執天祚出降受元官佩虎符招撫
懷孟定哥聞之自經死贈信武將軍睢州同知仍詔
張開郭文振招天祚天祚至濟源欲脱走先遣人奏
表南京元將殺之
周鼎字器之定襄人幼穎悟未十歲應童子舉年十八
取平陽解登第釋褐授五臺縣簿外艱時中原受兵
所在殘毁以便宜起定襄丞民賴以全活者甚衆遷
陽曲令仕至朝請大夫興定間城陷與妻子俱歿於
兵祠五臺陽曲名宦
元好問字裕之太原秀容人父德明自幼嗜書口不言
鄙事樂易無畦畛布衣蔬食處之自若家人不敢以
生理累之累舉不第放浪山水間飲酒賦詩以自適
年四十八卒有東嵓集三卷好問七歲能詩年十四
從郝天挺學不事舉業淹貫經𫝊百家六年而業成
下太行渡大河為箕山琴臺等詩趙秉文見之以為
近代無此作也於是名震京師登興定五年進士第
歴内卿南陽令天興初由尚書省掾除左司都事轉
行省左司員外郎入翰林知制誥金亡不仕為文有
繩尺備衆體其詩竒崛而絶雕劌巧縟而謝綺麗五
言高古沈鬱七言樂府不用古題特出新意歌謠慷
慨挾幽并之氣其長短句揄揚新聲以寫恩怨者又
數百篇兵後故老皆盡蔚為一代宗工四方碑板銘
志盡趨其門晚年尤自任著作以金源氏典章法度
幾及漢唐不可令一代之跡冺而不傳時金國實錄
在順天張萬戶家願為撰述既而為樂虁所阻而止
乃構亭於家著述其上名曰野史采摭所聞有得輒
以寸紙細字記錄至百餘萬言今所傳者有中州集
及壬辰雜編後纂修金史多本焉卒年六十有八著
文章詩若干卷杜詩學一卷東坡詩雅三卷錦機一
卷詩文自警十卷
元
許楫字公度忻州人幼從元好問學年十五中詞賦科
又舉賢良方正許衡深器重之為勸農副使開屯田
數千頃後提刑嶺北湖南辨富氏賂佃代死者改江
西活俘民六百口擢徽州總管饑民柯三八等為寇
行省驛召楫撫諭降之
李得義忻州人幼有膽智長善騎射曉方略從軍改蜀
屢建竒勛以武功贈中翊校尉
李子敬定襄人幼業儒長習武事善騎射至元間從軍
平蠻官至軍民鎮撫贈武略將軍
王廷佐字輔臣靜樂人其先出自太原垂髫讀書輒有
四方志長工書法任江南浙西道監察御史彈劾不
避權貴性明敏能燭幽隱白冤抑轉僉江北淮東道
肅政廉訪司事務鎮靜風紀振揚政事之暇手不釋
卷
劉鏞至正間為榆次尹以儒飾吏縣政一新時巨寇劉
八忽等自陜潛入邑境鏞察其有異收之果服任滿
遷去民立碑頌之
王居敬孟古岱爾季子嘗侍春宫以勞授太原路總管
府治中
明
王希曾靜樂人洪武丁卯戊辰聯雋進士累官都察院
副都御史開國初太祖御臣下頗用重典少愆輒寘
於法希曾獨以秉直不回始終恩禮不替
劉圓僧定襄人洪武中以學行舉授翰林院洗馬侍皇
太子讀書執坐講之禮侃侃數百言不止後以攖目
疾請致仕詔賜金帛歸
姜濤字伯源忻州人永樂甲午舉人除嘉興府同知代
還督工口外補河間府同知未幾守以事罷民爭走
闕下祈濤知府事遂授知府值外艱民復走闕下祈
留任遷順天府府尹時祀典牲醴諸費悉供自民間
濤請出庫錢供役先是濤赴京時有王同知者與有
隙王死妻子以事械入京師濤聞飲食之待有加禮
又前督工時有舊官按察者在役亦與隙見濤恐懼
不敢前濤與執手道殷勤如平生歡人皆稱其長厚
遷戸部侍郎以疾歸未幾起督漕運倉儲卒於官濤
清介雖多貴顯家故無中人產卒之日不能具棺殮
訃聞賜祭葬如例
楊寧忻州人永樂乙未進士授戸部主事陞本部郎中
有清節及卒止遺銀帶一圍子敦尚氣節正統進士
授雲南道御史以直言左遷新都縣有治稱孫玠有
孝行
雷澤字時霖定襄人才思卓犖天順甲申成進士除刑
科給事中抗疏陳戚畹驕恣觸憲廟怒命左右杖之
幾斃既甦復申理前說不為止聞者稱為鐵漢歴左
右都給事中太僕寺少卿值内艱補太僕寺卿遷光
祿寺卿澤少遇異人謂之曰君事業弘遠第有少厄
事急從東南就我可脱也癸未闈中遇火災危甚忽
憶前語如其言祝之若有以手攜者遂騰上同舍數
人牽其衣皆得免嘗作遇仙傳紀之卒後贈工部右
侍郎賜祭葬如例
張蕙忻州人成化丙戌進士授句容知縣擢御史甚有
風望按山東監試持法公嚴時稱得士陞浙江副使
以廉直忤時歸
張偉定襄人中弘治戊午鄉試授山東濟南府推官常
眎長蘆鹽卻商例千餘金監兑德州卻羨金二千餘
兩修漕河刻期成功流賊經濟南設捍衛築城獲保
無事陞順天府通判九載考績陞直隸松江府同知
却歲例數千金民歌之曰使君如水清部使者揚之
曰清苦類寒酸卒於官大學士徐公撰墓表
党承志字汝孝忻州人正德庚午舉人辛未進士授保
定府推官有疑獄立為判決擢刑部主事會吏部司
屬缺員調驗封主事武帥導武宗巡行承志抗疏諫
言甚激杖於闕下未幾陞稽勲司員外嘉靖改元預
修武廟實錄充晉藩册封使不受餽遺陞驗封郎中
議大禮抗疏忤旨復被杖調考功再調文選銓除擬
注各量才器請託不行擢通政司右通政提督武職
錄黃丁亥值災異詔求直言上條陳四事勢要銜之
以峭執論罷年七十三卒著忻州志
喬份定襄人正德中以材武授百夫長會賊起東山份
率衆𠞰之抵賊巢賊出不意幾驚潰已知為孤軍無
後援悉衆拒之份瞋目横刀所向披靡力竭遇害事
聞朝廷嘉其忠烈命子孫世襲其職
喬光大定襄人嘉靖庚戌進士知内黃撫字有方擢諫
垣首陳四事皆時政切務
王治字本道忻州人嘉靖三十二年進士官行人八載
乃遷吏科給事中請臨陣斬獲第錄將士功文臣及
鎮帥不親搏戰者止賜賚從之再遷禮科左給事中
隆慶元年偕御史王好問覈内府諸監局歲費中官
崔敏請止之治力爭不許事竣劾中官趙廷玉馬尹
乾沒罪詔司禮按問尋上疏陳四事一言定宗廟之
禮獻皇雖貴為天子父實未嘗南面臨天下雖親為
武宗叔然嘗北面事武宗今乃與祖宗並列設位於
武宗右未協古典臣以為獻皇祔太廟不免遞遷若
專祀世廟則億世不改乞勅廷臣博議一議謹燕居
之禮竊聞燕聞舉動有非諒闇所宜者宜重之其二
亦切直時多韙焉居諫垣十五載擢太僕卿憂歸卒
賜祭葬
傅霖字應期忻州人嘉靖壬戌進士初授吏曹以宗親
改夀州知州請罷夀春驛正陽鎮巡檢並協助征島
金米遷大名府同知再遷河南僉事備兵睢陳實倉
廩簡材勇大計為權貴所構罷歸神廟即位謂日者
執政徇愛憎刺舉多不厭衆心命所司廉察以名上
除平度州知州遷湖廣荆西道會中貴營顯陵費役
萬計抗顏與爭並駁其履畝之舉艱歸補遼海兵備
道二年復為同官所構中以計典弟霈以御史家居
抗疏理其冤都御史亦以上聞詔以原官起用卒堅
卧弗起居鄉立祭田贍族人煮粥哺飢者
王致祥忻州人萬歷初舉進士為兵科給事中十三年
上言祖宗法非宿衛士不得持寸兵今日夕内操倘
羣不逞挾利器出入禁門禍不細上留致祥疏即日
罷之累官右僉都御史巡撫順天卒
傅霈字應霑忻州人參政霖弟忠鯁能任事萬歷丁丑
進士初授咸陽知縣庫吏進羨金叱還之恐其中飽
因取抵下戶丁徭補華亭革除縣櫃之役入為監察
御史巡漕河時内供增二十萬金猶不足將取諸房
窖抗疏論之得中止按四川發大帥李大祥姦贓李
槖千金求免卒論罷有職憲副者怠於官亦糾劾以
去人病其執因告歸閉門纂晉文獻通志聞兄參政
被誣特疏白之先是江陵當國鄒總憲元標以爭奪
情謫都勻霈數往視為措道里費
張泮忻州人萬歷丙戌進士耿介廉直居銓曹嚴絶餽
遺終養二十年朝野想望其丰采屢起留銓晉璽卿
俱不出親歿從太原歸葬徒步哀泣感及行路尋補
通政册封藩王王肩輿過節前泮正色斥之劾不敬
奪祿遷太僕卿薦守令一介不取晉光禄時閹豎弄
權假内用冒破不貲疏正其罪卒日遺槖僅十一兩
殯葬不能具士論韙之子弘業死闖難另有𫝊孫凝
和官生順天府通判
鄭友周字仁甫定襄人萬歷壬辰進士授保寧推官丁
外艱補寧國陞刑部主事歴禮部郎中四川川南兵
備道副使陜西神木兵備道參政以邊功加陞右布
政在禮部時掌御醫藥物會東宫取藥票未用印拒
執不與東宫呼為硬漢川南奢人安堯臣以爭印叛
數年不能平領兵深入破其巢洞奪印而還神木躬
冒矢石大戰峰子梁斬獲首功一百二十一級捷聞
陞一級廕子鉞百戶世職屢舉卓異爲當事者所忌
遂歸友周學術醇正操守狷介為諸生時拾金不取
方伯歸望里門即下輿步入與鄉人處藹藹可親訓
後學子弟循循善誘未幾卒
張保民定襄人萬歷甲午舉人知完縣多惠政完人德
之作福完錄立生祠陞西安同知卒於官
張弘業字印吾忻州人光禄卿泮子天啟間任撫標都
司崇禎甲申闖寇犯太原時年七十餘歲矣協守阜
城門勇悍如少年賊鋒近或勸宜少引避不答事迫
妻趙相向涕泣弘業意自若亟呼僮奴具晨飯飯已
啟櫃袖一繩以出立城頭矢石間指畫方略比破人
悉奔潰從容下入邏室中命壻某結繩梁間某懼甚
手戰不能舉弘業笑曰孺子幾誤吾事叱之去閉戶
解佩刀引頸就繩以死是日趙亦自縊子凝和嘗官
順天府通判分守北城亦死同時前衛指揮韓似雍
千戶司鼎俱以協守殉
喬遷高定襄人安平令鍾秀子少承家學習聞大義崇
禎間由拔貢生授直隸永平府通判遷陜西鞏昌府
同知隨遷本府知府適裸寇數萬人恣劫略遷高先
𠞰後撫咸稽首聽命遷按察司副使監孫督傅庭軍
事慷慨誓與孫共生死已而𠞰流寇河南屢戰皆捷
至郟縣復大捷事聞賜蟒衣一襲尋遇雨饋餉不繼
軍潰退守潼關寇勢轉熾遷高分南城日夜捍禦城
破挺劒巷戰大聲呼曰我監軍道喬某也手刃數人
知不支遂伏劔死
郝芳聲忻州人舉進士崇禎中知滋陽縣有治聲十五
年閏十一月殉城獲贈卹
喬象觀定襄人明殉難監軍道遷高子也邑弟子員甲
申闖賊破縣城以宦裔嚴追餉不少沮縮已復解往
陜西至黃土寨謂妻史氏曰吾忠臣子不可為不義
屈逐逐道途間吾欲一死以下從吾父史曰吾意亦
爾遂夫婦對縊死當時論者謂父死於國子死於父
婦死於夫一門節義尤焯著三晉云
國朝
李士麟定襄人拔貢生順治六年任海州同知有膽略
而涖官慈恕人皆稱之海賊勢頗張居民惶懼士麟
示以整暇密設守禦具甚備間督鄉勇出竒兵𢷬之
輒敗其衆已而賊大至晝夜攻不輟潰城以入士麟
為所執不屈死事聞
賜祭一壇優恤獨厚
趙家駿忻州人順治辛丑進士知南溪縣滇逆之變死
於官家駿性樸直喜觀古忠孝節烈遺事宰百里以
慈惠涖民已而逆藩變前鋒至蜀家駿自度守禦未
具而職司守土不可委之以去自縊官署克完節焉
黃縉靜樂人順治間以貢士任垣曲縣訓導有師範姜
逆之亂城陷死之
代州
漢
吾丘夀王字子贛趙人也年少以善格五召待詔詔使
從董仲舒受春秋高材通明遷侍中中郎坐法免上
書謝罪願養馬黃門又願守塞捍寇難不許久之上
疏願擊塞北詔問狀夀王對良善復召為郎會東郡
盜賊起拜東郡都尉不復置太守是時軍旅數發年
歲不熟多盜賊詔賜璽書曰子在朕前智略輻湊以
為天下少雙海内寡二及至連十餘城之守任四千
石之重職事並廢盜賊縱横甚不稱在前時何也夀
王謝罪因言其狀後徵入為光祿大夫侍中丞相公
孫弘奏言禁民毋得挾弓弩便上下其議夀王對大
不便其說甚覈上以難丞相弘弘詘服焉及汾隂得
寳鼎薦見宗廟藏於甘泉宫羣臣皆上夀賀曰陛下
得周鼎夀王獨曰非周鼎上召詰之對曰臣聞周德
始乎后稷長於公劉大於太王成於文武顯於周公
德澤上昭天下漏泉無所不通上天報應鼎為周出
故名曰周鼎今漢自高祖繼周亦昭德顯行布恩施
惠六合和同至於陛下恢廓祖業功德愈盛天瑞並
至禎祥畢見昔秦始皇親出鼎於彭城而不能得天
祚有德而寳鼎自出此天之所以與漢乃漢寳非周
寳也上曰善羣臣皆稱萬歲是日賜黃金十斤後坐
事誅
荀彘太原廣武人以善御見為侍中用校尉數從大將
軍元封二年為左將軍擊朝鮮無功坐捕樓船將軍
誅
賈丹霍匡解勝皆鴈門人為尹由所掠由以為將帥與
共守平城丹等聞芳敗遂共殺由詣太守郭涼涼上
狀皆封為列侯
晉
衞操字德元代人少通俠有才略晉征北將軍衞瓘以
為牙門將後與從子雄及其宗室鄉親姬澹等歸代
說桓穆二帝招納晉人桓帝以為輔相任以國事稍
遷至右將軍封定襄侯立碑於大邗城南以頌桓帝
功德文有曰輔相二衞對揚毗翼操展文謀雄奮武
烈操以穆帝三年卒始操所與宗室鄉親入代者衞
懃安樂亭侯衞崇衞清並都亭侯衞沈段繁並信義
將軍都鄉侯王發建武將軍都亭侯范班折衝將軍
廣武亭侯賈慶建武將軍上洛亭侯賈循都亭侯李
壹關中侯郭乳關内侯皆為桓帝所表授也後多隨
劉琨子遵南奔衛雄姬澹莫含等名皆見碑
莫含鴈門繁峙人劉琨為并州辟從事含居近塞下穆
帝愛其才器求含於琨琨喻遣之乃入參代官常參
軍國謀卒於左將軍關中侯子顯昭成世為左常侍
顯子題道武初為大將以功賜爵東宛侯黜為濟陽
太守後規度平城四方數十里將模鄴洛長安宫室
以題機巧徵令監之題久侍頗怠賜死
莫雲顯子好學善射道武時常典選曹賜爵安德侯遷
執金吾參軍國謀議太武克赫連昌留鎮統萬進爵
安定公雲撫慰新舊皆得其所卒諡敬公
奚眷代人少㛠將略道武世有戰功明元時為虎牢鎮
將寇憚之太武時賜爵南陽公為都曹尚書及征蠕
蠕詔督偏將出别道會鹿渾海以後期斬爵除
張黎鴈門原平人善書記道武知待之明元尤器其忠
亮賜爵廣平公管總機要太武以其功舊除大司農
卿軍國大議黎常與焉征赫連定有功進號征北大
將軍鎮長安清約公平甚著聲稱代下家無餘財太
武征涼州蠕蠕吳提乘虛入與司空長孫道生拒擊
走之景穆初總百揆與崔浩等輔政忠於奉上非公
事不言詔賜浩黎布帛各千匹吳王余立為太尉文
成即位與古弼俱誅
北魏
段乾鴈門原平人仕慕容垂為廣武令魏太祖略地至
鴈門子霸年幼見執被宫刑乾乃率鄉曲歸降
段榮鴈門人為雍州别駕嘗於大刊城掘得桓帝功德
碑
隋
房&KR1429;代人剛毅有武略開皇中為邊將名顯當時嘗為
行軍總管擊胡以功官至柱國徐州總管
唐
郝傑字處俊崞縣人貞觀中進士高宗時擢東臺侍郎
帝惑方士處俊切諫帝嘗分音樂為東西朋使雍王
周王角勝處俊曰二王春秋少當推梨讓棗相親如
一今分二朋遞相誇競非所以崇禮義勸敦睦也帝
苦風眩議使武后攝政處俊曰陛下奈何以高祖太
宗之天下不傳之子孫而傳之后乎帝善其言仕至
中書令武后深忌之以操履無玷不能害也帝嘗為
飛白賜處俊曰飛九霄假六融人稱六融相公
渾瑊本鐵勒渾部世臯蘭都督為代人父釋之有才武
從朔方軍積戰多遷累開府儀同三司試太常卿寧
朔郡王廣德中與吐蕃戰歿瑊本名曰進年十一善
騎射隨釋之防秋朔方立跳盪功後二年從破賀魯
部拔石堡城龍駒島勇常冠軍署折衝果毅節度使
安思順授偏師入葛祿部略特羅斯山破阿布思城
永清及天安軍遷中郎將從李光弼定河北斃賊驍
將李立節肅宗初以兵趨行在至天德遇虜軍敗之
從郭子儀復兩京勝賊於新鄉擢武鋒軍使從僕固
懷恩平史朝義大小數十戰功最改太常卿實封二
百戶尋去懷恩以所部歸子儀父喪起朔方行營兵
馬使從擊吐蕃邠州留屯邠戰漠谷有功遷太子賓
客屯奉天以步騎萬人下同州平周智光邠寧遂隸
朔方軍瑊屯宜祿大歷七年禦吐蕃於黃菩原瑊引
衆據險設槍壘自營遏賊奔突舊將史抗等内輕瑊
去槍馳賊躡而入遂大敗子儀召諸將謀之瑊曰願
再戰乃馳朝那趨秦原吐蕃引去瑊邀擊破之悉奪
所掠而還自是歲防長武城盛秋領邠州刺史吐蕃
入方渠懷安擊走之子儀入朝留知邠寧慶兵馬後
務拜太原都知兵馬使回紇引去進兼單于副使護
振武軍使尋兼單于大都護府綏銀麟勝州節度副
大使召為左金吾衛大將軍建中中李希烈間之上
識其諜用不疑更賜良馬錦幣以為荆襄元帥普王
中軍都虞候及狩奉天率家人子弟以從授行在都
虞候京畿渭北節度使朱泚兵薄城戰譙門晨至日
中不解或以芻車至瑊曳車塞門焚以戰乃解泚治
攻具矢石四集如雨晝夜不息上召瑊授以詔書千
餘自御史大夫實封五百戶而下募突將死士當賊
賜瑊筆使量功署詔不足則署衣以授因曰朕與公
訣矣瑊俯伏嗚咽上撫而遣之瑊揣雲梁所道掘大
隧積馬矢及薪然之賊乘風推梁以進載數千人乘
城者皆凍餒甲弊兵盬瑊但以忠義感率使當賊瑊
中矢自揠去被血而戰愈厲雲梁及隧而陷風返悉
焚賊皆死舉城歡譟是日詔授瑊二子官乃第賞將
校賊去進行在都知兵馬使實封戶五百進狩山南
瑊以諸軍衛入谷口李懷光追騎至後軍擊卻之遷
檢校尚書左僕射同中書門下平章事兼靈鹽豐夏
定遠西城天德軍節度朔方邠寧振武道永平軍奉
天行營副元帥臨軒授鉞用漢拜韓信故事制曰寇
賊干紀授爾節鉞以戡多難往欽哉瑊頓首曰敢不
畢力以對揚天子休命乃率諸軍趨長安賊韓旻拒
武功瑊率吐蕃論莽羅兵破之武亭川斬首萬級遂
屯奉天以抗西面李晟破賊瑊以西軍收咸陽進屯
延秋門泚平論功兼侍中實封戶八百授河中絳慈
隰節度使河中同陜虢行營副元帥由樓煩郡王徙
咸寧賜大寧里甲第女樂五人將相送歸第與李晟
鈞禮俄加朔方行營副元帥與馬燧同討李懷光懷
光平檢校司空任一子五品官還屯河中吐蕃尚結
贊畏瑊與李晟馬燧欲以計勝之乃詭約盟平涼川
以瑊為會盟使為結贊所劫副使崔漢衡以下皆陷
惟瑊得免自奉天入朝羸服待罪詔釋之鎮奉天虜
罷還河中貞元四年授邠寧慶副元帥進檢校司徒
兼中書令十五年卒年六十四羣臣奉慰延英贈太
師諡曰忠武喪車至復廢朝瑊好書通春秋漢書嘗
慕司馬遷自叙著行紀一篇其辭一不矜大天性忠
勤功高而志益下歲時貢奉必躬閱視每有賜予下
拜跪受常若在御前世方之金日磾故上終始信待
貞元後姑息藩侯惟瑊有所奏論不盡從可輒私喜
曰上不疑我故治蒲十六年常持軍猜間不能入君
子賢之五子
渾鎬瑊子謙謹善交士大夫歴鄧唐二州刺史有政譽
元和中李絳建言宜選才職稱者為延州刺史乃任
鎬會義武節度使任迪簡病不能軍以鎬將家可用
乃遷檢校右散騎常侍義武軍節度副使俄代迪簡
為使治兵頗有法然短於計量不持重賊潛師入定
境鎬軍遂搖亦會中人督戰出薄賊敗還貶韶州刺
史復貶循州卒贈工部尚書
渾鐬瑊子以廕補諸衞參軍累擢至豐州刺史坐贓以
勲臣子貶袁州司馬還為袁王傅至太子詹事訓注
亂或言鐬匿賈餗家為兵剽皆盡文宗憐之授少府
監遷殿中宰相以瑊子擬刺史上難之宰相言鐬嘗
治郡有績從之拜夀州刺史終諸衛大將軍
茹汝升代州人為僕射嘗承命治代郡民獲安業後里
人慕其德立廟祀之
山西通志卷一百二十七
