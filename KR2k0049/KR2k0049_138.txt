山西通志卷一百三十八
人物(三十八)(文苑三)
澤州府
漢
穎容字子嚴長平人博學尤善春秋著春秋條例五萬
餘言舉孝廉公車徵之不起
南北朝
張文舉高平人通春秋三𫝊幼負才名時士翕然宗之
性恬逸不樂仕進
趙令岳澤州人散騎常侍元方之子博極羣書文學為
一時最雅志嵓泉德望茂著常戒子孫曰五常不可
失也時修唐史有以學術薦者避不就
宋
宋太初字永初澤州晉城人太平興國三年進士解褐
大理評事通判戎州以善政聞詔褒美選將作監丞
贊善大夫通判晉州轉太常丞雍熙三年通判成都
府賜緋魚求直言著守成箴以獻淳化初遷監察御
史選為雄州通判入判度支勾院歴京西河東轉運
副使遷正使改殿中侍御史至道初遷兵部員外郎
充鹽鐵副使賜金紫凡有規畫必咨陳恕未嘗自用
為功恕甚德之改刑部郎中充陜西轉運使會白守
榮馬紹忠分護芻糧抵靈州副使盧之翰併往為戎
人所剽坐責懷州團練副使明年起祠部郎中知梓
州俄復秩真宗召還復命經度陜西餽運咸平初拜
右諫議大夫知江陵府蠻寇擾動以便宜制遏詔奬
之三年再知梓州俄代雷有終知益州命為川陕四
路都轉運使要切之務俾同規畫與鈐轄楊懷忠不
協亟召還命權御史中丞先是按劾有罪必豫請旨
太初以為失風憲體獄成然後聞上時論韙之俄出
知杭州以疾改廬州連徙汝光二州景德四年卒年
六十二錄其弟繼讓試校書郎太初性周慎所至有
幹職譽嘗著簡譚三十八篇序略曰廣平生纂文史
老釋之學嘗謂禮之中庸伯陽之自然釋氏之無為
其歸一也喜以古聖道契當世之事而患未博也忽
外物觸於耳目内機發於性情因筆而簡之以備闕
忘耳子𫝊慶太子中舍
劉羲叟字仲更澤州晉城人歐陽修使河東薦其學術
試大理評事權趙州軍事判官精算術兼通大衍諸
歷及修唐史令專修律歷天文五行志尋為編修官
改秘書省著作佐郎母喪詔令家居編修書成擢崇
文院檢討未入謝卒羲叟強記多識尤長于星歷術
數皇祐五年日食心時胡瑗鑄鍾弇而直聲鬱不發
又陜西鑄大錢羲叟曰此所謂害金再興與周景王
同占果驗又月入太微曰應後宫已而温成薨至和
元年日食正陽客星出於昴曰應在遼事皆驗羲叟
未病嘗曰吾及秋必死云著十三代史志劉氏輯歷
春秋災異諸書
李大節高平人工春秋毛詩尤精天文地理之學志尚
高潔恥為一切巧偽之事里人稱為長者子旦孫異
曾孫森元孫晏世躋顯仕
李異高平人受韻於大愚公有切韻門庭行於世二子
長林舉進士次森年十八澤州發解第一補萊州文
學靖康之亂盜賊掠境森謂其渠長曰公第取財何
害但勿殺人皆羅拜而退
金
晁會字公錫高平人宋文元公迥之後宣和末中武舉
為太子洗馬天眷二年經義進士澤人靖康後生徒
解散會誘進之貧不能就舉者必厚為津遣在官輙
分俸給之李承旨致美昆弟皆出其門士論歸焉歴
虞鄉猗氏臨晉三縣令以興平軍節度副使致仕年
七十八卒詩號泫水集孫國章字公憲李承旨外孫
教授鄉里諸生經指授者肅然如在官府進退拱揖
皆可觀蓋其家法云
李晏字致美澤州高平人性警敏倜儻尚氣登皇統六
年經義進士調岳陽丞轉遼陽府推官中牟令海陵
方營汴京領運材木於河以經三門之險衝決失敗
者衆乃馳白行臺散投其木於水計數於下流接取
人皆便之内艱服除補尚書省令史辭為衛州防禦
判官世宗素識其才名召為應奉翰林文字特令詣
閣謝慰勞甚悉顧謂左右李晏精神如舊時方議郊
禮命攝太常博士高麗讀冊官五遷秘書少監兼禮
部郎中除西京副留守世宗謂侍臣曰翰林舊人少
新進士類不學鮮能作詔赦冊命之文可選外任有
文章士為之左右舉晏上曰李晏朕所自識召為翰
林直學士兼太常少卿以母老乞歸養授鄭州防禦
使母卒起復為直學士上嘗御後閣召晏讀新進士
對策因問縣令闕員取之何道對曰國朝設科取士
始分南北兩選北選百人南選百五十人合二百五
十人詞賦經義入仕之人既多所以縣令未嘗闕員
其後南北通選止設詞賦一科每舉限取六七十人
入仕既少縣令闕員蓋由此也上以為然詔後取人
毋限以數尋擢吏部侍郎兼前職諭以卿性果敢有
激揚之意故以授卿宜加審慎毋涉荒唐俄為中都
路推排使遷翰林侍講學士兼御史中丞諭以豳王
年少未練臺事朕以委卿當一一用意有朝士以病
謁告世宗因宰相親故疑之對曰臣忝執法平生所
恃者誠與直爾官吏奸私則當言之百官病告此小
事監察當視既出上目送曰晏年老氣猶未衰會奏
增監察員採察内外官吏上曰糾正非違臺官職也
爾等或有聞知亦當彈劾苟不能正其身如正人何
初錦州龍宮寺遼主撥賜戸民輸税歲久皆以為奴
有欲訴者害之島中晏乃具奏曰遼以良民為二税
戸此不道之甚也乞盡釋為良於是釋為良者六百
餘人故宰臣謀衍家民質劵積不能償因没為奴事
下臺亦奏免之尋為賀宋正旦國信副使世宗不豫
命宿禁中一時詔冊皆晏為之章宗立書上十事其
一風俗奢僭宜定制度二禁游手三宜停鑄錢四免
上尸管庫五太平宜興禮樂六量輕租税七減鹽價
八免監官陪納虧欠九有司尚苟且乞申明經久遠
圖十禁網差密宜尚寬大又奏乞委待制黨懷英修
撰張行簡更直進讀陳言文字以廣視聽皆採納之
年老乞致仕改禮部尚書兼學士承旨授沁南軍節
度使久之致仕上念晏先朝舊人復起昭義軍節度
使明昌六年歸老承安二年卒年七十五諡文簡
盧洵高平人有詩學李晏見所作上梁文器之勉使就
舉年六十一登科歴河南教授宜陽令有政績詩文
推重於時
劉昂霄字景元别字秀房陵川人父俞字彬叔明昌進
士昂霄讀廣記半月能背誦元好問戲取市人日歴
鱗雜米鹽者令讀之一過目無脱遺大率昂霄之學
無所不闚六經百氏外世譜官制與兵家所以成敗
者為最詳為人細瘦似不能勝衣好横策兀坐掉頭
吟諷幅巾奮袖談辭如雲四座聳聽噤不得語故評
者謂王湯臣論人物李之純元談號稱獨步昂霄則
兼衆人之所獨愈叩而愈無窮不知去古談士為遠
近餘子不論也嘗用門資叙調慶陽軍器庫使不就
諸公方薦試宏辭已病卒臨終夢賦山泉云帶雲縈
遠澗和月到疎林又云萬里馮唐老中年賈傅歸未
幾下世年三十七
秦略字簡夫陵川人父事軻有詩名工作大字簡夫少
舉進士不中即以詩為業詩尚雕刻而不欲見斧鑿
痕有自得之趣年六十七卒臨終留詩云軀殼羈棲
宅兒孫邂逅恩雲山最佳處隨意著詩魂自號西溪
老人有集行世
陳載高平人力學安平日誦數千言明昌間舉經義第
一人在翰苑十餘年著述甚富
申萬全高平人少有聲太學中貞祐間調福昌簿不赴
隠居盧氏山中以詩書為業攻詩知名人謂得之靜
養者為多正大中召為史館編修
晁國章高平人甘貧嗜學不樂仕進教授生徒從遊者
百餘人自律嚴整進退語默俱有矩矱諸生肅然敬
畏邑之英儁多所造就
宋景初高平人任平原教授以經術迪士歴宰晉城鄉
寧平潭三邑後家居七年朝論高之擢國史編修至
諭德卒於官
郝天挺字晉卿澤州陵川人多疾厭科舉學嘗語從學
元好問曰今人賦學以速售為功六經百家分磔緝
綴或篇章句讀不之知幸而得之不免為庸人又曰
讀書不為藝文選官不為利養惟通人能之又曰今
之仕多以貪敗皆苦饑寒不能自持耳丈夫不耐饑
寒一事不可為子以吾言求之科舉在其中矣或曰
以此學進士無乃戾乎曰正欲渠不為舉子耳貞祐
中居河南往來淇衛間為人有崖岸耿耿自信寧落
魄困窮終不一至豪富之門年五十終於舞陽
郝天祐陵川人兄弟三人俱治經篤學天祐更知名
元
李純高平人父仲紳金奉正大夫純幼習父業常帶經
而鋤中統庚申詣京執政者嘉其雄辯授中書遷臨
漳簿
李俊民字用章别號鶴鳴老人唐韓王元嘉之後家於
澤州少通程氏之學承安中以經義舉進士第一應
奉翰林文字棄官教授南遷後隠於嵩山嘗遇隠士
授以邵伯温皇極數元世祖在藩邸劉秉忠盛稱之
以安車召見延訪無虚日遽乞還山卒賜諡莊靜先
生世祖嘗曰朕求賢三十年惟得竇漢卿及李俊民
二人澤守段正卿刻其遺集十卷
元凱高平人有文學為時稱譽隠居不仕以德義表率
鄉閭著述窮極天人發前賢所未發士多傳誦之
衛元凱字舜舉陽城人性清介有學行積書盈室肆力
博覽登元統間進士嗜學砥行以終
明
丁伯通寧山衛人成化丁酉經魁官慶陽府推官清苦
好學至老不倦所著有綱目續編州志十卷
李灝沁水人少穎敏博通書史尤工吟咏不樂舉子業
居族黨雍睦謙讓不以門第驕人邑長至率先造請
究問治術凡所敷陳皆切利病所著有郊西吟稿時
人號為西郊處士
常倫字明卿沁水人正德六年進士除大理寺評事謫
壽州判官遷知寧羌州未上卒年三十有四倫多力
善騎射時馳馬出郊與侯家子弟俠少年較射問知
為常評事奉大白為壽輒引滿揮鞭馳去又時過倡
家宿至日高舂徐起赴朝參長吏訶之傲然曰故賤
時過從胡姬飲不欲居薄耳中考功法調判度詈御
史罷歸益縱聲伎自放酒間度新聲悲壯豔麗善書
畫好彭老房中術謂神仙可立致從外舅滕洗馬飲
大醉溺漳水卒平陽守王溱為收葬之並刊常評事
集四卷行於世
李經陽城人正德甲戌進士為御史累官陜西副使才
敏工詩碑碣文多出其手與沁水常倫同時稱山右
兩才子
裴騫澤州人正德辛未進士官通政司參議終山東副
使學博才敏所著有滁陽薊門等集
郭鎜字允新鋆從弟州判城仲子與仲弟鑒同登嘉靖
乙未進士鑒歴副使鎜初選庶吉士授檢討陞修撰
奉命修大明會典遷司經局洗馬陞國子監祭酒再
陞南京工部右侍郎鎜性孝友待人恕而自檢嚴口
不言人長短若事關官常而分當為者則俛首自任
同考會試主考應天稱得人生平手不釋卷詩文自
成一家類其人有翰林詩稿國學文集家居文集藏
於家
栗魁周字汝元陽城人嘉靖己未進士授戶部主事時
畿輔大䘲奉旨賑濟條陳方略全活者衆督運江西
清浮糧莗宿弊人咸德之陞員外郎補陜西分巡道
詢疾苦興利除害平巨寇楊師古轉參議治隴右以
抗直忤直指謝職歸扄戶教子足跡不入公府邑故
無志網羅舊聞裒集成書事詳辭典稱良史所著有
秦中詩文集
劉虞䕫字和宇高平人七歲能文十六魁選十九登隆
慶辛未進士居翰院於書無不窺為文有倚馬之捷
與黃葵陽沈蛟門齊名在經筵多啟沃嘗說詩夜如
何章反覆發明人主憂勤之念上改容嘉其稱職兩
典春闈蕭良有鄒德溥梅國正皆其所取士以宫
詹學士歸養詔起之疏辭居父喪哀毁不勝卒於苫
次年四十有五所著有漆室葵忱宫詹文集
韓仰斗字仲濟沁水人性孝友取與言笑不苟布衣蔬
食落落寡合與楊沁湄張藐山為文字交居父通政
范喪徒步京師叩閽請䘏典服闋中副車益肆力於
學博極羣書五十喪偶終身不娶雖在暗室寬衣博
帶如對大賓闖變移居入山日執一卷隨讀隨錄至
耄不倦
尚寧一沁水人少慕嚴君平自號希平親亡建永思堂
朝夕奠弗倦避寇亂負木主行歸置祭田百畆義田
五十畆訪辛全於絳州同韓青州居榼山多所考究
崇禎時辟博學真儒不赴隠歴山以終著修齊格言
百卷女則五卷
國朝
陳昌言字禹前澤州人前甲戌進士知樂亭縣以治行
異等入為浙江道御史出按山東
國初以原官督學江南稱知人乙酉丙戌兩元皆首拔
士尋以母范老請終養構止園偕弟貢生昌期讀書
其中著述先草山中集斗築居諸書子元肄經史成
順治己亥進士選翰林院庶吉士以承重歸卒
畢振姬字亮四號王孫又號頡雲高平人讀書五行並
下師事山東王漢河南李政修中前壬午鄉試第一
國朝順治丙戌成進士授平陽府學教授入為國子監
助教遷刑部主事歴員外郎郎中公餘坐卧黃埃黑
竈瓦鐙布被而讀書時稱為有官僧癸巳
世祖章皇帝廉内外大小吏
特簡分守濟南參議道時歲旱盜王顯張甚流民盤踞峒
崕振姬日夜馳三百里安插七千口有竒供軍需數
十萬泰山香税羨餘歲給公使費至是充餉七千遷
廣東兵巡驛𫝊水利使三藩四院使如織立約束無
𣲖無折減船減費六七千有竒又遷金衢道左參政
尋擢廣西按察使殫力梳爬平反寥挾兑等大獄七
十餘獲玉璽將軍印纍纍海峒宿患胥平經略洪承
疇奇其才題陞湖廣布政使辭不應振姬涖官往返
胥一僕一馬食無兼味身無更代衣三娶無衣帛之
妾所至率曉夜力學以為常里居置祭田義田役田
戴笠畊薅暇輒指授後學有師法戊午劉司寇健魏
司憲象樞舉博學鴻儒以老病辭歸卒年六十有九
著尚書註西河遺教四州文獻三州别誌藏於家為
文主春秋内外𫝊而奥古堅鬱得之管子為多
張道湜字子礎沁水人前尚書五典孫順治己丑進士
授翰林院編修改商洛僉事遷天津副使以終養歸
道湜喜讀書工文尤擅臨池之譽在史館前輩率折
輩行與交及涖商洛造士多有立嘗攝潼關道事護
征滇師旅胥按部伍無敢亂行歸而嘯咏九蕊南陽
間未嘗以私見長吏著史鑑節錄諸書藏於家
白孕謙字子益陽城人癸未進士翰林院庶吉士以臺
臣薦授内翰林祕書院檢討纂修明史廕一子入監
讀書乃不予其子予孤姪方熙丙戌分校禮闈並典
畿闈鄉試所得皆知名士己丑遷侍講學士纂修副
總裁辛夘奉
勅江南湖廣祭告南嶽諸陵旋里丁内艱乙未起補祕書
院侍讀學士轉國史院學士丙申轉吏部右侍郎丁
酉陞刑部尚書己亥以王秉衡案降調隨補太常少
卿庚子陞通政使辛丑三月疏乞歸抵里閉戶讀書
以歸庸名其齋卒年六十有九所著有東谷詩文歸
庸齋詩文集桑榆集輦下新聞林下晩聞學言家譜
祭約等書
張炳文字子潛陽城縣人家貧以鬻腐為業日夕蟻輪
馬磨不知勞然嗜讀書從人借書一再覽輙不忘尤
工吟詩人戡識者獨白公東谷稱道不輟陳說巖亦
嘆其風趣孤迥非餘子可及嘗為叙詩曰澹旨圓潔
如玉禾之露而濡潤豐美又如崑山之脯元圃之葅
炳文亦嘗言東谷老人愛其門前芝草鹿麋田句因
自號麋田云
蒲州府
周
叔仲會(闕里志作噲)字子期鄭康成曰晉人家語少孔子五
十四歲與孔璇年相比二孺子迭事孔子執筆記事
孟武伯見孔子而問曰此二孺子之幼也於學豈能
識於壯哉孔子曰然少成若天性習慣成自然也唐
開元封瑕丘伯從祀宋進博平侯
漢
樂詳字文載河東人少好學聞章陵謝核善左氏傳乃
從南陽步涉詣詳從核問難諸要今左氏問七十二
事詳所撰也杜畿為太守署詳文學祭酒初平中徵
拜博士同列十餘人學多偏又不熟悉惟詳五業並
授其或難質不解詳無愠色以杖畫地牽譬引類至
忘寢食也
姚平河東人受京房易為郎博士京氏易學遂顯
楊仲續河東人舉方正拜祁令甚有德惠人為立祠樂
益部風俗因留家新都代修儒學以夏侯尚書相𫝊
晉
王接字祖游河東猗氏人漢京兆尹尊十世孫父蔚世
修儒史之學嘗善曹羲至公論而著至機論辭義甚
美官至夏陽侯相接幼喪父哀毁過禮鄉親皆歎曰
王氏有子哉渤海劉原為河東太守以旌才為務同
郡馮收七十餘薦接於原原即禮命接不受原乃呼
見曰君欲慕肥遯耶對曰接薄祐少孤無兄弟母老
疾篤故無心為吏及母終柴毁骨立居墓次積年備
覽衆書多出異義性簡率不修俗操鄉里大族多不
悦唯裴頠雅知焉平陽太守柳澹散騎侍郎裴遐尚
書僕射鄧攸皆與友善後為郡主簿迎太守温宇宇
竒之轉功曹史州辟部平陽從事時泰山羊亮為平
陽太守薦於司隸校尉王堪出補都官從事永寧初
舉秀才友人滎陽潘滔遺接書曰摯虞卞玄仁並謂
足下應和鼎味可無以應秀才行接報書曰接非榮
斯行欲極陳所見冀有覺悟耳是歲三王義舉惠帝
復祚以國有大慶天下秀才皆不試接以為恨除中
郎補征虜將軍司馬蕩隂之役侍中嵇紹遇害接議
曰紹守職以禦不道可謂臣矣又可稱痛矣今山東
方欲大舉宜明高節以號令天下從之轉臨汾公相
國王堪為尚書令請補尚書殿中郎未至卒年三十
九接學雖博通特精禮𫝊嘗謂左氏辭義贍富自是
一家書不主為經發公羊附經立𫝊經所不書𫝊不
妄起於文為儉通經為長任城何休訓釋甚詳而黜
周王魯大體乖硋且志通公羊而往往還為公羊疾
病乃更注公羊春秋多有新義時著作郎束晳東萊
太守陳留王庭堅論難汲冢書散騎侍郎潘滔謂接
曰卿才學理議足解二子之紛可試論之接遂詳其
得失摯虞謝衡咸以為允當又撰列女後𫝊七十二
人雜論議詩賦碑頌駁難十餘萬言長子愆期流寓
江南緣父本意更注公羊又集列女後𫝊云
元魏
樊深字文深河東猗氏人事繼母甚謹弱冠好學負書
從師於河西講習五經晝夜不倦魏永安中以隨軍
功累遷中散大夫嘗讀書見吾丘子遂歸侍養孝武
西遷深父保周叔父歡周並舉義被害深避難墜崖
傷足絶食再宿後遇得一簞餅念繼母老夜中匍匐
尋母獲見以饋母還復遁去易姓名遊學汾晉間習
天文及算歷之術後囚送河東屬韓軌長史張曜重
其儒學延至家便得逃隠周文平河東贈保周南郢
州刺史歡周儀同三司深歸葬負土成墳尋于謹引
為府參軍事令教子孫周文置東館以深為博士深
經學通贍每解書多引漢魏諸家義而說之故後生
不能曉悟背而譏曰樊生講書多門戸不可解然儒
者推其博物性好學老而不怠還往常據鞍讀書至
馬驚折支體終不改後除國子博士賜姓萬紐于氏
天平二年遷縣伯中大夫加開府儀同三司建德元
年表乞骸歸詔許之朝廷有疑議常召問焉以疾卒
深既專經又讀諸史倉雅篆籀隂陽卜筮之書而訥
於辭辯故當時鮮識之撰孝經喪服問疑各一卷七
經異同三卷子義綱
裴仲規河東汾隂人少好經史有志節咸陽王禧為司
州牧辟主簿仍表行建興郡事車駕自代還洛見咸
陽王曰昨得汝主簿為南道主人除司空主簿父病
棄官奔赴以違制免久之中山王英征義陽引為統
軍奏復本資於陣戰沒贈河東太守諡曰貞
裴叔義仲規弟有學行累遷太山太守為政清靜吏人
安之遷司徒從事中郎卒贈東秦州刺史諡曰宣子
景融字孔明篤學好屬文舉秀才射策高第除太學
博士稍遷諫議大夫領著作元象中儀同高岳以為
錄事參軍弟景龍景顔被劾坐免卒景融卑退廉謹
緝綴無倦作文章别有集錄景顔孝靜初為司空長
史中尉崔暹劾之卒於獄
裴宣明河東汾隂人位華州刺史有惠政諡簡二子景
鸞景鴻並有逸才河東呼景鸞為驥子景鴻為龍文
景鸞位華州刺史
北齊
樊遜字孝謙河東猗氏縣人衡之子也少好學其仲兄
以造氊為業常優饒之遜自責曰為人弟獨愛安逸
可乎欲同勤事業母馮氏曰汝欲謹小行邪遜感母
言遂專心典籍恒書壁作見賢思齊四字以自勸遜
貌陋有才氣寓鄴為臨漳小吏縣令裴鑒莅官清苦
致白雀遜上清德頌十首鑒大加賞重擢主簿仍薦
之於右僕射崔暹為暹賓客人有譏其靜默者遜常
服東方朔之言陸沈世俗避世金馬遂借陸沈公子
為主人擬客難制客誨以自廣後崔暹大會客大司
馬襄城王旭在坐欲命府僚暹指遜曰此人學富才
高兼之佳行可為王參軍也旭目之曰豈能就耶遜
曰家無廕第不敢當此後徙居陳留梁州刺史劉殺
鬼以遜兼錄事參軍仍舉秀才兼别駕王聰抗辭薦
之以下州例還齊天保元年秦州復召舉秀才三年
春對策至四年不報梁州重舉秀才五年正月制誥
問焉尚書擢第以遜為當時第一十二月大行臺清
河王岳率衆南伐以遜從軍明年納梁貞陽侯蕭明
為梁主岳假遜大行臺郎中使於江南與蕭修侯瑱
和解遜往還五日得修等報書岳因與修盟於江上
都官尚書崔昂薦遜詔付尚書考為清平勤幹送吏
部七年詔令校定羣書供皇太子遜等十一人召共
刊定時祕府書籍紕繆者多遜乃議曰按漢中壘校
尉劉向受詔校書每一書竟表上輙言臣向書長水
校尉臣參書太常博士書中外書合若干本以相比
校然後殺青今所讎校供擬極重出自蘭臺御諸甲
館向之故事見存府閣即欲刊定必藉衆本太常卿
邢子才太子少傅魏收吏部尚書辛術司農少卿穆
子容前黃門郎司馬子瑞故國子祭酒李業興並是
多書之家請牒借本參校祕書監尉瑾移尚書都坐
凡所得别本三千餘卷五經諸史殆無遺闕時魏收
作庫狄干碑序令遜為銘陸卬不知以為收合作也
陸操伏渾卒楊愔使遜代已作書以告晉陽朝士令
魏潤色之收不能改一字八年更定選員不過三百
楊愔曰後生清俊莫過盧思道文章成就莫過樊孝
謙几案斷割莫過崔成之遂以遜為員外將軍辭曰
門族寒陋訪第必不成乞補員外司馬監督愔曰才
高不依常例特奏用之河清初為主書參典詔策天
統元年加員外郎卒
北周
樂遜字遵賢河東猗氏人從徐遵明受孝經喪服論語
詩書禮易左氏春秋大義大統七年除子都督九年
太尉李弼請教授諸子既而相府戸曹柳敏行臺郎
中盧光河東郡丞辛粲相繼舉遜稱有牧人之才弼
請留不遣魏廢帝二年周文令教授諸子在館六年
與諸儒分授經業講孝經論語毛詩及服氏春秋左
氏𫝊周初除秋官府上士轉小師氏下大夫自譙王
儉以下並行弟子之禮遜以經術教授訓導有方衛
公直鎮蒲州為主簿武成元年六月霖雨陳時宜十
四條其五條曰崇教化省造作明選舉重戰伐禁奢
侈皆切於時務保定二年遷遂伯中大夫五年詔魯
公斌畢公賢等俱受業天和元年岐州刺史陳公純
舉賢良五年上表致仕優詔不許賜以粟帛及錢授
湖州刺史封安邑縣子人多蠻左未習儒風遜勸勵
生徒加以課試數年化洽州境蠻俗子多異居每加
勸導還朝拜皇太子諫議復在露門教授皇子大象
初進崇業郡公又為露門博士二年進開府儀同大
將軍出為汾隂郡守固辭改授東揚州刺史仍賜安
車衣服奴婢又於本郡賜田十頃儒者以為榮隋開
皇元年卒於家年八十二贈本官加蒲陜二州刺史
遜寡交遊立身以忠信為本不自矜尚著孝經論語
毛詩左氏春秋序論十餘篇又著春秋序義通賈服
說發杜氏違辭理並可觀
薛寘河東汾隂人祖遵顔魏河東郡守安邑侯父义清
河廣平二郡守寘幼覽篇籍好屬文起家奉朝請從
孝武西遷封郃陽縣子廢帝元年領著作佐郎修國
史尋拜中書侍郎修起居注遷中書令于謹征江陵
為司錄軍中謀略並參之江陵平進爵伯朝廷欲行
周禮與小宗伯盧辯詳定之六官建授内史下大夫
周初進爵侯轉御正中大夫與前中書監盧柔方駕
世號盧薛久之進驃騎大將軍開府儀同三司出為
浙州刺史卒於位贈虞州刺史諡曰理著文筆三十
餘卷西京記三卷引據該洽世稱其博聞寘性至孝
雖齒衰務繁温凊朝夕無違子明嗣大象末儀同大
將軍清水郡守
薛慎湖孫善之弟也字伯護好學能屬文善草書與同
郡裴叔逸裴諏之柳蚪范陽盧柔隴西李璨友善起
家丞相府墨曹參軍周文與行臺省置學取丞郎及
府佐德行明敏者充生又於諸生中簡德行淳懿者
侍讀書慎與同郡裴舉薛同等十二人並應其選又
以慎為學師知諸生課業又命慎等十二人兼學佛
義在學數年為宜都公侍讀累遷禮部郎中六官建
拜膳部下大夫與兄工部大夫善並居清顯時人榮
之周初除御正下大夫封淮南縣子歴師氏御伯中
大夫保定初出為湖州刺史集羣蠻豪帥具宣朝旨
仍令首領每月一參殷勤勸誡及賜酒食諸蠻相謂
曰今日始知刺史真父母也襁負而至者千餘戸蠻
俗婚娶即别居慎親自誘導示以孝慈並遣守令喻
所部有數戶蠻别居數年遂還侍養詔蠲其賦役風
化大行尋為蕃部中大夫以疾去職卒有文集
隋
薛胄字紹玄汾隂人端子少聰明每覽異書便曉其義
常以意辯訓注諸儒稱善性慷慨志立功名周明帝
時襲爵文城郡公累遷上儀同尋拜司金大夫後加
開府隋初三遷為兖州刺史繫囚數百旬日盡剖囹
圄空虚有陳州人向道力偽作高平郡守將之官胄
遇諸塗察其有異留詰之司馬王君馥固諫部人徐
俱羅先任海陵郡守道力亦嘗代之君馥以俱羅所
陳又固請胄竟遣收道力懼而引偽其發姦摘伏皆
此類也時人謂為神明兖州城東沂泗二水合而南
流汎濫大澤中胄積石堰之決令西注陂澤盡為良
田又通轉運百姓賴之號為薛公豐兖渠嘗撰封禪
圖及儀上之上謙讓不許轉郢州刺史有惠政徵拜
衛尉卿轉大理卿持法寬平名稱職遷刑部尚書雪
左僕射高熲罪正議其獄忤旨械繋出檢校相州事
甚有能名漢王諒遣將綦良逼磁州良又引兵攻胄
胄婉辭却之良釋去坐鎖詣大理相州吏人素懷其
恩詣闕理胄者百餘人配防嶺南卒子筠獻並知名
張文詡河東人父琚開皇中為洹水令以清正聞有書
數千卷子姪皆以明經自達文詡博覽文籍通習羣
經特精三禮每好鄭康成注解諸儒異說亦皆詳究
游太學博士房暉遠等莫不推伏門生多請質疑滯
博引證據辨說無窮書侍御史皇甫誕恒執弟子禮
以所乘馬邀屈文詡每牽馬步進意在不因人自致
也右僕射蘇威與語大悦勸令從官固辭仁壽末策
杖歸灌園為業州郡頻舉皆不應事母以孝聞嘗有
人夜刈其麥見而避之盜棄麥謝文詡慰諭誓不言
固令持去經數年盜者乃向鄉人說之鄰家築牆心
有不直因毁舊堵以應之醫腰疾不效而體被傷因
為隠曰吾昨風眩落坑所致其掩人短皆此類州縣
將加賑恤輙辭不受嘗從容嘆曰老冉冉而將至恐
修名之不立以如意擊几自樂皆有處所時人方之
閔子騫原憲焉終於家鄉人為立碑頌號曰張先生
薛知仁汾隂人文中子謂知仁善處俗以兄芮城之子
妻之
薛方士汾隂人受詩於文中子裴嘉有婚會方士預焉
酒中樂作方士非之而出文中子聞之曰薛方士知
禮矣然猶在君子之後乎
唐
薛德音道衡從子有雋才起家游騎尉佐魏澹修魏史
遷著作佐郎東都時軍書羽檄皆出其手後辟文筆
多行於時
薛元敬蒲州汾隂人隋選部郎邁子與收及族兄德音
齊名世稱河東三鳳收為長雛德音為鸑鷟元敬年
最少為鵷雛武德中為祕書郎天策府參軍直記室
文學館學士時收處心腹寄元敬謹畏未嘗與房杜
申款曲杜如晦歎曰小記室不可得而親不可得而
疏後除太子舍人掌文翰號稱職卒於官
敬播蒲州河東人貞觀初擢進士第時顔師古孔穎達
撰次隋史詔播詣祕書内省參纂再遷著作佐郎兼
修國史從伐高麗上名山為駐蹕播謂人曰山所以
名天意也其後果然遷太子司議郎又與令狐德棻
等撰晉書大抵凡例皆播所發也更議法律播曰兄
弟雖孔懷之重然比於父子則輕故生有異室死有
别宗今高官重爵本蔭惟逮子孫而不及昆季烏得
榮隔其蔭而罪均其罰詔從其議永徽後歴諫議大
夫給事中始播與許敬宗撰高祖實錄興創業盡貞
觀十四年至是又撰太宗實錄訖二十三年坐事出
為越州長史徙安州卒房玄齡嘗稱播陳壽之流乎
玄齡患顔師古注漢書文繁令掇其要為四十篇
韓文汪蒲州人明春秋左氏楊炯汾隂公薛振行狀公
襲封之年受左𫝊於同郡韓文汪至天王狩河陽乃
廢書而歎曰國朝豈無良相何得以臣召君文汪異
焉
柳沖楚賢子好學多所研總天授初為司府寺主簿詔
遣安撫淮南使有指封河東縣男景龍中遷左散騎
常侍修國史初太宗命諸儒撰氏族志甄差羣姓其
後門胄興替不常沖請改修詔沖與魏元忠張錫蕭
至忠岑羲崔湜徐堅劉憲吳兢共取德功時望國籍
之家等而次之夷蕃酋長襲冠帶者析著别品會元
忠等繼物故至先天時復詔沖及堅兢與魏知古陸
象先劉子元等討綴書乃成號姓糸錄歴太子賓客
宋王師昭文館學士以老致仕開元初詔沖與薛南
金復加刊竄乃定
山惲河東人善治禮景龍中累遷國子司業詔近臣及
學士徧為伎各有所陳皆鄙黷而憚奏無所習惟知
誦詩乃誦鹿鳴蟋蟀二篇未畢中書令李嶠以其近
規諷止之上嘉其直下詔褒咨賜服一稱後為祝欽
明牽率不能終其守久之復拜國子司業卒
薛稷字嗣通道衡曾孫擢進士第累遷禮部郎中中書
舍人與從祖兄曜更踐兩省俱以辭章自名景龍末
為諫議大夫昭文館學士睿宗初在藩喜之以其子
伯陽尚仙源公主及踐阼遷太常少卿封晉國公實
封三百戶鍾紹京為中書令稷諷使讓因入言曰紹
京本胥吏無素才望今特以勲進師長百僚恐非具
瞻之美上然之遂改紹京戸部尚書翌日遷稷黃門
侍郎參知機務與崔日用數爭事罷為左散騎常侍
歴太子少保禮部尚書上以翊贊功每召入宫中與
決事恩絶羣臣竇懷正誅稷亦賜死年六十五伯陽
為駙馬都尉安邑郡公别食實封四百戸坐貶晉州
員外别駕又流嶺表自殺伯陽子談尚恒山公主拜
駙馬都尉光禄員外卿
柳芳字仲敷蒲州河東人開元末擢進士第由永寧尉
直史館肅宗詔芳與韋述綴輯吳兢所次國史會述
卒芳緒成之興高祖訖乾元凡百三十篇上元中徙
黔中後歴左金吾衛騎曹參軍史館修撰芳篤志論
著不少選忘厭承寇亂史籍淪缺芳始謫時高力士
亦貶巫州因從力士質開元天寳及禁中事具識本
末時國史已送官不可追刊乃推衍義類倣編年法
為唐歷四十篇多異聞而不立褒貶義例改右司郎
中集賢殿學士卒
耿湋字洪源河東人寳應元年進士官右拾遺工詩與
錢起盧綸司空曙諸人齊名號大歷十才子集三卷
盧綸字允言河中蒲人避安史客鄱陽大歷初數舉進
士不第元載取綸文以進補閿鄉尉累遷監察御史
輒稱疾去坐善王縉久不調渾瑊鎮河中辟元帥判
官累遷檢校戶部郎中舅韋渠牟表其才召見禁中
上有所作輒使賡和異日問渠牟盧綸李益何在答
曰綸從渾瑊在河中驛召之會卒綸與吉中孚韓翃
錢起司空曙苗發崔峒耿湋夏侯審李端皆能詩齊
名號大歷十才子憲宗詔中書舍人張仲素訪集遺
文文宗尤愛其詩問宰相綸文章幾何亦有子否李
德裕對綸四子簡能簡辭弘正簡求皆擢進士第在
臺閣上遣中人悉索家笥得詩五百篇以聞
王顔臨晉人晉河東太守司空卓之裔唐慈州文城縣
令景祚之孫彬州郴縣丞簡真之仲子登大歴二年
進士補太子校書轉河東猗氏尉同州郃陽縣令再
轉洛陽令移典杭州入大理少卿拜御史中丞出虢
州刺史顔好古博極羣書洞心氏族見六朝以來太
原瑯瑘二望並稱周靈王太子晉後心竊非之謂太
子十八登僊全真上賓何得有嗣又見當時左相張
說以越認范陽封燕國公左相縉以越認瑯瑘封齊
國公益鄙其人乃溯厥生民援据往牒斷以王氏為
平王之孫赤之後更無異辭用告來世又嘗於正經
揭道字為志於子史揭道字為翼成五十卷行於世
建軒轅黃帝鑄鼎原廟碑銘聞於朝晩年希心自然
冥懷隂隲奉道典隂功重陽功輕隂罪重陽罪輕之
言於中條山創建道靜院自虢州棄官栖息其中李
商隠嘗題其院内遺真云紫府丹成化鶴羣青松手
植變龍文壺中别有仙家日嶺上猶多隠士雲獨坐
遺芳成故事褰帷舊貌似元君自憐築室靈山下徒
望朝嵐與夕曛蓋實錄也
趙匡字伯循河東人師事趙州人啖助大歷中以春秋
學著名歴洋州刺史
柳冕字敬叔芳子博學富文辭且世史官父子並居集
賢院歴右補闕史館修撰坐善劉晏貶巴州司戶參
軍還為太常博士昭德后喪與張薦議承華宜卒哭
除服左補闕穆質請朞而除冕議見用德宗親郊重
慎祠事冕以吏部郎中攝太常博士與薦等修飭儀
矩上疑郊廟每升輒去劔履及象劍尺寸祝語輕重
冕據禮以對本末詳明上嘉異久之以論議勁切執
政不喜出為婺州刺史十三年兼御史中丞福建觀
察使上表乞代且推明朝覲之意表累上許還會冕
奏閩中本南朝畜牧地可息羊馬置牧區於東越名
萬安監又置五區於泉州悉索部内馬驢牛羊合萬
餘游畜之不經時死耗略盡代還卒贈工部尚書
暢當河東人父璀左散騎常侍代宗時與裴冕賈至王
延昌待制集賢院終戶部尚書當擢進士第貞元初
為太常博士昭德之喪詔太常議承華與諸王服制
當與博士張薦柳冕李吉甫請如晉杜預議又貞觀
十一年正月以晉王為并州都督既命官當已除矣
今宜如魏晉制詔宰臣與有司更議當又言宜酌變
為制及董晉代鄭叔則為太常卿上諭曰暢當等請
循魏晉故事至論也當以果州刺史卒
吕温字和叔一字化光渭子從陸贄治春秋梁肅為文
章貞元末擢進士第與韋執誼厚因善王叔文再遷
左拾遺以侍御史副張薦使吐蕃薦卒吐蕃留温不
遣久在絶域不得還元和元年還而柳宗元等皆坐
叔文貶温獨免進戶部員外郎温藻翰精富一時流
輩推尚御史中丞竇羣薦知雜事宰相李吉甫持之
久不報温等奏吉甫隂事貶均州刺史再貶道州久
之徙衡州治有善狀卒年四十弟恭字恭叔尚氣節
喜縱横孫吳術為山南西道府掌書記進殿中侍御
史終嶺南府判官儉亦為御史讓太子右庶子皆美
材
張涉蒲州人家世儒者涉依國學為諸生講說稍遷國
子博士能為文嘗請有司日試萬言時呼張萬言德
宗在春宫授經於涉及即位之夕召入宫訪以庶政
大小事皆咨之翌日詔居翰林恩禮甚厚自博士遷
散騎常侍薦懷州刺史喬琳琳遂為相數月以不職
罷涉亦見疎俄放歸田里卒
董居中虞鄉人恭惠公晉孫溪子好學善為詩張籍稱
之
楊巨源字景山河中人貞元五年進士為張弘靖從事
由祕書郎擢太常博士禮部員外郎出為鳳翔少尹
復召除國子司業年七十致仕歸時宰白以為河中
少尹食其禄終身集五卷
柳登字成伯芳子掩貫羣書年六十餘始仕元和初為
大理少卿與許孟容等刊正敕格以病改右散騎常
侍致仕卒年九十餘贈工部尚書
樊宗師字紹述澤子始為國子主簿元和三年擢軍謀
宏遠科授著作佐郎歴金部郎中綿州刺史徙絳州
治有迹進諫議大夫未拜卒始宗師饒財悉散施姻
舊賓客妻子告不給笑不答力學多通解著春秋𫝊
魁紀公樊子凡百篇别集尚多韓愈稱宗師論議平
正有經據嘗薦其材云
郭周藩河東人元和六年進士能詩
薛放戎弟端厚寡言第進士累擢兵部郎中穆宗為太
子拜侍讀及即位參贊機命上謂曰先生宜相以輔
不逮放叩頭曰臣庸淺不足塵大任自有賢能處之
上美其誠進工部侍郎集賢學士寵待尤至改刑部
侍郎上嘗問經史放曰六經者聖人之言孔子所發
明天人之極也史記道成敗得失亦足以鑒然謬於
是非非六經比又問六經要指對曰論語六經之菁
華也孝經人倫之本也漢時論語首立於學官光武
令虎賁士皆習孝經元宗為注訓蓋人知孝慈則氣
感和樂也終江西觀察使諡曰簡
盧簡辭字子策綸子與兄簡能弟弘正簡求皆有文並
第進士歴佐帥府入遷侍御史習知法令及臺閣舊
事寳歷中黎幹子煟請復葉縣故田有司莫能知簡
辭曰按幹坐黨魚朝恩誅貲田皆没大歷後赦令無
原洗之言煟安得冒論不為給福建鹽鐵院官盧昂
坐贓簡辭窮按得金牀瑟瑟枕大如斗上曰禁中無
此昂為吏可知矣李程鎮太原表節度判官入授考
功員外郎累擢湖南浙西觀察使以檢校工部尚書
為忠武節度使徙山南東道貶衢州刺史卒
柳璟字德輝登子寳歷初第進士宏詞三遷監察御史
時郊廟告祭以雜品攝上公璟據開元元和詔書太
尉以宰相攝事司空司徒以僕射尚書師傅攝餘司
不及差限請如舊制從之累遷吏部員外郎開成初
為翰林學士初芳永泰中按宗正諜斷自武德以昭
穆系承撰永泰新譜二十篇璟因召對帝嘆新譜詳
悉詔攟摭永泰後事綴成之復為十篇戸部供筆札
廩料遷中書舍人武宗立轉禮部侍郎璟寬信好接
士稱人之長游其門者他日皆顯於世會昌二年再
主貢部坐貶信州司馬終郴州刺史
薛逢字陶臣蒲州河東人會昌初擢進士第崔鉉鎮河
中表在幕府鉉相引為萬年尉直弘文館歴侍御史
尚書郎持論鯁切以謀略高自標顯劉瑑當國有薦
逢知制誥者瑑猥言逢未試州執不可乃出為巴州
刺史有詩微辭譏訕楊收收銜之復斥蓬綿二州刺
史收罷以太常少卿召還歴給事中又以詩訾王鐸
遷祕書監卒集十卷
聶夷中字坦之河東人咸通十二年進士官華隂尉詩
一卷五代馮道嘗誦其詩為求治者告焉
盧知猷字子謩簡能子中進士第登宏詞補祕書省正
字蕭鄴再辟荆南掌書記入遷右補闕出為饒州刺
史以政最聞累進中書舍人避朱玫難不出僖宗還
召拜工部侍郎史館修撰歴太常卿戶部尚書至太
子太師劉季述之難感憤卒贈太尉知猷器量渾厚
世推為長者善書有楷法文辭贍麗子文度亦貴顯
王駕字大用河中人大順元年進士仕至禮部員外郎
自號守素先生集六卷
獨孤申叔字子重以博學宏詞為校書郎
後唐
盧汝弼河東人簡求子盧氏世名家汝弼多知唐故事
工書畫文辭亞於李襲吉天祐三年代為河東節度
副使莊宗嗣晉王承制封拜官爵皆出汝弼十八年
卒莊宗即位贈兵部尚書
薛昭緯河東人保遜子乾寧中為禮部侍郎貢舉得人
文章秀麗為崔印所惡出為磎州刺史卒
薛勝河東人嘗作坂河賦詞致瀏亮為時所稱子存誠
宋
高錫字天福河中虞鄉人幼穎悟能屬文漢乾祐中舉
進士王晏辟徐州掌書記又辟河南府推官周顯德
初徒步詣招諫匭上書請擇賢任官分治衆職不報
復疏諫翰林學士及兩省官分撰徘優詞後為蔡州
防禦推官宋初棄官詣匭上疏請禁兵器不報建隆
五年又以書干宰相范質質奏用為著作佐郎明年
春遷監察御史尋拜左拾遺知制誥加屯田員外郎
乾德初賜緋坐事貶萊州司馬改均州别駕移陳州
太平興國八年卒
薛映字景陽唐相元超八世孫後僑蜀父允中孟氏給
事中歸朝改都官郎中映進士及第授大理評事歴
通判綿宋昇三州遷太常丞王化基薦為監察御史
知開封縣太宗召對為江南轉運使改左正言直昭
文館為江淮兩浙茶鹽制置副使改京東轉運使徙
河東兼河西隨軍轉運求便養親知相州再領漕京
東遷禮部郎中擢知制誥權判吏部流内銓兼制置
羣牧司權判度支以右諫議大夫知杭州臨決明敏
庭無留事轉運使姚鉉移屬州毋得輒斷徒以上罪
映請詔天下凡徒流罪對辨無所異聽遣決從之又
發鉉納部内女口及鬻釦器抑市綾羅數事推勘官
儲拱劾得實鉉坐貶映坐常召人取告鉉狀當贖金
特貰之在杭五年入知通進銀臺司兼門下封駁事
封泰山為東京留守判官遷給事中勾當三班院出
知河南祀汾隂還駐蹕西京知映有治狀御書嘉奬
遷工部侍郎集賢院學士判尚書都省進樞密直學
士知昇州民計牛出賦牛死租不得蠲映條奏與諸
州悉蠲之尋糾察在京刑獄再判都省歴尚書左丞
知揚并二州徙永興軍拜工部尚書兼御史中丞仁
宗改禮部尚書再為集賢院學士判院事知曹州分
司南京卒贈右僕射諡文恭映好學有文博覽強記
善筆札章奏尺牘下筆立成政尚嚴明吏不能欺每
五鼓冠帶黎明據案決事雖寒暑無一日異子耀卿
祕閤校理孫紳直龍圖閣
薛紹彭向子多藏古法書翰墨精絶時號蘇黃米薛而
斥蔡京不錄云
金
麻秉彜字仲常唐金吾衛中郎將嗣宗之裔登皇統九
年進士調河中府市丞西京都市令革舊弊折豪強
留守徒單公延置幕下大定初除大興府推官盜賊
旁午繋者纍如秉彜悉平決之世宗嘉歎推官品第
七乃陟為第六自秉彜始時繕修宮室火禁嚴甚有
百夫長禍一役投火䥥鐵石以火考送府獄其䥥石
裹以竒帛秉彜曰貧人安得此乃遣人物色之百夫
長之子所衣帛正同一問得其情十一年調平陽府
岳陽縣令時洪洞趙城爭水部檄委秉彜司水者十
餘人贓賄狼籍秉彜盡寘於法自是無訟二縣民刊
石以紀十四年召拜右三部司正令史董潤隔垣投
瓦礫中親軍傷額大興府罪以故秉彜以為非耳目
所及卒以過失論山東有殺人者法司當以鬭秉彜
曰閱其牘其人將死時猶有和同之語非鬭也卒以
戲殺論十六年冬借尚書兵部郎中館伴夏國使十
七年改兵部主事明年正月春蒐攝行宫大部主事
歸遘疾卒年四十九階朝請大夫勲騎都尉爵上谷
縣男賜服金紫秉彜為政主仁濟以強明性敏悟八
歲知屬文王彦潛學士評其詩似杜牧之有貽溪集
二十卷行世子邦憲武略將軍河中府軍資庫副使
邦寧武義將軍鳳翔縣令孫益泰謙鼎
麻革字信之别號貽溪子秉彜孫有先人業在王官谷
革樂道不仕教授生徒以詩文自娛房祺曰貽溪與
遺山詩學無慊古文出其右當時以為公言編河汾
諸老詩以革集冠其首
王庭筠字子端河東人父遵古章宗時以澄州刺史入
侍講讀上憫其年老擢為翰林直學士庭筠生未期
視書識十七字七歲學詩十一賦全題涿郡王修期
以國士登大定十六年進士第章宗諭學士曰庭筠
所試文句太長又謂平章張汝霖曰庭筠文藝頗佳
然語句不健其人才高亦不難改及調恩州軍事判
官臨政有聲郡民鄒四不軌事覺四竄匿逮捕千餘
人遣大理司直王仲軻治其獄庭筠以計獲四分别
詿誤坐預謀者十二人調館陶簿明昌元年四月召
試館職中選御史有言遂罷乃買田隆慮讀書黃華
山寺因以自號上嘗語學士乏材參政守貞奏進士
中若趙渢王庭筠甚有時譽三年召為應奉翰林文
字命與祕書郎張汝方品第法書名畫分入品者為
五百五十卷五年上復顧宰執曰人才亦豈易得近
黨懷英作長白山冊文殊不工聞文士多妬庭筠不
論其文顧以行止為訾大抵讀書人多口頰朕欲以
詔誥委庭筠遂遷翰林修撰坐趙秉文上書事降鄭
州防禦判官承安四年復起應奉太和元年再任修
撰扈從秋山應制賦詩三十餘首上甚嘉之明年卒
年四十七詔賻錢八十萬求詩文藏之祕閣又以御
製詩賜其家引云王遵古朕之故人乃子庭筠又以
才選直禁林者十年今兹云亡玉堂東觀無復斯人
矣庭筠儀觀秀偉善談笑外若簡貴人初不敢與接
既見殷勤慰藉如恐不及少有可取極口稱道雖有
負者不恨從游如韓温甫路元亨張進卿李公度薦
引如秉文馮璧李純甫皆一時名士世以知人許之
為文能道所欲言暮年詩律深嚴尤工七言長篇及
險韻有藂辨十卷文集四十卷書法學米元章善山
水墨竹與趙渢秉文名聞外國夏人多問秉文庭筠
安否起居狀子曼慶亦能詩并書自號澹游仕至行
省右司郎中
張琚字子玉河中人父鉉字鼎臣大定中進士仕至同
知定國節度使事琚刻意於詩長五言詩人喜稱道
之有張五字之目集號韋齋
李獻能字欽叔河中人先世有為金吾上將軍者時號
李金吾家迨獻能以文學名從兄獻卿獻誠從弟獻
甫相繼擢第故李氏有四桂堂獻能苦學博覽作詩
有志風雅刻意樂章於文尤長四六貞祐三年特賜
詞賦進士廷試第一人宏詞優等授應奉翰林文字
應機敏捷號得體趙秉文李純甫嘗曰李獻能天生
今世翰苑才每薦之不令出館居凡十年出為鄜州
觀察判官用薦復為應奉俄遷修撰正大末以鎮南
軍節度副使充河中帥府經歴官元兵破河中奔陜
州權行省左右司郎中復立山寨安撫軍民河解元
帥趙偉詣見獻能靳之曰從宜破敵不易偉憾之私
語其軍李員外與我有隙坐視我軍飢餓不為存恤
天興二年十一月偉率軍八百渡河入陜州城劫殺
行省阿布噶努色爾獻能被害尤酷年四十三獻能
渺小墨色頗有髯善談論每敷說今古聲鏗亮可聽
家故饒財盡於貞祐之亂在京師無以自資其母素
豪奢厚於自奉小不如意必加訶譴人視之殆不堪
獻能處之自若時以純孝稱之
陳賡字子颺别號默軒臨晉人仲謙長子擢明經累官
河東山西道行中書省參議有才名與太原元好問
游從詩文數相贈遺大同路儒學教授房祺纂錄其
詩自麻革張宇房皥段克已成已曹之謙及賡庾兄
弟八人號曰河汾諸老詩集弟庾與兄齊名除平陽
路提舉有詩載集内廙亦有文名膺官東平路勸農
使追封潁川侯諡莊敬
元
敬鉉河東人與太原元好問同登金進士第元初為中
都提學著春秋備忘四十卷仁宗朝命刻其書令行
於世
裴居敬蒲州人累官雲南行省參政居敬積學勵行家
蓄書至二萬餘卷
郭思貞河中人以儒業進拜監察御史累遷南臺治書
西臺中丞奎章閣大學士諡文獻
明
王佐字彦舉其先河東人元末侍父官南雄經亂不能
歸遂占籍南海與順德孫蕡結詩社搆辭敏捷佐不
如蕡句意沈著蕡不如佐何真使掌書記參謀議與
蕡及趙介李德黃哲並受禮遇稱五先生遣說肇慶
李質修好不絶還言士多歸質真乃遣使招致士以
一藝名者皆館穀之真歸明佐亦還里洪武六年被
薦徵為給事中太祖賜宋濓黃馬復為歌命侍臣屬
和佐立成性不樂樞要將告歸或尼之遲徊二年卒
乞骸歸
衛子剛蒲州人性敏篤學耿介自持洪武初有司累薦
其才辭疾不赴年八十三猶執經史為人講究子寧
通詩經善吟咏隠居養親所著詩稿藏於家
王瑛字玉潤猗氏人性聰穎七歲能文永樂乙未年十
九聯捷成進士授庶吉士賜歸完婚三山林誌為文
以送之卒年二十有四子範弘治間貢嘉靖中何中
丞東序議舉孫達王瑛王璽合祀鄉賢
謝琚蒲州人永樂癸夘舉人授西安府學訓導歴南北
國子學正陞河南道監察御史疏言修德弭災十事
多見施行著有修治繩墨襁褓法言月川年譜太極
圖說酒誥刑誥等書
孫晟榮河人博學能文宣德丙午鄉舉後遂隠居讀書
優游林泉超然有物外之思鄉人化之
楊諶蒲州人從薛瑄學以真知力行為本洛陽閻禹錫
見而竒之曰師門有人矣
荆詡猗氏人幼穎悟善讀書弱冠與兄志鸞同受業薛
文清瑄文清嘆異之正統丁夘舉於鄉卒業北雍官
臨清州同知以慈惠著祀名宦孫貢生晏仕茂山衛
經歴亦為費宏林廷㭿所器重
楊瑩蒲州人天順庚辰進士授行人冊封蜀王饋千金
弗受後為四川參議致仕王復贈以金亦弗受居家
恬淡苦節終始不渝州守知其貧餽之粟拒弗納文
學德業為人稱仰纂州志直而核詳而有體
謝麟字應文號山泉子蒲州人成化間以人材薦授鄴
城丞棄官歸隠於州東青渠構桂莊書屋以耕讀自
娛終身不入城市著有西遊集蟻穴集呂涇野賡和
集千餘首皆關世教有詩人遺風
張邦教蒲州人正德丁丑進士累陞陜西按察使居官
清儉執法不撓著有四書尚書井觀錄
王珂蒲州人正德間舉人卒業成均時詔纂修武宗實
錄遂膺首薦嘉靖丙戌登進士授中書舍人命侍經
筵多所啟沃嘗著自省篇楊少保博稱之曰議論切
實與濓洛關閩相為表裏編修張四維為之註釋
令狐鏓字仲平猗氏人幼工文從御史孫月巖受尚書
旁通易理往來河汾河東書院與蒲坂王宗雅楊俊
民稷山梁承齋為文章四友嘉靖乙夘舉於鄉為確
山教諭陞朝邑知縣多異績歴陞合州知州性至孝
母楊病疽鏓調理無少怠躬視湯藥更年母愈人謂
孝感云著性理纂要五經巾箱大學衍義日抄藏於
家刊家禮集要保生心鑑行於世子一槐與鏓同科
任浙江副使居官清慎喜愠不形處鄉不立崖異人
方之黃叔度焉從孫泩壬午舉人漳浦知縣
孫承恩蒲州人嘉靖丁未進士官監察御史有詩名見
列朝詩集
何東序字肖山猗氏人知州尚德子生而傑特年踰冠
舉嘉靖癸丑進士官戶曹𣙜關臨清以濓潔著遷郎
中督餉遼陽疏糾總兵楊照忤旨回籍起補刑曹出
守徽州親統將士勦礦賊創婺祁黟績四城徽人歌
保障焉尋為工科趙格所劾有詔赴京聽勘御史宋
纁上疏白其事移守衢州復創江開二城為吳越根
本遷易州兵備副使值駕大閱以詩上因擢榆林巡
撫率師出紅山寨以大捷聞特陞副都御史丁内艱
遂徒步歸廬墓三年先是備兵易州時華亭與新鄭
有隙華亭在告東序特疏留之因與新鄭忤至是憂
歸遂不復出東序年二十三通籍四十八歸里懸車
後幾四十年著易知兵書論守禦方略詩文俱成一
家言有九愚山房集書法工鍾王體卒後直指聞於
朝賜祭葬有加
郭希湯猗氏人少孤力學著有四書目錄性理三書一
覽律呂問等書任汝亮何東鳳胥出其門
楊世芳號穆園蒲州人尚書諡襄毅博曾孫也萬歷己
未進士選翰林院庶吉士洊歴詹事府少詹事兼學
士世芳少聰穎讀書十行俱下操筆為文千萬言立
就其他琴書諸藝並臻其妙持身復嚴重循禮法魏
璫用事不肯附權奸苟且功名徑請告去璫恚甚矯
旨奪其官懷宗嗣位璫伏誅詔以原官起用乙丑辛
未兩與校闈所拔華其芳張溥諸人皆宿名士未幾
復請告歸卒
張煇字淥汀蒲州人萬歷辛夘舉人授華隂教諭遷國
子監助教外轉鄖陽府同知為主者所忌罷歸煇博
學能文顧獨刻意躬行不喜詞章之學侍大父母及
父母夜漏數十下始就寢居父憂寢苫柩次三年如
初喪時教華隂迎母官署中孝養學使為加禮父在
日命與弟析箸涕泣不忍從及弟陷長安馳往捄之
得無患教人以主敬窮理為要同知鄖陽署府篆兼
竹山縣事革弊政一十二款比歸讀書談道不輟所
著去浮集四禮約四書臆見讀書日記聞見隨錄學
者宗之
張應徵號亭一猗氏人萬歷甲午解元乙未進士授三
原知縣齊民以禮教士以文風俗丕變陞兵部職方
主事歴郎中清介矜嚴無敢干以私者遷大名兵備
副使尋遷遼監軍道未任卒應徵篤學嗜古積書至
萬卷悉加丹墨至閱人文字決其心術窮通壽天無
不竒中
孟時芳字斯盛蒲州人同知琳孫也萬歷戊戌進士初
選翰林庶吉士掌院劉文莊曾文恪胥器重之分校
丁未禮闈擢國子監司業以御史辱國子生東宮不
親講席皇太孫未出閣抗疏力爭時稱得體遷諭德
掌南院篆購遺書數萬卷資諸生講習入為詹事府
詹事侍講筵儀容嚴重議論剴切光宗嘆息稱善遷
南吏部右侍郎轉禮部充實錄總裁官晉尚書值魏
璫用事決計請告致仕去懷宗初特詔起以病辭弗
至著有碧山堂草叢蓧園集諸書
衛庭芝字德馨猗氏人潛心道學必從人事實地體驗
萬歷庚子貢授阜城訓導生平重祭祀創修族譜雖
病恒手訂訛漏不輟子邦勲字汝弼克繼父訓庚申
貢授光州訓導服除補三原訓導歴代府教授前後
俱以易學名
陳國柱號頤銘猗氏人甘貧力學萬歷癸夘舉人高平
教諭設講堂立會期課多士一時人文蔚起陞延長
知縣居官如在鄉時退食即展卷年方強仕致政歸
三十餘年勤講學寡交游所著有四書易經道學𫝊
錄行於世子孫科第聯翼為一時之盛
荆芸猗氏人詡孫萬歷間貢性好學尤篤嗜性理宗陸
象山涵養之說常終日危坐仕陜州訓導著春秋要
旨
令狐錕字大任猗氏人少穎悟絶人游庠序旋即謝去
陶然林皋之樂嘗有句云黃花杯裏儘閒閒門外青
青一片山半枕竹床頻自醒枝頭唯是鳥間關
郭廷佐字良輔號潛庵蒲州人少好學博通經籍尤躭
吟咏縉紳結社賦詩咸奉為尊宿郡守馮少墟聞其
賢延以賓禮三請而後至馮贈詩曰鶴髮蕭蕭倒角
巾林宗雅望絶時倫我來空負溪山約不向僊舟訪
隠淪
王鳳猗氏人席貴嗜學不欲與庸俗伍著詩經便韻萬
竹園集時號竹忩道人
張璞號荆山猗氏人天啟間拔貢為諸生時受知於督
學文太青嘗著草廬詩宗伯王鐸擊節賞之贈句有
云應藏知已淚莫向衆人彈初任遼陽通判管監紀
事經略洪承疇求草露布璞應曰通判能之即為文
數千言經略嘆曰通判乃有大才時巡撫方一藻及
邊將鎮咸重之陞陜州知州未幾致仕環堵敝廬粗
衣糲食未嘗過陶白之門著書千卷
山西通志卷一百三十八
