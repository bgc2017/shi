山西通志卷九十六
名宦(十四)
澤州府
漢
馮異字公孫潁川父城人以郡掾舉五城歸漢光武署
異為主簿北徇燕趙以異為孟津將軍與寇恂合勢
拒朱鮪異北攻天井關拔上黨兩城又南下河南破
鮪建武二年定封陽夏侯後征公孫述卒於軍諡曰
節侯
鮑昱上黨屯留人司隸校尉永子有智略建武初署高
都長討平羣盜道路開通
晉
邵續字嗣祖魏郡安陽人素有志烈博覽經史為成都
王穎參軍穎欲討其弟長沙王續諫不納後為荀曦
參軍除沁水令時天下漸亂續去還家糾集義兵以
圖興復晉室卒死節
北魏
裴仲規河東聞喜人咸陽王禧為司州牧辟主簿仍表
行建興郡事車駕自代還洛次於郡境仲規備供帳
朝於路側高祖詔仲規曰朕開置神畿郡望崇重卿
既首應司隸美舉復督我名邦何能自致也仲規對
曰陛下窮神盡聖應天順民棄彼元壤來宅紫縣臣
方罄心力躍馬吳會冀功銘帝籍勲書王府豈一郡
而已高祖笑曰冀卿必副此言車駕達河梁見咸陽
王謂曰昨得汝主簿為南道主人六軍豐贍元弟之
寄殊副所望後征義陽戰沒贈河東太守諡貞
裴衍字文舒河東聞喜人叔業兄子歸魏歴建興大守
又歴河内廉貞寡欲善撫百姓二郡人吏追思之後
封臨汝縣公仕至相州刺史北道大都督討葛榮見
害
北周
楊檦後周時以給事中行建州事有謀略威恩夙著以
擊敗高歡兵授建州刺史後進大都督加晉建二州
諸軍事
隋
伊婁謙字彦恭其先隨魏南遷周建德五年聘齊被拘
留武帝平齊累封濟陽侯隋初進公出為澤州刺史
清約自處甚得人和以疾去官吏人攀戀行數百里
不絶
房恭懿字慎言河南洛陽人性深沉有局量達於從政
隋開皇中以蘇威薦超授澤州司馬有異績賜物百
段良馬一匹終海州刺史
張虔雄清河東武城人大業中為陽城縣令有治績
唐
長孫順德長安人為高祖太宗所親厚拜統軍從平霍
邑破臨汾下絳郡尋執屈突通略定陜縣封薛國公
貞觀中拜澤州刺史政號明肅先是長吏多受餽餉
糺摘一無所容稱為良牧前刺史張長貴趙士達並
占境内膏腴田數十頃劾而追奪之資給貧戶尋坐
事免卒諡曰襄
岑翔為澤州刺史先天二年太上皇命有司頒賜諸州
朝集使善政者遂以翔與同州刺史成大碗及陜州
刺史陸餘慶魏州刺史單思遠宋州刺史劉智柔等
各賜物一百段
李撝雍州長史新興王晉司功也晉遇害寮吏皆奔散
惟撝步從仍哭其尸姚崇聞之曰欒向之儔也擢尚
書郎轉澤州刺史
李陽冰乾元間為高平令憂民之憂志切休養博學善
書事至談笑處之裕如也
郝福貞元間為高平令才高事練遭時凶歉移粟分給
所在霑被罷止征需不急者以身任咎流亡盡復
明濟貞元間自屯留令調任高平富文學有清節敏於
吏事所至有聲嘗濬治丹河民免水患
崔深咸通中知陵川縣撫化百姓甘棠頌德瑞應見屬
鄉之禮義村
王宰智興子會昌中以忠武節度討劉稹進取天井關
攻陵川破賊石會關進攻澤州昭義平遂歴上黨太
原節度使扞回鶻党項屢立邊功終天雄節度使
曲環陜州安邑人以戰功加左清道率又自將兵代李
抱貞守澤州破賊銳將安曉累功封晉昌郡王陳許
節度使卒贈司空
後梁
牛存節博昌人仕梁拜左千牛衛上將從康懷英攻潞
州聞晉兵攻澤入城助守晉人穴地道以攻之存節
選勇士數十亦穴地以應戰於隧中晉兵解去累遷
匡國軍節度使同平章事太尉卒贈太師
後唐
裴約潞州牙將也李嗣昭為昭義軍節度使約以裨將
守澤州嗣昭卒其子繼韜以澤潞叛降於梁約召其
州人泣而諭曰吾事故使二十餘年見其分財饗士
欲報梁仇不幸早世今郎君父喪未葬違背君親吾
能死於此不能從以歸梁也衆皆感泣梁遣董璋率
兵圍之約與州人拒守求救於莊宗莊宗聞繼韜叛
頗有憂色及聞約求救喜曰吾於繼韜何薄於約何
厚而約能分逆順耶顧符存審曰吾不惜澤州與梁
一州易得約難得也爾識機便為我取約來存審以
五千騎馳至遼州而梁兵已破澤州約見殺
宋
楊咸弼開寳間為高平令性嚴能決斷每抑挫豪右申
理屈滯愛民勸課開置屯田公私便之
江景房字漢臣太平興國間以侍御史謫沁水尉有善
政
裴德裕聞喜人雍熙間澤州知州清廉不擾官至少府
監勲開國侯
義甫慶歷間為高平令進階中散大夫性勤慎法令嚴
明調停賑恤民免勞費而僉民徭尤多所裁省
程顥字伯淳世居中山後從開封徙河南舉進士為晉
城令富人張氏父死旦有老叟踵門曰我汝父也子
驚疑莫測相與詣縣叟曰身為醫遠出治疾而妻生
子貧不能養以與張顥質其驗取懷中一書進其所
記曰某年月日抱兒與張三翁家顥問張是時纔四
十安得有翁稱叟駭謝民税粟多移近邊載往則道
遠就糴則價高顥擇富而可任者預使貯粟以待費
大省民以事至縣者必告以孝弟忠信入所以事其
父兄出所以事其長上度鄉村遠近為伍保使之力
役相助患難相恤而姦偽無所容凡孤煢殘廢者責
之親戚鄉黨使無失所行旅出於其塗者疾病皆有
所養鄉必有校暇時親至召父老與之語兒童所讀
書親為正句讀教者不善則為易置擇子弟之秀者
聚而教之鄉民為社會為立科條旌别善惡使有勸
有恥在縣三歲民愛之如父母熙寧初吕公著薦為
監察御史裏行哲宗初召為宗正丞卒文彦博題其
墓曰明道先生嘉定十三年賜諡曰純公淳祐元年
封河南伯從祀學宫
楊仲元字舜明管城人第進士仁宗時知澤州沁水縣
民持物來輸者視其價稍增之餘則下其估官有所
需不強賦民聽以所有與官為入度相當則止率常
先辦河外用兵督餉轉西界夕宿洪谷口仲元相其
地乃寇所由徑路亟命去之民以困乏為辭不聽寇
果夜出劫諸部沁水獨免後二十年其子過縣父老
拜泣曰河西之役非公無今日矣初軍期尚緩而仲
元督行甚急至則芻糧有不集者皆可賤市後期者
物價數倍民始知其利州買羊歛民差出錢帛滋蔓
病民為甚更其令戸纔費錢百又遣吏市羔於他所
明年以供州不科民一錢仕至中散大夫卒仲元嘗
戒諸子曰吾入官五十年未嘗以私怒加人雖杖刑
之微苟有兩比不敢與輕法以是為報國爾
李昭遘字逢吉深州饒陽人宗諤從子楊億嘗薦之仁
宗時知澤州陽城冶鑄鐵錢民冐山險輸爌炭苦其
役為奏罷鑄錢又言河東鐵錢真偽淆雜不可不革
仕至天章閣待制卒
陸餘慶吳郡人慶歷初為陽城縣尉時靈勝二州党項
為寇詔餘慶諭以恩信寇率衆歸附民甚德之子璪
為西河太守亦有異績封平恩縣男
吕大忠藍田人嘉祐中任晉城令剛毅質直為治有聲
吳中復字仲庶興國永興人第進士歴臺諫有直聲以
天章閣待制知澤州又為河東都轉運使熙寧中卒
張之才字次文遼人紹聖初為陽城令清謹愛民名聞
當世去官日辭湯廟詩云一官來此四經春不負蒼
天不愧民神道有靈應信我去時猶似到時貧邑人
温光刻石頌之
宋昌言趙州平棘人以蔭為澤州司里參軍州有殺人
獄昌言疑其冤堅請緝捕後果得真犯者仕至少府
監卒
李景章崇寧中知澤州才識卓越善政宜人民咸德之
董沔任陵川令忠於謀國切於愛民有學識抗疏罷毁
淫祀
吕由庚任陵川令能興教化士風丕變提刑學士黃公
廉以詩寵之祀名宦
吕公孺任澤州刺史廉儉自持不妄交遊歴戶部尚書
時敦彭門人任澤州判官政事詞翰推重一時
王士言靖康中往河東防秋金人攻澤州士言畢力守
禦金兵日增城陷巷戰死事聞贈忠州團練使
金
劉敏行平州人天會三年進士為高平令縣城圯壞久
不修盜横恣掠縣鎮不能禦敏行出已俸率僚吏出
錢雇役繕治百姓欣然從之凡用二千人版築遂完
鄉村百姓入保賊至不能犯累遷河北東路轉運使
卒
左秘薊州人太師企弓之子皇統初為澤州刺史廢一
切鈎距細苛不嚴而治刑獄猥積決遣無留平南山
盜革守城繁役秋糧納粟請折以米費省不貲歴政
三年清儉自處吏畏民安綽有政聲
王庭直天眷間知高平縣劇盜蜂起庭直悉力集事修
濬城隍民恃無恐
魏繼隆天會間任陵川令首重學校嘉惠良民
李仲略高平人文簡公子幼敏悟善屬對大定間官至
都曹以父老乞歸特授澤州刺史莅政剛介特立不
阿權勢值歲歉發倉賑濟後自劾以聞上嘉之賜勅
奬慰
許安仁字子静獻州交河人善屬文登大定七年進士
第明昌四年以左補闕諫幸金蓮川疏奏罷幸出為
澤州刺史作無隠論上之凡十篇皆切中時務在郡
二年徙同知河南府陞汾陽軍節度使致仕卒諡文
簡安仁質實無華澹然有古君子風
張恪開封人大定間為陽城令清静簡易寬而能斷民
樂其化為立去思碑祀名宦
徹辰烏格泰和間以安遠大將軍行高平令仁而能斷
和易不苛剖劇撥繁雖纖悉罔有滯者懲奸化暴遠
近俱安
郭質泰和間為高平令識度深遠操履方潔葺學校繕
城垣䘏民興教扶善鋤惡民為立祠
田居敬陵川令廉明正直勤撫字樂教誨有瑞麥嘉禾
之祥
楊廷秀華州人官司諫泰和初自獻州刺史移刺澤州
政平訟理民用康乂雅善文辭註程楊易𫝊行於世
自號虎峰居士陞平凉府同知
元
關世傑字英甫晉寧人至元四年由兩臺掾薦舉為陽
城尹大布恩信勸課農桑講明彛教士民聞風嚮義
為立德政碑頌之
周克明字文舉清苑人至元四年主簿陽城縣政尚寬
簡禱雨有應民為立碑祀名宦
段直字正卿澤州晉城人至元十一年河北河東賊起
直聚鄉黨族屬結壘自保世祖命將略地晉城直以
衆歸承制署潞州元帥府右監軍其後論功行賞分
土世守命直佩金符為澤州長官澤民多避兵未歸
者直命籍其田廬於親戚隣人之戶且約曰俟業主
至當析而歸之後逃民多來還命歸其田廬如約民
得安業素無産者則出粟賑之為他郡俘掠者出財
購之兵死暴露者收瘞之未幾澤為樂土大修孔子
廟割田千畝置書萬卷迎儒士李俊民為師以招延
四方來學者不五六年士子以通經被選百二十有
二人在官二十年多惠政特命提舉本州學校事未
拜卒子紹隆嗣長官興學校平版籍民多賴之
劉好德至元間為高平令兼勸農事有治劇才舉廢墜
招流亡重建學廟正祀考曰理殘邑而飭振從宜招
遺黎而撫安復業創興黌宫以惇俗而導民盖得為
政之先務者
李裕大德間以才名薦為陽城令初下車即問民疾苦
勸農桑興學校邑人德之祀名宦
韓汝弼字良輔保定人至順元年為陽城縣尹興廢舉
墜汰冗食罷不急變士風善民俗旱禱輒應連歲大
稔邑人立碑頌之
路有讓字文遠廣平人至正三年為陽城縣尹有異政
崇儒恤煢化行訟簡
趙繩祖字嗣宗燕山人至正十一年為陽城縣尹立政
敷教恩布威行民懷其德刻碑以頌
葉企顔上蔡人至正間以統軍元帥知翼城縣事擢知
澤州撫育民生惠澤遠被興學造士茂著聲稱
布延特穆爾一名布哈至正間為澤州達嚕噶齊兼諸
軍鄂囉事勸課農桑作興學校嚴信牌辨冤抑讞獄
於民教以孝弟節義民多感悦
李鎔山東人至正間由河東運司遷沁水簿築室城南
石樓山延絳人郭晉以道德文章率諸生一時士習
丕變雖兒童婦女皆趨教化
陳榮祖密縣人至正間任沁水縣尹時兵戈雲擾百姓
匿巖穴中下車首以撫綏為任示以恩信民漸復業
尤留意風教增置學田若干畝
張輔銅鞮人由高平諭至正間擢陵川尹時破頭潘先
生自鄴攻潼關兵臨縣城城陷力竭不屈死
明
李祥湖廣人洪武初以人才舉知澤州時干戈甫定城
郭蕭然乃建州治修學校民不知勞招集流移延師
訓教境内稱治云
鄭可權睢州人洪武間任澤州學正文行俱優兩主山
西鄉試
李芾鄧州人洪武間知陽城縣建壇廟修學校勸課農
桑愛民如子凡事務求節費時多興作民不知擾既
去民思之
方渭正定人洪武間陽城主簿佐縣令李芾以治聞宋
文恪學記云俾無忘二侯之德
王堅福州人洪武間以人才知澤州作興學校整修廟
社化民有方莅事勤慎州人稱之
王珪洪武間知陽城縣建養濟院惠民藥局及倉厫多
惠政
陳德南直鳳陽人洪武間沁水丞明初修治城垣公廨
廟學壇壝舖舍其功甚多
劉以文黃岡人永樂間以温州府照磨擢陽城令明於
政體不矯飾為廉不姑息為惠歴九載民乞留加爵
二級又九載治行優優化洽於民及致仕去民慕之
不忘
李希文寧州人永樂間高平丞以廉勤著嘗袪虎害民
德之陞福建市泊提舉副使
王憲鄞縣人宣德初知陵川縣政平訟簡民頼以安及
代去民遮道送之
張瓛揚州人正統間以舉人任沁水教諭通五經尤邃
於詩嚴於誨人以憂去服闋補鎮平縣沁諸生上疏
争之
任通易州人景泰間以舉人知陵川縣修廢振墜勞績
茂著有遺惠於民
甯靖湯陰舉人成化間由蘇州推官知澤州清慎之操
終始如一民有訟者必反復譬喻使之自改不輕笞
一人祀名宦
陸偉字仲竒錢塘人成化乙酉鄉薦授澤州知州時州
洊饑請發帑賑救全活以數萬計所行一切守法請
託不行強禦不畏寧山衞軍民雜處久不靖懾以德
威彼此帖然葺州治備倉儲興儒學修明道先生祠
民甚懷之致仕歸卒年八十九
張晟成化間知高平縣簡易鎮静不事表暴邑俗民無
貴賤喜音樂晟下令禁止四境肅清革淫祀民服其
化停雜役民安其生
史書字獻忠靈臺人成化間以進士任陽城縣知縣時
年甚少大猾路省祭頗輕之會新縣門其家人取餘
木以去命逮之路至厲聲曰木無幾耳遂足煩簡書
耶書曰木即無論多寡亦論公私若為吏熟習律例
獨未知常人盜官物尚以徒論耶路默然因叱左右
箠殺之闔縣皆驚在任清慎自勵愛民如子再知平
山以治行擢吏部
狄宗文寧州人成化間以舉人知沁水縣抑強植弱禁
令畫一以剛廉著聲
劉一清陳州人成化間任陽城教諭禔修正教勤業惜
時能以矩矱約束諸生居九載講授不倦士論歸之
陞黎城知縣
毛忠掖縣人弘治間以舉人知高平縣時凶荒甫息民
力凋瘵悉心撫綏崇重文學政教兼舉時廢弛之餘
多建置而民不以為擾
楊子器慈谿人弘治間以進士任高平縣知縣嚴重有
威望會詔遷民兵實邊抗言不便狀事得寢盜殺人
取資去其父疑逆旅主人力白其冤尋得實乃所賃
騾夫也論如律設鄉校七十所時進諸生論文藝禁
喪祭用僧道俳優又以其暇創邑志去官後越十八年民
祀諸建寧鎮聖廟之東廡安陽崔銑有記累官河南
布政司
孫磐遼東人弘治間以進士知陵川縣抑豪強恤孤弱
使貧富各得其所尤殫心風教窮鄉徧立社學集養
正篇小四書養蒙大訓悉為刊布之
李智曹縣人冢宰秉子弘治間以舉人知澤州公恕廉
勤抑暴扶良聲名籍甚士民思之
蔡深弘治間陽城訓導勤於教人樂育不倦以戴記授
學者迄今相𫝊不泯
王輔長安人弘治間知沁水縣奉公守法吏畏民懷
楊範洛陽人弘治間以舉人知沁水縣均賦役興學校
治邑六年擢正定府通判去之日囊槖蕭然民涕泣
攀留不忍舍去
楊璽禹城人弘治間以舉人知陵川縣誠心撫字政尚
寬平緩徵均徭時有慈母之頌
楊恭永清人弘治間以進士知高平縣博學有器量守
正不阿人歌愷悌未久卒邑人痛之
馬汝驥字仲房綏德人正德十二年進士授編修以諫
南巡特調澤州知州王府人魚肉小民將法懲之王
以書來屬輒投櫝中不視陵川知縣貪欲黜之巡按
御史為曲解不聽竟褫其官世宗初召復編修累晉
禮部右侍郎卒贈尚書諡文簡
崔哲遼陽人正德間以進士知澤州撤淫祠廣儲蓄尤
愛奬進學學課試皆有程期
王鍵永平人正德間知澤州革除宿弊剖決如流人服
其敏
龔進高安人正德間以進士知高平縣禁止令行政平
訟理人以神明號之陞刑部主事
魏繼盛涇州人正德間知陵川縣政教兼舉吏畏民懷
王溱直隸開州人正德間以進士知沁水縣性明達持
法嚴謹遭亂後增修城郭安集人民陞御史出為平
陽知府
董琦陽信人正德間以進士知高平縣饒有吏材練習
民事巡阡陌間察勤惰而董戒之或耕歛不足輒捐
俸以給又為定婚儀品節至今遵守當時為之謠與
前令楊子器並稱
孫應奎字文宿洛陽人正德十六年進士嘉靖中戸科
左給事中十一年同官王準嘗劾張璁桂萼計典謫
典史應奎言吏部尚書汪鋐陰為璁萼乞復官而責
鋐吏部尚書王瓊代鋐亦言準宜黜乃謫應奎高平
縣丞恤民造士邑多翼戴後仕至戶部尚書致仕卒
孫紹先來陽人嘉靖間以貢知陵川縣剛明正直鋤強
剔弊敷教造士節愛宜民有生祠德政碑
李麒涇州人嘉靖間以舉人知陵川縣平易近民寬猛
得宜勸農桑賑飢乏人咸德之
王朝雍朝邑人嘉靖間舉人以嚴州推官擢知澤州存
心寬厚政理訟平歴三載人蒙其惠適巨寇陳卿據
青羊山詣賊中諭以禍福順逆之理賊衆屈服後竟
剿平之百姓安堵擢懷慶府同知
王進賢德州人嘉靖間以舉人知沁水縣才識疏暢迥
有風力吏畏其威民樂依賴居二載以憂旱疾作卒
遠近悲號如喪考妣立祠端氏鎮祀之
王準儀衞司人嘉靖間以進士知高平縣蠲不急之務
緩無名之徵扶植寡弱救民疾苦嚴禁侵漁豪右斂
手三年以治行徵去之日囊無餘貲
張卣儀封人嘉靖間以進士知高平縣性明敏案無留
牘邑無冤民敷政三載百廢俱舉所立堂規至今猶
為遵守陞給事中民立祠祀之
楊縉夀張人嘉靖間以進士知翼城縣調陽城廉節自
持寡交接政尚平易緩催科而勤撫字有古循良風
王𫝊高陵人嘉靖間以進士知陽城縣沉静寡言望之
如神明雅愛士類校課悉有程積穀數萬石凶歲民
賴以濟居四年未嘗輕取一介民歌頌之
孫文澤鄒平人嘉靖間以監生任陽城縣主簿小心謹
慎嘗考邑戎鹽諸務廉得弊端力為釐正編審賦役
民無貧富悉稱平遇旱禱雨如注
李蓘内鄉人嘉靖間以檢討謫陽城丞日事翰墨政事
不廢陞大名推官
王標夀州人嘉靖間陽城典史莅任未幾剿賊遇害百
姓惜之祀名宦
劉廷儀慈溪人嘉靖間以進士知陵川縣公廉強毅不
畏權勢涖政恩威並著捕盜均賦興學造士具有成
績而自奉儉約飲食澹若寒素陞監察御史
李棟涉縣人隆慶間以進士知陽城縣愷悌慈祥明敏
果斷居三載以循良卓異賜宴禮部擢山東道御史
民立二祠祀之
周詩更姓單河南固始人隆慶間以舉人知沁水縣清
慎和易約已惠民陞戸部主事歴官雲南永昌知府
許維新堂邑人萬歴間知澤州仁慈愷悌簡約淡素先
教化而後刑罰緩催科而善聽斷奬惜士類惠愛百
姓去之日士民老幼遮留三日始得出境所在尸祝
有生祠去思碑
王所用字賓吾河南懷慶人萬歷間以進士任澤州知
州澤俗故剛悍又多藩府所用馭以寬大豪強者初
易視之久悉馴服嘗引訟者至膝前俾盡言徐為開
陳利害各和解以去張自安等二十人已定擬矣廉
知其冤力為前雪崇學校興教化修張公書院建東
西學舍集一州四縣士肄業其中復以時察其勤惰
後陞任去士民建生祠祀之
鹿久徵定興人萬歷中進士為襄垣知縣擢御史時以
軍政事貶黜言官三十四人久徵抗疏申救亦謫澤
州判官後遷知縣卒
賀盛瑞獲嘉人萬歷間官工部為内監中傷備兵鄜延
遷澤州樸誠清正不畏強禦作興學校請減税糧修
城垣裁冗費清驛站均收納禁淫祀奬節義盡心民
社不辭勞怨以疾歸囊篋蕭然士民思之有生祠德
政碑
劉一相長山人萬歷間以進士知高平縣政適寬嚴學
綜經史文章吏治推重一時陞給事中
劉應竒中牟人萬歷間以進士知陽城縣清慎謙和一
毫不苟取歷六載囊槖蕭然陞吏部主事去日民攀
留者數萬人立祠祀之
王雅量費縣人萬歷間以進士知陽城縣有惠政士民
德之陞廣東道御史按關中道出邑内邑人士無貴賤
老幼深山窮谷争迎道左如見慈母官至光禄寺卿
祀名宦
宗思涇陽人萬歷間以貢授澤州學正鹽使者謁廟以
雨將拜於堂上思抗聲曰拜下禮也御史肅然復其
位又捐俸修學宫月課諸生親自甲乙不少爽後遷
肅府教授王師事之
任大僚高陵人萬歷間以進士知襄垣調高平才能敏
捷禁豪猾雪冤獄人咸悦服祀名宦
張應詔咸陽人萬歷間以舉人知陽城縣鑒澄有長才
創甎城修學宫清地畝百度具舉陞御史
王象蒙新城人萬歷間以進士知陽城縣性精明行以
渾厚崇學校課農桑遇旱禱雨即應善政不可枚舉
陞御史
王良臣新鄭人萬歷間以舉人知陽城縣沉毅有遠略
清操介守愛民如子修學校勸農桑百廢具興陞河
間府同知有去思碑
熊偉商城人萬歷間以進士知陽城縣誅鋤強暴優禮
譽髦令行禁止吏畏民懷
李士登洛陽人萬歷間以進士知陵川縣沖齡筮仕諳
吏治威惠並施尤作興學校歴官布政使
雍獻策睢州人萬歷間以舉人知陵川縣存心仁愛行
政公平士民思之
張汝濟通州人萬歷間以舉人知陵川縣德政清操為
一時推重
曲遷喬山東長山人萬歷間以進士知沁水縣肫誠惇
大奬拔才雋陞工科給事歴官順天府尹
田景新貴州人泰昌間以進士知高平縣寬平簡易清
驛遞減租賦為德於民甚厚未幾調陽曲民立祠祀
之
張自藴即墨人天啓間以舉人知陵川縣德性仁慈器
度恢弘鋤抑強豪興起斯文調介休
董之表山東陽信人天啓間以舉人知沁水縣清謹仁
恕去任父老子弟遮留號泣二百里絡繹不絶陞晉
州知州鞏昌府同知
黃圖昌字九如山東沂州人崇禎間以進士任澤州知
州徵收賦役有以羨投者榜示之悉抵次限正供課
士論文甲乙纖毫不爽又捐俸建魁樓於巽地庚午
州雋五人元亦出屬縣論者咸歸功焉尋以艱去士
民泣送百餘里不絶相𫝊為明三百年第一云
楊鎮原字中岳陳州人崇禎二年知陽城縣為治簡穆
行所無事壬申秋賊犯邑東募壯勇斬獲甚衆既而
賊益剽掠客兵往來如織且祲疫頻仍鎮原剏羅城
葺垣墻築砦堡整保甲集器械火礟給糧糗芻茭施
醫藥至鬻家業以佐軍建樓於城西北晝夜寢處其
中與寇退相終始擢戸科給事中民立祠祀焉邑太
宰張慎言撰碑記累遷河東道左參議卒葬邑南壇
側民歲時祀之知縣項龍章又加封樹命歲清明官
備牲醴致奠著為令
焦鰲崇禎間以貢士任沁水縣知縣流寇自晉入豫自
豫返晉沁水實當其衝鰲督士民嬰城固守力屈死
之
國朝
袁仲選遼東人順治七年以貢知澤州姜逆之變州城
為賊據仲選涖任先遣牌具言大同破姜逆授首狀
賊黨遁乃驅車徑入招流亡安反側閭井晏然及
大兵至以澤從賊議屠之仲選哀請再四繼以泣尋
復以百口保之主者曉澤人曰吾以爾使君免爾死
爾其服使君教以無忘朝廷之德澤人歡呼曰不敢
忘後遷潞安知府祠建澤城中祭祀至今不絶
李向禹鐵嶺人順治五年以貢生任陵川縣知縣姜逆
之亂兵臨城下妻王氏謂向禹曰君職守土宜竭力
報國慎無以家為念向禹頷之率家僮馳出王遂自
縊二女暨婢從死城旋破賊執向禹誘之降復怵以
兵卒不屈夫婦節義不愧前賢
劉廣國湖廣潛江人順治九年以進士知高平縣時姜
逆初平高平雖壯邑凋瘵殊甚廣國首革賠補搜索
諸弊正供外不費民一錢澤隸縣貢紬數殊夥輸納
費不貲力詳直指獲
題請減勸農桑修學宫循聲茂著卒於官邑人胥為流
涕
范繩祖順治間知高平縣廉直剛斷能任大事察地方
利害興除之均徭役革衙蠧完先師廟大工建城隍
廟繕城築堤創祠修署治行為一時最
白良玉四川梓潼人康熙六年以舉人知高平縣有清
操正供耗銀舊規寖及半良玉秒忽不多取櫃書有
貼備例里歛百金嚴禁之機戸受價織造官多蝕尅
又繇潞覈騐費不貲良玉核發正價且請繇縣解部
機戶以甦驛馬草豆向令牙行辦理良玉檄委兩丞
於秋冬平價採買民不為病舊俗訟負者繳贖鍰和
者納息穀首除之又禁淹柩藏窀穸者凡一萬五千
有竒高平人嘗集其治行勒諸石又請擴署舍力禁
之而不能止八年行取入都貧不能舉火比卒高平
列於朝者醵錢以賻乃克殮
張都甫河南延津人康熙八年以進士知陽城縣性簡
厚以清廉自勵而達於土俗人情興舉胥中其以訟
來者片言輒抉情偽如指掌人不敢欺涖官十二年
清慎如一日以治行入為監察御史
梅建字啖熊貴州普定人康熙年以舉人知高平縣性
廉介精於吏治發奸摘伏不少爽建宗程書院集雋
異其中時時授以文義又立義學俾寠人子胥得誦
詩書後解組去高平人建祠祀之
蒲州府
漢
季布楚人尚氣任俠有名於楚孝惠時為中郎將折上
將軍樊噲語尤直為河東守孝文時人有言其賢者
上召欲以為御史大夫復有言其勇使酒難近至留
邸一月見罷季布進曰臣無功竊寵待罪河東陛下
無故召臣此人必有以臣欺陛下者今臣至無所受
事罷去此人必有以毁臣者夫陛下以一人之譽而
召臣一人之毁而去臣臣恐天下有識聞之有以窺
陛下也上默然良久曰河東吾股肱郡故特召君耳
布辭之官
番係武帝時為河東守言漕從山東而西歲百餘萬石
更砥柱之險敗亡甚多而亦煩費若穿渠引汾溉皮
氏汾陰下引河溉汾陰蒲阪下度可得五千頃五千
頃故盡河壖棄地民茭牧其中耳今溉田之度可得
穀二百萬石以上穀從渭上與關中無異而砥柱之
東可無復漕天子以為然發卒數萬人作渠田數歲
河移徙渠不利田者不能償種久之河東渠田廢而
穿渠引汾溉皮氏汾陰引河溉汾陰蒲阪今永濟河
津榮河水利多本於係
田延年字子賓由齊徙陽陵以材略給事大將軍幕府
霍光重之出為河東太守選拔尹翁歸等以為爪牙
誅鉏豪強奸邪不敢發以選入為大司農會議昌邑
王事衆莫敢發言延年按劔廷叱羣臣即日議決宣
帝即位封陽城侯二年自殺
閎孺為河東太守田延年督郵孺部汾北尹翁歸部汾
南所舉應法得其罪辜屬縣長吏雖中傷莫有怨者
黃霸字次公淮陽陽夏人少學律令喜為吏領郡錢穀
計簿書正以廉稱察補河東均輸長復察廉為河南
太守丞擢潁川太守治為天下第一五鳳三年為丞
相封建成侯霸材長於治民及為丞相功名損於治
郡時然自漢興言治民吏以霸為首甘露三年卒諡
曰定侯
周堪字少卿齊人元帝即位太傅蕭望之為前將軍少
傅周堪為諸吏光禄大夫皆領尚書事甚見尊任為
許史及弘恭石顯所譖愬三年望之自殺乃擢堪為
光禄卿堪弟子張猛光禄大夫給事中大見信任恭
顯憚之數譖毁焉堪性公方自見孤立遂直道而不
曲是歲夏寒日青無光恭顯及許史皆言堪猛用事
之咎上左遷堪為河東太守猛槐里令顯等專權日
甚後三歲餘孝宣廟闕災其晦日有蝕之於是上召
責諸前言日變在堪猛者下詔徵堪詣行在所拜為
光禄大夫秩中二千石領尚書事猛復為太中大夫
給事中而顯幹尚書五人皆其黨堪希得見疾瘖不
能言而卒
蕭咸東海蘭陵人望之子也舉茂材累遷河東太守所
居有政迹數增秩賜金後至大司農終官
鄧禹字仲華南陽新野人年十三游學京師見光武知
非常人遂相親附及光武安集河北禹杖策見之因
進說延攬英雄務悦民心立高祖之業救萬民之命
光武大悦常宿止於中與定計議赤眉西入關更始
使定國上公王匡襄邑王成丹抗威將軍劉均及諸
將分據河東弘農以拒之赤眉衆大集王匡等莫能
當光武籌赤眉必破長安欲乘釁并關中而方有事
山東未知所寄以禹沈深有大度故授以西討之略
乃拜為前將軍持節中分麾下精兵二萬人遣入關
令自選偏裨以下可與俱者於是以韓歆為軍師李
文李春程慮為祭酒馮愔為積弩將軍樊崇為驍騎
將軍宗歆為車騎將軍鄧尋為建威將軍耿訢為赤
眉將軍左于為軍師將軍引而西建武元年正月禹
自箕關將入河東河東都尉守關不開禹攻十日破
之獲輜重千餘乘進圍安邑數月未能下更始大將
軍樊參將數萬人度大陽欲攻禹禹遣諸將迎擊於解
南大破之斬參首於是王匡成丹劉均等合軍十餘
萬復共擊禹禹軍不利樊崇戰死會日暮戰罷軍師
韓歆及諸將見兵勢已摧皆勸禹夜去禹不聽明日
癸亥匡等以六甲窮日不出禹因得更理兵勒衆明
旦匡悉軍出攻禹禹令軍中毋得妄動既至營下因
𫝊發諸將鼓而並進大破之匡等皆棄甲亡走禹率
輕騎急追獲劉均及河東太守楊寶持節中郎將弭
彊皆斬之收得節六印綬五百兵器不可勝數遂定
河東承制拜李文為河東太守悉更置縣屬令長以
鎮撫之是月光武即位於鄗使使者持節拜禹為大
司徒策制詔前將軍禹深執忠孝與朕謀謨帷幄決
勝千里孔子曰自吾有回門人日親斬將破軍平定
山西功效尤著百姓不親五品不訓汝作司徒敬敷
五教在寬今遣奉車都尉授印綬封為鄼侯食邑萬
戸敬之哉禹時年二十四遂渡汾陰河入夏陽復破
走更始左輔都尉兵建武二年更封為梁侯十三年
定封高密侯食四縣顯宗即位拜為太傅永平元年
年五十七卒諡曰元侯
丁邯字叔春京兆陽陵人有高節正直不撓建武初舉
孝廉不肯為尚書郎後拜汾陰令治有名跡遷漢中
太守
劉祐字伯祖中山安國人察孝廉累遷河東太守時屬
縣令長率多中官子弟百姓患之祐到黜其權強平
理冤結政為三河表後為河南尹陳竇敗黜歸卒於
家
史弼字公謙陳留考城人少篤學為平原相詔書下舉
鈎黨獨無所上遷河東太守被一切詔書當舉孝廉
弼知多權貴請託乃豫勅斷絶書屬中常侍侯覽果
遣諸生齎書請之并求假鹽税積日不得通生乃詭
以他事謁弼而因達覽書弼大怒曰太守忝荷重任
當選士報國爾何人而偽詐無狀命左右引出楚捶
數百府丞掾史千餘人皆諫於廷弼不對遂付安邑
獄即日拷殺之侯覽大怨遂詐作飛章下司隷誣弼
誹謗檻車徵吏人莫敢近者唯前孝廉裴瑜送到崤
澠之間大言於道旁曰明府摧折虐臣選德報國如
其獲罪足以垂名竹帛願不憂不懼弼曰誰謂荼苦
其甘如薺昔人刎頸九死不恨下廷尉詔獄減死罪
一等論輸左校閉門不出數為公卿所薦議郎何休
訟弼有幹國之材宜登台相徵拜議郎為彭城相卒
王邑字文都北地涇陽人為河東太守興平二年帝幸
安邑邑奉獻綿帛悉賦公卿以下封邑為列侯
趙無忌字世卿京兆長陵人岐次兄也部河東從事為
宦官黨京兆尹唐□所殺
焦貺山陰人嘗為河東太守鄭弘之師也
魏
任嘏字昭先樂安博昌人文帝時累遷河東太守所在
化行有遺風餘教嘏為人淳粹凱弟沈默潛行著書
三十八篇卒後故吏河東上官崇等奏之詔下秘書
以貫羣言
杜恕字務伯京兆杜陵人畿子明帝末為河東太守歲
餘遷淮北都督恕所在務存大體而已其樹惠愛得
百姓歡心不及於畿
嚴幹字公仲馮翊東縣人以孝廉拜蒲坂令病去官後
追錄前討郭援功封武鄉侯
游楚馮翊人為蒲阪令性慷慨以恩德為治不好刑殺
遷漢興太守
徐英馮翊人為蒲阪令剛爽不撓嘗鞭小吏張既既後
貴顯欲與英和解乃因醉狎之英抗志不納遂不用
王濬字士治弘農湖人博涉墳典疏通亮達恢廓有大
志辟河東從事守令有不廉潔者皆望風自引而去
刺史徐邈以女妻之後參鎮南軍事以平吳功封襄
陽侯邑萬戶卒諡武
晉
劉原渤海人河東太守好竒以旌才為務郡人馮收荐
猗氏王接於原原即加禮命接以母老辭乃止
鄧攸字伯道平陽襄陵人河東太守
路述為河東太守劉淵寇河東述戰死
北魏
尹馛代人少勇健走及奔馬曳牛却行賜爵汾陽子世
祖嘗問其欲馛曰中秘二省多諸文士若恩矜不已
請參其次世祖賢之拜秘書監以功晉魏安侯後出
為東雍州刺史恩化大行百姓思之又晉河南公累
遷司空太安五年卒
游雅字伯度廣平任人也少好學有雋才與渤海高允
等俱知名徵拜中書博士累遷太子少傅封廣平侯
出為平南將軍東雍州刺史在任廉白甚有惠政和
平二年卒諡曰宣
裴安祖河東聞喜人弱冠州辟主簿民有兄弟争財詣
州相訟安祖召其兄弟以禮義責讓之兄弟明日相
率謝罪内外欽服之後高祖幸長安安祖朝於蒲坂
高祖與語甚悦拜安邑令以老病固辭詔給一時俸
以供湯藥焉年八十三卒
薛謹河東汾陰人彊孫也父辯將歸國謹自彭城來奔
朝廷嘉之授河東太守後襲爵平西將軍汾陰侯謹
所治與屈丐連接結士抗敵甚有威惠始光中詔奚
斤伐赫連昌敕謹領偏師前鋒鄉導既克蒲坂世祖
以新舊之民并為一郡謹仍為太守將軍如故詔與
鎮南將軍奚眷討平山胡白龍除安西將軍涪陵公
刺史如故太延初征吐沒骨平之謹自郡遷州威惠
兼備風化大行時兵荒之後儒雅道息謹命立庠序
教以詩書三農之暇悉令受業躬巡邑里親加考試
於是河汾之地儒道興焉真君元年徵還京師五年
以北討後期斬尋贈鎮西將軍秦雍二州刺史諡元
崔衡字伯玉清河人襲父寬爵武陵公太和中以鎮西
將軍除秦州刺史先是河東年饑劫盜大起衡至修
龔遂之法勸課農桑周年之間寇盜止息十二年卒
諡惠
崔遊字延叔博陵安平人少有風概釋褐奉朝請熙平
末轉河東太守郡有鹽戸常供州郡為兵子孫見丁
從役遊矜其勞苦乃表聞請聽更代郡内感之太學
舊在城内遊乃移置城南閒敞之處親自說經當時
學者莫不勸慕號為良守後除南秦州刺史為城人
所害
西魏
韓杲武川人西魏大統初為河東郡守性僩毅激烈為
政尚寬簡吏民懷之
元淑河東郡守也民謠曰秦州河中杼柚代舂元公至
止田疇始理
北齊
韓軌字百年太安狄那人齊神武王鎮晉州引為鎮城
都督贊成大策封平昌縣侯仍督中軍從破爾朱兆
於赤谼嶺再遷秦州刺史甚得邊和神武巡秦州欲
以軌還仍賜城人戶别絹布兩匹州人田昭等七千
戸皆辭不受唯乞留軌獻武嘉歎乃留焉頻以軍功
晉封齊受禪拜大司馬卒諡肅武
潘樂字相貴廣寧石門人齊神武出牧晉州引樂為鎮
城都將累以軍功拜東雍州刺史神武嘗議欲廢州
樂以東雍地帶山河境連胡蜀形勝之會不可棄也
遂如故齊受禪封河東郡王拜司徒天保元年十一
月周文東至崤陜遣其行臺侯莫陳崇自齊子嶺趣
軹關儀同楊檦從鼓鐘道出建州陷孤公戍詔樂總
大衆禦之樂晝夜兼行至長子遣儀同韓永興從建
州西趣崇崇遂遁六年卒於懸瓠贈假黃鉞太師
韓果代武川人少善騎射被甲荷戈升陟峰嶺猶涉平
路所行之處山川形勢備能記憶兼善伺敵虚實有
潛匿溪谷者果登高望之所疑處往必有獲繇是為
虞侯都督遷朔州刺史大統九年除河東郡守從大
軍破稽胡於北山胡地險阻人迹罕至果進兵窮討
散其種落稽胡憚果勁健號為著翅人太祖聞之笑
曰著翅之名寧減飛將封褒中郡公周武成二年又
率軍破稽胡大獲生口賜奴婢一百口建德初卒
慕容儼字恃德清都成安人廆之後也爾朱敗歸高祖
以勲累遷安東將軍高梁太守東雍州刺史沙苑之
敗西魏荆州刺史郭鸞率衆攻儼拒守二百餘日晝
夜力戰大破鸞軍斬首三百餘級又擒西魏刺史郭
他時諸州多有翻陷唯儼獲全晉號鎮南將軍武定
三年從攻玉壁賜帛七百匹并衣帽等齊天統二年
别封猗氏縣公五年晉義安王武平中卒
北周
宇文深測弟性鯁正有器局年數歲便累石為營伍折
草作旌旗及長好讀兵書從孝武入關齊神武屯蒲
坂分遣其將趣潼關高敖曹圍洛陽太祖將襲泰諸
將咸難之太祖乃隠其事陽若未有謀者而獨問策
於深對曰竇氏歡之驍將也頑凶而勇戰亟勝而輕
敵歡每仗之以為禦侮今者大軍若就蒲坂則高歡
拒守竇泰必援之内外受敵取敗之道也不如選輕
銳之卒潛出小關竇性躁急必來決戰高歡持重未
即救之則竇可擒也既擒竇氏歡勢自阻回師禦之
可以制勝太祖喜曰是吾心也軍遂行果獲泰而齊
神武亦退又說太祖進取弘農復克之太祖大悦曰
君即吾家之陳平也是冬齊神武又率大衆度河涉
洛至於沙苑諸將皆有懼色惟深獨賀太祖詰之曰
賊來充斥何賀之有對曰高歡之撫河北甚得衆心
雖乏智謀人皆用命以此自守未易可圖今懸師度
河非衆所欲唯歡恥失竇氏愎諫而來所謂忿兵一戰可
以擒也此事昭然可見不賀何為請假深一節發王
羆之兵邀其走路便無遺類矣太祖然之尋而大破
齊神武軍如深所策六年監李弼軍討白額稽胡有
戰功封長樂縣侯歴東雍州别駕使持節大都督東
雍州刺史深為政嚴明示民以信抑挫豪右吏民懷
之周初晉安化縣公卒諡成康
李遠字萬歲家高平幼有器局太祖令居麾下封安定
縣伯晉公又晉陽平郡公時河東初復民情未安太
祖謂遠曰河東國之要鎮非卿無以撫之乃授河東
郡守遠敦奬風俗勸課農桑肅遏姦匪兼修守禦之
備曾未朞月百姓懷之太祖嘉焉降書勞問徵為侍
中後除尚書左僕射周孝閔踐阼以子植謀誅晉公
護護逼令自殺護誅諡曰忠
柳帶韋字孝孫解人少好學與諸父慶蚪檜歸西魏廢
帝元年為解縣令二年加授驃騎將軍左光禄大夫
明年轉汾隂令發摘奸伏百姓畏而懷之周建德五
年陳王純出并州以帶韋為并州司會并州總管府
長史六年卒於位諡愷
隋
王隆龍門人文中子父開皇時為樂昌猗氏銅川三邑
令有善政又芮城府君文中子兄史失其名即中說
内所謂王君者也
陸逢為蒲關吏文中子出自蒲關逢止之曰未可以遯
我生民也文中子為之宿翼日而行逢送之曰行矣
江湖鱣鯨非溝瀆所容也
楊處綱高祖族父開皇初襲封義城縣公在官彊濟為
時所稱拜蒲州刺史吏民悦之卒諡恭
楊弘字辟惡高祖從祖弟開皇初封河間郡王進位上
柱國拜蒲州刺史得以便宜從事時河東多盜賊民
不得安弘奏為盜者百餘人投之邊裔州境帖然號
良吏每晉王廣入朝弘輒領揚州總管及晉王歸藩
弘復還蒲州在官十餘年風教大洽大業初徵還拜
太子太保卒追封郇王
楊尚希弘農人高祖拜度支尚書進爵為公尚希性弘
厚兼以學業自通有雅望為朝廷所重上每旦臨朝
日昃不倦尚希諫以宜舉大綱繁務非所宜親上懽
然曰公愛我尚希素有足疾上謂曰蒲州出美酒足
堪養病屈公卧治之於是出為蒲州刺史在州甚有
惠政復引瀵水立隄防開稻田數千頃民賴其利
高義明渤海人仁夀末蒲州長史漢王諒舉兵河東豪
傑以城應諒刺史邱和遁歸關中義明謂司馬榮毗
曰河東要害國之東門若失之則為難不細城中恟
恟非悉反也但收桀黠者十餘人斬之自當立定耳
毗然之義明馳馬追和將與協計至城西門為反者
所殺
榮毗字子諶北平無終人周歷内史下士隋仁夀中累
拜蒲州司馬漢王諒舉兵河東豪傑多以城應之刺
史邱和遁歸關中毗與長史高義民議追和拒守未
幾義明為反者所殺毗被執諒平拜治書侍御史卒
贈鴻臚少卿
堯君素魏郡湯隂人大業末累拜鷹擊郎將從驍衞大
將軍屈突通拒唐兵於河東俄而通引兵南遁以君
素有膽略署領河東守唐師攻之不克遣通至城下
呼之君素&KR1187;欷流涕悲不自勝左右皆哽咽通亦泣
下言宜早降君素曰公當爪牙之寄為國大臣國祚
隆替懸之於公奈何不思報效以至於此通曰我力
屈而來君素曰方今力猶未屈何用多言通慙而退
時圍甚急行李斷絶乃為木鵝置表於頸具論事勢
浮之黃河沿流而下河陽守者得之達東都越王侗
見而歎息承制拜金紫光禄大夫密遣行人勞苦之
監門直閣龐玉武等歸唐俱造城下為陳利害又賜
金券待以不死君素卒無降意其妻又至城下謂之
曰君何自苦身取禍敗君素曰天下事非婦人所知
引弓射之應弦而倒君素善於統領堅守歲餘糧食
乏絶又微知江都狀遂為左右所害
辛仲龕狄道人為猗氏令温厚不苛祀名宦
唐
賀德仁越州山隂人以學行稱大業末河東司法唐初
累授洗馬貞觀初轉趙王友卒
姜晦秦州上邽人柔遠子起家蒲州參軍歷巡邊使吏
部侍郎歷任有聲終海州刺史
唐臨京兆長安人貞觀初為萬泉丞縣有輕囚十數人
會春暮時雨臨白令請出之令不許臨曰明公若有
所疑臨請自當其罪令因請假臨召囚悉令歸家耕
種與之約令歸繫所囚等皆感恩貸至時畢集詣獄
歴御史大夫卒
杜楚客如晦弟京兆杜陵人隠嵩山貞觀四年召拜蒲
州刺史甚有能名坐魏王尋授處化令
薛萬徹咸陽人貞觀十七年為蒲州刺史於虞鄉縣北
十五里開涑水渠自聞喜引涑水下入臨晉遷代州
都督永徽二年坐房遺愛遇害
蔣儼常州義興人貞觀中使高麗守節不屈拜朝散大
夫高宗時累遷蒲州刺史蒲州戸産殷劇訴扞積年
不平前刺史多不稱職儼下車未幾令行禁止稱為
良牧以老致仕永淳中復起封義興縣子以太子詹
事致仕卒贈禮部尚書
徐有功國子博士文遠孫舉明經累輔蒲州司法參軍
襲東莞縣男為政寬仁不行杖罰吏人感其恩信遞
相約曰若犯徐司法杖者衆必斥罰之由是人爭用
命終於代滿不戮一人延載元年歴遷司刑丞司刑
少卿獨存平恕前後濟活者數十百家時人比漢于
張轉司僕少卿卒贈司刑卿中宗贈越州刺史
楊元琰虢州閿鄉人姿儀甚偉以器局見稱載初中為
晉蒲二州刺史歴荆府長史累降璽書褒美以右羽
林將軍與誅張易之封弘農郡公睿宗初遷刑部尚
書改封魏國公致仕卒諡曰忠
閿鄉楊元琰仕至刑部尚書封魏國公永樂楊元琰
仕虢州司戸參軍以貴妃父晉封雖同出華陰居又
相近而不可不辨
楊沖昌虢州人以河陽尉對策明皇擢第一授蒲州法
曹參軍累遷孝義令鸞降庭樹太守蕭恕表其政
裴寬絳州聞喜人舉拔萃歴蒲州刺史久旱入境輒雨
開元二十九年除太原尹賜紫金魚袋元宗賦詩餞
之曰德比嶽雲布心同汾水清終禮部尚書贈太子
太傅
陸象先蘇州吳縣人元方子制科高第景雲中同平章
事先天中封兖國公歴遷河中尹六年廢河中府復
名蒲州象先為刺史仍為河東道按察使小吏嘗犯
罪但示語而遣之錄事白例當杖象先曰人情相去
不遠此豈不解吾言若必須行杖即當自汝始錄事
慙懼而退象先嘗謂人曰天下本無事庸人擾之為
煩耳但澄其源則亦何憂不簡所至政如一人吏咸
懷思之按察使停入歴太子少保卒贈尚書左丞相
諡曰文貞
畢構字隆澤河南偃師人第進士開元初為蒲州刺史
時州人衞大經有行義隠居不仕構謂解縣令孔慎
言曰衞生德厚宜有旌異古人式干木之閭禮賢故
也慎言造大經門就謁之構累進戸部尚書改詹事
卒諡景
韋抗京兆萬年人安石從父兄子舉明經開元中蒲州
刺史歴拜刑部尚書掌吏部選事歴職以清儉自守
不務生業及卒喪事殆不能給特給槥車諡曰貞
齊澣字洗心定州義豐人第進士釋褐蒲州司法參軍
有父子連坐論死者澣曰條落則本枯奈何俱死議
貸其父太守不聽固争卒原歴遷吏部侍郎後為李
林甫所惡廢歸天寳五載起為平陽太守以黃老清
静為治卒於官肅宗時贈禮部尚書
李尚隠萬年人舉明經為蒲州刺史有浮屠懷照自言
母夢日入懷生己鏤石著騐聞人馮待徵助實其言
尚隠劾妖妄詔流懷照播州累遷御史大夫卒諡貞
尚隠三入御史府輒繩惡吏素議歸重
趙驊字雲卿鄧州穰人開元中進士天寳中為河東丞
採訪使韋直以驊操履清直雅推敬之表為賓佐驊
性孝弟敦交道雖艱危不改其操天寳中語行義者
必稱之歴秘書少監卒
李麟濬子天寳十四載七月以國子祭酒出為河東太
守河東道採訪使為政清簡吏民稱之其年冬禄山
變以將軍吕崇賁代還尋同平章事晉封褒國公卒
諡曰德
裴千鈞字孝卿天寳末為萬泉令賜紫金魚袋千鈞好
賓客聞人奉親有乏甘旨者輒分財贍之有德政碑
蔣將明常州義興人天寳末辟河中使府以計佐其帥
全并潞等州後被拘佯狂以免虢王巨引致幕府歴
集賢殿學士卒
趙復永樂尉至德二年賊將崔乾祐守潼關郭子儀大
破之時復與河東司戸韓旻司士徐炅宗子李藏鋒
等在蒲州密謀俟王師至為内應及子儀至復等斬
賊守陴者開門納子儀乾祐奔
李模襄邑王神符曾孫至德中為猗氏令史思明陷洛
陽賊帥掠諸縣模率衆拒之稍遷黔中觀察使終太
子賓客卒諡敬
房琯字次律河南人融子天寳十五載拜同平章事肅
宗初自請將兵誅寇孽詔加持節招討西京兼防禦
蒲潼兩關兵馬節度等使坐賀蘭進明譖貶上元元
年四月出為晉州刺史八月改漢州卒贈太尉唐儒
多言琯德器有王佐才云
杜君幾為河東太守開置學宫親執經教授士皆奮發
自是河東多儒者後封豐樂公
唐昇為河東縣令大歷七年褒昇階朝散大夫更留二
年旌善政也
王翃太原人大歷中為河中少尹充節度留後悍將凌
正横暴擾軍政約其徒夜譟斬關以逐翃有告者翃
縮夜漏數刻以差其期賊驚不敢發而遁擒正誅之
軍民乂安歴汾州刺史建中二年拜振武軍使後為
東畿防禦使卒諡肅
李承趙郡高邑人建中二年七月拜河中尹河中晉絳
都防禦觀察使九月轉襄州終湖南觀察使贈吏部
尚書承從官以貞廉才術見稱於時
孔巢父字弱翁冀州人早勤文史隠徂徠山永王璘辟
之潛逃不赴大歷初潞澤節度使李抱玉奏入幕府
授監察御史累轉汾州刺史入再遷給事中河中陜
華等州招討使尋使魏博諭田悦立田緒知軍務興
元元年李懷光據河中兼御史大夫充宣慰使罷其
兵授太子太保懷光素服待命巢父不止衆忿曰
太尉無官矣方宣詔乃譟而合害巢父並殺中人啖
守盈初巢父至懷光疑田悦死謀出巢父故軍亂不
肯救上聞震悼贈尚書左僕射諡曰忠仍詔賊平日
備禮葬祭賜其家粟帛存䘏之
李晟字良器洮州臨潭人以功封合川郡王累拜神策
行營節度使李懷光叛詔兼河中晉絳慈隰節度使
又兼京畿渭北鄜坊丹延節度招討使兵馬副元帥
以復都城功拜司徒兼中書令徙王西平卒贈太師
諡曰忠武
渾瑊鐵勒渾部之後居代署折衝果毅城永清及天安
軍肅宗初趨行在敗虜於天德大歷中回紇侵太原
破鮑防軍拜瑊都知兵馬使自石嶺關而南督諸軍
掎角虜引去進單于大都護振武東受降城鎮北大
都護府綏銀麟勝州節度副大使累遷尚書左僕射
同中書門下平章事兼靈鹽豐夏定遠西城天德軍
節度朔方邠寧振武道永平軍奉天行營副元帥平
朱泚授河中絳慈隰節度使河中同陜虢行營副元
帥封咸寧郡王與李晟鈞禮平李懷光檢校司空還
屯河中吐蕃入使鎮奉天寇罷還河中貞元四年遷
邠寧進檢校司徒兼中書令十五年卒贈太師諡曰
忠武
高郢字公楚衞州人第進士為郭子儀朔方掌書記力
救判官張曇下徙猗氏丞李懷光奏為從事累轉副
元帥判官檢校禮部郎中懷光將歸河中郢言西迎
大駕豈非忠乎懷光忿不聽及歸鎮又欲悉衆西時
渾瑊軍孤羣師未集郢與李鄘誓死駐之屬懷光長
子璀候郢郢諭以順逆璀震懼流涕明年春郢與都
知兵馬使吕鳴岳都虞候張延英同謀間道上表及
受密詔事洩二將立死懷光集衆將殺郢郢抗辭無
所慙隠憤氣感發觀者淚下懷光慙沮而止諫議大
夫孔巢父使河中遇害郢撫而哭之及懷光誅李晟
表其忠馬燧辟掌書記貞元末累拜同平章事罷復
授尚書左僕射致仕卒諡貞
石演芬西域人事李懷光至都將畜為假子懷光與朱
泚連和演芬使客郜成義至行在言懷光無破賊意
請罷其總統成義走告懷光子璀懷光召演芬罵曰
爾為我子奈何欲破吾家今日負我宜即死演芬曰
天子以公為股肱公以我為腹心公負天子我何不
負公且我胡人惟知事一人不呼我為賊死固吾分
懷光使士臠食之皆曰烈士也德宗聞之贈兵部尚
書賜其家錢三百萬斬成義於朔方
吕鳴岳河中都將張延英河中都虞候李懷光拒命與
判官高郢同謀間道上表及受密詔事洩遇害
張名振事李懷光為都將始懷光立功奉詔甚倨名振
至軍門大言曰太尉見賊不擊使到不迎將反耶且
安史等今皆滅族公欲何為是資忠義士立功耳懷
光召見諭以不反及引軍入咸陽又曰公不反來此
何也不急攻泚收京城欲以賊誰遺懷光怒曰病狂
人也使左右拉殺之
李鄘字建侯江夏人舉進士李懷光辟置幕府累擢監
察御史懷光據河中鄘與母妻陷焉因紿懷光以兄
病卧洛且革母欲往視懷光許可戒妻子無偕行鄘
私遣之懷光欲加罪謝曰鄘籍在軍不得為母駕奈
何不使婦往懷光止不復問後與高郢刺賊虛實及
所以攻取者白諸朝德宗手詔褒答懷光覺嚴兵召
二人問之鄘詞氣不撓三軍為感動懷光不殺囚之
河中平馬燧破械致禮表佐其府以言不用罷歸洛
元和初為河東節度使入為鹽鐵轉運使後自淮南
召拜門下侍郎同中書門下平章事固辭致仕卒諡
曰肅
鄭元貞元十八年為河中節度使杜確行軍司馬確卒
遂繼為節度性嚴毅有威斷時稱其能終刑部尚書
韓弘滑州匡城人貞元十五年充宣武節度副大使知
節度事元和中封許國公入朝拜司徒兼中書令十
五年二月以本官兼河中尹河中節度觀察等使在
鎮二年乞還卒贈太尉諡曰隠
張圓字直之河南偃師人有吏才為河中府法曹參軍
攝虞鄉令有能名遂署河東從事又攝絳州事元和
四年有事適東方卒於汴友人韓愈為作墓碣銘
李絳字深之趙郡贊皇人第進士元和中為翰林學士
烏重胤縛盧從史吐突承璀牒署昭義拜中書侍郎
同平章事留後絳曰澤潞據山東要害邢洺跨兩河
間可制其合從今孽豎就擒方收威柄遽以偏將涖
本軍綱紀大紊矣河南北諸鎮謂啗以官爵使逐其
帥其肯默然哉宜以孟元陽為澤潞而以重胤節度
三城兩河諸侯聞之必欣然上從之尋以足疾求免
十四年檢校吏部尚書河中觀察使河中故節制而
皇甫鎛惡絳薄其恩議者不直鎛得罪復召為兵部
尚書累遷檢校司空節度山南西道軍亂遇害諡曰
貞絳在華州嘗請罷捕鷂戶詔并澤潞太原天威府
罷之
薛廷老河中寳鼎人存誠子第進士寶歷中為右拾遺
以數直諫又忤李逢吉出為臨晉令文宗即位入為
殿中侍御史再遷給事中
温德彛河中都將太和四年從温造誅興元亂卒
楊復光閩人姓喬氏常侍楊元价養子幼以宦者侍内
省慷慨負節義有籌略為小黃門監鎮兵征討中和
二年詔充天下兵馬都監押諸軍入定關輔王重榮
為東面招討使復光以兵會之七月至河中時巢寇
益盛重榮憂之復光謀赦李克用徵其兵王鐸遣使
奉墨詔之太原克用以兵從之及收長安復光與其
子守亮守宗等身先犯難功烈居多封弘農郡公其
年六月卒於河中贈觀軍容使諡忠肅號資忠輝武
平難功臣復光雖黃門近幸然慷慨有大志善撫士
卒及死之日軍中慟哭累日身後平賊者多其部下
故將諸假子為節度守牧者數十人
李崇義河間王孝恭子嗣爵譙國公歴蒲州刺史益州
大都督府長史有名終宗正卿
李巨川字下已隴右人唐初學士道元之後王重榮鎮
河中辟為掌書記時車駕在蜀重榮匡合諸藩協力
誅寇軍書奏請堆案盈几巨川文思敏速翰動如飛
𫝊之鄰藩無不聳動重榮收復功巨川之助也及重
榮為部下所害朝議罪參佐貶為漢中掾興元楊守
亮復請為掌書記華帥韓建又命為掌書記代建𫝊
檄天下請助轉餉特授諫議大夫光化初朱全忠陷
河中進兵潼關建遣巨川至河中見全忠指陳利害
全忠聞巨川所陳心惡之判官敬翔復畏其才高遂
遇害
韓偓字致光京兆萬年人第進士佐河中幕府累拜翰
林學士與崔胤定策誅劉季述進承旨為朱全忠所
惡貶官南依王審知卒
楊承信字守真其先沙陀部人光遠子累官節度使檢
校太師同平章事宋初加兼侍中征李筠命為澤州
西面都部署移鎮河中刻厲為政而不苛乾德元年
封趙國公二年卒蒲民表乞祠祀(附)
王仁鎬邢州龍崗人漢乾祐中歴昭義節度副使周世
宗時鎮河中會殿中丞上官瓚使河中還言河中民
多匿田租遂遣瓚按視百姓苦之多逃亡仁鎬抗論
其事乃止丁繼母憂去官(附)
山西通志卷九十六
