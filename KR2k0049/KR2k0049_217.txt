山西通志卷二百十七
藝文(三十六)(傳)(文)(策)
魏
鍾會母傳鍾會
夫人性矜嚴明於教訓會雖童稚勤見規誨年四歲授
孝經七歲誦論語八歲誦詩十歲誦尚書十一誦易十
二誦春秋左氏傳國語十三誦周禮禮記十四誦成侯
易記十五使入太學問四方竒文異訓謂會曰學猥則
倦倦則意怠吾懼汝之意怠故以漸訓汝今可以獨學
矣雅好書籍涉歴衆書特好易老子每讀易孔子說鳴
鶴在隂勞謙君子藉用白茅不出戶庭之義每使會反
覆讀之曰易三百餘爻仲尼特說此者以謙恭愼密樞
機之發行已至要榮身所由故也愼斯術以往足為君
子矣正始八年會為尚書郎夫人執會手而誨之曰汝
弱冠見叙人情不能不自足則損在其中矣勉思其戒
是時大將軍曹爽專朝政日縱酒沉醉會兄侍中統晏
還言其事夫人曰樂則樂矣然難久也居上不驕制節
謹度然後乃無危溢之患今奢僭若此非長守富貴之
道嘉平元年車駕朝高平陵會為中書郎從行相國宣
文侯始舉兵衆人恐懼而夫人自若中書令劉表侍郎
衛瓘夏侯和等家皆怪問夫人一子在危難之中何能
無憂荅曰大將軍奢僭無度吾常疑其不安太傅義不
危國必為大將軍舉耳吾兒在帝側何憂聞且出兵無
他重器其勢必不久戰果如其言一時稱明會歴機密
十餘年頗豫政謀夫人謂曰昔范氏少子為趙簡子設
伐邾之計事從民悦可謂功矣然其母以為乘偽作詐
末業鄙事必不能久其識本深遠非近人所言吾常樂
其為人汝居心正吾知免矣但當修所志以輔益時化
不忝先人耳常言人誰能皆自然但力行不倦抑亦
其次雖接鄙賤必以言信取與之間分畫分明或問此
無乃小乎荅曰君子之行皆積小以致高大若以小善
為無益而弗為此乃小人之事耳希通慕大者吾所不
好會自幼少衣不過青紺親營家事自知恭儉然見得
思義臨財必讓會前後賜錢帛數百萬計悉送供公家
之用一無所取年五十有九甘露二年二月暴疾薨比
葬天子有手詔命大將軍高都侯厚加賵贈喪事無巨
細一皆供給議者以為公侯有夫人有世婦有妻有妾
所謂外命婦也依春秋成風定姒之義宜崇典禮不得
總稱妾名於是稱成侯命婦殯葬之事有取於古制禮
也
唐
負笭者傳王績
昔者文中子講道於白牛之溪弟子捧書北面環堂成
列講罷程生薛生退省於松下語及周易薛收嘆曰不
及伏羲氏乎何詞之多也俄而有負笭者皤皤然委擔
而息曰吾子何嘆也薛生曰叟何為者而徵吾嘆負笭
者曰夫麗朱者丹附墨者黑蓋累漸而得之也今吾子
所服者道而猶有嘆是六府五藏不能無受也是以問
薛生曰收聞之師易者道之蘊也伏羲氏畫八卦而文
王繫之不逮省久矣以為文王病也吾是以嘆負笭者
曰文王焉病伏羲氏病甚者也昔者伏羲氏未畫卦也
三才其不立乎四序其不行乎百物其不生乎萬象其
不森乎何勞乎而費畫也自伏羲氏洩道之密漏神之
機分張太和磔裂元氣使天下智詭之道迸出曰我善
言彖而識物情隂陽相磨遠近相取作為剛柔同異之
說以駭人志於是智者不知而大樸散矣則伏羲氏始
兆亂者也安得羸嘆而嗟文王乎負其笭而行追而問
之居與姓名不荅而去文中子聞之曰隠者也
醉吟先生傳白居易
醉吟先生者忘其姓氏鄉里官爵忽忽不知吾為誰也
宦遊三十載將老退居洛下所居有池五六畝竹數千
竿喬木數十株臺榭舟橋具體而微先生安焉家雖貧
不至寒餒年雖老未及昏耄性嗜酒躭琴淫詩凡酒徒
琴侣詩客多與之遊遊之外栖心釋氏通學小中大乘
法與嵩山僧如滿為空門友平泉客韋楚為山水友彭
城劉夢得為詩友安定皇甫朗之為酒友每一相遇欣
然忘歸洛城内外六七十里間凡觀寺邱墅有泉石花
竹者靡不遊人家有美酒鳴琴者靡不過有圖書歌舞
者靡不觀自居守洛川洎布衣家以宴遊召者亦時時
往每良辰美景或雪朝月夕好事者相過必為之先拂
酒罍次開詩篋詩酒既酣乃自援琴操宫聲弄秋思一
遍若興發命家僮調法部絲竹合奏霓裳羽衣一曲若
歡甚又命小妓歌楊柳枝新詞十數章放情自娛酩酊
而後己往往乘興屨及鄰杖於鄉騎遊都邑肩轝適野
轝中置一琴一枕陶謝詩書數卷轝竿左右懸雙酒壺
尋水望山率琴便去抱琴引酌興盡而返如此凡十年
其間日賦詩約千餘篇日釀酒約數百斛而十年前後
賦釀者不與焉妻孥弟姪慮其過也或譏之不應至再
至三乃曰凡人之性鮮得中必有所偏好吾非中者也
設不幸吾好利而貨殖焉以至於多藏潤屋賈禍危身
奈吾何設不幸吾好博奕一擲數萬傾財破産以至於
妻子凍餒奈吾何設不幸吾好藥損衣削食鍊鉛燒汞
以至於無所成有所誤奈吾何今吾幸不好彼而自適
杯觴諷詠之間放則放矣庸何傷乎不猶愈於好彼三
者乎此劉伯倫所以聞婦言而不聽王無功所以遊醉
鄉而不還也遂率子弟入酒房環釀甕箕踞仰面長吁
太息曰吾生天地間才與行不逮於古人遠矣而富於
黔婁壽於顏回飽於伯夷樂於榮啓期健於衛叔寳幸
甚幸甚餘何求哉若捨吾所好何以送老因自吟咏懷
詩云抱琴榮硌樂縱酒劉伶逹放眼看青山任頭生白
髮不知天地内更得幾年活從此到終身盡為閒日月
吟罷自哂揭甕醱醅又飲數杯兀然而醉既而醉復醒
醒復吟吟復飲飲復醉醉吟相因若循環陶陶然昏昏
然不知老之將至古所謂得全於酒者故自號為醉吟
先生於時開成三年先生之齒六十有七鬚盡白髮半
秃齒雙缺而觴詠之興猶未衰顧謂妻子云今之前吾
適矣今之後吾不自知其興如何
文中子世家(縣志篇末有後劉禹錫為墓碑云八字考劉後杜百餘年杜文豈得贅以)
(劉事似誤今刪之)杜淹
文中子王氏諱通字仲淹其先漢徵君霸潔身不仕十
八代祖殷雲中太守家於祁以春秋周易訓鄉里為子
孫資十四代祖述克播前烈著春秋義統公府辟不就
九代祖寓寓生罕罕生秀皆以文學顯秀生二子長曰
元謨次曰元則元謨以將略陞元則以儒術進元則字
彦法即文中子六代祖也仕宋歴太僕國子博士究道
德考經籍江左號王先生先生生江州府君煥煥生虬
虬始北事魏太和中為并州刺史曰晉陽穆公生同州
刺史彦曰同州府君彦生濟州刺史一曰安康獻公安
康獻公生銅川府君諱隆字伯高文中子之父也傳先
生之業教授門人千餘隋開皇初以國子博士待詔雲
龍門承詔著興衰要論七篇每奏帝稱善為昌樂令遷
猗氏銅川所治著稱職滿退歸遂不仕開皇四年文中
子始生銅川府君筮之遇坤之師獻兆於安康獻公獻
公曰地二化為天一上德而居下位雖有君德非其時
乎是子必能通天下之志遂名之曰通開皇九年江東
平銅川府君嘆曰王道無叙天下何為而一乎文中子
侍側十歲矣有憂色曰通聞古之為邦有長久之策故
夏殷以下數百年四海常一統也後之為邦行苟且之
政故魏晉以下數百年九州無定主也夫子蓋憂皇綱
不振而天下將亂乎銅川府君異之曰其然乎遂告以
元經之事文中子再拜受之學於四方不解衣者六歲
仁夀三年文中子冠矣慨然有濟蒼生之心兩遊長安
見隋文帝帝坐太極殿召見因奏太平策十有二策尊
王道推霸略稽今騐古恢恢乎運天下於指掌矣帝下
其議於公卿公卿不悦文中子知謀之不用也作東征
之歌而歸曰我思國家兮遠遊京畿忽逢帝王兮降禮
布衣遂懷古人之心兮將興太平之基時異事變兮志
乖願違吁嗟道之不行兮垂翅東歸皇之不斷兮勞身
西飛帝聞而再徵之不至大業元年復徵不至辭以疾
謂所親曰我周人也家於祁永嘉之亂蓋遷焉高祖穆
公有大功於生人天子錫之也始家於河汾故有墳壠
於兹四代矣兹土也其人憂深思遠乃有陶唐氏之遺
風先君之所懷也有敝廬在茅簷土階撮如也道之不
行欲安之乎退志其道而已乃續詩書正禮樂修元經
讚易道九年而經大就門人自遠而至咸稱師北面受
王佐之道焉蓋千餘人隋季文中子之教興於河汾雍
雍如也大業十年尚書召署蜀郡司戶不就十一年以
著作郎國子博士徵竝不至十三年終門弟子數百人
會議曰仲尼既沒文不在兹乎易曰黃裳元吉文在中
也請諡曰文中子絲麻設位哀以送之禮畢悉以文中
子之書還於王氏禮論二十五篇列為十卷樂論二十
篇列為十卷續書一百五十篇列為二十五卷續詩三
百六十篇列為十卷元經五十篇列為十卷讚易七十
篇列為十卷遭亂藏於家唐武德四年天下大定先夫
人以書授於其弟凝文中子二子長曰福郊少曰福畤
宋
辯五代史闕文傳王禹偁
王禹偁曰五代史闕文云圖字表聖自言泗州人有俊
才咸通中登進士第雅好為文躁於進取頗自矜伐端
士鄙之從事使府洎登朝驟歴清顯巢賊之亂車駕播
遷圖有先人舊業在中條山極林泉之美圖自禮部員
外郎避地焉日以詩酒自娱屬天下板蕩士人多往依
之互相推奬由是聲名藉甚昭宗反正以戶部侍郎召
至京師圖既負才慢世謂已當為宰相時人惡之稍抑
其銳圖憤憤謝病復歸中條與人書疏不名官位但稱
知非子又稱耐辱居士其所居在禎貽谿之上結茅屋
命曰休休亭嘗自為亭記云云(已上梁史舊文)按圖河中虞鄉
人少有文采未為鄉里所稱會王凝自尚書郎出為絳
州刺史圖以文謁之大為凝知入知制誥遷中書舍人
知貢舉擢圖上第頃之凝出為宣州觀察使辟圖為從
事既渡江御史府奏圖監察下詔追之圖感凝知已之
恩不忍輕離幕府滿百日不赴闕為臺司所劾遂以本
官分司久之召拜禮部員外郎俄知制誥故集中有文
曰戀恩稽命黜繫洛師於今十年方參綸閣此豈躁於
進取者耶舊史不詳一至於是圖見唐政多僻知天下
必亂即棄官歸中條山尋以中書舍人召拜禮部戶部
侍郎皆不起及昭宗播遷華下圖以密邇乘輿即時奔
問復歸還山故其詩曰多病形容五十三誰憐借笏赴
朝參此豈有意於相位耶河中節度使王重榮請圖撰
碑得絹數千疋圖置於虞鄉市中恣鄉人所取一日而
盡是時盗賊充斥獨不入王官谷河中士人依圖避難
獲免者甚衆昭宗東遷又以兵部侍郎召至洛下為柳
璨所沮一謝而退梁祖受禪以禮部尚書召辭以老病
卒時年八十餘又按梁室大臣乃至有如敬翔李振杜
曉楊涉等皆唐朝舊族本以忠義立身重侯累將三百
餘年一旦委質朱梁其甚者贊成弑逆惟圖以清直避
世終身不仕梁祖故梁史拾圖小瑕以泯大節者良有
以夫柳燦為相臣僚多被放逐圖為監察御史尤加畏
慎昭宗郊禮畢上章懇乞致仕曰察臣本意非為官榮
可騐衰羸庶全名節上特賜歸山其詔略曰既養高以
傲世𩔖移山以釣名心惟樂於潄流仕非顓於食禄匪
夷匪惠特忘反正之朝載省載思當徇遯棲之志宜放
歸中條山詔辭乃燦之文也時多以四皓二疏譽之惟
僧虚中云道裝汀鶴識春醉野人扶言其操履檢身非
傲世者也又云有時看御札特地掛朝衣言其尊戴存
誠非邀君也
二程母上谷郡君家傳程頥
先妣夫人姓侯氏太平盂縣人行第一世為河東大姓
曾祖元祖暠當五代之亂以武勇聞劉氏偏據日錫土
於烏河川以控寇盜亡其爵位父道濟始以儒學中科
第為潤州丹徒縣令贈尚書比部員外郎母福昌縣太
君刁氏夫人幼而聰悟過人女工之事無所不能好讀
書史博知古今丹徒君愛之過於子每以政事問之所
言雅合其意常嘆曰恨汝非男子七八歲時常教以古
詩曰女人不夜出夜出秉明燭自是日暮則不復出房
閣刁夫人素有風厥之疾多夜作不知人者久之夫人
涕泣扶侍常連夕不寐年十九歸於我事舅姑以孝謹
稱與先公相待如賓客德容之盛内外親戚無不敬愛
衆人遊觀之所往往舍所觀而觀夫人先公頼其内助
禮敬尤至而夫人謙順自牧雖小事未嘗專必稟而後
行仁恕寬厚撫愛諸庶不異已出從叔幼孤夫人存視
常均已子治家有法不嚴而整不喜笞扑奴婢視小臧
獲如兒女諸子或加呵責必戒之曰貴賤雖殊人則一
也汝如此大時能為此事否道路遺棄小兒屢收養之
有小商出未還而其妻死兒女散逐人去惟幼者始三
歲人所不取夫人懼其必死使抱以歸時聚族甚衆人
皆有不欲之色乃别糴以食之其父歸謝曰幸蒙收養
得全其生願以為獻夫人曰我本以待汝歸非欲之也
好為藥餌以濟病者大寒有負炭而繫者過門家人欲
呵之夫人勸止曰慎勿為此勝則貧者困矣先公凡有
所怒必為之寬解惟諸兒有過則不掩也常曰子之所
以不肖者由母蔽其過而父不知也夫人男子六人所
存惟二其愛慈可謂至矣然於教之之道不少假也纔
數歲行而或踣家人走前扶抱恐其驚啼夫人未嘗不
呵責曰汝若安徐寧至踣乎飲食常置之坐側嘗食絮
羔皆叱止之曰幼求稱欲長當如何雖使令輩不得以
惡言罵之故頤兄弟平生於飲食衣服無所擇不能惡
言罵人非性然也教之使然也與人争忿雖直不右曰
患其不能屈不患其不能伸及稍長常使從善師友遊
雖居貧或欲延客則喜而為之具其教女常以曹大家
女戒居常教告家人曰見人善則當如已善必共成之
視他物當如已物必加愛之先公罷尉廬陵赴調寓居
歴陽會叔父亦解掾毘陵聚口甚衆儲備不足夫人經
營轉易得不困乏先公歸問其所為嘆曰良轉運使才
也所居之處鄰婦里姥皆願為之用雖勞不怨始寓丹
陽僦葛氏舍以居守舍王氏翁姥庸狡前後居者無不
苦之夫人待之有道遂反柔良及遷去王姥涕戀不已
夫人安於貧約服用儉素觀親族間紛華相尚如無所
見少女方數歲忽失所在乳姥輩悲泣呌號夫人罵止
之曰在當求得苟亡失矣汝如是將何為在廬陵時公
宇多怪家人告曰物弄扇夫人曰熱耳又曰物擊鼓夫
人曰有椎乎可與之後家人不敢復言怪怪亦不復有
遂獲安居夫人有知人之鍳姜應明者中神童第人競
觀之夫人曰非遠器也後果以罪廢頤兄弟幼時夫人
勉之讀書因書綫帖上曰我惜勤讀書兒又並書二行
曰殿前及第程延夀先兄幼時名也次曰處士及先兄
登第頤以不才罷應科舉方知夫人知之於童稚中矣
寳藏手澤使後世子孫知夫人之精鍳夫人好文而不
為辭章見世之婦女以文章筆札傳於人者深以為非
平生所為詩不過三二篇皆不存獨記在歴陽時先公
覲親河朔夜聞啼雁嘗為詩曰何處驚飛起雝雝過草
堂早是愁無寐忽聞意轉傷良人沙塞外羈妾守空房
欲寄廽文信誰能付汝將讀史見奸邪逆亂之事常掩
卷憤嘆見忠孝節義之事則欽慕不已稱唐太宗得禦
戎之道其識慮高遠有英雄之氣夫人之弟可世稱名
儒才智甚高嘗自謂不如夫人夫人自少多病好方餌
修養之術甚得其效從先公官嶺外偶迎凉露寢遂中
瘴癘及北歸道中病革召醫視脉曰可治謂二子曰紿
爾也未終前一日命頤曰今日百五為我祀父母明年
不復祀矣夫人以景德元年甲辰十月十三日生於太
原皇祐四年壬辰二月二十八日終於江寧享年四十
九始封壽安縣君追封上谷郡君
神燈傳張商英
元祐丁卯春夢遊五臺金剛窟平生耳目所不接想慮
所不到覺而異之時為開封府推官以告同舍郎林中
中戲曰天覺其帥并州乎後五月除河東提點刑獄公
事林中曰前夢已騐人事豫定何可逃也八月至郡十
一月即詣金剛窟驗所見者皆與夢合但會天寒恐冰
雪封塗一宿遂出明年戊辰夏五臺縣有羣盗未獲以
職事督捕盡室齋戒來遊六月二十七日壬寅至清凉
山主僧曰此去金閣寺三里往歲崔提舉嘗於此見南
臺金橋圓光商英默念崔何人哉予何人哉既抵金閣
日將夕僧正省竒來謁即寺門見之坐未定南臺之側
有雲氣緜緲如敷白㲲省竒曰此祥雲也不易得集衆
僧禮誦願早見神光商英易公服燃香再拜一拜未起
見金橋及金色相輪輪現紺青色商英猶疑欲落之日
射雲而成既暝有霞光三道直起亘天其疑始釋癸卯
至真容院止清輝閣北臺在左東臺在前直對龍山下
枕金界溪北浴室之後則文殊化宅也金界之上則羅
㬋迹堂也知客僧曰此處亦有聖燈舊有浙僧請之飛
見闌干之上商英乃稽首默禱酉後龍山見黃金寳階
戍初北山有大火炬僧曰聖燈也瞻拜之次又見一燈
良久東臺龍山羅㬋殿左右各見一燈浴室之後見大
光二如掣電金界南溪上見二燈亥後商英俯視溪上
持燈者其形人也因念曰豈寺僧設此大炬以見欺耶
是時僧衆已寢即遣使王班秦愿等排戶詰問僧荅曰
山有虎狼彼處無人亦無人居商英始不疑又覩燈光
忽大忽小赤白黃綠時分時合照耀林木即默省曰此
三昧火也俗謂之燈耳乃跪啟曰聖境殊勝超於見聞
凡夫識情有所限隔若非人間燈者愿至吾前如是再
三溪上之燈忽如紅日浴海騰空而上漸至閣前其光
收歛如大青鳥喙銜圓火珠商英遍體森颯若沃冰雪
即啓曰疑心已斷言已其光復歸本處散滿溪上愿等
自旁見之如金色身屈曲而上妻孥所見又異於是有
白領而紫袍者螺髻而跏趺者仗劒及戴角者良久北
山雲起於白雲中現大寳燈雲收復現大白圓相如月
輪甲辰至東臺五色祥雲見白圓光從地涌起如車輪
千百廽旋商英以偈讚曰雲帖西山日出東一輪圓相
見雲中修行莫道無憑據切忌修行落斷空說是偈已
大風忽起雲霧奔騰如傾崕裂壑之勢主臺僧曰廵檢
下兵持肉燒煮不可禁願來日屏去之七月乙巳謝廵
檢兵沉幣於北臺晚休於中臺大風未息四山昏晦衆
等失色臺側有古佛殿商英令灑掃攜家屬祈禮獨隨
四人北陟數步中臺之頂已有祥雲五色紛郁俄而西
北隅開朗瞬息之頃現碧琉璃世界見萬菩薩隊仗樓
臺殿閣旌幢臺座七寳炫耀天王羅漢獅子香象森然
羅列又於真容殿上見紫芝寳蓋文殊師利菩薩騎獅
子又有七八尊者升降遊戲左右俯仰臺主請曰本臺
行者數十年未曾見一光一相願假福力呼而視之既
呼行者至則隨役亦有潛隨窺瞰者矣日色漸暝北臺
畔有紅炬起瞻禮之次二金燈隔谷而出復有一燈如
爛銀色熠灼不定會安撫郭宗顔遣急足馳柬來因指
燈示之曰汝見否其人叩首欣忭曰見余曰為我謝安
撫方瞻禮聖燈大風不可秉燭未及答柬於是再拜敬
請願見我前先西後東一一如請末後西下一燈於紺
碧輪中放大光明而來東西二燈一時俱至自北臺至
中臺如白玉琢大寳椀内貯火珠光芒四射夜漏將盡
寒凍徹骨拜辭下山東燈即沒二燈漸暗是夕大風逹
丙午昏霾未捲商英竊念曰昨夜中臺所見殊勝如是
今往西臺菩薩豈違我哉行至香山則慶雲已罩臺頂
既沉幣已所見如初但無琉璃世界耳遂遊玉華壽寧
寺還真容院郭宗顔及代州通判吳君偁五臺知縣張
之才都廵檢使劉進保保甲司勾當公事陳聿各以職
事來集商英以所見告之雖人人稱歎不已但未及親
見耳是夕清輝閣前再見金燈如初遣人白郭吳等五
人同觀浴室後松上忽見羣燈如聯珠諸君各擊顙再
拜頃之光隱衆散羅㬋殿側見大白光如流星惟浴室
後之松林白氣朦朧過夜分乃息丁未郭吳按東寨張
之才還縣天色亦大昏霾商英與陳聿及興善監鎮曹
諝晚登𣑽仙山諝曰昨夜金燈現竊於公宇後見之聿
曰君所見燈光何處諝曰在空中聿曰聖哉聖哉聿自
高而視若在溪上君自下而望則在空中矣商英自以
累日所求無不響應因大言曰為二君請五色祥雲即
起更衣再拜默禱俄而西南隅天色虚朗慶靄紛紜紫
氣盤繞商英曰紫氣之下必有聖賢請二君虔肅當見
靈迹瞻望未久宫殿樓閣諸菩薩衆化現出沒二君嗟
歎頂禮而别其夕復止清輝閣念言翊日出山寳燈其
為我復現乎抽扃啓扉則金界南溪上已見大炬浴室
之後三燈東西相貫起於松梢合為一燈光明照耀荏
苒由東麓而南行及於林盡溪渚之上放大白光非雲
非霧良久光中見兩寳燈一燈南飛與金界溪上四燈
會集而羅㬋足跡殿及龍山之側金燈一時同現衆燈
黃光白𦦨前昂後嚲騰空至前直至中夜各復本處是
日也商英先至羅㬋足跡殿見其殿宇摧毁矢願繕葺
其夜足跡殿所見燈光獨異即以錢三萬付僧正省竒
修建戊申至佛光寺主僧紹同曰此解脱禪師道場也
因閱碑中所載解脱自解脱文殊自文殊之語喟然歎
曰真丈夫也以偈讚曰聖凡路上絶纖塵解脱文殊各
自論東土西天無著處佛光山下一龕存日已夕見南
嶺銀燈一金燈二己酉遊秘魔巖未至之十里有白氣
一道直貫巖前其中彷彿文殊乘獅而行有代州圓果
院僧繼哲結廬山陽閱龍藏三年矣即詣其廬問以居
山之久頗有見否哲曰二年前有衣褐黃紫三異僧倚
巖前石門而立門亦洞開良久其僧入内門閉又巖間
時有聖燈哲聞而未之見也商英曰何不牽挽其僧叩
以至道哲笑曰何道之可叩耶雖然願公畱言句以耀
巖穴遂拂苔石書一碣云閱盡龍宫五百函三年不下
秘魔巖須知别有安身處脱盡時流鶻臭衫書已相别
出庵是夕宿巖中見金燈白光菩薩光中現身者三已
從松林赤崖間放光兩道如閃電一大金燈耀於崖前
流至松杪而冺於是十刹主僧及其徒衆請曰謹按華
嚴經云東北方清凉山在昔已來諸菩薩衆於中止住
現有菩薩名文殊師利與其眷屬諸菩薩衆一萬人俱
常住說法是我山中衆聖遊止不知過去幾千劫矣我
太宗皇帝既平劉氏即下有司蠲放臺山寺院租税後
因邊倅議括曠土故我聖境山林開畬斬伐發露龍神
之窟宅寺宇十殘八九僧衆散丐四方菩薩聖教淪滅
幾盡幸公於大士有大因緣屢示希有之相公不垂諸
筆札何以示後以闡揚菩薩囑累之至意哉商英曰誠
哉言乎但世人愚痴與之語此必以為怪誕無稽孰肯
諦信且吾止求其自信而已安能信之天下後世耶已
而郭宗顔吳君偁復來請曰假公之誠懇獲覩盛事自
昔傳聞而未之見者今皆驗矣宜有紀述以發後人之
企慕商英曰以聖語凡以寂語喧以奧語粗以智語愚
以眞語妄以悟語迷畛域不同方圓不齊譬之阿修羅
王手撼須彌山而螻蟻不能舉一芥迦樓羅王七日遍
四天下而蟭䖟不能鼓尋丈之翼商英非不願書實以
書之無益也宗顔曰公如言之使天下後世知大聖之
所寓皈仰企慕漸以覺乎長夜之迷其功大矣公必懼
謗而不言是令神竒無以彰明大違大士冥托之意矣
商英曰諾謹受教然吾有一語涉妄百千億劫淪於惡
趣爰書之以附清凉傳後云
元
金同知沁南軍節度使事楊公傳姚燧
金之季年天兵滋張庭臣專謀一力惴惴以不卒保河
外為懼揵河之北綿地數千里信敵牧蒐其中不敢認
寸尺為已舊時則有若滄海河間恒山遼陽易水平陽
東莒晉陽上黨九公集創殘餓羸之餘收其魂魄化悸
為果出而用之或一二年或四三年七公竟無事效相
繼亡敗恒山聲言入援踧踖不敢近京師形涉擁衆自
衛獨上黨不首鼠謀去就提孤軍闢府馬氏根窟潞澤
沁輝懷孟衛七州之心終始北捍者十二年最名純臣
戲下激義多節死聲跡著者襄垣銅鞮襄垣懸府五百
里銅鞮懸襄垣又百里府控十餘壁皆阻山為守獨襄
垣居易地受敵西北東三道之鋒府議非得緜上招撫
使顯守不可牢即版顯移緜衆往始顯部將有楊公者
與顯同里用武略聞顯戰每求副往連以勞得官至是
從守襄垣籍其部衆纔一旅合縣民得千人敵嫌梗己
未嘗涉旬月不一至公開門延之晝止其驅夜斫其營
凡戰禦事朝荷夕集不以勞顯若此者五年其後塹夷
城穿如蠭室石積其下者四望各盡一射人心轉一不
綫髮搖敵以為難稍引不偪會從顯從上黨公再復潞
州皆再有勞詔進顯銀青榮禄大夫沁州節度使元帥
左都監行元帥府事公懷遠大將軍同知沁南軍節度
使事時縣官調用特怯其待戰勞一賚以官地多入敵
懷數告身無所上槩遥領故仍治襄垣公一日請顯曰
以今形勢襄垣今年跌明年保無馬武願分部曲百人
立銅鞮以緩兵衝顯允以便版公以前官行銅鞮令公
至治柵北磧處艱危中且暮年聲呼牒招山逋谷竄稍
出集附敵悉衆攻公行夜至隘樓裭衣止宿其上中敵
偵刺未殊猶張空拳搏數人以僨顯聞哭曰鎩吾翼矣
明年顯死又明年上黨公釋師養安京城一實公言公
代人諱閏少孤鞠於姊之夫禹家即今榮禄顯也始顯
以募兵戍郡遷戍潞改孟戰有勞調臨洮司錄臨洮尤
深地戰又有功遷招撫緜上取上黨節度公一從行死
事之年生二十有九後如干年子仁風謂燧宜傳庶他
日職館者得涉筆以承金史之漏云仁風歴懷邢洛三
治中有善政
明
韓義夫傳周經
義夫韓氏鐸名代之繁峙人其先自陽曲來徙族最盛
詩書簪組自宋元迄今不乏祖某性至孝材可以仕而
以弗忍違親養隱居終身義夫能世其德目不多讀然
負氣尚義人有過面責之雖頸發頳不恤言論亹亹皆
不外道理訟不平者來質一二語辯之莫不悦服去事
有合義而人以為有禍患者則毅然身任之無難色故
為其伯父陜西憲副公所竒愛憲副公致仕家居義夫
事之如其父憲副公亦不一日舍義夫家事非與義夫
計者不行繁峙僻在五臺山隂地險阻而人多質實憲
副公家聖水臨滹沱既遠邑城復絶鄰並苟有寇盜之
虞烏能守望而憲副公家居數年不聞焉豈其人之盡
淳亦憲副公之廉譽素聞於人人也歲值旱荒後加有
司催科之横頗有以艱匱為盜者戊子冬季劫憲副公
家摧門垣秉火執刃鼔譟而入家人驚悸奔竄獨憲副
公在室義夫居與憲副公頗隔越聞憲副公被執即驚
奮起詈家人曰人無孝義禽獸不如鄉人有急尚相援
救况在至親豈可委棄倘或遭禍何面獨生遂踰數垣
赴救行且呼盗曰衆君可憐財産任為爾有苐無傷我
伯父至憲副公室方見羣盗環刃逼公義夫遂怒狠執
大梃逕前殺數人盗舍憲副公與之敵捶擊幾死盗去
人弔焉曰賊勢兇甚汝不畏作葅醢耶曰吾知有吾伯
父爾伯父在吾雖死何恨憲副公竟無恙為之上章於
朝請如著令以義夫旌之為世勸自是鄉人咸稱之為
義夫而不名云
周文端公傳鄭曉
公名經字伯常天順四年進士父瑄字廷玉陽曲人宣
德乙卯貢士初任主事歴陞南京刑部尚書致仕寬大
詳雅修髯長身善論議守官廉故鄉無田宅可歸寄家
江寧卒諡莊懿贈太子少保公歴官翰林至春坊中允
侍泰陵東宫講文華大訓東宫每起立拱聽内官言太
子勞公宜跪請東宫坐聽公不從弘治二年侍郎禮部
條奏皆傳經義改吏部靈壽人以大明川民田獻太監
李廣戶部執議不得允公會諸司奏竟奪田歸民八年
諸大臣以災故上言屬公草疏請早視朝勤聽政節侈
費省遊幸止貢獻斥樂戲一事語尤切直頗傳蹤跡此
疏出誰耿尚書曰疏名首吏部裕實具草公又曰疏草
本出經即有罪罪經十年陞戶部尚書凡諸王請河湖
税錢執不與中官出南京織造者請長蘆鹽八千引鬻
兩淮凖給事中官鹽銀二萬兩又執不與中官織造浙
江者請諸竹木税又不與上說公言并停織造大同缺
戰馬鈞陽請出太倉銀市馬公曰糧馬各有司祖訓六
部不得相壓兵部輒侵戶部官非祖訓上是公言更命
太僕銀市馬給事中魯昂言國用不足請盡括諸省税
役金錢輸太倉公曰國用不足宜儉於國不宜浚於民
織造賞賚齋醮土木費益廣不節乃欲括天下財盡歸
京師給事中言非是中官傳旨取太倉銀三萬兩為燈
費公又執不肯發内靈臺奏增洒掃卒當給月廩公再
疏竟不與修清寧宫調役山東七千人公曰山東歲歉
民貧民不可輒動請以戶部羡銀僱役夀寧侯家有賜
田河間有數頃詭賜額并得傍近民田又千餘頃又乞
畝加税二分公曰河間地多沮洳歲無常收頃因久旱
即耕退灘一遇淫雨遂成溝壑苟指目前輒增畝税貽
累貧民轉為流徙且王府賜田畝税二分外戚不宜獨
優又聞茂陵妃家私田與民田比一切還民夀寧侯家
不宜獨異疏三四上會雄縣有以退灘地獻為東宫莊
者上念公言擲其奏抵罪十三年致仕康陵即位起南
京戶部憂去正德三年又起禮部卒贈太保諡文端所
設古大臣者公其有焉
明
諭屬吏文吕坤
壬辰六月余召太原所屬州縣掌印正官而諭之曰宇
宙之内一民一物痛癢皆與吾身相干故其相養相安
料理皆是吾人本分書云山川鬼神亦莫不寧及鳥獸
魚鼈咸若鳥獸魚鼈非吾同𩔖也而且使之咸若然猶
曰彼有血氣心知欲生惡死所同鬼神奚頼吾人山川
有何知識而亦使之亦莫不寧者何蓋聖人以天地為
心為生民立命心思既竭仁愛無窮必使乾坤清泰海
宇安康無一事不極其妥貼無一物不得其分願而後
其心始遂伊尹有萃之耕夫也當隠居時便樂堯舜之
道其言曰予弗俾厥后為堯舜其心愧恥若撻于市一
夫不獲曰時予之辜夫君不堯舜自有當其恥者一夫
不獲自有任其辜者而伊尹引為已責深自愧罪只是
真真切切見那君民痛癢觸著便自相干而致君澤民
我又有此學術是以孔席不暖墨突不黔汲汲皇皇慇
慇懇懇只是這箇不忍人的念頭放歇不下吾輩七尺
之軀不短於古人耳目口鼻四肢百骸不少於古人六
經四書子史百家至今大備吾輩誦習又多於古人只
是看得天下民物與我分毫無干豈是這腔子中天不
曾付與不忍人的一點良心如何百姓痛癢全不關心
死活通不介意大段今之為吏品格不同第一等人有
這一點惻隠真心由不得自家如親孃之於兒女憂饑
念寒怕災愁病日思夜慮弔膽提心溫存體愛百計千
方凡可以使兒女心遂身安者無所不至雖強制之不
能雖淡薄之不減所以說先王有不忍人之心斯有不
忍人之政心切而政生慮周而政詳聖人雖欲歇手不
得此謂率其自然第二等人看得天地萬物一體是我性
分使天下萬物各得其所是我職分不存此心便有愧
於形骸不盡此心便不滿其分量惓惓維世道亟亟愛
民生以謂為之自我當如是耳此謂盡其當然但纔有
強勉向道之心便有精神不貫之處第三等人看得潔
已愛民修政立事則名譽自彰否則毁言日至士君子
立身行已名節為先奈何不自愛是為名而為善者也
第四等人守能潔已而短於才心知愛民而懦於正可
謂善矣然毫無益於郡邑安能有無哉第五等人志欲
有為而動不宜民心知向上而識不諳事品格無議治
理難成第六等人知富貴之可愛懼擯斥之或加有欲
心而守不敢肆有怠心而事不敢廢無愛民之實亦不
肯虚無向上之志亦不肯邪碌碌庸人而已第七等人
實政不修粉餙以詐善持身不慎彌縫以掩惡要結能
為毁譽之人鑽刺能降祥殃之竈地方軍民之事毫髮
不為身家妻子之圖慇懃在念此巧宦也近日大家成
風牢不可破矣第八等人嗜利耽耽如集羶附腥競進
攘攘如馳騎逐鹿多得錢而好官我為笑罵由他笑罵
耳此明王之所不赦明神之所必殛者也嗚呼正學衰
世道絶利逹之錮習既成惻隱之真心遂使失所民物
付托何人一人篤恭而無為百姓日用而不知吾黨泄
泄沓沓以苟富貴世道傾頽萬物愁歎將遂任其所終
乎倘一深思可為慟哭天生此身豈為酒肉之囊錦繡
之架哉天生此民豈為士夫之魚肉官府之庫藏哉倘
一深思可為大媿本院無能振援罪之魁也諸君子千
萬努力
北齊
釋道兩教策樊遜
臣聞天道性命聖人所不言蓋以理絶涉求難為稱詣
伯陽道德之論莊周逍遥之旨遺言取意猶有可尋至
若玉簡金書神經秘錄三尺九轉之竒絳雲元霜之異
淮南成道犬吠雲中子喬得仙劍飛天上皆是憑虚之
說海棗之談求之如繫風學之如捕影而燕君齊后秦
皇漢帝信彼方士冀遇其真徐福去而不歸欒大往而
無獲猶謂升遐倒影抵掌可期祭鬼求神庶或不死江
璧既返還入驪山之墓龍媒已至終下茂陵之墳方知
劉向之信洪寳沒有餘責王充之非黃帝比為不相又
末葉已來大存佛教寫經西土畫像南宫昆池地黑以
為燒劫之灰春秋夜明謂是降神之日法王自在變化
無窮置世界於微塵納須彌於黍米蓋理本虚無示諸
方便而妖妄之輩棄家出家藥王燔軀波斯灑血假未
能然猶當充命寧有改形易貌有異生人恣意放情還
同俗物龍宫餘論鹿野前言此而得容道風前墜伏惟
陛下受天明命屈已濟民山鬼效靈海神率職湘中石
鷰沐時雨而羣飛臺上銅烏愬和風而杓轉以周都洛
邑治在鎬京漢宅咸陽魂歸豐沛汾晉之地王迹維始
眷言廵幸且勞經略猶復降情文苑斟酌百家想執玉
於瑶池念求珠於赤水竊以王母獻環由感周德上天
錫珮實報禹功二班勒史兩馬製書未見三世之辭無
聞一乘之旨帝樂王禮尚有時而沿革左道怪民亦何
疑於沙汰
刑罰寬猛策
臣聞惟王建國刑以助禮猶寒暑之贊隂陽山川之通
天地爰自末葉法令稍滋秦篆無以窮書楚竹不能盡
載有司因此開以二門高下在心寒熱隨意周官三典
棄之若吹毛漢律九章違之如覆手遂使長平獄氣得
酒而後消東海孝婦因災而方雪詔書掛壁有善而莫
遵姦吏到門無求而不可皆由上失其道民不見德而
議者守迷不尋其本鍾繇王朗追怨張倉祖訥梅陶共
尤文帝便謂化屍起偃在復肉刑致治興邦無關周禮
伏惟陛下昧爽視朝留心政術明罰以紏諸侯申恩以
孩百姓黃旗紫蓋已絶東西白馬素車將降軹道若復
峻典深文臣實未悟何則人肖天地俱稟隂陽安則願
存擾則圖死故王者之治務先禮樂如有未從刑書乃
用寬猛兼設水火俱陳未有專尚申韓而能長久昔秦
歸士會晉盜來奔舜舉臯陶不仁自遠但令釋之定國
迭作理官龔遂文翁繼為郡守科閒律令一此憲章欣
聞汲黯之言泣斷昭平之罪則天下自治大道公行乳
獸含牙倉鷹垂翅楚王錢府不復須封漢獄冤囚自然
蒙理後服之徒既承風而慕化有截之内皆蹈德而詠
仁號以成康何難之有
禍福報應策
臣聞五方易辯尚待指南百世可知猶須吹律况復天
道秘遠神迹難源不有通靈孰能盡悟乘槎至於河漢
惟覩牽牛假寐遊於上元止逢翟火造化之理既寂寞
而無傳報應之來固難得而妄說但秦穆有道勾芒錫
祥虢公凉德蓐收降禍高明在上定自有知不可謂神
冥昧難信若夫仲尼厄於陳蔡孟軻困於齊梁自是不
遇其時寧關報應之理子胥無首馬遷腐下受誅取辱
何可尤人至如協律見親櫂船得幸從此而言更不足
怪周王漂杵致天之罰白起誅降行已之意是以七百
之祚仍加姬氏杜郵之戮還屬武安昔漢問上計不過
日蝕晉策秀才止於寒火前賢往士咸用為難推古比
今臣見其易然草萊百姓過荷恩私三折寒膠再遊金
馬王言昭賁恩若有神占對失圖伏深悚懼
升中紀號策
臣聞廵嶽之禮勒在虞書省方之義著於易象往帝前
王匪唯一姓封金刊玉億有餘人仲尼之觀梁甫不能
盡識夷吾之對齊桓所存未幾然盛德之士必待太平
苟非其人更遺靈譴秦皇無道致雨風之災漢武奢滛
有奉車之害及文叔受命炎精更輝四海安流天下輯
睦劍賜騎士馬駕鼓車乃用張純之文始從伯陽之說
至於魏晉雖各有君量德而處莫能擬議蔣濟上言於
前徒穢紙墨袁淮發論於後終未施行世歴三朝年將
十祀啟聖之期兹為昌會然自水德不競函谷封塗天
馬息歌包茅絶貢我太祖收寳雞之瑞握鳳凰之書體
一德以匡朝屈三分而事主蕩此妖寇易如沃雪但文
既受命武乃行誅雖太白出高中國宜戰置之度外望
其遷善伏惟陛下以神武之姿天然之略馬多冀北將
異山西凉風至白露下北上太行東臨碣石方欲吞巴
蜀而掃崤函苑長洲而池江漢復恐迎風縱火芝艾俱
焚按此六軍未申九伐夫周發牙璋漢馳竹使義在濟
民非聞好戰至如投鼠忌器之說蓋是常事文德懷遠
之言豈識權道今三臺令子六郡良家蓄銳須時裹糧
待詔未若龍駕虎服先收隴右之民電轉雷驚因取荆
南之地昔秦舉長平金精食昴楚攻鉅鹿枉矢宵流况
我威靈能無協讚但使彼之百姓一覩六軍似見周王
若逢司隸然後除其苛令與其約法振旅而還止戈為
武標金南海勒石東山紀天地之竒功被風聲於千載
若令馬兒不死子陽尚在便欲案明堂之圖革射牛之
禮比德論功多慙往列升中告禪臣用有疑
求才審官策
臣聞雕獸畫龍徒有風雲之勢金舟玉馬終無水陸之
功三駕禮賢將收實用一毛不拔復何足取是以堯作
虞賓遂全箕山之操周移商鼎不納孤竹之言但處士
盜名雖云久矣朝臣竊位蓋亦實多漢拜丞相便有鐘
鼓之妖魏用三公乃至孫權之笑故山林之與朝廷得
容非毁肥遯之與賓王飜有優劣至於時非蹈海而曰
羞作秦民事異出關而言恥從衛亂雖復星干帝座不
易高尚之心月犯少微終存耿介之志自我太嶽之後
克廣洪業禹至神宗舜格文祖陛下受天之明命光華
日月爰自納麓乃格文祖儀天地以設官象星辰而布
職漢家神鳳慙用紀年魏氏青龍羞將改號上應列宿
咸是異人下法山川莫非竒士所以畫堂甲觀修德日
新廟鼎歌鐘王勲歲委循名責實選衆舉能朝無銅臭
之公世絶錢神之論昔百里相秦名存雀籙蕭張輔沛
姓在何書今日公卿抑亦天授與之為治何欲不遂未
必稽首天師方聞牧馬之術膝行山上始得治身之道
但使帝德休明自強不息甲夜觀書支日通奏周昌桀
紂之論欣然開納劉毅桓靈之比終自含弘高懸王爵
惟能是與管庫靡遺魚鹽畢錄無令桓譚非䜟官止於
郡丞趙壹負才位終於計掾則天下宅心幽明知感歲
精仕漢風伯朝周真人去而復歸臺星坼而還歛詩稱
多士易載羣龍從此而言可以無媿
唐
應臨難不顧徇節寧邦科策薛稷
后克艱厥后臣克艱厥臣是羣龍無首虚已明廷之上
鼷鼠全身深穴神邱之下故有勞於一饋不輟子高之
耕待以二旌無過屠羊之肆懷乎朽馭既識為君之難
跼此春冰未見為臣之易然而夢弼降左風起雲從自
天祐之俊乂將至當今制賢以禄制爵以庸設言不違
式化厥訓霸王騏驥翼天駟而齊衡社稷元龜升帝寳
而負兆猶是幽芳在採雲逸來羈垂倒影之懸光燭重
泉之沉隠故遠臣得離山草比獻野芹瞻望天臺數跡
對曰帝德廣運六臣參其業天道大明五帝陳其序猶
黼黻之章五色鼎鼐之飪五味五靈之效禎祥五音之
和雅樂若乃同義變力古人中求則紀信誑項以免君
王經刎頸以紓國九卿居府王修從赴難之義二國合
圍路中無返言之失漢帝之憚汲黯陳主之畏柳莊社
稷之臣於是乎在恪居爾位勤不告勞則蕭公堂堂吳
漢紏紏馮豹伏於閣下黃公宿於臺上憂公奉國可以
不謂忠乎書戒面從詩詠司直犯顏無隱求福不回周
昌之比漢高同乎桀紂劉毅之方晉武𩔖彼桓靈申屠
剛之軔車鍾離意之排閤史魚是慕直在其中聖人謨
議君子謀道張良之翼漢王郭嘉之協魏主宋武之得
穆之齊高之得禇彦定策決勝謀夫孔多蓬矢桑弧有
志四海飛旌插羽道好二同膠柱豈調絃之術飲冰實
將命之難陸賈南行責蠻夷之失禮陳湯西討誅單于
之暴慢終令趙佗貢職郅支傳首竹帛所載斯其庶乎
謹對
文詞雅麗策苗晉卿
陛下頃與三事大夫議於朝以計天下有竒才異行含
光而不揚其輝詔諸侯咸舉之臣實至愚不通大識循
才審行不副高求臣聞論語曰天何言哉四時行焉百
物生焉孝經曰王者則天之明因地之利以理天下是
以其教不肅而成其政不嚴而理所謂天地設位聖人
成能而保大定功勲業蓋時也逮金石斯緬步驟不同
時有澆淳教隨繁略桑扈谷風之刺三歸八佾之嫌人
用僭忒一至於此陛下嗣守丕緒茂昭大德能使百官
承式萬邦作乂所謂孕虞育夏甄殷陶周革敝移風自
前代未有也陛下乃賜臣策曰皇極之道未敷謨明之
軌尚闕者豈不以採芻蕘之義誠考試之端不宰其功
俯垂下問實陛下謙德也微臣何足以知之制策曰至
如視聽貌言恒若時若會極歸極作哲作乂一以貫之
何方而可者臣聞劉歆以為伏羲氏繼天而王受河圖
則而畫之八卦是也禹理洪水天賜洛書法而陳之洪
範是也故河圖洛書相為經緯八卦九疇相為表裏聖
人行道各保其真若人有乖方數必徵於錯逆政惟協
雅理必應於調和考之咎徵粲然著矣陛下隨陽澤以
著恩慎嚴霜以肅威鷹隼未擊罻羅不施草木未零山
林不伐足可使垂景星而降甘露騰休氣而漏醴泉臣
以為一以貫之其道久矣制策曰禮以餙情情疏則禮
略樂以通感感至則神和理内為同修外為異同異之
用有昧其功人俗未融佇明斯要者臣聞六經之道同
歸禮樂之用爲急孔子曰安上理人莫善於禮移風易
俗莫善於樂董仲舒對策曰王者欲有所爲宜求其端
於天天道大者在於隂陽陽之為德隂之為刑王者承
天意以從事故務德教而省刑罰陛下修先王之好生
存大易之緩死頃者省囹圄去桎梏此則修省刑罰之
謂也臣聞樂以理内為同禮以修外為異同則和親異
則畏敬和親則無怨畏敬則不争二者並行合為一體
揖讓而理天下者禮樂之謂也適時之要斯並存焉制
策曰四時武德制自何君五行文始本之誰代昭德武
德莫辨所尊昭容禮容未詳所出悉請以對用釋余疑
者臣以為斯並漢主之樂載於班氏之書必使究其明
徵考其敏博既勞更僕何易盡言雖敢略而陳之尚未
臻其極也臣聞易曰先王以作樂崇德殷薦上帝以配
祖考古者制宗廟太祝迎神於廟門其義也四時武德
者漢文所作以示天下之安和也而武奏於高廟焉五
行舞者本之周武也秦始皇二十五年更為五行也漢
高祖六年更名曰文始以示不相襲也昭德盛德宣之
所以尊宗廟昭容禮容者出武德文始五行之舞也謹
對
眚災肆赦白居易
聖王以刑禮為大要理亂係焉君子以仁德為大寳死
生一焉故邦有用禮而大理者有用刑而小康者古人
有崇德而遠害者有蹈仁而守死者其指歸之義可得
而知焉在乎聖王乘時君子行道也何者當其王道融
人心質善者衆而不善者鮮一人不善衆人惡之故赦
之可也所以表好生惡殺且臻乎仁夀之域矣而肆赦
宥過之典由兹作焉及夫大道隠至德衰善者鮮而不
善者衆一人不善衆人效之故赦之不可也所以明懲
惡勸善且革其澆漓之俗矣而執禁不赦之制由兹興
焉此聖王所以隨時以立制順變而致理非謂德政之
不若刑罰也然則君子之為君子者為能先其道後其
身守其常則以道善乎身罹其變則不以身害乎道故
明哲保身亦道也巢許得之求仁殺身亦道也夷齊得
之雖殊時異致同歸於一揆矣何以覈諸觀乎古聖賢
之用心也苟守道而死死而不朽是非死也苟失道而
生生而不仁是非生也向使夷齊生於唐虞之代安知
不明哲保身歟巢許生於殷周之際安知不求仁殺身
歟蓋否與泰各繫於時也生與死同歸於道也由斯而
觀則非謂崇德者不為成人殺身者不為明哲矣嗚呼
聖王立教同出而異名君子行道百慮而一致亦猶水
火之相戾同根於冥數共濟於人用也亦猶寒暑之相
反同本於元氣共濟於歲功也則用刑措刑之道保身
殺身之義昭昭可知歟謹對
衣食之源
利用厚生教之本也從宜隨俗政之要也周禮云不畜
無牲不田無盛不蠶不帛不績不縗蓋勸厚生之道也
論語云因人所利而利之蓋明從宜之義也夫田畜蠶
績四者之所宜者多土人之所務者衆故周禮舉而為
條目且使居之者無游情無惰業焉其餘非四者雖不
具學則隨其土物生業而勸導之可知矣非謂使物易
業土易宜也夫先王酌教本提政要莫先乎任土辨物
簡能易從然後立為大中垂之不朽者也若謂其驅天
下之人責其所無強其所不能則何異夫求靡萍於中
陵植橘柚於江北反地利違物性孰甚焉豈直易俗失
宜匱神廢禮而已且聖王辨九土之宜别四人之業使
各利其利焉各適其適焉猶懼生生之物不均也故日
中為市交易而退所以通貨食遷有無而後各得其所
矣由是言之則大易致人之制周官勸人之典論語利
人之道三科具舉有條而不紊謹對
倉廩之實
人者邦之本也衣食者人之所由生也古者聖人在上
而下不凍餒者非家衣而戶食之蓋能為之開衣食之
源均財用之節也方今倉廩虚而農夫困布帛賤而女
工勞以愚所窺粗知其本何者夫天之數無常故歲一
豐必一儉也衣食之生有限故物有盈即有縮也古人
知其必然也故敦儉嗇以足衣務儲蓄以足食是以堯
有九年之水湯有七年之旱野無青草人無菜色者無
他故蓋勤儉儲積之所致耳故曰前事之不忘後事之
元龜也當今將欲開美利利天下以厚生生烝人返貞
觀之升平復開元之富壽莫先乎實倉廩均豐凶則耿
壽昌之常平得其要矣今若升聞率循舊制上自京邑
下及郡縣謹豆區以出納督官吏以監臨歲豐則貴糴
以利農歲歉則賤糶以䘏下若水旱作沴則資為九年
之蓄若兵革或動則餽為三軍之糧可以均天時之豐
儉權生物之盈縮循而行之實百代不易之道也虞災
救弊利物寧邦莫斯甚焉然則布帛之賤者由錢刀之
壅也苟粟麥足用泉貨流通則布帛之價輕重平矣抑
居易聞短綆不可以汲深曲士不可以語道小子狂簡
不知所以裁之莫究微言空慚大問謹對
山西通志卷二百十七
