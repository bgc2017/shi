山西通志卷五十九
古蹟(三)
寧武府
寧武縣
小平城北魏紀代王猗盧登平城西山觀望地勢乃更
南百里於灅水之陽黃瓜堆築新平城晉人謂之小
平城尹耕三平城考夫平城有三皆在冀北一曰平
城古城也漢高圍白登之所至者為今大同一曰新
平城拓跋猗盧新城也其子六修之所居者在今馬
邑縣北一曰小平城亦古城也秦蒙驁之所拔者今
神池少南寧武關地也小平城見吞於秦而兩漢無
聞新平城見據於六修而魏不復見獨平城為魏都
復為鎮稱京置府至今顯焉
汾陽宫城周六里四十一步明即舊址改建寧化守禦
所今名寧化故城
天池城即天池縣唐龍紀中李克用表置宋熙寧中省
故憲州舊唐志龍紀元年置又於樓煩監西一里置樓
煩縣開元四年王毛仲築郡城
元池故縣舊唐志龍紀元年於憲州東六十里置宋地
理志咸平九年省入静樂
汾陽故縣六度故縣唐地理志武德四年置六年省
天池監西南三十里唐貞元十五年置
元池監唐置牧監
班氏故居漢書班氏自秦時遷晉代之間至壹避地於
樓煩以財雄邊壹曾孫左曹越騎校尉况徙昌陵况
子伯為定襄太守上書願過故郡上父祖塚有詔太
守都尉以下會因召宗族各以親疎加恩施散數百
金北州以為榮長老紀焉
汾源宫西北六十里隋煬帝立汾源宫大業十三年劉
武周陷樓煩據汾陽宮即此唐志云隋故宫
孔河館舊唐志在憲州西南五十里龍紀初置天池縣
於此乾元後移於安明谷口道人堡下
托邏臺在寧武關宋王侁使人望楊業處又有橐蓮臺
在寧武關
周武池在寧武關
偏關縣
吳城南三十五里俗傳吳王城
昆新城樹頽水西逕故城南北俗謂之昆新城
武寧故縣縣東一里舊址土城北漢名韓廣嶺遼乾亨
四年改置武寧縣後更名偏頭關置武節將軍樞密
院判守之明洪武中鎮西衛指揮張賢改築於西原
距舊址里許
周太祖故居魏天興初遷豪傑於代都宇文陵隨例徙
居武州遂為其郡縣人陵曾孫即太祖
寧遠故縣北齊天保六年於朔州西置招遠縣唐乾元
元年改今名遼因之有寧遠鎮金隸武州
昭君墕西北二十里相傳明妃過此遺一足痕於石盤
偏頭砦北漢主劉鈞天會元年城偏頭砦於韓光嶺之
上即今關城宋隸火山軍
蕭刺史亭臺蕭融金時刺武州嘗於東靈山建亭臺
九龍寺碑西北四里相傳唐尉遲敬德監修今碑存
神池縣
新城三關志新城在今神池漢為鴈門郡晉改為新城
縣後唐李克用生於神武川之新城即此隋末劉武
周建都於此今址存東魏興和三年四月蠕蠕阿那
瓌遣使迎蘭陵郡長公主於新城之南
神池古城縣東南蹟微存
桑乾故郡隋志鄯陽縣有後魏桑乾郡後齊置朔州遼
志齊天保六年置朔州在今州南四十七里新城
神武故縣遼志魏置晉改新城後唐太祖生神武州之
新城即此初隸朔州後置州并寧武為一縣
尖山故縣後魏屬神武郡今朔州南百餘里有神武尖
山
黃花堆唐元和中朱邪執宜保神武之黃花堆即此
姜女石西三里海子梁有方石一廣盈畆中有石窟旁
有女子足跡相傳孟姜女夏日坐哭於此窟有泉名
姜女井
鐡爐西五里相傳尉遲敬德造鎧甲於此
五寨縣
武州城周五里二百步本趙武州寨漢為鴈門郡武州
縣晉改縣曰新城遼金曰武州治寧遠縣明洪武初
仍置州隸大同府後革今城存鎮西為屯留堡遼志
武州宣威軍趙惠文王置武州塞魏置神武縣唐末
置武州後唐改毅州遼重熙九年復武州號宣威軍
尹耕武州考古有兩武州其一為州即漢之下落縣
今宣府也其一為縣即漢之武州縣今偏頭關地也
漢元光二年六月單于將十萬騎穿武州塞即此
古角城東北三十里有故城
遮魯城一名武王故城西北四十里唐李克用分兵駐
遮魯城扼李鈞即此
中陵故縣前漢屬鴈門郡後漢屬定襄闞駰十三州志
善無縣南七十五里有中陵縣
殊頽故縣北魏置隸神武郡今有樹頽水
祁連池管涔山天池之東魏爾朱榮傳秀容界有池三
所在高山之上清深不測相傳曰祁連池魏言天池
也榮父新興曾與榮游池上忽聞簫鼓之音新興謂
榮曰古老相傳凡聞此聲皆至公輔吾今年已衰暮
當為汝耳汝其勉之齊後主武平七年冬十月大狩
於祁連池池潛通桑乾河相傳魏孝文以金珠穿七
魚放池中後於桑乾河得之又以金縷著箭射池巨
鯨亦於桑乾河獲所射之箭
韓信洞西四十里
韓家樓官樓西北六十里又北二十五里河兒西北四
十里店嶺及小河頭西北五十里白草莊胥有官樓
馬蹄蹟東北三十里馬蹄山相傳尉遲敬德遺蹟
金武州刺史完顔玖珠碑貞祐二年十一月殉城贈臨
海軍節度使驃騎衛上將軍仍令立碑歲致祭
金武州軍事判官唐古博克遜碑貞祐二年偕九住殉
城
澤州府
鳳臺縣
高都城東三十里秦漢置縣後魏建州治此北齊為高
都郡後廢周為建州唐為蓋州今廢為村水經注白
水出高都縣故城西所謂長平白水也
漢高城東南一百里即酈食其勸漢王所謂杜太行之
道也址存
長連城東北五十里白羊泉魏孝文由龍門入洛陽即
此
故建州新唐志武德元年置建州六年廢
晉城故縣東三十里今名高都村相傳韓趙魏三分晉
地晉公奉祀於此舊唐志武德三年於古高都城置
晉城隸建州六年建州廢徙蓋州来治九年省丹川
蓋城入晉城今名高都村
陽阿故縣北五十里在大陽鎮前漢置郡後漢為陽阿
侯國魏土地記建興郡治陽阿縣
丹川故縣府治内即後周高都縣也隋開皇十八年改
名丹川為澤州治唐省入晉城
桑林侯山程明道遺書澤州北望有桑林
垂棘縣東南漢志高都志博物志胥謂垂棘之璧出此
馬牢川南二十里五代時李讜圍城李筠追擊於此
巴公原北三十里周世宗自將禦漢兵處
琵琶泓宋楊謨詩晉城出郭十餘里嫩柳山花滿巖麓
蒼苔蹭蹬步亦艱百丈懸崖掛層屋老僧正睡門不
開習習隂風起幽谷耳聵不聞琵琶聲但見一泓春
水綠
媧皇窟城東浮山北谷中相傳煉石補天處山有伏羲
廟崔伯易感山賦序太行一名皇母一名女媧
禹跡在城南大行山相傳郡南龍門峽禹所鑿也
伊尹空桑在縣北伊侯山相傳伊尹生此或曰從成湯
禱雨至此
回車轍南四十五里天井關石上轍深尺許長百餘步
相傳孔子適晉聞趙鞅殺鳴犢舜華遂旋車後晉人
立廟蓋昔時迴轅處也
狄梁公望雲處太行絶頂唐狄仁傑自汴州參軍遷并
州法曹時親在河陽登山反顧見白雲孤飛曰吾親
舍其下瞻望久之今名横望隘
程子鄉校宋治平間明道先生令晉城建鄉校七十餘
民間子弟親為正句讀又立社學凡數十所
白石先生洞城西南三十里玉仙山
仙人詩蹟在月院山怪石壁立數丈鐫詩其上署仙人
李題
宿鳳臺北四十里李村相傳晉太始元年鳳集高都之
北
擲筆臺青蓮寺石高數丈頂平若砥晉釋慧遠注湼槃
經成擲其筆曰若疏義契理筆當駐空已而果然後
人因名
北樓唐陳子昂登澤州城北樓有詩
梳洗樓東板橋村世傳樂氏二仙女居之有記
鶴鳴堂東南隅金状元李俊民故居元世祖潛邸時徵
之令旨刻石又有睡鶴石其形類鶴
清曠亭南五十里太行山今移碗子城内
石佛閣唐陳子昂詩覽勝詩千首登高酒一壺此情誰
管得分付石浮圖
開元鐘後唐李嗣昭勝梁范銅為鐘舊在開化寺今移
元妙觀
神銳營在城内遺愛廂宋咸平五年屯駐鄉兵元祐七
年中建天王廟今為三忠廟
磨盤砦南六十里一名孟良砦
韓營北三十里水北村金末屯駐鄉兵元廢為樂真觀
五營城南關外城門内東西街北隅中和坊元共置五
營今名大營坊每營肖祀天王今存其二
孔子廟庭碑水經注䢴水又東南逕孔子廟東廟庭有
碑魏孝文帝太和元年孔靈度等以舊字毁落上求
修復治中劉明别駕呂次文主簿向班虎荀靈龜以
宣尼大聖非碑頌所宜稱宜立記焉野王令范衆愛
河中太守元真刺史咸陽公高允表聞立碑廟中按
諸子書竝言仲尼臨河而返是非太行迴轅之言也
碑云魯國孔氏官於洛陽因居廟下以奉烝嘗斯言
至矣蓋孔因遷山下追思聖祖故立廟存饗耳盖猶
劉累遷魯立堯祠非謂迴轅於此也
宣和尚書省牒後唐李繼韜攻澤州守將裴約死之宋
宣和四年敕封侯爵列之祀典有尚書省故牒金刺
史許安仁書牒文勒石并為之記
金翰林侍讀學士王晦碑晦高平人貞祐初殉節順州
贈榮禄大夫樞密副使仍命有司立碑歲時致祭
元重修廟學記金状元李俊民撰文
二程先生祠堂記祠建州學中元郝經撰文
高平縣
長平城西北二十一里秦白起坑趙卒處南北五十里
東西二十餘里悉秦趙故壘北齊置長平郡上黨記
長平城在郡南秦壘在城西二軍共食流水澗相去
五里
光狼城西二十里今為強營村史記白起攻趙拔光狼
城
故關城北二十五里秦時城今里名故關
羊頭城魏志泫氏有羊頭城
高平城魏志永安中置高平縣治高平城
蓋州城東十里即今米山鎮唐武德初置天寳間廢
泫氏故縣縣西二十里竹書紀年晉烈公元年趙獻子
城泫氏後魏析置高平今王報村猶稱舊縣水經注
泫氏故城南世祖建武六年封萬普為侯國
長平亭後漢志泫氏有長平亭
棄甲苑縣北店頭王莊等地時得長平戈頭長平箭頭
銅製博而利乃趙軍所棄也李賀長平箭頭歌漆末
骨灰丹水砂淒淒古血生銅花
省冤谷白起坑趙軍處舊名殺谷唐志明皇幸潞州更
名金皇統元年縣令王庭直有省冤谷掩骼記
廉頗屯東十里營防嶺傳為廉頗屯軍地距嶺百步有
古戰場
高華府東四十五里即今建寧鎮縣志唐高宗開府於
此開元初廢按唐高華府在晉州乃居府兵之地澤
州五府丹川永固安平沁水白澗皆不名高華當繇
高都誤傳
益國鐡冶西十里王降村元太德間置明洪武時徙置
縣北二十里永樂中廢址存
神農井北四十里羊頭山神農嘗五穀於此
白起臺西六里髑髏山白起築此覘趙軍水經注秦坑
趙衆收頭顱築臺於壘中因山為臺
空倉西南四十五里空倉山相傳白起詭運米置倉以
紿趙括
五音洞東二十五里唐僧大愚審音洞中常聞五音之
聲
周世宗戰場南三十里澗橋外世宗敗北漢主劉崇於
此土人名輸場
靜居院宋西京致仕張郎中故宅今為靜居村有四堂
彝心會徵清白金蘭宋韓琦嘗題詩寄焉
李游仙讀書處縣南十里山陽舊有鐘金時游仙掘地
得之聲聞數十里
賈魯宅西三十里今長平驛
王叔和藥碾晉太醫令王叔和居王寺村今土窰藥碾
俱存
唐武少儀移丹河記碑在丹河側唐貞元七年屯留令
平原明濟假領高平建水神祠列樹建亭武少儀為
文記之今碑石尚存
宋文廟記碑善治坊西街元祐三年九月二十五日奉
議郎權知高平縣事兼兵馬都監飛騎尉張特記并
書立石按記云吳道子畫孔子為魯司寇時像二本
乘車而羣弟子從者謂之圖立而顔淵侍者謂之小
影司門郎中王伯瑜傳小影於仙源孔氏蓋孔子四
十七代孫襲封衍聖公蒙之所蔵也樣(譌)州摹石學
中高平建學彷州像摹於廟壁古今聖像獨此為真
宋贈大中大夫張宗古神道碑在通義南祕書正字秦
垣撰
金文簡公李晏神道碑在北陳許安仁撰文
金武寧軍節度使張師潁墓表在玉井西刺史侯大中
撰
元淮西道廉訪司宋翼墓誌在高良西學士歐陽元撰
陽城縣
濩澤西三十里嶕嶢山下墨子曰舜漁於濩澤穆天子
傳天子四日休於濩澤淮南子舜釣於河濱濩澤應
劭曰澤在縣西北沁水東逕故城南漢之澤氏縣通
典澤州因濩澤水為名即濩澤城漢縣唐初澤州治
此
屯城東北三十五里秦白起駐兵於沁河濱北為武安
南為屯城左山右澤險固可憑
澤州城舊志為濩澤故城考唐書即今縣治縣志又為
勣州城
陽陵故驛即縣治也縣志後魏興安初移濩澤縣於此
尋改名陽城按魏志無陽城縣水經注陽陵城即陽
阿縣之故城也漢高帝七年封卞訢為侯國魏土地
記建興郡治陽阿縣陽陵當為陽阿
陽臺宮天真誥王屋山仙之别天所謂陽臺李濓記唐
司馬承徽修真地也明皇御書寥陽殿三巨字東為
白雲道院白雲即徽别號也
王屋山第唐李嶠於王屋山第之側雜構小亭詩曰引
泉聊漲沼築磴且通蹊
青蘿齋東九十里青蘿河畔唐岑參讀書所有南池夜
宿思青蘿舊齋詩早年家王屋五别青蘿春安得還
舊山東溪垂釣綸
萬松堂西北四十里伏虎山金刺史楊廷秀記
午壁亭當在陽阿縣南澤州西界水經注所謂沁水流
逕午壁亭而南者也
清風亭東關青陽坊北下有玉泉元丞相托克托子圖卜
紳建進士衛元凱記
石門東北五里兩山中劃有斧鑿痕澤水流其中傳為
禹跡距底柱析城不遠
煙蘿子洗參井陽臺宮東北李濂記晉天福間煙蘿子
得異參於山舉家食之上昇又登十八盤至躡雲嶠
有煙蘿子登仙石
宋敕建壽聖院碑西北四十里中書門下平章事曾(缺)
撰文
宋縣令張之才詩碣紹聖中去官辭湯廟作詩邑人温
光刻石
金建太清觀碑大定中状元李俊民撰
元縣令李裕治績碑大德中進士張克明撰文
陵川縣
馬武寨東五十里相傳漢馬武屯兵地址存
宋都貺隱居邑南錦屛山名人多訪之結芍藥會
棣華堂城内郝文忠曾大父昆季七人植棠於庭名曰
棣華今為文忠祠按文忠記壬辰之變郝宗殲於許
洛之間陵川故居獨棣華堂與庭中之棠存
蘇墳别業詩人秦略所居元好問送以詩云天隨杞菊
年年新石田茅屋連蘇墳
落鴈池元郝經故第側擬汴金明池也郝文忠使於宋
北還之歲汴中民射鴈金明池得帛書云霜落天高
恣所如歸期回首是春初上林天子援弓繳窮海纍
臣有帛書中統十五年九月一日放鴈獲者勿殺國
信大使郝經書於真州忠勇軍營新館是時南北隔
絶不知中統之久改至元也事詳元史及宋濓題後
金元貞白書院古賢寺傍
七状元祠東川旁有山曰状元峰祠建山下按吉祥院
碑宋崔有孚十五歲鄉貢第一二十五歲状元及第
蘇村墓表金武明甫貞元中状元及第明甫猶子武
天佑承安五年状元及第天佑弟天和泰和中状元
及第仕林莊墓表趙安時字全老號東岡正隆間状
元及第官至中順大夫南京路兵馬都總管上騎都
尉天水縣開國子食邑五百戸賜紫金魚袋安時弟
安榮状元及第又晉寧路李俊民状元及第嘗避兵
邑之嵩山故建七状元祠於東川
古履跡東二十里箕子山麓石上有巨人跡相傳箕子
避地於此及武王延訪易履而行石跡存
金郝晉卿墓碣銘北三里楊大坂門人元好問撰文
金劉景元墓碑元郝經有讀鄉先生劉景元碑詩
元郝文忠公墓碑銘在虎頭山原大德三年翰林學士
閻復撰文
元追封隴西郡侯神道碑縣東秋樹窊嘉議大夫禮部
尚書孫男廷實撰文至元三年冬十二月立石
沁水縣
原伯故城西北里許周原伯封國也後趙衰為原大夫
張五典曰舊志謂文王第十六子封原即此左傳註
原在沁水西北今按國語及淮南子諸書原與温固
接壤也温即今温縣樊陽皆在濟源屬河南懷慶府
原安得獨在此地乎盖沁水南流入河亦經懷慶所
云沁水西北者盖指彼處言也叔虞封唐在今翼城
縣與沁水相去甚近故云屬唐路史后杼居原杜預
云沁水西北有原城今河内軹縣夏季以原侯夸師
者當與張五典說互參之
武安城即今武安村武安君白起駐兵於此壘存李夢
陽詩孤城突如塊據山瞰流水誰能經營之無乃秦
白起
馬邑城東二十里馬邑村世傳白起牧馬處今馬圈溝
明李夢陽有詩李莊村北又有馬踏營
王離城東北七十里王壁村王離擊趙據險築此何景
明有詩
沁城北魏志河内郡沁水縣治沁城
沁水故城南三十里今名故城村
端氏聚東四十五里韓趙魏分晉遷晉君於端氏聚即
此按端氏聚非端氏城也端氏聚晉君遷處端氏城
即今端氏鎮在縣東九十里唐徙澤州治於此明李
夢陽詩繋馬荒城下空翠圍峰巒一聞端氏名懷古
生長歎
端氏故縣端氏鎮西北三十五里西城唐武德八年徙
澤州治此貞觀元年徙治晉城元併入沁水址存
永安故縣舊唐志元魏置隋改為沁水
舜田南九十里歴山又有可陶谿在歴山西北
燕丹砦東一百三十里故縣村西世傳燕太子丹駐此
南陽忠義寨南五十里亦名岳將軍寨宋紹興十年秋
岳飛使梁興會兩河忠義敗金人於沁水即此土人
築砦拒金以待飛援一在白華村東一在南陽村一
在漢封村北一在板橋村西南一在尖山峰下一在
端氏東北一在縣治西壘間存
洪谷唐末荆浩居此自號洪谷子為畫家正宗世稱荆
關董巨非夏珪馬遠比也
石樓南二里山半有石樓因名明戸部尚書李瀚自號
石樓居士
讀易龕在板橋村元王惲被藩府檄伐石於此公暇讀
書
東樓明常明卿建自號樓居子託仙人好樓居之意
蒲州府
永濟縣
虞都古城在城東南周九里一百三十步
陶城北三十里淮南子陶於河濱期年而器以利河濱
在蒲州陶城北有故陶城南距歴山甚近故孟津有
陶河之稱水經注陶城在蒲坂城北一說河濱在濟
之鄆城蓋以東夷之說也夫帝冀人而虞歴山陶城
皆在冀蓋初耕於野未必遠去父母也
晉陽故城東四十里今名晉城綱目書秦取晉陽即此
永樂城城東南一百二十里後周置永樂郡後省入芮
城唐武德初分芮城置永樂縣屬芮州後屬河中府
宋罷縣為鎮其地有降生臺相傳侯道華昇仙處
越城北門外周一百三十步西魏大統四年造浮橋九
年築城一云魏豹所築盛兵蒲坂以塞臨晉
長春宮城唐馬燧討李懷光賊將徐廷光守長春宫城
降燧
西關城柵在城西五季乾祐間漢將郭威遣白文珂克
河中西關城柵於河西蓋城在黃河西岸以護蒲津
浮梁者昔屬河中
基城南八十里年代無考址存
蒲坂故縣城東五里漢志雷首山在南故曰蒲莽曰蒲
城應劭曰秦始皇東巡見長坂故加反云孟康曰晉
文公以蒲賂秦秦人還蒲於魏魏人喜曰蒲反矣故
曰蒲坂也按蒲坂一名蒲陽綱目周顯王四十一年
秦客卿張儀伐魏取蒲陽集覽今河東蒲坂縣是也
河東故縣西北隅宣化坊隋開皇十六年析蒲坂縣置
大業初併蒲坂入焉今改建按察分司其前有鐡人
二相傳唐明皇幸此臣民鑄金以志榮幸
舜宅宋山川記蒲坂城中有舜廟城外有舜宅
舜井舜廟後東西二井類林瞍填井後兩目方瞽宋太
平御覽舜為父淘井取金銀置罐中與父母皇甫謐
曰河東有舜井宋真宗祠汾隂幸舜泉下詔曰朕以
巡省蒲坂歴覽舜泉欽孝德以升聞考遺跡而尚在
宜加表稱用表敦風乃賜名曰廣孝泉復汲泉水徧
頒著位大中祥符五年命王欽若撰廣孝泉記
雷澤南四十五里雷首山下相傳舜漁於此
總章一曰總期尸子有虞曰總章商曰陽館陳子昂曰
黃帝合宮有虞總章皆所以調元氣治隂陽也
上庠下庠虞學禮記養國老於上庠養庶老於下庠
注上庠太學下庠小學鄭康成曰虞夏尚質取貴成
物故太學在西小學在東
米廩禮記米廩虞氏之庠也虞氏出於畎畆故特作米
廩藏粢盛之委焉
二妃壇山川記蒲坂城外有二妃壇西征記同蓋祠娥
皇女英處今名娥英陵在蒼陵谷山之上
沙丘亭後漢志蒲坂有沙丘亭孔安國曰在河曲之南
河曲南六十里黃河之曲春秋秦人晉人戰於河曲杜
預注河曲在河東蒲坂縣南
望鳥灘儲光羲有河中望鳥灘作貽呂四郎中詩
昆田漢書武帝行幸河東詔曰朕禮首山昆田出珍物
化或為黃金應劭曰昆田首山下田也武帝祀首山
故神為出珍物化為黃金
匼河故鎮南五十里譚郭村遺址存今有匼河舖
孝弟鄉節義社敬愛里唐貞元中永樂姚栖雲廬
墓縣令蘇轍以俸錢買地開阡刻石表之河中尹渾
瑊上其事詔加優賜表其門名其鄉曰孝弟社曰節
義里曰敬愛姚氏自唐訖宋十三世同居
上虞里河東姚氏女勝正光中年十五母卒不勝哀而
隕太守崔游申請為塋墓立碑自為製文表其門閭
比之曹娥改其里曰上虞里
韓文鄉朱文公韓文考異王銍以為公生於河中之永
樂有韓文鄉
芳醖監汲河以釀唐武德三年置貞觀十年廢
河東舊驛北百里黃河護岸上今曰道坡俗名古官道
即驛路也後廢徙於城南永豐廂今徙東關明晉藩
官店
首山宫在首陽山漢書武帝紀元封六年春作首山宮
按封禪書黃帝采首山之銅鑄鼎上昇故武帝祠首
山築宫
李樂營條山南漢興平間獻帝渡河幸李樂營河東太
守王邑獻綿帛於此
蒲州宮周武帝宣政元年建
避暑樓在條山棲巖寺隋建
鸛鵲樓在西南城上唐李翰鸛鵲樓集序周太宰宇文
護鎮河外之地築為層樓遐標碧空倒影洪流二百
餘載獨立乎中州以其佳氣在下代為勝槩王之渙
詩白日依山盡黃河入海流欲窮千里目更上一層
樓金明昌中河中府錄事李逵書額
逍遥樓江隣幾志唐太宗題河中府逍遥樓詩昔乘匹
馬去今騎萬乘来
薰風樓在城内唐廣明中王重榮建舊名克復樓宋真
宗祀后土幸蒲嘗登樓以舜故都更名陳堯叟撰記
綠莎廳唐河中府有綠莎廳治
呂洞賓故宅城南永樂鎮唐即其地為吕公祠元為純
陽宫
白樓盧綸有九日奉陪侍中宴白樓九日奉陪令公登
白樓同詠菊詩楊巨源酬盧員外詩舜城風土臨清
廟魏國山川在白樓一作白鶴樓
郎君谷穆宗時太原王起節度河東其子龜字大年廬
中條山谷中起草堂與山人道士遊朔望一歸省州
人號為郎君谷
黃龍莊唐長慶元年四月河中節度使李從珂閱馬於
黃龍莊衙内指揮使楊彥温閉門拒之從珂止於虞
鄉以聞
樂安莊在東關古城東北隅宋樞密直學士薛俅致仕
歸築因其封郡名曰樂安有南北二園名其堂北曰
逸老東曰三經西曰無無又有明月臺
飲亭司馬温公和邵不疑校理蒲州十詩有飲亭亭有
流杯渠有湧泉石
望川亭城南中條山上宋建
瑞雲亭中條山上宋建
觀河亭城西黃河岸宋建
玩月臺古城東北隅相傳宋金吾遊憩地
雙市門在城東古城金元帥左都監侯小叔復河中府
殺元石天應於此又有樂李山寨亦侯小叔駐軍處
四桂堂金李獻能貞祐三年辭賦進士第一從兄獻卿
獻誠從弟獻甫相繼擢第故李氏有四桂堂
環勝樓金李獻能有河中環勝樓感懷樂府
鐡牛城外黃河岸上唐志開元二十二年鑄八牛東西
岸各四以人策之牛旁有山入地丈餘皆鐡也并鐡
柱十六夹岸為浮橋今西岸缺其一舊沒於河
薄山石刻北魏太祖天興二年二月車駕從破高車還
次薄山刻石記功
薄山石壇北魏太宗永興五年秋七月幸薄山登觀太
祖遊幸刻石頌德之處乃於其旁起石壇而薦饗焉
賜從者大酺於山下
首陽山碑唐皮日休撰
河瀆神廟碑唐中書令汾陽郡王郭子儀建王延昌撰
文
唐新修文宣王廟記碑常仲孺撰文貞元五年秋仲上
丁河中元帥司空侍中咸寧王渾瑊立石
宋李將軍墓碑宋荆國王安石撰在城北陶邑鄉仙觀
里紫金山北
廣孝泉記碑明張四維跋廣孝泉記云宋真宗謁舜廟
名雙井曰廣孝泉命樞臣王欽若作記鐫碑廟中嘉
靖乙夘地震碑泐裂不可復豎萬歷癸未河東道王
基令判官嚴汝聘别礱一石錄碑文鐫豎原所
臨晉縣
瑕城漢書郡國志解有瑕城地道記左傳文公十三年
詹嘉處瑕杜預注在猗氏縣東北日知錄晉有二瑕
其一左傳成公六年諸大夫皆曰必居郇瑕氏之地
杜氏曰郇瑕古國名水經注涑水又西南逕瑕城京
相璠曰今河東解縣西南五里有故瑕城是也杜以
郇瑕為一地酈以為二地在今之臨晉縣境其一僖
公三十年燭之武見秦伯曰許君焦瑕朝濟而夕設
版焉解焦瑕晉河外五城之二邑文公十二年晉人
秦人戰於河曲秦師夜遁復侵晉入瑕解以河曲為
河東蒲坂縣南則瑕必在河外十三年晉侯使詹嘉
處瑕以守桃林之塞按漢書地理志湖故曰胡武帝
建元元年更名湖水經河水又東逕湖縣故城北酈
氏注云晉書地道記太康記並言湖縣漢武帝改作
湖其北有林焉名曰桃林古瑕湖二字通用禮記引
詩心乎愛矣瑕不謂矣鄭氏注云瑕之言胡也瑕胡
音同故記用其字是瑕轉為胡又改為湖而瑕邑即
桃林之塞也書放牛桃林之野注在華山東今為閺
鄉縣治而成公十三年伐秦成肅公卒於瑕亦此地
也道元以郇瑕之瑕為詹嘉之邑誤矣按郇瑕本二
邑左傳晉人謀去故絳諸大夫皆曰必居郇瑕氏之
地此特約略之辭如鄭所稱虢檜之間其他則稱郇
不稱瑕稱瑕不稱郇如秦伯納文公晉師退軍於郇
秦晉之大夫盟於郇富辰曰畢原酆郇文之昭也皆
止稱郇文公十二年秦侵晉入瑕十三年晉侯使詹
嘉處瑕以守桃林之塞皆止稱瑕而下泉之詩但稱
郇伯成公元年瑕嘉平戎於王亦但稱瑕以此知瑕
郇非一地而合舉者之多誤也若瑕城有二自當以
日知錄為正
桑泉城東北十三里左傳僖公二十四年晉重耳濟河
入桑泉杜預注在解縣西二十里北魏志南解縣有
桑泉城舊唐志隋分猗氏置桑泉縣縣志東北十五
里今亭東村南小蓋原即其處其下為泉子溝若隋
桑泉縣治即北解古城非此桑泉也
北解故城東南二十里夹城有城東城西二村舊志云
即西漢解梁誤按城即桑泉縣之故治魏太和十一
年始置北解隋開皇十六年改置桑泉明隆慶五年
居民於城内獲桑泉縣印一方尤可證北解桑泉無
二城矣
段雄城東北十九里接峨嵋原
温泉故縣唐志本桑泉武德三年析置温泉縣九年省
天寶十三載更名臨晉
齊王寨西北十里齊王村東南黃河岸東即韓信擊魏
盛兵欲渡處
柳子厚上馬石在故市鎮中相傳子厚上馬石子厚解
人故居近此
唐福州團練薛謇神道碑銘在峨眉原墓前開成元年
樹碑劉禹錫撰文
金規措使陳仲謙墓誌銘北原嶷山下正大中元好問
撰文
元昭勇大將軍謝天吉神道碑銘大德七年歲次癸夘
秋七月丁巳朔十有八日立石貽谿先生麻革撰文
虞鄉縣
王官城東十里即王官故壘左傳文公三年秦伯伐晉
濟河焚舟取王官杜預注王官晉地
解梁古城西北三十里五姓湖北址存虞鄉沿革考春
秋解梁地秦漢晉為解縣後魏析置安定縣西魏改
曰南解又改曰綏化隋曰虞鄉水經注涑水又西南
逕解縣故城晉惠公許秦以河外五城内及解梁即
斯城也路史解唐叔後今河中臨晉東南故解城在
桑泉之南虞鄉東三十里城猶屬解僖十五年解梁
以賂秦者非昭二十二年之解後魏為二南解虞鄉
北解臨晉以蚩尤體解名集韻音蟹謬按左傳昭二
十二年王師軍於解杜預云洛陽西南有大解小解
注解音蟹
張楊古城西北四十里一名東張城史記曹參攻魏豹
將軍孫遫軍東張徐廣曰張者地名功臣表有張侯
毛澤之駰按蘇林曰屬河東北魏志北解縣有張楊
城括地志張楊故城在虞鄉縣西北四十里水經涑
水又南過解縣東又西南注於張楊池注云張楊城
即漢書曹參傳所謂東張
綏化故城即古解梁城今名綏化鄉西南五十里
虞鄉故城即新分縣治唐志武德元年置虞鄉縣貞觀
二十二年省以地入解天授二年復置元至元三年
省入臨晉
智城博物記解縣有智邑當即智城
閻使君宅在王官谷舊志使君名寀貞觀間為河東太
守後隱居中條山羅通微貿薪事之俱跨龍仙去
司空别墅宋虞鄉令樂沆司空隱居記中條山中有仙
人别墅壇林泉丘壑之秀堂室亭宇環列左右表聖
山居記云谷之名本以王官廢壘在其側今司空氏
易之為貞陵谿亦曰貞貽云
三詔堂山居記堂曰三詒之堂俞充詩名高人世間三
枉鶴書詔
九籥室山居記室曰九籥之室皜其壁以模玉川於其
間備列國朝至行清節文學英特之士庶存聳激耳
證因亭山居記構亭於西北隅曰證因詩云峰北幽亭
願證因他生此地却容身
擬綸亭山居記證因之右其亭曰擬綸志其所著也
修史亭山居記擬綸之左亭曰修史勗其所職也表聖
嘗著擬綸密史
休休亭在貽谿本濯纓亭也為陜軍所焚復構之易名
休休為耐辱居士歌題於亭之東北楹記云休休美
也既休而其美在焉山居記西南之亭曰濯纓窗曰
一鳴皆有所警宋至和三年虞鄉令樂沆因故址構
亭刻記於上明正德丁夘同知平陽事許莊按俞充
所詠故跡次第完葺有記
覽照亭山居記上方之亭曰覽照暨瑩心亭皆歸釋氏
以栖其徒
瑩心亭山居記懸瀑之亭曰瑩心
東渠亭王官谷東西二渠表聖定法谷中人以時用之
至今不廢
虞鄉縣樓司空圖詩南樓山最秀北路邑偏清
竹逕宋俞充王官谷十詠漸近居士廬溪水流潺湲
石硯表聖云西谷路有石如硯人謂之秦王硯其詩有
云硯石苔平濕明呂柟遊王官谷記登西山觀硯大
如碾盤無口下如尖底
機磴山居記有機磴
雙人石在天柱峰東表聖詩云雙人依木立俞充詩屹
立高峰東峭直如昔賢
表聖影堂俞充詩事去惟山存遺祠臨水曲一曰遺像
堂宋至和中知河中府錢晦命虞鄉令樂沆即其地
構堂設司空表聖像祀之
費君書院五老峰下楊巨源題五老峰下費君書院詩
解向花間栽碧松門前不負老人峰已將心事隨身
隱認得溪雲第幾重
掛鶴臺俞充詩高臺委荒榛追想人如玉明呂柟遊王
官谷記瀑布自天柱峰直下而臺在其左傍鶴二月
来五月生子去
麻長官成趣園金元好問有二詩
了了菴在王官谷元孤雲子李純夫所構擬休休亭也
李孤雲塔在石泉洞南
王禹偁五老峰詩石碣淳化中謫官解梁作是詩元豐
二年二月十一日知河中軍府事曾孫汾刻石
猗氏縣
郇城南十八里城高二丈四垣八門周文王第十五子
封國嘗為州伯故詩云四國有王郇伯勞之蓋其故
國也南三里有涑水故道舊傳為漢猗氏縣故治者
誤元王思誠詩世傳今猗頓本屬古令狐水經注涑
水西逕郇城服虔曰郇國在解縣東蓋郇瑕氏之墟
也
令狐城西十二里令狐村一名令狐戍左傳文公七年
晉敗秦於令狐至於刳首闞駰曰令狐即猗氏刳首
在西三十里縣南對澤即猗頓故居括地志令狐城
在猗氏縣界十五里通典有古令狐城左傳云晉文
公從秦返國濟河圍令狐即此通考同
猗氏故城即猗頓宅縣南二十里王寮村孔叢子曰猗
頓魯之窮士問術於陶朱公告之以畜五牸乃適西
河大畜牛羊十年之間貲擬王公以興富於猗氏故
曰猗頓漢名縣以此路史河東猗氏縣南二十里有
猗氏故城
解城魏志太和十一年置北猗氏縣有解城
對澤南門外即猗頓故居元王思誠詩對澤空城在桑
泉故邑蕪
神羌堡東北十五里峨嵋坡漢高密侯圍安邑定河東
屯兵於此
北平故壘莊武王廟後即城址也討李懷光時築壘版
築之迹異於他處今名故縣
周八士故里北南景村有墓在明隆慶初水澱崩露石
刻籕篆僅辨八士字土人呼八侍郎墳明何東序詩
一室苞四乳八士奠兩間
杜如晦故里南十里即金杜村堡
鳴珂里城内西南三相坊張嘉貞延賞弘靖三世為相
而嘉貞弟嘉祐任金吾衛將軍昆弟每上朝軒蓋騶
導盈閭巷時號所居坊曰鳴珂里後子孫徙居杜鎮
元王思誠過郇城詩馬王存舊廟張相表通衢
崔處士林亭唐王維有詩
南仲故里南十里南家莊按南仲金將判河中府事元
兵至死之
陳克基故里西北二十五里陳翟村
漢故丞相翟公重建碑唐長孫傪撰表云公本汝南上
蔡人值東郡之敗子孫避難西遷改葬於此故諸孫
代為河東猗氏人懷光阻兵松檀蕩然碑碣折墜長
慶二年歲在壬寅八月己未朔二十日戊寅宗長翟
春暨宗人翟皛等同建
萬泉縣
后土城舊志城北里許後魏於此置汾隂縣
薛通城南百步邑人薛通以赫連勃勃東侵率宗族千
餘築城自固距汾隂城八十里唐初因故城置縣址
存
介子推隱處介山巔相傳晉文公封介子推綿上之田
即此有碑剝落祠在孤山絶頂按孤山一名綿山介
山在邑東十五里與汾州介休縣同稱漢書武帝太
初二年詔曰朕用事介山祭后土皆有光應文穎曰
介山在河東皮氏縣東南今萬泉西北境即河津界
為秦皮氏邑是此地介山之名古矣且武帝祀汾隂
禮首山皆在河中府則介山不宜獨在汾州而廣輿
記介子推臨晉人臨晉亦河中府屬以是知萬泉綿
上田之說不為無因
崑崙臺在栢林相傳漢光武登此祀風伯雨師
秦王寨東三里相傳唐秦王取薛萬徹立寨於此
龍栢在縣下生寺相傳光武繋鞭枝成龍形
唐薛尚書神道碑在烏蘇村胥剝落惟神道碑云大唐
故尚書汾陽縣君墓十字尚存夏縣志縣西四十里
有唐尚書右僕射昭義節度使平陽郡王贈太保薛
嵩墓有神道碑乃尚書禮部郎中程浩所撰
宋后土廟記碑西北隅天禧四年五月十五日樹碑右
補闕裴瑾撰
宋御史裴瑾神道碑北二里碑文剝落額云命官故右
補闕裴公神道十字存
金重修宣聖廟碑泰和三年張邦彦撰文
榮河縣
汾隂城北九里周顯王十四年秦伐魏取汾隂即此魏
土地記河東郡北八十里有汾隂城北至汾水三里
殷湯城即汾隂城今有成湯祠
北鄉城北魏志汾隂縣有北鄉城
汾隂故郡隋志舊置汾隂郡開皇初廢
古綸邑左傳夏少康為虞庖正虞思妻之二姚邑諸綸
杜預注綸虞邑博物記汾隂古之綸少康邑後漢志
梁國亦有綸城
寶鼎故縣舊唐志漢汾隂縣開元十一年明皇祀后土
獲寳鼎因改名
巨靈遺蹟循蜚記大古巨靈氏出於汾脽握大象持化
權揮五丁之士驅隂陽反山川居無恒處而跡纏於
蜀李太白詩巨靈咆哮劈兩山洪波噴箭射東海
軒轅掃地壇在后土祠上相傳軒轅祭后土於汾脽之
上明尚書王崇古詩峻宇壓汾湍軒轅掃地壇
龍馬負圖處世傳城南十里河崖上為龍馬負圖處上
設白馬神廟有碑今移置學宫尊經閣上
脽上綱目集覽蘇林曰脽音誰如淳曰脽者河東岸特
堆崛長四五里廣一里餘高十餘丈汾隂縣治脽之
上后土祠在西脽在巨靈坐處汾水西流與河合顔
師古曰以形高起如人尻脽故以名云按脽統名脽
上漢書武紀立后土於汾隂脽上是也一曰葵上顔
師古曰地本名鄈音與葵同彼鄉人呼葵如誰遂轉
為脽耳故漢舊儀云葵上一曰汾脽張敞疏曰昔寶
鼎出於汾脽河東太守以聞一曰魏脽郊祀志汾隂
巫錦為民祠魏脽后土營旁師古曰汾脽本魏地之
墳故曰魏脽也一曰脽丘水經注云汾隂城西北隅
脽丘上有后土祠封禪書曰始立后土祠於汾隂脽
丘是也一曰脽壇通志宋祥符四年上乘金輅法駕
進至脽壇一曰汾隂壇通志宋真宗出脽上后土廟
圖命陳堯叟量加修飾命王旦撰祀汾隂壇頌又曰
靈壇漢書元封四年詔曰朕躬祭后土光集靈壇一
夜三燭又唐開元中祀后土於汾隂太史奏榮光出
河祥風繞壇宋祥符有事於汾隂司天監亦言黃氣
繞壇
鄧丘水經注汾水西徑鄧丘北故漢氏之方澤也賈逵
云漢法三年祭地汾隂方澤澤中有方丘故謂之方
澤丘即鄧丘也
萬歲宫漢書宣帝神爵元年行幸河東祀后土詔曰東
濟大河天氣清靜神魚舞河幸萬歲宮神爵翔集晉
灼曰黃圖汾隂有萬歲宮又五鳳三年行幸河東詔
曰朕飭躬齋戒神光並見或興於谷燭燿齋宫十有
餘刻齋宮蓋宫内致齋之所也李嶠汾隂行云昔日
西京全盛時汾隂后土親祭祠齋宮宿寢設儲供撞
鐘鳴鼓樹羽旗
秋風辭亭后土廟後有漢武秋風辭石刻復建層樓覆
之署曰秋風樓今圮於河水經注漢武帝行幸河東
濟汾河作秋風辭其辭曰泛樓船兮濟汾河是也元
段成已汾水秋風詩一曲劉郎發棹歌歡情未已柰
悲何只今回首空陳迹依舊秋風捲素波
大寧宮在蕭牆北宋真宗有事於汾隂至寳鼎縣奉祇
宫有黃雲隨天書輦詔改奉祇宫為大寧時又詔脽
上后土廟宜上額為大寧正殿元祐中慶成軍使楊
照重修撰記
朝覲壇宋祥符四年命王欽若撰朝覲壇頌祀后土訖
御朝覲壇受朝賀大赦賜天下酺三日
穆清殿在大寧宫内宋真宗祀汾隂齋穆清殿既訖事
大宴羣臣於穆清殿
延慶亭在大寧宫内新修祀汾隂記二月戊午齋穆清
殿召羣臣登延慶亭南望仙掌北瞰龍門
行宮金人在蕭牆前有四相傳宋真宗鑄今移西門外
鎮河明御史蘇祐詩宋帝行宮汾水邊翠華想像杳
風煙金人十二多零落雙立猶看輦道前
唐張說后土神祠碑銘開元二十年冬明皇親祀地祇
命說撰碑銘其詞有云脽上祠者本魏地鄈丘之舊
而漢家后土之宫汾水合河梁山對麓地形堆阜天
然詭異隆崛岉而特起忽盤紆而斗絶景象相傳肸
蠁如在
宋二聖配享碑銘俗稱蕭牆在城内察院東高丈餘廣
三丈光澤堅厚上鐫二聖配享銘覆以垂簷斗拱按
宋大中祥符四年御製汾隂二聖配享銘二聖太祖
太宗也
宋修成湯廟碑銘祥符中殿中侍御史李瑩撰文
遼州
遼陽城北二里相傳祝融氏築魏地形志真君九年併
遼陽入鄉縣孝昌二年復有遼陽城唐武德三年廢
土人於舊址立祝融廟宋張仲尹詩顓頊分封不記
年山河俯仰景依然
古箕城東雲山東址存一載榆社
轑陽故縣舊唐志漢湼縣地魏改轑陽
遼山故縣隋置明初省入州
交漳故縣隋志開皇十六年置大業初併入遼山
義興故縣唐志武德三年置六年省入遼州
許由洞東六十里箕山相傳許由棲此有洗耳泉又傳
益避禹之子於箕山晉先軫敗狄於箕皆此
千畆原東南三十里周宣王二十九年戰於千畆明一
統志千畆原在遼州
趙王臺州東黃草村有石臺相傳趙襄子遺蹟
孫臏伏兵處相傳在馬陵
高歡洞南四十里有石室相傳高歡憩此洞前有高歡
橋
宋晉州兵馬都監馬輝墓銘州西學正榮靳撰文
先軫廟碑金大定十五年知州趙陽撰文
元武略將軍盂州知州劉義神道碑州東南莊村國子
監司業王搆撰文
祝融祠碑元知州特穆爾布哈撰文
和順縣
平城故縣西一百里儀城鎮隋置隸并州金廢為鎮後
復改儀城
古城縣西北址微存周四百八十步
韓信古壘在縣境相傳韓信下趙駐兵於此址存
鹿苑西二里相傳趙簡子養鹿地廣盈十畆
趙王臺西二里一山突起有襄子避暑宫址存
樂毅故里西六十里毅靈夀人燕惠王初避讒奔趙舊
傳家於此
飲馬池在西山相傳石勒飲馬於此
石鼓南三十里石鼓嶺元王思誠詩南嶺風吹石鼓鳴
凝道軒看山樓明王虎谷雲鳳建載虎谷十八詠
金縣令馬克禮德政碑大定中邑進士嚴坦撰文今存
榆社縣
故榆州舊唐志武德三年於榆社縣置榆州六年州廢
武鄉故縣北三十里晉置隸上黨郡唐武德三年廢今
名社城鎮
偃武故縣南三十里唐武德三年析榆社置偃武縣隸
榆州六年省今為魏城鎮
箕城東三十里唐武德八年改遼州為箕州治此先天
元年改儀州中和三年復為遼州今為箕城鎮
堯神崗西南四十里相傳帝堯巡狩登此柴望後人立
廟
丹井在通元觀至正間賈自希煉丹於此
響堂西南十里梓荆山下有石室似甕内有二石像傳
為入其中石聲人聲交應
晉韓王王建立墓碑銘西四十里魚頭村額云大晉故
推誠奉義匡運致理功臣昭義軍節度澤潞遼沁等
州觀察處置等使開府儀同三司使持節潞州諸軍
事行潞州刺史檢校太師兼中書令(闕)一千戸贈尚
書令瑯琊韓王墓銘
元縣令李僎德政碑東岳廟門右至元中翰林學士王
國賓撰文
元重修宣聖廟碑大德癸夘内翰林國史院編修學士
呼延伯起撰
狄梁公碑南三十七里通元觀中
沁州
閼與城史記趙奢大破秦軍解閼與之圍即此漢地理
志閼與聚土人訛為鳴蘇今稱鳴蘇村
甲水城後周陽城縣隋開皇十八年改名甲水唐武德
九年省今為甲水村
義寧故郡北魏建義元年置治孤遠城又置義寧縣隋
開皇十八年改和川縣大業初廢
舊湼縣隋志銅鞮有舊湼縣後周改為陽城
駐蹕臺在鳴蘇村相傳漢高帝擊韓王信駐此
宋祖駐蹕臺征北漢駐此在東北郊外
文中子讀書處在銅鞮山
環翠橋北郭外元丁巳歲宣撫楊惟中建
樂氏二仙像州南靈泉寺中
文中子祠碑在紫金山唐皮日休襲美氏撰
宋建漢夀亭侯廟碑在銅川李漢傑撰文
元修伏牛山廟碑西三十里中統元年國子司業(闕)至
撰文碑云宋權威勝軍康濟元宣撫楊惟中並有廟
記
元沁州長官杜豐神道碑西三十五里中統四年太原
李鼎撰文
元天水侯趙國寶墓碑鉊東山村墓前元統二年直學
士薛友諒撰文
沁源縣
竇建德城縣北昂頭村相傳建德造兵器於此今存四
隅又有鐡爐嶺磨刀嶺相傳胥建德遺蹟在縣東十
五里
沁州故城南門外三里唐地理志本義寧郡天寳元年
更名沁州土人名州西嶺
綿上故城北八十里綿山下即今綿上鎮隋開皇十六
年分介休之南界置綿上縣
招遠故縣唐志武德二年析沁源縣置三年省
安澤故縣魏建義元年置隸義寧郡
和川故縣舊唐志武德二年析沁源縣置
琴仙酒樓東關外沁河之濱與琴泉山相望元建上有
像舊傳真人曾騎白鹿與抱樸真人飲此
僊橋在捨身崖西澗深十餘丈闊丈五尺先師菩薩以
長石横亘其上成橋
唐崔府君墓碣南八里碣載府君名珏唐貞觀進士為
長子令多異政
琴高真人靈泉碑琴泉山南碑云唐永貞間太守祭於
此
宋建天齊聖帝廟碑綿上縣故城南元祐中夀陽令齊
仲馳撰文
金太清觀碑西北隅紫金山之麓大定十四年奉議大
夫行大理司直騎都尉河南縣開國男喬扆撰文
元縣令張德隣去思碑至元中韓子達撰文
武鄉縣
臯狼城西七十里一名湼城智伯求蔡臯狼之地於趙
襄子今為故城村
石勒城一名石勒寨在縣北原上周四百六十步勒嘗
駐兵今建文廟
沮城舊唐志漢垣縣後魏曰沮城後改鄉縣
南垣故州隋志後魏置尋改豐州後周廢
武鄉故郡石勒分上黨置武鄉郡北魏去武字隋開皇
初廢
龍泉故縣縣西湧泉南堂今文廟尚存
南亭川縣南大川後魏太和十五年徙垣縣治此
馬武寨相傳武駐兵處一名驢腦寨
岑彭寨世傳岑彭避兵於此在縣東墨鐙村
石勒故居東河溝北原山下勒生時赤光滿室白氣自
天屬於中庭北原山下草木皆有鐡騎象家園中人
參悉成人状又嘗聞鞞鐸聲
古麻池南二十里小溪名麻池北魏志云即石勒與李
陽所爭者
高歡避暑亭崇城砦東一云在遼州通鑑魏大丞相高
歡擊爾朱兆於武鄉
北魏燕國公王文謨母張氏隧道石明崇禎中於邑東
原得之
宋重修敷應侯廟碑縣東南政和中邑令張綱撰文
元重立武鄉縣碑元貞二年上都路教授李義撰文
平定州
平潭城西北二十五里世傳趙簡子築城址存
栢井城東五十里漢韓信築史記未至井陘口三十里
而舍即其地唐長慶中裴晉公駐兵承天軍分兵置
守宋開寳中改置栢井寨命雲騎尉李温守禦明嘉
靖二十一年重修為栢井堡
廣陽城南三十里漢上艾縣治也後改石艾唐改廣陽
宋徙榆關址存今為寧艾都新城村又西南八十里
有古廣陽城今名廣陽村
葦澤城東北九十里即娘子關隋開皇中置葦澤縣大
業中廢
賽魚城西三十里唐武德八年為受州治貞觀八年州
廢一名廢受州城
承天軍城東北八十五里承天山上唐建承天軍為太
行恒山之界大歷元年河東節度使張開府築長慶
中裴晉公征河朔駐兵於此光化二年朱全忠遣氏
叔琮攻破承天軍七年晉王存勗會趙王王鎔於承
天軍即其地也宋太平興國中廢今名承天都唐李
諲承天寨記開府張公奉璋度地勢籠山截谷繚崇
墉於巖半冠小城於峰嶺帝嘉之錫號承天
女媧煉石處東五十里東浮山上有媧皇廟相傳為女
媧煉石補天處明陸深浮山遺竈記煉石竈尚存山
多産石炭勝他産而所産諸色石亦可燒或云居民
於上元之夕家置一罏實以雜石附以石炭煉之達
旦火熖上屬天為之赤是之謂補天至於今不廢
試劍峰東二十里峰如劍劈相傳韓信下井陘於此試
劍上有信廟元楊先韓撰記趙秉文詩故壘帶烟餘
殺氣荒祠向晚動悲風
董卓壘東北九十里即承天軍址漢董卓為并州牧駐
兵於此北魏志有董卓城明謝榛詩空餘董卓壘不
使後人憐
獵閭村齊顔延之家訓吾嘗從齊王幸并州自井陘關
入上艾縣東數十里有獵閭村
靖陽亭北十里洮水之北水經注靖陽亭故關城也
四賢堂東北隅有四賢遺像明知州趙景先六賢堂記
金季稱趙楊兩先生為二賢至元間知州劉天禄建
祠并升元李遂名四賢堂後遞升王呂自四而五五
而六焉六賢者金禮部尚書趙閑閑秉文吏部尚書
楊文獻公雲翼左司郎中元遺山好問元翰林侍講
學士李文正公冶國子司業王秦溪構中書左丞呂
忠肅公思誠蓋閑閑官於斯遺山文正寓於斯文獻
秦溪忠肅則生長於斯者也
湧雲樓治東北角即崇賢堂趙秉文更名為環翠亭撰
記云樓枕古榆關下建十丈旗袤以五筵廣三之二
窗闥軒豁左挹土門右控大鹵太行犄之羣山迤之
又環翠樓詩山川樓外布井邑掌中看
流杯池南三里金趙秉文修禊之所上下二井
湧泉亭南三里金大定二年州刺史趙秉文建
冠山書院西南八里冠山中元中書左丞呂思誠父祖
讀書於此初名冠山精舍後以宰相言賜額建燕居
殿設宣聖像顔曾二子配又有會經堂德本行源二
齋蔵書萬卷置山長一人為師山中石洞即故址也
學士虞集撰記
雲日樓西北十五里陽泉村元仁宗自懷孟来過此呂
思誠撰碑
知樂亭北八里郗湫上元歐陽玄有記
老君洞承天山半舊名保陽菴相傳老子麻姑仙煉藥
於此元郝天挺麻姑壇詩貯經洞古無遺檢養藥爐
存共舊砂
老君堂後崖石刻石上刻韓愈吳丹過此六字乃使鎮
州宣慰王庭湊時題名也
唐妬女祠銘大歷十三年遊擊將軍上柱國李諲撰并
序
白雞山白雉碑東北三十里五代時李嗣昭過此獲白
雉獻於朝以為瑞碑存
懸泉賦碑舊通志金趙閑閑元吕介軒俱有懸泉賦碑
在故關隘口
元重修崔府君廟碑治東三里翰林學士揭徯斯撰文
元重修靈源公廟碑編修韓粹中撰文
元重修豐濟王廟碑距州三十里中書左丞吕思誠撰
文
夀陽縣
馬首城南一十五里東寧村左傳韓固為馬首大夫今
馬首村
賀魯城西三十里北定都趙簡子築又名故蘆城址微
存城東有簡子祠墓宋韓魏公過此賦詩按尋晉趙
留裔(闕)因得遺封簡子廬
受州城縣東北本晉受陽唐武德三年置受州增築之
貞觀中州廢今治即其西南隅晉太原地記樂平郡
有受陽縣隋開皇十年分州東故受陽置夀陽縣盧
諶征艱賦歴受陽而總轡
燕州城西二十五里輿地圖北齊置今名南煙竹村
晉州故址西北五十里本西張寨高五丈周盈十畆金
志興定四年正月以西張寨置晉州
龍門禹蹟北二十五里石壁相對中通流水壁上鐫八
田安日上一木兩人扶十字
李長者故居方山昭化院之南唐李長者於此著華嚴
論有古松二株傳為手植宋大學士張商英有題文
員逢源楊謨俱有詩
宋新學碑東南隅元祐七年二月初十日右通直郎知
縣事張元淳立石李毅撰文
宋重修夀陽驛舍碑紹聖乙亥秋九月河東節度推官
劉仲适題額夀陽令孟天常書主簿楊旦縣尉趙日
進立石潞州司戸參軍張山撰文
李長者行蹟碑在昭化院崇寧元年七月沙門宗勝立
石
宋學士張商英碑在方山上寺殿壁間
宋敕賜顯教妙嚴長者法號碑在昭化院宋邑宰員逢
源詩比緣守臣章天子念往哲恩澤賁丘衍賜號良
炳灼
宋政襌師行蹟碑方山下知縣事郭瑄撰文
金王雷游方山詩碣在下寺殿壁間時癸未仲秋詩云
車輪馬足徧人間豈意窮荒逢此山
盂縣
厹繇城治東里許春秋仇猶國故墟周九里舊志智氏
滅仇猶置原仇城又縣東桃園村北有仇猶君釣魚
臺韓非子智伯欲伐厹繇而道不通迺鑄大鐘遺之
厹猶之君除道將納之赤章蔓支諫不聽因斷轂而
驅至於齊七日而厹繇亡
臯牢城東三十里趙置周五里舊為上艾北界今名臯
牢村
撫城故縣西百里烏河上川凌井村後魏置撫城縣唐
武德三年改名烏河貞觀元年省
蔵孤洞北三十五里蔵山相傳晉程嬰蔵孤處也
夫子巖北四十里興道村
雲閣縣西邢村尉遲恭監造有碑又芹泉驛相傳有尉
遲恭寄馬莊
說法臺縣九十里相傳李長者說法處
浴疾亭北百二十里温泉旁相傳濟南王有疾求藥山
中有鹿毛已落浴泉復生王亦就浴疾旋愈
仙臺石假村北相傳仙人劉八郎葬此夜晦常如月照
智伯鐘相傳牧民街太湖石下智伯鐘
蛻殼仙槐文廟東側自建學来有之宋大觀碑覆其下
元新修文廟碑治中學士虞集撰文
元蔵山神祠碑西三十里中書左丞呂思誠撰文
樂平縣
昔陽城東五十里左傳昭公十二年晉荀吳偽會齊師
因假道於鮮虞遂入昔陽八月壬午滅肥以肥子緜
臯歸杜預注昔陽肥國都今樂平沾縣東有昔陽城
縣志七國時趙戍此
沾縣城西南三十里漢為沾縣屬上黨郡隋置遼州於
此址微存
追城北魏志沾縣有追城
龍且城東五十里野頭村北址存
倉角城南二十里一名陽濠城址存
庫城東七十里庫城村南址微存
樂平故郡晉置隋開皇初廢
東山故縣隋志開皇十六年析樂平縣置大業初廢入
焉
狀元窰距縣八十里楊趙水旁相傳金時楊雲翼偕趙
秉文肄業於此雲翼明昌五年進士状元及第秉文
大定二年進士至今名楊趙河窰為状元洞
松峰書院元孔克威建中書左丞呂思誠撰記云縣治
南羅莊孔氏作書院於三都别墅蓋羅莊於三都一
社也又近在松子嶺下故名思誠松風書院額又書
夫子燕居殿一楹聞詩聞禮二齋又有松峰書院寄
孔伯儀詩
民安里元國子司業王構游民安里詩鄉社詢遺老川
原訪舊墟何時謀二頃来卜里仁居
龍安寨元王構游民安里詩下馬龍安寨仙人五字詩
白雲君去後翠巘我来時
金楊文獻公神道碑銘正大中左司郎中元好問撰文
山西通志卷五十九
