山西通志卷十四
關隘(六)
澤州府
鳳臺縣
横望隘南八十里太行絶頂南距河内縣碗子城一十
里明洪武二年置巡檢司横望隘以狄梁公望雲
名郭璞注太行山在今河内縣西北即治所轄地
索𨼆太行山在河内山陽縣西北磨盤砦州南
六十里一名孟浪砦將軍砦宋岳飛為張所部將
復新鄉轉戰大捷後梁興渡河會太行忠義亦敗敵
於沁水築砦以待飛戰國策北塹太行之道則上
黨之兵不下又曰左右孟門羊腸在其南盧睪在其
北正義南陽屬韓秦攻之則韓太行羊腸道絶矣括
地志太行山在懷州河内縣北二十五里有羊腸坂
元和志太行陘在懷州北闊三步長四十里羊腸所
經瀑布懸絶實為險隘正義又曰羊腸太行山坂道
名南屬懷州北屬澤州今自碗子城南長平舖至新
店自星軺驛北至河底皆所謂羊腸坂也魏武帝苦
寒行北上太行山艱哉何巍巍羊腸坂詰屈車輪為
之摧李白詩五月相呼度太行摧輪不道羊腸苦羊
腸坂當以碗子城横望嶺為正而正義又曰沁州在
羊腸坂之西是指壺關羊腸坂也若陽城東六十里
羊腸坂交城羊腸山行旅絶少不得附虞坂壠坂九
折坂之例唐會昌三年八月劉稹使牙將薛茂卿
自太行南下拔河陽科斗寨距懷州十餘里九月李
德裕請以王宰兼河陽行營招討使使亟以軍援河
陽兼臨制魏博又奏河陽節度先領懷州刺史常以
判官攝事割河南五縣租賦隸河陽不若遂以五縣
置孟州其懷州别置刺史俟昭義平日仍割澤州隸
河陽則太行之險不在昭義而河陽遂為重鎮東都
無復憂矣乃以敬昕為河陽節度王宰將行營以扞
敵昕供饋餉按明初晉豫分境碗子城隸河南横望
鎮隸澤州而小口亦半隸河内亦即德裕割澤州隸
河陽之意於以見太行為晉疆第一門戶
碗子城南九十里太行絶頂羣山廻環兩崖夾立中建
小城𨼆若鐡甕即宋太祖負石地也明正綂間寧山
衛指揮胡剛鑿石平險車騎差可通焉碗子城關
羊腸所經碗子城懷慶城北太行山頂其路羊腸
百折中有平地僅一畆唐初築城控懷澤之衝其城
甚小故名碗子城山在懷慶府城北五十里山險
峻其形如碗上有古城宋太祖親征李筠山路險
峻多石不可行太祖先於馬上負數石羣臣六軍皆
負之即日平為大道元太宗二年十二月太宗以
中軍自碗子城南下渡河繇河陽進金貞祐元年
元遣將自碗子城南下渡河元至正十八年曹濮
賊王士誠等上太行陷晉寧路平章政事察罕特穆
爾大敗之分兵屯澤州塞碗子城明洪武元年八
月壬申平章楊璟至太行碗子城破其關癸酉澤州
守將賀宗哲遁王世貞馮勝傳從大將軍逹下山
西從武陟取懷慶踰太行克碗子城取澤州遂取潞
州
天井關南四十五里太行絶頂星軺驛北十五里
唐志晉城南有天井關一名太行關通典晉城有
天井關在縣南太行山上關前有天井泉三所通
典關南有大井泉三今謂之百巖可容百家關在井
北故又曰百家戰國策桀之居左天門之險右天
溪之扼羅泌路史帝履癸始遷於上黨之垂羅苹
注所謂天門在澤之晉城太行之上有天門漢建
武二年遣司空王梁北守天井關擊赤眉漢馮異
攻天井關拔上黨兩城宗正劉延攻天井關上黨
太守田邑拒之唐河陽節度使王茂元别遣將營
天井關為賊將薛茂卿所破執四將火十七栅張巨
進攻萬善不能下茂元欲走會日暮賊自潰去詔忠
武王宰以本軍入懷澤行營陳許士剽武賊衆素憚
畏而茂卿負戰勝冀厚賞或言其兵犯王略深朝廷
且怒節益不可至劉稹然之故茂卿失望乃與宰通
十一月偽挑戰亟北委天井關去左右七營皆潰宰
遂焚大小箕村茂卿奔澤州使諜言於宰曰澤可取
吾應於内宰疑不進失期茂卿扼腕悵恨稹聞其貳
召殺之會昌三年十一月戊辰招討使王宰進攻
澤州與劉公直戰不利公直乘勝復天井關甲戌宰
進擊公直大破之遂圍陵川克之杜牧上李司徒
澤潞用兵書河陽西北去天井關強一百里關隘多
山井不可鑿雖有兵力必恐無功若以萬人為壘下
窒其口高壁深塹而與之戰忽有敗負勢驚洛師
天復元年梁遣氏叔琮攻晉出天井關昭義節度使
孟遷降金宗翰趨汴使羅索等自平陽先趨河南
曰若至澤州與薩里博勒和實實遇當與俱進錫實
之前軍三穆昆敗宋兵三千於襄垣遇伏兵二千又
敗之薩喇達破天井關又破步兵於孔子廟南遂降
河陽正大四年元穆呼哩攻天井關人民逃匿山
澤天井溪縣南四十五里天井關注合白水回車
轍南四十五里天井關古建回車廟
柳樹隘東南八十里路通清化鎮明置巡檢司柳樹
店繇鐡橛山西十八盤至柳樹店又東北至陵川奪
火店魏永安三年僕射爾朱世隆自河橋北遁詔
行臺源子恭鎮太行丹谷築壘防之明崇禎五年
流賊紫金梁老&KR0624;&KR0624;在河北修武為官兵追剿遂踰
太行自柳樹口至陵川南馬附城
小口碗子城西繇西梁别徑入山至星軺驛南一十三
里會大同隋大業中上登太行山别開道九十里
以逹河内御史大夫張衡宅悦其林泉留宴三日即
今小口道也
馬牢關梁遣李讜攻李罕之于澤州晉遣李存孝以騎
兵五千救之梁驍將鄧季筠出戰存孝舞矟擒之李
讜敗走追擊至馬牢關馬牢川南二十里
緝麻觜金正大九年破魯都尉烏凌阿呼圖據少室太
平頂御寨招澤人緝麻觜武錄事等二十餘人起汴
攔車鎮雍正五年設把總一員澤州府同知駐劄
金志晉城鎮二周村巴公舊又置星軺鎮
武靳關地形志陽阿有武靳關
巴公原北接高平周村西接陽城黨莊東接陵川
河底天井關北山至河底漸平
高平縣
長平秦壁在城西(正義秦壁一名秦壘今亦名秦長壘)周赧王四十七年
秦使左庶長王齕攻韓取上黨上黨民走趙趙軍長
平以按據上黨民四月齕因攻趙趙使廉頗將趙軍
士卒犯秦斥兵秦斥兵斬趙裨將茄六月陷趙軍取
二鄣四尉七月趙軍築壘壁而守之秦人攻其壘取
二尉敗其陣奪西壘壁廉頗堅壁以待秦秦數挑戰
趙兵不出趙王數以為讓而秦相應候乂使人行千
金於趙為反間曰秦之所惡獨畏馬服子趙括將耳
廉頗易與且降矣趙王既怒廉頗軍數敗反堅壁不
敢戰又聞秦反間之言因使趙括代廉頗將以擊秦
秦聞括將乃隂使武安君白起為上將軍而王齕為
尉裨將趙括至出兵擊秦軍秦軍佯敗而走張二竒
兵以劫之趙軍逐勝追造秦壁壁堅拒不得入而秦
竒兵二萬五千人絶趙軍後有一軍五千騎絶趙壁
間趙軍分而為二糧道絶因築壁堅守(正義趙壁今名趙東壘亦)
(名趙東長壘在澤州高平縣北五里即趙括築壘自敗處)以待救至秦王自之河
内賜民爵各一級發年十五以上悉詣長平遮絶趙
救及糧食至九月趙卒不得食四十六日皆内隂相
殺食來攻秦壘不能出其將軍趙括出銳卒自摶戰
秦軍射殺趙括括軍敗卒四十萬人降秦白起計曰
前秦已拔上黨民不樂為秦而歸趙趙卒反覆非盡
殺之恐為亂乃挾詐而盡坑之遺其小者二百四十
人歸趙前後斬首虜四十五萬人趙人大震四十八
年十月秦復定上黨郡司馬梗定太原上黨記長
平城在郡南秦壘在城西二軍共食流水澗相去五
里秦坑趙衆收頭顱築臺於壘中因山為臺崔巍桀
起今仍號曰白起臺城之左右沿山亘隰南北五十
許里東西二十餘里悉秦趙故壘遺壁舊存焉綱
目質實長平故城在縣西北二十里即秦白起破趙
括處坑卒考趙括追造秦壁即今之省冤谷是也
其谷四圍皆高山聯絡前有一路僅容車馬形如布
袋趙兵既入戰不利築壁堅守秦因建空倉於西山
以紿趙軍趙軍欲出不得括自出摶戰秦射殺之卒
四十萬人解甲降武安君誘入谷口盡坑之考邑坑
卒之處故城在縣西北二十里王報等村俱是其遺
蹟見山川古蹟
省冤谷西北二十里即秦坑趙卒處舊名殺谷唐玄宗
幸潞過此改曰省冤金王庭直省冤谷記城西北
十五里有地曰殺谷乃秦將白起坑趙卒之所細視
其跡於長脛骨間存銅漆矢一入骨寸餘因出矢而
揜之
白起臺縣西六里髑髏山白起所築以覘趙軍頭髗
山縣西南五里秦白起坑趙降卒四十萬唐玄宗命
收頭顱葬於此建骷髏廟有司春秋祀之
空倉山西南四十五里白起詭運米置倉於此以紿趙
括新建巡檢司城
大糧山東十里趙將廉頗積米於此又名米山中多邃
谷積雪春暮不消
營防嶺東十里傳為廉頗屯軍之所背峰面澤有險可
憑去嶺百步許有古戰場
金門山北五里當壘之門
光狼城秦白起伐趙取代光狼城括地志光狼故城在
澤州高平縣今名強營村史記白起攻趙拔光狼
城今聚落尚以秦趙二城為名
故關城北二十五里秦時置後廢今其里尚名故關
長平城西北二十一里北齊置長平郡尋廢後漢志注
泫氏有長平亭史記曰白起破趙長平上黨記曰白
城在郡南山中百二十里長平秦壁晉永嘉三年
東海王司馬越遣淮南内史王曠將軍施融曹超等
將兵拒劉聰曠既濟河欲長驅而前融曰彼乘險間
出我雖有百萬之衆猶是一軍獨受敵也且當阻水
為固以量勢形然後圖之曠怒曰君欲阻衆耶融退
曰彼善於用兵曠闇於事勢吾屬今必死矣曠等踰
太行與聰遇戰於長平間曠兵大敗融超皆死遂破
屯留長子斬獲萬九千級上黨太守龐淳以壺關降
長平關即江豬嶺西北四十里長子縣界(江豬即丹朱嶺)唐志
北有長平關隋仁夀四年十月丙申詔發丁男數
十萬掘塹自龍門東接長平汲郡抵臨清關度河至
浚儀襄城逹於上洛以置關防
高平南高原周顯德元年二月北漢劉旻攻潞州三月
乙酉世宗如潞州以攻漢壬辰次澤州閱兵於北郊
癸巳及劉旻戰於高原敗之追及於高平又敗之丁
酉幸潞州己亥侍衞馬軍都指揮使樊愛能步軍都
指揮使何徽伏誅正月丙申世宗即位劉旻遣使
於遼二月遼遣武定節度使政事令楊衮(遼史政事令耶律敵)
將鐵馬萬騎及奚諸部兵五六萬人號稱十萬來會
於晉陽旻自將兵三萬以白從暉為行軍都部署張
元徽為前鋒都指揮使與遼兵南出團栢丁巳屯梁
侯驛周昭義軍節度使李筠遣牙將逆戰於太平驛
張元徽斬昭義將穆令均筠遁歸上黨三月旻兵逼
潞州引而南世宗曰劉旻少我謂我新立而國有大
喪必不能出兵且善用兵者出其不意吾當自將擊
之馮道等諫怒卒自將擊旻癸巳前鋒與旻兵遇於
高平南之高原旻兵少却諸軍亟進旻以中軍陳於
巴公原張元徽居東偏楊衮居西偏周師亦列為三
陣李重進白重贊將左樊愛能何徽將右向訓史彦
超居中央張永德以禁兵衞帝帝介馬自督戰衮望
周師曰勍敵也未可輕動旻奮髯曰時不可失請公
勿言衮怒而去時東北風方盛俄而遽轉南風旻副
樞密使王延嗣使司天監李義白云時可戰矣旻號
令東偏先進王得中叩馬諫曰義可斬也南風勢急
非北軍之利宜少待旻怒即麾元徽戰元徽擊右軍
兵始交周樊愛能何徽引騎兵先遁右軍潰步卒數
千人棄甲降旻元徽呼萬歲聲振川谷周兵大駭帝
赫怒躍馬入陣引五十人直衝旻之牙帳旻方張樂
飲酒示閒暇及周兵奄至驚惶失次帝親犯矢石督
戰士士奮勇争先馬仁瑀馬全乂及永德等直前旻
趣元徽進兵會元徽馬躓為周兵所殺旻軍氣奪旻
自麾赤幟收軍軍驟退不能止互相蹂躪遂大敗日
暮收餘兵萬人阻澗而守是時劉詞將周之後軍戰
已勝而詞軍繼至復乘勝擊旻兵延嗣戰死旻又大
敗輜重器甲乘輿服御皆為周所獲丁酉帝至潞州
旻自高平被褐戴笠乘契丹所贈黃騮率百餘騎繇
鵰窩嶺間道驅去夜失道山谷間得村民為鄉導誤
趣晉州行百餘里乃覺遂殺導者晝夜兼行所至得
食未舉箸或傳周兵至輒倉皇而去旻衰老力憊伏
馬上馳驟殆不能支僅得循他道以歸是役也衮畜
怒按兵西偏不戰故獨全軍而返周世宗戰場南
三里横澗橋外周世宗敗劉旻於此因名輸場方
輿勝覽四面皆山中有平地曰高平平地乃古戰場
也
石壁關東二十里魏莊西大石坡
空倉山巡檢司西南四十五里接沁水界(縣志右阻倉嶺)明萬
歷三十四年知州賀盛瑞知縣劉應召以空倉兩壁
高山中通小徑請立石城一座寧旅來遠二墩防夫
三十名以時巡徼賀盛瑞空倉嶺堡記高平沁水
之界有嶺曰空倉勢廹兩山之間中通一線之路
米山鎮堡東十里劉龍米山鎮修垣墻記高平之東
南十里許有鎮曰米山居民稠密猶一邑然當澤潞
之衝商賈輳聚百貨咸集
馬村鎮堡西三十里周纂鎮堡西四十里寺莊鎮
堡北二十里換馬鎮堡北四十里野川鎮堡西
二十里丁壁鎮堡南三十里王井堡南十里
趙莊堡北四十里建寧鎮東四十里唐安鎮西
三十五里
陽城縣
鐘鼔山西南一百里雲濛山西垣曲縣界周建德五
年鄢氏公尹昇步騎五千守鐘鼔鎮
傅齊嶺西北七十里沁水縣界文獻通考齊子嶺今
王屋縣東二十里周齊分界處魏正光後汾州吐
京胡復鳩集北連劉蠡升南通絳蜀凶徒轉盛以聞
喜裴慶孫為别將徔軹關入討至齊子嶺東賊帥范
多范安族等率衆來拒慶孫與戰斬多首齊神武
圍玉壁别令侯景趣齊子嶺建州刺史楊檦時鎮車
箱恐入寇邵郡率騎禦之景聞檦至斫木斷路者六
十餘里猶驚而不安遂退還河陽周建德五年大
將軍韓明步騎五千守齊子嶺
皂軍垜口東南八十里孤山東南八十里環萬山中
孤峰突兀旁有聚落為皂軍口要衝河内濟源入陽
城之阨也青蘿河經皂軍垜西入濟源周建德
四年七月將攻河隂命梁國公侯莫陳芮率衆一萬
守太行道
荆子隘南八十里路通濟源明以懷慶衞官兵守之
屯城東北三十五里秦白起置兵於沁河濱北為武安
南為屯城左山右澤險固可憑武安村沁水縣東
一百三十五里明崇禎五年九月流賊自武安犯
縣東客將吳開先敗績於北留死之賊趨澤州
麻婁寨南四十里麻婁山有東西中三峰相距四五里
實不聯屬山勢尖拔小寨山東南五十里勢極高
聳沁水東繞有鳥道裁可容步蒸餅洞在麻婁山
南石壁百丈有竒梯而上中袤百步有竒後有泉可
飲數百人昔人作板橋三十隔今圯順治六年七
月潞安賊喬炳許守信投賊張斗光於陽城麻婁寨
後走西安
王村堡下孔堡北留堡屯城堡沁渡堡上
佛堡潤城堡劉善堡王曲堡美泉堡北
安陽堡
陵川縣
五度關南八十里路通修武輝縣舊志五度之險一夫
可守明初以寧山衛官兵守之後罷
永和隘南六十里路通修武縣明初設巡檢司後裁調
寧山衞官兵守之後復罷唐討劉稹詔忠武節度
使王宰以兵出魏博趨磁州何弘敬即引軍濟漳水
宰相李德裕言河陽兵寡以忠武為援既以扞洛則
并制魏博遂詔宰以兵五千推鋒兼繞河陽行營進
取天井關賊黨離沮德裕以宰乘破竹勢不遂取澤
州以其子晏實守磁為顧望計詔切責宰懼急攻陵
川破賊石會關進攻澤州其將郭誼殺稹降按此
石會即永和隘也
秦嶺西北三十里長子界傳為秦始皇築塞地(詳長子縣嶺即)
(寳應山也)寳應山西北四十里疊嶂層巒時有雲棲其上
山半有古洞
九仙臺西南六十里石臺突起高數十丈上廣下狹攀
援而上金志陵川有太行山九仙山南九十里修
武界望仙樓言望九仙臺也順治六年七月十一
日潞安賊沈烈郭天祐奔往九仙臺
王莽臺東南一百二十里輝縣界晉疆東南極境(一名王莽)
(嶺)
馬武京砦東五十里馬武山周圍百里四壁峭立漢馬
武築砦屯兵於此土人名馬武砦山隂積雪經暑不
消東接河南輝縣石門店至輝縣治一百三十餘里
金興定四年上黨公張開駐兵馬武山
天柱山東八十里山麓至輝縣五十五里
古賢山西南七十里西通鳳臺南通修武
附城鎮南四十里池下鎮楊村鎮南馬鎮路
城鎮
沁水縣
東塢嶺西北四十五里與西鳥嶺對峙西鳥嶺隸翼城
縣唐會昌三年石雄代李彦佐之明日率兵踰烏
嶺破五寨即此嶺也地為潞澤平陽界明宣德四
年置巡檢司
國朝設東塢嶺營(詳翼城)雍正七年巡檢司移駐端氏鎮
而東塢嶺營撥頭目防兵以時巡徼(嶺上四時常有雲氣梅河源)
(出東塢嶺東澗杏河源出東塢嶺南澗)東塢嶺駐防王寨鎮王寨鎮
西至東塢嶺十五里東南至夫妻嶺四十五里夫
妻嶺東至林村嶺五十五里林村嶺至端氏鎮二
十里端氏鎮至玉溪汛四十里
端氏鎮東九十里雍正七年巡撫覺羅石麟題端氏
鎮離縣甚遠又為長子高平鳳臺陽城諸縣往來必
由之道實係山岔要路請移東塢嶺巡檢於鎮以資
彈壓巡緝奉
旨允行嵬山榼山東西相望沁河繞其中嵬山西數
里濱於沁河為端氏鎮端氏砦路史端氏澤之
屬縣西北三十里有端氏故城通典端氏七國時
韓趙魏分晉封晉君於端氏也漢為縣故城在今縣
西通考同
武安鎮東一百三十五里秦白起侵趙屯兵於此故壘
尚存
郭壁鎮東一百三里沁河經鎮東入陽城界郭壁大
砦陳杜諸賊焚毁南砦北砦尚存
老馬嶺東一百五十里空倉嶺北商旅通衢山巖窵僻
上設防兵秋峪嶺東一百六十里高平界在老馬
嶺北路出老馬秋峪之間
祥公嶺東北二百一十里長子界東倪村東北二百
七十里西倪村東北二百八十里十里村東北
二百九十里
固鎮西三十里唐澤潞高文端言固鎮寨四崖懸絶
勢不可攻然寨中無水皆飲澗水在寨東南約一里
許宜令王逄進兵逼之絶其水道不過三日賊必棄
寨遁去官軍即可追躡前十五里至青龍寨亦四崖
懸絶水在寨外可以前法取也其東十五里則沁城
李德裕奏請詔示王逄
中村鎮西七十里東塢嶺營撥兵巡緝
大將村北九十里岳陽界沁河繇村入境
竇莊堡東一百里榼山下卧牛山東為文筆峰又東
數里三峰並列而竇莊在其下堡東濱沁河明天
啟時兵部尚書張五典築崇禎四年七月甲午賊
趙四兒六千餘人東渡山西總督洪承疇等兵逐之
賊入沁水縣縣東北有竇莊故張忠烈銓里居也先
是銓父尚書五典築墻為堡甚堅至是賊犯竇莊五
典已殁銓子道濟道澤俱官京師唯銓妻霍氏守舍
衆議棄堡去霍氏語其少子道澄曰避賊而出家不
保出而遇賊身更不免等死耳死於家不愈死於野
乎且守堅賊必不得志躬率童僕為守禦賊至環攻
之堡中矢石並發賊傷甚衆越四日乃退具避山谷
者多遇賊被殺惟張氏宗族得全冀北兵備王肇生
表其堡曰夫人城六年擊賊於長子賊轉沁水犯
竇莊
辛家河道仁村老母掌西倪村固鎮村
蒲州府
永濟縣
風陵關南六十五里黃河北岸趙村南通潼關唐大歷
初置明洪武八年設巡檢司屬潼關衞
國朝雍正七年巡撫覺羅石麟巡察宋筠題風陵渡
巡檢司向隸潼關衞而駐劄蒲州地方今潼關裁衞
改縣俸工亦歸併潼關縣是巡檢業隸陜省恐晉省
不能責其效用矣請令駐劄渡口兼隸兩省盤詰奸
宄料理濟渡奉
旨允行風陵坡唐志河東有風陵關大歷元年置
通典河東有風陵堆與潼關相對元和志風陵
堆山河東縣南五十里與潼關對太平寰宇記風
陵城在其下閿鄉津去縣三里即風陵故關也縣
志風陵在縣南風陵鄉以風后塚名舊唐書天寳
十一載六月閿鄉縣黃河中女媧墓因大雨晦冥失
所在乾元元年六月瀕河人聞有風雷曉見其墓湧
出上有巨石石上有雙村時號風陵堆女媧亦風姓
水經河水又南至華隂潼關渭水從西來注之河
水歴船司空與渭水會注河在關内南流潼激關山
因謂之潼關河水自潼關東北流水側有長坂謂之
黃卷坂傍絶澗陟此坂以升潼關所謂泝黃卷以濟
潼矣歴北出東㟓通謂之函谷關也邃岸天高空谷
幽深澗道之峽車不方軌號曰天險故西京賦曰巖
嶮周固衿帶易守所謂秦得百二并吞諸侯也是以
王元說隗囂曰請以一九泥東封函谷關郭緣生記
曰漢末之亂魏武征韓遂馬超連兵此地今際河之
西有曹公壘道東原上云李典營義熙十三年王師
曾據此壘西征記曰沿道逶迤入函路六里舊城城
周百餘步北臨大河南對高山姚氏置關以守陜宋
武帝入長安檀道濟王鎮惡或據山為營或平城結
壘為大小七十營濱帶河嶮姚氏亦保據山原阜之
上尚傳故跡關之直北隔河有層阜巍然獨秀孤峙
河陽世謂之風陵戴延之所謂風塠者也南則河濱
姚氏之營與晉對岸秦取魏蒲阪晉陽封陵索
𨼆紀年作封谷括地志封陵在蒲州漢建安十六
年三月馬超韓遂楊秋李璊成宜等屯潼關曹操敕
諸將關西兵精悍堅壁勿與戰秋七月操西征與超
等夾關而軍操急持之而潛遣徐晃朱靈等夜渡蒲
坂津據河西為營操自潼關北渡未濟超赴船急戰
校尉丁裴因放牛馬以餌超軍超軍亂取牛馬操乃
得渡循河為甬道而南超等退拒渭口晉義熙十
三年二月冠軍將軍檀道濟渡河使建武將軍沈林
子攻并州刺史河東太守尹昭於蒲坂不克時武衞
將軍姚驢與昭為表裡之勢夾攻道濟道濟深壁不
戰林子曰蒲坂城堅池濬非旦夕可拔攻之則傷衆
守之則引日不如棄之先事潼關潼關天阻形勢之
地且王鎮惡孤軍勢危力寡若使姚紹據之則難圖
矣及其未至當并力争之若潼關事捷昭可不戰而
自服也道濟從之三月棄蒲坂南向潼關秦撫軍
將軍東平公姚讚屯河上以斷水道遣恢武將軍姚
難運蒲坂榖以給軍士至香城沈林子擊敗之讚单
馬奔還定城時秦河北太守薛帛據河曲以叛黃門
侍郎和都討之聞晉師之要難也兼道赴救未至而
難敗因破裕别將於河曲遂屯蒲坂七月辛亥劉
裕次於陜城辛丑至潼關以寧朔將軍朱超石為河
東太守使與振武將軍徐猗之會薛帛於河北共攻
蒲坂秦鎮東將軍平原公璞黃門侍郎姚和都擊之
猗之敗死超石棄衆奔還潼關鎮東將軍平原公
璞并州刺史尹昭以蒲坂降晉魏太平真君十一
年宋將薛安都柳元景入盧氏進攻弘農詔洛州刺
史張提率衆度崤蒲城鎮將何難於風陵堆濟河秦
州刺史杜道生至閿鄉元景退走東魏天平初遷
鄴齊獻武王使汾州刺史斛律金步騎三萬鎮風陵
以備西寇軍罷還晉陽通典通考東魏静帝天平
四年三道伐西魏齊神武自總大衆至蒲津竇泰自
風陵濟河至潼關高敖曹入武關陷上洛以秦軍敗
没並旋師風陵在潼關北岸相對明崇禎十六年
冬廵撫蔡懋德以三千弱卒日往來奔走於二千五
百里之間猶敗賊大慶渡再敗之風陵渡三敗之吉
鄉渡賊屢犯屢却堅壁守者四閱月而是時闖賊已
破榆林岢嵐告急乃留千人守平陽千人守汾州自
率千人赴太原賊既偵兵離平陽布閒諜訛言賊已
渡河平陽道將以下皆棄城走
國朝順治六年姜黨虞印韓昭宣等陷蒲州八月總制
孟喬芳自潼關渡河諸將根太趙光瑞復蒲州斬首
七千級遂進兵臨晉猗氏斬賊元帥白璋擒監軍道
衞登虞印韓昭宣走據運城九月諸將狄應魁趙光
瑞沈應時根太杜米等攻拔之斬虞印韓昭宣平陽
寇悉平見王士禎孟忠毅神道碑
河曲城南六十里黃河之曲呂相絶秦曰入我河曲
通典春秋秦晉戰於河曲即其地也(通考同)春秋文公
十有二年冬十有二月戊午晉人秦人戰於河曲杜
預註河曲在河東蒲坂縣南左傳秦為令狐之役
故冬秦伯伐晉取羈馬晉人禦之趙盾將中軍荀林
父佐之郤缺將上軍臾駢佐之欒盾將下軍胥甲佐
之范無恤禦戎以從秦師於河曲魏孝武深仗周
太祖乃徵二千騎鎮東雍州助為聲援仍令太祖稍
引軍而東太祖乃遣大都督梁禦率步騎五千鎮河
渭合口為圖河東之計先是齊高祖使都督韓軌將
兵一萬據蒲坂救侯莫陳悦而雍州刺史賈顯送船
與軌請軌兵入關太祖因梁禦之東逼召顯赴軍禦
遂入雍州周建德四年七月將攻河隂大城命隋
國公楊堅廣寧公薛廻率舟師三萬自渭入河
大慶關西門外黃河西岸地隸陜西路通陜西朝邑縣
古名蒲津關府志即孟明濟河焚舟地地理通
釋臨晉關即蒲津關在臨晉縣地理志河中府河
西縣有蒲津關金大慶關管勾河橋官兼譏察事
一員掌解繋浮橋濟渡舟楫巡視河道修完埽岸兼
率埽兵四時功役栽植榆柳預備物料譏察奸偽等
事同管勾一員越城北門外周一百三十步西魏
大綂四年造浮橋九年築城以防越渡西關城柵
蓋城在黃河西岸以護蒲津浮梁者漢乾祐間郭威
遣白文珂克河中西關城柵於河西竹書紀年魏
襄王七年秦王來見於蒲坂關史記曹參以中尉
從漢王出臨晉關韓遂馬超等入關中曹操遣横
野將軍徐晃屯汾隂以撫河東操至潼關恐不得渡
召問晃晃曰公盛兵於此而賊不復别守蒲坂知其
無謀也今假精兵渡蒲坂津為軍先置以截其裏賊
可擒也操曰善使晃以步騎四千人渡津作塹柵未
成梁興夜將五千餘人攻晃晃擊走之軍得渡遂破
超等山陽公載記初曹軍在蒲坂欲西渡馬超謂
韓遂曰宜於渭北拒之不過二十日河東榖盡必走
矣遂曰可聽令渡蹙於河中顧不快耶超計不得施
東魏天平二年八月齊神武至恒農西克潼關執
毛洪賓進軍長城龍門都督薛崇禮降神武退舍河
東命行臺尚書長史薛瑜守潼關大都督庫狄温守
封陵於蒲津西岸築城守華州以薛紹宗為刺史齊
神武率衆十萬出壺口趨蒲坂將自后土濟遂渡河
逼華州刺史王羆嚴守乃涉洛軍於許原十月癸巳
申至沙苑周太祖據東十里渭曲以待之神武兵敗
夜遁德宗西狩朔方節度使李懷光奔命方雨淖
奮勵軍士倍道進自蒲津絶河敗朱泚軍於醴泉
元致和元年九月陜西行臺御史大夫額森特穆爾
引兵從大慶關渡河擒河中府官殺之萬戶薩哩特
哩特穆爾軍潰而遁明洪武二年正月大將軍徐
逹克河中府遂會諸將進取陜西造浮橋渡河
永樂渡東南一百二十里永樂鎮黃河北岸路通河南
閿鄉縣明洪武四年置巡檢司屬潼關衞永樂城
東南一百二十里後周置永樂郡後省入芮城唐初
置縣屬蒲州後屬河中府宋罷縣為鎮(一云金省為鎮)通典
永樂縣武德二年分苪城縣置金志鎮二永樂合
河玉簪山永樂鎮純陽宮側林泉茂潔方山純
陽宫後溪水瀠洄猫耳山純陽上宮水經河水
又東永樂澗水注之經濟編關中之險華山與長
河會處雖在潼關然河之南湏得河南府新安北凾
谷河之北湏得山西平陽府平陽南有東塢嶺北有
冷泉關蓋河之南無新安則由沙磵可渡河至蒲州
河之北無平陽則由烏嶺冷泉入平陽至蒲州自蒲
州至龍門兩岸平廣可渡者百里故在古人秦有函
關陜西綂平陽也至今陜州以西及平陽與陜西人
之語音風俗相同又曰虎牢關潼關誠為險要能以
寡遏衆然貼鄰大河若踰河避險而出則關無恃於
險矣故虎牢不守孟縣潼關不守蒲州烏乎用其險
兩谷關東南十五里中條山隂之東西麓也金將侯小
叔率昆弟兵十餘萬夜襲河中府元元帥石天應遣
偏裨吳權府事率五百兵出東門伏兩谷關諭之曰
俟其半過即翼擊之俾腹背受敵即成擒矣吳醉敵
至聲援弗繼遂陷天應死焉
獨頭坡南四十里中條山之西麓西距黃河郡走潼關
道也雷首一丘突兀當路外臨大河内穿峻坂東
接夷齊祠南逹潼關
孟盟橋東十里涑水由橋東入河秦孟明盟師地有
堡
張村岔東六十里明洪武間置巡檢司
樂里山寨金將侯小叔駐兵於此
栲栳鎮永豐鎮黃龍鎮韓陽鎮匼河鎮東
張鎮永樂鎮大陽村焦盧村小李村大
澗堡下陽堡張華堡趙伊堡下莊堡蒼
陵堡呂芝堡高市堡下村堡減莊堡長
千堡
臨晉縣
吳王寨西三十里宋置巡檢司明設弓兵二十名今裁
相傳韓信渡河擒魏豹地吳王渡防兵五名夾
馬渡口西三十里吳王寨南龍門河裁廣七十步
至胡盧灘下乃廣十餘里韓信於臨晉關東陳船為
欲渡之勢而潛軍上流由夏陽急渡今禹門渡口欲
其易渡敵不及覺也臨晉縣雖非臨晉關然河面太
廣兵形易露當以水經注之說為正昔吳王二姓
居此今為吳王渡與郃陽渡相對魏王豹從項羽
入關羽欲有梁地乃徙豹于河東都平陽為西魏王
漢王定三秦渡臨晉豹以國屬焉漢二年敗于彭城
豹至榮陽請歸國遂絶河津畔漢漢遣韓信虜豹以
其地為河東太原上黨郡北齊文宣時周人常懼
齊兵之西度恒以冬月中河椎冰武成即位齊人椎
冰懼周兵之逼斛律光深憂之齊王寨西北十里
齊王村東南相傳韓信屯兵於此
七及鎮西南二十五里陶城北三十里黃河東岸唐
馬燧敗李懷光於陶斬首百餘級分會渾瑊逼河中
樊橋鎮東南十五里置驛相傳馬燧屯兵處
角杯村西十五里雍正九年署刑部侍郎韓光基疏
坡西角杯村新設有把總一員吳王寨新設有廵檢
一員計二村相去僅十餘里而坡東數十里竟無一
官彈壓宜將西坡吳王寨之巡檢移駐於角杯村將
角杯村之把總移駐於坡東之躭子村互相稽察
大嶷山小嶷山東北三十五里地形荒曠隋志桑
泉縣有三嶷山今土人止稱大嶷小嶷
三不管處馬道王神鄰村為猗氏臨晉榮河交界
虞鄉縣
横嶺南三十里苪城界乃中條山之脊也金貞祐二
年宣差都提控從坦言中條之南垣曲平陸苪城虞
鄉河東之形勢陜洛之襟喉也可分陜州步騎萬二
千人為一提控四都綂分戍四縣
王官谷東南十里左傳文公三年秦伯伐晉取王官
及郊呂相絶秦書入我河曲俘我王官司空圖山
居記谷之名本以王官廢壘在其側
張揚城五姓湖左括地志張揚故城一名東張在蒲
州虞鄉縣西北四十里東揚一名張壁漢建安中河
東太守杜畿由郖津詣郡河東人范先欲殺畿以威
衆且觀畿去就殺主簿已下三十餘人畿舉動自若
於是衞固曰制之在我遂奉之畿說固以貲募兵固
以為然從之數十日乃定諸將貪多應募而少遣兵
畿又說固可分遣諸將掾吏休息緩急召之不難固
又從之於是善人在外隂為已援惡人分散各還其
家固先衆遂離會白張幹騎攻東垣高幹入濩澤上
黨諸縣殺長吏弘農執郡守固等密調兵未至畿知
諸縣附已因出单將數十騎赴張壁拒守吏民多舉
城助畿者比四十日得四千餘人固等與幹晟共攻
畿不下略諸縣無所得會夏侯惇兵至幹晟敗固等
伏誅其餘黨與皆赦之
紅臉溝東南三十五里解州界
草坪頭西南三十五里永濟界
故市鎮孫南鎮鄉頭鎮坈頭鎮
猗氏縣
令狐戍西十二里令狐村春秋晉置戍於此原頭里
令狐村通典有古令狐城左傳云晉文公從秦返
國濟河圍令狐即此(通考同)僖公二十四年春王正月
秦伯納公子重耳濟河圍令狐入桑泉取臼衰二月
甲午晉師軍於廬柳秦伯使公子縶如晉師師退軍
於郇辛丑狐偃及秦晉之大夫盟於郇壬寅公子入
於晉師丙午入於曲沃丁未朝於武宮令狐村在
峩嵋原南秦晉交争東西經畫多在令狐瑕城之間
公子重耳濟河首圍令狐桑泉曰入臼衰曰取而令
狐獨曰圍是令狐有堅城也春秋文公七年夏四
月戊子晉人及秦人戰於令狐晉襄公卒使先蔑
士會如秦逆公子雍秦康公送雍於晉曰文公之入
也無衛故有呂郤之難多與之徒衞趙盾與諸大夫
患穆嬴且畏偪乃背先蔑而立靈公以禦秦師箕鄭
居守趙盾將中軍先克佐之荀林父佐上軍先蔑將
下軍先都佐之步招禦戎戎津為右及堇隂趙盾曰
我若受秦秦則賓也不受寇也既不受矣而復緩師
秦將生心訓卒練兵秣馬蓐食潛師夜起戊子敗秦
師於令狐至於刳首左傳呂相絶秦曰我是以有
令狐之役文公十一年秦侵晉入瑕晉使詹嘉處
於瑕以守桃林之塞燭之武曰許君焦瑕朝濟而夕
設版焉晉大夫亦曰必居郇瑕氏之地闞駰曰令狐
即猗氏刳首在西三十里京相璠曰今河東解縣西
南五里有故瑕城水經注曰涑川又西南逕瑕城又
西南逕張楊城東城又東即張楊澤今臨晉五姓湖
也蓋龍門華谷以北王官谷以南地多險陿惟臨晉
猗氏由今萬泉逹絳最為平坦故晉設戍於令狐瑕
城以為濟河而東之第二保障聞人牟凖衞敬侯
神道銘城惟解梁地即刳首山對靈足谷當猗口
孤山南峪接萬泉界
神羌堡東北十五里峩嵋坡漢高密侯鄧禹圍安邑定
河東屯兵於此(一名鄧公堡)
張岳鎮安邑縣界土堡
下任鎮臨晉縣界土堡周三百八十丈高一丈五尺
杜村鎮千佛岑南土堡周三百六十步高一丈五尺一
名油杜鎮
萬泉縣
峩嵋嶺東起絳州西抵黃河地勢聳翠狀如峩嵋邑境
隸其巔賈仁先修古城記後魏道武天賜間赫連
勃勃擾河外薛通率宗族及土人築堡自固即今古
城是也元至元十四年皇甫祐奏復萬泉縣築城隍
則為今之新城自新城築而古城漸廢城址大率南
依孤山東西二澗夾於兩旁俱稱絶險獨北面平坦
可以長驅古城據在高阜計北一面不踰百二十丈
一旦有警猶可扼其樞要而守之若新城則迤邐而
下地雖廣闊防守為難隆慶戊辰李廷棟以歲旱欲
修古城己巳二月興工春杪告成城高二丈有三尺
闊一丈有竒堞牆以甎又五尺許城不為壕鄭章
修城記孤山層岡複坡纍纍下垂逮及山麓忽陡而
窪隔數十百武復挺竪一丘東南西崖壑峻峭惟北
稍平其旁為東西二澗壑澤阻深城之址則因其勢
剷削而為之施以版築上砌甓作睥睨三尺許如天
成萬泉四境無險峩嵋又非危巒峻坂而險在縣
據峩嵋之巔孤山麓窪而復起東西澗逼城不竢濬
濠而固
解店鎮在東北土城周二里南北二門
榮河縣
黃河縣西逼城自河津縣南流入縣境又南入永濟縣
境辛莊防守臺廟下防守臺楊董防守臺師家防
守臺胥塌於河汾隂渡縣北后土祠後金南陽郡
王代祀汾隂設今廢白馬渡縣南十里元尚書范
國英擊逆黨設今廢新渡口北十里廟前鎮西
魏秦州刺史周觀撫御失和民薛永宗聚衆於汾曲
以叛觀討永宗為流矢所中卒蓋吳擾動關右薛
永宗屯據河側以應吳後魏世祖親討之詔汾隂薛
拔糾合宗族壁於河際以斷二寇往來之路世祖
西巡詔司徒崔浩與尚書蘭延都督行臺中外諸軍
事世祖至東雍親臨汾曲觀永宗壘進軍圍之永宗
出兵欲戰世祖問浩曰今日可擊否浩曰永宗未知
陛下自來人心安閒北風迅疾宜急擊之湏臾必碎
若待明日恐其見官軍盛大必夜遁走世祖從之永
宗潰滅
汾河縣北后土祠側西流入黃河今移河津縣葫蘆灘
南入黃河
穆陵關北十三里兩壁對立中開一線為南北孔道亦
榮河之咽喉也元韓通守此
武壁在黃河岸側凡八寨汾隂胡壁趙村薛
戍薛堡連栢西倉禹門皆元至正末築
以薛壘居中可制諸營移中軍其上更名武壁周一
千二百步面臨絶澗北開一門址存張昌有武壁
門記
孫吉鎮東南二十里廟前鎮北十里薛頡鎮北四
十里后土祠鎮番底村縣東峩嵋原思政村
丁家莊楊董堡寳鼎鄉在東南峪口在城
東南
山西通志卷十四
