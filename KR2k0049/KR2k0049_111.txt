山西通志卷一百十一
人物(十一)
平陽府
明
仇敬曲沃人元季同郝修已隠紫金山潛修砥厲洪武
三年鄉試第一人登進士授綏德知州政通民和百
務具舉陞鞏昌知府建學校振士風歴有成勣丁外
艱卒於苫次子基以布衣薦舉官高麗平泉知縣
鄭昌襄陵人幼邃於學有文名洪武五年以貢隸太學
遂通仕籍累官吏部左侍郎任專寵渥年老致政歸
始終恩禮不替
郝修已曲沃人洪武九年舉明經任戶科給事中改朝
城縣知縣操持清介致政歸朝廷嘉其廉謹擢刑部
郎中賜紫金山一區今名郝家山子孫世居焉
高翀翼城人洪武乙丑進士歴官郎中家居清約一日
太祖微行過其門見翀妻紡織翼旦賜絹帛以旌之
後卒賜祭葬
陳琦霍州人洪武丁夘舉人授歴城教諭嚴正有師範
遷國子監助教再遷和州知州布德施教男女異路
囹圄空虛遷長史致仕歸享年百有七歲
暴昭浮山人洪武中由國子生授大理寺司務三十年
擢刑部右侍郎明年遷左都御史尋改刑部尚書耿
介有峻節布衣麻屨以清儉知名建文初充北平採
訪使具得燕邸不法狀密以聞請預為備燕兵起設
北平布政司於正定昭以尚書掌司事與鐵鉉輩悉
心經畫諸軍敗召歸金川門陷出亡被執不屈磔死
祝信襄陵人性醇謹事親備極孝養每會職官經其閭
雖寢必披衣拱立以洪武三十年貢授金華判有清
節遷太僕少卿
賈維新趙城人洪武間貢生授兵部主事歴戶部郎中
大理寺卿性忠骾有氣節不肯為不義居官以公勤
廉幹著靖難兵至不屈死之
周正霍州人洪武間貢任福建道監察御史陞貴州按
察司僉事察吏精嚴彈舉允當風聲所至莫不震懾
在貴州地僻山險人多不馴正隨在訓化俗為丕變
焉
劉平翼城人洪武間由薦舉任江西宜黃知縣負擔至
任廉介有政聲職滿歸邑人爭送之平曰昔負擔來
今負擔去宜也何用送為永樂間起辟不就卒子元
貞居喪哀毁踰禮廬墓三年詔旌其門
李信浮山人起家縣掾洪武中用薦擢顯歴吏部侍郎
拜尚書六部初屬中書省權輕仰承丞相意指自元
年滕毅始位尚書歴陳修詹同吳琳趙好德稱賢然
亦無大建竪至十三年中書省革部權乃專銓衡為
尤要顧得久其位者寡余熂以排宋訥誅翟善貶杜
澤未數月罷惟信歴少宰冢宰幾二載令入覲官各
舉所知定内外封贈廕叙之典後遂垂為一代令甲
上甚委任之以勞勩卒於官
韓永浮山人建文時為戶科給事中狀貌魁梧音吐洪
亮每慷慨論兵事金川門不守召欲官之不屈死
王七曲沃人建文時靖難兵至金川門上章論君臣大
義略曰以臣伐君可謂忠乎亂祖宗傳子之制可謂
孝乎欺其孤而奪其位可謂勇乎纚纚數百言成祖
嘉其直官之不屈唾罵益甚竟斷舌被籍云
王錫翼城人永樂戊子舉人授郿縣教諭教條詳盡人
文競起擢行在戶科給事中正色立朝累官通政司
右通政忠誠廉慎為朝廷尊禮事詳名臣錄
仇鎮汾西人永樂丁酉舉人知膠州恭儉和平化民以
德州負租鎮奏得免陞贛州知府去之日行李蕭然
民立祠祀之
戴麟字仲仁翼城人永樂庚子舉人授莘縣知縣有惠
政考績當遷慨然曰入官以見志耳久僕僕何為遂
致仕歸民為立祠
李信臨汾人永樂時繇國子生授遵化知縣至宣德中
閱二十七年始擢無為知州以年老不欲赴遂乞歸
卒
史濡霍州人宣德己酉舉人初任陳留縣教諭拜江西
道監察御史尋陞直隸廬州府知府持身清謹勤政
惠民時中官王振欲其附已啖以美官卒不往見當
時人稱不見振者薛瑄與濡而已
耿純曲沃人宣德壬子應天鄉試授國子監學錄陞大
名通判以通詩經名有詩對押韻行世子文聰舉人
官同知文睿進士官主事累陞參議
毛俊太平人宣德間貢士任兵部主事改工部幹敏有
長材處煩劇措置皆有法度韓王請廣居第俊奉命
至平凉經營相度王與民均得其便又嘗建襄陵樂
平二邸費不及奢勞不至擾當時尤稱重之
陳紀臨汾人正統戊午舉人歴官許州知州以德化民
勸以治生之道察民間夜有讀書及紡績聲給油助
之雖隸卒亦各課以生業一時鄉市絶少遊惰民有
輕俠無賴者給與牛絹令其改過由是感化稱循吏
焉
史素霍州人正統甲子舉人累官鎮江府知府政尚循
良心存剛介四任大郡一節不移課生徒以育材平
賦役以惠下不阿權貴奏復民田善畜隄防治多美
利
柴良襄陵人正統丁夘舉人授廣安知州寇至州治左
右請避之良不可且曰吾清官寇來何為且郡章將
誰屬耶獨懷章坐中堂竟遇害郡人哀慕立祠祀焉
邢讓字遜之襄陵人年十八舉於鄉入監李時勉器之
與劉珝齊名登正統間進士改庶吉士授檢討景泰
初上疏曰近李實還也先使偕至以前勅未及迎復
為辭在廷屢請陛下不許夫我之所以講者為上皇
也不迎上皇而與之講將安圖也上皇於陛下有君
之義有兄之恩陛下安得而不迎及令弗圖賊將假
大義以問我因而入寇臣未知孰為曲直也若從羣
臣請仍命實齎勅以往具宣迎復之旨雖上皇還否
未可必而陛下恩義之篤昭然於天下矣苟迎而不
許則我得責直於彼以興問罪之師不亦善乎上曲
諭解之天順末未終父喪起修英宗實錄進修撰成
化二年詔遷國子祭酒議慈懿太后袝廟讓率僚屬
疏諫兩京國學教官例不得遷擢讓以為言由科目
者得銓叙讓好功名修辟雍通志立勅諭學規諸碑
督諸生誦小學諸經痛懲謁告時以此見稱而怨謗
亦衆名位相軋者多忌之五年擢禮部右侍郎七年
以在國子監用會饌錢事與後祭酒陳鑑等俱得罪
諸生訴闕下請代復詔廷臣雜治卒坐罪贖為民卒
晉偉洪洞人正統中以例貢官直隸元城縣丞事孀母
順志無違没製憶萱冊以識永慕在官勤慎或納以
賄辭曰子孫賢焉用此居六年乞歸教子姓讀書糾
族人譜其世系鄉里質不平以正直導之退無後言
往與臺史游嘉其耿介有贈卷二藏於家喜吟咏善
篆書工於圖刻獲者珍之
因禮曲沃人景泰庚午舉人授武功訓導遷清澗禹城
松江教諭純篤不阿居官有師範武功時康海亟稱
之在禹城與御史白行中善白欲囑當道尊禮之禮
曰若何愛我而點我乎卒不許在松江名人如錢福
輩皆稱弟子錢溥贊詞有曰持三十年之教鐸布四
學校之陽春子綱字叔大成化丁酉舉人官滄州知
州廉潔無欲時衣布衣後卒貧不能歸大吏經紀其
喪民爭歛錢帛賻之祀滄州名宦
衛英字時獻號箕峰洪洞人開州判政子景泰癸酉舉
人歴鳳翔正定府通判濟南府同知遷開封府知府
請告歸歸四年晉階亞中大夫致仕英少從劉編修
授尚書有文名事親孝殁各廬墓三年年四十喪偶
不再娶在鳳翔定餉運均輸法在正定郡人尚書白
聲勢赫奕英不往在濟南給軍士餉餘羨七千兩悉
歸之官民有田在白雲湖宗室奏奪之英力持不與
在開封地瀕大河苦奔潰築堤障之郡人恃以無恐
又以徭役法未得其平悉心經畫為條其便益英家
居時有宅一區田三十畆涖官數十年未嘗稍有增
益中丞張公疏稱廉如趙抃而少琴鶴明如包拯而
多仁恕當時以為實錄
國朝范徵君鄗鼎為樹碑於北郭曰明廉吏衛太守箕
峰故里
裴泰靈石人景泰丙子舉人授博野知縣行政一本慈
恕歲凶諭富民平糶全活者衆修城濬濠民樂趨事
陞定州知州值王師西征倉卒經理悉有條貫嚴緝
盜賊四方寧謐時大同缺餉部檄令定民京倉穵運
即上議紫荆關直抵大同較京師轉運為便請借州
倉如數轉運而以未領京儲准本年秋糧之數免其
徵納官民兩便當道題其議在博野請祀二程定州
改正韓魏公祠其雅重文教類如此入定州名宦
段讓洪洞人天順己夘舉人任獲嘉華亭二學教諭分
校江西陜西鄉試官陞陜西高陵知縣時關中大饑
盜賊蜂起讓獲輒寘之法邑賴以安
劉環趙城人天順己夘舉人任汝陽知縣陞光州知州
廉正律已仁厚愛人
李威靈石人天順壬午舉人授陜西會寧知縣寬仁明
恕廉正有威政理訟平不畏強禦有宦官擾害地方
上疏剪除頓消虐熖調長安興利除害吏畏民懷竭
誠禱雨輒獲甘霖人甚德之
李杲洪洞人成化乙酉舉人幼聰敏博洽羣書任臨洮
府同知殫心體國政多惠愛頌聲載途既去民建祠
祀之初管蘭州倉場民歌之曰官攅無鼠偷監收得
李侯收支不留難軍民兩下安草場失火民懼杲得
罪爭為償納之其得人心如此
韓文字貫道洪洞人宋宰相琦後也成化初舉進士除
工科給事中覈韋州軍功劾寧晉伯劉聚都御史王
越馬文升等濫殺妄報尋劾越薦李秉王竑語頗涉
兩宫被撻已晉右給事中出為湖廣右參議太和山
中官乾没公費力遏之以其羨易粟萬石備賑貸九
谿土司與鄰境相攻往諭皆服閱七年轉左弘治初
王恕用為山東左參政居二年用倪岳薦擢雲南左
布政使以右副都御史巡撫湖廣移撫河南召為戶
部右侍郎母喪除起吏部晉左十六年拜南京兵部
尚書歲䘲請預發軍餉三月戶部難之文曰救荒如
救焚有罪吾自當之乃發廩十六萬石米價為平召
拜戶部尚書文凝厚雍粹至臨大事剛斷無所撓武
宗初諸費需銀百八十萬兩有奇請先發承運庫不
許文言帑藏虛賞賚自京邊軍士外請分别給銀鈔
稍益以内庫及内府錢并暫借勛戚賜莊田税而勅
承運庫内官核所積金銀著之籍且盡罷諸不急費
不從文持大體務為國惜財請没真人陳應䙉大國
師那卜堅參等貲實國帑監局倉庫内官冗濫力請
裁汰淳安公主奪任邱民業力爭乃止先是孝宗時
外戚慶雲壽寧侯請買補殘鹽至百八十萬引文條
鹽政夙弊七事論殘鹽尤切孝宗嘉納武宗登極詔
中罷之侯家復奏文再三執奏不從正德元年又言
鹽法之設專以備邊今山陜歲饑寇方大入度支匱
絀飛輓甚難奈何壞祖宗法忽邊防之重而景清復
陳乞如故文劾其傑悍請執付法官始寢前命榮王
乞霸州莊田崇王請自徵莊田租皆持却之保定巡
撫王璟請革皇莊覆如其議不許又請召民佃畆徵
銀三分輸内庫而盡撤中官管莊者稍從之中旨索
寳石西珠請屏絶奇珍報可大婚索銀四十萬兩疏
請得免四之一權倖深疾之時青宫舊奄馬永成等
八人號八虎日導誘狗馬鷹兔歌舞角觝文每退朝
對僚屬言及輒泣下郎中李夢陽請率大臣固爭文
捋鬚昂肩毅然改容曰善縱事勿濟吾年足死矣不
死不足報國令夢陽草疏讀而刪之遂偕諸大臣伏
闕略言近歲朝政日非號令失當自入秋來視朝漸
晚仰窺聖容日漸清削皆言太監馬永成谷大用張
永羅祥魏彬邱聚劉瑾高鳳等造作巧偽淫蕩上心
擊毬走馬放鷹逐犬俳優雜劇錯陳於前至導萬乘
與萬人交易狎暱媟䙝無復禮體日遊不足夜以繼
之勞耗精神虧損志德遂使天道失序地氣靡寧雷
異星變桃李秋華考厥占候咸非吉徵竊觀前古奄
宦誤國為禍尤烈今永成等罪惡既著若縱不治將
來益無忌憚必患在社稷伏望明正典刑以回天地
之變削禍亂之階明日召諸大臣入司禮監李榮謂
文曰此舉出自公公云何文曰今海内民窮盜起水
旱頻仍天變日增文等備員卿佐靡所匡救上始踐
祚輒輕萬幾遊宴無度狎暱羣小何忍無言是夜召
瑾入司禮永成等分據要地瑾恨文甚日令人伺文
過踰月以偽銀輸内庫為文罪降一級致仕給事中
徐昂疏救責其黨護落文職并除昂名尋指文為奸
黨榜朝堂子高唐知州士聰刑部主事士奇皆削籍
文出都門乘一籃輿行李一車而已瑾恨猶未已坐
以遺失部籍逮下詔獄數月始釋罰米千石輸大同
尋復罰米者再瑾誅復官致仕世宗初遣行人齎璽
書存問賚羊酒令有司月給廩四石歲給役夫六人
終其身嘉靖五年年八十有六卒贈太傅諡忠定士
聰舉人罷官後不復仕士奇進士終湖廣參政少子
士賢舉人為開封同知孫廷瑋進士行太僕寺卿
李進字時勉曲沃人成化己丑進士初授戶部主事遷
員外郎中督餉宣府出納稱平出知廣平府建石閘
引河水灌田民食其利改濟南府遷四川參政歴江
西河南布政擢副都御史巡撫宣府晉戶部尚書會
北部入犯諸將違節制敗於魚臺嶺上章自劾引疾
歸進敡歴中外四十餘年清介自持終始不變中外
皆以人望推之
吳珉靈石人成化己丑進士屢官南京都察院右副都
御史性峭直痛父早逝事母鄭氏以孝稱初官吏部
主銓選公慎自矢巡撫甘肅邊陲晏然及涖都憲益
厲風裁表率諸御史當時有清不過韓文直不過吳
珉之語
陳孜浮山人父福膂力善劍聞英廟北狩哭於縣庭誓
以死難縣貳資以徤馬至大同北門與虜戰斬馘甚
多巡撫朱方上其功會大暑以不解甲七日勞憊而
卒孜成化壬辰進士除知慈谿縣擢監察御史陞湖
廣副使歴官貴州左布政使所至皆有異政致仕歸
總兵沭崑所贈贐郤不受時有明如霽月懸銀漢清
似寒冰湛玉壺之咏後進階資德大夫居官雖久蕭
然如寒士歸葬繼母至鬻衣器以備葬具士論重其
清介
王錫洪洞人成化甲午舉人任陜西醴泉知縣縣人素
不精農圃錫訓以播種之術民皆效之為立生祠祀
焉
因綱字叔大曲沃人禮子精楷書工古文詞成化丁酉
舉人授滄州知州公正廉慈毫不苟取素衣如貧士
民罹法矜而諭之不悛始加刑既卒貧不能還上下
贈賻始得歸櫬附載紡車觀者莫不流涕祀滄州名
宦
鄭傑洪洞人成化戊戌進士授大理寺寺丞舊寺不設
刑具置之以懾罪囚自傑始往時侵盜官糧止擬常
律因條奏當以法遣永為例陞鎮江知府復除登州
知府會有冤獄禱於神夜夢船中一虎身插三矢次
日審曰此必周彪也其人叩伏冤者得釋人稱神明
時蝗蔽天齋沐拜禱遂去不為害民謠曰蝗去豈偶
然明府一念真格天
王泰字道亨翼城人成化辛丑進士悃愊有内修歴知
儀封衡水二縣陞南京刑部主事遷員外郎時劉瑾
用事例索饋謝泰曰寺人之寵其識不遠以賄獲官
吾不為也遂乞致仕及瑾敗詔起福建副使歴陞湖
廣參政山東按察使居官清慎得失不驚尋謝病歸
蒲陽林俊薦於冢宰楊一清云泰溫粹類貫道孤特
類君實中和兼備庶乎篤行君子也
李鉞太平人成化癸夘舉人弘治間知蓬萊縣遷登州
府同知禦流賊有功陞鞏昌知府累官河南僉事平
獄革奸權豪斂跡後以疾歸進階四品
安惟學字行之臨汾人成化甲辰進士除行人歴工部
郎中出知平凉府遷四川參政仍掌平凉府事擢本
省布政使器度弘遠才識敏給後晉副都御史巡撫
寧夏遇安化王寘鐇作亂惟學方與都指揮楊忠計
事寘鐇黨何錦猝至殺於座上
馬鸞太平人成化甲辰進士授行人司選江西道御史
差陜西清戌時典兵者驕不順法鸞劾之陞山東按
察司僉事海防兵備豪強歛跡百姓安堵子聰字舜
達舉人知長垣縣有功績民立去思碑及陞知鄧州
世宗南巡迎駕有功歴宗人府經歴纂修正牒後陞
臨洮知府
李浩字師孟曲沃人成化甲辰進士授都水主事管呂
梁洪故有役夫數千辦樁草歲費若干浩悉罷之令
於農隙採辦備用改戶部主事丁父憂服闋起兵部
車駕主事陞員外郎奉勅清理畿内諸土田奪豪右
侵占者若干頃還之民陞職方郎中為尚書馬鈞陽
所稱重委攝諸司章奏冊封代府漂陽王充副使陞
通政司右參議持節封晉府靈邱王充正使歴陞左
右通政順天府尹時久旱疏論畿甸民疾苦事當罷
行詔嘉納之居二年轉兵部右侍郎尋轉左參理武
職貼黃嘗攝工部篆疏慎郊圻固封守革冗費修戰
具數事多見采納服闋拜禮部尚書食一品俸疏乞
去位家居二十餘年素好學問文章著有南莊稿歸
田集藏於家卒年八十有五賜祭葬如例諡莊簡子
鏞孫承華承志俱進士鏞仕御史歴府丞承華由行
人進御史至棘卿承志終環慶副使以孛劉之亂督
餉有功晉秩世有名德
邢霖字時望襄陵人讓子成化丁未進士官兵部武庫
司郎典百司柴薪銀兩郤羨餘以廉幹稱出為長蘆
運使正德丁夘因逆瑾用事解印綬歸延師儒以訓
後進禁奢侈以維風俗又深明醫藥活人甚衆壽至
八十六終
張天祿洪洞人成化貢任山東嶧縣知縣丁内艱嶧人
乞留不予復除唐山縣鑿堯山引水灌田重修廟學
未老乞歸唐民遮道送焉
劉榮洪洞人成化中以例貢官兵馬司指揮陞湖廣岳
州府通判復除慶陽府督糧寧夏沈毅剛方暮夜有
餽者却不受簡兵禦寇湖湘底寧儲餉有餘緡義不
苟取比歸訓子以義方甲科接武多侈談焉
李恂霍州人弘治己酉舉人先任寳鷄縣教諭聘雲南
鄉試後補申府教授陞鳳翔府教授復同河南鄉試
考官陞高陵縣知縣學術有本志行不羣為楊邃菴
所推重有操守有為清慎孝友之奬
劉榮霍州人弘治己酉舉人性孝友初任陜西静寧州
訓導嚴束生儒身先條約一時文教大興楊䆳菴稱
其善於訓迪若進士姚爵輩多出其門弘治壬子聘
典河南鄉試陞汝南府教授
周義翼城人弘治壬子舉人授東安知縣遷葭州知州
性孤潔居官清白自守殁後家益落子孫凍餒十年
不克舉葬事邑令鄢桂枝卜宅兆為安厝之製文祭
焉桂枝故葭州部民也
張潤字汝霖臨汾人弘治戊午解元壬戌進士授宜陽
令擢刑科給事中奉詔覈甘肅邊儲稽察精明河外
震慴累遷戶科都給事中時盜賊延蔓水旱流移請
嚴紀律酌轉輸時賑恤廣招撫擢順天府丞尋轉左
僉都御史巡撫順天條上邊民疾苦及便宜十餘事
郊圻盜起邊復有警公指授方略盜平警熄丁外艱
起撫寧夏講校屯田鹽馬諸政奏正豪藩裁抑官鎮
召還以九載績晉左副都御史轉兵部右侍郎又轉
戶部左督太倉剗洗奸蠧兵民歡服晉工部尚書時
大工並興公勤省閱請酌緩急為先後力專功遄費
減舊之半屢蒙褒賜以内艱歸起南吏部尚書甄别
去留輿情咸服改戶部仍督太倉告歸年八十三卒
贈太子少保諡恭肅
郭韶霍州人弘治己未進士涉文史善騎射初知東安
縣課最擢御史以王親例改寧國府同知操履方剛
不阿權貴寧人立碑頌之陞南京禮部郎中復自陳
改湖廣兵備僉事鎮平監軍大破&KR0739;蘭巨寇又擒剿
湖南流寇薦陞四川參議陜西西寧兵備地方寧輯
麥秀八岐中丞林廷玉東渠李璋各有歌詩贊頌尋
陞山東左布政使
南仝洪洞人弘治甲子舉人聰慧勤學博洽經史嘗手
錄性理通鑑纂要便覽初授嘉興推官清直不撓多
所平反陞南京四川道御史論劾不避權貴稱鐵面
御史卒於官
張克溫臨汾人弘治乙丑進士授戶部員外賞軍通州
羨銀數萬悉進上不取更通五經博覽羣籍制行以
古人自期師事之者甚衆稱張夫子云
邢彪曲沃人弘治初以貢授三原縣丞博學篤行公廉
正直下鄉收糧勘事自褁乾糗無分毫擾民以考察
罷方自餉邊而歸至淳化聞信即不入邑然貧不能
歸乃擇咸寧僻處陋室以居朝夕玩誦經史有得輒
筆之雖食不充口衣無完服而其容如渥丹氣常浩
然載名宦
仇祿字君錫敬元孫博學宏才名傾一時弘治間貢任
襄陽通判會征苗之役督餉有功除登州署寧海文
登兩邑多惠政以疾歸非公不謁值有大事邑大夫
嘗造廬請焉孫時隆舉人時古進士迄今子孫蕃衍
衣冠濟美
裴紹芳靈石人弘治末知伏羌縣寬嚴得宜民謠曰縣
令裴禀性直愷悌慈祥處處知之
周道字汝履翼城人正德丁夘舉人授延安府推官復
補揚州有犯大辟者託要津囑之道不從舉正其罪
忤要津意遷鞏昌府通判督甘肅草場裁抑豪貴霸
占者歲省官銀三萬兩聲稱愈著寮寀多疾之以艱
歸絶口不言仕進
許翔鳳洪洞人正德辛未進士任上蔡知縣時承流賊
蹂踐後翔鳳安集撫恤旬月如初陞監察御史巡按
甘肅又按兩淮及畿内抑強禦繩官邪臺中有老成
之譽遷陜西參議上疏乞休居鄉忠信醇厚雅好山
水每藻詠自樂其志
裴繼芳靈石人泰子正德辛未進士授工部都水司主
事管閘臨清時宦豎勢㷔恣横至臨清凌轢官吏益
甚繼芳即盤驗其私船搜獲貨物入之官漕河肅清
官民免害復除戶部管糧通州門無私謁運官夙弊
一時剗革殆盡聲聞朝野以疾乞休歸林下十餘年
怡情於詩酒山水間卒之日囊無餘貲舊廬僅蔽風
雨而已
胡鑄字孔成翼城人正德癸酉舉人授開封府通判清
操自守苞苴不入雖職司糧儲不為督促人知鑄長
者争以時輸不少負欠天旱禱雨即應衆稱為至誠
所感後遷鄜州知州致政歸杜門不出
喬遷洪洞人正德丙子舉人授豐潤縣知縣調宛平歴
戶部主事鄭府長史少英邁歴官敏練多善政條陳
切中時務當道器重兩縣民甚德之署部以清慎名
時被忌左遷王官士論深惜
趙進翼城人正德丙子舉人岐山知縣均差役懲豪民
調祥符丁内艱服闋補博野知縣陞沂州知州在任
五年致仕孝友謙牧輿論推重
劉穆臨汾人正德丁丑進士授翰林院庶吉士志行端
謹詩文工麗奉命河南祭河不受餽遺歴官太常寺
少卿
張裕太平人正德中貢授臨昭知縣丁艱歸補安定知
縣勤政愛民廢墜修舉歲大饑多方賑救又捐俸煮
粥全活甚衆陞安樂知州過家病卒安定百姓聞之
素服肖像以祀
鄭良相洪洞人傑長孫以例貢官四川成都縣主簿惠
愛有祖風守官不滿德潔已無苟取時稱金玉君子
卒於官邸當道哀其賢賙賻歸櫬
吳夢麟字徵仲翼城人嘉靖壬午舉人初授禮部司務
轉戶部郎中陞鞏昌知府冰蘖自勵寬和不擾民甚
德之所得俸祿悉贍宗族及友之貧者無私蓄焉陞
太僕寺卿行李蕭然圖書數卷而已
康天爵臨汾人嘉靖癸未進士歴官陜西參議事母至
孝居官清慎嘗監山東銀礦毫無所取及歸有武弁
遠送密餽以金責卻之時稱廉直
喬瑞霍州人嘉靖丙戌進士幼聰敏容止端肅屹如山
立作文多奇語仕西安府推官每折疑獄多所平反
歲饑賑救全活數萬人秦府占民田抗法歸之後行
取第一以王親例改松江府同知檢勘水田通融錢
法陞山東濟南知府興學校均賦役百姓樂業陞大
名兵備兼河道尤練飭武備通利漕渠百姓畏若神
明後遷山東左參政清謹之操始終不渝奉表入京
卒於途陜之名宦霍之鄉賢並祀焉
劉煦霍州人榮子嘉靖辛夘舉人與弟熙同榜授蕪湖
知縣改富平政尚醇惠聽訟得情催科不擾人亦不
敢欺洪水里積年逋賦至是始及額焉弟熙性剛質
不事浮華博極羣書入太學祭酒吳見其文嘆曰子
文可鳴天下也列上等辛丑署淝水教諭癸夘典順
天鄉試丁憂改任邱陞元氏知縣
亢思謙字子益號水陽臨汾人嘉靖甲午舉鄉試第一
丁未成進士選翰林庶吉士授編修出使淮藩却餽
遺弗受奉命課中官取漢唐中官可為勸戒者訓誨
之分校禮闈督河南學政擢右參政分守洛陽伊藩
驕恣請八萬金廣府第報可將履畆加税思謙白諸
御史奏罷之擢陜西按察使山東右布政使有盜攫
大璫金大璫逮諸富室襍治之思謙廉得其狀為任
捕盜責釋諸富室不問遷四川左布政使四川多雨
郡邑運米至者不以時收輒浥爛思謙日親詣庾下
遇有至者即收之歡聲載道致政歸所著有玉堂集
中州巖耕集慎修堂集諸書行於世
劉廷臣號白石洪洞人通判榮子性沈毅體貌魁梧目
炯炯如電嘉靖丁酉舉鄉試第一明年成進士授裕
州知州時駕南狩裕州歲比不登或諷其少緩可規
免廷臣擇土著諳事十數人指授規畫甫就緒駕至
見其條理井井慰勞有加後使者奉勅來賑又為條
陳便宜多所全活擢刑部員外遷郎中奉命錄畿輔
囚得矜原者八百餘人出為開封知府以嚴為治強
宗悍族胥斂迹遷辰沅兵備副使路出裕州百姓争
持酒獻之尋改天津大名河間兩地妖民將為亂隂
授將士方略擒滅無遺後師尚詔亂河南移師討之
盜平因晉其地參政未幾擢僉都御史巡撫宣府遇
邊警督諸軍捍禦之以大捷聞加副都御史嘗以其
暇編上谷須知上谷圖說南山圖考中間山川險阨
士馬糧儲咸在以勞遘疾疏乞致仕歸承母歡攜友
人登山臨水以自娛部使者過之謝弗與通卒時年
五十一子應科舉人官知府應元進士官參政
晉朝臣洪洞人嘉靖庚子舉人授和州知州陞戶部員
外郎致仕進階奉政大夫孝友端方知和州廉明折
奸惠愛在民趙中丞有守同金玉名擅江淮之稱祀
名宦入司農督儲清源請䘏解戶特報羨金張尚書
旌曰廉吏歸里周戚黨之乏陳扛役之艱首倡磚城
及建祖祠修邑志皆非一時之計厥功甚偉
王三接洪洞人嘉靖丁未進士授博興知縣行取至部
為忌者中傷遷寧國府同知丁内艱未任補兖州府
陞寧夏僉事遼東參議涖任清慎撫民仁恕博興素
號難治加意振刷豪右屏跡築堤防河水不為患佐
郡嚴明有聲督儲西夏才識優長處事明敏多所利
賴焉
劉應時洪洞人榮孫廷臣子嘉靖丁未進士授戶部主
事丁内艱補員外歴郎中遷正定知府丁外艱補懷
慶知府陞山東按察司副使四川布政司參政改陜
西副使居二年歸在海岱法紀嚴明寇盜潜蹤陜右
備邊築堡練兵功稱保障云
陳嘉禮臨汾人嘉靖壬子舉人為人方正因寇亂承父
瑞志督修東關城歴二載寒暑不避復置兵器儲於
守城公署後授東范縣知縣卒於官
晉應槐字似齋洪洞人員外朝臣子嘉靖丙辰進士授
内閣中書擢吏部主事遷文選司郎中掌銓政徐相
國黃少宰為其私人請峻拒之秩滿例舉一人自代
司馬某以其子為言弗應擢太常寺少卿會司馬晉
冢宰嗛前事借京察典謫運判遷廣平同知轉河南
僉事礦賊起河北遣勇士二十人佯為賈客入賊壘
縛其渠魁以出遷陜西固原副使靖寧告變將士請
用兵不許用計散遣之艱歸起湖北參政刊屯約四
章按侵奪者寘於法遷本省按察使景王府第燬於
火府僚聚飲所致卒正其罪尚書何某為之請不聽
遷右布政使當大比江陵相介學使者屬其子笑却
之涖任四月晉右僉都御史巡撫寧夏下令市馬不
得踰額靈州守將為兇卒所殺擒治如律後為湖北
理官誣奏巡按覈實疏其枉以原品調南都因謝政
歸卜築城北之北溪日手黃庭一編凡二十五年卒
時年七十五子承寵進士承命承忠孫淑程淑文淑
周俱舉人
李尚思字從學别號晉峰曲沃人嘉靖戊午解元隆慶
戊辰進士授刑部主事決獄詳審見同舍郎輕署爰
書輒深歎息陞吏部驗封司郎中不阿附江陵勢繼
補文選司疏用江陵所逐諸賢累陞都察院右副都
御史巡撫四川除採木之役歲饑請賑川地連巴隴
番虜交伺尚思厚集土漢兵扼險設伏虜至殺鹿塘
遁去疊茂羌夷白泥楊柳等寨糾松坪大小黑水數
十落合謀入掠尚思移師于灌口分兵追𠞰勒石雪
嶺而還歴陞吏部右侍郎再疏乞歸尚思孝友勤儉
見義勇為卒贈兵部尚書子永培萬歷己夘解元
許遜字伯恭曲沃人器宇寬弘敦孝敬甘恬淡博學遐
覽尤精於春秋嘉靖辛酉舉人任河間知縣守正不
阿百務畢舉會當路者厚需於邑曰吾素不諳捷徑
夤緣媒權非吾寳也歴八月遂歸抵里教授生徒大
參李日強輩悉出其門鄉評推重
李日強曲沃人家貧力學天性孝友弱冠登辛酉解元
乙丑成進士授宜陽知縣裁革冗費暨歲供良馬墾
山地以免差役召貧民以給牛種政簡刑清甫二載
薦剡者七次徵為南京禮科給事中時穆宗取大倉
銀上疏直諫累陞貴州左參政屢疏乞歸杜門課子
自奉儉約接人和易歲饑出粟賑濟邑人德之
張永茂浮山人嘉靖初貢德州判陞安定知縣剛正廉
明尋致政歸蔬食步行每以孝弟忠信諭俗卒之日
老幼垂涕以為鄉失典型歴官八年增築關城清苦
質直綽有政譽
郭鼎襄陵人嘉靖間貢任澄城訓導守正不阿日以經
義德行訓士卒於官去之日諸生引紼泣送歴久不
忘其德
孔弘聽趙城人宣聖六十一代孫嘉靖間以貢授祁州
訓導陞陽穀教諭致仕先是北兵侵太原修城有功
又修喬家澗溉民田數千畆咸賴其惠居人感之
趙廷伋岳陽人嘉靖間以貢初任經歴終於山東德府
長史所至多惠政上下懷服及歸睦鄉惠族周貧恤
患設醫藥立義塜悉殫力為之
王松翼城人嘉靖間貢授宜君訓導教諸生日以著書
為事博通書易性理通書所著有繫辭主意洪範五
行性理通書箋解等編子熙隆慶貢保定府訓導從
三原馬端肅講學七載無惰容昝御史高其行以兄
女妻之兄蕩盡資産熙曰嚮之析爨慮有此耳幸可
相贍悉以己業分給之對妻子如賓盛暑未嘗去衣
帶在保定勸課多士寒暑不輟有貧者捐俸以賑及
卒不能具棺殮多士感泣
劉守仁字與居洪洞人隆慶戊辰進士初任戶部主事
歴湖廣布政司左參政以疾乞休生平孤介勵行恬
靜寡營服官著有賢聲里居逾二十載益自端重輿
論稱焉
王體復字陽父太平人隆慶戊辰進士授工部主事督
殿閣大工及通惠河調戶部裁光祿京場諸蠧冗中
璫咸噤口不敢一語出為陜西兵偹副使值歲飢條
上荒政十二議開涇水渠灌田幾二千頃番人入犯
單騎入其營宣布朝廷威德悉讋伏引還遷河南按
察使強悍斂跡歴陜西布政使入為順天府府尹勲
戚中有冒占河田及強求塋地者痛折之擢右副都
御史巡撫貴州逆苗楊應龍繫重慶獄上書四川撫
臣詭請征倭自贖體復稔其詐解散凶黨土官安國
亨土婦奢世統懷逆謀疏聞於朝樞府漫視之不為
覆因致仕去未幾兵起始悔不用其謀後薦戶部侍
郎未任卒體復事父母孝嘗建遺訓亭藏先世手澤
解組後敝車破蓋著有玩易集門人私諡曰文介子
椿以廕累官柳州府知府亦以廉幹著
李大嘉字子美曲沃人隆慶戊辰進士清苑知縣裁夫
馬招逃亡不干權貴陞戶部主事榷税滸關晉郎中
督儲陜右出納明允卒於官
曹永年太平人隆慶庚午舉人萬歷中知寧州以廉謹
著攷績入都宴天下清官於禮部永年與焉
李廷儀字國瞻霍州人隆慶辛未進士授吳堡縣知縣
調洛川縣入為兵科給事中民攀卧不忍别肖像祀
之在科以剛直著先是科臣言事必關白政府然後
上廷儀獨不往又抗疏請禁中貴陳乞遷吏科左給
事中工科都給事中黃河决廷議紛然廷儀折衷羣
說能得其要領獲底績出為河南參政值荒旱步禱
得雨歲倍有秋酌復司馬溫公兑支法藩衛南陽衛
兩軍歡聲雷動遷陜西按察使治兵固原擢右僉都
御史巡撫甘肅甘肅番漢雜處稱要地既至勤訓練
謹斥堠尋以隣封警為議者波及解組去事白兩臺
交章薦卒弗起杜門謝客不與外事而禔躬接物恭
慎有加共卒也里人皆流涕
李蘭襄陵人剛直孝友有古人風以隆慶三年貢司訓
新蔡禔躬範士一軌於道當道重之有取予嚴一介
道義洽諸生之褒尋陞沔縣知縣閱三載廉惠聲洽
漢南而專城保障之功沔人永久賴之
因柱字汝石曲沃人隆慶貢臨清州判清丈地畆煮粥
賑荒修河造船多政績三署州篆及博平泰安又監
泰山進香税皆毫無所染陞安塞知縣勞心撫字雖
災患頻仍靡不就理後致仕與弟梓柟和怡敬愛終
身同爨卒年八十有四子共志萬歷戊子舉人南皮
知縣再補醴泉
李應選趙城人萬歷丁丑進士任西華知縣調韓城端
方明決補清豐行取戶部員外歴郎中知淮安府裁
革常例至今祠祀焉
仇時隆字伯遘曲沃人舉萬歷己夘鄉試明年中會試
乙榜十上公車不第授胙城知縣縣役苦不均時隆
分鍵二總胥各給紙筆令疏其肥瘠取相符者類之
編審豪家率借搢紳為關白姑高其則未幾刺紛來
則略減以示寬役遂平尤加意學校邑王李二生胥
有文名而李為尤著時隆獨甲王語學博曰李振秀
王氣昌也捷必王前是秋王果前茅李僅列副車童
子中拔王攀龍為首或言其貧笑曰吾非市士也王
尋遇艱厚賻之俾成其學後三年亦以捷聞涖邑期
年以足疾歸行李蕭然邑人碑其治行於道周以志
不忘子文兹天啓元年恩貢四年舉人工書法文名
藉甚未仕卒
高登明字公野翼城人萬歷壬午舉人知城固縣剏修
渠堰造士恤煢人蒙其惠再任同州持法平允不設
什排不遣一隸而賦完訟清民皆樂業有壊姙婦胎
脅所仇者登明曰澆風不可長也下令禁諭俗為一
易三年陞保定府同知
張光宇號懷谷太平人父鵬程舉人知成縣光宇萬歷
乙酉鄉試授漢中府同知職清軍水利凡六載伍充
田沃課上績一督尚衣兩攝郡篆再署州縣所至政
簡刑清民安盜息陞廣南知府會武定兵變悉平之
調廣西府東有潴源向以山隔無水利為設法鑿通
歲溉千頃成膏腴民稱張公壩又設學田勤課士正
風俗嚴保甲招㩦服遠為粤牧最陞山東鹽運使正
體統肅鹽政上下稱便歴世奉為程法致仕歸講經
史開來學卒之日遠近咸流涕扺今猶思慕焉曾孫
弘剛字子強康熙壬子拔貢能世其家多聚理學書
籍
王三錫翼城人萬歷戊子舉人任成縣知縣嚴以持己
寬以御下農桑之暇即選民間俊秀令就師讀書恒
親詣社學閱試給紙筆以示勸勵七載陞乾州知州
後任滄州有一清如水之稱同知寧夏靖寇紀功事
母至孝行誼端方邑人稱之
楊天民字正甫太平人萬歷十七年進士除朝城知縣
調繁諸城有異政擢禮科給事中纂修國史請復建
文年號從之二十七年狄道山下成池山南湧大小
山五上言平地成山惟唐垂拱間有之而唐遂易為
周今虎狼之使吞噬無窮狗鼠之使攘敚難厭不市
而征税無礦而輸銀甚且毁廬發塜籍人貲産非法
行刑自大吏至守令每被譴逐郡邑不肖者反助虐
交歡藉潤私槖故天心仁愛亟示譴告安可不覺悟
翻然與天下更始哉不報劾罷文選郎中梅守峻再
疏論延綏失律奪巡撫王見賓職總兵官趙夢麟戍
邊總督李汶亦被遣進右給事中冊立久稽再疏請
不報鄭國泰疏請先冠婚後冊立天民力斥其非二
十九年五月復上言皇長子年已二十明旨雖頒未
嘗一踐間有别論又以珠寳未完為詞上意益不可
知下情益不可信夫嫌疑之際不必果有别圖始足
貽患即當機少斷反汗靡常基國家無窮之禍奈何
不早計而預定哉謫貴州永從典史九月上迫廷議
始立東宫而天民卒不召幽憤卒天啓中贈光祿少
卿初天民去諸城民為立祠其後長吏不職父老率
聚哭祠下
蘇州俊字虞廷曲沃人萬歷辛夘舉人任許州教諭誨
士子以實行為本一時名流皆出其門陞南召知縣
調南鄭時常板子張義脱伍寇漢中州俊單騎請兵
隨奏蕩平陞本府同知以守正不阿致仕歸惟圖書
數卷而已父殁廬墓三年
張國光字賓吾曲沃人萬歷辛夘舉人授屏山知縣均
賦役清驛逓革役丈田殱積年之寇佐餉運之窮卓
有成績丁艱補夏邑有政聲陞戶部主事轉員外郎
史學遷翼城人家貧嗜學嘗徒步百里外學春秋於先
達者既成登萬歷壬辰進士知直隸威縣以寬勝及
調滑縣以嚴勝因地異政時論稱其不偏擢監察御
史屢按直省所至以亢直著指陳闕失糾劾封疆大
吏多蒙俞允嘗荐常熟知縣楊漣保定推官張銓後
俱忠烈有名歸里後以翼俗冠婚喪祭多不遵古法
編四禮圖一冊刊布之又出數千金修煤徑建嶺下
橋著有四書心言麟經三易草行於世
李瑾字仲魯襄陵人萬歷乙未進士授正定知縣性廉
明不徇請謁九年入為禮部主事選工科給事中典
浙江鄉試有知人鑑遷吏科給事中條陳參駁胥關
朝廷大體有三垣奏疏集行世歴太常寺卿擢都察
院右僉都御史巡撫順天察吏安民實兵足餉事事
具有長策晉兵部左侍郎署尚書事時魏璫用事求
廕其弟姪瑾以國家異數所以待有功堅持不予後
屢疏請告魏璫嗛前事矯旨削奪璫誅有詔數起用
卒不赴然不以退居忘國事捐粟賑飢力禦寇難以
靈石為平陽要地改隸汾州險阻俱失特疏請復卒
贈尚書賜祭葬恩廕有加
高邦佐字以道襄陵人萬歷二十三年進士授壽光知
縣教民墾荒招集流亡三千家歴戶部主事員外郎
稍遷永平知府濬灤河築長堤裁抑税使高淮不敢
大横遷天津兵備副使平巨盜董時耀轉神木參政
屢破套部沙計憂歸補薊州道坐調兵忤主者意被
劾歸天啟元年起參政分守廣寧以母年八十餘涕
泣不忍去母責以大義乃行累乞歸方報允而巡撫
遁衆謂邦佐既請告可入關邦佐叱曰吾一日未去
則一日封疆臣也將安之夜作書訣母策騎趨右屯
官吏並潰邦佐仰天長歎泣語從者曰事去矣吾守
地當死此汝歸報太夫人遂西向拜闕復拜母解印
綬自經官舍僕高永曰主人死安可無從者亦自經
於側賜祭葬贈光禄卿再贈太僕卿諡忠節世廕錦
衣百戶邦佐與張銓何廷魁皆山西人詔建祠宣武
門外顔曰三忠
亢孟禬字似何臨汾人萬歷丁酉舉人授洋縣知縣性
和易喜造士撫窮黎開渠堰溉田瑞藩之國王府諸
人多横肆據法裁正省民間金錢無算擢河南府知
府招復流民勦撫土寇壬午闖賊至率同官竭力守
禦城破死之事聞贈太僕寺卿
張雲翼字伯襄太平人萬歷戊戌進士授行人司行人
轉南戶部主事歴員外郎中度支惟明出為鞏昌知
府潔己以率寮屬杜苞苴明折獄革贖鍰政餘集諸
生課文講藝凡五載隴右人文蔚興鞏民肖像以祀
轉長蘆運使時創議包鹽課執不許州邑抗之赴上
臺以去就争用是羣商鼔勵歲預輸金錢十萬餘陞
雲南參政土人木車兒與八唵西尾叛密授方略於
劉長祚旋執俘又安獠亂躬擐甲胄昕夕埤間至廢
寢食得保寧謐生平純孝孺慕終身篤友誼賙貧乏
行多義舉窮通一致天性然也
翟師雍字如臨襄陵人萬歷辛丑進士授行人擢戶部
主事陞大名知府捐俸置田以惠寒士歴睢陳道副
使遷山東參政督理七省漕務刻有飭漕末議陞湖
廣右布政轉左布政調陜西關内道剿寇多功後居
里遭闖變死弟師偃癸夘舉人初授教諭歴官刑部
員外郎晉階奉直大夫魏璫削奪崇禎初賜還弟師
有己酉舉人初署通州學政任范縣知縣賦性鯁直
時有彊項再逢謠歸里敦族修譜躭好圖史師雍弟
兄三人相繼登科時稱河東三鳳
上官藎字忠赤曲沃人萬歷乙夘舉於鄉崇禎中知順
義縣廉直有聲在官三年薦章十餘上九年七月殉
城贈䘏如制
許永禧曲沃人萬歷戊午舉人崇禎十三年官上蔡知
縣多惠政性耿介嚬咲無所假十五年春李自成遣
騎扺城脅降永禧即督吏民城守歎曰賊勢披猖彈
丸邑豈能固吾一死盡職而已衆皆泣明日賊大至
守者驚潰永禧具袍笏北面再拜據案秉燭端坐賊
入遂自剄
朱充□霍州人忠介直亮博學能文御史劉光福諫神
宗定儲忤旨下獄□疏救上怒發高牆斥其爵後光
宗立召還
喬君章臨汾人萬歷間以貢主簿蒲城清慎有執持折
獄明允華州失守蒲人震駭君章慨慷任城守責防
禦甚悉寇知有備斂衆去攝渭南簿設法運漕官民
兩便新簿來去任遮留至二日不得發將渡渭羣起
割其鐙傷御者手甫渡蒲人譟擁以歸渭人亦流連
望之不即去後御者傷重將死家人環向哭其人徐
開目曰但得喬公復還吾即死無恨其得人心如此
傅永康字大徵汾西人萬歷貢授汝寧通判署府篆攝
新蔡除遼東管糧出納詳明撫院方一藻疏題卓異
擢河州知州治河三載一無所取或勸善事上官永
康曰溫公之對人清獻之告天是吾師也致仕歸士
庶扳轅泣送
張䱋化字襄海太平人天啟壬戌進士寳雞知縣調盩
厔值巨寇犯境躬冒矢石立馘十賊擢兵部主事巡
視九門存恤軍士陞揚州知府正已率屬有政聲遷
關西副使設法彌盜地方安堵祀名宦
宋之儁靈石人天啟壬戌進士崇禎中歴官登萊監軍
副使忤巡按謝三賓互訐落職歸十七年邑破不屈
受刑死妻喬詈賊撞階死女殮屍畢拔簮刺喉死
李丕挺字元芳曲沃人天啟丁夘舉人志氣軒豁性情
質直常自箴曰養胸中正氣學天下好人處戚友間
善則與不善則斥絶無回護衆亦不怨三十而卒士
林惜之
安邦霍州人天啟間貢性貞廉博通經史授滎陽縣訓
導捐俸創制學田百畆滎庠咸稱安夫子陞廣陵教
諭
郭衛宸字葵一太平人崇禎辛未進士授四川嘉定知
州革除火耗有命案即刻親驗誠格水火威清奸盜
邊境以寧疏錢局創義倉立課社民建生祠十餘所
陞戶部員外以親老未任更革後凡事關地方者力
為之如揭報司農冀求減賦具呈銓部懇求賢令守
城救荒合邑被德疏薦不起年七十一卒
郭允升字大猷曲沃人崇禎癸酉年已六十餘乃以壁
經冠本房一時稱為得人甲戌署濰縣教諭日聚諸
生講求性命文章之業教敦實行濰人稱山右夫子
後以疾卒濰士扶柩泣送者數百人
桑拱揚字暉升臨汾人崇禎癸酉舉人未仕性謹嚴嘗
作進道圖清心錄朝天賦種石說又繪太極圖於忩
揭敬字於室四方學者争師之生平澹泊寧静不入
城市不履公門惟以講學請則欣然就道嘗為御史
王嗣美學使楊作楫袁繼咸講學於平陽者三為撫
軍吳甡蔡懋德講學於太原者二而吳方有家禮維
風之纂因以屬之蔡則更進而咨以政事後吳以學
行特薦下詔徵取以母老力辭先是罹父憂有孤燕
來巢之異至是仍以陳情請因著松風賦以見志甲
申聞變絶粒不食死嘗於龍吟書院講忠孝兩經聞
者咸感泣蓋忠孝大節未嘗一日忘云
崔育楩字任隆襄陵人崇禎甲戌進士東明縣知縣捐
修城池督捕盜賊請免開州協運致仕歸兩尊人壽
躋耋耄一堂具慶遠近慕之
李丕猷字元靖曲沃人崇禎丙子舉人讀書窮理以聖
賢為師終日嘿坐不好紛華兄弟三人相繼登科人
謂河東三鳳甲申之亂代兄受累毫無難色丙戌公
車回絶跡城市布衣蔬食讀書課子口不言世事未
幾以疾卒兄丕著撰志有曰事親篤於至情好學由
於天性諸生十五載莊静若宿儒孝廉十三年貞嚴
比處子咸以為實錄云
鄧永清平陽人由歲貢知沙河縣崇禎間山盜入寇攻
沙河城急晝夜相拒力不能支城陷被執賊露刃逼
永清冠帶跪見永清曰吾堂堂天子命吏恨不磔汝
等萬段此膝豈為汝輩屈哉罵不絶口遂被害全家
殉難至今子孫無傳
閻生斗字文瀾汾西人崇禎中繇歲貢歴保安知州七
年七月殉城贈太僕少卿
史可觀翼城人太常少卿學遷子官文華殿中書舍人
加鴻臚少卿城陷自縊死
國朝
賈漢復字膠侯號静菴曲沃人少負奇氣有大志明季
聞秦督孫傳庭軍崤函仗劍排轅門陳方略孫不省
已從督師李建泰駐保定奉檄調高傑入援高不應
會豫王綂兵南下一見奇之招入麾下辭不獲奏
授都察院理事官遷工部侍郎督修
奉先殿力駁玉泉山煅灰議巡撫河南歲益金錢四十萬
晉尚書雲貴軍餉解獨先加宫保再撫陜西補石經
平雲棧浚龍首渠修蒼龍嶺興舉胥關大計而當兵
燹後後先修兩省通志抑亦徵文考獻之義也漢復
好交游重然諾排難解紛不遺力解官入都過里門
創義學設義倉知舊多藉以舉火在京師達官貴人
争交懽多踞床高卧而坎坷侘傺士輒擲千金如涕
唾人胥以好義稱之比卒得
旨歸葬
賜祭如例
楊義洪洞人明甲子舉人戊辰進士官聊城知縣補汝
寧入為江西道御史巡按兩浙再巡長蘆鹽政以京
畿道督學江寧掌河南道陞太僕寺少卿轉大理寺
少卿大理寺卿擢刑部右侍郎調左侍郎假歸起補
工部左侍郎改戶部左侍郎總督倉場晉工部尚書
致仕卒於家義涖官勤慎初為邑令科條不擾而克
稔情偽人無敢欺為御史有兵防移駐鹽引減額暨
參考官方猷諸疏在大理刑部用法平恕不為刻覈
及督倉場勾稽詳密而克以廉率司吏漕卒懷之家
居十餘年里人推内行焉
衛周印字邰孫一字斯盛曲沃人少喪父與弟大學士
文清公奮起孤童念母夫人苦節讀書輒聲淚胥下
刻厲不少懈前庚午舉於鄉甲戌成進士起家金華
府推官理冤雪枉豪強斂跡分校丙子浙闈再應己
夘楚闈聘率收工文士許孽搆亂監紀行間悉平巢
穴行取四川道監察御史前後疏數十上彈去大寮
五人督撫五人巡山海關徧歴險隘劾大帥懦弁不
少鯁避復具疏直指當軸者誤國狀為所中左遷西
安府知事
國初搜遺逸起前官出按
畿輔兵荒後萑苻時發周印招㩦貳散徒黨一境晏然
又以時方亟用人州縣官不滿旬月輒遷去疏請久
任以責成功還掌河南道内陞大理寺寺丞遷少卿
内艱歸服闋補原官
世祖章皇帝召見慰問甚悉隨
命扈從南苑閱武
特授工部左侍郎轉兵部右侍郎又轉左侍郎時逃人例
嚴株連滋累上章力言其弊已復應求言
詔陳軍國計五款朝議韙之會堂司以他事得罪牽連鐫
級移病歸周印性簡重臨池散帙外無他嗜好與人
不設城府然臨事屹如雖利害不為惑歸田後築園
室西蒔花種竹日偕親知觴咏卒
衛周祚字文錫一字聞石曲沃人兵部左侍郎周印之
弟也出後叔嘉遇少穎異偕周印互砥奮讀書郝氏
家塾者六年舉前丙子鄉試第一丁丑成進士初仕
永平府推官剔奸釐弊克舉其職歴主事員外郎郎
中三遷胥在戶部有廉聲會亂棄官歸
國家戡定秦晉咨人才可大用者廷臣多知周祚順治
元年甲申即家起前官改吏部考功司郎中乙酉調
文選司郎中丙戌艱歸服闋仍補文選司郎中銓政
叢弊明季尤甚
國家一舉而廓清之内外注官成法肅密而剖析條例
以克垂為令甲者實繇周祚始每繇部歸邸舍輒鍵
戶謝絶請托嗛者假它事造蜚語中之旋白擢太僕
寺少卿尋擢刑部左侍郎改吏部左侍郎晉工部尚
書以勞加太子太保時
三殿工興
命周祚董修殫慮經畫勾稽纖悉飭材程匠鉅細精麤釐
然有紀省内府金錢數十萬工竣
世祖章皇帝褒諭有加
賜御筆山水圖暨雕鞍駿馬以旌異之
畿南歲祲
命往賑歛散給授措注有方賴以全活者甚衆戊戌加少
保兼太子太保閱兩月改吏部尚書不旬日
命為文淵閣大學士兼刑部尚書是時夏五月偕爰立者
高陽李文勤公霨也周祚善調濟務協事宜不蘄為
畸輕畸重以滋他弊性尤縝密事涉機務不輕語家
人子弟有古削牘風加少傅兼太子太傅復加少師
兼太子太師己亥會試
命為總裁辛丑
聖祖仁皇帝踐阼復為會試總裁胥號得人時改内閣為内
三院會冢宰缺
命以内院大學士署吏部尚書事周祚在選曹最久銓例
詳練吏不能欺康熙元年壬寅回内院癸夘請假歸
視兄周印窀穸事畢還
闕充纂修
世祖實錄總裁官甲辰
命總裁武會試己酉以病請歸
旨慰諭有加馳驛回籍仍准支俸周祚雅尚廉潔疏言幸
就閒適不敢虛糜祿養懇辭者再三不獲
允壬子四月
特諭馳驛來京令條奏時事所當行者具疏陳國計民生
利病事多施行仍
命以少師兼太子太師改戶部尚書為保和殿大學士斟
酌閣務積勩疾復作
遣官垂問引醫診視慰留者再三不獲遄起癸丑二月
乃
允馳驛回籍里居支俸如任職時乙夘三月二十有三日
薨於寢年六十有四訃聞
上深軫悼褒䘏有加禮
予祭葬
賜諡文清
諭祭文曰鞠躬盡瘁臣子之芳蹤䘏死酬庸國家之懋典
爾衛周祚性行端良才能敏裕參贊機務克盡乃心夙
夜黽勉勤勞素著因有疾而賜休冀頥養以永世忽聞
長逝甚悼朕懷特頒祭葬用展哀悰嗚呼寵錫重壚庶
享匪躬之報名垂信史聿昭不朽之榮爾如有知尚克
歆饗周祚階至光祿大夫品正一又晉一級與兄周印
胥貴顯而篋無文綺籯無遺金瘠田數十畝老屋數
椽才蔽風雨惟考禮别立家廟規制殊閎敞贈曾祖
祖考暨妣胥如彛典而以身為人後移贈本生父母
亦如之推廕周印子台揆獲任治中其薨也海寓胥
以清操許之癸未
聖祖仁皇帝西巡至太原
御書表率班聯四字
命撫臣裝潢馳騎懸其第比駐
蹕曲沃
命内大臣尚額駙至墓奠酒復錄廬舍田産以奏子台瑺
字玉汝廕宗人府經歴累官潼商道副使王阮亭嘗
賞其詩文
王廷諫翼城人順治丙戌進士官行人司行人考選兵
科給事中歴禮戶科出為陜西榆林兵備道遷山東
按察使司按察使請告歸廷諫少工文任行人同考
順天鄉試任兵科主考湖廣鄉試稱得人在諫垣持
論侃侃嘗具疏請罷
禁中佛㙮得
俞旨
主聖臣直稱極盛事焉兵備榆林捐俸買牛種給民開墾
又繪圖詳秦撫請墾田胥緩起科攝東路築石堤禦
河神木人名王公堤按察山東多所平反歸不問戶
外事十餘年卒
上官鉝字三立號松石翼城人兄鉉己亥進士鑑丙戌
進士鉝最少而成進士在前癸未為最先
國初初任中書舍人考選監察御史出巡按湖南嘗以
取地不難守地難惟蘄安集之再按江南艱歸丁酉
特命掌河南道管理大計軍政日侍
經筵有條陳湖南情形一疏
世祖章皇帝命學士麻召問機宜内陞順天府府丞遷大理
寺少卿多所平反充庚戌
殿試讀卷官遷太常寺卿再遷宗人府府丞尋擢都察院
左副都御史疏數十上尋以劾滇廣閩藩跋扈狀左
遷太常寺卿人稱鉝有先識請假歸十年卒
王牧民浮山人
國初以貢授平湖縣丞甫涖任海寇遽至慷慨登陴為
守禦計比城陷被執不屈死之
王佐翼城人前壬午舉人
國初知石首縣時境内人自為兵佐辟首惡搜餘黨日
行荆棘中勸農商旅復通行取雲南道監察御史巡
按湖北陜西卒
劉漢卿翼城人
國初以諸生簡知耀州甫涖任劇賊王永強率黨數千
人集城下漢卿督吏民力守間出奇兵擾之賊驚遁
尋監郃陽軍招降七十餘寨有和陽寨者民避兵地
也都統指為賊藪將殱之泣勸再三乃止賊掠婦女
悉棄去檄解軍前力請歸其夫遷保寧同知秦兵戍
川者譁於廣元馳騎入其壘曉以大義治首惡如法
事旋定擢肇慶知府尋以艱歸漢卿工書法偕薛鳳
鳴張臺等胥工文尤敦儉素嘗曰儉美德也居官可
以助廉居家可以佐勤當時以為名言
薛鳳鳴翼城人順治初以歲貢授盩厔知縣民有利病
興革不少懈時叛黨金龍等肆抄略為邑人害鳳鳴
扺其巢開誠撫諭龍等感泣願就約束境内晏然盩
厔人懷之
晉淑軾字長眉號積菴洪洞人前壬午舉人
國朝丙戌成進士知中牟縣邑多盜設鳴鐘合擊法聞
鐘聲捕役鄉保輒視所向掩捕盜胥獲以治行最行
取兵科給事中尋轉工科疏請安插流民又請會𠞰
稗沙羊山海寇尋例出知大名府時巨寇任鳳亭巢
踞四省界議招撫衆不敢往獨㩦一役徑扺巢宣布
朝廷德意鳳亭感泣解甲聽命唯謹歸途寇王為指揮
所擒請如鳳亭例曰被擒求撫不可解轅門辟之而
疏奏鳳亭授副將五臺寇高三聞之亦就撫於晉焉
擢順天府府丞遷鴻臚寺卿
特簡通政使司通政使以病請歸里卒年甫四十有九人
多惜之
隂應節字雲礎洪洞人順治丙戌進士知霑化縣行取
工科給事中終刑戶左右給事中應節少負氣涖霑
化邑苦寇患督鄉勇𠞰之為給諫尤與同寮善疏陳
吏治財用刑名三事又請嚴卓異又發龍眠方氏舉
場賄鬻弊後例轉官仍留任以危疾卒於邸舍
上官鑑字金之翼城人順治丙戌進士授潞安府教授
河南聘同考拔七人五成進士遷國子監助教再遷
戶部主事督餉陜西散給軍士不私秒忽羨選吏部
主事司考功銓政一新尋以郎中出為浙江嘉湖僉
事遷參議河南督理河道故事河工近出夫遠出料
殫慮經畫歲省金錢數萬復兼理通省驛傳鹽法詳
請驛站銀在州縣支給協濟州縣悉改解藩司抵州
縣支給正項官民便之旋復以薦兼管開歸河三府
分守道事務解組歸無疾卒著一經樓集藏於家
劉佐世字佑君曲沃人嘗徒步數千里至閩迎父櫬歸
順治戊子舉於鄉銓高平教諭王奕駒牛兆捷輩經
指授胥為文人修學宫畢方伯振姬記之庚戌成進
士知霍邱縣民多質子女自活踰期輒没為奴婢為
立禁計傭直定歲月胥遣還以病乞歸
符執桓翼城人順治戊子舉人官新喻知縣當兵燹後
走田間勘無主逋賦詳請豁免流民復業給牛種又
分粟賑之而以其暇治衙署吏舍舖房平道構梁雅
得治體屢入荐剡尋卒識者惜之
湯家相字賓我號泰瞻趙城人順治己丑進士知常熟
縣清而不刻民愛之前令為御史所劾繋蘇獄家相
力雪其枉御史力駁之不顧也會以逋税當削職士
民争輸金且嗾令上辯家相曰令不麗於法而麗於
例何辨為脱屣去送者盈塗楊子常彛邑宿儒也年
八十久絶迹公府聞其行急詣遠山蕩送焉久之事
白補南漳知縣南漳介萬山中甫涖事而寇至堅壁
授徐秦二守備方略斬偽將馬臣孫信寇不敢復出
乃招難民墾荒田六百頃有奇條築永泉八觀水利
南漳民始蘇以病歸送者如常熟時
王廷議字文二翼城人按察廷諫弟順治己丑進士授
清澗知縣招流亡鋤豪強以卓異薦遷戶部清吏司
主事凡旗丁霸田産者槩不畫題復以經濟薦遷浙
江紹興府知府涖任三月以前官詿誤降兩浙鹽運
司運同人皆惜之著敬慎齋遺集藏於家
王大作字邃子號慕山曲沃人幼負奇氣視儕輩低頭
緩步目笑不自禁與人交患難死生不相負順治己
亥成進士知洧川縣當關報部民某來謁某得幸上
官視藩臬若僚友大作出據案坐目直上視召某入
某長跪候起居訖麾之去左右大驚大作不屑也涖
洧川十年復流民七百餘家實市㕓三百餘戶墾田
一千七百餘頃省義助銀七千五百餘兩入為行人
司行人以老病請歸卧見山樓中撫石樹梅以終其
身著藥言鐸書藏於家
高鵬起字搏九曲沃人與兄鳳起有杜曲雙枝之目督
學袁袁山嘗賦詩以贈曰天使聰明不在書中順治
丙戌舉人己亥辛丑成進士署馬邑縣教諭改萬載
縣知縣蠲逋賦數百兩招逃亡數千家而感袁公知
己之雅撫其妻暨孫尤篤致政歸著應世篇𫝊世篇
晴園文集藏於家鳳起字羽伯亦以進士官龍游縣
知縣
孟世泰字紹孔滿州籍臨汾人由内弘文院編修署武
昌道事遷河南按察使再遷貴州布政使補江西布
政使入為鴻臚寺卿補奉天府府丞遷右通政歴太
僕寺卿遷大理寺卿世泰饒智略稱一時勞臣在楚
尤著吳逆亂以詞臣效力行問垂十年擘劃動中機
宜比署武昌道時賊敗黠者為緩兵計佯乞降世泰
知其詐迫之至營諭以利害賊遂解甲去通城民聚
黨劫掠議進𠞰世泰力沮之輕騎詣縣具述朝廷威
德委曲宣諭衆感泣咸稽首聽命遂按治渠魁如法
解餘黨俾胥歸業楚人亟稱之後壽八十二卒
仇昌祚字振先號漪園曲沃人語呐呐不出口而性特
鯁確初以恩貢授鄖陽府通判時郝摇旗作亂大軍
會𠞰有轉餉勞遷潮州府同知朝正返將抵潮聞總
兵劉進忠叛急返程鄉而中途為邏者所獲繋解賊
巢逼受偽職昌祚引錐自刺血流被體不死餓十二
日氣支綴裁屬猶不死乃札絶賊曰昌祚固同知潮
者知有潮不知有他生死惟所命之賊遣黨來伺終
日不發一語以瘖報賊意少解繇是羈賊巢者三年
間札賊曰若今秪圖富貴耳富貴有道何不擒其魁
俘之闕下歸身司敗朝廷寬大將有通侯之賞富貴
可翹足而待無何王師𠞰漳潮進忠遂解甲歸降亦
昌祚之有以誘其衷也潮平和碩康親王聞於朝
得
旨仇昌祚克篤忠貞堅守臣節從優議敘授惠潮兵備道
乃條上便宜七欵爬搜利弊期與小民休息嶺海之
間頌聲丕作而旋以艱歸久之卒潮人思其忠築樓
祀之曰鐵漢
衞台揆字枚吉曲沃人嘗築愚谷藕華莊故自號南村
以父周印任兵部左侍郎承官生尋改叔大學士周
祚廕除順天府治中遷兵部武選司員外郎遷職方
司郎中時滇逆初平稽核功賞無濫無枉洋犯浙江
趙士相江南高子因二十六人朝鮮以干海禁繫還
論如例難婦江西周環姐為寧古㙮卒所掠守義不
辱夜走三河台揆訊二十六人覈其沿海計懋遷釋
不問處環尼菴内下檄西江促其舅㩦以歸母喪闋
補武選清吏司郎中出知福建漳州府苦旱齋沐修
雩祀攀緣峭壁躋南山之巔雨如注復仿平糴法開
積貯倉減市價之半以蘇民困是歲荒不為災漳人
海和尚潘丞相豪猾不逞悉抵法廣人羅成嘯聚殱
渠魁赦脅從壤境内外胥安堵焉調臺灣知府臺灣
孤懸海外控制琉球日本荷蘭諸國番漢雜處稱難
治台揆先整飭自吏胥馭下極嚴人不敢名一錢調
和兵民咨總兵李世臣慎無交相袒護互有輕重世
臣然之臺灣知縣陳璸嘗條列應行事宜為裁定十
二欵命鳳山諸羅諸縣永為遵守又以番雖殊俗然
亦可漸習禮義因立賞格使通事翻譯
聖諭日為演說俾與華人同風番童能讀書習字許應童
子試仍給彩給鼓吹𨗳送本社期年番俗一變遷兩
廣鹽運司副使以病請致仕卒於家台揆嘗謁楚制
府郭世隆世隆曰吾知君不如梅中丞鋗吾嘗語梅
撫番以寬治漢以嚴君雅得治體而中丞獨曰其大
者尤在得十一營歡心以固海疆也
晉大忠字心葵趙城人幼豪宕不羈聞海上用兵因仗
劍從行間主者異其材委署守備奪戰船一隻擒賊
將史良謨事聞
賜白金五十兩逆藩之變制府李之芳命轉戰龍游金華
收復郡縣捷功凡一十有六遂以守備管遊擊事調
赴衢州至繆村為賊所乘横刀上馬馘斬數十人賊
益衆左右胥遁或勸潰圍走曰何面目復見李公卒
力戰而死制府以狀上
賜祭一壇
諭祭文曰鞠躬盡瘁臣子之芳蹤䘏死報勤國家之盛典
爾晉大忠賦性忠直國爾忘身禦敵衝鋒奮勇陣殁朕
用悼焉特頒祭葬以慰幽魂爾如有知尚克歆饗復
命厚䘏其家子賦以難廕補守備屢遷遊擊署六安營參
將
劉若鼐字敬菴臨汾人幼耿介雅好讀書工文壬子中
順天鄉試任新城教諭遷長壽知縣廉而有惠政治
行舉蜀中第一入為工部主事未兩月
特授四川道監察御史巡視南城豪猾斂迹久之出為貴
州糧驛道適都勻苗變制撫計安輯而難其人以命
若鼐若鼐單車就道至則開陳大義且明示禍福苗
民感泣稽首就撫訖事不戮一人未幾内陞光祿寺
少卿遷順天府府丞再遷大理寺少卿所至胥有聲
績年六十四歲卒於官
山西通志卷一百十一
