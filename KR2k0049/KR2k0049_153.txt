山西通志卷一百五十三
列女(五)
汾州府
汾陽縣
元
姜鳳舉妻皇甫氏天性淑慎歸姜後恪盡婦道夫亡或
勸之再醮泣曰禽鳥且有死不再配者奈何人不如
鳥撫育遺孤一節終老泰定間旌表
明
郭世玉妻陳氏年二十夫亡子從魯甫週歲事舅姑撫
幼子孀居七十年兩遇兵燹全節無虧洪武間旌表
李桂妻蘇氏千戶謝德妻王氏田訥妻郭氏劉鎧妻段
氏樊鶴妻任氏常保妻田氏俱少寡守節建坊旌表
劉景博妻矯氏孀居五十年足不踰閫限紡績課子雲
漢業儒任寧夏學訓導知府安鵬奏表其門
鎮國中尉朱知□妻賀氏封淑人中尉疾賀欲先死以
殉取澒一勺咽之左右方救奪賀曰澒毒入臟腑無
可救理即可救我必死遂絶飲食竟與知□同時卒
慶成王表欒為奏聞禮官按典無旌命婦例世宗特
命旌之謚曰貞烈
鎮國將軍朱竒潻妻王氏少寡守節奉姑六十餘年壽
登八十餘逮見孫曾四世嘉靖三十九年賜勅遣行
人梅惟和詣第旌表
生員田一蘭妻張氏年二十八夫亡無子孀居四十年
清節凛然
王蜀妻侯氏年二十一夫亡抱骸慟哭欲自裁家人防
守甚謹潛吞毒即日死奏請旌表
鎮國將軍朱敏潫妻賈氏年二十五將軍殁矢志從死
衆慰止之朝夕號慟不百日哀毁死
生員賈□妻王氏夫亡自刎幾斃晝夜號泣而死
田伯松妻朱氏伯松早亡翁姑亦逝伯松幼弟未期氏
撫成娶婦尋亦卒遺子田芳育為己嗣訓讀成名巡
撫扁曰三世維風歲給榖二石布一疋
朱新堞妻盧氏妾薛氏馮氏新堞晉恭王七世孫家汾
州崇禎十四年由宗貢生任中部知縣會賊入關傳
檄至新堞方巡城怒而碎之議拒守誓必死三氏請
先自盡許之有女方數歲新堞拊其背而勉之縊左
右皆泣下
慶成王審贐妃武氏生時室有異光長而端淑甫笄歸
審處理内政居豐守約宫閫肅然崇禎癸未冬杪逆
闖渡河次于蒲坂妃聞之蓬垢不事櫛沐宫媪問故
妃曰天之所壞人不能支我待死而已既而賊至將
入府妃踉蹌投井死闖大索宫中兩日不得十閱月
始出其屍面猶如生
李茂才妻劉氏避賊崖窟賊索之急茂才見殺氏枕屍
大慟賊擁上馬投地奮罵脅諸婦羅勸罵益甚賊怒
揮刃碎其屍
舉人常祐妻謝氏李金榮妻吳氏蔚大賢妻郭氏韓秀
妻謝氏張大化妻原氏田贈妻武氏生員賀時泰妻
賈氏以上俱守志節
國朝
生員張君遴妻朱氏少寡截髮矢志撫孤懋勣成名守
節五十年康熙十六年建坊旌表
李之桂妻田氏年二十三夫亡孝養翁姑喪葬盡禮孤
緒甫生撫訓為知名士苦守三十餘年康熙四十九
年疏請旌表
杜根芽妻李氏貧家婦也夏月採蕨扵山有李大成者
先在山巔招之曰是可取也氏從而上旋入深林大
成顧無人逼之氏不從擊以石復斫以鋤既死棄屍
溝渠滅其迹初隣人雷打差兒見氏入至是久不出
迹而求之突遇大成倉遑失據打差兒詰得其狀歸
語氏夫購屍訟之官康熙四十九年大成伏誅氏
詔旌
雷龍騰妻齊氏龍騰早亡時值收穫晨興詣場圃強暴
趙之福犯以非禮氏持挺格鬭趙擊以石傷而仆地
詈曰吾寧死不受辱也力躍而起趙復以亂石擊之
罵不絶口而死事旋敗露趙棄市康熙五十五年建
坊旌表
董科妻高氏年二十五夫故遺姙得男撫之守志姜瓖
之變避難肅靜村小竇溝中遊騎數輩蹤跡得之氏
大罵不屈遂遇害雍正七年建坊旌表
史廉妻崔氏廉遊宣府死客邸訃聞痛絶復甦忍死為
搬喪計迨夫柩抵里氏曰吾心事畢矣即扵是晩自
縊
侯孝女字秀姑侯明亮女歲荒食盡母呂氏將溺井女
號泣隨其後挽救不及亦躍入從之時年十四歲郡
人至今名其井為孝女井
義官李春陽妻田氏呂韶妻朱氏王國藩妻高氏武時
旦妻趙氏李廷櫺妻張氏常懋文妻王氏監生韓衍
萃母閻氏監生張寅愷妻李氏以上俱守志節
平遥縣
宋
劉氏平遥侯延廣乳母延廣初在襁褓中遭王景崇之
難劉氏以己子代延廣死而行丐抱持延廣至汴還
其祖益人尤義之
明
生員相仲禮妻于氏夫亡刺一目以矢志姑邢氏年八
旬子保甫三歲事親撫幼終始不渝有司奏聞旌表
三孝女姓趙氏父母年高鮮兄弟三女願侍養胥不欲
適人孝謹曲至雖丈夫子不是過也親殁三女躬負
土築墳高三十尺周圍二畝餘女各植柏一株至正
德間夜有盜樹者樹將斷斧聲徹村墟二十里鄉人
競異之今尚存栢一株咸呼為孝女墳云
生員李華妻矯氏少寡翁姑俱八十餘子憲生甫十月
氏事育盡道冰操不渝弘治間旌表
李辨妻梁氏夫早亡子頤未期守節課子頤領鄉薦官
郡丞事母稱孝有司奏請旌表
李得海妻郭氏隆慶元年寇犯境氏攜女出亡被執賊
欲汚之氏厲聲曰寧碎身而死不辱身而生遂遇害
女間道歸具道其詳訓導程文表其墓
王廷明妻李氏隆慶之變氏夫婦攜幼女將如城避兵
離里許賊兵突至欲掠之去氏抱女堅不釋賊殺女
并殺夫氏枕屍痛哭奮罵不屈賊並殺之
蘇士學妻李氏年十九夫亡長子繼在抱次子續方娠
氏事親撫子苦節六十年奏請旌表
毛世武妻鞏氏夫出亡里中兒以䙝語嘗之氏厲言大
罵竟為所殺直指康某以貞烈表其門
温登魁妻梁氏年十九夫亡撫子守節姑強之嫁氏刀
墮三指以示志姑意寢卒完節以壽終
任建妻温氏生員梁士豪妻田氏王胡妻郝氏知縣梁
檟妻曹氏妾閻氏邵良臣妻張氏李蘭妻劉氏石廷
學妻任氏雷三畏妻郝氏以上俱守志節
國朝
梁進傑妻楊氏年二十九夫故守節三十一年事姑盡
孝撫子有成康熙四十年建坊旌表
張國儒妻梁氏姜賊變為盜所掠不屈死之
貢生李冠楠妻劉氏被賊執毁形自廢不食而死
楊正芳妻張氏夫死于兵守志不移壽九十終
米騰芳妻任氏年十七騰芳没氏食貧守志垂六十餘
年卒
梁植妻雷氏年二十一夫亡無子父母欲奪其志氏曰
禽獸之行誓不為也卒全其節年五十八終
雷騰雨妻郝氏年二十七夫亡守節六十餘年卒事瞽
姑尤謹鄉里稱賢
王尚威妻張氏年二十夫亡守節撫兩世孤壽九十七
終
侯新命妻張氏年二十夫亡遺娠舉子苦志撫守年八
十餘
生員高鼎甲妻孟氏早孀守節事衰翁姑孝撫孤集成
成名
郭維斗妻侯氏早寡守節五十六年壽八十三卒子爾
安官守備封太恭人
劉氏小字梅兒劉汝德女姿容端麗夫無行投人為奴
逼令偕往梅兒號泣累日夜半母問之梅兒曰兒意
已決次晨當行啓戶視之竟自縊
劉裕正妻郝氏庠生梁澤妻雷氏增生梁勉妻劉氏喬
汝樟妻毛氏陰貴斗妻李氏耿崇宰妻李氏朱光俊
妻梁氏王益興妻朱氏趙加印妻李氏張順言妻侯
氏李三元妻冀氏裴一榮妻閻氏楊玉茂妻侯氏劉
祥妻池氏薛友貴母賈氏王國重妻范氏鞏自英妻
趙氏閻毓太妻趙氏冀州偉妻梁氏武生劉翼妻武
氏庠生薛廷瑶妻劉氏薛豫妻梁氏侯秉才妻安氏
孟千惠妻范氏武舉安爾甸繼妻王氏姚潤生妻李
氏田士英母母氏霍登縣妻張氏劉良弼母郭氏武
進士郭爾安母侯氏梁建鼎母宋氏以上俱守志節
介休縣
晉
賈渾妻宗氏渾為介休令劉元海將喬晞陷城死之宗
氏有姿色晞欲納之宗氏罵曰屠販奴豈有害人之
夫而欲加無禮扵爾安乎何不促殺我因仰天大哭
晞遂害之時年二十餘
明
文整妻李氏年二十三夫亡守節撫子正統十一年詔
旌
羅維妻宋氏年十八夫亡生子甫三月哀毁逾情堅守
志節有司以聞成化二十三年旌表
宋彬妻羅氏年二十一夫亡家貧紡績自給志行無玷
嘉靖七年詔旌
李廷保妻秦氏年十八夫亡家貧勤紡織茹糟糠冰霜
矢志有諷之嫁者扶面毁容以叱之歴年九十終
郭朝臣妻羅氏年二十三育一女夫病篤謂氏曰爾年
少我死盍嫁諸氏泣曰妾不忍聞此妾之義有死無
二及夫疾大漸氏曰不可為矣遂自縊翌日夫亦死
王附學妻梁氏年二十五夫亡孝事舅姑撫育孤幼壽
九十五而終嘉靖四十二年旌表
宋尚志妻文氏年二十一夫亡守節撫孤天啟間奉詔
旌表
郭宗妻王氏有姿容惡少豔之薄暮宗往&KR2145;間惡少潜
入逼汚氏厲聲呼隣里惡少逸去夫還語以故誓必
死曰我身雖未辱誰與白者竟自縊巡按院劉移檄
撰碣表墓
王天福妻梁氏天福病噎氏焚香祝天願與偕死及夫
没付家事扵兒婦食杏仁死
庠生張翼儒妻閻氏甲申之變恐被辱自縊死
喬士恩妻郭氏王睿妻鈕氏鴻臚寺寺丞王嘉璋妻趙
氏以上俱守志節
國朝
監生郭天宜妻張氏年十九夫亡奉姑育子歴數十年
康熙五十六年建坊旌表
劉讓繼妻張氏年十五適劉越四載讓卒氏撫孤守志
壽九十而終子翊聖登壬辰進士官司李
侯懋功妻賈氏年十九夫客死雲中櫬將至往母氏訣
曰我恐不勝喪姑嫂相遇甚善無相疑也歸即飲毒
姑力救之氏曰無庸吾志決矣邑宰刲牲躬祭其門
左陞正妻孟氏陞正不慧家且貧舅姑勸氏改適氏曰
夫不才命也執婦道惟謹未幾夫殁哭泣盡哀苦節
以終
喬千仞妻江氏夫亡姑繼没翁病癱氏躬滌穢惡未嘗
有難色母董氏老疾無子迎翁養扵母家晨夕侍奉
翁與母無異母逝葬畢仍迎翁歸凡十有二年翁卒
千仞從兄殁遺孤方幼氏鞠養如子不令從母適鄉
黨賢之
梁應陛妻侯氏董奕榮妻任氏董奕茂妻宋氏茹英芳
妻任氏孟光輝妻李氏王志會妻李氏張士芬妻岳
氏子維安妻孟氏以上俱守志節
生員張國瑄妻趙氏早孀撫兩世遺孤訓孫大磐大礪
成名
孝義縣
三國
張氏字昌蒲太原兹氏人太傅定陵成侯鍾繇之夫人
也世長吏二千石夫人少喪父母充成侯家修身正
行非禮不動為上下所稱述貴妾孫氏攝嫡專家心
害其賢數讒毁無所不至孫氏辨博有智巧言足以
飾非成過然竟不能傷也及姙娠愈更嫉妬乃置藥
食中夫人中食覺而吐之瞑眩者數日或曰何不向
公言之荅曰嫡庶相害破家危國古今以為鑒誡假
如公信我衆誰能明其事彼以心度我謂我必言固
將先我事由彼發顧不快耶遂稱疾不見孫氏果謂
成侯曰妾欲其得男故飲以得男之藥反謂毒之成
侯曰得男藥佳事闇扵食中與人非人情也遂訊侍
者具服孫氏由是得罪出成侯問夫人何能不言夫
人言其故成侯大驚益以此賢之黃初六年生會恩
寵愈隆成侯既出孫氏更納正嫡賈氏
明
任全繼妻王氏年二十夫亡無出前室子文約甫三歲
撫如己出迄扵成立年二十六卒孫女二一適劉公
順一適李頤胥少寡守志始終弗渝其得于氏之教
者深矣
吳全妻張氏年二十夫亡矢守竭力養姑有以貧諷者
即面斥之不與更見姑卒以困苦終其身
監生田賦妻霍氏賦有孝行以憂母病卒霍慟曰吾夫
死而吾獨存耶縊喪次家人救免嚴伺之賦既葬乘
間卒自經賦弟貢先賦没妻吳氏亦以節稱
楊大仁妻張氏大仁多從匪類遊氏美姿容有曹姓者
嘗至大仁室習見之久蓄異志會氏歸寧乃要扵廣
仁寺後之壞垣紿曰而夫在此欲有語也未入垣即
牽衣戲之氏力拒極口詈罵曹忿甚格殺之
庠生任希閔妻趙氏年十九夫亡事舅姑甚謹撫孤朝
宗底扵成任睢州判官嘉靖間詔旌
鄠縣令馬廷華妻王氏廷華卒子復殤氏為夫樹坊表
易産業又出粧奩佐之曰夫旣無後庶藉此以傳扵
世知縣胡表其門
辛門妻傅氏教諭相之孫女夫為兵所殺氏投崖殉之
任克己妻孫氏兵掠其家氏扶姑伏草中兵先殺姑脅
從之氏罵不絶聲復以刀斫其髮氏意不少怯兵知
不可奪刃其腹而死
任自脩妻程氏流寇横發掠氏室欲汚之氏不屈觸壁
而死
武烈女庠生有昇女字柏氏子未嫁而栢氏子夭女誓
不再字會有強委禽者女聞入密室自縊奉詔旌表
舉人孫章妻李氏吕鉞妻韓氏庠生張荷妻王氏庠生
史宗王妻孫氏拔貢張正志妻任氏以上俱守志節
國朝
生員張講妻秦氏夫亡矢死閉幽室廢飲食哀毁逾情
年餘而卒
李守忠妻梁氏守忠被壓死氏號泣三晝夜自縊以殉
武開國妻霍氏早寡事嚴姑曲承意旨撫孤成立以節
壽終
庠生梁可傳妻雷氏年十六夫亡子眉生未晬食貧孀
守一節不渝
庠生梁鳴鶴妻雷氏少寡無子撫姪為嗣守節以終
尚聖仁妻張氏年十九夫亡子國典未百日有勸之他
適者輒面斥之國典娶周氏未幾亦殁周年二十歲
從姑守志清節無瑕
蘇達春妻郭氏楊耀妻任氏廩生李榮春妻任氏張文
章妻周氏廩生王希華妻蘇氏生員程履亨妻田氏
生員田公兀妻任氏張調妻劉氏馬天林妻張氏以
上俱守志節
臨縣
明
生員冀善妻嚴氏年二十夫亡子甫二歲父母令轉適
氏曰吾為士人妻豈效醜婦行以自玷耶奉翁姑撫
幼子閨門肅然壽八十五歲卒建坊旌表
韋太妻李氏太早卒誓不再醮教子成立官州判弘治
二年奉詔旌表
武勉仁妻高氏年二十一夫亡子績甫歲氏苦志守節
訓子成名御史齊旌曰貞節
喬廷瑞妻高氏年二十四夫卒哀慟欲絶令匠人斵棺
大其制匱櫝鎖鑰悉以畀姑曰發喪偬遽中恐不及
檢點也姑信之至晩氏乃自縊
王廷佑妻郝氏年二十三夫亡垢面蓬首冰蘗終身御
史桂立坊旌之
知州郭有為妻任氏子孔亨妻白氏孫肯構妻高氏三
世孀居節操如一當道旌曰三節流光
趙從東妻劉氏年二十七夫亡無子所親諷之嫁不從
繼姪環為嗣環無行廢産殆盡氏曰此天之困我也
針黹自給志行益堅壽八十六卒
袁汝器妻穆氏夫亡無子矢志守節翁天保潛受郝養
志聘氏覺自縊邑令申請旌奬給賞祭葬
高孕舜妻郭氏年二十四夫亡姑亦以痛子繼殁氏拮
据兩喪憂勞垂斃有叔姑欲奪其志氏矢死撫二子
讀書成立節壽終身
賀寧邦妻賈氏聞流寇破城㩦幼女投井中死
郭增妻高氏城破自經死
高烈女父汝賢年未筓賊執之載馬上女跳躍詈罵墜
地者數四賊怒斫死之
歲貢郝孔照妻陳氏流賊陷城氏登城倒墜死
樊節妻劉氏為流賊所掠守義不屈罵賊死
王大賢妻薛氏子王三聘妻郭氏賀承惠妻陳氏生員
郝有成妻崔氏生員殷福妻郭氏劉慎體妻韓氏以
上俱守志節
國朝
李萬年妻張氏年二十二夫亡孝事翁姑撫子思豫列
明經壽八十一終
庠生趙本妻白氏夫卒誓不獨生乘間自縊
王爾甡妻薛氏年二十四夫亡子女俱無氏晝夜悲悼
絶粒而死
李登第妻薛氏夫客豫章絶音問氏紡績養翁姑喪葬
胥盡禮登第卒不返孤苦以終
高之翰妻武氏郝昌祚妻蘇氏劉見龍妻李氏庠生侯
象震妻穆氏趙倬城妻蘇氏高雲路妻成氏庠生白
晉侃妻趙氏白編妻張氏王自明妻申氏康竧寬妻
劉氏劉增榮妻郭氏問某妻高氏生員賀美錦母王
氏高自茂妻苗氏李思謙妻曹氏張琳祖母李氏母
曹氏生員郭衛京妻高氏生員李琮妻賀氏張五美
妻郭氏子人龍妻郭氏李喬生妻高氏趙嶠妻曹氏
趙靜妻白氏監生趙驥妻張氏以上俱守志節
石樓縣
明
庠生鄭維賢妻孫氏年二十五夫亡甘貧守節卒年七
十有二旌表祠祀
生員王珙妻鄭氏歸珙未踰年珙卒杜門守節事姑甚
謹孀居九載姑没有欲奪其志者氏嘆曰吾之不死
以有姑也今姑死何以生為遂自縊有司以貞節聞
生員李元浤妻賀氏孀居守志撫孤有成
知縣許諭妻王氏夫亡持貞潔始終無議
任自立妻許氏崇禎五年闖賊破城氏正色罵賊墜城
死子起家妻趙氏亦不屈死之當道表曰一門雙烈
張法聖妻李氏年十八夫亡孀居二十餘年會闖逆變
投井死
賀應元妻劉氏年二十夫亡遺孤光祖未期苦節撫孤
奏請旌表
國朝
生員王維翰妻鄭氏夫亡撫子子尋卒艱貞勿失當事
旌之
永寧縣
宋
郝戭妻聶氏戭篤行苦節隱居不仕有語氏使勸之氏
曰吾不德無以助君子敢強所不願以累其高哉
明
生員阮福妻梁氏年二十夫亡即縊以殉有司奏聞旌表
張璞妻李氏年二十三夫亡事翁姑以孝聞訓子成立
守節四十餘年有司奏旌狀元吕柟為之記
生員閻文淳妻王氏年十九夫亡遺幼女二家貧矢志
守節終始如一享壽八十一歲奏聞旌表
安勲妻白氏嘉靖辛丑寇亂氏從夫匿土穴寇攻急令
夫逸去罵賊不屈身被十餘創死
牛宗近妻李氏夫婦俱被執氏以身蔽夫曰寧殺我毋
殺夫賊並殺之
侯景儒妻吳氏賊至走避山洞中賊烽四起知不免乃
棄兒投水賊急挽之載馬上氏刺面怒罵遂受害
典膳張環妻李氏張蘭妻馮氏俱孀居守志罵賊被殺
又喬甫妻郭氏亦以不屈死
賀女年十七未適人從父匿山谷為賊所獲強行不從
賊支解之
温女年十六與母俱被掠女仆地不起罵不絶口賊怒
斷其頭以去烈婦白氏等八口胥嘉靖辛丑年事也
壬寅奏聞並詔旌表
生員張鐩妻崔氏夫亡無子守節五十餘年奏旌
生員車煜妻張氏年十九夫亡無出夜即自縊奏旌
張珊妻王氏年二十夫亡舅姑在堂生盡養死盡葬年
逾七十志行無愆奏旌
副使胡汝輔妾鄭氏幼貞靜言笑不苟汝輔遘疾氏籲
天願代疾革先自盡有司表其門
生員車坦妻胡氏年二十五夫亡孀居守志境彌苦節
彌堅奏旌
副使喬應光妻蘇氏生員車同軌妻喬氏隆慶元年城
陷俱赴井死都御史楊並請旌表
石州巡檢劉祐妻董氏祐任邱縣人秩滿同子治起文
省會適石州陷董氏與女挽髮環抱投井死治婦為
幼子所牽遂被掠祐聞變趨歸莫得家人所在會治
婦乘間逃回語其狀始縋井出之母女抱如故當事
義之為治殮給驛歸葬
石州之變殺掠殊慘自縊投井者廟宇井坎所在
皆滿署同知李春芳為收男女各瘞一大塜得旌
者惟蘇喬數人其湮没不傳者不知凡幾兹得之
任邱節婦傳志之
張鉼妻王氏年十九夫亡無子誓不他適孀居四十餘
年家人弟侄亦罕接其容有司旌其貞節
崔婦王氏惟春女其夫弟誘汚之氏不從自縊巡按立
烈婦碑以表之云質清冰玉節勁松筠明嫌惡辱死
不愧心蚩蚩夫弟那知人倫一日投繯千古名馨
崔烈婦有福妻也甲申之變為賊將田虎所執大罵不
屈與子同時見殺
張煐妻梁氏王廷弼妻張氏夫亡俱守志節
國朝
生員張素妻邢氏素死甲申難氏年二十餘守節教子
曙中乙榜景膺歲薦壽八十有五卒康熙二十三年
疏請旌表
庠生王國隆妻高氏年二十七夫故子世清甫五歲矢
守志節年六十八而終康熙四十四年建坊旌表
白琦妻蕭氏營兵石二逼汚不從裂其裳服體被重創
尋自縊事聞康熙四十八年建坊旌表
王之瑛妻劉氏姜賊變氏挈姑子避之至河賊追及氏
棄子弗顧獨扶姑濟姑得免難人以孝稱
崔克儉妻董氏年二十四夫亡事親撫幼守節五十八
年壽八十二而卒
生員胡惟煦妻白氏年十九夫亡子明達甫歲立志撫
孤壽九十二而終
車某妻吳氏年十七夫亡子雲旺甫三月撫孤守節歴
六十五年壽八十二卒
生員王仕皓母高氏進士高志女夫坐事氏懼辱自縊
生員張徹妻馮氏于廷弼妻張氏張甲秀妻曹氏貢生
于廷勱妻王氏杜含瑞妻白氏侯化泫妻馬氏庠生
李呈泰妻梁氏生員何振祖妻張氏貢生王洽妻梁
氏同知梁紹素妻于氏王好謙妻張氏增生王忇超
妻于氏監生崔漸超妻于氏生員吳祚妻李氏張王
聘妻賀氏王自炳妻王氏以上俱守志節
寧鄉縣
明
生員李坤妻劉氏適坤半載坤死誓不欲生遂自縊
高聰妻杜氏正德間&KR0624;賊摽掠被執義不受辱遂遇害
劉瑋妻曹氏年十九夫亡遺一女甘貧守志完節以終
生員衛君寵妻劉氏少寡守貞教子直指旌其門
劉進良妻任氏夫亡遺孤䠴甫二歲食貧撫子孀居五
十八年壽八十六卒
武廷珮妻白氏夫亡遺一子荼苦操作勵節終身
王崇德妻田氏年二十崇德卒遺孤朝相甫一歲撫訓
成立娶婦高氏未幾朝相亦故姑婦砥志守節當道
旌之
生員劉有孚妻楊氏年二十夫故家貧無子苦志守節
邑令旌之
生員王幹妻靳氏幹疾篤氏刲股罔效卒姑武氏患瘡
氏口吮之復為刲股按院旌其門曰節孝
王楨妻楊氏有孝行逆闖亂闔邑驚怖楊櫛沐如平時
王戲曰汝從賊乎氏曰我豈從賊賊雖刃我我不懼
也尋舉家被害賊掠楊扶馬上投地者再賊怒斷其
左足楊罵益厲身罹七刃而死
生員楊燦妻王氏年二十五夫亡矢志守節撫幼子士
俊成立
國朝
趙靖妻馮氏馮免糧之族孫女當日偶遇于道深林蓊
翳免糧遂起意私之氏性激烈相持搏擊將于免糧致
命焉蹂躪于天紅崖邊兩人失足墜崖底氏負傷垂
斃免糧復以帶勒死之雍正元年旌表
生員王仁妻郭氏少寡守節撫幼子事翁姑姻黨無間
言雍正四年疏請旌表
廩生李廷翼繼室劉氏年十七適李二十三而寡事病
姑十餘載孝謹不怠撫前子昱有恩昱夫婦早卒遺
子女幼氏胥撫成之守節三十二年雍正八年疏請
旌表
庠生王球妻賀氏姜賊變球挈家奔竄轉徙無常所球
間語賀曰脫逢賊汝奈何氏曰死易事耳肯辱君耶
尋賊劉定國據寧邑叛球父子胥被害氏方居鄉凶
問至從容出門牽裙蒙面投懸岩死
靳可榮妻郝氏被賊執挾持上馬反折投地罵曰賊奴
我清白婦豈汝從耶賊怒殺之
生員王傳舟妻杜氏年二十四夫亡苦節五十年而卒
邑令旌以扁月給米二斗
廩生王珽之妻劉氏王恭先妻王氏王欽妻靳氏以上
俱守志節
大同府
大同縣
晉
劉殷妻張宣子女宣子家富扵財以女妻殷其妻怒曰
我女年始十四姿識如此何慮不得為公侯妃而遽
妻劉殷乎宣子曰非爾所及也誡其女曰劉殷至孝
冥感兼才識超世此人終當遠達為世名公汝其謹
事之張氏性亦婉順事祖姑王母以孝聞奉殷如君
父焉及王氏卒殷夫婦毁瘠幾至滅性時柩在殯而
西鄰失火風勢甚盛殷夫婦叩殯號哭火遂越燒東
家後二白鳩巢于庭樹自是名譽彌顯
北魏
叔孫俊妻桓氏俊以翊戴明元功遷衛將軍賜爵安成
公年二十八泰常元年卒明元親臨哀慟命其妻曰
夫生旣共榮没宜同穴能殉葬者可任意桓氏乃縊
遂合葬焉
樂部郎胡長命妻張氏者不知何許人也事姑王氏甚
謹太安中京師禁酒張以姑老且患私為醖之為有
司所糾王氏詣曹自首由己私釀張氏曰姑老抱患
張主家事姑不知釀主司不知所處平原王陸麗以
狀奏文成義而赦之
常山公主獻文帝女適東郡王陸昕之奉姑盧氏有孝
稱性不妬忌以昕之無子為納妾媵而皆育女昕之
卒盧氏悼念而亡喪葬無違禮神龜初與穆氏瑯琊
長公主並為女侍中公主有三女無男以昕之從子
子璋為後事公主盡禮丞相高陽王雍常曰常山妹
雖無男子以子璋為兒乃過自生矣天平中卒
上庸公主初封藍田高明婦人也甚有志操適中書監
陸子璋事姑常山公主盡禮生六子印駿香騫搏彦
師皆聰穎邢邵嘗謂人云藍田生玉固不差矣主教
訓諸子皆以義方六子動依禮度亦母氏之訓焉
和跋妻劉氏䟦性好炫燿道武狩犲山刑之劉氏自殺
以從
北周
司馬消難妻高氏齊神武女消難在鄴極加敬禮入關
便相棄薄及赴州氏及三子在京氏言扵文帝曰榮
陽公攜寵自隨必不顧妻子願防慮之及消難入陳
母子獲免
宋
畢乂林繼妻祝氏乂林僑觀城前妻子士安少好學祝
曰學必求良師乃與如宋又如鄭士安得楊璞韓丕
劉錫為友因僑鄭州舉進士知乾州以祝氏老願降
任就養改監汝州稻田務後任至同平章事
元
宋堅童妻班氏李安童妻胡氏早寡不忍獨生以死從
夫事聞悉命褒美
張思孝妻華氏善咏為貊高兵所執以不受辱見殺其
婦劉氏乃僵壓姑尸大罵不已兵併殺之後家人殮
其屍姑婦之手猶相持不釋劉有賦廷栢自况詩云
羣卉枯落時挺節成孤秀既保歲寒心不在遐與壽
明
張氏前後所百戶曾廣妻永樂二年廣守鴉兒崖陷敵
中時張年二十有娠生子興十五襲父職娶方氏正
統十四年興復從征陣亡方年二十無嗣守節同姑
俱享永年
張氏潞城安簡王侍婢識文字王薨誓死妃與諸姬慰
諭之張曰妾雖婢事王有年寧忍王死而獨生乎自
經扵閣一府咸高其義歲時祭之
趙氏大同前衛指揮葉盛妻鎮守椿之繼母也年二十
餘盛死矢守撫椿兄弟如己出容飾不修無事不輕
出寢戶孀居歴四十餘年卒
劉曇妻馬氏年二十四而寡撫幼子事舅姑以慈孝聞
貞操彌老益著宣德間旌表
王玘妻吳氏玘卒年二十六奉舅姑無違禮教育遺孤
安領鄉薦官縣令守節六十餘年正統間旌表
齊景才妻焦氏年二十四夫亡撫子守節成化六年旌
表
張氏大同後衛諸葛仁妻適仁四年仁没氏慟絶欲殉
不食數日死時年二十五歲仁家三世孀居建有世
節堂焉
衛軍仲海妻董氏年二十餘夫亡三子胥幼訓誨成立
皆有操行長子能承役有智謀以功陞指揮
前衛高清妻王氏少寡姑病目雙瞽氏以舌䑛之兩目
復明舅姑卒號泣毁形士夫競為孝德傳詩詞以頌
揚之
儀衛總旗武通妻郝氏年二十一夫亡撫藐孤成立孀
居六十年以壽終嘉靖間旌表
李添福妻衛氏年二十四夫亡遺子二長安方六歲次
寧在襁褓父母憐其少諷改適衛嚴拒之隆慶二年
巡按奏旌後安以參贊機務給冠帶寧以定欵積功
官洮岷副總兵諸孫咸授指揮懷信歴官都督封氏
太夫人壽躋九十卒
都督同知林椿妻宋氏嘉靖庚戌椿戰没氏年二十五
居喪哀毁捐簪珥營祭葬督課二子克繼先業鳳舉
任參將鳳騰任朔州守備萬歷間巡按奏旌
王氏潞城府輔國將軍俊㮈繼妻俊㮈好施禄入常不
贍王恒以奩資佐之俊㮈卒王年二十餘會歲荒家
無長物力女紅以襄殯事撫孤充熦有成萬歷庚戌
巡撫奏聞褒贈夫人樹綽旌之
監生李貞妻王氏年二十五夫亡遺一女矢守志節母
孀兄夭幼姪纔弱齡氏迎母同居生卒盡禮撫姪成
為娶婦以繼王後鄉黨賢之
李懷安妻王氏年十六歸李越七年而寡矢死守志貧
苦終身萬歷丁未詔旌
朱充□妻郝氏封淑人孀姑曹氏性嚴重好潔有心疾
展轉需人非氏不愜氏須臾不離者垂四十餘年跪
伏進膳積久手足幾不能屈伸曹氏曰吾死何以報
汝願汝有婦亦以事我者事汝耳其後婦許氏事郝
盡孝果如曹氏言雲人傳為美談
輔國將軍朱充□妻張氏年十九適充□逾年充□卒
守節四十年育孤有成萬歷丁未詔旌
馬恒妻陳氏年二十一夫亡守節四十餘年奉詔旌表
丁淮妻梁氏早孀撫子世臣娶王氏年二十五世臣疾
謂王曰母孀子幼皆若責也氏頷之矢志事育不負
遺言當事旌其門曰雙節
朱成□妻劉氏成□毆殺宗人繫獄論死詔自盡氏先
期詣禁所與夫訣曰早晩旨將下妾此後不復來視君
也歸即自縊後二日成□方死撫按咸勒石表其墓
朱俊□妻王氏廟見三載不孕為夫納妾陳氏陳舉子
氏以封號讓之未幾夫與陳相繼殁撫子甫成尋亦
亡氏與子婦阮氏共砥節以終
典膳石銘妻馬氏銘鹺于廣陵娶氏生子二方在抱銘
轉遊長蘆卒客邸族人盡括其遺貲令氏他適氏涕
泣不從族人舁柩返不與氏俱氏乃治裝攜二孤歴數
千里奔雲中苦守志行畢世不渝
項善妻阮氏知府阮宗道女年二十三夫亡撫子子復
夭食貧孤苦志行彌堅何忠愍公以瓜葛誼雅其節
捐俸贍養巡按梁請旌
陳維垣妻焦氏維垣與錢氏私圖逐氏而娶錢氏性賢
淑不妬忌處之蔑如顧不與夫眤將寂居以終老維
垣狂暴卒不釋竟繯其頸而死死之日猶執爨供姑
鄉黨聞之咸頌其賢而泣下督學表其墓曰孝婦
前衛張孝妻邊氏子國琦妻王氏俱年二十七而寡婦
姑苦志終始不渝邊壽九十有七王壽六十有九人
稱雲中雙節
朱充□妻石氏年三十一夫亡家貧未膺封典勸嫁者
踵至氏矢死鬻指撫孤孤成甫娶未幾子婦相繼夭
撫孫芝田成立業醫有聲疏請扵朝獲繼祖封詔旌
氏之貞節
丁倉妻祁氏年二十二夫亡氏矢志事育荼蘗終身督
學胡題請賜坊旌表
朱廷埃繼妻董氏無出妾郭氏生子一夫卒郭氏求去
氏曰若去孤誰與撫乃慰勉再三甘心共守歴三十
餘年卒
陜西都司宋定妻劉氏夫亡矢守有鄰郡宦族謀娶之
遣媒道意且曰適我子之功名可得也氏聞怒叱曰
賊將陷我扵不義餌以國家名器上負君恩下慚名
教言之寧不汗顔聲色胥厲媒惶恐不敢復語守節
數十年會闖破太原賊勢孔亟謂其子曰我年已七
十死固晩矣又奚忍見此亂離耶絶粒七日而死
朱興泉妻金氏嫁甫五月興泉卒氏年十六有遺娠越
七月生子嗣延撫成會流寇犯境母子避難金城嗣
延舌耕代養金城名士半出其門孫曾世繼書香列
明經人謂苦節之報云
監生王璿繼妻方氏少寡無出庶子甫四歲撫如己出
闖寇陷城氏哭拜璿柩前引刀自刎死
何大本妻武氏忠愍公子婦也闖賊陷城大本遇害氏
聞攜子婦&KR1108;氏同投繯死忠孝節義萃扵一門云
張亨妻劉氏前衛喬恒妻張氏指揮林勝妻董氏生員
傅江妻常氏温景清妻王氏知縣張伯達繼妻劉氏
側室姚氏施達妻羅氏高伯枝妻李氏指揮陳棟妻
李氏朱廷雛妻張氏武彦爵妻劉氏千戶鄒圃妻郭
氏温習詩妻周氏杜寳妻楊氏永平同知任服休繼
妻杜氏石自禄妻朱氏何養節妻朱氏生員顧茂林
妻朱氏監生王宗伊妻鄭氏董天緒妻明氏生員任
重妻朱氏輔國將軍朱成钀妻郭氏副將沈繼先妻
李氏韓粟妻張氏朱廷垤妻張氏朱廷堭妻胡氏朱
充燻妻阮氏生員郭之光妻李氏監生李先春繼妻
徐氏武舉任服德妻張氏生員温經妻岳氏武仲義
妻郭氏朱充□妻毛氏朱俊榼妻何氏中書馬呈德
繼妻王氏朱廷坟妻李氏李孚德妻朱氏舉人鄧應
元妻陳氏生員賀廷選繼妻朱氏生員劉懿謨妻陸
氏何浩繼妻吳氏盧仲文妻李氏生員鄧希孟妻張
氏以上俱守志節
國朝
王氏廉州守備高毓秀妻年十七歸高隨任粤東閱十
載毓秀罷官回籍以疾卒扵湖州客邸氏慟絶而甦
歸旅櫬營窀穸撫未歲子尚志成名秉鐸襄陵苦節
三十三年康熙四十五年建坊旌表
何宗武妻王氏年二十五夫亡侍舅疾唯謹人稱其孝
訓二子列庠壽六十四卒雍正八年疏請旌表
楊月斗妻梁氏生有殊姿月斗叔楊慶漁其色窺月斗
出外潛入逼凌之梁大聲以拒慶遁踰月慶持刀往
梁力拒如前慶怒拔刀擊其右臂不從刃其左股者
三又不屈乃斫其右乳而死事聞論慶如律康熙五
十七年建坊旌表
弁丁陳慧妻王氏年二十夫亡貧無以殮號慟感道路
鄉黨競為之助既免喪父母憐其苦令他適氏誓不
從嫠居二十八年茹荼集蓼處人所不堪見者哀之
王之雲妻楊氏應州楊威女幼失恃天性至孝父鍾愛
之及笄歸王以賢德聞會姜瓖變時之雲與長子逢
春外出惟仲季二子在側楊囑曰吾家世篤忠義我
何忍貪生致辱賊人手兒輩無偕死以存王氏後語
畢躍入庭院井季子逢慶牽衣號泣從之其女已適
人聞母死狀亦自經後仲子逢泰訪父數千里卒奉
歸孝養郡守葉九思嘉其一門節孝為之傳
常炳妻朱氏姜瓖變炳與父志強叔志旺胥被縶脅之
使入其黨不從志旺遇害志強父子乃見囚朱見其
不返疑翁與夫之及于難也慷慨激烈自經而死時
氏年十有八歲
劉寳銀妻王氏年二十八而寡家貧縫紉資事畜苦節
五十年
貢生何士璋妻焦氏事舅姑克盡孝道姑抱沈疴不能
動履氏負之起臥積勞成疾至嘔血侍奉不少輟凡
僕婢掩鼻望而却走者氏皆躬執其役姑殁毁瘠逾
常翁年幾八旬事之一如其姑歲時祭享必誠必敬
士民咸頌其孝
霍鳳妻趙氏高永禄妻董氏張承業妻蘇氏生員胡孕
芳妻朱氏朱龍岩妻王氏生員何宗武妻王氏彭國
瓚妻劉氏仲明倫妻古氏王繼業妻劉氏生員祁鴻
妻古氏雷璽妻王氏生員傅良桂妻侯氏曹旺妻吳
氏生員宋芝池妻衛氏劉大捷妻賀氏秦芝妻王氏
武鳳翔妻梁氏聶顯揚妻龔氏李模妻閻氏喬佳選
妻韓氏以上俱守志節
懷仁縣
明
劉真妻韓氏年二十五夫亡家貧力女紅育子景春守
節三十餘年成化七年旌表
李思鑑妻田氏鑑亡氏年二十七守節育子䕫成化十
年旌表
馬雲昇妻孫氏雲昇就試不售忿而自經孫痛悼不欲
生絶粒旬日死
生員任祐妻楊氏祐與人戲悮被傷而死遺一子在抱
楊理於有司得直遂沐浴更衣七日不食而死
苑洪妻邊氏年二十餘而寡食貧撫孤洪母亦早孀以
節聞嘉靖間有司旌之曰姑婦雙節
郭天瑞妻苑氏年十九夫亡生子甫九月孀居六十年
撫子成人
監生郭鏜妻王氏為邑富室女年十九而寡嫁時羅綺
屏勿御勁節撫孤歴四十餘年卒
生員魏正誼妻鄧氏年二十五夫亡矢守奉姑侍疾尤謹
撫四子中興等咸列庠食餼萬歷間奏請建坊旌表
生員馬應麟妻李氏年二十六而寡子進甫六歲困苦
守志初終一致有司旌其門
苑尚友妻魏氏少寡子幼堅守不回二子顯穎俱有聲
庠序天啟間奉詔旌表
王爾揚妻朱氏性端嚴明大義色養姑嫜無間尤好施
濟六親胥恃賴之崇禎間以孝賢旌闖變縊死中堂
生員蘇周謨繼妻朱氏無子納妾田氏生子甫三歲夫
亡氏誓守撫孤族人百計奪之勵志彌堅有司旌其
門
國朝
阮氏年二十六夫亡以節自誓撫幼子成立康熙三十
六年盧令詳請旌表
劉連妻楊氏夫亡年二十餘孀居孤苦艱難萬狀撫三
子皆成康熙四十年建坊旌表
李銳妻楊氏年二十六夫亡養親育子終身不飾容不
面人康熙四十年旌表
生員岳毓瑾妻張氏年二十夫亡撫遺腹子國柱食貧
守志國柱尋亡妻陳氏亦以孀節聞有司扁其門曰
一門雙節
王男子妻劉氏里推色秀家貧有老姑夫不能養婦勩
薪磑延日會歲大饑有豪族鈎結奸賈貨没饑人女
子劉度家不免從容謂其夫曰老姑穉子不耐枵腹
旦暮將俱死俱死無益妾數被來者購以多金金誠
得多家可無死矣君第送妾扵郊金旣全妾得以身
完男子計無復出遂忍而許之畫定夫婦中夜預相
訣明日賈兒如其許來購既成王男子如劉言送之
郊賈兒防有他令男子復護出界行四日舍扵天成
賈兒度無事乃鞭逐男子匿外舍賈兒盛酒易服若
將漁者婦詭曰吾夫不能保吾軀以至此聞且依依
私匿于外何為者是非痛詈之弗肯去去則可以成
吾新好矣賈兒以為然行酒酣縦不知所為婦乃出
以賈意呼示其夫遽引簪刺㗋而卒自是賈者星散
道路俱轟稱饑婦為竒節云郭傳芳為之傳
生員王道行妻崔氏少寡矢守孝姑訓子守節五十餘
年三子胥克成名氏膺封典
生員郝䞇妻王氏生員管應圖妻夏氏生員王汴妻魏
氏魏秉懿妻王氏夏日徤妻管氏拔貢魏垂遠妻于
氏楊潤妻齊氏以上俱守志節
山隂縣
元
馮氏名淑安字靜居大名宦家女山隂尹山東李如忠
繼妻如忠初娶蒙古氏生子任數月而卒乃繼娶氏
大德五年如忠病篤重為氏慮氏截髮矢節如忠死
後兩月遺腹生子伏李氏及蒙古之族聞如忠没有
遺財相率來山隂馮氏方病乘間盡取其貲及子任
以去氏不與校一室蕭然惟餘如忠蒙古氏之柩而
已朝夕哭泣悲動四隣久之鬻衣權厝二柩于蕺山
下攜子廬墓側時年始二十羸形苦節為女師以自
給父母來視之憐其孤苦諷改適氏抓面流血不肯
從居二十年卒護喪歸葬汶上齊魯聞之流涕
明
張天叙妻賀氏有女年十五寇入母子胥被掠賀慮見
辱潛取刀與女自殺敵人相視錯愕
王謨妻郭氏嘉靖間寇至郭與村婦俱走匿南山寇大
索驅之郭厲言曰吾良家子豈為異類所辱耶乃舉
袂障面投崖而死
米貞妻周氏年十六適米生子獻可年十九貞亡氏美
而艾里人爭欲得之周毁容矢節孀居四十餘年有
司旌之
千戶陳上策妻郭氏宦家女及筓歸策婉順有婦德策
客死白登郭絶粒三日既殮縊棺側宣大巡按湯銘
其烈奏旌
生員李术妻王氏年十九术亡誓死不易孀帷三十一
年詔旌
張伊智妻韓氏年二十歲夫亡韜髮滅容誓不再適邑
令旌其門
生員郭炳然妻王氏少寡冰蘗堅操滫&KR1329;瘁養巡按旌
其閭
儒官尤春妻楊氏夫亡家徒四壁苦節五十餘年課子
宜顯成名當事咸表其節
生員王洊初妻劉氏年二十夫亡遺孤在襁褓父母欲
嫁之齧指矢志撫孤成立巡按奏請旌表
總兵宋偉妻邊氏闖賊入城據其室殺偉氏不為屈膝
厲聲大罵賊加以炮烙兩乳焦爛罵猶不已賊稱烈
而止其刑
宋佳蔭妻朱氏總兵宋偉之子婦也闖陷城被執氏指
堂隅紿之曰有藏金在賊爭往掘取氏急走窖中以
土覆身解帶自縊時年二十有六
國朝
廪生郭隆繼妻許氏年二十而寡族人利其産百計撓
之外禦強族内撫藐孤憂勞幾二十年子熊祥鳳祥
俱克成立壽七十餘卒
生員王遵智妻宋氏年十八夫亡撫孤秉彜入泮彝亡
育孫守節五十二年卒年七十
生員王遵猷妻郭氏年二十夫亡家徒四壁事育盡瘁
苦節五十餘年
李知新妻仝氏廪生賈永昇妻李氏賈永興妻王氏以
上俱守志節
應州
遼
邢簡妻陳氏營州人父陘五代時累官司徒陳氏甫笄
涉通經義覽詩賦輒能誦尤好吟咏時以女秀才名
之年二十歸簡孝舅姑閨門和睦親黨推重有六子
陳氏親教以經後二子抱樸抱質皆以賢位宰相統
和十二年卒睿聖皇后聞之嗟悼贈魯國夫人刻石
以表其行及遷袝遣使以祭論者謂貞靜柔順婦道
母儀始終無歉云
明
施達妻羅氏達從征没于陣氏年二十七守節三十八
年奉詔旌表
施海妻徐氏年二十三夫亡越七月遺娠生子玉柑撫
育有成孀居四十九年卒成化間奉詔旌表
李榮妻楊氏隆年典史楊杲女年二十一夫亡子未期
撫孤守節歴五十二年卒
進士董官妻李氏孀居四十載未嘗一履里門撫夫弟
董宇成名以節壽終
兵部主事霍希䕫妻李氏少寡撫幼子地成立年六十
卒
千戶王禹道妻李氏少寡守志撫遺腹子成襲祖職巡
按林旌之
生員霍希陶妻穆氏孀居三十餘年撫子野食餼郡庠
巡按旌之
賈雲衝妻劉氏年二十五夫亡苦志育孤孀居五十五
年巡按旌其門
生員霍恩妻張氏年二十六夫亡艱苦萬狀節操彌堅
卒年七十有三
田中監妻王氏少寡守節撫孤題請旌表
楊烈女州民楊儒女年十四闖寇陷城隨母匿木塔複
板内賊索得之掠其母去女不從從塔墜地死
劉標妻朱氏生員趙采妻劉氏盧登文妻李氏劉永盛
妻徐氏劉承順妻尚氏以上俱守志節
國朝
監生鄭嗣堯妻楊氏年十七適鄭越二年生子宁甫九
日夫卒矢志守節備歴艱苦不易其操壽七十有二
子宁領鄉薦
生員馬上登妻司氏懷仁庠生司瑞女年二十七夫没
子三俱幼氏苦節教子六十年壽登大耋卒
胡氏胡登女孫適州人曹姓者曹遊蕩不事生業以身
投旗挈胡偕行胡泣與兄訣曰我家傳清白不忍辱
身為奴今日之事一死而已遂自縊
鄭逢泰妻郭氏田生蕊妻姚氏夫亡俱守志節
渾源州
元
渾源知州劉仲亨妻田氏子彬甫七歲仲亨卒扵官氏
年二十有五悲慟投繯死事聞至正間詔旌
明
張謙妻孫氏年二十二夫亡子文瑞未期撫訓成立壽
六十有二弘治間奏旌
王士能妻李氏生子瑞未週夫卒矢死不二年饑摘蒿
實和米麯食之歴困苦無變志卒年八十有四
生員李開妻靖氏開病篤謂氏曰吾不幸早死重闈弱
息累汝為之氏涕泣受命開没織絍供甘旨佐子績
學成俊士部使者表其門
張鵬妻李氏鵬殁矢志從一茹苦終身子五列庠者三
俱登仕籍崇禎三年事聞旌其門
靈邱縣
唐
高氏飛狐縣古元應妻(新唐書作飛狐令)則天時冐頓攻飛狐
高氏帥衆固守虜不能拔乃引去詔封徇忠縣君
明
王彦卿妻李氏年二十七夫没子甫五歲食貧守志洪
武十六年有司奏旌(縣志作弘治)
張文德妻劉氏年二十五文德没立志撫孤清白無玷
洪武十六年詔旌
劉綸妻王氏年二十七而寡菽水承歡課諸孤力學胥
列庠序年六十卒
李林鳳妻趙氏年少夫亡立志不二苦節三十九年
張侍郎俊子婦某氏少寡誓不再醮慮有撓其志者乃
髠髮為尼别搆斗室寂居終老
王永卿妻李氏年二十三夫亡孤幼家計零落就食扵
叔祖王學家學亦貧窶不能兼給與族姓謀嫁之氏
揮刀斷髮族衆驚愧而退撫子完節以終
庠生劉光鼐妻李氏年十九夫故遺腹生子甫入泮早
折復撫孫成立年七十餘卒當事咸旌其閭
太學生劉調元妻支氏崇禎七年兵陷邑城子女俘掠
甚衆氏知不免墮井死
國朝
孫邦奥妻趙氏年二十三夫亡子㬕甫三歲趙誓不再
適課子學成以明經顯守節五十五年壽七十八歲
康熙四十六年建坊旌表
廣靈縣
明
劉大海妻梁氏年二十八夫亡遺幼子儒氏撫孤守志
非祭掃不踰戶閾嘉靖間詔旌
監生譚繼龍妻趙氏年二十四夫亡子香在襁褓砥志
育孤萬歷間有司旌其門
董繼妻王氏年少夫亡撫遺孤自修成立以節壽終
任朝陽妻郭氏年二十餘夫亡有遺腹每夕焚香祝曰
願天賜一男以延夫祀已果得男撫孤矢節乃姑愛
次子利其貲逼改適氏誓死不從姑每以非禮役使
之凌虐萬狀郭事姑彌謹甘受無怨言後子鼎年七
十氏始卒
國朝
王前陳妻李氏年二十夫亡子紹祖未彌月氏茹苦守
志事親撫子歴三十五年人無閒言
生員梁士彥妻周氏少寡子幼翁姑勸之嫁氏砥節撫
子弱冠列庠序鄉黨賢之
梁士達妻宋氏年二十五夫亡孀居五十餘年撫子有
成
魏氏大同司馬魏某女也字廣靈劉令孫德溥後魏陞
任南滇女隨去劉父子咸卒扵署德溥以官逋繫囹
圄魏聞齒姻事微有沮色女言于母曰業經許字貧
富遠近命也何計焉魏嘉其志趨母送廣邑完婚氏
荆布自甘克脩閫職雖在患難中夫婦敬禮如賓賢
淑嘖嘖人口踰三載以産難逝闔邑悲悼氏讀書能
詩有冰鑑閣閨中三十詠
任匪小妻譚氏生員梁六德妻宋氏姚生廣妻郭氏以
上俱守志節
廣昌縣
明
千戶仲儒妻劉氏年二十五儒疾劉躬湯藥百晝夜帶
不解比卒求死以殉所親防視弗獲遂一日紿之曰
死誠無益苐吾感傷至此為市一瓜來稍解燥煩吾
精爽即如初也所親信之市瓜至劉已縊儒柩側有
司奏旌
鄒天福妻戴氏年二十七夫亡苦節四十餘年教子補
郡弟子員
張廷諫妻彭氏于歸歲餘廷諫亡氏年方十六踰五月
遺腹生子守志撫孤終身如一
張聰妻霍氏年二十歲夫亡孀居五十餘年撫子雲業
儒成立
吳安妻郭氏安任北京倉官病卒氏扶柩抵里將殯縊
扵柩旁遠近聞而悲之
都司孫獻策妻張氏少孀節有完操奉詔建坊旌表
庠生董守德妻仲氏年二十五夫亡撫二歲孤良童三
十年死扵賊復撫六歲孫成之卒年八十
張守孝妻傅氏夫亡並列二棺誓與同穴直指旌之
吳喬妻鞠氏姑患臂痛百治不愈氏籲天願捨臂代姑
姑旋愈至夜焚香祝畢引刀自斷一臂以完前願鄉
里稱孝婦云
鎮撫劉經妻楊氏鄒臣妻高氏劉演妻高氏百戸吕璋
妻孫氏馬騰妻張氏百戶吳經妻張氏錦衣校尉蕭
竒能妻鄒氏通判蕭棟妻劉氏賈可教妻劉氏生員
趙一疆妻武氏賈懷忠妻解氏劉良法妻劉氏庠生
李學謨妻謝氏劉勉妻亢氏庠生趙雲霞妻張氏廪
生李毓秀妻楊氏生員張允升妻張氏生員劉棟材
妻張氏孫九齡妻鄧氏生員周時鼎母賈氏驛丞張
介妻安氏以上俱守志節
國朝
廪生李好生妻侯氏少寡遺幼子二長失明次在抱艱
難困苦歴四十餘年卒
李氏封宜人贈按察司僉事徐喆妻也喆殉難子恭㿀
殤三女繼夭宜人孑身孤苦荼蘗畢生學使黃叔琬
旌為忠節雙輝之門
生員徐鍾秀妻劉氏早寡教子以發游庠旋卒偕媳張
氏共凛冰操孫兆熊膺選拔學使旌其門
李色艷妻劉氏年二十三夫亡撫遺腹子苦節五十餘
年卒
李汝業妻祖氏生子數月汝業卒氏年少所親諷之嫁
不可撫子守志垂老而終
李文忠妻周氏武生趙完璧妻蘇氏生員王廷璧妻李
氏生員伊先覺妻吳氏廩生李國屏妻陳氏樂清令
李之實妻李氏徐圖遠妻趙氏安有福妻胡氏趙安
妻陳氏生員王鏐妻李氏生員冀北豫妻馬氏李彦
龍妻劉氏李思昇妻傅氏梁樹茂妻范氏廪生趙學
普妻劉氏張茂隆妻趙氏生員張琪母顧氏以上俱
守志節
陽高縣
明
曹宣妻李氏生子甫三歲夫亡截髮矢志撫子成立年
八十四卒布政白行順為之撰記
舍人丁淮妻黃氏年二十三夫亡守節三十餘年壽六
十有二
生員吳獻忠妻任氏年十九夫亡孝事耄翁撫遺腹子
之璧成立鄉黨賢之
指揮僉事張所蘊妻高氏早寡無子撫侄熙為嗣冰霜
勵操壽九十有一卒
國朝
生員吳振宗繼妻沈氏年二十夫亡無出撫前妻子正
生娶婦列庠尋卒遺幼孫二鞠育有成歴五十餘年
終
王繩祖妻謝氏少寡子鎮國方七歲家甚窘事姑不遺
餘力每奉甘旨紿子使出不令分姑食姑性嚴急少
不遂輒詬詈嘗至披面嚙臂含忍無怨色當事旌之
秦世臣妻崔氏世臣淫佚不軌于正崔常切諫之不聽
繼以哭且遭撻辱踰年坐罪發遣崔恨適匪人中途
必受侮懷刃入厠先刃嬰兒後自斷喉而死
蘇大彰妻張氏少寡撫子既而翁姑没夫弟妹俱幼氏
撫養尤恩守節四十年壽六十三而卒
張聖訓妻郝氏張文錦妻閻氏席定國妻孟氏王福珍
妻吳氏李蓁妻康氏武魁妻趙氏孫懋績妻齊氏郭
珍妻王氏張文萬妻李氏郝鞏荃妻吉氏以上俱守
志節
天鎮縣
明
雷世雄妻靳氏年二十五而寡子宸六歲家貧日食不
飽無怨苦聲守節三十餘年巡按旌之
弘治己酉舉人周完妻李氏年十八夫亡遺孤魯方一
歲氏矢節訓子由歲貢任朝城令山東巡撫嘉其苦
節䟽請旌表壽八十七終
于堯妻朱氏年二十夫亡遺孤鳳儀甫四歲教子成名
官參將封太宜人壽七十四終
國朝
谷發妻王氏發從弟旺少孤從母轉適母亡歸依發傭
力自食未幾發病故旺思妻其嫂將僦居他所直言
致之氏泣且詈鄰婦咸為勸解既而旺不及待潛遣
幼姪出挺然入犯氏峻拒旺怒持挺擊之推仆鍋斧
其額立時死康熙四十七年事聞旺抵氏死
詔旌
生員丁培初妻趙氏年二十四夫故勤勞奉姑教子旺
巽業儒充邑弟子員雍正四年建坊旌表
參將羅光大繼妻姚氏光大卒于任無子氏忍死治喪
事扶柩歸里窆期前一日更衣自縊棺衾胥預備時
年二十有七
于構基妻安氏年二十三夫亡子公勷甫二歲守節教
子孀居五十一年
山西通志卷一百五十三
