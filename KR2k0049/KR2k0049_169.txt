山西通志卷一百六十九
寺觀(二)
潞安府
長治縣
昭覺寺在城内西南隅唐貞觀三年閏十二月為死兵
者立浮屠祠建寺七兹其一也賜額並給度牒勅撰
碑記後唐明宗天成元年重建有僧綱司後有圓通
閣貯藏經元釋浮公應召作資戒大會呂甬東有詩
明程應登栗永禄鮑承廕朱卿郭邦驥結講易會有
寺中聮句瀋宣王朱恬烄有和詩内有楞嚴正脈藏
板
長興寺在城内東南隅後唐長興四年建栗應宏有詩
聖泉寺在城東南隅舊有蓮花池久湮
國朝康熙元年池東泉湧出池復溢因建寺五年郡守
蕭來鸞拓建題額萬代尚撰記
妙勝寺在城東北後唐天成中建
梵境寺在城東北隋時建唐儀鳳三年賜潞州刺史賀
拔正舍利四十九粒青白二色流瓶轉匣吐照含明
離若分珠合如聚米正與長史崔承休司馬戴安業
藏寺内舊塔下為舍利銘刻石寺塔久廢明萬歷間
居民取土得舍利并石刻瀋定王朱珵堯為建塔於
昭覺寺東状元朱之蕃記
延唐寺唐明皇為别駕時寺有李樹連理潘炎撰賦
寳雨寺在城西南隅隋潞州刺史辛彦之建久廢獨古
塔存辛彦之崇佛道刺潞州時城中建浮屠二皆十
五層州民張元死數日復蘇云天上見新構一堂制
極弘麗問之曰潞州刺史辛彦之堂也在世有功德
以此堂待之其年彦之卒
法住寺在城西門外隋開皇二年重建北齊釋曇榮遊
潞州州人迎居寺中明寺釋懶雲工詩華藏閣别駕
李朝佩修僧交光撰記土人𫝊朝佩卒生秦藩初生
即自言籍貫姓名並修寺工未竟王遣官輸粟助成
之
慈惠寺在北關今廢明弘治六年知州馬暾將毁寺寺
僧為去計有癩僧笑曰勿去此榮靖家佛堂與國同
休衆莫知所謂未幾沁源王奏留為家佛堂勅賜額
普惠及王薨謚榮靖但不悟與國同休之義至闖將
劉芳亮折壞四關寺亦毁其言悉騐
普通寺在明瀋藩菊花園東
慶雲寺在縣南十里蘇店宋天聖三年建
百穀寺在縣東北十三里百穀山世𫝊神農嘗百穀於
此北齊武平四年建明萬歷間知縣方有度重修内
有百穀泉明瀋宣王朱恬烄定王朱珵堯韓標姜愃
栗應宏李濬祁順胥有詩王基撤佛像祀神農有自
記
正覺寺二一在縣南二十里刊字村唐太和間建一在
縣南六十里八義鎮宋元祐六年建
龍泉寺在縣南二十里賈村元至正二十八年建
嘉祥寺在縣南二十里賈掌村元至元間建
洪福寺在縣東南四十里李坊村宋太平興國五年建
洪濟寺在縣南四十里黎嶺村宋崇寧二年建
香巖寺在縣南四十里韓店宋慶歷間建
寳峯寺在縣東南五十里坡頭村金大定十九年建
摩雲寺在縣東南五十里佛耳山上有石佛禱雨多應
劉麟陳霆顧應祥周再勲胥有詩
西巖寺在縣南六十里桑梓鎮隋開皇中建
大雲寺在縣南六十里蔭城鎮金大定九年建
太安寺在縣南七十里師庄村後唐明宗長興二年建
寳雲寺在王村後魏永平二年建
延福寺在西原村漢永平十年建袁宏漢紀初明帝夢
見金人長大頂有日月光以問羣臣或曰西方有神
其名曰佛所夢得無是乎於是遣使天竺問其道術
而圖其形像焉永平十年十二月佛始入中國而上
黨已建延福寺恐相傳有訛
翠巖寺在西火鎮千章松秀寺𨼆松内
際子寺在縣西南百和村元元統元年建
翠雲寺在佛耳山下
五龍山寺在縣西二十五里五龍山上西燕慕容永據
長子時見山有五色雲現作龍形今古松萬株風雨
半天雷霆萬壑斧斤不敢入明瀋定王携世子同弟
保定德化二王遊山寺有詩姜愃謝臻程正巳并有
詩
開元寺北周釋惠瑱焚修寺中
大泉庵在縣南六十里雄山東後唐長興元年建明嘉
靖四年僧圓喜修
白鶴觀在縣南唐景龍二年明皇為别駕時據案假寐
道士宋大辨等三十人見赤龍在案潘炎有賦今廢
玉虚觀在西火鎮唐天寳十四年建
神霄宫在城舊瀋府前宋宣和元年建有道紀司原名
天慶觀元王嵩作酒聖神燈記今石刻存三忠祠壁
間明栗應麟李延馨延康幼同學觀中有道人至謂
栗貴不勝夀二李夀不勝貴問其姓名不答留題壁
間曰鐡笛驚秋夜道人蹤跡孤餐霞入碧落□鶴上
元都海月丹陽路松風太乙爐直同天地老若問姓
名無
洞雲宫在桑梓鎮唐天寳十四年建
承天禪院宋景德元年西京左藏庫使奬州刺史李繼
昌澶淵之役使遼定盟因奏請以潞州舊宅為寺賜
額承天楊億撰記
慈仁庵在豆腐巷明保定王園亭改建
長子縣
天王寺在城東南隅唐永徽中建置僧綱司
能仁寺在縣大西門外宋建隆二年取靈空山先師龍
池水於此禱之得雨因建先師堂端拱二年賜額靈
空聖夀院後改承天寺又改今名明洪武十五年置
僧會司併福昌古塔二寺入焉
大覺寺在縣西北五里寺頭村唐太和中建
古塔寺在縣西北八里莫村元時建
龍泉寺在縣東南十里交李村唐大歷九年建
演教寺在縣西南十三里南李村潛山上元至元十二
年建
玅覺寺在縣西北十五里碾張村宋治平元年建
法慧寺在縣北二十里周村唐顯慶五年建明成化八
年重修
夀聖寺二一在縣西南二十五里南陳村唐中和四年
建一在縣西三十里化師山唐時有僧化此故名
資夀寺在縣東北二十五里王婆村元至正二十九年
建
仙師寺在縣北三十里王史村唐太和五年建
法興寺在縣南三十里慈林山後魏神瑞元年建舊名
慈林唐咸寧四年鄭惠王元懿為潞州刺史建石塔
藏舍利二十一粒下有藏經千卷釋洪滿撰碑宋元
豐四年修王益柔記寺鑿井無水惠印禪師咒而出
泉有拄笏軒咏真堂寺又有唐人集王右軍書摹刻
僧以搨本為累碎投井中後得斷礎輦置學宫今亦
亡
廣化寺在縣西三十五里樂陽村宋治平元年建
崇慶寺在縣南四十里紫雲山下宋大中祥符九年建
甘泉寺在縣西五十里寺頭村元時建明崇禎間重修
興國寺在縣南五十里論庄村元延祐五年建
興福寺在縣西九十里横水村元大德五年建
浩然觀在縣城隍廟東元至正二年建明隆慶六年重
修馮鎬記
通元觀在城東北隅崇文坊元至正五年建明洪武間
置道會司
白鶴觀在城外西北隅唐天寳三年建久廢有斷碑仆
草澤間虞世南記趙及有詩
修真觀在縣西北三十里金村元至順二年建
屯留縣
永福寺在縣治北唐貞觀三年建宋太平興國三年賜
額明洪武六年設僧會司
大覺寺在縣東南十里宋村元泰定二年建明洪武三
年修
雲影寺在縣西十二里鳳凰山元至正二年建
永峯寺在縣東南十二里故城村元泰定二年建明正
統六年修
興國寺在縣西十五里平村元至元五年建明宣德六
年修
寳峰寺在縣東北十五里王村元大德三年建内有碑
光澤可鑑
定林寺在縣西北十八里余吾鎮元至元丁未年建
慧照寺在縣西十八里苗岳村宋天禧元年建
石佛寺在縣西北十八里余吾鎮唐貞觀二年建
慈廣寺在縣東北二十里石聚山舊名普明又名慈光
宋治平二年勅賜今名張畢撰碑
寳福寺在縣西南二十里社村元泰定二年建
普明寺在縣東北二十五里常村鎮元至元五年建有
僧攻忠居此戒行精嚴後化於輝縣白毛寺
龍泉寺在縣東南三十里北栗村元至元五年建
明月寺在縣西八十里中村元泰定二年建明正統十
年修
甘泉寺在縣西北百里元泰定二年建明正統十一年
修
玉溪禪院在縣南十里魏村元泰定元年建明弘治十
一年修併建塔
朝元觀在縣遵教坊西北金明昌二年建明洪武十六
年設道會司
南華觀在縣西三十里西村元大德四年建
玉虚觀在縣西五十里原庄村元皇慶二年建
襄垣縣
夀聖寺在縣東南立義坊北後唐同光三年建宋淳化
三年改仙堂院景德初賜今額明洪武間置僧會司
崇福寺在縣東南明嘉靖四十三年僧淨義重修
建封寺在縣東三里李信村唐三目僧建寺有僧遺像
寺廢移像於夀聖寺
香巖寺在縣西十里桃林村南後有塔元末風折其半
明正德間僧會泞重修郝良臣有詩又有甘泉李濬
劉鳳儀劉龍崔鍾瑭胥有詩
興福寺在縣西南十二里南峰上後有高樓世𫝊元察
罕諾延太師河南王避暑之所今樓廢劉龍有詩
仁濟寺在縣北二十里五隂山前
化成寺在縣北三十里下艮鎮明嘉靖十年僧真德重
修
華藏寺在縣北三十里王壁村北
慈雲寺在縣西南三十里長隆村西明嘉靖四十一年
僧清景重修
淨居寺在縣北四十里上艮村北
開化寺在縣西北五十里
寳峰寺在縣西五十里即紫巖山寺後周麻衣僧修真
紫巖山洞建寺山峰有無梁樓麻衣遺像在焉遇旱
禱雨輒應又有大悲殿像殊特端妙宋張商英撰記
范子竒書時稱雙絶又有李伯曾題刻嵌西廊壁間
明成化間僧能修重修
仙堂寺在縣東北五十里仙堂山寺舊在山麓坪相𫝊
一夜風雨大作視林石偃仆佛殿寳幢已神運山上
矣今寺址猶存登陟十餘里經捨身崖始抵寺佛像
三鐡一石一木一佛前胥湧一泉殿外二泉環旋又
名五泉寺絶壁潮音洞内列觀音羅漢像東有閣相
𫝊為藏經地内有琉璃洞水出石佛臍中禱者輒應
西為講經壇寺有斷碑喬宇記劉鳳儀劉龍崔鍾瑭
李濬張星祥趙三麟胥有詩
五峰寺在縣東北六十里
崇法寺在縣東北三十五里有古松名天橋松數百年
樹也見趙天麟記
瑜伽菴在縣北門外
國朝順治六年建知縣王國治記
棲雲庵在縣北二十里洞兒嘴重圍斷塹水繞山環明
萬歷丁亥姚九功建
先天觀在縣北門外唐天祐八年建明洪武間置道會
司弘治間水圯知縣王錦改建
幽棲觀在縣西七里西川村西元至元元年建
洞真觀在縣北四十里元延祐四年建
長生觀在縣北五十里雁谷村元至元十七年建
潞城縣
永福寺在縣東崇智坊晉天福初建明洪武間修置僧
會司(明一統志書勝教寺在崇智坊北則永福即勝教也)
圓寂寺在縣東南二十里葛井山下唐天祐七年建今
廢
石相寺在縣西南二十里李村
洪濟寺在縣北四十里常村金大定元年建
慈雲寺在縣西四十里小韓山故漳一名浮山寺
崇勝寺在縣西北五十里小韓山西宋村里元至正九
年建
寳寂寺在縣西北五十里南村一名聖龕
楞嚴院宋天聖中宋謙化此今廢
白鶴觀在縣東一里唐垂拱二年建金明昌癸丑秋申
仙化此啓塚視之但餘隻履薄衾椶扇即作堂觀之
西偏甃空棺塑像其上題曰會真菴延川秦知常撰
記元延祐元年修明洪武間置道會司併崇仙元真
二觀入焉萬歷壬子瀋藩重修程正已撰記
元真觀在縣北四十里舊名集仙金大定四年建勅賜
今額明洪武初重修
崇仙觀在縣北十里合室村明洪武初重修
黎城縣
延慶寺在南關元延祐六年建明洪武十六年設僧會
司
白巖寺在縣北十五里白巖山唐武德二年建金李晏
有詩明時佛前牡丹甚盛瀋藩移植府中砌以文石
圍以朱欄數載僧夢有紫袍黃盖者行至寺中牡丹
舊所倏不見僧晨起視其地新芽出土寸許而藩府
所奪者已槁矣
崇福寺在縣北二十里元延祐七年建
法會寺在縣西南二十五里百峪村唐先天二年建宋
太平興國三年賜額金明昌間增名靈禪兀延祐三
年修明洪武間併水陸膺福顯慶三寺入焉嘉靖十
年重修張孟春記
夀聖寺在原泉村後唐天福七年建
大通寺在縣東北辛村里宋治平初建金大定十九年
釋德崇棲此茶毘建石塔校書郎雲騎尉平水老人
毛麾撰銘定遠大將軍開國伯完顔真立石刻像今
土人不敢觸塔像云明正統弘治隆慶間屢修有碑
萬歷間釋了白精禪學内貯御賜全藏
國朝康熙間重修李芳黃記寺有明曾銑芍藥詩
温泉寺在壺口關南寺有温泉二故名
顯慶寺在城南村昔有伏虎禪師棲此石鐫遺像猶存
比丘廣潤讚
慶安寺在舊城中隋開皇五年建賜額寳泰取民寳其
教而泰寧也宋太平興國三年改今額取民賴慶而
獲安也天聖三年縣遷白馬寺遂圯僧道球募修至
和二年薄尉韓固撰記
通仙觀在德化坊明洪武十六年重修設道會司
凝虚觀在坑南村元延祐間建今廢
玉清觀在北馬村
玉泉觀在原村
壺關縣
福巖寺在縣北二里龍溪山金大定二十六年建明洪
武間置僧會司併洪福聖夀勝泉大明四寺入焉
太覺寺在縣南十里四家池
洪福寺在縣東十五里崇賢村
金山寺在縣北十五里黃陀村元釋子晏建寺無水晏
嘿祝㢲巖甘泉湧出
廣慈寺在縣東南三十里烏泉山
多寳寺在縣南四十里東栢林村
雲盖寺在紫團山下即駐雲亭也宋王宷明張鐸周一
梧胥有詩寺旁有參園即南極園昔有服參飛仙者
西有磨崖碑
崇雲寺在縣東南百三十里南河椒南硔底張鐸周一
梧有詩
白雲寺在紫團山上昔紫團真人修真沖舉於此元道
榮亦隠此寺前有將軍峰即東西二華表也張鐸詩
招提依絶壁門拱二將軍
慈雲寺在縣東南百里紫團山畔宋攻和六年王宷書
三十六景詩刻十二石僧以榻本為累碎埋山麓後
得八石嵌寺壁又亡四石
國朝順治十八年知縣朱輔移置學宫
竹巖寺在縣東南百六十里土人名三崇寺
烏泉寺章經詩寺以泉得名吸墨疑山龍
祥鹿觀在縣東北三里修善村唐乾封元年建相𫝊徐
王元禮為潞州刺史時獵於檀山逐白鹿至此隠穴
中因建觀賜今額明洪武十五年置道會司併靈顯
丹陽歸真三觀入焉
靈顯觀在縣境内唐吕洞賓有遊靈顯觀詩
吉祥觀在縣南三里
平順縣
竗輪寺舊刹在城寇毁今改建城外東北山曲
彰法寺在上五里唐景雲元年建内有浮圖
大雲寺在石灰里龍耳山宋建隆元年建
海會寺在張井里洪底村内有石塔虹梯之險在焉
薦福寺在東禪東里宋太平興國九年建
清涼寺在安善一里清涼山元延祐四年建釋慧沖居
此明崇禎五年寺僧寂慧募修
寳巖寺在新興二里太行山頂一名金燈寺寺胥石室
石像北周芉上人修此土人𫝊寺僧坐禪夜有金燈
數盞繇南山飛入佛前後僧童持箒撲地及視之乃
樹葉也自是金燈不常見有誠祈者止現崖畔崔士
棨遊山澗中夜見五燈有詩(草木子眉縣峨嵋山成都聖燈山簡州天光觀)
(衡山聖燈巖明州天童山高麗太白山皆有聖燈張無盡於五臺山見神燈有記)
龍門寺在石灰里後唐同光三年重建山有三穴胥起
龍故名北齊釋法聰棲此文宣帝召見大悦勅修寺
曰法華宋太平興國間賜今額蘇門孫渤有詩刻石
佛頭寺在侯壁里以山似佛頭名也内有七佛祖師塔
龍泉寺在新興里有龍泉水洞
元熙寺在新安里内有七聖寳塔
崇仙觀在石城里金大定元年道士尚知元建
龍祥觀在王曲里金大定元年道士張可用建觀前水
泉時現瑞彩令弟子劉正元奏請三年賜額進士王
大用撰記
靈顯觀在安善里孝文村世𫝊吕純陽題詩壁間曰素
衣丹壑寄生涯相近茅衡共幾家卧聽松音臨水石
坐看山色老烟霞林中有鶴窺來客岩畔無人見落
花但把琴書消白晝不須爐裏煉丹砂元至元二十
二年道士牛志信重建進士馬之美撰記并刻吕仙
詩於石
汾州府
汾陽縣
天寧寺在東郭西北隅相𫝊郭林宗故宅唐始建寺名
大中宋名太子院嘉靖八年修釋善昭道一大闡宗
風元至順三年修明洪武十四年大加修建更今名
置僧正司釋了覺寂化寺中建塔尚存妙總徒印寳
於法興院升坐說偈而逝内有萬佛樓參政宋岳重
修郡人王緝書孔天孕記
大雲寺在城内西南隅舊名淨土燬於闖賊寺僧海州
重建改今名
淨心寺在縣東路宋文潞公舊宅嘉祐八年建寺明嘉
靖三年憲使王崇慶改建察院御賜潞公詩勅碑移
置學宫
資福寺在南郭隋開皇二年建
國朝康熙五十五年修
石佛寺在城東北四里米家庄唐大順二年建明嘉靖
間修孔天孕記
石塔寺在城西五里舊名開元唐州牧董叔經延無業
禪師住此長慶三年圓寂葬練若之庭琢石為塔今
塔存緣以名寺
般若寺在城南十五里陽城鎮慶雲鄉唐永泰初建元
大德間修
實際寺在城西北二十里秋谷里谷中寺為最勝明慶
成王朱新堤有詩
崇勝禪寺在城北二十里大相村齊天保二年建中有
龍槐一
福昌寺在城西二十里張堡豐山麓明弘治嘉靖間屢
修有碑記
靈巖寺在城東北二十五里小相西隋唐來代加修葺
明嘉靖間建塔七級孔天孕記萬歷間慈聖太后頒
賜全藏發帑創建經閣神宗御書恭熹萬安閣額於
七佛殿後造無梁洞建閣七楹高七丈有竒上起水
陸樓朱之俊記
寧國寺在城東北二十五里盡善村元至元十年建明
洪武二十四年修
龍橋寺在城西北二十五里白彪山上有龍橋洞洞頂
建佛殿僧胥穴居岩栖焉
白雲寺在城東三十里杜村宋政和七年建
崇仁寺在城東三十里韓家橋村明成化五年建後毁
國朝康熙四十三年重建
夀聖寺在城東北四十里冀村鎮明萬歷四年修孔天
孕記
國朝康熙五十年重修
天宫寺在董寺里隋唐巨刹也太平里之法興寺池定
里之馬鳴寺皆其下院
福弘寺在城北弘寺村母芳傑建
顯慶寺在狄武襄塋側宋時以守塚奉祀建元增置祠
木寅記
弘濟寺唐太宗破劉武周於此貞觀三年詔建寺賜額
并給度牒勅撰碑記
悉達院相𫝊宋淳化元年八月僧智嚴頭生角云
雲林菴明嘉靖二十三年建
仙槐觀在城隍廟東相𫝊有槐枯朽如刳舟金皇統中
異人投藥槐倏茂郡人因建觀勝默子步槐下長吟
有真仙有似閒庭樹心死心空不記年之句
元貞觀在縣南元初武略將軍監郡赤盞德安公建翰
林修撰張益記明萬歷二十四年永和王重建
長春觀在城西十里田村之鶴鳴洞初名西岩古洞元
初村民田氏延羽士張真一建西崖庵居之後真一
參丘祖錫號丹華子丁亥歲五月二十八日有白鶴
自艮飛來止巖際蹁躚久之向坤飛去明年是日復
至如是者三及真一羽化遺音猶存遊人拍手洞中
鶴聲應手而至改鶴鳴古洞中統中增建殿閣更今
名有趙瞻慶成王朱慎鍾朱之俊詩
真一元人而趙瞻為宋樞密直學士前判汾州已
賦鶴鳴古洞詩則鶴鳴遺蹟當在宋前
上清宫在城北七里宋大中祥符三年建
平遙縣
寳昌寺在城内隋建
太子寺在縣東敬義坊初名寳昌隋開皇間建後改名
修念中有淨梵王太子像氣韻如生世𫝊安生所塑
唐武宗大毁佛寺穎上人匿像河南壖坎崖元至大
中修寺移像寺中改今名明洪武間置僧會司併集
福小太子寺入焉
吉祥寺在縣東北元梁萬戶廉訪家佛堂内有唐貞元
九年梁思墓誌銘石
集福寺在縣下西門内唐哲法師住此有泰和戊辰董
紹祖石碣在寺壁
昭慶寺在縣南門外層臺高閣可望數十里釋明瑞建
惠日寺在縣西南五里姚村勅建
金相寺在縣西十里曹村唐貞觀元年建
慈相寺在縣東十五里冀郭村舊名聖俱寺唐無名禪
師居麓臺山四十年後還葬故山宋慶歷間建塔高
三百餘丈又名麓鏡臺有慶歷六年碑銘金明昌五
年重修改今名安泰撰記山門外有宋張天覺撰荆
南玉泉山寺關將軍廟記碑僧衆塔記金泰和元年
趙大端撰嚴坦八分書趙大端碧鮮堂詩泰和二年
刻石寺有聖水池水醫眼又名眼藥池今湮
玅法寺在縣西南十五里侯冀村唐時建
鐡佛寺在縣東南十五里細遙村北齊武平二年建
梵業寺在縣南西泉村二十里舊名静觀宋嘉祐八年
勅賜今名有碑
法燈寺在縣西南堡和村釋卧如居此寂後多顯跡宋
元間寺燼像獨存時人異之因號卧如菩薩
興隆寺在縣南二十里北齊武平四年建舊名雙和宋
嘉祐八年改今名
普音寺在縣西南二十里常村唐時建
智覺寺在縣西北張趙村唐太和三年建
石佛寺在縣西北張村唐大中元年建
顯慶寺在縣南岳壁村舊名永顯宋嘉祐八年勅賜今
額有碑
普恩寺在縣東龐莊村唐貞觀七年建金大定三年勅
賜今名莊人龐鶴精大小乘坐化瘞莊南寺中有龐
公鐡像
洪濟寺在達蒲村宋紹聖四年建金大定四年勅賜今
名
洪福寺在劉莊里元大德二年建明萬歷四十五年重
建
青霄寺在縣東南三十里坡底村唐建
百福寺在縣東南四十里超山元魏熙平年建北齊淨
慜禪師住此宋嘉祐八年勅賜今額有碑金釋益公
元釋元鑑胥棲此
國朝初釋大機重修内有百福井禱雨輒應祈病多愈
金元好問題名石温仁甫跋
夀聖寺在縣南西源祠村謝金吾建宋瑞平四年勅賜
今額明李僧宗聖重修總督魏雲中撰記
古無瑞平年號記稱寺牒有左僕射門下侍郎平
章事及參知政事則宋官名也當是治平訛瑞平
耳
睡佛寺僧清源篤志修持年百有五歲端坐而化
棲真庵在縣東北十里明崇禎十六年建朱之俊碑記
聖夀院在縣西北四十里寧固村宋治平四年勅賜額
有碑金釋普信有詩
福智禪院在縣西北二十里北郡里唐太和七年建
清虚觀在縣下東門内唐顯慶二年建舊名太平道人
薛守元重修宋治平元年勅賜今額有碑元祐七年
道士武太文修武當從事謝悰記朱處厚書元初改
太平興國觀後勅改太平崇聖宫有玉皇閣高百尺
歲久寖圯明成化間僧文雅重修觀多古碑詳古蹟
内有清和真人畫像清和子手書燕京提點大師夏
志誠意真人立石於長春宫元丁酉提點大師潘德
沖立石本觀李晉跋
國朝康熙辛未八月二十五日道俗會集前殿下有道
人年四十許唐巾布袍跌坐閣上有見者呼衆登視
杳然無跡坐處柱間遺五字云一心二人仁以刀刮
之復現見者謂類世所畫純陽子云
志稱清和子不知名李跋稱清和真人手書仙號
四方求者無虛日燕京長春觀為立石按清和真
人嘗著性命圭旨豈其人耶
栢仙觀在縣西南十里胡村元皇慶二年重建中有古
栢一本五枝圍二丈五尺西向一枝以石柱擎之石
入栢尺餘拔柱離地一柱金泰和七年一柱明嘉靖
三十年一柱磨滅不可辨
瑞雲觀在良閻在舊名虛白菴元賜今名
上清觀在侯冀村宋時建
洞元觀在達蒲村勅建
崇夀觀在城内東南隅宋建
太平觀在縣北元重建
介休縣
崇夀寺在城東南隅宋大中祥符七年勅建明洪武八
年修置僧會司
興王寺在城東南隅唐貞觀間勅建金大定二年重修
明永樂間晉恭王重建宣德元年增修
大寧寺在城西北隅后土廟下
華嚴寺在北關東北隅郭林宗故宅元中統二年重建
明洪武十年修唐空王佛自五臺山還講經修行於
此
普照寺在縣西二十里義棠鎮
滚鐘寺在縣西二十餘里高巖上下臨汾水空王佛自
華巖寺遷居此侍者摩斯供厨夜感白兔用鐘取水
日供不竭後止綿山抱腹巖寺僧汲水於汾甚艱苦
土人𫝊建浮圖時旦水甕常滿衆異之塔將成密蹤
跡之夜半有金剛以鐘汲水至山門前覘者失聲金
剛倏不見鐘墜地滚入汾水遂以名寺今寺東南有
滚鐘坡春夏間草荗獨自寺側至山下一道草胥偃
望之宛然可辨又河津縣覺成寺有巨鐘孔胥銅錮
人不敢懸相𫝊得於汾水即滚鐘寺鐘也山門面東
今改面北甎級存
永利寺在縣東三十里鄔城西宋大觀元年建
淨土寺在縣東四十五里史村寨楊元祥撰記
雲峰寺在縣西南五十里抱腹巖上峰擁松蔚石梯陡
峻古洞天成綿山勝境僧志超自汾西滚鐘寺徙居
此初入綿山仙窟懸崖峭壁飛渡而過至抱腹巖唐
貞觀初化衆見金字牌云空王古佛太宗詔賜唐空
王佛號建寺於渡塑像寺中有二橋一曰鹿橋一曰
兔橋岩右有鐡索嶺嶺上有五龍纏對峙有說法臺
中岩巔有銀空窟摩斯嶺銀空與摩斯胥空王佛弟
子也化此山上有竹林寺鐡瓦寺北有光嚴寺胥綿
山古刹晉恭王有詩
迴鑾寺在抱腹巖之麓即興國寺唐太宗欲登山禮佛
至此迴鑾故名有御製詩
龍泉寺在縣東五十里趙家窰村南寺子溝之山麓
空王院宋文彦博奉墳寺有藏經
龍泉觀在城東街隋義寧初建唐太和三年修明洪武
正德間繼修
三清觀在縣治北元至德二年建
蕊珠觀在城東南隅
保陽觀在城東三里石河社
太虛觀在縣東南二十里石洞村南岡金大定五年建
孝義縣
太子寺在縣中陽樓東金天會三年僧智遠建
廣濟寺在縣西關金大定十三年僧子顔建元泰定三
年僧銘徽修
護國寺在縣東盧家庄東接汾團西鄰仙童南望弘濟
北倚卜山宋天禧二年僧筠重修寳元二年傅從政
撰記
普化寺在縣東南大孝里唐貞觀六年建宋景祐二年
修
永福寺在縣南二十二里董同村唐時建賜額廣法宋
慶歷八年文潞公奉勅改今名守文氏先塋自記元
至大二年重修
法性寺在縣南南姚村宋宣和元年僧名宗建
崇聖寺在縣南吳屯村金大定十年僧行遷建
廣仁寺在縣南關金大定十年僧善遷建明洪武二十
年僧德亮重修趙訥有詩
慈聖寺在縣南曹村元大德十年僧孟鐸重建
香嚴寺在縣南下栅村元大德八年僧明昌建
清涼寺在縣西南下馬寬村土人𫝊寺内有袈娑取以
覆池則草木不生
華嚴寺在縣西六十里龍山上
國朝康熙三十四年釋德楷愛龍山林壑幽邃剏建禪
院百餘間德睿著龍山志
十方院在縣東長興村中有臨黃塔創自周末
元都觀在縣東元都所謂元都春色也今廢
希真觀在縣南七里吳屯村元建明洪武間重修
清虛宫在縣西兌九峪面對栢山層臺荗林亦稱佳境
臨縣
普化寺在賢良坊金皇統二年建明崇禎壬申寇燬
國朝順治康熙間屢修内有鐘重數千觔聲聞百里明
崇禎壬申寇焚寺鐘隳地壞
善慶寺在城南三十里府底村隋開皇間建即古善訓
府東關豐市街也僧智祚居此有戒行明季燬
國朝順治間寺僧募建
青堂寺在城南
東林寺所謂東林春色也
蕭寺在城南二十里殿梁載宋雍熙年號
純孝寺在城西南三十里孝彰村宋時建
林峰寺在城北四十里廟坪村金皇統三年建今廢
叢福寺在城西五十里宋時建
慈雲寺在城東南五十里漢時建金大定三年重建内
有石碑二瑩澈如鏡照見山川人物
隆福寺在城西北五十里紫金山東金太和五年重建
明正統間修正德丁卯增福本重修武思仁記
佛堂寺在城南六十里一名義居寺内有萬佛洞
廣嚴寺在城西南六十里劉家會村唐時建
天宫寺在城南七十里醫兒泉村宋時建
普照寺在城南八十里招賢村漢時建唐乾符北漢天
會間屢修碑剥落不可讀金大定間勅賜普照禪院
有記牒今存元時重修
正覺寺在城西九十里漢時建一云金太和三年建
觀音寺在城西九十里兔兒坂西南十里唐時建
西寧菴在城南賢良坊明萬歷間建
國朝順治三年知縣謝道重修
浩然觀在縣東一里明洪武間置道會司後改建鳳山
嶺上
明真觀在城北二十里金大定四年建今廢
西雲觀在城西南九十里大同磧口元皇慶間建
石樓縣
永慶寺在縣東崇文坊宋太平興國七年勅修元大德
十年重建明洪武間置僧會司嘉靖三十六年重修
署縣事陳天祐記萬歷壬辰又修知縣張獲吉記
龍顔寺在縣西南十里龍台村明嘉靖四十五年修王
永吉記
聖夀寺在縣西三十里元延祐間建明永樂三年修
黃雲寺在縣東六十里黃雲山有黃雲祖師修真洞今
廢
洪福寺在縣南關面對翠金山宋慶歷年建明嘉靖乙
卯冬地震圯僧隆逸募修萬歷三十三年許諭記内
有古鐡佛高數十丈白牡丹數本
般若院在縣西五十里留村金天會十一年建
普濟院在縣北六十里永曲村
清涼院在縣西北九十里下馬村
老君觀在縣北十里東衞村
永寧州
天寧萬夀寺在州東北元大德四年建明洪武間增修
内有石刻羅漢像人稱四絶作畫寫刻也萬歷三十
五年知州李橘修
石佛寺在州西二里虎山旁一名龍興内石像三相𫝊
水漲浮來
安國寺在州西二十里唐昌化公主食邑時代宗以佛
牙二賜公主為建寺置銅塔以貯之今失其一山嶺
有安國王城基金興定三年重建寺東有琉璃井井
側有牡丹二株高丈餘山半石巖下有静室
國朝于成龍讀書於此有讀書樓大學士吳琠題釋性
善通内外學成龍讀書時夢餐鉢羅花性善檢藏曰
此優曇花也成龍有夢餐優曇花詩
按代宗十八女無昌化公主或晉陽公主及肅宗
女大寧永和公主斯為近之
金閣寺在州西北三十里馬頭山下舊志梁武帝重修
似誤世𫝊語云先有金閣寺後有石州城
廣嚴寺在州西三十里金大定四年重修勅賜華嚴額
今存
金容寺在州西南三十里元至正間建
龍泉寺在州西六十里金大定間勅賜龍泉講院至元
間重建號鳳背禪寺
香嚴寺在州西六十里唐貞元間勅賜額金正隆大定
間重修有碑
寳泉寺在州北六十里山頂有寳泉因以名寺
柳溪寺在州南七十里宋嘉祐三年建
三教寺在州東七十里元至正間建延祐間修
江猪寺在州西七十里寺後石洞懸一石似猪下有潭
水故名明成化間斷其喙潭遂涸
洪濟寺在州西八十里山頂古塔有翰林馬汝驥記
興禪寺在州西百里元時建
靈泉寺在州西南百二十里孟門之南頂舊名南山寺
唐貞觀間大宗幸此勅尉遲恭監造有泉飛瀑山椒
旱禱輒應故名靈泉金大定間僧慶賡灌水入田嘉
禾合穎有司以聞勅賜今額高僧曰勝默曰大愚曰
南峰曰毒果胥化此友雲志亨仁宗勅賜佛乘圓契
大禪師高崇熙有記王庭筠有題友雲亭詩
迎曦寺在州北百二十里銅柱山山高數千仞半山湧
泉寺踞其巔
法興寺在州北百四十里元至元十年建
元都觀在州東北元中統間建明洪武間置道正司
卧虎觀在州西五十里勅賜額元至元二年重修有進
士劉汝周碑
洞陽觀在州東五十里即鳳凰山白馬仙洞也唐貞觀
間尉遲恭奉勅建觀後即洞世𫝊有白馬日食民田
逐之入洞至今蹄跡猶存洞名始此又有夫婦畜黑
犬胥化此塑像廟側遺碑云赤松子煉丹之所也古
碑云九鳳山乃黃帝之别館也晉高祖旱禱輒雨天
福改元詔封淵濟仙洞勅樞密使桑維翰書額
汾鶴觀
國朝釋性善詩鶴馭九臯仙已去空留清響洞門前
玉帝宫在州東六十里寳豐山一名尖山有巨石袤丈
餘狀似龜一人踐之則動羣踐之則否𫝊以為竒
鳳山道院在州北二里三陽雲鳳山上山希夷殿羽客
孫雲際潛修於此下山希夷殿宋希夷先生陳搏修
煉於此賦詩後有華隂人過而見之貽詩曰古洞岩
前碧水流白雲繚繞鳳山頭幾年不見先生面今見
先生在石州尋化去葬此塜仍存有凌虚樓白雲洞
明洪武甲子天真觀道人王混然與道者張仲謙建
許孟和撰記正統六年修河東王撰記
寧鄉縣
清涼寺在縣南金明昌間釋昶公建
豸嶺寺在縣南二里虎頭山明景泰三年建萬歴間重
修王編記
南山寺在縣東松林坡
寧國寺在縣南白石村唐顯慶二年修金大定四年重
修有碑
普照寺在縣西五十里上鋤溝村元泰定四年建
廣濟寺在鋤溝鎮
石佛寺在縣西克胡村元至正三年建
崇福寺在娑陀村
元都清虚觀在縣東一里卧龍岡洞真子高志輔隠此
穿穴以居王伯昌陳資夀為建觀蛻後門人立石元
丁未秦志安撰記
龍泉觀在縣東南十里栢窊山呂謙恒有詩
天真觀在縣西百二十里大成村元延祐五年建
修真觀在縣南四十里沒狐臺山高千仞竒葩異木文
禽怪獸石室可居清泉可飲昔人避世地也
大同府
大同縣
通光寺在城東北漢明帝時建
南堂寺在城東南後魏天安元年建名永寧寺構七級
佛圖高三百餘尺為天下第一承明元年八月高祖
設大法供度良家男女為僧尼者百餘人令修道戒
資福於顯祖太和元年二月幸寺設齋赦死罪三月
又幸寺設會行道聽講命中秘二省與僧徒討論佛
義施僧衣服寳器有差舊志云當時有金玉像高一
丈八尺外有九級浮圖高九十餘丈上刹復高十丈
鈴鐸聲聞十里後改今名元重修劉秉忠遊雲中留
居於此今廢
洛陽伽藍記永寧寺九層浮圖高九十丈刹復高
十丈合去地一千尺乃緣代都永寧寺而制名也
五縀大寺後魏興光元年秋勅有司為太祖以下五帝
鑄釋迦像各高一丈六尺用赤金二萬五千觔
靈巖寺在城西武州塞後魏高宗時僧曇曜白帝鑿石
壁開窟五所鐫佛像各一高者七十尺次六十尺雕
飾竒偉冠絶一世
天宫寺元魏天安元年造有釋迦像高四十三尺用赤
金十萬觔黃金六百觔皇興中又構三級石佛圖榱
棟楣楹上下重結大小皆石高十丈鎮固巧密為京
華壯觀
天王寺在城北門外後魏宫殿有土臺東西對峙盖雙
闕也
建明寺元魏承明元年八月勅建十月辛未車駕幸寺
大宥罪人
思遠寺在城北二十五里方山元魏太祖營壘之處釋
老志太和元年三月勅建本紀三年八月乙亥孝文
幸方山起思遠佛寺自正光太和京城内寺新舊
百所僧尼二千餘人四方諸寺六千四百七十八僧
尼七萬七千二百五十八人
報德寺元魏釋老志太和四年春詔以鷹師曹為報德
佛寺高祖本紀承明元年詔曰朕以虚寡幼纂寳歷
仰恃慈明緝熙四海欲報之德正覺是憑諸鷙鳥傷
生之類宜放之山林其以此地為太皇太后經始靈
塔於是罷鷹師曹以其地為報德佛寺
景明寺内有佛圖元魏景明初建
大普恩寺在縣東南唐開元間建賜名開元石晉初易
今名遼末燬金天會戊申釋圓滿重建皇統三年二
月宋朱弁撰記弁至金築館三年庚戌十月冬遷寺
中凡十四年内有銅鐘後唐清泰三年丙申鑄明改
善化寺按寺建於唐明皇時與道觀皆賜開元之號
而寺獨易名不見其所自今樓有銅鐘其上欵識乃
清泰三年歲在丙申所鑄造也其易今名當在石晉
之初或唐亡以後第未究其所易之因
華嚴寺二一在西門内遼建内有南北閣東西廊北閣
下銅石像數尊中石像五男三女二銅像六男四女
二内一銅人衮冕帝王之像垂足而坐餘皆巾幘常
服危坐相𫝊遼帝后像金重熙七年建薄伽教藏於
殿東南明洪武三年改殿為大有倉二十四年即教
藏置僧綱司復立寺一在縣東南遼建明洪武間重
修
崇虚寺在城南三里一名八疙疸後魏嵩山道士寇謙
之太武始光初奉道書獻闕乃起天師道埸於代都
東南重壇五層給道士百二十人衣食齋肅祈請六
時禮拜月設厨會數千人顯揚其法宣布天下真君
三年正月從謙之奏親備法駕詣道壇受符籙自是
道業大行踐位初必受符籙以為故事刻天尊及諸
仙像供養焉謙之又奏造静輪宫必令高不聞鷄鳴
犬吠之聲上與天神交接功役萬計經年不成九年
謙之卒太和十五年八月詔曰至道無形虚寂為主
今京城之内里宅櫛比人神猥凑非所以祗崇道法
清敬神道可移道壇於都南桑乾之隂岳山之陽仍
名為崇虚寺
柳巷寺在城東門外御河橋南明正統間建浮圖高聳
周昂有詩
禪房寺在城南五十里唐天寳間建
懸空寺在城西四十里焦山東
西岩寺明宗鷗江詩寳地新開一徑斜横窗修竹映桃
花又云社傍春城遠市廛長松倒掛綠蘿烟
獨覺寺久廢明可嵐道劉餘澤詩殿圯餘碑蘚僧貧共
野虀
鹿野佛圖元魏時顯祖移御北苑崇光宫建於苑中之
西山去崇光右十里
觀音堂在城西十五里金重熙間建明宣德三年修
國朝順治六年姜瓖兵焚八年總督佟養量重建
大寧觀在縣西遼時建舊名湛然有九真堂明洪武十
九年改今名置道紀司
玉虚觀在城北新城内明京泰四年建
青龍觀在西山迤東前有懸石絶頂少西有石洞
龍翔宫在縣東遼時建明洪武間重修
仙坊後魏天興中儀曹郎董謐獻服食仙經數十篇置
仙人博士立仙坊煮煉百藥封西山以供其薪蒸
懷仁縣
崇國寺在縣東北元至元間建明洪武間修置僧會司
牙槎寺在縣西南十里
蘆子寺在縣西南十五里蘆子山舊有鐵塔
清涼寺在縣西十五里清涼山下
海子寺在縣東南十五里
龍山寺在縣東南二十里鎮海堡
團山寺在縣西二十五里團山上
朝陽寺在縣西北四十五里玉龍山
金山寺在縣西南五十里金仙山西
天羅寺在縣西南六十里寺南有聚仙臺上有仙人鐵
拐李跡
滴水崖寺在縣西南六十五里金仙洞南石壁有孔日
滴水數壺故以名寺
太清觀在縣東北元已未間建明洪武十九年置道會
司
老君觀在縣西北二十里得勝山明隆慶年建居人鑿
石梯而上
三清觀在縣西北四十里玉龍山以鐵瓦覆之登者援
鐵索履浮水而上下覷諸山若凌空然内有玉龍洞
山隂縣
卧佛寺在縣西永寧坊元時建明洪武間修置僧會司
得勝寺在縣東北二十五里明洪武十年重修
沙家寺在縣南三十里迎嵐里金明昌二年建明邑令
劉以守云沙家寺為遼相沙彦珣墓在香山下後水
沖碣出人始知之
瑞雲寺在縣南三十五里佛宿山遼時建金王拱碑云
文殊大師留宿處明郭石王家屏王濬初胥有詩
洪聖寺在縣西南新家寨宋太平興國八年僧重鑾修
雲溪觀在縣南三十里明郭石有詩
應州
佛宫寺在州西北初名寳宫遼清寧二年田和尚奉勅
建有木塔道宗賜額曰釋迦高三百六十尺圍半之
六層八角上下胥巨木為之玲瓏宏敞稱宇内浮圖
第一金明昌四年增修元延祐二年避御諱勅改今
名至正間地大震七年塔屹立不動日午或隂雨居
人時見倒影明洪武元年四月八日塔頂佛燈連明
三夜視晝光尤燦永樂間成祖駐驆登塔御書峻極
神工正德三年武宗巡幸宴賞御題天下竒觀出帑
金命太監周善修葺萬歷間重修田蕙記内有透玲
碑相𫝊唐晉王墓上石光明如鏡照見人物元季兵
燹止存二尺許置塔壁
國朝朱彜尊有木塔記
舊忘載晉天福間建遼清寧二年重建考田蕙記
寺無碑記僅得石一片書遼清泰二年田和尚奉
勅募建十二字郡縣志胥本此不知舊志何據豈
寺權輿於天福而木塔則肇自清泰也耶
覺興寺在城東街唐太和三年西僧清寬建晉天福三
年災元至正八年重修明萬歷五年又修
淨土寺在州東北金天會二年僧善祥奉勅建大定二
十四年僧善聳重修
大安寺在州南三十里崔家庄元皇慶二年為獨峰和
尚勅建明洪武二年僧祖粲重修内有獨峰碧峰二
塔洪武御製賜碧峰詩刻於山門石上宋濓撰塔銘
法王寺在州西南四十里香峰山金大定四年僧福益
建石甃井尚存
文殊寺在州東南小石村相𫝊文殊說法於此遼乾統六
年西僧義譚剏建明洪武六年成化二十年正德元
年繼修寺有古龍松相𫝊高僧手植盖唐宋間物
彌陀寺在州西南賈庄村金明昌五年僧智廣建明萬
歷十三年重修
龍泉寺在州東邊耀山元泰定二年僧一如建明萬歷
二年修
觀音寺在州東南下社村元韓元帥習静處今寺後有
高樓即古望城樓基址
永安寺在州東下社村舊名吉祥明嘉靖間代府為僧
賓儒建
天王寺在城東南下社村唐太和六年僧演智建明洪
武十四年修萬歷八年繼修
黃花寺在州西北黃花岡趙武靈略地登此僧月香建
寺
下生院在州西賈莊明宣德間太虚李上人建成化間
修
頤真菴在州南灣山元大德四年道士張志通建
慈雲菴在州西北元大&KR1318;二年建明永樂七年修
大覺精舍在州東南三十里小石峪溝相𫝊唐田游岩
棲此名劉静山房後改今名
沖虚觀在州治西南唐廣德四年道士鳳鳴岐募建金
天輔六年道士呂明先奉勅修明洪武間置道正司
(明一統志洪武中修而八年築州城觀止存東寥陽殿備考)
元通觀在州南武家店元延祐二年道士劉葆光建
雲溪觀在州西南西安峪村元中統三年道士寇士謙
建
雲水窟在州南翠微山金明昌元年道士杜機心建
渾源州
圓覺寺在州東金正隆三年建明成化初重修
永安寺在州東北元延祐三年都元帥高定建明洪武
間置僧會司并報國寺入焉
栢山寺二一在州東南十里栢山上金劉祁記云代北
名刹有黑龍池雲興即雨邑人以為雨徵一在王前
莊
静居寺在州南二十里元至治三年建
白馬寺在州西三十里
大雲寺二一在州西南四十里龍山為上院金瑪格遊
龍山宿此有記西方丈有金同知運使雷思詩碣劉
京叔祁留題元好問李冶張德輝嘗遊賞焉號龍山
三老今廢一在城西荆家莊為下院胥元魏時建
永固寺在州東四十里金大定間建明嘉靖間僧覺洪
增修
玉泉寺二一在州西南四十五里玉泉山為上院西有
望景臺今院廢一在城西李峪村為下院元時建
西禪寺在州西五十里元時建
懸空寺在州南恒山下磁窯峽懸崖三百餘丈崖峭立
如削倚壁鑿竅結構層樓危梯仄磴上倚遙空飛閣
相通下臨無地恒山第一景也後魏時建
雲峰寺在州南淘沙村天賜溝北崖上舊名天賜禪林
石窟高數十丈縱倍之横又倍之依窟結宇纍石為
牆前有松林似障山隂王濬初記
寳峰寺在州西五十里元時建
崇福寺在州南九十里王家莊元魏時建
常山寺在恒山崔鴻前燕錄慕容儁光夀二年於寺大
樹根下得璧七十圭七十三光色精竒有異常玉擕
以為神岳之賜命以太牢祀之
得一菴在恒山虎風口上陡崖劖削菴踞其前
千佛洞在州東南六十里孫臏山南麓下
龍泉觀二上觀在恒山上山有二泉唐開兀二年建勅
賜額下觀在東門外明洪武間置道正司併上觀入
焉
五峰觀在城東五峰山上有二洞金時建
興國禪林在州西北四十里殿山唐時建
靈丘縣
大雲寺在縣東唐開元間建明天順間修何士震詩到
門深樹千峯雨出檻疎鐘萬壑風
福智寺在城東二里元時建
鄧峰寺在縣南昔鄧隠峰兄妹修煉於此後仙去遂建
寺元時勅修今斷碑存
覺山寺在縣東南三十里覺山元魏孝文帝太和七年
因報母建層樓阿閣連亘山麓招集方外禪衲五百
餘衆仍勅六宫侍女長年持月六齋其精内典者並
度為尼遼大安五年八月鎮國大王行獵經此奏請
勅修賜錢十萬緡於邑開設賈肆以所入子錢日飯
緇素復設提點所頒給印篆不由府攝更賜山田一
百四十餘頃重熙七年五月記有碑明崇禎三年再
修王從儀記寺有浮圖各高三十丈塔左山冡上小
浮圖高與埒塔側一井深亦三十丈土人名塔井三
竒山岩構精舍祀大士旁侍王者冕服疑孝文并祀
也明王象乾有詩
國朝知縣宋起鳳有遊覺山寺記徐化溥有覺山井詩
龍泉寺在縣東三十里唐時建泉滴巖下成鐘聲
白馬寺在縣西三十五里白馬山山有泉以漢文帝白
馬跑地得泉故以泉名
道源寺在縣西南四十里門外雙松日東西升落祗一
影後摧折寺尋毁馮雲驤有雙松一影詩
栢巖寺在縣南四十里相𫝊巖上有佛頂珠夜光照一
龕雖月盈不能奪也後盜竊去光遂晦
月翻寺在縣西五十里
洞元觀在縣西北元時建
廣靈縣
聖夀寺在縣西北隅元時建明洪武十六年修置僧會
司景泰萬歷間屢修
國朝康熙二十二年重修
福智寺在縣東三里金貞元三年建
天井寺在縣西南二十里天井山明正統十一年修
聖泉寺在縣南二十里榆杏山元時建内有聖泉故名
聖佛寺在縣西南三十里直峪南山元至元間建有三
塔
板塔寺在縣北三十里大山南巖
弘教寺在縣東北三十里唐清泰二年建
集仙寺在縣西三十里元時建明永樂間修
白羊寺在縣西五十里白羊山明景泰三年修
興勝寺在龍虎岩
周圖寺在唐山巔
石佛寺在唐山峪
清涼寺在縣西白羊山元至元間建
石湖寺在留老山
崇善寺在一斗泉南
西照寺在迴嶺北竒峰山唐尉遲敬德監修宋仁宗有
御製文明成化弘治間屢修
國朝康熙十七年重修
大士菴在縣東南一里壺山上内有石井水繇座下獅
口出以菓物投之即繇山麓流出最為靈異
凌霄觀在縣東南翠虚臺
保真觀在縣西二十里元時建今廢
集仙觀在縣西三十里元時建今廢
廣昌縣
閔子院寺一名大寺在縣治北漢時建唐尉遲敬德重
修明洪武間置僧會司
千佛寺舊在東嶽太尉殿之東後改建於左
白衣寺在東關
鎮海寺在縣南二里七山下
雷音寺在縣西三十里
太平寺舊在縣西五里明天啓五年改建於西門外
香山寺在縣西十里松鬱卉繁幽香遠達
蓮花寺在縣東南十五里
登梯山寺在縣西南三十里石磴木棧翠崖練瀑
石門寺在縣東十里元時建明永樂間修今廢
砂窩寺在縣西南五十里
全真觀在縣西北二十里窟籠寨
朝陽洞在縣南二十五里白石山
陽高縣
圓通寺在縣東北隅
永福寺即南寺勅建
華巖寺即西寺勅建
廣寧寺即北寺在城西北隅勅建
三教寺在北街
神峰寺在東門外
千佛寺在南門外
雲林寺在西街
淨土寺在南門外
朝陽寺在城西四十里
龍泉寺在縣南四十里水自西而環繞東入寺土人𫝊
唐太宗飲馬於此二蛇盤鬭俄騰雲去遼宋間斷碣
存
大平菴在東街
吕祖觀在東街
三清觀在東門内
天鎮縣
慈雲寺在縣西
雲臺寺在城西北
顯化寺即盤山寺在縣東南八里
天寧寺在縣東南十五里秀峰山
景家寺在城東南三十五里玉泉山有三瀑寺今廢斷
碑存
黑龍背寺在縣東四十里蕭牆山
萬垂寺在縣東南五十里筆峰山
龍泉寺在城西南五十里牛山相傳漢時建唐尉遲恭
重修寺左有龍泉五長楊殊可玩
驚峰寺在縣西南百里青雲山寺有石鼓擊之有聲
三清觀在城内東南隅
吕仙洞在筆峰山相傳吕祖居此
山西通志卷一百六十九
