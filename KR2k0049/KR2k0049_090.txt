山西通志卷九十
名宦(八)
平陽府
明
王志臨淮人洪武元年以六安衛指揮使從渡河取懷
慶澤潞留守平陽會大將軍徐達軍西征三年封六
安侯復畱守平陽率兵出察罕諾爾塞還鎮平陽復
領山西都司衛所軍務上稱其處置得宜卒追封許
國公諡襄簡
凌文質洪武初任趙城縣縣丞有幹濟材縣署學校委
令督建文質措置有方事集而民不病祀名宦
蕭韶龍泉人洪武初任臨汾縣縣丞有能聲詳見彰善
錄中祀名宦
徐本洪武初任平陽府知府建廳署葺壇廟清驛傳荒
殘景象煥然一新民有苗氏子家貧母篤老乞丐以
養歴年不懈周以衣食俾獲遂其志尋奉召入朝
徐鐸南昌人洪武初以戶部侍郎改知平陽府濬永利
池改建臨汾縣學祀名宦
周凱棗強人洪武初平陽府通判多政績
李諒山東濰縣人洪武二年以中書檢校任翼城縣知
縣性樸素遇事治以公正修建壇壝廟學移縣治以
避水患除奸宄以安良善祀名宦
薛大昉直隸蠡縣人洪武三年以進士任翼城縣縣丞
清慎愛民雅重學校嘗延元翰林李炳奎主師席文
教勃興涖任十年聲名洋溢遠近擢御史累官布政
使祀名宦
丁憲直隸棗強人洪武四年任臨汾縣知縣勤其官能
得士民心績最著詳載彰善錄中祀名宦
洪彥昇福建莆田人洪武八年以進士任汾西縣知縣
修學校建廟壇立廨舍厝注有方民不為擾祀名宦
張先洪武十一年任靈石縣恤民愛士時當草創百廢
具興
周郁山東濟南人洪武三十一年任襄陵縣知縣持身
嚴潔為政寬宏均賦役平獄訟民爭德之擢渾源知
州祀名宦
徐彪山東商河人洪武間任平陽府同知先為臨汾丞
以治行聞擢今職盗息民安威望益著祀名宦
袁景甘泉人洪武間以監生任太平縣主簿有清操能
自守嘗冬日衣單衣理事有吏夜持緼袍奉之不受
次日對衆發其事按以法聞者聳然涖任七年擢監
察御史祀名宦
賈昭濟陽舉人洪武間靈石教諭學行卓越歴官湖廣
布政司左參政陞雲南布政使
陳宗哲歸德人洪武間任岳陽招集流亡改科田税民
樂歸之
劉亨遵化人洪武間任汾西為政公平操守廉潔陞本
府同知
劉濬臨川人永樂初任臨汾守身廉謹政平訟簡吏民
不敢欺陞湖廣僉事
曹端字正夫澠池人永樂六年舉人為霍州學正修明
聖學諸生服從其教郡人皆化之恥爭訟監司大吏
必造謁知府郭晟問為政端曰其公廉乎公則民不
敢慢廉則吏不敢欺晟拜受教艱歸澠池霍州諸生
多就墓次受學服闋改蒲州學正霍蒲兩州各上章
爭之霍奏先得請先後在霍十六載宣德九年卒官
年五十九諸生服心喪三年霍人罷市巷哭童子皆
流涕貧不能歸葬遂留葬霍二子瑜琛亦廬端墓相
繼卒葬墓側後改葬澠池端為明理學之冠學者稱
月川先生
萬觀字經訓南昌人永樂十九年進士知嚴州府治行
為海内第一服闋嚴金衢民交乞之朝廷異焉補平
陽府政績益茂有芝生堯祠棟上士民皆言使君德
化所致觀曰太守知奉職而已芝非吾事也考滿擢
山東左布政使卒
楊睿河南柘城人永樂間任平陽府知府明習治體厝
注咸合民情未數月刑清政簡境大治遇荒旱禱雨
立應尋卒於官祀名宦
傅榮洋縣人永樂間任曲沃以剛明著聲
張廉字惟清咸寧人永樂癸夘鄉薦由山西臨汾縣丞
調州判官用保陞知州剗刮積弊檢飭條法扶植柔
善繩抑豪強修舉學政俱以誠信行之數十年無非
法一事以擾其屬縣一日薛文清過其廳事朗朗聞
誦讀聲問之則曰課吏讀律使知畏法且不暇游惰
耳丁内艱歸
楊瓚蠡縣人永樂末進士知趙城縣課績為山西最仕
至浙江右布政使卒
賀琳宜君人洪熙時浮山縣丞贊政不苛嘗捐俸備禮
勸富民助償逋税自是流移復業及憂去民饋贐不
受泣送者至數百人
王磐山東沂州人宣德初知浮山縣廉鯁不屈遇旱齋
戒自責徒跣拜禱得雨而後已及去民攀留泣下
丁璉河南鄢陵人宣德五年以舉人任襄陵縣訓導學
博行高見文廟頽廢慨然修葺訓諸生先行後文擢
翼城知縣祀名宦
王彧直隸開州人正統六年任洪洞縣知縣廉幹有善
政嘗遇大水禾稼漂没彧履畆親勘即以其狀上聞
得免租税祀名宦
楊志學河南河内人正統九年以舉人任襄陵縣教諭
少從薛文清遊講明心性操履清慎訓誨勤篤涖教
八年卒於官貧不能斂厝城外僧舍文清過而哭焉
後子御史徽始扶柩歸葬
何子聰直隸吳橋人正統間以進士任趙城縣知縣嗜
讀工書為政體悉民情以愷悌著而建城創廟為百
姓永利厥功尤偉祀名宦
張傑陜西鳳翔人正統間以舉人任趙城縣訓導學閎
博於五經尤䆳涖官以禮義廉恥為教祀名宦
賈珪巴縣人正統間任汾西清勤仁恕
張元陜西人天順四年以舉人任襄陵縣教諭工詩學
為生徒講解隆冬盛暑不輟沐其教者皆興起科第
甲一時擢國子監博士祀名宦
王珏字廷玉山東昌邑人天順六年以歲貢任翼城知
縣清勤端恪撫細民如子民亦愛如父母間出米豆
奉之輒欣然樂受少有犯法立治之不貸威信甚著
解官去爭奪肩輿肩之前受笞者亦競前泣下邑故
多循吏然必以山東王為稱首山東王者翼人追稱
之辭也祀名宦
薛驥江南華亭人成化二年謫襄陵縣知縣先官御史
稱敢言及隸縣事慈祥愷悌以簡易著卒以不附權
貴解組歸祀名宦
樊瑩字廷璧常山人天順末進士成化末知平陽府有
聲弘治初許大臣保舉方面官侍郎黃孔昭以瑩應
尚書王恕亦器之擢按察使仕至刑部尚書致仕卒
贈太子少保諡清惠
謝謙山東章邱人成化七年以舉人任襄陵縣知縣性
謹厚事無大小必慎以處之不敢忽然發奸摘伏稱
有為上官屢旌異之祀名宦
李琮順天人成化十九年知平陽府甫下車即除積豪
為民患者數人皆預訪其欵蹟繫之庭以實之均俯
首伏罪由是合郡安堵時有神明太守之頌不期年
政簡刑清吏民懷之
賴英任邱人成化間任翼城令仁以御民嚴以束吏民
皆慕之
吳佐西安人成化間曲沃教諭以憂去補稷山教諭著
大學經傳元編人多傳之
劉璣字用齊陜西咸寧人成化十七年進士除曲沃知
縣縣產棗民有罪令入棗贖積數萬斛歲饑賑粟不
給發棗繼之正德中仕至戶部尚書致仕卒
李咨直隸故城人成化十八年以進士任襄陵縣知縣
明於吏事嘗置二簿記民間善惡以時勸懲歲凶煮
粥食饑者纂修縣志徵文考獻稱一時信史擢監察
御史祀名宦
王綸直隸開州人成化間以進士任浮山縣知縣綸夙
負文學名待士有禮而治民尤勤嘗刻表忠勸學二
錄令民間誦讀祀名宦
胡睿直隸長垣人成化間以進士任平陽府知府有清
操臨事謹慎為政以精密著祀名宦
姜寔陜西蒲城人弘治三年以進士任曲沃縣知縣謹
慎清介嘗作詩自厲後擢御史巡視河東鹽政遇歲
飢撈鹽數百萬引抵民間田租復設法賑給祀名宦
趙元涇陽人弘治間翼城教諭學問老成教規嚴整生
徒貧者周給之
閭愷涇陽人弘治間翼城教諭教有成效利無苟得以
禮經授生徒至今傳之
陳璚麗水舉人弘治間浮山教諭有文名卒於官凡一
時碑記多出其手
周雲徐州人弘治間任曲沃公直廉介吏畏而民服
郭桂字時芳咸寧人元時鐵冠御史之後以進士為令
守理訟決獄人人稱服服闋補平陽知府百姓凋敝
藩邸下人怙勢侮法無敢誰何桂至而盗賊息州縣
平藩邸各輯其下百姓安堵新堯廟增修舜禹廟告
成洪洞戶部尚書韓紳年八十餘家居賓客非其人
不與見乃安車入平陽謁謝曰老人無所求強為百
姓一行耳未久擢山西右參政分涖冀北督邊儲以
病乞歸
杜忠字世臣河陰人成化戊戌進士弘治辛亥以監察
御史出守平陽括蒼俞尚賢稱其百廢俱興民心愛
戴庚申遷本省布政司左參政未幾拜右副都御史
巡撫延綏乞休命下而卒
張賢字堯臣祥符人弘治七年任襄陵縣知縣先授單
縣邑豪貴子暴横強奪人妻女賢按治如法及涖襄
陵有山泉可資灌溉為臨汾勢家所據賢廉得立奪
之返諸民擢慶陽同知遷順慶知府忤劉瑾罷歸瑾
誅起太原知府時邊警甚亟游騎至太原有陳憲使
者夜飲宗室第中賢單騎叩其門曰邊患孔棘非燕
飲時也其戅直如此比卒襄陵人立祠祀之
李高河南虞城人弘治十年以進士任襄陵縣知縣剛
明清勤善折獄鄰境有冤抑胥來質成嘗創置汾橋
開通山坂又時集諸生講授文法在任五年奬勞者
一旌異者五士民勒其善政四十餘事於石擢監察
御史祀名宦
邢昭直隸三河人弘治十年以進士任洪洞縣知縣居
官清慎民有訟者引至堂前曉以義理令其愧悔復
時至田間勸督農桑而崇師課士尤有禮祀名宦
張文佐河南西平人弘治十一年以進士任平陽府知
府文佐有孝行先官襄陵以廉名及涖府事清譽益
著嘗行朱子社倉法鼎新學宫延名人主師席祀名
宦
張鼐山東歴城人成化十二年以進士任襄陵縣知縣
持躬廉謹牧民有方未浹期刑清訟簡吏民畏服襄
陵俗於父母喪多偷葬鼐力革之令從厚尤加意學
校士類咸荷甄陶擢監察御史祀名宦
張雲河南信陽人弘治十五年以進士任襄陵縣知縣
性平易嘗謂親民官尊嚴如神非父母斯民本意故
其撫綏恩意曲至累官戶部尚書祀名宦
羅端河南鄧州人弘治間以舉人任浮山縣知縣仁厚
廉明嘗遇歲荒設法賑濟尋卒士民隕涕罷市祀名
宦
李伸三原進士弘治間知臨汾縣王府軍校肆横至殺
人前令莫敢治伸至悉寘之法境内肅然擢御史
向明巢縣人弘治間以舉人任趙城縣知縣禮士愛民
具有成效遇昏喪不能自給者捐俸助之卒於官祀
名宦
尹琭陜西秦州人弘治間以進士任太平縣知縣有威
望立法以嚴明勝愛民教士有古循吏風祀名宦
姚顯浙江德清人弘治間以舉人任岳陽縣知縣勤於
政事愛民嘗視之如傷嚴於馭吏悉畏服不敢肆祀
名宦
何鳴謙陜西高苑人弘治間以舉人任曲沃縣教諭講
學課藝無虛日嘗與諸生同宿學舍中夜二鼓督讀
益力貧不能自給者捐俸資之涖任二年卒諸生哭
甚哀祀名宦
路欽直隸永年人正德五年以監生任汾西縣知縣宅
心正大持身廉潔為政剛果立決人以私謁者謝弗
與通祀名宦
侯秩直隸長垣人正德十二年以進士任曲沃縣知縣
嚴重不輕興禮正俗救荒止暴退食後引諸生與疏
經史奥義一時學者以山斗歸之祀名宦
任繼宗蒲臺人正德間任岳陽縣教諭端重有令望勤
於訓誨寒暑不少間諸生翕然尊之祀名宦
元思永河南湯陰人正德間以舉人任岳陽縣知縣廉
幹有能聲尤加意學校增修聖廟尊師重士時人比
之文翁焉祀名宦
黃直直隸人正德間以翰林院編修謫趙城縣教諭文
章品望卓絶一時日進諸生與講論經史不以官微
稍懈祀名宦
葛襘順天人正德間任曲沃鋤強抑暴惡人遠跡甎砌
城垜民到今便之陞御史終光禄卿
蔣瓚字君器山東高唐人正德間以舉人知繁峙縣以
能調翼城令為人廉平訓小民如誡子弟折獄甚愜
人情陞定州知州累官郎中
黃甲陜西人任汾西實心實政鑄火器修城池經亂無
虞入名宦祠
浦鋐字汝器文登人正德十二年進士授洪洞知縣有
異政嘉靖初召為御史以疏救富平楊爵杖卒穆宗
初復官贈光禄卿
張琴雞澤人正德十五年以歲貢任翼城縣縣丞剛正
自守秩俸外一無所取又寡諧不輕與人接公事後
閉戶吟嘯清介絶俗以艱去嘉靖初補聞喜後擢太
原府經歴祀名宦
李暹字德進直隸滑縣人正德十六年以舉人任曲沃
縣知縣精敏達治體嘗作勸民十二事揭通衢詳豁
代納銀兩葺學宫毁淫祠正經界嚴斥堠政教修明
倉糧贏至數萬訟獄衰息又立兩驛接遞界正南北
交界坊迄今遵守後擢隴州知州累官布政使參議
祀名宦
聶豹字文蔚吉安永豐人正德十二年進士嘉靖中為
平陽知府時山西頻中寇民無寧居豹令富民出錢
罪疑者贖得萬餘金修靈石郭家溝冷泉諸關隘練
鄉勇六千守之寇來犯被却廷議以豹為知兵給事
中劉繪大學士嚴嵩皆薦之擢潼關備兵副使言官
論豹在平陽乾没大學士夏言惡豹落職二十九年
徐階薦擢兵部右侍郎仇鸞請調宣大兵入衛豹陳
宜固守宣大宣大安則内地安三十一年為兵部尚
書秋寇入山西總兵李漆軍覆總督蘇祐報捷巡按
御史毛鵬發之豹請論功行賞尋罷歸卒隆慶初贈
少保
張衍瑞字元承汲縣人正德中為吏部郎中諫南幸受
杖下獄謫平陽府同知嘉靖中召還卒贈太僕卿
王利山東陽信人嘉靖三年以舉人任翼城縣知縣廉
正有執守初下車即捕數大猾置於法每涖民威嚴
若神凛不可犯而慈惠通達於閭里利害無不周悉
厝注咸中肯綮擢工部郎中祀名宦
張永清山東萊蕪人嘉靖六年以監生任靈石縣縣丞
性方嚴涖政清慎尋卒於官祀名宦
楚書陜西寧夏人嘉靖七年以進士任曲沃縣知縣果
毅有偉度長於應變撫小弱治豪猾吏畏民服尋擢
兵部主事大同兵變單騎往定之累官都察院都御
史祀名宦
王庚直隸灤州人嘉靖十年以進士任襄陵縣知縣仁
厚愷悌凡所施設雅稱廉平累官左布政祀名宦
岳倫淮安衛人嘉靖十一年以進士任曲沃縣知縣先
任行人有直聲改授縣以寬撫民以嚴馭吏嘗念賦
役日煩申免代納銀兩三分之二後大同兵變再疏
言兵事歴官郎中以諫死祀名宦
何思直隸雄縣人嘉靖十三年以進士任襄陵縣知縣
年甚少撫民造士雖練達老成無以過邑有巨憝廉
得之立寘諸法豪貴屏息良善獲安累官都御史祀
名宦
趙統臨潼人進士嘉靖十五年知臨汾縣性素剛直請
託饋遺胥絶豁里書飛詭之積弊免闔邑荒地之徵
輸嚴惰農之禁立社倉之法使民有無相通流遺復
業者千餘家作社學修文廟改明倫堂建尊經閣師
生學舍凡數百楹復簿正祭器課訓生徒葺邑治毁
淫祠新帝堯之陵其餘善政甚多後擢知蒲州邑人
立遺愛碑
昝如思陜西三原人嘉靖十五年以進士任洪洞縣知
縣練達吏事為政以嚴勝發奸摘伏時稱神君邑有
兇悍横肆為人害立剪鋤之祀名宦
高節陜西咸寧人嘉靖十六年以進士任襄陵縣知縣
性廉潔嚴於嫉惡有犯者必痛治之而體悉民瘼以
慈祥著嘗為省里甲均賦役公庭累月絶敲朴聲累
官河南知府祀名宦
种奎四川階平人嘉靖十七年以監生任靈石縣知縣
精明仁恕濬築城池疏通水利所措施皆有實惠祀
名宦
劉光遠河南杞縣人嘉靖三十一年以進士任翼城縣
知縣性儉樸翼故有代辦差銀為累力請上官得免
五百餘兩民獲少蘇累官苑馬少卿祀名宦
陰秉暘河南汲縣人嘉靖三十一年以進士任曲沃縣
知縣立社倉勸民積穀出所著讀書抄授諸生使知
體用之學尋擢御史祀名宦
張學顔字子愚直隸肥鄉人嘉靖三十三年以進士任
曲沃縣知縣尚嚴明而不至暴&KR0658;當地震後城池公
署傾圮略盡竭力營繕不一科諸里甲故大役煩興
而民不病後擢工科給事中累官戶部尚書
褚相海寧人嘉靖三十五年由進士知霍州申除徐溝
蒲縣等處助差銀審定輪編夫役歲省郡貲數百創
建霍山正學書院集庠彥肄業其中朔望親詣講學
寒暑無輟士民立祠祀之
劉孝河南安陽人嘉靖三十六年以進士任曲沃縣知
縣淳厚不喜為刻覈涖任時適地震未幾瘡痍猶未
起益崇寬大與民休息而於奸黠者則痛繩以法不
少恕祀名宦
王植安定人嘉靖三十八年以舉人任靈石縣知縣明
敏慈惠修學造士尤竭其力祀名宦
單訥直隸棗強人嘉靖四十二年以進士任翼城縣知
縣視事勤敏剖決獄訟無留滯嘗請蠲代辦銀兩朔
望謁聖畢即為諸生講修已正人之道丞某嘗以帑
羨金進叱之病篤邑參議劉志助以木不受及卒士
民流涕祀名宦
張國彥直隸邯鄲人嘉靖四十二年以進士任襄陵縣
知縣廉重持大體以科條正民俗以忠孝振士習嘗
遇旱步禱數十里至龍祠父老憫其勞國彥曰一身
何足恤獨吾民荒歉可念耳擢兵科給事中民立祠
祀之
丁由義山東泗水人嘉靖四十五年以歲貢任襄陵縣
縣丞廉介甘澹泊撫恤小民備至嘗署曲沃篆卒於
官棺衾無所出知縣宋之韓賻之祀名宦
毛愷浙江進士嘉靖間知平陽府懲奸剔弊吏畏如神
旋陞本省參政累官刑部尚書諡端簡
劉衍祚洛陽人嘉靖間以進士任平陽府同知時南北
用兵其冬地大震城市為墟不逞者聚衆為亂而郡
守及各屬令俱入覲衍祚代篆開誠布公明法飭令
緩刑薄税築城修廨慎守封疆復開樊家河為永利
渠築石堰障水溉田數十頃郡人建祠祀之
耿儒陜西武功人嘉靖間以舉人任太平縣知縣剛介
習事為政以明察著捕盗有法胥聞風遠徙嘗增學
校砌城堞壇壝橋梁以次修舉擢廣平通判祀名宦
羅潮直隸三河人嘉靖間以舉人任太平縣知縣雅意
愛民謂閭井未安皆供億為累按經制力裁其冗濫
者遠邇霑澤擢磁州知州祀名宦
強自省陜西鳳翔人舉人嘉靖間任趙城教諭建鄉賢
名宦祠修講堂號舍造祭器性剛直課士勤敏後署
汾西陞芮城縣胥有惠政
宋之韓武安人嘉靖間任襄陵才猷迥異器宇淵宏墾
田均徭政清訟理市廛不擾俗易風移蓋能吏云
周冕貴州人嘉靖間以貢生任岳陽縣知縣通敏能斷
案無留牘祀名宦
李應竒陜西鎮原人嘉靖間以進士任岳陽縣知縣慈
仁不苛凡所興除悉中利弊民歌其惠祀名宦
劉魯生恩縣進士嘉靖間任曲沃涖事勤敏政多撫字
初終罔倦始作邑乘以備文獻行取御史
郭庭梧字子材新鄉進士嘉靖間任曲沃刑清政舉吏
民畏服二驛衝要歲費不貲以站銀羨餘貲僱歲省
數千金沃代吉永徭歲若干極力論辯歸之民始甦
歲飢捐俸賑濟存活甚衆修濬城池節力時使民不
知勞陞監察御史歴官府丞
楊時寧河南祥符人隆慶間以進士知曲沃縣處事周
詳慎密馭吏胥嚴而有體期年政成威惠並著嘗均
丁徭差役遠近貧富稱便百姓勒其事於石肖像祀
之尋擢吏部主事累官兵部尚書
喬因羽陜西耀州人萬歷八年以進士任洪洞縣知縣
修學宫建奎樓立社倉清賦役至捐俸築公署買馬
甦傳郵歲省民費幾千金尤為實德擢兵部主事祀
名宦
何出光河南扶溝人萬歷十一年以進士任曲沃縣知
縣初下車即革除里甲供應諸項歲飢發粟賑貸兼
設粥厰數十處疫作施醫藥有死者輒埋瘞之朔望
詣學宫為諸生講經立社課藝手自丹黃擢監察御
史祀名宦
邢雲路直隸安肅人萬歷十四年以進士任臨汾縣知
縣時值大飢流亡載道銳意賑恤有餓莩輒掩覆之
嘗築千金堰興水利開永豐渠防水患輯縣志著冠
婚喪祭議正禮俗又於四門建惠民局於驛建生圄
文章政事為一時冠在任五年後立祠澇河
王榮誥陜西華州人萬歷十七年以舉人任臨汾縣教
諭博學工詞章教士能遵蘇湖遺法祀名宦
馬從龍山東安邱人萬歷十九年由進士任洪洞縣端
方鎮靜定催科條例至今為晉省式折獄有清獻孝
肅之風
房壯麗字威甫直隸安州人萬歷二十七年以進士知
襄陵縣持身廉潔為政和平敦大而綜理細事無不
畢舉後官吏部尚書襄陵人為樹去思碑焉
毛炯直隸任縣人萬歷三十四年以舉人任汾西縣知
縣心恕法嚴痛絶私謁興學校教紡織栽桑柳體察
民情纖悉備至祀名宦
方應明河南光州人萬歷三十五年由進士任壺關縣
調繁洪洞興利除弊有神君之稱尤惓惓育材嘗拔
士授經義咸登科第時號八俊士民建祠立碑
趙彥復河南把縣人萬歷三十六年以進士任曲沃縣
知縣廉敏有治劇材嘗減均徭募驛馬革堡官門禁
諸役煮粥賑飢延邑人閻重光輯沃史擢戶部主事
祀名宦
周鼎江南宜興人萬歷四十一年以進士任平陽推官
有清操州縣吏餽送者嚴禁之不使至嘗署府篆所
有羨銀俱貯庫上報公事後布被紙帳突蕭然無煙
後遷兵部主事累官總理河道工部尚書
馮逢臯陜西三原人萬歷四十一年以進士任襄陵縣
知縣嘗修書院以育人材成晉橋以通道塗興水利
以灌田畝政績卓然民為立碑識之祀名宦
周士樸字丹其商邱人萬歷四十一年進士除曲沃知
縣度量寬洪喜怒不形持大體不喜鈎距愛民出於
至誠以德化之民亦洽其德化相戒不犯陞禮科給
事中仕至工部尚書賊陷商邱死之
傅淑訓湖廣孝感人萬歷四十三年以進士知平陽府
少事父母有孝名居官廉正遇凶荒煮粥賑饑公退
閉閣纂志網羅放失成一郡信史尋遷本省督學道
稱公明後累官戶部尚書
萬一本江南全椒人萬歷四十八年以選貢任平陽府
通判明敏具幹濟材屢署州縣所至皆有能聲後解
組去凡前所涖地士民胥遮道送之祀名宦
陳勖字典伯莒州進士萬歷間任襄陵持躬敷政正直
端亮至其玉成多士邑内簪纓皆其桃李
楊作楫字夢符蓬溪進士萬歷間自聞喜調任襄陵節
費甦民編審尤協輿情有神君慈母之稱官至山西
督學道
侯于魯字子建陜西渭南縣人萬歷間以舉人知太平
縣才幹素裕諳達民情建清儲鎮開墾荒田陞保德
州知州
沈時敘祥符進士萬歷間任曲沃發奸除暴政教嚴明
刑清訟簡民服吏畏清丈地畝均平糧石民力大甦
行取御史
張遂華州舉人萬歷間任霍州德政廉明發奸摘伏歴
久稱頌不忘
劉餘祐字玉孺山東濱州人順天宛平籍進士知平陽
府端毅孝慈持守狷潔時有知州餽送黃金觀音一
尊嚴絶之陞河南睢陳道參政遷本省右布政使趙
曲鎮有遺愛生祠
董厥修山東長清縣人亞魁萬歷間知趙城縣舉行鄉
約修建學宫開董家渠於城北引汾水灌田數百畝
民至今賴之操行清潔去之日行李蕭然
楊楠陜西盩厔人萬歷間以舉人知霍州性莊嚴為政
簡而有體立文社督諸生講藝指示奥窔尤倡明心
性學力請故學正曹端從祀孔廟
張維世太康人萬歷四十四年進士歴官平陽知府捕
治絳州奸猾數十人就遷副使分巡其地累官宣府
巡撫崇禎十五年二月流賊攻太康與知縣魏令望
拒守城陷抗節死
李嵩直隸棗強人天啟三年以進士任翼城縣知縣慈
敏多惠政邑舊有代辦差銀雖經前令革免猶存六
百餘兩至是力請悉除之擢御史出按本省待翼民
尤厚遇兵荒既捐金賑貸更為疏蠲正供累官湖廣
布政使祀名宦
周文斗山東沂州人崇禎元年以進士任臨汾縣知縣
時東西山賊徧起而郡城故無兵可守文斗命衛指
揮王章督率武生及壯快衛軍時時征勦躬自調度
兵食為百姓捍禦賊不敢犯士民立祠祀之
王孕長字慶我北直吳橋人崇禎三年以進士知翼城
縣尋遷澤州知州廉介剛正為政以息訟勸農為先
在翼城建文峰東南科名日起儲備守禦具寇至不
能為害在澤州嘗作愛錢歌詞雖俚而痛切可警世
之役役於利者後以河南憲副死闖逆之難
魏公韓湖廣黃岡人崇禎三年以進士知太平縣縣為
栢繄故里祠與墓為人侵占幾漫滅不可識公韓釐
正之重加修理邑遭寇患城垣圯壞公韓請於上官
復募諸紳士悉力築之屹屹言言已而寇復至督鄉
兵捍禦斬獲無算民立生祠祀焉
李士淳廣東程鄉人崇禎四年以進士任翼城縣知縣
績學工文有吏才涖政能勤崇禮士子嘗建翔山書
院講藝課業雖寇臨城下不為輟調曲沃縣擢翰林
編修祀名宦
常克念洛陽人舉進士為平陽府推官有聲崇禎十四
年正月洛陽陷抗節死
李用質山東濟寧人崇禎十四年以進士任襄陵縣知
縣性慈祥居官無赫赫名而當機立斷胥中肯綮值
歲飢設厰煮粥擢兵科給事中祀名宦
李乘雲高陽人舉於鄉崇禎中授浮山知縣流賊數萬
來寇手發一矢斃其魁衆遂遁累遷山西僉事十四
年以才調大梁道賊破禹州亂刃交下而死贈光禄
卿
程世昌光山進士崇禎間知平陽府率屬以正馭吏以
嚴陞直太道
劉士璉遼東進士崇禎間平陽府推官慈祥豈弟多所
平反
張質商水人為臨汾知縣後賊陷商水抗賊死
尹任臨清州人嘗任臨汾知縣歸殉節於鄉
張文光河南祥符人崇禎間以進士任曲沃縣知縣才
器卓犖重君父大義熟習戎事時流氛蠢動練鄉勇
較騎射教以坐作進退之法威聲遠播賊莫敢犯祀
名宦
耿章光山東館陶人山西巡撫如把子如把忤魏璫下
詔獄章光充家僮侍獄中崇禎間以進士知曲沃縣
性剛方以蒙城驛代翼走馬為邑累抗顔大吏前援
祖制與爭退復具詳以請尋調簡香河瀕行遺一聯
寅賓館中曰解印空傳去害馬移山何日是堅城自
書其旁云是沃兩大事敢以望後之君子祀名宦
項易河南禹州人崇禎間以貢生陞曲沃教諭方嚴端
重言動不苟諸生咸服其教後擢沙河縣知縣以殉
難著
侯鼎禄直隸良鄉人崇禎間任霍州州判質直有勇略
嘗署本州篆適闖賊兵過霍當孔道賊并力攻之鼎
禄督士民登陴固守城破被執不屈死
國朝
秦加兆奉天人順治元年任趙城縣知縣肅胥役平差
徭招撫流亡闢南路以廣通衢又設學田修中鎮廟
暨趙簡子祠循聲懋著擢平陽知府後歴江西左布
政祀名宦
張尚遼東籍浙江山隂人順治二年知平陽府揮霍長
才精於吏治文移隨拆隨批吏不能點竄一字陞巡
撫甘肅都御史
趙昉字海曙山東武城人由進士順治二年知翼城縣
慈祥練達饒有大略時東山邪教倡亂昉密請兵征
勦殱其渠魁城獲全
徐來麟奉天人順治五年知平陽府是年冬姜逆據雲
中以叛遣其黨平德攻平陽來麟擐甲登城竭力捍
禦獲全已而延安王老虎應逆渡河拔汾州復攻平
陽來麟與王巡道無黨范參將永宗固守間出銳師
擊之擒其將劉光明賊為奪氣一夕舁雲梯潛過外
壕謀登城城上矢石並發乃却會大兵至始解圍走
來麟率兵追之斬賊首劉四亨於峪口村餘衆悉潰
當是時賊勢甚熾圍城七晝夜來麟能以孤城抗方
張之焰卒獲底定論者皆多其績
何斯美陜西鎮番衛人順治五年以舉人知翼城縣姜
逆之亂翼被兵尤數斯美與弟斯盛督鄉勇禦之六
年七月賊衆數萬猝至圍縣城九晝夜斯美竭力捍
禦匆遽中談笑自若人皆恃以無恐時平陽州縣獨
翼城獲完斯美力也後遷開封府同知以去翼人建
祠祀之弟斯盛臨陣有功又偕斯美殫力守城後以
勦賊殁於陣翼人德之亦立廟祀
魯班禮順治間任鎮標營都司管遊擊事死姜逆之亂
贈遊擊祀忠烈祠
劉懋德順治間任沂鎮營遊擊死姜逆之亂
贈參將祀忠烈祠
王來覲遼東人嘗任河南分守道降霍州知州姜逆之
亂以霍為南北孔道攻尤力來覲督兵以守城陷血
戰死祀忠烈祠
安應麟奉天人順治六年以貢知浮山縣姜瓖餘孽盤
踞縣東南令千總秦文英鄉耆張三鳳入賊巢諭之
降偽遊擊李標元等八百餘人胥散遣歸農又請豁
荒糧數千石民漸蘇而以其暇修縣治之前為賊燬
者亦為得治體焉
許占魁陜西蒲城人順治十一年任平陽副將盜張武
等盤踞山中時肆劫略為民害占魁受事佯不問令
將士分布隘口一日乘大雪率精騎二百徑入山賊
皆竄伏莫敢動因縳武而散其黨擢都督僉事後為
延綏總兵授世職
贈太子少保諡恪敏
蔣鳴龍浙江建德人康熙八年以拔貢知汾西縣汾西
土高燥田多苦旱又協濟仁義驛馬芻牧胥出里甲
走驛供役者趾相續而驛舍燬於闖非假館無所棲
息鳴龍謂驛傳自有正額革民養馬費還之官建馬
厰於驛堂室庖湢胥具時相度汾濱濬棗平舊渠又
築堤一於前加樓村濬渠三於福珠衛家灘後團栢
村田不苦旱民至今思之
吳軫字星子廣西容縣人順治辛丑進士康熙十二年
知太平縣諳練精敏能先其大者縣城自明季號雄
峙寖壞於雨軫力為修葺復其舊廟學衙署寅賓之
館麗譙之樓以次具舉在任九年吏民畏愛以治行
擢德州知州
袁國梓江南華亭人工文章康熙十二年以進士知平
陽府早起即據堂治文書端嚴如神至日昃不懈事
至出片語裁之胥中肯綮衙蠧市魋慴不敢肆當時
號才吏焉
王槐一河南彰德人康熙二十二年以舉人知浮山縣
浮山丁糧十年例一辦公務費踰正額又商人高鹽
價和以沙土民多坐私鹽論罪槐一胥釐正之設義
學課秀民訐訟令自拘立剖曲直胥役終歲不一出
縣門三署隣篆胥有能聲涖任五年以老請歸浮山
人至今誦遺愛焉
王承露山東益都人康熙二十二年以進士知臨汾縣
性嚴正事上官以禮進見輒抗論是非亹亹千百言
不止或尤其強項屹然自若雅有吏材遇事機張理
解胥吏舞文洞鑒本末不少蔽臨汾故繁衝正供外
取於民者纍纍一日檢籍太息言經費自有定制何
重困赤子為胥裁去之民始知曩者之為中飽也後
行取戶曹以去
石文晟奉天人康熙三十年以監生知平陽府時歲饑
會有造船運米役明年復泒草三十五萬束轉輸大
同文晟始具詳請賑謂嗷嗷待哺刻不容緩所有借
給米石祈速為接濟又言設厰煮粥止便少壯能就
食者至老病婦孺或且坐而待斃祈令散賑官親歴
山僻按戶查給繼而具詳請免謂平同相距約一千
六百里有竒人負不過五六十斤日行不過六七十
里以三十五萬草束計之需夫七萬需時兩月往返
工資何可勝計若令折價採買則同人必且居為竒
貨不厭不止抑平人當凶荒後造船禹門運米河南
其偏苦亦已甚矣祈令太大就近收買庶勞逸得平
而殘黎可起詳上胥獲允行
王輔奉天人康熙三十三年知平陽府有幹略尤能以
嚴重鎮人心三十四年平陽地大震官署民舍胥圯
火數起黠暴復乘閒剽掠輔日夜巡闤闠擒其不法
者寘重典不逞始斂迹死者給以棺不足繼以蓆又
不足為大塚數十男女各以類從俾無至暴露復牓
示能建置堵楹予金若干它郡邑人能占籍曠地亦
胥為永業榜下聞者踴躍赴命今城内大中樓南居
民麟次人猶稱王公街
潘錦字就亭福建崇安人康熙三十三年以進士知曲
沃縣幕中無客能儉以成廉下車拔諸生五人後胥
列甲乙榜創曲沃志有體裁嘗建節烈祠表烈婦劉
小件閭攝絳守伐石樹黨冰壑墓涖任十四年行取
仕至通政司參議
李清鎧正黃旗人康熙三十六年以官監知太平縣清
靜不撓時巡阡陌勸農桑間至學宫閱諸生課藝訟
期得情而止久之獄寖息盜賊潛蹤在任六年人懷
之
李紹祖長白人康熙三十九年知霍州性剛直不為勢
要人屈涖官廉民胥德之遷潞安府知府會
聖祖仁皇帝巡晉代者未至留辦理公務為一内員所窘
紹祖自刎死霍人號泣詣闕陳訴
聖祖仁皇帝大怒立命巡撫監内員赴霍梟示霍人呼萬
歲聲震山谷及喪出商民胥罷市櫬歸奠道旁者趾
相續復建祠中鎮廟歲時肅祀不絶
山西通志卷九十
