山西通志卷一百十
人物(十)
平陽府
漢
張良字子房張相村人其先仕晉為大夫三家分晉遂
相韓及秦滅韓良悉以家財求客刺秦王為報韓仇
嘗擊始皇於博浪沙中誤中副車求甚急良乃更姓
名亡匿下邳因遊圯上遇老人授以太公兵法後佐
高帝定天下封留侯遂謝病辟穀薨諡文成後有入
他志者或言陳留人據史記良韓人也昔韓康子都
平陽襄陵乃其近邑號小韓國邑龜山内掘地得良
墓碑又按史記良對漢高曰臣始遇陛下於陳留若
良為陳留人又何以言遇耶太史記載暨邑内遺址
昭然良為襄人無疑矣
紀信趙城人事漢王為將軍項羽攻滎陽急信自請乘
漢王車黃屋左纛以誑楚漢王間出信為羽焚死後
立祠賜額忠祐縣東南二十里有墓
靳彊其先西河人後徙曲沃以郎中騎從高祖擊項羽
破鍾離昧封汾陽侯
衛青字仲卿父鄭季河東平陽人與平陽公主家僮衛
媪通生青青有同母兄衛長君及姊子夫子夫得幸
武帝故青冒姓衛氏青少牧羊有一鉗徒相青曰貴
人也官至封侯建元二年春子夫得入宫大長公主
女為皇后妬之執囚青其友騎郎公孫敖與壯士往
篡之故得不死上聞乃召青為建章監侍中及母昆
弟貴賞賜數日間累千金子夫為夫人青為大中大
夫元光六年拜車騎將軍擊匈奴出上谷至籠城斬
首虜數百賜爵關内侯元朔元年春衛夫人有男立
為皇后秋青復將三萬騎出鴈門斬首虜數千明年
復出雲中西至高闕遂至於隴西捕首虜數千畜百
餘萬走白羊樓煩王遂取河南地為朔方郡以三千
八百戶封為長平侯校尉蘇建平陵侯張次公岸頭
侯使建築朔方城上曰車騎將軍青度西河至高闕
獲首二千三百級車輜畜産畢收為虜已封為列侯
遂西定河南地案榆谿舊塞絶梓領梁北河討蒲泥
破符離斬輕銳之卒捕伏聽者三千一十七級執訊
獲醜敺馬牛羊百有餘萬全甲兵而還益封青三千
八百戸元朔五年春將三萬騎出高闕遊擊將軍蘇
建強弩將軍李沮騎將軍公孫賀輕車將軍李蔡皆
領屬軍騎將軍出朔方將軍李息張次公出右北平
匈奴右賢王以為漢兵不能至飲醉漢兵夜至圍右
賢王右賢王驚夜逃獨與其愛妾一人騎數百馳潰
圍北去漢輕騎校尉郭成等追數百里弗得得右賢
裨王十餘人男女萬五千餘人畜數十百萬引兵而
還至塞天子使使者持大將軍印即軍中拜青為大
將軍諸將皆以兵屬立號而歸上曰大將軍青躬率
戎士師大捷獲名王十有餘人益封八千七百戸而
封青子伉宜春侯不疑隂安侯登發千侯青固謝曰
臣幸得待罪行間賴陛下神靈軍大捷皆諸校力戰
之功也陛下已益封臣青臣青子在襁褓中未有勤
勞上又裂地封為三侯非臣待罪行間所以勸士力
戰之意也伉等三人何敢受封上曰我非忘諸校功也
今固且圖之乃詔御史封護軍都尉公孫敖合騎侯
都尉韓說龍頟侯騎將軍公孫賀南窌侯輕車將軍
李蔡樂安侯校尉李朔陟軹侯趙不虞隨成侯公孫
戎奴從平侯將軍李沮李息校尉豆如意中郎將綰
關内侯明年春大將軍青出定襄中將軍敖左將軍
賀前將軍趙信右將軍蘇建後將軍李廣彊弩將軍
李沮咸屬大將軍斬首數千級而還月餘悉復出定
襄斬首虜萬餘人蘇建趙信并軍三千餘騎戰一日
漢兵且盡信遂犇降單于蘇建盡亡其軍自歸議郎
周霸曰自大將軍出未嘗斬裨將今建棄軍可斬以
明將軍之威正閎長史安曰不然兵法小敵之堅大
敵之禽也今建以數千當數萬力戰一日餘士皆不
敢有二心自歸而斬之是示後無反意也不當斬青
曰青幸得以胏附待罪行間不患無威而霸說我以
明威甚失臣意且使臣職雖當斬將以臣之尊寵而
不敢自擅專誅於境外請天子自裁之於以風為人
臣不敢專權不亦可乎軍吏皆曰善遂囚建行在所
是歲封青姊子霍去病冠軍侯校尉張騫博望侯上
谷太守郝賢終利侯騎士孟已賜爵關内侯邑三百
戸青賜千金元狩四年春上令大將軍青驃騎將軍
去病各五萬騎步兵轉運者踵軍數十萬青出定襄
前將軍李廣左將軍公孫賀右將軍趙食其後將軍
平陽侯曹襄皆屬大將軍青軍出塞千餘里見單于
兵陳而待令武剛車自環為營而縱五千騎往當匈
奴匃奴亦從萬騎會日且入大風起沙礫擊面兩軍
不相見漢益縱左右翼繞單于單于視漢兵多戰而
匃奴不利薄暮單于遂乘六驘壯騎可數百直冒漢
圍西北馳去發輕騎夜追之青隨其後會明行二百
餘里捕斬首虜萬餘級遂至寘顔山趙信城得積粟
食軍留一日而還悉燒其城餘粟以歸廣食其軍别
從東道或失道軍引還過幕南迺相逢廣自殺食其
贖為庶人青軍入塞凡斬首虜萬九千級是歲西河
太守常惠賜爵關内侯雲中太守遂成秩諸侯相賜
食邑二百戸置大司馬位拜青大司馬大將軍後青
子伉不疑皆失侯元封五年青卒諡曰烈侯青尚平
陽公主與主合葬起冢象廬山青凡七出擊匃奴斬
捕首虜五萬餘級一與單于戰收河南地置朔方郡
再益封凡萬六千三百戸封三子為侯侯千三百戸
并為二萬二百戸其裨將及校尉侯者九人為特將
者十五人子伉嗣坐法免自衛氏興青首封其後支
屬五人為侯凡二十四歲而五侯皆奪國征和中衛
氏遂滅
霍去病大將軍衛青姊少兒子父霍仲孺通少兒生去
病去病以后姊子年十八為侍中善騎射再從大將
軍為嫖姚校尉與輕勇騎八百直棄大軍數百里赴
利斬捕首虜過當於是上曰嫖姚校尉去病斬首捕
虜二千二十八級得相國當戸斬藉若侯産捕羅姑
比再冠軍以二千五百戸封去病為冠軍侯元狩三
年春為驃騎將軍將萬騎出隴西有功上曰驃騎將
軍率戎士隃烏盩討遬濮涉狐奴歴五王國輜重人
衆攝讋者弗取幾獲單于子轉戰六日過焉支山千
有餘里合短兵鏖臯蘭下殺折蘭王斬盧侯王銳悍
者誅全甲獲醜執渾邪王子及相國都尉捷首虜八
千九百六十級收休屠祭天金人師率減什七益封
去病二千二百戸其夏去病與合騎侯敖俱出北地
異道去病深入合騎侯失道不相得去病至祁連山
捕首虜甚多上曰驃騎將軍涉鈞耆濟居延遂臻小
月氐攻祁連山揚武乎鱳得得單于單栢酋涂王及
相國都尉以衆降下者二千五百人可謂能舍服知
成而止矣捷首虜三萬二百獲五王王母單于閼支
王子五十九人相國將軍當戸都尉六十三人師大
率減什三益封去病五千四百戸賜校尉從至小月
氐者爵左庶長封鷹擊司馬破奴從驃侯校尉高不
識宜冠侯僕多煇渠侯是時諸宿將所將士馬多不
如去病去病所將常選然亦敢深入常與壯騎先其
大軍軍亦有天幸未嘗困絶也然而諸宿將常留落
不耦由此去病日以親貴比大將軍其後渾邪王與
休屠王等謀欲降使人先要道邊時李息將城河上
得渾邪王使馳𫝊以聞上令去病將兵往迎之去病
渡河與渾邪衆相望渾邪裨王將見漢軍多不欲降
頗遁去去病乃馳入與渾邪王相見斬其欲亡者八
千人遂獨遣渾邪王乘傳先詣行在所盡將其衆渡
河降者數萬人號稱十萬於是上嘉去病之功曰驃
騎將軍去病率師征西域王渾邪王及厥衆氓咸犇
於率以軍糧接食并將控弦萬有餘人誅獟健捷首
虜八千餘級降異國之王三十二戰士不離傷十萬
之衆畢懷集服仍興之勞爰及河塞庶幾無患以千
七百戶益封去病減隴西北地上郡戍卒之半以寬
天下繇役乃分處降者於邊五郡故塞外而皆在河
南因其故俗為屬國元狩四年春與大將軍青各將
五萬騎步兵轉者踵軍數十萬而敢力戰深入之士
皆屬去病去病始為出定襄捕虜言單于東乃更令
出代郡騎兵車與大將軍等而以李敢等為大校當
裨將出代右北平二千餘里直左方兵所斬捕功已
多於青既皆還上曰驃騎將軍去病率師躬將所護
葷允之士約輕齎絶大幕涉獲單于章渠以誅北車
耆轉擊左大將雙獲旗鼔歴度難侯濟弓盧獲屯頭
王韓王等三人將軍相國當戸都尉八十三人封狼
居胥山禪於姑衍登臨瀚海執訊獲醜七萬有四百
四十三級師率減什二取食於敵卓行殊遠而糧不
絶以五千八百戶益封去病又封右北平太守路博
德邳離侯北地都尉衛山義陽侯故歸義侯復陸支
杜侯伊即靬衆利侯從驃侯破奴昌武侯安稽益封
各三百戶漁陽太守解校尉敢賜爵關内侯解食邑
三百戶敢二百戸校尉為爵左庶長軍吏卒為官賞
賜甚多拜去病大司馬驃騎將軍定令令驃騎將軍
秩禄與大將軍等自後青日衰而去病日益貴青故
人門下多去事去病輙得官爵唯獨任安不肯去去
病為人少言不泄有氣敢往上嘗欲教之吳孫兵法
對曰顧方略何如耳不至學古兵法上為治第令視
之對曰匃奴不滅無以家為也由此上益重愛之然
少而侍中貴不省士其從軍上為遣太官齎數十乘
既還重車餘棄梁肉而士有饑色者其在塞外卒乏
糧或不能自振而去病尚穿域躢鞠也去病自四年
軍後三歲元狩六年卒玄甲陳自長安至茂陵為冢
象祁連山諡之并武與廣地曰景桓侯去病凡六出
擊匃奴其四出以將軍斬首虜十一萬餘級渾邪王
以衆降數萬開河西酒泉之地西方益少寇四益封
凡萬七千七百戸其校尉吏有功侯者六人為將軍
者二人子嬗嗣嬗字子侯為奉車都尉從封泰山而
卒無子國除去病弟光貴盛自有傳
霍光字子孟驃騎將軍去病弟也父仲孺河東平陽人
以縣吏給事平陽侯家與侍者衛少兒私通而生去
病仲孺吏畢歸家娶婦生光因絶不相聞久之少兒
女弟子夫立為皇后去病以后姊子貴幸既壯大乃
自知父為霍仲孺會為驃騎將軍北伐道出河東遣
吏迎仲孺大為買田宅奴婢而去還復過焉迺將光
西至長安時年十餘歲任光為郎稍遷諸曹侍中去
病卒光為奉車都尉光禄大夫出則奉車入侍左右
出入禁闥二十餘年小心謹慎未嘗有過甚見親信
征和二年衛太子敗而燕王旦廣陵王胥皆多過失
是時武帝老趙倢伃有男上心欲以為嗣命大臣輔
之察羣臣惟光任大重可屬社稷乃使畫周公負成
王朝諸侯圖以賜光後元二年春武帝居五柞宫光
泣問曰如有不諱誰當嗣者上曰君未喻前畫意耶
立少子君行周公之事光頓首讓曰臣不如金日磾
日磾亦曰臣外國人不如光上以光為大司馬大將
軍日磾為車騎將軍太僕上官桀為左將軍搜粟都
尉桑弘羊為御史大夫皆拜臥内牀下受遺詔輔少
主明日昭帝襲尊號年八歲政事一决於光先是後
元年侍中僕射莽何羅與弟重合侯通謀為逆光與
日磾桀等共誅之功未錄遺詔封日磾秺侯桀安陽
侯光博陸侯光為人沈靜詳審長纔七尺三寸白晢
疏眉目美須髯每出入下殿門止進有常處郎僕射
竊識視之不失尺寸其資性端正如此初輔幼主政
自己出天下想聞其風采殿中嘗有怪一夜羣臣相
驚光召尚符璽郎郎不肯授光光欲奪之郎按劔曰
臣頭可得璽不可得也光甚義之明日詔增郎秩二
等衆庶莫不多光光長女為左將軍桀子安妻有女
年與帝相配桀因帝姊鄂邑蓋主内安女後宫為倢
伃數月立為皇后安為驃騎將軍封桑樂侯光時休
沐出桀輒入代光决事父子既尊盛而德長公主公
主近幸河間丁外人桀安欲為外人求封光不許又
為外人求光禄大夫欲令得召見又不許長公主以
是怨光而桀安數為外人求官爵弗能得亦慚自先
帝時桀已為九卿位在光右及父子並為將軍皇后
親安女光迺其外祖而顧專制朝事繇是與光爭權
燕王旦常懷怨望及御史大夫桑弘羊欲為子弟得
官亦怨恨光於是蓋主上官桀安及弘羊皆與旦通
謀詐令人為旦上書言光出都肄郎羽林道上稱蹕
太官先置又引蘇武前使匈奴拘留二十年不降還
乃為典屬國而大將軍長史敞無功為搜粟都尉又
擅調益幕府校尉光專權自恣疑有非常臣旦願歸
符璽入宿衛察奸臣變候伺光出沐日奏之桀欲從
中下其事桑弘羊當與諸大臣共執退光書奏帝不
肯下明旦光聞之止畫室中不入上有詔召大將軍
光入免冠頓首謝上曰將軍冠朕知是書詐也將軍
無罪光曰陛下何以知之上曰將軍之廣明都郎屬
耳調校尉以來未能十日燕王何以得知之且將軍
為非不須校尉是時帝年十四尚書左右皆驚而上
書者果亡捕之甚急桀等懼白上小事不足遂上不
聽後桀黨譖光上輒怒曰大將軍忠臣先帝所屬以
輔朕身敢有毁者坐之自是桀等不敢復言乃謀令
長公主置酒請光伏兵格殺之因廢帝迎立燕王事
發覺光盡誅桀安弘羊外人宗族燕王蓋主皆自殺
光威震海内昭帝既冠遂獨任光訖十三年百姓充
實四夷賓服元平元年羣臣議立昭帝嗣時武帝六
男獨有廣陵王胥在咸持廣陵王郎有上書言廣陵
王不可以承宗廟言合光意擢郎為九江太守即日
承皇太后詔遣迎武帝孫昌邑哀王子賀既至即位
行淫亂光憂懣獨問故吏大司農田延年延年曰將
軍為國柱石可否建白太后更選賢而立之光曰今
欲如是於古嘗有此否延年曰伊尹安宗廟世稱其
忠將軍亦漢之伊尹也光乃引延年給事中隂與車
騎將軍張安世圖計遂召丞相御史將軍列侯中二
千石大夫博士會議未央宫光曰昌邑王行昏亂如
何羣臣皆驚愕失色莫敢發言田延年前離席按劔
曰先帝屬將軍以幼孤寄將軍以天下以將軍忠賢
能安劉氏也且漢之傳諡常為孝者以常有天下令
宗廟血食也如令漢家絶祀將軍雖死何面目見先
帝於地下乎今日之議不得旋踵羣臣後應者臣請
劔斬之光謝曰九卿責光是也天下洶洶不安光當
受難於是議者皆叩頭曰唯大將軍令光即與羣臣
俱見白太后太后迺車駕幸未央承明殿詔諸禁門
毋納昌邑王羣臣入朝太后光與羣臣連奏王罪過
不可以承天序奉祖宗廟子萬姓皇太后詔曰可王
出金馬門就乘輿副車光送至昌邑邸謝曰王行自
絶於天臣寧負王不敢負社稷涕泣而去太后詔歸
賀昌邑光與羣臣議定所立廣陵王已前不用及燕
剌王子不在議中近親惟有衛太子孫號皇曾孫在
民間咸稱述焉光遂復與丞相敞等上奏曰禮曰人
道親親故尊祖尊祖故敬宗太宗無嗣擇支子孫賢
者為嗣孝武皇帝曾孫病已武帝時有詔掖庭養視
至今年十八歲通詩書論語孝經躬行節儉慈仁愛
人可以嗣孝昭皇帝後奉承祖宗廟子萬姓皇太后
詔曰可光遣宗正劉德至曾孫家尚冠里洗沐賜御
衣太僕以軨獵車迎曾孫就齋宗正府入未央宫見
皇太后封為陽武侯已而光奉上璽綬謁於高廟是
為孝宣皇帝明年下詔曰夫褒有德賞元功古今通
義也大司馬大將軍光宿衛忠正宣德明恩守節秉
義以安宗廟其以河北東武陽益封光萬七千戸與
故所食凡二萬戸賞賜前後黃金七千斤錢六千萬
雜繒三萬疋奴婢百七十人馬二千匹甲第一區自
昭帝時光子禹及兄孫雲皆中郎將雲弟山奉車都
尉侍中光兩女偦為東西宫衛尉昆弟諸壻外孫皆
奉朝請為諸曹大夫騎都尉給事中黨親連體根據
於朝廷光自後元秉持萬機及上即位乃歸政上謙
讓不受諸事皆先關白光然後奏御光每朝見上虛
已歛容禮下之已甚光秉政前後二十年地節二年
春病篤車駕自臨問為之涕泣光上書謝恩曰願分
國邑三千戸以封兄孫奉車都尉山為列侯奉兄驃
騎將軍去病祀事下丞相御史即日拜光子禹為右
將軍光卒上及皇太后親臨喪大中大夫任宣與侍
御史五人持節護喪事中二千石治塚賜金錢繒絮
綉被百領衣五十篋璧珠璣玉衣梓宫便房黃腸題
凑各一具□木外藏椁十五具東園温明皆如制載
光柩以輼輬車黃屋左纛發材官輕車北軍五校士
軍陳至茂陵以送其葬諡曰宣成侯發三河卒穿復
土起冢祠堂置園邑三百家長丞奉守如舊法既葬
封山為樂平侯上思光功德下詔曰故大司馬大將
軍博陸侯宿衛孝武皇帝三十有餘年輔孝昭皇帝
十有餘年遭大難躬秉義率三公九卿大夫定萬世
策以安社稷天下蒸庶咸以康寧功德茂盛朕甚嘉
之復其後世疇其爵邑世世無有所與功如蕭相國
明年夏復下詔曰宣成侯光宿衛忠正勤勞國家善
善及後世其封光兄孫雲為冠陽侯地節四年秋七
月禹等以謀反誅八月己酉皇后霍氏廢初宣帝立
謁廟光從驂乘上内嚴憚之若有芒刺在背後張安
世代光驂乘天子從容肆體甚安近焉及光身死而
宗族竟誅故俗𫝊之曰威震主者不畜霍氏之禍萌
於驂乘神爵三年圖股肱臣於麒麟閣而光為首不
名署曰大司馬大將軍博陸侯姓霍氏至成帝時為
光置守塜百家吏卒奉祀焉元始二年封光從父昆
弟曾孫陽為博陸侯千戸
尹翁歸字子兄河東平陽人少孤為獄小吏曉習文法
喜擊劔人莫能當時大將軍霍光秉政諸霍在平陽
奴客持刀兵入市吏不能禁及翁歸為市吏莫敢犯
者公廉不受餽百賈畏之後去吏居家會田延年為
河東太守行縣至平陽悉召見故吏五六十人令有
文者東有武者西閱數十人次到翁歸獨伏不肯起
對曰翁歸文武兼備唯所施設延年召問甚竒其對
除補卒吏案事發奸窮竟事情延年大重之自以能
不及翁歸徙署督郵河東二十八縣分兩部閎孺部
汾北翁歸部汾南所舉應法屬縣長吏雖獲罪莫有
怨者舉廉為緱氏尉遷補都内令舉廉為弘農都尉
徵拜東海太守過辭廷尉于定國定國家東海欲屬
邑子兩人令坐後堂而與翁歸語終日卒不敢見其
邑子既去乃謂邑子曰此賢將汝不任事又不可干
以私翁歸治東海明察郡中吏民賢不肖及奸邪罪
名盡知之縣縣各有記籍先少緩之及吏民小懈輒
披籍收取黠吏豪民案致其罪以一警百吏民皆恐
懼改行自新郯大豪許仲孫為奸猾郡中苦之二千
石欲捕者輒以力勢變詐自解翁歸至論棄仲孫市
一郡怖栗莫敢犯禁東海大治以高第入守右扶風
滿歲為真選用廉平疾奸吏以為右職接待以禮好
惡與同之其負翁歸罰亦必行治如在東海奸邪罪
名亦縣縣有名籍盜賊發輒召縣長吏曉告以奸黠
主名教使用類推迹常如翁歸言無有遺脱緩於小
弱急於豪強京師畏其威嚴扶風大治盜賊課常為
三輔最翁歸為政雖任刑而清潔自守語不及私温
良謙退不以行能驕人甚得名譽視事數歲元康四
年病卒家無餘財天子賢之制詔御史朕夙興夜寐
以求賢為右不異親疏近遠務在安民而已扶風翁
歸廉平鄉正治民異等早夭不遂不得終其功業朕
甚憐之其賜翁歸子黃金百斤以奉其祭祀翁歸三
子皆為郡守少子岑歴位九卿至後將軍而閎孺亦
至廣陵相有治名由是世稱田延年為知人
張安世字子孺湯之子張相村人其先與留侯同祖少
以父任為郎博學善書武帝幸河東亡書三篋安世
具述其事無所遺失上竒其才擢為尚書令遷光禄
大夫事武帝三十餘年忠謹如一日昭帝即位霍光
以安世篤行薦為右將軍久之天子下詔念安世輔
政宿衛肅敬不怠封為富平侯後昭帝崩與霍光共
徵昌邑王復尊立宣帝有安社稷功嘗有所薦舉不
使人知至人有過多為包容雖尊居公侯食邑萬戸
身常衣弋綈夫人親紡績其履道滿而不溢有如此
後以年老致政帝欵留復視事及薨贈印綬錫以朝
車介士諡曰敬侯子千秋延壽彭祖皆極貴顯自宣
元以來功臣之盛未有如張氏者也
張敞字子高河東平陽人祖父孺為上谷太守徙茂陵父
福事孝武帝官至光禄大夫敞後徙杜陵以鄉有秩
補太守卒史察廉為甘泉倉長稍遷太僕丞太僕杜
延年甚竒之會昌邑王賀徵即位動作不由法度敞
上書諫之後十餘日賀廢敞以切諫顯名擢豫州刺
史以數上事有忠言宣帝徵為大中大夫與于定國
並平尚書事以正忤大將軍霍光使主兵車出軍省
減用度復出為函谷關都尉時賀在昌邑上心憚之
徙敞為山陽太守久之霍光卒宣帝始親政事霍氏
稍疎外敞聞之上封事言兩侯出必有畏懼之心近
臣自危非完計也臣敞願於廣朝白發其端上甚善
其計然不徵也久之渤海膠東盜賊並起上書自請
治之徵拜膠東相賜黃金三十斤敞辭之官言治劇
郡非賞罰無以勸善懲惡吏追捕有功效者願得一
切比三輔尤異天子許之敞到膠東明設購賞開羣
盜令相捕斬除罪吏追捕有功上名尚書調補縣令
者數十人由是盜賊解散轉相捕斬吏民翕然國中
遂平居頃之王大后數出遊獵敞奏書諫之太后止
不復出是時穎川太守黃霸入守京兆尹不稱罷歸
於是制詔御史其以膠東相敞守京兆尹自趙廣漢
誅後比更守尹如霸等數人皆不稱職京師寖廢長
安市偷盜尤多百賈苦之上問敞敞以為可禁敞視
事求問長安父老偷盜酋長數人居皆温厚出從童
騎敞召見責問因貰其罪把其宿負令致諸偷以自
贖偷長曰今一旦召詣府恐諸偷驚駭願一切受署
敞皆以為吏遣歸休置酒小偷悉來賀且飲醉偷長
以赭汚其衣裾吏坐里閭閱出汚赭者輒收縛之一
日捕得數百人窮治所犯或一人百餘發盡行法罰
由是枹鼓稀鳴市無偷盜天子嘉之敞為人敏疾賞
罰分明見惡輒取時時越法縱舍其治京兆略循趙
廣漢之迹而敞本治左氏春秋以經術自輔其政頗
雜儒雅往往表賢顯善不純用誅罰以此能自全京
兆浩穰郡國二千石以高第入守久者不過三二年
近者數月一歲輒毁傷失名以罪過罷唯廣漢及敞
久任職敞為京兆朝廷每有大議引古今處便宜公
卿皆服天子數從之是時宣帝頗好方士嘗上疏諫
曰願明主時忘車馬之好斥遠方士之虚語游心帝
王之術太平庶幾可興也美陽得鼎獻之下有司議
多以為宜薦見宗廟敞好古文字按鼎銘勒上議謂
不宜薦見於宗廟制曰京兆尹議是然敞與蕭望之
于定國善望之至御史大夫定國至丞相敞終不過
郡守為京兆九歲公卿奏敞楊惲黨友不宜處位等
比皆免敞奏獨寢不下敞使賊捕掾絮舜有所案驗
舜私歸家曰吾為是公盡力多矣今五日京兆耳安
能復案事敞部吏收舜晝夜驗治使主簿持教告舜
曰五日京兆竟何如冬月已盡延命乎竟棄舜市行
冤獄使者奏之天子薄其罪即先下敞前坐楊惲奏
免為庶人數月京兆吏民懈弛枹鼓數起而冀州部
中有大賊天子思敞功效使使者即家在所召敞拜
冀州刺史敞起亡命復奉使典州既到部而廣川王
國賊連發不得敞以耳目發起賊主名區處誅其渠
帥廣川王姬昆弟及王同族宗室劉調等通行為之
囊槖吏逐捕窮窘皆入王宫敞自將郡國吏車數百
兩圍守王宫搜索調等果得之殿屋重轑中皆捕格
斷頭懸其頭王宫門外因劾奏廣川王削其戸敞居
部歲餘冀州盜賊禁止守太原太守滿歲為真太原
郡清元帝即位待詔鄭朋薦敞先帝名臣宜傅輔皇
太子蕭望之以為敞能吏任治煩亂乃徵敞欲以為
左馮翊會卒敞三子官皆至都尉孫竦王莽時至郡
守封侯博學文雅過於敞然政事不及也竦死敞無
後
張武敞弟敞為京兆尹武拜梁相梁王驕貴民多豪強
號難治敞問武欲何以治梁武謙不肯言敞使吏送
至關戒吏自問武武應曰馭黠馬者利其銜策梁國
吏民凋敝且當以柱後惠文彈治之耳吏還道之敞
笑曰審如掾言武必辦治梁矣武既到官其治有迹
亦能吏也
蘇騰字元成河東平陽人蔡邕伯夷叔齊碑曰熹平五
年天下大旱禱請名山求獲答應時處士平陽蘇騰
字元成夢陟首陽有神馬之使在道明覺而思之以
其夢陟狀上聞天子開三府請雨使者與郡縣戸曹
掾吏登山升祠手書要曰君貺我聖主以洪澤之福
天尋興雲即降甘雨也
魏
賈逵字梁道河東襄陵人世為著姓逵兒時戲弄常設
部伍祖習異之曰汝大必為將帥口授兵法數萬言
為諸生好春秋左氏傳以郡吏守絳邑長郭援攻河
東逵堅守援攻之不拔乃并南部軍急攻之絳老父
與援要不害逵絳潰援欲劫為將逵不動左右引使
叩頭逵叱曰安有國家長吏為賊叩頭援將斬之絳
吏民皆乘城呼曰負要殺我賢君寧俱死耳遂得免
中都孫&KR1269;舉計吏薦於相府曰逵在絳邑帥厲吏民
與賊郭援交戰力盡而敗為賊所俘挺然直志顔辭
不屈忠言聞於大衆烈節顯於當時雖古之直髮據
鼎罔以加也其才兼文武誠時之利用後舉茂才除
澠池令高幹舉兵張琰將應之逵偶往過琰欲還恐
見執乃為琰畫計時縣寄治蠡城從琰求兵修城因
得琰黨謀盡誅之修城拒琰琰敗祖喪闋司徒辟掾
以議郎參司隸軍事魏武擊馬超至弘農曰此西道
之要以逵領弘農太守召見計事大悦之謂左右曰
使天下二千石悉如賈逵吾何憂後收屯田都尉撾
之坐免然魏武心善逵以為丞相主簿時欲征吳而
大霖雨教曰諫者死逵建諫草以示三主簿入白遂
收送獄取造意者逵言我造意走詣獄謂獄吏曰促
械我著械適訖而魏武果遣家中人就獄視之既而
教曰逵無惡意復其職遣至斜谷觀形勢道逢囚數
十車輒竟重者一人皆放其餘魏武善之拜諫議大
夫與夏侯尚並掌軍計魏公薨羣竂欲不發喪逵建
議以為不可秘青州軍擅引去逵議撫之時鄢陵侯
彰從長安來赴問逵先王璽綬所在逵正色曰世子
在鄴國有儲副先王璽綬非君侯所宜問也文帝即
王位以為鄴令月餘遷魏郡太守軍出征復為丞相
主簿祭酒逵嘗坐人為罪王曰叔向猶十世宥之况
逵功德親在其身乎從至黎陽津渡者亂行逵斬之
乃整至譙以為豫州刺史時州郡多不攝逵曰州察
長吏二千石以下故其狀皆言嚴能鷹揚有督察之
才不言安靜寬仁有愷悌之德也兵曹從事前受假
逵到官數月乃還考竟二千石以下阿縱不如法者
皆舉奏免之上曰逵真刺史矣布告天下當以豫州
為法賜爵關内侯州南與吳接逵明斥堠繕甲兵外
修軍旅内治民事遏鄢汝造新陂又斷山溜長谿水
造小弋陽陂又通運渠二百餘里人名賈侯渠黃初
中征吳破吕範於洞浦進陽里亭侯加建威將軍明
帝初增邑二百戶并前四百戸時孫權在東關當豫
州南去江四百餘里每西從江夏東從廬江出兵魏
南伐亦由淮沔而州軍在項汝南弋陽諸郡守境而
已權無北方之虞常少敗逵以為宜開直道臨江若
權自守則二方無救若二方無救則東關可取乃移
屯潦口陳攻取之計上善之吳將張嬰王崇降太和
二年督前將軍滿寵東莞太守胡質等四軍從西陽
直向東關至五將山而曹休出皖求深入又令逵東
與休合進逵度賊無東關之備必并軍於皖休必敗
乃部署諸將水陸並進行二百里聞休戰敗權遣兵
斷夾石諸將或欲待後軍逵曰休兵敗於外路絶於
内安危之機不及終日賊以軍無後繼故至此今疾
進出其不意此所謂先人以奪其心也賊見吾兵必
走若待後軍賊已斷險兵雖多何益乃兼道進軍多
設旗鼓為疑兵吳軍遂退逵據夾石以兵糧給休休
軍乃振初逵與休不善黃初中嘗沮逵假節至是微
逵休軍幾不救休猶挾前意欲以後期罪逵逵終無
言時人尤多之卒年五十五諡曰肅豫州吏民追思
之為刻石立祠青龍中東征乘輦入逵祠詔曰昨過
項見賈逵碑像念之愴然古人有言患名之不立不
患年之不長逵存有忠勲沒而見思可謂死而不朽
者矣其布告天下以勸將來甘露二年東征屯項復
入逵祠下詔掃除祠堂有穿漏者補治之逵子充習
鑿齒曰夫賢人者外身虚已内以下物嫌忌之名何
由而生乎有嫌忌之名必與物為對存勝負於己身
者也若以其私憾敗國殄民彼雖傾覆於我何利我
苟無利乘之曷為以是稱說臧獲之心耳今忍其私
忿而急彼之憂冒難犯危而免之於害使功顯於明
君惠施於百姓身登於君子之塗義愧於敵人之心
雖豺虎猶將不覺所復而况於曹休乎然則濟彼之
危所以成我之勝不計宿憾所以服彼之心公義既
成私利亦弘可謂善爭矣在於未能忘勝之流不由
於此而能濟勝者未之有也
徐晃字公明河東人為郡吏從楊奉討賊有功拜騎都
尉說奉扈駕還洛陽奉從其計封晃都亭侯及到洛
陽說奉歸魏武奉後悔晃遂歸魏武擊卷原武賊破
之拜裨將軍别降呂布將趙庶李鄒等與史煥斬眭
固於河内從破徐州又從破顔良拔白馬進至延津
破文醜拜偏將軍擊㶏彊賊祝臂破之又擊袁紹運
車於故市功最多封都亭侯遣攻弋陽令韓範飛矢
城中為陳成敗遂降之白魏武曰二袁未破諸城傾
耳而聽今日滅弋陽明日皆以死守恐河北無定時
也願降弋陽以示諸城則莫不望風魏武善之别討
毛城設伏掩擊破三屯從破南皮克平原賊從征蹋
頓拜横野將軍從征荆州别屯樊討中廬臨沮宜城
賊又與滿寵禦關公於漢津與曹仁擊周瑜於江陵
十五年圍大陵拔之斬賊帥商曜韓遂馬超擾關右
屯汾隂以撫河東賜牛酒令上先人墓遂以步騎四
千人渡蒲坂津擊走梁興大軍乃得渡平隃麋汧諸
氐與魏武會安定又平鄜夏陽餘賊斬梁興降三千
餘戸從征張魯别攻櫝仇夷諸山氐皆降之遷平寇
將軍解張順圍擊賊陳福等三十餘屯皆破之魏武
還鄴留與夏侯淵拒陽平漢軍十餘營絶馬鳴閣道
别攻破之魏武假晃節令曰此閣道漢中險要咽喉
也將軍一舉克奪賊計善之善者也遂自至陽平引
出漢中諸軍復遣助曹仁屯宛漢將關公圍仁於樊
又圍將軍呂常於襄陽晃以難與爭鋒前屯陽陵陂
魏武遣徐商呂建等詣晃令曰須兵馬集乃俱前敵
屯偃城晃到詭道作都塹示欲截其後敵燒屯走晃
得偃城兩面連營稍前去敵圍三丈所未攻時前後
遣殷署朱蓋等凡十二營詣晃敵圍頭有屯又别屯
四冢晃揚聲當攻圍頭屯而密攻四冢漢軍見四冢
欲壊步騎五千出戰晃擊之退走遂追陷與俱入圍
破之或至投沔水死魏武令曰敵圍塹鹿角十重將
軍致戰全勝遂陷賊圍多斬首虜吾用兵三十餘年
及所聞古之善用兵者未有長驅徑入敵圍者也且
樊襄陽之在圍過於莒即墨將軍之功踰孫武穰苴
晃還摩陂魏武迎晃七里舉巵酒勞之曰全樊襄陽
將軍功也時案行諸營士卒咸離陣觀而晃軍營整
齊將士駐陣不動魏武歎曰徐將軍可謂有周亞夫
之風矣文帝即王位為右將軍進逯鄉侯魏初進揚
侯擊破上庸鎮陽平徙陽平侯明帝初拒吳諸葛瑾
於襄陽增邑二百并前三千一百戶晃性儉約畏慎
將軍常遠斥堠先為不可勝然後戰追奔爭利士不
暇食常歎曰今幸遇明君當以功自效何用私譽為
終不廣交援太和元年卒諡曰壯子蓋嗣卒子霸嗣
又分晃戸封子孫二人列侯
晉
鄧殷平陽襄陵人亮直疆正鍾會伐蜀竒其才自澠池
令召為主簿賈充伐吳請為長史後授皇太子詩為
淮南太守遷汝隂後為中庶子卒
賈混字宫竒襄陵人充弟篤厚自守太康中為宗正鄉
侯歴鎮軍將軍領城門校尉加侍中封永平侯卒贈
中軍大將軍儀同三司充從子彜遵並有鑒裁俱為
黃門郎遵弟模知名
賈模字思範襄陵人充從子沉深有智算涉獵載籍深
為充所信愛每事籌之起家邵陵令歴事二宫尚書
吏部郎公事免起為車騎司馬豫誅楊駿封平陽鄉
侯邑千戶拜散騎常侍二日擢侍中模盡心匡弼推
張華裴頠同心輔政數年中朝野寧靜模之力也加
光禄大夫模潛執權勢外形欲遠之每盡言於后多
不能從憂憤卒追贈車騎將軍開府儀同三司諡成
子遊字彦將嗣歴太子侍講員外散騎侍郎
李矩字世迴平陽人兒時聚戲便為其率計畫指授及
長為吏征西將軍梁王彤以為牙門伐氐齊萬年有
殊功封東明亭侯還為本郡督護謝病去屬劉元海
攻平陽矩素為鄉人所愛乃推為塢主東屯榮陽後
移新鄭矩勇毅多權略志在立功東海王越以為汝
隂太守永嘉初修洛陽千金塢以利運漕討賊帥侯
都等滅之營護太尉荀藩衛將軍華薈各厚給矩及
藩承制假矩榮陽太守矩招懷離散遠近多附石勒
襲矩矩令散牛馬設伏以待之賊爭取牛馬伏發齊
呼聲動山谷遂大破之斬獲甚衆藩表加冠軍將軍
軺車幢蓋進封陽武縣侯領河東平陽太守盡心撫
恤百姓賴焉劉琨所假河内太守郭默率其屬來歸
後劉聰遣從弟暢步騎三萬攻矩屯韓王故壘相去
七里矩潛匿精勇見其老弱暢不以為虞大饗渠帥
人皆醉飽矩謀夜襲之令郭誦禱鄭子産祠巫揚言
東里有教當遣神兵相助將士聞之皆踴躍爭進乃
使誦及督護楊璋等選勇敢千人夜襲暢營獲鎧馬
甚多斬首數千級暢僅以身免郭默弟芝來援分軍
為三道夜追賊復大獲而旋聰將趙固鎮洛陽率騎
一千來降矩還令守洛後數月劉粲率劉雅生等步
騎十萬屯孟津北岸分遣雅生攻趙固於洛矩遣郭
誦屯洛口以救之誦使將張皮夜渡河十道俱攻粲
衆驚擾苦戰二十餘日矩使壯士三千泛舟迎皮突
圍而出上嘉其功除都督河南三郡軍事安西將軍
榮陽太守封修武縣侯元帝初以為都督司州諸軍
事司州刺史改封平陽縣侯將軍如故洛陽百姓相
率歸矩於是洛中遂空後勒遣其將石良率精兵五
千襲矩矩逆擊不利郭誦弟元復為賊所執賊遣元
以書說矩曰去年東平曹嶷西賓猗盧矩如牛角何
不歸命石勒將屯洛陽大掠河南矩默大饑默後自
密而奔矩待其妻子如初矩所統將士有隂欲歸勒
者矩知之而不能討皮率衆南走將歸朝廷衆皆道
亡唯郭誦及參軍郭方功曹張景主簿苟遠將軍騫
韜江霸梁志司馬尚李弘李瓌段秀等百餘人棄家
送矩至於魯陽縣矩墜馬卒葬襄陽之峴山
鄧攸字伯道平陽襄陵人殷孫七歲喪父尋喪母及祖
母居喪九年以孝稱殷有賜官勅攸受之後太守勸
攸去王官欲舉為孝廉攸曰先人所賜不可改也嘗
詣鎮軍賈混混示攸訟事攸不視曰孔子稱聽訟吾
猶人也必也使無訟乎混竒之以女妻焉舉灼然二
器為吳王文學歴太子洗馬東海王越參軍越欽其
為人轉世子文學吏部郎越弟騰為東海中郎將請
為長史出為河東太守永嘉末沒石勒勒將殺之門
幹識攸攸求紙筆作辭幹候勒和悦致之勒重其辭
乃不殺勒長史張賓稱攸於勒以為參軍攸與故胡
鄰轂胡夜失火燒車誣攸攸對以弟婦散發温為辭
勒赦之既而胡深感自縛詣勒以明攸隂遺攸馬驢
及勒過泗水攸乃斫壊車以牛馬負妻子而逃遇賊
掠牛馬步擔兒及弟子綏度不能兩全謂妻曰吾弟
早亡唯有一息理不可絶止應自棄我兒耳幸而得
存我後當有子妻泣從攸乃棄之其子朝棄而暮及
明日攸繫於樹而去至新鄭投李矩荀組以為陳郡
汝南太守愍帝徵尚書左丞長水校尉皆不果就攸
與刁協周顗素厚遂至江東為太子中庶子時吳郡
關守人多欲之上授攸攸載米之郡俸祿無所受唯
飲吳水而已郡大饑攸表賑貸未報輒開倉臺使劾
擅出原之攸刑政清明百姓歡悦為中興良守後稱
疾去職郡有送迎錢數百萬攸不受一錢百姓數千
人牽船乃小停夜中發去百姓詣臺乞留一歲不聽
拜侍中歲餘轉吏部尚書蔬食弊衣周急賑乏性謙
和賓無貴賤待之若一永昌中代周顗為護軍將軍
太寧二年遷會稽太守惡攸者誣攸白王敦兵數上
未之信轉太常坐事免攸每有進退無喜愠之色久
之遷尚書右僕射咸和元年卒贈光祿大夫加金章
紫綬祠以少牢攸妻不復孕過江納妾乃甥族感恨
遂不復畜妾卒無嗣時人義而哀之為之語曰天道
無知使鄧伯道無兒綏服攸喪三年
韋忠字子節平陽人少慷慨好學博通性不虛諾吉凶
親表贈遺一無所受年十二喪父哀慕毁悴杖而後
起司空裴秀弔之匍匐號訴哀慟感人秀出告人曰
此子長大必為佳器命子頠造焉服闋廬墓所頠造
之不見頠數言於司空張華辟之辭疾不起人問其
故忠曰吾茨簷賤士本無宦情且茂先華而不實裴
頠慾而無厭棄典禮而附賈宗豈大丈夫所宜行邪
太守陳楚迫為功曹會山羌破郡楚出走賊射之中
三創忠冐刃捍泣曰韋忠願以身代亦遭五矢賊曰
義士也舍之遂負楚以歸後仕劉聰為鎮西大將軍
平羌校尉討叛羌矢盡不屈節死
秦憲字子令曲沃人年弱冠勇略軼倫時妖術陳倉自
秦渡河依阻紫金山寇掠村落憲招鄉勇百餘夜劫
營擒倉餘黨潰散金顔脱木耳與巴哈兵犯遼界晉
募兵東征憲應募大戰敵懼請降後苗民叛復詔憲
征之憲單騎直衝苗營斬首數十卒死於戰
元魏
張天生翼城人任河南令除寇害濟民困百姓多賴全
活子伯成亦河南令蝗不入境民立碑頌之
北周
王軌太原祁人漢司徒允之後性質直人不敢干贊誅
晉公護軍國之政皆參預焉建德五年高祖總戎東
伐六軍圍晉州刺史崔景嵩守城北面夜中密遣送
欵詔令軌率衆應之未明士皆登城鼔譟齊人駭懼
因即退走遂克晉州擒其城主特進海昌王尉相貴
俘甲士八千人於是遂從平并鄴封郯國公又俘陳
將吳明徹晉柱國拜徐州總管大象元年遣使拉殺
於州天下知與不知無不傷惜
唐
柴紹字嗣昌晉州臨汾人幼趫悍以任俠聞補隋太子
千牛備身高祖妻以平陽公主將起兵紹走間道迎
謁遇建成元吉於塗建成欲依劇賊紹曰不可賊知
君唐公子必執以為功徒死爾不如疾走太原既入
雀鼠谷聞義兵起謂紹有謀乃相賀授右領軍大都
督府長史領彀騎發晉陽先抵霍邑城下覘形勢還
白曰宋老生一夫敵我兵到必出戰可虜也師至老
生果出紹力戰有功下臨汾絳郡隋將桑顯和來戰
紹引軍繚其背與史大奈合攻之顯和敗遂平關中
進右光禄大夫封臨汾郡公唐初拜左翊衛大將軍
累從征討進封霍國公遷右驍衛大將軍吐谷渾党
項寇邊敕紹討之寇據高射紹軍士失色紹安坐遣
人彈琵琶使二女子舞寇疑之休射紹伺其懈以精
騎從後掩擊寇大潰斬首五百級貞觀二年平梁師
都轉左衛大將軍出為華州刺史加鎮軍大將軍徙
譙國太宗親問其疾卒贈荆州都督諡曰襄二子哲
威令武哲威為左屯衛將軍襲封坐弟流邵州起為
交州都督卒令武尚巴陵公主遷太僕少卿衛州刺
史襄陽郡公以房遺愛謀貶嵐州刺史自殺
敬暉字仲繹絳州平陽人弱冠舉明經聖歷初為衛州
刺史時河北方秋築城暉曰金湯非粟不守豈有棄
農畆事池隍哉縱民歸斂闔部賴安遷夏官侍郎出
為太州刺史改洛州長史武后幸長安為副留守以
治幹聞璽書勞之多賜物段長安二年授中臺右丞
張柬之引為右羽林將軍屬以禁兵神龍元年正月
率羽林兵與桓彦範等將騎五百人斬張易之張昌
宗於集仙廡下明日中宗復位加金紫光禄大夫為
侍中平陽郡公實封五百戶進封齊國表請諸武王
者悉降爵繇是皆為公三思憤俄封平陽郡王加特
進罷政事初易之已誅暉苦請收諸武不從三思濁
亂暉每椎坐悵悵彈指流血王同皎謀誅三思事洩
貶暉崖州司馬又放瓊州禁錮終身子弟年十六以
上謫徙嶺外三思尋遣周利貞矯制殺之睿宗初追
復官爵賜封二百戸還其子孫又贈秦州都督諡曰
肅愍開元六年詔暉勤勞王家配享中宗廟庭建中
三年復贈太尉開成三年詔曾孫元膺為河南丞
裴泰其先聞喜人忠州刺史懷感子由刺史累官中書
令後從沃之大李村居鄉謙謹無貴顯態休休之度此
其一班云
郇謨晉州人大歷八年以麻總髮持竹笥葦席行哭長
安東市人問之曰我有字三十欲以獻上一字言一
事即不中以笥貯屍席裹而棄之京兆以聞上召見
賜以衣館内客省問狀多譏切中書侍郎同中書門
下平章事元載其言團者願罷諸州團練使其言監
者請罷諸道監軍餘大抵類此時要州權署團練刺
史載用事授刺史者悉帶團練以悦人心故謨指而
刺云
後五代
桑維翰字國僑浮山人父珙嘗事張全義因居河南維
翰為人醜怪身短而面長常臨鑑以自竒曰七尺之
身不如一尺之面慨然有志於公輔初舉進士主司
惡其姓以為桑喪同音人有勸從它求仕者維翰著
日出扶桑賦以見志又鑄鐵硯曰硯弊則改而它仕
卒以進士及第晉高祖辟為河陽節度掌書記其後
常以自從高祖徙天平將佐皆恐懼不敢言獨維翰
與劉智遠贊成大計因使維翰為書求援於遼遼太
宗已許諾而趙德鈞亦以重賂求助高祖遣維翰往
遼為陳利害甚辯遼太宗意乃决卒以滅唐而興晉
維翰之力也高祖即位為翰林學士禮部侍郎知樞
密院事遷中書侍郎同中書門下平章事兼樞密使
天福四年數言楊光遠恣横光遠亦言維翰擅權難
制出為相州節度使歲餘徙鎮泰寧鎮州安重榮請
用吐渾以攻遼維翰上疏言遼未可與爭者七高祖
召使至臥内謂曰北面之事方撓吾胸中得卿此疏
計已决矣可無憂也維翰又勸高祖幸鄴都七年高
祖在鄴維翰來朝徙鎮晉昌出帝即位召拜侍中而
景延廣用事與遼絶盟維翰言不能入乃隂使人說
帝曰制契丹而安天下非用維翰不可乃出延廣於
河南拜維翰中書令復為樞密使封魏國公事無巨
細一以委之數月之間百度寖理復奏置翰林學士
及端明殿樞密院悉用親舊為之維翰權既盛賂遺
歲積鉅萬内客省使李彦韜端明殿學士馮玉用事
共讒之帝欲驟黜維翰大臣劉昫李崧皆以為不可
卒以玉為相維翰日益見疎玉除中書舍人盧價為
工部侍郎維翰言價資望淺益有隙帝飲酒得疾維
翰遣人隂白太后請為皇弟重睿置師傅帝疾愈知
之怒乃罷為開封尹維翰遂稱足疾稀復朝見遼師
破欒城維翰曰事急矣乃見馮玉等計事而謀不合
又求見帝方調鷹於苑中不暇見維翰退而歎曰晉
不血食矣自遼與晉盟始成於維翰而終敗於景延
廣故兵興書檄未嘗不以此兩人為言遼太宗將至
京師遣張彦澤遺太后書問此兩人在否可使先來
而帝以維翰嘗議毋絶盟不欲使維翰往因諷彦澤
圖之彦澤亦利其貲産維翰狀貌既異素以威嚴自
持晉之老將大臣無不屈服彦澤每往候雖冬月未
嘗不流汗初左右勸維翰避禍維翰曰吾為大臣國
家至此安所逃死邪安坐府中不動彦澤以兵入府
維翰厲聲曰吾晉大臣自當死國安得無禮邪彦澤
股慄退曰吾不知桑維翰何如人今日見之猶使人
恐懼如此乃以帝命召維翰維翰行遇李崧曰相公
當國使維翰獨死崧慙不能對是夜彦澤使人縊殺
之遼以尸賜其家而貲財悉為彦澤所掠
宋
高繼嵩字惟嶽士廉後以武勲進事真宗至銀青光禄
大夫檢校太子賓客使保州刺史大夫騎都尉渤海
縣開國伯贈武定軍節度使
師範靈石人登元祐三年進士督岢嵐軍政兼平定岳
陽有惠澤軍民感慕後復督理江南先是江南民苦
於賦役乃奏茶為天地自然之利請稍增其税而民
之賦役少息既不病民亦不病國江南人圖像祀之
許翰字崧老拱州襄邑人一書襄陵人元祐三年進士
宣和七年召為給事中書抵時相願罷雲中之師高
麗入貢調民開運河中書舍人孫傅論之坐罷翰謂
傅不當黜時相怒落職提舉江州太平觀靖康初復
以給事中召除翰林學士尋改御史中丞疏言邊事
因陳决勝策張邦昌為太宰上疏力爭之种師道罷
為中太一宫使翰言師道名將沉毅有謀山西士卒
人人信服不可使解兵柄欽宗謂其老難用翰曰秦
始皇老王翦而用李信兵辱於楚漢宣帝老趙充國
而卒能成金城之功自吕望以來用老將收功者難
一二數以古揆今師道雖老可用也且謂金人此行
令一大創使失利去則中原可保不然將來再舉必
不可救宜起師道邀擊之不能用擢中大夫同知樞
密院論益不合以病去除延康殿學士知亳州落職
提舉南京鴻慶宫高宗初用李綱薦召復延康殿學
士拜尚書右丞兼權門下侍郎時山東大盜李成孔
彦舟等衆各數十萬皆願得張所為帥李綱薦所為
河北招撫使黃潛善力沮之宗澤論車駕宜還京潛
善等請罷澤翰極論以為不可李綱罷翰言綱忠義
英發捨之無以佐中興今罷綱臣留無益力求去未
許時潛善奏戮陳東翰謂所親曰吾與東皆爭李綱
者東戮東市吾在廟堂可乎求去益力章八上以資
政殿大學士提舉洞霄宫復落職紹興元年召復端
明殿學士提舉萬壽觀二月復資政殿學士三年五
月卒贈光禄大夫翰通經術正直不撓與黼攸潛善
輩異志卒不展著論語解春秋𫝊
許孝恭曲沃人任彭州九隴縣尉兼主簿事時李文吉
劫州官吏盡避孝恭獨率公徒拒之擒文吉官至虞
部員外郎
史緒字仲昌曲沃人徽宗時為左清道帥府副遷驍衛
將軍世明法律莊毅明恕雖家人相對無惰容居官
决讞持平不移於私卒贈左武衛大將軍子籍尚書
北部郎中符石州軍事判官孫祥嘉州司法基贈朝
散大夫純文林郎平宣教郎深奉議郎方絳州司戸
曾孫安民朝奉郎安宅從政郎
南裕洪洞人理宗紹定元年西域叛議討平之命裕為
征西大元帥裕素負將略驍勇絶人出竒制勝師所
向克捷西域以寧後奕葉蕃盛邑稱巨閥相𫝊陜之
渭南東昌濮陽簮纓望族皆其分𣲖云
金
郭子通洪洞人旦子年二十八登詞賦高第大定初擢
陜西西路轉運司都勾判官時晉絳戸税轉輸平凉
子通監視官吏秋毫無犯二州民舉手加額後為絳
陽軍節度副使蒞官日父老稱幸甫期年大治絳人
繪像天寧寺舍立石頌德終清河防禦使
楊時發之次子大定四年以本縣人為本縣尹勤撫字
戒貪殘教民力本民化醇朴幾致刑措咸歌頌焉
許琇曲沃人大定進士會兵亂負母避居山東既而歸
鄉服父喪始終如禮子良有孝行别有𫝊孫天麟自
童時寡言笑博學能文尹河津黜奸去苛凡病民者
悉除之以奉訓大夫晉寧路判官致仕天麟子益優
學問善楷書工詩益子德基任晉城知縣
賈邦獻霍州霍邑縣人登進士質直有勇略元攻河東
集居民為守禦計既而兵大至居民悉降邦獻棄其
家獨與其子懿保松平寨偕權知州事劉珍共守竟
能成功珍每欲辟之輒以衰老為辭興定四年十月
兵復大至病不能避與懿俱被執脅之以刃欲以為
鎮西元帥邦獻不屈密遣懿歸松平遂自剄贈奉直
大夫本縣令
王佐字輔之霍州農家子輕財好施善騎射興定中聚
兵數千權領霍州事胡天祚承制加忠勇校尉趙城
丞遷霍邑令同知蒲州軍事權招撫副使蒲州經略
使詔遷宣武將軍遙授寳昌軍節度副使元兵取青
龍堡佐被獲署霍州守將隸元帥崔環質其妻子佐
與招撫使成天祐謀殺環天祐疑佐妻子在環所對
曰佐豈顧家者耶元光二年七月因環出獵殺之率
軍民數萬請命加龍虎衛上將軍元帥右監軍兼知
平陽府事與史詠素不協詔徙沁州玉女寨同禹顯
聽張開節制救襄垣中流矢卒贈金吾衛上將軍錄
其子為符寳典書
邢德貞浮山人宋學士昺之後歴官禮部侍郎曾修太
和律令
呼延實趙城人本楊沃衍部曲以戰功至寳昌軍節度
使閒居汝州之西山天興元年正月防禦使張楷自
揣不能服衆乃以州事託實而自往鄧州實遂領汝
州青楊砦事後姬汝作入州城守不能相下實欲遷
州入山謂他日必為元兵所破汝作不從詳議官楊
鵬和釋之實乃還山汝作遂為總帥不復與實相關
二年八月州人梁臯殺汝作實時為峴山帥又詔併
力討臯
張德直字伯直平陽人叔祖邦彦字彦才登科以當塗
令致仕有著松堂集父迪祿字仲英明昌初進士歴
岐山上黨二縣令卒於省椽德直貞祐三年進士釋
褐新平簿藍田令移沔池逋詐名補省椽省選授巡
院使終於同知武勝軍節度使事子誠居永寧(見鮮于樞)
(相學齋雜鈔)
徐玉趙城人由元帥府都提控歴崞縣提領岢嵐州長
官終河東南路提舉常平倉事
元
靳和曲沃人汾陽侯後喜周貧乏導人以善金末團結
鄉勇為保障歸元太宗錫以金符官鎮南大元帥從
破河南授絳州軍民長官
許國貞字進之絳州曲沃人祖濟金絳州節度使父日
嚴榮州節度判官皆業醫國貞博通經史尤精醫術
金季避永寧後歸寓太原世祖在潛邸以醫徵至瀚
海留掌醫藥治莊聖太后刻期而愈迺張宴賜坐太
后時年五十三遂以白金鋌如年數賜之巴薩王妃
病目治者鍼誤損其明將坐死國貞從容諫曰罪固
當死然原其情乃恐怖失次所致即誅之後誰敢復
進世祖意解且奬之曰國貞之直可作諫官宗王實巴
爾屢請隸帳下世祖將遣之辭曰國貞蒙恩拔擢誓
盡心以報不敢易所事乃不果遣嘗進藥味苦却不
服國貞曰古人有言良藥苦口利於病忠言逆耳利
於行已而復召入視對曰良藥苦口既知之矣忠言
逆耳願留意焉世祖大悦以七寳馬鞍賜之憲宗三
年從征雲南機密皆得參與朝夕未嘗離左右九年
世祖圍鄂獲數百族諸將欲盡阬之國貞力請止誅
其兇暴餘皆獲免及師還招降民數十萬口顛仆滿
道國貞白賑之全活甚衆世祖初授榮祿大夫提點
太醫院事賜金符至元三年改授金虎符十二年遷
禮部尚書嘗疏言慎財賦禁服色明法律嚴武備設
諫官均衛兵建學校立朝儀事多施行凡薦引皆知
名士士歸重之上嘗曰朕昔出征同履艱難者惟卿
數人在爾遂拜集賢大學士進階光祿大夫每進見
上呼許光禄而不名由是諸王大臣皆呼許光祿陞
翰林集賢大學士卒年七十六時大臣罕得贈諡特
贈金紫光祿大夫諡忠憲後加贈推誠廣德協恭翊
亮功臣翰林學士承旨上柱國追封薊國公初國貞
母韓氏亦以能醫侍莊憲太后又善調和食味稱旨
凡珍膳旨酒皆命掌之太后憫其勞賜以正定宅一
區歲給衣廩終身國貞由是家焉
高源字仲淵晉州人父汝霖為正定照磨使東平道經
高堂遇盜死源幼與母依及長補縣吏世祖中統初
累擢江南浙西道僉事常州路逹嚕噶齊馬恕奪民
田源劾其不法恕懼走賂權臣阿哈瑪特誣以他事繫
獄久之忽釋源莫知所由先時源所居里多阿哈瑪特
姻戚素知源事母孝至是聞源坐非辜悉詣闕白曰
源孝子也天必知之况媒孽之罪非實若妄殺源悖
天不祥由是得不死後遷都水監開通惠河由文明
門東七十里與通惠河接置牐土橋十二至今人蒙
其利
許扆字君黼一名和爾郭斯國貞子從父事潛邸進退
莊重世祖喜之賜今名俾從許衡學入備宿衛忠慎
小心嘗忤旨欲罪之上後悔謂近侍特爾格曰朕欲罪
和爾郭斯汝何不言汝二人自今結為兄弟有譴責
則更相進諫乃置金酒中賜二人飲以為盟又諭曰
若東宫罪汝將誰諫耶遂命東宫臣慶山亦同飲金
酒俄除禮部尚書提點太醫院事賜日月龍鳳紋綺
衣二襲每外國使至必命與語辭理明辨莫不傾服
改尚醫大監帝命畫工寫其像賜之轉正議大夫仍
提點太醫院事有竊大安閣禮神幣者將誅之扆諫
曰敬神善事也因置人于死地恐神不享即命釋之
與丞相安圖善多所贊益僧格忌而譛之上不之信
僧格敗繋左掖門命往唾其面辭不可上稱其仁厚
賜以白玉帶且諭之曰以汝明潔無瑕有類此玉故
以賜汝也成宗初遷中書右丞行太常卿力辭乃命
以中書右丞署太常事俄改陜西行中書省右丞關
中饑議賑扆曰若俟命下無及矣擅發之罪吾當獨
任之遂大發粟命亦尋下明年旱禱終南山而雨歲
以大熟民皆畫像祀之扆不事生業田宅皆上賜有
足疾不能行仁宗以為先朝老臣特敕乘小輿入禁
中後國有大政詔使近侍即其家問之特授榮禄大
夫大司徒食其俸終身卒贈推忠守正佐理功臣光
禄大夫陜西等處行中書省平章政事柱國追封趙
國公諡僖簡
楊宜時元孫形貌魁碩有識慮值貞祐之變金主南渡
河北郡縣多沒兵凶相仍寇賊充斥宜暨從弟琛仁
海義姪紹先茂先帥鄉黨族屬約束自守及太師某
以王爵領諸將兵來略地遂以衆歸之拔於行間超
陞行大元帥府鎮翼表授忠勇校尉佩銀符守平陽
四門主管義軍福知龍平縣事逹佩金符金臺府長
官時青龍鰲背葛伯彈平諸砦未降互出攻擊肆為
剽劫宜暨琛等悉平之民賴以安及塔海都元帥西
征庸蜀辟琛為先鋒宜與焉凡所攻拔不避矢石屢
有成效凱還以勞遂授今職宜為治不事表襮而民
愛之不任刑罰而民畏之作事必為遠計使人守其
成法縣之東山炭窟年歲既久穿斸益深屢有圯壓
之患宜相視其地創為開置民甚便之邑之南川水
利溉田甚廣數村爭訟不已宜為斷理皆服其平至
今以為定例民立祠祀之所任凡三十餘年無少玷
闕至元元年冬十一月庚辰葬於百草嶺上馬跑泉
側子三汝直襲職汝舟授本縣丞俱有能名汝霖隠
德不仕延祐三年春志祀名宦段天章表其墓
楊琛翼城人初名俊與從兄宜平諸賊砦以功行翼州
元帥事金人執虎符白麻招之俊戮使者以聞特降
金符為征行元帥取河中興元與塔海下蜀淮全活
數萬口從車駕攻河南破蔡州宣授千夫長佩金符
賜名琛
楊思忠翼城人全子為本縣軍民長官愛民如子民非
有大過不加箠楚徭役賦税皆有成例至元二年遷
聞喜父老攀轅泣送者千餘人
王泰亨平陽人成宗時給事東宫歴太子賓客累遷中
書平章致仕封晉國公諡清憲所著有康莊文集
李謙亨曲沃人至治中以儒士辟歴内臺御史時建西
山佛寺甚亟謙亨以歲饑且東作方興上疏極諫帝
怒謫邊陲尋召還授浙東海右二道廉訪使卒封隴
西郡侯諡忠肅
續執中襄陵人進士第大德初任絳州儒學教授勤於
教誨人才輩出後徵為國子助教
靳用字祐之曲沃人和子六歲從事性理之學壯為曲
沃翼城令有聲改榮河尹奉法循理勸農興學拜監
察御史陜西漢中道按察司僉事擢嶺北湖南道肅
政廉訪使臨民以德執法不阿所在頌之終朝列大
夫晉寧路總管子德政邳州判官德信將仕郎德謙
禁直宿衛德淵贈兵部尚書封西河郡侯德昌好學
善屬文德淵子榮監察御史奎章閣待制學士剛直
有祖風弟昺有孝行
王得貞霍州人進士至大間懷慶路總管能詩善草書
至正間為掃地王賊兵所執不屈死贈河東宣慰司
使
賈敏夫襄陵人延祐中拜監察御史嘗遺書若干卷於
邑之學宫以惠後進
牛光祖襄陵人以才辟甘肅行省掾尋陞中書省掾中
都留守都事有幹局以廉慎稱遷刑部主事授大同
路治中泰定改元擢大都兵馬指揮使尋拜京畿都
漕運使天歷間為河東陜西都轉運鹽使陞雲南諸
路行中書省參知政事管軍馬次年致仕父滋知吉
州累贈戸部尚書隴西郡公弟敬祖任大同縣尹
喬彜晉寧人性高介為詩文有法自號芸齋至正中賊
陷晉寧城中死者十二三彜整衣冠聚妻子家有大
井彜令妻子輩循次投井中而已隨赴之賊平贈臨
汾尹諡純潔
邢飛翰霍州人性剛果以薦為内御史巴延專政飛翰
面質其非參議佛嘉律姦邪復廷劾之後以兩淮鹽
運同知致仕元末兵亂被執不屈死追封工部尚書
諡忠毅
李榮祖霍州人業儒有大志及為吏仁慈愛下長於剖
决所在頌之陞總管以都轉運鹽使司同知致仕贈
上騎都尉封隴西郡伯孫智有祖風仕至晉寧路總
管
賀方霍州人幼聰慧日誦數千言人呼小學士隨父宦
遊江南由國子生仕至翰林應奉待制陞學士終江
南路治書侍御史城陷死之
靳頡曲沃人任征西大將軍不避艱險殁于陣獲其屍
而失其首錫銀首連葬
山西通志卷一百十
