山西通志卷四十七
物産
志地理者旁及物産紀乘又有異物錄山西土瘠水
陸之産視他地為薄錄之以備土風也至瓌特之物
暨産雖絶而昔常産者亦間附記焉志物産
山西省
稷周禮職方氏曰冀州其榖宜黍稷稷似黍而小
月令章句稷秋種夏熟歴四時備陰陽榖之貴者
一名穄吕氏春秋飯之美者有陽山之穄高誘曰
關西謂之&KR1265;冀北謂之黍即詩維穈維芑轉音也說
文&KR1265;穄也廣雅□穄也然則稷也穄也&KR1265;也□也名
殊而實一也苗似蘆有毛高三四尺結穗殊疎散粒
有殼視粟而巨光滑過之先諸榖熟刈欲早過熟即
隨風落米色特黃故土人稱黃米一名粢祭祀之
號稷曰明粢爾雅翼稷者五榖之長故陶唐之世
名農官為后稷其祀五榖之神與社相配亦以稷為
名以為五榖不可徧祭祭其長以該之
黍苗穗胥似稷而大實圓重土高燥者宜黍黍以大
暑種故謂之黍刈後乘濕打則粰易脫李時珍曰
黍稷一類而二種黏者為黍不黏者為稷猶稻之有
稉穤也今通稱黍子不復知為稷矣有黃白赤黑四
種胥可釀酒黑者為秬黍詩維秬維秠
榖即五榖中之粱也脫殼則為粟米亦曰小米今直
名曰榖孟詵謂人不識粟李時珍謂人不識粱穗大
毛長而粒粗者為粱穗小毛短而粒細者為粟其實
一物也春秋題辭西乃金之位米乃陽之精故西
合米為粟許慎曰粟之為言續也續於榖也古者
以粟為黍稷粱秫之總稱而今之粟古但稱為粱後
乃專以粱之細者名粟今北人呼為榖子有早榖晚
榖二種汾州北諸屬胥三四月種早榖有一窩蜂關
東黃夏榖諸種晚榖有四根齊六根齊九根齊秤杵
黃老來白臨秋變三變連草榖澑雨榖諸種汾州南
諸屬胥五六月種早榖有馬拖韁白老漢竹葉青金
棒杵銀棒杵黃瓜黃六稜象尾榖黃榖諸種晚榖有
潞州黃一把箭纏子條料角白紅老漢狼尾稍猪咬
齊鐵耙齒菠菜根天青榖貛毛榖青榖粱榖諸種早
榖中黃榖白老漢象尾榖三種耐旱馬拖韁白老漢
二種耐風象尾榖又耐雨晚榖中潞州黃青榖猪咬
齊三種耐旱纏子條紅老漢狼尾稍菠莱根貛尾榖
五種耐風紅老漢狼尾稍貛毛榖三種又耐雨旱
榖以六十日為率宜旱田晚榖以一百二十日為
率宜水田惟潞州黃一種早種則晚熟晚種則早
熟水旱田胥宜又榖之黏者曰秫有黃秫黑秫
龍爪秫諸種胥可釀酒昔陶淵明官田種秫即是
物也
稻詩豳風十月穫稻爾雅翼一名稌稻宜於水田種
藝之法詳
聖祖仁皇帝御製耕織圖中有稉穤秈三種稉不黏可為
飯穤黏可為糕用以釀酒尤佳太原桑落汾州羊羔
胥以穤為母者也秈比於稉小而尤不黏其種甚早
土人號秈為早稻稉為晚稻與江淛田家詳晰稉穤
秈者差異春秋說題辭稻之為言藉也稻冬含水
盛其德也故稻太隂精含水漸茹乃能化也江旁多
稻乃其宜也
高粱一名稻秫種來自蜀一名蜀秫土人又稱茭子
在太原屬者苗低穗緊在汾州屬者苗高穗鬆在平
陽絳州諸屬者有早秫晚秫二種早秫有大老漢小
老漢諸種晩秫有紅黑黃白蓬頭諸種蓬頭穗下垂
紅黑白三種穗上生黃穗四面分披粒無殼者米硬
可為粥有殼者米軟可為酒醋潞安諸屬復編稭為
箔以造屋陶淵明曰秫黍已秀翠色染人如剖胸襟
一洗荆棘
麥五榖之最貴者有大麥小麥二種大麥作粥飯殊
滑蘖可為餳有露仁不露仁諸種小麥皮薄多白麫
食之宜人有火麥黑芒火麥紅麥白麥和尚麥諸種
汾州北諸屬春分前種處暑後收名春麥汾州南諸
屬白露前種芒種後收名宿麥漢武帝紀勸各郡種
宿麥種收隔歲故號宿麥汾州南諸屬亦有春種大
麥名春大麥又麥之别種曰燕麥俗稱莜麥夏秋種
性寒宜邊地太原大同朔平寧武及吉隰澤汾近屬
胥有之曰蕎麥秋種有紅黑斑三種諺曰中秋有月
則蕎麥多實諸屬胥有之
豆即菽也種有八一豌豆有白綠二種白者味甘作
羹佳一黑豆又名雄豆入藥良有夏黑豆麥樓子一
窩蜂三種夏黑豆麥樓子就地蔓生花白顆小一窩
蜂高幹叢生花紅顆大一菉豆有摘角刈梗二種摘
者角無毛顆小刈者角有毛顆大一大豆有醬色雞
眼睛黃豆白豆大黑豆大菉豆六種白豆早熟黃豆
可榨油造醬兼可作腐一小豆有赤白二種赤者可
辟瘟一豇豆有菜豇豆柴豇豆二種菜豇豆蔓長者
懸架結角蔓短者鋪地結角胥可為蔬有青黃黑白
赤斑六色青者顆黑眉目象人面一名人頭豆柴豇
豆顆可佐粥一茶豆有猪芽豆火茶豆篦片豆刀豆
四種一扁豆花如小蛾翅尾俱全一名蛾眉豆豌豆
春冬種冬種者角多扁豆春種餘胥夏秋間種諺曰
榖三千麥六十豌八扁二豇十一蓋豐稔之騐也
麻有四種一種大麻色蒼而圓可榨油李時珍曰
大麻即火麻亦曰黃麻處處種之剝麻收子有雌有
雄雄者為枲雌者為苴其皮可作布作屨亦可為繩
索其稭白而有稜輕虚可為燭心遼沁等地饒焉一
種色黑惟榨油甚宜名胡麻生則性寒炒則性熱岢
嵐等地饒焉沈存中筆談胡麻即今油麻古者中
國止有大麻漢使張騫始自大宛得油麻故名胡麻
本草名狗蝨多脂油言其形似狗蝨也又曰八榖
之中惟此最良一種色白亦宜榨油平陽殊多猗
氏特盛李時珍曰白油麻秋開白花亦有紫帶艷者節
節結角長可寸許有四稜六稜者房小而子少七稜八
稜者房大而子多或名胡麻俗作芝麻非一種名巨勝
别錄胡麻又名巨勝生上黨川澤本草巨勝有七稜色
赤味酸澁者乃真其八稜者兩頭尖者及烏油麻並呼
胡麻誤矣土人云下子時夫婦同種即茂盛故本事詩
云胡麻好種無人種正是歸時又不歸
玉薥秫其苗葉胥似高粱穗如秕麥葉旁别出一苞
垂吐白鬚久則苞坼子出顆顆攢簇俗名玉林
鐵山西府州産鐵之地十之八九其不産地十之一二
而鼔鑄胥資焉按本草所在坑冶有之川蜀湘東滋
多而太原澤州陽城高平廣靈為尤勝後漢志安邑
有鐵平陽侯國有鐵皮氏有鐵大陵有鐵漢元封元
年桑弘羊建議𣙜鹽鐵鐵官凡四十郡太原大陵河
東安邑絳人安民平陽漢法民私鑄鐵者釱左趾博
士至郡國矯詔令民鑄農器者罪至死唐鐵冶(合金銀錫)
(冶)凡一百八十六鐵山五德宗時戸部侍郎判度支
韓泂言天下銅鐵冶乃山澤利當歸王者請悉隸鹽鐵
使從之元和時採鐵二百七萬斤裴休為鹽鐵使
增鐵山七十一歲率鐵五十三萬二千斤後唐長興
二年勅令今後不許農器燒器動使諸物並許百姓逐
便鑄造諸道監冶除依常年定數鑄辦供軍熟鐵並器
物外祗管出生鐵比已前價各隨逐處見定高低每斤
例減十文貨買雜使熟鐵亦任百姓巡檢節級勾當賣
鐵場官並舖戸一切並廢鄉村百姓於夏秋苗畝上納農
器錢一文五分足隨夏秋二稅交納晉天福六年詔諸
道鐵冶三司先條疏百姓農器破者須於官場中買鑄
時却於官場中買鐵今後許百姓自行鑄造買賣所在
場院不得禁止攪撓宋産鐵四監一曰大通十二冶又
二十四務(榆次縣北寺古村宋置冶址猶存)至道末歲課五百七十四
萬八千餘斤真宗初河東轉運使宋摶言大通鹽鐵
冶盈積可備諸州軍數十年鼓鑄願權罷採以紆氏
景德元年弛邊民鐵禁河東轉運使陳堯佐奏減澤州大
廣冶鐵課天禧末歲課六百二十九萬三千三十餘斤
皇祐中七百二十四萬一千一斤治平中增百餘萬
熙寧中河東轉運使劉庠計一路之産鐵利為饒請
復舊冶鼓鑄元豐元年五百五十萬一千九十七斤
政和間臣僚言諸路産鐵請仿茶鹽法𣙜鬻從之
靖康元年蠲損坑冶故關鐵冶元設提舉司在襄陵
京安鎮元太宗丙申年立爐於西京州縣撥冶戸七
百六十煽焉丁酉年立爐於交城縣撥冶戸一千煽焉
元貞二年置河南山西等處鐵冶提舉司提舉一員
正四品同提舉一員正五品副提舉一員從六品掌各
冶採金煉鐵𣙜貨以資國用大德十一年聽民煽煉
官為抽分至大元年復立河東都提舉司掌之所隸
冶八曰大通曰興國曰利國曰惠民曰益國曰潤富曰
豐寧之冶蓋有二焉(交城西北西冶村有都提舉司鐵冶廢址即大通監)齊神武
館客綦母懷文造鐵刀其法燒生鐵精以重柔鋌數宿則
成鋼以柔鐵為刀脊浴以五牲之溺淬以五牲之脂斬甲過
三十札後襄國冶家所鑄宿柔鋌是其遺法作刀猶甚快
利但不能頓截三十札也夢溪筆談世間所謂鋼鐵者用
柔鐵屈盤之乃以生鐵陷其間泥封煉之煅令相入謂之煉
鋼亦謂之灌鋼此乃偽鋼耳暫煅生鐵以為堅二三煉則生
鐵自熟仍是柔鐵予出使至磁石鍛坊觀鍊鐵方識真
鋼凡鐵之有鋼者如麫有筋濯盡柔麫則麵筋乃見煉
鋼亦然但取精鐵鍛之百餘火每鍛稱之一鍛一輕至累
鍛而斤兩不減則純鋼也雖百煉不耗矣此乃鐵之精純
者其色明瑩磨之黯然青而且黑與常鐵迴異亦有煉
之至盡而全無鋼者皆係地之所生也磁州鍛坊乃山西
鐵也晉鐵之多鋼可見遼州高巍開鐵冶疏以臣鄰境
所有言之今在河南之北北平之南山西之東山東之西
舊有八冶曰臨水曰彭城曰固鎮曰雀爐曰祁陽曰山嘴
兒曰砂窩曰渡口元時設立總司提督煽取日萬貫今諸
有丁力之家或三戸或五戶起爐一座每月課收鈔貫止
徵鐵數元錫里哈雅大通冶辨延祐己未直北歲饑知
其民怠於稼穡命有司給官鐵鼓鑄犂鏵二萬副以勸斯
民耕作之用明駙馬都尉焦某取鑌鐵坑鐵製刀甚利
王崇古鐵鍋互市疏臣聞廣鍋輕而不受鈔煉而忠順
王懇求得如薊遼例以廣鍋充市既而科臣言責諸道以
廣鍋炒煉如可成鐵即禁勿與據各道稱生廣鐵十斤煉
鐵五斤尚未堪打造繼因宣大廣鍋價貴而販少諸匠謂
潞鍋生麄炒煉倍折乃以潞鍋一口責匠炒煉每生鍋十
斤僅得鐵三斤若舊鍋用久破裂僅得二斤價賤三倍
臣今計廣鍋潞鍋價賤而煉少者許諸部以破舊赴官
市易新鍋漢制郡有鐵官不出鐵者置小鐵官大鐵
官鑄生鐵小鐵官打熟鐵鐵有生熟一從大鐵官易之
是故元以前有鐵冶司明罷鐵官始廢署畢振姬讀
鹽鐵議生鐵伐鑛熾炭為之鐵成而加薪乃熟熟可剪
刀耒耜鋤钁䥥鎌釘鐍打作之屬利熟生可礟砲鐘鼎
鍋鏵鑄作之屬利生生熟間為錠為鋼鋼又南北之鐵
混鎔也可鋸可錯可鑿且鑄且打之屬利生熟
&KR0552;有白&KR0552;黃&KR0552;綠&KR0552;黑&KR0552;絳&KR0552;柳絮&KR0552;自流&KR0552;本草云
白&KR0552;出晉州慈州綠&KR0552;出隰州一統志云太原交城平定
臨汾大同俱出李時珍曰&KR0552;者燔也燔石而成者也唐
常貢太原郡歲貢&KR0552;石三十斤於晉州置平陽院以收其
利開成三年度支奏罷之以&KR0552;山歸州縣五州創務置官
吏宋制白&KR0552;出晉慈州汾州靈石縣(靈石場至道初廢景德元年復)
(置大中祥符八年又廢其&KR0552;徙就晉州慈州場曰芥泉)綠&KR0552;出隰州(隰州場太祖時以地接河)
(東境罷之太平興國三年邳州牙吏卜美請募工造鑊煮&KR0552;輸官課詔從其請)各置官典領有
鑊戸煮造入官市晉汾慈州&KR0552;以一百四十斤為一馱
給錢六十(給見錢三之二餘凖以茶絲)隰州&KR0552;減三十斤給錢八百
汾州每馱三十四貫五百又增五百隰州每馱四貫六
百白&KR0552;汾州斤百九十二錢綠&KR0552;斤七十錢晉州折博
務額錢一十六萬貫許商人入中筭請生&KR0552;上京煎
煉賣與通商路分客人建隆三年禁私販幽州&KR0552;其
後定令私販河東幽州&KR0552;一兩以上私煮&KR0552;盜官販者
胥重律後又命晉州制置&KR0552;務許商人輸金帛絲綿茶
及緡錢官以&KR0552;償凡歲增課八十萬貫淳化初有司
言國家以見錢償&KR0552;直商客以陳茶入博有利豪商
無資國用請今後惟以金銀見錢入博從之淳化元
年有司言慈州官&KR0552;滯積蓋小民多就山谷僻奥處
私煮以侵其利而綠&KR0552;價賤不可與晉州&KR0552;均法詔如
私茶例至道中白&KR0552;歲課九十七萬六千斤綠&KR0552;四
十萬五千餘斤賣錢十七萬餘貫慶歷元年河東
都轉運使於晉州置煉&KR0552;務官置鍋鑊自煉熟&KR0552;招客
而六戶年額如故河東轉運使薛顔請晉慈&KR0552;一切
入緡錢久之&KR0552;積益多復聽入金帛芻粟嘉祐六年
復入緡錢&KR0552;以百四斤為一馱入錢京師𣙜貨務為錢
十萬七千入錢麟州又減三千熙寧七年知彭州吕
陶言晉州有&KR0552;山民間煉者乃是私&KR0552;今川蜀茶園
乃百姓已開物與晉&KR0552;事體不同神宗時隰州商尹
奇貿温泉&KR0552;有羡數云官潤之守欲械訊河東大理正
杜純曰竒情止爾若傅致其罪恐民無敢復貨&KR0552;則數
百萬之儲皆為土石請没其羨而釋其人元冀寧産&KR0552;
石炭山西府州惟石炭不甚缺間有缺處亦以樵山較易於
鑿窟非因遼絶不可致而後易之以薪也俗稱煤炭有夯
炭微煙有肥炭有烟出平定者佳有煨炭無烟出廣昌廣
靈者佳精膩而細碎埋爐中可日夜不滅明陸深浮山遺
竈記山多産石炭勝他産出陽曲者置宜寒地遇暖則化
埋爐中亦可經久不滅宋崇寧末官賣石炭增賣二十
餘場天下市易務皆官自賣大同路煤炭課一百二十
九錠一兩九錢煤木所二千四百九十六錠二十四兩五錢
金天德二年野人採炭獲異香明萬歷三十年十一月内官
奏山西煤窑每年變價五千兩有旨開取張鳳翼晉國
賦冀北之煤連綿大麓斷豃谺岩摩肩擊轂五方絡繹
以奔塗萬竈炘燻而轉燠日知錄今人謂石炭為石墨按
水經注冰井臺井深十五丈藏冰及石墨焉石墨可書又燃
之難盡亦謂之石炭是石炭石墨一物也有精麤爾史
記外戚世家竇少君為其主入山作炭後漢書黨錮傳
夏馥入林慮山中親突烟炭皆此物也北人凡入聲字皆轉
為平故呼墨為煤而俗竟作煤字非也玉篇煤炱炭也韻
會煤炱灰集屋者吕氏春秋孔子窮於陳蔡之間七日不
嘗粒晝寢顔回索米得而㸑之幾熟孔子望見顔回攫其
甑中而食之選間食熟謁孔子而進食孔子起曰今者夢見
先君食潔而後饋顔回對曰不可嚮者煤室入甑中棄食
不祥回攫而飯之高誘曰煤室烟塵之煤也素問黑如炱
者死註謂炱煤也唐張祐詩古墻丹雘盡深棟墨煤生
李商隠詩敵國軍營漂木柹(方吠反按說文當作柿削木札樸也後漢書方術楊方𫝊)
(風吹札柿)前朝神廟鎖烟煤温庭筠詩烟煤朝奠處風雨夜歸
時是煤乃梁上烟煤之名非石炭也崔銑彰德誌作烸志
曰安陽縣龍山出石炭入穴取之無窮取深數百丈必先見
水水盡然後炭可取也炭有數品堅者謂之石軟者謂之烸
氣愈臭者燃之愈難盡云(水可煎&KR0552;終不若晉絳)按玉篇韻會並無烸字
朱弁坑寢詩西山石為薪黝色驚射目方熾絶可邇
將盡還自續飛飛湧元雲𦦨燄積紅玉稍疑雷出地又
似風薄竹于謙詩但願蒼生俱飽煖不辭辛苦出
山林
石灰山谷有碎青石胥可用土人砌窑下為爐以炭
與青石相間實之泥土上封如煉甎瓦狀縱火焚之
炭灼而石自灰矣
瓷器有黑白二種府州胥出凡盤盂器用胥極樸素
有唐魏之遺風元史冀寧磁課五十八錠明晉
府置窑燒造充府用其白者類土定俗稱晉瓷
砂鍋吕坤停止砂鍋疏查得陶器燒造地方止有儀
徵瓜州河南正定江西五處其器止有瓶罈瓷甕等
件並無所謂山西砂器者卷查嘉靖三十九年坐派
潞安府砂器五千個四十年坐派一萬五千個萬歷
十六年坐派一萬五千個
白菜芹菜山藥芥菜萡菜莧
韭蒜芹萵苣莙薘蘿蔔
薺王瓜冬瓜南瓜北瓜甜瓜
菜瓜絲瓜匏瓜石橊杏沙果
李雞石雞鵝雁鶩
青□鶯鵲烏鴿燕
鳶鳩黃鸝鵪鶉布榖啄木
鴉爵鴞蝙蝠牛羊
騾驢豕狗麅鹿
麞麂狐獾狼貓
鼠鹿茸連翹升麻黃芩枸把
薄荷荆芥益母草遠志白頭翁菖蒲
車前子地骨皮牡丹芍藥玉簪鳳仙
山丹薔薇丁香碧桃茨梅杏花
李花棃花水紅花石橊花雞冠花葵
萱草柳垂柳桑楊椵
蔡椿蜂蟬蟋蟀螽斯
蝶螢螳螂蛇蜈蚣蟾蜍
蜥蜴螻蟈守宫蠍百足蟲蝸牛
金銀舊傳太原太平澤潞等山出金銀礦明萬歷中
遣中使開採大率礦砂一斤得銀三五錢不等亦有
全無所得者計其工費不啻倍蓰礦亦隨竭
國朝康熙四十六年陽曲縣民高弘化等勾黨叩閽
指稱太原等處有金礦銀礦銅礦每歲願輸戸部銀
二十萬兩自備人工開採下部行查巡撫噶禮將康
熙十四年以後歴年卷案均屬挖取無砂久奉封塞
題覆高弘化等復行凟奉
聖祖仁皇帝命戸部郎中赫都押解高弘化等十人至晉
同巡撫地方官踏勘是年九月戸部赫巡撫噶布政
使永泰赴繁峙應州等處開挖無驗十一月赴聞喜
衞坡即弘化等所稱魚坡彎者開挖三晝夜得銅砂
二十斤又赴夏縣温峪山開挖三晝夜得銀砂二十
餘斤面同部員封固還省覓匠煎煉所採銀砂並無
銀色銅砂雖有銅星不成分數遂將高弘化德哥等
交部員押解回京覆奏奉
旨高弘化議罪發落礦洞永行封塞
太原府
稻米出太原晉祠者佳宋梅堯臣晉祠詩稻苗𥝧稏
曾不枯歐陽修詩稻花漠漠灌平田米潔白纖長
味殊精美明蘇祐詩飯熟香秔入王瓊詩蒲茁炊香
晨饌美皆謂此也
鹽太原諸屬水性土脈多鹹遠望之似水近即之似
積雪人率刮取實水池中於池前埋小甕以濾鹽汁
汁成入鍋煎三晝夜鍋得鹽可斗許色微黃所謂天
生曰鹵人生曰鹽者是矣徐溝水土差甘鹽率繇井
水取味鹽井又尠有鑿井得鹽泉者置地畝餘為土
場汲水洒土得日牺水味入土乃濾鹽汁雨濕則味
退必再洒再晒乃注水濾汁如前而汁之淡者仍置
之煎一晝夜每鍋得鹽可七升土人名小鹽又名末
鹽明李敏疏曰太原地瘠不毛者強半人皆瀝土取
鹽以供賦稅雖得微末利然艱苦亦已甚矣
硝取鹽之渣滓再加煎煉遂成硝工部歲採買無定
額太原硝皆出人力貧民借以自活唐常貢歲貢硝
石五十斤
硫黃出陽曲西名村居人入山取礦置砂礶中以火
煉之融注磁盆一餅約重十斤工部歲採買亦無定
額古志塞表之地有硝而無磺東倭之國有磺而無
硝兩廣川貴之地亦間有其一而不得兼故皆不得
火器之妙惟汾晉兼而有之故用之以為長技邱瓊
山火藥議宋太祖時有火箭真宗時始有火毬之名
然或假木箭以發未知是今之火藥否今之火藥用
硝熖硫黃柳炭為之硝之名見於本草漢張仲景方
論中已用為劑則是漢時已有矣硫黃自海舶上來
唐以前無此也
羊皮諸屬胥產
絨毛交城差多收市者織為氆氌羢布以代羊裘
并剪唐杜甫詩安得并州快剪刀剪取吳淞半江水
今按察司署西有大小剪子巷
并刀唐盧綸難綰刀子歌并州難綰竟何人每成此
物如有神
絹出陽曲元史冀寧路織染提舉司置提舉一員同
提舉一員副提舉一員照略案牘一員
墨金史太原府有造墨場今廢
銅鏡唐常貢太原府歲貢銅鏡二面今無
鐵鏡喬琳太原進鐵鏡賦晉人用鐵兮從革無方其
或五金同鑄百鍊為鋼雕鐫而雲龍動色磨瑩而冰
雪生光爛成形於寶鏡期將達於明王
桑落酒王元美曰太原酒頗清醇而不甚釅難醉易
醒余嘗取其初熟者以汾州羊羔劑半嘗之瀉水晶
杯不復辨色清美為天下冠宋雨公曰徐文長集中
酒三品一曰桑落即太原酒也宗藩東玉家尤勝
依韻成詠寒暑無瓊味雪中獨酒香又曰價出王孫
重人迷客子鄉桑落又名索郎見陸放翁詩宋
謝枋得碧湖雜記杜詩云坐開桑落酒來把菊花枝
按賈思勰齊民要術造酒門桑落酒神麴酒其名不
一有造桑落酒麴法老杜或本諸此
汾清齊武成帝在晉陽手敇河南王孝瑜曰吾飲汾
清三杯勸汝於鄴酌兩杯
玉液宋張能臣酒名記河東太原府玉液
西瓜蕭翰使西域得種歸今出榆次中郝東郝西
郝三村一種黑皮黃瓤絳子一種綠皮紅瓤黑子子
有文名刺麻瓜一種綠皮紅瓤紅子名蜜瓜味殊甘
美今以入貢陽曲劉璋榆瓜賦序其種得之刺麻其
地得之榆次其圓如日其大如斗色如胭脂味如瓊
漿其子之文如古鼎之篆文焉榆次王系詩肉含紅
瑪瑙膚映碧琉璃
蒲桃産清源文水太谷者佳有馬乳水晶雞心紫
蒲桃諸種魏文帝曰中國珍果甚多蒲桃當其夏
末涉秋尚有餘暑醉酒宿醒掩露而食甘而不飴脆
而不酸冷而不寒味厚汁多除煩解倦釀以為酒甘
於麴糵善醉而易醒儀同三司趙郡李元忠曾貢
齊文襄蒲桃一盤文襄報以百練縑遺書曰儀同位
亞台鉉識懷貞素出藩入侍備經要重而猶家無擔
石室若懸磬皆輕財重義奉時愛已故也久相嘉尚
嗟咏無極恒思標賞有意無由忽辱蒲桃良用佩戴
聊用絹百匹以酬清德唐白居易獻北都留守裴
令公燕姬酌蒲桃詩注蒲桃酒出太原北漢再遣
使進蒲桃酒於遼明高啟太谷蒲桃酒詩赤霞流
髓濃無聲初疑豹血淋銀甖王翰詩甘漿細挹銀
泉出淺沫輕浮絳雪明
桃陽曲石漕者佳石漕西山深奥處汾水所經也山
可樵水可釣地多仙人蹟故桃為獨盛
鯉魚出汾河明謝肅詩却把釣竿來沮洳掣得鯉魚
長尺許又曰砟魚為羹甘且鮮神物儘可收饞涎
鮆魚出太原山海經曰懸甕之山晉水出焉其中多
鮆魚明張采詩檐前冰沼細生鱗懸甕山亦名汲
甕山
湖魚出清源知縣儲方慶東湖記縣故無湖曩白石
水漲不獲以時疏導悉歸城東窪下處外障於墻垣
而内益以泉水故聚而成湖居民樂有魚鼈之利而
幾忘其為城郭廬舍之害矣邑人王象極有湖魚詩
半痴小鳥土人名半翅徐文長集作半痴因其性也
青眉出岢嵐
馬趙吉士曰交州米家溝惠家莊鍾家溝一十八村
與靜樂石峽接多産良馬即屈地也又朱彛尊誌交
城地近屈産良馬絶有力潘耒四望樓詩利鐵錮
重巖健馬嘶風哀李翰名馬記唐開元十二年太
原獻異馬駒其耳如筒左右十二肋肉尾無毛
龍骨山巖土穴中處處有之造化權輿曰龍易骨
蛇易皮麋鹿易角蠏易螯本草曰雄者骨粗而
文狹雌者骨細而文廣五色具者上黃色白色者中
黑色者下唐常貢太原府歲貢龍骨三十斤
麝香唐常貢樓煩郡歲貢麝香十顆即今岢嵐州也
蟾酥太原府賢輔鄉有蟾酥池元時採辦於此今涸
膠香金太原府貢白膠香本草味辛苦無毒即
楓香脂也
蒲菊粉屑唐常貢
柏子仁唐常貢
五靈脂金太原府貢五靈脂
松脂金太原府貢松脂
葶藶出祁縣月令仲夏之月靡草死即葶藶也
射干出陽曲即仙人掌
大黃金太原府貢大黃
白芥生太原河東亦有之王徵農書葉如芥而白
氣味辛烈菜中之介然者有之有剛介之象
天門冬晉李當之藥錄甘始者太原人服天門冬在
人間三百餘年天門冬莖間有茨而葉滑曰郗體一
名顛莿根以浣素縑似天門冬而實非也
甘草唐常貢太原府歲貢甘草三十一斤
地脂唐馮贄雲山雜記高展為并州判官一日見砌
間沬出以手撮之試塗一老吏面皺皮頓改如少年
色展以問承天道士答曰此名地脂食之不死展乃
發甎已無所覩
磁石即吸鐵石出交城
爐甘石出太原澤州陽城高平靈丘諸處亦有之
本草注金銀之苗也九天三清俱尊之曰爐先生
李時珍曰爐火所蒸其味甘故名
白竹榆次昌源河之濱人多種竹雲梢修纖不綠
而白如雪
長生蘋出太原縣朱彛尊詩琤琮難老泉分流注
蒲稗中有長生蘋葱菁儼圖畫又曰蘋號長生水
難老
松柏周禮冀州之利曰松柏晉榆次孫綽齋前種一
株松恒自守護鄰人曰樹子非不楚楚可憐但恐永
無棟梁日耳綽答曰楓柳雖復合抱亦何所施耶
荀子曰桃李粲於一時時至而後殺至於松柏經隆
冬而不彫蒙霜雪而不變可謂得其正矣此為晉先
賢贊也
山木交城多山而樹藝甚艱民蓄木以代耕舊設厰
武元關前後厰廢知縣趙吉士請於水泉灘仍立厰
焉
槐晉陽都城北有槐一株一日三榮三悴
銅出嵐縣銅爛溝土人取石洞中煎之成銅因名銅
家堝今無
琉璃出陽曲交城山中有礦石色微紅不甚堅硬土
人取搗成末如煉硫磺法煉成以為簪釧環紐之屬
五色胥備間有用以製燈者今府南關有琉璃店
魏世祖時大月氏國人商販京師自云能鑄石為五
色琉璃於是採礦山中於京師鑄之既而光澤美於
西方來者乃詔為行殿容百餘人光色映徹觀者莫
不驚歎以為神明所作自此中國琉璃遂賤人不復
珍之
白玉石金太原府貢白玉石今無
瑪瑙石金太原府貢瑪瑙石
銀金史太原府有煉銀洞今無
平陽府
綿紙以麻為之有尺樣雙抄諸名臨汾襄陵出
絹府志出襄陵元史襄陵翼城各有織染局局設
提領一員副提領一員胥屬晉寧路晉寧路織染提
舉司提舉一員照略案牘一員
帕臨汾襄陵出
銅曲沃紫金山舊產銅金為銅母故以為名唐地
理志翼城有洞源翔臯二坊翼城蜀山縣志書漢文
帝賜鄧通鑄錢地非也元至元五年立平陽等路
提舉銅冶司
國朝督理錢法田六善疏臣聞直隸邢臺内丘沙河及
河南之涉縣一帶山西之絳縣曲沃垣曲夏縣以及太
行山西南隅一帶皆有銅臣不知凡幾但山内之物
時有時無宜任民採取有銅則稅之無銅則聽之又
聞紅銅六分入白鉛四分則有光色白鉛出於山西
亦時有時無之物所出州縣照銅收稅亦足資鼔鑄
之用
蠟唐常貢平陽郡歲貢蠟燭三千條
鹻府縣多産元史晉寧産硝鹻歲課二十六錠七兩
四錢
酒河東劉白墮善釀六月以甕酒曝於日中經旬味
不動而愈香美朝士千里相饋號曰鶴觴一名騎驢
酒今惟楊寡婦家獨勝劉龍故人寄襄陵酒詩注襄
陵酒美人皆知之苐以山路險阻難以達於京師故縉
紳非宦游晉中者鮮得嘗其風味正德初西涯當國
邃老柄銓二公嘗評此酒為天下第一王世貞酒
品前後二十絶題襄陵酒色黃白香釅而所致者多
過甘不堪釂獨趙兵巡齎兩醅味極殊絶屢白不厭
以無甘味故也
乾和桃博宋竇革酒譜酒之名最古於今不廢唐
人言酒之美者有河東乾和蒲東桃博
瓠潘岳閒居賦河汾之寶有曲沃之懸瓠焉崔豹注
懸瓠可為笙出曲沃者善
冬韭出襄陵居人以石為小堤導水其中架以木雜
以葭葦覆肥壤於其上入冬韭乘暖氣生莖甚壯味
視夏秋尤美
藕臨汾襄陵洪洞趙城胥産
莫魏風彼汾沮洳言采其莫𫝊莫菜也疏莫莖大如
箸赤節節一葉似柳葉厚而長有毛刺今人繅以取
繭緒其味酢而滑始生可以為羹又可生食五方人
通謂之酸迷冀州人謂之乾絳河汾之間謂之莫
桑魏風彼汾一方言采其桑
藚魏風彼汾一曲言采其藚𫝊水舄也疏一名牛脣
如續斷寸寸有節拔之可復生其葉如車前草大其
味亦相似徐州廣陵人食之
棗太平志邑宜棗往時樹盈野公私賴之邑人有半
年糧之謠曲沃志出晉城者視他處特重投水則
沈名晉棗方域考曰城西多沃壤棗大如瓜翼
城志果惟棗最多有馬牙棗長一寸有紫棗圓如鈴
又名核桃文有川乾棗有酥棗墜地則碎
柿趙城洪洞獨多入秋販市者相屬於道曲沃紫
金山志山麓宜柿秋深霜清萬葉流丹林中墟落錯
互巖岫間望如赤城矣翼城志有牛心柿有杵柿
有蓋柿而蓋柿最大
菸曲沃志沃舊無此種邑人張士英自閩中攜歸明
季民窮賴此少有起色名曰烟酒可以已寒療疾晉
人種煙草昉於曲沃今則并代汾潞胥盈望矣
魚出臨汾者迥異凡品劉聰觀魚於汾水以燭繼晝
鷂唐高宗獵於苑中將軍史興宗言晉州出好鷂劉
齊賢見為司馬請使捕之上曰劉齊賢豈覓鷂人耶
蠟嘴出趙城其喙如蠟故名
丹砂翼城舊志丹山樵者雨後往往獲丹砂故以名
山今無
石膏出靈石石膏山舊志山與尖陽山對峙峰巒壁
立谿壑幽深多産石膏且佳
芫花出浮山黃花嶺
牡丹綿山介廟紅花中間出白花一朵人以為神賈
鳴璽綿田紀游詩階前離披看牡丹變化靈異絳雲
護
龍女髮出翼城石姑山山有草生石縫中葉似莎長
四五尺遇旱梳之則雨土人名龍女髮舊志昔有龍
女至此故名
直棘趙城西北許村有藺相如墓棘刺無曲鉤知縣
賀定國曰銳似懸針剛如直梃
玉出臨汾平山山海經曰平山平水出於其上潛
於其下是多美玉又出霍州霍山爾雅曰西方
霍山多珠玉今無
潞安府
秬黍出長子縣羊頭山其色至烏其形圓重累百滿
尺可以累律非其地則不驗漢律歷志以上黨羊
頭山黍度之為尺以定黃鐘明嘉靖間採之定樂
律
國朝初亦遣使取焉
紬明萬歷中詔潞安進紬二千四百疋未幾復命增
五千工科都給事中澤州張養蒙率同官力爭曰從
來𫝊奉者織造具題者内臣擬旨者閣臣抄發者科
臣今徑下部非祖制不從吕坤停止潞紬疏山西
歲𣲖止有綾絹各五百疋閏月共加八十六疋並無
所謂山西潞紬者卷查萬歷三年坐派山西黃紬二
千八百四十疋十八年坐派黃紬五千疋
酒元宋伯仁酒小史潞州有珍珠紅王世貞酒品
潞州鮮紅酒蓋燒酒也入口味稍美易進而作劇吻
咽間如刺或曰即葡萄酒遺法也
赤銅山海經白馬之山其陽多石其陰多鐵多赤銅
今間造赤銅器
葱劉禹錫𫝊信方崔給事云頃在上黨與李抱真相
公作判官李相公以毬杖按毬子其軍將以杖相格
因傷相指爪角劈裂裹金創藥飲酒顔色愈青痛不
止有軍吏教以取葱新折者煻火煨熱剝皮有涕便
罨損處仍多煨續續易之三易面色即赤斯須不病
筆管菜潞志拾遺筆管菜即黃精苗所謂薇也芽形
似筆黎人以筆頭呼之
松心墨拾遺四譜上黨松心為墨曰隃糜極佳段
成式送温飛卿書隃糜松節絶已多時予髫時猶
覩陵川宗侯所製龍墨色味俱長
精衞出長子發鳩山山海經發鳩山多柘木有鳥
焉狀如烏文首白喙赤足名曰精衞其鳴自詨是炎
帝之少女名曰女娃遊於東海溺而不返故為精衞
常啣西山木石以填東海
鶡漢書音義上黨猗氏縣出鶡徐廣曰鶡似黑雉出
於上黨後漢志鶡者勇雉也其鬭對一死乃止故
趙武靈王以表武士秦施之冠加雙鶡尾竪左右為
鶡冠名武冠師古註鶡與鳻同集韻音分蓋一物
而二名也
澤馬李翰名馬記宋志魏黃初中上黨澤馬
虎攝虎碑刁黃山有虎咥人唐長子令崔元靖遣首
吏孟完齎牒往攝之虎啣牒而至元靖數其罪當刑
虎觸階死
豹出長治長子山海經有元豹詩有赤豹尾赤而
文墨也爾雅有白豹即貘也毛白而文黑郭璞注貘
能食銅鐵
人參隋書五行志開皇中上黨有人宅後每夜有人
呼聲求之不得去宅一里許但見人參一本枝葉峻
茂因掘之其根五尺具人體狀呼聲遂絶唐常貢
上黨郡貢人參二百小兩金潞州貢人參明紀
高帝曰朕聞人參得之甚艱豈不勞民今後不必進
如用當遣人自取因謂省臣曰朕飲酒不多太原進
葡萄酒自今亦令其勿進國家以養民為務豈以口
腹累人哉嘗聞宋太祖家法子孫不得於遠方取珍
物甚得貽謀之道也上黨人參産石間沃壤一名
人銜一名神草大者徑尺小者六寸本草圖經人
參大治喘相𫝊試上黨人參者使二人同走一與人
參含之氣自如不含者則喘本草注高麗人作人
參讚云三椏五葉背陽向陰欲來求我椵樹相尋
人參産壺關紫團山者為紫團參唐韓翊送客之上
黨詩曰官柳青青匹馬嘶迴風暮雨入銅鞮佳期别
在春山裏應是人參五葉齊又周繇以參遺段成式
詩曰人形上品𫝊方志我得真英自紫團慚非叔子
空持藥更請伯言審細看蘇東坡紫團參詩谽谺土
門口突兀太行頂豈惟團紫雲實自俯倒景剛風被
草木真氣入苕穎舊為人銜芝生此羊腸嶺按紫團
山舊有參園後墾為田其他山谷雖産參然服之尠
效
楟蔾廣志上黨楟蔾小而甘
瓦松本草稱葉何草生上黨屋上如蓬初生高尺餘
遠望如松栽酸平無毒生眉髮治金創已沙淋通女
子經絡
五靈脂出黎城平順等山有鳥如雞四足肉翅其矢
名五靈脂夏月毛采五色自鳴鳳凰不如我冬寒毛
隕號曰得過且過山中得其撒矢處用索縳腰下岩
以利刃鑿取或多至三五百斤丹鉛錄謂寒號蟲
即鶡鴠非
長理石名醫别錄長理石如馬齒方而潤澤玉色生
長子山谷性苦寒無毒
石脂宋蘇頌曰白石脂赤石脂惟潞州有之味甘平
療疾甚多
石膏出壺關趙屋嶺者佳
地錦草一名草血竭一名雀兒卧草潞人稱小蟲卧
草
蓮潞屬諸邑胥有之
白菊黃白二種佳抱朴子曰苗可以菜花可以藥囊
可以枕釀可以飲唐草方圖白菊上黨及建安順
政郡並名羊歡草又菊有五美賦圓花高懸凖天
極也純黃不雜后土色也早植晚發君子德也冒霜
吐穎象勁直也杯中體輕神仙食也
榛出長治潞城壺關
楛陸機疏楛似荆而赤莖似蓍上黨人織為牛筥箱
器又揉以為釵故上黨調問婦人欲買赭石否謂竈
下自有黃土問欲買釵否謂山中自有楛
松後漢書上黨記邑帶山林茂松生焉李太白詩
上黨碧松烟唐志五龍山有松樵採者罔敢睨名
龍山松
栢明一統志山與太行王屋相接多栢稱為栢谷
樺出長治黎城其根有花可作酒器
榆先生葉後生莢三月落如小錢其木甚堅陸機
云榆類十餘種葉皆相似皮及理異漢建安十八
年魏公使梁習於上黨取大材供鄴宫室
汾州府
布唐常貢昌化郡歲貢布五端今永寧州也
蠟唐常貢文城郡歲貢蠟二百斤今汾州
酒有羊羔玉露豆酒火酒之名羊羔玉露尤美宋張
能臣酒名記有汾州甘露堂王世貞酒品曰羊羔
酒出山西汾州孝義等縣白色瑩徹如冰清美饒風
味遠出襄陵之上少挾羶氣耳
蘑菇出孝義汾州介休一名羊肚永寧鄉出
芑陸機疏芑菜似苦菜莖青色白摘其葉白汁出肥
可生食亦可蒸為茹青州謂之芑西河雁門芑尤美
鯉魚出汾陽介休永寧州脊中鱗一道自首至尾無
大小皆三十六鱗每鱗上有小黑點能飛亦魚中神
品也
鯽魚出汾陽介休形似鯉體促脊隆又名&KR2087;魚
鷺鷥出孝義頭有黑毛如絲一名屬玉
落浦出平遙
獐出汾陽孝義似鹿而小無角
蘋果味美而體鬆熟至八九者者佳
櫻桃一名含桃相𫝊鶯鳥所含先百果而熟禮記
仲夏天子羞以含桃先薦寢廟漢明帝宴羣臣
大官進櫻桃以赤瑛盤賜羣臣月下視之與盤同色
今長安含桃始敵晉産耳
甘草出河西山谷一名蜜草一名國老陶弘景曰
此草為衆藥之主國老即大帥之稱能安和草石而
解諸毒甄權曰甘草治七十二種乳石毒解一千
二百種草木毒調和衆藥故有國老之稱
柴胡一名地薰出汾陽孝義永寧味殊芬本草柴
胡香直上雲間聞者皆氣爽又曰解散用北柴胡最
良
三七唐汾州貢三七今無李時珍曰人言其葉左
三右七蓋本名山漆謂其能合金瘡如漆黏物也
&KR2880;薟出汾陽介休俗稱窮參宋張詠嘗表進
備述其少壯穉老之味
石膏出汾陽介休孝義唐常貢西河郡貢石膏五十
斤
白牡丹開元末裴士淹使幽冀至汾州衆香寺得白
牡丹植長安私第為都下奇賞
木蘭叢生谷岸葉可染皂晉人名黑葉子春初採芽
作茹名木蘭芽
龍鬚草唐常貢西河郡貢龍鬚席十領古今注龍
鬚草一名縉雲草晉東宫舊事太子有獨坐龍鬚
席今無
烟草州縣間出而味遜曲沃
檜出汾陽寧鄉永寧爾雅檜栢葉松身字說栢
葉栢身葉與身皆曲
桐出汾陽介休孝義一名白桐體最輕虚不生蟲蛀
斵琴最良一名青桐即梧桐也其子可炒作果立秋
日必墜一葉詩云梧桐一葉落天下盡知秋
黃堊湼石山海經孟門之山其下多黃堊湼石
大同府
靛元史大同置織染局大使一員副使一員照略案
牘一員天成亦有織染局
油元大同歲辦油麫輪上都生料庫供奉内府
葡萄酒富珠哩翀姚天福神道碑仕懷仁為縣史元
世祖以太弟駐白登公從縣以進葡萄酒見而奇之
畱侍宿衞
青鑌鐵金雲内州貢青鑌鐵今廢
鴻鵠出大同縣
鷹唐段成式肉攫部代都赤紫背黑鬚白睛白毛三
斤半以上四斤以下便兔生代州赤岩裏向靈丘中
山白磵飛漠北白身長大五斤有餘細斑短脛生
沙漠之北一名西道白向代川中山飛白皂驪大
者五斤漁陽白道河陽漠北所在皆有生枯栢樹
上便鳥向靈丘中山范陽章武飛青斑大者四
斤生代北及代川白楊樹上細斑者快向靈邱山范
陽飛
羊元大同食羊軍課三百九十三錠羊市二百二十
九錠二十九兩七錢
黃鼠出大同縣劉績霏雪錄黃鼠穴處各有匹
配人掘其穴見其中作小土窖若牀榻之狀則牝牡所
居處也秋時蓄黍菽及草木之實以禦冬天氣晴
和時出坐穴口見人則拱前腋如揖狀即竄入穴惟畏
地猴地猴形小縱入其穴則喙曳而出之味極肥美元
時曾為玉食之獻置官守其處人不得擅取也
白駝金大同貢白駝
栗出應州廣昌二縣
地蕈金大同貢地蕈
松膏金大同府貢松脂松明蘇東坡偃松屏贊予
為中山守始食北嶽松膏為天下冠其木理堅密瘠
而不瘁信植物之英烈也
安息香金大同貢安息香
獨活出應州本草一莖獨上不為風搖故名西
京張天錫小名獨活
山查元大同路山查課三十三錠四十五兩七錢今
無
黃連金大同貢黃連本草李時珍曰其根連珠而
色黃故名王微黃連贊黃連味苦左右相因斷涼
滌暑闡命輕身縉雲昔御飛蹕上旻不行而至無聞
其人
神護草神農本草恒山有草名神護置之門上每夜
叱人物類志護門草取置戶下或有過其門者草必
叱之一名百靈草王筠寓直詩霜被守宫槐風驚
護門草
神草十九種道書福地記恒山有方泉神草十九種
服之可以度世
蓬蔂列仙𫝊道士昌容自稱殷女食蓬蔂根往來山
下三千餘年顔色如二十許人
苜蓿出大同天鎮應州史大宛𫝊馬嗜首蓿漢
張騫使大宛求蔔萄苜蓿歸因産焉陶隠居曰
長安中有苜蓿園今止用之以供畜芻
雙離即榆樹也楊述程登恒山記繇紫芝峪山迴路
轉古榆數千百章葳蕤蓊茂最大者名雙離樹株
可蔽牛而蒼枝連理若虬龍軒舉之狀人以為果
老繫驢樹云
不灰木廣昌出者佳
碾玉砂舊出府境金志大同路貢碾玉砂宣寧
產元志大同路採砂所至元十六年置管領大同
路撥到民一百六戸歲採磨玉夏水砂二百石起運
大都以給玉工磨礲之用大使一員今廢
天冰出廣昌廣寧等山塊粒如石腠理薄似紙層
層剝之表裏精瑩如玻瓈水晶狀然脆而不堅土
人但以映窗令内外明照云
花班石出廣靈廣昌靈丘
凝水石即寒水石生山谷中本草註石體與水同色
凝而不動故名
石綠金時充貢今官山西乃石綠山也
朔平府
花毯元朔州毛子局大使一員豐州毛子局秩正七
品大使副使各一員典史司吏各一人管領豐州捏
只局頭目一員掌造織花毯至元十七年置豐州
雜造局秩正六品達魯花赤大使副使各一員
馬皮唐常貢安北都護府歲貢生野馬胯皮二十一
斤
白鵰翎唐常貢馬邑郡貢白鵰翎五具顔師古曰
鵰大鷙鳥也一名鷲黑色翮可作箭羽杜少陵鵰
賦降精於金立骨如鐵目通於腦筋入於節有觸邪
之義焉朔平地近塞故多産
鹽縣志非官鹽也地砂鹵不成田者起土煎之名曰
小鹽計鍋納課
三稜金朔州貢三稜
荆金朔州貢荆
枸把金朔州貢枸把
劈蘭一名玉蔓菁根如碗大
蕨菜出朔州
黃精出平魯李時珍曰黃精為服食要藥仙家芝
草之類以其得天地之精粹故謂之黃精
鰍魚桑乾上流有之巨如指長二寸許土人砌碎石
於河壁由闊而狹置柳罩於壁口月明魚順流下輒
取之
畫眉出朔州狀如雀頭白眉黑其翅尾亦黑白相間
地榆五縣胥産本草其葉似榆而長初生布地故名
花紫黑色如豉故又名玉䜴
黃芩本草北芩多内實而得黃即今所謂條芩也
唐渤海郡王高固少為渾瑊所養名曰黃芩瑊家河
曲
知母五縣胥産李時珍曰宿根之旁初生子根狀如
蚳蝱之類故謂之蚳母俗訛為知母
桑出朔州馬邑
寧武府
穬麥皮肉相連似稻土人謂之草麥造麯為之亦有
碾其皮以食者山西皆産寧武尤饒
千穗榖高四五尺葉闊而尖苗帶赤色其莖可作杖
葉旁皆穗故名子碎小光滑黏而可食
雲瓜出偏關大如西瓜皮有花如雲去瓤煮食之
蘆芽出蘆芽山嫩可食類笋根入香料
慈老徐化溥詩引塞上一種似雁非雁偕雁往來本
草云慈老箸爪修喙翎毛風來颯颯可觀
秦艽出偏關一名秦糺其根土黃色而相交糾故名
莨菪子始生海濱川谷及雍州今寧武多有之莖高
二三尺葉似地黃王不畱行紅藍等花紫色莖有
白毛結實如小石橊最有毒服之令人狂浪故名莨
菪李時珍曰嘉靖四十三年陜西妖僧以毒中昌
黎張柱令其狂惑殺全家十六人即莨菪子也
曼陀羅花本草花生北土故寧武多有之一名山茄
子綠莖碧葉高四五尺花如牽牛朝開夜合實如蓽
麻有刺李時珍曰相𫝊此花笑採釀酒飲令人笑
舞採釀酒飲令人舞又八月採花七月採火麻子花
陰乾等分為末酒服頃則昏昏如醉割創炙火不覺
其苦
金土石所化也色類金繪工取以絢采
五色石斑爛可玩出蘆芽山魏時亮節財疏時有
言山西出五色石者明成祖曰兵革災荒小民困苦
今何可以此困苦之官府求一物即百姓受一害矣
澤州府
帕府境産絲織成素帛以橡殼皂之謂之烏綾帕用
以抺額
紬有雙線單線兩種鳳臺高平胥産
鉛出鳳臺說文青金也有銀坑處産之澤無銀坑而
特有鉛
錫礦出沁水縣西鄉民多盜取常封禁之明萬歷間
遣使開採即舊地鑿之數月迄無所得乃罷
青田田王世隆禽語詩序楚辰山中有鳥四五月則
鳴其聲大而亮土人譯之曰乾柴乾樀晉地則名曰
青田田而譯其音以為蠶者防火其實本一鳥而楚
人重竹木晉人尚蠶故因其地與其時之所急而託
名以警人也
獶尸子中黃伯曰我左執太行之獶右執彫虎
枳椇蘇譚曰一名水蜜又名拐蜜陽城南山谷有之
形屈曲如珊瑚味甘如蜜禮婦人之䞇椇榛脯修即
此
人參唐常貢高平郡歲貢人參三十斤味性與潞同
詳見潞産
龍鬚草唐常貢陽武歲貢龍鬚席六領
茅香本草遼澤州充貢三月生苗似大麥五月開
白花亦有黃花者
桑寄生出沁水陵州本草圖經山谷桑上處處有
之云是烏鳥食物子落枝節間感氣而生葉似橘而厚
軟莖似槐枝而肥脆三四月生花黃白色六七月結
實黃色如小豆大
藳本本草李時珍曰古人香料用之呼為藳本香山
海經名藳茇
禹餘糧澤州高平出
白石英高平出唐常貢高平郡貢白石英五十兩
魏青龍中鑿太行之石英采榖城之文石起景陽山
於芳林之園
不灰木出澤潞山中色青白可作刀靶火爐以紙包
裹蘸延安石腦油中油浸一年則照可一年
文石出沁水板橋村今罕見
烏石王佐博物要論烏石出澤潞山中純黑如漆細
潤如玉性堅刀刮不動可作帶佩亦最難得
陶硯襄陽米芾硯史澤州有吕道人陶硯以别色泥
於其首純作吕字其理堅重與凡石等以瀝青火油
之堅響滲入三分許磨墨不泛其理與方城石等
蒲州府
棉花出猗氏萬泉臨晉南史高昌國有草實如
繭繭中絲如細纑名曰白疊子國人取之織以為
布甚軟白即棉花也通鑑梁武帝衣布衣木棉皂
帳宋史照釋文木棉江南多有之春三月下種至
秋開黃花結實及熟時其皮四裂綻出如棉土人以
鐵鋋碾去其核取如棉者以竹為小弓長尺四五寸
許牽弦以彈棉令其勻細捲為筒就車紡之自然抽
緒如繅絲狀不勞紐緝織以為布
布郝經言河東土産菜多於桑而地宜麻專紡績織
布故有大布卷布板布等自衣被外折捐價值貿易
白銀以供官賦
絹唐常貢河東郡貢綾絹扇四面今土人止織黃絹
無他技巧
蠶出猗氏臨晉産亦不繁
鯽魚諸魚屬火鯽獨屬土故有補胃之功以其性喜
偎泥不食雜物也蒲州於三晉為水鄉産滋衆
鮎魚無鱗大首偃額兩目上陳大口大腹有齒有胃
大者至三四十斤其涎黏滑不可耐故食鮎者先割
翅倒懸之則涎自流訖不黏滑也
酒宋朱弁曲洧舊聞内中酒蓋用蒲中酒法也太祖
微時喜飲之即位後令蒲中進其方至今不改張
能臣酒名記河中府有天禄又舜泉王世貞酒品
曰蒲州酒清洌芳旨與羊羔並而不羶遠出桑落襄
陵之上
香油出猗氏者佳名重直省
餳隴西李濟翁資暇錄蘇乳煎之輕餳咸云十年
來始有出河中此武臣李環家之法也余幼於洛之
綏福里見之時新開一肆不數月滿洛陽開成初余
從叔聽之鎮河中自洛招致餳者居於蒲蒲因是有
餳
蔓青出臨晉者佳一名蕪菁一名諸葛菜根長而白
形如胡蘿蔔劉禹錫佳話錄諸葛亮所止令軍士
種此取其初出甲可生啖一也葉舒可煮食二也久
居則滋長三也棄不吝惜四也回則易尋而採五也
冬有根可食六也
薇久食可延年三秦記夷齊食薇三年顔色不
變陸璣疏薇山菜也莖葉皆似小豆蔓生其味
亦如小豆藿可作羹亦可生食屠本畯野菜箋可
茹可茹彼美有薇
苓唐風采苓采苓首陽之巔𫝊大苦也
苦唐風采苦采苦首陽之下𫝊苦菜也疏荼也陸
機云苦菜生山田及澤中得霜恬脆而美所謂堇荼如
飴
葑唐風采葑采葑首陽之東𫝊菜名也陸璣疏葑
蔓菁幽州人謂之芥
棗唐常貢河東郡貢棗八千顆今出積善村者最佳
宋蘇軾與蒲廷淵柬河中永樂出棗道家所貴事
見真誥唐有道士侯道華嘗得無核者三食之後竟
竊鄧太主藥上昇元柳貫打棗譜大棗出河東猗氏
柿有牛心柿大如牛心有鏡面柿圓平如鏡有朱柿
色深紅圓小而皮薄味尤甘美今以入貢
棃有青紅黃三色唐常貢河東郡貢鳳棲棃三千五
百顆今無
白芷本草注白芷生河東谷下澤如掌
石膽本草石膽出蒲州大者如拳小者如桃栗擊之
縱横解皆成疊文色青見風久則綠擊破其中亦青
如意草一名箭頭草象葉形也夏間紫花似指甲草
而小有香土人嘗採蒸麥飯結實三稜似瓜形如豆
大熟則殼分三角中各含子十餘粒如粟大色蒼黃
根似遠志味苦辛近醫多採葉陰乾以末塗惡瘡效
蠟梅有二種一狗蠅梅一罄口梅以與梅時開香又
相類色似蜜蠟故名蒲州三晉最南疆便作羅浮遠
想
楮一名榖音媾一作構陶隠居曰楮即構樹也有
雌雄二種雄者皮斑而葉無椏义三月開花長穗如
柳花不結實雌者皮白而葉有椏义亦開碎花結實
如楊梅汁能合朱砂為團名曰五金膠漆抽金貼金
者皆用其汁
遼州
麻三縣胥産實用壓油皮漚結繩農家恒參榖之一
焉
羊皮他地羊多牧於州故皮特多
紅鶴似鶴而差小
麝香其香有三自剔出者名遺香為第一楊億談
苑麝性絶愛其臍為人逐急投巖舉爪剔裂其香
就縶而死猶拱四足保其臍也李商隱詩投巖
麝自香
人參唐常貢樂平郡歲貢人參三十兩樂平郡今
遼州性味與潞澤同詳見潞産
苦參李時珍曰苦以味名參以功名又名地槐以葉
形似槐也
白微出遼州本草注根白色而微細故名
貫衆出遼州一名鳳尾草李時珍曰草莖如鳳尾
一本而衆枝貫之故草名鳳尾根名貫衆廣雅謂
之貫節
金絲草出和順李時珍曰苗狀未詳或曰即落蘇
也
藜蘆出遼州和順蘆之有黑皮者故名
無名異出遼州和順
欵冬花不懼霜雪至冬而花故名
鄧青樹出和順東山取其枝入水五色畢現土人云
葉繁密則年豐葉疎稀則年歉
沁州
稔子州境出
羊絨三縣胥出
子規出沁州沁源一名杜宇一名杜鵑博物志杜鵑
生子寄之他巢百鳥為之飼鳴曰不如歸去晉地亦
有萬里行人聞之輒慨
喫酒兒出沁水白東谷詩引喫酒兒山禽也鄉里多
有之
白眉出武鄉
人參性味同潞澤産晉書載記石勒時所居武鄉
北原下草木皆有鐵騎之象家園中生人參花葉甚
茂悉成人狀
黃茋一名黃耆李時珍曰耆長也色黃為補藥之
長故名又黃耆本出綿上者為良故云綿黃耆今
圖經所繪憲州者地與綿上相鄰好古曰綿上即
山西沁州
連翹出沁源莖短而赤花細瓣色深黃土人採以為
茶
貝母出沁源名醫别錄貝母出晉地十月採根
暴乾
石菖蒲州境出
旱蓮草州境出一名旱藕陳藏器曰旱藕生太行
山中狀如藕一名黃昏張世南宦遊紀聞後山贈
二蘇詩曰一服黃昏酒即謂此也
橡實可食殼用染皂物潞澤製皂帕用此
白松較他産尤高大明張五典大雲寺三松說膚
理瑩膩如雪蓋山中萬松類然更有三松玉骨凌霄
瓊枝插漢視岱嶽五松密山白松尤異
平定州
布素不諳紡織明萬歷間夀陽知縣藍令始教之
織今産差盛
黑棗州暨樂平産較紅棗小而圓即羊棗也
防風州暨夀陽樂平産李時珍曰防者禦也其功
療風最要故名
沙參出夀陽色白生沙地故名一名鈴兒草象花形
也詩曰風吹不響鈴兒草
秋海棠黃心綠葉朱絲多出娘子關開時紅膩羅
山舊𫝊女子懷人不至灑淚而生一名斷腸花
嬰石山海經燕山多嬰石今夀陽縣也
忻州
鹻出定襄土多斥鹵居人刮而煉之既成錠鬻販四
方業者頗衆元史歲有鹻課
鹽出定襄亦鹵土所煉者顆粒堅凝味亦純正較太原
屬産頗佳
羢毛靜樂殊多業氊者咸收之
鷂出定襄其形似鷹又謂之鷂鷹
鴛鴦飛鳴棲止兩兩相依出靜樂石峽水中
犿尾唐常貢定襄郡貢犿尾十枚
馬舊志屈産之乘出石峽今靜樂也
地笋一名玉環俗名地畱兒
龍芽出靜樂
棗果魏武衞將軍奚康生迎接郁洲賜細御銀纏槊
一張并棗柰果面勅曰果者果如朕心棗者早遂朕
意
櫏州屬胥出性堅緻較諸木頗適用
蟾酥定襄縣舊有池今廢
雲母石太原府舊志特載
玉芝藥品太原府舊志特載
代州
天花出五臺清涼山菌類形如松花宋陳仁玉菌
譜五臺天花甲群彙明永樂五年六月内使李進
往山西採天花
國朝
聖祖仁皇帝詩靈山雨過萬松青朵朵湘雲摘翠屛玉笈
重緘勅飛騎先調六膳進
慈寧
地花
芸臺
金莖
銀盤
香蕈胥出五臺清涼山
蘑菇于謙巡撫時當入覲有以手帕蘑菇線香為䞇
例進者謙口占詩手帕蘑菇與線香本為民利反成
殃清風兩䄂朝天去省得閭閻話短長遂革其弊
桃代桃最美又名胡桃色白
酒味醇而厚釅而清趙閒閒詩金波曾醉雁門洲宋
張能臣酒名記代州金波又瓊酥
白鵰翎唐常貢雁門郡貢白鵰翎五具今無
鷹唐段成式肉攫部荆窠臼者短身而大五斤有餘便鳥
而快一名沙裏白生代北沙漠荆窠上向雁門馬邑飛
雁漢皇甫規鄉人有以賄得雁門守者罷歸見規規
無他語惟問曰雁門食雁美乎
解鋸鳥出五臺小而色黃飛最夥人不知為何鳥聞
其聲如解鋸然故名
馬古稱代多良馬
䍶山海經秦戲山有䍶其鳴自䚯通典䍶見則歲豊
䍶瑞物也時一見之識者亦希
蹷爾雅注夏屋山有獸形如兔相負共行土人名蹷
吕氏春秋蹷兔後而鼠前按夏屋山去州東北
三十里一名夏壺
山羊出五臺
蟾酥代州五臺崞縣舊有池今廢
肉蓯蓉一名黑司命别錄肉蓯蓉生河西山谷及代
郡雁門李時珍曰此物補而不峻故號從容陶
弘景曰代郡雁門屬并州多馬處便有之言是野馬
精落地所生生時似肉作羊肉羹補虚乏極佳
茯苓出清涼山者極大而味平
藜蘆出五臺黑色曰黎其蘆有黑皮裹之忌見甘草
金蓮花一名金芙蓉一名旱地蓮出清涼山金世
宗嘗幸金蓮川周伯琦紀行詩跋金蓮川草多異花
有名金蓮花者似荷而黃即此種也
鉢囊土人名荷包相𫝊五百羅漢遺之化為此花
長松草出五臺蘇詩注五臺山有草藥名長松亦
名仙茅李時珍曰長松生古松下根色如薺苨長
五六寸味甘微苦類人參清香可愛張天覺集僧
普明居五臺山患大風眉鬚俱隨哀苦不堪忽遇異
人教服長松示其形狀明採服之旬餘毛髮俱生顔
色如故今土人以長松雜甘草山藥為湯煎甚佳
蘇轍長公詩注近世有患大風疾者自分必死入五
臺山遇一異僧以長松令服而兩眉再生云蓋觀世
音所化也
莎草出代州圖經名水莎爾雅名莎結李時珍曰
莎葉如老韭而硬光澤有劍脊稜五六月抽莖開青
花穗如黍子大者如羊棗昔人𫝊有病疝者客於
代睪丸如碗腫脹作痛服藥不效夜冷薰草於牀下
冷甚苦疝起就火薰之痛可耐睡於牀醒則睪丸縮
八九矣問主人煬火之草則莎草也後疝發復薰之
竟大愈想疝乃肝經病寒勞惱怒則發而以通肝行
氣之火薰之自然血行寒散煞有至理也
異草五臺有三種一名瞢□一名雞足一名菩薩線
娑羅樹出清涼山
聖祖仁皇帝娑羅樹歌娑羅珍木不易得此樹惟應月中
植想見初從西域移山中有人多未識海桐結蘂松
栝形千花散盡七葉青山禽迴翔不敢集虚堂落子
風泠泠楚州遺碑今已偃峩眉雪外雙林遠未若兹
山近可遊靈根終古蟠層巘繁陰亭午轉團圞迴睇
精藍路幾盤憑教紫府仙山樹寫入披香殿裏看
煖木陸深燕閒錄山西地寒陳汝止伯安兵備代州為
余言北上雁門更寒雲中更寒然煖木實産其間此陰
中陽也
白楊令狐楚白楊廟記昔元魏高祖孝文厥初經營
繇此途出繫馬其下歇鞍於枝威靈所憑别白而在
既偃頓以附土又騰跳而架空如華掌蹠為鳥勢形
洎今朝中書令燕公說摹詠其事戸部侍郎吉公中
孚申而明之故迹彌顯高名益大為屏為圖播於海
隅代人神之是以祠也
樺木出五臺可作器皿
赭石别錄出代州者名代赭俗呼土朱鐵
熟青熟綠唐常貢雁門貢熟青二十兩熟綠二十
兩
礝石郭璞𫝊礝石出雁門山白者如水中有赤色今
亦罕見
銅一統志出代州鳳遊峪今閉塞
保德州
石花魚北方魚中肥美第一幾駕南洲而上之
撞破頭雀羽毛鮮潔頭有點紅故名
黑燕鴉似燕而大似鴉而小黑色長尾有岐五更輒
鳴曰架格架格至曙乃止古有催明之鳥名喚起者
疑即此也農人候其聲則入田興作南人呼為鳳凰
皂隸汒人呼為夏雞
登相子沙地多生一名沙米作羹頗美
旨鷊草州境出草如綬亦名文章草
自然銅州天橋崖出
石燕子州扒樓溝出
木鬲石州境出細澤可磨硯
解州
荏出夏縣蘇屬一曰豆名詩大雅荏菽旆旆
鹽詳見鹽法類
朴硝生鹽鹵地朴者本體未化之意出州水池中
相里棗相里隸安邑古河東地也别錄棗生河東
平澤陶弘景曰世傳河東棗特異與青州江東臨沂
金城不同漢文帝詔羣臣曰棗味美者莫若安邑御
棗漢書安邑千株棗與千戸侯等爾雅注御棗
甘美輕脆後衆棗熟即今所謂撲落酥也晉郭義
恭廣志河東安邑棗長二寸梁簡文帝詩已聞安
邑美永茂玉門垂明初督民種棗以三百二十三
株上供歲徵鈔六十四錠有奇赴平陽府交納其不
種者戍之令初下民踴躍棗林櫛比獲利滋多後民
窮胥伐為薪間有存者亦非其舊今道旁遺坊題曰
御棗千株猶存杜氏新書平虜將軍劉勲為魏武
所親貴震朝廷嘗從河東太守杜畿求大棗畿拒以
他故勲敗魏武得其書歎曰杜畿可謂不媚於竈者
也
海橊出安邑者佳一名天漿楊廷秀詩霧縠作房
珠作骨水晶為粒玉為漿
鴛鴦出安邑古今注鴛鴦水鳥似鳧毛有文采本
草交頸而卧其交不再雌雄未嘗相離李義山詩
池塘漸暖蒲堪結兩兩鴛鴦護水紋義山久居晉故
引之
雉出夏縣禹貢羽畎夏翟注羽畎谷名雉尾至夏
則光澤故曰夏翟禮記雉曰疏趾月令仲冬雉始
雊謂陽動則雉鳴而勾其頸也禽經雉介鳥也以
其善搏鬭也爾雅鷩雉即山雞而小美毛采自愛
其色終日映水目眩則溺水中
豺州境出似狗而尾長頰白高前廣後體極細瘦故
謂之豺俗傳能捕虎
紅花諸縣胥産
白附子獨莖發葉甚細穗極周匝形類天雄出芮城
北山地黃村
蒲黃鹽澤有之春初發白茸漸成柄鮮潔甘脆為蒲
筍作菜佳夏初發葉成叢夏半抽梗中起花抱莖梢
名曰蒲釐似蠟燭俗名蒲蠟屑綴花中似畫家金粉
栢子仁唐常貢陜郡貢栢子仁三十斤
瓜蔞根唐常貢陜郡貢瓜蔞根三十斤
太陰鉉精石産鹽地古云大鹵之場則生陰精石是
也一名鬼精一名龜背石
青礞石色青黑剖之中有白點者佳出靜林寺東山
花蕊石本黃石中有淡白點如花故名出靜林寺東
山澗
碩鼠即螻蛄有五能而不能成一技能飛不能過屋
能緣不能窮木能遊不能度谷能穴不能掩身能走
不能免人魏風曰碩鼠碩鼠無食我黍芮城古魏
國也陸璣疏謂即爾雅鼫鼠許慎云鼫鼠五伎鼠
也河東有大鼠亦有五伎或謂之雀鼠
絳州
梁榖唐常貢絳郡貢梁榖二十石
白縠唐常貢絳郡貢白縠五百匹今惟織綿紬與絹
朴素無奇
毛羢州作毛毯細者為袍衫甚佳舊作氊帽婦女童
稚皆有分功
葡萄酒王翰賦序洪武辛酉謁禹廟有以葡萄酒見
餉者其甘寒清冽雖金柈之露玉杵之霜不能過也
百舌聞喜縣出一名反舌禮記仲夏之月反舌無
聲註五月陽氣極於上微陰動於下反舌無陰故無
聲也杜詩反舌來何處重重祗報春知音兼衆話
整翮豈多身
翡翠州境間有羽毛不及廣南
椒有大樹出河津縣
萊菔子即蘿蔔也州山林中産者重至十五斤甘脆
無辛味生啖如雪棃
白芷别錄生河東川谷下澤二月採根暴乾葉用合
香
三稜草太平廣記唐河東裴同父患腹痛數年不可忍
囑其子曰吾亡後吾病必出後果出一物大如鹿條脯
懸之久乾有客竊之其堅如骨削之文采煥發遂以
為刀欛子佩之在路放馬抽刀割三稜草坐其上欛
子盡消成水客怪之回以問同同泣具言之後病狀
同者服三稜汁多驗
茉莉州境産一名柰花晉書都人簪柰花
桃花州境産千葉碧桃數種汾水夾岸數十里紅似
綺錦
竹州縣多産有三種一甜竹一苦竹一箭竹
棃唐常貢絳郡貢棃三千顆今種色尚夥一種大如
碗味甚甘微酢多瀋
楸子州馬首山出色深紅置數顆於案頭清香盈室
墨唐常貢絳郡貢墨一千四百七十挺今廢
銅唐天下鑄銅爐九十九惟絳三十當時鑄錢率倚
於絳今廢
文石歐陽修硯譜絳州角石其色如白牛角其文有
花浪與牛角無異然頑滑不發墨世人但以研丹耳
金精石銀精石出垣曲絳縣
鮪陸璣疏河南鞏縣東北崖上山腹有穴舊說此穴
與江湖通鮪從此穴而來北入河西上龍門入漆沮
故張衡賦云王鮪岫居山穴為岫也
吉州
蠟羣山之中花卉香馥蜜蜂窟宅多在石巖穴縫暨
古木中故年久蠟藏焉
漆州出
慈烏古有慈烏戍唐慈州名取此
鷦鷯小鳥州出
甘草春生青苗高一二尺葉如槐七月開紫花根長
三四尺粗細不齊始生河西川谷積沙山及上郡今
州縣山中多産此居民利之
蒼术苗高二三尺其葉抱莖生似棠棣根蒼黑色故
名术者山之精也吉在萬山中爰多産焉然塊大肉
黃終遜茅山之堅小肉白矣
剪紅羅一名剪春羅羣芳譜六出周迴如剪茸茸
可愛唐詩昔聞剪作花花却春羅似欲覓剪刀
痕盡付東風裏
文官果鄉寧出
核桃樹高丈許春初生葉兩兩相對結實至秋如青
桃漢張騫使西域得種歸植之秦中漸移東土故
吉州頗饒
堊土鄉寧縣出
石脂宋祥符中鄉寧山生石脂如麫可為餅餌民用
度荒
隰州
苦蕎麥春社前後種苗似蕎麥而莖青花白實似蕎
麥而稜角不峻味最苦淘去苦汁可作糕餌
瓊漿宋張能臣酒名記有隰州瓊漿
布唐常貢大寧郡貢布五端金隰州貢綠卷子布
椒金隰州貢龍門椒
棯果名爾雅還味棯棗土人取其子以榨油味惡
不堪食故隰州民自道其疾苦有苦蕎麥臭棯油之
謠
蒼术金時充貢
五加皮一枝五葉始生漢中今隰州谷中有之但生
南方者類草而小生北方者類木而大
葳𬎼出大寧李時珍曰處處山中有之其根横生
似黃精差小黃白色性柔多鬚種之易繁嫩葉及根
並可煮淘食茹
龍骨出州境者佳别錄出晉地川谷中一統志出隰
州
鸛州縣胥産好水將雨則鳴禽經仰鳴則晴俯鳴
則陰
熊穴處山谷時為民害入山行者必合羣執炬驚之
夜甚有踰垣傷人者
檀州出木性強韌可用為車
山西通志卷四十七
