山西通志卷一百二十
人物(二十)
朔平府
元
程思廉字介甫家東勝州父恒沿邊監𣙜規運使思廉
用薦給事東宫授樞密院監印使任襄樊轉餉築城
置倉轉輸者多與民爭門不時至令行旅異路粟至
多露積一夕大雨思廉安臥不起省中召詰答曰此
去敵近中夜騷動衆必驚或致他變縱有漂濕不過
軍中一日糧耳聞者韙之至元十二年入為監察御
史以劾阿哈瑪特繫獄居之泰然累遷河南道副使聞
兩河饑而急徵租欲緩之有司謂法當上請思廉曰
必待請民且不堪命矣即移文罷徵後果得請既而
流民數萬渡河求食朝廷遣使禁勿渡思廉慮其生
變曰民急就食豈得已哉天下一家河南河北皆吾
民也悉縱之往且曰雖得罪無憾章上亦不之罪衛
輝懷孟大水及城不沒者數版思廉即修隄防露宿
督役水不為患衛人德之以憂去初立雲南行臺起
為御史中丞渠長來賀意甚促思廉宣上威德使毋
自外聞者懾服雲南舊有學校力為振起始有從學
問禮者成宗初除河東山西廉訪使初下車請減太
原飼諸王駝馬數雖觸嫌怨不顧也卒得從減免諸
滋擾累民甚頼焉平陽諸郡歲轉粟北方勞費數倍
請改輸河東近倉舊法决事有議劄權歸曹吏思廉
自判牘尾某當某罪吏皆束手累任風憲言事剴切
如請早建儲貳訪求賢俊辨車服議封諡養軍力定
律令皆急務也而又見義勇為剔弊除蠧不少回互
與人交有始終疾病死喪往返數百里為之經紀好
薦逹人或以為好名思廉曰若避好名之嫌人不復
敢為善矣卒諡敬肅
崔彧字文卿馬邑人負才氣剛直敢言世祖器重之至
元中奉詔至江南訪求藝術還言呼圖克岱爾貪賄
貨煩擾百姓尋令鉤考樞密文牘遂拜御史中丞奏
言臺臣雖王公將相亦宜紏察近唯御史得言臣以
為臺官皆當建言至選用臺察官若繇中書必有偏
徇之弊御史宜從本臺選擇初用漢人十六員今宜
增設蒙古人員從之復言時政十八事一曰開廣言
路多選正人番直上前庶免黨附壅塞之患二曰當
阿哈瑪特擅權臺臣莫敢紏其非事敗然後接踵随聲
宜别加選用三曰樞密院定軍官賞罰多聽阿合馬
風旨宜擇長貳四曰翰苑亦頌阿合馬功德宜博訪
南北耆儒碩望以重此選五曰郝珍耿仁等雖正典
刑若是者尚多罪同罰異合次第屏除六曰貴游子
弟幼不講學得如左丞許衡教國子則人才輩出七
曰起居注所書不過奏事檢目宜擇重厚者分番上
直言動必書八曰憲曹無法可守宜早定律令九曰
近議裁冗官宜參衆議以立成規十曰乞將諸路大
小官有俸者量增無俸者特給十一曰内地百姓流
移江南避賦役者已十五萬戶乞降詔招徠復業十
二曰丞相安圖所進良臣悉為阿哈瑪特擯黜並當擢
用十三曰簿錄奸黨貨財宜以實帑藏供歲計十四
曰大都不應設留守司宜易總管府十五曰中書省
右丞二而左丞缺宜改置左十六曰行省不必置丞
相平章宜止設左右丞以下十七曰阿爾哈雅總制
兵民威權太盛宜罷職理算其官吏亦應轉徙他所
十八曰三品以上宜引見而後授官疏入命與御史
大夫伊實特穆爾議行又言江南盜賊蠭起皆由拘
刷水手與造海船日本之役宜姑止又江西四省軍
需應量民力凡給物價必以實召募水手當從其所
欲上不懌曰爾所言如射然挽弓雖可觀發矢則非
是矣又言昨遣官清丈大都地畝宜革權勢兼并之
弊無擾細民又言選取室女急宜停止宋文思院小
口斛出入官糧無所容隱宜頒行皆從之以劾盧世
榮不可居相職忤旨下吏尋罷歸世榮敗起為集賢
大學士累拜中書右丞奏言僧格當國四年諸臣多
以賄進親舊皆授要官宜嚴加考覈凡入其黨者並
行斥逐又僧格所設衙門冗濫宜汰罷至大都高貲
戸半為僧格等所容庇徭役止累貧民宜核實均輸
自今非奉詔敢私歛民及擅役軍匠者論如法多見
施行久之復遷御史中丞奏額森喇丹穆爾實都王
巨濟皆僧格兇黨莫不願食其肉請從公論罪以謝
天下命悉誅之又請自今使臣出必降詔省臺院諸
司必給印文以杜姦欺又言諸官吏受賍在朝詣御
史臺在外詣按察司自僧格許空諸司以故反覆牽
延今宜遵成憲中書省奏仍請以彧為右丞世祖曰
崔彧不愛於言惟可使任言責寳泉提舉張簡誣彧
皆無驗簡繫獄病死成宗初乞遷他職不許曰卿若
辭避其誰抗言彧居御史臺十年守正不阿人多疾
之固辭病上曰卿勉為朕少留大德二年加平章政
事卒至大元年追封鄭國公諡忠肅
崔斌字仲文馬邑人彧之兄也性警敏多智慮世祖命
舉漢人識治體者安圖以斌對入見陳時政得失直
指面斥無所諱從幸上都帝問為治當何先斌曰致
治之道在任相帝問誰可者斌以安圖史天澤對又
請乞采輿論乃立馬颺言曰有旨問安童可為相否
衆歡呼上悦遂以二人並為相除斌左右司郎中每
論事帝前羣言終日不决者數語立判凡所獻替雖
近臣多不得與聞以此人多忌之會阿哈瑪特立制國
用司斌屡斥其姦惡至元四年出守東平南征卒奪
民席投其嬰於地以死斌馳謂主將曰未至敵境而
先殺吾民國有常刑汝亦當坐遂下其卒於獄尋遷
河南行省事奏劾右丞阿里妄冐軍數杖遣之有旨
籍兵二萬益襄樊斌奏河南戶少而調度繁多實不
堪命獲減其半改湖南行省參政圍潭州阿爾哈雅
中流矢斌挾盾先登語諸將曰潭人破膽矣若歛兵
許其降則重湖以南連城數十可傳檄定也倘縱兵
急攻使無噍類得一空城何益即遣人招諭城中爭
出降遷行省左丞召入覲從至上都上問江南治否
斌曰治安之道在得人先以江南官冗委任非人命
阿里等前往察汰今蔽不以聞是罔上也杭州地大
委寄非輕阿哈瑪特溺私愛以不肖子穆哩庫充達嚕
噶齊豈量材授任之道且阿合馬先自陳乞免任其
子弟今身為平章而子若姪或為行省參政或為禮
部尚書或領將作監會同館一門悉處津要無以示
天下公詔並黜之又言阿喇卜丹臺臣劾其侵欺官
錢今復授江淮參政恐不厭人望上止其行復令御
史臺樞密院按問汰冗員黜親黨罷𣙜茶營田漕運
諸司海内無不稱快調江淮左丞凡前蠧國漁民不
法事悉加釐正阿哈瑪特慮其害已乃奏理算江淮錢
穀遮留使不獲上見誣搆以罪竟殺之天下訟其冤
至大初追封鄭國公諡忠毅
趙世延字子敬本雍古氏居雲中北邊祖安扎爾從太
祖征伐歷功為征行大元帥鎮蜀因家成都父哈斯
襲兼文州吐番萬戶府達嚕噶齊世延幼喜讀書弱
冠世祖召見俾習官政至元二十六年擢監察御史
劾丞相僧格不法中丞趙國輔抑不上除南臺都事
成宗時歷安西路總管前官壅滯三千牘至不三月
剖决殆盡武宗初改四川廉訪使時蒙古軍士科差
繁重而番戍往來多害人軍官或抑良為奴世延皆
除其弊又修都江堰遷西臺侍御史左丞劉深往討
八百媳婦敗誅右丞阿固台當繼行世延言蠻方惟
事羈縻藉使盡得其地何補於國兵宜止弗用章再
上事卒罷延祐初拜參知政事署仍居右居中書二
十月遷御史中丞命平章以下送之入臺特們德爾
忌之用皇太后旨出為雲南右丞帝命仍為中丞世
延劾特們德爾罪惡十有三事乞補外授四川行省
平章即重慶路立屯田得江津巴縣間田七百八十
頃摘軍千二百人墾之歲得粟萬餘石英宗初特們
德爾復相下之獄世延不為動左丞相拜住屡言世
延亡辜得出鐡木迭兒怒曰此左丞相罔上也帝曰
此朕意耳泰定四年復召為中書右丞詔以誣搆状
示天下天歷初遷御史中丞用中丞崔彧故事加平
章政事許乘小車入内尋以平章政事兼翰林學士
承旨奎章閣大學士命修經世大典加封魯國公移
疾歸屡徵不起後至元二年卒年七十七諡文忠世
延歷事七朝敡歷省臺五十年為文章波瀾浩瀚一
根性理嘗較定律令彙次風憲宏綱行世
謝睦歡豐州豐縣人從太祖攻西京力戰先登連中三
矢仆城下太宗見而憐之命軍校拔其矢縳牛剖其
腸裹而納諸腹中良久乃甦誓以死報每遇敵必身
先之官至太原路金銀鐡冶達嚕噶齊
謝仲温豐州人睦歡子豐頤廣顙聲音洪亮略涉書史
見世祖於野狐嶺命備宿衛城上都以工部提領董
其役大軍圍鄂令督將守江時軍士乏食仲温教之
&KR0699;魚人頼以飽中統元年擢平陽太原兩路宣撫使
二年改西京至元九年遷順德路總管時方用兵有
鬻子以償轉輸之値者仲温出俸金贖還之十六年
為湖南宣慰使二十二年改淮東歲旱仲温導白水
塘溉田公私頼焉大德六年卒年八十子蘭江州達
嚕噶齊孫孛完承事郎冀寧等路管民提司逹嚕噶
齊
馬祖常字伯庸世為雍古部居靖州之天山先世事金
為馬步軍指揮使子孫因以馬為氏曾祖烏呼訥憲
宗命協理斷事官事奏免儒人丁立常平倉多所建
白從世祖南征掌饋餉卒諡忠懿父潤同知漳州路
總管府徙家光州祖常七歲知學得錢即市書十歲
見燭欹燒屋觧衣沃水以滅火衆詫異之既長從蜀
儒張&KR1220;講道儀眞質疑義&KR1220;甚噐之延祐初鄉會試
皆舉首廷試第二授應奉翰林文字擢監察御史上
書請御正衙立朝儀使羣臣奏對之際御史執簡太
史執筆則雖有懷姦利乞官賞者不敢出諸口天子
承天繼統當極寳愛玉食之御猶審五味之宜酒醴
之供當思百拜之義又言古者建立言官非徒摭摘
百官短長照刷諸司文案蓋以拾遺補闕振舉綱維
上有關於宗社下有係乎民生禮文風俗治體所存
名爵諡贈政理斯在教化有方則善惡自别設施有
法則緩急自明重穀則農知勸定制則官有守修武
則先䘏兵勤民則先察吏事欲究其本末言不憚於
繁蕪因建白一十五事英宗為皇太子又請慎簡師
傅時特們德爾為丞相盜觀國史率同官達爾瑪劾
其十大罪仁宗震怒命觧相位秦州山移言山本不
動之物今而動焉由在野有當用不用之賢在官有
當言不言之佞故有是異疏入大臣皆家居待罪亡
何特們德爾復相左遷開平尹欲陰中之乃退居光
州久之特們德爾死除翰林待制累遷禮部尚書兩
知貢舉一為讀卷官尋參議中書省事天歷中除南
臺中丞元統初召議新政賜鈔萬貫遂拜御史中丞
持憲益存大體西臺劾其僚禁酤時有酒容以苛細
不問嘗言將家子弟多驕脆有辜任使而庶民有挽
強蹶張老死草野者當建武科儲材以備非常之用
格不行尋轉樞密副使辭疾歸起行臺中丞皆不赴
卒年六十封魏郡公諡文貞嘗預修英宗實錄皇圖
大訓承華事略又編集列后金鑑千秋記略風憲宏
綱以進受賜優渥文宗嘗駐蹕龍虎臺應制賦詩尤
被嘆賞謂中原碩儒云陳旅曰古詩似漢魏律句入
盛唐散語得西漢之體
明
孫鏜字振遠東勝州人襲濟陽衛指揮同知朱勇薦署
指揮使正統末擢指揮僉事充右參將從徐恭討葉
宗留敗賊金華復破之烏龍嶺景帝初召還起擢都
督僉事典三千營額森入進右都督充總兵官統京
軍一萬禦紫荆關而寇已入遂營城外寇轉至西城
鏜與大戰斬其前鋒數人逐寇北寇益兵圍鏜鏜力
戰不解高禮毛福壽來援石亨兵亦至寇乃退副楊
洪追之戰涿州深溝頗有斬獲師還仍典營務景泰
初楊洪劾鏜江淵言城下之役惟鏜戰最力乃釋之
三年冬充副總兵協郭登鎮大同鏜欲與分軍子百
戸宏侮登上以鏜故貰之召還仍典三千營英宗初
以奪門功封懷寧伯予世劵天順初詔充總兵官帥
京軍往甘肅將陛辭宿朝房夜二鼔太監曹吉祥昭
武伯曹欽反恭順侯吳瑾趨語鏜鏜草奏自東長安
門隙投入内庭始得集兵縛吉祥守皇城諸門鏜走
邀太平侯張瑾擊賊瑾不敢出倉猝復走宣武街急
遣二子輔軏呼征西將士紿之曰刑部囚逸獄獲者
重賞衆稍聚至二千人始語之故時已黎明遂擊欽
欽方攻門鏜兵追擊賊散軏斫欽中膞軏亦被殺欽
竄歸拒鏜力戰至晡始定論功第一進世侯仍典三
千營贈軏百戶世襲鏜善戰而嘗賄太監金英景帝
特宥之至是受將士賄解營務但掌左府憲宗初坐
與牛玉婚間住尋予半禄已全給之成化七年卒贈
淶國公諡武敏子輔請嗣侯吏部言奪門功例不得
世傳上以鏜捕反者予之傳子至孫應爵正德中總
督團營四傳至曾孫世忠萬歷中鎮守湖廣總督漕
運凡二十年又三傳至孫維藩甲申三月被殺
孟周朔州人成化己酉舉人授閿鄉知縣時有疑獄閉
閣思過會蛛沿纓上命緝朱英果獲陞衢州府同知
鄭本公朔州人正德九年進士歷御史武宗末請慎選
宗室親賢者正位東宮繫天下望不報世宗初乾清
工竣進疏以規上嘉納之踰月欲加興獻帝皇號力
言不可嘉靖元年出按遼東劾罷副總兵張銘都指
揮周輔還朝論救給事中劉最被切責二年十月時
享太廟極言遣代非宜報聞三年三月將考興獻帝
且立廟禁中本公偕同官力爭謂在潛邸日則為孝
宗之姪興獻王之子臨御日則為孝宗之子興獻帝
之姪可兩言决也至立廟大内實為不經夫享太廟
文曰嗣皇帝獻帝之廟又當何稱奪俸三月六日席
書為禮部尚書召張璁桂萼入京本公偕同官四十
四人連章言萼首為亂階璁再肆欺罔黃綰如鷹犬
張喙旁噬黃宗明如奴隸攘臂横行方獻夫居中内
應以成夾攻之勢席春隂行間諜以收漁人之功卒
之尚書之命由中而下行取之旨已罷再頒大臣因
此被逐言官由之得罪雖往日瑾彬之奸流禍不若
是酷也不納已偕廷臣伏闕哭諫繋獄廷杖還職時
諸御史中本公言最切中尋還通政參議九年不調
轉大理寺丞稍遷南京太僕少卿歸二十年言官邢
如默賈凖會薦詔許召用不赴卒
孫日嚴字敬倩朔州人七歲失怙事母唐以孝聞舉萬
歷甲午鄉試令偃師守霸州所至有清白名己未大
計以勁直失監司意左遷榆關别駕時軍興旁午日
嚴主餉事以勞瘁卒於官
畢清威遠衛人嘉靖中選貢任浙江慈谿主簿勦倭寇
歿於陣贈太僕寺丞廕一子入監讀書子孫永免二
丁仍於地方立祠祭祀
李瑾右玉人勇而多謀嘉靖中為中路參將敵人犯西
路馳兵往救或以非汛地阻之瑾曰比肩事主何分
彼此既至奮勇力戰殺獲無算後以總兵鎮大同操
行清潔士卒中有得首功者親為露布上其事或戰
死設壇親祭之傷者亦親傅藥而於追殺失期及烽
堠失警者則用法不少貸以故廢將朱振得隂搆其
間叛卒王福勝等遂於夜半聚衆焚總兵府瑾聞變
持弓矢登門射之至天明矢盡知不免因解胄投地
曰我大將詎可死賊手遂仗刀自殺振後為總督劉
源清所誅福勝等亦皆伏辜
麻禄大同右衛人嘉靖中為大同參將從鎮帥劉漢襲
板升大獲俺答圍右衛與副將尚表固守乘間擊斬
其部長寇為退舍辛愛東犯以宣府副總兵入衛與
子遊擊錦並有却敵功
李桂右玉人性忠義好讀書能通曉古今用兵得失嘉
靖中充遊擊將軍敵兵入桂率所部戰八角口豆兒
梁諸處自辰至酉援不至桂慰勞再三勉以忠義咸
感激奮起轉戰至窰兒上力竭為敵所殺事聞贈都
督僉事立祠祀之
李柱大同右衛人為山西參將嘉靖三十二年從總兵
李淶戰死於大蟲嶺贈都督僉事諡毅勇廕子世指
揮僉事
劉漢平魯衛人嘉靖三十九年春總兵大同右衛邊外
由土城舊城而北經二黑河一灰河歴三里餘其地
曰豐州崇山環合水草豐美大同人趙全以妖術謀
不軌事覺懼誅與其黨李自馨劉四兒丘富趙龍吕
老十猛谷王馬西川周元張彦文等投俺答割豐州
一區處之為城郭宮室開良田數千頃接東勝川因
升板築垣號曰板升板升者華言城也全等勾引入
寇所擄掠華人及叛出者俱聚板升教之製鈎竿攻
城具時俺答引衆西掠閱二年留千騎守老弱夏涉
大青山口外避暑惟全等不徙漢與廵撫李文進密
謀部分參將王盂夏麻禄等五十三人率銳卒三千
人馳進漢與趙岢以重兵分三哨營於玉林川隘為
後繼盂夏等贏糧疾驅昧爽鼓噪奮斬八十餘人生
擒七十二人焚其宮室餘衆奔匿趙全匿墩上幾獲
之俄而戎騎大至我兵引退且前且却分哨迭還與
大兵合凡五日捷聞上大悦亟加陞賞有差
李梅平魯人世襲指揮同知中武舉累官陜西延綏參
將以古兵法部勒軍士遇敵雙山堡謂其下曰是殆
將南牧我以孤軍與之格亦所以報國也挺刀入敵
陣下咸感激大呼乘之梅身集矢如蝟中十餘鎗以
死事聞贈後府左都督賜祭葬予子世襲指揮僉事
麻錦禄長子少從父行陣有戰功累官千總協守大同
右衛千戶魏昂亡入沙漠引寇挾取妻子錦伏甲擒
之俺答圍城數突圍城卒完尋以罪奪官當事謂錦
父子兄弟並敢戰曲法貸之屡遷宣府遊擊將軍以
勤王功進秩一等遷大同參將隆慶初進副總兵從
趙岢出塞敗寇兵與弟貴並有保境功俺答納欵招
塞外人歸者甚衆萬歷五年擢山西總兵官尋改鎮
宣府子承勛遼東副總兵都督僉事南京後府僉事
麻富右衛人禄次子年方弱冠從父臨戎深入寇圍力
戰死
麻貴禄子由舍人積功至都指揮僉事充宣府遊擊將
軍隆慶中遷大同新平堡參將寇大入山隂懷仁應
州與兄副將錦拒戰有功受賞萬歷初再遷大同副
總兵十年冬以都督僉事充寧夏總兵官尋徙鎮大
同頻以安邊勞蒙賜賚十九年閱視少卿曾乾亨劾
之謫戍邊明年寧夏哱拜反廷議貴健將知兵且多
畜家丁起戍中為副將總兵討賊屡政城不克五月
哱拜以套部五百騎圍平魯堡選精卒三百間道馳
却之還攻城率遊兵主策應哱拜至北門出戰將往
勾套貴逐入城不敢復出俄蕭如薰將諸道援兵以
貴為副而李如松軍亦至攻益急套部宰僧從花馬
池西沙湃入貴迎擊挫之於石溝着力兔復大入如
松迎戰張亮堡自卯迄已敵銳甚會貴兵至夾擊逐
北至賀蘭山獲首級百二十餘持示賊賊亦恟懼無
何城破賊盡平貴以功增秩予廕擢總兵官鎮守延
綏二十二年七月卜失兔深入定邊營張春井貴乘
虚搗其帳於套中斬首二百五十有竒還自寧塞復
還其零騎會寇轉掠至下馬關寧夏總兵蕭如薰不
能禦總督葉夢熊急檄貴赴援督副將蕭如蘭等連
戰曬馬臺薛家窪斬首二百三十有竒獲畜産萬五
千上為告廟宣捷進署都督同知予世廕明年勒兵
萬五千人遊擊閻逄時等出紅山為中軍參將師以
律等出高家堡神水孤山為左軍參將孫朝梁等出
定邊安邊平山為右軍而自以大軍當一面銜枚疾
趨踰塞六十里寇莫知所防大潰俘斬四百有竒獲
馬駝牛羊千五百再進秩予廕尋以病歸二十五年
日本封事敗起備倭總兵官加提督盡統南北諸軍
貴馳至朝鮮王京倭乘勢來逼别遣副將解生守稷
山頗有斬獲倭將行長清正退會經略邢玠經理楊
鎬至分兵三協貴與鎬督左右協兵專攻清正清正
退保島山進圍其城明年正月二日行長來援九將
潰責貴以功贖貴復居東當清正數戰有功十一月
清正遁貴遂入島山西浦諸路俘斬三千二百有竒
明年三月旋師進右都督予世廕三十八年鎮遼東
泰寧炒花子色特入犯伏兵敗之追北至白雲山斬
馘三百四十有竒色特復糾諸部合犯清河皆潰遂
求欵邊境獲寧明年插漢虎墩兔以三萬騎入掠穆
家堡禦之敗去夏貴引病乞罷詔乘傳歸貴果毅驍
捷善用兵東征西討並著功伐先後承欽賜者七錫
世廕者六稱一時良將焉
麻承恩承詔承訓胥貴從子也承恩都督同知宣府延
綏大同總兵官更歷諸鎮以勇力聞後援遼退避納
馬八百匹免罪承詔寧夏參將從平哱拜有功承訓
薊鎮副總兵麻氏多將才人以方鐡嶺李氏曰東李
西麻
蔚宙朔州人萬歷中任韓城縣縣丞性明敏縣多山田
數十人占業者率注一人名下當輸將時皆觀望不
肯前宙詳為區分父子兄弟各異籍完欠不以相逮
法立皆知急公不數月政聲大起後擢王府紀善
朱櫻平魯人萬歷三十七年歲貢任陜西咸陽縣縣丞
遼東左衛經歷城䧟死之崇祀鄉賢
霍鍈字中明馬邑縣人教諭朝重子萬歷丙辰進士授
任邱縣知縣擢監察御史出按甘肅奉勅兼督學政
大閱比復命叙功不及厰臣又為楊左諸賢抗疏申
雪與逆璫忠賢忤矯旨削秩歸崇禎初起補原官仍
督直隸學政有疏請正人心端士習凡七欵遷順天
府府丞晉通政使司通政使時懷宗綜覈名實鍈方
以廉敏結主知遽以積勞卒先是在台中時嘗題豁
本邑荒糧千餘石又以雲中歲飢請發帑金三萬兩
賑濟著有虞邱案牘兩河憲檄蘭臺督學奏議兩河
畿輔造士錄校士氣先錄並文集年譜諸書藏於家
麻承宗右玉人貴從子為遼東副總兵天啓初西平破
戰死沙嶺
周繼謨右衛貢生任遼東自在州知州死難
錢萬選右玉人崇禎初武進士累官都督僉事鎮守固
原文雅有古儒將風能不動聲色定大變時餉詘不
至有黠者謀劫衆掠州庫並諸富室萬選密伺之知
已帳前卒亦預其間夜坐密室中秉兩燭親兵左右
列遽呼卒至厲聲問之卒愕然吐實因悉得首謀者
名姓次早胥笞殺之亂得不起主餉者懼累己以縱
軍誣之禠其職中外惋惜
郭之麟威遠衛人崇禎問選貢授真寧縣知縣撫士民
薄賦税以循績著時闖賊猖獗團練鄉勇教以陣法
又設守禦具賊來擐甲登陴與吏民日夜守卒保孤
城後攝咸陽篆遷九江府監紀同知遇變以身殉子
傳芳亦以選貢累官達州知州
柳毓榮字含金朔州人父病侍湯藥衣不解帶者三年
人稱柳孝子生平仗義扶危崇禎間任朔州衛掌印
指揮甲申闖寇犯州境毓榮與城守事捍禦甚力城
破被執罵不絶口賊大怒以刀斷其舌然後殺之嘆
其忠烈不去口
殷體信字明宇朔州人崇禎間任固原總兵驍勇起偏
禆闖賊入關中郡邑多陥誓死綏以酬主知賊至督
將士苦戰歿於陣關隴間言戰將者以體信為第一
張名世字經字馬邑人以拔貢選授棗強丞遷知白水
尋擢府同知為督帥經略洪承疇所器重與諸督撫
爭題薦請為監紀參軍陞薊州兵偹道道大兵壓境
左右請出走名世曰吾以身許國義當與城存亡乃
率衆固守城䧟力戰歿於亂軍中季子啓元死之伯
子體元仲子調元獲其屍以歸
史朝顯朔州人世襲副千戶闖逆䧟城脅之從顯大罵
不屈死一門遇害惟十二歲幼子成得免
國朝任浙江寧台總兵贈三代榮禄大夫
國朝
麻振揚右衛人麻氏顯於明所謂東李西麻者也振揚
遊擊崑之子有智略順治元年以參將随豫王征
勦潼關歷懷慶甘肅寧波象山副總兵胥有功績後
擢江南京口右路總兵軍民安之以老乞歸廕二子
振揚遇族黨有恩誼家居數載卒
霍之琯字玉官號蒼璧馬邑縣人以歲試首卷膺貢考
授通判益下帷雒誦不輟甲午舉於鄉戊戌中式己
亥成二甲進士授柳州府推官撫士民馭猺獞寬嚴
得體祖母服闋以缺裁改授范縣知縣拊循有方蠲
俸及槖中衣餙倡士民築城不兩月功成時康熙甲
乙間也范人祠之擢中書科中書舍人請假歸歸仍
蠲二百金為馬邑甃東城焉
史成字薦章朔州人幼卓犖有大志聞人談郭汾陽狄
武襄事輙慨然太息噶爾丹搆亂謁大同康總鎮願
從行間立尺寸功康竒之令隸麾下補中營把搃以
遊擊遷辰州副將剿紅苖突入大小天星等寨自辰
至未生擒八人馘斬四百九十三人以竒功遷浙江
寧台總兵
賜蟒衣一襲大盜陳君元踞巢授將士方略俾相機進勦
君元授首俘其黨吳周瞿老四王林三等置之法海
盜以平浙人至今頼之
寧武府
漢
班壹其先與楚同姓令尹子文之後也秦滅楚遷晉代
之間因以班為氏始皇末班壹避地於楼煩致馬牛
羊數千羣值漢初定與民無禁當孝惠高后時以財
雄邊出入弋臘旌旗鼔吹年百餘歲以壽終故北方
多以壹為字者
班孺壹子為任俠州郡歌之孺生長官至上谷守長生
回以茂才為長子令
班况回子舉孝廉為郎積功勞至上河農都尉大司農
奏課連最入為左曹越騎校尉成帝初女為偼伃致
仕就第資累千金徙昌陵昌陵後罷大臣名家皆占
數於長安况生三子伯斿穉
北魏
賀拔尒頭出隂山驍勇絶倫以良家鎮武川因家焉獻
武時以功賜爵龍城縣男為武川鎮軍主卒
賀拔度拔神武尖山人尒頭之子也性果毅襲爵為武
川鎮軍主正光末沃野人破六韓拔陵反懷朔鎮將
楊鈞聞度拔名召補統軍配以一旅賊偽署王衛可
瓌徒黨尤盛攻沒武川又䧟懷朔度拔父子並為賊
所虜乃與宇文肱合謀率州里豪傑珍念賢乙弗庫
根尉遲檀等招義勇襲殺可瓌朝廷嘉之未及封賞
度拔與鐡勒戰沒孝昌中追贈肆州刺史
賀拔允度拔子便弓馬有膽略度拔沒允兄弟皆奔恒
州刺史廣陽王深深敗歸尒朱榮榮素聞其名待之
甚厚建義初封壽陽縣侯永安中進爵公長廣王除
開府儀同三司封燕郡王兼侍中使蠕蠕還至晉陽
屬齊神武出山東允早自結托神武以其北土之望
尤親禮之遂與允出信都中興初轉司徒領尚書令
入洛進爵王轉太尉加侍中孝武以允弟岳據關中
有重兵深相委托潛使來往及岳没又委岳兄勝心
腹之寄神武重舊猶全護焉天平元年獵或告允引
弓擬神武乃餓殺之年四十八神武親臨哭贈太保
允三子世文世樂難陁興和末齊神武並召與諸子
同學武定中敕居定州賜田宅
賀拔勝字破胡度拔次子少有志操善左右馳射北邊
莫不推其膽略衛可瓌圍懷朔勝時亦為軍主從度
拔鎮守既被圍經年而外援不至勝慷慨白鎮將楊
鈞請告急於大軍乃募勇敢少年得十餘騎夜潰圍
出賊追及之勝曰我賀拔破胡也賊不敢逼至朔州
見臨淮王彧詞義懇至彧許出師還復攻圍而入賊
追之射殺數人至城下大呼曰賀拔破胡與官軍至
矣城中納之鈞復遣勝出覘武川武川已䧟勝馳還
懷朔亦潰父子遂為賊所虜尋而襲殺可瓌衆令勝
馳告朔州未反而度拔卒刺史費穆竒勝才略厚禮
留之委以兵事時廣陽王深在五原召為軍主以功
拜統軍又隸僕射元纂鎮恒州會朔州流人南下恒
州城人應之勝與兄允弟岳相失勝南投肆州允岳
投尒朱榮榮攻䧟肆州得勝大悦曰吾得卿兄弟天
下不足定勝兄弟三人遂事榮時杜洛周據幽定葛
榮據冀瀛榮曰井陘險要我之東門欲屈君鎮之如
何勝曰是所願也榮乃表勝鎮井陘榮入洛封易陽
縣伯後與元天穆北征葛榮大破之洛周餘燼韓楼
據薊城復以勝為大都督鎮中山楼讋勝威名不敢
南寇元顥入洛榮徵勝使與尒朱兆自硤石度大破
顥軍擒其子冠受遂前驅入洛進爵真定縣公及榮
死田怡等議攻宫殿門勝止之曰吾衆旅不多何輕
爾怡乃止随世隆至河橋遂勒所部還莊帝大悦仲
遠逼東都假驃騎大將軍東征都督率騎一千會鄭
先護討之先護置之營外人馬未得息俄而仲遠兵
至戰不利乃降節閔帝拜右衛將軍後從尒朱度律
拒齊神武度律與兆不平勝與斛斯椿詣兆營和之
反為兆所執兆數之曰爾殺可瓌罪一也天柱薨後
不與世隆等俱來而東征仲遠罪二也我欲殺爾久
矣勝曰可瓌作逆勝父子誅之其功不小反以為罪
天柱被戮以君誅臣勝寧負王不負朝廷今日生死
在王但去賊密邇内構嫌隙自古迄今未有不破亡
者勝不憚死恐王失策兆乃捨之韓陵之役兆率鐡
騎陥陣出齊神武後度律懼兆陵已勒兵不進勝以
其擕貳遂以麾下降齊神武兆軍遂大敗太昌初為
領軍將軍尋除侍中孝武帝將圖齊神武拜都督荆
州刺史驃騎大將軍開府儀同三司南道大行臺尚
書左僕射勝多所克捷沔北盪為邱墟梁武帝敇其
子雍州刺史續曰賀拔勝北間驍將爾宜慎之勿與
爭鋒續遂城守不敢出尋進位尚書令進爵琅琊郡
公孝武帝詔引兵赴洛至廣州而帝已入關勝還軍
南陽令府長史元穎行州事自率所部將西赴關中
進至浙陽授太保錄尚書事聞齊神武已平潼關乃
還荆州州人鄧誕執元穎齊神武遣行臺侯景大都
督高敖曹赴之勝敗中流矢奔梁在南三年梁武帝
遇之甚厚勝求還梁武帝親餞于南苑勝自是執弓
矢見鳥獸南向者皆不射之既至長安詣闕謝罪魏
帝握勝手歔欷久之曰初平西徙永嘉南渡漢晉皆
爾事乃關天非公之咎也授太師從周文帝擒竇泰
于小關攻弘農下河北擒郡守孫晏破東魏軍于沙
苑追至河上與李弼别攻河東略定汾絳河橋之役
勝大破東魏軍收其降卒而還及齊神武攻玉壁勝
以前軍大都督從周文見齊神武旗鼔識之募敢勇
三千人配勝以犯其軍勝適與神武遇連叱而字之
曰賀六渾賀拔破胡必殺汝也持矟追神武數里刃
垂及之神武汗流氣殆盡會勝馬為流矢所中死副
騎至神武已逸去勝歎曰今日吾不執弓矢天也是
歲勝諸子在東者皆為神武所害勝憤恨大統十年
卒臨終手書與周文曰勝萬里杖策歸身闕廷冀望
與公掃除逋寇不幸殞斃微志不申若死而冇知猶
望□飛賊庭以報恩遇爾周文覧書流涕久之勝尤
工武藝走馬射飛鳥十中五六周文每云諸將對敵
神色皆動唯賀拔臨陣如平常真大勇也自居重任
始愛墳籍招文儒討論性又通率重義輕財卒後唯
有随身兵仗及書千卷而已初勝至關中自以年位
素重見周文不拜後從宴昆明池時有雙鳬遊池中
周文授弓矢于勝曰不見公射久矣請以為歡勝射
之一發俱中因拜曰使勝得奉神武以討不庭皆如
此也周文悦恩禮日重勝亦盡誠推奉焉贈太宰錄
尚書事諡曰貞獻明帝二年配饗文帝廟廷無子以
弟岳子仲華嗣位開府儀同三司襲爵琅琊公大象
末位江陵總管
賀拔岳字阿斗泥度拔第三子少有大志愛施好士初
為太學生及長能左右馳射驍果絶人不讀兵書而
暗與之合與父兄赴援懷朔賊衛可瓌在城西三百
餘步岳乘城射中瓌臂賊大駭為廣陽王深帳内軍
主與兄勝俱鎮恒州州䧟投尒朱榮為都督計事多
與榮合榮嘗問計岳曰將軍士馬精強位望隆重若
舉義旗伐畔匡救何往不克榮曰此真大丈夫之論
也榮赴洛配甲卒二千為先驅至河隂榮欲稱尊號
岳從容致諫榮尋亦自悟以定策功賜爵樊城鄉男
從破葛榮平元顥累遷左光禄大夫武衛將軍時万
俟醜奴僭號榮以尒朱天光為使持節大都督雍州
刺史岳為左廂大都督以侯莫陳悦為右廂大都督
並為天光之副以討之赤水蜀賊兵斷路天光衆不
滿二千軍次潼關天光有難色岳進破之於渭北軍
容大振時醜奴圍岐州遣其大行臺尉遲菩薩僕射
万俟行醜同向武功南度渭水攻柵天光遣岳率千
騎赴援菩薩已克柵率步騎二萬至渭北岳以輕騎
數十與菩薩隔水交言岳稱揚國威菩薩自驕令省
事傳語應答不遜岳怒舉弓射之應弦而倒時逼暮
還岳於渭南傍水分精兵數十為一處随地形勢置
之明日將百餘騎隔水與賊相見且並東行岳漸前
進騎随岳而集賊不測其多少行二十許里至水淺
可濟處便馳馬東出賊謂岳走乃棄步兵南渡渭水
輕騎追岳岳東行十餘里依横岡設伏兵以待身先
士卒急擊之賊退走岳號令所部賊下馬者皆不聽
殺賊悉投馬俄虜三千人馬亦無遺遂擒菩薩仍渡
渭北降步卒萬餘醜奴棄岐州北走安定天光方自
雍至與岳合勢宣言今氣候已熱待秋凉更圖進取
醜奴以為實分遣諸軍散營農於岐州北百里網川
使偽太尉侯伏侯元進據險立柵岳知其勢分密與
天光嚴備昧旦攻圍元進柵拔之擒元進諸柵悉降
輕騎追醜奴及于平凉之長阬一戰擒之又執蕭寳
夤於高平城以歸賊行臺万俟道洛退保牽屯岳攻
之道洛敗入隴投略陽賊帥王慶雲岳與天光度隴
至慶雲所居永洛城賊頻出城拒戰並就擒餘悉阬
之三秦河渭瓜凉鄯州咸來歸欵賊帥夏州人宿勤
明逹降復叛又討擒之天光雖為元帥而岳功效居
多進封樊城縣伯尋詔都督涇州刺史進爵公天光
入洛使岳行雍州事普泰初除都督岐州刺史進清
水郡公尋加侍中給後部鼓吹進位開府儀同三司
兼尚書左僕射隴右行臺仍停高平討平隴中餘賊
二年加都督雍州刺史天光將拒齊神武岳曰莫若
且鎮關中以固根本天光不從果敗岳下隴擒天光
弟顯壽以應齊神武孝武初加關中大行臺永熙二
年孝武密令岳圖齊神武刺心血持以寄岳岳懼自
詣北境安置邊防率衆趨平凉西界布營數十里費
也頭万俟受洛干鐡勒斛律沙門解拔彌俄突紇豆
陵伊利等皆欵附秦南秦河渭四州刺史又受節度
唯靈州刺史曹泥通使齊神武神武遣左丞翟嵩至
關中問岳及侯莫陳悦三年岳召悦會高平將討曹
泥令悦前驅悦誘岳入營被害於幕中朝野莫不痛
惜之贈侍中太傅錄尚書事都督關中二十州諸軍
事大將軍雍州刺史諡曰武壮翟嵩復命神武下牀
鳴其頰曰除吾病者卿也何日忘之後岳部下以王
禮葬岳於雍州北石安原子緯嗣拜開府儀同三司
周保定中進爵霍國公尚周文帝女
侯深神武尖山人機警有膽略孝明末随杜洛周後與
妻兄念賢歸尒朱榮為中軍副都督莊帝封厭次縣
子從討葛榮於㵚口戰功尤多除燕州刺史時葛榮
别帥韓楼郝長等屯據薊城榮令深討楼配衆甚少
或疑之榮曰深臨機設變是其所長若總大衆未必
能用止給騎七百深遂廣張軍聲率數百騎深入楼
境去薊百餘里遇賊帥陳周馬步萬餘人大破之虜
卒五千餘還其馬杖縱令入城左右皆諫深曰我兵
少不可力戰事須為計以離隙之深度其已至遂率
騎夜進昧旦叩城門韓楼果疑降卒為内應遂遁走
追擒之賜爵為侯尋為平州刺史鎮范陽尒朱榮死
太守盧文偉拒之深勒兵南向進至中山敗行臺僕
射魏蘭根元曄授儀同三司定州刺史左軍大都督
漁陽郡公節閔帝加開府永熙初除齊州刺史孝武
入關城人劉桃符等潛引汝陽王暹入據西城深出
奔會承制以深行青州事深襲高陽郡克之親率輕
騎夜趣青州城人執刺史東萊王貴平出降及樊子
鵠平以封延之為青州刺史深遂奔梁為賣漿者
所殺
念賢字盖盧金城枹罕人父求就以大家子戌武川鎮
仍家焉賢美容質頗涉經史少遭父憂居喪有孝稱
後以破衛可瓌功除别將又以軍功封屯留縣伯從
尒朱榮入洛兼尚書右僕射東道行臺進爵平恩縣
公永熙中孝武以賢為中軍北向大都督進爵安定
郡公加侍中開府儀同三司大統初拜太尉為秦州
刺史加太傅給後部鼓吹三年轉太師都督河州刺
史大將軍久之還朝兼錄尚書事後與廣陵王欣扶
風王季等同為正直侍中時行殿初成未有題目帝
詔近侍各名之莫允帝心賢乃以圓極對帝笑曰正
與朕意同河橋之役賢不力戰名頗減五年除都督
秦州刺史薨於州諡曰昭定賢於諸公皆為父黨自
周文以下咸拜敬之子華性和厚有長者風官至開
府儀同三司合州刺史
北周
宇文仲肱從父兄卒於代保定初追贈太傅柱國大將
軍大司徒封虞國公子興嗣
宇文連幼而謹厚臨敵果毅随父肱遇定州軍於唐河
俱戰殁保定初追贈太傅柱國大將軍大司徒襲把
國公諡烈以章武公導子亮嗣
宇文什肥顥子事母孝文帝入關不能離母遂留晉陽
為齊神武所害保定初追贈大將軍小冢宰襲邵國
公諡景子胄嗣
宇文胄什肥子少孤有幹略齊以其幼下蠶室天和中
歸襲邵國公隋文帝輔政胄為榮州刺史舉兵應尉
遲迥為楊素所殺國除北史贊當隋氏之起假天
威而服海内胄以葭莩之親據一州而叶義舉可謂
忠而能勇功業不遂悲夫
宇文導字菩薩顥次子少雄豪遷居晉陽與文帝随賀
拔岳入關常從征伐進斬侯莫陳悦於牽屯山封饒
陽縣伯魏文帝東征留為華州刺史趙青雀于伏德
慕容思慶作亂導擒伏德斬思慶進章武邵公加侍
中文帝東征為大都督行華州刺史甚得守扞之方
及西魏軍不利東魏追至稠桑知關中有備乃退代
獨孤信為秦州刺史大都督十五州諸軍事文帝討
齊文宣又徵拜大將軍大都督二十三州諸軍事屯
咸陽軍還乃旋舊鎮導性寬明善撫御文帝每出征
導恒居守深為吏人所附朝廷重之卒於上邽贈尚
書令諡曰孝朝議以導撫和西戎威恩顯著欲令世
鎮隴右以彰厥德乃葬上邽城西無疆原華戎會葬
者萬餘人悲號振野皆曰我君捨我乎負土成墳高
五十餘尺周八十餘步為官司所止然後泣辭而去
天和五年贈太師柱國公五子廣亮翼椿衆
宇文護字薩保顥少子幼方正有志度特為祖肱所愛
文帝入關以年小不從普泰初始自晉陽至平凉時
年十七文帝諸子並幼遂委以家務内外無不嚴肅
文帝歎以為類已初為都督封水池縣伯大統十三
年進封中山公十五年遷大將軍拜司空文帝西廵
至牽屯山遇疾召護至涇州曰吾形容若此必不濟
諸子幼天下事以屬汝護涕泣奉命行至雲陽秘喪
至長安綱紀内外撫循文武衆心乃定尋拜柱國諷
魏以禪代事孝閔初拜大司馬封晉國公邑萬戶又
拜大冢宰尋幽孝閔迎明帝立之二年拜太師賜路
車冕服封子至為崇業郡公又拜雍州牧賜金石之
樂武成元年護上表歸政許之軍國大事尚委於護
又有膳部下大夫李安之謀護立武帝百官總已以
聽左右十二軍總屬相府凡徵發非護書不行護第
屯兵禁衛盛於宮闕事無巨細皆先斷後聞保定元
年為都督中外軍令五府總於天官詔同州晉國第
立德皇帝别廟使護祭焉三年詔自今詔誥及百司
文書並不得稱公名以彰殊禮先是護母閻與皇第
四姑及諸戚屬並沒齊皆被幽縶護每遣間使尋求
莫知音息至是並許還朝且請和好四年皇姑先至
齊主以護權重乃留其母以為後圖後母至舉朝慶
悦大赦天下每四時伏臘武帝率諸親戚行家人禮
稱觴上壽榮貴之極振古未聞天和二年護母卒賜
軒懸之樂六佾之舞七年三月十八日帝以玉珽擊
之踣地衛王直出斬之收護子柱國譚國公會大將
軍莒國公至崇業公静正平公乾嘉及乾基乾光乾
蔚乾祖乾威等并其黨時護世子訓為蒲州刺史夜遣
柱國越公盛乘傳鎮蒲州徵訓及昌城公澡同誅三
年詔復先封諡曰蕩
宇文洛生字任俠好施愛士北州賢俊皆與之遊而才
能多出其下及葛榮破鮮于修禮以為漁陽王仍領
父肱餘衆時人皆呼為洛生王洛生善撫將士是以
克獲常冠諸軍為爾朱榮所害保定初追贈大將軍
封莒國公諡莊子菩薩為齊神武所害保定初追贈
大將軍小宗伯襲爵諡穆以晉公護子至嗣
宇文測字澄鏡文帝族子高祖中山曾祖豆頽祖騏驎
父永仕魏並顯達測性沈密少篤學位司徒右長史
尚宣武女陽平公主拜駙馬都尉孝武疑齊神武詔
測詣周文密為之備還封廣川縣伯西遷進爵為公
周文為丞相以測為右長史委以軍國歷位侍中開
府儀同三司行汾州事政在簡惠頗得人和地接東
魏數相抄竊有獲其為寇者測皆命解縛引與相見
如客禮設宴放還東魏人大慙兩界遂通慶弔時論
方之羊叔子或有告測者周文怒曰測為我安邊何
為問骨肉命斬之仍許測便宜從事轉行綏州事河
冰合突厥每來寇常預遣居人入城堡以避測至皆
令安堵於要路數百處多積柴仍遠斥堠知其動静
突厥果來積柴處一時縱火突厥謂大軍至懼而遁
走自是不敢復至因請置戍兵以備之卒於太子少
保文帝親臨慟焉令水池公監護喪事諡曰靖測性
仁恕好施與在洛陽日曾被盗竊州縣擒盗測恐坐
以死不認所失物遇赦免盗感恩請為測左右測從
孝武西遷事極狼狽盗亦從入關無異志子該嗣位
除州刺史測弟深
宇文深字奴于測弟性鯁正有器局年數歲便累石為
營布置行伍皆有軍陣之勢父永見之曰後必為名
將孝武西遷事起倉卒深時為子都督領宿衛兵撫
循所部並得入關以功賜爵長樂縣伯大統中累轉
尚書直事郎中齊神武屯蒲坂遣其將竇泰趨潼關
高敖曹圍洛州周文將襲泰諸將難之問策於深深
曰竇氏高歡驍將仗以禦侮今大軍就蒲坂歡守竇
援内外受敵取敗道也不如選輕銳潛出小關竇性
急來戰高歡持重未即救之竇可擒也迴師禦歡可
以制勝文帝喜曰是吾心也軍遂行果獲泰神武亦
退深又說帝取弘農克之謂深曰君即吾家陳平也
神武率大衆至沙苑深獨賀文帝問故曰歡撫河北
甚得衆心懸師渡河非衆所欲耻失竇氏復諫而來
所謂忿兵一戰可擒也尋大破齊軍果如所策進爵
為侯六官建拜小吏部下大夫遷中大夫武成元年
遷豳州刺史改封安化縣公保定初除京兆尹入為
司會中大夫深少喪父事兄甚謹性多竒譎好讀兵
書居近侍每進籌策及在選曹頗有時譽從弟神舉
神慶幼孤深撫訓之義均同氣卒於位諡曰成康子
孝伯
宇文神舉文帝族子高祖普陵曾祖求男仕魏並顯達
祖金殿兖州刺史安喜縣侯父顯和少襲爵性矜嚴
頗涉經史膂力絶人能左右馳射孝武在藩早蒙眷
遇時屬多難嘗問計具陳宜杜門晦迹相時而動帝
深納焉及即位拜閣内都督封城陽縣公恩遇甚厚
所居隘陋撤殿省賜為寝室其見重如此齊神武專
政帝不自安顯和請擇善而從遂定入關策以母老
令預為計對曰忠孝不並臣不密則失身安敢預為
私計帝愴然曰卿我之王陵也遷大都督改封長廣
縣公從入關至溱水周文素聞其善射俄水旁有小
鳥顯和射中之周文笑曰我知卿工矣進位車騎大
將軍儀同三司散騎常侍卒建德三年追贈驃騎大
將軍開府儀同三司神舉早孤有夙成之量及長神
情倜儻志略英贍明帝初起家中侍上士帝留意翰
林而神舉雅好篇什游幸恒從襲爵長廣縣公天和
元年累遷右宫伯中大夫進爵清河郡公建德三年
自京兆尹出為熊州刺史齊人憚其威名尋改并州
州即齊氏别都多有姦猾神舉示以威恩遠近悦服
改封武德郡公進柱國大將軍又改封東平郡公宣
政元年轉司武上大夫討平盧昌期于范陽齊黃門
侍郎盧思道亦在反中將解衣伏法神舉釋而禮之
即令草露布稽胡反寇西河與越王盛討之突厥赴
救以竒兵擊走稽胡欵服授并州總管武帝時神舉
處心腹之任王軌宇文孝伯等屡言太子之短神舉
亦頗預焉宣帝即位懼及禍懷不自安初定范陽後
威聲甚振帝忌其名兼以宿憾使人齎酖酒賜之薨
於馬邑時年四十八神舉美風儀善辭令博涉經史
尤工騎射臨戎對寇勇而有謀莅職當官每著聲績
兼好施愛士以雄豪自居故得任兼文武聲彰外内
子同嗣位至儀同大將軍
宇文慶字神慶神舉弟沈深有器局少以聰敏見知受
業東觀頗涉經史既而曰書足記姓名而已安能久
事筆硯為腐儒業乎文州賊亂慶從征以功授都督
衛王直鎮山南引為左右慶善射有膽氣好格猛獸
直壮之遷車騎大將軍儀同三司預誅宇文護進授
驃騎大將軍加開府從攻河隂先登攀堞與賊短兵
接中石乃墜絶而後蘇帝勞之曰卿勇可以賈人也
復從拔晉州齊兵大至慶與齊王憲卒與賊窘憲挺
身而遁慶退據汾橋賊爭進慶射之所中人馬必倒
賊乃稍却拔高壁尅并州下信都禽高湝功並居最
進大將軍封汝南郡公尋以行軍總管擊延安胡平
之歷延寧二州總管隋文為丞相以行軍總管征江
表以勞進上大將軍帝與慶有舊甚見親待令督丞
相軍事委以心腹尋加柱國開皇初拜左武衛將軍
進上柱國數年除涼州總管歲餘徵還加以優禮卒
於家子静亂尚隋文女廣平公主位儀同安德縣公
熊州刺史先慶卒静亂子協位右翊衛將軍宇文化
及之亂遇害
宇文蚪字樂仁代武川人驍悍有膽略累著戰功封南
安侯行臺獨孤信引為帳内都督随奔梁大統三年
歸闕進爵公擒竇泰復弘農及沙苑河橋之戰皆有
功又從信討梁屳定破之累遷南秦州刺史驃騎大
將軍開府儀同三司蚪每經行陣必身先士卒戰無
不克後除金州刺史大將軍卒
寇洛上谷昌平人父延壽魏和平中以良家子鎮武川
因家焉洛性明辨不拘小節賀拔岳西征從入關以
功封安鄉縣子岳為大行臺以洛為右都督侯莫陳
悦既害岳洛素為衆信乃收集將士志在復讐至原
州推洛為盟主周文至以洛為都督從討侯莫陳悦
平之拜涇州刺史大統初詔加開府進爵京兆郡公
封洛母宋為襄城郡君四年鎮東雍州五年卒於鎮
贈太尉尚書令諡曰武子和嗣明帝二年詔洛配享
文帝廟庭賜和姓若引氏改封松陽郡公
趙貴字元寳天水南安人祖仁以良家子鎮武川因家
焉貴少有節槩尒朱榮以為别將從討元顥有功賜
爵燕樂縣子從賀拔岳平關中累遷大都督岳為侯
莫陳悦所害貴謂其黨曰朱伯厚王修感意氣微恩
尚能蹈履名節况吾等荷國士之遇寧可自同衆人
從五十人詣悦詐降請收葬岳悦壮而許之還與寇
洛等奔平凉首議迎周文既至以貴為大都督領府
司馬悦平行秦州事預立魏文勲進爵為公為隴西
行臺討梁屳定破之從復弘農沙苑進爵中山郡公
芒山之戰貴為左軍失律坐免官尋拜柱國大將軍
賜姓乙弗氏六官建為太保大宗伯改封南陽郡公
周孝閔踐祚遷大冢宰進封楚國公邑萬戶初貴與
獨孤信等皆與文帝等夷晉公護攝政貴自以元勲
每懷怏怏為護所害
趙善字僧慶貴從祖兄少好學美容儀沉毅有遠量尒
朱天光討邢杲万俟醜奴以為長史普泰初為大行
臺尚書封山北縣伯天光敗死善請收葬神武義而
許之賀拔岳總關中迎善為長史後乃從周文魏孝
武西遷改封襄城縣伯歷尚書左右僕射進爵為公
善性温恭有器局位居端右而愈自謙退時人稱其
有公輔量大統九年從戰芒山為敵所獲卒於東魏
建德初子詢表請贈諡詔贈大將軍大都督四川諸
軍事岐州刺史諡曰敬
耿豪鉅鹿人本名令貴其先家於武川少麤獷有武藝
好以氣陵人賀拔岳西征引為帳内歸周文以武勇
見知豪亦自謂所事得主從討侯莫陳悦及迎孝武
錄前後功封平原子沙苑之戰血染甲裳盡赤周文
歎曰令貴武勇所向無前觀其甲裳足以為騐不須
更論級數也進爵為公芒山之戰豪謂所部曰大丈
夫除賊須右手拔刀左手把矟直砍直刺慎莫皺眉
畏死遂大呼獨入敵人鋒刃亂下當時咸謂豪歿俄
然奮刀而還戰數合當豪前者死傷相繼又謂左右
曰吾豈樂殺人壮士除賊不得不爾拜北雍州刺史
賜姓和稽氏進位侍中驃騎大將軍開府儀同三司
豪性悍言多不遜周文惜其驍勇每優容之豪亦自
謂意氣冠羣終無所屈年四十五卒周文痛惜之子
雄嗣位至大將軍
梁禦字善通其先安定人因官北邊遂家武川改姓紇
豆陵氏高祖俟力提從魏太武征討位揚武將軍定
陽侯禦少好學進趣詳雅長好弓馬尒朱天光西討
引為左右平關隴除益州刺史第一領人酋長封白
水縣侯從賀拔岳鎮長安岳被害翊戴周文秦隴平
欲引兵東下雍州刺史賈顯持兩端以禦為大都督
雍州刺史領前軍先行說顯出迎遂入鎮大統元年
進爵信都縣公授尚書右僕射從復弘農破沙苑加
侍中開府儀同三司進爵廣平郡公出為東雍州刺
史為政舉大綱而已人庶稱之臨卒唯以國步未康
為恨言不及家贈太尉尚書令雍州刺史諡曰武昭
子睿
山西通志卷一百二十
