山西通志卷八十三
名宦(一)
唐虞都平陽蒲坂百揆四岳九官胥涖晉境而冀州
為十二牧之首晉文公戴周作執秩以正其官悼公
時六官之長皆民譽焉掌故具在可稽也
國家百工有釐三載有考上符唐虞而凡古今之官于
晉者亦覈其行事爰綜而次之如左維兹守土臣逖
稽史傳邇察謠頌而克以掌故作政譜其裨益于吏
治匪淺尠也志名宦
統轄
魏
梁習字子虞陳郡柘人建安中以别部司馬領并州刺
史時承高幹荒亂之餘張雄䟦扈吏民多入其部落
兵衆更相扇動往往棋跱習到官誘諭招納皆禮召
其豪右稍稍薦舉使詣幕府豪右已盡乃次發諸丁
彊以為義從又因大軍出征分請以為勇力吏兵已
去稍移其家前後送鄴凡數萬口其不從命者興兵
致討斬首千數降附者萬計諸部曲服事供職同於
編戶百姓布野勤勸農桑令行禁止貢逹名士咸顯
於世魏武嘉之賜爵關内侯長老稱詠以為自所聞
識刺史未有及習者建安十八年州并屬冀州更拜
議郎西部都督從事統屬冀州總故部曲又使於上
黨取大材供鄴宫室習表置屯田都尉二人各領六
百夫於道次耕種菽粟以給人牛之費嘗因交市斬
鮮卑育延餘衆破膽不敢動二十二年令從事張景
募鮮卑射殺叛亡烏丸王魯昔自後單于入侍西北
無虞習之績也魏初復置并州習復為刺史晉申門
亭侯邑百戶政治常為天下最太和二年徵拜大司
農習在州二十餘年而居處貧窮無方面珍物明帝
异之禮賜甚厚四年卒
陳泰字元伯潁川許昌人羣子正始中以遊擊將軍為
并州刺史加振威將軍使持節護匈奴中郎將懷柔
夷民甚有威惠京邑貴人多寄寶貨因泰市奴婢泰
皆挂之於壁不發其封及徵為尚書乃悉還之終尚
書左僕射贈司空諡穆
孫禮字德逹涿郡容城人齊王時忤曹爽以并州多邊
寇繇城門校尉除并州刺史加振武將軍使持節護
匈奴中郎將爽敗入為司隸校尉凡臨七郡五州皆
有威信遷司空封大利亭侯卒諡曰景
晉
魯芝字世英扶風郡人魏時為使持節領護匈奴中郎
將振威將軍并州刺史以綏緝有方遷大鴻臚封隂
平伯晉初進侯上以芝清忠履正素無居宅使軍兵
為作屋五十間泰始九年卒謚曰貞賜塋田百畆
石鑒字林伯樂陵厭次人雅志公亮魏為并州刺史假
節護匈奴中郎將晉初封堂陽子入為司隸校尉元
康初為太尉年八十克壯慷慨若少年卒諡元
劉宣字士則并州刺史王廣言之於武帝召見嘉其占
對以為右部都尉特給赤幢曲蓋涖官清恪所部懷
之元海時為丞相
劉琨字越石中山魏昌人少得儁朗之目與范陽祖納
俱以雄豪著名封廣武侯永嘉元年為并州刺史加
振武將軍領匈奴中郎將九月末發以少擊衆冒險
而進遂逹壺口關請穀五百萬斛絹五百萬匹綿五
百萬斤許之時東嬴公騰自晉陽鎮鄴并土饑荒百
姓随騰南下餘戶不滿二萬寇賊縱横道路斷塞琨
募得千餘人轉鬭至晉陽府寺焚毁僵尸蔽地其有
存者饑羸無復人色荆棘成林豺狼滿道琨剪除荆
棘收葬枯骸造府朝建市獄寇盗互來掩襲恒以城
門為戰場百姓負楯以耕屬鞬而耨琨撫循勞來甚
得物情劉元海時在離石相去三百許里琨密遣離
間其部降者萬餘落元海甚懼遂城蒲子而居之在
官未期流人稍復雞犬之音復相接矣琨父蕃自洛
赴之人士奔迸者多歸於琨琨善於懷撫而短於控
御一日之中雖歸者數千去者亦以相繼劉粲乘虚
襲陷之琨父母並遇害琨引猗盧并力破粲猗盧留
將箕澹段繁等戍之琨志在復讐而屈於力弱泣血
尸立撫慰傷痍移居陽邑城以招集亡散愍帝初拜
大將軍都督并州諸軍事加散騎常侍假節琨累上
表謝辭甚悲壯三年遣大鴻臚趙廉持節拜司空都
督并冀幽三州諸軍事表讓司空受都督尅期與猗
盧舉兵會猗盧卒箕澹等率三萬人來歸琨復率數
百騎自平城撫納之屬石勒攻樂平箕澹大敗琨蹙
不能復守遂走飛狐後為段匹磾所害贈侍中太尉
諡曰愍琨少負志氣有縱横之才善交勝已與范陽
祖逖為友聞逖被用與親故書曰吾枕戈待旦嘗恐
祖生先吾著鞭其意氣相期如此在晉陽嘗坐圍城
中窘廹無計琨乃乘月登樓清嘯賊聞之皆悽然長
嘆中夜奏胡笳賊又流涕歔欷有懷土之切向曉復
吹之賊並棄圍而走
如綏并州治中随琨入段氏琨被留與琨子遵左長史
楊橋閉門自守琨將龍季猛廹於乏食殺橋綏降
北魏
安同遼東人太祖時為外朝大人加廣武將軍從征姚
平於柴壁姚興悉衆救平太祖乃增築重圍以拒興
同進計曰臣受遣詣絳督租見汾東有蒙坑東西三
百餘里徑路不通姚興來必從汾西乘高臨下直至
柴壁如此則寇内外勢接重圍難固不可制也宜截
汾曲為南北浮橋乘西岸築圍西圍既固賊至無所
施其智力矣從之興果視平屠滅而不能救以謀功
賜爵北新侯太宗即位詔與肥如侯賀護持節巡察
并定二州宣詔撫慰問其疾苦紏舉守宰不法同至
并州表曰竊見并州所部守宰多不奉法又刺史擅
用御府鍼工古彤為晉陽令交通財貨共為姦利請
按律治罪太宗從之於是郡國肅然同東出井陘至
鉅鹿發衆四戶一人欲治大嶺山通天門關又築塢
於宋子以鎮静郡縣護疾同得衆心使人告同築城
聚衆檻車徵還太宗以同雖專命而本在為公釋之
後除征東大將軍冀青二州刺史卒追贈高陽王諡
恭惠
于栗磾代人登國中拜冠軍將軍與寧朔將軍公孫蘭
領步騎二萬潜自太原從韓信故道開井陘路襲慕
容寳於中山既而車駕後至見道路修理大悅賜名
馬及趙魏平定太祖置酒高會謂栗磾曰卿即吾之
黥彭大賜金帛假新安公永興中關東羣盗大起西
河反叛栗磾受命征伐所向皆平即以本號留鎮平
陽轉河内鎮將築壘河上親自守焉禁防嚴密斥堠
不通宋高祖伐姚泓憚栗磾不敢前進遺書請假道
西上題曰黑矟公麾下栗磾以狀表聞太宗許之因
授黑矟將軍栗磾好持矟以自標宋兵望而異之故
有是語晉新安公遷蒲坂鎮將時弘農河内上黨三
郡賊起栗磾討平之卒贈太尉
于忠烈子栗磾曾孫也正始二年以太府卿使持節為
西道大使刺史鎮將贓罪顯著者以狀申聞守令已
下便即行決忠劾并州刺史高聰贓罪二百餘條論
以大辟還為衞尉卿河南邑中正詔忠與吏部尚書
元暉度支尚書元匡河南尹元萇等推定代方姓族
又為恒州大中正忠後兼侍中領軍尚書令擅朝政
卒諡武敬
北齊
慕容紹宗太原王恪後也饒有膽略自代攜家屬歸爾
朱榮榮入洛欲誅百官紹宗謂非長策榮不從以軍
功封索盧縣子晉侯累遷并州刺史紇豆陵步藩逼
晉陽爾朱兆擊之累為步藩所破欲於晉州徵高祖
共圖步藩紹宗諫曰今天下擾擾人懷覬覦正智士
用策之秋高晉州才雄氣猛英略蓋世譬諸蛟龍安
可借以雲雨兆怒曰我與晉州推誠相待何忽輒相
猜阻横生此言便禁止紹宗數日方釋遂割鮮卑隸
高祖高祖共討步藩滅之及高祖舉義信都兆命為
行臺率軍壺關以抗高祖韓陵敗兆撫膺謂紹宗曰
比用卿言今豈至此兆走赤谼嶺紹宗行到馬突城
見高祖追至遂攜榮妻子及兆餘衆自歸高祖仍加
恩禮軍謀兵略時參預焉元象初晉公後為晉州刺
史西道大行臺侯景叛命為東南道行臺擒梁貞陽
侯淵明於寒山又廻軍大敗侯景於渦陽别封永樂
縣子初高祖末命世宗云侯景若反以慕容紹宗當
之至是竟立功效旋攻潁川堰洧水灌城暴風起艦
飄投水卒贈太尉諡曰景惠配饗世宗廟庭
盧勇范陽人高祖時署丞相主簿屬山西霜儉運山東
鄉租輸之皆令實載違者治罪令勇典其事琅邪公
主虚僦千餘車勇繩劾之公主訴於高祖而勇守法
不屈高祖謂郭秀曰盧勇懔懔有不可犯之色眞公
直人也方當委之大事豈直納租而已勇仕至儀同
三司揚州刺史卒諡武貞侯
高湝神武第十子少明慧天保初封任城王自孝昭武
成時車駕還鄴嘗令湝鎮晉陽總兵省事歴司徒太
尉并省錄尚書事天統三年拜太保并州刺史别封
正平郡公時有婦人臨汾水浣衣有乘馬人投其靴
而去者婦人持靴詣州言之湝召城外諸嫗以靴示
之紿曰有乘馬人在路被賊劫害遺此靴焉得無親
屬乎一嫗撫膺哭曰兒昨着此靴向妻家如其語捕
獲之時稱明察後於冀州戰敗被害長安
高長恭文襄第四子封蘭陵王累遷并州刺史突厥入
晉陽長恭盡力擊之後為太尉與段韶討栢谷又攻
定陽韶病長恭總其衆前後以戰功别封四郡公長
恭面柔心壯音容兼美戰輒戴假面具為將躬勤細
事雖一瓜數果必與將士共之芒山大捷武士共歌
謠為蘭陵王入陣曲至定陽復告捷威名震敵國武
平四年鴆卒贈太尉諡武
長恭初牧瀛州行參軍陽士深表其贓免官及討
定陽士深在軍恐禍及長恭聞之曰吾本無此意
乃求小失杖士深二十以安之此得任大將之道
議者以為長恭斛律光不死則周不克入齊也
段韶字孝先姑臧武威人榮長子也少工騎射有將領
才略從高祖出晉陽追爾朱兆於赤谼嶺平之又從
襲取夏州擒斛律彌娥突武定四年從征玉壁時高
祖不豫攻城未下召集諸將斛律金等曰吾每與段
孝先論兵殊有英略若使比來用其謀亦可無今日
之勞矣五年世宗還鄴韶留守晉陽世宗征潁川又
留鎮晉陽行并州刺史齊天保四年封平原郡王大
寕二年除并州刺史討平高歸彦於冀州仍蒞并州
為政舉大綱不存小察甚得民和十二月周武帝遣
將率羌彜與突厥合衆逼晉陽世祖自鄴倍道兼行
赴救突厥從北結陣而前東距汾河西被風谷時事
既倉卒兵馬未整世祖見如此亦欲避之而東尋納
河間王孝琬之請令趙郡王盡護諸將時大雪之後
周人以步卒為前鋒從西山而下去城二里諸將咸
欲逆擊之韶曰步人氣勢自有限今積雪既厚逆擊
非便不如陣以待之彼勞我逸破之必矣既而交戰
大破之敵前鋒盡殪無復孑遺晉位太師周遣尉遲
迥等襲洛陽復督精騎一千發晉陽五日便濟河遂
有邙山之捷除太宰又除右丞相武平二年正月出
晉州道到定隴築威敵平寇二城而還二月周師來
宼遣韶與右丞相斛律光太尉蘭陵王長恭同往捍
禦以三月暮行逹西境有栢谷城者乃敵之絶險石
城千仞諸將莫肯攻圍韶曰汾北河東勢為國家之
有若不去栢谷事同痼疾計彼援兵會在南道今斷
其要路救不能來且城勢雖高其中甚狹火弩射之
一旦可盡諸將稱善遂鳴鼓而攻之城潰獲儀同薛
敬禮仍城華谷置戍而還是月周又遣將寇邊斛律
光先率師出討韶亦請行五月攻服秦城周人於姚
襄城南更起城鎮東接定陽又作深塹斷絶行道韶
乃密抽壯士從北襲之又遣人潜度河告姚襄城中
令内外相應度者千有餘人周人始覺於是合戰大
破之獲其儀同若千顯寳等諸將咸欲攻其新城韶
曰此城一面阻河三面地險不可攻就令得之一城
地耳不如更作一城壅其路破服秦併力以圖定陽
計之長者將士咸以為然六月徙圍定陽其城主開
府儀同楊範固守不下韶登山望城勢乃縱兵急攻
之七月屠其外城大斬獲首級時韶病在軍中以子
城未克謂蘭陵王長恭曰此城三面重澗險阻並無
走路唯恐東南一處耳賊若突圍必從此出但簡精
兵專守自是成擒長恭乃令壯士千餘人設伏於東
南澗口其夜果如所策賊遂出城伏兵擊之大潰範
等面縛盡獲其衆韶先還竟以疾卒贈假黃鉞相國
諡忠武韶長於計略善於御衆得將士之和臨敵人
人争奮又雅性温愼有宰相之風齊世勲貴罕及
綦連猛字武兒代人其先姬姓六國末避亂出塞保祁
連山因以山為姓北人語訛故曰綦連氏猛便習弓
馬從爾朱世隆奔建州又從爾朱兆擊紇豆陵步藩
兆敗歸高祖部步稽等起逆在覆釜山使猛討之大
捷特被賞賚武定五年封石城縣開國子食肆州平
寇縣幹天保元年除都督東奉州刺史随斛律敦北
征茹茹敦令猛輕將百騎深入覘候還至白道與軍
相會因此追躡遂大破之賚物三百段皇建元年封
石城郡開國伯尋晉爵為君河清二年突厥逼晉陽
勅猛將三百騎覘賊遠近行至城北十五里遇賊前
鋒以賊衆多遂漸退避賊中有一驍將超出來鬭猛
遥見之即挺身獨出與其相對俯仰之間刺賊落馬
因即斬之天統四年封義寕縣開國君五年除并省
尚書左僕射又除并省尚書令封山陽王入周卒
北周
宇文神舉太祖之族子倜儻英贍襲父光爵長廣縣公
高祖東伐詔神舉從軍并州平即授并州刺史加上
開府儀同大將軍并州齊氏别都控帶要重平定甫
爾民俗澆訛豪右之家多為姦猾神舉勵精為治示
以威恩旬月之間遠邇悅服晉柱國大將軍封東平
郡公增邑通前六千九百戶所部東壽陽縣土人相
聚為盗率其黨五千人來襲州城神舉以州兵討平
之宣政元年稽胡反叛入寇西河神舉率衆與越王
盛討平突厥遣騎赴救神舉又以竒兵擊之突厥敗
走稽胡於是欵服即授并潞肆石等四州十二鎮諸
軍并州總管文宣初鴆於馬邑
宇文㢸字公輔洛陽人周武帝時為内史都上士時出
兵河陽以伐齊㢸進策曰河陽衝要精兵所聚攻圍
恐難得志彼汾之曲戍小山平攻之易拔用武之地
莫過於此師竟無功建德五年卒用㢸策從拔晉州
身被三創苦戰不息上竒而壯之隋開皇中朝廷以
晉陽為重鎮并州總管必屬親王其長史司馬亦一
時高選前長史王韶卒以㢸有文武幹用出為并州
長史俄以父艱去職尋詔起之後歴朔代二州總管
皆有能名大業中被害
隋
李雄字毗盧趙郡高邑人周時以討汾州功位上開府
隋初進封高都郡公晉玉廣出鎮并州以雄為河北
行臺兵部尚書上謂雄曰吾兒少未更事以卿兼文
武才今推誠相委吾無北顧之憂矣雄當官正直侃
然有不可犯之色王甚敬憚吏民稱焉歲餘卒於官
韋師字公穎京兆杜陵人周賓部大夫隋開皇初賜爵
井陘侯累遷河北道行臺兵部尚書詔為山東河南
十八州安撫大使兼領晉王廣司馬終汴州刺史有
治名諡曰定
王韶字子相太原晉陽人周建德六年從平齊封晉陽
縣公宣帝初拜豐州刺史隋初進爵項城郡公晉王
廣鎮并州除河北道行臺右僕射韶性剛直王甚憚
之每事諮詢嘗奉使檢行長城王穿池起三山韶還
自鎖而諫王謝罷之開皇十一年上幸并州以稱職
特加勞勉秦王俊為并州總管仍為長史歲餘馳驛
入京卒大業初追贈司徒尚書令靈豳等十州刺史
魏國公
李圓通京兆涇陽人初給事隋高祖周末授儀同隋開
皇中拜并州總管長史時秦孝王仁柔少斷決府中
事多決於圓通入為司農卿後數歲自刑部尚書復
為并州長史孝王得罪圓通亦坐免卒贈柱國
柳彧字幼文河東解人仕周為鄭令隋初累拜治書侍
御史開皇末持節巡省河北五十二州奏免贓汚不
稱職者二百餘人州縣肅然莫不震懼仁壽初復持
節巡省太原道十九州後坐事戍懷遠鎮詔徵還至
晉陽漢王諒遣使馳召與計事將入城而覺諒變度
不得免遂詐中惡不食自稱危篤諒怒囚之及諒敗
坐徙燉煌後徵還
豆盧毓字道生昌黎徒河人楚國公勣子少英果有氣
節漢王諒出鎮并州毓以妃兄為王府主簿以從征
突厥功授儀同三司及諒謀發兵毓苦諫不從因謂
弟懿曰吾匹馬歸朝自得免禍此乃身計非為國也
今且偽從以思後計後諒出城將往介州令毓與總
管屬朱濤留守毓謂濤曰漢王搆逆敗不旋踵吾豈
坐受滅亡有負國家耶當與卿出兵拒之濤不從因
拂衣而去毓追斬之時諒司馬皇甫誕以諫諒被囚
毓出誕與之協計及開府盤石侯宿勤武開府宇文
永昌儀同成端長孫愷車騎安成侯元世雅原武令
皇甫文灝等閉門拒諒部分未定諒覺迥兵襲擊之
毓遂見害諒平詔贈大將軍封正義縣公謚曰愍
皇甫誕字元慮安定烏氏人剛毅有器局周為倉曹參
軍隋初累拜尚書左丞有能名漢王諒為并州總管
以公方選拜并州總管府司馬總府政事一以諮之
諒甚敬焉煬帝初徵諒諒用諮議王頍謀發兵誕數
諫不納因流涕曰竊料大王兵資無敵京師者加以
君臣定位逆順勢殊士馬雖精難以取勝願王奉詔
入朝守臣子之節必有喬松之壽累代之榮如更遷
延陷身叛逆一挂刑書求為布衣黔首不可得也願
察區區之心思萬全之計敢以死請諒怒囚之及楊
素兵將至諒屯清源拒之主簿豆盧毓出誕於獄同
謀閉城拒諒諒擊破之並抗節遇害詔贈柱國封弘
義郡公諡曰明
獨孤楷字修則歴官三州總管有惠政大業初轉并州
總管遇疾喪明上表乞骸骨上曰公先朝舊臣歴職
二代高風素望卧以鎮之無勞躬親簿領也遣其長
子凌雲監省郡事數載轉長平太守未視事而卒諡
曰恭
郎茂字蔚之恒山新市人敏慧有文學隋高祖初命掌
書記及大業中累拜尚書左丞時工部尚書宇文愷
右翊衞大將軍于仲文競河東銀窟茂劾奏愷仲文
竟坐得罪後為晉陽宫留守恒山贊治王文同搆之
除名追還卒
唐
温彦博太原祁縣人武德初遷中書侍郎突厥入寇命
張瑾為并州行軍總管彦博為長史討之兵敗被執
問虚實不對囚隂山苦寒地太宗初得還貞觀四年
累遷中書令封虞國公突厥降請如漢置降部五原
塞以為捍蔽從之十一年卒諡恭
李大亮涇陽人貞觀八年為河東道行軍總管有蜀渾
山之捷威名大著
李嗣眞趙州人永徽初以御史中丞巡撫河東薦宋温
瑾袁嘉祚李日知授州縣職皆至顯官及來俊臣用
事上書諫不納出為潞州刺史
崔璵博陵人河東節度使兄弟八人皆有才世擬荀氏
八龍子澹擢進士累官同平章事
李襲吉乾符中舉進士為河東節度使為人恬淡其書
多傳於世
張說字道濟洛陽人對策乙等歴拜中書令封燕國公
開元七年檢校并州長史兼天兵軍大使攝御史大
夫兼修國史仍齎史本随軍修撰朔方軍大使王晙
誅河曲降虜阿布思九姓同羅拔曳固等疑懼說持
節從輕騎二十直詣其部宿帳下召見酋豪慰安之
副使李憲諫說報曰吾肉非黃羊不畏其食血非野
馬不畏其刺士當見危致命亦吾效死秋也由是九
姓遂安党項羌攻銀城將步騎出合河關破之明年
詔為朔方節度大使親行五城督士馬議徙河曲六
州諸部五萬於唐鄧仙豫間奉罷邊鎮兵二十萬還
農上幸并州說見上說上由河東入京師祠后土為
三農祈榖上納之卒贈太師諡曰文貞
崔隠甫貝州武城人為殿中侍御史以劾浮屠惠範貶
先天初擢汾州長史兼河東道支度營田使開元九
年拜太原尹民刻石頌其美政十二年入歴御史大
夫威名赫然以憂去二十四年起為太原尹仍為河
東採訪處置使後歴東都留守卒諡曰忠隠甫為政
嚴肅甚為人吏所嘆服
崔日用滑州靈昌人舉進士為芮城尉景雲中歴拜黃
門侍郎參知機務封齊國公開元十年轉并州大都
督府長史卒并人懷其惠吏民數百皆縞服送喪謚
曰昭
韋湊字彦宗京兆萬年人封彭城郡公開元十年自汾
州刺史拜太原尹兼節度支度營田大使又兼北都
軍器監邊備修舉詔賜時服勞勉之及病遣上醫臨
治其年卒謚曰文
王忠嗣太原祁縣人太谷男海賓子父殁於陣忠嗣幼
育禁中試守代州别駕信安王禕為河東副元帥引
為兵馬使開元二十一年遷左威衞將軍封清源縣
男兼檢校代州都督拜左金吾衞將軍兼左羽林上
將軍河東節度副使兼大同軍使二十八年以本官
兼代州都督充河東節度使明年代韋光乘為朔方
節度仍權知河東節度事討奚奴皆敗之其年以田
仁琬充河東節度使忠嗣依舊朔方節度兼靈州都
督營木刺蘭山平突厥烏蘇米施可汗築大同静邊
城併受降振武為一城天寳四載以功攝御史大夫
充河東節度採訪使進封清源縣公訓練士馬随闕
繕補士樂為用軍每出召屬長付以兵使授士卒無
遺矢亡鏃之費器甲充牣自朔方雲中緣邊數千里
當要害地開拓舊城或自創制斥地各數百里自張
仁亶之後四十餘年忠嗣繼之復罷戰五載持節充
西河隴右節度使其月又權知朔方河東節度使事
忠嗣佩四將印控制萬里為唐名將尋遷鴻臚卿餘
如故又加金紫光禄大夫以詔問取石城堡方略忤
旨李林甫復陷之貶漢陽太守轉漢東郡太守卒寳
應元年追贈兵部尚書
宋慶禮洺州永平人擢明經侍御史桓彦範行河北鄣
斷五回等路以支突厥召慶禮與議見其方略器之
開元中以習識邊事拜河東河北營田使善騎日能
馳數百里性甘勞苦好興作濱塞掘穽植兵以邀虜
徑再轉營州都督復城柳城開屯田卒贈工部尚書
諡曰敬
李暠淮安王神通元孫開元中累遷黃門侍郎兼太原
尹仍充太原以北諸軍節度使太原舊俗有僧徒以
習禪為業及死不殮但以屍送近郊以飼鳥獸如是
積年土人號其地為黃坑側有餓狗數千侵害幼弱
遠近患之前後官吏不能禁止暠到官申明禮憲期
不再犯發兵捕殺羣狗其風遂革久之轉太常卿暠
所歴皆以威重見稱累封武都縣伯卒
王晙景城人明皇時為并州都督長史請置降人於河
南以遠邊患書未報而叛晙邀擊斬獲數千級
郭子儀華州鄭縣人以武舉高等累遷單于副都護振
遠軍使天寶八載木刺山始築横塞軍及安北都護
府命子儀領其使拜左衞大將軍十三載移横塞軍
及安北都護府於永清柵北築城仍改横塞為天德
軍子儀為之使兼九原太守朔方節度右兵馬使十
四載詔為衞尉卿兼靈武太守充朔方節度使以本
軍東討安祿山收静邊軍斬賊將周萬頃擊高秀巖
河曲敗之遂收雲中馬邑開東陘加御史大夫遂引
軍下井陘與李光弼合至德元載率步騎五萬赴行
在拜兵部尚書同中書門下平章事破河曲九府六
胡州部落數萬河曲平二載復蒲州崔乾祐走收永
豐倉關陜始通河東河西河南州縣悉平進司空河
東副元帥復兩京以功加司徒封代國公後召還上
元初詔為諸道兵馬都統率英武威遠兵及河西河
東鎮兵繇邠寕朔方大同横野軍以趨范陽為魚朝
恩沮解三年二月河中軍亂殺其帥李國貞時太原
節度鄧景山亦為部下所殺乃以子儀為朔方河中
北庭潞儀沁澤等州節度行營兼興平定國副元帥
充本管觀察處置使進封汾陽郡王屯絳州上引至
卧内曰河東事一以委卿三月至絳擒殺國貞賊首
王元振數十人誅之太原辛雲京聞之亦誅害景山
者河東諸鎮皆惕息四月代宗即位罷副元帥明年
十月吐蕃至武功詔為關内副元帥鎮咸陽寇退時
僕固懷恩方頓軍汾州掠汾并諸邑乃命兼河東副
元帥河中節度觀察使鎮河中僕固瑒衆來歸懷恩
走靈州明年九月守太尉充北道邠寕涇原河西已
東通和吐蕃及朔方招撫觀察使餘如故賊遁十一
月拜尚書令固辭永泰元年五月拜都統河南道節
度行營復鎮河中急召屯涇陽破吐蕃還河中大歷
三年十月兼邠寕節度自河中移鎮邠州德宗即位
詔還朝攝冢宰賜號尚父進位太尉中書令建中二
年卒贈太師諡曰忠武配享代宗廟
李光弼營州柳城人楷洛子嚴毅沈果有大略襲薊郡
公天寳十一載拜單于副都護禄山之亂郭子儀薦
光弼堪閫寄十五載正月為雲中太守攝御史大夫
充河東節度副使知節度事二月轉魏郡大守河北
道採訪使以朔方兵五千出土門屢敗賊會潼關失
收兵入井陘肅宗理兵靈武遣使追赴行在授戶部
尚書兼太原尹北都留守同中書門下平章事以景
城河間卒五千赴太原時節度王承業軍政不修詔
御史崔衆交兵每侮易承業光弼素不平至是交兵
衆以麾下來光弼出迎旌旗相接而不避光弼怒其
無禮又不即交兵令收繫之頃中使至除衆中丞懷
其勅問衆所在光弼曰衆有罪繫之矣中使以勅示
光弼曰今只斬御史若宣制命即斬中丞若拜宰相
即斬宰相中使懼遂寢之而還翌日以兵仗圍衆至
碑堂下斬之威震三軍命其親屬吊之二年賊將史
思明蔡希德等四偽帥率衆十餘萬來攻太原光弼
經河北苦戰精兵盡赴朔方麾下皆烏合衆不滿萬
人思明謂諸將曰光弼兵寡弱可屈指取太原鼓行
而西圖河隴朔方無後顧矣光弼部將聞之皆懼議
欲修城以待光弼曰城周四十里賊垂至興役是未
見敵而自疲矣乃躬率士卒百姓於城外掘壕自固
增壘於内壊輒補之賊逼城發強弩機石賊驍勁卒
死者十二三城中長幼皆伏其勤智懦兵增氣皆欲
出戰思明揣知先歸留蔡希德等攻之月餘率敢死
士出擊大破之斬首七萬餘級賊始至及遁五十餘
日光弼設小幕宿於城東南隅有急即應行過府門
未嘗迴顧賊退三日決軍事畢始歸府第轉檢校司
徒收清夷横野等軍擒賊將李弘義以歸詔守司空
兼兵部尚書中書門下平章事進魏國公乾元元年
入朝遷侍中改鄭國二年七月制拜天下兵馬副元
帥知節度行營事八月九節度兵皆潰惟光弼所部
不散整衆還太原加太尉兼中書令代郭子儀為朔
方節度兵馬副元帥十月破史思明於河陽及邙山
敗光弼渡河保聞喜尋拜河中尹晉絳等州節度使
未幾復拜河南淮南東西山南東道荆南五道副元
帥鎮臨淮寳應元年進封臨淮郡王廣德元年名藏
太廟圖形凌烟閣二年卒於徐州贈太保諡曰武穆
王縉字夏卿太原祁人客河中舉草澤文辭清麗科禄
山之亂以武部員外選為太原少尹與李光弼同守
太原功效謀略衆所推先以功加憲部侍郎後拜同
平章事大歷三年辛雲京卒拜太原尹北都留守河
東節度營田觀察等使太原舊將王無縱張奉璋等
恃功且以縉儒者易之每事多違約束縉一朝悉召
斬之將校股慄二歲罷河東歸朝復知政事以附元
載貶括州刺史除太子賓客卒
張延賞猗氏人嘉貞子乾元二年王思禮守北都表為
太原少尹兼行軍司馬北都副留守歴拜中書侍郎
同平章事卒諡成肅延賞歴四鎮所至民頌其愛
藥子昂寳應初殿中監代宗遣使回紇徵兵討史朝義
時回紇為朝義所誘領衆而南衆大駭上使子昂馳
勞之及於太原北忻州南密數其丁壯得四千人老
弱婦女萬餘人馬四萬匹與可敦偕來上令僕固懷
恩與回紇會因請助討賊回紇欲入蒲關經沙苑而
東子昂說之曰自寇亂以來州縣殘虚供億無所資
不如取土門路直取邢洺衞懷收賊財帑乃鼓而南
上策也不聽又說趨懷州太行道南據河隂之險扼
賊喉又不聽乃說取陜州太陽津路食太原倉粟而
東與澤潞河南懷鄭兵合從之子昂因入奏上以永
王為兵馬元帥進子昂兼御史中丞與中丞魏琚等
為左右廂兵馬使會回紇陜州回紇責王不舞蹈禮
倨子昂固拒之回紇君臣不能屈乃引子昂與琚等
搒之一夕死
馬燧字洵美汝州郟城人父季龍嵐州刺史燧沉勇多
算寳應中澤潞節度使李抱玉署為趙城尉時回紇
還國恃功恣睢所過皆剽傷賓介無敢往饋勞燧自
請典辦具乃先賂其酋與約得其旗章為信犯令者
得殺之又取死囚給役左右小違令輒戮死虜大駭
至出境無敢暴者抱玉才之因進說曰僕固懷恩將
必窺太原當為備抱玉令燧說相衞薛嵩嵩告絶于
懷恩即署燧左武衞兵曹參軍大歷中累遷河東節
度留後進節度使時太原承鮑防之敗兵力衰竭燧
募厮役得數千人悉補騎士教之戰數月成精卒造
鎧必短長三制稱上所衣以便進趨為戰車冒以狻
猊象列戟於後行以載兵止則為陣遇險則制衝冒
器用完銳居一年闢廣場羅兵三萬以肄震北方
建中二年朝京師遷檢校兵部尚書封豳國公田悦
攻臨洺詔燧以步騎二萬救之出&KR1746;口屢敗悦兵以
功遷尚書右僕射進兼魏博招討使又進同中書門
下平章事封北平郡王會西狩還軍太原遣軍司馬
王權以兵五千走奉天又遣子彙與諸將子壁中渭
橋上已幸梁乃還時北邊數有警燧念晉陽王業所
基宜固險以示敵乃引晉水架汾而屬之城瀦為東
隍省守陴萬人又釃汾環城樹以固隄詔兼保寕軍
節度使李懷光反詔為河東保寕奉誠軍行營副元
帥與渾瑊駱元光討之檄降晉隰慈州因拜晉絳慈
隰節度使燧固讓康日知且言因降授節恐後有功
者踵以為例上嘉許籍府庫兵仗以授日知乃略定
絳禆將谷秀違令掠士女斬以徇又勝賊寳鼎時朝
臣多請宥懷光燧以河中近甸捨之屈威無以示天
下乃捨軍入朝自言之詔許遂下長春宮降焦籬堡
濟河牛名復斬懷光降河中平遷光禄大夫兼侍中
還自太原上賜宸扆台衡二銘以言君臣相成之美
勒石起義堂上榜其額以寵之貞元二年詔為綏銀
麟勝招討使次石州尚結贊乞盟明年還太原入朝
奪兵拜司徒兼侍中卒贈太傅諡曰莊武
張建封字本立兖州人少喜文章能辨論慷慨尚氣自
許以功名顯大歷末馬燧為河東節度使奏為判官
特拜侍御史建中初燧薦之於朝楊炎將任以要職
盧杞不喜會擇壽州刺史杞倉卒白用建封遂破李
希烈歴徐泗濠節度營田觀察來朝言河東節度使
李說病不能事左右得以為奸上嘉可卒贈司徒
辛雲京蘭州金城人有膽決官北京都知兵馬使代州
刺史鄧景山統馭失所為軍士所殺請雲京為節度
使因授兼太原尹封金城郡王雲京質性沉毅部下
有犯令者不貸絲毫其賞功效亦如之故三軍整肅
回紇恃舊勲入界輒肆狼貪至太原不敢惕息數年
太原大治無烽警虞累加檢校左僕射同中書門下
平章事大歷三年八月卒贈太尉諡曰忠獻
劉文英辛忠臣皆河東將大歷八年討田承嗣與賊將
盧子期大戰臨水破之
李景略幽州良鄉人大歷末寓居河中闔門讀書李懷
光辟朔方巡官五原將張光殺其妻以貲市獄前後
不能決景略覈實論殺之既而有若女厲者進謝庭
中如光妻云懷光將叛景略諫不聽因退歸拜殿中
侍御史兼豐州刺史西受降城使回紇使至與刺史
抗禮時梅錄將軍入朝景略計伏之梅錄氣索不敢
抗以父行呼景略自此使皆拜於庭威名顯聞杜希
全忌之誣貶袁州司馬河東李說有疾詔為太原少
尹節度行軍司馬將代說說時司馬多代節度會梅
錄復入朝說大會虜争坐不敢遏景略叱之梅錄識
其聲驚拜曰非李豐州耶遂就坐將吏相顧嚴憚說
愈不平計轉景略為豐州刺史兼御史大夫天德軍
西受降城都防禦使廹塞苦寒土瘠人貧景略節用
約己與士同甘苦將卒安之鑿咸應永清二渠溉田
數百頃公私利焉廪儲備器械具政令肅智略明二
歲後軍聲雄冠北邊回紇畏之貞元二十年卒於鎮
贈工部尚書天下皆惜未盡其能云
楊於陵字逹夫弘農人十八擢進士貞元中自京兆少
尹出為絳州刺史將辭赴郡德宗雅聞其名詔留為
中書舍人徙秘書少監順宗初宣詔於太原節府獻
遺無所受後歴戶部尚書卒諡貞
李自良兖州泗水人薛兼訓節度太原為牙將鮑防代
兼訓回紇入寇遣大將焦伯瑜等擊之自良請築二
壘搤歸路堅壁勿出防不聽伯瑜戰百井大敗由是
知名馬燧代防表為軍候自良勤且有謀燧倚信之
從討田悅還攻河中數履鋒陷陣功在諸將右貞元
三年燧入朝用自良代自良以事燧久不敢當議者
多其讓授右龍武大將軍上以河東近胡謂曰卿於
進退寕不有禮然守北門無易卿者勉為朕行乃以
檢校工部尚書充河東節度使居治九年舉不愆法
簡儉易循民不知有軍上下諧附卒于官贈尚書左
僕射
令狐楚字殼士貞元七年進士桂管觀察使王拱愛其
才奏聘之時楚父承簡掾太原有庭闈之戀又感拱
厚意乃徑往桂林謝拱不預遊宴乞歸奉養即還太
原人皆義之李說嚴綬鄭儋相繼鎮太原皆辟為從
事自掌書記至節度判官殿中侍御史楚才思俊麗
德宗好文每太原奏至能辨楚所為數稱之鄭儋在
鎮暴卒不及占後事軍中諠譁將有急變中夜十數
騎持刃廹楚至軍門草遺表諸將圜視楚色不變搦
管即成讀示三軍無不感泣軍情乃安由是名益重
元和十四年授中書侍郎同平章事太和六年二月
為太原尹北都留守河東節度等使楚久在并州練
其風俗因人所利而利之雖屬歲旱人無轉徙楚始
自書生隨計成名皆在太原實如故里及是秉旄作
鎮邑老歡迎楚撫綏有方軍民胥悦七年六月入為
吏部尚書封彭陽郡公卒贈司空諡曰文
馬良輔太原大將貞元十年監軍王定遠謀為亂升堂
刺節度使李說不獲馳至府門召集將吏於箱中陳
勅牒官告示諸將曰有勅令李景略知留後遣說赴
京公等皆有恩命指箱中示之諸將方拜抃良輔呼
而麾衆曰箱中皆監軍舊官告非恩命也不可授但
備急變爾定遠知事敗乃走召其部下將卒多不之
應比夜墜城下幾死尋長流崖州大將高廸等同其
謀說皆斬之
嚴綬蜀人貞元十七年自行軍司馬拜檢校工部尚書
兼太原尹御史大夫北都留守充河東節度支度營
田觀察處置等使以與平蜀夏功拜司空封扶風郡
公在鎮九年為政寬惠士馬蕃息境内稱治入拜尚
書右僕射後拜太傅卒贈太保
裴向字依仁河中河東人遵慶子德宗末選為太原少
尹召見喻旨尋用為行軍司馬御史中丞改汾州刺
史轉鄭州又復為太原少尹兼河東節度副使改晉
州刺史充本州防禦使歴官仁智愛利及民歴吏部
尚書致仕
劉政會滑州胙城人隋大業中為太原鷹揚府司馬高
祖為太原留守政會率兵隸麾下制王威高君雅政
會功也武德初授衞尉少卿留守太原調輯戎政遠
近悦服劉武周進逼并州晉陽豪民薛深等以城應
賊政會為所擒密表論武周形勢賊平復官爵封邢
國公卒諡曰襄
唐儉并州晉陽人以參大謀封晉昌郡公後討吕崇茂
為劉武周所獲密遣劉世讓歸白發獨孤懷恩謀武
周敗儉封府庫籍兵甲以待詔復舊官仍命為并州
道安撫大使便宜從事還拜禮部尚書貞觀中再使
突厥還卒諡襄
宇文歆武德初劉武周略汾晉詔歆以右衞大將軍助
齊王元吉守并州元吉喜獵夜潜出淫民家縱左右
攘畜産歆頻諫不聽乃顯表於上言元吉與竇誕縱
獵擾民不可與共守元吉坐免
劉德威徐州彭城人武德初随李密歸唐授左武侯將
軍詔統兵擊劉武周判并州總管府司馬元吉棄并
州還德威總知留府事城陷為武周所獲使率本部
徇地浩州得自拔歸陳賊中虚實及晉絳諸郡利害
上嘉納之封彭城縣公歴遷刑部尚書卒諡襄
竇静字元休岐州平陸人抗子武德初累轉并州大總
管府長史時突厥數為邊患軍糧不屬静表請太原
置屯田以省餽運議者以民物凋零不宜動衆書奏
不省静頻上書辭甚切至於是徵入朝與裴寂等争
論於殿庭寂等不能屈竟從静議歲收粟十萬斛高
祖善之令檢校并州大總管静又請斷石嶺關以為
鄣塞復從之貞觀初封信都男歴遷民部尚書卒諡
肅
李神符高祖從父弟封襄邑王武德四年為并州總管
頡利來寇出兵戰於汾水東敗之又勝於沙河之北
累遷開府儀同三司卒
劉世讓醴泉人高祖時為檢校并州總管突厥入寇馳
騎八百赴之敵軍大至乃保武川立柵遏拒敵使其
友鄭元璹來說世讓叱曰丈夫奈何為賊作說客耶
敵遂引去
李勣字懋功曹州離狐人本姓徐貞觀元年拜并州都
督三年為通漠道行軍總管出雲中與突厥戰走之
遂勒兵從李靖前屯磧口降突厥部落五萬時高宗
為晉王遥領并州大都督授勣光禄大夫行并州大
都督府長史十一年封英國公在并州十六年令行
禁止號為稱職太宗謂侍臣曰隋不能精選賢良安
撫邊境惟解築長城以備突厥情識之惑一至於此
朕今委任李勣於并州遂使突厥畏威遁走塞垣安
静豈不遠勝築長城耶召為兵部尚書尋為朔方道
行軍總管敗薛延陀子大度設於青山高宗初累拜
尚書左僕射破高麗裂其地州縣之乾封二年卒贈
太尉揚州大都督諡曰貞武勣料敵應變皆契事機
得金帛盡散士卒無私貯然持法嚴故人為之用既
沒士皆為之流涕
李義琰魏州昌樂人舉進士累補太原尉時李勣為并
州都督寮吏皆望風慴懼義琰獨廷折曲直勣甚禮
之上元中累遷中書侍郎同三品致仕卒
韓思彦南陽人高宗時以監察御史為并州道巡按使
時有冤獄訊掠已服思彦獨疑之集兒童數百晨入
暮出物色推訊遂得殺人眞盗
裴懷古壽春人儀鳳中詣闕上書以監察御史使突厥
不肯拜亡逹并州長史武重規左右争執之有果毅
嘗識懷古疾呼曰裴御史也遂免累遷并州大都督
府長史弭亂辨枉人吏愛慕神龍中遷左羽林大將
軍行未逹都復授并州長史吏人聞懷古還老幼歡
迎時崔宣道代為并州下車而罷出郊以候懷古恐
傷宣道意命官吏驅逐出迎人百姓奔赴愈衆其為
人所思如此俄轉幽州都督卒
婁師德鄭州原武人擢進士第天授初以軍功累授左
金吾將軍兼檢校豐州都督知營田事衣皮袴率士
屯田積榖數百萬兵以饒給無轉餉和糴之勞則天
降書勞曰卿素積忠勤兼懷武略朕所以寄之襟要
授以甲兵自卿委受北陲總司軍任往還靈夏檢校
屯田收率既多京坻遽積不煩和糴之費無復轉輸
之艱兩軍及北鎮兵數年咸得支給勤勞之誠久而
彌著覽以嘉尚欣悦良深長壽元年召拜夏官侍郎
進鳳閣侍郎同平章事封譙縣子聖歷二年突厥入
寇令檢校并州長史仍充天平軍大總管是歲九月
卒贈涼州都督諡曰貞師德深沉有度量其弟守代
州辭之官教之耐事弟曰人有唾面潔之乃已師德
曰未也潔之是違其怒正使自乾耳為將相三十年
獨能以功名始終
狄仁傑并州太原人以閻立本薦授并州都督府法曹
同府法曹鄭崇質母老且病當使絶域仁傑曰太夫
人有危疾而公遠使豈可貽親萬里之憂乃詣長史
藺仁基請代行時仁基與司馬李孝廉不協因謂曰
吾等豈獨無愧耶由是相待如初歴鸞臺侍郎同平
章事兼納言卒諡文惠
崔神慶義元次子舉明經累遷萊州刺史入朝待制則
天以神慶歴職有美政又其父嘗有翊贊勲擢拜并
州長史因謂曰并州朕之枌榆又有軍馬比日簡擇
無如卿者前後長史皆從尚書為之以其委重所以
授卿也因自為按行圖擇日而遣之神慶到州有豪
富偽作改錢文勅文書下州榖麥踊貴百姓驚擾神
慶執奏以為不便下制褒賞之先是并州有東西二
城隔汾水神慶始築城相接每歲省防禦兵數千人
邊州甚以為便坐兄神基貶卒贈幽州都督
魏元忠宋州宋城人盩厔江融曉兵術盡得所學高宗
時上書言兵務授秘書省正字聖歷二年拜鳳閣侍
郎同平章事檢校并州長史相王為并州元帥又以
元忠為副時奉宸令張易之嘗縱其家奴凌暴百姓
元忠笞殺之權豪莫不敬憚突厥與吐蕃犯塞加大
總管拒之元忠在軍無所克獲然亦未嘗敗失神龍
初復知政事封齊國公貶渠州司馬道卒景龍中詔
復爵諡曰貞
張循憲則天時以御史為河東採訪使事有未決病之
問吏曰若頗知有嘉客乎吏以猗氏張嘉貞對因召
見咨以事命草奏武后以為能對皆嘉貞所為請以
官讓后乃拜嘉貞監察御史而擢循憲司勲郎中醻
其得人
張嘉貞蒲州猗氏人則天末累遷并州長史為政嚴肅
甚為人吏所畏開元初奏事至京師上聞其善政數
加賞慰時突厥新附散居太原以北嘉貞奏請置軍
以鎮之於是始於并州置天兵軍以嘉貞為使六年
入朝累拜同平章事遷中書令封河東侯卒諡恭肅
薛訥字愼言絳州萬泉人仁貴子則天末為并州大都
督府長史兼檢校左衞大將軍後封平陽郡公為朔
方行軍大總管卒諡昭訥沈勇寡言用兵臨大敵益
壯
王思禮高麗人至德中從收二京封霍國公為關内行
營節度兼潞沁等州節度乾元元年總關中潞州行
營兵三萬騎八千圍相州軍潰獨完軍還二年李光
弼鎮河陽制以思禮為太原尹北京留守河東節度
副大使上元元年加司空自武德以來三公不居宰
輔惟思禮而已二年卒贈太尉諡曰武烈思禮持法
嚴整士不敢犯在太原器甲完精儲粟至百萬斛云
李抱玉河西人徙京兆沉毅有謀累破寇代宗立擢陳
穎亳節度使兼潞澤節度使統相衛儀邢十一州兵
以功授司空兼兵部尚書涼國公權鳳翔隴右節度
加尚書左僕射同平章事河西隴右副元帥山南西
道副元帥兼節度使屯盩厔卒贈太保諡曰昭武
李抱貞字太元河西人抱玉從父弟也沉慮而斷抱玉
屬以軍事授汾州别駕䧟僕固懷恩挺身歸京師代
宗召問懷恩狀答曰郭子儀嘗領朔方軍人多德之
懷恩欺其下曰子儀為朝恩所殺今起而用是伐其
謀兵可不戰解也既而懷恩敗如抱貞策遷殿中少
監陳鄭潞澤節度留後既謝因言百姓勞逸在牧守
願得一州自效更授澤州刺史兼澤潞節度副使徙
懷州仍為懷澤潞觀察留後凡八年抱貞策山東有
變澤潞兵所走集乘戰伐後賦重人困軍伍彫刓乃
籍戶三丁擇一蠲其徭租給弓矢令閒月得曹偶習
射歲終大校親按籍第能否賞罰比三年皆為精兵
舉所部得成二萬既不廪於官而府庫實乃曰軍可
用矣繕甲淬兵遂雄山東天下稱昭義步兵為諸軍
冠久之為潞澤節度行軍司馬會昭義節度李承昭
病詔抱貞權磁邢兵馬留後德宗初檢校工部尚書
領昭義節度使建中中詔與河東馬燧合兵擊敗田
悦累進檢校尚書右僕射會西狩諸將各引麾下還
屯於時李希烈陷汴李納據鄆李懷光據河中抱貞
獨以數州截然横絶潰叛中離沮其姦為羣盜所憚
興元初檢校左僕射同中書門下平章事累進封義
陽郡王復以破朱滔功進檢校司空貞元初入朝詔
還鎮抱貞喜士聞世賢者必欲與之遊雖小善皆卑
辭厚幣數千里邀致之卒子緘以印鑰上監軍始發
喪歸東都詔贈抱貞太保
王鍔字昆吾太原人元和二年除檢校司徒河中節度
居三年兼太子太傅移河東河東自范希朝後兵騎
殘耗鍔能補完嗇費未幾兵至五萬騎五千財用豐
餘會回鶻并摩尼師入朝鍔欲示威武傾駭之乃悉
軍迎騎列五十里旗幟光鮮戈鎧犀密回鶻恐不敢
仰視鍔偃然受其禮上聞嘉之即除檢校司空同中
書門下平章事十年卒贈太尉
杜黃裳字遵素京兆杜陵人第進士憲宗初擢門下侍
郎同中書門下平章事元和二年正月檢校司空同
平章事兼河中尹河中晉絳等州節度使封邠國公
三年九月卒於河中贈司徒諡曰宣獻黃裳逹權變
有王佐大略當大政未久不究其才及處外天下常
所屬意
李德裕字文饒趙郡人吉甫子元和十一年張弘靖鎮
太原辟掌書記由大理評事得殿中侍御史十四年
罷府從弘靖入朝累拜中書舍人知制誥李逢吉排
擯之太和七年召以兵部尚書同平章事封贊皇伯
八年罷開成二年召授門下侍郎同平章事會昌中
以功累加太尉進封衞國公宣宗初出白敏中等陷
之累貶崖州司戶大中三年卒於珠崖郡德裕初掌
記北門管涔隠者謂曰君明年當在人君左右為文
翰職德裕愕然問之對曰君與有宿緣其年秋登朝
元和十五年正月遂入禁苑後復西遇異人言未來
事皆騐唯再謫南荒未嘗有前知士為言者
呂元膺字景夫鄆州東平人策賢良高第授安邑尉辟
長春宮判官李懷光拒命河中輒解去元和中拜河
中尹充河中節度等使時方鎮多姑息獨元膺秉正
自將監軍及中人往來者無不嚴憚入拜吏部侍郎
改太子賓客卒贈吏部尚書元膺居官始終無訾缺
時號名臣
裴度聞喜人第進士元和十四年檢校左僕射同中書
門下平章事太原尹北都留守河東節度使穆宗初
進檢校司空長慶元年加鎮州行營招討使俄兼押
北山諸蕃使尋改東都留守開成二年五月復以中
書令兼太原尹北都留守河東節度使上諭曰為朕
卧護北門可也趣上道度之鎮遣使曉譬易定張元
益束身歸朝四年正月以疾還東都鎮拜中書令卒
贈諡曰文忠
崔戎字可大博陵人元暐從孫兩舉明經裴度領太原
署為參謀請令戎至鎮州往諭王承宗承宗泣下歴
遷兖海密沂都團練觀察使卒贈禮部尚書
李光顔居太原光進弟也初為河東軍禆將節度使馬
燧謂曰若有竒相終必光大觧所佩劔贈之討李懷
光有功元和中授代州刺史兼御史大夫歴忠武節
度使平吳元濟加同平章事穆宗時遷太原尹北都
留守河東節度使進階開府儀同三司仍於正衙冊
司徒兼侍中二年卒贈太尉諡曰忠
温造字簡輿祁縣人大雅五世孫隠王屋山烏重印奏
置幕府長慶元年拜起居舍人充太原鎮幽宣慰使
未幾又令銜命河東潞澤魏博横海等道喻以軍期
事皆稱旨累轉禮部尚書封祁縣子卒贈右僕射
郭釗子儀孫駙馬都尉曖子穆宗初為河中尹領晉絳
慈隰節度蒞政簡約不撓其俗自理敬宗立歴西川
節度使太常卿卒贈司徒
李程字表臣隴西人襄邑王神符後登進士敬宗初同
平章事加中書侍郎寳歷二年出為檢校兵部尚書
同平章事太原尹北京留守河東節度使太和四年
檢校尚書左僕射平章事河中尹河中晉絳節度使
六年就加檢校司空七月徵為左僕射太和九年復
為河中晉絳節度使就加檢校司徒開成元年入為
右僕射二年卒諡繆
劉沔字子汪徐州彭城人少客振武節度使范希朝署
牙將軍中大會沔提刀立堂下希朝竒之召謂曰後
日必處吾上太和中為天德軍防禦使移振武節度
使檢校右散騎常侍單于大都護開成三年突厥劫
營沔發吐渾契苾沙陀部萬人擊之賊一轡無返者
悉頒所獲馬牛於戰卒築都護府西北四壘加檢校
戶部尚書會昌初遷檢校尚書右僕射回鶻寇天德
詔以兵據雲伽關寇引去二年又掠太原振武兵部
郎中李拭獨稱沔才乃拜河東節度兼招撫回鶻使
檢校尚書左僕射太原尹北京留守進屯雁門關虜
寇雲州沔擊之斬七裨將以還太和公主功進檢校
司空又進金紫光禄大夫寇殘衆走詔沔追北仍錄
李靖平頡利事賜之軍還次代州擒誅歸義軍叛者
劉稹拒命詔沔南討屯榆杜以追幽州兵改節度義
成復鎮河陽以滑兵二千壁萬善稹平進檢校司徒
以病致仕卒贈司徒
柳公綽字起之解人家華原舉賢良方正慈隰觀察使
姚齊梧奏為判官得殿中侍御史累遷刑部尚書京
兆尹太和四年檢校左僕射太原尹北都留守河東
節度觀察等使遭歲歉樽節用度輟宴飲衣食與士
卒均北部梅禄將軍李暢以馬來市使牙將祖考恭
單馬勞問暢感義出涕陘北沙陀部諸部畏之公綽
召其酋朱邪執宜抵雲朔塞下治廢柵十一募兵三
千付之留屯塞上其妻母來太原者令妻梁國夫人
飲食問遺之沙陀感恩深得其效六年以病求代三
月還京師授兵部尚書卒諡曰成
李石字中玉隴西人襄邑王神符後登進士太和五年
令狐楚請為太原節度副使七年拜給事中九年同
平章事以身殉國開成三年罷會昌三年加檢校司
空平章事太原尹北都留守河東節度觀察等使四
年軍亂代還以太子太保分司卒
王起字舉之太原人登進士太和六年檢校吏部尚書
河中尹河中晉絳節度使時屬蝗旱粟價暴踊豪門
閉糴以要善價起下令家得儲三十斛餘出粟於市
隐者死神策士怙勢不從置於法由是民獲濟焉七
年入為兵部尚書歴左僕射興元尹兼平章事卒贈
太尉諡文懿子龜大中末崔璵鎮河中奏為副使終
御史大夫浙東團練觀察使贈工部尚書
李載義常山愍王之後為盧龍節度使封武威郡王累
拜太保同平章事太和七年為北都留守兼太原尹
河東節度觀察處置等使回鶻使入朝所至強暴時
李暢曉華語益恣肆載義召與語曰可汗使將軍朝
貢以固甥舅之好不容將軍暴也朝廷厚饗餼以禮
客有不至吏皆坐死若將軍部伍不戢剽掠廬舍載
義必殺為盜者將軍其戒之罷防守之兵使兩卒伺
其門暢嚴憚訖不敢犯令九年加侍中開成二年卒
贈太尉
鄭肅滎陽人元和三年進士第累拜吏部侍郎兼太子
賓客挺挺有大臣節開成三年出為檢校禮部尚書
河中尹河中晉絳節度觀察等使會昌元年召拜太
常卿五年同平章事宣宗初罷復為河中節度使以
疾辭拜太子太保卒贈司空諡曰文簡
盧簡求字子臧蒲州人長慶初進士會昌十四年八月
代裴休為太原尹北都留守充河東節度觀察等使
簡求辭翰縱横長於應變歴涇原義武鳳翔及太原
四鎮皆控邊陲以邊警移授所至撫御晏然太原軍
素管吐渾契苾沙陀三部落前政或要盟誓或質子
弟簡求開懷撫待接以恩信所質子弟一切遣之三
部欣然聽命咸通中以疾辭致仕卒贈尚書左僕射
裴休字公美聞喜人家濟源長慶中登第會昌六年同
平章事明年罷封河東縣子大中十一年冬檢校戶
部尚書潞州大都督府長史御史大夫充昭義節度
潞磁邢洺觀察使十三年加檢校吏部尚書太原尹
北都留守河東節度觀察等使明年移鳳翔卒贈太
尉休性寬惠為官不尚皦察而吏民畏服
張仲武范陽人通左氏春秋會昌中節度范陽與太原
劉沔攻回鶻不恊時御史中丞李回奉使至喻以和
協仲武聽命回鶻欲入五原塞掠保塞雜虜先令宣
門將軍四十七人結歡仲武賂其下盡得所謀因逗
留不遣使失歸期回鶻人馬多斃劉稹拒命移沔鎮
滑臺命仲武領太原軍攻之以功封蘭陵郡公加檢
校司徒同中書門下平章事卒諡曰莊
盧鈞字子和范陽人元和四年進士從裴度為太原觀
察支使遷監察御史白宋申錫之枉由是知名歴轉
山南東道節度使會昌四年誅劉稹以鈞寬厚能得
衆詔兼節度昭義軍會稹死敕乘驛往進檢校兵部
尚書兼潞州大都督府長史昭義節度潞澤邢洺磁
觀察等使及潞石雄兵已入而稹將白惟信率餘卒
三千保潞城未下雄召之使往十餘輩皆死鈞次高
平惟信獻欵鈞與約而遣雄欲盡夷潞兵鈞不聽坐
治堂下左右皆雄親卒擊鼓傳漏鈞自居甚安雄引
去乃召惟信至送闕下餘衆悉原俄而與士五千戌
代北戍卒反攻城鈞倉卒奔潞城衆迎還斬首惡乃
定詔使盡戮之鈞請徐乘其變訖盡誅之拜檢校尚
書左僕射尋入拜戶部侍郎後封范陽郡公大中六
年檢校司空太原尹北都留守河東節度使九年召
為尚書左僕射十一年以同平章事節度山南西道
卒贈太傅諡曰元
韋宙京兆萬年人丹子大中中盧鈞鎮太原表節度副
使時回鶻破諸部入塞下鈞欲得信重吏視邊宙請
往自定襄鴈門五原絶武州塞略雲中踰勾注徧見
酋豪鐫諭之視亭障守卒增其禀約吏不得擅以兵
侵諸戎犯者死於是三部六番諸種皆信悦宙所在
有幹能惠政累官嶺南節度同平章事卒
劉瑑字子全彭城人開成初進士大中十一年五月檢
校禮部尚書太原尹北都留守河東節度觀察等使
十二月入朝始瑑在翰林上素器遇至是手詔追還
外無知者既發太原人方大驚遂繇戶部侍郎同平
章事半歲卒
畢諴字存之鄆州須昌人太和中進士拜翰林學士大
中末召問邊事諴列破羌狀上悦曰不期頗牧在吾
禁中即節度邠寕邊境乂安移鎮潞澤充昭義節度
使二年改太原尹北都留守河東節度明賞罰謹斥
候修杷頭七十烽期年諸部革心就加尚書左僕射
移鎮宣武遂同平章事在相位三年十月以疾固辭
位詔守兵部尚書同平章事出鎮河中十二月二十
三日卒於鎮
劉瞻字畿之彭城人大中進士咸通中為太原尹河東
節度使十年同平章事十一年以諫誅醫官貶復為
平章事卒瞻性廉約終始完潔
鄭畋字台文滎陽人亞子第進士咸通中劉瞻鎮北門
辟為從事入朝為虞部員外郎右丞鄭薰沮之復出
為從事五年入為刑部員外郎乾符四年以吏部侍
郎同平章事廣明元年出鎮鳳翔以討巢賊功復拜
司空平章事上還留為檢校司徒卒於龍州諡曰文
昭配享僖宗廟庭
鄭從讜字正求滎陽人僕射餘慶孫登進士咸通三年
檢校刑部尚書太原尹北都留守河東節度觀察等
使踰年歴同平章事門下侍郎乾符中沙陀李國昌
累侵忻代等州前帥竇瀚李偘李蔚相繼以重臣鎮
并部皆不能遏俄而康𫝊圭為張彦球部所殺軍士
益驕朝廷難於擇帥詔從讜檢校司空同平章事太
原尹北都留守河東節度兼行營招討等使詔自擇
參佐乃奏王調為副使劉崇龜為節度判官趙崇為
觀察判官劉崇魯充推官李渥充掌書記崔澤充支
使開幕之盛冠於一時中朝人士目河東為小朝廷
言得才多也時承新亂剽掠日旁午從讜沉機善斷
奸無遁情搜其魁誅之以彦球本善意且才可任釋
不問而付以兵故得其死力賊發輒得羣豪惕息黃
巢犯闕從讜首倡仗義遣牙將論安後院軍使朱玟
率步騎五千人從諸葛爽赴難而李克用以兵奄至
營於汾東稱奉詔赴難從讜具厚餼犒勞信宿不發
隂縱其下肆掠從讜追安使與大將王蟾高弁薛威
踵擊會振武契苾通兵至沙陀敗還遣安等屯北百
井安擅還從讜合諸將斬之中和二年詔赦沙陀部
使討賊自贖沙陀五部數萬人自嵐石沿河而南不
敢蹈境惟克用從數百騎臨城叙别從讜以名馬器
幣歸之明年克用破賊授河東節度代從讜克用使
來曰方省親雁門願公徐行從讜即日以監軍周從
寓知兵馬留後掌書記劉崇魯知觀察留後敕按籍
效之時道途多寇行次絳州留數月詔赴行在復秉
政進司徒拜侍中卒諡曰文忠
崔彦昭字思文清河人大中三年進士精於吏事數治
郡有聲十一年檢校刑部尚書太原尹北都留守河
東節度管内觀察等使時徐泗用兵後北戎多警沙
陀諸部動干紀律彦昭柔以恩惠來以兵威三年間
北門大治軍民歌之考滿受代耆老數千詣闕乞留
詔留任十五年三月召為吏部侍郎乾符初同平章
事罷相分司卒
李蔚字茂休隴西人開成進士第咸通六年同平章事
加中書侍郎罷相歴藩鎮乾符六年河東殺其帥崔
季康用邠寕李侃代之士不附以蔚嘗為太原從事
軍民懷之詔為太原尹北都留守河東節度觀察等
使十月至鎮下車三日卒
王徽字昭文京兆杜陵人舉進士歴拜同平章事廣明
時為賊所獲力拒偽命乘間竄河中遣人奉表入蜀
詔授兵部尚書充東面宣慰摧陣使謀召沙陀三部
落破賊以功加尚書右僕射潞州殺其帥成麟以兵
部侍郎鄭昌圖權知昭義事軍士不附乃授徽尚書
左僕射同平章事潞州大都督府長史澤潞邢洺磁
觀察等使時李克用孟方立方争潞澤以朝廷力不
能加表辭乃以昌圖鎮之徽後移疾居蒲州襄王煴
僣號復拒偽命卒贈太尉諡曰貞
劉崇龜字子長滑州胙人第進士廣明元年鄭從讜鎮
太原奏為節度判官檢校吏部郎中御史中丞中和
三年入朝累遷清海軍節度使卒崇龜涖政號精明
薛阿檀太原將中和初從李克用破巢賊收復長安復
為克用前鋒破赫連鐸擒其將賈塞兒鐸奔遂取雲
州
李嗣勲太原將景福初克用使擊鎮州王鎔斬級三萬
拔天長略常山度滹沱燔其郛至趙取鼓藁二城
後唐
張憲莊宗時為北京留守莊宗及難聞鄴中兵士推戴
明宗憲部將符彦超將應之張昭謂憲曰得毋奉表
勸進為自安之計乎憲曰我本書生見知主上位至
保釐乃布衣之極苟靦顔求生何面目見主於地下
昭曰此古人之志也公能行之死且不朽矣相泣而
去憲遂死之時論重昭能成憲之節時有害昭者昭
曰明誠取至期不再生主辱臣亡死而無悔衆執之
以送彦超彦超曰推官正人無得害之又逼昭為牓
安撫軍民事寕以昭為北京留守推官
段希堯河内人晉高祖為河東節度使以希堯為判官
高祖軍屯忻州軍中有擁呼萬歲者高祖惶惑不知
所為希堯勸斬其亂首乃止高祖將舉兵與賓佐謀
希堯以為不可高祖雖不聽然重其為人不之責也
累遷禮部尚書卒
山西通志卷八十三
