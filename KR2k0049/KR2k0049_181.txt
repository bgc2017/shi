山西通志卷一百八十一
遺事(二)
上古共工氏太昊末諸侯是曰康回髦身朱髮任智自
神俶亂天常保據冀方自謂水德爰為水紀官師制
度皆以水名憑怒觸不周山地維絶天柱折壅防百
川墮高堙卑於是左概介邱右矕終隆振滔洪水以
薄空桑(空桑在莘陜間近女媧之都故决水灌之)貿興有無其取之也水
處十七而陸處十三立兵仗鎧戟寇虐諸侯女媧氏
戮之共工氏以亡凡四十有五載
夏有窮氏曰夷羿窮國之侯左臂修而善射五歲得法
于山中傳楚狐父之道嘗從吳賀北遊見雀焉賀命
射其左目羿中厥右耻之繇是每發妙中高出天下
迨事夏王王命射於方豕之皮征南之的曰中之賞
萬金不中則削十邑羿援矢而色蕩再發不中傅彌
仁告王曰若羿者口懼之為災而萬金為之患也太
康失馭畋于洛表十旬弗返羿兵於河以拒之遂專
制河北迨仲康後逐相自立因夏民代夏政自鉏遷
于窮石號有窮氏恃其善射不修民事棄其賢臣武
羅伯因等而用寒浞内媚外施賂而虞羿于田將歸
自田家衆殺而烹之其子死于窮門羿簒夏凡八年
寒浞猗姓寒君伯明氏之讒子弟也后寒惡之棄諸
窮羿信而使之以為國相及羿逐后相自立康娱逸
遊浞殺而代之襲羿之號因其室生澆及豷恃其詐
偽而不德于民使澆用師滅斟灌斟鄩氏處澆于過
處豷于戈遂滅夏后相焉四十有三年為伯靡所殺
澆恃多力盪舟走陸從欲不義少康滅之李杼復誘
豷殺之寒浞遂滅
竹書紀年帝相二十七年澆伐斟鄩大戰于濰覆其
舟滅之
楚辭天問覆舟斟鄩何道取之(註滅斟鄩氏奄若覆舟)
淮南子證言訓羿死于桃棓(註棓大杖以桃木為之以擊殺羿自是以來鬼)
(畏桃也)
說山訓羿死桃部不給射(註桃部地名)
周成王卦弟叔虞于唐唐在河汾之東曰唐叔虞唐叔
子燮徙居晉水稱晉侯晉侯孫成侯徙都曲沃成侯
傳五世為穆侯徙都絳穆侯孫昭侯元年封弟成師
于曲沃昭後凡五傳為晉侯緡緡二十八年成師孫
稱伐晉滅之周釐王命為晉君更號曰晉武公始都
晉國子獻公八年城聚都之命曰絳始都絳七傳至
景公十五年遷新田景公後九世為幽公幽公之時
獨有絳曲沃餘胥入三晉至幽公曾孫靜公俱酒二
年魏文侯韓哀侯趙敬侯三分其地靜公遷為家人
居端氏
趙氏之先與秦共祖至蜚廉子季勝生孟增是為宅
臯狼臯狼孫造父御穆王有功賜以趙城由此為趙
氏造父以下六世至奄父生叔帶去周如晉事晉文
侯始居晉國五世而生趙夙晉獻公十六年滅耿霍
魏賜夙耿夙生共孟共孟子趙衰事文公為原大夫
居原歴盾朔武景叔四世生鞅是為簡子晉頃公十
二年分祁氏羊舌氏邑為十縣各令其族為之大夫
鞅卒次子無恤立是為襄子襄子元年平代地封□
長子伯魯子周為代成君四年與知伯韓魏盡分范
中行地復與韓魏滅知伯分其地于是趙北有代南
并知氏彊於韓魏襄子卒代成君子浣立是為獻侯
治中牟始列為諸侯襄子弟桓子逐獻侯自立于代
一年卒國人復迎立獻侯三傳至敬侯始都邯鄲敬
侯九年與韓魏共分晉地歴成侯昭侯至武靈王攘
地北至燕代西至雲中九原二十七年立子何為王
是為惠文王自稱主父惠文王二年主父出代西遇
樓煩王于西河而致其兵封長子章為代安陽君四
年李兑平章之亂又二傳至幽繆王降秦
魏之先畢公高之後畢萬事晉獻公獻公滅魏封之
從其國名為魏氏萬子武子事文公襲魏氏之後列
為大夫治於魏子悼子徙治霍生魏絳晉悼公十一
年絳徙安邑絳後五世為魏桓子與韓趙共滅知伯
分其地桓子之孫曰文侯都文侯二十一年列為諸
侯子武侯擊十一年與韓趙三分晉子惠王罃三十
一年徙治大梁歴襄哀昭安釐景湣假六世滅于秦
韓之先與周同姓其後裔事晉封于韓原曰韓武子
武子後三世有韓獻子厥從封姓韓氏子宣子徙居
州晉頃公十二年與趙魏共分祁氏羊舌氏十縣宣
子子貞子徙居平陽至孫康子與趙魏共敗知伯分
其地地益大于諸侯康子孫景侯六年與趙魏胥為
諸侯歴三世為哀侯哀侯元年與趙魏分晉國二年
徙都鄭傳懿昭宣惠襄釐桓惠暨王安七世安虜于
秦
日知錄晉之滅狄其用兵有次第宣公十五年滅潞
氏十六年滅甲氏及留吁成公十一年伐廧咎如而
上黨為晉有矣昭公元年敗無終及羣狄于大鹵而
太原為晉有矣然後出師以臨山東昭公十二年滅
肥二十二年滅鼓于是太行以南之地謂之南陽太
行以東之地謂之東陽(水經注引馬季長曰晉地自朝歌以北至中山為東陽自)
(朝歌以南至軹為南陽)而晉境東接于齊蓋先後之勤且八十
年而鮮虞猶不服焉(至魏文侯始克中山)平狄之難如此
聶政齊人韓嚴遂與韓傀隙求人可以報傀者至齊
聞政勇敢遂隂交於政以意告之政曰有老母在政
身未敢以許人也及母死既葬除服遂獨行仗劍至
韓韓適有東孟之會韓王及相皆在焉持兵戟而衛
侍者甚多聶政直入階刺傀韓傀走而抱烈侯聶政
刺之兼中烈侯左右大亂聶政大呼所擊殺者數十
人因自皮面抉眼屠腸遂以死韓取聶政屍暴于市
縣購之千金久之莫知誰政姊嫈聞之曰吾弟至賢
不可愛妾之軀滅吾弟之名乃之韓視之抱屍而哭
之曰此吾弟軹深井里聶政也亦自殺于屍下
斐豹晉隸也著于丹書欒氏之亂有臣曰督戎國人
懼之豹謂宣子曰苟焚丹書我殺督戎宣子喜乃出
豹使擊戎殺之
漢趙歇趙後也秦二世二年端月張耳陳餘立歇為趙
王三年項羽入關立諸侯乃分趙立耳為常山王而
徙趙王歇王代漢之元年田榮遣兵從餘襲常山王
耳耳敗走歸漢餘收趙地迎趙王于代復為趙王趙
王德餘立以為代王餘為趙王弱國初定留傳趙王
而使夏說以相國守代漢二年漢遣張耳韓信進擊
趙代擒夏說閼與擊破趙井陘斬陳餘泜水上追殺
趙王歇
魏豹故魏諸公子也其兄魏咎魏人周市立為魏王
章邯擊臨濟咎自殺豹亡走歸楚項羽立豹為魏王
羽封諸侯欲自有梁地徙豹于河東都平陽為西魏
王漢王還定三秦渡臨晉豹以國屬焉遂從擊楚于
彭城漢王敗還至滎陽豹請視親病至國則絶河津
畔漢漢王使酈生往說豹豹不聽漢王使韓信擊豹
遂虜之傳豹詣滎陽以其地為河東太原上黨郡漢
王令豹守滎陽楚圍之急周苛遂殺豹
韓王信故韓孽孫也高祖定三秦己復略定韓地高
祖乃立信為韓王命與周苛等守滎陽楚拔之遂降
乘間復歸楚滅後以太原為韓國徙信備邊都晉陽
信請徙馬邑從之匈奴大入圍馬邑信數使人求和
解高祖疑有二心賜書讓之信懼誅因降北匈奴與
共攻太原高祖自往擊破其軍于□鞮信亡入北後
為將軍柴武斬于參合
後漢盧芳字君期安定三水人居左谷中王莽時詐自
稱武帝曾孫後與天水屬國羌胡起兵更始徵為騎
都尉使鎮撫安定以西更始敗天水豪傑共計議立
芳為上將軍西平王塞北使句林王將數千騎迎芳
芳與兄禽弟程俱入北遂立芳為主以程為中郎將
還入安定初五原人李興隨昱朔方人田颯代郡人
石鮪閔堪各起兵自稱將軍建武四年無樓且渠王
入五原塞與李興等和親告興欲令芳還漢地五年
李興閔堪引兵迎芳與俱入塞都九原縣掠有五原
朔方雲中定襄鴈門五郡並置守令侵苦北邊六年
芳將軍賈覽將騎擊殺代郡太守劉興芳後以事誅
其五原太守李興兄弟而其朔方太守田颯雲中太
守橋扈恐懼舉郡降光武令領職如故後大司馬吴
漢驃騎大將軍杜茂數擊芳並不克十二年芳與賈
覽共攻雲中久不下其將隨昱留守九原欲脅芳降
芳知羽翼外附心膂内離遂棄輜重與十餘騎亡入
塞北其衆盡歸隨昱昱乃隨使者程恂詣闕拜昱為
五原太守封鐫胡侯昱弟憲武進侯十六年芳復入
居高柳與閔堪兄林使使請降乃立芳為代王堪為
代相林為代太傅賜繒二萬疋因使和集塞北芳上
䟽謝詔芳朝明年正月其冬芳南及昌平有詔止令
更朝明歲芳自道還憂恐乃復與閔堪閔林相攻連
月塞北遣數百騎迎芳及妻子出塞後十餘年卒
袁紹字本初汝南汝陽人司徒湯孫何進謀誅宦官
轉紹司隸校尉董卓至奔冀州初平二年以渤海太
守起兵討卓領冀州牧興平二年六月破斬黑山賊
于毒遂循山北行進擊諸賊皆斬之以長子譚為青
州刺史中子熙為幽州刺史外甥高幹為并州刺史
建安元年使將作大匠孔融持節拜紹大將軍錫弓
矢節鉞虎賁百人兼督青冀幽并四州建安五年伐
曹操敗于官渡七年卒
晉杜預春秋後序晉太康中汲縣人發其界内舊冢得
古書皆簡編科斗文字記晉國起自殤叔次文侯昭
侯以至曲沃莊伯莊伯之十一年十一月魯隠公之
元年正月也皆用夏時建寅之月為歲首編年鶴
林玉露傳據晉史經則周歷
代公猗盧鮮卑部力微子力微卒猗盧與二兄分部
居定襄盛樂城北徙雲中晉惠帝在鄴劉淵據離石
猗盧統衆破淵于河西上黨後并州刺史劉琨為白
部所困猗盧使弟子鬱律赴之大破白部大單于封
代公猗盧以去國遠求句注陘北地琨徙馬邑隂館
樓煩繁畤崞五縣民于陘南以其地畀之及琨拒劉
粲猗盧復以衆來斬其大將五人伏尸數百里琨欲
乘勢進兵猗盧不聽引還後復兩與琨約赴平陽共
討劉聰卒不果行愍帝時進封代王置官屬食代常
山二郡尋召長子六修于南部六修不至怒討之失
利殂鬱律雄武有威略代立聞愍帝平陽問顧謂其
下曰天殆資我乎已而元帝遣韓暢加爵服拒不受
後為猗㐌婦所殺賀傉猗迤中子猗母以立築城東
木根山徙居之既卒紇那代領其衆石虎以五千騎
來禦于句注陘北不利遷大甯時鬱律長子槐翳居
賀蘭部紇那遣使求之不應怒召宇文部并力擊之
敗績後二年出居宇文部其下因推槐翳為長五年
衆復貳求紇那奉之槐翳出居鄴久之石虎以五千
騎納槐翳于大甯紇那復出未踰年槐翳病將殁謂
其下曰必迎什翼犍什翼犍鬱律次子其弟也時年
十九歲有異相既立稱建國元年復徙雲中盛樂城
置百官分掌衆職設壇講武代益盛後苻堅以二十
萬衆來逼屢戰不勝乃避隂山之北堅退始還越十
有二日卒什翼犍子即後魏道武也
張平代郡人初仕石虎為部將冉閔敗平帥所部稱
藩于燕既而結援于秦授大將軍冀州牧平既跨有
新興雁門西河等諸郡衆十餘萬拜置征鎮自號并
州刺史寇掠秦境秦王苻堅遣車騎大將軍晉公柳
率兵禦之柳敗績堅自將兵討之前鋒鄧羌分據汾
上獲其養子蚝平衆大潰懼而請降堅赦之仍署右
將軍先是晉遣參軍桓宣就平節度加四品將軍即
其所部扞禦北方而平竟沒於秦(十六國春秋載祖逖遣參軍殷乂詣)
(平按祖逖張平世代相隔當有舛譌)
北魏爾朱榮字天保北秀容人新興之子也潔白美容
貌幼而神機明決及長好射獵每設圍誓衆便為軍
陣之法號令嚴肅衆莫敢犯襲爵除直寝游擊將軍
正光中散畜牧招合義勇以討賊功進封博陵郡公
榮嘗率衆攻拔肆州署其從叔羽生為刺史執刺史
尉慶賓還秀容自是兵威漸盛葛榮吞杜洛周榮虜
其西逸乃遣兵固守滏口以防之北捍馬邑東塞井
陘尋屬武泰之變抗表求以徐紇鄭儼之徒付之司
敗更召宗親推其明德靈太后以李神軌為大都督
將于太行杜防榮發晉陽遂次河内四月莊帝自高
渚渡至榮軍即位詔以榮為使持節都督中外諸軍
事大將軍開府尚書令領軍將軍領左右太原王渡
河惑武衛將軍費穆言遂有河隂之役時朝士百餘
人後至唱云能為禪文者出當原其命隴西李神儁
頓丘李諧太原温子昇並當世詞人皆在圍中俯伏
不應有御史趙元則者出作之榮遂鑄金為己像數
四不成幽州人劉靈助善卜占亦言天時人事未可
榮精神恍惚不自支持至四更乃迎莊帝奉駕向洛
陽宫女立為后榮意甚悦五月還晉陽乃令元天穆
向京樹置腹心在列職七月詔加柱國大將軍時葛
榮向京師衆號百萬相州刺史李神儁閉門自守榮
率精騎七千馬皆有副倍道兼行東出㵚口葛榮令
其衆辦長繩至便縛取自鄴以北列陣數十里箕張
而進榮潜軍出谷為竒兵分督將已上三人為一處
處有數百騎令所在揚塵豉譟使賊不測多少又以
人馬逼戰刀不如棒密勒軍士馬上各齎䄂棒一枚
至戰時虜廢騰逐不聽斬級使以棒棒之而已乃分
命壮勇所當衝突號令嚴明將士同奮身自陷陣出
于賊後表裏合擊大破之于陣擒葛榮餘衆悉降恐
其疑懼普令各從所樂親属相隨羣情喜悦登即四
散數十萬衆一朝散盡待出百里之外始分道押領
隨便安置渠帥量才授用新附者咸安時人服其處
分機速乃檻車送葛榮赴闕詔加大丞相都督河北
畿外諸軍事又詔以冀州之長樂相州之南趙定州
之博凌滄州之浮陽平州之遼西燕州之上谷幽州
之漁陽七郡各萬戸通前滿十萬為太原國邑又加
位太師永安二年春元顥乘虚入洛車駕出居河北
榮聞之馳傳朝于上黨之長子為前驅奉莊帝幸河
内令都督爾朱兆等率精騎夜濟河顥衆奔潰詔加
天柱大將軍增封通前二十萬戸加前後部羽葆鼓
吹榮屯晉陽遥制朝廷親戚腹心皆補要職朝廷動
靜莫不以申先是葛榮黨韓婁據幽平二州榮遣都
督侯深討斬之万俟醜奴蕭寳夤擁衆豳涇榮遣其
從子天光為雍州刺史令率都督賀拔岳侯莫陳悦
等入關討之天光至雍州以衆少未進榮大怒遣其
騎兵參軍劉貴馳驛詣軍加天光杖罰天光等大懼
乃進討連破之擒醜奴寳夤並檻車送闕天光又擒
王慶雲万俟道樂關中悉平三年八月榮將四五千
騎發并州九月初至京榮小女嫁與帝兄子陳留王
伽邪嘗指之曰我終當得此女婿力十五日天穆到
京十八日上召中書舍人温子昇問殺董卓事昇具
道本末上曰王允若即赦涼州人必不應至此二十
五日旦榮天穆同入誅之時年三十八天穆與榮子
菩提亦就戮節閔帝初贈假黃鉞相國錄尚書都督
中外諸軍事晉王加九錫給九旒鑾輅虎賁班劒三
百人輼輬車凖晉太宰安平獻王故事諡曰武又詔
百官議榮配饗司直劉季明曰晉王若配永安則不
能終臣節以此論之無所配乃配享孝文廟庭菩提
位太常卿開府儀同三司侍中特進死時年十四贈
司徒諡惠菩提弟义羅武衛將軍梁郡王尋卒贈司
空义羅弟文殊封平昌郡王孝靜初轉襲榮爵太原
王卒于晉陽時年九歲文殊弟文暢初封昌樂郡公
以榮破葛榮勲進王拜開府儀同三司肆州刺史齊
神武將臨觀打蔟戲謀竊發坐死時年十八弟文略
襲义羅爵梁郡王聰明儁爽多所通習齊文襄嘗令
章永興馬上彈琵琶奏十餘曲試使文略寫之遂得
八文襄戲之曰聰明人多不老夀梁郡其慎之文略
對曰命之修短皆在明公文襄愴然曰此不足慮初
神武遺令恕十死平秦王有七百里馬文略敵以好
婢賭取之殺馬及婢以二銀器盛之遺平秦王後伏
法文略嘗大遺魏收金請為父作佳傳收論榮比韋
彭伊霍蓋由是也
爾朱兆字萬人榮從子少善騎射趫捷過人手格猛
獸榮特加賞愛榮曾送臺使見二鹿授兆二箭令取
供今食篝火以待之俄而兆獲其一榮欲誇使人杖
兆五十榮入洛兆兼前鋒都督孝莊封潁川郡公後
從平邢杲又擊擒元顥子冠受進破安豐王延明顥
退走除車騎大將軍儀同三司汾州刺史榮死兆自
汾州據晉陽元亦授大將軍進王兆輕兵倍道掩襲
洛京策馬涉河是日暴風鼓怒黃塵漲天遂有雲龍
之役初榮既死莊帝詔河西人紇豆陵步蕃等令襲
秀容兆入洛後步蕃兵勢甚盛南逼晉陽兆不暇留
洛廻師禦之頻為步蕃所敗謀出山東令人徵齊神
武于晉州神武赴之兆乃分三州六鎮之人令神武
統領神武引兵南出避步蕃之銳步蕃至樂平郡神
武與兆還破之斬之節閔帝授兆使持節侍中都督
中外諸軍事柱國大將軍兼錄尚書事大行臺又以
兆為天柱大將軍兆固辭不拜尋加都督十州諸軍
事世襲并州刺史神武克殷州兆與仲遠度律約拒
之仲遠度律次陽平屯廣阿衆號十萬神武廣縱反
間乃各致猜疑兆輕騎三百來就仲遠意色不平手
舞馬鞭長嘯凝望深疑仲遠等有變遂趨出馳還仲
遠遣斛斯椿賀拔勝曉譬兆遂拘縛還經日放遣仲
遠等于是奔退神武進擊兆軍大敗世隆請節閔納
兆女為后兆乃大喜與天光度律大會韓陵山戰敗
復奔晉陽其年神武自鄴進討之兆遂大掠并州走
秀容神武又追擊度赤洪嶺破之兆竄窮山殺所乘
馬自縊于樹神武收葬之榮嘗云兆不過將三千騎
多則亂耳兆弟智彪封安定王與兆俱走神武擒之
後死于晉陽
梁侯景字萬景魏懷朔鎮人少而不羈為鎮功曹史後
事爾朱榮甚見器重初學兵法于榮部將慕容超宗
未幾超宗每詢問焉以軍功為定州刺史始高歡微
時與景友及誅爾朱氏景以衆降稍至吏部尚書非
其好也每獨曰何當離此故紙耶尋封濮陽郡公使
擁兵十萬專制河南景右足短弓馬非其長多智謀
時高昂彭樂皆雄勇冠時景常輕之言似豕突爾勢
何所至及將鎮河南請于歡曰今握兵在遠姦人易
生詐譌大王若賜以書請異于他者許之每與景書
别加微點雖子弟弗之知及世子澄矯書召之景知
偽懼禍因用王偉計乃附梁後簒號誅
隋劉武周河間景城人父匡徙家馬邑匡嘗與妻趙氏
夜坐庭中忽見一物状如雄雞流光燭地飛入趙氏
懷振衣無所見因而有娠遂生武周驍勇善射交通
豪俠至洛為太僕楊義臣帳下大業末應募征高麗
以軍功為鷹揚府校尉太守王仁恭以其州里雄頗
愛遇之令總虞侯直閣下久之盗仁恭侍兒十三年
乃宣言激怒饑民與同郡張萬歲等十餘人殺太守
王仁恭突厥立為定楊可汗又偕妻沮氏僣偽號上
谷人宋金剛奔于武周封為宋王以妹妻之遂南至
澮州秦王進討破之武周棄并州北走與金剛奔突
厥並為所殺武周自初起至死凡六載
唐武士彠字信世殖貨喜交結高祖嘗領屯汾晉休其
家因被顧接後留守太原引為行軍司鎧參軍募兵
既集以劉弘基長孫順德統之王威高君雅欲劾繋
之士彠曰此皆唐公客若爾必有大嫌故威等疑不
發會司兵參軍田德平欲勸威劾募人狀士彠脅謂
曰討步兵悉隸唐公威君雅無與徒寄坐耳何能為
德平亦止兵起士彠不與謀以大將軍府鎧曹參軍
從平長安為光禄大夫義原郡公累遷工部尚書進
封應國公歴利荆二州都督卒贈禮部尚書諡曰定
高宗永徽中以仲女為后崇贈并州都督司徒周國
公咸亨中加贈太尉兼太子太師太原郡王配享高
祖廟廷列功臣上後偽上尊號建崇先府置官屬先
天中詔削偽號仍為太原王廟遂廢
武士稜字彥威士彠兄少柔愿力田官司農少卿宣
城縣公常主苑囿農家事卒贈潭州都督陪葬獻陵
武士逸字逖士彠兄有戰功為齊王府戸曹參軍六
安縣公從齊王守太原為劉武周所執常遣間人陳
破賊計賊平擢授益州行臺左丞數言富世得失上
嘉納之終韶州刺史
武承嗣元爽子以勲擢尚輦奉御襲周國公遷秘書
監禮部尚書俄以太常卿同中書門下三品未幾辭
位垂拱初以春官尚書同鳳閣鸞臺平章事改納言
又為文昌左相議追王先世立宗廟追王元慶曰梁
王諡憲元爽魏王諡德后從父士讓楚王諡僖士逸
蜀王諡節又贈兄子承業陳王而承嗣為魏王元慶
子三思為梁王士讓孫攸寧為建昌王攸歸九江王
攸望會稽王士逸孫懿宗河内王嗣宗臨川王仁
範河間王仁範子載德潁川王士稜孫攸暨千乘王
惟良子攸宜建安王攸績安平王從子攸止恒安王
重規高平王承嗣子延基南陽王延秀淮陽王三思
子崇訓高陽王崇烈新安王承業子延暉嗣陳王延
祚咸安王承嗣實封千戸監修國史以特進罷未幾
復同鳳閣鸞臺三品承嗣為左相攸為納言皆罷又
與三思同三品不及月俱免復拜特進久之遷太子
太保鞅鞅憤死贈太尉并州牧諡曰宣延基襲爵后
嫌斥其名更曰繼魏王長安初自殺以延義代王中
宗復位侍中敬暉等言諸武不當王與郡臣白奏事
不兩大武家諸王宜免纔降封一級三思王德靜郡
攸暨夀春懿宗為耿國公攸寧江國攸望葉國嗣宗
管國攸宜息國重規鄶國延義魏國攸緒巢國崇訓
酆國延禄咸安郡公直臣宋務光蘇安恒上書言武
諸王饗封不厭人心載德終湖州刺史諡武烈攸歸
歴司屬少卿至齊州刺史事母孝姊亡朞不嘗五辛
語輒流涕攸止絳州刺史三人死周時不及削封攸
宜歴同州刺史萬歲通天初為清邊道行軍大總管
還拜左羽林大將軍景龍時遷右羽林率總禁兵前
後十年嗣宗終司衛卿重規為汴鄭二州刺史貶廬
州刺史復為天兵中道大總管還為左金吾衛大將
軍終衛尉卿延秀就婚突厥久不得歸神龍初還封
栢國公左衛中郎將尚安樂公主以太常卿兼右衛
將軍封恒國公後誅于肅章門攸望以太府卿貶死
春州諸武屬坐延秀誅徙者略盡獨載德子平一以
文章顯與攸緒常避盛滿故免攸寧天授中累擢納
言踰年以左羽林衛大將軍罷俄還納言久乃罷為
冬官尚書聖歷初同鳳閣鸞臺平章事自承嗣三思
罷政事間一年攸寧三思復當國以冬官尚書罷神
龍初終岐州刺史贈尙書右僕射三思當周時累進
夏官春官尙書監修國史爵王為榆關道安撫大使
屯邊還同鳳閣鸞臺三品踰月去位又檢校内史罷
為太子少保遷賓客仍監國史子崇訓尚主三思方
輔政令具迎禮中宗復位擢崇訓駙馬都尉太常卿
兼左衛將軍三思進位司空同中書門下三品加實
戸五百固辭進開府儀同三司會降封裁減實戸俄
還所減而封崇訓鎬國公明年三思因主請復崇恩
廟昊順二陵皆置令丞後與崇訓為節愍所誅舉哀
廢朝五日贈太尉復封梁王諡曰宣追封崇訓魯王
諡曰忠睿宗初夷其墓
武懿宗士逸孫以司農卿爵為郡王歴懷洛二州刺
史神功元年為神兵道大總管討孫萬榮後復撫循
河北始萬榮入寇也别帥何阿小殘忍以懿宗似之
故號稱兩河神龍初遷太子詹事終懷州刺史
武攸曁士稜孫自右衛中郎將尚太平公主拜駙馬
都尉累遷右衛大將軍天授中自千乘郡王進封定
王實封戸六百遷麟臺監司祀卿長安中降王夀春
加特進中宗時拜司徒復王定加戸千固辭進開府
儀同三司降楚國公攸暨于時無忤專自奉養景龍
中卒贈太尉并州大都督還定王諡曰忠簡後坐夷
墓
高宗則天順聖皇后武氏并州文水人父士彠太宗
召為才人方十四賜號嫵媚後與嬪御皆為比丘尼
高宗引内後宫進為昭儀久之欲進號宸妃尋詔李
勣于志寧奉璽綬進為皇后命羣臣及四夷酋長朝
肅義門内外命婦入謁朝后自此始后見宗廟再贈
士彠至司徒爵周國公諡忠孝配食高祖廟母楊再
封代國夫人家食魏千戸后更為太平文治事大集
諸儒内禁殿譔定列女傳臣軌百竂新誡樂書等大
抵千餘篇始士彠娶相里氏生子元慶元爽又娶楊
氏生三女伯嫁賀蘭越石蚤寡封韓國夫人仲即后
季嫁郭孝順前死楊以后故寵日盛徙封榮國始兄
子惟良懷運與元慶等遇楊及后禮薄后銜不置及
是元慶為宗正少卿元爽少府少監惟良司衛少卿
懷運淄州刺史它日夫人置酒酣謂惟良曰若等記
疇日事乎今謂何對曰幸以功臣子位朝廷晚緣戚
屬進憂而不榮也夫人怒諷后偽為退譲請惟良等
外遷無示天下私繇是惟良為始州刺史元慶龍州
元爽濠州俄坐事死振州元慶至州憂死韓國女國
妹韓國卒女封魏國夫人欲以備嬪職會封泰山惟
良懷運以岳牧來集從還而魏國暴卒歸罪惟良等
盡殺之氏曰蝮以韓國子敏之奉士彠祀俄貶死楊
氏徙鄼衛二國咸亨元年卒追封魯國諡忠烈詔文
武九品以上及五等親與外命婦赴弔以王禮葬咸
陽給班劒葆仗鼓吹俄又贈士彠太尉兼太子太師
太原郡王魯國忠烈夫人為妃上元元年進號天后
建言十二事一勸農桑薄賦徭二給復三輔地三息
兵以道德化天下四南北中尚禁浮巧五省工費力
役六廣言路七杜讒口八王公以降皆習老子九父
在為母服齊衰三年十上元前勲官已給告身者無
追覈十一京官八品以上益廪入十二百官任事久
材高位下者得進階申滯皆下詔略施行之儀鳳三
年羣臣蕃夷長朝于光順門即并州建太原郡王廟
中宗初天后稱皇太后參决軍國大務嗣聖元年臨
朝以睿宗嗣后坐武成殿上號冊越三日臨軒命禮
部尚書攝太尉武承嗣太常卿攝司空王德真冊睿
宗自是常御紫宸殿施慘紫帳臨朝追贈五世祖後
魏散騎常侍克己為魯國公妣裴即其國為夫人高
祖齊殷州司馬居常為太尉北平郡王妣劉為王妃
曾祖永昌王諮議參軍贈齊州刺史儉為太尉金城
郡王妣宋為王妃祖隋東郡丞贈并州刺史大都督
華為太尉太原郡王妣趙為王妣皆置園邑戸五十
考為太師魏王加實戸滿五十妣為王妃立園邑守
戸百又諡魯國公曰靖裴為靖夫人北平郡王曰恭
肅金城郡王曰義康太原郡王曰安成妃從夫諡遣
冊武成殿使者告五世廟室武承嗣請立七廟中書
令裴炎沮止及徐敬業敗并辟炎暨左衛大將軍程
務挺詔為明堂又度明堂後為天堂鴻麗嚴奥次之
始作崇先廟于西京享武氏后自號聖母神皇作神
皇璽拜洛受圖大陳珍禽竒獸貢物鹵簿壇下禮成
去永昌元年享萬象神宫改服衮冕搢大圭執鎮圭
合祭天地五方地百神從以高祖太宗高宗配引魏
王士彠從配偽尊號士彠周忠孝楊忠孝胥加太字
以文水墓為章德陵咸陽墓為明義陵太原安成王
為周安成王金城郡王為魏義康王北平郡王為趙
肅恭王魯國公為太原靖王載初中又享萬象神宫
以太穆文德二后配皇地祗引周忠孝后從配作曌
西埊□囝□□□□□十二文后自名曌以周漢
為二王後虞夏殷後為三恪令作大雲經因改號周
自稱聖神旌幟尚赤以睿宗為皇嗣立武氏七廟于
神都偽上尊號尊周文王諡文號始祖妣姒曰文定
武王諡康睿祖妣姜曰康惠太原靖王諡成嚴祖妣
曰成莊趙肅恭王諡章敬號肅祖妣曰章敬魏康王
諡昭安號烈祖妣曰昭安祖周安成王諡文穆號顯
祖妣曰文穆考忠孝太皇諡孝明高號太祖妣曰孝
明高至日祀萬象神宮以始祖及考妣配以百神從
祀盡王諸武詔并州文水縣為武興比漢豐沛百姓
世給復以始祖冢為德陵睿祖為喬陵嚴祖為節陵
肅祖為簡陵烈祖為靖陵顯祖為永陵章德陵為昊
陵明義陵為順陵明年享神宫自制大樂舞工用九
百人以武承嗣亞獻三思為終獻又自加號金輪聖
神置七寳于廷曰金輪寳曰白象寳曰女寳曰馬寳
曰珠寳曰主兵臣寳曰主藏臣寳率大朝會則陳之
又尊其顯祖為立極文穆太祖為無上孝明延載二
年作天樞功德大裒銅鐵合冶之署曰大周萬國頌
德天樞置端門外其制若柱度高一百五尺八面面
别五尺冶鐵象山為之趾負以銅龍石鑱怪獸環之
柱顛為雲蓋出大珠高丈圍二之作四蛟度丈二尺
以承珠其趾山周百七十尺度二丈無慮用銅鐵二
百萬斤乃悉鏤羣臣蕃酋名氏其上遂祀南郊以文
王武王士彠與唐高祖並配加號天冊金輪聖神封
嵩山禪少室冊山之神為帝配為后封壇南有大槲
赦日置雞其秒賜號金雞樹自制升中述志刻石示
後改明堂為通天宫鑄九州鼎各位其方列廷中又
斂黃金作大儀鍾不克久之以崇先廟為崇尊廟禮
視太廟旋復崇尊廟為太廟改昊陵署為攀龍臺神
龍元年居迎僊院中宗復位后徙上陽宫遷東都武
氏廟于崇尊廟更號崇恩諸武王咸降爵是歲薨諡
則天大聖后祔乾陵詔崇恩廟祠如太廟齋即用五
品子及韋武黨誅詔廢崇恩廟及陵景雲時復二陵
官太平誅詔黜周孝明號復為太原郡王后為妃罷
昊順等陵
安禄山天寶十載自平盧軍入覲求為河東節度因許之
裴氏父敞辟劉悟幕府氏年十五火光起袿下
家人以為怪許㛰劉從諫封燕國夫人寬厚有謀每
勸從諫入朝為子孫計從諫請封妾韋氏為夫人裴
怒曰李師古四世阻命不聞側室封今不自黜削求
洗濯欲以婢為夫人族不日滅耳及劉稹拒命韋至
京師乃言大將李丕降裴會諸將妻號哭曰為我語
若夫勿忘先公恩願以子母托故諸將叛益堅稹敗
至京賜死
劉稹從諫從子從諫與妻謀令主軍事從諫卒諸將
請如河朔故事敇稹護喪還東都稹不奉詔敇諸軍
進討從諫奴李士貴與王協等尤用事士有功不賞
下無鬭志李丕降邢洺磁三州繼降郭誼王協使董
可武誘稹至北第飲斬之
後唐李戒丕昭宗子封延王乾寧元年上幸石門遣王
與嗣丹王允昭李克用擊邠鳳上幸華州復遣王持
節至太原克用留累月每大張飲王必以舞屬克用
因陳國事涕數行下冀感動之時幽州劉仁恭貳于
克用克用内憂之以好辭謝王不復有西意
晉遣李承嗣將勁騎數千助兖州朱瑾瑾敗與俱奔淮
南楊行密行密兵皆江淮人淮人輕弱得瑾勁騎而
兵益振
北漢郭無為青州千乘人少博學有辭辨為道士隠武
當山漢乾祐中周祖征河中杖策謁于軍門周祖一
見大竒之將留舘門下左右曰無為縱横家流今公
握重兵不宜親之遂拂衣去隠太原抱腹山會劉鈞
援李筠大臣趙華諫曰筠舉動輕易不宜應之鈞不
顧及筠敗鈞狼狽而歸由是重文學士求有智謀者
與計事段常薦無為鈞以諫議大夫召之與語大悅
尋遷吏部侍郎參議中書事與趙文度同秉政意好
不協鈞乃出文度知汾州俄誅段常遂以無為為左
僕射平章事兼樞密使機務一以委之鈞嘗謂繼恩
不才無為亦言其然繼恩既立并人疑無為授意于
侯霸榮云繼元立太祖遣李繼勲等討之仍詔許繼
元以青州節度無為邢州節度無為得詔色動一日
繼元宴羣臣遼使亦在無為慟哭曰今日以空城抗
大軍計將安出引佩刀欲自刺繼元遽降階持其手
引升坐蓋無為欲以動衆心也及太祖親征長圍既
合無為請自將兵夜出擊圍欲自拔來歸值天隂晦
而止閹人衛德貴告其事繼元殺無為以徇
侯霸榮邢州龍岡人多力善射走及奔馬嘗為盜并
汾間劉鈞用為散指揮使戍樂平建隆中率所部來
歸補内殿直未幾復奔太原鈞署供奉官至是謀持
繼恩首獻宋弑之郭無為遣卒登梯入殺霸榮
宋太平興國四年平劉繼元降為緊州軍事嘉祐四年
復為太原府河東節度使領河東路經略安撫使大
觀元年陞大都督府劉安世曰河東晉地也昔高辛
氏遷閼伯于商丘主參今應天是也遷實沉于大夏
主商今太原是也且參商不相能久矣物不兩大故
國初但曰并州不加府號有深意也又本朝下河東
在戊寅三年重午日實火土旺日此參木神所忌故
克之時宋受命已十九年矣而晉始服且太祖太宗
嘗親征而得太原正以其地控扼二虜下瞰長安纔
數百里棄太原則長安汴城不可都矣靖康元年五
月李綱為宣撫使督諸軍救太原(九月九日太原陷)晉之地
屬宋朝纔一百四十九年
太宗時潘美鎮河東患寇鈔令民悉内徙而空塞下
不耕于是忻代寧化火山之北多廢壤仁宗時知并
州韓琦以為此皆良田今棄不耕適足以資敵將皆
為所有矣遂請拒北界十里為禁地其南則募弓箭
手居之墾田至九千六百頃
苖傅上黨人殿前都指揮使授子大元帥府建信德
守臣梁揚祖以兵萬人至傅與張俊楊沂中田師中
皆隸麾下隆祐后南渡傅為統制官以所部八千人
駐杭州時劉正彥為御營右軍副都統制亦從六宫
至杭州建炎三年三月壬午殺僉書樞密院事王淵
遂有明受之變四月庚戌勤王師大集夜開湧金門
遁五月擒于浦城七月辛巳磔
李綱拜右僕射兼充御營使奏今所急而先者在于料
理河北河東蓋河北河東者國之屏蔽也今河東所失
者恒代太原澤潞汾晉餘郡猶存也士民兵將所以戴
宋者其心甚堅皆推豪傑以為首領多者數萬少者亦
不下萬人若不因此時置司遣使以大慰撫之分兵以
援其危急臣恐糧盡力疲坐受困矣莫若于河東置經
制司擇有材略者為之使宣諭有能全一州復一都者
以為節度防禦團練使如唐方鎮之制使自為守非惟
絶其從敵之心又可資其禦敵之力使朝廷永無北
顧之憂最今日之先務也上善其言問誰可任者綱
薦傅亮亮先以邊功得官嘗治兵河朔汴城受圍時
亮率勤王兵三萬人屢立戰功綱察其智略可以大
用欲因此試之乃以亮為河東經制副使皇子生故
事當肆赦綱奏曠蕩之恩獨遺河北河東夫兩路為
朝廷堅守而赦令不及人皆謂已棄之何以慰忠臣
義士之心願因今赦廣示德意上嘉納于是兩路知
天子德意人情翕然間有以破敵捷書至者金人圍
守諸郡兵往往引去而山砦之兵應招撫經制二司
募者甚衆既而黃潛善汪伯彥沮綱令留守宗澤節
制傅亮即日渡河亮言措置未就而渡河恐誤國事
綱言潜善伯彥沮張所傅亮所以沮臣綱退而亮竟
罷旋以母病辭歸招撫經制二司皆廢兩河郡縣相
繼淪陷
金馬用山西人與李辛同鄉里嘗為辛軍彈壓後在歸
德權果毅都尉天興二年正月哀宗至歸德授帥職
軍近七百人外有固納忠孝軍四百五十人城中惟
此兩軍上時召用計事而不及固納固納有異心朝
廷知其不協恐生變二月戊辰朔令兩省錫宴禁中
和解之是夜用撤備固納以兵乘之為亂明日攻用
軍用敗走被殺衆下城投水奪船去斯須而盡
初太原為蒙古所有河北州縣不能自立翰林承旨
圖克坦鎬等言欲戰則兵力不足欲和則彼不肯唯有
守耳河朔州郡既殘毁不可一概守之宜取願就遷
徙者屯于河南陜西不願者許自推其長保聚險阻
宣徽使伊喇光祖等謂當募土人威望服衆者假以
方面重權能復一道即授以本道總管能捍州郡即
授以長佐必能各保一方宰臣欲置公府金主意未
決中丞完顏索嘉曰宋人以虚名致李全遂有山東
苟能統衆守土雖三公何惜乃封經略使王福等九
人為郡公滄州河間正定雄霸涿易太原平陽澤潞
益都開府凡九
元博囉特穆爾達實已圖嚕之子也從父討賊屢立戰
功父殁博囉特穆爾引兵退駐井陘口十八年正月
命為河南行省平章政事仍總領其父元管諸軍三
月擊劉福通于衛輝走之進克濮州四月屯兵正定
六月自武安由鼓城邀截沙劉等敗之九月命統領
諸軍攻曹州十月遣參政匡福統苖軍自西門入博
囉特穆爾自北門入四門竝進克復曹州擒殺偽官
武宰相仇知院獲偽印信金牌等物十九年二月過
代州收山東潰將孟本周諸軍三月詔博囉特穆爾
移兵至大同領大都督兵農司專督屯糧當月領兵
豐州雲内與關先生戰關軍奔潰時有楊誠者據蔚
州六月詔遣平章裕嚕布哈樞密同知巴爾和卓督
兵捕之七月圍其城俄有旨命回兵十一月再命勦
捕二十年正月博囉特穆爾追誠至飛狐縣東關誠
棄軍遁降其潰卒回駐大同二月除中書平章政事
三月令討上都程思忠兵次興和思忠奔潰七月擊
敗田豐偽將王士誠于臺州詔總領一應達勒達漢人
諸軍便宜行事八月命守石嶺關以北察罕特穆爾
守石嶺關以南九月博囉特穆爾欲得冀寧遣兵
自石嶺關直趨圍其城三日復退屯交城十月詔博
囉特穆爾守冀寧遣巴拜殷興祖高托音倍道趨
之守者不納察罕特穆爾遣索珠陳秉直以兵來争
博囉特穆爾部將托卜沁戰敗之二十一年正月命
平章達實特穆爾參政七十往諭解之博囉特穆爾
罷兵還鎮九月命博囉特穆爾于保定以東河間以
南屯田二十二年二月偽平章左李遣楊榮祖至大
同降三月博囉特穆爾遣禆將伊埒布哈等招兵
五萬戌大同陞太尉中書平章位居第一張良弼来
受節制李思齊遣兵攻良弼于武功良弼伏兵大破
之二十三年十月博囉特穆爾復南侵庫庫特穆爾
所守地遂據正定初朝廷既黜御史大夫婁達實安
置東勝州帝别遣宦官密諭博囉特穆爾令留軍
中而皇太子累遣官索之博囉特穆爾匿不發二十
四年正月博囉特穆爾隂使人殺其叔父左丞伊濟爾
布哈佯為不知往弔不哭朝廷知其跋扈又以匿婁達
實事三月辛卯詔罷兵權四川安置博囉特穆爾殺
使者拒命遣部將會圖沁特穆爾提兵犯關揚言索
右丞相綽斯戩資正院使保布哈二人先是朝廷立衛
屯田嘗命中書右丞額森布哈提督與圖沁特穆爾分
院之地相近因擾及其親里搆成嫌隙額森布哈乃譛圖
沁特穆爾詆毁朝政博囉特穆爾相友善且知其誣
遣人白其非罪皇太子以博囉特穆爾握兵跋扈今
乃與圖沁特穆爾交通又匿不軌之臣遂與丞相綽斯
戩議請詔削其官分其兵授四川省丞相察罕布哈領
之博囉特穆爾謂非帝意故不聽命舉兵助圖沁特
穆爾四月壬寅入居庸己巳至清河列營將犯闕帝
遣達勒達國師奈曼院使往問故乃命屛綽斯戩
于嶺北竄保布哈于甘肅實執送與之庚戌圖沁
特穆爾自健德門入見帝延春閣慟哭請罪帝賜
宴慰勉詔赦其罪仍以博囉特穆爾為太保中書
平章兼知樞密院事守禦大同以圖沁特穆爾為
中書平章政事辛亥博囉特穆爾還大同皇太子
恚怒不已再徵庫庫特穆爾兵保障京師五月詔
庫庫特穆爾總兵調諸道軍分討大同庫庫特穆
爾自其父察罕特穆爾在時與博囉特穆爾連年相
讐殺朝廷累命官講和二軍已還兵各守其地至是庫
庫特穆爾乃大發兵諸道夾攻大同調麾下索珠守
護京師兵不滿萬以其部下青軍楊同僉守居庸庫
庫特穆爾自將至太原調督諸軍七月博囉特穆爾
率兵與圖沁特穆爾婁達實等復犯闕京師震駭丙
戌皇太子親統兵迎于清河丞相伊遜詹事布哷齊
軍于昌平伊遜軍士無鬭志青軍楊同僉被殺于居
庸布哷齊戰敗走皇太子亦馳入城丁亥夜索珠
脅東宫官僚從太子奔太原戊子博囉特穆爾兵
至駐健德門外欲追襲皇太子婁達實力止之三人
入見帝宣文閣泣拜訴冤帝亦為之泣乃賜宴庚寅
就命博囉特穆爾太保中書左丞相婁達實中書
平章政事圖沁特穆爾御史大夫部屬將士布列
臺省總攬國柄八月壬寅詔加開府儀同三司上柱
國錄軍國重事太保中書左丞相節制天下數月
間誅狎臣圖嚕特穆爾博迪烏哷美等罷三官不
急造作沙汰宦官減省錢糧禁西番僧人佛事數遣使
請皇太子還朝使至太原拘留不報二十五年皇太子在
外日夜謀除内難承制調遣嶺北甘肅遼陽陜西及庫
庫特穆爾等軍進討博囉特穆爾怒出皇后于外幽
置百日遣圖沁特穆爾率軍討上都附皇太子者調
伊遜南禦庫庫特穆爾軍伊遜次良鄉不進而歸永
平遣人西連太原東連遼陽軍聲大振博囉特穆爾
患之遣驍將姚巴延布哈統兵出禦至通州河溢營虹
橋以待伊遜出其不意襲而破之擒姚巴延殺之博囉
特穆爾大怒自將出通州三日大雨而還博囉特穆爾
先嘗以自疑殺其將保安既又失姚巴延鬱鬱不樂乃
日與婁達實飲宴荒淫無度酗酒殺人喜怒不測人
皆畏忌威順王子華善受帝密旨與徐士本謀結勇
士上都瑪勒金諾海拜達勒特固斯布哈呼嚕固岱
洪寳寳等隂圖刺之七月乙酉值圖沁特穆爾遣人
來告上都之捷博囉特穆爾起入奏行至延春閣李
樹下拜達勒自衆中奮出斫博囉特穆爾中其腦上
都瑪勒及金諾海等競前斫死婁達實傷額趨出得馬
走其家擁博囉特穆爾母妻及其子天保努北遁有
旨令民間盡殺其部黨明日遣使函博囉特穆爾首
級往太原詔皇太子還朝諸道兵聞詔罷歸九月皇太
子朝京師十二月獲圖沁特穆爾婁達實皆伏誅
庫庫特穆爾拜銀青榮禄大夫太尉中書平章政事
知樞密院事皇太子詹事仍便宜行事襲總其父兵
既領兵柄銜哀以討賊攻城益急而城守益固乃穴地
通道以入十一月拔其城執其渠魁陳猱頭二百餘
人獻闕下而取田豐王士誠之心以祭其父餘黨
皆就誅即遣關保以兵取莒州于是山東悉平庫庫
特穆爾本察罕特穆爾之甥自幼養以為子當是時
東至淄沂西踰關陜皆晏然無事庫庫特穆爾乃駐
兵于汴洛朝廷方倚之以為安會大同博囉特穆爾
數以兵爭晉冀帝雖屢解諭之而讐隙日深二十三
年御史大夫婁達實與知樞密院事圖沁特穆爾得
罪于皇太子皇太子欲誅之皆奔于大同為博囉特
穆爾所匿婁達實者帝母舅以故帝數為皇太子寢
其事而皇太子不從帝無如之何則傳旨密令博囉
特穆爾隱其跡而丞相綽斯戩宦者保布哈皆附皇
太子必窮竟其事皇太子又方倚重于庫庫特穆爾
時庫庫特穆爾駐太原與博囉特穆爾構兵勢相持
不可解二十四年綽斯戩保布哈因誣博囉特穆爾
婁達實謀為不軌而皇太子亦怒不已三月天子以
故下詔數博囉特穆爾罪削其官職而奪其兵博囉
特穆爾不受詔遂遣兵逼京師必欲得綽斯戩保布
哈乃已天子不得已縛兩人與之七月博囉特穆爾
又與婁達實合圖沁特穆爾兵同犯闕時庫庫特穆
爾遣部將白索珠以萬騎衛京師駐于龍虎臺與戰
不利遂奉皇太子奔于太原博囉特穆爾既入朝據
相位白索珠又將二萬騎屯漁陽為朝廷聲援二十
五年庫庫特穆爾以兵擣大同取之皇太子乃趣庫
庫特穆爾大舉以討逆發丞相伊遜兵屯東鄙魏遼
齊吳豫幽諸王兵駐西邊而自率庫庫特穆爾兵取
中道抵京師亡何博囉特穆爾既伏誅帝詔白索珠
兵守京城遂詔皇太子還京而庫庫特穆爾亦扈從
入朝九月詔拜拜徹爾右丞相庫庫特穆爾左丞相
拜徹爾累朝舊臣而庫庫特穆爾以後生晚出乃與
並相居兩月即請南還視師是時中原雖無事而江
淮川蜀皆非我所有皇太子累請出督師而帝難之
乃詔封庫庫特穆爾河南王俾總天下兵而代之行
庫庫特穆爾於是分省以自隨官屬之盛幾與朝廷
等而用孫翥趙恆等為謀主二十六年二月自京師
還河南欲廬墓以終喪左右咸以為受命出師不可
中止乃復北渡居懷慶又移居彰德初李思齊與察
罕特穆爾同起義師齒位相等及是庫庫特穆爾總
其兵思齊心不能平而張良弼首拒命孔興圖嚕卜
等亦皆以功自恃各懷異見請别為一軍莫肯統屬
釁隙既開遂成讐敵庫庫特穆爾乃遣關保和爾齊
以兵西攻良弼于鹿臺而思齊亦與良弼合兵連不
能罷庫庫特穆爾始受命南征而顧乃退居彰德又
惟務用兵陜西天子之命置而不問朝廷因疑其有
異志皇太子之奔太原也欲用唐肅宗靈武故事因
而自立庫庫特穆爾與布哷齊等不從及還京師皇
后竒氏傳旨令庫庫特穆爾以重兵擁太子入城欲
脅帝禪之位庫庫特穆爾知其意比至京城三十里
即散遣其軍由是皇太子心銜之及是屢趣其出師
江淮庫庫特穆爾第遣弟托音特穆爾及部將諤勒哲
茂該以兵往山東而西兵互相勝負終不解帝又下
詔和解之顧乃戕殺詔使天下奴等而跋扈之跡成
矣二十七年八月帝乃下詔命皇太子親出總天下
兵馬而分命庫庫特穆爾以其兵自潼關以東肅清
江淮李思齊以其兵自鳳翔以西進取川蜀圖嚕以
其兵與張良弼孔興圖嚕卜等取襄樊王信以其兵
固守山東信地然詔書雖下皇太子亦竟止不行而
分兵之命庫庫特穆爾終扞拒不肯受于是茂該關
保等皆叛庫庫特穆爾關保自察罕特穆爾起兵以
來即為將勇冠諸軍功最高而茂該善論兵尤為察
罕特穆爾所信任及是兩人見庫庫特穆爾有不臣
之心故皆叛之列其罪狀聞于朝舉兵共攻之而皇
太子用實喇塔拉特哩實克巴延特穆爾李國鳳等
計立撫軍院總制天下軍馬專備庫庫特穆爾以茂
該等能倡大義賜號忠義功臣十月詔落庫庫特穆爾
太傅中書左丞相依前河南王以汝州為食邑與弟
托音特穆爾同居河南府而以河南府為梁王食邑
從行官屬悉令還朝凡庫庫特穆爾所總諸軍在帳
前者白索珠和爾齊領之在河南者李克彛領之在
山東者伊遜領之在山西者實喇塔拉領之在河北
者茂該領之庫庫特穆爾既受詔即退軍屯澤州詔
又命圖嚕與李思齊張良弼孔興圖嚕卜率兵東向
以正天討二十八年朝廷命左丞縣景益分省太原
關保以兵為之守庫庫特穆爾即遣兵據太原而盡
殺朝廷所置官皇太子乃命魏賽音布哈及關保皆
以兵與思齊良弼諸軍夾攻澤州而天子又下詔削
奪庫庫特穆爾爵邑令諸軍共誅之其將士官吏效
順者與免本罪惟孫翥趙恒罪在所不赦二月庫庫
特穆爾退守于平陽而關保遂據澤潞二州以與茂
該合時李思齊張良弼孔興圖嚕卜與庫庫特穆爾
相持既久明兵已及河南思齊良弼皆遣使詣庫庫
特穆爾告以出師非本心乃解兵大掠西歸七月茂
該關保進取平陽當是時庫庫特穆爾氣稍沮而關
保茂該勢甚振數請戰庫庫特穆爾不應或師出即
復退一日諜知茂該分軍掠郡縣即夜出師薄其營
掩擊之大敗其衆茂該關保皆就擒朝廷聞之遽罷
撫軍院而特哩實克巴延特穆爾李國鳳等以誤國皆
受黜既而庫庫特穆爾上䟽自陳其情悃帝尋亦悔
悟下詔滌其前非于是明兵已定山東及河洛中原
俱不守閏七月帝乃下詔復命庫庫特穆爾仍前河
南王太傅中書左丞相孫翥趙恒並復舊職以兵從
河北南討伊蘇以兵趨山東圖嚕兵出潼關李思齊
兵出七盤金商以圖復汴洛未幾伊蘇兵遂潰圖嚕
思齊兵亦未嘗出而庫庫特穆爾又自平陽退守太
原不復敢南向事已不可為矣已而明兵至太原庫
庫特穆爾即棄城遁領其餘衆西奔于甘肅
明嘉靖五年秋七月妖人李福達坐死福達山西代州
崞縣人一名午初以妖賊王良謀反事發戌山丹衛
逃還改名午竄居陜西洛川縣與季父越同倡白社
妖術為彌勒佛教誘愚民嘯聚數千人大掠鄜州洛
川諸處殺掠亡算已而官兵追勦捕得越及其黨何
巒漢等誅之福達逃去占籍徐溝縣變姓名為張寅
賄縣中大姓以為同宗編立宗譜塗人耳目已又挾
重貲入京竄入匠籍輸粟為山西太原衛指揮其子
大仁大義大禮俱補匠役以燒煉術往來武定侯郭
勛後仍往同戈鎮其仇薛良首發之福達懼逸入京
官司捕其二子按繋之福達窘乃自詣獄置對先後
鞠訊者代州知州杜蕙胡偉證之者李景全等具獄
上布政司李璋按察司徐文華等復上廵按御史張
英皆如訴獨廵撫畢詔謂福達果張寅為仇家誣所
致反其獄以居民戚廣等為證坐良罪獄未竟詔乞
侍養去會御史馬錄按山西復窮治之傅爰書如前
訊勛為遺書囑免錄不從擬福達謀反妻子緣坐飛
章劾勛黨逆并上其手書帝下之都察院席書亦助
勛為福達地大理寺評事杜鸞上言劾勛及書乞將
二人先正國法徐命多官集議福達之罪不報都察
院覆奏李福達罪狀宜行山西廵按官移獄三司會
鞫先是御史馬錄咨于徐溝給事中常泰泰言寅為
福達不疑又咨于讞獄郎中劉仕仕鄜人也其言如
泰錄復檄取鄜洛父老識福達者辨之俱以為真福
達也乃檄布政司李璋按察司李珏僉事章綸都指
揮使馬豸雜鞫之福達對簿無異詞遂附爰書上錄
錄乃會廵撫都御史江朝上言福達聚衆數千殺人
巨萬雖潜蹤匿形而罪跡漸露變易姓氏而惡貎仍
前論以極刑尚有餘辜武定侯勛納結匪人請囑無
忌雖妖賊反狀未必明知而術客私干不為避拒亦
宜抵法薄示懲戒章復下都察院冬十一月左都御
史聶賢等覆奏李福達逆跡昭灼律應磔死帝從之
錮獄待決因詰責郭勛令自輸罪勛懼乞恩因為福
達代辨帝置不問勛又令福達子大仁具奏求雪父
冤章下聶賢與原訊御史高世魁知為勛指奏寢其
議勛謂大仁曰苟弗解爾曹姑亡命勿蹈孥戮也于
是給事中劉琦程輅王科沈漢秦祐鄭自璧御史高
世魁鄭一鵬南京御史姚鳴鳳潘壯戚雄各劾勛交
通逆賊明受賄賂福達既應伏誅勛無可赦之理給
事中常泰亦上言勛以輸罪為名實代福達求理論
以知情何辭勛為福達居間畫令大仁等事急亡命
論以故縱何辭給事中張達等亦上言凡謀反大逆
宜服上刑知情故縱亦從重典今勛移書請托黨護
叛逆不宜輕貸聶賢亦奏勛當連坐帝不從勛亦累
自訴且以議禮觸衆怒為言帝信之尋命錦衣千戸
戴偉移取福達獄詞及因佐下鎮撫司羈候會鞫給
事中常泰秦佑御史任孚邵豳郎中劉仕復交章劾
勛江潮馬錄仍會䟽極言福達不枉乞問如律勛乃
與張璁桂萼等合謀為蜚語謂廷臣内外交結借事
陷勛漸及議禮諸臣逞志自快帝深信其說而外廷
不知也帝命速取福達至京鞫問刑部尚書顏頤夀
侍郎王啓劉玉左都御史聶賢副都御史張閏劉文
莊大理寺卿湯沐少卿徐文華顧佖寺丞毛伯温汪
淵及錦衣衛鎮撫司各官會鞫福達于京畿道對簿
無異辭奏請論磔帝不從命會九卿大臣鞫于闕廷
時告薛良衆證李景全等共指福達福達語塞畢詔
引證薛良之誣者戚廣也訊之復云我曩未就吏訊
安得此言頤夀等以其詞上上心益疑命俟齋祀畢
朕親臨鞫問大學士楊一清上言庶獄無足煩聖慮
者乞仍屬諸勘官會訊刑部主事唐樞言福達罪狀
甚明擬死不枉上怒黜為民頤夀等懼乃雜引前後
讞詞指為疑獄帝切責頤夀等六年夏四月遣錦衣
官劉泰等逮馬錄赴京下鎮撫司獄待鞫仍取原勘
各官李璋李珏章綸馬豸詣京即訊顏頤夀上言福
達反狀甚明法難輕縱况彼以神姦妖術蠱惑人心
臣等若不能執一或縱舍異時復有駱川之禍臣雖
伏斧鑕何抵欺枉之罪帝怒謂頤夀職司邦刑朋姦
肆誣令戴罪辦事顏頤夀等復請會訊從之乃出錄
與福達對鞫情無反異頤夀等復以上請帝謂頤夀
等朋比罔上乃逮繋頤夀及侍即劉玉王啓左都御
史聶賢副都史劉文莊大理寺卿湯沐少卿徐文華
顧佖于詔獄其原鞫郎中御史寺正等官俱遠繋待
罪八月帝命桂萼攝刑部事張璁攝都察院方獻夫
攝大理寺雜治之太僕卿汪元錫與光禄少卿余才
忽偶語曰福達獄已得情何更多事乃爾詗者以白
璁等奏聞帝命逮繋元錫才詔獄并掠之大學士賈
詠與馬錄俱河南人錄被逮詠遺書慰之鎮撫司以
聞復搜得都御史張仲賢工部侍郎閔楷大理寺丞
汪淵御史張英私書上責狀詠引罪得致仕去而逮
仲賢等九月張總桂萼方獻夫逢合帝意復鞫錄等
于闕廷搒掠備至錄不勝五毒乃誣服挾私故入人
罪璁等以聞遂釋福達帝怒錄欲坐以死璁營解之
得免乃論戌編伍南丹衛子孫世及焉帝以羣臣皆
抗疏劾勛朋姦陷正命逮繋給事中劉琦常泰張逵
程輅王科沈漢秦祐鄭鵬等御史姚鳳鳴潘壯高士
魁戚雄等刑部郎中劉仕大理評事杜鸞等詔獄死
箠楚狴犴者十餘人餘戌邊削籍流毒至四十餘人
謫大理少卿徐文華顧佖戍邊初顏頤夀等既逮治
備嘗五毒聞者慘之已而皆奪官罷歸獨文華佖論
戌邊二人皆與璁等廷爭大禮者江潮李璋李珏章
綸馬豸等俱奪官韓良相及其左證俱論遣璁等自
謂平反有功請編欽明大獄錄頒示内外諸臣以明
頤夀之欺罔從之四十五年四川妖寇蔡伯貫反已
而就擒鞫得以山西李同為師四川撫按官移文山
西捕同下獄自吐為李午孫大禮之子世習白社妖
教假稱唐裔當出馭世惑民倡亂與大獄錄姓名無
異撫按官論同坐斬奉旨誅之都御史龐尚鵬上言
據李同之獄福達之罪益彰而當時流毒縉紳至四
十餘人衣冠之禍可謂烈矣郭勛世受國恩乃黨逆
寇陷縉紳而樞要之人頤指氣使一至于是萬一隂
蓄異謀人人聽命為禍可忍言哉乞將勛等官爵追
奪以垂鑑戒馬錄等特加優異以伸忠良之氣穆宗
從之當時死事謫戍者皆得叙錄是獄始明
俺答第三子鐵背台吉有子曰把漢那吉幼孤育于
俺答妻一刻哈屯所命僕阿力哥之妻乳之及長多
智有口辨俺答娶婿比吉女為之婦不相能復聘兔
扯金的之女會俺答長女啞不害生三娘子美而艷
業受襖兒都司聘俺答奪取之襖兒恚將攻俺答俺
答無以解即償以那吉所聘兔扯金的女那吉怒遂
偕妻比吉女暨阿力哥等十人南走隆慶四年冬十
月十日癸卯叩平魯營城外請降當是時總督宣大
為蒲州鑑川王崇古以六月涖任秋廵宣鎮相度南
山防禦歸聞報偕大同廵撫方逢時協議飛騎命門
者納之以甲楯五百騎導入大同城内邊吏譁曰此
孤竪無足重輕宜勿留崇古曰此竒貨可居乃上欵
塞事宜䟽曰把漢雖俺酋之孫乘憤而來黨與寡少
非率衆歸附之比但宜給之宅舍授之職銜豐其餼
廪易其服用以悅其心嚴防出入禁絶交通以虞其
詐誘以話言示以大義攝以兵威亂以醉酒以察其
志歲月既久果無異心徐為錄用俾其自效若俺答
果肆勒兵近邊索取則明行曉告許其生還諭以禍
福因與為市責令將版升諸賊首趙全等生擒解送
被掠人口悉放南歸然後優加賞給以禮遣還策之
上也若倚恃桀傲稱兵強索不可理諭申飭諸將嚴
兵固守隨機拒戰俾再遭挫折必思悔禍策之中也
若不顧其孫棄而不求則當厚加資養俟俺答子黃
台吉兼統其衆因將那吉加以名號送還本土令其
收集餘衆自為一部策之終也若循習舊例安置海
濱使之抑鬱愁苦使俺答聞其生存日切南望侵擾
不已尤不宜給配諸將使之隨營殺賊立功報效彼
恃驕貴之素不受驅策駕馭失道怨望斯生再照那
吉之降阿力哥者主持其行止若可各賜一官以慰
其志尤鼓舞之大機也疏上廷臣譁然以為不可御
史葉夢熊爭尤力廵按御史姚某又䟽劾方逢時納
降兵部尚書郭乾惶惑議不決大學士高拱張居正
主崇古議上乃下詔曰寇慕義來降宜加優撫其以
把漢那吉為指揮使阿力哥為正千戸各賞大紅紵
絲衣一襲那吉大悦俺答婦恐宣大戕其孫日夜尤
俺答俺答悔版升叛黨趙全進計曰是必脇以兵乃
以十萬衆壓平魯衛黃台吉以萬騎入大同塞永邵
卜以五千騎走威遠崇古命總兵馬芳趙岢各勒兵
遣百戶鮑崇德諭以存䘏恩而要其縛趙全等示信
逢時又遣龔喜諭黃台吉俺答留崇德遣騎來覘則
那吉方錦衣金𢃄馳馬從容騎歸報俺答與婦感且
媿曰漢乃肯全吾孫叛人奚有因定盟通貢市馬麾
兵辟一舍黃台吉亦出拒門堡入雲石堡十八日執
趙全等來獻二十二日乃遣使送那吉還那吉戀戀
不欲行逢時慰勉而遣之又諭夷使火赤力猛克慎
無害阿力哥二人指河誓曰願以百口保阿力哥不
死那吉遂携妻暨阿力哥以歸詔加崇古少保兵部
尚書廵撫逢時暨大學士春芳拱居正士儋前大學
士貞吉尚書乾侍郎谷中虚王遴等加恩陞賞有差
蓋是時制撫將相同心故訖克成功而部科多比之
嘉靖中馬市又欲勒令俺答諸部永不侵犯會逢時
以憂去崇古復上封貢事宜䟽曰俺酋父子兄弟横
行各邊凡四五十年今幸納欵乞貢内附乃必欲定
久要守尺寸以可保百年無事他日有失究首事之
罪豈惟臣等所不能逆料雖俺酋亦恐能保其身而
不能保其弟姪能要諸酋于目前而不能制諸酋於
身後也今將通貢善後事宜條成八事一議賜封號
官職除土蠻不隨俺答調度外餘行輩惟俺答為尊
或可錫以王號頒給鍍金印信如忠順王及西番諸
國例其餘大枝在東如俺答弟老把都在西如俺答
兄吉囊長子吉能并俺答長子黃台吉俱宜授以都
督職銜如三衛故事各枝子孫如兀慎打兒漢擺腰
小把都兒俺答第四子賓秃第五子野兒鄧第七子
不他失禮黃台吉四子老把都五子吉能弟三人子
二人姪七人哆囉土蠻四枝永邵卜三枝反成那言
子二人委兀兒慎四枝哈喇慎二枝共四十六枝大
者衆萬人次者數千人小者或千人或數百人俱繋
俺答親枝須授以指揮職銜其俺答帳下哈台吉打
兒漢諸女婿他不浪十餘枝各須授以千戸各賜冠
服一定貢額俺答進馬十匹使十名老把都吉能黃
台吉各八匹使各四名各酋首大者不過四五匹小
者二匹使各二名馬分三等上馬三十匹進御餘馬
上等給價一十二兩中等十兩下等八兩其欽賞照
三衛及西番各國事例頒給一議貢期貢道今萬夀
適届首春請以正月初旬日大同左衛驗入各夷不
許身帶兵器應駐邊者留本城夷館駐其餘通起送
大同撫鎮陽和軍門宣府撫鎮驗賞除應進京外留
宣府鎮城夷館除差官押送事完仍繇原途至陽和
照發一議立五市虜中鍋釜針綿之日用須藉中國
鑄造紬緞絹布之色衣惟恃搶掠今誓絶侵犯懇求
聽伊買賣充用庶可永免盗竊非為求開馬市也其
買賣之規一起完又送一起一枝完方許别枝照馬
市稅例即以收獲銀充撫賞之用其各鎮市場陜西
三邊原立場堡外大同應于左衞迤北威魯堡邊外
聽協守副總兵該城兵備道經理山西應於水泉營
邊外聽老營副總兵岢嵐兵備道經理一議撫賞凡
守市夷兵給布二匹酋長緞二疋紬二疋一審經權
一戒狡飾大同巡撫劉應箕亦言機會一失不可再
得兵部方議覆而給事中章甫端言寇得封號則衆
且益附宋應昌言防邊則有兩費撤兵則非萬全張
國參言彼無我患則專意諸戎諸戎必折而入于彼
衆議紛錯莫可箝制陜西總督王之誥又議必令吉
能子姪二年後不犯方許封貢崇古又䟽曰今許俺
答封貢而不許吉能是收其叔而縱其姪錮其首而
舒其臂在俺答必將呼吉能之衆就互市于河東宣
大之商販必不能給在吉能之必紏俺答窺搶于陜
邊而陜西四鎮之憂方大矣先是把漢那吉遣還俺
答遣使謝且乞表式請封崇古謂必諸部同心内附
始可假王號而俺答曰土蠻者小王子也我力實不
能致崇古獨自計老把都與土蠻善且内親黃台吉
會黃台吉使來乃令其約老把都以招土蠻偕俺答
請封因可以破三衛交構之私五年三月俺答老把
都吉能永邵卜諸部并署土蠻名各遣使十八人請
貢市詔下廷臣議定國公文璧吏部侍郎張羅等二
十二人以為可英國公溶戸部尚書張守直等十七
人以為不可工部尚書朱衡等五人以為封貢便互
市不便獨都御史李崇極言宜許狀而大學士拱居
正力持之于文華殿面奏取旨禮部尚書潘晟亦題
成祖朝忠順忠議順寧賢義等王往籍可考上卒如
崇古議己丑遣使奉金册封俺答為順義王及其子
弟部落為都督等官賞大紅紵絲蟒衣一襲綵縀八
表裏其貢期聽于三月後一行互市先定馬數而貢
使不得至京其鐵鍋諸物胥不得闌出五月崇古復
陳乞四事曰一請給印信他日子孫以得印為榮重
以失印而紛奪在我尤得以印信得失而施其操縱
之權一請貢使貢使十五名入京餘各枝聽貢馬至
再議則人數愈少意向愈誠一請計廣鍋潞鍋價值
貴賤炒煉多寡許以破舊鍋赴官市易新鍋一請給
夷撫賞詔允之六年九月又授順義王兄子永邵卜
大成都督同知萬歷元年三月頒番經并給鍍金銀
印二年十二月立大市于甘州小市于莊浪黃台吉
亦改貢市于新平堡六月順義王又執趙全餘黨及
妖人李夢陽等來獻封貢事始訖而穆神二廟五十
年太平之業實繇諸此是鑑川為節菴後第一功而
嘉魚司馬暨新鄭江陵二相胥宜蒙上賞也新鄭嘗
答三邊總制戴晉菴曰貢市止行于宣大不行于三
邊豈無俺答之人稱吉能而搶于三邊者乎亦豈無
吉能之人稱俺答而市于宣大者乎江陵東曰傳與
方金湖凡那吉所用諸物可悉與之宴賚皆宜從厚
又曰廣鍋毁則不可復為兵宜稍市之其說胥與鑑
川合而江陵所謂封貢之議馬帥最不願聞公近日
以法繩之頗不能堪新鄭所謂大疏語侵前按恐激
出事端此尤可以見功名之難處也鑑川後三年繇
薊遼入本兵嗣總制宣大即方逢時比去嘗上善後
事宜䟽謂臣以憂歸王獨任其事議封議貢克有成
績而吳兌鄭洛王世揚凃宗濬胥守鑑川法不少變
鑑川年七十五卒贈少保諡襄毅而新鄭亦訖諡文
襄嘉靖初年邊費止五十九萬二十八年加至二百
二十一萬三十八年加至二百四十餘萬四十三年
又加至二百五十一萬其增加者陜西四鎮十一遼
東山西十二而十七在宣大十分在薊鎮此可參考
襄毅之功方逢時積貯䟽市價山西歲支二萬五千
兩大同歲支六萬兩宣府歲支五萬兩而三鎮客餉
歲計共五十餘萬兩則市價歲取十餘萬兩似不為
多俺答約封貢雖事起把漢那吉抑三娘子慕内地
之指為多三娘子嗜佛日夕導俺答既得番藏三年
十月又乞佛像蟒縀且城市咸求賜名賜名曰福化
量給其請四年二月銀定部盗邊俺答罰羊千馬二
百駝二詔宥之五年二月又執叛盟獻鶴等二人是
年三請開茶市兵部議茶市不可許但俺答稱迎佛
僧寺必須用茶乃量給數十篦以報之七年秋請寺
額又賜名曰弘慈胥三娘子志也俺答老而厭兵尤
暱三娘子言戒殺掠雖黃台吉丙兔老把都暨妻并
青把都昆都之屬時時桀驁而俺答終鈐束之十餘
年保塞不復南犯先是王鑑川崇古入為兵部尚書
繼崇古者方金湖逢時吳還洲兌代總督各部胥貢
市無失期而三娘子慕内地滋甚常詣兌兌越人工
操縱牢籠用兒女畜之家人留飲吹十餘日情尤暱
或三娘子致手札索珠鈿鏐翠随市給之間致南方
諸芳鮮物俺答部中有謀搶掠者時時報聞督府得
預為備邊訖無亡失俺答西攻瓦刺衆𫝊青把都與
土蠻謀東犯而青把都實在宣府市兑䟽言青把都
市訖行西赴俺答衆疑始釋胥三娘子西陲手訊也
三娘子涖事明敏俺答左右暨諸部多懾之部兵尤
精整八年秋八月詔加三娘子子不他失禮驃騎將
軍暨常漢我不艮台吉等百戸九年冬十二月順義
王俺答卒賜祭七壇采幣十二雙布百匹三娘子率
其長子黃台吉上表謝貢馬是時總督宣大為鄭範
溪洛十年遣通事馬應時佯趨貢隂以詗之三娘子
遣土骨赤請寬假辭以無嗣王而表文特空其印此
崇古所謂我尤得以印信得失施操縱之權者也先
是黃台吉當襲封將收三娘子三娘子難之將别屬
而俺答用事臣恰台吉議復時齟齬洛計曰若三娘
子别屬我封黃台吉奚用乃遣人說三娘子曰汝歸
王天朝以夫人封汝不歸王一徼婦耳三娘子不得
已歸之十一年春閏二月襲封順義王更其名曰乞
慶哈三娘子佐之貢市惟謹先是把漢那吉歸俺答
命主版升號大成台吉妻號大成比妓版升城故丘
富等築碧瓦連甍署曰開化府城外良田千頃豐州
灘西至黃河岸三百里土胥沃那吉時肄兵雄于諸
部癸未射牲墜馬卒禮部議優䘏是時三娘子子不
他失禮年寖長欲令妻比妓而恰台吉不從隂主黃
台吉子扯力克以兵收比妓為妻三娘子迺别營城
居宋王氏豐州地土尤沃而大青山迤北至十字索
兒大材木億萬章可以南浮河而下城成其閎麗倍
于版升朝廷賜名曰歸化是歲萬歷十有一年也十
四年春二月順義王黃台吉卒扯力克當嗣鄭洛復
諭扯力克曰娘子三世歸順汝能與娘子聚則封不
然封别有屬也扯力克以冬十月入帳合婚其部牙
答漢盗助馬堡洪賣盗偏頭關三娘子胥罰治如法
十五年洛䟽請襲封暨三娘子求討封號誥命冠帶
秋七月扯力克襲封順義王三娘子敇冊封忠順夫
人長子晁兔台吉襲龍虎將軍孫設刺克炭台吉照
夷使頭目給賞而不他失禮亦晉龍虎將軍十八年
火落赤入犯洮州遣使求援于扯力克扯力克率諸
部以西三娘子亟勸阻不克從不他失禮隨西牧肅
禮仰華寺訖獨不駐青海及鄭洛經略七邊將以兵
清莽刺捏工二川焚仰華三娘子亟語扯力克認罪
促大成比妓先歸扯力克嗜青海美水草徘徊者久
之火落赤真相復固挽而訖出南山扁都口以歸是
歲順義王革市賞十九年三娘子捕叛人史二致塞
上請市賞史二者扯力克兄安兔婿也詔復二年而
以不他失禮為都督其後撫賞歲增至二十五萬内
外界恬嬉梵唄時聞四十一年春二月扯力克卒長
孫卜失兔應嗣封三娘子以老不欲婚總督涂宗濬
遣人諭之踰年始報婚期蕆封事而三娘子尋卒其
部遂不競初與把漢那吉偕降者比吉女雅以欵關
功自詡冊卜失兔亦特封忠義夫人
夏縣知縣高奎論金挾温公姪孫兵部侍郎司馬朴
北行悉取其孥趙忠簡為匿其長子倬于蜀因家叙
州後高宗南渡公曾孫吏部侍郎伋從遷因家會稽
并夏縣之族分為三矣弘治間舊志謂公之子孫舉
家自夏南遷殆未之深考也在夏子孫金時猶有存
者王廷直重立温公神道碑記可見迨元季不知所
終在越者自恂至相近日凡四至夏
陳竒瑜字玉鉉保德州人萬歷四十四年進士除洛
陽知縣天啟二年擢禮科給事中抗䟽力詆魏忠賢
六年春由戸科左給事中出為陜西副使尋遷右參
政分守南陽崇禎元年秋御史姜兆張言竒瑜不宜
寘外藩尋加按察使職專撫民河南廵撫丘兆麟鄖
陽廵撫梁應澤咸請召還省闥竝報聞尋歴陜西左
右布政使五年擢右僉都御史廵撫延綏時大盗神
一魁不沾泥等已殲而餘黨猶衆歲大凶民多從賊
明年五月上䟽極言鄜延達鎮城千餘里饑荒盗賊
狀獲免延安慶陽田租乃遣副將盧文善討斬截山
虎柳盗跖金翅鵬等尋遣游擊常懷斬薛仁貴參政
戴君恩斬一條龍金剛鑚開山鷂黑殺神人中虎五
閻王馬上飛都司賀思賢斬王登槐廵檢羅聖楚斬
馬紅狼滿天飛參政張伯鯨斬滿鵝擒黃參耀隔溝
飛守備閻士衡斬張聰樊登科樊計榮一塊鐵青背
狼穿山甲老將軍二將軍滿天星山龍把總白士祥
斬掃地虎守備郭金城斬扒地虎括天飛守備郭太
斬跳山虎新來將就地滾小黃鶯房日免游擊羅世
勛斬賈總管逼上天卜紅旗他將斬草上飛一隻虎
一翅飛雲裏手四天王薛紅旗獨尾狼諸渠魁略盡
竒瑜言擒斬頭目一百七十七人及其黨一千有竒
令錄有功將士以聞時鑚天哨開山斧獨據永寧關
前阻山下臨黃河數年不下竒瑜隂簡銳士令賀人
龍將而身為後勁直抵延川佯策馬前曰視吾馬首
所向乃旋師疾西走入山賊不虞大兵至驚潰覆其
巢斬首千六百有竒二賊俱馘分兵擊斬一座城境
内劇盗盡平竒瑜威名著關陜明年陜西賊盡入山
西河南延蔓湖廣廷議設大臣統之擢兵部右侍郎
兼右僉都御史總督陜西山西河南湖廣四川軍務
專辦流賊竒瑜檄諸將會兵陜州而先往勦山西給
事中馮可賓論其非被切責乃馳至均州檄四廵撫
會討陜西練國事駐商南遏其西北鄖陽盧象昇駐
房竹遏其西南河南元默駐盧氏遏其東北湖廣唐
暉駐南漳遏其東南竒瑜乃偕象昇督總兵鄧玘等
由竹谿至平利之烏林關十餘戰斬賊千七百餘級
越七日大破之乜家溝斬一千八百餘級已設伏蚋
谿連戰斬三百餘級至獅子山斬七百二十餘級别
將分道殺賊皆連勝擒其魁闖王翻山虎等無何督
副將劉遷等搜竹谿平利賊追至五狼河擒其魁十
二人又令參將賀人龍等追八晝夜至紫陽賊死者
萬餘人竒瑜見湖廣賊盡急引兵而西謂賊不足平
有驕色遣游擊唐通防漢中以護藩封參將賀人龍
劉遷夏鎬扼略陽沔縣防賊南遁副將楊正芳余世
任扼褒城防賊北遁而身督副將楊化麟柳國鎮等
駐洋縣防賊東遁又檄練國事盧象昇元默各守要
害截賊奔逸賊見官軍肆集大懼悉遁入興安之車
廂峽諸渠魁李自成張獻忠等咸在焉峽四山巉立
中亘四十里易入難出賊悞入其中山上居民下石
擊或投以炬火且用石塞其口路絶無所得食困甚
又大雨二旬弓矢盡脱馬乏芻死者過半當是時官
軍蹙之可盡殲自成等用其黨顧君恩謀以重寳賄
竒瑜左右及諸將帥偽請降竒瑜遽許之先後籍三
萬六千餘人悉勞遣歸農每百人以安撫官護之檄
所過州縣具糗糧傳送令諸將無邀阻撓撫事諸賊
既出棧道遂不受約束盡殺安撫官五十餘人攻掠
諸州縣關中大震廵按御史傅永淳以聞下詔切責
兵科給事中常自裕又言賊解散非真竒瑜劾寳鷄
知縣李嘉彦鳳翔鄉官孫鵬等撓撫局撫按官亦異
心上切責撫按逮嘉彥鵬及士民五十餘人竒瑜又
乞敇陜西勛陽湖廣河南山西五廵撫各守要害有
失則治諸臣罪又委罪陜西廵撫練國事國事亦被
逮給事中顧國寶劾竒瑜誤封疆并劾兵部尚書張
鳳翼詔解任候勘永淳復劾隴州報首功不實詔除
名逮訊九年六月謫戌邊
李建泰曲沃人天啟五年進士歴官國子祭酒崇禎
十六年五月擢吏部右侍郎十一月以本官兼東閣
大學士疏陳時政十事皆允行明年正月李自成逼
山西建泰慮鄉邦被禍而家富于貲可藉以佐軍常
與同官言之會平陽陷上欲督師親征陳演蔣德璟
魏藻德方岳貢丘瑜范景文請代俱不可建泰頓首
曰臣家曲沃願出私財餉軍不煩官帑請提師以西
上大喜慰勞再三曰卿若行朕倣古行推轂禮建泰
退即請復故御史楨固官授進士凌駉職方主事並
監軍參將郭中杰為副總兵領中軍事薦進士石嵸
聮絡延寧甘固義士皆從之加建泰兵部尚書賜尚
方劒便宜從事二十六(日)行遣將禮駙馬都尉萬煒
以特牲告太廟日將午上御正陽門樓衛士東西列
自午門抵城外旌旗甲仗盛設五府内閣六部都察
院掌印官及京營文武大臣侍立鴻臚贊禮御史紏
儀建泰前致詞上奬勞有加賜之宴上居中諸臣陪
侍樂作酒七行上手金巵親酌建泰者三即以賜之
乃出手敇曰代朕親征宴畢内臣為披紅簪花用鼓
樂導尚方劍而出建秦頓首謝且辭行上目送之行
數里所乘肩輿忽折衆以為不祥建泰以宰輔督師
兵食並絀所擕止百人甫出都聞鄉邑已陷家貲盡
没驚怛而病日行三十里士卒多道亡至定興城門
閉不納留三日攻破之笞其長吏抵保定賊鋒已逼
不敢前入屯城中已而城陷遁死
崇禎十七年李自成渡黃河而東郡邑悉降賊毒刑
逼餉紳民多斃二月初六日賊至城下時宣鎮張都
司守南關按察司楊本鍼為大城南面主守督糧道
藺剛中為東面主守督學道黎志陞為北面主守分
廵道畢拱辰為西面主守廵撫蔡懋德總廵四面餘
官各守倉庫初八日昧爽小將張急鬼奪南門出降
賊焚新南門蜂擁入城民間投井懸梁自焚不可勝
紀甚至有全家斃者賊令曳屍城外隍深三丈許積
屍與平賊破太原廵撫蔡懋德中軍應時盛布政司
趙建極廵寧道畢拱辰死之守寧道毛文炳督糧道
藺剛中被殺知府孫康周見殺同知李一清遷任同
知蔡某留守城亦見殺署陽曲縣事長史范志泰刑
斃賊到令賊將搜捕紳宦暨富生宗室富民并紳宦
之族屬妻婢桁夾逼餉郡邑委偽守令賊將慘刻彌
甚士夫死亡存者無幾五月賊李自成敗歸時紳宦
桁夾未死者暨子弟婦女猶幽禁賊至始釋之既乃
令闔郡紳宦暨妻孥胥解送西安多死于秦土是年
八月陳永福以偽文水伯鎮晉時宗支尚多永福隂
令四城偽將分汛捕緝初八日城門晝扄大索一日
得千餘人殺于海子堰間宅後妻産胥沒明日偽大
赦村居者僅免晉藩殿宇宫闈宏麗冠諸藩賊李自
成破太原入宫内首索金帛驅宫女已而掠王北上
珍物圖書玩好殆盡間為奸民得而毁裂焚棄者十
六七後陳永福據之左右亦多攘竊有以寳賢堂古
石刻斷砌馬槽者甚可嘆也及
大兵破城督撫禁無得一人入府布政司封扄丙戌四
月十二日夜烈焰倏燭天成五色比日出自故内城
至宫門大殿東西齋殿靈夀諸宫胥為灰燼飛烟逾
月始息(以上遺聞)
山西通志卷一百八十一
