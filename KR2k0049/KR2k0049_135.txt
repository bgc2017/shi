山西通志卷一百三十五
人物(三十五)
絳州
明
梁溥字弘濟稷山人弘治己酉舉人陜西延川教諭博
學洽聞見義勇為時延安守安陽崔公陞重其才令
署郡學遣其子銑受業焉外艱歸諸生哭别皆失聲
服闋陞南京國子監學正三載考績陞慶府長史屢
乞歸養王懇留之丁内艱後安化判逆瑾矯旨罰贖
米四百石人謂以半賂瑾則免溥竟輸米服闋補秦
府長史
楊謙聞喜人弘治壬子舉人知武城縣以才堪治繁調
諸城復謫平山衞知事武城諸城父老千餘赴闕爭
保銓部以單縣尤劇調單縣流賊聞名遠遁卒保城
池蒙旌異進二級子勖肖嘉靖庚子舉人授洛川知
縣政簡刑清識者謂有宓子之風
張環字瑶夫絳縣人弘治癸丑進士授棗強知縣陞階
州知州資性剛方好學不輟建一菴自題曰菜菴
文皓字孔暘垣曲人宋潞公苗裔家甚貧晝鬻薪供父
母夜則乘月讀書終夕不輟弘治丙辰進士知平原
縣著喻民詩及民情利病條約屢折疑獄丁内艱上
官熟其清苦檄賻贈之卻弗受補衡水縣清河奸民
以田千頃投獻德府居人屢奏辨不能直勘得其實
立返諸民擢監察御史清查遼東軍儲疏劾布按大
吏時逆瑾用事道臣差回必以賄進皓獨無又治其
私人孫恭如法瑾銜之屢遣人伺察無所得後往南
京照刷文卷丁父喪衰服復命猶劾國公以下若干
人補河南道疏論留都張尚書附逆瑾狀侍經筵劾
中貴横肆又上保民息盜六事並不報出為河南副
使督理河道令民五里内者赴工五里外者輸銀工
成民不知勞魯山有習白蓮教者誅其首惡餘悉散
遣歸農涖任三年再疏祈致仕家居二十年卒
陳希良絳州人弘治戊午舉人性嚴毅為真定推官定
州豪楊錫以產故控于巡撫巡撫委希良鞫之錫因
以錦衣寇栩太監張雄書求庇希良不受繩以法栩
與雄憤甚嗾錫訐希良陷於囹圄竟死嘉靖改元州
守李文潔始以狀上聞曹于汴為之贊
李應奎絳州人弘治甲子舉人授平山知縣開誠布公
與民相信凡八年陞陜州知州有楊昆父子含冤下
獄應奎得其情力為辨巡按執不可辨益力竟忤坐
罷巡按以他事罷昆冤亦白平山祀名宦
申儒垣曲人貢生官寳慶經歴弘治間朱天章亂偕子
逐之舟至洞庭遇伏被執不屈死當道為立祠以祀
焉
張滋字天潤羾孫弘治間貢士授遼東都司經歴剗剔
宿弊不避權要陞靜寧知州適饑饉綏輯賑䘏民賴
安集世宗即位進階朝列大夫
趙載初名君琰正德辛未登進士第賜今名因字文載
垣曲縣人初官戸部主事歴員外郎中奉命督漕運
抗疏言漕政利病擢陜西參議分守商洛道削平叛
寇賜白金文綺會土魯番侵哈密為邊郡害總督楊
一清以副使薦備兵甘涼廷議掩擊為便載請仿趙
充國故事乃興屯練兵開鹽召商士馬飽騰所向克
捷番約蘇穆爾與特默格等各率其衆來降遷參政仍
備兵其地擢僉都御史巡撫甘肅數年政教脩明威
聲遠播異域相率讋伏晉南京右副都御史提督操
江瀕行條列邊務十二事為忌者所中事白尋卒遣
官諭祭治其墓廕子入監所著有都府奏議及忠貞
錄忠節祠集諸書
范昕字晦之絳州人正德癸酉舉人初官趙州知州值
世廟幸承天駕過次日行宫災大吏將移罪散僚昕
不聽慨然自認及同知承天御史以陵監家人横肆
不法屬昕鞫訊昕論報如律陵監銜之誣奏御史及
昕下獄戍南海昕言動意氣如常時不少變後遇赦
歸萬歷中晉階四品
陶滋字時雨絳州人尚書諡恭介琰子正德甲戌進士
初官行人值武廟南巡抗疏力諫伏輦下不起詔廷
笞之幾斃謫國子監學正擢刑部郎中改兵部武選
大禮議起以去本生二字伏蒲哭諫聲徹大内傳旨
廷杖繫獄三年後仍謫戍世廟上賓有詔錄用已前
二十年殁矣滋學問淵博為學正時以石鼔文殘缺
上下千古考覈精詳刊石鼔正誤一書隆慶初贈太
常寺少卿
李淮字巨川聞喜人正德甲戌進士性孝友居鄉以行
誼著初官刑部主事督太倉及密雲儲公廉明允屬
吏皆知畏愛中官怙勢者亦感動有加禮已復督糧
江南理餉遼東擢四川參議分守河西督邊餉有詔
使奉命勘番人入寇情形受執政指將有所中傷淮
極論夷情反覆國體宜正不可重為欺罔詔使不能
奪擢副使備兵岷洮總制王以諳練邊情奏留整理
河西加參政歲饑奉委散賑窮鄉僻壤必身親歴雖
嬰疾不遑寢食至永壽嘔血數升未幾特命巡撫延
綏疾益甚未涖任卒淮潛心理學所著有詩經辨疑
及小窗清適諸集
王時雍垣曲人正德丙子舉人授山陽知縣歴任武城
華隂知縣門無私謁訟不淹滯倉庫有儲緩急有備
以才德兼優陞徽州知州終西安同知所在政聲茂
著
韓瓚絳州人正德己夘舉人歴教諭陞藍田知縣政尚
廉平百姓為立生祠陞漢中通判會妖人劉列謀為
不軌瓚監軍督率有方斬首五十餘級生擒百餘人
獲偽詔及妖書欽勞金幣起補保定陞濟寧知州節
愛有聲補通州兩院才之京兆憎其傲調寧州致仕
陳韜絳州人萊陽丞正德間流寇攻城與子死之事聞
贈登州府通判䘏廕如例
王价字君藩勣子正德間歲貢授鳳翔府推官廉明果
斷獄無冤滯屬岐郿二邑土貧俗惡官者難之价署
篆事以德感化卓有異政河州民番雜居茶馬滋弊
當道者擇价往易价防奸塞賄稱物平施甫三月而
馬數至十萬民歌謠如出一口
郭孜垣曲人以監生授四川威遠知縣勸農浚渠廣儲
救荒修學造士百姓有青天之歌以考績卒於京威
遠士民在京者咸製服舉哀後部民立祠追祀焉
景一元聞喜人嘉靖癸夘舉人授慶都知縣以清謹稱
陞濟寧知州路當衝繁舊額商稅千餘金俱申革之
守正不喜浮沈轉韓府長史夙夜匪懈王加禮重進
階朝議大夫改服俸九年辭歸王時存問焉年近九
旬卒為人純雅平易歴官三任家無遺積至今邑稱
清白
加傳字習夫稷山人嘉靖己酉舉人任曲周知縣䘏里
甲革兜收犒河夫禁賭博生平無一事請托於人當
官亦無一事受人之托居喪哀痛卒年僅四十四人
咸惜之
張守中字大石聞喜人嘉靖己酉舉人初任保定通判
遷通州知州庚戌之變總制某以敵人勢迫欲入城
為自守計守中折以大義拒不納而饋運糧餉士馬
皆㝛飽事平擢密雲兵備遷神木副使築邊牆甃神
木城皆以身先士卒與同甘苦擢僉都御史巡撫延
綏一日御一騾隨一引馬馳百餘里至守備城啓倉
厫視之糠土強半即呼首領官令煑食之不能因治
以軍法兵備譚二華參將戚繼光皆有㝛望亦凛凛
奉約束唯謹初至敵頗易之既而出奇計大破其衆
相顧駭遁莫敢復犯延綏軍士素驕肆守中痛繩之
一夜挾弓矢射轅門者如林守中高卧不為動次日
早起據堂皇召巡捕官問射者無一人敢應尋以勞
卒于官加副都御史贈兵部左侍郎賜祭葬如例
王宗舜號耕山聞喜人高祖臬刑部主事父澄清河訓
導俱有聲聞宗舜嘉靖壬子舉人癸丑聯捷進士任
衞輝推官執法明刑擢湖廣道監察御史卓有風裁
不阿權貴有王鐵面之稱陞臨清道副使遷陜西參
政以内艱歸不復出謝賓客為四柳園與稷山梁承
齋猗氏何肖山諸人詩酒自適兄宗堯癸夘舉人官
刑部郎中
周心易絳州人嘉靖丙辰進士授廣平推官剛明嚴慎
執法有聲轉蘇州同知代吳縣審編三日報完升降
久當吏民欽服
趙三聘字天民號任齋河津人嘉靖戊午舉人隆慶戊
辰進士授益都令為兵備某所忌謫河南藩司照磨
尋遷江都令邑苦徭役行條鞭法民稱便丁内艱服
闋補獻縣導河俾民無昏墊凡三令薦疏十上陞守
禹州時中州苦盜嚴行保甲法妖黨株連數郡禹獨
無百姓建祠祀之入拜司農郎督饟遼左督府顧沖
菴數咨密議特疏薦擢四川按察副使備兵東川引
疾歸年六十五卒
楊守川絳州人嘉靖辛酉舉人授富平知縣動履謹飭
不妄交與防吏胥如寇愛百姓若赤子縣北山產石
諸郡縣來採者故事縣代為役里甲更班焉名匝班
每歲費數千金百姓苦甚守川申請得均𣲖民力得
蘇其惠永矣
甯桂字攀之稷山人瑛曾孫嘉靖辛酉舉人少孤既領
鄉薦家徒四壁居母憂徒跣三年不食菜果不扇不
爐任陵縣訓導教重倫行却一切饋遺士人思之陞
國學晉工部司務戸部員外布袍脫粟躬親操作遷
工部郎中卒於邸舍無楄柎之資同舍郎賻金歸櫬
鄭命字為命稷山人嘉靖辛酉舉人任宜君知縣申減
夫價五百餘金罷土官帶兵徵索之擾禁僚佐私交
豪右之弊請賑救荒邑人德之謝政歸囊惟圖書衣
冠而已子寅字子夏萬歷癸夘舉人長安教諭轉國
子監助教遷大理寺寺評事累陞郎中山東按察司僉
事
孫光祐絳州人嘉靖壬戌進士授承天推官陞文選司
郎中歴遷應天巡撫分考鄉闈得蕭良有在選司官
惟其人請託不行吳當大水後請蠲夙逋無慮數百
萬石妖僧起京口構結甚衆光祐殲渠魁餘置不問
在蜀故事蜀藩朝賀五叩頭光祐請如制王曰誠如
先生言第彰先王之過奈何光祐曰克蓋前愆正在
此舉王從之終南京戸部侍郎
翟繡裳號左溪聞喜人嘉靖壬戌進士授雄縣知縣補
商丘入為兵部主事條陳邊計擢關西分巡道回民
叛單騎入寳雞諸山寨宣諭之衆皆伏遷山東參議
轉參政分守遼海遷按察使兵備密雲晉山東右布
政使擢右僉都御史巡撫順天甃山海關牛欄山熊
兒峪等城修石塘潘家桃林等口昌平黃花等嶺窨
子峪鷂子洞等處胥關地方百年大計尋以邊警起
力主用兵不合再疏乞致仕築圃涑水上聚圖史日
夕其中以名檢自勵編族譜置義田優游閭里二十
餘年卒
姚鏜字鎮遠稷山人嘉靖初貢廉靜寡欲篤學力行任
饒陽知縣單騎赴任居御無異寒士日教民忠孝守
法徧植桑棗民利賴之以剛直忤權貴左遷寧夏衞
經歴操守愈堅致仕歸杜門讀書不入城市
韓科絳州人重曾孫嘉靖間貢授濟南通判運糧指揮
有貪肆者民甚苦之科力陳當道斥去民豎碑頌之
陞葭州行之日庫有羨金三百申上封識之葭久荒
多方招集賑恤陞韓府長史
許恩字仁甫絳州人隆慶庚午舉人知寧陽募民闢荒
給以牛種逃者咸復業稱樂土起補館陶會潞藩之
國取道於陶恩名素重諸從者秋毫無犯尋陞刑部
郎中
高應聘字志尹稷山人隆慶辛未進士吳縣知縣釐弊
革奸不避權貴邑瀕太湖濟渡處多劫寇應聘更番
設戍行者便之吳民題曰高公渡范文正公義田為
豪右占幾盡應聘置於法遂按籍而還為讐者所中
謝政歸講藝課文賑饑濟貧閭里咸推重之
裴賜稷山人隆慶辛未進士授兵部主事鎮山海關轉
車駕會上謁陵從大司馬扈蹕欲輦金共事尚書不
可輒輦金以行抵昌平上命犒師計數千金賜猝辦
人驚異之遷職方有大璫餽金干以私怒斥去庚辰
例當典春闈江陵為其子預授以意不應遂易他曹
尋出治兵井陘諷言官中以他事謫華州知州不赴
歸
王之翰字維藩絳州人萬歷元年舉于鄉銓膚施知縣
補棗陽有為崔駰筮易林者不吉之翰笑曰孔僖不
辭晉翰乃辭棗陽乎稅監陳奉欲開青山礦之翰以
顯陵近執不可奉誣劾之翰聚衆并及襄陽通判邸
宅推官何棟如之翰報僉事馮應京曰竊聞君有不
達為不明臣有不争為不忠翰雖去公在猶可藉手
忠報天子翰死無所憾應京乃極言奉惡給事中田
大益御史李以唐等又合疏為之翰言卒命緹騎逮
訊并逮應京宅棟如之翰瘐死天啓初贈光禄寺少
卿
梁一道稷山人溥元孫萬歷辛夘舉人任藍田縣嘗聽
訟有應受笞者其子願以身代遂免更奬勵焉百姓
感動皆知孝毁淫祠崇正誼聞有讀書聲輒躬詣其
所奬勵再四一時學校大興當道屢列薦剡後以疾
卒民立祠祀之
楊夢熊字徵我聞喜人萬歷丁酉舉人授永清知縣課
農桑循行阡陌民德之立祠以祀調大興時史可法
應童子試首拔之衆譁以冒籍夢熊曰天子畿無内
外天下人皆得試何為冒籍力請於學院又冠多士
後可法為一代名臣陞刑部主事歴員外郎延安知
府長蘆鹽運使剔弊除奸卻羨䘏商陞分守關南道
參政未任卒子爾休貢士為人質實好施人稱克紹
先德云
史記言河津人少時家貧賣盌自給尋至運城為諸生
所辱歸始發憤讀書萬歷戊戌成進士知河南濟源
縣濟源地故饒又濱河民間樹藝無方蓬蒿蓊然記
言至視罪人輕重令闢草萊自贖為制田器教以菑
畬法開永利洞水渠使得資灌溉畝獲數十鍾家有
蓋藏因建啓運書院陳詩書禮樂風厲之濟源大治
解組後濟源人建祠祀焉後河津人過其地聞為史
公故里人皆環向問起居感嘆不絶
魯廷彥垣曲人萬歷癸夘舉人河南衞輝府同知衞頻
饑殫心賑濟陞安和知府哲廟大婚隨朝調登州時
東牟地新立疆場兵民雜處各不相安廷彥調度帖
然陞雲南瀾滄副使調陜西平涼歴四川參政恩威
並著遠人畏服歸里置義田贍宗族弟廷芝崇禎癸
未進士獻縣知縣
郭迎褒字光忠河津人萬歷丙午舉人官至昌平兵備
道副使致仕迎褒清介直朴守正不阿由隴西縣考
選刑部審錄江南多平反著䘏刑稿歴隴右東牟皆
有生祠去思碑解組歸行李蕭然邑人服其品
甯三翰聞喜人萬歷丁未進士任武安知縣調涇陽俱
有遺愛歴永平推官工部主事補兵部陞山東布政
使兵備霸州尋告居鄉和藹不談仕宦修理文峰邑
人稱之
郭永固絳縣人萬歷己酉舉人令渭南有惠政改令甘
泉崇禎間流寇充斥憑城接戰手刃二賊賊擁上城
遂被殺妻焦亦罵賊遇害柩歸至雒川賊黨仍懷舊
恨開棺劈屍肝腦俱盡按臣吳甡以聞七年賜祭葬
吏禮兵部先後具奏十年贈光禄卿
王國相字調宇聞喜人宗舜從孫萬歷壬子舉人授廣
平通判陞全州知州以清正著聞居鄉平易凡地方
公事必極言之南山孫起秀作亂練鄉勇同邑庠李
振壧平之鄉人佩德即其地立祠祀焉
李俸聞喜人萬歷四十三年為刑部郎中諸司會鞫梃
擊案張差語涉?謀郎中胡士相等相顧不敢錄俸
力爭乃得入獄詞遂為鄭氏黨所惡遷鳳翔知府後
復中以京察卒於家天啓初贈光禄少卿
龐尚廉字國維河津人萬歷丙辰進士授内黃知縣仁
愛廉明時一十一屬重獄無不願質成者邑人為立
生祠拜河南道御史秉正觸邪不避權貴以不附魏
閹轉河南僉事遂引疾告休
張翰芳垣曲人萬歷己未進士授中書科中書舍人端
方耿介名重朝紳疏豁遼餉垣民感之
葉震生號梅塢聞喜人父士敦平涼知府積學博聞善
古文震生資禀聰穎氣貌魁傑性剛正不苟登萬歷
己未禮經魁二甲進士授兵部主事從總督王象乾
贊畫九邊多謀略有邊功陞密雲兵備副使忤璫歸
里後起補洮岷道轉靖邊政聲藉甚卒於官
翟期古聞喜人萬歷中貢任濮州訓導闡經課業羣弟
子蒙其教育多有成就遷同官教諭抵家不復出教
子孫樂田里僻處村塢手不停披非至公不履闉闍
有古君子風
李儁字明海聞喜人孝友恂謹母景氏年八十餘儁亦
近七十晨昏問視如兒時萬歷間貢歴陵川訓導太
谷教諭靜寧州學正躬行誨士為提學特賞平生事
祖先尤嚴諸鮮物不薦不敢嘗燕居如對賓客書言
忠信行篤敬於紳以自勵人稱為真孝廉子振圻崇
禎間貢介休訓導
劉應科垣曲人萬歷間以貢任麟遊知縣老成正直人
不敢干以私時值寧夏之變賊勢甚厲應科登陴誓
衆築壘固守嚙指自矢曰以死報國分也士民皆感
泣尋賊滅以憂去頻行惟冠蓋圖書而已補清澗除
一切苛政惠愛留思
任贊化字參之聞喜人天啓壬戌進士授直隸棗陽知
縣調景陵秩滿擢貴州道監察御史論楊維垣反覆
不忠已復論温體仁蔽賢攘位與懷宗忤召輔臣及
五府六部官庭鞫之贊化持議侃侃又與體仁奏辨
數四有旨降二級調外用補河南布政使都事後起
禮部主事遷河南督學副使陜西關南道參政卒於
官
翟夢標字懷玉聞喜人繡裳長子天啓間貢厚重美髭
髯讀書過目不忘為文雄麗雅量過人雖有犯者誣
者若罔聞知兼精脈理凡有求者無富貴貧賤咸親
為診視施方藥活人無算終遭闖變不屈而死並無
後邑人惜之
温素知字忠赤聞喜人天啓恩貢沈毅有氣節幼慕蘇
長公書畫皆臻其妙崇禎初授華隂知縣邑衝疲極
力撫循舉行鄉約革徵收宿弊除里役司支擒治礦
賊渠魁撫䘏戍孤嚴禁左右不令出縣門遇事傳以
木皂會中官入關中所過州縣皆蒲伏郊外素知曰
吾不能屈膝閹人探其將至以踏荒避村落間竟不
面文翔鳳有句曰中官昨舍潼津驛但勸折腰顴奴
赤前騎未至課桑行羅敷水側捫遥碧蓋紀實也調
郃陽值歲荒停徵斂止訟獄縣北山接澄城界盜賊
盤據密授方略殱其魁餘解散時三春不雨流賊臨
境率民登陴七晝夜不遑寢食以勞瘁卒於官紳士
為治喪已復製主士民迎祀城隍廟
翟夢杰號興余聞喜人繡裳季子天啓間以將材歴都
司秉性孝友母病朝夕籲天求以身代及殁悲號柴
瘠事父與繼母備極孝養卒日悲痛感及行路赴闕
請䘏至於羸疾事三兄如父財產不分爾我白首怡
怡篤愛不衰任薊鎮訓練士卒同甘苦勤撫䘏軍士
感悅以終養歸兵士泣涕攀留不忍舍己丑之變焚
燒公署火延其房兵中撲火相戒不犯其濟荒焚券
邑人稱世德焉子熠後中癸夘舉人任大同左雲川
衞教授補太原府儒學見大同名宦
趙煇字黃如河津人崇禎七年進士授戸部主事兩督
倉儲力袪姦蠧歴兵部郎中遷霸州兵備副使十五
年十一月整冠帶殉難子琬同死贈光禄卿
康四維絳縣人有勇略燕頷虎頸崇禎甲戌成武進士
授陽河守備擢山西都司僉書再擢廣西掌印都司
賊抵城下四維督兵登陴悉力捍禦久之糧盡城陷
賊入四維奮臂巷戰與其妻子俱殲焉
暢一鵬河津人天性孝友崇禎九年舉于鄉為尉氏知
縣甫數月政聲四起城破罵賊死
吳繼武稷山人崇禎十四年以武進士任陜西榆林都
司忠勇有謀略練兵足餉思鵲起為國家當一面軍
士咸奮躍恐後後二年闖賊入關中榆林邊塞重地
多將家子尤為所虎視繼武與道臣都任鄉官尤世
禄誓竭力守掣賊使不得東渡賊并力攻踰七日城
陷繼武巷戰以死任與世禄亦俱戰殁
撖君錫字賓王絳縣人為諸生有聲從遊者甚衆崇禎
中為荆州府訓導十五年十二月李自成向荆州監
司以下皆奔君錫正衣冠端坐明倫堂賊至欲屈之
詬罵而死
朱東屏宗室子崇禎間闖賊陷城投繯死几上遺書曰
天下皇皇愧無一長君恩未報親恩難忘惟有一死
以正綱常子養沖養志亦繼死
文襄汝衡子夫妻以孝聞崇禎間京城失守痛哭成疾
闖賊陷城自刎于家廟賊聞相戒不入其室四日始
殮顔色如生又張金鉉歲貢文新命張治光俱恩貢
亦死難
任維清絳州人崇禎間以貢授寧平訓導端嚴莊重時
時舉忠孝節義事規切諸文學流寇至城破挺身先
諸文學死之祀寧平名宦
國朝
朱裴本名棐以榜訛裴因字小晉號緋公聞喜縣人少
為督學袁繼咸所賞中順治乙酉鄉試第一丙戌成
進士初授易州知州例改徽州詿誤去官久之事白
補禹州捕大盜張陽寘於法雪諸生余愛枉擢刑部
員外郎諳律例讞覆不假吏胥尚書張秉貞奇其才
會擇部曹有聲望者試
太和殿奏對稱
旨授陜西道監察御史疏陳八款在臺十一年出按山東
請發臨清倉米三十萬石以賑饑民又巡陜西茶馬
入巡五城直登聞鼔院累掌浙江京畿道遂掌河南
道管理京察大計軍政胥以風力著補禮科給事中
疏請復詹事禁殉葬
命主考湖廣得吳甫生為第一内陞太僕寺少卿再遷太
常寺卿會
詔舉博學宏詞舉洪洞范鄗鼎猗氏王含真又疏陳勦逆
事宜胥獲
温旨擢工部右侍郎監造
奉先殿充
殿試讀卷官轉戸部右侍郎時調度兵食日昃多不暇食
兼管寳源局酌𣙜關解銅法會以地震稽察年力引
疾得原品致仕家居凡二十年卒
任弘祚字昌祉號龍巖河津人順治辛夘舉人事母董
孝任應州學正十年遷漢川知縣武昌裁兵煽變夜
駕小舟赴彝陵乞師身任餽餉并請署兵為前鋒賊
望風披靡縛偽官致轅門斬之不妄殺一人將軍史
蔡繼統兵至胥飽騰去總鎮嚴奇其才邀參帷幄浹
旬江漢盡平以疾請致仕漢川士民立石頌之兄子
儀有聲黌序
李齊白聞喜武生順治八年征土寇單騎直入斬一級
中箭死
孫錫齡字遵仰號和庵絳州人性穎悟為文能禀理法
辛夘薦賢書壬辰成進士銓注宣府推官宣俗慓悍輕
犯法有手刃其嫂誣他人者廉得之抵以法又有緣
逃人株累者冀以賄免斥之曰枉安用賄不枉又安
用賄按之果枉徑釋之以卓異遷監察御史首請纂
修孝經衍義而丁艱文武官胥宜解任守制又請革
行戸以除商害禁私派以蘇民困巡陜西茶馬請申
印烙之制巡長蘆鹽請蠲積欠以引配鹽使豪強不
得牟利尋掌河南道侍
經筵内陞鴻臚寺少卿轉光禄寺再遷通政司左參議以
胃病乞休歸卒錫齡嘗迎族兄女於江南俾無至顛
沛韓雨公殁而業落妻至不能掩土亟賻以葬之
楊永寧字地一號起齋聞喜人父聯萬歷甲午舉人知
寧州永寧六歲喪父昆弟中年最少奉母翟訓讀書
不懈前己夘舉人
國朝壬辰成進士選漢書庶吉士授弘文院檢討與修
祀典諸書擢國子監司業復積分法以課士戊戌為
會試同考官舊制祭酒司業無典試分校者蓋異數
也遷翰林院侍講學士充辛丑武會試總裁轉侍讀
學士遷光禄寺卿奉
命祭告少昊帝堯陵暨闕里遷太常寺卿歴宗人府府丞
擢都察院左副都御史有處分關吏治之大弭盜貴
清盜源諸疏當時韙之擢兵部右侍郎轉左時宛平
王文靖熙為大司馬調發旁午嘗以永寧密為規畫
悉中肯綮而公議時若不欲以材智先人亟稱之調
吏部左侍郎甄流品錄年勞一日自部歸談笑如常
方潑墨作書遽擲筆不語移時卒
崔爾仰字子高聞喜人幼力學與兄爾瞻齊名戊戌成
進士授晉州知州勸學墾荒治行著聞入為吏部員
外郎時懸賞格招閩越降人至者相屬爾仰嚴核符
牒印劄得無濫遷戸部郎中開復諸生逋糧者五百
四十餘人艱歸復補戸部典四川鄉試出為浙江提
學道僉事以勞遘疾強起竣事卒
王鍾靈聞喜人順治戊戌進士選翰林院庶吉士授國
史院檢討主湖廣癸夘鄉試請終養服除補原官累
遷左右春坊中久再遷翰林院侍讀與修平逆方略
予告歸鍾靈性篤孝十一歲居母喪哀毁如成人繼母丁
嚴厲鍾靈事之甚謹丁亦愛之盜嘗夜入室逼父母
寢鍾靈亟起持長矛往格仆其一人群盜攢刺中十
餘槍幾斃得請家居捫舌循牆不敢少軼越而郡邑
利病輒力言丁亥採買草豆議令平陽輸大同鍾靈
控免其役里人感之
甯世&KR1256;字光野聞喜人歲貢二翰子幼穎異十歲補博
士弟子員攻苦不輟成順治戊戌進士授汾州府教
授有河汾課士集遷鎮原縣知縣貸逋賦清驛站三
年行取刑部主事遷員外郎斷決明敏
賜袍緞者凡三尋卒於官中外惜之
王懋官絳州人順治己亥進士授歸德府推官以疾歸
懋官有胆識己丑庚寅間土寇竊發州同徐延議城
守事城獲全及涖理刑案牘山積剖決如流胥吏無
敢舞文者尤嗜商略文事二載以疾歸士民懷之
陳所優絳縣人以武進士任陜西寧羌衞守備順治六
年羌逆黨擾平陽南盤踞絳境所優自寧羌歸敷陳
國威數其罪力詬之死於邑之柳庄村
郭自修絳縣人性梗直少讀書即以忠義自負比膺歲
薦授安遠知縣束裝偕二僕就道子弟有請行者不
許涖任理民事不少懈未二年綱舉目張尋以石城
失守調石城甫至而山賊張自聖率衆來攻自修督
民守禦久之城破賊已入自修猶立城頭指揮既而
左右悉鳥獸散遂為賊執自聖誘以好語逼之降端
坐大罵不少屈自聖怒手刃於城下賊退邑人哀其
忠斂而葬焉後六十年孫維屏迎櫬歸石城人郊祭
者猶數十里不絶
張其郁垣曲人前貢生順治初授餘干知縣時土寇就
招撫奸民多告訐其郁懲之胥置不問援兵多桀驁
繩以法子女□營内者立還之前令屢被賊害其郁
出入賊巢至再賊感其誠胥投戈為良民歲饑曲賑
之全活者衆一載罷歸親故時賴以舉火
李翀霄字息六絳州人拔貢官國史院撰文中書會
敬謹親王以大將軍征湖南參贊軍前委署衡永郴
道副使遷上荆南道副使將軍率甲士來鎮抗言令
駐城外五日内築營房八千有奇民兵胥賴之遷江
寧兵備道海寇軼鳩兹春穀翀霄時署右藩先檄守
江浦令城中各杜門乃偕郎總制梁提督謀?師長
干伏白下龍江之間復出正兵夜斫賊營而自率吏
卒撾金鼔賊驚起伏發踐殺殆盡遷四川按察使兵
後株連繋獄者三百人力為平反殲渠魁三人餘胥
釋請革陜西茶馬累以蘇蜀民遷江西布政使鈐藩
印簿二偕州縣各執其一執簿兊騐吏胥皆拱手後
以微愆去事白候補而翀霄遂徜徉林泉以終子世
仁仕至廣西左江道
吉州
殷
鄂侯殷三公也殷醢鬼侯鄂侯爭之彊辨之疾故脯鄂
侯
周
韓康路史厥之元孫康采趙藺為藺氏
屈侯鮒仕魏為武侯之師翟璜所舉進也
唐
崔元亮吉州人擢進士第元和初為駕部員外郎清慎
自持太和中改諫議大夫每遷官輒讓形於色文宗
時以直諫名朝廷推為宿望移疾歸東都召為虢州
刺史
金
馮延登字子俊吉州吉鄉人世業醫以幼穎悟令事舉
業登承安二年詞賦進士第調臨真縣簿德順州軍
事判官泰和元年轉寧邊令大安元年七月雹害稼
發粟賑貸全活甚衆貞祐二年補尚書省令史尋授
河中府判官兼行尚書省左右司員外郎興定五年
入為國史編修改太常博士元光二年知登聞鼓院
兼翰林修撰奉使夏國就充接送伴使正大七年遷
國子祭酒假翰林學士承旨充國信使以八年春至
虢縣營元主問汝識鳳翔帥否對曰識之又問何人
曰敏於事者也又曰汝能招降即貰汝死對曰臣奉
使請和招降豈使職乎招降亦死還朝亦死不若今
日即死為愈也明日復問汝曾思之否對如前問至
再三執義不回又明日乃云汝罪當死但古無殺使
者理汝愛汝鬚髯猶汝命也叱左右以刀截去之延
登岸然不動乃監之豐州三年後放還哀宗撫慰久
之復官祭酒歴禮吏二部侍郎權刑部尚書明年元
兵圍汴倉卒逃難為騎所得欲擁而北行延登辭情
慷慨躍入城旁井中年五十八
楊貞吉州人父椿嘗為獻州刺史貞擢明昌進士第仕
至河東南路招撫使隰吉便宜經略使築牛心寨以
禦元圍急命其子克義克敬壻伍禮厚俱死之又命
妻孟氏自經女即禮厚妻墜崖死貞乃南望再拜焚
廬赴河死後屍横水上門人張安石收葬焉
明
馮受吉州人永樂間舉賢良方正授河南把縣丞遷吉
水幕鎮巡江右陳侍郎以才政聞于朝擢永興知縣
再任秦安醴泉華隂胥有政聲景泰初卒士民哀思
立祠華山之麓
陳維藩吉州人正德戊辰進士少卓越穎敏十餘歲通
毛詩弱冠登第授刑部主事折獄明久晉郎中督糧
薊鎮時武廟東巡錢寧竊威權索賄少不遂中以危
法維藩獨屹立侃侃不少貶寧假他事逮繫謫貴州
婺川知縣有水南集行於世
丁汝謙字子益吉州人正德甲戌進士初官太常寺博
士擢禮科給事中世廟入繼議尊興獻禮據經史力
諍為大禮貴人所忌謫曲周縣縣丞遷永平府推官
終四川安綿道所至皆有廉能聲
王與齡字受甫鄉寧縣人父爵知薊州與齡與兄培齡
從安陽崔後渠學咸見器重培齡領嘉靖乙酉鄉薦
與齡領戊子鄉薦己丑昆弟咸登進士授穌州府推
官治訟端平擢戸部廣東司主事調吏部騐封司主
事遷稽勲員外晉文選郎中用人務進廉靜老成痛
絶請謁時有常州訓導缺諸富人爭求之乃用平涼
貢士號張貧子者常州知府應子才以廉不阿上更
代與齡延見訪問吏治民瘼衆莫敢望子才由是顯
與員外浙人鄭曉主事榆次周鈇廣人李義杜將共
遏貪殘以張治典正論幾振嚴嵩囑選監生錢可教
知縣翟鑾囑調刑部主事張惟一於吏部胥不從嵩
屢嗾言官劾奏又遺書御史沅越越於衆前裂其封
發其圖陷之奸嵩大恨乃因許讃疏白囑託事翟鑾
嚴嵩辨令削籍為民且率鄭周李咸外謫及歸角巾
躬稼怡情自得者二十餘年仇者媒孽萬端竟無可
乘
王煜字青寰鄉寧人萬歷乙酉舉人天性孝友志行端
方登科二十餘載閉戸窮經與物無競及卒士民惜
之
鄭崇儉字大章寧鄉人萬歷四十四年進士授河南推
官有政聲歴濟南兵備副使廉正不擾遠近頌之崇
禎三年遷陜西右參政屢遷右僉都御史巡撫寧夏
數敗套部賚銀幣世廕錦衣副千戸十二年正月擢
兵部右侍郎總督陜西三邊軍務五月總理熊文燦
請敇崇儉提兵合擊張獻忠羅汝才崇儉以將帥胥
入衞急請曹變蛟還鎮不許徵柴時華及延寧二鎮
兵又不至發西安士馬單弱副將李國奇至洛陽卒
大譟坐貶一秩獻忠謀入陜崇儉督國奇及賀人龍
扼之興安賊乃轉入興山大平處楚蜀交先是尚書傅
宗龍議令崇儉兼督蜀軍而督師楊嗣昌亦檄秦軍
入蜀崇儉乃以十三年二月率人龍國奇兵直抵瑪
瑙山與左良玉會初七日兩軍夾擊賊大敗崇儉軍
獲首功千三百降賊將三十五人獲馬驘甲仗無算
論功所賜半嗣昌但增一秩復先所降一秩而已獻
忠竄柯家坪蜀將張令追之被圍崇儉急遣兵擊走賊
復督人龍國奇及高傑等追敗之寒溪寺鹽井先後
斬首千五百級其黨順天王一條龍一隻龍皆降崇
儉軍五日三捷威名甚振以年衰乞骸骨不許令還
關中留人龍國奇討賊及人龍軍大譟歸嗣昌因言
崇儉撤兵太早致賊猖獗命削籍候代明年春襄陽
陷上益恨崇儉不犄角平賊逮下獄責以縱兵擅還
失誤軍律以五月遇害後福王時㦯建言崇儉未失
一城喪一旅因他人巧卸遂服上刑羣臣微知其冤
無敢為訟言者臣甚痛之崇儉冤始白
隰州
上古
伍胥黃帝臣見元女兵法路史伍仵也今慈之仵城
周
胡衍蒲人秦伐蒲蒲守恐請衍為蒲說樗里子曰攻蒲
為魏則善為秦則不可為賴矣請釋勿攻以德魏君
樗里子善之遂解去
漢
王敏字叔公并州隰城人永平中為大司農十六年六
月丙寅大司農西河王敏為司徒
唐
曹氏三侯失其名隰州人隋季羣雄蠭起侯之父勇力
絶人嘗為萬戸軍命三子各率所部兵經略隰之郡
邑為民保障後父子歸唐相繼撫綏殁後鄉人思之
請於朝入廟崇祀
五代
劉訓永和人仕唐至彰武軍節度丹陽等州觀察制置
使後封開國侯贈大尉
宋
周惠字德輔為江淮都轉運使先為真定等處參謀遺
德餘烈見於故翰林學士徐復齋及王湫澗碑記子
諧
元
賀仁傑永和人賁子少入宿衞世祖召之出白金曰此
汝父六盤所獻者聞汝母來可持歸養母辭不許乃
歸白母盡散之宗族會上都留守闕上顧仁傑曰無
以易卿盧世榮僧格秉政不肯為之下桑哥欲隂中
之累數十奏上不聽大德九年請老歸卒仁傑妻劉
氏早殁上欲為娶貴族固辭乃娶民間女已而喪明
夫妻相敬如賓
賀勝字正卿小字伯顔永和人仁傑子能日馳千里年
十六入宿衞凝重寡言大臣有密奏獨留勝許聽之
出則參乘輿入則侍幃幄非休沐不得至家時四方
以遽聞者上亟欲賜報凡使事輒見遣受命無留行
復命無後期遠至六詔交廣西域之屬無不至計所
歴無慮數十萬里上親征納延勝直武帳常傳密旨
飭諸將還侍側飛矢交帳前獨立不動及還都勝參
乘伶人蒙采毳作獅子舞迎駕輿象驚奔逸不可制
勝投身當象前令後至者斷靷縱象乘輿乃安上親
撫其創遣尚醫尚食視護已拜集賢學士僧格敗上
問誰可相者勝曰天下公論皆屬旺扎勒遂相旺扎勒而
以勝參知政事大德九年代父仁傑為上都留守兼
開平府尹既至通商賈謹出納權貴子弟暴横者悉
繩以法至大三年進中書左丞相行留守如故歲饑
輒發廩賑民仍自劾待罪上報曰祖宗以上都之民
付卿父子欲安之也卿能如此朕復何憂民德之為
立祠西門外上復命工寫其像以賜俾傳示子孫尋
以足疾請老不許曰卿臥理足矣賜小車出入禁闥
初開平人張弼家富奴索錢民家毆負錢者至死治
獄者教奴引弼子丞相特們德爾受其賄六萬緡屬
勝出奴勝不從丞相坐都堂召留守將罪之勝昌言
大奴所干非法不敢從他實無罪御史中丞楊多爾
濟平章蕭拜珠使御史徐元素按弼子賄得實入奏
詔逮問及特們德爾復相即縶楊多爾濟蕭拜珠戮
於市且誣勝乘賜車迎詔大不敬并殺之泰定初詔
雪其冤追封秦國公諡惠愍子太平
王克敬字叔能大寧人幼奇穎大寧在晉西鄙習尚少
文克敬獨孜孜為儒者事初仕江浙左右司都事監
倭互市悉屏兵衞撫以恩信番帖然無敢譁鄱陽總
管王都中出廩粟賑饑行省欲罪之克敬曰饒距此
千里比待命民且死彼為仁而吾屬顧不仁邪遂得
免延祐中拜監察御史監吏部選有履歴當升而過
輕者卒升之治書侍御史張伯高曰監選以減駁為
能今王御史務崇寬厚可為世道賀矣會議中書堂
首言江南包銀民貧不能輸者有司責之役戸當罷
兩浙煎鹽戸役重當免其它役從之泰定初出為紹
興路總管抽分海舶拗番者例籍其貨克敬曰某貨
出某國地有遠近貨有輕重冒重險出萬死舍近而
趨遠棄重而取輕豈人情邪遂罷籍轉兩浙鹽運使
令私鹽毋得連逮婦人著為令俄調海道漕運都萬
戸天歷之變直沽漕舟多復漕而南行省欲坐罪克
敬謂蹈萬死完所漕而還非得已乃請令附次年漕
舟達京擢參議中書省事乞覆奏賜錢數曰大長公
主供饋素優今賜出無名是不當也諸軍征討賞格
未下雲南獨先蒙賞是不均也英后遠還徒御衆多
非大賚恩意不能洽今賜物鮮少是不周也文宗是
其議除南臺治書侍御史以正綱紀為己任不阿宗
戚聲譽益著元統初出為江浙參政松江大姓歲漕
米萬石入京後子孫貧有司仍雜置民賦克敬曰匹
夫妄獻米徼名爵今身死家破豈可使一郡均其害
奏免之尋請老謂人曰穴趾而峻墉必危再實之木
必傷其根無功德而忝富貴何以異此又曰世俗喜
言勿認真此非名言臨事不認真豈盡忠之道故歴
官政績胥可紀時稱名卿雅喜誦讀有得輒手抄為
書著詩文奏議傳於世卒封梁郡公諡文肅
賀太平本名惟一字允中永和人勝子勝冤雪襲虎賁
親軍都指揮使元統初累遷御史中丞御史劾中書
參議佛嘉律時宰庇之惟一辭疾去至正二年詔起
中書參知政事辭進右丞又辭會佛家閭黜乃起就
職請均給宗室諸王歲賜選臺閣名臣充守令覈其
治行時粟貴而金銀賤請委官收市所得不貲後兵
興卒獲其用六年拜御史大夫故事臺端非國姓不
授特賜蒙古氏更名太平七年遷中書平章政事國
王多爾濟居政府復薦為左丞相請勒僧道有妻子
者為民給校官俸賜經筵官坐選清望官專典陳言
立行都水監治黃河舉隠士董立張樞李孝光等太
平雅好訪人材南北士必錄於册至是多進用之初
托克托出居西寧州力請令歸葬父曰托克托大義滅親
今父殁而不克奔訃為善者懼矣托克托還因讒間成
隙斥中書參政孔思立等胥太平所拔用者也九年
罷太平為翰林學士承旨御史誣劾其過并論其子
額森呼圖克太平曰吾無罪但當聽命於天遂歸杜門
謝客以書史自適家居六年起為淮南行省左丞相
兼知行院事總制諸軍駐濟寧命有司給牛具種麥
自濟寧達海州兵賴以濟尋調遼陽行省糴粟以給
都城處置有法十七年復召拜中書左丞相而右丞
相虚位元時漢人任首輔者獨太平而已略柳林或
勸遷都太平持不可徵同知樞密院劉哈喇布哈於
章德引兵擊敗賊又訪求死節士雖布衣亦加贈諡
有官者就官其子孫人尤感動右丞相綽斯戬家人
造偽鈔力解之曰安有堂堂宰相而為此者會奇后
希子早臨政遣宦者保布哈諭意太平不答已又召
至宫舉酒申前意復依違以出而后黨御史遷他官
疑額森呼圖克泄其事去太平意益決御史賈珠僧格
實哩乃先劾左丞成遵參政趙中以二人太平黨也
太平知勢不可留數辭位二十年拜太保俾養疾於
家會陽翟王阿勒呼木特穆爾亂起為上都留守太平
毅然往額森呼圖克故將托歡引兵縛陽翟王太平生
致闕下終不為己功尋拜太傅賜歸時伯勒齊爾命為
右丞相辭曰若必命臣非得太平同事不可密旨令
毋行太平至沙井少留御史大夫布哈劾之詔拘宣
命及賜物綽斯戬更誣奏之安置吐番尋遣使至東
勝逼令自殺
額森呼圖克名均字公秉太平子少好學累遷翰林侍讀
學士太平為相務廣延才彥而均以丞相子又傾已
下士以故名稱藉甚已而被劾罷從父還及父再相
授知樞密院事至正十九年命往討開平盜太平以
其年少數請改命不允至則遣將復懿州省治盜東
奔尋罷為上都留守綽斯戬誣娄達實額森呼圖克及
托歡等不軌執托歡鍛鍊額森呼圖克當貶薩斯嘉之
地留居多斯滿被杖卒
劉佐隰州人至元中宣授承直郎充太原路織染局提
舉明年改知本州事器宇寬洪輕財樂施
明
丁珣大寧人監生正德間任石泉時值流賊猖獗人心
危懼珣身任其勞築城鑿池措置軍餉嚴為捍禦民
獲保安
張璠蒲縣人正德間任四川招討司經歴以德化蠻人
聲聞於朝擢知掖縣清苦自甘取予不苟歸時行李蕭
然掖民泣送之抵家壽幾百歲
馬中豸大寧人萬歷間授臨清判竭力漕務禁河役革
水飛部院四薦其能晉四川營山知縣營俗侈婚嫁
生女多溺之中豸裁使適中俗為一變有摹假印者
發其奸人皆悚服奉上檄協采三殿木多獲異材山
行幾二年嘗修文昌閣崇文教立養生社救疾疫人
尤稱之陞雲南禄勸知州奢寇之變直指疏改蓬州
中豸力辭歸進階奉直大夫家居博覽群書壽七十
四卒人推為德望兼隆
張斗星字奎垣大寧人天啟丁夘舉人授潛山知縣經
寇殘破斗星悉心撫字方獲安堵諸生四人以仇誣
褫其巾斗星為辯復寇餘難婦若干人俱遣還家會
踏災傷值一危蹬人多不敢渡名曰試心橋斗星平
步徑過少無怖容為口占一絶有曰自檢胸中無别
物試心橋上獨徘徊
安民字熙寰大寧人生有至性養母凡朝夕膳以意揣
輒先得其心母病便溺悉手自浣濯居鄉醇謹有古
君子稱崇禎初以貢授褒城知縣號廉平吏六年寇
至與城守事城破被執不屈死民規言矩行素恭謹
一旦臨事變從容就義人尤難之
史光代字射墟隰州人幼英敏以績學著崇禎間膺選
貢授上蔡縣主簿遷日照縣知縣再遷鄖陽府通判
攝府篆正身率屬三年告歸遇寇變以鄉先生任守
禦責城破死之兄光前萬歷中捐粟千石賑饑與光
代同日盡節
國朝
賀楩蒲縣人生而端重前丁夘舉人知阜平縣行取刑
部主事以明允著
國初繇員外郎郎中考選貴州道監察御史巡視西城
章疏侃侃人稱為鐵面御史出按山東風采凛然貪
墨吏胥斂迹甫兩月疾卒幾無以為斂同官出俸錢
賻之乃克返櫬里人今謂之清門
李呈祥字麟埜號五鹿隰州人前庚午舉人銓注壽陽
教諭遷延津知縣調陳留入為兵部郎蠧役為民害
者次第擒治調度城守井井有紀遷順廣兵備道
國初薦起雎陳道遷分守大梁道築河堤數百里開陳
橋舊河直南路至今便之遷分巡武昌道招撫劇盜
民獲安堵再遷天津道却規例不受内陞通政司通
政使尋擢督捕侍郎研剔逃人弊無濫無枉遷兵部
侍郎充
殿試讀卷官改戸部侍郎總督倉場嚴禁苞苴運弁旗丁
胥頌之尋以改葬補工部侍郎督
皇陵大工力為撙節功垂竣以病請未至家卒呈祥自冷
官至大僚胥有廉聲在工部應
詔陳言指畿輔利病尤中肯綮其卒也優恤視常例加厚
李允隰州人字寳山官湖廣參將康熙七年賊聚湖南
七連坪統兵擣之戰三晝夜力盡矢竭遂自刎事聞
卹葬如例
張自興大寧人起行間歴大同總兵都督僉事自興少
材武從軍所至陷陣有俯身搴旗之概馭軍寬嚴互
劑軍士愛而畏之自興事母孝輸族從逋賦三百金
捐大寧馬八匹後卒於官
賜祭葬有加
山西通志卷一百三十五
