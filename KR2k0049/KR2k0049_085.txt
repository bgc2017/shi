山西通志卷八十五
名宦(三)
統轄
明
徐達字天德濠人洪武元年拜大將軍命趨山西襲庫
庫營盡降其軍遂克太原乘勢收大同會馮勝軍破
賀宗哲於石州山西盡平五年復出中道達封魏國
公官太傅中書右丞相參軍國事十八年卒追封中
山王諡武寧
傅友德宿州人洪武元年略大同還下正保從攻山西
庫庫自保安來援萬騎突至友德以五十騎衝却之
因夜襲其營庫庫倉皇遁去追至天門關獲其士馬
萬計復敗賀宗哲於石州後封穎國公二十四年出
練兵山陜總屯田事二十五年練軍山西二十七年
被害後追封麗江王諡武靖
曹良臣安豐人為行省左丞洪武元年略地至澤潞晉
山西行省平章三年封宣寧侯五年戰没於鄂勒歡
河贈安國公諡忠壯
何眞字邦佐東筦人少英偉好書劒元末據廣東為行
省左丞明洪武元年來附眞喜儒術讀書綴文為山
西右布政使尋封東筦伯卒
熊鼎字伯穎臨川人元末舉於鄉鄧愈薦之留幕府洪
武時為晉王府右傅坐累左遷大同衛知事復授晉
王府參軍八年改岐寧衛經歴多爾濟叛罵賊被殺
立祠
張孟兼浦江人與修元史劉基嘗為太祖言今天下文
章宋濓第一其次即臣基又次即孟兼用為山西僉
事廉勁疾惡糾摘奸猾吏民聞張僉事行部凛然墮
膽聲聞於朝擢山東副使抗布政使僧吳印被害
龍鐔字德剛江西萬載人洪武十三年貢為國子生授
浙江按察司副使降長洲知縣陞晉府長史建文中
靖難師起朝廷徵兵於晉鐔以大義力主發兵靖難
後詔械鐔至不屈死之
彭通字萬里南海人洪武中累官山西布政司參政通
由儒士任給事中轉御史奉命廵東郡用事者遺以
金辭不受及涖參政河東運司匿羨餘廉得之寘于
法有吳印者故五臺寺僧也以才辨受知為陜西方
面官家人橫肆偶以事干通通直其罪斥辱之條其
事以聞尋以年老致仕通為人恭謹外柔而内剛雅
善詩為太祖所稱太祖嘗為贊善大夫宋濓賦醉學
士歌通𢋫和焉
韓宜可字伯時浙江山隂人洪武時為監察御史號剛
直罷歸已復徵至特授山西右布政使以事安置安
南建文時拜副都御史卒是夜大星隕櫪馬皆驚嘶
人謂宜可當之云
王彰鄭州人洪武間布政司左參政廉直無私官吏咸
服
吕震字克聲臨潼舉人洪武間按察司僉事明敏有為
聲譽大振永樂中歴官禮部尚書凡郊廟祀祭燕享
賜賚朝覲會同之事皆裁定其手歴事仁宣咸蒙委
任尤善推誠薦士士由震出者皆為顯官
徐讓布政司理問材氣磊落有口辨建文時應募齎書
物至北平議和解兵受而不答還授衛鎮撫軍前差
遣戰殁
華克勤洪武間左布政使有政聲屢蒙勑奬諭
王敬先偃師人博通經史工文辭洪武間以賢良舉授
山西布政司左參議
宋文祥符人性資醇厚學行兼備洪武中以隱士薦送
京師授山西按察司副使廉能稱著風紀肅然
宋禮永寧人洪武間按察司僉事持法嚴明人莫敢犯
陞陜西布政使後遷工部尚書
周幹劉陽人洪武間貢入太學授山西布政司照磨廉
慎有為大著才名永樂中歴陞浙江布政使有惠政
及民
樊鎮考城人初授御史振揚風紀有能聲洪武間任山
西副使永樂中擢湖廣右參政調山西宣德間陞右
布政使所至廉幹勤敏大得時譽
章敞字尚文會稽人永樂二年進士授刑部主事山西
盜發捕數百人敞察其冤留詞色異者一人餘悉遣
出與之期旦日至如約復訊之留者盜餘非也宣德
中仕至禮部左侍郎卒
鄭辰字文樞浙江西安人永樂四年進士十六年繇御
史超遷山西按察使糾治貪濁不少貸潞州盜起有
司以叛聞詔發兵討捕辰方以事朝京師奏曰民苦
徭役而已請無發兵上然之還則屏騶從親入山谷
撫諭盜皆感泣復為良民禮部侍郎蔚綬轉粟給山
海軍辰統山西民輦任民勞多逋耗綬令即山海貸
償之辰曰山西民貧而悍急之恐生變不如緩之使
自通有無用其言卒無逋者内艱歸軍民詣御史乞
留御史以聞服闋還舊任宣德三年召為南京工部
右侍郎初命舉方面官堪内任者蹇義以九人薦上
素聞辰名即真授餘多試職正綂時嘗與豐城侯李
彬轉餉大同歸卒辰重義輕利與山西同僚杜僉事
有遺言杜卒為治喪資遣其妻子
徐永達字志道歸德人洪武丙子舉人宣德中以湖廣
按察使改授山西時永達方居憂詔奪情特賜璽書
遣之永達弱冠登鄉榜由教諭洊歴翰林侍經筵為
輔導官尋遷鴻臚少卿皆稱職及涖山西劾治苛暴
擒捕奸貪雖強禦不避威望大著嘗持節王國所與
鞍馬金幣襲衣悉辭不受奉使交趾所贈貨寳值千
金絲毫無所取比卒不能具棺故所至能樹風節云
于謙字廷益錢塘人永樂十九年進士為御史宣德中
上知謙才可大任手書謙名授吏部遂超遷兵部右
侍郎廵撫河南山西年僅三十三謙感上知徧歴諸
州縣察時所急事所宜興革即具草言之一歲章數
上三楊在政府皆重謙奏朝上夕報可英宗立奏免
山陵役夫萬七千人正綂初數上便宜事遇水旱輙
立奏六年疏言今河南山西積榖各數百萬計臣欲
於每歲三月令府州縣申報缺食下戸隨分支給先
菽秫次黍麥次稻俟秋成償官而免其老疾及貧不
能償者府州縣吏秩滿當遷即預備糧儲未足不聽
離任仍令風憲官以時稽察詔可自是儲㣥充溢境
内數千里民無水旱憂又以大同懸塞外請别設御
史治之而盡奪其鎮將之役卒私墾者為官屯邊用
亦溢在官九歲遷左侍郎食二品俸謙每議事京師
空行無所齎權要多憾之通政司李錫阿中官王振
指劾以久不遷怨望遂下法司論斬繫獄三月山西
河南吏民伏闕上書請留謙者以千數周晉諸王亦
言之乃赦謙以大理少卿復往廵撫謙前後在任十
九年兩丁内外艱詔皆許歸治喪旋起復至正綂十
三年以兵部左侍郎召明年遂有土木之役晉兵部
尚書功在社稷天順元年正月丁亥棄市陰霾四合
朝野冤之成化初復官弘治初加贈特進光禄大夫
柱國太傅謚肅愍萬歷中改諡忠肅
蕭伯剛邠州人永樂末舉人歴任山西僉事能振揚風
紀致仕歸
喬誠朝邑人太學生歴官勤能陞山西左參政處心忠
信措事寬平人稱為長者
蔡彬武邑人永樂中由太學生歴任勤能陞山西左參
議有惠政及民
趙紳歴城人舉人永樂間授御史激揚有聲以劾尚書
金連出為揚州同知陞山西參議卓然有聲轉江西
以老疾致仕朝廷念其廉介賜半俸養老
周道朝邑人永樂間舉人山西僉事有惠政卒於官喪
出遮道哭奠三日不得行
王琦字文進浙江仁和人永樂中舉人授汝州學正正
身範物生徒爭自濯磨正綂中陞山西按察僉事提
督學校士風丕變以母憂去起復四川兵備道時蜀
盗甚熾琦捧檄星馳盜聞風解息蜀競異之尋乞致
仕卒
張鄜汶上人永樂間解元任教諭陞山西按察司經歷
承檄執妖賊勦敵屢立竒功陞德慶州知州母卒廬
於墓側詔旌其門累官鳳陽知府
張政廣德人洪熙間以御史廵按山西明年復命陞本
省按察使賜鈔一千緡馳驛赴任政暇以經學授士
子士子多所拔擢
黃常祖字邦經世居閩之涵江永樂壬辰進士歴官部
曹有聲後薦陞山西布政使司左參議并晉地瘠民
貧值歲凶多流亡常祖奏乞招徠聽免徭役三年悉
復業平陽界上有盜聚千人為害常祖推誠諭之不
旬日皆降附正綂十年致仕歸
劉珏字廷侯長洲人宣德時以應天鄉薦授刑部主事
遷山西按察僉事提督屯田操履清白人不得以私
干之性孝友工詩年五十乞致仕著有完菴集
朱鑑字用明晉江人舉鄉試宣德中用薦為山西左參
政居數年晉右布政司郕王監國就擢左副都御史
廵撫其地上言宜重將帥事權悉罷監軍中貴整散
兵募勇士重懸賞格鼓勸義旅上嘉納之時寇窺塞
下鑑日夜為守禦計修築各州縣及沿邊城堡聚置
騎甲計萬餘召募壯勇萬七千人既而移鎮雁門寇
引去三年侍郎鄒幹黜陟山西多所論劾鑑請召幹
還論鑑徇護召還院致仕卒
方政全椒人襲濟陽衛千戸宣德十年為大同總兵官
中官郭敬誣政專擅楊士竒等言政勤廉公正善撫
士敬貪縱其言誣也乃降勅責敬秋劾副總兵曹儉
罪奪其職正綂元年上言征調軍士應支口糧行糧
者不當減其月糧軍餘墾地已許免税不當復徵屯
田歉收請量蠲免詔竝允行晉右都督四年討麓川
力戰死贈威遠伯諡忠毅
朱冕沂州人榮之子也嗣武進伯宣德中以晉王濟熿
新廢命鎮山西正統四年佩征西將軍印充總兵官
鎮大同九年出塞捕寇十四年北征戰於陽和死之
諡忠慤
白圭字宗玉南宫人正綂七年進士除御史廵按山西
辨疑獄百餘部&KR0702;朔州課鈔益三之二圭疏争復三
十取一之舊從駕特爾圖還景帝命往澤州募兵後
仕至兵部尚書卒贈少傅諡恭敏
左鼎字周器永新人正統七年進士廵按山西英宗北
狩悉心畫戰守時兵荒洊臻請蠲太原諸府稅糧停
大同轉餉夫以蘇其困也先請和抗言不可引宋景
德靖康事為鑒鼎善草章奏京師語曰左鼎手練綱
口後為左僉都御史卒
陳泰字吉亨光澤人舉鄉試第一正綂時為御史廵按
山西乞量增羣臣禄廩格不行泰素勵操行三為廵
按懲奸去貪威稜甚峻郕王監國于謙薦守紫荆關
以關門不守論辟宥之景泰元年遷右僉都御史節
制紫荆倒馬諸關後謝政卒
王綱上高進士正綂間為右布政使為人行止端方執
法不撓自御史歴官布政所至有聲後致仕
鮑時安福進士正綂間任右參議政餘以春秋之學淑
人
楊璿字叔璣無錫人正綂己未進士通敏有操執不以
利害為趨舍由主事遷郎中晉山西右布政定民差
役均平無弊晉都察院右副都御史廵撫河南卒于
官
石璞字仲玉臨漳人以御史遷江西按察使晉山西布
政使剛直有治才刁民奸吏胥畏方議修堯廟一夕
大風拔木積廟前皆棟梁材後進工部尚書正綂時
進太子太保改兵部尚書景帝初出募山西義勇又
出理大同軍餉後掌南京都察院事成化初致仕歸
倪敬字汝敬無錫人正綂十三年進士擢御史景泰中
廵按山西奏罷入粟補官令戍將侵餉者悉按治豪
猾斂手後復以直言謫典史遷督府都事卒
祝顥字維清江南長洲人正綂間進士景泰中任山西
布政司參議專督糧儲時大寇之後倉府空竭飢民
流散顥招亡撫存條法曲盡進階右參政仍督糧儲
以晉俗少文思振起以儒術廣選俊秀充生徒躬親
教授表揚遺徽以為法式嘗以洪洞地里傳舍皆以
臯陶為名褻古聖人因為改正竝建祠葺墓復修二
賢祠于聞喜祀裴趙兩公新明道先生祠于澤州以
伊川先生郝左丞經配焉天順中汾州妖賊作亂就
擒首謀止十六人顥以罪坐首事不欲多傷善類又
以改年僭號不可僅以盜聞乃以十六人為謀反上
奏得旨如議顥行部封内往往駐車問民間利弊力
為興除過高山大川及古昔名人宅里祠墓登臨謁
吊一時詩版流傳海内皆推大手居參政七年上疏
請歸歸二十年卒
劉世忠字攄誠山東濮州人景泰時授監察御史累官
山西參政成化癸卯甲辰歲大飢民嘯聚垣曲山中
千餘人剽掠鄉村公單騎入賊壘推赤心撫諭其衆
曉以禍福衆感泣棄兵器羅拜遂為良民後陞都御
史廵撫延綏
葉盛字與中崑山進士景泰間以兵科給事中遷山西
右參政協贊獨石等處軍務先是獨石諸城屢事修
復未見安輯盛乃上興革事宜八條次第行之時品
式備具而又買牛種付戍卒不任戰者屯田以給軍
中諸費復立社學建義塚設煖舖拊循有方邊人歡
洽天順二年廵撫兩廣破賊砦八百斬首萬級八年
移鎮宣府代李秉復修官田官牛之法養老優賢留
意風教會大舉入河套議增兵設險或請大舉搜套
沿河築城堡抵東勝徙民耕守其中勑盛往議方略
上言搜河套復東勝未可輕議增兵守險可為遠圖
上從之轉吏部左侍郎留意人才務求實行年五十
五卒謚文莊
王璠字廷瑞寧遠人景泰間進士性亢爽有局幹尤習
吏事累擢山西布政司左參議分守冀北道冀北古
雲中地北部出没不時戍卒餽餉恒虞不繼璠多方
調畫邊鎮荷以為重後被黜終不附逆瑾南遊江淮
遂卜居焉
謝祐字廷佐桐城人宣德乙卯鄉薦正綂丙辰成進士
歴任部曹奉勅督山西邊儲接濟大同宣府天順戊
寅陞山西右布政使涖官慎勤存心仁厚凡所設施
務使民沾實惠前後志操始終一致致仕歸有宦遊
藁行世
李侃字希正東安人正綂七年進士天順二年復設山
西廵撫遷侃右僉都御史任之奏言塞上之地與窮
荒無異非生長其間者未有能寧居而狎敵者也今
南人戍西北邊怯風寒聞寇股栗而北人戍南亦不
耐暑多潛逃宜令南北清勾之軍各就本土補伍人
情交便戎備得修時不能用奏發廵按李傑罪傑亦
訐侃按傑事有驗除名侃無贓罪獲宥六年考察屬
吏奏罷布政使王允李正芳以下百六十人因言諸
臣年與臣若不堪任事者臣悉退之臣亦當罷詔不
許侃性剛方力振風紀貪墨者屏跡冬母喪歸軍民擁
泣至不得行家居卒子德仁進士河東鹽運使
賈俊字廷杰束鹿人以鄉舉入國學天順中選授御史
廵山西有聲成化二十一年拜工部尚書加太子少
保致仕卒
丘陵字志高蘭陽人宣德四年舉鄉試第一由教諭遷
平鄉知縣時山西歲饑民有流入境者陵拊循之給
以閒田使食其力歸之者千餘戶天順四年以政績
卓異擢山西左布政使成化初李秉為吏部尚書執
法不阿學士彭華從子求京秩不得憾秉嗾同鄉給
事中蕭彦莊誣劾陵坐逮上疏奏辯事白彦莊免官
陵亦致仕著有嬰教聲律二十卷芸菴集三十卷子
輅山西布政司左參政
李寯字邦傑華容人宣德壬子鄉貢成化初晉山西右
參政為人廉直敏慎嗜學工書所居輙為人重歸卜
居黃湖山石田茅屋而已足跡不履城市
馬文升字負圖鈞州人景泰二年進士授御史出按山
西風裁甚著仕至吏部尚書少師兼太子太師歸卒
贈太傅謚端肅加贈特進左柱國太師
雷復字景暘湖廣寧遠人成化七年為右副都御史廵
撫山西繼李侃後端恪守法得軍民心敗寇紅紗烟
再敗之烟寺溝石人村賜勑奬勞時山西大䘲而令
預徵芻餉轉輸榆林復上言自山西至榆林道路險
絶民齎銀往易價騰踊不免稱貸償責多破産今雨
雪愆違飢民疾病流離困悴萬狀而應輸綾帛藥果
諸物又不下萬計乞依山東例蠲除仍發帑賑贍上
從之及發金三萬不足請鬻鹽四十萬引竝令民入
粟授散官皆報可卒於官
朱瑄號鈍菴華亭人總角能賦詩長益善記覽正綂間
進士以御史出廵累擢山西僉事屬吏有不法者聞
風而去尤多平反冤獄清軍伍明恕不苛無隠没誣
枉之弊才名益起凡分廵官缺瑄輒兼領其事一日
至大同有中貴親幸者入境欲射獵為樂瑄與語遂
斂威而去邊人不至驚擾丁外艱服除復任山西成
化五年始擢副使又二年上章請老家居三十年而
卒
秦紘字世纓單縣人景泰初進士成化十三年為右僉
都御史廵撫山西奏鎮國將軍竒澗等罪竒澗父慶
成王鍾鎰為奏辯且誣紘上重違其意逮紘下法司
治事皆無驗於是奪竒澗等三人爵王亦削禄三之
一而改紘撫河南後仕至戶部尚書致仕卒贈少保
諡襄毅
何喬新字廷秀江西廣昌人吏部尚書文淵子也景泰
五年進士成化十六年為右副都御史廵撫山西邊
地軍民每出塞伐木捕獸喬新言此軰苟遇敵必輸
情求生皆賊導也宜毋聽闌出犯者罪守將詔可敵
犯塞偕參將支玉伏兵灰溝營擊斬甚衆晉右副都
御史歲饑奏免雜辦及戶口鹽鈔十之四劾僉事尚
敬劉源稽獄請勑天下斷獄官淹半載以上者悉議
罪上稱善亟從之召拜刑部侍郎山西大饑命往賑
活三十餘萬人還流宂十四萬戶喬新仕至刑部尚
書致仕卒贈太子太保諡文肅
胡謐浙江會稽人成化中以進士累官按察司副使提
督山西學政謐嗜學於書無所不窺論諸生文高下
悉當嘗以禮侍邢遜之公所藏書於學宫因碑以示
諸生諄諄以德行文章事功為重不但欲誇多鬭靡
為書肆而已山右故無志謐以身秉文衡文獻之責
於是乎在特為草創之後轉本省參政
王盛字懋德韓城人成化進士為人孝友介廉崇正闢
邪以給事中陞山西參政暇日惟以教人為事河東
一時名士出其門者甚多因目為關西夫子所得俸
禄盡散族人親識而家無餘貲所著有竹室詩
李芳利津人成化間進士初授監察御史劾尚書薛遠
滕昭出按山西值歲饑奏發内帑賑之時汪直恃寵
命人誣告尚書項忠不軌事命王越往按之越薦芳
同往因語同事者曰吾寧得罪於權幸豈可得罪於
天歷官按察使發奸摘伏吏畏如神
敖山字静之山東莘縣人成化間進士拜翰林編修為
時推重出提督山西學校所著有石稜傳粲然藁先
天手册晚年數學精到
楊一清巴陵人數歲能屬文應竒童舉至京得召見十
八登進士授中書舍人成化間任山西提學僉事宏
才碩望師範端嚴人才高下甄别不爽表節義禁浮
華士人翕然宗之累官至大學士贈太保諡文襄
石玉藁城人成化間山西副使發奸摘伏人稱神明疑
獄片言而決全活甚衆二子玠瑤登進士遂致仕
張進禄清澗人成化間進士授御史劾彈不避權貴廵
按山西榆次有巨俠怙惡構黨魚肉小民廉知之悉
寘於法境内遂安
左鈺字廷珍阜城人以舉人授監察御史陞陜西環慶
兵備僉事遷副使成化十九年召為都察院右僉都
御史廵撫山西二十二年復命廵撫山西兼都督雁
門諸關通敏有權略初韓王取假子自紹事敗連歲
不決鈺為僉事承按之一訊得實時稱其才致仕卒
李俊字子英岐山人成化五年進士為吏科都給事中
二十一年以星變疏劾梁芳韋興陳喜李孜省鄧常
恩繼曉及卿貳等語尤切尋以事出外弘治中累官
山西參政卒
顧佐字良弼臨淮人成化五年進士弘治中為右僉都
御史廵撫山西宗室第宅官為繕費不貲請悉令自
營治正綂末權發太原平陽民戍邊後遂久不代奏
令代遷正德初代韓文為戶部尚書劉瑾憾文部有
故册選欲以為文罪逼佐上其事佐不可奪俸乞歸
卒贈太子太保
張敷華字公實安福人年七歲里社樹為祟麾羣兒盡
伐之舉天順八年進士弘治初為右副都御史廵撫
山西中道奔喪服闋還故官部内賦輸大同困於折
價請太原以北利轉運者仍輸米民便之正德初為
左都御史致仕卒贈太子少保謚簡肅敷華性廉介
名亞劉大夏
吳道寧字世安河南人成化戊戌進士歴官以慈愛為
本節民財力為先弘治十一年陞山西按察司副使
整飭雁門等三關兵備創築寧武新城設寧武所及
沿邊堡塞募軍充實武備一新邊人有頼後以疾歸
教子惟以耕讀為事
劉瑀字汝器蠡人成化二年進士以御史擢蘇州知府
陞山西右參政會澤潞沁汾歲饑盜起瑀招徠賑貸
民頗頼之後陞山西左布政使遷右副都御史弘治
六年致仕歸
陳震字文静慶陽人成化丁未進士為御史風裁凛然
下已陞山西按察副使務以德化壬戌陞按察使憲
度益修正德初左遷兩淮鹽運同知終兵部右侍郎
兼左僉都御史致仕卒
李蕙字德馨當塗人成化己丑進士由給事中累擢山
西右布政使踰年轉左布政使公移出入吏多緣以
為姦蕙痛治之姦弊盡息惠澤多及於民有畫像以
奉之者癸丑陞右副都御史督南京糧儲卒於官
楊文卿浙江鄞縣人進士弘治間授山西提學僉事操
履端嚴勸懲有道斥邪術毀淫祠申禁約建社學教
化大行
王鴻儒字懋學南陽人成化末進士累遷山西僉事晉
副使俱督學政居九年士風甚盛孝宗嘗語劉大夏
曰藩臬中若王鴻儒他日可大用也正德改元謝病
歸後累遷南京戸部尚書卒諡文莊
李景繁字邦泰儀封人成化中進士授三原知縣遷太
僕寺丞改工部主事轉都水司郎中管漕河時漕塞
自儀真入淮凡三百里舟膠不行詔命都御史暨郎
中治景繁獨任之募夫八萬人初濬邵伯湖楊子橋
三汊河廣皆六尺次濬廣陵驛東廣倍於三汊次濬
朴樹灣廣三倍於初次濬儀真瓜州二壩廣倍於朴
樹者三深於舊者各五景繁行瓜洲堤上見東南多
沮洳區問土人此何所也曰江潮之滙也景繁導之
自古劄港劉家灣入漕渠曰今漕渠非得巨流濟之
舟終不可行如值江潮時開壩閘恣江北走已即塞
之天復大雨漕事成矣土人曰河亢而江下非壩障
之則河水悉倒流入江漕築益淺都御史而下咸謂
李策非善景繁曰江水故平潮至則悍激耳潮退水
易制也遂下令有司具土暨石潮至大决壩閘江水
奔漕水聲洶洶如雷景繁乃塞壩閱數日會大雨漕
渠水瀰瀰襄岸舟乃大行河經徐州盪州將嚙居人
震恐景繁又作石堤河不能為害弘治六年遷山西
右參議理儲景繁行塞上凡十年而餉運不闕擢四
川參政以疾乞致仕
藍章山東即墨人弘治中以監察御史廵按山西風裁
自持彈劾不避權貴轉左僉都御史忤瑾左遷瑾敗
起廵撫陜西剿平巨寇漢中人立祠祀之
姜洪字希範廣德人成化十四年進士為御史孝宗初
論辨邪正斥太監蕭敬内閣萬安劉吉學士尹直尚
書李裕等語尤切直吉假督漕争文移事貶夏縣知
縣正德二年累遷山西右布政使劉瑾索賀印錢不
應矯詔罷歸瑾誅復起七年以右副都御史廵撫山
西未滿歲卒洪歴官四十載居無垣牆
徐節字時中貴州衛人成化壬辰進士由内鄉令擢御
史風裁凛然丙寅進右副都御史廵撫山西廉謹守
法無一事擾民會逆瑾擅政見忤削秩罷歸瑾誅詔
復職致仕
曹鳳字鳴岐號西野新蔡人成化辛丑進士由祁門令
歴陞山西左參政終都察院右副都御史廵撫延綏
性孝友清介不御紈綺不問貨殖遺愛在民始終不
屈身於權瑾士林重之
李夢陽字獻吉慶陽人弘治癸丑進士歴戶部郎中為
尚書韓文屬草劾劉瑾瑾矯旨謫山西布政使經歴
勒致仕後起江西提學副使歸卒諡景文
李鉞字虔甫祥符人弘治九年進士正德中為右僉都
御史廵撫山西大修雁門十八隘與延綏援將安國
杭䧺敗寇于岢嵐加俸一級尋討平内寇武延章等
嘉靖中仕至兵部尚書卒贈太子少保謚恭簡
趙佑字汝翼雙流人弘治九年進士為御史力劾中官
劉瑾指為奸黨勒罷之後起山西僉事卒
徐暹歴城人弘治十五年進士武宗初為南京工科給
事中奏留劉健謝遷詔繫獄廷杖除名後起山西遷
僉事晉副使平巨盜混天王民頌之卒官
孫修字用吉號廣原邯鄲人弘治乙丑進士由部曹歴
陞山西按察使公廉有威上下憚之後拜右副都御
史廵撫湖湘改南京操江致仕歸
尚衡字一中同州人弘治間進士歴陞給事中時營延
壽宫又釐兩宫衡上封事上覽奏罷役又劾戶部尚
書吕鍾子受賕事罷鍾官時□國公朱輔都御史史
琳出師久無功衡閱諸路邊餉遂劾奏忤當路遷浙
江左參議浙俗健訟日受數百牒剖決如流連歲大
饑賑貸活數千人改山西駐平陽平陽故藩邸多馮
藉以攘民衡力禁之盜王常聚西山設計擒殺散其餘
黨移守冀寧流賊寇河東太原甚急衡檄指揮賈彪
設伏盤䭾坂下賊走冀南又檄官軍追賊賊自壺關
遁去後左遷漢陽卒
馬應祥字公順山東高宛人弘治丙辰進士外任以循
良稱試士亦稱冰鑑後命山西督屯時屯田子粒多
負欠并徵實難應祥謀諸撫按許他物相凖即以給
士卒甫三月完十六七撫按奬其賢尋擢按察副使
頻上疏乞休為歸耕園觴咏自娛
張敏字時勉嘉興海鹽人鄉舉籍在雲南弘治己未拜
蘭州知州累陞山西布政司右參政雄武有謀略遇
事敢為摘人隱伏多曲中致仕歸
楊澄射洪人進士廵撫山西約已厚士繕邊修具富儲
選將勤蒐練廣間諜民頼以寧
陳鳳梧江西泰和人正德間以進士任山西提學副使
鳳梧高才博學持身廉潔教士以德行為先冠婚喪
祭悉令遵用朱子家禮所頒條約數十欵皆身心切
務論文復極詳慎姸媸美惡不爽毫髮每引諸生至
堂下教以明體達用之學後官兵部尚書
王崇文字叔武曹縣人珣第三子弘治癸丑進士由翰
林改部曹武宗時擢山西參政壺關盜起將發兵剿
之崇文戒勿輕出諭以禍福多所解散擒其首惡餘
黨悉平廵撫保定引疾歸著有兼山遺藁
黃珂遂寧人進士正德間山西按察使具經緯才有雅
操辨枉伸抑執法公平吏民懷服累官工部尚書
高友璣樂淸人進士正德間任山西按察使堅持風憲
不畏強禦讞獄平允民無冤抑至今稱之陞副都御
史廵撫大同
馬卿林縣進士正德間提學副使端嚴有體閱士校文
雖寸長必錄褒奬行義遠近向慕之歴官都御史
王尚綗郟縣人進士正德間參政恤民均惠善政纍纍
未幾以親老疏歸居家十九年交薦不起後起復山
西參政陞浙江右布政使德行文章與李何齊名
劉澤濟寧進士正德間分守冀寧道時朝廷有事西北
保德係津要六軍扈從供億不貲澤以方面重臣來
總其事才足應變調度有方凡船艦芻粟等務不盈
不乏且親按擾民者以警衆又償牛羊價值檄旁郡
協濟居者以寧逃者以歸旋車之日老幼焚香稽首
不忍舍
顧璘字華玉上元人弘治九年進士歴山西廵撫有聲
後遷南京刑部尚書卒璘少負才名與何李相上下
陳察字原習常熟人弘治十五年進士為御史直聲震
朝野累官山西左布政使有聲後廵撫南贑歸卒察
居官廉既歸敝衣糲食而已
宋景字以賢奉新人弘治末進士嘉靖中累官山西副
使民飢為盜殺守禦指揮景樹幟令被脅者赴之賊
咸歸命乃擒斬其魁四遷山西左布政使仕至左都
御史卒贈太子少保吏部尚書諡莊靖
陸深字子淵上海人弘治十八年進士歴祭酒充經筵
講官言講官撰講章閣臣不宜改竄謫外晉山西提
舉副使有聲仕至詹事卒諡文裕
張文魁字元甫號子川河南蘭陽人正德戊辰進士由
部曹累陞山西按察司僉事廵冀北道勘劾權要無
所徇嘗修沿邊險阻遇伏於橋頭堡以護兵直前迫
之皆遁去胡中丞錠薦其才陞布政使左參議復守
冀北宜民之仁足餉之才擊強之威可方古人後陞
陜西行太僕寺少卿大同副總兵雅重之以鞍馬金
器馳賀於陜文魁曰吾不以易地易介也郤之後陞
布政司右布政使以都御史致仕卒
趙漢字鴻逵平湖人正德六年進士為給事中好直言
出為陜西右參政告歸久之以故官起山西不數月
復致仕
應良字原忠仙居人正德六年進士為編修受學王守
仁嘉靖初争大禮廷杖張璁出為山西副使謝病歸卒
江潮字天信貴谿人弘治己未進士正德間歴任有風
采視學人稱冰鑑乙酉以文武才被薦拜都察院右
副都御史廵撫山西兼督三關軍務下車未數日即
行邊閱城堡堅瑕芻粟豐約與諸將士勇怯策緩急
而弛張之居二年寇不敢近太原人李福達以妖書
惑衆聚黨至數千人震動三河潮勒兵解之福達操
重資逋匿他所潮購捕益急遂詭張寅名入京夜持
萬金為武定侯郭勛壽因匿勛家勛貽書山西部使
者為關說潮捕得其書抗疏陳福達罪狀併劾勛倚
掖廷親怙勢藏逆疏三上不報因罷官歸侍太夫人
養隆慶初錄其忠贈兵部左侍郎諭祭制辭有持法
正妖矢忠遭謗之詔
馬錄字君卿信陽州人正德三年進士為御史嘉靖五
年出按山西而妖賊李福達獄起福達崞人初坐妖
賊王良李鉞黨戍山丹衛逃還更名午為淸軍御史
所勾再戍山海衛復逃居洛川以彌勒教誘愚民邵
進錄等為亂事覺進錄伏誅福達先還家得免更姓
名曰張寅挾重貲往來徐溝間輸粟得太原衛指揮
使子大仁大義大禮皆冐京師匠籍用黃白術干武
定侯郭勛勛大信幸其仇薛良訟於錄按問得實檄
洛川父老雜辨之益信勛為移書錄祈免錄不從偕
廵撫江潮具獄以聞且劾勛庇奸亂法章下都察院
都御史聶賢覆如錄奏詔福達父子論死妻女為奴
沒其産會給事中王科鄭一鵬程輅常泰劉琦鄭自
壁趙廷瑞沈漢秦祐張逵陳臯謨御史程啟充盧瓊
邵豳高世魁任淳南京御史姚鳴鳳潘壯戚雄王獻
評事杜鸞刑部郎中劉仕主事唐樞交章劾勛謂罪
當連坐勛累自訴以議禮觸衆怒為言上心動張璁
桂萼復合謀騰蜚語謂諸臣交結借端陷勛上深入
其言而外廷不知攻勛益急上益疑命取福達等至
京下三法司訊既又命會文武大臣更訊之皆無異
詞上將親訊以楊一清言止仍下廷鞫刑部顔頤壽
等不敢自堅改擬妖言律斬命法司俱戴罪辨事遣
官往械錄潮及前問官布政使李璋按察使李珏僉
事章綸都指揮馬豸等乃反前獄抵良誣告罪上以
罪不及錄怒甚命璁萼方獻夫分署三法司事盡下
尚書頤壽侍郎劉玉王啟左都御史賢副都御史劉
文莊僉都御史張潤大理卿湯沐少卿徐文華顧佖
寺丞汪淵獄嚴刑推問遂搜錄篋得大學士賈詠都
御史張仲賢工部侍郎閔楷御史張英及寺丞淵書
詠引罪致仕去仲賢等亦下獄萼等上言給事琦泰
郎中仕佐錄殺人給事中科一鵬祐漢輅評事鸞御
史鳴鳳壯雄扶同妄奏給事中科逵御史世魁率衆
連名郎中司馬相妄引事例乃并下諸人獄收繫南
京刑部當會訊時太僕卿汪元錫光禄少卿余才偶
語亦逮問萼等遂肆搒掠錄不勝刑自誣故入人罪
萼等乃定爰書言寅非福達錄等恨勛構成冤獄因
列上諸臣罪名於是璋珏等暨知州胡偉前大理丞
毛伯溫副使周宣謫戍為民閒住有差良抵死衆證
皆戍寅還職錄以故入人死未決當徒上以為輕欲
坐奸黨律斬萼等謂寅未死而錄代之死恐天下不
服宜永戍烟瘴地緣及子孫楊一清又言錄罪不中
死律若法外用刑吏將緣為奸乃戍廣西南丹衛遇
赦不宥遂編欽明大獄錄頒行天下時嘉靖六年九
月壬午也十六年肆赦諸謫戍者皆釋還惟錄不赦
竟卒於戍所隆慶初諸人皆復職贈官錄首贈太僕
卿當訊大獄時舉朝不直萼等而以寅福達姓名錯
互亦或疑之至四十五年正月四川大盜蔡伯貫就
擒自言學妖術於山西李同所司檄山西捕同下獄
同供為李午之孫大禮之子世習白蓮教假稱唐裔
惑衆倡亂與大獄錄姓名無異同竟伏誅穆宗初御
史龐尚鵬言據李同之獄福達罪益彰而當時流毒
搢紳至四十餘人衣冠之禍可謂慘烈郭勛世受國
恩乃黨巨盜陷朝紳職樞要者承其頤指鍜鍊周内
萬一陰蓄異謀人人聽命禍可勝言哉乞追奪勛等
官爵優䘏馬錄諸人以作忠良之氣繇是福達獄始
明
戴鱀字時重號東石鄞人正德乙丑進士由部曹歴陞
江西參政尋陞山西按察使振飭憲典官僚憚之有
閹豎殺人匿宗室家吏不敢問鱀即收捕付獄聞者
悚息有巨商持宰相書來告逋欠者輒焚書杖而遣
之曰為朝廷監司寧為賈豎責劵耶有知縣受賕殺
人廵按御史知其與權貴有連釋之鱀為正法乃已
尋陞廣西右布政使終四川廵撫都御史坐謗落職
歸
楊最字殿之射洪人正德十二年進士授工部主事督
逋山西憫其民貧不俟奏報輒返尚書李鐩劾之有
詔復往最乃與廵按御史牛天麟極陳歲災民困狀
請緩其征從之仕至太僕卿世宗悦方士段朝用言
欲令太子監國最極諫杖死監國議亦罷隆慶元年
贈右副都御史諡忠節
曹蘭咸寧人正德間進士歴山西布政使時大同叛變
蘭毅然獨往履險決策賊不敢犯
傅鑰字希準遼東廣寧人正德間進士授給事中嘗論
邊事為尚書王瓊嘆服曰吾不能言也會宣大將領
失利亡卒甚多邊臣以聞廷議遣給事中往覆視之
屬鑰上可之曰是嘗言邊事者至鎮考治甄别不隨
不苛得實以報副總兵劉淮嘗格敵有功亡卒亦稱
而鑰向所論業著於典得免時論稱平嘉靖間累陞
山西按察使用法平恕不事操切而專持大體富民
某某坐殺人當死獄成後以貨免鑰收鞫之寘於法
主簿某知縣某皆良吏以忤當道意為奸人所構事
下按察司或謂鑰云是當道所欲入鑰曰法如此惡
以人意出入竟白之終河南廵撫
張文奎字應光號蒲山陜西洛川人正德丁丑進士性
沉毅而慈仁由部曹陞四川按察司僉事己丑量移
山西按察使司督理屯田時參將謀違例占種人不
敢詰文奎按劾不貸屯政就理以賢能薦再奉璽書
飭兵石隰武備聿修後晉山西左布政使廉節愈厲
革加耗裁公費晉省以寧内艱歸
潘鑑字希古婺源人正德戊辰進士由南京大理評事
歴陞山西按察使晉江西右布政使終兵部尚書兼
右副都御史儀觀修挺性坦易不為危言激論而耿
介壁立不可干以私治官如家恭勤潔白之操始終
一致贈太子太保諡忠襄
暢華字子實隴西人正德丁丑進士歴陞山西按察使
僉事值岢嵐寇發撫按以華往不旬日渠魁悉殄脅
從盡釋撫按奬其功又以河東累值凶荒請勅專以
華分廵河東弭盜安民時論偉焉年未六十乞休
孫繼魯字道甫雲南右衛人嘉靖二年進士為山西參
政數繩宗藩暨遷按察使宗藩百餘人擁馬發其裝
見敝衣外無長物乃載酒謝過二十六年又繇陜藩
擢右副都御史代楊守謙廵撫山西繼魯耿介所至
以清節聞然好剛使氣總督翁萬達議并守大同抗
章力争之又貽萬達書曰往歲建雲中議宰執幾不
免近年撤各路兵督撫業蒙罪萬達乞别調繼魯否
則早罷臣兵部是繼魯廷議是萬達上怒繼魯騰私
書引往事而夏言亦惡繼魯不為地下詔獄瘐死繼
魯為廵撫僅四月山西人習其前政冀有所設施遽
以非罪死咸為痛惜宗藩有上書訟其冤者即前奪
視其裝者也隆慶初贈兵部左侍郎諭祭葬謚清愍
高叔嗣字子業祥符人嘉靖二年進士歴稽勲司郎中
出為山西左參政斷疑獄十二事人稱為神遷湖廣
按察使卒叔嗣工詩蔡汝楠推為有明第一
王儀字克敬文安人嘉靖癸未進士由靈壁知縣歴陞
山西布政司參政守冀寧寇突清源城下儀令洞開
諸門寇望之疑有伏宵遁乃檄部中無城者築無糧
者蓄無兵衛者選練於是榆次平定之間皆有城寇
戒不敢犯宣鎮缺廵撫廷議推儀以僉都御史往講
畫戰守利弊上十餘疏易將領之庸弱者拔才能飭
廢墜邊政一新儀視邊遇寇從盤谷中擁之入儀促兵
迎戰俘酋百馬千降詔旌勵賜白金文綺晉右副都
御史廵撫如故歲大旱衆議餉且乏而巴圖爾等乘
虛突入所過剽掠儀督將走之事聞詔加切責遂奪
儀廵撫儀雖罷而廷臣交口推其才皆云可屬邊事
旋授陜西副使兵備肅州罷歸九年卒後還其職
靳學曾濟寧人為山西副使治績有聞
胡松字汝茂滁州人嘉靖八年進士累官山西提學副
使三十年秋上邊務八事謂去秋諳達掠興嵐即傳
箭徵兵尅期深入守臣皆稔聞之而廵撫史道總兵
官王陛等備禦無素待其壓境始以求貢上聞又陰
致賂遺令勿侵已分地冀嫁禍他境今山西之禍實
大同貽之宜亟置重典以厲諸鎮大同自兵變以來
壯士多逃漠北為寇用今宜招使歸有擕畜産器械
來者聽其自有更給牛種費優復數年則我今捐金
十萬可得壯士二萬撫而用之皆勁旅也孰與棄之
以資強敵哉大同最敵衝為鎮廵者較諸邊獨難今
宜不拘資格精擇其人豐給禄廪使得收召壯士畜
豢健丁又久其期非十年不得代彼知不可驟遷必
不為苟且旦夕計而邊圉自固又必稍寬文網非大
干憲典言官毋得輕劾以壊其成功至用間之道兵
家所貴今寇諜獲於山西者已數十人他鎮類是是
故我之虛實彼無不知今宜厚養死士潛縱遣之得
間則斬其名王部長及諸用事貴人否亦可覘強弱
虛實而陰為備又寇貪而好利我誠不愛金帛東賂
黃毛三衛以牽其左西收額布勒遺種予善地以綴
其右使首尾掣曳自相狼顧則我可起乘共敝坐收
全勝矣他所條析咸切邊計上嘉其忠懇晉秩左參
政松疏上當事者已惡其侵官及遷擢益忌之不畀
以兵柄令於三關聽用欲牽制之以敗其事寇大入
抵太原給事中馮良知遂劾松建言冐賞無寸功科
道張堯年王珩劾總兵官張達等竝論松虛議無補
遂斥為民後薦起仕至吏部尚書卒贈太子太保諡
恭肅
葛守禮字與立德平人嘉靖八年進士為儀制郎中故
事郡王絶近支得以本爵理府事不得繼封交城懷
仁襄垣近支絶以繼封請守禮持之堅會以疾在告
三邸人乘間行賂遂得請旗校詗其事以聞所籍記
賂遺十餘萬獨無守禮名上繇是知其廉再遷山西
按察使後為戶部侍郎又督餉宣大仕至左都御史
歸卒贈太子太保諡端肅
翟鵬字志南號聯峰撫寧衛人正德戊辰進士素秉忠
誠兼通將略由部曹累陞廵撫辛丑詔整飭直隸山
西河南等處軍務寇犯石州甚急鵬飛檄遏剿首挫
其鋒斬獲首級奪牛羊無算地方以寧陞兵部右侍
郎兼左僉都御史總督宣大偏保等處軍務首疏預
集兵馬亟處軍餉招撫叛亡申明賞罰四事俱蒙嘉
納以不合於桂州相回籍遂廢總督不復設後寇復
深入詔起仍前總督山東河南竝聽節制時大同邊
牆久蕩為平地寇入漫無阻滯冢宰許議興修築廷
議難之鵬建議挑修壕牆深廣各二丈壘土增高延
袤三百九十餘里添築新墩二百九十二座護墩堡
一十四座添設守備操守十四員起蓋營房一千五
百間得地一萬四千九百餘頃以地募軍每軍給地
五十畝得軍一千五百名事半功倍省費數十萬上
賜優賞二十二年三月運京通二倉米二十五萬石
貯懷來分給宣大就彼關支大同距懷來千二百餘
里脚費不貲鵬奏將米盡留宣府以宣府召買銀兩
發大同給放月糧人皆稱便宣府一鎮拱護陵寢鵬
憂邊防單薄疏請於要害修築土石大牆一道墩臺
八十八座敵臺三座墩房七十八間越牆一座山西
三關歲修邊嘗用帑二十萬隨修隨圮竟無成功鵬
委軍門聽用主事劉燾督同各鎮主客擺邊官軍壯
夫等各就分定地方築牆挑穵壕塹各十萬丈營盤
二十處周圍牆共三千一百二十五丈墩一十一座
敵臺六座修補舊牆壕塹不可勝計工役無費於帑
而峻壁深溝如金城天塹三關中為寧武雁門在東
偏關居西雁門十八隘口延袤四百里止代州設有
守備廣武站設有備禦各一員寇入率由東路白草
溝夾柳樹横嶺背等處鵬奏改設鎮將募兵增戍據
紫荆倒馬之衝而畿輔之保障始固往年各鎮官軍
月糧多缺鵬奏請補給按月支放人皆感奮期於一
戰前此三年五寇越太原歴遼沁屠虜甚多自鵬督
臨寇遂不敢近邊二十三年二月廵邊至宣府議復
松居二堡值寇侵犯督兵追剿捷聞璽書褒異進秩
兵部尚書兼都察院右副都御史九月順天廵撫朱
方請掣薊鎮防秋客兵東塘議擬覆題并將宣大三
關主客官兵盡行掣散文到鵬仍行各鎮遠探果無
寇營防禦主兵方可掣放而宣府鎮廵止據部行不
復哨探亦不復設備寇測知遂於十月初九日由膳
房堡拆牆入境十一日報到寇已南下至蔚州界鵬
即迅發朔州督軍拒遏夜半至馬邑調發各鎮將官
隨賊截殺并行保定總兵周徹整搠兵馬赴紫荆關
浮圖峪守把隘口親詣渾源廣靈調度進剿諸將感
奮競相血戰斬獲甚衆又設策生擒王三奪獲器馬
無算人咸謂宣大數十年來僅有此捷而逮繫之命
忽下老稚無不泣下沾衣鵬之罹此始於郤永之嫁
禍成於東塘之諉罪竟致感疾而終
楊守謙字允亨志學子嘉靖八年進士練習兵計為右
僉都御史廵撫山西興舉偏頭老營堡營田薦副使
張鎬為提調營田大興榖價減十五移撫延綏以山
西修邊功增俸一級賜金幣有加二十九年移撫保
定以勤王獲罪邊陲吏士胥流涕著有大寧考紫荆
考花馬池考隆慶初贈兵部尚書諡恪愍
桑喬字子木江都人嘉靖十一年進士十四年為御史
出按山西所部頻寇躪奏請盡蠲徭賦厚恤死者家
參將葉宗等將萬人至荆家莊陷伏中大潰寇遂深
入天城陽和兩月間五遭寇廵撫樊繼祖總兵魯綱
以下皆為喬劾副將李𢡟及宗等六人竝逮治後劾
嚴嵩戍卒
吳嶽字汝喬汶上人嘉靖十一年進士累官山西副使
又為山西右布政使竝以清静得民仕至南京兵部
尚書參贊機務卒贈太子太保諡介肅嶽清望冠一
時戶部尚書馬森嘗曰平生見廉節士二人嶽與譚
大初耳
童漢臣錢塘人嘉靖中為御史二十年寇大入宣大總
督樊繼祖等掩敗三以捷聞漢臣劾之繼祖等得罪
出按山西督諸將擊却寇之薄太原者時方劾大學
士嚴嵩吏部尚書許讚明年漢臣與廵撫李珏覈上
繼祖等失事狀讚承嵩指因言漢臣勘遲延嵩遂擬
旨鐫珏一階留任謫漢臣湖廣布政使都事舉朝皆
知為嵩所中莫能救也終江西副使
蘇祐字允吉號舜澤濮人嘉靖丙戌進士性和易可親
而耿介有節癸巳以御史出按宣大平亂軍丁酉按
山西監臨省試以得人稱錄大辟减死五十餘人壬
寅擢山西參政分理雁門三關丁未進右副都御史
廵撫山西協守及營田奏功晉秩一等成寧武關城
己酉以兵部侍郎總督宣大山西軍務訓練精勤壬
子老營堡獻捷晉從二品秩賜金幣癸丑進右都御
史寇二十萬衆夾大同南下將入内關祐提兵馳赴
永安堡遇戰奏捷祭告郊廟榜示九邊晉兵部尚書
致仕歸
許論靈寳人正德丙戌進士優於文而以用武顯在禮
部嘗進九邊圖論世宗嘉納之撫蘇州又上備邊十
二事庚戌撫山西力却互市厚戍嚴關章十上無不
剴切乃設亭障謹烽火列拒馬佃營田部署周詳屹
然足當山河之固寇犯柞子塢不得入乃伺大同龍
鬚墩論集精銳邀擊之捷聞詔進兵部右侍郎賜金
幣奬諭壬子八月寇犯紫荆關論督八營兵布八陣
厚待之寇聞而遁時雲中上谷饑甚論奉召出關檄
傳雲中兵敗殺副將論策曰治亂如治絲急之益棼發
條約懸書徧諭之閭伍乃輯論疏其狀乞假歲月以
布恩威上心然之手條約置坐側論既至申令誓師
人人感奮以軍興不給亟請發度支通鹽筴足芻糧
廣轉輸密綜核妖民吕鶴結寇入論決策擒斬之獻
馘四十詔進右都御史復敗寇於紫塞八角堡追襲
俘馘百七十有竒詔進兵部尚書廕一子世襲錦衣
衛千戶總督如故甲寅寇連營犯瓦窰口佯遁旋入
論督諸軍奮擊明年秋入掠獨石其酋諳達大舉四
十萬衆寇山西論遣輕騎搗其穴據險設伏夜出銳
師破之已復犯龍門火石嶺又敗之於響水舖詔加
太子太保廕一子世襲正千戶召入為尚書上手札
問邊方大計論掇其要七事以對大同右衛孤懸虜
圍不解論陳六事五要大率主於振厲積衰責成專
任言者倀倀告急請罷本兵憾者主之論遂免己未
西北邊有警上曰薊遼督府務得人朕欲仍用許論
命甫下驩聲震邊隅論遞上便宜申條約一如嚮法
庚申寇巴圖爾錫凌阿大舉分寇東西論登陴誓諸軍
力戰而郤追至段伏嶺俘馘以聞賜金幣軍中尋下
譽命憾者擿以虛報邀功轞獻六俘面詰乃寢論既
經略邊徼分為十區各以憲臣監之區分衝援為主
守分兵竒正為犄角後人多遵之歲大祲列戍嗷嗷
待餉論為請賑言者以亟請擿遂罷論核諸軍實無
濫出入乃已内寅自理喪具端坐而終年七十二穆
廟時子倓詣闕上書詔復故秩謚恭襄諭葬祭
周于為山西指揮使禦寇死獲贈䘏
江曉浙江仁和人進士嘉靖間山西右布政為政持大
體端方自居而與人以和終工部侍郎贈尚書
王喬年高密人進士嘉靖間分廵冀寧道時值荒旱土
賊竊發以定襄段木山為巢穴喬年設謀誘之夜襲
其營生擒四十餘人殺傷甚衆餘黨解散境内乂安
萬恭字肅卿南昌人嘉靖二十三年進士嘉靖四十二
年請劇邊自效命以兵部右侍郎兼僉都御史廵撫
山西却龍鬚墩寇又拒退寇於朔州川老高墓事聞
賚銀幣廵撫故無旗牌恭請得之又築濱河牆四十
里教人以耕及用水車法民大利之浹歲以艱歸後
總理河道歸卒恭強毅敏達一時稱才臣
王宗沐字新甫臨海人工詩文嘉靖二十三年進士累
遷山西右布政使所部歲祲因入覲上疏曰山西京
師右腋自故關出正定自忻代出紫荆皆不過三日
宣大之糧雖派各郡而運木色者皆在太原饑民一
聚蹂踐刦奪歲供宣大兩鎮六十七萬餉誰為之辦
此可深念者一也四方奏水旱者以十分上部議常
裁而為三所免不過存留者而已今山西所謂存留
者二鎮三關之輸也其所謂存留乃反急於起運是
山西終不蒙分毫之寬此可深念者二也開疆萬山
之中巖阻巉絶太原民不得至澤潞安望就食他所
獨正定米稍可通然背負車運率二斗而致一斗甫
至壽陽則價已三倍矣是可深念者三也飢民相聚
為盜招之不可勢必撲殺小則支庫金大則請内帑
與其發帑以賞殺盜之人孰若發帑使不為盜此可
深念者四也近邱富往來誘惑邊民妄傳募人耕田
不取租税愚民何知急不暇擇長邊八百餘里誰要
之者彼誘而衆我逃而虛此可深念者五也因請緩
征逋賦留河東新增鹽課以給宗禄萬歷中累遷刑
部左侍郎閱視宣大山西諸鎮邊務歸卒諡襄裕子
士崧廵撫大同
連鑛字伯金永年人由進士選庶吉士出補日照縣庚
子以御史按山西議類解額辦錢糧而三晉民力少
蘇時秋警方殷兼鄉試重務鑛晝夜勤理疏五上皆
切中機宜科目亦稱得人議寢馬地餘銀廣平八郡
陰受其惠條陳防寇八事語過切直而上陰重之累
陞右副都御史總理河漕以疾歸著有明山疏略燕
山漫稿
郭斗號麓池雲南人嘉靖間以進士任山西驛傳道副
使風&KR1086;純粹居官清理宿弊立招商法使自供役遠
近稱便敵騎破驢皮窰口分道入寇斗傳諭居民令
悉避入城而躬自登陴守禦敵知有備遂中沮已遇
旱請於兩臺人給以粟晉人祀之三功祠中
陳瑞號文峰福建長樂人嘉靖間以進士任山西督學
道閎才博學以興起斯文為任敵入寇時撫軍以防
秋駐寧武藩臬以齎捧相繼出疆瑞與驛傳道郭斗
居守敵計以南關財貨畢集而卑薄易破欲并力攻
瑞分守南關出庫中兵器授士卒發金錢懸賞格舉
礮火揚軍聲敵不敢前引去既退更為修築使高厚
與内城等瑞以文學臣任城守責論者以為難今祀
三功祠中
閔煦直隸任邱人嘉靖間以進士任山西提學僉事先
器識後文藝以修明教化為務嘗取晉名宦鄉賢汰
偽存真輯正祀考一書而序以行世略謂考之慎斯
正之嚴正之嚴斯祀之當夫然後淑慝辨而鑒戒昭
後歴山西按察使布政使最後為廵撫胥為晉人愛
戴云
周斯盛寧州人嘉靖間以進士任山西提學副使築河
汾書院集雋異士肄業其間月有課季有試文教大
興於病者醫治之婚喪不舉者賑貸之其有規言矩
行束修自好者則又特為尊禮以示優異校士之暇
以通志為文獻攸關力為搜採纂集成書中間於鄉
賢節孝更極慎重離任後諸生立祠祀之為人貌恭
而氣和敦本尚質
楊宗器歸安人嘉靖辛丑進士由庶吉士改諫垣多所
建白累擢山西右布政進右僉都御史提督雁門諸
關兵務先時三晉罹兵荒至則力圖安攘大計撫綏
兵民汰穢清輸節用儲餉嚴堠勵兵關務以飭稍寧
者三載歲復大稔晉右副都御史尋命督儲南都以
疾卒
陳講遂寧人進士嘉靖間提學副使寬而有制品第士
類人咸服其明建河汾書院萃士之良者課業有程
多所造就歴官副都御史廵撫山西增築城堡邊境
頼之贈兵部右侍郎
吳瀚字受夫洛陽人進士嘉靖間由御史歴遷山西按
察使法比精練為衆推服凡大獄訊決罔留囹圄無
淹禁陞右布政轉左使是歲太原有邊警城素無備
瀚誓衆分部固守躬督糧出犒師已而援兵四集士
獲宿飽衆頼以安又議築關城以固保障晉人德之
陞應天府尹尋陞右副都御史廵撫畿甸兼督三關
籌邊之略戰守之法必具萬全以馬水口李家嶺為
宣大要衝剷壁築垣增屯置戍備戒孔嚴後敵至浮
圖峪不得入議者以為二堡經略之功後以事忤時
回籍
劉大謨字遠夫儀封人正德間進士由主事改御史廵
按遼陽會太監章岑肆毒大謨捕其左右置之法岑
懼誣以他事逮詔獄謫隆德典史歴知縣同知僉事
嘉靖改元晉陜西副使尋遷四川左參政會三晉大
饑以才望素隆拜右僉都御史廵撫山西提督雁門
軍務即上疏請出内帑溥賑從之遣官齎銀五萬入
晉陽時方旱大謨廵歴所至問民疾苦兼禱請旋復
雨民大悦會有議撤備關官軍者抗疏止之以糾劾
參議魏倫忤重臣意致仕後起四川廵撫晉左副都
御史卒於官賜祭葬廕子爻國子生
周滿字謙之廣漢人嘉靖壬辰進士庚辰以山東副使
奉命清保薊宣大山西五鎮邊儲鉅細畢詳于是識
鎮帥之才智多勲者各咨以戰守攻禦之宜堡徼築
設之備與練習熨帖賞罰信必之方更閱尹耕所撰
鎮誌酌裁於心力主募兵不如養兵擺邊不如合戰
上疏言山西等省民兵之利弊悉用其言癸丑陞山
西參政駐節靈武選練日勤寇不敢度關上廣鹽利
同文教嚴内備查冗匱四事上俞行之乙卯轉陜西
右布政使丙辰又轉山西左布政使終右副都御史
著古文詩賦奏議家譜二百餘卷乞休卒
高翀字允升安陸人抱竒負氣人如其文嘉靖丙戌進
士由縣令内召辛丑出補四川參議陟按察副使山
西參政山西内外儲寄在參省翀緩急有序治黃册
老吏不敢弄法按察使職列外臺翀挈持維綱鋤削
荒類治獄虛聽實求民用不冤終右副都御史卒於
家著有奏疏集玉華詩文藁歸與藁
趙時春號浚谷少舉進士選庶常世宗時以徐階薦召
為兵部職方主事累遷廵撫山西都御史提督雁門
諸關督兵禦寇率以身先斥貪墨省征徭抑求請絶
餽遺曰吾不敢竊府庫以自潤亦不能借府庫以市
恩宗藩貴宦相戒莫敢犯法以謗歸卒於家賜祭
李僑字子高山東人性端而守恪由進士歴任按察使
晉山西左布政使山西三面拒寇民無寧居僑保釐
三載流亡漸歸邊境頼之然竟以耿介不悦於當路
投紱歸
王獻字惟臣號南澧咸陽人為御史有論釋大禮諸放
臣及論罷南都添設鎮守二疏人多稱之按察山東
建海運議旋有山西左參政之命因之中止初使山
西清理軍伍稽察案牘究心所事即行陣充足淹獘
釐革其再按山西也時值薦饑且罹寇患下車即請
帑施賑民藉以生修武備振士風飭官常裕錢榖諸
所設施憲度斬斬其決晉藩襲封之疑以杜争端陞
潞安州治為府以弭宿患尤人所推論者後罷歸
曾銑字子重江都人自為諸生以才自豪嘉靖八年進
士為副都御史廵撫山西經歲寇不犯邊朝廷以為
功晉兵部侍郎廵撫如故二十五年夏晉總督陜西
三邊軍務議復套為嚴嵩構陷識與不識胥痛悼隆
慶初贈兵部尚書諡襄愍
胡賓字汝觀光州人嘉靖乙未進士性莊重立朝無所
依附庚戌由太僕寺丞擢山西僉事會當防秋急詣
繁峙激厲將士督修城堡嚴守備壬子聞母喪即日
奔歸後陞山西副使未至任疾卒
程紳字伯書號東溟樂安人性孝友嗜學嘉靖戊戌進
士除長治縣會大旱禱雨輒應擢刑部主事由僉事
遷山西布政司參議守河東道蒲州城西逼黃河河
侵勢甚危紳亟築之數月告成蒲人誦其德俗競侈
靡婚葬非大備不舉紳嚴禁約月餘襄葬合子女者
數千家舊藩參不與戎務廵撫檄紳守要害賊畏威
不敢犯守城堡二十餘處悉為保全晉山西按察司
副使奉勅總理紫荆等關保定等地方兵備日夜營
戰守具務在萬全寢食俱廢乙卯疾卒於官
劉涇字次山河南人少學於何栢齋之門以進士入史
館又以御史職清戎多有補於國是後晉山西按察
副使潞安兵備分廵冀南嘗與防秋駐師雲中八角
堡時北部入犯激衆固守以身為長城屹不可動敵
遂退尋以他事落職歸
趙祖元字宗仁婺人嘉靖甲辰進士由教授累陞山西
按察司僉事丙辰地震河東蒲州境覆壓過半盜乘
之蝟起抄刦晝行祖元設方略解散其黨而悉籍其
金錢之無主者數十萬官貯之且新其城塹境以無
事俄遷江西參議復遷山西兵備副使以憂歸
周宣莆田人進士嘉靖間提學副使器宇端雅有學行
能以身教人儒黨相賀咸稱得師
閔楷任邱進士嘉靖間為左布政使政尚廉平治持體
要雅稱旬宣之任官至侍郎
唐龍蘭谿人進士嘉靖間由陜西提學副使陞山西按
察使寬而栗威而不猛延見吏民咨諏疾苦黎庶歡
洽仕至吏部尚書贈少師謚文襄子汝楫狀元及第
王汝孝東平人進士嘉靖間提學副使雅量不苛教人
敦行尚實刊諸禮輯覽士知遵守聞喪即日就道時
雨雪泥濘中諸生泣送不忍捨
楊惟聰直隸同安進士嘉靖間山西右布政持已嚴毅
悉民疾苦路見貧寒時為周給仍檄有司各加存䘏
惟於強宗貪吏不寬假人咸德之
陳洪濛字元卿臨川人以進士授主事累陞山西左參
政涖冀南擒寇偵者一人又捕白蓮教諸賊特賜帑
金仕至都察院右副都御史乞歸四壁圖書蕭然著
有五經輯略性理纂要諸子粹言等書
宋淳浙江開化進士嘉靖間山西參政其先守太平廉
正撫字剖決如流有宋一刻之號及參大政存大體
不以苛察為明仕至南贑廵撫致仕歸里
山西通志卷八十五
