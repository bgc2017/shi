山西通志卷一百四十三
孝義(三)
大同府
北魏
封萬護代人敕文之長子也敕文卒萬護當襲天水公
讓爵於弟翰於時讓者唯萬護及元氏侯趙辟惡子
元伯讓其弟次興朝廷義而許之
長孫慮代人母飲酒父眞呵叱之誤以杖擊致死眞處
重坐慮列辭尚書云父母忿爭本無餘惡直以謬誤一
朝横禍今母喪未殯父命旦夕慮兄弟五人並沖幼慮
身居長今年纔十有一女弟向始四歲更相鞠養不能
保全父若就刑交墮溝壑乞以身代老父命使嬰弱
衆孤得蒙存立尚書奏云慮於父為孝子於弟為仁兄
尋情究狀特可矜感孝文帝詔特恕其父死從遠流
北周
王德代人父喪家貧賣男公奴並一女以營葬事歴位
車騎大將軍從周文累戰有功歴河涇二州刺史爵
河間郡公
金
孟興雲内州人明昌三年四月戊午詔賜雲内孝子孟
興絹十匹粟二十石
元
賈進大德中地震居民死傷無算且艱食進乃死予棺
傷予藥饑者計口給粟冬則寒者衣之又市郭卜地
為義塚里中賴以活者甚衆
袁表性孝祖衰老父吉家貧莫能供菽水杷載乃翁送
山中歸投杷於薪表取而懸之吉詰曰兒誤矣懸此
何施表泣對曰預為阿翁具吉聞之俛首表知父悔
悟乃引杷循故徑載翁以還至今杷跡所歴處草皆
偃
明
謝定柱廣昌人性孝方十二歲母周抱弟尋牛為虎銜
去定柱揚鞭逐之得脱負弟扶母而行虎復追嚙母
頸逐如前甫行數步虎又嚙母右足舉石奮擊虎乃
去永樂間工部侍郎霍方以事聞召見慰嘉其孝勇
賜鈔旌門
沈文義事親孝父病走恒嶽祈代病尋愈壽至八十有
六讀書好義置學田五十畝助族中婚喪資商文恪
為著傳
焦鑑大同府諸生侍父不離左右家貧勉致甘鮮父卒
哀毁柴立匍匐墓側悲號不徹所親以滅生非孝勸
之鑑曰父亡何歸即從父於九原固無憾廬墓三年
足不入城成化六年奉詔旌
楊茂楊瑞胥大同人成化以孝旌
王經應州廩生事繼母汪以孝聞母卒廬墓成化間旌
表
王誠渾源人官任丘縣丞父卒廬墓烏兔馴聚成化間
旌表(按州志作慶都丞)
張瑞大同人母卒廬墓父振止之父卒遂廬墓側插部
内侵堅守不去事聞旌表父由舉人官邳州牧瑞亦
以貢令環縣有惠政
楊清澄雲内人週歲父卒母邵氏藉縫絍哺兒澄五歲
向母索父母泣曰爾父在我安得貧苦至此攜之墓
所澄竟日呱呱泣不絶長力養母母病割股為羹食
之旋愈
盧鉞大同人三歲失母父達不再娶以托寡嫂楊氏遂
雲遊鉞八歲忽哭痛曰母則亡矣寧無父乎楊告之
故正德間鉞由監生授河南左長史棄官尋父誓不
得父不歸數載至平涼泣禱於神依夢往翠屏山遇
老人楊譽如夢所見則其父奕友也父殁已久鉞易
棺函骨見有棋子為殉宛然不朽會兵圍平涼鉞獨
守柩不離賊曰此中有孝子害之不祥遂解圍去事
聞賜逹為義夫贈承德郎鉞為孝子封亞中大夫旌
門
温鉞大同人父景清有膽力嘉靖三年鎮兵殺巡撫張
文錦其後巡撫蔡天祐令景清密捕首惡戮數人其
黨恨之十三年殺總兵李瑾因遍索景清深匿不出
遂執鉞及其母王氏令言所在鉞曰爾欲殺我父而
使我言是我殺父也如讐不可解則殺我舒憤足也
賊不聽逼母使言母大罵不輟賊怒支解以怵鉞鉞
大哭且罵并被殺事平母子並獲旌
喬景華山隂人嘉靖間扶母避寇其父稍後見執華復
奔救翼之右臂受刃更易左臂父子仆地寇感其孝
而去
李雲鳳靈丘人嘉靖間兵防乏餉鳳以布衣持數百金
走大同犒軍事聞旌表
趙榮貴大同人事嫠母張跬步不離母疾刲股進之終
不起哀毁廬墓成疾而卒
陸應祥大同人六世同居人無間言
李滿大同人力田好周濟子承弼承式胥取科第
朱充熣字淑川大同人幼孤哀毁如成人事母克孝母
卒廬墓三載
王琳字獻雍大同貢生有學行事繼母撫幼弟以孝友
稱賑饑掩骼人多其高義
麻登雲右衛人父剛患寒疾醫曰糞甜則愈嘗之覺苦
哭赴城隍祠祈以身代父思肉食割股進之疾遂愈
朱鼎瀇奉國將軍父病嘗糞祈代比卒竭力治喪葬日
雪甚仰天哀禱忽得晴霽事母亦孝詔賜四品服金
千兩
武產爵大同人冠帶總旗母疾呼天求代尋疾愈比卒
哀毁廬墓三年
王汝濂懷仁進士年五十例得銓用以母在托疾歸養
母卒日夕跪哭隆冬忘寒以鶴膝疾終
曹得懷仁人由燕山左護衛總旗從平内難勇銳前奮
以一當百累陞中軍都督同知守德州御下不苛
王志仁懷仁人有孝行父母不睦竭力調持母疾左右
嘗藥比卒哀戚三年父性甚嚴而特憐其孝云
王憲武山陰貢生好義樂善嘗返外家裝資却從兄絶
產全難婦贖人妻子家屏位至宰輔
梁祥山陰人多善行修葺孔廟及城隍諸祠胥捐己貲
人服其義子睿令上猶
張錦山隂人妻死義不再娶有司旌其門
成以簡字可臨别號居吾其先文水人徙居山隂至中
丞祥符祥符子三長以蒙孝廉次以愚諸生季即以
簡也幼喪母撫於繼母周年十六食餼父卒以蒙繼
亡以簡事繼母嫠嫂盡誠敬撫兄遺孤成人好客喜
施予急人患難里中豪猾侮善良力爭之雖挫折不
回卒年四十六王濬初為作傳
馬璧山陰人四世同居父卒廬墓事繼母以孝聞旌表
唐鑑應州人官都指揮母疾割股療之
田盛應州諸生拾還遺金三百兩人以為難子二胥登
科
孫震渾源人性孝父病祈天求代母病割股以進皆獲
愈震孫逢吉官至布政
石鼐渾源諸生父彦芳殁哀毁廬墓會大雨山漲木石
漂沈伏墓號泣水將及墓忽分為兩從旁潰出事聞
旌表
董莒廣靈諸生父宗顯令寇縣父卒哀毁骨立散財與
弟事繼母如所生以孝友著由貢生官壽州判
趙昌齡廣靈人母卒廬墓三年由貢生令封邱柘城二
邑廉能有聲
吳成紀廣昌人家貧篤孝親殁穴土廬墓猛獸胥避之
高鑑舉人官至花馬池參議親殁廬墓用襟包土填塚
三年塚高如丘
張四月兒廣昌人父樂與伯爭地構訟將盟諸神泣曰
爭地事小傷生事大有如誓靈伯與父一也吾誰依
乎是時兒方十歲伯與父感其言怨遂釋
紀熊事母李出告反面以孝聞母卒哀毁骨立三年無
喜容妻薛亦有孝行熊後官雲石堡操守
胡登應州貢生官鎮江經歴父世嚴羈塞外登具狀總
督請得兵衛出塞力捄父以歸又崇禎間與劉大順
董則成捐金給夫守城人多其義年八十卒
李䕫懷仁人家貧親老以貢任潼關訓導少得束脩即
乞歸養親卒廬墓避寇入城曰某不敢以父母遺軀
恣賊毒手也寇退復廬墓終喪子某官參議
李若葵大同廪生崇禎十七年闖變與兄象葵弟諸生
心葵姪柱周衣冠拜畢題壁曰一門完節偕婦女五
口俱縊死
郭璘性孝闖賊勒餉代父受刑父名大貴官鄠縣丞多
義行鄉里稱為善人父殁廬墓茹素三年不内處
國朝
韓一蘇廣靈縣人性醇謹與弟一歐事父諸生廷和以
孝著順治元年闖寇敗歸所過剽掠至南和縛廷和
去二人奔赴賊營各祈以身代賊梃刃交下一歐血
肉立麋爛一蘇亦垂斃氣息裁支綴猶祈免其父不
少止賊黨有義之者因釋其父後賊退一蘇復甦知
父獲免喜曰吾雖死無憾而不能不痛弟之死於劇
賊也久之漸起事其父以壽終當時謂二人生死殊
途純孝一轍
于懷漢懷仁人事母孝得旌表又多義行撫孤姪設義
學贖人口周貧乏樂善不倦康熙甲辰蠲賑千石全
活甚衆副使曹溶長歌以美其事大司寇魏象樞和
之子應心亦有父風
王逢泰大同縣人拔貢生世讀書以惇義聞幼時父之
雲攜其兄出游獨與母楊居姜瓖之變母死於井逢
泰泣血殯母訖徒步數千里訪父兄倏遇父金陵父
言汝兄奄逝逢泰聲淚胥咽尋奉父歸里父年八十
餘以壽卒逢泰詣墓下輒攀栢哀號不能止没齒不
衰太守葉著孝子傳以風焉
武嵩齡大同前衛人幼孤隨兄奉母遷畿南年十五母
卒扶襯歸葬遍覓父塋不得號泣數日掘地見棺遂
以合葬又多義行修學宫周貧乏官天津守備祀鄉
賢樊榮天性孝友父棄一孕妾生子於外父殁收養
至成立人亟稱之施藥施槥修橋焚券好善不倦云
陳嘉猷渾源州人恩貢生性嗜義不苟取與一日道中
拾遺金二百八十兩坐以竢之旋見有緣道來者鬱
鬱不自得嘉猷不言堅坐少頃見其人嘆息淚下因
亟問君何苦其人為言失金狀數適符則亟慰之曰
無憂金故在君速持歸遽付之其人媿謝固請姓名
嘉猷一笑而去後所司以事上之府府給扁旌焉
蘭朝海廣靈人以孝稱又嘗拾還遺金
吳之琳陽高人諸生以孝友旌門姪振宗早夭母老子
幼琳為經紀其家二十年無間言又有徐某寄金百
兩徐死而子不知也如數還之又嘗拾還遺金人稱
其義
曹更新陽高人七世同居有江州陳氏遺風士論多之
朔平府
隋
皮宿達景和少子開皇中通事舍人母憂起復將赴京
辭靈慟哭而絶久而復蘇不能下食三日卒
明
吳順朔州人父病閉結藥不能通泣而䑛之又病瘦嘗
其糞苦喜曰是固無恙亦以醫治得愈父思雉羹遽
索不得忽雉飛墮其家作羹以進父卒時順年已七
十矣哀毁廬墓終制正統間詔旌九十賜爵一級壽
百餘歲而殁又有孫文官訓導廬墓六年
馬&KR2123;右衛指揮舍人性至孝父祿行商蘇州殁旅邸&KR2123;
欲取父屍母以年幼不許&KR2123;曰父死不葬何以自立
於天地間遂自縊繩斷聞人語曰汝自去可保無虞
遂與兄璋負父屍還葬終身養母不懈
陳宗堯左衛人嘉靖丁巳年父定被掠閱八月定死宗
堯潜往化屍還葬撫按上其事賜賞賚以旌之
孫文朔州生員以廬墓稱孝父卒廬墓三年母亦如之
有司以聞旌表
覃師孔苑馬寺卿父應元令歴城師孔隨任早作夜眠
以慰父勞父病籲天求代卒後事母色養備至以孝
稱
國朝
郭建村有孝行時有葉成才者違法論斬建父鳳林伯
鳳山連坐當死建曰父生我身願以身代遂斬鳳山
子安亦乞代父監者謂山年老一子不許時咸以為
難
牛射斗平魯人勇悍而慈厚好施人多德之初銓守備
累擢任康熙五十六年為貴州威寧鎮總兵卒於官
盧時泰字靖寰朔州人雅好樓居而樓臨大道故貿易
地也旦起必讀書其上有閻姓攜五十金來易米未
及授金會沽酒醉去遺金於梯後時泰得之告父淳
修曰此必閻物也父長者先試時泰曰汝聊藏之時
泰曰他人物藏之何為兒必不以五十金喪平生父
喜曰是吾心也翼日閻復至請緩期竢異日時泰曰
無庸五十金在是遽出示之閻愕然請中分時泰固
不受人皆高其義
趙亨清左雲氏也偶有營兵劉朝選領饟歸伍路遺其
銀亨清拾而還之朝選請中分而亨清不受雍正八
年事聞旌賞
寧武府
北齊
宇文顥周文帝長兄性至孝居母王氏喪哀毁過禮父
肱與衛可瓌戰墜馬顥與數騎奔救乃免顥遂戰殁
保定初追贈大冢宰封邵國公諡曰惠三子什肥導
護
明
杜登第偏關人幼孤事母劉甚孝宴會必懷鮮遺母以
明經任河南少尹
楊春時偏關人事嫠母張得歡心有所訓跪而受之官
開州牧
徐時進偏關貢生性孝友母卒父以時進孝不再娶
萬邦應偏關諸生父世武以鹽引事下獄論死號泣求
代卒免父殁扶柩歸竟入關城曰刑罰是甘不忍置
父郭外又族姪某將為變苦勸不從曰吾寧身試百
刃不忍目擊赤族也觸牆而死妻宋無子以節著
賈三光字孟明偏關廪生客寧武周鎮所闖賊圍城周
贈百金促行三光曰公為君死吾寧不為公死乎城
陷自盡
國朝
韓萬善字復初偏關諸生母楊性頗嚴少有所拂即加
笞擊臥病十餘載萬善朝夕事奉無少懈比卒嘗慟
念曰求母朴責不可得矣督學旌之
趙玉字小河偏關縣人萬姓鬻鹽客也古朴敦氣誼姜
逆之變萬頗回惑玉力諫不聽已復涕泣道之辭甚
苦亦不聽遂走郊外古廟中自縊以死懷中自書一
紙曰吾妻賢子孝可無死第緣主人失算禍變將作
遂爾先期捐軀有知吾者持此白主人則吾瞑目於
地下矣盖以尸諫也萬訖不悟旋罹禍
弓大成字樂天偏關縣人姜逆之變遣其黨圍老營堡
時堡將羅他出或欲延賊入大成獨不可曰死生有
命奈何以從逆生乎乃登城誑之曰堡小且無兵固
願隸麾下第昏夜難辨俟黎明當啟門也賊信之伏
城外已而潛發大砲礮大横飛賊死無算羅亦統兵
來援賊衆大潰堡獲全羅給守備劄大成固辭不受
梁有慶字善優偏關廪生父疾嘗糞以孝稱
陳玘兆偏關人家貧未娶無姊妹繼母患癱三載手為
櫛沐負販供養後父患癱孝亦如之
武揚偏關人四世同居食指百計量才授任家無間言
弟名亦能守其傳又有王家賓亦四世同居稱義
澤州府
北魏
蔡祐事親孝屋側産芝草人以為孝感官都督所得俸
盡給族之貧乏者及卒家無餘貲人皆義之
隋
田德懋高平人父仁恭開皇初以父軍功賜爵平原郡
公丁父艱哀毁骨立廬於墓側負土成墳文帝聞而
嘉之詔表其閭
張宗古高平人幼負大志父母早逝或勸之仕曰仕以
行志也親老而養不逮吾志安乎終身不言仕進樂善
喜施嫁宗戚之孤女五人瘞貧乏者十餘喪人稱孝
義
金
李森高平人異次子年十八澤州發解第一授萊州文
學天會間歲大饑斗米千錢餓殍載道出粟千斛賑
之活者甚衆或曰易此可得數千緡森笑曰活人數
千不愈於數千緡乎途遇行旅二人病臥垂死掖至
家醫治全愈其人感泣而去蓋襄陽人也每森生辰
各持方物至而祝之
張完父早亡事母以孝母久病妻養母有怠即出之會
歲祲出粟賑饑多所全活有貸錢者百餘人度不能
償盡焚其券
趙振性質淳厚樂施予父殁哀感三年人稱其孝析居
資産讓兄擇自取其薄里中貧不能葬者悉為賙賻
又施藥救人全活者多遇異人曰公隂隲厚後必光
大其門至天眷中二子安時樂榮皆狀元及第
元
李義蚤喪母繼母龐氏鞠義如已出義孝龐氏如所生
龐有疾醫不效義懇禱北辰祈以身代乃密割股肉
和糜以進跪告曰兒别得神藥飲之即愈已而果愈
人問其故終不言久之人見其脇左有刀痕知為割
股救親詔旌表後以子廷實貴贈嘉議大夫兵部尚
書
和居中性敏博學篤於交游潛德弗耀以高年耆德旌
表其門
明
王仲達洪武二年舉孝廉令中江秩滿乞歸終養永樂
間徵取堅志乞養如初賜敕奬諭給鈔錠以歸
景寧族指千餘五世同居洪武初旌門
王敬高平人飭躬勵行洪武初舉秀才母喪徬徨墓所
不忍歸者數日父殁廬墓哭奠者三年永樂間旌表
子璲由舉人官太僕寺丞父母繼逝廬墓六年事聞
旌表(按府志璲作燧)
王起孝高平人正統中以孝被旌
郭文會陽城人正統間輸賑二千石旌表又有栗文輝
陳大億吳奎俱捐賑旌門
徐璣趙翺並陵川人正統天順間輸賑旌表
李承恩沁水舉人令良鄉曾隨父瀚官南省會賊竊敕
去追寇索還父殁忽火起他所將延及柩承恩泣禱
火遂反
侯完侯永趙獻何眞正統間各輸米二千斛陳鳳翟璟
李綱成化間各輸米四百斛柳富春萬歷間輸粟千
斛李泮亦輸五百斛俱以蠲賑旌表
楊砥字大用進士官太僕寺卿父殁廬墓母喪賜鈔千
錠扶輿步行歸葬以足疾卒
李振民高平人有孝行父殁哀毁廬墓會早霜殺禾近
墓者獨不為災成化間旌表又楊汝節張養心俱廬
墓又李璟舉人令臨淄廬墓
徐潮徐鉞徐鑌徐樑武鶴王興胥陵川人成化間輸賑
旌表寗温寗演弘治間輸賑旌表
徐梁五世同居弘治間旌表(按梁祖亦名徐璣疑即陽城徐□子也)
李用澤州人舉於鄉弘治中以孝被旌
裴椿歲貢生幼孤事母孝母殁廬墓母素嗜茄遂種於
墓側茄生連理更有烏巢鶴翔之異弘治間旌表又
進士鍾鑑父卒廬墓
賈志儒陽城人兄弟五人亡其三撫孤姪十數輩婚娶
教養皆至成立居鄉亦有王產方風
田祺陽城人夙以孝稱正德間父母繼殁廬墓六年制
終以孝子例冠帶
田自修陽城人事繼母孝與異母弟終身同㸑撫孤姪
如己子臺使旌之
牛耕陵川人正德六年流賊陳卿率衆突入太行至平
城鎮執耕問曰陵川與壺關孰遠近耕紿曰壺關近
且平陵川遠且險至壺關界問衆尚遠賊以誑已遂
刃耕於西火鎮而二邑胥免難
李濡陵川人立家塾訓子弟共敦親睦自曾祖約祖景
隆父盛至子珂孫鍾六世同居事聞旌表
曹民信陵川諸生居喪骨見衣表事繼母讓兄產以孝
友著事聞旌門又嘗與弟民悦出粟賑饑里人頌之
王一欽陵川廩生七歲母死繼母張虐遇之父以為言
欽常諫止比父殁張病嘗藥祈代孝謹益甚母竟化
焉弟一鈦亦有王覽風
趙友益沁水廩生父九思疾嘗藥禱神力求代得籖有
金鼎折足語泣曰吾父三昆弟鼎折足凶兆也再禱
於神又得問壽九九終之語悟曰予亦兄弟三人三
人中惟予有子子可代父應在予乎尋果疾誓不醫
藥以九月九日卒父疾亦愈事聞旌表又諸生竇縉
竇綬王喜袁維新俱以廬墓旌
張希魯沁水人天性孝友少商遊母偶疽發旅邸輒心
動歸療之尋愈人以為孝感昆弟五人魯最少長兄
卒姪夑復蚤卒婦靳氏娠魯籲天願生男育培德百
方撫恤靳感之霜操彌堅季兄殁止一女悉以遺財
為嫁資仲兄乏生計分析雖久屢贈千金無吝色生
平好施予親隣待以舉火者數十家萬歷丙戌歲大
祲輸粟千石詔建坊旌之有兄希曾亦義士同心捐
粟時並旌焉
霍一楠沁水諸生父客秦而病千里迎歸左右侍養會
歲試刻不忍離遂至除名
秦德沁水人性孝友兄恭無子酗酒殺人德請代罪御
史行縣疑其獄德恐不利於兄誣服棄市妻潘年方
卄五字孤以節終
張道㴻沁水廪生父鋡老而鰥卧起飲食㴻必躬親其
事嘗外歸聞父上牀失足傷額號慟口吮血痕左右
不離時一子痘危甚㴻未嘗一視也然卒無恙人謂
純孝所致
劉希曾沁水人子用韓孫光月曾孫奕昌元孫洪澤五
世同居又楊崇詔子齊芳呈芳兄弟終身同㸑如父
命
韓肫仁沁水進士官青州守請終養旌表孝行加一級
裴爵春之子沁水舉人令豐縣父喪棄官奔葬立祠隧
道晨夕哭奠補令臨漳迎養嫠母母喪哀毁如禮置
祭田建社學修家規里人歸厚焉
張廷沁水諸生事繼母柳孝館杭州聞母病急馳歸與
婦楊嘗藥祈代目不交睫者五旬縣旌之刻其事於
碑
韓瑒沁水諸生幼孤奉母馬稱篤孝母殁哭曰與母相
依母死我何生為疽發背七日死瑒性剛有胆寇急
張督師致行間談兵事聞祖母病辭歸不出歲饑民
走縣議勦徙單騎叩壘諭之賊遂解善醫旁及青烏
術工書法尤善擘窠大字
朱成錢宗室輔國將軍事親克孝親殁廬墓各三年嘉
靖間旌之
石文奎自高祖玉歴五世同居食指千餘無異意嘉靖
間旌表
侯勲鳳臺人大司馬璡五世孫父疾温衾嘗藥跬步不
離比殁哀毁幾絶廬墓哭奠羣鳥常悲鳴樹上父䕫
官錦衣衛指揮僉事例得世襲勲堅辭讓弟時稱孝
友(按孝子傳是沁水人)
馬宗盛鳳臺人幼孤事母孝母亡哀毁廬墓三年不櫛
髮至結氊盡落時有白猿慈烏集塚之異事聞旌表
(按孝子傳作沁水人)
宋甫鳳臺舉人官忠州牧父殁廬墓旌表又有張禄張
祐張智兄弟共廬母墓楊繼宗有詩美之見碑刻
張垂芳陽城人有義行萬歷聞以輸賑旌表
秦一清鳳臺諸生事大父父母以孝聞時有家難悉賴
調維母喪哀毁盡禮朔望必至墓展拜事繼母撫異
母弟人無間言(按孝子傳作沁水人)
孟瀚自祖林至姪霓五世同居財無私蓄庭無間言人
高其義
朱充□明宗室輔國中尉孝友雅飭焚券賑粟施惠三
十載瘞骼千餘又有仕塿成□聰□(一作洓)俊□充□
俱以孝義旌表賑荒勤學皆稱賢王孫云
姬國瑞高平諸生撫弟國㻞有恩意比殁㻞撫其子顯
庭亦如之會水漲㻞挈孤姪跨馬疾馳而聽二子徒
涉曰義不得以吾子先兄子竟兩全焉顯庭舉鄉薦
不仕隱於醫
裴養志高平農夫也有罪人匿里中波及志兄養正論
死力請代刑已而兩釋時共稱之
田應運高平人事繼母孝撫諸弟有恩意又多義行出
粟賑饑子大良諸生有父風嘗獨修學宫泮池又徐
行善孝事繼母學使袁繼咸飭縣旌表
王鳳翔陽城人事親竭力跬步不忍暫離生事死葬俱
以禮飛蝗害稼過其田不食人謂孝感
成靖寧陽城人天性篤孝幼喪母悲不自持父喪擗踊
慟悼幾滅性水漿不入口三日旣殯結草廬墓側僅
容膝晨夕泣奠三年如一日時有烏鳥白兔之祥人
以為孝感所致有司聞於撫按一扁其門曰孝行
延人秀陽城諸生負氣節遇賊被執索金不得賊曰即
無金敢不跪耶秀曰我膝可屈必不肯屈於賊賊怒
斷其臂而去
賈之鳳字儀虞陽城進士初任正定推官父令定陶寢
疾之鳳棄官晝夜馳七百里相見永訣歴官酒泉按
察使弟之龍亦有孝友聲
吳茂字德容陽城人母卒食粥啖虀哀毁廬墓地苦無
水掘得甘泉並有瓜生並蒂之異楊繼宗作詩序以
紀其事
陳思孟陽城諸生父仲廬墓感白兔金雀詔旌孝廉思
孟事嫠母亦以孝聞母殁廬墓三年猶子炳失怙恃
至是亦移居祠堂朝夕哭奠哀毁成疾卒縣令立石
道傍題云陳氏三世廬墓處又同縣原井田諸生于
大復俱廬墓
李博陽城諸生父殁寇至守柩不去賊入百計哀求乞
全父柩賊不從竟被害妻延亦自經死
徐滔陽城人自祖貴祖伋祖璣父鉞以來謙謹尚義至
滔義行尤篤子梁孫輝七世同居事聞旌表
王海字大量陽城人立義學建義塚賑貧乏助婚喪惟
恐不及
白含章含秀兄弟也家陽城避亂遇賊傾囊求釋不得
章曰乞殺我舍弟弟尚無子秀曰一家衣食惟兄盍殺
我舍兄賊義而俱釋之
衛吾良陽城貢生性孝母疾涴滌厠牏皆躬為之不解
衣者四閱歲
喬彬字監周陽城人十歲喪父盡禮如成人侍母田病
十年不懈率弟朴力學後先為諸生朴卒強博母歡
而私居號慟不輟撫姪彌厚咸稱喬孝子
婁西陵川諸生母疾朝夕左右盛暑不怠比殁哀毁廬
墓三年又貢生徐河及從弟徐渶俱廬墓稱孝
婁陵雲陵川諸生父疾衣不解帶父殁廬墓三年
婁銓陵川人父疾日夕奉事久而不倦又隆冬思瓜冒
雪走求不憚百里比殁負土成墳哀毁踰禮家貧事
母亦得歡心
李培秀陵川人性孝太母年八十疾秀割股以進人以
為難
宋廷產字聚奎陵川貢生善事嫠母又徐居仁字壽軒
諸生俱以孝旌又徐騰雲徐啓昌王佐才王國材武
立綱俱稱孝
許論沁水人母病垂危割臂以進病果愈(按府志作許倫)
竇如珂沁水人母卒廬墓三載以孝稱
段讓沁水人孝友端方兄弟共㸑至終身工詩兼通陰
陽方胍諸術
王希聖沁水舉人幼孤貧與弟淑聖孝友甚篤時稱二
難
張瑩沁水諸生母死粥食三年不除腰絰與二弟同居
終身無異產
趙家珍沁水廪生幼孤母竇教之成立珍色養兼盡崇
禎間旌孝行
趙永健沁水人幼失恃父家璉繼娶商氏撫之極慈永
健事商如所生以孝著及壯食廩不幸卒商與媳吕
撫遺腹子吕事姑竇氏備極辛苦會竇卒家璉亦卒
商雉經以殉吕救得甦姑婦相依矢志靡他賢慈孝
節並萃一門焉
趙完璧沁水人崇禎五年紫金梁亂奉母王及妻李避
守高樓賊用火攻之李先自縊璧依老母不去同死
烈焰中
王梓沁水人遇賊互相搏擊賊執之不屈而死賊復以
刃脇其妻劉劉抱梓屍大罵見殺
衛天民字志伊沁水人有文名父鰥侍養不離左右推
田予弟由舉人官濱州牧卒於任子思濂副榜未弱
冠迎喪歸次子思洛崇禎六年流賊屠城被縛不屈
死妻尚媳李抱子攜女並投火死
國朝
孔興晉父卒廬墓三年又有張所蕰字冀山亦以廬墓
稱孝
牛魁斗陵川人幼孤奉母克孝家貧不能就師教恒從
母績分光授讀卒以諸生試高等母輾然自傷父不
及見也母病魁斗奉侍不離左右先是崇禎間負母
避寇寇執其母祈請甚哀賊曰此牛孝子也遂舍之
王重新陽城人沈厚寡言饒智略明崇禎壬申寇亂見
執僕某請以身代賊義而俱釋之捐貲築城輸金七
十卒賴以安庚辰煮粥賑饑全活甚衆闖將劉忠攻
城亟募死士馳報王師大軍至圍遂解順治六年
大兵征姜逆遣人詣所在自白不叛狀胥免勦洗
生平助婚葬治道路義行不可指屈及卒白司寇嘆
曰吾鄉布衣無人矣為誌載其行
田雨時字商霖陽城人性剛正嗜讀書尤邃於易嘗以
皇極經世書証史不差絫黍明季闖賊渡河遣其黨
徇澤潞邑人議迎賊以紓禍雨時時為諸生抗大義
斥之乃止比賊至攜子徽典猶子愼典避山谷而愼
典幼且孤負之以走雖失其少子不顧後乃徐求得
之年八十二卒仇少宰兆鰲志其墓後祠鄉賢陳文
正廷敬撰記
衛正心字翼中鳳臺人官福陜中軍守備歸設義塾建
文華書院入腴田贍之造迎旭橋永安堡平道路給
貧乏里民立祠祀焉
張恕徵鳳臺舉人任曲沃教諭父殁長號嘔血築廬墓
旁日上食如生自作記并十慕詠以見志
宋盛宋興德從兄弟鳳臺人康熙辛未歲祲千金市粟
以賑之全活甚衆
張弘烈鳳臺舉人用賓孫父殁依母且二十年母忽思
改適泣諫不聽觸首大慟自縊而死
王璇鳳臺人好行其德嘗修太行山道自邑境至高平
九十里行旅便之歲蝗蝝勖人掩捕視所得多寡給
以錢人爭趨之是歲不為災其他設義學焚積券排
難解紛邑人尤念其德
聖祖仁皇帝嘗書古稀人瑞四字以表賜焉
李志巒高平人性孝父客於外病歸延醫不愈比卒哀
毁踰禮至煩母宋切責及母死廬墓三年人稱其孝
又有高才能文章畢振基稱其長於用意趙介亦避
其鋒銳殁即誌之
張聯璧高平諸生事母楊甚孝母殁哀毁踰禮又多義
行周急䘏貧慷慨從事
宋才高平人少孤事母孝嘗依姊夫張某灌園為生後
張老病孤苦才為生養死葬時稱其義
蘇天福高平人性慷慨嘗捐修太行東路百里會修文
廟助葺尊經閣並建兩廡庖湢五十餘楹
李東高平人父昌文嘗憤貧困攜薄貲游廣南二十年
不返東少長日牽母衣問廣南所在母子時相對涕
泣及冠辭母將往尋會母病久之愈乃為弟婚娶俾
奉母自賫父雅嗜物徒步走太行山遇盜以梃擊之
幾斃至漢口急附舟沈於水遇救免及抵佛山鎮四
訪無蹤一日夢見其父遂航海走瓊州府遇客言父
寓瓊嘗娶妾生女今殁已十三年妾亦適人矣乃求
妾所在問父墓出賫物哭奠極哀為女弟擇配乃負
父骸以北渡瓊海過雷江涉梅麓湖經觀音崕曁韓
瀧湘潭諸險凡往返萬八千里乃克歸父骸於祖墓
畢一棟高平人家貧事親克孝嘗走潞安負米不憚勞
日治田山中食必歸視飲食間不甘輒嚬蹙親故老
農然嗜人讀書輒令子振姬日夜雒誦曰能得爾王
父歡心吾雖勞無苦矣振姬後以積學聞
白鳳振陽城人鬻菜事父父年九十色養備至士大夫
羣加敬禮云
都勲陵川歲貢耿介孝友壬子間遷廟學剏齋房尊經
閣費五百金而不專其名尤義舉云
曹延禧陵川拔貢官上高丞同兄剏建明倫堂出財五
百金
張鉁字宇竒沁水人明尚書五典子也幼而端謹少長
父偕兄忠烈胥宦遊祖母在堂克慊厥志弟鋡錜□
幼父遽棄養以育以誨俾胥獲通籍父兩予廕胥推
以予忠烈子歲歉傾囊賑乏寠人子倚為司命葺縣
城障捍屹立後以子道湜封翰林院編修鳳臺陳文
正廷敬為傳
竇世英沁水諸生二歲而孤事孀母得其懽心母患胃
痛祈天求代哭泣廢食甫七日形僅骨立人幾不識
也母病卧牀十二年跬步不離比殁廬墓三年風雨
霑濡瀕死者數終制方歸
蒲州府
漢
籍少翁臨晉人任俠軹人郭解避罪置其母家室夏陽
身至臨晉臨晉籍少翁素不知解出解於關解傳太
原所過輒告主人處吏逐迹至少翁自殺口絶久之
乃得解
董永幼喪母家貧至孝傭力事父父卒就傭主貸萬錢
葬之一日道遇一婦人求為妻永與俱詣主人織絹
三百匹償其貸辭歸曰吾天之織女緣君至孝上帝
令助君償債言訖凌空去今上孝村有永墓碑文剥
落
北魏
皇甫奴河東郡人為樂戶景明初河東郡楊風等七百
五十人列稱樂戸皇甫奴兄弟雖沈屈兵伍而操尚
彌高奉養繼親甚著恭孝之稱畿内大使王凝奏請
標異詔從之
令狐仕猗氏縣人兄弟四人早喪父泣墓十載奉養其
母孝著鄉邑力田積粟博施不已景明初畿内大使
王凝請標異從之
薛善汾陰人魏孝武西遷改河東為秦州以善為别駕
族兄崇禮為刺史守蒲坂善言於兄曰高歡有逐君
之罪吾世荷國恩今大軍已臨而猶為高氏固守一
旦城陷函首長安署為逆賊死有餘愧盍及今歸款
崇禮猶豫善與族人斬關納魏師丞相泰進軍蒲坂
凡薛氏與謀者賜五等爵善固辭
北齊
樊衡性至孝喪父負土成墳植栢方數十畝朝夕號慕
子遜字孝謙舉秀才第一
北周
敬珍東魏高歡西伐珍謂其從祖兄祥曰高歡迫逐乘
輿天下忠義皆欲刺其腹今又稱兵西上吾可與兄
以兵斷歸路祥從之糾合鄉衆萬餘會歡敗歸帥衆
邀之斬獲甚衆丞相泰以珍為平陽太守祥為行臺
郎中
荆可河東猗氏人性質樸能苦身勤力供養其母甘旨
無乏母喪水漿不入口三日絶而復蘇者數四葬後
廬於墓側晝夜悲哭負土成墳蓬髮不櫛菜食飲水
而已可墓去室十餘里獨宿其中哀感遠近邑里稱
之大統中可鄉人上言周文令州縣表異之及服終
猶若居喪大冢宰晉公護聞其孝行特引見焉護亦
克孝其母閻氏没敵境每見可自傷久乖膝下而重
可至性可卒後收可妻子於京城恒給其衣食
隋
薛濬字道蹟汾陰人父琰周渭南太守濬少孤養母以
孝聞幼好學有志行尋師長安何妥見而異之授以
經業周天和中襲爵虞城侯歴納言上士新豐令開
皇中歴尚書虞部考功侍郎上聞濬孝以其母老賜
輿服几杖四時珍味當世榮之後母病濬貌甚憂悴
親故弗之識母艱詔鴻臚監護喪事歸葬夏陽時極
寒濬衰絰徒跣冒犯霜雪自京及鄉五百餘里足凍
墮指創血流灕朝野傷痛州里賵助一無所受尋起
令視事上見其毁瘠過甚為之改容顧羣臣曰吾見
薛濬哀毁不覺悲感傷懷嗟異久之濬竟不勝喪病
且卒其弟謨時為晉王府兵曹參軍事在揚州濬遺
書於謨書成而絶有司以聞上為之屑涕降使齎册
書弔祭濬性清儉死日家無餘財濬子乾福武安郡
司倉書佐
皇甫遐字永賢河東汾陰人累世寒微而鄉里稱其和
睦遐性純至少喪父事母以孝聞後遭母喪廬墓側
負土為墳復於墓南作一禪窟隂雨則穿窟晴霽則
營墓曉夕未嘗暫停積歲墳高數丈周迴五十餘步
禪窟成十有二室中間行道可容百人遐食粥枕土
形容憔悴營墓初有鴟烏各一徘徊悲鳴不離墓側
經月餘日乃去遠近聞其至孝競以米麵遺之遐受
而不食悉以營齋郡縣表上其狀詔旌異之
唐
董全素商州刺史溪弟孝慈友弟溪坐事棄同官令歸
溪殁比葬三年哭泣如始喪大臣高其行白為太子
舍人
薛齊寶鼎人右補闕内供奉膺之子河東郡公苹之孫
佐興元李絳幕府絳遇害齊因死之
蒲州賈孝才虞鄉董敬直河東張金城吕神通吕雲吕
志挺吕元光趙舉張祐姚熾張師德馮巨源杜山藏
皆事親居喪著孝行李忠孝韓放陳涉張抱玉骨秀
英皆割股旌表門閭賜粟帛州縣存問復賦税有授
以官者
五代
劉訓河中牙將梁遣張存敬攻節度使王珂珂計窮治
舟於河將歸京師訓夜入珂寢白事珂叱之曰兵欲
反耶訓解衣自索而入曰公苟懷疑請先斷臂珂曰
事亟矣計安出訓曰公若攜家夜濟人必爭舟一夫
鴟張大事即去不若遲明以情諭軍中願從者猶得
其半不然且為款狀以緩梁兵徐圖向背珂以為然
乃登城呼存敬請聽命存敬退舍
宋
姚宗明河中永樂人十世祖棲雲當唐貞元中調卒戍
邊栖雲父語其兄曰兄嗣未立可無往弟幸有子請
代行遂戰没塞上時栖雲方三歲母再嫁伯母養之
旣長事伯母如母伯母亡葬之又招魂葬其父廬於
墓次終身哀慕不衰縣令蘇輒以俸錢買地開阡刻
石表之河中尹渾瑊上其事詔加優賜表其門名鄉
曰孝悌社曰節義里曰敬愛栖雲生岳岳生君儒君
儒生師正四世胥廬墓五世孫曰厚六世曰雅七世
曰文八世曰敬眞九世曰直十世曰宗明當慶歷初
有司以姚氏十世同居聞於朝仁宗詔復其家十一
世孫用和十二世孫士明十三世孫德自宗明至德
又三世矣五十餘年而其家孝睦不替姚氏世為農
有田數十頃聚族百餘躬事農桑歴三百餘年無異
辭經唐末五代而子孫保守墳墓不相離散求之天
下未或有焉
薛繼先好學有高行少舉鄉試南渡隱居教授不接權
要事母以孝聞子純孝有父風俱以能詩有聲於時
金
龐整河中人父早喪事母孝及母卒合葬塋域整即日
屏妻子自入幽隧哀慕不翅生事其子源嘗入視整
偃仆救之方甦隧中忽發異香後整孱困不勝夜有
人送藥服之愈人以為神勅賜旌表
申明膂力過人以傭直事母時盜賊夜劫殺人明一夕
出母被殺假寐田畔夢母謂曰吾已死賊手矣賊東
南行可追之明亟返會衆尾賊道渴明紿衆曰至百
里亭有井至則索賊不獲目眦俱裂遂仰天憤痛而
死鄉人義之為立祠於丁莊村
&KR0984;秉彛以孝聞自幼敏悟能屬詩文皇統中進士歴官
兵部侍郎有能聲
南仲猗氏人有孝行以孝廉稱元兵至先士卒死之
元
梁威遜河中人至大間親喪廬墓兄諾海為鄂囉官自
以嘗遠仕不得養其親棄職舉外僧代之人稱威遜
能孝諾海能義
陳元凱克基孫膺之子性英毅有操行事父母以孝聞
至元間太保劉文貞薦舉扈從累仕顯職積階諫議
浙東海右道肅政廉訪使追封潁川郡侯諡宣靖子
敬立舉明經官開成路治中
樊珪有孝行至大間為大都提舉母思泣喪明珪聞即
日解歸以舌䑛母目七日復明有司以聞詔旌為孝
感之門
王庭祥七歲遭妹殤哭甚哀既瘞悲曰妹入土不可復
見他日父母殁庸可見乎於是事之益謹凡得鮮必
先奉二親每上食必親供入拜因事有缺歸記補之
如是者十七年父背嘗病癕久不瘥庭祥以口吮膿
而愈母目失明庭祥以舌䑛復明事聞旌表其門
梁福幼習戎事精騎射渡江平宋有功授鄂囉官副統
軍旅母周氏恙弗起謂福曰汝弟祥事吾孝吾殁後
可以爾官讓之福敬諾及母卒同弟披髮跣足負土
壘墳事聞旌其門
杜昭襁褓中失母繼母吳撫之甚厚及長事吳孝吳卒
廬墓三年朝夕哭奠
張九霞字凌漢號知一蒲州人少負穎質沈重寡言笑
好丹鼎鉛汞之術後讀太極圖西銘正蒙等書遂潛
心正學家貧父適蜀圖生計九霞親操作奉母以養
祖母劉至傭書襄祖葬事一日其母曰汝父客蜀已
十五載存則扶掖而來否則輿櫬歸丘隴霞伏泣曰
向所以不欲遠覓者以母無依故也今婦能事母又
延一綫之續即當長往遂徒步以西繫貲不滿百錢
遇一宋姓者感其孝贈以金乃陟秦嶺穿子午道抵
瀘越滇南歴撒蒙中慶澂江大理諸路凡三易寒暑
跋涉五萬餘里不可得皇急籲天返瀘就旅次日將
晡一叟從外入雪髯丹顔向客語生平似蒲人熟聽
則其父也相向啼號觀者嗟訝迎以歸生平勉人為
善有横逆相加者受之不報贖人已鬻之痴女及聞
鬻啞女者多其値買之恐他人之不遂其生也其天
性慈祥類如此
賈宗仁字體元號春江蒲州人壽登九袠有七人稱為
百歲翁週歲失怙孀母是依六歲受小學即解大意
塾師不能難既以家貧罷誦習遨遊江湖燕趙海岱
巴蜀間十餘年積千金旅次江州有趙某藏二十金
於篋忘之疑店婦索之亟其夫欲自殺翁隨出囊中
代償之後趙理篋而原金見驚愧殊甚淮徐道中偶
遇盜同行者悉匿於田而翁於途拾金一囊抵徐與
衆客分之曰共患難當共得失歸里後温清定省曲
盡色養居母喪哀毁骨立服除以援例巡檢南頓弭
盜安民地方賴之以子芳貴贈戸部郎中
明
王旭字士熙性孝友精詩易叔鳳儀洪武間令盩厔論
戍旭代之行略無怨色與御史謝琚學正曹月川相
友善著有鳴樵詩集
陸勝猗氏人宣德間輸賑三千石御史劉為立義民坊
湖潭臨晉人弟沚母死同廬墓側朝夕拜奠終制不輟
時謂雙孝
王寵字君受萬泉諸生廬母墓朝夕哭奠如初喪時烏
巢短桑抱卵不驚人以為孝感
王約猗氏人幼孤母牛遘風疾朝夕扶持躬親湯藥者
二十餘年母卒苫塊廬墓常晝寢夢人呼曰起起水
至矣俄水果至惟墓側禾無患正統二年旌門姪安
子龍登科
喬通趙從政正統四年捐賑旌門又荆㴻何東觀荆州
傑荆邦余衞文俱以輸賑稱義
牛讓萬泉人景泰間輸榖賑饑
王珂榮河諸生力學能文甘淡泊好施濟東萊吳侯深
器之
温錫永濟人成化間貢生性孝居喪哀毁廬墓致異應
事聞旌門
李子隆成化間捐賑旌門荆一書萬歷九年輸賑受義
官
樊九敖臨晉人母疾籲天求代夢得神語割肉進之病
果愈
王榮蒲州人性孝貧死無棺者助葬之兄弟析居者勸
止之吕太史表其墓
張輅蒲人正德間兄鑑觸劉瑾將坐重辟輅引罪請死
太守義而釋之有牛伊耕妻溺殺三妾所生五子以
妬聞一日妾賀有娠輅為書計激妻逐妾藏輅家生
子名張甦垂二十年教養娶妻妬婦亡始歸於牛
石景賢蒲州人幼孤事母鄭氏母病禱以身代誓不茹
葷病果愈母卒哀毁幾絶葬値霪雨祝天竟得霽其
塚不忍驟封負土日只三次廬墓三載州守陳某親
詣慰之
王天民蒲州人父朝客甘涼迎歸而殁號泣廬墓週兩
歲以哀毁卒
王旦字得元蒲州人孝友好義繼母逼入井出無怨言
撫弟彌篤輓艘者溺水漕盡覆出數百金易粟以逭
其罪又嘗捐八百金助修郡城云
劉淮蒲州人性剛正里稱孝友壽至八十有三
孟珵字大理蒲州人父浩兄琳家訓嚴珵祗承甚篤鄉
里推之累舉鄉飲賓不赴子孫多顯
王崇雅嘉靖乙酉解元仕至太僕襄毅兄也乙卯地震
郡民死者十三四崇雅父同年進士鄒襄惠奉命齎
金勘賑欲以丁絶地予之&KR1008;然對曰蒲民無辜横罹
慘傷雅邀天幸尚忍取非已物乎且絶丁多寄淺土
骴骼不掩盍訪其婚友取貲以為葬資公仁及枯骨
矣鄒大嘆服
耿顯世猗氏人兄弟四人同居無間言隆慶中由恩貢
令合水澹泊如儒素俸悉分諸弟秩滿歸授徒力田
喬梓字子芳猗氏貢生萬歷間賑粥全活甚衆更給冬
衣者六七百人祀鄉賢
王光宙臨晉諸生為人倜儻好施濟萬歷戊子大疫設
藥拯活者甚衆
陳志剛猗氏人自先代伍大益恭選至剛子淮七世同
㸑釡容石餘今釜猶存
李鴻輿蒲州人週歲失怙事母孝母卒喪葬如禮讓產
撫姪殯兄嫂代人償負有仁厚方正稱
孫鎮蒲州人兄弟同居友愛倍至客杭日有婦失夫金
懼投江死解囊活之又嘗於涼州市藥以拯疫癘賑
貧助葬多義行
楊選蒲州人好義拾還遺金三百兩散粟活貧掩骼䘏
困稱長者又劉榮亦嘗還金焉
陳江蒲州人父卒於外負櫬歸葬事母敬兄撫姪無間
言客池陽火或寄金忘其人訪而還之棄債還券人
多重其高義又韓瓉拾還遺金焚券託孤亦著義聲
王三鑑蒲州人商天津鄉人王某寄金百兩暴卒其子
不知也後二年鑑歸里還之封識宛然
李成芬蒲志載白屋高賢家屢空綵衣奉母祀鄉賢
謝竒齡蒲州人母病逾年衣不解帶居喪廬墓有黃雀
入壙之異
朱廷珪蒲州人世業農事親廬墓有孝聲
劉東旭蒲州人少受易能纘父業父殁廬墓没後督學
表其事與父忠甫曾祖母牛氏並建祠東關外
魏璣蒲州人事嫠母以孝聞為商得美味必遠致之或
思母即竟日馳還禱疾得愈人謂孝感
趙釗蒲州人性孝友母劉病篤祈天求代病果愈兄痴
弟瞽生養殯殮皆得體
洪尚仁蒲州人幼孤事母段色養惟篤母病號天求代
母卒年九十有六哀毁逾禮兄四遺姪五撫養成立
完娶分財羣高其義
李源發臨晉人事嫠母至孝撫弟成立人高其行祀鄉
賢
王銘臨晉人蒲志云正直有信義持是非鄉人服焉
賈蘭臨晉人輕財好義夜獲偷兒曰爾不足何不告我
竟以所竊物予之終身不言其名
李源澄臨晉人幼孤事母孝撫弟授室拓產分財鄉里
高共行舉賓飲
李奈猗氏人性至孝父彦和病篤思食肉家貧不能得
割左股作羹以進疾遂瘳時年四十尚無子後二年
舉子鑑鑑子如玉登鄉薦官鄜州牧又張朝紀亦嘗
割股焉
王守里人嘗乞借二千石年荒遂焚其券平時賑貧助
婚甚衆子明德明道有父風
王良卿字國忠猗氏人性孝友兄弟七人同居無間言
貢入太學兄以疑獄罹辟日夕焚香祝天隣舍生見而
異之詢知為兄冤也後按山西白其事時謂誠感
曹孕祥字永興猗氏諸生篤孝友父瘓病二十餘年扶
侍不懈地震急呼父父自窗躍出瘓遂愈壽至九十
人謂孝感居鄉亦有太丘風
喬岩號雲臺猗氏諸生嘗拾還遺金有盜夜竊其臝明
日遇諸鬻所臝見主奔號衆議鳴官岩好言遣之後
遇盜於途前盜固在曰喬公吾恩人不得輕犯護送
里餘而去
高舉萬泉人幼孤事母至孝每食必親供以貢入京思
母成疾卒
薛昆鉅鹿縣令雲霄子由歲貢令故城父喪廬墓哀毁
卒
杜麟萬泉諸生昭之姪也七歲母亡撫異弟甚厚父卒
廬墓三年官郃陽丞有廉聲祀鄉賢
成思忠榮河人世有潛德自高祖以來七世同㸑庭無
間言稱義讓之門有碑存焉
聶邦憲榮河人父漢母郝其繼母樊生三弟嘗私取金
三百以遺母家漢求不得幽之弗令食憲謀於弟曰
舅家銀不能還將奈母何罄私囊二百八十兩呈父曰
此前銀也母乃出邦憲後獨蕃衍人謂孝徵
楊佑萬泉諸生父斌遘疾同妻尉氏禱神求代疾尋愈
荆可標字儀我猗氏人事嫠母以孝聞母病疫盛暑侍
湯藥不解衣者四十餘日撫姪弘祚至成立祀鄉賢
令狐景雲字元慶性孝友精岐黃活人甚衆有報者則
曰吾非術士却弗受子廷瓚廷器以淳謹聞孫鏓亦
有孝行錕讓產焚券後世子孫多雋科第
謝廷輔臨晉人路拾遺金四百兩覆衣坐田中不得其
人歸置梁上明日再往則有乘騎奔號而來者邀與
歸具盤飱探物還之其人感泣曰我郃陽人王德為
主人營官事蒙全軀命願以半酬不許請白當事又
不許後五世孫陳常聯魁官翰林
荆世承猗氏諸生孝友好義崇禎十三年輸粟賑饑約
至二千餘石
張四廕蒲州人崇禎間大饑出千金易粟賑之
李世振字起之棲鳳子授光禄寺署丞闖賊追餉火灸
鐵烙備毒刑或謂何太自苦泣曰吾一身已登鬼籙
忍復累及諸弟耶時壯其義
王寵韓太守僕也崇禎甲申闖賊渡河太守夫婦繼死
寵視殮畢顧謂其妻楊妾薛曰吾儕雖人僕實明民
也豈臣妾賊乎遂製三木主書姓氏至夜半懸三繯
妻妾先經死寵乃縊
國朝
陳毓秀字含甫猗氏人父國泰諸生以孝友稱秀善事
繼母荒歲施金粟全活無算不給則以牛羊田地濟
之由歲貢任平遠訓導子基命帶經力田叔姪兄弟
三世同居無間言自國泰至基命俱有孝行祀鄉賢
孫綸綍皆成進士
李斗星字拱北永濟縣人有至性總角日依父母側不
少去就外傅讀内則曲禮諸書定省温清不敢少懈
然家故貧不能數具甘脆嘗自傷為子無狀而父母
雅安之泣下既補諸生生徒乃稍稍進始克資以養
而教授生徒亦必以孝弟為先游其門者咸飭門内
行焉後父母殁廬於墓先後凡六年
陳所思臨晉人家貧鬻炭晚於路左拾騾一頭並載金
帛即持火覓得其主則蒲州樊域也時沈醉卧地負
歸待醒盡還所有堅不受謝明年荒向樊借穀百二
十石分賑多人孟軍門勦賊時有諸生姚啟英冠英
被執誣陷將就戮思仗義公言至受刑不變軍門嘉
焉為釋二生而坐誣者
張志竒猗氏人順治己丑姜瓖之變父東升母潘久病
卧牀伯東泉伯母史亦老難行志竒以次背負出城
輓車避焉後繼逝終歲傭工力舉四喪人多義之
衛大訓臨晉縣人父有五子常嘆曰子多母饑信然哉
大訓聞之感泣侍養食必具酒肉父卒事母出必告
反必面母愛諸孫嘗分甘旨徧給之大訓誡諸子姪
令固辭母嘗語鄰媪吾諸孫皆喜食糠覈吾殊不解
撫弟妹婚嫁胥如禮妹于歸歲荒迎養於其家遠近
胥稱孝子
劉養德臨晉縣人家貧為人傭而奉母甘旨不少缺人
胥稱其孝後歲凶躬負母走豫道遇賊揮刀及其母
養德以身護母曰寧殺我無殺我母賊以刀指養德
母曰子死我奚能獨生幸憐之賊不聽舉刀刀倏折
為二乃相顧錯愕曰此孝子也殺之天且不我佑遂委
之去養德母子獲全
衛既翕猗氏歲貢康熙乙卯間倡製文廟祭器三百具
辛未䘲輸賑數百石濟親友又數百石不繼則傾貲
二十餘金三日立盡全活甚衆
劉煥臨晉人家貧未娶執㸑以養瞽母出告反面風雨
如期必歸母老病負之而行垂三十餘年
韓啟芳臨晉人性至孝鬻子葬父終三年不入内室母
病危禱於扁鵲祠長跪七晝夜血流濺地夢神賜藥
而愈比殁廬墓三年嘗冒雪夜有狼導之近塋遂没
塋中生有異草高至八尺餘春花冬萎至芳終制乃
已
邵國昇猗氏人慷慨好義時地糧多累里甲聚訟數年
不決昇捐金募民開墾荒蕪復請於縣令陳素抱免
税二年鑿井築垣創立陳建莊又舊以富民充倉吏
里胥開報多破産求脱縣令高向極議闔邑倩一名
至今稱便昇實為之倡云
王國正猗氏縣人幼喪父家貧甚不能娶妻子身奉母
明季盜起負母避山谷遇掠盜礪刃將殺其母國正
呼曰寧殺吾勿傷吾母不然吾母子偕死耳涕泗汍
瀾悲不自勝盜胥釋之并告避兵地母殁廬墓三年
直指吳題旌孝子
陸紹祖猗氏諸生性孝友父喪哀毁盡禮廬墓側朝夕
號慕母喪亦如之兄弟析產讓肥取瘠子運際運禧
共登進士自處猶同寒士云
賈允重萬泉縣人邑弟子員性篤孝母早殁父娶後妻
待允重不以禮允重不敢少忤雖虐使亦不敢少憚
勞間為人言母愛允重甚允重不能事母奈何泣下
久之後母亦感泣門内無間言父繼母殁廬墓側三
年未嘗見齒康熙十七年建坊旌焉
張朝紀猗氏人年十八母病垂危夢神語曰臂肉可愈
也如夢行之病遂瘳
令狐永觀猗氏進士性孝友客京邸聞父病旬日馳歸
勞瘁不支親侍湯藥父卒哀毁骨立旋遭母喪勉襄
葬事而殁永觀器量寬厚僕嘗遺失幣物數十金慰
而遣之家居見盜蔬禾者亦亟避去惟恐其抱慚云
杜忠猗氏人椎魯有至性嘗因父病往禱解州關帝廟
膝行泥淖中往返百里一步一稽顙露宿塗中歴五
年不少懈又嘗為母禱叢祠冒雪膝行至則廟門自開
人咸異之
趙廷藎榮河廩生甘貧力學有介操事癱兄五十年如
一日
孫希昇榮河人幼孤事孀母至孝歲歉採菜以供色養
弗倦母卒廬墓三年其他還金掩骼亦多義行
潘衍渭榮河諸生父亡事繼母繼祖母以孝聞族叔某
幼孤迎其母子同居教養婚配惟謹母與祖母對人
言未嘗不稱其孝云
孫天慶榮河人年十七割股愈母疾邑令表其名於旌
善亭
潘源湛榮河諸生事親色養備至父疾一晝夜行三百
里求醫治之父有養子目雙瞽待之無惰容
薛英賢永濟縣人鬻菸紙於市夜輒苦讀父瘓疾日減
食積錢醫治雍正五年旌表
崔效林永濟縣人雍正七年有同邑高世澤者路遺金
珠等物甚厚拾而還之世澤願酬以半效林不納鄉
人義之聞諸朝
恩給八品服復加賞賚示奬勵焉
山西通志卷一百四十三
