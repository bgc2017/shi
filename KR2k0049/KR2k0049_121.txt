山西通志卷一百二十一
人物(二十一)
寧武府
隋
梁睿字恃德禦子少沈敏有行檢周文時以功臣子養
宫中命與諸子遊處七歲襲廣平郡公累加儀同三
司本州大中正開府改封五龍郡公渭州刺史閔帝
受禪徵為御伯出為中州刺史鎮新安齊人來寇睿
輒挫之拜大將軍以預佐命功進爵蔣國公入為司
會後從齊王憲拒齊將斛律明月於洛陽每戰有功
遷小冢宰歴敷州刺史凉安二州總管俱有惠政進
位柱國隋文總百揆代王謙為益州總管行至漢川
西謙反睿不得進命睿為行軍元帥討之進至龍門
謙將趙儼秦會擁衆十萬據險為營睿令將士銜枚
出間道四面奮擊力戰破之鼓行而進轉戰連捷逼
成都謙親帥精兵五萬背城結陣睿擊敗之城降謙
將三十騎遁走執斬於市劔南悉平進位上柱國總
管如故威振西州夷獠歸附奏請略定南寧文帝以
天下始定人心不安初未之許後竟遣史萬歲討平
之因睿之策也及受禪顧待彌隆見突厥方強恐為
邊患陳鎮守策十餘事帝嘉歎之睿以周代舊臣久
居重鎮屢請入朝徵還恩眷逾厚尋謝病闔門自守
不交當時賜以板輿每有朝覲必令三衛輿上殿十
五年從至洛陽而卒諡襄子洋嗣歴嵩除二州刺史
武賁郎將大業六年詔改睿封為戴公以洋襲
侯莫陳崇字尚樂代武川人祖元以良家子鎮代武川
因家焉父興殿中將軍羽林監贈柱國太保清河郡
公崇少驍勇善騎射謹慤少言年十五隨賀拔岳與
爾朱榮征葛榮後從岳入關破赤水蜀又從岳力戰
破万俟醜奴崇與輕騎逐北至涇州長坑及之賊未
成列崇單騎入賊中於馬上生擒醜奴遂大破之封
臨涇縣侯及岳為侯莫陳悦所害崇謀迎周文帝時
原州刺史史歸為悦守周文遣崇襲歸直到城下即
據城門城内鼓譟伏兵悉起遂擒歸斬之以崇行原
州事仍從平悦别封廣武縣伯累遷儀同三司改封
彭城郡公從擒竇泰復弘農破沙苑戰河橋又别討
平稽胡累戰皆有功進柱國大將軍拜大司空周初
進封梁國公加太保歴大宗伯大司徒保定三年從
武帝幸原州時帝夜還崇私議宇文護護遣使將兵
就崇宅逼令自殺諡躁護誅改諡莊閔子芮嗣位柱
國從東伐守太行道并州平授上柱國仍從平鄴拜
大司馬隋大業初流嶺南
侯莫陳順代武川人少豪俠有氣度初為爾朱榮統軍
普泰元年封本縣子從孝武入關順與周文帝同里
閈弟崇又先在關中進彭城郡公梁仚定逼河州為
大都督討破之尋行河州事大統四年魏文帝東討
順留鎮長安時趙青雀反王盟周惠達奉魏太子出
次渭北順於渭橋與賊戰頻破之魏文帝還執順手
曰渭橋之戰卿有殊功解所服金縷玉梁帶賜之南
岐州氐羌符安夀遂率部落一千欵附改封河間郡
公六年加驃騎大將軍開府儀同三司行西夏州事
改平原郡公周初拜少師進柱國卒崇弟瓊荆州總
管上柱國封修武郡公瓊弟愷以軍功賜爵下蔡縣
男崇靈武縣侯周初轉授為開府儀同三司進公天
和中為司會中大夫建德二年為聘齊使
侯莫陳穎字遵道代人崇子也少有器量風神警發為
時輩所推魏大統末以父功賜爵廣平侯累遷開府
儀同三司從滕王&KR1225;擊龍泉文城胡懸軍五百餘里
破其三柵時詔胡厭匿良人者誅沒其妻子有人言
為胡村所隠匿柱國豆盧勣將誅之穎曰未若召其
渠帥以隠匿者付之令自歸首勣從之諸胡争降附
遷司武加振威中大夫隋初加上開府進昇平郡公
伐陳以行軍總管從秦王俊出魯山道渡江安集歸
附再遷瀛州刺史甚有惠政後免百姓送者莫不流
涕因立碑頌穎清德後拜邢州刺史仁夀中吏部尚
書牛弘持節巡撫山東以穎為第一上優詔褒揚時
妙簡清吏涖嶺南徵穎入朝進大將軍拜桂州總管
十七州諸軍事大崇恩信人夷悦服煬帝初以兄芮
事徵還後拜恒山太守時嶺南閩越多不附帝以穎
為南方所信服拜南海太守卒官諡曰定子虔會知
名
王德字天恩代武川人少善騎射以孝弟稱初從平元
顥賜爵同官縣子又從平万俟醜奴别封深澤縣男
與寇洛等翊戴周文除平凉郡守德雖不知書至於
斷決處分良無以過涇州所部五郡德常為最孝武
西遷進下博縣伯行東雍州事在州未幾百姓懷之
賜姓烏丸氏大統元年進爵公加車騎大將軍遷儀
同三司北雍州刺史後累有戰功加開府侍中進河
間郡公拜河州刺史羣羌率服後卒於涇州刺史諡
曰獻德性厚重廉慎言行無擇母幾年百歲後德終
子慶嗣性謹厚位開府儀同三司初德喪父貧無以
葬賣子公奴并一女以營葬事旋遭兵亂及在平涼
始得之遂名曰慶
韓果字阿六拔代武川人少驍雄善騎射賀拔岳引為
帳内後從平侯莫陳悦大統初累進爵石城公果性
強記兼有權略善伺敵虛實揣知情狀有潛匿溪谷
欲為間偵者果登高望之所疑處往必有獲由是為
虞候都督常領候騎晝夜巡察略不眠寢從平竇泰
賞真珠金帶一條又從復弘農破沙苑戰河橋並有
功歴朔安二州刺史從戰芒山除河東郡守又從破
稽胡於北山進兵窮討散其種落稽胡憚果勁捷號
為著翅人周文聞之笑曰著翅之名寧減飛將累遷
開府儀同三司進褒中郡公保定三年拜少師進柱
國天和初授華州刺史為政寬簡吏人稱之卒子明
嗣為黎州刺史與尉遲迥同謀被害
庫狄昌字持德神武人少便弓馬有膂力每以將帥自
許從爾朱天光定關中又從賀拔岳征討岳被害翊
戴周文從平侯莫陳悦賜爵隂盤縣子後從迎孝武
復潼關改封長子縣子大統初累遷開府儀同三司
進方城郡公授稍伯中大夫周初拜大將軍卒
王勇代武川人本名胡仁少雄健有膽決數從侯莫陳
悦賀拔岳征討功居多拜别將周文為丞相封包信
縣子從擒竇泰復弘農戰沙苑氣盖衆軍所當必破
周文歎其勇敢賞賜特隆進爵公周軍不利唯胡仁
及王文達耿令貴三人力戰軍還皆拜上州刺史令
探籌取之胡仁遂得雍州賜名勇進侍中驃騎大將
軍開府儀同三司恭帝元年從征蠕蠕破之進新陽
郡公賜姓庫汗氏又别封永固縣伯特請迴授兄子
興時人義之尋進大將軍卒子昌嗣官至大將軍
李虎隴西成紀人涼武昭王暠之元孫祖熙為金門鎮
將戍於武川因留家焉虎西魏時賜姓大野氏官至
太尉與李弼等八人佐周伐魏有功皆為桂國號八
柱國家孝閔受禪虎已卒追錄其功封唐國公諡襄
子昞襲隋柱國大將軍卒諡仁昞生淵於長安即唐
高祖也
獨孤信雲中人本名如願祖俟尼和平中以良家子鎮
武川因家焉父庫者領人酋長少雄豪有節義北州
咸敬服之信美容儀善騎射正光末與賀拔度等同
斬衞可瓌由是知名後為葛榮所獲信少年自修飾
服章軍中號獨孤郎及爾朱氏破葛榮以信為别將
從征韓婁匹馬挑戰擒賊漁陽王表賜周後破元顥
黨賜爵受德縣侯遷武衞將軍賀拔勝表為大都督
新野郡守與浙陽守韋孝寬政術俱美號為連璧勝
令入關撫賀拔岳餘衆魏孝武雅相委任孝武西遷
信單騎及於瀍澗孝武歎曰武衞遂能辭父母捐妻
子從我世亂識忠臣豈虛言哉進浮陽郡公為衞大
將軍都督三荆州諸軍事兼尚書右僕射東南道行
臺大都督荆州刺史東魏刺史辛纂出戰信縱兵擊
大敗之都督楊忠等前驅斬纂三荆遂定東魏又遣
高敖曹侯景奄至信率麾下奔梁後許還北時信父
母在山東梁武帝問所往答以事君無二梁武義之
大統三年至長安轉驃騎大將軍加侍中開府尋拜
領軍將軍從復弘農破沙苑改河内郡公聞父卒發
喪行服尋起為大都督入洛陽穎豫襄廣陳留並欵
附四年東魏將侯景圍洛陽信據金墉城隨方拒守
旬有餘日及周文帝至瀍東景退走信為右軍戰不
利六年侯景寇荆州令信出武關景退為大使慰撫
三荆尋除隴右十一州大都督秦州刺史事無壅滯
示以禮教勸以耕桑數年中公私富實流人願附者
數萬家周文以其信著遐邇賜名信七年岷州梁屳
定舉兵反詔討之仚定為部下所殺而子弟仍拒守
信勒兵向萬年頓三交谷口詭道趨稠松嶺賊不虞
信兵之至望風奔潰乘勝逐北徑至城下賊並出降
加太子太保芒山戰不利信帥散卒自後擊之齊追
騎驚擾諸軍因此得全涼州刺史宇文仲和不受代
率開府怡峰討之夜令諸將以衝梯攻其東北信親
率壯士襲其西南達明克之擒仲和拜大司馬十三
年移鎮河陽十四年進柱國大將軍錄前後功子善
封魏寧縣公穆必要縣侯藏義寧縣侯邑各一千戶
順武成縣侯陁建忠縣伯邑各五百戶又聞母卒追
贈庫者司空公母費連氏常山郡君十六年遷尚書
令拜大司馬周初遷大宗伯進衞國公邑萬戶趙貴
死晉公護逼令自盡年五十五信美風度雅有竒謀
大略周文以隴右形勝故委信鎮之既為百姓所懷
聲震鄰國侯景奔梁東魏魏收檄梁文矯稱信據隴
右不從宇文氏乃云無關西之憂欲以譎梁人也信
在秦州獵日暮馳馬入城帽微側詰旦吏人戴帽者
咸慕信而側帽焉其為隣境及士庶所重如此信長
女周明帝敬后第四女唐元貞皇后第七女隋高祖
文獻后三代皆為外戚自古以來未之有也隋初贈
太師上柱國十州諸軍事冀州刺史封趙國公邑萬
戶諡曰景庫者使持節太尉上柱國六州諸軍事定
州刺史封趙國公邑萬戸諡恭母費連氏太尉趙恭
公夫人
王盟字仵明德皇后之兄其先樂浪人六世祖波前燕
太宰祖珍魏黃門侍郎贈并州刺史樂浪公父羆伏
波將軍以良家子鎮武川因家焉正光中破六韓拔
陵攻陷諸鎮為所擁後流寓中山以積射將軍從蕭
寳夤西征隨賀拔岳禽万俟醜奴平秦隴常先登力
戰周文平侯莫陳悦除原州刺史孝武至長安封魏
昌縣公大統三年徵拜司空轉司徒迎文帝悼后於
蠕蠕加侍中遷太尉東征以留後大都督行雍州事
節度關中諸軍趙青雀之亂輔太子出頓渭北事平
進長樂郡公賜姓拓跋氏遷太保九年進位太傅加
開府儀同三司盟姿度弘雅仁而汎愛雖居師傅而
謙恭自處未嘗以勢位驕人及疾上數幸其第親問
所欲十一年薨贈本官諡曰孝定
王勒字醜興盟子忠果有材幹年十七從周文入關平
秦隴定關中周文嘗謂曰為將坐見成敗者上也披
堅執銳者次也勒曰意欲兼之周文大笑拜散騎常
侍賜爵梁甫縣公大統初為千牛備身直長領左右
出入卧内小心謹厚魏文帝嘗曰王勒可謂不二心
臣也沙苑之後勒以都督領禁兵居左翼被傷重卒
於行間周文深悼贈使持節太尉尚書令十州諸軍
事雍州刺史追封咸陽郡公諡曰忠武子弼襲爵尚
魏安樂公主位大都督通直散騎常侍勒弟懋字小
興盟之西征也懋幼留山東永安中始入關遂從征
伐大統初賜爵安平縣子進爵為公遷右衞將軍盟
卒懋上表辭位乞終喪制魏文不許累遷開府儀同
三司侍中左衞將軍領軍將軍温和敬慎宿衞十餘
年未嘗有過廢帝二年除南岐州刺史賜爵安寧郡
公拜小司寇卒官子悦嗣位大將軍同州刺史改封
濟南郡公
王顯盟兄子幼敏悟沈静少言為周文帳内都督累遷
驃騎大將軍開府儀同三司光禄卿鳳州刺史賜爵
洛邑縣公進位大將軍卒子誼字宜君少有大志便
弓馬博覽羣言閔帝時為左中侍上士晉公護執政
帝拱默無所關預有朝於帝者微不恭誼勃然進擊
之朝臣無敢不肅遷御正大夫父艱毁瘁過禮廬於
墓側負土成墳武帝即位遷内史大夫封楊國公齊
平自相州刺史徵為大内史汾州稽胡亂帝弟越王
盛譙王儉為總管竝受誼節度擊平之封一子開國
公受遺詔輔政宣帝即位憚誼剛正出為襄州總管
隋文為丞相時鄖洛多難誼分兵討之旬月皆平遣
使勞問冠盖不絶以第五女妻其子奉孝拜大司徒
誼自以與帝有舊亦歸心焉隋受禪顧遇彌厚奉使
突厥稱旨進郢國公子奉孝卒踰年誼表請公主除
服為御史大夫楊素所劾詔不問然恩禮稍薄有告
誼謀反者帝令案其事無實賜酒釋之尋以罪賜死
賀蘭祥字盛樂其先與魏俱起有乞伏者為賀蘭莫何
弗因以為氏後有以良家子鎮武川者遂家焉父初
真少知名為鄉閭所重尚文帝姊建安長公主保定
二年追贈太傅柱國常山郡公祥年十一而孤居喪
合禮長於舅氏為周文所愛雖在戎旅博延儒生教
以書𫝊周文初入關祥與晉公護俱在晉陽後遣使
迎致之解褐奉朝請少有膽氣志在立功尋擢補都
督從平侯莫陳悦又迎魏孝武以前後功封撫夷縣
伯從擊潼關獲東魏將薛長儒攻回洛拔之拜左右
直長進爵為公大統九年從戰芒山進位驃騎大將
軍開府儀同三司加侍中十四年除都督荆州刺史
進爵博陵郡公先是祥嘗行荆州事雖未朞月頗有
惠政至是重往百姓安之漢南流人襁負至者日有
千數遠近蠻夷莫不欵附祥隨機撫納咸得歡心時
盛夏亢陽境内有發塚暴骨者謂守令曰此豈仁者
為政邪命所在收葬之即日澍雨性清素時與梁通
好公私贈遺一無所受梁雍州刺史岳陽王蕭詧欽
其風素以竹屏風絺綌之屬及經史贈之祥難違其
意取付所司周文後聞之竝以賜祥十六年拜大將
軍周文以涇渭溉灌之處渠堰廢毁乃令祥修造富
平堰開渠引水東注於洛人獲其利魏廢帝二年行
華州事後改華州為同州仍以祥為刺史尋拜尚書
左僕射六官建授小司馬孝閔踐阼進位柱國大司
馬晉公護執政祥與護中表少相親愛軍國之事皆
與參謀誅趙貴廢閔帝祥有力焉武成初吐谷渾侵
涼州郡詔祥與宇文貴討之拔洮陽洪和二城振旅
而還進封涼國公薨贈太師同岐等十二州諸軍事
同州刺史諡曰景有七子敬讓璨師寬知名敬少歴
顯職封化隆縣侯後襲爵涼國公位柱國華州刺史
讓大將軍鄭州刺史河東郡公璨開府儀同三司宣
陽郡公建德五年從於并州戰歿贈上儀同大將軍
追封清都公師尚明帝女位上儀同大將軍幽州刺
史博陵郡公寬開府儀同大將軍武始公入隋歴汴
鄭二州刺史竝著政績祥弟隆大將軍襄樂縣公隋
文與祥有舊開皇初追贈上柱國
若干惠字惠保代武川人父樹利周從魏廣陽王深征
葛榮戰歿贈冀州刺史惠以别將從賀拔岳以功封
北平縣男與寇洛趙貴翊戴周文仍從平侯莫陳悦
拜直閣將軍從擒竇泰復弘農破沙苑每先登陷陣
加侍中開府儀同三司封長樂郡公大統四年從魏
文帝東巡洛陽與齊神武戰於河橋力戰破之七年
遷領軍高仲密來附周文軍至洛陽齊神武屯於芒
山惠為右軍與中軍破之齊兵乃萃右軍軍將趙貴
等戰不利會日暮齊兵攻惠惠擊皆披靡至夜中騎
復來追惠惠徐下馬顧命厨人營食食訖謂左右曰
長安死此中死異乎乃建旗鳴角收軍而還齊追騎
憚惠疑有伏兵不敢逼至弘農見周文㱆欷不自勝
周文壯之遷司空惠性剛質有勇力撫御將士莫不
懷恩侯景内附鎮魯陽卒於軍惠於諸將年最少事
母孝周文嘗造射堂新成與諸將燕射惠竊嘆曰親
老矣何時辦此周文即日徙堂於惠宅其見重如此
及卒為流涕喪至又臨撫焉加贈秦州刺史諡曰武烈
子鳳字達摩有識度襲長樂郡公尚周文女位開府
儀同三司大馭中大夫後錄惠功封徐國公拜柱國
宇文述字伯通代郡武川人本姓破野頭父盛周上柱
國述少驍銳便弓馬周武帝時以父功拜開封大冡
宰宇文護愛之領親信召為左宫伯累遷英果中大
夫賜爵博陵郡公尋改濮陽隋高祖為相以行軍總
管率步騎三千從韋孝寬至河陽尉迴遣將李雋攻
懷州述别擊破之又擊尉淳於永槁先鋒陷陣俘馘
甚衆平尉迴每戰有功超拜上柱國進褒國公賜縑
三千匹開皇初拜右衛大將軍伐陳以行軍總管率
衆三萬自六合濟時韓擒虎賀若弼兩軍趣丹陽述
進據石頭以為聲援蕭巘蕭巖據東吳述領行軍總
管元契張默言等伐之水陸兼進落叢公燕榮以舟
師自海至亦受節度瓛立栅晉陵城東又絶塘道而
自義興入太湖圖掩述後述進破其栅廻兵擊敗瓛
斬瓛司馬曹勒义前軍復陷吴州瓛保包山燕榮擊
破之述進至奉公埭蕭巖陳君範以會稽降吴會悉
平賜一子開府物三千段拜安州總管晉王廣奏為
夀州刺史總管及為皇太子以述為左衛率舊令率
官第四品特進率品為第三其見重如此煬帝初拜
左衛大將軍改許國公大業三年加開府儀同三司
冬正朝會給鼔吹一部從幸榆林吐谷渾遣使請降
令述以兵屯西平之臨羌城撫納降附吐谷渾西遯
述領鷹揚郎將梁元禮張峻崔師等追至曼頭城攻拔
之斬三千餘級乘勝至赤水城復拔之其餘黨走屯邱
尼川進擊大破之獲王公尚書將軍二百人前後虜
男女四千口渾主南走雪山故地皆空上大悦明年
從西幸登燕支每為斥候渾賊復寇張掖進擊走之
還至江都宫敇與蘇威常典選舉參預朝政述時貴
重委任與蘇威等而親愛過之言無不從勢傾朝廷
左衞將軍張瑾偶不中意輒張目叱之百寮莫敢違
忤金寶累積後庭曳羅綺者數百家僮千餘人皆被
服金玉寵遇當時莫與為比及征高麗為扶餘道軍
將與九軍至鴨綠水乙支文德來詣營述緩縱文德
逃歸遂度水追之一日中七戰皆捷東濟薩水去平
壤城三十里因山為營文德復遣使偽降述因其詐
而還衆半濟賊擊後軍軍大潰不可禁止九軍敗績
初軍三十萬五千人及還唯二千七百人除名為民
明年從東征復官爵班師令馳驛赴河陽發諸郡兵
以討楊元感元感西遯將圖關中述躡至閿鄉皇天
原與來護兒列陣當其前遣屈突通以竒兵擊其後大
破之遂斬元感賜物數千段復從東征至懷遠而
還卒於江都廢朝贈司徒尚書令十郡太守班劔四
十人輼輬車前後部鼓吹諡曰恭祭以太牢
後五代
周密應州神武川人事晉歴鄜延晉三鎮節度事周初
以太子太師致仕子廣仕周累功為眉州刺史入宋
從征太原累遷右屯衞大將軍
宋
高永年河東蕃官也為麟州都巡檢王贍取青唐永年
總蕃兵為先鋒贍入邈川而宗噶爾叛永年以千騎直
抵其城開省章峽路擊走叛羌結陣還青唐羌攻甚
急擊走之會苗履姚雄以援師至戰溪蘭宗堡履少
却永年領勁騎斷羌為二乃退復與李克保敦谷又
戰乾溝單馬援矛刺羌酋巴爾濟蘇萬衆之中斬其首
餘衆宵遁已而隆贊自乾溝逼鄯州永年佐贍拒守
及雄棄湟鄯皆以永年殿崇寧初知岷州王厚使帥
兵二萬出京關克安州堡遂至湟即知州事自皇城
副使進四方館使利州刺史為熙秦兩路兵馬都統
制將前軍駐宗噶爾北溪實喇蘇萃精勇據高阜欲衝
官軍永年揮選鋒突陣師乘之羌大敗遂平鄯州遷
賀州團練使知其州溪賖羅撒合夏國四監軍衆逼
宣威城出禦之行三十里逢熟羌不為備羌遂執永
年以叛為多囉巴所殺探其心肝食之曰此人奪我
國使吾宗族漂流無處所不可不殺也是役也王厚
實主其事而謀策皆出永年厚忌而劾之故贈恤不
及永年知文義范純仁嘗令贄所著書詣闕作元符
隴右錄以棄湟鄯為非成功云
金
虞仲文字質夫武州寧遠人自少聰慧日記千言七歲
知作詩十歲能屬文既長刻苦學問登遼進士累仕
州縣以廉能稱復舉賢良方正對策優等擢起居郎
史館修撰三遷至太常少卿求歸養親久之召復前
職宰相薦文行第一權知制誥除中書舍人討平白
霫拜樞密直學士權翰林學士為翰林侍講學士秦
晉國王時任平章事都統降金授樞密使兼侍中封
秦國公卒年五十五諡文正天會中贈中書令正隆
改特進濮國公
白華字文舉隩州人貞祐三年進士為應奉翰林文字
正大元年累遷樞密院經歴官二年九月宋將彭義
斌由山東取邢洺磁華上奏曰北兵有事河西故我
得少寬今彭義斌招降河朔郡縣駸駸及於正定宜
及此大舉以除後患院官遣華相視彰德實擠之也
事竟不行三年五月夏全自楚州來奔十月集議和
宋上問全所以來華奏全狼狽而北止求自免無他
慮也華由是為上所知和議亦寢五年增築歸德城
擬工數百萬華往相役減工三之一六年權樞密院
判官上欲遣軍招李全華對曰李全特一猾寇耳老
狐穴塚待夜而出何足介懷臣所慮者今北方有事
未暇南圖一旦事定必來攻矣與我争天下者此也
全何預焉今宜姑養士馬以備北方使全果有謀亦
當發於北朝息兵之日當此則我易與矣事遂寢命
至衛州經畫帥府及恒山公府上嘗諭曰喀齊喀豊阿拉
皆武夫一語不相入便為齟齬今以汝調停之衞州
之委亦前日調停之意也國制樞密院倚任者名奏
事官其目曰承受聖旨曰奏事曰省院議事外又有
難者曰備顧問故以華處之五月遣往邠州布哈軍
期六日往復華自量日可馳三百里如期而還上曰
汝語征進必有難色今特銳於平時何也對曰向議
南征今日異於平時事至此不得不一舉與其戰於
近裏之平川不若戰於近邊之險隘上然之七年正
月奏簽揀河南府州防城軍以今見在九十七萬無
致他日資敵五月正授樞密判官八年屢遣往閿鄉
二省軍五月又往桃源二省軍至宋八里莊城門而
還是夜二更八里莊次將送欵九月防秋華議徑往
河中一日可渡如此中得利襄漢軍馬亦當退矣布
哈意不同乃止天興元年四月併樞密院歸尚書省
書生輩妒華得君嘗以語撼之遂罷十二月遣近侍
問華請如春秋紀季入齊事起為右司郎中奏今當
直赴汝州與之一決汝州戰又不如半塗戰半塗戰
又不如出城戰所以然者我軍食力猶在馬則豆力
猶在也尋從至衞州二年三月遣往鄧會伊喇瑗以
鄧入宋後北歸
明
萬世德字伯修偏關人隆慶辛未進士幼竒穎王司寇
弇州為觀察時歎異之性豪舉初授南陽知縣遇事
迎刃解有疑難以片言折之豪猾吏皆驚歎後補元
城寳坻寳坻為畿輔近地戚里田宅多盤踞世德一
無所假借勢家雖怨亦無以難也生有膂力能騎射
又長於邊陲習地方要害防禦機宜入為兵部郎以
知兵聞遷陜西按察司僉事備兵西寧遇虜入寇躬
擐甲胄督將士禦之五戰皆捷聞副將李魁乘醉率
所部遏寇歸路為所圍急赴援寇皆驚遁以事降補
趙州知州遷山東按察司僉事備兵遼左詔仍監陜
西幕府軍事世德聞命單車就道決計出師一戰莽
刺川再戰水泉口皆大捷又以寇巢穴仰華寺中因
提兵出青海馳七晝夜擒其細作焚仰華寺而還遷
按察司副使備兵懷隆虜時時闌入邊掠我人畜世
德偵駐牧所在遣將搗其巢尋遷按察使布政司右
布政備兵如故倭奴犯朝鮮朝議於天津設開府扼
登萊旅順諸要地世德遂以邊才進職巡撫都察院
右僉都御史專理海防軍務已復經理朝鮮初至戰
於杏山破之遂集將士謀大舉命董一元等各統精
兵直逼釜山斬獲倭兵將二千四百四十餘人焚倭
舟七百餘隻獲倭糧二萬五千九百餘包招回朝鮮
難民五千六百餘口捷聞特命總督薊遼尋遷右都
御史兼兵部右侍郎總督如故一日聞虜將入寇時
世德已病矣授計諸將令各奉指揮戰汛地擒斬甚
衆世德才智膽略伯仲威寧晉溪間在薊遼以息兵
寧人為務寬大簡静以疾卒於官
國朝
楊泰字春和偏關人順治元年選貢授江西靖安知縣
金逆之變以殉難著泰博聞強識文學有名於時而
雅重義氣起宰百里變生弁鎮獨以守土臣分當死
慷慨自誓以身殉城聞者壯之
張化樞字德敦偏關人學正鳳鳴子胚胎前光掉鞅文
壇為一時雋秀順治三年以明經訓導左衞姜逆煽
亂守土吏率聞風遁化樞北向再拜而死可謂從容
就義不負所學矣
楊光祖寧武人性樸直臨難不避康熙十四年以南昌
遊擊駐防南豐寇率數萬人來犯統所部徑前搏戰
甚力寇披靡已知無繼者糾其衆復集光祖因殁於
陣後其子提督鯤總兵鵬疏稱父節得
贈如子官
澤州府
漢
陳龜字叔珍上黨泫氏人家世邊將雄於北州龜少有
志氣永建中舉孝廉五遷五原太守永和五年拜使
匈奴中郎將時左部亂龜以單于不能制下促令自
殺坐徵下獄免後再遷京兆尹時三輔強豪多侵枉
小民龜厲威嚴平理怨屈郡内大悦會羌胡寇邊桓
帝以龜世知邊俗拜為度遼將軍龜臨行上疏言前
凉州刺史祝良多所糾罰太守令長貶黜將半實應
顯異以勸功能又宜更選匈奴烏桓護羌中郎將校
尉除并凉二州今年租更寬赦罪隸埽除更始帝覺
悟乃更選幽并刺史自營郡太守都尉以下多所革
易下詔為陳將軍除并凉一年租賦以賜吏民龜既
到職州郡重足震慄鮮卑不敢近塞省息經用歲以
億計大將軍梁冀與龜素有隙譖其沮毁國威挑取
功譽不為胡虜所畏坐徵還遂乞骸骨歸田里復徵
為尚書上疏言冀罪狀請誅之帝不省自知必為冀
所害不食七日而死西域胡夷并凉民庶咸為舉哀
弔祭其墓
晉
虞溥為鄱陽内史多惠政有白鳥來集入祀廟庭
北魏
徐招高平人少好法律仕元魏以功進爵為侯莊帝以
招為行臺左丞爾朱兆執招械送洛陽仲遠數招罪
欲斬之招曰不虧君命得罪為幸仲遠由是重之乃
釋
北齊
上官顯願陽城人輔國將軍時東西割據顯願殄寇安
民厥功不一帝勅儀同元雲祺營戍周壁俾世其業
北周
郭誕陵川人為并州刺史以禮訓俗孤獨荷澤豪強畏
威士大夫仰其高風異政
唐
張伾澤潞將也守臨洺田悦攻之乘城固守累月糧且
盡救不至伾悉召將立軍門命女出徧拜曰諸君戰
良苦吾無貲為賞願以是女賣直為衆士一日費士
皆哭曰請死戰會馬燧擊悦城下敗之伾乘勝出戰
無不一當百以功遷泗州刺史居州十年擢右金吾
衞大將軍未拜卒贈尚書右僕射
趙景澤州人累官工部尚書天祐末致政歸田述世系
以明宗廣建置以處族歴五代紛争卒免其禍人服
其先見云
宋
段思恭澤州晉城人曾祖約定州司戸祖昶神山令父
希堯晉祖辟太原從事與桑維翰同幕府後至棣州
刺史兼權鹽&KR0552;制置使思恭蔭署鎮國軍官天福中
解官侍養入貢改國子四門博士賜緋開運初出為
華商等州觀察支使劉繼勲辟同州掌書記繼勲入
朝會遼入汴軍士請為帥思恭諭以禍福拒弗從乃
止漢祖授左補闕隠帝時蝗言望令諸州速決重刑
無致淹濫必召和氣從之歴度支駕部周顯德中定
濱州田賦世宗嘉之賜金紫服闋拜左司員外郎建
隆二年除開封令遷金部郎中乾德初平蜀通判眉
州時餘黨攻逼州城刺史趙廷進將奔嘉州思恭止
之率屯兵與賊戰彭山募先登厚賞諸軍賈勇大敗
賊矯詔以上供錢帛給之後度支請按其罪太祖憐
其果幹不許令知州事母憂起為考功郎中知泗州
會馮繼業自靈州舉宗來朝上以思恭代知州事仍
語之曰馮繼業言靈州非衞霍名將鎮撫之不可汝
其往哉思恭曰臣奉詔而往必能治之上壯之賜窄
衣金帶錢二百萬仍令别齎金幣以遺諸部思恭綏
撫夷落訪求民病悉條奏免之俄而回鶻使入貢遣
吏市&KR1504;砂吏與競思恭械其使數日貰之自是數年
回鶻不復朝貢久之遷右諫議大夫知揚州兼沿江
巡檢坐與通判訐貶太常少卿改知宿州太宗初遷
將作監知秦州坐事貶少府少監知邢州太平興國
六年遷少府監雍熙元年復舊官再為右諫議大夫
二年知夀州端拱初遷給事中尋知陜州淳化三年
卒年七十三思恭踐更吏事所至著勤績子惟一太
常博士三司度支判官從子惟幾第進士兵部員外
郎
張廷翰澤州陵川人初為親校從漢祖入汴補内殿直
遷東西班軍使周初改護聖指揮使從平淮甸再遷
鐵騎右第二軍殿前散都頭都虞候宋初權鐵騎左
第二軍都校領開州刺史從平揚州以功遷控鶴左
廂都指揮使領果州團練使尋轉龍捷左廂領春州
伐蜀為歸州路行營馬軍都指揮使隨劉廷讓師次
䕫州頓兵白帝廟西蜀將武守謙拒戰逆擊敗之於
猪頭舖拔其城授侍衞馬步軍都虞候領彰國軍節
度使開寳二年疾駕親臨問卒年五十三贈侍中
何漢榮陽城人深於韜略端拱中為殿前承旨充澤州
太行路巡檢所到接下若無官然每恨不識文字常
於馬上使人讀孝經咸平中契丹屢侵河北漢榮為
先鋒屢擒渠魁敗之王超守定有尾大不掉之勢楊
延釗扼於高陽關漢榮實與其謀乾興元年充山東
山西都巡檢天聖中遷如京使安撫都監迨去任終
於覃懷𫝊舍享年七十二歲火屍歸骨明道二年葬
本縣城西北詳見進賢山長王虞碑記
張維則高平人幼修飾不苟同流俗試大理寺直驍騎
尉以直諒聞中外受知於上景祐四年提典五房公
事歴主客司郎中知晉州軍事入謝賜紫衣金魚袋
王獻可澤州人官至英州刺史知瀘州黃庭堅謫涪獻
可遇之甚厚子霽崇寧中為詳議官上書告蔡京罪
黥隸海島欽宗復其官從种師中戰死
王雲字子飛澤州人獻可子舉進士從使高麗撰鷄林
志以進擢秘書省校書郎出知簡州遷陜西轉運副
使宣和中從童貫宣撫幕入為兵部員外郎起居中
書舍人靖康元年以給事中使斡里雅布軍還罷為徽
猷閣待制知唐州召拜刑部尚書再出使還復以資
政殿學士為康王副次磁州民譟而殺之王乃南還
相州建炎初贈觀文殿學士
王忠植太行義士紹興九年取石州等十一郡授武功
大夫華州觀察統制河東忠義軍馬遂知代州尋為
建寧軍承宣使龍神衞四廂都指揮使河東經略安
撫使明年金圍慶陽川陜宣撫副使胡世將檄忠植
以所部赴陜西行次延安叛將趙惟清執忠植使拜
詔忠植曰本朝詔則拜金國詔則不拜惟清械詣薩
里罕不能屈使甲士引詣慶陽城下諭使降忠植大
呼曰我河東步佛山忠義人也為金人所執使來招
降願將士勿負朝廷堅守城壁忠植即死城下薩里
罕怒詰之忠植披襟大呼曰當速殺我遂遇害贈奉
國軍節度使開府儀同三司官其將十人
王友直高平人幼從父佐遊志復中原聞金主亮渝盟
乃結豪傑謂之曰權所以濟事權歸守正何害於理
即矯制自稱河北等路安撫制置使以其徒王任為
副使徧諭州縣勤王未幾得衆數萬制為十三軍置
統制等官以統之進攻大名一鼓而克撫定衆庶諭
以紹興年號遣人入朝奏事未幾自夀春來歸詔以
為忠義都統制
段保高平人當宋行講武之制以騎射異等拜爵屢捍
邊閫嚴號令繕甲兵築城壘修屯田遇征討則備前
驅授景陵衞指揮副使子孫世襲
都貺陵川人舉進士官至鴻臚卿每朝帝虛已咨問貺
據經而對多見嘉納拜梓州轉運提押西川四十五
州多著美績兄嚮及姪嘉猷皆舉進士
都嘉猷陵川人以明經舉進士任信德知縣有惠政民
愛之如父母轉南京路兵馬都總管多偉績進天水
開國子食邑五百戸賜紫金魚袋
金
張奕字彦微澤州高平人以廕補官仕齊為歸德府通
判齊國廢偵知有兵二萬在郡將謀為亂約夜半舉
燎相應預選市丁校兵結陣要巷開小南門以示生
路亂不得作比明亡匿略盡擒首惡誅之會都統完
顔魯捕兵至欲根株餘黨奕保以闔門遂止承制除
同知歸德尹事天眷元年以河南與宋改同知沂州
防禦使事三年復取河南授汴京副留守歴陳秦二
州防禦使同知太原尹晉寧軍報夏人侵界詔往征
之至境按籍各歸所侵土而還奏言折氏世守麟府
以抗夏人本朝有其地遂以與夏夏人平折氏丘壠
戮其屍折氏怨入骨髓而不得報今復使守晉寧故
激怒夏人使為鼠侵而條上其罪欲開邊釁以雪私
仇耳今獨可徙折氏他郡則夏人自安朝廷從之移
折氏守青州正隆間同知西京留守事遷河東北路
轉運使大定三年徵為戸部尚書甫視事得疾卒
張埜沁水人天眷間經義進士歴榆次陽城繁峙解縣
令操履練達留心撫字卓有政聲終朝請大夫車騎
都尉
李曼高平人森長子幼以能賦稱大定三年登第任隰
州軍事判官政尚平易號稱循良
李仲略字簡之晏子聰敏力學登大定十九年詞賦進
士第調五臺主簿母服闋轉韓州軍事判官遷晉城
令補尚書省令史除翰林修撰兼太常博士改授左
司都事為夏讀冊官還權領左司嘗奏事退上顧謂
侍臣曰仲略精神明健如俊鶻脱帽又曰李仲略健
吏也尋轉員外郎特授澤州刺史以便侍父疾先是
晏領沁南軍節度使澤於懷為支郡父子相繼鄉人
榮之父喪免起為戸部郎中奏曰凡救其末不若正
其本所謂本者厚風俗去冗食養財用而已厚風俗
在乎立制度禁奢僭去冗食在乎寵力農抑游惰養
財用在乎廣儲蓄時歛散商賈不通難得之貨工匠
不作無用之器則下知重本下知重本則末息矣又
條陳制度之宜上嘉納之俄授翰林直學士兼前職
命充經義讀卷官上問曰有司謂經義不若詞賦罷
之何如奏曰經乃聖人之書明經所以適用非詞賦
比乞自今以經義進士為考試官庶得碩學之士上
可其奏改吏部郎中遷侍郎兼翼王傅俄兼宛王𫝊
時知大興府事赫舍哩執中坐贓命鞫之罪當削解
權要競言太重奏曰教化之行自近者始京師四方
之則郡縣守令無慮數百此而不懲何以勵後况執
中兇殘狠愎慢上虐下豈可宥之上曰卿言是也授
山東東西路按察使尋以病訪醫泰和五年卒上聞
之歎曰此人於國家宣力多矣何遽至是耶贈朝列
大夫諡襄獻仲略有父風剛介特立不阿權貴臨事
無留滯所任以幹濟稱云
郭俁字伯有澤州人登大定二十二年進士調長子主
簿萊州觀察判官萊陽縣令補尚書省令史知管差
除進大理司直母憂起復太常博士左司都事御史
臺舉俁才幹可用詔升一等遷平陽府治中久之召
為同知登聞鼓院兼秘書丞遷禮部郎中滕州刺史
同知正定府事上言每季合注巡尉官吏刑兩部斟
酌盜賊多寡處選注詔議行之改中都西京按察副
使遷國子祭酒泰和六年伐宋充宣差山東安撫副
使七年改山東宣撫副使大安中遷遼東按察轉運
使改中都路都轉運使泰定軍節度使陜西東路按
察轉運使貞祐三年罷按察司仍充本路轉運使行
六部尚書改河北西路轉運使致仕元光二年卒
王晦字子明澤州高平人少負氣自憙常慕張詠之為
人中明昌二年進士調長葛主簿有能聲察廉除遼
東路轉運司都勾判官提刑司舉其能轉北京轉運
戸籍判官遷安陽令累除簽陜西西路按察司事改
平涼治中召為少府少監遷戶部郎中貞祐初或舉
晦有將帥才俾募人自將得死士萬餘統之衞送通
州粟入中都有功遷霍王傅以部兵守順州攻牛欄
山以解通州之圍遷翰林侍讀學士加勸農使九月
順州受兵遣人突圍召滄景别部兵主者不肯發故
部曲王臻請變計晦曰朝廷何負汝耶臻曰臻雖負
國不忍負公因泣下晦叱曰吾年六十致位三品死
則吾分詎從女耶將射之臻掩泣而去將士縋城出
降晦被執不肯降遂就死愛將牛斗并見殺贈榮禄
大夫樞密副使命有司立碑歲時致祭錄其子汝霖
為筆硯承奉
趙楠字庭幹高平人擢進士第天興元年為刑部郎中
十一月右丞相延安郡忠正王布色端孫穆爾雅摩定
國軍節度使納丹珠之子也與兄實勒們及護衞顔
盞宗阿同飲穆爾雅摩詐以事出投北兵尚書省令楠
推其家屬及同飲人時上下迎合必欲以知情處之
忙押門妻皆被訊掠其母完顔氏曰忙押門通其父
妾父殺此妾忙押門不自安遂叛求脱命而已委曲
推問無知情狀省中微聞之召小吏郭從革諭以風
旨從革言之楠方食擲匕筯於案大言曰寧使趙楠
除名亦不能屈斷無辜人遂以不知情奏且以妾事
上聞上曰丞相功臣納丹珠父子俱受國恩吾已保
其不知情也立命赦出之人胥謂楠有于張風
張師穎高平人官震川均徭便民調解州沁陽令擢御
史以明敏見稱授西京巡警使糾治畿輔人畏其嚴
歴武寧軍節度使卒于官
路元高平人為省曹尚書郎五典郡事不畏強禦人以
路包拯呼之累遷河間按察轉運使
張國綱高平人外柔内剛事不避難為濮州刺史死於
王事
張翬高平人忠信碩大以能吏稱仕至臨潢路同知轉
運使
元
郝經字伯常澤州陵川人天挺之孫也金末避地魯山
居民匿窖中亂兵縱火經母許亦死經時九歲以蜜
和寒葅汁抉母齒飲之即蘇後徙順天晝則負薪米
養母夜則讀書嘗自誦曰不學無用學不讀非聖書
守帥張柔賈輔延之為上客憲宗二年世祖以太弟
開府金蓮川徵經入諮以治國安民之道與語大悦
遂留王府時憲宗入蜀命太弟統東師經從至濮上
言古之一天下者以德不以力宋今未有敗亡之釁
我乃空國而出諸侯窺伺於内小民凋敝於外經見
其危未見其利不如修德布惠結盟飭備以待西師
則上應天心下繫人望順時而動宋不足圖也會設
江淮荆湖南北路宣撫使命經為副先至江上宣布
恩信招納降附聞蜀師久無功進東師議及會兵渡
江圍鄂州聞合州計復進班師議會宋相賈似道密
遣使乞和迺班師明年世祖即位以經為翰林侍讀
學士充國信使使宋告即位且尋盟經入辭進立政
議時經有重名平章王文統忌之隂屬李璮潛師侵
宋欲假手害經經至濟南璮遺書止經經以璮書聞
於朝行至宿州遣使請入國期不報時似道方冒鄂
功恐經至泄其情遂以李璮為辭拘之真州經上表
於宋曰願附魯連之義排難解紛豈如唐儉之徒欵
兵誤國又數上書宋帝似道匿不以聞驛吏棘垣鑰
戸經不為動從者四十騎居七年死過半經獨與六
人處真州揚子院宋令伴使朱寳臣偽報元席捲北
回經厲聲曰此事斷無有設有之當遣我輩還國又
九年丞相巴延伐宋遣中都哈雅及經弟庸入宋問
執行人之罪宋懼遣總管段佑送經歸道病勅尚醫
近侍迎勞賞賚有差明年夏始詣闕入見秋卒諡文
忠經被留十六年鐍錮急迫益肆力於文章所撰有
易象春秋外𫝊續後漢書陵川文集共數百卷經還
之歲汴民射鴈金明池得繫帛詩云霜落風高恣所
如歸期回首是春初上林天子援弓繳窮海纍臣有
帛書後題中統十五年九月一日放鴈獲者勿殺國
信大使郝經書輟耕錄曰是時南北隔絶不知中統
之改至元也帝聞之惻然曰四十騎留江南曾無一
人鴈比者其後帛書存秘監
鄭鼎澤州陽城人幼讀書曉大義不妄言笑既長驍勇
善騎射為澤潞遼沁千戸甲午從征蜀屢立戰功宋
將燒棧道圍興元鼎修復之破宋兵解興元圍乙巳
遷陽城縣軍民長官庚戌從憲宗征大理自六盤山
下南蕃諸城抵雪山舍騎徒步嘗背負憲宗以行敵
據險鼎奮身力戰至金沙河上臨水傍危石立馬鼎
諫曰此非所宜親扶下馬攻大理城禽其王師還居
後道經吐蕃全軍而歸賜名伊克巴圖爾從世祖南攻
大勝關破之繼破臺山寨擒守將乘勝獨進陷淖伏
出鼎奮擊殺三人餘衆遁去南渡圍鄂州别攻興國
俱力戰中統元年以功遷平陽太原兩路萬戸二年
戍鴈門關隘遷河東南北兩路宣撫使三年改平陽
太原宣慰使至元三年遷平陽路總管歲大旱下車
而雨導汾渠開鵰黃嶺道建横澗橋修學校厲風俗
民德之十二年鎮黃州十四年改湖北道宣慰使移
鎮鄂州夏五月討蘄黃二州寇戰於樊口舟覆溺年
六十三贈中書丞諡忠毅加贈宣忠保節功臣平章
政事柱國追封潞國公諡忠肅
鄭制宜鼎子性聰敏莊重有器局通習國語至元十四
年襲父職戍鄂州攝府事十九年造樓船何家洲洲
地狹衆欲徙旁居民制宜改授寬地民德之城中多
姦或請捕制宜曰吾但嚴守備而已奈何濫及無辜
有數男子自城外至命縛入獄行省疑其非盜將釋
之不從次日復有乘白馬者來叱下訊之首伏罪一郡
帖然從征納延以功授懷遠大將軍樞密院判官遷
湖廣行省參知政事賜白金五千兩尋徵拜内臺侍
御史安西有牧地圉人奪民田十萬餘頃奉詔往訊
按國籍正之除湖廣行樞密副使昭賀二州及廬陵
境常被寇害制宜率偏師徇二州獲首賊及其黨殺
之盜賊屏息元貞元年授大都留守領少府監兼武
衞親軍都指揮使知屯田事成宗眷遇殊厚每侍宴
輒不敢飲屢賜内醖輒持以奉母特封母蘇氏為潞
國太夫人卒年四十七贈推忠贊治功臣銀青榮禄
大夫平章政事追封澤國公諡忠宣子阿爾斯蘭嗣
段直澤州人元初兵亂直倡義固守一方世祖命為本
州長官境内以寧復改建廟學陶育士類人多推重
之
張寳高平人中統間為永興路百戸適江寇為亂寳督
兵檄至即束擔以行時方元旦不少濡滯擒渠魁以
歸遷都指揮僉事居家孝親修建寧文館教里中子
弟
王傑澤州人雲州知州思忠子以廕補初授潞城縣主
簿延祐間為聞喜縣尹均賦興學以廉幹稱轉冀寧
路治中進階奉議大夫
賈魯字友恒高平人兩以明經領鄉貢泰定初授東平
路教授除太醫院都事召為宋史局官遷中書省檢
校上言八河倉淪没官糧百三十萬斛其弊由富民
兼并貧民流亡宜先正經界俄拜監察御史首言封
事宜專達聖聰不宜臺臣先可否時論韙之已由山
北廉訪副使入為工部郎中至正四年河決特立行
都水監於鄆城以魯為太監魯循河道察地形往復
數千里備得要害為圖上二策其一議修築北堤以
制横潰則用工省其一議疏塞並舉挽河使東行復
故道其工數倍會遷中書右司郎中議未竟尋調都
漕運使條奏漕政八事一京畿和糴二優恤漕司舊
領漕戸三接運委官四通州總治豫定委官五船戸
困於壩夫海運壞於壩戶六疏濬運河七臨清運糧
萬戸府當隸漕司八宣忠船戶宜付本司節制不果
行既而托克托復相集廷臣議河防或言築堤或言疏
南河遣工部尚書成遵行視終莫決魯昌言必塞北
河使復故道役不大興害不能已復以前二策進丞
相取其後策與魯定議召入奏大稱旨十一年春命
為工部尚書總治河防使領河南北諸路軍民發汴
梁大名十三路民丁十五萬廬州等戍十八翼軍二
萬供役一切從事大小軍民官咸聽節度便宜興繕
仍命以兵鎮之自黃陵岡南達白茅放於黃固哈只
等口又自黃陵西至陽青村合於故道凡二百入十
里有竒自四月鳩工七月鑿河成乃塞決河九月舟
楫通十一月諸埽堤成浚河復故道南滙於淮又東
入海召還朝以河平圖獻超授集賢大學士勅翰林
學士承旨歐陽元製河平碑以紀其績且宣付史館
元既為碑文又從魯訪問方略更質吏牘作至正河
防記略曰魯神色不動機解捷出進官吏工徒十餘
萬人日加奬諭辭旨懇至衆皆感激赴工又曰魯竭
其心思智計之巧乘其精神膽氣之壯不惜劬瘁不
畏浮言以報君相知人之明故作記俾後之任事者
知所取法云魯尋拜中書省左丞十三年從平徐州
托克托旋師命分攻濠州魯督戰誓師曰吾奉命統八
衞軍頓兵於濠七日矣爾諸將同心協力必以今日
取城池然後食急策馬麾進忽頭眩卒有旨護柩還
高平賜交鈔五百錠給葬事
楊公恕恭儉畏慎居官有能名仕至順天軍節度使副
使
宋翼以茂異舉初官永寧簿政肅刑簡至治二年擢翰
林學士改御史豪右斂跡諸所條陳多稱旨嘉納遷
淮西道廉訪使
鄭濤陽城人官河東宣慰司同知鎮澤州輕賦固圉民
賴以安
山西通志卷一百二十一
