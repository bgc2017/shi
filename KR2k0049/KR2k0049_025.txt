山西通志卷二十五
山川(九)
遼州
太行山州居絶頂誌此以槩之
鰲峯在州東一里
遼陽山在州東三里高二里盤踞三里形似孤塚後魏
以山名縣上有遼陽山神廟遺址齊文宣嘗從世
宗行過遼陽山獨見天門開餘人無見者天保十
年甲寅帝如遼陽甘露寺二月丙戌帝於甘露寺禪
居深觀惟軍國大政奏聞三月丙辰至自遼陽琅
邪由吾道榮有道法齊顯祖追往晉陽至遼山中有
猛獸去馬十步所追人驚怖將走道榮以杖畫地成
火坑猛獸遽走
東雲山在州東十里州巨鎮也高峯茂林雲興則雨上
有石岱巖建殿閣俯視行人如蟻
甕洪山在州東十里有棲真洞甘泉谷似甕形林木
茂美
呂祖洞在州東十里
紫陽山在州東三十里山麓紫陽村後有七龍洞一名
紫羊相傳羊入山洞中出則毛色盡紫洞頂水繇石
乳流滴禱雨輒應
箕山在州東六十里唐以山名州有許由洞洗耳泉其
上有石室壁中文字人莫能識金志遼山有箕山
清谷水世相傳許由伯益棲此山左傳先軫敗狄
於箕即此箕山在登封縣東南三十里一名許由
山有墓在焉又許由隱沛澤之黃城耕于箕山之下
沛澤即漢之沛而黃城則登封西南之負黍亭也馮
衍顯志賦求善卷之所在遇許由於負黍京相璠曰
成陽西南二十七里世謂黃城魏地形志洛州陽城
郡陽城縣有少室山嵩高山許由墓康城分陽城置
有箕山許由隱窟乃古所謂箕山之隂許由冢也山
西諸志多涉傅會
許由洞在箕山
五指山在州東七十里峭勢壁立山麓西五指村有西
五指洞山半石壁有仙人掌五指跡
轉鞍嶺在州東八十里
摩天嶺在州東九十里
十八盤在州東百二十里
觀音巖在州東王家莊山半憑閣殊覺竒秀
千畝原在縣東南三十里懸崖絶壁山半有龍洞有千
畝泉周宣王二十九年戰於千畝明一統志千畝原
在遼州
土門嶺在州南三十里兩峯對峙如門
翻轅嶺在州南三十里
高歡洞在州南四十里有石室高歡行營嘗憩此洞前
有高歡橋洞内有石室石牀偕晉陽龍山胥避暑地
也
武軍山在州南七十里武軍寺村數峯峭立高千餘仞
山胥以骨勝而此尤矯武不屈
㟦山在州西三里四時蒼翠西脅有昭懿泉
石佛洞在州西七里中有石佛
紫金山在州西十里上會村上時有紫氣
武鄉嶺在州西四十五里舊隸武鄉地
莊峧嶺在東北一百十里
鬼谷通典遼山縣東北有鬼谷
漳水繇和順入州境起西一百里八賦嶺經州城南一
里又東至上下交漳村合東漳水流入黎城境東注
河南磁州入臨清水經注清漳又西南與轑水相
接轑水出轑河縣西北轑山南流逕轑河縣故城西
南東流至粟城注於清漳也
東漳河源出和順石猴嶺西南流經州東七十里而南
至交漳村合西漳(按石猴嶺當即轑山遼山縣當即轑河縣之省筆)明一統
志漳水源有二一自和順縣西儀城流經州南一里
而東一自和順縣石猴嶺流經州東七十里而南至
交漳村二水合流入潞州黎城縣界
洺河源出遼州太行山經武安三門達紫山北二流雙
導滙而為一東流雞澤入寧晉泊洺河在廣平府
北二十里
枯河無本暴雨輒經州城東
甘泉在州東十里甕洪山
温泉在州東七十里沍寒時炎氣升五六尺
龍潭在州東八十里深不可測有水獸人不能識土人
傳為海眼
萁轑水五朝志遼山有萁轑水
太子蓮池在州南相傳梵王太子浴此蓮花湧出
千畝泉南三十里州境多山惟此地廣平千畝四面懸
崖絶壁崖半有泉自石穴中湧出傾注似素練聲似
雷沍寒輒凝為冰柱禱雨輒應因建祠焉唐加號通
利侯明賜號千畝靈泉之神
昭懿泉在㟦山西腋以昭懿聖母祠名
谷駝泉在州西默昭寺後港
老鸛泓在石匣村西五里沍寒冰合内有樓臺寺塔形
徐水五朝志平城有徐水
和順縣
仙人洞在縣東十五里内有樂聲
合山在縣東四十里山勢盤踞松栢鬱茂下有郎君娘
子二泉泉上建祠勅賜額曰懿濟聖母顯澤侯
馬嶺洞在縣東六十里山象新月内有洞入洞轉南用
梯上又有洞内容千人有石佛禱雨多應
虎谷在縣東六十里王雲鳳虎谷十八詠厚德山注
石門&KR3230;前山名門樓纏極高且險登雲嶺雲鳳未第
時過林嶺假寐土地廟前夢土地神曰此登雲嶺也
又有筆峯山南虎谷黃榆嶺又有新泉南虎谷水
印臺山在虎谷前
門樓纏在虎谷
南虎谷在虎谷南有水
筆峯山在虎谷
登雲嶺在虎谷一峯突兀
黃榆嶺在縣東七十里南連清風岵北連馬嶺王雲鳳
曰梁餘之東山南接太行榆嶺傍峭壁際天中有
懸泉如玉柱下滙巨澗王世貞曰將入黃榆度水
門峽最逶迤險絶處也
夫子嶺在縣東百里有宣聖廟
武鄉嶺在縣東層累而上有龍神祠近漳水之源
鹿苑原在縣東相傳為趙襄子養鹿之所
首陽山在縣東南四十里許叔重言首陽在遼西或曰
即和順東首陽山也山北日光照恒晚里名西陽
石鼓嶺在縣南三十里有石似鼓
黑壁洞在縣南四十里北山
堯神岡在縣西南四十里巔有堯廟
雲龍山在縣西三里有石井雷音臺
鳳凰山在縣西八里一名鳳臺山勢似孤塚嘗有鳳集
此
四縣□在縣西六十里榆社界
禪隠山在縣西六十里崔巍嶻嶭繇東南徑蜿蜒入寺
形似仰盂有道人泉流為幽澗西歴危磴有石室名
仙人洞
㟦山在縣西八十里上有昭濟聖母祠
三尖山在縣西九十里三峯屹峙似山字
八賦嶺在縣西百二十里嶺分二支一名八縛嶺州
志十八盤峙其左八賦嶺踞其右兩山對峙似八字
孫臏坡在縣西百二十里山勢盤曲西接馬陵關道相
傳齊孫臏伏兵地
西峪在西峪里西山巖下
九京山在縣西北五里即九原山相傳趙文子叔向觀
此金志有九原山五朝志和順有九京山
石猴嶺在縣西北四十里漳水源出此一作石堠嶺
麻衣山在縣北五里宋太祖征太原道經此躬祝佛前
曰此行只以弔伐為意誓不殺一人麻衣仙即相錢
若水傳麻衣相法者也上有麻衣古寺石屋
龍泉山在縣北八里層巒疊嶂凌空構壽聖寺山右之
陽有龍泉雙液潺湲尤甘潔所謂北泉也泉下有新
月沼西有浴浪橋山東有噴珠潭左有射斗峰盤旋
上陟有凌雲松伏鸞丘環拱山前有紫石屏
松子嶺在縣北三十里嶺勢﨑嶇亘二十里有竒有古
關
南尖峯在縣東北一峯突起下有花兒坪
鵰王崖在縣東北石崖嵯岈鵰多居巖谷下即箭溝多
虎
石城山在石城里山四圍如城郭
獨堆山在獨堆里山堆高聳山歸
漳河在縣西北六十里有三一出八賦嶺流經襄垣合
濁漳一出縣北一出縣南分流經城下至縣東合流
入遼州境水經注清漳水又南得梁榆水口水出
梁榆城西大嵰山有二源北水東南流逕其城東南
注南水南水亦出西山東逕文當城北又東北逕梁
榆城南即閼與故城也秦伐韓閼與惠文王使趙奢
救之奢納許歴之說破秦於閼與謂此也司馬彪袁
松郡國志竝言湼縣有閼與聚廬諶征艱賦曰訪梁
榆之虛郭弔閼與之舊平桓亦云閼與今梁榆城是
也其水右合北水又東南入於清漳
萬水泉源出縣東六十里合山東流合漳水
海眼泉在縣東六十里圈馬平村一名清河泉最甘洌
喬宇詩萬斛明珠地湧泉茶經應載品通仙
水神水在縣東七十里源出涉河峪北流經樂平縣東
南八十里水神谷合沾水一作水深水
新泉在虎谷内明正德八年忽有泉湧出故名
温泉在縣東南四十里温源里冬不冰
石井在縣南十里白潭村村昔無水有異人指曰此石
下有水鑿深三丈石底泉湧一鄉利頼
石公泉在縣南六十里源出合山之東南流合漳水
武鄉水源出縣西南百里孫臏坡南流經榆社武鄉縣
界明一統志武鄉水在和順縣西南來自武鄉縣
經榆社縣流入縣界於地勢不合
西溪水在雲龍山椒泉有三冬夏不涸南崖下凝冰重
結六月不消
小漳水在縣西百里源出八賦嶺流經榆社縣合黃花
嶺水至武鄉縣西五里合湼水至襄垣縣東北三十
五里合濁漳
梁榆水源出縣西儀城石猴嶺流經縣東南合清漳一
作梁餘水
飲馬池在西山隂水最清澈相傳石勒飲馬於此
玉津泉在縣東北土人名冰井溝有玉津寺
北寺泉石穴流出清泚可鑒
白泉在白泉里澂瑩似玉
牛村池在牛川村
榆社縣
黑山在縣東二十五里逓高十里盤踞四十里東接遼
州境南接清凉山高過羣山多松山下有儀川水有
黑山廟
箕山在縣東三十里逓高二里盤踞三里相傳箕子始
封地唐箕州治山下有箕城址路史箕箕子之先
箕伯之封小國也春秋猶有箕崇之國姓纂云商之
圻内今太原晉敗狄于箕者杜預謂太原陽邑有箕
城是陽邑隋之太谷後為骨打都今遼之榆社東南
三十里古箕城在遼山與琅琊益都襄邑異
武鄉嶺在縣東四十里層累而上嶺下即儀川河原
清凉山在縣東五十里盤踞四十里接武鄉縣脉連太
行山下有藍玉泉
五峰山在縣東六十里逓高三里盤踞十里其峰五出
古寨在縣東南三里高三十丈東南胥有澗溝旁有洞
秀容山在縣東南三里縣鎮山也其勢迤邐而西山
堂肆考秀容山在山西遼州榆社縣治東南山下有
秀容川
赤山嶺在縣東南四十里土赤一名赤土嶺
車道嶺在縣東南四十里
筆架山在縣南三里逓高二里盤踞三里漳水環流
郝壁洞在縣南四十里北山深杳莫測洞口恒閉
堯神岡在縣西南四十里相傳堯廵狩登此
帽盒山在縣西南五十里逓高五里盤踞八里形似帽
盒巔對漳水
石佛洞在縣西七里有石洞三石佛四百八十四
梓荆山在縣西十里高七里盤踞三十里上有梓樹一
建梓嶽大王廟山勢嶐&KR3976;陡絶上有石室似甕形廣
六丈内有梁山伯祝英臺二石像人入室人聲石聲
交應名響堂
黃花嶺在縣西五十里嶺多黃花漳水經其下
禪隱山在縣西六十里高三里盤踞五十里接祁縣界
東南一徑蜿蜒入寺下有道人泉上有仙人洞長老
松山下出泉
漫天嶺在縣西六十里高可接天
四縣□在縣西六十里巔最高俯視祁太谷徐溝太原
四縣東有鄧青樹取其枝入水五色畢現且葉繁密
則年豐疎稀則年歉乃神木也
黑山寨在縣西北三十五里上有天池
馬鞍山在縣西北五十里逓高十五里盤踞五十里接
太谷縣界積石嶙峋高入雲漢中峰兩岐巔有二峰
高二丈山下有清水泉
摩天嶺在縣西北六十里
寓仙寨在縣西北七十里上有天池
頂山在縣西北七十里逓高五里盤踞三十里接太谷
境羣峰突起巔有八峰高丈餘上有頂山神祠禱雨
輒應
縣嶺在縣北八里
北泉山在縣北八里高二里盤踞三里有育龍泉星月
沼噴珠潭射斗峰紫衣屏伏鸞丘又有浴浪橋凌雲
松水繞山環中古刹峙立有牛入寺化石蹟存
高榆山在縣北十五里高四里盤踞十五里巔有田一
頃四面壁立築墉環之井深四十丈有竒
官寨在縣北五十里四面壁立一徑陟巔可容三百人
元季官民嘗避此云
狼兒嶺在縣東北二十里嶺下即儀川河源
漳河源出縣西北六十里武鄉縣界黃華嶺經梓杆舖
面團村河泉村至縣西關又經縣西南廉村會儀川
河袤八十里廣八里又南合武鄉河漳河有二一
在和順縣西百里八賦嶺名小漳水流經榆社縣合
黃花嶺水至武鄉縣西五里合湼水至襄垣縣東北
三十五里合濁漳河水一出榆社縣西北六十里黃
花嶺至縣西南合儀川河榆社漳河亦濁漳之一
源按水經注以地形考之漳河當即黃水隱室山水
當即禪隱道人泉武鄉山即武鄉嶺武鄉縣故城今
在榆社縣北三十里清谷口水當即狼兒嶺下水古
今地異名黃華嶺當即黃水之譌禪隱山當繇隱室
而譌立禪寺也
東滙泉在縣東五里湧泉滋衆
三元泉在縣東三十五里漳源舖石中三穴流出味殊
甘
藍玉泉在縣東四十里藍玉寺下流經屯村郝壁村至
長寧村合儀川漳河入武鄉界
儀川河有二源一出縣東四十里武鄉嶺下經漳源舖
紅崖村煖水舖一出縣東北狼兒嶺下經杏榛村龐
家莊胥經縣東北王景村滙流又經沿壁舖東會村
至縣南關外又西南至廉村入漳河南北隸縣境八
十里水經注湼水又東南與武鄉水會水源出武
鄉山西南逕武鄉縣故城西而南出得清谷口水水
源出東北長山清谷西南與鞸鞳白壁二水合南入
武鄉水又南得黃水口黃水三源同注一壑東南流
與隱室水合水源西北出隱室山東南注黃水又東
入武鄉水武鄉水又東南注於湼水
石井在縣南十里潭村
温泉在縣南三十里韓村北或出於石或湧於地水中
蘋藻殊茂
瀑突泉在縣南五十里石瀑五寸水濱四季碧草
海眼泉在縣南三十里巨石覆之
禪隱山泉出小麓流入西川河至馬會村合儀川河漳
河
北泉在北泉寺左右泉甚繁有一泓繇巨石穴中流出
清鑑毫髮
柳灘泉在縣東北五里
西川河源出武鄉縣北獅子嶺經松莊村石盤鎮入縣
境下赤舖雲簇鎮和平村馬會村合漳河儀川河
漚麻池通典漢垣縣地晉於此置武鄉縣石勒是此縣
人有石勒漚麻池
丹石在通懸觀
枯河在北郊水無本雨輒怒漲
沁州
筆峰山在州南一里三峰似筆架列學宮前
銅鞮山在州南四十里一名紫金山有文中子書室
魏高祖幸代都次於上黨之銅鞮山路傍有大松樹
十數根時高祖進繖遂行而賦詩令人示彭城王勰
曰吾始作此詩雖不七步亦不言遠汝可作之比至
吾所令就之也時勰去帝十餘步遂且行且作未至
帝所而就詩曰問松林松林幾經冬山川何如昔風
雲與古同高祖大笑曰汝此詩亦調責吾耳
萬安山在州南四十里
月嶺在州南四十里
聖佛嶺二一在州南六十里沁源縣西北七十里古建
浮圖今建精藍一在州西五十里
名梯山在州南七十里水經注銅鞮西有石梯山
后泉山在州西南四十里山下有后泉水
蟠龍山在州西南有洪相寺
鼊山在州西二十五里伏牛山南麓下有鼊池流入漳
河
堯山在州西三十里
伏牛山在州西三十五里山勢巍秀有龍泉宋康濟
記元豐六年河東大旱禱於伏牛山龍泉乃雨冬無
雪又請泉以禱獲瑞雪盈尺部使者上之太常以靈
顯揭廟額明楊可大記銅川之西三十里曰伏牛
山層蠻㢠廻繞岡阜蟠踞而中則峭壁直上其上多喬
松秀木蓋三晉大觀也山之中有泉相傳泉有潛龍
故以龍泉名州志昔人見神牛隱此元岳至伏牛
山廟碑距沁西三十里曰伏牛山嘉澤顯濟王廟在
焉廟有泉泉有龍居
龜山在北郭外二里祝志作五里漳沁二水滙其前
滑山在州北三十五里州志名花山高峰聳秀有王仙
石洞明俞汝為王仙傳清漳之源有鎮曰交口去
鎮不四里有峰削立孤聳雲霧間望之若芙蕖醮水
山巔平夷有古洞高深盈丈闊半之四圍山色紛舞
其前若拱若揖蓋沁陽最勝地嘉靖三十年八月段
柳里王威坐蜕其中上建神塔以鎮蟲蛇
聖鼓山在州東北五里明一統志作聖鼓嶺圓石象
鼓擊之有聲下有水流入漳河土人名小河
麟山在州東北三十里有宣聖祠
爛柯山在州東北四十里武鄉界今存碁局相傳仙人
對奕於此
檀山在州東少北四十里近麟山峰有九頂
伏甑山地有温泉
漳水祝徽山西通志水有二一在和順縣西百里八賦
嶺名小漳水流經榆社縣合黃花嶺水至武鄉縣西
五里合湼水至襄垣縣東北三十五里合濁漳水一
出榆社縣西北六十里黃花嶺至縣西南合儀川河
此榆社武鄉之濁漳也明一統志水有二一自伏牛
山西谷發源經沁州城西南流一自古甲分水嶺下
發源經武鄉縣東南流入潞州界此武鄉沁州之濁
漳也水經注以武鄉水屬濁漳其說甚明沁州志漳
源在州西北三十五里有泉滙為巨流繞州城之西
東南與衛水合經云清漳發於樂平縣濁漳發於長
子縣此一名漳源者乃漳水之餘派也說未極了了
然大槩不甚遠武鄉志武鄉之水即清漳也交口鎮
立石碑清漳發源處則匪直誣冒而視濁漳亦太卑
矣遜志集詩世人不解崑崙脉只道黃河是濁流義
可例推金志銅鞮有銅鞮山石梯山洹水交水志
所稱漳水乃古交水也祝志源有二一出州西三
十里伏牛山西谷一出州西北滑山流至交口與下
廟水合名西漳河又名小漳水俱經州城西合流經
襄垣縣褫亭鎮至縣西南十里甘村合入濁漳(按此較沁)
(州志尤朗晰)
東泉在州東南八十里
暖泉在州南一里隆冬不冰
南泉在州南十里
銅鞮水在銅鞮山下伏牛南麓之水經紫金山漳河合
流入潞水經注漳水歴鹿臺山與鞮水合水出銅
鞮縣西北石磴山東流與專池水合出八持山東北
流入銅鞮水又東南逕女諫水出西北好松山東南
流北則葦池水與公主水合而右注之南則榆交水
與皇后水合而左入焉亂流東南注於銅鞮州志
漢韓信擒代相夏說於此五朝志銅鞮有銅鞮水
石梯水地形志銅鞮有石梯水東行入漳
清河在州南四十五里
后泉在州南五十里八角井流繞州城西合沁水
湛泉在州南半里
龍泉在伏牛山舊有神祠禱雨輒應
甲水源出州西北九十里胡甲嶺南東流入武鄉縣南
為沁州爛柯山北為武鄉三交里又名湼水
柳泉在北郭外泉自石竇中出滙為方池冬夏不竭
楊可大記出郡城北三百里有泉一泓混混湧出歲
旱不竭兩岸夾柳泉流其下空靚渟涵吐納光景中
畜錦鱗或潛或躍隂晴變候態狀倏殊郡之人因泉
構亭遂以柳泉名
小河水繇爛柯山南分水經聖鼓山下繞州城北西入
漳河
沁源縣
琴泉山在縣東三里逓高五里盤踞三十餘里連青龍
山上有琴高真人廟廟前有靈泉禱雨多應列仙
傳琴高者趙人也以鼓琴為宋康王舍人行涓彭之
術浮游冀州涿郡間二百餘年後辭入涿水中取龍
子期日皆潔齋待於水旁設祠果乘赤鯉來出坐祠
中旦有萬人觀之留月餘復入水去山壁立千仞
夕陽輒丹碧流輝移時不散土人傳琴仙放光琴
仙酒樓東關外沁河濱相傳琴高騎白鹿往來與抱
朴真人飲酒於此
鐵爐嶺在縣東十五里琴泉山後相傳竇建德造兵器
地
磨刀嶺連鐵爐嶺上有大石相傳竇建德試劍地
馬圈坪在磨刀嶺下十畝有竒相傳竇建德屯馬地
白土巖在縣東十五里下有馬跑泉
青龍山在縣東二十里逓高二里盤踞三十餘里連沁
州屯留諸山巔常出雲霧形似龍上有青龍廟
紫金山自霍山蜿蜒東來逓高十餘里盤踞三十里而
西城據其半史記正義霍太山東南八十里為沁源
西巖下有數洞松栢隂翳遠望似雨所謂太清烟雨
也喬扆太清觀記沁源縣西北隅地連紫金山麓
横岡逶迤俯瞰井落有大松數十百本鬱然森秀蔽
虧雲日昭惠靈顯祠建其上
鵰窠嶺在縣東南五十里綿延三十里接屯留縣界
州西嶺在南門外百步綿亘二十里有沁州故城嶺在
城西故名
螺山在縣南二十里北石村連州西嶺中藏古刹亦先
師菩薩卓錫地也寺有石井泉冬夏不涸
臥雲嶂在縣西十里雲常臥於嶂壑
雲蓋山在縣西三十里上有白侯神廟
紅祠嶺在縣西北三十五里土人名侯四嶺上有清泉
上觀山在縣西北五十里屏列林茂上有香林寺
靈空山在縣西北六十里高十里有竒盤踞五十里西
連霍太山山勢峭削四圍石壁如屏巖邃林密徑陡
磴曲土人名十八盤峰半有仙橋巒橋越澗而度先
師菩薩寺在焉先師菩薩名偘唐懿宗第三子也以
黃巢亂為僧至靈空山有馬跑泉之祥遂卓錫焉昭
宗景福二年入滅蓋海洞(山東南麓洞有三關關徑尺有竒劣容身鄉人)
(取水入二里始抵後穴相傳一關得水風而少雨二關得水隂而多雲三關得水雨始大而溥)五龍
潭(寺東北隅四周青石崖廣十丈有竒時出雲霧現龍形上建五龍神廟禱雨多應)唐王寨
(山東峽孤峯萬仞削壁四周澗下亂石巉巖人不能步東南有石峽劣容軌巔寬平十畝有竒相傳先師)
(望長安地)捨身崖(十八盤南崖高百丈有竒石胥赤削壁丹青錯雜)仙橋(捨身崖西澗深)
(十丈有竒闊一丈五尺先師以長石横亘其上)巒橋(仙橋西)五龍川(縣西北七十里)含
弘川(縣西北六十餘里靈空山後)苖維川(連五龍川胥由東入靈空山峽由仙橋下出)
地峪川(縣西北七十里)水屯川(連地峪川胥由西北入靈空山峽由巒橋下出)滴翠
洞(寺東北石巖下可容百人洞上孔十數胥滴乳泉四周蘚結翠似繡)馬明王井(山東隅禱)
(雨多應)
石臺在縣西北七十里石臺村東南孤峯突起四周如
削高二百尺有竒石光耀目
靜草嵬山在縣西北九十里連靈空山高二十里有竒
盤踞百餘里六月凝雪徑絶寸草
碾臺山在縣西北百三十里怪石巉秀連霍太山金
志沁源有霍山沁水
南山在縣西北韓洪鎮上有海泉
朱鶴嶺在縣北四十里土人名猪窩嶺有風洞在亂石
堆中人莫敢窺有司歲祀巔有天池
仁霧山在縣北五十里郭道鎮東分脉綿山綿亘六七
十里突起高峰垂首蟠結上有慈雲寺旁分二支彎
環廻抱胥起尖峰似雙闕中通綫徑沁河瀠繞於外
乃形勝地也
上嶺在縣北八十里多木
青石山在縣北八十里山石如黛松栢環寺
綿山在縣北百二十里高十里有竒盤踞百里連介山
抱腹巖俞汝為介之推辨綿山迥伏蜿蜒數百里
若奥若堂若復若波而澗谷中冰雪齒齒入夏不消
乃倚衡而嘆曰焚何容易哉非豐茅廣野可燎之原
也非叢林聚薪可赭之山也石澗之參錯崖谷之委
會推有伏而藏矣不然則遁而走矣
龍居山在縣東北八里麻衣禪師棲此有麻衣寺
五花山在縣東北三十里連青龍山上有狐突廟
青果山在縣東北五十里巔有寒泉松栢環翠一名青
裹山
羊頭山
世靡谷
沁河在東關之東源出西北八十里靈石縣界河底村
南流隸縣境百三十里又南入岳陽縣界源有四一
在滑鳳村東北溝中石崖下一穴出水湍急一在崖
頭村北山麓有泉一泓胥繇琴峪而南至陽城村折
東一在車家嶺底水繇地二孔湧出勢甚雄沛繇綿
上鎮至陽城合流一在白狐窰馬圈溝南流至交口
村合流而南經縣城東復受諸水其流寖巨又南經
岳陽縣又東南經沁水縣穿太行山至河南懷慶府
經濟源武陟縣入黃河山海經謁戾之山有金玉
沁水出焉南流注於河郭璞曰在湼漢志注榖遠
羊頭山世靡谷沁水所出東南至滎陽入河過郡三
行九百七十里莽曰榖近師古曰今沁水至懷州武
陟縣界入河此云在滎陽疑傳寫錯誤水經注沁
水即洎水也或言出穀遠縣羊頭山世靡谷三源
竒注逕瀉一隍又南會山水歴落出左右近溪參差
翼注之也五朝志綿上有沁水通典有沁水
明一統志源出綿山東谷(山海經沁水出井陘東)沁水至秋有
風激波濤聲砰□奔騰徹十里有竒春夏則寂縣南
五里龜灘週十畝有竒形似龜土人名龜兒灣淺汀
密葦候雁多宿此
靈泉在琴泉山下
清水河在縣東八里源出龍居山泉西流入沁河龍居
泉極清撓之不濁
馬跑泉二一在縣東十五里源出白土巖下南至有義
村入沁河一在縣西六十里靈空山旱不涸澇不溢
青龍河在縣東三十里源出青龍山下西南至園寨村
入沁河
石井泉在螺山上不溢不竭
小南川在縣西南四十里
大南川在縣西南四十五里
西川河在縣西三十里源出衛村東溝至龍頭村入沁
河
清泉在紅祠嶺上
湱河在縣西北八十里源出靈石縣界太平頭石巖下
三穴出水甚急至郭道鎮入沁河
狼尾河在縣北十里源出馬藍溝及朱鶴嶺下至河西
村入沁河
水峪河在縣北七十五里源出水峪村至綿上鎮東入
沁河
白龍池在縣北百二十里大色村西有白龍神廟廟西
有池環池皆石深莫可量五月五日禱雨即應唐詩
古洞雖無百尺泉白龍蟠伏已多年誰知此物能雲
雨嘗濟山南萬頃田
寒泉在縣東北十五里青果山巔流入沁河泉四時不
涸味埓金山冷泉所謂青果寒泉也
海泉在韓洪鎮先師菩薩飲泉而甘建精舍焉
武鄉縣
太行山在縣東百二十里南北袤亘八百餘里
八座石在東郊
顯王山在縣東二十里長樂里四壁層山有古王墓
德峰山在縣東四十里有離相古刹
西石坡在縣東五十里中村可登眺
左會山在縣東五十里四壁崇巒土人多習獵
石門在縣東五十里攀龍嶺兩山峙立中有古洞鍾乳
石産焉
黃巖山在縣東六十里舊志作黃崖山注崖色黃
玉華洞在縣東六十里南交村産鍾乳石殊怪偉中有
三石筍魏光緒嘗賦焉
天城山在縣東六十里一名大井山層巒複壁插入雲
表昔人嘗避兵焉
中方洞在縣東七十里龍門山黎城縣界趙三麒記
繇陽河過伏虎崖抵大巖最高者為中方斷碣云山
在太行之中故曰中方諸山純石截霞而上諸水如
磬截霞而下上為丸封洞半崖為盤安洞旁石如砥
為三仙臺北為生生洞左為俯觀洞山後為雨玉處
巔為捧天崖對面為金蓮峰
墨鐙峰在縣東七十里雙峰壁立
龍囤在縣東九十里舊志作龍崖深遠莫測禱雨輒應
洞中時流出五榖雜穗土人傳龍神掃囤云
韓家巖在縣東九十里羊徑有三洞中為雙泉洞二水
分流趙三麒署語石曰惟韓陵片石猶可語耳
龍門山在縣東百里對峙如門中出清泉繇龍門行三
里為韓家巖巖東為羊徑山
五峰山在縣東百里五峰竝峙雪浪峰最高積雪不消
所謂無盤石人有盤石雪也
崇城在縣東百里危橋渡空絶壁凌漢嵌巖邃谷昔人
嘗避兵焉
漏巖嶺在東山李之蕃詩行人望嶺頭猶在層霄上
大界峽在東山一名小壑頭杜來鳳詩劈此嶺頭分
又曰度峽疑無路魏令望有大界峽賦
箕山在縣東甎壁村形肖箕
立石在東監張石牛泓上高三十丈獨立參天
南山在縣東南三里有觀音井八角池上有南山神廟
三原山在縣東南二十里有平原三當即三臺嶺
龍洞在縣東南六十里滴水下流滙而為池禱雨輒應
白龍石洞在縣南十里東賈莊歲祀
神靈背在縣南三十里
時山在縣西南三里
八角山在縣西五里山形八角
鳳凰山在縣西二十里相傳鳳凰棲此
爛柯山在縣西五十里明一統志隸沁州二石人對
奕其一旁觀事見姑蔑志青霞第八洞天鄭緝之東
陽志廣東肇慶府志信安志爛柯山四詩題乃最
高頂石橋仙人碁石室二禪師也
馬鞍山在縣西七十里以形肖名上有晉大夫狐突廟
信義山在縣西七十里環山竒聳
三交山在縣西七十里山水交合
周家坡在縣西九十里相傳桃花女破周公卦術地
西交山在縣西百里一作西郊山
石臼山在縣西北七十里有古石臼
石盤山在石臼山西石多土少山形肖盤
護甲山在縣西北百里明初置巡檢司後裁一名侯甲
見班固北征賦山有口即分水嶺也湼水源此一名
鼓腰嶺劉稹使其將康良佺屯鼔腰嶺敗太原兵生
擒卒七百
龍舟洞在縣西北百里護甲鎮
麓臺山在縣西北百二十里接沁源靈石二縣
隂辿山在縣西北百三十里南關鎮北
鞞山在縣署北縣城在山麓南低北昂上連石勒寨初
名北原山石勒微時常聞鞞鐸聲乃改今名載紀
勒每聞鞞鐸音歸以告其母母曰作勞耳鳴非不祥
也石勒城在北原上半里周四百六十步晉永嘉
時勒屯兵於此
横嶺山在縣東北五十里縣志即古大黽谷
紫巖山在縣東北六十里石色胥紫
覆甑山地形志陽城有覆甑山湼水出焉東南合武鄉
水
羊徑山在韓家巖東黎城界高接太行徑狹裁可通羊
故名
武山長山隱室山縣志見水經注今迷其處
方山地形志鄉有方山上有堯廟
三臺嶺地形志鄉有三臺嶺上有李陽墓
監漳鎮山趙三麒會仙觀記武邑在謁戾之麓清漳經
焉東行二由旬鎮曰監漳志謂即唐陵川縣舊址也
長河包絡千谿紫翠怪石盤立截斷紅塵左則三隴
雲蒸龍從火出也右則石牛瀑布虎向水生也即一
丘一壑可證五雷五寶昔賈仙韜會仙於此因以名
焉
漳河縣志按禹貢蔡註清漳出上黨沾縣大黽谷今樂
平縣少山也濁漳出上黨長子縣鹿谷山今潞安府
長子縣發鳩山也濁漳又謂之衡水又謂之横水東
至鄴合清漳而東北至阜城入北河鄴即今涉縣也
阜城即今東光縣也武鄉之漳即清漳也州志出
武鄉嶺下西北來至縣西五里合湼水東流金志
武鄉有胡甲山武鄉水(詳樂平)
東井在東門外
蓮花池在城東
石牛泓在縣東二十里監張村
柳塘池在縣東五十里水色清白
湯水在縣東六十里水經出湼縣西山谷
靈應池在縣東五里祝志宋宣和間建廟封靈潤公明
稱南山之神禱雨輒應店子渠海瀆廟舊志訛為南
山神廟
麻池在縣南二十里有谷内有一小溪名麻池即石勒
與李陽所爭者地形志鄉有古麻池即石勒與李
陽所爭也金志榆社有武鄉水石勒漚麻池十
六國春秋初石勒與李陽隣居歲常爭麻池迭相毆
擊至是召陽至與酣謔引陽臂笑曰孤往日厭卿老
拳卿亦飽孤毒手因賜甲第一區拜參軍都尉
觀音井在縣南山下觀音堂内
八角池在南山廟内
西泉在西關石罅湧出殊甘美
湼水一名甲水源出縣西九十里護甲嶺之南流經縣
西五里東段村入漳河水經注有湼水西出覆甑
山而東流與西湯溪水合出湼縣西山湯谷五泉俱
會謂之五會山泉交東南流謂之西湯水又東南流
注湼水湼水又東逕湼氏縣故城南縣氏湼水也東
與白雞水合水出縣之西山東逕其縣北東南流入
湼水有古湼城
龍泉在縣西九十里龍泉村林茂泉清
合渠在縣西百二十里南北二水至此合流
青谷水水經注清水出武鄉西鞞山白壁二水與此合
黃巖水水經黃崖水出遼山縣西黃岡
珍珠泉在縣東北一里噴出如珠
平定州
東浮化山一名浮山在州東五十里南與羅侯晉盤諸
山競雄北與青玉峽互亘西去西浮化百里對峙境
内上胥有女媧鍊石補天竈金志有浮山浮濼水
列子天地一物也物有不足故昔者女媧氏煉五
色石以補其闕外紀太昊都於陳女媧之同母兄
弟又相繼王天下都於中皇山今廟胥在東浮化山
(按呂思誠記及東浮山壁殘碣女媧氏神祭在東浮化山後誤祭於西浮化山明萬歷間有司復以春秋)
(仲月祭東浮化山)陸深浮山遺竈記平定之山以浮名者二
故稱東西浮山云東浮山在城東五十里即女媧氏
補天處其煉石竈尚存山多產石炭勝他產而所產
諸色石亦可燒云
承天山在州東八十五里即古承天軍也中有老君洞
崖石上刻曰韓愈吳丹過此洞門左有唐大歷二
年修承天城碑記古名保陽庵相傳老子麻姑仙
鍊藥地趙王王鎔會晉王李存勖於承天軍奉觴
為壽存勖以鎔父友尊禮之酒酣為鎔歌拔佩刀斷
衣而盟許以女妻鎔子昭誨
綿山在州東北九十里唐建承天軍一名承天山又名
紫金山澤發水出焉有介子廟妬女祠祠在娘子關
澤發水上唐大歷間建妬女介子推妹也介子隱
綿山晉俗禁火號寒食其妹於冬至後一日積薪熾
火以變其俗兄禁火妹舉火故謂之妬女後人胥祠
於綿山元好問承天鎮懸泉詩注平定土俗傳介
子推被焚其妹介山氏恥兄要君積薪自焚號曰妬
女祠其碑大歷中判官李諲撰辭旨殊謬至有百日
積薪一日燒之之語鄉社至今以百五日積薪而焚
之謂之祭妬女圖經介山氏之廟有神如鱉晝伏
夜遊神出水湧唐高宗幸汾陽宫并州長史李冲
元以道出妬女祠盛服過者致風雷之變更發卒數
萬改馳道狄仁傑諫曰天子行幸風伯清塵雨師灑
道何妬女避耶帝壯之曰真丈夫哉遂止其役是日
天甚霽皎
水簾洞在州東北九十里娘子關妬女祠下半崖間清
流千尺下懸絶澗形似珠簾今涸嘗有曲行入穴者
見石室方正頂似㡩幔復經疊屋則蝙蝠大於箕張
兩翼觸火滅矣相傳通正定北城云又傳明初郡人
郭罕然得異書於此喬宇詩繞洞飛泉數丈餘
試劍峰在州東二十里分裂似劍劈相傳為韓淮隂蹟
鏡山在州東五十里栢井鎮西北繇小澗﨑嶇入三里
許四山環繞天隙圓光似鏡
故關山在州東九十里即古井陘口
厭谷在州東一百四十里
藥嶺山在州東南三十里有石佛洞巖石嵯峨澗泉清
冽山飈薦凉殊為幽勝
晉盤山在州東南四十里山形盤錯北與東浮山對峙
石樓山在州南十里一名玉屏山下有聖水凹
侯神嶺在州南二十里陽勝水出焉
冠山在州西南八里盤踞巍峩山椒有孔子洞一石琢
成元好問詩冠山移得近城頭喬宇夫子洞記
平定之西九里山勢秀拔曰冠山元左丞呂公思誠
書院舊址在焉南有巨石高丈餘廣倍之太守孫君
朝用命工琢為洞肖夫子像以顔子曾子配又叠石
為二洞以備士類息偃游藝之所繚以垣墉與書院
相表裏
四角山在州西南三十里勢四起下出三泉
七里嶺在州西南四十里高七里横亘數十里
嘉山在城西與冠山角峙下有龍井井側有黑水泉流
經州城東合桃水上有晉公子祠豐樂亭祠明一統
志有靈源公祠
黑砂嶺在州西五里嶺脊有憑虛閣一名南天門
馬鞍山在州西十里北漢天會十二年三月宋鎮州守
將破馬鞍山砦
獅子山在州西二十五里形似獅一名蒲山巨石數丈
上有穴中產菖蒲水冬夏不竭禱雨輒應里人建蒲
臺神廟北有石甕山呂思誠靈瞻王廟記平定郡
城之西二十五里有山曰石獅子山經所謂以形似
而名之者也山之麓有石臺焉巍巍峩峩傑出羣石
若巨人之冠帽然菖蒲生其上南望黑水十里而近
北顧石甕五里而遙蓋連亘之一山也又呂思誠豐
濟王廟記去平定州城三十里有里曰賽魚南臨桃
水有獅子山多松栢檞檜山之巔有崖直下數百仞
其傍有穴深若井名曰石甕上有覆石如蓋祈雨者
以杖挑甕端之石石開即雨隨置石蓋如故否則風
從甕生拔木偃禾
禪巖在州西三十里風神廟南峰上僧普惠示寂巖下
故名
西浮化山在州西八十里
鵲山在州西北五里有扁鵲廟山下有平地泉趙簡子
賜扁鵲田四萬畝在山下顔太初許希詩序鍼工
許希天聖中召見三進鍼而疾平面授尚藥奉御其
賜予不可勝計謝恩畢西向而拜上詢其故奏曰臣
拜本師扁鵲也上惜其用心不忘本給錢五十萬立
祠封曰靈應侯周昂詩相看獨鵲山
方山在州西北五十里金進士耿守直隱此
臥龍山在州北十一里上有長者巖
四角山在州北三十里州志下出三泉
懶雲塢在州東北八里王家莊南繇不愠溪入塢環峰
清溪有高尚龕
蒙山在州東北十五里一峰孤秀高出羣山上有晉山
神祠五朝志石艾有蒙山
龍頭巖在州東北二十里亂柳村平地突出
白雞山在州東北二十里李存勖獲白雉晉王李克用
以為瑞表進於朝有古碑存焉一說李嗣昭獲明一
統志上有晉王廟
仙人谼在州東北五十里繇盤石村南澗入山巖外覆
旁有水涓滴似乳名乳泉曲磴徑上仙橋險絶喬
宇詩絶澗山橋第一谼兩崖峰勢突高空
盤石六度巖在州東北六十里
石門在州東北七十里
張果老洞在州東北七十里洞有二一在塔崖上一在
坡底村北洞爽而邃多唐宋人題詠
高嶺喬宇詩榆關高嶺高接天石缸兩旁飛洞泉
龍鳳山
蒼巖盂縣界有橋樓石檀溝說經臺諸勝
崔巍砦
懸泉在紫金山即澤發水之源也元好問承天懸泉詩
并州之山水所洑駭浪幾轟山石裂只知晉陽城西
天下稀娘子關頭更竒劂王世貞曰娘子關有泉穿
大壑下勢雄甚味冽而甘沍冬不冰居人頼之
翠蛟潭在州東四十七里栢井鎮西三里青玉峽中有
大石潭冬夏旱潦不涸明提學陳棐題曰翠蛟潭
故關水在州東五十里東流經井陘故關入冶水
鎖黃泉在州東南十五里
松溪水在州東南百二十里源出樂平松子嶺經晉盤
山下北流入冶河
流杯池在州南二里湧泉亭下為渠九曲金守趙秉文
修禊地後涸
陽勝水在州南二十里源出侯神嶺東流至西郊村會
南川水
潑潑泉在州南三十里馬郡頭村
南川水源出七里嶺至亂柳入桃水
浮化水在州西南八十里源出西浮化山合洞渦水東
入壽陽縣境
嘉水源出嘉山龍井旁黑水即嘉水也經州城東至西
郊北流入桃水
龍井在嘉山神祠下井上有亭
清泉池在州西三十里門村山谷間
温泉在州西五十里側石東繇丹石崖流出泠泠有聲
太清泉在州西五十里三都山谷中東流合龍泉平地
流出
龍泉在三都南崖下合太清泉
桃水在州西九十里一名洮水源出壽陽東太平谷東
流經州境至亂柳村合南川嘉水石門河清玉峽水
至承天軍合澤發水繇石峽入井陘縣界東流入冶
河水經注斯洨水首受太白渠太白渠首受綿蔓
水綿蔓水上承桃水水出樂平郡之上艾縣東流世
謂之曰桃水東逕靖陽亭南故關城也又北流至井
陘關下注澤發水水亂流東北逕常山縣蒲吾縣西
而桃水出焉南逕蒲吾縣故城西又東南流逕綿蔓
縣故城北自下通謂之綿蔓水綿蔓河發源平定
州流至井陘縣界與甘陶河合甘陶河在井陘縣東
南十五里一名冶河發源平定州松嶺流經縣界合
綿蔓河又東南流至平山縣入滹沱河泜水河在
唐山縣西一里東流入漳俗名沙河韓信背水處
靈應池在鵲山東麓舊有神應王廟
太谷水在州西北四十里源出盂縣界至承天入桃水
郗家泊在州北五里水自半崖湧出數十丈後涸崖西
南有平地數泉合流入桃水上建昭濟祠相傳郗氏
多縉紳世居榆關之泊
澤發水在州東北九十里古承天軍一名阜漿水又名
畢發水平地突起下赴絶澗懸流千尺散縷似珠即
井陘冶河之源也金趙閑閑秉文元呂介軒思誠胥
有懸泉賦碑勒故關隘口
綿水源出綿山東麓北流入澤發水喬宇觀綿水詩
西嶺寒流繞澗斜離離石子帶晴沙
壽陽縣
方山在縣東北四十里碧嶂雙環壁立千仞凌晨雲霧
由足下湧起變態千狀唐李通元隱此著華嚴論中
有長者龕文殊臺雲松巖巔方一里有池周數百步
山下有黃龍泉山前有黑龍泉雲松巖有金剛泉旁
有龍神祠禱雨多應一名神福山清凉古志李通
元遊五臺于善住院逢異僧授以華嚴經旨遂坐北
峰三日至西谷口遇數童子曰吾師妙得通元欲挽
衣從之童曰汝宿願弘經何德忘却因念大士授旨
釋經此地嚴寒遂南徙盂陽之方山鑿巖以居栢葉
和棗作餅如餞日餌七枚時稱棗栢大士口出光以
代燭猛虎䭾經仙童汲水論成四十卷及决疑論行
世開元二十八年春唱寂於石室即太原之鎮山也
妙濟傳曰朱明埵乃清凉之南埵也唐志壽陽
有方山金志有方山洞渦水張商英題予元祐
戊辰奉使河東行太原屬縣訪方山瞻李長者像至
則荒茅蔽嶺數十里前後無人烟有古破殿屋三間
長者堂三間村僧一名丐食於縣未嘗在山予於破
竹經架中得長者修行决疑論四卷十元六相論一
卷十二緣生論一卷梵夾如新從此遂頓悟華嚴宗
旨邑人以予知其長者也相與勸勉擇集賢嶺下改
建今昭化院予去彼三十年有住持僧宗悟來言方
山非昔日方山也松栢林木高大盛茂不植而生皆
應古記又於長者造論處發見龕臺以甎石甃砌前
建軒閣古迹歴然僧徒粥飯不求於外游人庶士不
絶於道相公開基始悟亡先師願得相公隻字以為
法門之光予曰汝持戒人也必不妄語可自記其實
以傳後人政和戊戌十月望日觀文殿大學士張商
英題付宗悟陳棐遊記入山口有溪流百丈餘懸
石上飛瀑而落左有方石可磨刻自此仄徑蹲石上
數里至下寺出寺門右轉緣嶺而北至上寺寺北殿
壁石洞龕塐李長者像美姿修髯有道者氣𧰼僧曰
此即長者著論地也東北有長者伏虎像西北有宋
張商英碑上寺後為山巔有水池
鴉兒峪在縣東南三十里盂縣西百二十里昔契丹偉
王戰敗嘗奔入峪一名鴉鳴峪昔有人迷谷中鴉飛
鳴而獲路王思誠詩羊頭雪映鴉兒峪馬首雲連
燕子巖
虎頭崖在縣南二里土山戴石
羊頭崖在縣南五十里崖下冰不消
建公穴在縣南五十里石穴也產蛇療癲癬
渦山在縣南八十里舊經謂之過山以其高過羣山也
洞渦水經其下又名渦山占雨者以雲生巔為候
燕巖山在縣西三十里多蟄燕五朝志壽陽有燕巖
山堂肆考太原府壽陽西山多蟄燕因以山名曰
燕巖
紫巖山在縣西八十里土石胥紫一名紫崖巔
罕山在縣西九十里圖經謂之看山層巒起伏獨為壯
麗西接榆次陽曲界
石巖山在縣西北八里喬松怪石巖壁古洞流水三曲
環帶左右
妖狐洞在縣西北五十里湧泉之東洞深莫測風從中
出
黃嶺在縣西北五十里嶺胥黃沙
湧泉山在縣西北五十里有白鹿泉
却略嶺在縣西北七十里一名玉泉山有清凉泉
尖山在縣北十五里神武村前一名神山孤峯迥出
封侯嶺在縣北十五里
石門在縣北二十五里石壁對峙如門中通流水乃東
北諸山澗之總峽也壁鐫十字曰八田安日上一木
兩人扶
雙鳳山在縣北四十里兩峯突起形似伏鳳上有五龍
洞洞壁五色成文似龍又有滴水懸珠土人以珠之
多寡占歲之旱潦山東有剰水泉
陽摩洞在縣北六十里一名風洞土人曰通盂縣山谷
芹泉在縣東二十里源二一出鴉兒峪曰南芹泉一出
太平峪曰北芹泉合流入平定州界一名琴泉(月晦有纖)
(月微光)
太平河在縣東二十五里色赤濁
壽水在縣南二里一名受水二源一出頡紇山北十里
山峪一出要羅村南三里山峪北會黑水合流至縣
西會龍門河及東北山峪諸水南十里至冷泉入洞
渦水雖山水暴漲壽水獨清
洞渦水在縣南五十里源出樂平縣西四十里陡泉嶺
至平定州合浮化水西流至縣界合壽水又西入榆
次縣界水經注洞渦水又西北黑水西出山三合
源舍同歸一川東流南屈壽陽縣故城東盧諶征艱
賦所謂歴壽陽而總轡者也其水西南入洞渦水(三合)
(源舍同歸一川即壽水黑水龍門河也)又西蒲水南出蒲谷北流注於
洞渦又西與原過水合逕北便水流也水西阜上有
原過祠蓋懷道協靈受書天使憂結宿情傳芳後日
棟宇雖淪攢木猶茂故層毖水取名焉其水南流注
於洞渦水也唐光化二年梁氏叔琮破遼州至於
榆次周德威戰洞渦河敗之
冷泉在縣南五十里南流入洞渦水
龍門河在縣西二十五里二源一出西可山谷一出西
張山谷合流至白家莊入壽水
黑水河在縣西七十里源出黑水村西山三源合一東
流合入壽水曲折南流五十里至冷泉入洞渦水
湧泉在縣西北五十里山巔湧出白鹿寺中禱雨多應
童子河源出縣北二十五里曹村一名曹河至縣西南
二里入壽水唐李長者過此羣兒迎於水側故名
黃龍泉在方山下相傳唐李長者入山黃龍拔樹而泉
湧
金剛泉在方山雲松巖下味甘冽為縣諸泉第一
黑龍泉相傳黑龍裂方山石泉出裂石中
盂縣
藏山在縣北三十五里相傳有程嬰藏孤洞山半又
有洞洞口崖壘環堵石溜灌鎔旁有聖水出焉中有
石龍空殼叢鱗盤立水際者數尺禱雨輒應史記
正義今河東趙氏祀先人猶别舒一座祭二士矣
武全文綜勝記南北兩崖削而為壁者二曰繡屏曰
凌空崖壁間懸而為洞者四曰東洞曰藏身洞曰龍
洞曰南洞挹而為泉者三曰飛瀑曰龍潭曰澗道泉
錯而著名者五曰洞壑曰龍池曰垂壁曰拄笏峰曰
避靜巖
牽牛山在縣東三十里舊有牽牛廟
仙人洞在縣東五十里仙人村
高嶺山在縣東六十五里三峰刺雲有白龍洞風穴噓
焉
霞峰山在縣東南五里烏沙水經焉產石成蓮
紅面山在縣南八里相傳紅面長老化此
雙鶴山在縣南十五里李長者住此著華嚴合論雙鶴
嘗翔集云
李賓山在縣南二十里峰六澗三怪石秀林唐李長者
隱此後葬於山墓今存
石艾山在縣南三十里後魏以山名縣即艾蒿坪嶺也
方山在縣西南三十五里周折成方上有靈湫背函靈
龜石今隸壽陽東北境
玉泉山在縣西二十里下有玉泉廟泉似玉
千佛山在縣西五十里上有千佛寺
兩嶺山在縣西百二十里
重門山在縣西北三里原仇之右翼也金大定二年勅
建慈氏清凉二院一名慈氏山相傳金皇統六年五
色雲見云
幸狐山在縣西北二十里
牛蘭山在縣西北六十里昔有高士牛蘭隱此
馬宗山在縣西北七十里下有寒道泉昔有高士馬宗
隱此
仇猶山在縣北六里山勢尊巍北鎮原仇巔有仇猶國
君廟土人名高神山一名太安明一統志山相近有
太安山蓋指竦岫也綱目荀瑶滅夙繇(夙繇戰國策作&KR2316;猶)
定襄志智伯瑶縣東南十五里開門峪東伐仇猶
仇猶城東一里城周九里唐信童府仇猶城内周
三百五十步
竦岫山在縣北十里仇猶山右山形孤峙一名孤山近
有太安山
芝山在縣北十五里多松有泉盈流石徑作細大鳴與
松韻相間
石門在縣北十五里芝角村東山有巨石竅洞達似門
南北可通出入
碧巖山在縣北三十四里翠嶂類碧玉四壁嶄嶤垂麓
有洞有潭邑志載六師仙蹟云
白鹿山在縣北三十八里峰削成砦白鹿泉湧其麓
五朝志盂有白鹿山
龍霧山在縣北四十里一名五花山一名五花砦叠巒
似五花
六師障在縣北四十里一名碧屏高可摩雲碧障似屛
王珻遊記嶂出衆山之上崖削如屏遊者名碧屛
山而土人仍謂之六師障傳有六羽士化於山之洞
内洞極邃束燎入或一二里不能窮多燎滅而返廟
搆嶂之腰門繇裂石而入廟後倚深巖池水幽黑深
不可測
靴蹄山在縣北四十里形似靴下有何宴窰昔高士何
宴隱此
王神山在縣北五十里下有王神谷麻仙谷羅仙巖
馬鞍山在縣北七十里一名馬砦石燦如星
黃芽山在縣北百五十里青家岔一名黃毛山相傳黃
毛祖師棲此
水神山在縣東北十里有周世宗女祠相傳周世宗女
秉性貞烈不欲適人潛涕泣於山樹下渴而思水扣
地獲泉飲訖經於樹下鄉人立廟祀之禱雨多應
白馬山在縣東北七十里圖經白馬之山牧馬之水
出焉忻州盂縣志胥引圖經以其胥有牧馬河也
越霄山在縣東北六十里高出雲霄羣山莫京有伏仙
洞巨人跡
滹沱河繇定襄浮石口東流入縣北境合烏河水東經
榆棗口入平山縣界通典盂縣有虖池水自雁門
郡界來石珤滹沱河記恒山之陽有巨川焉曰滹
沱源出代郡秦戲山下滙為三泉流稍延漫循太行
掠晉冀蜿蜒而東注之海按班固叙禹貢九河所謂
徒駭者是也至宋蔡沈以九河皆淪没於海滹沱中
高不與大河相涉夫九河固淪没於海九河之源豈
亦淪没乎則滹沱亦未見其的不為徒駭也
温泉峽在縣東二十里兩山環東原仇諸水胥滙此繇
峽口出上有温泉注之紆回十餘里
腥河東流入温泉峽仇猶妃殉此
細水河今名秀水河在縣西南繇西遶城東與西河會
達平山入滹沱其泉細微而河瀠洄不絶
烏河出西境諸山環烏川而北又北而東入滹沱
白鹿泉在縣北三十里神泉村白鹿山泉湧石而出相
傳白鹿跑地得之
興道村泉在縣北四十里坡湧三泉迤北至中社入龍
花又北至會立入滹沱
龍花河在縣北五十里興道村東崖下瀦水為潭曰興
龍泉北流至榆棗口入滹沱
温泉在縣北百二十里滹沱北岸有三穴一穴出盤石
中尤熱舊經北齊濟南王有疾沐浴於泉遂愈其水
南入滹沱河
牧馬水源出東北白馬山水以山名西流入定襄界合
滹沱明志在縣北七十里
樂平縣
少山在縣西南二十五里一名揭戾山一名何逄山又
名沾山有壽聖寺福地記其高八百丈可避兵恒
山之佐命也清漳水出焉山海經有少山其上有
金玉其下有銅郭璞注在沾水經清漳出上黨沾
縣西北少山大黽谷南過縣西又從縣南屈水經
注淮南子曰清漳出揭戾山高誘云山在沾縣今清
漳出沾縣故城東北俗謂之漳山漢分沾縣為樂平
郡治沾縣水出樂平郡沾縣界故晉太康地記曰樂
平縣舊名清漳縣漢之故城其山亦曰鹿谷山水出
大要谷南流經沾縣故城東不歴其西也又南逕昔
陽城左傳昭公十二年晉荀吳偽會齊師者假道於
鮮虞遂入昔陽杜預曰樂平沾縣東有昔陽城者是
也昔陽故縣東五十里正義括地志云昔陽故城
一名陽城在并州樂平縣春秋釋地名云昔陽服國
所都也樂平城沾縣東昔陽城服姓白狄别種也樂
平縣城漢沾縣城也
牛頭山在縣東十里接蒙山以形似名
蒙山在縣東二十里一峰拔上上有龍神祠劉曜夜
踰蒙山而東自隸太原祁縣麓臺山亦差近之平定
州樂平縣胥非走平陽地也喬宇遊蒙山詩雲驅
野色千騣馬峰疊晴光萬角麟
黃巖山在縣東三十里山石多黃有懸泉流入石甕土
人乏水多汲於此
老人峰在縣東六十里黃沙嶺隘口
臯落山在縣東七十里臯落村東北一名靈山左傳
晉侯使太子申生伐東山臯落氏五朝志樂平有
臯落山清漳水
竒峰山在臯落村東二里形類積粟相傳為萬糧堆
李愈詩臯落竒峰别是天
白鶴山在縣東七十里石龕村巖下有石作雙鶴相顧
形土人傳雙鶴飛入石鑿石得鶴
甕山在縣東七十里有甕山祠喬宇詩千尺靈淵絶
澗旁神龍蹤跡故非常盤空嶺峻連臯落蔽日林深
接太行
孔子巖在縣東八十里喬宇詩北有孔子里
華庵山在縣東九十里峭厲綿亘巔殊坦廣俯視臨城
贊皇諸縣若自下仰窺直視半壁天矣有洗頭盆泉
冬夏不竭迤北有霧窟隂雨則雲霧滃然一名望川
樓祝志作畫庵山
古洞華庵山西石崖可居雲氣往來
鶴度嶺在縣東九十里一名仙臺又名錦繡臺北為漫
天嶺東為麥穗嶺元好問詩仙人臺高鶴飛度錦
繡堂空去無路人言馬嶺差可行若比黃榆猶坦步
喬宇詩更指西南佳勝處太行青翠接中條
嶂石巖在縣東百里巖水肖乳喬宇詩雲開臯落見
竒峰
臥佛巖在縣東百里孔子巖東
黃沙嶺在縣東百二十里山谷袤六十里東為十八盤
板橋山在縣東南二十里有古石梁
棲霞山在縣東南四十里一名犀牙以其形似也
水谷山在縣東南六十里谷中出水
石梯山在縣東南六十里石磴峻絶
横山在縣東南七十里喬宇詩水谷分一都横山顧
其北
古栢巖在縣東南八十里白鶴山北一名坐化巖相傳
有母女擕犬化此喬宇詩白楊峪西產龍馬神物
化去餘空岡不知何仙瘞兩鶴石畔頂紅雙脛長
白巖山在縣東南八十里臯落村南十里起伏蜿蜒一
峰挺上對望蒙山於六十里之外為樂平諸山冠下
有楊趙水山側有桃花洞花開時爛然如錦明喬莊
簡愛之因號白巖歲大旱霧罩山巔則雨山麓踞馬
嶺隘口接邢臺縣界五代末河東守險之地遺址尚
存
馬嶺在縣東南百里
松子嶺在縣南四十里嶺北有小松水又有松溪水嶺
下有松峰書院元左丞呂思誠記縣治南羅莊孔氏
作書院於三都别野蓋羅莊與三都一社也又近在
松子嶺下故名曰松峰孫繼魯詩太行松子嶺天
作出羣山張仲詩密密松隂遮嶺曲層層山勢接
雲衢
荆山在縣南四十五里趙壁村東明志在東平原村
方山在縣西南十里
獅子山在縣西南十五里以形似名
石馬山在縣西南三十里谷中有石馬泉石馬寺喬
宇詩沾嶺南來是此峰
鐵佛尖山在縣西南五十里東連石馬一名石尖山
喬宇詩東西踏遍兩峩尖
神掌窊在縣西南喬宇詩巖㘭怪石亭亭立澗口鳴
泉决决流
長壽山在縣西二十里下有龐家峪
陡泉山在縣西四十里北界平定州廣陽村水經洞
渦水出沾縣北山喬宇詩石磴參差路頗艱女郎
祠在翠微間
大黽谷在縣西五十里少山下清漳水出焉水經注
名大要谷
横嶺在縣西百里山勢横截河水
鳳凰山在縣北八里上建諸神祠
國朝康熙八年修祠神泉倏湧名靈瑞泉
孔子崖在縣東北九十里崖下有宣聖顔曾像
青莎谷赤土坡楊雲翼詩白水青莎谷黃雲赤土
坡
得車嶺地形志沾有夾山豫水出得車嶺西北入汾有
汾陽追城
夾山
龍安山羊腸百折穿澗泉聲掛松雲影景殊幽麗
錦繡峰
清漳水出大黽即沽嶺之谷也北流折西南入和順縣
界合梁榆水又經遼州東七十里又南經黎城縣北
九十里合黃河又東入河東涉縣境合濁漳水為漳
河城漢志注大黽谷清漳水所出東北至邑城入大
河過郡五行千六百八十里冀州川金志樂平有
樂平山清漳水
石甕潭在縣東七十里車寺村東山峽間廣一畝深不
可測巨石覆其上天鑿孔竅臯落諸水繇此溜入迅
疾則繇巨石徑下下多白石壑中胥空洞而碧湍注
之語曰空竅者神明之戶牖也潭側建賢王廟禱雨
輒應
臯落水在縣東七十里臯落村南南流入鳴水
楊趙水在縣東八十里脊嶺後下合石甕水又流至懸
崖有狀元窰金楊雲翼趙秉文肄業於此又北流入
沾水
温泉在縣南十里後涸
沾水源出少山之沾嶺北流十八里復折而南名遡流
水經縣北合鳴水小松水過昔陽城東北入冶河
應劭曰沾水出壺關(師古曰沾音它兼反蓋指并州治而言也)
松溪水源出松子嶺西流經平定州境晉盤山下北流
入井陘縣冶河
小松水源出松子嶺北至縣東合沾水
浮化水在州西南八十里流入洞渦河水
石馬水源出石馬山至縣東北合鳴水
鳴水源出縣西三十里陡泉山一名陡泉流經縣南三
十里合石馬水北入沾水
洞渦水源出縣西四十里陡泉山流入壽陽縣界水
經注洞渦水西流與南谿水合水出南山西北流注
洞渦洞渦水至平定州合浮化水西流至壽陽縣
界土人名冷泉河合黑水經榆次東十五里合流村
合大余水又西五里合源渦水又西南流至太原縣
北移村王名都注於汾明志至徐溝入汾
水峪水源出和順縣經縣水峪村古栢巖下伏流八十
里出東固壁村經壽陽城合沾水
豫水
山西通志卷二十五
