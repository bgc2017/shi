山西通志卷二十二
山川(六)
朔平府
右玉縣
駱駝山在縣東三十里兔毛馬營二河源此
盤石嶺在縣東四十里
蹄窟嶺在縣東五十里高數十丈遞高十里盤踞三十
里連左雲縣界高山堡北連邊墻三十里上有三峯
相傳漢王昭君出塞道經此嶺有馬蹄跡至今尚存
紅土嶺在縣東南十五里
牛心山在縣東南四十五里牛心堡南遞高八里旋折
而上孤峯插雲盤踞數里巔平麓圓上建玉皇閣四
望無際左右開黑石二峽嶔崎空洞似牛晴然土人
曰此牛心孔竅也冬不積雪夏不生草山下清泉澄
澈潺湲號為勝地
大南山在縣南三十里威遠堡東北十五里形如華盖
高百仞遞高十里四周盤踞四十里一名賀蘭山又
名賀人山山半有元洞中竪孝文碑記夏拂涼飈冬
涌温泉邑勝地也宋咸平初李繼遷犯河東西境
知石州韓崇訓追襲之至賀蘭山而還
蕭通元洞在縣南三十里大南山陽洞口高四尺䆳六
尺蕭通元土人傳第八仙云
長雞嶺在大南山
黃土山在縣南五十里
碧峯古洞在縣南九十里平魯縣界土人傳真仙棲此
張良洞在縣南百里土人傳張良棲此未覈豈白登之
役嘗扈從而至止耶
紗帽山在縣南威遠堡東二十里下有海窟廣一畆水
殊澄冽
石香爐峯在縣南威遠堡西二十里三山鼎峙
泥溝山在威遠堡南五十里山多文石具山水花木形
琢而成器
尖山在縣西南威遠堡界尖峯疊秀中有聖水堂禱雨
輒應一名聖水山
盤谷在威遠堡西
雷公山在縣西十里高二十丈有竒延袤數十里北連
邊外南接雲石堡下有神泉禱雨輒應峭巒濚澗
山巔白石久暵則色燥似焚將雨則潤生似礎
鶯窩山在縣西十四里高峯矗起陟巔可眺百里旁列
小峯四
華林山在縣西三十里
歪頭山在縣西三十里楊千戶河源此
總瞭山在縣西四十里雲石堡界
混元峯在縣北二十里殺虎口東高十五丈東北胥連
邊外盤踞數十里上建元帝宫山半有清泉乃廣義
河之源也
楊鐡山黃家山邊家山平桓山玉林山臺
印山東團山氊帽山聖山(以上九山胥在右玉見大同紀)
長安嶺芒牛嶺(二嶺胥在右王見大同紀)
無二山石堂山桃山紅山(以上四山胥在威遠衛見大同紀)
東大河在縣東南發源左雲縣界北流入南大河
南小河在南關外發源縣東蹄窟嶺暨東北風神臺後
柳溝泉
南大河在縣南三里即滄頭河東河也
雙河在縣南四十里雙河屯發源村西南山泉
滄頭河在威遠堡南百五十步發源平魯縣西泉兒山
東流折北入縣境經威遠城南門外環西而北滙滄
水經縣西門外滙馬營兔毛諸河出口入黃河
十八灘在威遠堡西澗廻泉繞廣袤數十里土人修禊
於此所謂盤谷流觴也
聖水潭在威遠堡西三十里尖山麓左有天橋右有龍
灣禱雨輒應
楊千戶河在縣西雲石堡界發源西三十里歪頭山繇
秦家堡經西門外入馬營河
馬營河在縣北七里發源東七十里左雲縣界槖駝山
下師家口西流至城北滙滄頭兔毛諸河出口外
廣義河在縣北十八里發源樊家窰混元峯半潺湲秀
澈流至殺虎口南門外滙兔毛河馬營河出口外
兔毛河發源東北十里槖駝山下響水溝西流至城北
八里會馬營諸河流出口外東勝州入黃河
柳溝泉在縣東北風神臺後利可溉圃
三家河
王石匠河
蕭官人河
石温泉紅草泉東流泉三里泉(胥見大同紀在右玉)
打魚河見大同紀在威遠堡
朔州
神武尖山在州東南百餘里即武州山之别峯也昔賀
拔氏宗族居此
阿敦山在縣東南金羅索族子哈里從羅索追及遼天
祚於朔州阿敦山天祚從數十騎逸去羅索遣哈里
及珠德勒往見諭之使降天祚待於阿敦山之東羅索
因獲之
禪房山在州南七十餘里遞高八里巔覆雲輒雨
轆轤坪在禪房山西
梨園山在州西南六十里連寧武軍山
翠屛山在州西南七十里寧武縣界東至石碣峪北接
馬駿山南通寧武軍山口西至托羅臺高下往復二
十里有竒盤踞二百里有竒山數平峯有石洞洞有
石佛盛夏隂崖積雪
石碣峪在翠屛山東
蔣山在州西南八十里
東靈山在州西南百餘里舊武州境接寧武山界金
蕭融為武州刺史嘗建亭臺霍鵬朔州城樓詩但
說東靈蕭刺史那知北塞晉陽侯
蜚魚洞在州西二十五里
單于嶺在州西三十里鞍子嶺北
門家嶺在州西三十里高漫坡十五里南連魚渠嶺北
連黑垜山
小峪在州西三十里小北岔草木不彫風景長春
魚渠嶺在州西三十五里盤道高五里南連雙嶺北連
門家嶺石上有魚形
雙化嶺在州西四十五里石道高五里東西盤踞百里
有竒西連安子坪北連魚渠嶺中有石道日西靈光
回照
西華嶺在州西五十里遞高十里盤踞四十里東連鞍
子魚渠嶺一名黃華嶺盛暑猶寒史記趙武靈王
之代北至無窮西至河登黃華之上正義黃華盖西
河側之山名也
鞍子嶺在州西六十里西山後高四里西連西華嶺形
似馬鞍
北岔在鞍子嶺東北
三塔㟴山在州西北二十五里高四里餘盤踞二十餘
里西連黑垜山山半有泉名聖水井禱雨輒應建三
塔嵬泉祠有三塔西塔尤高
黑垜山在州西北三十里高十里餘盤踞四十里東連
三塔㟴山南連門家嶺西北胥連土坡出羣山表俯
瞰百里上有唐豐王墓通考唐昭宗第三子名祁
天祐元年封薨葬於此墓前石砌神道四周有濠塹
遺跡
顧北嶺在州西北四十里高十里餘盤踞二十五里土
人有母嘗被俘子日登嶺望母後葬於嶺故名
另山在州西北六十里高漫坡袤十里盤踞六十里四
周胥連土坡
龍虎山在州西北九十里一名上木角唐鄂國公墓在
此
元姬山在州北三十里高五里餘盤踞二十餘里後
魏道武侍姬李氏善謳卒葬此山故名
寳峯山在州北四十里高五里餘盤踞二十餘里南連
安家嶺坡澗明嘉靖間山麓傾現石佛像二一老
一稚備具神工其光似玉其響似金民建寺於上故
名
玉屛山在州北六十里高漫坡十里餘盤踞二十五里
州志金李純甫居此自號王屛山主人日與禪僧
士子游以文酒為事(按蔚州有玉屛山乃李純甫所棲也豈純甫亦嘗僑朔耶)
彈子山在州北八十里漫坡十里餘南連平魯王冒兒
窰石坡
卧龍岡在州北
苖家山在州東北三十里石磴裁通人行遞高十五里
盤踞四十里東南連洪濤山西連土坡北連契吳山
契吳山在州東北五十里高十餘里盤踞三十里東北
連洪濤山南接苖家山西土坡
七嶺山後魏永興五年七月丙戌南次定襄大落城東
踰七嶺山田於善無川
臘汗山厙狄干曾祖越豆眷魏道武時以功割善無之
西臘汗山地方百里以處之後率部落北邊因家朔
方
大青山東接察罕兒界迤北而西直抵襖兒都司以黃
河為界北有數口胥通大漠高百餘仞袤三百餘里
廣百餘里中産松柏材木望之蒼翠似畫屛按後漢
書五原郡西安陽北有隂山徐廣曰隂山在河南陽
山在河北括地志隂山北戎地在朔州北塞外匃奴
依阻其中漢武克之置隂山縣遼史豐州振武縣漢
定襄郡盛樂縣背負隂山前帶黃河元魏嘗都此明
一統志舊通志古豐州境有黑山與雲内州夾山東
西相連大青山即隂山黑山而夾山即紅山摩天嶺
諸山也又芒於水南逕鍾山水經注曰山即隂山歸
化城元延祐間修道碑載大青山為祁連山邊外稱
天為祁連金時置静州天山縣故名大青山為祁連
山水經河水自臨河縣東逕陽山南陽山即隂山
也山在中國之極北故名隂山水北曰陽山在河水
之北故亦謂之陽山徐廣云隂山在河南陽山在河
北非也
天德山在朔州北遼太祖平黨項遂破天德軍掠吏民
以東即此若漢李陵自居延行至天德山在今甘州
西北非歸化城近地也
牟那山在朔州北三百里隋大同城址在此近有耳觜
城又有秦長城
夾山在朔州北三百四十里遼主天祚避金師奔夾山
即此
黑河發源大青山東九十九泉經歸化城南二十里西
流至脫脫城西南伏流入黃河水經河水屈而流
白渠水注之水經注水出塞外西逕定襄武進縣
故城北西部都尉治王莽更曰伐蠻世祖建武中封
趙慮為侯國也白渠水西北逕成樂北郡國志曰成
樂故屬定襄也魏土地記曰雲中城東八十里有成
樂城今雲中郡治一名石盧城也白渠水又西逕魏
雲中宫南明一統志黑河古豐州界源出官山西
流入雲内州界至東勝州入黃河漢志雲中郡武
進白渠水出塞外西至沙陵入河雲中郡武臯荒
於水出塞外西至沙陵入河元朱思本得帝師所
藏梵字圖書黑河源自漁陽嶺之南水正西流凡五
百餘里與黃河合
桑乾河在東距州四十里
鄯河在州東五十里
泥河在州東七十里州西五里
沙楞河在州東南三十里脉通海眼日夕水潮流經賈
家莊
三泉在州東南六十里泉三圓胥盈輪深不可測
南泉在州南五里
灰河在州南五十里源出寧武軍山口至紅崖兒村伏
流十五里至塔底村南湧出經城南五里至馬邑入
桑乾峪土人名南河又名蔚李河在南五里又東流
距州四十里
楊泉在州西南九十里嘗有鯉魚化虹之異
七里河在州北七里出洪濤西北山下流經酸刺村東
南合灰河土人名北河流經東七里有洲似臺流
水周環濤瀨不少湮相傳日晡恒見美女垂釣焉
&KR2839;澗河在州北十里發源團堡西一名河東河在州東
十五里一名七里寨河在州東北七里
臘河在州北二十里洪濤山之陽水連桑乾
寧邊河在州北二百餘里西流後魏皇始元年春正
月大蒐於定襄之虎山因東幸善無北陂
聖水井在三塔㟴山下潦不溢旱不涸禱雨輒應
御井在州北古城内相傳劉武周開
東井在城東南隅
南井在南門内
西井在西門内城中東南西三井與御井水胥清甘
馬邑縣
太和嶺在縣西南五十里
雁門關山在縣東南六十里代州界關下至廣武即馬
邑界
紫金山在縣南五十里遞高二十里有竒亘數百里連
筆架山東西胥接代州境險峻盤踞相續不絶
筆架山在縣南五十里
余都谷在縣南山隂界
雙化嶺在縣西七十里界連朔州
雷山在縣西北十里高三里盤踞八里西接朔州元姬
山山有六峯下有源泉出焉
洪濤山在縣北十里雷山東高三里盤踞八里連雷山
西接朔州元姬山上有五峯下有七泉湧出名黃道
泉土人又名洪濤泉即㶟水也一名神頭山巔有神
婆遺蹟土人傳神姬攜子遊山因留蹟手足暨梳篦
胥印石深入一寸又名神婆山又名㶟頭山水經
注濕水出於累頭山一曰治水泉發於山側沿坡歴
澗東北流出山漢志注隂館樓煩鄉景帝後三年
置累頭山治水所出東至泉州入海過郡六行千一
百里莽曰冨代金志馬邑有洪濤山㶟水又曰桑
乾河山下有桑乾河神廟碑刻具存
馬頭山在縣北十五里高三里盤踞十里西連洪濤山
列朔州苖家山左山有三峯中峯尤高形似馬頭
洪濠峪在縣東北十里
黃榆岡
桑乾河發源黃道泉金龍池二水滙於喇河復流經縣
城西南東三面西至鄯河東入山隂縣河陽堡界
桑乾水發源喇河口西北至洪濤山黃道泉與金龍
池水合流至邑之西而南而東至鄯河三十里下流
少緩沍寒成冰自鄯河以西至西郭又北至水源胥
不冰烟霧恒似瑞雲焉祝志按水經其河源自汾
陽燕京山之天池伏流至朔州馬邑縣雷山之陽滙
為七泉曰上源曰玉泉曰三泉曰司馬洪濤曰金龍
池曰小盧曰小浦七泉合流於新磨村是謂桑乾河
經小泊村至縣治西又經水磨頭新墳西河底榆林
鄯河泥河諸村東南流入山隂境朔州北有七里河
西北下峪有臘河南山有灰河及雁門關太和嶺諸
水自南而北者悉歸之過應州則渾源水自東來又
沿弘州之襄山至順聖則葫蘆河水注之經廣靈靈
仙定安而西以至㶟陽之陽河懷來之潙河又滑石
之水自東北來者及山西之水皆合是為合河至宛
平縣境分而為二一從葫蘆河東南入海一從金口
絡至都城東合白河入海此河之源委也桑乾河
繇陽高入直隸境順聖西城歴順聖東城保安州而
東南流至懷來南入縉山出水關入宛平縣境以出
蘆溝橋東南至看丹口分二支一流至通州高麗莊
入白河一南經固安縣至武清縣小直沽與衛河合
流入海水經濕水出雁門隂館縣東北水經注
濕水出山逕隂館縣故城西縣故樓煩鄉也漢景帝
後元三年置濕水又東北流左會桑乾水縣西北上
下洪源七輪謂之桑乾泉即溹涫水者也耆老云其
水潛承太原汾陽縣北燕京山之天池桑乾水自源
東南流右會馬邑川水水出馬邑西川俗謂之磨川
其水東逕馬邑縣故城南東流桑乾水後魏昭成
二年五月朝諸大人於參合陂議欲定都㶟源川連
日不决從太后計而止二十二年東廵至于桑乾川
登國二年十月幸㶟源天興三年五月至馬邑
觀㶟源泰常四年五月至㶟水觀魚通考後魏
景穆帝立五嶽四瀆廟於桑乾水之隂遼統和二
十二年十一月至桑乾漁獵元成宗加封桑乾河
神廣濟王制朔州桑乾河源會雁門流通馬邑可加
封協應廣濟王元至治三年二月治桑乾道泰
定帝二年閏正月治桑乾道
㶟水源出馬邑即雷山洪濤山下之淵泉桑乾之源是
也漢書謂之治水水經注謂之溹涫水五朝志
神武有桑乾水元志蘆溝河其源出於代地名曰
小黃河以流濁故也
鄯河在縣東三十里
恢河一名灰河在縣南五里發源寧武山口北流經紅
崖村伏流十五里至塔底村復出經朔州至縣南東
流而北折入桑乾河春冰開合濟渡最艱
黃水河在縣南二十里
三泉二一在縣南五十里一在縣東五十里胥平地湧
出水清冽盛寒不凍
小泊泉在縣西北五里源出不竭蒲萍茂密
小浦泉在縣西北五里淵深不竭四周蒲葦殊茂
黃道泉在縣西北八里洪濤山下一名洪濤泉淵深莫
測相傳通寧化天池
上源泉在縣西北十里雷山前
金龍池水在縣西北司馬泊鄂國公廟前後魏以來
相傳池有二龍時化為馬一驪一黃天隂晦輒出田
間牝馬遇之生駒神駿或有角如鹿茸然後尉遲敬
德嘗收而乘之馬奔欲入池敬德抱池邊柳柳為之
旋蹟尚存又傳通懷仁縣金龍山泉西北舊有水
圍禪院扁曰水月如來四周胥水中搆蘭若
細蘆灣泉在縣西北一名戱龍灣泉源不竭𣲖同金龍
池水土人傳二龍戲此
玉泉在縣西北雁門山西一泓澄澈上建龍王廟禱雨
多應
三跳澗北十里土人傳尉遲敬德乘馬策而東至西河
底村溝澗横列馬一躍而過者三
泥河在縣東北三十里
黑河發源大青山東九十九泉西流經歸化城西南入
黃河一支繇縣北二十里喇河口流入桑乾河
左雲縣
李洪嶺在縣東三十里雲西堡界
焦山在縣東六十里高山城北孤峯突起上有寺緣空
洞而下臨肖畫河土人曰肖畫之名殆為焦山設也
石佛寺山在縣東九十里一名佛窰山迤東數武石竇
噴水山即拓跋魏時石窰也
雙化嶺在縣東九十里大同界盤踞百餘里嶺西有古
刹
龍王堂二一在縣東南三十里所謂龍巖呈秀也一在
縣北二十里山前有龍泉禱雨輒應二景胥可翫
大峪山在縣東南六十里雙峯對峙川澗中遶林木森
鬱石炭滋殖袤亘數十里南通雁門關
紅羊峪在縣南四十里
四峯山在縣南六十里四山並峙突兀凌空連吳家窰
東山接懷仁縣界
鵰峪在縣南七十里有鵰窠寺
孤山在縣西北二十里孤峙流泉上得泉而山不孤矣
槖駝山在縣北十里接右玉縣界
彌陀山在縣北四十里東西袤百里北連口外
黑龍王山在縣北四十里寧魯堡西峻峯嶻㠔遠眺左
雲城殊似棋局
長城嶺在縣東北三十里迤邐不絶上有禦敵形蹟
馬頭山在縣東北八十里助馬堡界逶迤向東狀似馬
首兩耳尤肖陟其巔則邊外豐州灘威寧海松樹山
胥在指顧中矣樹木不生炎暑恒寒一名長城嶺
東石山傅家嶺抗稜山門家山鵰窩山(五山胥見)
(大同紀)
頭道河源出縣東三里站馬溝明副總兵趙岢所濬也
馬家河在縣東廖家河之源
照天泉在縣東三十里雲西堡界西流注東南村村傍
嶺下又有巨泉氣恒溫名溫泉村
紙房頭河在縣東四十里舊高山西南石壁湧泉北流
折東
石窟泉在縣東九十里石佛寺山石竇噴水最清冽所
謂石窟寒泉也王逹善詩一𣲖元從石罅來湛於秋
鏡綠於苔
廖家河在城南源出縣東馬家河西流經南門外折北
經武家園復折東環城南合渾河以入桑乾
馬頭河在縣南三十里發源石厰溝經臧家店黃家店
至吳家窰東南流出大峪口
溫泉在西門外旁有小灘沍寒時草恒綠名半畆青
龍泉在西北孤山之陽左建龍神祠禱雨多驗泉水東
流
肖畫河在縣北三里發源龍泉又滙西南諸涓流東流
至舊高山滙紙房頭水遶高山城北繇雲岡折而南
滙大同縣南十里之十里河
平魯縣
魁星臺山在東門外孤峯高聳戍兵護城
槖駝嘴山在縣東五十里東西二溝中有丘陵殊肖槖
駝嘴
赤岔山在縣東南三十里遞高八里盤踞數十里東連
右玉界南連朔州小峯山羣峯蜿蜒
黃草梁山在縣東南八十里遞高十五里盤踞百餘里
崇岡峻嶺廻環盤繞中多林木界連朔州懷仁諸山
北嶽峯山在南門外與北固魁星臺鼎峙
天門山在縣南四十里井坪城北界高五里盤踞數十
里峻嶺突峯東西連朔州諸山中為南北通衢往來
時駐驂焉山下有石洞泉殊冽
十二連山在縣南井坪西南十五里打鷹溝諸村上有
十二峯蒼翠綿亘巔為楊六郎寨
馬晾山在縣西二十里相傳唐尉遲公晾馬於此一名
馬晾溝
迎恩山在縣西三十里
寺懷山在縣西四十里遞高七里盤踞數十里連烏龍
洞諸山
烏龍山在縣西五十里兩山夾壑下有烏龍洞邃藏窈
泉炎暑凝冰禱雨者獲滴露如珠雨輒降
大頭山在縣西北四十里盤踞數十里下有大嘴溝樊
家河響泉諸水乃湯西河之源也縣東西諸水胥
繇山麓流出口外
磨兒山在縣西北五十里山形險峻周環似磨古用武
地也傍有碧峯古洞幽杳莫敢入今連縣北碾兒山
磨兒當即碾兒
北固山在邑城内正北高十丈有竒背築敵臺憑高望
數十里明總督翁萬逹題名最高峯千佛洞寺壁相
傳龍破壁飛去至今白石半片雅似鱗甲
王化山在縣北七里相傳仙人採藥於此
朔州嶺在縣北十里
碧峯山在縣北二十里三層洞北兩峯並峙中凹後突
上建觀音塔可眺數十里
碧峯洞在三層洞觀音塔北四周胥山上有石洞
斷橋棲在北峯山上石巖壁立數丈中有石窰前有深
塹懸板而進撤之則人獸胥不能犯
泉兒山在縣北三十里高五里盤踞數十里旁有牛洞
溝老蛇溝石灣子王定窰海子窊諸山乃滄頭河之
源也
碾兒山北三十里形似碾
紅山在縣北四十里遞高八里盤踞數十里土石胥紅
石香爐嶺在縣北四十里巔平而方左右兩山夾峙形
似香爐
馬蹄梁山在縣東北三里山坡石有馬蹄跡深五六寸
龍泉山在縣東北二十里龍泉寺村遞高三里盤踞數
十里連右玉北山突屼東西二峯壁立上建寺
三層洞在縣東北二十里山有石洞三層相傳仙人採
藥王化煉丹於此洞北明成化間建觀音塔
南山雙山並峙
黑駝山在井坪所
中東山西平山呂公山小青山磨山相傳漢
斬把委王於此有石洞胥在平魯縣
榆樹梁在朔平府境邊外遞高三里盤踞十里通平魯
縣境邊外大榆樹灣小榆樹灣山險多榆樹
白道梁在朔平府境邊外遞高三里盤踞十里元魏征
柔然嘗出白道水經注芒於水西南逕白道南谷
口有長城在右側帶長城背山面澤謂之白道南谷
有城自城北出有高阪謂之白道嶺沿路惟土穴出
泉挹之不窮顧瞻左右山樹之上有垣若頽基焉沿
溪亘嶺東西無極疑趙武靈王之所築也
紅山東接榆樹梁西抵喇嘛灣有紅山口水經河水
南入楨陵縣西北水經注緣胡山歴沙南縣東北
兩山二縣之間而出予以太和中為尚書郎從高祖
北廵親所逕涉縣在山南王莽之楨陵也北去雲中
城百二十里縣南六十餘里有東西大山山枕河河
水南流脉水尋經殊乖川去之次似非關究也
摩天嶺在黑城東高五里盤踞二十里
蜈蚣壩在大青山磧口通瓦喇諸地
半箇山黑青山照壁山三山胥在平魯縣西邊
外
頭道河二道河三道河胥在朔平府境邊外即
兔毛河水也西流經紅城一名紅河又西南流至岔
河口入黃河
七星湖在黃河東岸内有七水眼旋轉望之似星其餘
水泉水泊尚有數處土人多不知名七星湖即古
之所謂沙陵湖也
清水河在平魯縣邊外源出平魯縣邊内西北諸山經
大水七墩二口流出口外合邊外諸水西北流至岔
河口入黃河水經河水又東南左合一水水經
注水出契吳東山西逕故里南而北俗謂之契吳亭
其水又西流注於河
寧邊河在平魯縣西邊外
西澗泉在縣西南一里水湧上
泉兒溝在縣西北三十里大嘴溝村繇樊家河流出大
水出口
石花井在縣西北三十里鑿石出泉
湯溪河在縣西北三十五里源出大頭諸山泉北滙大
嘴溝樊家河響水泉流寖巨經大河堡水口出口外
一名湯旗河一名湯西河
滄頭河在縣西北三十五里源出縣西北泉兒山郭家
窰繇牛洞溝老蛇泉兒諸溝東過石灣子碾兒山滙
海子窊王定窰諸水成河繇三層洞南北流出縣境
經威遠右玉滙兔毛河出口流入黃河水經注中
陵川水出中陵縣東南山下北俗謂之大浴山其水
亦取名焉東北流逕中陵縣故城東北俗謂之北右
突城王莽之遮害也十三州志曰善無縣南七十五
里有中陵縣世祖建武二十五年置其水又西北右
合一水水出東山北俗謂之貸敢山水又受名焉其
水自西北流注於中陵水又西北流逕善無縣故城
西王莽之隂館也十三州志曰舊定襄郡治地理志
曰雁門郡治其水又西北流又會一水水出東山下
北俗謂之吐文水山又取名焉北流逕鋤亭南西流
土壁亭南西出峽左入中陵水
響水泉在響水營泉繇石墜潭有聲故名流經大河堡
後出口外
縣東南小泉縣西北泉東南數小泉旱則涸西北
數泉繇七墩大水口流出邊
海子窊在縣北十五里連家窰北有水磨流入滄頭河
王定泉在縣北二十里王定窰流入滄頭河
七墩河在縣北六十里源出墩東西北流出口水經
注水源上承樹頽河南流西轉逕武縣故城南十三
州志曰武縣在善無西百五十里北俗謂之太羅城
水亦藉稱焉其水西南流右水注之水導故城西北
五十里南流逕城西北名之曰故槃廻城又南流注
太羅河太羅河又西南流注於河
細水河西南角泉胥在井坪所
姚河趙河胥在平魯縣
寧武府
寧武縣
蘆芽山在縣西北九十里寧化堡北連馬龍山高橋山
層巒疊嶂峻削壁立山下有淨水源入汾河
管涔山在縣西北六十里朔州南百二十里遞高七里
主峯盤踞五里東與燕京相屬西與林溪山盤曲相
連山形中高左右卑如山字下有龍池為汾河源昔
劉曜隠此土人又傳文中子教授地(明一統志劉淵隠此誤)山
海經北次二經之首在河之東其東首枕汾其名曰
管涔之山其上無草木而多玉汾水出焉而東注於
河十六國春秋劉曜形質異衆恐不容於世隠迹
管涔山以琴書為事嘗夜閒居有二童子入跪曰管
涔王使小臣奉謁獻劍一口置前再拜而去以燭視
之劍長三尺光澤非常赤玉為室背上有名曰神劍
御除衆毒曜遂服之劍隨四時而變為五色大業
拾遺記大業二年七月敇於汾陽西北四十里臨汾
水起汾陽宫即管涔山河源所出之處當盛暑月臨
河盥潄即涼風凛然如八九月十年四月車駕幸汾
陽宫避暑宫地即汾河之源上有名山管涔高可千
仞上干江山造亭子十二所其最上名翠微亭次聞
風彩霞臨月飛芳積翠合璧含暉凝碧紫巖澄景最
下名尚陽亭亭子内皆縱廣二丈四邊安劍闌每亭
繡方尺榻子一合山下又有臨汾殿敇從官縱觀
唐志静樂有天池祠有管涔山三關志北管州得
名以管涔山也元好問澤發水詩管涔汾源大車
輪平泉丈八玻璃盆
燕京山在縣南二十里高三里盤踞五里乃管涔東峯
也一統志寧武有燕京山十三州志汾水出武
州之燕京山
染峪梁在縣東十五里高三里盤踞五里山色如染澗
有蝦水經陽方口流入朔州界霽色似染澗産蝦
明寧武關志所謂染谷流蝦也
駱駝山在縣東南十五里高五里
陽武峪在東南崞縣界遼人侵耕陽武砦地知并州韓
琦鑿塹立石以限之
鳳凰山在縣南五里崞縣界
棋盤山在縣南六十里高二里盤踞三里山上有石盤
巔有青紅杆樹
石湖嶺在縣南明嘉靖二十年副總兵丁璋戰殁於此
鷂兒嶺在縣南明嘉靖二十八年總兵陳鳳追俺荅兵
至此非宣府南之藥兒嶺也
仙人洞在縣西三十里遞高七里盤踞十五里有大石
門小石門懸巖香爐峯袤延拱峙環山胥香蕈也
分水嶺在縣西四十五里恢河源此
石門山在縣西五十里
清真山在縣西五十里蘆芽之支西距蘆芽巔三十里
高八里山殊鬱秀形似屛巔有泉垂下懸珠噴玉號
水簾山中有清真菴故名
高喬山在縣西六十里高十里蘆芽之支
虎頭山在縣西七十五里高三里盤踞五里形似虎踞
高峻人不能陟六月積雪關志所謂虎頭積雪也
通考寧化有雪山建四寨當即虎頭山
馬頭山二一在縣西九十里寧化堡高三里盤踞五里
山下有水入於汾一在縣西百二十五里
回春谷在縣西百里寧化東北四里谷廣二里袤五里
四時如春兩鎮三關志嵐谷即寧化回春谷也
寧文堡山在城西背面胥山也半踞山上北踞護城墩
墩高可三里俯瞰城中
虎城洞在縣北三里
黃花嶺在縣北十三里神池縣界
禪房山在縣東北二十里東連雁門山遞高十里盤踞
二十里洞中有石佛(山産氣砂)
溫嶺在縣東北神池縣界有大小兩温嶺
林溪山在蘆芽山後五寨界汾河源此
萬華山管涔右劈支静樂縣界
支鍋石山管涔山之支高二里盤踞五里下有支鍋石
相傳昌寧公遺蹟石罅多水脉
黃嵬山聯崞縣界宋遣沈括報遼聘爭辨數四乃舍
黃嵬山
虎北山接神池縣界
槖蓮臺即托邏臺也宋王侁望楊業兵地
紫峯山横山樓子山
蓮花山段家山刁胡山石嶺麻籸嶺牛家
嶺六番嶺
王野梁宋村嶺壩塢嶺湖嶺
汾水源出管涔山天池下又一源出林溪山龍眼泉合
於寧化所南四十里定河(少昊孫昌寧公所定)南流入静樂縣
界水經汾水出太原汾陽縣北管涔山十三州
志出武州之燕京山水經注燕京山管涔之異名
也其山重阜修巖有草無木泉源道於南麓之下盖
稚水濛流耳又西南夾岸連山聯峯接勢又南與東
西温谿合水出右近谿聲流翼注水上雜樹交蔭雲
垂烟接自是水流潭漲波襄轉泛五朝志静樂有
長城有汾陽宫有關官有管涔山天池汾水關官即
樓煩關也括地志汾水源出嵐州静樂縣北百三
十里管涔山北東南流入并州西南流至絳州蒲州
入河顔師古注汾水出汾陽北山元志汾河源
自河東朔武州之南亂山中西南流過管州冀寧路
汾州霍州晉寧路絳州又西流至龍門凡千二百餘
里始與黃河合汾河共長一千三百四十里
天池在縣西南三十里管涔山周五里水不測深淺日
出時澄光四射霞映滿山池東有小池清鑑眉髮與
天池通南之燕京山胥繇寧化所北中山寺出峽合
流汾河水經注桑乾泉潛承太原汾陽縣北燕京
山之天池其水澄渟鏡淨而不流若安定朝那之湫
淵也清水流潭皎焉衝照池中嘗無芹草及其風澤
有淪輒有小鳥翠色投淵銜出若會稽之私鳥也其
水陽焊不耗隂霖不濫無能測其淵深也古老相傳
言嘗有人乘車於池側忽遇大風飄之於水有人獲
其輪於桑乾泉故知二水潛流通注矣池東隔阜又
有一石池方可五六十步清深鏡潔不異大池羅
點聞見錄汾陽有天池在燕京山上周廻八里後魏
孝文帝以金珠穿魚七頭於池放之後於桑乾原得
穿魚猶為不信又以金縷拖羊箭射著此大魚久之
又以桑乾河得所射箭山在嵐州静樂縣東北百四
十里俗名天池曰祁連池土人名天池躍鱗池
西有老馬溝隋開皇間建祠池上祈禱多應金志
朔州鄯陽縣有桑乾河太和嶺天池雁門關霸德山
唐地理志下為雁門山今雁門關在東齊天保
六年六月甲戌諸軍大會於祁連池九年六月乙
丑上自晉陽北廵己巳至祁連池戊寅還晉陽天
保末顔之推從至天池以為中書舍人令中書郎段
孝信將敕書出示之推之推營外飲酒孝信還以狀
言顯祖乃曰且停繇是遂寢武平七年十月丙辰
上大廵於祁連池唐置天池監楊光遠在代北
嘗以紙錢祭天池投之輒没遼來求天池廟地河
東帥龐籍不能决以諉汾州都監郭逵逵訪得太平
興國中故牘證為王土檄報之遼人愧伏元好問
詩天池一雨洗氛埃全晉堂堂四望開不上朝元峯
北頂真成不到此山來韓琦知并州遼占天池廟
地琦召其酋豪以曩所求修廟檄正之
元池在縣南二十里山巔天池山麓元池號雌雄海唐
置元池監貞元十五年置樓煩天池元池牧監各
一設使領牧馬下有鐡
磁窰灣河在寧化西南五十里榆會堡東流至十家莊
入汾河
灰河源出縣西四十里分水嶺南流經關東出陽方口
入朔州境一名渾河
王瀰灘河出静樂縣西流至縣溝口村入汾河
蘆芽山河出蘆芽山東流至壩門口入汾河
支鍋石水出支鍋石合流汾河
龍眼泉在林溪山下五寨界乃汾河之一源也
清真泉在蘆芽山半瀑流經清真菴故名
紫龍池周武池
古泉
偏關縣
九龍山在縣城周環九峯
韓光嶺在縣東一里北漢建偏頭砦遼置武寧縣址胥
存上有玉清真境
雙鳳山在縣東七里兩山對峙形似雙鳳下有二泉名
鳳眼(按兩鎮三關志有三鳳山即雙鳳也)
虎頭山在縣東四十里山形盤踞
劉家山在縣東四十里下有石洞
張家山在縣東四十里峻峯巉巖
草厰在縣東六十里仰峻嶺俯陡澗
吳泉嶺在縣東七十里高百餘仞西連草厰炎暑凉風
下有清泉通南溝
馬鞍山在縣東七十里以形似名明嘉靖四十三年
俺荅繇馬鞍上入老營游擊梁平守備祁謨禦之伏
發七百餘人胥没
鵰窩山在縣東七十五里
西山在縣東七十五里石壁嵯峨
馬家山在縣東八十里有朝陽洞内有隂陽二穴隂穴
淺陽穴甚深近穴似聞風雨聲
鎮溝樓在縣東八十里亦險隘也故山名為樓
鴉兒巖在縣東八十五里層巒疊石下臨清泉
雙碑墕在縣東九十里乃老營界也馬鞍山之役巡撫
萬恭勒雙碑紀七百人名故名
馬頭山在縣東九十里在老營堡西北高三里盤踞七
里以形似名
地椒峁在縣東九十五里(産地椒)
土寨在縣東九十五里孤峯獨秀
大蟲嶺在縣東百里竒峯峭立巖壑幽邃昔多茂林後
寖童矣
南堡山在縣東百里土山戴石周數十里上有五色石
好漢山在縣東百里老營堡東高百餘仞盤踞四里山
形幽麗雲氣碧籠
柏楊嶺在縣東百里昔多柏楊樹故名高五里盤踞九
里
鄧家山在縣東一百十里土山戴石
南北長嶺在縣東百三十里周四十里
鐡駝墕沙在縣東南十五里沙中藏鐡似虎
黼座山在縣東南二十五里山勢殊雄
霸子山在縣東南三十里峨峯壘壁夏人屯兵於可
敦館金都統宗翰遣婁室戍朔州築城於霸德山西
南二十里遂破朔州西山兵二萬擒其帥趙公直
蒿溝廟山在縣東南四十里上有廟廟有碑記
溪洞在縣南三十五里迤西村洞中怪石錯峙形似林
屋石色似水晶入二里聞水聲不復能前矣
龍覇山在縣南四十里高七里盤踞十五里昔嘗起蟄
昭君墕在縣西北二十里相傳明妃經此一足跡留石
磐上
紫荆山在縣西北二十里昔多紫荆花故名
萬家寨在縣西北四十五里巨石巉崟下臨河岸
北峯巖在縣西北五十里高百仞臨黃河岸上有石洞
數十相傳僧北峯棲此
北石梯嶺在縣北十里高三里磴道盤旋山脉聯滑石
澗老牛灣二堡
十八盤山在縣北四十里高百餘丈石蹬巉削雲氣時
繞
明燈臺山在縣北五十里高百餘丈崖峽中啣鐡盞相
傳昔放鐙光焉
東長嘴在縣北五十里東西石嘴胥袤五六里河經其
中東石岸西石岸乃中外分界地也
常勝山在縣北六十里右連老牛灣左接滑石澗匪直
雄視塞外諸山抑亦俯瞰黃河矣故以常勝名
蠶虎口在縣北七十里滑石澗堡前昔稱邊隘今農民
耕塞外田焉
白龍殿山在縣東北五里山環峯繞下有石洞巔水滴
沼禱雨輒應名石沼洞山脉迤東北七十餘里聯水
泉邊隘
草垜山在縣東北六十里上有堡
驢皮窰口在縣東北六十五里地勢平衍昔為邊衝
瞭高山在縣東北七十里孤峯峻秀
駱駝山在縣東北七十里山形似駝相傳李文忠北征
憩兵於此下有駝洞深不可測土人秉炬入里許蝶
大似箕翔舞逼人乃返
猴兒山在縣東北百里以形似名
視遠洞在縣東北一百十里乃五眼井堡邊隘也戍樓
遠眺下有石洞
丫角山在縣東北偏頭山為北𣲖接大同之丫角而
西為草垜明燈臺紫荆山以至老牛灣而西盡於河
王家屛修守三邊記偏關起蕨菜峁迄丫角山
猢猻山
黃河在縣北老牛灣口界緣邊曲溯西關河口距縣城
二十里鄭曉書三關圖雁門三關之山東起代郡
外斷雲中内略太原北境西盡雍河之濱
焦家坪渡
娘娘灘渡
太子灘
羊圈子渡
唐家會渡口在關西七十里陜西往來渡此濱河州
縣歲鑿冰以防套萬恭為築牆四十里
海子溝在縣東二十里湧泉
寺兒溝在縣東四十五里接大泉溝盈涸不恒
吳泉在縣東七十里出吳泉嶺
南溝在縣東七十里上有崇嶺下有清泉
鶯窩溝在縣東百里陡澗削巖林樾中有鶯窠
弔子溝在縣東百二十里溝接垣外曲通關河
新窰溝在縣東百三十里溝接垣外
馬園嘴溝在縣南三十里源出龍眼泉繇樊家墕溝岔
樓會火頭溝水北入關河
迤溪溝在縣南三十五里東西袤二百里下有溪洞水
滴成乳
暖泉在縣西二里五嶽廟巖下泉濱草冬榮巖壁鐫甘
露泉三字
滑石澗在縣北六十里有堡
大泉溝在縣北七十里地有湧泉會紅水溝折入關河
關河在縣北一百十里源出朔州界流經偏頭關西北
入黃河關河即官河也東南接朔州界距邑百四
十里東接平魯縣界距邑百二十里北逹垣外距邑
百餘里源出老營堡狐狸溝鴉兒巖沙窊寺諸泉西
流經城南折而繞城西北直溯關河口入黃河後多
淤塞惟沙窊寺諸泉湧流由泉源距城二十五里焉
沙廟溝在縣東北六十里袤五十里起草垜山流入關
河
水門溝口在縣東北七十里滑石澗東上有敵樓下有
湧泉差號險隘
黑河麥河馬水河
鳳眼泉九峪泉平泉黃龍池(以上三河四泉見大同紀)
神池縣
蘆芽山在縣西南六十里五寨縣界有石洞禱雨輒應
郝家坡在縣南八里
黃花嶺在縣南十三里主峯高四十丈遞高五里盤踞
二十里南東胥連寧武界一名摩天嶺嶺上有始
皇舊長城岢嵐州有古城墩趙之李牧守雁門則上
谷雲中或開拓在後抑依險以為城如今之内邊耶
石炭窰山在縣西南十五里(産石炭)
旗山在縣西南三十里盤踞二十里高三十五丈西連
五寨縣山東連黃花嶺參差旋曲其形似旗土人名
覇王嶺
虎北山在縣西南四十里高三十八丈盤踞二十里西
連五寨縣山南連寧武縣山
洪佛山在縣西南六十里蘆芽之支也上有石廟廣二
尺禱雨有神蛾賜水於瓶内火燎炙取下山輒雨
姜女石在縣西三里海子梁方石一廣盈畆中有石窟
旁有女子足跡相傳孟姜女夏日坐哭於此窟有泉
名姜女井
鐡爐山在縣西五里相傳尉遲敬德造鎧甲於此
五連山在縣西十里高十六丈盤踞十里繇縣城迤西
屢起屢伏
鳳凰山在縣西二十五里高二十三丈盤踞五里連横
山山兩翼似鳳大雪日霽輒有紅黃小鳥飛鳴似歌
舞
横山在縣西三十里高二十丈盤踞七里
馬蹄山在縣西六十里接五寨縣界
轆轤窰在縣西七十里山巖高三十丈中有洞洞口懸
轆轤陟山者繫轆轤而上洞廣一畆能容萬人與五
臺清凉石同著靈跡云
磨石山在縣西北八十里高三十四丈盤踞十五里山
境清幽
喜雀山在縣北二十五里盤踞十五里高二十八丈東
南連馬邑縣界
大温嶺在縣東北五里温嶺村
小温嶺在縣東北
神池在西門外環城西南冬夏不涸一名西海劉養
志文昌祠記寧武北距黃花嶺二十里皆崇岡疊嶂
鳥道虬盤踰嶺而下自巔抵麓十五里地少平有水
一泓出無源去無跡旱不涸雨不盈魚藻胥不生名
曰神池有古城遺址
温嶺泉在縣東五里流入神池
溝兒澗在縣東五里溝甚寒鳥不敢棲南為寧武界
東泉在縣東南二里流入神池天將雨輒浮五色霞光
南泉在縣南一里流入神池相傳有胡僧坐三日曰歲
旱可求雨於此此泉源也手爪地而泉湧
義井河在縣西四十里
國朝康熙三十六年二月二十四日
聖祖仁皇帝西征駐蹕河水驟溢以飲牛馬槖駝翼日涸
名興隆河
青羊渠水在縣東北三十里諸谷水滙此
五寨縣
蘆芽山在縣南六十里汾水之西盤踞六十餘里高二
十里明一統志書二千丈有竒實逾三千丈也西連
岢嵐東近寧武南接静樂北倚五寨為全晉崇山第
一峯巒聳秀形似僧毘羅冠下有汾水源前有羣山
森列尖似荻芽名小蘆芽上有金龍池五龍洞秀峯
嶺紫峯巖鳳凰嶺東火場西火場大天澗小天澗束
身匣九桄梯捨身巖華嚴寺金佛堂太子殿胥稱名
勝焉五臺三千九百丈其名也蘆芽三千丈其實
也舊志稱琳宫鐡墖闍黎千衆招提萬間亦足抗衡
古清凉矣(蘆芽管涔實為一山今汾水源隸寧化不詳載)明李䊔静樂志蘆
芽一山崔巍特拔高出雲霄磅礴盤踞可數百里而
遥寧武朔州處北麓忻州崞縣處東麓岢嵐五寨處
西麓嵐縣静樂處南麓而山之左與盤道梁諸山襟
帶相聯是䊔所究竟堪輿嘗跋涉而根極之者也
山前荷葉坪山山後有林溪山右有神林山最上一
峯突入雲漢五月飛霜千載凝冰或山上霽而山下
雨變幻萬態産香草名蘆芽異香珍卉喬木竒泉怪
石圖志不克殫述嶺有瀰蓮池一名大浴山水經
注中陵川水出中陵縣東南山下北俗謂之大浴山
其水亦取名焉一名太牢古山遼清寕中宋求天
池之地詔左皮室詳衮蕭頁嚕兼統兩皮室軍屯太
牢古山以備之宋潘閬詩此地絶炎蒸猶疑到不
能夜深如有雨寺静若無僧枕潤連雲石窗明照佛
燈平生多賤骨寒逼恐難勝今山北有逍遥臺逍遥
乃閬自號也孔天孕贈月空上人序月空上人住
持蘆芽山之乾元寺遵其師竒山之業而光大之遂
創建二菴在本山曰西照在老營曰園對云又念此
山是古佛道場歴刧奉法代有其人獨山居岑寂遠
臨邊徼教典稀存講誦多闕乃印造大藏經二部一
留本山一貯老營之菴
看花臺在蘆芽山上多異卉葳蕤播颺駭綠揉紅
北峯臺在蘆芽山(看花北峯北嶽名蘆芽三臺殆勝清涼之五臺也)
北嶽臺在蘆芽山四周曠灝穴起石丘秀矗雲表上有
北嶽廟
石谼在蘆芽山上搆危樓
鳳凰嶺在蘆芽山形似鳳
秀峯在蘆芽山山形殊秀
五龍洞在蘆芽山深窈
萬佛石洞在蘆芽山明釋福登神宗賜號真來佛子
造萬佛鐡塔鑿萬佛石洞神工具備
紫碧山即蘆芽之紫峯巖也
管涔山在縣東南八十里寧武縣界
東雪山在縣東南十五里蘆芽支峯也高八里盤踞七
里山下雙泉湧出殊黃黑有馬家寺古塔
殿坪山在縣東南神武川水經其下
神武鎮口山在縣東南有河繇口出古為神武川地
南山在縣南五里蘆芽支山也有清蓮河上有長城梁
峯臺梁環抱斷續形似水波曲漾東抵寧武雁門二
關為縣南屛東越縣境為神池之虎北山旗山又東
為黃花嶺諸山
長城山在縣南三十里
西雪山在縣西南二十五里高十里盤踞十里西南連
荷葉坪山山勢崇峻暑月沍寒舊有蘆芽香火院
荷葉坪山在縣西南六十里北麓在縣南二十里高千
丈有竒盤踞八十里有竒西連岢嵐諸山南連寧化
諸山東連蘆芽山北連西雪山山巔平廣圓秀形似
荷葉又産旱蓮花草故名汪可受詩荷葉坪前客
蓮花峯下人岢嵐志雷山在荷葉坪勢極峻險
韓信洞在縣西四十里
峯臺梁在縣北六里
深墕山在縣北七十里偏關縣界
馬蹄山在縣東北三十五里峻峯突起巔胥蒼石上有
馬蹄疊對相傳尉遲敬德遺跡
瀰蓮池在蘆芽山上一名金蓮池水深丈餘廣十丈采
色似金流光焜耀朝鬱祥雲夕輝皓月遊人或以金
珠投水中宛在眼底手摸之不可獲所謂瀰蓮異水
也
甘露泉在縣東南十五里馬家寺相傳尉遲敬德馬跑
出泉因名馬跑泉禱雨輒應
清漣河在縣東南六十里發源蘆芽山下西北流經縣
城南又北流經三岔堡南又西流入保德州境滙於
黃河清泉湧瀉五色水磑蔬圃胥資灌溉河側石
畔有佛足肉紋胥見相傳佛沐浴於此
神武川發源城東南出神武鎮口山乃汾河之一源也
經殿坪山流至城東繇三岔莊沙泉入於河
麻子澗溝在縣西十五里
祁連池在秀容界有池三所在高山上清深不測相傳
曰祁連池魏言天池也秀容第一領人酋長爾朱新
興曾與子榮游池上忽聞簫鼔音謂榮曰古老相傳
聞此音皆至公輔吾年老暮當汝耳天池隸寧武而
北魏書言池三所則首瀰蓮次燕京二池矣
名源水出蘆芽山明志在岢嵐州北五十里東南流入
黃河
大天澗在蘆芽山中
小天澗在蘆芽山中競爽大澗
北溝灘在蘆芽山麓
山西通志卷二十二
