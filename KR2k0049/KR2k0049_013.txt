山西通志卷十三
關隘(五)
寧武府
寧武縣
寧武關古樓煩地據雁門偏頭兩關之中明初為軍屯
景泰元年築城成化二年巡撫都御史李侃言寧武
北臨雲朔西帶偏保最為要衝請設關置守備於是
因遼寧武軍舊名立關弘治間巡撫都御史侯恂復
奏置守禦所轄堡十有二東為大河為陽房為朔寧
北為神池為大水口為利民西北為黃花嶺為土棚
為義井西為寧文為二馬營西南為西鎮而寧文實
犄角寧武以扼西山之險嘉靖十三年都御史任落
自鵰窩梁至逹逹墩築邊八里二百二十二步砌以
石十八年都御史陳講議陽房要衝迤西胥缺藩籬
乃修復王野梁廢蹟東起陽房口經温嶺大小水口
神池蕎麥川至八角堡胥築長城凡百八十里且築
且斸土石相半外為壕塹十九年兼轄寧化所二十
二年置三關鎮守總兵官駐寧武轄雁門偏頭二關
二十三年都御史曾銑謂邊墻高厚不逮雁門復增
築焉明景泰元年築城方四里高三仞厚二仞門
樓三成化元年訖工弘治十一年巡撫魏紳拓故城
周七里一百二十步高二丈五尺下有塹寧武關
東北至陽方口又北至朔寧堡又北至鵰窩梁堡内
邊垣胥在西朔州志寧武軍口在朔州南一百二
十里南連静樂縣分水嶺左編寧武處三關之中援
應東西實陽方温嶺神池義井之門戶外接八角堡
内維岢嵐唐志管涔山北有樓煩關按今寧武當
即古樓煩關地周經寧武關紀寧武古寧武軍也
即軍舊名名關宋太平興國中潘美兼三交都部
署屯留以捍北邊三交西北三百里地名固軍其地
險阻為北邊咽喉美潛師襲之遂據其地積粟屯兵
以守之北邊以寧楊博三關兵將疏山西三關先
年以有東勝大同為之屏蔽邊患絶少自東勝失守
漸肆窺視然猶恃有大同未敢深入今三關之警大
異往昔正德十二年則直至陽曲灣今歲則直至交
城圪塔頭若更長驅而入雖平陽潞安俱為蹂踐之
地矣今都御史陳講御史連鑛覆勘具奏臣等議得
神池堡與老營堡委係必爭之地而八角堡介於其
間尤為適中雁門守備當十八隘口之險而北樓口
委為空闊所據各官要於神池老營堡各添設參將
北樓口添置把總八角堡改置遊擊畫地分守勢成
鼎足據險扼塞誠為長便又要將神池守備改置利
民堡三岔八角俱為裁革水泉營等處設置把總管
領屯種要皆劑量斟酌無不曲當但副總兵既與巡
撫都御史協同行事威權已重欲加都督職銜似難
輕議今俟命下施行巡撫都御史每年秋近仍駐劄
寧武八角以上仍轄雁門兵備五寨以下仍轄岢嵐
兵備庶聲勢聯絡緩急有濟及照東長峪地方係大
同三關兩鎮接境之地極為緊要其建城設兵於兩
鎮既稱有益亦當及早整理方逢時邊關機宜疏
三關俱通寇要區東路自盤道梁夾柳樹燕兒水鵰
窩梁等堡進直犯代忻太原等處西路自滑石澗黃
龍池寺塢堡水泉營等堡進直犯鎮西興嵐等處中
路陽房口王野梁失守少費迂迴可逹東路矣荍麥
川野猪溝失守少費迂迴可逹西路矣此邊形之大
較也東中二路外有馬邑朔州烽火相接零騎遽難
以潛入大舉或數年一至西路邊長二百餘里東自
水黃墩起西至丫角山止一百餘里尚在朔州川之
内自丫角山起西至老牛灣止一百餘里逼隣沙漠
大舉憑陵易逞零騎出没無常御史賀一桂移鎮之
說有見於此計寧武離偏關一百八十里正兵營軍
馬在三路土著有年勢難他徙其參遊軍馬果數足
勢強大舉雖未能遏絶零騎必可拒堵此移鎮之便
也查兩營軍少一千三百三十四名馬少三千四百
四十二匹而遽移之是總兵亦參將等也寇豈憚一
總兵官名乎况偏關抵崞縣原平驛二百餘里東路
報警策應恐難猝至此移鎮之未便也先年俺答乘
虛謀陷老營總兵郭琥早得其情由寧武日暮提兵
四鼔即抵其地而堡賴以全是不移與移鎮同也今
該鎮劉國既稱軍馬寡弱東路窵遠合無依其仍駐
寧武遇三路但有聲息星馳調度隨賊堵截李攀
龍寧武兵備題名記三十七年改雁門為雁平岢嵐
為偏寧明年仍以偏寧為岢嵐兵備以偏老岢嵐河
曲三守備西路參將老營遊擊地方兵馬屬之雁門
兵備仍駐代州以廣武北樓平刑三守備東路北樓
太原參將地方兵馬屬之其八角利民神池寧武四
守備中路參將地方兵馬則以設今道云上谷岳
倫曰山西京師之屏翰三關山西之咽喉嘉靖二
十六年總督翁萬逹議撤山西内邊兵并力守大同
報可巡撫孫繼魯抗章爭曰紫荆居庸山海諸關東
枕溟渤雁門寧武偏頭諸關西據黃河天設重險以
藩衛國家豈可聚師曠野洞開重門以延敵夫紫荆
諸關之拱衛京師與雁門諸關之屏蔽全晉一也今
議者不掣紫荆以并守宣府豈可獨掣雁門以并守
大同耶兵部是繼魯言上方倚萬逹卒如萬逹言
陽方口堡在布政司北三百六十五里東至盤道梁堡
六十里西至神池堡二十五里南至寧武所界二十
五里北至朔州五十五里兩鎮三關志寧武據兩
關之中地勢平衍便易馳驅陽方口當雲朔馬邑之
衝至為要害雖距寧武為近而緩急常不得力近日
築邊之議首及王野梁至老營蓋先慮也康丕揚
三關志陽方口晉邊第一要害地胡松答翟中丞
書陽方口外當雲朔馬邑之衝内通忻代嵐石諸郡
之路至為要害鎮城雖距寧武為近然緩急終不得
力宜以寧武所城移陽方陳講上議曰西北邊鎮
莫重宣大三關國初急宣大而緩三關以大同足蔽
三關也今時則異矣故必急三關急三關必增戍增
戍必先設險夫雁門有勾注之險偏頭有老營之扼
故增戍必自寧武始陽方口者朔州之大衝也臣願
藉山西民壮夫力而濟以郡縣贖金城是大險不三
月可就從之於是築長城自陽方口始胡松楊方
堡築城記西蜀陳公講既受命上公提督三關兼巡
撫山西地方乃言於朝曰山西雁門寧武偏頭諸關
為國重鎮東起代之瓶形嶺西暨保德河曲地東西
延袤千有餘里而寧武關之陽方口東西長可百八
十里適當朔州大川之衝平衍夷漫雖數十萬騎皆
可成列以進臣查山西諸路民壯可得萬餘忻代五
臺諸郡邑𣙜金歲得數千不足則取諸大原所部吏
民贖鍰費不傷乎正額勞不及於齊民其築之便上
下其奏兵部兵部議如公指無異乃以雁門兵備副
使王鎬察監經費都司署都指揮同知王松太原府
同知邢倫總督工程其下文武百執事並選廉慎而
有幹者使攝之經始嘉靖十九年之春三月畢工明
年之夏六月東起陽方口經温嶺大小水口神池蕎
麥川迄於八角堡之野猪溝老營堡之丫角墩土築
惟半餘則斬山之崖為之計長三萬三千一十餘丈
可百八十里無論土石並高二丈有竒下廣一丈五
尺上廣七尺加四尺為女墻可騎以馳可蔽以擊墻
外壕塹深廣之度略如墻中增敵臺四十三座煖舖
五十五間暗門五座重樓三座護水堤臺稱之包築
流水溝洞百十二處後中丞劉公臬代奉廷議屬予
與參政張君子立規計工事補築東路三百里按察
司僉事趙君瀛補築西路黃河堧百五十里灰河
東流經堡北出口崞縣陽方倉寓陽方口正德
九年十月寇由陽方口深入至陽曲灣嘉靖三十
四年俺答入宣大山西俄而自陽方口出總督許論
遮擊於朔州復由王茂山遁三十九年俺答自陽
方入犯忻州原平石嶺關復由此出以此地梁内梁
外皆平曠無際故設大將於此趙炳然分布秋防
疏山西總兵統正兵暫駐陽方口一則調度本境一
則便援雲朔副總兵統竒兵仍駐老營一以專防黃
河一以東西勦遏西路參將統援兵駐水泉營中路
參將統援兵駐蕎麥川暗門東路參將統援兵駐廣
武站太原參將統援兵駐馬蘭口神機司把總統標
兵駐舊廣武白草溝北樓參將統援兵暫駐長柴嶺
遊擊統游兵暫駐八角堡王家屏三邊修守記陽
方口西迄小紅溝寨八里又西築八利境之尖山梁
寨十里既成而公視東隅不稱復增築馮家梁寨二
十里屬之王野梁以綰寧雁之界面陽方左右顧兩
臂若畫一矣甓三城陽方神池利民增築土堡一八
角
寧化守禦所寧化所城方二里餘高三仞厚二仞門樓
三明洪武二年築隋立汾源宮建城周六里四十
一步明洪武二年因舊址東畔倚山坡改建周二里
一百九十六步高三丈一尺池深一丈五尺西南北
三門萬歷三十四年寧武道郭光甃磗東西關城二
座宋太平興國五年置寧化軍寧化縣隸焉淳
熙九年金置寧化州明初置寧化所隸山西都司
嘉靖十九年都御史陳講請改隸寧武從之宋志
寧化軍四砦西陽腦子細腰窟谷明寧
化四堡石壩榆會川湖大峪屯寧化十
四寨馬頭山吳家溝小横溝牛心三岔
定河葱園楊房子房石佛細窯灰
窯石家賀家屯明寧化守禦千戶所在静樂
縣北八十里置正副千戶百戶旗軍三千三百四十
八名明洪武二年都指揮常守道駐兵寧化所五
年延安侯唐勝宗增築寧化城率千戶唐成勦四大
王部嘉靖十五年俺答繇崖頭入至寧化三馬營
寧文堡西一里寧武城處東偏西山下臨識者慮其難
守明正德十年兵備副使張鳳羾議城寧文堡於西
山共相犄角尹耕曰寧文城而寧武可守與江左
戍石頭意同
樓煩鎮寧化所嶺北有東路南路嶺南有河川天城川
西川南川細磨川嶺南北外乂有西路北路而樓煩
鎮為河川村首乃嶺南第一村也漢立雁門郡樓煩
縣元魏建樓煩宮隋唐立樓煩郡唐置樓煩監遼
耕陽武砦及寧化火山北地知并州韓琦鑿塹立石
界之
堡口寧武堡口險隘非尋常堡寨比
大河堡在東二里
石湖嶺石湖水口在東二十里翁萬逹疏曰自石
湖嶺起西至野猪溝止為垣七里塹十之一增添敵
臺二十八舖屋八十四又自野猪溝起東至石湖嶺
止為垣六里有竒增添敵臺九十二舖屋二百七十
六水口三暗門二自石湖嶺起東至鵰窩梁小西溝
止為垣六里有竒增添敵臺八十六舖屋二百五十
八品窖七萬六千二百二十四暗門二水口十一水
洞三石湖嶺堡
野猪嶺堡在縣境
王野梁石湖嶺東明嘉靖二十年八月吉囊繇朔州入
至王野梁副總兵丁璋遊擊周宇戰没遂深入太原
嘉靖十一年都御史陳逹請城雁門諸隘起王野
梁歷白草溝水峪口至平刑關為石垣高闊以一丈
為式
五花營東一百二十里
火燒溝東南十五里
金家觜東南八十里
靳家窊東南四十里
夾柳樹堡東南六十里(詳崞縣)
小蓮花堡東南七十里(詳崞縣)
盤道梁堡東南八十里(詳崞縣)
朔寧堡東南二十里燕兒水堡東南四十里西溝
口堡東南四十五里鵰窩梁堡東南六十五里
三馬營堡西六十里大水口堡北三十五里石
槽堡麻峪堡三岔堡西嶺堡馬圈灣堡
黃土坡堡金家堡張家堡梅家堡楊家堡
東莊馬營村堡頭馬營堡分水嶺寨八
答窊寨石嘴頭寨白馬崖寨紅村寨汾河
溝寨謝家溝寨白臺寺寨反口深烟寨壩
上寨石莊寨
偏關縣
偏關縣長城東接平魯丫角山起西接河曲縣河口舖
止
明老營堡制五眼井墩北直赤山東接朔州衛丫角山
墩長城復折而西為西山老營堡界首繇東北至右
衛兔毛河西墩止胥有長塹又西有關繇關北出有
長城塹東起赤山西止廟記山廟記山北乃哈屯不
喇也乂西為青草卯墩長城復迤北又西為將臺堂
門耳房胥具南直官河源又西為破魯關又西為垣
内平安口墩又西為阻虎墩南直老營堡又西為拒
虎墩乂西為馬頭山長城凸而北老營堡界止長
城自河曲石梯隘起至老營丫角墩袤二百四十里
惟船灣斬賊溝娘娘廟石城舖天險壁立故明時多
未築其築者後亦多頽云領賈家堡五眼井堡
馬站堡永興堡
明水泉營堡制元卯墩東接老營堡馬頭山墩水泉營
界首南直垣内水泉墩又西為將臺堂門耳房胥具
又西為垣内南海子墩又西為黎兒墩微凸又西為
東梁亭長城勢迤南又西為紅門隘口有甕城城北
有關三關鎮市場也甕城北有閘三曰中曰左曰右
近甕城有閘一曰内閘乃市馬之界也隘口内有城
南墩墩東西有石垣限隘口南直八柳樹堡又西為
紅門右墩長城勢迤北又西為護城墩坡勢凸而北
南直水泉營堡又西為護營墩又西為北窊墩胥在
垣内南直馬站堡又西為石卯凸而北又西垣内有
海子墩又西為石窊垣内有長梁墩又西垣南直乾
溝堡又西有墩墩西南垣内又有乾溝墩又西為鎮
羌墩乂西為滅魯墩又西為石山垣勢附山半南直
草垜山堡又西垣内有殺賊墩北直石山劄賊墩又
西石山忽缺有垣又西石山復起有垣又西石山復
缺有垣又西石山復突兀有驢皮窰墩乂西石山復
缺有垣又西石山綿亘垣勢胥附山南直揚家莊墩
又西石山復忽缺有垣又西石山復突兀垣内有青
草卯墩乂西為水口兩石山間有垣南直偏頭關城
又西石山復突兀大起垣勢附山垣内有保安墩又
西石山復忽缺滑石澗繇兩山間水門北流又北有
水垣又北乂有水垣又北為小口子水垣又北為大
口子水垣胥夾山水門又西石山復起有小口子墩
垣内有滑石澗暗門南直滑石澗堡又西垣内有滑
石二墩又西石山復忽缺兩山澗有水門滑石澗水
繇小口子北流又西石山復突兀大起兩山間有滑
石澗水口垣北又有水口垣又北又有水口垣胥夾
山水口垣西北袤亘娘娘廟垣又西石山復起有垣
折而西又西石山忽復缺兩山間有水口垣又西石
山復起巔有垣北對水北娘娘廟又西巔又有垣又
西為水門墩北對娘娘廟西連山又西有墩又西石
山垣内有龍頭墩北對水北石山巔石門墩又西有
墩又西為小莊窩墩石山少平坦水泉營界止此為
西盡又西老牛灣墩復折而南領草垜山堡滑
石澗堡老營堡水泉營堡一墩多列三四墩故視
朔州衛東北墩數少減其天鎮陽高以西亦有一墩
列數墩者
明老牛灣墩東接水泉營滑石澗堡小莊窩墩老牛灣
界首長城復折而南又南有五墩又南山復突西上
有老牛灣墩又南有官廨南直官河外常樂墩又南
山勢復突西南直官河外河口墩袤至黃河止老牛
灣山南乃官河入黃河地也山西長城東自東界
牌墩起西至老牛灣墩止偏關縣以關為主故先
列長城於前
偏頭關漢武州縣地東連丫角山西連黃河隔河套裁
一水關勢東仰西伏故名元有偏頭關乃偏頭砦
址也嘗置武節將軍樞密院判鎮守明洪武中始設
關置守備專勅守關轄堡一十有八關以東為馬站
為八柳樹為老營東北為小營為水泉北為寺墕為
滑石澗西為樺林為樓子營為羅圈為楊冕為唐家
會為五花營為得馬水為灰溝東少南為永興東南
為八角為長林大邊在關北一百二十里起大同之
崖頭至黃河七十里無墻而有界成化三年總兵王
璽復於關北六十里起老營丫角墩至老牛灣築墻
二百四十里號二邊而三墻則在關東北三十里起
石廟兒至石梯墩凡七十里嘉靖九年副總兵李瑾
築四墻在關北二里起鷹窩山至教場一百二十里
正德十年兵備道張鳳羾築後復以時增修
國朝雍正三年改偏頭所為偏關縣同城為偏關營領
樓溝堡老牛灣堡明偏頭所屬城二八角老營堡
所與偏頭為三偏頭五堡九梁津焦尾城
小偏頭村灰溝馬營十三寨石城大嶽
伍門樓甘草嘴海子董家西莊平泉
大峪河會辛家莊王花下營尹耕武
州考古有兩武州其一為州即漢之下落縣今宣府
也史曰後魏置文德縣唐陞武州是也其一為縣即
漢之武州縣今偏頭關地也史曰單于將十萬騎穿
武州塞是也唐總管劉世讓拒高開道進保武州地
連懷戎則所守之武為下洛元知院魏賽音布哈兵
廹博囉特穆爾扼險偏頭則所駐之武為武州縣也
又曰偏關古武州地北為東勝南為岢嵐所謂夾寨
溝也北漢主鈞天會元年城偏頭砦於韓廣嶺之
上即今關城也元庫庫特穆爾討博囉特穆爾紀
功於碑曰移師武之阸塞曰偏頭關明洪武二十
三年鎮西衞指揮張賢改築於西原城近河坪去故
址一里方三里餘高三仞厚二仞門樓三成化元年
都御史李侃展拓周九里八步高二丈三尺明弘
治十四年以後寇住套中地勢平漫偏頭關逼近黃
河焦家坪娘娘灘羊圈子地方皆套部渡口往來無
虚日保障為難三關要害雖同偏頭尤亟周經重
修大邊記大同於九十里外築小城曰小邊又於百
里外築大城曰大邊歲久小邊僅存而大邊蕩然矣
弘治辛酉僉都御史劉公宇等協議僉事王從鼎專
事修築工興於夏四月訖於秋八月城廣一丈五尺
高一丈三尺其延亘起西陽河接偏頭關凡九百八
十里其增置斥堠也百加增堡砦也六百有七十挑
鑿坑塹也百萬形勢高深保障復故項忠覆鄧亨
邊關疏偏頭最為緊要寧武關次之雁門又次之但
山川聯絡烽火接連一處有警彼此皆懼所以鎮守
守備官員一概奏討添兵互相爭執地方緊要此實
通患又覆御史薛為學防邊疏偏頭有警延綏東
路大同西路雖非統屬必湏策應朔代有警偏頭南
路宣府中路雖非管攝隨當掩襲宣大有警本處前
後左右副參遊守互相邀截其地近朔代如繁興岢
嵐諸邑宜令一體隄備嚴督訓練庶免後艱總督
宣大翟鵬疏三關中為寧武雁門在東偏頭居西西
鄰黃河逼近河套每遇河凍侵犯嵐静多由偏關出
没而雁門一帶恃有大同為之屏蔽總督翟鵬題
防邊禦寇不過戰守二事守則有要據險守要以一
當百戰則有機度地陳兵以逸待勞請東自平刑關
西至偏頭關盡境止定擬戍兵畫地分守再設遊兵
三枝一在雁門一在寧武一在偏關賊若攻墻戍兵
上墻拒敵遊兵出關夾攻所謂守中有戰正中之竒
東自大同陽和城西抵山西老營堡徧觀地形詳察
賊路如賊從北來則設兵於左右衞鄉村羊圈頭曹
家梁小金莊等處以待之賊從東北來則設兵於懷
仁高山鄉村周家莊吳家窰劉按莊等處以待之賊
從西北來則設兵於井坪平魯鄉村窯子頭高家堡
油房頭南北帳子等處以待之又東於宣大之交三
關之界各設勁兵以防奔逸又選慣戰官軍六千員
名分為二營臨時會行總督張鳳親自統領隨機應
變所謂戰中有守竒中之正北直隸河南山東等處
紫荆倒馬龍泉等關有備亦可無備亦可本兵毛伯
温議行但紫荆倒馬龍泉等關切鄰邊境與直隸河
南山東不同必湏嚴加隄備使宣大陳兵力戰必不
能扺關而攻使三關分墻拒守必不能越關而入
嘉靖二十二年三月總督翟鵬言大同自有五堡北
邊少事以恃溝塹也今議自鎮邊堡而東至陽和後
口鎮河堡而西至老營堡鑿為長塹其間山險不可
鑿處不過三十餘里量為斬崖修墻鑿塹之勞省於
築垣設險之利同於禦寇總督翁萬逹疏偏關地
稱險阻塞亦堅完明水灣雖云盤住遽難侵軼三
邊總督王之誥防秋䟽延寧二鎮沙漠平衍哨卒無
所趨避故套中動静皆得預知宜與山西偏老互相
傳報韓邦竒邊事論西北之大邊六宣府最為緊
要額兵十二萬其次大同額兵八萬其餘各鎮兵俱
少於是内外一帶界山自山海至居庸紫荆雁門寧
武寧化岢嵐保德偏關直抵黃河岸自北南視如千
仞崇垣拔地而起固天所以限内外也中古始守於
險外以為藩籬居庸紫荆之外有宣府雁門寧武之
外有大同國家又設老營堡居庸紫荆雁門寧武皆
設兵將寧化以西乃略而不備秦時城址猶在若考
其地而設兵如雁門等處寇必不能長驅而入矣若
止從老營堡修至寧武亦不為甚費今寇入邊境惟
老營堡地方乃一大空闕異時妄興他志以侵内地
惟此塗為便既過老營地方而寧化岢嵐無守則天
門忻口元崗陽方之險不足恃矣偏關之城昔在山
麓下若寇乘山而攻旦夕可破移於城西築以甬道
長不過二里即至山巔上闊二丈高三丈兩面環一
女墻設數舖房寇至以兵守之金湯之固矣左編
乞割偏老以南寧雁以北特設一巡撫專委之以邊
計而開府於偏關以總兵駐老營以副總兵駐河曲
自平刑北樓雁門寧武而北悉以隸之移寧武道於
偏關以為分守而岢嵐保德等州縣專屬偏關巡撫
如朔應之於大同山西都御史罷其軍務但專巡撫
畫關而守之偏關參將換駐寧武其雁門以北巡按
事宜亦或以并於宣大而山西一應派額應輸三關
者俱仍其舊尹耕曰詢之境外明水灣柳川舖火
熖山大黑山松樹山駐帳則必犯偏頭又曰論者謂
偏頭倚大同為援夫丫角之西牛灣之東偏守自為
邊也大同何得蔽之劉龍指揮僉事袁杲行狀瀕
河七堡與延綏大同隔遠瞭望不通公議添設大楊
諸墩一有警報瞬息數百里尹耕垣塹窖三險議
築土為防曰垣鑿地横垣曰塹間鑿間否形如品字
有隆有伏互相倚伏曰窖三者垣最可恃窖次之塹
斯下矣何者因高遠眺敵無所逃乘險下拒已易為
力此垣之功也若夫塹則沿守者無所倚蔽眺望者
不獲遠施嘗計一卒挾一束芻則萬衆頃刻之際可
平數丈也窖有隆伏平之反難明張四維復鄭范
溪書三關為晉障雖均然寧雁外蔽朔應而偏關則
密與套寇為鄰其緩急不同今雁平之塞若盤道梁
等處石壁足稱天險而偏頭以西抵於黃河最為剝
膚地乃其墻臺猶未足為永賴倘再加料理亦若盤
道梁之周此三晉萬年利也
樓溝堡南四十里布政司西北五百里東至永興堡二
十里西至河保營九十里南至三岔堡四十里北至
偏關城四十里明隆慶二年兵備范大儒建袤四
百二十九丈高三丈五尺
老牛灣堡布政司西北六百一十里東至滑石澗堡二
十里西至黃河二十里南至樺林堡八十二里北至
邊墻一里明成化三年總兵王璽築墻崇禎九年
兵備盧友竹建堡周一百二十丈高三丈五尺堡東
接滑石澗西臨黃河岸首當西北之衝二邊至老
牛灣黃河岸止垣至小莊窩墩為西盡老牛灣墩
復折而南堡南河口墩乃官河入黃河地也官河
南為樺林界明崇禎九年移寺墕堡防守一員守
兵一百五十名駐堡翁萬逹疏自老牛灣黃河岸
起北至水泉營紅門隘口止增添敵臺一百一十五
舖屋三百四十五梁斗輝邊防議山西三關惟偏
老沿邊地方自蕨菜岇起至老牛灣止邊長一百一
里有竒添設磗包空心樓實心樓各十五座敵臺二
百一十六座見存城堡墩臺隘口空實敵臺三千七
百一十處萬恭疏嘉靖二十一年總兵王繼祖謂
自老牛灣至於險崖河急不凍據墻而防自險崖至
於隂灣河緩始冰廢墻以守而打冰之議起隨打隨
結愈鑿愈堅寇登東崖無墻可拒今議自險崖至隂
灣每年河凍為極衝除濟道溝起止羊道坂四里石
山陡險不必議修應修築者二十餘里又自隂灣起
止石門隘口河多不凍為次衝應修築者亦二十餘
里
常勝山北六十里上有墩右老牛灣堡左滑石澗堡俯
瞰黃河
東長嘴北五十里東西石嘴胥袤五六里河經其中
張士瑄詩石角枕流水曲通界分南北岸西東
萬家寨西北四十五里巨石嶄巖下臨河岸昔人結寨
其上
老營所布政司西北五百四十里東至賈家堡界官河
口一里至賈家堡二十里西至馬站堡界方城坪十
里馬站堡四十里南至八角堡界紅崖子六十里北
至邊墻一里東南到利民堡西南到八角堡西北到
五眼井堡三十里領賈家堡五眼井堡馬站
堡永興堡明景泰間都督杜忠建堡成化初修
方五里高三仞厚二仞門樓三二邊起老營丫角
墩兩鎮三關志偏頭西逼黃河渾脱可以飛渡然
山澗﨑嶇難於大舉老營東接平魯去大同邊不遠
使聯絡屯守則八角墩而南陽方口而東烏用是紛
紛也明老營堡所四堡長林長安鎮大莊
窩小營兒老營堡廣積倉嘉靖十六年八月
俺答繇平魯衞入至老營四十二年俺答用趙全謀
欲夜襲老營結堡中張輝諸賊為内應先一日水泉
營守備陳一言偵知馳報總兵郭琥琥銜枚疾馳堡
上倏易置守門將士以親丁部署甫定而俺答至舉
火為號中無應者扣城中何人曰郭大將軍懼而宵
遁總督翟鵬曰自五堡以至老營堡皆要路也於
斯設險必難飛越韓邦竒欽遵勅諭疏照得山西
三關一帶沿邊地方寧武以東隘口及沿邊平漫之
處皆有隘可據寧武以西漫然平曠戎騎可以長驅
無阻而原設兵將比之他邊甚少城堡亦甚稀疎臣
等嘗詳察内外之界自大河以西由石隰岢嵐静樂
寧武至雁門歴紫荆居庸直抵山海關一帶界山崇
岡峻坂中古以來類皆守於險外以為重險之固寧
武以西其險則在興嵐石隰等處古人皆以此地建
節國家亦守於險外置偏頭老營城堡然止設一副
總兵一遊擊并近日巡撫奏設止有四守備騎兵惟
九千餘名而興嵐等處又棄而不守更何所恃以為
藩屏哉國家設險禦戎獨偏頭等處乃一大空闕以
臣計之岢嵐州實内外之界有險可據宜設一參將
益兵三千神池堡要害之地宜拓一城設一守備益
兵五百八角之東寧武之西八角之西偏頭之東適
中之地亦各為一堡各設一守備或於五寨前後設
立據險以便截殺亦各益兵五百副總兵宜升為總
兵惟選謀勇都督領之駐劄寧武其偏頭仍一守備
益兵八百可也提督都御史不必兼理巡撫山西一
省止巡撫沿邊一帶地方忻代保嵐石五州所屬及
雁門石隰二兵備并都司布政司管糧官按察司管
屯官并守巡冀寧道及參遊守備俱聽節制其餘山
西布按二司府州縣官員賢否軍民詞訟歲辦差役
俱不必管理庶得專意經略邊事老營堡宜設一所
以管常備新軍其山西汾州等衛所防禦大同官軍
仍掣回山西三關防守遇有警急與大同互相應援
如此則不惟三關之兵威可振而大同之勢亦遥為
之壯矣王崇古免調援兵疏山西自偏頭關老牛
灣黃河東岸起東至老營堡丫角墩止共長一百四
里是為外邊秋守邊而冬守河極為寇衝又自丫角
墩起東至平刑關石窯菴止共長七百餘里是為内
邊中聯寧武雁門倒馬諸關向恃大同為藩籬脱遇
大舉大同不能堵截每繇内邊諸口直犯關南内郡
是有兵尚難自固也若復將老營遊兵盡選馬軍遠
戍保安正兵東駐陽方去偏老三四百里一旦寇入
非惟老營不可守即汾石隰吉諸州皆可蹴至矣今
春寇密謀掩襲老營一夕即至幸哨報早聞總兵官
郭琥連夜趨防兵方至城寇即入境内若移駐遠方
焉能速濟近方議總兵移鎮老營免往返勞費豈宜
復聽東援坐失西守且自老營寧武至保安靈蔚千
有餘里皆係山程石澗萬一有警士馬疲勞斷難濟
用所以每次議留惟北樓參將原設援兵不及三千
馬僅二千匹亦可東援乞免調山西正遊兵馬選定
北樓馬軍二千則東西庶可兼濟明給事中劉東
星計安四鎮疏老營堡孤懸絶塞左控平魯右接偏
關陽方諸口恃為耳目最稱要害而本堡山勢﨑嶇
運道險隘即遇緩急難以屯聚援兵轉運糧餉尤為
可慮宜於附近地方如乃河堡等處添設軍伍以備
聲援乂於城中多積芻糧以防坐困老營堡巡檢
司
窖兒墕東北八十里
塌崖溝東北八十五里胥偏頭東北要道
鎮溝樓東八十里亦稱險隘因建敵樓於上
地椒岇東九十里緊逼東邊
賈家堡(隸老營營)東一百里布政司西北五百六十里東至
大同府乃河堡界二十里西至老營所二十里南至
大同府朔州界五里北至乃河堡界八里明嘉靖
四十三年兵備王遴建廣一里一百步東接雲朔北
通五眼井堡西接老營河口南通長林火路乃朔寧
二郡咽喉地也明設操守一員兵三百名後增設
把總一員兵二百二名
五眼井堡(隸老營營)東一百里布政司西北五百八十里東
至大同府乃河堡界三里西至水泉營四十里南至
老營所三十里北至邊墻二里明崇禎十年兵備
盧友竹建周一百丈高三丈五尺堡接丫角山最為
衝要五眼井墩山西老營堡界首垣至朔州丫角
山墩為南盡五眼井墩復折而西總督翁萬逹曰
山西起保德州黃河岸迤邐而東歴偏關抵老營盡
境大同起西路丫角山迤邐而北歴北中二路抵東
路之東陽河鎮口臺皆逼臨邊境險在外者也山西
老營堡轉南而東歴寧武雁門北樓至平刑關盡境
又轉南而東為保定界歴龍泉倒馬紫荆之吳王口
插箭嶺浮圖峪至沿河口皆峻山崇岡險在内者也
是故丫角五眼井為外邊内邊之要樞明設防守
一員兵二百二名後增設守備一員把總一員兵四
百名
視遠隘東北一百一十里乃五眼井堡邊隘也在堡西
一十五里戍樓遠眺下有石洞名視遠洞翁萬逹
疏自石廟兒視遠隘以北起北至周家口止又自視
遠隘以南起南至樊家窰止為垣四里
五眼井口東北一百二十里
新窰溝東一百三十里溝通塞外
馬站堡(隸老營營)東四十里布政司西北五百六十里東至
老營所四十里西至偏頭所四十里南至八角堡七
十里北至草垜山堡四十里明正德十年兵備張
鳳羾建嘉靖二十年廢四十二年兵備王遴復修周
四里高三丈五尺地界偏老水泉三路之衝設遊擊
一員中軍千把總八員兵三千一十四名馬三千一
百三十七匹嘉靖十五年八月俺答繇寺墕入至
馬站營
永興堡(河曲隸老營營)南四十里布政司西北五百四十里東
南至八角堡五十里西至樓溝堡二十里南至三岔
堡五十里北至馬站堡二十里明正德十年兵備
張鳳羾建周一里高三丈五尺設防守一員
水泉營堡(舊隸老營今歸縣)東北六十里布政司西北五百六
十里東至五眼井堡四十里西至草垜山堡二十里
南至馬站堡十五里北至邊墻二里領草垜山堡
滑石澗堡明宣德九年都督李謙建廣三里一
百七十步置防守一員兵五百名後設參將兵二千
五百名隆慶二年改設守備把總各一員增兵一千
名馬騾三百匹頭水泉營在堡城東少南為紅門
口附口外少南有南海子堡城西南有後海子
驢皮窰口東北六十五里徑道平衍昔為邊衝而兩崖
胥石山可以制勝
紅門市口堡東北八十餘里布政司西北五百六十里
東至邊墻西至邊墻南至水泉營堡界北至蒙古地
界東南到五眼井堡西南到水泉營堡口近水泉
營乃厰溝也明宣德九年都督李謙以溝通塞外建
敵臺橋洞一座外設邊墻一道壕塹品窖三層撥軍
二十名偵望萬歷二十六年兵備道趙彦增左右雙
翼磚臺東有東梁亭明三關鎮市場在水泉營隸
岢嵐道順義王諸部互市於此先設宴邊外有閘三
曰中曰左曰右馬繇此入臨邊有閘一曰内閘馬繇
此登數入境紅門有臺袤一十三丈臺上有納欵廳
撫賞於此以銀一萬兩宴餽一萬兩撫賞諸部四萬
兩市馬馬以六千為率價以一十二兩為率互市日
岢嵐道提調監督雁平寧武兩道協理之鎮守總兵
官副將綂兵彈壓西路參將理市事正兵營軍二千
一駐老營堡一駐八柳樹馬站游兵營軍移駐滑石
澗小營兒獅子坪參將軍移駐馬站堡以備要衝
草垜山堡(隸水泉營)北少東六十里布政司西北五百七十
里東至水泉營堡二十里西至滑石澗堡三十里南
至馬站堡四十里北至邊墻五里明弘治十五年
兵備楊綸建後廢萬歷二十二年兵備趙彦復修周
三百八十四丈五尺堡突出崇山直望三十餘里為
沿邊傳𤇺之首明設防守官兵三百名萬歷二十
二年增設守備中軍把總胥一員
滑石澗堡(隸水泉營)北六十里布政司西北五百八十里東
至邊墻三里西至老牛灣堡二十里南至偏關城七
十里北至邊墻一里明宣德九年都督李謙建嘉
靖二年陷於敵隆慶三年兵備范大儒復修周一百
八十丈二尺高連女墻四丈堡即邊垣也堡前有
滑石澗暗門西有滑石二墩墩西有水門滑石澗自
水門北流有小口子墩水出小口子又出大口子水
門西又有滑石澗水口西北流出水口門明置操
守一員兵二百五十名隆慶三年設守備一員兵三
百七十五名翁萬逹疏自老營堡丫角墩起西至
滑石澗水門墩止為垣九十里有竒塹如之增添敵
臺四十四舖屋六十二品窖三千暗門一水口一
水門溝口北七十里滑石澗東上有敵樓下有湧泉稱
險隘焉
蚕虎口北七十里滑石澗堡前昔稱邊隘今農民耕塞
外田
娘娘廟北一百里石山上下臨溝蹊
黃龍池堡北五十里東距寺墕堡二十里北通草垜山
大邊明弘治間與草垜山堡同建置操守一員兵三
百名後廢
寺墕堡北四十里明嘉靖間總兵李瑾建置防守一員
兵三百名後廢
韓家坪堡東二十里明嘉靖間建置防守一員兵二百
名後廢
八柳樹堡東六十里明景泰二年都指揮杜忠建後廢
小營兒堡東六十里明嘉靖間總兵李瑾建後廢
長林堡東一百五里明弘治間建後廢
好漢山堡東北一百里明崇禎間建後廢
栢楊嶺堡東北九十里明弘治間建後廢
東關河隘口老營城東一里南接利民堡北接紅門東
通平魯井坪嘉靖二十三年建橋洞三座上建重樓
規制猶關西河口後毁
通邊關東北六十里為草垜山迤東為水泉營又東為
老營抵好漢山接平魯縣界南折接朔州界明成
化二年總兵王璽築東起老營堡之丫角墩西抵老
牛灣南折黃河岸抵河曲石梯隘口袤二百四十餘
里成化二十二年兵備郝志義修嘉靖二十三年巡
撫曾銑檄參政蘇祐兵備劉璽幇築建敵臺二百二
十六座上建舖隆慶二年巡撫楊巍檄兵備范大儒
等加幇巡撫宋纁覈實萬歷二十五年兵備趙彦又
建空心磗樓并諸隘口敵臺
楊家砦下鎮砦星坐驛峰子塢舖壕子塢舖
寺前墩關口浦家灣銀安口青天口
黃河渡焦家坪渡娘娘灘渡太子灘渡羊圈子渡
神池縣
荍麥川口利民堡北霍冀九邊圖說兵自威遠平魯
而下即扺荍麥川奔利民堡劉龍指揮僉事袁杲
行狀守備寧武關議築蕎麥川鎮狐諸堡
利民堡北六十里布政司北少西四百三十里東至朔
州治六十里西至八角堡四十里南至神池堡六十
里北至邊墻三里利民堡北出荍麥川口為朔州
井坪孔道利民堡舊名逹沭河明成化十七年(三關)
(志十五年)都御史秦紘築土堡方五里餘高二仞餘厚一
仞餘門樓三以指揮防守正德時增展嘉靖十八年
都御史陳講設守備建倉萬歷四年砌石城周三里
二百四十步高連女墻二丈五尺利民驛南十里
至南堡又十里至羊房村又三十里又木瓜溝又十
里至縣明正統十三年置神池口巡檢司在朔州
南九十里南有土城址是迂道而西南也至嘉靖十
八年劚神池長城温嶺蕎麥川磨石山之間塹道不
通今蕎麥川口利民堡胥為孔道嘉靖十八年巡
撫都御史陳講以神池利民二地要害築城置守(利民)
(倉堡内西北隅)翁萬逹疏自利民堡勒馬溝起西至八角堡
界止為垣三里增添敵臺六舖屋十八
八角堡西北六十里布政司西北四百三十里東至利
民堡四十里西至三岔堡五十里南至五寨堡七十
里北至馬站堡七十里西南到五寨堡七十里八
角堡舊名永寧驛明弘治二年僉事王璿築土堡方
四里高三仞厚二仞門樓三嘉靖四年建倉萬歷十
六年磗包周四里九十二步高連女墻二丈六尺城
樓八座故名八座八角驛北至櫻桃鎮十里又至
北沙城十里又至草菴舖十里偏關界楊博三關
疏神池堡與老營堡均係要地而八角堡介於其間
尤為適中若於神池老營添置參將八角改設遊擊
畫地分守勢成鼎足據險阨塞誠為長便又宜將神
池守備改置利民堡嘉靖三十二年俺答以萬騎
入大同縱掠至八角堡巡撫趙時春禦之遇敵於大
蟲嶺總兵李淶戰死軍覆汪道昆許論傳妖民呂
鶴結俺答入公時督府决策擒鶴斬之獻馘四十鶴
既誅寇旋馬西向公敗之紫塞八角堡追襲俘馘百
七十有竒(八角倉堡内東北隅)
黃花嶺南十三里又二里至寧武縣界會城孔道也北
五里至郝家坡又八里至縣黃花嶺一名摩天嶺
盤踞二十里高四十丈南連寧武縣界東連寧武縣
山唐元和四年夏六月范希朝改授河東節度使
朝議以沙陀在五原近吐蕃命從希朝詣河東希朝
選其驍騎千餘自隨號沙陀軍處其餘衆於定襄川
朱邪執宜乃保神武之黃花堆朱邪執宜居定襄
神武川之新城其部落萬騎皆驍勇善騎射號沙陀
軍太和四年節度使柳公綽以陘北沙陀素為九
姓六州所服請委朱邪執宜治雲朔塞下廢府十一
科部人禦邊號代北行營授執宜招撫使從之一
名逹速嶺齊天保五年十二月庚申帝北巡至逹速
嶺覽山川險要將起長城
大澗口東五里朔州界大同孔道寧武自陽方口外
惟荍麥川口為北道要衝陽方口内則東郊外大澗
口亦屬要地遼太康三年北院樞密副使蕭哈爾吉
經畫西南邊天池舊塹立堡砦正疆界刻石而還
乾柴溝北九十里邊墻外偏關神池之界也
趙莊堡西十五里土棚屯西三十里大黑莊西五
十里銀洞窊西北三十里義井堡西四十里
劉海莊西北四十里嚴佩鎮西北四十里有大小
二鎮櫻桃鎮西北七十里得勝堡北五十五里
五寨
三岔堡北六十里布政司西北四百六十里東至八角
堡五十里西至河曲縣九十里南至岢嵐州一百三
十里北至樓溝堡四十里東南到五寨堡嘉靖間
總兵周尚文建萬歷間兵備胡來貢甎甃設兵三百
防守領之三岔堡北至深墕村賀家梁舖十里又
北至劉家溝十里偏關縣界三岔堡東繇東塞坡
經石廟兒村十里又東至官莊村五里神池縣界
三岔堡西經大村舖五里又西至丈子溝村五里又
西至韓家樓村十里岢嵐州界此繇大同西至保德
州濟河逹陜西府谷之孔道也三岔堡南至劉家
灣村五里又南至舊寨村十里又南至莊窩村五里
又南至小河頭村十里又南至石嘴頭村一十五里
又南至中所村一十一里又南至縣東關四里故明
人名堡曰三岔
大梁山十字墕東二十里寧武縣界西小徑一十四里
至薛家口又經大橋一里至周家口又二里至李家
口又三里至沙灘橋乃東關外鎮口大橋也
店坪山南三十里寧武縣界北小徑一十四里至薛家
口
老牛坡東二十五里又五里至張家坪胥蘆芽山支麓
為神池縣小辛莊界西八里至南坪村又十里至
烟洞梁又二里至右所村又五里至東關
麻子澗溝西一十五里為岢嵐州韓光寨界
石嘴頭北一十五里
獅子口村西北三十五里又五里至韓家樓村岢嵐州
界東南小徑一十五里至郭家河村又二十五里至
中所村又五里至西關
山西通志卷十三
