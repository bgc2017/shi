山西通志卷一百四十七
寓賢(一)
三晉山巖複阻而昔之名賢往往流連其地而不能
去自濩澤七友首陽二士以後如子産季札晏嬰其
遺風餘韻之存於載籍者固已多矣唐宋如李杜韓
歐胥客晉錄其習人者蓋以申僑札之分也志寓賢
太原府
周
蔡澤燕人見逐於趙而入韓魏遇奪釡鬲於涂聞應侯
任鄭安平王稽皆負重罪應侯内慙乃西入秦說應
侯辭位秦昭王召見與語大悦之拜為客卿應侯免
相遂拜澤為秦相東收周室澤相秦數月謝病號為
剛成君
漢
第五種字興先少勵志義永夀中拜兖州刺史時單超
兄子匡為濟隂太守種糾發其贓罪並以劾超超積
懷忿恨遂以事陷種竟坐徙朔方超外孫董援為朔
方太守稸怒以待之初種為滑相以門下掾孫斌賢
善遇之及當徙斥斌具聞超謀乃謂其友人同縣閭
子直及高密甄子然曰蓋盗憎其主從來舊矣第五
使君當投裔土而單超外屬為彼郡守夫危者易仆
可為寒心吾今方追使君庶免其難若奉使君以還
將以付子二人曰子其行矣是吾心也於是斌將俠
客晨夜追種及之於太原遮險格殺送吏因下馬與
種斌自步從一日一夜行四百餘里遂得脱歸種匿
於閭甄氏數年徐州從事臧旻上書訟之會赦出卒
於家
鄭康成高密人嘗著戒子書曰吾家舊貧不為父母羣
弟所容去厮役之吏游學周秦之都往來幽并兖豫
之域獲勤乎在位通人處逸大儒得意咸從捧手有
所受焉
魏
楊俊字季才河内獲嘉人受學陳留邊讓以河内處四
達之衝詣京密山間轉避地并州本郡王象少孤時
為人僕隸年十七八使牧羊而私讀書因被箠楚俊
嘉其才質即贖象著家聘娶立屋然後與别魏初任
南陽太守以嘗稱臨菑侯被禍衆冤之
晉
周虓南安城人少有節操寧康初任梓潼太守為苻堅
所獲欲以為尚書郎不受屢詆堅欲謀襲之堅引問
狀虓曰昔豫讓為智伯臣猶&KR0238;身吞炭不忘忠節况
虓世荷晉恩豈敢忘耶堅乃徙於太原病卒後子興
迎致其喪冠軍將軍謝玄臨哭之為請贈龍驤將軍
益州刺史賻錢二十萬布百疋以贍賜其家
北魏
元丕魏高祖時遷太尉錄尚書事時淮南王他淮陽王
尉元河東王苟頽並以舊老見禮每有大事引入禁
中乘步挽杖於朝進退相隨丕他元三人皆容貌壯
偉腰帶十圍大耳秀目鬚鬢斑白百僚觀瞻莫不祗
聳唯苟頽小為短劣姿望亦不逮之不復遷太傅以
老居并州會穆泰等不樂南遷丕心頗然之詔丕應
連坐免為太原百姓其後妻二子聽隨時丕年垂八
十猶自平城力載隨駕至洛陽高祖每遣左右慰勉
之乃還晉陽高祖崩丕自并州來赴敇留洛陽尋詔
以丕為三老薨年八十二
辛紹先隴西狄道人父淵以義烈見稱西土世祖平涼
州紹先内徙家於晉陽明敏有識量與廣平游明根
范陽盧度世同郡李承等甚相友善先是蓼泉之戰
淵以所乘馬援李歆而身死於難紹先三年口不甘
味頭不櫛沐髮遂落盡至是常著垂裙皂帽起家中
書博士轉神部令下邳太守加寧朔將軍太和十三
年卒贈并州刺史晉陽公諡惠
孫僧化東莞人識星分案天占以言災異時有所中為
通直散騎常侍普泰中爾朱世隆惡其多言遂繫於
廷尉免官永熙中出帝召僧化與中散大夫孫安都
共撰兵法未就而帝入關遂罷元象中卒於晉陽
盧景裕字仲儒范陽涿人少聰敏專經為學河間邢摩
納與景裕從兄仲禮據鄉應西魏齊獻武王驛馬徵
景裕繫晉陽獄後舍之使教諸子在館十日一歸家
隨以鼎食興和中補齊王開府屬卒於晉陽齊獻武
王悼惜之景裕注易行於世
李鉉字寳鼎渤海南皮人九歲入學書急就篇月餘便
通以鄉里無可師遂與州里楊元懿河間宗惠振等
結侣詣大儒徐遵明受業居徐門下五年常稱高弟
二十三撰定孝經論語毛詩三禮義䟽及三傳異同
周易義例合三十餘卷用心精苦曾三冬不畜枕每
至睡時假寐而已教授生徒多至數百後以鄉里寡
文籍來遊京師讀所未見書州舉秀才武定中李同
軌卒高祖令世祖在京妙簡碩學以教諸子世宗以
鉉應旨徵詣晉陽時中山石曜北平陽絢北海王晞
清河崔瞻廣平宋欽道及工書人韓毅同在東館師
友諸王鉉於講授之暇覧說文倉雅刪正六藝經注
中謬字名曰字辨顯祖受禪從駕還都為國子博士
詔以經授濟南甚見優禮卒還葬故郡太子致祭奠
之禮并使王人將送儒者榮之
崔子約清河人休子㥄弟性孝長八尺餘姿神儁異潛
觀梁使劉孝儀賓從見者駭目武定中與兄子贍俱
詣晉陽寄居佛寺子贍長子約二歲每憑几相對儀
望俱華諸沙門竊窺之以為二天人也後為考功郎
卒
北齊
刁柔字子温渤海人父整魏車騎將軍柔少好學綜習
經史尤留心禮儀性強記至於氏族内外多所諳悉
元象中隨例到晉陽高祖以為永安公府長流參軍
又令教授諸子天保時除中書舍人同修魏史卒
楊愔字遵彦弘農華隂人父津魏司空愔幼未嘗戲弄
庭前有柰樹實落地羣兒咸争之愔頽然獨坐其季
父暐適入學館見之大相嗟異於宅内茂竹林邊别
葺一室令獨處其中常以銅盤具盛饌以飯之因督
勵諸子曰汝輩但如遵彦謹慎自得竹林别室銅盤
重肉之食正光中隨父之并州性既恬默又好山水
遂入晉陽西懸甕山讀書永安中津為并州刺史北
道大行臺愔隨之任出帝初還華隂營葬訖齊高祖
尋徵赴晉陽愔從兄幼卿以直言見誅取急就雁門
温湯療疾郭秀素害其能因致書恐之曰高王欲送
卿於帝所仍勸其逃亡愔遂棄衣冠於水濱若自沉
者變易名姓自稱劉士安入嵩山與沙門曇謨徵等
屏居削迹又潛之光州因東入田横島以講誦為業
海隅之士謂之劉先生太守王元景隂佑之神武知
愔存遣愔從兄寳猗齎書慰喻仍遣光州刺史奚思
業令搜訪以禮發遣神武見之悦除太原公開府司
馬轉長史天保中遷尚書右僕射尚太原長公主九
年徙尚書令乾明元年二月以忠衛濟南為常山長
廣二王所殺愔著詩賦表奏書論甚多没後散失門
人鳩集所得者萬餘言
李德林字公輔博陵安平人該博典墳善屬文詞覈理
暢齊天保中舉秀才擢甲科皇建初詔搜揚人物追
赴晉陽撰思春賦一篇代稱典麗初授柱國郡公終
懷州刺史卒諡文
盧公順范陽涿人胡后舅正山子早以文學見知武平
中符璽郎待詔文林館與博陵崔君洽隴西李師上
同志友善從駕晉陽寓居僧寺朝士謂康寺三少為
物論推許
隋
張虔威字元敬清可東武城人開皇初晉王廣出鎮并
州盛選僚佐以為刑獄參軍累遷為屬與河内張衡
甚見禮重晉邸稱為二張大業中累加開府歴江都
贊治卒
崔賾字祖濬博陵安平人性至孝博學善屬文開皇中
射策高第累授晉王記室參軍起居舍人大業四年
從駕幸汾陽宫登太行山詔問賾曰何處有羊腸坂
對曰臣按漢書地理志上黨壺關縣有羊腸坂上曰
不是乂答曰臣按皇甫士安撰地書云太原北九十
里有羊腸坂上曰是也因謂牛弘曰崔祖濬可謂問
一知二終鷹揚長史
徐文遠洛州偃師人方正淳厚有儒者風開皇中官太
學博士詔往并州為漢王諒講孝經禮記坐除名大
業初復為博士公卿竇威等多從授學後為唐博士
封東莞縣男
裴仁基河東人開皇中以拜儀同領漢王諒府親信諒
將反仁基苦諫諒怒囚之諒敗累授光禄大夫後以
謀劫王世充復立越王侗遇害
唐
張平高綏州膚施人隋末為鷹揚府校尉戍太原為高
祖所識因參謀議為軍頭封蕭國公
夏侯端夀春人與高祖善大業中高祖帥師於河東討
捕請端為副遂以御史監軍及義師起端在河東為
吏所捕送長安高祖入關授秘書監加大將軍持節
招慰河南節尤著終梓州刺史
李思行趙州人嘗避讐太原高祖令赴長安還具論機
變深稱旨授左三統軍從破宋老生封安樂郡公卒
諡襄
李高遷岐州岐山人隋末客遊太原高祖常引之左右
擒高君雅王威有力焉從平霍邑力戰功最
張後胤蘇州崑山人父中有儒學隋漢王諒出牧并州
引為博士後胤從父在并州以學行見稱時高祖鎮
太原引居賓館太宗就授春秋左氏傳義師之舉後
胤首贊之貞觀中歴授國子祭酒散騎常侍卒贈禮
部尚書
段志元齊州臨濟人父偃隋末為太原司法書佐志元
從父客太原以剽果諸少年畏之甚為太宗所識義
兵起募得千餘人授都督府軍頭從平霍邑絳郡皆
為先鋒突擊桑顯和躡獲突厥通于稠桑封褒國公
卒贈揚州都督謚曰忠壯
衛逖陽羡人少習詩書學弓劍有武略二十七遊并汾
間遇高祖始建義旗逖以勇藝進備行列洎擒竇建
德逖時挾鎗劍前突後翼太宗頋而竒之天下既定
錄其功拜將軍宿衛以母老且病乞歸侍詞旨哀激
詔許之既而以孝敬睦閨門以然信居鄉里及卒邑
人懷其賢廟於荆溪之湄以平生弓甲懸東西廡下
歲時祠祭頗福其土焉
李白字太白興聖帝九世孫隋末徙西域神龍初還客
巴西白十歲通詩書既長𨼆岷山更客任城天寳初
南入會稽明皇召見懇求還山遂浮游四方至并州
嘗有憶舊遊寄譙郡元參軍詩又有太原早秋詩太
白在太原夏秋易季歲月滋深晉祠尤為亟遊地初
白遊并州見郭子儀竒之子儀嘗犯法白為救免永
王璘難作子儀請解官以贖後客當塗代宗以左拾
遺召而已卒
顔泉明常山太守杲卿子天寳十四載杲卿擒賊將高
邈何千年遣泉明與前正定令賈深内邱丞張通幽
手刃翟萬德函賊將蔣欽奏首械二賊送長安至太
原節度王承業留之自上表獻之以為己功及杲卿
遇害真卿為蒲州刺史令泉明於河北訪求血屬購
還姑女暨父將吏袁履謙已下妻子奴隸等三百餘
人悉以歸蒲州贍養久之隨其所詣而資送之又求
得父屍與履謙屍護還長安世服其志行仁義
馬炫汝州郟人燧兄至德中李光弼鎮太原署掌書記
常參軍謀光弼器焉歴連潤二州刺史以兵部尚書
致仕卒
崔從字子乂清河武城人國子司業融曾孫少孤貧與
兄能偕隠太原山中力學會歲饑拾橡實以飯講誦
不輟怡然終日不出山巖如是者十年貞元初登進
士立朝稜稜有風望四為大鎮終檢校左僕射揚州
大都督府長史贈司空謚貞能亦授嶺南節度使
賈直言大歷中代父飲酖以孝義著聞劉悟鎮澤潞奏
置幕中悟纖微乖失直言盡理規箴潞軍圍監軍劉
承偕直言遽入責曰司空縱兵脅使者是欲效李司
空耶他日復為軍所指笑悟乃匿承偕於第以免穆
宗徵為諫議大夫悟拜章乞留復授檢校右庶子兼
御史大夫依前充昭義軍行軍司馬劉從諫嘗見直
言衣紫擁笏直言諫曰郎少年無襲山東態朝服可
擅著耶悟卒大將劉武德等謀使鄰道表求襲位直
言曰若從武德謀吾見劉氏為元濟矣乃自攝留後
使從諫居喪初從諫惟鄆兵二千同謀直言既折之
軍中遂安太和九年卒贈工部尚書
李師晦宗室子劉悟辟致幕府及從諫恣横假事歸東
都潞凙平擢伊闕令
歐陽詹字行周泉州晉江人貞元八年進士客太原旅
懷呈薛十八侍御齊十二奉禮詩又陪太原鄭行軍
中丞登汾上閣詩見行周集
符璘字元亮令竒子降馬燧署為軍副詔拜特進封義
陽郡王既聞父見害號絶泣血燧表其冤加檢校左
散騎常侍賜晉陽第一區祁田五十頃燧討李懷光
璘以五千兵先濟河與西師合從燧入朝為輔國大
將軍璘之降母匿里中獨免及田悅死詔迎至京賜
宴别殿璘居環衛十三年卒贈越州都督
崔元翰齊國公日用從子第進士馬燧表為太原掌書
記召拜知制誥訓辭温厚有典誥風年七十餘卒
高銖字重權渤海人第進士署太原張弘靖幕府遷監
察御史擢給事中以直諫著歴禮部尚書卒
高鍇字弱金銖弟第進士辟河東府參謀歴禮部侍郎
知貢舉時稱得人轉吏部出為鄂岳觀察使卒
劉巨敖彭城人父承慶朔州刺史巨敖好讀老子莊周
書為太原晉陽令再世宦北方樂其土俗遂著籍太
原之陽曲曰自我為此邑人可也何必彭城乃昌裔
之祖也
李璋贊皇人綘子第進士盧鈞鎮太原辟為從事大中
末入朝仕至宣歙觀察使
李渥乾符初左拾遺鄭從讜鎮太原奏掌書記
王郜京兆萬年人義武節度處存子處存卒郜代為節
度累加太保同平章事光化三年為汴將張存敬所
攻擕族奔太原李克用累表授太尉天復初卒於晉
陽
後唐
盧質字子微河南人幼聰慧善屬文事唐為秘書郎後
游太原晉王以為河東節度掌書記質與張承業等
定議立莊宗為嗣莊宗即位欲以質為相質性疎逸
不欲任責固辭不拜拜太原尹北京留守晉天福中
卒年七十六諡文忠
趙玉薊州漁陽人客滄州依節度判官吕兖劉守光破
滄州收兖親屬盡戮之兖子琦年十四玉負之以逃
至太原變姓名丐衣食以給琦當是時燕趙之士以
玉能存孤翕然稱之琦清泰中為端明殿學士玉已
卒矣子文度入洛舉進士琦薦於主司馬裔孫擢甲
科
劉贊魏州人父玭為縣令贊始就學衣以青布衫襦每
食則玭自肉食而别以蔬食食贊於牀下由是贊益
力學舉進士明宗時拜秘書監為秦王從榮傅至府
則從容諷諫率以正道退則杜門不交人事秦王敗
論坐長流嵐州百姓清泰二年詔歸田里行至石會
關卒
後晉
焦繼勲許州長社人少讀書有大志嘗謂人曰大丈夫
當立功異域取萬戶侯豈能孜孜事筆硯哉遂棄其
業遊三晉間為輕俠晉祖鎮太原以儒服謁見晉祖
與語悅之留帳下天福初授皇城兼宫苑使累官宣
徽南院使漢授保大軍節度使宋太平興國三年卒
年七十八贈太尉
後周
李重進滄州人周太祖之甥福慶長公主之子也生於
太原後太祖令拜世宗定君臣分重進色黔伐淮南
吳人號黑駝大王仕至檢校太尉淮南道節度使宋
初起兵城陷縱火自焚
宋
錢俶字文德杭州臨安人本名弘俶以犯宣祖偏諱去
之漢乾祐初授吳越國王加尚書令天下兵馬都元
帥宋太平興國三年納土改封淮海國王四年四月
從征太原賜羊三百酒十斛俶小心謹恪每晨趨行
闕人未有至者俶必先至假寐以待旦上知之謂俶
曰卿已中年宜避風冷自今入謁不須太早也特輟
御前二大燭以賜之令先赴前頓上嘗賜從臣食於
中路頓并賜衛士羊臂臑巵酒觀其飲啖上見其雄
壯因顧俶進曰所謂如虎如貔如熊如羆者也會劉
繼元降上御連城臺誅軍中先亡命太原者顧謂俶
曰卿能保全一方以歸於我不致血刃深可嘉也俶
頓首謝俶中途被足疾車駕親臨問令太醫然艾以
灸病尋愈還京策勲宰相進擬加食邑萬戶實封千
戶上即改白麻倍加食邑二萬戶實封二千戶端拱
元年卒追封秦國王謚忠懿
李瓊字子玉幽州人幼好學涉獵史傳杖策詣太原唐
莊宗募勇士應募與周祖等十人約為兄弟周祖與
瓊情好尤密嘗過瓊見其危坐讀書因問所讀何書
瓊曰此閫外春秋也周祖令讀之謂瓊曰兄當教我
自是周祖出入常袖以自隨遇暇輙讀每問難瓊謂
瓊為師及討河中乃解瓊兵籍令參西征軍事累官
安州防禦使民立碑頌德詔中書舍人竇儀撰文賜
之宋初召為太子賓客建隆三年致仕瓊信釋氏明
年四月八日詣佛寺遇疾歸至暮卒年七十三贈太
子少師
曹翰大名人周祖命隸世宗帳下從征高平參預謀畫
宋初從征澤潞開寳二年從征太原為行營都壕砦
使太平興國四年從征太原為攻城南面都部署上
曰卿智勇無雙西北面非卿不能當築土山穿渠遂
平之官威塞軍節度卒贈太尉諡武毅
吕大鈞字和叔京兆藍田人大防弟學於張載中進士
乙科熙寧中韓絳宣撫陜西河東辟書寫機密文字
府罷移知侯官縣復為鄜延從事卒載嘗歎其勇為
不可及云
李之儀字端叔滄州無棣人登第三十年乃從蘇軾於
定州徽宗初提舉河東常平坐為范純仁遺表作行
狀編管太平終朝請大夫之儀工尺牘軾謂入刀筆
三昧
金
張中孚字信甫其先自安定徙居張義堡父遠宋封慶
國公中孚以父任補承節郎侍父守太原金宗翰圍
太原其父戰歿中孚泣涕請迹父屍乃獨率部曲十
餘人入金軍中竟得其尸以還後仕金至尚書左丞
封崇王卒西人數萬為罷市
劉宣字伯宣其先潞人以出戍留居忻金末避地於陜
後徙太原宣沉毅清介居家孝友幼喜讀書有經世
之志宣撫張德輝至河東見而器重之還朝薦為中
書省掾官至集賢學士行臺御史中丞
元
齊喇西域人世居太原由中書驛史從賽音迪延齊為雲南
行省幕官諸洞欵附嘗頒詔於緬緬王稽顙仕至資
善大夫雲南行中書省左丞大德四年卒
特默台扎拉台人太宗時嘗駐軍太原平陽土人德之
皆為立祠
党志善陜西華隂人通五經尤精三命之術仕元至河
南中書省參政元末避亂更名鼎新徙家榆次占籍
縣東陽里子文彦號白雲子博極羣書以教授為業
士多負笈從之
明
桂彦良名德偁以字行慈谿人元鄉貢進士洪武六年
徵詣公車後為晉王府右傅上親為文賜之彦良入
謝上曰江南大儒惟卿一人彦良至晉製格心圖獻
王後更官制改左長史請告歸卒
周天球江南太倉人有雋才詩與文俱為一時冠工書
法能作大字小篆尤精性好遊芒鞋竹杖盤桓名山
勝水通都大邑間王明甫桂子山莊故河東藩府别
業也其西南當樓櫓處覆土作臺有天球振衣岡三
大字其東北有阜丸如作草亭其上玩晚山最勝天
球小篆其湄曰夕佳王嘗侈為竒觀所著詩具見列
朝詩集
吕時字甬東鄞縣人胡懷玉字楚貉河南人並以山人
能詩寓居晉陽與王明甫孔文谷諸人相唱和臨清
謝榛聞喜裴邦竒亦時與焉
賈斌商河人為山西都司吏景泰三年八月都司令斌
上䟽言宦官其略曰漢桓帝歸權宦官唐文宗受制
家奴宋徽欽閽寺專國此皆前王覆轍後所當鍳者
也臣採史傳所記直節盡忠之士名忠義集而恃寵蠧
政之宦官可為鍳戒者附焉釐成四卷敬進闕庭乞
命工刊布之臣僚觀感而閽寺不得縱其奸宄之私
禮部以其言當乞垂鍳納不必刊行上報聞
張漢鍾祥人嘉靖二十三年為兵部左侍郎代翟暇總
督宣大山西時寇已出境乃命翁萬達總督宣大而
以漢專督畿輔河南山東諸軍漢請大將得專殺偏
禆總督亦得斬大將上不欲假臣下權兵部言漢老
邊事言皆可從姑報可言官劾漢剛愎遂械繫詔獄
謫戍鎮西衛居戍所二十年卒隆慶初贈兵部尚書
平陽府
周
薳罷字子蕩楚大夫靈王二十五年如晉涖盟平公享
之將出賦既醉叔向曰薳氏之有後於楚國也宜哉
承君命不忘敏子蕩將知政矣敏以事君必其養民
政其焉往
季孫行父魯大夫襄靈時兩使於晉後復使如晉魯宣
伯使譖於郤犨請殺之晉執之舍於苕丘成公使子
叔聲伯請於晉犨不許范文子曰季孫於魯相二公
矣妾不衣帛馬不食粟可不謂忠乎子叔嬰齊奉君
命無私謀國家不貳圖其身不忘其君信䜛慝而棄
忠良若諸侯何乃許魯平赦行父歸
公孫歸父字子家魯大夫欲去三桓以張公室與宣公
謀而聘於晉欲以晉人去之公薨還及笙壇帷復命
於介既復命袒括髮即位哭三踊而出遂奔齊
晏嬰齊大夫靈王十九年晉人執衛侯嬰相齊侯如晉
私於叔向曰晉君宣其明德於諸侯恤其患而補其
闕正其違而治其煩所以為盟主也今為臣執主若
之何叔向以告晉人歸衛侯景王六年齊侯復使嬰
請繼室於晉平公許之既成昏受禮叔向從之宴相
與語齊晉之敝嬰曰此季世也吾弗知齊其為陳氏
矣因言公棄其民而歸於陳氏之故叔向亦以晉公
室之衰告之後胥如其言
公孫僑字子産一字子美鄭大夫靈王二十三年晉徵
朝於鄭鄭使僑於晉對之又三年鄭伐陳使僑獻捷
於晉晉人問陳之罪僑對甚辯晉人不能詰乃受其
獻景王二年相鄭伯如晉晉侯以魯喪未見僑使盡
壊其館之垣士文伯讓之僑以盗賊公行賓見無時
對趙武聞之曰是吾罪也使文伯謝之平公見鄭伯
有加禮厚其宴好而歸之叔向曰辭之不可已也如
是夫子産有辭諸侯賴之若之何其釋辭也明年平
公有疾鄭使僑聘晉且問之時卜人言實沈臺駘為
祟史莫之知叔向以問僑僑曰昔高辛氏有二子伯
曰閼伯季曰實沈居於曠林不相能也日尋干戈以
相征討后帝不臧遷閼伯於商邱主辰商人是因故
辰為商星遷實沈於大夏主參唐人是因以服事夏
商其季世曰唐叔虞當武王邑姜方娠太叔夢帝謂
已余命而子曰虞將與之唐屬諸參而蕃育其子孫
及生有文在其手曰虞遂以命之及成王滅唐而封
太叔焉故參為晉星由是觀之則實沈參神也昔金
天氏有裔子曰昧為玄冥師生允格臺駘能業其官
宣汾洮障大澤以處太原帝用嘉之封諸汾川沈姒
蓐黃實守其祀今晉主汾而滅之矣由是觀之則臺
駘汾神也抑此二者不及公身若公身則亦飲食哀
樂之事也僑聞之君子有四時朝以聽政晝以訪問
夕以修令夜以安身於是乎節宣其氣勿使有所壅
閉湫底以露其體兹心不爽而昏亂百度今無乃壹
之則生疾矣僑又聞之内官不及同姓故志曰買妾
不知其姓則卜之違此二者古之所慎也男女辨姓
禮之大司也今公内實有四姬焉其無乃是也乎若
由是二者弗可為也已四姬有省猶可無則必生疾
矣叔向稱善公聞之曰博物君子也重賄之十年復
聘於晉時昭公有疾夢黃熊入於寝門韓起逆客問
焉僑曰昔堯殛鯀於羽山其神化為黃熊以入於羽
淵實為夏郊三代祀之晉為盟主其或者未之祀也
乎起祀夏郊晉侯有間賜僑以莒之二方鼎先是公
賜州田於公孫段至是僑為其子豐施歸之於起僑
數聘晉與叔向善叔向嘗問鄭政與其大夫僑對之
後皆如其言及鄭鑄刑書叔向遺書諫之僑復書曰
吾以救世也既不承命敢忘大惠其獻陳捷於晉也
孔子嘗稱之曰志有之言以足志文以足言不言誰
知其志言之無文行之不遠晉為伯鄭入陳非文辭
不為功慎辭哉
游吉鄭大夫靈王二十七年如晉告朝楚少姜之葬暨
虒祁成咸至晉送賀敬王二年相鄭伯如晉見范獻子
獻子以王室問對曰老夫其國家不能恤敢及王室抑
人亦有言曰嫠不恤其緯而憂宗周之隕為將及焉今
王室實蠢蠢焉吾小國懼矣然大國之憂也吾儕何知
焉吾子其早圖之獻子懼而與宣子圖之乃徵會於諸
侯四年夏遂會於黃父令輸王粟具戍人曰明年將納
王趙簡子見吉問揖讓周旋之禮焉對曰是儀也非禮
也夫禮天之經也地之義也民之行也天地之經而民
是則之故能曲直以赴於禮者謂之成人簡子曰鞅也
請終身守此言也頃公之葬鄭復使吉弔且送葬士
景伯詰其無貳之故吉對以禮有豐省晉不能詰十
四年返自召陵吉未至而卒簡子為之臨甚哀曰黃
父之會夫子語我九言曰無始亂無怙富無恃寵無
違同無傲禮無驕能無復怒無謀非德無犯非義
季札吳公子景王元年歴聘諸國適晉說趙文子韓宣
子魏獻子曰晉國其萃於三族乎說叔向將行曰吾
子勉之公侈而多良大夫皆富政將在家吾子好直
必思自免於難
叔弓魯大夫景王五年如晉平公使郊勞辭曰寡君使
弓來繼舊好固曰女無敢為賓徹命於執事敝邑弘
矣敢辱郊使請辭致館辭曰寡君命下臣來繼舊好
好合使成臣之禄也敢辱大館叔向曰子叔子知禮
哉忠信禮之器也卑讓禮之宗也辭不忘國忠信也
先國後已卑讓也詩曰敬慎威儀以近有德夫子近
德矣十一年復如晉賀虒祁
叔孫豹魯大夫厲平之世凡五使於晉賦詩應對咸適
事宜晉人稱之范宣子嘗問不朽於豹以范氏先世為
言豹曰曰此謂世禄非不朽也豹聞之太上有立德
其次有立功其次有立言雖久不廢此之謂不朽若
夫保姓受氏以守宗祊世不絶祀無國無之禄之大
者不可謂不朽
子貢衛人齊田常欲伐魯子貢請行孔子許之遂行至
齊說田常伐吳田常許之使子貢南見吳王說使救
魯伐齊吳以越為憂子貢請東見越王王令出兵以
從還報吳王於是吳王乃遂發九郡兵伐齊子貢由
吳之晉謂晉君曰臣聞之慮不先定不可以應卒兵
不先辦不可以勝敵今夫齊與吳將戰彼戰而不勝
越亂之必矣與齊戰而勝必以其兵臨晉晉君大恐
曰為之奈何子貢曰修兵休卒以待之晉君許諾子
貢去而吳王勝齊於艾陵以兵臨晉晉人擊之吳師
敗越遂襲吳
濕叔周杜伯子宣王殺杜伯濕叔奔晉生士蒍為獻公
司徒世為晉卿
樗里子名疾秦惠王之弟也滑稽多智號智囊惠王八
年將而伐曲沃盡出其人取其城池二十五年為將
伐趙虜趙將軍莊豹拔藺武王立為右丞相昭王元
年將而伐蒲蒲守請胡衍說樗里子勿攻樗里子善
之遂解蒲而去還擊皮氏皮氏未降又去七年卒
晉
劉毅東萊人孝而有節居平陽太守杜恕請為功曹時
語曰但聞劉功曹不聞杜府君晉武時累官尚書僕
射子噭正直有父風官至左丞
北魏
酈惲字幼渠范陽涿鹿人範弟神虎子也好學有文才
尤長吏幹正光中刺史裴延儁舉秀才射策高第後
延儁為行臺尚書引為行臺郎以招撫有稱及延儁
解還行臺長孫稚又引為行臺郎加征虜將軍惲頗
兼武用常以功名自許每進計於稚多見納用以功
賞魏昌縣開國子後與唐州刺史崔元珍固守平陽
武泰中爾朱榮稱兵赴洛惲與元珍不從其命為榮
行臺郎中樊子鵠所攻城陷被害時年三十六世咸
痛惜之所作文章行於世
北周
宇文慶字神慶河南洛陽人累授驃騎大將軍建德五
年從伐齊拔晉州其後齊師大至慶與宇文憲輕騎
而覘卒與賊遇為所窘憲挺身遁慶退據汾橋衆賊
爭進慶引弓射之所中人馬必倒賊乃少却及破齊
拔高壁克并州功並居最詔封汝南郡公開皇初拜
武衛將軍上柱國涼州總管卒
唐
姜寳誼秦州上邽人大業末鷹揚郎將領府兵從高祖
督盗太原及起兵授左統軍下西河霍邑武德初封
永安縣公歴右武衛大將軍劉武周數遣黃子英盗
雀鼠谷命寳誼擊之遇伏被執尋亡歸與裴寂拒宋
金剛戰汾州寂走寳誼復為所擒上聞曰彼烈士必
不肯下賊死矣賜其家物千段米三百斛果謀還被
害且死西向大呼曰臣無狀負陛下賊平詔迎其柩
贈左衛大將軍諡曰剛
姜謩上邽人從唐高祖平霍邑絳郡上言多見嘉納後
為參軍民畏其法而懷其仁比去位隠於霍之石鼻
谷
員半千字榮期齊州全節人其先本彭城劉氏十世祖
凝之事宋起部郎及齊受禪奔元魏以忠烈自比伍
員因自姓員半千始名餘慶羈丱通書史客晉州州
舉童子房玄齡異之對詔高第已能講易老子長事
王義方以邁秀見賞義方嘗曰五百歲一賢者生子
宜當之因改今名凡舉八科皆中咸亨中上書自陳
臣家貲不滿千錢有田三十畆粟五十石聞陛下封
神岳舉豪英故鬻錢走京師朝廷九品無葭莩親行
年三十懷志潔操未蒙一官不能陳力歸報天子陛
下何惜玉陛方寸地不使臣披露肝膽乎俄舉岳牧
對策擢高第使吐蕃將行武后曰久聞爾名謂為古
人乃在朝邪境外事不足行宜留待制即詔入閣供
奉為弘文館直學士又待制顯福門下累封平原郡
公半千事五君有清白節年老不衰樂山水自放開
元九年遊堯山沮水間愛其地遂定居卒年九十四
即葬焉
禇無量字弘度杭州鹽官人精禮及司馬史記擢明經
除左散騎常侍兼國子祭酒開元五年東廵狩上䟽
請所過名山大川□陵墳衍古帝王賢臣在祀典者
並詔致祭上納之即詔無量祠堯平陽在所刺史參
獻七年卒贈禮部尚書
李拯字昌時隴西人咸通中進士累佐府幕黃巢亂避
地平陽後為考功郎中知制誥時襄王煴之難拯嘗
退朝望南山而吟吟已泣下襄王敗拯為亂兵所殺
妻盧氏刃斷一臂死
李餘福京兆人參政昭德之孫為唐監察御史適丁唐
末致仕閒居昭宗乾寧四年挈家東行至晉地越陵
山東紫胡口詢其地父老云東南曰翼城唐叔始封
之都也西北曰夀城鄭太子分封之域也餘福遂卜
地焉其後元弼明經中選知曲沃縣事
楊宗雁門人唐昭宗天祐中仕至大司空以唐末兵起
遂卜地於翼石鄭莊其後子孫楊璘輩累代貴顯
元
張從諫浙江寧波人元學士元亡遂遠遁佯狂乞於翼
市後以詩贈學諭學諭憫其寒令諸生遺之以布從
諫曰何相輕如此古之却衣而斃者何人哉遂索詩
反其布卒葬漏澤園
明
毛士龍字伯高宜興人萬歷四十一年進士為刑科給
事中内豎劉朝田詔劉進忠盗宫中貲下獄魏忠賢
傳旨貸死下刑科士龍抄參者三忠賢及諸奄銜刺
骨忠賢憾張后誣為死囚孫二所出士龍請究治妖
言并主使忠賢益怒士龍劾順天府丞邵輔忠輔忠
反劾之因削籍忠賢又令私人張訥劾之遣戍平陽
衛士龍知忠賢必殺已夜中穴墻遁其妾不知謂有
司殺之披髮號泣於道而忠賢適誅朝士為士龍稱
冤詔赦罪復官晉左僉都御史病歸
國朝
王國寧翼城典史明輔子姜逆之亂與知縣何斯盛同
戰死
潞安府
漢
祝公道河南人建安中郭援破絳邑捕得邑長賈逵囚
於壺關閉著土窖中以車輪蓋上使人固守方將殺
之逵從窖中謂守者曰此間無健兒耶而當使義士
死此中乎時公道游壺關與逵非故人而適聞其言
憐其守正危阨乃夜盗往引出折械遣去不語名姓
援破逵乃知前出已者為公道後公道坐他事逵救
之力不能解為之改服焉
仲長統字公理山陽高平人少好學博涉書記贍於文
辭年二十餘游學青徐并冀之間與交友者多異之
并州刺史高幹袁紹甥也素貴有名招致四方遊士
士多歸附統過幹幹善待遇訪以當時之事統謂幹
曰君有雄志而無雄才好士而不能擇人所以為君
深戒也幹雅自多不納其言統遂去之無幾幹敗并
冀之士皆以是異統統性俶儻敢直言後參丞相曹
操軍事每論說古今及時俗行事恒發憤歎息因著
論名曰昌言凡三十四篇十餘萬言卒時年四十一
友人東海繆襲常稱統文章足繼西京董賈劉揚
張臶字子明鉅鹿人學兼内外袁紹前後辟命不應移
居上黨并州牧高幹表除樂平令不就徙遁常山門
徒數百人卒年一百五歲
常林字伯槐河内温人少單貧自非手力不取之於人
性好學為諸生帶經耕鋤其妻常自餽餉之雖在田
野相敬如賓避地上黨耕種山阿當時旱蝗林獨豐
收盡呼比隣升斗分之依故河間太守陳延璧陳馮
二姓舊族冠冕林率其宗族為之策謀張楊圍璧六
十餘日卒獲全并州刺史高幹表為騎都尉不受後
刺史梁習薦州界名士林及楊俊王凌王象荀緯皆
以為縣長林宰南和治化有聲官至太常封高陽鄉
侯卒謚曰貞
晉
馮和信都人永嘉之亂避地上黨子安雄武有器量慕
容永舉為將軍
北魏
元略字儁興中山王英第四子熙弟也累遷給事黃門
侍郎清河王懌死後元又黜略為懷朔鎮副將未及
赴任會熙起兵於相州與略書來去尋值熙敗略遂
潛行自託舊識河内司馬始賓始賓便為荻筏夜與
略俱渡盟津詣上黨屯留縣栗法光法光素敦信義
忻而納之略舊識刁雙時為西河太守略復歸之停
止經年雙乃令從子昌送略潛遁江左後肅宗徵略
梁送至京師詔光禄大夫刁雙境首勞問封義陽王
其司馬始賓除給事中領直後栗法光本縣令刁昌
東平太守刁雙西兖州刺史凡略所至一餐一宿無
不霑賞累遷大將軍尚書令
唐
宋舉西河人唐起義兵舉為將有斬將搴旗之功授儀
同三司不受心慕玄虛退隠於潞卒葬城西二里有
墓誌
馮伉魏州元城人第五經貞元中潞澤李抱貞卒伉以
膳部員外郎充弔贈使抱貞男遺伉帛數百匹不納
又專送京師伉因表奏固請不受屬醴泉令闕上謂
宰臣曰前使潞澤不受財帛者此人必有清政遂授
伉歴拜左散騎常侍卒
符令竒沂州臨沂人初為盧龍軍禆將挈子璘奔昭義
節度使薛嵩署為軍副後田承嗣盗其地引為右職
田悅拒命馬燧討之令竒密謂璘曰吾閱世事多矣
自安史干紀無噍類吾觀田氏覆亡無時汝能委質
朝廷為唐忠臣吾亦名揚後世矣璘泣曰悦忍人也
近禍可畏令竒曰今王師四合吾屬爼中醢兒今行
吾死不朽不行吾亦死屍疊逆地云何璘俯泣不能
對及悦使璘護送齊將李納璘與父嚙臂别與三子
同出以三百騎降燧悦引令竒切譲令竒罵曰爾忘
義旦夕死吾教子以順殺身庸何悔鈞死愈爾遠矣
遂遇害臨刑色不變年七十九贈戸部尚書
孔戡字君勝巢父從子第進士以大理評事佐昭義李
長榮節度府盧從史代之留為書記從史與王承宗
田緒隂相連結戡始隂爭不從後秉筆至不軌之言
極諫以為不可從史始若受其言後益恣因謝病歸
揚州李吉甫表置幕府戡未應從史曰是欲舍我而
從人耶即誣以罪奏三上詔分司東都卒從史敗追
贈司勲員外郎
李回字昭度新興王德良後第進士會昌中累拜刑部
侍郎兼御史中丞時方伐劉稹武宗慮河朔列鎮隂
相締以撓兵事李德裕薦回持節往諭何弘敬王元
逵聽命又張仲武以幽州兵攻回鶻與劉沔不協回
至諭以大義仲武釋然即合太原軍攻潞復以回為
使督戰攻潞至蒲東王宰石雄櫜鞬謁道左回不弛
行顧左右呼直史責破賊限牒宰等震恐期六旬取
潞否則死之未及期二日賊平進中書侍郎同平章
事坐德裕貶終撫州長史
宋
黃庭堅字魯直分寧人嘗寓襄垣有像贊及薄酒醜婦
歌石刻士人至今寳重之
元
張雄飛字鵬舉琅琊臨沂人父琮仕金守盱眙徙居許
州雄飛幼失母琮妾李氏養之元兵屠許惟工匠得
免有田姓者琮故吏也能作弓以雄飛及李氏為家
人由是獲全徙朔方雄飛時方十歲至霍州李欲逃
恐其累已雄飛知之頃刻不去左右李乃變服與俱
遷寓潞州雄飛既長往師前進士王寳英於趙城金
亡雄飛不知父所在往來澤潞求之十餘年嘗客食
僧舍後入燕廉希憲薦之處士羅英嘗言於世祖曰
張雄飛真公輔器
高觹字彦解渤海人祖彛徙居上黨父守忠為千戶戰
沒於黃州觹事世祖備宿衛監作東宫錫金幣廄馬
賜名實喇仕至河南路宣慰使卒年五十三
明
張從恕東光人父仲素仕元為長沙通判從恕亦為元
西寧總管元亡東歸寓居壺關遂為壺關人子謙舉
茂才
吕時臣字中父鄞縣人工詩避讐遠遊歴齊梁燕趙間
十年客食諸王門下晚客瀋瀋宣王禮之亞於謝榛
年七十客死涉縣魯府中立序其詩曰山人鶴骨癯
癯若出衣表貞介廉潔不妄交不苟取故為諸王侯
所重
謝榛臨清人𦕈一目年十六作樂府商調少年爭歌之
已折節讀書刻意為歌詩西游彰德趙康王厚禮焉
李攀龍王世貞等結詩社於京師榛為長游道日廣
瀋晉諸王爭延致瀋府王將軍中尉多工詩繇榛啟
之也榛走塞下交孔文谷王行甫諸公萬歷元年冬
復游彰德趙穆王尤敬禮之
夏言上饒人進士嘉靖中以兵科給事中督剿青羊山
叛寇陳卿一鼓焚其巢穴盗自縛以降奏請置邑以
安輯遺孑天子嘉之命其邑曰平順累官大學士為
嚴嵩所害嵩敗後贈䘏諡肅愍
汾州府
周
卜商字子夏衛人(鄭康成曰温國卜商)孔子弟子孔子既沒子夏
居西河教授三百人為魏文侯師魏文侯問於子夏
曰吾端冕而聽古樂則惟恐卧聽鄭魏之音則不知
倦敢問古樂之如彼何也新樂之如此何也子夏對
曰今夫古樂進旅退旅和正以廣弦匏笙簧會守拊
鼓始奏以文復亂以武治亂以相訊疾以雅君子於
是語於是道古修身及家平均天下此古樂之發也
今夫新樂進俯退俯姦聲以濫溺而不止及優侏儒
獶雜子女不知父子樂終不可以語不可以道古此
新樂之發也今君之所問者樂也所好者音也夫樂
者與音相近而不同文侯曰敢問何如子夏對曰夫
古者天地順而四時當民有德而五榖昌疾疢不作
而無妖祥此之謂大當然後聖人作為父子君臣以
為紀綱紀綱既正天下大定天下大定然後正六律
和五聲弦歌詩頌此之謂德音德音之謂樂詩云貊
其德音其德克明克明克類克長克君王此大邦克
順克比比于文王其德靡悔既受帝祉施于孫子此
之謂也今君之所好者其溺音乎文侯曰敢問溺音
何從出也子夏對曰鄭音好濫淫志宋音燕女溺志
衛音趨數煩志齊音敖辟驕志此四者皆滛於色而
害其德是以祭祀弗用也詩云肅雝和鳴先祖是聽
夫肅肅敬也雝雝和也夫敬以和何事不行為人君
者謹其所好惡而已矣君好之則臣為之上行之則
民從之詩云誘民孔易此之謂也然後聖人作為鞉
鼔控揭壎篪此六者德音之音也然後鐘磬竽瑟以
和之干戚旄狄以舞之此所以祭先王之廟也所以
獻酬酳酢也所以官序貴賤各得其宜也所以示後
世有尊卑長幼之序也儀禮有祭服傳一篇鄭康成
謂論語為仲弓子夏撰漢徐防曰詩書禮樂定自孔
子發明章句始于子夏當設教西河田子方段干木
暨公羊高榖梁赤胥子夏門人云史記索隠子夏文
學著於四科序詩傳易又孔子以春秋屬商又傳禮
著在禮志唐貞觀二年從祀開元封魏侯宋進封河
東公度宗改封魏國公
高豎齊高止之子景王元年奔晉晉人城緜而寘㫋
漢
徐穉字孺子豫章南昌人家貧常自耕稼非其力不食
舉有道家拜太原太守不就穉嘗到江夏設雞酒薄
祭太尉黃瓊不告姓名時名士郭林宗等數十人會
葬聞之疑其穉也乃選能言語生茅容輕騎追之及
於塗容為設飯臨訣去謂容曰為我謝郭林宗大樹
將顛非一䋲所維何為栖栖不遑寧處及林宗有母
憂穉往弔之置生芻一束於廬前而去衆怪不知其
故林宗曰此必南州高士徐孺子也詩不云乎生芻
一束其人如玉吾無德以堪之靈帝初欲蒲輪聘穉
會卒時年七十二
郭巨河南彰德人居孝義永安性至孝竭力養母慮幼
子分母食欲埋之掘坎得金人以為天賜云墓在縣
東北五里清義村
後唐
吕琦字輝山幽州安次人父兖為横海軍節度劉守文
謀主劉守光族兖家琦年十五兖故客趙玉紿其監
者曰此吾弟也乃縱之玉與琦得俱走琦足弱玉負
之而行琦美風儀重節概少喪其家游學汾晉之間
唐莊宗鎮太原以為代州軍事推官後拜端明殿學
士晉天福中卒趙玉仕至職方員外郎琦事之如父
玉疾親嘗藥扶持及卒為其家主辦喪葬琦子餘慶
端
宋
陳摶亳州真源人舉進士不第隠華山周世宗時嘗召
至汴宋太平興國中兩入朝命為諫議大夫不受還
隠華山又嘗居石州北掃場街面嘗不洗洗輙雨後
仙蜕於州之鳳山有仙塜在
邵雍字堯夫其先范陽人父古徙衡漳又徙共城雍游
河南葬其親伊水上遂為河南人雍少時自雄其才
慷慨欲樹功名於書無所不讀始為學即堅苦刻勵
寒不罏暑不扇夜不就席者數年已而歎曰昔人尚
友千古而吾獨未及四方於是始踰河汾乃涉淮漢
周流齊魯宋鄭之墟久之幡然來歸曰道在是矣遂
不復出熙寧十年卒贈秘書省著作郎元祐中賜諡
康節
金
杜瑛字文玉其先霸州信安人長七尺美鬚髯氣貌魁
傑時兵後文物凋喪瑛搜訪諸書盡讀之究其指趣
間關轉徙教授汾晉間中書鉏祜禄珪開府於相瑛赴
其聘遂家焉
元
陳資夀錦州永樂人任寧鄉縣適元末兵燹之餘剿捕
羣寇綏輯人民歴官至昭毅大將軍後遂占籍於此
二子政致胥榮顯
明
張紳字佩之號雲溪浙江仁和人家汾陽性聰慧涉獵
書史善畫嗜酒客游燕秦間與司馬彭辛菴修撰康
對山相友善倦遊還與劉文安龍為方外交卒年六
十九文安誌其墓
鄭柏齡自號鶴菴山人家本吳會明初占籍汾陽先世
累為慶成永和二藩王師柏齡肆力詩古文以寄其
蕭散簡放之韻子觀孫竒胥選拔
大同府
漢
陳平陽武戸牖鄉人少好讀書治黃帝老子之術歸漢
為都尉六年封戶牖侯七年從擊韓王信於代至平
城白登被圍七日不得食高帝用平竒計使閼氏為
解圍得開高帝既出其計秘世莫得聞更封為曲逆
侯十年從擊陳豨惠帝六年為左丞相後與太尉周
勃謀誅諸吕立文帝文帝二年卒諡曰獻侯
夏侯嬰沛人高祖以嬰為太僕常奉車賜爵昭平侯更
食汝隂剖符世世勿絶從擊代至武泉雲中益食千
戶從擊韓王信軍胡騎晉陽旁大破之追北至平城
為胡所圍七日不得通高帝使使厚遺閼氏冐頓乃
開其圍一角高帝出欲馳嬰固徐行弩皆持滿外嚮
卒以得脱益食嬰細陽千戶從擊胡騎勾注北大破
之擊胡騎平城南三陷陳功為多賜所奪邑五百戸
從擊陳豨陷陳却敵益邑千戶定食汝隂六千九百
戶文帝八年卒諡曰文侯
酈商高陽人以所將四千人屬沛公賜爵信成君從擊
臧荼以功遷右丞相賜爵列侯食邑涿郡五千戶别
定上谷因攻代受趙相國印與絳侯等定代郡雁門
得代丞相程縱守相郭同將軍以下至六百石十九
人後以右丞相擊陳豨殘東垣更封曲周侯
馬援字文淵扶風茂陵人其先趙奢為趙將號曰馬服
君子孫因為氏援少有大志建武十七年拜伏波將
軍擊交趾斬徵側徵貳封新息侯二十四年烏桓寇
扶風援出屯襄國明年秋將三千騎出高柳行雁門
代郡上谷障塞烏桓候者見漢軍至遂散去援無所
得而還二十四年征五溪蠻病卒建初三年追諡曰
忠成侯
楊政字子行京兆人少好學從代郡范升受梁丘易善
說經書京師為之語曰說經鏗鏗楊子行教授數百
人范升嘗為出婦所告坐繫獄政乃肉袒以箭貫耳
抱升子潛伏道旁候車駕而持章叩頭大言曰范升
三娶唯有一子今適三歲孤子可哀武騎虎賁懼驚
乘輿舉弓射之猶不肯去旄頭又以戟又政傷胷政
猶不退哀泣辭請有感帝心詔曰乞楊生師即尺一
出升政由是顯名建初中官至左中郎將
北魏
常爽字仕明河内温人魏太常卿林六世孫也祖仕秦
居涼州爽少而聰敏嚴正有志概雖家人僮隸未嘗
見其寬誕之容篤志好學博聞強識明習緯候五經
百家多所研綜州郡禮命皆不就世祖西征涼土爽
與兄仕國歸欵軍門世祖嘉之賜爽為六品拜宣威
將軍是時戎車屢駕征伐為事貴遊子弟未遑學術
爽置館温水之右教授門徒七百餘人京師學業翕
然復興爽立訓甚有勸罰之科弟子事之若嚴君焉
尚書左僕射元贊平原太守司馬貞安著作郎程靈
虬皆是爽教所就崔浩高允並稱爽之嚴教奬勵有
方允曰文翁柔勝先生剛克立教雖殊成人一也其
為通識歎服如此因教授之暇述六經略注以廣制
作甚有條貫其書行於世爽不事王侯獨守閒静講
經肄典二十餘年時人號為儒林先生年六十三卒
於家
江強字文威陳留濟陽人高祖瓊善蟲篆訓詁徙居涼
土世傳家業太延五年涼州平強内徙代京上書三
十餘法各有體例又獻經史諸子千餘卷拜中書博
士卒子紹興掌國史二十餘年孫式篆體尤工撰古
今文字四十卷
隂仲達武威姑臧人少以文學知名涼州平内徙代都
司徒崔浩啟仲達與段承根云二人俱涼土才華同
修國史除秘書著作郎卒
房靈建房靈賓清河繹幕人靈賓文藻不如靈建而辯
悟過之胥以才名見稱靈建宋渤海太守靈賓冀州
治中後魏平青冀胥入代為平齊民雖流漂屯圯操
尚卓然並卒於平齊
崔道固字季堅清河東武城人母卑賤父輯曰此兒姿
識或能興大門戸為宋冀州刺史鎮歴城慕容白曜
南伐道固面縛白曜送赴代都乃徙齊土望共道固
守城者數百家於桑乾立平齊郡於平城西北北新
城以道固為太守賜爵臨淄子尋徙居京城西南二
百餘里舊隂館之西延興中卒子景徽襲
房景伯字長暉清河繹幕人祖元慶為沈文秀所害父
愛親隨例内徙為平齊民以父非命䟽服終身景伯
生於桑乾少喪父以孝聞家貧傭書自給養母甚謹
尚書盧淵稱之於李冲冲時典選拔為奉朝請司空
祭酒後行齊州事除清河太守號循吏仕至司空長
史以母疾去官母亡病積年不愈卒景伯涉獵經史
諸弟宗之如事嚴親鄉里語曰有義有禮房家兄弟
廷尉卿崔先韶好標榜人物無所推尚每云景伯有
士大夫之行業
房景先字光胄景伯弟幼孤貧無資從師其母自授毛
詩曲禮年十二請其母曰豈可使兄傭賃以供景先
也請自求衣然後就學母哀其小不許苦請從之遂
得一羊裘忻然自足晝則樵蘇夜誦經史自是精勤
遂大通贍太和中例得還鄉郡辟功曹州舉秀才解
褐太學博士太常劉芳侍中崔光歎其精博光奏兼
著作佐郎修國史侍中穆紹啟撰世宗起居注後為
東義陽城行臺卒諡文景先沈敏方正事兄恭謹作
五經疑問百餘篇其言該典行於時弟景遠字叔遐
事二兄至謹撫兄孤甚篤重然諾好施與益州啟昭
武府功曹參軍以母老不應
趙琰字叔起天水人初苻氏亂琰為乳母擕奔夀春年
十四乃歸代都孝心色養飪熟之節必親調之皇興
中京師歲儉婢簡粟糶之琰遇見切責敇留輕粃初
為兖州司馬轉團城鎮副將還京為淮南王他府長
史時禁制甚嚴不聽越關葬於舊兆琰積三十餘年
不得葬二親及蒸嘗拜獻未曾不嬰慕卒事每於時
節不受子孫慶賀年踰耳順而孝思彌篤年八十卒
遷都洛陽子應等乃還鄉葬焉
傅永字修期清河人年二十餘有友人與之書而不能
答請叔父洪仲洪仲深讓之而不為報永乃發憤讀書
涉獵經史兼有才幹為宋冀州刺史崔道固城局
參軍與道固俱入魏為平齊百姓晚為奉禮郎王肅
平南長史一月獻再捷策拜安遠將軍貝丘縣男帝
每歎曰上馬能擊賊下馬作露布惟傅修期耳後為
南兖州刺史年踰八十猶能馳射還京拜光禄大夫
卒葬東清河
崔光本名孝伯字長仁高祖賜名焉東清河鄃人也父
靈延宋龍驤將軍長廣太守三齊平光年十七隨父
徙代家貧好學晝耕夜誦傭書以養父母太和六年
拜中書博士轉著作郎參撰國書甚為高祖所知待
嘗曰孝伯之才浩浩如黃河東注固今日之文宗也
累遷中書監世宗延昌二年敇以光為肅宗傅肅宗
南面再拜光北面立不答拜肅宗立封博平縣開國
公食邑二千戶遷車騎大將軍儀同三司晉司徒公
太保固辭正光四年卒贈太傅諡文宣肅宗祖喪建
春門外望輀哀感儒者榮之光撰百三郡國詩百三
卷詩賦銘贊誄頌表啟數百篇五十餘卷子勵字彦
德器學才德有父風與從兄鴻俱有名於世侍父疾
衣不解帶孝昌元年襲父爵建義初遇害河隂贈侍
中衛將軍青州長史
崔長文字景翰光從祖弟少亦徙於代都聰敏有學識
太和中除奉朝請累遷高陽王諮議參軍永安中還
家卒謚貞
高聰字僧智本渤海蓚人曾祖軌徙劇縣父法昂宋車
騎將軍王元謨甥也官至員外郎聰少育於祖母王
魏克東陽徙入平城與蔣少遊為雲中兵戶窘困無
所不至族祖允視之若孫大加賙給聰涉獵經史頗
有文才允素稱其美言於朝云青州蔣少遊與從孫
僧智雖為孤弱然皆有文情由是與少遊同入中書
博士稍為高祖知遇聰嘗徙平州行届瀛州屬刺史
王質獲白兔託聰為表高祖見表顧王肅曰在下那
得復有此才而令朕不知也肅曰比高聰北徙此文
或其所製高祖悟曰必應然也何應更有此輩聰附
趙修茹皓以疎宗曲事高肇仕至光禄大夫卒謚獻
集二十卷
任延敬廣寧人伯父桃太和初為雲中軍將延敬隨之
因家焉初隨葛榮以先降拜鎮遠將軍賜爵西河縣
公後隨高祖建義太昌初累轉尚書左僕射位望既
重能以寬和接物人士稱之及斛斯椿釁發延敬棄
家北走至河北郡率土民據之以待高祖天平後再
為侍中卒贈太保
元羽字叔翻顯祖第五子太和九年封廣陵王高祖將
南討遣羽持節安撫六鎮發其突騎夷人寧悦車駕
既發詔羽與太尉元丕留守京師並加使持節詔丕
羽曰留守非賢莫可太尉年尊德重位總阿衡羽朕
之懿弟温柔明斷故使二人留守京邑授以二節賞
罰在手其祗允成憲以稱朕心丕對曰謹以死奉詔
羽對曰太尉宜專節度臣但可副貮而已高祖曰老
者之智少者之決何得辭也高祖友愛諸弟不忍早
分詔羽從至雁門乃令歸賜如意以表心遷京之後
北蕃人夷多有未悟羽鎮撫代京内外肅然高祖嘉
之後以留守功增邑五百戶進號車騎大將軍卒諡
惠
元澄字道鎮任城王雲之子恭宗之孫也少而好學襲
封累授尚書令兼左僕射高祖幸洛陽定遷都策詔
曰遷移之旨必須訪衆當遣任城馳驛向代問彼百
司論擇可否近日論革卦今真所謂革也王其勉之
既至代都衆聞遷詔莫不驚駭澄援引今古徐以曉
之衆乃開伏澄遂南馳還報會車駕於滑臺高祖大
悦曰若非任城朕事業不得就也既而恒州刺史穆
泰在州謀反推朔州刺史陽平王頤為主頤表其狀
高祖召澄入見凝閒堂曰適得陽平表曰穆泰謀為
不軌招誘宗室脱或必然遷京甫爾北人戀舊南北
紛擾朕洛陽不立也此事非任城不辦可為我力疾
向北如其弱也直往擒剪若其勢彊可承制發并肆
兵以殄之雖知王患既是國家大事不容辭也澄曰
泰等愚惑正戀本為此非有遠圖臣誠怯弱不憚是
輩雖復患惙謹當罄盡心力繼之以死願陛下勿憂
高祖笑曰得任城此行朕復何憂也遂授節銅虎竹
使符御仗左右仍行恒州事行達雁門太守夜告泰
已握衆西就陽平城下聚結惟見弓仗澄聞便速進
時右丞孟斌曰事不可量須依敇召并肆兵然後徐
動澄曰泰既構逆應據堅城而更迎陽平度其所為
似當勢弱泰既不相拒無故發兵非宜也但速往鎮
之民心自定遂倍道兼行出其不意又遣治書侍御
史李煥先赴至即擒泰民情怡然窮其黨與罪人皆
得鉅鹿公陸叡安樂侯元隆等百餘人皆獄禁具狀
表聞高祖覽表大悦召集公卿以表示之曰我任城
可謂社稷臣也尋其罪案正復臯陶斷獄豈能過之
顧謂咸陽王等曰汝等脱當其處不能辦此車駕尋
幸平城勞澄曰任城此行深副遠寄對曰陛下威靈
遠被罪人無所逃刑臣何勞之有引見逆徒無一人
稱枉時人莫不歎之高祖顧謂左右曰昔仲尼云聽
訟吾猶人也必也使無訟乎然聖人之聽訟殆非常
人所匹必也無訟今日見之矣後累遷司徒公神龜
二年薨贈假黃鉞都督中外諸軍事太傅領太尉公
備九錫依晉大司馬齊王攸故事諡文宣
李煥趙郡人有幹用與酈道元俱為李彪所知恒州刺
史穆泰據代都潛謀煥以書侍御史與任城王澄推
究之煥先驅至州宣旨曉喻乃執泰等景明初迎接
裴叔業賜爵容城伯卒諡明
北周
趙昶字長舒天水南安人曾祖襄家於代昶弱冠以材
力聞孝昌中起家拜都督周太祖平弘農擢為相府
典籖汾州叛再遣昶慰勞之皆知其虚實及大軍往
討昶為先驅遂破之拜武州刺史車騎大將軍儀同
三司都督諸州軍事昶屢為將帥太祖嘗曰不煩國
家士馬而能威服氐羌者趙昶有之矣周世祖錄前
後功封長道郡公卒
隋
牛弘字里仁安定鶉觚人周襲封臨涇公隋開皇初進
爵竒章郡公奉敇修撰五禮定雅樂累授大將軍吏
部尚書右光禄大夫大業三年從拜恒岳壇場珪幣
墠畤牲牢並弘所定還下太行引入内帳賜以同席
飲食六年卒諡曰憲
宋
洪皓字光弼鄱陽人少有竒節慷慨有經略四方志登
政和五年進士第建炎三年五月時議遣使金國張
浚薦皓於吕頤浩皓方居父喪頤浩解衣巾俾易墨
衰絰入對乃遷皓五官擢徽猷閣待制假禮部尚書
為大金通問使龔璹副之皓至太原留幾一年金遇
使人禮日薄及至雲中尼雅滿廹二使仕劉豫皓曰萬
里銜命不得奉兩宫南歸恨力不能磔逆豫忍事之
耶不願偷生願就鼎鑊無悔粘罕怒將殺之旁一帥
曰此真忠臣也目止劍士為之跪請流遞冷山雲中
至冷山行六十日地苦寒四月草生八月已雪而璹
獨至汴受豫官當皓之在雲中也二帝遷居五國城
皓密遣人奏書以桃梨栗麵獻二帝始知高宗即位
皓聞祐陵訃北嚮泣血旦夕臨諱日操文以祭聞者
皆揮涕金參政韓昉嘗令皓校雲中進士試皓固以
疾辭未幾金大赦許使人還鄉皓與張邵朱弁三人
在遣中皓自建炎己酉出使至紹興十二年七月還
留北中凡十五年同時使者十三人惟皓邵弁得生
還皓見秦檜言室撚寄聲檜怒甚後安置英州至南
雄州卒復徽猷閣學士謚忠宣皓撰松漠紀聞金國
文具錄等書子适遵邁
閻進隸宣武建炎初遣使通問進從行既至雲中府金
人拘留使者散處之進亡去追還留守高慶裔問曰
何為亡進曰思大宋爾慶裔義而釋之凡三亡乃見
殺臨刑踴身直起盤旋數四卒南嚮就死
朱勣為進武校尉分在尼瑪哈所勣見尼瑪哈數日遽求妻
室尼瑪哈喜令擇所虜内人妻之勣取最醜者人莫諭
其意不半月亡去追之還勣含笑死梃下其始求妻
者所以固尼瑪哈也
朱弁字少章徽州婺源人少穎悟晁說之妻以兄女建
炎初議遣使問安兩宫弁奮身自獻詔補修武郎借
吉州團練使為通問副使至雲中見金宗翰邀說甚
切宗翰不聽使就館守之以兵弁復與書言用兵講
和利害甚悉紹興二年金忽遣宇文虚中來言和議
可行當遣一人詣元帥府受書還虚中欲弁與正使
王倫探策決去留弁曰吾來固自分必死豈應今日
覬倖先歸願正使受書歸報成兩國之好蚤申四海
之望則吾雖暴骨於外猶生之年也倫將歸弁請曰
古之使者有節以為信今無節有印印亦信也願留
印使弁得抱以死死不腐矣倫解以授弁弁受而懷
之卧起與俱金人廹弁仕劉豫且訹之曰此南歸之
漸弁曰豫國賊吾嘗恨不食其肉又忍北面而臣之
吾有死耳金人怒絶其餼遺以困之弁固拒驛門忍
饑待盡誓不為屈金人亦感動致禮如初久之復欲
易其官弁曰自古兵變使在其間言可從從之不可
從則囚之殺之何必易其官吾官受之本朝有死而
已誓不易以辱吾君也且移書耶律紹文等曰上國
之威命朝以至則使人夕以死夕以至則朝以死又
以書訣後使洪皓曰殺行人非細事吾曹遭之命也
要當捨生以全義爾乃具酒食召被掠士夫飲半酣
語之曰吾已得近郊某寺地一旦畢命報國諸公幸
瘞我其處題其上曰有宋通問副使朱公之墓於我
幸矣衆皆泣下莫能仰視弁談笑自若曰此臣子之
常諸君何悲也金人知其終不可屈遂不復強會宗
翰等亡弁密䟽其事及金國虛實曰此不可失之時
也遣李發等間行歸報其後倫復歸又以弁祭徽宗
文為獻其辭有曰歎馬角之未生魂消雪窖攀龍髯
而莫逮淚灑冰天思陵讀之感泣八年金烏凌阿思
謀石慶充至杭稱弁忠節詔附黃金三十兩以賜十
三年和議成得歸以所得六朝御容及宣和御書畫
為獻秦檜沮之僅轉奉議郎十四年卒弁文慕陸宣
公詩學李義山金國名王貴人多遣子弟就學弁因
文字往來說以和好之利及歸述北方所見聞忠臣
義士朱昭史玩張忠輔高景平孫益孫谷傅偉文李
丹五臺僧寳真婦人丁氏晏氏小校閻進朱勣等死
節事狀請加褒錄有聘遊集四十二卷
遼
耶律孟簡字復易裕悦烏哲之五世孫性穎悟六歲父
劉嘉努晨出獵俾賦曉天星月詩孟簡應聲而成父
大竒之既長善屬文大康初樞密使耶律伊遜以姦
險竊柄出為中京留守孟簡與耶律庶箴表賀未幾
乙辛復舊職銜之謫廵磁窰關時雖以讒見逐不形
辭色過林泉勝地終日忘歸明年流保州及聞昭懷
被害不勝哀痛以詩傷之作放懷詩二十首序云禽
獸有哀樂之聲螻蟻有動静之形在物猶然况於人
乎然賢達哀樂不在窮通禍福之間易曰樂天知命
故不憂是以顔淵簞瓢自得此知命而樂者也予雖
流放以道自安又何疑耶大康末始得歸鄉里詣闕
上表請修國史乃編耶律赫嚕烏哲休格三人行事
以進命置局編修後仕至昭德軍節度使卒
金
赫舍哩良弼本名羅索輝發川人父太宇世襲佛寧徙
宣寧天會中選諸路國子學生送京師良弼與納哈
塔椿年皆童丱列選望見丞相希尹於塗歎曰吾輩學
丞相文字千里來京師固當一見乃入傳舍求見拜
堂下希尹問曰此何兒也良弼自贊曰有司所薦學
丞相文字者也希尹大喜問所學良弼應對無懼色
希尹曰此子他日必為國器留之數日年十四為北
京教授學徒常二百人時人語曰前有古新後有羅
索從學者後皆成名年十七補尚書省令史簿書過
目輙得隠奥雖大文牒口占立成詞理皆到時學希
尹之業者稱為第一後納哈塔椿年拜參知政事薦良
弼才出已右賜今名海陵謂椿年曰卿可謂舉能矣
常人多嫉勝己者卿舉勝於己者賢於人遠矣大定
中仕至左丞相十八年表乞致仕歸田里上遣使慰
諭曰聞卿將往西京養疾彼中風土非老疾所宜良
弼奏曰臣豈敢望到鄉里便可愈疾臣去鄉歲久親
識多已亡沒惟老臣獨在鄉土之戀誠不能忘若使
一還鄉社得見親舊死無恨矣乃授和掄松科明安
而俾其子符寳哈達攝事給丞相俸傔遂致仕歸是
歲卒年六十遣太府監伊喇慥同知西京留守王佐
為敇葬祭奠使追封金源郡王命翰林待制伊喇履
勒銘墓碑諡誠敏明昌五年配饗世宗廟庭
王元節字子元弘州人也幼穎悟雖家世貴顯而從學
甚謹渾源劉撝愛其才俊以女妻之遂傳其賦學登
天德三年詞賦進士第雅尚氣節不能隨時俯仰罷
密州判官逍遥鄉里以詩酒自娛號曰遯齋年五十
餘卒有詩集行於世從孫國綱有材器為監察御史
開興元年關陜完顔總帥屯河中府與元軍戰敗績
哀宗遣國綱乘上廄馬徑詣河中問敗軍之由還至
中途值元兵見害
元
劉秉忠字仲晦其先瑞州人世仕遼為國族曾大父仕
金為邢州節度使因家焉遂為邢人秉忠年十七為
邢臺節度使府令史以養其親居常鬱鬱不樂即棄
去隠武安山中後遊雲中留居南唐寺世祖在潛邸
即海雲禪師被召過雲中聞其博學多材藝邀與俱
行既入見應對稱旨屢承顧問海雲南還秉忠遂留
藩邸至元初拜光禄大夫位太保參預中書省事詔
以翰林侍讀學士竇默之女妻之
明
馮勝定遠人洪武元年由懷慶踰太行克碗子城取澤
潞擒元右丞賈成于猗氏克平陽絳州詔右副將軍
勝居常遇春下偏將軍湯和居勝下偏將軍楊璟居
和下遂渡河趨陜後封宋國公數練兵大同拜大將
軍二十五年命籍太原平陽民為軍立衛屯田尋偕
穎國公傅友德練軍山西諸公侯皆聽節制二十七
年被害
李文忠字思本旴𣅿人洪武二年命會攻慶陽師次太
原聞大同圍急曰兵可無西也援大同便軍吏曰專
命可乎文忠曰閫外之事苟利於國專之可也遂出
雁門大破北師拜左副將軍封曹國公六年行山西
邊留屯代縣七年出白登秋進師豐州擒故官十二
人馬駝牛羊甚衆窮追至百干兒乃還卒追封岐陽
王諡武靖
仰瞻長洲人為大理寺丞王振用事惟瞻與大理卿薛
瑄不往會與瑄辨殺夫冤獄遂謫戍大同景泰初召
為右寺丞執法愈堅加少卿
秦世英陜西三原人進士蓬萊知縣後戍陽和講學賦
詩與諸士為忘年交後赦回至今後學思之
馮杰直隸任邱縣人官禮科給事中後謫戍大同時士
大夫多從之遊後回籍
國朝
朱彛尊字錫鬯秀水人嘗遊大同望李陵臺入太原訪
卦山蒙山晉水諸勝雅嗜金石文搜剔窮巖敗塜遇
殘碑斷碣手自摹挲竟日不忍棄去夙有子猷癖雖
僦舍必擇有竹地以居客大同地寒苦無竹至藝葦
以代之後舉博學宏詞官檢討
山西通志卷一百四十七
