山西通志卷一百三十九
人物(三十九)(文苑四)
蒲州府
國朝
王巖正字惟肖號歴陽猗氏縣人巖正世家子早有文
名文翔鳳孔貞運胥賞之前庚午舉於鄉闖賊逼授
偽職佯疾以智免順治己丑土寇陷城將屠令家遣
諜者說以利害已而令操兵至單騎前迎說以民無
反狀令與猗民胥賴之雅嗜宋大儒書立觀生書院
父光禄嘗著五經窮抄出入與偕亂後刊以訓承學
士著四書翼抄周易翼抄四書人物彙考周易圖說
性理增刪數十卷
王含光字表樸號似鶴猗氏人春楨子幼孤受教於祖
珍吾前辛未進士初授行人詣闕陳母節蒙恩建坊
自珍吾至含光進士三世行人亦三世云順治中以
按部者薦授儀制司員外歴考功文選司郎中轉河
南按察使居官清慎終始如一工詩七言近體擅名
一時又工畫
王含真字樸齋號寅若猗氏縣人幼穎悟工文章髫年
餼於庠中乙夘鄉試丙辰成進士戊午舉博學宏詞
戊辰赴銓疾作卒含真學有根柢與人言率本諸經
好義樂施知舊多賴以舉火嘗建尊經閣聚邑文士
月試之如舉場例胥於我乎館穀猗氏學滋興當舉
博學宏詞時以父巖徵齒高不欲去父促之不得已
就試試畢即日馳歸父卒雞骨苫居見者胥嘆其孝
殁之日邑人無識不識胥為流涕
郭九會字繹兹猗氏縣人性警敏雅好讀書年十三入
城輙袖書以從返輙緣途雒誦以為常中康熙己酉
鄉試第一墨義出都人士爭𫝊誦之久困公車學益
淹博詩古文辭日益工著存草二十卷授臨安知縣
以嚴勤為治嘗謂嚴則人知有刑後將無刑勤則我
知有事後將無事臨安俗健鬭號打降又多構墳山
訟至是俗一變後解組歸手不釋卷指授後學不少
倦易簀時以一盂自酌吟少陵自知白髮非春事至
且盡芳樽四字氣遂不屬蓋翛然去來之際如此弟
九同己夘庚辰聯雋進士官新野知縣亦號沈靜
王恭先字孝伯號一峯臨晉縣人父廣文萬基高才不
第前丁夘試猗氏令曹暹夢萬基舉首則恭先始生
之年也順治辛夘恭先果舉山西第一己亥成進士
授河間府推官缺裁補崇明知縣崇學校滌煩苛減
苖糧三百石有竒以鐫級歸恭先嘗偕邑人李世惪
安邑周訓成讀書南山柏梯寺又涉江淮游吳會入
關眺終南北走朔方南盡漢沔在崇明以校士入金
陵購經史子集梱載以歸盡發篋衍藏弆日夜編摩
詩文以韓蘇陸虞為宗嘗讀遺山滄海横流却是誰
句慨然太息慕高達夫五十學詩輯詩文曰慕適軒
集晩年曰老學庵集修臨晉縣志簡而贍覆具史家
體裁
吳雯字天章蒲州人性至孝事母暨祖祖母胥安其養
嗜讀書鍵戶永樂鎮讀父學正允升藏弆不懈益勤
久之於經史秦漢暨唐宋元明諸作者源流同異悉
能確指其故不屑為帖括家言戊午舉博學宏詞臨
朐馮相國新城王司寇讀其所作詩文大加賞嘆晩
年築室谷口家日貧詩日工著蓮洋集若干卷行於
世
謝陳常字文洽臨晉人甲子中鄉試乙丑成進士選翰
林院庶吉士授編修充丙子廣東鄉試主考請告歸
里以病卒於家陳常善文章工書法鄉舉時座主為
趙太史執信趙以古學名海内鮮所推許得陳常文
亟加嘆賞舉進士與仇兆鰲孫勷俞長城諸公稱同
年生横騖獨立當世推為文雄典試粤中得陳鶚薦
為第一其他名士若吳山帶等搜羅無遺居父母喪
矯陋俗循古禮尤為大雅樂道不置云
楊于階字繩我榮河縣人潛心理學日玩太極西銘諸
書窗草盆魚俯仰有自得之趣閱四十年不履城市
八十五歲無病卒弟子張孝廉殿珠三十餘人為樹
碑於墓上
郭嶷然字石潛號栢崖榮河人餼於庠博綜經籍著中
庸衍義河洛經世地理中庸諸書栢崖稿亦成一家
言
遼州
金
趙岐遼州人明昌五年為襄垣令威惠並施吏民懷畏
工詩為時所重
沁州
元
王忠武鄉人少穎悟力學事母以孝聞平生崇正闢邪
鄉黨推為端士云
任斗南武鄉人貢生少負文名邑中碑銘多出其手子
原明初舉人歴官吏部右侍郎
明
朱遜沁源人宣德間舉鄉試第一官乾州學正志趣高
潔棄官歸優游林下閉戸歌風者二十餘年號南石
居士
國朝
程康莊字崑崙武鄉人工文陳大士羅文止楊子常胥
稱之前乙亥選貢
國朝任鎮江府通判攝大營理事官治訟不少偏民甚
賴之公餘與諸生賦詩論文無虚日遷安慶府同知
左遷耀州知州
趙三麒字乾符武鄉縣人順治戊子拔貢授桂陽州同
知補泰州擢同州知州補横州致仕歸三麒幼穎異
讀書過目不忘長肄父廷汴兄天麒訓博綜典籍能
窺古作者立言指趣文名藉甚起幕佐洊涖民社所
至以循卓著有彈琴栽花遺風案牘暇輙潛心書史
嘗讀兩漢循吏𫝊掩卷太息者久之既歸寖衰耄猶
手一卷不釋謁文者屨滿戸外嘗偕張文舉魏惠菴
諸公會飲三樂堂年胥八十餘歲時人羨之號為漳
濱八老著似園集楚游草牧同紀略醫脈繫辭諸書
藏於家
平定府
宋
侯可字無可道濟子少以氣節自喜既壯篤志為學博
極羣書聲聞四馳尤熟於西北形勢開渭源地八百
頃猝與敵遇分其騎為三高幟徐行敵不敢動以討
儂智高功拜武爵不就改文資歴大理寺評事遷殿
中丞皆有異績生平以勸學新民為己任晩究心於
天人性命之學喜規人過寓居華隂自陜以西學者
莫不宗之
侯仲良字師聖盂縣人可子仲良與二程為中表弟兄
邃心性理初從伊川學未悟乃策杖訪濓溪濓溪留
之對榻夜談越三日自謂有得如見天之廣大往質
伊川伊川訝其不凡曰非從濓溪來邪後遊荆門胡
文定公重之留與為隣嘗遺書楊大諫曰侯仲良者
去春自荆門遺卒甲馬之中脱身相就於漳水之濱
今已兩年其安於羇苦守節不移固所未有至於論
講經術則通貫不窮商略時事則纖微皆察方值艱
難使此輩身老貧賤亦良可慨尋卒所著有論語說
及雅言行世
張紹先博綜羣書登元祐二年進士擢將作少監轉翰
林承旨以文學著名
金
楊恕雲翼子平定人元好問上耶律中書同賈廷揚薦
為翰林院待制
郜知章家世業儒有詩名與司業王嗣能齊名
楊著平定人為本州教授金亡聶侯招延之以教鄉里
子弟守節不仕自號嘉山逸人
元
顧彦逢平定人博覽羣經長於諷詠兄彦恭為詹事校
書郎彦逢與齊名世號二顧
明
王逢字原夫樂平縣人博極羣書不喜為口耳學從洪
公野谷窮究元本與吳存何英余進諸人以理學相
砥礪永樂間廷臣交薦不起宣德嗣位熟逢名授福
陽訓導亦不赴已復以明經強起之召見便殿論禮
樂娓娓數千言次日復召見問兜鍪字不對徑辭出
歸卧蓬戶甕牖間終其身學者稱松塢先生
閻璽壽陽人幼讀書能默會其意為文不事雕琢而矩
度秩然成化乙酉舉於鄉益肆力於學甲辰登進士
與王虎谷喬白巖王晉溪諸人齊名授戶部主事兼
理鈔關商税羨餘毫不取陞河南潁州兵備副使守
正不阿為劉瑾所陷瑾誅交薦不起卒於家士論惜
之
袁萬里壽陽人嘉靖壬午舉人少穎異讀書日記數千
言鄉舉後入國學所交盡天下知名士歸益閉戶於
五經諸史悉加探討嘗悼古禮樂及康節數學不𫝊
欲取朱子儀禮蔡元定律呂新書邵子皇極經世纂
為一書以示後學未成遽卒年甫三十一所著律呂
增註黃鐘積算圖藏於家
郭紘平定人嘉靖壬午以易魁山西戊戌以尚書登進
士累官戸部員外郎紘生有異質四歲時有偶示以
字者即識之不忘讀書窮極理要工書法尤長於詩
及官計曹與薦紳先生上下其議論衆皆斂手推服
當世文章鉅公如許公松皋喬公白巖咸忘分下交
與為唱和而喬所謂文似左氏詞類屈平者今所流
𫝊晉公子廟碑三儀廟記猶可少見其概云
李應箕平定人初受業於高陵呂柟壁書志顔學伊四
字柟曰李生少年美質篤志於道何患不到聖賢地
位授狄道知縣與典史楊繼盛並以名節相高父雙
崖卒於任所貧僅舉櫬謝絶賻賄人稱為孝廉
國朝
白胤彩字居實平定州人幼讀書過目成誦嘗從書肆
中翻閱制義歸而錄之不少訛號高才生性醇謹斂
束繩墨然觸意氣輒前不少挫晩年鍵戶測魚村中
時教授生徒資束脯以自給而嗜詩特甚上下三唐
沈潛反覆論詩能獨闢畦徑賦古近體尤有事外遠
致晉人所謂時時舌上吐青蓮者也詩載晉四人集
中
武承謨字劭孟盂縣人己夘庚辰聯雋進士知大庾縣
事艱歸復知新安無錫縣卒於官承謨性嚴毅不突
梯脂韋以徇人鍵戶讀書世事泊如也釋褐後雒誦
不輟問業者恒屨滿戸外間遇誣構陶如也三起為
縣令所至能洞民疾苦在大庾嘗護理府篆斧劈理
解案無留牘無錫煩劇稱難治刻厲不少懈而涖政
浹朞民胥宜之其卒也識者惜未盡其才
甄昭字子布平定州人舉庚午解元丁丑進士官翰林
院庶吉士出為玉山縣知縣卒於官昭生有雋才好
讀書所交盡天下知名士為諸生時與儕輩游目上
視向空切切語無一足當意者在館中矯尾厲角見
人低頭緩步輒目笑不自禁及出宰百里噢咻疾苦
能以古訓牖民君子以為難
忻州
魏
梁越字元覽新興人博通經𫝊性純和魏初為禮經博
士道武以其謹厚遷上大夫令授諸皇子經書明元
初以師傅恩賜爵祝阿侯出為雁門太守獲白雀以
獻拜光禄大夫卒
金
元德明號東巖秀容人唐禮部侍郎結之後幼讀書鄙
事不挂口誠實樂易洞見肺腑布衣蔬食家人不敢
以生理累之僮奴竊拾東家棗立督令還人負債往
往折券累舉不第放浪山水間終於家工詩清美圓
熟集三卷
孫九鼎字國鎮忻州定襄人天會六年經義第一在太
學時遊金明作詩云片片桃花逐水流東風吹上木
蘭舟隔溪紅粉休相認年少孫郎不姓劉弟九疇億
胥有名三人同榜吴彦高贈九鼎詩云孫郎有重名
談笑取公卿清廟瑟三歎齊房芝九莖其為名流稱
道如此忻州文𣲖九鼎指授功為多年八十餘卒
趙元字宣之定襄人經童出身調鞏西簿未幾失明自
少博通書𫝊作詩有規矩泰和後有詩名河東李屏
山為賦愚軒有落筆突兀無黃初之句愚軒元自號
也用是名益重南渡後往來洛西山中趙閒閒雷御
史王子文許至忠崔懷祖皆愛之所至必虚左以待
為人有材幹處事詳雅既病廢無所營為萬慮一歸
於詩故詩益工若其五言平淡處機趣渾若天成他
人未易造也元遺山稱張參政澄嘗從趙宜之學故
詩文皆有律度其見推許如此子顒有隠節
王萬鍾字元卿秀容人父甫字用之通經史淳質有儒
行貧居不蔽風雨而絃誦聲不絶亦以知醫見稱兄
萬石字器玉住太學有賦聲萬鍾少有逸才讀書有
後先不欲速成詩文閒適似其為人客至清談終日
人不敢以俗事凂之與同郡田德秀齊名號王田評
者謂規製宏博王不及田而瀟洒無塵土氣田亦非
王比也古詩尤蕭散有自得趣兵燹中皆亡失初貞
祐二年甫殁與萬石居平晉金城里明年兵復至萬
石被害萬鍾欲收葬之時游騎充斥親舊勸勿往萬
鍾流涕而去尋被禍年二十七人甚哀之
明
郭瑄定襄人參政麟子永樂辛夘舉人麟官開封時與
薛文清父貞同官瑄因與文清為文字交潛心性命
後官左春坊左贊善
傅新德字明甫定襄人生有夙慧舉萬歷戊子解元明
年成進士選翰林院庶吉士授檢討教習内書堂充
乙未會試同考官冊封山西寧河王遷南京國子監
司業掌監事著誡勖淺言示諸生凡監中支剩羨銀
悉報上助大工遷右春坊右中允以外艱歸服除念
母春秋高請終養部議不可母復促之北上因補原
官是歲典江南鄉試尋遷右春坊右諭德兼翰林院
侍講掌坊事再遷右春坊右庶子兼翰林院侍讀最
後遷太常寺卿管國子監祭酒事模範端嚴科條詳
密沐其教者皆奮起為時聞人既嬰病五疏乞休未
允卒於官嘗手錄性理諸書潛心玩索言動取與無
或苟贈禮部右侍郎諡文恪
李䊔字淨芳靜樂人潛心理學凡有益身心之句書壁
觀省年久成帙靜邑無志有之自䊔始萬歷間以恩
選為四川成都府通判蒞事五載士民有止吃越嶲
水之謠
袁霆字文震靜樂人少聰穎十一歲遊泮能治五經尤
深於易來學者因材受經門下六十餘士五經備焉
時號全經夫子後以貢任唐縣知縣
代州
晉
范隆字元嵩雁門人父方魏雁門太守隆在孕十五月
生而父亡年四歲又喪母哀號之聲感動行路好學
修謹博通經籍無所不覽著春秋三𫝊撰三禮吉凶
宗紀甚有條義惠帝時隠迹不應州郡命晝勤耕稼
夜誦書典頗習祕歷隂陽之學知并州將有氛祲不
復出仕與上黨朱紀友善後與紀依劉元海元海以
隆為大鴻臚紀為太常並封公隆卒聰贈太師
郝隆字佐治崞縣人少博學無書不讀七月七日見富
室曝衣乃出日中仰卧人門其故曰我晒腹中書耳
累世同居詔復其家仕南蠻府參軍
後五代
劉復號雲溪代州人為國子祭酒上卿都尉以文章知
名當世卒諡文靖
金
楊慥字叔玉代州五臺人承安五年進士歴州縣入為
尚書省令史拜監察御史侍御史京西大司農丞京
南司農卿戶部侍郎擢尚書自入戸曹即有相望資
雅重事無巨細處之皆有法至於知朝廷大體則又
非他人所能及也汴城受兵權參知政事明年卒於
河平中州集叔玉文工於詩而人不以能文稱特未
見其文耳
趙珻字光道為代州士曹善篆隸詩筆高雅有集𫝊與
宇文虚中有舊時守崞聞虛中以使事羈平城遂駕
短轅下澤與虚中相聚凡旬日而歸虚中為賦詩以
識一時之事見中州集
王特起字正之代州崞縣人好學善論議多技藝長辭
賦摘經史英華以為句讀如天造神出在張大節門
下與李屏山為忘年友泰和三年進士甲科調真定
府錄事參軍有惠政民立碑頌其遺愛改令沁源又
遷司竹監使朝議以館職召試會卒趙閒閒嘗屢哦
特起華山詩以為妙絶云
武伯英崞縣人少舉進士以詩名嘗賦剪燭刀有啼殘
瘦玉蘭心吐蹴落春紅燕尾香之句仕觀州倅喜貯
書有萬卷樓
元
薩都拉字天錫别號直齋本達實密氏祖父留鎮雲代
遂為雁門人薩都拉猶言濟善也弱冠登泰定丁夘
進士第應奉翰林文字出為燕南經歴擢南臺御史
以彈劾權貴左遷鎮江錄事歴閩海廉訪司知事進
河北廉訪經歴卒千文𫝊薩天錫集序天錫陟官閩
憲幕往還吳中出所作雁門集見示其豪放若天風
海濤魚龍出没險勁如泰華雲開蒼翠孤聳其剛健
清麗則如淮隂出師百戰不折而洛神凌波春花霽
月之娟媚也
王構字嗣能平定人無咎子少遊李冶楊恕之門舉孝
廉授寧夏路教授歴翰林編修吏部主事改寧晉縣
尹權尉司事有盜聞構名以贓歸主曰不可累賢宰
遂化為善遷監察御史辭改國子監丞國子監司業
與祭酒許衡同定學規又出同知衢州路總管府事
時江南初附構一意接引翕然向化卒於官初居父
母喪廬墓六年兩致白兔繞墳之異著秦溪集行於
世
王敏夫五臺人好學篤行工詩賦為時推重累徵不起
教授鄉閭遠近名儒悉宗之趙宜之尤加嘆賞
司良輔代人至元中鄕舉除儒學正不就家居教授以
朱程之書布北方尊信者尚寡良輔諄諄開示切要
於是從遊日衆人稱為鄉先生云
趙維賢博學能文由國子生授孔顔孟三氏學教授平
遙尹仕至大常禮儀院奉禮郎著有春秋集𫝊秋江
文集諸書
許蜕工詩有河東集武皇廟酒渴等篇尤為世所𫝊頌
與張韶李忠蘇吉李鵬翼等俱以詩名
明
尹耕字子莘代州人居蔚之九宮山年二十舉嘉靖壬
辰進士豪宕不羈性嗜酒喜談兵嘗為州守免生長
邊陲知邊事作塞語十一篇申明邊防敵勢要害作
歌詩沈雄歴落有河朔俠烈風分宜見而才之自知
州起廢數月遷兵部員外郎中出知河間府募壯士
製戎器旌旗壁壘一新吏部稱其知兵擢河南按察
司兵備僉事仍予四品服俸令管領民兵給事中張
萬紀劾之繋治戍遼左耕強學著兩鎮三關志為明
一代𫝊書詩文號朔野集
劉寅字拱辰崞縣人洪武辛亥進士幼敏嗜讀書承父
處士菊齋教益該博尤精兵家言初官兵部主事洊
歴兵部侍郎嘗著武經直解邑人秦世龍有贊
國朝
馮雲驤字訥生代州人方伯如京子也登順治乙未進
士就大同教授遷國子監博士再遷戶部主事員外
郎轉郎中出為四川提學僉事雲驤藉華貫不習為
紈袴態奮跡詩書以早年決科第而勤修職業不蘄
躐進所至以廉明著尚書魏環溪嘗言訥生見識高
議論正稱為畏友先是任學博時與雲中徐化溥遊
梓其集行於世環溪尤亟稱之
馮雲驌代州人康熙丙辰進士選翰林院庶吉士授編
修充日講官起居注官歴禮科給事中雲驌嘗請假
歸養父方伯如京母楊十餘年與兄參議雲驤同居
二十年雅好施賑待以舉火者百二十餘人典江南
試號公明胡任輿陸肯堂黃夢麟梅庚汪薇皆其所
得士也既歸時時指授後進如劉進士愫張孝廉嶼
劉明經宅揆胥以文名
張燻字孔昭五臺縣人順治辛夘舉於鄉嘗讀書南山
下地近龍池學者稱龍池先生燻生而穎慧五歲誦
古詩六百篇既長淹貫羣籍窮其奥窔註四書正義
六卷註易二卷嘗謂讀書不力行是無本之學也居
父母喪毁甚有白鳥來棲之祥姜逆熟其名脇之佯
疾則縛以去中道逸歸賊大怒縱火追掠殺其妻與
猶子七人兄失明田宅多所推讓胡某為盜誣力白
之胡奉百金以謝却弗受女晬方士見之曰此女當
貴惜不壽令其父手書他女子姓名吾能為若禱燻
書死生有命示之方士愧而退燻居茅屋數椽裁蔽
風雨而偕從學者講道課藝蕭然自得洎病危坐不
少倚謂弟曰吾雅愛閒靜卒後慎無以音樂溷我爾
曹勉之端坐而逝著五芝堂集十卷藏於家
保德州
元
郭伯順保德州人性淳朴博學通五經尤精於易蔚為
儒宗恬於利禄州府屢辟不就
明
苗朝陽字應葵河曲人萬歷丁丑進士授新蔡縣知縣
調把縣嘗辨民劉洪冤裁冗賦一千餘兩正寄莊糧
五百餘石擢兵科右給事中改左遷禮科都給事中
巡視京營甲士二十萬人歡聲雷動尋侍經筵抗疏
請立太子又請名儒王守仁陳獻章從祀孔廟在兩
垣八年遷太僕寺少卿改順天府府丞以父母年高
請終養家居三十餘年前後七薦皆不起著有元白
草家訓存笥諸書
王邵字炳藜保德人崇禎辛未進士與機部楊延麟同
出倪文忠元璐之門並遷庶吉士與黃石齋文鐵庵
輩友善以名節砥礪授檢討起居注經筵展書時寇
賊搶攘党援奮爭邵獨立不懼前後拜疏數千言長
歎慟哭知無不言言無不盡召對平臺口疏用人在
得用人之人為上眷注載在實錄兩使代邸皆經梓
里禦寇救荒鄉井德之兩司文衡所拔皆知名士陳
文節純德楊中丞文薦並以身殉國胥門下生也黨
釁起以疾乞歸旋以司業召不赴以憂勞國事致疾
卒所著有二彌存稿十卷
解州
晉
衛恒字巨山少辟司空齊王府轉太子舍人尚書郎祕
書丞太子庶子黃門郎恒善草隸書為四體書勢論
書尤精嚴及聞變以何劭嫂之父也從牆孔中詣劭
問劭知而不告還經厨下收人正食因遇害後贈長
水校尉諡蘭陵真世子恒嘗考正汲冢書未訖遭難
二子璪玠
衛玠字叔寳恒子年五歲風神秀異祖瓘曰此兒有異
於衆顧吾年老不見其長成耳總角時乘羊車入市
見者皆以為玉人觀之傾都舅驃騎將軍王濟儁爽
有風姿每見玠輒嘆曰珠玉在側覺我形穢又曰與
玠同遊炯若明珠之在側朗然照人及長好言玄理
後多病體羸母恒禁其語遇有勝日親友時請一言
無不咨嗟以為入微琅琊王澄少所推服每聞玠言
輒歎息絶倒故時人語曰衛玠談道平子絶倒澄及
王玄王濟並有盛名皆出玠下世云王家三子不如
衛家一兒玠妻父樂廣議者以為婦公冰清女壻玉
潤辟命屢至皆不就久之為太傅西閣祭酒拜太子
洗馬璪為散騎侍郎玠欲移家南行母曰我不能舍
仲寳去也玠啟諭深至為門戶大計母泣從之臨别
玠謂兄曰在三之義人之所重今可謂致身之日兄
其勉之乃扶輿母轉至江夏玠妻先亡征南將軍山
簡見之甚相欽重以女妻焉遂進豫章時大將軍王
敦鎮其地長史謝鯤先雅重玠相見欣然言論彌日
敦謂鯤曰昔王輔嗣吐金聲於中朝此子復玉振於
江表微言之緒絶而復續不意永嘉之末復聞正始
之音何平叔若在當復絶倒玠嘗以人有不及可以
情恕非意相干可以理遣故終身不見喜愠之容以
王敦好居物上求向建鄴京師人士聞其姿容觀者
如堵玠勞疾遂甚永嘉六年卒年二十七時人謂玠
被看殺葬南昌謝鯤哭之慟人問之答曰棟梁折矣
不覺哀耳咸和中改塋江寧丞相王導訓曰衛洗馬
明當改葬此君風流名士海内所瞻可修薄祭以敦
舊好後劉惔謝尚共論中朝人士或問杜乂可方衛
洗馬不尚曰安得相比其間可容數人惔又云杜乂
膚清叔寳神清其為有識所重若此時中興名士唯
王承及玠為當時第一胥山西人也世說新語桓伊
曰衛虎奕奕神令
南齊
柳惔字文通世隆子好學工製文尤曉音律少與兄悦
齊名王儉謂人曰柳氏二龍可謂一日千里儉嘗造
世隆宅世隆謂為詣已徘徊久之及至門惟求悦及
惔遣語曰賢子俱有盛才一日見顧今故報禮若仍
相造似非本意恐年少窺人嘗預齊武烽火樓宴上
善其詩曰惔非徒風韻清爽亦屬文遒麗後為巴東
王子響友隨鎮荆州稱疾還獲免于累遷新安太守
免建武末為梁南秦二州刺史居漢中以應梁武梁
初為太子詹事加散騎常侍先是武帝鎮襄陽惔祖
道帝解茅土玉環贈之天監二年元會上曰玉環是
新亭所贈邪對曰既而瑞感神衷臣謹服之無斁上
因勸之酒惔未卒爵上曰吾常比卿劉越石近辭巵
酒邪罷會封曲江縣侯上為詩貽惔曰爾實冠羣后
惟予實念功上嘗謂曰朕放徐元瑜諸子何如惔曰
罰不及嗣賞延於後今復見之聖朝時以為知言尋
遷尚書左僕射年六十卒於湘州刺史諡曰穆惔度
寬博家人未嘗見其喜愠著仁政𫝊及詩賦子昭中
書郎襲曲江侯
梁
柳惲字文暢世隆子少有志行好學善尺牘與陳郡謝
[卄瀹]隣居深見友愛[卄瀹]曰宅南柳郎可為表儀齊竟陵
王子良引為法曹行參軍唯與王暕陸果善每嘆曰
暕雖名家猶恐累我也為太子洗馬父憂著述先頌
文甚哀麗後試守鄱陽聽吏屬得盡三年喪署之文
教百姓稱焉遂除驃騎從事中郎梁武帝至建鄴以
為征東府司馬上牋請先收圖籍及遵漢高寬大之
義從之徙相國右司馬天監元年除長兼侍中與沈
約共定新律惲性貞素以貴公子早有令名少工篇
什為詩云亭皋木葉下隴首秋雲飛琅邪王融見而
嗟賞因書齋壁及白團扇武帝宴必詔賦詩嘗和登
景陽樓篇云太液滄波起長楊高樹秋翠華承漢遠
雕輦逐風游深見賞美當時咸共稱𫝊歴平越中郎
將廣州刺史祕書監右衛將軍再為吳興太守為政
清静人吏懷之感疾求解任父老拜表陳請事未施
行卒初惲父世隆善彈琴惲奏父曲輒感思復變體
備寫古曲常著清調具有條流好醫術盡其精妙上
謂周捨曰吾聞君子不可求備至如柳惲可謂具美
分其才藝可了十人惲著十杖龜經少子偃字彦游
年十二梁武帝問讀何書對曰尚書又問有何美句
對曰德惟善政政在養民衆咸異之尚武帝女長城
公主拜駙馬都尉都亭侯位鄱陽内史卒子盼尚陳
文帝女富陽公主拜駙馬都尉後主初以帝舅加散
騎常侍劾免卒贈侍中中護軍后從祖弟莊清警有
鑒識深被恩禮位度支尚書入隋為岐州司馬
元魏
李紹伯安邑人敦煌宋稚嘗師事之受諸經𫝊
陳奇字修奇河北人少孤貧而奉母至孝齠齔聰識愛
玩經典常非馬融鄭元解經失旨志在著述五經始
注孝經論語為搢紳所稱召赴京祕書省游雅與竒
論典誥至易訟卦天與水違行雅曰自蔥領以西水
皆西流奇曰推此而言自蔥領西豈東向望天哉雅
性護短因以為嫌先是敕奇銓補秘書雅遂不復叙
用焉高允每嘉其遠致稱奇通識非凡學所及雅謂
允曰君寧黨小人也乃取奇注論語孝經燒於庭内
奇無降志亦評雅之失奇於易尤長外生常矯之仕
歴郡守奇所注論語矯之𫝊掌其義多異鄭元往往
與司徒崔浩同
北周
柳弘機弟字匡道解人少聰穎工草隸博涉羣書辭采
雅贍與弘農楊素為莫逆交解巾中外府記室建德
初除内史上士歴小宫尹御正上士陳遣王偃人來
聘令弘勞之偃人至藍田滋水暴長所齎國信胥溺
假從吏物進之弘曰昔淳于獻空籠前史稱美足下
假物而進詎是陳君命乎偃人慚不能對武帝嘉之
盡以所進物賜弘仍令報聘占對敏捷見稱於時後
卒於御正下大夫贈晉州刺史楊素誄曰山陽王弼
風流長逝潁川荀粲零落無時修竹夾池永絶梁園
之賦長楊映沼無復洛川之文其為士友痛惜如此
有文集行世
隋
柳辯字顧言河東人暉之子也僑居襄陽辯少聰敏解
屬文好讀書所覽將萬卷仕梁著作佐郎後為蕭詧
侍中領國子祭酒吏部尚書梁國廢拜開府為内史
侍郎轉晉王諮議參軍王招引才學士辯為之冠以
師友處之文叶必令潤色王作歸藩賦命為序詞甚
典麗初王屬文斆庾信體及見辯後文體遂變仁壽
初引為東宮學士加通直散騎常侍檢校洗馬甚見
親重有所顧問應答如響以其好内典令撰法華元
宗二十卷上之賞賜優洽大業中拜祕書監封漢南
縣公上退朝後便命入閣言宴諷讀終日而罷或與
同榻共席恩比朋友猶恨不能夜召乃命刻木偶人
像辯月下對飲輒令宮人置於座與相酬酢以為歡
笑從幸揚州卒傷惜久之贈大將軍諡康辯撰晉王
北伐記十五卷有集十卷行於世
柳靖字思休霞子少方雅博覽墳籍仕梁正員郎入周
授大都督歴河南廣德二郡守所居皆有政術吏人
畏而愛之然性愛閒素於名利澹如也及秩滿還鄉
便有終焉之志隋文帝特詔徵之以疾固辭閉門自
守足不歴園庭殆將十載子弟奉之若嚴君焉其有
過者靖必下帷自責長幼相率拜謝然後見之勖以
禮法鄉里亦慕而化之或有不善者皆曰惟恐柳廣
德知也時論方之王烈前後總管到官皆親問疾遂
以為故事秦王俊臨州賚以几杖并致衣物靖唯受
几杖餘竝固辭其為當時所重如此開皇中卒
唐
柳宗元字子厚河東人父鎮天寳末奉母隠王屋山常
間行求養後徙吳上書言事擢左衛率府兵曹參軍
佐郭子儀朔方府三遷殿中侍御史觸竇參貶䕫州
司馬還終侍御史宗元少精敏絶倫為文章卓偉精
緻一時輩行推仰第進士博學宏辭科授校書郎調
藍田尉貞元十九年為監察御史裏行王叔文韋執
誼竒其才及得政引内禁近與計事擢禮部員外郎
俄貶邵州刺史又貶永州司馬自放山澤間堙厄感
鬱一寓諸文倣離騷數十篇讀者咸悲惻嘗貽書蕭
俛許孟容衆畏其才高懲刈復進無用力者元和十
年徙柳州刺史時劉禹錫得播州宗元曰播非人所
居而禹錫親在堂吾不忍其窮無辭以白其大人即
具奏欲以柳州授禹錫而自往播禹錫終改連州柳
人以男女質錢過期不贖子本均則没為奴婢宗元
設方計悉贖歸之尤貧者令書庸視直足相當還其
質已没者出已錢助贖南方為進士者走數千里從
游經指授為文辭皆有法世號柳柳州十四年卒年
四十七宗元少時謂功業可就既坐廢逐不振而文
思日益深如封建論永柳游山水記雖史記無以過
故韓愈評其文曰雄深雅健似司馬子長崔蔡不足
多也既没柳人懷之託言降于州之堂人有慢者輒
死立廟羅池愈復撰碑云
柳識字方明解縣人渾兄知名士也工文章與蕭穎士
元德秀劉迅相上下而識練理創端往往詣極當時
作者伏其簡拔渾亦善屬文然沈思不逮識云
柳中庸名淡以字行河東解人御史并弟與弟中行皆
有文名蕭穎士以女妻之仕為洪府戶曹
宋
柳開字仲塗解州人僑大名父承翰乾德初監察御史
開幼穎異有膽勇周時侍父任南樂盜夜入室開纔
十三亟取劒逐之盜踰垣出開揮刃斷二足指既就
學喜討論經義五代文格淺弱慕韓愈柳宗元為文
因名肖愈字紹元既而改名字以為能開聖道之塗
也著書自號東郊野夫又號補亡先生作二𫝊以見
意尚氣自任不顧小節所交皆一時豪雋范杲好古
學尤重開文世稱柳范以文贄王祐大蒙賞激楊昭
儉盧多遜並加延奬開寳六年舉進士補宋州司寇
參軍以治獄稱職遷錄事太平興國中擢右贊善大
夫征太原督楚泗八州運糧選知常州遷殿中丞徙
潤州監察御史知貝州加殿中侍御史雍熙二年坐
與監軍忿爭貶上蔡令會北征開部送軍糧將至涿
州遼帥領萬騎與米信相持俄紿言求降開謂信曰
兵法云無約請和謀也彼將有謀急攻之必勝信遲
疑不決踰二日賊復挑戰後偵之果以矢盡俟取於
幽州也師還詣闕上書願從邊軍效死太宗憐之復
授殿中侍御史雍熙中使河北因抗疏曰臣受非常
恩未有以報年纔四十膽力方壯願陛下賜臣步騎
數千任以河北用兵之地必能出生入死為陛下復
幽薊雖身没戰場臣之願也乃以開為崇儀使知寧
邊軍徙全州全西延洞粟氏聚族五百餘常鈔劫開
為作衣帶巾帽選才吏勇辯者三輩使入諭之曰爾
能歸我有賞不然滅爾類矣粟氏留二吏為質率其
酋四人與一吏偕來開厚犒賜吏民爭以鼓吹飲之
居數日遣還如期攜老幼悉至開即賦其居業作時
鑑一篇刻石戒之遣酋入朝授本州上佐賜開錢三
十萬淳化初移知桂州坐全州杖點卒劾繫削二官
黜為復州團練副使移滁州復舊官知環州三年移
邠州時調民輦運趣環慶民皆蕩析産業轉運使復
督後運民數千人號訴開貽書轉運使曰開近離環
州知芻糧之數不增大兵可支四年今蠶農方作再
運半發老幼疲弊畜乘困竭奈何又苦之不罷開即
馳詣闕下白於上前矣卒罷之又知曹邢二州真宗
初加如京使知代州極言邊防利害政治得失開至
州葺城壘戰具諸將多沮議不協開曰吾觀昴宿有
光雲多從北來犯境上寇將至矣吾聞師克在和今
諸將且危我即求換郡徙忻州刺史及遼師犯邊上
書請車駕觀兵河朔四年徙滄州道卒年五十四錄
其子涉三班奉職開善射嗜弈有集十五卷作家戒
千餘言刻石以訓諸子性倜儻重義在大名嘗過酒
肆飲有士人至自京以貧不克葬親即罄所有得白
金百餘兩益錢數萬遣之開兄肩吾御史肩吾三子
湜灝沆並進士第灝祕書丞
金
南濤大定初貢士長於文學一時碑志多出其手
劉制文學與南濤齊名大定間碑志多所撰工書
田世英河中人博學能文長於詩舉進士調絳州教授
遷虞鄉簿轉縣尹退居教授鄉里從游者衆時稱田
先生
關漢卿解州人工樂府著北曲六十本文致曰關漢卿
如瓊筵醉客
明
郭極字仲樞夏縣人永樂十四年以五經儒士召授五
經博士固辭不受幼與王翰相友善師浚儀歸暘有
稿燬於火子確字磐石玉立魁梧以賢良薦亦稱疾
不赴
李㫤安邑人受學于薛瑄蘭州周蕙嘗從㫤學學益邃
蕙繇舉人官清水教諭學使者嘆其賢薦㫤代已命
未下而卒
呂子固字孟堅解人弘治己酉舉人授富平教諭精性
命理喜著作據師席以禮法自持誘掖奬勸備盡其
術解組後益以講解為事四方學者多從之所著有
三車一覽集子鳴韶官元氏教諭甘貧樂道以孝友
著嘗佐馬谿田修陜西志
王光祖解州人正德間貢士遊涇野之門精思力行潛
心理學不治舉子業涇野轉官南都光祖負笈從之
涇野嘆其篤信好學比既歸築室祀先聖賢讀書其
中題曰明誠精舍所著有龍居子稿見刻三晉語錄
中
崔吉字天祐平陸人簡重莊慤雖貧不苟取惟以講學
授徒為事嘉靖癸未貢入太學一時同遊士翕然重
之司業吳高其行欲薦諸朝謝曰是非吉初志也比
居憂六載哀毁柴瘠未嘗一入閾内乙未授華州同
知巡道王屢以疑獄檄聽悉得其情屬華隂縣夜餽
援伯起故事却之出理大慶税盡清積弊有羨則歸
之公中曰吾求無愧此心而已既遘疾讀書益勤置
易性理於枕旁逮易簀未輟也卒無以為殮中丞牛
給賻歸其喪知縣劉祀於社巡按黃檄有司樹坊學
道鄭題曰翼道坊
馬巒字子端夏縣人騤仲子好學飭躬勵行遊邑庠知
縣鍾恕欲黜柳子厚鄉賢祠祀巒諫止遘家難吟誦
詩書手不釋卷辨雪入太學貴戚擬言復九廟巒上
書止之江正郎冕將言平陽諸處邊儲改本色巒移
書備論道險運艱以寢其疏夏相言召還内閣欲仍
復九廟以御史徐祚先知夏縣托巒轉達巒遜言謝
免序班吳希同取媚時貴將傾懷慶翟良臣家巒力
為排解所著有温公年譜行於世希迂尚論翊道編
素書迂書億解瑶京堯都寓稿硯田田耕餘耕異聞
紀實制交論反離騷迎暉書屋稿等書百餘卷藏於
家
劉崇文號朴菴安邑人弱冠登隆慶庚午舉人越三十
載始成萬歷戊戌進士久居孝廉食貧自耨其内子
手供炊㸑以饁之雅嗜讀書讀輒成誦有解悟輒以
籍牘轉遺知友垂老不御䊵縠歴官銓曹自奉如寒
素與姚孝廉檟互砥常少曹于汴尤尊之於其没也
手為文以弔
裴章美字中含一謙仲子萬歷戊午舉人方五歲時母
亡哀毁如成人七歲初學講解即洞曉父知其可教
授原教錄一冊因知小學為大學之本蒙養為作聖
之基凡有關於人倫理學者札記之釋以已意名曰
閱古隨筆晝夜持玩體而行之戊午捷鄉試邑人有
持金求關說者謝曰人各有志囑托非吾事也事父
與繼母膳寢愈謹待兄益恭與絳州辛全互以理學
相參訂甲戌謁選授永清知縣清衙役革行戶禁詞
訟勸農桑重學校旌善良申保甲固城守舉行鄉約
朔望講讀六言勸諭時有兄弟以田土相爭者持狀
來聞講各焚而去教化大行以疾乞歸士民泣涕攀
留出境不絶抵里以明理淑人為務學者翕然宗之
晉撫吳甡朱之馮前後造廬極契重焉閉戶著書有
過庭訓燈下靜談三約鞭鈍篇艾言諸書
姚檟安邑人萬歷甲午舉人幼慕河汾學博覽羣書朝
夕不輟坐當兩足處雙趺𨼆然如刻畫狀言動必以
規矩非其道義一介不苟取與以母春秋高謝絶仕
階生平推産讓兄約已及物罷公車後日與同志數
人講求性命茅&KR1492;土几蕭然自適吳撫軍仁度嘗列
實上聞有詔徵取卒力辭不赴
裴鶴章夏縣人美弟天啟丁夘科舉人幼而端嶷羣兒
戲以聖賢道學目之答曰目我為聖賢聖賢何敢當
笑我為道學道學有何妨識者知非常人讀書窮理
務力行學者師之後至弘運書院談天人一貫之理
為曹真予所印可著述甚富皆宗名理崇禎十年祀
鄉賢
郝本彰號顯吾安邑人少游邑庠博覽羣書教授生徒
事繼母孝待異母弟嚴而和家貧樂道一介不苟講
學弘運書院曹真予于汴友敬之乙酉秋不别妻子
逸去莫知所之
杜可久解州人隆慶庚午舉人品節高邁工詩文嘗送
人北上云見說容城為便道憑君寄淚到椒山風節
可見矣曹於汴亦有詩懷之
裴嶰字竹溪夏縣人明經慎子嘗從曹真予辛復元游
習聞忠孝大義少事父母孝居喪哀毁廬墓三年性
恬澹結廬僻地足跡不一入城市布衣芒鞋蕭然自
放間著書以自見然非其人不出示也
呂崇烈安邑人前癸未進士
國朝累官禮部左侍郎崇烈性沈静有知人鑑亟典鄉
會試甄拔胥覈慤喜讀書老而不輟邑弘運書院鄉
先生曹真予講學地也曹殁崇烈主其事摳衣升堂
頌禮甚嚴指示如梧葉秋雨清快宜人又如剝蕉抽
繭條分縷析晉人士多從遊著講學語錄行於世卒
賜祭葬
崔掄奇字正誼夏縣人以進士官兵部郎中順治間𣙜
關九江雅好文章日課士拔其尤時郡火災捐金計
戶賑米一石錢稱是濓溪書院圯立新之復堙水亭
構樓以祀古賢為之記
馬光裕字玉筍安邑人順治丁亥進士累官吏部考功
司郎中以母老請終養歸里光裕幼莊雅步履不少
苟成進士人樂與遊而渾厚中有風采無敢以䙝狎
見者在吏部鍵外戶謝絶請託考覈號平允既歸里
潛心性學偕一時耆宿如孫鍾元魏環溪輩往復辨
論蘄體之冠衣蔬醴寢興坐立之際著止齋集行於
世
介孝璿字衡玉解州人給事松年子康熙丙子舉人知
浙江海鹽縣甫九月遽卒於官孝璿承家學嗜讀書
以閎博聞既舉於鄉益日夜探討不輟嘗網羅州境
暨隸縣典實排纘成書而於田賦鹽政利弊尤覈論
者謂其博而能約得史家遺法比筮仕亦能以經術
飾吏治晉人胥重之
山西通志卷一百三十九
