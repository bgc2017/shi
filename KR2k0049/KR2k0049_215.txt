山西通志卷二百十五
藝文(三十四)(題䟦)(銘)(箴)(疏引)
唐
張中丞傳後敘韓愈
元和二年四月十三日夜愈與吳郡張籍閱家中舊書
得李翰所為張巡傳翰以文章自名為傳頗詳密然尚
恨有闕者不為許遠立傳又不載雷萬春事首尾遠雖
材若不及巡者開門納巡位本在上授之柄而處其下
無所疑忌竟與巡守死成功名城陷而虜與巡死先後
異耳兩家子弟材智下不能通知二父志以為巡死而
遠就虜疑畏死而辭服於賊遠誠畏死何苦守尺寸之
地食其所愛之肉以與賊抗而不降乎當其圍守時外
無蚍蜉蟻子之援所欲忠者國與主耳而賊語以國亡
主滅遠見救援不至而賊来益衆必以其言為信外無
待而猶死守人相食且盡雖愚人亦能數日而知死處
矣遠之不畏死亦明矣烏有城壊而其徒俱死獨蒙媿
恥求活雖至愚者不忍為嗚呼而謂遠之賢而為之耶
說者又謂遠與巡分城而守城之陷自遠所分始以此
詬遠又與兒童之見無異人之將死其臟腑必有先受
其病者引繩而絶之其絶必有處觀者見其然從而尤
之其亦不達於理矣小人之好議論不樂成人之美如
是哉如巡遠之所成就如此卓卓猶不得免其他則又
何說當二公之初守也寧能知人之卒不救棄城而逆
遁苟此不能守雖避之他處何益及其無救而且窮也
將其創殘餓羸之餘雖欲去必不達二公之賢其講之
精矣守一城捍天下以千百就盡之卒戰百萬日滋之
師蔽遮江淮沮遏其勢天下之不亡其誰之功也當是
時棄城而圖存者不可一二數擅強兵坐而觀者相環
也不追議此而責二公以死守亦見其自比於逆亂設
淫辭而助之攻也愈常從事於汴徐二府屢道於兩府
間親祭於其所謂雙廟者其老人往往說巡遠時事云
南霽雲之乞救於賀蘭也賀蘭嫉巡遠之聲威功績出
己上不肯出師救愛霽雲之勇且壯不聽其語強留之
具食與樂延霽雲坐霽雲慷慨語曰雲来時睢陽之人
不食月餘日矣雲雖欲獨食義不忍雖食且不下咽因
拔所佩刀斷一指血淋漓以示賀蘭一坐大驚皆感激
為雲泣下雲知賀蘭終無為雲出師意即馳去將出城
抽矢射佛寺浮圖矢著其上甎半箭曰吾歸破賊必滅
賀蘭此矢所以志也愈貞元中過泗州船上人猶指以
相語城陷賊以刃脅降巡巡不屈即牽去將斬之又降
霽雲雲未應巡呼雲曰南八男兒死耳不可為不義屈
雲笑曰欲將以有為也公有言雲敢不死即不屈張籍
曰有于嵩者少依於巡及巡起事嵩嘗在圍中籍大歷
中於和州烏江縣見嵩嵩年六十餘矣以巡初得臨渙
縣尉好學無所不讀籍時尚小粗問巡遠事不能細也
云巡長七尺餘鬚髥若神嘗見嵩讀漢書甚久謂嵩曰
未熟乎吾於書讀不過三遍終身不忘因誦嵩所讀書
盡卷不錯一字嵩驚以為巡偶熟此卷因亂抽他帙以
試無不盡然嵩又取架上諸書試以問巡巡應口誦無
疑嵩從巡久亦不見巡常讀書也為文章操筆立書未
嘗起草初守睢陽時士卒僅萬人城中居人戶亦且數
萬巡因一見問姓名其後無不識者巡怒鬚髥輒張及
城陷賊縛巡等數十人坐且將戮巡起旋其衆見巡起
或起或泣巡曰汝勿怖死命也衆泣不能仰視巡就戮
時顔色不亂陽陽如平常遠寬厚長者貌如其心與巡
同年生月日後於巡呼巡為兄死時年四十九嵩貞元
初死於亳宋間或傳嵩有田在亳宋間武人奪而有之
嵩將詣州訟理為其所殺嵩無子張籍云
題柳柳州集後司空圖
金之精麤攷其聲皆可辨也豈清於磬而渾於鐘哉然
則作者為文為詩才格亦可見豈當善於彼而不善於
此耶愚觀文人之為詩詩人之為文始皆繋其所尚既
專則搜研愈至故能衒其功於不朽亦猶力巨而鬭者
所持之器各異而皆能濟勝以為勍敵也愚嘗覽韓吏
部歌詩累百首其驅駕氣勢若掀雷扶電撐抉於天地
之垠物狀具變不得鼓舞而徇其呼吸也其次皇甫祠
部文集外所作亦為遒逸非無意於深密蓋或未遑耳
今於華下方得柳詩味其探搜之致亦深遠矣俾其窮
而克夀抗精極思則固非瑣瑣者輕可擬議其優劣又
嘗覩杜子美祭太尉房公文李太白佛寺碑贊宏拔清
厲乃其歌詩也張曲江五言沈鬱亦其文筆也豈相傷
哉噫後之學者褊淺片詞隻句不能自辨已側目相詆
訾矣痛哉因題柳集之末庶俾後之詮評者罔惑偏說
以蓋其全工
宋
書魏賈逵碑後歐陽修
右魏賈逵碑魏志逵傳云逵為絳邑長為賊郭援所攻
絳人與援約不害逵乃降而援欲以逵為將怒逵不肯
叩頭欲殺之絳人乘城呼曰負要殺我賢君寧俱死援
義之遂不殺又按裴松之注引魏略云援捕得逵怒不
肯拜促斬之諸將覆護囚於壺關土窖中守者祝公道
釋其械而逸之與魏志不同而此碑但云為援所執臨
以白刃不屈而已不載絳人約援事如傳所載不獨逵
有德於絳人而絳人臨危能與逵生死亦可謂賢矣自
古碑碣稱述功德常患過實如逵與絳人德義碑不應
略而不著頗疑陳夀作傳好竒而所得非實也松之又
著魏書逵年五十五而碑云五十有四亦當以碑為正
嘉祐八年十一月十四日書
題方山李長者故居張商英
予元祐戊辰奉使河東行太原屬縣訪方山瞻李長者
像至則荒茅蔽嶺數十里前後無人烟有古破殿屋三
間長者堂三間村僧一名丐食於縣未嘗在山予於破
竹經架中得長者修行決疑論四卷十元六相論一卷
十二緣生論一卷梵夾如新從此遂頓悟華嚴宗旨邑
人以予知其長者也相與勸勉擇集賢嶺下改建今昭
化院予去彼三十年有住持僧宗悟来言方山非昔日
方山也松柏林木高大盛茂不植而生皆應古記又於
長者造論處發見龕臺以磚石甃砌前建軒閣古迹歴
然僧徒粥飰不求於外游人庶士不絶於道相公開基
始悟亡先師願得相公隻字以為法門之光予曰汝持
戒人也必不妄語可自記其實以傳後人政和戊戌十
月望日題付宗悟
書狄武襄事蘇軾
狄武襄公者本農家子年十六時其兄素與里人失其
姓名號鐵羅漢者鬭於水濱至溺救之保伍方縛素公
適餉田見之曰殺羅漢者我也人皆釋素而縛公公曰
我不逃死待我救羅漢庶幾復活若決死縛我未晚也
衆從之公默祝曰我若貴羅漢當蘇乃舉其尸出水數
斗而活其後人無知者公薨其子詠諮護喪歸葬西河
父老為言此元祐元年十二月五日與詠同館北客夜
話及之眉山蘇軾記
書白樂天集後蘇轍
元符二年夏六月予自海康再謫龍川冒大暑水陸行
數千里至羅浮水益小舟益庳惕然有瘴暍之慮乃留
家於山下獨與幼子遠葛衫布被乘葉舟秋八月而至
既至廬於城東聖夀僧舍閉門索然無以終日欲借書
於居人而民家無畜書者獨西鄰黃氏世為儒粗有簡
冊乃得樂天文集閱之樂天少年知讀佛書習禪定既
涉世履憂患胸中了然照諸幻之空也故其還朝為從
官小不合即捨去分司東洛優游終老蓋唐世士大夫
達者如樂天寡矣予方流轉風浪未知所止息觀其遺
文中甚愧之然樂天舉士不幸在牛李黨中觀其平生
端而不倚非有附麗者也蓋世有所至而不能已耳會
昌之初李文饒用事樂天適已七十遂求致仕不一二
年而没嗟夫文饒尚不能置一樂天於分司中耶然樂
天每閒冷衰病發於詠歎輒以公卿投荒僇死不獲其
終者自解予亦鄙之至其聞文饒謫朱崖三絶句刻覈
尤甚樂天雖陋蓋不至此也且樂天死於會昌之初而
文饒之竄在會昌末年此決非樂天之詩豈樂天之徒
淺陋不學者附益之耶樂天之賢當為辨之圓覺經云
動念息念皆歸迷悶世間諸修行人不墮動念中即墮
息念中矣欲兩不墮必先辨真妄使真不滅則妄不起
妄不起而六根之源湛如止水則未嘗息念而念自静
矣如此乃為真定真定既立則真慧自生定慧圓滿而
衆善自至此諸佛心要也金剛經云應無所住而生其
心既不住六塵亦不住静六塵日夜遊于六根而兩不
相染此樂天所謂六根之源湛如止水也六祖嘗告大
弟子假使坐而不動除得妄起心此法同無情即能障
道道須流通何以却住心心不住即流通住即被縛故
五祖告牛頭亦云妄念既不起真心任遍知皆所謂應
無所住而生其心者也佛祖舊說符合如此而樂天八
漸偈亦似見此事故書其後寄子瞻兄
元
梁公祈雨靈應記跋楊天澤
僕濫叨恩命来涖兹邑視事之初遍謁境内靈祠至超
山應潤廟觀舊碑刻知其封額所自父老有言今侍御
梁公亦嘗禱雨獲應惜未有紀於是歸而訪諸耆艾有
安文美相里德者云教諭張君唐臣已為之紀亟命工
刊石於以表應潤神之靈於以彰侍御公之美而又以
勵来者於無窮焉至元二十九年五月日
元遺山先生超山題名跋温仁甫
大德六禩壬寅蕤賓前一日謁講主摽月老人經留二
宿登臨覩覽竒峯削壁林木豐茂東壁見遺山先生筆
跡又源祠有景氣清淑平泉遠樹之歎先生常作詞云
一笑青山頂未受二毛侵於此可見賢人之心不以利
名拘其身仁智樂其樂也刻諸石以紀其末
明
題郝伯常帛書後宋濂
霜落風高恣所如歸期回首是春初上林天子援弓繳
窮海纍臣有帛書中統十五年九月一日放鴈獲者勿
殺國信大使郝經書於真州忠勇軍營新館右郝文忠
公帛書五十九字博二尺高五寸背有陵川郝氏印方
一寸文透於面可辨識蓋中統元年三月辛夘欲告即
位定和議於宋妙簡廷臣惟公最宜四月丁未授公翰
林侍讀學士佩金虎符充國信使以行宋相賈似道拘
留儀徵不遣至元十一年六月庚申下詔伐宋問執行
人之罪時公在儀徵已十五載以音問久不通乃以九
月甲戌用蠟丸帛書親繋鴈足祝之北飛十二月丙辰
伯顔南征之師竟渡大江十二年二月庚午似道懼命
總管段佑送公歸國三月虞人始獲鴈於汴梁金明池
四月公至燕都而七月辛未遂卒年僅五十三爾其書
中統十五年即至元十一年南北隔絶但知建元為中
統也十二年正月甲申宋亡帛書為安豐教授王時中
所得延祐五年春集賢學士郭貫出持淮西使節獲見
焉遂奏於朝勅中使取之十一月太保庫楚集賢大學
士李邦寧以其書上仁宗詔裝潢成卷翰林集賢文臣
各題識之藏諸東觀而王約吳澄袁桷祭文淵李源道
鄧文淵虞集皆有所作矣昔蘇武使匈奴匈奴詭稱武
死漢昭帝使使者諭云天子射上林得鴈足有帛書言
武牧羝澤中武因獲還此蓋一時假托之辭非有事實
也今當一介行使不通之際鴈乃遠離繒繳而以公書
至汴其天欲顯公之忠節耶會公北歸故獲者不以聞
不然則是書之所繋豈細故也哉或謂世祖見書有四
十騎留江南曾無一人如鴈之歎遂興師伐宋皆好事
傅會之談而不知有信史在也濂修元史既錄詩入公
傳今復書歲月先後於卷末以見鴈果傳書云
跋帝堯碑歸有光
右堯帝碑元翰林學士江淮等處宣撫副使充國信使
郝經撰世傳堯始封於唐即今唐山縣亦無所據而漢
之唐縣又在定之新樂蓋古地名稱唐者不一而帝王
世紀云堯都平陽於詩為唐國則非邢之唐山矣寰宇
記云邢州堯山縣有宣霧山一曰虚無山城冢記云堯
登此山以望洪水而訪賢人則初非封國於此寰宇志
又云納于大麓大麓在昭慶即今之鉅鹿酈道元水經
注堯將禪舜納之大麓之野烈風雷雨不迷乃致以昭
華之玉女縣鉅鹿取名焉鉅鹿唐山今皆在邢州之境
因以是名唐而祀堯亦不可知郝伯常獨詳堯所生與
其封之地而此廟之建於邢者未之及豈非闕於所不
知也哉伯常文章節義當時比之東坡先友吳純甫家
有陵川集今亦不存矣余愛重其文故特錄之云
薛文清公行實錄纂跋曹于汴
文清夫子吾明之大儒也産於吾鄉若此其甚近也然
論其世而師友之者則亦鮮矣夫子學聖人而未嘗不
欲人之共學不學夫子是自外於聖人之學也聖人人
也自外於聖是自外於人也而可乎稷竹東任公纂著
夫子之行實成錄將授剞劂氏公之人人欲人人學夫
子也學夫子者學聖人也學聖人者人其人也志顧不
偉哉吁嗟兹錄出而吾鄉之文清夫子接踵矣是公之
大造吾鄉以迨天下後世也
書知非語
絳李子命其所著曰知非語伯玉五十知非淵明亦曰
覺今是而昨非顧是非何常之有由賜之所是顔閔之
所非由賜之所非顔閔之所是夷惠之所是孔子之所
非夷惠之所非孔子之所是君子孜孜進學月有異焉
月之是非異也歲不同焉歲之是非不同也日新者日
知其非也日日新者日日知非也日日知非者日日知
也譬鏡之照未磨時一妍媸既磨時一妍媸磨之又磨
又一妍媸
題薛文清公像
文清先生臨終題詩云七十六年無一事此心惟覺性
天通通字未完而絶先生學問所得在此生平讀書為
此尚論先王之學者以此學先生者當如此
國朝
書歐陽文忠論狄青劄子後魏禧
予嘗推古今奏議漢賈誼鼂錯宋李忠定明王文成為
第一及再讀歐陽文忠奏則又未嘗不反覆流連而不
能已公為人正直和平遇事敢言特其措置之方天下
大略大計不能與四公比而政事之闕失人之賢不肖
則知必言言必盡而其言直切而婉至反覆而不窮其
移人之性情入人之深為前古奏議所未有吾則所特
不滿公者在論包拯狄青二事拯劾去二三司使而已
居其位於形迹不無嫌疑然拯豈貪美官敗人以自成
者公亦當出一二言為拯回護何至謂其不知廉恥壊
國家之紀法以重詆賢者而推致其罪乎至論狄青則
又甚青立大功為當世名將公既多鄙夷不屑之辭而
小心謹慎朝野共知公則曰今雖未見顯過是隠然以
其心為不可問也又曰外人謂青用心有不可知此臣
所不敢決是顯然以青為叵測也至采身應圖䜟宅有
火光無稽之訛言以聳動主上而又引朱泚以為證其
後又因水災並建皇嗣極言噫幸其君為仁廟耳使遇
漢景宣唐肅德則公一言殺青而有餘而青滅族之禍
固已不旋踵矣而其間則仍為一二護青之語操縱出
入之間似乎持平而實深文巧詆以中人於深禍而自
脫於小人吾則以為險狠隂猾若古小人害君子之術
而又工焉者蓋莫甚於此也宋武功最衰當時將帥未
有賢於青者藉令青功大謗興主上危疑公為侍從尚
當出力曲相保全而顧無端以啟君臣之釁哉然則公
皆不當言歟曰言之可也所以立言非也然則如何曰
言拯也但當曰拯劾去三司使而已居其位雖非出拯
初心然拯宜避嫌辭位以白朝廷亦宜授拯他官以
全其名節而已他已甚之言可無言也言青也但當曰
青功大而賢甚得軍心浮議沸騰雖青萬無他志然不
宜久掌機密滋讒慝之口朝廷宜授青外藩以保全其
功名而已他已甚之言可無言也嗚呼公正直和平之
君子如此等𩔖豈君子所宜出吾深惜此為公盛德累
而疑公之未必純出於君子也公為後世所信服未有
非之者吾懼夫誤後世之為君子不擇言而自陷於小
人故特表而出之或曰宋乘五代後如郭威藝祖黃袍
加身之事庸或有之公忠愛不得不言不知杯酒釋兵
之後將帥不能為大惡者已百有餘年而顧於青之賢
將為己甚之言以危之乎或又曰青武人典機密列為
大臣公惡非其𩔖故言之狼戾如此噫信斯言也則甚
矣
跋曹月川先生遺集孫竒逢
儒之統何昉乎堯舜湯文儒而在上者也孔顔思孟儒
而在下者也治統道統原不容分而為二自分而二之
始專以儒統歸孔子顔曾思孟尚矣周程張朱繼之獨
此九人者為傳道之人其餘學術醇粹有宋而後諸儒
輩出續有訓述微分正閏雖深造各有自得而世代未
遠羣言未定天地生民之命何敢以一人輕進退焉余
不敏幼而讀書得良友切劘頗知究心儒業自董江都
以至鹿江村得五十餘人彙成帙標曰理學宗傳復慮
其遺也又得胡安定崔後渠共二十餘人為宗傳考以
俟後之君子品隲而次第之近得靖修先生太極圖通
書西銘述解洞徹微密直窺道之本源豈尋常學人敢
望至夜行燭家規語錄錄粹年譜諸種皆修身明倫保
家正俗之要其進修之醇不於其言而於其行可謂體
備用達之學固應序列予宗傳錄中按先生嘗司教山
右之霍蒲四方從遊者幾千人賢者服其德不肖者服
其化陳建通紀曰本朝武功首劉誠意理學肇曹靖修
薛子文清極稱靖修得元公之學篤信好古距邪閑正
今文清配享孔廟炳如日星先生之言行竟散佚無傳
余甚惜之然皎月在天片雲難翳明珠在水海若難私
余固知先生之文必出也丁酉秋澠令天弓張君以有
事秋闈視余夏峯余正輯中州人物考以先生居理學
之首天弓曰邑無賢豪地方之羞也有之而不彰守土
者之責也明年搜其遺文八種刻成問弁語於予且述
與大參雲程崔公興學重儒之意此固先生之靈爽有
以啓之河洛之間斯文丕變此集之出其有頼乎
書曹月川先生傳後
濂溪之太極横渠之西銘實三代以下庖犧也然後世
知元公者鮮紹興乾道間屢以二程夫子請配孔子之
廟而祀于學宫皆不及元公至有疑無極之說出自老
子訟言排之噫可謂文之厄矣若訂頑砭愚上推極於
乾父坤母下推極於戲言戲動語大天下莫能載語小
天下莫能破深哉誰其知之月川子於太極圖說暨西
銘大都以朱子為依歸獨辨戾一則所以效忠于考亭
者良工心獨苦不知者謂與紫陽為難則豈知大道無
我之公哉
絳帖平跋朱彛尊
鄱陽姜堯章撰絳帖平二十卷予搜訪四十年始抄得
之僅存六卷爾記在都下於孫侍郎耳伯所獲觀宋搨
絳帖二冊光彩煥發令人動魄驚心過眼雲烟至今攪
我心也堯章于書法最稱精鑒其言曰小學既廢流為
法書法書又廢惟存法帖帖雖小技上下千載關涉史
傳為多故於是編條疏而考證之一一别其偽真察及
苗髮其餘若續書譜禊帖偏旁考保母墓甎皆能伐其
皮毛啜其精髓比諸黃長睿王順伯為優抑絳帖摹自
劉次莊著有釋文二卷外有黃庭堅跋一卷榮芑釋文
并說一卷無名子字鑑一卷而今要不可見矣惜哉
唐太宗晉祠碑銘跋
唐太宗自晉祠興師定天下貞觀二十一年七月御製
碑文及銘勒石於叔虞祠東隅碑隂列長孫無忌蕭瑀
李勣張亮李道宗楊師道馬周銜名後人覆之以亭而
庸工以字畫上石稍淺遂刻而深之帝嘗自述作書之
法惟求骨力骨力既得形勢自生不意為庸工改鑿而
骨力形勢俱失矣予嘗五至祠下輒摩挲是碑覽古興
懷集少陵野老詩句文章千古事社稷一戎衣書於亭
柱富平李因篤子德見而賞其工因遺書與予定交于
其歸也拓銘一本贈之而書其後
唐郭君碑跋
右郭君碑在汾陽縣北七十里予於丙午秋經郭社村
行溝中仰見土岡之上碑額微露環岡數里乃登讀其
文皆駢儷語首二行剝裂君之名字門世與撰文者皆
闕焉其知為郭君者藉有額存也碑立于乾封二年中
有云揮霜鉞而斬老生蓋從太宗攻霍邑者按舊唐書
宋老生棄馬投塹甲士斬之新唐書則稱為劉弘基所
殺温大雅創業起居注又云老生攀繩上城軍頭盧君
諤所部人跳躍及而斬之世咸不知揮刃者之為郭君
而君之名以石裂終不傳可惜也
平定州唐李諲妒神頌跋
異哉妒神之有頌也神之號不在祀典見于史傳者唐
高宗將幸汾陽宫并州刺史李沖元以道出妒女祠俗
云盛服過者必致風雷之災乃發萬人别開御道知頓
使狄仁傑謂天子行風伯雨師清塵灑道何妒女之害
邪遽令罷役然則妒女有祠其来久矣相傳神介之推
妹也頌之者誰遊擊將軍上柱國李諲也碑于何所今
平定州娘子關也州東有井陘東北有盤石葦澤而斯
關以娘子稱殆因神而名之也立碑之歲大歷十三年
也神之行事不見于春秋内外傳其妒也孰傳道之自
唐以来祈焉而祝史陳廟焉而膢臘祭此謂有其舉之
莫或廢也且夫妒惡德也宜為衆所共惡而神乃以是
致頌此不虞之譽也井陘西南太原東北妒神之水澹
焉黛色興雲致雨侔造化力頌之辭也吾思古人嗜金
石文字者多矣考斯碑未著於錄椎而拓之裝界而藏
之古林曹侍郎溶也以八分書其後者布衣秀水朱彛
尊也(歲在彊圉協洽秋八月朔)
榆次縣三唐碑跋
去榆次縣三十里趙村有穹碑三中央一通仆地折為
二段贈太保李良臣碑也其辭李宗閔撰楊正書立於
長慶二年右一通安定郡王李光進碑也其辭令狐楚
撰子季元書立於元和平蔡之後左一通太尉李光顔
碑也其辭李程撰郭虔書立於開成五年良臣本河曲
部落稽阿跌之族襲雞田州刺史隸朔方軍其稱太保
者以子貴贈官光進光顔皆以功蓋天下時人以大小
大夫别之兄弟孝睦載于舊史而碑稱光顔平吳元濟
師旋請于朝葬其兄則史傳所未及又碑書光進為安
定郡王史没其文吾意碑辭定不誣矣
唐北嶽廟李克用題名碑跋
曲陽縣北嶽廟有唐李克用題名一百二十八字文稱
中和五年二月者即光啓元年攷僖宗以是年二月至
鳳翔三月還京改元之詔猶未下也克用與義成節度
使王處存同破黃巢以功封隴西郡王而盧龍節度使
李可舉成德節度使王鎔惡處存約共滅之分其地通
鑑載克用遣將康君立救之而碑文則云領蕃漢步騎
五十萬衆親来救援與通鑑異又云至三月幽州請就
和斷遂班師取飛狐路却歸河東則又史所不及載者
當唐之季藩鎮連兵境上各事争鬭職方不錄其地朝
廷號令所及僅河西山南嶺南劒南十數州上下不交
以至於無邦生斯世者其聞見已不能悉真况百世之
下寧免傳聞異詞哉惟金石之文久而未泐往往出風
霜兵火之餘可以補舊史之闕此好古之士窮搜于荒
厓破冢之間而不憚也克用本武人未嘗以知書名而
碑文楷畫端勁詞亦簡質可誦英雄之不可量如是夫
嗚呼益以見金石之文為可寶也
晉王墓二碑跋
代州栢林寺東晉王李克用墓斷碑二其一曰唐故左
龍武軍統軍檢校司徒贈太保隴西李公神道之碑文
曰公諱國昌字德興世為隴西沙陀人偉姿容善騎射
蓋克用之父朱邪赤心所謂赤馬將軍火生頭上者也
其一曰唐故使持節代州諸軍事代州刺史李公神道
之碑文曰公即太保之次子也其名克字僅存餘可識
者有公前躍馬彎弓及徐方等數字按史克用弟四人
次曰克讓為振武軍校從討王仙芝以功拜金吾衞將
軍宿衞京師親仁里第自克用稱兵雲中殺守將段文
楚詔捕克讓讓與僕十數騎彎弧躍馬突圍出奔鴈門
與碑文合則為克讓無疑但史載克讓守潼關與黃巢
兵戰敗匿南山佛寺中為寺僧所殺不言其為代州刺
史又得歸葬于代皆不可曉者土人相傳王墓上舊有
碑十三今十一已亡其二存者又散埋土中蓋金石之
文自歐陽永叔趙明誠後世無篤好之者宜其漫漶不
可辨識如是也當永叔時去五代甚近沙陀世次已不
得詳其為唐家人傳謂太祖四弟皆不知其父母名號
至國昌字德興紀亦遺之是十三碑者永叔亦未之見
更六百年而予乃得覩其二非幸歟惜乎十一碑者不
及見也同里曹先生博采金石有歐陽趙氏之好出二
碑于土摹之搨本俾予審定其字若干遂書其後歸之
晉義成節度使駙馬都尉史匡翰碑跋
史駙馬匡翰墓在太原縣東北三十里黃陵村墓碑深
陷于地村民語予土不可搰搰之尺則更深尺予強令
搰之以畚去土至一尋龜趺始露驗之則陶學士穀所
撰文也辭多駢儷乃抄撮其大略云天祐中授代州副
使以勞加銀青光祿大夫檢校太子賓客兼監察御史
改遼州副使兼領九府都督同光初充嵐憲朔等州都
游奕使解職授天雄軍牢城都指揮使遷檢校刑部尚
書兼御史大夫上柱國轉檢校戶部尚書潯州刺史未
幾改天雄軍步軍都指揮使遷侍御彰聖馬軍都指揮
使兼九府都督進檢校司空懷州刺史轉控鶴指揮使
加金紫階兼和州刺史駙馬都尉食邑五百戶俄遭内
艱起復授冠軍大將軍右金吾衞大將軍員外置同正
員依前充義成軍節度使以天福七年三月薨于鎮詔
贈太保其先後歴官詳矣然史稱其歴鄭州刺史而碑
不書何歟又傳美其好讀書尤喜春秋三傳與學者講
論不倦碑辭亦云懷鼓篋之心行有餘力藴飛箝之辨
似不能言不積財而但富藏書不憂家而惟思報國求
諸時彦罕有倫焉則與史傳合矣
建雄節度使相里金碑跋
汾陽縣有大相里小相里相里氏子孫聚族居焉按相
里氏東周時即有之莊子稱相里勤之弟子是已漢有
御史武十六國前趙有偏將軍覽大都皆晉人也金墓
在小相里之北繹碑辭與五代史傳略同惟史稱字奉
金而碑云字國寳史稱贈太師而碑云贈太子太師則
碑為可信已
北漢千佛樓碑跋
丙午二月登天龍之山得北漢李惲所為千佛樓碑異
焉俾工搨歸裝潢之書其後曰北漢之為國不足當一
大郡而王樸以為必死之寇亡最後自周之世宗宋之
太祖百戰不能克宜其君臣有過人之才而劉繼元處
裹瘡吮血之餘輕役其民命嬖臣范超冶金為佛治不
急之務惲身為相臣不能匡正惟事圍棋飲酒反撰碑
文侈大其事何歟碑稱承鈞為睿宗皇帝繼元為英武
皇帝皆史記所未及劉旻之語張元徽也顧我是何天
子爾亦是何節度使然則惲之夸大其辭適足以形其
陋而已攷繼元之立在宋開寶元年戊辰史稱其即位
時改元廣運而碑建於乙亥故其文曰上御宇之八年
後書廣運二年歲次乙亥按楊夢申撰劉繼顒神道碑
亦稱廣運元年歲次甲戌與是碑合則即位改元之說
史未得其詳矣繼元殘忍好殺具書于史然當時諸臣
率棄之降宋范超者亦降惟惲至國亡乃降蓋其誅戮
亦所必行無足深罪者嗚呼以蕞爾之地抗百萬之師
民争為之效死其君臣豈真無過人之才者哉若其文
格之卑書法之陋攷古之士無譏焉可也
宋太宗書庫碑跋
右宋太宗皇帝書庫碑大中祥符四年真宗御書勒石
在太原府夀寧教寺碑為風雨崩剝其半没土中歲久
盡蝕文凡二千餘言僅存數百字其隂石尤泐所可識
者有太宗御製文集四十卷又集一十卷怡懷詩一卷
迴文詩一卷逍遥詠一卷至理勤懷篇一卷宋志載御
製集一百二十卷蓋統言之也棋勢圖琴譜各二卷蓮
花心漏迴文圖若干卷雜書扇子一百三十六柄雜書
簇子七百五十三軸按史帝既削平諸國收其圖下詔
購遺書于左昇龍門北建崇文院徙三館書實之此崇
文書目所自始也又分三館書萬餘卷别為書庫所謂
秘閣是也王明清有言太平興國中諸降王死其舊臣
或宣怨言太宗盡收用之寘之館閣使修羣書廣其卷
帙厚其廩祿贍給以役其心俾卒老于文字則帝之留
意翰墨特出於權謀秘計而非性所好也雖然亡國之
臣世主往往輕視之如土芥而重繩之以刀鋸帝獨容
之禁侍之列給筆札事纂述謂非世主所難能歟嗚呼
是可記也
大同府普恩寺碑跋
右大同普恩寺碑記宋修武郎借吉州團練使充通問
副使婺源朱公弁所作也公以建炎元年十一月奉使
為金人所留廹之事劉豫不可欲易其官不可探策使
之歸復不可其語耶律紹文曰上國之威命朝以至則
使臣夕以死夕以至則朝以死觀其懷印卧起悲歌慷
慨與漢之蘇武何異非孔子所稱不辱君命者歟記成
於金皇統三年二月實高宗紹興之十三年也于是公
之去國蓋十七年矣題曰江東朱弁而不書官又其上
系以皇統年號論者疑公自貶其詞合乎古君子危行
言遜之義而未得其本也攷公之歸宋在是秋七月記
之作當在和議初成而公臨發之時也彼寺僧者見公
既去不能原公大節所在惟知奉國人之法輒刪去其
官爵增易其紀年無足怪者史載公被留時嘗具酒食
告僚友曰吾已得近郊某寺地一旦畢命諸公幸瘞我
其處表曰宋通問副使朱公之墓於我幸矣而公碑文
亦曰予築館之三年歲在庚戌冬十月乃遷于兹寺然
則所謂近郊某寺者殆即普恩寺非邪史又載公以文
字教金之貴人子弟使之就學因得以和好之說進蓋
公之文有不得已而為之者當其時宋諸臣留于金若宇
文虚中吳激蔡松年之徒多以文學自命顧寺僧獨以
公之言為足重於世亦以見恭敬之不可棄而忠信所
行者遠也嗚呼士君子不幸生喪亂之際又不幸以文
章為世所重得其文者或不原其志意所在輒更易以
就時人之耳目至使大節皎然若朱公者幾無以自白
於後世讀普恩寺之碑其亦可感也夫
霍山廟建文元年碑跋
右霍山廟碑建文元年正月壬午祇祭上帝於南郊二
月癸亥鴻臚寺序班周敖國子監生袁綱奉命以香幣
牲醴祭告中鎮勒其文於碑嵌廟西壁上蓋自燕師靖
難之後四年之政事悉行革除舊典遺文去之惟恐不
盡乃普天之下尚留此一片石存人間世之君子有志
於補修惠宗實錄者辭雖不多所宜大書特書布在方
策者也
千峯禪院碑勅跋
右澤州盤亭山千峯禪院後唐明宗賜洪密勅蓋明宗
踐位日洪密具表稱賀以此答之曰退避無所愧恧良
多嗚呼五代之季安得聞此長者之言哉歐陽子謂明
宗武君不通文字觀書尾數大字出自親判上有璽曰
書詔新鑄之印可異也
書温嶠傳後畢振姬
微嶠無晉士行欲歸者數矣嶠終以義激之不以其子
易其君士行於晉再造嶠實為之嶠後追為母服議定
君臣母子之大倫絶裾以為晉也卓老不學而好論人
又不以事徵之越石方戮力太原無太原乃無母以表
屬嶠勸進母故持之未免陷嶠於不義矣嶠行太原降
賊嶠在太原亦降賊降賊嶠豈終有母子哉越石輕用
箕澹之衆一敗不支太原因是降賊耳此非嶠之去留
所得料而自主也
漢
車銘馮衍
乘車必護輪治國必愛民車無輪安處國無民誰與
車左銘傅毅
盧氏作車取象璣衡君子建左法天之陽正位受綏車
不内顧塵不出軌鸞以節步彼言不疾彼指不躬元覽
於道永思厥中
車右銘
擇御卜右採德用良詢納耆老於我是匡惟賢是師惟
道是式箴闕旅賁内顧自式匪望其度匪愆其則越戒
敦約禮以華國
車後銘
敬其在路體貌思恭望衡顧轂允慎兹容無或好佚匪
盤於遊顧省厥遺虎尾斯求昭德塞違抑盈以無雖有
三晉欿然若虚
晉
反金人銘孫楚
晉太廟有石人焉大張其口而書其胸曰我古之多言
人也無少言無少事少言少事則後生何述焉夫惟立
言名乃長久胡為塊然生鉗其口凡夫貪財烈士殉名
盜距為濁夷柳為清鮑肆為臭蘭圃為馨莫貴澄清莫
賤滓穢二者言異歸于一會堯懸諫鼓舜立謗木聽采
風謠惟日不足道潤羣生化隆比屋末葉陵遲禮教彌
衰承旨則順忤意則違時好細腰宫中皆饑時悅廣額
不作細眉逆龍之鱗必陷斯機括囊无咎乃免誅夷顛
覆厥德可為傷悲期可用戒無妄之時假說周廟于言
為蚩是以君子追而改之
太平山銘孫綽
巍峩太平峻踰華霍秀嶺樊緼竒峯挺崿上干翠霞下
籠丹壑有士冥遊默往竒托肅形枯林映心幽漠亦既
覯止渙焉融滯懸棟翠微飛宇雲際重巒蹇産迴溪縈
帶被以青松灑以素瀨流風佇芳翔雲停靄
唐
晉祠銘唐太宗
夫興邦建國資懿親以作輔分珪錫社實茂德之攸居
非親無以隆基非德無以啓化是知功侔分陜奕葉之
慶彌彰道洽留棠傳芳之跡斯在惟神誕靈周室降德
酆都疏派天潢分枝璇極經仁緯義履順居貞揭日月
以為躬麗高明之質括滄海而為量體弘潤之資德乃
民宗望為國範故能協隆鼎祚贊七百之洪基光啓維
城開一匡之霸業既而古今革運舟壑潛遷雖地盡三
分而餘風未泯世移千祀而遺烈猶存元化曠而無名
神理幽而靡究故歆祠利禱若存若亡濟世匡民如顯
如晦臨汾川而降祉搆仁知以棲神金闕九層鄙蓬莱
之已陋玉樓千仞恥崑閬之非竒落月低於桂筵流星
起於珠樹若夫崇山亘峙巨鎮參墟襟帶邊方標臨朔
土懸崖百丈蔽日虧紅絶嶺萬尋横天聳翠霞無機而
散錦峯非水而開蓮石鏡流輝孤巖宵朗松蘿曳影重
豁晝昏碧霧紫烟鬱古今之色元霜絳雪皎冬夏之光
其施惠也則和風溽露是生油雲膏雨斯起其至仁也
則霓裳鶴蓋息焉飛禽走獸依焉其剛節也則治亂不
改其形寒暑莫移其操其大量也則育萬物而不倦資
四方而靡窮故以衆美攸歸明祇是宅豈如羅浮之島
投嶺南遷舞陽之山移基北轉夫以挺秀之質而無居
常之資故知靈岳以標竒託神威而為固加以飛泉涌
砌激石分湍縈氛霧而終清有英俊之貞操住方圓以
成像體聖賢之屈伸日注不窮𩔖芳猷之無絶年傾不
溢同上德之誡盈隂澗懷冰春留冬鏡陽巖引溜冬結
春苔非疏勒之可方豈瀑布之能擬至如濁涇清渭歲
歲同流碧海黃河時時一變夫括地之紀横天之源不
能澤其常莫能殊其操信乃兹泉表異帶仙宇而為珍
仰神居之肅清想徽音其如在是以朱輪華轂接軫於
壇衢玉帛豐粢連箱於廟闕絪緼靈氣仰之而彌高昭
晰神光望之而愈肅潛通元化不爽於錙銖感應明徵
有愈於影響惟賢是輔非黍稷之為馨惟德是依豈筐
篚之為惠昔有隋昏季綱紀崩淪四海騰波三光戢耀
先皇襲千齡之徽號膺八百之先期用竭誠心以祈嘉
福爰初鞠旅發跡神祠舉風電以長驅籠天池而遐掩
一戎大定六合為家雖膺籙受圖彰於天地而克昌洪
業實頼神功故知茫茫萬頃必俟雲雨之澤嵬嵬五岳
必延塵壤之資雖九歲登年由乎播種千尋聳日本藉
崇基然而不雨不雲則有淡枯之害非塵非壤則有傾
覆之憂雖立本於自然亦成功而假助豈大寶之獨運
不資靈福者乎故無言不酬無德不報所以巡往蹟賽
洪恩臨汾水而濯心仰靈壇而肅志若夫照車十二連
城三五幣帛雲委珍饈山集此乃庸鄙是享恐非明神
所歆正當竭麗水之金勒芳猷於不朽盡荆山之玉鐫
美德於無窮召彼雨師弘兹惠澤命斯風伯揚此清塵
使地祇仰德於金門山靈受化於元闕括九仙而警衞
擁百神以前驅俾洪威振於六幽令譽光於千載豈若
高唐之廟空號朝雲陳倉之祠虚傳夜影式刊芳烈乃
作銘云赫赫宗周明明哲輔誕靈降德承文繼武啓慶
留名翦桐頒土逸翮孤映清颷自舉藩屏維寧邦家攸
序傳暉竹帛降臨汾晉惟德是輔惟賢是順不罰而威
不言而信元化潛流洪恩遐振沉沉清廟肅肅靈壇松
低羽蓋雲掛仙冠霧筵宵碧霞帳晨丹戶花冬桂庭芳
夏蘭代移神久地古林殘泉涌湍縈瀉砌分庭非撓可
濁非澄自清地斜文直澗曲流平翻霞散錦倒日澄明
水開一鏡風激千聲既瞻清潔載想忠貞濯兹塵穢瑩
此心靈猗歟勝地偉哉靈異日月有窮英聲不匱天地
可極神武靡墜萬代千齡芳猷永嗣
宸扆銘唐德宗
天生蒸人性質元淳嗜欲交馳利害糾紛無主乃亂樹
之以君九域茫茫萬情紜紜目不備覩耳難備聞覩之
聞之矧又非真事失其源道遠莫親理得其要化行如
神失源維何不自正身正身之方先誠其意罔縱爾欲
罔載爾偽體道崇德本仁率義必信若寒暑無私象天
地感而遂通百慮一致任人之術各當其器捨短從長
理無求備事多總集衆才咸遂知而必任任而勿貳以
天下之目為鑒我鑒斯明以天下之心為謀我謀則智
求賢惟廣辨理惟精逆耳咈心必嘉乃誠順旨苟容亦
察其情斥去奸諛全度忠貞先人立言為代作程諤諤
者昌唯唯者傾繋以興亡曷云其輕承天子人夫豈不
貴伊昔哲王夙夜祇畏馭朽為戒納隍為志神將害盈
天匪假易四海為家夫豈不富伊昔哲王勤儉固陋土
階罔飾露臺罷搆遠竒技淫巧放珍禽異獸敬之慎之
天其永祐欲令必行順人之情欲誠必著清已之慮心
無億詐事必忠恕凡將有為靡不三思喜怒以節動静
以時毫釐或差禍福亦隨慢易厥初悔其曷追刑不可
長武不可恃作威逞勢厲階斯起垂旒蔽明黈纊塞耳
含弘光大是亦為美覆之如天愛之如子仁心感人率
土自理嗟予寡昧嗣守丕圖大業兢兢其敢以渝俯察
物情仰稽典謨作戒斯言寘於坐隅
台衡銘
天列台星垂象於人聖人則天亦建輔臣以翼以弼為
衡為鈞如耳目應心如股肱運身是則同體孰云非親
隂陽相推四序成歲君臣相得萬邦作乂感同風雲合
若符契以道匡救盡規獻替木必從繩金其作礪帝者
之盛時維陶唐乃聞疇咨側陋明揚洎乎有虞二八騰
芳爰逮伊尹相於成湯載生姜牙諒彼武王道無不行
謀無不臧君聖臣賢泰運時康漢高既興蕭曹亦彰烈
烈我祖應期而昌剗滅羣兇砥平四方維衞及英啟闢
封疆曰房與杜振理維綱亦有魏徵忠謇昂昂偉兹衆
材為棟為梁蕩蕩巍巍邦家有光是知道之興廢係於
時主主之得失資於台輔經之以文緯之以武出為方
伯入為申甫絶維載張闕衮斯補惟德是依惟才是求
人不易知德亦難周傅說版築夷吾射鈎任之不疑千
載垂休體於至公何鄙何讐追維哲王必頼良弼矧予
不德昧于理術師旅繁起政刑多失遘兹艱屯夙夜祇
慄翊我戴我實維勲賢内熙庶績外總十連威武載揚
謀猷日宣長城壓境巨艦濟川同德同心扶危扶顛予
嘉爾誠爾相予理惟后失道亦臣之恥自昔格言慎終
如始功藏鼎彛道冠圖史無俾伊傅克專厥美作鑒勒
銘永世是紀
傅巖銘吕温
昔殷高宗恭默思道至誠動天天將報之以說為瑞王
在於寢降神夢中審形旁求實得於此曾不待敷奏以
言明試以功脫刑人之衣被公衮之服授受之際君不
疑臣不慙大哉邈乎殷之所以興也若非武丁之心同
乎天地傅說之德通乎神明何感動訢合如此其易厥
後惟文王以兆用太公自漁父而登國師白旄一麾光
定天下抑其鄰歟由兹而遷莫不先顯後幽右賢左德
勒以漢秩束於周行使特達自致之士無聞焉吁可歎
也夫以天驥之才而造父馭之則必翼輕軒凌高衢風
翔雷邁一日千里若制非其人服非其車忘權竒務牽
束挫盛氣頓逸足使遵乎尋常之躅則終歲疾驅望駑
駘而不及矣遇與不遇又何疑哉嗚呼見賢非難知之
難知之非難用之難用之非難特達難君人者誠以特
達為心假無殷宗之夢必自得說不然則雖使咎䕫稷
契盡入其庭亦葉公之見龍反疑懼矣况氤氲之中乎
恍惚之際乎貞元九年予自鎬徂洛息駕於虞虢之間
外墟瞰原髣髴其地遠跡雖昧清風若存想說命三篇
幾墜秦火百代之後德音如何乃作銘曰赫赫湯德如
日不滅滔滔商祚如海不竭發祥播氣世祚聖哲國誕
武丁野生傅說說始胥靡武丁即祚德通神交忽夢如
寤若帝導我期於顥素有無之間邂逅相遇宵衣而起
爰得其人貌符心冥如舊君臣飛龍在天山川出雲感
激自致其間無因捨築傅巖脫然鵬升作霖時和奮檝
川程金在吾礪木從吾繩君何言哉殷道中興元愷攀
堯微舜曷階阿衡干湯抱鼎徘徊會合之際厥惟艱哉
何如夢中天授神開惟賢是登道貴時達匪次勿用才
其壅遏高宗得說乃在恍惚揭銘摛光萬古不沒
宋
訓廉銘宋真宗
周典六計吏治條陳以廉為本乃良而循肆彼貪虐與
豺虎均肥於其家多瘠吾民縱逭於法愧其冠紳貨悖
而入菑及後人我朝忠厚黜貪為仁咨爾羣辟是訓是
遵
訓刑銘
民吾同胞疾痛猶已報虐以威刑非得已仰惟祖宗若
保赤子明謹刑獄惻怛温旨金科玉條毫析銖累夫何
大吏滅棄法理逮於郡邑濫用笞箠興聽朕言式克欽
止
德威堂銘(并序)蘇軾
元祐之初詔起太師潞公於洛命以重事公惟仁宗英
宗神考三聖眷倚之重不敢以既老為辭杖而造朝期
年乃求去詔曰昔西伯善養老而太公自至魯穆公無
人子思之側則長者去之公自為謀則善矣獨不為朝
廷惜乎又曰唐太宗以干戈之事尚能起李靖於既老
而穆宗文宗以燕安之際不能用裴度於未病治亂之
效於斯可見公讀詔聳然不敢言去蓋復留四年天下
無事朝廷奠安乃力請而歸公之在朝也契丹使耶律
永昌劉霄来聘軾奉詔館客與使者入覲望見公殿門
外却立改容曰此潞公也耶所謂以德服人者問其年
曰何壯也軾曰使者見其容未聞其語其綜理庶務酬
酢事物雖精練少年有不如貫穿古今洽聞強記雖專
門名家有不逮使者拱手曰天下異人也公既歸洛西
羌首領有温谿心者請於邊吏願獻良馬於公邊吏以
聞詔聽之公心服天下至於四夷書曰德威惟畏德明
惟明世所以守伯夷之典用臯陶之法者以其德也若
夫非德之威雖猛而人不畏非德之明雖察而人不服
公修德於几席之上而其威折衝於萬里之外退居於
家而人望之如在廊廟可不謂德威乎公之子及爲
河陽守公將往臨之吏民喜甚自洛至三城歡呼之聲
相屬及作堂以待公而請銘於軾乃牓之曰德威而銘
之曰德威惟畏德明惟明惟師潞公展也大成公在洛
師崧洛有光駕言三城河流不揚願公百年子孫千億
家於兩河日見顔色西戎来朝祇慄公門豈惟兩河四
方其訓之
清安堂銘(并序)劉煥
夫官郡所以庇民祿廪所以養廉凡在食祿者敢忘祇
慎况位高身寵祿厚家温當朝夕思警以圖報稱猶恐
不逮而反貪墨取禍喪身不其惑與君子則不然行則
思義不為利回故能保其祿位無終身之憂使後世稱
為清白吏以此遺其子孫不亦厚乎清白之與濁固有
間矣濁其貪也貪則徇財臨事必私禍惟自召將喪亡
之不免如欲求安其何以能也清其廉也廉則寡欲臨
事必公内省不疚何憂何懼至夢寐亦安豈有傾危之
禍哉噫與其濁富寧為清貧是以古人處心欲清酌貪
泉而心不易也大定庚子来守是郡顧公舍中堂頽敝
不葺久矣於是革故鼎新財用皆出於官工役不勞於
民告成之日額以清安非敢遺戒於後人即以自警云
銘曰官有六計為本清廉何常弗思貪墨無厭廉保祿
位貪速禍敗堂名清安以為警戒
國朝
聞過銘曹續祖
常人有過患不自知忠告善道良友是資世不古處面
諛互欺後言訕笑矢口兒嬉惟讐訐者洩忿懷私怒罵
切責盡言無遺情似難堪實乃吾師慎毋争辨諱疾忌
醫入耳警心三反再思無則加勉有則改之
漢
冀州箴揚雄
洋洋冀州鴻原大陸嶽陽是都島夷皮服潺湲河流表
以碣石三后攸降列為侯伯隆周之末趙魏是宅冀土
靡沸泫沄如湯更盛更衰載從載横漢興定制改列藩
王故治不忘亂安不忘危牧臣司冀敢告在階
明
謹言箴薛瑄
誦謹言之訓習謹言之事將三十年夕悔其失寤寐惶
汗而旦或復然殆將漸流於放終不克謹以速尤召愆
汝縱不自愛獨不念先人遺體之重降衷秉彛之全誓
自今始語不妄發保厥中之静專至此而猶飾虚詞尚
循故態者當指正於蒼天
慎微箴
眇忽之間其動曰幾究其所極千里斯違是以作易君
子觀羸豕而著象因地雷而謹微言發乎口雖捫舌其
靡及行達乎遠知駟馬之難追惟兢兢焉日嚴乎斯語
庶遠悔尤而天理靡虧
菜根箴桑拱陽
人在兩間參兩天地古今流芳志節先立立志何云咬
兹菜根為賢為聖品由斯存温飽為輕道義為重常變
死生厥有定命嗤彼俗子外物役心聲華世味馳逐縈
神自謂從權徇欲無害靡利薰心全品敗壊得意一時
失脚終身枉尋直尺甘作小人爾欲立身菜根咬斷矢
志堅貞努力道岸飯糗茹草土簋土硎神聖為此志氣
清明陋巷簞瓢尼山蔬水千載以来孰知斯味黎藿可
採薇蕨可嘗餘芬尚在齒頰猶香斷虀凝粥冒雨剪韭
道味恒親天真嚼咀萬變弗撓百折弗憂紛華濃郁纖
芥罔留刀鋸鼎鑊學須有主一介必嚴弗與弗取萬鍾
不辨飢渴害心視彼芻豢寧若野芹世味既遠真味乃
出沖然澹然靈根内裕識趣高脫骨力堅凝賢關聖域
追步芳蹤砥柱波流百事可做旋轉經綸揮霍在手一
真為宰觸境自如掀揭事業浮雲太虚不為有為不動
乃動樹立天壤總此定性請貞終始勿愧素心戒哉勉
哉視爾常箴
静極堂箴
於惟三才均主乎静太乙常居列星環共品物露生方
儀鎮定人生而静曰維天性形生神發感物而動百慮
紛雜欲動情勝虧厥靈根全體受病惟聖立極仁義中
正静而無偏動而順應循理為静從欲為動物念坐馳
齋居市井欲寡神清虚明運用未發觀復危坐持敬艮
背忘身退藏密證晤對千秋褒彈忠佞萬物静觀四時
佳興静以存心天君提柄静以養氣百體從令静以研
幾真妄炯炯静以接物周旋畢中惟静則虚太空可並
惟静則明靈臺如鏡動静交培静存尤重省事簡緣冥
參性境勿墮頑空勿滋馳騁龍蟄存神蠖屈始動斗室
吉祥百靈退聽心逸日休神化可竟可立天心可奠民
命化育流行槖籥在衷主静立極是謂神聖勗哉幽居
三復當省
金
擇義軍為三等疏必嚕阿嚕岱
自去歲初置帥府已按閱本軍去其冗食部分既定上
下既親故能所向成功此皆血戰屢試而可者父子兄
弟自相救援各顧其家心一力齊勢不可離今必析之
將互易其處不相諳委矣國家糧儲常患不繼豈容僥
冒其間但本府之兵不至是耳事勢方殷分别如此彼
居中下將氣挫心懈而不可用且義軍率皆農民已散
歸田畆趨時力作徵集旬日農事廢而歲計失矣乞本
府所定無輕變易
明
正士人巾履疏王家屏
服美於人書以為誡衣裳楚楚國風譏焉故大禹惡衣
文王卑服孔子純冕季路緼袍即古帝王聖賢身無加
飾豈徒崇道德之潤抑以肅容止之觀服堯則堯服桀
則桀胡可苟也邇来世教陵夷士風浮靡巾鞶詭異衣
履纖妍丈夫而襲婦女之裝士子而被倡優之飾恥心
盡喪雅道淪亡轉相效尤良可痛恨吾里唐虞故壤猶
存儉嗇之風燕趙多豪羞作輕佻之態頗知禮而思義
不隨俗而習非乃頃衿弁之中間有紈絝之子唐巾京
履炫耀街衢鶴氅狐裘翺翔黌序衆方指議而竊笑彼
且靦面而招搖父兄不禁其冶遊師友不匡其燕僻任
情自恣名檢以之積隳放心莫收學業因而漸廢失後
生可畏之勢甘小人下達之歸蕩而無成悔之何及不
佞忝托吾黨幸與斯文誠不忍狂簡之靡裁用敢烝髦
士而交儆尚其澹泊以明志朴素以禔躬衣錦而存尚
絅之心被褐而珍懷玉之守貌思作肅服戒不衷務去
泰而去奢毋敗禮而敗度道充為貴將篤實而光輝盛
德日新自高明而廣大豈須紛華悅目文繡章身也哉
勉效忠忱庶懲陋習
玉溪引(有序)常倫
玉溪溪似玉也有二義焉溪色玉色溪聲玉聲澶
淵王子公濟德可玉比因取以自稱溪在沁予
沁人也故嘗托琴心以寫其趣其詞曰
紫芝榮晚冥鴻且秋坐盤石兮臨溪流素琴高張神宇
逍遥目波光之粲玉耳瓏&KR0785;兮聲幽想像溪仙兮德明
潤而道腴汪汪湯湯激揚徽音振清泠而莫與儔乃宫
商參發角徵雜糅心得手敏景合興符但覺其寫真播
妙於五絃坐忘乎浮世之煩憂願緘此曲於芙蓉之玉
匣將以遺溪仙兮登遠遊
復宿山房校書條約引王濬初
伏念先少保文端公起自詞林洊登揆席螭頭載筆抽
石室金匱之藏虎觀談經披廣厦細旃之論黼藻而賁
帝制綸綍以渙天言上自郊廟朝廷以及部寺臺省諸
凡謨議總屬文章間游戲翰墨之娛寫諸琬琰或徵信
記載之體勒彼貞珉其鴻章大篇世共珍為拱璧即單
詞隻字人競寳若碎金詎意歲在龍蛇賦成鵩鳥獲麟
絶筆誰續春秋積蠧殘編空陳日月茂陵遺稿應来漢
詔之求汲冢舊文懼有周書之贋圖夀諸梓以廣其傳
手澤猶存心神為愴窺斑測蠡知膚淺之足羞亥豕魯
魚豈荒迷之能辨敢邀大筆校使成編庶幾在笥之遺
永作藏山之副立言不朽錫𩔖無窮矣所有條約列在
左房
柳柳州文鈔引茅坤
昌黎韓退之崛起八代之衰又得柳柳州相為羽翼故
此唱彼和譬之噴嘯山谷一呼一應可謂盛已昌黎之
文得諸古六藝及孟軻揚雄者為多而柳州則間出乎
古語及左氏春秋諸家矣其深醇渾雄或不如昌黎而
其勁悍泬寥抑亦千年以来曠音也予故讀許京兆蕭
翰林諸書似與司馬子長答任少卿書相上下欲為掩
卷累欷者久之再覽鈷鉧潭諸記杳然神遊沅湘之上
若將凌虚御風也已竒矣哉予錄書啓三十三首序傳
十七首記二十八首論議辨十四首說贊雜者十八首
碑銘墓碣及誄表狀祭文二十首釐為十二卷按柳州
平淮雅與鐃歌及五七言詩什於諸家中尤擅所長予
校而錄之者特文也故不及
山西通志卷二百十五
