山西通志卷八十六
名宦(四)
統轄
明
楊巍字伯謙海豐人嘉靖二十六年進士為山西僉事
參議分守宣府尋為陽和兵備副使隆慶初晉右副
都御史巡撫山西所部驛遞銀歲徵五十四萬巍請
減四之一修築沿邊城堡千餘里檄散大盜李九經
黨乞養母去後為吏部尚書歸卒贈少保
栗祁字子登夏津人嘉靖壬戌進士擢山西按察副使
因備兵懷隆去郡父老夾車轂泣送者數千人三年
後拜山西參政兩臺交薦大臣閱邊還報稱可大用
遂以祁開府北邊為人豐頤重厚舉止雍容美文詞
平恕不苛馭下取寬簡而持己獨嚴所至有廉名以
小疾遂不起
秦可大咸寧進士歴山西參議分守口北隆慶二年擢
本省副使兵備陽和轉四川副使五年尋陞山西行
太僕卿兵備寧武所至皆有政績
趙孔昭邢臺人進士隆慶間廵撫山西持大體不責苛
細巡邊往復送迓止於臺前一揖諸司道府縣贖鍰
責令掛號分外不博一錢至厄塞險平城障修廢儲
糈虚實士馬肥瘠徧歴三關靡所不周
宋纁字伯敬商邱人嘉靖三十八年進士為御史隆慶
初巡按山西諳達陷石州將士捕七十七人當斬纁
訊得其誣釋者殆半静樂民李良雨化為女纁言此
陽衰陰盛之象宜進君子退小人以挽氣運上嘉納
之萬歷中為戶部尚書嘗以山西連歲荒頼社倉獲
濟請推行之天下以俸供為糴本不足則勸富人或
令民輸粟給冠帶上稱善纁仕至吏部尚書卒謚莊
敏
王世貞字元美太倉人生有異禀書過目終身弗忘嘉
靖二十六年進士隆慶中繇浙江右參政晉山西按
察使有廉能聲母憂歸萬歷中仕至南京刑部尚書
二十一年世貞始與李攀龍協主文柄攀龍卒獨操
其柄二十年才最高地望最顯其續五子篇則陽曲
王道行為首云
劉奮庸洛陽人嘉靖三十八年進士穆宗初以裕邸舊
恩為尚寳卿隆慶六年三月疏譏大學士高拱附拱
者謂奮庸久不徙官怏怏風刺被謫兩月神宗即位
擢山西提學僉事秉義甚高量復宏遠視諸生如子
弟晉寺人如辟疆園者數處雖掃徑延之不往也其
耿介又如此
薛亨字道行韓城人隆慶間進士授戶部主事督餉賦
金粟各半屬當欵貢又戍卒築堤當倍給議加賦執
不可裁甲馬芻秣溢額者大司徒嘉其能著為令改
兵部武選司擢山西提學僉事教先德行而後文藝
以齋膳之羨置學田周士不給者遷副楚憲過家以
其禄為宗人輸租置義田義學義塚既入楚正經界
繩兼并商無濫出吏無橫歛民困大蘇冬如京師計
吏斥虎冠若而人寬小吏斗食以下不問遷四川參
政奉檄問播宼楊應龍罪錮之應龍詭以征倭自贖
當事者骪法許之陰行金於亨家亨以聞兩臺言寇
反覆以早為備後數年播事潰裂卒如其言遷按察
使治汾州強宗歛手受要束乃增陴浚隍請陞州為
府彈壓之平獄數十百人遷河南轄汰筦庫宿弊為
忌者所議坐罷歸署所居堂曰敬忍於世事一無所問
宋應昌號桐岡會稽人嘉靖乙丑進士初授絳州歴陞
山西副使精心救荒禱雨用春秋繁露法有竒應龍
見於甕及猗氏壇井中鱗角皆具蒲州水嚙城城圮
操文祭之水驟落三尺其他編審義倉鄉約保甲上
下安之後陞河南左參政終工部右侍郎改右都御
史經略乞歸
李采菲字君采號臨江河間人嘉靖乙丑進士由行人
歴陞山西行太僕寺卿整飭寧武邊備山西布政使
參政分守冀南道累晉右副都御史巡撫山西在晉
久於閭閻疾苦長吏賢不肖邊關隘塞夷情向背如
燭照數計故諸措注無弗當機宜協輿情者未幾罷
歸
侯於趙字宗度嘉靖乙丑進士授平陽府推官清介執
法多所平反歴陞山西左布政未幾擢都御史巡撫
本省時以順義王諳達物故部落内閧於趙慮有意
外多方宣諭陰為練兵儲糧之計邊方頼以無虞以
母憂去家居十四年而卒
李國士字汝志號正屏亳人由進士歴陞陜西右布政
晉山西左布政使藩禄邊餉積弊一清直指惡其抗
直以老聞部方擬調而國士拂衣歸絶口不及世事
嘗語諸子曰吾官三十年未嘗枉一事私一錢凡歴
任不為前人玷不為後人危爾曹其識之
郭子章號青螺江西泰和人進士萬歷初山西按察使
甄别廉貪辨明冤抑尤留意風教禁侈靡汰浮食抑
強宗懲橫暴悍卒驕弁皆祗畏斂跡一路肅清時手
著聖門人物志十二卷刊頒諸生以示觀摩尋陞去
後巡撫兩廣以邊功晉兵部尚書
沈子木字汝楠歸安人嘉靖己未進士萬歷乙酉陞山
西右布政使丙戌轉左晉中大饑仿鄭俠繪流民圖
奏上得捐帑金十萬為賑命吏治粥以飼餓人全活
者甚衆丁亥晉右副都御史巡撫山西提督雁門等
關軍務在晉三年緩鞭扑戒浚削植羸困抑豪猾敦
節儉下吏肅然其飭邊備則修障殖榖明賞申約復
屯政通鹽利清尺籍作士氣除戎器事事覈實制府
上其功賜金綺者三入為兵部右侍郎以父年及耄
亟歸省後疏陳建文帝久缺祀不報時論韙焉終南
京右都御史稱疾歸
王象坤字子厚山東新城人嘉靖四十四年進士萬歷
中歴官山西左布政使有清操都御史温純請顯陟
一人以風天下謂莫如象坤云
孫維城號衛宇東郡丘縣人隆慶辛未進士壬辰以治
行第一陞山西按察副使晉參政又晉按察使寇小
酋安兔恃驍健挾市龍門請以五千鐵騎待命關下
維城知其虛實禁止之乃獻出邊屬夷自贖毋敢挾
市幕府上其功晉右布政使移守宣府與中丞同心
共事謀畫相參夷人關市乞賞一切裁以故事一餅
一臠不得浮予歲積撫賞羡金十四萬及軍市租五
千皆充年例將吏悦服遷布政庚子寇延綏進僉都
御史開府榆林以疾卒於軍
吕坤字叔簡號新吾河南寧陵人萬歷甲戌進士授襄
垣縣知縣襄垣劇尚嚴明期年調大同大同貧尚撫
字培植善良裁抑豪橫兩地甚德之先是襄垣土豪
某被坤大創去之日送數百里謝曰蒙創誨今而後
不復犯法矣知大同時有以人命坐抵以其姻鄰邑
大紳向坤言之坤言獄已成不可反其不受請託如
此陞吏部主事轉郎署出為山東參政陞山西按察
使陜西布政旋陞山西巡撫正已率屬自藩臬及承
差吏胥皆有明職條約饋遺贖羡盡杜絶之尤加意
蒙養孤煢無依者復嚴邊防迄後遵成法不廢尋轉
兵部左侍郎引疾乞休歸卒贈刑部尚書賜祭葬
李維楨字本寧湖廣京山進士由庶吉士授給事中歴
提學副使所至有聲萬歷間陞山西按察使明斷如
神不事苛刻每以弼教明刑為心敦請耆儒纂修山
西通志親加考核當時稱為信書終南京禮部尚書
文章詞賦與中原七才子先後齊名著大秘山人集
行世
魏允貞字懋忠南樂人萬歷五年進士二十一年以右
僉都御史巡撫山西允貞素剛果清操絶俗以所部
地瘠民貧力裁幕府歲供及州縣冗費以其銀數萬
繕亭障建烽堠置器市馬易粟又奏免平陽歲額站
銀八萬以所省郵傳羡銀補之雁門平定軍以逋屯
糧竄徙奏除其租招令復業岢嵐互市省撫賞銀六
萬汾州有兩郡王宗人與軍民雜處知州秩卑不能
制奏改為府時以欵市弛邊政獨勤視要害築邊墻
萬有餘丈政聲大著上亦數嘉其能會詔中官張忠
採礦山西抗疏極諫不報已西河王知燧請開解州
安邑絳縣礦以儀賓督之指揮王守信請開平定稷
山諸礦允貞恐民愈擾請令忠兼領亦不納又請召
還王家屏等疏留中以久次晉左副都御史中官孫
朝復以𣙜税至每事裁抑會忠杖死太平典史武三
傑朝使者逼殺建雄驛丞李逢春又抗疏暴其罪朝
怒劾允貞抗命沮撓時先下朝疏吏部尚書李戴都
御史温純等力稱允貞賢請下允貞疏平議並留中
軍民數千人恐允貞去相率詣闕愬冤兩京言官亦
連章論救乃兩置之明年忠以夏縣知縣袁應春抗
禮劾貶之允貞請留應春不報時疏乞侍養二十上
廷議以敇使害民非允貞不能制固留之五月請益
力始聽歸士民為立祠已閱視者奏守邊勞即家晉
兵部右侍郎尋卒天啟初追諡介肅
吳仁度字繼叔金谿人悌之子也萬歷十七年進士累
遷右僉都御史巡撫山西砥廉隅務慈愛與魏允貞
齊名仕至工部左侍郎致仕卒
周繼昌江南無錫人萬歷間以進士督學山西風儀超
朗植性剛明閱文高下悉當遇諸生訓誨賙濟有如
子弟至有弗檢立繩之法晉藩欲以威命凌一生力
持獲免郡邑長吏善教養士者甄異之摧抑者訶斥
之言不近名行不偶俗僚屬擬其人有雲霄品格金
玉文章之語公始督學楚凡三校士始終謝請囑嘗
諭諸生以方今公道惟有文衡一事因指天日明心
轉楚參議不赴歸
沈人种嘉定進士萬歷間分巡冀寧道修理城池均平
地糧定襄士民甚德之
麻溶宣城人進士萬歷間以戶部郎中分守冀南道性
甘淡薄善於判訟改府創學調停得宜大有功於汾
陞河南右布政
賀邦泰丹陽進士萬歷間分巡冀南道寬厚中有執持
以文學調本省提學歴官廉使
霍維藎曲周進士萬歷間分巡冀南道旌節孝戢強橫
以正人心移風俗為急務人咸以古君子稱之
侯世卿武強進士萬歷間分巡冀南道實心為民值大
歉開厰煑粥借無礙官銀乞糴於河東以平價全活
甚多累官布政使
龍膺字綸隐湖廣武陵進士博學有才幹長於詩詞萬
歷間分守河東道絶饋遺禁贖鍰除暴安良每所履
州縣進父老諸生誨以孝弟力田之義夜輒潛至城
頭察有讀書聲及紡績聲次日即給以燈油之費聞
有酗酒肆惡者大為懲創兇暴屏跡良善鼓舞轉寧
武道修理邊牆興起學校百廢俱舉改甘肅道陞太
常寺卿
王三才蕭山進士萬歷間督學副使文名擅海内居心
廉介以空缺銀兩置儒學常平倉以濟寒士又創建
太原平陽考場歲省千金陞本省參政
梅友松内江人進士萬歷間分守河東道練達吏治洞
徹人情除奸貪疏冤滯機略雄沉兵民感服累官總
督宣大軍務
趙燿掖縣進士萬歷間分守河東道清嚴狷介人不敢
干以私累官遼東僉都御史
詹思虞常山進士萬歷間分守河東道新學校以造士
改教場以練兵強幹有為遠近瞻望其風采
喬學詩東阿人進士萬歷間分守河東道興廉懲貪愛
民作士每以篤誠醇正率下人亦不敢欺陞廣東布政
陳儒新建進士萬歷間分守河東道持己清嚴風紀振
揚豪強斂跡境内肅然陞雲南參政
張夢鯉萊陽人萬歷間糧儲道督通省田糧派有額徵
如期革櫃頭為官收之例晉民稱便後任右轄董理
鑄錢其利大行纂修賦役册書悉出手裁永為經制
後任左轄各屬進解京邊銀不入司祗以文檄相轉
給宗禄均鹽鈔省班價不餂一毫餘羨咸稱頌之
趙文炳任邱進士萬歷間巡按摧強抑暴豪惡屛跡官
僚望之凛然時有督税監居省會甚暴橫文炳箝制
之不敢肆時有鐵面之稱行日不持一錢捐贖金萬
餘散郡邑立養廉倉收息以賑寒士
吕三才山東臨朐進士萬歷間山西督學道閱文知人
心術及富貴貧賤功名遲速歴歴不爽戊午科榜中
式皆試文評語有中字者士子稱為神明陞本省參政
朱爵開州人為吏科給事中諫三王並封劾輔臣趙志
臯張位私同年羅萬化為吏部坐謫山西按察司知
事卒天啟中贈太僕寺少卿
翟鳳翀字凌元益都人萬歷三十二年進士為御史抗
疏極論中官吕貴冉登邢洪罪謫山西按察司經歴
與給事中郭尚賓號二諫後為兵部右侍郎巡撫天
津卒贈兵部尚書
鄭國昌邠州人萬歷三十五年進士歴官山西參政崇
禎元年以按察使治兵永平遷山西右布政使上官
奏留之三年正月殉城一門盡死贈太常卿祭葬蔭一
子
麻僖慶陽人萬歷三十五年進士為兵科給事中四十
五年京察以僖倚附東林謫山西按察知事後仕至
太常卿賊陷慶陽不屈死
楊松河南衛人為御史巡皇城劾尚膳少監黃雄詐稱
駕帖鐫三級給事御史交章救不納謫山西布政使
照磨萬歷中終山西副使
李徵宁任邱人萬歷三十八年進士歴官山西按察使
罷歸崇禎九年以殉難贈䘏
白希繡延安人萬歷進士由魚臺知縣擢吏科給事中
丰裁稜峻廉隅自矢久之出為參政陞山西巡撫都
御史墨吏望風解組
蔡復一字敬夫同安人博學善屬文萬歷二十三年進
士光宗時為山西右布政使清介自持天啟中總督
貴州雲南湖廣軍務卒槖無餘貲諡清憲
王豫立字定父涇陽人萬歷間進士歴稷山嵩縣知縣
政績卓然擢南京刑部主事改北禮部為儀制司諸
藩襲封事代藩寵妃欲以支子易嫡謀已就獨豫立
不從兩疏請之始得正名後襲爵之儲以魚鮓蔵金
三千金報謝豫立啓鮓見金即叱來人驅之門外竟
不報函尋備兵霸州轉山西平陽道擢按察使正已
率屬墨吏猾胥皆為斂跡陞河南左布政使出納惟
允百弊釐革無何有南光禄卿之命束裝旋里時璫
燄方熾上疏請休熹宗執疏叠念曰廉官廉官不准
辭而豫立再疏請休益懇堅卧不起自是悠游林臯
者十年賙急恤難施予不倦鄉人咸德之
文翔鳳字天瑞陜西三水人萬歷庚戌進士天啟間以
副使提學山西力振晉人萎薾之習以劾魏璫回籍
卒翔鳳以辭賦為專門純學覃思腐毫必欲追配古
人詩離竒奡兀可與劉义馬異鬭險今三晉士振竒
者猶多祖其習云
曹暹岐山人天啟間進士任猗氏知縣民感其德巡按
江淮振厲風采允稱鐵面參議冀寧平晉藩之亂釋
久沉之冤及告歸寇攻岐城出夙養丁壯守禦賊喙
駾而去岐城頼以安全
來復字伯陽陜西三原進士天啟初分巡河東道文武
長才經濟偉略時將多事預為城守計所歴州縣必
驗臨城池督責修理後十數年流賊入晉平陽諸城
不為賊陷者皆復力也歴陞布政使所至治行卓越
復穎悟過人文詞琴奕書繪皆臻其妙即醫卜星占
靡所不精至不拜魏祠人尤稱之
鄒嘉生直隸武進人萬歷間進士重氣節有操守不肯
附人崇禎初山西按察使釋繫囚辨冤抑不事苛察
光明正大人不敢欺至革淫祠禁侈汰風紀振肅吏
畏民服
祝徽江西臨川進士崇禎初山西巡按懲貪興廉法紀
振肅禁饋遺却贖羨以鍰銀令各州縣存百兩為養
廉資本性好題咏所履州縣公署多親書聯額
藺剛中字坦生陵縣人崇禎四年進士繇南京給事中
遷山西副使甫涖任流賊入城被執說之降大罵曰
豈有藺坦生屈膝求活者乎賊殺之首既墮復躍起
丈餘賊皆辟易
吳甡字鹿友揚州興化人萬歷四十一年進士崇禎七
年九月召對稱旨繇大理寺丞超擢右僉都御史巡
撫山西甡歴陳防禦邊宼練兵䘏民四難及議兵議
將議餉議用人四事每歲暮扼河防秦豫賊連三歲
無一賊潛渡以間修築邊牆八年四月上疏言晉民
有三苦一苦凶荒無計餬口一苦追呼無力輸租一
苦殺掠無策保全繇此悉為盜請蠲最殘破地十州
縣租上即勅議行戶部請税間架力争不聽秋以朔
忻代之役鐫五級宣大總督楊嗣昌大同巡撫葉廷
桂鐫三級俱戴罪視事部議開山西礦極陳五害寢
之山西大盜賀宗漢劉浩然高加計皆前巡撫戴君
恩所撫擁衆自恣甡陽為撫慰而密令參將虎大威
劉光祚等圖之以次皆被殱甡行軍竪二白旗脅從
及老幼婦女跪其下即免死全活甚衆在晉四年軍
民戴若慈母謝病歸後仕至東閣大學士
曹文詔大同人勇毅有智略崇禎中為延綏副總兵賊
渠王嘉印久據河曲四年四月克其城嘉印南走追
斬之陽城南山又擊斬點燈子於稷山擢總兵官五
年關中巨宼略盡賊見陜兵盛多流入山西其魁紫
金梁混世王姬開鎖八大王曹操闖塌天興加哈利
七大部多者萬人少亦半之蹂躪汾州太原平陽御
史張宸極言賊自秦中來秦將曹文詔威名夙著士
民為之謠曰軍中有一曹西賊聞之心膽搖且嘗立
功晉中而秦賊滅且盡宜勅令入晉協勦於是令陜
西山西諸將並受節制六年正月敗賊於霍州盂縣
壽陽二月斬混世王於碧霞村又敗賊於方山臺盂
忻壽賊盡平巡撫許鼎臣命軍平定備太原東張應
昌軍汾州備太原西文詔連敗賊太谷榆社太原賊
幾盡上以文詔功多勅所過地多積糗糧以犒并勅
文詔速平賊監視中官劉中允言文詔勦賊徐溝盂
定襄所司不給米反以礮石傷士卒即下御史按問
閏三月又大敗賊於澤州賊走自沁水潛師邀擊之
斬首千餘四月夜半禦賊於澤之潤城斬千五百級
又敗紫金梁老回回於武鄉過天星於高澤山又敗
賊於黎城五月遣中官孫茂霖為内中軍又敗賊於
沁水擒其魁大虎又敗之遼城毛嶺山西賊既累敗
乃避文詔鋒多流入河北命移師往討初文詔在洪
洞忤里居御史劉令譽及是令譽按河南語復相失
文詔拂衣起而叱之令譽遂以石砫土官馬鳳儀之
敗劾文詔部議調大同七年七月全懷仁城十一月
與制撫並充軍邊衛山西巡撫吳甡薦文詔知兵善
戰請用之晉中乃命為援勦總兵官立功自贖時部
議勅馳勦河南甡抗疏力争請令先平晉賊後入豫
不許而文詔以甡有恩取道太原為甡所留會賊高
加計已殱乃整兵南八年六月戰殁於陜真寧之湫
頭鎮贈太子太保左都督建祠春秋致祭文詔忠勇
冠時稱明季良將第一其殁也賊中為相慶云
艾萬年米脂人繇武學生從軍積功至神木參將崇禎
四年從曹文詔復河曲又從文詔連敗賊點燈子於
桑落鎮花地窊露露山五年山西告警又隸文詔東
征與李卑一月奏五捷又與賀人龍敗八大王掃地
王兵六年賊將東遁連破之延家山亢義村賈寨村
擢副總兵七年正月捕殺王豹五與其黨領兵王生
擒翻山動姬開鎖掌世王給事中張第元請錄萬年
功萬年適以疾歸後戰殁於寧州之襄樂
虎大威榆林人勇幹嫻將略累官山西參將崇禎三年
冬從總兵尤世禄擊王嘉印於河曲力戰被傷五年
從總督張宗衡勦賊陵川潞安陽城沁水連勝之六
年殱九條龍於介休又自臯落山東入屢敗賊尋移
守平陽七年巡撫吳甡察諸將中惟大威與猛如虎
沈毅可屬兵事委任之冬扼賊渡河八年三月射殺
高加計甡薦大威如虎二人忠勇晉大威副總兵冬
以扼賊功加署都督僉事十年春代王忠為山西總
兵官疏言諸將討賊零級不可取生口不可貪封域
不可限上採納之十一年兵部甄別以稱職增秩十
四年中砲死於汝寧大威為偏裨最有聲卒死王事
猛如虎塞外人家榆林積功至遊擊崇禎五年敗邢紅
狼解高平圍六年敗姬開鎖於壽陽又從曹文詔斬
混世王破來遠寨范村賊又擊殺九條龍勦交山臯
樂山賊山西警漸息七年馘五條龍於沁源如虎驍
果善戰與虎大威齊名許鼎臣戴君恩吳甡相繼為
巡撫並委任之以功晉參將冬扼河濱八年二月斬
劇賊高加計山西賊盡平甡薦加副總兵冬以防河
功加署都督僉事連歲防河及援勦河南勞績甚著
十四年南陽陷衝擊賊揕死
袁繼咸字季通宜春人天啟五年進士崇禎七年春為
山西提學僉事孑身赴任較閱公明聲望大著巡撫
吳甡薦其廉能請加優擢而巡按御史張孫振以請
屬不行銜之特疏誣繼咸贓私事上怒逮繼咸責甡
回奏甡極稱繼咸賢斥孫振誣詆諸生聞繼咸逮羣
隨至都伏闕訴冤繼咸亦列上孫振請屬狀及其贓
賄數事都察院言孫振倒置是非大負巡方職有詔
逮訊繼咸得復官孫振坐謫戍天下快之繼咸後為
兵部右侍郎兼右僉都御史總督江西湖廣應天安
慶軍務駐九江殉職
宋統殷山東即墨人崇禎間以進士任山西巡撫時流
寇蜂起統殷親督師擊於長子勝之賊走沁水犯竇
莊為里人張道濬所扼賊窘甚又聞秦師且至因號
呼壁下求撫張令還所掠散遣徒黨當為言撫軍貸
爾死賊如命拔營而西咸就約束惟八大王闖塌天
五營不受統殷偵知之引師襲其營賊渡河而南次
年復來統殷與王兵備肇生遏之陵川賊至殊死鬭
互有勝負會夜與賊争險對營兩山頭賊由間道潛
出其上大譟師遽潰統殷與王俱走適張總督宗衡
駐高平統殷以師畢會大破賊於桑子鎮賊復走沁
水未幾解任去以許鼎臣代之
田時震富平人天啓二年進士崇禎中忤吏部尚書王
永光為山西左參議就遷至右參政罷歸十六年冬
流賊陷富平不屈死
吳阿衡裕州進士崇禎間分守河東道偉質長才威望
素著盜賊遠遁地方安靖累遷薊遼總督殉難
汪喬年字歲星遂安進士崇禎間分巡河東道布袍蔬
食自處儉約視民疾苦不啻身受精明練達人不敢
欺常行部有安設豐厚者曰值此民窮財盡之時做
官當為國惜財為民惜命無論其他只此一盆火可
當中人數日餐盡令撒去一時貪墨者皆為斂輯未
幾陞陜西提學累官總督征李自成死於陣
都任字宏若祥符人萬歷四十一年進士崇禎中為山
西按察使性剛毅多忤物月朔諸僚約同朝晉王任
曰會典朔朢朝王惟都布二司不及按察按察得糾
舉非法奈何與守土者同朝執不行巡按御史張孫
振誣劾提學僉事袁繼咸任數慰問繼咸贐其行孫
振中以大計貶職歸後飭榆林兵備十六年殉城
許鼎臣江南武進人崇禎六年以進士任山西巡撫鼓
勵將士誓掃寇氛適沁水張道濬設伏三纏凹中生
擒賊首滿天星等鼎臣為獻俘闕下並奏功第一為
當時勸已而部議鼎臣駐汾州統岢嵐寧武諸軍凡
汾太遼沁三十八州縣有盜警即以責之
黃世清字澄海滕縣人崇禎七年進士累官山西冀寧
道僉事遷商雒道十六年十月殉城贈光禄卿
王肇生山東掖縣人崇禎間以舉人累官分巡冀南道
英爽有膽略練習兵事陵川賊馬小懷作亂親督將
士入險阻搗其巢賊驚潰因議設參將以資彈壓壬
申流寇將自河南入請兵撫軍扼其衝復與監軍焦
浴總兵曹文詔和輯兵民俾無騷擾三人雅相善生
平虛懷延攬念軍興之際當為國家收羅竒才異能
凡劒客力士有片長者輒結納恐後以勞卒官士民
立祠祀之後贈光禄寺卿
蔡懋德字維立崑山人幼志聖學篤好王守仁書舉萬
歷四十七年進士崇禎十四年十二月為右僉都御
史巡撫山西召對稱旨賜酒饌銀幣十五年春涖任
大盜王冕等為亂討平之總兵徐定國援河南潰而
歸懋德定其亂十月統兵入衛畿輔詔扼守龍泉固
關二關而賊已陷河南將犯平陽境急馳河上禦之
數月至十六年冬賊入潼闕陜西盡陷自蒲州北抵
保德二千餘里悉與賊隣恃黃河為限窮冬永合賊
騎得長驅懋德連章告急請禁旅及保定宣府大同
兵馳赴河干合拒中朝亦以山西為憂廷臣請防河
者甚衆然無兵可援總兵周遇吉鎮寧武僅得自顧
宣大總督王繼謨奉命防河亦不至懋德以疲卒三
千當數十萬強寇日奔走平陽汾州間猶屢挫之大
慶鳳陵吉鄉諸渡十二月岢嵐保德俱告警太原洶
洶晉王手書趣懋德還懋德不得已分兵守二郡以
十八日去平陽越三日賊即渡河副使李士焜知府
張嶙然等棄城先遁俄復還越二日李自成至嶙然
迎降平陽遂陷十七年正月巡按御史汪宗友劾懋
德不待冰泮遽還太原致名城淪覆詔奪官候勘以
郭景昌代之懋德先遣兵拒賊而屬城盡陷反拒官
軍乃與布政司使趙建極諸監司毛文炳藺剛中畢
拱辰太原知府孫康周署陽曲縣事長史范志泰等
大集城中人誓以死守懋德哭衆皆哭聲震原野罷
官命適至或請出城候代懋德不可曰吾已辦一死
矣景昌即至吾亦與俱死是月晦游騎抵近郊自成
知懋德賢遣使招諭曰撫軍若降吾且大用懋德憤
立火其檄斬使人頭懸城上二月五日賊悉衆薄城
遣部將牛勇朱孔訓王永魁出戰俱敗殁六日自成
具偽鹵簿督衆力攻城上發砲擊之賊多死七日晝
晦大風拔木飄瓦終夜不息守者皆仆懋德知不能
支預草遺表時調陽和兵三千協守剛中慮其内應
移之南關外果叛降賊而部將張雄者守新南門與
賊通懋德召中軍副總兵官應時盛謀將調雄守大
南門未幾雄縋城出降語其黨曰城東南角樓貯火
器火藥我下即焚樓樓焚守者悉走賊乘勢登城懋
德北向再拜出遺表授贊畫知縣賈士昌命其間道
奏聞拔刀自剄為麾下所奪時盛請下城巷戰遂扶
上馬時盛持矛突殺數十人至炭市口賊騎充斥時
盛呼曰且擁公出西門懋德遽下馬曰我當死封疆
汝輩可自去衆復擁懋德上馬至水西門懋德叱曰
汝輩欲陷我不忠耶復下馬據地坐時盛已出城還
顧不見復斫門入曰請與公俱死遂偕至三立祠懋
德就縊未絶時盛釋甲加諸肩乃絶時盛再拜訖即
去弓弦自勒死
趙建極河南永寧人萬歷四十七年進士賊掠永寧五
子皆死累遷山西布政使流賊入城危坐公堂賊擁
至晉王府欲授以官叱曰我天朝方伯乃仕賊耶李
自成令曳出斬之下階連呼萬歲臣失守封疆死有
餘罪自成以為呼已也曳還問曰既呼萬歲何不受
官建極厲聲曰我呼當朝主上寧呼賊耶大罵自成
立殺之趙氏一門竟絶
陳純德字静生零陵人舉崇禎十三年進士年已六十
矣莊烈帝召進士咨時事立擢御史十四年巡撫山
西感上知盡心職業七月部内嚴霜八月大雪民多
凍餒疏請恤因極陳抽練之弊後督畿輔學政十七
年三月二十一日殉職
畢拱辰字星伯掖縣人舉進士繇淮徐兵備僉事移冀
寧被賊執賊適得新刀拱辰晲之問何睨曰欲得此
斫頭耳賊遂取斬之
毛文炳字夢石鄭州人繇進士歴知壽陽榆次縣繇吏
科給事中出為山西兵備副使為流賊所執誘以官
不從抗罵數日被殺妻趙妾李亦投井死子兆夢甫
數歲被掠去士民以忠臣子贖而歸之
周遇吉錦州衛人少有勇力好射崇禎中累功至京營
前鋒營副將加太子少保左都督十五年冬山西總
兵官許定國論辟以遇吉代之至則汰老弱繕甲仗
練勇敢一軍特精十六年十二月李自成陷全陜將
犯山西遇吉以沿河千餘里賊處處可渡分兵扼其
上流以下流蒲坂屬之巡撫蔡懋德而請濟師於朝
遣副將熊通以二千人來赴十七年正月令通防河
會平陽守陳尚志已遣使迎賊諷通還鎮說降遇吉
叱之曰吾受國厚恩寧從爾叛逆且爾統兵二千不
能殺賊反作說客耶立斬之傳首於京至二月七日
太原陷懋德死之賊遂陷忻州圍代州遇吉先在代
遏其北犯乃憑城固守而潛出兵奮擊連數日殺賊
無算會食盡援絶退保寧武賊亦踵至大呼五日不
降者屠其城遇吉四面發大砲殺賊萬人火藥且盡
外圍轉急或請甘言紿之遇吉怒曰若軰何怯耶今
能勝一軍皆忠義即不支縛我於賊於是設伏城内
出弱卒誘賊入城急下閘殺數千人賊用砲攻城圮
復完者再傷共四驍將自成懼欲退其將曰我衆百
倍於彼但用十攻一番進靡不勝矣自成從之前隊
死後復更進官軍力盡城遂陷遇吉巷戰馬蹶徒步
跳盪手格殺數十人身被矢如蝟竟為賊執大罵不
屈賊懸之高竿叢射殺之復臠其肉城中士民感遇
吉忠義咸巷戰殺賊不可勝計其舍中兒先從遇吉
出鬭死亡略盡妻劉氏素勇健率婦女數十人據山
巔公廨登屋而射每一矢斃一賊賊不敢逼縱火焚
之闔家盡死自成集衆計曰自此歴大同陽和宣府
皆有重兵倘盡如寧武吾部下寧有孑遺哉不如還
秦休息圖後舉而大同總兵姜瓖降表至宣府表繼
至遂決策長驅賊每語人曰他鎮復有一周總兵吾
安得至此
應時盛遼陽人起家小校至都督僉事山西巡撫中軍
副總兵慷慨仗義都御史中丞蔡懋德深倚之崇禎
間闖賊犯太原勢危急部下士數人倡亂時盛廉得
誅之誓衆死守賊帥陳某與時盛有舊於城下誘降
時盛以神鎗擊中賊衷甲帥嚙指而退城陷復下城
巷戰突殺數十人賊騎充斥知不能免遂同中丞至
三立書院曰請與公俱死先扶蔡就縊北向再拜引
弓弦自絶
國朝
馬柱國遼東人順治元年巡撫山西時流寇據太原城
八月死亡以數十萬計遺黎略無生意柱國統兵至
一鼓破之搜餘孽殆盡始入城輙督兵登陴俾無得
入民室安集撫循民稍復業時客兵亟往返供億滋
衆柱國先具牛酒迎郊外慰諭再四俾無譁無掠以
驚殘氓雖征調頻仍而里閈若不知有兵垂二年遷
陽和總制以去
黃徽孕福建晉江人順治元年以進士巡按山西時三
晉初定民多竄居山谷徽孕單騎入險阻慰諭俾復
業先是闖逆據晉賦役業入強半至是特疏以聞凡
偽官嘗徵者胥為豁免而晉民之死義者胥以其狀
上又嘗綜三晉情勢疏陳四事一曰薦遺佚以求錄
用一曰立師儒以育賢才一曰禁訐告以安窮黎一
曰復站銀以蘇驛困疏入次第舉行當時稱為訏謨
焉
孟喬芳字心亭其先永平人世襲東勝衛指揮同知今
歸化城地也喬芳偉岸善騎射能以一矢墮雙雁為
刑部承政兼梅勒章京管牛彔事順治元年帥師追
賊李自成踰太行定汾潞拔太原遂渡河入關以兵
部右侍郎兼都察院右副都御史總督三邊軍務大
同降將姜瓖變其黨虞印韓昭宣陷平陽號二十八
萬七月喬芳引兵赴援馳赴潼關賊兵拒河守乃佯
置巨艦於上流伐鼔揚旗作欲渡狀而夜率師從下
流徑渡急擊之賊勢披靡戰且走四十餘里比明抵
蒲州賊迎敵喬芳督將士力戰殺賊七千餘人賊棄
城遁遣將復臨晉榮河猗氏解州又合兵圍運城城
破賊黨殱焉遂定平陽晉兵部尚書累加少保卒
贈太保賜諡忠毅
申朝紀遼東人順治二年巡撫山西下車糾劾墨吏十
餘人羣僚肅然站銀舊額一十五萬明季裁充餉驛
費不足派之里甲至二十萬有竒朝紀廉得其狀疏
請仍歸正項驛馬官牧養無得派民勒石郡邑至於
清獄囚裁吏典禁胥役私禁人犯革募夫簽報里民
胥有實惠晉人立祠祀之
孫茂蘭遼陽左衛人順治四年以生員任山西布政使
時朝議以太原重地特令滿兵駐防所圈民地胥以
廢藩土田給之而屯丁多抗不予租民莫敢誰何茂
蘭痛繩以法始獲安本業滿兵間與民争所司率分
左右袒茂蘭用情理訊之俾各厭其意以去兵民咸
安涖任六年擢寧夏巡撫去之日攀轅泣送者不絶
祝世昌遼東人順治六年巡撫山西時姜逆作亂晉省
震動世昌性激烈凡從賊者棄城者率竿諸城力請
大兵殄滅需餉數十萬殫慮經畫軍有餘糧民亦
不病科擾事平特疏請豁賦七百萬石徭十萬餘丁
民獲少蘇無何病卒卒之日百姓巷哭後劉撫軍宏
遇博採輿論謂死忠死事其義一也祀忠烈祠中
劉澤漙廣寧人順治間任分巡冀南道持重不擾得憲
臣體姜逆之亂其黨沈遙應蜂擁太行山中澤溥死
之
贈光禄寺卿祀忠烈祠
劉宏遇遼東人順治七年巡撫山西時姜逆初平邨聚
多蹂躪而逋賦如山積宏遇疏請豁民寖蘇又恤諸
死事家建忠烈祠祀之辛卯鄉試直指以艱愆期捐
俸分給竢試士俾無寒餒壬辰饑遣使散賑復煑粥
城中全活者衆修廟鑄祭器立義塜設養濟院補城
東南樓治宜春拱極迎澤門橋築堤以障汾流俾無
嚙城實政次第舉而絶饋遺清衙蠧革市行尤為拳
拳既去民懷其德建祠以報
劉嗣美河南陳留人順治九年以進士按山西性剛毅
彈劾雖權貴不避巡部時微行訪民疾苦奸胥墨吏
憚之弁卒曩占民室民惴惴不敢出一語嚴為科條
令胥出賃直草豆輸會城市魋緣典守以肆勒索廉
得其狀立斃之飭州縣徵賦行易知單民便之其他
懲蠧役裁徭夫甦驛困革行戶民胥感頌焉
班璉字華宇遼東廣寧人順治十二年以貢生分守河
東道有才略夙著威望涖任初賊張五聚黨數千人
盤踞夏縣山中時時鈔略為民害璉遣人伺動静具
得要領因令偏禆於賊出没地伏兵堵截而自統官
軍銜枚疾走徑擣其巢賊嘗恃險阻且疑郡縣官之
懦也不為備驟聞官軍至遑遽出戰不能支奔逸四
散又悉為堵截者擒斬無遺自是民獲安枕後遷陜
西莊浪副使道以去
李之芳字鄴園山東武定州人順治十六年以進士巡
按山西貪墨吏多斂跡而措注鉅細務雅有條理古
所謂清望公望者惟之芳克兼之尋以缺裁回道後
為浙閩總督平耿逆之亂累官大學士卒諡文襄
王庭字言遠浙江嘉興人己丑進士順治十六年任山
西右布政性孤潔以冰蘗之操倡屬吏有晉謁者輙
勖令牧養百姓慎出納吏不得上下其手藩司甚煩
劇庭處以清嚴内外肅然放衙後輙顧四歲孫握筆
作大字灑然樂之尋以裁缺去庭工制義與熊伯龍
劉子壯齊名晉人士多能誦其文者而閭巷亦歌思
不輟焉
李進忠順治間任撫標右營中軍守備死姜逆之亂
詔恤其家祀忠烈祠
董廷儒順治間任督標營旗鼔守備死姜逆之亂
贈都司祀忠烈祠
穆臣滿洲人康熙十五年任山西按察使持法能平遇
訟者輙以善言解之給銀米於獄必親詣按名以給
在任四年
劉元勲咸陽人順治己亥進士康熙間任山西糧驛道
以養馬費有正供而晉皆民養嚴禁之委賑大同無
漏無冐駐節地有槐一章民號為劉公槐尋致政歸
巴哈布滿洲人康熙三十七年任山西按察使精敏習
律例性仁恕持法能平而義所不可雖抗論大吏前
不少撓尤加意作人立義學數十捐俸增修貢院號
舍
聖祖仁皇帝賜清慎勤三字匾尋回旗三晉人至今懷之
李毓柱康熙間任分守鴈平道廉而敏有吏材遇屬吏
以禮而不為假借時微行訪奸猾繩以法諸郡邑疑
獄未決能剖曲直恤三關士卒預支月給米而俾於
附近倉庾載之祀名宦
諾岷滿洲正藍旗人性耿介任戶部時稽覈有法雍正
元年以署工部右侍郎巡撫山西先是州縣侵那錢
糧者甚多岷力為振刷相地之繁簡與員之能否互
易其位以相鈎敭月要歲會胥吏無所售其奸宿弊
一清正已率屬吏治民氣肅然改觀在任一年零九
個月以移疾去
河東鹽運使
西魏
辛慶之隴西狄道人少以文學徵對策第一大統中周
太祖東伐為行臺左丞時初復河東以本官兼鹽池
都將四年東魏攻正平郡陷之遂欲經略鹽池慶之
守禦有備乃引軍退河橋之役大軍不利河北守令
棄城走慶之獨因鹽池抗拒彊敵時論稱其仁勇六
年行河東郡事九年復行河東郡事慶之本性儉素
志量淹和有儒者風度拜秘書監卒
隋
姚暹大業中為都水監先是鹽池患客水暹濬永豐舊
渠兼築堤堰自安邑楊家莊西至臨晉五姓湖以入
於河客水有所歸至今名其渠曰姚暹渠
唐
裴諝字士明聞喜人寬子大歷中為河東租庸鹽鐵等
使時關輔大旱諝入計代宗召見便殿問諝𣙜酤之
利二歲出入幾何諝久之不對上復問之對曰臣有
所思上曰何思對曰臣自河東來其間所歴三百里
見農人愁歎榖菽未種誠宜軫念問人之疾苦而乃
責臣以𣙜酤孟子曰理國者仁義而已由是未敢即
對也上前坐曰微公言吾不聞此拜左司郎中歴東
都副留守卒贈禮部尚書
韋縱貞元十一年以大理評事知安邑縣鹽池事明審
善斷羣情帖服祀名宦
司空輿為度支判官工部侍郎領度支盧宏正以兩池
鹽法久弊得費不相償使輿檢鉤釐正條上新法即
表為兩池使自是課入歲倍用度賴之
陸位以職方郎中兼侍御史總解鹽池有政績聞於朝
馮興以詹事司直知解州鹽池平直守制阜財有經
韓重華朗州武陵人歷兩池𣙜鹽使度支使盧坦表為
代北水運使開廢田列壁二十益兵三千歲收粟二
十萬石後為左金吾衞大將軍與甘露之難
後周
張崇祐廣順二年為解州刺史兩池𣙜鹽使多規畫鹽
池利害顯德二年改德州又改澤州後在泗州勸李
重進舉義被害
宋
范祥字晉公邠州三水人第進士歴官陜西曉達財利
建議變鹽法後人不敢易稍加損益人輙不便以提
點陜西路刑獄制置解鹽累遷度支員外郎權陜西
轉運副使坐城啞兒峽削一官後復官提舉陜西緣
邊青白鹽改制置解鹽使卒嘉祐中包拯言祥通陜
西鹽法行之十年歲減𣙜貨務使緡錢數百萬其勞
可錄官其子孫景郊社齋郎熙寧中張詵又言古渭
宜建砦詔贈秘書錄一子未官者
包拯字希仁廬州合肥人第進士累官陜西轉運使入
為三司戶部副使解州鹽法率病民拯往經度之請
一切通商販後以龍圖閣直學士權知開封府貴戚
宦官為斂手拜樞密副使卒謚孝肅拯性峭直惡吏
苛刻務敦厚雖甚嫉惡而未嘗不推以忠恕也平居
無私書嘗言後世子孫仕宦有犯贓者不得放歸本
家云
薛向字帥正萬泉人祖廕入官神宗時權陜西轉運副
使制置解鹽足支十年而歲調畦夫數千向奏損其
數昭陵復土用錢糧五十萬貫石三司不能供億向
舉所闕之數以獻坐事罷數月復為陜西轉運副使
晉使厚陵役費其助如永昭時凡將漕八年所入鹽
馬芻粟數累萬民不益賦其課為最坐事罷知絳州
移潞州神宗知向才累擢至同知樞密院出外卒謚
恭敏子嗣昌亦用吏材奮嘗以綏猷閣待制知太原府
孫永字曼叔長社人第進士歴陜西都轉運使時邊用
不足以解鹽市馬别為一司外臺不得與永奏鹽馬
國之大計使主者專其柄既無以統隸苟為非法孰
得而制之元豐中知太原府忻代產鹽苦惡不堪食
轉運必欲理之以盜販闌越之罪罪兵吏永言鹽民
食也不可禁兵武備也不可闕顧以惡鹽累防兵非
計也詔弛其禁元祐中加資政殿學士卒諡康簡
李綽元祐間為解令兼鹽事自王峪口築堰防池繇東
而北至苦池灘排條山諸谷之水并白沙泛濫之水
胥繇池以達於渠後人因名其堰曰李綽堰
趙賀字餘慶開封封邱人舉毛詩及第為大理評事鹽
池吏欺緡錢選賀往解州鈎校出入悉得其奸仕至
給事中卒賀精明吏不敢欺人目為趙家關謂如關
梁不可越也
元
姚行簡太宗癸已命修理鹽池損壊丙申繪鹽池圖獻
於上上可之乃立司於池之北滸曰路村仍命行簡
專掌鹽賦
趙炳字彦明惠州灤陽人至元九年為京兆路總管時
以解州鹽賦給安西王府經費歲久積逋二十餘萬
緡有司追理僅獲三之一民已不堪炳密啓王曰十
年之逋責償一日其孰能堪與其衰歉病民孰若惠
澤加於民乎王善其言遽命免徵焉
鄂屯茂大德時任河東運使建學課士河東運學始於
此
高昌羅壘至正九年任鹽運使有善政嘗復解鹽西場均
鹽利州人思其德為立碑頌之
納哈塔德俊至正時擢總河陜鹽使請於聖惠鎮修築鳳
凰城即今運城也
布延特穆爾為運使嚴緝私販課獲充鹽丁撈採禁役
無得侵擾焉
和爾實司鹺有惠政均派鹽丁車戶時有造船垣山二
役免本鎮人不與買零鹽止收官價交課鈔定鹽草
價益鹽觔數民便之
明
韓偉瑞安人永樂中太學生擢監察御史巡歴有聲陞
河東鹽運使以清慎見稱卒於官
王驥字尚德束鹿人剛毅有膽曉暢戎略中永樂四年
進士為兵科給事中使山西奏免鹽池逋課二十餘
萬尋遷山西按察使後累官兵部尚書封靖遠伯卒
贈侯諡忠毅
楊浩濟寧人繇鄉舉入國學除河東鹽運判官景帝建
大隆福寺嚴壯與大興隆並四年三月寺成尅期臨
幸浩抗疏切諫乃止聲藉甚累官延綏巡撫卒
孟淮博野人進士成化間河東鹽運使因池鹽旁行秦
豫法難盡行且占種奏討者多不勝掣肘之慮請如
淮浙之例遣侍御監臨積弊一清
王臣江西吉水人成化中以河東鹽法為税額所關懼
滋弊特設巡鹽御史臣以舉人膺命冰蘗自持悉心
經畫具得肯綮因為築垣塹以防盜定額課以足邊
歲甫周鹽政大舉及將代商民數千人匍匐闕下願
復留得旨俞允以勞嬰病卒商民建忠愛祠與鹽池
之神並祀
張泰字世亨祥符人成化戊戌進士以御史監河東鹽
課有勢要撓法為奸疏劾去之巡按山西劾罪貪酷
吏若干人軍民稱快後晉右都御史總制三邊乞休
命未下而卒
余光祁門人進士文望冠西臺著作高古視鹺河東剔
弊釐奸不畏強禦建正學書院加意作人雖童子亦
擇師教之
張士隆字仲修安陽人弘治十八年進士正德六年為
御史廵鹽河東劾貪吏鑿平青石槽又建正學書院
興起文教後為陜西副使卒
胡瓚餘姚人進士弘治間運司同知才識敏練時場積
餘鹽官民俱苦之瓚建議奏請改派稱兩便焉中場
收放鹽課多則病民少則病商瓚一歸於平後致政
去
胡止羅山人進士正德六年以監察御史巡鹽河東方
肅鹺事適流賊擾亂所至屠掠將至運城運人以城
陋欲潰止曉以忠義治兵繕城為死守計賊聞冇備
不敢近士民頼以安堵立祠祀之
朱裳字公垂沙河人受學崔銑登正德九年進士擢御
史巡鹽河東錢寧遣人牟鹽利禁不予累官總理河
道卒諡端簡
盧煥光山人進士嘉靖間巡鹽嚴重有方略稱名御史
西姚劇賊聚衆盜鹽為蠧煥不動聲色而靖之興起
人文三省皆蒙教澤學校誦之不衰
伍全安福人進士嘉靖間鹽運使饒有幹濟每見鹽場
掣支強梁挽起懦者被凌躒乃分定車戸派以三場
序以六班魚貫出入衆論翕然稱便
李章四川長壽人進士嘉靖間鹽運使性寬而政和每
值採鹽民私相謂曰勿惰恐李使君知之不日而數
盈焉
劉勲潛江人嘉靖間任運同清而勤戴星掣放無倦色
喻時光州人進士嘉靖間巡鹽時奸民誘宗室亂法者
立置之法興風雨雷雲之祀課士多成名
尚惟持羅山進士嘉靖間巡鹽自奉節儉官方肅清商
人以時掣支私販一切斷絶故一年而徵十年之逋
修書院立社學建名宦鄉賢二祠周子衿之匱乏給
老病之資藥瑞鹽盛生禱雨多應人謂盛德所感
李楨新昌進士嘉靖間巡鹽時邊餉火急赤地千里楨
體仁行恕正鹽籍遏私販督撈採辨功罪徧喻所司
緩刑薄賦且於院前開道樹坊寓賑於役又有教育
多士之功
周滋諸城進士嘉靖間巡鹽時值地震之後凡廟祠公
署悉為修理池不生鹽已十載餘滋為瀦水以養其
源濬流以潤其涸獲鹽十倍於昔且清池築堰雖藩
府之怨不恤
王諍永嘉進士嘉靖間巡鹽抗直不阿有古大臣風以
冰蘗名堂蓋自砥也值大旱禱雨祈鹽引躬切責甘
雨大霈鹽花盛生時鄢茂卿為嵩私人總巡天下鹽
政盡括民財以媚上欲加賦河東諍抗議而沮士民
至今德之鄢至安邑令治具看席三十餘諍大怒立
命撤去務從儉約宴罷即具餞以促其行鄢屏氣而去
方啓參巴陵人嘉靖間為運使節已勤民修城而一人
不擾掣引而三場均給葺禁垣捕私販民建祠以祀
詹瑩麻城人進士嘉靖間鹽運使幼有志行聘未婚而
女失明或謂宜改圖瑩曰我聘而改圖誰復聘者竟
娶之是歲擢巍科及為運使多惠政每旱澇有禱必
應又常修卓刀等堰禆益不淺
袁士偉肥城人進士嘉靖間鹽運使操守光大兼有通
才在司值歲凶道殣相望嘆曰此非朝廷赤子乎乃
悉召貧民給以工本令入池撈採課充數年而存活
亦以萬計又增秩祀祭器
柳英巫山人進士嘉靖間鹽運使倜儻剛直除猾吏剔
弊端勢要豪商莫不斂手屏氣監臨直指亦雅重之
為運使九年邊無匱餉囊無餘貲兩入覲皆以廉能
課最
郜永春長垣進士隆慶間巡鹽清禄糧以杜奸欺收硝
池以弭私販題南陽以復舊轄興書院以羅人才疏
河渠以通水利開南場以便撈採俱功之不可冺者
林祖述鄞縣進士萬歷間巡鹽慈祥篤實恤商裕國當
開歸割版之日祖述知大司農已有成心置不與辨
事平乃請減鹽課清壓待撈採以時緝捕有法公論
多之
林國相閩縣人進士萬歷間鹽運使蘇商惠民尤加意
於作人創義倉置學田以周貧士刻厚生纂訓間字
錄二書行世
汪以時婺源進士萬歷間巡鹽刻意節儉一以鋤強字
弱為主餘鹽餘銀屢書執奏為民請命省公用銀糴
榖三千八百餘石為賑饑民鹽丁之用又建太陽廟
以補正祀之未及
陳于廷字孟諤宜興人萬歷二十三年進士為御史視
鹺河東劾𣙜税太監張忠撓鹽政後歴左都御史卒
于廷端亮有守與温體仁不合卒為所擠
楊師程安寧人萬歷三十八年以御史巡鹽河東以清
名著建雨神廟
蔣春芳益都進士萬歷間巡鹽酌立鹺規可垂久遠新
池廟輯志書至今頼之
趙健劒州恩生萬歷間鹽運使姿性聰穎不為左右所
欺廉介自持一毫不苟數十年餘猶有道其清者
孫可僎崇陽舉人萬歷間鹽運司同知存心仁恕才猷
敏練足國恤商人咸頌德
王世能宣城人萬歷間為運使有惠政恐商困於催科
不差役滋擾親督採鹽商人獲利後卒於官商民思
之
余彦誠德興人嘗知安禄州水州府當就逮民胥伏闕
乞留終河東鹽運使
王建中平湖人萬歷間由省中遷福建按察使謫河東
運判持已清廉凡興革大務如壓待進鹽運發遠商
等事胥力争不為勢沮
劉大受泰和人天啟二年以御史巡鹽河東酌量預報
裁省添搭刪灘地蘆價清護池侵地取回苦池租銀
作餉募兵又有修學甃城諸政
李日宣吉水人天啟三年以御史巡鹽河東修八政橋
建弘運書院於學宫旁
姜思睿字顓愚慈谿人天啟二年進士為御史視河東
鹽政安邑有故都御史曹于汴講學書院擴其堂廡
祀卜子夏王通薛瑄其中以于汴配置田構舍公餘
親蒞講授
張潑樂陵人進士天啟間巡鹽時有窮商五十餘家立
豁其課杜超掣緩預報一切繁費悉行裁省懲積牙
之蠧葬無主之殍報竣後尚留金糴榖幾四千石以
備災荒最遺患者朝議加課潑特疏痛陳商苦獲免
去之日商民遮道泣送
陳廷謨成安進士崇禎間巡鹽甫銜命入境即禁班迎
舖設之擾在任禁劣採親課程清衙蠧調課額俱有
成效丁艱歸民立去思碑
王與孕新城進士崇禎間巡鹽寬嚴互用奸宄屏跡革
勒民撈採以塞弊竇恤壓待商人以蘇孑遺會流賊
近城孕素得民心且執法不貸協力堵防運城無恙
楊繩武彌勒進士崇禎間巡鹽政持大體凡事游刃而
解不假手於左右劾貪吏招逃商又特疏民間疾苦
乞免包差之累賑饑民養貧士捐俸贖以葺文廟池
神廟表忠祠極重武備修城練兵殆無虛日聞秦宼
逼河躬率士卒沿河堵防民頼以安去之日行李蕭
然商民無不嘆泣
楊鶚武陵人進士崇禎間巡鹽時連值歲歉糴米於太
汾秦渭徧給窮民又築敵臺增新兵河南土寇崔惟
一聞風潰散又置田贍士以資四民之無告者
盧友竹崇禎間運司同知清潔不染攝總司篆痛革陋
規禁衙役覆隱匿又增兵濬濠為城守計臨機應變
調度有法
國朝
李因之山東長山人順治五年以官監任河東鹽運司
副使清正率屬手不名一錢姜逆之亂殉運城
贈布政司參議祀忠烈祠
王存鏊山東邱縣人順治五年以選貢任河東鹽運司
知事姜逆之亂與運使李運同鄭誓死殉城不為賊
辱時稱三烈
贈布政司照磨祀忠烈祠
鄭宏圖遼東人順治六年以國學生任河東鹽運司運
同甫涖任值姜逆之亂登陴力守城破死之
贈布政司參政祀忠烈祠
張鵬翮字運青四川遂寧人康熙二十四年以進士累
官河東都轉運運使性清介聞人言貨賄輙厲聲叱
之不少假而於鹽政利弊批卻導窽具得要領嘗上
議巡鹽使者力請豁免加課略謂河東諸商築畦晒
鹽出場販賣僅與淮浙竈戶同科近日淮慶六邑又
歸長蘆地勢既狹辦納尤艱今四海昇平大兵盡撤
所有軍興以來每引增銀五分應照部文題請停止
至加增七分原因淮浙割没之例謂每引加鹽二十
五觔應入正額按時徵收但時勢既别張弛宜異淮
浙利於鹽多河東利於鹽少故初奉部行諸商即請
認課不願加鹽且割没之說原以示罰河東山路﨑
嶇轉運最難驢䭾車載半出人力非若淮浙順風揚
帆一瀉千里舳艫相接便於夾帶也並請題豁以甦
困苦李御史時謙深嘉之亟繕疏上請獲免新加五
分閱數年郝御史惟謙陳乞並免加增七分商民胥頌
皇恩焉鵬翮嘗念己丑之役督築城隍甎甃四面為運
城根本其功尤稱俊偉涖任三年清望著聞擢京卿
以去
郝惟謙直隸霸州人康熙二十八年以御史巡視河東
鹽政時護池渠堰亟修亟圮民力敝於濬築又前准
淮浙例課鹽並加商以引浮於丁鹽多壅滯不願加
鹽請輸課如令甲前院採運使張議入告惟謙復屢
疏陳乞曰包課之情可矜包課之勢難繼若此日浮
徵不豁將他日正額必虧必獲請乃已復立按丁分
工之法縣夫幾挑築渠堰幾并袤廣高深胥釐畫分
工訖各登其名於籍後有塌毀輒按名令修築人胥
以為便因疏諸朝俾永為遵守
山西通志卷八十六
