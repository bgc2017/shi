山西通志卷八十八
名宦(六)
太原府
明
謝忠上虞人洪武初任太谷縣主簿以文學政事著稱
承谷容武進人洪武初任交城縣丞勸課農桑平徭薄
賦陞兖州府同知
杜斌洪武初任嵐縣以廉能著績民傳頌之
楊榮祖寶應人洪武初任交城課農桑均徭役後以憂
去民思慕之
潘原英山東歴城人洪武初任太原縣知縣改築城池
重葺廟學雅善課士當兵戈凋殘之際興賢育才絃
誦不輟祀名宦
尹暹安豐人洪武初任興縣政平訟簡賦役均平陞知
遼州民思其惠立善政碑後遷平陽府同知
韓文寶洪武二年任徐溝縣知縣措置有方公廨學校
壇壝驛傳以次修舉祀名宦
胡維賢直隸定遠縣人洪武五年以平陽府同知陞太
原知府清謹端正剔蠧蒐弊解紛決壅談笑處之創
修太原府治見葉砥碑記
姚翥直隸永平人洪武三十年任榆次縣知縣公廉謹
恪涖政有為民懷其惠擢知府祀名宦
王天爵南部人洪武間以賢良舉知太原府直諒不欺
當初赴召時太祖問所讀經以書對因試欽若昊天
文稱旨問治州縣如何對曰首在得民心民心既得
則州縣事治矣又問以知府對曰當戒左右無為州
縣擾則府事治矣既又問以布政使對曰是則臣見
所未及也太祖歎息稱善遂以太原命之居官有治
績
劉觀直隸保定人洪武間以進士任太谷縣知縣善催
科不事敲扑而輸將競勸聽訟能得情政事之暇督
諸生讀書親為講授以考績去行李蕭然擢監察御
史累官布政司參政祀名宦
施文學洪武間任岢嵐知州時岢嵐遺黎僅存文學撫
綏有法民獲復蘇乃按古酌今於有關治化者悉力
修舉祀名宦
黃福字如錫山東萊州府昌邑縣人洪武間由鄉貢初
授項城縣簿改清源清廉仁愛民無不懷以憂去後
陞京衛知事尋陞經歴上書論國大計太祖奇之陞
工部右侍郎成祖朝遷左陞尚書改刑部撫綏交趾
幾二十年交人戴之如父母仁宗朝召還交人號泣
不舍福既還交寇黎利乃叛命將討之福偕行戰失
利福為寇得皆下馬拜禮送北歸拜戶部尚書尋轉
南京吏部正統初進少保福始終以國家生民為念
卒年七十有八贈太保諡忠宣
宋灴唐縣人洪武中以人材任祁縣廉慎有為以才行
超卓遷御史終知府
陳章應晉江人洪武中進士榆次縣丞調安邱藩憲考
其學優廉幹以狀聞特降旌榜嘉之終禮部主事
馬謙順德人洪武間交城縣丞興學勸農政績甚著陞
戶部主事
陳棟儀封人洪武間任文水崇尚文學以禮導民
張羽陜西武功人舉人洪武三十四年任文水令建治
廨學邑有稱十虎三彪一太歲者悉按法徙之時以
為能
郝瑾邯鄲人永樂中任太原縣有惠政滿去人多思慕
之
汪添昂麻城人永樂間任祁縣以循良著績
崔忠唐縣人永樂間嵐縣典史在任九載廉聲大播
藺從善河南磁州人永樂間任太原縣儒學教諭博學
工文造士寬嚴有方退仍手一卷諷詠後累官翰林
學士
劉俊直隸淮安人永樂間任榆次縣知縣器宇軒豁遇
事周詳慎重措置得宜未浹期頌聲丕作祀名宦
范宣河南歸德人永樂十三年任榆次縣訓導邃於問
學章采蔚然言動有則諸生奉為模楷祀名宦
楊春汶上人宣德間任文水政尚簡易時稱為良牧
孫慶安定州人宣德間任興縣多所營繕不取於民後
陞監察御史
周禮任邱人正統間祁縣丞學問該博造士綏民
郝鳳直隸人正統十三年任嵐縣令修城捍民設阱禦
虜
劉純山東歴城縣人正統十年任嵐縣令剛直不阿人
皆稱頌
王璉咸陽人正統間任嵐縣以廉能稱
張瓚字宗器孝感人正統十三年進士知太原府有善
政後巡撫四川移總督漕運卒
劉文莊直隸正定人正統間任太原府知府習吏事知
民隠興舉悉當聽訟明敏祀名宦
劉因鹽城人正統初以布政使檢校擢陽曲縣知縣能
以廉自守涖政明敏無留牘累官應天府治中祀名
宦
劉敏直隸大興人正統間以舉人任太原縣知縣修葺
城垣濬鑿濠塹練習吏事行寬於嚴擢太原府同知
祀名宦
滕淵祥符人正統間任嵐縣典史有廉能聲當道皆重
其材嘗承檄率民兵戍偏頭關秩滿去行李蕭然祀
名宦
王恭直隸晉州人景泰三年以舉人任榆次縣訓導性
恭謹與諸生講解日夕不倦聞者豁然祀名宦
劉震字伯威河南洛陽人景泰七年任榆次縣知縣撫
民以恩尤慎於刑獄而豪強讋服盜賊自化祀名宦
黨忠字行恕陜西富平人景泰間以舉人任榆次縣教
諭嚴重有師範勤於作人所列科條詳明簡要在白
鹿鵝湖之間祀名宦
李維新陜西狄道人景泰七年以監生任徐溝縣知縣
政以振飭為先涖任九年擢中城指揮祀名宦
張玘直隸霸州人景泰間以監生知清源縣重學惠民
後陞霍州知州祀名宦
高安河南睢州人景泰間以進士任文水縣知縣揮霍
有長材處煩劇裁決裕如施為有次第嘗修縣廨開
渠水迄成功不用民間一錢擢監察御史祀名宦
成憲字伯度山東新泰人天順元年以舉人任榆次縣
訓導博極羣書於易尤邃善化導經指授者悉有成
就祀名宦
宋賓中部舉人天順間任陽曲簿詢民隠抑制豪強陞
陜州知州
王孕延津人天順間任祁縣牧民有方既去人思之
孫緝豐城進士天順間任嵐縣剛毅不苟決斷如流吏
畏其明訟願其愬重修文廟陞監察御史
王凖陜西神木人天順間任嵐縣知縣清廉勤慎嘗修
學宫翊文教士風丕變祀名宦
陳鎰臨清人舉人成化二年知岢嵐州蒞政三載教化
大行歲旱省刑撤從禱城隍曰吾與公幽明雖殊同
主一方忍眎斯民坐弊耶乃以鐵索各繫其頸同暴
烈日中頃之大雨任内嘉穀生祀名宦
張紀成化間任岢嵐警敏有才智舉不失當尤長於救
荒貧窶廢業者施給牛種流民皆歸
張鼎字大器陜西咸寧人成化間以進士知太原府鼎
受業薛文清與聞性命之指涖太原豪黠孟氏挾其
家人暴里中鼎按以法指揮董敬誣人下獄已論斃
鼎廉其枉出之後歴官戶部右侍郎
宋信字中孚趙州人成化五年以舉人任榆次縣知縣
有清操不事鞭扑而張弛鑿鑿中理境内大治祀名
宦
梁琮字廷玉蠡縣人成化二十二年以舉人任榆次縣
知縣貌古樸言呐呐不出口而彊毅有為治具畢舉
祀名宦
劉偉陜西朝邑人成化間以進士任文水縣知縣持身
清慎遇事剛方有為嘗違衆議積穀萬餘石備荒歉
民卒頼之擢監察御史祀名宦
張壽陜西華隂人成化間以舉人任太谷縣知縣性高
潔剛正有為時衣舊布袍飯脫粟佐以藜莧部使過
邑中供億甚菲頗怒之既入其寢室惟律一部公服
一襲乃亟加優禮任九年以内擢去祀名宦
李時弘治間任岢嵐剛柔適中賞罸必信當道才之累
行旌異陞漢中府同知民遮道餞送無不泣下
劉經直隸宛平人弘治間以舉人任太原縣知縣性坦
直政尚和平前令劉敏以嚴有聲經以寬繼之時稱
濟美擢監察御史祀名宦
温敬武安人弘治五年以監生任榆次縣主簿操守甚
嚴請託竿牘咸謝絶有材幹能治煩劇祀名宦
張鐸字道鳴陜西人弘治六年以舉人任榆次縣知縣
持身清介視事後閉門絶客政平訟簡吏民皆懷尋
改嵐縣遮道泣留者數千人祀名宦
張鑑河間人弘治九年以舉人任榆次縣知縣性温和
能恤民祀名宦
宇文鍾乾州人弘治九年以舉人任榆次縣教諭學問
閎博善開導諸生有疑義批卻導窽不數語輒曉暢
其以文來正者就所製為潤色頃刻數十篇人人悅
服後舉進士累官監察御史祀名宦
劉鉉陜西咸寧人弘治間以舉人任祁縣知縣有威嚴
能執法人望而畏之祀名宦
楊光澤山東沂水人弘治間以舉人任興縣知縣廉而
能寬撫字有方廢墜者及時建立尋調洪洞去之日
老稚俱垂涕祀名宦
馬圖林縣人弘治間任興縣民素頑悍公賦累年不輸
前官多被訟去圖至歎曰豈惟民之過哉蓋由刑罰
不中民視官如仇讐耳當以公平處之居六年百姓
化其政前所負租悉為補輸改建文廟於城中及陞
去興人為立祠後任沁州知州致仕子卿登進士官
山西提學副使終都御史
申綸永年進士正德間以平陸調太原縣度量寬洪為
政持大體期年陞潞州知州官至按察司副使
高道邠州監生正德間任清源政寬民悅刑省令行有
真父母之稱
許孜咸陽舉人正德間岢嵐學正博極羣書誨人不倦
其堂聯云報國陶鎔忠孝士窮經講究聖賢心至今
傳誦
蘇民陜西人正德元年以進士任榆次縣知縣務持大
體不事苛細民有犯者以道義諭之不率始懲以法
暇日召諸生與之講解圖籍聞者奮起祀名宦
安國字良臣綏德衛人通春秋子史後襲世職指揮僉
事正德三年中武會舉第一為右副總兵協守大同
徙延綏十一年冬寇二萬騎分掠偏頭關諸處國偕
游擊杭雄馳敗之岢嵐州斬首八十餘級獲馬千餘
匹寇遂遯晉都督同知卒諡武敏
李文號洛南正德間進士初任咸寧知縣陞主事恤刑
陜西釋冤滯辯誣枉奏免逋欠數千人忤當道謫楚
雄府推官改太原同知平孟礦之亂民頼以安及署
平定篆釋獄禁緩征求節財用均徭役恤逃亡撫窮
獨民用以和
梅寧歸德舉人正德間自平谷教諭陞任太原縣有治
事才前令修城數年不完寧至民咸樂趨一月畢工
武宗由榆林幸宣府路經太原供應之物凡百俱備
民不知擾
陳溥鄢陵人正德四年以進士任陽曲縣知縣性剛貞
而勤慎措施務洽民心擢監察御史祀名宦
鄭德崇字道夫山東汶上人正德六年以進士任榆次
縣知縣性簡重為政清而能整不樂以威刑督吏民
而服其化者皆肅然奉法後調德清縣祀名宦
張穆完縣人正德七年以舉人任榆次縣知縣性剛有
威望遇事能斷抑侵漁剔浮蠧尤崇奬士類貧不能
存者輒捐俸給之後以覲卒於道士民遥奠之哭聲
震野祀名宦
陳悃陜州人正德九年以舉人任榆次縣知縣性嚴重
為政務經久遠抑強除蠧興學校理冤抑祀名宦
韓光表直隸任邱人正德間以舉人任徐溝縣知縣正
直勤政事自旦至暮治文書不輟心存愛民務令得
霑實惠祀名宦
王堯卿招遠人嘉靖初以監生任太原縣教諭待士以
誠士咸服教與先教定興師範無以異後八年致仕
諸生哭送聲震野祀名宦
徐元孝字子順浙江餘姚人嘉靖二年以舉人任榆次
縣教諭性彛曠怱遽中言笑常自若循循善誘從遊
者皆彬雅成名士典試四川擢平陸知縣祀名宦
宋橘濮州人嘉靖九年以舉人任徐溝縣知縣雅意愛
民興舉悉當飛蝗蔽天獨不入其境内祀名宦
俞鸞字應和陜西靈州守禦所人嘉靖二十二年以進
士任榆次縣知縣精明有操守為政寬猛互濟稱能
吏祀名宦
王一民東明人舉人嘉靖二十一年任文水令清節自
持政平不擾築城垣建各鄉堡若干座後以誣劾掛
冠去人共惜之
張天憲直隸高苑人嘉靖二十五年任太原縣縣丞性
廉潔涖事明敏待人以誠邑賦舊多逋天憲示以期
輸者雲集後以前任安化事罣誤去官祀名宦
鄭鎬河南安陽人嘉靖二十六年以舉人任交城縣知
縣剛直有為修葺學校城池公署倉庾之敝壞者又
於城之四面及東南路植柳成林會歲饑人頼之以
濟後擢安州知州致仕去祀名宦
王遴字繼津霸州人嘉靖二十六年進士為兵部員外
郎爭楊繼盛事忤嚴嵩遷僉事再遷岢嵐兵備副使
有威名為巡撫所忌劾去官民相率訟冤詔許起用
仕至兵部尚書歸卒贈太子太保諡恭肅
王宫用字近臣直隸成安人嘉靖三十三年以進士任
榆次縣知縣前令率尚操切宫用獨馭以寬和訟平
賦清事咸就理邑稅歲千金多中飽宫用盡以報藩
司無所染政暇輒進諸生教以立身行已之要尋以
憂去後仕至太僕寺卿祀名宦
劉弘化湖廣長沙人嘉靖三十九年以進士任交城縣
知縣有吏材居官以廉能著未浹期政教大行尋調
安邑累官尚寶卿祀名宦
蕭大亨字夏卿山東泰安人嘉靖四十一年以進士任
榆次縣知縣性端嚴持大體不務赫赫聲而諸所厝
注士民咸食其利後總督宣大視榆人為故赤子撫
恤尤摯嘗以關城卑薄為甃其四面榆人立石紀之
祀名宦
王珠鹽山人嘉靖四十五年以吏員任陽曲縣縣丞才
識明敏折獄能晰情偽善應對嘗議欵塞外言辭侃
侃聽者悚然尋擢大同府通判祀名宦
周誥汲縣舉人嘉靖間任徐溝沉靜有體馭下端嚴陞
陜西苑馬寺寺丞平陽府同知
張天錫霸州進士由蘭州知州陞太原同知愷悌宜民
陞陜西按察使僉事
江樊開化舉人貌樸心古詩詞敏捷嘉靖年太原府通
判監修邊城齎金賑饑秋毫無染當道者稱之
薛斒魏縣人嘉靖間任文水立政平易綜理詳密完逋
賦均徭役誣訟風息吏畏民懷其清約勤慎始終不
渝
王楫新泰人嘉靖間任太谷嚴明不苛豪猾斂跡政平
訟簡庭無私謁雅意愛士貧者多方賑濟歸田行李
蕭然父老傳頌之
崔三畏蠡縣進士嘉靖間任太谷有惠政民有犯先諭
以義理而後治之未嘗任情以盡法尤注意於學校
後徵於朝士民遮道泣留歴官四川參政
張九經文縣舉人嘉靖間任太原通判居官守正不求
聲譽一生嗜古好學不問家產
張世忠字顯甫山海衛人嘉靖五年舉武會試為大同
參將拒寇丁家莊有斬獲功二十一年為山西參將
七月寇屯祁縣與副總兵段堂等合五營兵襲之堂
軍潰於陸支村世忠力戰死贈左都督謚忠愍立祠
致祭時百戶張宣張臣亦死並予䘏而堂等胥論死
於惟一懷寧人嘉靖間以進士任太原府知府初下車
會歲比不登民多流亡即為繪圖上請不待報可徑
發倉廪賑之後擢陜西副使去之日送者塞路祀名
宦
張祉固始人嘉靖間以進士任太原府知府愷悌慈仁
數遇水旱躬為祈禱敵騎入犯士民惶恐内徙祉冒
雨登陴晝夜巡警累官陜西巡撫祀名宦
黃卿益都人嘉靖間以進士任太原府知府博學有操
行重農桑崇學校慎刑獄黃土塞大水漂没居民以
千計掩骸賑恤不遺餘力民舍火將延及學宫泣拜
禱風反火熄在任六年擢浙江參政後累官江西布
政使祀名宦
金礪字霜鐔河南西華人嘉靖間以進士任太原縣知
縣仁明能悉民隠舊造夏秋赤歷里書索費不貲計
事給食歲省五百餘金水利歲久壅淤相其高下開
新渠四十餘道溉田數百頃邵姚等都逃亡者過半
給以籽種緩其徭役復業者千餘家又以學校為育
材地躬校閱賑貧乏鼓舞備至而涖任之初即製戎
器火具若干簡閱訓練為百年計後遇敵竟以有備
得免其經理詳密皆類此尋調汾陽父老爭走部乞
留已復調陽曲涕泣攀卧車累日不得發陽城賈贈
有文紀之
潘縉字朝紳陜西臨洮人嘉靖間以貢生任太原縣縣
丞遇歲凶民朝夕不給而追呼者不為止抗顏與爭
竟得釋有婦抱子詣公庭愬其冤累日無所得食將
就斃給以資斧又嘗念孤貧當隆冬有赤體者蠲槖
中金賈花布畀之而災黎無告待以舉火者且數千
指也甫七閱月奉檄督逋賦不欲鞭扑窮民以博上
官寵遂解組去太原人尸祝之尋請於學使祀名宦
推官高陵李仙風有記
張承惠易州舉人嘉靖間任太谷性嚴毅人不敢干以
私為政務持大體不事徼察抑侵漁杜奸弊治豪強
民頼以安尤加意於學校每朔望視學召諸生親授
講說一時文行丕變以覲事卒於京士民為之遥奠
哀泣
劉奎耀束鹿人嘉靖間以舉人任太谷縣知縣性嚴重
為政雅尚寬平民畏愛之如父母祀名宦
王允言直隸容城人嘉靖間以舉人任祁縣知縣負清
操有明敏才撫民以惠衙蠧市魋胥屏息嘗遇兵患
督吏民捍禦閭井獲安祀名宦
李朝綱武功舉人嘉靖間岢嵐兵備道慷慨剛直風紀
肅然州牧參戎不相能裁之以法各自悔罪
馮友陜西長安人嘉靖間以舉人任岢嵐州知州岢嵐
數遭兵患歲比不登友相視高下肥瘠教以耕作又
時歴田間為言慈孝使知敦行誼成禮俗尋調忻州
忻三歲三易守稱難治友馭以威嚴訟師一夕盡徙
去中丞上其治行後擢保定同知祀名宦
張稽古陜西蒲城人嘉靖間以舉人任岢嵐州知州戅
直不畏強禦嘗按都御史楊順誣殺沈練事卒擬以
法順繫獄死後歴本省按察使晉藩常侍欲以事干
之固請遊别墅終弗許次日以盛饌來餽悉委棄溝
壑中還其器其剛介如此祀名宦
張崇德咸陽人嘉靖間以貢任嵐縣知縣政教修明嘗
遇邊警躬督吏民禦之比退復增修城池建祠祀焉
劉濬德平人嘉靖間以監生任嵐縣知縣剛毅廉介豪
猾斂迹祀名宦
高鵬山東人嘉靖間任太原營參將標兵王慶等作亂
譟院門前巡撫踰垣避之鵬聞變披衣起坐堂上叛
卒適至羅拜階下曰我輩計出無聊願戴將軍為主
鵬以大義反覆開導不聽乃厲聲曰吾王臣寧守義
不為汝曹主也叛卒知不可奪遂殺之時嚴氏在朝
以危法中人寵賂滋章當事者惴惴方藉口以自解
免終無白鵬死事者然晉人至今稱鵬忠義不去口
温訓漢陰舉人隆慶三年任太原同知穎悟博學善詩
文以清廉著稱陞戶部員外
王學謨朝邑人進士隆慶間岢嵐兵備道方正執法不
避恩怨嚴飭武備議築河墻老營諸堡尋陞山東參
政
初旦博興舉人隆慶間任太谷遇事立斷百廢俱舉吏
畏其威民懷其德
殷廷舉江西星子縣舉人隆慶間太原府同知承檄均
丈定襄地糧悉心區畫不憚勞瘁臚列冊籍永為遵
守性慈祥所至輒進士民誨以孝弟力田之義一時
相聚如家人父子定襄人有遐思焉
薛懷奇河南新鄭人隆慶間以貢任交城訓導醇雅不
縈情勢利與人接歡然終日喜怒不形諸生私相慶
如在光風霽月尋為權相中傷去祀名宦
趙禧益都貢隆慶間文水丞時值寇警日集鄉兵聯什
伍登陴固守寇去民有遭殘毒者徧行弔問死者掩
埋之
王下賢陜西鳳翔人隆慶間以舉人任岢嵐州知州廉
明有禦變才初下車敵大舉入寇下賢陰設守禦具
倉卒悉備比大兵過糧餉芻秩能以時供給無缺又
約束將卒不得入民舍恣暴虐民咸頼之祀名宦
李慤直隸人隆慶間任岢嵐豁達老成時邊警告急有
欲生事要功者議於岢嵐西北掘要路築長城其策
甚迂四野驚惑慤力抗不從民用以安
姚德重維縣人萬歷二年以進士任榆次縣知縣甘淡
泊事上官恭謹有禮馭衙蠧市魋以嚴撫恤窮黎則
又曲有恩意祀名宦
吳三省洛陽人萬歷四年以舉人任徐溝縣知縣疾惡
如讐廉幹有為凡事不屑近功嘗甃縣城為萬年保
障祀名宦
李選白河人萬歷八年以選貢任陽曲縣縣丞雅度清
操聽訟多所平反時大令屈灼以嚴肅勝選以寬大
佐之民愛戴如父母擢知縣去祀名宦
李光祖字克肖保安人萬歷十一年以進士任榆次縣
知縣仁慈能濟以嚴毅嘗遇歲饑賑給有法窮乏不
至流移人尤感頌不置後擢監察御史祀名宦
于天經冠縣人萬歷十四年以進士任陽曲縣知縣清
勤愛民初涖任即策欵段馬日隨二隸巡行阡陌間
勤課農桑倦則止僧舍炊脫粟飯遇訟者以片詞折
之歲饑停徵調屢蒙譴責不為動尋以艱去攀卧數
千人祀名宦
徐守謙洛陽人萬歷二十三年以進士任陽曲縣知縣
通敏有吏才先任榆次有能聲遂以陽曲煩劇調涖
之果斷明肅剖決如流治行大著擢監察御史未任
卒士民立石識之祀名宦
周永春金鄉人萬歷三十年以進士任陽曲縣知縣念
省會習俗奢侈以節儉為先委曲開導又邑為藩封
地豪宗横肆多誣陷平民裁以法涖任五年擢禮科
給事中祀名宦
史記事字義伯陜西渭南人萬歷三十一年以進士補
榆次縣精明果斷先任介休功績最著涖榆次益銳
意民事築城濬渠嘗修縣志於邑徭役三致意焉後
陞兵部主事改雲南道監察御史榆民建祠祀之並
勒實政於石
劉似鰲字占宇直隸高陽人萬歷四十四年以進士任
榆次縣知縣鯁直負氣節先任聞喜調榆次捐俸設
義學延名士主師席開東陽鎮水渠溉田數十頃分
校鄉試秩滿擢刑部郎後以莊浪道佩四符辦理軍
務卒於官事聞朝廷嘉其忠勤予祭葬
周詩山東德州人萬歷間以進士任太原府知府性剛
直諳練庶務雪冤抑鋤豪猾寬嚴互劑時稱良守以
乞休去祀名宦
王嗣美朝邑人萬歷進士為太原推官持已廉約接人
平恕每聽斷多所平反以明允稱擢戶科給事中
李元同州進士任祁縣平恕廉明均徭役省解納飭學
宫恤行戶開渠穿井清驛彌盜革一切賠累剥削之
苦民德之兩地立祠
談應春安化舉人萬歷間授興縣教諭率先化導士風
丕變陞任嵐縣吏民畏威逋賦爭輸每朔望進弟子
而誨文藝孜孜忘倦
屈鍾嶽字毓秀蒲城舉人萬歷間任太原清慎敏捷循
聲藉藉尋轉光祿署正遷北部郎擢大同知府未幾
卒鍾嶽有豁達之度不事纖趨居官正直不阿旅櫬
歸里行李蕭然
孫化龍獲鹿人萬歷間以進士任太原府知府盂有妄
男子假巫為奸利龍廉得其狀時適亢旱因使問雨
期巫窮伏按左道法誅之在官數年能以廉靜率先
屬邑祀名宦
賈毓祥平度人萬歷間以進士任太谷縣知縣操守嚴
潔興利除害當時有真父母之稱祀名宦
張子清無極貢萬歷間任太谷興學育士減稅甦民晉
中有何處春臺似太谷之謠八年陞永寧州
李懸同州人萬歷間任祁縣知縣明斷有守興學校均
征徭開渠利民凡賠累苛𣲖之弊毅然豁除被其德
者咸深愛戴立祠祀之
王一龍陜西蘭州人萬歷間以舉人任徐溝縣知縣剛
毅不畏強禦撫恤士民恩意曲摰後以抗閹宦謫官
士民稱屈祀名宦
于彥英直隸固安人萬歷間以舉人任徐溝縣知縣器
識英敏發摘奸伏如神嘗丈量地畝立法均平民咸
德之祀名宦
馬天俸密雲衛人萬歷間任清源公明廉幹清丈地畝
均平糧石地方永頼
周壁山東歴城人萬歷間以舉人任交城縣知縣實心
愛民雅甘淡薄裁冗費墾荒田開河渠繕城堡尤加
意學校於貧不能自存者時時賑給之祀名宦
姜一鳴陜西蒲城人萬歷間以舉人任文水縣知縣清
介自持治窩禁暴其清丈田土賑恤凶荒民尤被實
德云祀名宦
郭宗賢直隸邯鄭人萬歷間以舉人任文水縣知縣嚴
明識體要嘗修邑城迄今稱保障祀名宦
文養浩耀州舉人萬歷間任文水嚴革私科勾攝槩差
木皂積穀備荒四境肅靜調嵐縣歴雲南知府建祠
柏茆山巔祀之
陳良謨吳江舉人萬歷間文水教諭治書經聯社課藝
從學者雲集中丞魏學憲杜檄詣鎮城書院訓多士
甲午秋就聘分較闈中稱得人鄭之僑王在臺鄭宗
周皆出其門後陞涪州知州
李從心南樂進士萬歷間岢嵐兵備道嚴禁州縣饋遺
重懲刁惡待軍民以恩收羅才勇以備時用人人奮
敵愾之思吏治民情無一不悉
趙彥膚施人萬歷間以進士任岢嵐兵備道有應劇才
尤精兵略嘗徧歴所部相度衝緩勾稽芻糧具能得
其要領因為添防守易將衛廣城堡選智勇節省浮
費逾十餘萬又修保德城高墉崇雉民勒政績於石
立祠祀之
董仕河南汝陽人萬歷間以舉人任岢嵐州知州寬仁
不喜立威獨於亂法之民不少假嘗廉健訟者立斃
於獄一邑稱快擢潞安同知祀名宦
趙夢麟廣平進士由兵部主事謫任嵐縣清丈土地編
審丁徭杜豪戸之兼併清奸胥之隠詭重建公廨百
廢具舉陞兵部員外
張任學安岳人天啓五年進士授太原知縣以才調榆
次崇禎四年舉治行卓異入為御史後請易武階改
河南總兵官褫職卒
毛文炳河南鄭州人崇禎四年以進士自壽陽縣調榆
次縣作興文教嚴禁賭博十七年歴任太原府冀寧
道城陷死節入名宦祠
湯啟祥江南宜興人崇禎間以進士任太原府知府有
清操不妄取愛民如子於奸猾為害者窮治不少貸
頌聲大起祀名宦
孫康周字晉侯安邱人舉於鄉崇禎末知太原府流賊
入率死士巷戰被執說降不從乃見殺
任孔當濟寧進士崇禎間任陽曲俯詢利弊立為興革
時久旱步禱百里未至城大雨如注以艱去攀轅卧
留者擁蔽不能行
彭而述河南鄧州人崇禎十四年以進士任陽曲縣知
縣捐金修城募民兵三百人號太原忠義營甲胄旗
幟具備又買馬騾四百頭捐乘馬四匹給驛傳新城
南狄梁公祠並衿其後裔使奉祭祀歲饑煮粥哺飢
民祀名宦
范志泰虞城人為長史崇禎末署陽曲縣事流賊陷城
不食死
岳維楨直隸東明人崇禎間以保舉任清源縣知縣時
值歲大饑盜賊蠭起維楨留心撫字俾民不流離又
偵盜賊所在搗其巢穴殄滅之災患所在捍禦必力
鄰邑胥獲安堵祀名宦
薛國柱陜西吳堡人崇禎間以進士知交城縣純樸精
明能聽訟勤課士以時值流寇亂甃邑城四面鼓舞
有方不期月事集後陞河南汝寧道監軍督餉祀名
宦
張首標直隸玉田人崇禎間以進士知交城縣剛腸疾
惡善折獄喜與儒生遊捐俸課藝親定甲乙調汾陽
祀名宦
王凝命崇禎間任交城縣知縣廉幹有為時寇盜孔棘
悉力剿撫邑人胡曰蕃以犒軍殁於賊殮而殯之為
文以祭䘏其家特厚祀名宦
武清周華州舉人崇禎間任文水性剛正胥吏懾服值
内璫過邑清周持以大體不少屈調繁汾陽縣
趙希壯崇禎間任文水典史慷慨負氣雖微官不肯自
苟適流寇入縣境親督鄉兵往偵猝與賊遇遽前搏
戰没於陣
井東星朝邑舉人崇禎間任嵐縣嵐多逋賦東星勸輸
有法民不擾而賦集致仕歸闖亂死節
國朝
梁加琦陜西安寨人有勇略順治元年以將材從征闖
賊西走收太原加琦充前鋒宣布
朝廷德意聞者胥踴躍歸附陜督孟喬芳薦授遊擊後
任四川總統
楊三知字筠伯北直良鄉人順治三年以進士知榆次
有膽略氣節雲中姜變與紳民誓守不渝宿城上者
六月卒保全又捐俸三百金創建社學置地五十畝
延師訓士歴陞神木道死難恤贈如例
曹之賢遼東人順治四年以官生知文水縣年少精敏
剖決如流吏民畏服姜逆之亂其黨率兵來攻竭力
捍禦城陷遇害
李昌汴豐縣人順治四年知興縣剛方有守姜逆之亂
城陷被執賊索印昌汴力抗不少屈遂為賊殺
贈按察司僉事祀忠烈祠
張國賢直隸宛平人順治五年以舉人任太原府中路
同知姜逆之亂慷慨臨戎以死事著
贈按察司副使祀忠烈祠
徐淳遼東人順治間任岢嵐兵備僉事道姜逆之亂偏
關遙應之淳為賊所執脅降不屈死
贈光祿寺少卿廕子入監祀忠烈祠
馬維熙順治間任忻州州同署太原府西路通判上官
胥廉其才姜逆之亂偏關兵變不屈被殺
贈忻州知州祀忠烈祠
賈道醇蒲州人順治間以歲貢任太谷縣教諭姜逆之
亂偕署縣楊守城及陷賊執繫獄後先殉節
贈國子監助教祀忠烈祠
何顯祖順治間任陽曲縣主簿署忻州知州事有幹濟
聲姜逆之亂督糧於鄉中塗遇賊被害
贈太原衛左衛經歴祀忠烈祠
楊其籍順治間任按察司照磨署太谷縣事有政聲姜
逆之亂賊縛其籍逼降不屈繫獄死
贈布政司知事祀忠烈祠
王自亮順治間任太谷縣典史克舉其官姜逆之亂協
守縣城城陷繫獄以死
贈濟源縣主簿祀忠烈祠
周邦翰順治間任布政司都事姜逆之亂賊徧西山交
城缺令人胥憚往邦翰獨請行招集流亡蘄撫定驚
氓適賊有内應邦翰拔佩刀擊亂者刀未出室為左
右所殺
贈都司經歴祀忠烈祠
鄭運昌江南人順治間任交城縣典史有能磬姜逆之
亂與署縣周議分城以守内應起遂與周同日遇害
贈山陽縣主簿祀忠烈祠
謝應舉順治間任巡捕都司死姜逆之亂
贈遊擊祀忠烈祠
王廷衡陽曲人順治間任都司營中軍姜逆之亂賊據
太原縣晉祠鎮廷衡繕攻具賊爇之熸焉廷衡中乙
酉武鄉試第一以死勤事
詔恤其家祀忠烈祠
宋貴中順治間任冀寧道營千總死姜逆之亂
詔恤其家祀忠烈祠
王命新順治間任舊營千總死姜逆之亂
詔恤其家祀忠烈祠
邊大綬直隸任邱人順治八年任太原府知府有綜理
才鉅細畢舉當姜鑲初平撫循而綏乂之不遺力閭
閻寖有起色涖任五年號有治績
吳起爵廣東海揚人以克澎湖有功授太原總兵艱歸
祀瓊州名宦
劉果山東諸城人康熙三年以進士任太原府推官首
捐俸修文廟立義學以課山谷秀民太原榆次諸縣
引汾水溉田民滋爭訟果勤勘驗詳教條遠近先後
胥有次第爭乃息大盜傅青山李黃毛等盤踞交城
葫蘆峪出没無常授計趙令吉士曰當以勦為撫亦
即以撫為勦未幾羣盜後先授首富人某訟產先餽
黃金五百假黃鼠以進峻却之當時謠曰死黃鼠瞞
不過活青天後弟棨亦以進士知平陽府有治績
王帷籌華州人康熙四年以舉人任祁縣知縣創義學
肄書課藝祁水為豪強所據民不得灌溉毁其壩俾
無敢壅以自利解組歸民為立祠
趙吉士字天羽休寧人杭州府學生順治八年舉鄉試
康熙七年銓知交城縣事交城居萬山中巖磴叄錯
畜馬絶有力又饒灌木時民間畜馬有禁上官廢南
堡村木厰許㳂河市賣由是利為文水商民所奪交
人重困往往去為盜吉士首閱武郭南令下士卒有
序會年饑錄餓者七十人完廨舍垣墻使家人與處
詢羣盜出没所在多得其實乃申明乘墉保甲團練
之法躬詣河北都行荒政日暮留宿陶穴詰朝相度
蹊徑通塞村砦近遠知最險者三坐崖東西兩葫蘆
川繞其下塞葫蘆口則軍不得進據三坐崖則軍不
克登遂默識之而還十年十月朔上官檄進勦吉士
令葺靖安堡期以月幾望兵進屯先七日置酒城隅
却月湖張樂於舫許老稚夾岸縱觀越宿復要客剪
燭賦詩密誡司夜者從更籌於子刻打五鼓吉士起
送客出郭則守備姚順等已先受約統步騎兵四百
集南關外疾行四十里饗士卒水泉灘分三隊並進
入兩葫蘆川據三坐崖賊鳥獸散散復合且戰且奔
官軍分搜巢窟獲魁渠二十二人餘或降或自剄召
山民不作賊者三十七家賚以羊酒其素不當夫徭
者千四百三十家編其籍入都圖入山旬有六日交
山宼平又修圖經立倉厫定軍營課民種柳鑿山通
龍門渠以溉田遂力請復南堡村木厰秣善馬於驛
巡撫上其狀入為戶部山西司主事後選戶科給事
中卒
趙良璧奉天開原人康熙八年以廕生知徐溝縣徐彈
丸邑當孔道供億煩重良璧送迎餽餉胥謝絶涖政
五年寬嚴並濟以清源盜案罣誤去後歴西安府同
知猶念徐溝科第少札召紳士斥四百金俾築文峰
邑東南云
孫閎達江南通州人康熙十三年以進士知太原縣性
簡潔食不重味政先慈恕不輕敲扑犯者至死胥感
頌不輟立義學刊省身錄功過格感應篇梗贙興起
乙卯同考鄉試拔魏學誠象樞子也後以病歸行李
一如始至
儲方慶江南宜興人康熙十四年以進士知清源縣時
軍興辦供億又山水數漲為城害歲修白石堰禦之
吏緣為姦利民滋擾方慶性介潔糗糧芻藁之費胥
假貸以辦不徵民間一錢趙成田茂諸逋賦暨貧不
能娶者多捐俸佽佐之復以民餽運不給因停修堰
役步禱白龍神廟明年春山水改道而南去城十里
喜曰吾可保清邑數十年無患矣乃移建白龍神廟
以鎮之月集諸生較藝後多成名時諸上官爭為引
重問入幕賓姓名而事胥手裁幕中故虛無人也三
年應博學宏詞試去然猶以城東南隅瀦湖水非民
利經畫不克展為憾云
甘國基正藍旗漢軍康熙二十七年任太原府知府性
敏果綜練庶務上官倚之如左右手讞獄以片言折
之情偽如指掌市魋衙蠧胥斂迹而不專以擊斷為
能嘗捐俸覓乳媪育嬰兒失養者又設義塜瘞枯骨
在任七年賢聲𢡟著
唐廉四川人康熙三十六年以舉人知陽曲縣性儉樸
衣布衣不曲事上官歲時儀節胥絶尋中吏議罷歸
未幾再起知縣事卒不少屈接紳士以禮而請託則
堅拒弗許民以事至引至堂前語亹亹不厭而骫法
者按治不少貸馭吏嚴而有恩前後涖任凡七年解
組時敝車羸馬行李蕭然人皆謂適符其名云
山西通志卷八十八
