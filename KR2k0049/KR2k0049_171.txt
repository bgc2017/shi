山西通志卷一百七十一
寺觀(四)
忻州
興國寺在州治後唐鳳儀中建明洪武初置僧正司(明一)
(統志金建)
文殊寺三一在州城外壇溝明萬歷甲戌建張泮記一
在州治西一在南郭
大悲寺在南郭外西懸崖中有古洞鳥道盤跚而上有
大悲像明萬歷三年僧悟增剏别院於壇溝之南張
泮撰碑
福勝寺在西張一名西張寺明巡撫任洛有書西張寺
詩
崇化寺在州西北流江宋時建元季兵焚明宣德間僧
禧公募建楊壽有記
傘蓋寺在馮村後唐初建附山植松百所謂傘蓋青松
也寺有廢塔二相傳殿瓦無塵云
陀羅寺在州西北五十五里土人傳文殊遊此有足跡
及清涼石香爐石滴水岩青龍池
福田寺在繫舟山金元德明讀書於此有德明寒食遊
寺詩趙秉文楊雲翼胥有詩寺在山東岩一名東岩
寺元好問有東龕玩月詩
寶香寺在馥香山
香泉寺在路村西三㟴山唐光化間建
淤埿寺元王構有詩
龍泉精舍在州西集賢鄉官庄僧鎮隆建國子監司業
傅新德有記
定和禪院在匡村舊名匡村寺
神霄宮金天會中宋武節大夫何宏中自西京放歸請
為黃冠師自號通理先生時神霄宮廢道士舊以徽
宗為東華君將毁其像宏中為起紫微殿遷像事之
正隆四年殁宏中與朱少章輩唱酬甚多皆為所推
重載之墓碣之隂
天慶觀在州西九龍原上檀弓謂之九原水經謂滹沱
經九原城北流即其地也舊傳為唐七聖觀其後有
白鶴之異改白鶴觀後晉天福二年書於版記宋大
中祥符二年詔郡國立天慶觀改今名建殿於老君
之左祠軒轅號明慶堂冉宗閔有記杜祈公衍有列
仙亭題咏金貞祐後殿宇盡廢道士王志常重建每
歲二月望道家云是老君誕日及期有鶴降多至十
數翔舞殿庭了不驚畏三日乃罷州人先期延望黃
冠千里來會久不復至内有祁公白子西詩高司戶
子文書孫内翰國鎮文能知雄水壁風濤起伏有蜀
兩孫風張永淳天蓬四聖毛髮生動威重可怖號為
河東名筆金元好問有記明萬歷二十七年二月望
日羣鶴復集余繼登有記魏允貞詩誰知三百年來
後又覩聯翩下碧雲
玉清觀二一在水馬村一在傅家庄
洞元觀在州西北四十里嘉禾村元大德年建
定襄縣
聖壽寺二一在城隍廟左明萬歷四十三年知縣王立
愛重修一在北關舊為昭惠靈顯王祠今仍之
功德寺三一在神山東十五里金元好問讀書於此上
建佛寺好問詩金身入夢基初立白馬駝經刹始安
碑斷猶存蝌蚪字樑空不辨漢唐年一在高蔣村宋
嘉祐七年建明洪武初置僧會司一在趙家營
曇陽寺在東南山宋崇寧間智重顯女幼躭空寂及笄
不嫁禍福多前知一日入山坐化因建塔邑人傅新
德題今額有仙姑塔詩
興國寺在横山宋慶歷四年一僧作院主明年正月十
八日舉三昧火自焚得舍利數粒鄉人號曰舍利和
尚為建塔勒碑金元好問有詩
永寧寺在趙村
聖阜寺在縣東北二十里沙村聖阜山勅建山下有温
泉明萬歷間正月一老人水内沐浴云出水則冷入
水則熱浴罷翻石向下而去
洪福寺三一在西酈村一在劉暉村一在高長村
文殊寺三一在牛臺村一在寺碢山一在庄頭村
福田寺二一在中村庄一在于家庄
廣教寺在向陽村明邑人郭瑄撰碑記
水頭寺在胡桃源
紅泉寺在南山
真容院在東酈村唐時打地和尚隱此大歷十三年化
門人建塔葬之宋元祐四年張商英諭衆新其院撰
記
龍泉院在東霍村
太平院在寇村
三清觀在南王村
純陽觀在南鐔村
老君觀在青石
靜樂縣
寶峰寺在縣東北金時建
興國寺在西郭外
護國朝陽寺在東門外
龍和山寺距縣百二十里龍和山頂元大德中建
天慶觀在縣東門内宋大中祥符間建觀依北山之麓
最後為三清殿循殿而北上盤紆約二百步至山脇
當峻壁巉岩處為洞鑿深三丈高廣尋仞入洞西折
石梯高丈許陟之達洞之奥容十許人坐正南為牖
下瞰城市名陽光洞宋道正閻若進棲此憲州尉杜
時亮撰記金大定二十五年重修明洪武間置道會
司今廢
熙真觀在縣南七十里樓煩城内宋元祐間建
三清觀在縣七十里
代州
圓果寺在州東北隅隋開皇間建内有塔十三級高百
二十尺宋楊延昭嘗射三矢其上今廢洪武初置僧
正司并洪福弘濟資聖興國青龍打地功德七寺入
焉
天寧寺在州北門街唐貞觀間建明洪武初吉安侯陸
亨截其半為振武衞
延福寺在州西南十里中解村元至元二年建明洪武
八年併文殊三聖二寺入焉
舜子寺在州東十五里舜山上有舜井舜廟寺在山半
塑大舜娥皇女英像莫知創始然寺曰舜子當與商
州虞城互考
洪濟寺在州東二十里若宛村佛暨諸像甚工𫝊為劉
鳳仙塑
栢林寺在晉王墓側後唐同光三年莊宗建以奉香火
内𫝊遺像一軸共七人王著緋袍據牀坐其右冠王
冠而衣黃者亞子也其左冠虎頭而衣青者存孝也
其二東嚮侍其二西嚮侍莫知為誰王挾矢睨視之
蓋王眇一目畫筆為王諱之畫甚工明武宗過代持
真像去摹像留寺中寺左右為東西花園王遊賞地
望臺寺在州東南四十里太平興國五年建
白仁岩寺在州西北三十里白仁岩巨石上晉慧遠闢
石為室建樓觀臺榭殿廊門廡僧軒厨庫具備故碑
尚存明僧慧菴重建都御史弋謙記
庵頭寺在州東南五十里圭峰山下
極樂寺在劉雪溪墓側
三清觀在州城外西關明洪武三十八年置道正司景
泰間徙建城西門外今名圓通殿
崇元觀在城東南六里元至正中建
瑞雲觀在州南八里潘美庄西唐貞觀中建(明一統志南十五里)
鳳凰觀在鳳凰山之陽去州三十里魏太武迎嵩山寇
謙之居此一名來儀觀宋闞道寧號休休子養真於
此年八十四尸解而化有遺頌并志今剥落葛洪孫
思邈董思珍朱自然劉海蟾胥寓此
神岡觀金至德廣元大師張廣元居此杜志元師事之
五臺縣
臺懷佛刹
大顯通寺在縣東北百二十里五臺山古名大孚靈鷲
寺漢明帝永平十一年春印度摩騰法蘭禮清涼山
奏請建伽藍復言山形宛同印度靈鷲宜即用為名
上以始信化緣加大孚靈鷲寺仍度僧數十居之
後魏名善住院孝文帝重建環山復置院十二前有
雜花園亦名花園寺寺嘗設無遮齋有貧女剪髮作
布施從二子一犬乞齋俄化菩薩相因以所施髮建
塔在大塔院寺東即古雜花園也又寺中三沙彌得
神藥色如玉相傳食已飄舉云北齊於臺山建寺
二百餘所割八州税以充香火隋開皇十三年遣
使至清涼設齋上自書疏唐太宗復加修建貞觀
二年詔修齋七日九年十一月詔曰五臺山者文殊
閟宅萬聖幽棲境係太原實我祖宗植德之所切宜
祗畏是年臺山建十刹度僧數百顯慶元年勅五臺
山道場地無得税斂則天朝以新譯華嚴經中載此
山名改為大華嚴寺天寶中日本國王白璧天皇遣
二僧靈仙行賀禮五臺山學佛法後開成會昌中仁
明天皇遣僧人禮五臺乾元二年勅建五臺山寺一
區選高行沙門主之貞元中清涼觀法師造華嚴疏
鈔貞元丙子天竺烏茶國王遣使齎奇香旌旆往禮
五頂疏曰南天竺烏茶國深信最勝善逝法者修行
最勝大乘行者吉祥自在師子王稽首和南於大支
那國五頂山中曼殊室利摩訶菩提薩埵足下唐釋
智頵棲此宋雍熙元年日本國僧奝然浮海至獻
職貢求詣五臺許之令所過續食又求印本藏經詔
給之景德四年夏王德明請修供五臺山十寺上遣
閣門祗侯袁瑀為致祭使護送所供物至山寶慶元
年元昊表遣使五臺供佛寶宋釋和希棲此元至
元二年印經一藏勅送臺山善住院十二佛刹皆為
修葺二十四年命西僧嘉勒燦旺布布薩格等作佛事
於五臺山等寺元貞元年建佛寺於五臺山以前工
部尚書鼐濟為將作院領工部事以燕南河北道肅
政廉訪使宋德業為工部尚書董其役以大都保定
正定平陽太原大同河間大名順德廣平十路應其
所需二年五臺山佛寺成至大元年建佛閣於五臺
寺復造寺五臺山摘軍六千五百人供其役二年皇
太后將幸五臺徽政院請調軍扈從省臣議昔大太
后嘗幸五臺於住夏特默齊及漢軍内各起扈從軍
三百人今遵故事從之令高麗王從太后之五臺山
時仁宗居東宮幸五臺山王約諫不可久居即日還
上京至順元年遣使詣五臺山作佛事元釋佛日棲
此明成祖特勅於靈鷲華嚴寶積寺舊基重建改
大顯通寺賜額莊嚴勅旨護持凡十餘道永樂壬午
秋迎西域噶瑪拉尊者遣使送至大顯通寺勅太監
楊昇修寺戊子入滅勅楊昇塑像於顯通法堂三年
增設僧綱司庚寅御製佛名曲經頒賜相傳有五色
祥光次日復有羅漢由華嚴嶺來至三千餘云命工
繪圖御製感應序十二年西僧釋迦也失至顯通寺
召入復歸臺山宣德六年辭歸西域(按二僧榮遇年月多舛聊節錄)
(之)天順二年夏勅諭護持顯通寺成化七年夏勅諭
都綱司萬歷十二年遣太監高勛王忠詣山飯僧十
三年勅造大藏經頒賜二藏
國朝
聖祖仁皇帝發帑金重修有
御製碑記康熙二十六年十二月齎送香銀哈達到山各
寺修建上祝
太皇太后延壽無疆道場
御書匾額曰甘露津曰紺園
大文殊寺在臺懷即菩薩頂真容院唐僧法雲創建相
傳塑像時塑工安生禱求菩薩現身七日倏顯現全
像遂繪圖模塑名真容院廣德元年上在華隂文
殊現形授以番語後還京詔修五臺文殊殿鑄銅為
瓦造鍍金文殊像高一丈六尺貞元丙子勅河東節
度使李說進香文殊殿宋太平興國二年勅以金
泥書經一藏送真容院供養歲度僧五十人景德四
年勅建重閣賜額奉真自太宗至仁宗頒宸章玉劄
凡三百八十軸元祐三年七月癸卯張商英至真容
院止清輝閣夜見金界南溪上燈如紅日浴海騰空
而上至閣收斂如大青鳥良久北山雲起現大寶燈
乙巳夜見文殊真容丙午夜清輝閣前再見金燈商
英撰記元祐初勅還慧悟大師龕建塔藏之建中靖
國元年河東守錢蓋偕樂安任良弼太原王直方宿
真容院夜見燈如金銀盤元延祐二年大長公主
遊禮五頂於臺懷覩大圓光中現七級浮圖明永
樂初勅改建大文殊寺癸巳春御書梵莢藏經讚序
送寺中成化十七年造鍍金文殊像高一丈六尺遣
太監李珍送寺勅諭刻石三月慈懿太后頒懿旨護
持六月勅諭短竹班丹禪師月給僧糧二十石弘治
十二年上製疏遣太監周輔祭告正德間燕劉繼先
夫婦同化此萬歷辛巳遣太監李友重修
國朝
世祖章皇帝順治十二年四月發帑金差内大臣譚泰同
大喇嘛底爾登鄂母齊率領格隆四十員到山修建
祝國佑民道場四十日十四年十月發帑金差哈蘭
兔金巴馬偏峩同額木齊喇嘛率領格隆五十員到
山修建祝國佑民道場一百日十七年
勅喇嘛督理臺山康熙十二年十二月
聖祖仁皇帝差一等侍衛瓢子同
御前侍衛吳什哈白京朱黑德莫羅到山拈香禮佛復差
侍衛吳當朱爾戸賫送金銀龍緞香燭哈達到菩薩
頂供佛修建祝國佑民道場十七年五月差吳達禪
那爾泰到菩薩頂齎送
御筆五臺聖境匾額二十二年二月
聖駕臨山
特命修建各寺上祝
太皇太后延壽無疆道場三日親禮五頂各刹拈香於菩
薩頂各殿陳供金銀龍緞香燭哈達
賜米千石
駕幸中臺
特諭不許砍伐山厰各要栽培樹木壯麗名山風水九月
聖駕復幸臺山駐蹕菩薩頂虔修道場三日五頂拈香各
刹禮佛掛匾揚幡香燭茶果哈達銀各二百兩菩薩
頂特供金銀珠寶纓絡龍緞幡匾頂縵香燭茶果哈
達銀一千兩祝
太皇太后萬壽時西臺頂菩薩現瑞祥光五色
聖駕至中臺方𨼆仍
命改覆本寺大殿琉璃黃瓦
賜銀一千兩修建澡浴池華嚴嶺清涼石三寶地以應其
瑞二十三年三月於菩薩頂前後山門設官永鎮把
總一員馬兵十名步兵三十名守護香火供器二十
七年三月差裕親王同官保到山於菩薩頂齎送金
銀寶珠哈達并各寺銀糧修建報
太皇太后慈恩道場二十九年八月
皇太后差太監首領齎送銀糧香燭哈達到山修建
萬壽無疆道場四十九日三十年春
命闔寺改覆琉璃黃瓦給寺僧口糧八十分三十二年六
月
皇太后差太監首領齎送銀糧錦緞香燭哈達到山修建
萬壽無疆道場四十九日三十七年二月朔旦
聖駕幸清涼山駐蹕菩薩頂五頂朝禮各寺拈香建護國
裕民道場三日
特賜菩薩頂供銀千兩四十年十一月十五日
頒賜梵書藏經全部差會計司員外郎關保齎送菩薩頂
真容院四十四年差掌儀員外郎種德送鍍金觀音
普賢二菩薩并獅象於真容院并
御製詩
御書匾額三曰五臺聖境曰珠林花雨曰靈峰聖境三十
九年
御製菩薩頂大文殊院碑記四十六年
御製中臺菩薩頂碑記
大寶塔院寺在顯通之南五峰之中有阿育王所置佛
舍利塔及元魏時文殊髮塔因以為名明永樂壬午
勅太監楊昇重建佛舍利塔五年建寺萬歷七年慈
聖太后勅遣太監范江李友重修并建釋迦文殊舍
利寶塔張居正撰碑十年正月為祈儲遣太監尤用
張本詣寺修無遮齋七日
國朝
聖祖仁皇帝
勅賜
御書匾額二曰景標清漢後閣曰金粟如來像
大圓照寺在顯通之左古稱普寧寺明永樂初印土僧
室利沙者來送居顯通寺宣德初示寂勅依法茶毘
分舍利為二分一於都城建寺曰真覺一於臺山普
寧寺基建寺曰圓照正德間設都綱司
國朝
聖祖仁皇帝
御書匾額曰勝幡西振
大廣宗寺在鷲峰南半麓明正德二年遣中官韋敏勅
建鑄銅為瓦賜額廣宗今稱銅瓦殿釋紫栢詩更憐
銅瓦風霜老祗恐重來不易逢
國朝
聖祖仁皇帝發帑重建有
御製碑記
御書匾額曰雲嵋
清涼寺在中臺南四十里後魏孝文帝建唐宋胥設僧
正司元至元二年重建明洪武間置僧會司併佛光
藏頭寺入焉南有清涼石
聖祖仁皇帝
御書匾額曰水晶域
按李邕五臺山清涼寺碑在炎漢時卜中箭嶺用
肇造我清涼寺在北齊時以八州租税食我緇徒
焉歴代帝王莫不崇飾則五臺山清涼為最古明
一統志即佛書所謂文殊現相之地是真容殊相
亦宜以清涼為正
望海寺在東臺頂元魏時建隋開皇元年詔五頂胥建
寺塑文殊像歲度僧三人唐貞元丙子西域南天竺
烏茶國王遣使進華嚴後分梵本入朝兼齎奇香旌
旆往禮五頂明天順二年勅造五大藏經安於五頂
國朝康熙二十二年四月
聖祖仁皇帝發帑重建二十三年五月差吳達禪齎
御製碑記及
御書匾額曰自在曰般若原
普濟寺在南臺頂宋建明僧慧澄暮登南臺值風雪忽
見草庵僧擁爐入坐假寐及曉惟對枯株而已
國朝康熙二十二年四月
聖祖仁皇帝發帑重建二十三年五月
賜御製碑記
御書匾額曰大方廣室曰物外遊古南臺在南臺寺南
法雷寺在西臺頂唐建
國朝康熙二十二年四月
聖祖仁皇帝發帑重建是年九月
聖祖幸寺臺頂菩薩現瑞祥光五色至中臺方𨼆二十三
年五月
賜御製碑記
御書匾額曰蓮井曰初地
靈應寺在北臺頂最高明隆慶初釋圓廣與徒明夾構
屋萬歷間慈聖太后範金鑄像遣中官陳儒送峰頂
建梵宇隆慶庚午僧遠庵倏見池中金色鯉萬歷癸
酉上元日北臺神燈遍山刹端大如斗僧無用指端
現燈
國朝康熙二十二年四月
聖祖仁皇帝發帑重建二十三年五月
賜御製碑記
鑾輿駐蹕有
御製北臺眺望詩
御書匾額曰栖真境曰火珠白月曰神湫曰龍參
演教寺在中臺頂唐建有舍利藏於鐵塔唐僧伽大師
嘗入定中臺天花繞膝七日而起宋元祐三年七月
張商英至中臺見碧琉璃世界建中靖國元年錢蓋
任良弼王直方至中臺見寶座金橋明正德七年勅
梵僧朵而只堅重建鑄鐵為瓦以覆之萬歷戊寅少
林僧洪電十指端神燈忽現分之為十斂之成一
國朝康熙二十二年四月
聖祖仁皇帝發帑重建二十三年五月
賜御製碑記
御書匾額曰翠巖曰古雪
羅㬋寺在塔院寺東北隅宋元祐三年張商英至羅㬋
足跡殿夜見殿側神燈即以錢三萬付僧正省奇修
建明成化間趙惠王重修
國朝康熙四十一年
聖祖仁皇帝發帑重修有
御製碑記
御書匾額曰八正門
碧山寺在華嚴谷明孤月禪師戒行精嚴天順間代王
師事之建刹牓曰普濟後坐脱於此
國朝康熙三十七年發帑重建寺一名北山羣峰凝碧
旋繞丈室
聖祖仁皇帝改名碧山寺有
御製碑記
御書匾額曰入雲天籟
湧泉寺在中北二臺間古有湧泉名萬聖澡浴池相傳
為菩薩盥掌地
國朝康熙四十四年
聖祖仁皇帝發帑建寺
御製碑記
御書匾額曰法雨晴飛
壽寧寺古名王子寺北齊文宣第三子入清涼禮懴於
文殊像前積薪自焚中官劉謙之藏骨鷲嶺之西齊
主即於焚身處建寺唐都綱必救道行高卓昭宗命
重修撥州田百頃充常住宋景德初改名壽寧元華
嚴禪定於此成宗英宗先後駐蹕至治二年幸臺山
至王子寺命右丞相巴爾斯重葺
國朝
聖祖仁皇帝
御書匾額曰白毫光現
按齊文宣第三子范陽王紹義周時卒蜀中無自
焚事然紹義不屈于周嘗舉兵繇馬邑至新興則
五臺或其所經行蓋亦哀之之辭也
金閣寺在南臺西北嶺畔唐開元二十四年道義禪師
與杭州僧守真同遊五臺徐行林中一童子招義飲
茶行百餘步見金橋隨登入大寺殿堂僧舍皆金色
地鋪碧琉璃義隨入東廂第一院見老僧坐金繩林
義叩問和尚常說何法曰春樹彌陀佛秋花觀世音
茶畢童子引令參堂遍歴十二院義忽思同伴潛出
門度橋招之回首即失其境後人建金閣寺以識焉
宋崔提舉嘗見南臺金橋圓光元祐三年張商英於
寺門前見南臺側祥雲金橋及金色相輪現紺青色
霞光三道
國朝
聖祖仁皇帝
御書匾額曰具神通力
般若寺在樓觀谷唐無著文喜禪師詣五臺華嚴寺見
一老翁牽牛而來延至家無著欲假宿翁曰汝有執
心在令童子送出指曰此金剛窟般若寺也俄而童
子與寺俱𨼆但見文殊乘獅往來後人因建寺明成
化間晉王為釋立禪重建
國朝
聖祖仁皇帝
御書匾額曰雁堂
棲賢寺在棲賢谷古名棲賢社石洞如霞
聖祖仁皇帝發帑重修
御製碑記
殊像寺在梵仙山左有文殊大士跨狻猊像傳為神工
康熙二十二年有
聖祖仁皇帝
御製詩
御書匾額曰瑞相天然三十九年發帑重建有
御製碑記
石嘴普濟寺在石嘴
聖祖仁皇帝
御書匾額曰梵覺
太平興國寺在樓觀谷宋沙門睿見棲此持律精嚴太
平興國五年四月遣使臣蔡廷玉勅河東路建寺七
年八月落成賜額以睿見主之即楊延朗之師也中
有五郎寺後代州有僧真寶殉靖康之難
普恩寺在普濟寺東舊稱西天寺明洪武間梵僧室利
板的達止此賜龍章護持并御製詩正統十年賜藏
經
火場寺在大孚寺西
萬壽寺古名玉華寺在中臺東南麓隋有五百應真棲
此有騾數十頭自能入市運糧率以為常其時池生
白蓮代牧建寺即名玉花明永樂初改今名
霞境寺在古南臺西
觀音寺在東臺觀音屏
大萬聖佑國寺在交口東山麓元成宗元貞元年勅建
二年賜額命仲華大師主席大德六年入寂勅建塔
仁宗皇慶元年賜慧印紫衣香藥遣旌幢送至寺英
宗賜號弘教大師至治二年幸臺山賜慧印幣及玉
文殊像七寶念珠
竹林寺在中臺南三十里唐大歷五年釋法照止佛光
寺白光起北谷照即依光行東北里許澗下有石門
童子出曰來何遲也引度溪橋文殊示以念佛三昧
命布人間照方欣開眼聖境皆失世謂悟入化竹林
因創寺志之(寺中如來小像一龕製度精巧寺前舍利塔成化間耕者得石槨内藏銀匣中)
(貯琉璃瓶盛舍利數百顆匣上刻僧雲宗寶藏弘治間燕京穆氏建塔嘉靖間僧古燈重修)
萬歲寺相傳金大定三年法沖大師法力勝黃冠蕭守
真賜儀仗送歸勅建寺
廣緣寺在鷲峰東古大王寺相傳古有王子出家於此
後有妃子寺
法王寺在妃子寺後
法雲寺在華嚴嶺唐三昧姑開化處代藩中官王朝捐
資重修
平章寺在華嚴谷金建
報恩寺在華嚴谷久廢
金界寺在華嚴谷唐建宋張無盡見神燈於此明成化
初釋清玉重修
鐵瓦寺在玉花池南
西壽寧寺元僧碧峰建
三塔寺在鷲峰西
日光寺在鳳林谷明嘉靖初僧獨峰建
寶林寺在日光北明嘉靖間僧古燈建贊皇縣民婦李
氏至寺盥沐禮佛說偈而逝
鳳林寺明僧德穎隱鳳林谷值歲凶貧民懇貸升斗德
穎以餘糧授之出籬數武見二虎伏林間大怖而返
德穎笑曰虎自汝心耳送之出惟見二石遂名臥虎
石今尚存萬歷初改建寺額曰鳳林
護國寺在鷲峰南三里元成宗勅建真覺國師住此著
慧燈集
普門寺元至治二年勅建
碑樓寺在帝釋宮南
觀海寺在明月池側元魏建明成化間僧月舟重修
鎮海寺在交口西南嶺下
雷音寺在海螺城
天聖寺在井溝明嘉靖間建
靈峰寺在陽白峪唐建明成化間僧義賓參禪於此國
戚周善世重修又中峰聖水天城三寺胥在陽白峪
寺支院也
天盆寺以依山得名
日照寺在天盆谷
金燈寺在南臺東北麓
黑山寺在北臺唐寺僧法愛充監院以常住財置田後
化為牛至今有牛皮鼓蹟
照果寺隋解脱和尚少披剃於此
法華院唐開元四年神英禪師至臺山憩華嚴寺齋後
獨遊西林披雲深入忽覩一寺額曰法華院英入瞻
禮有多寶佛塔後有仁王殿英出取衣缽還惟深林
密箐而已乃即其地建法華院今廢
福聖院唐取性道者居此
妙德菴
聖祖仁皇帝
御書匾額曰香閣慈雲曰松風水月
法雲菴即古彌陀菴憨山大師德清居此德清幼人呼
清郎萬歷乙亥偕友妙峰卓錫於此掘地獲石座上
泐清郎居三字清刺血研金書華嚴經後梵文胥變
漢字以所書經納大寶塔瓶中
龍興菴在棲賢谷明嘉靖初僧太虛棲此以夜聞龍吟
故名嘗正旦見祥光滿谷云
靈鷲菴在華嚴谷東元璧峰禪師北遊五臺道逢一蓬
首女五彩閃爍一黑獒隨後師問何之答曰入山曰
入山何為答曰一切不言訖没遂於其地建菴
雲集菴在曉天梁
智導菴在中臺南麓即清涼泉之崖畔
淨土菴在棲賢谷明嘉靖間僧玉峰建
大盋菴在紫霞谷明無邊禪師受法楚峰峰嘗囑曰爾
後有盋飯當共衲子食嘉靖甲子卓錫於此掘地得
銅盋受斗粟即以名菴
靜林菴在紫霞谷釋真雲建乃中峰嗣也
雜花菴在塔兒溝僧正參建
大林菴在鳳林谷金陵僧素菴構
龍樹菴在車溝明嘉靖初僧寳印楚峰玉堂同參大川
和尚川說偈曰向去三人載一車後至蛇溝共結茅
焉蓋蛇溝舊名車溝也
棲鳳菴在天盆北嶺明嘉靖間僧寶峰建
華嚴菴在棲鳳菴東北明嘉靖間僧古檀誦華嚴於此
白頭菴在南臺東北十里菴有行者生而皓首明嘉靖
間結廬於此
臥雲菴在中臺西南麓
青峰菴唐僧支法念棲禪菴南大松下定中見僧說苦
空法寤聞秋聲瑟瑟不勝其悲因呼為苦空蘽古碑
猶存
仙人菴在北臺後麓
千佛洞在臺東北崖畔明嘉靖間僧道方夜遊至此見
神燈萬點入見玉佛更進聞波濤之聲旋見一燈前
導而出即洞造像焉
國朝
聖祖仁皇帝
御書匾額曰禪悦
七佛洞在臺西南二十里古有七梵僧至此入寂遂立
七佛像
觀音洞在棲賢谷巖畔有滴泉味甘
不二樓在西臺北倚二聖對談石明嘉靖間僧慧月見
文殊淨名二聖對談華嚴一名華嚴棲
臺外佛刹
靈境寺去南臺二十里明成化間釋清善建
石塔寺在臺東南一名小栢寺
娑婆寺在臺西南三十里北齊釋元頤卓錫於此有
婦㩦子數來聽經頤疑而問之婦曰我名娑婆乃龍
母也因聽法得悟將脱鱗甲矣指池曰若真悟無生
此淵當成高阜言訖水隨手起即成高阜龍亦化去
後人名曰龍宮聖堆頤建寺即以龍母名名之後
周寺僧道明攜沙彌至東臺花林山遇一人引入堂
閣長者命道明送沙彌出回首即失所在
佛光寺在臺西南四十里後魏文帝見佛光之瑞因名
為隋解脱和尚道場唐釋法照夜入化竹林即此
嵌巖寺在臺南六十里後魏孝文帝建聖福赤崖法華
殊公四寺胥在仙花山陽(以上南臺外)
華林寺在古華嚴唐建明時四修
杳雲寺在華林寺側
香蘽寺在華林寺東中有乳頭香蘽
慈雲寺在香蘽寺南
龍蟠寺在大會谷山勢若蟠龍故名
鳳嶺寺在龍蟠寺側
温泉寺在臺東南五十餘里元重修
銅鐘寺在大會谷中昔有古鐘可受三十斛寺僧慧燈
受戒歸失之空中語曰鐘乃拘樓秦佛時兜率天王
所造今已收入金剛窟中燈著銘泐石記之
龍泉寺在臺東南舊路嶺宋建明嘉靖初羣盜縱横行
者憚之有馬大士依止廢寺遇賊即殺道路復通馬
公將卒以山門托燕京大智宗主遂重修寺焉(以上東臺)
(外)
圭峰寺在峩谷隋建豹子熊頭向陽育王望臺石門六
寺胥在峩谷隋唐間建
鐵勒寺在臺西南六十里鐵勒山唐慧洪大師建(以上西臺)
(外)
白雲寺在五臺山之接待院面臨逵道後枕岩椒
國朝康熙四十六年
聖祖仁皇帝發帑重建
御製碑記
御書匾額曰法雲真際
臺麓寺在臺山下射虎川康熙二十二年
聖祖仁皇帝西巡清涼山有虎伏叢薄間
親御弧矢一發殪之里人歡呼曰是為民害久矣今
鑾輿幸臨而此獸用殛殆天之所以除民灾也因號其地
曰射虎川相率建寺以表厥異康熙二十四年發帑
金三千一百八十兩
御製碑記設大喇嘛一員格隆班弟二十五衆焚修香火
三十七年二月
聖祖幸山設供造佛像三尊四十年遣官齎送
内製鏤刻香檀佛像
御製碑文四十四年
賜梵書藏經
御書匾額曰十刹圓光曰五峰化育
寶積寺在臺北谷中
木瓜寺在臺北谷中
普濟寺在大黃尖南麓唐建
普光寺今名黎峪寺在文岫山璧峰金禪師化後門人
建塔明洪武間勅修上嘗賜詩曰沙門號璧峰五臺
山愈崇璧峰依華嚴製懺法梵音婉雅凡四十二奏
唯寺衆襲其法四方學者觀頂受業焉(以上北臺外)
廣濟寺在縣西門内元至正間建
法華寺在縣東北七十里北齊建
峰山寺金醉軒姚孝錫詩雲生古木千章秀山抱晴川
一掌平
古竹林寺在縣東北六十里蓮花山
龍灣寺在縣東鄉山環澗瀉龍宮仙閣
明陽觀在縣西南八里紫羅山下甲辰崇道大師洞明
子姬志元重建請於長春宮得今額元好問撰碑(甲辰)
(志作大德八年誤)
長春觀在縣東北元時建
萬壽宫在縣西北四十里善文都元至元二十九年建
(以上五臺縣佛刹)
繁峙縣
正覺寺在西關外元甲辰年建明洪武間置僧會司
淨名寺在縣南唐建宋太平興國間勅重修金元時胥
修葺
公主寺在縣南二十里公主山後魏誠信公主出家建
唐末唯德禪師重修
蘭若寺在大黃尖北二十里唐建明萬歷初法華道者
掛錫於此併宋谷天宮二寺入焉
清源寺在大黃尖下二十里羣峰環抱元建關西僧戒
喜參悟中和尚久而辭去中偈記曰爾緣在此逢源
而止萬歷初至此卓菴掘地得古碑名清源院即以
名之
正覺禪院在滹沱之濱宋名天王院宣和間黃冠改為
神霄宮五臺真容院僧請復為寺勅賜今額
三清觀在東南一里金大定年建
洞陽觀在西北二十五里上莊村
崞縣
崇聖寺在縣東宋政和二年建元至元二十七年修明
洪武間置僧會司天順七年重修後圯僧明闐復修
賀愈撰記
樓煩寺在縣西北二十五里以樓煩城名晉慧遠演教
地明嘉靖間毁于兵僧昭敬修李立本撰記
吉祥寺在縣東南七十里明正統間重修後頽成化間
僧惟德社民杜鳳重建訓導孔謳撰記
惠濟寺在縣東南三十里
土聖寺在縣西南七十里相傳寺内有鐘晩不擊自鳴
明梁璟有詩
朝元觀在縣西南五十里元大德間崞山軍節度閻德
剛居衛邸里泉水出焉剛愛其勝招安邑道士梁思
問為方外遊闢西園以居之建道院未成而殁剛子
鎮留攝太原軍務繼先志營建參佐并建閻侯祠元
道問記觀内有碑帶石至晩光明似月梁璟有朝元
夜月詩
神清觀在縣西北
保德州
寶積寺在州西南元大德七年建明洪武初併龍泉壽
聖彌陀興隆金峰花佛六寺入焉置僧正司景泰二
年重修
承天寺在州東南元時建明永樂間修萬歷甲寅重修
(明一統志金初建)
花佛寺在州南十五里宣化坊花佛村元至正間州南
二十里楊家灣南崖石窟中𨼆𨼆聞有聲者數年條
卸出魯班石像腰繫槌鑿又有大小石佛數百骨節
胥玲瓏無斧鑿痕州人建寺舁置其中
興隆寺舊名資福寺在州東南三十里義合都橋頭村
宋熙寧元年建
天慶觀元時建明天順間重修今圯
青陽觀在州東南二十五里元大德九年建今廢
河曲縣
華嚴寺在縣治東元天歷元年建
禪會寺在縣東北十五里曹井村元至正間建
宗說寺在縣南八十里翠峰山上有閻浮王殿元皇慶
間修至治間改今名有碑記
福勝寺在寺墕村金大定間有詔鬻寺居民張世遘與
弟衍施錢百貫贖之因賜今額
壽聖寺在白鹿村宋治平間勅賜額
崇福寺在新作村元至正間重修
天寧寺在西溝村金正隆間建
海朝菴在南門外明萬歷間建環山注泉崇臺密蔭後
遭寇燬
天慶觀在縣南門外東岡宋大中祥符間建金大定間
州守梁銶撰記觀有古栢槎枒明萬歷元年龍出栢
間火隨龍發根枝胥焚
熒臺觀在縣東八十里獨蛇村宋大中祥符間建今廢
鳳凰觀在縣東北一百十里西溝村金泰和間建今改
浮屠
解州
興福寺在州西北崇寧坊宋乾興元年建明洪武間置
僧正司併廣慈石牛二寺入焉歲久圯移建城隍廟
街西改名新寺
天寧寺在州西二十里中條山陰又名靜林寺宋元祐
三年建元至正三年修寺右有羅漢洞後有閣在崇
巖上紅臉溝泉自寺東偏山頂流遶而北四圍皆古
栢蒼松杜陵所謂松門似畫圖者是也
歸起寺在州西北三十里三樓村元魏間建歴代重修
遞建三樓故其里因以三棲名焉
石牛寺在州東北三十里趙村俗名趙村寺元大定元
年建
僧耨寺古稱靜林下院在長江扶北
太清觀在州西北崇寧坊塔巷北有太極殿今廢
崇寧宫在州西門外關帝廟左元至元三年姜真人建
明洪武間置道正司嘉靖三年道正楊衍澄增修
安邑縣
太平興國寺在縣東北宋嘉祐八年建明洪武間置僧
會司内有塔十三級高二百六十尺上有黃白寶瓶
相傳魯班造嘉靖乙卯地震塔裂尺餘後震復合亦
神物也
弘敬寺在縣西門外元至正十二年建
興寶寺在縣西運城司治西唐時建
觀音寺在縣西運城司治北元建
大覺寺在陶村内有古鐘元至元七年建
弘化寺在縣西運城南門外元建
觀音寺在縣西王曲村金泰和四年建即羊䭾寺鄉人
掘地得石人騎羊僉以為菩薩像因創寺祀之
大雲寺在鳴條岡虞舜陵側内有古栢胥大可十餘圍
志稱寺以守陵
靜林寺在縣東南條山古栢森翳林密徑險人跡罕到
明李鑑詩馴飛幽鳥低巢樹忽走長蛟怪引藤
長春觀在縣東元至治間建
集仙觀在陳璧村唐景雲間建名景雲宫元改今名
夏縣
法輪寺在縣治東宋崇寧間建明洪武間修置僧會司
真如寺二一在温谷里一在縣東陽和門外金天眷間
建
雲巖寺在縣西北郭村元至治二年建
栢塔寺在縣南吳村栢塔山古栢千株上聳無枝狀似
虺蛇中有栢母林中建寺寺後建塔高十丈有奇塔
久毁猶仍其名
廣福寺在縣西七十里石□村稷王山之枝山也唐貞
觀五年僧信回建
龍泉寺二一在縣北周村里唐開元間修一在縣北胡
張里宋崇寧三年建
威神寺在縣西寺後村韓忠所修一名韓忠寺中有石
佛高數丈又名石佛寺
壽聖寺五一在縣西西秦今毁一在縣西上王村一在
縣西南裴鎮介一在縣西蘇村一在縣西其母村
普照寺四一在縣東南中呂村一在縣西北中衞一在
縣北趙村一在縣西侯村
餘慶寺在縣西鳴條岡宋治平二年建内有温公祠即
温公守墳院也元豐八年賜額餘慶有碑存焉廖瑩
中江行雜錄司馬温公先隴在鳴條山有餘慶寺
觀音寺在通谷村寺後有洞塑司馬温公像公嘗讀書
其中云又有寺二一在縣西北西陰一在縣西馬喬
朝元觀在縣西池下王村為夏陵建
長生觀在縣西水頭鎮
玉宸觀在縣北北大里
長春觀在縣東元至治初建
壽聖宮在縣内守信坊元至元二年道士馮明建明洪
武間置道會司併天聖萬夀二官九陽龍祥二觀入
焉
天聖宮在縣東五里瑤臺山商相巫咸巫賢墳在其下墳
祠在山麓宫在巫相祠右明萬歷丙戌災丁亥重修
馬化龍記知縣胡柟建塔山巔後地震塔頂頽知縣
蔣起龍補修
平陸縣
慶壽寺舊在城西南隅宋大中祥符二年僧了寬建明
洪武十五年重修置僧會司弘治正德嘉靖繼修萬
歷辛卯知縣鄭金移建城外之巽隅
開元寺在縣東三門集津今廢王翰記三門北有新開
河山上舊有開化寺今不存當即此寺
大悲寺在縣西上澗村宋僧了寬建明洪武十四年重
修
潛溪寺在縣西下庄村宋僧文銘建明洪武二十三年
僧行涓修弘治嘉靖間繼修
流慶寺在縣西西張村宋大中祥符二年建明洪武十
六年修
龍川寺在縣東二十五里沙澗村西僧道慶重修
佛窯寺在縣東寨頭村金明昌間僧了心建明洪武十
年僧原岩修
蘭馬寺在縣東馬家村元大定四年僧福貴建明洪武
十四年僧惠安修
五臺寺在縣東齊家村晉天福三年僧顯金建明洪武
十二年僧守錦修
竹林寺在縣西北中條山大通嶺唐甲子僧妙成建金
承安三年僧惠燈元至正甲子僧洪淵明洪武二十
一年僧禧應繼修唐金舌和尚於終南山師德悟三
年師令向中條山栖焉唐睿宗勅瘞其骨為建寺
國朝順治十一年重修
妙智寺在縣東倉窯村元大德八年建明洪武十四年
僧良才修
牛張寺在縣東堰頭金明昌二年僧文宣建明洪武十
三年僧竹寬修
彌勒寺在縣東中張村元僧良才建明洪武二十一年
僧了梅修
雲影寺在縣東谷村宋時僧普會建明洪武十八年僧
普惠修
永興寺在縣東窯頭村唐時建明洪武十七年僧妙福
修
大雲寺舊在北關明萬歷間遷於澗北吳山之麓
清和觀在縣西四十里元至元間建明萬歷間重建
國朝康熙年重修
隆禧觀在縣東關街北唐開元三年道士楊志和建元
至正四年道士馬恭道修明洪武十三年道士王若
恭重修十五年置道會司嘉靖四十一年重修併玉
泉觀長生宮入焉
芮城縣
壽聖寺二一在城東北里餘内有浮圖十三級宋元豐
元年建元符二年修明洪武五年設僧會司弘治五
年重修趙錠記一在城南十里太安村宋治平三年
詔諸寺無額者院僧修蓋及三十間准勅存留仍得
陳乞寺額僧自懷修建如式熙寧二年詔名壽聖進
士李本題額紹聖三年安昌進士劉覺撰記
延慶寺在城外西南隅明正德九年僧淨銘建薛雄撰
記
崇福寺在縣東北七里馬村金建明成化十二年修趙
銑記
崇勝寺在城東北二十五里陌上村北周天和元年建
清涼寺在縣東北五十里坡頭峪底明正統乙丑沙門
行全重修
瑞峰寺在縣東北五十里嶺底村谷内有廣德泉李廣
祠元元貞二年僧瑞峰建因以名寺大德三年鑿山
洞塑佛像以李廣為寺護法神泰定二年立碑銘明
弘治十五年僧廣仙募修為清涼寺下院張錠撰記
回光院在縣東北二里廟下村元大德四年僧了悟建
明成化間重修弘治元年劉銓記
龍岩院在縣東北十五里水門村舊有楊林古寺金大
定間沙門福全募納錢百餘貫降勅牒賜名龍岩僧
福澄又遷建禪院有記
延生觀在縣西北隅明弘治己未建前殿嘉靖癸巳建
後殿乙卯冬十二月十二日夜圯丙戌冬重修
岱岳觀在縣東門外宋建明天順成化弘治間歴修張
仲簡記正德乙巳重修李澤記
玉京觀在縣東北三里元至元十八年道士薛志熙重
修三洞講經師賜紫金襴清真大師何志淵記
宗聖觀在縣東十里東張村元貞元元年建
樂全觀在縣西北二十五里水峪元進士河南卿從道
創此以居四川按察使杜思間記
紫清觀在縣西北二里唐名道靜院内有降生臺乃侯
道華降生地也唐咸通三年邑宰高元謩築并撰記
真常宮在縣東南七里柴村舊名澤清觀唐開元二年
里人果善重建元改今名皇慶二年住持提點崇真
大師楊志德道人王演華重修蕭莪記明洪武間置
道會司併太清紫清二觀入焉
絳州
鐘樓寺在州内正平坊宋乾德元年建有塔明洪武間
置僧正司
碧落寺唐五十三祀龍集敦牂李訓撰碧落天尊像記
西禪寺在州内正平坊元延祐間建
國朝康熙七年重修
普利寺在州内府君廟東明天順間建
善利寺在西關舊為汾陽洞明萬歷三十四年築基建
寺知州方立誠記
白水寺在州西南七里三林庄
佛窟寺在州南十里三家店宋嘉祐八年建元皇慶初
重修
白蓮寺在州西二十里辛堡里金大定初建
淨梵寺在州西北二十里宋嘉祐八年建
甘露寺在州北二十五里九原山梁天監二年上遣朱
明月詣求甘露果得之因賜額元延祐三年重建
梁天監二年絳州隸魏與聞喜梁武廟胥備考
普化寺在州西北三十五里光馬村唐開元四年建
廣化寺在州東北木贊里隋開皇十一年建
正覺寺在陽王里唐貞觀初建進士靳杜有記
壽聖寺在蘇村里宋建隆二年建金史中和有記内金
剛塑像為河東冠云
超化寺在州西南榆村金大定初建
法銘寺在州西南蘇陽里金正隆四年建
巨燭禪院在西關明萬歷三十年僧福寧建
重陽觀在州西北四十里董村内有讀書堂文中子嘗
隱此觀麓有清廉洞
隋絳守陳叔達乃文中子門人高弟程元亦當為
絳人則絳之有讀書堂焉宜也
玉清宫在州城東北隅元至元年建舊名玉虚觀皇慶
間賜額明洪武間置道正司薛謙亨有記
元都萬壽宫在州西北正平坊元初建内有披雲真人
宋德芳祠明嘉靖初毁
聞喜縣
福田寺在東關唐貞觀六年建一說漢武帝夢金人西
來抱兒授帝遂驚寤適報生太子遂命築壇建廟至
明帝復夢金人持弓矢求寸土為居時佛始入中土
因更廟為寺曰太子寺唐貞元六年重建名福田寺
洪武間復舊額置僧會司
功德寺在南門外明嘉靖初僧可良募建
香山寺在縣東南五里官庄嶺乃唐裴晉公還帶地也
明萬歷二十二年建上有晉文公祠
鐵牛峪寺在鐵牛峪西神僧餉兵處相傳唐太宗行軍
至美陽鄉乏糧寺僧智旻以沙鍋煮飯餉軍胥獲飽
及即位勅建廣教寺以報之
廣教寺在縣南二十里寺頭村土人名沙渠寺相傳唐
太宗勅建併鐵牛寺入焉
福田寺在城東唐貞元中建
保寧寺在東鎮唐開元六年建元至元間重修閻復記
誌公寺在南丘村今名黃花洞寺有古石佛碑刻記曰
母丘氏僧四十人又縣侯村有梁武帝廟萬歷間孝
子呂辛陵募重建歲久傾圯功德寺僧大智嘗靜修
於此重修
寧國寺在回坑北嶺金貞元三年建
大覺寺在宋村金大定十年建
栢岩寺在北張村金皇統元年建
洪教寺在長豐村元至元間建
慈雲寺在縣南鄉元至順三年建
嘉慶寺在蘭家庄元至大三年建
景福寺在川口村元延祐二年建
普照禪院在畖底村唐永亨元年建
凖提菴在北月城
國朝康熙間朱裴建
凝真觀在西關宋大中祥符七年建明洪武間置道會
司一名凝真萬壽宫今改東嶽廟
洞霞觀在晁村元至元三年建
養浩觀在冷泉村元己未年建
超然觀在中庄元泰定間建
長春觀在支村趙鳴鶴有記
太清觀在宋村金大定三年建
景雲宫在觀底村唐貞觀間建
興真宫在蘭德鎮唐貞觀間建
河津縣
豐巖寺在縣南隋開皇間建明時重修薛瑄撰碑
鐵佛寺在縣西南唐麟德中建明時毁後重建
覺成寺在城東里許宋天聖中建内有浮圖隋仁壽中
造阿育王藏佛舍利十九塔之一也至風雨夜塔頂
輒有光歲久毁
國朝康熙三十八年知縣吳寶林倡建自為記
福聖寺在縣西北十里清澗村宋大中祥符中建
普照寺在縣東十五里黃村宋大觀間建
受聖寺在縣東南二十五里南陽村唐武德中建
雲中寺在縣西北二十五里龍門山頂元至正年修有
塔高出霞表所謂雲中烟寺也東有雲中城隋文中
子登雲中之城望龍門之關即此今存頽垣
大覺寺在縣南三十里暢村漢時建
法雲寺在縣北三十里南午芹村唐天寶七年重修明
嘉靖間地震圯重建清流翳林芹藻環周所謂午芹
秋霽也元段成已有詩
國朝康熙二十二年猛水入渠殿廊多圯復募建
雲岩寺在縣北三十五里北午芹村金皇統間建
清涼寺二一在干澗林一在方平村金明昌間建
吉祥寺在縣西南三十五里衞村唐咸亨間建
大明寺在縣東北尹村唐貞元中建
千佛寺在郭村元至正間建
興化寺在樊村元至正間修
金山寺在光德村唐時建明永樂間修
興教寺在故鎮唐長慶間建
嘉祥寺在縣北方平村明正統間建
寶勝寺在縣東北僧樓里宋崇寧間修
大悲寺在東平遠村元至正間修
天慶觀在城東北一里宋景德中建有碑記明趙用光
建培風館於觀側自為記
列女觀在縣北三十里南午芹村元時建
元真觀在下亭村明永樂間修
翠微觀在縣東北尹村明永樂間修
承天觀在縣東北僧樓村明正統間建
長真觀在縣西北四十里西磑村元至正間建
興龍觀在武備寨元至正間建
朝天宫在縣治北姑射山
稷山縣
廣教寺在縣治東唐聖歷間名辨名開元間名感孝金
皇統元年重修明昌間造塔十三級高三十餘丈今
寺廢
雨化寺在縣西北隅三靈觀後
國朝順治間建
佛閣寺一名清涼院在縣東北三里金皇統二年建元
大德間增修明洪武間併廣教彌陀大善三寺入焉
置僧會司
國朝順治間知縣姚延啟修十三年知縣畢際有重修
青龍寺在縣西十里馬村唐龍朔二年建
佛峪寺在縣西北二十里有宋碑
大明寺在縣西北華峪村唐上元元年建明洪武初併
顯明崇慶瑞祥普照四寺入焉
嵐川寺在縣東北三十里馬壁峪寺後有泉
興化寺二一在縣西南三十里小甯村隋開皇十二年
建一在縣南五十里丈八村唐咸亨五年建内有開
元時碑
黃龍寺在縣西北四十里紫金山峪王時濟記
崇化寺在白池村唐開元四年僧國興建金大定十五
年僧智月重修
壽聖寺二一在塢堆村唐永昌間建明弘治萬歷繼修
一在湖家庄宋治平間趙寺丞以守墳建
大善寺在高渠村元勅建内有古栢一大七圍蔭可畝
許欲伐輒有龍蛇雷雨之變明梁綱撰存栢記
潤國寺在小翟村唐貞觀二年建
坦然寺在小杜村元皇慶二年建
清華觀在縣東南隅古桃花庵遺址元至大二年道士
喬志度改建
天真觀在縣西南隅元至大三年建段天章記
三靈觀在縣西北隅有記今廢
長春觀在縣治西元中統間建胡大有記今廢
靈虚觀在西郭外元時賜額尚存乃長春丘真人七大
觀之一也
元兵踐蹂河南北尤甚崑崙丘處機使其徒持牒
招求於戰伐之餘由是為人奴者得復為良與濱
死而得更生者毋慮二三萬人中州人至今稱道
之此絳州稷山諸地所以立觀也
道清觀在廉城村元延祐三年建明洪武間併三靈靈
虚重陽三觀入焉
太虚觀在東庄村有碑
保真觀在縣東北元建明洪武間置道會司
洞神宫在縣北初名重陽觀元道人張志朴建郝毅記
明嘉靖四年重修
絳縣
興國寺在縣西南隅明嘉靖間建吉天來記
聖水寺在縣西南十里羊村元泰定間建即聖水三泉
也僧海林修
太陽寺在岡底莊元泰定間建
太陰寺在縣東十五里張上村明萬歷間修
壽聖寺在縣東二十里鄭柴鎮隋開皇間建
洪福寺在縣東四十里倉封村元中統二年建明洪武
間併觀音福勝二寺入焉置僧會司
普照寺在范柴村金天眷間建
鐘樓寺在城東北宋乾德中建
金禪寺在北凡村宋紹興間建
永興禪寺在牛村東畔溝岩下為朝陽洞元泰定間建
寶泉寺在槐泉村明嘉靖間建
淨土院在崔村
元清觀在東關元大德間建
九雲觀在陳村元延祐間建
長春觀在荆村元至正間建
雲溪觀在張村元至治間建
遇真觀在梅村元至正間建
玉泉觀二一在鄭柴東南一在賀水元至正間建
清都觀在大喬村元至正間建
太微官在縣西街元至正間建
玉清觀在絳山西頂
北極臺在絳山絶頂
垣曲縣
興國寺在縣西安民街北金大定二年僧福勝建元延
祐二年修至正十五年重修進士宋克篤記明洪武
間置僧會司景泰中萬歷九年繼修三十五年建坊
天啓七年又修
國朝順治十三年知縣秦樂德康熙三年知縣紀弘謨
繼修
青楊寺在柳庄村
開元寺在朱家庄知縣仝梧記
廣福寺在臯落鎮知縣趙乾清記
青龍寺在柴家庄
國朝康熙三年修
淨土寺二一在瞽塚鎮文皓記一在下王村
福亭寺在西北四十里平原村舊志名淨福寺都御史
趙載記
石磬寺在南王村内有石磬叩之聲聞里餘因名
雲川寺在縣西北七十里曹家山絳州靈丘王撰碑
焚香院在小趙村
洪慶觀在縣南一里中條山東舊名金闕院金大定間
道士呂道章居觀修養重修觀成仙去金貞祐末道
士丁善淵沖舉遺蜕葬觀北河南府教授翟雄飛勒
石元延祐六年金書勅賜今額明弘治十八年知縣
安世賢修
國朝順治十七年知縣董爾性增修康熙四年知縣紀
弘謨重修王紀楊帝培傅永弼胥有記
靖真觀在縣北二十五里元至元中建(明一統志至元中重修)
清泉觀在歪頭山殿内有清濁二泉
棲神觀在墱坂村
開元觀在劉村
迎祥觀在瞽塚鎮宋時建
岫雲觀在迎駕寨
吉州
天寧寺在州南甘泉坊宋崇寧二年建明洪武間置僧
正司併安平柏山二寺入焉
開化寺在州西
佛閣寺在州南錦屏山麓
慈教寺在州東
永慶寺在文城
大像寺在同樂里
永齡寺在大天灣
白衣菴在州崇安門明知州黃光煒建
全陽觀在州北八里元大德九年建
紫微觀在波門里
鄉寧縣
昭遠寺在縣南一里唐龍朔三年建明洪武間置僧會
司萬歷十八年重修内有古柏四十圍旁有白雲洞
能仁寺在縣東十里
清涼寺在縣南二十里
西成佛寺在縣南七十里
靈巖寺在縣東八十里
蓮花寺在縣西九十里
聖壽院在城東北隅元皇慶元年建
北極觀在縣西門外天臺山明洪武間置道會司
翠微觀在縣西南七十里唐龍朔間建明洪武間併北
極觀入焉
隰州
安國寺在州西宣和坊唐武德二年建初名龍紀宋至
道元年改今額明洪武間置僧正司
聖境寺在南關釋大柄重修柄通大藏精醫術坐化寺
中
天寧寺在城北一里舊名天王寺唐時建明季兵燹
國朝順治四年釋道興重修募造檀佛一千六十尊建
層樓百尺殿宇數十楹僧舍百餘室康熙十年工竣
知州張綏遠撰碑
觀音寺在城西二里元皇祐初建明萬歷七年修
國朝順治十六年侍郎李呈祥重修自為記内有牡丹
二高埒樹
佛塔寺在州北十六里
興古寺在州西南三十里西古縣村
臥雲寺在州西北三十五里金大定元年建
石室寺在州北七十里沙樓山前有龍池後有龍泉禱
雨輒應明釋圓鏡修煉於此後化於平窰坡
國朝順治間重修
興教寺在州北九十里聖天山宋元符三年建明初併
慈雲靈岩石寶三寺入焉
鄉寧寺在州北百五十里傳張果老游此鄉人立碑透
玲如玉
崇福寺在温泉廢縣西曲里元初兵燹後寺獨存釋普
資拓建中統二年趙德元撰記
寶巖寺在陶化里内有石泉
靈巖寺在陶化里内有泉
普寧寺在中村里
石壑寺在土同里内有白蓮洞
聖佛寺在土同里澗畔有石洞内有仙人遺蜕
黃雲寺在土同里山高萬仞内有仙人石碁
千佛菴在北門外土人名小西天明崇禎己巳釋道亮
建
國朝順治七年李呈祥撰記
煉陽菴在州南十里宋至道二年建
龍泉院在州東七十里紫荆山舊名普照寺唐初建久
圯明甲子釋悟昇住此掘故基得甎百餘上注宋元
祐年月日重修龍泉院記迺與徒真如募建正德二
年刻碑鄭宣撰記
千佛洞二一在州北十里佛陀灣一在州北五十里神
峪村像以千計大佛座下有風洞
祈真觀在城内宣化坊金興定五年建丘長春修煉於
此元河東廉使李文甫宿此有詩
雲峰觀在州北八里軍儀里宋至道二年建
迎真觀在州北八里宋至道二年建
崇陽觀在州南三十里
元都觀在州東五十里
蒲縣
勝果寺在縣東關
龍興寺在縣北五里下軍村金太和二年建明洪武間
併興國清涼二寺入焉寺前有古寶泉
雲峰寺在翠屏山明季廢
國朝康熙五十一年重建
蒙古寺在縣西二十里薛關鎮
聖壽寺在縣西北四十里古縣村
準提菴二一在西關一在洛陽村
棲雲閣在城西翠屏山久廢
朝元觀在縣北關元時建久廢
玉泉觀在縣北二十里返底村久廢
大寧縣
彌陀寺在縣西關東南隅元至治三年建明洪武間修
置僧會司併福勝寺入焉
大安寺在縣南翠微山麓
興隆寺在縣西石城村
筆峰寺在縣西南筆架山宋太祖勅建今廢
温涼寺在縣西康里村
資聖寺在内史村西南
靈雲寺在安阜鎮
清涼寺在索提村北
步雲寺在上麻束村
禪峰寺在縣西北孔山之麓有禪峰洞相傳宋太祖避
兵蜘蛛布網洞口兵至不見去即位後勅建寺今廢
準提菴三一在龍泉山一在西門甕城内一在阜城寨
胥
國朝建
大清觀在縣東龍泉山金大定三年建
國朝順治間重修
永和縣
興化寺在縣西南仙芝坊金明昌五年建明洪武間置
僧會司併朝陽丈八佛二寺入焉
朝陽寺在縣北十五里
保安寺在縣東三十里
大雲寺在縣東南四十里
吉祥寺在縣東北四十里
烏龍寺在縣西南四十五里烏龍山
普照寺在縣南五十里交口
望海寺在縣西六十里即丈八佛寺
香巖寺在縣北七十里
龍巖寺在縣南九十里龍岩相傳宋太祖避亂巖洞後
勅建寺有碑記有洪鐘高八尺圍一丈五尺厚六寸
明時墜地數十人不克舉牧羊子立懸之遂入洞化
焉村人塑像寺中
山西通志卷一百七十一
