山西通志卷一百六十六
祠廟(三)
澤州府
鳳臺縣
湯王廟四一在東龍華村一在西湯王村一在東南辛
安村一在東北真素村胥春秋致祭
孔子廟水經注䢴水又東南逕孔子廟東廟廷有碑
元魏太和元年孔靈度等以舊字剝落奏求修復野
王令范衆愛河中太守元真勅史咸陽公高允表聞
立碑廟中
按碑云魯國孔氏官於洛陽因居廟下以奉烝嘗
蓋孔氏因遷山下追思聖祖故立廟荐饗耳
顏氏家廟在大陽鎮賢裔寓此明洪武三年建
藺相如廟在莒山上
三忠廟在城南關祀漢諸葛亮唐李靖宋文天祥
李衞公廟城内外胥建
旌忠廟在東關後唐李繼韜攻澤州守將裴約死之宋
政和三年賜後唐死節裨將廟額列於祀典李孝迪
建陳仲孫成劉汝賢修葺明侯恕王茂繼修
國朝康熙間州同知李澂增修三月十七日祭廟有宋
尚書省故牒金刺史許安仁書牒文勒石
昭忠廟在明道祠西祀沁水忠臣張銓春秋二仲上戊
日祭
風伯雨師廟宋大中祥符初澤州請立風伯雨師廟
令禮官考儀式頒之
濟瀆廟二一在西一里三月十八日祀一在苖匠村
旗纛廟在寧山衞治内
晏公廟在城南關
程明道祠在學宫西春秋二仲上丁日祭明道先生嘗
令晉城
兩先生廟祀明道伊川二先生元郝經記
七賢祠在府治後祀周濂溪程明道程伊川張横渠朱
晦庵邵堯夫吕進伯吕伯恭
張忠烈公祠在府治北祀忠臣張昺春秋二仲上戊日
祭
楊令祠高平令楊子器有善政立祠建寧鎮崔銑記
五龍宫在城西南隅唐勅史温潘建宋知州王世昌修
二月二日祭
高平縣
神農廟三一在羊頭山曰上廟為神農嘗五穀處一在
換馬鎮東南曰中廟有神遺塜有司春秋致祭一在
東關曰下廟近改祭於此
軒轅廟在張店村
湯王廟在南門内
藺相如廟在莒山
張儀廟在鳳翅山
崔府君廟在西門内
靈淵王廟在七佛山麓唐時賜封號禱雨輒應
懸壺真人廟在懸壺山
護國靈貺王廟在鴉兒溝世傳祀后羿神司冰雹多靈
應
孫真人廟在米山禱藥靈驗
二仙廟在趙莊
金龍四大王廟在南關
朗公廟在永禄北祀倉頡
濟瀆廟二一在建寧鎮一在骷髏村又陳塸有西濟瀆
廟
五龍廟在丹河旁宋祥符元年五龍見於丹河金皇統
初復見故立廟
骷髏廟在西六里秦白起坑趙卒四十萬於此唐明皇
幸潞州於枯骨中擇巨者立像封骷髏大王命有司
春秋致祭累朝因之每祭時隂風愁雨蔽空
程子祠舊在縣東子城明成化初提學僉事胡謐立祠
正德中改建於儒學東南提學僉事張璡撰記
七賢祠在叢桂北里
馬將軍祠在原村里祀元處士馬海明嘉靖間勅封
陽城縣
軒轅廟在劉善村刑部尚書白孕謙記
虞帝廟在西南三十里劉福莊
成湯廟在西南七十五里相傳成湯禱雨於此有二泉
亢旱不竭與濟瀆通宋熙寧九年河東路旱遣通
判王伾禱雨獲應奏封析城山神為誠應侯政和六
年詔題殷湯廟額曰廣淵晉封山神為嘉潤公勅書
勒壁宣和七年重葺合嘉潤公祠凡二百餘楹金時
廟存九楹燼於火民間即行祠祭之元元帥延陵珍
重修狀元李俊民撰記後陜西副使石鳳臺邵武知
府原體蒙建祠山上大司寇白孕謙撰記一曰成湯
東廟在立平坊宋熙寧間建宣和中重修紹聖中縣
令張之才辭湯廟作詩邑人温光刻石元至元間都
元帥高平郡公鄭甫暨子都元帥霄昂增拓元貞初
建戟門三楹大德甲辰建析城山神高禖祠於翼室
淮西江北道廉訪使宋翼撰記一曰西廟在懷古坊
一曰南廟縣東南二里土人名南神廟一在桑林河
南四十里廟前瀦水旱禱多應
關帝廟在東關前代勅建廟制閎敞元元統間重修
三靈侯廟在西關五月五日祀以廣禪侯五瘟神合祀
白孕謙記
唐太宗廟在香臺山
天王廟在城西北隅
五嶽廟在天王臺下舊為三皇殿明洪武初改祀五嶽
神三月二十八日祀
風神廟在小崦山白龍神祠旁
白龍廟在崦山唐長夀中多靈異祠宇肇興旱禱悉應
中宗乙巳年靈應再現改元神龍遣重臣降旨賜服
舄禱焉旋獲甘澍封靈顯侯昭宗光化中晉普濟王
周世宗顯德間真象變現雷雨交作廟貌愈崇宋太
平興國三年現形數十丈飛騰而去晉封顯聖王金
泰和間重建廟雙溪遺老韓士倩撰記
棲龍潭神廟在城東龜山南尚書白孕謙記云相傳中
有神龍宫歲旱取牲帛投潭中風霆蓊集
黃龍廟在城南虎頭山上四月五日祀又靈通山有黑
龍廟
水草神廟在東北山頭村七月七日祀
高禖神祠在南郭一名百子廟縣中祀特盛
陵川縣
成湯廟在南岡
崔府君廟三一在縣城外西岡一在禮儀鎮一在潞城
鎮
白龍王廟在菊巘山
七狀元祠在狀元峰山下祀宋崔有孚金武明甫明甫
從子天祐天祐弟天和趙安時安時弟安榮又晉寧
路李俊民嘗避兵邑之嵩山故建七狀元祠
郝文忠公祠在南街祀郝經經曾大父嘗建棣華堂後
於其址建祠
真澤二仙祠金狀元趙安時記云宋時嶺西莊張志
母秦氏於東南澗見二女人服純紅衣至澗南弗見
夜復入夢因建廟澗南子孫蕃富後紅巾賊起燬於
兵金皇統二年旱禱靈應改建嶺西靈山之隂偉麗
冠諸廟又云天德四年偶見仙墨碑乃唐乾寧間進
士張瑜所撰略云羅神之曲紅裳綉履方信張志母
所見服紅衣者乃真容也又云歲儉祈之即豐時旱
禱之即雨
王兵憲祠在縣治東諱肇生以全城功立祠
沁水縣
三皇廟在鄭莊北嶺即三皇嶺
舜廟在西歴山上
河神廟在東河
交貫神廟在東關文昌廟内邑令楊應桂建相傳其神
為元時雲南進士多靈應
太岳神廟在岳神山上
李司徒祠在城内北街祀明戸部尚書李瀚子承恩曾
孫一鵬從祀前明勅修
國朝順治中圯今像存墓在鳳凰山之陽
遺愛祠舊在東北門外燬於兵今移君子亭祀明縣令
劉錫王溱周詩曲遷喬董之表
昭忠祠在縣東關祀明張忠烈銓
蒲州府
永濟縣
河瀆神廟在南門外祀西瀆大河之神漢郊祀志自
華以西名川四曰河祠臨晉師古曰即今之同州朝
邑縣界加有常醪稷山河水玉加二漢常禮祠
河於臨晉師古曰馮翊之縣也臨河西岸為泰山與
河五祠江水四餘皆一禱而三祠唐制祭西瀆大
河於同州唐地里志開元十五年自朝邑徙河瀆
祠於河中府肅宗時屢著靈應封靈源公中書令汾
陽郡王郭子儀建廟王延昌撰記會昌六年裴處
權記宋以立秋日祀河瀆於河中府開寳九年七
月丁亥命修五嶽四瀆祠廟雍熙三年八月丁未雨
不止遣使禱岳瀆是夕雨止真宗封禪畢詔進號顯
聖靈源公遣右諫議大夫薛映詣河中府祭告後車
駕至潼關遣官祠河瀆用太牢備三獻禮還至河中
親謁奠河瀆廟天禧四年從靈臺郎皇甫融請修
河致祭增龍神及尾宿天江天記天社等諸星在天
河内者凡五十位仁宗康定元年加封顯聖靈源王
二年三月以黃河水勢甚淺分流入汴未能通濟遣
祭河瀆廟皇祐四年又以靈臺郎王大明言汴口祭
河兼祀箕斗奎與東井天津天江咸池積水天淵天
潢水位水府四瀆九坎天船王艮羅堰等十七星在
天河内者紹興中祀西瀆位樂歌云自彼崑虛於以
潛流念兹誕潤豈侯不猶在昔中府暨海聿修迄既
望止神保先卣宋金時已有廟元至元三年夏四
月定祀典每歲立秋日祭大河於河中府界銀香合
一重二十五兩織金幡二鈔二百三十貫唯登寳位
遣官祭告加銀五十兩中統鈔二百五十貫至元二
十八年春二月加封河瀆靈源弘濟王至正七年加
封靈源神祐弘濟王元制河瀆旗黑質赤火熖脚
繪神人冠七梁冠皂襕黃袍跨青龍明洪武初革
前代封號祗稱大河之神
國朝順治八年十八年胥遣官致祭康熙六年遣官致
祭
諭祭文曰惟神崑崙毓盛雲漢注精九曲滙流啟潤萬
品朕躬親政務祗荷神庥特遣專官用申殷薦惟神
鑒焉二十一年二十三年胥遣官致祭
諭祭文曰惟神源發崑崙瀾洄積石枝分九曲澤潤羣
生朕祇承神祐稽古省方特遣專官用申殷薦神其
鑒焉二十七年遣官致祭
諭祭文曰惟神崑崙衍派積石洄瀾綱紀北條控引南
服朕纘承祖宗丕基虔恭明祀兹以
皇祖妣孝莊仁宣誠憲恭懿翊天啟聖文皇后神主升袝
太廟禮成特遣專官用申秩祭惟神鑒焉三十五年遣官
致祭
諭祭文曰惟神瑞啟圖書源通星海千里浥潤四瀆稱
宗朕勤恤民依永期殷阜邇年以來郡縣水旱間告
年穀歉登早夜孜孜深切軫念用是專官秩祀為民
祈福冀雨晹之時若庶稼穡之屢豐惟神鑒焉三十
六年遣官致祭
諭祭文曰惟神通靈天漢包絡人寰九曲安瀾萬物普
潤朕以勦除狡寇三歷遐荒期掃邊塵乂安中外今
者祗承神佑塞北永清用告成功專官秩祀惟神鑒
焉四十二年遣官致祭
御書砥柱河津扁額敬懸殿内
諭祭文曰惟神雲漢通源圖書肇錫百川咸納四瀆稱
宗朕祗承休命統馭寰區夙夜勤勞殫思上理歴兹
四十餘載今者適届五旬海宇昇平民生樂業見輿
情愛戴沛下土之恩膏特遣專官虔申秩祀尚憑
靈貺益錫蕃禧佑我國家共登仁壽神其鑒焉五十
二年遣官致祭
諭祭文曰惟神派衍星源精符雲漢百川咸納四瀆稱
宗朕纘受鴻圖撫臨區宇殫思上理夙夜勤求惟日
孜孜不遑暇逸兹御極五十餘年適當六旬初届所
幸四方寧謐百姓乂和稼穡歲登風雨時若維庶徵
之協應爰羣祀之虔修特遣專官式循舊典冀益贊
雍熙之運尚永貽仁夀之庥俯鑒精忱用垂歆格五
十八年遣官致祭
諭祭文曰惟神天漢儲精崑源衍派應時告瑞有祭必
先朕纘承
祖宗丕基虔恭明祀兹以
皇妣孝惠仁憲端懿純德順天翼聖章皇后神主升袝
太廟禮成特遣專官用申秩祀惟神鑒焉雍正元年遣官
致祭
諭祭文曰惟神派衍星源精符雲漢百川咸納四凟稱
宗朕纘受丕基新承景命竊念
皇考膺圖以來百靈效順四海從風坐享昇平六十餘載
兹當嗣位之始宜隆祀享之儀特遣專官虔申昭告
惟冀時和歲稔物阜民安淳風徧洽乎寰區厚德長
敷於率土尚其歆格鑒此精誠雍正三年遣官致祭
諭祭文曰惟神靈通天漢派溯崑崙四瀆稱宗應時呈
瑞朕撫馭寰區考稽典禮將祈福以庇民宜加封而
致祭爰命所司崇神封號曰西瀆潤毓大河之神所
冀波瀾永息烝黎獲利濟之安風雨以時稼穡享屢
豐之慶神其昭鑒來饗苾芬
西海神廟在南門外唐制祭西海神於同州天寳十
載封西海神為廣潤王宋以立秋日於河中府河
瀆廟望祭真宗祀汾隂命陳堯叟祭西海車駕自潼
關至河中親謁奠望祭壇康定元年加封通聖廣潤
王元至元十二年勅建西海神廟於河中春秋致祭
暨祭告儀幣一視河瀆禮二十八年加封廣潤靈通
王明洪武初祗稱西海之神
國朝順治八年十八年胥遣官致祭康熙六年遣官致
祭
諭祭文曰惟神潛通兌澤涵潤坤維衍化成深流謙為
紀朕躬親政務祗荷神庥特遣專官用申殷薦惟神
鑒焉二十一年二十三年胥遣官致祭
諭祭文曰惟神氣涵西極潤溥金行坎位先天兌方悅
物朕兹省方時邁稽古常經特遣專官祗修祀事神
其鑒焉二十七年遣官致祭
諭祭文曰惟神氣本金生德偕兌悅涵濡萬彙功奠西
陲朕纘承祖宗丕基虔恭明祀兹以
皇祖妣孝莊仁宣誠憲恭懿翊天啟聖文皇后神主升袝
太廟禮成特遣專官用申秩祭惟神鑒焉三十五年遣官
致祭
諭祭文曰惟神衍派坤區儲精兌澤百川咸會布德流
膏朕勤恤民依永期殷阜邇年以來郡縣水旱間告
年穀歉登早夜孜孜深切軫念用是專官秩祀為民
祈福冀雨𤾉之時若庶稼穡之屢登惟神鑒焉三十
六年遣官致祭
諭祭文曰惟神德潤金方功滋兌澤涵濡萬彙翕受衆
川朕以勦除狡寇三履遐荒期掃邊塵乂安中外今
者祗承神佑塞北永清用告成功專官秩祀惟神鑒
焉四十二年遣官致祭頒
御書源遠流長扁額敬懸殿内
諭祭文曰惟神布濩坤維涵濡兌澤德敷萬類惠濟百
昌朕祗承休命統馭寰區夙夜勤勞殫思上理歴兹
四十餘載今者適届五旬海宇昇平民生樂業見輿
情之愛戴沛下土之恩膏特遣專官虔申秩祀尚憑
靈貺益錫蕃禧祐我國家共登仁夀神其鑒焉五十二
年遣官致祭
諭祭文曰惟神廣納坎流長涵兌澤百川永奠萬寳告
成朕纘受鴻圖撫臨區宇殫思上理夙夜勤求惟日
孜孜不遑暇逸兹御極五十餘年適當六旬初届所
幸四方寧謐百姓乂和稼穡歲登風雨時若維庶徵
之協應爰羣祀之虔修特遣專官式循舊典冀益贊
雍熙之運尚永貽仁夀之庥俯鑒精忱用垂歆格五
十八年遣官致祭
諭祭文曰惟神德協金生方涵兌澤西陲永奠萬寳咸
登朕纘承
祖宗丕基虔恭明祀兹以
皇妣孝惠仁憲端懿純德順天翼聖章皇后神主升祔
太廟禮成特遣專官用申秩祭惟神鑒焉雍正元年遣官
致祭
諭祭文曰惟神廣納坎流長涵兌澤百川永奠萬寳告
成朕纘受丕基新承景命竊念
皇考膺圖以來百靈效順四海從風坐享昇平六十餘載
兹當嗣位之始宜隆祀享之儀特遣專官虔申昭告
惟冀時和歲稔物阜民安淳風徧洽乎寰區厚德長
敷於率土尚其歆格鑒此精誠三年遣官致祭
諭祭文曰惟神廣奠坤維潤敷兌澤百昌協應萬類涵
濡朕撫馭寰區考稽典禮將祈福以庇民宜加封而
致祭爰命所司崇神封號曰西海正恒龍王之神所
冀波瀾永息烝黎獲利濟之安風雨以時稼穡享屢
豐之慶神其昭鑒來饗苾芬
風后廟在縣南塚前史記鄭康成曰風后黃帝三公也
黃帝舉以治民没葬於此後人立廟奉祀宋大觀
三年封風后上谷公元元貞元年初命祀軒轅以
風后氏配享黃帝得蚩尤而明天道得太常而察
地理得蒼龍而辨東方得祝融而辨南方得風后而
辨西方得后土而辨北方謂之六相
帝舜廟在東門外祭法舜勤衆事而野死疏野死謂
征有苗死於蒼梧也魏景初元年冬十月詔曰曹
氏系世出自有虞今祀圓丘以始祖帝舜配祀方丘
以舜妃伊氏配按魏初侍中高堂隆論郊祀事以
魏為舜後推舜配天蔣濟以為舜本姓媯其苗曰田
非曹之先著文以追詰隆北魏太和十六年詔曰
虞帝播太平之風致無為之化可祀於廣寗用清酌
尹祭隋祀帝舜於河東以咎繇配唐開元禮版
祝文云敢昭告於帝有虞氏惟帝道光七政績宣五
典式遵故實敬以云云配座敢昭告於臯陶氏惟神
受定五刑載敷九德率由舊章云云宋乾德元年
詔河中府舜廟以臯陶配每三年仲春月行享牲用
太牢大中祥符四年祭后土祭前七日遣官祀河中
府舜廟駕次河中謁舜廟命本府修飾牆垣親作贊
記之改舜泉坊為廣孝坊命王欽若撰記復詔建廟
於舜泉側即今舜廟淳熙四年静江守臣張栻言本
州有虞帝祠去城五里而近其山曰虞山灕江滙其
左曰皇澤之灣有大歷中磨崖碑載刺史李昌䕫修
祠事請著之祀典俾長吏檢校葺治從之元致和
元年禮部移太常送博士議舜禹之廟合依堯祠故
事每歲春秋仲月上旬卜日有司蠲潔致祭官給祭
物明命有司春秋致祭又城南二十里歴山媯汭泉
側亦有舜廟
娥皇女英廟在歴山村南中莊里金大定元年重修
禹王廟在西門外黃河東岸元世祖中統三年修河
中禹廟賜名建極宫廟成命侍臣阿哈圖代祭
唐文宣王廟常仲儒記云貞元五年秋仲上丁河中
元帥司空侍中咸寧王渾公有獻於先師以舊廟左
廛右署前軍後府非肅雍致敬之地爰命略址於城
得南端安焉屬役如素十旬而成
按州縣孔子廟宋慶歷後始遍天下兹因唐廟錄
之
察倫廟在東關尚文廂北紙房
晏公廟在城北護岸上相傳治河有功故廟祀焉
張桓侯廟在城北復安居
回河廟在城北護岸上相傳河溢南岸垂陷郡人禱祠
河遂回流因廟祀之明萬歷四十一年郡人王承休
重修
鉅靈祠九域志河中府有鉅靈祠遁甲開山圖云
鉅靈與元氣齊生為九元真母路史鉅靈氏出於
汾睢注云汾水之脽上也其地隆起若凥脽然今成
慶軍是廣韻云鉅靈坐於汾脽今華隂縣北一百二
里有鉅靈廟
首山祠漢地理志蒲坂有首山祠
二賢祠在南五十里首陽山祀伯夷叔齊晉太康間建
宋崇寧元年六月封伯夷為清惠侯叔齊為仁惠
侯史繩祖學齋呫嗶元符三年七月封元史永平
古孤竹國也國初郡守揚阿爾台請於朝謚伯夷曰清
惠叔齊曰仁惠為廟祀之而祠禮未具劉德温為總
管請命有司春秋具牢禮致祭從之著為式賜廟額
曰聖清後封伯夷昭義清惠公叔齊崇義仁惠公
明成化初僉事胡謐請於朝命有司歲祀二十三年
御史張泰僉事王存禮修葺𣗳坊門二扁曰清風高
節張四維重建首陽山夷齊祠記當蒲州治之南河
曲之中對華而峙有山曰首陽者夷齊之墓存焉陵
栢鬱然攢茂丘阜闞駰十三州志已謂然矣其廟貌
所肇宋黃庭堅元王惲咸謂起自唐代而郡志云自
晉太康然予考後魏酈道元注水經已稱雷首山有
夷齊廟及漢熹平中蔡邕所撰夷齊碑記内述登山
升祠又其事原於平陽蘇騰疑漢人固已祀之不獨
唐晉也
扁鵲祠在東關小東門内
程嬰公孫杵臼祠在青臺里高原上
段干木祠在南百二十里上方段村裔孫元河東運司
副使段禧偕宗人修復即今上方祠
魏鄭公祠在縣東任陽村
張忠定公詠祠在東郊外後裔有居蒲者立祠
田先生祠名世英金人祠在縣北復安里
雙節祠元孔思遹記云天歷改元蒲津當陜右衝達
嚕噶齊中順公巴咱爾哈雅朝散領府事靳公克忠不
屈死祀之
曹月川先生祠在儒學明倫堂西
楊襄毅公祠在北門外祀吏部尚書楊博
王襄毅公祠在鼓樓北街祀兵部尚書王崇古
張文毅公祠在鼔樓南街祀大學士張四維
孟烈孝祠在東門内邵氏夫孟端亡姑母議他適氏抱
幼女投井長女熙偕死建坊立祠
臨晉縣
晉文公廟在縣北三十里婆兒村土人傳文公西距秦
兵駐此後因立廟
關王廟在縣治東宋開寳九年建
北平莊武王廟在西門外樊橋鎮唐貞元間北平王馬
燧討李懷光於河中駐節於此又有馬侍中祠在縣
東南十五里元大德八年建
白龍王廟在縣西一里土人傳漢高祖渡河擊魏豹見
一水手現白龍形乃立廟祀之
九郎廟在縣東五里大陳村大旱禱雨輒應
后土祠在縣東郭門相傳三月十八日為神誕
方山祠
忠孝將軍祠在西四十里丁莊村
虞鄉縣
扁鵲廟在縣東十里故市鎮唐開元三年建(舊志唐開成間建)
關帝廟在城西
城隍廟在縣治西(以新設縣載之)
藥王廟在縣東十里故市鎮
司空侍郎祠在王官谷内唐司空圖嘗隱此谷宋至和
中縣令樂沆建祠肖像祀之曰表聖影堂久廢
五仙先人祠在五老峰
文昌閣在城東南隅
猗氏縣
虞帝廟在知光村
禹王廟在祁任村
郇伯廟在舊縣治東北文王第十五子封郇侯為州
伯治諸侯有功詩曹風所云四國有王郇伯勞之是
也今猗氏故城西北有郇城
文王廟在東南三里令狐村玉鑑村胥建
祚德廟在四大夫屯宋勅建祀知罃韓厥程嬰公孫杵
臼
猗頓廟在王竂村史記猗頓用盬起孔叢子曰猗頓
魯之窮士也耕則常饑桑則常寒聞朱公富往而問
術焉朱公告之曰子欲速富當畜五㹀於是乃適西
河大畜牛羊於猗氏之南十年之間其息不可計貲
擬王公馳名天下以興富於猗氏故曰猗頓
晉文公廟在張岳鎮
高密侯廟在上李村村旁有神道碑相傳漢高密侯鄧
禹圍安邑駐兵峨嵋坡今有神羌堡
莊武王廟在北門内祀唐馬燧廟門坊曰古壘秋風左
曰功濟四海右曰威震三河燧為河東節度使以
平河中李懷光功德宗勅建廟祀之門内鑄兩俘反
接階下門外有轅壁凄清平沙萬幕之狀廟東為舊
屯戍所北依城有高臺
國朝康熙間重修衞既齊撰碑記
藥王廟在莊武王廟後相傳孫真人思邈從北平王軍
醫療軍士遂并祀之禱藥即應
按思邈華原人隱太白山唐太宗初召詣京顯慶
初復召見拜諫議大夫永淳初卒年百餘歲而馬
燧以德宗時平李懷光相去幾百年宜覈
魏崔二公祠祀唐魏徵崔公弼舊在西門月城内今
移城隍廟西
萬泉縣
后土廟在西三里宋景德三年建天禧四年五月十五
日立碑右補闕裴瑾撰記又西門内有行祠
風伯雨師廟在孤山栢村峰之巔祠下有崑崙臺相傳
漢建武九年光武登臺致祀因封風伯雨師之祠金
泰和七年重修元大德壬寅地震廟獨完鄉民擴而
大之至大二年成毛鐸撰記
國朝康熙四十六年重修
禹王廟在南三里元至元十七年修明天順二年縣令
梁棟嘉靖六年縣令楊蘭胥重修
后稷廟在西十里西薛里金崇慶初縣令柳伋祈雨靈
應立碑明正德初縣令張席珍祈雨有應僉事王璽
撰記
漢壽亭侯廟在北門外元皇慶二年建明正統十四年
重修
國朝康熙四十六年重修
介子祠二一在介山巔舊傳子推隠處有地百餘畝即
綿上田碑文剝落一在孤山絶頂
薛萬徹祠在烏停村宋至和七年建
按鳥蘇村有薛尚書墓神道碑存
文昌祠在東北百步明天啓間縣令范文源建後有范
公臺
國朝康熙四年縣令蔡啓新於臺上搆層樓七楹扁曰
連雲
旌忠祠在縣學東明正德間勅修祀贈大興知縣黃連
榮河縣
古后土祠在北十里肇自軒轅掃地為壇漢文帝後元
年治汾隂廟武帝元鼎四年立后土祠於汾隂脽上
親祀之後宣帝及唐明皇宋真宗皆躬祀焉金章宗
元世祖皆遣官致祭歴代勅修規模弘敞為海内祠
廟之冠明時惟民間修葺至萬歷季年護堰傾剝汾
脽日陷迄壬辰胥淪没焉軒轅氏祀地祗掃地為
壇於脽上漢文帝十六年詔更以明年為元年治
汾隂廟武帝元狩二年立后土祠於汾隂脽上上親
望拜如上帝禮元鼎三年冬十月自夏陽東幸汾隂
十一月甲子立后土祠於汾隂脽上四年六月得大
鼎乃以禮迎至甘泉薦之郊廟羣臣皆賀作寳鼎之
歌冬十一月上親祠后土元封二年祠后土四年三
月祠后土又四年冬十月幸代還幸河東春三月祠
后土六年三月行幸河東祠后土太初元年十二月
祠后上二年三月幸河東祠后土天漢元年三月幸
河東祠后土宣帝神爵元年三月幸河東萬歲宫祠
后土五鳳三年三月幸河東祠后土甘露二年三月
幸河東祠后土元帝初元四年幸河東祠后土永光
五年幸河東祠后土建昭二年幸河東祠后土成帝
初即位丞相匡衡御史大夫張譚等奏請罷雍畤甘
泉汾隂后土祠於長安立南北郊從之建始元年罷
汾隂祠二年三月始祠后土於北郊永始三年冬十
月復汾隂祠初帝用匡衡議罷甘泉泰畤其日大風
壊甘泉行宫折拔畤中樹木十圍以上百餘帝異之
以問劉向對曰家人尚不欲絶種嗣况於國之神寳
舊畤且其始立皆有神祗感應誠未易動白太后詔
有司復甘泉泰畤汾隂后土如故四年春正月帝如
河東祠后土元延二年三月行幸河東祠后土四年
三月行幸河東祠后土綏和二年三月行幸河東祠
后土丙戌太后詔罷泰畤汾隂祠復南北郊哀帝建
平三年冬十一月復泰畤汾隂祠遣有司行事罷南
北郊世祖建武十八年三月帝如河東祠后土地
形志泰州北鄉郡汾隂縣有后土祠唐開元十一
年二月祭后土於汾隂十二年冬十一月二十二日
祠后土於汾隂脽上二十年祀后土又二十年冬十
一月二十一日祠后土於汾隂宋開寳九年徙廟
稍南始遣使致祭真宗景德四年正月以朝陵遣工
部尚書王化基詣汾隂后土祠致祭用大祀禮五年
二月次西京遣告汾隂廟大中祥符四年春二月帝
祭后土於汾隂三月駐蹕西京詔脽上后土廟宜上
額為太寧正殿
湯王廟在北十里以湯陵建廟内肖湯像以伊尹仲虺
配享隋制祀商湯於汾隂以伊尹配宋建隆初詔
置守陵五戸歲春秋祀以太牢以本州長吏充祀官
官造祭器開寳六年勅修殿中侍御史李瑩撰碑銘
宋五禮新儀祀商王成湯於慶成軍以相伊尹配
明正德元年少卿喬宇奉命致祀題准增修祠宇
國朝順治八年遣官致祭
諭祭文曰自古帝王受天明命繼道統而新治統聖賢
代起先後一揆功德載籍炳如日星朕誕膺
天眷紹纘丕基景慕前徽圖追芳躅明禋大典用宜肇隆
敬遣專官代將牲帛爰修殷薦之誠用展儀型之志
伏惟格歆尚其薦饗十七年重修祠宇康熙七年遣
官致祭二十七年遣官致祭
諭祭文曰自古帝王受天明命御歷膺圖時代雖殊而
繼治同道先後一揆朕承眷佑臨制萬方稽古禮文
肅修祀事兹以
皇祖妣孝莊仁宣誠憲恭懿翊天啟聖文皇后神主升祔
太廟禮成特遣專官代將牲帛虔修禋祀之典用抒景行
之忱仰冀明靈鑒兹誠悃三十六年遣官致祭
諭祭文曰自古帝王受天景命制治綏猷必禁暴除殘
以乂安黎庶緬懷往烈道實同符朕欽承帝祉臨御
九區兹以狡寇跳梁親征漠北蕩滌邪氛廓清邊徼
永消兵革以與普天率土樂育太和敬遣專官代將
牲帛昭告在先哲后虔修禋祀式彰安攘之模用展
景行之志仰企明靈俯垂鑒饗四十二年遣官致祭
諭祭文曰自古帝王繼天立極出震承乾莫不道洽寰
區仁周遐邇朕欽承丕緒撫馭兆民思致時雍常殷
惕厲兹歴四十餘載今歲適届五旬宵旰兢兢無敢
暇逸漸致民生康阜世運昇平頃因淮黃告成親行
巡歴再授方略善後是期觀民志之歡欣滋朕心之
軫恤遄回鑾馭大沛恩膏用遣專官敬修祀典伏冀
默贊郅隆之治益弘仁夀之庥尚鑒精誠俯垂昭格
五十二年遣官致祭
諭祭文曰自古帝王繼天出治建極綏猷莫不澤被生
民仁周寰宇朕躬膺寳歷仰紹前徽夙夜孜孜不遑
暇逸自御極五十餘年適當六旬初届所幸四方寧
謐百姓乂和稼穡歲登風雨時若維庶徵之協應爰
羣祀之虔修特遣專官式修舊典冀益贊雍熙之運
尚永貽仁夀之庥俯鑒精誠用垂歆格五十八年遣
官致祭
諭祭文曰自古帝王受天景命建極綏猷垂萬世之經
常修一朝之典禮朕欽承
帝祉臨御九圍夙夜惟寅敬將祀典兹以
皇妣孝惠仁憲端懿純德順天翼聖章皇后神主升祔
太廟禮成特遣專官代將牲帛用展苾芬之敬聿昭禋祀
之虔仰冀明靈尚其歆享雍正元年遣官致祭
諭祭文曰自古帝王繼天出治建極綏猷莫不澤被生
民仁周海宇維我
皇考峻德鴻勲嫓美千古顯謨承烈垂裕後昆朕以渺躬
纘膺大寳當兹嗣位之始宜修享祀之儀特遣專官
虔申昭告惟冀時和歲稔物阜民安淳風徧洽乎寰
區厚德長敷於率土尚其歆格鑒此精誠二年遣官
致祭
諭祭文曰自古帝王體天立極表正萬邦愷惻遍乎寰
區仁風及於奕&KR1124;朕丕承大統遙契曩徽兹於雍正
元年十一月二十五日恭奉
聖祖合天弘運文武睿哲恭儉寬裕孝敬誠信功德大成
仁皇帝主配享
圜丘禮成特遣專官虔申昭告惟冀永贊修和之治益昭
安阜之庥鑒此精誠尚其歆格
關帝廟在崇教坊宋崇寧三年建元至正二年修明嘉
靖萬歷間重修
武侯廟在南三十里天興村廟中有甎塔高丈餘居人
議毁之有駒兒者首持器壊其一隅内有石碣約二
尺許刻云若是塔兒破定是駒兒來字跡蒼古居民
復整理如初有墓
崔府君廟在宣化坊元至正二年建明嘉靖萬歷間胥
重修
白馬神廟在南十里河堰上世傳為龍馬負圖處元元
貞元年明萬歷四十一年胥重修
祖師廟在北城上元至正四年建明嘉靖萬歷中胥重
修
新汾隂祠在廟前村北
國朝順治十二年黃河水決故汾隂祠止遺秋風樓及
門殿一所康熙元年秋併決秋風樓縣令張錫文創
建新祠旋擢邠州去功不克成次年縣令陳覲聖繼
成之潘國華撰記
遼州
媧皇廟在豐堠村北
祝融氏廟相傳州城祝融氏築故立廟舊在州北三
里元至正十年知州特穆爾布哈改建明洪武七年
正號祝融之神立夏日致祭二十八年勅春秋仲月
上旬致祭嘉靖四十年郡守馬健徙建州南
先軫廟在南一里左傳僖公三十三年八月晉侯敗狄
於箕先軫免胄入狄師死焉狄人歸其元面如生土
人仰其英風故廟祀之金大定十五年郡守趙揚撰
記明洪武七年賜號晉大夫先軫之廟五月四日致
祭二十八年勅春秋仲月上旬致祭
昭懿廟在西三里相傳鄒國公孟子之後宋封昭懿聖
母有昭懿泉禱雨輒應明洪武七年改號㟦山之神
七月二十五日致祭二十六年勅春秋仲月上旬致
祭
箕岡廟在箕山村上有許由洞又傳益避禹之子於此
崔府君廟在東關
王將軍廟在石匝村
漳神廟在州南河岸
香山聖母廟在紫陽村前
羅堠聖母廟在先軫廟東前有太子蓮池
九江聖母廟在西河村
龍王廟在默照寺左
千畝靈泉祠在南三十里有千畝泉旱禱輒應唐封通
利侯明洪武三年改稱今號五月五日致祭二十八
年勅春秋仲月上旬致祭
高司馬祠在東故縣村春秋二仲上旬致祭
遼陽神祠在東南三里遼陽山上
帶甲祠宋史建隆間李繼勲下遼州戰帶甲祠
和順縣
顯澤王廟在懿濟廟東有禱輒應
國朝康熙十二年重修歲二月二十四日九月二十七
日祭
懿濟聖母廟在東四十里合山下有二泉給十餘村歲
四月四日會祭
龍王廟在雲龍山六月十三日祭
藥王廟在雲龍山二月十五日祭
碧霞元君廟在東關四月十八日祭
王虎谷祠在中和街東其出處大節詳吕柟墓誌銘前
明以來春秋致祭
榆社縣
堯神廟在南四十里堯神岡相傳堯巡狩至此
介子推廟在東二十五里
箕神廟在東三十里四月十一日土人祭賽
狐突廟在西三十五里
王彥章廟在東三十里
靈顯王廟在南二十里
崔府君廟在縣東北隅創建無考金太和二年增建東
西兩廡並舞門應門元加封號牓曰靈惠齊聖廣佑
王廟縣令李僎禱雨有應翰林學士王國賓撰碑
漳龍王廟在東四十里六月十三祭
昭澤龍王廟在北泉
五龍王廟在西北二十五里又縣東二十五里有黑龍
王廟北三十里有烏龍王廟北二十五里有黃龍王
廟北二十里有白龍王廟六月十二日祭
黃澂廟在北三十里
頂山神廟在西七十里紫荆山之半一名梓嶽大王遇
虸蚄害稼禱之不為災五月五日祭
愛花聖母廟在西南二十五里
黑山神祠在東二十里祀黑山大王七月十五日祭
葛仙翁祠在西關
三烈祠祀明巡撫萬恭縣令康朴馮道亨縣丞冀孟
曾縣尉胡景化春秋仲月上丁祭
朱公祠在東關祀明縣令朱進忠
杜公祠在東關祀明縣令杜宇春秋二仲上丁日致祭
沁州
漢壽亭侯廟宋仁宗時儂智高陷邕州銅川神虎第
七軍以趫捷應募行次荔浦禱於祠下廣源以南地
多深林蠻伐木塞路忽大風捲臥木軍得並進及戰
有神兵旗幟戈甲彌亘山野敵顧望恇怯軍遂大克
歸建廟李漢傑撰記
李英公廟在州南銀盤山元至正中重修
崔府君廟在州治西
周德威廟五代時為晉王行營都指揮使壁於高河
與梁拒戰及晉王病篤退營亂柳即今段柳村後
唐莊宗廟配享幽州節度使周德威長興二年勅
孫真人廟在州南泊村
國朝康熙四年建
漳河神廟在交口鎮西北原本唐通元先生祠明初改
祀漳河神
伏牛山龍泉廟在伏牛山上即嘉澤顯濟王廟也廟旁
有龍泉宋元豐六年河東大旱禱於龍泉得雨冬又
獲瑞雪盈尺部使者上之賜額靈顯後加侯尋封公
政和中錫王號誥云神顯於天聖間元初宣撫楊惟
中守郡致禱輒應刻石紀靈元統初郡人景琳重肖
神像國子司業岳至撰廟碑明嘉靖丙辰遣戸部侍
郎鄒守愚致祭萬歷十五年重修又有龍泉行祠在
司馬村
柳泉聖母廟在城北明弘治十七年建萬歷三年重修
湛坡聖母廟在城西明弘治五年建萬歷十三年崇禎
元年胥葺
國朝康熙九年重建
藝祖廟在州治東祀魯班
國朝康熙二年建
諸葛武侯祠舊祔武安王廟郡守俞汝為於廟左建祠
三楹有記
文中子祠在紫金山下相傳文中子讀書處唐皮日休
有記縣省祠廢明萬歷三十年州守俞汝為重建於
學宫左
李密祠在南松交里
李英公祠在西南七十里祀唐李勣見一統志
李衞公祠在東北峽石村公從文中子講王覇之略流
寓銅鞮因廟祀之以尉遲敬德配旱禱輒應
唐通元先生祠在交口鎮西北即張仙廟禱輒應唐宋
燼於火元至元二十一年重建毛順撰記明初改祀
漳河神萬歷間州守俞汝為搆三楹於三教堂左植
舊碑撰記
杜豐祠元初乙未歲為沁州長官凡十餘年寬徭薄
賦勸課農桑民以富足沁人立祠祀之
俞公祠在州治街西明萬歷丙午年建祀州守俞汝為
沁源縣
狐突神廟在東北三十里五花山
潔惠侯廟二一在西八十五里伏貴村唐貞觀間建一
在綿山上
聖王廟在南門外明洪武初建祀唐太宗
白侯神廟在西三十里雲蓋山上唐時建相傳唐懿宗
第三子偘出奔命侯訪之至則皇子隱靈空山侯亦
隨之修真不返沁人為侯立廟偘即先師菩薩
崔府君廟在南關元至正間建明正統十二年弘治五
年暨
國朝康熙二十九年胥重葺
風神廟在北朱鶴嶺
青龍廟在東二十里青龍山上
東嶽祠在北綿上鎮宋元祐二年建壽陽縣令充梓州
路轉運管勾帳事齊仲馳撰記
琴高真人祠在縣東琴泉山靈泉坂舊傳真人修煉於
此明萬歷十二年縣令劉澤移建琴泉溝谷口東麓
之下李守真撰記
聖母祠在南關
武鄉縣
堯廟魏地形志武鄉方山上有堯廟
湯王廟在李莊南岡上
李文帝廟在西大梁村左太子廟右狐突廟
明靈王廟在東門外祀漢功臣邳彤邳彤拜後大將
軍和成太守東觀漢記王莽分鉅鹿為和成郡居下
曲陽即武鄉之鄰壤也故祀之
南山神廟在東南三里南山上宋宣和崇寧間累封靈
潤公明洪武七年改稱南山之神有司歲祀天啓三
年瀋定王暨邑人魏光緒胥重葺有碑記歲三月二
十四日為神誕遠近祭賽
海瀆焦龍神廟三一在南山廟西内有八角池宋大觀
宣和間屢封昭澤王明洪武七年改稱今號有司歲
祀崇禎元年重修一在土河村
國朝康熙三十年禱雨有應縣令高鉷重修有碑記一
在縣南店子渠
狐突廟在西馬鞍山
張桓侯廟在西寺北邑人魏弘志建
崔府君廟在墨鐙邑進士李黻記
王太師廟在縣東新村祀後梁將王彥章
西齊王廟二一在縣西陽曲村一在白馬山又權店西
有齊王廟
河神廟在西門外石堤上
爛柯神廟在西五十里爛柯山上有二石人對奕其一
傍觀相傳為王質
護國通靈侯廟在墨鐙
三仙聖母廟在下黃岩
九天聖母廟在鞞山西巖邑人魏令望改建有碑記
子孫聖母廟在九天聖母廟西又廟西有百子亭邑人
高鉷建
白龍王廟二一在南十里東賈莊傍有石洞歲六月六
日邑令致祭一在縣東上河村又麻池西坪上有五
龍廟四月十九日神誕
靈顯廟在南三十里神靈背
趙王祠在北趙王村有墓墓旁有祠祀後趙主石勒
平定州
伏羲廟在浮化山
媧皇廟東西浮化山胥建按陸深浮山遺竈記云城
東五十里東浮化山即女媧氏煉石補天處其煉石
竈尚存明洪武四年改稱女媧氏之神御製祭文有
司以春秋仲月祭於東山并太昊祀徙置於此祭
文開闢宇宙煉補清明神功蓋世德濟羣生
按吕思誠記及東浮山壁殘碣女媧祭舊在東浮
化山後祭於西明萬歷間復舊
蒲臺廟在獅子山下祀晉世子申生祠壁間畫小臣獻
胙狀宋崇寧三年建封靈瞻公金大定間重修元至
正間復修加封昭應靈瞻王吕思誠記歲四月四日
有司致祭吕思誠記云宋時歲旱禱祀無應有童
子於石臺之傍因寘瓶蒲下以禱為嬉見蒲之芒有
露凝結墜而入瓶瓶既溢有雲物觸石而出霖雨隨
降自是歲倣童子法禱之屢獲其應大建祠宇顏曰
蒲臺神廟云又有嘉山行祠在湧泉亭西明洪武間
知州張孟善建正德間同知齊璠修嘉靖乙酉州守
李銳復修主事郭紘撰記云嘉山有晉公子廟載在
祀典暨湧泉亭廟胥祀申生
狐突廟在州東瓦嶺村相傳為申生御戎至此
介子推廟在娘子關綿山上
神應王扁鵲廟在西北五里鵲山趙簡子賜扁鵲田四
萬畝即此宋許希以鍼進而疾愈命為翰林醫官
賜緋衣銀魚及器幣希拜謝已又西嚮拜上問其故
對曰扁鵲臣師也今者非臣之功殆臣師之賜安敢
忘師乎乃請以所得金興扁鵲廟上為築廟於城西
隅封靈應侯其後廟益完學醫者歸趨之因立大醫
局於其傍
嘉山黑水廟在城西嘉山相傳神本晉公族晉末客死
於廣陽之嘉山土人立廟祀之周世宗顯德二年封
嘉應侯宋至和二年封善應侯崇寧三年封溥澤侯
金大定三年加封靈源公九年知平定軍温時重建
元大德季年重修編修韓粹中撰記至正十二年加
封靈源洪濟王吕思誠撰記明洪武初重修改稱嘉
山黑水之神有司春秋致祭弘治間知州吳賢重修
元韓粹中碑記云周顯德宋至和之間始以侯稱
宣和中用太守張穎之請加封靈源公
淮隂侯廟在東二十里試劍峰山相傳韓信下井陘時
駐此元楊先韓有記元吕思誠土風記云韓信廟在
固關牛相廟南十里牛相不知年世過山下卒
李英公廟元吕思誠土風記云東十里磛石村李勣
嘗為并州都督有惠愛故立祠又曰本殷公也開山
亦嘗任石艾長宋祁修唐書避宋宣祖諱易曰英
三義廟在西十里義井都元吕思誠撰記明嘉靖十年
重修郡人郭紘記商旅過者或取神之弓矢負以
前往歸而納之
石甕神廟在西北三十里賽魚里獅子山懸崖數百仞
傍有石穴深若井故名石甕甕端有覆石遇旱祈禱
舉杕扶石石開即雨雨足隨覆以石否則風從甕生
拔木偃禾宋皇祐間有記崇寧三年與嘉山蒲臺神
同錫封號扁曰豐濟王祠元左丞吕思誠撰記明洪
武初改稱獅子巖石甕之神歲春秋仲月有司擇日
致祭
昭濟聖母四一在下城後街一在郗家泊一在南坳
一在鎖黃村惟南坳地祠下有清泉禱祠者暗於泉
竇中取石子為驗歲正月十日三月二十日郡人往
祀焉
八蜡廟在郭門東喬宇記
顯靈王廟在州西昇中鄉古測石驛黃廷綬記
龍王廟舊在三交村南嶺上後改建馬嶺之麓
大王廟在昇中鄉保安村有黃廷綬新建廟記
妬女祠在娘子關澤發水上唐大歷間建魏地形志
樂平郡有妬女泉及祠大歷十三年遊擊將軍上柱
國李諲撰銘圖經介山氏之廟有神如鼈書伏夜
遊神出水湧
崔府君祠在東三里宋宣和中建金太和間重修元至
元間禱雨有應翰林學士揭傒斯撰重修廟碑記
白雉祠在北二十里龍莊村五代時唐李嗣昭獲白雉
於此遂立祠
五龍祠在三都村
夏學正祠在明倫堂東明正統中錢塘夏廷器為州學
正門人白侃等立祠
崇賢堂在東北城角上宋名思武樓金大觀中更名湧
雲元至元二年改建四賢堂祀楊雲翼趙秉文元好
問李冶四人後升王播吕思誠為六賢堂明成化五
年復進耿九疇喬宇白侃扁曰崇賢大學士彭時撰
記嘉靖三年進郗夔十四年進孫承祖二十一年知
州王齊廢為亭更名環翠撤諸賢像歸其子孫後知
州崔一濓善堪輿家言以為本州文案祠不當廢作
詩弔之吕思誠土風記四賢堂在州治東北城隅
宋曰思武金曰湧雲金錫欣趙公文獻楊公遺山元
公敬齋李公遺像在故名之也
老君堂有後崖石刻刻韓愈吳丹過此六字乃昌黎
使鎮州宣慰王庭凑時題名
夀陽縣
羊舌廟祀晉大夫羊舌氏明一統志云在縣治東舊
志云在縣治西南四十餘步今廢
三義廟在東十五里土徑正德七年建後重建邑進士
王來聘記
韓文公廟在東郭外唐長慶二年春二月公奉命宣慰
王庭凑軍道過壽陽驛留詩後勒諸石立祠舊在朝
陽閣之左明嘉靖丁未縣令白檀重建閣前有坊表
曰唐韓昌黎祠
九江王廟在西南十里祀漢英布宋天聖中建
趙簡子祠在故賀魯城東祠後有墓一號衝天神明嘉
靖初修邑人張蟠撰記相傳賀魯城為簡子食邑
五龍聖母祠二一在西郭内一在縣北四十里雙鳳山
上旱禱輒應
湧泉祠在縣西北五十里元至正間建
盂縣
祁奚廟在方山西二里
藏山廟距城三十里有藏孤洞祀晉趙武并義士程嬰
公孫杵臼額曰報功殿宋封杵臼成信侯嬰忠智侯
元至治三年修廟建碑後三十年達嚕噶齊達實特
穆爾重修吕思誠撰記
國朝康熙己亥秋八月山水暴作廟幾圯邑人重修王
珻撰記
仇猶君廟三一在東關一在高神山一在關北隅
紫栢龍王廟舊志在縣北十二里又縣東高嶺山有白
龍廟縣西諸龍泉旁有諸龍廟
啓忠祠在藏山祀趙文子先世成子衰宣子盾莊子朔
明崇禎十四年邑人史文煥建廟立碑額曰啓忠
烈女祠在東北十里相傳周世宗女秉性貞烈不欲適
人泣於山樹下渴而思水扣地得泉飲訖經於樹鄉
人立廟祀之禱雨多應
四嶽行祠在越霄山元至正間建
樂平縣
狐突廟在北八里鳳皇山
晏公廟在南關
鵲王廟在南十五里孟壁村祀扁鵲
鳳皇山神廟在北八里鳳皇山
國朝康熙間縣令王祚永重修記云山之巔建風雲雷
雨諸神祠迤左半里有水神廟泉久涸修廟之初泉
水忽湧
石甕神廟在東七十里車寺村山峽中有潭廣盈畝水
深莫測旁建龍神祠禱雨輒應嘉靖時邑舉人趙敏
記
神掌窊廟在西十里山中有池
陵泉聖母廟在西三十里
人祖廟在東七里青岩頭
蒙山廟在東二十里祀龍神
九龍廟在東一里
清源廟在北一里
慈濟聖母廟在縣北有池嘗出瑞蓮有碑
鹿泉聖母廟在南十五里長身嶺村有池冬夏不涸
五嶽廟在南五十里思賢村
藥王廟在西南一里
象山祠魏地形志樂平有象山祠
宕女泉神祠魏地形志樂平有宕女泉神祠
趙侯祠在北門内邑人為尹趙評建
忻州
七烈士廟在西北三里明嘉靖二年僉事李濂建祀晉
趙盾韓厥程嬰公孫杵臼鉏麑靈輒提彌明七人
三靈廟二一在州治西一在北郭
阿母廟在南郭西舊志謂程嬰妻今神列三像乃負嬰
兒者土人名聖母
龍天廟在西北三里烈士廟左相傳即晉文公祠
龍王廟在東門内
雞頭山祠魏地形志平寇縣有雞頭山祠
獨擔神祠在西南二十里獨擔山下相傳此山產玉芝
雲母石唐貞觀中命薛真度採雲母封山神為靈顯
王建廟立碑
程嬰祠二一在州治西南墓上一在金山胥廢金南
陽進士何師常公孫厚士祠記云州南程嬰祠九原
古雙祠也并祀杵臼云
公孫杵臼祠在西北七里墓前即杵臼中社也有碑記
見州志金何師常有公孫厚士祠記謂公孫里有三
社其中社有古冡荒祠
潤國濟民侯祠在遊邀祀尹鐸
李將軍祠在州南三十五里元延祐二年建祀李牧
包孝肅祠在北門内
速報祠在城北門内
萬老生祠在南關外
魏中丞祠在城北門内
定襄縣
潤國濟民侯廟舊在南關外今移南崖祀尹鐸
雨霽侯廟在叢蒙山久廢
昭惠靈顯王廟即二郎神在北城宋建元至正乙酉重
修邑人李幹臣記
東嶽廟在東霍村宋祥符中建王鼎撰記
關王廟在縣北靈顯王廟西元時建寇禧撰記明嘉靖
中重修喬光大撰記
結義廟在縣治西甕城内
五帝廟二一在北關夀聖寺左一在丘村
龍洞廟在東山
龍天廟在黃嘴村又有青龍廟二一在董村一在東王
村
蒙尖廟在西霍村
大王廟二一在東門街一在南受羅
趙武靈王祠魏地形志定襄有趙武靈祠
惠應聖母祠在七巖洞祀趙襄子姊代王夫人宋崇寧
間勅封惠應聖母祠後有小石井井中石子纍纍相
傳祈嗣者探得石乃應七月七日聖母誕辰
七賢祠在芳蘭鎮即祀七烈士
保孕祠在東山藏孤臺唐釋元奘建久廢
介君神祠魏地形志定襄縣有介君神祠
關門山聖人祠見魏地形志
聖阜祠在縣治東北二十里聖阜山元大德十一年六
月知州樊天勝重修欒城進士李敬齋記
静樂縣
昌寧公廟在故寧化縣西南二十餘里定河村村側有
小丘舊傳為臺駘墓上有叢祠土人以土地神祀之
金明昌五年州判官任知微謂縣境處汾水上游臺
駘汾神也塋兆在兹土允宜崇祀乃與邑士史世雄
宋鈛取舊圖經增補其闕以示鄉人修廣舊祠歲仲
夏致祀大梁張守愚撰記云唐有令狐楚謝雨文之
碑晉有昌寧公之封宋有靈感元應公之贈宣濟廣
惠之額今則靈威素著定河之稱又西郭外有汾水
州祠
趙武靈王廟在南三里東山下嘗破義渠自代至隂山
守樓煩後人立廟
三靈侯廟舊在汾河西明萬歷八年移建西郭門
樊噲廟在樓煩城西有白石細潤名樊噲石
魏孝文廟在南五十里馬頭山金天會間建久廢
明惠王廟在天柱山元魏都督爾朱榮自為天柱大將
軍山半有泉久而不涸名天柱龍泉泉旁建廟歲四
月十五日有司致祭
巾山神廟在東百二十里巾字山有泉旱禱輒應宋宣
和中封顯濟侯明初改稱今號有司以四月八日致
祭正統間於縣東十五里别建祠
白龍廟在四稜山廟甚壯風雨不摧又有黑龍廟二一
在曹峪寨一在周洪山又北郭外紹仁溝有赤龍王
廟
河神廟在八蜡廟左唐地理志静樂有池祠
昭潤公廟在桃子山禱雨多應宋宣和初建崇寧間賜
號靈濟神加封昭潤公廟前有泉泉有亭明萬歷中
李大植重修有記
后土廟在南七十里宋崇寧七年建
北嶽廟在馬頭山金天會中建
五龍廟在東南四十里金皇統三年建
聖母廟在天慶觀西元至元三年建
水神廟在娘娘山
風神祠在西五里黑風山山側一竅秋冬出黑氣歲三
月十八日有司致祀或旱霾為虐禱於祠而封其竅
風尋止
國朝縣令歐鴻有祭文
山西通志卷一百六十六
