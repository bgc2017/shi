山西通志卷一百七十六
辨證(一)
辨必得證而始實證必得辨而始析三晉郡縣古今
殊制中有名同而實異暨他郡縣之僑治於晉晉郡
縣之僑治於他地又若紀人紀事間有疑舛者辨以
析之證以實之志辨證
太原府
陽曲縣
路史參大夏實沈封大夏是為參今太原陽曲舊晉陽
城也晉故唐都鄂夏虚也後曰晉以水名今并之
陽曲故平
晉西南十六里有叔虞祠墓故詩止曰唐
世本叔虞居鄂鄂今大夏故云唐本堯封在夏虚晉陽
漢志陽曲注師古曰隋文帝自以姓楊故惡陽曲之號
改為陽直今則復舊名焉通典漢狼孟縣故城在
城東北河千里一曲當其陽故曰陽曲漢陽曲縣今
定襄郡定襄縣是也後漢移置今有乾燭谷即羊腸
坂也漢志狼孟注莽曰狼調章懷注狼孟屬太
原郡故城在今并州陽曲縣東北
按狼孟縣至晉而廢
地形志永安郡陽曲注二漢晉屬太原永安中屬有羅
隂城陽曲澤西夏州記治并州界領太安神武二
郡
舊唐志陽曲隋陽直縣武德三年分置汾陽縣七年省
陽直縣改汾陽為陽曲縣仍移治陽直廢縣其年又
分置羅隂縣貞觀元年省十七年又省燕然併入
元和志陽曲故城在太原縣東北四十五里
陸游老學庵筆記太平興國四年平太原降為并州廢
舊城徙州於榆次今太原則又非榆次乃三交城也
城在舊城西北三十里亦形勝之地本名故軍又嘗
為唐明鎮有晉文公廟甚盛平太原後三年帥潘美
奏乞為并州從之於是徙晉文公廟以廟之故址為
州治又徙陽曲縣於三交而榆次復為縣
按三交城在縣西十五里即大夫竇鳴犢城舊有
驛路通忻州
宋太平興國七年二月移并州治唐明鎮唐明監舊領
河東路經略使元豐為次府大觀元年升大都督府
時有大通永利二監
按今太原城北二十里有平晉故城即永利監所
在
宋熙寧三年廢平晉入陽曲政和五年復金貞祐四年
廢平晉興定元年復置
金號武勇軍并州太原郡河東軍総管府置轉運司
元太祖十一年立太原路総管府大德九年改冀寧路
隸河東山西道肅政廉訪司有錄事司
陽曲辨陽曲秦為狼孟在今縣北六十里漢置陽
曲在今縣東北八十里乃忻州定襄縣界也漢末徙
太原縣北四十五里魏武築城於太原之北狼孟之
南隋改陽直又徙治漢汾陽故城在今縣治西七十
里復分盂縣尋廢唐初析陽直置汾陽又省陽直更
汾陽曰陽曲在城東六十五里後又徙治陽直廢縣
今縣東北六十里有汾隂城名羅隂村即隋之洛隂
府唐初别置之羅隂縣也武德時置蔚州貞觀時置
燕然縣皆僑治并州陽曲宋徙陽曲於今西郭十五
里即三交城西北六七里有古城遺蹟意即魏陽曲
護軍治水經注所謂洛隂水逕陽曲城北汾水逕陽
曲城西南注者也歴元明而陽曲附郭遂永為會城
然宋金以前陽曲在北皆由遠遷近未可以今縣治
為古陽曲也
太原縣
顧炎武太原辨薄伐玁狁至於太原毛鄭皆不詳其
地其以為今太原陽曲縣者始於朱子(呂氏讀詩記嚴氏詩緝並)
(云)而愚未敢信也古之言太原者多矣若此詩則必
先求涇陽所在而後太原可得而明也漢書地理志
安定郡有涇陽縣开頭山在西禹貢涇水所出後漢
書靈帝紀段熲破先零羌於涇陽涇陽注涇陽縣在
安定屬原州郡縣志原州平凉縣本漢涇陽縣地今
縣西四十里涇陽故城是也然則太原當即今之平
凉而後魏立為原州亦是取古太原之名爾(唐書原州平凉)
(即治高平廣德元年朱汶吐蕃節度使馬璘表置行原州於靈臺之百里城貞元十九年徙治平凉元和)
(三年又徙治臨涇大中三年收復關隴歸治高平)計周人之禦玁狁必在涇
原之間若晉陽之太原在大河之東距周京千五百
里豈有寇從西来兵反東出者乎故天子命我城彼
朔方而國語宣王料民於太原亦以其地近邊而為
禦戎之備必不料之於晉國也又按漢書賈捐之言
秦地南不過閩越北不過太原而天下潰畔亦是平
凉而非晉陽也(漢武帝始開朔方郡故秦但有隴西北地上郡而止若晉陽之太原則其)
(外有雁門雲中九原不得言不過也)若書禹貢既修太原至於岳陽春
秋晉荀吳帥師敗狄於太原及子産對叔向宣汾洮
障大澤以處太原則是今之晉陽而豈可以晉之太
原為周之太原乎(司馬相如上林賦布濩閎澤延蔓太原阮籍東平賦長風振厲蕭條)
(太原高平曰原盖古人之通稱也)
禹貢既修太原小雅至於太原左傳臺駘能業其官
以處太原春秋昭公元年晉荀吳帥師敗狄于大鹵
三傳皆作太原左傳遷實沈於大夏史記禹鑿龍門
通大夏齊桓公西伐大夏左傳命唐叔以唐誥而封
於夏虚春秋定公十三年晉趙鞅入於晉陽以叛杜
注大夏太原晉陽縣也通典大鹵即太原晉陽縣也
晉大鹵太原大夏夏虚晉陽六名其實一也
通典今之并州古唐國也昔帝堯為唐侯所封之國及
夏禹所都之地博陵界有堯城為堯始封之國當
是徙於此也後遷平陽
帝王世紀堯始封於唐後徙晉陽及為天子都平陽而
封其别子於此仍為唐國史記註唐本堯後封在
夏墟
夏禹都陽城太原安邑世紀禹自安邑徙晉陽漢志自
平陽遷安邑後徙晉陽通典并州太原禹所都注云
禹都或為今太原或為今平陽或為河東安邑或云
今河南陽翟不一也
前漢志晉陽注故詩唐國周成王滅唐封弟叔虞龍山
在西北有鹽官晉水所出東入汾臣瓚曰所謂唐今
河東永安是也去晉四百里師古曰瓚說是也太原
即今晉陽岳陽在今太原西南
後漢志晉陽本唐國有龍山晉水所出刺史治注毛詩
譜曰堯始都此後遷河東平陽左傳遷實沈於大夏
賈逵曰陶唐之胤劉累也杜元凱曰今晉陽縣
漢志潁川郡父城縣注應鄉故國周武王弟所封應劭
曰韓詩外傳周成王與弟戲以桐葉為圭吾以此封
汝周公曰天子無戲言王應時而封故曰應侯鄉是
也臣瓚曰呂氏春秋曰成王以戲授桐葉為圭以封
叔虞非應侯也汲郡古文殷時已自有國非成王之
所造也師古曰武王之弟自封應國非桐圭之事也
應氏之說盖失之焉
成王滅唐而封太叔叔虞子燮父改為晉侯唐有晉
水故改為晉
漢志註太原郡秦置有鹽官在晉陽屬并州有家馬官
通典秦太原郡今太原西河昌化定襄及雁門之
南境樓煩等郡地皆是也
漢高帝六年十二月以太原郡三十一縣為韓國徙韓
王信都晉陽十一年春正月上擊陳豨還擇可立為
代王者燕王綰相國何等三十三人皆曰子恒賢智
温良請立以為代王都晉陽漢武帝置并州領郡
九古冀州西境則屬司隸今河東絳郡平陽河内汲
郡并州理晉陽今太原府建武十一年省朔方
牧併并州朔方郡在今夏州朔方縣北建安十八
年正月詔并十四州復為九州獻帝春秋時省幽
并州以其郡國并於冀州省司隸校尉及凉州以其
郡國并為雍州省梁州并荆州益州獻帝起居注
建安十八年三月庚寅省州并郡復禹貢之九州冀
州得太原上黨西河定襄雁門雲中五原河東代郡
凡三十二都省司隸校尉以司隸所部分屬冀州
二十五年冬太原復隸并州
魏黃初元年復置并州自陘嶺以北胥棄之晉因而不
改
按漢并州隸十郡并之全也魏置并州非并之全
也
晉志并州禹貢盖冀州之域舜置十二牧則其一也領
郡國六晉陽侯國
按晉之并州亦非并之全也
地形志并州注漢晉治晉陽晉末治臺壁後治晉陽皇
始元年并州平復置太原郡晉陽註真君九年罷
榆次屬焉有介子推祠西南有懸甕山有晉王祠梗
陽城同過水永昌中霸朝置大丞相府武定初齊獻
武王置晉陽宮
魏太宗南廵崔浩隨軍為謀主及還從太宗幸西河太
原登憩高陵下臨河流傍覽川域慨然有感遂與同
僚論五等郡縣之是非考秦始皇漢武帝之違失好
古識治時服其言
後齊并州置省立别宮
後周建德六年二月置并州総管及六府十二月丁卯
廢并州宮及六府六年十二月庚申行幸并州宮
移并州軍人四萬戸於關中
隋置并州大都督開皇二年置河北道行臺九年改為
総管府大業初州廢太原郡晉陽註後齊置曰龍
山帶太原郡開皇初郡廢十年改縣曰晉陽十六年
又置清源縣大業初省入焉有龍山蒙山太原注
舊曰晉陽開皇十年分置陽直縣太業初省入焉有
晉陽宮有晉水
唐初止京兆河南二府武后以并州為太原府玄宗以
蒲州為河中府後又益成都鳳翔江陵興元府舊
唐志太原漢晉陽縣隋文又移於州城内古晉陽城
置今州所治唐城即太原縣治唐叔虞子燮父徙
都此
唐書崔神慶傳則天時擢拜并州長史先是并州有東
西二城隔汾水神慶始築城相接每歲省防禦兵數
千人邊州甚以為便唐地理志兩城之間有中城
武后時築以合東城(即宋史太宗紀連城也)
唐景雲中置北都左汾右晉潛丘在中晉陽宮在都之
西北長史持節領和戎大武諸軍開元八年更為天
平節度使十一年復更天平節度為太原道節度使
領太原以北而以雲朔蔚代諸州隸之後改稱河東
道河東節度使理太原府天授元年曰北都天寳
元年曰北京上元二年罷肅宗元年復為北都後
唐同光元年四月以太原為西京十一月復太原為
北都五代史記并州後唐建北都其軍仍曰河東
北漢有并汾忻代嵐憲隆沁遼麟石諸州之地
通鑑劉崇所有者并汾忻代嵐憲隆蔚沁遼麟石十二
州之地歐陽史職方考則云自太原以北十州為北
漢而無隆蔚二州之名夫晉高祖割山前七州山後
九州以畀契丹而蔚州在其中則通鑑以蔚州為北
漢有者誤也至隆州乃北漢所置備載地理表中列
其名以補五代史之闕
揮麈錄太宗以晉王即位升并州為太原府
宋太平興國四年平太原得寳興軍并汾嵐憲忻代遼
沁隆石十州是年以平定樂平二縣屬平定軍交
城屬大通監
晉陽辨太原舊隸并州然漢并州領郡十晉并州
領郡國六胥非專制太原漢晉并州治晉陽城在今
太原縣北一里一名唐城晉末治黎城縣之臺壁後
復治晉陽苻姚赫連徙并州置河東唐以太原為北
都置留守宋太平興國四年平太原毁其城改為平
晉縣以榆次為新并州七年二月復徙并州於唐明
鎮因晉文公廟為州治而盡徙太原民于唐明府仍
號太原繇是太原府亦稱晉陽矣自春秋時董安于
理晉陽公宮東魏靜帝時置晉陽宮隋更名新城開
皇時又築倉城唐貞觀時長史李勣築於汾河東岸
曰東城武后時長史崔神慶築於汾東西之間曰中
城胥在晉陽今太原縣治東北地也晉趙鞅入晉陽
尹鐸為晉陽保障漢高帝徙韓王信都晉陽立子恒
為代王都晉陽北齊文宣帝御金輅入晉陽宮廢帝
昭帝即位於晉陽宣德殿唐高誓義師於晉陽李克
用大治晉陽城塹胥係一地是今太原縣治且與古
晉陽少殊奚得以郡邑同名太原遂漫指為一耶
兩漢書注帝王世紀及左傳杜注通典等書皆謂晉
陽為叔虞封地且以晉水為証後人遂沿而不覈按
史記晉世家唐在河汾之東方百里於今翼城為近
顧炎武王世家有辨詳見翼城縣
按魏地形志齊州有太原郡注劉義隆置魏因之
太原注司馬德宗置魏因之治升城有靡溝垣城
又潁州有太原郡俱非此太原
漢書注龍山在晉陽西北今考天龍山在太原縣西
南盖自晉魏以後懸甕著名懸甕以北諸山名漸繁
夥遂析懸甕龍山為二其實太原西北山皆古龍山
也地形志注懸甕山一名龍山晉水所出可為確証
榆次縣
漢志榆次凃水鄉晉大夫知徐吾邑梗陽鄉魏戊邑莽
曰太原亭
水涇注汾水西與華水合逕一故城西俗謂之梗陽城
非也梗陽在榆次
地形志榆次注二漢書屬真君九年併晉陽景明元年
復有鹿臺山祠長寧水西北合同過
榆次古城創於漢漢置縣於中都城與榆次同隸太
原郡一名内都城後齊曰中都以隋諱改武觀城
一名武館城即水經洞渦水至武觀城西北者也晉
謂之故郛
宋太平興國四年五月戊子以榆次縣為新并州乙未
築新城丙申徙晉陽餘民於新城
金志有麓臺山塗水
按地形志太原郡中都注二漢晉屬有榆次城壽
陽城平譚城原過祠早山唐於河東郡置中都為
府非此中都今汾州平遥漢亦名中都乃代國繇
晉陽而遷者也又按壽陽城與大陵之受陽别
太谷縣
春秋時晉大夫陽處父封陽邑
僖公二十三年晉敗狄於箕杜注太原陽邑有箕城漢
志注因之日知錄曰狄伐晉及箕必近國之地入
我河縣焚我箕郜又必邊河之邑文公八年有箕鄭
父襄公二十一年有箕遺當亦以邑名其人
漢志陽邑注莽曰繁禳
陽邑城即故縣治今為王班堡在治東十五里後周建
德四年西遷今縣舊城遂廢箕城在治東三十五里
田邑報馮衍書上黨見圍不窺太谷章懷注即上所謂
上黨黜賊大衆圍城者也太谷自太原趣上黨之道
不窺言不求救也今并州太谷縣西有太谷是也隋
開皇改陽邑曰太谷以縣西南有太谷也通典縣
西有太谷
唐志武德三年以太谷祁置太州六年州廢二縣屬太
原郡東南八十里馬嶺上有長城自平城至於魯口
三百里貞觀元年廢
金志有太谷山蔣水
祁縣
漢志祁晉大夫賈辛邑高祖封繒賀為祁侯莽曰示按
賈辛即祁大夫
劉淵左部居祁
地形志太原郡祁注二漢晉屬有祁城祁奚墓周黨冢
太谷水趙襄子城
按古祁城在治東南十五里襄子城今為城趙村
城東有土臺三亦襄子築
金志祁有幘山太谷水
李而洵祁邑源流考昔禪通之叙五帝曰太昊而後
炎帝繼出姓伊耆氏盖以祁國伊繼國耆而稱名也
黃帝握符子二十五人得姓者祁已滕箴任荀嬉姑
懁依二姬二酉凡十四故六一氏曰黃帝之子首食
於祁而世厥土帝堯生於丹陵徙於祁故亦姓伊耆
殆依炎帝之舊與載考左國史鑑竹書開山等集所
載僉同且謂耆祈祁本一字即太原府祁縣故今祁
地北四十里曰堯城南五十里曰平陶均稱帝堯始
封地則祁之封建愈明矣是古帝有五而祁擅其三
也今祁東六支村二帝行宮巍然具焉其即當年遺
址與
按金興定四年正月以壽陽縣西張寨置晉州清
源太谷祁縣胥隸焉元初州廢此晉州與平陽府
古名晉州别
徐溝縣
戰國時周佼以西周善於秦封之梗陽史記索隱注榆
次有梗陽鄉榆次舊志西南六十里為徐溝而梗陽
鄉在西南九十里故應入徐溝
徐溝即清源之徐川鎮金大定十九年升為縣
高歡建牙陽曲川梗陽驛子應之是梗陽舊有驛也徐
溝鎮嘗隸清源而為洞渦象峪沮洳地驛當在米陽
堯城白圭間或曰今徐溝即梗陽鄉也
按堯城米陽在清源白圭在祁縣
清源縣
左傳中行穆子見梗陽之巫臯杜注太原晉陽縣南梗
陽城也(城在縣南百二十步)
趙惠文王十一年秦取梗陽
索隱曰地理志太原榆次有梗陽鄉正義曰括地志
梗陽故城在并州清源縣南百二十步分晉陽縣置
本漢榆次縣地春秋晉大夫祁氏邑也
漢志注榆次梗陽鄉魏戊邑
後漢志晉陽有龍山晉水所出刺史治注漢官曰南有
梗陽城中行獻子見巫臯
隋開皇十六年始置清源後省唐武德元年復置元
和志梗陽城在清源縣南百二十步
京相璠曰晉陽西南十里榆次界入梗陽
梗陽辨晉滅祁氏魏獻子為政分其田為七縣以
魏戊為梗陽大夫此梗陽鄉梗陽城之名所繇始也
今榆次清源徐溝祁四縣皆祁氏邑也而梗陽之在
榆次清源徐溝未覈定址按金大定後乃立徐溝縣
前此梗陽鄉一十一村猶西隸清源也考杜注梗陽
屬晉陽南索隱則以為榆次所有括地志與索隱合
而後漢志注以梗陽屬晉陽與前漢注屬榆次似小
别細覈之則一而已矣古晉陽即今太原縣也繇太
原而西南為清源縣清源而東為徐溝而繇太原而
東為榆次榆次地本廣晉時曾析餘地為壽陽北魏
省入晉陽北齊省入中都仍名榆次後又析晉陽餘
地為清源清源與榆次晉陽錯壤而金時徐溝實分
清源榆次地榆次有梗陽其地形本在晉陽南則杜
注與索隱括地志初非矛盾而舊唐志云隋於古梗
陽城置清源縣元和志云城在清源縣南百二十步
瞭如指掌正義引括地志云分晉陽縣置本榆次縣
地二語尤為貫串此梗陽城之在清源梗陽鄉之在
徐溝其定址可覈者也
交城縣
交城漢晉陽縣西境北齊置牧官隋開皇中析置交城
縣其地東北當汾孔二河交流之地有古交城因名
唐初交城屬河東道武后天授初長史王及善移置山
南却波村先天元年析置盧川縣於故地開元二年
復併入今治東北有盧峪口
宋太平興國四年平劉繼元以交城設大通監七年移
置唐明鎮寳元二年以大通監隸沁州綿上屬之嘉
祐四年復屬太原府交城縣開寳元年自大通監
隸太原
金志有少陽山狐突山汾水
文水縣
徐廣曰太原有大陵縣亦曰大陸括地志大陵地在
并州文水縣北十三里漢大陵縣城漢志注大陵
有鐵官莽曰大寧趙肅侯遊大陸出於鹿門即大陵
也
地形志太原郡受陽注晉屬樂平真君九年罷樂屬有
大陵城文谷水隋志舊曰受陽開皇十年改焉有文
水沁水
唐武德三年隸汾州六年来屬七年又隸汾州貞觀元
年復舊天授元年更名武興神龍元年復故名
元和志大陵故城在文水縣北十三里即今治東北二
十五里武陵村大陵屯也漢為縣晉南單于居之後
魏廢
後魏隋唐皆有文水城宋元符間避水患遷於章多里
之南即今縣治
金志有隱泉山汾水文水
縣西五十里有土安都共十一村舊屬交城縣明天啟
間因本縣所屬都分俱在平地春秋丁祭無鹿詳請
割大陵屯與交城縣互易焉
按縣西南二十五里有平陶古城前後漢為縣屬
太原郡莽曰多穰後魏改名平遥後徙居京陵即
今平陶都也今汾州平遥縣本此
岢嵐州
周王會圖有樓煩
一統志岢嵐州春秋時為樓煩所據蘇秦說齊閔王曰
齊燕戰於恒之曲燕不勝十萬之衆盡胡人襲燕樓
煩數縣取其牛馬是燕分趙樓煩地也趙武靈王
越黃花嶺取樓煩黃花在寧武關西北
通考魏置岢嵐鎮又置軍為突厥之要衝
北齊蘇孤戍隋改岢嵐鎮其東南仍為樓煩郡
按戍在州東三十里戍城在東北一十里城東北
沒於水止存三面今名三角村
隋大業四年分雁門郡屬縣秀容及離石之汾源臨泉
為樓煩郡八年使西突厥處羅可汗弟大奈將萬餘
居樓煩十三年三月劉武周襲樓煩郡進取汾陽宮
舊唐志嵐州嵐谷舊岢嵐軍也在宜芳縣北界長安三
年分宜芳於岢嵐舊軍置嵐谷縣(今有故城在州西)神龍二
年廢縣置軍開元十二年復置唐志東會州武德
六年更名嵐州樓煩郡領縣四一曰嵐谷長安三年
析宜芳置有岢嵐軍永淳二年以岢嵐鎮為棚長安
三年為軍景龍中張仁亶徙其軍於朔方留者號岢
嵐守捉隸大同今亦當屬岢嵐州
北漢岢嵐軍宋因之乾德五年二月府州折德扆䧟
岢嵐軍以兵戍之
胡三省通鑑註宋太宗之平太原折御卿自府州會兵
攻劉繼元先克岢嵐軍(在四年)次克隆州次克嵐州則
隆州盖晉漢間所置其地在岢嵐嵐谷之間顧氏
方輿紀要寶興軍或曰即岢嵐軍宋咸平五年廢
樓煩縣併入嵐州尹耕曰此韓魏公所謂潘美在河
東令民内徙也
金貞祐三年九月升防禦四年正月升節鎮五月復防
禦
按金嵐谷縣有嵐谷山岢嵐山雪山今岢嵐山雪
山寒光堡皆在岢嵐州則嵐谷縣即岢嵐州地非
嵐縣也
嵐州辨唐嵐州領縣四首宜芳次靜樂次合河次
嵐谷宜芳本嵐城武德四年更名長安三年析宜芳
置嵐谷今嵐縣十里中有宜芳當屬唐宋嵐州地而
金合河縣領合河津乳浪鹽院渡三鎮當屬興縣地
樓煩縣當屬靜樂縣樓煩鹽地唐武德四年以太和
縣屬嵐州為今臨縣地又保德州戰國隸林胡北魏
隸武川鎮唐隸嵐州宋淳化四年析嵐州地置定羌
軍景德元年改保德軍元太祖十六年以嵐州併入
管州至元五年復立嵐州二十二年併岢嵐入州則
是河曲以南交城以北胥古嵐州地也
嵐縣
舊唐志嵐州隋樓煩郡之嵐城縣武德四年平劉武周
置東會州領嵐城縣又以北和州之太和縣来屬其
年分嵐州置合會豐潤二縣仍自故郡城移嵐州於
廢東會州置嵐州舊領岢嵐一縣縣移舊嵐州其年
又以北管州之靜樂来屬七年置臨津縣九年省合
會岢嵐太和三縣貞觀元年改臨津為合河三年又
置太和縣八年又省天寳元年復為樓煩郡乾元元
年復為嵐州
舊志隋大業四年置樓煩郡統縣三一曰秀容舊置洫
州後齊又置平寇縣後周州徙雁門開皇初置新興
郡銅川縣郡尋廢十年廢平寇縣十八年置忻州大
業初州廢又廢銅川為秀容今嵐城南三十里有秀
容故城五都中亦有秀容都疑即此地唐東會州
武德六年更名嵐州統縣四一曰宜芳本嵐城武德
四年更名析置豐潤合會二縣五年省豐潤六年省
合會今嵐縣合會村有故城遺址靜樂縣有豐潤村
疑即此改屬
通考宜芳有古秀容城去縣治三十里即漢汾陽縣屬
太原郡積粟所在謂之羊腸倉石蹬縈委若羊腸焉
(與交城參考)
舊通志宋立嵐州節度使於此
按宋史無嵐州節度
金嵐州天會六年置鎮西節度使領宜芳合河樓煩三
縣興定二年十月甲子詔河東北路忻代寧化東勝
諸州並受嵐州帥府節制貞祐三年二月改寧邊州
隸嵐州
兩鎮三關志嵐之屬有靜樂嵐谷唐地理志曰靜樂有
天池管涔山山北有樓煩關今考之天池管涔山在
寧武稍南而嵐谷即回春谷也為寧化所地是故北
管廢則寧武入於嵐矣又曰北管得名以管涔也
按嵐谷析宜芳置本嵐城也恐不係回春谷
關志曰秦并趙築長城於嵐州紫塞尹耕曰趙肅侯築
長城嵐州塞或肅侯之故而漢所謂武州塞也又
曰趙肅侯築長城西至嵐州盡趙界正義劉伯莊
云趙肅侯築長城盖從雲中以北至代
按趙長城從蔚州北西至嵐州北盡趙界
興縣
後齊置蔚汾縣隋大業四年更名臨泉
舊唐志合河隋臨泉縣武德四年置臨津縣貞觀元年
改為合河通考唐合河縣以蔚汾二水西合黃河
因名在興縣西北六十里唐貞觀置至宋廢址存
元興州注唐臨津縣隸嵐州(臨津即臨泉武德三年更名)又改合河
縣金升興州隸太原路元因之(舊縣志謂金改州在興定二年)
興縣界辨舊志云興邑漢汾陽地屬太原郡按水
經注汾水出太原汾陽縣北管涔山今之靜樂北有
管涔則靜樂乃漢汾陽也靜樂之西曰嵐縣古樓煩
地興又在嵐之西與樓煩近與汾陽遠班書地理志
樓煩屬雁門郡則在秦漢時興縣似當屬雁門郡樓
煩縣魏置并州陘嶺以北胥棄之時爾朱榮據秀容
樓煩為重鎮屬新興郡高齊於嵐州置蔚汾縣乃興
邑建置之始隋改臨泉又置臨津唐名合河以嵐漪
與黃河合故也宋改蔚汾元豐間因瀕河地狹東遷
五十里置邑於川谷平衍處即今治是也金升興州
元因之明改興縣隸太原
國朝雍正三年隸保德州亦猶明隸岢嵐州意然不如
直附太原為便非若河曲之在北境當析以隸州也
按金史承安五年置興州寧朔軍節度使本遼北
安州興化軍興化縣所陞領縣二貞祐二年僑置
於密雲縣此隸金北京路非太原路之興州
平陽府
臨汾縣
帝王紀堯都平陽於詩為唐國通典晉州亦堯舜之
都所謂平陽也括地志唐國今晉州所理平陽故
城是也平陽河水一名晉水皇甫謐曰舜所都或
言蒲坂或言平陽或言潘潘今上谷也涿鹿廣甯
舊有堯舜祠齊永明十年魏詔祠堯平陽舜廣甯
括地志平陽今晉州城是也潘今媯州城是也蒲阪
今蒲州二里河東縣界蒲阪故城是也
漢志平陽註韓武子玄孫貞子居此莽曰香平應邵曰
堯都也在平河之陽與長修同屬河東郡
九域志姑射山唐水之上地正名翼一曰絳而総曰平
陽成王滅之以封叔虞
路史臨汾有犨氏亭樂史云郤犨采非魯山之犨又曰
桓叔封韓盖初封桓竹書紀年有桓侯非諡也漢梁
孝子明封桓邑侯是也
臨汾有賈鄉賈伯邑見博物記左傳芮伯梁伯賈伯
伐曲沃又獻公娶於賈註作姬姓國又晉大夫賈季
狐偃子狐射姑也盖賈為晉滅遂為狐氏邑
劉元海置單于臺於平陽西
晉南渡以河東人南寓者於漢武陵郡孱陵縣界上明
地僑立河東郡統安邑聞喜永安臨汾弘農譙松滋
天戚八縣並寄居焉
地形志晉州註孝昌中置唐州建義元年改治白馬城
領郡十二平陽郡註晉分河東置真君四年置東
雍州太和十八年罷改置領縣五(平陽其一名也)平陽註
二漢屬河東晉屬司州治真君六年併禽昌太和十
一年復有晉水高梁城龍子城堯廟
按杜註殺懷公高梁在平陽楊縣西南竹書紀年
謂高梁城一名梁墟劉淵築陶唐金城疑即龍
子城平陽故城在汾水西
後魏置總管府東魏北齊皆為重鎮後魏置唐縣改
曰晉縣
隋書臨汾注後魏曰平陽并置平陽郡開皇初改郡為
平河改縣為臨汾尋郡廢又有東魏西河敷城五城
北五城定陽等五郡後周廢為西河定陽二郡開皇
初郡廢又有後魏永安縣開皇初改為西河大業初
省又有舊襄城縣後齊省有姑射山
白馬城在縣東北後魏及唐為晉州治
唐縣東北十八里堯山堯為唐侯國於此又有望都山
堯母登山以望慶都唐縣北八里唐巖山帝堯遊
此用石疊巖完縣西二十里伊祁山堯母所居
臨城縣東南二里堯峰去堯故都唐山三十五里
堯母陵在慶都縣丹朱墓在慶都東門外百步
帝堯帝嚳之子姓伊祁氏年十五佐兄摰封唐侯二十
即帝位始封於唐故號陶唐今唐縣定州境以唐水
名也其曰順德唐山者訛
金志汝州魯山有堯山寳豐有豢龍城
荀悅曰唐者帝堯有天下號陶發聲也韋昭曰陶唐皆
國名猶湯稱殷商也臣瓚曰堯初居於唐後居陶故
曰陶唐也師古曰三家之說皆非也許慎說文解字
云陶丘再成也在濟隂夏書曰東至陶丘有堯城堯
嘗居之後居於唐故堯號陶唐氏斯得之矣
漢延光三年二月庚寅遣使者祠唐堯於成陽注古城
伯國也故在今濮州雷澤縣北述征記云成陽南有
堯冢
羅泌帝堯冢辨古今之事緒無竆而地理之差尤為
難於究竟堯之冢在濟隂成陽堯母靈臺在南漢章
帝元和二年使奉太牢祠堯於成陽靈臺是其處也
今皆在濮之雷澤東南而王充乃云葬崇山墨子則
謂北教八狄道死南已之市而葬蛩山之隂盖儀墓
爾按歐陽集古錄言靈臺碑以為史記地志水經諸
書皆無堯母葬處粤稽地志及范志則云成陽有堯
冢靈臺而此碑云堯母葬兹欲人莫知名曰靈臺又
郭緣之述征記成陽城東南九里有堯陵陵東有中
山夫人祠在城南二里盖堯妃也東南六里有慶都
冢上有祠廟而水經注言成陽城西二里有堯陵陵
南一里有慶都陵於城為西南稱曰靈臺鄉曰崇仁
邑號修義其葬處明白若此惡得云無邪然述征記
在成陽東而今之所識乃在成陽西北四十里榖林
則古今疆場相出入有不同者郭氏所記乃小成陽
小成陽在成陽西北五十里隸於河南有山曰成陽
榖林在其下小成陽以山得名乃堯葬所在有堯之
故名焉即庸俗所謂囚堯城者抑嘗訂之盖其遜位
之後作遊於此此宵人所以得迹其近似而誣焉何
以見之莊周之書極天下之譎者也其讓王之說至
有堯不慈舜不孝等語而未嘗有篡竊之一言使差
有之周肯不言哉韓非戰國之從横自賈者也其說
疑曰姦人之事其君其諷一而語同世主說其言而
不之辨則姦人愈反而說之曰古之明王非長幼弱
也皆聚族偪上而求其利也因曰舜偪堯禹偪舜而
自顯其名也田成子宋子罕皆是物也嗟乎以韓非
軰猶破其說於處士横議之時而今之學士乃不能
敺其惑於聖哲清明之代可謂智乎因三思之是盖
魏晉之事而竹書又出於魏晉之間則其當時逢君
之臣為主分謗而附益之不言而喻爰復偵之燕之
慕容盛晉之傖囊奸義者也嘗稱商之太甲而以伊
尹事同夷羿即敷之徒雖能初與之較而終以屈聽
更譽其言之當而今竹書果有伊尹放太甲太甲潛
出殺伊尹之言乃知偪於一時雷同詭隨謂白為黑
者衆矣夫治古之事曲引而說之何不可哉知幾之
妄泌請得以佐其說而盡破之毋俾世迷得以引戈
而議其後伯禹曰毋若丹宋朋滛於家用殄厥世予
創若是而史記亦曰朱絶厥世摭此附會則知幾之
說牢矣鄉使知幾援此自證則將遂信之乎我無是
也夫殄世者不繼世以有天下也豈絶滅云乎哉方
堯之遯位也將遜之語先聞於岳薦之前而使嗣之
誠己見於側微之日及其出也然後女於畎畆試以
百為如慈親之育其子含飴䙔葆繇小以高大豈若
凶殘鬼類愒日玩歲處高據勢怙寵冐權而為偪邪
舜之事官也以之徽典則必使其從以之賓門則必
使其睦逮其底績然後致自大麓格於文祖若蒲輪
而赴京緩轡取程自邇而之遠非若輕狷少年不召
自至衝君突蹕蹶坑墜塹而後息也雖然犬豚鳬雁
之徒智不足以知聖人自昔然矣而文忠公之跋亦
何足邪謂俗本多作城陽獨此碑為成陽夫成陽與
城陽正自二所成隸濟隂乃古之成昔武王封母弟
於成後遷於成之陽遂曰成陽而城陽乃漢齊悼惠
之子章所食之國今之兖州是矣不得為一也其云
廷尉某姓名磨滅據漢廷尉仲定碑云遷廷尉卿託
病乞歸修堯靈臺黃屋三十餘而靈臺碑言濟隂太
守成陽令各遣大掾輔仲君則知為仲定矣至言漢
受濡期則又以為不知何語此盖指言漢氏承秦之
水運而已夫君子恥一物之不知而病聖賢之失世
而公以為久遠難明之事不知不害為君子君子博
學而反約今也畫
顧炎武堯冢靈臺考漢書地理志濟隂成陽有堯冢
靈臺後漢書章帝紀元和二年八月東廵狩使使者
祠唐堯於成陽靈臺安帝紀延光三年二月庚寅使
使者祠唐堯於成陽皇覽云堯冢在濟隂成陽皇甫
謐帝王世紀云堯葬濟隂成陽西北四十里是為穀
林水經注城陽西二里有堯陵陵南一里有堯母慶
都陵於城為西南稱曰靈臺鄉曰崇仁邑號修義皆
立廟四周列水潭而不流水澤通泉泉不耗竭至豐
魚筍不敢採捕廟前並列數碑栝柏成林二陵南北
列馳道逕通皆以磚砌之尚修整堯陵東城西五十
餘步中山夫人祠堯妃也石壁階墀仍舊南西北三
面長櫟聯蔭扶疏里餘中山夫人祠南有仲山甫冢
冢西有石廟羊虎破碎略盡於城為西南在靈臺之
東北宋史神宗熙寧元年七月己卯知濮州韓鐸言
堯陵在雷澤縣東穀林山陵南有堯母慶都靈臺廟
請敕本州春秋致祭置守陵五戸免其租奉洒掃從
之(成陽在漢為濟隂屬縣北齊廢隋復置為雷澤縣唐宋因之金復廢今曹州東北六十里故雷澤城)
(是也)而集古錄有漢堯祠及堯母祠碑是廟與碑宋時
猶在也然開寳之詔帝堯之祠乃在鄆州(今在東平州東北三)
(十里蘆泉山之陽)意者自石晉開運之初黃河決於曹濮堯
陵為水所浸乃移之高地乎而後代因之不復考正
矣(元史泰定帝紀泰定二年四月丁酉濮州郵城縣言城西堯冢上有佛寺請徙之不報)虞舜
陟方見於書禹會諸侯於塗山見於傳惟堯不聞有
廵狩之事墨子曰堯北教乎八狄道死葬蛩山之隂
舜西教乎七戎道死葬南已之市禹東教乎九夷道
死葬會稽之山此戰國時人之說也自此以後呂氏
春秋則曰堯葬於穀林太史公則曰堯作游成陽劉
向則曰舜葬濟隂竹書紀年則曰帝堯八十九年作
游宮於陶九十年帝游居於陶一百年帝陟於陶說
文陶再成丘也在濟隂有堯城堯嘗所居故堯號陶
唐氏而堯之冢始定於成陽矣但堯都平陽相去甚
遠耄期之年禪位之後豈復有廵游之事哉偃朱之
說並出竹書而鄄城之跡亦復相近(括地志曰故堯城在濮州鄄城)
(縣東北十五里竹書云昔堯衰為舜所囚也又有偃朱故城在縣西北十五里竹書云舜囚堯復偃塞丹)
(朱使不與父相見也按此皆戰國人所造之說或人告燕王謂啟攻益而奪之天下韓非子言湯使人說)
(務光自投於河大抵類此)詩書所不載千世之遠其安能信之山
海經海外南經狄山帝堯葬於陽註呂氏春秋曰堯
葬穀林今成陽縣西東阿縣城次鄉中赭陽縣湘亭
南皆有堯冢臨汾縣志曰堯陵在城東七十里俗
謂之神林高一百五十尺廣二百餘步旁皆山石惟
此地為平土深丈餘其廟正殿三間廡十間山後有
洞一道有金泰和二年碑記竊考舜陟方乃死其陵
在九疑禹會諸侯於江南計功而崩其陵在會稽惟
堯之廵狩不見經傳而此其國都之地則此陵為堯
陵無疑也按志所論似為近理但自漢以来皆云
堯葬濟隂成陽未敢以後人之言為信
襄陵縣
漢志襄陵註有班氏鄉亭莽曰幹昌應劭曰襄陵在西
北師古曰晉襄公之陵因以名縣
通典有趙襄子墓又有晉襄公陵因以為名後魏禽赫
連昌又分此縣置禽昌縣
地形志平陽郡襄陵註二漢屬河東晉屬治襄陵城
禽昌註二漢屬河東晉屬即漢晉之北屈也神䴥元
年世祖禽赫連昌仍置禽昌郡真君二年改七年併
永安屬焉有乾城郭城
隋書註齊併襄陵入禽昌大業初改襄陵
宋志熙寧五年廢慈州鄉寧縣分隸
金志有浮山汾水潏水故關鎮
明一統志唐徙治在汾河西而金興定四年從平陽公
胡天祥之請亦徙置汾河之西
隋開皇初罷郡置晉州縣在封邑大業初廢禽昌改襄
陵唐僕射裴寂言襄陽地廣東北分浮山遂徙汾水
西之宿水店憲宗元和十四年隸絳州文宗太和元
年隸河中府後復隸晉州宋天聖元年自宿水移於
晉橋即今治也東南二十里有襄陵縣故城為晉大
夫郤犨食邑
洪洞縣
左傳戊申使殺懷公於高梁杜註懷公奔高梁高梁在
平陽楊縣西南地道記梁城去縣五十里叔向築
今廢
國語史伯曰西有霍揚
漢志揚注莽曰有年亭應劭曰揚侯國(縣東南今有揚縣故城)路
史揚一曰楊氏寰宇記趙氏之寧晉春秋楊氏二漢
楊縣今晉之洪洞南十八里有故揚城地道記揚侯
國(云晉滅賜肸郡縣志同)
通典故洪洞城在今縣北東魏北齊鎮也四顧重複控
據要險唐書宰相世系表楊氏出自姬姓周宣王子
尚父封為揚侯晉之公族食采於羊舌凡三縣一
曰銅鞮二曰揚氏三曰平陽羊舌四族叔向食采揚
氏其地平陽楊氏縣是也及晉滅羊舌氏而叔向子
孫逃於華山仙谷遂居華陽
通考云楊姬姓爵未具國在河東
楊之先出自有周伯僑者以支庶初食采於晉之楊因
氏焉揚在河汾之間周衰而楊氏或稱侯號曰楊侯
會晉六卿爭權韓趙魏興而范中行知伯弊當是時
偪楊侯逃於楚巫山(漢書揚雄傳)張衡云晉大夫食采於
楊楊食我有罪而楊氏滅直隸通志周職方楊紆
伯僑自晉歸周封於揚今寧晉縣是
地形志永安郡楊註二漢屬河東晉屬平陽後罷太和
二十一年復治楊城有岳陽山東明神
擒昌故城在縣東南二十里魏太武聞擒赫連昌置北
齊省
隋義寧元年徙楊縣於西北十五里因更名洪洞唐武
德元年析洪洞臨汾置西河縣貞觀十七年省入臨
汾後復置後梁開平中屬定昌軍節度使後唐同光
初屬建雄軍節度使金志有霍水汾水相傳南有洪
崖北有古洞鎮故以名縣云
浮山縣
舊唐志武德元年分襄陵置浮山縣三年改浮山為神
山縣(晉州)武德二年分襄陵置浮山縣四年改為神山
以縣東南羊角山神見為名(神山)晉州神山志異盖晉
州據下詔書日而浮山據詔書到日也
金興定四年十一月甲午更浮山縣名忠孝
浮山辨兩漢河東郡晉魏平陽郡皆有襄陵無浮
山隋襄陵本兼禽昌及葛城唐襄陵初隸晉州後隸
絳州太和間隸河東郡而神山隸晉州平陽郡註云
本浮山武德二年析襄陵置東南有羊角山四年以
老子祠更名宋襄陵神山同隸平陽今襄陵浮山亦
同隸平陽而襄陵注云有浮山汾水潏水元亦同隸
晉寧路盖自唐高祖以後襄陵方徙治汾水以西而
唐莊宗同光二年浮山乃自郭城徙今治也
按地形志平陽郡禽昌即漢晉之北屈神䴥元年
置禽昌郡真君二年改七年併永安屬焉自襄陵
入禽昌有故郭城即神山廢縣也在今南十里
趙城縣
漢志彘屬河東郡周厲王奔此莽曰黃城後漢志永安
故彘陽嘉三年更名有霍太山注引博物記有呂鄉
呂甥邑杜預曰縣東北有彘城霍太山即左傳閔公
元年晉所滅霍也爾雅曰西南之美者有霍山之多
珠玉焉後魏屬永安郡有霍山祠趙城隋霍邑屬臨
汾郡有霍山有彘水義寧元年析霍邑置趙城屬平
陽郡宋元豐三年由鎮復為縣政和三年以趙氏始
封之地又四面阻險升為慶祚軍以軍事領之賜晉
州趙城縣造父祠為慶祚廟金志屬平陽郡有姑射
山汾水霍水
通考女媧葬趙城縣東南(後魏地形志任城郡亢父縣有女媧冡風伯祠)
路史郵王良邑為郵氏
太平縣
晉獻公八年命士蒍城絳以深其宮始都絳景公復遷
新田又歴厲悼平昭頃定出哀幽烈孝靜十二公而
三家分擅地屬魏今城南二十五里士蒍所築故墟
尙存即古晉城也漢置臨汾縣於此後移太平關又
名臨汾故縣
日知錄春秋時晉國本都翼在今之翼城及昭侯封文
侯之弟桓叔於曲沃桓叔之孫滅翼而代為晉侯都
曲沃在今聞喜縣(漢志聞喜故曲沃)其子獻公城絳居之在
今太平之南絳州之北(今太平縣南二十五里城址猶存)歴惠懷文
襄靈成六公至景公遷於新田在今曲沃縣(杜氏曰新田今)
(平陽絳邑縣是後魏始名曲沃)當汾澮二水之間於是命新田為絳
而以其故都之絳為故絳此晉國前後四都之故蹟
也
舊志史記晉獻九年城聚都之命曰絳賈逵曰聚晉邑
是本為聚邑獻公更名曰絳耳太史公龍門人以晉
紀晉耳目自審賈景伯為汝南許慎古學之師安有
疑者或曰左傳獻公八年城聚九年城絳今絳縣志
有車廂城謂城聚處羣公子之所然則司馬子長竟
未讀左氏傳者耶
漢志臨汾屬河東郡絳注晉武公自曲沃徙此有鐵
宮應劭曰絳水出西南
後漢襄陵注亦引晉地道記云晉武公曲沃徙此
按漢之臨汾即今太平與襄陵皆古絳地武公之
徙徙絳也即徙太平也此曲沃即今聞喜武公恐
係獻公之訛
後漢臨汾有董亭注引左傳晉改蒐於董杜預曰縣有
董亭博物記曰有賈鄉賈伯邑
地形志平陽郡臨汾注二漢屬河東晉屬真君七年併
泰平太和十一年復泰平註真君七年置有泰平城
齊城通志自晉城移臨汾縣置此周避太祖宇
文泰諱改為太平
隋志注後魏置後齊省臨汾入焉有關官唐志注有太
平關貞觀七年置宋熙寧五年廢慈州以襄寧縣分
隸太平稷山屬絳州
舊志縣城始為敬德堡劉武周取晉澮等州築堡當在
此時盖將藉以西拒者
秦王東征兵屯柏壁在城西南今城外地勢西南最下
或亦阻險凴高之意
前漢地理志河東郡第十六縣為平陽應劭曰堯都也
在平河之陽後漢郡國志河東郡第三縣為平陽堯
都此晉地理志平陽郡第一縣為平陽註云舊堯都
元魏地形志平陽郡第二縣為平陽註云屬河東太
平真君六年併禽昌太和十一年復隋地理志臨汾
郡第一縣為臨汾註云後魏曰平陽併置平陽郡開
皇初改郡為平河改縣為臨汾而太平為臨汾縣置
於古晉城前漢河東郡第十二縣為臨汾後魏漢河
東郡第四縣為臨汾晉分河東立平陽郡第十縣為
臨汾至後魏太平真君時始封臨汾置太平縣以太
平關易名則今之臨汾乃二漢晉魏之平陽縣而二
漢晉魏之臨汾即今之太平縣也又隋地理志絳郡
第一縣為正平註云舊曰臨汾置正平郡開皇初郡
廢十八年縣改名焉大業初置絳郡此盖與太平同
在古臨汾之域而分置者也
按後魏地形志朔州有太平郡縣恒州代郡有太
平縣南營州遼東郡有太平縣北齊改魏神武郡
為太平郡俱非今汾州太平也又魏東雍州邵郡
有西太平縣正平郡即故南太平神䴥中改為征
平領曲沃聞喜二縣今亦不屬汾州惟晉州平陽
郡之泰平近是
岳陽縣
地形志晉州冀氏郡註建義元年割平陽郡置領縣二
冀氏註割禽昌襄陵置有冀氏城合陽註有合
陽城晉州義寧郡註建義元年置治孤遠城領縣
四團城註治陶谷川義寧註分禽昌置安澤
沁源註郡治(今隸沁州)
舊唐志冀氏漢猗氏縣地後於古猗氏城南置冀氏
路史猗氏今晉之冀氏
元志岳陽本猗氏屬平陽府至元三年省入岳陽縣四
年以縣當東南驛路之要復置併岳陽和川二縣入
焉後復改岳陽
按岳陽在漢曰穀遠又曰猗氏莽曰穀近北魏曰
冀氏又曰安澤隋大業初改名岳陽又改義寧為
和川唐仍冀氏岳陽而和川則屬沁州元乃仍入
岳陽此冀氏即屯留縣所謂有冀氏之半者也於
蒲州猗氏辨之已詳
曲沃縣
通考春秋時晉所都新田之地
杜預註新田今平陽絳邑縣是(後魏始名曲沃)
左傳桓公三年晉武公伐翼次於陘庭(土人名聽城)今治東
北十里庭城村是也
按今縣南有晉城然當以在太平者為正
通典漢絳縣地春秋時晉曲沃地臺駘神在此
縣志路史曲沃成侯之居以封桓叔故地有晉先君之
廟獻公城之居申生曰新城漢為曲沃今隸絳潘岳
云陜之曲沃是也(羅氏於曲沃聞喜源流未極了了)通典左邑聞喜
並紀則舊志所謂以相鄉之南為聞喜者信矣曲
沃城在陜州西三十里晉備秦以曲沃之官守之故
名曲沃非絳州之曲沃也
地形志正平郡曲沃註太和十一年置
桐鄉城在縣西南四十五里聞喜界羅苹曰曲沃西南
聞喜西南八里桐有桐鄉故城隋圖經云俗以此城
為桐宮皆云放太甲處按湯葬在今尸鄉乃放處在
偃非此
李廷寳曲沃辨今沃南十里有安鵠村即古之鵠也(詩云)
(從子于鵠注鵠曲沃邑也疏曲沃非獨一邑而已其都在曲沃其旁更有邑故云鵠曲沃邑也)一統
志曲沃秦改為左邑今桐鄉在沃西南四十五里則
漢之聞喜當在今沃境而後始遷涑水之南為今聞
喜耳晉成侯自晉陽徙曲沃又五世至穆侯徙絳又
二世至昭侯徙翼昭侯封成師於曲沃又二世至武
公滅翼又一世至獻公徙絳又六世至景公徙新田
也
古曲沃以聞喜志為正姑取辨中近是者錄之
路史畜傗鄐也邢侯邑曲沃南二里有故鄐城雝子奔
晉與之鄐者姓書有畜氏鄐氏云因非子畜飬妄
世傳鄴西桐有離宮為裔墓地世紀鄴西南有上司馬
太甲之居此誤以上甲為太甲爾
漢絳縣故城在曲沃縣南
翼城縣
竹書紀年康王九年唐遷於晉宣王十六年晉遷於絳
括地志故唐城在絳州翼城縣西二十里即堯裔子所
封成王滅之而封太叔也春秋云夏孔甲時有堯苗
裔劉累者以豢龍事孔甲夏后嘉之賜氏御龍以更
豕韋之後後龍一雌死潛醢之以食夏后既而使求
之懼而遷於魯縣夏后别封劉累之孫於大夏之墟
為侯至周成王時唐人作亂成王滅之而封太叔更
遷唐人子孫於杜謂之杜伯即范丐所云在周為唐
杜氏按魯縣汝州魯山縣是今隨州棗陽縣東南一
百五十里上唐鄉故城即後子孫徙於唐(明志縣東南有唐城)
(即帝堯裔封)
左傳隱公五年曲沃伐翼杜註在縣東八十里集韻
翼國名劉昭注絳邑有翼城通典古翼邑漢絳縣
城(明志縣東南十五里有古翼城)
水經注按詩譜言晉穆侯遷都於絳至孫孝侯改絳為
翼翼為晉之舊都也後獻公又北廣其城方二里又
命之為絳故司馬遷史記年表稱獻公九年始城絳
都左傳莊公二十六年晉士蒍城絳以深其宮是也
後漢志絳邑有翼城注縣西有絳邑城杜預曰故絳也
路史翼孝侯居因曰翼侯盖與絳近今翼城東十五里
有翼故城絳邑之東八十里云即絳改非
地形志晉州北絳郡孝昌三年置治絳領縣二新安註
二漢屬恒農晉屬河南北絳註二漢晉曰絳
隋志註後魏置北絳縣并郡後齊廢新安縣并南絳郡
入焉開皇初郡廢十八年改翼城有烏嶺山東涇山
有澮山
唐志註義寧元年以翼城絳置翼城郡并置小鄉縣
唐會昌四年武宗與李德裕議遣王逢屯翼城號王
逢寨(即今縣治)
舊唐志武德元年改為澮州二年改為北澮州三年以
廢北澮州之翼城置翼城縣領翼城絳小鄉三縣四
年廢三縣併入絳州置南絳州又置絳縣天祐二
年更曰會川
金興定四年平陽公胡天祚請升晉安之翼城為翼州
隸以垣曲絳縣從之元光二年升為翼安軍節制使
有澮高山清野山烏嶺山
元初改州為縣
通考有古熒庭城按左傳襄公二十三年齊侯伐晉取
朝歌為二隊入孟門登太行張武軍於熒庭當在關
子門嶺東南是齊師直繇箕關入垣翼也(紫谷水西逕熒庭城)
(疑即此)
皮牢城即今牢塞村史記周顯王七年魏敗韓趙之師
於皮牢趙世家魏敗我師於澮取我皮牢(後復歸趙)赧王
五十六年秦王齕敗趙拔皮牢
顧炎武唐晉辨左傳昭公元年遷實沈於大夏定公
四年命以唐誥而封於夏虚服虔曰大夏在汾澮之
間杜氏則以為太原晉陽縣按晉之始見春秋其都
在翼括地志故唐城在絳州翼城縣西二十里堯裔
子所封成王滅之而封太叔也北距晉陽七百餘里
即後世遷都亦遠不相及(竹書紀年康王九年唐遷於晉宣王十六年晉遷於)
(絳)况霍山以北自悼公以後始開縣邑而前此不見
於傳又史記晉世家曰成王封叔虞於唐唐在河汾
之東方百里翼城正在二水之東而晉陽在汾水之
西又不相合竊疑唐叔之封以至侯緡之滅並在於
翼史記屢言禹鑿龍門通大夏呂氏春秋言龍門未
闢呂梁未鑿河出孟門之上則所謂大夏者正今晉
絳吉隰之間書所云惟彼陶唐有此冀方而舜之命
臯陶曰蠻夷猾夏者也當以服氏之說為信又齊桓
公伐晉之師僅及高梁(在今臨汾縣)而封禪書述桓公之
言以為西伐大夏大夏之在平陽明矣晉自武公
滅翼(今翼城縣)而王命曲沃伯以一軍為晉侯其時疆土
未廣至獻公始大考之於傳滅楊(今洪洞縣)滅霍(今霍州)滅
耿(在今河津縣)滅魏(在今蒲州)滅虞(在今平陸縣)重耳居蒲(在今隰州)夷
吾居屈(在今吉州)太子居曲沃(在今聞喜縣)而公都絳(在今太平縣)
不過今平陽一府之境(國語宰孔謂晉侯景霍以為城而汾河涑澮以為淵是也)
而滅虢(在今陜州)滅焦(今陜州)則跨夫大河之南(史記晉世家言獻公)
(時晉疆西有河西與秦接境北邊翟東至河内索隱曰河内河曲也内音汭盖即今平陸芮城之地)至
惠公敗韓之後秦征河東則内及解梁(在今臨晉縣)狄取
狐厨(在今鄉寧縣)涉汾而晉境稍蹙文公始啟南陽得今
之懷慶襄公敗秦於殽自此惠公賂秦之地復為晉
有而以河西為境若霍太山以北大都皆狄地不屬
於晉文公作三行以禦狄襄公敗狄於箕而狄患始
稀悼公用魏絳和戎之謀以貨易土(在文公後六十年)平公
用荀吳敗狄於太原於是晉之北境至於洞渦雒隂
之間而鄔祁(並今祁縣)平陵梗陽(今清源縣)涂水(在今榆次縣)馬首
盂(今盂縣)為祁氏之邑晉陽(今太原縣)為趙氏之邑矣若成
公滅赤狄潞氏而得今之潞安頃公滅肥而得今之
正定皆一一可考吾於杜氏之解綿上箕而不能無
疑并唐叔之封晉陽亦未敢以為然也晉自都絳
之後遂以曲沃為下國(僖公十年狐突適下國)然其宗廟在焉
考悼公之立(成公十八年)大夫逆於清源(杜氏曰河東聞喜北有清源)
是次郊外庚午盟而入辛巳朝於武宮是入曲沃而
朝於廟二月乙酉朔即位於朝是至絳都而平公之
立(襄公十六年)亦云改服修宮烝於曲沃但不知其後何
以遂為欒氏之邑而欒盈之入絳范宣子執魏獻子
之手賂之以曲沃(襄公二十三年)夫以宗邑而與之其臣聽
其所自為端氏之封屯留之徙其所由来者漸矣
王世家唐晉辨翼古夏墟也高辛氏以封堯曰唐堯
立為畿輔地及舜受禪使丹朱續堯後復封唐夏商
仍焉周成王時唐有亂周公滅之成王以封太叔虞
是為唐侯虞卒子燮立更曰晉夫唐晉者國之名而
其地則合翼曲絳為一而都於翼者也翼之為唐叔
遺封所從来矣乃昔之志太原者曰叔虞封太原後
以晉水更名晉懸甕山盖有晉王塜云而翼之先又
代少聞人無從置辨也亦曰叔虞始封翼至子燮乃
遷晉水旁焉於是以譌傳譌郡志因之通志因之而
都城記括地志及通鑑字彙一統廣輿諸書勦襲故
說百口同聲皆以太原為唐嗚呼其亦弗思甚矣夫
天下惟理之可通者為不易書之近古者為足據舍
此而言皆誣也嘗取而論之太原古大鹵地也其為
叔虞所封經史迄無所見揣其意不過據毛詩譜唐
在太原太岳之野耳然其下即曰在今太原府曲沃
及絳皆在今絳州信斯言也將謂曲沃絳州皆太原
耶又不過泥春秋胡傳譜謂之太原亦曰晉陽耳且
微論下文明言翼也就所謂河汾東北者言之將毋
太原縣亦在河汾東北乎竊謂古者地分而名别降
及後世每以省會統郡邑兩書在趙宋時想太原晉
陽已為省會矣彼又未身至其地特據今釋古舉大
該小言翼而以太原晉陽冠之耳猶今以山西統平
陽以平陽統翼城也寧得謂山西即平陽而平陽即
翼城哉抑或者謂括地志云故唐城在并州晉陽北
二里此不足徵乎然考括地志曰定州唐縣為唐侯
丹朱所封又曰故唐城在絳州翼城縣西二十里即
堯裔子所封合之前說不且一口三舌乎不知唐縣
之說周公滅唐後遷之彼自為杜唐氏而非其始也
他如史遷舜本紀以為丹朱封於薊而晉世家又曰
唐在河汾之東方百里通鑑註以唐為在唐縣而其
後又數大書翼晉景公遷新田本絳州也而乃以為
翼城故絳本翼城也而乃為絳縣種種舛謬更僕難
數所謂自相牴牾者也豈顧辨哉今執太原人而問
之曰子謂太原為唐矣然周夷王三年虢公嘗伐太
原之戎宣王元年尹吉甫亦伐玁狁於太原是夷宣
時太原尚荒服也寧有叔虞已封而尚為荒服者耶
矧其後靈王封太子晉於太原名王子晉亦曰晉王
若太原已有君子晉其何處焉世固有一國二君者
乎即曰太原不一地虢尹所伐子晉所封或他地耳
然稽晉陽郡邑古皆無太原名獨太原縣有之可曰
彼則是而此則非歟且晉昭侯嘗封成師於曲沃矣
夫太原至曲沃七百餘里不審分封時此七百里皆
為晉有耶否耶以為皆晉有然王制無七百里之侯
封而是時晉未大也則不有可知矣不則曲沃必有
所主晉雖強能以他人之疆索封其叔父哉况曲沃
伐晉不一其舉逼近豈無虞虢耿魏可伐而假道楊
霍正復不易顧乃越國鄙遠以取此區區無用之太
原也有是情乎凡此皆理之必無者也論者猶曰南
有晉水一見於毛詩譜一見於都城記今太原有晉
祠水矣可若何余曰是大不然左史無其說也抑予
聞之子晉封太原歿而人祠之故曰晉祠其地有水
因名晉水祠與水皆以子晉得名者也蘇祐之說真
瞽目之談丹黃耳至懸甕之墓不名唐侯而名晉王
則亦子晉之陵耳緱山笙鶴此異端矯誣之言烏可
信也今以晉墳冐虞名兩人有知不且啞然失笑哉
若翼之為地左行山而望恒岳非所謂太行恒山之
西乎隸晉陽而負霍鎮非所謂太原太岳之野乎西
邇汾水僅百里耳非所謂汾河之東百里乎先名翼
而後名絳曲沃為其屬邑非所謂曲沃及絳乎邑西
有故唐城距邑二十里非所謂縣西二十里為堯裔
子所封者乎且城之西北曰唐城是丹朱叔虞之舊
號也東南曰翦桐是成王所由封也東北曰同穎是
嘉禾所由獻也為問太原亦曾有此否耶况左國諸
書去古未遠又&KR2382;&KR2382;可據也按左傳魯隱公五年曲
沃莊伯以鄭人邢人伐翼王使尹氏武氏助之翼侯
奔隨六月曲沃叛王秋虢公伐曲沃而立哀侯於翼
六年翼九宗五正頃父之子嘉父逆晉侯於隨惠之
四十五年曲沃莊伯伐翼弑孝侯翼人立其弟鄂侯
鄂侯生哀侯哀侯侵陘庭之田陘庭南鄙啟曲沃伐
翼桓公三年春曲沃武公伐翼次於陘庭韓萬御戎
梁弘為右逐翼侯於汾隰杜註云翼晉舊都唐叔始
封也按國語武公伐翼殺哀侯又驪姬曰惟無親故
能兼翼按史記唐在河汾之東方百里又曲沃邑大
於翼翼晉君都邑也孝侯十五年曲沃莊伯殺其君
晉孝侯於翼按春秋胡傳唐在河汾之東北地方百
里而都於翼平陽絳邑縣東翼城是也又曲沃伐翼
翼侯奔隨立鄂侯之子光於翼晉迎翼侯於隨伐翼
獲哀侯曲沃滅翼翼侯緡之二十七年曲沃武公伐
晉滅之而前所引括地志亦曰在翼城索隱亦云翼
本晉都自孝侯以下一號翼侯平陽絳邑縣東翼城
是也此歴歴可考於古者也不識太原亦曾有翼名
乎吾知他即可假翼必不可假翼不可假而唐晉庸
可假耶甚矣其誣也至括地志又曰平陽河水一名
晉水而郡之西南亦有晉水予以謂翼之灤水即晉
水也何言之灤水所經今有晉峽二村焉晉古音箭
今土人讀為箭峽而譌寫澗下耳其曰灤者疑當時
以死難賜欒共子因人名地去晉為灤猶唐之晉翼
之絳後人誤以為欒也而不知者猶曰欒氏食邑於
曲沃夫欒賓為傅食邑曲沃則有之若共子死哀侯
之難顯與武公為敵庸有食人食而背恩反噬者此
與土人欒巴之說皆妄也今縱謂灤非晉水要亦平
陽之晉水耳豈太原所可托哉若翼之孝義村確有
叔虞塜在鼎足而列林木甚古彼太原烏得而冒諸
以太原若彼以翼若此孰是孰非甚瞭然矣乃今猶
曰太原為叔虞所封翼為春秋絳邑後改為翼噫何
其陋也君子謂此軰坐不讀書耳余竊怪世之學者
渺見寡聞輙敢自逞其臆說而一二稍知學者又&KR0616;
&KR0616;論理不求其通考事不詳其實讀書不觀其備而
因陋就簡以為害於天下後世若此類不可勝數皆
見笑於有道者也余生於翼知翼事稔悉故據實辨
之以俟考古者采擇焉後有通儒當不以予言為誣
已
汾西縣
舊唐志汾西後漢汾西郡隋廢為縣屬呂州隋末䧟賊
武德初權於今城南五十里申村堡置貞觀六年移
今所
金志有汾西山汾水
前漢彘縣後漢永安晉志註故霍伯國隋志註後魏
曰臨汾并置汾西郡開皇初郡廢十八年縣改為汾
西又有後周新城縣開皇十年省入唐為中縣初屬
呂州州廢又屬晉州開元後遷縣治於厚義村仍為
汾西縣宋移舊治按彘城呂州城皆在今霍州十里
内而舊志於趙城汾西多引永安故彘盖彘地廣北
魏後趙城與汾西均得之非全隸霍州也
靈石縣
地形志晉州五城郡天平中置領縣三北棗南棗
胥天平二年置永安元象元年置
晉魏以前屬西河郡國北魏延興四年置平昌縣屬定
陽郡有隂陽二城北齊置南朔州後周置介休郡靈
石咸隸焉隋開皇十年開道獲石有文曰大道永吉
因以為瑞遂於其地建設縣治割介休西南地以益
之有介休山有靖巖山唐志有賈胡堡宋金剛拒唐
兵高祖所次西南有隂地關長寧關宋志有陽凉南
關陽凉北關金志貞祐二年割隸霍州四年五月復
屬汾州有靜巖山汾水元志國初割靈石縣隸平陽
之霍州仍析置小靈石縣至元二年省小靈石入介
休盖自開皇以後所屬路府州多改易而縣名不易
也
霍州
竹書紀年晉獻公十九年會虞師伐虢滅夏陽虢公醜
奔衛乃命瑕父呂甥邑於虢都志云北虢也非彭城
(鄭樵云彭城東五十九里呂梁漢呂縣)
劉昭注永安故彘陽嘉三年更名有霍大山史記周穆
王封造父趙城徐廣曰在永安杜預曰縣東北有彘
城
世本魏武子居魏悼子徙霍宋忠曰霍地名即今河東
彘縣也
正義晉州霍邑漢彘縣也後漢改曰永安隋改曰霍邑
本春秋時霍伯國也
漢志注霍太山在東冀州山周厲王所奔莽曰黃城應
劭曰順帝改永安
地形志晉州永安郡注建義元年置治永安城領縣二
永安注前漢曰彘順帝改治仇池壁有霍山祠趙
城揚城
隋霍邑注開皇初永安郡廢十四年置汾州十六年改
為呂州縣曰霍邑大業初州廢有霍山彘水
唐晉州霍邑注義寧元年以霍邑趙城汾西靈石置霍
山郡武德元年曰呂州貞觀十七年州廢以靈石隸
汾州霍邑趙城汾西来屬有西北鎮霍山洞
嘉祐九年永安縣建會聖宮奉安三聖
金志注貞祐三年升霍州以趙城汾西靈石隸焉興定
元年七月升為節鎮軍曰鎮定有霍山汾水彘水
元霍州領霍邑趙城靈石三縣
路史霍伯爵&KR1336;也始亦侯穆天子傳霍侯薨今晉之霍
邑有霍泰山霍水郭璞云平陽永安西南汾水之西
有霍城非六安之霍呂河東永安博物記古今地
名記有呂鄉呂甥之邑郡縣志云霍邑西南十里有
呂城紀聞云古呂州即彘也(唐為呂州彘即永安)其城甚固
永安辨漢河東郡彘縣陽嘉三年更名永安今霍
州趙城汾西境皆是也晉因之後魏置郡縣多名永
安非盡沿漢晉以来故地惟隸晉州之永安郡治永
安縣城註謂治仇池壁有霍山祠趙城即故彘地也
此外如元象元年置永安屬五城郡即今靈石孝昌
中置永安治白坑城屬西河郡太和十一年分隰城
置永安屬西河郡即今孝義太和二十一年隸平陽
郡之陽縣改隸永安郡即今洪洞東永安屬泰寧郡
即今陽城沁水等地他如隸蔚州之永安即今廣靈
隸廓州之永安郡即今崞繁峙二縣隸肆州之永安
郡兼統今忻州定襄靜樂五臺蒲縣等地至於元象
中置之永安正光未置之永安胥屬營丘郡以及湘
州之永安郡南郢州之二永安郡皆非晉省所隸也
隋志西河郡永安註云有雀鼠谷谷在介休縣西南
水經註所謂古之津隘今之地嶮也
山西通志卷一百七十六
