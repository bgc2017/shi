逸周書卷四晉孔晁注
和寤解第三十四
王乃出圖商至于鮮原(近岐周之地也小山曰鮮)召邵公奭畢公高
王曰嗚呼敬之哉無競惟人人允忠惟事惟敬小人難
保(言王以多賢人為強保安之也)后降惠于民民罔不格惟風行賄賄
無成事(人之歸惠如草應風如用賄則無成事)緜緜不絶蔓蔓若何毫末
不掇將成斧柯(此言防患在微也)王乃厲翼于尹氏八士唯固
允讓(厲奬厲也武王賢臣也)德降為則振于四方行有令問成和
不逆加用禱巫神人允順(言皆順成和志也)
武寤解第三十五
王赫奮烈八方咸發高城若地商庶若化(言士卒應王之奮烈視高)
(城若平地若化恐怖也)約期于牧案用師旅商不足滅分禱上下
(於牧野將戰先禱天地也)王食無疆王不食言庶赦定宗(言當赦其罪人定其)
(宗主不食言也)尹氏八士太師三公咸作有績神無不饗(羣臣言皆)
(謀立功而神明享其禱)王克配天合于四海惟乃永寧(德合四表)
克殷解第三十六
周車三百五十乘陣于牧野帝辛從(十三年正月牧野商郊紂出朝歌二)
(十里而迎戰也)武王使尚父與伯夫致師(挑戰也)王既以虎賁戎
車馳商師商師大敗(戎車三百五十乘則士卒三萬六千三百五十人有虎賁三千五百)
(人也)商辛奔内登於廩臺之上屏遮而自燔于火(屏遮自障)武
王乃手太白以麾諸侯諸侯畢拜遂揖之(太白旗名揖召也揖諸侯)
(共追紂也)商庶百姓咸俟于郊(待武王於郭外也)羣賓僉進曰上天
降休再拜稽首(諸侯賀武王也)武王答拜先入適王所乃尅射
之三發而後下車而擊之以輕呂斬之以黃鉞(輕吕劒名)折
懸諸太白(斬絶其首)適二女之所乃既縊(二女妲己及嬖妾縊自縊也)王
又射之三發乃右擊之以輕吕斬之以玄鉞懸諸小白
(玄鉞黑斧小白旗名也)乃出場于厥軍(場平治社以及官徹宜去者宜居者居遷也)及
期百夫荷素質之旗于王前(素質白旗前為王道也一作以前于王)叔振
奏拜假(羣臣諸侯應拜假者也則曹叔振奏行也)又陳常車周公把大鉞召
公把小鉞以夾王(常車威儀車也二公夾衛王也)泰顛閎夭皆執輕吕
以奏王王入即位于社太卒之左(執王輕吕當門奏太卒屯兵以衛也)羣
臣畢從毛伯鄭奉明水衛叔傅禮(羣臣盡從王而康叔相禮)召公奭
贊采師尚父牽牲(贊佐采事也倅王也)尹逸筴曰殷末孫受德迷
先成湯之明侮滅神祗不祀(紂字受德也神祗天地也舉天地則宗廟已下廢可)
(知也)明暴商邑百姓其彰顯聞於昊天上帝(言上天五帝皆知紂惡也)
周公再拜稽首乃出(受天大命以改殷天明命王天闕也)立王子武庚命
管叔相(為三監監殷人)乃命召公釋箕子之囚命畢公衛叔出
百姓之囚(紂所拘囚者也)乃命南宫忽振鹿臺之財巨橋之粟
(忽即括散之以施惠也)乃命南宫百達史佚遷九鼎三巫(鼎王者所傳寳)
(三巫地名)乃命閎夭封比干之墓(益其緣也)乃命宗祀崇賓饗禱
之于軍(宗祀主祀賓敬也饗祭前所禱之神)乃班(還鄗京也)
大匡解第三十七
惟十有三祀王在管管叔自作殷之監東隅之侯咸受
賜于王王乃旅之以上東隅(東隅自殷以東旅謁各使陳其政事者也)用大
匡順九則八宅六位(言大匡有此法)寬儉恭敬夙夜有嚴(言當嚴敬)
(思所順也)昭質非樸樸有不明明執於私私回不中中忠於
欲思慧醜詐(中於欲謂忠於絶私私欲也)昭信非展展盡不伊伊言
於允思復醜譖(展似信而非伊伊推也)昭讓非背背黨雍德德讓
於敬思賢醜爭(讓以得之非棄背也)昭位非忿忿非(闕)直直立於
衆思直醜比(位所以行道非以息忿忿怒也)昭政非閑閑非遠節節政
於進思止醜殘(政以道民以禁閑之也故貴得節也)昭靜非窮窮居非意
意動於行思靜醜躁(仁者好靜窮非取樂)昭潔非為為窮非㳙㳙
潔於行思義醜貪(㳙潔於利不以自汚)昭因非疾疾非不貞貞固
於事思任醜誕(疾)昭明九則九醜自齊齊則曰知悖則
死勇(明此九法則所醜義成九法威則苟死於勇不知節)勇知害上則不登于明
堂明堂所以明道明道惟法(惟以法度化人)法人惟重老重老
惟寳嗚呼在昔文考戰戰惟時祗祗汝其(言所尊重者老人及政之)
(寳也文王唯敬是道汝其用之汝諸侯也)夙夜濟濟無競惟人惟允惟讓不
遠羣正不邇䜛邪(言當近正士遠䜛人)汝不時行汝害于士士惟
都人孝悌子孫(不行是文王之道其如此也)不官則不長官戒有敬
官(闕)朝道舍賓祭器曰八宅(官以長官所戒惟敬則八宅順矣)綏比新
故外内貴賤曰六位(安之比之各以其道則位順也)大官備武小官成
長(承奉)大匡□攝外用和大(和平大國)中匡用均勞故禮新(士大)
(夫乃賓客)小匡用惠施舍靜衆(靜安也)禁請無怨順生分殺不
忘不憚(不計分部不失其禮)俾若九則生欲在國國咸敬順維敬
敬惟讓讓惟禮(言周大匡使順九則生其所敬於國國人皆順之以敬讓之禮也)辟不
及寬有永假(不及言同假於王道)
文政解第三十八
惟十有三祀王在管管蔡開宗循(管管叔之邑二叔開其宗族循鎬宗之政)
(言從化也)王禁九慝昭九行濟九醜尊九德止九過務九勝
傾九戒固九守順九典(九人所茂政也濟謂濟其醜以好也順此戒也)九慝一
不類二不服三不則四(闕)務有不功五外有内通六幼
不觀國七間不通徑八家不開列九大禁不令路徑(刑法)
(也令不宣令也)九行一仁二行三讓四言五固六始七義八意
九勇(意於道也)九醜思勇醜忘思意醜變思治醜亂思固醜
轉思信醜奸思讓醜殘思行醜頑思仁醜舋(殘謂殘禮義也)九
德一忠二慈三祿四賞五民之利六商工受資七祗民
之死八無奪農九足民之財(敬死勸葬也是民之財也)九過一視民
傲二聽民暴三遠慎而近&KR0008;四法令(闕)亂五仁善是誅
六不察而好殺七不念(闕)害行八(闕)思前後九偷其身
不路而助無漁九勝一(闕)二(闕)三同惡
潛謀四同好和困五師(闕)征惡六迎旋便路七明賂施
舍八幼子移成九迪名書新(潛謀潛密之謀也移成謂易子而教也蹈名之子書)
(而新用)九戒一内有柔成二示有危傾三旅有罷寘四亂
有立信五教用康經六合詳毁成七邑守維人八饑有
兆積九勞休無期(柔成善柔諂人也罷寘言闕囷倉暗也康逸也合詳無德而信也守邑無)
(備恃其人衆皆危道)九守一仁守以均二智守以等三固守以典
四信守維假五城溝守立六廉守以名七戒守以信八
競守以備九國守以謀(維假言立信常至於義也)九典一祗道以明
之二稱賢以賞之三典師以教之四四戚以勞之五位
長以遵之六群長以老之七群醜以移之八什長以行
之九戒卒以將之(典師謀各隨所能而教之也遵行之以戒之事也將之軍旅行陣也)嗚
呼充虚為害無由不通無虚不敗(陰陽姦謂之充國無人謂之虚也)
大聚解第三十九
維武王勝殷撫國綏民乃觀於殷政告周公旦曰嗚呼
殷政總總若風草有所積有所虚和此如何(總總亂也有積有虚)
(言不平也)周公曰聞之文考來遠賓廉近者道别其陰陽之
利相土地之宜水土之便(禮遠賓廣近者道總土宜以受民也)營邑制命
之曰大聚先誘之以四郊王親在之(四郊自近始也在察也)賓大
夫免列以選赦刑以寬復亡解辱(亡者復之辱者解之)削赦(闕)重
皆有數此謂行風(行風化也)乃令縣鄙商旅曰能來三室者
與之一室之祿(以一大夫之耕祿者)闢開脩道五里有郊十里有
井二十里有舍(待行旅也)遠旅來至關人易資舍其委(貿易供其)
(資也)市有五均早暮如一送行逆來振乏救窮(均平也言早暮一價)
考弱疾病孤子寡獨惟政所先(當先卹也)民有欲畜發令(命之)
(畜牧)以國為邑以邑為鄉以鄉為閭禍灾相卹資喪比服
(邑閭比相救卹比服祖喪服也)五戶為伍以首為長十夫為什以年為
長(首為伍家最服)合閭立教以威為長合旅同親以敬為長(教由)
(威行旅會敬親)飲食相約興彈相庸耦耕(闕)耘男女有婚墳墓
相連民乃有親(言相通也)六畜有群室屋既完民乃歸之(畜牛)
(馬猪羊犬雞)鄉立巫醫具百藥以備疾灾畜五味以備百草
(草味同言五味非一也)立勤人以職孤立正長以順幼立職喪以
卹死立大葬以正同(職立同)立君子以脩禮樂立小人以
教用兵(禮樂干戚兵刃也)立鄉射以習容春和獵耕耘以習遷
行(羣行出入坐起隨行)教芧與樹藝比長立職與田疇皆通(根行田芧)
(比長之職也連比也)立祭祀與歲榖登下厚薄此謂德教(登下隨榖豐儉)
(也)若其凶土陋民賤食貴貨是不知政(不順政故曰凶)山林藪
澤以因其(闕)工匠役工以政其材商賈趣市以合其用
(言政行也)外商資貴而來貴物益賤資賤物出貴物以通其
器(通其有無使相闕也)夫然則關夷市平財無鬱廢商不乏資百
工不失其時無愚不教(闕)無窮乏則此謂和德(言政治和之所)
(致也)若有不言乃政其凶陂溝道路藂苴丘墳不可樹榖
者樹以材木(除藂種木)春發枯槁夏發葉榮秋發實䔫冬發
薪烝以匡窮困(以此匡之也)揖其民力相更為師因其土宜
以為民資(更相為師匡資次用也)則生無乏用死無傳尸此謂仁
德(傳於溝壑)旦聞禹之禁春三月山林不登斧以成草木之
長夏三月川澤不入網罟以成魚鼈之長且以并農力
執成男女之功(男耕女桑成此功也)夫然則有生而不失其宜萬
物不失其性人不失其事天不失其時以成萬財萬財
既成放此為人此謂正德(放散供人用也)泉深而魚鼈歸之草
木茂而鳥獸歸之稱賢使能官有材而歸之關市平商
賈歸之分地薄斂農民歸之水性歸下農民歸利(歴言自然)
(之至)王若欲求天下民先設其利而民自至譬之若冬日
之陽夏日之陰不召而民自來此謂歸德(政善德之至也)五德
既明民乃知常武王再拜曰嗚呼允哉天民側側余知
其極有宜(側側喻多長有國也)乃召昆吾冶而銘之金版藏府而
朔之(昆吾古之利冶朔月旦朔省之也)
世俘解第四十
維四月乙未日武王成辟四方通殷命有國(言成者執殷俘通之)
(以為國也此克紂還歸而作也)惟一月丙辰旁生魄若翼日丁巳王乃
步自于周征伐商王紂(旁廣大月大時也此本紀始伐紂師度孟津也)越若來
二月既死魄越五日甲子朝至接于商(越於也朔後為死魄)則咸
劉商王紂執夫惡臣百人(劉克也夫惡臣崇侯之黨)太公望命禦方
來丁卯望至告以馘俘(太公受命追禦紂黨方來)戊辰王遂禦循目
祀文王時日王立政(禦追循亦祀以尅紂告祖考壇墠而祭是日立王政布天下)吕
他命伐越戲方壬申荒新至告以馘俘(吕他將也戲方紂三邑也)侯
來命伐靡集于陳辛巳至告以馘俘(侯來亦將也靡陳紂二邑也)甲
申百弇以虎賁誓命伐衛告以馘俘(百弇亦將)辛亥薦俘殷
王鼎(殷國之鼎)武王乃翼矢珪矢憲告天宗上帝(矢陳也稷太牢别於)
(天也)王不革服格于廟秉語治庶國籥人九終(不改祭天之服以告)
(祖考急於語治也廟無别人也)王烈祖自太王太伯王季虞公文王邑
考以列升維告殷罪(虞公虞仲邑考文王子也皆升王於帝)籥人造王秉
黃鉞正國伯(於籥人進則王進王伯之位也)壬子王服衮衣矢琰格廟
籥人造王秉黃鉞正邦君(正諸侯之位也)癸酉薦殷俘王士百
人(王士紂之士而囚俘者)籥人造王矢琰秉黃鉞執戈王奏庸大
享一終王拜首稽首王定奏其大享三終(大享鉞爵奏庸擊鍾)甲
寅謁我殷于牧野王佩赤白旂籥人奏武王入進萬獻
明明三終(謁告也明明詩篇名武以干羽為萬舞也)乙卯籥人奏崇禹生開
三鍾終王定(崇禹生開皆篇名告非一故連曰有事也)庚子陳本命伐磨百
韋命伐宣方新荒命伐蜀乙巳陳本命新荒蜀磨至告
禽霍侯俘艾佚侯小臣四十有六禽禦八百有三百兩
告以馘俘(此復說尅紂所命伐也庚子三十六月禦大臣也)百韋至告以禽宣
力禽禦三十兩告以馘俘百韋命伐厲告以馘俘(言兩隅之)
(言也)武王狩禽虎二十有二猫二麋五千二百三十五犀
十有二氂七百二十有一熊百五十有一羆百一十有
八豕三百五十有二貉十有八麈十有六麝五十麋三
十鹿三千五百有八(武王克紂遂□其圃所獲禽獸)武王遂征四方凡
憝國九十有九國(憝惡也)馘魔億有十萬七千七百七十
有九俘人三億萬有二百三十(武王以不殺為仁無緣馘億也俘馘之多此大)
(言之也)凡服國六百五十有二(此屬紂也闕)時四月既旁生魄
越六日庚戍武王朝至燎于周維予冲子綏文(此於甲乙十六)
(日也先廟後天者言功業已成故也)武王降自車乃俾史佚繇書于天號
(使史佚用書重薦俘于天也)武王乃廢于紂矢惡臣人百人伐右厥
甲小子鼎大師(廢其惡人伐其小子乃鼎之衆也)伐厥四十夫家君鼎
帥司徒司馬初厥于郊號(言初尅紂于商郊號令所伐也)武王乃夾于
南門用俘皆施佩衣衣先或入(言陳列俘馘于宗廟南門夾道以示衆也取乃)
(表之施之以耻也)武王在祀太師負商王紂懸首白旂妻二首
赤旂乃以先馘入燎于周廟(王在祀主使樂師以紂首及妻首所馘入廟燎也)
若翼日辛亥祀于位用籥于天位(此說詳庚戍明日郊天祭俘所用籥衣事)
(也)越五日乙卯武王乃以庶祀馘于國周廟翼予冲子
斷牛六斷羊二(於辛亥五以諸侯祭日其有斷煞者)庶國乃竟告于周廟
曰古朕聞文考修商人典以斬紂身告于天于稷(言諸侯竟)
(殺牲自周廟天稷也)用小牲羊犬豕於百神水土于誓社(百神天宗水土)
(山川誓告也)曰惟予冲子綏文考至于冲子用牛于天于稷
五百有四(乃宗廟山川也)用小牲羊豕于百神水土社二千七
百有一(所用甚多似皆益之)商王紂于商郊(更說始伐紂時)時甲子夕商
王紂取天智玉琰㻱身厚以自焚(天智玉之上天美者也㻱環以自厚也)
凡厥有庶告焚玉四千(衆人百武王焚玉四千也)五日武王乃俾於
千人求之四千庶則銷天智玉五在火中不銷(紂身不盡玉亦)
(不銷)凡天智玉武王則寳與同(言王者所寳不銷也)凡武王俘商舊
玉億有百萬
箕子
耆德(並亡)
逸周書卷四
