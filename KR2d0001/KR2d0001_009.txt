逸周書卷九晉孔晁注
芮良夫解第六十三
芮伯若曰予小臣良夫稽道謀告(伯爵若順也順其事而告之也)子惟
民父母致厥道無遠不服無道左右臣妾乃違(無道無德政違)
(戾也)民歸于德德則民戴否則民讎茲言允效于前不遠
(言騐於前世不遠言近)商紂不道夏桀之虐肆我有家(舉桀紂惡滅亡為戒)
(也)嗚呼惟爾天子嗣文武業惟爾執政小子同先王之
臣昏行(闕)顧道王不若(同為昏闇言教王為不順)專利作威佐亂進
禍民將弗堪(專利侵民佐亂進於禍也)治亂信乎其行惟王暨爾執
政小子攸聞(行善則治行惡則亂皆所聞知)古人求多聞以監戒不聞
是惟弗知(言古人患不聞故有所不知也)后除民害不惟民害害民乃
非后惟其讎(害民是興民為怨讎)后作類后弗類民不知后惟其
怨(言民不從上命從其所行類善也不知君則怨深矣)民至億兆后一而已寡不
敵衆后其危哉(言上下無義對共相怨則寡者危也)嗚呼(闕)如之(人養)
(食之則擾服雖家畜不養則畏人治民亦然也)今爾執政小子惟以貪䛕為事
不懃德以備難(專利為貪曲從為䛕)下民胥怨財單竭手足靡措
弗堪戴上不其亂而(言民相與怨上上加之罪民不堪命而作亂)以予小臣
良夫觀天下有土之君(有土謂之諸侯也)厥德不遠罔有代德
(言無遠德罔有天下也)時為王之患其惟國人(是國人為患也)嗚呼惟爾
執政朋友小子其惟洗爾心改爾行克憂往愆以保爾
居(洗心改行憂往過則安爾之居位)爾乃瞶禍翫烖遂弗悛余未知王
之所定矧乃(闕)(聵陽不聞翫心不惕悛改矧况也尚不知王定况貪諛之臣能得其所也)
惟禍發於人之攸忽於人之攸輕(闕)不存焉變之攸伏
(言人所輕忽則禍之所起謂下民也)爾執政小子不圖善偷生苟安爵以
賄成(苟且無遠慮賄賂不任德)賢智箝口小人鼓舌逃害要利並得
厥求唯曰哀哉(賢者時默以逃害小人佞諂以要利各得其求君子為之哀者也)我聞
曰以言取人人飾其言以行取人人竭其行飾言無庸
竭行有成(君子不以言舉人無功故也欲行有成故也)惟爾小子飾言事王
寔蕃有徒王貌受之終弗獲用面相誣蒙及爾顛覆(蕃多)
(徒衆言非一也貌謂外相悅而無實也君臣之相誣蒙必相及共顛覆之也)爾自謂有餘予
謂爾弗足敬思以德備乃禍難(言其不足於道義也以用也乃汝也)難至
而悔悔將安及無曰予為惟爾之禍(為不言也)
太子晉解第六十四
晉平公使叔譽于周見太子晉而與之言(叔譽者大夫叔向也周靈)
(王太子名晉也)五稱而五窮逡巡而退其不遂(五稱說五事遂終也)歸告
公曰太子晉行年十五而臣弗能與言(告平公稱其賢才也)君請
歸聲就復與田若不反及有天下將以為誅(聲就復與周之二邑)
(邑周衰晉取之也)平公將歸之師曠不可曰請使瞑臣往與之
言若能幪予反而復之(師曠晉大夫無目故稱暝幪復也度謀還與否也)師曠
見太子稱曰吾聞王子之語高於泰山夜寢不寐晝居
不安不遠長道而求一言(言高於泰山言無上也不安至饑渴也)王子應
之曰吾聞太師將來甚喜而又懼吾年甚少見子而懾
盡忘吾其度(懾而忘度所以為謙)師曠曰(闕)吾聞王子古之
君子甚成不驕自晉始如周行不知勞(有成德不以驕易也)王子
應之曰古之君子其行至慎天下施關道路無限百姓
悅之相將而遠遠人來驩視道如尺(言己不及古君子尺喻近)師曠
告善又稱曰古之君子其行可則由舜而下其孰有廣
德(問舜已下可法則之君子也)王子應之曰如舜者天舜居其所以
利天下奉翼遠人皆得己仁此之謂天(言其仁合天道)如禹者
聖勞而不居以利天下好取不好與必度其正是謂之
聖(盡力溝洫勞也貪財利篤其功合聖道也)如文王者其大道仁其小道惠
三分天下而有其二敬人無方服事於商既有其衆而
返失其身此之謂仁(以闕仁德人惠懷之行無常唯賢所在勞謙恭儉日夜不息返失之)
(也)如武王者義殺一人而以利天下異姓同姓各得之
謂義(一人紂也義善)師曠告善又稱曰宣辦名命異姓惡方王
侯君公何以為尊何以為上(問其事儀)王子應之曰人生而
重丈夫謂之胄子胄子成人能治上官謂之士(胄)士率
衆時作謂之曰伯伯能移善於衆與百姓同謂之公(作謂)
(農功同謂好義)公能樹名與物天道俱謂之侯侯能成羣謂之
君(立名生物謂化施於民也成謂成物羣謂之為長也)君有廣德分任諸侯而敦
信曰予一人(敦厚也)善至于四海曰天子達於四荒曰天
王(四海四夷四荒四表)四荒至莫有怨訾乃登為帝(訾嘆恨也合五等之尊卑)
(而論事義以為之名者也)師曠罄然又稱曰温恭敦敏方德不改聞
物(闕)下學以起尚登帝臣乃參天子自古誰(罄然自嚴肅也)
(方道初本也起其物義也問最賢之人也)王子應之曰穆穆虞舜明明赫赫
立義治律萬物皆作分均天財萬物熙熙非舜而誰能
(律法也謂致其物也熙熙和盛言舜臣堯功德如此也)師曠東躅其足曰善哉善
哉(東躅踏也)王子曰太師何舉足驟師曠曰天寒足躅是以
數也(驟亦數也王子戲問故曠戲答)王子曰請入坐遂敷席注瑟師曠
歌無射曰國誠寧矣遠人來觀修義經矣好樂無荒(交言)
(於堂故更入燕室坐歌此辭而音合於無射之律)乃注瑟於王子王子歌嶠曰
何自南極至于北極絶境越國弗愁道遠(嶠曲名也師曠作新曲美)
(王子也王子述舊曲諫也)師曠蹶然起曰瞑臣請歸(蹶然疾貌)王子賜之
乘車四馬曰太師亦善御之(禮為人子三賜不及車馬此賜則自王然後行可知)
(也)師曠對曰御吾未之學也王子曰汝不為夫時詩云
馬之剛矣轡之柔矣馬亦不剛轡亦不柔志氣塵塵取
予不疑以是御之(馬不剛轡不柔言和擾也塵塵亦和擾也不疑和之心也)師曠對
曰瞑臣無見為人辯也唯耳之恃而耳又寡聞而易窮
王子汝將為天下宗乎(辯别也為人有所别唯恃耳也宗尊也天下所尊則有明王者)
(也)王子曰太師何汝賤我乎自太昊以下至于堯舜禹
未有一姓而再有天下者夫大當時而不伐天何可得
(言自庖犧至禹其子孫未有期運當時斯不立矣言周衰未盡已必不立也)且吾問汝之人
年長短告吾師曠對曰汝聲清汗汝色赤白火色不壽
(清角也言音汗&KR0008;木木生火色赤知聲者則色亦然)王子曰吾後三年上賓于帝
所汝慎無言(闕)將及汝(言死必為賓于天帝之所鬼神之則王子之事不欲令人知之)
(也)師曠歸未及三年告死者至(未及三年并歸之年為三年則王子年十七而)
(卒也)
王佩解第六十五
王者所佩在德德在利民民在順上(言以利民為德也天子事天所以威)
(下使事上)合為在因時應事則易成(得時所為合應為其機)謀成在周
長有功在力多(周忠信也力多則功多也)昌大在自克不過往數懲
(以義勝欲得昌大數有懲艾則無過也)不困在豫慎見禍在未形(事未成而豫慎)
(則不困也)除害在能斷安民在知過用兵在知時(能斷所不思也知過)
(輙改民將安生時謂可伐時也)勝大患在合人心殃毒在信疑(舉合民心何患)
(之有哉)孽子在聽内化行在知和(内聽於孽孽而吐於中言宜其生灾也可否相)
(濟曰和)施舍在平心不幸在不聞其過(施謂施惠舍謂赦罪聖人以聞己過)
(為幸貴速改也)福在受諫基在愛民固在親賢(受諫則無非故福以愛民為基)
(親賢人則固明君之義也)禍福在所密利害在所近存亡在所用(所與)
(密皆親近所利用皆忠良則福利生反是則禍患至)離合在出命尊在慎威安在
恭已危亡在不知時(教命善則事合否則失矣威得其宜則尊樂已不妄則安時謂天時)
(得其時也)見善而怠時至而疑亡正處邪是弗能居此得失
之方也不可不察(怠懈墯不能行也疑由豫不果也邪奸術也慮奸術是不居大之道也乃)
(是得失之道也)
殷祝解第六十六
湯將放桀于中野(此事不然矣或者欲解之)士民聞湯在野皆委貨
扶老携幼奔國中虚(言桀國中空無人又不然矣)桀請湯曰國所以
為國者以有家家所以為家者以有人也今國無家無
人矣君有人請致國君之有也(此國為天下也)湯曰否昔大帝
作道明教士民今君王滅道殘政士民惑矣吾為王明
之(大帝謂禹明禹之事於士民也)士民復致於桀曰以薄之居濟民之
賤何必君更(此士民辭也薄湯所居也言與君更與桀徙避湯)桀與其屬五百
人南徙千里止於不齊民往奔湯於中野(不齊地名)桀復請
湯言君之有也湯曰否我為君王明之士民復重請之
桀與其屬五百人徙於魯魯士民復奔湯(魯亦地名)桀又曰
國君明之士民復奔湯(亦魯地名)桀又曰國君之有也吾則
外人有言彼以吾道是耶我將為之(言桀以此辭勸勉湯者也)湯曰
此君王之士也君王之民也委之何湯不能止桀(必欲去也)
湯曰欲從者從君桀與其屬五百人去(居南巢之地名)湯放桀
而復薄三千諸侯大會(大會於薄)湯退再拜從諸侯之位湯
曰此天子位有道者可以處之(讓諸侯之有道者)天子非一家
之有也有道者之有也故天下者唯有道者理之唯有
道者紀之唯有道者宜久處之(久處久居天子之位)湯以此讓三
千諸侯莫敢即位然後湯即天子之位(三千諸侯勸之也)與諸
侯誓曰隂勝陽即謂之變而天弗施(逆天道故不施)雌勝雄即
謂之亂而人弗行(雌勝雄女凌男之異逆人道故不行焉)故諸侯之治政
在諸侯之大夫治與從(言下必順上所以教治也)
周祝解第六十七
曰維哉其時告汝不聞道恐為身災(言所以告汝不聞道為身災也)讙
哉民乎朕則生汝朕則形汝(告以善道是生之是以教之以法也)朕則經
汝朕則亡汝朕則壽汝朕則名汝(經紀汝昌阜汝殺亡汝為汝請命名汝善)
(惡也)故曰文之美而以身剥自謂智也者故不足(狐貉俱以文受)
(害人自賢則愚惡返見也)角之美殺其牛榮華之言後有茅(言牛以角死虚)
(言致穢也)凡彼濟者必不怠觀彼聖人必趣時(以不怠故濟以趣時故聖)
石有玉而傷其山萬民之患在口言(山以有玉故傷人以口言受患)時
之行也勤以徙不知道者福為禍(不徙以及時人故失其福也)時之
徙也勤以行不知道者以福亡(行謂與時俱行)故曰肥豕必烹
甘泉必竭直木必伐(以其供人用自然理)地出物而聖人是時雞
鳴而人為時觀彼萬且何為求(萬物自然不為人求聖人則之如因雞鳴以識)
(時也)故天有時人以為正地出利而民是爭(正謂敬授民時也爭謂爭)
(共斂之也)人出謀聖人是經陳五刑民乃敬(經經度之也敬上命也)教
之以禮民不爭被之以刑民始聽因其能民乃靜(有禮則讓)
(故不爭聽順靜服謂不為亂也)故狐有牙而不敢以噬獂有蚤而不敢
以撅(喻人以小能不敢望大官亦求自盡而已也)勢居小者不能為大(雖有英材)
(勢不便故)特欲正中不貪其害凡勢道者不可以不大(不貪害也)
(中正不立不大其度至道不行也)故木之伐也而木為斧賊難而起者
自近者(因木以伐木因近以成賊)二人同術誰昭誰暝二虎同穴誰
死誰生(成者能昭猛者能生)故虎之猛也而陷於獲人之智也而
陷於詐(虎以食陷&KR0034;人以欲陷詐詐罔也)葉之美也解柯柯之美也離
其枝枝之美也拔其本儼矢將至不可以無盾(此言飾末業覆)
(本質也盾喻為人當有所備護)故澤有獸而焚其草木大威將至不可
為巧焚其草木則無種大威將至不可以為勇(言因貨以危身)
(禍至不可救也)故天之生也固有度國家之患離之以故(以言患因)
(事而起故事也)地之生也固有植國家之患離之以謀(植立也有生則)
(立也)故時之還也無私貌日之出也無私照(還謂至也貌謂無實時至)
(並應日出普照也)時之行也順至無逆為天下者用大略(言當以大)
(略順時也)火之燀也固定上為天下者用牧(燀然也火曰炎上牧謂法也)
水之流也固走下不善故有桴(桴所擊鼔也言惡政由於發者也)故福
之起也惡别之禍之起也惡别之(惡於何也言其微也)故平國若
之何須國覆國事國孤國屠皆若之何(覆滅也事謂事無役也孤謂無)
(謂屠為人分裂也)故日之中也仄月之朢也食威之失也陰食
陽善為國者使之有行(食謂毁明而生魄也仄跌也以日蔽於陰喻君行失道)是
彼萬物必有常國君而無道以微亡(微以積小以致滅亡者也)故天
為蓋地為軫善用道者終無盡地為軫天為蓋善用道
者終無害(言用道動靜法天地)天地之間有滄熱善用道者終不
竭(滄寒竭盡)陳彼五行必有勝天之所覆盡可稱(言五行相勝以生成)
(萬物盡可稱名之也)故萬物之所生也性於從萬物之所反也性
於同(從謂立也始異終故曰反也)故惡姑幽惡姑明惡姑陰陽惡姑
短長惡姑剛柔(姑者且也言幽明之相代陰陽之變易短長之相形剛柔之相生始終之道也)
故海之大也而魚何為可得山之深也虎豹貔貅何為
可服(言皆以貪餌自中鈎檻也)人智之䆳也奚為可測跂動噦息而
奚為可牧(誠於事故可測牽於事故可牧)玉石之堅也奚可刻(言服飾之窮物)
(也)陰陽之號也孰使之牝牡之合也孰交之君子不察
福不來(言陰陽之稱號牝牡之交合皆自然也君子察自然之理則福來也)故忌而不得
是生事故欲而不得是生詐(生事謂變也生詐謂詐為求之)欲伐而不
得生斧柯欲鳥而不得生網羅欲彼天下是生為(所以生成)
(所欲也謂云為之事也)維彼幽心是生包維彼大心是生雄維彼
忌心是生勝(包謂包藏陰謀雄謂雄桀於人也勝謂勝所忌皆惡忌事也)故天為高
地為下察汝躬奚為喜怒天為古地為久察彼萬物名
於始(言法天地則喜怒無錯推古久則萬始可知也)左名左右名右視彼萬物
數為紀紀之行也利而無方行而無止以觀人情(名以左右)
(則物以數為紀紀則生利利以利情也)利有等維彼大道成而弗改用彼
大道知其極加諸事則萬物服(差等也大道天道也極中也事業也)用其
則必有羣加諸物則為之君(羣類)舉其修則有理加諸物
則為天子(修長也謂綱例也)
逸周書卷九
