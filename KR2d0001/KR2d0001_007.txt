逸周書卷七晉孔晁注
官人解第五十八
王曰嗚呼大師朕維民務官論用有徵觀誠考言視聲
觀色觀隠揆德可得聞乎周公曰亦有六徵嗚呼乃齊
以揆之一曰富貴者觀其有禮施貧賤者觀其有德守
嬖寵者觀其不驕奢隠約者觀其不懾懼其少者觀其
恭敬好學而能悌其壯者觀其廉潔務行而勝私其老
者觀其思慎而(闕)彊其所不定者觀其不踰父子之間
觀其和友君臣之間觀其忠惠鄉黨之間觀其信誠省
其居處觀其方(闕)省其喪哀觀其貞良省其出入觀其
交友省其交友觀其任廉設之以謀以觀其智示之以
難以觀其勇煩之以事以觀其治臨之以利以觀其不
貪濫之以樂以觀其不荒喜之以觀其輕(闕)之以觀其
重醉之酒以觀其恭從之色以觀其常道之以觀其不
二昵之以觀其不狎復徵其言以觀其精曲省其行以
觀其備此之謂觀誠二曰方與之言以觀其志(闕)以淵
其器寬以悌其色儉而不諂其禮先人其言後人見其
所不足曰益者也好臨人以色高人以氣賢人以言防
其所不足發其所能曰損者也其貌直而不止其言正
而不私不飾其美不隠其惡不防其過曰有質者也其
貌曲媚其言工巧飾其見物務其小證以故自說曰無
質者也喜怒以物其色不變煩亂以事而志不營深導
以利而心不移臨懾以威而氣不卑曰平心而固守者
也喜怒以物而心變易煩亂以事而志不治導之以利
而心遷移臨懾以威而氣惵懼曰鄙心而假氣者也設
之以物而數决敬之以卒而度應不文而辯曰有慮者
也難决以物難悦以守一而不可變因而不知止曰愚
依人也營之以物而不誤犯之以卒而不懼置義而不
可遷臨之貨色而不過曰果敢者也移易以言志不能
固己諾無决曰弱志者也順予之弗為喜非奪之弗為
怒沉靜而寡言多稽而險貌曰質靜者也屏言弗顧自
順而弗護非是而彊之曰始誣者也微而能發察而能
深寬順而恭儉温柔而能斷果敢而能屈曰志治者也
華廢而誣巧言令色皆以無為有者也此之謂考言三
曰誠在其中必見諸外以其聲處其實氣初生物物生
有聲聲有剛柔清濁好惡咸發于聲心氣華誕者其聲
流散心氣順信者其聲順節心氣鄙戾者其聲醒醜心
氣寬柔者其聲温和信氣中易義氣時舒和氣簡備勇
氣壯力聽其聲處其氣考其所為觀其所由以其前觀
其後以其隠觀其顯以其小占其大此之謂視聲四曰
民有五氣喜怒欲懼憂喜氣内蓄雖欲隠之陽喜必見
怒氣内蓄雖欲隠之陽怒必見欲氣懼氣憂悲之氣皆
隠之陽氣必見五氣誠于中發形于外民情不可隠也
喜色猶然以出怒色薦然以侮欲色嫗然以愉懼色薄
然以下憂悲之色瞿然以靜誠智必有難盡之色誠仁
必有可尊之色誠勇必有可新之色誠潔必有難汙之
色誠(闕)必有可信之色質浩然固以安偽蔓然亂以煩
雖欲改之中色弗聽此之謂觀色五曰民生則有陰有
陽人多隠其情飾其偽以攻其名有隠於仁賢者有隠
於智理者有隠於文藝者有隠於廉勇者有隠於交友
者如此不可不察也小施而好德小讓而爭大言願以
為質(闕)愛以為忠尊其得以改其名如此隠於仁賢者
也前總唱功慮誠弗及佯為不言内誠不足色示有餘
自順而不讓措辭而弗遂此隠於智理者也動人以言
竭而弗終問則不對佯為不窮(闕)貌而有餘假道而自
順因之(闕)初窮則託深如此者隠於文藝者也(闕)言以
為廉矯厲以為勇内恐外誇亟稱其說以詐臨人如此
隠於廉勇者也自事其親而好以告人飾其見物不誠
於内發名以事親自以名私其身如此隠於忠孝者也
比周以相譽知賢可徵而左右不同不同而交交必重
(闕)心說而身弗近(闕)而實不至懼不盡見於衆而貌
克如此隠於交友也此之謂觀隱六曰言行不類終始
相悖外内不合雖有假節見行曰非成質者也言忠行
夷爭靡及私(闕)弗求及情忠而寬貌莊而安曰有仁者
也事變而能治效窮而能達措身立方而能遂曰有知
者也少言以行恭儉以讓有知而言弗發有施而(闕)弗
德曰謙良者也微忽之久而可復幽間之獨而弗克其
行亡如存曰順信者也貴富恭儉而能施嚴威有禮而
不驕曰有德者也隠約而不懾安樂而不奢勤勞而不
變喜怒而有度曰有守者也直方而不毁廉潔而不戾
彊立而無私曰有經者也虚以待命不召不至不問不
言言不過行行不過道曰沈靜者也忠愛以事親驩以
盡力而不回敬以盡力而不(闕)曰忠孝者也合志而同
方共其憂而任其難行忠信而不疑(闕)隠遠而不舍曰
交友者也志色亂氣其人甚偷進退多巧就人甚數辭
不至少其所不足謀而不已曰偽詐者也言行亟變從
容克易好惡無常行身不篤曰無誠者也少知而不大
决少能而不大成規小物而不知大倫曰華誕者也規
諫而不類道行而不平曰竊名者也故曰事阻者不夷
時(闕)者不回果敢者也飾貌者不靜假節者不平多私
者不義揚言者寡信此之謂揆德
王會解第五十九
成周之會墠上張赤弈陰羽(王城既成大會諸侯及四夷也陰鶴也以羽飾帳也)
(除地曰墠弈帳也)天子南面立絻無繁露朝服八十物搢挺(繁露)
(冕之所垂也所尊敬則有焉八十物大小所服搢插也挺笏也)唐叔荀叔周公在左太
公望在右皆絻亦無繁露朝服七十物搢笏旁天子而
立於堂上(唐荀國名皆成王弟故曰叔旁差在後也近天子後故其冕謂亦無旒也)堂下之
右唐公虞公南面立焉(唐虞二公堯舜後也)堂下之左殷公夏公
立焉皆南面絻有繁露朝服五十物皆搢笏(杞宋二公冕有繁露)
(搢笏則唐虞闕也)為諸侯之有疾病者阼階之南祝淮氏榮氏
次之皆西南彌宗旁之(淮榮二祝之氏也彌宗官名次珪瓚南差在後)為諸侯
有疾病者之醫藥所居(使謂左右也居則至也)相者太史魚太行
人皆朝服有繁露(魚太史名及太行人皆贊相賓客之禮也)堂下之東面郭
叔掌為天子菉幣焉絻有繁露(郭叔虢文王弟菉錄諸侯之幣也)内臺
西面者正北方應侯曹叔伯舅中舅(内臺中臺也應侯成王弟)比服
次之要服次之荒服次之西方東面正北方伯父中子
次之(此要服於比服轉遠殊故殊其名非夷狄之四荒也伯父姬姓之國中子於王子中行者也)方
千里之外為比服方千里之内為要服三千里之内為
荒服是皆朝於内者(此服名因於殷非周制也)堂後東北為赤弈焉
浴盆在其中(雖不用而設之敬諸侯也)其西天子車立馬乘亦青陰
羽鳬旌(鶴鳬羽為旌旄)中臺之外其右泰士臺右彌士(外謂臺之東西)
(也外臺右太士右彌士士言尊王太彌相儀之事也)受贄者八人東面者四人(受賓)
(幣士也四人東面則西面四人也)陳幣當外臺天玄&KR0034;宗馬十二(陳束帛幣)
(馬於外臺天玄黑&KR0034;宗尊也)王玄繚碧基十二(此下三碧皆玉故自下以至王之玄繚謂)
(之黑組紐之基王名有十二基也)參方玄繚璧豹虎皮十二(參方陳弊三所也璧)
(皮兼陳也)四方玄繚璧琰十二(琰珪也有鋒疾陳之四方所列之也)外臺之四
隅張赤弈為諸侯欲息者皆息焉命之曰爻閭(每角張息者隨)
(所近也侯稱爻也)周公旦主東方所之青馬黑&KR0034;謂之母兒(周公)
(主東方則太公主西方東青馬則西白馬矣馬名未聞)其守營牆者衣青操弓執
矛(戟也各異方)西面者正北方稷慎大麈(稷慎肅慎也貢麈似鹿正北内臺北)
(也)穢人前兒前鬼若彌猴立行聲似小兒(穢韓穢東夷别種)良
夷在子在子(闕)身人首脂其腹炙之霍則鳴曰在子(良夷)
(樂狼之夷也貢竒獸)揚州禺禺魚名解隃寇(亦竒魚也)發人鹿鹿者若
鹿迅走(發亦東夷迅疾)俞人雖馬(俞東北夷雖馬舊駕闕角大者曰驎也)青丘狐
九尾(青丘海東地名)周頭煇&KR0008;煇&KR0008;者羊也(周頭亦海東名也)黑齒白
鹿白馬(黑齒西遠之夷也貢白鹿白馬)白民乘黃乘黃者似騏背有兩
角(白民亦南夷)東越海蛤(東越則海際蛤文蛤)歐人蟬蛇蟬蛇順食之
美(東越歐人也北交州蛇特多為上珍也)姑於越納(闕)姑妹珍(姑妹國後屬越)且
甌文蜃(且歐在越文蜃大蛤也)若人玄貝(若人吴越之蠻玄貝照貝也)海陽大
蠏(海水之陽一蟹盈車)自深桂(自深亦南蠻也)會稽以&KR2396;皆西嚮(其皮可以為鼓)
(首自麈以下至此向西也)正北方義渠以茲白茲白者若白馬鋸牙
食虎豹(亦在臺北與大塵相對義渠西戎國茲白一名駁者也)史林以尊耳尊耳
者身若虎豹尾長三尺其身食虎豹(史林戎之在西南者)北唐戎
以閭閻以隃冠(北唐戎在西北者也射禮以閭象為射器)渠叟以䶂犬䶂犬
者露犬也能飛食虎豹(渠叟西戎之别名也)樓煩以星施星施者
珥旄(樓煩北狄珥旄所以為旄羽耳)十盧以牛牛者牛之小者也(十盧盧人)
(西北戎也今盧水是)區陽以鼈封者若彘前後有首(區陽亦戎之名也)規
矩以麟者獸也(規矩亦戎也麟似鹿牛尾一角馬蹄也)西申以鳳鳥鳳鳥
者戴仁抱義掖信歸有德(其形似雞蛇首魚尾戴仁向仁國抱義懷有義掖信歸有)
(德之君也)丘羌鸞鳥(丘地之羌不同故謂之丘羌今謂之丘戾鸞大於鳳亦歸仁義也)巴人
以比翼鳥(巴人在南者不比不飛其名曰鶼鶼)方揚以皇鳥(方揚亦戎别名也皇鳥配)
(於鳳者也)蜀人以文翰文翰者若臯雞(鳥有文彩者臯雞似鳬翼州謂之澤特也)
方人以孔鳥(亦戎别名孔與鸞相匹也)卜人以丹沙(卜人西南之蠻丹沙所出)夷
用閵采(夷東北夷采生火中色黑面光其堅若鐡)康民以桴苡者其實如李
食之宜子(康亦西戎之别名也食桴苡即有身)州靡費費其形人身技踵
自笑笑則上唇翕其目食人北方謂之吐嘍(費費曰裊羊好行立)
(行如人被髮前足稍長者也)都郭生生若黃狗人面能言(都郭生生北狄二名)
奇幹善芳善芳者頭若雄雞佩之令人不昧皆東嚮(奇幹)
(亦北狄善芳鳥名皆東東向列次也)北方臺正東高夷嗛羊嗛羊者羊而
四角(高夷東北夷高麗句)獨鹿卭卭距虛善走也(獨鹿西方戎卭卭獸似距虚負)
(厥而走也)孤竹距虚(孤竹東北狄距虚驢騾屬)不令支玄模(不令支皆東北夷玄模黑)
(狐也)不屠何青能(不屠何東北夷)東胡黃羆山戎菽(山戎東北夷戎菽荳藥也)
其西般吾白虎(次西般吾北狄近西)屠州黑豹(屠州狄之别也)禺氏騊駼
(禺氏西北戎夷騊駼馬屬)大夏兹白牛(大夏西北戎兹白牛野獸)犬戎文馬而赤
鬛縞身目若黃金名古黃之乘(犬戎西戎遠者)數楚每牛每牛
者牛之小者也(數楚北戎)匈戎狡犬狡犬者巨身四尺果皆
北嚮(匈戎北戎)權扶三目(權扶南蠻形甚小)白州北閭北閭者其革
若于伐其木以為車終行不敗(白州東南蠻與白民接也)禽人管(亦東)
(東蠻菅草堅忍)路人大竹(路人東方蠻貢大竹)長沙鼈(特大而美故貢也)其西魚
復鼓鐘鐘牛(魚復南蠻國也貢鼓及鐘而似牛形者)蠻揚之翟(揚州之蠻貢翟鳥)
倉吾翡翠翡翠者所以取羽(倉吾亦蠻也翠羽其色青而有黃也)其餘皆
可知自古之政(餘謂衆諸貢物也言政化之所至也)南人至衆皆北嚮(南人)
(南越)伊尹朝獻商書(言别有此書也)不周書錄中以事類來附(王會)
(期朝貢事故令附合)湯問伊尹曰諸侯來獻或無馬牛之所生而
獻遠方之物事實相反不利(非其所有而當遠求於民故不利也)今吾欲
因其地勢所有獻之必易得而不貴其為四方獻令(制其)
(品服之令)伊尹受命於是為四方令曰臣請正東符屢仇州
伊慮漚深九夷十蠻越漚鬋髮文身(十者東夷蠻越之别稱鬋髮文身因)
(其事以名也)請令以魚支之鞞(闕)鰂之醬鮫&KR0008;利劒為獻(鞞刀)
(削鰂魚名&KR0008;盾也以鮫皮作之鮫文魚也)正南甌鄧桂國損子産里濮九菌
(六者南蠻之别名)請令以珠璣珻瑁象齒文犀翠羽菌鸖短狗
為獻(璣似珠而小薗鸖可用為旌翳短狗狗之善者也)正西崑崙狗國鬼親枳
已闟耳貫胸雕題離丘漆齒(九者西戎之别名也闟耳貫胸雕題漆齒等亦因其)
(事以名之也)請令以丹青白旄紕罽江歷龍角神龜為獻(江歷)
(珠名龍解角得也)正北空同大夏莎車姑他旦略貎胡戎翟匈
奴樓煩月氏&KR1021;犁其龍東胡(十二者北狄之别名也戎狄在西北界戎翟之間國)
(名也)請令以槖駞白玉野馬騊駼駃騠良弓為獻湯曰善
逸周書卷七
