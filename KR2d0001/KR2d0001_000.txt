逸周書别史類
提要
(臣)等謹案逸周書十卷舊本題曰汲冢周書
考隋經籍志唐藝文志俱稱此書以晉太康
二年得於魏安釐王冡中則汲冢之說其來
已久然晉書武帝紀及荀勖束晳傳載汲郡
人不準所得竹書七十五篇具有篇名無所
謂周書杜預春秋集解後序載汲冢諸書亦
不列周書之目是周書不出汲冢也攷漢書
藝文志先有周書七十一篇今本比班固所
紀惟少一篇陳振孫書錄解題稱凡七十篇
叙一篇在其末京口刊本始以序散入諸篇
則篇數仍七十有一與漢志合司馬遷紀武
王克商事亦與此書相應許慎作說文引周
書大翰若翬雉又引周書豲有爪而不敢以
撅馬融注論語引周書月令鄭康成注周禮
引周書王會注儀禮引周書北唐以閭皆在
汲冢前知為漢代相傳之舊李善文選注所
引皆稱逸周書知唐初舊本尚不題汲冢其
相沿稱為汲冢者殆以梁任昉得竹簡漆書
不能辨識以示劉顯顯識為孔子刪書之餘
其時南史未出流傳不審遂誤合汲冢竹簡
為一事而修隋志者誤采之耶文獻通考所
引李燾跋及劉克莊後村詩話皆以為漢時
本有此書其後稍隠賴汲冢竹簡出乃得復
顯是又心知其非而巧為調停之說惟舊本
載嘉定十五年丁黼跋反覆考証確以為不
出汲冢斯定論矣其書載有太子晉事則當
成于靈王以後所云文王受命稱王武王周
公私計東伐俘馘殷遺暴殄原獸輦括寳玉
動至億萬三發下車懸紂首太白又用之南
郊皆古人必無之事陳振孫以為戰國後人
所為似非無見然左傳引周志勇則犯上不
登於明堂又引書慎始而敬終不困又引書
居安思危又稱周作九刑其文皆在今書中
則春秋時已有之特戰國以後又輾轉附益
故其言頗駁雜耳究厥本始終為三代之遺
文不可廢也近代所行之本皆闕程寤秦陰
九政九開劉法文開保開八繁箕子書德月
合十一篇餘亦文多佚脱今考史記楚世家
引周書欲起無先主父偃傳引周書安危在
出令存亡在所命貨殖傳引周書農不出則
乏其食工不出則乏其事商不出則三寳絶
虞不出則財匱少漢書引周書無為權首將
受其咎又引周書天予不取反受其咎唐六
典引周書湯放桀大會諸侯取天子之璽置
天子之座今本皆無之蓋皆所佚十一篇之
文也觀李燾所跋已有脱爛難讀之語則宋
本已然矣乾隆四十四年正月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
逸周書序
昔在文王商紂並立困于虐政將弘道以弼無道作度
訓殷人作教民不知極將明道極以移其俗作命訓紂
作淫亂民散無性冐常文王意和化服之作常訓上失
其道民散無紀西伯修仁明耻示教作文酌上失其道
民失其業(闕)凶年作糴匡文王立西距昆夷北備獫
狁謀武以昭威懷作武稱武以禁暴文以綏德大聖允
兼作允文武有七德文王作大武大明武小明武三篇
穆王遭大荒謀救患分災(闕)大匡(此有脫簡)
作九開文王唯庶邦之多難論典以匡謬作劉法文
王卿士諗發教禁戒作文開維美公命于文王修身觀
天以謀商難作保開文王訓乎武王以繁害之戒作八
繁文王在酆命周公謀商難作酆保文啓謀乎後嗣以
脩身敬戒作大開小開二篇文王有疾告武王以民之
多變作文儆文王告武王以序德之行作文傳文王既
沒武王嗣位告周公禁五戒作柔武武王忌商周公勤
天下作大小開武二篇武王評周公維道以為寳作寳
典商謀啓平周周人將興師以承之作酆謀武王將起
師伐商寤有商儆作寤儆周將伐商順天革命申喻武
義以訓乎民作武順武穆二篇武王將行大事乎商郊
乃明德(闕)衆作和寤武寤二篇武王率六州之兵車三
百五十乘以滅殷作尅殷武王作尅商建三監以救其
民為之訓範(此有脫簡)
武王既釋箕子囚俾民辟
寧之以王作箕子武王秉天下論德施(闕)而(闕)位以官
作耆德武王命商王之諸侯綏定厥邦申義告之作商
誓武王平商維定保天室規擬伊洛作度邑武王有疾
(此有脫簡)命周公輔小子告以正
要作五權武王既沒成王元年周公忌商之孽訓敬命
作成開周公既誅三監乃述武王之志建都伊洛作作
洛周公會羣臣于閎門以輔主之格言作皇門周公陳
武王之言以贊己言戒乎成王作大戒周公正三統之
義作周月辨二十四氣之應以明天時作時訓周公制
十二月賦政之法作月令周公肇制文王之諡義以垂
于後作諡法周公將致政成王朝諸侯於明堂作明堂
成王既即政因嘗麥以語羣臣而求助作嘗麥周公為
太師告成王以五徵則作本典成王訪周公以民事周
公陳六徵以觀察之作官人周室既寧八方會同各以
其職來獻欲垂法厥後作王會周公云殁王制將衰穆
王因祭祖不豫詢某守位作祭公穆王思保位惟難恐
貽世羞欲自警悟作史記王化雖弛天命方永四夷八
蠻攸尊王政作職方芮伯稽古作訓納王于善暨執政
小臣咸省厥躬作芮良夫晉侯尚力侵我王略叔向聞
儲幼而果賢(闕)復王位作太子晉玉者德以飾躬用為
所佩夏多罪湯將放之徵前事以戒後王也作殷祝民
非后罔乂后非民罔與為邦慎政在微作周祝武以靖
亂非直不尅作武紀積習生常不可不慎作銓法車服
制度明不苟踰作器服周道於乎大備
