逸周書卷六晉孔晁注
周月解第五十一
惟一月既南至昏昴畢見日短極基踐長微陽動于黃
泉陰慘于萬物是月斗柄建子始昏北指陽氣虧草木
萌蕩日月俱起于牽牛之初右回而行月周天起一次
而與日合宿日行月一次周天歴舍于十有二辰終則
復始是謂日月權輿周正歲道數起于時一而成于十
次一為首其義則然凡四時成歲有春夏秋冬各有孟
仲季以名十有二月中氣以著時應春三月中氣雨水
春分榖雨夏三月中氣小滿夏至大暑秋三月中氣處
暑秋分霜降冬三月中氣小雪冬至大寒閏無中氣斗
指兩辰之間萬物春生夏長秋收冬藏天地之正四時
之極不易之道夏數得天百王所同其在商湯用師于
夏除民之災順天革命改正朔變服殊號一文一質示
不相沿以建丑之月為正易民之視若天時大變亦一
代之事亦越我周王致伐于商改正異械以垂三統至
於敬授民時巡狩祭享猶自夏焉是謂周月以紀于政
時訓解第五十二
立春之日東風解凍又五日蟄蟲始振又五日魚上冰
風不解凍號令不行蟄蟲不振陰姦陽魚不上冰甲胄
私藏雨水之日獺祭魚又五日鴻鴈來又五日草木萌
動獺不祭魚國多盜賊鴻鴈不來遠人不服草木不萌
動果䔫不熟驚蟄之日桃始華又五日倉庚鳴又五日
鷹化為鳩桃始不華是謂陽否倉庚不鳴臣不(闕)主鷹
不化鳩寇戎數起春分之日玄鳥至又五日雷乃發聲
又五日始電玄鳥不至婦人不(闕)雷不發聲諸侯(闕)民
不始電君無威震清明之日桐始華又五日田鼠化為
鴽又五日虹始見桐不華歲有大寒田鼠不化鴽國多
貪殘虹不見婦人苞亂榖雨之日萍始生又五日鳴鳩
拂其羽又五日戴勝降于桑萍不生陰氣憤盈鳴鳩不
拂其羽國不治兵戴勝不降于桑政教不中立夏之日
螻蟈鳴又五日蚯蚓出又五日王瓜生螻蟈不鳴水潦
淫漫蚯蚓不出嬖奪后王瓜不生困於百姓小滿之日
苦菜秀又五日靡草死又五日小暑至苦菜不秀賢人
潛伏靡草不死國縱盜賊小暑不至是謂陰慝芒種之
日螳螂生又五日鵙始鳴又五日反舌無聲螳螂不生
是謂陰息鵙不始鳴令姦壅偪反舌有聲佞人在側夏
至之日鹿角解又五日蜩始鳴又五日半夏生鹿角不
解兵戈不息蜩不鳴貴臣放逸半夏不生民多厲疾小
暑之日温風至又五日螅蟀居壁又五日鷹乃學習温
風不至國無寬教螅蟀不居壁急迫之暴鷹不學習不
備戎盜大暑之日腐草化為螢又五日土潤溽暑又五
日大雨時行腐草不化為螢榖實鮮落土潤不溽暑物
不應罸大雨不時行國無恩澤立秋之日凉風至又五
日白露降又五日寒蟬鳴凉風不至無嚴政白露不降
民多邪病寒蟬不鳴人皆力爭處暑之日鷹乃祭鳥又
五日天地始肅又五日禾乃登鷹不祭鳥師旅無功天
地不肅君臣乃(闕)農不登榖暖氣為灾白露之日鴻鴈
來又五日玄鳥歸又五日羣鳥養羞鴻鴈不來遠人背
畔玄鳥不歸室家離散羣鳥不養羞下臣驕慢秋分之
日雷始收聲又五日蟄蟲培戶又五日水始涸雷不始
收聲諸侯淫佚蟄蟲不培戶(闕)靡有賴水不始涸甲蟲
為害寒露之日鴻鴈來賓又五日爵入大水化為蛤又
五日菊有黃華鴻鴈不來小民不服爵不入大水失時
之極菊無黃華土不稼穡霜降之日豺乃祭獸又五日
草木黃落又五日蟄蟲咸俯豺不祭獸爪牙不良草木
不黃落是為愆陽蟄蟲不咸俯民多流亡立冬之日水
始冰又五日地始凍又五日雉入大水為蜃水不冰是
謂陰負地不始凍咎徵之咎雉不入大水國多淫婦小
雪之日虹藏不見又五日天氣上騰地氣下降又五日
閉塞而成冬虹不藏婦不專一天氣不上騰地氣不下
降君臣相嫉不閉塞而成冬母后淫佚大雪之日鴠鳥
不鳴又五日虎始交又五日荔挺生鴠鳥不鳴(闕)虎
不始交(闕)荔挺不生卿士專權冬至之日蚯蚓
結又五日麈角解又五日水泉動蚯蚓不結君政不行
麈角不解兵甲不藏水泉不動陰不承陽小寒之日鴈
北向又五日鵲始巢又五日雉始雊鴈不北向民不懷
主鵲不始巢國不寧雉不始雊國大水大寒之日雞始
乳又五日鷙鳥厲疾又五日水澤腹堅雞不始乳淫女
亂男鷙鳥不厲國不除兵水澤不腹堅言乃不從
諡法解第五十四
維周公旦太公望開嗣王業攻于牧野之中終葬乃制
諡叙法諡者行之迹也號者功之表也車服位之章也
(古者有大功則善號以為福也)是以大行受大名細行受小名行出於
己名生於人(名謂號諡)一人無名曰神(不名壹善)稱善(闕)間曰聖
(所稱得人所善得實所别得簡)敬賓厚禮曰聖(聖於禮也)德象天地曰帝(同於)
(天地)靜民則法曰皇(靜安)仁義所在曰王(民從之也)立制及衆曰
公(志無私也)執應八方曰侯(所執行八方應之也)壹德不解曰簡(壹不委曲)
平易不疵曰簡(疵多病也)經緯天地曰文(成其道也)道德博厚曰
文(無不知之)學勤好問曰文(不耻下問)慈惠愛民曰文(惠以成文也)愍
民惠禮曰文(以禮安人)錫民爵位曰文(與可舉也)剛彊直理曰武
(剛無欲彊不撓直正無曲理忠恕也)威彊叡德曰武(思有德者叡也)克定禍亂曰
武(以兵征故解也)刑民克服曰武(法正民能使服)大志多窮曰武(大志行兵)
(多所窮也)敬事供上曰恭(恭奉也)尊賢貴義曰恭(尊貴賢人寵貴義士)尊
賢敬讓曰恭(敬有德讓有功)既過能改曰恭(言有智也)執事堅固曰
恭(守正不移)安民長悌曰恭(順長接弟)執禮敬賓曰恭(迎待賓也)芘親
之門曰恭(無德以益之也)尊長讓善曰恭(不尊己善推於他人)淵源流通
曰恭(性無所忌也)照臨四方曰明(以明照之)譖訴不行曰明(逆知之故)
(不行)威儀悉備曰欽(威則可畏儀則可象)大慮靜民曰定(思樹惠也)安民
大慮曰定(以慮安人)安民法古曰定(不失舊意也)純行不二曰定
(行壹不傷)謀慮不威曰德(不以威相拒也)辟地有德曰襄(取之以義)甲胄
有勞曰襄(言成征伐)有伐而還曰釐(知難而退)質淵受諫曰釐(深故)
(能受)慈惠愛親曰釐(言周愛親族也)博聞多能曰獻(雖多能不至大道)聰
明叡哲曰獻(有通知之聰也)温柔聖善曰懿(性純淑也)五宗安之曰
孝(五世之宗也)恊時肇享曰孝(恊合肇始也常如始)秉德不回曰孝(順於)
(德而不逆)大慮行節曰孝(言成其節)執心克莊曰齊(能自齊也)輔輕供
就曰齊(輕有所輔而供成也)温年好樂曰康(好豐年勤民事)安樂撫民曰
康(無四方之虞)令民安樂曰康(富而教之)安民立政曰成(政以安之)布
德執義曰穆(穆純也)中情見貌曰穆(任闕路也)敏以敬慎曰傾
(無所不敬順也)昭德有勞曰昭(能勞謙也)聖文周達曰昭(聖文通治也)保
民耆艾曰胡(六十曰耆七十曰艾)彌年壽考曰胡(大其年也)彊毅果敢
曰剛(彊於仁義致果曰毅)追補前過曰剛(勸善以補過也)柔德考衆曰靜
(成衆使安也)供已鮮言曰靜(供己之身鮮言而正)寬樂令終曰靜(性寬樂義)
(以善自終)治而清省曰平(無失闕之病也)執事有制曰平(在位平意也)布
綱治紀曰平(施之政事)由義而濟曰景(用義而成也)布義行剛曰
景(以剛行義也)清白守節曰貞(行清白志固也)大慮克就曰貞(能大慮非)
(正則不可)不隠無克曰貞(坦然無私也)彊以剛果曰威(彊甚於剛也)猛
以彊果曰威(亦彊甚於剛也)彊毅信正曰威(信正言無邪也)辟土服遠
曰桓(兼人故啟土也)道德純一曰思(道大而德一也)不𤯝兆民曰思(大親)
(民而不殺)外内思索曰思(言求善也)追悔前過曰思(思而能改也)柔質
受課曰惠(以惠愛惠)能思辨衆曰元(别之使各有次也)行義說民曰
元(民說其義)始建國都曰元(非善之長可一使也)主義行德曰元(以義為主)
(作德政也)兵甲亟作曰莊(以數征為嚴)叡通克服曰莊(通達使能服也)死
於原野曰莊(非嚴何以死難)屢征(闕)伐曰莊(以嚴闕之)武而不遂曰
莊(武功不成)克殺秉正曰夷(秉正不任賢也)安心好靜曰夷(不爽正也)執
義揚善曰懷(私人之善)慈義短折曰懷(短未六十折未三十)夙夜警戒曰
敬(敬身思戒)夙夜恭事曰敬(敬以蒞事也)象方益平曰敬(法之以常而加)
(敬也)合善法典曰敬(非敬何以善也)述善不克曰丁(不能成義)述義不
悌曰丁(不悌不遜順也)有功安民曰烈(以武立功)秉德遵業曰烈(遵世)
(業不墮改)剛克為伐曰翼(成功也)思慮深遠曰翼(好遠思自能也)剛德
克就曰肅(成其不欲使為就)執心决斷曰肅(言嚴果也)愛民好洽曰
戴(好民治也)典禮不塞曰戴(闕)死而志成曰靈(立志不闕命也)亂而
不損曰靈(不闕以治)極知鬼事曰靈(知其能聰徹也)不勤成名曰靈
(本任性不見賢思齊)死見鬼能曰靈(有鬼為厲)好祭鬼神曰靈(敬鬼神不能遠)
(也)短折不成曰殤(有知而夭殤也)未家短折曰殤(未家者未室家也)不
顯尸國曰隠(以闇主國也)隠拂不成曰隠(言其隠拂改其性也)年中早
夭曰悼(年不肆志)肆行勞祀曰悼(縱於心勞於淫祀言不脩德也)恐懼從處
曰悼(從處言闕地也)不思忘愛曰刺(忌其愛己者也)愎佷遂禍曰刺(去諫)
(曰愎反是曰佷)外内從亂曰荒(官不治家不理)好樂怠政曰荒(滛於聲色故怠)
(政事)在國逢難曰愍(逢兵寇之事也)使民折傷曰愍(苛政賊害)在國連
憂曰愍(仍多大喪)禍亂方作曰愍(國無政動長亂)蚤孤短折曰哀(卑者)
(未知人事)恭仁短折曰哀(體恭質仁功未施也)蚤孤有位曰幽(有喪即位而卒)
(也)壅遏不通曰幽(弱損不日也)動祭亂常曰幽(易神之班)克威捷
行曰魏(有威而敏行)克威惠禮曰魏(有威而敏行也)去禮遠衆曰煬
(内好多淫外則荒政)醜心動懼曰甄(甄積也)容儀恭美曰勝(有儀可象行恭)
(可美)威德剛武曰圉(圉闕也能闕亂患也)聖善周聞曰宣(聞謂所聞善事也)
治民克盡曰(闕克盡無恩惠也)行見中外曰慤(言表裏如一也)勝敵壯
志曰勇(不闕勝)照切寧民曰商(明有功也)狀古述今曰譽(言直人稱)
心能制義曰庶(制得事宜)好和不爭曰安(失在少斷)外内真復曰
白(正而闕終始一也)不生其國曰聲(知而不改)致戮無辜曰厲(賊良善人)
官人應實曰知(能官人也)凶年無榖曰糠(不務稼穯)名實不爽曰
質(不爽應也)不悔前過曰戾(知而不改)温良好樂曰良(言人行可好可樂也)
怙威肆行曰醜(肆意得威)勤政無私曰類(無私惟義所在)好變動民
曰躁(數移徙也)慈和徧服曰順(能使人皆服其慈和)滿志多窮曰感(自足)
(者必不足也)危身奉上曰忠(險不辭勞也)思慮深遠曰(闕自任多近於專)
息政外交曰推(不自明而恃外也)疏遠繼位曰紹(非其次第偶得之也)彰
義掩過曰堅(明義以闕前過)肇敏行成曰直(始疾行成言不深也)内外賓
服曰止(言以正闕也)華言無實曰(闕)教誨不倦曰長
(以道教之也)愛民在刑曰克(道之以政齊之以刑)嗇於賜與曰愛(言貪恡也)
逆天虐民曰煬(所尊天而逆天)好廉自克曰節(自節以情欲也)擇善而
從曰比(比方善而從之)好更改舊曰易(變改故常)名與實爽曰謬(言名)
(美而實傷)思厚不爽曰愿(不差所思而得也)貞心大度曰匡(心正而明察也)
隠哀之也施為文也除為武也(除惡)辟地為襄視遠為桓
剛克為發柔克為懿履亡為莊有過為僖施而不成曰
宣惠而内德曰獻(無内德惠不成也)治而生𤯝為平亂而不損
為靈由義而濟為景失無(闕)則以其明餘(闕)象也(以其明所)
(及為諡象謂象其事行也)和會也勤勞也遵循也爽傷也肇始也乂
治也康安也怙恃也享祀也胡大也服敗也康順也就
會也&KR0008;過也錫與也典常也肆施也糠虚也叡聖也惠
愛也綏安也堅長也耆彊也考成也周至也懷思也式
法也敏疾也捷克也載事也彌久也
明堂解第五十五
大維商紂暴虐脯鬼侯以享諸侯天下患之四海兆民
欣戴文武是以周公相武王以伐紂夷定天下既克紂
六年而武王崩成王嗣幼弱未能踐天子之位周公攝
政君天下弭亂六年而天下大治乃會方國諸侯於宗
周大朝諸侯明堂之位天子之位負斧扆南面立率公
卿士侍于左右三公之位中階之前北面東上諸侯之
位阼階之東西面北上諸伯之位西階之西東面北上
諸子之位門内之東北面東上諸男之位門内之西北
面東上九夷之國東門之外西面北上八蠻之國南門
之外北面東上六戎之國西門之外東面南上五狄之
國北門之外南面東上四塞九(闕)之國世告至者應門
之外北面東上宗周明堂之位也明堂明諸侯之尊卑
也故周公建焉而明諸侯於明堂之位制禮作樂頒度
量而天下大服萬國各致其方賄七年致位於成王
嘗麥解第五十六
維四年孟夏王初祈禱于宗廟乃嘗麥于太祖是月王
命大正正刑書爽明僕告既駕少祝導王亞祝迎王降
階即假于太宗少宗少祕于社各牡羊一牡豕三史導
王于北階王陟階在東序乃命太史尚太正即居于戶
西南向九州(闕)伯咸進在中西向宰乃承王中升自客
階作筴執筴從中宰&KR0034;尊中于大正之前太祝以王命
作筴筴告太宗王命(闕)祕作筴許諾乃北向繇書于
内楹之門王若曰宗揜大正昔天之初(闕)作二后乃設
建典命赤帝分正二卿命蚩尤于宇少昊以臨四方司
(闕)上天末成之慶蚩尤乃逐帝爭于涿鹿之河九隅
無遺赤帝大懾乃說于黃帝執蚩尤殺之于中異以甲
兵釋怒用大正順天思序紀于大帝用名之曰絶轡之
野乃命少昊請司馬鳥師以正五帝之宫故名曰質天
用大成至于今不亂其在殷之五子忘伯禹之命假國
無正用胥興作亂遂凶厥國皇天哀禹賜以彭壽思正
夏略今予小子聞有古遺訓予亦述朕文考之言不易
予用皇威不忘祗天之明典令(闕)我大治用我九宗正
州伯教告于我相在大國有殷之(闕)辟自其作(闕)于古
是威厥邑無類于冀州嘉我小國小國其命余克長國
王嗚呼敬之哉如木既顛厥巢其猶有枝葉作休爾弗
敬恤爾執以屏助予一人集天之顯亦爾子孫其能常
憂恤乃事勿畏多寵無愛乃嚚亦無或刑于鰥寡&KR0034;罪
惠乃其常無别于民衆臣咸興受大正書乃降大史筴
刑書九篇以升授大正乃左還自兩柱之間(闕)箴大正
曰欽之哉諸正敬功爾頌審三節無思民因順爾臨獄
無頗正刑有掇夫循乃德式監不遠以有此人保寧爾
國克戒爾服世世是其不殆維公咸若太史乃降太正
坐舉書乃中降再拜稽首王命太史正升拜于上王則
退是月士師乃命太宗序于天時祠大暑乃命少宗祠
風雨百享士師用受其胾以為之資邑乃命百姓遂享
于富無思民疾供百享歸祭閭率里君以為之資野宰
乃命冢邑縣都祠于太祠乃風雨也宰用受其職胾以
為之資采君乃命天御豐穡享祠為施大夫以為資箴
太史乃藏之于盟府以為歲典
本典解第五十七
維四月既生魄王在東宫召公告周公曰嗚呼朕聞武
考不知乃問不得乃學俾資不肖永無惑矣今朕不知
明德所則政教所行字民之道禮樂所生非不念而知
故問伯父周公再拜稽首曰臣聞之文考能求士(闕)者
智也與民利者仁也能收民獄者義也能督民過者德
也為民犯難者武也智能親智仁能親仁義能親義德
能親德武能親武五者昌于國曰明明能見物高能致
物物備咸至曰帝帝鄉在地曰本本生萬物曰世世可
則(闕)曰至至德照天百姓(闕)驚備有好醜民無不戒顯
父登德德降則信信則民寧為畏為極民無淫慝生民
知常利之道則國疆序民好醜(闕)必固其務均分以利
之則民安(闕)用以資之則民樂明德以師之則民讓生
之樂之則母之禮也政之教之遂以成之則父之禮也
父母之禮以加于民其慈(闕)古之聖王樂體其政士
有九等皆得其宜曰材多人有八政皆得其則曰禮服
士樂其生而務其宜是故奏鼓以章樂奏舞以觀禮奏
歌以觀和禮樂既和其上乃不危王拜曰允哉幼愚敬
守以為本典
逸周書卷六
