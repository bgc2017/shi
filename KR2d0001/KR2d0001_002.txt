逸周書卷二晉孔晁注
武稱解第六
大國不失其威小國不失其卑敵國不失其權(此即所謂稱也)
岠嶮伐夷并小奪亂(闕)強攻弱而襲不正武之經也(經常)
伐亂伐疾伐疫武之順也(武道逆取順守故曰順也)賢者輔之亂者
取之作者勸之怠者沮之恐者懼之欲者趣之武之用
也(武以為用事也)美男破老美女破舌淫圖破(闕)淫巧破時淫
樂破正淫言破義武之毁也(凡行此事所以毁敵國也)赦其衆遂其
咎撫其闕助其囊武之間也餌敵以分而照其儲以伐
輔德追時之權武之尚也(以分謂以分器土田餌之此術)春違其農秋
伐其穡夏取其麥冬寒其衣服春秋欲舒冬夏欲亟武
之時也(寒衣為敗其絲麻冬夏寒暑盛衰欲度之)長勝短輕勝重直勝曲衆
勝寡強勝弱飽勝饑肅勝怒先勝後疾勝遲武之勝也
(肅敬也)追戎無恪窮寇不挌(挌鬭也)力倦氣竭乃易克武之
追也(追敵之法)既勝人舉旗以號令命吏禁掠無取侵暴爵
位不謙田宅不虧各寧其親民服如化武之撫也(謙損也寧)
(安也)百姓咸服偃兵興德夷厥險阻以毁其服四方畏服
奄有天下武之定也(毁武謂毁服之)
允文解第七
思靜振勝允文維記(以靜規勝康文紀武)昭告周行維旌所在(旌旗)
(治亂所在)收武釋賄無遷厥里官校屬軄因其百吏(收其戎器不取)
(賄因其官吏無敢改)公貨少多賑賜窮士救瘠補病賦均田布(主施)
(赦布政也)命夫復服用損憂耻孤寡無告獲厚咸喜(損除憂耻謂赦)
(罪振窮敷大惠也)咸問外戚書其所在遷同氏姓位之宗子(誅其)
(君為之主闕及群臣宗主)率用十五綏用(闕)安教用顯允若得父母
(懷其德政也)寬以政之孰云不聽聽言靡悔遵養時晦(養時闇昧)
(而誅之)晦明遂語于時允武死思復生生思復所(使昧者脩明而)
(遂告以信武也)人知不棄愛守正戶上下和協靡敵不下(於守正戶)
(言不逃亡)執彼玉珪以居其宇庶民咸畊童壯無輔無拂其
取通其疆土民之望兵若待父母(彼謂亂邦之君)是故天下一
旦而定有四海
大武解第八
武有六制政攻侵伐搏戰(政者征伐之政)善政不攻善攻不侵
善侵不伐善伐不搏善搏不戰(言廟勝也)政有四戚五和攻
有四攻五良侵有四聚三斂伐有四時三與搏有三哀
四赦戰有六厲五衛六庠五虞(此皆有義然後能致其攻)四戚一内
姓二外婚三友朋四同里(信所宜親也)五和一有天無惡二
有人無郄三同好相固四同惡相助五遠宅不薄(雖遠居皆)
(厚之)此九者政之因也(言因此以成政也)四攻者一攻天時二攻
地宜三攻人德四攻行利(攻謂奪其計使不成也)五良一取仁二
取智三取勇四取材五取藝(所務來而任之良當為求字之誤也)此九者
攻之開也(言開此道以成攻也)四聚一酌之以仁二懷之以樂三
旁聚封人四設圍以信三斂一男女比二工次三祗人
死(祗敬)此七者侵之酌也(言酌此法以成侵也)四時一春違其農二
夏食其榖三秋取其刈四冬凍其葆(此皆所用以敵之凍謂發露其葆聚)
三興一政以和時二伐亂以治三伐饑以飽(此所行當之也)此
七者伐之機也(機要也以此要成其伐也)三哀一要不羸二喪人三
擯厥親(哀敵人之困窮如此要當為惡擯一作損)四赦一勝人必羸二取威
信復三人樂生身四赦民所惡(羸謂益之復謂有之皆赦救也)此七者
搏之來也(所以懷來之也)六厲一仁厲以行二智厲以道三武
厲以勇四師厲以士五校正厲御六射師厲伍(厲為治政也闕)
五衛一明仁懷怒二明智輔謀三明武攝勇四明材
攝士五明藝攝官(皆所以成戰矣)五虞一鼓走疑二備從來三
佐軍舉旗四采虞人謀五後動撚之(撚從也皆來安道令之道)無競
惟害有功無敗(雖強常念害則不敗也)
大明武解第九
畏嚴大武曰維四方畏威乃寧(大武之道四方畏威天下乃寧之也)天作
武修戎兵以助義正違(正順其義)順天行五官官候厥政謂
有所亡(五官舉大官之言亡無也)城郭溝渠高厚是量(謂敵人所處也)既踐
戍野備慎其殃敬其嚴君乃戰赦(言當明耳目遠斥候)十藝必明
加之以十因靡敵不荒(荒敗也)陣若雲布侵若風行輕車
翼衛在戎二方(奔敵之陣如此)我師之窮靡人不剛(知敵之強乃剛勇也)
十藝一大援二明從三餘子四長興五伐人六刑餘七
三疑八間書九用少十興怨(刑餘赦徒用少者省費興怨離構也)十因一
樹仁二勝欲三賓客四通旅五親戚六無告七同事八
程巧九(闕)能十利事(凡成皆有因也勝欲以義勝欲)藝因伐用是謂強
轉應天順時時有寒暑(言時有難易也)風雨饑疾民乃不處移
散不敗農乃商賈委以淫樂賂以美女(謂扇動之使沉惑也)主人
若扙(闕)至城下高堙臨内日夜不解(扙謂堅也)方陣並功云
何能禦雖易必敬是謂明武(禦當也)城高難平湮之以土
開之以走路俄傳器櫓(湮土謂為土山以臨之也)因風行火障水水
下惠用元元文誨其寡(言務也恤刑)旁隧外權隳城湮溪老
弱單處其謀乃難(單處無於保鄣)既克和服使衆咸宜竟其金
革是謂大夷(咸皆夷平)
小明武解第十
凡攻之道必得地勢以順天時觀之以今稽之以古(兵凶)
(器戰危事故以詳順之稽考也)攻其逆政毁其地阻立之五教以惠其
下(五教五常之教也)矜寡無告寔為之主五教允中枝葉代興
(為之君枝葉謂衆善政也)國為偽巧後宫飾女荒田逐獸田獵之所
游觀崇臺泉池在下淫樂無既百姓辛苦(言凡有此事皆可伐)上
有困令乃有極(闕)上困下騰戎遷其野敦行王法濟用
金鼓(濟成也言以金鼔濟其伐)降以列陣無悅怒(闕)按道攻巷無襲
門戶(言不赦有罪怒伐無辜襲掩也)無受貨賂攻用弓弩上下禱祀靡
神不下具行衝梯振以長旗(先所禱而攻後戰也)懷戚思終左右
憤勇無食六畜無聚子女羣振若電造於城下鼓行參
呼以正什伍(言士卒之奮厲也)上有軒冕斧鉞在下勝國若化
故曰明武(軒冕所以為賞也)
大匡解第十一
維周王宅程三年遭天之大荒(程地名在岐州左右後以為國初王季之子文)
(王因焉而遭饑饉後乃徙豐焉)作大匡以詔牧其方三州之侯咸率(文王)
(初未得三分有二故三州也率謂奉順也)王乃召冢卿三老三吏大夫百執
事之人朝于大庭(冡卿孤卿三吏三卿也大庭公堂之庭)問罷病之故政
事之失刑罸之戾哀樂之尤(戾罪尤過)賓客之盛用度之費
及關市之征山林之匱田宅之荒溝渠之害(匱荒害皆謂官不修)
(無征)怠墯之過驕頑之虐水旱之菑(菑以為失之者)曰不榖不德
政事不時國家罷病不能胥匡二三子尚助不糓官考
厥職鄉問其人(不尚尚也問人政得失)因其耆老及其總害慎問
其故無隠乃情(總衆人也)及某日以告于廟有不用命有常
不赦(明日王至廟告常者常刑也)王既發命入食不舉百官質方(闕)
不食饔(王不舉樂百官徹膳以思其職方道)及期日質明王麻衣以朝朝
中無采衣(此凶服自居為荒變)官考其軄鄉問其利因謀其菑旁
匡於衆無敢有違(衆衆民也百官率我故無違)詰退驕頑方收不服
慎惟怠墯什伍相保(方收方收其不服化者也)動勸游居事節時茂
農夫任戶戶盡夫出(茂勉也言無戶不出夫以勸農)農廩分鄉鄉命受
糧程課物徵躬競比藏(農人藏糓於廩分在諸鄉合課程比藏者比方其收藏也)藏
不粥糴糴不加均賦洒其弊鄉正保貸(糧不加均多從所有不限也洒)
(散也弊以糴以貨窮也)成年不償信誠匡助以輔殖財(名曰貸而不償所以)
(生殖民財也)財殖足食克賦為征數口以食食均有賦(均民足食)
(而征其賦以入官也)外食不贍開關通糧糧窮不轉孤寡不廢(窮征)
(困内不轉出外也)滯不轉留戍城不留(闕)足以守出旅分均馳
車送逝旦夕運糧(闕不成者不令留足以守之衆皆共運之也)於是告四方
遊旅旁生忻通津濟道宿所至如歸(有告者窮者有所歸也)幣租
輕乃作母以行其子(以貴重為母謂錢帛之屬)易資貴賤以均遊旅
使無滯(非但租賦作母行子遊旅易資亦然)無粥熟無室市權内外以立
均無蚤暮閭次均行(均平民財行之無早晚之常也)均行衆從積而勿
(闕)以罸助均無使之窮平均無乏利民不淫(雖積賞進有無不隄)
(防之使民有過者罸其榖幣其穀幣通以助均)無播蔬無食種(可食之菜曰蔬)以數度
多少省用(國家常用)祈而不賓祭服潄不制(不賓殺禮不制不造新也)車
不雕飾人不食肉畜不食榖(畜謂馬也)國不鄉射樂不牆合
牆屋有補無作(皆為荒降之也)資農不敗務(農槩之務不廢)非公卿不
賓賓不過具(唯賓公卿酒食而已)哭不留日登降一等(留盡也降一等為荒)
(廢之也)庶人不獨葬伍有植送往迎來亦如之(均恤興迎亦如植共)
(送迎亦相敕也)有不用命有常不違
程典解第十二
維三月既生魄文王合六州之侯奉勤于商(三分天下有其二以)
(伏事殷也)商王用宗讒震怒無疆(宗衆疆境也)諸侯不娛逆諸文
王文王弗忍乃作程典以命三忠(娱樂也不忍從諸侯即王位所以為至德)
(常典也)曰助余體民無小不敬如毛在躬拔之痛無不省
(毛以喻小也無不省故宜敬外也)政失患作作而無備死亡不誡誡在
往事備必慎備思地思地慎制思制慎人思人慎德德
開開乃無患(以往事誡將來開通言德合也)慎德必躬恕恕以明德德
當天而慎下(以慎道教天下)下為上貸力競以讓讓德乃行(以讓)
(為化)慎下必翼上上中立而下比爭省和而順慎同携乃
爭和乃比(翼敬也中立謂無比也)比事無政無政無選無選民乃
頑頑乃害上(無雋選之事在官故頑民害上)故選官以明訓頑民乃順
慎守其教小大有度以備菑寇(小大闕吉凶也)協其三族固其
四援明其伍侯習其武誡依其山川通其舟車利其守
務(修文教誡武備聖王之事)士大夫不雜於工商(使各專其業商不厚工不朽農不力)
(不可力治必善其事治乃成也)士之子不知義不可以長幼(有士行之義方為士)
工不族居不足以給官族不鄉别不可以入惠(族謂羣也雖不)
(别其鄉所以行其惠也)為上不明為下不順無醜(言國無耻醜也)輕其行
多其愚不習(不重其行自多其愚何智之有)慎地必為之圖以舉其物
物其善惡(别其地所生物之善惡也)度其高下利其陂溝愛其農時
修其等列務其土實(務其勤樹範也)差其施賦設得其宜宜協
其務務應其趣(言其所施當也)慎用必愛工攻其材商通其材
百物鳥獸魚鼈無不順時(順時所為愛之也)生穯省用不濫其
度津不行火藪林不伐(濫過也非時不火不伐也)牛羊不盡齒不屠
(老不任用食之)土勸不極美美不害用用乃思慎(闕)備不敬不
意多(闕)用寡立親用勝懷遠遠格而邇安(多用謂振施也)於安
思危於始思終於邇思備於遠思近於老思行不備無
違嚴戒(必有忍乃有濟也終謂終其義之也格至也)
程寤解第十三(缺)
秦隂解第十四(缺)
九政解第十五(缺)
九開解第十六(缺)
劉法解第十七(缺)
文開解第十八(缺)
保開解第十九(缺)
八繁解第二十(缺)
逸周書卷二
