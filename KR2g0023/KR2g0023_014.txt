伊洛淵源錄卷十四
宋朱子撰
程氏門人無記述文字者
王端明
名巖叟字彥霖大名人元祐中為臺諫官登政
府正直不撓當世稱之墓碑本傳記其行事甚
詳然不及其學問源流也惟遺書前篇有其答
問而其集中亦有記先生語數條又祭明道文
有聞道于先生之語及伊川造朝亦有兩疏推
挽甚力蓋知尊先生者然恐其未必在弟子之
列也
劉承議
名立之字宗禮河間人敘述明道先生事者其
父與二先生有舊宗禮早孤數歲即養于先生
家娶先生叔父朝奉之女郭雍稱其登門最早
精于吏事云
林大節
不詳其鄉里名字行實但遺書云林大節雖差
魯然所問便能躬行然則亦篤實之士也
張閎中
不詳其名字有答書見文集
馮聖先
名理汝州人陳恬叔易為作誌文尹公再題其
後其子忠恕從尹公學涪陵記善錄者也誌跋
皆見錄中外書又載尹公之言先生門人馮理
字聖先自號東臯居士曰二十年聞先生教誨
今有一奇特事先生問之理曰夜間燕坐室中
有光先生曰頤亦有一奇特事理請問之先生
曰每食必飽
鮑商霖
名若雨永嘉人有答問數條及錄伊川語一卷
今見文集遺書
周伯忱
名孚先毗陵人與其弟恭先伯温同受學有語
錄及答問各數章今見書集伯忱嘗為臨安教
官其家有伊川帖數紙其一邢和叔問先生謂
二周與楊時似同恕恐二周未可望楊時如何
先生答云周孚先兄弟氣質純明可以入道頤
每勸楊時勿好著書好著書則多言多言則害
道學者要當察此
唐彥思
名棣宜興人有語錄一卷見遺書
謝用休
名天申
潘子文
名旻
陳貴一
名經正與其弟經邦貴叔同受學四君皆永嘉
人名見唐錄
李嘉仲
名處遯洛人亦見唐錄後為中書舍人溺死維
揚
孟敦夫
名厚雒人祁寬記尹和靖語云孟敦夫來從伊
川又為王氏學舉業特精獨處一室糞穢不治
嘗獻書于伊川伊川云孟厚初時說得也似其
後須沒事生事一日語之曰子何不見尹焞張
繹朋友間最好講學然三公皆同齒也敦夫見
和靖曰先生令厚來見二公若彥明所願見如
思叔莫不消見否和靖曰只不消見思叔之心
便是不消見焞之心也伊川嘗謂學者曰孟厚
不治一室亦何益學不在此假使灑埽得潔淨
莫更快人意否然伊川之葬門人畏黨禍莫敢
至獨敦夫與尹張范棫邵溥送焉
范文甫
暢中伯
二人不詳其名見楊遵道錄
李先之
名朴贑上人為西京學官因受學焉吕氏雜誌
云李先之周恭叔皆從程先生學問而學蘇公
文詞以文之世多譏之者
暢潛道
名大隱雒人遺書第二十五卷即其所記也遺
書云暢大隱許多時學乃方學禪是于此蓋未
有得也
郭立之
名忠孝宣徽使逵之子事見伊川年譜祁寬記
尹和靖語云忠孝每見伊川問論語伊川皆不
答一日語之曰子從事于此多少時所問皆大
且須切問近思外書云郭忠孝議易傳序曰易
即道也又從何道或以問伊川伊川曰人隨時
變易為何為從道也今觀忠孝所著易書專論
互體卦變與易傳殊不同然其子雍辯年譜所
記事甚詳未知孰是
周恭叔
名行已永嘉人遺書第十七卷或云乃其所記
也祁寬記和靖語云恭叔自太學早年登科未
三十見伊川持身嚴苦塊坐一室未嘗窺牖幼
議母黨之女登科後其女雙瞽遂娶焉愛過常
人伊川曰頤未三十時亦做不得此事然其進
銳者其退速每歎惜之嘗酒席有所屬意既而
密告人曰勿令尹彦明知又曰知又何妨此不
害義理伊川歸和靖偶及之伊川云此禽獸不
若也豈得不害義理又曰父母遺體以偶賤倡
可乎上蔡謝公亦言恭叔不是擺脱得開只為
立不住便放了胡文定公亦云人須是于一切
世味淡薄方好不要有富貴相周恭叔才高識
明初年甚好後來只緣累太重若把得定儘長
進在
邢尚書
名恕字和叔其行事詳具國史及邵伯温辯誣
等書云邢和叔後來亦染禪學其為人明辯有
才後更曉練世事其于學亦日月而至焉者也
又云謝良佐曾問涪州之行知其由來乃族子
與故人耳先生曰族子至愚不足責故人情厚
不敢疑(族子謂程公孫故人謂邢恕)孟子既知天安用尤臧
氏因問邢七雖為惡然必不到更傾先生也先
生曰然邢七亦有書到頤云屢于權宰處言之
不知身為言官却說此話未知傾與不傾只合
救與不救便在其間又問邢七久從先生想都
無知識後來極狼狽先生曰謂之全無知識則
不可只是義理不能勝利欲之心便至于此也
上蔡語錄云邢七自言一日三點撿伯淳曰可
哀也哉其餘時勾當甚事蓋放三省之說錯了
可見不曾用功又多逐人面上說一般話伯淳
責之邢曰無可說伯淳曰無可說便不得不說
伊洛淵源錄卷十四
