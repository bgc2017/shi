伊洛淵源錄卷一
宋朱子撰
濂溪先生
事狀
先生世家道州營道縣濂溪之上姓周氏名惇實字茂
叔後避英宗舊名改惇頤用舅氏龍圖閣學士鄭公向
奏授洪州分寧縣主簿縣有獄久不决先生至一訊立
辨衆口交稱之部使者薦以為南安軍司理參軍移郴
及桂陽令用薦者改大理寺丞知洪州南昌縣事簽書
合州判官事通判虔州事改永州權發遣邵州事熙寧
初用趙清獻公呂正獻公薦為廣南東路轉運判官改
提點刑獄公事未幾而病亦會水齧其先墓遂求南康
軍以歸既葬上其印綬分司南京時趙公再尹成都復
奏起先生朝命及門而先生卒矣熙寧六年六月七日
也年五十有七葬江州德化縣清泉社先生博學力行
聞道甚早遇事剛果有古人風為政精密嚴恕務盡道
理嘗作太極圖易說易通數十篇在南安時年少不為
守所知洛人程公珦攝通守事視其氣貌非常人與語
知其為學知道也因與為友且使其二子往受學焉及
為郎故事當舉代每一遷授輒以先生名聞在郴時郡
守李公初平知其賢與之語而歎曰吾欲讀書何如先
生曰公老無及矣某也請得為公言之於是初平日聽
先生語二年果有得而程公二子即所謂河南二先生
者也南安獄有囚法不當死轉運使王逵欲深治之逵
苛刻吏無敢與相可否先生獨力爭之不聽則置手板
歸取告身委之而去曰如此尚可仕乎殺人以媚人吾
不為也逵亦感悟囚得不死在郴桂陽皆有治績來南
昌縣人迎喜曰是能辨分寧獄者吾屬得所訴矣於是
更相告語莫違教命蓋不惟以抵罪為憂實以汙善政
為耻也在合州事不經先生手吏不敢决苟下之民不
肻從蜀之賢人君子皆喜稱之趙公時為使者人或䜛
先生趙公臨之甚威而先生處之超然然趙公疑終不
釋及守虔先生適佐州事趙公熟視其所為乃寤執其
手曰幾失君矣今日乃知周茂叔也于邵州新學校以
教其人及使嶺表不憚出入之勤瘴毒之侵雖荒崖絶
島人跡所不至者亦必緩視徐按務以洗冤澤物為巳
任施設措置未及盡其所為而病以歸矣自少信古好
義以名節自砥礪奉已甚約俸禄盡以周宗族奉賓友
家或無百錢之儲李初平卒子幼護其喪歸葬之又往
來經紀其家始終不懈及分司而歸妻子&KR0673;粥或不給
而亦曠然不以為意也襟懷飄灑雅有高趣尤樂佳山
水遇適意處或徜徉終日廬山之麓有溪焉發源於蓮
華峰下潔清紺寒下合於湓江先生濯纓而樂之因寓
以濂溪之號而築書堂於其上豫章黃太史庭堅詩而
序之曰茂叔人品甚高胸中灑落如光風霽月知德者
亦深有取於其言云
遺事(十四條)
伊川先生作其父太中公家傳曰公嘗假倅南安軍獄
掾周惇實甚少不為守所知公視其氣貌非常人與語
果為學知道者因與為友及為郎官故事當舉代每遷
授輒一薦之
伊川先生作明道先生行狀曰先生自十五六時聞汝
南周茂叔論道便厭科舉之業慨然有求道之志
河間劉立之叙述明道先生事曰先生從汝南周惇頤
問學窮性命之理率性會道體道成德出入孔孟從容
不勉
程氏門人記二先生語曰昔授學於周茂叔每令尋仲
尼顔子樂處所樂何事
又曰明道先生言自再見周茂叔後吟風弄月以歸有
吾與點也之意
又曰李初平見周茂叔云某欲讀書如何茂叔曰公老
矣無及矣待某只說與公初平遂聽說話二年乃覺悟
又曰王君貺嘗見茂叔為與茂叔世契便受拜及坐聞
大風起說大畜卦君貺乃起曰適來不知受却公拜今
却當請納拜茂叔走避君貺此一事却過人謝用休問
當受拜不當受拜曰分已定不受乃是(一本作風天小畜卦)
又曰田獵自謂今無此好周茂叔曰何言之易也但此
心潛隱未發一日萌動復如初矣後十二年因見果知
未也(明道年十六七時好田獵既而自謂已無此好聞周先生此語後十二年暮歸在田間見獵者不覺)
(有喜心)
又曰周茂叔窗前草不除去問之云與自家意思一般
子厚觀驢鳴亦謂如此
又曰周茂叔謂荀子元不識誠伯淳曰既誠矣心焉用
養邪荀子不知誠
邵伯溫作易學辨惑記康節先生事曰伊川同朱光庭
公掞訪先君先君留之飲酒因以論道伊川指面前食
卓曰此卓安在地上不知天地安在甚處先君為極論
天地萬物之理以及六合之外伊川歎曰平生惟見周
茂叔論至此
呂本中作童蒙訓曰正獻公在侍從聞茂叔名力薦之
自常調除轉運判官茂叔以啟謝正獻公云在薄宦有
四方之遊於高賢無一日之雅
營道何棄仲農父自作營道齋詩序曰營道縣出郭三十
里而近有村落曰濂溪周氏家焉族衆而業儒至先生遠
宦弛肩廬阜力不能返故居乃結屋臨流寓濂溪之名
志鄉關在目中也蘇黃二公與之同時而所為賦詩皆
失本意文字傳誤吁可歎已濂溪之周至今蕃衍云
邢恕和叔叙述明道先生事云茂叔聞道甚早王荆公
為江東提點刑獄時已號為通儒茂叔遇之與語連日
夜荆公退而精思至忘寢食
伊洛淵源錄卷一
