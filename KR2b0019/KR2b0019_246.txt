續資治通鑑長編卷二百四十二
宋李燾撰
神宗
熙寧六年春正月乙巳朔不受朝
己酉管勾監修昭孝禪寺入内供奉官宋用臣遷一官
鄧守恩減磨勘五年故事督工作止加賜上以修奉祖
宗陵寺故特遷官左諫議大夫天章閣待制判北留
司御史臺郭申錫為給事中致仕中書言欲以市易
務上下界商稅院翰林圖畫院雜買務雜賣場諸宫觀
眞儀法從南郊太廟家事府司檢校等庫都亭懷遠驛
三糧料院内軍器五庫隸都大提舉諸司庫務上批内
軍器五庫官物儲積多在宫禁及收内降物兼自有提
舉提點官可不隸提舉諸司庫務餘從之王安石請
增三司吏祿上批增祿費多所減吏又未可遽減令安
石再相度安石言祿不可不增又言不患乏錢之理安
石以為初市易行倉法用萬八千緡以故收市例錢九
萬緡方以次修法市例所收未有紀極而團併綱運減
省上供所省衙前酬奬止京東及成都兩路歲收已一
百萬緡即吏祿不患少可知上從其請安石又言天下
吏人當盡為之賦祿上以為然曰但患役法未就未有
錢應副耳(朱史載此事於三年八月二十八日失先後之序今依日錄仍見於此)
辛亥詔奉僖祖為太廟始祖遷順祖神主藏夾室孟夏
祀感生帝以僖祖配始從王安石之議也(中書以五年三月八日戊)
(子建議四月三日壬子降詔令共議十一月二十三日戊辰既從中書所議至六年正月七日辛亥始遷二祖舊)
(紀六年正月七日辛亥方具載中書所議即云奉僖祖為太廟始祖遷順祖藏夾室孟夏祀感生帝以僖祖配)
(新紀但書二祖削中書所議及僖祖配感生帝實錄亦止書遷二祖新紀盖因實錄也今考究前後别書仍明)
(著始從王安石之議)龍圖閣待制兼樞密都承旨同羣牧使曾
孝寬為河北路察訪使權發遣開封府界提點縣鎮公
事太子中舍趙子幾副之上初欲用李承之副孝寬王
安石請用子幾上曰子幾性率不如承之詳密安石曰
承之定兩浙役法如何或言亦有役錢不均處上曰諸
處大抵如此恐不免小有不均安石曰遣承之固善然
子幾亦不見性率如河東所減役錢十餘萬在府亦無
過失上曰子幾排保甲倉卒致驚擾安石曰排保甲適
以陜西事人或自驚擾出於意外豈可歸咎子幾也上
卒用子幾中書門下言閤門看詳禮院所定同天節
上夀班臣等參詳欲乞自今樞密使副宣徽三司使殿
前馬步軍副都指揮使已上共作一班止進酒一盞其
進金器馬並從宰臣體例進表其親王宗室使相至觀
察使駙馬都尉管軍觀察使已上皆即赴紫宸殿依本
班序立上夀更不赴垂拱殿餘並依舊制從之先是管
軍觀察使已上及親王駙馬都尉並於垂拱殿以官序
高下各班上夀酒至八九盞及禮畢而日已晏外朝有
班者仍詣紫宸議者以為近凟故改之樞密使文彦
博言臣近言市易司遣官監賣果實有損國體歛民怨
乞寝罷至今涉旬未聞施行切慮陛下以事小不䘏而
臣愚以所損甚大決不可為且京邑翼翼四方取則魏
闕之下治象所觀今令官作賈區公取牙儈之利古所
謂理財正辭者豈若是乎凡衣冠之家㒺利於市搢紳
清議尚所下容豈有堂堂大國皇皇求利而不為物議
所非者乎斯乃龍斷之事聚歛小臣希進妄作侵漁貧
下玷累朝廷乞賜詳擇於是王安石白上曰陛下近歲
放百姓貸糧至二百萬支十斗全糧給軍一歲增費亦
計數十萬緡以至添選人俸增吏祿給押綱使臣所費
又有百萬緡天下愚智孰不以此知陛下不殖貨利豈
有所費如此而乃於果實收數千緡息以規利者直以
細民久困於官中湏索又為兼并所苦故為立法耳彦
博所言遂寝不報(朱史取去年十一月十二日十三日王安石所言并附此今並依日錄見)
(本日)
丙辰遂州觀察使承錫卒贈鎮寧軍節度使同平章事
陳國公謚榮僖
辛酉賜荆湖北路轉運使孫桷絹三百桷方經制蠻事
舟觸瀨石覆沒僅以身免上閔其勞故賜之
癸亥權發遣廣南東路轉運判官許彦先言已牒廣南
兩路委諸縣令佐排定保甲其舊置槍手土丁名役乞
觧放止立保甲一法詔兩路轉運使具槍手土丁自來
如何差置教習以聞中書因請令廣南東路轉運司密
委官吏就排定保甲遂根括丁口聚散實數具奏以憑
立法均定丁米從之(此事乃二十八日今并書之當考後來如何均定丁米)
乙丑翰林侍讀學士左諫議大夫知太平州張瓌為給
事中致仕瓌未受命而卒
丁卯詔在京市易務勾當公事孫廸同兩浙淮南東路
轉運司制置杭州楚州市易務利害以聞詔北江募
人築城寨令章惇等優給錢米毋得擾民
己巳輔臣同進呈涿州牒言雄州不當令容城歸信縣
尉廵歴事樞密院白上朝廷已為北界罷鄉廵弓手今
更如此意欲占地轉不遜恐湏亦以不遜答之上曰只
如常應報不用過當王安石曰甚善北界未必有占地
意緣中國亦常言兩屬地合屬中國中國豈有占地意
我既疑彼占地彼亦未必不疑我也(此據日錄二十五日事當考)
庚午職方員外郎簽書應天府判官趙令鑠言臣應換
官補外如在京遇同天節太皇太后皇太后生辰及非
次朝賀乞用宗室例許妻入内從之仍自今袒免宗室
婦在京亦聽入内中書言御藥院申昨有旨諸路冬
夏歲賜藥盡計直及降方書下轉運司就合賜之而故
事歲差使臣齎賜緣邊將帥因得傳宣勞問今既有法
所差使臣恐合隨罷禮房以為勞問使臣自當如故事
不廢餘依所定上批三路緣邊舊差使臣本以賜夏藥
故因勞問今藥既不賜獨往撫問意頗無謂况所賜藥
並題名用寳恩禮甚重今若止令轉運司合散恐失事
體昨秘書丞何琬止以川峽路遠艱於時至故乞止賜
方書今三路地里既非川峽之比遣使勞賜可且依舊
餘依何琬所請王安石為上言欲興起治道湏變得風
俗今誕謾之俗初不改恐無由興起治道上曰人情千
變萬化苦難知安石曰人情要保其往誠難若是誕謾
已著不能眀示好惡繼以懲責風俗如何肯變上好信
則民莫敢不用情民所以不用情必是陛下好信不篤
故也上曰前後為誕謾絀逐亦不少只是却要審安石
曰此事誠要審然既審之後不加誅罰以當其罪何緣
肯變緣作忠信甚難作誕謾甚易作忠信獨人主所利
於衆人皆不利若誕謾即内外更相朋比人各濟其私
欲是誕謾於衆人為利於人主乃不利以其衆人不利
所以作忠信難以其衆人所利所以作誕謾易不然忠
信是美名誕謾是惡名人何故不避惡名而捨忠信為
誕謾上曰管仲奪伯氏駢邑三百沒齒無怨言若審處
而當罪小人亦自服安石曰管仲以當理而人不怨誠
可稱然管仲豈能勝盤庚周公盤庚周公乃不能使人
不怨豈是不能審處而當罪盖有使人無怨之道然而
小人妄怨不害為當理若為小人妄怨便以為所處不
當理如此則盤庚周公亦為有失不足法上曰鞠眞卿
素倔強及案江西事當罪便不敢倔強安石曰緣陛下
切見眞卿罪状眞卿更無人黨助所以不敢眞卿在先
朝所以倔強者盖持大臣短長故大臣驕之至此陛下
若遇姦人人人能如鞠眞卿即誰敢不服今陛下察人
不能皆如察眞卿故未肯退聽爾小人情状以市井事
觀之即可見市井賣百錢物只著價二三十錢必忿怒
若著價三五百錢亦必妄為忿怒邀厚價若恰與百錢
即必便肯成交易為能知其情状故服也今遇小人多
不當其情状此所以不服更紛紛也人情雖難知然亦
有可見之道在窮理而已
壬申權樞密副都承旨西上閤門副使張誠一言垂拱
殿常朝先内侍喝都知以下至宿衛行門等十八班起
居次通事舍人引宰臣樞密使以下大班入次親王次
侍衛馬步軍都指揮使以下次宗室使相以下十班入
方引見謝辭或遇百官起居日自行門後通事舍人引
樞密使以下次親王使相以下至刺史十班方奏兩廵
使起居引兩省官入次閤門使引宰臣以下大班入起
居畢百官出絶兩省班出次兩廵使出中書樞密院方
奏事已是日晏况大班本不分别丞郎給諫臺省及常
參官乞遇垂拱殿百官起居合親王以下十班為四班
親王為一班馬步軍都指揮使為一班宗室使相至刺
史為一班使相至刺史為一班其垂拱殿常朝紫宸起
居日親王使相巳下班並依舊從之賜許州民賈士
眀錢五十萬先是修諸宫觀皆用黃丹燒硫&KR3226;瓦士明
獻瓦法代以黑錫頗省費故賞之察訪章惇言懿洽
州蠻殺招諭侍禁李資詔遣入内供奉官馮宗道往荆
湖南北路勾當公事及體量蠻殺李資因依以聞後宗
道言資泊舟河側蠻輙圍掩殺之乃詔除元造意并下
手人許人捕殺與補近上班行仍第行賞餘並釋不問
資者辰州流人與張翹同獻策故惇遣資將輕兵入蠻
境招諭資𥚹宕無謀䙝慢夷獠故為所殺(李資事用魏泰東軒錄刪)
(修泰錄具去年十二月)
是月置潭州安化縣升七星寨為鎮(武經邊防云七星寨控海山洞口太)
(平興國中置魏泰云章惇以潭之梅山邵之飛山為蘇方揚光僭所據遂乘兵勢進克梅山建安化縣又令李)
(浩將兵取光僭師至飛山扼險不能度而還以神宗史南江傳六年正月章惇言辰州南江溪洞盡内属其)
(新歸地自西以北環數千里依險團族甚衆遣官於懿峽富錦黔州分建城寨是月石鑑言峽冨等十七州首)
(領舒光秀等與蠻一千五百餘人納器甲歸眀已勞遣還其地惇又言辰州南江知州管内軍衙首領等各乞)
(納土為王民詔補向永修為西頭供奉官餘補官有差實錄但書安化縣七星鎮與南江𫝊不同當考是年二)
(月癸巳五月癸丑六月丁丑及七年正月丁巳並合參照)翰林學士曾布權知貢
舉知制誥呂惠卿天章閣待制鄧綰直舍入院鄧潤甫
並權同知貢舉
二月乙亥朔詔供備庫副使太原府代州路都監蕭士
元罰銅十斤府州都監成恭二十斤先是便殿引呈虎
翼軍士蹶張武藝䟽弱上問出戍所隸以二人對故坐
責(七年正月士元分畫地界)右千牛衛將軍叔婼言姊適侍禁王
益廣赴官吉州益廣道病失心刺殺婢繫眞州獄以姊
無依遣人迎之而貧不能自歸詔眞州賜錢三萬津遣
仍給驛劵
丙子龍圖閣直學士給事中張燾提舉在京諸司庫務
燾前知瀛洲遭母喪服除故事起執政以詔近臣以劄
子上曰燾近臣宜以詔乃以詔起之禮部貢院言乞
依發解條以前次科場明經到省及明經奏名人數同
比較係若干人到省取一人奏名外據所剰奏名額並
撥添進士奏名即雖到省人數多合格人少亦將不合
格明經奏名人額添進士從之
丁丑秘書丞崇文院校書朱明之為館閣校勘詔開
封府判官梁彦明推官陳忱各罰銅十斤去月十四日
宣德門親從官王宣等與宰臣王安石家人從喧競指
揮使李師錫擅𫝊語開封府官行遣而彦明忱不察虚
實親從官阮睿本不與喧競亦決杖御史蔡確彈奏開
封府官吏曲意迎奉大臣之家望特加重貶故罰及之
(蔡確疏據陳瓘尊堯餘言兼中書及密院時政記)先是安石從駕觀燈乘馬入
宣德門衛士呵止之撾傷安石馬安石大怒請送衛士
於開封府又請罷勾當御藥院内侍一人上皆從之安
石猶不平確奏疏曰宿衛之士拱衛人主而已宰相下
馬非其處衛士所應呵也而開封府觀望宰相反用不
應為之法杖衛士者十人自是以後衛士孰敢守其職
哉上善確言然宰相乘馬入宣德門是非上卒亦弗究
也(此據陳瓘尊堯餘言請罷勾當御藥院内侍一人不知姓名又不見於它書當考)安石自叙
其白上語云親從官撾擊坐車及旌斿臣至宣德門依
常例於門内下馬又為守門者撾馬及從人臣疑親從
官習見從來事體於執政不敢如此今敢如此當有隂
使令之都緣臣居常遇事多抗爭曲直臣所以如此者
乃為義故豈敢以私事肆為驕騃不遜恐姦人欲以此
激怒臣冀臣不勝忿因中傷臣以為不遜臣初所以不
敢辨者疑有條制從來承例違越及退檢會乃無條制
問皇城司吏亦稱無條制及問體例却據勾當皇城司
繳到廵檢指揮使畢潛等状稱從來合於宣德門外下
馬臣初執政即未嘗於宣德門外下馬且宣德門内下
馬非自臣始臣隨曾公亮從駕亦如此上曰朕為親王
時位在宰相下亦於門内下馬不知何故乃如此安石
曰此所以不能無疑欲具劄子乞勘會依條例施行上
許之安石又言檢到嘉祐年後行首司日記並於門裏
下馬然問馮京則云忘之記得亦有在門外下馬時而
文彦博遂揚言云我從來只於門外下馬(不知下馬儀制竟何如)
安石又云中書驅使官温齊古見堂吏看棚者云守門
人自相與言擊宰相馬馬驚致傷損罪豈小一員僚曰
我豈不觧此但上面逼得緊將奈何齊古以白王珪然
齊古者憚入獄置對安石問之乃言不記堂吏姓名安
石亦不復以齊古言告上也(温齊古事據日錄二月二十八日所載今移入此王)
(銍元祐補錄蔡確𫝊云王安石方用事確揣知上有厭安石意會上元駕出而宫中約嘉岐二王内宴從駕還)
(至禁門岐王馬攙安石先入從者傷安石所乘馬日事送開封府岐王待罪安石堅乞去事未判會確以他事)
(對上忽問岐王從人擊宰臣馬為犯分確忿然對曰陛下方惇友悌以化成天下置上元禁中曲宴以慰慈顔)
(安石大臣亦宜體陛下孝友之意若必以從者失悞與親王較曲直臣恐陛下大權一去不可復收還矣上瞿)
(然驚曰卿乃敢如此言王安石耶自是有大用確意據安石日錄并中書密院兩時政記載此事頗詳嘉岐二)
(王從者實未嘗居其間陳瓘論辨亦弗及也不知王銍何所傳聞疑銍增飾之附見當考陸佃所編安石文字)
(有三劄子皆論宣德門事今並附此其一曰臣今月十四日從駕至宣德門依逐年例自西偏門入有守門親)
(事官閉拒不令臣入撾擊臣從人鞍馬從人告訴而臣竊恐成例冇違儀制所以未敢陳奏尋取責到行首司)
(王冕等状稱自來從駕觀燈兩府臣僚並於宣德門西偏門内下馬却於左昇龍門出兼檢到嘉祐八年熙寧)
(四年本司日記體例分明又會問得皇城司吏手状稱宣德門即無兩府臣僚上下馬條貫尋又令會問自來)
(體例却據勾當皇城司状稱取到在内廵檢指揮使畢潛等状稱自來每遇上元節兩府臣僚合於宣德門外)
(下馬切緣臣自備位兩府以來上元節從駕並於宣德門西偏門内下馬門衛未嘗禁止獨今年閉拒不許入)
(而隨以撾擊會問到皇城司又稱即無條貫却只取到在内廵檢指揮使畢潛等状稱自來合於宣德門外下)
(馬雖據皇城司取到畢潛等状内所稱如此即與行首司王冕等状内所稱自來體例不同伏乞聖慈以臣所)
(奏付所司勘會條例施行所有取責會問到文状謹具劄子繳連進呈取進止正月二十四日臣安石劄子其)
(二曰臣近論奏宣德門西偏門事間已送開封府勘會臣止為自來兩府臣僚下馬有常處而今來皇城司與)
(中書行首司所稱各異理湏根究乞付所司定奪使人有所遵守至於禁門中衛之人既見元無條貫遂有止約)
(亦無深罪伏乞聖慈詳酌特加矜恕干冒天威臣無任惶懼之至取進止二月日臣安石劄子其三曰臣檢御)
(無素乃至私人干犯禁衛惶懼震擾不知所圖方俟得望清光昧冒陳叙伏蒙聖恩曲賜慰諭臣誠感誠恐無)
(任激切屛營之至此林希野史云使相在假或云惠卿多變其事不樂如或云上幸苑中因問諸巨閹閹皆)
(伏地叩頭流淚云今祖宗之法掃地無遺安石所行害民虐物臣等知言出必取禍不敢不言願陛下出安石)
(臣等亦乞遠流海外以示非敢害宰相而為身謀又云宣安石上元乘馬從駕還棘圍中回駕觀百戲相公馬至)
(德左扉將入親事官攢骨朵止之馬勢不止大閹張茂則叱止之遂目親事官執其馭者而毆之曰相公馬有)
(何不可茂則曰相公亦人臣豈可如此得無為王莾者乎安石訴茂則毆傷其馭上使騐問傷状安石不樂遂)
(求去又云上元雱於看棚有指使軰不伏衛士指約喧閙遂提衛士送開封府即時四人各決杖十七合該降)
(配取旨上方知索開封府案閱之送府令再勘上使使喻鞏彦輔曰不可徇宰相意盡公勘之彦輔亦寬其過)
(指使者罰銅大程官書表司各決二十後遂著令指定下馬處按希所云比它書尤詳張茂則鞏彦輔等姓名)
(合增入姑附注此)
己卯詔淮南轉運使自今小麥若收糴般運每斗價錢
七十以上即折納錢初有旨官吏及坊監諸班直諸軍
應給小麥而願給錢者聽至是三司乞下發運司權停
運小麥故有是詔詔熙州城下洮河及南北關渡口
並置浮橋熙河安撫司言熙州新堡寨合置酒場欲
且聽蕃部自募人從之
庚辰賜諸王府記室參軍王异紫章服侍講鄭穆緋章
服以嘉王頵開府而异穆隨府遷也
辛巳司封郎中直昭文館知潭州潘夙為太常少卿初
夙為荆湖南路轉運使嘗遣邵州通判賈師熊三以兵
丁破蠻寨及郭逵知邵州以三千人攻楊昌透為賊兵
追襲至牛脊嶺日暮幾陷沒賴夙遣禆將劉杲引兵救
之乃免又遣周士隆丁佐堯以衆深入據要害賊窘遂
出降使者言其功如此人至今賴之而夙未嘗自陳故
有是命(夙為湖南運使乃嘉祐三年六月)
壬午詔應有虎豹州縣令轉運司度山林淺深招置虎
匠仍無得它役遇有虎豹害人即追集捕殺除官給賞
絹外虎二更支錢五千豹二千並以免役剰錢充從利
州路提點刑獄范百祿請也
癸未知廣州光祿卿直昭文館程師孟為諫議大夫再
任猶以修城功也
乙酉詔司農寺體訪西川艱食州縣如有災傷發常平
倉減價賑濟諸路凖此以御史劉孝孫言西川年榖不
登諸州米價騰踊人艱食故也上批聞濠夀二州去秋
被水今春之食可令監司體量以聞
庚寅司農寺言近詔天下出錢免役而永興秦鳳比之
他路民貧役重恐非朝廷寬䘏愛養之意乞詔諸路提
舉司併省冗役以次蠲減常留二分寬剰以為水旱閣
放之備上批陜西之民數困科調最為貧弱所出役錢
獨多諸路誠為可恤宜依所奏
辛卯賜熙河經略司錢三千萬緡以備邊費
癸巳上批付樞密院章惇奏富州向永晤亦欲搆變以
百姓不從遂止詳此乃知内附蠻酋以其不能擅誅剥
之利大底皆懷怏怏所樂歸化者獨部民耳惇等昨乞
補置職名太為微薄雖朝廷已加等推恩尚慮未愜所
望可令更&KR0704;相度如合再與推恩仰速具奏所有舒光
秀光銀允財元長硤民既不欲復來又其壻已背叛必
難遣還舊穴如就辰州各優與一差遣不惟弭患亦自
不失恩信未知可否并令疾速相度具奏於是樞密院
言臣等已依聖旨令章惇再相度推恩欲乞作朝廷意
别轉兩資仍令惇相度舒光秀合與差遣更乞空頭宣
命二十道付惇凖備填給舒光銀等差遣上批今若因
懿洽等州作過應内附蠻酋例遷兩官深慮啓驕長惡
事體未便兼如向永晤軰亦恐難與忠順者一等推恩
宜降空頭宣命五十道付章惇令就近相度量輕重以
使喚或防守得力為名優與補置(此據御集前叚十九日事後叚二十五日)
(事今并書之當考御集二月十四日上批辰州黔江口新寨與土狑生蠻鬪敵得功兵員可令章惇疾速量功)
(状大小犒賞厚與支賜外仍具保明聞奏當議越等優與轉資酬奬本處即日兵勢寡弱故湏當如此指揮以)
(鼔勇士氣也荆湖南北路見修城寨防托等一行兵員土丁並與特支南北江已歸順頭首特與支賜已上可)
(並定例進呈令馮宗道齎去二事並係御集二月十四日上批今附見與正月末所注南江𫝊合一處看詳土)
(狑當作狤狑)
丙申西京永昌陵上宫火焚東神門其後西京言永昌
陵都監張保夀不覺察軍士門卒等欲陷十將李榮因
致此火會德音乞特貶降安陵康為政熙陵張若谷亦
乞量責罰詔保夀為政若谷並勒停保夀追一官(保夀等責)
(罰在四月十四日)是日王韶克河州(新紀係之三月丁未盖因奏到日今不取)
丁酉詔以秦鳳路軍馬六分属熙河路人二萬九千七
百二十二馬三千二百七十八駐泊兵一萬三百二十
八馬九百四十八土兵一萬八千三百九十四馬二千
三百二十並属熙河路遇有邊事則以涇原將官領本
路土兵并山外弓箭手防托為策應兵先是析秦州威
遠寨以西别置熙河經略總管司命王韶張詵及永興
軍路轉運使趙瞻同分定兵馬數至是始條上故降是
詔(王韶趙瞻等受詔分定兩路兵在五年十二月二十三日今并書)右諫議大夫提舉
上清太平宫閻詢為給事中致仕(詢無傳)
戊戌以歸明人黃全諫為三班奉職辰州指揮使仍賜
銀絹袍帶初洽州蠻李光全等欲連富州村囤為亂全
諫執送官故賞之其後章惇言賞全諫太優恐難繼其
次三人止乞與殿侍上以問王安石安石曰不然則安
能使人人踊躍有趨賞之心而懿洽不敢出而求助陛
下每恐賞輕重不等即有人觖望如漢高祖功臣未有
受封者先封趙子弟四人若畏功臣觖望即不敢如此
不敢如此即何以收趙人心今賞全諫正是封趙子弟
之意人主作威福若使人臣各自較量厚薄操劵以責
人主恐人主不可勝責故太祖責川班援例求賞盡誅
之所以銷人臣悖慢之氣而長人主威權若能如漢高
祖收趙子弟即人臣有觖望為亂者厚賞令衆誅之而
已上極以為然(此事見日錄五月三日今移附於此)
己亥詔荆湖北路提舉司撥昨常平本度僧牒五百與
轉運司充軍費權判司農寺李承之言常平法並宜
作一料給散詔司農寺令諸路具利害以聞
辛丑權度支副使刑部郎中集賢殿修撰沈起為天章
閣待制知桂州代蕭注也注在桂州自特磨至田凍州
酋長遠近狎至注問其山川曲折老幼存亡甚得其懽
心故李乾德動息必知之然有獻策平交州者輙火其
書會起言交州小醜無不可取之理乃罷注歸(此據注本傳十)
(一月甲子用注遺表推恩當并此)其後起更為征討計卒以此敗初議
用起馮京言起前為陜西轉運使慶州兵亂起閉長安
城不敢出人疑其怯上曰賊到城下城中又無人守備
安可不閉城此非起過也王安石曰起在陜西誠無大
過去江寧時臣嘗奏以為可留衆論所以攻起尤&KR0704;者
盖以起嘗辨正王韶李師中曲直故為人所惡陛下牽
於衆毁故不欲留起耳詔開封府界提點司昨引見
保丁該免春夫一月如當時免夫日分不及一月即候
將來差夫各與通計免之檢正刑房公事李承之言
自今試刑法人如經再試當推恩者惟上等依例升擢
外餘並比較前得恩例併計施行或昔重今輕者更不
推恩從之先是起居舍人直集賢院章衡等使契丹
還言罷河北沿邊鄉廵弓手非便於是提點刑獄孔嗣
宗復以為言上曰此失之在初也今若復置彼必益兵
相臨遂至生事不能已不可不謹既而王安石因嗣宗
議修滹沱河枉費且壊塘泊忤安石意遂歴指嗣宗懷
姦曰嗣宗前論廵馬過河云敵驕蹇湏得奮不顧身以
忠許國敢與敵抗之人乃能了邊事此盖專為張利一
遊說也昨見同時奉使者言罷鄉廵非便故嗣宗亦言
其非便陛下試思近歲使契丹人亦嘗有連状言邊事
者否如章衡是憂國好言事者否天下事又豈特此一
事可言此陛下當深察人臣情態也(元祐史官云孔嗣宗章衡等使還言)
(此紹聖史官因之又云嗣宗奉使契丹與章衡等連状按嗣宗未嘗為北使也亦未嘗與章衡等連状也但相)
(先後有言二史官俱失之王安石日錄於六年五月二十二日載此事甚詳紹聖史官專以日錄為主其筆削)
(乃如此牴牾亦太疎矣今仍采日錄刪修庶不失事實)延州言順寧寨蕃部逃
入西界蕃官劉紹能以兵襲逐不及反捕西人為質上
曰自許夏國修貢以來近邊逃背生口皆送還意極恭
順今紹能即以兵出界人情必生憤激可嚴戒邊吏自
今毋或生事
壬寅知許州觀文殿學士吏部侍郎韓絳為大學士知
大名府仍詔入覲遇大朝會綴中書門下班出入如二
府儀(詔乃二月十一日今并書)判大名府淮南節度使守司徒兼
侍中韓琦判相州從所乞也琦乞觧旄鉞不許詔兩
浙路提舉塩事司未得劾諸州軍虧失鹽課且以課利
增虧及違法重輕分三等以聞先是王安石以病謁
告彌旬乃求觧機務且入對上面還其章安石固求罷
上不許曰卿每求罷朕寝食不安朕必有待遇卿不至
處且恕朕豈宣德門事否安石曰臣所以辨宣德門事
正恐小人更以臣為驕僭事既明白又復何言上曰令
子細推究實無人使安石曰臣初豈能無疑既已推究
復何所疑上曰卿如此必是以朕終不能有成功久留
無補所以决去安石曰陛下聖德日躋非臣所能仰望
後來賢俊自有足用者臣久妨賢路又病所以求罷非
有它上曰朕置卿為相事事賴卿以濟後來可使者何
人孰可以為相者卿所見也安石曰豈可謂無其人但
陛下未試用耳上曰卿頻求出於四方觀聽不美又引
古君臣相終始者曉譬安石安石曰臣前所以求罷皆
以陛下因事有疑心義不敢不求罷今求罷眞以病故
非有它且古今事異久任事積怨怒衆一旦有負敗亦
累陛下知人之明且又病若昧冒必致曠敗上再三曉
譬安石乃乞告將理既而上又召安石子雱再三問勞
又令馮京王珪喻旨於是安石復入視事留身上謂安
石曰必一成安好安石白上猶病昏暗煩憒後來有可
用者陛下宜早甄擢臣恐必難久任憂責上曰雱說卿
意似不專為病朕亦為雱說必為在位久度朕終不足
與有為故欲去耳安石曰陛下至仁聖臣豈有他但後
世風俗皆以勢利事君臣久冒權位不知避賢即無以
異勢利之人况又病必恐有曠敗致累陛下知人之眀
所以力求罷也(陳瓘論曰雱聖其父父賢其子而謂在廷之人皆小人也君子小人自有公論)
(無足辨者至於造神考之言曰度朕終不足與有為則是託訓以薄君父也可不辨乎御集上批䕫州路平蕩)
(夷人了當遣入内東頭供奉官勾當内東門司劉惟簡往彼𫝊宣撫問及賜得功官吏將校軍兵土丁等特支)
(茶藥此據御集乃二月事但無實日又云孫桷已下支賜茶藥將校軍兵土丁等特支依早來處分按孫桷五)
(年閏七月移湖北漕九月改知荆南尋復故此時不在䕫路又所稱䕫路夷人當是李光吉等三族然三族於)
(四年三月已安集不應踰一年後方有此指揮或恐御集編次偶不詳姑存之待考)廢果州流
溪縣為鎮
