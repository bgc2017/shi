續資治通鑑長編卷四百五十七
宋李燾撰
哲宗
元祐六年夏四月辛卯三省言吏部奏供備庫副使趙
思復乞以磨勘轉西京左藏庫副使一官回授男三班
差使希元轉借職詔思復為是趙普之後特許回授餘
人毋得引例起居郎權中書舍人孫升言自來臣僚
遷加職名或緣功勞或因委任文及丁憂服除閑局自
便今自直龍圖閣遷集賢殿修撰不緣功勞不因委任
恐非朝廷重名器之意詔命詞行下(三月二十六日及除修撰)尚
書省言戶部奏請應諸路綱運到京如押綱人事故及
非時差替並逐急差在岸凖備人管押赴泗州排岸司
交割不得占留仍發遣赴京岸依舊與隨身往來驛劵
住程不支其綱别差諸路凖備人等管押往合屬路分
轉運司交割從之(新本無此)詔罷今歲幸金明池瓊花苑
先是呂大防以御試妨春宴請賞花釣魚之會以修故
事有詔用三月二十六日而連隂不解天氣作寒未有
花意别擇四月上旬間及將改朔寒亦甚給事中朱光
庭上疏請罷宴大防意未然及對太皇太后諭旨天意
不順宜罷宴衆皆竦服他日王巖叟奏事罷因進言昨
見三省說已有旨罷賞花釣魚此事甚善人以陛下敬
天意極慰悅今又入夏猶寒天意不順陛下皆不忽是
大好事太皇太后曰天道安敢忽巖叟曰自古人君常
患上則忽天意下則忽人言今陛下乃上畏天意下畏
人言此盛德之事願常以此存心天下幸甚(政目于四月二日罷)
(賞花釣魚)
壬辰宰臣呂大防劉摯奏陳仁宗所錄三十六事内危
竿喻一事在三十六事之前注釋失仁宗旨意蓋聖意
以為人君居至高至危之地須用正直之人譬如危竿
須用正直之木古人謂邪蒿人君不可食食之固無害
以其名不正况邪佞之人乎(三月一日可考)
癸巳給事中范祖禹言陸佃以實錄書成恩除龍圖閣
直學士按故事無例命下恐致煩言詔佃遷一官熙
河蘭岷路經略安撫使范育言西蕃鄂特凌古蕃字乞賜
熟銅五千斤詔賜熟銅千斤令育諭鄂特凌古熟銅於漢
法係禁止為爾恭順朝廷特賜之意(政目云四日賜聞喜宴)
甲午交趾國遣人入貢尚書省言陜府係銅鐵錢分
界之處西人之來必須換易銅錢方能東去即今民間
以鐵錢千七百始能換銅錢一千遂致鐵錢愈輕銅錢
愈重百物隨貴為害最深今欲陜州并硤石鎮東去人
有稅物願於本處換易銅錢者並以所納稅錢為限十
分許換易二分稅錢一千已下全許換錢雖多每名不
得換過五千陜州并硤石鎮兩驛東去官員合支劵料
錢及東去過軍合支劵料等錢如願於陜州并硤石鎮
換銅錢者聽其換錢每鐵錢一千文銅錢八百願於陜
州并硤石鎮出交子於西京請領者聽從之(新本削此)
乙未詔復置通禮科其解額分數及考校格式等令禮
部立法以聞仍令太常寺將開寳通禮重行校定送國
子監頒行(舊錄云熙寧更新科舉之法使士知經遂廢此科令乃復之新錄辨曰神宗實錄既書罷)
(通禮科今實錄只云詔復置通禮科文意自明不須别立解說合剛去二十字)左諫議大夫
鄭雍言昨充北朝生辰國信使伏見朝廷歲以玉帶贈
遺遼人恐歲久有時而盡請自今令後苑作玉工揀選
精玉旋琢新帶以充歲用從之(政目于初四日書琢玉帶充國信)又
言冬春之交隂陽繆戾願詔近臣條具利病明言失得
考之經傳參之今古益廣聰明求治之意詔御史臺行
下(此即劉安世五月初一日所云近臣許言事也)戶部郎中劉昱為京西路
轉運副使左朝議大夫馮如晦為戶部郎中江南東路
轉運副使胡宗師為戶部員外郎利州路轉運判官朱
構為金部員外郎左朝散郎王伯虎為刑部員外郎都
官郎中季閌提點江南西路刑獄權提舉出賣解鹽孫
迥為專切提舉出賣解鹽(去年十月十二日政目孫迥濮州當考)
丙申降詔恤刑兵部言差發諸軍往廣南路須約所
行程於冬季内到嶺外其得替指揮却於本季内發回
營違者所差官同徒二年從之(新無)工部言屋宇門橋
係車駕經由若御座殿每季輪委丞簿點檢有損者所
屬修葺從之(新無)
丁酉熙河蘭岷路鈐轄李祥陞本路都鈐轄刑部大
理寺言赦降入馬遞日行五百里事干外界或軍機及
非常盗賊文書入急脚遞日行四百里如無急脚遞其要
速並賊盗文書入馬遞日行三百里違不滿時者笞五
十一時杖八十一日杖一百二日加一等罪止徒三年
致有廢闕事理重者奏裁常程文書入步遞日行二百
里違時日者减馬遞五等應僱倩及對換傳送者各杖
八十因而盗匿棄毁私拆稽留者各减正犯人法一等
從之禮部言知廣州路昌衡奏請自今除北朝夏國
高麗外欲令諸蕃進奉人如遇監司帥臣其驛鋪令廻
避安泊從之先是樞密院進擬雄州團練使王崇拯
神龍衞四廂都虞候知代州曹誦知雄州知保州李諒
知代州新大名府路副總管邢佐臣知保州既得旨於
都堂聚議兩御封一追崇拯一追佐臣未得施行須再
進呈及對詔以崇拯在雄未久今詔涇原經略使劉舜
卿入領環衞仍以知河陽范子竒代舜卿衆皆不敢承
呂大防請别進呈詔又諭樞密院曰佐臣但會陪奉說
閑話無他長可從其請令致仕對以因辭免令致仕無
此理候别進呈既退王巖叟謂韓忠彦曰此事須力諍
大防曰若再進呈不得已遂令子竒直帥平凉亦無害
巖叟曰姓名來處不正不可遂與須少抑之大防遽曰
亦未見得忠彦私語巖叟曰諸人不如此說話公猶有
言路體覺微仲不承當否巖叟與忠彦定議平凉邊面
闊决不可以輕付人子竒未嘗試帥恐誤國事非悔可
追是日將朝巖叟又謂大防曰公須重惜平凉大防曰
固也既而進呈延安奏報西賊數入境掠人馬因請且
留舜卿當涇原俟疆事定徐議太皇太后曰環衞不甚
闕人則宜令在渭大防又曰子竒俟將來帥闕則差又
進呈佐臣文字欲不許其辭免從之(此據王巖叟繫年錄三月二日邢佐)
(臣除大名總管要見西賊寇延安故存此事更須考詳刪修劉摯載此事比巖叟差詳合别修今且附此四月)
(四日除目密院擬王崇拯管軍同進畫可密院又以曹誦雄州李諒代州邢佐臣保州既集都堂得批旨四除)
(並未得行别進呈崇拯習熟人事善奉過往以得名譽佐臣有將才然耋衰已甚出入潞公魏公魯公門下甚)
(熟年七十餘諒端愿予昔曾諭以險薄四月六日進除目密院以前日批旨并具可以管軍人姓名脚色敷奏)
(皆不若崇拯諭曰崇拯有何勞能聞說止是熟事且須選有功勞之人密院請用曹誦諭曰不可何不止召劉)
(舜卿入來供職左相微仲同對曰難得人為代兼涇原邊面最重恐未可輟舜卿諭曰向來范純粹慶州任滿)
(皆言輟郡不得今召為侍郎何故却便那得舜卿若來可除范子竒代之衆愕曰此人雖有功然邊帥恐不更)
(歴萬一誤事諭曰太皇自用此人不累卿等又曰邢佐臣衰老無能只見提掇差遣會箇甚事只是能取奉人)
(說話為甚不與致仕師朴曰見亦有文字乞致仕今來難為因除差遣却令致仕諭曰教他致仕摯曰候見本)
(人狀别進呈左相曰管軍事亦候初八日再取旨也崇拯佐臣摯皆不識以所聞考之皆如宣諭近日見密院)
(數擬佐臣及杜師益差遣佐臣無故換横行為大名路鈐方辭免未受又除保州杜師益自京東將官除州鈐)
(又改路鈐又除邢州所至無半年者外人亦頗云云乃知所諭必有聞也詩曰高高在上日監在兹可不敬懼)
(乎自向日許冲元事時摯累謂諸公以舜卿可召還宿衞選一隭帥守平凉左相不謂然今見宣諭雖心知其)
(是猶退曰舜卿恐不可輟也范五之召後來聞出于小鳳及范三之祝衆人不知之四月七日集都堂微仲議)
(欲寢舜卿之召則一切俱不動矣軍職亦未闕事摯曰上或問以軍職不闕則前日何故擬崇拯如此則是見)
(有子竒之舉而寢恐未安也微仲曰且如此耳若不可則以章楶帥渭子竒帥慶師朴曰楶之除慶人猶以為)
(不勝任渭則可乎摯曰蔡京蔣之竒皆可帥渭謝二亦可微仲彦霖子由皆曰恐招言語兼子竒皆不可以代)
(三人摯曰然則竟何如微仲曰不得已則子竒徑帥渭耳摯曰其如公望何四月八日延和奏事得寢舜卿之)
(召諭曰子竒可作帥否對曰可侯有闕取旨爾)
辛丑御史中丞趙君錫言乞詔輔弼大臣自今堂除差
遣非才行卓然為衆所推不可輕有選授仍廣行搜訪
疎遠懷材不求名譽之人以備任使其臣僚因陳乞差
遣或到任稱謝表辭輒有矜述己功訴陳淹滯及私請
大臣堂除差遣而怨望不足辭色悖慢者並乞送臺治
罪明加黜謫詔御史臺覺察彈奏仍出牓朝堂中太
一宫使觀文殿學士左銀青光祿大夫兼侍讀馮京乞
致仕詔不允令除經筵外遇朔望赴朝參
壬寅詔自今門下省關到小使臣初補及改轉降宣事
限三日逐旋投進遇假即以次日分進其元祐三年閏
十二月每旬以一日六日類進條勿用刑部言宰相
合得大程官恩例陳乞換授給使使臣者減二年磨勘
大將即減四年入流近者減殘零年月從之
癸卯知開封府范百祿舉知法曹參軍程伯孫為推官
(此據政目程伯孫除命實錄在二十四日)
甲辰尚書省言知洺州平恩縣事孫絳申請應戶絶田
土合入廣惠倉者立定租課先問元佃人兩戶以上者
亦許分佃無見佃人或不願承佃則徧問四隣及不願
即給餘人承佃從之(新無)西上閤門使康州刺史种誼
為東上閤門使先是御史中丞趙君錫上言士大夫無
廉隅以奔競干求成風上之人取士亦係於憎愛勤於
丐請或彊訐把持往往得所欲而恬默守道之士多以
不知見遺宜申飭條禁以厚風俗若有此類或干請怨
望並送臺劾治是日輔臣進呈乞檢坐堂除條貫并
省院人客條約連臺章榜朝堂仍令行首司告報東西
府逐廳勾當人榜客位從之
丁未朝獻景靈宫
戊申詔拂林國主别賜衣著二百匹銀瓶對衣金束帶
庚戌刑部言御河糧綱初係六十分重難差遣其後以
河道平穩改作六十分優輕今因小吳決口注為黃河
水勢嶮惡乞復為重難從之尚書省言官員合得支
賜多乞下京西路請領據京西路係應副陵園河防支
費已重請自今官員支賜非因京西路差遣而得者不
許於京西路請從之(新無)司農寺言請依太府寺令官
司不許抽差本寺人吏雖奉特旨及不許執奏留亦聽
執奏不發遣從之(新無)邇英閣顧臨讀寳訓至除彭乘
為起居舍人入謝仁宗謂曰知卿久在外補恬退未嘗
自言故擢用卿也宰相呂大防等奏曰仁宗進用恬退
之人欲矯時奔競人君之要在乎知人故曰在知人在
安民而知人堯舜所難若以正為邪以小人為君子則
不可蓋君子進則引君子之類為朋將同心同德而為
治也小人進則引小人之黨同惡而為亂也昔唐憲宗
謂宰相裴度曰朕惡夫朋黨者度曰君子小人以類相
聚未有無徒者君子之徒同德小人之徒同惡憲宗曰
他人之言亦如此也他人謂小人也蓋小人之言亦如
此人君辨邪正知君子小人為難不可不察也簽書樞
密院事王巖叟進曰人君常虛心平意無所偏繫於道
理上觀事則事之是非人之邪正自然可見矣王中
正以再任宮觀年滿欲求任便居住呂大防劉摯議如
所欲大防曰此當與樞密院同進呈王巖叟曰從之則
遂來京師矣不可或令在外任猶可大防摯以為然蘇
轍曰如此政得所也(政目十四日中正提舉亳清可并入此)
辛亥河東路蕃官如京副使高永年特遷一官為莊宅
副使充麟州阿爾族都廵檢仍賜莊宅訖更賜錢五十
貫先是河東路帥范純仁言永年粗知文理令執所業
詣闕乞與換漢官差遣以無例故有是命詔宗室進
士及第左承議郎子漪與升一任(子漪誰子當檢討)中書舍
人韓川言奉詔從薛紹彭請賜薛向兩字碑名送臣撰
者竊以國朝褒異大臣賜以碑名必有勲業德義非應
子孫之求也向雖曾任執政止是財利之臣無取於清
議乞罷賜碑名并自今臣僚之家不許陳乞碑額其勲
德顯著者從朝廷特賜或委三省考其可賜者具奏取
旨從之禮部言每歲宴賞其合用羊乳房約四百五
十餘斤泛索不在其數所用不急而傷生至衆深可惻
也請依羊羔例罷供以他物代從之戶部郎中葉伸
為左司郎中左諫議大夫鄭雍右正言姚勔言伸先辭
免殿中侍御史而授左司郎中於義未允既而伸亦自
請補外詔伸别與差遣(伸别與差遣乃五月十八日丙子今并書前月二十八日伸除)
(殿中政目于十四日書伸為左中)左朝散大夫呂希績為都官員外
郎左朝奉大夫呂希哲為兵部員外郎(二呂以公著喪滿故除官政月)
(在十四日)是日三省樞密院同奏事太皇太后宣諭曰為
選皇后已百十家極難得可者今欲狄諮家似可呂大
防曰狄青勲臣好門戶太皇太后曰復有二事須評泊
此事不容錯也王巖叟曰陛下如此謹重甚善不知何
所疑太皇太后曰一事女乃庶出二事嫡母悍妬女生
三歲而逐其所生今鞠於伯氏將以所生為父母耶所
養為父母耶大防曰只作狄詠女令狄諮為主婚可也
曰三歲上過房如何旋改又庶出可乎大防未知所對
王巖叟謂劉摯曰禮須夫婦所生大防及摯等乃具奏
太皇太后曰宜作文字進入既下巖叟亟語摯曰三母
頭項多非便又語大防曰通禮上定夫婦所生韓忠彦
曰昨除諮定鈐不令去應是已有此意怪得外人總說
大防曰諮遂王矣都堂聚議大防謂蘇頌曰更有何故
事頌曰唐一朝無聘后事多由妃嬪進巖叟曰由妃嬪
更不論直論聘后必正耳大防曰春秋求后亦及妾婦
之子巖叟曰今士大夫家娶婦亦必求嫡大防曰不得
已則無奈何巖叟曰以國家之盛豈宜作不得已事忠
彦曰將故事去呈今上意釋然矣巖叟又語大防及摯
曰三母異日應各須加恩禮相公宜入思慮頌曰朝廷
處置了欲如何摯曰母子無絶道朝廷如何禁渠出來
識認所生女忠彦曰且論目下巖叟曰安可不為日後
計大防曰若宣諭三兩家容有擇今但此一家必上意
已定巖叟曰簾中虛心問執政不可不盡大防曰不敢
不以正對巖叟遂取通禮問名篇指答文徧示同列曰
臣女夫婦所生既列三代又列外祖大防曰第須更辭
曰妾婦之子又語頌曰宜更尋立庶例又語同列曰宜
各檢討故事來日會議後日便進呈此不可緩也翌日
忠彦以明德皇后傳示大防曰明德所生母陳氏嫡母
吳氏國史具載大防喜曰得此例甚好兼是本朝巖叟
謂大防曰此聘妃耳非例也且第二妃矣大防默然巖
叟又曰人情未安處不敢不盡言蘇轍密語巖叟曰上
意方疑却便尋故事成之可乎巖叟曰此决不可從又
移簡謂摯曰此事公宜深念禮經必列外祖之意豈不
微哉此不可不重也此而不重後或取輕非悔可及矣
摯遂從巖叟錄通禮問名篇欲以進呈又明日大防不
入摯謂忠彦曰必列外祖忠彦曰嫡母即外家巖叟曰
此立之爾非真實也然以大防不入不果進呈後二日
大防等進呈通禮問名篇及左傳靈王求后於齊事并
國史明德皇后傳大防與忠彦對展巖叟次忠彦立大
防曰前日選后事今具典故進呈聖意疑兩事男子乃
有出繼女子不應過房自合改正雖通禮言夫婦所生
左傳又云妾婦之子若而人然則庶女亦預采擇巖叟
曰此人主有求人臣之家不敢隱故并庶以對耳未必
取也太皇太后曰自不敢隱大防又曰若不得已亦須
取巖叟曰以國家之盛何云不得已太皇太后曰固疑
此也巖叟曰陛下疑之極是大防又曰明德皇后既封
母吳氏又封所生母陳氏此足以證巖叟曰此太宗在
南衙日太祖為太宗聘妃非納后例也摯曰禮須列外
祖巖叟曰今禮經既先言夫婦所生方敘三代既敘三
代又敘外祖陛下試觀此是何意義太皇太后曰既如
此則不免别選巖叟又曰此重事要令天下無可指議
乃善太皇太后曰此事若錯又不容悔巖臾曰此所以
當重惜大防又曰不知外人知未巖叟曰知亦何害選
者非一家事既未定知亦何害大防又曰不知更選定
幾家乞宣示太皇太后曰只為勘婚難巖叟曰但委曲
求之必有可者轍曰必求十全太皇太后曰留取文字
大防等遂退及明年春太皇太后復問狄諮家事如何
大防猶欲成之巖叟固言其不可乃止(王巖叟納后必以嫡女議論極)
(正而實錄俱不備載但于六年八月二日略書三數行耳今取巖叟繫年錄及劉摯行實刪潤編入仍附初議)
(論時據繫年錄七年三月二日太皇太后猶問狄諮家事今并見于六年四月二十二日)
壬子詔賜南平王李乾德錦袍束帶金帛鞍馬以奉貢
也
癸丑戶部員外郎楊畏為殿中侍御史從御史中丞趙
君錫舉也畏先除監察御史言者斥其附會呂惠卿舒
亶以進亟罷之踰年復用又加進焉王巖叟移簡詰劉
摯不從或曰畏初善摯後呂大防亦善之時大防與摯
各有異意皆欲得畏為助君錫薦畏實希摯風旨也然
畏卒助大防摯云(此據王巖叟繫年錄邵伯温辨誣舊錄趙君錫傳刪修仍列三書在後王)
(巖叟云四月二十六日聚都堂劉相曰中司薦二豸英須了了李傑楊畏李傑欲湖南使不在議中巖叟曰楊)
(畏趣向如何去歲嘗除察院為言路斥其學荆公附惠卿主舒亶遂罷呂相曰惺惺遂除之巖叟以非密院所)
(預不爭也五月七日巖叟以簡諷莘老長沙復言貴而加進馬恐不敢放下前日事南陽之請必有以裁之答)
(云未易遽道也長沙蓋指畏然不詳所謂南陽指鄧温伯温伯時請郡不允邵伯温云楊畏嘗為鄆州教授考)
(試南京劉相時為南京簽判監試見畏愛之又因呂相之壻王讜見呂相呂相亦愛之除工部員外郎劉相既)
(作蔡新州事不自安欲亦逐呂相及蘇門下獨為復辟事以防後患平日知畏有知數乃諭中丞趙君錫薦畏)
(臺官欲其為用乃下除監察御史按楊畏五年三月自永興憲召為監察御史五月改工外六年四月二十四)
(日自工外復除殿院伯温云下除監察誤也所稱劉相風趙君錫薦畏與舊傳合與王巖叟所記似不同當考)
(舊錄趙君錫傳云君錫嘗與劉摯同僚摯在相位力援君錫居中司所論多希摯意請令執政官無接客令高)
(麗人十年一貢其他皆此類舊傳稱君錫論事多希摯意與邵伯温所言薦楊畏事頗合當考)左承
議郎陳次升為刑部員外郎新兵部員外郎文貽慶添
差權同管勾西京國子監自請便親也(三月二十四日除)刑
部言諸獄司每旬具禁狀申所屬點檢提刑司季具已
點檢流配罪情節刑名申尚書省刑部仍每季印日歴
書所受公事并見禁斷追門留知在隨司押出人姓名
季終納本州監司廵歴所至取索及委本州點檢有不
應繫留及結絶斷放違滯并抄上不實及漏落者官吏
並取勘從之先是監察御史虞策有請故著為令(新無)
甲寅吏部言宗室克字并冀王下世字女雖許依例陳
乞女縣君邑號無得陳乞兒男恩澤其已得封者並凖
此其女若父任遙刺以上例得縣君邑號若身亡引例
兒男合得恩澤者本房無人食祿只許乞已所生子如
已有人食祿只許陳乞占射差遣一次從之
乙卯朝散大夫知道州朱衍特換内藏庫使文州刺史
充廣南西路都監兼知融州從帥臣孫覽奏也樞密
院言禁軍將校犯罪合降資者各依名次對降無闕者
降次名從之吏部言應宗室補授合添差人如所乞
添差處見有宗室在任者若去滿一季内即許定差仍
候罷任日令所屬州縣放上從之
丙辰左朝散大夫權知福州柯述言率在州官吏赴新
修社稷壇習儀覩日光重輪其一圍日而五色其二承
日而純黃先是太史奏五月朔日當食六分給事中
朱光庭上疏請修德應變樞密院奏事已韓忠彦進曰
昨十五日月當食隂雲不見足以彰聖德王巖叟曰竊
知五月朔日當食日食與月食不同自古聖人極以為
重詩云彼月而食則維其常此日而食于何不臧人君
覩天變要當恐懼修省忠彦曰視朔宜且罷仍只從中
指揮巖叟曰兩漢多因日食下詔及羣臣所上章疏若
宣諭講讀官令具錄進入陛下試閱之宜有益於聖德
(此據王巖叟四月二十二日所錄)後二日太皇太后諭三省曰五月日
食可降詔罷朝會劉摯曰尚書省方欲契勘進呈也
