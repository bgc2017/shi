續資治通鑑長編卷一百
宋李燾撰
仁宗
天聖元年春正月丙寅朔皇太后詔改元上讀詔號泣
者久之謂左右曰朕不忍遽更先帝之號也
庚午契丹遣鎮安節度使蕭師古咸州觀察使韓玉來
賀皇太后長寧節
宰相馮拯以疾在告上日遣内侍存問而拯數援山陵
使故事上章求罷丁丑特遣入内副都知周文質齎手
詔敦諭仍以所上章還之且戒有司勿受拯章
壬午以度支副使兵部員外郎陳堯佐為知制誥史館
修撰故事知制誥皆先召試於中書堯佐預修真宗實
錄特免試焉
自宋興而吳蜀江南荆湖南粤皆號富強相繼降附太
祖太宗因其蓄藏守以恭儉簡易方是時天下生齒尚
寡而飬兵未甚蕃任官未甚冗佛老之徒未甚熾外無
夷狄金繒之遺百姓亦各安其生不爲巧僞放侈故上
下給足府庫羡溢承平既久戶口歲增兵籍益廣吏員
益衆佛老外藩耗蠧中國縣官之費數倍昔時百姓亦
稍縱侈而上下始困於財矣權三司使李諮嘗奏事兩
宫言天下賦調有常今西北寢兵二十年而邊餽如故
他用寖廣戍兵雖未可減其末作浮費非本務者宜一
切裁損以寬斂厚下鹽鐡判官俞獻卿亦言天下穀帛
日益耗物價日益高欲民力之不絀不可得也今天下
穀帛之直比祥符初增數倍矣人皆謂稻苖未立而和
糴桑葉未吐而和買自荆湖江淮間民愁無聊轉運使
務刻剥以增其數歲益一歲又非時調率營造一切費
用皆出於民是以物價益高民力積困也陛下試以景
德中西戎内附北敵通好最盛之時一歲之用較之天
禧五年凡官吏之要冗財用之盈縮力役之多寡釋道
之增減較之可知其利害也况自天禧以來日侈一日
又甚於前夫巵不盈者漏在下木不茂者蠧在内陛下
宜知其有損於彼無益於此與公卿大臣朝夕圖議而
救正之上納其言癸未命御史中丞劉筠提舉諸司庫
務薛貽廓與三司同議裁減冗費又詔中書樞密院
同議塞滑州决河河入中國行太行西曲折由山間則
不能為大患及出大伾走東北赴海更平地二千餘里
禹迹既堙河并為一而特以隄防為之限夏秋霖潦百
川衆流之所會時不免有决溢之憂然有司之所以備
河者亦益工矣岸汨則易摧故聚芻藁薪條枚實石而
縋之合以為埽凡埽之法若高十尺長百尺其算以徑
圍各折半因之得積尺七千五百則用薪八百圍(史藁作薪)
(五百圍)芻藁二千四百圍所謂葦索心索底簍搭簍箍首
索簽樁磕橛拐橛拽後橛其多寡稱所用若大小廣袤
不同則隨時損益之而亦視此為率焉故凡置埽必仞
水之深度岸之高或疊二疊三四一埽之長居岸二十
步而岸長或數百步或千餘步埽壞輒牽連而去又置
埽以補救之其費動爲緡錢數萬凡埽初下水曰撲岸
居上而捍水曰爭高闕地置之以備水曰陷埽埽實墊
爲亡所患浮湍則危其卷埽之噐則有制脚木制木進
木拒馬短長木籰大小石籰雲梯引橛推梯卓斧綿索
鼓旗所以利工作而爲號令之節也凡度役事負六十
斤行六十里爲一工土方一尺重五十斤取土二十步
外者一工二十五尺上接邪高皆折計之水背向不常
則埽各從地而易(自河入中國至此皆因本志附此李清臣史藁載埽法尤詳本志刪取之)
國朝惟川峽廣南茶聽民自買賣禁其出境餘悉𣙜
犯者有刑在淮南則蘄黃廬舒夀光六州官自爲場置
吏總之謂之山場者十三六州採茶之民皆隸焉謂之
園戶歲課作茶輸其租餘官悉市之其售於官皆先受
錢而後入茶謂之本錢又有百姓歲輸稅者亦折爲茶
謂之折茶總爲稅課八百六十五萬餘斤其出鬻皆就
本場在江南則宣歙江池饒信洪撫筠袁十州廣德興
國臨江建昌南康五軍兩浙則杭蘇明婺處温台湖常
衢睦十一州荆湖則荆潭澧鼎鄂岳歸峽八州荆門軍
福建則建劔二州歲如山場輸租折稅餘則官悉市而
斂之總爲歲課江南千二十七萬餘斤兩浙福建三十
九萬三千餘斤皆轉輸要會之地曰江陵府曰真州曰
海州曰漢陽軍曰無爲軍曰蘄州蘄口爲𣙜貨務凡民
欲茶者皆售其官其以給日用者謂之食茶出境則給
券商賈之欲貿易者入錢若金帛京師𣙜貨務以射六
務十三場茶給券隨所射與之謂之交引願就東南入
錢若金帛者聽入金帛者計直予茶如京師凡茶入官
以輕估其出以重估縣官之利甚溥而商賈買轉於西
北以至散於外地其利又特厚焉縣官鬻茶歲課緡錢
雖贏縮不常景德中至三百六十餘萬此其最厚者也
然自西北宿兵既多饋餉不足因募商人入中芻粟度
地里遠近增其虚估給券以茶償之後又益以東南緡
錢香藥象齒謂之三稅而塞下急於兵食欲廣儲峙不
受虛估入中者以虚錢得實利人競趨焉及其法既弊
則虚估日益高茶日益賤入實錢金帛日益寡而入中
者非盡行商多其土人既不知茶利厚薄且急於售錢
得券則轉鬻於茶商或京師坐賈號交引舗者獲利無
幾茶商及交引舗或以券取茶或收蓄貿易以射厚利
由是虚估之利皆入豪商巨賈券之滯積雖二三年茶
不足以償而入中者以利薄不趨邊備日蹙茶法大壊
景德中丁謂為三司使嘗計其得失以為邊糴纔及五
十萬而東南三百六十餘萬茶利盡歸商賈當時以為
至論厥後雖屢變以捄之然不能無弊(已上據本志)
丁亥詔曰三路軍儲出於山澤之利比聞移用不足二府
大臣其經度之乃命三司使李諮御史中丞劉筠入内副
都知周文質提舉諸司庫務王臻薛貽廓及三部副使較
茶鹽礬稅歲入登耗更定其法遂置計置司(實錄丁亥日同)以
樞密副使張士遜參知政事吕夷簡魯宗道總之計置
司首考茶法利害奏言十三場茶歲課緡錢五十萬天
禧五年纔及緡錢二十三萬每券直錢十萬鬻之售錢
五萬五千總為緡錢實十三萬除九萬緡為本錢歲纔
得息錢三萬餘緡而官吏廩給不與焉是則虚數雖多
實用殊寡因請罷三稅行貼射之法其法以十三場茶
買賣本息併計其數罷官給本錢使商人與園戸自相
交易一切定為中估而官收其息如鬻舒州羅源場茶
斤售錢五十有六其本二十有五官不復給但使商人
輸息錢三十有一而已(實錄三月辛卯會要同)然必輦茶入官隨
商人所指而予之給券為騐以防私售故有貼射之名
若歲課貼射則官市之如舊園戶過期而輸不足者計
所負數如商人入息會要舊輸茶百斤益以二十斤至
三十五斤謂之耗茶亦皆罷之(實錄二月)其入錢以射六務
茶者如舊制先是天禧中詔京師入錢八萬給海州荆
南茶入錢七萬四千有竒給真州無為蘄口漢陽并十
三場茶皆直十萬所以饒裕商人而海州荆南茶善而
易售商人願得之故入錢之數厚於他州其入錢者聽
輸金帛十之六至是既更十三場法又募入錢六務而
海州荆南增為八萬六千真州無為蘄口漢陽增為八
萬(會要三年五月)商人入芻粟塞下者隨所在實估度地里遠
近增其直以錢一萬為率遠者增至七百近者三百給
劵至京師一切以緡錢償之謂之見錢法願得金帛若
他州錢或茶鹽香藥之類者聽(實錄五月甲子)大率使茶與邊
糴各以實錢出納不得相為輕重以絶虚估之弊朝廷
皆用其說(李諮等新立見錢法實錄分載數處今悉從本志就正月癸未初命官日并書之朝廷用)
(其說乃三月辛卯今亦并書實錄分載有詳有略今參以會要則本志所去取蓋得之不可不從也)
戊子遣鹽鐡判官張𫝊閤門祇候張永德安撫京東淮
南諸州水災故也改施州暗利寨為寧邊寨初為蠻
寇所焚既葺之因易是名
庚寅贈侍中劉美妻吳興郡夫人錢氏封越國夫人錢
氏惟演妹也及卒輟視朝三日(卒在五月乙丑今并書)
二月丙申鑄天聖元寳錢
景靈宫有真宗御容將奉安於西京應天院丁酉命馮
拯為禮儀使凡奉安御容多以宰相或近臣為禮儀使
入内都知押班御藥管勾儀衛先迎御容至文德殿或
會慶長春殿宿齋奉辭輔臣宗室前𨗳既而酌獻出則
百官辭於近郊
戊戌御承明殿閱試衞士遷補有差許總噶爾嘉勒斯
賚埒克遵歲一入貢太常博士丁誦大理寺丞丁說閤門
祇候丁諫並與在外監當皆謂之弟也
庚子發卒增築京城(按此條原本誤寫於正月庚寅後今改正)
甲辰蠲畿内民所逋體量草畿内體量買草凡千萬束
輸未及半而雨久不止上曰霖雨逾旬草價騰踴四等
以下戸其悉蠲之
丁巳命知制詔張師德奉安太祖太宗御容於南京鴻
慶宫神御殿新成也樞密直學士刑部侍郎知并州
馬元方乞除代上以太原重鎮戊午加元方兵部侍郎留
再任賜白金五百兩諭以委屬之意太常少卿知光
州周起為秘書監知楊州郢州團練副使王曙為光祿
卿知襄州
庚申補西界内附萬資蘇爾格威三班奉職仍賜姓名
李文順令居陳州初自祥符天書既降始建天慶天
祺天貺先天降聖節及真宗誕節本命三元用道家法
内外為齋醮京城之内一夕數處帝即位并太后誕節
亦如之糜費甚重至是或以為言而宰相馮拯因奏海
内久安用度宜有節帝及太后曰此先帝意也會寢疾
不果行即詔禮儀院裁定禮儀院請帝及太后誕節本
命宜如舊他節命八宫觀迭醮舊一歲醮四十九請損
為二十大醮二千四百分請損為五百齋官第給湯茗
詔增醮分為千二百餘悉可既而拯又請天慶等節應
天河南大名河中鳳翔江陵興元江寧兖并亳舒洪杭
潭福益梓夔廣桂二十一州府醮如舊青徐曹鄆密陳
許孟滑襄鄧直定澶邢相滄貝潞晉代京兆陜同華
邠涇鄜延耀慶成楊廬夀宿真宣虔蘇潤婺明越泉建
彭綿漢卭蜀嘉眉遂利閬連賀潮韶惠邕容宜六十四
州府醮用香燈花果山泉藥苖餘小州悉罷詔亦可之
樞密使錢惟演言真宗皇帝將祔太宫有司議以功
臣配享臣先臣尚父秦國忠懿王俶勲隆奕葉位重累
朝親率王徒平百年之僣偽躬持國籍獻千里之封疆
忠誠格于皇天茂績昭于惇史所以太祖太宗命無下
拜賜以不名洎先聖之纂承念遺勲而益厚舉諸殊渥
萃此一門在乎皇朝誠居第一伏望依體降詔配享祖
宗廟庭詔兩制與崇文院檢討禮官同共詳議以聞翰
林學士承旨李維等奏議請錢俶配享太宗廟庭奏入
不下(此據會要)
三月己巳禮儀院又請罷天慶等五節天下賜宴詔新
定設醮州府賜燕如舊餘悉罷
甲戌奉真宗御容于西京應天院
丙子降西京囚罪一等徒以下釋之城内民八十以上
免其家徭役賜茶人三斤帛二疋
辛巳罷在京竹木務入中
甲申詔自今傳宣營造屋宇並先下三司計度實用功
料然後給以官物時上與皇太后宣諭輔臣曰比來諸
處營造内侍直省宣傳不由三司而廣有支費且聞伐
材採木山谷漸深輦致勞苦宜檢約之乃降是詔減
玉清昭應宫景靈宫會靈觀祥源觀清衞卒以分配諸
軍其工役送八作司兖州景靈宫太極觀清衞准此
舊殿直以上雖幼未任朝謁遇乾元長寧節皆賜服至
是罷給以鎮州人侯日用為三班奉職睦化元張歸
正王令從為定城望江來安縣主簿日用等頃陷契丹
嘗補偽官至是來歸持錄之(歸明人後無他並可削前卷當准此)
三司减省所言在京四宫觀歲入錢帛貫疋六萬七千
二百有餘皆本處使臣專其出納恐有侵弊乙酉以權
戶部判官王鬷閤門祇候劉懷德同主其事(劉懷德未見)
判大理寺張師德言詳斷官誤引刑名而改正者自來
更不坐罪請自今凡失出入徒以上罪雖改正亦奏劾
聽裁又言本寺定奪公事多致稽留請如斷大中小事
公案立限又言選人試律斷案其元斷刑名皆為府史
預知請自今下御史臺考試並從之詔試法官日仍令
知審刑院或判寺官與斷獄官同詣御史臺辰州言
下溪州刺史彭儒猛子右侍禁仕漢狀稱向以父老兄
亡遽留家屬西京潜歸本道與父鈐束溪民欲乞放還
家屬詔河南府遣人部送赴闕以官舍居之
丙戌再責祖士衡監江州稅言者以士衡在吉州不能
修飾前責尚輕故也
己丑詔審官院契丹使所過州郡通判選差人
辛卯始行淮南十三山場貼射茶法(茶法已具正月癸未初命官時今從)
(本紀特書此以表事始)司天監上新歴賜名崇天保章正張奎
靈臺郎楚衍等所造也命翰林學士晏殊為歴序(衍開封人)
(奎未詳)詔京朝官未歴任而因祠祭行事給俸者其見
錢並折支三之二
夏四月乙未詔審官院監在京諸庫務並選嘗歴任京
朝官其補蔭子弟雖經監臨而失陷官物者毋得差
又詔自諸行郎中至京官以出身歴任功過具為班簿
進内
己亥以吏部郎中龍圖閣待制薛奎權知開封府奎為
政嚴敏擊斷無所貸人相與畏憚至私與俚語目為薛
出油語上達帝因問奎謝曰臣知擊姦安避此上益加
重
辛丑中書言諸路轉運使副河北河東陜西部署鈐轄
都監并奉使契丹臣僚辭見請並許上殿奏事從之初
有詔但令兩府大臣附奏太常丞直集賢院判吏部南
曹丁度言臣下外出必有所陳今一切令附奏非所以
防壅蔽也故中書為言卒得請上初即位度上書論六
事一增勸講官二增諫員三補蔭用大功以上親四選
河北河東役兵補禁軍五籍令佐墾田為殿最六凡緣
公事坐私罪杖者聽保任遷官又嘗獻王鳳論於皇太
后以戒外戚云罷禮儀院從樞密副使張士遜等所
請也以知禮儀院翰林學士晏殊龍圖閣直學士馮元
為判太常禮院同判太常禮院官為同知院判太常禮
院典禮所出大中祥符中又增置禮儀院以輔臣領其
事於是始罷(禮儀院占公人二十三人歲費錢千七百餘貫非汎行禮支給在外日逐行遣祗應)
(不多詳定儀制久來屬太常寺及禮院管勾今請停罷所有承受宣勅行遣公案諸般文字並付本院)
壬寅詔徐州仍歲水灾民頗艱食已嘗發常平倉及以
種糧貸中下戶又罷散蠶鹽常慮或致流徙其令京東
體量安撫臣僚倍加拯卹
甲辰契丹遣彰武節度使耶律唐古特寧州防禦使成
昭文來賀乾元節
丁未乾元節百官及契丹使初上夀於崇德殿
己酉以京西轉運使祠部郎中孫冲兼權滑州河隂至
泗州都大巡河東頭供奉官閤門祇候張君平簽書滑
州事初議塞决河也少府監薛顔等薦刑部尚書林特
從子克儉為閤門祇候上以克儉非有功狀雖已從顔
等所薦乃詔自今臣僚奏舉使臣為閤門祇候三班院
具勞績取旨
癸丑詔文武官奏蔭子弟者各從本資
丙辰以歲饑權罷修西京太微宫白馬寺其修永定陵
家役二人者免一人
丁巳詔翰林學士至三司副使知雜御史各舉太常博
士以上一員堪充諫官御史者以名聞先是上封事者
言真宗常於門下省置諫院御史臺别置憲官後執政
漸生畏忌乃優與職任而罷之近年以來貴近之臣多
違憲法比至懲罰已損紀綱請復置諫官御史三五員
國朝左右諫議大夫司諫正言多不專言責而御史或
領他局天禧初詔兩省置諫官御史臺置侍御史以下
各六員不兼務職每月須一員奏事其後員闕不補故
言者及之(執政畏忌言官優與職任當是天禧三年五月乙亥辛巳日事要見上封者姓名及執政)
(畏忌諫臺優與遷擢者是誰初丁度上疏論六事其一增諫員或即丁度天禧三年六月末范雍言可參照)
欽州深在山谷間土煩欝人多死瘴毒推官建安徐的
獻策於轉運使請徙瀕水轉運使以聞且留的再任辦
役辛酉詔從其請的短衣持挺與役夫均食築城郭立
候樓為戰守備畫地居軍民治府舍倉庫溝渠㕓肆皆
得所安臣僚上言竊覩自繼好以來每差臣僚奉使
必須經濟得人欲乞今後文臣令給事中以上武臣遥
郡以上每至選差入國之次預行詔敇專委奏舉方得
差充候廻别無曠職優賜擢任以旌勞效宰臣奏自今
欲止令中書樞密院選擇充使奏可
五月癸亥朔太常博士鞠詠王軫法當磨勘審官引對
上閱其治狀並除監察御史詠開封軫魏人也
庚午詔禮部貢舉詔官名及州縣名與皇太后父名相
犯者悉改易之
辛未御崇政殿錄繫囚雜犯以下逓降一等杖以下釋
之
甲戌命參知政事魯宗道按視滑州塞河功料詔承
明殿垂簾日許三司開封府御史臺與屬官一員同奏
事
乙亥錄故監乾寧軍獨流寨屯田務殿直耿達子信超
並為下班殿侍以達捕賊鬭死也
戊寅分東西八作司為兩司監官舊四員仍增二員(景德)
(四年六月併為一)詔吏部流内銓人自今出官者並依長定
格令歸司初殿中侍御史大名李孝若言百司吏頻經
慶恩多减放選限出官甚速請加條約因令翰林學士
晏殊等與流内銓南曹同詳定而降是詔(四年三月王臻又有此奏)
(請不知何故當考)
辛巳罷先天降聖節進延夀帶續命縷貸拱聖卒王
美死杖配海州本城美逃走法當斬上以其新隸軍籍
未嘗請月給思母而逃特貸之甘州輝和爾可汗王伊嚕格
勒棟碩爾遣使來貢方物詔以棟碩爾爲特進歸忠保順
可汗王
上封事者言中人奉使江淮多乘官舡載私物營利州
縣不敢檢察戊子詔自今内臣出外止給驛馬仍無得
過三匹改保安軍子城為德靖寨詔賜朝官京官
差充知州通判轉運使副提點刑獄監臨物務及幕職
州縣官等朝辭日口宣戒諭仍令閤門祇候朝辭日分
明宣諭兼令本官各錄一本赴任(會要天聖元年五月事實錄無之今附月)
(末)
六月丙申徙河陽保大節度使錢惟演知亳州張君平
求免簽書滑州事專領修河仍乞增置都監且薦太常
博士李渭庚子渭換授北作坊副使與君平俱為修河
都監魯宗道用渭策欲盛夏興役孫冲謂徒費楗薪困
人力雖塞必决乃徙冲知河陽既而役兵多渴死君平
議減其功半渭不聽君平獨以聞乃斥渭不用君平亦
徙他官河卒不塞渭河陽人也(李渭附傳云魯宗道薦渭為修河都監樞密院)
(有惡宗道者排渭所議罷為鄂州都監當時曹利用張士遜張知白實在樞密院不知惡宗道者是誰當考今)
(但從孫冲正傳)
甲辰罷江寧府溧水縣采丹砂
戊申河南府言永定陵占民田十八頃凡估錢七十萬
上曰營奉先帝陵寢而償民田直可拘以常制耶特給
百萬
乙卯禁毁錢鑄鐘
鄭州防禦使環慶路副都部署田敏在邊多不法上以
其嘗有戰功不欲重致於理戊午降為左屯衛大將軍
昭州防禦使詔舊制幕職州縣父母年七十以上無
兼侍者權注近官自今初赴銓集人當遠官者父母年
及七十許用前例注近任
秋七月戊辰置陜虢解同州巡檢使時解州盜賊嘯聚
樞密院言河中府同解鄜延丹坊州并西京陜虢河陽
舊為兩路巡檢地遠難以分捕故於三州特置巡檢使
一員詔禮部貢院舉人有期親卑幼及大功以下服
者並聽應舉
己巳右侍禁閤門祇候嘉州犍為縣駐泊防遏邊界公
事王蒙正請遇長寧乾元節就峨眉設齋及備土貢令
子弟入貢仍請給館券從之蒙正與太后有連其女劉
從德妻也
庚午以徐州文學劉顔為任城主簿顔彭城人少孤好
古學不專章句師事高弁舉進士第嘗知龍興縣坐法
免久之授徐州文學居鄉里教授數百人採漢唐奏議
為輔弼名對馮元劉筠錢易滕涉蔡齊等上其書故有
此命顔在任城會歲饑發大姓所積粟活數千人
壬申賜徐州修河役卒緡錢
癸酉免戎瀘州虚估稅錢先是商旅乘舡過州合納稅
外復估虚價而重輸錢故禁止之
戊寅詔河朔歲豐其選朝臣一員緣邊提舉便糴糧草
又詔天下職田無令公人及主戸租佃召客人者聽
所收租仍不得加耗若水旱其蠲租如例
己卯以崇儀副使任吉復知施州先是吉坐蠻寇剽劫
暗利寨罷知州命未至而入溪峒討捕有功故復命之
仍降敇奬諭
壬午命知制誥張師德侍御史知雜事蔡齊詳定三司
蠲納司應在及放天下欠負應在者名物雖著於籍而
實未嘗入官也時上封事者言真宗初嘗遣使江浙蠲
放逋欠因以即位赦恩而命師德等自是更赦命官除
欠負遂為例
丙戌龍圖閣待制知開封府薛奎為契丹妻蕭氏生辰
使西上閤門使郭盛副之
己丑給事中集賢院學士寇瑊知鄧州初上封事者言
瑊與丁謂厚善故自成都代還特黜之上謂王曾曰瑊
有吏幹毋深譴也乃有是命都官員外郎黃震為廣
南東路轉運使廣南歲進異花數千本至都下枯死者
十八九道路苦其煩擾震奏罷之
庚寅詔殿前都指揮使保定節度使蔚昭敏以足疾特
聽入朝不拜
