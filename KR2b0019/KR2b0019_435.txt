續資治通鑑長編卷四百三十一
宋李燾撰
哲宗
元祐四年八月戊戍朔尚書左丞韓忠彦以弟嘉彦授
駙馬都尉乞罷詔引唐王珪故事諭忠彦(范祖禹及傅堯俞已見前)
(月十一日)
巳亥改熙河蘭會路為熙河蘭岷路蘭州知州見兼管
勾蘭會路緣邊安撫司改為蘭州緣邊安撫司(豐五二月乙丑)
(加蘭會二字符元八月丙子仍復蘭會)
辛丑降授皇城使監滁州酒税宋用臣管勾舒州靈仙
觀本處居住(政目有此豐八十一月十四祐元正月十四又四月十八祐三六月四祐六閏八二)
(十四可考)
壬寅(舊錄新錄於四年八月五日壬寅並載吏部言考課四善三最等法又於七年四月二十二日甲戌)
(皆重載云但詳略稍不同今就七年四月二十二日甲戌具書削四年八月五日壬寅所載不入)
癸卯詔自今應修條除法意小有不足當修補外其更
易增損並須類聚申尚書省候得指揮方得編修其尚
書省所修條先經左右司看詳執政官筆削方許更改
詔戰陣立功人犯罪應追降及凖例入重者品官併
轉三官文臣與換武臣選人與改官未受品官人得奉
職知令錄將校併轉三資軍人得正副指揮使為第一
等併轉兩官及循兩資白身人得判司簿尉借差以下
得借職殿侍大將以下得差使將校併轉兩資軍人轉
軍使都頭為第二等轉一官循一資殿侍大將轉借職
借職轉差使白身得未入官名目文臣減三年武臣減
四年磨勘將校轉一資軍人轉副都頭兵馬使為第三
等第一等人三次第二等人兩次第三等人一次有犯
各取旨其逐等人即犯公罪徒以下私罪杖笞情輕者
不以次數並凖此權知開封府龍圖閣直學士吕公
儒為戶部尚書刑部侍郎天章閣待制顧臨權知開封
府給事中趙君錫為刑部侍郎
先是司馬康奏其父光遺藁其一乞合中書門下兩省
為一蓋光與吕公著韓維張璪同具奏曰臣等聞三王
不相襲禮五帝不相沿樂况國家設官分職張立治具
上下相維修飭明備何所愧於漢唐何必事事循其陳
迹而失當今之宜也謹按西漢以丞相總百官而九卿
分治天下之事光武中興身親庶務事歸臺閣尚書始
重而西漢公卿稍已失職矣及魏佐漢初建魏國置秘
書令典尚書奏事文帝受禪改秘書為中書有令有監
而亦不廢尚書然中書親近而尚書疎外矣東晉以後
天子以侍中常在左右多與之議政事不專任中書於
是又有門下而中書權始分矣降及南北朝大抵皆循
此制唐初始合中書門下之職故有同中書門下三品
同中書門下平章事其後又置政事堂蓋以中書出詔
令門下掌封駮日有爭論紛紜不決故使兩省先於政
事堂議定然後奏聞開元中張說奏改政事堂為中書
門下自是相承至于國朝莫之能改非不欲分也理勢
不可復分也故曏日所謂中書者乃中書門下政事堂
也唐末諸司使皆内臣領之樞密使參預朝政始與宰
相分權矣降及五代改用士人樞密使皆天子腹心之
臣日與議軍國大事其權重於宰相太祖受命以宰相
專掌文事參知政事佐之樞密使專掌武事副使佐之
自是以來百有餘年官師相承中外安帖百司長官及
諸路監司諸州長吏皆得專逹或申奏朝廷或止申中
書樞密院事大則中書樞密院進呈取旨降勅劄宣命
指揮事小則批狀直下本司本路本州本人故文書簡
徑事無留滯神宗皇帝以唐自中葉以後官職繁冗名
噐紊亂欲革而正之誠為允當然但當據今日之事實
考前世之訛謬删其重複去其冗長必有此事乃置此
官不必一依唐之六典分中書為三省令中書取旨門
下覆奏尚書施行凡内降文書及諸處所上奏状申状
至門下中書省者大率皆送尚書省尚書省下六曹付
諸案勘會檢尋文書會問事目近則寺監遠則州縣一
切齊足然後相度事理定奪歸着申尚書省送中書取
旨中書既得旨送門下省覆奏畫可然後翻錄下尚書
省尚書省復下六曹方得符下諸處以此文字太冗行
遣迂回近者數月遠者踰年未能結絶或四方急奏待
報或吏民詞訟求決皆困於留滯又本置門下省欲以
封駮中書省錄黃樞密院錄白恐有未當若令舉職則
須日有駮正爭論紛紜執政大臣遂成不協故自置門
下省以來駮議甚少又門下不得直取旨行下雖有駮
議必須却送中書取旨中書或不捨前見復行改易又
内批文字及諸處奏請多降付三省同共進呈則門下
之官已經商量奏決若復有駮正則為反覆又近日中
書文字有急速者往往更不送門下省然則門下一官
殆為虛設徒使吏員倍多文字太冗無益於事臣等今
衆共商量欲乞依舊令中書門下通同職業以都堂為
政事堂每有政事差除及臺諫官章奏已有聖旨三省
同進呈外其餘並令中書門下官同商議簽書施行事
大則進呈取旨降𠡠劄事小則直批状指揮一如舊日
中書門下故事併兩省十二房吏人為六房同共點檢
鈔状行遣文書若有溢員除揀選留住外並特與減三
年出職不及三年應出職者與減磨勘年限若政事有
差失委給事中封駮差除有不當委中書舍人封還詞
頭又兩省諫官皆得論列則號令之出亦不為不審矣
如此則政事歸一吏員不冗文書不繁行遣徑直於先
帝所建之官並無所變更但於職業微有修改欲令於
事務時宜差為簡便其委曲條目並候得旨允許續議
修立其二乞令六曹長官專議盖光與吕公著李清臣
吕大防同具奏曰臣等聞王者設官分職居上者所總
多故治其大要居下者所分少故治其詳細此理勢之
自然紀綱所由立也是以周官小宰官府之六屬舉邦
治大事則從其長小事則專逹凡宰相上則啟沃人主
論道經邦中則選用百官賞功罰罪下則阜安百姓興
利除害乃其職也至於簿領之差失期會之稽違獄訟
之曲直胥吏之遷補皆郎吏之任非宰相所宜親也古
人有言察目睫者不能見百步察百步者亦不能見自
睫言詳於近者必略於遠謹於細者必遺於大也今尚
書省事無大小皆決於僕射自早至暮省覧文書受接
辭状未嘗暫息精力疲敝於米鹽細故其於經國之大
體安民之遠猷不暇復精思而熟慮非朝廷所以責宰
相之事業也竊以六曹長官古之六卿事之小者豈不
可令專達臣等商量欲乞今後凡有詔令降付尚書省
者僕射左右丞簽訖官告黃牒之類已簽訖者更不簽
分付六曹謄印符下諸司及諸路諸州施行其臣民所
上文字降付尚書省僕射左右丞簽訖亦分付六曹本
曹尚書侍郎及本廳郎官次第簽訖委本廳郎官討尋
公案會問事節相度理道檢詳條貫下筆判云今欲如
何施行次第通呈侍郎尚書若郎官所判巳得允當則
侍郎簽過尚書判凖應奏上者直奏上應行下者直行
下即未得允當者委侍郎尚書改判事之可否皆決於
本曹長官其文字分付本廳郎官之時委本曹長官隨
事大小鑿限若有稽違即行紏劾即委的有事故結絶
未得者申長官展吏部尚書如舊日判東西審官院左
選侍郎如舊日判流内銓右選侍郎如舊日判三班院
戶部長官如舊日判三司使刑部如舊日判審刑院舊
日本司文字並直奏直下今欲令六曹長官凖此更不
經由僕射左右丞即改更條法或奏乞特旨謂如刑部
刑名疑慮或情理可憫或情重法輕特乞停替編配之
類或事體稍大或理有可疑非六曹所能專決者聽詣
僕射左右丞咨白或具状申都省委僕射左右丞商議
或上殿取旨或頭簽劄子奏聞或入熟状或直批判指
揮其諸色人辭状並只令經本曹長官呈過尚書侍郎
本廳郎官次第簽押判決一如朝廷降下臣民所上文
字次第施行若六曹不為收接及久不結絶或判斷不
當即令經登聞鼓院進状降下尚書省委僕射左右丞
判付本省不干礙官看詳定奪若本曹顯有不當即行
紏劾所貴上下相承各有職分行遣簡徑事務辦集(元年)
(七月二十四日已有六曹長官專逹劄子與上官均劄子同進呈不知何故復出此奏姑存之或此奏當刪去)
詔以二奏付三省乙巳進呈且言今三省皆同奏事與
光時不同及其所言多已施行太皇太后宣諭曰今已
無事不必改更也(范祖禹誌司馬康墓云康上光舊藳降付三省而朝廷未遑有行不知此)
(所謂多已施行者何也當考建炎間始合中書門下為一盖用光遺奏新舊錄載光奏甚略今具錄之祖禹)
(亦嘗有建白附九月十八日三省進呈司馬康奏其父光遺藳二其一言請仍舊令中書門下通同職業以都)
(堂為政事堂每有政令差除及臺諫官章奏已有朝旨三省同進呈外其餘並令中書門下商議簽書施行事)
(大則進呈取旨降敇劄事小則直批状指揮一如舊日中書門下故事併兩省十二房吏人為六房同共點檢)
(鈔状行遣文書若有溢員除選留外並特與減三年出職不及三年應出職者與減磨勘年限若政事有差失)
(委給事中封駮差除有不當委中書舍人封還詞頭及兩省諫官皆得論列則號令之出不為不審政事歸一)
(吏員不冗文書不繁行遣徑直於先帝所建之官並無所變更但於職業微有修改於事務時宜差為簡便其)
(二言自今凡有詔令降付尚書省者僕射左右丞簽訖官告黃牒之類已簽訖者更不簽分付六曹謄印符下)
(諸司及諸路諸州施行其臣民所上文字降付尚書省者僕射左右丞簽訖亦分付六曹本曹尚書侍郎及本)
(廳郎官次第簽訖委本廳郎官下筆判云今欲如何施行次第通呈侍中尚書若郎官所判允當則侍郎簽過)
(尚書判凖應奏上者直奏上應行下者直行下即未得允當者委侍郎尚書改判事之可否當決於本曹長官)
(三省言今三省皆同奏事與光時不同及其所言事多已施行太皇太后宣諭日今已無事不必改更也舊本)
(載司馬光二奏止如此新本因之今別詳載於前)左諫議大夫梁燾言臣恭
以先帝聖明燭理考古立政作新官制出於聖度而作
法之臣不能少望清光徒為紛更祖宗之舊本末失次
不當聖意施行旬月之餘上下患其迂滯繁複詔旨丁
寧委大臣參議重别立法求合至當訓詞具在明於日
星臣伏見元豐六年六月二十四日聖旨指揮以法制
未備文移繁複令詳定官制所考究建置本末重别立
法務令稽合體理不致膠固迂滯仍委三省參議可否
進呈取旨臣恭謂法制未備即是有司所上未為全書
文移繁複即是有司所行已見其弊使考究建置本末
者是於考求未當也稽合體理者是於立政有害也委
三省參議者此又丁寧戒飭之詞盖當日大臣朋姦不
忠廢格詔旨蒙蔽欺罔護過自全重改已行之議不恤
後日之患苟且偷安竊禄使聖謨遠略暗蔽未明不忠
之罪義不容誅伏望聖慈檢會先帝前後詔旨付大臣
講究遵依施行貼黃能述志揚名正是陛下今日之事
若但因循習敝而不去玩常而不講豈不負先帝求治
之本意哉伏望明詔大臣商量裁制以適當今之宜恭
奉先帝詔旨為萬世法臣不勝納忠之至臣聞故宰相
司馬光與吕公著等建議乞詔修官制議草未及上而
光薨近其子康繳進未聞朝廷施行伏乞檢會光議審
酌其當而施行如舊日中書門下通治政事省十二房
為六房事可歸一吏無冗員文書不繁行遣徑直於官
制無所變易但稍修職業使就簡便此正合先帝詔旨
(燾言不得其時因司馬康所上光二奏以四年八月八日三省進呈故附見八月八日元豐元年六月二十四)
(日聖旨檢未見或恐年月日有誤更詳之)詔河中鳳翔邠涇自今並選差
守臣從文彦博請也詔郡縣考課優等人令三省考
察任使從左諫議大夫梁燾請也燾奏云臣聞賞罰無
章何以沮勸夫欲吏稱其職民安其業由此道也國家
著為優劣之等以考課郡縣所以進退能否激厲搢紳
期之政平訟理閭巷無愁嘆之聲而已誠聖意之所宜
加也朝廷已嘗治其劣等示之天下人知沮矣未聞褒
其優等者顧何以使士夫知勸而樂於赴功哉有司因
循不言甚未副陛下班叙群材統明法制之意也欲望
聖慈特賜指揮吏部第其知州已下優等以聞乞自朝
廷詳擇推恩以平賞罰用伸公議詔于闐國進奉使
李揚星鄂丹威格進貢御馬已回賜内哩齊羅轄正等
依此後毋為例
丁未翰林學士蘇轍言臣去歲領戶部右曹以財賦不
足而開河之議不决河北費用不貲曾三上章論河流
西行已成河道而孫村以東故道高仰勢決難行是時
大臣之議多謂故道可開西流可塞朝廷因遣范百禄
趙君錫親行相度以人情論之符合大臣則易為言違
背大臣則難為說而百禄等既還皆謂故道不可開而
西流不可塞何者地形高下可指而知水性避高趋下
可以一言而决故百禄等不敢蒙昧朝廷希合權要效
其成說而致之陛下陛下亦知其言明白信而行之中
外公議皆以為當今自夏秋之交暑雨頻併河流暴漲
出崖由孫村東行以理言之盖河上每歲常事耳而都
水監勾當公事李偉與河埽使臣因此張皇申報以分
水為名欲因發回河之議都水監從而和之亦以僥倖
欲成回河之役臣竊以為此軰類多小人不知遠慮河
若安流則無以興起功役功役不起則此軰差遣請受
不可徼求惟有河事一興則求無不可而况大臣以其
符合已說樂聞其事乎臣竊見今河道西行孫村側左
大約入地二丈以來而見今申報漲水出崖由新開口
地東入孫村不過六七尺欲因六七尺漲水而奪之入
地二丈河身雖三尺童子知其難矣然朝廷遂為之遣
都水使者興兵夫開河道進鋸牙欲約之使東今方河
水盛漲其西行河道若不斷流則遏之東行實同兒戲
昔鯀湮洪水汨陳五行逆天地高下之性九載而功不
成鯀以殛死今一河雖小而河朔百萬生靈安危所係
奈何不計利害而輕動之哉臣願陛下急命有司且徐
觀水勢所向依累年漲水舊例因其東溢引入故道以
紓北京朝夕之憂其故道堤防壊決之處略加修葺免
其決溢而已至於開河進約等事一切不得興功仍不
許奏辟官吏調發夫役候河勢稍定然後議之不過一
月之後漲水既落則西流之勢決無移理而羣小妄說
不攻自破矣若不待水勢稍定倉猝之間即行應副大
役一起小人既得差遣請受因緣生事勢難禁止則河
北之患有不可知者矣兄臣軾前在經筵因論黃河等
事為衆人所疾迹不自安遂求引避臣今出位而言正
與兄軾無異然不忍朝廷之害而舉朝臣僚懲創前事
無有一人為陛下言者是以不能自已狂愚率易伏俟
誅譴貼黃稱訪聞孫村出崖漲水今已斷流河上官吏
未肯奏知(轍集自注云八月初十日上)
戊申右諫議大夫范祖禹言臣竊聞昨來謫降蔡確之
時太皇太后宣諭三省樞密院大臣令具知先帝寝疾
太皇太后勉從聽政皇帝登極事理之實大臣既親聞
聖語合詳書於時政記以傳示萬世臣風聞樞密院所
記聖語安燾却不簽書至今收藏不出若不書載則他
日無所信此事體大實繫久遠伏望聖慈特遣使人於
安燾處取索元記聖語文字降付樞密院令書入時政
記并乞付實錄院令書於元豐八年實錄(此據祖禹家所藏奏藳八)
(月十一日奏也)
己酉河北路轉運使兼都水使者謝卿材為河東路轉
運使直龍圖閣范子竒為集賢殿修撰充河北路都轉
運使兼外都水使者時復議回河故徙卿材然子竒尋
復以直龍圖閣歸故官(子竒復為直龍圖閣權河東都轉運使乃十月二十三日卿材)
(六月二十四日再任七月八日兼領外使者二十八日都水復議回河十月十二日徙卿材河東卿材附傳在)
(紹聖九年十月十四日卿材為河北轉運使兼外都水使者議者欲復東流卿材建言近歲河流稍行地中無)
(可回之理於是上河議一編召赴政事堂會議卿材爭論不屈用是忤大臣意徙河東轉運使)太常
少卿集賢校理韓川言按令初遇大禮蔭補兒男今臣
雖有男子緣臣幼孤禄不逮親止有親弟巛欲以此恩
及納臣合遷朝散郎一官先補巛一命從之内轉官回
授勿行詔陜西觧鹽司於熙河路每年合得年額鹽
鈔數内撥二十萬貫付陜西轉運使應副秦延等九州
軍仍自元祐五年為始
庚戌樞密院言赴任替移官經過無接送人者遇道路
艱阻量差軍人護送其不應差而差并受差者各以違
制論即雖合差而輒將帶過及官司令帶過者亦凖此
從之中書省言參立太皇太后坤成節皇太后生辰
輦官車子官健等與轉一資職名已高而無資可轉者
賜錢三十貫副指揮以上五十貫若特與管勾文字掌
表奏等人白身充三班借職或有官人轉一官並一名
當二人皇后生辰皇太妃生辰翰林司工匠輦官等與
轉一資無資可轉凖上法若特與掌牋奏書表司或本
宅勾當人白身充大將已係大將與三班借補並一名
當二人從之先是上批太皇太后皇太后殿有特恩與
管勾文字掌牋表人者以諸色人二人充當一名使輕
重適當至是中書立法
辛亥詔劉淑特罷祠部郎中莫君陳罷兩浙提刑與知
州差遣言者論淑先知蘇州日與君陳不受理章惇強
買崑山民田事故有是詔(十一月二十四日惇降官)
癸丑三省樞密院言繼日霖雨河上之役恐煩聖念太
皇太后宣論曰訪之外議河水今已東復故道矣又進
呈延州奏夏國宥州除道治館以待朝廷歲賜宰臣吕
大防因奏曰西事之興十有餘年由此且少息矣太皇
太后曰乃得久不與之力也此二者誠國家之大事
御史中丞傅堯俞曰臣每讀詩至鳲鳩在桑興淑人之
如一南山之石譏師尹之不平未嘗不慨然廢書為之
歎息夫有國有家者欲使上下無怨捨平一曷以哉臣
竊見朝廷置司裁損吏員遂量減其俸給獨行於六曹
寺監而三省樞密院不與焉豈所以示至公於天下哉
周道如砥殆不如是近聞殿中侍御史孫升曾以此事
建言其條列甚詳臣不敢重煩天聽伏乞指揮檢會孫
升状與臣劄子同送有司令一例施行庶可以厭服衆
心𨗳迎善氣(堯俞自注云八月十六日今附本月日孫升奏在七月末)刑部侍郎
趙君錫翰林學士蘇轍為賀遼國生辰使閤門通事舍
人高遵固朱伯材副之少府監韓正彦光禄卿范純禮
為賀正旦使閤門祇候賈裕曹㬇副之純禮辭疾改命
太府少卿陳紘(改命陳紘在九月二十二日今并書)詔徐王府侍講黃
景為秘閣校理以翰林學士承旨蘇頌中書舍人鄭雍
薦其行義故也司勲員外郎何洵直為秘閣校理秘
書郎左諫議大夫梁燾言臣竊聞除郎官何洵直秘書
郎秘閣校理士論籍籍指為不當以為洵直頃以為尚
書郎已嘗進官罷職今以入秘書省乃復還職莅官換
職所以進官誠為有法兼官因還之職殆是虛名僥倖
因緣隳亂官制竊以校理為本朝美職秘書郎為今日
清官妙簡文賢乃可兼授人如洵直安得冒居况秘書
郎文章高選盖朝廷養育兩掖詞臣之地自元豐以來
未始除人宜精收擢以勵英俊妄與不疑遂輕名噐甚
非國家養士擇人之本意也伏望特賜指揮追寢恩命
如洵直在郎位無敗闕且令依舊庶見至公以平清議
貼黃員外非大夫以上不得任子館職至朝奉郎即得
任子且無釐務一年之限今視明堂大禮止二十餘日
便得奏薦恩澤尤為僥倖朝廷養士務得直廉不宜少
容貪邪之人迹此差除有害公道伏望聖慈明察必賜
寢罷臣聞韓宗古自館職為省郎進官罷職昨自曹州
移潞州宰相用私恩還宗古職名言官論列以為壊法
宗古顧義謹分亦能力辭宰相欲成其私假朝廷指揮
與展年磨勘門下省封駁竟至罷職有此近例行遣分
明伏乞聖慈早賜指揮庶允公議左司諫劉安世右司
諫吳安詩亦言竊以官制初行舊帶職名者並為虛設
朝廷許納職以換一官是時如何洵直因納職特轉官
者固非一人而所謂秘書省職事官者尤為遴選自陛
下初復館職皆用大臣薦舉或揚歴著勞許帶此職未
有既納職改官而無故再復職名者又秘書郎自行官
制以來非文行素著者未嘗輕授今來除洵直校理及
秘書郎在洵直有不當得也雖曾中高科而行義不為
賢士大夫所與於公議又不當得也有二不當得而朝
廷以天下之遴選併於此人其可安乎臣等蒙陛下擢
置言路固知今日所患者人材為乏是以常願陛下推
廣聰明搜訪賢能臣亦未嘗敢輕議人物如今日洵直
所除於法有礙於公議未允伏望聖明特賜寝罷令洵
直且依舊作郎官使天下曉然知名噐不可以假人豈
勝幸甚貼黃稱臣等竊見韓宗古昨除知潞州復與舊
職是時臣安世已曾極論於法不當得朝廷之命遂寝今
來洵直與韓宗古事體相類伏乞照會安世又言朝廷
一日命二人為館職臣所以捨黃景而論洵直非敢有
好惡之私也特以先帝初改官制洵直已依新令嘗轉
一官觧罷校理今日不因課最復貼職名與黃景才初
入館事體不類而又密邇明堂便得任子重疊僥倖頗
招物議况韓宗古亦係轉官罷職之人昨移潞州嘗令
復職因臣論奏尋已報罷今除洵直無異宗古若不畏
公議自持兩端非徒媿心實恐亂法伏望陛下重惜名
噐追寝誤恩庶使清朝無有倖位詔何洵直罷秘書郎
秘閣校理仍舊與郎官差遣尋以考功員外郎出知楚
州(洵直罷官職在八月二十二日出知楚州在十月十四日今并書)詔左藏庫副使
兼閤門通事舍人宋球兩嘗奉使高麗特除西上閤門
副使毋得援例始球乞轉官三省言若轉閤門副使即
球年未及兼球官未至皇城宫苑副使亦無轉官例故
有是詔左諫議大夫梁燾言閤門副使號為横行名品
要近事任漸峻右臣得之最為榮寵自有定員限年次
補若非顯著邊功不可輒有超越今球無功冒進公議
不以為允欲乞聖慈指揮勘會球自任通事舍人以來
及與未及合轉横行年限或謂朝廷以兩使高麗憫其
勤遠又奉使到今歲月已久何因忽復追賞亦乞勘會
兩次曾與不曾比類沾恩如年未應法又曾被恩即今
日所授誠出無名此例一開何以制遏僥倖法令之信
不可不守伏望追寝告命以恊至公
