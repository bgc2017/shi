續資治通鑑長編卷一百六十五
宋李燾撰
仁宗
慶歷八年八月壬申宣政使梓州觀察使入内都知王
守忠為景福殿使以修祭器有勞也仍給兩使留後俸
御史何郯言今日伏聞降敇命以昭宣使王守忠修祭
器勞效特除景福殿使仍賜節度觀察留後月俸臣始
初風聞内批指揮止授守忠宣慶使次日聞授節度觀
察留後今雖節度觀察留後之命不行仍以月給賜之
復遷改使名勞淺賞重中外之議頗不為允夫爵禄之
設所以待勞臣而勸忠義故賞之厚薄視功之大小歸
乎不虛授而已至於舉一職領一事有所幹濟盖人臣
戮力之常分也以常分而受賞典已為過矣賞又厚焉
適足以啟僥倖之源也且守忠之掌修祭器亦人臣領
一事戮力之常爾然陛下重宗廟之事以報其勞自昭
宣使超授宣慶使恩奬之行不過不薄適其中也而守
忠曾不滿望仍要君命夫以小勞職分之常而所求猶
如此過當則後來有冐矢石捍邊寇之臣果有顯效則
將何爵賞以稱其意焉况内臣領遥郡祖宗之制止於
觀察使然非積勞未嘗妄授今守忠雖不授兩使留後
而得給其禄人情所希皆起於漸既得其禄必欲其官
若又從之是何位之不可求也夫事戒其始末猶不禁
况不戒焉則弊將横流矣其王守忠欲乞只依元降指
揮授以宣慶使所有兩使留後俸料亦乞罷給陛下如
欲優示寵待則乞厚以金帛賜之足為恩假至於爵禄
公器不可輕授授之不濫則朝廷紀綱庶可存焉臣以
空疎獲備耳目遇事即言固無忌諱伏望聖明特賜省
納(實錄慶歷七年八月己巳昭宣使梓州觀察使入内都知王守忠為景福使其年十二月壬子又書昭宣)
(使梓州觀察使入内都知王守忠為宣政使守忠八月已除景福殿使不應十二月仍帶昭宣使然則八月之)
(除必誤或盖嘗命守忠而守忠不拜故十二月更拜宣政使守忠本𫝊云崇政殿衛士竊𤼵以捕賊功授景福)
(殿使固辭曰宫省慢防罪在臣等不敢承命明年復以命之然七年八月衛士猶未竊發本𫝊誤也大率本𫝊)
(載守忠事殊不詳當以何郯奏議為正)
丁丑殿前副都指揮使寧遠節度使許懷德知亳州落
管軍翰林學士兼端明殿學士右諫議大夫知制誥史
館修撰張方平右諫議大夫權御史中丞楊察兵部員
外郎兼侍御史知雜事張昪祠部員外郎集賢校理知
許州韓綜並落職方平知滁州察知信州昪知濠州綜
知袁州開封府判官司勲員外郎种世材奪兩官勒停
戶部判官祠部員外郎集賢校理楊儀奪三官責授邵
州别駕儀之妻富氏程文昌妻之從姊也以故儀與文
昌交私文昌叔守顗為人訟冐名買中牟死馬務文昌
請于儀而持簡者誤逹知開封縣楊日就日就告發之
命翰林學士錢明逸知制誥吕公綽鞫其事而懷德故
從妹有别産在陽翟縣以無子籍入官懷德因文昌從
儀乞書禱綜欲妄認同産書至而轉運使己徙獄于他
州綜坐不時以聞守顗常詈人而世材聽儀之請輙貸
之又昪為判官日文昌母誣家婢置藥羹中而昪未嘗
追辨其事方平坐嘗託儀市女口察坐知開封失察舉
然察昪皆去官而方平法不應得罪特貶之(方平不應得罪此依)
(實錄本文按何郯劾方平則猶以此責為輕今附郯奏議于後)御史何郯獨言方平頃
為中丞當糾正官邪猥與儀交私託雇女僕未嘗與直
而女僕隨身衣裝自直百千皆儀所辦雖契約有三十
千之數而儀實未嘗領貪汙情狀豈不曉然今雖落職
獨以諫議大夫知滁州於方平何損况方平資性姦回
附下罔上其名久已著聞不宜更為兩省要官欲乞改
授一閒慢官斥之遠方免汙清近不報察為御史中丞
論事無所避會詔舉御史建言臺屬供奉殿中廵紏不
法必得通古今治亂良直之臣今舉格太密公坐細故
皆置不取恐英偉之士或有所遺何郯以論事不得實
中書問狀察又言御史故事許風聞縱所言不當自繫
朝廷采擇今以疑似之間遽被詰問臣恐臺諫官畏懦
緘默非所以廣言路也又數以言忤宰相陳執中故坐
小法與昪俱黜其後監察御史建陽陳旭數言昪宜在
朝廷上曰吾非不知昪賢然言詞不擇輕重旭請其事
上曰頃論張堯佐事云陛下勤身克己欲致太平奈何
以一婦人壊之乎旭曰此乃忠直之言人臣所難也上
曰又論楊懷敏云懷敏苟得志所為不減劉季述何至
於此旭曰昪志在去惡言之不激則聖意不回亦不可
深罪也(此據司馬光記聞云昪自知雜左遷潤州陳旭為言按昪初責濠州明年八月乃徙潤州又以)
(旭為諫官按旭以八年九月為御史皇祐元年六月遷言事御史十二月乃為司諫當昪徙潤州時旭但為言)
(事御史未為諫官也昪以皇祐元年八月即潤州加集撰二年六月遷待制知慶州)資政殿學
士知陜州吳育上言先王凝旒黈纊不欲聞見人之過
失有犯憲典即屬之有司按文處斷情可矜者猶或特
從寬宥如此則恩歸主上而法在有司人被誅殛死亦
無憾祖宗以來不許刑獄司狀外求罪是以人人自安
近𫝊三司判官楊儀下獄自御史臺移劾都亭驛械縳
過市萬目隨之咸共驚駭不測為何等大獄及聞案具
乃止坐請求常事非有枉法贓賄又𫝊所斷罪名法不
至此而出朝廷特旨恐非恩歸主上法在有司之意也
且儀身預朝行職居館閣任事省府使有大罪雖加誅
斬自有憲章苟不然者一旦至此使士大夫不勝其辱
下民輕視其上非所以養廉恥示敦厚也自古刑獄滋
彰之時誅家滅族冤枉大半大扺雷霆方震人莫敢言
有司以深就深各圖自免或因而為利以希進取使君
恩不得下逹人情不得上通感傷至和災變百出陛下
為四海愛戴之主忽使道路之口紛紛竊議朝廷之士
人人自危此臣所以深為陛下痛惜之也若儀罪未斷
臣不敢言今事已往且無救解之嫌止祈聖神此後詳
審庶事無輕置詔獄具案之上自非情涉巨蠹且從有
司論讞不必法外重行如此足以安人心静風俗養廉
恥召和平天下之幸也
戊寅詔益利梓䕫四路鈐轄并轉運使察所部官吏弛
慢貪虐者以聞時樞密院言兩川累歲豐稔如聞官吏
安此無事怠於輯綏恐姦民緣而起盗也
庚辰太常丞直集賢院同修起居注李絢為契丹國母
生辰使如京副使兼閤門通事舍人李珣副之度支判
官太常博士集賢校理何中立為契丹生辰使内殿承
制閤門祗候鄭餘懿副之工部郎中判度支勾院李仲
偃為契丹國母正旦使左侍禁閤門祗候孫世京副之
司勲郎中判理欠憑由司李永德為契丹正旦使左侍
禁閤門祗候康遵度副之既而絢辭不行改命祠部員
外郎集賢校理同修起居注胡宿(仲偃景孫)
辛巳鹽鐡副使兵部員外郎仲簡為工部郎中河東轉
運使簡奉使過陜西謁知州吴育御馬者不由戟門而
入簡怒舉馬箠擊之流血育具以奏上面詰簡簡不能
對故出之(簡兩為河東漕前自陜州徙後自省副出傳誤以後事為前事今改之)判大
名賈昌朝請下京東州軍興葺黃河舊堤引水東流漸
復故道然後並塞横壠商胡二口永為大利詔待制以
上并臺諫官亟詳定利害以聞
甲申宋祁張永和等言商胡水口見闊五百五十七步
用工一千四十二萬六千八百日役兵夫一十萬四千
二百六十八人可百日而畢詔付詳定所
乙酉詔河北轉運使及瀕河諸州官未滿三年者毋得
代移
己丑以河北京東西水災罷秋燕
辛夘觀文殿學士丁度等合奏修河利害曰天聖中&KR0632;
州塞決河積備累年始興役今商胡工尤大而河北歲
飢民疲廹寒月難遽就也且横壠決已久故河尚未填
閼宜疏減水河以殺水勢俟來歲先塞商胡從之前遣
内侍募民入薪芻者皆還但行諸路自行誘勸(追回内侍此據)
(政要)
壬辰詔臣僚坐罪罷還京師毋得輙求上殿先是盗起
恩州上務接納羣下博采方略雖曾被罪停廢者亦許
上殿奏事及衞士謀變御史何郯以為此等豈無怨望
使得親近法座非防微之義若有所陳宜令具實封進
入或係機密須至口陳即委中書密院召問故有是詔
又詔諸路州軍迎送安撫轉運提點刑獄及諸使人
須至館方許過詣仍不許於道路排頓違者以違制論
其受亦如之
甲午御邇英閣讀政要
是月殿中侍御史何郯言臣昨於六月内曾具奏論為
今歲災異為害甚大陳執中首居相位燮理無狀實任
其責因舉漢時以災異冊免三公故事乞因執中求退
從而罷免以答天意未蒙施行今霖雨連晝夜不止百
姓憂愁豈非大臣專恣務為壅蔽隂盛侵陽所致雖陛
下焦勞於上而臣下不能奉承聖旨竊恐未能銷去災
異况執中所舉事多不副天下人心怨嗟盈耳雖執中
以公道自任然迹其行事亦多私徇如向𫝊式不才累
被人言不可任以要劇而執中以私恩用𫝊式至三司
副使吕昌齡曲事執中寵嬖之兄弟至為三司判官此
皆聖意所明知所以𫝊式昌齡並罷要職而執中則釋
而不問太宗朝大臣寇凖號為忠藎在中書甚恊人望
只以任情不依次改轉廣州通判馮拯彭惟節官資致
馮拯上言即時罷凖政事太宗非於寇凖無恩盖示天
下至公不得不然爾今執中庇援𫝊式昌齡私徇之迹
過於寇凖而尚持政柄竊所未安兼風聞執中以舊識
寬減前京東轉運使張鑄不按告孔直溫謀反人狀罪
犯及以私忿屈抑開封府界提點李肅之差遣並挾情
高下豈是至公其他專權恣縱不可盡數今中外之人
怨望執中非一其召災異未必不由此古人以一夫傷
嗟王道為虧况復天下傷嗟者多乎又執中昧經國之
大體無適時之長材當四方多事之秋陛下欲倚之使
致太平固不可望也今陛下用執中則失天下人心退
執中則慰天下人望陛下豈可慮傷一執中之意而不
念失天下之心失天下之心而欲天地之氣和固不可
得也伏望聖慈依臣前奏罷免執中以慰天下之望臣
於大臣固無嫌隙不避其威權而言者盖慮陛下以淫
雨未止憂勞過甚不責臣下而引咎聖躬所以欲乞退
強戾專恣之人免致壅蔽使上下情通則災異可除和
平可致兹事所舉繫國家利害甚大伏惟聖心斷之不
疑速賜裁決但使執中退不失安全則君臣之分無損
然後别擇通明賢材而任之以平國政臣近蒙差考試
國子監舉人不得面對故有此論列惟陛下不惜退罷
一臣以順天下之望則天下幸甚(何郯以八月十二日戊寅受詔考試國子)
(監舉人此章不知是何日奏今附月未向傳式罷省副在六月己丑吕昌齡罷省判未見後𫝊式罷三日張子)
(思除鹽鐡判官必是代昌齡者但實錄偶脫遺耳李肅之以七年八月為府界提點據肅之𫝊自府界出知沂)
(州實錄亦不載郯所稱屈抑差遣必指此也)
九月丁酉夏國遣人來謝祭奠
戊戌詔羣牧司自今殿前馬步軍都指揮使落管軍各
賜所借馬三匹殿前馬步軍都虞候捧日天武龍神衛
四廂都指揮使二匹軍都指揮使一匹舊制凡管軍皆
借馬五匹至罷猶借留至是羣牧司請裁賜從之
己亥御延和殿召輔臣觀御書龍圖閣直學士吕公綽
上新製天地祖宗位版因命輔臣同觀之
辛丑命翰林學士宋祁磨勘提點刑獄朝廷使臣課績
癸夘遣鹽鐵判官任顓點檢河北軍儲其前任轉運使
並劾罪以聞時都轉運使施昌言言本路軍儲僅可支
一年盖前轉運使失計置也
甲辰詔倚閣河北京東西路被水災下戸見欠夏稅
己酉詔河北沿邊修城軍士月給特支錢
丁巳降開封府推官祠部員外郎集賢校理孫錫監和
州稅殿中丞祕閣校理李大臨監滁州稅坐發解鎻廳
舉人詩有落韻者既奏名而為封彌官所發錫真州人
大臨華陽人也詔三司以今年江淮所運米二百萬
斛轉給河北州軍(葉清臣𫝊及河渠志云運汴渠漕米七十八萬石濟河北數與實錄不同)
(當考)
已未殿中侍御史何郯言近年大臣罷兩府任便陳乞
子弟召試充館職或出身用為恩例望自今後館閣不
許臣僚陳乞子弟外其陳乞及奏舉召試出身候有科
場與免取解及南省試令赴御前與舉人同試以塞私
倖詔今後臣僚奏子孫弟姪等乞出身及館職如有合
該恩例者類聚一處候及三五人送學士院試詩賦論
三題仍封彌謄錄考試其試官令中書具學士姓名進
呈點定仍精加考試候定到等第臨時取旨(此據會要八年九月)
(二十四日事實錄無之)
癸亥三司言韶州天興場銅大發歲采二十五萬斤請
置監鑄錢詔以為永通監(賜名永通在皇祐元年二月今從本志并書)
冬十月辛未幸彰信節度使同平章事李用和第問疾
壬午進美人張氏為貴妃仍令所司擇日備禮冊命先
是夏竦倡議欲尊異美人起居舍人直史館同知諫院
王贄因言賊根本起皇后閤前請究其事冀動搖中宫
隂為美人地御史何郯入見上以贄所言諭郯郯曰此
姦人之謀不可不察也上寤事寢不復究然美人卒用
扈蹕功進妃位(此據鮮于侁所作郯墓誌及郯奏議墓誌奏議雖不出王贄姓名張唐英仁宗)
(政要則具載今從之國史亦無贄𫝊按馮潔己御史臺記載贄事尤詳今取以為據)初帝以閏
月之望欲於禁中再張燈后力諫止其後三日衛士數
人踰屋至寢殿時后侍帝夜半聞變帝遽欲出后閉閤
抱持遣宫人馳召都知王守忠等以兵入衛賊至福寧
殿下斫宫人傷臂聲徹帝所宦者何承用慮帝驚紿奏
宫人毆小女子后叱之曰賊在殿下殺人帝且欲出敢
妄言邪后知賊必縱火乃遣宦者持水踵賊賊果以燭
焚簾水隨滅之是夕所遣宦者后親剪其髮以為識諭
之曰賊平加賞當以汝髮為證故宦者爭盡死力賊即
禽倉猝處置一出於后后閤侍女有與黃衣卒亂者事
覺當誅求哀於帝左右帝欲赦之后具衣冠見帝固請
誅之帝曰痛杖之足以懲矣后不可曰如此無以肅清
禁庭帝命后坐后立請幾移兩辰帝乃許之遂誅於東
園
丁亥屯田員外郎范祥提點陜西路刑獄兼制置解鹽
詳先請變兩池鹽法詔祥乘傳陜西與都轉運使共議
時慶歷四年春也已而議不合祥尋亦遭喪去及是祥
復申前議故有是命使自推行之其法舊禁鹽地一切
通商鹽入蜀者亦恣不問罷並邊九州軍入中芻粟第
令入實錢以鹽償之視入錢州軍遠近及所指東南鹽
(按宋史食貨志作東西南鹽)第優其估東南鹽又聽入錢永興鳳翔
河中歲課入錢總為鹽三十七萬五千大席授以要劵
即池驗劵案數而出盡弛兵民輦運之役又以延環慶
渭原保安鎮戎德順地近烏白池姦人私以青白鹽入
塞侵利亂法乃募人入中池鹽予劵優其直還以池鹽
償之以所入鹽官自出鬻禁人私售峻青白鹽之禁並
邊舊令入中鐵炭瓦木之類皆重為法以絶之其先以
虚估受劵及己受鹽未鬻者悉計直使輸虧官錢又令
三京及河中河陽陜虢解晉絳濮慶成廣濟官仍鬻鹽
湏商賈流通乃止以所入緡錢市並邊九州軍芻粟悉
留𣙜貨務錢幣以實中都行之數年猾商貪賈無所僥
倖關内之民得安其業公私以為便云(已上並據食貨志)祥始
受命詣中書訴提點刑獄非掌計者所當為意欲得轉
運使陳執中曰提點刑獄乃資序合入制置解鹽自是
朝廷委任己敕陜西都轉運司凡解鹽事悉交與制置
司矣公復何求苟有成績朝廷固不惜一轉運使若静
言庸違誅責隨至豈可豫擇官乎祥遂不敢言(此據魏泰東軒)
(筆錄)
庚寅翰林學士右諫議大夫知制誥史館修撰宋祁落
職知許州國朝命妃皆發冊妃辭則罷冊禮然告在有
司必俟旨而後進又凡制詞既授閤門宣讀學士院受
而書之送中書結三省銜官告院用印然後進内張美
人進號貴妃祁適當制不俟旨寫告不送中書徑取官
告院印用之函封以進妃方愛幸冀行冊禮得告大怒
擲地不肯受祁坐是黜初祁亦疑進告為非謂李淑眀
於典故因問之淑心知其誤謂祁曰第進何所疑邪祁
果得罪去議者益惡淑傾險云
十一月乙未朔翰林學士兼端明殿學士翰林侍讀學
士禮部侍郎知制誥史館修撰李淑落翰林學士依前
端明殿學士兼翰林侍讀學士加龍圖閣學士集賢殿
修撰知應天府兼南京留守司初淑奉詔撰陳堯佐神
道碑少所推稱其家積憾求所以報會淑嘗作周陵詩
有不知門外倒戈回之句國子博士陳求古者堯佐子
也因上淑詩石本且言辭涉謗訕下兩制及臺諫官參
定皆以謂引喻非當遂黜之淑累表論辨不報因請解
官侍養許之(淑侍養得請乃此月癸丑今并書)龍圖閣直學士兵部
郎中郭勸為翰林侍讀學士勸前知成德軍盗起甘陵
徙鄆州以韓琦代之已而琦言勸所遣將士張忠劉遵
功皆第一特賜詔奬諭於是召歸
戊戌景福殿使梓州觀察使入内都知王守忠領武信
軍留後尋詔守忠如正任班他無得援例(如正任班乃十二月戊子)
(今并書)守忠遂移閤門欲綴本品坐宴閤門從之御史何
郯言臣伏聞閤門近進四日紫宸殿宴人使坐圖入内
都知王守忠亦列在楊景宗下預坐臣訪聞得閤門儀
制内外臣僚帶刺史至節度觀察留後並係遥郡不得
正官班列以至賜與進獻頗甚殊絶唯正刺史以上凡
遇宴會坐次方許列在殿上今若以守忠帶兩使留後
便依正官例陞殿預宴即是自今内外臣僚凡帶遥郡
皆合殿上預坐啓僣壞法莫此之甚且朝廷儀品所以
辨尊卑上下之分不可輕棄舊章以生紊亂况祖宗典
法未嘗有内臣殿上預宴之事此弊一開所損不細伏
望指揮下閤門速行改正一遵舊制仍令今後遇有宴
會臣僚職位不合預坐之人不得妄有陞進坐次所冀
示朝廷紀綱之正戒人臣僣差之望初西上閤門使錢
晦亦言天子大朝會令宦官齒士大夫坐殿上必為四
方所笑然竟為奏定坐圖及御史有言守忠自知未允
宴日辭而不赴(錢晦𫝊云守忠移閤門定朝列宴坐位晦因對言天子大朝會令宦官齒士大)
(夫坐殿上必為四方所笑守忠更欲以禮服進酒晦又以為不可禮官議與晦同而言事官亦有言者會守忠)
(卒其事遂寢按何郯奏議則閤門竟為定坐圖晦但有此言爾守忠自知未允辭而不赴此據江休復雜誌又)
(守忠卒於至和元年正月癸巳定坐圖乃慶歷八年冬守忠不赴宴非遽死也晦𫝊稱會守忠卒誤矣必以江)
(休復雜誌為正又晦𫝊所言以禮服進酒及禮官議與晦同於他書無可考證今不取言事官有言者即何郯)
(也江休復雜志云守忠延福宫使遂州留後乾元節上夀押正任觀察使閤門不敢誰何又云乞綴本品坐宴)
(閤門亦從之自知未允辭而不赴按守忠如正任班盖有詔旨閤門固不敢誰何也豈江氏不知當日已有詔)
(旨或雖有詔旨朝議終不以為允乎今附見所稱乾元節上夀當是皇祐元年四月事然則守忠雖辭宴不赴)
(猶以本班上夀或即是錢晦𫝊所稱以禮服進酒也當考)
己亥作皇帝欽崇國祀之寳真宗嘗為昭受乾符之寳
凡齋醮表章用焉及大内火寳焚止用御前之寳於是
下學士院定其文命宰相陳執中書付有司别刻之
辛丑詔判大名府賈昌朝兼計置河北一路糧草事以
本路水災軍儲不足也
癸丑鹽鐵副使吏部員外郎陳洎供備庫使恩州刺史
入内都知張惟吉同相度商胡隄岸
乙夘起居舍人直史館知諫院王贄為天章閣待制張
貴妃既得立甚德贄密賜贄金幣以巨萬計嘗謂人曰
我家諫官也及將受冊禮欲得贄捧冊中書言攝侍中
故事必用待制以上於是驟進贄職殿中侍御史何
郯為禮部員外郎兼侍御史知雜事初臺闕知雜執政
欲進其黨上特用郯且諭郯曰卿不阿權勢故越次用
卿詔河北水災民流離道路男女不能自存者聽人
收養之後毋得復取其傭雇者自從私劵
丁巳李用和兼侍中
己未命翰林學士錢明逸翰林侍讀學士張錫同詳定
一州一縣編敕
壬戌以畿内物價翔貴於新城外置十二場官出米裁
其價以濟貧民虞部郎中知漣水軍逢冲責授安化
副使不簽書事冲母老不肯去鄉里而冲輒迎妻母之
官為御史所彈故也
癸亥賜王貽永李用和笏頭金帶故事非二府大臣不
賜惟張耆在樞密院兼侍中嘗賜之時雨潦害稼壊
堤防兩河間尤甚
十二月乙丑朔德音改明年元降天下囚罪一等徒以
下釋之出内藏錢帛賜三司貿粟以賑河北流民所過
官為舍止之所齎物毋收算
丁夘貴妃張氏行冊禮羣臣表賀初禮官有議妃當受
外命婦拜者判太常寺張揆曰妃一品正與外廷王公
等豈可當命婦拜耶或曰妃為修媛時命婦已莫敢抗
禮况貴妃乎同知禮院邵必曰宫省事祕不可知然今
下有司議唯有外一品南省上事儀爾而百官班見禮
固無不答衆意乃定
乙亥起居舍人天章閣待制知諫院王贄言諫院例不
與臣僚過從請除二府不聽謁外兩制官並聽往還從
之
丙子詔三司河北沿邊州軍客人入中糧草改行四稅
之法(按文獻通考有三税四税之法原本税字多誤作說字今俱改歸畫一)每以一百貫
為率在京支錢三十貫香藥象牙十五貫在外支鹽十
貫茶四十貫(按摠四項不足一百貫之數疑有脱字)初權發遣鹽鐡判官
董沔言竊以今之天下亦端拱淳化之天下今之賦税
不加耗於前方端拱淳化時祖宗北伐燕薊西討靈夏
以至真宗朝二邊未和用兵數十年猶帑藏充實人民
富庶何以致其然哉行三税入中之法爾自西人擾邊
國用不足民力大匱得非廢三稅之法耶語曰變而不
如前易而多所敗者不可不復也請依舊行三稅以救
財用困乏之弊乃下三司議因言自見錢法行京師之
錢入少出多慶歷七年𣙜貨務緡錢入百十九萬出二
百七十六萬以此較之恐無以贍給請如沔議舊法每
一百貫攴見錢三十貫香藥象牙三十貫茶引四十貫
至是復加以南末鹽為四税而行之沔平隂人也(按康定元)
(年河北入中已積用三税法慶歷二年又復用康定元年法而董沔乃建議如此當考皇祐二年正月并載慶)
(歷二年事不復别書康定元年事則具之年末矣皇祐三年二月方書)
庚辰判大名府賈昌朝又言按夏禹導河過覃懷至大
坯釃為二渠一即貝邱西南河渠書稱北過洚水至于
大陸者是也一即漯川史說經東武陽由千乘入海者
是也河自平原以北播為九道齊桓公塞其八而并歸
徒駭漢武帝時决瓠子久為梁楚患後卒塞之築宫其
上名曰宣房復禹舊迹至王莽時貝邱西南渠遂竭九
河盡滅獨用漯川而歴代徙决不常然不越鄆濮之北
魏搏之東即今澶滑大河歴北京朝城由蒲臺入海者
禹漢千載之遺功也國朝以來開封大名懷滑澶鄆濮
棣齊之境河屢決天禧三年至四年夏連决天臺山傍
尤甚凡九載乃塞之天聖六年又敗王楚景祐初潰于
横壠遂塞王楚於是河獨從横壠出自平原分金赤淤
三河經棣濱之北入海近歲海口壅閼淖不可浚是以
去年河敗德博間者凡二十一今夏潰於商胡經北都
之東至於武城遂貫御河歴冀瀛二州之域抵乾寧軍
南逹于海今横壠故水止存三分金赤淤河皆已堙塞
惟出壅京口以東大决民田乃至于海自古河决為害
莫甚於此朝廷以朔方根本之地禦備契丹取財用以
饋軍師者惟滄棣濱齊最厚自横壠決財利耗半商胡
之敗十失其八九况國家恃此大河内固京都外限敵
馬祖宗以來留意河防條禁嚴切者以此今乃傍流散
出甚有可涉之處臣竊謂朝廷未之思也如或思之則
不可不救其弊臣愚竊謂救之之術莫若東復故道盡
塞諸口按横壠以東至鄆濮間堤埽具在宜加完葺其
堙淺之處可以時發近縣夫開導至鄆州東界其南悉
沿邱麓高不能决此皆平原曠野無所阨束自古不為
防岸以逹于海此歴世之長利也謹繪漯川横壠商胡
三河為一圖上進惟陛下留省詔翰林侍讀學士郭勸
入内内侍省都知藍元用與河北京東轉運使再行相
度修復黃河故道利害以聞
辛巳夏國遣人來謝封冊詔河北京東西路安撫轉
運提點刑獄司籍諸州軍所申盗賊數嚴督官吏捕逐
之每半月㩀所獲入馬遞以聞
壬午滁州防禦使劉從廣為宣州觀察使從廣凡十年
不遷官特除之
戊子禮部員外郎兼侍御史知雜事何郯為利州路體
量安撫使供備庫副使宋守約副之(郯先以親在成都屢請歸及是許過)
(家寧省不知體量何事當考)
己丑契丹國母遣保安軍節度使蕭侣永州觀察使馬
泳契丹遣彰信軍留後耶律慶崇禄少卿王元基來賀
正旦
庚寅命翰林學士錢明逸檢閱渾儀制度以聞度支
判官司封郎中吕居簡為太常少卿以前提點京東刑
獄捕賊有勞也
是歲天下上戶部戶口主戶六百八十九萬三千八百
二十七口一千五百二十四萬一千七百二十三客戶
三百八十二萬九千八百六十八口六百四十八萬八
千三百四十一
