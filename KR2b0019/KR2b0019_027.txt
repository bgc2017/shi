續資治通鑑長編卷二十三
宋李燾撰
太宗
太平興國七年春正月壬寅詔翰林學士承旨李昉等
詳定士庶車服喪葬制度付有司頒行違者論其罪
甲寅以右衛大將軍侯贇知靈州贇既至按視蕃落犒
以牛酒戎人悦服部内甚治在朔方凡十年上雖念贇
久次而難其代者贇竟卒於治所初太祖免潭州歲
所調紙十年期滿當徵州言民飢願竢豐歲乃輸詔並
除之
二月丙寅以江州星子縣為南康軍
庚午豐州大首領黃羅幷弟伊克綳等以良馬來貢詔
開封府近者蝗旱相仍民多流徙宜設法招誘並令復
歸滿百日不至其桑土並許他人承佃便為永業
宣徽北院使判三司王仁贍掌邦計幾十年恣下吏為
奸怙恩固寵莫敢發者又起范旻等獄坐貶黜者十餘
人皆上南府時勲舊戚里用事吏故中外益畏其口會
左拾遺南昌陳恕與兵部郎中宋琪同判勾院其僚數
人率以皦察不畏強禦自任因議本司事有不恊者互
持短長及造朝恕獨出班具奏上詰之恕詞辨蜂起仁
贍屈伏上怒甚辛未仁贍罷為右衛大將軍琪與度支
判官兵部郎中雷德驤鹽鐡判官金部郎中奚嶼並責
本曹員外郎戸部判官戸部員外郎王遹責授太常博
士以給事中侯陟右正諫大夫王明同判三司同判三
司自陟明始兵部郎中劉保勲判勾院擢恕為度支員
外郎鹽鐡推官耿振戶部推官元圯並權本曹判官事
琪初與恕同白上既而反附仁贍故亦左降癸酉改仁
贍為唐州防禦使月給俸錢三十萬以勲舊故稍異之
也仁贍自以仇怨衆多因怏怏成疾數日卒其後上因
言及三司財賦謂宰相趙普等曰仁贍縱吏為姦諸州
場院皆隱没官錢以千萬計朕初即位悉令罷去分命
使臣掌其事仁贍再三言其不便朕語仁贍此斷自朕
意若歲課致虧不以責卿既一歲舊千緡者為一二萬
緡萬緡者為六七萬緡利入數倍用度皆足儻遇水旱
即可以免百姓租税仁贍自知其非心頗慙悸朕亦優
容之耳(别本上與宰相論仁贍在八年十月甲午今移入此)
兩川上供綱所過丁男百十輩轉送罪人錮送闕下在
道病者亦發民輿擔知河南府何承矩奏以為疲民横
役請罷其事乙亥詔西川嶺南荆湖陜西每歲上供錢
帛勿復調民負擔以傳置卒代之
甲申改關南為高陽關廬州民負義倉米萬七千餘
石詔特貸之杖殺長道縣尉張俊坐部下受賕犯贜
錢五百七十貫故也
辛夘封燕國長公主女高氏為高平縣主次女為真寕
縣主
是月復徙并州於三交寨即以潘美為并州都部署(此據)
(潘美行狀七年二月事也三交寨即陽曲縣)
三月癸巳朔日有食之宣州隕霜害桑稼詔蠲其租
金明池水心殿成上將泛舟往游或告秦王廷美謀欲
以此時竊發若不果則詐稱病於府第候車駕臨省因
作亂上不忍暴其事癸夘罷廷美開封尹授西京留守
廷美每從南府入朝過學士院門見鏁院必令人隔扉
問之孔目吏即白其姓名率以為常是日當直學士恐
廷美問則難荅因大啓院門廷美過已乃復扄之(當校學士)
(姓名時李昉扈蒙徐鋐實為學士)
丁未命右正諫大夫李符權知開封府詔黎州造大
船於大渡河以濟西南蠻之朝貢者
壬子賜秦王廷美襲衣通犀帶錢十萬絹綵各萬匹銀
萬兩西京甲第一區又賜留守判官閻矩河南判官王
遹錢各百萬
初嶺南轉運使許仲宣既分遣南伐之師乃草檄諭交
州明國威信期必再舉黎桓亦懼朝廷終行討滅甲寅
復為丁璿上表謝罪且貢方物(周渭傳亦稱渭檄交州今止記仲宣盖仲宣不)
(待詔即分屯諸軍功最著故也)
辛酉唐州言北陽縣蝗生飛烏數萬食之皆盡
夏四月壬戍朔詔樞密使曹彬餞秦王廷美於瓊林苑
始赴西京也
甲子以左正諫大夫樞密直學士竇偁中書舍人郭贄
並守本官參知政事上謂偁曰汝自揣何以致此偁曰
陛下念藩邸之舊臣出於際會上曰非也乃汝嘗面折
賈琰賞卿之直爾偁頓首謝以如京使柴禹鍚為宣
徽北院使兼樞密副使翰林副使楊守一為東上閤門
使充樞密都承旨守一即守素也與禹鍚同告秦王廷
美隂謀故賞之樞密承旨加都字自守一始(趙鎔及相里勲皆同)
(告廷美隂謀勲既無傳實錄亦不載鎔除官故略之)
乙丑左衛將軍樞密承旨陳從信罷為左衛將軍皇城
使劉知信為右衛將軍弓箭庫使惠延真為商州長史
禁軍列校蓚人皇甫繼明責為汝州馬步軍都指揮使
棗強范廷召責為唐州馬步軍都指揮使定人王榮責
為濮州教練使皆坐交通秦王廷美及受其私犒故也
榮未行或又告榮嘗與廷美親吏狂言我不久當得節
帥遂削籍流海島(實錄坐廷美事左降又有劉令威等數人其名姓後皆不顯今略之)
丙寅以兵部員外郎宋琪通判開封府京府通判自琪
始
趙普既復相盧多遜益不自安普屢諷多遜令引退多
遜貪權固位不能自決會普廉得多遜與秦王廷美交
通事遂以聞上怒戊辰責授多遜兵部尚書下御史獄
捕繫中書守當官趙白秦府孔目官閻密小吏王繼勲
樊德明趙懷禄閻懷忠等命翰林學士承旨李昉學士
扈蒙衛尉卿崔仁冀膳部郎中知雜事膝中正雜治之
多遜自言累遣趙白以中書機事密告廷美去年九月
中又令趙白言於廷美云願宫車早晏駕盡心事大王
廷美又遣樊德明報多遜云承旨言正會我意我亦願
宫車早晏駕私遺多遜弓箭等多遜受之閻密初給事
廷美左右上即位補殿直仍隸秦王府恣横不法言多
指斥王繼勲廷美尤親信之嘗使求訪聲妓繼勲怙勢
取貸贓汚狼籍樊德明素與趙白游處多遜因之以結
廷美廷美又累遣趙懷禄私召同母弟軍噐庫副使趙
廷俊與語閻懷忠嘗為廷美所遣詣淮海王俶求犀玉
帶金酒噐懷忠受俶私遺白金百兩鉛器絹扇等廷美
又嘗遣懷忠齎銀盌錦綵詣其妻父御前忠佐馬軍都
軍頭開封潘璘營燕軍校至是皆伏罪丙子詔文武常
參官集議朝堂太子太師王溥等七十四人奏多遜及
廷美顧望呪詛大逆不道宜行誅滅以正刑章趙白等
請處斬丁丑詔削奪多遜官爵并家属流崖州廷美勒
歸私第趙白閻密王繼勲樊德明趙懷禄閻懷忠皆斬
於都門之外籍入其家財(斬白等在丙戌今并書之)多遜累世墳墓
在河内未敗前一夕震雷焚其林木皆盡聞者異之及赴
貶所食於道旁逆旅有嫗頗能言京邑舊事多遜因與
語嫗固不知與語者多遜也多遜曰嫗何自來乃居此
嫗頻蹙曰我本中原士大夫家有子任某官盧某作相
令枉道為其事吾子不能從其意盧䘖之中以危法盡
室竄南荒未周歲骨肉相繼淪沒惟老身流落山谷今
僑寄道旁非無意也彼盧相者蠧賢怙勢恣行不法無
所避忌終當南竄幸未死間或可見之耳多遜默然趣
駕去瓊州遣牙將知崖州事輙求婚於多遜多遜不許
遂侵辱之將加害卒與為婚
己夘右監門衛將軍韋進韜責授右衛率府率坐前知
雄州鄙吝不市牛酒犒士卒延火燒其官舍城門樓進
韜不知覺故也詔秦王廷美男女等宜正名呼貴州
防禦使德恭等仍為皇妷皇妷女韓氏婦去雲陽公主之
號右監門將軍韓崇業降為右千牛衛率府率分司西
京仍去駙馬都尉之號並發遣往西京就廷美安泊
命客省使翟守素權知河南府属歲旱艱食民多為盜
上憂之守素既至漸以寧息
左僕射兼門下侍郎同平章事沈倫被病踰數月多請
告盧多遜將敗倫已上表求致仕上以多遜包藏逆節
倫與同列不能覺知庚辰責授工部尚書落其子都官
郎中繼宗班簿倫清介謹厚故車駕每出多令居守然
十年相位但齪齪固寵不能有所建明性尤好釋氏因
果之說嘗盛夏坐室中恣蚊蚋咋其膚以徼福鄉人假
粟至千斛歲餘倫悉焚其劵微時妻老且醜有妾田氏
甚寵之及貴於太康治第令故妻處焉遂以田氏為魯
國夫人搢紳非之
中書舍人李穆與盧多遜雅相親厚秦王廷美出為西
京留守其朝辭笏記又穆所草也言事者劾奏之壬午
責授司封員外郎
著作佐郎劉錫知糧料院擅以米數千斛借秦王廷美
丁亥上召錫詰之錫頓首稱死罪上怒命左右持梃者
撾錫數十委頓而止
己丑著作佐郎趙和光禄寺丞趙知微與親属配隸沙
門島禁錮皆趙白之兄也詔江南民私鑄鉛錫及輕
小錢頗亂禁法自今公私所用每千錢須及四斤先蓄
者悉送官潤州言丹徒等縣大水害稼詔給復一年
五月癸巳貶西京留守判官閻矩為涪州司戸參軍前
開封府推官孫嶼為融州司戸參軍皆秦王廷美官屬
坐輔導無狀也
綏州刺史西京作坊使李克文繼捧之從父也表言繼
捧不當承襲請遣使與偕至夏州諭繼捧令入朝辛丑
以克文權知夏州作坊副使尹憲同知州事
甲辰西窑務役夫夏遇醉毆隊長楊彦進召至便殿上
親問彦進具伏與主將牛鶚素嫉夏遇巧誣之上怒斬
彦進配鶚海島擢遇為十將賜束帛銀帶以撫之先是
園吏高進誣告役夫朱希上召問狀乃高進嘗求賂而
希不與故誣之上杖高進流海島免朱希役至是宰相
趙普等以上親決庶獄察見微隱相率稱賀上嘗謂趙
普曰朕每讀書見古帝王多自尊大深拱凝嚴誰敢犯
顔言事若不降情接納乃是自蔽聰明或喜賞怒刑豈
能歸天下之心哉普曰帝王若賞罰無私内外無間上
求其理下竭其誠馴至太平不為難事上又問治民之
道復有何術普曰陛下恤念生民每聞利病無不即日
施行古聖王愛民之心止於此矣(寳訓此二事皆云在興國八年别本亦在)
(八年十月壬戌及甲午兩日但不出宰相姓名今從寳訓繫之趙普仍移見親決庶獄後若八年十月則普將)
(去位矣)
己酉定難軍留後李繼捧来朝見於崇德殿繼捧之先
累四世未嘗入覲繼捧至上喜賜白金千兩絹千疋錢
百萬其祖母獨孤氏獻玉盤一金盤三亦加厚賜繼捧
自陳諸父昆弟多相怨懟願留京師遂獻其所管四州
八縣遣使詣夏州護繼捧緦麻以上親赴闕縣次續食
大名府言蝗生
癸丑詔諸州縣長吏今宿麥將登宜及時儲蓄其告諭
鄉民常歲所入不得以食犬彘及多為酒醪嫁娶喪葬
之具並從簡儉少年無賴輩相聚蒱博飲酒者隣里共
捕送官
趙普以秦王廷美謫居西洛非便教知開封府李符上
言廷美不悔過怨望乞徙遠郡以防他變丙辰降廷美
為涪陵縣公房州安置命崇儀副使閻彦進知房州監
察御史袁廓通判州事各賜白金三百兩廓梓潼人也
己未詔京畿諸縣膏澤霑足宜令民及時種藝道路泥
濘輸租者當竢晴霽吏無得督責
庚申詔禁投匿名書告人罪及作妖言誹謗惑衆者嚴
捕之寘於法其書所在焚之有告者賞以緡錢
是月契丹三萬騎分道入寇一襲鴈門潘美擊破之斬
首三千級逐北至其境破壘三十六俘老幼萬餘口獲
牛馬五萬計一攻府州折御卿擊破之新澤寨斬首七
百級禽酋長百餘人獲兵噐羊馬萬計一趨高陽關崔
彦進擊破之唐興口斬首二千級獲兵噐羊馬數萬(辛丑)
(高陽關奏到辛亥鴈門奏到己未府州奏到今并書之皆略其日)陕州言蝗生太平
州雨雹傷稼詔京朝官出使所給印紙委本属以實
狀書不得增減功過阿私罔上其關涉書考之官悉署
姓名違者論其罪
六月丁夘齊州言河決臨濟縣
初上以字學訛舛欲刪正之學士少能通習或薦趙州
隆平主簿成都王著唐相方慶之後書有家法乃召為
衛尉寺丞史館祗候令詳定篇韻在史館逾四年甲戍
遷著作郎充翰林侍書上聽政之暇每以觀書及筆法
為意諸家體洞臻其妙遣中使王仁睿持御札示著著
曰未盡善也上臨學益勤又以示著著答如前睿詰其
故著曰帝王始學書或驟稱善則不復留心矣久之復
以示著著曰功至矣非臣所能及其後真宗嘗對宰相
語其事且嘉著之善規益於侍書待詔中絶無其比
先是舒州懷寧縣有老僧過民柯萼家率萼詣萬歲山
取寳僧以杖於古松下掘得黝石刻誌公記云吾觀四
五朝後次丙子年趙號二十一帝敬醮潛山九天司命
真君社稷永安僧忽不見萼以石刻来獻於是詔舒州
修司命真君祠黃門綦政敏往督其役總成六百三十
區號曰靈仙觀(綦政敏天禧二年三月有附傳不記郡邑)詔文武常參官
自今所保舉人犯私罪無輕重減二等論定著於令
乙亥齊州言逮捕臨濟縣尉王坦等六人繫獄獄未具
一夕大風雨壞獄戸王坦等六人皆壓死
丙子令富民出息錢不得過倍稱違者没入之
唐自元和以後不復譯經江南始用兵之歲有中天竺
瑪嘉多國僧法天者至鄜州與河中梵學僧法進共譯
經義始出無量夀尊勝二經七佛贊法進筆受綴文知
州王龜從潤色之遣法天法進獻經闕下太祖召見慰
勞賜以紫方袍法天請遊名山許之上即位之五年又
有北天竺克什密爾國僧天息災鄂等答國僧施護繼
至法天聞天息災等至亦歸京師上素崇尚釋教即召
見天息災等令閱乾德以來西域所獻梵經天息災䓁
皆曉華言上遂有意翻譯因命内侍鄭守鈞就太平興
國寺建譯經院是月院成詔天息災等各譯一經以獻
擇梵學僧常謹清沼䓁與法進同筆受綴文光禄卿湯
悦兵部員外郎張洎參詳潤色之内侍劉素為都監
秋七月辛夘大名府言河決范濟口
甲午封皇長子德崇為衛王第二子德明為廣平郡王
德崇檢校太傅德明檢校太保並同平章事建徐州
下邳縣為淮陽軍(此據本紀)
冀州團練使牛思進護江南屯軍以老病不任事遣其
子詣闕上䟽求解官乙未授思進右千牛衛上將軍(上將)
(軍當作大將軍實錄正史思進傳並誤也)先是袁廓知鄆州河水溢入城
浸民廬舍至冬月結為冰廓大發民鑿取舁出城散積
之朝廷使者至謂其方略水獨不入城歸奏其狀優詔
褒奬由殿中丞擢監察御史及春解凍州城地窪下流
澌自四隅入民益被患於是河大漲蹙清河浸州城將
陷急以聞殿前承旨劉吉江南人習水事詔往固之吉
率丁夫疊埽於張秋堨河水回北流入平隂而清河水
退鄆州不䧟武勝節度使兼侍中高懷德卒贈中書
令追封渤海郡王懷德繼世勲貴性簡傲所至多不省
事善音律自為新聲度曲臻其精妙好射獵馳逐嘗三
五日露宿野次獲狐兔殆至數百每對客或歘然不揖
而起則引數十騎由别門從禽於郊外矣
有司言衛王及廣平郡王當同日赴中書視事上曰二
王兄弟也當分日辛丑詔衛王先視事廣平郡王以次
日
癸夘幸譯經院盡取禁中所藏梵夾令天息災䓁視藏
錄所未載者翻譯之(實錄本紀皆不書今據本志及會要追記之)
初沈倫責為工部尚書時倫已病甚不能興但上表謝
未幾再奉章乞骸骨壬子復授倫左僕射致仕上念倫
國初舊臣歲餘亦復其子繼宗官以慰撫之(九年正月丁丑繼宗)
(始復官)
丙辰詔緣邊卒没於征戍者先受廩給勿復徵均州
南劍州皆言大水壞民廬舍
八月庚申朔太子太師贈侍中祁文獻公王溥卒(記聞稱太)
(宗即位即命溥致仕盖誤也溥以太子太師居於位)梧州言大水
涪陵縣公廷美既出居房州趙普恐李符漏其言乃坐
符府中用刑不當癸亥責符為寧國軍司馬命右正諫
大夫邊珝權知開封府右衛將軍劉知信再責為靜難
軍行軍司馬
初北漢置固軍於嵐州北漢亡廢為宣化縣甲戌復號
寧化軍儀鸞副使江守鈞決杖降為高品坐擅借河陽
節度使崔彦進威遠節度使曹翰金鞫得實狀故也
乙亥詔刑部大理寺官並優其常俸
戊寅詔翰林學士承旨李昉及庫部員外郎楊徽之等
十一人舉三司判官及轉運使各一人
偽蜀廣政中始鑄鐡錢每鐡錢一千兼以銅錢四百凡
銀一兩直錢千七百絹一匹直錢千二百而鐡工精好
殆與銅相亂既平蜀沈倫等悉取銅錢上供及增鑄鐵
錢易民銅錢益買金銀装發頗失裁制物價增長尋又
禁銅錢入川界鐡錢十乃值銅錢一太平興國四年始
開其禁令民輸租及𣙜利每鐡錢十納銅錢一時銅錢
已竭民甚苦之商賈爭以銅錢入川界與民互市每銅
錢一得鐡錢十又四其明年轉運副使右贊善大夫張
諤言舊市夷人銅斤給鐡錢二百望增為千錢可以大
獲因復鑄銅錢民租當輸錢者許且令輸銀及絹俟銅
錢多即漸令輸之詔許市夷人銅斤止給錢五百然卒
難得銅而轉運副使右補闕聶詠同轉運秘書丞范祥
皆言民樂輸銅錢請每歲逓增一分後十歲即全取銅
錢詔從其請祥因以月俸所得銅錢市與民厚取其直
於是增及三分民蕭然益苦之或剜剔佛像毁噐用盜
發古冡纔得銅錢四五坐罪者甚衆知益州工部郎中
辛仲甫具言其弊乃詔使臣吳承勲馳傳至成都府審
度利害仲甫集諸縣令佐問之或潜持兩端莫敢正言
仲甫責之曰君等御前及第天子門生何得不為長久
計反為聶補闕范秘丞乎乃皆言其不便先是諸州官
𣙜酒酤官物不足以充用多賦於民益為煩擾仲甫并
請罷之仍許民自釀承勲復命己邜詔劍南東西峽路
諸州民輸租及𣙜利勿復徵銅錢罷官酤酒仍造麯市
與民前所增麴錢三十萬並除之禁諸州不得擅增物
價召聶詠范祥及東川轉運使宋覃同轉運卜倫皆下
御史獄詠覃杖脊配役將作監祥倫免為庶人覃倫亦
以月俸銅錢市與民厚取其直故也(此事國史實錄皆不詳參取成都記)
(修潤據實錄此年及會要咸平三年並稱宋覃杖脊配役覃時官右補闕又實錄景德三年六月己夘錄故供)
(備庫使荆南都監宋覃子太廟齋郎維為太常寺奉禮郎覃太平興國初進士累官至右補闕直史館東川轉)
(運副使太宗厚之為權臣所擯抑換諸司使掌典宿桂昇三州至是卒故錄其子授京秩據此則宋覃未嘗真)
(決也所稱權臣亦不知謂誰又按太宗實錄雍熙四年己未以保信節度判官宋覃為崇儀副使其五月鄭宣)
(等數人俱換内職覃為權臣所抑宣復坐何事耶則所稱權臣盖未可信也覃自東川失官而景德實錄遂没)
(不言疑必有故當考覃及聶詠杖脊范祥卜倫除名實錄在十二月壬子今并書)又詔川峡
諸州市買院織造院除供軍布帛外其餘錦綺鹿胎透
背六銖欹正龜殼等段匹自今不須買織民間有織賣
者勿禁於是廢東川轉運使并屬西川其後西川轉運
使劉度請官以鐡錢四百易銅錢一百既從之鹽鐡使
王明曰若此重銅錢而輕鐡錢則物價彌貴矣望罷之
詔可兩浙轉運司言部内諸州繫囚滿獄長吏隠落
妄言獄空蓋懼朝廷詰其淹滯也詔自今諸州有妄奏
獄空及隱落囚數者必加深譴募告者賞之冀州言
南宫縣民王翰母喪明翰自抉目睛補之母目如故
九月己丑朔詔曰朕方隆教法用福邦家眷言求度之
人頗限有司之制俾申素願式表殊恩應先係籍童行
長髮並特許剃度自今勿以為例
深州陸澤縣民邢超逋官租里胥督租與超鬭超毆里
胥死超子神留年十六詣吏求代父州以聞戊申詔特
減死賜里胥家萬錢為棺斂具
癸丑權知高麗國王治遣使來貢方物且言其兄伷死
求襲位邠州言蝗食稼
上以諸道進士猥雜或挾書假手僥倖得官所至多觸
憲章欲懲革之甲寅詔所在貢舉等州自今長吏擇官
考試合格許薦送仍令禮部自今解貢舉人依吏部選
人例每十人為保有行止踰違為他人所告者同保並
當連坐不得赴舉貴妃孫氏卒孫氏以太平興國二
年入宫明年封才人後賜號貴妃宫中皆呼貴妃然未
嘗宣制也(二年八月入宫三年三月封才人)新作尚書省於孟昶故
第
冬十月辛酉夏州言戎人拒命發州兵擊敗之斬首五
百級獲羊馬萬計
上初以契丹渝盟來援太原遂親征范陽欲收中國舊
地既而兵連不解議者多請息民癸亥詔緣邊諸州軍
縣鎮等各務守境力田無得闌出邊關侵撓帳族及奪
略畜産所在嚴加偵邏違者重論其罪獲羊馬生口並
送於塞外上嘗謂近臣曰朕每讀老子至佳兵者不祥
之器聖人不得已而用之未嘗不三復以為規戒王者
雖以武功克定終須用文德致治朕每退朝不廢觀書
意欲酌前世成敗而行之以盡損益也(契丹主眀記死不得其時今附)
(歲末更當考之)
戊辰幸金明池御龍舟觀習水戰遂幸瓊林苑射
壬申幸太平興國寺譯經院遂幸新尚書省懷州言
河決武德縣害民田詔蠲其租
己夘左諫議大夫參知政事贈工部尚書竇偁卒車駕
臨哭將以翌日大宴詔罷之初有司言應天歷氣朔
漸差詔司天監王處訥等重加考定處訥别上新歷詔
付本監集官看詳會冬官正吳昭素徐瑩董昭吉等各
獻新歷處訥既卒所上歷遂不行於是遣内臣沈元應
集本監官屬學生參校昭吉等三歷之疎密秋官正史
端䓁言昭吉歷差誤昭素及瑩二歷以建隆癸亥以來
二十四年氣朔驗之唯昭素歷氣朔稍均可行用又詔
衛尉少卿元象宗與元應等再集官及明歷術者重定
象宗等言昭素歷法考驗無差可施之永久上乃自制
歷序號乾元歷優賜昭素等束帛
唐藩鎮皆置邸京師以大將領之謂之上都留後後改
為上都知進奏院五代以來支郡不隸藩鎮者聽自置
邸隸藩鎮者則兼領焉國初緣舊制皆本州鎮署人為
進奏官其軍監場務轉運司則差知後官或副知掌之
及支郡不復隸藩鎮遂各置邸而外州將吏多不願久
住京師故長吏募京師人或以親信為之晨集右掖門
外廊受制勑及諸司符牒將午則各還私居事頗稽緩
泄漏是月始令供奉官張文璨等簡閱進奏官知後官
副知等凡二百餘人得一百五十人並補進奏官每人
掌二州或三州軍監事其不中選者為私名副知去知
後之名置都進奏院於大内側近文璨等領之中書
言堂後官元額十五人舊公事不及一百州今除出外
官及死亡外止存十人行遣詔吏部流内銓於見任州
縣官内選有科名歷任别無不了者抽取引見送中書
比試如諳會公事久遠堪充堂後官者即留不堪者却
令歸任是歲抽到州縣官于若訥等三十三人得許州
錄事參軍陳雅等四人並授雄望州别駕充職餘悉令
歸任(此據會要乃七年十月事今附見)
十一月己酉以李繼捧為彰德節度使先詔綏州刺史
李克憲銀州刺史李克文皆赴闕乃授克憲單州刺史
克文澧州刺史克憲初偃蹇不奉詔遣通事舍人袁繼
忠諭旨遂與繼忠俱至仍以克文權知夏州禁民居
喪作樂及為酒令者以不孝論
十二月戊午朔日有食之詔開封府民輸租於常限
外加半月雨雪故也瓊州言颶風壊官寺民舍幾盡
辛酉右補闕田錫上䟽論朝政得失不報(此據錫睦州所上章追記)
(之當搜求錫本章附見睦州所上章注在六年九月)
兩浙轉運使高冕條上舊政之不便者凡百餘事庚午
詔兩浙諸州自太平興國六年以前逋租及錢俶日無
名掊斂吏至今猶徵督者悉除之冕錫之兄子也
戊寅權知高麗國王治封高麗國王命監察御史李巨
源(巨源未見)著作佐郎直史館單貽慶奉使上喜訪求辭學
之士初得須城趙鄰幾擢掌制誥才數月卒上嘆其窮
薄因問近臣誰可繼隣幾者楊守一與貽慶有舊力薦
之由主簿召對令中書試文稱旨即命以官上知貽慶
貧故使副巨源使高麗貽慶以母老辭乃留不行詔國
子博士雍丘孔維代之貽慶莱州人也高麗王治問禮
於維維對以君臣父子之道升降等威之序治喜曰吾
今日復見中國夫子也詔御史臺應見任文武官悉
具鄉貫歷職年紀著籍以聞或貢舉之日解薦於别州
即須兼敘本坐鄉貫或不實者許令糾告當寘其罪自
今入官者皆如之委有司閱視内有西蜀嶺表荆湖江
浙之人不得為本道知州通判轉運使及諸事任
庚辰右驍衛上將軍贈侍中楚昭輔卒
閏十二月庚寅豐州刺史王承美言契丹錫利裕嚕密
日威約克等十一族七萬餘帳内附又與契丹戰破其萬
餘衆斬首二千級獲天德節度使韋太及羊馬兵器萬
數遣其弟承義来獻俘賜承義錦袍金帶絹百疋先
是交州欲以占城俘九十三人來獻上令廣州止其俘
給衣服資糧遣還占城詔諭其王於是占城國遣使乘
象來貢方物詔留象於南海
新建縣令朱靖因怒決部民致死甲午靖杖脊配沙門
島禁錮
丙申畋近郊遂幸講武臺賜從臣飲
丁酉詔諸州犯徒流罪人等並配所在牢城勿復轉送
闕下仍不得輙以案牘聞奏稽留刑獄違者論其罪
先是知桐廬縣太常寺太祝刁衎上䟽言滛刑酷法非
律文所載者望詔天下悉禁止之廵檢使臣捕得盗賊
亡卒並送本部法官訊鞫無得擅加酷虐古者投姦人
於四裔今乃遠方囚人盡歸象闕配於務役最非其宜
神臯勝地天子所居豈可使流囚於此聚役自今外處
罪人望勿許解送上京亦不留於諸務充役又禮曰刑
人於市與衆棄之則知黃屋紫宸之中乃非行法用刑
之所望自今御前不行決罰之刑殿前引見司鉗黥法
具並付御史廷尉之獄勅杖不以大小皆以付御史廷
尉京府或出中使或命法官具禮監科以重聖皇明刑
慎法之意或有犯劫盗亡命罪重者刖足釘身國門布
令此乃愚民昧於刑憲逼於衣食偶然為惡義不及他
被其惨毒實傷風化亦望減除此法如此則人情不駭
各固其生和氣無傷必臻其瑞矣上覽䟽甚悦降詔褒
答焉衎昇州人也初仕李煜直清輝殿閱中外章䟽甚
被親昵歸朝授太祝稱疾假滿落籍屏居輦下者數歲
李昉扈蒙在翰林勉其出仕因獻聖德頌乃復故官出
宰桐廬凡七年不遷搢紳服其純淡夷雅多推尊之(去年)
(秋詔百官言事衎䟽必因此而上不知的在何時附見丁酉詔後恐此詔實因刁衎也)
庚戍詔兩京諸州擇郡民有練土地之宜明種樹之法
者補為農師縣一人令相視田畝沃瘠及五種所宜指
言某處土田宜植某物某家有種某戸有丁男某人有
耕牛即令鄉三老里胥與農師同勸民分於曠土稼蒔
俟歲熟共取其利為農師者蠲税外免其他役民家有
嗜酒蒱博怠於農務者俾農師謹察之白於州縣論其
罪以警游惰所墾田即為永業官不取其租
辛亥曲赦銀夏等州管内
是歲銀州蕃落拓拔遇来訴本州賦役苛虐乞移居内
地詔令各守族帳布納克族結集扇動諸部夏州廵檢使
梁迥率兵討平之契丹主眀記卒謚景宗孝成皇帝
(十朝綱要在位十五年)有子三人曰隆緒隆裕隆慶隆緒封梁王
繼立號天輔皇帝尊母蕭氏為承天太后改大遼為大
契丹隆緒才十二歲母蕭氏專其國政初蕭氏與樞密
使韓德讓通眀記疾亟德譲將兵在外不俟召率其親
屬赴行帳白蕭氏易置大臣立隆緒遂以策立功為司
徒政事令封楚王賜姓耶律改名隆運尋拜大丞相蕃
漢樞密使南北面行營都部署徙封齊王隆緒親書鐡
劵讀於北斗下以賜之遷尚書令又徙封晉王賜不拜
乘車上殿置護衛百人護衛惟國主得置之隆緒每以
父事隆運日遣其弟隆裕一問起居望其帳即下車步
入(本傳載眀記死在三道入寇及息兵詔前恐三道入寇時眀記未死也或眀記死太宗因詔息兵然皆不)
(得其實今移見歲末三道入寇在五月息兵詔在十月或載眀記死於三月末盖因本傳今不取)
