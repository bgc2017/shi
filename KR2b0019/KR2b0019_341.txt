續資治通鑑長編卷三百三十七
宋李燾撰
神宗
元豐六年秋七月乙巳提點寺務司言已令大相國寺
六十二院以其二為禪院餘為律院其舊院名及試經
恩例乞並罷從之禮部言净因院僧道臻奉詔選舉
蘇州瑞光院僧宗本江州東林院僧常總住持兩禪院
從之給行李錢五十千令乘驛赴闕
丙午湖北路鈐轄轉運司言渠陽縣治所基址卑下近
復遭水患乞移縣治於誠州倚郭建置綏輯誠州見管
戶口兼治貫保小由等民戶其貫保却乞於别寨擇地
建立從之
丁未詔以十一月丙午有事於南郊
戊申門下中書外省言自官制行已及朞月其間利害
官吏固已習知今編修敇條理當博采衆智欲乞許見
任官到局參議及許其餘人具所見利害赴本省投狀
如有可采量事推恩從之
己酉都水使者范子淵言外監丞司舊於澶州置局析
為南北兩丞北丞所隸隄埽盡在以北州軍乞移北丞
司於恩州從之將作監丞宋彭年言臣昨點檢西府
蒲宗孟為修屋多役兵匠初無朝旨後御史臺取問事連
少監鍾浚等臣安可尚為僚屬乞易一差遣詔所請不
允其鍾浚邪佞不法可先衝替戶部言提點開封府
界諸縣鎮公事范峋奏諸縣見欠稅課乞限一年分四
季催理本部看詳欲以所欠課稅令人戶分作三年或
二年隨夏秋二稅帶納如限滿拖欠數多縣許本司比
較奏乞取勘詔除牧地租課外應係三年内欠負限一
年餘限三年其拖欠比較並依戶部所請横海軍留
後贈昭信軍節度使開府儀同三司南康郡王諡恭僖
宗博卒
辛亥廣南西路經略使熊本等言邕州峒丁教閱乞且
依舊條詔送曾布所修條約及彭次雲規畫事付本司
相度推行以聞
壬子河東經略司言麟府路蕃部有因立功妄冒父祖
職名以就酬奬乞令自陳與免罪改正詔限一季自言
許人告以其人職名俸給償之戶部言江淮等路發
運使蔣之竒奏知州通判與監事官未有賞罰請以租
額逓年增虧從制置司比較本部欲乞江淮湖浙路諸
州所收鹽課歲終申發運司類聚比較一路内取最多
最少者各兩處以知州通判職官令佐姓名上戶部其
提舉監事官一路增虧凖此詔詳定重修編敇所依此
著為令之竒又言諸路欠本司錢約二百萬緡若朝省
不主張則其錢皆不肯償乞本司申理諸路欠負並同
負朝省錢物法及乞淮南轉運司自今年額糧斛不得
於滁州及天長縣樁撥所有本司鹽本水脚錢口食米
造船場物料等及所須之物轉運司除計置應副外不
得侵越詔係朝省立限違者徒一年餘從之
癸丑詔開封府界諸縣蝻蟲猥多今田稼就成恐害豐
稔宜令提點刑獄范峋親督人夫速剪除之
乙卯祔孝惠孝章淑德章懷皇后于太祖太宗真宗廟
室孝惠孝眀孝章淑德懿德明德元德章懷章穆章獻
眀肅章懿各以配繼先後為次(四月二十五日詳定所建議六月三日十一日)
(舊紀書乙卯詔孝惠太祖繼后孝章淑德章懷太宗真宗元妃未克入始祔于廟室新紀改書始祔孝惠孝章)
(淑德章懷皇后于太祖太宗真宗廟室)河東緣邊安撫司言代州陽武
等一十寨寨主監押每寨兩員乞許自本路經略安撫
司及本司於大小使臣内選擇一員保眀申吏部指差
外一員即自吏部差注上批地接契丹界其事甚重宜
特依所奏
丙辰以四后祔廟德音降減京畿内死罪囚流以下釋
之(兩紀並書此)詔四后忌日自今依大忌例太中大夫
知樞密院孫固為通議大夫觀文殿學士知河陽固以
疾求去位也(三年八月固子朴野並坐周沃事衝替)太中大夫同知樞
密院韓縝知樞密院太中大夫試戶部尚書安燾同知
樞密院上嘗命内侍曾處厚至嶺外督發内蔵錢銀處
厚乞將折二大錢充東南諸路上供以其所樁小錢來
償既奏可矣燾言折二錢不可行於京師得之不足以
備實用且曰臣自承乏計府雖用出非常不敢以一金
煩朝廷故臣今亦不敢奉詔上從之(此據安燾行狀行狀又言越次用燾)
(當考)西邊用兵歲久上益厭之乃不次用燾燾力辭曰異
時陛下除執政必以次補今有位在臣上者而遽用臣
臣不敢當上曰西鄙未寧最今日重事也正欲頼卿謀
謨耳時夏人欵塞燾謂宜遂撫納且戒邊臣毋為兵端
既又請還疆土燾言比所得有非要害處固宜予以示
恩然羌情無厭今則未可蓋當使知吾宥過而罷兵不
應示吾厭兵之意(此並據行狀)命宰臣王珪為南郊大禮
使禮部侍郎李常為禮儀使御史中丞黃履為儀仗使
兵部侍郎許將為鹵簿使知開封府王存為橋道頓逓
使國子司業朱服言諸州學或不置教授乞委長吏
選見任官兼充先以名上禮部從本監體驗可為教授
即依所乞其逐州舊補差教授悉放罷有筠州學策題
三道乖戾經旨今錄進呈於是禮部言乞令本監具如
何體驗外官學行堪充教授及杜絶徇私請託舊弊然
後立法其見為教授人候有新官令罷其筠州權教授
監本州酒稅蘇轍乞令本路别差官兼管勾從之熙
河蘭會路制置司言蕃部丹芝瑪虚稱夏國與董戩書
欲同入寇詔李憲械丹芝瑪送董戩鄂特凌古令自處置
經制熙河蘭會路邊防財用司言乞於蘭州添置市
易務支撥錢本計置物貨應接漢蕃人戶交易因以增
助邊計從之
丁巳詔升祔禮成四后之家推其長一人已仕者遷一官未
仕者與初等官詔陜西河東經略司聞諸路蕃官雖轉大
使臣並在漢官小使臣下朝廷賞功轉資以為激勸如此卑
抑則孰知遷官之榮宜定漢蕃官序位以聞後河東經略
司言蕃官部堡寨兵出戰常以漢官驅策恐難與漢官序
位而兵部言乞應蕃漢官非統轄者乃令序位從之
戊午朝獻景靈宫
庚申詔同知樞密院班尚書右丞下詔寺監主簿止
是專掌簿書其公事自當丞以上通議施行今取問寺
監有令主簿簽書公事處大理寺長貳正主簿八員衛
尉寺卿主簿二員將作監少監丞主簿五員都水監使
者丞主簿四員少府監少監丞主簿三員司農寺少卿
丞主簿四員太常寺丞主簿二員軍噐監少監丞主簿
四員内長貳主簿可並降一官正丞並展磨勘二年各
不以去官原禮部言太常寺先定北郊壇制方丘三
成級高四尺本部嘗看詳以為壇制既為方丘難設八
陛欲乞别選澤中之丘以為方壇高六尺設四陛而太
常寺又言方丘壇制度皆不經見周禮以黃琮禮地鄭
氏注琮八方象地則壇制八陛固有所本固守前說不
肯變本部再詳周禮祭地于方丘且在澤中乃是經據
漢制設四陛高六尺其法可用蓋壇之四旁各設一陛
則四陛與方壇於體為宜又其崇六尺去地未遠且有
親地之意乞送别司再定詔壇高一丈二尺設四陛餘
依所請詔知瓊州劉威勒停坐擅追瓊山縣令李孝
龍往朱崖軍火黎人居會赦也陜西轉運司言昨出
界民夫棄失官物多於雇主名下催納實重困苦乞與
除放詔陜西諸路轉運司審實除放之雄州言拒馬
河溢破長沙口南北界例差兩地供輸民夫修完上批
去年決口兩界發夫已嘗興訟委雄州詳審處置毋致
生事知鎮戎軍張世矩言嘗舉知麟州郭忠紹為路
分鈐轄今得知麟州訾虎書稱近嘗出師朝廷指揮忠
紹為虎照應而忠紹以故頗懷怒君父觀此固非忠孝
乞不用前狀詔世矩告論不干已事及繳私書特釋罪
提舉河北東西路保甲司奏團教保甲應干支費除
從官給外合用雜費錢物名件不少盡是的確不可省
闕若不破錢必有因循犯法之弊若一一支破官錢緣
名件細碎難以指定今略具雜費名目及本司欲作擘
畫事奏聞上批契勘已擬定諸路每歲據收到樁管保
甲司錢貫除量留凖備雜費外可按閱團教保甲數諸
路省費錢數省到一百六十六萬一千四百八十三貫
五百六十文五分四釐費用三十一萬三千一百六十
六貫一百六十五文除費用外合封樁一百三十四萬
八千三百一十七貫三百九十五文五分四釐府界省到二
十四萬二千四百四十四貫一十六文費用八萬五千
三百三十九貫四百三十二文二百七十六都保除都
副保正大保長外見管六萬二千六百四十八人都保
正二百七十五人副保正二百六十四人大保長二千
七百一人小保長一萬八百六十三人保丁五萬一千
七百八十五人省到錢除費用合封樁一十五萬七千
一百四貫五百八十四文約一名賞錢八貫每年用一
十二萬貫賞一萬五千人餘三萬七千一百四貫五百
八十四文留充雜用約四年賞遍河北東路省到一十
二萬八千七百六十一貫五百四十一文五分五釐費
用三萬二百四十五貫六百一十六文五百五十一都
保除都副保正大保長外見管一十一萬五千五百四
十六人都保正二百三十二人都副保正五百一十八
人(劉友端策内不分都副保正各若干人西路同)副保正二百五十七人小保
長九千二百九人(劉友端策内無小保長西路同)大保長五千七十六
人保丁一十萬六千三百三十七人省到錢除費用外
合封樁二十九萬八千五百一十五貫九百二十五文
五分五釐約一名賞錢八貫每年用二十四萬貫賞三
萬人餘五萬八千五百一十五貫九百二十五文零留
充雜用約四年賞遍河北西路省到三十一萬五千三
百二十四貫六百三十六文費用二萬六千六百二十
六貫九百八十文五百六十六都保除都副保正大保
長外見管一十四萬九千八十六人都保正三百一十
人都副保正五百九十一人副保正三百二十七人大
保長六千二百四十六人小保長一萬二千二百一十
九人保丁一十三萬六千八百七十一人省到錢除費
用合封樁二十八萬八千六百九十七貫六百五十六
文約一名賞錢八貫每年用二十四萬貫賞三萬人餘
四萬八千六百九十七貫六百五十文留充雜用約五
年賞遍河東路省到二十萬八千六百二十七貫九百
七十八文費用五萬五千六百九十九貫五十六文保
甲六百四十九都保除都副保正大保長并義勇將校
外見管一十五萬九千七百七十人義勇將校三百二
十人節級七百九十六人(今並充小保長計數)長行一萬七千二
百九十五人(今並充保丁計數)保甲都保正六百一十人副保
正五百九十四人大保長六千二十四人小保長二萬
二千八百六十一人保丁一十一萬八千八百一十八
人省到錢除費用外合封樁一十五萬二千九百二十
八貫九百二十二文約一名賞錢八貫每年用一十二
萬貫賞一萬五千人餘三萬二千九百二十八貫零留
充雜用約十年賞遍永興軍等路省到三十八萬七百
一十六貫七百四十文九分九釐費用九萬四千四百
九十九貫六百五文保甲八百三十四都保除都副保
正大保長并義勇將校外見管一十五萬五千五百三
十六人義勇將校六百八十人節級一千四百四人(今並)
(充小保長計數)長行二萬八千六百八十六人(今並充保丁計數)保甲
都保正六百一人副保長七百七人大保長六千五百
六十五人小保長二萬一千五百八十一人保丁一十
萬三千八百六十五人省到錢除費用外合封樁二十
八萬六千二百一十七貫一百三十五文九分九釐約
一名賞錢八貫每年用二十四萬賞三萬人餘四萬六
千二百一十七貫一百三十五文九分九釐留充雜用
約五年賞遍秦鳳等路省到一十八萬五千六百八貫
六百四十八文費用二萬七百五十五貫四百七十六
文保甲二百九十都保除都副保正大保長並義勇將
校外見管七萬六千三百五十五人義勇將校四百一
十四人節級八百三十九人(今並充小保長計數)長行一萬八千
四十三人(今並充保丁計數)保甲都保正二百八十一人副保
正二百七十七人大保長二千七百二十四人小保長
一萬五百一十五人保丁四萬六千九百五十八人省
到錢除費用外合封樁一十六萬四千八百五十三貫
一百七十二文約一名賞錢八貫每年用一十二萬貫
賞一萬五千人餘四萬四千八百五十三貫一百七十
二文留充雜用約五年賞遍其河北所奏不行(此據御集增入)
(要見當時保甲措置條目實錄並無之五年九月十二日可参考)
辛酉戶部言陜西諸路緣邊州軍城寨公使給官吏之
物欲並依例策以在市實直給價内酒數亦據酒材所
合醖升斗支給候物價平依舊其犒設給軍蕃部不用
此法從之御史楊畏言樞密院左知客勾當西府周
克誠二月辛亥申本府以左右丞兩位修葺廳堂乞批
狀送工部下將作監今詳狀後批依所申乃止是蒲宗
孟王安禮簽書用尚書省印既不赴王珪蔡確書押又
不經開拆房行下至壬子酉時下工部工部案驗批稱
不候押先印發是夜四鼓廵兵下符將作監凖格尚書
省掌受付六曹諸司文書舉省内綱紀程式又内外文
字申都省開拆房受左右司分定印日發付而工部式
修造有委所屬保眀取旨有令申請相度指揮程式甚
嚴蓋不可亂尚書省職在舉之而已今克誠狀不由都
省宗孟安禮為左右丞直判官依申用省印發之而王
珪蔡確百官之長初不承禀循私壊法無復綱紀大臣
如此何以輔人主正百官其工部既見狀無付受格式
而闕僕射簽書所宜執議禀白豈容略不省察又非倉
卒事故何致不俟郎官簽付而承行疾若星火媚權慢
法莫甚於斯伏望並加推治詔中丞黃履與楊畏等限
十日推究以聞楊畏仍不許避免保章正馮士安等
言大内南景靈宫建神御殿西創尚書省緣大内為陰
宅依經刑在西方禍在南方福在北方德在東方凖二
宅經犯北則報南修東則治西今犯刑禍宜急治東北
則吉詔送祕書省祕書省言勒太史局衆官定士安等
所言修造乃私宅法今國家建神御殿尚書省經國體
相地宜擇時日而後致功其報治法不可用詔士安等
各降一資
壬戌分命輔臣祈晴詔前提點廣東路刑獄林積降
一官以在任點檢軍噐不精也御史翟思言聞京西
轉運司下州縣責商人納紙官以小條印為記紙輸一
錢人戶稅鈔非印紙不受朝廷理財固自有義蓋不如
是之苛也詔轉運司具析以聞已而轉運司奏如思所
言乃詔止之熙河蘭會經略安撫制置使李憲奏臣
昨奏熙蘭岷通遠四州軍蕃兵地里相遠當逐處各為
一軍庶就近易於團結仍得蕃情安便兼蘭州及定西
管下新歸順蕃部數内強壯人馬甚衆亦當團結與四
州軍蕃兵通作五軍庶緩急之際各有漢蕃兩軍相參
為用乞且於熙河蘭會一路條畫以聞先次推行已蒙
依奏臣今具條畫以謂蕃兵置將事貴簡而易行法貴
詳而難犯臣今斟酌蕃情擬定條畫事法凡三門應五
州軍各置都同緫領蕃兵將二員並本州軍駐劄緫領
本州軍管内都部族出戰蕃兵並供贍人馬仍各置管
押蕃兵使臣十員内四員委本將選擇從經略司審察
奏差餘六員許本將所在駐劄州軍於經略緫管緣邊
安撫司凖備差使指揮及管下城寨關堡使臣内選擇
兼充平居不妨本職遇有事宜出入將下一面勾抽緫
領將凡遇邊警稟帥司不及即與所駐劄州軍守臣正
兵將副及管勾緣邊安撫司官共審度如可禦敵即遣
漢蕃兩將人馬共力枝梧若輒分彼我致有誤事即依
節制法均責仍一面具事宜申經略司諸將各於所管
蕃部内籍善探事人姓名以備遣使所探到事除申經
略司外仍與駐劄州軍正兵將副互相關報蕃部公事
干本將即許都同緫領將施行餘並依舊經略經制緣
邊安撫司所屬州軍行遣緫領將係知州軍兼領而應
廵按蒐閱者許權交割州軍事與通判輪出諸將下管
勾部族近上蕃官遇點集出入與管押蕃兵使臣參領
所管本族兵馬諸將駐劄州軍及轄下關城堡寨如於
本將職事不協力沮害事法内城寨官許同緫領將奏
劾施行州軍當職官即具事狀聞奏出戰蕃兵自備人
馬衣甲噐械數目令將官置籍因廵按蒐閱點檢出戰
衣甲噐械令將官預修備除逐族蕃兵有自備外其所
闕及合用旗號申經略司計置仍置庫拘收遇點集據
闕給借蕃兵自來輪差在緣邊廵綽坐團卓望者聽依
舊例差撥出戰蕃兵凡以事故出外令關白本族蕃官
仍不得出本州軍界其蕃兵下供贍人數内有壯勇堪
充出戰者許臨時揀選抵替不得力蕃兵諸將遇出兵
許選勁騎充踏白馬官押蕃使臣蕃官諸司副使以上
不以親手斬獲首級數計功依正兵隊獲首級分數論
賞五州軍出戰蕃兵人馬自為一將遇出戰即以正兵
繼蕃兵其旗幟與本州軍正兵旗身同色旗脚以間色
為别已上謂之職分門出戰蕃兵分為四等以膽勇武
藝卓然者為竒兵以有戰功武藝精熟者為第一等以
未嘗立功而武藝精熟者為第二等以武藝生疎者為
第三等委逐族蕃官首領依格推排緫領將别置籍依
等第單名拘管遇有增减於簿内開收諸將出戰蕃兵
分為左右前後四部遇點集出入逐族各隨所屬蕃官
每部差管押蕃兵使臣二人毋得將一族人馬分入兩
部緫領每季分詣逐族就近點閱止隨蕃兵所習按試
如第一等内武藝卓然者别為一等充竒兵每將以二
百人為額第二等内出衆者陞為第一等每將以三百
人為額第三等内出衆者陞為第二等每將以五百人
為額候點閱訖等第支賞并酒食犒設竒兵支銀椀第
一等第二等支銀楪有差選充竒兵及第一等第二等
者并支顔色戰袍并絲勒巾以鼔激衆心蕃兵就委本
族蕃官首領教閱遇將官廵按如武藝精熟人馬驍銳
出衆即令將官保眀申經略司旌賞緫領將并管押使
臣如能說蕃官首領糾出未充蕃丁之家及招募人馬
有增數者理為勞績歲終委經略司據所增申奏以千
人為率每一馬仍當一人每增及二百人已上緫領將
减磨勘三年使臣减磨勘二年若有逃亡虧數每一百
人將官展磨勘三年使臣展磨勘二年諸族都管蕃官
如於本族根括及招募到人馬歲終委將官具所增數
申經略司酬賞出戰部落子人馬不結入四部於蕃兵
籍内别拘收遇出戰即别為一流所有教閱將官廵按
陞進等第特支管犒之類並如蕃兵法諸州軍出戰部
落子人馬在熙蘭岷通遠四州軍住坐者並隸逐州軍
緫領將就便廵按蒐閱其河州雖有管押部落子將亦
合隸緫領將因廵按點閱蕃兵内有年老或病患不堪
征役之人令本家少壯人丁承替者即時於籍内改正
姓名每季分詣點閱畢具所管部族有無增减人馬數
申經略司考較聞奏已上謂之蒐閱門蕃官首領根括
募到族下人馬每季及歲會具所增數目及教習族下
人馬精銳合係經略司支賞者本司預具數乞支降委
官置庫主管如别移用以違制論係籍出戰蕃兵通所
管部落子一千人以上不滿二千人每年支公使錢一
千貫二千人以上不滿三千人支二千貫三千人以上
支三千貫止以係省錢充仍分上下半年各並委緫領
將從宜支使諸將合用酒許於駐劄州軍寄造諸將公
使庫錢物許駐劄州軍正兵將下選差員寮十將等給
役使仍於本將差押蕃兵使臣主管公使庫諸將如遇
點集出入或廵按點閱部族所在州軍城寨議公事集
蕃官及犒設蕃部並許支破酒食以公使錢非理費用
及别有饋送論如監主自盗法緫領將遇軍行於駐劄
州軍將下出戰土兵或漢弓箭手内差馬軍二隊充帶
噐械馬隨行蕃兵將各置行遣吏人等取受財並依河
倉法諸將許於諸軍内差譯語官十人仍於漢弓箭手
内更差十人諸將許差醫人醫獸如遇軍行差都教頭
壕寨擊金鼓人執門角旗人數有差諸將籍定出戰蕃
兵除緩急事宜及逐季點閱外並不得别差使如違以
違制論不以赦降原免諸將並管押使臣如因廵教點
集受蕃官已下獻送論如監主自盗法已上謂之雜條
門並從之(五年十二月癸丑當參考當只用墨本别錄出墨本云熙河蘭會路經略制置使李憲)
(言竊以選治蕃兵分置將領事本簡而易行法貴詳而難犯臣今斟酌蕃情擬定條畫事法諸五州軍各置都)
(同緫領蕃兵將二員本州駐劄緫領本州管内諸部族出戰蕃兵供贍人馬各置管押蕃兵使臣十人四員委)
(本將選擇從經略司審察奏差六員許本將所在駐劄州軍諸司使臣内選擇兼充平居不妨本職緩急事宜)
(出入將下一面勾抽凡遇邊報警急申禀帥司不及即與守臣正兵將副及管勾緣邊安撫司官同審度如可)
(禦敵即漢蕃兩將兵斟酌事勢共力枝梧若輒分彼我致有誤事即依節制法諸蕃部公事如事干本將即許)
(都同緫領將施行諸將駐劄州軍及轄下關城堡寨如於本將職事委不叶力沮害事法城寨官許同緫領將)
(奏劾州軍當職官即具事狀聞奏諸押蕃兵使臣蕃官諸司副使已上不以親斬獲級數計功依正兵隊將獲)
(級分數論賞諸五州軍出戰蕃兵自為一將其部伍常以正兵繼蕃兵旗幟與正兵同色以旗脚間色為別所)
(管出戰蕃兵分為四等以膽勇武藝卓然者為竒兵以有戰功武藝精熟者為第一等以未立功武藝精熟者)
(為第二等以武藝生疎者為第三等逐族蕃官首領依格推排都同緫領將別置籍依等第單名拘收分為左)
(右前後四部遇點集出入逐族人馬各隨所屬蕃官每部差管押蕃兵使臣二人即不得將一族蕃兵人馬分)
(入兩部諸族出戰蕃兵就委本族蕃官首領教閱遇將官廵按如訓練族下蕃兵武藝精熟人馬驍銳將官保)
(明申經略司旌賞諸都同緫領蕃兵將并管押蕃兵使臣如能說諭蕃官首領推排根括未充蕃兵之家及招)
(募人馬有增數者理為勞績以千人為率每增及二百人以上都同緫領將减磨勘三年管押使臣减二年若)
(有逃亡虧及百人將官展磨勘三年本部管押使臣展二年諸出戰部落子人馬不結入四部於蕃兵籍内別)
(收緩急出戰自為一隊廵按陞進等第特支犒設之類並如蕃兵法諸將係籍出戰蕃兵通所管都部落子千)
(人以上歲給公使錢千緡二千人以上二千緡三千人以上三千緡從之)錄故右班殿直
席涓子九璋為借職以涓隨涇原軍出界死事故也
甲子召輔臣觀榖于後苑朝散郎守左司郎中吳雍
直龍圖閣河北路轉運使兼措置糴便於是寳文閣待
制寋周輔自河北都轉運使召為戶部侍郎命雍代之
都司除職自雍始周輔言司農市易淤田水利司所糴
散在並邊距定瀛新倉遠請以所糴予轉運司而收其
直從之(食貨志係此事於八月吕公著云云後公著云云已見二十七日周輔所言今附此葉夢得)
(云官制行吴雍以左司郎中出為河北都漕是時神宗方經營北敵有廵幸意密以委雍乃除直龍圖閣都司)
(除職自雍始其後文及甫自吏部外郎以潞公故亦除直龍圖閣范子竒范純粹則皆用雍例)擢曹
州乘氏縣尉李駉為宣義郎賜緋章服知宛句縣賞殺
獲強盜及十人也
乙丑前西頭供奉官閤門祗候童政復舊官職以逮事
英宗藩邸也政坐權廉欽州沿海戰棹都廵檢擅去官
守經赦當原特勒停於叙法外展三朞至是復之錄
如京副使費萬婿桂州助教歐陽適為三班借職以上
批萬忠勇死事其孤無所歸特錄之(御集知州熊本言據秀容縣君史氏)
(狀夫如京副使費萬昨任路分都監為支公使文歷不眀勒停詣闕披雪凖經略司帖追赴州救應鬭敵被賊)
(殺害只得男一名借職乞奏與女夫助教歐陽適換班行更乞推恩二女竊謂萬之得罪固不足矜而奮不顧)
(身力圖自贖捐命邊徼實可傷閔雖緣停替減等尚未盡朝廷厚死恤孤之意伏望聖慈詳察更賜指揮御批)
(費萬忠勇死事實可矜閔今孤遺流落嶺外未有可歸之計在朝廷所宜加䘏可更與二人恩澤一借職一差)
(使元豐六年六月八日下)供備庫使趙思齊領榮州刺史思齊勾
當皇城司任滿法當遷官詔以思齊普曾孫之長特除
之他人毋得援例(此據御集)
丁卯詔六曹文書稽呈朝旨按劾每五次本房職級案
後收坐等第書罰河東轉運司言歲甚豐糧草價賤
諸州府見在朝省封樁錢約十萬緡乞付本司補助糴
買詔河東難得豐歲可依所乞外更擘畫應副詔保
甲依條放免後若武藝及等願投軍者四十以下减一
指三十以下减二指除例物外增錢二千
戊辰百官赴太廟奏告上徽號於仁宗英宗室增宜
州公使錢為二千緡以犒設蠻人闕乏故也
辛未詔自今宰臣執政官轉廳除支賜外其使臣等恩
澤並減半(此據御集增修)御史翟思言康州舊以土地瘠薄
人不耕佃往年高賦知州招集流民自更請射依鄉原
例起稅凡百畆之田以四畆出賦自是稍稍墾治殆無
曠土聞轉運司近以土闢民庶百畆之賦增至二十畆
民情騷然且流民披榛開荒樂於安土者特幸稅輕有
足自養今土雖稍闢而利薄民雖差庶而未富官既多
取則私養不足其勢恐至於轉徙如是則不惟所增之
賦為虚額亦恐失當入之數伏望申敇使者如合增稅
即量加分數庶使新集之民得以安業戶部乞下轉運
司相度以聞從之詔河東路提舉保甲客省副使王
崇拯同提舉承議郎集賢挍理黃廉勾當公事供備庫
副使宋宣及監教使臣九人各遷一資以集教保甲武
藝及九分故也知渭州盧秉言昨遣兵出界供奉官
姚雄往來計會張世矩等攻討次第致獲全勝乞與遷
一官從之雄兕子也上批夏國請睦使還未逾旬日
復差使副謝恩觀其意頗急遽必有姦謀可令陜西河
東經略安撫司指揮緣邊官守遠設斥候勿令少失枝
梧
壬申知延州劉昌祚言乞量减鹽牧司年額馬數增買
四尺四寸以上堪披甲馬增置馬軍蕃落從之仍於河
中府第八將下左右蕃增置馬軍三指揮於本將步軍
額除之昌祚言軍事之先莫如馬政人雖千百可招呼
而集馬雖十數寧可容易而得須是素養有備乃可應
敵加以鄜延比之諸路難以畜牧非産馬之地永樂一
日失六千匹不知平時力用幾日費用幾何能集是數
以累不貲之財力失於頃刻之間寧不惜哉俗謂人強
馬壯若能如此可謂兩全倘或強弱不齊適足為累故
馳逐應急取勝非馬不能今監牧司所賦率低小病患
不應格式乞預支緡錢委逐將自置仍增直至四五十
千得旨特許行鄜延一路昌祚以鄜延邊面東自義合
西至德静綿亘七百里堡寨大小五十餘疎密緊慢不
齊烽燧不相應乃立為定式凡耕墾訓練戰守屯戍度
強弱分地望圖山川形勢上之上嘉納(兵志云十月知延州劉昌祚請)
(减監牧司年額馬增直市四尺四寸以上堪披甲馬增置馬軍蕃落留沙苑監捧日馬為馬種從之留馬種在)
(九月十三日)
