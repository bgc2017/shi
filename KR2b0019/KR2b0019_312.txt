續資治通鑑長編卷三百八
宋李燾撰
神宗
元豐三年九月庚申朔知諫院蔡卞請應差除及改更
事並令封駮司關報諫院從之(元符三年五月己夘龔夬云云可考)
辛酉命翰林學士蒲宗孟知制誥李清臣兼詳定官制
檢正中書戶房公事畢仲衍檢正中書禮房公事王震
並兼檢討文字權知都水監丞公事蘇液言河北京
東兩路緣河決被患人戶蒙朝廷優恤賑濟放稅計錢
穀等共七十二萬七千二百七貫石有畸而靈津廟碑
失載其實乞以其事付史官從之
壬戌詔定州東安村宣祖皇帝祖墳四至各益地五頃
守園人十戶(新紀書此舊紀不書)經制熙河路邊防財用司奏
乞以年額川交子一十萬貫並支赴本司移用更不兊
賣與茶場司及乞減約立定熙河路四色錢鈔等事詔
四色錢鈔依奏撥充經制司年計并以熙河路所收諸
色稅賦課利相兼支用其每年合用紬絹布絲令陜西
轉運司依例應副陜西言虢州等處捕獲張晏賊徒
光萬等七人詔賊黨已潰慮捕盗人貪獲首級之賞因
害平民令提點刑獄司指揮捕盗官吏如遇賊非拒捕
者並須擒送所屬勘鞫
癸亥御史王祖道言太常丞汪輔之除廣東轉運使輔之即
乞分司致仕朝廷為改成命令依舊為開封府推官臣
竊以平日無事差一監司聽避免而不行萬一二廣有
邊陲之警誰復肯為陛下行者望從輔之之請詔許輔
之分司(八月七日豐稷云云)又言陜西四十二將河北京東府
界三十七將皆朝廷所選擇然尚多庸人其餘淮浙福
建荆湖交廣雖有團結訓練之法而未見教閱案試之
實豈非將領非人故事功未效且以陜西一路言之如
李亨劉鎮程博古軰人材懦弱臨事昏謬使之趨敵赴
功足以速敗其他路固有如李亨劉鎮之比者望密下
諸路經略監司體量將副人材第為三等朝廷再加審
察而去其疲弱不稱事者此正今日邊防之急務也
召河東節度使守司徒兼侍中判大名府文彦博陪祠
先是彦博乞罷使相領宫觀手詔諭令過明堂聽旨於
是召之仍遣内侍迎賜茶藥(手詔諭彦博據御集乃五月十三日)詳定
禮文所言謹按虞書曰予欲觀古人之象日月星辰山
龍華蟲作會宗彛藻火粉米黼黻絺繡先儒謂虞夏之
制天子祭服十有二章日月星辰山龍華蟲此六者畫
於衣故言作會以法天之陽氣六律也宗彛藻火粉米
黼黻此六者繡於裳故云絺繡以法地之隂氣六吕也
至周以日月星辰畫於旌旂所謂三辰旂旗是也而冕
服九章登龍於山登火於宗彛則衮以龍為首鷩以華
蟲為首毳以宗彛為首國朝衣服令乘輿服衮冕十二
章日月星辰山龍華蟲火宗彛八章在衣藻粉米黼黻
四章在裳少二章與虞書之文相戾自東漢明帝革去
秦故初服冕旒衣裳天子備日月星辰十二章無宗彛
而以粉米為二與孔安國說頗相合晉因循不革梁及
隋唐則以日月星辰山龍華蟲火宗彛畫繢於衣藻粉
米黼黻絺繡於裳蓋當時諸儒因鄭氏注禮以為周冕
服九章登龍於山登火於宗彛則衮之衣五章裳四章
厥後循用虞夏之制既以日月星三章復畫在衣而不
以火宗彛二章歸之於裳所以衣有八章裳有四章不
應古義伏請改衣裳之章各六日也月也星也龍也山
也華蟲也畫以為繢火也宗彛也藻也粉米也黼也黻
也絺以為繡又衣服令衣錦領織成升龍蔽膝隨裳色
繡升龍二亦無所稽謂宜衮紱之上兼為升龍降龍又
古者冕服皆玄衣纁裳而今衣色用深青殊無所本宜
改用玄以象天色詔衮冕繢繡章采宜依舊制(二年八月十四)
(日)其八章在衣四章在裳宜别詳定以聞於是詳定所
言國朝衣服令乘輿服衮冕十二章日月星辰山龍華
蟲火宗彛八章在衣藻粉米黼黻四章在裳則與虞書
之文相戾今欲乞依虞書之文繪日月星辰山龍華蟲
六章在衣繡宗彛藻火粉米黼黻六章在裳詔送禮院
(三年九月四日癸亥送禮院)
甲子詔陜西諸軍馬社闕額斂率不易自今並罷所闕
馬令買馬司支填詔賜茶場司錢二十萬緡付涇原
路安撫司糴買糧草封樁都提舉市易司王居卿言
市易之法有三結保賖請一也契書金銀抵當二也貿
遷物貨三也三法之中惟賖保之法行之積年逋負益
衆去歲有旨先罷結保見錢惟賒請物貨舊法未革然
尚恐久遠未便何則舊欠之戶多以出限規避不輸既
費催督又繼以再賒物貨之人勢亦如此宿貸新貰歲
增月累其間消折不能備償者十有四五則與賒取現
錢同歸于弊是宜解而更張者也欲乞自今後市易務
許人戶賖請物貨歲不過二百萬貫别置簿支收惟聽
舊戶賒請以接濟在京行舖之家期以五年所收息巳
逾元數然後或止或行更不取朝廷裁度其非舊請人
戶則惟用抵當貿遷二法可以斂滯貨通餘財如此則
法全利遠而用不窮矣其諸路市易錢穀以四分為率
量留一分以濟舊戸外亦不行賒借之法如蒙朝廷施
行乞於每歲所收息錢内量減萬數其監官等酬奬亦
與降等推恩雖取息稍薄而所收皆實利庶使此法行
之無弊也詔中書戶房立法以聞已而戶房乞在京物
貨許欠戶賒請斂而復散通欠數不得過三百萬貫諸
路市易貨以四分為率以一分許舊欠賒請斂而復散
通欠數不得過一分並别置簿支收從之(二年正月九日二月十九)
(日當考)居卿又言免行所月納或季納見錢官為雇人代
役使此朝廷立法之意欲以寬恤下民也然有其名而
無其實蓋建法之始失以貧富為較但以其人作業為
等納錢輕重不一雖貧者至輕而日不自給何暇輸官
催理科較或至禁錮誠可矜惻臣竊詳元定免行租額
錢三萬四千八百餘緡每歲額外常有增羡今且以雜
販破鐡小販繩索等貧下行人共八千六百五十四人
月納自一百以下至三文二文計歲納錢四千三百餘緡
其所出至微猶常不足故貧者私不足以養公不足以
輸欲乞將額外增羡以補舊額其貧下戶並與除放庶
幾小民實免行役均被朝廷之恩如將來舊額却有虧
損不及下戶所放之數即乞於本司市利或息錢内撥
填然月納一百以下行人其間薄有物力者乞且如舊
法庶得平允從之仍令將來赦中施行(居卿又言新本削去)詔
押賜夏國主生日禮物中冬持服使人將來到夏國許
比附三路沿邊臣僚並令聽樂以太皇太后服未滿期
故也
丙寅御殿復膳(兩紀並書此)詔江南東路轉運使太常少
卿孫珪權發遣提點刑獄贊善大夫王安上各追兩官
勒停安上珪交訟不實故也
丁夘詔建州百姓張勝等案刑部至今一年有餘未决
其判刑部杜紘詳斷官李世南各特罰銅十斤詔權
三司使李承之前副使韓忠彦判官黃好謙各展磨勘
二年百姓閻慶杖脊刺配廣南牢城先是慶詐為中使
程昭吉狀稱内中降錢買三司銅鑄鐘三司不詳真偽
己聽買乃覆奏故承之等有是責先是忠彦權發遣戶
部副使嘗有詔任滿與落發遣字令再任及大理寺根
究閻慶事未决中書進呈上批且候已而忠彦除寳文
閣待制知瀛州竟坐慶事展年(忠彦待制瀛州在七月二十一日今附見)
庚午以太子中允館閣校勘監察御史裏行何正臣直
集賢院兼侍御史知雜事中書進呈誥詞云爾其正直
是與勿苛勿撓使是非淑慝不壅於上聞上批宜改苛
字作枉字詔審刑院詳議官劉賀展磨勘二年温希
道應適張伸各一年伸仍别與差遣曹平半年王僖罷
支賜並以中書比較元豐二年内有失入人死罪等特
責也知諫院舒亶言中書檢正官張商英與臣手簡
并以其壻王潙之所業示臣臣職在言路事涉干請不
敢隠默其商英手簡二紙并潙之所業一册今繳進詔
商英落館閣校勘監江陵府江陵縣稅初亶為縣尉坐
手殺人停廢累年商英為御史言其才可用乃得改官
至是反陷商英士論惡之太常博士集賢校理新權
知湖州陳侗言伏見陛下若稽古先修飾萬事而崇奉
郊廟百神之祀攷求典禮尤為嚴備惟五嶽四瀆之兆
未設謹按周禮小宗伯之職兆五帝於四郊四望四類
亦如之鄭氏注四望謂五嶽四瀆也四類日月星辰也
今四郊有五帝及日月星辰之壇而獨四望之壇不建
或遇朝廷有祈焉則設位皇地祇壇下甚非古制欲乞
依周禮建四望壇於四郊以祭五嶽四鎮四瀆庶合於
經而且以稱陛下奉祀之意詔送詳定禮文所詳定所
請以國朝祠令所載嶽鎮海瀆兆四望於四郊岱山沂
山東海大淮於東郊衡山會稽山南海大江嵩山霍山
於南郊華山吳山西海大河於西郊常山醫巫閭山北
海大濟於北郊每方嶽鎮則共為一壇海瀆則共為一
坎以五時迎氣日祭之皆用血祭瘞埋有事則請禱之
又以四方山川各附于當方嶽鎮海瀆之下别為一壇
一坎山共一壇川共一坎水旱則禱之其北郊從祀及
諸州縣就祭如故詔四方嶽鎮共為一壇望祭餘依奏
(元豐三年九月十一日庚午依奏)
壬申以右正言直龍圖閣趙濟為右司諫仍升一任故
引進使王君萬遷一子官駕部員外郎霍翔為主客郎
中入内副都知李憲賜城北園一所權發遣永興軍等
路提點刑獄葉康直減磨勘二年皆以經制熙河邊防
財用司奏收課利功也
癸酉以知同州右諫議大夫集賢殿修撰張景憲嘗舉
知襄城縣于石犯入已贓刑部奏景憲合徒二年勒停
中書言景憲合依劉庠例追一官免勒停移小郡緣内
省官例進呈取旨上批可依庠例乃降一官知房州知
保州西上閤門使嘉州團練使張利一亦坐舉石當徒
二年追團練使一官免勒停仍衝替樞密使言利一係
極邊職任取旨上批依斷免衝替勒停與展一朞叙(五月)
(乙亥于石除名)
乙亥知諫院舒亶言開封府界提舉官陳向近於樞密
院議養馬事知樞密院薛向等論議諠悖中外傳播囂
然臣竊以養馬之法乃自本院行下其利害本末向等
所嘗與議苟以為便當身先推行使人趨赴豈宜倡為
浮說搖動流俗如曰不然則議法之初宜有建明不應
今日始為此紛紛也大臣謀國如是其意必有所在乞
令陳向具向等語辨治施行詔陳向具析(司馬光記陳向事具注薛)
(向罷樞密時向罷樞密在此月二十七日丙戌後此十一日)詳定官制所上以階
易官寄禄新格中書令侍中同平章事為開府儀同三
司左右僕射為特進吏部尚書為金紫光禄大夫五曹
尚書為銀青光禄大夫左右丞為光禄大夫六曹侍郎
為正議大夫給事中為通議大夫左右諫議為太中大
夫秘書監為中大夫光禄卿至少府監為中散大夫太
常至司農少卿為朝議大夫六曹郎中為朝請朝散朝
奉大夫凡三等員外郎為朝請朝散朝奉郎凡三等起
居舍人為朝散郎司諫為朝奉郎正言太常國子博士
為承議郎太常秘書殿中丞為奉議郎太子中允贊善
大夫中舍洗馬為通直郎著作佐郎大理寺丞為宣德
郎光禄衞尉寺將作監丞為宣議郎大理評事為承事
郎太常寺太祝奉禮郎為承奉郎秘書省校書郎正字
將作監主簿為承務郎又言開府儀同三司至通議大
夫以上無磨勘法太中大夫至承務郎應磨勘待制以
上六年遷兩官至太中大夫止承務郎以上四年遷一
官至朝請大夫止候朝議大夫有闕次補其朝議大夫
以七十員為額選人磨勘並依尚書吏部法遷京朝官
者依今新定官其禄令並以職事官俸賜禄料舊數與
今新定官請給對擬定並從之(十二月十六日當考新紀書乙亥正官名以侍)
(中中書令同平章事為開府儀同三司左右僕射為特進吏部尚書至將作監主簿為寄禄官檢校僕射以下)
(及階散憲銜並罷舊紀但書頒以階易官寄禄格選舉志云元豐三年修定官制開府儀同三司至通議大夫)
(無磨勘法太中大夫至承務郎應磨勘待制以上六年遷兩官至太中大夫止承務郎以上四年遷一官至朝)
(請大夫止歴中散大夫則七歲乃遷朝議大夫以七十員為額有闕則以次補又詔應遷官除授者並即寄禄)
(官自官制行以舊少卿監為朝議大夫諸卿監為中散大夫秘書監為中大夫故事兩制不轉卿監官前行郎)
(中郎超轉諫議大夫前行郎中於階官為朝請大夫諫議大夫於階官為太中大夫上以為磨勘者古考績之)
(法所與百執事共之而禁近獨超轉非法也於是下詔待制以下並三年一遷仍轉朝議大夫中散大夫中大)
(夫三官所以正名實抑僥倖云詔在十二月六日)
丙子詔開府儀同三司為使相不繫大敇銜見任宰相
使相食邑實封通及萬戶前任宰相食邑及萬戸並封
國公宗室如舊例又詔臣僚加恩並依舊勲巳至上柱
國即併加食邑實封給諫待制許加實封省副知雜許
併加勲勲巳至上柱國食邑自今當加食邑減數令中
書本房立法本房尋奏自來大禮加功臣階勲食邑實
封凡五等今己罷功臣及以階易官即止有勲及食邑
實封凡三等勲上柱國而食邑當依舊法自三百四百
五百七百至一千戶實封自一百二百三百至四百戸
仍乞各於舊條官序上遞減一等加之如食邑令加千
戸止加七百戶之類其實封亦以此為率即食實封一
百戸并初封實邑三百戸仍不減欲乞先行下候成書
日别副定從之中書言近朝旨館閣臺諫兩省兩制官
不拘常制各舉教授不以在任不在任令給驛劵並乘
驛赴闕差官於秘閣試經義三道今上項朝旨見係諸
路學制所修立欲乞不候學制頒行先以朝廷見取索
及臣僚舉到并得替學官類聚候及十員以上令國子
監主判考試其所宿等並依貢舉條施行從之又言據
官告院狀諸班直都知押班長行等諸軍使副都兵馬
使都頭副都頭如未曾授加恩者遇大禮授銀青光禄
大夫檢校國子祭酒兼監察御史武騎尉緣見今臺省
寺監之官易之以階則所授銀青光禄大夫為階而國
子祭酒監察御史乃職事官皆不合用為加恩今明堂
諸如此類未加恩者並乞加武騎尉欲送官告院照會
施行從之又奏官制所申朝旨除三公三師外餘檢校
官并階散並罷所有宗室及武臣正任至内常侍以上
内臣供奉官以下選人伎術官將校中書樞密院主事
以下及諸司吏人所授勒留官衙校等各有見帶文散
階檢校官及憲銜欲並除去其僧官並溪峒蠻人知州
鎮及化外蕃官所帶散官等合自朝廷指揮從之其後
遂詔文武散階除化外人依舊除授外餘並罷(化外人依舊除)
(散階在五年正月二十六日戊申今并書之)沅州奏乞下湖南密計置候
本州修築托口等寨畢同時剏築古誠州貫保寨詔令
湖南鈐轄司沅州依近降朝旨指定合修城寨處各隨
便宜建置其古誠州楊晟堅等依訪察司指揮割屬湖
北路詳定禮文所言南郊式尚衣庫供拂翟内侍省
差内侍二員執之各公服繫鞋每大慶殿宿齋景靈宫
太廟南郊自大次至小次皆用以前導原其所出乃漢
乾祐宫中所用其制不經伏請除去從之(禮文元年九月十七日依)
(奏十七日丙子也)
戊寅齋于文德殿百官齋于明堂
已夘薦饗景靈宫齋于太廟
庚辰朝饗于八室齋于文德殿
辛巳大饗于明堂(綱要以英宗配)御紫宸殿羣臣稱賀御宣德
門大赦民欠元年以前二税免役常平息錢及在京免
行月納百錢以下者皆除之
癸未尚書禮部侍郎平章事王珪換正議大夫右諫議
大夫參知政事章惇蔡確並換太中大夫工部侍郎同
知樞密院薛向換正議大夫右諫議大夫同知樞密院
孫固換太中大夫並樞密副使
乙酉詔即景靈宫作十一殿以時王禮祀祖宗(新舊紀並如此)
(書會要有合删取增入者)遣勾當御藥院竇仕宣往北京勾當内
東門司閻安往澶州編排點檢封樁兩九軍軍噐什物
具析依樣與否及可用不可用以聞仍下軍噐監給元
樣觀文殿大學士集禧觀使左僕射舒國公王安石
為特進改封荆國公宣徽南院使檢校太尉西太一宫
使王拱辰落開府儀同三司並以官制行正名故也詔
拱辰判大名府拱辰辭曰臣老矣不足以任事上曰北
門重地卿舊治也勉為朕行(劉摯作拱辰行狀云時三路籍民為保甲下戶皆不)
(免日聚教之提舉官禁令苛急河北保甲往往為盗賊百十為羣州縣不敢以聞拱辰極論其弊謂非止困其)
(財力害其農桑所以使為不良者法驅之也將恐浸淫為大盗可憂願蠲裁下戸於是主者指拱辰沮法異論)
(拱辰曰此老臣所以報國也章入不巳天子始悟保甲之為盗也按今年二月十八日令諸路坊郭物力戶養)
(馬蓋因拱辰建議而摯不書獨書拱辰論保甲為盗不知果有是否本傳但云三路初籍民兵拱辰謂稍蠲下)
(戶亦不如摯所書也當考蠲下戶事在七年二月十二日)知河南府翰林侍讀學
士給事中王陶為正議大夫觀文殿學士知汝州端明
殿學士兼翰林侍讀學士龍圖閣學士右諫議大夫韓
維寳文閣學士右諫議大夫兼侍讀陳薦並為通議大
夫資政殿學士樞密直學士兵部郎中孫永為太中大
夫端明殿學士陶等以東宫舊臣因換官特遷之罷
議樂修樂局其范鎮令降勅奬諭仍賜銀絹各一百匹
兩楊傑五十匹兩劉几許特用明堂恩奏子若孫一人
鎮初召對為上言定樂當先正律上曰然雖有師曠之
聰不以六律不能正五音鎮作律尺龠合升豆區鬴斛
欲圖上之又乞訪求真黍以定黃鍾而几即用李照樂
加四清聲而奏樂成及是鎮謝曰此劉几樂也臣何與
焉(六月庚子初召鎮)
丙戌正議大夫平章事集賢殿大學士王珪為銀青光
禄大夫兼門下侍郎平章事兼修國史(新舊紀並書王珪監修國史)
泰寧鎮海等軍節度使檢校太尉同平章事岐王顥守
司空開府儀同三司依前泰寧鎮海等軍節度使進封
雍王(两紀並書)保信保静等軍節度使檢校太尉同平章事
嘉王頵守司空開府儀同三司依前保信保静等軍節
度使進封曹王(兩紀並書)河東節度使檢校太師守司徒兼
侍中判大名府潞國公文彦博守太尉開府儀同三司
依前河東節度使判河南府(兩紀並書)景靈宫使護國軍節
度使檢校太師守司徒兼中書令河中尹金鄉郡公曹
佾(兩紀並書佾為郡王)鎮南軍節度使檢校司空同平章事豫章
郡王宗諤淮康軍節度使同平章事濮陽郡王宗暉崇
信軍節度使同平章事判大宗正事天水郡公宗旦並
為開府儀同三司佾濟陽郡王宗旦華陰郡王上欲厚
慈聖光獻皇后家故特封佾謂翰林學士李清臣曰佾
異姓而王非例也為朕述此意(新紀書宗旦舊紀不書)武寧軍節
度使檢校太師守司空同平章事致仕韓國公富弼依
前檢校太師守司空開府儀同三司通議大夫知樞密
院馮京為正議大夫樞密使皆加食邑實封故事大禮
宰臣以下惟加恩至是因改官制故珪顥頵彦博京特
遷官以寵之(新紀書京為樞使舊紀乃不書)天平軍節度使均國公傭
武寧軍節度使承裕殿前副都指揮使寧遠軍節度使
楊遂建雄軍節度使韓絳皆加食邑實封翰林學士以
下侍從官内外兩制並換新階加恩相州觀察使同
知大宗正宗惠為武昌軍留後正議大夫同知樞密院
薛向本官知潁州以陳向具析養馬而上批向論事反
覆無大臣體故也初向在外時策邊事精密饋餉治辦
其入見論兵皆上所欲聞故任以執政且欲與計西北
事而向在政府專以持重養威無先開端為言非上所
望於向者最後向極知民不便畜馬令議欲改為士大
夫皆言向論不謬及其與提舉官忿争上乃獨察知向
資不忠實故黜之(此據墨本向傳朱本簽貼云巳係取問刪去新本復存之今從新本附向)
(責時司馬記聞云開封府府界提點陳向建議令民資及三千緡者養戰馬一匹民甚苦之薛師正時為樞密)
(副使初無異議及事巳施行向詣樞密院白事師正欲厭衆議折難甚苦向怒以告諫官舒亶劾奏師正為大)
(臣事有不可不面陳而背誹以盗名由是罷為正議大夫知潁州諱言又言其罷黜之後不杜門省愆念咎而)
(賓客集其門日以百數對客有怨憤語改知隨州翰林學士御史中丞李定坐不紏彈落一官知河陽舊紀書)
(薛向論事反覆罷知隨州新紀但書向罷)詔嘗任翰林學士除資政殿學
士以上更不别兼學士知沅州謝麟言古誠州并小
由四旗竹灘大田托口等處溪峒人戶各己歸明臣續
招懷九衙二十三州地林十三州依例奏補名目把托
邊界又招納詳州等處洞酋首通計七千餘戶乞添築
沿邊城寨堡鋪及差戌兵綏輯人戶籍為省民從之
丁亥以戶部侍郎同知樞密院事吕公著為正議大夫
樞密副使(薛向孫固以二十四日改樞副馮京以二十七日改使公著以二十八日改樞副先後不)
(同當考樞密院時政紀公著改樞副又在閏九月一日新紀於丁亥日書公著為樞副舊紀不書)公著
與馮京薛向孫固同在西府三人者屢於上前争論公
著獨不言既而上顧問之公著乃徐為開析可否言簡
而當上常納之三人者亦不能違也出則未嘗語人外
皆譏公著循默不副衆望公著亦不辨也而同僚或為
辨之上數與輔臣論天下事一日謂公著曰民間不知
有役矣公著對曰然上戶昔以役多破家今則飽食安
居誠幸矣下戶昔無役今率錢則苦矣上曰然則法亦
當更也(二事據司馬記聞今附見)詔都大提舉淤田并官莊隸司
農寺又詔改知外都水丞南北司公事為知南北外都
水丞南北外都水丞依舊澶州置司命權發遣度支
副使寋周輔相度江西廣東賣鹽(江廣賣鹽乃郟亶建議舊錄在六年十二)
(月戊子新錄在七年九月十二日已酉元祐元年閏二月四日壬辰并月末吕陶奏令參考增入此四年三月)
(一日周輔上廣東江西二法)
戊子詔前權河北東路轉運副使陳知儉權發遣河東
路轉運判官黃莘各追一官罰銅十斤衝替並坐失舉
也嘉王頵奏妻再從叔王克復乞於文資安排詔以
克復係無服親不許熙河路經略司言乞先團結蕃
弓箭手從之是年詔凡弓箭手兵騎各以五十人為隊
置引戰旗頭左右傔旗及以本屬酋首將校為擁隊並
如正軍法蕃捉生蕃敢勇山河戶亦如之(五十人為隊熙寧九年五)
(月六日保甲如此)凡募弓箭手蕃捉生彊人山河戶不以等樣
第募有保任年十七以上弓射七斗任負帶者鄜延路
新舊蕃捉生環慶路彊人諸路漢弓箭手鄜延路歸明
界保毅蕃戶弓箭手皆湼於背(此據兵志第三卷並係之元豐三年今附九月)
(末熙河團結蕃弓箭手後當更考詳月日)
