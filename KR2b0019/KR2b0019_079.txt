續資治通鑑長編卷七十五
宋李燾撰
真宗
大中祥符四年春正月丙子知茂州郭用之言夷族首
領耆老董瓢等頃多侵擾今相率於州北三溪刑牛犬
誓不為寇
舊制縣吏能招增戶口者縣即升等仍加其奉緡至有
析客戶為主雖登于籍而賦税無所增入戊寅下詔禁
之
己卯命開封府推官太常丞李階齎書諭契丹以特祀
汾隂令至境上付其疆吏(李階未見)
庚辰詔北緣邊州軍官屬自今不得以迎送為名出城
寨馳獵犯者以違制論賜諸王府侍講國子博士張
穎器幣穎講尚書終篇故也
陜西提點刑獄司言邠寧環慶副都部署陳興縱所部
禁兵為劫盗又釋不誅辛巳徙知永興軍王嗣宗代之
邠州城東有靈應公廟傍有山穴羣狐處焉妖巫挾之
為人禍福風俗尤信向水旱疾疫悉禱之民語為之諱
狐及嗣宗至燻而逐之盡塞其穴淫祀遂息詔應汾
隂行事官及職掌人敢有懈惰者勿以赦原
豐州北蔵擦勒西族中族首領弩伊亨全等並遣子来貢
癸未代州言粟斗十餘錢
甲申趙德明奉表訴言明愛等侵耕其綏州界乞遣使
按視詔張崇貴詳度令明愛等還内地
乙酉親習祀后土儀於崇德殿初有司詳定止習壇上
儀上崇重大祀乃并廟庭及封石匱儀徧習焉命樞
密直學士周起閤門祗候郭盛入内殿頭閻文慶編次
貢奉給事中种放自終南山來朝
丁亥謁啓聖院太宗神御殿普安院元德太后聖容告
將行也定州科鹿角數多詔河北轉運使裁減之
己丑詔大祀酹酒銀鑵器止用常御者非朕恭潔之意
其令有司造十五枚付光禄寺别貯仍刻字識之勿他
用
庚寅詔江湖間貧民捕魚豪戶不得封占從知洪州王
濟之請也
壬辰詔河南府孟鄭州所𤼵浚汴口役夫今年夏税止
令本處輸納
甲午客省使誠州刺史李允正為鄜延路部署時趙德
明頗踰軼初允正被病授河陽部署以便頥飬不半月
亟徒焉仍令内侍密詔存諭允正未至即命計度汾隂
行宫道路曹利用權鄜延路部署(允正本傳云張崇貴卒亟徙允正按崇貴)
(是年八月乃卒此時未也若病則不可知今且削去更徐考之)文思使靳懷德領長
州刺史為益州鈐轄懷德歴官以彊幹稱然酗酒多失
將行别詔戒勖又面誨之懷德在劔外果善於其職軍
民畏愛
上以靈文疊降盡志欽奉且欲垂訓子孫俾奉事無怠
仍為誓文乙未命刻石置玉清昭應宫寳符閣下(按本志大)
(中祥符元年四月天書又降大内功德閣而實錄本紀並不書實錄於此載上語云靈文三錫蓋兼指功德閣)
(也而本志又改三錫為疊降今從本志實錄於天禧元年正月壬戌因詔書建節名乃著其事不知前此不以)
(宣示何也)
丁酉車駕奉天書發京師日上有黃氣如匹素五色雲
如盖紫氣翊仗是夕次中牟縣
戊戍次鄭州命龍圖閣學士陳彭年待制王曙同詳定
邀駕詞狀
己亥次滎陽縣
庚子次鞏縣右僕射判河陽張齊賢見于汜水頓侍食
畢即遣還任
辛丑過訾村設幄殿奉置三陵神座上鞾袍拜哭奠獻
是日晴霽始就次蒼煙白霧起陵上俄覆神幄禮畢乃
散咸以為上哀惨所感夕次偃師縣詔同州民於沙
苑採薪蒸者勿禁
壬寅車駕至西京
甲辰發西京至慈澗頓太官始進素膳民有耕道旁者
召問慰撫賜以茶荈夕次新安縣
二月乙巳朔次澠池縣杖太僕寺府史霍鼎先是儀仗
中悉以軍士給役而鼎擅集貧民挽軛上知之令禮儀
使劾罪科責其判寺官及編排儀仗忠佐特赦不問
禁諸色人以進奉為名私染御服繒帛及製乘輿服用
之物飾以龍鳳從編排進奉周起之請也命知河南
府薛映造輦水小車十乘付行在三司時山路泉深負
汲者勞上憫焉俾運載以代其役詔行在部署司凡
亡命卒及貧民小竊者不須收捕再犯者准法
丙午次硤石縣
丁未入陜州是日雨上謂殿前都指揮使曹璨曰諸軍
衣装行止之間泥潦霑汚曾不愛惜此皆出民力可申
戒之
戊申賜扈駕諸軍緡錢詔奬權東京留守向敏中等
以獄空故也
己酉次靈寳縣詔緣路病馬悉赴同州沙苑監飬療
令羣牧司立殿最之法以賞罰之
庚戌次湖城縣
辛亥次閿鄉縣
壬子出潼關渡渭河次嚴信倉遣近臣祀西嶽
癸丑次河中府
甲寅工部侍郎馮起為考制度使刑部員外郎兼侍御
史知雜事趙湘副之
丙辰次永安鎮遣近臣祀河瀆
丁巳𤼵永安鎮有黃雲隨天書輦法駕入寳鼎縣奉祗
宫遣中使督開浚汴口仍犒設官屬
戊午致齋召近臣登延慶亭南望僊掌北瞰龍門自宫
至脽上列植嘉樹六師環宿行闕旌旗帟幕照耀郊次
眺覽久之趙德明遣使來貢
己未寳鼎縣瀵泉湧有光如燭
庚申羣官宿祀所
辛酉具法駕詣脽壇夾路燎火其光如晝甬道盤屈周
以黃麾仗初路由廟南上以未修謁不欲乘輿輦過其
前令鑿路由廟後至是從新路至壇次服衮冕登壇祀
后土地祇備三獻奉天書於神座之左以太祖太宗並
配悉如封禪之禮先是脽上多風及行禮頓止司天言
黃氣繞壇月重輪衆星不見惟大角光明少頃改服通
天冠絳紗袍乘輦詣廟登歌奠獻省封石匱遣官分奠
諸神登鄈丘亭視汾河望梁山顧左右曰此漢武帝泛
樓船處也一時之樂垂於千古即日還奉祗宫鼔吹振
作紫氣四塞觀者溢路民有扶老擕幼不遠千里而至
者或感泣言曰五代以來此地為戰場今乃獲覩天子
巡祭實千載一遇之幸也詔以奉祗宫為大寧宫增葺
殿室設后土聖母像又遣官祭告河瀆甘州輝和爾蒲
端三麻蘭勿廵蒲婆羅大食國吐蕃諸族並遣使来貢
蒲端又獻崑崙奴一上閔其異俗離去鄉土命還之
壬戌御朝覲壇受羣臣朝賀大赦天下恩賜如東封例
河中府特給復一年半建寳鼎縣為慶成軍給復二年
距脽上三里禁樵採文武官該叙封欲回授祖父母者
聽四品以上官逮事太祖太宗初潜或嘗更邊任家無
食禄者錄其子孫建隆佐命王公將相邱冡令所在致
祭給西京分司官實奉三分之一諸處罪犯人并部送
闕下者皆刺滿面大字毁形頗甚尤可憫傷自今不得
更然律令編勅内條目失於重者宜令法官詳定聞奏
務從輕典賜天下酺三日大宴穆清殿賜父老酒食衣
幣上作汾隂二聖配饗銘河瀆西海等贊(湘山野錄真宗回蹕次河)
(中長安父老三千人詣行在表乞臨幸种放以三不便諫乃止按國史實錄略無此事野錄又言放時有兄喪)
(及乞還山林等皆謬誤與正史實錄不合今不取)
癸亥𤼵慶成軍觀瀵泉夕次永安鎮詔緣邊州軍有
契丹界饑民逐糧而至者速遣還無得留止命龍圖
閣待制查道先還東京備鹵簿儀仗
甲子次河中府賜扈駕諸軍緡錢幸舜廟賜舜井名廣
孝泉親作贊渡河橋觀鐡牛又幸河瀆廟廟西有西海
望祭壇上顧其壇制非廣令有司討尋典故增築登後
亭見民有操舟而漁秉耒而耕者上曰百姓作業其樂
乎使吏無侵擾則日用而不知矣遂幸開元寺紫極宫
逍遥樓賦詩賜從臣召草澤李瀆劉巽瀆以疾辭授巽
大理評事致仕瀆瑩子淳澹好古王旦李宗諤與之世
舊每勸其仕瀆皆不荅於是直史館孫冕言其隠操陳
堯叟復薦之既辭疾不至遣内侍勞問令長吏歲時存
撫賜西京河中府陜鄭二州緡錢為宴犒肴酒之費
也
乙丑御詔駐蹕宣恩樓觀酺加號西嶽金天王曰順
聖金天王遣鴻臚少卿裴莊祭告又詔葺伯夷叔齊廟
丙寅賜親王輔臣百官酺宴于行在尚書省凡二日上
作汾隂禮成詩就宴所賜之
丁卯賜河中尹寧王元偓衣帶鞍馬錢百萬銀千兩并
經度制置使副所過州府長吏器幣有差
戊辰發河中府以寒食申嚴火禁過新市鎮渡洛水橋
次嚴信倉
己巳次華隂縣幸雲臺觀觀希夷先生陳搏畫像除其
觀田租
庚午謁順聖金天王廟羣臣陪位廟垣内外列黃麾仗
遣官分奠廟内諸神又幸巨靈真君觀並除其田租宴
從官父老於行宫之宣澤亭紫雲如龍起嶽上上作西
嶽贊僊掌詩召見華山隠士鄭隠敷水隠士李寧賜隠
號曰貞晦先生隠自言始以經術為業遇道士傳辟榖
鍊氣之法修習頗騐遂居華山之王力巖(按華嶽志無王力巖據雍)
(勝略王刁三洞在華山東竇谷中僊人王遥刁自然登僊處有上中下三洞云)二十餘年冬夏
常衣皮裘寧精於藥術老而不衰每以藥施人人與金
帛多拒之並賜御詩并茶藥束帛隠辭所賚不受
辛未次閿鄉縣召承天觀道士柴通元賜坐問以無為
之要賜詩茶藥束帛除其觀田租通元年百歲善服氣
語無文餙多以修身謹行為說云
壬申次湖城縣宴虢州父老于行宫門
癸酉次靈寳縣
三月甲戌朔次陜州召草澤魏野辭疾不至野居州之
東郊不求聞逹趙昌言寇凖來守是州皆賓禮焉為詩
精苦有唐人風契丹使者嘗言本國得其草堂集半帙
願求全部詔與之野既辭召命即遣使圖上其所居令
長吏常加存撫
乙亥幸順正王廟作鐡牛詩宴從官父老于霈澤惠民
樓又登北樓望大河觀山川形勝賜運船卒時服作詩
題棟間是日雨石普請駐蹕城中勿涉泥濘上作詩賜
普因令扈從至京
丙子次硤石縣
丁丑次澠池縣陜西言芮城縣民樊景温異居四十
餘年其家樗樹分生五枝復合為一景温等感之復同
居
戊寅次新安縣上之還也以道遠閔衛士肩輿執盖之
勞多乘馬御烏藤帽
己卯車駕入西京賜迎駕僧道絹五百匹令京兆府
禁民樵採种放莊園先是許人入錢京師就陜西請
給轉運使李士龍言管内所收課利匪多支贍亦廣望
權罷三年許之
庚辰上謂輔臣曰洛陽宫闕壯麗然城北地隘榖洛淺
滯輦運艱阻諒非久居之所第因行禮暫廵幸耳時途
中屢有甘㴻之應皆夕降晨止從官衛士無霑服之患
又農務方興耕民瞻望輿駕歡抃相屬上作喜雨述懷
歌羣臣畢和又以知河南府薛映有治狀賜詩嘉奬(此據)
(本傳)詔罷河北緣邊工役非急者
癸未張齊賢自河陽來朝召之也
甲申幸應天禪院賜監修太祖神御殿官及工匠將士
衣服緡錢又幸太子太師吕蒙正第慰撫之賜珍藥御
酒衣帶鞍馬金幣問蒙正諸子孰可用對曰臣之子豚
犬耳猶子夷簡宰相才也(邵氏見聞錄載蒙正言有姪夷簡任棣州推官按夷簡於)
(大中祥符元年以大理寺丞舉賢良此時不應尚為幕職也今削去)陳堯叟李宗諤自
河中府來朝言初經度祀事至禮畢凡土木工三百九
十萬餘止役軍士輦送糧草供應頓遞亦未嘗差擾邊
民上稱善
丁亥召宰臣徧閱諸殿出御製再幸西京記示之詔
所經歴代帝王祠廟並令增葺
戊子丁謂言有鶴二百餘翔天書殿上又有百餘飛集
太清樓知并州劉綜獻豐年圖
先是廵幸所至改賜門名己丑御五鳳樓觀酺有司請
如例上曰此太祖所建以表瑞應不可更也車駕將
朝陵詔自西京至鞏縣不舉樂文武官有先塋在近者
並給假拜祭戒扈從人踐田稼雄州言入契丹副使
崔可道病卒契丹自幽州具鼓吹衛送其柩以歸詔遣
中使護其喪事内侍楊守珍捕賊京東移文應天府
造木驢丁架府以聞上以非法乃詔遣使出外無得造
惨虐殺賊之具(守珍於八年九月又見)
甲午發西京次偃師縣輿輦繖蓋鳴鞘警場奏嚴金吾
喝探悉罷之
乙未上素服乘馬至永安縣齋于行宫
丙申謁安陵永昌永熙元德皇太后陵上奠獻悲泣感
動左右初至永昌陵遇雨有司請徙板位遥奠於門廡
間上不許親涉泥塗而進未明禮畢復詣四陵奉辭省
視几筵奠酌如初禮又徧詣諸后陵諸王墳致奠命中
使徧祭皇親諸墳及詣汝州祭秦王墳西凉府吐蕃
多斯結等來貢
丁酉次鞏縣右僕射張齊賢辭歸河陽賜衣帶器幣如
侍祠例
戊戌至汜水縣虎牢關路隘險命執炬火以警行者河
陽結綵為樓備樂將奏上以太宗忌辰甫近亟止之賜
物如例上每自下旬即不舉樂故也次滎陽縣改虎
牢關為行慶關
己亥次鄭州詔三陵所管兵士有罪者止得科罰其當
杖者送永安縣禮儀使王欽若請躬謁太廟畢親詣
元德皇太后廟詔禮官定議議如欽若所請從之
庚子召從官宴於回鑾慶賜樓宴父老於樓下不作樂
壬寅發鄭州過潘孝子墓命有司表之次中牟縣
癸卯次瓊林苑賜諸部署鈐轄羊酒犒設將士
夏四月甲辰朔車駕至自汾隂
乙巳賜扈從諸班直諸軍及所經戍兵舖卒諸司官健
緡錢有差道病死者悉給其家
丁未令江淮轉運司僱客船轉粟以賑登萊州饑民
己酉謁太廟又謁元德太后廟自門降輦步入酌獻如
太廟設登歌兩省御史供奉官宗室防禦使以上並班
於廟内餘於廟外参知政事馮拯趙安仁分告孝惠諸
后廟
庚戌詔以時漸炎燠京師賜酺宜至今秋放西京皇城
内外園苑灑掃役夫六十餘人歸農量增軍士給役
辛亥謁啓聖院太宗神御殿普安院元德皇太后聖容
壬子左龍武將軍澄州刺史駙馬都尉李遵勖私長公
主之乳母謫均州團練副使始遵勖請對言其事欲歸
過他人會赦弗問及事露上遣使詰之辭多矯誣上怒
然以長公主未嘗言遵勖之失恐傷其意不忍深究也
既而輔臣列奏請正朝典乃有是責遵勖尋以疾求徙
居蔡州許之(司馬光日記云劉攽言李遵勖坐無禮於長公主之乳母貶均州團練副使真宗欲)
(殺之先召長公主觀其意語之曰我有一事欲語汝而未敢公主驚曰遵勖無恙乎因流涕被面僵仆於地乃)
(不果殺及李淑受詔撰長公主碑宣言赦李遵勖事尤美不可不書諸子聞之懼重賂淑不果書按真宗性仁)
(必不至遽欲殺遵勖恐光所聞或誤今不取)峽路鈐轄慕容德琛部送為
惡蠻人王羣體等至闕下上曰蠻人不識教義向之為
亂亦守臣失於綏撫耳並免死配隸江浙遠地(德琛延釗子也)
趙德明遣使貢馬賀汾隂禮畢賜德明衣帶鞍馬噐
幣賓佐將士銀帛茶荈時貢馬子弟或與民相毆有折
齒者開封府言當杖脊詔以事付鄜延路令移文德明
就彼决遣之
癸丑詔迎導天書玉輅將士例外别賜緡錢遣近臣
祭謝后土西嶽西海四瀆又遣官分詣諸陵廟致祭
秦州輝和安密等貢玉帶賀汾隂禮畢
甲寅給事中种放還終南山賜宴賦詩如前例
己未詔恭上汾隂后土廟額曰太寧遣中使增葺廟宇
令知河中府周起一月一檢校民庶祭賽止拜廷中官
吏非祠祭亦勿升殿以河中府進士薛南為試將作
監主簿首詣闕請祀汾隂者也錄王繼勲子惟德為
汝州軍事推官惟德子用和先隸軍特令落籍歸侍繼
勲坐多殺不辜被誅其家窮窘上以孝明皇后故特䘏
其嗣同州饑民有鬻子者遣官馳驛存撫賑濟詔
兩京諸路本城諸司庫務軍校補職及二十年者特與
轉資
庚申詔唐相婁師德廟宜禁樵採
先是京東轉運使副使馬元方按部至濮州知州蔣信
張宴元方倨慢既醉即毆信會赦免劾辛酉徙元方知
宿州仍下詔切責之
甲子楚王元佐為太尉寧王元偓為成德安國節度使
進封相王(按原本作襄王誤考真宗本紀及此書八月壬寅增給諸王府公用錢相王舒王歲萬三)
(千貫則當從本紀作相為是)舒王元偁為鎮南寧國節度使元佐而
下並兼中書令榮王元儼為安靜武勝節度使兼侍中
定難節度使趙德明守中書令
乙丑葺尚書省三月而畢(八月乙巳畢功)
丙寅羣臣用壬戍赦書咸以次遷秩客省使忠州刺史
曹利用為内客省使領嘉州防禦使日就食於樞密院
先是以内客省使廳事為三班院於是令三班院分廳
事處之(近時蔡廷慶之孫名興宗者著祖宗官制舊典云太祖以内客省使換樞密以延福宫使換宣)
(徽按本志内客省使乃唐置其就食於樞密亦舊例也不知興宗所記換樞密事出何書當考蔡氏又云内客)
(省使累朝不置崇寧後只除童貫一員而已恩數幾同執政以元自樞密使副換此名也按太祖朝吳廷祚李)
(處耘王仁膽李崇矩曹彬並先後居樞密使副之任獨不見由使副換内客省者為何人當考)
己巳令并州葺晉祠衡州葺神農廟上謂宰相曰朕
閱唐六典起居郎舍人司諫正言凡十二員近者此官
多闕可因覃慶選有才望為中外所知者補之於是直
史館陳堯佐樂黃目盛元王隨路振崔遵度陳知微李
諮陳越等九人悉授兩省官盛元餘杭人後改名度
壬申詔諸州勿遣司理參軍監莅場務
是月贈中書令許國文穆公吕蒙正卒
五月甲戍朔詔自今宰相官至僕射者並於中書都堂
赴上不帶平章事者亦於本省赴上令太常禮院檢討
詳定儀注先是中書侍郎兼兵部尚書平章事王旦遷
右僕射止於本廳受賀上寵待輔臣遂命振舉舊儀
丙子加交阯郡王李公藴同平章事洪州言知州刑
部郎中王濟卒濟臨終自草遣表以進賢俊退䛕佞及
罷土木不急之費為言餘不及私
己卯閤門言自今内職將校請依文武官例假日不許
辭見從之
乙酉增皇姪以下月俸先是初授官俸三十千稍加五
十千再加七十千行慶之後各求領郡上以新進秩不
許但增俸焉
丁亥蒲端國主又遣使來貢方物以金板鐫所上表辭
己丑遣使籍緣汴裝卸卒分隸諸州下軍以其間多彊
暴之輩騷擾平民也
庚寅幸上清宫景德開寳寺遂謁玉清昭應宫京兆
府旱詔賑之詔諭諸道設科取士之意俾各盡至公
或致遺材當行覆視其應觧而不觧不應觧而觧者並
行朝典
癸巳以内客省使曹利用為鄜延部署代李允正也徙
允正知永興軍允正性嚴毅喜行殺戮素病痀僂故罕
在要近云王承美請於豐州城内置元聖文宣王廟
從之
乙未詔加上東嶽曰天齊仁聖帝南嶽曰司天昭聖帝
西嶽曰金天順聖帝北嶽曰安天玄聖帝中嶽曰中天
崇聖帝命翰林學士李宗諤龍圖閣直學士陳彭年與
禮官詳定儀注又作奉神述備紀崇事之意(王偁東都事略詔曰)
(峻極之嶽神靈主焉其加上五嶽帝號)
丁酉御崇政殿慮囚死罪以下遞降一等
己亥以主客郎中李巽為度支郎中兩浙轉運副使司
勲員外郎王矩為工部郎中京西轉運副使初遣官提
點刑獄至是代還命資政殿大學士向敏中等較其殿
最以嘗活冤獄者為第二等皆遷秩朝臣為轉運使使
臣知州餘為第三等授近地知州監軍巽矩皆入第二
等故也(李巽已見景德二年四月當考)改西京永安指揮曰奉先升
為禁軍在清塞之下
壬寅詔淮南諸州民今年夏稅租願納錢者竝聽從便
詔郎中及帶職員外郎已上遇汾隂赦乞保任其子
竝依例施行
