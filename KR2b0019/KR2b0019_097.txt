續資治通鑑長編卷九十三
宋李燾撰
眞宗
天禧三年春正月甲子三司假内藏紬萬五千疋
丁卯翰林學士錢惟演等四人權同知貢舉賜秦州
永寧寨蕃僧策凌班珠爾伊朗頗斡二人紫衣以部署曺
瑋言其屢經指使故也
乙亥諸路貢舉人郭稹等四千三百人見于崇政殿時
稹冐緦喪赴舉為同輩所訟上命典謁詰之稹引咎付
御史臺劾問殿三舉同保人並贖金殿一舉時有司欲
脱宋城王洙問洙曰果保稹否不然可易也洙曰保之
不願易也遂與稹俱罷(王洙本傳云稹冐祖母禫墓銘云從母禫今從實錄郭稹有傳)
(祥符人恐此别是一人也)京西轉運使胡則言滑州進士楊世質
等訴本州黜落即取元試卷付許州通判崔立看詳立
以為世質等所試不至紕繆已牒滑州依例解發詔轉
運司具析不先奏裁直令解發緣由以聞其試卷仰本
州繳進世質等仍未得解發及取到試卷詔貢院定奪
乃言詞理低次不合充薦詔落世質等而劾轉運使及
崔立之罪立鄢陵人也初為果州團練推官役兵輦官
物他州道險率衆錢傭舟載歸知州姜從革論如率斂
法三人當斬立曰此非以私已罪止杖爾從革初不聽
論奏詔如立議上記其名代還特轉大理寺丞大中祥
符間天子既封禪士大夫争奏符瑞獻贊頌立獨言水
發徐兖旱連江淮無為烈風金陵大火是天所以戒驕
矜而中外多上雲露草木禽蟲諸物之瑞此何足為治
道言哉願敕有司草木之異雖大不錄水旱之變雖小
必聞前後凡上四十餘事云(或將後叚附祥符二年正月張知白俞獻可所言時)
(事後)
己卯詔自今罪人當令衆在冬月者免之
丙戌知江寧府丁謂言啟承天節道場甘露降仍獻五
言詩有詔褒答又和詩賜焉
是月三司言使臣傳宣取物承前止是口傳詔旨别無
憑由致因緣盜取錢物今請下入内内侍省置𫝊宣合
同司專差内臣一員主之如有所須索即以合同憑由
一本給付逐庫務給訖繳申三司三司置御寳憑由司
擇人吏專主除破所貴絶於欺弊從之(此據會要又王皥百一編置御)
(寳憑由司緣王欽若注在祥符元年二月當考詳)禁川峽走馬承受使臣自
今往來興販物色
二月甲午詔沙門寨監押不得挾私怨害流人委提點
五島使臣常察舉之違者具事以聞重寘其罪先是著
作佐郎高清襄州文學焦邕皆以罪配隸監押董遇因
事殺之至是清子伐登聞鼓上言遇責賂不足誣以謀
叛詔詰遇而清既死無以證辨故有是命
乙未禁採捕山鷓
丁酉總噶爾嘉勒斯賚埒克遵遣僧景遵等來貢
己亥辰州言富州防禦使五溪都防禦使向通漢卒詔
賜緡帛羊酒命其子光舜知富州事光舜尋卒改命其
次子光憲襲焉
壬寅知越州刑部郎中直昭文館高紳上言臣訪聞當
州僧尼既受戒還家即受父母拜禮臣責問僧司具言
有實伏以為臣為子忠孝之道居先在家出家怙恃之
情匪異苟乖斯道是曰亂倫且子於父母恩報皆一在
儒書則曰昊天罔極在釋教則曰恩重莫報安可用小
加大使卑逾尊蓋由甌越之民僧俗相半溺於信奉罔
序尊卑竊見唐太宗貞觀五年嘗禁僧尼受父母拜禮方
今鴻化風行革除澆弊望降敕命特行戒止詔尚書祠
部嚴加禁絶違者重决罰之
丙午河南府言地震
丁未出皇太子所書御詩賜宰相上作學書歌賜皇太
子
丙辰又作勸學吟賜之宰相王欽若上會靈志百卷
上製序名五岳廣聞記
三月戊午朔日有食之内出聖祖降臨内記示宰相
知澧州曺克已言本州石洞寨深在蠻界不當要路所
控扼屯集人馬虛費芻糧望令毁拆留卒五人守護有
警馳報靈溪寨從之
先是亳州民訛言兵起老幼千餘人夜奔陳州已而自
還辛酉判陳州張旻以聞命監察御史章頻乘傳察視
仍往襄鄧州安撫陜西流民尋又命起居舍人吕夷簡
至亳州體量民各安堵如故乃歸京西轉運使提點刑
獄官並坐不察部内虛警徙廣西福建䕫州等路涇
州言知州連州刺史李繼昌暴中風眩上亟遣使挾醫
往視又取寳丹封賜之仍許肩輿還京師未至而卒又
遣中卒護其喪歸錄其子官繼昌性謹厚所至以寬柔
為治衆頗懷之任峽路日與上官正聫事正嚴忍好殺
嘗有縣胥護芻糧地遠後時而至正令曳出斬之繼昌
徐為慰解卒貸焉駙馬都尉遵勖初聞繼昌病即馳省
不俟命上遣使令乘驛赴之既還上表自劾上使輔臣
慰諭焉
壬戌詔南省下第舉人内曾經御試及諸科七舉終場
者特以名聞
乙丑三司假内藏庫銀一十三萬增許州公用錢至
七十萬從知州李維之請也
丙寅上御崇政殿親試禮部奏名貢舉人作詩賜考校
官令皇子書示宰相得進士王整以下六十三人賜及
第八十六人同出身又賜學究出身者一十三人諸科
及第者一百二人同出身者四十七人試將作監主簿
者五人除官如前例(王整魏人登科記云明道元年十月庚子錄王旦孫整為正字恐此)
(及第者非魏人或是贄子)趙德明來告其繼立母卒遣使弔祭起
復悉如景德之制詔禮賓院自今不得以外國人充
通事時有開封府民訟通事辛榮本夏州子弟投禮賓院
充小蕃通事虛稱在京人府移禮賓院稱無條約詔以
榮累經赦宥免杖黥面配海州本城因有是詔(此詔附見會要)
(乃此月事不得其日也)
辛未補饒州公士楊亮為三班借職轉運使言亮捕強
賊百餘人故也(亮已見祥符六年)
壬申慶州言柔遠蕃寇入境巡檢楊承吉與戰不利官
軍殺傷頗衆上曰德明素受朝命何忽爾侵擾豈邊將
失於撫綏耶即命客省使康州防禦使曺瑋為華州觀
察使鄜延路副都部署環慶秦州緣邊巡檢安撫使鄂
伽恭邁德密等族聞瑋至歸附者千餘落(鄂伽族歸附在八月癸夘)
(恭邁德密族歸附在九月丙寅今并書)翰林學士承旨晁迥以老疾求
觧近職詔不許特蠲其宿直令三日五日一至院迥辭
以非故事乃聽俟秋還直
己卯工部郎中陳堯佐右正言陳執中並奪一官堯佐
為起居郎依前直史館監鄂州茶場執中衞尉寺丞監
岳州酒税初上累定考試條制舉人納試卷即先付編
排官去其卷首鄉貫狀以字號第之封彌官謄寫校勘
始付考官再定等訖復封彌送覆考官再定等乃送詳
定官啟封閱其同異參驗著定始付編排官取鄉貫狀
字號合之即第其姓名差次并試卷以聞遂臨軒放牓
焉大抵欲考校詳定官不獲見舉人姓名書翰編排官
雖見姓名而不復升降用絶情弊而堯佐執中為編排
官不詳此制復改易其差級翌日内廷覆驗多所同異
遂悉付中書命直龍圖閣馮元太子右諭德魯宗道閱
視仍召堯佐執中洎考校詳定官對辨之堯佐等具伏
王欽若等言堯佐等所犯誠合嚴譴若屬吏議其責尤
重請止據罪降黜從之而宗道又請以堯佐等妄去留
者明諭貢舉人乃詔禮部揭牓貢院其元定合格為編
排誤落者並賜附牓及第元定不合格誤編排及第者
並追敕更令修學元定稍及第者量免省試凡已落復
及第者進士諸科各二人免省試者進士十四人諸科
二十三人已及第出身而追奪者二十一人(本志云先是編排官)
(兼詳定仍許點檢差失是歲分編排詳定為二而堯佐執中不詳詔意得詳定試卷復更升降放及第畢禁中)
(參驗多所同異故堯佐執中坐黜責與實錄所載差别今且從實錄當考王舉正誌堯佐墓云編次文卷有差)
(舛宰相王欽若持其事降秩左史司茗㩁于鄂渚未至丁内艱)
癸未翰林學士錢惟演樞密直學士王曙工部侍郎楊
億知制誥李諮直史館陳從易並降一官進士陳損黃
異等五人並决杖配隸諸州其連狀人並殿一舉初損
異等率衆伐登聞鼔訴惟演等考校不公命龍圖閣直
學士陳堯咨左諫議大夫朱巽起居舍人吕夷簡於尚
書省召損異等令具祈所陳事及閱視試卷以聞堯咨
等言惟演等貢院所送進士内五人文理稍次從易别
頭所送進士内三人文理荒繆自餘合格而損異等所
訟有虛妄故并責焉
甲申屯田員外郎張宗誨言諸州取年滿里正為牙職
主掌官物多致破蕩家業請罷之令募明書計人充職
詔付三司
乙酉徙判陳州武寧節度使同平章事張旻判襄州時
石隕于潁占者以為災逮鄰守特徙旻避之尋命歸本
鎮入内副都知周懷政日侍内庭權任尤盛附會者
頗衆往往言事獲從同輩位望居右者必排抑之中外
帑庫皆專取而多入其家性識凡近酷信妖妄有朱能
者本單州團練使田敏家厮養性凶狡遂賂其親信得
見因與親事卒姚斌等妄談神怪事以誘之懷政大惑
援引能至御藥使領階州刺史俄於終南山修道觀與
殿直劉益輩造符命託神靈言國家休咎或臧否大臣
時寇準鎮永興能為巡檢頼準舊望欲實其事準性剛
強好勝喜其附已故多依違之是月準奏天書降乾祐
山中蓋能所為也中外咸識其詐上獨不疑(劉攽作寇準傳云朱)
(能獻天書上以問王旦旦曰始不信天書者寇準也今天書降準所當令準上之則百姓將大服乃使周懷政)
(諭準準始不肯而準婿王曙居中與懷政善曙固要準準乃從之按王旦死於天禧元年正月而準上天書乃)
(三年三月攽誤甚矣或欽若實為此非旦也)
夏四月辛卯備儀仗至瓊林苑迎𨗳天書入内太子右
諭德魯宗道上疏略曰天道福善禍淫不言示化人君
政得其理則作福以報之失其道則出異以戒之又何
有書哉臣恐姦臣肆其誕妄以惑聖聽也知河陽孫
奭上疏言朱能者姦憸小人偶塵驅使驟為牧伯皆由
妄言祥瑞而陛下崇信之屈至尊以迎拜歸祕殿以奉
安上自朝廷下及閭巷靡不痛心疾首反脣腹誹無敢
言者漢文成將軍以帛書飯牛揚言牛腹中有竒書殺
視得書天子識其手迹又有五利將軍妄言方多不售
二人皆坐誅先帝時有侯莫陳利用以方術暴得寵用
一旦發其姦誅於鄭州漢武可謂雄材先帝可謂英斷
唐明皇得靈寳符上清護國經寳券皆王鉷田同秀等
所為明皇不能顯戮怵於邪說自謂德實動天神必福
我夫老君聖人也儻實降語固宜不妄而唐自安史亂
離乘輿播越兩都盪覆四海沸騰豈天下太平乎明皇
雖僅得歸闕復為李輔國劫遷卒以餒終豈聖夀無疆
長生久視乎夫以明皇之英睿而禍患猥至曾不知者
良由在位既久驕亢成性謂人莫已若謂諫不足聽心
玩居常之安耳熟𨗳䛕之說内惑寵嬖外任姦回曲奉
鬼神過崇妖妄今日見老君於閣上明日見老君於山
中大臣尸祿以將迎端坐畏威而緘默既惑左道即紊
政經民心用離變起倉卒當是之時老君寧肯禦兵寳
符安能排難邪今朱能所為或類於此願陛下思漢武
之雄材法先帝之英斷鑒明皇之召亂庶幾災害不生
禍亂不作奭又言天且無言安得有書天下皆知朱能
所為獨陛下一人不知爾乞斬朱能以謝天下上雖不
聽然亦不罪奭也(奭本傳載天且無言安得有書之對在祥符初恐誤也移見祀汾隂前又)
(見于此朱能所獻天書其迎奉之禮蓋不减祥符而國史實錄諱之遂不復詳載且失其時日按稽古錄於是)
(年三月載寇準奏天書降乾祐山中今用此為據繫之三月末魯宗道孫奭諫疏亦不得其時因此附見國老)
(閑談以宗道所諫為指祥符則誤也今追正之記聞載奭諫語比之正傳尤切直恐奭不但一疏今並載之可)
(見先朝容直臣也按李維集有賀天書降兩表其一云四月四日迎奉入内其二云八月二十四日迎奉入内)
(今並用此月日載之長編)詔太子左庶子張士遜以下每遇皇太
子侍車駕行幸許依内殿起居陪從
癸巳謁玉清昭應宫景靈宫因幸開寳寺甲午幸會靈
觀上清宫祥源觀免鄜延路鈐轄西上閤門使昭州
團練使高繼勲仍削一任都監曺仁用監押胡從式並
除名配穎虢州金州仁用等坐販易交引繼勲市馬虧
直也龍圖閣直學士工部郎中陳堯咨嘗舉仁用責授
兵部員外郎職如故河東轉運使李放貢錢三十萬
貫糧百二十萬石詔奬之
乙未幸啓聖院
丁酉知江寧府丁謂言中使雷允恭詣茅山投進金龍
玉簡設醮次七鶴翔于壇上上作詩賜謂
己亥召山南東道節度使同平章事判永興軍府寇準赴
闕審刑院請令開封府自今有未明條格止移牒問
大理勿遣法曺參軍入寺如故事詔可(復遣入寺會要在四年九月今)
(并書)
辛丑詔轉運使副提點刑獄館閣臺省官外任歲滿代
還者並依京朝官例於審官院投狀考課詔奬知保
州内殿崇班盧鑑以其幹職也
壬寅召近臣詣眞遊殿朝拜天書上作玉宸殿觀瑞
麥詩賜近臣
戊申禁金商等州祀邪神所犯頭首及強豪者並處死
壬子錄故右侍禁丁惟清子遵望為三班奉職惟清前
知西凉州陷蕃故也
五月丁巳朔大食國遣使來貢
己未龍神衞四廂都指揮使夏守恩為捧日天武四廂
都指揮使依前泰州防禦使洛苑使勤州刺史同勾當
皇城司劉美為龍神衞四廂都指揮使領昭州防禦使
上不豫中宫預政以守恩領親兵倚用之故與美並命
守恩尋遷殿前都虞侯美遷馬軍都虞候守恩仍權領
殿前步軍司美權領馬軍司事(守恩美等遷在七月壬申權領二司在八月丁)
(酉今并書之美本傳云先是美與周懷政聫事懷政姦恣人多畏憚美未嘗附懷政左右有過必痛繩之親從)
(卒偵邏者多不時更易美按籍分番次均使焉上屢欲授美兵柄以皇后懇讓故中輟者數四於是卒用之此)
(傳蓋當時修史官以媚太后爾今不取)禮儀院言每歲端午百官休務
皇帝不御前殿惟中書樞密院奏事于承明殿今邊鄙
寧静刑訟稀簡無急速機務請令中書樞密院其日罷
奏事為定式從之
壬戌詔自今管軍將校緣邊部署鈐轄犯贓私罪當禁
錮者即以本司事付長吏訖禁勘時鄜延鈐轄高繼勲
免官後始以本司事付知州因降是詔左諫議大夫
知鄆州戚綸責授岳州團練副使先是有王遵誨者嘗
任西邊寓家永興閨門不肅事將發知府寇準為平之
及是遵誨為同提點刑獄官綸因諧戱語及準遵誨怒
以為斥已遂與提點刑獄官李仲容奏綸有訕上語故
坐責綸篤於古學善談名理喜言民政頗近迂闊事兄
維友愛甚厚維卒聞訃哀慟不食者數日交于故舊以
信義著士子謁見必詢所業訪其志尚隨才誘誨之嘗
云歸老後得十年在鄉閭講習亦可以恢道濟世大中
祥符中繼修禮文之事綸悉參議與陳彭年並職屢召
對多建條式恩寵甚盛樂於薦士每一奏十數人皆當
時知名者晩節為權倖所排遂不復振後二年卒家無
餘貲家人於几閤間得遺戒一篇大抵勸子弟為學(本傳)
(以遵誨為勸農副使此時猶未改官名也今正之)
庚午河北轉運使兵部員外郎寇瑊為工部郎中再留
一任河決澶淵瑊視役河上隄墊數里衆皆奔潰而瑊
獨留自若水為折去衆異之嘗言契丹約和以來河北
減卒之半而復刺土兵其實益三分之一而塞下軍儲
不給請行入中鑿頭便糴三說之法(傳言河決澶淵後瑊始遷官恐誤也)
(按實錄明年正月辛未命高漢美監修澶州決河然不見初決時今且附見當考入中三說當考沈括云世傳)
(筭茶有三說法最便三說者皆謂見錢為一說犀牙香藥為一說茶為一說深不然也此乃三分法耳謂緣邊)
(入納糧草其價折為三分一分支見錢一分折犀象雜貨一分折茶爾又有并折蓋為四分法更改不一皆非)
(三說也予在三司求得三說舊按三說者乃是三事博糴為一說便糴為一說直便為一說其謂博糴者極邊)
(糧草歲入欲足常額每歲自三司抛數下庫務先封椿見錢緊便錢緊茶抄緊便錢謂水路商旅所便處緊茶)
(抄謂上三山場𣙜務然後召人入中便糴者次邊糧草商人先入中糧草乃詣京師筭請慢便錢慢茶抄及雜)
(貨慢便錢謂道路貨易非便處慢茶抄謂下三山場𣙜務直便者商人取便于緣邊入納見錢于京師請領三)
(說先博糴數足然後聽便糴及直便以此商人競趨争先赴極邊博糴故邊粟常先足不惟諸郡分裂糧草之)
(價不能翔踊諸路税課亦皆盈衍此良法也予在三司方欲講求會左遷不果建議)
辛未上親錄繫囚多所原減
癸酉詔今年五月一日已前得替判司簿尉並放選
乙亥兵部員外郎龍圖閣待制李虛已為右諫議大夫
充職右正言劉曄判三司戶部勾院賜緋魚虛已曄並
表求外任上以虛已儒雅循謹屢上封言事故加奬而
留之或云曄兼他職蓋執政者不欲其專任言責也(實錄)
(天聖元年四月丁巳稱執政畏忌言官乃優與職任而罷之蓋指此也似有所避忌今兩存之六月末范雍言)
(當考)
辛巳監察御史劉平為鹽鐵判官章頻為度支判官並
賜緋魚御史於是復兼省職(劉平傳云平為御史數上疏論事為丁謂所忌久之)
(除鹽鐵判官按此年六月戊戌謂乃參政恐誤也元年二月丁丑詔别置諫官御史六員不兼他職今曄與平)
(類皆兼省職蓋非當日詔意也)河北緣邊安撫司言準詔規度雄州
壅城其地甚廣本州先有材木望令漸建屋宇冀行旅
往來有所障蔽從之
甲申寇準自永興來朝準將發其門生有勸準者曰公
若至河陽稱疾堅求外補此為上策儻入見即發乾祐
天書詐妄之事尚可全平生正直之名斯為次也最下
則再入中書為宰相爾準不懌揖而起君子謂準之卒
及于禍蓋自取之也(此出湘山野錄其言有理故取之)詔廣南福建
路京朝幕職州縣官丁憂者委轉運使權差官替放離
任(此據本志)
六月丙戌朔禮儀院言先準御札每月旬假及上已春
秋二社端午重陽並休務一日内旬假皇帝前後殿不
坐餘日百官不入中書樞密院詣後殿起居又準近詔
端午前後殿不坐今参詳望凡遇上件休務日皇帝前
後殿不視事中書樞密院及諸司有急速公事須面奏
者特取進止從之徐州言利國監大風起西南壞官
私廬舍二百餘區軍民壓死者十二人詔張旻安撫之
戊子保信軍節度使丁謂自江寧來朝召之也
辛卯太白晝見占曰女主昌先是江淮發運使賈宗
言諸路歲漕自真陽入淮汴歴堰者五糧載煩於剥卸
民力疲於牽挽官司艦舟由此速壞今議開揚州古河
繚城南接運渠毁龍舟新興茱萸三堰通漕路以均水
勢歲省官費數十萬功利甚厚詔屯田郎中梁楚閤門祇
候李居中按視以為當然於是役成水注新河與三堰
平漕船無阻公私大稱其便賜詔奬之宗復請御製文
許之會上仙不及成初殿中侍御史王臻為淮南轉
運使發運司請浚漕渠廢諸堰臻言揚州北有召伯堰
謝安所作後人思之不敢廢請罷浚渠兼浚渠亦無所
益臻尋入三司為度支判官而發運司卒浚渠以通漕
坐前異議責監察御史知睦州(責官不得其時今附此為度支乃今年正月己)
(夘臻責睦州道復官徙福州實錄亦不書)
甲午左僕射平章事王欽若罷為太子太保時欽若恩
遇浸衰人有言其受金者欽若於上前自辨乞下御史
臺覆實上不悦曰國家置御史臺固欲為人辨虛實耳
欽若皇恐因求出藩會商州捕得道士譙文易畜禁書
能以術使六丁六甲神自言嘗出入欽若家得欽若所
遺詩及書上以問欽若欽若謝不省遂罷相制辭以均
勞之意從優禮云尋命判杭州(判杭州實錄無其日却於太子太保歸班下即)
(云尋命判杭州今從之實錄云初周懷政以上崇禋祀遂與妖人朱能輩偽造靈命冀圖恩寵且日進藥餌欽)
(若屢言其妄復密陳規諫懷政懼得罪因并誣詆言捕獲金商州道士譙文易畜禁書有神術欽若素識之上)
(不復辨詰故有是命此蓋當時史官見欽若復相故隂為之辭其實不然也今削去受金覆實事據記聞載蘇)
(頌子容語此必不妄今從之)
乙未河決滑州城南(劉曄正傳云歲薦饑河決滑州大興力役道殍相望曄請策免宰相)
(以應天變按王欽若已先罷於是寇準未拜獨向敏中在位曄時實為諫官兼省職傳載其事於聖水前蓋顛)
(倒也今附見曄遷知雜時救李&KR1033;十朝綱要灌澶濮鄆濟至徐州入淮遣使沒溺者䘏賜其家)
丁酉以引進使李允則為客省使依前高州團練使知
鎮州兼鎮定鈐轄允則在雄州十四年(自景德三年四月為安撫副使)
(九月乃知雄州至今凡十四年也二年正月嘗知雄州二月即改命何承矩而徙允則知瀛州司馬光記聞云)
(允則在雄州十八年蓋誤也)河北既罷兵允則治城壘不輟遼主
問其相張儉曰聞南朝尚修城備得無違誓約儉曰李
雄州為安撫使其人長者不足疑既而有以為言詔詰
之允則奏曰初通好不即完治他日如有頽圯復安敢
動因此廢守備臣恐遼人不可測也帝以為然城北舊
有甕城允則欲合於大城為一先建東嶽祠出黃金百
兩為供器𨗳以鼔吹居人争獻金銀久之密自撤去聲
言盜自北至遂下令捕盜三移文北界乃興板築揚言
以護祠而卒就關城浚壕起月隄自此甕城之人悉内
城中周世宗始以關為州而民多以草覆屋允則取材
木西山大為倉廩營舍始教民陶瓦甓摽里閈置廊市
邸舍水磑城上悉累甓下環以溝塹蒔蔴植榆柳廣閻
承翰所修屯田架橋引水作石梁築構亭榭列堤道以
通安肅廣信順安軍歲修禊事召界河戰棹為競渡縱
北人遊觀潜寓水戰州北舊設陷馬坑城上起樓為斥
候望十里自罷兵人莫敢登允則曰南北既講和矣安
用此為命徹樓夷阬為諸軍蔬圃浚井疏洫列畦壟築
短垣縱横其中植以荆棘而其地益阻險因治坊巷徙
浮圖北垣上州民旦夕登望三十里令安撫司所治境
有隙地悉種榆久之榆滿塞下謂僚佐曰此步兵之地
不利騎戰豈獨資屋材耶上元舊不燃燈允則結綵山
聚優樂使民縱遊明日偵遼帥欲間入城中觀允則與
同僚伺郊外果有紫衣北人至比夕與俱入傳舍不交
一語出妓女羅侍左右劇飲而罷且置其所乘驢廡下
使遁去即幽州統軍也後數日為遼所誅嘗燕軍中而
甲仗庫火允則作樂行酒不輟副使請救不答少頃火
熄命悉瘞所焚物密遣使特檄瀛州以茗籠運器甲不
浹旬兵數已完人無知者樞密院請劾不救火狀上曰
允則必有謂姑詰之對曰兵械所藏儆火甚嚴方燕而
燔必姦人所為舍燕救焚事或不測又得遼諜釋縛厚
遇之諜言燕京大王遣來因出所刺沿邊金榖兵馬之
數允則曰若所得謬矣呼主吏按籍書實數與之諜請
加緘印因厚賜以金縱還未幾諜遽至還所與數緘印
如故反出遼中兵馬材力地里委曲以為報一日民有
訴為遼人毆傷而遁者允則不治與傷者錢二千衆以
為怯逾月幽州以其事來詰答以無有蓋他諜欲以毆
人為質驗比得報以為妄乃殺諜雲翼卒亡入遼中允
則移文督還契丹報以不知所在允則曰在某所契丹
駭不敢隱即歸卒乃斬以徇後無敢亡者允則不事威
儀間或步出遇民可與語者延坐與語以是洞知人情
訟至無大小面訊立斷善撫士皆得其用盜發輙獲人
亦莫知其繇身無兼衣食無重羞不畜貲貨當時邊臣
鮮能及之者(邊臣無及允則者此據司馬光記聞今附貨見正傳所云身無兼衣食無重羞不畜貲)
(下允則事當散入諸年然日月多不可考今并書之或有與諸年所書相犯者當更檢詳也)
戊戌以山南東道節度使同平章事寇準為中書侍郎
兼吏部尚書平章事保信節度使丁謂為吏部尚書參
知政事故事節度使除拜當降麻翰林學士盛度以為
參知政事當屬外制遂命知制誥宋綬草辭謂甚恨焉
(度事據歐陽修歸田錄)謂在中書事準謹甚嘗會食羹汚準鬚
謂起徐拂之準笑曰參政國之大臣乃為官長拂鬚耶
謂甚愧之由是傾誣始萌矣
辛丑詔自今略賣人口入契丹界者首領並處死誘致
者同罪未過界者决配淮南州軍牢城先是河決滑
州城西北天臺山傍俄復潰於城西南岸摧七百步侵
益州城民多漂没歴澶濮鄆濟注梁山泊又合清水古
汴河東入于淮州邑被患者三十二於是遣中使捄溺
者賜其家緡錢近臣祭決河御史劾官吏之罪命馬步
軍都軍頭興州刺史崔鑾領宣武卒四百人巡護又命
光祿卿薛顔西上閤門使張昭遠乘傳與京東河北轉
運使計度以聞
癸卯命虢州團練使郝榮為滑州修河部署供奉官閤
門祇候薛貽為都監
丁未以同玉清昭應宫副使吏部侍郎林特為尚書左
丞玉清昭應宫副使特性邪險善附會故丁謂始終善
特亟引用之
戊申召宗室近臣館閣三司諫官御史法官京府官詣
真遊殿觀道像各賜聖祖降臨記一函
己酉徙邠寧環慶路部署司于慶州是司先在邠州曺
瑋言其去邊稍遠故也詔審官院應轉運使副提點
刑獄内外帶職兩省臺官并京朝官等轉官及三年已
上者如在外仰逐處收接歴任文狀附遞送審官院磨
勘進呈内有得替到闕及在京見勾當者亦磨勘引見
如在京三年已經磨勘改轉或尚且依舊勾當者即直
候得替更及三年以上再合磨勘依例施行其内外有
未磨勘間便遇朝廷差使者如合該磨勘即先次磨勘
如昨已經勘會轉官及七年曾具申奏并因公事降差
遣移任無例磨勘者不在此限(會要天禧三年六月二十四日事實錄無之今)
(附本日己酉)審官院言準詔磨勘内外臣僚合具申請在
京勾當臣僚已經磨勘轉官仍舊勾當即候得替更及
三年再合磨勘者參詳如見勾當未罷者即準前詔直
候得替磨勘如朝廷特留一任或量留年限者欲望每
及三年亦與磨勘又京朝官轉官雖及三周年曾經磨
勘引見及奏名并該七年申奏者雖不轉官欲望自磨
勘後重叙三年方得磨勘如未經取旨特旨别令磨勘
者不在此限又勾當事京朝官自降敕以前差遣者即
準前詔一例磨勘降敕後方就差遣其間多有改官已
及三周年者參詳未勾當事以前雖不該磨勘乞朝廷
相度如勾當後及一年或二年别無遺闕即許將前來
年限通理亦與磨勘詔臣僚磨勘歴任文字仰本院并
將自前已磨勘歴任功過一處開拆進呈降敕後就差
遣者改官已及五年勾當事及一年并改官及三年勾
當事及二年者並特與磨勘餘悉依奏(會要天禧三年七月事今附見)
(六月二十四日後須刪修乃可天聖三年九月六日方改此詔)
甲寅長清郡主卒秦悼王之長女也適莊宅使田守信
有司言小功服禮當降殺上特臨奠廢朝先天節羣臣
上夀不舉樂錄其二子並遷秩(重進子已見淳化四年)
是月屯田員外郎判三司開拆司范雍言自今諫官御
史兼它職者望令仍舊舉職及乞增置諫官上令别選
人充諫官御史(此據會要當考諫官御史兼它職者姓名五月乙亥辛巳)詔選強
明朝臣知雲安軍勿差班行從轉運使刁湛所請也
