續資治通鑑長編卷六十二
宋李燾撰
真宗
景德三年正月甲辰朔上不受朝宰臣率文武百官内
職將校契丹使詣闕拜表稱賀舊制諸軍將校與樞密
使以下詣長春殿拜表是歲以戎使在列故悉就文武
班焉
丁未罷近京諸州官市芻藁以農事將興慮擾民也
倚閣京東西淮南水災州軍逋租
己酉詔河南流民至河北者聽請佃荒田
諸陵地形汙下積水始議修塞之壬子命武勝節度使
駙馬都尉吳元扆為監修諸陵澗道都部署内侍左班
副都知閻承翰副焉先遣工部尚書王化基往告既而
從元扆等請禁民開掘近陵地今本鎮增植嘉木其兆
域内民居官廨徙置三百步外三月而畢功又遣使告
三陵及嵩嶽太常禮院言孟饗太廟准詔用乙夘伏
緣其日鄆王遷殯吉凶異道在禮不得相干請改日詔
改用辛酉
甲寅以契丹屢遣使修好命近臣告諸陵
丁巳遣使詣畿縣發廪賑貧民收瘞四郊道骸親釋逋
負繫囚六十餘人用郊祀赦恩也上慮有司稽滯故御
便殿躬放之餘令准此
庚申令京西轉運司出倉粟賑貧民又遣詣汝州賑貸
丁卯遣使料簡諸軍樞密都承旨韓崇訓等詣殿前侍
衞司供備庫使帶御器械綦政敏等分往京東西諸州
詔緣邊歸民給復三年
初仇象先等之削奪也開封府法官實定其罪於是象
先等詣登聞訴理詔工部尚書王化基樞密直學士李
濬御史中丞吕文仲給事中董儼知雜御史王濟覆視
之皆言象先等事雖有失而法不至追官戊辰詔各復
舊秩而罪開封府官屬焉
青齊淄濰登萊等州民飢己巳詔京東轉運司賑之又
遣屯田郎中楊覃乘驛與河北轉運司賑澶濱棣德博
州飢民
辛未以工部員外郎兼侍御史知雜事王濟比部員外
郎孫崇諫權判司農寺崇諫給本官實俸月賜添支錢
七千始置常平倉也先是言事者以為水旱災沴有備
無患古有常平倉今可復置請于京東西河東陜西江
淮兩浙計戶口多少量留上供錢自千貫至二萬貫令
轉運使每州擇清幹官主之專委司農寺總領三司無
得輙用每歲夏秋准市估加錢收糴貴則减價出糶俟
十年有增羡則以本錢還三司詔三司集議請如所奏
而緣邊不增置於是司農官吏創廨舍藏籍帳度支别
置常平倉案大率萬戶歲餘萬石止於五萬石或三年
以上不經糶則回充糧廪别以新粟補之其後又詔災
傷州軍糶粟斗勿過百錢詔陜西轉運司視管内乏
食處即賑給之
癸酉賜編修君臣事迹官太僕少卿直秘閣錢惟演等
蓯蓉舊制方物之賜止及近臣至是優禮此職故也
是月詔以咱隆族和爾沁博當宗族伊朗等為本族首領
檢校太子賓客皆斯多特之外姻也五溪都防禦使
向通漢表求追贈父母從之
二月甲戌朔上溪州刺史彭文慶率溪洞蠻六十二人
來朝且獻方物上顧謂文慶曰爾善於統轄益宜盡心
又謂羣蠻曰自今勿復為過犯者不赦各賜錦袍銀帶
有差
初開寳中文武官郎中刺史將軍以上私忌日給假其
後編敇者失不載有司苐相緣遵用乙亥始詔羣臣自
今私忌日並給假一日忌前之夕聽還私第詔京東
西淮南河北賑給客戶乏食者
丙子權三司使丁謂等言唐宇文融置勸農判官檢戶
口田土偽濫等事今欲别置慮益煩擾而諸州長吏職
當勸農乃請少卿監刺史閤門使已上知州者並兼管
内勸農使餘及通判並兼勸農事諸路轉運使副並兼
本路勸農使詔可勸農使入銜自此始詔節度觀察
防禦團練刺史所領郡在廣南川峽者無得抽取公人
以隸給使
戊寅代州言大石寨得契丹伊實南大王府牒欲自大
石谷至境上深山打圍已命本寨及緣邊廵檢報牒禁
止詔自今本州移文告諭無使諸寨互行報牒慮其不
一故也詔中書及諸司人吏犯贓叙理在諸司者永
不與外官
己卯謁明德皇后攅宫如二年之儀
庚辰詔諸行尚書文明殿學士資政殿大學士給從人
十人學士丞郎六人給諫舍人五人諸司三品四人於
開封府金吾差借每季代之中書先差金吾從人自今
亦令參用開封府散從官詔貢舉人因事殿舉及永
不得入科場非被杖者並許復應舉
辛巳命知制誥天長朱巽直史館開封張復取太祖太
宗兩朝史館日歴時政記起居注行狀編次以聞仍令
資政殿大學士王欽若總之詔中書樞密院三司檢兩
朝宣教聖旨文字進内將修國史故也
壬午詔西京留守司諸司人非經考試補正名者不得
叙考出官時特敕補御史臺守闕驅使官李守正為正
名因條約之
癸未武昌縣民聞人若拙遣其甥韓寧伐登聞鼔告永
興民李琰結黨三十餘人謀殺官吏據城叛詔度支判
官李應機閤門祇候侍其旭乘傳按問并其黨皆伏誅
琰辭連已所不快者數十人一切不問旭先領東西排
岸司與謝德權提點在京倉草場嘗於倉隙地牧牛羊
為德權所訟上問德權曰牛羊食倉粟邪旭聞而自劾
上勉諭之他日召問旭汝才孰與德權優對曰德權畏
法謹事臣乃敢於官倉牧牛羊是不及也人多稱之(旭左)
(監門衞上將軍稹之子不記邑里)
甲申以宋州為應天府
丙戌以唐張九齡九世孫元吉為韶州文學元吉詣闕
獻明皇墨跡及九齡真圖告身故錄之
丁亥樞密使檢校太傅王繼英卒上即臨哭久之賜白
金五千兩謂宰相曰繼英久在左右小心畏謹淹忽淪
逝良可念也贈太尉侍中諡恭懿遣内侍護喪并為葬
其祖父又贈其妻賈氏長樂郡夫人錄其子及諸壻門
人親吏數十人初繼英幼孤寄育外王父諸舅有旅殯
者時方奏遣其子營葬會繼英卒特詔有司給辦
己丑詔河北諸州民陷契丹而歸者舊住莊産勿限編
敕年歲並給之
癸巳詔河西軍營在府州者所給芻糧自今增置渡船
仍舊於保德軍請領如水漲冰合即聽隨處給遣或預
令輦載以往委轉運使專提振之先是河東民常賦及
和市芻糧並輸府州而陟河阻山頗為勞苦尋詔徙屯
河東保德軍其營在府州者聽量留之而芻粟之費並
給於保德軍條約以來公私為便至是上封者言慮水
漲冰結則軍士涉河往來艱阻上志在愛民故特申前
詔虞部員外郎馮亮為度支員外郎淮南江浙荆湖
制置茶鹽兼都大發運使都大發運使自至道末省之
及是復置
丙申令開封府應制舉人投牒者並待以客禮資政
殿大學士王欽若上疏請復先蠶之祀詔禮官詳考故
事以聞於是從禮官議每歲春蠶生遣官攝祭於東郊
如先農例
丁酉詔曰比者入内内侍班院分遣使臣於内東門等
處勾當署置名目細而甚詳其所掌極有可省去其内
東門取索司可併隸内東門司餘入都知司内東門都
知司内侍省入内内侍班院併為入内内侍省舊領事
務咸隸焉尋又改内侍班院為内侍省詔幕職州縣
官有曾任京朝官准赦當叙遷及奏舉當磨勘者流内
銓不得就移
契丹既和朝廷無事寇準頗矜其功雖上亦以此待準
極厚王欽若深害之一日會朝準先退上目送準欽若
因進曰陛下敬畏寇準為其有社稷功耶上曰然欽若
曰臣不意陛下出此言澶淵之役陛下不以為恥而謂
準有社稷功何也上愕然曰何故欽若曰城下之盟雖
春秋時小國猶恥之今以萬乘之貴而為澶淵之舉是
盟於城下也其何恥如之上愀然不能答初議親征未
决或以問準準曰直有熱血相潑耳於是譛者謂準無
愛君之心且曰陛下聞博乎博者輸錢欲盡乃罄所有
出之謂之孤注陛下寇準之孤注也斯亦危矣(按宋史寇準本)
(傳此叚亦係王欽若語)由是上顧準稍衰準在中書喜用寒畯每
御史闕輙取敢言之士他舉措多自任同列忌之嘗除
官同列屢目吏持例簿以進準曰宰相所以器百官若
用例非所謂進賢退不肖也因卻而不視戊戌中書侍
郎兼工部尚書平章事寇準罷為刑部尚書以尚書左
丞參知政事王旦為工部尚書平章事旦入謝便坐上
謂曰寇準以國家爵賞過求虛譽無大臣體罷其重柄
庶保終吉也既而命準出知陜州將行又遣近臣傳旨
戒約(準知陜州在三月庚申今并書之自畢士安死準獨相踰五月本傳所言同列豈指王旦馮拯耶王)
(欽若前已罷政距士安死時又六月矣王繼英陳堯叟實在樞府當考)
己亥刑部侍郎參知政事馮拯為兵部侍郎資政殿大
學士兵部侍郎王欽若為尚書左丞刑部侍郎簽署樞
密院事陳堯叟為兵部侍郎並知樞密院事翰林學士
工部員外郎知制誥趙安仁為右諫議大夫參知政事
樞密都承旨四方館使韓崇訓東上閤門使馬知節並
簽署樞密院事崇訓為檢校太傅知節檢校太保詔叙
班以欽若拯堯叟安仁崇訓知節為次令即日視事
上聞貝州調民修城慮其煩擾詔亟罷之苐用州兵以
暫給役
是月尚書左丞向敏中等言奉詔與判銓官詳定選集
事宜謹案選人至多見在任官一年者向來銓司已注
替人或致不成二考未為允當今欲令諸色合該投狀
選人今後每至冬季一集候現任官二周年半即得注
替如未有闕曉示各令待闕並許春夏秋冬每一集旋
依次注擬更不使隔季員闕其兩川廣南漳泉等處見
任官並許成資日注替從之封駮司言中書樞密院
多至午未方送到文字比置此局貴要審詳况諸處文
字皆有常限或及旬日一月以來商量施行若當司略
不看讀便行𤼵遣乃是𤼵放之司豈曰封駮之職望自今除
急速文字外其餘道數稍多看詳未及者許至次日𤼵遣又
近日多有發文字不由當司欲望非涉機密皆依舊制從之
交趾兵亂黎明提等留廣州不得歸三月甲辰詔别賜錢
十五萬米百斛仍並給館劵
乙巳命兵部員外郎直史館任中正為契丹國母生辰
使西上閤門使奬州刺史李繼昌副之朝廷每遣使持
禮輙以襲衣金帶器械茶藥賜王繼忠繼忠對使者必
泣韓國華之還也又奉表懇請致書國主召已歸上以
盟誓之約各無所求因中正等行賜繼忠手詔諭意且
言國主若自許卿歸則當重幣為謝然契丹主遇繼忠
厚亦弗許也
丁未以樞密直學士李濬權知開封府劉綜同勾當三
班院濬吏幹勤敏能檢察隱微京師稱之綜建議三院
御史員數至少每奉朝請劾制獄多以他官承乏甚紊
彛制望詔兩制已上各舉材堪御史者充三院共置十
員若出使按獄所經州郡官吏能否生民利病刑獄枉
濫悉得察舉
辛亥免隨州光化縣民貸糧二千石已納者復給之
甲寅元德皇太后忌知樞密院王欽若言舊制大忌樞
密使依内諸司例唯進名不赴行香有虧恭恪自今欲
與中書門下同赴佛寺從之自是三司使副翰林樞密
龍圖等學士並赴焉
己未太常丞直集賢院任隨上言曰(任隨未見)臣聞立國之
本在乎得士得士之要在乎見情故仲尼以為人情者
聖王之田治道所由生也是則時之否泰事之損益萬
化所繫必因人情明天下之情者莫智於聖人成聖人
之德者實由於良輔故漢書曰明主不惡切諫以博觀
忠臣不避重誅以直諫者所以達下情而求治致君道
於無窮也為臣有五諫之名前代有七人之列陛下祗
嗣寳圖秉持金鑑可封之俗既阜成矣無疆之化亦馴
致矣尚聞焦勞庶政昧旦以視朝歴覽羣書乙夜而㤀
寐仍下賢良之詔旁求亮直之臣惟稽古之聖心軼前
王之令典雖求諫之路已見於洞開而掌諫之臣未聞
乎公舉今諫議大夫司諫正言雖有數員但充位尸祿
而已是致堯鼔雖設寂寥而無聲杜觶縱陳謇諤而何
效箱篋謾藏於諫紙搢紳竟寢於正詞罕遵及霤之風
莫覩引裾之直願陛下擇賢士黜具臣懸賞罰之文立
懲勸之道其兩省諫官並准有唐故事定其員數優其
俸給限以遷官之年月責以供職之否臧其或獻替推
誠彌縫勵節言事有裨於時政抗章不避於天誅進思
盡忠有犯無隱則請行甄擢以勸衆焉其或尸利無慙
弼違有闕務引腹誹之咎多置面從之諛不啓心而沃
心罔危言而危行則請行降黜以勵衆焉夫如是則賢
者勸惰者激庸者退懦者立俾朝廷之士咸願竭忠而
報國矣上覽而嘉之乃降詔曰國家設諫諍之官廣詢
求之路盖欲彌縫闕漏啓廸聰明而處職者姑務因循
罕聞謇諤兹為尸禄曷副虛懷自今宜竭節箴規悉心
獻替賞罰之典斷在必行
乙丑免昇州江寧縣柴荻務所欠咸平四年已前租課
錢物二十八萬
先是羣臣詔葬公私所費無定式龍圖閣待制判鴻臚寺
戚綸䟽言其事丙寅命翰林學士晁迥知制誥朱巽宫
苑使劉承珪及綸校品秩之差定為制度施行之令
諸路州軍不得差都監監押錄囚時環州都監田濬言
地居極邊甫近蕃境而推勘院牒請覆刑獄慮緩急有
警本職妨闕故條約之
戊辰免簡州居民造舍所輸竹木稅錢每歲四百三十
餘貫
己巳太常寺言神州壇壝中有阬塹及車馬之迹又兩
壝步數廹隘不合禮文望令改擇壇位及依令式封標
諸壇外壝禁人耕墾樵牧奏可即壇於方丘之西焉
是月始命朝臣提點開封府界諸縣鎮公事其後又增
置一員以閤門祗候充(初置府界提點會要在景德三年增置在四年十二月而實錄)
(並無之本志亦甚略今且附見更俟詳考實錄二年十二月嘗記命高繼忠等提點府界刑獄錢帛疑此即置)
(官事始也當考)
夏四月癸酉詔河北諸州軍市征㩁酤比常課不及者
時展限三月
乙亥詔川峽官丁父母憂者除州軍長吏奏裁餘並許
解官
丙子幸崇文院觀四庫圖籍及所修君臣事迹徧閱門
類詢其次序王欽若楊億悉以條對有倫理未當者立
命改之謂侍臣曰朕此書蓋欲著歴代事實為將來典
法使開卷者動有資益也賜編修官金帛有差
端拱中定州民劉知友為從弟志元所殺知友二子曰
斌曰四哥年皆幼隨母改適人母常謂曰爾長必報父
仇後志元遇赦還時斌母已死兄弟挾刃刺志元於道
不殊即詣吏自陳州具獄上請丁丑詔志元黥面配隸
汝州釋斌等罪(實錄云劉斌免黥面配本州牢城四哥釋之今從國史劉斌傳)
己卯以齊州章丘縣為清平軍淄州高苑縣為宣化軍
乙酉置河北緣邊安撫使副使都監於雄州命雄州團
練使何承矩西上閤門使李允則㩁易副使楊保用為
之並兼提點諸州軍㩁場初禁㩁場通異物而邏者得
所易珉玉帶及婦人首飾等物允則曰此以我無用易
彼有用也縱之保州刺史董紹重卒命其子霸襲知
州事
丙戌錄故京西轉運使工部郎中康戩子希齡為奉禮
郎給俸終喪戩異國人數上章言事以竭誠自任故優
其禮秩非常制也遣樞密直學士劉綜西上閤門使
李允則詣三司工部侍郎董儼龍圖閣待制戚綸宫苑
使劉承珪詣開封府知制誥朱巽龍圖閣待制陳彭年
東上閤門使曹利用詣御史臺殿前侍衞司編叙繫囚
翌日上御崇政殿臨决殺人者論如律雜犯死流徒降
一等杖以下釋之日旰既罷復令軍頭引見司官奏所
决刑名審視訖乃施行是後每歲暑月上必親臨慮問
率以為常御史臺引都官員外郎竇諲者前知長安縣
頗恣苛虐詔劾其罪上曰親民之官不循理道酷用刑
罰宜擯棄也遂令分司西京
辛卯放𣙜場部羊使臣主典欠折羊十萬三千六百餘
斤
壬辰命使六人廵撫益利梓䕫福建等路所至存問犒
設官吏將校父老疏决繋囚除雜犯至死官典犯贓依
法外流已下逓减之仍案察官吏能否民間利害以聞
時屯田員外郎謝濤使益利路及還舉所部官三十餘
人宰相以為多濤乃歴陳其治狀且願連坐奉使舉吏
連坐自濤始(濤本傳云火星見西南故命濤出使當時所遣使并及福建江浙恐不緣火星見西)
(南也今不取)
乙未復詔羣臣轉對其在外京朝内殿崇班已上候得
替先具民間利害實封於閤門上進方得朝見(咸平三年十一)
(月壬午初令常參官轉對如故事未見罷免時月今復令轉對所未詳也五年十月末田錫疏可考)右
諫議大夫种放有兄喪賜告歸終南宴於龍圖閣上作
詩賜放侍臣皆賦放每至京師秦雍學徒多就而受業
上面奬之放頓首謝
己亥命使六人廵撫江浙路度支郎中裴莊使兩浙及
還奏能吏二十人慢官五人多所升黜申嚴私藏天
文兵法之禁星筭術數人所在悉部送赴闕
故彰德節度使王饒孫惟德不肖不能自立寓居西洛
乞食以自給上聞而憫之庚子命惟德為汝州司士參
軍
