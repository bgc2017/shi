續資治通鑑長編卷四百十八
宋李燾撰
哲宗
元祐三年十二月乙亥樞密院言荆湖北路羅家蠻劫
掠財物焚燒屋宇申訴多不受理上下隠蔽將來減退
兵將糧道恐難通行詳前此唐義問累奏移廢城寨已
畢而蠻情不能上戴寬恩輙敢侵犯不已若不隨宜討
殺則必倣傚轉難處置欲令唐義問及程節疾速具析
申奏及措置之因如諸處蠻尚敢潜伏屯結即選兵將
官討捕仍告諭歸明團峒蠻人勿令動搖驚擾從之(舊錄)
(云棄城以安蠻情而侵犯劫掠不已新錄削去)宫苑副使胡田知沅州六宅
使時定充荆湖北路都監駐泊辰州俟蠻事息日奏裁
仍令體度新堡寨蠻情以時廵遏存問首領之人
丙子遼國遣使長寧軍節度使耶律廸副使中散大夫
守太常少卿充史館修撰鄧中舉來賀興龍節
己卯詔宗室在式假興龍節許易金帶上夀
庚辰樞密院言歸明人給田舊條如堪耕種田不足給
戶絶田元祐田令堪耕種田不足給常平田緣常平田
止是人戶抵當場務折納等田土數目不多詔添入常
平田不足給戶絶田
甲申詔令唐義問程節於渠陽寨協力措置蠻事以狼
江貫堡豐山蠻猶犯邊故也三佛齊貢奉人請以金
蓮花一十五兩真珠五兩龍腦一十兩依例撒殿從之
丙戌以雪寒泥濘免朝參五日給役工假三日詔刊
神宗皇帝舉御史詔於御史臺從滕元發之請也左
武衛大將軍郭逵卒(舊錄云神宗經制西羌以王韶為沿邊安撫招納摩正措置有序逵)
(忌之按韶盗用庫錢治甚急韶請它官案覆遂徙逵知渭州遣大理寺丞杜純案治純懷觀望復遣御史蔡確)
(鞫之逵坐誣罔落宣徽南院使知潞州新錄辨曰郭逵按王韶事神宗寳錄載之甚詳杜純所按盖其事實蔡)
(確所覆乃觀望爾今曰純懷觀望又曰逵坐誣罔皆失其實合改曰執政嶷純觀望又曰坐逵誣罔庶幾後來)
(有可考云當移此段入逵知潞州日)
丁亥月當食以隂雪不見
戊子詔應援例陳乞子弟宫觀嶽廟差遣再任者不理
為資序知永興軍韓績言本路比歲災傷闕食請於
法所給米豆更不限數從之
庚寅朝奉郎權陜西轉運使杜純辭賜紫章服朝奉
大夫廉正臣為司農少卿吏部員外郎宇文昌齡權
發遣京西路轉運副使朝請大夫簽書淮康軍節度
判官廳公事陳知晦再任以其父述古老無兼侍也
詔開封府軍廵院復置判官一員以罷大理寺治獄也
辛卯朝議大夫試中書舍人劉攽為中大夫守中書舍
人
甲午江寧府司理參軍鄆州州學教授周穜罷歸吏部
用右正言劉安世翰林學士蘇軾言也安世言臣伏見
周穜上書乞以故相王安石配享神宗皇帝廟廷中外
喧傳頗駭羣聽臣聞天聖中錢惟演嘗請以章獻明肅
太后莊懿太后並配真宗廟室以希帝意是時御史中
丞范諷劾惟演擅議宗廟遂落平章事罷歸本鎮臣竊
謂惟演位兼將相言之未為大過而責之如此之重者
乃所以嚴宗廟也今穜以疎遠微賤之臣懷姦邪觀望
之志陵蔑公議妄論典禮使安石功德茂著實可從享
在穜之分猶不當言而况輔政累年曾無善狀殘民蠧
國流弊至今安可侑食清廟傳之萬世如穜狂僣豈宜
輕貸伏望陛下以春秋之法誅其始意重行竄殛以明
好惡軾言臣先任中書舍人日敕舉學官臣曾舉江寧
府右司理參軍周穜蒙朝廷差充鄆州州學教授近者
竊聞穜上疏言朝廷當以故相王安石配享神宗皇帝
謹按漢律擅議宗廟者棄市自高后至文景武宣皆行
此法以尊宗廟重朝廷防微杜漸盖有深意本朝自祖
宗以來推擇元勲重望始終全德之臣以配食列聖盖
自天子所不敢專必命都省集議其人非天下公議所
屬不在此選奏議既上詔云恭依册告宗廟然後敢行
其嚴如此豈有既行之後復使疎遠小臣各出私意以
議所配若置而不問則宗廟不嚴而朝廷輕矣竊以安
石平生所為是非邪正中外具知難逃聖鑒先帝盖亦
知之故置之閒散終不復用今已改青苖等法而廢退
安石黨人吕惠卿李定之徒至於學校貢舉亦已罷斥
佛老禁止字學大議已定行之數年而先帝配享已定
用富弼天下翕然以為至當穜復何人敢建此議意欲
以此嘗試朝廷漸進邪說隂倡羣小此孔子所謂行險
僥倖居之不疑者也而臣忝備侍從謬於知人至引此
人以汙學校若又隠而不言則罔上黨姦其罪愈大謹
自劾以待罪伏望聖慈特敕有司議臣妄舉之罪重賜
責降以儆在位軾又言臣近上言以所舉學官周穜擅
議先帝配享欲以嘗試朝廷漸進邪說隂倡羣小乞下
有司議臣妄舉之罪重行責降以警在位至今累日未
奉指揮竊以為國之本在於明賞罰辨邪正二者不立
亂亡隨之易曰大君有命開國承家小人勿用象曰大
君有命以正功也小人勿用必亂邦也昔郭公善善惡
惡而不免於亡者以善善而不能用惡惡而不能去也
臣觀二聖嗣位以來斥逐小人如吕惠卿李定蔡確張
誠一吴居厚崔台符楊汲王孝先何正臣盧秉蹇周輔
王子京陸師閔趙濟中官李憲宋用臣之流或首開邊
隙使兵連禍結或漁利𣙜財為國斂怨或倡起大獄以
傾陷善良其為姦惡未易悉數而王安石實為之首今
其人死亡之外雖已退處閒散而其腹心羽翼布在中
外懷其私恩冀其復用為之經營游說者甚衆皆矯情
匿迹有同鬼&KR0558;其黨甚堅其心甚一而明主不知臣實
憂之夫君子之難致如麟鳳色斯舉矣翔而後集况可
麾而却之乎小人之易進如蛆蠅腥羶所聚瞬息千萬
况可招而來之乎朝廷近日稍寬此等如李憲乞於近
地居住王安禮抗拒恩詔蔡確乞放還其第皆即聽許
崔台符王孝先之流不旋踵進用楊汲亦漸牽復吕惠
卿窺見此意故敢乞居蘇州此等皆民之大賊國之巨
蠧得全首領已為至幸豈可與尋常一眚之臣計日累
月洗雪復用哉今既稍寬之後必漸用之如此不已則
惠卿蔡確之流必有時而用青苗市易等法必有時而
復何以言之將作監丞李士京者邪佞小人衆所嗤鄙
而大臣不察稍稍引用以汚寺監猶能建開壕之議為
修城之役其策既行遂倡言於衆欲次復宋用臣茶磨
之法由此觀之惠卿蔡確之流何憂不用青苖市易等
法何憂不復哉昔盧把責降既久經涉累赦德宗欲與
一小郡舉朝憂恐而宰相李勉給事中袁高諫官趙需
裴造宇文鉉盧景亮張薦常侍李泌等皆以死爭之勉
等非惜一郡也知杞得郡不已必將復用一炬有燎原
之憂而濫觴有滔天之禍故也今周穜草芥之微而敢
建此議盖有以啓之矣昔淮南王謀反所憚獨汲黯以
為說公孫丞相若發蒙耳今穜蟣蝨小臣而敢為大姦
愚弄朝廷若無人然不幸而有淮南王當復誰憚乎臣
不敢遠引古人但使執政之中有如富弼韓琦臺諫之
中有如包拯吕誨或司馬光尚在此鼠輩敢爾哉昔王
安石在仁宗英宗朝矯詐百端妄竊大名咸以為可用
惟韓琦獨識其姦終不肯進使琦不去位安石何由得
志以此知辨人物之邪正消禍患於未萌真宰相也臣
數日以來竊聞執政之議多欲薄臣之責而寬穜之罪
若果如此則是使今後近臣輕引小人而惠卿之流有
以卜朝廷之輕重事關消長憂及治亂伏望特出宸斷
深詔有司議臣與穜之罪不可輕恕縱使朝廷察臣本
無邪心止是暗繆亦乞借臣以立法則臣上荷知遇雖
云得罪實同被賞若蒙寬貸則是私臣之身而廢天下
之法臣之愧恥若撻于市不勝憤懣憂國之心意切言
憃伏俟誅譴貼黃稱周穜州縣小吏意在寸進而已今
忽猖狂首建大議此必有人居中隂主其事不然者穜
豈敢出位犯分以搖天聽乎此臣所以不得不再三論
列也(政目於十八日載穜罷教授送吏部)
丙申樞密院言宥州報夏人遣使謝封冊繼以疆埸來
議詔趙卨謝封冊使未過界遣使議疆埸事即以禮卻
之若過界後牒至即開諭俟謝恩畢徐議
丁酉樞密院言歸明土官楊昌盟等乞依胡田所請存
留渠陽軍縣依舊名事應舊送縣者令渠陽寨理斷徒
已上罪即送沅州詔俟人情安帖戶口增衍日保奏
渝州江津縣獠人犯小溪寨詔梓䕫路鈐轄司體究作
過因依若不因省地人戶侵犯無故侵擾即戒約遣回
仍理索擄掠人口尚不聽從乃以兵捕殺(庚子責授建寧軍節度副)
(使本州居住吕惠卿徙居宣州此實錄所書政目在九月八日今從政目)
是月詔比較入流(四年正月行政目有此當考十一月二十三日詔又閏月十二日太皇太)
(后云云合參照)
