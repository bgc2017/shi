續資治通鑑長編卷四百八十七
宋李燾撰
哲宗
紹聖四年五月甲寅朔御文德殿視朝以及第進士何
昌言為承事郎簽書武寧軍節度判官方天若為曹州
節度推官胡安國為常州軍事判官(三月十日)
乙卯知福州温益言京東姦民多匿深山窮谷之間時
出為盗請應重法地分山谷僻遠處獨居無常産者並
遣居近裏鄉村團結成保從之(温益已見四月)
丙辰工部侍郎王宗望等奏凖敕北郊應緣祀事儀物
及壇壝道路帷宫令計度盡圖聞奏今檢視西北隅逼
近街道若修盖望祭殿委是窄狹今比類南郊青城掇
移近東與本園南北門照直修盖事御批可並依擬定
圖状疾速下將作監修盖仍存留見役添修玉津園兵
匠等應副充役及差元同相度入内東頭供奉官勾當
御藥院劉友端共管勾修盖内有圖状今来該說未盡
事件即許随宜臨時施行
丁已降授太子少保潞國公致仕文彦博卒詔特輟視
朝一日後數日樞密院奏事上顧曾布曰彦博已死布
曰老而不死終被謫命乃即世上曰此人極不佳布曰
臣常以為背負先帝莫如此人元祐中年已八十一此
時但能不来足以保富貴既不免来又附會如此上曰
非止附會語斥先朝甚不遜布曰如悔過還主之類殆
非臣子之所宜言林希曰安燾亦曾面折此語上曰燾
猶能折之况他人乎布又言朝廷近日施行元祐中人
若事状曖昧非衆所聞者皆臣之所不知至於詆斥先
帝非臣所宜言者雖肆諸市朝孰敢以為過但在朝廷
以仁政優容爾因言彦博皇祐中為唐介所擊是時介
雖貶英州别駕然不久便收用上問介所擊云何布曰
為在成都時作燈籠錦獻貴妃以此進用事連宫禁故
介亦痛貶臣適方與林希言祖宗朝侍從言事官以事
黜謫不久即召用未嘗有以一言終廢者如介作英州
别駕不二三年却作侍從後遂為執政以至神宗時蘇
頌為繳李定詞頭落職歸班後牽復便知開封府修言
制又孫覺李常在熙寧初最為異論各曾痛貶然元豐
中亦皆復召用盖人才難得不可以一言廢一人近歲
得罪外補之人一切不召恐未安願更留聖意上曰須
俟年歲間乃可又曰蘇頌孫覺李常終不堪布曰此輩
固在所當謫然朝廷愛惜人材須恐如此元祐中孫覺
論議雖有過當如李常亦頗平允亦曾言免役法不可
輕改上頷之(曾布日錄此叚在壬戍日今附)
己未詔鄜延路聲塔平以威戎城為名(四月二十一日進築舊錄既於)
(此書賜威戎城名又於八月十七日下再書誤也今止存其一新紀亦附八月戊戍今不取)陜西
路轉運副使邵䶵永興軍等路提點刑獄劉何權發遣
提舉秦鳳等路常平巴宜各轉一官以進築聲塔平畢
工故也吕惠卿特遷右銀青光禄大夫上於惠卿之
除極難之初欲止遷左光禄大夫章惇曰太薄許將亦
曰范雍當時自資政便建節舊例除宣徽或節度使者
多上曰當除節度使否將不敢對衆唯唯曾布曰惠卿
昨進築一寨便遷两官(惠卿築平羌寨畢工在三月二十二日遷右光禄却未見月日)
當時若只遷左正議今日兩寨除左光禄即平允昨一
寨遷兩官今兩寨遷一官故疑於薄惇曰惠卿二十三
年不磨勘布曰恐未說得及此上曰兼昨改官不曾說
此因依只是三寨轉却四官進築自是帥臣職事衆皆
稱聖諭極當然事初且欲鼓舞衆人故近推恩帥臣皆
太優厚自此雖有進築不須逐寨賞帥臣惇亦曰當如
此但今来事初不同兼鍾傳等遷官職已優厚上遂勉
從之樞密院再對上又曰章惇終是照管惠卿布曰
昨一寨遷兩官已不當故今日推恩過厚適聞聖諭以
為此自是帥臣職事衆莫不聳服然惠卿無廉恥每事
志於苟得只如進築城寨却令一子随軍及保眀状中
乃云吕淵係臣男子不敢保明却令兵官吕真劉安等
保明吕淵稱有勞可賞朝廷亦不免推恩臣亦曾作邊
帥亦有兒子作書寫機宜然未嘗敢令與將佐往還况
敢預邊事及兵政乎上極笑之布曰章惇去歲因延安
觧圍金明已破惠卿上表待罪但答詔足矣又賜銀絹
一千然人言洶&KR0837;惠卿終不敢當至三請竟依所乞上
曰記得布又言惠卿二十三年不磨勘中間自經竄謫
如何可理歲月大約紹聖推恩舊人多過當如蔡確李
定軰既已復官職并遺表恩澤亦不减李定家京官三
人林希曰不惟如此外方監司軰承望朝廷風旨人人
稱薦李景淵景夏軰要便收用罪廢之家便得京官已
為僥倖却便欲不次升擢豈有此理布曰景夏昨曾進
擬令上殿頼德音不許爾上亦哂而頷之(實錄又於八月十七日再)
(書賜名威戎城今削去惠卿遷官實錄乃不書今取曾布日錄附見)涇原路經略使章
楶言勘會臣到本路條上進築之策朝廷幸聽其計於
三月二十三日會合四路兵建築平夏城靈平寨如期
了當尋將逐處軍馬分屯放散去訖緣臣所陳後石門
𥚹江川兩處形勢所繫利害尤重控扼好水西山諸谷
賊馬来路占據得要害之處比趨九羊谷白草原尤為
快便俯逼天都巢穴平夏靈平所占耕地遂免抄掠之
患與葫蘆河川東西形勢相為表裏本司近指揮緣邊
安撫知鎮戎軍种朴量帶人馬照管平夏靈平兩處官
吏修緝次第因令由打破賊堡于後石門𥚹江川子細
按視山川形勢道路險易有無水泉當如何措置修築
今據种朴彩畫到地圖簽貼圓備臣尋將前所進藁照
騐得委實尤為精確又緣夏賊點集頻併其力勞弊四
月十一日舉國十餘萬衆驀来奔突諸將力戰賊遂敗
去度其勢未能再有嘯聚若不乘此機會進築了當却
寬歲月其力稍全則是資寇飬患邊防之憂未艾也今
不避小有煩擾再舉師徒全補藩籬以成暫勞永逸之
功臣仰荷國恩當此委寄不敢遷延復將重責遺與後
人今且條畫後石門等處進築事件如後一於後石門
川下建六百步城一所正當九羊谷白草原趨天都大
路控扼得塔子岔泥棚嶂賊馬来路東去平夏城約二
十里一於創廸章建六百步寨一所東由青沙峴好水
河趨靈平寨及照應得石墻子拽木岔賊馬来路北去
後石門約一十五里其密鄂克好水一帶山林悉皆包括
在裏可以應急采斫使用一於舊𥚹東城下上建六百
步或四百步寨一所東由密鄂克山柳隂河拽木岔趨葫
蘆河大川西控木魚川入懷遠大路及照護得定川三
川懷遠更無邊面北去創廸章約一十三里南去三川
寨邊壕約二十里已上三處可以建築城寨其勢與平
夏城靈平寨為表裏足以分據要害制夏賊之死命所
有城圍大小及相去道里遠近乞從本司臨時更切相
度措置或且先修後石門創廸章兩處其褊江城候事
力稍辦方行進築黃貼子今状雖乞先修後石門創廸
章兩處尚慮地里差遠見相度事力人情或先築後石
門或先築𥚹江或且為一寨或便築兩寨並乞臨時許
臣一面相度施行詔並依奏令章楶更切多方體探西
賊動息次第委是有間隙可乘決保萬全方得舉動即
不管輕易敗事并下劉何巴宜專一應副(此據章楶奏議增入楶以)
(五月六日上此其得旨當别有月日更須徐考之六月二十四日𥚹江賜名鎮羌)詔梁惟簡
男弼陳衍男恂並特除名送瓊州編管戶部状凖都
省批送同管勾陜西坑冶鑄錢公事許天啟劄子奏奉
使陜西經畫銅利京西川路亦許措置該括六路或躬
自蹋行或委官相度凡有興發去處而人未協力盖由
事權太輕難以驅策州縣本司職事今轉運司官兼領
京西川路州縣别無條制統攝欲乞應自来鑄錢司所
領職事更不令轉運使官兼領通陜西京西川路自為
一司州縣約束並依本司陜西已得前後畫一指揮庶
幾事權專一州縣之吏有法刺舉則功利可以速成所
有其餘應干條制並乞依提舉常平司施行本部看詳
鑄錢坑冶職事若同轉運司兼領緣事干本司財計恐
有牽制及論議不同其運司人吏亦有畏避顯屬未便
兼京西川路銅苖既有朝旨許本官檢踏措置其逐路
坑冶若不令專管亦恐難為集事本部今勘當陜西京
西川路應干坑冶職事欲令本官同領餘依所乞事理
施行從之(此五月六日聖旨據法冊增入當刪取其要)尋申明行下應鑄錢
司所領職事更不令轉運司兼領止為銀銅坑冶鼓鑄
銅錢職事令許天啟通領所有鑄鐡錢職事自不合干
預(此六月六日聖旨今附此字文昌齡云云可考六月十三日乃以京西川路入衒十二月十五日又改正)
(刺舉指揮)朝奉郎詳定重修敕令删定官孫傑大理寺丞
吳景淵並權發遣開封推官
庚申中書舍人蹇序辰請自今詞頭如有元行遣文書
即同檢送當制舍人從之
辛酉詔皇太妃近嘗服藥及雨澤稍愆農田在望宜頒
恩宥以導嘉祥疎決應在京府界並三京諸縣罪人
知永興軍寳文閣直學士謝景温知河陽詔張詢巴
宜專根括安西金城膏腴地頃畝可以招置弓箭手若
干人者具圖以聞熙河蘭岷路都總管提點熙河蘭
岷路漢蕃弓箭手司言蘭州金城關欲招置步軍保捷
四指揮各以四百人為額馬軍蕃落一指揮三百人為
額從之内蕃落排充第九十六指揮保捷排充第一百
一十九至一百二十二指揮
壬戌龍圖閣直學士權知開封府蒋之竒為翰林學士
試吏部侍郎邢恕權吏部尚書戶部侍郎吳居厚權戶
部尚書試吏部侍郎李南公為寳文閣直學士知永興
軍寳文閣待制知瀛州路昌衡權知開封府詔陜西
路添置蕃落馬軍十指揮每指揮各以五百人為額並
支馬七分於永興軍河中鳳翔同華州各置兩指揮並
隸住營州軍將下統制訓練委逐路所屬都總管司選
官招人初三省樞密院同呈以太僕牧租錢於陜西
置蕃落馬軍十指揮以五百人為額支馬七分初欲以
牧地募民飬馬久而未集曾布以為不若增騎兵為簡
便兼土兵乃勁兵又諸路出戍者已竭及建此議衆翕
然皆以為允上亦欣然從之盖牧租見存者七百萬歲
額一百七萬而十指揮之費二十五萬而已故可與募
人飬馬之法兼行也
甲子觀文殿大學士西太一宫右銀青光禄大夫韓縝
乞致仕詔不允已而特授太子太保依前充觀文殿大
學士致仕(十六日葉祖洽云云曾布云葉祖洽言縝交結張茂則梁維簡及元祐時初附會改更法)
(度事不當降詔不允遂除太子太保致仕不用受遺恩例也)翰林學士蒋之竒兼
侍讀詔陳衍男慥特送南恩州編管衍并梁惟簡屋
宅産業園地錢物並根括籍没入官在京者撥與後苑
房廊所京城外者撥與提舉常平司在外州縣者撥與
轉運司如有隱漏减落許人陳告罪賞依戶絶法(舊錄云詔)
(陳衍男慥特送南恩州編管衍并梁惟簡屋宅産業園地錢物并根括籍没入官在京者撥與後苑房廊所京)
(城外者撥與提舉常平司在外州縣者撥與轉運司如有隱漏减落許人陳告罪賞依戶絶法以惟簡引用陳)
(衍交通執政夑亂朝政也又新錄曰交通執政變亂朝政之語意皆誣罔宣仁聖烈今刪去十六字改刪去詔)
(陳衍男慥時送南恩州編管衍并梁惟簡並籍没物産)左司諫郭知章言聞諸
路守臣嘗於秋夏之間以雨足歲豐為奏或災歉遂不
敢以聞伏望特降睿旨下諸路州軍嚴行約束雖已奏
豐稔而或繼有非常水旱者並具災傷上聞從之朝
奉郎安師文言近緣邊修築城寨西賊舉衆入寇涇原
敗衂而去今困於點集漸以窮蹙竊聞諸路廣行招納
切中事機向日歸明朱智用久已向漢然為夏國各有
把截卓望口舖無緣遂逹中土後因事至邈川先與錫
沁手下首領作般擦到熙州密諭歸順之意後闔家間
行歸漢盖邈川與吐蕃部落雜處又喀羅嘉木卓等處
日有博奕人情狎熟易為𫝊道語言乞委熙河經略司
差諳曉蕃情使臣告諭邈川首領及蕃商等如能誘至
指引夏人歸順每名優給茶綵如此則右廂之人必自
吐蕃而至者甚衆然自来吐蕃與西夏心相睽貳外示
和好更乞密行經畫詔熙河蘭岷路經略司密切從長
相度施行(六月丁未曾布論師文上殿)鄜延路經略司言保安軍
順寧寨蕃官廵檢供備庫副使劉延慶遣使均凌凌詐投
西界招誘到左廂密約歸漢元係左班殿直保安軍順
寧寨蕃官元祐六年投蕃今復歸漢已書填空名宣補
充右侍禁依舊住坐其劉延慶及均凌凌乞優與推恩詔
劉延慶轉一官均凌凌與下班殿侍仍支錢十萬
乙丑淮南轉運副使陳祐甫言嚮任外都水監值澶州
小吳埽黃河抹岸臣與都水監丞蘇液均被罪黜後臣
復叨任使官亦随進而液退居里閈不復出仕逮今十
五餘年蒙聖恩擢提舉開封府界常平其寄禄官尚仍
舊秩欲望檢詳蘇液轉承議郎迄今年月還其合該磨
勘官叙詔令吏部併與磨勘(新削)
丙寅詔以歸信容城知縣左侍禁廉嗣復為閤門祇候
縣尉左班殿直王楹轉一官更减三年磨勘指使三班
差使楊齊轉一官百姓張保桂竧並與三班借使先是
有北賊三十餘人入界為擾保竧告嗣復等盡掩殺之
故有是命樞密院言陜西河東逐路經略司并提點
熙河蘭岷等路漢蕃弓箭手教閱等事今看詳欲漢蕃
弓箭手委將官及所屬州縣城寨官司常切訓練不限
定所習事藝名目惟務精熟及習知出入戰陳次第其
有馬者須調習馳驟每遇農隙委經略司選官或躬親
推排點閱支賞又漢蕃弓箭手並令分為四等以膽勇
武藝卓然者為竒兵有戰功武藝精熟人為第一等以
未曾立功事藝精熟人為第二等以武藝生疎人為第
三等委逐首領人員依格推排等第置籍抄記單名遇
有增减於簿内開收又點閱止随所習事藝按試如第
三等内出衆者陞為第二等候點閱訖等第支賞從之
(新本削去)
丁卯樞密院言昨興復衛州淇水第二馬監潁昌府單
鎮馬監日有死損費芻秣减租課官吏俸給所用不貲
詔衛州淇水第二馬監潁昌府單鎮馬監並宜廢罷内
淇水第二監馬盡數起發赴太僕寺單鎮監據現管馬
均給永興軍秦鳳等路都總管司應副新招換蕃落軍
兵所有牧地仰太僕寺措置以聞又言太僕寺樁留堪
配軍馬五百匹凖備朝廷緩急支用院監見管合配軍
馬八百二十三匹諸軍班闕馬不少太僕寺見管雜馬
又過於樁留之數虛費人兵看管詔令太僕寺今後樁
留堪配軍馬及雜使馬共四百匹每院各飬一百匹外
仰盡數支使輙於數外占留者坐之(新刪舊今用之)涇原路
都總管司言本路諸軍支填七分官馬外内新馬未堪
披帶外曰有死損乞將諸路就糧馬軍權支填八分馬
候事宜息日依舊條支填從之(新無)
戊辰給事中葉祖洽為吏部侍郎江淮荆浙路發運使
吕嘉問為寳文閣待制知青州(正月十九日為發運九月末李深云云)
翰林學士林希言乞出官使臣亦依進士試策三道從
之(林希以學士改知樞在四年閏二月此不應猶稱學士當此時蔡京為承旨蒋之竒為學士)
已已給事中葉祖洽言伏見韓縝在垂簾之初首被擢
用位登宰相中外皆以為縝是張茂則梁惟簡所引若
非隂有交結何以得此其迹著明當時物論已為不平
縝當以罪廢遭遇先帝特加拔擢致位樞長其恩可謂
厚矣而縝不顧廉恥附會中貴遂於垂簾之初與司馬
光並處台席光等更改先帝法度略不聞縝有力爭之
言惟務謟事光等以持禄飬交可謂不忠於先帝也終
緣言者排擊而去然縝終元祐之間保身將相窮極富
貴莫敢指議若非内有所附聲勢足以動人豈能偷安
如是之久耶臣竊以士人在元祐間非與權要貴近有
所干涉則美官要職從何而得臣嘗見紹聖時政記亦
有此論故近来朝廷察當時有所附會而得差遣者雖
寺監之類尚能罷去縝於是時出將入相風采氣熖終
元祐之際不衰天下士大夫指以為漏網而朝廷待遇
恩禮始終與元勲故老無異士之有識者莫不怪之夫
附會司馬光等得寺監丞之類尚不容於今日而附會
茂則惟簡之人致身將相却容幸免參酌輕重典刑不
均非公朝所以示天下也所有不允致仕錄黃臣未敢
書讀中書舍人蹇序辰言竊觀葉祖洽繳駮韓縝錄
黃謂縝專以姦慝保全名位乞特加削奪放歸田里臣
不知朝廷以祖洽所論為是或以為非若以為非則因
祖洽之言已罷降不允之詔矣若以為是則太子太保
乃是前宰相致仕例所除官兼龐籍梁適舊不兼大學
士而縝得兼之未有罪惡之大如祖洽所陳而恩命反
過前比也臣以祖洽所言考朝廷所行名實義理俱為
未稱是以未敢具草詔令沈銖命詞行下(邵伯温云韓縝有心術章)
(惇畏之凡元祐執政從官惇必以事中之獨不敢及縝方遷謫諸公時縝以節度使知穎昌觀文殿大學士領)
(宫祠盖惇慮縝能害已也至縝死方使葉祖洽言不與贈謚而已新錄辨誣曰按韓縝雖致位將相無可紀述)
(以為不顧廉恥附會中貴則無所據至云上人在元祐間非與權要貴近有所干涉則美官要職何從而得意)
(在譏切垂簾之政今並刪去)三省言按梁惟簡陳衍在元祐時内
挾黨類外交權臣邪謀詭計無所不至頼宣仁聖烈誠
心德意不能動搖皇太后皇太妃保祐擁護朝夕備至
故惟簡衍不得逞其姦心原其罪惡族滅為宜陛下寬
仁止從投竄然聞惟簡尚有親戚供職禁中此曹私心
各懷危懼何可更充内侍伏乞聖斷索惟簡衍親戚并
素所厚善者屏逐出外詔入内内東頭供奉官寄内殿
承制蘇舜民入内内東頭供奉官馮章入内内侍殿頭
韓侁劉淵入内内侍高品曾燾内馮章曾燾各降一官
並送吏部添差遠地監當入内内東頭供奉官寄内殿
崇班鄧舜賢降見寄官送内侍省入内内侍殿頭蘇慥
入内内侍黃門邵琦竇瑛入内貼祇候内品胡宗傑入
内内西頭供奉官李世長馮說已上並本官送内侍省
内侍省高品楊偁追兩官勒停送全州編管張繼安與
遠小處監當入内使臣黃定國王遘與依見寄官轉出
霍肅王昭安周珣並以本官送内侍省(舊錄云三省言按梁惟簡陳衍)
(在元祐時内挟黨類外交權臣邪謀詭計無所不至頼宣仁聖烈誠心德意不能動搖皇太后皇太妃保祐擁)
(護朝夕備至故惟簡衍不得逞其姦心原其罪惡滅族為宜陛下寬仁止從投竄然聞惟簡衍尚有親戚供職)
(禁中此曹私心各懷危懼何可更充内侍伏乞聖斷索惟簡衍親戚并素所厚善者屏逐出外新錄辨誣曰此)
(一叚惟推尊東朝歸罪閹尹原其誣謗之意尤為深切今刪去七十六字舊錄誣謗孰不知今悉依舊錄曾布)
(日錄丙寅許將以三省劄子示曾布云中人有與陳衍梁惟簡親黨及素相厚善者皆當斥逐上遂具十餘人)
(姓名送三省自編管至送前省降官凡數等將云莫可同進呈否布曰三省列章安用西府同呈兼三省前後)
(施行梁惟簡等密院皆不預遂已既而又有四人者御批付密院施行前後凡二十四人壬申布又同林希進)
(呈三省施行中人事因言臣等昨凖御批梁惟簡陳衍兒男有尚居省籍可除名羈管臣等遂下兩省取索云)
(各有一男随行外更無遂施行訖乃不知更有親黨及素相厚善者亦聞三省因陳慥者理會房錢於開封文)
(字至都省遂將上籍没兩家貲産上曰亦知之又指數中已施行人曾燾馮章兩人令更降一官前此蔡卞又)
(云前日因章惇留身退便令草此劄子亦嘗問之云必是相公曾奏惇曰然御集五月十三日手札兩道姓名)
(與此同惟鄭詳以舊官送内侍省此獨無有)
庚午詔諸路沿邊州軍除帥臣所在外若公使於例册
外饋送並依緣邊城堡鎮寨條施行朝廷遣使及監司
例外受供饋者仍取旨委經略安撫鈐轄轉運提刑提
舉司常切覺察劾奏以三省言蘭州違法饋送也(緣邊城堡)
(鎮寨條見二年正月十八日)
