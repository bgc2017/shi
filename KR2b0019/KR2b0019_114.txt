續資治通鑑長編卷一百十
宋李燾撰
仁宗
天聖九年春正月辛亥詔諸路轉運判官員外郎以上
遇南郊聽任子弟
癸丑契丹遣左監門衛上將軍蕭可親右散騎常侍趙
利用來賀長寧節
丙辰長寧節百官初上皇太后夀于會慶殿
己未龜兹國沙州並遣使貢方物
庚申資政殿學士晏殊言占城龜兹沙州卭部川蠻族
往往有挈家入貢者請如先朝故事委館伴使詢其道
路風俗及繪人物衣冠以上史官從之調畿内及近
州丁夫五萬浚汴渠
辛酉以刑部尚書知許州張士遜為定國節度使檢校
太傅時士遜朝京師冀復入相天章閣待制鞠詠奏曰
曹利用擅威福士遜與之共事相親厚援薦以至相位
陛下特以東宫僚屬用之臣願割舊恩伸公義趣使之
藩士遜乃赴許州
丙寅詔京城救火而廵檢軍校未至者聽集鄰衆撲滅
之
丁夘祠部員外郎集賢校理同修起居注晁宗慤為知
制誥宗慤迥子也宋綬嘗謂自唐以來唯楊於陵身見
其子嗣復繼掌書命今始有晁氏焉詔舒州調兵夫
築長風沙堤
辛未改新判陳州錢惟演判河南府始惟演託疾久留
京師既除陳州遷延不赴且圖相位天章閣待制范諷
奏曰惟演嘗為樞密使以皇太后姻屬罷之示天下以
不私今固不可復用殿中侍御史郭勸亦請督惟演上
道而惟演自言先壠在洛陽願司宫鑰遂命惟演守河
南促其行他日諷入對太后謂曰惟演去矣諷曰惟演
奴僕皆得官不去尚奚以為時惟演弟處州觀察使知
定州惟濟亦遷武昌留後知澶州尋復知定州勸又言
惟演不當為其弟求遷且就總兵權乞罷之不報翰
林學士盛度請其子奉禮郎申甫于館閣讀書從之
詔减畿内民租并沿納各十之一
二月庚寅以試身言書判選人前奉國節度推官顧祥
等六人為京官大理寺言自今舉詳斷官須有出身
入令錄募職官人曾歴錄事參官見任二年以上有監
司一人若常參官二人同罪保舉者其嘗乞試律者須
及五考已上乃聽舉之凡試律義三道䟽二道以三同
為合格二同亦留别試中小案三道每道約刑名三條
其斷重罪一同若二粗與除京官其一粗或書札稍堪
引用可取者送寺試斷案三二十道保明以聞法直官
試律義外以舊案三道計刑名十分為率以六分為格
用法不及六分約律不及二同者罷之仍令審刑詳議
官二員判大理寺或少卿同試于御史臺從之尋詔刑
部舉官凖此(刑部舉官乃三月末事今附見)
壬辰詔亡命軍士妻子拘本營者經赦聽從便
癸巳詔曰職田所以惠廉吏而貪者並緣為私侵漁細
民滋益為害比詔有司罷職田如聞勤事吏禄薄不足
以自贍朕甚憫焉其復給職田即多占佃夫若無田而
令出租者以為枉法論先是下三司裒職田歲入之數
計直而均給之未能即行上因閱天下所上獄多以賄
敗者遂降是詔詔真宗忌前後各禁刑二日宜如天
慶節杖以下情理輕者釋之
己亥禁民間造朱紅噐
庚子詔大兩省官出知外郡不得奏辟同判職官其諸
處知州亦不得保舉見任同判
乙巳以卭部川蠻王黎在為保義將軍又以其部族為
郎將司戈司候凡三十餘人
丙午登州言女真國晏端等百八十四人内附詔送濠
州給田處之
三月壬子禮部員外郎天章閣待制鞠詠卒他日上燕
近臣謂范諷曰卿與鞠詠並命今亡矣朕甚念之
甲寅奉安太祖太宗真宗御容于西京鳳臺山會聖宫
戊午詔館閣增募寫書吏五十人
癸亥徙河北轉運使刑部郎中張宗誨知徐州河東轉
運使金部郎中胡令儀知涇州殿中侍御史朱諫知耀
州並坐調發擾民也初宗誨為開封府判官監察御史
王沿奏宗誨嗜酒廢職至是沿丁母喪在衛州宗誨乃
發沿假官舟賈販朝廷惡之因以公事與令儀等俱絀
(范仲淹作令儀神道碑令儀為借民飛輓以實邊郡人或媒孽其不便朝廷惑之徙守回中既而代者復行前)
(議令儀得辨改之鳳翔此事當考又不知朱諫何事當并考)賜青州州學九經書
從王曾之請也
丙寅徙利州路轉運使屯田郎中李繹為河北轉運使
時河北經費不續上問輔臣誰可任者參知政事薛奎
薦繹才遂以命之繹若拙子也嘗知華州蒲城縣民李
藴者訴盗殺其姪亡去繹問曰若有仇耶曰無曰若有
失亡耶曰無曰吾得之矣若苐歸因使人密刺之乃藴
有隂罪懼其事暴殺以滅口也又為河北提點刑獄權
知貝州會歲旱百姓失業繹大市酒務歲所用薪草使
貧者得以樵採自給而官有餘積因罷防城火牛草歲
十餘萬民甚便之
己巳翰林侍講學士孫奭試太常博士國子監直講賈
昌朝祕書丞諸王府侍講趙希言殿中丞國子監直講
郭稹左贊善大夫國子監直講楊安國講說于中書奭
前判國子監會諸博士講說獨謂昌朝有師法他日書
路隨韋處厚傳示昌朝曰君當以經術進如二公及試
中書稹固辭而昌朝亦以參知政事陳堯佐嫌報罷(龍川)
(别志云世謂奭知人然昌朝與路韋名位俱類矣而其邪正則不同若知其貴賤此但相師所能耳)希言
禹城人也詔權停貢舉
夏四月戊寅貶屯田員外郎同判隴州孫濟為雷州參
軍軍事判官李謹言推官李廓司理參軍嚴九齡隴安
縣尉董元亨並除名配廣州衙前先是隴安縣民龐仁
義誣馬文千高文密等五人為劫盗元亨即逮繫文千
等仁義且教其妻妾認所盗贓既而文密掠死獄中餘
遂誣服文千父訴于州濟權領州事而不為理文千等
既抵死而秦州乃捕得真為盗者濟等會赦當原上怒
特遠貶之司理院獄吏仍杖脊配沙門島縣吏刺配廣
南牢城文千等五家皆賜錢米復其役三年因下詔曰
隴州論平民五人為劫盗抵死主者雖更赦已悉致于
理自今親民掌獄官其務審獄情苟或枉濫必罰無赦
辛巳三司請在京𣙜貨務入末鹽錢歲以百八十萬三
千緡建州市茶歲以五十萬斤真州轉搬茶倉歲以二
百五十綱為定額詔建州茶減五萬斤餘從之
丁亥契丹遣左千牛衛上將軍蕭昇鎮國軍節度使姚
居信來賀乾元節
戊子詔近臣已用郊恩奏薦親屬者遇乾元節權罷
置杭越秀三州廵檢一員
辛夘詔天下職田其土地肥瘠不等宜令所在具頃畆
及歲入之數批逐官歴子上審官三班院流内銓其歲
入已優者母更入優處
丁酉詔太常寺太后御殿樂升坐降坐曰聖安之曲公
卿入門及酒行曰禮安之曲上夀曰福安之曲初舉酒
曰玉芝之曲作厚德無疆之舞再舉酒曰夀星之曲作
四海會同之舞三舉酒曰竒木連理之曲初命翰林侍
講學士孫奭撰樂曲名資政殿學士晏殊撰樂章至是
上之仍改厚德無疆曰德合無疆殊子祕書省正字居
厚奭孫將作監主簿惟直並遷奉禮郎(遷官在六月甲申今并書)
乙巳上與皇太后御承明殿閱大樂賜樂工錢帛有差
先是太常寺以真宗景德中嘗躬按大樂其後頗言增
製故請臨觀焉
祖宗時重盗剥桑柘之禁枯者以尺計積四十二尺為
一功三功已上抵死殿中丞于大成請得以减死論下
法官議謂宜如舊帝特欲寬之五月丁未朔詔至死者
奏裁
壬子詔如聞荆湖殺人以祭鬼自今首謀若加功者凌
遲斬之募告者悉畀以罪人家貲官吏捕獲者其賞與
獲全伙劫盗同
癸丑徙知秦州龍圖閣直學士王博文知鳳翔府走馬
承受賈德昌入朝毁博文故徙知在秦州未周歲也
己未詔長寧節度僧道舊制三百人放一人者今增至
四百人一百人放一人者增至二百人知府州折惟
忠言本州俗雜蕃漢舊以牙校掌刑獄近詔以本州司
法王定為司理參軍不能諳曉蕃情請且如舊制從之
庚申以書判拔萃選人李惇裕等四人為京官武舉人
李贍為三班借職惇裕至從子也
乙丑御崇政殿錄繫囚
戊辰詔國子監直講改京官及五年者聽補外官
己巳祕書丞知陳留縣王冲配雷州編管初内臣羅崇
勲就縣請官田不得使皇城卒虚告冲市物有剰利事
太后令崇勲劾冲不能自明故重謫之冲弟審刑院詳
議官殿中丞瀆謫監蔡州税從子著作郎直賢院堯臣
出知澤州皆坐冲故也
壬申詔曹利用没官邸店錢並給其家
乙亥徙修史院于宣徽院初寓中書第一廳及史成續
纂會要故徙之
六月丁丑朔詔諸州行軍副使上佐文學參軍自今毋
得擅去貶所令登聞鼓院不得輙通奏状時貶降官多
妄訴于朝既命監送本州復戒約之
契丹主隆緒病消渴浸劇召東平王蕭孝穆上京留守
蕭孝先使輔立其子珠卜衮且戒以無失朝廷信誓己
夘卒于大斧河隆緒曉音律與帳下縱飲或通書夕自
歌起舞歲獻方物皆親閱視必使美好中意守約甚堅
未嘗稍啟邊隙立二十四年年六十一諡曰聖宗(李填十朝)
(綱要契丹主隆緒殂在位五十年諡天輔皇帝廟號聖宗)其妻號齊天皇后妾號順
聖元妃齊天平州節度使蕭錫珪之女耶律隆運甥也
有容色隆緒愛幸特甚事雅雅克尤謹雅雅克亦以隆運故
深愛之雅雅克既死齊天預國事權勢威盛置宫闈司補
官屬出教命加號仁慈翊聖齊天彰德皇后生日曰順
天節有子皆不育元妃生子長即珠卜衮次曰當逹里
生女楚國公主燕國公主雅雅克以楚國公主嫁其弟蕭
托郭斯為築城以居之曰睦州號長慶軍徙戶一萬實
之曰從嫁戶齊天善琵琶通琵琶工燕文顯李有文元
妃屢言其罪隆緒不治又為蕃書投隆緒寝中隆緒得
之曰此必元妃所為也命焚之隆緒遺命以齊天皇后
為皇太后順聖元妃為皇太妃元妃匿之自為皇太后
與帳下醫耶律憙孫謀令人誣告齊天謀叛載以小車
囚之上京未幾縊殺之殺其左右百餘人以庶人禮葬
祖州白馬山初隆緒將死屬珠卜衮曰皇后事我四十
年以其無子故命汝為嗣我死汝子母切毋殺之後珠
卜衮遊獵過白馬山追感父言哭其冢徙葬按巴堅墓
傍珠卜衮蓋隆緒第八子始封梁王後為皇太子既即
位更名宗真改元景福軍國事皆其母專制之尋加號
曰法天皇太后契丹每歲正月上旬出行射獵凡六
十日然後並塔魯河鑿冰釣魚冰泮即縱鷹鶻以捕鵝
鴈夏居炭山或上京避暑七月上旬復入山射鹿夜半
令獵人吹角效鹿鳴既集而射之賤他姓貴耶律蕭氏
其官有契丹樞密院及行宫都總管司謂之北面以其
在牙帳之北以主蕃事又有漢人樞密院中書省行宫
都總司謂之南面以其在牙帳之南以主漢事其特哩
衮宗室也伊勒希巴參知政事也林牙翰林學士也額
爾欽刺史也内外官多倣中國者其下佐吏則有敞史
孟古(古字疑作直字更詳之)德斯努庫爾達努哈分提兵馬則有
統軍侍衞控鶴司南王北王奚王府五帳分提實哈東
西都省太師兵又有國舅鈐轄耀尼詳衮諸司南北皮
室二十部族節度本布拉珠堪漢人渤海女真五節度烏
葉太師一百六百九百家奚(内外官至一百六百九百家奚皆所增)凡民
年十五以上五十以下皆籍為兵將舉兵必殺灰牛白
馬祠天地日及木葉山神鑄金魚符調發軍馬其捉馬
及傳命有銀牌二百軍所舍有遠探攔子馬以夜聽人
馬之聲每其主立聚所獲人戶馬牛金帛及其下所獻
生口或犯罪没入者别為行宫領之建州縣置官屬既
死則設大穹廬鑄金為像朔望節辰忌日輙致祭築臺
高逾丈以盆焚食謂之燒飯十宫各有民戶出兵馬按
巴堅曰弘義宫德光曰永興宫鄂約曰積慶宫舒嚕曰
延昌宫眀記曰章敏宫托雲曰長寧宫雅雅克曰崇德宫
隆緒曰興聖宫隆慶曰敦睦宫隆運曰文忠王府又有
四樓在上京者曰西樓木葉山曰南樓龍化州曰東樓
唐州曰北樓凡受册積柴升其上大會蕃人其下已乃
燔柴告天而漢人不得預有諢子部百人夜以五十人
番直四鼓將盡歌于帳前號曰聒帳每謁木葉山即射
柳枝諢子唱番歌前導弹胡琴和之已事而罷三歲一
試進士貢院以二寸紙書及第者姓名給之號喜帖明
日舉案而出樂作及門擊鼓十二面云以法雷震(正史載此)
(叚于契丹傳末比實錄但增内外官至六百五家奚凡百餘字耳今依實錄仍附隆緒没後)
庚辰命内侍押班江德明集司天官具歷法䟽密以聞
翰林學士宋綬西上閤門使曹琮夏元亨上新編皇
太后儀制五卷詔名曰内東門儀制禁建信二州用
新錢初上封者言二州接壌而置場市銅復行新錢民
間緣此盗鑄者多故禁之
辛巳樞密副使范雍免喪落復起
甲申殿中侍御史楊偕言金耀門外有沙廟又碧瀾橋
側有木神人多禱祠皆假託鬼神以惑衆請行禁止從
之偕中部人少從种放學終南山舉進士為漢州軍事
判官道遇術士曰君知世有化瓦石為黃金者乎就偕
試之既騐欲授以方偕曰吾方從吏禄安事化金哉術
士曰子志若此非吾所及也出戶忽失所在
丁酉南平李德政遣知峯州刺史李偓佺知愛州刺史
師日新等來謝加恩以偓佺為檢校司徒驩州刺史安
南静海行軍司馬日新為檢校司空珍州刺史安南静
海節度副使
戊戌謫廣南西路轉運使章頻知饒州頻先擿宜州守
貪暴不法既罷去反訟頻子許嘗抵徒刑而冒奏為校
書郎故坐謫
己亥右屯衞大將軍權判右金吾街杖司李福分司南
京(李福屢見當考其事無他則削去)
辛丑雄州以契丹主訃聞輟視朝七日在京及河北河
東緣邊亦禁音樂七日命御史中丞王隨為祭奠使西
上閤門使曹儀副之龍圖閣待制孔道輔為賀登位使
崇儀副使孫繼鄴副之龍圖閣待制梅詢為國母弔慰
使昭州刺史張綸副之鹽鐵副使司封員外郎王鬷為
國主弔慰使内殿承制閤門祇候許懷信副之
秋七月丙午朔契丹遣奉陵軍節度使耶律克實來告
哀上為成服于内東門之幄殿引使者入左掖門歴左
升龍門入朝堂之西側門至文德殿門奉書博士贊導
由西階至西上閤門階下北向跪以授閤門使閤門使
授入内都知以進次引使者見于幄殿帝向其國五舉
音而止皇太后舉哭如上儀遣近臣詣館弔慰常服黑
帶繫鞵不佩魚
丙辰詔河北諸州毋得以坊郭上等戶補衙前軍將承
引客司時上封者言河北多差役上戶使掌公用宅庫
至有破産者故條約之
戊午命樞密直學士寇瑊為賀契丹登位使改賀登位
使孔道輔為契丹太后册禮使西染院使魏昭文副之
契丹太后册禮使自此始
丁夘降權三司使給事中胡則知陳州殿中侍御史王
沿候服闋與僻小處知州初則為河北都轉運使沿嘗
就則假官船販鹽又以其子為名求買酒場張宗誨摘
發之朝廷雖責宗誨復下其事轉運司按得實故則與
沿並坐責
壬申錄左侍禁全邵等州同廵檢使劉翰子守清為三
班借職翰與蠻賊戰死故也
癸酉以翰林侍講學士兼龍圖閣學士兵部侍郎孫奭
為工部尚書知兖州帝每御經筵設象架庋書策外向
以便侍臣講讀奭年高視昏或隂晦即為徙御坐于閣
外奭講至前世亂君亡國必反復規諷帝竦然聽之嘗
畫無逸圖以進帝施于講讀閤帝與太后見奭未嘗不
加禮三請致仕召對承明殿敦諭之奭以年逾七十固
請泣下帝亦惻然詔與馮元講老子三章各賜帛二百
疋以不得請求近郡故優拜焉仍詔須宴而後行
甲戌權度支判官右正言陳執中罷度支判官諫院供
職國朝承五代之弊官失其守故官職差遣離而為三
今之官裁用以定俸入爾而不親職事諫議大夫司諫
正言皆須别降敇許赴諫院供職者乃曰諫官
八月丁丑太子少保致仕贈右僕射馬亮卒亮有智略
敏于政事然所至無廉稱吕夷簡少時從其父為縣福
州亮見而竒之妻以女妻劉恚曰嫁女當與縣令兒耶
亮曰非爾所知也及卒時夷簡在相位有司諡曰忠肅
人不以為是也
辛巳以天章閣待制范諷為賀契丹登位使寇瑊病不
能行故也諷過幽州北見原野平曠慨然曰此為戰地
不亦佳哉北人相目不敢對
壬午詔單州民劉玉特貸死决杖濟州編管初玉父為
民王德毆死而德更赦免玉卒殺德以報父仇法當論
死特貸之
丙戌出内蔵庫絹六十萬下陜西河北河東市糴糧草
戊子詔節度行軍司馬簽書州事者在幕職官之上自
今更不除負犯人
壬辰知陳州給事中胡則為工部侍郎集賢院學士侍
御史知雜事劉隨奏則姦邪貪濫聞天下比命知池州
不肯行為三司使以罪去驟加美職何以風勸在位殿
中侍御史郭勸請追則除命皆不報錄右侍禁全邵
永州都廵檢使栗守直子化成為三班借職以守直與
蠻戰死故也(當與劉翰死戰事并考)
丙申賜殿中丞范亢同進士出身亢樞密副使雍之兄
嘗舉進士得同學究出身時審官院考課當遷雍為納
所遷官求科名特賜之
戊戌又出内藏庫緡錢五十萬河北市糧草
辛丑詔秦州自今蕃戶犯罪已斷而不悛者即掩殺之
勿復奏禀
九月丙午朔内殿承制閤門祗候都大廵檢汴河隄孫
昭請自雍丘縣湫口治木岸以束水勢從之
癸亥祠西太一宫賜道左耕者茶帛
己巳樞密直學士右諫議大夫程琳為給事中權知開
封府寇瑊卒命琳代之王蒙正子齊雄捶老卒死妻與
子以病告乞母騐屍琳察其辭色異令有司騐劾得捶
死狀蒙正連姻太后家太后因琳對曰齊雄非殺人者
乃其奴嘗捶之耳琳曰奴無自專理且使令與巳犯同
太后默然遂論如法外戚吳氏離其夫李咸熙而挈其
女姪歸咸熙訴府琳命還女吳氏曰已納宫中矣琳即
請於帝且曰臣不言恐諍臣有以議陛下者帝亟命出
之(二事附見)詔出内蔵庫絹六十萬下河北折糴軍儲自
三等而上戶計其税一石者糴五斗
庚午以吏部尚書知天雄軍王曾為彰德節度使仍知
天雄軍契丹使者往還肅車徒而後過無敢大聲疾呼
者人樂其政為畫像而生祠之
癸酉以潞州紫巖澗卜從深所居為惠濟院仍以從深
為僧歲度童行五人初從深于紫巖澗飛橋二十丈築
室三十餘間未嘗涉城市惟食草苗願以所築室為僧
院故特賜之詔緣邊西𣙜場州軍自今同判選歴任
有心力清幹京朝官充
冬十月戊寅詔館閣官自外代還未踰年無得請補外
己夘以翰林學士兼侍讀學士宋綬為龍圖閣學士知
應天府時太后猶稱制五日一御承明殿垂簾决事而
上未始獨對羣臣也綬言唐先天中睿宗為太上皇五
日一受朝處分軍國重務除三品以上官决重刑明皇
日聽朝除三品以下官决徒刑今宜約先天制度令羣
臣對前殿非軍國大事及除拜皆前殿取旨書上忤太
后意故命出守侍御史知雜事劉隨殿中侍御史郭勸
並言綬有辭學當留在朝不宜處外不聽(勸本傳并及杜衍且云衍)
(在江陵此時衍方為戶部副使及衍除知荆南則勸出矣故削不著劉隨留綬據隨墓銘)
壬午詔諸州知州同判位本州官之上兵馬都監若諸
司副使以上聽與同判叙官内殿承制崇班閤門祇候
位朝臣同判之下京官同判之上正員長吏司馬别駕
在錄事參軍之上見長官六曹同佐官醫博士在攝司
馬之下三班差使殿侍散員外殿侍散員外殿直在命
官之下攝長吏之上權為軍校者自如軍校儀
乙酉以度支員外郎知制誥鄭向為契丹生辰使供備
庫使郭遵範副之淮南江浙荆湖制置發軍使祠部郎
中任布為契丹太后正旦使左蔵庫副使王遵範副之度
支判官殿中侍御史陳琰為契丹正旦使西染院副使
閤門宣事舍人王克忠副之
侍御史知雜事劉隨言比年庶官僥倖請託或對見之
際涕泗祈恩或績效甚微衒鬻要賞亦有藩翰之臣位
尊職重表章不遜奏請靡厭按察之司晏安顧望以容
姦為大體以舉職為近名以巧詐為賢以恬退為拙以
至貪殘者瀆干貨財老疾者不知止足請行申儆丙戌
詔曰公卿大夫所宜勵名節以厚風化而或枉已以近
名行險以怙寵詆誣執政干撓有司藩臣多所徼求使
者弛于刺舉營私冐禄朕何望焉凡在位之臣其務修
警毋蹈邪枉以速邦憲
乙未常參官已授外任者毋得奏舉選人為京官(王偁東都)
(事略朕遵列聖之謀荷慈宸之教于兹八年矣而搢紳之間名節罔勵矜勞者掠美以近名希進者行險以徼)
(寵詆誣執政干撓有司分屏翰者或奏請之靡厭主按察者或寬縱之為得貪而無恥姑務營私老而非材曾)
(不知退繇廉耻之未飭故風化之靡醇此豈朕之所望哉用稽彛訓申儆羣倫苟少冐于官箴將自投于公憲)
(布告遐邇體朕意焉)
壬寅罷益梓廣南路轉運判官詔長寧節天下蔵太
宗御書寺觀合度僧道者如乾元節
閏十月丙午降樞密直學士給事中李諮為左諫議大
夫㘴失保任也
己酉契丹遣工部尚書蕭德順崇禄卿李可封以隆緒
遺留物來獻
癸丑詔御史臺自今契丹使見辭遇假日及䨇日並為
常朝
丁巳除磁州民所貸廪粟
庚申程琳言臣與趙諮並為樞密直學士諮在先朝嘗
掌内制乞令諮班臣上從之
壬戌司天監上重修崇天歷
癸亥鹽鐡副使司封員外郎王鬷戶部副使刑部員外
郎杜衍並為天章閣待制初馬季良建言京師賈人常
以賤價居茶鹽交引請官置務收市之季良方用事有
司莫敢迕其意鬷獨不可曰與民競利豈國體耶他日
上見鬷勞之曰官市交引頼卿力言罷之甚善有司臨
事當如是也薛顔死其家屬衍為墓誌衍却之及在三
司因奏事上謂衍曰薛顔有醜行卿不與誌墓誠清識
也自是有意大用(寳訓謂上此言乃衍為戶部副使時今附此)
戊辰知兗州翰林侍讀學士工部尚書孫奭辭曲宴太
清樓召太子少保致仕晁迥及近臣皆預帝飛白大字
以賜二府而小字賜諸學士獨奭與迥兼賜大小字詔
羣臣即席賦詩帝問迥年及服餌之術對曰犬馬之年
八十有一未嘗服餌金石不意衰朽冄覩天顔而臣之
子宗慤又忝侍從同與燕樂千載之遇也因徙迥坐御
史中丞之南太后時出禁中珍器勸奭及迥酒所以寵
賚之甚厚翌日奭入謝又命講老子賜襲衣金帶鞍勒
馬及行賜宴瑞聖園又賜詩詔近臣皆賦舊制賜宴則
御史中丞不與王隨時為御史中丞曰此盛事也吾不可
以不與上䟽請行詔許之(王隨事更當考之此據記聞)
壬申施州言溪洞蠻覃彦綰等寇永寧寨
十一月戊寅調丁夫浚曹州冤朐縣古清溝從京東轉
運司之請也
己夘詔河南府民墓田七畆以下除其税
辛巳徙三館于崇文院先是三館祕閣在左掖門内左
昇龍門外大中祥符八年大内火權寓右掖門外至是
修崇文院成復徙之昭文館大學士吕夷簡奉表稱謝
丁亥弛兩川礬禁渠州防禦使龍神衛四廂都指揮
使孫正改沂州防禦使貝州部署落管軍御史言正衰
老不任事也
己丑祈雪于會靈觀
壬辰雪
乙未詔在京監庫務官毋得再任
初蔡州團練使知相州劉從德以病召還道卒年四十
二贈保寧節度使封榮國公諡康懷太后悲憐之尤甚
錄内外姻戚門人及僮隸幾八十人從德姉壻龍圖閣
直學士馬季良母越國夫人錢氏兄惟演子集賢校理
曖及妻父王蒙正皆緣遺奏各遷兩官屯田員外郎戴
融嘗佐從德衛州為度支判官侍御史曹修古殿中侍
御史郭勸楊偕推直官叚少連交章論列太后怒下其
章中書大臣請黜修古知衢州餘以次貶太后以為責
輕丁酉降修古為工部員外郎同判杭州勸偕為太常
博士勸監濰州稅偕監舒州税少連為祕書丞監漣水
軍税修古尋改知興化軍少連開封人也龍圖閣直
學士馬季良子將作監主簿館閣讀書直方為大理評
事季良辭所遷官故以命直方也
十二月丙午契丹遣廣德軍節度使耶律勵四方館使
高惟翰來謝册禮
甲寅詔吏部流内銓選人父母八十已上聽權注近官
庚申左司諫龍圖閣待制孔道輔出知宣州尋改徐州
又改許州(道輔出守必有故當考明年二月改徐州三月改許州今附見)
辛酉大風三日止
丙寅契丹遣昭信軍節度使耶律都西上閤門使馬保
來賀皇太后正旦
丁夘又遣彰武軍節度使蕭格左監門衛大將軍趙果
來賀正旦
詔河北河東沿邊安撫副使都監并同管勾安撫司公
事使臣諸路承受使臣自今到闕奏事只得住十日令
閤門内侍省催促進發如遇急速不在此限
是歲天下上戶部戶五百九十七萬八千六十五口一
千三百二十一萬九百二十四客戶三百四十萬二千
七百四十二口五百七十二萬五千一百四十二
