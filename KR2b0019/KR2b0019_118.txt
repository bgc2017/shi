續資治通鑑長編卷一百十四
宋李燾撰
仁宗
景祐元年春正月甲子遣使督江淮漕米以賑京東饑
民許京兆府立學賜九經仍給田五頃
丙寅詔開封府界諸縣作糜粥以濟饑民諸路災傷州
軍亦如之命龍圖閣待制燕肅天章閣待制張宗象
同三司詳定在京庫務利害以聞時庫務積物既多吏
頗為姦故也
戊辰詔三司鑄景祐元寳錢
庚午給事中集賢院學士李仲容權御史臺理檢院事
時樞密直學士右諫議大夫知益州韓億除中丞未至
知雜御史出使故也
民役之重者自里正歲滿為牙前主典府庫或輦運官
物往往破屋有累世同居因避役遂離析者於是中書
議欲稍寬其法癸酉命龍圖閣待制燕肅天章閣待制
張宗象同三司議乃請川峽閩廣吴越諸路仍舊制餘
路募有版籍者為牙前滿三期罪不至徒補三司軍將
勿復差鄉縣人詔行其說(此據本志聯書實錄在二月丙午)
甲戌詔曰天下承平久矣四夷和附兵革不試而邊未
撤警屯戍尚繁吾民甿從軍籍者多而服農功者寡富
庶弗臻其殆以此執政大臣其議更制兵農可以利天
下為後世法者條列以聞河北轉運使刑部員外郎
王㳂詣闕奏事上所著春秋集傳十五卷復上書以春
秋論時事命直昭文館㳂又言懷衞磁相等州皆有水
泉可䟽引以溉民田請用前獲嘉縣令西門峰新知將
陵縣王良分行諸州規度之詔可又請以洺州廣平兩
監牧馬地賦民而每頃令牧官馬一匹出粟二㪷詔三
司與羣牧司定奪以聞詔天下災傷縣權停造丁産
簿竢歲豐如舊賜左街僧錄重珣所脩院名曰寳勝
初許重珣建塔至是罷之
丁丑命翰林學士章得象等五人權知貢舉
戊寅詔幕職州縣官任川峽路者聽搬家京朝官如無
親屬可倚者亦聽之
己夘命翰林學士石中立張觀權行舍人院制詞以知
制誥鄭向胥偃李淑等並權同知貢舉也詔去歲飛
蝗所至遺種恐春夏滋長其令民掘蝗子每一升給菽
五斗既而諸州言得蝗種萬餘石又詔比禁京城榖出
門其弛之江淮兩浙諸路毋得閉糴貸淮南貧民種食
壬午以太常博士滕宗諒為左正言宗諒先與劉越同
上章獻太后䟽請歸政者也
癸未詔曰朕念天下士鄉學益蕃而取人之路尚狹或
棲遲田里白首而不得進其令南省就試進士諸科十
取其二進士五舉年五十諸科六舉年六十嘗經殿試
進士三舉諸科五舉及嘗預先朝御試雖試文不合格
毋輙黜皆以名聞自此率以為常(本紀云特奏名者差其舉與年視舊格稍)
(優之率以為常此據本志)
甲申詔諸州軍歲滿都知兵馬使自今且補攝長史司
馬三年乃與班行以淮南歲饑出内藏絹二十萬下
三司代其歲輸中書言京朝官在職事者並三周年
許磨勘其任西川廣南當磨勘者預聽三兩月前上歷
任状於審官院其因事替移及嘗降差遣者並須四周
年從之
乙酉詔京東西陜西轉運司選官行視諸處水泉可導
灌民田者以聞用王㳂議也
丙戌中書言諸路提點刑獄朝臣使臣並如舊制給御
前印紙以書殿最從之
丁亥羣臣上表請聽樂表五上卒不聽始置崇文院
說書命都官員外郎賈昌朝屯田員外郎趙希言太常
博士崇文院檢討王宗道國子博士楊安國為之日以
二人入侍講說初孫奭出知兗州上問奭誰可代講說
者奭薦昌朝等因命中書試說書至是始特置此職以
處之後三歲乃遷天章閣侍講(四年三月)
己丑詔京城諸門置場給貧民米日一升
庚寅聽諸州衙前及無蔭人撲買官酒務權停淮南
上供錢一年改繼照堂為繼聖堂
是月趙元昊始寇府州
二月壬辰朔以龍圖閣直學士右諫議大夫權三司使
事范諷為龍圖閣學士權停觧州鹽池種鹽三年以
本池所貯可支十年故也改宣德軍為昭慶軍
癸巳詔三司天下官物冗積者多而歲供帳籍為煩其
委官變易若可上供者悉輦入京師又詔開封府界
出常平倉粟貸中等戶以下戶一斛
甲午詔資政殿學士薛奎班翰林學士承旨之上
乙未罷書判拔萃科更不御試自今幕職州縣官經三
考以上非入緣邊及川廣福建者並許應賢良方正能
直言極諫等六科其京朝官至太常博士及進士諸科
取觧而被黜落者毋得復應茂材異等三科及武舉用
知制誥李淑之議也淑嘗上時政十議其一議國體曰
方今襲三帝之祚宜貽法百世大懼優柔曠日而無以
振自天禧後章獻密助内治以訖顧命至於陛下繼統
十年之間政出房闈内侍放縱邪路萌滋天命有開王
塗重輯盡斥憸慝大明軌制而經星弗序善氣猶鬱者
殆天之意慮陛下佚於事初以此儆寤之也今災沴既
頻賦入有限而用度不足恩賞濫舉吏員滋多而甄别
未至居官者以因循自守不務遠圖求進者以必遂為
限無嫌苟得近臣外任有固辭而罷者進不滿望或不
即拜有中宿而易者或封章以求台衮或矯偽以圖王
爵任職則浮夸貢言則擊搏不恥智詐不畏譏誚驕蹇
貪冐甚非公路臣願陛下號令一出要其必當官職一
授勿復再易至於國用未足濫官未别冗兵疲馬横賞
浮費之類願命近臣知治體者凖三朝出入之數而樽
節之此防微制本之術也其二議災旱曰頻歲以來亢
陽為孽民多艱阨歲不順成洪範五行曰僣常暘若謂
僣差則常暘順之又曰土爰稼穡土於人其性信其事
思其為咎也雺冐其為沴也稼穡不成天其意者謂爵
賞過授近於僣差號令迭改非示信慤朝廷於方嶽大
臣不吝命賜將相崇秩躐等而除至於戚里宗室超越
名級嬪嬙追命濫擬尊極軒墀下列遷補過優銓筦常
資進陟太廣此不謂僣差乎又條制屢改或前敇未遑
究宣後旨已令廢格或已授復追或未下輙止此不謂
號令不信乎又間者遣使𫝊開公廪以賑貧乏然四民
之别農服田畆無國家贍養之理今之兵食吏禄百倍
於古以此重費可勝既邪又轉饟艱遠濟貸不及或發
丁運粟或募人貸錢惠未及下下已重擾止是邀名者
圖市恩而已臣願陛下脩人事以應天變不然徒匱國
力而未足以弭民災也其三議言事曰陛下臨朝清明
詢納忠直然獻言之臣多涉矯激肆為詆評不顧理道
苟飾智詐圖惑聦明意在進身假名疾惡交章累牘須
報乃已鬻己之直歸過君父豈副陛下詢納之意哉先
朝有劉驥者輕為奏䟽(祥符八年)先帝語左右曰此人言多
捭闔期在必行殊不知近偽亂真詞旨易辨驥嘗枉法
受賕古人察言觀行正為此也願陛下每於進對之際
深防邪僻之人辨其誠詐毋輕信用假有稱某人善者
或大臣意欲援用礙於同列或已有一節之美先借他
人張本自衒或嘗聞聖奬希旨稱述藉其為援預結朋
比又有言某人非者或大臣所惡欲其斥去或聞上稱
譽將有褒陟忌其進用巧為中傷或素懷憎嫉名聲軋
已結合疑似挾情毁害如此之人姦險萬状不可不防
真宗常曰姦邪無状誠難察見若察其好傾人而自進
者十見八九此言至要願陛下三省之其四議大臣曰
兩府遷易稍頻固有傾邪上孤倚任者然傷陛下簡静
之政矣夫大臣者國之股肱固須審擇太祖定天下用
周朝三相猶六年始以趙普代之凡十一年始以薛居
正沈倫代之太宗嗣位惟一相盧多遜又六年而用趙
普自後十八年中雖三四易相然所用者惟李昉宋琪
吕蒙正張齊賢吕端五人當是時進者競於納忠退者
懼而脩省盖進退宰相皆出睿斷也真宗景德以前三
次遷改惟李沆向敏中王旦畢士安寇凖五相而已其
任王旦十二年次則向敏中再相亦十年此二人在位
之日非無疑似之說誠以大度并容推任無間而不重
以權故也且權太重則臣下難於久居言易入則小人
得以交鬭太宗嘗謂宰相曰今四方無虞與卿等謹守
祖宗經制最為急務此委相之大體也其五議擇官曰
太平興國初文武朝官班簿纔二百人至咸平初四百
人天聖元年踰千人自去年覃恩又軼天聖之數矣從
前選人入京者歲不過數人至有十數考有勞效無殿
犯近臣屢薦而終不得改秩者遂使遠方大邑皆用幕
職官承乏今年判官簿尉四考輙得京官者日至四五
遠邑無闕員又以江浙授之是則推恩太廣於前也先
朝嘗諭審官院流内銓主判者若灼有能績衆所稱者
密以名聞當特旨升擢願陛下擇三司主判官密令搜
訪引對之際如先朝故事行之其老疾懦庸之人間或
退黜庶有所懲勸其六議貢舉曰開寳以前每歲進士
不過三十人經學不過五十人自克復偽國吏員益衆
始以廷試廣收士子太宗委之春官自咸平後乃復廷
試則是以天子之尊而親春官之職且取人太廣又一
日之藝未極所長數日考覆難盡其當願陛下約今歲
吏部闕官之數為來年入等之凖先委貢院考試然後
委文學近臣三兩人覆閱可否陛下與執政之臣啟封
閱名旁采聲實第以科級如此則天下之士可得實才
矣其七議制科曰吏部故事選人格限未至能試判三
節謂之拔萃止用疑案古義觀其能否詞美者第優等
補官此則有司銓品常調選人判超循資之式而陛下
親御軒陛審覆課試非其稱也願罷此科其詞學異衆
自可舉才識兼茂詳明吏理之科又禮部茂材異等本
求出類之雋頗聞不利鄕薦者始來應書望更為嚴制
以革僥冐之人其八議閱武曰開寳通禮有四時講武
儀國初疆候未平祖宗多親閱試按礮角射太平興國
後築臺楊村以備大閱真宗咸平初又闢鬭場於東武
原發卒會射其後再幸飛山教場皆躬親訓練示不忘
武備方今繼承平之治兵革不用三十年矣遂使連營
之士不聞鉦鼓之聲孔子有言不教民戰是謂棄之願
陛下按通禮厲兵講武而躬習閱之其九議時令曰開
元定禮有明堂及太極殿五時讀令之儀冠服佩玉悉
為方色月為之令行令不順則五沴應之近歲以來氣
序繆戾水旱弗節意者有司刑政之間或爽順時之理
天應以異固當變而脩政願陛下申命有司講脩舊禮
以氣至之日集文武官讀時令於天安殿至尊升坐近
臣伏聽上下交儆以恢和令之美其十議入閤曰唐寳
歷後常以月朔御紫宸行入閤儀後雖五代俶擾猶或
不廢施及聖朝太祖五行其禮多御崇元殿備殿中金
吾諸仗設待制候對官崇元殿即今天安殿也乾德之
後改御大明殿即今集英殿也太宗三行其禮别定新
儀就文德殿廷增設黃麾仗真宗亦三行之繪圖講習
藏之禁閤兹禮之廢向踰三紀願因盛時脩起之詔
殿試舉人考官日廹多不精審自今初考覆考詳定以
十日為限
丙申命龍圖閣待制燕肅天章閣待制張宗象與三司
議在京折中倉利害以聞初欲置折中倉以省江淮歲
漕而議者謂平糴京師則物價翔貴而傷民故令參詳
之權弛登萊采金之禁以歲饑民不能自給故也
免益州路災傷州軍殘欠夏稅詔河北轉運司有進
納斛斗之人先具姓名并石數以聞即降宣補文字候
斛斗納足給付
丁酉廢信州玉山縣韓村銀場
己亥詔諸司使副自今特遷正使於本額下五資遷之
為定例(明道二年九月甲子更參詳)磨勘轉授依舊條
庚子詔章懿太后忌前後禁樂各三日不視事各二日
先是召知鳳翔府兵部員外郎司馬池知諫院池上
表懇辭上謂宰相曰人皆嗜進池獨嗜退亦難能也加
直史舘復知鳳翔嘗有疑獄上讞大理輙復下掾屬惶
恐引咎池曰長吏者政事所由非諸君過乃獨承其罪
有詔勿劾
辛丑贈相州觀察使李維為右僕射故事觀察使無贈
典維嘗為刑部尚書其子比部員外郎師錫請於朝廷
特贈之詔禮部貢院諸科舉人應七舉者更不限年
並許特奏名詔河北京東淮南比多盗賊其諸州軍
都監監押聽出城應援廵檢而掩捕之
甲辰權減江淮漕米二百萬石候歲豐補之命知制
誥丁度知諫院孫祖德開封府推官明鎬與三司使副
及燕肅張宗象等參議前後所詳定事趣上之
乙巳詔華州進士張公佐與免將來文觧禮部貢院未
得退落公佐祖國子博士文旦嘗依宣祖以經史教太
宗及秦悼王而昭宣使王延德亦從其學至是延德子
步軍都虞侯英州防禦使應昌言文旦後人無食祿者
故有是命
丁未詔參知政事王随翰林學士承旨盛度各與一子
官以嘗詳定觧池鹽法也度自言放行觧鹽三年收到
種鹽二百七十五萬八千六百餘斤乞更銓轄兩池廣
謀種造務令大叚增剰故賞及之(度自言據會要)
戊申詔麟府州發廪粟以賑蕃漢饑民
甲寅詔河東路募人入粟因下諸州自今入粟授官人
聽預州郡公會其攝助教若犯私罪情状輕者聽贖三
犯者奏裁又詔川峽路轉運使副提點刑獄聽泊家
鄰路而歲一過之毋得過十日新知泰州孔道輔言
父母年老輙暫至兗州寧省乃赴泰州詔道輔不候朝
旨迂路過兖州特免勘仍令兖州發遣赴本任居數月
改知徐州
三月辛酉朔追復内殿承制鄭志誠為入内押班仍贈
和州防禦使志誠天禧中嘗坐與朱能通書搜其家得
請太子親政表削官流房州而卒特䘏之開封府判
官謝絳言蝗亘田野坌入郛郭跳擲官寺井堰皆滿而
使者數出府縣監捕驅逐蹂踐田舍民不聊生魯三書
螟榖梁以為哀公用田賦虐取於民朝廷斂弛之法近
於廉平以臣愚所聞似吏不甚稱職而召其變凡今典
城牧民有顓方面之勢才者掠功取名以嚴急為術或
辨偽無實數蒙奬錄愚者期會簿書畏首畏尾二者政
殊而同歸於弊夫為國在養民養民在擇吏吏循則民
安氣和而災息願先取大州邑數十百詔公卿以下舉
任守州者使得自辟屬縣令長務求術略不限資考然
後寬以約束許便宜從事朞年條上理状或徙或留必
有功化風迹異乎有司以資而任之者焉漢時詔問京
房災異可息之術房對以考功課吏臣願陛下博訪理
官除煩苛之令申敕計臣損聚斂之役勿起大獄勿用
躁人務静安守淵默傳曰大祲之禮百官備而不制言
省事也如此而沴氣不彌嘉休不至則靈意滿讕而聖
言罔惑矣(絳䟽不得其月日本傳云還朝為開封府推官即言此絳為府判乃二月丙午也今附月)
(末史案靈意滿讕語不可觧然宋謝絳傳亦同姑存其舊)濟人黎德潤者性剛
介廉直嘗知衛真縣州吏受賕德潤告之坐决勒者十
餘人吏因共誣德潤以罪收繫獄自縊死彭城顔太初
賦詩發其冤范仲淹前使江淮請加追䘏於是詔賜德
潤家錢三萬太初顔子四十七世孫也
丙寅右班殿直龍惟亮言廣州瀕海煎鹽戶輸官鹽每
斤給錢六文廣惠端三州官鬻鹽斤為錢十五文故民
間多私販者請減為十文從之
癸酉詔審官院京朝官知縣入通判通判入知州嘗坐
罪至徒者自今須大兩省以上二人或帶職朝臣三人
保舉始聽關陞其嘗被體量罷懦及昏昧者毋得舉
丙子詔御試進士題目書所出摹印給之更不許上請
知邢州殿中侍御史張奎母病奎輙刺股肉和藥以進
母遂愈丁丑賜奎綿帛羊酒及母死奎廬於墓自負土
植柏人服其孝
戊寅御崇政殿試禮部奏名進士己卯試諸科辛巳試
特奏名已而得進士張唐卿楊察徐綬等五百一人諸
科二百八十二人特奏名八百五十七人賜及第出身
同出身及補諸州長史文學如舊制惟授官特優於前
後歲唐卿察綬並為將作監丞通判諸州第四第五人
為大理評事簽書節度州判官第六人而下並為校書
郎知縣第二甲為兩使幕職官第三甲為初等幕職官
第四甲為試䘖判司主簿尉第五甲為主簿尉唐卿青
州人察合肥人綬山隂人起子也(是年天子待進士恩禮加於前後歲此據)
(劉攽所作徐綬墓銘)
壬午免諸路災傷州軍今年夏稅支移折變仍減價糶
廪以濟貧民
癸未降右正言劉渙為殿中丞通判磁州渙前監倉并
州既入為諫官乃以書遺營妓走馬承受張承震得其
書繳奏之故責觧州兩池畦戶積逋鹽三百三十七
萬一千四百四十六席詔蠲其半
乙酉出内藏庫絹五十萬下發運司市糴軍儲發運使
李繹言百姓凶饑之餘不宜重擾詔止之繹居淮南半
年徙延州漕課視常歲增五之一(止不市絹據李繹𫝊實錄無有也當考)
夏四月辛卯賜高麗國賓貢進士康撫民同出身仍附
春榜減河南府田稅十之一
壬辰詔鏁廳舉人所試不合格者除其罪始天禧二年
宰相王欽若請鏁廳舉人試不合格者並坐私罪至是
始除之(天聖四年閏五月辛未已有詔鏁廳應舉者下第免責罰今復有是詔當是前詔止為下第今)
(詔并指取觧故也)
甲午贈故翰林學士禮部侍郎知制誥楊億為禮部尚
書賜謚曰文國朝故事非嘗任二府及事東宫則四品
無贈官樞密使王曙言億嘗為寇準草奏請太子親政
為丁謂所排不得志而沒準既贈中書令億宜蒙旌賁
故特贈之初準令億草奏曙知其不可嘗勸止準準敗
曙取奏草付其妻縫置夾衣中及朝廷欲理準舊勲曙
乃出之其字漫滅幾不可識矣鎮國節度使駙馬都尉
李遵勖乞加賜億忠字奏雖不行詔送史館(龍川别志載王曙藏)
(楊億草稿及勸止寇準事當得實但云立太子廢劉后逐丁謂遣曙出使誅不附己者則誤矣天禧四年六月)
(準罷相時已詳辨之今魏泰記事云追贈楊億由李遵勖論列與别志不同從别志遵勖盖乞加謚忠字爾)
(事見會要今附見)賜三路緣邊部署鈐轄將校臘茶
丁酉殿中侍御史龐籍為開封府判官尚美人遣内侍
稱教旨免工人市租籍言祖宗以來未有美人稱教旨
下府者帝為杖内侍切責美人詔有司自今宫中𫝊命
毋得輙受
庚子契丹國母遣右威衛上將軍耶律廸利州觀察使
王惟永國主遣廣德節度使耶律述永州觀察使高昇
來賀乾元節美人尚氏父繼斌為右侍禁從父繼因
繼能並為右班殿直(按實錄明道元年五月乙未以後宫尚氏父延福為國子助教今尚)
(氏父又名繼斌不知何故本𫝊亦云繼斌無所謂延福者豈延福别一尚氏父乎當考)
辛丑賜光禄寺丞劉玘同進士出身其妻父樞密副使
李諮為請也仍詔自今獻文及恩例與試者更不賜及
第但賜出身同出身玘綜孫也
壬寅賜定襄縣民陸珪家米五十斛帛五十疋仍復其
役以珪家七世無異㸑故也
癸夘乾元節羣臣上夀於紫宸殿
丙午罷大宴命參知政事王隨押賜契丹使御筵於都
亭驛用教坊樂
丁未出内藏絹三十萬下河北轉運司市糴糧草
癸丑詔御史臺置殿中侍御史監察御史裡行舉三丞
以上嘗歷知縣人候二年除御史又二年除三司開封
府判官從中丞韓億之請也然唐制亦有侍御史裏行
今獨遺之億始還自益州因言維茂州地接羌夷蕃部
歲至永康官場鬻馬寖熟道路險易慮其覘兩川請徙
場黎州境上從之(此事不得其時今附此)
丁巳詔災傷之民死而不能收斂者官為埋瘞仍祭酹
之詔直史舘宋祁鄭戬國子監直講王洙同刊脩廣
韻韻略仍命知制誥丁度李淑詳定時祁等言廣韻韻
略多疑混字舉人程試間或誤用有司論難互執異同
乃致上煩親决故請加撰定新江東轉運使蒋堂言
竊見諸路差武臣知州軍等多是素昧條教不知民事
欲乞自今除扼要邊陲之處合選任近上武臣外其餘
州軍即改差文資上令諭樞密院今後差武臣知州軍
並須擇人(會要景祐元年四月二十九日事)
五月庚申朔詔知藩郡及轉運使未至所部不得奏辟
屬官
辛酉出布十萬端易錢糴河北軍儲
壬戌減廉化高三州田稅
癸亥知宣州兵部員外郎劉隨為工部郎中知應天府
故事奉使契丹者遣皇城卒二人與偕察其舉措使者
悉姑息以避中傷隨前賀契丹國母生辰以病足痺不能
拜為皇城卒所誣有司劾奏奪一官出知信州徙宣州
踰年未復既而天章閣待制李紘賀契丹主生辰還具
言其枉乃遷隨南京
乙丑翰林侍讀學士兼龍圖閣學士工部侍郎權知開
封府陳琳為三司使丙寅詔自今三司使在職未久毋
得非次更易於是琳在三司閱四年遂得政或請募人
輸粟京師以罷江淮漕運琳曰如猾商&KR0829;價而粟不至
奈何先是三司併合田賦㳂納諸名品為一物琳謂借
使牛皮食鹽地錢合為一榖麥黍豆合為一易於勾校
可也然後世有興利之臣復用舊名增之是重困民無
巳時也琳在三司尤謹出入禁中有所取輙覆奏罷之
内侍表言琳顓琳聞之自直於帝曰三司賦財皆朝廷
有也臣為陛下惜耳於臣何有帝然之(明道二年十月併諸名品為一)
(物既已施行琳但有此議論耳)琳又上疏論兵在精不在衆河北陜西
軍儲數匱而招募不己其住營一兵之費可給屯駐三
兵昔養萬兵者今三萬矣河北歲費芻糧千二十萬其
賦入支十之三陜西歲費千五百萬其賦入支十之五
自餘悉仰給京師自咸平逮今二邊所增馬步軍指揮
使百六十計騎兵一指揮所給歲約費緡錢四萬三千
步兵所給歲約費緡錢三萬二千他給賜不預合新舊
兵所費不啻千萬緡天地生財有限而用無紀極此國
用所以日屈也今同華㳂河州軍積粟至於紅腐而不
知用㳂邊入中粟價踴貴而未嘗足誠願罷河北陜西
募住營兵勿復增置遇缺即選廂軍精銳者補之仍漸
徙營内郡以便糧餉無事時番戍於邊緩急即調發便
近嚴戒封疆之臣毋得侵軼生事以覬恩賞違令者重
寘之法如此則疆場無事而國用有餘矣帝嘉納焉(此疏)
(據本志在景祐元年今附見琳為三司使後明年三月任布知成德軍議河北兵未可省必緣此疏也當考)
丁卯禁民間織錦背繡背及遍地密花透背西川歲織
上供者亦罷
己巳詔中書堂後官自今遷至員外郎並與外任提點
五房公事三年者代之
庚午詔諸路提點刑獄廳舍與轉運使副同在一州者
並徙他州又詔如聞戚里之家多與朝士相接或漏
禁中語其令有司察舉之
辛未御崇政殿西廡召輔臣觀講書罷軍頭奏事自是
遂為例詔三司吏有能上錢榖利害可施行者當非
次遷補之祕書丞張宗誼孫沔並為監察御史裏行
監察御史裡行始此沔會稽人也
壬申出内藏庫緡錢一百萬賜三司以河南府府學
為國子監後唐同光三年初建文宣王廟咸平三年重
脩舊止名府學於是直集賢院謝絳論奏乃正監名
癸酉詔臺諫官未嘗歷知州者且與知州
甲戌御崇政殿閱諸軍轉員凡三日
丁丑禁民間以歲豐率錢為感聖恩道場
壬午御崇政殿錄繫囚
癸未詔太常禮院永定陵歲時薦獻之物非典禮者罷
之
乙酉詔舉人被囚而獄吏苛酷非疾致死者提點刑獄
官按察之募告者賞錢十萬公人遷一資同犯而能自
告者除其罪給賞如之尋又詔州縣官非理科决罪人
致死雖係公罪者本處未得批罰奏聽裁(詔乃六月乙夘今并書)
六月己丑朔賜陳州揚州學田五頃
壬辰遣職方員外郎沈厚載往懷衛磁相邢洺鎮趙州
教民種水田廣東轉運司言交州陳公永等六百餘
人内附李德政發兵境上捕逐詔遣公永等還仍諭德
政撫存之樞密使蔡齊言蠻去暴歸有德請納之給以
荆湖閒田使自營今縱去必不復還舊部若散入山谷
如後患何不聽明年蠻果為亂王蒙正子齊䧺嘗坐殺
人除名齊䧺章獻姻家未更赦復官事下樞密院樞密
使王曙將奉行之齊曰如此法撓矣安可奉行且度曙
不能執明日獨奏齊䧺恃先后勢殺人不死又亟復官
是以恩廢法也帝曰降一等與官可乎齊固稱不可帝
從之(據成都金䋲院柱記天聖十年蒙正以國子博士知鳳翔齊䧺為三班奉職不知後遷何官)
癸巳免沂州四季鹽鐡錢一年
丙申詔三班院舊制使臣監當一任即為廵檢監押自
今更增近地監當一任
丁酉詔文武臣僚失儀而被罰者自今勿以為過京
東轉運司言濟兗間素多間田青州都監郝仁禹頗知
田事請令規度水利募民耕墾從之
己亥以戶部副使王㳂兼管勾開畎河澆灌民田事㳂
自請之也貸延州緣邊饑民米戶三斛
庚子詔鄜延路鈴轄司毋得令熟戶蕃寇鈔境外蠲
畿内被災民稅之半
淮南制置發鹽運使劉承顔獻輸扇浴器同知諫院郭
勸言此非所宜獻承顔欲以此媚上爾乞付外毁棄以
戒邪佞甲辰詔還之左屯衛將軍馬季良安置滁州
遣人擊登聞鼓得致仕侍御史知雜事楊偕言致仕所
以優賢季良既貶斥不當得有詔劾鼓司御史中丞韓
億以為事之行不行在執政有司何罪乃納敇中書上
以億當奏草取旨不當擅納敇書特釋之仍劾鼓司官
吏法寺言官吏當贖金亦釋之(據會要乃六月十七日乙巳事)詔開
封府自今有𫝊宣指揮依例次日上殿面奏取旨先是
有旨本府後行扈玉轉守門前行乃越百餘人判官龐
接以為言故降是詔
丙午以應書判拔萃科潞州司法參軍江休復為大理
寺丞張伯玉林億閻詢並除兩使幕職官休復陳留人
億開封人詢鳳翔人也(二月乙未已罷書判拔萃科不知江休復等何故猶以應科除)
(官按登科記云是年春詔今後更不置此科六月令已應科人不御試休復盖是不御試徑除官者)
己酉策試賢良方正能直言極諫太常博士蘇紳才識
兼茂明於體用大理寺丞吳育茂才異等張方平及武
舉人於崇政殿育所對策不及三千字特擢之以育為
著作佐郎直集賢院通判湖州紳為祠部員外郎通判
洪州方平為校書郎知崑山縣方平宋城人紳晉江人
育建安人也自秦悼王葬汝其後子孫從葬皆宦官典
護又歲時上冡者不絶往來呼索擾州縣育前知襄城
縣乃建言凡官所須必著實數毋容使者妄索若羊豕
之類願悉出太官由是民省供費十七八宦官過者䘖
之或中夜扣縣門索牛駕車育拒不應異時宗子所過
縱鷹犬暴民田入襄城輙相戒約毋敢縱者初吳越歸
國郡邑地曠民占田無紀歲久多侵越訟數十年不能
决方平召問所輸租稅幾何大約百一二方平悉收其
餘以賦貧民自是無訟
壬子出内藏庫緡錢五十萬下三司於瀕河州縣置場
糴麥先是京東旱麥不時種故也
癸丑詔尚書省官嘗歷知州而無贓私罪者今後並除
左曹凡吏部戶部禮部為左名曹司封司勲考功度支
金部倉部祠部主客膳部為左曹兵部刑部工部為右
名曹職方駕部庫部都官比部司門屯田虞部水部為
右曹(天禧三年十月可參考)
甲寅詔待制以上歲遇乾元節己奏薦子弟恩澤其除
外任非益梓秦延并廣等六處毋得更有陳乞其再經
郊禋欲以恩例奏異姓者聽之
乙夘中書言太常博士李柬之先於學士院試賜同進
士出身館閣校勘詔除直集賢院知邢州柬之廸子也
天禧末廸罷相斥逐柬之落職廸復相柬之自陳於政
府奏乞檢會乃有是命議者非之或曰廸與吕夷簡同
相廸直而疎夷簡巧而密廸嘗有所規畫夷簡覺非廸
所能乃問其所親曰復古門下誰適與謀對以李無他
客獨柬之慮事過其父遠甚夷簡因謂廸曰柬之才可
用當付以事廸謙不敢當夷簡曰進用才能自夷簡事
公弗預知即具奏得請廸父子皆喜不悟夷簡隂奪其
謀主也柬之既受命居半歲廸果罷相(此據龍州别志然别志以為夷)
(簡奏除柬之兩浙提刑於實錄及柬之本傳皆不見歷兩浙提刑恐即是除直集賢院知邢州也觀夷簡正欲)
(柬之不在其父旁耳故起除直集賢院令出守而廸之父子不悟恐别志誤記今略加删削附見此事)
是月開封府淄州言蝗
閏六月戊午朔詔天下有能告殺人者賞錢五萬賜
杭州學田五頃
己未以東頭供奉官朱吉為内殿崇班左侍禁田繼永
為西頭供奉官並與極邊差使初詔求嘗隸馬知節曹
瑋麾下者以名聞至是得吉等拔用之(朔歷景祐四年十月得殿直孫)
(皓實錄無之今不取)
辛酉命翰林學士張觀知制誥李淑宋祁編三館秘閣
書籍仍命判館閣盛度章得象石中立李仲容覆視之
壬戌貸慶州蕃部米戶一斛權停登萊二州科買上
供物
甲子泗州言淮汴溢
乙丑府州言趙元昊自正月後數入寇詔并代部署司
嚴兵備之
己巳詔審官院自今川廣知縣毋得差有贓罪人江
南東路今年夏稅聽民輸見錢以久雨害稼也常州
言無錫縣大風發屋賜壓死者家三口以上錢三千不
及者半之
庚午詔凡有營繕使臣人員工匠並量與支賜毋得輙
求遷補黎州言卭部川蠻乞歲貢方物京師詔令五
歲一入貢
壬申詔乾元節度僧道及賜紫衣法號皆以一百人為
額仍令入内内侍省置簿拘轄之徙益州路提點刑
獄司廨舍於眉州
甲戌賜知泗州都官員外郎張夏敇書奬諭時雨彌月
不止淮汴溢幾沒城夏親帥丁夫捍禦而城不壞民頼
以安故也尋遷夏司封員外郎(明年七月除江西漕)
乙亥毁天下無名額寺院
辛巳詔比因饑饉民有雇鬻妻子及遺棄幼稚而為人
收養者並聽從便
壬午罷後苑作所用玳瑁龜筒先是三司言後苑作市
龜筒玳瑁有逾期不輸者上曰前詔禁采龜筒安可復
市於民其罷勿市所造玳瑁器亦停從度支判官謝絳
之言也(從絳言據本傳)絳又言内藏庫歲受鑄錢百餘萬緡而
歲給左藏庫及三年一郊度歲出九十萬緡所餘無幾
請以天下所鑄錢盡入三司十年責以移用使聚榖實
邊而茶鹽香礬之利悉歸京師與夫滯積大盈利害遠
矣又邇來用物滋侈賜予過制禁中須索去年計為緡
錢四十五萬自今春至四月己僅二十萬比詔裁節費
用而有司移文但求咸平景德簿書書不存則無所措
置臣以為不若推近及遠遞考歲用而裁節之不必咸
平景德為準也又言號令數變則虧體利害偏聽則惑
聦請者務欲各行而守者患於不一請罷内降凡詔令
皆由中書樞密院然後施行
甲申詔御試制科舉人自今張幕次於殿廡仍令大官
給食武舉人以别日試之時知制誥宋郊言賢良茂才
等科上所親策乃與武舉人雜試非所以待天下特起
之士也宜如故事命有司設幄供飲膳斥武舉人就别
館詔從郊請
乙酉前西京留守推官歐陽修為鎮南節度掌書記館
閣校勘樞密使王曙所薦也修安福人(案歐陽修宋史作廬陵人其文)
(集亦自稱廬陵歐陽修此作安福人非是)詢之裔孫始錢惟演留守西京修
及尹洙為官屬皆有時名惟演待之甚厚修等遊飲無
節惟演去曙繼至數加戒敇嘗厲色謂修等曰諸君知
寇萊公晚年之禍乎政以縱酒過度耳衆客皆唯唯修
獨起對曰以修聞之寇公之禍政以老而不知止耳曙
默然終不怒更薦修及洙置之館閣議者賢之(修洙得館職據)
(會要皆王曙所薦或稱責歐陽修乃王曾非也錢惟演以明道二年九月去西京曙即繼之曙尋拜樞密使景)
(祐元年正月王曾始為留守度其至時脩已不在西京矣今從本傳然曙既死是年九月洙初除館閣校勘盖)
(曙先薦之也)
