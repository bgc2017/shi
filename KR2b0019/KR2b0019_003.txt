作為此書以光修通鑑時先成長編燾謙不
敢言續通鑑故但謂之續資治通鑑長編文
獻通考載其進書狀四篇一在隆興元年知
榮州時先以建隆迄開寶年事一十七卷上
進一在乾道四年為禮部郎時以整齊建隆
元年至治平四年閏三月五朝事迹共一百
八卷上進一在淳熙元年知瀘州時以治平
後至靖康凡二百八十卷上進一在淳熙元
年知遂寧府事重别寫呈并舉要目錄計一
千六十三卷六百八十七冊上進故周密癸
辛雜識稱韓彦古盗寫其書至盈二厨然文
獻通考所載僅長編一百六十八卷舉要六
十八卷與進狀多寡迥殊考陳振孫書錄解
題稱其卷數雖如此而冊數至逾三百盖逐
卷又分子數或至十餘云云則所稱一千六
十三卷者乃統子卷而計之故其數較夥矣
又據燾進狀其實止於欽宗而王明清玉照
新志稱紹興元年胡彦修疏在長編一百五
十九之注後則似乎兼及高宗或以事相連
屬著其歸宿附於註末如左傳後經終事之
例歟癸辛雜識又稱燾為長編以木厨十枚
每厨抽替匣二十枚每替以甲子誌之凡本
年之事有所聞必歸此匣分日月先後次第
之井然有條云云則其用力之專且久可概
見矣其書卷帙最夥當時艱於傳寫書坊所
刻本及蜀中舊本已有詳略之不同及神哲
徽欽四朝之書乾道中祇降袐書省依通鑑
紙樣繕寫一部未經鏤板流播日稀自元以
來世鮮𫝊本
本朝康熙初崑山徐乾學始獲其本於泰興季
氏凡一百七十五卷嘗具疏進之於
朝副帙流傳無不珍為祕乘然所載僅至英宗
治平而止神宗以後仍屬闕如今檢永樂大
典宋字韻中備錄斯編以與徐氏本相較其
前五朝雖大概相合而分注考異往往加詳
至熙寧迄元符三十餘年事迹徐氏所闕而
朱彛尊以為失傳者今皆粲然具存首尾完
善實從来海内所未有惟徽欽二紀原本不
載又佚去熙寧紹聖間七年之事頗為可惜
然自哲宗以上年經月緯遂已詳備無遺以
百年来名儒碩學所欲見而不得者一旦頓
還舊規現行諸本增多幾四五倍斯亦藝林
之鉅觀矣昔明成化中詔商輅等續修通鑑
綱目時永樂大典庋蔵内府外廷無自而窺
竟不知燾之舊文全載卷内乃百方别購迄
不能得論者以為遺憾今恭逢我
皇上稽古右文編摩四庫乃得重見於世豈非顯晦有
時待
聖世而發其光哉燾原目無存其所分千餘卷之次第
不可考謹參互校正量其文之繁簡别加釐
析定著為五百二十卷燾作此書經四十載
乃成自實錄正史官府文書以逮家錄野紀
無不逓相稽審質騐異同雖採摭浩博或不
免虚實並存疑信互見未必一一皆衷於至
當不但太宗斧聲燭影之事於湘山野錄考
据未明遂為千古之疑竇即如景祐二年三
月賜鎮東軍節推毛洵家帛米一事核以余
靖所撰墓銘殊不相符為曾敏行獨醒雜志
所糾者亦往往有之然燾進狀自稱寧失之
繁毋失之略盖廣蒐博錄以待後之作者其
淹貫詳贍固讀史者考證之林也乾隆四十
六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
