續資治通鑑長編卷三百七十八
宋李燾撰
哲宗
元祐元年五月戊辰詔給事中兼侍講孫覺祕書少監
顧臨通直郎充崇政殿說書程頥同國子監長貳看詳
修立國子監太學生條制(十月末摯乞罷置局)考功郎中王子
韶為吏部郎中既而御史吕陶言子韶猥陋不謹罷之
改主客郎中以主客郎中周尹為考功郎中(吕陶上言在二十五)
(日今并附此)詔大理寺公案日限大事減十日中事小事
各減五日又詔禮部自今乞試童子誦書所屬毋得
收接中書省請自今蕃部有犯除依法合裁減外並
令本處依條斷遣毋得一例申奏從之詔著作郎范
祖禹宣德郎游師雄朝請郎張璹承議郎朱勃並令中
書省記姓名以同知樞密院事范純仁薦也詔奉議
郎郭知章令中書省記姓名以江淮等路發運使張汝
賢薦也(知章龍泉人政和元年有傳)詔太祝兼奉禮罷太官令從
禮部請也(鮮于侁傳云侁為太常少卿會罷太常寺太祝侁言神考釐定官制太常設奉禮太祝各)
(一員事合古制理難廢減請復置仍請自朝廷選有學行之士詔從之七月二十二日復太祝)皇城
使欽州防禦使吳舜臣為永裕陵使是日左僕射司
馬光初入對于延和殿子奉議郎正字康扶侍賜康緋
章服(王巖叟朝論十二日司馬君實參告見於延和初令其子康扶掖之既至近有詔勿拜君實固拜康)
(立旁不敢掖又傳詔曰令康扶相公既拜稍掖之升殿康退君實進俯簾下致謝上又預令設杌於殿以備君)
(實不能立則賜之坐拜畢不可以支持遂遣御藥押入門下省)環慶路經略使范純
粹奏據本路第二將狀申據提舉廵防侍禁戴榮申今
月三日依例選差蕃官朗額依等硬探西界屯聚人馬煙
棚遠近次第至四日據朗額依等稱探得西界大寨西有
人馬下寨朗額依等只於水泉伴溝内藏泊體探人馬動
息次第望見野寨内三人於水寨内取水朗額依等當時
先捉下取水三人又逢見西界硬探人馬捉到二人馬
四匹共五人馬四匹不敢擅便放去監領前來申上本
司檢會自來不住指揮沿邊將分城砦并廵防漢蕃使
臣首領等鈐束手下人兵各守疆界如是賊馬侵入漢
界仰痛行掩殺即不得令人馬擅入西界捉殺人口引
惹邊事今來上件硬探人輙於界上收捉生口顯屬無
名所有捉到人比欲申奏取候朝廷指揮竊緣事繫機
速理難待報蓋西人近於涇原作過至今尚未放散見
今於本路到境亦有人馬盤泊今來既無名捉到西界
生口五人馬四匹若不逐急送還聽候朝旨遷延多日
深慮對境盤泊人馬忽作酬賽夤夜奔衝别生邊事增
長怨隙卒無已時本司已逐急將元捉事人對捉到西人
面行責問諭以朝廷方今務在綏靜之意若西人侵犯
即須痛行掩殺彼既别無侵犯何得擅有捉虜及對西
人將元捉事人一例枷項諭以不容之意仍差得力使
臣監護捉到人馬送第三將却令量帶軍馬於元捉來
道路踏高占穏送還西界去訖其捉事人本司見一面
施行次貼黃臣自到任以來嚴戒邊上漢蕃人戶禁絶
侵漁結隙之弊訪聞西人粗相信伏彼亦無甚生事今
上件人輙有捉虜若不如此急急送還以示非臣純粹
之意即恐有害大信立致報復自此漸至生事伏乞朝
廷照察(二年五月十三日奏此當刪取其要)
己巳揚王顥荆王頵遷外第太皇太后皇帝幸其第詔
顥二子頵七子並特轉一官(吕公著家𫝊近臣分從兩宫或可附鮮于綽傳信記)
(云二王始遷於親賢宅未遷之前哲宗車駕臨幸按行新第既遷諸男孝貽等各轉一官制詞云先皇帝篤兄)
(弟之好以恩勝義不許二叔出居於外蓋武王待周召之意太皇太后嚴朝廷之法以義制恩始從其請出就)
(外宅得孔子遠其子之義二聖不同同歸于道可以為萬世法此誥蘇子瞻所作也)明日吕大防
范純仁妻入見太皇太后曰昨同皇帝幸二王府二王
侍立尚食甚恭皇帝待之亦盡禮吾老矣深以此為喜
又曰仁宗事燕王盡子姓禮王頗自重但以行第呼仁
宗雖禁中服用王輙取之仁宗不敢言吾二兒豈敢如
此
庚午龍圖閣直學士通議大夫知應天府王益柔卒
壬申文彦博言復舊差役法議臣之中少有熟親民政
者故議論不同刺史縣令最為親民之官且專委守令
差定役人編成籍條列自來體例條貫上轉運司如各
得允當即具申奏仍稍寬期限使盡利害其詳定役法
所止據逐路申陳看詳定奪詔付詳定役法所陜西
路轉運司言將來郊賞乞於封樁錢内支撥詔給本路
常平錢十萬緡尚書省言元豐六年江淮等路發運
司奏兌買在京封樁闕額禁軍糧米五十萬石價錢限
半年上京送納今淮南災傷賑濟慮有闕之詔令淮南
轉運司相度本路如闕斛斗仰依元豐六年例監察
御史韓川言請應選人試中許出官者自今並與免試
詔吏部立法以聞(新錄無)
癸酉復左右天廐坊廣南東路轉運司言韶州告發
泰興銅場買銅錢乞依岑水場於永通監支給應有銅
坑興發並依岑水場買銅條以永通監錢收買從之
詳定重修敕令所言應官吏民庶等如見得見行條貫
有未盡未便合行更改或別有利害未經條約者並許
陳述從之
甲戌詔三京依舊置分司官詳定役法所言元豐令
場務錢每年於諸路移那一百萬貫赴内藏庫寄帳封
樁請自今留以招募衙前支酬重難及應緣役事等費
從之中書舍人蘇軾范百禄奏刑房送到詞頭奉聖
旨張誠一邪險害政有虧孝行追觀察使遥郡防禦團
練使刺史依舊客省使提舉江州太平觀發赴本任臣
等看詳張誠一無故多年不葬親母既非身在遠官又
非事力不及冒寵忘親清議所棄猶獲提舉宫觀已駭
物聽况諫官本言誠一開父棺槨掠取財物使誠有之
雖肆諸市朝猶不為過使誠無之亦當為誠一辨明緣
事係惡逆不道非同尋常罪犯不可以不盡根究今既
體量未見歸著即合置司推鞫盡理施行所有告命臣
等未敢撰詞貼黃稱據京西提刑司體量文字稱誠一
取父排方犀腰帶緣葬埋歲久須令工匠重行裝釘是
時誠一任密院都承旨當直人從皆可考驗及慮棺柩
内更有賊人盗不盡物為誠一等私竊收藏其族人當
有知者臣等欲乞詳酌依上件事理根究施行(舊錄云左司諫)
(王巖叟言誠一盗取父墓中犀帶按巖叟言章已見四月二十六日今不復重出但取蘇軾等所論具載之六)
(月十二日乃責左武衛將軍分司南京)軾百禄又奏刑房送到詞頭奉聖
旨李定備位侍從終不言母為誰氏強顔匿志冒榮自
欺落龍圖閣直學士守本官分司南京許於揚州居住
臣等看詳李定所犯若初無人言即止是身負大惡今
既言者如此朝廷勘會得實而使無母不孝之人猶得
以通議大夫分司南京即是朝廷亦許如此等類得據
高位傷敗風教為害不淺兼勘會定乞侍養時父年八
十九歲於禮自不當從政定若不乞必致人言獲罪不
輕豈可便將侍養折當心喪考之禮法須合勒令追服
所有告命臣等未敢撰詞貼黃稱凖律諸父母喪不舉
哀者流二千里今定所犯非獨匿而不舉又因人言遂
不認其所生若舉輕明重即定所坐難議於流二千里
已下定斷(王巖叟等劾李定與張誠一同見四月二十六日舊錄載定事殊略且為之辭曰定不知)
(所生父沒始解官持心喪劉摯言其不持服也新錄因舊文稍刪改云定父沒始解官持所生母心喪劉摯言)
(其不持服按舊錄蓋定之黨所為故不敢正言其罪新錄亦復承用悖語誠不可曉今取蘇軾等繳奏具載要)
(須附以劉摯本章如軾等所論父年八十九歲乃乞侍養必摯本章所指也摯奏集及遺藁今皆無此又不知)
(軾等繳詞頭後如何行遣六月二十八日再責仍坐巖叟章)司馬光言臣近奉聖
旨許臣乘轎子三日一至都堂聚議伏緣三省樞密院
各有職事難以臣故必令三日一聚檢會去歲曾有指
揮遇假日有公事許於東西府聚議其東西府近北舊
有便門臣欲乞於近南更開一便門臣近緣足疾未愈
乞遇假日或日晚執政出省後有合商量公事許乘小
竹轎往諸位商量其諸執政有欲商量公事者亦許來
臣本位更不一一奏聞所貴論議詳盡事無留滯從之
詔司馬光差提舉編修神宗實錄並明堂大禮使可
並放謝所有敕二道仍令閤門差官降賜(御集十八日)殿
前都馬步軍司承旨司言拍試陜西集教保甲都教頭
等十八人馬步射事藝詔都教頭引見呈試特旨改換
班行指揮勿行其教過番次人止令轉資賜帛有差
吏部言按閱河東路團教保甲所保明提舉官東上閤
門使王崇拯勾當公事右騏驥副使宋宣内殿承制閤
門祗候鄭勝内殿崇班陳聿到任各及半年兩次按合
格事藝人數依格各合轉官減年磨勘詔減半酬奬内
王崇拯累經集教轉官及係横行使其減半特回授與
有官兒男詔趙居子孫趙翥趙嚳各特給與初官一
半俸給(王巖叟三事當係二年四月十日後此時未有言也)
乙亥右司諫蘇轍言臣聞漢武帝世御史大夫張湯挾
持巧詐以迎合上意變亂貨幣崇長犴獄天下重足而
立幾至於亂武帝覺悟誅湯而後天下安唐德宗世宰
相盧杞妬賢嫉能戕害善類力勸征伐助成暴斂使天
下相率叛上至於流播德宗覺悟逐杞而後社稷存蓋
小人天賦傾邪安於不義性本隂賊尤喜害人若不死
亡終必為患臣伏見前參知政事吕惠卿懷張湯之辯
詐兼盧杞之姦凶詭變多端敢行非度見利忘義黷貨
無厭王安石初任執政用為心腹安石山野之人強狠
傲誕其於吏事冥無所知惠卿指擿教導以濟其惡青
苖助役議出其手韓琦始言青苖之害先帝知琦忠朴
翻然感悟欲退安石而行琦言當時執政皆聞德音安
石惶遽自失亦累表乞退天下欣然有息肩之望矣惠
卿方為小官自知失勢上章乞對力進邪說熒惑聖聽
巧回天意身為館殿攝行内侍之職親往傳宣以起安
石肆其偽辯破難琦說仍為安石畫劫持上下之策大
率多用刑獄以震動天下自是諍臣呑聲有識喪氣而
天下靡然矣至于排擊忠良引用邪黨惠卿之力十居
八九其後又建手實簿法尺椽寸土根括無遺雞豚狗
彘抄劄殆遍專用告訐推析毫毛鞭箠交下紙筆翔貴
小民怨苦甚於苖役又因保甲正長給散青苖結甲赴
官不遺一戸上下騷動不安其生遂致河北人戶流移
雖上等富家有驅領車牛懷挾金銀流入襄鄧者旋又
興起大獄以恐脅士人如鄭俠王安國之徒僅保首領
而去原其害心本欲株連蔓引塗汙公卿不止如此獨
賴先帝天姿仁聖每事裁抑故惠卿不得窮極其惡不
然安常守道之士無噍類矣既而惠卿自以贓罪被黜
於是力陳邊事以中上心其在延安始變軍制雜用蕃
漢上與馮京異論下與蔡延慶等力爭惟黨人徐禧助
之遂行其說違背物情壊亂邊政至今為患西戎無變
妄奏警急擅領大衆涉入賊境竟不見敵遷延而歸糜
費芻糧棄捐戈甲以巨萬計恣行欺罔坦若無人立石
紀功使西戎曉然知朝廷有吞滅靈夏之意自是戎人
怨叛邊鄙騷動河隴困竭海内疲勞永樂之敗大將徐
禧本惠卿自布衣中保薦擢任始終協議遂付邊政敗
聲始聞震動宸極循致不豫初實由此邊釁一生至今
為梗及其移領河東大發人牛耕葭蘆吳堡兩寨生地
托以重兵方敢布種投種而歸不敢復視及至秋成復
以重兵防托收刈所得率皆秕稗雨中收穫即時腐爛
惠卿張皇其數牒轉運司交割妄言可罷饋運其實所
費不貲而無絲毫之利邊臣畏憚皆不敢言此則惠卿
立朝事迹一二雖復肆諸市朝不為過也若其私行險
薄非人所為雖閭閻下賤有不食其餘者安石之於惠
卿有卵翼之恩有父師之義方其求進則膠固為一更
相汲引以欺朝廷及其權位既均勢力相軋反眼相噬
化為讐敵始安石罷相以執政薦惠卿既已得位恐安
石復用遂起王安國李士寧之獄以尼其歸安石覺之
被召即起迭相攻擊期致死地安石之黨言惠卿使華
亭知縣張若濟借豪民朱華等錢置田産使舅鄭膺請
奪民田使僧文棲請奪天竺僧舍朝廷遣蹇周輔推鞫
其事獄將具而安石罷去故事不復究案在御史可覆
視也惠卿言安石相與為姦發其私書其一曰無使齊
年知齊年者馮京也京安石皆生於辛酉故謂之齊年
先帝猶薄其罪惠卿復發其一曰無使上知安石由是
得罪夫惠卿與安石出肺肝托妻子平居相結惟恐不
深故雖欺君之言見於尺牘不復疑間惠卿方其無事
已一一收錄以備緩急之用一旦爭利遂相抉摘不遺
餘力必致之死此犬彘之所不為而惠卿為之曾不愧
恥天下之士見其在位側目畏之夫人君用人欲其忠
信於已必取仁於父兄信於師友然後付之以事故放
麑違命也而推其仁則可以託國食子徇君也而推其
忍則至於弑君欒布惟不廢彭越之命故高祖知其賢
李勣惟不利李密之地故太宗許其義二人終事二主
俱為名臣何者仁心所存無施不可雖公私有異而忠
厚不殊至于呂布事丁原則殺丁原事董卓則殺董卓
劉牢之事王恭則反王恭事司馬元顯則反元顯背逆
天理世所共疑故呂布見誅於曹公而牢之見殺於桓
氏皆以其平生反覆勢不可存夫曹桓古之姦雄駕御
英豪何所不有然推究利害終畏此人今朝廷選用忠
信惟恐不及而置惠卿於其間譬如薰蕕雜處梟鸞並
棲不惟勢不兩立兼以惡者必勝况自去歲以來朝廷
廢吳居厚吕嘉問蹇周輔宋用臣李憲王中正等或以
謀利或以黷兵一事害民皆不得逃譴今惠卿身兼衆
惡自知罪大而欲以閑地自免天下公議未肯赦之然
近日言事之官論奏姦邪至於鄧綰李定之徒微細必
舉而不及惠卿者蓋其凶悍猜忍性如蝮蝎萬一復用
睚眦必報是以言者未肯輕發臣愚憃寡慮以為備位
言責與元惡同時而畏避隠忍辜負朝廷是以不憚死
亡獻此愚直伏乞陛下斷自聖意略正典刑縱未以汙
鈇鑕猶當追削官職投畀四裔以禦魑魅貼黃稱吕惠
卿用事於朝首尾十餘年操執威柄凶燄所及甚於安
石引用邪黨布在朝右臣陳其罪惡必隂有為之游說
以破臣言者惟聖明照察不使孤忠横為朋黨所害
丁丑詔鄜延環慶涇原秦鳳河東五路經略安撫司常
平倉司管勾官並罷
戊寅直龍圖閣權發遣熙州趙濟知解州左司諫王巖
叟言濟先以贓汚不法坐廢於家後以李憲一言遂復
為帥未嘗以職事為憂而日與將士蒱博為戲無帥臣
體請削職置之散地乃詔落直龍圖閣差管勾中岳廟
(落職管廟并王巖叟言章在二十七日癸未今并書之)吏部郎中范純禮詳定
役法後五日罷之(純禮亟罷詳定役法必有故當考)判大名府韓絳
乞寢子宗師直祕閣之命從之御史中丞劉摯言臣
伏見五月四日敕命除文及為右司郎中韓宗師直祕
閣尋聞臣僚論列兼宗師父絳繼有辭免遂罷直閣之
旨而及之除命未賜指揮切以都司職任上副丞轄下
總二十四司之事而館閣設官以文學名職皆號為清
望之選固當無間寒畯不宜專用子弟此所以招言者
之論而不能服衆人之心及與宗師差除之日適在文
彦博入朝韓維進用之始故議者咸謂執政臣僚見二
人進拜所以擢其子姪迎悦其意以立私恩此亦陛下
之所宜察也國家名器本待才德但用之以公明人無
不服今宗師既罷則及之新命亦望追寢不須更俟其
遜避所貴稍申公道以息羣議若以乃父彦博在朝欲
及便於侍養即在京甚有職任可處兼平章事乃是朝
廷執政正與都司相干亦合回避以此罷之不傷陛下
恩禮也(六月八日及改少衛尉劉摯集有此奏議今奏議乃無之雜錄又繫之王巖叟恐雜錄誤今依)
(摯集)先是劉摯言臣伏以辨大姦而救未萌人臣之先識
褒遺忠而發潛德國家之令典臣嘗觀熙寧之初王安
石以道義文學起而輔政先帝舉天下聽之天下士民
亦罔不指期以望太平上下向之無異辭當此之時故
諫議大夫吕誨為御史中丞獨以為不然屢有奏論其
略曰安石居廟堂天下必無安靜之理又曰誤天下蒼
生者必此人誨坐是貶官於外未幾亡歿其後安石與
其朋黨變亂祖宗法度專以聚斂為事顛倒邪正進退
失當廢民之所同欲興民之所同害欺罔朝廷天下被
其患者十七八年其間雖有踵事增虐之人然要之權
輿造端實自安石始四海困擾皆如誨言誨可謂前知
之明矣誨名臣之後為人忠信剛正立朝行已有古人
之節大臣之風在言路前後三黜皆以擊姦邪忤權勢
最後猶以直道大義為公論所高誨之死於散地在熙
寧四年官至侍從而朝廷未嘗有所贈䘏誨之妻今在
生事微薄有子皆碌碌小官恭惟陛下臨御以來惠綏
生民修明庶政以成就先帝求治本指昭顯于世而開
獎言者孜孜聽納凡臣子在前日輸忠獻直嘗有一言
於朝者莫不收拾褒用之而誨不幸既亡不見遇於今
日此天下有志之士所以歎惜而不能已臣不勝愚慮
欲望聖慈嘉誨之有識敢言言不獲用利不得及於世
哀其志節特賜褒贈及賜諡以表顯之錄其諸孤稍賜
任使非獨以慰幽壤蓋亦以勸天下之忠義而愧人臣
之為姦䛕者非小補也於是尚書右丞吕大防同知樞
密院事范純仁言故御史中丞吕誨忠於先朝極陳讜
論致忤時宰譴死外藩今其家貧甚諸子仕於常調請
優加贈典錄用諸子之才者以旌名臣之後詔誨特贈
通議大夫男由庚與堂除合入差遣(劉摰先以四月二十日論吕誨吕大)
(防范純仁所言與摰略同必因進呈摰章故有此命舊錄但舉太防純仁新錄因之似太疎漏也今追記摰所)
(論於前)復忻州定襄遼州榆社平城和順寧化軍寧化
汾州孝義潞州黎城縣
己夘尚書省請六察旬奏改作季奏從之詳定役法
所言新敕罷天下免役錢緣元豐令修造營房給免役
剰錢又和雇逓馬及雇夫并每年終與轉運司分認三
十貫以下修造及舊係役人陪備脚剰之類更有諸州
造帳人請受并廵檢司馬逓鋪曹司係代役人應用紙
筆並係支免役錢今請支見在免役剰錢候役書成別
行詳定從之其免役積剰錢應副不足處依嘉祐已前
敕條條不載者奏(王巖叟言福建免役剰錢或附此已附二月六日又十二月二十四日詔)
(諸路坊場免役剰錢三路外許留一半可參考)
辛巳中書舍人蘇軾言臣近奏為論招差衙前利害所
見偏執乞罷詳定役法尋奉聖旨依所乞今來給事中
胡宗愈却封還上件聖旨竊緣聖旨本緣臣自知偏執
乞罷即非朝廷以臣異議罷臣胡宗愈不知誤有論奏
重念臣前來議論委實疎闊又况衙前招之與差所繫
利害至重非止是役法中一事臣既不同决難隨衆簽
書伏乞依前降指揮早賜罷免御史中丞劉摰言聞
中書舍人蘇軾辭免詳定役法有旨不許又具辭免者
竊以差役之法最今重事陛下欲使利害曲盡置局講
求此甚盛德然自置局以來為日寖久未見就緒而議
法之官頗已屢易今聞軾以議有異同力欲辭避人人
如此則法度之成何時可冀乎臣聞五味不同而適於
口者味相足也五聲不同而悅於耳者聲相備也一可
一否一是一非雜然並作此議之所以同歸於善一人
曰可皆曰可一人曰是皆曰是信如此又何以議為哉
議有異同正宜反覆曲折相足備以趨至當而遽為避
就則非獨議法難成使姦人乘隙伺釁搖撼法意非國
之計也臣願深詔執事者毋以小利妨大體使利害曲
盡以稱朝廷之意所有蘇軾且令依舊詳定仍乞催促
成就以時布宣鎮慰天下喁喁之望又言吕大防范純
仁韓維皆係朝廷遷擢兼官為執政事無不領雖離去
本局其責尚存軾若陳乞獲免則不復干預非大防等
比不可不論也(御集二十六日軾依舊詳定役法不知此後如何)又言臣伏見
天下役人已復差法自置局以來未見修立畫一條制
昨者雖有指揮令依熙寧元年以前舊法施行緣熙寧
以前敕條其間亦有不可行者兼近降二月四日敕命
自有與熙寧以前條貫抵牾相妨如役人正身不願者
今來兼許雇人而嘉祐舊制如耆長弓手之類須正身
充役臣不知見今州縣如何施行且繇役大者無如衙
前始者改法一槩鄉差既而復以坊場等錢雇募未幾
又改雇募為招募三兩月間命令屢變臣恐天下循用
或有疑誤而異意之人因此窺伺臣竊料朝廷欲候諸
路申請然後立法如此止是一路事件臣欲乞指揮先
立通用役法條貫將近降累次敕命大意為主畫一立
法先次頒行若諸路有未便方聽申明隨事别降指揮
所貴天下先有大法可守不至乖戾
壬午御史中丞劉摰言臣伏見内臣李憲陳乞於西京
或鄭州居住臣昨者彈劾憲及中正用臣得一等四人
之罪皆天下切齒以謂元惡大姦者而陛下以天地為
度特寬兩觀之誅止於奪其一二官秩付以優閑之職
公議鬱鬱殊不厭服臣愚誠不欲傷陛下包含保全之
恩故未敢再三論列然小人之情窺測上指見陛下至
仁曲為貸免便以為已無大罪因可以僥倖故輙陳請
伏緣臣子之義一被遷降即當皇恐奔走上道深自推
省豈得偃蹇不伏自求私便按憲之罪在四人最為深
重今又敢慢棄君命詐疾免行公然驕欺無復忌憚中
外憤嫉益以不平伏望聖斷暴憲之惡别行竄放所貴
國法稍正而陛下威令稍行以戒欺君罔上之人貼黃
稱臣奏謂憲等事狀比之甘承立其罪尤重而行遣不
同緣國法施於小官而不行於權臣是政令二三也則
何以服天下今憲又敢偃蹇自便慢陛下之命伏乞照
會比類承立事理施行(元祐元年六月二十六日八月十四日蘇轍言憲以宣察明道)
(居善地不知摰此章竟從與否當考四月四日憲以武信留後永興副總管就差提舉崇福宫仍令西京居住)
(十九日又降一官改明道不知却於何處居住今乃乞於西京或鄭州居往也)右司諫蘇轍
言臣聞世無不敝之法雖三代聖人之政不免有害故
神而明之存乎其人臣竊見朝廷近罷免役復行差役
小民初免出錢鼔舞相慶士大夫因民之喜以為差役
一行可坐而無事矣臣之愚意以為免役之害雖去而
差役之弊亦不可不知也敢推言其故惟陛下察之國
朝因隋唐之舊州縣百役並差鄉戸人致其力以供上
使歲月番休勞佚相代吏若循理不以非法加民則被
差之人本無大苦然役人既是稅戸家有田産誅求必
得吏少廉謹凡有所須不免侵取故祖宗之世天下役
人除正役勞費之外上自衙前有公使厨宅庫之苦中
至散從官手力有打草供柴之勞下至耆長壯丁有歲
時饋運之費習以成俗恬不為怪民被差役如遭寇虐
神宗皇帝照知此害始議立免役之法前弊雖解而所
取役錢多收寬剩民間難得見錢日益貧瘁今朝廷既
已復行差役除見議衙前差募未有成法外其餘耆
壯戶長弓手散從官役一切定差貪官暴吏私竊以此相
賀何者市井之人應募充役家力既非富厚生長習見
官司官吏雖欲侵漁無所措手今耕稼之民性如麋鹿
一入州縣已自懾怖而况家有田業求無不應自非廉
吏誰不動心妄意朝廷既行差役凡百侵擾當復如舊
訪聞見今諸路此弊已行臣恐稍經歲月舊俗滋長役
人困苦必有反思免役之便者其於聖政為損不細頃
者朝廷初革衆弊士懷異議多被遷逐睥睨新政幸其
不成者非一人也若此弊不除使民有怨言彼立異之
人他日必指以為據臣欲乞明降詔書丁寧戒敕監司
長吏使知朝廷愛惜鄉差役人與神宗朝愛惜雇募役
人無異應係日前約束官吏侵擾役人條貫使刑部錄
出具委無漏落雕印頒下令一切如舊出牓州縣使民
知之仍常加督察有犯不能覺察致因事發露者重其
坐庶幾民被差役之利而無差役之害然後天下蒙賜
深矣權江淮荆浙等路制置鹽礬兼發運副使朝議
大夫直龍圖閣蔣之竒為天章閣待制知潭州(韓川孫升論罷)
(之竒待制潭州之命在六月八日)詔太師平章軍國重事文彦博已
降旨令獨班起居自今赴經筵都堂凡同三省樞密院
奏事並序位在宰臣之上四方館使嘉州防禦使李
綬罷提舉崇福宫令供本職禮部言祖宗神御並合
塑配饗功臣侍立太祖神御前塑趙普曹彬太宗神御
前塑薛居正石熙載潘美真宗神御前塑李沆王旦李
繼隆仁宗神御前塑王曾曹瑋吕夷簡神宗神御前侍
臣乞先行議定本廟配饗功臣修塑如未議定請依例
權塑侍臣二員從之(權塑二員亦可見鮮于侁當時議論所自其所塑何人當考)
右司諫蘇轍言朝廷近差杜紘與黃廉同體量蜀中茶
法紘為詳定編敕所奏留欲别差一人庶廉不敢以課
利增虧自為身計盡見茶法利害詔按察成都等路茶
事令黃廉各與逐路轉運司同共繫書以聞(轍恐廉自為身計則)
(此時或已有提舉茶馬之命矣四月二十五日六月二十八日當考)殿中侍御史吕陶
言皇城使蘇緘忠義死節其子子元近任朝奉郎乞換
武官舊制換過武臣多自樞密院便除知州軍差遣乞
下樞密院除荆南極邊差遣從之(子元尋差知新州據蘇軾外制)新
差鄜延路馬步軍都總管李浩徙河東路馬步軍副總
管以自陳避趙卨也復吉鄉軍為慈州
甲申皇城使嘉州刺史内侍押班劉有方為招宣使
詔守令考課入優等者取旨特與推恩從御史上官均
請也詔諸豫買紬絹直除專條外並給見錢依條限
正月十五日支足若過限或刻納欠負或以他物充折
者各杖一百右正言王覿言吏部員外郎吕升卿有
狀引用朝旨及先帝德音乞理知州資序貪競反覆乞
行勘問詔吕升卿通判海州詔駕部員外郎賈種民
知臨江軍御史林旦言其天資邪佞故黜之(舊錄以為漢陽軍按)
(漢陽復為軍在六月八日此時未也今從吕公著家傳種民尋改通利軍六月二十六日)錄故翰
林侍讀學士賈黯親孫一名以黯預修撰英宗皇帝實
錄未及推恩而卒也樞密院言將副任滿按到軍兵
事藝類多再任例滯待次之人請諸路將副任滿監司
同委官按試所將兵事藝並須及等應法及五分已上
候到院先次與差遣㪷力不及等二分已上見係六等
差遣人降一等餘送吏部合入差遣從之
乙酉監察御史上官均言臣聞事有利於目前而為終
歲之患者有便於一時而為終身之害者無知之民暗
於利害不能自計往往就近利而忘遠患惟在上之人
與之長慮熟計謀始要終故不獨為目前之計而有終
歲之便不獨為終歲之便且有終身之利故天下之民
受實利於上而無憔悴困窮之後患矣夫有惠民之名
而無惠民之實有目前之利而為終歲之患者青苖是
也自熙寧以來始行青苖之法散斂之息不過二分而
民間之私貸其利常至於五六或至倍蓰其法疑若便
民矣然自行法以來錢幣日寡民用日困天下之民不
以為惠往往偶語以為在上之人取贏於下耳何則民
間私貸其利雖厚然貸於春者冬未必償就使償之未
必充數又緩急多少得以自便其貸於縣邑也則不然
其出有日其納有期有追呼督催之煩有道途往來之
費方其散也往往利於目前之得或輕用而妄費及其
斂也迫於期會必至於賤賣穀帛而苟免刑責縣邑收
息雖止於二分及計民之費用賤售穀帛耗失常至於
五六其甚者破蕩貲産終身不復自振此臣所謂有目
前之利而為終歲之害有惠民之名而無惠民之實是
也今之議者必以為往時之散青苖出於抑配故有前
日之弊今日募民之願取者然後與之而有司又不以
多散為功則民必以為便臣以為不然今天下之民十
室之中貲用匱之者十之六七誘之以青苖之利無知
之民不暇遠計必利一時之得紛然趨赴雖曰不強抑
配然以散斂追呼督促之煩道塗往來之費輕用妄費
賤售穀帛之患未免如前日也則是誘之以目前之利
而陷於終歲之害甚者貽其終身之患此非法之善者
也或者以為今罷青苖之散則貧者必取於豪右之家
而有倍蓰之息臣以為青苖之息輕則民願就而自陷
於後患私貸之息重則民憚取而無異日之害使其不
得已而取之於豪右之家則償之早晚緩急多少得以
自便非有追呼督促道塗往來之煩費賤售穀帛之弊
也此利害得失較然可見矣昔西門豹為鄴令發民鑿
渠引河灌田人以為病豹曰百歲後期令父老子孫思
我其後皆得水利民以給足夫西門豹區區為一縣令
耳猶思為後世之利况聖明在上綏輯四海固宜長策
遠慮為萬世計豈當使斯民悅目前之利而陷終歲之
害哉臣願陛下節邦用薄租賦省力役清刑罰禁盜賊
愛而不傷安而不擾則天下之民耕田鑿井晏然自裕
於太平之澤不必待青苖之散而後可以富足也故臣
願行閏二月八日詔書罷去青苗復常平昔年平糴之
法兹萬世之通利也願陛下明詔左右大臣詳計而審
行之太僕少卿李周言凖差至河北陜西河東京東
京西路相度措置興置馬監所有逐路應管兵部錢物
乞令樁留在彼以備置監支用兵部亦言本部所管錢
物依條許召人兊便起發上京送納今欲依李周所乞
並隨處封樁凖備置監支用今後權住兊便起發從之
(元祐元年五月内事據三年四月二十日兵部狀增入)
