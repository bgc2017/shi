續資治通鑑長編卷八十三
宋李燾撰
真宗
大中祥符七年秋七月丁亥涇原路都鈐轄曹瑋言昨
鎮戎軍報北界萬資集人馬謀為鈔掠遣瓦亭寨駐泊
都監殿直閤門祗候張仲逹指揮使御前忠佐馬軍都
軍頭張捷殿直李道率兵屯石門仲逹洎捷擅過石門
與賊戰於天麻川道隨衆策應戎人乃遁仲逹中流矢
死詔劾捷違命深入之罪降隸軍頭司散指揮使賜道
奬詔錄仲逹子為三班借職賜名顯忠瑋又言渭州廣
銳蕃落兩指揮將士殺賊於天麻川斬首數十級割耳
鼻百餘獲其鎧甲鞍馬又威瑪等族掩擊戎寇殺其酋
帥斬首千餘級獲馬八百匹鎧甲稱是
戊子知開封府王曙言本府解送舉人承前每場以姓
名及奏牒送府印頗涉漏泄自今望給奉使一印從之
己丑有司言坊州軒轅廟請仿唐明皇帝之制用祝文
稱聖祖號自稱嗣皇帝臣某敢昭告禮科不用葷血詔
可
庚寅復以戸部尚書陳堯叟為羣牧制置使以前望
都縣尉吳致讓知堂陽縣前池州司理參軍徐待問知
隰州賜錢五萬致讓等先䧟契丹自拔來歸故奬之其
後數有歸者皆授官賜物
辛卯以益州路轉運使兵部員外郎趙禎為工部郎中
梓州路轉運使殿中侍御史寇瑊為侍御史仍加一階
以饋運之勤也開封府考試舉人舊例試官更互封彌
卷首直集賢院楊侃等請别差官從之左神武統軍
檢校太師錢惟治卒上聞其子孫甚衆婚嫁闕乏特詔
優其賜賚因問向敏中曰是家欲詔葬否敏中對曰羣
臣家貧者頗惮官給喪事乃詔罷詔葬初議贈官敏中
援統軍陳承昭孟珏例當得東宫保傅上以惟治忠孝
之後特贈太師錄其四子并外弟子壻親族並甄擢之
壬辰廣州言知州右太中大夫邵華卒州城瀕海每蕃
舶至岸嘗苦颶風華鑿内壕通舟颶不能害及被疾吏
民蕃賈集僧寺設會以禱之其卒也多隕泣者
甲午詔交阯占城大食闍婆三佛齊丹流眉賓同朧蒲
端諸國使入貢者所在遣使臣伴送赴京郵傳供億務
從豐備
乙未上覽司天監知歷數官表求改秩因謂宰相曰歷
象隂陽家流之大者也以推步天道平秩人時為功究
災祥吉凶者雖有妙術必待之而成近年唯秋官正趙
昭逸能專其業始王熙元等上儀天歷獨昭逸請覆筭
熙元等不從後二歲歷果差昭逸言熒惑度數稍謬推
驗亦如其說平居筭策未嘗離手熙元亦服其精一言
後人鮮及(熙元處訥子昭逸不詳何許人熙元傳作昭益今從實錄趙昭益見至道二年五月)
丙申改命王欽若為天書同刻玉副使欽若既罷樞密
名位亦當差降故也
庚子詔益州舉人自今薦送定名外别解三人以其遠
方多學者故優之
辛丑交州李公藴敗鶴柘蠻於芳林州斬首數萬獲其
主軍楊長惠遣使來貢方物且告捷
壬寅前三班奉職王襲先釐務饒州以非法縶州民箠
之倒掛枋上坐停官及是叙赦恩上惡其虐民命補開
封府散教練使
甲辰以王嗣宗曹利用並為檢校太保充樞密副使(不帶)
(正官蓋用趙普例)詔瀘州淯井監駐泊并監井使臣自今能
撫綏蠻人邊界無事代還日當議甄奬
戊申王旦至自兖州且言河北轉運使李士衡張士遜
知兖州王臻(汝隂人)知長垣縣范識(未見)京東轉運使俞獻
卿知澶州張禹珪同監修景靈宫盧守明京東同都提
舉廵檢使李懷信(守明懷信未見)莅事幹集望賜詔褒諭萊州
通判徐懷式知齊州孫夢恊通判閻惟吉采于輿論頗
無治聲望令轉運提點刑獄司察之詔可或謂旦曰公
為元宰將命出使而所舉官吏僅得褒詔不遂超擢無
乃太輕乎旦曰既稱薦之又請亟用則上恩皆出于已
矣此人臣之大嫌也入内押班周懷政實與旦同行或
請間必俟從者皆集整衣冠見之白事已則退未嘗私
焉議者以為得體
辛亥詔江南廣南偽命日民田並以見佃人為主訟者
官勿受理克復後即論如法詔吏部尚書王欽若戶
部尚書陳堯叟月俸並支實錢仍增給三十千
八月甲寅朔置景靈宫使以中書侍郎兼刑部尚書平
章事向敏中為之
乙卯詔江南兩浙今歲災傷民戶下租及承前倚閣賑
貸逋欠者並除之
丙辰徙涇原路鈐轄張繼能為鄜延路鈐轄先是内屬
戸殺漢口者止罰孳畜繼能則嚴於常法由是戎人畏
而不敢犯趙德明雖受朝命而蕃部不絶寇境繼能日
課卒截竹為簽署字其上且言以備將士記殺賊功状
賊聞之甚懼焉永寧寨監押楊光習除名配隸鄧州
坐擅領兵出寨與頗忠族鬭又誣軍中謀殺司馬張從
吉故也(秦州有永寧寨府州有永寧堡此當屬秦州)
戊午刑部郎中直史館張復責受工部郎中左司諫直
史館崔遵度責受左正言職如故並罷修起居注坐記
注以恭謝天地壇昊天上帝為天皇大帝及妄增聖祖
配位故也
庚申有司備仗衞道門威儀教坊樂自萬歲殿道場奉
天書赴朝元殿後幄刻玉上親酌獻自是刻玉使日詣
焚香副使番往視鐫刻其篇號題記年月皆上親書
辛酉詔三班使臣自今父母亡勿住俸錢
甲子以參知政事丁謂為修景靈宫使權三司使林特
副之崇儀使藍繼宗為都監
乙丑詔自今内臣掌局務滿三年者有司考殿最以聞
時上封者言兩省使臣差使俸給多不均故條約之
給河東廵邊將士韋裘氊襪
丙寅梓州路轉運使寇瑊言本使公署在梓遂去戎瀘
地遠緩急邊警難以照應請徙於資州從之改秦州
大落門裊篦寨名曰威遠
秘書監分司西京楊億以疾愈求入朝上謂王旦曰億
性峭直無所附會文學固無及者然或言其好竊議朝
政何也旦曰此蓋與億不足誣謗之耳億受國深恩非
土木類諧謔過當則恐有之訕讟之事保其必無也戊
辰命億知汝州既而監察御史姜遵奏億頃以母疾擅
去闕廷所宜屏迹衡茅盡心甘旨忽求領郡深屬要君
請罷之上曰億前告歸本無終焉侍養之請今以疾愈
求入朝故特與郡遵未諭此意耳乃詔中書召遵諭之
遵長山人也(按實錄及實訓並稱億求入朝獨姜遵言億忽求領郡不知何也豈遵聽聞不審或)
(實錄與寳訓皆誤當考)
己巳交州李公藴又遣使來貢學士院草賜公藴詔有
善撫黎氓之語上曰公藴始不利於黎民蠻夷不曉或
疑朝廷諷已可令改易賜之
壬申詔自今勘鞫官宜盡理推究本犯不得以原奏事
状抑令招伏致有枉曲詔京城鬭競願送開封府者
並聽本廂廵檢不得斷決外州廵檢亦准此各送所屬
甲戌河決澶州大吳埽詔徙民即高阜官給舟渡遣使
修塞役徒數千築新堤亘二百四十步水乃順道始
命軍主都虞候一人檢點新城外諸營教閱知河南
府馮拯歲滿求代中書欲徙相州張秉代之上曰秉前
在河南物望頗輕不可王旦曰郎中以上少人三司副
使近例優轉官出領大藩今各官卑恐進擢未至然西
京先有侍御史居守者乃以鹽鐡副使兵部員外郎趙
湘為刑部郎中直昭文館往代拯
丙子詔自今差發解知舉等授敕訖即令閤門祗候一
人引送鏁宿無得與僚友交言違者閤門彈奏如所乘
馬未至即以廐馬給之先是翰林學士王曾知制誥錢
惟演受敕於武成王廟試經明行修服勤詞學人與翰
林學士李維偶語長春殿閤又至審刑院伺候所乘馬
遲留久之維曾同在翰林曾妻維姪也時曾妻將産子
故曾屬維以家事東上閤門副使魏昭亮意曾受維請
託密以聞押伴閤門祗候曹儀亦具奏即令曾惟演分
析詞與維同特釋曾等因有是詔(儀璨子也)
丁丑以御製朝謁太清宫頌明道宫碑聖祖殿等銘示
近臣命内侍都知閻承翰奉安太祖太宗聖像於南
京鴻慶宫遣使視棣州河隄水勢還言築隄累年僅
免決壞而湍流暴溢壖地益削城南河勢高及三二丈
知州殿中侍御史孫沖守護過嚴民輸送踐隄者亦笞
之乃詔擇官代沖閤門言崇政殿引對三班使臣有
祈恩唐突者宣徽院承例劾其罪而諸司未著條約自
今諸司引對唐突者請令所屬官司舉奏不舉奏聽閤
門軍頭司糾之詔可
戊寅真遊殿成召近臣焚香遂宴從官賜物有差(實錄稱是)
(日上梁今從本紀)
庚辰宗正寺言太廟齋郎室長自今請令預五大饗行
事無遺闕者減一選全不赴者殿一選仍遇恩不得放
選注官從之
辛巳詔嶺南屯戍軍士代還日人給装錢五百以益
彭州所簡本城軍士升為禁軍戍戎州名曰寧遠俸料
如忠勇等(按寇瑊傳云賊平瑊籍軍之勇悍千人分五都以隸禁軍為寧遠指揮使守淯井監與實)
(錄不同當考)
是月詔國子監學生應子弟在監習業者除實是開封
府外每人召京朝官二人為保識然後收試其保官須
其印状赴監詔店宅務每年納課利十四萬一百九
十七貫送内藏庫其錢陌不整自今令兊鹽院錢十四
萬二百貫充
九月甲申朔詔自今制置發運使不限官品其著位並
在提點刑獄官之上
乙酉詔選寄班使臣四員為京城四面廵檢給禁軍器
甲增其月俸
丙戌梓州路轉運使寇瑊請令峽路鈐轄司發弓弩手
禁軍五十人屯瀘州淯井監從之是夕含譽星再見
己丑增河南府公用錢五十萬勾當三班院李維等
言本院使臣請自今非勾當急速公事限七日朝參即
赴院差使其非時闕人即據新城門所申姓名定差違
者送宣徽院劾罪從之
辛卯内出御札與天下臣庶尊上玉皇大帝聖號曰太
上開天執符御歷含真體道玉皇大天帝以來年正月
一日躬申薦告仍定儀式頒下先是上於滋福殿設玉
皇像奉新撰聖號置匣中再拜授中書門下輦至朝元
殿後幄於是又奉御札於崇德殿庭設香案再拜授樞
密使奉赴文德殿宣訖左右正言捧香禮部侍郎奉以
出安於朝元殿
癸巳忻州民詣登聞檢院釘手訴田有司以妄自傷殘
當先决杖上聞之因謂宰相云朕猶憶昔時蘄州有一
女子遠赴闕廷為其父訴田有司引例决斷遂致被杖
其實千里而来不為田而為父也此事或有控撓則傷
和氣矣即詔送本州
甲午石隰州緣邊都廵檢峽州防禦使高文岯卒詔遣
中使護喪歸晉州錄其子孫文岯自踐廷來歸人許其
忠而知變久在石州得軍民心又蕃衆先隨至者數千
戸上慮其失所即以文岯長子繼昇為崇儀副使領父
任焉
乙未權知開封府王曙洎判官推官等坐斷獄誤罰金
初法寺准詔長吏為部民所訟罰訖代之上以京府事
繁與外郡異祗命增罰金十斤而復其任
丁酉三司借内藏銀八千兩
戊戌羣臣以上玉皇聖號詣闕拜表稱賀詔諭諸州官
吏將行薦告之禮務遵嚴肅稍有違懈委轉運使察按
之令中外所上表䟽不得連用執符御歷之類二字
廣南西路轉運使高惠連言交州賊船泊如洪寨江口
已戒邕賓州廵檢使臣防護邊境詔止於界上設備無
或生事上御景福殿試亳州南京路服勤辭學經明
行修舉人得進士張觀等二十一人諸科二十一人賜
及第除官如東封西祀例觀絳人也(絳州非宋亳路當考張觀得官當是)
(國子監及開封府薦送實錄偶不詳耳當云試亳州南京路及開封府國子監所薦送)上謂宰相
曰近歲舉人文藝頗精孤貧得路然為主司者亦大不
易徇請求則害公絶薦託則獲謗王旦曰今郡縣至廣
人數亦繁必須臨軒親試至於南省解發非朝廷特為
主張則雖責成主司亦難以集事也
辛丑幸五岳觀宴從官賜兵匠緡帛有差翌日上梁又
命宗室輔臣往觀復賜宴許百司休務士庶行樂賜觀
名曰會靈虢州防禦使邠寧環慶路副都部署荆嗣
卒錄其子嗣起行間積勞居方面凡百五十戰有功未
嘗自伐臨終戒其子曰吾聞累代為將其後不興汝軰
當益修謹也
癸卯以奉上玉皇聖號分命輔臣告玉清昭應宫郊廟
社稷
甲辰令瀘州淯井監戍兵自今分番而往以其地多瘴
疫故也禁軍士私蓄手刀器械其戍邊者不禁
乙巳以殿中侍御史周寔為契丹國主生辰使西京作
坊副使段守倫副之屯田員外郎趙世長為正旦使内
殿崇班閤門祗候張舜臣副之(舜臣訓子守倫未見)
度支副使刑部員外郎直史館孫冕坐前接伴契丹使
被酒不謹丙午責知夀州初開封府解服勤辭學進
士二十五人為下第者劉溉所訟其十三人以寓貫皆
奔竄潜匿有司追捕王旦奏曰陛下比降恩詔搜羅才
俊今乃變為囚繫恐傷風教且科舉之設本待賢德此
軰操行如此望特出宸斷以懲薄俗上曰此蓋當時官
司不曾曉諭致此過誤其寓貫者當並釋罪溉付外州
羈管既而御史高弁上言溉訟事得實被責太過上以
問旦旦曰溉訟本非公心據欸乃俟其得解則訟此搢
紳之蟊賊朝廷黜其無行諫官所宜樂聞弁妄行對奏
由是觀之向非聖斷明哲辨舉子誤犯則須連坐府縣
御史抨彈甚無取也上然之弁雷澤人尋以諫修玉清
昭應宫降知廣濟軍(弁知廣濟據本傳附見當考)
丁未詔自今舉人如本貫顯無戸籍及離鄉已久者許
召官保明於開封府投牒取解
己酉給瀘州公用錢歲五十萬
庚戌詔奬知麟州禮賓副使李直已轉運使言其幹事
故也(直己未見)
壬子以將作監丞李惟簡為太子中允致仕别賜錢三
十萬惟簡穆子也多才藝性冲澹不樂仕進屏居二十
餘年上特召對而命之初召惟簡使者不知其所止上
令至中書問王旦然後人知惟簡乃旦所薦也旦務匿
名迹遠權勢它所薦士尤多類不以告人其後史官修
真宗實錄得内出奏章乃知朝廷士多旦所薦者云(歐陽)
(修旦墓誌以惟簡為行簡誤也行簡馮翊人自有傳)上嘗觀書龍圖閣得王禹
偁章奏嗟美切直因訪其後宰相言其子嘉言舉進士
及第為江都尉頗勤詞學而家貧母老是日亦召對特
授大理評事
冬十月丙辰三司言外任官不得挈家者請許分添支
錢給其家從之
丁巳詔揚州長吏正至朔望朝拜建隆寺太祖神御殿
先是登州言高麗遣使入貢未敢迎迓以須朝旨上
謂宰相曰此事如何王旦曰高麗久來進奉因契丹阻
絶今須許其赴闕契丹必不敢言且使離高麗契丹必
已知之若有所問即當以誠對也王欽若曰此使到闕
正與契丹使同時旦曰四裔入貢以尊中國蓋常事爾
彼自有隙朝廷奚所愛憎上曰卿言深得大體即遣使
館接焉
戊午詔高麗使所至縣市物委長吏管勾勿令虧損遠
人仍蠲其筭
已未淮南飢命轉運發運使賑恤之殿中丞童静專
削籍長流郴州不得叙用静專知容州坐贓法當徒又
其叔居明先歿王事賜一子出身居明子幼静專冒蔭
得官及是事發故重責之仍令福州訪居明之子以聞
而居明子穎明年亦登進士第
上以慶州所管熟戸蕃部尤衆其間亦有納質夏州者
恐浸久成邊患辛酉置慶州緣邊都廵檢使於華池縣
使統治之歲給緡錢五十萬備宴犒從部署王守斌之
請也
癸亥召左正言直史館劉筠右司諫直史館陳知微並
試於中書上覽筠所試特稱善遂遷右司諫而以知微
為比部員外郎並知制誥仍令筠在知微上
甲子以玉清昭應宫成詔賜酺在京五日兩京三日諸
州一日宫宇總二千六百一十區初料功須十五年修
宫使丁謂令以夜繼日每繪一壁給二燭遂七年而成
詔自今軍士亡命及三年已上雖自首悉具所犯赴
闕論決之從知亳州李廸之請也
丙寅宴宗室輔臣於崇政殿賜襲衣金帶器幣以奉祀
禮成故也因射於太清樓下上作詩賜之初詔用乙丑
宴以向敏中私忌改就是日御史臺鞫殺人賊獄具
知雜王隨請臠割之上曰五刑自有常制何必為此王
旦曰隨司風憲抨彈自有故事此非其所宜言况此賊
本情可見一死亦已極矣
戊辰上御便殿引對軍校第遷之凡三日而畢先是
遣内侍于萊州采玉石造景靈宫聖像於是詔采玉石
處除兩稅外免其徭役
辛未命知制誥盛度為兖州會真宫醮告使入内押班
周懷政為都監上以真靈不測慮祠祭有所不及乃作
文令度等特詣宫南擇地建壇場醮告知兖州王臻讀
之科法甚盛遂即其處刻石焉詔自今天慶天貺光
天降聖節有司勿進刑殺文字知延州吏部員外郎
李及言鄜延路邊防之地所管弓箭手校長承前不給
甲胄望許量置以備防守又鄜延界與北界相接望禁
止採伐並從之
乙亥詔諸州解送舉人内黜落多處宜令本州選官覆
試取藝業優長者送禮部以二月一日為限進士諸科
其曾經殿試并河北陜西諸科曾經終場及他州兩經
終場下第者悉免取解
己卯京東轉運使李湘言自今新授京官合入遠地未
有闕而權涖近州攝務者望許叙為勞考從之(李湘未見)
河北提點刑獄司言博州獄空百三十九日宰相言天
下奏獄空者無虛月唯此奏日數稍多上特令降詔奬
之
十一月癸未朔加號翊聖將軍曰翊聖保德真君以
樞密副承旨右衞大將軍張質為都承旨質在樞要幾
五十年練習事程精敏端慤未嘗有過舊本院吏罕有
遷至都承旨者上素知質廉謹故以授之嘗召問五代
以降洎國初軍籍更易之制且命條其利害質纂為三
篇目曰兵要以進上覽而稱善
甲申命太僕少卿裴莊權西京留司御史臺代陳象輿
也以象輿為衞尉卿分司西京時刑部郎中趙湘知河
南府象輿自以位居湘右每行香拜表輙倨傲不為禮
使左右掖之而進上封者言之故有是命因詔西京自
今行香拜表並以知府為班首(陳象輿傳云馮拯代趙湘奏象輿謬状乃責按)
(湘以是年八月甲戌知河南實代拯也拯既入是年十一月丁未始為中丞象輿責以甲申在丁未前二十四)
(日拯既非代湘者亦恐非言象輿者今但從實錄)濱州言河溢于安定鎮
乙酉羣臣詣崇德殿賀玉清昭應宫成賜宫使以下鞍
勒馬器幣德音減諸路繫囚流以下一等死罪可憫者
奏裁采伐木石州縣差賜民租
丙戌謁玉清昭應宫紫雲如蓋覆太初殿三鶴集殿檻
宴近臣于集禧殿
戊子四方館使高州刺史涇原都鈐轄兼知渭州曹瑋
加引進使留再任時秦州蕃部寇邊命瑋經略瑋上表
乞還州事專督軍旅上不欲遽更守臣故有是命仍密
詔敦諭之
己丑加玉清昭應宫使王旦司空修宫使丁謂工部尚
書副使林特工部侍郎為三司使都監藍繼宗洛苑使
領高州團練使置玉清昭應宫副使以丁謂為之
辛卯翰林學士晁迥上玉清昭應宫頌其子秘書省正
字宗操繼上景靈宫慶成歌上曰迥高年勤於著述而
善訓子弟亦搢紳佳事也以監修宫步軍都軍頭邢
興為馬軍副都軍頭領賀州刺史自餘軍校工匠第遷
者九百一十三人知秦州張佶言偵知總噶爾族埒克遵
和尚嘉勒斯賚召諸部首領謀犯寨城請益戍兵詔佶審
驗如蕃中自相讐劫則潜設備禦撫諭遣之或侵軼疆
界則從便掩襲無得深入
壬辰御乾元門觀酺自是凡五日戸部尚書陳堯叟
上汾隂奉祀記三卷有詔褒答
乙未鄜延路鈐轄張繼能言趙德明進奉人挾帶私物
規免市征望行條約上曰戎人遠來獲利無幾第如舊
制可也
戊戌以辰州溪洞都指揮使魏進武補三班借職監房
州稅仍給装錢赴任進武自言房州接歸峽山路頗近
蠻界乞移他所遂改淮南置戎瀘資榮州富順監都
廵檢使一員時内殿承制閤門祗候馬守遵言戎瀘夷
漢雜居本路鈐轄在遂州緩急不能捍禦故特置此職
己亥西凉府六谷蕃部來貢
辛丑詔廣南東路轉運使李欣西路轉運使高惠連對
換所任先是樞密使寇凖因對言臣嘗稱高惠連有吏
幹可以任使近聞其嚴酷無廉譽上以西路近蠻徼故
徙之因言惠連昔上封事且言朝廷不可用善人善人
多敗事因述天有五行為據朕觀之知其涉道淺也王
旦曰夫天有五行無不善之理又所言善人若選懦之
類誠無所用矣如吉履善行固人之常道安可闕也𫝊
曰善人國之紀也語曰善人為邦百年可以勝殘去殺
易曰積善之家必有餘慶是也欣莆田人初為階州軍
事推官時自知州以下皆坐買馬得罪而欣獨免由是
以清謹知名
癸卯詔玉清昭應宫每歲正月朔望許士庶焚香
丁未刑部尚書馮拯兼御史中丞賜襲衣金帶鞍轡馬
仍賜繡韉以拯歴中書樞密院故特有是賜非常例也
戊申契丹遣使左林牙工部尚書蕭延寧副使衞尉卿
張翊來賀承天節
己酉置玉清昭應宫判官都監以左正言直集賢院夏
竦為判官内殿承旨入内押班周懷正為都監王旦之
為景靈宫朝修使也竦實掌其牋奏竦嘗卧病旦親為
調藥飲之數稱其才因使教慶國公書(竦傳云教書資善堂按資善堂)
(明年乃置今年未也故但云教慶國公書)又同修起居注及是為判官皆旦
所薦也初丁謂欲大治城西礮場釃金水作后土祠以
擬汾隂脽上林特欲跨玄武門(玄武宇當考)為複道以屬玉
清昭應宫李溥欲致海上巨石于會靈池中為三神山
起閣道幾遇神仙之屬羣臣亦争言符瑞竦獨抗疏皆
以為不可其事遂罷及為判官居月餘乃奏寳符閣奉
神果實旦起視之無有查滓狼籍左右殆神食之(抗疏排丁)
(謂等附傳有之正傳不載寳符閣所奏正𫝊有之附傳不載蓋為正傳者以竦不正必不能諫前事故削去但)
(載寳符所奏可見竦邪佞故也然竦抗疏必不誣附𫝊載其事于竦為知制誥以後恐失其序此必未為判官)
(以前事也竦未為判官故數有正論王旦因喜之及為判官即附會神怪僥倖速進寳符所奏是也既有寳符)
(之奏則必不排丁謂等矣今悉著之姦人情状或可由此見爾)知秦州張佶言蕃部
俶擾已出兵格鬭望量益士卒王旦曰今四方寧輯契
丹守盟甚堅西戎入貢不絶藩翰之臣宜務鎮静上曰
邊臣利于用兵殊不知無戰為上頃歲河北請增邊兵
王欽若等亦惑其言惟朕斷以不疑終亦無患因言昔
嘗謂邢昺朕中夕靖思四方至大張官置吏委之千萬
里外豈能盡知善惡一有敗事則為患非小自古帝王
宵衣旰食正為此爾萬務幾微更賴卿等悉心也
庚戌入内殿頭白崇慶言監修淮瀆廟既成民有禱祠
者多上廟内烹宰喧瀆請禁之仍徙桐柏縣令廨宇廟
之東偏詔可令在京倉草場如宣旨並三司使取索
都管見在數目即得實封供報自餘官員及提點使臣
取索不得供報如違當行極斷
十二月癸丑朔日當食不虧羣臣表賀
乙卯詔三班使臣當入遠地差使求邊郡者令本院閱
試武藝擇任職者授之詔自今諸州部送罪人赴闕
及往他州者並所在為劵給以糧仍令依程而行不得
非理縶扑倍道進發病者牒所至州縣遣醫療治死者
檢視無他故即以公驗付部送吏違者所在官司劾罪
以聞先是淄州部送繫囚赴闕道多死者上憫之特命
條約
丙辰令王欽若陳堯叟馮拯趙安仁洎林特等各舉京
朝幕職州縣官詳練刑典曉時務任邊寄者二人
丁巳詔增給王嗣宗曹利用飡錢月五萬
戊午詔川峽廣南福建轉運使提點刑獄官察部内僚
吏有貪墨不法惨刻用刑者以聞以道路遼夐民無所
訴也先是交州&KR0008;獠張婆看避罪来奔知欽州穆重
穎召之至中路復拒焉都廵檢臧嗣令如洪寨犒以牛
酒交州偵知其事因捕&KR0008;獠遂寇如洪寨掠人畜甚衆
轉運司移牒交州追索之并以聞詔督李公藴護送仍
戒疆吏自今無得誘召蠻獠以致生事
己未作元符觀初每歲天慶節就左承天祥符門設帟
幕啟道場上以車騎往來喧雜乃命葺皇城司廨舍新
堂為是觀堂即劉承珪所創景德末司命臨降處也
辛酉加楚王元佐尚書令相王元偓太尉榮王元儼兼
中書令自餘宗室並第遷一資忠武節度使駙馬都
尉魏咸信同平章事咸信時已耆年嘗因誕聖節為幼
子昭侃求官且援石保吉吳元扆遺奏例以冀加等其
昏眊如此又表求任用上出示中書向敏中曰咸信聯
榮戚里位居節制何乃復懷希望上猶優詔答諭因以
建南京奬太祖舊臣遂為使相逾年出判天雄軍
壬戌修兖州景靈宫太極觀都監周懷政言兖州民有
以兵器獻東岳廟者請令焚之不可焚則輸本州甲仗
庫從之
丁卯權知高麗國事王詢遣奏告使尹證古及女真將
軍塔沁堅已下凡七十八人以方物來貢詢表言契丹
阻其道路故久不得通請降皇帝尊號正朔詔從其請
又言塔沁堅自稱父兄曾入覲其兄留弗歸兹行遂往
尋訪又河北居民竇文顯等十七人先為契丹所掠投
奔高麗詢亦遣還令歸本貫上深嘉其意待證古甚厚
戊辰曹瑋言築隴山外籠竿城畢詔奬之及浚壕訖役
又賜器幣緡錢(浚壕明年三月訖)
庚午命王旦為奏告大禮使向敏中為儀仗使寇凖為
鹵簿使丁謂為禮儀使王嗣宗為橋道頓遞使故事禮
儀使為四使之首贊道行事敏中衰疾故譲謂以便于
陟降也
甲戌張佶上大洛門新寨圖先是佶欲近渭置采木場
蕃族聞之即徙帳去佶不能䘏以恩意戎人輙悔因叛
卒鄉導遂行抄劫佶深入掩擊悉敗走至是求和佶不
許時總噶爾埒克遵嘉勒斯賚温布且等帳族甚盛勝兵六七
萬與趙德明抗敵希望朝廷爵命俸給佶奏請拒絶曹
瑋獨言宜厚嘉勒斯賚以扼德明又請如斯多特例授埒克
遵節度使乃詔輔臣共議量加官秩勿踰常制(采木場與六月)
(己巳所書或相關當考據會要則曹瑋請如斯多特例望授埒克遵節度使而實錄乃云其蕃部郢城琳布且亦)
(置節度使如斯多特例盖埒克遵一名郢城琳布且也今且從會要然埒克遵盖輔斯賚者斯賚猶未加爵命而遽)
(請埒克遵為節度使不知何也當考實錄于此月壬寅始載瑋此奏又云嘉勒斯賚請以馬直改賜金箔什物等今)
(移入張佶事後并書且削去改賜馬直及日)
乙亥樞密院言諸州本城馬步軍都指揮使已下俸給
等差不一請自今令三司以三京為一等節鎮為一等
防團刺史為一等從之
丙子以衣庫使楊崇勲崇儀使夏守贇並為西上閤門
使先是守贇晨朝上使内侍皇甫繼明問欲管軍乎為
横行使乎守贇對曰臣竊位得日近冕旒足矣與崇勲
俱授此職增慶州柔遠寨鳳州柳泉等鎮環州合道
鎮監押一員從陜西轉運使之請也
丁丑契丹使臨海節度使耶律少寧副使永州防禦使
耿寧來賀明年正旦併左藏軍生色雜色匹布二庫
為生熟匹段庫(淳化三年末可考)
是歲天下戶九百五萬五千七百二十九口二千一百
九十九萬六千九百六十五
