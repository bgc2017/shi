續資治通鑑長編卷三百七十七
宋李燾撰
哲宗
元祐元年五月丁巳朔金紫光禄大夫門下侍郎呂公
著依前官守尚書右僕射兼中書侍郎自蔡確章惇罷
司馬光已卧疾及韓縝去位公著常攝宰相事先是執
政官每三五日一聚都堂堂吏日抱文書歴諸廳白之
故爲長者得以專决同列難盡争也光嘗懇確欲數會
議庶各盡所見而確終不許公著既秉政乃日聚都堂
遂為故事河東節度使守太師開府儀同三司致仕
潞國公文彦博特授太師平章軍國重事(公著彥博除命新舊錄並)
(在四月十五日壬寅而公著家傳乃於五月一日丁已載之又與韓維拜門下侍郎同日按實錄維拜門下侍)
(郎則五月一日丁巳也距公著彦博除命凡半月㩀司馬光劄子三人者除授實同一劄子商量不知何故維)
(命獨後半月實錄記宰輔進拜不應差誤或家傳叙事偶失其次乎然彦博既除太師則不應云守太師今四)
(月十九日詔尚稱守太師二十二日亦稱守太師二十四日進對又稱河東節度使開府儀同三司致仕若已)
(除未授亦應如司馬光例書新除左僕射不應俱稱舊銜也家𫝊所載或得其實今從之吕大防政目彦博重)
(事公著右揆維門侍同在五月一日然則實錄果不足信矣)又詔賜文彦博曰朕紹
承皇緒臨御寳圖涉道未明㒺知攸濟乃眷元老弼亮
三朝功被生民名重當世天賜眉夀既艾而昌宜還師
臣輔我大政已降制授太師平章軍國重事可一月兩
赴經筵六日一入朝因至都堂與執政商量事如遇軍
國機要事即不限時日並令入預參决其餘公事只委
僕射以下簽書發遣俸賜依宰臣例資政殿大學士
正議大夫兼侍講韓維守門下侍郎尚書省言舊制
以贓抵罪重輕有等今又立重法則是罪均刑異未稱
朝廷矜恤之意請罷諸路重禄法犯者自依常法及復
熙寧已前吏禄從之(舊錄云嘉祐已前更不給禄貨賂請託公行以貨之多寡輕重為事)
(之枉直先帝閔焉庶人之在官者受贓一錢抵罪以故刑不濫民受賜至此改之新錄辨曰既復熙寧已前吏)
(禄則改熙寧已後吏禄法自可見不必更載今刪去)
戊午皇城使康州團練使吳靖方為永裕陵使正字
李德芻司馬康孔武仲並為校書郎(三人除正字德芻在元豐七年十一)
(月康在八年四月以韓絳薦除武仲在八年十二月)詔尚書左僕射司馬光所
患已安惟足瘡有妨拜跪不候參假特放正謝仍權免
赴前後殿起居許乘轎子三日一至都堂聚議或門下
尚書省治事光言竊念臣臓腑雖安飲食如故但兩足
無力瘡口未合步履艱難拜起不得以此未果朝參至
於數日一至政事堂乃唐以來宿德元老高年有疾朝
廷尊禮特降此命豈伊微臣所敢倫擬况臣自正月二
十一日請朝假至今百三十餘日豈有未見君父輙赴
省供職况臣於病中除左僕射雖累具劄子辭免未蒙
開允仍蒙就家賜以告身臣未敢祗受方俟入覲天顔
面陳至懇豈可遽治尚書省事伏望聖慈俟臣步履稍
有力拜起得成參假了日與諸執政一例供職貴於微
軀差得自安又詔判大名府韓絳俸給並視文彦博
之數又詔淮南災傷令轉運提刑獄官諸州縣體量
不俟檢覆披訴苗稅直蠲之戶部尚書李常言河北
舊有糴便司專置提舉官經制邊備後止令轉運司兼
領以措置為名按糴本錢不預漕計難俾兼領請復置
提舉糴便司詔可其措置司職事令提舉糴便司與轉
運司通管(玉牒在一日丁巳日政目二日高旦河北糴便當考五年九月二十四日提舉兼措置紹)
(聖二年四月二十七日復措置三年四月十三日罷提舉)左司諫王巖叟言太學
條制本學生徒須在學聽讀一年方許於太學應舉臣
以為既限以年則凡人情之所迫皆不復卹使樂育之
地而厭苛留之法臣竊為上庠惜之蓋有羇窮艱苦積
時累刻以冀應格而卒爭一日之虧遂成三年之滯者
復有曾經補中之人或因謁告偶至爽期乃逐新人再
令補試一失中程不容就舉者此皆有傷人情無補國
事伏望聖慈特許今後每遇科場但曾經補中監生人
並許應舉其一年之限更不施行實遠方寒士之幸也
詔國子監立法請今次科場應自元豐三年興學已來
在學前後通及一年者並許取應從之(得請在七月十日今并書舊錄)
(云先帝學校養士教養不及一年不得赴舉使士漸賓興於學以追里選之制巖叟力言罷之新錄辨曰詔罷)
(一年在學之限補中人並許應舉即是於學制有所修改自先帝興學至罷之三十五字並刪去)樞
密院言河北州軍寄招保甲填在京禁軍闕額其間有
願就本處充軍者詔並依逐州軍見招等杖例招填本
處禁軍常給外增錢一千除馬軍外特許額外招置每
指揮毋得過五十人數足日以聞三省言舊置糾察
在京刑獄司蓋欲他司總領察其違慢所以謹重獄事
向罷歸刑部無復申明糾舉之制請以異時糾察職事
悉委御史臺刑察兼領刑部毋得干預其御史臺刑部
獄令尚書省右司紏察從之(政目云在京刑獄委臺察依舊行察法吕陶乞復置)
(紏察及審刑院當考)
已未門下省言開封府大理寺奏勘到案牘並降付本
省次第書判方送大理寺定斷遂成迃滯請自今令有
司於奏案内貼乞降付大理寺及開封府大理寺案牘
直候斷出刑名到省方行封駮從之
庚申夏國賀登寳位進貢使鼎里旺裕勒寧等見於延和
殿起居舍人林希為起居郎右司郎中兼著作佐郎
曾肇為起居舍人承議郎直龍圖閣文及為右司員外
郎朝奉大夫提舉崇福宫韓宗師直秘閣(五月二十三日戊寅宗師)
(罷六月八日甲午及罷)左司諫王巖叟言臣伏覩除文及右司郎
官韓宗師直秘閣命下之初搢紳士大夫無不偶語竊
議相顧而非之以謂陛下尊禮老成優異故相誠盛德
之事然不可不重者名器不可不畏者公言今公言皆
曰都司天下之要權非以待便親之兒曹秘閣天下之
清資非以寵家居之子弟此必執政大臣迎陛下貴老
之心而進說於前以為此舉上以取悦陛下下以結媚
老臣非用意姦邪何以及此陛下延登彦博遇之以天
下絶禮倚之以天下重事尚未受命而執政大臣首進
其子以據要地天下聞之謂朝廷以人情用公器姑息
待元臣反累聖君之美不為大老之光而老臣體國之
心亦必不以此為安也陛下以絳舊相付之北門宗師
綵衣就養不出私庭而坐理轉運使資任國恩深厚誰
可擬倫豈宜無名更加館職於絳父子隆矣而不知為
陛下宣勞於四方之士將何以勸寵一人而使衆人解
體非忠於陛下之謀也臣誠不忍姦臣竊主上之恩以
立黨借朝廷之勢以買交使天下之人致疑於吾君也
此議若出於公著則公著為改節若出於璪則璪為縱
姦清臣柔而無執固不足望然大防亦失於不爭矣臣
以諫名官以言為責既聞公議不敢不以告陛下惟陛
下聰明裁察貼黃稱祖宗朝父兄在兩府則子弟未有
居要職以示天下至公自王安石專權用事不卹公議
而明進子弟布在要津當時言路皆其門下之人故公
議不聞于上今陛下大開公道以厲朝廷必革此風乃
成清明之政天下之人見陛下以非常之禮召元老入
朝莫不延頸以觀其舉動今未見他事而首用其子在
清要天下之人不知出於姦臣之計必有妄議元老者
矣此姦臣之於元老既欲悦之以結其心又欲汚之以
鉗其口皆將倚其重以用事此陛下不可不察也及與
宗師畏多士清議必不敢便當新命俟来辭免陛下因
奬其意從之以成其美上下之善全矣巖叟又言臣近
言執政差除文及為右司郎官韓宗師為直秘閣不允
公議今體訪得初四日差除專出張璪臣固疑其人既
而果然姦邪之難防乃如此哉此古之明王所以不以
防姦邪為美而以遠姦邪為美也忠臣不以擊姦邪為
能而以去姦邪為效也姦邪之人盡是私意乘間投隙
則發矣發不徒然必有所取蔡確章惇之次莫如張璪
姦邪之在國朝猶有盗賊兵火之在其家而未出其人
不得安枕而卧唐穆宗時河北藩鎮䟦扈為朝廷之患
命賢相裴度討之而翰林學士元稹日在左右沮害其
事度不得已上論奏云去河北賊易去禁中賊難穆宗
為出稹河北遂平臣竊以璪亦今日禁中賊也願陛下
早去之庶幾朝廷早得清净(二十二日吕陶云云今并入此)殿中侍
御史吕陶言伏見文彦博降麻後辭免次其子及除右
司郎中韓維授門下侍郎未供職間其姪宗師除直秘
閣士論喧沸皆謂張璪佞邪巧媚不為陛下惜重名器
欲結文彦博故任及以都司欲附韓維故遷宗師以美
職臣愚亦深疑之若二人之除盡出聖意不過為彦博
勲德元老今既委以重事故召及在侍從以示優禮為
韓絳輔相舊臣今既勞以方面故加宗師職名以慰其
心然皆未協于理蓋文及年少不學猶有童心踐歴甚
淺殊無治状右司之任都省樞要事權煩重塗轍清峻
當選高才責求成效不當以恩眷輒假也韓宗師雖生
顯家素乏雅望以提刑資序日奉親庭不領官事恩禄
之重無所虧薄况未嘗在文館何必更以直閣寵之若
此除果出於璪之意則私曲附會不復忌憚借陛下官
爵交大臣之父子甚可駭也况嗣君冲幼大母保祐簾
外之事有所不知而執政植私恩廢公議乃至於此伏
望聖慈詳察姦偽參究名實因文及韓宗師辭免新命
遂從其請庶允僉議又言朝廷差除雖云三省同奉聖
旨其根本次序擬議進呈皆出中書所以士論歸咎張
璪𫝊者又云此二人是吕公著不入而璪獨差除若果
如此其阿附之迹愈更明白不可不察又如近日特起
張詵知蘇州却遷韓維之壻楊景略知揚州亦此類也
臣不敢喋喋論奏恐浼聖聽韓宗師秘閣之除若出自
聖意則罷與不罷更乞睿斷文及右司之命則不可不
罷蓋非其人難處此位伏請除一少卿使侍其父恩禮
亦不為薄詔刑部郎中杜紘同黃廉按察成都府等
路茶事(四月二十五日蘇轍有議)又詔提舉陜西等路買馬監牧
司以川買馬支陜西馬軍㩀數兊陜西所買馬納京師
錄職方員外郎張述男申伯為太廟齋郎以述在仁
宗朝嘗上建儲議故也(政目與述一子官在二月二日)詔揚王荆王
外第各賜監書一本福州閩清縣令徐壽改宣義郎
以張汝賢言夀行鹽法之初不使民多受故也
辛酉司馬光言臣今月二日聞有聖旨令臣不候參假
特放正謝仍權免赴前後殿起居許乘轎子三日一至
都堂聚議或門下尚書省治事臣以恩禮太優不敢輒
當尋具劄子辭免今月四日又覩中書省錄黃奉聖旨
依前降指揮不許辭免仍令閤門告示許肩輿至内東
門外令男康扶掖至小殿引對特免起居令引見前一
日聞奏如此則禮數愈重尤不敢當臣竊惟富弼三世
輔臣德高望重神宗皇帝想見其人故特制此禮乃自
古所無顧臣何人敢與為比况親屈乘輿特御小殿以
臣勤君其罪至大縱陛下優借而天威咫尺恐隕越隨
之似此異數臣決不敢受乞只候垂簾日於延和殿引
見并乞上殿然事有不得已者雖知僣越不得不承順
聖恩臣即日上下馬未得及足上有瘡深惡馬汗欲乞
如今來聖旨權許乘轎入内至常時下馬處下轎又臣
兩足無力若無人扶掖委實全拜起不得欲乞今来入
見及將来每遇入對並權許令臣男康入殿遇拜時扶
掖候痊安日皆復舊規如此則曲成之仁已踰於天地
非臣隕身喪元所能報塞所有其餘恩禮並乞寢罷詔
令乘轎子至崇政殿門外於延和殿垂簾日引對餘並
依前降指揮(吕公著家傳云司馬光病足瘡甚久未克入謝至是詔特免正謝及起居三五日一)
(赴都堂或門下尚書省治事三日己未公著上奏曰光久病在假未克陛見雖被優禮恐須蹴踖不遑未敢祗)
(命兼聞先亦願扶持一對然後供職况熙寧初左僕射冨弼徙判汝州仍詔入覲以足疾許肩輿至崇政門令)
(男紹隆扶掖入對又以殿門至延和尚遠先帝特為御内東門小殿以見之自存故事更乞聖慈詳酌上乃盡)
(從公著所奏而光不欲詣小殿十二日戊辰以男康扶掖入對延和殿)
壬戌尚書左僕射兼門下侍郎司馬光為明堂大禮使
尚書右僕射兼中書侍郎吕公著為禮儀使門下侍郎
韓維為儀仗使中書侍郎張璪為鹵簿使同知樞密院
事安燾為橋道頓逓使詔太師平章軍國重事文彦
博令赴大朝會慶賀其筵宴臨時有司取旨國忌六參
行香奉慰宣德音麻制從駕並免詔自今監司落權
及權發遣字毋給告從中書省言也太常寺言季秋
擇日有事于明堂其朝獻景靈宫親饗太廟當用三年
不祭之禮遣大臣攝事禮部言景靈宫天興殿皆用天
地之禮即非廟饗於典禮無違詔恭依明堂前二日朝
饗景靈宫天興殿殿中侍御史林旦言近弹奏王中
正及李憲宋用臣石得一欲再列聞已行薄責竊謂元
惡大憝寔天下之所共棄今縱未加顯戮自當編置李
憲宋用臣已賜園宅亦宜追還其得一所任肘腋之人
如翟勍郭勍之類有自親事官用誣罔之勞至御前忠
佐者乞行追奪編配旦又言向探報公事大理開封纍
囚相繼自去年以來囹圄頓清可見羅織撰造無所不
至如翟勍郭勍之類乞追奪編配詔翟勍郭勍郭鑒並
特降充支郡本城内翟勍步軍副都指揮使郭勍步軍
副都指揮使郭鑒依舊職名(郭鑒依舊職名當考舊錄云旦誣罔先帝詆毁無所)
(忌憚既縱其詆毁又行其言新錄辨曰翟勍郭勍得罪乃坐其探報失實不得謂之詆訿今刪去旦誣罔先帝)
(至行其言二十字舊錄於此月六日書三省言尚書侍郎内外學士待制兩省臺官左右司郎中諸路監司限)
(一月舉公明廉幹才堪治劇仍係合入知縣或縣令一員令吏部不依名次差重法地分知縣縣令次差賊盗)
(多處萬戶以上縣從之新錄因舊按此事當在十一月二十二日两錄皆誤今不取仍附注於此其詳見七月)
(二十二日)梓州路轉運副使李琮知吉州先是監察御史
孫升言臣竊以力本厚農為治所先聖朝於勸農之令
尤所丁寧比年以來掊克之吏徒知侵漁剥削以幸進
而於勤恤之法曾不加省幣日益重穀歲益賤力本愈
墮逐末愈多而掊克之害於農尤甚且常賦之外誅求
無名故豐年則力不足以償宿負儉歲則身無以逃鞭
箠甚可哀也陛下方以惠養元元便安公私為意故於
無名之歛一切罷去仁厚之澤海内傾心臣伏見梓州
路轉運副使李琮昨於江南兩浙淮南以根究逃絶為
名於常賦之外增添貫石萬數不少三路之民實被其
患蓋當時各於逐縣委官以貫石萬數等第立賞所委
之官意在幸賞或因緣為姦其增添税數多在三等已
下人戶物産素薄税賦加重一遇歉歲遂復逃移則所
得不足以償所失何則挑買膏腴者有力之家而多存
瘠薄者例皆下戶李琮既請以貫石萬數立賞又欲以
此為功以希進用所委非其人則姦弊随生既欲幸賞
又緣為姦膏腴之家往往幸免瘠薄下戶率增常稅力
有不足欠負在身鞭箠肌膚室家愁怨是宜聖政之所
深恤也臣愚欲望聖慈特降睿旨下逐路提舉司分詣
州縣躬親取責昨因李琮根究增添第三等以下人戶
稅數詣實保明聞奏並與蠲除以稱陛下惠養元元之
意至是諸路言琮多以遠年開閣税數均令人戶認納
故有是命殿中侍御史呂陶言琮材短慮暗不知治體好
營小利苟圖近功初為梓州路轉運副使日起請乞令
民間尋求遺利以充修造其奏削乃云可以壮觀太平
光輝全盛辭語鄙陋大可怪笑朝廷方送工部立條琮
至所部力行其說郡縣承迎風旨多端求索或於荒閑
去處起置屋宇強民稅賃或於不可耕鑿之地差人種
植或於衆人居室之前增創間架或於山野鎮市間旦
集之處立竹布簟斂掠錢鏹樁作遺利洎至緣琮所請
立為著令天下州縣遂打量街道分擘溝渠雖是已出
租稅之地但係侵占丈尺並令别納租錢若不承認則
徹屋剪簷然後獲免西川州郡有一處歲入八百貫以
來推之四海掊斂甚多皆琮細碎刻剥所致况修造舊
令轉運提舉司分認最為通法伏望聖慈勘會蠲放以
廣惠澤又天下兩稅折科無如川蜀之重紬一匹折三
百二十文絹一匹折三百文絲緜每兩折一十文下等
稅戶或紬絹不及尺或絲緜不及兩或米豆不及升又
緣簿帳體式匹帛須見尺穀須見升以此下戶並與同
鄉人圓零就整合旁送納所貴減得三種之耗假令八
戸各有稅錢一文折納紬即合為一旁共納一尺或七
戶各有税錢一文折納絹即合為一旁共納一尺或十
戸各有税錢一文折納絲綿即合為一旁共納一兩并
秤耗一兩或十戶各有米一升即合為一旁共納一斗
又納省耗倉耗各一升自來風俗如此圓零就整輸納
習以為便於稅賦大數亦不虧陷琮既萌刻剥之心無
以發端因點檢元豐五年稅簿遂指揮一路不得圓零
合旁並須逐名作一旁送納或八戶各有稅錢一文自
來共納紬一尺者今則各納一尺計八尺或七戶各有
税錢一文自來共納絹一尺者今則各納一尺計七尺
或十戶各有稅錢一文自來共納絲或綿一兩秤耗一
兩共計二兩者今則各納正色一兩秤耗一兩共計二
十兩或十戸各有米一升自来共納一斗并省耗倉耗
各一升計一斗二升者今則各納正色一升省耗倉耗
各一升共計三升以此下等戶極為不易况其年兩稅
已畢却於此年行遣追納一路所得亦數十萬匹兩立
為定例民何以堪又將本路納稅頭子錢不滿十文者
並增至十文如此措置足見淺謬伏乞聖慈指揮梓州
路頭子錢應圓零合旁依舊施行又言琮所建遺利正
與陜西侵街錢相類其侵街錢已蒙放免而遺利之害
尚未掃除又言琮既違條不許税戶圓零合鈔朝廷未
加之罪乃敢輒肆欺罔更於去年八月十五日與轉運
判官宋搆連狀申戶部稱轄下人戶兩料税物不依圓
零就整送納虧陷省税不少因而又欲於逐色耗上增
分數此尤見其誕妄苛刻之迹且畸零税物明有令勑
指揮聽衆戶合鈔送納但於簿頭大數得足即非虧陷
省税於條無礙琮等既不聽人戶合鈔暗加數倍之税
而又欲於耗上分釐之間增添其數乃是百姓元不違
條琮等自不守法聚斂至此民何以堪其戶部見琮所
申殊未折沮乃遍下諸路相度淹緩至今猶未與奪諸
路以琮之說為是則民間之税又添幾倍矣又言琮起
請收遺利充修造苛細掊斂流害四方及不許人戶圓
零合鈔納税違戾制勑於常賦之外增加數倍自元豐
五年施行至今及六年一路之民所供横斂僅及二百
餘萬匹兩臣雖累次條析論奏未蒙聽納近聞琮坐江
淮根括税事降知吉州臣竊未諭朝廷之意且根括無
名之税與增加畸零之物皆是暴斂為害寔同今江淮
之民獨被聖澤並為蠲放而巴蜀之俗未沾大惠恐非
仁不異遠之意况遠方疾苦朝廷每患不知既知之乃不
蒙救䘏大率彼民畏官府畸零之害行已數年今琮雖
去部而郡縣循以為例不敢輒改人人飲恨何所告訴
則横賦無時而已臣愚伏望聖慈特降指揮下梓州路
轉運司曉諭人戶許令依條圓零就整合鈔納税所貴
德澤均及幽遠其收遺利充修造條貫亦乞檢臣累奏
付修勑所刪改施行(舊錄云先是臣僚言琮在江南兩浙淮南以根究逃移為名於常賦)
(外增税數倍均令人戶認納故有是命今檢言章并入此陶言竟不知行否)京東路提點
刑獄司言提舉司别有帳今勑並依嘉祐常平倉法按嘉
祐編敕倉敕經本處鈎磨申司農寺繳牒三司送鈎今
義倉免役雖罷緣有官物出入係帳司拘管其文帳須
吏人鈎考乞令提刑司候及二年别具裁損從之(新削去)
蠲蔡州汝陽等十縣並汝州潁橋鎮人戶酒課麴引
錢從京西路轉運司請也(新削去)詔應陜西河東土人
因戰功補授殿侍軍大將之人不願上京者許於本路
居住雄州言得涿州牒今後若委所司於生餼目子
内書寫北朝國信使副并三節人從經久為便本朝有
司不空南朝字亦議别行改更詔令雄州移牒北朝涿
郡今後所賜國信使生餼客省目子并折支目内並書
北朝賀逐節名國信使副并國信下三節人從右司
諫蘇轍言臣聞三代常祀一歲九祭天再祭地皆天子
親之故於其祭也或祭昊天或祭五天或祭一天或祭
皇地祇或祭神州地祇要於一歲而親祀必遍降及近
世歲之常祀則有司攝事三歲而後一親祀之疎數古
今之變相遠如此然則其禮之不同盖亦其勢然也謹
按國朝舊典冬至圓丘必兼饗天地從祀百神若其有
故不祀圓丘别行他禮或大雩於南郊或大饗於明堂
或恭謝於天慶皆用圓丘禮樂神位其意以為皇帝不
可以三年而不親祀天地百神故也臣竊見皇祐明堂
遵用此法最為得禮之變自皇祐以後凢祀明堂或用
鄭氏說獨祀五天帝或用王氏說獨祀昊天上帝雖於
古學各有援㩀而考之國朝之舊則為失當盖儒者泥
古而不知今以天子每歲親祀之儀而議皇帝三年親
祀之禮是以若此其疎也今者皇帝陛下對越天命踰
年即位將以九月有事於明堂義當並見天地遍禮百
神躬薦誠心以格靈貺臣恐有司不逹禮意以古非今
執取王鄭偏說以亂本朝大典夫禮沿人情人情所安
天意必順今皇帝陛下始親祀事天地百神無不咸秩
豈不俯合人情仰符天意臣愚欲乞明詔禮官今秋明
堂用皇祐明堂典禮庶幾情誠陟降溥及上下(六月十六日可)
(考)
甲子戶部侍郎趙瞻詳定役法龍圖閣直學士提舉
洞霄宫張詵知蘇州既而御史言其昏耄罷之仍提舉
洞霄宫(御史有言在二十一日并書)詳定元豐勑令所劉摯等言
伏聞刑部郎中杜紘已降勑命同黃廉相度茶法臣等
竊見自來編修官差移不定難得成書蓋前官雖已盡
心後官豈敢憑信却須盡究本末便若創行編修兼所
見異同須有移易不惟歲月淹久亦致議論難合今來
重修元豐勑令格式方始置局杜紘職在詳定朝廷許
令權罷刑部簽書盖是欲其專一忽差遠使秦蜀臣等
深所未諭况紘曉習法令同輩少比如或改差必難得
如紘稱職臣等欲乞朝廷别差官相度茶法令紘得盡
詳定之效庶幾編敕早見成書從之(紘竟無代者二十六日可考)
殿中侍御史林旦言熙寧初改議助役法知許州長葛縣
事樂京知唐州湖陽縣事劉蒙各因入州會議役法遂
自劾待罪作擅去官公罪徒二年各追一官勒停情實
可矜願令有司改正又看詳訴理所言樂京言役法不
便自劾待罪斷徒二年公罪即與擅去官事理不同合
從寬減詔樂京特與除落仍落致仕授承議郎召赴闕
劉蒙物故賜帛五十匹付其家(京蒙去官在熙寧四年十二月)禮部
言元豐新禮皇帝祀天服大裘搢大圭今大裘雖以黑
羊皮為之乃作短袍樣襲於衮衣之下仍與衮服同見
及大圭之制圓首前詘慮於禮未合請下禮部太常寺
討論改正今取舊大禮所用大圭長尺二寸盖以寳玉
難得止用西魏以來制度為之欲依西魏隋唐玉笏之
制方而不折上下皆博三寸長尺二寸其厚當約今鎮
圭樣制其大裘别作討論從之仍將来明堂用减輕大
圭禮部又言王安石薨在神宗皇帝大祥内皇帝更
不舉哀成服從之刑部言舊刑部覆大辟係置詳覆
司自官制行詳覆案歸逐路提刑司刑部不復詳覆亦
不置吏今當復置詳覆案置行案二人不行案二人其
職級止用夲部舊人毋用專置從之河北轉運判官
杜純言河防舊隸夲司其決溢計之今日未嘗加多自
置都水監遣丞治水專領其決溢比之前日亦不加少
緣決溢之多寡實不繫置與不置别司近添差都水使
者一員治水竊謂用財役民以備水患事責同異委有
妨闕請都水監不必分官專治止可責成本司既减外
監官屬宜置夲司屬官二員往来勾當隨事緩急以時
計置使副判官互出臨按事責歸一其物料請如舊監
以他路所出之物應副從之(七月末劉摯云云)湖北都鈐轄
轉運司言誠州地林等溪峒一千四百五十四戶惟楊
族一姓補充班行其姚石盧龍吳家數姓亦大族頗懷
觖望兼楊氏族亦有漏補未均及請受不等請更定料
錢衣賜給遣庶事體一同今大由地林楊溪古鐡胡耳
西道塞溪等並沅州舊管溪峒招納十餘年始割隸誠
州内胡耳西道塞溪只詔不許招納其大由等團結若
與補正名目其食料錢等慮與胡耳等蠻相異致訟詔
湖北都鈐轄轉運司並依胡耳西道等團峒施行有未
便仰具以聞詔誠州修建羅蒙寨天材大由堡效用
歸明班行頭首等八百四人轉官加級賜帛有差以獻
納地土採斫竹木開通道路之勞也
乙丑荆湖北路轉運司言沅誠二州今既罷免役法若
遽依内地差徭恐新附蠻人難從一律請沅誠州募役
仍舊俟新附之人日久馴習即視辰州例差徭從之(新無)
右司諫蘇轍言臣聞自古經制國用之術以為穀帛
民之所生也故斂而藏之於官錢幣國之所為也故發
而散之於民其意常以所有易其所無有無相交而國
用足焉故自熙寧以前民間兩税皆用米麥布帛雖有
沿納諸色雜錢然皆以穀帛折納蓋未嘗納錢也錢之
入官者惟有茶酒税雜利而已然方是時東南諸郡猶
苦乏錢錢重物輕有錢荒之患自熙寧以来民間出錢
免役又出常平息錢官庫之錢貫朽而不可較民間官
錢搜索殆盡市井所用多私鑄小錢有無不交田夫蠶
婦力作而無所售常平役錢山積而無救飢饉盖自十
餘年間積成此弊於今極矣朝廷近日雖已減損常平
罷放免役使民休息然而錢積於官無宣洩之道民無
見錢百物益賤譬如飢人雖已得食而無所取飲久渴
不治亦能致死臣竊見國朝建立京邑因周之舊不因
山河之固以兵屯為險阻祖宗以来漕運東南廣蓄軍
食内實根夲外威四鄰方其盛時足支十餘年近者歲
運損耗糶賣不節太倉無五年之蓄國計寡弱有識之
士為之寒心至於諸路軍糧大抵無備熙寧之間東南
大旱民間闕食官欲賑濟無所從得不免誅求富民斂
斗石之粟以濟億萬之衆勞而無益徒以為笑然今諸
路轉運司久以商賈不行農民罷病故酒税不登收買
軍器雜物封樁闕額衣糧等事故經費不足朝廷雖欲
内實京師外實諸郡有司匱乏勢無所出臣欲乞指揮
東南諸路轉運司各借本路常平見錢遇年豐穀帛價
賤預買三年上供米及本路州軍三年衣糧限以三年
節次收糴重立禁約不得别作支用仍於五年内收簇
錢物撥還常平倉司每歲終具元借錢及所糴物及所
還數提刑司保明申戶部點檢有無違法聞奏應干借
錢糴買事有不如法並許提刑司覺察聞奏但令錢幣
通行足以鼔舞四民流轉百貨倉廪充實足以贍養諸
軍備禦水旱則上下皆足公私蒙利矣如許臣所請状
乞下戶部立法施行貼黃稱所借常平司錢非是直取
以供國用當指揮轉運司勒令如期撥還務令常平司
錢久遠不匱轉運司緩急有所借實長久之利也殿
中侍御史林旦奏(編類章䟽正月九日)乞特詔有司以臣所言參
用前議銓擇在京倉庫場務及刑獄官司應用倉法者
許仍舊外他司官吏各隨罪犯以敕律科斷其緣而制
禄者視此裁損所有向来遷補出職合得恩例却依舊
法施行(從違當考)
丁夘詔大理評事以上毋得更試刑法右司諫蘇轍
言臣前四上章言蔡京知開封府推行役法明知舊法
人數冗長近䧏聖旨許州縣相度有無妨礙至於揭簿
定差亦無日限而京違此指揮差人監勒開祥兩縣一
依舊法人數於數日之内差撥了當意欲擾民以沮成
法兼京曲法庇盖段繼隆贓汙公事乞先罷京差遣催
督大理寺結絶斷遣不蒙朝廷施行尋因京陳乞外任
特除知真定臣復上言真定大藩不當付新進有罪未
決之人朝廷並不省錄今臣竊見成都府路轉運判官
蔡朦施行役法不曾相度有無妨碍督迫州縣差撥衙
前詳定役法官韓維等言其害人即日降知廣濟軍臣
竊詳蔡京蔡朦均是奉行役法用意刻薄欲以騷擾百
姓敗壊良法而京官在侍從朝有黨人擢為藩帥朦以
官卑無黨黜為知軍同罪異罰公議不厭臣又見大理
寺勘得李雍經開封府論段處約將父知濟州段繼隆
進奉空名状召人承買要錢三千貫奏邢州張家假作
外甥事臣看詳李雍所告段繼隆罪名不輕若不得實
即李雍無緣不坐誣告之罪此乃官司行遣之常蔡京
無緣不知今既以段繼隆為無罪又却判放李雍自相
違背有同兒戲則其受情反覆不待勘劾而明今大理
寺乃敢公然用情恣京妄亂分析更不勘出情弊臣今
訪聞得案内本寺容縱京等不依公盡理根勘事節謹
具畫一如後一李雍初下状論段處約等京為處約是
尚書都省主事有官合申省勾追即判申字既而又言
處約恐未是主事抹却申字判勾餘人勒段處約分析
詣實申此一節顯是情弊段處約若係主事即合申勾
若不係主事即合直勾豈有抹却申字便不勾追之理
顯見段家關節未到京即依公申勾處約關節既到更
免勾追一李雍論處約賣奏薦恩澤已有錢數實状及
買賣主名自合將下状及被論人并一行證佐送所司
根勘今但勾到證佐信令虚妄供状稱不是召人承買
手分王事安乞送所司京執不肯只以所供虚妄状詞
為憑顯是情弊一京既不肯根勘詣實却更分外為處
約巧作方便會問進奏官奏了何人要符合處約分析
臣未嘗見官司根勘罪人不令兩詞自相對辨却為罪
人外求證佐便為了當一京既憑衆人虛詞執李雍元
状為誣告已判一勘字即是欲勘李雍誣告之罪後来
又却抹却勘字判一放字顯是心知李雍不是誣告不
敢勘問今大理寺却縱令京等妄稱李雍係自首故判
放字臣看詳李雍只是自首同情賣官之罪即不曾自
首誣告段處約之罪何緣以自首判放信意虛妄如欺
小兒大理寺官吏無緣不覺顯是用情庇盖右乞朝廷
詳酌上件四事即京之受倖曲庇段處約等上書詐不
實徒二年私罪及賣官三千餘貫未入已贓罪縱無情
弊其昏繆不職已當責降况有上件四事情状甚明兼
有前來差役不當與蔡朦同罪積此姦弊合行重責其
大理寺官吏輒敢觀望權要用情故出蔡京情罪亦乞
重行責䧏如朝廷未以臣言為信乞送御史臺重行根
勘即見實情究竟如何初御史中丞劉摯言(摯此章不得其)
(時因五月十二日詔孫覺等修立學制附見按後来摯乞罷置局乃是五月十五日奏也)臣竊以學
校之制主於教育人材非行法之地也羣居衆聚帥而
齊之則誠不可以無法然而法之為學校設者宜有禮
義存焉可也比歲太學屢起大獄其事一出於誣枉於
是有司緣此造為法禁煩苛凝密士之學於其間者轉
身舉足輒蹈憲網束縛愈於治獄條目多於防盗上下
疑貳求於苟免先王之意禮義科旨逝已盡矣法有大
可怪者博士諸生禁不相見教諭無所施質問無所從
但博士月廵所隸之齋而已謂如此則請問者對衆足
以為證佐以防私情以杜賄謝嗟夫學之政令豈不大
繆先王意哉私情賄謝如是真可以絶之乎而又齋數
不一不可以隨經分隸也故使兼廵如周易博士或廵
治禮之齋禮學博士復廵治詩之舍往往所至備禮請
問相與揖諾至或不交一言而退昔之設學校教養之
法師生問對憤悱開發相與曲折反復諄諄善誘盖其
意不如是之疎也其道不如是之觳也先王之於天下
遇人以長者君子之道則人必有長者君子之行而報
乎上者斯有禮也遇人以小人犬豕之道則彼將以小
人犬豕自為而報乎上者不能有義也况夫學校之間
哉太學自置三舍之法寥寥至今未嘗應令成就一人
豈真無人也主司懲前日之禍畏罪避謗士雖有豪傑
拔萃之才誰敢題品以人物自任而置之上第哉則是
先帝有興賢造士之美意而有司以法害之也臣愚欲
望聖慈詳酌罷博士諸生不許相見之禁教誨請益聽
其在學往還即私有干求饋受自依敕律仍乞先次施
行外應太學見行條制委本監長貳與其屬看詳省其
煩密太甚取其可行便於今者有所增損著為科條上
禮部本部再行詳定上之三省以聽聖斷
