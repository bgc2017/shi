續資治通鑑長編卷二百十二
宋李燾撰
神宗
熙寧三年六月壬戌詔司農寺檢察諸路所申雨澤如
有水旱特甚州軍以聞知秦州李師中言奉詔勘會
昨展置甘谷城所拘占瑭谷地界係與貝實勒新伯等三
家仍令王韶劉希奭與蕃部首領指引標定界至聞奏
臣已令體量其間有蕃戶標撥入官地土數多而今耕
種不足者欲却於元獻納數内給還三分之一其弓箭
手亦不得執元額止獻合入官地招人庶幾不害邊計
詔令王韶等依前降指揮體問元獻地蕃部的實願獻
多少地如不係元初獻者並還之(劉希奭時為走馬承受已見二月二十八)
(日)
駕部郎中朱壽昌巽之子也其母劉氏壽昌生二歲巽
守長安出劉氏嫁民間母子不相知者五十年壽昌行
四方訪求不獲飲食罕御酒肉與人言輙流涕以浮屠
法灼臂燒頂刺血寫佛書冀遂其志又棄官入秦與家
人訣誓不見母不復還行次同州得之劉氏時年七十
餘矣知永興錢明逸表其孝節且言壽昌稱疾尋醫棄
官而尋醫法須二年乃赴御史臺看驗乞不俟尋醫限
滿復其差遣癸亥詔壽昌赴闕朝見先是言者共攻李
定不服母喪王安石力主定因忌壽昌及壽昌至但付
審官院壽昌前已再典郡於是折資通判河中府迎其
同母弟妹以歸居數歲母卒泣涕幾喪明白烏集墓上
拊其弟妹益篤為買田居之其於宗族尤盡恩意嫁兄
弟之孤女二人葬其不能葬者十餘喪蓋其天性如此
(言者謂陳薦也事見五月八日)
甲子詔罷遂州知州任滿除提點刑獄指揮依舊中書
選差人舊制知遂州撫馭有方邊界寧靜代日除提點
刑獄至是罷之
丙寅殿前都虞候邕州觀察使秦鳳路副總管竇舜卿
知秦州李師中於永興軍聽旨(七月十二日下漕司相度市易置司利害及下)
(王韶分析田事六月八日師中言市易置司及田事初遣王堯臣李若虞案實)王韶之議開邊
也師中贊成之及韶改提舉蕃部兼營田市易(二月十一日)
師中始言其不便向寶言蕃部不可以酒食甘言結也
必湏恩威並行且蕃部可合而不可用議與韶異朝廷
更命寶兼提舉王安石恐沮韶事亟罷之(四月十八日)韶及
高遵裕並為提舉(四月二十三日)兩人共排寶數有違言時寶
方為師中所信任安石雅不喜師中嘗白上曰師中前
後論奏多侮慢今於韶事又專務齟齬陛下若欲保全
宜加訓勅使知忌憚當云付卿一路宜為朕調一將佐
使知朝廷威福今用一王韶於向寶有何虧損遂欲怨
望不肯盡命若果如此朝廷豈無刑戮以待之卿為主
帥亦豈免責韶所建立卿皆與議事之成敗朝廷誅賞
必以卿為首不專在韶上遣使諭師中如安石所陳(此據)
(日錄四月二十六日事)於是師中亦奏寶在邊無由得安乞罷寶
專委韶及遵裕會托碩隆博二族相仇董裕以兵助托
碩遵裕乃言于師中乞使寶還討之師中復奏蕃部非
寶不能制臣已令將兵討托碩族乞依舊留寶仍勅韶
等令恊和曾公亮擬從其請樞密院又請責韶等戒勵
狀安石曰韶等豈可但責戒勵當究見情狀虚實道理
曲直行法及進呈上怪師中奏事前後反覆欲遣使體
量如安石議文彦博曰韶遵裕得專奏事不由主帥主
帥反奉韶等上曰韶所措置事皆關由主帥安石曰若
韶措置有害師中自合論奏師中素無忌憚專侮慢朝
廷何至奉韶等因請罷師中上欲移郭逵代之曾公亮
言延州不可闕人上又欲復移蔡挺衆謂不可安石曰
若用挺不如用逵文彦博曰王安石不知陜西事延州
乃重於秦州逵不可移安石曰臣固不知陜西事然今
秦州蕃部旅拒夏國又時小犯邊城或遂相連結則秦
州事豈不甚重且陜西諸路皆與夏國對境苟一處有
隙夏國來窺則來窺處即是緊切要人處逵若不可移
盍使竇舜卿攝領韓絳亦謂舜卿可使上以為然故有
是命(丁卯初八日并月未合參照李師中本傳云王韶乞築渭源上下兩城屯兵以脅武勝軍撫納洮河)
(諸部下師中議師中言今修築必廣發兵大張聲勢及令蕃部納土招弓箭手恐西蕃及洮河武勝軍部族生)
(疑無由招撫如皇祐中築古渭塞上丁下丁斷絶廣吳堡路蓋恩信未通人情未浹故也今若先招撫青唐武)
(勝及洮河諸族則西蕃諸族必乞修城寨因其所欲量發兵築一城或三兩堡以示斷絶夏賊鈔略之意部族)
(必歸心唐於西域每得地則建作州其後皆陷失以清水為界大抵根本之計未實腹心之患未除而勤遠略)
(貪土地者未有不如此也詔師中以帥事付副都總管竇舜卿於永興軍聽旨按師中罷帥王安石日錄并司)
(馬光日記頗詳蓋不專坐此䟽今參用日錄日記刪修不取本傳案宋史作渭涇上下兩城係誤)光
禄卿知舒州楊璵分司南京轉運司言璵庸懦不職故
也著作佐郎黃好謙登對上謂王安石曰好謙守本
分安石曰上殿兩劄子言亦不悖理上曰然乃命好謙
編修中書例條詔京略安撫鈐轄等司指使並給印
紙書其功罪殿侍散直殿前司給差使殿侍以上三班
院給軍大將三司給制置三司條例司言開封府百
姓納草舊差積草兵士五千人所差數常不足蓋止以
逐年科納草數多少差撥緣輸納擁併全藉衆力挑撥
積疊方免注滯及不損壊官物欲乞剗刷裝卸兵士倉
草場剩員常以四千人為額如不足許差在京府界廂
禁軍候納及分數以次减放又請每正草場增朝臣使
臣各一員并舊為八員左右騏驥天駟監天廐等三草
場及應坊監便草場各增京朝官一員同受納從之
丁卯詔今後外居皇親並許於閤門投進表章其舊居
令宗正司勘會本宫院人口多而屋宇少者移䟎均給
又詔三司分在京諸司庫務為四窠令三司并提舉
司勾當公事官每半年一次轉輪各點檢一窠以三司
言提舉諸司務所管七十二處所差勾當公事止是每
季點檢官物齊整其積壓陳損合係三司變轉乞令因
點檢除申本司外更申三司故有是詔尋罷之(尋罷之此據司)
(馬光日記)李師中言王韶申欲於甘谷城等處未招到弓
箭手空閑地一千五百頃乞差官從三五頃至一二十
頃以上逐叚標立界至委無侵犯蕃漢地土然後欲憑
出牓依朝旨召人耕種緣本司先准中書劄子王韶募
人耕種止標撥荒閑地不得侵擾蕃部今韶乃欲指占
極邊見招置弓箭手地有違詔旨又欲移市易司於古
渭寨臣恐自此秦州益多事所得不補所失蓋韶初獻
議朝廷即依所奏未嘗令臣相度欲乞再委轉運使一
員重行審定詔遣權開封府判官王克臣内侍押班李
若愚按實以聞(初七日丙寅并月未合參照)
戍辰編修閤門儀所言今罷入閤即文德闕親朝之禮
欲下兩制及太常禮院約唐制御宣政殿裁定朔望御
文德殿儀以備正衙視朝之制從之鄭州言修嵩陵
殿宇輦置瓦木勞費請量裁損舍屋間數不許
壬申上批近聞作坊物料庫官吏隱下帳管竹箭簳申
乞三司配買三司並不檢察的實有無即施行可勘會
行遣於是三司使吳充言箭材凡二百八萬四千而勘
用者止十一萬二千近商人販至京者凡二百餘萬故
遣官選買上疑其非良材命秘書丞章楶驗視果非良
材吏皆抵罪楶頻孫也提舉京西路常平等事陳知
儉言奉詔案唐州近年招誘民戸開荒田增賦事前趙
尚寬任内兄弟父子重複詭名者四百餘戸及簽判張
恂偽加水田頃畝并開修黃王池二陂不實事狀詔轉
運判官李南公具尚寬恂不實事及元保明官以聞其
後南公言尚寬等亦有不實事及具保明官朝廷以累
經赦及該去官並釋之
癸酉詔羣臣封爵至大國者更不改封其封妻者隨夫
郡國上批宗室女封郡縣主亦乖義理遂詔中書編修
條例官檢詳故事取旨既而條例司言謹案范曄後漢
書云漢制皇女皆封縣公主儀服同列侯其尊崇者加
號長公主儀服同藩王諸王女皆封鄉亭公主儀服同
鄉亭侯其皇女封公主者所生之子襲母封為列侯皆
傳國於後鄉亭之封則不傳其職僚品秩皆有等降而
前漢稱諸王女亦謂之翁主齊厲王姊以紀氏所生號
為紀翁主而王吉傳亦曰漢家列侯尚公主諸侯則國
人承翁主先儒以為王姬下嫁於諸侯以同姓諸侯主
之故謂之公主公者諸侯之稱也諸侯嫁女則其父自
主之故謂之翁主翁者其父也然則公主翁主者皆因
其所主婚者而為之名今漢制乃豫封之為某縣公主
所生之子遂得襲母封為列侯傳國於後則與先儒之
說自不相應其後宋諸王女封縣主隋又有郡主皆無
公字唐制遂以太子女為郡主封郡親王女為縣主封
縣其始疑因避帝女之號去公字以嫌故又不稱翁主
則稱主者非復有主婚之義猶曰主君而已沿襲之訛
固非一日然竊以謂今之官爵名號失其本指如郡縣
主之類者不可悉數必欲釐正謂宜視事緩急有所先
後其議遂寢大宗正司言併省管勾睦親廣親并提
舉郡縣主宅所並令本司管勾今有約束及廢置八事
請著為令詔除應諸色人并姨㜮杖罪以下乞從本司
勘决不許外餘並從之(新紀於癸酉日又書有五色雲已見二年七月甲申今從舊紀)
(削去酉案本紀於二年七月甲申三年六月癸俱書有五色雲或係宋史之誤)
甲戌河北都轉運使劉庠言新修御河成詔管勾開修
程昉赴闕(去年閏十一月庚子初修八日甲戌昉遷官今年正月丙辰韓𤦺論奏可考御河渠志御)
(河源出衛州共城縣百門泉𨗳自通乾寧入界河逹於海熙寧二年議者請於恩州武城縣入大河故道下五)
(股河詔都水監丞劉彛同程昉相視而通判冀州王庠謂開所𨗳入葫蘆河為便彛等以其地淺漫沮洳用功)
(多不若開焉烏襴堤歴大小流港橫絶大河入五股河視以復故道乃令提舉便糴皮公弼提舉常平王廣廉再)
(而議與彛昉合於是發邢洛磁相趙眞定六州兵夫凡六萬浚之三年四月河成賜役兵緡錢有差八月遷程)
(昉為宫苑副使餘第賞之四年命昉為都大提舉黃河等河同簽書外都水丞事專掌之)
乙亥韓縝言晉州神虎副指揮使嚴訓康定中戌豐州
夏人圍城訓率士卒固守斬馘居多及城䧟被執見元
昊詬詈不已遂遇害乞下晉州訪其子孫優賜甄錄從
之(案嚴訓事宋史不載)
丙子兵部郎中同知審官西院韓縝兼直舍人院縝以
兄絳執政固辭改集賢殿修撰(除修撰在二十二日辛巳今從實錄并書)降
屯田員外郎知山隂縣陳舜俞監南康軍鹽酒稅坐違
詔旨不散常平錢自劾也舜俞先有旨召試學士院亦
寢之舜俞為人矯激不情仕宦頗齟齬中間嘗躁忿棄
官居嘉禾白牛村自稱白牛居士已而不能忍復出仕
進既謫南康其後乃上書稱青苖法實便初迷不知爾
時參知政事馮京欲緣此復用之宰相王安石曰為人
反復如何可用也方是時畿内初置保甲且觀其端而
知宿州元積中遽乞布之四方故京師為之語曰元積
中逆承保甲陳舜俞飜悔青苖聞者以為笑(馮京參政在九月十)
(四日立保甲法在十二月九日王安石拜相在十二月十一日舜俞飜悔當附十二月末或削去)
丁丑詔御史中丞馮京翰林學士范鎮同三司都理欠
司相度合放係欠官物封感德軍節度使榮國公承
亮為秦國公(德雍第三子已見嘉祐六年九月)建州觀察使宗肅魯國
公(允寧子元份孫)文州防禦使恩平郡公宗逹蔡國公(允升子為元偁)
(後已見慶歷四年七月)吉州團練使宗惠魏國公(允升子已見治平元年六月尋)
(以宗立代宗惠)代州防禦使宗保燕國公(允成子為元禧後已見慶歷四年七月)
右龍衛大將軍果州團練使齊安郡公仲郃陳國公(宗望)
(子元傑孫)右驍衛將軍泰州刺史世程越國公(從讜子惟正孫尋以世清)
(代世程)先是禮院言本朝近制諸王之後皆用本官最長
一人封公繼襲朝廷以為非古故去年十一月詔祖宗
之子皆擇其後一人為宗世世封公補環衛之官以奉
祭祀不以服屬盡故殺禮即與舊制有異謹案令文諸
王公侯伯子男皆子孫承嫡者傳襲若無嫡子及有罪
疾立嫡孫以次立嫡子同母弟無母弟立庶子無庶子
立嫡孫同母弟無母弟立庶孫曾孫以下准此合依禮
令傳嫡承襲詔可於是禮官復言謹案昭成太子元禧
陳王元傑蔡王元偁無後而宗保宗逹仲郃以旁親出
繼見封郡公自應典禮太祖之子越王德昭當立庶長
曾孫世程太宗之子魏王元佐當立嫡孫同母弟宗惠
魯王元份當立嫡孫宗肅韓王元偓當立嫡孫宗繢(允弼)
(子)吳王元儼當立長孫宗絳(允良子)惟秦王廷美楚王德
芳後禮官議所立不同判太常寺陳薦等以謂傳襲以
嫡統為重令文言庶弟庶孫者别妾子之稱然亦不離
正統以禮傳言之為後者四有正體而不傳重嫡子有
罪疾是也有傳重而非正體庶孫為後是也有體而不
正庶子為後是也有正而不體嫡孫為後是也然皆不
敢舍本統而及旁支也晉范宣議嫡孫亡無後則次子
之後乃得傳重由此言之須嫡房已絶方許次子之後
承之况嫡房自有曾孫者耶推情求理宜以本房之庶
孫繼禰與祖無庶孫則下傳曾孫不離本統於禮令為
是今秦王楚王後自嫡孫同母弟以上皆無存者秦王
宜以庶曾孫克繼嗣(承慶子德恭孫廷美曾孫已見皇祐四年二月)楚王宜以
庶曾孫世逸嗣(從煦子惟叙孫德芳曾孫)知禮院韓忠彦陳睦以謂
令文之制與古稍異若無嫡孫而有嫡曾孫則舍曾孫
而立嫡子之母弟若無母弟又立庶子以此知亦許推
及旁支常以親近者為先也以禮典與五服敕言之諸
子之子除嫡長外皆為庶孫既云立庶孫則當於諸房
庶孫内擇其長者一人立之蓋王視庶孫恩親等也庶
孫比曾孫行尊而屬近也若專以嫡房妾子為庶孫則
别房子孫當以何親名之今庶孫見存偶因嫡孫房兄
弟皆亡遂棄庶孫不立而下傳曾孫或不幸又無曾孫
只有别房庶孫豈可便作無後國除乎秦王宜以庶長
孫承亮嗣楚王宜以庶長孫從式嗣(惟憲子德恭孫已見至和二年七月)
詔秦王楚王後如忠彦議餘依禮官定故承亮以下得
立而宗繢宗絳以喪故後封從式以封郡王更不改封
其後嗣令依今所定先是上問陳薦所說如何王安石
對曰今詔與秦王楚王立後兩王無嫡子無嫡孫又無
庶子又無嫡孫同母弟惟有庶孫則當立庶孫而已庶
孫者除此兩王嫡孫外諸子之子皆是也今薦乃以嫡
子之子為庶孫諸子之子為别房孫且秦王謂邕王孫
乃為别房孫不得謂已諸子之子為之也(邕王光濟秦王兄建隆三)
(年追封)上以為然(諸王所封國多遷改今必書王於所封國下庶易見也新紀書封宗室秦魯蔡)
(魏燕陳越七王後為公舊紀於七月壬子乃書魏越)宗正寺言每歲正月一日裝
寫仙源積慶圖宗藩慶緒錄各一本供送龍圖天章寶
文閣今祖宗非袒免親更不賜名授官一依外官之法
合與不合修入圖册詔送禮院詳定禮官言聖王之於
其族上殺下殺而殫於六世所以明親疎之異也親道
雖盡猶且記其源流百世不紊所以著世系之同也親
疎異則恩禮不得不異世系同則圖籍不得不同二者
並行而不相悖親親之義備矣禮四世緦麻服之窮也
五世袒免殺同姓也六世親屬竭矣庶姓别於上而戚
殚於下婚姻可以通乎繫之以姓而弗别綴之以食而
弗殊百世而婚姻不通周道然也鄭注繫之弗别謂若
今宗室屬籍蓋據漢宗正歲上名籍與禮經合又戸令
皇宗祖廟雖毁其子孫皆於宗正寺附籍自外悉依百
姓惟每年總戸口帳送宗正寺此則戸令之文又與古
制合也以此言之遠近之恩固宜有差降而譜牒之記
不可以不存况朝廷釐改皇族授官之制而袒免外親
統宗襲爵進預科選遷官給俸事事優異悉不與外官
匹庶同法則屬雖疎而恩禮不偏若圖籍湮落則無以
審其所從而為遠久之證所有祖宗非袒免親欲乞依
舊修寫入仙源積慶圖宗藩慶緒錄其在外者委宗正
寺逐年取索附籍從之上批薛向等所總東南諸路
財利創事之始實藉諳知官吏遠近應接乃可集辦近
雖累指揮如向等奏辟官吏並與應副尚恐有合入遠
官朝廷引條不行可自今特與差任滿如無勞績復注
遠官(二年七月十七日置均輸即許辟官屬九月十六日又詔兼銀銅坑冶等事)詔大理寺
詳斷官李逹胡澤充替權少卿蔡冠卿降小處差遣權
判事許遵審刑院詳議官朱大簡韓晉卿趙文昌馮安
之並移差遣坐失入秦州民曹政死罪未决也曾公亮
引銀砂案失入例會赦王安石曰銀砂已是失引定例
宜有特旨故有是詔晉卿安邱人也詔樞密院逐季
進納使相已下至閤門祇候已上姓名差遣班簿一冊
今後依此諸司使已下至閤門祇候已上并内常侍已
上諸司使姓名差遣逐季合進班簿令西院抄寫進納
使相及正任橫行内臣昭宣使以上及樞密院逐房副
承旨姓名差遣逐季合進班簿令樞密院抄寫進納應
臣僚奏舉大使臣奏狀令通進銀臺司依逐項發放舉
路分都監知州軍已上使臣送樞密院本院依前項指
揮先付吏房上脚色訖却批付審官西院舉常程差遣
等使臣並直送審官西院施行(此據會要三年六月十八日事今附本日或可)
(刪取)
戊寅開封府奏本府曹官今後乞許奏舉從之審刑院
詳議官殿中丞朱温其權發遣大理少卿理合入資序於
是御史丞馮京言温其自北京法曹參軍舉刑部詳覆
官五年理為兩任今歲五月方舉授審刑院差遣資序
尚淺便令權發遣少卿超越倫輩欲乞且於見任詳議
官知州資序人内選擇或外任臣僚有詳練法律持守
平允及資望稍深者以應明詔使百司進退各有條序
亦所以息犇競之一端也上諭京曰温其駮案有實效
此除不為過也知諫院胡宗愈亦言温其但能讀誦律
䟽不知古義不識先王為治之體而又資性深刻無哀
矜之意不足以副廷尉之職望選賢良以副大理不聽
詔修武成王廟翰林學士司馬光乞差試校書郎
前知龍水縣范祖禹同修資治通鑑許之祖禹鎮從孫
也
辛巳江淮等路發運使司勲郎中薛向為天章閣待制
副使太常少卿羅拯為使於是御史中丞馮京言向人
物風采天下共知不可以備侍從俟向績效顯著酬勞
未晚不報復上䟽曰案待制備天子顧問陪扈游宴是
蓋法從最親而日奉德音者也非才智明亮該洽古今
難以通選而近年自三司副使及嘗理三司副使資序
者皆以為集賢殿修撰知制誥闕人則又除直舍人院
數人天下悉以為陛下重惜名器以待材傑不意乃今
所除如此而已則是前日天下所屬望以為重惜者不
得為重矣向謫降補郡未嘗至官為發運使一年未嘗
有顯績總九路利權郡邑繁衆設有賣鹽增益之效而
自諸興置未見所以為功者今遽除待制物議未允皇
祐中發運使許元頗號任職而元賂遺權要傾巧百端
其始也止得同進士出身既而又為侍御史在任累年
晚乃得除此職天下清議不以為允而向從事日淺經
紀未立阿附者衆過為游說使陛下信為有勞驟加恩
賞臣愚未見其可也臣聞天下之人不從上之所言而
從上之所行竊恐自今百執事不復以德教政治為心
而希冀效慕惟利是興尺帛㪷粟毫銖之息有以利入
於公上者悉籠取之以幸官賞則生民日駸駸濱於困
窮而莫之能救也其源甚微其害甚遠臣之所憂在此
而已知雜事謝景温亦言選任近職非以德則以勞向
在江淮未有毫分之效不可謂有勞一區區聚歛之臣
不可謂有德兼去歲朝廷委向者十事絹米二法則措
置固已失宜庸雇客舟則公私之利未顯其餘數事方
遣屬吏計置陳倩入福建衛琪之兩浙劉忱往江西沈
叔通遍歴淮南適廣南荆湖者臣即不知其姓名皆約
以七月至泗州商量利害今十事之中未效者七八而
向已酬勞使向十事盡有成效陛下復以何官酬之欲
望朝廷下中書條例司及三司取其所施行者暴於中
外如向實有成效即臣甘受妄言之罪如别無顯績即
追還勅告以示至公上閱景温䟽曰審有之乎王安石
具言向在東南措置之方因曰用蘇宷張芻榮諲為待
制必無異論矣上又曰馮京不為人惑似亦可用此䟽
極疎謬朕與逐條詰難京即服其非拜謝而去於是皆
寢其奏(新本考異云豈有馮京謝景温二人言薛向而上獨謂馮京䟽疎謬此王安石日錄私意去朱)
(書從舊文今併從朱書景温言向措置絹米二法失宜當考)手詔賜向曰政事之先
理財為急故朕託卿以東南賦入皆得消息盈虚翕張
歛散之而卿忠識内固能倡舉職業𨗳揚朕意底于成
績朕甚嘉之前覧奏且慮流言致惑朕心匪石豈易轉
也卿其濟之以強終之不倦以稱朕意(本志載向拯遷職在三年九月)
(今從實錄係之六月二十七日安案史稱向幹局絶人奮論兵通暢明决神宗深知其才石從中主之益得展)
(其材業據此亦不第以阿附安石得用者也措置絹米二事本傳無考)司勲員外權河
北監牧使崔台符權判大理寺初王安石定按問欲舉
法台符聞之舉手加額曰數百年來誤用刑名今乃得
王安石喜其附已故有此授詔京師倉儲已豐比聞
民間米價稍貴可發淮南上供新米令酌中估價遣官
分詣諸市置場出糶以平物價
壬午上批新差權發遣河東提點刑獄職方員外郎梁
端令審官院與合入差遣端提舉本路常平等事嘗論
青苖錢不須設官置局川峽二廣六路宜罷給不報又
言為提點刑獄韓鐸所沮而不能顯言鐸沮已事狀乃
用論新法自劾求罷職以提舉司事屬之提點刑獄轉
運使及進呈端狀韓絳言端實公直有幹材恐陛下以
此一事遂廢之為可惜也上曰如皮公弼尚不廢王安
石曰端必有幹材况是絳所舉今言役事乃絳本議必
其所見如此非為邪也然今朝廷要當如此施行陛下
必不以此終身廢其可用之材故有是命端盩厔人嘗
為吕誨所薦授御史臺推直官(司馬光日記云端不知已除提刑因論青苗不)
(便故罷今但從實錄韓鐸已見元年七月)錄環慶路蕃官右班殿直李宗
亮子惟立為三班奉職充本路廵檢阿爾為下班殿侍
賜名惟忠以宗亮死事故也
癸未龍圖閣直學士陳薦知蔡州已而不行陜西提點
刑獄司言乞趣大理寺斷延州義勇長行葉璘等公案
上批刑獄如此淹留豈有不傷和氣近中書刑房已置
簿鈎考督趣樞密院可相度依此立法點檢
甲申詔宗室袒免以下親敇前授副率以上者勅後當
請裹頭穿執日食送殯盤纏起朝日支馬依袒免授殿
直例給之詔京東提刑司取索先檢放災傷人戶分
數及轉運司後來行遣究實以聞以御史知雜謝景温
言南京災傷已差官檢放而轉運司抑令復認元額故
也又詔審官西院磨勘使臣依審官東院例引見(會要)
(云更不告謝)
乙酉詔諸路提點刑獄司具逐州軍經略安撫鈐轄司
特刺配人元犯以聞
丙戍貶秘書丞集賢校理知諫院胡宗愈通判真州仍
落館職前此上謂執政曰胡宗愈至沮敗朝廷政事又
論不當置西審官分樞密院權非所以體貎大臣且令
大臣有所施恩有害於政此言乃傾中書以為排沮樞
密院蓋樞密院論議已是如此又言張若水者其意蓋
欲傾韓絳耳朕嘗面責以方鎮監司事可言者衆略不
為朕作耳目專沮敗朝廷所欲為宗愈甚愧怍云陛下
許臣臣自敢言明日即言李復圭事曾公亮曰宗愈止
是書戇不曉朝廷事耳上曰宗愈似戇然察事情甚精
所言皆有含蓄務在中傷非戇也公亮又言數逐臺諫
非是上曰此非所謂諫爭乃䜛慝爾絳白上姑務包容
王安石曰大臣當以國為體不可以形迹之嫌苟容此
輩絳曰為諫官乃受陛下旨言事此最不佳安石曰聖
旨果是諫官將順亦不為非不可以此為宗愈罪惟懷
邪沮事乃不可容上令檢出前後章疏行遣安石請御
批著其姦狀於是上批付中書曰宗愈氣燄姦慝自領
言職未嘗存心裨補朝廷治道凡進對論事必潜伏姦
意含其事情旁為邪說以私託公專在破壞正理中傷
善良所為如此而置之左右前後豈非所以自蔽聰明
故貶仍限一月令兩制各舉陞朝官二人補諫官員闕
宗愈為諫官遇事必言然不肯出姓名辭多微婉故御
批有潜伏中傷等語或曰御批乃吕惠卿筆也初欲與
知縣曾公亮不可始除通判(宗愈言事不出姓名御批乃呂惠卿作此據司馬日)
(記氣燄姦慝四字本在自蔽聰明上語似不屬元祐本無之新本同元祐惟朱本及御集有此今仍備錄但移)
(入自領言職上日記又云宗愈為諫官屢言事又言張若水嘗在慶州韓絳結之宗愈實未嘗言綘惡之者以)
(為間耳)
丁亥置審官西院主簿二員以陞朝官為之從知院韓
縝請也天章閣待制孫永兼看詳編配罪人元犯(永三)
(年四月降待制知和州未幾召還提舉詳定編敕兼知東審官院但當記其復召此看詳不必記)判刑
部劉瑾舉權柳州軍事判官宋諤試刑名中書言諤嘗
試律賂吏人竊斷案欲不許上批緣試法雖實通律亦
恐不免如此諤令就試無害苟不中格自當退黜遣
中使降南作坊地圖付三司令計度修蓋初上以執政
僦舍散居遠處有急卒文書即吏散走四出且聚議不
可得故欲創府使居之至是遣中人即北作坊規度而
併北作坊於其南其後又改南北作坊為東西其使副
名額亦如之(九月二十六日作東西府)上既罷李師中後十日批
付中書樞密院曰隆博托碩相讎殺王韶高遵裕並不
前知今向寶已領兵破蕩高遵裕亦同去王韶令於秦
州聽旨候王克臣體量到别議之(王克臣體量在此月七日丁卯)上怪
韶奏報一日兩說初云蕃部潰散又云董裕助兵萬人
相去纔二十里乃如此不審文彥博因言王韶不知邊
事王安石極力解釋以為韶但憑探事人所報耳蕃部
旅拒即二十里内自不通往來或偽退而復進或既散
而復聚何由得知此未足罪韶然臣亦疑韶智有所短
朝廷用韶提舉蕃部時向寶高遵裕尚為管勾韶即受
而不辭臣疑韶智有所短特此事耳又曰韶孤生才領
職威信未能使人不可遽責以不能前知蕃部動作若
亟令於秦州聽旨恐沮韶意氣後體量到或無罪復令
幹事心更局縮上曰亦慮韶緣此有希意媒孽者然方
倚向寶用兵韶在古渭似與寶相妨安石曰韶孤立為
李師中所忌衆兵官所惡安能沮向寶朝廷但憂王韶
為衆排䧟不得申其志不憂韶沮向寶事也請促韶分
析未湏令往秦州聽旨上從之後數日又呈李師中分
析秦州事師中乞推究請罷向寳者特賜處分安石蓋
先以師中分析白上曰樞密院初用王韶提舉蕃部略
不措置向寶自以為王韶部轄與韶不和既不和更令
寶與韶共事寶專欲用兵韶專欲招撫其勢必相沮壊
故臣欲罷向寶但用王韶韶欲招撫故令提舉蕃部寶
欲用兵故令依舊作都鈐轄若可和則委韶和之若不
可和則令向寶與戰此朝廷委李師中作帥本意也向
寶雖罷提舉蕃部仍帶御器械即朝廷於向寶非有負
寶雖不管勾蕃部猶在秦州作鈐轄固未嘗奪師中所
倚頼之人如何便致蕃部作過又師中以韶不能前知
董裕作過便為韶罪韶與董裕非深相要結又其恩威
使人勢不及師中師中既不能知董裕作過王韶亦何
由獨能前知上以為然及是上與曾公亮等曰用向寶
要戰用王韶要和用師中要節制此兩人朝廷於向寶
何所虧損而師中言乃如此公亮又為師中解釋上曰
姑候體量到别議之(初七日丙寅初八日丁卯當參照七月十一日己亥體量到據日錄)
(十七日令王韶往秦州聽旨二十五日呈李師中分析今幷書在六月末不書此則無以見王安石力主張王)
(韶其偽辨乃如此也司馬光六月日記云向寶和二族殺董裕二百餘級王安石日錄云上批秦州承受奏經)
(略司已差向寶等破蕩招安不得蕃部去訖既云破蕩去訖則必是蕃部遂平司馬光所記和二族殺董裕二)
(百餘級或即此事又按御集三年六月八日上批承受劉希奭等奏秦鳳都鈐轄向寶將帶路分都監高遵裕)
(幷張守約等及各人手下軍馬蕃兵寨戶弓箭手破蕩殺戮蕃賊上批觀此處置恩威先後出兵次第却甚為)
(允當此御批蓋王安石十七日所錄也然御集乃八日安石繫之十七日不知何故亦皆不書但云已領兵破)
(蕩亦可見蕃部遂平也)
是月廢太原府平晉縣以其地入榆次清源陽曲禮
部侍郎致仕盧士宗卒(可削)
