續資治通鑑長編卷二百五十五
宋李燾撰
神宗
熙寧七年八月丙寅朔鄜延經略使趙卨言秋稼不登
欲不候民訴放税及自冬初日給闕食弓箭手常平米
人一升半不足於省倉借給從之并詔近縣城寨秋田
未成者亦優加賑濟上批提舉市易司奏市易二年
收息錢九十六萬餘緡累凖朝旨已支九十五萬緡可
契勘何月日指揮支往何處(訖無行遣朱史削去以為支撥息錢不合書新本亦)
(削去今復存之此亦可見市易司為欺也)詔軍器監於諸路州軍除知縣
外許不拘常制選官計會轉運司剗刷州縣牛皮筋角
如能點檢失陷及擘畫拘收數多者等第酬奬(朱本有此新本)
(以為一時指揮削去)都提舉市易司言奉詔支息錢二十萬貫
付定州安撫司封樁欲兊三司京東折斛錢差使臣運
致以往詔知定州薛向如欲以京東錢就本處擘畫轉
物貨即依都提舉市易司所申奏(朱本有此新本以為一時指揮削去)
丁夘詔瀛州以省倉糧三萬石博買絲綿疋帛賜河
東轉運司絹十萬市糧草前知合州比部郎中劉嶠
與堂除前知懷安軍駕部員外郎黃沐令轉運司劾罪
以梓州路察訪熊本言嶠議役法不為暴横所奪累有
申請皆可施行沐根括居民引簷錢以資公使故也(新本)
(從朱本削去今存之)江淮發運司言淮南轉運司歲計已辦及
量減外少數尚十七萬七千餘石乞蠲減詔放七萬石
餘許次年補填詔自今進奉蠻舊借役人馬者給遞
馬如不足以免役錢差雇
戊辰詔募真定府邢洺磁相趙州闕食流民修城壕真
定府委守臣孫固餘委轉運判官李稷提舉仍半月一
具已興修次第及支錢糧數以聞
己巳皇城副使兼閤門通事舍人知階州劉昌祚為西
京作坊使走馬承受内供奉官徐禹臣為供備庫副使
寄資賞討階州峯貼硤隆博族蕃部之勞也昌祚先為
秦鳳路都監知甘谷城張詵將開邊遣侍禁王世文往
階州峯貼硤集蕃酋犒設而誘說之衆疑曰是欲表裏
熙河取我地爾即嘯聚大羅蘇木嘉族攻焚峯貼硤寨
殺寨官軍民邊堠甚急詵憂懼不知所為即表乞昌祚
知階州昌祚至遂討平之以功轉皇城副使於是進討
疊州改作坊使(此據張舜民誌墓昌祚有不許他路兵就熙州改刺奏請當檢附)詔
淮南東路災傷州軍廵檢縣尉令本路監司不拘常制
奏舉候豐歲如舊又詔河北轉運使同外都水監丞
司相度減省河上冗占官吏以聞(朱本削去)知開封府兵
曹參軍兼刪定司農寺條例吳安持言昨同吕嘉問許
定行戶條貫續差孫永體問利害供析事狀不無異同
乞罷知兵曹參軍從之崇政殿說書吕升卿言淮東
民所出役錢差重甚有願減錢應募之人尋召五十八
人者專勾當諸場務嘗奏一路依此施行乞付轉運副
使俞充相度仍兑糴發運司許糶上供米三十萬石與
本路闕軍糧處令轉運司依價撥還從之(此可見升卿舍講說而言)
(財利事也新本削去今存之)
庚午右武衛大將軍仲綰領開州團練使仲瑝榮州團
練使右監門衛大將軍仲真領文州刺史並以學士院
召試中等也光禄寺丞陳象古上書言所生母董氏
嫁為孫氏婦廹於饑寒願許歸臣家詔開封府審問仍
給以緡錢詔知成都府蔡延慶兼提舉戎黎州買馬
其合選舉官具名以聞詔監司每半年一具有無措
置改正事及保舉發摘屬官申中書考察如有可以施
行即下所司令遍關所屬從河北轉運判官吕温卿請
也詔蠲廬蘄等州民所欠熙寧五年秋六年夏免役
錢州縣嘗於不當役之家例使均出者速改正除放
賜知鳳翔府光禄卿劉襲禮奬諭勅書襲禮須城人以
應副熙河軍須九十萬有勞故也(襲禮𫝊元豐二年八月)
辛未詔鄜延環慶州保安軍民闕食者其夏税已蠲減
外更權倚閣
壬申詔河北非災傷州縣並排保甲監司其務勸誘習
四種武藝農隙閱試戶四等以下官給弓弩軍器監勘
會相度以聞罷諸路剗刷錢帛官先是上批問三司
見差是何官在淮南剗刷錢帛中書言司門郎中王道
恭太子中舍趙鼎詔罷之(朱史削去今復存之上批據御集增入)秦鳳
路轉運使熊本言䕫戎二州舊無邊事守令惟用武人
吏民病之乞自今並選文臣從之
癸酉詔前權京東路轉運判官太子中舍王子淵送審
官東院差通判洋州坐擅於密州置市易務借官錢市
乳香也(蘇轍龍川略志云熙寧中王子淵為京東轉運判官知密州海舶多私販乳香即明召舶客入)
(官中以賤價收之自以為竒言於朝廷中書戶房檢正官向宗儒得之喜曰此法所禁子淵為監司知人犯法)
(不能禁而出錢買之此罪人也子淵既得罪香皆沒官一時以為竒策元祐初販香者訴之朝廷令戶部支還)
(七分錢議者以為過猶不及也)
甲戌詔岷州將官皇城副使劉惟吉領英州刺史内藏
庫使孫真並為皇城使隊將以下各第遷及減磨勘年
賞討蕩岷州擾邊蕃部之功也詔京西轉運司具賑
濟流民事狀司農寺具所興修農田水利次第大禮
使韓絳乞差檢正中書禮房公事向宗儒提點南郊事
務從之其後每遇大禮從中書選差官兩員通管或只
差一員
丙子詔久旱禱雨未應其令長吏躬禱嶽瀆聞涇原環
慶鄜延路自七月後得雨其闕麥種者官貸之官無麥
種即借錢糴詔涇原環慶鄜延永興秦鳳等路轉運
司同帥臣議抽減緣邊軍馬從之内地或住營州軍以
弓箭手代之陜西諸路闕食故也又詔聞鎮趙邢洺
磁相之民南涉者人數不少可令河北西路轉運常平
倉司疾速具見令賑濟次第以聞(此據御集)賜䕫州路轉
運判官董鉞緋章服轉運使孫珪奬諭勅書銀絹二百
知施州寇平前卒賜其家銀絹半之餘減磨勘年有差
以熊本言鉞等招諭施州蠻田忠現等有勞也樞密
院進呈入内供奉官保州廣信軍走馬承受公事任克
基奏體量得廣信軍𣙜場北客算請行貨急速及皇城
使知廣信軍王臨殿中丞通判廣信軍路拯奏本軍𣙜
場北客近來入納行貨稀少算請行貨比舊日稍似緊
急并據定州路都總管兼安撫監牧使薛向奏體量得
廣信軍𣙜場見今北客買賣並依常例兼比算得見今
錢物却少如遞年别無急要大叚結計還錢數詔王臨
路拯任克基所陳與體量事實各有異同王臨路拯令
河北西路轉運司任克基令開封府並勘罪以聞(此據時政)
(記八月九月事今增入)
丁丑賜環慶安撫司度僧牒千以備賑濟漢番饑民也
兵部郎中集賢殿修撰張芻為遼主生辰使皇城使
忠州刺史石鑑副之屯田郎中權管勾三司開拆使韓
鐸為正旦使内殿崇政班王謹初副之知制誥章惇為
遼國母生辰使引進使忠州團練使苗授副之衛尉少
卿宋昌言為正旦使西京左藏庫副使郭若虚副之授
辭疾改命引進使周永清永清又辭以母病改命東上
閤門使李評既而惇為察訪命知制誥許將代之時敵
以兵二十萬壓代州境遣使請地歲聘使多憚行將獨
欣然承命張芻請代州事詔答以不知將入對曰臣備
侍從朝廷大議不容不知北人度臣不敢及代州事言
稍相侵不有以折之則傷國體即詔詣樞密院閱文書
遂為例及至敵館伴蕭禧果以代州事問將將屢屈之
乃不敢言(此據將本傳增入更湏考詳)太常寺言大駕鹵簿五輅
之副各陳於後謹按周禮車僕凡師共革車各以其萃
釋者謂諸萃各從其元則諸輅之副宜次正輅又革車
本前代宫中所乘五牛旗蓋古之五時副車也以木牛
載旗用人輿之失其本制二者謂宜省去並從之詔
編修勅令刪定官大理寺丞丁執禮升一任以編修歲
計成書也
戊寅詔京西路安撫司流民依乞人法日給口食至九
月止不足以常平米充又詔成都府利州路轉運等
司賑濟饑疫具次第以聞
己夘提舉編修司農寺條例司請新增縣丞主簿就充
給納官從之遣勾當御藥院李憲往相州賜韓琦詔
書湯藥(此據御集必有所為當考或無他則削之)
庚辰檢正中書五房公事李承之言在京臣僚所請添
支食錢等皆輕重不均及所給人從亦無定制以至吏
禄多寡皆當著為通法詔承之與孔目房檢正官刪定
辛巳詔開封府界所放秋税及五分以上戶其去歲秋
税及佃牧地租並權倚閣上批真定府邢洺磁相趙
州流民日過京師而磁州之數尤多雖屢詔當職官司
賑濟都不見施行次第可令轉運等司速具析以聞
參知政事呂惠卿言常平錢糧並據願請成貫石給納
日收息二分如願以糧銀絹絲綿紬布折納者聽元請
糧納本色者每石息毋過二斗給納並約中價物少不
盡其錢貼錢以納錢少不盡其物餘錢聽給其第三等
以下戶免役錢願折納者凖此從之
壬午命翰林學士兼侍讀學士元絳權三司使絳乞免
赴講筵從之權戶部副使太常少卿賈昌衡兼都提
舉市易司大理評事編修司農寺條例刪定官吳安持
為太子中允兼權發遣同提舉市易司翰林學士行
起居舍人權三司使曾布落職以本官知饒州都提舉
市易司國子博士呂嘉問知常州軍器監獄具布坐不
覺察吏人教令行戶添餙詞理不應奏而奏公罪杖八
十嘉問亦坐不覺察雜買務多納月息錢公罪杖六十
而中書又言布所陳治平財賦有内藏庫錢九十六萬
緡當於收數内除豁布乃於支數除之令御史臺推直
官蹇周輔劾布所陳意欲明朝廷支費多於前日致財
用闕乏收入之數不足為出當奏事詐不實徒二年而
有是命魏繼宗仍追一官勒停初市易之建布實同之
既而揣上意疑市易有弊遂急治嘉問會呂惠卿與布
有隙乘此擠布而議者亦不直布云周輔雙流人也
癸未翰林侍讀學士楊繪陳繹並為翰林學士已而知
制誥兼知諫院鄧潤甫言嘗論陳繹過惡今繹除翰林
臣適當制乞令以次當制官撰辭詔罷繹命先是潤甫
嘗言鄧州卒陳美齊貴夜入州廨與婢姦殺繹子及其
婦繹自見閨門狼籍一切寬貸庇覆鄧州所劾與轉運
司奏不同乞遣官覆案故也龍圖閣待制權御史中
丞鄧綰兼直學士院(綰代繹乃甲申日事今并書)殿中丞王圭為
監察御史裏行未幾圭卒詔賜其家錢百千以御史中
丞鄧綰乞加賜䘏也命知制誥直學士院章惇為河
北西路察訪使(正月二十七日曾布察訪西路惇必是代布此月二十日改命沈括)光
禄卿直昭文館知荆南潘夙知鄂州從其請也(從請據朱史當)
(考)知諫院鄧潤甫言近制試刑法者並許離任緣知
縣縣令所總事繁多及推行新法不可闕人自今知縣
縣令不許赴試從之詔知州通判如遇接送北使雖
有服並暫許聽樂如知州武臣在父母服即許申安撫
司權差官發遣提點編修司農寺條例司呂惠卿言
常平錢穀並於民闕乏時月作一料給散陸田多處以
二月水田多處以三月為限隨秋税起催限年終納足
入十二月不納者依欠税法如蠶麥豐熟許隨夏税催
納毋得過半限滿不足者勿給後料其依條倚閣者不
在此限從之詔諸路監司訪名山靈祠委長吏祈雨
又遣輔臣告於中太一宫天章閣待制周孟陽卒詔
官其女壻又例外官其一孫聞其家負官錢并息數千
緡悉除之
甲申詔權發遣梓州路轉運使陳忱遷一官權發遣轉
運判官呂開陞一任以應副瀘州夷事有勞也閤門
通事舍人狄詠為西上閤門副使王韶言詠戰洮西有
功也詔御史臺推直官職方員外郎田曾降一官京
西轉運使吳幾復轉運判官曾伉提舉常平等事胡宗
師各罰銅十斤提點刑獄陳世修赴闕幾復等案權知
唐州虞部郎中蘇涓失點檢兵馬司存留修召渠卒及
妄費公使錢事涓不服訟久不决遣曾就州置獄涓又
訴監司捃摭誣罔不實曾不并治廼令審刑院大理寺
以涓等事狀取旨時既絀曾等涓所坐杖六十罪以赦
原
丙戌命知制誥沈括為河北西路察訪使代章惇也先
是遣内侍籍民車以備邊人未喻朝廷之意或相驚擾
又市易司患西蜀井鹽不可禁欲盡填私井而運解鹽
以足之二事言者牆進未省括時修起居注上顧括曰
卿知籍車之事乎括對曰知之上曰卿以為何如括對
曰未知車將何用上曰北人多馬常以此取勝非車不
足以當之括曰審如此萬一敵寇至老稚墳墓田園室
廬皆當棄之而身為兵掠復暇䘏車乎今陛下籍而未
取於民何傷上喜曰卿言是也何論者之紛紛也括對
曰車戰之利見於歴世巫臣教吳子以車戰遂霸中國
李靖用偏廂鹿角以擒頡利臣但未知一事古人所謂
輕車者兵車也五御折旋利於輕速今之民間輜車重
大椎樸以牛挽之日不能三十里少蒙雨雪則跬步不
進故世謂之太平車或可施於無事之日恐兵間不可
用耳上復喜曰人無如此曉朕者當更思之卿又聞兩
蜀禁鹽之利乎對曰亦粗知之上曰如何括對曰私井
既容其撲賣則不得無私易一切填之而運解鹽使一
出於官舊此亦省刑罰籠遺利之一端然忠萬戎瀘間
夷界小井尤多不知敵鹽又何如止絶如此後夷界更
須列堠加警則恐所得不補所費願勅計臣邊吏深較
其得失之多寡然後為之明日二事俱寢執政喜謂括
曰公有何術立談而罷此二事上甚多太平車之說括
對曰聖主可以理奪不可以言爭若車可用敵鹽可禁
括不敢以為非(括民車實錄不書去年十二月并今年二月十二日庚辰可考鹽禁則殊無所)
(見括修注乃七年七月七日其知制誥不得其時實錄因括察訪河北遂書之今亦并附北兩事)寶
文閣待制常秩兼侍讀(十月十九日墨史又書此朱史削去新史因之蓋重出也)
詔三司支粳米百萬石赴河北轉運司封樁同判都
水監宋昌言李立之丞王令圖言汴口已生新灘秋冬
之交必稍退背乞權閉汴口使水涸增修隄岸斗門畢
再相度同判都水監侯叔獻丞劉璯乞不閉汴口於孔
固斗門下權作截河堰使水入斗門候修隄岸畢即開
堰詔如叔獻等所請(實錄八年閏四月三日當考又此年四月二十六日王珫遷官又此)
(月二十九日張㙈言並合參照)詔别路士人在五路有教授州軍就
學者補試充上舍内舍生員毋過本路人三分之一
詔開封府界提點司依諸路轉運司增置管勾文字官
一員不許差出從蔡確請也
戊子遣將作監丞胡宗回點檢河北東路倉厫先往澶
州北京計度見管厫屋可貯糧數具圖以聞
己丑詔諸路闕兵多處令監司選舉使臣招補開封府
蔡確京東李察趙濟京西劉宗傑李南公並提舉招兵
鄜延趙卨環慶楚建中涇原王廣淵秦鳳張詵提舉所
差將兵(九月十八日當考)河北西路轉運司請災傷路召募
闕食或流民興役朝廷賜米外其干農田水利及修城
壕者悉給常平錢穀從之
庚寅詔司農寺遣官往西京賑濟流民及令河北轉運
司曉諭存䘏逐熟民戶無致流移廵察盗賊務令安居
及令東路以所支粳米十五萬石内賜五萬石賑濟
詔臣僚嘗被誣枉停廢後辯訴復官者當得俸賜其非
釐務及奉朝請日依分司官例給之詔河北旱災民
方艱食惟河防急切及修城許量調春夫餘並權罷一
年從判都水監李立之請也環慶安撫司言熟戶大
旱闕食乞貸慶州糧七萬石環州三萬石從之
辛夘手詔河北已排義勇保甲集事之初全在得人專
心經畫後乃可收其實用西路以知制誥沈括東路以
龍圖閣待制曾孝寬提舉凡緣保甲職事官屬悉聽舉
劾仍許不以時遣官或親按視檢察上欲擬後周八柱
國法故使從官領之不以屬帥府(此據沈括自誌括又云朝廷新伍民兵河)
(北河東陜西得勁卒百萬謂之保甲河北三十餘萬先集詔於從官中擇二人分領)詔淮南開
封府民被災傷者免差來年春夫河北西路轉運使體
量邢洺等州災傷除放秋税又詔河北上番京東武
衛等兵士並宜抽歸營歇泊以省邊儲
壬辰河北東路兼青曹鄆濮齊淄等州察訪使曾孝寬
言昨與曾布同詳定諸路教閱及賞罰格今布出外欲
乞因今奉使更訪問舊格未便事與西路察訪使同詳
定取旨詔沈括曾孝寬未進發間同編修訖奏又言本
路已排定保甲廵檢縣尉乞下所司選差其不任事者
不拘常制選人代從之
癸巳詔河北東路轉運司災傷之民失於披訴者特於
限外接狀檢放河北義勇保甲以災傷願往他州縣逐
熟者以狀言於縣豐歲關牒所住州縣令復業其所過
税錢百以下並放遣官於南薰安上門置場給流民米
人日二升幼者半之時流民自北來者幾三萬人故也
詔引進使逹州團練使王君萬等十四人遷官有差
君萬仍賜絹五百官其親屬一人例外加一資皇城使
威州刺史康從領文州團練使官其一子内殿承制張
之誎遷文思副使賞討蕩洮州之功也右諫議大夫
集賢學士宋敏求上編修閤門儀制十册簽書鎮寧
軍判官孫亶言真定府邢洺磁相趙州流民經過澶州
浮橋者日益多其上三等戶皆言懼為人攘奪勢不可
居欲令此數州通判職官同令佐詣其鄉優加存䘏如
安存及千人以上量賜奬擢其第四等五等欠青苗本
息錢者乞展限納流民所棄田權召人佃依逃田法以
年分漸輸納所欠青苗錢候歸集日施行從之其安存
流民酬奬仍令立法以聞知延州趙卨言奉詔以緣
邊旱災漢蕃闕食民將逃去委臣勞徠亟議安集之計
近緣邊得雨而民間闕種漢蕃弓箭手願借官種者各
給小麥一石及檢視諸寨城壕不及丈尺者和雇饑民
興修邊民所採木及賣牛馬不售者以官錢買之漢蕃
戶賣馬可備戰用者優給其直經略司常平倉糧穀並
减價糶詔秦鳳熙河涇原環慶路經略司詳卨所奏倣
此措置先具施行次第以聞永興軍路安撫司言乞
展限一月收訴災傷狀河北東路提舉司請除放第五
等中等以下役錢並從之
甲午侍御史知雜事張琥言侯叔獻乞不閉汴口創築
横隄并置梢澾修舊斗門䟽洩水勢還河萬一深冬冰
塞斗門滀水衝溢新堰大則都城可虞小則沿汴居民
被害雖省一二十萬物料增置梢澾所費亦不少乞依
舊閉塞汴口不報又言河北流民多往京西雖已差官
賑䘏乞多給度僧牒并空名官告召人入粟救濟詔司
農寺所差官計會轉運司輟省倉穀賑濟如闕少即計
所用空名補牒勅告度牒具數以聞併辰州麻陽招
諭二縣隸沅州(實錄云併辰州麻陽縣入錦州寨隸沅州今從九域志志又云八年廢錦州寨)
(及招諭縣入麻陽地理志亦云八年併錦州寨人戶及廢招諭縣入麻陽為一縣事在八年二月末實錄又云)
(省辰州招諭縣入沅州今並從九域志又實錄八年二月末并十二月云云已具注於彼)
