續資治通鑑長編卷二百七十
宋李燾撰
神宗
熙寧八年十一月己未朔復光禄卿提舉崇福宫祖無
擇為祕書監集賢院學士(祖無擇當立傳而史官逸其事須别考詳)詔倚
閣辰沅州今年秋稅以察訪蒲宗孟言二州夏旱故也
詔熙河路兵食吏俸日告闕乏而蕃學之設冗費為
甚無補邊計可令罷之其教授令赴闕蕃部子弟放逐
便又詔每歲天神四祭太廟五享差兩省以上官攝
司徒
庚申詔五路緣邊堡鋪守把兵級輪出廵及卓望伏路
等遇冬寒舊無皮裘處令特製造人給一領至春煖拘
收官為修完熊本言攻破獠賊駱益王本二等七寨
木斗翁等四囤獲老幼婦女百三十三人斬首六十六
其木斗翁等四十八人來降乞許令引見詔木斗翁與
奉職安穏二與借職木斗七等十一人與京東西州軍
教練使給月俸安李四等十二人送京東西淮南州軍
安置各給田二頃仍許口支糧三年(舊紀云熊本破獠駱益等七寨四囤)
(新紀不書留熊本集紀險篇云十月二十日自渝州領兵入界南平軍凢六十日九年正月六日旋師)
同判司農寺張諤言按察官廵歴州縣决罸役人乞令
州縣籍所犯及杖數以備本寺點檢庶使官吏不敢以
私忿用刑從之
壬戌上批聞在京諸軍官馬大抵生惡盖營地廹窄失
於調習近已創四教場寬大可以馳騁宜指揮殿前馬
軍司分定軍馬合赴教馬軍日輪一指揮以馬赴場走
驟百十反令本教使臣押領各給印紙書赴教月日
上批付韓縝等聞禧潁近已離麻谷鋪北往靈邱縣去觀
北人之意必是别處移牒或遣使促議卿等宜更就彼
斟酌人情方便羈縻留連勿使悻然絶議北去却恐意
外别致生事朝廷難為酬荅(此據兩朝誓書冊内十一月初四日御札)
癸亥樞密使吳充言聞汴水凌牌擁遏京城中今河道
已凍合慮恐隄防别有疎虞乞詔都水監速閉汴口上
批依今晚指揮令判監一員往汴口監督連夜閉塞無
信妄說利害小有遷延尋又詔聞汴口嘗有不閉口指
揮致無准備其令歲備閉口材料毋得誤事(毋得誤事乃十二日)
(詔今并書此可附見記聞所載復命侯叔獻開訾家口亦不罪叔獻事迹然吴充乃憂不閉口致疎虞記聞則)
(謂開訾家口免阻絶利害殊不同當考)
甲子冬至不受朝
丁卯新知河南府右諫議大夫馮京為資政殿學士知
渭州及京赴闕特遣内侍宣賜茶藥(特遣内侍賜茶藥據御集九年正月)
(事今附見)
戊辰趣溫杲赴闕(此據御集)
己巳熙河路經略司言蕃部星斯珪昨因作過所棄地
百六十餘頃欲遷部落居之其地距通遠軍約二百餘
里既遠西界可絶姦細藏匿兼可控制羅斯結討蕩遺
類從之御史蔡承禧言乞下越州究治方澤不可言之
醜行詔兩路轉運司體量(承禧言已見八月十六日至是乃有體量之命故實錄始)
(書)廣西經略司言諜報交趾廣源州集鄉兵欲圖入
寇又言古萬峒為蠻賊攻劫詔與賊戰有功人速以名
聞被焚略之家量與存恤(九月十五日寇古萬峒)
庚午祕書丞胡宗回言昨任將作監丞差往澶州北京
督視修倉期以二年今將畢工其澶州北京新舊倉共
可貯糓四百萬石如數足自可給分屯軍馬支費其餘
乞罷修從之(二月已卯可考)太子中舍李把進熙河路新折
二錢樣(會要)
辛未御史陳睦以病乞免臺職從之睦前任兩浙路提
點刑獄違法買女奴及朋附吕惠卿不按贓吏張若濟
見被劾也都提舉市易司言昨遣劉佐體量川茶因
便結糴熙河路軍儲得糓七萬餘石詔運致給本路
又詔都提舉市易司錢見在熙河路者並充本路軍需
仍具數以聞遣中使趣發永興軍路鑄錢監折二錢十
萬緡應副熙河路糴買糧草又詔契勘陜西鑄錢監
見在折二銅錢及封樁交子本錢確的有若干貫萬速
契勘進呈又詔高遵裕累奏熙河闕錢糧轉運司不
應副令具析以聞又詔河東路災傷州縣第三等以
下戶所貸豆麥種與倚閣并所欠倚閣和糴並候次年
豐熟依料次輸官
壬申令睦州鑄錢監以神泉為名
甲戌詔在京應有刑禁處並置獄床中書言川茶元
法於茶稅并息錢内歲認定應副熙河博馬及糴買糧
草乞令提舉買茶官歲給熙州岷州大竹并洋蜀州茶
各三百䭾復於茶場司應副糧草數内除豁從之永
興軍等路轉運司言諸州軍糴買糧草總五百餘萬本
司見闕乏乞借錢三十萬緡詔以交子本錢十萬緡給
之上批永興秦鳳等路緣邊出交子糴買糧草有折錢
多處交子毋得出多時以交子出多而錢不足給致價
賤虧官故也
乙亥詔一司一務一路一州一縣勑有稱當行極斷决
配之類並改為徒二年以舊一司等𠡠參用嘉祐海行
勑如此之類並以違制論而熙寧𠡠乃刪去其文法官
無刑名可守至是三司檢法官王振為言而降是詔
樞密院擬差内殿承制謝季成充夔州路體量安撫司
准備將上批昨熊本奏已部分八界討蕩計今當遂旋
師恐季成至必不及事可勿復遣謝季成
丙子詔聞通遠秦隴鳳翔永興等州軍屯駐并過往及
馬遞鋪兵所請糧官坐倉糴數過多反致日食不足復
增價買於民間令提點刑獄司下本路究實以聞其後
提舉官杜常惟體量到寧州常預借振武等指揮一月
軍糧坐倉全糴入官永興并陜府閺鄉縣亦嘗坐倉收
糴詔令提點刑獄司取勘違法官吏聞奏内寧州别聽
旨又詔依舊額募壯役兵九指揮每指揮五百人從
將作監請也詔自今差官出外己支賜者毋給驛券
願請驛券者不支賜中書言欲許令發運司截借諸
路上供省錢并赴内藏庫錢各一百萬緡為糴本其内
藏庫錢均三年撥還從之
丁丑詔江東路累年災傷州縣第三等以下戶今年秋
稅放及八分夏稅殘欠並與倚閣仍具已倚閣稅數以
聞上批契勘河北東西河東路見管義勇保甲確實
人數進入陜西兩路候編排訖准此
戊寅交趾陷欽州後三日又陷廉州(欽州十二月二十日奏到廉州十二)
(月二十二日奏到)
已卯命輔臣祈雪奉禮郎提舉兩浙常平舒亶為太
子中允權監察御史裏行工部郎中秘閣校理同修
起居注直舍人院錢藻罷直舍人院御史中丞鄧綰言
馮京為性庸狠朋邪徇俗疾害聖政陛下寬仁不誅守
藩未幾復移邊帥而藻代陛下作訓誥乃稱京執正不
回一節不撓又云大臣進退係時安危京在政府曾無
補益惟退有後言何謂一節且京罷政踰歲豈嘗有危
藻專事諂諛乞加黜責上從之綰知王安石惡京又恐
京復用故為此以附會安石也(此據司馬記聞及魏泰東軒錄泰又云綰希合)
(吕惠卿按此時惠卿已去位矣)
庚辰樞密使吴充言熙河展置今且四年經略雖定然
軍食一切猶仰東州轉車輓運則人力不給置場和糴
則猾民得以乘時要價以困公上二者之患其敝在於
未有土地之入謹按漢唐實邊之策屯田為利近聞鮮
于師中建請朝廷以既置弓箭手重改作故令試治百
頃而已然屯田行之於今誠未易臣以為莫若因令弓
箭手以為助田古者一夫百畆又受田十畆以為公田
且以熙河四州較之無慮萬五千頃十分取一以為公
田大約中歲畆收一石則公田所得十五萬石水旱肥
瘠三分除一可得十萬石其便有六官無營屯牛具廪
給之費一也借於衆力民不為勞二也大荒不收官無
損焉三也省轉輸四也平糴價使猾民不能持輕重之
權五也减和糴之數得其錢以移他用六也詔如充奏
詳具條畫以聞於是充建請受田大約十頃置公田一
頃令受田衆戶共力耕穫夏田種麥秋田種粟豆委城
寨使臣兼管勾詔遣太常寺主簿黃君俞與熙河路提
點刑獄鄭民憲商議推行次第以聞後民憲等言弓箭
手並新招置深在羌境連歲災傷未甚安若令自備功
力種子耕佃公田慮人心動搖不能安處乞候稍稔推
行從之(朱本削墨本此年十一月二十二日所書却於明年正月十二日略載新本乃兩存之殊為錯)
(誤今但依墨本載於此仍取朱本明年正月十二日所書稍增入之)
辛巳開封府請京城内外老病孤幼無依乞丐者遇大
寒風雪委本府選差官并職員齎錢於新舊城門相國
寺給散内有凍殍疾患不能赴集者量支錢救濟從之
詔責降見丁憂人許用赦叙復(此據御集第二十八卷七年十二月十一)
(日又九年十月六日可考蔡承禧云云或附此)
壬午詔陜西諸路緣邊團蕃兵並選年二十以上本戶
九丁以上取五丁六丁取四丁四丁取三丁三丁取二
丁二丁取一丁並刺手背人數雖多毋過五丁每丁十
人置一十將随本族人數及五十人置一副兵馬使及
百人置一軍使一副兵馬使及二百人置一軍使三副
兵馬使及三百人置一副指揮使二軍使三副兵馬使
及四百人加一軍使一副兵馬使及五百人又加一指
揮使一副兵馬使毋過五百人每百人加一軍使一副
兵馬使即一族不及五十人者三十人以上亦置一副
兵馬使不及二十人止置十將每月除請受外别給添
支錢指揮使一千五百副指揮使一千軍使七百副兵
馬使五百十將三百陜西舊有蕃兵頗可扞邊然取丁
不均且無部分至是始立法而降是詔(本志與實錄同舊紀書立陜西)
(路蕃兵部伍取丁法新紀不書)又詔自今臣僚不得奏乞諸司吏充
指使出外以樞密院言諸司吏或有行倉法處請給甚
厚而反規避本役干求臣僚奏帶出外仍請舊禄妨廢
諸司事務宜禁止之故也
癸未右諫議大夫集賢院學士宋敏求為龍圖閣直學
士右司郎中知制誥陳襄為樞密直學士先是知制誥
鄧潤甫言近者羣臣專尚告訐此非國家之美宜登用
淳厚之人以變風俗上嘉納之居數日敏求及襄有是
命(此據司馬紀聞敏求以四年九月十八日為直學士十年五月九日修史潤甫言乞用恬默持重之人蔡)
(承禧奏議可考或刪取增入承禧奏今别見九年十月末)
甲申熙河經略司言熙州官員職田乞聽自募人耕種
罷支折鹽鈔從之遣勾當御藥院李舜舉往河東分
畫地界所勾當公事(此據御集)右龍武軍大將軍楚州團
練使世開領洺州防禦使初大宗正司言世開學行修
潔上召見手詔世開資性俊敏少勤于學可依仲銑例
遷一官故有是命世開嘗言袒免女與進納之家為㛰
姻明立要約有同鬻賣玷辱國風乞下大宗正司看詳
施行不聽(朱本削去袒免女㛰姻事云取會到係告示本人不行今復存之十年九月壬子始降詔)
開封府言故相王曾子繹等分家財有賜書及御集
等欲令置曾家廟毋得借出差宣借兵三人守視仍於
衆分僦屋錢内割留充歲時祭享從之上批聞麟府
路邊夏國界堠累年不以時墁飾近不知受何處指揮
遽往完治致西人疑慮推毁可密下新知豐州張世矩
考實以聞廣南西路經略司言安南靜海軍牒欽廉
二州新有艱阻不與通和博買及未敢發人上京貢奉
詔劉彛毋得止絶時安南已入寇矣(詔劉彛無得止絶安南和市據神宗)
(史交趾傳實錄云是冬安南入寇按此月二十日已䧟欽州後三日陷廉州今改之)
丙戌上批中書樞密院同議代北疆事可來日就旬休
於東府詳議進呈不可更遲疑滅裂乃議定東水嶺一
帶從鴈門寨北過分畫西陘地令接石長城處分畫瓦
窰塢地令案視分水嶺所在分畫麻谷寨水䆫舖當拆
移令韓縝等先勘會聞奏(七月十八日二十八日九月二十九日十月一日並合參)
(考)先是王安石以疾居家上遣中使勞問自朝至暮
十七反醫官脉状皆使駛行親事齎秦既愈復給假十
日將安又給三日又命輔臣即其家議事(此據司馬光記聞乃十一)
(月事)時有不附新法者安石欲深罪之上不可安石爭之
曰不然法不行上曰聞民間亦頗苦新法安石曰祁寒
暑雨民猶怨咨此豈足恤也上曰豈若并祁寒暑雨之
怨亦無邪安石不悅退而屬疾上遣使慰勉之乃出其
黨為安石謀曰今不取門下士上素所不喜者暴進用
之則權輕將有窺人間隙者矣安石從之上亦喜安石
之出凢所進擬皆聽由是安石權益重(此據司馬光記聞云是十一月)
(事且云安石既出其黨為之謀曰今不取門下士上素所不喜者暴進用之則權輕將有窺人間隙者矣安石)
(從之既出即奏擢章惇趙子幾等上喜其出勉彊從之由是權益重按惇時已絀子幾方任河東漕與司馬光)
(所聞殊不合今但存其事而不書其所進用者姓名更竢考詳)以渝州南川縣銅佛
埧為南平軍熙寧四年既討定李光吉王衮舊地置榮
懿扶歡兩寨其外有銅佛埧近南接西南烏蠻昆明哥
蠻大小播州等蕃界數十部族據有之後朝廷因補其
土人王才進充廵檢委之把拓及才進死部族無所統
一數出盗邊命熊本往討平之於是本言所開拓皆膏
腴地至林箐深密處皆可募民開畬佃種謂宜廢南川
縣於此置軍以大使臣為梓夔路都監知軍兼沿邊都
廵檢稍置官屬并領榮懿扶歡二寨增置開邊通安安
穏二寨以為控扼又言夷人居欄栅婦人衣通裙所獲
首級多鑿齒者即古巴郡板盾七姓蠻南平獠之故地
請以南平為名本又乞權撥大寧監每歲應副陜西及
成都府鹽赴新建軍寨募人入中糧儲並從之(九域志南平軍)
(熙寧七年招取西南蕃部以渝州南川縣銅佛埧地置軍治南川縣又云熙寧七年以涪州龍化縣隸軍仍省)
(渝州南川縣為鎮入焉元豐元年復置南川縣不知實錄何故却係之八年十一月或當移入七年十一月并)
(七年二月末所書割涪州龍化縣隸南平軍亦移入此後更詳之考按事迹先後則九域志誤實錄不誤然實)
(錄七年二月末所書割涪州龍化縣隸南平軍亦誤)權發遣熙河路經略司高
遵裕言河州軍糧乏絶己令出熙河州寧河寨三處買
馬場所管茶買錢以給河州支費乞坐專輙之罪詔釋
之詔自今提舉三司帳司磨勘司官止差一員荆
湖北路轉運使孫桷言下溪州刺史彭師晏等十人内
附已遣知辰州陶弼等部兵夫築下溪州城寨時南江
新定師晏據北江之下溪州桀黠難制弼以謀間其黨
保靜永順等六州酋豪使自相仇師晏舉族為諸酋所
攻殺僅以身免弼乃為書委其用事首領周興諭以禍
福師晏遂與興及衆數千來降弼取其地築城寨五弼
永州人也(明年正月二十二日送師晏等詣闕二月四日弼加忠刺)賜渝州軍前
兵士土丁特支錢割渝州隆化縣隸南平軍(實錄於七年二月末)
(書此按南平軍以八年十一月二十八日建不應七年二月已有軍名實錄誤也九域志又承其誤今移入八)
(年十一月二十八日建南平軍後)
