續資治通鑑長編卷三百十四
宋李燾撰
神宗
元豐四年秋七月丁亥鄜延路經略司言延州南關城
外逼高山賊乘高發矢石城上城中皆不可立况城内
初無庫務止有官私屋五百餘區人百餘戸如卒急遇
寇欲盡令遷入大城南關城更不守禦從之(吕惠卿家傳可考)
詔䕫州路轉運司彭孫駐南平軍不日進兵乃聞糧
草未辦可速排備(七月庚子可并此)詔彭孫若别路進討所
統軍馬聽節制如與林廣會合即聽林廣節制詔河
北三處封樁糧草朝廷已專命官總領自今三司更不
聞奏止委寋周輔每季具元額合樁及今截日已有見
闕都數以聞
戊子上批陜西馬遞鋪人馬多闕方軍興飛書遣使此
最先務宜令兩路提點刑獄文臣點檢補填數足申明
條約開封府界委提舉官詔陜西緣邊見聚兵馬其
經營轉輸全頼諸郡守倅同力幹辦其間多審官用格
差注必恐不任今日職事宜令轉運司體量舉差聞奏
要地令佐凖此
己丑太白晝見權發遣羣牧判官郭茂恂言準詔以
陜西博買蕃部馬并糧草所用錢物不一不如蕃部所欲
致所買數不多欲專以茶博買馬以綵帛博買糧穀及
以茶馬并爲一司令臣具經久利害臣竊聞昔時亦是
以茶折馬價雖兼用金帛等亦從其便自是局既分近
歲始專用銀絹及錢鈔等况賣茶買馬事實相須令提
舉買馬官通管茶場實爲職務相濟從之仍以茂恂專
提舉買馬監收兼同提舉茶場其雅州名山茶令專用
博馬候年額馬數足方許雜買(六年六月二十一日可考本志云自是蕃部馬)
(至者稍衆)詔种諤速舉可爲出兵副貳者一人尋以皇城
使康州刺史夏元象權鄜延路副總管
庚寅手詔鄜延環慶涇原河東路進兵入界可令依此
畫一指揮一軍行有日主將以賞罰申諭將士能立大
功蕩除賊巢穴當比熙河賞功三倍即臨賊不用命並
家誅戮鹵獲不以多寡聽自與官不檢校一應能擒戮
拒命賊帥並量大小與節度使以下至班行一今朝廷
本以李氏世爲藩臣一朝爲母黨簒逆興師誅有罪之
人應先在國主左右及威明諸部族并同心爲主者並
不誅殺令展轉告諭與官軍共力討除國賊當隨功大
小各有爵命一賊廷府庫所藏金帛並主將親檢校均
給有功士卒一糧草數少降附之家或有蓄藏與文記
借給候事定償其價一諸路軍馬勢力相及並須更互
照應即一路受敵觀望不即赴救回日主將當處斬一
應降附並邊部族其少壮驅以從軍老小遷使近城砦
給口食安存之一降附部族諸將士卒輙希功殺戮者
主將即時處斬一前後叛亡軍民明行告諭令自拔歸
順即有能知賊中道路爲官軍鄉道有功當隨輕重酬
奬一應近上酋領能知禍福率先效順者優與賞賜置
之軍中常加羈察一大兵所過有孔道通接契丹處並
選要害之地分兵把截嚴誡將士不得輙令侵犯一主
將敢以攻取近塞賊壘塞命不加窮討輙議班師者當
行軍法一諸路兵馬會合至賊大郡或有守具須當攻
擊者並分地分不得輙以彼我争功一賊若窮蹙當以
選騎於要路伏截一獲賊符印文籍並藏中軍一河北
州郡須候撫定賊巢穴然後分兵討除或招諭歸降以
上進兵並須明遠斥堠多設竒計勿使賊得併力一面
枝梧官軍仍切照管糧道無令艱阻餘臨敵措勝非可
豫爲計者並隨宜經畫務在審中毋得輕發(新紀庚寅以夏人囚)
(其主秉常令陜西河東路伐罪按實錄初發兵時未有此指揮盖追書也今不取舊錄書庚戌詔夏人囚其主)
(秉常陜西河東路以九月丙午出師伐之今亦不取)詔環慶涇原路經略司支
封樁錢十萬緡招納蕃部
辛卯詔廣州司法参軍曾緒與堂除差遣以瓊管體量
安撫朱初平言瓊管四川自來官吏務爲貪墨獨故知
瓊州曾楷廉潔自守不犯秋毫楷本攝官出身嘗任廣
西轉運判官乞錄其子故也上批鄜延路已有旨隂
遣人招懷横山部落緣環慶事體相同又正當山界之
中族帳尤更繁夥宜令李稷依鄜延路已得指揮施行
涇原凖此(李稷時權環慶路帥事)上批夏國涇原環慶熙河路
對境圖并說語付中書樞密院庶知賊中地形曲折覽
畢可復進入經制司走馬承受麥文昞言乞令曾經
征討將官赴瀘州與林廣豫講進兵次第及乞梓䕫兩
路入蠻界人夫令轉運司刺其額如諸將獲首級委官
看驗并將來進兵乞差使臣二人部轄士卒其道病不
能逐隊者近便寄留詔令將官與林廣豫講進兵次第
可即依奏餘令林廣與轉運司詳酌施行如有入蠻界
殺人夫以充首級者其主將當重行朝典提舉河北
路義勇保甲兼提點刑獄狄諮言懷衛澶恩冀相洺邢
瀛趙州并北京教場所教義勇節級保甲大保長等武
藝先奏乞於八九月引見令至磁州教場案試已皆應
法詔先引呈澶澤州其餘州别聽指揮内澶州以八月
中旬起發令狄諮劉定部領澤州九月上旬起發令王
崇極部領赴闕其所教人自離場日人日給食錢百
壬辰崇文院校書元耆寧爲館閣校勘勾當洞霄宫令
隨侍耆寧校書未二年以父絳致仕特恩也上批麟
府路最當契丹夏人交通孔道今大兵進討深慮賊勢
窮蹙遣使求援宜豫有措置遂詔河東第一副將張世
矩與第六將高遵一對換仍令世矩到任與第七副將
王愍將河外三州漢蕃軍馬除量留城守人外盡數團
結聽种諤節制其軍須令經略轉運司應副前河北
轉運判官吕大忠言天下二税有司檢放災傷每歲僥
倖而免者無慮三二百萬其餘水旱蠲閣類多失實民
披訴災傷状多不依公式令諸縣不點檢所差官不依
編敕起離月日程限託故辭避乞詳定立法中書房言
熙寧編敕約束詳盡欲申明行下從之(朱本削去)
癸巳詔熙河地形據賊上游水陸皆可進討委李憲等
廣募鄊導多設竒計今雖於河州界與董戩攻取仍相
度置船栰於洮水上流或漕軍食或載戰士或備火攻
其所用材木可於末邦山取辦其兵匠宜取於鳳翔府
船務即已有兵馬分擘不足更可發秦鳳路四將相兼
如部分已定即取日近約董戩同攻擊賊界新修邈川
地内城砦如賊兵赴救即遵守近降指揮鼓勵將士合
力奮擊若大兵不至則相度機便率兵東下徑趨巢穴
或北取甘凉出賊之背與諸道之師共力攻討其近降
遣蕃弓箭手應副董戩指揮更不施行餘並依鄜延等
路畫一指揮通直郎直集賢院兼侍御史知雜事何
正臣爲寳文閣待制權判刑部通直郎館閣校勘權監
察御史裏行滿中行直集賢院兼侍御史知雜事
甲午鄜延涇原環慶熙河麟府路各賜金帶一十五條
銀帶錦襖七百銀噐萬兩交椅水罐手巾筒水义五十
副鞍轡纓二十副象笏三十面仍計置輕疾步乘付逐
路經略司内麟府路付王中正御史朱服言判刑部
陳睦舉程伯孫爲詳議官伯孫非試中刑法於朝旨不
應薦聞程氏家冨與睦以貨交又爲婚姻之家隂相請
託昨章俞奏案睦不躬親約法止令議官莫君陳書名
及章惇案上又令斷官李世南代書且惇之父子有罪
麗法有司自應案文決正而睦委曲回避如此乞付有
司根治詔除章惇案令斷官代書已施行外餘送大理
寺
戊戌詔自今汴河水漲及一丈四尺以上即令於向上
兩隄相視地形低下可以納水處決之
己亥詔陜西諸路運軍須糧草部夫官違期致闕者依
乏軍興法轉運司熙河路同經制馬申等一面施行訖
奏兵夫凖此又詔將來入界陜西義勇保甲除占使并
應募人外許差饋運糧草如不足即差夫河東路都
轉運使陳安石言元豐元年閏正月奉詔幹集本路鹽
事臣自到任推行新法官場課辦私鹽禁止及召商人
入中錢算請永利兩監積鹽已通行歲有羡餘及增收
忻州鹻地鐺戸馬地池鹽課絳州曲沃金坑澤州陵州
錫窟各已措置訖今保明官吏以聞詔減磨勘年循資
有差晏明減磨勘二年孫宰蔡礪各循一資與堂除差
遣燕復減磨勘一年
庚子䕫州路轉運司言彭孫不取南平路入蠻界已指
揮所差雇夫及牛馬於歸涪忠等州上批近指揮彭孫
止令擇便路進討南平可出賊不意亦不失詔旨未審
轉運司既未見彭孫指定進兵路分憑何便稱不由南
平仍擅放運糧人夫足見鮮于師中畏法避事先令具
析以聞仍令轉運司如彭孫止取南平路進討軍須有
闕以乏軍興論時彭孫所部兵皆龍猛指揮及降賊廖
恩徒黨所至多不法孫才涉䕫境即與師中不協云(七月)
(丁亥可并此)
壬寅詔已令涇原環慶熙河路約日出兵其並邊首領
若有歸順之意今拒而不納必爲夏人遷徙拘質至親
骨肉或遭屠戮即將兵俱爲死敵若便招納又慮歸附
人衆夏國必引兵追來理索因而犯境令高遵裕等相
度如逐路添差兵馬雖未齊集止據本路兵力足枝梧
及保護歸投之人不致返遭殺戮即審度機會招納
甲辰朝奉大夫集賢校理鄭穆爲朝散大夫知越州穆
任諸王府侍講十二年求補外特遷之上批河北陜
西河東三路見教民兵第一番除澶澤陜州已有指揮
外據狄諮奏並已教成若久不接試不惟枉費錢糧兼
防他處起發第二番及轉教之法卒不得頒降宜差承
議郎天章閣待制判兵部趙卨文思使文州刺史内侍
押班李舜舉依開封府界已引見格逐一案閱推賞仍
差入内東頭供奉官宋鼎臣高品劉友端充承受兼監
視案閱(舊紀書遣官按河北陜西河東路民兵)鄜延環慶路經略司奏
乞差大小使臣應副軍期詔各選差有武勇使臣及軍
大將百人不足即選散直以往詔斬四方館使忠州
團練使韓存寳於瀘州入内東頭供奉官韓永式除名
配沙門島朝散郎管勾機宜文字魏璋除名編配賀州
梓州路轉運副使董鉞除名先是存寳經制瀘州蠻賊
無功而永式照管軍馬實同其事朝廷遣侍御史知雜
事何正臣鞫存寳等與乞弟戰以累敗怯避乃止令禆
將禦敵致賊酋走逸反招諭乞弟投降冀以回軍而晏
州蠻人叛以急欲回軍故不討及疑底蓬褒上下底行
等村蠻爲寇因其勾點不齊乃起兵討蕩欲藉此以盖
前過并不依朝旨立城寨餘罪上言不實魏璋爲從案
既具於是刑部奏存寳逗遛不克請如庚辰詔書行軍
法知諫院蔡卞亦言乞正存寳軍法并寘永式典刑而
正臣又言董鉞隨軍親見存寳等舉事乖謬罔上不忠
又教以防他人窺伺檢獲鉞賀納元惡表本稱存寳功
效誣罔尤甚今存寳永式宜即重誅而鉞朋比誕謾望
特行竄斥朝廷懲安南無功時方大舉伐夏故誅存寳
以令諸將隨軍主簿鮮于溱第二將吕真求合存寳意
虚作申報詔提點刑獄司劾之(朱本簽貼云朝廷懲安南無功等語無出處又)
(云鮮于溱吕真事小削去今復存之存寳伏誅在八月十二日丙寅舊紀書存寳討乞弟失律伏誅新紀書存)
(寳坐逗遛伏誅皆係七月十九日甲辰)戎州錄事参軍孫敏行素爲鉞所
厚鉞先令敏行草賀表敏行正色止之曰彼既罔上公
又從而實之公亦隨受禍矣鉞不聽卒命他官草表敏
行眉山人也
丙午上批韓存寳出師逗撓遇賊不擊殺戮降附招縱
首惡已正軍法可劄下鄜延環慶涇原路經略司熙河
路經制司令知詔涇原路盧秉近奏報全不及軍事
慮未悉朝廷舉動之意可專下秉速依應施行如誤師
期必正軍法詔在京每年秋差官閱賞軍銀噐宜以
去年所用數爲額自今更不差使臣止付管軍臣僚令
於年内親依畫一閱賜所支銀噐並以羣牧司封樁銷
廢寬衣天武及&KR1579;直左射指揮請受内計數令三司折
留關羣牧司照會又詔差在京備軍將作監見修營
廂軍壮役雜役狹河崇勝奉化共一萬人并河北澶州
以下退背岸河清萬五千人與鄜延環慶熙河路轉運
司并同經制財利馬申等令一面分擘貼補并諸般差
使涇原路經略司言近凖朝旨修渭州城置砲臺已
畢防城戰具止有大小合蟬床子等弩案武經總要有
三弓八牛床子弩射及二百餘步用一槍三劒箭最爲
利噐攻守皆可用乞下軍噐監給弩箭各三副赴本路
依樣造以備急用軍噐監言弩每座重十餘斤難運致
乞圖其樣付本路作院從之
丁未上批以指揮熙河路都大經制司領兵乘機取徑
道攻賊巢穴或北取凉州與董戩兵會其先擬修城寨
更不興築令報諭董戩使知又批入西蕃撫諭使苗履
等奏己期約董戩點集六部族兵馬十三萬取八月半
分三路與官軍會下涇原環慶鄜延路經略司并王中
正照會
戊申命權判吏部集賢院學士蘇頌同詳定官制仍權
免吏部事(十朝綱要以吏部蘇頌言以武選歸吏部於是吏部始分左右曹立四選法)上
批出界諸軍特支禁軍錢千民兵廂軍剰員降一等
詔麟府都廵檢使知府州折克行點兵三千選擇有官
子弟部押隸張世矩等以高遵一奏乞克行領蕃兵别
爲一軍而朝廷以克行守郡不可行故也詔鄜延環
慶涇原熙河麟府路各給諸司使至内殿崇班敕告百
東頭供奉官至三班奉職軍頭二百鄜延路别給三班
借職至殿侍軍大將劄子百如軍前有效命奮力可以
激勵衆心者隨功大小補職書填給付燕逹言神衛
剰員中甚有年三十五以下少壮之人欲乞自京選一
千人分擘與將下充樵汲諸般差使詔候王中正選募
在京軍兵畢揀選
己酉手詔朝散郎直龍圖閣曾鞏素以史學見稱士類
方朝廷叙次兩朝大典宜使與論其間以信其學于後
其見修兩朝國史將畢當與三朝國史通修成書宜與
鞏充史舘修撰專典史事取三朝國史先加攷詳候兩
朝國史成一處修定仍詔鞏管勾編修院鞏所爲文章
句非一律雖開闔馳騁應用不窮然言近指遠要其歸
必止於仁義至其行不能逮其文也吕公著常評鞏以
爲爲人不及論議論議不及文章(田畫作王安禮行状云曾鞏以文學稱天)
(下在熙寧元豐間齟齬不用王安禮薦於上曰鞏之詞采足傳於後今老矣願俾修文當代成一家言上曰公)
(著嘗謂鞏行義不及政事政事不逮文學果然無足爲者安禮曰誠如其言請取其最上者上乃用鞏爲史官)
(按安禮此時猶以内翰知開封未執政)賜故都官員外郎通判綿州費
琦家銀二百兩琦部瀘州夫糧出界以病瘴死故也
同知諫院蔡卞言武學教授蔡碩近留修軍噐監敕於
樞密院置局碩執政之弟與丞旨張山甫聮親慮交相
黨援得復備員席勢營私漸不可長乞罷免以協公議
詔樞密院别差官保章正馮士安魏成象等言聞祖
宗朝嘗於永熙陵東西三男位築隄以鎮土已獲感應
今可於永厚陵及濮安懿王園東寅夘辰三位天柱壽
山行鎮土之術仍乞於鎮土隄逐方位以珍寳玉石爲
獸埋之宜因鄆王舉葬祭告諸陵斬草之日興動土工
可無妨忌詔送提舉司天監所集官詳定尋奏所定於
隂陽書及國音别無妨礙從之其鎮土事仍令衆官詳
定申中書(究竟如何四月辛酉合參照)泰州言七月甲午海風夜
起繼以大雨浸州城壊公私屋數千間詔淮南路轉運
副使李琮案視以聞(新舊紀並附年末)
庚戌知諫院舒亶言御史臺見根治太學生蔡師曾乞
重立賞許告捕詔立賞錢百千(朱本簽貼云事小刪去)廣南東
路轉運司言西路關報交人入貢乞令自荆湖路詔交
人如欲水路赴闕令廣西經略司指揮須依舊所行道
路毋得剏改鄜延路經略使沈括等言同環慶路約
定出界月日詔用九月丙午令先關牒環慶涇原路毋
得漏泄(舊紀庚戌詔夏人囚其主秉常陜西河東路以九月丙午出師伐之此盖追書非事實也今不)
(取)苗履等言西蕃大首領經沁伊達木凌節齎鄂特凌古
蕃書稱七月戊子喀羅城蕃家守把堡子納木宗向下地
名錫羅克谷有夏國三頭項人設伏劫掠蕃兵夏國兵賊
斬首三百級降百二十三人
壬子入内副都知同簽書涇原路經略安撫總管司公
事王中正言乞更不選揀義勇保甲一萬人止於逐縣
大小保長内募願隨者内已得官者自依官鋪遞馬驛
劵及鋪卒未得官者乞日支錢米從之時中正自鄜延
環慶經制邊事回上即令中書樞密院召問中正進兵
大略(此據御集)羣牧判官郭茂恂言乞應蕃部馬入漢界
並令入買馬場除中官外價高馬許諸色人就場交易
乞立法從之䕫州路走馬承受王正臣乞移吕真一
將策應彭孫詔發開封府界第四將赴南平軍爲聲
援聞瀘州南平軍七月八月間烟瘴正盛令林廣彭孫
更斟酌進兵國子監言學生入學乞令同縣五人以
上爲保如犯第一等罰不覺舉者與同罪許人告賞錢
三百千未入學以前違礙亦凖貢舉法從之
癸丑詔内外官司舉官悉罷令大理卿崔台符同吏部
審官東西三班院議選格林廣言阿生等送乞弟降
状未肯身至瀘州詔中書降敕許令投降貸死仍密指
揮林廣候乞弟降日押送赴闕詔張世矩等並隸王
中正前降隸种諤指揮更不行又詔王中正措置麟府
兵馬兼管鄜延環慶涇原三路軍馬仍下逐路入界總
兵官與王中正從長議定方得進兵于闐遣蕃部阿
錫克上表稱于闐國僂儸有福力量知文法和罕王書與
東方日出處大世界田地主漢家阿舅大官家大約言
路遠傾心相向前此三遣人入貢未回本國重複數百
言董戩使人導阿錫克至熙州譯其書以聞詔于闐三軰
使皆已赴闕朝見館遇甚厚賜賚發遣已回本道可賜
勑書諭之(兩紀並附年末)
