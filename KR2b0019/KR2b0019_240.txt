續資治通鑑長編卷二百三十六
宋李燾撰
神宗
熙寧五年閏七月戊申朔權淮南轉運判官金部員外
郎蔣之竒權發遣轉運副使之竒嘗與王安石言百姓
列狀乞早行助役新法曰上推不貲之惠下受罔極之
恩安石具以白上曰百姓如此或稱人情不安者妄也
(安石以之竒書白上乃五年正月二十七日事見實錄)雄州言北界廵馬又過
拒馬河南已差官編欄襲逐出界訖王安石曰何須編
欄襲逐上曰既罷却弓手彼又過來若不編欄襲逐彼
將移口鋪向裏也安石曰彼若欲内侮即非特移口鋪
而已若未欲内侮即雖不編欄襲逐何故更移口鋪向
裏若待彼移口鋪向裏乃可與公牒往來理會昨罷鄉
廵弓手安撫司止令權罷臣愚以為既欲以柔静待之
即宜分明示以不争假令便移口鋪不與争亦未妨大
略上曰若終有以勝之即雖移口鋪不争可也安石曰
終有以勝之豈可以它求求之聖心而已聖心思所以
終勝則終勝矣陛下夙夜憂鄰敵然所以待鄰敵者不
過如争廵馬過來之類規模止扵如此即誠終無以勝
敵大抵能放得廣大即操得廣大陛下每事未敢放安
能有所操累世以来北邊人衆地大未有如今契丹陛
下若不務廣規模則包制契丹不得又曰欲大有為當
論定計策以次推行因論周世宗移御床就箭力所及
曰天錫人主智略使敺除禍亂若勇不足以奮士服衆
何能成務馮京曰世宗止能為宋敺除上曰世宗誠剏
業造功英主也(陳瓘論曰安石勸神考兼四夷則奏曰四夷皆衰弱數百年来未有如今日及)
(論神考包制契丹不得則奏曰四夷人衆地大未有如今日契丹兩對所論同一契丹取快而言乍強乍弱况)
(随其喜怒而論君子小人哉)
己酉同判太常寺章衡言故事春分祀高禖進太牢酒
胙入宫中自治平初以諒隂權罷至三年詔高禖之祀
依例差官不用弓矢弓䪅罷宫中飲福之禮止令扵閤
門進牘臣伏以陛下纂承鴻業未有聖嗣宜依先定儀
注宫中飲福受胙以應求男之祥上曰帝王之子孫自
有天命王安石等曰陛下推性命之理及扵此非臣等
所能及參知政事馮京曰高禖之禮行之已久所以重
萬世之嗣上因可之秀州團練使宗治卒宗治英宗
母弟也贈鎮寧節度使同平章事知河中府司封郎
中直昭文館潘夙知潭州司勲郎中知潭州唐詔知蘇
州䕫州路轉運使司封郎中直昭文館孫桷為荆湖北
路轉運使(詔不肯任事日錄九月三日當附或削去)
庚戌遣秘書丞集賢校理檢正中書戶房公事章惇察
訪荆湖北路農田水利常平等事始議經制南北江故
徙夙及桷又使惇往密圖之王安石請先以察訪常平
等事為名竢見端緒乃委監司計度文彦博曰若名為
察訪則監司執不從前李承之出震動東南安石曰銜
命出使自監司以下皆得按舉固宜為人所畏也(新紀於察)
(訪皆不書獨書章惇要非例也)南江本唐敘州五代失守羣蠻擅其地
虚立州名十六國朝並隸辰州許令貢奉則給以驛劵
其後有硖州舒光秀者為之酋領提點刑獄趙鼎言硖
州峒酋刻剥無度蠻衆願内屬時熙寧三年也明年辰
州布衣張翹上書論南江蠻雖有十六州惟富峡敘州
僅有千戸餘各戸不滿百土廣無兵加以荐飢近向永
梧與繡鶴叙諸州蠻自相讐殺衆苦之咸思歸化願先
招撫富峡二州俾納土則餘自歸又言北江下溪州刺
史彭師晏孱懦衆不畏服争鬭讐殺不已皆有内向心
近師晏嘗扵辰州自陳願以石馬鎮一帶疆土歸化乞
乘機招納建城寨定稅賦詔以翹書并鼎所陳下知辰
州劉策詢度扵是請如翹言領兵壓境密行招諭直下
溪州修築一城置五堡寨仍遣其子圖上方略上曰策
言兩江事所規畫甚善非貪其土地但欲弭患耳王安
石曰苟如所聞則非但弭患使兩江生靈得比内地不
相殘殺誠至仁之政安石又曰策不欲令安撫轉運司
預此上曰誠然安石曰須朝廷審擇數人與同此事可
否未可知既有此機會須當經度若經度則諸溪洞負
罪逃亡人不少須先募桀黠用事者數人厚以利啗之
令誘說逃亡人許以赦宥且令各獲便利乃可集事盖
蠻人素不與中國通若此軰不利自屬則必譸張扇動
或驚騷若此軰利自歸則誘𨗳蠻人使鄉化甚易也上
曰河東劉繼元降太宗問其久不降之故云為降人所
持即此類也未幾策卒更以東作坊使石鑑為荆湖北
路鈐轄兼知辰州使惇經制明年詔除翹縣主簿或尉
以賞之(此依實錄據會要石鑑以湖北鈐轄兼知辰州乃閏七月二十一日御集差鑑為湖北鈐轄則)
(繫之八月四日密院時政記亦繫之閏七月二十一日未知孰是當考今姑從實錄附此五月二日召鑑可考)
監秀州海鹽監大理寺丞李守蒙貸死免真決仍刺
面配潮州牢城坐受賕枉法剩出官鹽也(十二月二十一日李章等)
(責)
辛亥中書言保甲之法所以檢察姦盜使良民得安其
生至於保丁習學武藝皆聽自便又有賞格使人人勸
趨官司不得抑勒其編排之初未嘗追集昨行於開封
府界法稍成就盜賊比之昔時十減七八今雖已推行
於輔郡又慮人情未通曉欲且令所差官計會當職官
吏詳所降條約親諭人戸各令知朝廷措置之意乃降
指揮排定其保丁止編排兩丁以上主戸其餘并客戸
並令附甲從之上謂執政曰京東調修河夫甚不易有
壊産者聞河北調急夫亦多若河復決即更無力可塞
河決不過占得一河之地或西決或東決若利害無所
校隨其所趨不塞如何王安石曰昨北流若不塞即計
大功物料修立隄埽不減於修二股而北流所占地至
多又水散漫非久必復澱塞自今年未閉第五埽時已
覺下流澱塞即復有決處此所以不可不修塞也昨修
二股河所用夫功物料比北流所費不多又出公私田
土為北流所占者極衆向時瀉鹵今皆肥壤河北自此
必豐富如京東其功利非細也今年所發急夫比去年
數目極少若更葺理隄防漸成次第即河北逐年所調
夫必大減省王珪因白上漳洺河人戸數十人經待漏
謝朝廷與開河出美田三四百里安石曰漳河一淤凡
數千頃又言程昉作浮梁於洺州之五橋己了當上悦
壬子詔自今調京東夫修河其青淄州邊海道遠宜免
十分之五從京東東路安撫司請也賜荆湖北路度
僧牒五百為常平本錢詔武學生員以百人為額遇
科場前一年委樞密院降宣命武臣路分都監及文臣
轉運判官以上各奏舉堪應武舉者一人其被舉人遇
生員闕願入學者聽仍免試生員及應舉者不過二百
人春秋各一試步射以一石三斗馬射以八斗或弓八
斗矢五發中的或别習武伎副之策略雖弓力不及學
業卓然者並為優等補上舍以三十人為額三班使臣
無贓罪及私罪情輕仕族或草澤人無違負亦聽入學
量試馬射以六斗步射以九斗策一道孫吴六韜義十
道以五通為合格春秋試内舍生馬步射馬戰應格對
策精通士行可稱者上樞密院雖不應而曉術數知陣
法智略可用或累試策優等悉取旨補上舍武藝又進
者樞密院審察人材旋加試用(生員及應舉者不過二百人以下至旋加試用)
(並以選舉志增入案實錄武學言乞在學生員春秋各一試至三十人為額及三班使臣至五通為合格並係)
(之八月八日今并從本志入此)王韶言築策繖丕勒堡新附羌人七
千騎来助防托王安石曰此宜優與支賜上曰緣邊安撫
司無以給此安石曰此不可吝惜也上曰防托豈不費糧
食若既内附為用失扵應接必解體首領宜與支賜但
緣邊安撫司無以給耳三司使薛向言欲與支賜銀絹
三司亦有備
甲寅詔三司出銀紬絹十萬付秦鳳緣邊安撫司以備邊
費(八月一日犒設兵)王安石曰張利一生事致北界騷動宜
懲責上以為然安石曰种診擅與西人文牒尚降一官
上曰環州不曾以文牒與西人往来种診乃擅如此安
石曰利一添差弓手亦不依舊嘗修驛又致北界騷動
且與利一轉官再任非藉其經略契丹但要安帖無事
今致驚擾如此其罪豈特种診之比王珪馮京欲候此
事帖息乃行遣上曰亦不須京珪以為恐北界聞之安
石曰正欲北界聞知非我縱其如此乃所以帖息邊事
也(十三日利一罰銅二十斤差替)
乙卯陜西路轉運司言乞降度僧牒千市糴邊儲從之
仍令陜西常平司歲支錢十萬緡或糧十萬石與轉運
司助歲費岳州司戶參軍張諤為崇文校書諤前舉
官入高等王安石言其可用也(諤已見正月)上批秦鳳緣
邊安撫司昨奏到破蕩作過蕃族蒙羅覺及瑞巴等族
得功將校可速進呈取旨酬奬
丙辰西京左藏庫使奚起為文思使供備庫副使馮京
為如京副使餘增俸秩賜帛有差知棣州翰林侍讀
學士寳文閣學士吕公著判太常寺先是侍御史劉孝
孫劾公著在潁州多飲宴子弟以公庫噐皿於豪民家
質錢由是部吏無所畏憚多縱逸踰矩詔轉運副使陳
知儉按覆皆不實惟幕官程嗣先等踰法事乃在熙寧
三年十月赦前時公著尚在御史府前守嘗以公庫銀
鍋質錢於祝氏供宴飲費既去公著為贖之非公著子
弟所為也上謂王安石等曰固知公著必無是事今果
然安石曰公著實病郡或不治宜與依新法置通判上
曰置通判公著安肯聽安石曰公著但寬弛非強愎也
上不欲令公著治郡安石曰令入京主判閒局亦無害
故以太常寺處之詔入内供奉官以下已有飬子更
飬次子為私身内侍者當行處斬不在自首之限(新舊紀並)
(書此)御史張商英言判刑部王庭筠立法應蝗蝻為害
須捕盡乃得聞奏今大名府祁保邢莫州順安保定軍
所奏凡四十九狀而三十九狀除捕未盡進奏院以不
應法不敢通奏且蝗蝻幾遍河朔而邸吏拘文封還奏
牘若俟其撲除盡靜方許以聞則陛下欲於此時恐懼
修省以上答天戒而下䘏民隠亦晚矣惟陛下財省御
批近亦據瀛州安撫司奏本司近據轄下諸州縣申到
飛蝗蝻蟲遂具奏並準進奏院逓回稱近制安撫司不
得奏灾傷必是緣此條約之故可速除去仍令進奏院
遍指揮諸路安撫轉運司并轄下州府軍監縣令後應
有灾傷並仰所在即時聞奏以稱朝廷寅畏天威遇灾
恐懼之意中書檢會應蝗蝻生本州及轉運司施行乞
奏又一法耆申縣縣申州州申轉運提點刑獄司集人
夫捕盡奏是蝗蝻生與捕盡俱奏二法相為終始乃進
奏院誤會條貫詔申明行下王安石曰條貫己令本州
提點刑獄轉運司申奏安撫司自不須奏上曰安撫司
奏何害王安石曰朝廷令本州及轉運司奏已是兩處
奏亦足矣更令提點刑獄司奏誠太多又恐逐司或有
弛慢故新法約束若逐司不職更覺察聞奏不知何用
更令安撫司吏人枉費紙筆逓鋪虚負脚力又一處有
蝗蟲陛下閱六七紙奏狀如此勞弊精神翻故紙何如
惜取日力深思熟講御天下大略只如經略安撫司有
何限合經制事却須要管勾奏灾傷狀作甚上笑(陳瓘論曰神考)
(當旱䁧之時遇灾而懼天下蝗蟲之奏皆欲覽焉四方奏狀以至京師而奏邸却之不得通奏以新立不得奏)
(蝗之法故也創立新法疑誤奏邸壅天下之情啟蒙蔽之患此宰相之過舉而臺諫之所當言也神考用臺諫)
(之言改不得奏蝗之法所以恤民隠而防壅蔽也而安石乃奏曰不知何用更令安撫司吏人枉費紙筆逓鋪)
(虚費脚力又一處有蝗蟲陛下閱六七紙奏狀如此勞敝精神翻故紙何益何如惜取日力深思熟講御天下)
(大略嗚呼是何言歟是何言歟漢宣帝時郡國不上灾變則丞相魏相輙奏言之故天下無蒙蔽之患神考曰)
(漢之文宣孔子所謂吾無間然者何安石之對異於魏相之所奏言乎夫聽諫改法以正紀綱御天下之略正)
(在於此而安石乃以為勞敝精神虚費日力甚哉其言之乖悖也舊紀書詔諸路被灾有蝗者亟以聞新紀)
(因之)是日張利一奏雄州與北界商量減鄉廵弓手令
彼罷廵馬事方有涯忽奉朝旨依孫永所奏令抽罷鄉
廵弓手北人既見怯弱即自侵陵自抽罷後廵馬過河
人比前後人最多恐漸須移口鋪占兩屬地及聞要刺
兩屬人戶手背兩屬人戶見朝廷不主張更不敢來投
訴兩屬人戶必為彼所占王安石曰從初自合直罷鄉
廵弓手利一乃令權罷權罷與直罷有何所校但直罷
即分劃明所以待敵國當如此上曰前權罷探報言彼
亦權住廵馬過河為相應未幾又復過河此事疑利一
隂有以致之安石曰但罷鄉廵弓手從彼廵馬過河有
何所損哉我既遇之以靜彼自紛擾久亦當止上曰若
遂移口鋪來占地則如之何安石曰我所以待之已盡
彼有彊横非理即我有辭矣自可與之必爭上曰爭之
不從奈何安石曰彼若未肯渝盟即我有辭彼無不服
之理彼若有意渝盟不知用鄉廵弓手能止其渝盟否
馮京曰且示以爭占即息其窺覷之心緣契丹自來窺
覷兩屬人戶要占為己田地安石曰契丹若有大略即
以如此大國乃窺覷蕞爾屬戶果何為也陛下以為契
丹所以爭校者為陵蔑中國耶為中國陵蔑之也上曰
自來契丹要陵蔑中國安石曰不然陛下即位以來未
有失德雖未能彊中國修政事如先王之時然亦未至
便可陵蔑所以契丹修城畜榖為守備之計乃是恐中
國陵蔑之故也若陛下計契丹之情如此即所以應契
丹者當以柔靜而已天下人情一人之情是也陛下誠
自反則契丹之情可見以夏國土地人民非可以比中
國之衆大又以陛下聰明臨秉常小童至於朝廷紀律
雖未盡張猶百倍勝夏國也然朝廷終不能兼夏國送
百餘逃人來即中國人情皆有憐夏國之心武怒之氣
為之衰沮以我之遇夏國尚如此即契丹之遇我可知
不知我以柔靜待契丹何故乃反欲為呑噬侵凌之計
契丹主即位已二十年其性情可見固非全不顧義理
務為彊梁者也然則陛下以柔靜待契丹乃所以服之
也文彦博與京又言兩屬地從來如此互相爭占安石
曰為中國邊吏與契丹邊吏所見略相同故也若中國
邊吏變舊態以應之則彼所以應我亦當不同不知契
丹所以紛紛如此者為何事上曰為趙用入界吳充曰
己枷勘趙用然契丹猶不止安石曰已枷勘趙用故契
丹但以廵馬過河應我添鄉廵弓手若不然即契丹何
憚而不以兵馬過河報趙用放火殺人也上曰張利一
與孫永已相矛盾難共事安石曰利一本生事致契丹
紛紛如此今朝廷既毁拆利一所修舘驛又罷鄉廵弓
手利一與孫永所爭皆不用即利一必不肯了邊事留
之雄州不便彦博以為利一豈肯如此上曰利一如此
有何利安石曰自今邊事不了即利一歸咎於朝廷用
孫永之言利一從來爭議乃不見其不當若自今邊事
了則是利一所爭議皆不當永所奏皆當此即利一利
害利一言議罷廵兵事方有涯不知陛下見得奏報事
果有涯否彦博曰張利一豈敢如此安石曰人臣敢如
此者甚衆緣陛下威靈未能使姦邪有畏憚即人人皆
敢縱其忿欲之私非但利一敢如此也上曰利一生事
又不能弹壓趙用皆有罪問誰可以代之或言劉永年
或言王光祖上曰用王道恭安石曰臣但識道恭道恭
至尋常前日見文彦博說馮行己臣不識不知行己如
何上曰更不如道恭安石曰如此即竢與密院别商量
取旨安石又言既不能強又不能弱非所以保天下文
王事昆夷者能弱也今以金帛遺契丹固有事昆夷之
形既度時事未欲用兵即當能弱以息邊警既不能弱
又憚用兵誠非計也陛下以為移口鋪即須爭如臣過
計雖移口鋪亦不足爭要當使我終有以勝彼即移口
鋪何足與校上曰所以畏彼者以我内虚故也内實即
何畏彼哉雖移口鋪不足校也内虚者但是兵制不修
安石曰所以不可校者非特為兵制不修而已齊景公
曰君不君臣不臣雖有粟吾得而食諸若君不君臣不
臣即雖精兵孰能收其用君道在知人知人乃能駕御
豪傑使為我用臣道在事君以忠事君以忠然後政令
行安石又白上兵無不可用之時在人主知人情偽駕
御如何而已太祖時兵非多於今然所以能東征西討
無不服者知人情偽善駕御而已(朱本以利一奏罷鄉廵弓手後廵馬愈多)
(繫之七月十一日今從日錄特見於此朱本但欲省文兼有意為安石諱匿故於此事不欲盡書也)監
察御史蔡確言朝廷患官冗而事不舉其弊在於任官
不考其能故近者補京朝官選人皆立試法而獨未及
使臣則任官之弊未為盡革伏望指揮樞密院詳議立
法以聞詔都承旨曾孝寬詳議試格具奏先是上批
付王安石聞市易買賣極苛細市人藉藉怨謗以為官
司浸淫盡收天下之貨自作經營可指揮令只依魏繼
宗元擘畫施行於是安石留身白上曰陛下所聞必有
事實乞宣示上曰聞𣙜貨賣冰致民賣雪都不售安石
曰賣冰乃四園苑非市易務上曰又聞買梳朴即梳朴
貴買脂麻即脂麻貴安石曰今年西京及南京等處水
脂麻不熟自當貴豈可責市易司若買即致物貴即諸
物當盡貴何故脂麻獨貴賣梳朴者為兼并所抑久留
京師乃至經待漏乞指揮臣諭令自經市易務此事非
中所管尋問吕嘉問才買梳朴兼并即欲依新法占買
嘉問乃悉俵與近下梳鋪此所以通利商賈抑兼并𣙜
估市井元立法意政為此不知更有何事上曰或云吕
嘉問少年不練事所置勾當人盡姦猾嘉問不能檢察
安石曰在京師官司若寤寐飲食不忘職事又能曉達
事情如吕嘉問即朝廷可以無事所置勾當人如沈可
道孫用勤若不收置務中即必首為兼并害法今置之
務中所謂御得其道狙詐咸作使也今兼并把持條貫
伺市易之隙者甚衆若違法抑勒百姓豈肯已上曰又
聞立賞錢捉人不來市易司買賣安石曰此事尤可知
其妄吕嘉問連日或數日輙一至臣處為事初臣要見
施行次第若有牓如此臣無容不知若不出牓如何脇
得商賈果有此事則是臣欲以聚斂誤陛下相與為蔽
欺陛下當知臣素行不至此汚下若臣不如此即無緣
有此事上曰卿固不如此但恐所使令未體朝廷意更
須審察安石曰此事皆有迹容臣根究勘會别具聞奏
吕嘉問見今買賣亦輙取問客旅牙行人自來買賣與
今來市易務買賣利害何如各令供状即見行新法利
害既有文状即事皆可覆案陛下未能昭然即不妨覆
案今為天下立法固有不便之者陛下初欲更法度先
措置宗室條貫非但宗室所不便前後兩省内臣以至
大宗正司管勾所公人并官媒之類皆失職既而修倉
法即自來說綱行賕之人又皆失職既而修左藏内藏
庫法即說綱行賕之人又皆失職在掖門外僦舍幾為
之空以自來說綱行賕人力不能復據要便處僦舍故
也既而又修三班審官東西院流内銓法即自來書鋪
計會差遣行賕之人又皆失職今修市易法即兼并之
家以至自來開店停客之人并牙人又皆失職兼并之
家如茶一行自來有十餘戶若客人將茶到京即先饋
獻燕設乞為定價比十餘戶所買茶更不敢取利但得
為定高價即於下戶倍取利以償其費今立市易法即
此十餘戶與下戶買賣均一此十餘戶所以不便新法
造謗議也臣昨但見取得茶行人状如此餘行戶蓋皆
如此然問茶税兩月以來倍增即商旅獲利可知不知
為天下立法要均天下之利立朝廷政事要使兼并游
惰姦人侵牟食力之人以自利如故若均天下之利立
朝廷政事即凡因新法失職者皆不足恤也又如保甲
誠足以除盜賊便良民前日曾進呈襄邑一縣未立保
甲以前八月之間彊竊盜各二三十火強竊盜其侵害
驚恐良民可謂甚矣假令保甲未能無擾當未如頻遇
盜竊之苦然此法行即自來為盜及藏盜皆所不便不
便即架造扇搖無所不至天錫陛下聰明曠絶如拔王
韶於選人以治邊韶材果可以治邊拔程昉於近習以
治河昉果可以治河乃天錫陛下聰明曠絶也然韶屢
見疑沮幾為䜛誣所廢昉盡力公事而陛下乃用䜛說
謂其所舉人有私此則陛下雖有曠絶之聰明而每為
小人所蔽不能稱天所以錫陛下之資上笑安石又曰
陛下好惡不明容長小人大過若欺誣有状終不治此
人所以敢為欺誣無所畏憚也陛下欲廣聰明故博延
人言臣不知陛下以謂博延欺誣即能廣聰明博延忠
信然後能廣聰明上曰固欲其忠信也安石曰今忠信
者極少欺誣者極多此事不可責人陛下正當自反欺
誣既衆而陛下不忍有所懲忠信既少而陛下每惑於
欺誣而深求其失則人臣自非本性篤於仁義孰肯不
相朋比為欺誣而欲獨為忠信凡今欺誣衆而忠信少
乃是陛下致其如此不可以責人臣也
庚申皇城使端州團練使樞密副都承旨李綬為西上
閤門使知代州客省使文州防禦使馮行已知雄州詔
緣界河廵檢趙用追一官勒停(七年正月二十二日用叙復)刀魚廵
檢王浩潘肇喜堝等寨廵防高興宗孟牧各追一官衝
替初北人漁於界河因劫界河司虎頭船用等擅縱兵
過河追捕交射越北界十餘里至焚其廬舍拆取魚梁
網罟奪其魚船北人以為言命提點刑獄孔嗣初劾之
而有是責於是知覇州馬用之知信安軍孟辯各降一
官知雄州張利一罰銅二十斤安撫副使王光祖三十
斤并差替坐不覺察用等故也先是朝廷再令利一及
光祖體量趙用越界事皆言無之後付高陽經略司乃
得實光祖當追一官王安石曰利一與光祖同罪上曰
光祖得出入利一不得出入但承光祖牒報言利一無
罪安石曰如此則是光祖知有而言無豈可但追一官
令在位僉以為不見光祖知與不知安石曰若云不知
則失覺察失覺察即與利一同罪為邊帥朝廷令體量
事但承牒言具奏略不究實豈得無罪若云不得出入
便不可知則高陽何以得實上曰高陽遣人往安石曰
高陽可以遣人利一何故不遣人乃與光祖得差替罰
銅有差上疑利一去來者不肯任責了事文彦博亦以
為然安石曰留利一利一何憚而肯了事前日委利一
了事事久不了故朝廷用孫永之言應敵利一乃更歸
咎朝廷即前來事不了利一豈肯任責上又問誰可代
利一者安石言李綬可使僉謂綬曉事上不以為可吳
充曰綬曾與安石同官安石曰與臣及蔡挺同官雖多
顧惜人情然武臣中如綬者亦少上曰要不如利一安
石曰利一誠惶惶然今雄州但要省事則綬亦可使也
乃以綬知代州代馮行己用行己知雄州(紹聖元年十二月王光祖)
(傳熙寧二年為河北㳂邊安撫都監進安撫副使五年界河廵檢趙用追北賊過河居數日契丹以兵數萬壓)
(境造浮橋如欲渡者光祖倚舟對其軍盡徹戶牖使之按見舟中嚴檄邊河不得言出兵或謂契丹方陣而以)
(單舟乘之如萬一不可測何光祖曰契丹所顧者信誓也其來止欲得趙用爾必無能為若少避之致其勢不)
(得遏而輙發則吾死不足塞責已而契丹情見遽呼欲有所語光祖命其子襄即之敵刃四合然語惟在用襄)
(迎折之其將蕭禧遽揮兵使觧去且邀襄食以所載青羅泥金筮授襄為信即上之前此朝廷已罷光祖且降)
(兩官吳充爭曰此事非王光祖以身對壘又以其子冒臼刃取從約則事未可知應賞而罪無以示勸沮帝命)
(還所降官以為真定府鈐轄此光祖傳所載然五年閏七月十三日光祖坐不察趙用罰銅三十斤差替初議)
(追一官亦不見行遣恐傳或有所增飾姑附此當考六年三月四日孫永知開封可參考趙用事)
辛酉上與王安石議行河東保甲曰兩丁或不易只取
三丁以上如何安石曰兩丁止就本州廵檢上番一歲
不過一月半月又支與糧食及以武藝較得錢物何不
易之有若不如此則三丁番役乃頻又三丁事力未必
便勝兩丁恐勞佚苦樂不均上曰聞開封近勘到府界
百姓但有作襖已典買弓箭因致怨黷慮亦有不易者
先是皇城司察保丁以教閱不時及買弓箭衣著勞費
往往訕詈詔開封府鞫其事故上語及之安石曰若論
不易則三丁兩丁各有不易者然府界已累約束毋得
抑勒買弓箭向者冬閱及廵檢下上番惟就用官弓箭
不知百姓何故至於典作襖又云六月使人教閱條貫
亦初無此不知何故云爾恐皇城探報與開封所劾情
實未可知蓋陛下於所聞易知之事尚多非實則探報
口語難辨之事豈可必信然自生民以來兵農為一男
子生則以桑弧蓬矢射四方明弓矢者男子之所有事
蓋耒耜以飬生弓矢以免死此凡民所宜自古未有造
耒耜弓矢以給百姓者也然則雖驅百姓使置弓矢未
為過但陛下憂䘏百姓至甚故今立法一聽民便爾且
府界多盜攻劫殺掠一歲之間至二百火逐火皆出賞
錢出賞之人即今保丁也方其出賞之時豈無賣易作
襖以納官賞者然人皆以謂賞錢宜出於百姓夫出賞
錢之多不足以止盜其效已見於今日則雖令民出少
錢以置噐械未有損也上曰賞錢人所習慣安石曰以
習慣故安之以不習慣故不安者百姓也陛下為人主
當以理制事豈宜不習慣故亦以為不安上曰民習慣
則安之如自然不習慣則不能無怨如河決壊民産民
不怨決河若人壊之則怨矣安石曰陛下正當為天之
所為知天之所為然後能為天之所為為天之所為者
樂天也樂天然後能保天下不知天之所為則不能為
天之所為不能為天之所為則當畏天畏天者不足以
保天下故戰戰兢兢如臨深淵如履薄冰者為諸侯之
孝而已所謂天之所為者如河決是也天地之大德曰
生然河決以壊民産而天不恤者任理而無情故也故
祁寒暑雨人以為怨而天不為之變以為非祁寒暑雨
不能成歲功故也孔子曰惟天為大惟堯則之堯使鯀
治水鯀汨陳其五行九載以陛下憂䘏百姓之心宜其
寝食不甘而堯能待如此之久此乃能為天之所為任
理而無情故也(五月二十二日七月十三日十九日閏七月十四日十五日十八日朱史輙取)
(此叚附四年三月十三日陳留保甲騷擾事下誤也陳留騷擾事不聞置獄此獄自緣皇城司探得保甲訕詈)
(乃令開封鞫之故有六月教閱等語與陳留初不相干今仍依日錄附本日兵志載此叚大抵因日錄陳瓘)
(論曰安石曰鯀汨陳五行九載堯宴然不以為慮臣聞書曰在知人在安民惟帝其難之孔子曰博施濟衆堯)
(舜其猶病諸夫知人安民堯以為病何至於宴然不以洪水為慮乎蓋人主宴然不以為慮然後大臣得以如)
(意而有為蔡卞觧釋詩書同此一說今日錄乃無堯宴然不以為慮之語疑蔡卞實為安石刪去)
壬戌執政同進呈河東保甲事樞密院但欲為義勇強
壮不别名保甲王安石曰此非王安禮初議也(五月二十三日)
(命王安禮專修條貫)上曰今以三丁為義勇兩丁為強壮三丁遠
戍兩丁本州縣廵檢上番此即王安禮所奏但以保丁
為強壮人習強壮久恐别名或致不安也安石曰義勇
非單丁不替強壮則皆第五等戶為之又自置弓弩及
箭寄官庫須上教乃給今以府界保甲法推之河東蓋
寬利之非苦之也請更遣官相度不必如聖旨為定上
曰河東義勇強壮已成次第今欲遣官修義勇強壮法
又别令人團集保甲如何安石曰義勇要見丁數即須
隠括因團集保甲即一動而兩業就今既差官隠括義
勇又别差官團集保甲即一事分為兩事恐民不能無
擾上曰保甲要亦未可便替正軍上番安石曰王安禮
所奏固云俟其習熟乃令上番然義勇與東軍武藝亦
不相較臣在江寧見廣勇虎翼何嘗有武藝但使人詣
逐路閱試東軍及義勇比較武藝生熟具奏即可坐知
勝負今募兵大抵皆偷惰頑猾不能自振之人為農者
皆朴力一心聽令之人以此較之則緩急莫如民兵可
用馮京曰太祖征伐天下豈嘗用農兵安石曰太祖時
接五代百姓困極公侯多自軍中起故豪傑以從軍為
利今百姓安業樂生易以存濟軍士無復有如向時拔
起為公侯者豪傑不復在軍而應募者大抵皆不能自
振之人而已上曰軍強弱在人五代軍弱至世宗乃強
安石曰世宗所收多天下亡命強梁之人此其所以強
也文彦博曰以道佐人主者不以兵強天下安石曰以
兵強天下非有道也然有道者固能柔能剛能弱能強
方其能強則兵必不弱張皇六師固先王之所務也但
不當專務強兵爾上卒從安石議令盡依王安禮所奏
彦博請令安石就中書一面施行此事安石曰本為保
甲故中書預議若止欲作義勇強壮即合令樞密院取
旨施行上曰此大事須共議乃可(彦博請令至共議乃可兵志所無今以日)
(錄增入十八日遂遣曾趙察訪前安石曰臣聞天造草昧天之所造其初尚草而不齊昧而不明及其成功然)
(後可觀如保甲事初已見效如此矧及其成功今縱小可未如人意猶宜遲之待其成就計天下事當於未成)
(之時逆見其必成之理乃可以制事不然須其已成然後悦懌即事於未成之時已為人所破壊矣此日錄十)
(五日所載上曰保甲義勇有芻糧之費當為之計安石曰當減募兵取其費供之所供保甲之費纔飬兵十之)
(一二上曰畿内募兵之數已減於舊彊本之勢未可悉減安石曰既冇保甲代其役即不須募兵今京師募兵)
(逃死停放一季乃及數千但勿招填即為可減然今廂軍既少禁兵亦不多臣願早訓練民兵民兵盛則募兵)
(當減矣又為上言今河北義勇雖十八萬然所可奬慰者不過酋豪百數十人而己此數百十人歆豔則十八)
(萬之衆皆順聽矣此府兵之遺意也上以為然令議其法此據兵志第一卷與卒從安石議相接今附注此安)
(石云天造草昧至人所破壊乃日錄閏七月十五日事九月四日初詔試騐河北義勇閏七月半間未也六)
(年八月二十六日安石論勿招填募兵之逃亡者以其費供保甲初不專指河北又三年三月十七日亦有此)
(言)
甲子張利一言北界回牒關報賊事稱備有本界人馬
廵歴無煩行遣利一因言罷鄉廵弓手故致此王安石
曰公文前固有此上曰未嘗言備有本界人馬廵歴也
恐遂來占兩屬地安石曰兩屬地北界既得差役又得
收税占與不占有何利害上曰便移口鋪來雄州北即
北門外便不可出安石曰待如此然後與爭未晚然契
丹修城淘濠是為自守之計但畏我往侵彼非敢來侵
我也恐未敢便占雄州已南地上曰銀城七十里便移
口鋪占今無如之何安石曰當是時關南地尚來索亦
無如之何何但銀城而已索關南地雖不與然與三十
萬銀絹乃得已苟非無以待強敵即彼要移口鋪必非
鄉廵弓手所能抗禦苟未敢如此即亦未須與較文彦
博等皆以為宜即添鄉廵弓手以應之安石曰却添弓
手即是從前體面從前如此行之固未能致彼渝盟然
欲以此望其不以廵馬過河即恐亦未能也廵馬過河
與不過既無利害姑待張利一去後如何上曰姑待之
先是上議廵馬事曰彼見我修驛亦便爭廵馬過河我
不當縱之致彼狃習安石曰我修驛彼若曉達事情自
不須爭彼廵馬過河我若曉達事情亦不須爭也
乙丑遣起居舍人史館修撰兼樞密都承旨曾孝寬太
子中允權發遣提點開封府界諸縣鎮公事趙子幾往
河東路察訪義勇利害及體量官吏措置常平等不如
法事(舊紀書孝寬子幾察訪河東新紀乃不書)上既用王安石議命子幾使
河東相度保甲安石曰徒法不能以自行必藉帥府同
力事出於執政則劉庠必觀望沮毁謂宜手詔專責庠
了此事須聖意不疑乃可以議法若猶未能曠然無疑
則無庸倉卒上曰此事復何疑安石曰陛下今雖不疑
然法行之後異論方興又河東官吏豈能推行盡本法
陛下見推行小有妨擾必復疑悔如此則不如且熟計
定徐指揮未晚上曰立法令善官吏違法即與停替復
疑欲更差一人同子幾往安石曰陛下欲用何人上曰
孝寬何如安石曰善子幾果敢孝寬詳謹可以相濟也
既而上又欲令子幾先往相度却令孝寬覆騐推排安
石以為兩人或異論則於事體非便上曰孝寬似不欲
與子幾同往又曰子幾孟浪前日排府界保甲初令試
排兩縣子幾遂盡排諸縣安石曰此事復何所損子幾
極有遠用如修衙前法無人不以為便上又疑子幾性
強或與孝寬忿爭用曾布代孝寬如何安石言布今所
領事不可一日令它人為之相度保甲易耳故卒遣兩
人仍命安石曉譬子幾令與孝寬叶和安石又白上曰
陛下天資聰明羣臣上殿陛下考察其才十得八九此
非特羣臣所不可及載籍以來殆少及陛下然陛下知
人情偽或不及常人蓋常人不為人所蔽陛下多為人
所蔽故也陛下昨為臣言林廣拜官追思先帝對使人
涕泣陛下即稱其忠竊以為陛下既不親見廣但使人
論奏耳虚實固未可知縱其有實若疎簡使人使人未
必為之論奏陛下專信使人論奏即人臣但當諂附使
人若不諂附使人雖盡力公家陛下何由知察若諂附
使人即從容游說必得簡在聖心陛下當無事時為此
軰游說浸潤及至遇事即以所懷蓄決事懷以為善即
雖有罪加以恕心懷以為不善即雖無罪而加以忿心
陛下處人功罪每或輕重不當者臣誠見陛下未免有
此蔽故也上曰此在所使人如何而已安石曰太祖敢
於誅殺然猶為史珪丁德裕之徒所欺而濫及無辜不
知陛下於欺罔之人能有所誅殺否非特不能有所誅
殺能有所絀責否非特不能絀責能有所詰問否陛下
於欺罔尚不忍有所詰問而望所使人不欺臣竊以為
難無欲而好仁無畏而惡不仁天下一人而已陛下左
右如此人不知有幾為欺罔而麤疏陛下尚或能察為
欺罔而精密陛下多已不能察矣(陳瓘論曰太祖皇帝臨御之初命史珪博)
(訪外事珪所奏白案騐皆實由是信之及珪與郭貴譛梁夢昇太祖察見姦状即亟遷夢昇為右贊善大夫而)
(史珪之言遂不復見用今安石以為太祖為史珪之徒所欺濫誅無辜即不知所欺者何事所誅者何人而乃)
(以太祖為濫誅無辜也又丁德裕在西川却與張延通不協歸闕白延通隂事太祖怒收延通按問延通引伏)
(太祖始欲赦延通及便殿引問延通抗對不遜遂命斬之夫抗對不遜人臣之大罪也延通武人固不知學而)
(事君之禮不當悖慢豈待講乎經旨而後能知借使延通為德裕所譛本無毫髮之罪而太祖以其不遜怒而)
(斬之此乃至明至斷而可以為人臣悖德之戒也今安石乃謂太祖為丁德裕所欺而濫誅無辜斬一不遜之)
(人而可以謂之濫誅則是人主威令無可施之地矣又况詆誣藝祖欲以濟其誅殺之謀乎)集賢
校理同知禮院趙彦若言太廟止有八室欲乞候有司
議定祧復依唐制增為九室之廟奉僖祖神還居舊室
是時議復僖祖彦若謂歴代非初即位而復已祧之主
者獨有開元故事因以為言不報乞免同知禮院從之
(朱本云不報即是無施行墨本刪去今復存之曰王安石日錄云初禮官以非始即位而祧為疑安石此但)
(改正僖祖順祖當祧與否於禮無嫌上曰寧拘忌諱乎此固無嫌安石所指禮官蓋彦若也今附此)祕閣
校理主介上議曰凡物有無窮而理則有限以有限制
無窮此禮之所以起而天子之所以七廟據其世數之
上下迭毁而七也今夫自考而上何也必曰祖自祖而
上何也必曰曾祖高祖自高祖而上則又何也必曰不
及見也則聞而知之者今欲祖其祖而追之不已祖之
上又有祖則固有無窮之祖矣聖人制為之限此天子
七廟所以自考廟而上至顯考之外而必祧也自二廟
而上為始封君而必祖也借無始封之君則亦祖受命
而王者爾如祖之臣見其有八廟未見其所謂七也七
廟自顯祖之外而祧亦猶九族至高祖而止也皆以禮
為之界也五世而斬故也喪之三年也報罔極之恩也
罔極之恩為不足報則固有無窮之服何以異於是故
喪之罔極而三年也族之久遠而九也廟之無窮而七
也伏惟我朝宗廟英宗之廟則考廟也仁宗則王考廟
也真宗則皇考廟也太宗則顯考廟也太祖則祖考廟
也宋無始封之君固以太祖為祖考理勢然也以太祖
為祖考則僖祖之廟疑非契稷始封之比當太祖之時
固宜在四親廟當陛下之今日世數差遠在顯考之外
則理所宜祧者也或亦為壇者也設宜壇而祧之然且
不可况曰不祧者乎臣愚以為當今僖祖以祭法格之
宜在二祧之域不宜不祧決矣如顯考外而不祧臣疑
祭法非先王法也或詰臣曰今者遷僖祖之主藏之夾
室替祖考而下附於子孫禮乎臣應之曰何必夾室也
固有祧廟存焉謹按守祧掌先王先公之廟祧又曰其
廟則有司黝堊之以此言之則祧固有廟明矣今以僖
祖之主俶剏祧廟焉又何必下附子孫之夾室也如朝
廷未暇剏祧廟則姑以禧祖之主專西夾子孫藏之東
夾亦豈替其尊也或曰禮不王不禘王者禘其祖之所
自出以其祖配之商周雖祖契稷湯文然猶不絶嚳也
宋既祖太廟矣亦可絶僖祖乎臣對曰是祧也非所謂
絶也猶有祧廟焉亦有追饗焉顧遠之於無事禘祫而
後及之爾謹據祭法有虞氏禘黃帝而郊高陽祖嚳而
宗堯商人禘嚳而郊契祖冥而宗湯周人禘嚳而郊稷
祖文王而宗武王舜繼堯之大統此所以祖堯之父也
周則不然於稷始封之祖也非獨廟之又從而郊之重
之也於嚳則遠祖也非獨不廟焉禘而後及之爾抑帝
嚳者自有虞氏商人祖之此周之所以不立嚳廟而獨
廟姜嫄也彼商周之於嚳禘而後及之然則今之僖祖
亦以禘祫而後及之不亦可乎或又難臣曰今者禘祫
敢屈僖祖之祧就太廟乎臣又將應之曰若以周人不
立嚳廟而曰禘嚳而郊稷既不立廟未知禘於何所王
者禘其祖之所自出則亦就稷廟而禘嚳其以稷配之
乎由此觀之是謂屈祖之伸伸孫之屈殆乎正之變也
若以太祖之主從僖祖之祧此則祖以孫伸孫以祖屈
比之屈伸而伸屈殊有間矣此韓愈議禘祫所以獻祖
居東嚮之位景皇從昭穆之列也此傳所謂子雖齊聖
不先父食之義也是亦變之正也今者之議將取正之
變乎則亦取變之正乎是亦取其變之正也况太廟一
歲而數祭禘祫閱數年而後及如此則太祖之尊一歲
而屢饗遠祖之尊數歲而一伸於以求之禮法參之神
道質之人情亦是變之正也今者之議苟祧僖祖而祖
太祖則如是可也苟不祧僖祖則是太祖啟運立極聖
神英武為宋子子孫孫立萬世無窮之基本而不得專
饗東嚮之尊臣恐宗廟神靈未安於此也伏惟陛下聖
神仁孝聰明濬哲放古而蹈道達權而知禮以宗廟大
事差少失禮則過乎鬼神而議乎後世於是乎廣謀從
衆下之兩制亦不專輙臣雖非兩制然而覩國家大議
其容噤嘿自非思慮之熟亦未始輕著于篇敢以前之
云輙貢愚瞽議格不下(會要載此于兩制及孫固議下附十一月二十三日今移見趙)
(彦若免禮院差遣後介先以職方員外郎祕閣校理權發遣戶部勾院八月十四日出知湖州)
丙寅秦鳳經略使吕公弼言乞從本司差官於冬初擇
諸州上番義勇材武者以為上義勇免齎送芻糧之役
募飬馬者為有馬上義勇亦免本戶支移就差本路鈐
轄周永清提舉訓練從之
戊辰詔沙門島罪人趙能等四十四人量移過海再詳
情理輕重分配諸路姚素等依舊初知登州李師中言
島之流罪人多而戍兵少恐生變請減徙之乃命知審
刑院崔台符詳定能等九十三人皆熙寧以前所配原
情理輕重分兩等輕者徙之王安石言王韶欲討南
市經略摩正事上以韶為是既而曰韶能了此否安石
曰觀韶所奏甚合事機然兵有利鈍則未可知若此舉
未勝必須再舉勝而後已凡經略邊夷當從事於易摩
正最為易者或不能決勝即士氣沮壊敵情輕我難復
言經略矣上曰西人敢來助否安石曰元昊諒祚或敢
來今決不敢也
己巳召輔臣觀榖于後苑初知太原府劉庠言探報
北界欲用兵力移口鋪於距馬河南十五里安置詔送
中書樞密院樞密院關中書云已令雄州緣邊安撫司
審聽具奏壬申王安石白上曰此事不足煩聖慮契丹
主即位幾二十年所為詳審必不肯無故生事昨趙用
過河燒屋朝廷即枷勘趙用停替張利一修館驛過當
即行拆毁鄉廵弓手亦為之罷如此而猶欲移置口鋪
侵陵中國非大狂妄不肯如此就令其失計如此陛下
不用遽與之爭徐因使人譬曉彼亦當悔悟若不悔悟
即是全不曉道理不識利害又何足憚契丹苟務卑辭
厚禮以安我而兼并夏國陛下乃當憂懼為其有深謀
故也今夏人國弱主幼無紀律可兼并之時彼尚無意
兼并如何乃敢南牧臣竊觀方今四夷南方事不足計
議惟西方宜悉意經略方其國弱主幼又無紀律時不
可失經略西方則當善遇北方勿使其有疑心緣四夷
中強大未易兼制者惟北方而已臣願陛下於薄物細
故勿與之校務厚加恩禮謹守誓約而已上曰若能兼
制夏國則契丹必自震恐豈非大願安石曰夏國非難
經略顧陛下策畫安出爾馮京曰夏國與契丹唇齒之
國必相連結捄援安石曰孫武以為善用兵者役不再
藉糧不三載又以為舉秋豪不為多力蓋經略敵國必
制勝於無形之中如舉秋豪故不再藉不三載而已舉
矣若不能如此致其相結相援而後圖之非善計也上
曰今經略夏國止患糧不足安石曰糧不足非所恤也
要在陛下陛下内不知羣臣情偽故將帥莫肯一心趨
赴陛下所欲為而敵國情偽亦為異論所蔽如此則雖
糧多豈能勝敵上悅
癸酉王安石白上曰開封鞫保甲怨詈事騐問皆無有
疑近習架造此獄以疑陛下前封丘匿名牓但言保甲
至八月别有事又言邊庭事將來更不可說蓋未嘗以
教閱上番置弓箭為言者明其無害不可用此扇搖故
也今皇城司報探乃云爾陛下宜稍留意省察(正月壬辰七月)
(己亥皆有匿名事當并考)
甲戌知青州資政殿學士趙抃為資政殿大學士知成
都府抃在青州踰年(要錄京東旱蝗及境輙遇風堕水而盡)於是上欲移
抃知成都或言前執政舊不差知成都成都今又少有
人欲去者上曰今人少欲去但為職田不多耳抃清苦
必不為職田蜀人素愛抃抃必肯去王安石曰陛下特
命之即無不可乃詔加職遣内侍齎賜召見勞之曰前
此無自政府復知成都者卿能為朕行乎抃曰陛下宣
言即敕命也顧豈有例上甚悦上又欲令吳中復知永
興既而曰姑竢中復離成都東軍在蜀連三次有謀變
者安石曰聞中復頗弛緩上曰蜀中東軍不須多可減
安石曰向所以置東軍非特彈壓蜀人亦備蠻寇上曰
今蠻皆衰弱無足慮即東軍自可減也(此據日錄八月十八日事)
詔以京東武衛兵四十二指揮屬河北路令總管司勾
差並以二年一代先是河北兵籍視諸路為多而並邊
冗食復仰給三司言者屢請損其數故因撥併竒零溢
額止當禁兵七萬而以京東地腴賦羨乃增置武衛軍
嚴其訓練數年皆為精兵至是始詔分隸河北而議者
復謂東南兵少盜賊可虞故又詔於京東見管軍馬内
以三千人屯戍楊杭江寧焉(十月二十三日可考)
乙亥樞密院言先朝嘗委官薦舉陞朝使臣材可以知
州軍及主兵任使者以姓名注籍量材拔用歲月既久
選任略徧或已在委寄或嘗試無取或事故凋喪臣等
備位樞府大懼不能周知人材乞依故事令文武臣僚
官各兩人詔諸路安撫及文臣帶路分鈐轄舉官堪知
州軍主兵官各一員轉運提點刑獄舉知州軍一員武
臣總管鈐轄安撫舉主兵官一員(舊紀乙亥詔諸路安撫總管鈐轄舉任主)
(兵武臣一人監司文臣鈐轄仍舉任知州軍者一人新紀無此)
是月廢延州金眀縣為寨豐林縣為鎮廣州信安縣入
信州新興
