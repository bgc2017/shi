續資治通鑑長編卷二百九十五
宋李燾撰
神宗
元豐元年十二月辛丑朔詔提舉司天監集歷官考筭
遼高麗日本國歷與本朝奉元歷同異聞奏其後歷官
趙延慶等言遼己未年氣朔與宣明歷合日本戊午年
氣朔與遼歷相近高麗戊午年朔與奉元歷合其二十
四氣内有七氣時刻并逐月太陽過宫日數時刻不同
壬寅詔轉運司管勾文字官舉京朝官知縣人并提刑
司檢法官各不得随本司出廵詔都提舉市易司人
戶賖當已輸足本息者見欠罰息錢特蠲其半即輸本
息未足與展限半年候足日亦依此(與明年正月八日所書更参考)
權判兵部許將言開封府界五路保甲義勇支費止有
所減兵級請受賞給并弓手雇錢等充用乞從本部委
提點刑獄司取索應減錢糧及郊賞衣賜折支等通全
一年實數立額歲令所屬分四季撥與提點刑獄司除
義勇保甲可用物外餘並變錢樁管支給歲終有餘即
封樁從之御史何正臣言近奏檢正中書刑房文字
杜紘頗僻害政聞刑房見行右諫議大夫吕公孺理雪
失入死罪事而隂與苞苴往來慮别有請託兼聞公孺
遣兵夫車乘多載酥梨送遺在京權要永興土産為之
罄竭因緣騷擾乞下有司窮治詔公孺令陜西轉運司
究實仍令杜紘具析以聞後紘具析公孺無理雪死罪
事近送梨四十顆酥三斤臣巳遣人還之兼臣生平不
識公孺未嘗有一字往還止因今送酥梨例得公狀見
居家聽旨而轉運司亦言公孺所置酥梨及差兵卒視
熙寧十年為多乃詔公孺罰銅十斤紘依舊供職御
史黃廉言聞百姓傅澤妻常經開封府判狀以夫出外
不知消息許令改嫁後判官蘇㳙雇以為婢近因澤還
家論理有司欲坐其妻之父罪而同列有疑之未决者
案㳙既是開封官屬必知澤妻妄乞改嫁而令人宛轉
雇買乞盡理推治詔權發遣開封府許將根究以聞仍
權以判登聞檢院杜訢與㳙易任已而根究至該疎决
乃止出㳙知夀州詔諸軍軍使都頭以下並充兵額
内人數正副指揮使以上於額外補置遇軍行分押諸
隊令編敇所及殿前馬步軍司照會隊法修入已而上
批將下諸軍擁隊如闕將校並以十將代之其將校依
在京諸軍例額外補置令具人數進呈後樞密院以數
奏詔并教閱廂界將校亦於額外補置提點修完京
城所言修完畢功所差壕寨等人乞酬賞詔随功力輕
重與轉資減年支賜各有差
癸夘上批入内西頭供奉官吴遵道造軍器及御前工
作十餘萬可減磨勘六年詔三司給勾帖以提舉出
賣觧鹽司每歲合用鹽萬席令於觧州池場搬請其所
賣錢令封樁歲終具數以聞江南東路提舉司言吕
嘉問違法不依戶絶條以亡僧銀絹等給净相乾明寺
僧尼已牒江寧府根究又嘉問奏臣與江東監司等皆
有嫌隙嘗乞下别路差官根勘而近者勘司又追逮臣
私家使令之人恐何琬等鍜煉未敢發遣已報制勘院
為見聽朝旨竊慮琬等又誣臣拒抗乞早指揮移送又
制勘院言追嘉問僕孫夀證僧子新入宅事嘉問輒占
留不遣若每如此即猝難結絶乞罷嘉問潤州遣赴江
寧府就劾詔送制勘院一處劾之其所追人令嘉問速
發遣(二年四月庚戌嘉問罷潤州)
甲辰詔開封府界提點司諸路監司分决繫囚内干照
及事理輕者先斷遣詔内蔵庫副使權太原府路鈐
轄張世矩罷兼知火山軍河東都轉運司言準詔具土
人武臣知州軍者以聞而世矩乃占籍府州故也(四年四月)
(十七日出矩繫府州獄)開封府界提點司乞免封樁闕額禁軍
請受等詔惟錢特免之樞密承旨司言準送下三司
狀在京禁軍闕額封樁請受内錢絹特免其斛斗惟米
可存留自餘衣賜等物並屬三司應副及小麥已無剰
數欲乞特免勘會府界軍士衣糧等自當依外處例封
樁其小麥如闕即令三司以細色糧充從之是日二
府奏事語及淤田之利上曰大河源深流長皆山川膏
腴渗漉故灌溉民田可以變斥鹵而為肥沃朕遣中使
往取淤土親自嘗之極為細潤盖上之欲愛利農民惻
怛如此(或于此附王孝先所申淤田費)
乙巳詔自今諸路轉運司並罷兼提舉本路市易司
定州路安撫司言北界人于惟孝因𫝊逹北界事為北
人收捕甚急今乞歸明望朝廷憫其累報北事及嘗告
捕北界刺事人李景等特推恩詔于惟孝與三班差使
充江南指使河北緣邊安撫司嘗獲邊民王習所市北
界馬即送順義軍上曰聞北界賣馬人法皆死又徙其
家屬自今如北界無移文可遣人於界首縱還毋問賣馬
者免令屠戮蕃民(此據墨本所記聖德朱本簽貼云移入契丹𫝊檢契丹𫝊乃無此又不知)
(是何年月姑附元豐元年十二月五日于惟孝下更須考詳)軍器監言鄜延經略
使吕惠卿乞給新樣刀下江浙福建路製造及先乞甲
身等以虎翼甲身應副詔止令内弓箭南庫給短刃刀
五萬五千口餘依奏建州進士虞蕃上書言太學講
官不公校試諸生升補有私驗且陛下辯色視朝而講
官赴太學常以已入而午出陛下日攬萬幾經筵勸講
尚不數年而書畢今講官講周禮七年纔及四卷又謂
論語孟子道德之所在聖賢之所為陛下設科使参大
經今未始有講乞令講官依諸司例早入監仍集諸生
問答間日一升堂伏臘假不停說書及非假故毋因循
廢講詔不公事委開封府根治以聞内申請事令國子
監主判官相度(劉摯疏云蕃以不得觧故上書訟學官當考)
丙午詔西作坊監弓弩作河南府右軍廵判官席延賞
衝替以上批延賞近以造弓不如樣雖取戒勵未足示
懲今再取弓三張皆本作自造而苦良相遠盖惟聽匠
者之所為不躬自省視職事曠弛不治可知宜令本監
别精舉使臣監當故也(可并入己亥戒勵弓作官後己亥十一月二十九日)詔
給州助教敕告五十付陜西路都轉運司召人進納買
九將什物等物料餘令轉運司應副仍展限通作三年
了足鄜延路經略使吕惠卿言宥州牒請遣官與夏
國邊官將蘇御帶分立文字依理識認并毁廢所侵耕
生地及將西界前後逃背捉殺人馬界首交會本司近
準朝旨定寫牒送馬五匹至宥州索所略人馬及根治
作過頭首誡斷上批宜先令河東經略司檢蘇安静元
與西人要約文字圓備仍除所差折固更選諳熟邊事
信實使臣一人牒鄜延路令移報宥州約日與已差定
官於界首各出文字理辯交會其諾爾一戶如是未叙
盟以前逃背于誓詔當給還即具以聞知都水監丞
范子淵言奉詔相視導洛通汴自今河隂縣西十里簽
河處步量至洛口地形西高東下可以行水乞差知水
事臣僚再案視詔左諫議大夫史館修撰直學士院安
燾入内都知張茂則同相視(六月十五日可考二年六月十七日清汴成章惇作)
(記)詔應鄉村民願以所納義倉糧就便納縣倉者聽
從知管城縣趙爕請也(本志不載請人此月十五日云云舊紀書此)是日
日中有黑子如李凡十三日乃散龍圖閣直學士給
事中吴中復卒
戊申詔開封府界京東西將下兵每十人取一人令所
差去教頭習馬射與免雜教其在京步人諸指揮弓箭
手令殿前步軍司各選少壮有性格軍士十人付提舉
教習馬軍所教習候教成遣歸元管軍司依見教軍馬
法據見管人亦十人取一人展轉教習後上批在京弓
箭手步人総五十八指揮今所教二十人充教頭實恐
分教不給若俟展轉教習必遲久不能成就可再令每
指揮取二人如性格椎鈍難教即令逐時簡換又詔
内殿直以下諸班直闕額並據逐班直額管人數如闕
二分以一分依例取簡增填餘一分内五釐以額外汎
配人撥填五釐坐闕如闕二分以上準此若不及二分
或雖及二分以上無額外汎配之人除例取簡一半增
填外餘並坐闕經制熙河路邊防財用司言本司推
行事務各已有緒乞自明年管一路歲計用度詔具經
制歲入若干以聞已而本司奏約以元豐二年所入錢
糧計一百餘萬貫石(熙河歲入貫石自元豐二年二月十八日丁巳移入此)詔
諸路將副聽比類熙寧附田令𠡠給職田正將視路分
都監副將視藩府都監其青鄆州雖已撥黃河淤地及
廢罷都監職田與將副而多寡未均並令改正樞密
院言軍器監言河東路編排九軍會軍器當造竹長團
排一千六百餘面緣工匠並造河北三州并鄜延路排
别無作匠乞抽刷匠二百人應副仍候造三州并鄜延
排了日併手製造詔軍器監馬軍團排止依見造竹排
樣步兵長排依今年正月所降樣許刷廂軍百人餘依
所申
己酉分命輔臣禱雪于郊廟社稷兩浙提舉司言浙
西民戸富有物力自浙以東多以田産營生往年造簿
山縣常以税錢餘處即以物力推排不必齊以一法今
欲通以田土物力税錢苖米之類各以次推排随便敷
納役錢所費民力所出輕重均一從之
辛亥疎决在京繫囚雜犯死罪以下第降一等杖以下
釋之畿縣及三京諸縣準此詔罷來歲元日朝會
壬子皇第七子建國公价卒年二歲贈太師尚書令追
封衛王諡悼惠其母邢婉儀也(兩紀並書卒)
甲寅詔在京市易務上界勾當公事祕書丞應瑜減磨
勘一年三班借職李漸二年大理寺丞郭規轉一官減
磨勘一年杭州觀察支使董經換東頭供奉官各賜錢
有差並計息推賞也詔大名府永濟鎮被水災醋戸
依酒場被水蠲買名錢
乙夘詔民納税不及斗者免納義倉(本志有之此月六日)
丙辰權御史中丞蔡確言河决曹村方議塞决口未定
聞轉運使王居卿建横埽之法决口斷流實獲其力而
奏功之時居卿不欲自陳獨見漏落乞驗問居卿所置
横埽如有明效令都水監著以為法從之仍令修入靈
津廟碑詔青州民王贇貸死刺配鄰州牢城初贇父
九思為楊五兒毆廹自縊死贇纔七歲常欲復讎而以
幼未能至是十九歲以槍刺五兒斷其頭及手祭父墓
乃自首法當斬上以贇殺讎祭父又自歸罪可矜故也
河北緣邊安撫司言準樞密院劄子保州諜知北界
燕京留守司指揮容城歸信兩縣鈐束拒馬河南兩屬
戶毋得納雄州貸糧事委本司考實如實即中書近降
除放雄州歸信容城兩輸戶賑貸米指揮且未須施行
本司勘會南北兩界凡賑濟兩輸戶及諸科率兩界官
司承例互相止約其實彼此空文今北界亦止循緣舊
例即非剏始行移兼兩縣自九月起催至十一月中旬
纔納貸糧三十餘石自中旬北界止約至十二月中旬
已納米萬餘石以此較之情實可見兼中書近奏兩輸
戶納米數乞倚閣候秋料催納以寬下戶乞止依此奏
施行從之
丁巳詔陜西路提舉鑄錢司支大銅錢十萬緡付轉運
司市糧草上批按閱京東西將下諸軍已支銀器可令
提點刑獄司計直以封樁闕額禁軍納絹折還
戊午以權知審刑院度支郎中崔台符為右諫議大夫
大理卿屯田郎中直史館權發遣江淮等路發運副使
寋周輔太常博士權判都水監楊汲為少卿丞及檢法
官令舉官以聞先是上以國初廢大理獄非是(要見國初廢大)
(理獄事因)以問孫洙洙對合旨於是中書言奉詔開封府司
左右軍廵院刑獄皆本府公事而三司諸寺監等凡有
禁繫並送三院繫囚猥多難以隔訊又盛暑疾氣熏染
多致死亡官司各執所見吏屬苦于諮禀因緣留滯動
涉歲時深為未便参稽故事宜屬理官今請復置大理
獄應三司及寺監等公事除本司公人杖笞罪非追究
者随處裁决餘並送大理獄結斷其應奏者并天下奏
案並令刑部審刑院詳斷大理寺置卿一人少卿二人
丞四人專主推鞫檢法官二人餘悉罷應合行事委本
寺詳具以聞從之台符等既受命作大理寺凡十有七
日而成(十七日而成據李清臣記墨本所書不同朱本遂并削去新紀書以開封囚猥多復置大理獄)
(舊紀載詔語差詳)詔自今歲起發坊場錢更不寄納市易務
徑赴内蔵庫寄帳封樁其逐路起發赴京支官員遠接
雇人并召募押綱路費等錢于開封或祥符縣置庫仍
舊令佐主之開封府請修完京城四壁留十步以墻
為衛外容車馬往來詔止于七步外築墻以所減三步
外添兩步共留五步為路其官私舍屋有礙者即止據
見今地于五步外築墻為路仍免毁拆又詔真定府
界塌崖嶺盜斫車輞者雅沁等三人别無意作過令放
還北界三司言準送下判都水監宋昌言等奏乞支
錢二十萬緡分與開封府河北路諸埽市梢草今未有
錢物可給欲支市易務下界末鹽錢十萬緡從三司撥
付本監依朝廷錢物例封樁仍逐年依數兊換非朝旨
及埽岸危急不得支用從三司點檢拘轄從之
己未詔罷都大提舉在京諸司庫務司其所領事令三
司分隸所屬又詔自今司農寺除本寺官請受及吏人
衣糧食鹽依舊三司支給餘支本寺所管常平免役頭
子蹙零等錢從判寺蔡確請也
壬戌檢正中書刑房公事杜紘罷檢正陞一任太常丞
監察御史裏行黃廉為集賢校理並權判刑部廉依舊
同結絶御史臺根究公事詔大理寺官吏并現在公
案等並歸刑部其當送大理獄結斷事自來年正月後
依戊午詔施行詔權荆湖北路轉運使太常少卿孫
頎以督捕詹遇等有勞特賜紫章服西京左蔵庫使權
荆湖北路都監彭孫設謀殺遇及獲婦女十八人馬七
匹除崇儀使忠州刺史權發遣本路鈐轄仍賜錢五百
千東作坊使權潭州鈐轄何次公捕獲賊黨三十四人
馬十六匹然先以不救應仵全等見下孫頎劾罪候頎
再奏到取裁其餘轉資減年及賜錢帛各有差御史
中丞蔡確言比聞有人偽作臣論科場文字騰播都下
御史黃廉已具奏蒙下有司購捕未獲聞所託文字久
喧道路亦不難窮核但得𫝊道一人展轉推問必見所
歸望增立賞錢根究主名雖經疎决特賜重行以懲造
語作姦之風詔專令許懋根究增賞錢五百千(許懋明年十一)
(月以前廣東憲乞籍五州丁為槍手不知今任何官)中書言江南東路制勘院
言根究吕嘉問等事候江西提點刑獄李茂直到院結
案然茂直近己丁母憂詔止令孫珪王安上朱炎同鞫
之
癸亥以翰林學士起居舍人兼侍讀權發遣開封府許
將權知開封府中書言立大小使臣呈試弓馬藝業
出官試格第一等步射一石發兩矢射親十中三馬射
七斗發三矢馬上五種武藝問孫吳大義十通七時務
邊防策五道文理優長律令大義十通七如中五事以
上與免短使減一任監當三事以上免短使陞半年名
次兩事陞半年一事陞一季第二等步射八斗射親十
中二馬射六斗馬上三種武藝孫吴義十通五策三道
成文理律令義十通五如中五事以上與免短使陞半
年三事以上陞半年兩事陞一季一事與出官第三等
步射六斗射親十中一馬射五斗馬上兩種武藝孫吴
義十通三策三道成文理律令義十通三計算錢榖文
書五通三如中五事以上陞半年三事以上陞一季兩
事與出官從之(舊紀云癸亥詔武臣入流猥雜莅官從政無以甄别立試藝業法與實錄不同)
(新紀亦削去當考選舉志同選舉志云詔大使臣試弓馬藝業出官第一等步射一石矢十發三中馬射七斗)
(馬上五種武藝孫吳義十通七時務邊防策五道文理優長律令義十通七中五事以上免短使減一任監當)
(三事以上免短使陞半年名次兩事陞半年一事陞一季第二等步射八斗矢十發二中馬射六斗馬上三種)
(武藝孫吴義十通五策三道成文理律令義十通五中五事免短使陞半年三事陞半年兩事陞一季一事與)
(出官第三等步射六斗矢十發一中馬射五斗馬上兩種武藝孫吴義十通三策三道成文理律令義十通三)
(計算錢榖文書五通三中五事陞半年三事陞一季兩事俱出官其步射並發兩矢馬射發三矢皆著為格此)
(據本志增入志但稱元豐初敇)提舉司天監所言先被旨應館閣所
蔵及私家所有隂陽之書並錄本校定置庫收掌今編
成七百一十九卷乞上殿進呈從之
甲子婉儀邢氏進封賢妃妃乞免册命詔止進告(兩紀並書)
(進位)詔罷三司推勘公事官減軍器監勾當公事審官
東院流内銓及將作監三班主簿左右軍廵判官各一
員又詔秦鳳路義勇保甲近已上番未差兵部官案
視慮官司推行法令不盡或有差違令同判兵部李深
往檢點以聞詔京東開封府界將下馬軍闕馬逐將
召買四歲以上十歲以下堪被甲馬其錢於封樁禁軍
闕額請受内借支判大名府文彦博言據國子博士
管勾外都水監丞耿琬妻安氏狀琬赴决口提舉兵夫
至修閉畢工於靈平埽冒暑而死蒙賜絹二百匹乞免
所賜特推恩子敏案耿琬實以勤事而死伏望特錄其
子詔敏與郊社齋郎引進副使京東西按閱將下馬
步軍武藝張山甫等言京東第八將張建中所教兵衆
比之諸將應格人數全少詔建中先衝替令轉運司體
量如有罪狀即劾以聞
乙丑詔熙河路經略司指揮熙州自今于闐國入貢如
實惟齎國王表及方物聽發赴闕仍毋得過五十人驢
馬頭數準此餘勿觧發止令熙州安泊差人管勾依條
許令賣買仍婉順開諭除乳香以無用不許進奉及挾
帶上京并諸處貨易外其餘物並依常進貢博賣
丙寅遼主遣寕昌軍節度使耶律隆太常少卿史館修
撰王安期等來賀正旦
丁夘殿前副都指揮使建武節度使賈逵卒贈侍中諡
武恪逵嘗請加贈三代上諭以當令有司檢會及是逵
家又以請上批逵武人能念親不忘雖不該郊禮可特
許之(據御集逵先請乃十月十七日得請乃明年二月十五日今并書之)命西上閤門
使樞密院副都承旨張誠一兼都大提舉燕設諸司應
奉事馬軍都指揮使楊遂權殿前副都指揮使梓
州路轉運提點刑獄司夔路鈐轄司言甫望箇恕子乞
弟領兵讎殺生界夷人請楊三班所許物詔轉運鈐轄
司以本司意諭乞弟昨官軍討夷賊其甫望箇恕能自
撫遏部下夷衆把截地分不助羅胡苟等作過事以先
差楊舜之許與物數給賜仍為隄備毋少致侵犯(據平蠻錄)
(云遣招安將楊文簡與乞弟相約實錄乃云楊舜之今從實錄疑先遣文簡後存寳至又遣舜之也今不復出)
(招安將姓名)先是轉運判官程之才言羅苟村部正扼烏蠻
出入道路近歲與蠻為讎蠻不敢肆若平羅苟乞於其
地置寨以制烏蠻詔下存寳相度始轉運司經畫羅苟
事乞弟遣其徒一毛至納溪寨乞率兵助漢轉運司遣
招安將報云不勞以兵來助若能撫遏諸夷擒捕羅苟
餘黨送官官有賞若干存寳至復申行其說存寳既平
羅苟止傍江置一寨以防拓羅苟而烏蠻道路蕩然無
復控制又失給賞物及存寳分屯至梓遂間乞弟果以
無羅苟梗路之虞遂率羅始党村并晏州水路十二村
夷衆僅五六千人由涇灘峽往攻戎州界落厠頼陪等
村及江安縣界七姓十九姓夷人燒蕩村囤虜掠人畜
刻牌強之俾輸以廻薄江安城下索存寳所許之賂縣
民驚擾知縣何宗範嚴備而告語之凡三日乃去留蠻
判羅一蠻奴一毛以一魚一馬謝宗範廻過夷牢村一
毛為夷衆所殺羅一復奔縣求送歸縣以其本漢逃卒
遂械禁之聞州州聞轉運鈐轄司鈐轄司聞朝廷獄成
而斬之烏蠻知命自朝廷不敢以為怨止稱殺我一毛
者夷牢夷人也(元豐三年四月二十六日實錄載乞弟犯江安事迹與平蠻錄有不同處當参)
(考别修)
是歲宗室子賜名授官者五十人天下上戸部主戸
一千九十九萬五千一百三十三丁一千六百五十一
萬一千六十一客戸五百四十九萬七千四百九十八
丁七百八十一萬五千四十一斷大辟一千一百四
人詔畿内及京東西五路許賣晉隰礬陜西自潼關
以西黃河以南逹于京西均房襄鄧金州則售坊州礬
礬之出于西山保覇州者售于成都梓州路出無為軍
者餘路售之禁私鬻者與越界者如私礬法(食貨志係之元豐元)
(年今附年末)上每憤北人倔強慨然有恢復幽燕之志即
景福殿庫聚金帛為兵費是年始更庫名自製詩以揭
之曰五季失圖玁狁孔熾藝祖造邦思有懲艾爰設内
府基以募士曾孫保之敢㤀厥志凡三十三庫後積羡
贏又揭以詩曰每虔夕惕心妄意遵遺業顧予不武姿
何日成戎捷(據食貨志以詩更庫名實元豐元年今附年末仍取墨本元豐八年史臣叙聖德篇)
(稍增飾之)
