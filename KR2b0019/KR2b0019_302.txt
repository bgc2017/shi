續資治通鑑長編卷二百九十八
宋李燾撰
神宗
元豐二年五月戊辰朔右神武軍大將軍衢州團練使
秦國公克瑜為隰州團練使大宗正言克瑜歲滿當遷
遥郡上批克瑜繼秦王後襲公爵故特遷正任後以右
武衞大將軍潮州刺史楚國公世恩為袁州刺史右武
衞大將軍封州刺史魏國公仲來為筠州刺史右武衞
大將軍濱州防禦使陳國公仲郃為棣州團練使用克
瑜例也上批太學外舍生檀宗益上書論修整學事
頗有條理疑其應務之材在所可試判國子監李定嘗
保奏自入學無殿罰同齋諸生稱其素行無闕可試校
書郎充太學錄所言太學事令李定同檢正中書戶房
公事畢仲衍看詳後又命同判監張璪同看詳立法以
聞(後命在戊子今并書究竟當考)太常博士館閣校勘王伯虎罷檢
詳樞密院吏房文字上批大理寺方劾伯虎貸錢事覺
乃還及賣買貪汚雖未知抵罪重輕然據見事其所為
凡下𤨏屑已不可為樞府掾屬故罷之詔權發遣江
南西路提點刑獄李莘衝替展磨勘二年知建康軍蔡
若水等罰銅差替並坐廖恩發所部初不覺察故也
資政殿學士右諫議大夫蔡挺卒贈工部尚書諡敏肅
己巳前權發遣環慶路經略使岷州團練使高遵裕追
兩官知淮陽軍慶州通判屯田郎中吳仲舉衝替柔遠
寨主供備庫副使孫貴兵馬監押左侍禁王顧並追一
官免勒停都廵檢内殿承制輔佐罰銅二十斤差替西
頭供奉官閤門祗候柔遠寨廵檢胡永德追兩官免勒
停環慶路走馬承受入内東頭供奉官王懷正罰銅七
斤降京西監當前知大順城内殿承制康大同等四人
差替蕃官軍使羅遇杖脊刺配廣南東路牢城所焚西
界棚屋約價給還先是遵裕數使蕃部且烏及顧入西
界見蕃族梁額葉偵事且誘額葉來降後且烏為西人
所執永德等擅發兵出塞追取縱火焚新和市遵裕隠
庇不治西人以為言隣路奏之手詔遵裕速根治為首
者痛繩以法遵裕亦不奉行(手詔當是熙寧十年八月五日)上遣樞密
院檢詳官范育就案還具奏其狀因命育推鞫獄成永
德遇抵罪遵裕坐不奉詔及所奏漏略懷正亦以體量
不實黜餘皆從坐也(元豐元年閏正月丁酉有縱火事)詔秦鳳路副
總管夏元幾罷任坐前知鎮戎軍買水銀令指使販易
及毁公使文記也(三月丁酉巳責)祠部員外郎集賢校理趙
彦若兼修百官公卿表初命司馬光宋敏求同修敏求
卒光請以彦若繼成之詳定正旦御殿儀注所言正旦
御殿合用黃麾仗案唐開元禮冬至朝會及皇太子受
册加元服冊命諸王大臣朝燕蕃國皆用黃麾仗本朝
故事凡皇帝受羣臣上尊號諸衞各帥其屬勒所部屯
門殿庭列仗衞今獨修正旦儀注而餘皆未及欲乞冬
會等儀注悉加詳定從之定州路安撫司言奉詔候
有機便修加保州關城今涿州發兵夫修城欲乘此於
來春築保州城從之仍命止作帮貼不得過為張皇
如京使權鄜延路都監高永亨先次衝替以本路經略
使吕惠卿奏已劾治永亨役使蕃兵不平及職事弛慢
也(此據密院時政記永亨與惠卿異議具惠卿家𫝊當刪取增入家𫝊云公既至延考昔之措置參差抵牾)
(誠如上指盖鄜延之兵分屯緣邊與下番白地凡州軍城寨三十有五處而四將皆治延每將之兵所在交有)
(且兼隸城守者一日有警遣將東出則西兵從西出東亦然兼寨之卒牽於顧家守城之官辭以空壁下番之)
(遠又不時至而欲其集力赴敵於百里之外故嘗以不及事為患公於是度城廣狹以步受兵如古法不足則)
(籍餘夫益之守兵既足乃出其選以備作戰随地置將其六據邊境之要其一治延其二在下番二州將有分)
(地兵有常將以蕃為鋒漢為春鋏將兵職戰城兵職守較然皆有統紀器械糧芻物計取具籍名數定條約又)
(以守兵拓邊而盡合諸將於延大閱之異時調發旬月不能集者一日可辦乃具上之會夏人以兵壁對境詔)
(許以新法從事而樞密院有不說公者持難久之邊將高永亨自以姦贓不利公為之帥長乃騰說以為蕃兵)
(不可參隸参隸虞變將兵不可以分置分置弱威閱士卒籍牛馬實召戎寇而上獨是公所建繼遣中官容士)
(寄賜公詔曰省所上戰守事議論眀白利害詳盡非卿智能疇若朕志已畫可付外矣惟底行之使言可績乃)
(所望也於是著以為令三年六月十五日永亨訴冤)
庚午詔輔臣觀麥於後苑
辛未權發遣戸部副使韓忠彦改鹽鐡副使權發遣鹽
鐡副使王居卿改戸部副使以上批鹽鐡事繁居卿兼
職别司恐難專辦仍事與市易相干妨礙故也都大
提舉制置淮南運河司上濬運河官吏兵匠功狀詔董
役官吏堂除或指射差遣减磨勘年兵匠賜絹提舉官
賜銀絹有差
癸酉羣臣奏事垂拱殿御衣有蟲自襟㳂至御巾上既
拂之至地視之乃行蟲其蟲善入人耳上亟曰此飛蟲
也盖慮治及執事者而掩之實非飛蟲也(墨本附此於卷末今從朱)
(本移入此)翰林學士孫洙言御史東西獄廹近社稷乞徙
獄它所下禮院定禮院移問御史臺言獄雖與社稷相
近自有重垣限隔不惟無地可徙考之典禮亦自無嫌
書曰弗用命戮于社說者曰社王殺則是社之前猶可
以行誅戮豈於重垣之外不得繫訊罪人周制王宫右社
稷左宗廟其前庫門為外朝有嘉石肺石三槐九棘司
寇於此斷獄蔽訟今置獄在社稷垣外不為失洙議遂
寢詔知潤州司封員外郎直昭文館吕嘉問落職衝
替免勒停監市易務門河南府左軍廵判官華申甫除
名兩浙路提點刑獄祠部員外郎集賢校理王陟臣落
職衝替供備庫副使張濟追一官遠小處監當知慶州
天章閣待制俞充罰銅三十斤檢正中書孔目房曾伉
二十斤度支副使張璪十斤初江東轉運判官何琬劾
奏嘉問不法章未下而嘉問辨訴詔御史臺推治申甫
自京師以私書報之申甫得之於濟及陟臣充陟臣檢
正中書吏房充都舉市易司濟故三司吏伉嘗為璪道
嘉問事而璪漏其語於所親也上欲究所從來命取進
奏院發書歴得嘗與嘉問通書主名乃下開封府令人
自陳不盡當除名而申甫不以實故除名嘉問坐報上
不以實雖會恩不貸也(元年九月二十六日詰嘉問)
乙亥以右武衞大將軍仲忽領文州刺史仲忽陳國公
宗治長子上以宗治卒日諸子不與推恩特命之
丙子廣南西路經略司言順州蠻叛内殿崇班知吉弄
峒零崇槩討平之及知歸化州文思副使儂智會率丁
壯千二百餘人應援乞推賞詔擢崇槩為供備庫副使
智會為宫苑副使(兩紀並書順州蠻叛峒兵討平之)
戊寅詔成都府等路茶場司勾當公事官六人並遷一
官以歲課增羡也
己卯復戸部侍郎知鄂州王韶為觀文殿學士知洪州
(熙寧十年十月責)内蔵庫言陜西路轉運司借紬絹十萬匹
未償詔李稷計直償以銀提舉成都府路茶場司上
茶法勅式詔行之仍歲增茶場司公使錢二百千廣
西經略司奏根括團結到邕欽州峒丁成一百七十五
指揮内先籍定武藝上等一萬三千六百七人知邕州
劉初又乞於邕州左右江增置將官二員令左右江提
舉官就充副將及選兩江知州峒班行輪十人或八人
充隊將或指使逐指揮官給旗號鑼鼓其器甲摽排之
類依溪峒例私各置辦官置籍拘收詔備錄前後所降
朝旨及趙卨劉初論列更制什伍訓隸部勒等利害并
凡諸臣獻議應干措置峒丁事並降付曾布令參酌便
宜撮取衆善如尚有闕漏即創為規畫務要詳盡便於
施行疾速條例聞奏其後布言欲乞令逐鎮寨監押寨
主同管轄兵甲使臣並與廵檢等分定州峒等專一管
勾立賞罰條約以為懲勸增置都廵檢使兩員分地分
提舉及增首領丁壯每歲按閱及大教犒設例物其武
藝絶倫之人保眀聞奏量材補授名目及分擘使臣管
勾地分詔添置都廵檢使二員餘送熊本擇可行者一
面施行(曾布熙寧十年二月知廣州元豐元年八月知桂州三年閏九月知秦州熊本自元年正月降)
(官分司西京三年閏九月提舉太平宫四年知滁州九月二日復集賢殿修撰知廣州此時尚分司西京朱本)
(追記四年事今因之本志與實錄同但稍加刪削)
庚辰手詔中書曰濮安懿王先帝斟酌典禮即園立廟
詔王子孫歲時奉祀義叶恩稱後世無得議焉今三夫
人名位或未正塋域或異處有司置而不講曷足以彰
先帝甚盛之德仰承在天之志乎三夫人可並稱曰王
夫人命主司擇歲月遷祔濮園俾其子孫以時奉主與
王合食而致孝思焉初濮國公宗暉言父贈濮王而母
襄國太夫人韓氏墳猶用堊飾乞下有司議增修兼乞
專隸濮王園廟歲時奉祀上批依所奏未下而有是詔
(新舊紀並書此詔)封允寧女吳承裔妻安康郡君為安福縣
主允廸女曹識妻仁夀安福郡君為夀光縣主仍不俟
大禮給俸詔司勲郎中李立之太常博士路昌衡重
鞫陳世儒獄以世儒妻李錄問稱冤也(四月壬戍乙丑當并考)
詔右贊善大夫同提舉成都府等路茶場范純粹序官
廪給人從視提舉常平官薦舉官分李稷之半别給都
大提舉茶場印付稷聽稷純粹同轉運司舉官知洋州
並從稷請也御史黃顔言陛下嘗詔兩制臺諫監司
各薦所知令中書籍記以待選用于今數年執政大臣
漫不省錄臨事索才失於倉卒有以致士大夫之私議
伏望陛下省覽所舉之籍随所稱而試之不如舉者則
坐保任之人
辛巳崇文院校書邢恕為館閣校勘太子少師致仕
趙槩上所集諫林其言曰臣年八十有二行將就木無
所干求以申臣素志爾上批可降詔奬諭庶以勸為學
老而無斁者詔提舉教習馬軍官二員日往諸營按
閱事藝比在京坐局官司勤勞特異可月給茶湯錢二
十千破當直兵士十五人内王中正可就差親從官狄
諮於馬軍上軍旗頭内差(此據御集一百十七卷元豐二年五月十四日手札增入)
(熙寧七年九月十九日甲寅十年九月二十三日庚午元豐二年五月十四日辛巳十一月二十九日癸巳十)
(二月二十七日辛酉三年三月十一日甲戌五月十一日癸酉六月十八日己酉十一月三日辛卯五年十一)
(月十七日甲寅六年二月五日辛亥)
癸未命檢正中書戸房公事畢仲衍同三司講究麴法
利害以聞(八月十三日)
甲申工部侍郎參知政事元絳知亳州國子監直講密
縣令孫諤集慶軍節度判官葉唐懿各追兩官免勒停
特衝替絳坐為其族孫伯虎私禱諤唐懿升補太學内
舍生及屬諤於判國子監官處求為小學教諭下御史
臺推治而絳復坐辨訴不實諤唐懿坐聽請故有是責
絳子耆寧亦坐𫝊道絳語於諤等御史推問不以實對
罰銅十斤先是絳數請老上曰聞耆寧孝謹好學使校
書崇文且留二期慰諭久之耆寧當下獄絳上疏願納
平生職禄乞許耆寧即訊於外及絳辭日上召對謂曰
朕自知卿一歲即召卿矣面問絳欲易陳許州否絳謝
罪不敢擇願得潁州許之賜坐使服學士帶(改潁州乃辛卯日二)
(月戊辰詔舒亶何正臣同鞫太學獄三月庚午朔命錢藻且權開封八月丙辰許將責六年十二月二十二日)
(孫諤除落衝替舊紀書元絳以子請求罷知亳州)湖北都鈐轄轉運司上捕
猺賊有功使臣列為四等詔轉資減磨勘年有差
乙酉引進使眉州防禦使知衞州李端慤復濮州防禦
使端慤坐失舉奪一官至是以戚里特復之仍詔赴闕
上批近喬執中上殿以安南死亡軍士妻子貧餓無
所歸乞以死事人於桂州寄下褁衣借糧米給之可檢
會速與指揮廼詔西京開封府界差赴安南軍士已死
而妻未改嫁若孤遺無依者人給米二石具數以聞(執中)
(先任湖北運判召為司農丞是年二月十六日權發遣提點府界三年四月二日改京西北憲新舊紀並書詔)
(安南軍死事孤寡無依者廪給之朱本籖貼云下冇詔合刪去執中云云)詔殿前步軍司
見在營兵各置都教頭指教弩手五指揮弓手十指揮
槍刀標排手五指揮各選一人武藝高彊者奏差逐司
各舉散直二人為指使罷廵教使臣(志有)内侍押班石
得一言案試京西第五將軍馬弓箭手馬步射不應格
詔下本將陳宗等具析宗等引罪上批朝廷比以四方
邊備不飭為可虞選置將臣分總禁旅俾時訓隸以待
非常至於部勒規模悉經朕慮前後教告已極周詳使
宗等稍異木石亦宜略知人意今尸禄慢令既頑且慵
苟遂矜寬寔難勵衆可並勒停劄示諸將(據樞密時政記上批在五)
(月二十七日今依實錄附此本志係此于元豐六年誤也)
丙戌贈文思使内侍押班張恭禮為邠州觀察使恭禮
事上藩邸歲久故也知審刑院安燾言比年詳議官
以文案繁多責重賞輕除者多不願就乞以二年為一
任任滿減磨勘二年自刑部差者已及成資先依刑部
任滿法推恩未成資者補及成資推恩後别理一任從
之(八月二十二日丁巳可考)詔備軍卒以二千人為額
戊子以右諫議大夫權御史中丞直學士院判司農寺
蔡確參知政事宰相吴充議變法確爭曰曹參與蕭何
有隙至參相漢一遵何約束且法陛下所建立一人協
相而成之一人挾怨而壊之民何所措手足乎充屢屈
法遂不變(此據舊錄確本𫝊)右正言知制誥知諫院李定為
右諫議大夫權御史中丞兼判司農寺右正言知制
誥知審官東院張璪兼知諫院判國子監三司言糧
綱少欠折會請受聽借兩月行之歲久減免深刑便於
綱運近為錢綱少欠於法未有眀文乞依糧綱折會法
今再相度既借兩月請受慮贍養不足别致欺弊欲改
兩月為四月各半分折填從之
己丑前權建康軍節度推官王覺前知澧州西京作坊
使李山甫訴推勘官何琬胡宗回酷虐乞改差官鞫治
詔覺送潤州制勘院山甫令湖南轉運司選官重鞫如
不移前鞫覺山甫各不用併計著為法及再劾覺山甫
所坐如初詔權御史中丞李定同根治太學獄右
正言知制誥李清臣言陛下宣眀道德制作法度天下
方襃然興于學臣以謂及斯之時宜詔諸路有能眀詁
訓小學正樂鍾律及大歷算數者以名聞陛下召而試
之或該通精密不悖於理之正則秩之一命必有異聞
博見者出於其間而士有勸慕樂習於此者矣又言本
朝官制踵襲前代陳迹不究其實與經舛戾與古不合
官與職不相凖差遣與官職又不相凖其階勲爵食邑
實封章服品秩俸給班位各為輕重後先皆不相凖乞
詔有司講求本末漸加釐正以成一代之法(朱本簽貼云不行合)
(刪去)
辛卯翰林學士孫洙暴得風緩不能朝中使太醫問疾
相屬元絳罷上意欲用洙遣中使視之知其疾不可為
乃用蔡確及卒對輔臣歎惜之常賻外賜錢五十萬
壬辰詔都水監主簿陳祐甫罷相度河事止令逐路監
司同相度以聞都水監勾當公事孔平仲歲滿減罷更
不補人禮院言奉詔濮安懿王三夫人並稱曰王夫
人案唐大中三年追尊順宗憲宗諡號禮官請别造神
主及改題議者以栗主升祔之後在禮無改造之文亦
無重加尊諡改題主之例以臣等所識當以新諡典册
告於陵廟正得其宜神主不改造不重題為得禮中書
言改造改題並無所據酌情順理題則為宜况今士族
之家通行此例望就神主改題則為通允𠡠旨宜依又
案乾德二年改諡眀憲皇后曰昭憲皇后特命宗正卿
趙洙改題神主大中祥符六年改上元德皇太后徽名
曰元德皇后升祔太宗皇帝廟室亦命左司諫知制誥
路振改題神主今參詳三夫人神主欲依故事改題於
禮意為允及司天監選用元豐六年癸亥歲四仲月内
擇日遷祔吉從之遣寳文閣學士陳薦改題神主三
司請於潭州瀏陽縣永興銀場置酒稅選官監臨從之
歲入隸提點鑄錢司市銀封樁真定府路安撫司言
北人侵耕解子平地詔安撫司遣人候望廵察毋致更
有侵耕如北界以兵護耕種候北人回悉蹂踐之賜
眀州及定海縣高麗貢使館名曰樂賓亭名曰航濟
癸巳提舉市易司言前市易務監官劉佐負市易錢十
八萬緡乞籍本家日入屋租償官限二年輸納不足物
産没官又不足責保人代輸自今負市易錢違限有物
産者倣此自籍家産日與免息罰從之知秦州龍圖
閣直學士吏部郎中集賢殿修撰劉庠降為禮部郎中
知虢州坐失舉也(舊紀書庠以失舉降知虢州新紀不書)
甲午中書言近制檢正官四員除戸房二員如舊外孔
目房吏房禮房共一員内禮房文字比之他房文字為
多乞令戶房檢正官通管禮房從之詔通判司農寺
周直孺同講究麴法利害從三司請也(八月十一日)
乙未上批内外簡閱諸軍已悉用闊閃促張弓減指箭
其令在京及諸路作院造弓罷長弰舊制又詔以弓箭
樣降付開封府界京東西諸將後又詔轉補諸軍用黃
樺闊閃弓馬黃弩上四軍弓八斗弩二石七斗中下軍
弓七斗弩二石四斗及詔諸班換前班前班簡行門及
引試武學生用促張弓減指箭射兩石以上者減一斗
詔進士諸科新及第人免試刑法永興軍等路提
點刑獄主客郎中王孝先熙河副都總管客省使達州
刺史王君萬各降一官君萬改鳳翔府鈐轄西上閤門
使榮州刺史知淮陽軍高遵裕展三期叙遵裕先知熙
州與君萬嘗借請結糴邊儲錢違法回易轉運判官孫
&KR1199;案治之君萬乃教蕃官摩丹當博訟迥嘗加箠掠遵
裕以聞欲以中&KR1199;命孝先推劾而孝先觀望不盡力再
遣提舉茶場李稷鞫得實故皆抵罪(孝先初受命乃元年正月丁夘君萬)
(自鳳翔鈐轄除熙河監牧給散馬種在七月二十一日丁亥六年六月四日始除君萬所負馬)
丙申詔諸路有強劫盜人數稍衆許於聽候差使及得
替待闕官内選武勇使臣捕逐給驛券從大名府文彦
博請也詔廣濟河都大催遣輦運官與本路通判以
上序官在提點刑獄下
六月戊戌朔詔開封府界京東西將下軍馬委將副依
在京提舉司法試騎射等第樞密院言去月庚寅北
界人馬犯雄州界射傷官兵欲令雄州諭歸信容城縣
如北人再至拒馬河南且令婉順約攔即深入近南地
分恐彼先以懦兵誘致鬭争伏精銳於林間候官軍逐
利驟出圍掩當常遠斥堠度形勢捍禦毋得遠追自取
理曲仍選精強人馬以備應接從之
庚子命權御史臺推直官盛南仲權檢正中書刑房公
事王修同催促結絶在京繫囚宰臣吳充以從子安
國贓汚抵法奉表待罪詔趣充視事(吳安國贓罪當考)詔太
常少卿知袁州吴評職方郎中知南康軍聞人安道並
與宫觀差遣御史舒亶言評等嘗除宫觀差遣不應復
為郡也賜兩浙路度僧牒百五十修高麗使亭館
辛丑賜導洛通汴司築隄役兵特支錢提舉三門白
波輦運司言河隂窰務上京塼瓦乞罷差中官督促從
之
壬寅都水監言去月乙未澶州眀公埽墊詔眀公埽最
為河流向著其南纔隔大隄一重備之不時則與靈平
之患無異本埽見闕正官外都水監丞司可速奏舉差
出埽兵亦即追還以防夏秋漲水
甲辰廣西提點刑獄劉宗傑言知邕州劉初申監凍州
奉職黃案高等下頭首斬知宫闕峒儂智春并執妻子
乞加優賞上批可下曾布速具有功人姓名比優例取
旨智春先為内殿崇班與知武峒麻順福合謀攻順州
兵敗復趨交阯求援至是平之(新舊紀並書廣西捕斬寇順州蠻智春)
權知邕州莊宅副使兼閤門通事舍人劉初權通判州
事觀察推官陳中並追兩官中仍勒停監押西頭供奉
官高懷亮都監内殿承制戴恩並除名權簽書判官侯
偁錄事參軍翟瑜監倉貴州推官吴瑾三班借職張贊
攝司戶齊國鎮司理梁景初各追一官免勒停並坐邕
州火焚官舍千三百四十六區諸軍褁衣萬餘分榖帛
車器等百五十萬故特責之
乙巳廣南西路經略司言土兵額闕乞許湖南路團結
教閱諸軍投換本路雄略澄海指揮上批近曾布乞募
諸路差來屯駐兵級内願投換就糧見闕諸軍庶免往
來紛紛道路勞費可速相度指揮遂詔除團結諸軍不
許投換餘如布請
丙午大理評事崇文院校書同知禮院元耆寧許侍養
崇文院校書初無補外者上以絳故特聽耆寧以禮院
易監中嶽廟既而御史何正臣有言復罷之太常博
士權發遣荆湖北路提舉常平等事周諶通判蘄州諶
與夔州路轉運判官徐師旦皆為御史何正臣論奏且
謂推行法度督責吏屬非諶所長故罷之詔捧日龍
衞鈯直左射指揮均撥入捧日龍衞諸指揮更不補人
其四指揮請受錢帛等委羣牧司糧草委提點倉場司
封樁權發遣三司使李承之等言文武官諸司人請
受及外縣諸軍衣賜賞給先經專勾司直批勘於糧料
院今欲並令先赴糧料院批勘次送專勾司勾磨從之
合馬步軍兩院為一置兩專勾司分勾百官諸軍請
受
戊申命參知政事蔡確參定編修𫝊法院法寳錄閤
門祗候知雄州歸信容城縣李澤遷一官仍賜絹五十
匹時北界廵馬犯邊澤與格鬭重傷故也上批府州牧
羊峰代州海回寨成德軍解子平侵地火山軍闌遺馬
廣信軍拘留百姓趙消雄州廵馬相殺傷涿州修城料
夫北界辦理此七事未絶慮因常使或專遣人來事之
始末及所以應之之辭亦宜豫為經慮一宗文字可專
委檢詳官范育主領編錄(七事當考)上批京師差馬軍教
頭於開封府界京東西將下既無本營部轄間亦有不
循軍法者兼己致功教成精兵因循置之非宜寬縱銜
勒使時獲罪亦可惜宜悉追還本營於開封府界京東
西二十六將下各選差少壯輕捷性格可教兵級八人
押赴提舉教習馬軍所教成送樞密承旨司引見訖發
遣又詔排手步人雖已頒教法亦必不能推行指教
可亦令如選馬軍教頭法每將五人赴步軍司委燕達
教習如馬軍法(二十八日步軍司奏可考)遣大理少卿蹇周輔往
徐州鞫妖人郭進獄
己酉太子中舍權夔州路轉運判官程之元知嘉州之
元以父老自陳也
壬子濮州防禦使李端慤提舉醴泉觀端慤兄端愿嘉
祐間嘗乞立皇子人無知者端慤因進對袖其舊章以
聞上歎曰近世懿戚也
癸丑光禄寺丞陸佃為集賢校理西京左藏庫使内侍
押班石得一勾當皇城司皆上批命之且稱佃資性眀
敏學術贍博也得一罷提舉中太一宫集禧觀事先是
入内副都知蘇利涉勾當皇城司循故事邏者報事不
皆以聞及得一代利涉事無巨細一皆奏御且購以賞
民間往往以飛語受禍云(此據蘇利涉舊傳)詔五路帥臣副
總管管軍臣僚各舉堪將領大使臣二員(兩紀並書)詔謀
殺人案舉自首雖減等坐之其情理凶惡不可留本處
者依編𠡠配隸他所時法官斷謀殺人自首獄從減等
論而不用配法堂後官周清以謂昨朝廷議謀殺人得
首所因之法編𠡠明言指定謀殺人傷與不傷罪不至
死奏裁决配又云今所因之謀得用舊律而原免己傷
之情復以後𠡠而奏决以此二說證之則用配法無疑
乞申眀行下故也
甲寅董戩貢奉大首領經沁伊達木凌節等辭上召逼殿
陛諭曰歸告董戩所遣貢奉人甚恭恪今已許汝納榖
此後可數遣人來任便交易又聞部落子欲侵汝疆境
祖父土田宜善守勿失皆奉詔唯唯因奏本土永寧寨
賜紫蕃僧實寧巴李錫新等已授紫衣願賜師號及來
遠寨蕃官吳恩乞授本族廵檢上令諭押伴官具奏以
聞皆從其請京東路轉運判官屯田員外郎劉定權
發遣河北西路提點刑獄代太常博士集賢校理丁執
禮歸館供職以執禮乞歸便親養也上批馬軍都虞
候權管勾馬步軍司燕達自蒞職以來能體朝廷訓齊
士伍之意推原奉承躬親其事不憚勤苦無所顧忌凡
詔法之下間有闕疑建議發眀頗多中理故二司所總
師徒技能日以加進不有旌奬何以勸功宜與一子閤
門祗候提舉導洛通汴司言清汴成四月甲子起役
六月戊申畢工凡四十五日自任村沙谷至河隂瓦亭
子並汜水關北通黃河接運河長五十一里河兩岸為
隄總長一百三里河所占官私地二十九頃已引洛水
入新口斗門通流入汴候水調勻可塞汴口乞徙汴口
官吏河清指揮於新開洛口從之(舊紀於此乃書詔大河注汴壞隄覆舟人)
(多溺死初導洛通汴新紀於三月庚申即書之紹聖三年正月十七日可考三月庚寅二十一日載清汴始末)
(甚詳)
乙卯上批高麗恐今歲九月間遣使入貢可豫選引伴
官二員令於眀州少待其至廼命内殿崇班閤門祗候
宋球假通事舍人左班殿直閤門看班祗候焦顔叔假
内殿崇班詔貢使是王子即以衢州通判胡援代顔叔
引伴并差入内省使臣一員管勾諸司權管勾馬步
軍司燕達言内外就糧退軍二十一指揮總八千餘人
以禁軍小疾故㨂退及武藝淺軟人配填既不訓練又
免屯戍安居冗食耗蠧軍儲欲自今更不增補以漸銷
減候有闕依禁軍選募教習武藝不數年間八千退軍
盡可易為銳士内有七百料錢者減為五百依五百料
錢軍等尺招簡從之仍詔上四軍退軍改作五百料錢
軍額鄜延路經略使吕惠卿乞立定緣邊逐路歲計
糴買糧草數詔遣檢正中書禮房公事王震往陜西轉
運司依惠卿請并涇原環慶秦鳳熙河路取索會計實
數同經略轉運司連書以聞(十月二十二日震云云)
丙辰錄黔州義軍都指揮使向仲化為三班借職同管
勾義軍弩手從夔州路轉運請也鼎州言都監向世
温自陳歸眀及三考乞再任上批江南諸向首出歸眀
最為忠順可依所乞
戊午詔諸司承受朝廷批狀有合付案不行者於月奏
狀具所礙條貫及如何難議施行
己未命著作佐郎三司勾當公事郭茂恂權羣牧判官
以上批羣牧判官龐元英照對大理獄事未得釐務而
使副日在樞府何暇躬親職事可差茂恂權領故也
詔應導洛通汴事令宋用臣管勾一年如洛水通快委
范子淵閉黃水口其㳂汴淤田既非濁水可並閉塞併
水東下接應江淮漕運賜樞密直學士工部郎中錢
藻樞密副都承旨四方館使舒州團練使張誠一銀絹
各五十以編修高麗入貢儀式成故也
辛酉詔贈鎮寧軍節度使同平章事魏國公崇懿濮安
懿王元子可追封舒王屯田員外郎權京西轉運副
使李南公管勾崇福宮以御史黃顔言南公女皆適士
人而同産女弟在室者已三十餘歲委寄於妺壻范遷
家案之有實故也左諫議大夫安燾等上諸司敕式
上諭燾等曰設於此而逆彼之至曰格設於此而使彼
效之曰式禁其未然之謂令治其已然之謂敕修書者
要當知此有典有則貽厥子孫今之格式令𠡠即典則
也若其書完具政府總之有司守之斯無事矣又閱講
筵式至開講申中書上曰此非政事何豫中書可刊之
(七年三月六日敕式成本志云云或增入此)雄州言北界廵馬過拒馬河
南歸信容城縣尉右侍禁宋彦圖禦敵有勞詔減磨勘
三年
癸亥廣南西路經略使曾布言欽廉州宜各剏驛安泊
交人就驛置博易場委州監押㳂海廵檢兼管勾從之
詔開封府界河東陜西義勇保甲上番减廵檢兵級
先封樁添支口食候見銷減人數據闕以請受衣糧等
封樁詔審刑院刑部遇科場及試刑法流内銓三班
院人並於試前半月選官申中書審刑法三人刑部七
人候差試官畢據闕差權正官到限一月了絶己分文
字過限不支添給以刑法官多差考試而候差權官稽
滯案牘從逐司請也
甲子改權發遣淮南東路提點刑獄金部員外郎范百
禄權知唐州百禄與知揚州于侁避親也步軍司奏
准樞密院劄子奉旨諸將下牌手步人每將選蹻捷五
人赴步軍司委燕達依教習馬軍所已降指揮教習候
精熟送承旨司取旨今有擘截舍屋差人員等事御批
可比附馬軍兵級已降指揮例速與處分(御集一百十七卷選五人)
(赴教在此月十三日或并此入彼)
乙丑詳定禮文并詳定朝會儀注所言檢討官御史臺
主簿何洵直坐前任原州判官失入死罪衝替乞留檢
討從之仍不許理任中書言刑房奏斷公案分在京
京東西陜西河北五房逐房用例輕重不一乞以在京
刑房文字分入諸房選差錄事以下四人專檢詳斷例
從之大理寺言大理評事元大成坐前知江陵府長
林縣受賕當追兩官詔除名荆湖北路提點刑獄金部
郎中蘇涓轉運判官太子中舍馬珹嘗薦大成各奪一
官廢瀘州白艻寨
