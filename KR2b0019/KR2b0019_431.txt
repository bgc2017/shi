續資治通鑑長編卷四百二十七
宋李燾撰
哲宗
元祐四年五月辛巳詔蔡確責授左中散大夫守光禄
卿分司南京中書舍人彭汝礪奏曰確言非所宜衆所
共惡聖恩深厚尚俾分務乃知天地高厚無大不容日
月高明雖細必察然告訐之言至有累風化罪人以疑
似實非政體伏望聖慈更賜寬恕必謂小人湏當懲戒
猶冀加貸以全德美所有告詞尚俟聖旨貼黃稱臣以
言者交攻自知罪在不赦貪補德美不知更為身謀惟
太皇太后陛下加省前奏以養皇帝陛下好惡正朝廷
紀綱敦厚風俗愛惜人才為念亦賜寬貸以成盛德流
竄誅殛非臣所辭左諫議大夫梁燾右司諫吳安詩
右正言劉安世言臣等竊聞蔡確已有責命舍人彭汝
礪封還詞頭不肯草制者臣等竊謂確之罪惡天下之
所共疾不容更有異議汝礪居侍從論思之列不以君
親為念沮格詔旨奮力營救臣等前日進對之際固已
言其朋黨之状觀今日之舉可驗有實伏望陛下誅其
姦意重行貶黜庶分邪正以肅中外貼黃臣等伏見治
平中命王疇為樞密副使是時錢公輔當制繳還詞頭
朝廷以為不當遂授滁州團練副使今來蔡確責命與
王疇事理不同汝礪挾姦不肯草詞伏望詳酌重賜施
行仍乞速降指揮免至惑亂衆聽(安世集此係苐九章注云與梁燾吳安詩)
(同上)安詩又言汝礪營救蔡確臣熟觀此人並無學術妄
自尊大誕謾愚人以邀虚譽與曾肇一心為惡每懷蔡
確私恩朝夕望其復至肇尤險詐變態百出日近牽復
蔡確職名肇當草詞乃稱原情無他在法當復尚淹時
日以塞人言又曰未忘矜念之心難廢公平之典肇以
王言徇已憎愛上侮人主下結姦臣欺君賣國神人共
怒而陛下晏然不知此豈朝廷之福乎汝礪愚暗動為
曾肇所使也(編類章䟽五月三日奏今附此)起居舍人權中書舍人
王巖叟行蔡確責詞曰人臣之義莫重於愛君天下之
誅無先於訕上確姦回無憚險詖不疑以舞文巧詆為
身謀以附下罔上為相業先帝與子何云定策之功太
母立孫乃敢貪天之力隂結朋邪之助顯為衆正之仇
日者寵榮充滿於冢司贓賄貫盈於季弟坐觀奢靡之
無度不問貪冒之所從陽若不知潜與為地朕既屈邦
憲以貸碩萬死又抑人言而置卿兩全曾不反思尚兹
歸怨形於指斥播在歌謠託深意以厚誣包禍心而莫
測味思人之作見切憤於權宜覽觀水之章知樂逄於
變故夫豈沾沾之多易盖皆怏怏之餘言雖朕欲容顧
法不可考楊惲南山之句彼若無情方孔融北海之談
汝為有實致之于理誰曰不然猶念股肱曲全體貌徐
為進退之禮獲保始終之私尚以列卿俾分留務聊著
為臣之戒用嚴垂世之規往服寬恩罔貽尤悔又詔
侍御史新除太常少卿盛陶知汝州殿中侍御史翟思
通判宣州監察御史趙挺之通判徐州王彭年通判廬
州(政目云陶思挺之彭年坐觀望不言蔡確五年七月二十二日改差遣)中書舍人彭汝
礪奏曰臣竊以御史耳目之官以補完聰明為事事有
是非容有言有不言者若不擇可否惟言之為務是乃
所以為朋比也不言未必為邪言之未必為忠惟其是
而已矣前罷御史丞雜物聽已駭今又盡行黜廢所干
政體不細微臣愚戅未知所處伏望更賜詳酌施行汝
礪初聞確有責命未見詞頭曰若責輕則可及詞頭下
并責陶等遂不肯草詞亦不封還但别具奏并申中書
稱疾謁告歸第(此據王巖叟所記)權中書舍人王巖叟行盛
陶責詞曰辨天下之是非明天下之邪正使朝廷不惑
而人主信之以聽斷者朕用御史之意也汝既不能如
汲黯在朝寝淮南之姦意而見無禮於君者又不能毅
然奮張惟力是視以攻其惡而依違觀望進言於朝命
之已行措意於姦臣之復用隂持兩端終無定論御史
如此朕何頼焉聊從薄責出守近邦汝其循省母蹈後
悔翟思等責詞曰朕以冲幼臨位而太母以簾幃聽政
天下之耳目寄於御史者又非異時之比也排姦除惡
以肅中外汝當何如今確怨望譏訕形於篇章詆斥母
慈朕心惶愧神人共怒幽明一意而汝等坐視若無所
聞以謂確之言是耶則宜明以其義告朕以為非所宜
言耶則宜抗章請正其罪而乃隂拱不言兩無可否汝
不出於朋黨則生於畏避無所逃矣嗟長孺之秃翁何
為首鼠歎季陵之惜已自同寒蟬汝軰則爾朕且何頼
不行罷斥無以示懲初劉安世等既劾盛陶乃言蔡確
自引而去豈不知幸後以弟犯法降知安州是朝廷常
典確不應有恨使確無心於言偶涉疑似人雖注釋近
於捃摭使言而有意終不能彊自為辭事罔君親君子
難於輕議欲乞因其詩之言以觀其心據所引之事以
考其迹苟涉譏刺何憚不誅其告言之人亦願詳酌處
分故責詞指陶進言於朝命之已行而思等訖無論奏
遂并黜之(陶章舊錄載之新錄因舊錄無所增損今并取王巖叟責詞附益且發明之)吳處
厚者嘗從蔡確為山陵司掌牋奏官處厚欲確以館職
薦已而確不薦用由此怨確故繳進確詩士大夫固多
疾確然亦不直處厚云(此據邵伯温辨誣更湏考詳王而銍補傳處厚乃為王珪掌牋奏)
(確罷之)尚書左丞王存言盛陶等不當責曰今以不言
責御史恐後來者不擇而言益紛紛可厭太皇太后曰
言之多何害但要朝廷與辨是非耳(此據王巖叟所記)戶部
言河東提刑申太原府陽曲縣稅戶金景以家業并保
人物抵當乞代軍員充專知管勾平晉驛不妨本戶差
役欲依所乞若諸路有似此處亦乞從本部相度指揮
從之(新削去)
乙酉詔知鄆州蒲宗孟特降授中大夫依前充資政殿
學士知虢州宗孟以鄆多盗痛誅鋤之所戮不可計小
偷微罪率斷其足筋又燕飲無度為御史所言按驗實
故也詔下給事中趙君錫封還再付權給事中梁燾言
宗孟嘗列執政守藩失職百姓嗟怨御史彈劾制罰未
當門下封駮可議重責以協至公今復付有司使之行
下闊略有罪臣所未諭恭惟太皇太后御政房闥皇帝
未專明斷中外大臣所當謹守法度以尊朝廷鄆為大
州密邇京邑宗孟挾權擅威坐廢詔令是宜繩治以正
綱紀所有錄黃謹具封還伏望聖慈特付中書省别賜
取旨施行乃詔宗孟落資政殿學士(落職在二十六日今并書)燾又
言凖中書省送到錄黃節文勘會蒲宗孟知鄆州日轉
運使胡宗回范鍔西路提刑係孫升杜天經到任四日
後蒲宗孟差知河中府有旨杜天經特放罪餘各罰銅
十斤者郡縣不法監司實任其責今蒲宗孟不遵詔條
政事惨酷監司坐視無所按舉薄責罰金未足懲戒所
有錄黃謹具封還伏乞聖慈降付中書省别賜取旨施
行太常少卿朱光庭丞姚勔言本朝大饗明堂祀昊
天上帝仍設五帝之坐及五帝五官之神元豐三年始
設上帝一位不稱昊天其餘五帝以下神位悉罷請將
來宗祀神宗皇帝于明堂以配上帝從祀之神如郊徧
舉詔禮官審議今年且依元祐元年設位太廟差官攝
事(蘇轍元年有議當參考)
丙戍詔今後官吏因差出推鞫接續承受公事兩件與
理為一次酬奬蔡確既責左諫議大夫梁燾左司諫
吳安詩右正言劉安世以為責輕御史中丞傅堯俞侍
御史朱光庭相繼論列安世言臣竊聞朝廷以蔡確為
光祿卿分司南京者臣按確嘗位宰相輔政無状弟碩
贓汚罪惡貫盈確本同居衆謂預聞其事陛下既不窮
治又貸碩死仍免決配惟令編管確以失教為名止從
薄責朝廷之恩亦已極矣而確不知圖報猶怨望作為
詩什輒敢謗訕罪状顯著法所不赦陛下以天地父母
之德不忍加誅俾全要領已出再生之賜謂宜投諸四
裔以禦魑魅而尚玷卿列仍居善地中外之論皆謂失
刑臣聞賞罰者人君之大柄祖宗所以公天下而立之聖
子神孫亦必以至公守之不可失也伏惟太皇太后陛
下保佑聖躬恩德隆厚而確悖逆不道妄有詆斥神人
之所共怒覆載之所不容今來責命太輕未厭輿議非
惟失祖宗之意亦恐傷陛下孝治之風伏望聖慈更加
詳慮早行竄殛以慰人望又言臣近以蔡確責命太輕
嘗具論列今已累日未降指揮臣伏見確之朋黨大半
在朝大臣之間亦有隂懷向背假託義理巧進邪說協
力營救雖聖心先定必不為流言之所惑而後命淹留
未快公論再煩天聽仰冀採納臣聞自古亂臣賊子之
為害皆非一朝一夕之故良由上下怠忽辨之不早日
復一日養成旤胎是以先王制禮雖齒路馬與蹙其芻
者莫不有誅非芻為可貴而馬不可齒盖君臣上下之
分所當致嚴而將折天下姦雄桀驁之氣於未然之前
也今確無禮於君親非可宥之過雖悖逆不道自取罪
戾亦朝廷威令不行政尚姑息容養確軰使至於此而
輔弼大臣猶為救解欲望朝廷尊嚴朋邪歛迹何可得
也願陛下深察姦黨切無輕聽早行四凶之竄以慰天
下之望燾言風聞蔡確責授光祿卿分司南京者竊以
確怨望謗讟包藏禍心按状明白臣累具論列乞正典
刑今制罰未當考之公議殊不厭伏臣竊見元祐初資
政殿大學士吕惠卿以蠧國害民責建寧軍節度使副
建州安置惠卿坐殘刻斂怨不副先朝任遇未如確之
䀝睨兩宫無臣子敬順之禮惠卿所犯不過於確而得
貶如此之重確為惡萬倍於惠卿而得貶如此之輕是
敢行法於惠卿而不敢行法於確也法者天下之公而
朝廷之平也一有高下而虧失大信何以安善良戢姦
慝齊一中外之心哉確得出萬死蒙更生兩宫厚恩已
踰天地若更與正卿分司居之近地崇長兇戾恐由此
始然則公義見屈國典遂壊天威不行矣臣實懼之伏
望聖明省察特出宸斷施行(燾集係第八章)又言風聞蔡確分
司告命既下公議以為罰未當罪唯其姦黨恃之為重
日夜為謀以求救解至於大臣之間有出死力隂濟其
惡者頗露語言如可為信臣竊恐大臣姦詐但以好言
收恩在已歸怨朝廷又恐實有此事遂進邪說誑譎以
惑宸聽伏望聖明深察斷在必行使小人自消終致安
靜貼黃若是大臣惑亂聖聽却致遲留行遣即威柄動
搖大臣轉彊為今日之患姦人難制為他時之憂此事
實繫國家安危伏乞深留宸念獨斷無疑臣聞自朝廷
施行蔡確事權貴之間私問往來交通請託小人廹於
利害自救無所不至確又嘗使人在京師伺探朝廷意
旨伏望聖慈早賜施行免致交通敗露害及善人又聞
大臣親屬有露言於確親密之人云解得已有次第今
若行遣不當其罪即便權去王室恩歸大臣不可不察
也欲望出其不意批降中旨速賜施行(燾集係第九章)又言臣
聞古之行罰以禁不忠不孝而害國者也故罪大者罰
重罪小者罰輕又曰罰當罪則姦邪止此大公之道古
今行之一致號為威柄所以輔德繩姦一萬方之心於
敬順者也臣伏見蔡確罪惡顯著萬死猶輕朝廷降為
光祿卿分司南京採之清議大為不當臣既已論奏乞
重賜施行累日未聞指揮按確身為大臣不忠負國罰
所當禁者今行罰如此是不足以制害矣大臣懷不忠
之意其罪莫大焉罰所當重者今行罰如此而望姦邪
消止豈可得耶恭惟太皇太后聰明靜正德如天日豈
容姦人敢有謗詛皇帝聖孝敬愛奉順顔色上體慈懷
至仁不殺故免確之死誠為厚恩然免死之外不當更
有寬假以成大惡僥倖之心以失清朝正平之典大臣
合議所當盡節私言曲辨不可施於公聽伏望聖明深
加省察特出宸斷重賜施行以尊祖宗之法焉貼黃臣
竊以事干君親無可疑異謂確可誅者天下之公議也
謂確可恕者姦黨之私言也聖德聰明洞照邪正必不
以姦黨之私言屈天下之公議伏乞宸斷指揮速正其
罪(燾集係第十章)言者又言確包藏大惡積有歲年天所不容
因詩發見若今日苟行寬假不正顯戮則後日之惡可
勝言哉伏望聖明斷在不疑投之遠裔以消羣慝以戒
天下萬世為臣之不忠者(章奏雜錄第二項有此不知言者姓名)又言確
包藏禍心怨謗君親略無忌憚止令分司别都處之善
地刑罰者天下之公共陛下亦不得而私之古人見惡
如農夫之務去草絶其本根而已今陛下曲貸斯人亦
養虎以自遺患也吕惠卿行遣未久陛下必能記之確
今日反居善地乞據確所犯别作施行(章奏雜錄第三項有此不知言)
(者姓名)又言確分司南京尚帶左中散大夫臣再思之其
官既崇又分司者叙復皆有常法緣確之用本無德望
徒以數興大獄遂竊相位才罷政柄怨誹己及君親其
憎疾善人固可知矣萬一復進上必為交鬭之姦下必
有排䧟之酷臣謂宜投竄荒僻則善人安而小人革矣
(章奏雜錄第四項有此亦不知姓名)右諫議大夫范祖禹言確之罪惡天
下不容尚以列卿分務留都未厭衆議伏乞處以典刑
更賜重行竄謫(章奏雜錄第二冊有此六項其一其五乃梁燾第八第十奏今已别見餘三項)
(附此不知誰人第六則范祖禹也祖禹自注云十七日上盖當時坐此以行遣湏細考之據王巖叟所記自十)
(四日後三諫有八日再有旨責)(連章言責確太輕新坡范祖禹亦助十州英不記御史嘗有言李常盛陶既坐)
(不言貶傅堯俞朱光庭不應不言但巖叟偶不記耳雜錄所載數章當時坐此以行遣者堯俞光庭所言必在)
(焉要湏得諸人奏議乃可分别今姑云堯俞光庭相繼論列政目十八日云臣僚六章言確盖當時行出止)
(此六章耳)初輔臣於簾前共議再責蔡確獨范純仁及王存
以為不可純仁曰方今聖朝宜務寬厚不可以語言文
字之間曖昧不明之過誅竄大臣今日舉動宜與將來
為法式此事甚不可開端也又引尚書所謂小人怨汝
詈汝則皇自敬德厥愆曰朕之愆允若時不啻不敢含
怒之說以解上意退又上䟽云臣之愚心雖知蔡確衆
議不容復憂聖政或有所虧盖陛下臨御以來政化清
明如青天白日無輕氛薄翳道德純備如精金美玉無
纖瑕小疵今以一蔡確之故煩朝廷行稀闊之刑天下
久安人所罕見必生疑駭復恐貽之將來垂之史策薄
有疑議則於聖德神功深為可惜在臣負恩竊位罪不
容誅盖如父母之有逆子雖天地鬼神不能容貸至於
父母親置於必死之地而却恐傷恩臣之區區實在於
此陛下保全社稷之心天地神明之所昭鍳而微臣愛
惜陛下聖政之誠亦應不避一身之萬死而展補報之
愚忠惟願睿慈曲加詳慮所有再行重責伏乞與師臣
以下商量所貴責歸臣佐不累聖明臣無任愛君激切
之至純仁又奏陛下拔擢愚臣至此若臨事苟且則將
安用及再與王存奏陳更乞聖意深慮既未蒙開允即
惶懼而退然臣日夜不能自安愚忠猶有未盡兼慮臣
前日曾入文字陛下未賜詳覽湏至再三煩黷臣前奏
稱述陛下聖政如青天白日至德如精金美玉曾無纖
瑕小翳陛下保全社稷之心天地神明之所昭鑒皆是
實事及言確為逆子若父母親置之必死之地却恐傷
恩宜委師臣以下商量免累聖明亦國體當然言盡出
於至誠皆非苟欲取信又重刑除惡正如以猛藥去病
湏防過劑必傷中和况國體久安重刑罕用固當詳審
不宜取快伏望陛下將臣前後所奏詳賜觀覽庶幾察
臣惟欲愛君報國意不在他尚覬萬一或有可採又奏
臣昨日簾前見吕大防奏蔡確黨人甚盛欲陛下留意
分别臣奏以為朋黨難辨却恐誤及善人大防以臣言
為不然以謂正人必去姦邪朝廷豈得含糊不問臣遂
言此事正宜詳審不可容易大防亦取臣言乃云湏當
子細臣遂引王安石好同惡異之弊再三奏陳然尚抱
區區之誠未能少開宸聽而憂愓不能自安湏至重複
陳論以竭愚見庶裨聖政少答大恩竊以朋黨之起盖
因趣向異同同我者謂之正人異我者疑為邪黨既惡
其異我則逆耳之言難至既喜其同我則迎合之佞日
親以至真偽莫知賢愚倒置國家之患何莫由斯至如
王安石自負學術即非全無知識止因喜同惡異遂至
黑白不分引吕惠卿為大儒黜司馬光為異黨至今風
俗猶以觀望為能後來柄臣固合永為殷監恭惟仁宗
皇帝政教施設實帝王之師從諫詳刑任賢容衆正與
陛下今日之政相同慶歴中先臣仲淹與韓琦富弼同
時大用歐陽修石介以夏竦姦邪因嫉其黨遂大起誣
謗言先臣與琦弼有不臣之心歐陽修尋亦坐罪石介
幾至斵棺其時朋黨之論大起識者為之寒心上頼仁
宗容覆使兩黨之隙帖然自消此事今以為美談陛下
聞之必熟則是仁宗所行陛下可以取為成法今來蔡
確之罪自有國家典刑不必推治黨人旁及枝葉臣聞
孔子曰舉直錯諸枉能使枉者直則是舉用正直而可
化枉邪為善人矣又曰舜有天下舉臯陶不仁者遠則
是舉用仁者而不仁者自當屏跡矣何煩分辨黨人或
致有傷仁化而况陛下聖度包荒與天地同德至公克
己今古無儔前來特降詔書盡釋臣僚往咎不復究治
恐累太和自此内外反側皆安上下人情浹洽盛德之
事誠宜久行臣心拳拳實在於此伏惟聖慈深加採納
天下幸甚
丁亥詔蔡確責授英州别駕新州安置給逓馬發遣沿
邊州軍差承務郎以上官及量差人伴送前去逐州交
割如無承務郎以上即差本州職官而吕大防及劉摯
等初以確母老不欲令過嶺太皇太后曰山可移此州
不可移大防等遂不敢言既於簾前畫可而退范純仁
復留身揖王存進說以為不宜置確死地太皇太后不
聽純仁退謂大防曰此路荆棘七八十年矣柰何開之
吾儕正恐亦不免耳(山可移此州不可移據王巖叟所記王鞏随手雜錄亦同今附此)
(下鞏云諫官相繼論確益若明日執政對簾中忽語曰蔡確可英州别駕新州安置諸公驚退悉力開陳久之)
(劉莘老曰蔡確母老引柳宗元乞與劉禹錫換播州事吕微仲曰蔡確先帝大臣乞如劉摯所論移一近裏州)
(郡簾中語曰山可移此州不可移也范堯夫揖王正仲留身論之意不解堯夫曰告官家且勸太皇太后念蔡)
(確是先朝大臣哲宗不語論辨往來久之堯夫曰臣敢不奉詔)權中書舍人王巖叟行
確謫詞云聖人察言以觀行要在去凶春秋原意而定
誅貴乎當罪義之所在朕不敢私蔡確象恭滔天懷諼
迷國同林父之深阻固不易窺甚盧把之姦邪信其難
辨忠義痛心於四海善良側目於兩朝家積之殃昧而
不知已求之禍大而莫解隂遣腹心之黨自稱社稷之
臣欺惑衆人邀圖後福尚頼神奪之鑒天誘其衷使以
不道之言發於緣情之作險意潜驚於羣聽醜詞明詆
於慈闈雖朕德之所招實母慈之何負昨奉聖訓稍從
寬科而公議沸騰予心㦧怛未喪朋邪之氣祇傷崇孝
之風優施笑君猶行夾谷之戮驩兜黨惡尚有崇山之
誅宜正典刑以威姦慝假再生於東市保餘恩於南荒
不獨成朝廷今日之安盖將為國家亡窮之計往服矜
貸無忘省循翌日詔入内内侍省差内臣一名并下吏
部差三班使臣一名同伴送蔡確至新州交割訖回所
有前件指揮令沿路州軍差承務郎以上官伴送更不
施行遂差内東頭供奉官裴彦臣三班奉職馬經如蔡
確沿途或稱疾病乞住將理即添差遞舖兵士用兜轎
擡舁前去從彦臣所請也初不差使臣執政以為喜及
改命彦臣等梁燾范祖禹吳安詩劉安世及傅堯俞朱
光庭皆欲救止又恐與初論相戾且非國體遂已范純
仁曰純仁亦不敢言劉摯曰明日當於簾前論之然彦
臣等訖無改命(以不差使臣為喜及從彦臣所請此下並據王巖叟所記王鞏随手雜錄云)
(堯夫論辨久之不從堯夫曰臣敢不奉詔只乞免内臣押去宣仁曰如何堯夫以曹利用事言之宣仁曰决不)
(殺他教他自生自死不差内臣此無固必但與執政商量執政議差小使臣或承務郎以上官伴送至夜批出)
(差内官一員已而堯夫正仲與不論確事臺官皆罷去政目云臣寮六章言確怨望謗讟輕責未當奉旨責)
(英駕新州安置)是日左諫議大夫梁燾左司諫吳安詩再登對
太皇太后大加稱奬曰卿等於此事極有功言事每如
此天必祐之(此據王巖叟所記二十四日燾又同劉安世進對太皇仍有褒語今附見本日)他
日太皇太后御延和殿宣諭三省(新錄即於十八日載此當在他日也)
前日責降蔡確外議如何宰臣吕大防等奏曰確積惡
已久今來罪状尤不堪湏合如此施行唯是確之朋黨
心有不樂者又宣諭曰確罪前後不一昨終以先朝舊
相因其自請備朝廷禮數令其外任輙懷怨望自謂有
定策大功意欲他日復來妄說事端眩惑皇帝以為身
謀皇帝是神宗長子子繼父業其分當然昨神宗服藥
既久曾因宰執等對時吾嘗以皇帝所寫佛經宣示其
時衆中止是首相王珪因奏延安郡王當為皇太子餘
人無語安燾於時見確有何策立功勞若是確他日復
來欺罔上下豈不為朝廷之害恐皇帝制御此人不得
所以不避姦邪之怨因其自敗如此行遣盖為社稷也
大防等奏曰昨者建儲一事當時衆臣僚簽書所批聖
旨月日次序事理甚備文字盡在中書兼已關實錄院
編記分明小人乃欲變亂事實輙生姦謀以圖異日徼
倖之利今來又非朝廷尋事行遣自是確怨憤不遜譏
訕君親公議所不容臺諫至二十餘章陛下方施行命
下之日咸知朝廷有典刑也三省退樞密院奏事已安
燾奏確狂悖謗訕上煩朝廷行遣今中外皆以為允不
必更煩聖慮趙瞻亦奏蔡確姦邪謗訕罪不容誅乃至
上煩聖慮今來竄謫中外無不慰惬太皇太后宣諭曰
向先帝大漸遷就殿之西間使張茂則設簾于東間當
時今皇帝與吾及皇太后皇太妃及六宫近侍並在簾
下執政王珪已下對於前請吾同聽政尋即辭茂則奏
乞且為國家社稷事大是時珪居班首進稱昨自去歲
上令皇子侍宴羣臣皆見之至今必更長立乞再瞻覩
次日皇帝出見珪等兼有為先帝服藥親寫經一卷因
出示之時安燾同在彼備見本末况皇帝為先帝長子
嗣位仍從來常事孰有間言蔡確班在珪下何以獨更
有定策功耶此人他時若令再來皇帝年少如何制他
燾對曰當時惟首相王珪一人進對太皇太后遂泣下
便批聖語其餘執政更何曾有言况前年上宣皇子使
見羣臣足知先帝之意素定也(舊錄云確與惇皆顧命大臣摘小詩疑似責遐)
(裔乃至詆先帝所任之人大臣侍從則曰姦邪小人左右内侍則曰尤無状者自是先帝舊臣無一人在朝法)
(度悉廢改矣盖内則陳衍梁惟簡張士良主之皆出臣下宣仁唯首肯而已新錄辨云以上政是深誣宣仁之)
(言今檢會到初行遣時聖語吕大防梁燾等奏對事實改修合刪去八十六字)龍圖閣直學
士李常罷新除兵部尚書出知鄧州坐不言蔡確為諫
官所攻也中書舍人彭汝礪依前朝奉郎知徐州坐
營救蔡確并不草確與盛陶等責詞故黜之(雜錄第二冊有汝礪)
(責詞乃王巖叟所作亦是五月十八日得旨今實錄繫之十九日誤也政目云汝礪封還確詞乞加寬貸臣)
(寮言其不忠落職知徐州)中書舍人曾肇為寳文閣待制知潁州
肇除給事中辭不拜請補外從之亦坐諫官不言也(曾肇)
(傳云當時宰相范純仁左丞王存與肇三人論議多合或者欲盡去之會有以故相蔡確安州詩上諫官交章)
(以為謗訕確謫新州純仁及存争不能得同時罷去先是肇與汝礪約當制者極論會肇除給事中未拜汝礪)
(當制論甚力諫官乃言汝礪實肇使之誣以賣友肇辭新命請外章四上除寳文閣待制知潁州按言者言肇)
(賣交乃六年八月肇再除中書舍人時肇此出亦緣吳安詩論肇不自言而教汝礪使言劉安世論肇附范純)
(仁故也)朝散郎集賢校理權發遣潁州韓川為太常少
卿(王巖叟云川復以太常少卿召去年閏十二月十七日除少卿)詔今後差除及責
降告令吏部並依見任官職差遣進入(政目十八日云明堂前三日皇)
(帝致齋于垂拱當是禮官建請實錄既不書政目又不詳姑闕之)
庚寅詔今後歲㨂禁軍節級雖年六十已上筋力精神
壮健武藝不退堪任披帶部轄者許依舊存留如及六
十五歲並減充剰員從樞密院請也(新本削去)皇城使李
嗣徽加榮州刺史詔以秦國莊孝大長公主之後未有
顯者嗣徽能自立故旌之也路昌衡既有潭州之命
右正言劉安世言臣近累具論奏路昌衡前後罪状不
堪擢用及已罷廣州當追貼職至今未奉指揮臣之所
言得於公議章累十數遷延五月是非可否終無定論
内外疑惑實害政體况潭州守臣自來亦無必帶館職
之例豈可因緣差誤輕授小人伏望聖慈省察事理明
詔執政早令追改使朝廷判别邪正之道信於天下如
昌衡軰誠何足惜惟陛下斷之不疑又言臣近以累具
状論列王子韶路昌衡差除不當至今未蒙施行議者
謂子韶記問該博昌衡吏事彊敏其才可用不欲終廢
臣竊惑焉朝廷取人固必有道若大節已善或有小疵
才難求全理當掄擢傳所謂不以一眚掩大德者是也
其或素行邪僻大義已虧雖有小才固無足取此少正
夘之行僻而堅言偽而辨順非而澤所以不能逃孔子
之誅也按子韶上罔先帝下欺長貳為臣不忠清議所
棄昌衡執親喪曾無哀戚肆行邪穢絶滅天性為子不
孝典法所誅豈謂斯人反蒙褒進再三惟慮不得其說
臣竊謂朝廷差除固有當否言者議論不無是非既不
以子韶為太常少卿又追還昌衡廣州之命則前日所
差為不當而臣之言則是矣繼而罷少常者更遷衛尉
正卿免南海者依舊貼職以為潭帥則臣之議論孰是
孰非朝廷差除孰當孰否數日之間反覆若此傳播天
下豈不疑惑昔魏太祖有言曰荀令君之進善不進不
休荀軍師之去惡不去不止今昌衡子韶可進之善小
可去之惡大黜之有勵於薄俗用之無補於聖時何為
遂非憚於追改臣聞三軍可以奪帥匹夫不可以奪志
臣雖愚陋敢忘素守惟陛下無惜反汗之嫌自遺養虎
之患檢會累奏事理早賜指揮又言臣近以王子韶路
昌衡差除不當前後共十一次論列未蒙施行議者謂
君命已行難於反汗臣竊以為不然國家良法善政天
下以為便者大臣當為陛下協力而守之不可變也至
於進退人物間有差失但不吝於改過猶無害於得人
今朝廷政事之可行者往往不能固執初議屢有變更
以惑亂天下之視聽至其引用姦惡以致人言則反遂
非自用不恤公議而徒以不欲反汗為說臣所未諭議
者又謂言者好求人之過而執政惟用人之才誠難求
備要當錄其大而略其細則無棄人矣今子韶之為臣
不忠昌衡之為子不孝清議之所共疾典法之所不赦
雖區區之記問吏事有足稱者然而可取之善小可棄
之惡大用之有害於名教黜之無損於聖朝而大臣謂
之才亦過矣臣聞近日除吏之際每患言者彈駁以謂
數有追改則恐差除不行臣竊謂朝廷不知其不可而
使之則罪在耳目之官苟知其惡而不去則咎將誰執
與其用人之後惡臺諫之多言曷若未用之前少加審
擇而使人無可言者乎臣非敢以所論未行忿而求勝
直欲以天下公議上逹聖聰庶幾退斥姦邪奬進良善
為國家開衆正之路立太平之基惟陛下察臣之志力
主公道罷子韶昌衡之命以為天下臣子之戒又言臣
近以王子韶路昌衡差除不當前後十二次論列未蒙
施行臣條奏二人罪状固已詳悉皆中外之所共知非
敢以難明之事而妄加之也朝廷取其小才而遺其大
惡苟非私意何以至此臣所以反覆論列不能自屈者
特以聖明在上與天下之公議為可恃爾伏望陛下力
主正道更加詳察以臣所言子韶昌衡事状下御史臺
體量如皆有實非臣厚誣即乞特降睿旨䟽其罪惡而
顯黜之以戒天下之為臣不忠為子不孝者若有一事
稍涉虚妄臣亦不敢苟避罔上之戮惟祈聖鑒早决是
非使枉直不至於兩存姦慝不容於幸進愚臣願望實
在於此
辛夘朝散大夫衛尉卿王子韶權知滄州(二月二十六日除衛尉卿)
朝奉郎金部員外郎孫升為殿中侍御史權發遣
荆南唐義問言鼎州團練推官余卞論廢渠陽軍備述
本末上合朝廷好生惡殺省費敦本休兵息民之意謂
宜少有旌别詔吏部侯卞到部申中書省取旨故朝
散大夫右司郎中李師中追復天章閣待制師中在先
朝坐上書責降和州團練副使本州安置卒至是其子
偁訴於朝乃有是命(舊錄云李師中追復天章閣待制師中在先朝上書自言臣愚不肖)
(亦未忘舊學陛下欲為富國強兵之事則有禁暴豊財之術欲為代工熙載之事則有利用厚生之道有臣如)
(此陛下其舍諸先帝批師中敢肆誕謾輙求大用朋邪罔上愚弄朕躬識其姦邪所宜顯黜責授檢校水部員)
(外郎和州團練副使可本州安置新錄辨曰此事已載神宗皇帝實錄今改云師中在先朝上書責授和州團)
(練副使盡刪去上項一百九十一字)
壬辰鴻臚寺言三佛齊國進奉判官保順郎將地華加
囉至雍邱縣以疾卒欲依董戩進奉入内大首領薩卜
賽身亡支賜季贈絹體例減半給絹五十匹從之三
省言大中大夫以上每歲以十科舉士近據所舉到官
多不係見在任人慮致游謁奔競有傷風教詔應所舉
十科除草澤外其餘並湏舉見任及資序應格人(編類條貫)
(四年五月二十三日敕)
癸巳詔范鎮所進樂法内有可行事件參定聞奏禮部
太常寺言范鎮樂法自係一家之學與見行樂制不同
難以摘取於見行樂内相參增損(此事更湏詳考追附)吏部言
元祐編勅官員赴任違限滿一年不許放上竊緣沿邊
使臣差遣有見闕處若候一年方别注人有妨職事欲
以遠近添立日限無故違限者論如之官不赴律滿一
年沿邊主兵官滿半年不以有無事故本處三十日報
所屬别差官係奏舉者報元舉奏處並不得放上未申
報間到任者聽上候到吏部並降一等差遣無等可降
者降一年名次仍與遠小處從之大宗正司言宗室
近來多以合經本司管勾事務明知礙法或無例難行
規避越訴約束却令外官宗室或毋宗婦乳毋經執政
或他司陳状難以齊一欲乞宗室表状直於御前唐突
及差人於諸處投下或三省樞密院出頭者並斷罪勒
住起居尅罰俸錢從之(新削)左諫議大夫梁燾奏今月
二十四日有本職公事同右正言劉安世延和殿進呈
蒙太皇太后宣諭近日行遣蔡確只為官家及社稷不
為自家卿等言事盡忠太皇太后與官家總知今後常
如此方好上曰只為臣僚初時甚好才到富貴便湏改
節燾遂復奏曰小人但務姦邪以保富貴故多改節惟
正人事上能始終直道非惟補報朝廷亦可保其富貴
太皇太后曰如能以直道始終所得富貴更是長久尤
好也(十八日燾與吳安詩同對太皇已有奬諭今兩存之)
