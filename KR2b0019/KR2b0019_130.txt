續資治通鑑長編卷一百二十六
宋李燾撰
仁宗
康定元年春正月丙辰朔日有食之知諫院富弼請罷
宴徹樂雖契丹使在舘亦宜就賜飲食而已參知政事
宋庠以為不可弼曰萬一契丹行之為朝廷羞後使契
丹還者云契丹罷宴如弼言上深悔之(弼熙寧初久旱乞罷御筵指名)
(宋庠勸仁宗不納其言今從之)
壬戌賜國子監學田五十頃
甲子權增涇州通判一員鄜延環慶經略司言元昊
遣偽供僃庫使美英多吉等至境上欲議通和詔所上
表如不虧臣禮即受之
癸酉初用范雍奏賞破後橋寨及討蕩吳家等族帳之
功環慶路鈐轄洛苑使高繼隆為左藏庫使知慶州禮
賓使張崇俊為洛苑使柔遠寨主左侍禁閤門祗候武
英為内殿承制淮安鎮都監西頭供奉官閤門祗候劉
政比路廵檢使左侍禁閤門祗候郝仁禹並為内殿崇
班東谷寨主右侍禁賈慶柔遠寨監押右侍禁王慶並
為西頭供奉官東谷寨監押三班奉職張立為左班殿
直仍詔戰沒及被傷軍士月給外别賜兩月錢糧(西夏傳云)
(繼隆崇俊攻後橋英入自北門拔之英本傳乃不詳傳蓋因范雍所奏也記聞云康定元年正月十八日鄜延)
(環慶路經略使范雍奏體量到洛苑使環慶路鈐轄高繼隆禮賓使環慶路駐泊鈐轄知慶州張崇俊領本部)
(兵馬入西賊界打破賊後橋寨先令蕃官奉職廵檢李明領蕃部圍寨繼隆崇俊領本軍繼進與賊鬭敵相殺)
(又擘兵甲令柔遠寨主左侍禁閤門祗候武英監押左侍禁王慶東谷寨監押奉職張立左侍禁閤門祗候北)
(路都廵檢郝仁禹攻打寨城其武英先打破寨北門入城又令淮安鎮都監西頭供奉官閤門祗候劉政東谷)
(寨主左侍禁賈慶各部領兵馬入賊界駐泊牽拽策應西破蕩却吳家外蔵□克金舍利遇家等族帳又領入内)
(頭供奉官走馬承受公事石全政把截十二盤路口其殿侍軍員兵士及蕃官使喚得力或斫倒人頭或身中)
(重傷係第一等功勞者凡一百一十五人伏乞體念今來此賊不往來㳂邊作過正當用人之際各轉補名目)
(所貴激賞邊臣及將士各更效命奉聖旨高繼隆張崇俊於見今使額上各轉七資劉政郝仁禹以下各轉官)
(有差)
初西賊自承平寨退聲言將攻延州(此據司馬光記聞又許懷德傳云賊)
(攻承平寨不克去屠金明縣復進圍延州懷德遽還夜遣禆將以步騎千人出不意擊之斬首二百級遂入延)
(州按賊以去年十一月攻承平寨今年正月乃屠金明縣其間相距凡兩月餘必不自承平即抵金明懷德傳)
(聫書之恐非事實固當以司馬記聞為正)范雍聞之懼甚即奏䟽言延州最
當賊衝地闊而寨栅疎土兵寡弱又無宿將為用請濟
師䟽入未報(䟽已載去年末)而元昊詐遣人乞和雍信之不為
僃元昊乃盛兵攻保安軍自土門路入壬申聲言取金
明寨李士彬嚴兵以待之夜分不至士彬釋甲而寢翌
日奄至士彬父子俱被擒遂乘勝抵延州城下雍先以
檄召鄜延環慶副都部署劉平於慶州使至保安與鄜
延副都部署石元孫合軍趨土門及是雍復召平元孫
還軍救延州平得雍初檄即率騎兵三千發慶州行四
日至保安與元孫合軍趨土門有蕃官言賊已入塞直
指金明而雍後檄尋到元孫遂引還乙亥復至保安
素輕賊謂其下曰義士赴人之急蹈湯火猶平地况國
士乎因晝夜倍道兼行丁丑至萬安鎮平元孫領騎兵
先發步軍繼進夜至三川口西十里止營令騎兵先趨
延州奪門時鄜延都監黃德和將二千餘人屯保安北
碎金谷廵檢万俟政郭遵各將所部分屯雍皆召之為
外援平亦使人趣其行戊寅旦步兵未至與元孫還逆
之行二十里乃遇步兵及德和政遵所將兵悉至五將
合步騎萬餘結陳東行五里平令諸軍齊進至三川口
遇賊時平地雪數寸平與賊皆為偃月陳相嚮有頃賊
兵涉水為横陳遵及忠佐王信薄之不能入官軍争奮
殺賊騎五七百人乃退賊復蔽盾為陣官軍亦擊却之
奪盾殺獲及溺死者又八九百人平左耳右脛皆中流
矢日暮戰士上首級及所獲馬論功平曰戰方急且自
記之悉當賞汝語未已賊以輕兵薄戰官軍却引二十
餘步黃德和居陣後見軍却率麾下軍走保西南山衆
軍随皆潰平遣其子宜孫馳追德和執其轡拜之曰當
勒兵還并力拒賊奈何先引去德和不從遂策馬遁與
宜孫皆趣甘泉平遣軍校以劍遮留士卒得千餘人力
戰拒賊賊退還水東平率餘衆保西南山下立七寨自
固距賊一里所賊夜使人至寨問主將所在平戒軍士
勿應復使人詐為戍卒送文牒者至則殺之夜四鼓環
寨大謼曰幾許殘卒不降何待平使人應之曰狗賊汝
不降我何降也明日救兵大至汝衆庸足破乎已夘賊
黎明復呼曰汝降乎不然當盡死又使人應之曰汝欲
和者當為汝言之於朝賊舉鞭麾騎自山四出合擊官
軍平與元孫廵陣東偏賊衝陳分為二遂與元孫皆被
執賊圍延州凡七日及失二將城中憂沮不知所為會
是夕大雪賊解去城得不䧟(万俟政慶州東路都廵檢三月乙夘贈子官郭遵開)
(封人延州西路都廵檢使三月癸酉贈官王信太原人御前忠佐龍衛都虞候兼鄜延廵檢劉平石元孫被執)
(實錄稱是月十九日按司馬光記聞及趙珣聚米圖經皆不然光所記日尤詳且與珣合今從之王偁東都)
(事略元昊圍延州劉平石元孫與賊戰於三川口王師敗績平死之)驍騎左第一都指
揮使郭能杖脊除名配許州員僚剰員直(案五字疑有錯誤)能
戍鄜延路而臨陣退走法當死特貸之
庚辰鄜延走馬承受薛文仲入奏元昊寇安遠寨六宅
使化州刺史金明縣都監李士彬與其子左班殿直懷
寳並戰沒詔鄜延副都部署石元孫都監黃德和領兵
防邊鄜延環慶副都部署劉平援之其士彬所部蕃漢
人戶仍令延州亟加招集時朝廷猶未知延州被圍平
等已敗故也士彬世守金明有兵近十萬人延州專使
控扼中路衆號鐡壁相公夏人畏之元昊叛遣使誘士
彬士彬殺之元昊乃使其民詐降士彬士彬白范雍請
徙置南方雍曰討而禽之孰若招而致之乃賞以金帛
使隸士彬於是降者日至分隸諸寨甚衆元昊使其諸
將每與士彬遇輙不戰而走曰吾士卒聞鐡壁相公名
莫不膽墜於地狼狽奔走不可禁止也士彬由是益驕
又以嚴酷御下而多所侵欲其下多怨憤者元昊乃隂
以金爵誘其所部渠帥往往受之而士彬不知是春元
昊遣衙校賀真來見范雍自言欲改過歸命朝廷雍喜
厚禮而遣之凡先所獲俘梟首于市者皆歛而葬之官
為致祭真既出境賊騎大入諸降賊皆為内應士彬時
在黃堆寨聞賊至索馬左右以弱馬進遂鞚以詣元昊
與其子懷寳俱䧟没士彬先使其腹心且多軍主以珠
帶示母妻使逃母妻策馬奔延州范雍猶疑之使人詗
賊皆為所禽雍初聞賊大舉令士彬分兵守三十六寨
勿令賊得入懷寳諫曰今當聚兵禦寇分則勢弱不能
支也士彬不從懷寳遂力戰死或曰元昊得士彬割其
耳而不殺後十餘年乃卒於賊中(此據司馬光記聞又按聚米圖經云元昊)
(本舉兵趨延州延州悉發兵捍東西兩路士彬所部兵既分保極邊小寨但以數千人屯黑兒寨賊併兵入中)
(路衆寡不敵一日間三十餘寨盡破士彬父子俱死與記聞不同今附見此更竢考詳)
壬午賜鄜延環慶涇原秦鳳麟府并代嵐石隰州戍卒
緡錢新知滑州引進使郢州防禦使魏昭昞知同州
尋加鄜州觀察使知諫院富弼言昭昞乳臭兒必敗
又言殿前副都指揮使鄭守忠馬軍副都指揮使高化
故親事官皆奴才小人不可用不報(此據富弼神道碑碑云昭昞以觀察)
(使知同州而實錄但書防禦使及四月責䧏乃書觀察使不知何時遷改據本傳云徙同州改觀察使亦無月)
(日恐相繼即有此命故碑云爾今附見碑又云弼論鄭守忠高化故親事官皆奴才小人不可用為殿前都指)
(揮使步軍都指揮使按守忠為殿前副帥化為馬軍副帥乃景祐四年閠四月弼此時未知諫院今年十二月)
(守忠罷殿前副帥除安遠節度知徐州化自馬軍副帥代守忠為殿前副帥又與碑不合因昭昞知同州並附)
(見更湏考詳)
癸未朝廷始知劉平石元孫等兵敗被執延州奏到故
也詔陜西轉運使明鎬往鄜州同河中府點募強壮
以備邊
上召左侍禁閤門祗候魯經對便殿欲再遣使嘉勒斯賚
經辭不行甲申降為右班殿直落職監吉州税
乙酉詔陜西州軍有勇敢智謀之士識西賊情偽與山
川要害攻取方略者悉詣所在自陳敦遣赴京師選京
東淮南兩浙諸州本城兵士分隸禁軍增自京至陜府
馬遞四十四舖驛馬募京城内外捕索元昊刺事人獲
一名者賞錢三十萬公人仍轉兩資百姓優與廂鎮知
而不告者法外重誅之其妻孥仍配廣南編管
二月丙戌朔詔并代副部署孫廉趨鄜延界併力擊賊
仍令秦鳳涇原鄜延環慶部署左右援之先是環州趙
振慶州高繼隆以經略司檄各出兵救延州及至賊已
出境廉被詔繼往未至延州賊出境蓋踰月矣(實錄於丙戌書)
(此又於丁亥書徙并代副部署馬軍都虞候英州防禦使孫廉知河中府按此時楊偕知河中尋與陜州狄棐)
(兩易又按廉附𫝊亦不載其嘗知河中又實錄四月廉自馬候英防遷殿候並不載其知河中五月乃書徙知)
(河中殿候英防孫廉為環慶副部署恐廉雖曾除知河中實未起發即改環慶部署也不然狄棐何以與楊偕)
(兩易今削不著以示疑廉等兵至延州賊出界已一月餘日此據聚米經)劉平石元孫敗
黃德和誣奏兩人降賊知樞密事夏守贇頗辨其枉引
康保裔事為質自請將兵擊賊
丁亥換宣徽南院使陕西都部署兼經略安撫等使仍
以入内供奉官勾當御藥院張德明黎用信為陜西都
大管勾走馬承受公事掌御劔随之參知政事宋庠
請嚴守備於潼關從之知諫院富弼言天子守在西夷
今城潼關自關以西為棄之耶
己丑皇城使文州防禦使入内副都知王守忠領梓州
觀察使為陜西都鈐轄知諫院富弼言唐代之衰始疑
將帥遂以内臣監軍取敗非一今守忠為都鈐轄與監
軍何異昨用夏守贇已失人望願罷守忠勿遣不聽(神道)
(碑及實錄附𫝊並云詔罷守忠不遣按守忠以二月受命赴陜西五月乃自陜西罷赴闕碑𫝊皆誤矣或弼上)
(言在五月間守忠卒因言故罷當考)四方館使果州團練使鄜延鈐轄
知鄜州張宗誨領興州防禦使仍許便宜從事劉平石
元孫之敗黃德和遁還鄜州時鄜城不完且無備𫝊言
虜騎將至人心惴恐宗誨乃嚴斥候籍入而禁出使老
幼各任其力守禦之計備虜亦自引去(德和正月二十五日到鄜州張)
(宗誨附𫝊及正𫝊云德和遁還延州不納又走鄜州宗誨曰軍奔將懼而無所歸亂也乃納之拘德和以聞此)
(蓋因尹洙所為宗誨墓誌按實錄載德和事云德和遁至甘泉掠居民七日至鄜州誣奏劉平等又與宗誨同)
(問王信以平所在此時宗誨實未嘗拘德和也及德和還延州范雍即使人代領其衆遣歸鄜州聽命所稱宗)
(誨拘德和當在此時德和前至尚有部曲又自稱力戰得脱宗誨何緣不納後至則范雍既奪其兵安能作亂)
(墓誌所云軍奔將懼而無所歸亂也蓋餙說爾附傳及正傳考之不詳遂承用之誤矣今削去宗誨拘德和事)
(迹且德和見劉平等戰稍却即先遁去其意必謂延州危急將旦暮䧟安肯却入延州及延州圍觧乃自鄜州)
(復還延州范雍已劾其罪固應不納遣還鄜州聽命則為宗誨所拘其理勢亦當然也)禁僧道
往河東及度潼關以西
庚寅詔嘉勒斯賚速領軍馬乘元昊空國入寇徑往拔其
根本若成功當授銀夏節制仍密以起兵日報緣邊經
略安撫司出師為援别賜襲衣金帶絹二萬疋
雖被詔然卒不能行也陜西轉運使兵部員外郎直
史館明鎬為工部郎中陜西随軍轉運使仍聽與夏守
贇王守忠同議邊事
辛夘天文官李自正上星變圖且言月與太白俱犯昴
當有邊兵大起上謂輔臣曰隂陽占候中否參半紂以
甲子亡武王以甲子興王者當祗畏天道要在人事應
之何如耳
壬辰命夏守贇兼緣邊招討使宰臣張士遜等言禁
兵戍邊久其家在京師者或不能自存既退上召内侍
就殿隅索紙筆自指揮使而下條為數等復召士遜等
示之曰朕不欲費三司特出内藏緡錢十萬以賜之士
遜等因請遣使安撫陜西於是起居舍人知制誥韓琦
適自蜀歸論西兵形勢甚悉即命琦為陜西安撫使上
謂琦曰異類猖獗官軍不習戰故數出無功今因小警
乃開後福
癸巳西上閤門副使符惟忠為陜西安撫副使詔延
州戰没軍士官為瘞埋祭酧之賜自京至陜西馬遞急
脚舖卒緡錢
甲午祕書丞通判鎮戎軍管勾随軍糧草田京簽書陜
西經略判官事從夏守贇之請也(京本傳云守贇罷經略京還闕應運籌決)
(勝科不就試去又參夏竦軍事與晁宗慤議不當大舉及任福敗責通判廬州不知參夏竦軍事是何時其議)
(不當大舉附十二月乙巳)詔京畿京東西淮南陜西路括市戰馬
馬自四尺六寸至四尺一寸其直自五十千至二十千
凡五等敢輙隠者重寘之法宰臣樞密使聽畜馬七參
知政事樞密副使五尚書學士至知雜閤門使以上升
朝官閤門祗候以上二餘命官至諸司職員寺觀主首
皆一節度使至刺史殿前馬步軍都指揮使至軍頭司
散員副兵馬使皆勿括出内庫珠償民馬直又禁邊臣
私市闕者官給(出内庫珠還馬直乃月末事今從本志并書本志云並邊七州軍免括馬蓋此)
(後事今削去)韓琦言陜西科擾頻仍民已不勝其困請免
括此一路安衆心從之(此據家傳)
丙申徙知河中府龍圖閣直學士楊偕知陜州偕與夏
竦議不協故徙之偕初聞劉平石元孫戰没乃偽為書
馳告延州曰朝廷遣救兵十萬至矣命傍郡縣大具芻
糧什噐以俟比書至賊已觧去及竦節制陜西韓琦又
言偕當避竦乃詔與河東都轉運使高覿換任覿仍加
集賢院學士(徙河東在六月辛亥今併書之)詔民間以喪柩寓僧寺
而久不能收葬者官為埋瘞之又詔陜西所募強壮止
留捍守城池毋得遣戍邊又詔京朝官選人三班使臣
有文武噐幹者並許經所屬官司自陳當量材試用諸
路轉運使提點刑獄其察訪習知邊事者以名聞
丁酉詔樞密院自今邊事並與宰相張士遜章得象參
議之即不須簽檢國朝舊制以中書制民樞密主兵故
元昊反邊奏皆不關中書翰林學士丁度嘗建言古之
號令必出於一今二府分兵民之政若措置乖異則天
下無適從非國體也請軍旅重務二府得通議之知諫
院富弼又言邊事係國安危不當專委樞密院而宰相
不與乞如國初令宰相兼樞密使上參取其言而降是
詔士遜等以詔納上前曰恐樞密院謂臣等奪權弼曰
此宰相避事爾非畏奪權也時西蕃首領策卜騰沁沙克
策卜騰善沁自嘉勒斯賚界各稱偽將相來降詔補三班奉職
借職羈置湖南弼言二人之降其家已誅夷當厚賞以
勸來者上命以所言送中書弼見宰相論之宰相初不
知也弼嘆曰此豈小事而宰相不知耶更極論之士遜
等乃不敢辭左千牛衛大將軍綿州刺史從誨等六
人上言幸託肺腑尸厚禄顧無以自效願得從邊以捍
西賊大宗正糾其事不由本司詔從誨等自今有所陳
宜關大宗正司以聞從誨德昭孫也賜陜西緣邊戌
兵緡錢
巳亥詔中書樞密院三司自今大節大忌給假一日餘
小節旬休並赴後殿奏事降西頭供奉官薛文仲為
侍禁廣南監當文仲為鄜延路走馬承受方元昊入寇
輙欲挈族還京師以搖民心故責及之權停并州永
利東監煎鹽三年
庚子以西蕃首領三班奉職策卜騰沁沙克三班借職策卜騰
善沁並為左千牛衛將軍各賜帛三十疋茶三十斤使
還本族捍賊始用富弼之言也㨂在京諸坊監及宫
觀雜役修倉備征借事河清馬遞舗卒升補禁軍是
日賜永興軍草澤高懌號安素處士懌季興四世孫幼
能屬文通經史百家之說從种放隠終南山與張嶤許
勃號南山三友會詔舉沈淪草澤知長安寇凖聞其名
薦之辭不起景祐中錄國初侯王後懌推其弟所得官
及范雍建京兆府學召懌講授諸生席間常數十百人
至是杜衍乞賜以處士號乃命為大理評事懌固辭上
嘉其守特賜之詔州縣歲時禮遇仍給良田五百畝其
後文彦慱又言懌經術該通有高世之行可勵風俗復
賜第一區
辛丑出内藏庫緡錢八十萬付陜西市糴軍儲
壬寅出内軍噐庫鎧甲弓弩一萬九千給陜西諸軍
癸夘以延州安遠寨都監左侍禁邵元吉為西頭供奉
官權塞門寨都監永平寨監押右侍禁王繼元王懿並
為左侍禁贈安遠寨主東頭供奉官蔡詠為萊州刺史
栲栳寨主左班殿直高益為監門衛將軍監押左班殿
直韓遂為左千牛衛將軍環州大拔寨主三班奉職曹
度為太子右司禦率府率經略司指使借職王至為太
子右清道率府率初元昊既䧟金明寨遂攻安遠塞門
永平等寨而安遠最居極邊賊攻破其門再重至第三
門元吉等縋軍士擊却之拒守累日乃引去屯延州之
北三川口列十寨復扣州城呼譟叢射城上諸軍縱擊
賊死者頗衆明日皆遁而詠等悉追戰死之故有是命
永平寨主監押初欲歛兵匿深山避虜指揮使史吉帥
所部數百人遮城門立於馬前曰寨主監押欲何之二
人以其謀告吉曰如此兵則完矣如城中百姓芻糧何
此往還之跡何可掩異日為有司所劾吉為指揮使不
免於斬願先斬吉於馬前不然不敢以此兵從行也寨
主監押慙懼而返虜至圍城吉率衆拒守卒完城寨主
監押以功各遷一官吉曰幸不喪城寨吾豈論功乎(記聞)
(云吉後官至團練使女為郭逵夫人)
甲辰詔兵部自今試武舉人以策論定去留弓馬定高
下弓弩不得加斗力其合格者免監當與緣邊差遣
乙巳詔選殿前諸般材勇者赴陜西極邊任使賜延
州守城兵緡錢
丙午德音赦延州保安軍流以下罪背叛奸細人不赦
見屯將士並與特支其非中傷而潰散者不在此例賊
所劫掠第蠲其夏租軍民及内屬蕃部為賊所害者量
賜其家緡錢若諸軍更與一季請受是日改元仍於
尊號去寳元二字悉許中外臣庶上封議朝政得失自
范仲淹貶禁中外越職言事知諫院富弼因論日食以
謂應天變莫若通下情願降詔求直言盡除越職之禁
於是上嘉納焉
丁未詔陜西安撫使韓𤦺與轉運司量民力蠲所科芻
糧調民脩築城池悉具數以聞當加優卹官吏因軍興
受賕者聽人告比令諸州軍點集丁壮止欲防護城池
亦不刺手面除教習外無得他役若姦人妄有扇搖委
所在擒捕之先是詔陜西點募強壮命琦撫諭仍促本
路如詔言者又以增數為請琦奏曰轉運司及郡縣尚
未點集必謹重此事慮有驚擾蓋民情既為強壮且憂
刺以充軍本路近嘗添差弓手耳目皆已習熟必無疑
懼請除商虢二州外各於逐縣見管鄉村三丁巳下主
戶内選差一名充弓手更不差強壮使减税免立階級
分番教習著為條約甚備詔悉如所請將佐懦怯者並
令罷去停諸州上供不急之物數十萬時慶州人陳叔
度等陳邊防策既而補官東南𤦺奏曰士忠義憤懣為
國獻計雖稍取用乃置於僻左實羈縻之何得自效非
所以開示誠意來人才也詔皆徙邊任(先是詔陜西點募強壮以下並)
(據韓𤦺家傳附見)
初華州進士張源逃入賊界言者請因而懷撫以反間
之戊申賜其家米十石錢二十千(五月九日捕家屬赴闕六月乙未送房州)
(田畫記張源吳昊事云元昊倚二人為謀主時二人家屬羈縻随州張吳間使諜者矯中國詔釋之人未有知)
(者後乃聞西人臨境作樂迎此二家駿馬輕束而去)
己酉知延州范雍言今陜西用兵之勢宜令大臣以重
兵守永興軍河中府涇原環慶等路有警則以永興兵
援之鄜延等路則以河中兵援之今夏竦在永興則臣
當在河中以張諸路兵勢其延渭環慶極邊並以武臣
宿將守之以備戰鬭而朝廷終未以為然臣又請選兵
官及益河東兵馬二十指揮至延州亦不得報西賊既
知本路無銳兵宿將遂悉舉衆而來攻圍李士彬父子
寨栅三日之内徑至州城下是時城中若得河東兵馬
縱未能掩捕應亦接得劉平入州平既軍馬遠來為賊
隔斷衆寡不敵遂致䧟沒今金明一路塞門安遠兩寨
圍閉經月息耗未通萬一復來寇城亦未免為閉門自
守之計欲乞且差趙振為副都部署及選差鈐轄都監
三兩員别濟兵五萬分守要害即一路尚可無憂昨朝
廷更詢臣深討之計且天兵有數而犬羊之衆無限中
國習鬭戰有時而賊能飢寒不避暴露善涉險阻日以
刧略為事又沙漠遼夐赤地千里糧餽不繼臣未知深
入之利也太宗朝繼遷猶是新集烏合之衆命李繼隆
等五路進兵亦無功而還况今倚契丹為援吞并西土
三十年聚蓄國家所賜財貨與當時固不相侔然臣以
為朝廷久以恩信接契丹願試遣一介之使令其出師
助我復厚以金繒賂嘉勒斯賚及二子亦令舉兵掎角而
前庶此賊可指期而滅如得綏宥銀夏數州即每歲更
增賜契丹十萬縱未能必取亦可以破其借助之謀也
庚戌右千牛衛將軍兖州都監曹英為西染院使環慶
都監英前知鎮戎軍坐䟽邊壕為賊騎所襲降官至是
復起之(曹英未詳夏竦乞罷統軍第一表云曹英敗于新壕即此事也但不得月日爾)罷郡
縣主宅廵護禁軍
壬子新陜西随軍轉運使明鎬為陜西轉運使兼随軍
轉運使命殿中侍御史陳洎東頭供奉官閤門祗候
王滋提舉催促陜西州軍修築城池洎彭城人也(王滋未詳)
贈延州金明縣令陳說為工部郎中錄其子仲舒為左
班殿直先是元昊寇金明而說固守力戰以死故卹及
之
癸丑降振武節度使知延州范雍為吏部侍郎知安州
坐失劉平石元孫也象州防禦使環慶副部署知環州
趙振為龍神衛四廂都指揮使鄜延副都部署兼知延
州捧日天武四廂都指揮使登州防禦使秦鳳路副部
署劉興為洋州觀察使環慶副部署兼知環州始元昊
將反為金冠珮隠飾甲騎遺屬羌振在環州潜以金帛
誘取得冠珮銀鞍三千甲騎數百請告鄰部俾以環為
法庶可披賊勢不聽於是東茭金明萬劉諸族勝兵數
萬一旦不戰悉為賊所有延州幾殆唯環慶獨無患
時賊兵尚圍塞門安遠寨延州諸將畏避莫敢出捄及
聞范雍責命衆憂駭訴於安撫使韓琦願無使雍去琦
奏雍二府舊臣盡瘁邊事邊人德之且乞留雍以安民
心趙振麄勇俾為部署可矣若謂雍節制無状勢當必
易則宜召越州范仲淹委任之方陛下焦勞之際臣豈
敢避形迹不言若涉朋比誤國家事當族
三月乙邜朔贈慶州東路都廵檢使万俟政子天益為
太子右内率府副率以天益與西賊戰沒也(万俟政正月與郭遵)
(俱以廵檢所部兵會三川口當是延州此云慶州更湏考之會要錄死王事子孫乃云元年政與西賊戰沒錄其)
(子天益為太子右内率府副率與實錄不同又韓𤦺三月末䟽云政為降虜當考)
丙辰内出手詔賜兩府及執政舊臣俾條上陜西攻守
之策
戊午原州乾興寨主西頭供奉官李繼明監押左班殿
直孫佶並杖脊刺面配沙門島坐賊圍鎮西堡而不即
救援也(乾興寨鎮西堡後並屬鎮戎軍)
庚申再降工部郎中郭勸為兵部員外郎尚食使惠州
刺史知滋州李渭為右監門衛將軍三門白波都監元
昊侵邊不已軍中擾攘言者追咎勸渭不當拒絶善約特
故再降之(按郭勸傳再責時實知磁州而李渭傳又云渭在磁州再責實錄亦載渭知磁州勸但書)
(官不記差遣盖疎略也)同知樞密院事陳執中言元昊乘天下
久不用兵而竊發西陲以游兵困勁卒用甘言悦守臣
一旦連犯亭障延安幾至不保范雍納詭詐之說失於
戒嚴劉平任輕躁之心喪其所部上下紛攘遠近駭驚
自金明李士彬族破而緣邊籬落大壊塞門至金明二
百里湏列修三城每城屯精卒千人招土民為弓箭手
寇大至則保城壘小至則自驅逐每城選閤門祗候以
上為寨主都監别以諸司使為盧關一路都廵檢以填
士彬之闕仍以兵二千人屬之使為三寨之援上下接
應左右相顧為不可攻之勢並邊熟羌久居漢地未嘗
逃徙者委邊臣拊存之潜通賊謀反覆者破逐之至於
新附黠羌尤為難信議者乃欲結西域諸國為天兵之
援且羌人貪而無親勝不相下徒耗金帛終誤指縱如
涇原康努卜密桑大蟲數族久居内地常有飜覆之情儻
不剪除恐終為患議者更欲命轄戩為緣邊廵檢彼既
不孝於父安肯納忠於國若交兵之際與賊互出首尾
則疆埸之憂百倍於前矣邊兵小屈皮膚之傷也民力
既窮腹心之患也凡軍湏出於民夫運而妻供父挽而
子荷道路愁歎井落空虚今復徧修城池欲如河北之
制及夏須成使神運之恐猶未及況民力乎四路用兵
之郊列城禦寇之地騎罕並轡車不方軌惟涇州鎮戎
軍似少平易若不責外守而勞内營誠取笑狂童未為
上策大役既興春種不入食竭必亡力竭必亂嘯聚千
百惡黨相從小則掠道途大則攻縣鎮賊兵外擾群盗
内侵臣恐宵旰之憂不在於一方矣請且修緣邊城池
其次邊如延州之鄜同環慶之邠寕不過五七處量為
營葺則科率既减民力稍蘇仍湏廣土兵减騎卒蓋土
兵增則守禦有備騎卒減則轉餉可蠲優爵秩之科以
誘兼并寬茶鹽之利以邀入中静守以驕其志畜銳以
挫其鋒更湏主張將臣使横議不及則忠臣得以盡節
虎士得以忘生也時手詔諮訪輔臣攻守方略執中既
合議上對退復奏此䟽上嘉納之(此據實錄并執中正傳修入附傳無有也)
辛酉詔嚮許邊臣便宜行事者除夏竦外餘悉令封還
所受詔書又詔諸路部署鈐轄司毋得納元昊界内附
者右正言直集院修起居注吳育言比嘗建議乞通
回紇以破昊賊且漢通西域諸國謂之斷匈奴右臂蓋
諸戎内附雖有黠虜不敢獨叛唐太宗常賜回紇汗并
與其宰相詔書及納其貢奉答以金帛真宗命博囉齊
攻殺李繼遷其子德明遂歸順昊賊見朝廷比年與西
域諸戎不通先以財物㗖鄰境使巢穴無虞然後萌狂
悖之心宜募機辯有膽略者使多方招誘散離其黨此
伐謀之要也若經嘉勒斯賚及他蕃部亦密諭以朝廷之
意使并力以攻均其恩賜同其功利以情料之無不聽
命者又錄真宗時通西域諸國并昊賊父祖始末事迹
上之
癸亥萊州團練使葛懷敏為涇原路副都部署兼涇原
秦鳳兩路經略安撫副使懷敏前坐王德用責知滁州
於是復用既入對以曹瑋嘗所被介胄賜之令制置鄜
延環慶兩路存廢寨栅詔陜西城池委都轉運使張
存與安撫使韓琦殿中侍御史陳洎相度且治邊要之
處餘令以漸興功毋致傷農用陳執中之議也
乙丑御崇政殿閱虎翼軍士習戰詔鄜延至鄜州環
慶至邠州涇原至涇州及秦州本界各置𤇺候先是但
走人偵報韓琦以為請乃從之
辛未詔延州籍戰沒軍士之子孫以月糧給養之
壬申以宫苑使逹州刺史高志寕為河北諸州軍安撫
使兼兩路營田使元昊初反志寕時知隰州亟上言請
乘賊未發選驍將銳兵分道急趣覆其巢穴所謂疾雷
不及掩耳章數十上不報徙知貝州及劉平石元孫䧟
於賊志寕歎曰前策不可復用矣朝廷始思其言即召
至闕問今宜為何策志寕曰今將不逹權而兵不識法
制故敗乃請禁兵五百以古陣法教之既成上臨試之
復下禁衛諸帥議諸帥出行伍不逹古法乃曰與今所
習異不背用志寕又言元昊北與契丹通宜為備故有
此命俾經略之(此據韓𤦺墓誌)
癸酉太子中允知長水縣尹洙權簽書涇原秦鳳經略
安撫司判官事從葛懷敏之辟也(洙先從葛懷敏辟但為涇原秦鳳兩路經)
(略安撫判官其後夏竦韓范復辟洙始為陜西路經略安撫判官實錄於此即云陜西誤也)太子
中允阮逸上鐘律制議并圖三卷詔送秘閣延州之
役左侍禁閣門祇候郭遵以西路都廵檢使屬劉平麾
下既與賊遇馳馬入陣殺傷數十人賊出驍將揚言當
遵遵揮鐡杵破其腦兩軍皆大呼復持鐡槍挺進所向
披靡會黃德和引兵先潰去賊戰益急遵奮擊期必死
獨出入行間軍稍却即覆馬以殿又持大矟横突之賊
知不可敵使人持大弮索立高處迎遵馬輙為遵所斷
因縱使深入攅兵注射之中馬馬踠仆地被殺於是特
贈遵果州團練使以其父斌為太子右清道率府副率
母賀封仁壽郡太君妻尹安康郡君弟青右侍禁逵三
班奉職四子尚幼上悉為賜名忠嗣西頭供奉官忠紹
左侍禁忠裔右侍禁忠緒左班殿直女舊為尼亦賜紫
方袍遵所用鐡杵鎗矟共九十斤其後耕者得其噐於
戰處皇祐中乃并與衣冠葬之河南遵開封人也(司馬光記)
(聞載韓𤦺奏郭遵死事與史略同王向集有記慶歷二年客語云郭遵舍軍親造黃德和壁趣救兵德和不從)
(遵還與劉平石元孫同擊賊既敗走東原大崖下趨環州聞德和已斬死事者皆得封遂匿不敢出今𫝊所稱)
(覆馬以殿持矟横突賊持大弮索迎遵馬縱遵深入皆因客語也餘並不取客語又云德和先分兵萬餘屯西)
(陂亦與史不合客語要未必俱可信爾)
乙亥御延和殿擢諸班殿直衛士有材武者二十九人
散直都虞侯王逹授宫苑使昌州刺史東西班指揮使
許遷為供備庫使逹開封人遷邢州人也
丙子大風晝暝經刻乃復是夜有黑氣長數丈見東南
丁丑罷大宴申詔中外言闕政先是改元詔求直言群
下猶未有所獻故也天章閣侍講賈昌朝言今災變
屢見初莫不恐懼已則秦然為無事竊考災異之所從
固不虛發願陛下修飭五事以當天心雖罷大宴未足
以厭塞天變也
戊寅工部侍郎知樞密院事王鬷右諫議大夫知樞密
院事陳執中給事中同知樞密院事張觀並罷鬷知河
南府執中知青州觀知相州天聖中鬷嘗使河北(天聖中鬷)
(使河北當是六年八月事)過真定見曹瑋瑋謂曰君異日當柄用願
留意邊防鬷曰何以教之瑋曰吾聞趙德明嘗使人𣙜
易漢物不如意欲殺之元昊諫曰我戎人本從事鞍馬
間而與漢𣙜易不急之物己非策又從而斬之失衆心
不可德明為貰不殺吾使人覘元昊状貌異常他日必
為邊患鬷時莫究所謂比再入樞密元昊果叛帝數問
邊計不能對及劉平石元孫等敗議刺鄉兵久不決帝
不悦宰臣張士遜言軍旅之事樞密院當任其咎於是
鬷及執中觀三人同日罷鬷乃思瑋言因以語所親厚
者云(三樞密同日罷用張士遜議此據張方平𫝊沈存中記三人罷樞密并及夏守贇按守贇先以南宣)
(徽使經略安撫陜西不與三人俱責存中誤也)三司使刑部尚書晏殊資政
殿大學士禮部尚書知河南府宋綬並知樞密院事保
安節度使檢校太傅駙馬都尉王貽永同知樞密院事
殊在三司請罷内臣監兵不以陣圖授諸將及募弓箭
手教之以備戰鬭又請出宫中長物助邊費凡他司之
領財利者殊奏悉罷還度支事多施行帝初以手詔賜
大臣居外者詢攻守之略綬在河南畫十策以獻於是
復召之與殊及貽永同筦樞密龍圖閣直學士起居
舍人鄭戩權三司使事龍圖閣學士刑部侍郎知永興
軍杜衍權知開封府西邊用兵關中民苦調發吏或促
辦因以侵漁衍為之區處計畫量物有無貴賤道里遠
近寬其期會使得次第輸送永興比他州民費省幾半
及為開封於民政尤盡力權近素聞衍名莫敢干於事
者吏部員外郎知越州范仲淹復天章閣待制知永
興軍始用韓琦之言也儀州刺史鄜延副部署許懷
德既破賊於承平寨賊去屠金明縣復進圍延州懷德
遽還夜遣禆將以步騎千人出不意擊之斬首二百級
遂入延州於是授懷德鳳州團練使專領延州東路茭
村一帶公事詔諸路轉運使提點刑獄及知州通判
升朝官各舉部内才任將帥者以名聞從知諫院富弼
言也初黃德和自三川口引麾下先遁至甘泉縱掠
居民七日逹鄜州明日有敗卒從間道至德和問以劉
平石元孫所在對曰方戰時相失不知何在或言以失
亡多不敢歸已降賊矣德和曰若爾平降賊明矣今當
作奏言吾與汝轉戰得出不唯罪得觧且可以收功卒
既出乃揚言平實䧏賊有蕃落將呂密者親見賊執平
及元孫亦紿對德和曰賊以紅旗𨗳平等西去德和喜
與其意合乃命親吏作吕密等状諭以今列名者皆得
賞吏又私增軍士數人即上奏言賊以生兵衝破大陣
臣與劉平等阻西山為寨再接戰而平敗䧏賊臣等不
受屈力戰得出後數日平親随王信自延州來德和與
知鄜州張宗誨問平所在信惡大將見執紿言賊使李
金明來約和平令帳下李康往荅之既而還言元昊欲
太尉面相約平即乘馬入賊中從者不得入德和起就
東廡謂信曰人皆言太尉䧏賊而汝獨言約和何也信
曰非信所知也他日德和復召信告之曰我已奏太尉
䧏賊與汝異同朝廷將有制獄汝能受枷禁乎我匄汝
一銀釵鬻之亟去勿留時鄜延已使人拘信信不得去
會天寒甚信乃為書遺平之子曰信從大尉與賊戰不
利入賊與賊約和今人乃言太尉䧏賊信當以死明之
今衣装悉為賊所掠願少有所濟保太尉一家鄜延路
走馬承受得其書馳驛以聞德和還延州至城南范雍
不納使人代領其衆遣歸鄜州聽命尋徙同州德和懼
且奏言臣盡忠於國而范雍誣臣棄軍又以書抵盧守
懃及薛文仲曰如有中貴人來當為我營護之守懃
得書又以聞朝廷乃命殿中侍御史文彦博入内供奉
官梁致誠就河中府置獄復遣天章閣待制龐籍馳往
訊之河東都轉運使王㳂又言訪聞延州有金明敗卒
二人自虜逃還云平等皆為賊縳去平在道不食數罵
賊云狗賊我頸長三寸餘何不速斬我縳我去何也彦
博牒延州求二卒竟弗得始朝廷信德和奏已發禁兵
圍平等家將收其族天章閣侍講賈昌期言漢殺李陵
母妻陵不得歸而漢悔之先帝厚撫王繼忠家卒得其
用平事未可知而先收其族使平果存亦不得還矣乃
得不收龍圖閣直學士任布亦言平非降賊者知諫院
富弼力奏平引兵赴援行不淹日以姦臣不救故敗竟
罵賊不食而死宜恤其家而延州吏民復詣闕訴戰沒
状上即命撤圍各賜平及元孫家絹五百匹錢五百貫
布五百端時河中獄猶未决也(賜平等家錢布乃三月二十三日此時河中獄)
(雖未决德和誣奏亦稍辨矣故朝廷有是詔始朝廷信德和誣奏却發兵圍平等家乃有是賜則圍必撤矣不)
(待斬德和後也寳錄本傳皆云斬德和後贈平等官始撤兵蓋甚疎略又云御史按得實延州吏民方詣闕訴)
(平等戰沒状此又不然方遣使置制獄吏民即當詣闕矣既得實状又何訴然今悉刪潤使不相抵牾)
延州之圍既觧鈐轄盧守懃與通判臨卭計用章更訟
於朝廷亦命文彦博等即河中府劾之時内侍用事者
多為守懃游說既改除守懃陜西鈐轄知制誥葉清臣
聞朝廷議薄守懃罪而流用章嶺南即上䟽曰臣聞衆
議延州之圍盧守懃首對范雍號泣謀遣李康伯見昊
賊為偷生之計計用章以為事急不若退保鄜州李康
伯遂有寕死難不可出城見賊之語自昊賊退守懃懼
金明之失二將之沒朝廷歸罪邊將又思倉卒之言一
旦為人所發則禍在不測遂反覆前議移過於人先為
奏陳冀望取信止如黃德和誣奏劉平欲免退走之罪
尋聞計用章亦䟽斥守懃事状詔文彦博置劾未分曲
直是非而遽欲罪用章康伯特赦守懃此必有議者結
附中人營惑聖聽以為方當用師邊臣不可輕起大獄
臣觀前史魏尚陳湯雖有功尚不免削爵罰作案驗吏
士何况擁兵自固觀望不出恣縱羌賊破一縣禽二將
大罪未戮又自蔽其過矯誣上奏此而不按何罪不容
設用章有退保之言止坐畏懦而守懃謀見賊之行乃
是歸欵二者之責孰為重輕望詔彦博鞫正具獄苟用
章之状果虚守懃之罪果白用章寘重科物論亦允無
容偏聽一辭以虧王道無黨之義知諫院富弼言盧守
懃黃德和皆中官怙勢誣人冀以自免宜竟其獄樞密
院奏方用兵獄不可遂弼又言大臣附下罔上獄不可
不竟時守懃子昭序方勾當御藥院弼奏乞罷之(葉清臣上)
(䟽不得其時蓋清臣聞朝議欲赦守懃即上此䟽時獄猶未具朝廷亦未明䧏指揮微有所聞䟽即先上爾按)
(三月三日守懃改陜西鈐轄恐清臣緣此上䟽然疑不敢决今附見三月未賜劉平家錢帛之後清臣以此月)
(未上䟽四月二十七日守懃乃與用章等同責所以責守懃則清臣上䟽之力然用章等責比守懃猶重故傳)
(云守懃纔降湖北都監也今於四月二十七日守懃責時仍記其事)始延州民詣闕告
急上召問具得諸將敗亡状執政惡之命邊郡禁民擅
赴闕者富弼言此非陛下意宰相惡上知四方有敗爾
民有急不得訴之朝則北走契丹西走元昊矣
己邜工部郎中直史館同修起居注吳遵路為天章閣
待制河東路計置糧草遵路嘗建議復民兵於是并詔
遵路籍河東鄉丁為邊備仍下其法於諸路
庚辰詔參知政事同議邊事仍書檢從知樞密院事晏
殊之請也
辛巳德音䧏天下囚罪一等徒以下釋之賜京師河北
陜西河東諸軍緡錢蠲陜西夏稅十之二減河東所科
粟
癸未詔中書别置廳與樞密院議邊事遂置廳於樞密
院之南殿中侍御史文彦博言比者用兵西鄙有臨
陣先退望敵不進之人及置獄鄰郡而推劾之際枝蔓
淹延啟幸生之路稽慢令之誅將何以厲衆心而趨大
敵乎且將權不可不專軍法不可不峻兵法曰畏我者
不畏敵畏敵者不畏我非嚴刑何以濟乎故對敵而伍
中不進者伍長斬之伍長不進什長斬之以什伍之長
尚得專殺統帥之重乃不能誅一小校則軍中之令可
謂隳矣議者以今寇非大敵師未深入將校有犯宜從
中覆夫寇非大敵兵未深入尚臨陣先退儻遇大敵則
孰奮邪穰苴之戮莊賈非大敵也止於會而後期爾孫
武之斬美人非深入也止於習戰而非笑爾終於齊師
勝晉吳人入郢委任專而法素行也國朝著令禁軍將
校之有過而從中覆當施之於平居無事之時今防邊
用兵逾數十萬將不專權軍不峻法何以禦人哉上嘉
納之
延州之圍也范雍禱於嘉嶺山神其夕賊望城上若有
鬼物持兵状遽觧圍去雍以其事聞甲申詔封山神為
威顯公時吏民上書者甚衆初不省知諫院富弼言
知制誥本中書屬官可選二人置局中書考其所言可
用用之宰相以付學士弼言此宰相偷安欲以天下是
非盡付他人也乞與廷辨(此據墓碑不得其時附見二月末)陜西安
撫使韓琦上䟽言臣素昧兵機不經邊任昨以寇犯延
塞陜右驚騷陛下不以臣不才俾用安集受命引道徑
趨西陲晝則奔走長途夜則評遣局事凡至邊郡率湏
宴犒故經度廉采不能纖悉究知然前語以謂口說不
如親逢耳聞不如目見今既周歴疆鄙管穴所得粗有
一二思欲歸覲之日面陳旈扆之前又慮後於事機先
合敷奏臣竊以昊賊包藏逆志積有歲年朝廷待之不
疑養成兇慝今甲馬雄盛金帛富饒誘納亡命之徒助
成狡計與賊遷跳梁之日事勢其實百倍故敢驅脅醜
類直擾延安破寨逼城號三十萬且朝廷命劉平統兵
三路蓋極一時之選石元孫委任次焉已并為之禽矣
偏禆之勇鷙者如郭遵万俟政孟方張異者又為俘馘
矣藩籬熟戶李士彬米知順李思之族亦為之䧏且虜
矣(米知順保安熟戶寳元二年十二月初見其䧏虜月日未見李思又不詳何處熟戶當考)戍卒䧟
没者盖不啻萬人諸路聞風惕然喪氣從而可知范雍
緣此䧏移已有趙振為代(趙振二月二十八日自環慶移知延州七月十六日責絳)
(州)今延州之民兵雖益而未補於舊若范雍之策慮彈
壓劉平之謀勇有望禆將郭遵之強悍敢鬭後來者未
聞過之所存熟戶既難以自保不無去就之意而又鄜
州去延安止二小程其城周圍二十里跨二土山在其
中正當狗道嶺賊馬來路川原坦闊昨來張宗誨(張宗誨寳)
(元二年十一月知鄜州康定元年二月四日領興防二十三日改永興鈐轄)應卒繕完未甚
周備制度低小木植細弱其垂鍾板盡以人戶獨扇門
為之至今無材料修換王德基(王德基正月二十七日為鄜延鈐轄知鄜州四)
(月八日責廬州都監)到任後冄行計度人工材木萬數甚多轉運
司又無可應副近知張亢(張亢四月六日自涇原移鄜延知鄜州)交替便
有物力營葺亦湏冬末了畢况在城所屯兵馬不滿三
千之數萬一賊計不測直攻延州但恐即目備禦未能
固守鄜州不能守則延州城寨非朝廷之有也况鄜延
路一帶係昊賊納欵之時出入道路山川險易盡曾涉
歴而復咫尺銀夏便於巢穴臣慮出其不意再來奔奪
故禦捍之備宜以鄜延為先鄜延若有重兵必無深入
之患其次則環州最逼賊境新用劉興(劉興二月二十六日為環慶部)
(署兼知環州)知州久闕部署高繼隆(環慶鈐轄)張崇俊(知慶州)雖有
心力不經行陳未可全然倚任駐泊都監之内亦無得
力之人夏竦節制涇原等路復用葛懷敏副之(葛懷敏三月九)
(日為涇原部署兼秦鳳兩路經略安撫副使四月二十五日為涇原副都部署)若取其謀智則
懷敏非夏竦之比若籍其勇戰則懷敏平生未識偏伍
亦與一書生無異鄜延涇原本路經略使二員分護諸
將自范雍得罪之後更不選人經略一司已明無用是
徒使夏竦懼而求免豈能成功惟秦鳳一路去賊甚遠
比之别路未足多虞同州河中府與鄜延不遥宿兵策
應魏昭昞王克基(魏昭昞正月二十七日知同州四月八日責峽州王克基正月二十六日)
(為河中鈐轄五月二十一日徙潞州)未嘗出離京闕便使領衆禦戎昨來
暫至延州皆己破膽加以諸路城寨軍屯勢分大抵一
州之兵半守諸寨邊臣因舊重改不逹時變謀及廢置
率皆異同殊不知承平之時邊臣無事競務增置寨栅
以邀賞恩止為熟戶防家於國實有何益至今孤囚軍
旅蓄聚資糧犬羊衆來舉以遺寇所在將率例復失和
妬能害功動至矛楯東兵驕而好走内臣戰則失利此
方今之大弊也臣深為朝廷憂之兼逐處主兵臣僚多
為無益得兵馬無不恐怯朝廷又舉昔年之數止絶陳
乞臣切料劇賊果復傾竭種落併侵一路彼衆我寡戰
必敗亡所至嬰城避其鋒銳因而長驅關輔人戶驚逃
大邑富居任其屠掠都輦之下豈不動搖陛下宜訪帷
幄之嘉謀審攻守之良筭早圖平殄以安生靈非臣淺
慮所及也臣今為陛下計者莫若差銳兵三五千或於
同州河中府等處分減進屯鄜州選才望大臣一員復
本路經略之任兼知鄜州處置邊事令張亢(張亢四月六日知鄜)
(州固以為鄜延鈐轄矣十二月乃加都鈐轄)就充本路鈐轄於鄜州駐劄用
朱觀(朱觀六月六日以供備忠刺為鄜延鈐轄)知環州就差葛懷敏充環慶
部署如朝廷必以經略一司更不合置即乞專於鄜州
益兵使葛懷敏知涇州充替夏竦(葛懷敏五月二十五日知涇州夏竦同日)
(知永興)自然事體均一不撓邊臣之心早賜選差才勇帥
臣充環慶部署令秦州曹琮兼管勾涇原路兵馬公事
(曹琮四月十二日同管涇原兵五月六日又同管恐四月所書或誤)准僃分擘秦鳳間兵
互相策應其沿邊堡寨除自來係大寨廣屯兵馬之處
外其餘孤小寨栅斷自朝廷委經略部署司須移那兵
馬分食舊積糧草無使餘羡然後併兵入城只留人員
兵士三二十人以為斥候量事又差弓箭手防護所有
沿邊路分都監都廵檢等闕額即於諸班新換右職臣
僚内選差催發其河中府同州部署鈐轄别差稍知邊
事臣僚充替魏昭昞(四月七日魏昭昞已責陜州)王克基(五月二十一日王克)
(基以河中鈐轄徙潞州)所有沿邊州軍招置蕃落保捷等指揮多
是夲土勇悍之人只為拘定等仗失人甚多亦乞速降
指揮促收但以其人材壯勇堪任披帶者充今後更不
拘等仗愚短所見願早裁擇上皆納之(琦上䟽當在三月末或四月初)
(故王克基魏昭昞以四月八日責官此䟽獨猶未及知然張亢以四月六日移知鄜州疏云近知張亢交替則)
(上䟽當在四月六日後又䟽云就令張亢為鄜延鈐轄按亢知鄜州即兼鈐轄不知琦疏何故云爾或是亢先)
(以涇原鈐轄來交替王克基元未正除鄜延鈐轄交替後德基責降乃正除也今附此䟽於三月更須詳考)
是月詔權停貢舉
