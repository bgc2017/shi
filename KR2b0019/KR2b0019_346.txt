續資治通鑑長編卷三百四十二
宋李燾撰
神宗
元豐七年春正月壬寅涇原路經略司言乞改造神衛
素鐵甲為偏挨從之
甲辰手詔李憲得來奏稱賊兵渡河寇本州事如素有
指準固已甚善惟是深戒將佐更切謹重勿輕冒賊鋒
誤國重事更多方處置仍告諭城中仰堅心一志守禦
俟賊退敗當有重賞餘見被寇城砦準此諭之仍日逐
飛奏前來(朱本增入墨本無之本州盖蘭州也)文彦博言臣前辭闕下
之日嘗奏得致仕後當親辭天陛臣今得請欲赴闕廷
降詔從之
乙巳正議大夫滕甫知筠州甫罷安州入朝手詔謀逆
人李逢乃甫之妻族近親不宜令處京師可與東南一
小郡故也甫上書自辨尋改知湖州(五月一十二日辛酉乃知湖州甫墓)
(誌云勑使謝禋市物于安州因緣為姦民被其毒甫密疏其姦状上為罷黜禋自安州入朝未對而左右有不)
(悦者又中以飛語復貶筠州士大夫為甫懼或以為且有後命甫語笑自若曰天知吾直上知吾忠何憂哉乃)
(上書自明上覽之釋然即以為湖州)又詔李憲走馬承受閻仁武奏蘭
州賊馬鉅萬為數不少其多方取萬全處置勿致倉卒
為蘭州之累(朱本增入)汝州言梁縣民沈宣喪母既葬不
塞墓門晝負土夜附棺而卧居三十六月乃閉墓門為
墳壙廣百尺妻高氏亦有孝行詔賜粟帛
丙午右龍武軍大將軍洺州防禦使世準為金州觀察
使安定郡王會稽郡王世清既卒宗正言世準於太祖
太宗之後最長當襲封故命之(新本去朱本會稽郡以下新紀書封洺州防禦)
(使世準為安定郡王舊紀不書)
丁未手詔李憲西賊圍蘭州日久未退除朝廷已降指
揮諸路各出兵牽制外宜速遣諳事信熟人檄董戩鄂
特凌古出兵腹背攻討之更廣求間路探候城中息耗仍
諭在城官吏伺察姦細守城人頻令番休勿使倦怠穏
審處置勿誤重事(朱本)陜西轉運副使范純粹入對延
和殿(初七日純粹有數劄今刪取一二附此日)先是純粹言伏見邊患未平
儲備方急而本司職務經累年軍事之餘上下侵蠧極
于殘弊事力已竭無所取濟利害紛錯大非章疏可盡
臣愚待罪劇部亦已久矣雖適此困匱之時若但為平
日經常之計則多方營致粗可枝梧若將來邊事再作
久不解兵即儲廩大計决無可辦之策自非躬至朝廷
曲折講畫上禀聖訓改更措置即他日必致誤事邊防
之重上繫國體臣敢苟計目前嘿嘿自處伏望聖慈察
臣意在職事特許臣兼程前去暫至闕庭上殿敷奏所
貴一路大計上遵成畫不致誤事許之(六年十二月三日奏)於是
純粹言契勘本司昨蒙朝廷差委王震會定五路年計
錢物凡逐路歲支之數纖悉具見無容不盡自軍興以
後須用名數十倍常日而芻糧價直所在增貴且如王
震會定日將糧草約以中價米斗六十五文足今來沿
邊諸路如帥臣所在米斗猶不下一百六十文足草束
不下六十文足他皆稱是其外城堡砦又非此比方之
會定所約之價相遠如此兼契勘本路利源所入全藉
酒課而比年米麫價貴本重利輕况會定之日除比歲
内實收應副實支外尚有四十四萬餘貫不足年計奉
聖旨只令本司那融應副今歲入不加於前日而歲費
倍多於昔時又糴入貴賤如此之不同則大計盈虛於
此可見臣殫思竭慮恨無長畫以致豐富惟戾衆斂怨
百計愛省庶有小補若但以目前會較即幸可枝梧惟
慮疆場緩急别有大段添屯軍馬或年歲之間重兵未
解則事力匱竭計無從出臣不愛一身之責實恐臨時
上誤國事伏望聖慈深賜矜憐特自朝廷講議持久取
濟之術令臣得以遵奉(奏議正月七日盖上殿劄子也)又言臣昨奏事
延和伏奉德音訪以新復諸城形勢利害雖已詳具敷
奏伏蒙宣諭令具所見文字上進臣契勘延州帥府北
距生界地不百里平川廣野謂之中路乃夏賊奔衝之
地而元昊昔年入寇之所也形勢淺露莫此為甚昨因
修復塞門故寨增展得道路四十餘里雖未能絶深入
之患而屏蔽帥府粗加深嚴此實鄜延大利也又通遠
軍以北定西一帶元係夏國婿喀木所據之地也通遠
不滿百里自開拓熙河以來更西大路與羌地咫尺犬
牙相逼時有侵扼之害昨因諸路出兵羌族遠遁朝廷
乘時遂舉定西之役故通遠形勢自此深密此熙河之
大利也至於其餘新地所建城砦或臣嘗親到或采諸
人言在形勢無所增加而歲費浩大支計不充百姓困
於供輸有司疲於漕餉况日煩朝廷補助曷有已時雖
愚臣識昧事機言涉狂妄而朝廷計宜久遠寧據目前
伏望聖慈博行詢謀稽考羣議他日或因時遇事以存
廢之計少留宸衷天下幸甚(正月九日奏)
戊申河東路經略使王居卿言諸州多流人往西京乞
賑濟下等戶仍權住諸司糴買俟歲豐計置詔轉運提
點刑獄提舉司自非見闕軍糧並權住糴買提舉司量
减元直廣糶保甲戸放税雖不及七分闕食者亦賑濟
轉運司催殘零税及積欠並倚閣
辛亥手詔李憲蘭州信息不通已幾旬日可速以重賞
募人間路前去問逹及日逐具事宜以聞所有見屯驅
逐番應援兵將宜更籌策方略俾之前去奮擊力取萬
全勿誤重事(新本去朱本此段)上第七女卒生才五歲母林
婕妤也輟視朝三日追封申國公主醫官皆坐責右
羽林軍大將軍程州防禦使令廓襲封越國公詔提
舉京西等路常平等事承議郎葉康弼衝替以戸部言
六年終提舉官歲考功過簿康弼比諸路上簿獨多故
也勒停人通直郎劉誼為宣議郎
壬子河東經略使吕惠卿言新復境土差遣有闕官處
乞許選擇奏舉又言河東鄜延新修城寨相接乞許兩
路各差官會議並從之提舉河北保甲司言保甲逃
亡免教乞給捕賞外更立蔵隱之家追賞法所蔵家雖
誤相容隠亦不免追賞錢詔三路知情傭雇蔵隠逃亡
保甲之家减保甲罪三等許人告均出賞錢兩犯捕獲應
配者追其半餘以保甲司封樁錢支開封府界凖此
環慶路副總管曲珍言子卞死事蒙推恩六資乞與婿
及召門客教諸弟姪候堪任差使具名奏乞詔曲卞二
女候出嫁夫與三班借職所乞召門客不行景思誼
母德安縣太君董氏月特支錢二十千候思誼子有俸
日住支陜西轉運副使范純粹言沿邊諸路番兵捉
生請受其逃亡事故人馬並不開落偽冒批勘乞責將
副依正兵例開收兩月一點閱從之
癸丑手詔李憲得來奏以蘭州境内賊馬已退賊傾國
而來彼費已大洎入漢境盤泊旬日卒無所得大衆傷
夷而歸在我固已收全功矣宜遍諭諸將勿以不能尾
擊多所斬獲為恨又詔憲羌賊堅悍兇惡如此若非官
吏軍民人懷忠義安能卒保無虞除已齎賜官吏銀合
茶藥及士卒銀椀外仍據城上城下用力輕重等第支
所給絹去外宜速編排諸司所有絹十萬匹以備使臣
到日宣賜并具功状火急保明以聞當與優賞其蘭州
城裏宜内塝下闊二丈上收五尺馬面中間更增散樓
子一座五間仍添置砲臺為便可速具以聞(朱本增入新本並削)
(去舊紀書癸丑夏人寇蘭州新紀因之)遣入内供奉官石璘𫝊宣撫問
守城將校并賜蕃官銀合茶藥諸軍特支詔戸部侍
郎寋周輔罰銅六斤員外郎陳向八斤坐違法割移門
下侍郎章惇俸錢於相州繳回故也吏部言凖詔定
奪繪像臣僚之家食禄之法看詳致仕停俸年七十以
上受官事故勒停無叙法殘疾不堪入仕不理選限之
官欲並不為食禄人從之詔廣南西路累任轉運使
張頡陳倩副使苗時中馬默朱初平吴潛判官朱彦博
謝仲規各罰銅二十斤坐本路提舉常平等事劉誼於
桂州治廨舍費官錢萬緡轉運判官許彦先奏劾頡等
不覺察也吕公著自定州徙揚州請覲許之是日入
對言邊境無虞不宜生事又以前歲上嘗屬疾勸上以
宗社自謹重已而言定州官吏坐小法皆奪官衝替如
臣忝竊已厚固無甚害自餘小官皆失所宜定州以禁
卒護重役人而議獄者以為犯編管人用遞鋪法豈非
舞文耶若於法明審則理官不當復引不應為律矣上
意悟諭公著曰朝廷姑欲法行耳然此法誠未明當更
增修之公著既辭未行即除資政殿大學士(除大資在壬戌今并)
(此)且謂執政曰仁皇侍從所餘無幾咨嗟久之尋又復
光禄大夫其後定州官吏被譴者自列於朝詔即御史
臺詳定既而明其非辜悉除之(除職復官釋定州官吏當各附本月日)
甲寅賢妃朱氏進位德妃(兩妃並書此)詔賢妃邢氏於奉先
資福院側修佛寺賜名多慶禪院歲度僧二人紫衣或
賜號一人仍給官田十頃手詔李憲西賊雖已傷敗
散去然兇酋星多哩鼎者倔彊任氣深慮耻於傷殘不
快所欲忿不思難出我不意犬彘其人乘隙忽有奔衝
不可不念宜多方廣布斥候督責守將無怠防慮仍頒
弓箭火砲箭百萬有餘以備禦賊(朱本所增新本並削去)詔蘭
州賊馬已退其河東路差下出界牽制將兵更不消前
去如已入界即不用勾回(密記十四日)又詔涇原軍馬更
勿發行(此據御集)上批同提舉河北東路保甲秘閣校理
劉定祈恩蔭子以職事勤瘁特許依舊館職條同提舉
河東保甲秘閣校理黃廉同功一體可亦令奏薦毋得
為例范純粹奏鄜延剏添東兵在延州及極邊城寨
駐劄臣愚竊謂一年之内邊事之甚可防者不過半年
如大暑大寒之月皆非賊兵舉動之秋雖於春陽之時
彼方人飢馬瘦借有出沒不過妨撓耕種或小小鈔劫
而已只可用逐處蕃漢土兵其東兵自可遣泊内地就
食詔令經略都總管司相度聞奏(密記十四日)
乙夘手詔李憲夏人自連歲不時點集之後人固已有
受其弊者又圍犯蘭州大衆傷敗之餘士氣摧喪在理
可知兼兇酋星多哩鼎殘忍虐用其人今既不能如欲
上則必得罪於其國中下須逞其躁心及彼羌戸必有
不自安之人疑可乘時開以重利俾有内向之心廣肆
招徠以衰賊勢仍時出精銳塞外撓其春耕為今之宜
最為困賊上計爾宜圖之仍賜錢一百萬緡絹五十萬
匹為修築備禦錫賚之費(朱本增入新本並削去又按丁巳日墨本書賜錢一百萬)
(付熙河蘭會經略司當即是此詔所云也)又詔憲西賊自蘭州挫銳傷夷之
後聞其中欲得内附者甚多未知虛實可責委守將多
方招徠或專遣一二近土有機智官如康識軰主其事
此於方今邊計不為小補兼繫賊彊弱事實不細(朱本增入)
(新本並削去)
丁巳詔戸部支積剩錢百萬緡付熙河蘭會經略安撫
司於新境計置糧草修補守具(疑此百萬緡即乙夘詔書所云但朱本既增入)
(詔書又不削去墨本此段當存一去一)詔保甲犯罪情涉凶惡速具奏
聽裁(此事必有故當考)
戊午右侍禁閤門祗候朱伯材遷閤門通事舍人以德
妃進位恩也知開封府王存言司錄司左右軍廵院
獄空乞付史館詔王存遷一官餘官令第勞上司勲(舊紀)
(書戊午開封府獄空新紀不書)詔河東鄜延環慶涇原路經略司如
無大段賊馬嘯聚可遣邊兵分屯免虚食貴價糧草
己未陜西轉運副使范純粹言綏德城當夏賊之衝乞
立軍額以米脂義合浮圖懷寧順安綏平六城砦隸焉
又言昨王震會定五路錢物以沿邊糴買鈔付逐路經
略司管認糴入支遣昨因軍興以經略司專治兵旅遂
令轉運司復管勾至今未罷乞沿邊糧草職事並依元
降會定朝旨手詔兵食相資實為一事况熙河路已總
於李憲等故得首尾相關財用出納稍能省吝則諸路
無有不可兼領之理自今陜西軍須經費經略轉運司
隨路通管其餘職事毋得侵紊(二月二十七日改此又六月二十七日當考)
詔奉宸庫選玉造磬從協律郎榮咨道請也後禮部
乞就差太常博士楊傑審定玉磬音律提轄管勾從之
辛酉左右司言給陜西河東官俸餘職田支鹽鈔二十
五萬八千五百二十六緡無拘收法詔已支錢令戸部
限五年還戸部言欲令河北路提舉司以歲計餘錢借
措置糴便司兩路不過百萬緡從之(本志有此乃無月日)責授
黃州團練副使蘇軾言汝州無田産乞居常州從之元
豐中軾繫御史獄上本無意深罪之宰臣王珪進呈忽
言蘇軾於陛下有不臣意上改容曰軾固有罪然於朕
不應至是卿何以知之珪因舉軾檜詩根到九泉無曲
處世間唯有蟄龍知之句對曰飛龍在天軾以為不知
已而求之地下之蟄龍非不臣而何上曰詩人之詞安
可如此論彼自詠檜何預朕事珪語塞章惇亦從傍解
之曰龍者非獨人君人臣俱可以言龍也上曰自古稱
龍者多矣如荀氏八龍孔明卧龍豈人君也遂薄其罪
以黃州團練副使安置然上每憐之一日語執政曰國
史大事朕欲俾蘇軾成之執政有難色上曰非軾則用
曾鞏其後鞏亦不副上意上復有旨起軾以本官知江
州中書蔡確張璪受命王震當詞頭明日改承議郎江
州太平觀又明日命格不下於是卒出手札徙軾汝州
有蘇軾黜居思咎閱歲滋深人材實難不忍終棄之語
軾即上表謝前此京師盛𫝊軾已白日仙去上對左丞
蒲宗孟嗟惜久之故軾於此表有疾病連年人皆相𫝊
為已死飢寒併日臣亦自厭其餘生之句也(此據李丙丁未錄增)
(入不知丙傳之何書八年五月六日起知登州一朱勝非秀水閒居錄云蘇軾既貶黃州神宗每記憐日宣)
(諭曰國史大事朕欲用蘇軾成之執政有難色帝曰軾不可用則用曾鞏鞏不能副帝意又有旨軾以本官知)
(江州蔡持正張粹明皆禀命禹玉以為不可又令與江州太平觀禹玉亦以為不可其後禹玉作相帝語及軾)
(復欲用之禹玉曰軾有詩云此心惟有蟄龍知方陛下飛龍在天而不知敬反求蟄龍乎章子厚曰自古言龍)
(非獨人君之稱人臣亦有稱龍者帝曰然如荀氏八龍孔明卧龍是也既退子厚謂禹玉曰相公乃欲覆人家)
(族耶禹玉曰此舒亶語耳子厚曰亶之唾亦可食乎勝非所錄比丙差不同如王珪獨不可江州及太平觀再)
(命并章惇詈珪云當并考又王鞏聞見近錄具載欲令修史及江州并太平觀事載王珪舉蟄龍詩則以為)
(已在黃州非初下獄時也當并考朱勝非所錄盖全用鞏舊書)蘭會路沿邊安撫司
言蒙賜藥箭二十五萬如西賊圍城放箭出射慮賊反
射入城乞賜藥解詔後苑東門藥庫給五十斤上批
近指揮將來朝廷案閱保甲令諸路提舉司擇藝成者
先案聞提舉司乃以意欲與賞及成就廵檢處偏擇當
案保分不時教習甚失朝廷觀作之意可令提舉司毋
得預定合案閱保分手詔李憲蘭州賊退巳久其城
守有勞之人至今未見第功奏上可速具飛遞以聞本
路地形據賊上游夏人姦心日有窺伺理須守禦亭障
百色具備可令役兵併力修治熙州十分堅固外其餘
保砦亦皆增修要使一路内外率有堅城之恃應于守
禦器仗非本路可辦者一一覼縷奏來當自京師發去
(朱本增入新本並削去)入内供奉官勾當龍圖天章寳文閣寄
内殿崇班馮景元轉一官仍寄資以上批蘭州保守無
虞緣景元初建議修置故也(此據御集)
壬戌監察御史張汝賢為侍御史知雜事汝賢吉州人
也詔給鄜延路功賞左蔵庫絹六萬元豐庫四萬
左右司状御史房置簿書御史六察官糾劾之多寡當
否為殿最歲終取旨陞黜御史房舉發逐察不當及失
察不盡等事歲終亦乞比較從之
甲子知渭州盧秉知延州劉昌祚各罰銅二十斤坐得
蘭州被圍關報不即出兵牽制也
乙丑戸部言陜西轉運副使范純粹言銅錢三監所用
銅錫乞額外給依例封樁本脚錢又乞於本路難得錢
處用公據并減紬絹價易錢如諸路沿邊闕錢凖此又
乞沿邊所費解鹽並令轉運司自以鈔赴解池請鹽或
召商人入中應副邊用其李稷元奏更不施行並從之
(李稷元奏)右諫議大夫趙彦若言伏見尚書省聽事寫周
官篇此朝廷稽古命官之本也周官大旨在乎得人故
曰不惟其官惟其人又曰官不必備惟其人今門下侍
郎章惇尚書左丞王安禮並無行檢非周官之所謂惟
其人也自居執政未聞有補而異黨復一人畏其彊僚
屬觀望雖讁不悔權勢至此不宜處位請皆外補以肅
具臣後四日手詔朝廷自修復官政小大羣司各有職
守昨降黜諸寺監丞簿後上下尤知謹戢罕有僭紊近
彦若輒侵越御史論事不可不懲乃降一官試秘書監
(戊辰二十八日乃降責今并書云異黨復一字必有誤新本亦然當考正之朱本簽貼無案據遂削去張舜)
(民誌彦若墓又不載當日彈辭降舊紀書戊辰趙彦若論事不循分守罷右諫議大夫為秘書監新紀不書)
成都府利州路鈐轄司言相度臣僚上言者乞移蕃
驛於玉壘關及漢蕃博易增差禁軍本司今相度欲乞
移永康軍牛溪關依舊於蠶崖關置城寨不須移置蕃
驛詔增差禁軍等不行其乞移牛溪關於蠶崖關送尚
書省從之
丙寅手詔李憲比西賊攻犯蘭州之始城壘兵防未有
十分可恃所以人情惴恐不得不爾今賊已解去則前
日憂虞戒心未易可忘除兵防以縣官財用所繫未可
增加外其城守之具與夫壁壘繕治宜急為之除熙州
以根源所繫先次修治固已甚善餘係近裏所繫重處
亦宜速具奏以聞不可日稽一日緩急有誤重事(朱本增入)
(新本並削去)中書省言尚書都省門状刑部牒有賣肉人
擅入比部門已送開封府省門授事不禀都省其使臣
欲上簿上批本差内侍守門止為與外廷臣僚無交涉
得以盡情譏察出入若申解一賤隸令禀都省則動有
忌憚何事不廢自今但干違令出入事命官奏聞吏史
以下送所屬賜陜西轉運司度僧牒二百修延州城
及廨舍
丁夘詔葭蘆寨居山形勢嶮絶非出兵便地縱賊大至
不過城守兼本寨城圍止千餘步步立一人止千餘人
加計倍之二千人足矣今經略司都不恤邊費視朝廷
財用輕若泥沙無故輒屯重兵情不可赦其王居卿雖
巳離任令提點刑獄司追上案罪以聞
戊辰詔知開封府王存依倣六典京府并尚書省六曹
事目參定分案體式以聞
