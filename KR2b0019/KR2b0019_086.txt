續資治通鑑長編卷八十二
宋李燾撰
真宗
大中祥符七年春正月壬辰詔不逞之民娶妻紿取其
財而亡妻不能自給者自今即許改適時京城民既娶
浹旬持其貲産亡去而律有夫亡六年改嫁之制其妻
廹于飢寒詣登聞上訴乃特降是詔
癸巳三司請于畿縣和市芻藁詔中等已下戸免之
甲午高陽關言副都部署英州防禦使楊延昭卒延昭
即延朗也智勇善戰所得俸賜悉以犒軍未嘗問家事
性質素出入騎從如小校號令嚴明與士卒同甘苦寒
不冒絮暑不執盖遇敵必身先行陣克捷推功於下人
樂為用在北邊二十餘年敵憚之目曰楊六郎訃聞上
嗟悼遣中使護喪而歸河朔之人多望柩而泣官其三
子其常從門客亦試藝甄叙然延昭不逹吏事軍中牒
訴常遣小校周正治之頗為正所罔因緣為姦上知之
斥正還營而戒延昭焉
丙申賜戎瀘州廵檢軍士白艻子弟緡錢
先是鼎州判官孫韙坐贓轉運使牒鄆州追其妻證驗
三子皆幼上憫之己亥詔諸州勘劾公事干連女口當
為證左者千里外勿追攝牒所在區斷
庚子賜輔臣新印孟子
辛丑上御崇政殿親決繫囚多所原減以車駕將行故
也
壬寅車駕奉天書發京師禁天下屠宰十日
丙午至奉元宫齋于迎禧殿判亳州丁謂獻白鹿一靈
芝九萬五千本
丁未令奉禮經度制置副使陳彭年詣宫殿大醮
戊申奉聖號冊寳于庭拜授攝太尉王旦持節載以玉
輅詣宫奉上攝中書令丁謂讀訖置玉匱中
己酉三鼓具法駕赴宫時密雪驟霽自奉元至太清十
餘里夾道設籠燈燎臺左右執炬間之焜煌如晝五鼓
上奉玉幣酌獻讀冊文命太尉封石匱又遣官分獻本
宫之元中法師三師真武張天師本殿之文子通元真
人列子冲虚至德真人庚桑子洞靈真人莊子南華真
人唐明皇文宗並如從祀例又遣宰相等薦獻真源觀
之三清靈寳天尊先天觀之元始天尊元母經師廣靈
宫之先天太皇洞霄宫之先天太后龍女幣色三清靈
寳元始用碧太皇用蒼李母白皆如大祀禮餘同從祀
上又詣先天觀洞霄廣靈宫行香復至太清宫真源觀
周覧還奉元宫肆赦亳州及車駕所經流以下罪並釋
之死罪奏裁給復一年半永減歲賦十之二升亳州為
集慶軍改真源縣曰衛真縣給復二年奉元宫曰明道
宫賜道士女官紫服師名披度者八十人詔三宫正
殿民庶不得輙升官吏非朝修止拜庭中上作朝謁頌
先天太后老君像真武贊命中書侍郎兼刑部尚書平
章事向敏中撰親祠頌並刻于石司天言含譽星見
帝作歌賜近臣屬和
庚戍發衛真縣次亳州謁聖祖殿御奉元均慶樓賜酺
三日
壬子以順祖惠元皇帝忌罷賜酺詔緣路置頓侵占
民田者並據頃畆之數給復二年其須永占者優給其
直給亳州公用錢歲七十萬酒月十斛
甲寅發亳州
乙卯次應天府天書升輦有雲五色如花木又黃雲如
人連袂翊輅而行占云春雲如花木者木旺與德相生
如人連袂色黃者子孫分土延祚之兆也扶侍使趙安
仁請播為樂章以備酌獻從之
丙辰升應天府為南京正殿牓以歸德仍赦境内及東
畿車駕所過縣流以下罪追贈太祖幕府元勲僚舊及
錄常參官逮事者並進秩欲授子孫者亦聽除民乾食
鹽錢御重熙頒慶樓觀酺凡三日改聖祖殿為鴻慶殿
二月丁巳朔發南京
戊午次襄邑縣皇子來朝
庚申次陳留縣夏州趙德明遣使來貢荆湖北路轉
運司言蠻賊魏進武已招赴盧溪縣請罪詔前所遣兵
悉還屯止留五百人戍縣境尋又詔知辰州張綸於盧
溪縣建道場五晝夜仍豐潔致祭(詔給設道場致祭據會要乃三月事今附)
(見)雍丘邢惇以學術稱嘗舉進士不第遂隠居不出
上之幸亳也考制度使王曾薦之及還自亳召對問治
道惇不對上問其故惇曰陛下東封西祀皆已畢矣臣
復何言上說除許州助教遣歸惇衣服居處一如平日
鄉人不覺其有官也既卒乃見其敕與廢紙同束置屋
梁間(司馬光記聞與史不同今從記聞記聞云除四門助教恐悞今從國史)
辛酉車駕至自亳州
乙丑詔自今天書在朝元殿車駕由右昇龍門入自東
上閤門就東階赴殿焚香無陟廣庭以盡嚴恭之意所
司著為定式
戊辰大風揚砂礫百官習儀于恭謝壇有墜幘者三
司假内蔵庫錢五十萬貫
己巳上齋宿于玉清昭應宫之集禧殿庚午行薦獻之
禮遂赴太廟辛未饗六室上曰屬登歌始作而奏嚴不
已此殊未安乃詔大祀將行禮嚴警悉備宫廟禮畢歸
幄殿復奏嚴郊壇祭畢警場鼓吹乃振作
壬申恭謝天地于東郊還御乾元門大赦内外文武官
悉加恩諸路蠲放租賦有差舉人因事殿舉及永不
得入科場不經刑責者許將來依例取觧自後大赦率
下此制
癸酉以吏部員外郎知制誥李廸知亳州先是亡命卒
胥亢羣剽城邑朝廷發兵捕之久不得居民甚恐廸至
悉罷所發兵隂聽知賊處部勒驍銳士擒賊于蒙館鎮
降詔褒諭
西川用景德新鑄錢將十年以鐡重民多鎔為器每一
千得鐡二十五斤鬻之直二千轉運使趙禎言其非便
請鑄大銅錢一當十詔三司議未决知益州淩策請減
景德之制别鑄大鐡錢每一千重十二斤十兩仍一當
千其舊錢亦許兼用且言錢輕則行者易齎鐡少則鎔
者鮮利乙亥詔從其請泰州淮陽軍言民飢詔發官
粟賑之
戊寅詔如聞濱棣州葺遥堤配民重役多逃亡者亟罷
之詔臣僚上殿劄子奏事進呈後不得批送中書樞
密院三司等處别取進止
己卯以恭謝禮畢遣官祭告社稷宗廟靈山聖迹寺觀
五岳海瀆
庚辰謁啟聖院太宗神御殿以參知政事丁謂判禮
儀院翰林學士陳彭年知院兵部侍郎趙安仁初與彭
年同知院于是罷之餘官悉罷止命謂及彭年二人凡
禮儀院揭牓刻印移文他局並以銀臺司為凖制度文
物及祠祭所用有未合禮者悉令裁定内外書奏中書
禮房所掌者盡付之諸司職務相涉者咸得統焉詔
自今玉清昭應宫太廟郊壇薦饗行禮前衛士迎駕起
居無得呼萬歲
壬午開封府言築恭謝天地壇占民田十八戸詔給直
外賜錢三十萬仍蠲其租又詔貧民住官屋者遇冬
至寒食免僦三日上封者言鄆州發卒洩河水工役
甚大而闕官提振詔本路提點刑獄閤門祗候高正監
督之
三月庚寅以奉祀禮成大宴含元殿
辛卯戎瀘州廵檢使王懷信等言瀘州溪洞悉已寕静
淯井監舊無城隍今請發瀘州軍士浚隍築城又近界
蠻人赴監鬻馬者請比戎州例給直市之詔可(按寇瑊傳築城)
(浚隍及市馬並瑊為之實錄但著懷信名不知何也)
癸巳詔文武羣臣逮事太祖朝者賜一子恩令翰林學
士李維知雜御史段曄等參驗以聞維等請自兩省給
諫觀察使以上為例從之
甲午羣臣以次加恩
乙未召宰相觀太宗聖文神筆于玉宸殿宴翔鸞閣浮
觴曲水奏雲韶樂上作詩羣臣皆賦詔南郊五帝壇
齋宫自今悉遣剰員軍士守護
戊戌翰林學士右諫議大夫知制誥龍圖閣學士陳彭
年右諫議大夫權三司使公事林特並為給事中先是
戸部侍郎參知政事丁謂以奉祀之勞當進秩謂固讓
不受但加階勲爵邑于是彭年援謂例懇辭上不許仍
作詩賜之
樞密直學士吏部郎中劉綜得風疾求典河中上以太
寕宫廟長吏奉祠綜艱于拜起盧不克恭事弗許己亥
命知廬州綜強敏有吏材所至抑挫豪右提舉文法時
稱幹治然涉學素淺又尚氣好勝不為物論所許殿
中侍御史曹定言諸州長吏有罪恐為人所訴即投牒
自首雖情狀至重亦以例免請行條約詔自今知州通
判幕職官使臣等首罪如實未彰露則以狀報轉運司
雖格當原亦書于歷(曹定未見)
辛丑儀州言民飢詔發官粟賑之詔自今諸州觀察
使並循舊制兼刺史從陳彭年所請也
江南制置發運使胡則嘗居杭州肆縱無檢知州戚綸
惡之通判吳耀卿則之黨也伺綸動静密以報則則又
厚結李溥溥方為當塗者所昵因共捃摭綸過癸卯詔
徙知揚州維揚亦溥則廵内持之益急綸求換僻郡是
冬又徙徐州(本傳云江潮為患綸立埽岸以易柱石之制雖免水害而衆頗非其法按此即陳堯)
(佐傳所載與丁謂爭議者盖堯佐及綸同議變法謂先徙綸相繼徙堯佐二傳各載其事若不相關今取而聯)
(合之然所以徙綸又不獨緣作堤也故因堯佐徙使乃并書)
甲辰免揚州建隆寺田租
丁未以皇子受益為左衛上將軍封慶國公月給俸錢
二百千初宰相屢言皇子未議封建中外繫望今朝修
禮成願特降制命上雖從之而謙讓未加王爵舊制國
公食邑三千戸今止千戸有司之誤也皇子即後宫李
氏所生于是五年矣劉皇后以為已子使楊婉儀保視
之故仁宗常呼后為大孃孃婉儀為小孃孃詔在京
授差遣及外州移任文武官除驛程外在道屬疾者所
至遣官驗視給公據俟逹本任委長吏驗問如設詐妄
滿百日者不得放上具名以聞並用違制論當任遠官
託故不赴者從本法監軍廵檢監當使臣自今除程限
一月辦裝其事緣急速馳驛者不在此限代還者準上
條罪減二等從編敕所之請也荆湖北路轉運司言
當管慢水烏速盧溪江口等寨最當衝要止以木為城
請改用版築從之
已酉馬軍司奏雍丘等縣牧馬地多被侵盗詔遣常參
官閤門祗候各一員與本縣官吏按籍參定立堠以表
之河東安撫司言北界自景德二年後漢口被掠自
歸者千六百二十五人
壬子鄜延路駐泊部署曹利用言鄜州軍馬尤衆請徙
本路都監符承翰往治之詔可又言緣邊蕃部指揮使
悉心捍寇望取年深者月給俸上曰向來環慶蕃部給
俸料者已數百人矣所費滋廣第詔利用具有勞者名
聞當量加賜予又以延州葉家族蕃部指揮使伽凌補
三班借職為七襄平雅克青哈至金明巳來廵檢使從利
用之請也
癸丑罷遊金明池以舒王元偁疾故也
夏四月丙辰朔令有司依新定儀制重畫入閣圖有唐
朝職官悉改之從東上閤門使魏昭亮之請昭亮咸信
次子也
丁巳西涼府斯多特遣使來貢
戊午詔諸軍巳給衣而沒者勿追詔樞密院所管奉
使印自今除國信接伴劾制獄勾財用剏寺觀外其别
細務勿給
己未賜淮南諸州民中等以上戶秋租十之二仍許從
便折納餘悉除之詔經度制置使所定奉祀第一等
京朝官使臣並遷秩幕職州縣官授京朝官第二等優
與家便親民都監監押差遣第三等優與注官部役軍
校有勞者第升一級
庚申三司借内蔵庫綾十五萬匹
上謂宰相曰聞永興陳堯咨用刑峻酷關中近方豐稔
郡縣尤藉綏撫不宜嚴急有竇隨者提點本路刑獄頗
復伺察人過以激怒之欲使内外畏憚成其威望此不
可不責也辛酉徙隨京西路後數月堯咨言導龍首渠
入城以給民用有詔嘉奬因曰決渠濟之不若省刑以
安之乃副朕意也
癸亥詔自今閤門祗候因公罪追降者許理為一任
辰州言瀘溪縣蠻寇驚擾今已寧静詔奬本路轉運使
及辰鼎知州使臣蠻寇所經免今年田租張綸尋徙知
原州辰州吏民列上治績提點刑獄以聞乞加旌擢樞
密院擬狀不行上出以示宰相曰綸清苦自守移官三
千里誠可念也本與高紳不協紳乃王欽若近親若此
朋徇耶當特改官遣之(此事不得其時寳訓繫之祥符九年不知高紳時為何官今移)
(見于此紳除吏選判銓在九年八月又據綸本傳乃自辰徙渭非原州也當考六年五月辛丑注可參考高紳)
(官職)知河南府馮拯言軍廵院自春獄空有鳩巢其戸
生二雛
甲子以歸義軍留後曹賢順為歸義節度使弟賢惠知
瓜州於是賢順遣使入貢言其父宗夀既卒以其母及
國人之請求嗣位詔予之仍賜以金字蔵經及茶藥等
亦從所請也詔大理寺斷獄宜依條處罪其情輕法
重者具狀實封以聞時上封者言法官以臨時取旨為
文歸怨于上故也
丙寅編敕所言婺州台州斷持仗強盗宋德葉逸並坐
強盗殺人絞斬各異准唐建中敕惡逆已上四等罪准
律用刑其餘應當絞斬並决重杖處死以代極法又景
德元年詔處斬訖奏者即斬之今二州同罪異罰望申
明舊制從之
己巳令羣臣詣國子監觀太宗御書及新刻御製辨論
遂宴本監
庚午詔慶成軍增置官吏許直逹朝廷太寕宫廟每歲
祠祭委知軍行禮
甲戍涇原都銓轄曹瑋言原州熟戸蕃部請以管百帳
以上大首領補本族軍主次補指揮使次補副指揮使
百帳以下並補本族指揮使從之又言渭州北有古池
連帶山麓今浚為渠令民導以溉田賜詔嘉奬(導渠溉田實錄)
(在此月二十八日今并書之蕃帳指揮使見天聖八年瑋卒時此或可削不妨兩存)
乙亥禮儀院請以聖祖降及迎奉聖像奉祀事迹各編
集為記詔可亳州言自車駕臨幸後民復業者一千
三百
丙子鎮國寧國等軍節度使太保兼中書令舒王元偁
薨自景德後每有大祀元偁皆為終獻素羸多疾及幸
真源時元偁疾巳甚懇求扈從至鹿邑先還上數臨問
之幼子先卒慮其傷慟敕家人勿以告既薨即臨哭翌
日對輔臣發言出涕悲不自勝將歛再臨之贈太保中
書令追封曹王謚恭惠醫官並坐視疾無状譴責元偁
好學善屬文奉佛尤謹性慈恕嘗於僧舍齋集從者失
金灌器未幾獲賊元偁請末減其罪以所失器施僧寺
有集三卷筆札一卷上為序之蔵祕閣
戊寅封焦山神為明應公上以京口江多覆溺之患是
山在江中近海門禱祈有應故加封爵仍製文告之刻
石廟中
庚辰詔諸路知州通判自今在城倉庫則每季檢視在
外縣者止閱簿籍不須廵行初淳化中詔長吏每季行
縣縣有去州五七百里者以煩擾故罷之
甲申詔三班使臣自今願試弓矢者委本縣與帶御器
械官同驗視第其能否以聞
是月中書言文武臣僚年終舉到幕職州縣官今欲定
五人以上同罪保舉者替日令吏部流内銓磨勘引對
從之(此據會要祥符七年四月事今附月末)詔自今遇聖節南郊奏薦
親屬其在聖節及南郊後奏到者更不施行(此據會要)樞
密使王欽若等言本院小吏以奉祀禮成援中書堂後
官直省官例求恩澤帝以問宰臣王旦等曰堂後官本
選士流經科者十年無遺闕改官為通判盖先朝舊制
也若由流外守職至堂後官即無此例直省官南郊例
得七人出職昨纔出行首二人為供奉官亦定例也大
凡中書樞密院體制各異至如密院副承旨出為諸司
副使若轉至副都承旨即便為大將軍以至主事已下
有特加俸錢及十千者中書人吏所加不過三千以是
不可比類盖中書堂後官開寶九年以後多至優轉咸
平以來惟有抑損帝然之(此據會要乃七年四月事恐别見當檢詳)申禁
諸路走馬承受使臣納諸路贈遺
五月丙戍以左諫議大夫陳象輿權判西京留司御史
臺象輿病風痺步履艱阻朝謁屢失儀右軍廵使姜遵
劾奏之象輿即求對自陳可以治郡上以語宰相宰相
曰象輿非幹器且抱疾任以專城祗益其過耳上然之
故有是命(實錄云姜遵請授象輿外郡按本傳乃象輿自請也今從本傳)
丁亥趙州言寧晉縣民曹遵六世同居詔旌其門遵利
用兄也
戊子知益州凌策言眉州民孫延世強奪孫朴田積三
十年六經制劾官吏受賕枉法殿中丞知華陽縣黃夢
松鞫之並得其狀詔待夢松還引對其推典第加進補
明年擢夢松為監察御史(夢松未詳邑里)
壬辰命右僕射平章事王旦為兖州景靈宫朝修使
禁民間服皂纈
初錢塘江堤以竹籠石而潮囓之不數歲輙壊而復理
轉運使陳堯佐曰堤以捍患而反病民乃與知杭州戚
綸議易以薪土有害其政者言于朝以為不便參知政
事丁謂主言者以絀堯佐堯佐爭不巳謂既徙綸揚州
癸巳又徙堯佐京西路發運使李溥請復籠石為堤數
歲功不就民力大困卒用堯佐議堤乃成(此事與本志不同當考)
甲午中書以逮事太祖羣臣名聞上因言開寳中舉人
陛見有以武勇求較勝負王旦曰太祖英武之德賢不
肖共知科場無藝者往往以挽強善騎自陳太祖勉從
之縱有司程以名第不過寘之州縣如宋凖有文行釋
褐即授校書郎直史館盖神機聖鍳非常人之所測也
乙未詔模刻天書奉安於玉清昭應宫命王旦為天書
刻玉使王欽若為同刻玉使丁謂為副使兵部侍郎趙
安仁翰林學士陳彭年為同刻玉副使入内押班周懷
政為都監上作奉祀禮成述懷五言百韻詩賜近臣館
閣官屬和咸奉章求免不許修玉清昭應宫使丁謂
表請御製本宫碑頌及御書額從之王旦言朝修景
靈宫請用先天節設道場禮畢詣至聖文宣王廟會真
宫東岳廟真君觀行禮望下禮官參酌儀制又言路出
澶州欲詣河瀆廟致奠並從之
庚子太常博士鄧餘慶坐受誓戒不及在法私罪當劾
舉主詔釋之上因謂宰相曰連坐舉官誠亦不易如此
公坐猶或可矜其有本不諳知勉徇請託及乎曠敗何
以逃責王旦曰薦才實難士人操行往往中變上曰然
拔十得五縱使徇私朝廷由此得人盖不少矣旦曰求
人之際但信其言而用之有所曠敗亦如其言而坐之
太祖朝有自員外郎與所犯州縣官同除名者太平興
國初程能為轉運使舉官至濫人多鄙之上曰朝廷急
於得人苟不令薦舉則才俊在下無由自逹求人之要
固無出于此也
癸卯知雜御史王隨請以御史臺新降條目編為儀制
從之
丙午府州言知州興州刺史折惟昌卒先是河東民運
糧赴麟州當出兵為援惟昌時已屬疾或請班師浹旬
以俟少間惟昌曰古人受命忘家死于官事吾無憾也
即引步騎屯寕遠寨冐風沙而行疾遂亟將卒一日坐
齋中會賓佐人皆意其良愈惟昌退告其母以病篤且
曰強宴飲者正以境外之重慮貽朝廷憂耳上聞之遣
使挾醫診視弗及于是命入内供奉官張文質馳往護
葬所須官給以其弟供奉官閤門祗候惟忠為六宅使
知州事錄其二子官
禮部侍郎馮起請致仕上顧宰相問其年王旦曰起清
名素履搢紳少及年實七十以誠引退上曰起謹畏寡
過亦可嘉也當特改官戊申授戸部侍郎致仕樞密
院副承旨尹德潤勾當引見司焦守節勾當事材場賈
繼勲勾當修内司李知信同勾當修内司王從政並削
一任坐假軍匠與德潤治第為東上閤門使魏昭亮所
發也昭亮居官務為皦察多遣私僮偵伺僚輩嘗與德
潤從西祀提總頓置德潤以昭亮貴家子少之故因是
報怨吏部流内銓言諸州有親屬為部内官到任一
考以下聽對換一考以上請令俟成資日依得替例放
罷從之
己酉以渭州蕃族首領嘉勒斯賚為殿直充廵檢使時斯
賚帥其帳下來歸給以土田未及播種求俸給贍用故有
是命(己酉五月二十五日此據會要)嘉勒斯賚者緒出吐蕃嘉木布本名
齊囊凌衮沁布沁布猶嘉木布也羌語訛為沁布生高昌
磨揄國既十二歲河州羌哈喇額森客高昌見斯賚貌竒
偉挈以歸至多僧城而大姓松察克斯戩又以斯賚居葉
公城欲於河州立文法河州人謂佛嘉勒謂兒子斯賚既
而總噶爾僧李埒克遵邈川大酋温布且略取斯賚如廓
州尊立之部族寖強乃徙居總噶爾城埒克遵為倫布佐之
埒克遵或曰李遵或曰李埒克遵倫布者相也(按嘉勒斯賚嘗受朝命為)
(殿直巡檢使而實錄不載斯賚附傳及正傳並略之不知何也又按會要初以斯賚為渭州蕃族恐此時李埒)
(克遵猶未略取斯賚故斯賚以窮歸我且受朝命尋為埒克遵略取如廓州遂徙總噶爾城及此年十一月張佶奏)
(埒克遵與斯賚召諸酋謀入寇然則斯賚盖驟興者殿直廵撿之命亦微矣或史官以其事微故不着耶當考)
辛亥上御崇政殿親決繫囚死罪至徒遞降杖已下釋
之涇原都鈐轄曹瑋言伊實族大首領延本率其族
自北境歸順詔第補侍禁殿直月給俸料
癸丑度軍士鄭榮為道士賜名自清住上清宫榮先戍
壁州還夜遇神人謂曰汝有道氣勿火食因授以醫術
救人自是不食其所傳藥能愈大風疾民多求之皆刺
臂血和以餅餌
甲寅詔自今祠祭酒令有司别釀務在嚴潔知宿州
李防言引見司科罰罪人於崇政殿門外切近帝所有
虧嚴肅欲望自今送開封府或皇城司決遣上曰外人
不知近年每月不過一二次決罰人皆杖笞以下此事
已久不欲遽改(會要五月事)
六月乙卯朔詔内外文字不得斥用黃帝名號故事其
經典舊文不可避者闕之
丙辰詔曰眉州通判黃瑩知長安縣王文龜或酗酒濫
刑或受賄鬻獄並投荒裔猶屈刑章凡百搢紳所宜申
戒初孫延世偽作祖父手疏奪孫朴田計直三百萬提
點刑獄司命瑩辨之眉山縣尉高用納延世錢七萬易
其丁簿以為證佐瑩又取黃金三十兩獄成夾江令李
幹審覆之又取金四兩因逐朴悉以産付延世朴詣闕
訟冤詔劾得實瑩等當死用五年十月戊午赦特除名
配本城軍瑩隸白州幹漳州用韶州文龜在長安醉出
廻顧市民有踞坐者即其所杖之三十詰朝而卒法寺
准罪當加役流特命除名配隸海州因布告天下初有
司以敕草上第言市民踞坐上曰文龜欵中有廻顧二
字此最非理不可不載視之果然遂益之
丁巳泗州言水害民田遣使賑䘏
戊午禁諸州决罪暗加杖數令提點刑獄轉運司察舉
之
己未詔兩京諸路繫囚死罪委長吏躬親詳鞫徒流降
等决遣杖以下釋之時屬炎暑故也知泰州張佶言
新置水寨二於大洛門以不俟朝旨待罪詔釋之令佶
繪圖來上河南府言洛水漲
河東路承受供奉官李崇政西川路承受侍禁張仲文
坐增減上言張皇動衆並降職勒歸班庚申詔以其事
戒諭自今所遣内臣使臣承受邊奏如能周謹平允當
議特記姓名優與差任或增加俸給其有明負才識深
察機宜規度之間實有禆益者亦當别示陞擢
辛酉詔自今玉清昭應宫景靈宫親薦皆備樂用三十
六簴編敕所請自今刑部舉駁諸州誤入人死罪劾
斷官吏訖具事布告天下俾共曉悟從之罷揚楚州
高郵軍屯兵先是以宣武軍分戌淮甸至是軍中有不
逞軰謀殺校長轉運使請省去之故也
壬戌遣使齎御藥賜景靈宫朝修使王旦癸亥旦入辭
又賜襲衣金帶鞍勒馬仍賦詩以寵其行詔自今至兖
州察吏治民隠聽以便宜從事(十二日旦入内殿觀天書摹本訖乃上道)
河北緣邊安撫司言民有自北界市馬三匹至者已牒
送順義軍上曰如聞彼國每擒獲鬻馬出界人皆戮之
遠配其家甚可憫也宜令安撫司自今如有此類俟夜
遣人牽至境上觧羈縱之詔自今唐龍鎮來歸人委
本路轉運安撫鈐轄司洎府州規畫於僻遠處給閑田
勿復補署職名時安撫司請于府州諸族收管上以頃
歲外浪族杜慶光等率部下來歸既授職名復還唐龍
故有是命
乙丑河北緣邊安撫司上制置緣邊浚陂塘築堤道條
式畫圖請付屯田司提振遵守從之又言於緣邊軍城
種柳蒔蔴以備邊用詔奬之
丙寅詔天書刻玉使副等詣内殿觀待詔盛亮摹寫本
三函上皆跪受置案向敏中陳堯叟丁謂趙安仁捧持
王旦與王欽若對讀陳彭年詳字體初有司具儀上覧
之增跪受親啟封又加上香者三再拜者八
戊辰令諸軍營在新城外者所給衣俸錢諸門勿禁之
時開封府以商販例邀止之故也
己巳陜西轉運使請於隴州西山胡田澆水等處置採
木務以備邊用從之(十二月甲戌張佶置採木場事或與此相關當參考)
庚午夜京師新作五岳觀東北黑雲中見星如晝有靈
祗旌纛甲仗之状覩者喧怖修觀使丁謂以聞詔建道
場以三班奉職鄭檢為鄧城縣主簿國子監說書檢
明經善講朝士以其名聞試于國學而命焉
壬申封婉儀楊氏為淑妃始皇后為修儀妃為婉儀位
幾與后埒上封泰山祀后土祠太清宫凡廵幸皆從榮
寵莫比妃通敏有智思周旋奉順后無所忤后親愛之
故妃雖貴幸終不以為已間及受冊上不欲令藩臣貢
賀不降制外庭止命學士草制付中書翌日宰相言宫
掖加恩朝廷慶事臣下不可闕禮望令客省依例受貢
賀上勉從之
癸酉以内殿崇班戎瀘州都廵檢使王懷信為供備庫
副使又以侍禁知江安縣宋賁為閤門祗候兼淯井監
廵檢使自餘進補有差康訓以戰死錄其四子官賞平
蠻之功也(實錄于此始書懷信上平蠻功状誤甚矣賞久不行故樞臣俱罷今削去)梓州
路轉運使寇瑊言瀘州富順監牙校趙繼隆等部領白
艻子弟頗有勤效請補攝州司馬知戎州馬守遵防寇
有勞在官歲滿望遷秩留再任瀘州進士白固募鄉丁
隨軍請試其詞藝並從之詔除鎮州元氏獲鹿二縣
亡失稅賦
甲戌遣使以上所乘馬三匹賜王旦
乙亥樞密使王欽若罷為吏部尚書陳堯叟為戸部尚
書副使馬知節為潁州防禦使欽若性傾巧敢為矯誕
知節薄其為人未嘗詭隨上嘗以喜雪詩賜近臣而誤
用旁韻王旦欲白上欽若曰天子詩豈當以禮部格校
之旦遂止欽若退遽密以聞已而上諭二府曰前所賜
詩微欽若言幾為衆笑旦唯唯知節具斥其姦状上亦
不罪也欽若每奏事或懷數奏但出其一二其餘皆匿
之既退則以已意稱上旨行之知節嘗于上前顧欽若
曰懷中奏何不盡出欽若寵顧方深知節愈不為之下
爭於上前者數矣及王懷信等上平蠻功樞密院議行
賞欽若堯叟請轉一資知節云邊臣久無立功者請重
賞以激其餘議久不決上趣之知節忿恚因面訐欽若
之短既而不暇奏禀即超授懷信等官上怒謂向敏中
等曰欽若等議懷信賞典堅稱與侍其旭例不同當須
加等朕語之曰爵賞有勞國家不惜盖懷信來告樞密
院略無酬奬止望依侍其旭例為幸欽若等奏當具取
進止今乃並與所奏不同不具劄子亦不進卷便直劄
送中書懷信與供備庫副使始則稽留不行終又擅自
超擢敢以爵賞之柄高下為己任近位如此朕須束手
也又曰欽若等異常不和事無大小動輙爭競朕於臣
下止可如此爾其如事君之禮人所具瞻何知節又歴
詆朝列審刑審官兩制三館諫官御史都無其人其薄
人厚已也如此於是三人者俱罷欽若堯叟各守本官
知節以檢校太傅宣徽北院使兼副使但除防禦使尋
出知潞州(王旦遺事錄載旦叱欽若及勸上還内事與正史不同按此時旦方出使兖州若數月前)
(上初無罷欽若等意也上所以罷欽若等實緣不候奏禀擅除官耳不專坐對上忿爭也恐遺事錄未可全信)
(今不取取西府拜罷錄陳繹所載上語具書之)兵部尚書寇凖為樞密使同
平章事王旦薦之也凖未告謝命向敏中權發遣樞密
院公事自是樞密皆罷即命宰臣權發遣如敏中例
驛召同州觀察使知鎮州王嗣宗内客省使嘉州防禦
使鄜延都部署曹利用赴闕
丙子詔棣州經水流民歸業者給復三年
丁丑司空致仕張齊賢卒上甚悼之遣中使致祭賻以
布帛五百匹粟麥稱是贈司徒諡文定齊賢四踐兩府
九居八坐晩歲以三公就第康寕福夀人罕其比然不
事儀矩頗好治生再入相數起大獄又與寇凖相傾奪
人以此少之(齊賢以咸平元年十月復相三年十一月罷傳所言數起大獄此固非小事而實錄)
(正史並不略見不知何也寇凖時又在外亦不知所稱相傾奪者何事也齊賢以右僕射奉朝請與宰相向敏)
(中爭娶薛惟吉妻敏中坐此罷絀疑傳所稱相傾奪盖指敏中也當考)
戊寅秦州言定西寨山水暴漲溺死者衆詔遣使賜緡
錢死者官為瘞埋仍詔祭奠
庚辰上作憫農歌又作讀十一經詩賜近臣和上每著
歌詩間命宰輔宗室兩制三館祕閣官屬繼和而資政
殿龍圖閣學士所和尤多至是徧詠經史三司諫官御
史或預賡載若大禮慶成及酺會則百僚並賦其後梅
洵等以館職居外任表求次韻詔寫本附驛賜之
