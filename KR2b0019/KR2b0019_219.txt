續資治通鑑長編卷二百十五
宋李燾撰
神宗
熙寧三年九月戊子朔中書言中書統治百官以佐天
子政事而所置吏屬尚仍舊制謂宜高選士人稍依先
王設官置輔之意請置檢正中書五房公事一員每房
各置檢正公事二員並以朝官充見宰相參知政事如
常朝官禮檢正五房公事官位提點上諸房檢正與提
點序官位堂後官上主書以下不許接坐非親屬寺觀
職事相干不許出謁從之初上詔中書議剏置士人
名目接遇禮數并裁省中書吏員存者增其俸於是中
書復請減不習事守當官五人主事二人錄事三人與
出職更不補額見留錄事以下第增禄廪重其乞取之
法又置簿書其功過而比之以為陞降遇堂後官闕如
本院有廉謹曉吏事者更不簡試選人皆從之上初議
令執政不與坐以為今欲除一諫官且不能得人計中
書置屬必不能得第一等人才不殺其禮即恐分權害
事王安石曰中書屬官須精擇可以備諫官侍從者若
殺其禮則自愛重者不肯為非自愛重者乃可憂其招
權害事宰屬用士人自古堯舜以来如此前代聖人豈
不熟計利害然至屏遠士人而專用曹史則止自姚元
崇常衮始而二人後皆為曹史所累此即前事之鑒也
(朱本以此段附壬子日新本因之事理似顛倒今移入此新舊紀並書中書置檢正官)同判司
農事吕惠卿言淳化中都下初置常平倉賤糴貴發至
景德中差開封府浚儀知縣監倉事祥符六年始以兩
縣常平倉併為在京常平其斛斗經二年即支充軍糧
貿易新好充見在數其法實為利民而其後糴糶之政
久不行文字本末随亦廢墜今常平封樁米至五十二
萬石但寄積在京倉界惟據逐界每月具見在數申寺
而朝廷初無發歛之政甚可惜也欲乞遇價稍貴即出
之賤即以其錢糴之如淳化中故事於是中書請以司
農見樁管米指射新好者貿易仍與開封府界斛斗通
融支用從之惠卿是日以父喪去位(實錄於八月十七日書光禄卿吕璹)
(卒而司馬日記乃於九月一日記惠卿遭父喪盖璹卒或在他處惠卿九月一日始聞之也今依日記附此當)
(考璹果卒在何處惠卿家傳云云己附五月十七日)
已丑上謂王安石曰司馬光言方今是非淆亂因曰是
非難眀誠亦為患安石曰以先王法言考之以事實驗
之則是非亦不可誣且如司馬光言不當令薛向徙貴
就賤用近易遠以先王法言考之則懋遷有無化居有
何不可又言薛向必失陷官物以事實驗之向果失陷
即光言為是向果無失陷而於官物更能蕃息即光言
為非他皆倣此上曰司馬光云如李定不孝王安石乃
欲庇護如蘇軾雖販鹽亦輕於李定不孝然定豈得為
不孝乎安石曰且勿論李定孝與不孝陳薦言李定謝
景溫言蘇軾均是令監司體量詣實不知有何偏異於
是安石又言近世執政務進朋黨蔽塞人主排抑才士
不可駕御者故今侍從有實材可用者極少而其相阿
黨不修職事趣功實者則如一焉上患異論者不悛曰
或引黨錮時事以況今如何安石曰人主昏亂宦官姦
利暴横士大夫汙穢朝廷故成黨錮之事今日何緣乃
如黨錮時事陛下明智度越前世人主但剛健不足未
能一道德以變風俗故異論紛紛不止若能力行不倦
每事斷以義理則人情久自當變矣陛下觀今秋人情
已與春時不類即可以知其漸變甚明上又言或以為
西事恐大臣不為用安石曰法行則人人為用以天下
人了天下事何至以無可用之人為患因引孟子瞽瞍
殺人事曰先王制法雖天子之父犯人不得貸也此孟
子所言堯舜所行非申韓之言也上曰武后能駕馭豪
傑以法行而已安石曰今士大夫孰能如姚元崇宋璟
狄仁傑者如此輩人尚可駕馭盡力況下此者乎(此段並見)
(九月二日日錄朱本附八月六日非是今仍見九月二日)兵部郎中楚建中知滄
州建中先為京西轉運使時方用兵西方邊臣多薦建
中者召對不稱旨故有是命其後中書又擬建中為河
北轉運使上難之王安石曰河北提點刑獄及轉運使
三任者已皆嚴急建中平審參用為善上從之(此據本傳及王)
(安石日錄除河北漕在九月戊申今并書)
庚寅祕書省正字唐坰為崇文院校書初坰上疏論秦
二世制於趙高乃失之弱非失之強也上然其言因問
坰行如何欲留之京師王安石對以不聞坰有闕行遂
命之(七月癸已初賜出身十二月庚辰修敕式)補故下溪州刺史彭仕羲
子師晏知下溪州事師晏自祖儒猛世為下溪州刺史
仕羲頗黠驁數侵盜省地邊民不安即辰州界石馬崖
下喏溪置鋪據守嘉祐初雷簡夫竇舜卿數遣人招諭
令歸侵地不聽以兵丁逐之暫去復来後纔歸喏溪下
眀溪一寨而止八年知州段繼文復遣指使曹振等以
衆數千攻之不克至是仕羲為其子師綵所殺師綵自
稱權發遣下溪州既殺其父知衆不附專為暴虐賊殺
不辜虜其婦女奪諸州貢物其兄師晏結同廵檢彭仕
選都指揮使周允榮等攻圍師綵殺之并誅其黨田忠
財等三十餘人納誓表上其父平生鞍馬器械仍歸喏
溪地因辰州以聞故命師晏襲州事且厚賜之而辰州
又請移眀溪寨於通望連雲兩堡而别築堡於喏溪口
北岸徙眀溪寨監押一員并通望連雲兩堡兵丁守之
據其要害絶蠻人侵軼悉如其請(此段實錄並據會要但微有刪改耳會要)
(載此于八月十五日)
初陳升之既與王安石忤安石數侵辱之升之不能堪
稱疾卧家逾百日求解政事不許辛夘復求入見有旨
再拜而已仍令扶至殿門(辛夘初四日也此據日記)上批江淮發
運使薛向熟知環慶城寨地形可召赴中書詢訪兼舊
制發運副到闕不得出入理甚無謂其除之初權鹽鐡
副使楊佐言故事江淮發運使歲押米運赴闕許朝見
上殿後許元自殿中丞為發運判官十年間至天章閣
待制而言者以為僥求恩命遂令歲部米運止得至國
門封進文字自是發運使權益輕諸路多不禀從緣東
南六路大計委寄甚重事干利害須合面陳詔自今到
新城外實有要切事奏候朝旨入見奏事畢即辭出城
至是又弛此禁(皇祐四年十一月治平二年九月可考元祐本云至是又弛此禁朱本改云上)
(以為非罷之新本乃并兩本聫書誤矣今止用元祐本)同判都水監張鞏言乞
於黃河芟灘收地栽種修河榆柳上批速如所奏庶早
寬陕西配卒之役先是王安石言臣伏見陛下宣諭中
書以知制誥闕令勘會蔡延慶陳襄等資歴竊以陛下
擢人寘之高位縦不能得忠良智能之士助興政理猶
當得其無損如陳襄邪慝附下罔上隂合姦黨興訛造
訕以亂時事陛下必己明知陛下每欲崇奬臣誠不知
所謂今違道合衆妨功害能之臣不為不多矣陛下又
進如襄者助之不知於時事為無損邪有損邪今春陛
下除襄侍講又召試知制誥(襄召試知制誥見四月癸未兼侍講見五月辛夘安)
(石云今春不知何故當考)襄辭命之語以為古之仕者不得志則可
以之齊之楚之宋今天下一君不可以他之惟辭尊居
卑為可故欲辭侍講知制誥而且在記注之官陛下以
謂記注之官可比抱關擊柝之賤乎人臣辭官之禮可
以出此言乎且襄止是附離富弼曾公亮苟求官職之
人今日陛下德義朝廷政事何至使如襄者以任高位
為辱也其不識禮義敢為驁誕以疑惑聖聽取悦姦人
如此若陛下徒以左右游談之助多而擢用此乃流俗
之所以勝而襄之計中也襄今春既有辭尊居卑之奏
今秋必不敢遽復就職不逡廵而後受則偃蹇而終辭
高位者人主所以榮天下之材陛下乃彊以與亂時事
之憸人而為其所拒以廣其流俗之妄譽而自令爵命
為世所賤臣竊為陛下恥之臣已嘗略論襄之邪慝不
宜重有所陳顧在廷之臣孰肯違流俗以助陛下消小
人之道者乎是以復冒昧言之伏惟陛下詳酌是日安
石留身上諭安石曰見所論陳襄文字甚善襄延慶直
院皆未久所以且總未除外制安石曰良是宣力于外
者或未被奬擢此皆無勞能若令度越即何以勸此天
官也陛下代天叙官豈宜姑以予人(安石論襄據陸佃所編安石文字末)
(稱九月日參知政事王安石劄子盖三年九月也安石日錄九月五日安石留身上曰見所論陳襄文字即此)
(劄子也明年七月襄乃除知制誥)
癸已著作佐郎編修中書條例曾布為太子中允崇政
殿說書王安石常欲置其黨一二人於經筵以防察奏
對者吕惠卿既遭父喪安石未知腹心所託布巧黠善
迎合安石悦之故以布代惠卿入侍經筵布資序甚淺
人尤不服而布亦固辭卒罷之(此段據司馬光日記罷說書在十四日四月六)
(日編敕八月二十五日編例九月八日同判司農)
甲午詔陜西麟府五路緣邊州軍應文武官遷易官職
及死喪所得支賜家在京者在京給初秦鳳副總管竇
舜卿改環慶副總管賜緡錢千樞密院下慶州給而上
批邊事方興並邊金帛尤宜愛惜令移給於永興軍因
令有司以此類事推廣施行乃降是詔舜卿與韓縝議
不恊故徙之
乙未工部侍郎參知政事韓絳為陜西路宣撫使度支
員外郎直舍人院吕大防為宣撫判官先是絳奏以夏
人寇慶州陜西用兵請出使王安石曰臣於邊事未嘗
更歴宜往上亦欲用安石乃曰王安石未嘗行邊今可
出使也絳以為朝廷方賴安石不宜往安石曰朝廷所
頼獨韓絳爾上因論修民兵安石曰今有邊事乃可修
之時况西賊亦不足憚以順討逆以衆攻寡以大敵小
以陛下明審當十歲孤兒則勝負之形己決又今彼舉
動無算其可勝必矣然應之在勿擾而己臨事惶擾所
措置不中事機即為邊將所窺又大計己定小有摧敗
亦不足挂聖慮上乃言憲宗論高霞㝢敗時事又言絳
與安石宜無適莫内外相成其為朝廷所賴一也若絳
去有不及事可同議之絳言有未盡事當以私書抵安
石宜令安石在中書為表裏安石言臣不習邊事每謀
議不敢果如慶州事若臣知誠不可破則不須令諸路
紛然奔走也恐陳升之或在告則中書應接宜得習事
之人謂宜留絳遣臣然上卒遣絳仍賜絳詔如有機事
不可待奏報聽便宜施行(二十四日詔可考)太子中允監察
御史裏行林旦判司農寺太子中允崇政殿說書曾布
同判司農寺布尋奏改助役為免役吕惠卿大恨之(布改)
(免役惠卿大恨此據司馬光記所聞蘇衮之言本志司農言始議出錢助役今悉募充請改助役為免役制可)
(本志附此於遣使促諸路役書下不得其月日因布判司農特書之本志書遣使促諸路役書則係之黜楊繪)
(劉摯後黜繪摯乃四年七月十四日然本志叙事先後特未可信也四年十月一日頒役法更詳之蒋静作吕)
(惠卿家傳云州縣羌役之法久以為弊重役之家至有破産而僥倖者役或不及衙前承符散役之類色役非)
(一其弊尤甚不可勝言於是朝廷置局詳定利害而以文字送制置條例司看詳司農實兼領之公以謂今欲)
(除去宿弊使民樂從然所寬優者則鄉村朴惷不能上達之甿所裁取者則仕宦并兼易致人言之豪戶以至)
(衙司縣官皆恐無以施誅求巧舞之姦新法之行尤所不便官吏既不能眀見法意抑又惑於言者之多築室)
(道謀難以成就於是為牒具㭊所以措置施行之状極於詳盡檄諸路監司使之如法推行卒罷差役法令當)
(役人戶以等第均出曰免役錢而一切募人充役隨本役輕重以錢給之其坊郭等第戶及未成丁單丁女戶)
(寺觀品官之家舊無色役者皆以等第均出曰助役錢四年十月一日乃班募役法)皇城使端
州團練使知恩州李綬為樞密副都承旨用士人自綬
始(己酉定接待儀範)
己亥命司勲員外郎權判大理寺崔台符崇政殿說書
曾布殿中丞權發遣大理少卿朱溫其考試法官試法
官自此始(本志云詔秘閣考合格舉人取毋過五分今附此)大理寺丞趙子
幾同管勾開封府界常平等事(欲記保甲事故出子幾初除或因事可見即須)
(削去)樞密都承旨東上閤門使李評請鑄印及依中書檢
正五房公事不許出謁並從之
庚子左僕射兼門下侍郎平章事曾公亮為司空兼侍
中河陽三城節度使集禧觀使仍五日一奉朝請公亮
初薦王安石可大用及同執政知上方向安石隂助之
而外若不與同者置條例司更張衆事一切聽之每遣
其子孝寬與安石謀議至上前無所異於是上益專信
任安石以其助已深德之故推尊公亮而沮抑韓琦御
史至中書争論青苗事公亮俛首不答安石厲聲與之
往反由是言者亦以安石為專而公亮不預也蘇軾嘗
從容責公亮不能救正朝廷公亮曰上與安石如一人
此乃天也然安石猶以公亮不盡同己數加毁訾公亮
雖屢乞致仕上輙留之公亮去亦弗勇安石黨友尤疾
之上御集英殿冊進士午漏上移御需雲便坐延輔臣
賜茶公亮陟降殿陛足跌仆於地上遽命左右掖起之
明日以告病連乞致仕於是乃聽公亮罷相(此據公亮本傳及司)
(馬光日記王安石日錄刪修本傳又云公亮深為子孫計隂助安石公亮既老安石力薦孝寬不數年擢執政)
(案公亮初助安石未必專為子孫計及孝寬遽登樞府故世論即謂公亮始謀如此今削去四年三月九日議)
(除公亮雍帥孝寬漕三月二十四日孝寬捕扇惑保甲者三月二十六日安石云孝寬可備侍從趙伯山中外)
(舊事云王荆公取熙河甚力奏神祖以所費止三百萬他日有西帥登對上問之帥曰除内帑所賜外獨本路)
(應副殆千萬上愕然令退具實數奏来出以示荆公荆公無語復納榻後久之乃怒色鄉語曰是臣偷了耶是)
(臣謾了耶上甚不平會韓忠獻論條例司䟽駮青苗事介甫家居上深有意罷去新法併荆公罷之曾魯公密)
(遣令綽赴介甫介甫亦恐改法故出視事)閱武衛指揮軍士千二百三十
八人&KR1873;排軍陣詔提舉教閱崇儀使亓贇遷三資候帶
御器械有闕與差左藏庫副使李希一等四人第減磨
勘年教頭及&KR1873;排兵士二十八人各遷一級自贇而下
仍賜帛有差
辛丑樞密副使左諫議大夫馮京參知政事翰林學士
右司郎中權三司使吴充為右諫議大夫樞密副使上
初欲用充參知政事王安石曰充與臣有親嫌上以為
無害安石曰充豈能忘形迹若論議之間顧形迹則害
國事乃徙京而命充代之天章閣待制知定州李肅
之權發遣三司使湖南轉運使張顒知鄂州權發遣
戶部判官范子竒權湖南轉運副使湖北轉運副使孔
延之權開封府推官權發遣開封府推官孫珪為湖北
轉運使上批聞顒母老罕出廵性亦好静延之精力緩
慢恐非監司之宜故以珪子竒易之子竒雍孫也太
子中允崇政殿說書曾布改集賢校理罷說書從其請
也(初六日除中允說書二十五日檢正戶房)
壬寅大宴集英殿
甲辰出空名敕牒三十宣徽院頭子各一百(告身未見數本多如)
(此須别參考增入)賜宣撫司於是王安石論宣頭告牒事以為
當先定計有地有材然後可議招懷内附昨綏州倉卒
之變可為戒也文彦博引慶歷中故事云或潜輸誠欵
亦可受之安石曰潜輸誠欵則何以驗其真偽又若無
實利及之則彼犯族滅之禍而輸誠欵何為也若以實
利加之而彼非實情是則堕賊計中矣彦博曰與宣頭
告身而己安石曰彼得宣頭告身而無實利若彼國主
通知即我為無算不知則彼受宣頭告身者且憂族滅
有族滅之憂而無實不知彼何故肯出此彦博曰慶歷
中亦只如此安石曰若如慶歷中故事則其效不過如
彼時而已陳升之又論鹽州可取安石以為須有定計
一舉取之而寇不能復取則不害清野堅壁之本謀不
然即兵連未有己時也彦博言昆夷玁狁自古有之安
石曰古之治世守在四夷文王當商末故有昆夷宣王
當周之衰故有玁狁彦博曰堯舜亦有蠻夷猾夏安石
曰堯舜時蠻夷猾夏則使士師治之爾知鄆州滕甫
知定州河北都轉運使劉庠知成德軍是日(十七日甲)
(辰此據御集)詔執政官同詣韓絳第別絳絳以翌日西征也
吕大防與絳建攻守二議其一止絶歲賜以所費金帛
及汰去疲兵衣糧分給諸帥别募竒兵驍將伺其間擇
利深入破蕩城寨招收部落如西賊大舉衆寡不敵則
勿與交戰俟賊退兵散預約鄰路間道設伏邀其歸路
其二嚴為守備賊至則堅壁清野退則出竒兵邀擊或
乘虚攻略以為牽制速報鄰路出兵救援以解賊圍又
言兵不精將不勇求以勝敵自古未有為今計莫若選
募兵將盡其智力漢之名將多以良家子從軍晉馬隆
出救涼州不用州郡舊兵於京師立標簡募自旦至日
中得三千餘人深入轉戰千里之外遂能破敵立功此
募兵之效也漢魯竒以偏將軍應募先登唐婁師德以
御史應募為猛士此募將之效也及絳至陜西即募彊
劫賊盜及亡命罪人為竒兵又分番漢兵為七軍以知
原州种古知環州种診環慶路都監任懷政知保安軍
景思立知青澗城种諤知德順軍周永清秦鳳路都鈐
轄向寳分領之大防言自来屯兵不分戰守置將不別
能否一遇賊馬入境則帥臣往往自擁精兵不問堪戰
與否好功者惟知生事而不顧方略偷安者惟務苟且
而無節制今定差七將番漢軍馬以行擾擊牽制之策
用兵之始諸帥尚循故態則必致悮事乞惟聽宣撫司
統制則事歸一體矣又言諸帥臣偷安避事咸樂招懷
而憚攻討此特未之思耳今朝廷已絶歲賜又斷和市
此二者是絶賊之大命理須必争我必先為之計以挫
其謀且星居鳥散不能常聚點兵數千動須累日敵之
所短也建營列戍一二萬之衆旦夕可集者我之所長
也分路置帥舉一路將兵除防守外不滿二萬者我之
所短也率數十萬衆專向一路以多擊少者敵之所長
也異時嘗以我之所短而抗敵之所長所以屢敗今七
將並出伺其未集便行擾擊彼若聚兵擊我一處則六
處牽制一處堅壁使敵防救不暇制敵之命無出於此
然後招懷無所不可矣(吕大防建議並據行狀詳錄當求韓絳别𫝊及事迹參訂刪修)
乙已御崇政殿策賢良方正又策試武舉人詔曾公
亮諸子依韓琦例推恩遂以比部員外郎孝寬為祕閣
校理殿中丞孝宗右贊善大夫孝純並遷官崇文院
校書唐坰編修三司令式及諸司庫務條例
戊申御崇政殿試武舉人騎射遣殿中丞陳世修乘
驛同京西淮南農田水利司官經度陳潁州八丈溝故
迹以聞初世修言陳州項城縣界蔡河東岸有八丈溝
故迹或斷或續迤邐東去由潁及夀綿亘三百五十餘
里乞因其故道量加濬治完復大江次河射虎流龍百
尺等處陂塘導水行溝中棋布灌溉俾數百里地復為
稻田則其利百倍乃畫圖来上於是上諭世修言陳許
間地勢止合作水田甚善又令早應副世修事王安石
曰世修言引水事即可試但言八丈溝新河事宜俟一
精於水事人同相度可也向時八丈溝止為鄧艾當時
不賴蔡河漕運得并水東下故能大興水田其後蔡河
分其水漕運水不可并故溝未可議今蔡河新修閘無
所用水即水可并而溝可復古迹矣故有是命(河渠志無此事)
上批三司使未到闕副使三人一人差出一人未到
止有傅堯俞一人計省事遽可速選差官權遂詔天章
閣待制李師中兼權發遣三司使
己酉詔樞密都承旨副都承旨見樞密使副使如閤門
使禮置治所添給直兵令樞密院條奏施行先是李評
除承旨文彦博不禮之詔史院檢討故事史院奏以止
載班著職事不見接遇儀範故特有是詔(八月己夘丙戌九月乙未)
詔轉對官所言有可行者特加甄奬(此據司馬光日記)
庚戌司馬光登對乞許州及留臺上曰必得許州乎光
曰臣安敢必但稍便鄉里即臣之幸也上曰西京如何
光曰恐非才不能了若朝廷差遣又安敢辭因拜謝而
退先命知河南府王陶知永興軍知鄧州吕誨知河南
誨敕既出上收入禁中盖將以河南授光也詔三司
除在京合支用金帛外應西川四路上供金帛及四路
賣度僧牒錢所變轉物並截留陜西轉運司令相度於
永興或鳳翔府樁以備邊費候見數可兊折充將来起
發往陜西銀絹之數又詔開封府四廂許留使臣兩
員分左右廂管勾從韓維請也先是維奏近歲罷逐廂
使臣四員其浚渠救火已委都水監等外加檢驗抄劄
打量檢定賊蹤及散貧民錢等勞冗事若令所置京官
躬親慮有妨闕故有是詔
辛亥詔陜西宣撫使至本路有吏民陳邊防攻守利害
蕃夷情狀可採用者聽施行訖奏(初八日詔可考)樞密院言
陜西諸路有投順蕃漢人戶不以多少宜令接納厚加
存恤審辨姦詐不令有復歸之計從之仍詔須耕種地
土賑濟錢糧犒賞之物令宣撫使密戒諸路經度有備
先具可以安存之地以聞河東路倣此鄜延走馬承
受歐育言緣邊監押官高即寨主却為監押所壓人情
不能相下由是罕得和同乞自今選有心力武幹者充
寨主不以官資並在監押之右從之(天聖四年二月可考歐育已見八月)
(一日)
壬子太白晝見陜西宣撫判官度支員外郎直舍人院
吕大防兼檢正中書五房公事太子中允集賢校理曾
布宣撫司書寫機密文字秘書郎集賢校理李清臣大
理寺丞李承之並充檢正公事布戶房清臣吏房承之
刑房清臣承之仍並改太子中允(布九月十四日除校理四年二月八日都)
(檢正)太常博士集賢校理孫洙同知諫院詔賢良方
正等科太常博士通判蜀州吕陶陞一任與堂除太廟
齋郎張繪堂除判司主簿或尉前台州司戶參軍孔文
仲令流内銓告示發赴單州團練推官本任陶等皆中
選而文仲策初在第三等手詔制科調字號卷詳觀其
條對大抵意尚流俗而後是非又毁薄時政援正先王
之經而輙失義理朝廷比設直言極諫之科以開擴聰
眀来天下賢智之士者豈非謂能以天下之情告上者
謂之直言人君有汚德惡政而能忘其卑高之勢以道
争之謂之極諫者乎以此人之學識恐不足收錄以惑
天下之觀聽可再進呈而調字號乃文仲試卷也於是
上讀文仲試卷至專任德上曰德刑不可偏然救世亦
有時而偏用乂用三德是也王安石遂言周禮三典及
伐管蔡并商人羣飲事上又讀至亨而後革安石曰革
已日乃孚革然後亨若既亨則安用革耶安石因言今
文章之士不難得有才智實識道理者至少上以為識
道理者殆未見其人安石又論文仲以為如范百禄以
非濮王事合考官取高等爾於是馮京意助文仲上不
聽故有是命是歲舉制科者五人文仲所對策指陳時
病語最切直初考宋敏求蒲宗孟置第三等上覆考王
珪陳睦置第四等詳定韓維從初考陶語亦稍直繪記
誦該博錢勰文稍工皆入第四等侯溥稱災異皆天數
又用王安石洪範說云肅時雨若非時雨順之也德如
時雨耳衆皆惡其阿䛕而絀之維又奏勰文平緩亦絀
之安石見文仲策大惡之密啓於上御批絀文仲知通
進銀臺司齊恢孫固屢封還御批維及陳薦孫永皆求
對力言文仲不當絀維章凡五上略曰陛下無謂文仲
一賤士耳絀之何傷臣恐賢俊由此解體忠良結舌阿
䛕苟合之人將窺隙而進為禍不細願改賜處分卒不
聽文仲延之子陶及溥皆眉州人勰眀逸從子也(張繪不知)
(何許人登科記以為成都人恐誤勰以國子博士舉賢良不中除知尉氏縣此據本傳當考)始維等
争言文仲不當絀時會安石奉祠上以手詔問之安石
答詔曰陛下患韓維輩出死力争文仲事臣固疑其如
此文仲誣上不直以迎合考官不逞之意若不如聖詔
施行而用考官等第奬擢則天下有識者必竊笑朝廷
聽察之不眀而䟽遠無知者謂陛下所為誠如文仲所
言而比周不逞之人更自以為得計此臣不敢不奉行
聖詔也今韓維欲出死力争之若陛下姑息從之則人
主之權坐為羣邪所奪流俗更相扇動後將無復可以
施為今流俗之人務在朋黨因循而陛下每欲考功責
實考功責實最害於朋黨因循則其欲撓陛下之權固
宜如此陛下誠能深思熟計以静重持之俟其太甚然
後御之以典刑則小人知畏而俗亦當漸變矣其詳乞
俟臣祠事罷入見奏論文仲竟坐絀(林希野史孔文仲對制策悉及時事)
(切直無所廻避其語驚人初考官宋敏求蒲宗孟署三等上覆考官王珪陳睦畏避止署四等詳定官王存韓)
(維定從初考故事推恩當得京官簽判有怒其斥已者自吕陶等皆推恩惟文仲特絀下流内銓遣還本任中)
(外大驚既而召其弟武仲為直講辭不赴怒者益甚召其父延之為開封推官畏不敢来乞外郡得越州以鹽)
(課最虧盧秉劾延之違背新法已移宣州特衝替按希所云武仲延之辭召事當考)大理寺言
麟府豐州及堡寨官吏不申舉修葺城櫓器甲及簡選
兵馬等當違制失公罪詔知州皇城使嘉州防禦使王
慶民等管勾軍馬司通判寨主監押凡四十人降官罰
金有差已而樞密副使馮京言臣昨為本路經略使事
無不總而因循苟簡不能提振以至上煩聖慮望蚤降
絀使諸路帥臣明知朝廷重邊事雖一時無事罷去後
冒取名位者猶必行法以厲偷墮不職之臣優詔釋其
罪
癸丑作東西府以居執政官(此據新舊記當考詳四年九月二十六日府城)
翰林學士兼侍讀學士右諫議大夫知制誥史館修撰
司馬光為端明殿學士兼翰林侍讀學士集賢殿修撰
知永興軍先是上欲以河南授光王陶既有永興之命
而薛向惡陶乃薦光于上以代陶陶為河南如故及光
辭上諭光曰(光辭在十月十九日今并書于此)今委卿長安邊鄙動静
皆以聞光曰臣守長安安知邊鄙上曰先帝時王陶在
長安夏敵犯大順賴陶得其實光曰陶耳目心力過人
臣不敢知識外事上曰本路民間利病當以聞光曰謹
奉詔光言青苗助役為陜西之患上曰助役惟行京東
兩浙耳雇人充役越州已行矣詔環慶路近有陣亡
義勇如本戶尚有餘丁當刺者悉免之其闕數取他戶
有丁者刺填初陜西刺義勇戶每三丁簡一丁六丁簡
二丁九丁簡三丁雖多至三丁止至是恤戰死者故特
免焉詔應武舉右侍禁康大同等三人各遷一官餘
進士二十二人隨試等補奉職借職茶酒班殿侍三班
借差差使仍並與三路緣邊差遣大同等試策藝中選
故也(司馬光日記熙寧三年十月初九日武舉除奉職九人借職七人差遣殿侍四人借職王褒遷右班)
(殿直康大同遷奉職減三年磨勘者一人絀者一人傳義下吏者二人時人言武舉不合格推恩優於賢良方)
(正入第三等者試法官合格者五人皆選人一人除詳斷官四人候有闕與差日記與實錄所書有不同者附)
(注當考)詔陜西用兵之際全藉得人恊力任使本路知
州通判知縣縣令委轉運使體量能否以聞
丙辰太常博士集賢校理趙卨檢正中書禮房公事尋
詔中書以韓絳辭日欲委卨經營邊事令便抽赴闕恐
乏人任使且留告敕候宣撫使回乃發付(御集留卨差敕在十月一)
(日今并書)賜陜西轉運司内藏庫絹百萬以其半分四路
封樁餘令貿易收糴緣邊軍儲涇原路安撫司言本
路熟戶蕃部闕食乞降度僧牒百上批賜五百道付陜
西宣撫司易見錢糴穀賑接之詔自今妃嬪公主以
下非有服親之壻並不得奏薦(會要以為三年九月事今附此當考)廢
洺州曲周縣
