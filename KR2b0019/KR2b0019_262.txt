續資治通鑑長編卷二百五十八
宋李燾撰
神宗
熙寧七年十一月乙未朔上批劉定昨馳往涇州體量
弓箭手蕃部當賑濟否至今多日深慮過時或致逃徙
餓殍宜速具以聞(九月九日遣定)上批累降指揮令軍器監
具可用戰車制度聞奏至今未見將上宜令疾速詳定
進呈(八月二十日載沈括所論乃民車也可參考)
丙申入内供奉官李舜舉言劉忱等與蕭素梁穎商量
地界語不條暢縱有開發多失機會已具奏乞移文理
辯望早裁處詔改差吕大忠替蕭士元初大忠既受命
以父憂去是歲九月詔奪喪權衣墨服與劉忱密議不
與北人相見至是以舜舉奏罷士元還忻州起復大忠
為西上閤門副使知石州與北人相見如大忠請許不
聽樂候食畢會議(大忠丁父憂當在六月間葬畢乃起復蓋九月間也然九月十三日詔劉)
(忱蕭士元會蕭素梁穎於大黃平猶云大忠以憂不至據大忠集十月二十日大忠至代州其至大黃平與忱)
(等密議蓋十月二十二日及是月二日乃出見穎素不知李舜舉所稱語不條暢但指士元或并指忱若大忠)
(既與忱等密議則語不條暢忱亦必在其間今獨罷士元似語不條暢專指士元也)先是素穎頗
倔強未肯見忱及士元一日蕃酋忽引兵萬衆入代州
界焚舖屋與官軍相射既而素穎徑入横都谷施帳幕
邀忱等相見忱等不往又欲設次於西徑東谷忱等以
侵地愈深不許竟會於大黃平(不知竟會於大黃平是何月日據吕大忠集乃)
(十月二十二日但恐非初會西徑東谷即車場溝)凡四三見初議指蔚應朔三
州分水嶺土壠為界忱等偕素穎行視無土壠素穎但
云以分水嶺為界蓋山皆有分水嶺槩言分水嶺為界
則至時可以罔取此其微意也與忱等相持久之議不
能决及大忠至屢以理折素穎素穎稍屈然訖不肯從
大忠等議也(自素穎頗倔強至劉忱等相持久之此據實錄八年四月五日所書今移入此實錄)
(又云忱初以疾不即至按忱卒與素穎會議不見忱屬疾事今削此不載大忠以理折素穎素穎稍屈此據大)
(忠行狀及徽宗實錄大忠附傳此月二十八日劉忱等乞差郭逵廵邊據忱所言則素穎終不肯服大忠傳云)
(稍屈或緣飾之辭也八年三月十七日大忠乃罷)岢嵐軍使西京左藏庫副
使劉琯降一官通判大理寺丞蒋承之展二年磨勘坐
根括曠土有訟女戶冒佃戶絶地千餘頃推劾不實并
不察吏受賕故也給度僧牒五百付河東路轉運司
修城
丁酉河北東路轉運提舉司言夏秋災傷放稅八九分
以上乞倚閣第四等以下秋料役錢及當納去年倚閣
青苖錢從之(墨本於丁酉載上批問河東北流移入朱本削去今移入八年四月末)詔
房州房陵縣令張存中放歸田里以京西南路轉運司
言存中寄私書謝前任押司錄事及言知州綦愿託買
田事既絀存中愿劾罪以聞定州路副都總管步軍
都虞候楊文廣卒贈同州觀察使文廣時獻陣圖及取
幽燕状未報也
戊戌賜權發遣江淮等路發運副使張頡奬諭敕書并
銀絹二百先是章惇言措置梅山實自頡發之詔頡具
元奏事節以聞故有是賜(六年三月二十七日除發副賜絹三百當考)檢
正中書五房公事李承之言檢會刑部大理寺斷覆官
元額十二員熙寧五年增置二員今又置習學公事九
員三二年間皆改京官乞裁定諸司合置員數詔大理
寺詳斷及習學官自今毋過十四員刑部詳覆及習學
官毋過六員額外人歲滿不補知耀州閻充國乞募
流民修添水堤詔省倉給豆粟各萬石
已亥三司使章惇乞減罷都孔目官勾覆官各一人辟
官三員充三部主簿詔許舉京官選人(明年十月惇罷三司鄧綰章可)
(考職官志云章惇以既置主簿則承受催驅及勾銷簿歴皆可辦由是奏廢聞拆司及再置開拆司復置主簿)
上批汴水依前阻塞可差程昉火急前去相度開撥
早令通快(御集)
庚子河東察訪使工部員外郎集賢殿修撰檢正中書
五房公事李承之為寳文閣待制河北西路察訪使代
沈括也將遣括使遼故先有是命端明殿學士兼翰
林侍讀學士龍圖閣學士知河陽韓維落端明殿學士
以侍御史知雜事張琥言維與孫永同定奪免行錢不
當故責及之提舉河北西路常平等事劉定乞逐年
引試保甲詔司農寺同兵部定每年開封府界諸路當
解發引見人數以聞詔御史臺閤門整肅禁衛所大
禮文武班列執事之人出入禁衛者務在嚴整無俾混
雜如有關防未盡未備詳具條例以聞
辛丑以開州團練使仲淹為文州防禦使池州團練使
世本為秀州防禦使右千牛衛將軍仲緘仲戡並為右
監門衛大將軍以學士院試中格也權提點秦鳳路
刑獄鄭民憲以熙河營田圖籍來上即詔民憲兼都大
提舉熙河路營田弓箭手(會要註云熙河地多美朝廷委興營田奏辟官屬以集其)
(事至是始以其圖籍入對本志云民憲以圖籍來對乃以民憲為兼都大提舉熙河路營田弓箭手九年三)
(月十三日民憲云云又十九日又六月十九日要見初興營田年月又此月十二日民憲遷官又十二月九日)
(舒亶改官初遣民憲在三月八日)
壬寅詔自今京官為檢正檢詳官一年取旨知諫院
鄧潤甫言淤田司引河水淤酸棗陽武縣田已役兵四
五十萬後以地下難淤而止相度官吏初不審議而妄
興夫役乞加絀罰詔差府界提點蔡確究實以聞其後
確言元檢計按覆官有不實命開封府悉劾之詔馬
軍副都指揮使賈逵舊城裏左廂廵檢孫吉右廂廵檢
張忠各降一官步軍副都指揮使宋守約新城裏左廂
廵檢顧興右廂廵檢石嵒開封府判官吳幾復勾當舊
城裏左廂公事魏中孚各罰銅四十斤坐不能捄三司
火也
癸卯詔同管勾外都水監丞程昉罰銅三十斤昉被旨
相度河事而不躬往及劾罪稱誤會朝旨該德音特罰
之
乙已詔内藏庫借錢三百萬緡付三司買陜西鹽鈔
丙午詔庫部員外郎權提點秦鳳路獄鄭民憲遷一官
内殿丞制陳玉江惟正各減磨勘三年陳留縣主簿周
彦崇臨海縣尉舒亶各循兩資以民憲根括熙河岷州
地萬二百六頃招弓箭手五千餘人團成三十六指揮
借貸糧築堡修屋玉等皆有勞也(初十日民憲入對)三司言
相度秦鳳永興兩路鹽鈔歲以百八十萬緡為額從之
詔差大名府德博州春夫總三萬人修大名府城仍
約逐縣去大名府三百里内差不足聽旨委文彦博提
舉取二年畢
丁未同知諫院范百禄言向者都水監丞王孝先獻議
於同州朝邑縣界畎黃河淤安昌等處鹻地及放河水
而鹻地皆高原不能及乃灌注朝邑縣長豐鄉永豐等
十社千九百戶秋苖田三百六十餘頃詔劉定周直孺
體量以聞其後直孺等言孝先因淤田約水不住壊民
田苖乞候捋來酬奬日取旨仍乞蠲被水戶夏稅從之
上批聞熙河路募禁軍築城頗妨教閱近已降指揮
罷之宜令總管司約束兵官教閱
戊申提舉成都府利州路買茶李杞等言乞舉京朝官
或班行選人五員勾當公事從之詔權知楚州駕部
員外郎龐元禮通判州事屯田員外郎魏應臣錄事參
軍盧良臣各追一官勒停司法參軍張裕衝替坐失入
徒配賣私鹽凡五十六人該德音特責之吕大忠言
河外有土豪三兩人自來皆交結北界權貴欲自備錢
物探事候有驗乞朝廷推恩從之詔權發遣京西北
路轉運副使李南公計置小麥二三萬石應副河北西
路民麥種
已酉詔判太常寺官自今可不赴禮院如有議論禮院
官赴寺商量從同判寺常秩請也
丁已薦饗景靈宫
戊午朝饗八室
已未冬至合祭天地于圜丘以太祖配赦天下河北
西路察訪使沈括言修城之役乞自次邊緊急處興工
又乞權罷深州修城卒兼募闕食戶併功修展趙州城
從之
庚申樞密院言武臣犯罪不至追官而特旨追降官不
勒停者其叙限比追官勒停人各聽減一朞即追降三
任以上者仍以三朞叙從之
壬戌河東路商量地界劉忱等言北人盗侵横都谷邊
臣觀望不即驅逐七月中又侵據大黃平雖移書詰問
偃蹇自如又欲僣禮正坐不以賓主頼朝廷不從稍沮
姦慝今已設次於車場溝頗有順從之意似當稍以聲
勢乘之北人常以姑息期我一旦見形如此彼必動心
與之會議庶有可合欲乞朝廷暫令郭逵以廵邊為名
權駐代州協力應副疆事不報(明年二月二十二日西徑寨主秦懷信乃移差)
(遣此年九月十三日始詔忱等會大黃平十一月二日李舜舉奏當考)
十二月丙寅詔省熙河岷三州官百四十一員留五十
七員從經略使王韶都轉運使熊本請也詔后廟牆
增築五尺勿毁附近民居初内侍楊惟賢乞增廟牆及
留廵道一丈而侍禁張從逹自言慶歷中嘗凖朝旨以
私居簷接近廟垣雖令拆修許離塼牆三尺五寸蓋屋
留廵道今乞免拆故有是詔後將作監言因舊增高恐
不堅實須毁舊牆增廣墻基恐侵民居并前詔罷之
右武衛大將軍道州刺史仲旻父宗說坐内亂幽别所
仲旻屢疏乞恩至是因朝叩頭殿下泣訴父老且病願
納平生官以還父上亦閔之釋唐突罪未得報退就馬
氣塞不能言及家而卒贈同州觀察使馮翊侯
丁卯文武百官並以南郊赦書加恩觀文殿學士兼
端明殿學士龍圖閣學士禮部侍郎知熙州王韶為樞
密副使初韶建議城贊納克詔罷之第令修完熙河二城
減戍省糧為久安計且曰冀卿早還朝宣力也於是召
赴闕未至遂有此命(罷城贊納克據吕惠卿誌韶墓未至京師除樞密副使據御集十一月)
(晦日方遣人緣路賜韶茶藥也)觀文殿學士戶部尚書知應天府張
方平為宣徽北院使判應天府方平辭曰宣徽使非寄
任不除臣求鄉郡自便而得之恐開僥倖路上曰朕未
之思也乃命與翰林侍讀學士知青州滕甫易任既而
方平卒不行歸宣徽院供職(方平與甫兩易事在十一日甲戌今并書歸宣徽院)
(供職在八年正月二十三日)同判司農寺張諤言河東路監司上
省事文字寺有相關者並不同繫書聞轉運使趙子幾
與提點刑獄楊詡交相詆毁論議不一州縣患之望移
一員與别差遣御史知雜事張琥亦言子幾狠愎楊詡
輕剽皆不可委任乞各與換别路差遣仍委官體量降
絀詔河東路察訪司案實以聞三司乞以京東路上
供糧自明年後不折變錢依舊計置折變米並於河北
近水路州軍封樁以備邊用從之梓州路轉運司言
招諭淯井監山前後長寧等十郡八姓及都武等夷衆
内附(八年年末實錄又書夷人獻長寧等十州地隸瀘州淯井監蓋重出也)岷州團練
使知岷州高遵裕為龍神衛四廂都指揮使知熙州客
省使知通遠軍張守約知岷州左藏庫副使河北第十
八將楊復兼閤門通事舍人權知通遠軍榮州團練
使趙思忠等入辭詔以思忠為秦州鈐轄不釐事思忠
乞廨舍上曰為爾創所居比到完矣乞築堡三兩所上
曰朝廷未知修築處徐有指揮又乞管勾熙河路蕃部
及置酒場賜田詔經略司勘會聞奏(八年六月十七日不許)又乞
鄂特凌古與近上名目詔以是趙家族蕃部候立功與之
又乞團牌并旗詔賜旗團牌各十又乞蕃僧金字牌許
之思忠母乞男繼忠河州修廨舍詔候下本路勘會妻
結日卜聚乞增所受封邑詔遷郡君妻裕囉勒齊乞巴鄂多爾
濟巴鄂索諾木與董古一例官職詔各遷一資又乞各賜
以名乃賜巴鄂多爾濟名忠巴鄂索諾木名毅又乞銀槍旗
亦許之(六月二十一日初賜名十二月二十七日斬鄂特凌古舊史趙思忠𫝊及附傳並云八年為秦)
(州鈐轄不莅事思忠乃因經略司自言乞管勾熙河蕃十部不許詔於熙河二州給地五十頃包氏裕囉勒齊各)
(頃與本傳不同又遷合州防禦使卒思忠卒在十年按實錄七年十二月四日已除趙思忠為秦州鈐轄與本)
(傳不同又實錄八年閏四月四日復以思忠為秦州鈐轄不釐職依熙州例供給存䘏教諸子以中國文字或)
(七年秦州事當作熙州更詳之)權提點秦鳳等路刑獄鄭民憲言熙
河路招弓箭手雖已給借牛具糧種農器之類蓋今歲
夏秋之交方占佃田其闕農器糧種者乞許貸省倉及
支熙州修城銀萬兩經略轉運司封樁見錢紬絹總三
萬緡以備接借候熟日聽以糧草償從之知齊州李
肅之言提舉常平等事吳璟體量臣前任青州違法不
公今璟收鄆州官妓魏在家及負鄆州官私債數千緡
詔轉運司案實以聞後轉運司言有實詔璟衝替仍劾
之竟坐貸所部錢及盗官錢會恩特勒停仍每叙理止
與散官(勒停在八年八月十四日今并書璟珪子也已見)詔涇原路所招舊
弓箭手徙熙河路委帶御器械王中正具元差募弓箭
手官及所招數以聞
己巳知徐州兵部員外郎直昭文館傅堯俞管勾崇福
宫堯俞再閱歲凡六徙困於道途知不為執政所容遂
匄閒局而有是命(此據吕大防墓誌當考)同判司農寺張諤言
本寺總領民政推行委曲始自畿甸其常平官尤在得
人今府界提舉官二人乃以都水監丞主簿兼領職守
不專乞許於本寺丞内選舉兩員兼府界提舉罷都水
監官從之差知司農寺丞程之才莊公岳兼管仍令都
水監丞司勾當公事三員内選留一員熙河路經略
司言自置熙河路以來惟舉人未推恩今兩州學職掌
十一人該免解者乞推恩如禮部試下乞許就殿試餘
並免解從之追封皇太后祖繼勲為康王父遵甫為
武功郡王初皇太后以南郊進封三代上褒寵外家故
特詔贈繼勲國王遵甫郡王餘依例上批李憲見寄
昭宣使所有南郊支賜緣憲勾當御藥院三書夜執事
最為勤勞難依散官例樞密院言南郊式昭宣使以上
當支賜銀絹各四十匹兩上曰此係散官無職事人例
仍賜銀絹各七十五匹兩(御集十六日事今附此)上封者言河
北西路災傷乞逐州委官禱名山大川靈祠中書言
春秋祭祀雖法從官給而近年諸縣往往借貸豬羊或
量買市肉以祭乞條約之詔河北西路轉運司令州縣
自今禱祠祭祀並依祀儀以省錢買禮料
庚午太子中允集賢校理俞充權同判軍器監(充本傳云為淮)
(南轉運副使還判軍器監誤也七月除淮南十月判監蓋未赴非還也)
辛未陳州司法參軍律學正中書吏房習學公事王白
為奉禮郎權吏房檢正五房習學及一年者與合入官
權檢正自此始詔翰林學士知制誥至中書樞密院
議事許繫鞋遇朔望及不因公事依例穿執(魏泰云翰林故事學)
(士每白事於中書皆繫鞋坐正堂使院吏入白學士至丞相出迎然此禮不行久矣章惇為知制誥直學士院)
(力欲行之會一日兩制俱白事於中書其他學士皆靴足秉笏而惇獨散手繫鞋翰林故事十廢七八忽行此)
(禮大諠物議而中丞鄧綰尤肆詆毁既而罷惇直院而繫鞋之禮後亦無肯行之者泰所言與此詔不同當考)
淮南東路轉運司乞增賜上供糧十萬石募饑人修
水利詔司農寺與上供糧五萬石鄜延路經略司言
延州永寧關新作浮梁成賜名寧和
壬申知熙州高遵裕提舉熙河路買馬詔大宗正司
具赦前貶官宗室及有罪婦女或削封邑冠帔停俸者
元犯以聞内藏庫乞令三司分二年償借過買鈔錢
帛三百萬從之樞密院言修内馬步軍教閱所損弓
弩若箭極費物材匠手亦不給詔自今諸軍射遠本等
武藝及比拍排連用良弓弩餘並用木弓弩令軍器監
計置數以聞詔權審官西院主簿熙河路相度營田
所勾當公事舒亶特改奉禮郎以權提點秦鳳等路刑
獄鄭民憲言昨相度熙州營田亶為勾當公事宣力最
多雖蒙恩循兩資緣亶嘗犯公罪於銓格纔得初等職
官臣近蒙遷官及減三年磨勘乞以減年回授亶改一
京官故特有是命(十一月七日)
甲戌崇儀使嘉州團練使帶御器械王中正為西作坊
使賜銀絹二百錄秦鳳等路招弓箭手之勞也中書
檢會降官降職降差遣人取裁詔司封郎中元積中復
直昭文館與舊資序差遣工部郎中李大臨蘇頌各降
集賢院學士度支員外郎吕大防候服闋復知制誥雄
武軍留後知太原府郭逵復宣徽使和州團練使本州
安置李師中移京東路州軍安置太子中允監衡州在
城鹽倉劉摯復館閣校勘簽書判官大理評事監廣州
軍資庫唐坰移江西監當金部員外郎監秀州稅錢顗
屯田員外郎新知通州孫昌齡太常博士監鳳翔府司
竹監張戩太常丞知常熟縣王子韶太子中允新監西
京洛河抽稅竹木務程顥祕書丞通判蘇州胡宗愈大
理寺丞薛昌朝著作佐郎林旦著作佐郎前知韓城縣
范育降授光禄寺丞監荆南鹽麴商稅張商英職方員
外郎通判解州李周比部員外郎通判穎州周約庫部
員外郎通判大名府賈青右贊善大夫權知祥符縣李
孝純太常少卿同判西京國子監張端太子中舍通判
深州王子淵復合入差遣時責降應復者四十餘人吕
惠卿意所惡者輙廢格不行胡宗愈劉摯皆坐言事落
職外補宗愈又先責至是惟摯復舊職宗愈通判蘇州
如故十年再赦乃復舊職摯嘗言曾布而布尤為惠卿
所惡故也(此據司馬光記聞當考恐此時未復舊職不但宗愈一人蔡承禧論吕大防云云附九年)
(十月六日又八年十一月二十三日)宰臣韓絳言華州别駕种諤昨取
婁城堡後雖棄之因此尚開邊二十里考其忠力實亦
可嘉乞牽復舊官將領任使詔諤復禮賓副使永興等
路州都監(後為河北第二十八將)詔到闕臣僚依例許上殿者
如遇非次赴闕無許上殿指揮者令閤門申中書取旨
秦鳳等路都轉運使熊本言奉詔體量吳中復皮公
弼張穆之章楶蔡朦等奏議改私錢法先後異同及不
係朝旨買人間私錢事訪問民間全用省樣錢私錢已
不售如中復等議實可行兼王廣淵章惇亦乞通永興
軍一路禁私錢復華亭監并鑄紅崖青鐵錢若依逐官
所奏即須預措置納換私錢及增鑄錢監利害乃可推
行欲令三司下永興秦鳳等路制置交子所同相度利
害畫一以聞詔中復等奏議異同及不俟朝旨買私錢
並放罪令趙瞻計會逐司速相度以聞(中復知永興公弼轉運穆之刑)
(獄楶常平朦運判此事與八年二月八日甲子相關十年九月二十七日壬戌詔逐司相度食貨志第六卷熊)
(本又言今民間專行省橅錢私錢已息中復等議可用今涇原安撫使王廣淵請如永興路法禁私錢復華亭)
(監三司使章惇請禁私錢復置紅崖青鐡錢用廣淵惇議則尚當措置易私錢及增鑄錢監利害請詔永興秦)
(鳳等路監司及制置交子所同度利害本自具改鑄事數修上之大抵略佐中復所論而頗詰難朝廷如本請)
(為再下諸路度利害焉明年二月二日甲子可考本前合在九月二十七日壬戌)鄜延路經
略司言延州保安軍諸縣民闕食流移入州未止雖依
乞丐例給口食米數不多乞出省倉米萬石賑濟從之
文思使知府州折克柔言今歲河外饑饉蒙賑貸尚
未周給人欲流散恐北敵因而招誘遂虛並邊民戶臣
乞保借米三萬石粟二萬石賑貸候豐熟償詔賜省倉
粟二萬石賑濟米三萬石借貸詔虞部員外郎權同
管勾外都水監丞范子淵殿中丞權知都水監丞劉璯
文思副使朱仲立並遷一官子淵落權字司勲郎中知
都水監丞王令圖等四人減三等磨勘餘減年支賜有
差賞開清水鎮直河及用濬川杷導河之勞也(子淵等初受命)
(在六年冬事具七年六月末)樞密副使蔡挺方奏事上前風眩仆
地内侍掖就西廂上親臨賜藥自殿中肩輿歸府因屢
求罷免詔給優假將治挺子朦時為永興軍路轉運判
官詔令朦乘驛詣闕已而挺言有子煜任太常丞直集
賢院權發遣荆湖南路轉運副使出繼兄抗今抗有子
潜欽臣近被病乞令煜復歸本宗即罷任詔煜聽歸宗
所奏官不追煜挺第四子也尋以朦權發遣戶部判官
(煜歸宗乃十六日事朦除省判乃二十一日事今并書前月十一日先令朦乘遞赴闕見御集蓋此時挺已病)
(也更詳之或削去)
乙亥詣太平興國寺啓聖院萬壽觀神御殿恭謝翌日
又詣慈孝寺神御殿遂幸集禧醴泉觀大相國寺駕
部郎中提舉河北東西路糴便糧草李直躬為淮南東
路轉運使(明年三月二十七日王安石有言故載直躬差遣)虞部員外郎新
知常州吕嘉問提舉河北糴便糧草復理提點刑獄資
序以檢正中書戶房公事張諤訟嘉問不應黜陟故也
初王安石既有江寧之命諤與嘉問持安石而泣安石
勞之曰已薦吕惠卿矣兩人收淚謝安石(收淚謝安石此據魏泰東)
(軒錄)
庚辰遣三司勾當公事黃堯允減價糶淮南路官米
甲申上批馬步軍五十人為隊十人為火隊當用什物
令軍器監度用若干錢以聞翌日又批随軍什物内驢
騾數多難辦又平日耗蠧芻粟宜立法於逐將所領兵
住營州據用數預令民結保承認遇兵行日量支雇錢
令隨軍仍專差官管勾河北東路吕温卿西路李稷京
東路李察京西路李南公開封府界蔡確(吕温卿六年十月六日河)
(北倉十一月二十二日河北西倉其後王安石議廢牧監吳充欲存之凖備軍行負䭾以為若邊人旅拒馬不)
(可買中國何由得馬上曰雖如此牧馬亦不濟事祖宗時牧監但養犬馬後來孳生是非明白無可疑充曰向)
(令詔定驢牛中書便云騷擾今中書却要臨時買驢以供負䭾豈不騷擾安石曰無事時不問有無驢牛宜令)
(五戶或十戸共認驢牛一頭不知此牛驢令誰作主且無驢牛之人須被配率出錢此所以為騷擾今中書計)
(筭若遇要驢時用見今第一等價上增一倍買驢事定後更不收一錢即每三年一次用兵比養馬以待用可)
(省七十萬貫用第一等價上增一倍買驢假令括買亦不為虚損百姓此所以異於預認上曰此利害分明兼)
(馬皆生梗豈可負䭾也王安石與吳充爭論據日錄八年四月十七日今附見恐預認牛驢指揮尋已不行仍)
(見本年月日)詔河南府河北監牧司見在錢帛糧等並隸
都提舉市易司充買茶本錢詔入内祇候高班内品
黎慶之除名勒停梁恭禮入内高班吳立張德恭各勒
停免除名入内副都知左騏驥使王昭明追兩官特免
除名勒停慶之坐誤發内降文字恭禮報昭明令立德
恭入求於内夫人龐氏重封印從盗御寶法應除名以
嘗會赦故也
乙酉詔河東路轉運司相度災傷戶與免支移知沅
州謝麟言本州屯田務無軍士應募乞依配罪人河州
法配本州牢城從之樞密直學士兵部侍郎李參為
尚書右丞致任
丙戌命翰林學士元絳權御史中丞鄧綰同三司理欠
司詳定故欠負官物右諫議大夫集賢院學士史館
修撰宋敏求提舉萬壽觀敏求請避父嫌名改醴泉觀
(改醴泉明年正月十七日事今并書)詔應上殿臣僚並入臘假日引對
先是召對者二十四人以大禮假留積頗久及恭謝畢
上顧閤門奏目雖日增引一二班未能即盡至是臘假
百司俱休沐特御延和殿比日旰見十五班而罷(新舊紀云)
(引進對官二十有四人)
丁亥詔比部員外郎同提點在京倉草場沈希顔減二
年磨勘先是在京剰員多冗占及差使輕重不均詔希
顔裁定以聞至是裁冗占者三千六百餘人故賞之
詔工部郎中直龍圖閣新權發遣慶州范純仁太常丞
集賢校理檢詳樞密院兵房文字權同判武學劉奉世
看詳鄜延路分將文字當何如措置以聞其後純仁等
言相度將本路第一將駐慶州第二將環州第三將大
順城第四將淮安鎮第五將業樂鎮第六將默伯鎮第
七將永和寨第八將邠州各統領就糧屯駐泊并下番
正軍強人漢蕃弓箭手兵馬從之又詔淮南發運司
以來年上供米三十萬石與淮南東路轉運司二十萬
石與西路並充軍糧及減價糶候豐熟逐路撥還隨運
上供如償價即斗錢八十
戊子亳州言資政殿學士吏部侍郎知州邵亢卒上遣
使致祭手詔曰亢藩邸之舊可優贈以官賜謚乃贈吏
部尚書官其親屬五人所推恩各陞二等即其鄉造宅
五十間賜之太常謚曰安簡
已丑遼主遣益州觀察使耶律寧太常少卿史館修撰
李貽訓其母遣安遠軍節度使耶律用政衛尉少卿乾
文閣待制李之才來賀正旦
庚寅上批聞河北西路轉運司近差官批記黃河棄隄
林木修城深州武彊遼使往還甬道兩旁公然書記及
聞諜者已傳蕭禧兼恐理會展拓城池事未知今此張
皇是何監司指揮可速以聞(究竟何如)判國子監常秩等
乞立孟軻揚雄像於孔子廟庭仍加爵號又乞追尊孔
子以帝號詔兩制與國子監禮院官同詳定後不果行
(翰林學士楊繪以為加帝號非是當求繪議附見於此范祖禹誌繪墓云繪言不必追尊)龍圖閣
直學士孫永提舉中太一宫尋出知潁州(知潁州乃明年三月十七)
(日今并書之)入内供奉官李翊言護趙思忠一行至新安
驛鄂特凌古毆傷麻宗道詔鄂特凌古追所授官仍令熙河
路經略司相度决罰拘質鄂特凌古至熙州高遵裕斬之
以徇(十二月四日思忠入辭)
辛卯詔諸將官及使臣等所受朝廷約束及兵數文字
凡干機密不得傳播如違並科違制不以赦降去官原
减事理重者取裁以上批近差定河北諸將命下之後
將佐兵馬之數人人悉知至於檢中上書草澤亦能道
三十七將二十萬兵聞多因將副中有軍班出身者與
舊同輩談說致此張皇可立法誡約故也詔辰沅二
州並依威茂聽罷免役出錢之法從察訪蒲宗孟請也
壬辰河東路察訪使李承之言潞州威勝平定軍等處
災傷難人人周給欲取其老疾羸弱及遺棄小兒給粥
存養中春稍暖可以興工即募壯者充役乞許臣不拘
常法隨宜措置回日具所支錢糧及所濟人數以聞從
之六宅使知冀州邢佐臣言比有詔應倚閣青苗戶
更不支借緣夏秋不稔多以闕食指苗錢買春種非獨
民失望亦恐地曠不耕遺棄厚利乞應種春麥戶皆貸
以種錢詔五路提舉司第四等以下戶雖經倚閣實有
合種麥地並依青苗法戶貸錢千與免息上批東西
作坊祖宗以來置之皇城之側昨軍器監官求為廨舍
已遷西作坊於彫敝故營安置近司農寺復起遷東作
坊以其地又創修廨舍軍器監同心養私曾不占恡未
知今來兩作坊却當於何處安置可速具析聞奏又
批訪聞見修趙州城所用夜义散子木植轉運司於定
州城壕四面採斫不惟枉費脚乘船運重成勞擾兼恐
將來本州修城自要使用及深州武強道旁係北使過
往路其林木並仰存留是日戊辰辛未劉忱吕大忠
與蕭素梁穎再會於大黃平大忠屢折穎穎不能堪遂
獨以語觸大忠謂大忠不當取棹子閱文字且截斷其
語仍對之搖膝因道相鼠及鸚鵡猩猩等章句大忠忍
弗與校但具奏乞歸奉几筵素穎既再會議再屈乃言
待親去帳前取禀别遣使來由是惟以公牒往還不復
會議尋詔忱大忠赴闕是歲宗室子賜名授官者五
十二人斷大辟三千五百九人詔給青苗錢陸田以
二月水田以三月(此據本志附年末)祕書丞提舉成都府利
州路買茶公事蒲宗閔奏伏見成都府轉運司每年應
副熙河路交子拾萬貫客人於熙河入納錢肆伯伍拾
或伍伯支得交子壹紙却將回川中交子務請鐵錢壹
貫文足見錢今來川中創置茶場乞廻本錢買銀及交
子鹽鈔等却充茶本臣欲乞候茶場將來般運茶到熙
河永寧寨等處日將合買廻貨本錢便於成都府交子
務兊支上件交子十萬貫却勘會本處合買交子時價
留充熙河路支用關報川中茶場其茶場只理會鐵錢
為課利數目所貴兩路更不差人往來管押般運交子
等兼熙河交子遲緩無人收買間不積壓在彼虛占錢
數從之(此據茶馬司編錄冊七年十二月一日中書劄子云云崇寧元年九月二十三日蔡京云云可)
(考)
