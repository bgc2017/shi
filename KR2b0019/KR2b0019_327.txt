續資治通鑑長編卷三百二十三
宋李燾撰
神宗
元豐五年二月癸丑朔詔中書省面奉宣旨事别以黃
紙書中書令侍郎舍人宣奉行訖錄送門下省為畫黃
受批降若覆請得旨及入熟狀得畫事别以黃紙亦書
宣奉行訖錄送門下省為錄黃樞密院凖此惟以白紙
錄送面得旨者為錄白批奏得畫者為畫旨門下省被
受錄黃畫黃錄白畫旨皆留為底詳校無舛繳奏得畫
以黃紙書侍中侍郎給事中省審讀訖錄送尚書省施
行三省被受勑旨及内降實封文書並注籍門下中書
省執政官兼領尚書省先赴本省視事退赴尚書省申
明及立條法並送尚書省議定上中書省半年一進頒
下應速者先行應功賞並送所屬無定法者送司勲樞
密院軍功不在此文武官三省樞密院各置具員中書
省非本省事舍人不書吏部擬注過門下省並侍中侍
郎引驗訖奏候降奏尚書省若老疾不任事及於法有
違者退送改注仍於奏鈔内貼事因進入六曹諸司官
非議事不詣諸省及過别曹應立法事本曹議定關刑
部覆定干酬賞者送司勲如無異議還送本曹赴都省
議體大者集議議定上中書省樞密院事上本院吏部
差注官團甲由都省上門下省有違法者退吏部以事
因貼奏諸稱奏者有法式上門下省無法式上中書省
有别條者依本法邊防禁軍事並上樞密院應分六曹
寺監者為格候正官名日施行(舊紀書釐正三省樞密院六曹寺監職事新紀)
(書頒三省樞密院六曹條例)詔陜西諸路應經出界死亡義勇保
甲人夫係本戶正身者與免夏秋二税兩料提點開
封府界諸縣鎮公事葉溫叟言諸縣夏税輸納有期方
行倚閣續有旨令上三等納本色緣本色多絲綿紬絹
今已過時雖法許納錢而官估物價幾倍殆成空文詔
諸租絲綿布帛折納並依實直上價涇原路經略司
乞下買馬司買四千匹赴本路許買民馬相兼給諸軍
從之詔慶州嘉木扎寨以安疆為名詔鄜延路轉運
司諸軍病羸隨軍出而不能歸者賜其家絹十匹
甲寅詔環慶路經略司昨出界將領官所部兵除死事
及因傷而死外會計亡失數如及二分追一官二分半
二官三分半四官四分五官四分半六官免勒停差遣
依舊其降官至奉職各罷將副差遣令曾布據出界時
分隸將領官所部及失亡數并應奪官人名位以聞其
鄜延涇原秦鳳熙河河東路取會亡失數凖此詔熙
河路洮河與黃河通接如可作蒙衝戰艦運糧濟兵令
李憲計度兩浙路轉運司言知潤州鞠眞卿侮法專
威寮屬不得豫議及私遣衙校過揚州問市價諭市司
增價糶職田米納本州衙前李誠妺踰法先支重難錢
與李誠已遣官推治而眞卿高亢苛暴吏民承其積威
莫敢訴仍恃年老意行不顧欲望罷眞卿劾罪從之仍
衝替上曰刺史縣令治民為最近漢自刺史有入為三
公者蓋重其任爾今之藩郡不過數十往往多不得人
則縣令可知也自今更宜謹擇
乙卯詔行營諸軍病死許子孫承填名糧軍員下當直
長行曾經行營凖此其人員安排子孫補本指揮右將
虞候詔涇原路轉運司築城及軍須並先本路計置
闕或非所産令都轉運司應副李憲言凖勅差權涇
原路經略制置使其熙河路都大經制并節制秦鳳路
軍馬合與不合依舊兼領陜西諸經略轉運司合應副
本路兵馬軍湏糧草其經略使監司乞許臣彈劾以次
當職官乞許臣一面遣官劾罪陜西河東見任文武官
乞許臣不拘常制選委應副雖有違礙並即發遣如敢
占留並科違制乞差近上禁軍一指揮為牙隊詔熙河
經制並節制秦鳳路依舊兼令乞牙隊差神衞餘並依
奏詔借撥茶場司錢四十萬緡付秦鳳經略司市糧
草裁造院言繡造儀鸞司什物欲依文思院繡扇例
均與在京諸尼寺宫院詔三司除三院及下西川繡造
外募人承攬
丙辰文思使文州刺史内侍押班李舜舉為照管涇原
路經略制置司一行軍馬兼參議軍吏大事權知開
封府王安禮言本府奏斷公案御史臺一例取索竊以
公事已奉旨斷方更點檢於體不順欲乞自今不許取
索從之(并十五日)詔殿前馬步軍司軍前逃回首身人免
决嘗出界降料錢填開封府界京東西將下節級降長
行仍押赴軍前宣效六軍分配車營致遠務東西窰務
未嘗出界人並分配陜西五百里外内禁軍充本城宣
效六軍充牢城詔昨興師誅乞弟今既蕩平巢穴即
與禽捕乞弟同功其使臣軍兵等除留戍守外餘各遣
歸林廣候措置新立堡寨畢回本任初廣失乞弟於納
江去年十二月辛未也衆十萬皆無人色官吏噎嘿不
能食乃令進寨追賊越七日次白崖(二十五日丙子次白崖)又五
日壬午晦次老大人山山形皆刀劒立正月癸未朔上
老大人山乙酉次黑崖丙戍過鵶飛不到山己丑乃至
歸徠州大小茅屋才百餘間乞弟所居則以木為之亦
百餘間自發納江即入叢箐無日不雨雪兵夫凍墮指
者十二三疾病死亡不可勝數往往取僵尸臠割食之
留歸徠州四日求乞弟不獲麥文昞問廣軍事當何如
廣曰已如朝旨蕩賊巢穴雖不獲元惡亦當班師待罪
文昞乃出去年六月所受密詔云將來大兵深入討賊
期在梟獲元惡如已能破其巢穴及城守要害雖未得
乞弟萬一糧道不繼亦聽班師軍中皆呼萬歲曰天子
在九重明見萬里外乃定計班師癸巳發歸徠州循舊
寨而還是月癸丑朔次江門廣與苗時中麥文昞輕騎
同往樂共等處相視要害修築堡寨乃以樂共為城江
門為寨梅令山席帽溪皆為堡西通淯共寧遠安溪以
達江門東於大洲壩置堡以通納溪包括上下底蓬褒
等村悉居腹内皆時中及程之才初為韓存寶先事經
畫者也廣之進寨追賊中軍皆四出獨留疲老三百餘
人在寨暮夜刁斗無聲時中問廣何如廣曰既失賊當
就死不暇䘏此耳時中曰公誤矣朝廷付公以十萬衆
豈可同偏裨效一死為勇耶廣乃命止追者整軍而進
又欲移兵討落毌部索乞弟時中曰公帥十萬衆深入
死地元惡既失豈可妄加無罪族帳為朝廷更生事耶
要當圖此十萬衆生還計耳廣從其言自納江至歸徠
州暴師四十餘日糧道不至乏絶時中之力居多(時中書或)
(移見六月十五日時中遷官時上老大人山平蠻錄在正月一日癸未次老大人山乃去年十二月壬午晦也)
(實錄以次老大人山在十二月二十八日庚辰舊紀書丙辰林廣平乞弟巢穴乞弟走軍不能前廣受密詔許)
(班師三軍歡呼曰天子明見萬里之外廣全師以還新紀削去)詔給涇原路經略制
置司空名諸司使至内殿崇班勅告百東頭供奉官至
三班奉職二百三班借職至殿侍軍大將劄子三百度
僧牒紫衣師名勅百三司銀器二萬兩陜西買馬司馬
千匹其應給輜重騾橐駝令致遠等務盡數起發少府
監鑄蕃部本族廵檢銅朱記蕃部本族廵檢印氊帳錦
袍金銀帶應賜物並豫給仍給兵幕千槍五千弓三千
箭二十萬詔李憲以十三日進發
丁巳命内藏庫使慶州團練使宋用臣都大提舉修尚
書省(五月十三日癸巳新舊紀並書作尚書省當考)開封府言令文諸老幼
疾病犯罪而孤貧無以入贖者取保矜放本府日决獄
訟應贖者多孤獨貧窮又無鄰保不免責廂廵狀以便
取保之文自今乞從本府審察貧乏直行放免從之
開封府言左右廂收留罪人數多狴牢窄隘欲乞相度
增展獄房添置鏁押下將作監責限一月了畢從之
勅榜曉諭陜西百姓等訪聞昨經西討調發丁夫隨軍
極為不易爾後邊事更不差夫出界令各安農業(此據朱本)
(以中書御筆修入墨本無之新本已修入六月五日乙卯合參照)
戊午上批方今西邊用師未已其境内靈祠宜謹修崇
以迎福祐西嶽廟疎弊及熙州東嶽廟昨官軍之出若
有靈助可下呂大防苗授各選官增繕詔殿前馬軍
司限外首身逃亡兵級其所亡衣甲并冒請食錢口食
更不根究只劾逃亡罪以聞河東經略司言代州聞
立壕堠約用役兵五百與北界分定地分若北界人夫
數多自合對行差撥一發開立若數少合用役兵比北
界人數差仍只於代州縣寨剗刷應副(正月十二日二十五日)
己未上批葉康直計定運糧廂兵亡慮數十萬諸處役
兵並權罷令諸路轉運司剗刷廂軍京東六千人京西
三千人河北八千人河東五千人淮南六千人并令都
水監刷黃汴河河清及客軍共萬三千人赴陜西團結
廂軍河清等並隸涇原路制置司詔承議郎天章閣
待制河東都轉運使趙卨落天章閣待制追兩官免勒
停知淮陽軍坐應副餽輓不如法及稽違朝旨也卨絀
知相州尋即潞州置劾還至隰州遇將趙宗本尚德王
從伾其下凍餒聞再戍鄜延皆讙判有棄甲而遁者自
隰至潞三奏請亟存恤言尤危切所親憂之卨曰吾寒
生上擢近侍典方面當以死報若匿情逭譴可謂忠乎
在河東上章凡二十四皆以兵擾民為言上意卒悟故
責淮陽纔半歲復起(舊紀書己未河東都轉運使趙卨稽違朝命乏軍興落天章閣待制)
(知淮陽軍新紀不書)提舉河北東西路保甲司言被水保甲乞
候歸業點擇詔隔水之人仍就近附教勿令往來費力
飲食失時
庚申朝奉郎寶文閣侍制李承之承議郎董唐臣上編
排鹽法承之賜銀絹各五十唐臣減磨勘一年
辛酉上批新判刑部何正臣自擢置朝廷以來未嘗踐
履刑獄職任可改差判兵部兼知審官東院詔董戩
首領結凌死其朝辭物給其子董訥芝臨占增賜絹百
匹
癸亥詔沈括聞本路近奏功狀第四將下頗有漏落有
功之人人情甚不允貼今正用人之際功罪如此不明
何以使人盡力前以种諤庇護初奏本將不敢申明今
諤既離本路可以盡情伸吐卿可體問的確有功恩賞
未當之人保明奏聞不得少有稽滯罷廣濟河輦運
司及京北排岸司移上供物於淮陽軍界計置入汴以
清河輦運司為名命朝奉郎張士澄都大提舉先是京
東路轉運司言廣濟河用無源陂水常置壩以通漕歲
上供六十二萬石間一歲旱底著不行欲移人船於淮
陽軍界上吳鎮下清河及南京榖熟寧陵會亭臨汴水
共為倉三百楹從本司計置七十萬石上供置輦運司
隷轉運司歲減船三百五十兵工二千七百綱官典三
十三使臣十一為錢八萬二千緡下提點刑獄司案實
以為如轉運司言京北排岸司沿廣濟河置故并罷之
(七月二十日七年八月十九日元祐元年三月十九日)崇信軍節度使開府儀
同三司華隂郡王宗旦卒車駕臨奠輟視朝二日贈太
尉勝王諡恭孝聽以旌節牌印葬及葬又為輟朝喪終
又詔曰宗旦嘗侍仁宗講讀其後典司宗籍十有六年
畏法寡過己推恩諸子幼子右内率府副率仲曖可遷
右監門衞率府率(新紀書華隂郡王宗旦薨舊紀不書)李憲奏姚麟久
更邊任兼有材武乞除熙河蘭會路鈐轄於蘭州駐劄
如知蘭州李浩赴制置司即令麟權知蘭州從之(密記十一)
(日事麟改涇原鈐轄在正月二十二日)
乙丑詔熙河路經略都總管司至路分都監並加蘭會
二字(元祐四年八月己亥改會字為岷)詔李憲看詳軍中功優賞輕
者以聞熙河經略安撫司言定西城不住有賊馬殺
略商人廵邏戍卒并聞衙頭指揮不任入漢界任便劫
盗詔李憲羌人之性畏彊凌弱若不令守將相度機便
却往酬殺將為憚怯啓侮不已則賊計得逞道路愈致
艱虞可速與指揮
丙寅知延州龍圖閣待制沈括知永興軍龍圖閣待制
吕大防並為龍圖閣直學士括本路出兵守安疆界應
副邊事有勞大防以鎮安所部協力邊事故也詔河
北緣邊州軍保甲與兩輸戶連接者更不起教雖緣邊
而無兩輸戶處不用此令詔興州防禦使仲騑罰俸
一季坐非理燔灼人面也仲騑有妾騫始售其直數十
萬間被酒灼敗其面因訴於官督歸其直知開封府王
安禮曰妾之所以直數十萬者以善姿首也今灼敗之
則無能自鬻此與炮烙何異乃奏於上請勿復其直并
厚譴之以為戒上曰仲騑魯王之裔席寵怙勢鮮克由
禮朕以近戚故每優假之比聞被按踧踖如不容且相
戒毌敢犯卿今朕為卿罰其俸則過於受譴矣(此據王安禮行)
(狀增入行狀以仲騑為令騑誤也十一月二日當并此)
丁卯詔武昌軍留後同知大宗正宗惠進封江夏郡王
知大宗正武勝軍留後宗晟同知大宗正(新紀書封宗惠為郡王舊)
(紀不書)詔昨遣師問罪夏國其西蕃董戩亦遣親信首
領部勒兵馬來濟軍威事功可紀董戩見議策勲其立
功首領亦當推賞委苗授遣人因般擦告諭董戩鄂特凌
古果莊詔提舉熙河等路弓箭手營田蕃部共為一
司隷涇原路制置司許奏舉勾當公事官一員凖備差
使使臣三員給公使錢千緡詔官品卑而任職事官
品高若議請減隔一等者聽從高品隔二品以上應議
者請應請者減史館修撰曾鞏言竊考舊史高句驪
自朱蒙得紇升骨城居焉號曰高句驪因以高為氏歴
漢至唐高宗時其王高藏失國内徙聖歴中藏子德武
安東都督其後稍自為國元和之末嘗獻樂工自此不
復見於中國五代同光天成之際高麗王高氏復來貢
而失其名長興三年乃稱權知國事王建遣使奉貢因
以建為王建子武武子昭昭子伷伷弟治治弟誦誦弟
詢相繼而立盖自朱蒙至藏可考者一姓九百年傳二
十一君而失國其後復自為國而名及世次興廢之本
末與夫王建之所始皆不可考王氏自建至伷四王皆
傳子自治至詢三王皆傳弟詢自天聖八年來貢至熙
寧三年今王徽來貢其不見於中國者盖四十有三年
今陛下仁聖文武聲教之盛東漸海外徽所遣使方集
闕下盖高句驪文字之國其使者宜知其國之君長興
壞本末名及世次欲乞詔諭典客之臣問自德武之東
也其後何以能復其國何以復失之嘗傳幾君其名及
世次可數否王建之所以興者何繇其興也自建始歟
建之先已有興者歟自天聖至熙寧四年十三年之間
而徽復見於中國其繼詢而立者歟豈其中間復自有
繼詢者歟徽於詢為何屬如其言可論次足以補舊史
之闕明陛下德及萬里殊方絶域前世有不能致者慕
義來廷故能究知四夷之事非聲教之所被者遠不能
及此下畢仲衍仲衍以所與使人崔思齊李子威語來
上其所知不詳於鞏所論著也所可紀者新羅百濟内
亂王建遂合三韓易高氏姓誦於治為遠宗王徽詢之
子也又云高氏聖歴元和間事皆有記錄三韓自有史
元和中獻樂兩部盖唐樂鄉樂也上曰蠻夷歸附中國
者固亦不少如高麗其俗尚文其國主頗識禮義雖遠
在海外尊事中朝未嘗少懈朝廷賜予禮遇皆在諸國
之右近日進伶人十數輩且云夷樂無足取者止欲潤
色國史爾安燾等出使其國中館伴乃與上節人從庭
下相揖盖以其國主與燾均禮故也御史臺言刑察
案於開封府取索公案本府稱已凖朝旨奏決公案不
許御史臺取索看詳公事未結案雖有人論訴不許取
索已結案係奏斷本府又奏乞不許取索公案則是事
在官司而所行稽違許人赴臺理訴乃為空文若訪聞
官司鍜鍊人罪出入刑名既無案卷則無從考察深恐
六察之法文具實隳詔令開封府送公案與御史臺
秦鳳路提點刑獄康識言熙河路四州軍弓箭手開拓
之初所借牛種借助等錢及承地認欠之數近諸州軍
依例檢舉督索緣逐人欠在軍前方此休養望令倚閣
候歲豐日依料次送納詔與展限二年
己巳詔開封府六曹官任滿減磨勘一年詳定編修
諸司勅式所言國家大禮曰南郊曰明堂曰祫饗曰恭
謝曰籍田曰上廟號今若止以明堂祫饗南郊三事共
為大禮式則恐包舉未盡兼明堂祫饗南郊難以并合
一名須用舊文離修為式恭謝籍田歴年不講諸司案
檢散亡今若此類大禮斟酌修定又緣典禮至重品式
或有未具則奉行之際恐致廢闕牴牾以此未敢修擬
詔恭謝籍田據文字可推考者修定詳定編修諸司
勅式所言本朝每遇大禮皆循故事分使典領宰臣為
大禮使兩制兩省分領四使今朝廷正官皆備乞更不
差五使從之(舊紀書己巳釐大禮事於有司各共其職罷五使)上批諸保丁
合給弓弩未得周遍致萃於保正家看守妨占人丁聞
甚苦之其團教保丁弓弩弦箭令軍器監依數疾速支
足詔陜西弓箭手闕額人數疾速以本家少壯餘丁
補填如無即於客戶内㨂選刺充其陣亡該承替自如
法近臣有言朝廷當力行節儉者上曰為政有道顧
理財何如爾節儉非帝王之事也儉者家行而已故禹
克勤于邦克儉于家諸侯儉不中禮猶見刺於詩為天
下者豈以節儉為能事哉(此據朱史朱史自注云以中書時政記修入不知近臣是)
(何姓名當考)
庚午詔沈括方用兵未艾正當愛惜財用其新復城寨
尤宜百端省費乃可萬全保據無虞當無事時切勿妄
增戍守兵馬一則傷財一則疲力今一方邊計悉責在
卿一有闕誤必正典刑凡事惻怛勿為推責便文之計
詔朱崖軍生黎戶乞歸順其令張頡審計所宜不得
生事詔鄜延路經略司聞緣邊防拓將下士卒頗有
逃歸者勘會是實嚴行收捕為首人陵遲處斬餘並斬
訖具人數以聞提舉汴河隄岸司言下水空船私載
大理寺引律不坐有害本司課利乞自今下水船私載
者並依私載法從之(朱本削去云事小不書)
癸酉曲赦梓州路諸州軍應緣瀘州軍事廂禁軍並與
特支錢緣軍事工役人夫並放今年夏秋税及一料役
錢死事之家量與給賜本路及鄰路緣軍事被差及科
配將佐士卒有功者及文武隨軍應副軍期有勞並保
明以聞其因傷不任征役者衣糧並全給若因戰亡沒
及病死之家正兵及召募人有借請受并欠負主典少
欠損壞隨軍官物非侵盗並除放(十月丙寅可考舊紀書赦梓州路緣軍事)
(被役者蠲其税賦新紀同)詔西蕃邈川首領西平軍節度押蕃落
等使董戩封武威郡王賜金束帶一銀器二千兩色絹
紬三千匹歲增賜大綵五百匹角茶五千斤鄂特凌古為
肅州團練使果莊甘州團練使森摩乾展伊州刺史各
賜金束帶一銀器二百兩綵絹三百進奉使李察勒沁
廓州刺史增歲賜茶綵有差青宜結果莊止稱果莊阿
令骨稱阿里骨(新紀書封董戩為武威郡王舊紀不書)詔知樞密院門
下中書侍郎同知樞密院尚書左右丞為定班班次以
是為差詔河東路提點刑獄承議郎集賢校理黃廉
降一官坐不按省本路諸司及朝廷所賜金帛數言去
歲出界所亡財用軍器兵夫不可勝計增事張皇奏乞
降進納宣勑及令民納粟釋罪也(四年十月十二日廉奏請云云廉行狀庭)
(堅作更當考詳增入)開封府言永興秦鳳等路當行方田準朝
廷取税賦最不均縣先行歲不過一縣若一州及五縣
不得過兩縣緣府界十九縣比一州事體不同似此推
行十年乃定請自今年歲方五縣送司農寺以為便民
遂從之
乙亥分命輔臣祈雨詔聞京西路多有河東陜西亡
卒州縣官司皆不誰何可委本路監司專提舉所在搜
捕依在京已斷法配本路開封府界差王得臣京西差
馬琉仍降在京已斷配指揮提舉河北隄防司言大
河自恩州臨清縣西傾側向東入御河衝刷河身深濬
至恩州城下水行湍悍御河隄下闊不能吞伏水勢今
相度欲趁河水未漲以前下手閉塞併歸大河詔如不
礙漕運及灌注塘濼即依所奏施行(并三月二十七日)提舉
河北路保甲司言兩路團教場當用錢六十萬緡乞支
闕額禁軍及耆戶長等役錢詔提舉保甲司具析支使
名件以聞鄜延路經略司言準朝旨涇原路制置司
奏乞下諸路團結編排人馬並聽追呼起發鄜延路土
兵弓箭手二萬五千内步人二萬騎五千蕃兵騎千合
用馬萬匹本路馬數不足乞朝廷差發馬五千匹詔人
兵依數起發内騎兵蕃兵各選有馬三千人餘闕馬人
候到涇原路令制置司填又奏本路九將合用輜重人
若許差義勇保甲即乞早降指揮及衣甲器械昨軍回
亡失損壞極多朝廷給轉運司黑漆弓跳鐙弩各二萬
衲襖萬四千旗五千乞輟起本路詔輜重人令涇原路
制置司差發所乞軍器依奏熙河路都大經制司言
相度通遠軍去定西城路為便乞自努扎堡以西隷通
遠軍康古寨以北隷蘭州從之張世矩乞不拘常制
選有心力使臣代不得力廵檢從之詔陜西諸路日
者頻有西賊入宼宜令逐路經略司嚴誡城守密伺賊
馬所在悉行討戮即毋為輕易致落姦便
丙子承議郎集賢校理檢詳樞密院戶房刑房文字梁
燾知宣州未行改京西路提點刑獄以上批燾可與一
東南監司差遣故也(上批據三月十三日御集)詔陜西逐路近頻
有西賊入界劫略邊民委鄜延環慶秦鳳熙河蘭會路
經略司選兵將使臣度輕重大小隨宜讎復詔前知
澶州韓瓙都水監丞張次山蘇液北外都水丞陳祐甫
判都水監張唐民主簿李士良都水監勾當公事錢曜
張元卿罰銅有差大小吳埽使臣各追一官勒停澶州
通判幕職官臨河濮陽縣令佐並衝替本路監司劾罪
以去歲河決不能救護提舉也詔沈括聞西賊聚兵
宥州聲言來塞門保安軍界應接投來南界山羌未知
虚實可於元管并新附屬羌中多方羈察勿致隱姦出
入不意有害邊民潁昌府言準朝旨應軍前逃亡人
限一月自首免罪勘會至陜西路以東首者皆私越潼
關或黃河法不許首詔能限内首者免越度關津罪
渤泥國遣使入貢(新紀書此依實錄舊紀附年末)知秦州吕公孺言
經略司常平錢斛法以救恤屬蕃弓箭手之類今所存
甚少望特權借提舉司錢斛相兼支俵仍展至三月詔
權借錢斛五千貫石岳州昭烈靈妃封孝靈妃以知
岳州李觀言靈妃羅氏女父為秦鐵官溺死尸不得女
蹈水俱沒里民祀之後唐天成中已嘗冊贈故也
丁丑上手詔答文彦博曰自遠相見忽經兩年春暄卿
比平安前繼閱所論關中事宜甚悉至誠惻怛之意非
累朝心膂之臣憂國如家之深曷能惓惓如此寤寐忠
嘉不忘乎懷朕涉道日淺昩於知人不能圖任將帥以
天錫可乘之時上為祖宗殄滅一方世讎深用厚顔爰
自六年還塞將士已憚勞黎民已告病今日之勢豈復
可遠舉深入哉惟固境自全而已近特命於涇原制置
者第使之城數亭障制虜衝軼耳非復有前日圖也所
以張大其名若入討之為者蓋兵法有之用而示之不
用不用固有示之用耳庶或可震之來威尋盟則朝廷
因得復羈縻之也想卿有一體均休戚之誠諒已悉其
措置大槩今因貽慶行故兹示諭彦博尋以劄子稱謝
曰臣伏蒙聖恩以臣奏陳西事特令臣男貽慶特賜手
詔一道并傳宣撫問者仰奉聖訓伏增感懼切念臣衰
老不才荷陛下恩禮之厚舉朝無比惟知竭盡忠懇粗
伸補報昨以西夏擾邊王師伐罪雜羌既已退縮大兵
尚屯邊徼師之善志允當則歸因是奏陳上干宸聽庶
幾狂瞽粗裨萬一豈謂愚臣過計難窺陛下聖謨天機
固深睿算默定基命宥密遠猷克壯乃生靈莫大之幸
實宗社無窮之福加以睿光曲照上德兼容迂陋芻蕘
亦被矜采臣無任感戴欣幸之至(此據文彦博集增入彥博論關中事附四)
(年十二月末答詔最係要切不知史官何以不書當考六月五日並九月末可證此)
