續資治通鑑長編卷一百四十六
宋李燾撰
仁宗
慶歴四年春正月戊辰詔陕西都部署司涇原經略使
司罷修水洛城從宣撫使韓琦奏請也然劉滬時己興
役鄭戩又遣著作佐郎董士廉將兵助之矣
庚午詔京城積雪民多凍餒其令三司置場减價出米
榖薪炭以濟之
辛未降刑部員外郎天章閣待制權知鳳翔府滕宗諒
為祠部員外郎知虢州職如故引進使并代副部署張
亢為四方館使本路鈐轄宗諒及亢皆置獄邠州獄未
具而有是命從參知政事范仲淹言也先是仲淹力辯
宗諒亢等非有大過乞免下獄及是又言臣聞議論太
切必取犯顔之誅保任不明豈逃累巳之坐彜典斯在
具僚式瞻臣自邊陲誤膺奬擢授任不次遇事必陳竊
見故監察御史梁堅彈奏滕宗諒於慶州用過官錢十
六萬貫有數萬貫不明必是侵欺入已及邠州宴會并
涇州犒設諸軍乖越不公致聖慈赫怒便欲罷去臣緣
在彼目擊雖似過當别無切害不曾有一兵一民詞訟
至於處置邊事亦無疎虞臣遂進諫乞聖慈差官勘逐
且與辯明未消挫辱恐誤朝廷賞罰又有上言張亢驕
僣不公臣亦乞根勘辯明或無深過如有大段乖越侵
欺入已臣甘同受貶黜臣所以激切而言者非滕宗諒
張亢勢力能使臣如此竭力也盖為國家邊上將帥中
未有曾立大功可以威衆者且遣儒臣以經略部署之
名重之又借以生殺之權使彈壓諸軍禦捍大寇不使
知其乏人也若一旦以小過動搖則諸軍皆知帥臣非
朝廷腹心之人不足可畏則是國家失此機事自去爪
牙之威矣唐末藩鎮多殺害逐去節度使於軍中自立
帥臣而當時不能治者由帥臣望輕易於搖動故也今
燕度勘到滕宗諒慶州一界所用錢數分明並無侵欺
其毁却涇州前任公用歴勘到干連人只稱有送官員
等錢物亦不顯入已又是元彈奏狀外事件所有張亢
借公用錢買物事未發前已還納訖又因移任借却公
用銀却留錢物准還皆無欺隐之情其餘罪狀多未摭
實其干連人當盛寒之月久在禁繫皆是非辜若令燕
度勘問二人既事非確實必難伏辨或逼令認罪又是
陛下近臣不可辱於獄吏或至錄問有辭即須差官再
勘其干連人當轉不聊生兼邊上臣僚見此深文謂朝
廷待將帥少恩於支過公用錢内搜求罪戾欲陷邊臣
且塞下州郡風沙至惡觸目愁人非公用豐濃何以度
日豈同他處臣僚優游安稳坐享榮禄陛下深居九重
當須察此物情知其難苦豈可使獄吏為功而勞臣抱
怨臣欲乞聖慈據燕度奏到事節特降朝旨差使臣二
人賫去取問滕宗諒張亢如實是已犯便仰承認當議
量情親斷如别有緣由具分析聞奏候到見得别無枉
抑便可取旨斷遣如有異同即乞朝廷别選官勘鞫免
致冤滯其干連人且乞指揮放出知在臣則已有不合
保此二人罪狀乞聖慈先次貶黜免令臣色羞於朝受
人指笑儻聖慈念臣不避艱辛尚留驅使即於河東河
北陜西乞補一郡臣得經畫邊事一一奏論或補三輔
近州臣得為朝廷建置府兵作諸郡之式以輔安京師
臣之此請出於至誠願陛下不奪不疑况臣久為外官
不知輔弼之體本是麄材秖堪犬馬之用若令臣待罪
兩府必辱君命且畏人言不勝祈望激切仲淹又言臣
昨見樞密院進狀呈張亢所奏曾將公用錢回易到利
息買馬及交抄乞與遊索之人自甘伏罪乞不追究遊
索之人取旨下燕度結案聞奏臣伏覩編敕指揮若將
公使錢回易到别物公用但不入已更不坐罪其張亢
所奏二事若未有發露乃是自首縱己發露亦不入已
合該上項編敕指揮臣昨與韓琦在涇州同使公用錢
曾為慶州簽判秘書丞馬倩身亡本人家貧親老與錢
一百貫文又涇州保定知縣大理寺丞劉襲禮丁父憂
家貧起發不得與錢一百貫文又虢州推官監環州入
中陳叔度丁父憂家貧無依與錢五十貫文又進士黃
通來涇州相看與錢五十貫文並是一面將公使庫錢
回易到利息相兼使用即不曾侵使着係省官錢自來
邊上有公使錢處為有前項條貫及有回易利息但不
入已各是從便使用今來若依編敕施行則張亢自昔
與遊索人錢不曾入己又是燕度元勘外事節朝廷自
可指揮不須却送入案兼恐追尋遊索之人或在遠方
何時結絶若必用上件編敕指揮則臣與韓琦亦有上
件與人錢物罪狀須至自劾昔人有言曰法者聖人為
天下畫一不以貴賤親疎而輕重也伏望聖旨送樞密
院依詳編敕及將臣與韓琦用錢事狀并張亢所奏二
事一處定斷以正典刑宗諒及亢乞免重劾權判吏
部流内銓王質言伏見先朝審官三班院流内銓引見
磨勘差遣人並臨時取旨自天聖垂簾之後皆前一日
進入文字内中批定指揮其間雖有功過有司不敢復
有所陳今請如先朝故事更不豫進文字並於引見日
面與處分詔審官三班院流内銓如批降指揮後有合
奏情事令主判官别取旨
壬申西蕃默戩覺遣人入貢
甲戍以大雪賜河北京西河東遞舖軍士特支錢
乙亥荆王元儼薨元儼生而穎悟太宗尤所鍾愛不欲
令早出宫每朝會宴集必侍左右期以年二十始得出
就封故宫中呼為二十太保廣顙豐頥資質嚴毅不可
犯其名聞於四方性喜佛學在宫中時孫奭為侍講平
日與論經藝尤所親禮多畜書好為文詞頗善二王書
法及飛白書嘗自繪太宗聖容性謹約寡嗜欲帝以十
二歲即位章獻皇太后制朝事自以屬尊望重恐為太
后所忌深自晦密因闔門郤絶人事不復預朝謁或故
繆語陽為狂疾不慧及太后崩帝親政益加尊寵凡有
請報可王必自書謝牘嘗問翊善王渙曰元昊平未對
曰未也曰如此安用宰相聞者畏其言去冬大雨雪木
冰陳楚之地尤甚占者曰大臣憂既而元儼病帝憂形
於色親至卧内手調藥屏人語久之所獻多忠言賜白
金五千兩辭不受帝敦諭又固辭曰臣羸憊不能治且
死重費國家多矣帝為嗟泣臨終誡諸子以孝友仍以
太醫治疾不瘳慮得譴豫為表祈貸及薨贈天策上將
軍徐兖二州牧燕王諡恭肅詔取墨跡及所賦詩分頒
輔臣餘藏祕閣范仲淹言昨日奉旨令中書熟議荆王
葬事者臣謂此有三說其一曰年歲不利此隂陽之說
也其二曰財用方困此有司之憂也其三曰京西寇盗
之後不可更有騷擾此憂民之故也臣又别有四議乞
陛下擇之其一曰諸侯五月而葬自是不易之典今年
歲不利之說非聖人之法言也其二曰天下財利雖困
豈不能葬一皇叔耶陛下常以荆王是太宗愛子真宗
愛弟雖讒惑多端陛下仁聖力能保全使得令終豈忍
送葬之際却惜財利而廢典禮使不得及時而葬恐未
副太宗真宗之意臣為陛下惜之豈不防天下之竊議
哉更乞檢會先朝諸王之薨有無權厝者三曰自來敕
葬多是旋生事端呼索無算臣請特傳聖旨令宋祁王
守忠與三司使副並禮官聚議合要物色務從簡儉畫
一聞奏與降敕命依所定事件應副更不得於敕外旋
生事節枉費官物仍出聖意特賜内藏庫錢帛若干備
葬事使三司易為應副如此則陛下孝德無虧光於史
册其四曰自來敕葬枉費大半道路供應民不聊生臣
請特降嚴旨荆王二子並左右五七人送葬外其餘婦
人合存合放便與處分更不令前去自然道路易為供
頓大减冗費既减得費耗又存得典禮此國家之正體
也乞聖慈從長處分臣待罪政府不敢不盡從之(四月癸卯)
(葬燕王今附此)
丙子賜德順軍太平聖惠方及諸醫書各一部韓𤦺言
軍城初建屯集師旅而極邊之地人不知醫術故賜之
陜西榖價翔貴丁丑詔轉運使出常平倉穀米賤糴貧
民
庚辰詔應敕葬者自今止量加賜予其家其有大勲勞
者令取旨
丙戌詔自今臣僚毋得以奏薦恩澤及所授命為親屬
乞賜科名及轉官升陟入通判以上差遣其親屬嘗降
官降差遣亦毋得乞以恩澤牽復若因累而為别更名
奏蔭者重坐之又詔陜西災傷州軍募人入粟以賑
貧民其永興軍馬徙就糧多處候麥收乃還
丁亥金部員外郎周陵為司勲員外郎荆湖南路轉運
按察使蠻猺未平更命陵往治也(周陵專了蠻事據歐陽修諫疏不知周陵)
(何許人當考)
戊子詔審官院凡選差知州而通判官高者勿拘
辛卯太常禮院上親修太常新禮四十卷慶歴祀儀六
十三卷賜提舉參知政事賈昌朝編修龍圖閣直學士
孫祖德知制誥李宥張方平同編修直集賢院吕公綽
天章閣侍講曾公亮王洙崇文院檢討孫瑜集賢校理
余靖刁約器幣有差(景祐四年三月吳育建請)
二月乙未命知汝州太常博士范祥馳傳與陜西都轉
運使陳戡同議解鹽法從三司請也慶歴二年既用范
宗傑說復京師𣙜法久之東南鹽地悉復𣙜量民資厚
薄役令軵車轉致諸郡道路糜耗役人竭産不能償往
往棄甽畮捨妻子亡匿東鹽(凡通商州軍在京西者為南鹽若禁鹽地則為東鹽)
(總州府軍二十八己見天聖八年)則盛置卒徒車運扺河而舟寒暑往
來未嘗暫息關内騷然所得鹽利不足以佐縣官之急
並邊戶誘人入中芻粟皆為虚估騰踊至數倍歲費京
師錢幣不可勝數帑藏益虛祥本關中人熟其利害嘗
以為兩池之利甚博而不能少助邊計者公私侵漁之
害也儻一變法可歲省度支緡錢數百萬乃畫策以獻
是時韓𤦺為樞密副使與知制誥田况皆請用祥策故
有是命(本志云會祥以喪去按祥明年三月壬午乃自知華州提舉坑冶鑄錢其以喪去實在此後行)
(狀亦云本志誤也八年十月乃復用祥當是祥與戡議不合故以祥知華州明年三月除提舉坑冶鑄錢始遭)
(父喪去耳)諫官歐陽修言臣風聞知汝州范祥為相度陜
西青白鹽敕差張子奭權知汝州子奭自選人二年内
遷至員外郎朝廷之意雖曰賞勞而天下物議皆云僥
倖盖以子奭宣勞絶少止兩次遷官賜恩已數重自古
賞功不過一賞賞之不己難弭人言初自選人改京官
曰賞勞未及二歲改祕書丞又曰賞勞賜以章服又曰
賞勞祕書丞不久又轉官又曰賞勞合得太常博士超
遷員外郎又曰賞勞後行祠部為名曹又曰賞勞作京
官合知縣而作簽判又曰賞勞一任未滿合更有一任
知縣又超通判差遣又曰賞勞此所以外人之議不允
也况范祥暫出勾當只合交割以次官員或轉運司自
差人權今朝廷差人已是失體又於子奭為此僥倖今
朝臣待闕在京者甚衆豈無一人堪權知州者朝廷每
用一人必當天下人服今每一差遣則物議沸騰累日
不息昔五代桑維翰為晉相一夕除節度使十五人為
將而人皆服其精今中書差一權知州而不能免人譏
議者盖事無大小當與不當而已其張子奭伏乞追寢
權差之命仍乞今後外處差出知州只委本路轉運使
差官權至於賞罰之柄貴在至公今莫大之罪不過一
刑而止豈有勞者終身行賞而不已亦乞今後有勞效
之人量其大小一賞而止若其别著能效則拔擢自可
不次人亦自然無言伏以朝廷用人惟患守例而不能
不次選任但不涉於僥倖實有材藝出人誰敢有言子
奭作使西鄙不為無勞但恩典已優於賞已足可惜令
天下指為僥倖之人而掩其前效况又上虧朝政不可
不思也
丙申遣内侍齎奉宸庫銀三萬兩下陜西博糴榖麥以
濟飢民(三月乙丑可考)賜知府州折繼閔並代鈐轄王凱都
監田朏麟府都監王吉器幣有差仍敕降書奬諭並以
擊西賊有勞也(王凱傳云敵衆二萬寇青塞王凱出實實谷轉戰四十里至牡牯川大破之復)
(得所掠牛馬以還不知即此役否)
戊戌命天章閣侍講史館檢討王洙及樞密院都承旨
右監門衛將軍戰士寧編修樞密院例策(編修例策按韓𤦺𫝊乃是)
(再入樞密為使時事在嘉祐元年八月)
己亥詔曰比多浮薄之人託為衣冠之後娶皇族女而
至有寒飢不能自養者豈朕所以敦骨肉之愛也其令
大宗正司自今凡與宗室約婚並先體量行義貲業以
聞諫官孫甫言自昔之有天下者未嘗一日去兵雖
然兵無良將與去兵同祖宗朝養兵不多而取勝於天
下者有良將也今日養兵多而未嘗勝者以無將也非
無將也不知其才而任之也其人可將千人而授以萬
人欲不敗得乎今韓𤦺歴經略招討部署之任最久田
况曾為經略判官近皆還自陜西邊將之才無容不知
請詔𤦺等條四路將臣能否為上中下三等其最下者
黜之庶幾將帥得人而勝可取也
庚子樞密副使韓𤦺知制誥田况等言竊知張子奭曾
諭西界令盡還前所侵延州地而終未聽從此於朝廷
所繫者大且栲栳塞門安遠黑水等寨自為賊所破直
至延州更無障蔽其承平長寧安南等寨亦當時倉卒
棄之今若遂不修復則斥堠至廹而邊民不敢耕植豈
得為延州之利乎又聞賊更欲每年入中青鹽十萬斛
今只以解鹽半價約之已及二十餘萬貫并所許歲幣
僅四十餘萬此乃與北敵之數相當議者又欲許其入
中青鹽却復所侵邊地臣竊思之亦恐未為完計也緣
青鹽即於保安軍入中必難盡易當須官自輦置别州
且疲敝之後可復興此勞役乎自來緣邊屬戸與西界
蕃部交通為常大率以青鹽價賤而味甘故食解鹽者
殊少邊臣多務寬其禁以圖安輯惟漢戶犯者坐配隸
之刑曾無虛月今若許入中青鹽其計官本已重更須
增價出賣則恐緣邊蕃漢盡食西界所販無由禁止解
鹽之利日漸侵削而陜西財用不得不屈矣是使西賊
畜銳俟時禍變不測其勢必然今急於議和者但徼目
前苟且而不顧貽患於國家欲乞朝廷熟慮今來所許
歲幣已厚須是盡還延州侵地方與納和其欲入中青
鹽决不可許若西賊緣此未肯納欵即乞早議修復城
寨為一路經遠保守之計歐陽修言臣自去年春蒙
恩擢在諫列便值朝廷與西賊初議和好臣當時首建
不可通和之議前後凡十餘次論列然天下之士無一
人助臣言朝廷之臣無一人採臣說今和議垂就禍胎
已成而韓琦自西來方言和有不便之狀余靖自北至
始知敵利急和之謀見事何遲雖悔無及當臣建議之
際衆人方欲急和以臣一人誠難力奪衆議今韓琦余
靖親見二敵事宜中外之人亦漸知通和為患臣之前
說稍似可採但願大臣不執前議早肯回心則於後悔
之中尚有可為之理臣計西賊無故而請和者不止與
北敵通謀共困中國兼欲詐謀欵我并力以呑嘉勒斯賚
默戩覺轄戩之類諸族地大力盛然後東向以攻中國耳
今若未見有他計拒其來和則當賜以詔書言嘉勒斯賚
等皆受朝廷官爵父子為國藩臣今若講和則不得攻
此數族是賊本心所貪聞我此言必難聽約用此為說
亦可解和臣所以區區惟願未和者盖臣愚慮知不和
患輕易為處置和後患大不可枝吾臣前後奏章論列
已備此乃天下安危大計聖心日夜所憂臣為言事之
官見利害甚明若不極言罪當誅戮
辛丑御史中丞王拱辰言賞罰者朝廷之所以令天下
也此柄一失則善惡不足以懲勸今滕宗諒在邊盗用
公使錢不俟具獄止削一官皆以為所坐太輕未合至
公張亢本列武臣不知朝廷大義不欲以督過之臣不
復言宗諒則不然事既發乃將所支文歴悉皆焚去原
心揣情慢忽朝廷非亢之比臣所以不避而固争者誠
恐來者相效而陛下之法遂廢矣臣明日更不敢入朝
乞賜責降一小郡以戒妄言監察御史裏行李京又言
滕宗諒在慶州所為不法而朝廷止降一官移知虢州
近聞興元府西縣又奏宗諒差兵士百八十七人以驢
車四十兩載茶三百餘籠出引逐處不得收稅宗諒職
在近侍而亂法太甚仍慮昨來推劾狀中猶未及販茶
之事宜奪天章閣待制以懲貪墨之人
壬寅知光化軍水部員外郎韓綱除名英州編管兵馬
監押許士從追三官舒州編管以東頭供奉官陳曙為
禮賓副使左班殿直李方為内殿崇班三班借職賈昌
言為左班殿直並閤門祇候左班殿直楊能為東頭供
奉官綱士從坐棄城曙等賞誅賊功也諫官歐陽修
等言風聞朝廷近降指揮與諸路轉運使令體量州縣
官吏酷虐軍民者臣料朝旨如此必是因韓綱酷虐近
致光化兵士作亂故有此指揮切以昨來光化兵變雖
因韓綱自致其如兵亦素驕處置之間須合中道韓綱
自當行法驕兵亦合討除如此兩行方為得體今若明
行號令偏約官吏則驕兵增氣轉更生心長吏畏避無
由行事其所降與轉運司文字切慮朝夕之間傳播中
外扇動羣小引惹事端然已失之令既不可追伏乞速
降指揮與諸路轉運使令密切禀行不得漏洩所貴别
不生事(修等上言不得其時因韓綱被罪附見更須考詳)修又言去年五月
詔敕節文諸路轉運並兼按察使或貪殘老昧委是不
治者逐旋具狀聞奏若因循不切按察致官吏貪殘刑
獄枉濫民庶無告朝廷察訪得知並當勘罪嚴行黜降
近賊張海等入金州劫軍資甲仗庫盖知州王茂先老
昧所以放賊入城及張海等到鄧州順陽縣令李正已
用鼓樂迎賊入城飲宴留賊宿縣恣其劫掠其李正已
亦是老昧京西按察使陳洎張昪自五月受朝廷詔書
半年内並不按察一人如王茂先李正已並顯然容庇
不早移換及光化軍韓綱在任殘酷致兵士作亂亦不
能早行覺察其陳洎張昪自合依元降詔敕重行絀降
中書又不舉行使國家號令棄作空文天下禍亂貽憂
君父盖由上下互相蒙庇之罪也若明降詔敕顯有違
者並不舉行則今後朝廷號令徒煩虛出伏望出於聖
斷以警後來又言古人於作事之初尚或借人行法况
洎等首自違犯理合舉行宜於革弊之初先行勵衆之
事或謂洎等於少人之際且要任使即乞各舉降官依
舊差遣以責後效徐議復資亦使過之術也尚慮議者
謂淮南王倫賊後不曾行遣轉運使盖淮南新授詔書
未及按察而賊已卒至又部内官吏如晁仲約等本非
昏老不比京西慢賊經年不能剪滅直至養成兇勢又
洎等部内官吏顯是昏老誤事之人受詔三年故違不
舉較其事體與淮南不同今若以淮南不曾行遣便捨
洎等不問則今後犯者又指洎等為例是則朝廷命令
永廢不行伏惟陛下聰明睿斷惟是則從尚恐大臣務
收私恩不顧國體若能不惜暫降洎等一兩資官存取
朝廷綱紀以礪中外則庶幾國威復振患難可平洎尋
自河東轉運使降知懷州昪改知鄧州(按陳洎以二年三月為京西漕)
(三年八月改淮南漕據御史臺記洎改淮南漕未行又改河東尋坐為京西漕不察光化繆政黜懷州范仲淹)
(宣撫河東復起為京東漕張昪以三年五月為京西漕後緣張海掠所部改知鄧州昪辭親老且病言者以為)
(避事謫守衛州范仲淹時在朝言昪非避事者乃許侍養尋以憂去洎降知懷州昪知鄧州必俱緣修劾章也)
(但實錄不書昪傳又不詳不知是何月日今附見俟考)武成節度使同平章事
駙馬都尉柴宗慶卒幸其第臨奠輟視朝三日遣中使
護喪事宗慶性貪鄙積財鉅萬而自奉麄糲至食閭閻
下賤之食優人以為戲宗慶雖知莫能改也初客大名
府右族李宗佑家宗佑善交公卿與宗慶為游導其得
選尚宗佑尤有力及貴不能報無子臨終願以貲産送
官上以其女尚幼不許知禮院曾公亮謂宗慶選尚榮
貴逾四十年為寵祿光大晚能求上積俸以禆軍用為
追補前過諡榮密
廣西環州隸宜州羈縻領思恩都亳二縣蠻區希範者
思恩人也狡黠頗知書嘗舉進士試禮部景祐末與其
叔正辭應募從官軍討安化州叛蠻既而希範擊登聞
鼓求錄用事下宜州知州馮伸已言其妄編管全州正
辭亦自言功不報二人皆觖望希範後輙遁歸與正辭
率其族及白崖山酋蒙趕荔波洞蠻謀為亂將殺伸已
且曰若得廣西一方當建為大唐國會有日者石太清
至因使之筮太清曰君貴不過封侯乃令太清擇日殺
牛建壇場祭天神推蒙趕為帝正辭為奉天開基建國
柱王希範神武定國令公桂牧皆北向再拜以為受天
命又以區丕績為宰相餘皆偽立名號補署四十餘人
正月丙子率衆五百破環州劫州印焚其積聚以環州
為武成軍又破帶溪寨下鎮寧州及普義寨有衆一千
五百是月癸卯事聞詔轉運鈐轄司亟發兵捕擊之
乙巳以上清宫田園邸店賜國子監
丁未詔審官院自今磨勘轉運使提點刑獄朝臣更不
限舉主人數只據在任勞績取旨
戊申遣入内供奉官王昭明往宜州召募勇敢人入峒
捕擊蠻賊
徙知虢州滕宗諒知岳州用御史中丞王拱辰之言也
己酉宣拱辰赴臺拱辰因入見上曰言官第自振職勿以
朝廷未行輙請解去以取直名自今有當言者宜力陳無
避拱辰頓首謝曰始梁堅劾宗諒枉費公用十六萬緡及遣
中使檢視乃宗諒始至涇州日以故事犒賚諸部屬羌又
間以饋遺遊士故人宗諒恐連逮者衆因悉焚其籍然
所費才三千緡堅并諸軍月給言之故云十六萬參知
政事范仲淹力辨之會堅死臺官執堅奏劾宗諒不已
故宗諒再黜然終賴仲淹之力不奪職也
辛亥詔舊制諸道𣙜酤課滿三萬貫舉官監臨歲滿而
課贏者特奬之如聞州縣吏不務民政多干請為監臨
官自今滿五百萬以上方聽舉官
壬子都官員外郎皮仲容提舉陜西路銀銅坑鑄錢事
癸丑徙知永興軍資政殿學士禮部侍郎任中師知陳
州
甲寅罷陜西四路都部署經略安撫招討使復置逐路
都部署經略安撫招討使從韓琦之議也以陜西四路
都部署經略安撫招討使資政殿學士禮部侍郎鄭戩
為永興軍都部署知永興軍初命戩知永興軍仍兼四
路都部署諫官歐陽修言自聞此命外人議論皆以為
非在臣思之實亦未便竊以兵之勝負全由處置如何
臣見用兵以來累次更改或四路都置部署或分而各
令一方乍合乍離各有利害惟夏竦往年所任鄭戩今
日之權失策最多請試條列臣聞古之善用將者先問
能將幾何今而不復問戩能將幾何直以關中數十州
之廣蕃漢數十萬之兵沿邊二三千里之事盡以委之
此其失者一也或曰戩雖名都部署而諸路自各有將
又其大事不令專制必禀朝廷假如邊將有大事先禀
於戩又禀於朝廷朝廷議定下戩戩始下於沿邊只此
一時自可敗事其失二也今大事戩既不專若小事又
不由戩則部署一職虛名可廢若小事一一問戩則四
路去永興皆數百里其寨柵遠者及千里使戩一一處
分合宜尚有遲緩之失萬一耳目不及處置失宜則為
害不細其失三也若小大事都不由戩而但使帶其權
豈有數十州之廣數十萬之兵二三千里之邊事作一
虛名為無權之大將若知戩可用則推心用之若知不
可用則善罷之豈可盡關中之大設為虛名而以不誠
待人其失四也今都部署名統四路而諸將事無大小
不禀可行則四路偏禆各見其將不由都帥上下相效
皆欲自專其失五也今都部署是大將反不節制四路
而逐路是都帥部將却得專制一方則委任之意大小
乖殊軍法難行名體不順其失六也若知戩果不可大
用但不敢直罷其職則是大臣顧人情避已怨如此作
事何以弭息人言其失七也料朝廷忽有此命必因韓
𤦺等近自西來有此擘畫𤦺等身在邊陲曾為將帥豈
可如此失計臣今欲乞令兩府大臣明議四路不當置
都部署利害其鄭戩既不可内居永興而遥制四路則
乞落其虛名只令坐鎮長安撫民臨政以為關中之重
其任所繫亦大而使四路各責其將則名體皆順處置
合宜從之(鄭戩罷四路部署實錄正史皆云韓𤦺所議據歐陽諫疏則初移戩知永興尚兼四路後)
(乃改命必緣修此䟽但實錄正史都不詳耳)
丙辰御迎陽門召輔臣觀畫其畫皆前代帝王美惡之
迹可為規戒者因命天章閣侍講曾公亮講毛詩王洙
讀祖宗聖政錄翰林侍讀學士丁度讀前漢書數刻乃
罷自元昊反罷進講崇政殿說書趙師民上䟽曰陛下
體至仁之資至明之性足以衣被萬物臨照四方然而
海内吁嗟邊隅震撓明不得監仁不得施豈非有所蔽
哉臣請陳十五事一曰咨輔相輔相之本在於進賢退
愚使中外之任各當其能上下之材咸適其分雖欲天
下之不治不可得也苟浮競之徒以希附獲進幽素之
倫以簡隔見廢小人道長賢者窮處雖欲天下之不危
不可得也竒邪者其黨常衆方正者其徒常寡黨衆則
進取易徒寡者見用難士人之常勢也方今之世豈能
盡善非簡材者率不勝任亦陛下所以責之未盡其道
也二曰命將帥將帥之臣雖專閫外然所以指縱屬任
而駕御之在於本朝比年以來師出敗衂慮陛下未盡
將將之善也臣請粗舉強弱以言之羌賊所盗陜右數
州於本路十分之二校其人衆七八分之一雖兼北邊
亦不過五六分之一窮塞之地土産至薄校其財力二
十分之一今乃舉天下之兵引海内之財未有成功益
為虚費固有以使之然也三曰簡侍從近臣之任必取
於羣吏宰輔之任亦取於近臣前日之羣吏今茲之近
侍今兹之近侍將來之宰輔也當舉肅哲之士方重之
人謀於老成考其篤行纖薄不逞輕果無行者不得進
焉則雖異日朝廷之間無凶人矣四曰擇守宰向日吏
能盖寡用兵以來尤甚嚴督責以為善治促賦斂以為
能才外飾拊養之名内行苛刻之實或束縛疲民以為
軍卒受招募之賞或放縱姦吏傍緣公賦逞率割之欲
雖軍興調用有弗得已而邦本至重焉可勿念陜右列
部海濱諸州方秋冬時而猶不足若春夏旱人何以堪
強者起而劫州閭弱者轉而填溝壑以共理之不善也
五曰治軍旅強兵戰勝在於教之有法御之得道羌賊
不能數十萬然或舉國出寇或全師遠匿其出如風雨
其匿如鬼神非有節制之良徒以暴令驅之王旅列戌
自衛而已賊來與鬪每輙覆敗况能長驅悉起掩其巢
穴哉何則不示之信義不明之威賞教習之際尚不能
校闊狹睹深淺徒取矢道齊發戰勝之格但應得甲首
獲戎馬者此乃古伎擊之流而為亭長捕賊之事又將
領之臣寵私其左右暴虐於吏士衣食之不恤器械之
不利舉天下之衆困於小夷用是法也昔安禄山亂人
主在奔廹中節將之僨軍郡守之委城皆斬焉而唐祚
遂以興復此為小不仁以成其大仁也六曰脩邊防昔
晁錯上言募人徙邊邊境少人尚欲徙之今東自瀛海
西被秦鳳濱寨數千里田氓將百萬徒患所以教養制
馭未盡其方爾人力殫盡國用衰減有邊民而不善用
也苟知積聚之術盡發縱之能比之遠戌之士新募之
卒其才勇豈但倍哉且因邊民有十利安其土壤一也
耐其風氣二也通其人情三也習其徑路四也即其家
室五也親其什伍六也厥性忮猛七也服其金革八也
減飛芻之勞九也省轉粟之費十也非徒不能教養制
馭又有四害地多不毛而暴征之一也性鄙朴而重擾
之二也稱過客者驅之而使供口腹三也輸貨賂者強
之而賈其裘馬四也七曰求諫諍先帝設諫官御史以
司君上之過糾臣下之罪陛下增其員數甚盛德也然
不務規正專為伺察掎摭纖微之釁訐揚幽昧之私取
悅聞聽彌縫非職上之所宜言不獻其可上之所過作
不替其否夫明四目達四聰所以廣視聽於天下黈纊
充耳冕而前旒不欲窺人之私如是豈諍臣皆非其人
所以諮詢之義未當也八曰延講誦王者必延學古之
士以備顧訪及於宴閒先帝時得邢昺杜鎬孫奭馮元
猶有正議聞於上明節著於朝漢家宰相精通一經天
下大事據之以决夫帝王治經與品庶異不獨玩空文
占古語也天下無事右文之治於是在天下有事經武
之圖於是出沉滯僻老孤陋鄙生使之坐鄉塾訓民士
者非帝王經意也今方外小有事臣等不復進見二年
矣苟不足奉大問發大對雖屏斥之無足惜者以為先
王之遺籍古人之陳篇可以講無事之朝不足贊有為
之世臣愚以為過矣九曰革貢舉漢有賢良方正孝弟
力田敦朴茂異既舉而升諸朝然後考以古學詢之世
務本行試言得人為盛令欲先策論以近古後詩賦以
救弊而華偽滋久&KR1935;濫者衆文或代作言或預儲不若
還鄉舉里選復庠序升黜以教育而察糾之也十曰久
官政頃年守吏煩於數易雖有共治之志莫之或暇上
多苟且下鮮畏忌屢變而啟浮偽數徙而無根據浮偽
生則易&KR1935;亂根據淺則輕動搖官不及事民不安教欲
物俗歸厚難矣十一曰謹財用兵興以來招募尤廣縣
官所養浮冗者衆皆不業之徒無所教之法可戰之士
十無二三諸路本城復非戰卒虛設顔行亦數十萬仰
費公廪坐殫國財文武官吏增倍前朝此永久之斁也
臣以為不在於厚招收在於簡費用而已十二曰不遺
年古者七十致仕非告之使休也臣請老於下君加惠
於上進退以禮其來有舊若老悖人無善可師貪得居
位自可推擇歸之田里未聞一切降詔為百官之制既
棄其人復官其子子或不教而使從政以為私惠非理
之得者也十三曰容誹謗近者無名人為誹謗者明旨
購捕此誠厚大臣之義然臣以為宜但勿惑而已堯舜
在上設誹謗之木傳有士傳言庶人謗風聽臚言於市
謗議於市朝受下賞皆盛世之所為也十四曰除忌諱
古之人君不諱所惡唐德宗中才之主遜於畿甸一詔
罪已天下知其中興近者詔書之下先自稱美其有災
咎又為文飾士民識者豈無觀笑陛下帝迹多緒未盡
省閱代言之臣皆非求媚習使然爾去春侍於邇英陛
下謂太宗似好名者此尚實德簡虛名之至既譏名之
華當務道之實五帝三王之名至於今者有其實故也
十五曰謹出令每下詔命或有駮議朝行夕改遷流莫
已怯懦者圖身福而請留中淺薄者揚主失而使聞外
皆為臣之蔽也書曰謹乃出令令出惟行必先求諸正
道考之古法既有所下莫之能改苟有狂夫妄議雖重
誅之可也若利不補害正人盡言何憚改哉因獻勸講
箴至是復命講讀經史錄達州廵檢左班殿直顔吉
子庶幾為三班奉職以吉與蠻賊戰死也
丁巳開封府推官殿中丞張庚為荆湖南路體量安撫
兼提舉捉賊庚既受命乃求為御史坐降知虢州范
仲淹言臣竊見審官三班院并銓曹自祖宗以來條貫
極多逐旋衡改久不刪定主判臣僚卒難詳悉官員使
臣莫知涯涘故司屬高下頗害至公欲乞特降指揮選
差臣僚就審官三班院并銓曹取索前後條例與主判
官員同共看詳重行刪定畫一聞奏付中書樞密院參
酌進呈别降敕命各令編成例策施行詔天章閣侍講
曾公亮刪定審官三班院流内銓條貫(又至和二年十一月)
