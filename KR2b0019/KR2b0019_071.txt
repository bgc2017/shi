續資治通鑑長編卷六十七
宋李燾撰
真宗
景德四年冬十月甲午朔太陽當虧雲隂不見詔河
北諸州軍增葺城池樓櫓之具令轉運使緣邊安撫都
監分往檢校選殿前司龍騎卒材勇者隸龍猛先是此
軍十三指揮皆募強盜以充時寇賊希少故議併省
乙未麟州言趙德明於州西置㩁場請行互市上以延
州已置不許
丙申淮南江浙荆湖發運使度支員外郎馮亮為侍御
史領使如故(副使李溥八月己酉先遷)
戊戌以右贊善大夫監許州商稅王嶼知衛州嶼自言
前知棣州值契丹入寇頗申扞禦之效昨以偶未獲賊
為轉運使所奏替還釐務上錄其前課故復令治郡
己亥詔諸軍都虞候已上至廂都指揮使不得與本部
軍員結親其指揮使不得與本指揮軍使都頭結親軍
使都頭非本指揮即聽違者論如法
庚子詔京城倉場受納芻糧勿得留滯令三司開封府
察之
癸夘于德潤至自象州詔奬曹利用等優賜將士令速
具立功人姓名以聞上曰嶺外行師不可持久既已平
蕩當速議分屯又曰利用所領荆南澧朗等州歸遠兵
聞頗用命此皆強梁負過之人竢行賞補置訖其不該
賞者宜遣使擇其壯勇部送京師遷隸上軍
甲辰右諫議大夫种放自終南山来朝召之也上謂輔
臣曰放比高尚其事每詢訪多有可采朝廷雖加爵秩
而未能大用即物議未厭因令陳堯叟諭意且曰朕慮
放卷而懷之能副朝旨誠為美也既而堯叟言放云自
被聘召及遷諫署無所補報其幸已甚今主上聖明朝
無闕政若更處之顯位則重其過矣堯叟復手筆訊之
放荅䟽如前上曰遣内侍齎詔賜放略曰卿宜體兹眷
遇罄乃誠明叙經國之大猷述致君之遠略盡形奏牘
以沃朕心副涼德之倚毗塞外朝之觀聽乃司樞務式
洽至公放上表固讓上曰放能守分益可嘉也
乙巳詔奬知象州何邴等自乾德開寳以来用兵及
水旱賑給慶賜賞賚有司計度之所闕者必籍其數以
貸於内藏俟課賦有餘即償之淳化後二十年間歲貸
百萬有至三百萬者累歲不能償則除其籍於是上命
陳彭年撰内藏庫記述其事出以示王旦等曰此庫乃
為計司備經費耳計司有闕必取於民苟非節用何以
獲濟因言漢武外事四夷北伐登單于臺西田車師勞
内地以勤遠方此所以財用不足也陳堯叟曰漢武末
年戶口減半乃封丞相為富民侯是亦悔於用兵也上
然之翰林學士晁迥等上考試進士新格詔頒行之
初陳彭年舉進士輕俊喜謗主司宋白知貢舉惡其為
人黜落之彭年憾焉於是更定條制多因白舊事而設
關防所取士不復揀擇文行止較一日之藝雖杜絶請
託然寘甲等者或非人望自彭年始也詔自今祠祭
犧牲令有司擇純白飬豢在滌無得捶朴並如故事其
中小祠加用一羊常嚴飾壇壝玉帛豆籩之數未及古
禮者議增之置監祭使二員以監察御史充月給錢十
千免其出使詔翰林學士晁迥等各舉常參官堪知
大將者二人上親閱班簿擇朝臣有公望者得迥等五
十人令保任焉
丙子江南轉運副使太常博士直史館何亮遷左司諫
為廣南西路轉運使代舒賁也賁坐不察宜州劉永規
虐政御史臺差官就劾罷其任欵聞詔贖金釐務以懲
之
丁未以工部郎中直史館馬亮為右諫議大夫知廣州
亮自昇州代還表言栢檟在肥上求典廬夀州以便營
奉及請對但曰如國家必有驅策豈敢以私自便属初
平宜賊上問以桂廣之政亮曰高謹微高紳皆循謹非
嶺守之才宜審擇其人如張詠劉綜可也上曰詠有疾
不可遠適綜在并門寄任已重初欲命楊覃知廣州上
察亮願行乃謂宰相曰亮之幹敏不下覃也故授之亮
由兵部員外郎改官才數日擢升諫垣以重其命(寳訓高紳)
(作王紳)初曹利用言方宜賊之擾楊覃知潭州庶事皆
有備上與大臣語嘉其任職王旦曰覃素以吏幹稱江
浙人中罕見其比上曰是嘗與朱台符同任陜西者否
旦曰然當時所爭雖多曲直然覃頗有愛民之心也
詔以曹利用為引進使張煦為如京使張從古為莊宅
副使張繼能為供備庫使自餘進秩有差繼能以前鋒
首破賊人故被賞最優歸遠軍士手殺陳進者李昊劉
宗趙敏並補本軍都頭又以知象州大理評事何邴為
祠部員外郎賜緋邴三子並賜出身親属同扞寇者悉
甄叙之升象州為防禦初議行賞輔臣以象州城守四
十日其官吏將校各超三資懷遠軍天河寨賊攻之不
累日而退各超兩資上曰賊之初起其鋒正銳懷遠天
河首被攻擊固禦尤難可與象州同超三資王旦等請
俟曹利用等赴召取進止上曰賞不踰時且軍中等級
皆已有命不可緩也故次第行焉潯州言賊黨周道
誠挈其属自首詔曹利用量罪處置其家属釋之樞
密院上新置殿前侍衛司將校具員詔自今轉補收落
令主事即時錄其年月有舛誤白知院改正敢漏落移
易者劾罪以聞
庚戌詔史崇貴于德潤駐桂州督廵檢使臣招亡命賊
黨曹利用等徧廵象柳宜融州懷遠軍天河寨訖赴闕
仍令利用就差隨行立功使臣為懷遠軍知軍天河寨
主象州廵檢以寇孽甫平藉其安輯也詔奬廣南東
路荆湖南路轉運使廣桂邕容潭融全諸州長吏及周
文質等以供軍設備故也
辛亥羣牧司言諸監以草地充屯田遣卒種藝所入不
充其費今馬數益多而牧人少請廢屯田仍為草地委
所属州縣標其疆畛免公私侵占從之
甲寅德音赦宜柳象州懷遠軍死罪以下囚廣南東西
路雜犯死罪以下遞降一等脅從受署者勿理蠲宜柳
象州懷遠軍丁錢及夏秋租桂昭州秋租(免桂昭秋租實錄在明年)
(今從本紀)先是中書進擬曲赦條目有云潰散賊徒聽其
首露釋罪軍卒仍付所管上曰比令曹利用相度裁處
此與前敕不相應會馬知節曰軍卒嬰城叛命若許釋
罪恐似太輕上曰既已潰散須有所歸儻禽之不盡豈
無後患陳堯叟請元謀同惡者不赦知節又曰軍中合
勢廹害長吏聚黨避罪恣擾鄉閭今獲赦宥恐為惡者
不悛上曰頃年西川謀害韓景祐者所部皆禁旅亦止
誅首惡其徒自首者移隸諸軍今澄海州兵耳苟元情
重徙置遠郡可也知節執議如前王旦請改云潰散賊
徒限一月首露釋罪所在收錄奏裁上可之
乙夘曹利用等言軍賊黎育與其黨及族属老幼僅千
人奔逃至貴州知州宋希閔不測其来挈牌印與僚吏
出城竄避俄而賊入城焚居人廬舍經宿始去希閔乃
還詔利用等追捕無令遺逸害及遠民黃梅縣尉潘
義方坐獲劫盜云嘗以贓物寄賣酒朱凝家即逮凝至
遣獄卒以牛革巾濕而蒙其首燥則愈急凝不勝楚痛
即自誣受贓法寺當贖金九斤詔特勒停仍申儆中外
應有非法訊囚之具一切毁棄提點刑獄司察之(東都事略)
(詔曰拷掠之法素著科條非理擅行兹謂慘酷諸道官司應有非法訊囚之具一切毁棄)
前譙縣尉陳齊嘗獻封論㩁茶利害詔送江淮發運司
指使馮亮李浦薦齊堪任京官而判吏部銓御史中丞
王嗣宗言齊乃豪家子以問中書馮拯曰若選用有才
何必限貧富上曰卿言是也比来選人往往指言此某
人親某人故必若有才豈可以此不用丙辰齊遂補初
等幕職官以前鄠縣主簿洛陽高志寧為大理評事
志寧明經中第請應識洞韜鈐科且求日試三千字既
而不能成上察其歴官無過特命遷秩(韓𤦺誌墓云免試授官與實錄)
(不同恐飾說也志寧盖𤦺妹婿今不取)
戊午甘州輝和爾汗伊嚕格勒遣尼法仙等来朝獻馬十
匹仍許法仙遊五臺山尋又遣僧翟大泰来貢馬十五
匹欲於京城建佛寺祝聖夀求賜名額不許
己未秦國長公主言先於乾明寺署無量夀院令家人
披剃焚修緣院宇窄隘請以步廊十二間益之仍令掌
寺東門事上以步廊乃寺衆出入之所東門自有主者
不許
庚申以吏部侍郎兼祕書監集賢院學士郭贄為工部
尚書兼袐書監充翰林侍讀學士先是上謂王旦等曰
昨召郭贄與語移時頗記朕在東宫時事贄純厚長者
善於輔導在府中三年楊可法繼至可法介然有守其
輔導不及於贄朕早年嘗至其家贄今已老欲召寘近
職自吏部侍郎當為何官旦等曰陛下念舊推恩皆係
特旨上曰可授尚書故有是命初近附諸州歲以芻
藁輸京師至是年穀屢登輦下物價甚賤畿内和市已
及七百圍乃詔滑曹許鄭等州所納芻藁並輸本處
張崇貴言准詔賜趙德明冬服及儀天歴令延州遣牙
校齎往比聞德明葺道路館舍以俟使命若遣牙校似
失所望上曰向不欲遣使盖慮其勞崇貴今有是奏從
之可也德明又請詣五臺寺修設追薦其母陳堯叟欲
令張崇貴諭以路由河東多涉軍壘不便聽由鎮州路
往上曰宜令崇貴荅以不敢聞奏若誠願則聽致施物
於鄜延委崇貴差人送五臺也种放復自終南山來
朝
辛酉贈故桂州監押殿直郝惟和為如京副使故柳州
柳城縣監押殿直韓明為崇儀副使故桂象等州同廵
檢三班奉職許貴為内殿崇班
癸亥詔象州澄海指揮賜名忠敢以守城之勞也初
陳進之亂宜州指揮使陳定都頭黃晚皆不從驅率先
投象州進欲取此二人甘心焉遂引衆攻圍誓必得之
定等亦誓不從賊與官吏糾合城中諭以禍福皆得其
死力上始欲令定等赴闕優加擢用又慮其懷土重遷
癸亥因擢定為本州馬步軍都指揮使晚為步軍指揮
使曹利用等言潰散羣賊並招撫逐處禁繫其情理
難恕者欲所在處斬妻子配役從之
十一月丙寅詔羣臣當給賻贈者鴻臚寺入内内侍省
太常禮院關移不得過二日時有已襄事而未賜者故
也邕州解送進士施粲等赴禮部值宜州賊違省限
詔貢院特取之
丁夘廢定州軍城寨㩁場從河北緣邊安撫司之請也
戊辰日南至上御朝元殿受朝
己巳三鼓中天有赤氣如掃長七尺在輿鬼南占主秦
分兵疫上曰日官言赤氣不犯二十八宿躔次雖主兵
疫當應在外且國家常存警戒則災眚自滅矣
辛未右正言知制誥孫僅知永興軍代四方館使孫全
照也以全照知許州先是上謂王旦等藩方長吏尤頼
循良全照馭下峻急當擇其代如邊肅孫僅誰可此授
馮拯曰僅嘗佐京府熟於民政可用也從之僅純厚長
者為政頗寬賜詔書戒諭全照有别墅在許州盖從所
請焉
壬申詔三司虧陷官錢許經歴司分覺舉釋其罪仍免
均納先是三司憑由司檢見上供案有虧失官錢者有
司欲悉令均償主吏上訴命刑部尚書温仲舒御史中
丞王嗣宗詳定以聞而有是詔
癸酉以廣南攝官秦百祥為茶城縣令黃中理知立山
縣李幹知古縣皆為賊所執抗節不從故奬之(立山蒙州古桂)
(州)上謂王欽若曰君臣事跡崇釋教門有布髮於地
令僧踐之及自剃僧頭以徼福利此乃失道惑溺之甚
者可並刊之
甲戌廣南廵撫使曹利用言宜州賊黨陳化黎育與其
徒二百餘人家属五百口及曾受補署者並已招收訖
詔利用等俟得諸州軍報鄉閭寧靜乃還京象州民
有以飲食饋賊者利用請逮捕痛䋲之上曰遠方愚民
為賊所廹供置食物乃是常理懲罰太峻不可行也令
本州量事决責以聞詔申太倉給軍食槩量刻少之
禁先是軍士所得斛纔八九斗頗以為言上問三司使
丁謂謂曰前詔條制太倉納諸州運糧無得增受諸軍
月給無得減刻違者至死今此減刻誠合嚴誅但運糧
米當有耗舟卒盜食其中若太倉輸納稍難則恐綱運
不繼上曰然月廪不可虧少故復約束之省南乳酪
院舊置南北二院羣牧使言其煩費故省其一河東
轉運使言唐龍鎮來璘來美等為西路契丹所掠美即
璘之季父久依府州與來懷正同族不相能故懷正召
戎破之以報怨陳堯叟曰璘美等亦窮而款塞者嘗持
兩端本非富強之族但據險阻恣為觀望朝廷征之則
趣河之東地曰東纏契丹兵加之則趣河之西地曰西
纏介卒騎兵所不能及上曰契丹使到可令館伴使言
其事仍令轉運使鮑中和與并州劉綜等商度索所掠
璘美人畜府州又言唐龍鎮略奪蘆子塞郭莽族人
馬詔轉運司理還之
丁丑刑部尚書宋白為兵部尚書致仕白年踰耳順圖
進不休御史中丞王嗣宗屢使人諷之知樞密院事陳
堯叟其子壻也亦數懇勸白不得已始上表上猶以舊
臣眷然未許再表乃許焉高陽關承受劉檉言河北
諸州軍用兵之際優給公使錢犒設軍校今邊鄙乂安
戍兵大減請令轉運提點刑獄司量州軍閑劇均定既
而李士衡等請除緣邊及當路仍舊外餘皆增省其數
以聞從之
戊寅詔廣南知州通判自今審官院選京朝官曾任知
縣者充依例引對上謂王欽若等曰近有西北使還
者言順安軍西至定州曠土盡懇闢苗稼豐茂民無差
擾物價甚賤惟當遴擇守臣使不生邊隙也馬知節曰
西北二方久為外患今契丹求盟夏臺請吏皆陛下威
德所致且如唐室貞觀開元稱為治世然措置兵甲樹
立屏翰皆不得其宜終成尾大之患當今兵柄盡出陛
下掌握至於一命之士皆由旨授上曰前代求治之君
亦多如德宗思欲威加天下知書自任羣臣雖復上言
多所不愜以是人頗循默此亦可深戒陳堯叟曰唐太
宗與臣僚論事有不出太宗意者退有憂色盖以天下
至廣深居九重不能周悉而羣臣之見亦未及遠此太
宗所以憂也今陛下聽斷如流尚以為戒兹實天下幸
甚
庚辰殿中侍御史趙湘上言請封禪中書以聞上拱揖
不荅王旦等曰封禪之禮曠廢已久若非聖朝承平豈
能振舉上曰朕之不德安敢輕議初王欽若既以城
下之盟毁寇準上自是常怏怏他日問欽若曰今將柰
何欽若度上厭兵即繆曰陛下以兵取幽薊乃可刷此
恥也上曰河朔生靈始得休息吾不忍復驅之死地卿
盍思其次欽若曰陛下苟不用兵則當為大功業庶可
以鎮服四方誇示戎夷也上曰何謂大功業欽若曰封
禪是矣然封禪當得天瑞希世絶倫之事乃可為既而
又曰天瑞安可必得前代盖有以人力為之若人主深
信而崇奉焉以明示天下則與天瑞無異也陛下謂河
圖洛書果有此乎聖人以神道設教耳上久之乃可獨
憚王旦曰王旦得無不可乎欽若曰臣請以聖意諭旦
宜無不可乘間為旦言之黾勉而從然上意猶未决莫
適與籌之者它日晚幸祕閣惟杜鎬方宿直上驟問之
曰卿博達墳典所謂河出圖洛出書果何事耶鎬老儒
不測上旨漫應曰此聖人以神道設教耳其言偶與欽
若同上由此意决遂召王旦飲於内中歡甚賜以尊酒
曰此酒極佳歸與妻孥共之既歸發視乃珠子也旦自
是不復持異天書封禪等事始作
辛巳上謂王旦等曰昨暮降雪遽止朕憂其未足夜分
使人於宫庭視之乃云復降其勢甚密今果盈尺來歲
麥苖應有望也朕每念稼穡艱難嘗與邢昺言力田多
者值災沴昺云民之災患大約有四一曰人疫二曰旱
三曰水四曰牛瘴必歲有其一但或輕或重耳四事之
害旱暵為甚盖田無畎澮悉不可救所損必盡即𫝊所
謂天災流行國家代有者也昺久居田里尤熟農事自
云騐之多矣比歲稼穡屢稔朕常以災沴為慮兼聞今
年宿麥甚廣得此時雪農家無冬旱之憂也遂賜近臣
飲於中書又宴館閣官於崇文院上作瑞雪詩令三館
即席和進兩制次日來上
癸未殿前司驍騎小校張信棄市信訴指揮使盖贊御
下嚴急鞭撻過當陳堯叟曰都虞候李繼和言士伍不
禀所部合從軍令上曰如罪在士伍可以嚴斷若捶撻
過當安可不盡其理耶馬知節曰太祖朝每命將校必
取剛方有斷士伍畏威者上曰此盖彼時所宜爾即下
吏案劾信欵云贊乘醉教習决責部下信遂以弓弰擁
卒四十餘厲聲曰我輩終為指揮使乘醉所鞭殺即徑
詣馬軍司陳告贊云雖日飲酒而所鞭卒皆有過者繼
和請斬告者十餘人餘配沙門島罸指揮使都虞候詔
誅信餘决杖配隸外州輕者復隸本州贊决杖配許州
其都虞候不能覺察副指揮使不能裨贊並下本司决
罰
甲申命審官院擇京朝官有材幹舉進士者通判保州
以其密邇邊境武臣充守所荅北界書牒詞理多謬故
也
戊子令樞密院條上南郊承天節皇族諸親延賞恩例
先是每有朝慶皇族皆過希寵澤上謂陳堯叟等曰若
盡遂所請即勤勞王事之臣能不以此為辭自今有越
例者即令尚書内省勿下堯叟等曰頃歲陳國長公主
為男求近地刺史已有官者求歲歲改轉諸院回圖舟
車求免抽稅去年程繼宗掌致遠務坐事制鞫晉國長
公主為奏求代凡以此事臣等以其國戚曰取進止陛
下皆寝而不報自此所保任親戚有官者限以品秩各
定所止中外之人盡知國家推公以待臣下上曰諸親
中亦有引太祖太宗朝事為言者朕但荅以祖宗功業
至大安可比擬况庶事皆有制度朕遵守之何敢失墜
邇來漸亦知非各安其分也
庚寅賜太廟守衞人等承天節衣服歲以為例(祥符八年正月)
(密院上新例)
辛夘契丹遣使左領軍衞上將軍耶律元昭德節度使
耶律諧理副使左威衞大將軍李琮殿中少監李操來
賀承天節蕃俗最重食塔爾布斯發土得之唯以供母主
至是使者挈數頭至飲羊乳遂令庖人造蕃食以獻上
許進入擇其味佳者再索之使感悅接伴契丹使王曙
等言臣嘗奉使北朝羣臣每見競來趨揖問本朝羣臣
曾至其國者動靜安否臣察其情無猜阻即一一以實
對今北朝使至羣臣中有曾使契丹者亦乞諭令與北
使交接問其動靜安否庶幾得其歡心從之(會要載此事於四月)
(今移見契丹遣使之後)耶律元館於京師嘗詢左右曰館中日
聞鼓聲豈習戰陣耶或對以俳優戲場閭里筵設上聞
之謂宰相曰不若以實諭之諸軍比無征戰閱習武藝
亦國家常事耳且可以示無間於彼也
十二月乙未手札賜王欽若曰編修君臣事迹官皆出
遴選朕於此書匪獨聽政之暇資於披覽亦乃區别善
惡垂之後世俾君臣父子有所監戒起今後自初修官
至楊億各依新式遞相檢視内有脱誤門目不類年代
帝號失次者並署歴仍書逐人名下隨卷奏知異時比
較功程等第酬奬庶分勤惰委劉承珪專差人署歴欽
若為人傾巧所修書或當上意褒賞所及欽若即書名
表首以謝或繆誤有所譴問則戒書吏稱楊億已下所
為以對同僚皆疾之使陳越寝如尸以為欽若石中立
作欽若妻哭其旁餘人歌虞殯於前欽若聞之密奏將
盡絀責王旦持之得寝億在館中欽若或繼至必避出
他所亦然及欽若出知杭州舉朝皆有詩獨億不作欽
若辭日具奏詔諭億令作詩竟遷延不送(此據江休復雜志附見)
犍為縣民因伐木開道與南蠻相殺傷知益州任中
正奏此縣巖險當雲南要路請置戌兵三百命廷臣為
駐泊監押上以蜀郡久安不欲生事乃詔諭中正禁緣
邊居民伐木開道與蠻交爭
丙申曹利用等言潰散宜州賊徒追捕誅翦已盡仍上
破賊圖上出以示輔臣指前軍破賊處言利用與張煦
等先同署紙人持百枚備給立功將卒及破賊利用在
前軍無所給煦在後而所給乃過半故明年十月始賞
寧朔軍士涇原鈐轄秦翰言鎮戎軍納質院先有姦
猾蕃部以族屬為質者准詔並釋之有伊特古者族望最
大兇狠多謀縱之非便今部送赴闕兼令親屬同行俾
無疑慮請配隸遠處軍籍詔賜装錢二萬以隸温州仍
給月廪其親属許還鎮戎受田與糧不令同往上以設
法誘置非示信之道故也
丁酉詔應大祠及大忌前一日雖不奏刑殺文字若輕
罪不可稽留者審刑院上之上初嗣位即詔諸路勿
得以祥瑞來貢其後頗有進獻者乃詔尚書禮部舉舊
制申禁禮部言福應之至以顯盛猷雖睿德謙冲務於
自損若史臣不記來世何觀請止報省關史館奏可
初青神縣民史光寳家為盜所劫耆保言是夕雷延賦
延誼不宿本舍縣尉即捕而訊之縣吏王嗣等恣行拷
掠因而至死有頃州得劫光寳賊七人乃明賦誼之冤
益州任中正具奏戊戌詔蠲賦誼二戶三年田租免其
徭役京城河南草場遺火城外都廵檢步軍副都指
揮使王隱命殿前虎翼都虞候高鸞以近便營兵救撲
之殿前司言鸞等非本属當俟詔旨請劾之上以救焚
之急隠得便宜從事因命釋鸞等罪仍戒自今各遵往
制
己亥詔川峽節度州及衝要兵多處監押用侍禁已上
為之時興元府言有小校對護軍無禮其人乃三班奉
職以秩輕故也賜近臣契丹錦綺綾縠新羅酒蕃肉
等
壬寅封駙馬都尉石保吉庶女為樂陵郡君初上以無
例令中書詳討故事晉國長公主亟為乞恩故特加郡
號
兖州道士冶歲課鐡二萬餘斤主者盡力採煉常不能
及有坐是破産者癸夘命廢之先是上嘗問輔臣以
天下貢舉人數王旦曰萬三千有餘約常例奏名十一
而已上曰若此則當黜者不啻萬人矣典領之臣必須
審擇晁迥兢畏當以委之周起王曾陳彭年皆可參預
拯曰封印卷首若朝廷遣官主之於理亦順尤宜用素
有操守之人旦曰滕元晏於士大夫間少交遊上曰今
當以朱巽代周起知舉令起與元晏同掌封印事於是
命翰林學士晁迥知制誥朱巽王曾龍圖閣待制陳彭
年同知貢舉既受詔上諭以取士之意務在至公擢寒
畯有藝者又命監察御史嚴穎張士遜監貢院門都官
員外郎喬顔太常博士鄭彛太常丞陳既濟廵試鋪太
常丞直集賢院任隨著作佐郎陳覃點檢進士程試大
理寺丞馬龜符等六人考較諸科程試又命知制誥周
起京東轉運使祠部員外郎滕元晏封印舉人卷首用
奉使印殿中丞李道監封印院門進士諸科試卷悉封
印卷首送知舉官考校仍頒其式知舉官既考定等級
復令封之進入送覆考所考畢然後參校得失凡禮部
封印卷首及點檢程試别命官皆始此元晏中正子士
遜光化軍人也(按周起𫝊云起創糊名之法又陳靖𫝊亦云糊名考校始於靖盖靖先請用之)
(殿試起復請用之禮部故起首為封彌官也嚴穎喬顔鄭彛陳既濟陳覃馬龜符李道七人未詳邑里)
乙巳詔諸科舉人皆理場第自今不合格者須至覆場
方得落下
麟府路鈐轄言契丹率兵捕賊至境上恐謀侵軼上曰
此疑者過也遣内侍王懷信往察之丙午懷信言契丹
執盜馬舍利而還果無它
丁未詔羣臣當賜廐馬者如聞騏驥院官吏用情不能
均一自今中使據合賜等第各揀定二十匹依名次以
賜賜訖復增常足其數
戊申詔諸處錢監鑄匠每旬停作一日願作者聽之
庚戌都官員外郎同判太常禮院孫奭言伏覩来年正
月一日享先農九日上辛祈糓祀昊天上帝按春秋傳
啟蟄而郊郊而後耕月令云天子以元日祈糓於上帝
乃擇元辰親載耒耜躬耕帝籍先儒皆云元日即上辛
郊天也元辰謂郊後吉亥享先農而耕籍也六典禮閣
新儀並先云上辛祀昊天次云吉亥享先農伏望改用
上辛後亥日享先農仍即著令詔太常寺與崇文院檢
討官詳定既而判寺李宗諤言宋書後魏書所載並以
上辛後日享先農請如奭奏從之
癸丑詔河東路所賜戍兵白金每兩之直以一千為限
先是歲一遣使賜銀鞋使回言本州無銀每兩給錢七
百五十其實市價千錢乃計司不預為備故有是詔
神騎卒趙榮伐登聞鼓言能以藥點銅為鍮石上曰民
間無銅皆鎔錢為之此術甚亡謂也乃下詔禁止其来
自外蕃者不在此限唐龍鎮賚卜類與其族人懷正互
相讎劫側近帳族不寧麟府駐泊韓守英等以聞詔遣
使召而盟之依蕃法和斷
先是上降詔牓下禮部貢院序所以杜絶私請搜揚寒
秀之意舉人見者咸喜丙辰上與王旦等言及之旦等
曰昨頒考較新格周行中頗有論議且言中書不能守
科場大體但疑春官有私及詔榜出天下士乃知陛下
務盡至公恐多遺材故更此條貫也給事中梁周翰嘗
請將試進士先試詩二十首取可採者再試上曰如此
則工詩者乃能中選長於文者無以自見矣
丁巳斯多特又遣使來貢
戊午契丹遣使左威衛上將軍蕭留寧彰武節度使耶
律信寧副使崇禄少卿邢祥右威衛大將軍耶律遂正
來賀明年正旦上謂輔臣曰比者武將戎臣多言與契
丹和不便王旦曰儒臣中亦有此論然國家與契丹和
三年於兹矣計其不勞干戈不費財用之外河朔人民
頓息飛輓上曰議者或謂敵伺河朔豐實乃動耳馮拯
曰邊方不寧武臣幸之以為利上曰國家雖懷柔示信
亦不廢戎事彼亦安敢渝盟但當清淨致治以安吾民
也邊臣嘗有奏請招市戰馬者上顧左右曰今蕃落
安輯久通互市何忽招之且畜馬太多費用尤廣契丹
請和今已三載河朔生靈粗爾蘇息撫御四方當務遠
略苟止信淺識為國生事則害滋甚矣(寳訓以此事係四年今且附見)
(更俟考)
己未詔廂軍及諸州本城犯所部决杖訖並移隸他軍
内情理重及緣邊隨軍者奏裁先是法寺上言請與禁
軍同等上以軍秩既有差降故犯者亦從末减詔諸
路所上軍儲之數自今先下樞密院籍記送中書盖凡
遣戍兵必預度所在資廪豐約故也
辛酉河北提點刑獄司陳綱上言杖罪械繫者其枷未
有定制望令特置以十五斤為凖從之
