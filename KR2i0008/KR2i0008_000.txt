釣磯立談載記𩔖
提要
(臣)等謹案釣磯立談一卷其書世有二本此
本為葉林宗從錢曾所藏宋刻抄出後題臨
安府太廟前尹家書籍舖刊行不著撰人名
氏前有自序云叟山東一無聞人也清泰年
中隨先校書避地江表始營釣磯于江渚割
江之後先校書不禄叟嗣守敝廬不復以進
取為念王師弔伐時移事往將就蕪沒隨意
所商疏之於紙得百二十許條題之曰釣磯
立談云云别一本為曹寅所刊卷首佚其自
序又卷首佚自楊氏奄有江淮一條趙王李
德誠一條其餘亦多異同而題曰史虚白撰
考馬令南唐書虚白山東人中原多事因韓
熙載渡淮以詩酒自娛不言其有所著述觀
書中山東有隠君子者一條稱與熙載同時
渡淮以說干烈祖擢為校書郎非其所願遂
卒不仕又唐祚中興一條云有隠君子作割
江賦以諷又有隠士詩云風雨揭却屋渾家
醉不知云云與虚白傳悉合則隠君子當即
虚白序中兩稱先校書則作書者當為虚白
之子書中有宋太祖廟號則當成於太宗時
曹氏新本竟題虚白撰者誤也至南宋費樞
亦嘗撰釣磯立談今尚載陶宗儀說郛中其
文與此迥别則又名同而實異者矣其書雜
錄南唐事迹附以論斷于李氏率無貶詞猶
有不忘故國之意其中徐鉉一條稱鉉方奉
詔與湯悦書江南事慮鉉與潘佑不協或誣
以他詞則亦雜史中之不失是非者也乾隆
四十三年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
釣磯立談序
叟山東一無聞人也清泰年中隨先校書避地江表始
營釣磯於江渚先校書意薄簮組心許泉石每乘雙犢
板轅車車後掛酒壺山童三五人例各總角負瓢并席
具以自隨遇境物勝概則取酒徑醉或為歌詩自號釣
磯閒客割江之後先校書不祿叟嗣守敝廬頗窺先志
不復以進取為念會王師弔伐李氏挈宗以朝湖海表
裏俱為王人大同之慶有識之所共覩咸以為百生不
可逢之盛際叟獨何者而私自怫鬱如有懷舊之思追
惟江表自建國以来烈祖元宗其所以撫奄斯人盖有
不可忘者時移事往將就蕪沒叟身非朝行口不食禄
固無預於史事顧耳目之所及非網罟之至議則波濤
之寱語也隨意所商聊復疏之於紙僅得百二十許條
總而題之曰釣磯立談使小子温成誦於口粗以存其
梗概云吁文慚子山之麗興哀則有之才愧士衡之多
辨亡亦幾矣
