元名臣事略卷三
元蘇天爵撰
太師廣平貞憲王
王名伊實阿爾刺氏賜號伊嚕勒諾延初襲父職為
右萬戶至元十二年拜御史大夫二十四年將兵平
納延以功加太傅二十九年加錄軍國重事知樞密
院事三十一年進太師元貞元年薨年五十四
公小字伊實迨至貴顯寵以不名賜號伊嚕勒諾延譯
云能官也(高唐開公撰勲德碑)
國初官制簡古置左右萬戶位諸將之上首以公之祖
博爾濟居右(博爾濟贈大師諡武忠善戰知兵太祖在潜共履艱危征伐四出無往不從時諸部)
(未寧每遇武忠警夜必安枕寓直于内與語或至逹旦輜默爾竒斯之戰風雪迷陣再入敵中求太祖不見急趨)
(重則御勒已還卧憩車中聞武忠至曰此天贊我也及得天下君臣之分益密武忠既老以病薨子博囉台襲)
(爵)公弱歲襲爵統按台部衆器量宏達襟度淵深莫測
其際世祖聞其賢驛召赴闕見其手骨龐厚解御服銀
貂以賜國朝重太官内膳之選特命公領其事侍晏内
殿公起行酒詔諸王妃皆執婦道(勲德碑)
至元十二年拜御史大夫公長臺憲務振宏綱弗親細
故興利之臣欲援亡金舊制併憲司入漕府他日當政
者又請以郡府之吏互照憲司檢底公言風憲所以戢
姦若是有傷監臨之體其議乃格(勲德碑)
公事上遇下一本於誠事有廷辨當雷霆之下辭益鯁
直天顔為之霽威(勲德碑)
二十四年宗王納延叛東鄙世祖躬行天討命公總戎
以先之大駕至半道則公已退敵僵尸覆野數旬之間
三戰三捷獲乃顔以獻詔選乘輿駞畜百蹄勞公公謝
曰天威所臨如風偃草臣何力之有駕還留公𠞰絶餘
黨執其酋金嘉努獻俘於朝同惡數人戮之軍前明年
納延餘燼哈坦多羅干復叛再命公出師兩與敵遇皆
敗之追及兩河威乘破竹勢敵衆大衂酋長遁去時已
盛冬聲言駐兵俟春方進忽倍道兼行過黑龍江往擣
巢穴殺戮殆盡其酋莫知所終夷其城郭鎮撫遺黎而
還國家承平日久變生肘腋貽九重宵旰之憂公英猷
載奮不期月而三叛悉平詔憫其勞加太傅開府儀同
三司申命禦邊杭愛(勲德碑)
二十九年加錄軍國重事知樞密院事宗藩帥鉞一切
禀命於公特賜步輦入内位望之崇廷臣無出其右(勲德)
(碑)
三十年成宗以皇孫撫軍北邊公為輔行請授儲闈舊
璽詔從之(勲德碑)
鼎湖上仙公奉鑾馭而南宗室諸王畢會上都定策之
際公起謂皇兄晉王曰宫車遠駕已踰三月神器不可
久虛宗祧不可乏主疇昔儲闈符璽既有所歸王為宗
盟之長奚俟而勿言王遽曰皇帝踐阼願北面事之於
是宗親大人公辭勸進公復坐曰大事已定吾死再無
憾惟公一言合臣民共戴之誠成先皇付託之意(勲德碑)
上即位進秩太師佩以上方玉帶寳服還鎮北邊(勲德碑)
元貞元年冬議邊事入朝兩宫賜晏酬酢盡歡如家人
父子然還鎮有期不幸遘疾以十一月某日薨(勲德碑)
太師洪陽忠武王
王名伊徹察喇學順氏至元十八年由宿衛官拜宣徽
使三十年拜知樞密院事明年加太保錄軍國重事
樞密宣徽使如故大德四年進太師至大元年拜
和林行省右丞相封淇陽王四年朝京師薨年六十
五
王性仁厚儉勤事毋備諸孝敬姿貌英偉望之如神世
祖雅聞其賢復憫其父之死事也年十六召見容止端
重奏對詳明上驚喜曰失烈門有子矣(王曾大父博囉罕自太祖蚤年)
(已見聖駕委心臣事大業肇基身餘百戰竟薨于敵是時官制簡古止為第一千戶大父托歡嗣父官佐憲宗)
(四征不庭日闢土疆父實勒們恒鎮徼外從征六詔懷服諸蠻遘疾薨于軍)即命領四集賽
太官集賽者國制分宿衛供奉之士為四番番三晝夜
凡上之起居飲食諸服御之政令集賽之長皆總焉(清河)
(元公撰勲德碑)
至元十七年長一集賽明年詔曰伊徹察喇秉心忠實
執事敬慎知無不言言無不盡曉暢朝章用輒稱旨不
可以其年小而遲其官可代錫津為宣徽使(勲德碑)
二十六年上討反者于杭愛皆陳王奏曰丞相安圖巴
延御史大夫伊嚕勒皆嘗受命征戰三人者臣不可以
後之今勍賊逆命敢禦天戈陛下憐臣賜臣一戰上曰
乃祖博囉罕佐我太祖無征不在無戰不克其勲大矣
卿以為安圖軰與爾家同功一體各立戰多自愧不逮
然親屬櫜鞬恭衛朝夕俾予一人不逢不若爾功非小
何必身編行伍手事斬馘乃始快心邪(勲德碑)
二十七年僧格既立尚書省簧鼓上聽殺異己者箝天
下口以刑爵為貨而敗之咸走其門入貴價以買所欲
貴價入則當刑者脱求爵者得不四年紀綱大紊人心
駭愕尚書平章政事伊蘇岱爾王之太官屬也潛以其
事告王王奮然奏劾僧格伏誅上曰伊徹察喇口伐人
奸發其蒙蔽乃以没入僧格黃金四百兩白銀三千五
百兩及水田水磑别墅賞其清彊(勲德碑)
僧格既敗上以湖廣行省西連番洞諸蠻南接交趾島
夷延袤數千里其間土沃而人夥畬丁溪子善驚好鬭
非賢方伯不能撫全王舉哈喇哈斯達爾罕以為其省
平章政事凡八年威德交孚蜚聲海外入為丞相天下
稱賢(勲德碑)
二十八年都水使者請鑿渠西導白浮諸水經都城中
東入潞河則江淮之舟既達廣濟渠直泊于都城之滙
上亟欲其成又不欲役及細民敇四集賽人及諸府人
與鑿所司高深之分賦之刻日使畢王率其屬著役者
服操畚鍤即所賦以倡趨者如雲依刻而渠成賜渠名
通惠河而河為公私大利上語近臣曰是渠非伊徹察
喇身率衆手成不亟也
成宗登極制曰伊徹察喇盡其誠力深其謀謨抒忠于
國流惠於人可加開府儀同三司太保錄軍國重事樞
密宣徽使如故(勲德碑)
大德四年拜太師初金山南北叛王海都都勒斡據之不
奉正朔垂五十年時入為寇恒命親王統左右部宗王
諸帥屯列大軍備其衝突五年朝議北師少怠紀律或
失命王亞晉王以督之是年海都都勒斡入寇我為五軍
王將其一鋒交軍頗不利王視之怒被甲持矛身先陷
陣一軍隨之出敵之背五軍合擊敵大崩潰海都都勒
斡遁去王罷兵歸鎮賞功謀罪恩威服于敵人厥後都
勒斡請臣附時武宗亦在軍王遣使與武宗及諸王將
帥議都勒斡請降為我大利固當待命於上然往返再
閱月必失事機事機一失為國大患人民困于轉輸將
士罷于討伐無有已時矣都勒斡妻我弟瑪古哈喇之
妹也宜遣報使許其臣附衆議為允既遣使以事聞上
以公深識機宜既而瑪古哈喇復命由是叛人稍稍來
歸(勲德碑)
十年冬叛王穆爾特穆爾等屯于金山武宗帥師出其
不意先踰金山王以諸軍繼往壓之以威啖之以利穆
爾特穆爾乃降其部人驚潰王遣圖們特穆爾察呼將
萬衆深入其部人亦降徹伯爾者海都長子也海都死
嗣領其衆至是我軍掩取妻子及其部人兩部凡十餘
萬口(勲德碑)
至大元年王遣使奏曰諸王托和木本懷攜貳而徹伯
爾游兵近境叛黨素無悛心倘合謀致死則垂成之功
顧為國患臣以為昔都斡勒先衆請和雖死宜遣使安
撫其子庫春使不我異又諸部既已歸明我之牧地不
足宜處降人於金山之陽吾軍屯田金山之北軍食既
饒又成重戍就彼有謀吾已𢷬其心腹矣奏入上曰是
謀甚善公宜移軍阿達罕薩音薩哈地王既移軍徹伯爾
托和木欲奔庫春不敢納去留無所遂相率來降於是
北邊以寧(勲德碑)
上詔王曰公之先佐我祖宗常為大將功城戰野勲烈
甚著公國之元老宣忠底績靖謐中外朕昔入繼大統
公之謀猷甚多今立和林等處行中書省以公為右丞
相依前太師錄軍國重事特封淇陽王佩黃金印宗藩
將領實瞻卿麾進退其益懋乃德悉乃心力母替所服
(勲德碑)
四年王入朝仁宗燕之于大明殿眷禮優重九月六日
疾病敇御醫數軰診療越三日薨(勲德碑)
樞密句容武毅王
王名托克托呼欽察氏世為欽察國主國亡率其種人
入宿衛至元十四年王將兵北伐有功除同知太僕
院事改衛尉院事領羣牧司事二十二年拜樞密副
使攝欽察親軍都指揮使大德元年遷同知樞密院
事是歲薨年六十一
公欽察人其先係武平北哲琳川按塔哈山部族徙絶
域有山曰伊埓巴爾襟帶二河左曰約囉右曰伊蘇定
居焉自號欽察其地去中國三萬餘里夏夜極短日漸
没輒出川原平衍草木盛茂土産宜馬富者有馬至萬
計俗衽金革勇猛剛烈盖風土使然公之始祖庫春高
祖蘇穆鼐曾祖伊納克實世為欽察主太祖征默爾竒斯
其主輝圖奔欽察遣使諭伊納克實謂使者曰逃鸇之雀
蘙薈猶能生之吾顧不如草木耶歲丁酉憲宗在潜邸
奉命薄伐兵已叩境公之父巴圖徹爾舉族迎降從征默
爾竒斯世祖征大理伐宋渡江率其種百人侍左右以
其俗善芻牧俾掌尚方馬畜歲時撞馬湩以進其色清
徹號黑馬乳因目其屬曰哈喇齊盖華言黑也中統初
同氣有䦧墻之釁靖亂有功賞銀百兩公年逾弱冠亦
以功受銀五十兩巴圖徹伯爾卒乃襲職備宿衛(高唐閻公撰紀)
(績碑)
宗室海都粤自先朝畔涣朔方國家根本之地在北詔
遣皇子北平王率諸王鎮守之至元十四年諸王托克托
穆爾錫里濟叛北平諸部暨祖宗所建大帳盡為所掠公
請為國宣力率兵討叛以其年三月敗敵將多爾濟戬
於納琳布拉邀諸部以還夏四月應昌部族珠爾噶岱
構亂托克托穆爾引部相應中途遇公將會戰擒其偵
伺者數十騎敵乃引退珠爾噶岱勢孤不能振尋即殄
滅夏六月聞敵騎駐圖喇河馳河上追奔逐北三宿而
後返秋八月復敗敵於斡琿河獲所掠祖宗大帳北平
部衆悉追還之(紀績碑)
詔公率欽察驍騎千人從大軍北伐十五年正月追錫
里濟過金山擒扎哈台等以獻繼敗庫春等被創力戰
獲輜重羊馬甚衆(紀績碑)
有旨欽察種人或隸諸王或在民編皆命析出隸公部
伍於是戶給楮幣二千緡歲賜粟帛擇材堪宿衛者從
事輦轂(紀績碑)
二十三年置欽察親軍都指揮使公以樞密副使攝都
指揮使衛之官屬聽以公宗族將吏為之夏六月海都
兵犯金山詔公與大將托多爾海共為守禦(紀績碑)
二十四年春東藩諸王納延叛陰結其屬額布根錫里
哈於北邊諜者二人至軍中為公所執盡得其情使以
聞且言宜召錫里哈等赴闕一日錫里哈設宴召公及
托多爾海托多爾海將往公止之曰彼已藏禍心吾屬
至必被擒大軍誰與統屬遂不往尋有旨令錫里哈入
朝將東道進公言於北安王曰若輩分地在東脱有不
虞是縱虎入山林也乃命從西道進既而有言額布根
叛者衆欲先聞于朝然後發兵公言兵貴神速吾盡忠
於國當臨事制宜若彼果叛兵至可即屠之否則與約
而還衆以為然即日啟行公為前鋒疾驅七晝夜渡圖
喇河乃與額布根戰於博恰嶺彼大敗俘獲無筭額布
根僅以身免(紀績碑)
世祖親征納延聞額布根敗走遣使諭公收其餘黨沿
河而下遇叛王特爾格軍萬騎擊走之獲納延羣牧馬
畜擒叛王哈喇婁等獻俘行在所悉誅之欽察喀喇之
屬自叛所來歸者即以付公始置哈喇婁萬戶府欽察
之散處安西諸王部下悉令公統之(紀績碑)
冬十月納延餘黨復萌成宗時在儲闈詔命公扈從往
征之十一月至哈拉衮誅烏塔噶等降其部曲(紀績碑)
二十五年諸王伊竒哩部衆為叛王哈喇哈斯所掠遣
使告急公復奉命從成宗率師往援夏五月與敵戰于
烏爾呼彼軍敗衂伊哩竒部衆盡復師還至哈拉衮山
聞叛王哈坦軼我邊鄙宵濟古烈河大敗敵軍哈坦脱
身逃竄遼左諸部悉為我有乃置東路萬戶府鎮守其
地(紀績碑)
二十六年春從皇孫晉王征海都夏六月兵抵抗愛嶺
敵先據險我師失地為敵所薄軍士隨潰公一軍獨前
鏖戰久之翼衛晉王而出行至信宿聞襲騎在後公選
精銳為殿設伏以待之襲騎聞之遂不敢進
秋七月世祖廵幸北邊褒諭公曰惟昔聖祖肇基失利
于斡罕一二藎臣同飲班珠爾河水者至今稱之卿赤心
衛社稷馳譽朔南雖死之日猶生之年卿其勉旃還至
京師會宴羣臣復諭公曰朔方人來海都有言抗愛之
役使彼邊將人人善戰如托克托呼吾屬安所措矣凡有
功將士可令見朕欲面加優賞公言慶賞之典蒙古將
士宜先之世祖曰卿毋飾讓若輩誠居汝曹之右盍效
汝曹力戰邪明日召諸將士頒賞有差(紀績碑)
二十八年秋公率哈喇齊萬人北獵罕達該敵衆將入
寇知公在邊遂引去(紀績碑)
二十九年秋略地金山虜海都之黨三千餘戶還駐和
林(紀績碑)
三十年春有詔進取竒爾濟蘇師次謙河冰行數晝夜
至其境盡收五都之衆屯兵鎮守之遣使奏功進秩龍
虎衛上將軍仍給行樞密院印以使文移夏五月海都
聞公取竒爾濟蘇引兵至謙河復為公所敗擒其將博
囉齊一歲之内多雋功(紀績碑)
成宗即位以邊圉事重須公鎮守有旨無預朝會(紀績碑)
元貞二年秋宗室諸王附海都者率衆來歸邊民驚擾
往往逃匿山谷公率兵直抵金山伊嚕哈斯界餉饋資糧
安集衆庶導諸王永和爾等入朝(紀績碑)
公為將鷙猛先期制敵應變如神尢善激昂士氣臨陣
誓師人百其勇至若出司閫鉞入贊機樞忠國大計知
無不言古之所謂熊羆之士不二心之臣於公見之(紀績)
(碑)
元名臣事略卷三
