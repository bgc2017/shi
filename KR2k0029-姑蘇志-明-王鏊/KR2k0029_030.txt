姑蘇志卷三十一明王鏊撰
第宅
第宅園池何以書賢乎其人也賢乎其人則何以
及乎第宅園池古之人其不可復作矣君子思其
人而不見見夫人之所嘗止猶見夫人也詩云蔽
芾甘棠勿翦勿伐召伯所茇
巫咸宅按越絶書舊圖經皆云虞山巫咸所居舊志云
在婁縣山下今婁縣止馬鞍一山無巫咸宅當在虞
山無疑(王賓詩舊說巫咸已上天楚人歌裏亦千年相傳住處今何在一座青山縣郭邊)
太公石室在虞山室凡十所續圖經山東二里有石室
范氏志太公避紂居東海濱常熟去海近或是(林大同詩)
(虚巖宛如室空洞神僊宅既非巨靈剖何勞五丁鑿閑門鎖薜蘿寒煙縈翠幕疑通少室山或與紅塵隔)
(具瞻同廣厦生民誠可託大庇安如山何愁風雨作)
言偃宅在常熟縣西今稱言公巷吳地記云宅有井井
邊有洗衣石皆故物輿地志云石為太守蕭正德持
去(周霞賓詩列國推吞際人材北學難凄涼吳邑里悵望魯衣冠舊宅歸蓬顆新祠倚杏壇一橋通夾)
(巷蔽井樹陰寒)
范蠡宅在太湖包山任昉述異記洞庭湖上有釣洲蠡
嘗乘舟至此遇風止釣于上刻字記焉洞庭記云在
杜圻洲馬跡山南方十里多桑苧菜菓又前志云在
東山翠峯寺(吳萊詩漠漠寒雲鶴影邊荒山故宅忽千年大夫已賜平吳劒西子還隨去越)
(船白石撑空存贔屭青松落井化蜿蜒徒憐此地無章甫只解區區學計然)
馮驩宅按圖經在彈鋏巷唐人言宅傍有墳有碑驩蓋
孟嘗君使徵邑民債者彈鋏巷俗名長鋏巷
丁令威宅在陽山有丹井存焉(高啓詩令威作僊上天去舊宅留在青山阿千)
(年宅廢但遺井何處更聞華表歌南陌黃塵足去客東流碧海絶迴波鶴歸重覽應惆悵地上丘墳今又)
(多周南老鶴僊丁令威宅枕陽山陲僊化鶴不返宅廢人已非餘遺丹井在井口苔生衣丹光時夜發猶)
(能照巖扉月斜人籟寂鶴自遼東歸為歌華表吟但傷知音希)
梅福隱居相傳在吳門西市坊(黃庭堅詩吳門不作南昌尉上疏歸來朝市空)
(笑拂巖花問塵世故人子是國師公)
蔡經宅吳地記言在朱明寺西王方平與麻姑嘗過其
家事具紀異(高啓詩崑崙主者王方平身騎黃麟朝紫京舉手長辭漢公卿得道不願世上)
(名往來隱玄與朱明洞中各有白玉城絳衣游空擁幢旌三山五嶽自按行冷風吹動天樂鳴瓊簫琅璈)
(和鸞笙羽衛蹙踏山海崩龍車鶴馭紛相迎嘯呼神官走吏兵魑魅魍魎號且驚暫來經家駐雲軿人馬)
(不見但有聲虎頭鞶囊佩蒼精神光赫然照軒楹授以至言可長生凢骨已作蟬蛻輕麻姑來會尋僊盟)
(芳姿娉婷似飛瓊言從昔年宴蓬瀛又見弱水三淺清爪可爬背念始萌僊意已識遭笞榜餘杭阿姥酒)
(罷傾躡景忽去煙雲橫家人悲望空惸惸桑田回首幾變更神僊在世每自呈凡夫不識等瞽盲丹元有)
(田不解耕但愛狗苟還蠅營榮華未滿咎責盈忽化腐鬼歸荒塋金丹可學道可成木鑚石盤貴精誠誰)
(能自拔水火坑飛游往來瑤樹英千載或有歸來情)
陸績宅在臨頓里門有巨石初績罷鬱林大守歸無裝
舟輕不可越海取石為重人稱其廉號鬱林石見唐
史陸龜蒙傳今石移置察院前號廉石(王璉賦鬱林石相傳台府)
(石來自鬱林州歷世經千載移封象一丘温文思孝子瑩潔擬賢侯嘉樹繁陰護殘苔積翠浮濟舟曾鎮)
(險入苑更無儔會有騷人拜應從使者求素書猶在匣神劒已藏韝知子多竒術相看解點頭)
周公瑾宅在雍熙寺西故井猶存按漢建安三年孫策
為瑜治第於吳今猶云周將軍巷宋太尉周虎居之
因立武狀元坊
陸玩宅今靈巖山寺玩代王導為司空雅量宏遠奬納
後進縉紳皆廕其德宇
何凖宅在縣西二里捨為般若臺東北有般若橋俗云
朱明寺橋(見吳地記)
王珣宅在日華里今景德寺也其别墅在虎丘
戴顒宅今北禪寺唐司勲郎中陸洿嘗居之有花橋水
閣見白樂天寄馮侍御詩鄭太卿嘗於此作水閣以
追故事(樂天詩揚州驛裏夢蘇州夢到花橋水閣頭覺後不知馮侍御此中昨夜共誰遊)
張融宅陸慧曉宅並在今承天寺其間有池池上有二
柳廬江何點曰池便是醴泉木便是交遜沛國劉璡
至吳謂人曰吾聞張融與慧曉並宅其間有水此水
必有異味命駕往酌飲之曰鄙吝之萌盡矣(王賓詩兩處樓)
(臺一樣高空餘煙雨到今朝清心不見當時水楊柳名存讓未消)
屈突明府廳不知處所明府唐人以建昌宰休官吳中
(李白詩陶令八十日長歌歸去來故人建昌宰借問幾時迴風落吳江雪紛紛入酒杯山翁吟已醉舞袖)
(為君開)
李嘉祐宅嘉祐罷袁州刺史居此僧皎然有酬李員外
蘇臺屏居春首有懷詩
韋承總幽居孟東野有題韋承總吳王故城下幽居詩
(東野詩云才飽身自貴巷荒門豈貧韋生堪繼相孟氏碩依隣夜思琴語切晝情茶味新霜枝留過鵲風)
(竹掃蒙塵郢唱一聲發吳花千片春對君何所得歸去覺情真)
張籍故居在胥門(籍詩云共踏長安街裏塵吳門獨作未歸身胥門舊宅今誰住君過西塘)
(與問人此詩籍贈陸暢者觀此則籍為吳人可知矣)
章博士宅在洞庭賈閬僊有題章博士居詩
麴信陵故居在包山信陵唐望江令有惠政白樂天有
詩
徐脩矩宅脩矩恩王府參軍世守書萬卷皮日休嘗就
借書(皮日休詩東莞為著姓奕代皆雋喆強學取科第名聲盡孤揭自為方州來清操稱凜洌唯寫)
(墳籍多必云清俸絶宣毫利若風&KR1476;紙光於月札吏入指欲腁萬通排未闋樓船若夏屋欲載如垤㙞轉徙)
(吳都縱橫礙門闑縹囊輕似霧緗帙殷於血以此為基構將斯用貽厥重於通侯印貴却全師節我愛參)
(卿道承家能介潔湖田五萬步草屋十數楶微宦不能去歸來坐如刖保兹萬卷書守慎如羈紲念我曾苦)
(心相逢無間别引之看秘寶任得窮披閱軸閑翠鈿剥籖古紅牙折帙解帶芸香卷開和桂屑枕兼石鋒刃)
(榻共松瘡癤一卧寂無喧數編看盡徹或携歸廨宇或把穿林樾挈過太湖風抱宿支硎雪如斯未星紀)
(悉得分亳末剪除幽僻藪滌蕩玄微窟學海正狂波余頭向中頗烏没反聖人患不學垂誡尤為切苟昧)
(古與今何殊瘖共□五滑反昔之慕經史有以傭筆札何況記斯文借之不曾輟吾衣任縠纑吾食甘糠)
(覈其逆苟可尢斯文那自伐何竹青堪殺何蒲重好截如能盈兼兩便足酬饑渴有此競苟榮聞之兼可)
(噦東臯耨煙雨南嶺提薇蕨何以謝徐君公車不聞設陸龜蒙嘗聞四書曰經史子集焉苟非天禄中此)
(事無由全自從秦火來歷代逢迍邅漢祖入關日蕭何為政年盡力取圖籍遂持天下權中興延嘉時教)
(化還相宣立石刻五經置於太學前賊莽亂王室君臣如轉圜洛陽且煨燼載籍宜為煙逮晉武革命生)
(民纔息肩惠懷亟寡昧戎羯俄腥膻已覺天地閉競為東南遷日既不暇給墳索何由專爾後國脆弱人)
(多尚虚玄任學者得謗清言者為賢直至沈范輩沈約范雲皆藏書數萬卷始家藏簡編御府有不足仍)
(令就之傳梁元渚宫日盡取如蚳蝝兵威忽破碎焚爇無遺篇近者隋後主搜羅勢駢闐寶函映玉軸彩)
(翠明霞鮮伊唐受命初載史聲連延砥柱不我助驚波湧淪漣遂令因去書半在餘浮泉真觀購亡逸蓬)
(瀛漸周旋晃然東壁光與月爭流天偉矣開元中王道真平平八萬五千卷一一皆塗鉛按開元麗正殿)
(書錄云人間盛傳寫海内奔窮研自云西齋書有過東皋田吾聞徐氏子奕世皆才賢因知遺孫謀不在)
(黃金錢插架幾萬軸森森若戈鋋風吹籖牌聲滿室鏗鏘然佳哉鹿門子好問如除㾓倏來參卿處遂得)
(參卿憐開懷展厨簏唯在性所便素業已千仞今為峻雲巔雄才舊百𣲖相近浮日邊君苞王佐圖縱步)
(凌陶甄他時若報德誰在參卿先)
顧鍊師草堂在陽山唐李頻有詩
陸魯望宅在臨頓橋皮日休云不出郛郭曠若郊墅魯
望幽居賦云陸子居全吳東距長洲故苑一里又云
地接虎丘門臨鶴市又有别墅在甫里魯望躬耕於
此有地數畝有屋三十楹有田奇四萬畝其居後為
白蓮花寺建祠堂塑像咸淳中有盛氏子醉仆其像
於水腹中皆平生詩文親藁(皮日休詩其一一方瀟灑地之子獨深居遶屋)
(親栽竹堆牀手寫書高風翔砌鳥㬥雨失池魚暗識歸山計村邊買鹿車其二籬疎從綠槿簷亂任黃茅)
(壓酒移溪石煎茶拾野巢靜窗懸雨笠閒壁挂煙匏支遁今無骨誰為世外高其三繭稀初上蔟醅盡未)
(乾牀盡日留蠶母移時祭麴王趁泉澆竹急候雨種蓮忙更葺園中景應為顧辟疆其四靜僻無人到幽)
(深每自知鶴來添口數琴到益家資壞塹生魚沫頽簷落燕兒空將綠蕉葉來往寄閑詩其五夏過無甔)
(石日高開板扉僧雖與筒簟人不典蕉衣鶴靜共眠覺鷺馴同釣歸生公石上月何夕約譚微其六經歲)
(岸烏紗讀書三十車水痕侵病竹蛛網上衰花詩任傳漁客衣從遞酒家知君秋晩事白幘刈胡麻其七)
(寂歷秋懷動蕭條夏思殘久貧空酒庫多病束魚竿玄想凝鸘扇清齋拂塵冠夢䰟無俗事夜夜到金壇)
(其八閉門無一事安穩睡涼天砌下翹饑鶴庭陰落病蟬倚杉閒把易燒术靜論玄賴有包山客時時寄)
(紫泉其九病起扶靈壽翛然強到門與杉除敗葉為石整危根薜蔓狂遮壁蓮莖卧枕盆明朝有忙事召)
(客斵桐孫其十緩頰稱無利低眉號不能世情都太薄俗意就中憎雲態不知驟鶴情非會徵藎臣誰奉)
(詔來此寫姜肱龜蒙詩其一近來唯樂靜移傍故城居閑打修琴料時封謝藥書夜停江上鳥晴曬篋中)
(魚出亦圖何事無勞置棧車其二倩人醫病樹看僕補衡茅散髮還同阮無心敢慕巢簡便書露竹樽待)
(破霜匏日好林間坐煙蘿僅欲交其三倭僧留海紙山匠製雲牀懶外應無敵貧中真是王池平鷗思喜)
(花盡蝶情忙欲問新秋計菱絲一畝強其四故山空自擲當路竟誰知秖有經時策全無養拙資病深憐)
(炙客炊晩信樵兒謾欲陳風俗周官未采詩其五福地能容壍玄關詎有扉靜思瓊板字聞洗鐵笻衣鳥)
(破涼煙下人衝暮雨歸故園秋草夢猶記綠微微其六水影沈魚器鄰聲動緯車燕輕捎墜葉蜂懶卧樵)
(花說史詳諸例論兵到百家明時如不用歸去種桑麻其七禹穴奇編缺雷平異境殘靜吟封籙檢歸興)
(削帆竿白石堪為飯青蘿好作冠幾時當斗柄同上步罡壇其八強起披衣坐徐行處暑天上階來鬭雀)
(移樹去驚蟬莫問鹽車駿誰看醬瓿玄黃金如可化相近買雲泉其九野入青蕪巷陂侵白竹門風高開)
(栗刺沙淺露芹根迸鼠緣藤桁饑烏立石盆東吳雖不改誰是武王孫其十疎慵真有素時勢盡無能風)
(月雖為敵林泉幸未憎酒材經夏闕詩債待秋徵秖有君同癖閑來對曲肱)
丁晉公宅在大郎橋堂宇甚古有層閣數間臨其後號
晉公坊
三瑞堂在閶門之西楓橋孝子姚淳所居家世業儒以
孝稱蘇文忠公往來必訪之嘗為賦三瑞堂詩(蘇軾詩君)
(不見董召南隱居行義孝且慈天公亦恐無人知故令鷄狗相哺兒又令韓老為作詩爾來三百年名與)
(淮水東南馳此人世不乏此事亦時有楓橋三瑞皆目見天意宛在虞鰥後惟有此詩非昔人君更往求)
(無價手)
寧極齋在飲馬橋郡人方士姚安世所居安世能詩文
亦辯博自號丹元子元祐末往來京師與王定國游
自言目接上清諸僊蘇子瞻一見奇之以為異人又
稱其詩有謫僊風采
五柳堂胡稷言所居在臨頓里陸龜蒙舊址也其子嶧
又取老杜宅舍如荒村之句名其居曰如村
酉室王伯起所居伯起字聖時楊邦弼序其詩有云伯
起受經於王臨川學於曾南豐遊於曾宣靖公父子
間諸公皆推輓之年未及衰一旦棄去卜居吳門獨
處一㕓扁曰酉室日焚香燕坐於其中其所為詩若
干卷號唱道野集(酉室記王聖時吾畏友也有室曰酉諉予記之室無方不以西名室)
(非時不以秋名非色也不以白名非聲也不以商名非味也不以辛名象數之所不能該也兊不得而名)
(流動非氣也堅利非物也金亦無所名焉是七者酉屬也散一為七名體各足合七為一且然一室方其)
(日薄虞淵行龍遯藏獸萃鳥下百二入息吾聖時磅礴於無限逍遙乎其中鄰燭光謝石爐燼寒上下一)
(色四方易位蝙蝠野鼠飛走竄伏同會於寬閑廣莫之地而自得樂也涼秋九月予將訪吳門願從公游)
(而為公記其屋紹聖十六年七月釣臺江名闕書)
魏文靖公宅宋端平間公都督江淮理宗賜第吳中有
高節堂事心堂靖共堂讀易亭復親書鶴山書院四
大字賜之即今巡撫治所(王賓詩幾迴除拜到中朝門逕于今草已饒只有聲)
(名在人世西山相並獨相高張雨題鶴山書院寂寂茅堂晝掩門藤陰花氣野池渾情知建鄴青精飯不)
(到臨卭白髮孫)
蝸廬在城北中書舍人程俱致道所居俱政和間自監
舒州茶場上書論時政不合來吳葺小屋號蝸廬中
有常寂光室勝義齋廬後隙地種竹樹因有菊鳳僊
鷄冠紅莧芭蕉水青等七詠之作(遷居蝸廬有舍僅容膝有門不容車)
(寰中孰非寄是豈真吾廬不作大耳兒閉關種園蔬茅簷接環堵無地可灌鋤不作下榻翁一室謝掃除)
(平生四海志投老河魚枯願從素心人不減南村居蕭然冰炭外傲睨萬物初坐視蠻觸戰兼忘糟粕書)
(聊呼赤松子伴我龜腸虚又葺蝸廬吳下四海無廬著此翁故營松竹儘囊空明知計出栢馬下正擬身)
(全木鴈中東郭易成生草舍南村先怯卷茅風向來豪氣今如此敢與元龍較長雄)
高參政宅參政名定子蜀人賜第在仰家橋一云在朱
明寺橋後有敬身堂魏鶴山銘
張處士谿居(王禹偁詩雲裏寒谿竹裏橋野人居處絶塵囂病來芳草生漁艇睡起殘花落酒瓢)
(閑把道衣尋晩照靜攜茶鼎洗春潮長洲懶吏頻過此為愛山園有藥苗)
阮狀元宅在南星橋西舊有狀元坊
陳君子宅在閶門陳之奇虞卿所居
鄭虎臣宅在鶴舞橋東居第甚盛號鄭半州四時飲饌
各有品目著集珍日用一卷并元夕閏燈實錄一卷
皆言其奢侈於饜飫也當宋末殺賈似道於木綿菴
即其人也
企鴻軒在吳縣東昇平橋越人賀方回所居方回名鑄
嘗作吳趨曲能道吳中景物有别墅在橫塘常扁舟
往來其青玉案詞云(淩波不過橫塘路)黃魯直有詩云(解道江南)
(斷腸句只今惟有賀方回)
鍾子充隱居舊志弗載以錢厚所寄詩中藥苗等語推
之恐隱士鍾璇子孫也(詩曰倦倚吳門思泬寥懷人清致滿詩瓢池塘芳草夢初)
(斷風雨落花魂正銷一百五日寒食節二十四浦春江朝遙知藥圃晩徑斸舍後䕷蕪添綠苗)
邊侍郎宅在金獅子巷侍郎諱知白既仕而歸築室於
此
黃端冕宅在聚塢山中有白鹿巖梅谿鹿苑臺端冕名
纓其先建安人直祕閣策之子也
葉少藴舊宅在鳳凰鄉魚城橋政和中寓布德坊
程正議宅宋程師孟所居在開元瑞光南園之間(太守晏公)
(贈詩云衣冠雖盛皆僑寄青鎖僊郎獨我鄉)
元魏公宅在帶城橋東公名絳嘗參豫大政引年歸老
知州章岵表為衮繡坊
范龍圖宅在廌冠坊范公名師道
小隱堂秀野亭在城北蘇人多遊飲於此蔣堂有過葉
道卿侍讀小園詩(蔣堂詩秀野亭連小隱堂紅蕖綠篠媚滄浪下山居士無歸意卻借)
(吳儂作醉鄉下山居士道卿號也)
信安郡王府在閭丘坊孟忠厚所居有靜寄堂清心亭
萬卷堂等扁皆孝宗御題
成齋在醋庫巷郡人黃雲為鄉先生授弟子經時所名
也寧宗在嘉邸大書以賜之雲字景祥時為淮西酒
官其子狀元由狀元及第
賢行齋在大雲坊林虙所居朱伯原記(賢行齋記德祖少而警敏生數)
(歲其伯父今天章公嘗獲一鑑背題龍朔德祖在旁曰此唐大帝時所鑄也子中奇之他日諸父有所見)
(問之即對皆與史合孔常父掌揚州學德祖年十七試為諸生冠會神宗初罷尊號坐客或論尊號之所)
(起德祖避席曰宇文周宣帝生號天元唐高宗自稱天皇自是美稱寖多矣常父即取筆札命書之擢為)
(都講辭不受元豐中試太學第一司業博士以謂三舍之置未有此作也厥後試二浙江東漕司嘗在魁)
(選又用賦舉開封名第五而連見黜於禮部一時諸公幸得之以為功見其失也莫不驚愕嗟惜嗚嘑近)
(世以糊名取士雖曰至公其弊至於失才如此可為太息先公太僕當任子德祖以遜其弟碩孺太僕不)
(許德祖即取奏牘以碩孺名上之會有詔任子必以長幼為之序德祖貽書諫官曰某當以廢疾自棄矣)
(是時岑巖起仲子亦推與叔弟德祖聞之諗巖起建請乃得改法碩孺遂得入仕太僕捐館河東德祖號)
(頓幾不勝間關扶護下太行而歸未卒哭葬吳西山所以奉終顯親之事無不自竭鄉閭敬服其平居論)
(議必以帝王之佐為師而頗喜賈誼汲黯諸葛孔明魏鄭公之為人其志可知也)
楊和王府在和令坊今竹堂寺其遺址也
范參政府在西河上文穆公成大所居有壽櫟堂其南
有范村以唐胡六子涉海所遇為名中有重奎堂奉
孝宗御筆傍有便坐梅曰凌寒海棠曰花僊荼䕷洞
中曰方壺衆芳襍植曰露雲其後菴廬曰山長具見
公所為詩(壽櫟堂午坐屋角靜突兀雲氣低鴻濛殘葉颭疏雨孤花側凄風北窗午睡起一笑)
(萬事空無人共此意苔階咽微蛩壽櫟堂枕上禪牀初著小山屏夜久秋涼枕上清繞髩飛蚊妨好睡卧)
(聽簷雨入池聲范村午坐好風入脩篁槁葉舞而墮斷續一蛩吟高下雙蝶過疎樾午陰圓靜極成癡坐)
(老便几杖供慵廢誦弦課蒲團輭易暖困來百骸惰四傍無人聲誰驚短夢破范村雪後習氣猶餘燼鍾)
(情未濕灰忍寒貪看雪諱老強尋梅熨貼愁眉展勾盤笑口開直疑身健在時有句飛來賞海棠三絶芳)
(春隨分到貧家兒女多情惜歲華聊為海棠修故事去年燈燭去年花又燭光花影兩相宜占斷光風二)
(月時但得常時妃子醉何方獨欠少陵詩又憶向僊華夜倚欄花光妍暖月光寒如今蹋颯嫌風露且只)
(銅瓶滿插看)
招隱堂在晝錦坊郡人胡元質給事所居谿堂也堂後
有荷有竹建二堂曰雲錦碧琳其東有榭曰秀野瀕
水對峙三石甚奇乃鎮蜀時所移物也
靜樂堂在烏鵲橋南知郡孔元忠所居樓中儲書萬卷
葉適有詩
歲寒堂在帶城橋東淳熙初都丞徐本中為浙西提刑
偶得元少保故宅葺治之寧宗御題其扁以江東運
副奉祠而歸自號歲寒居士揮麈後錄云徐端益以
右階出仕為瑞安路分都監時曾覿為雙穗鹽場官
與其子本中善覿既用事薦本中於孝宗由是密侍
禁中
萬卷堂侍郎史正志所居在帶城橋南舊有石記為僧
磨毁施氏叢抄云正志揚州人造帶城橋宅及花圃
費百五十萬緡僅一傳圃先廢宅售與常州丁卿昆
季僅得一萬五千緡紹定末丁析為四其後提舉趙
汝櫄占為百萬倉糴場
和致堂在九勝巷洛人趙思所居其别業號西園在閶
門之西
萬華堂在資壽寺後藍師稷提刑所居植牡丹至三千
株多於洛中名品後惟勝雲紅存焉師稷字叔誠開
封府人
林樞密宅在烏鵲橋南樞密名希
章氏别業在閶門裏北城下今名桃花塢當時郡人春
遊看花於此後皆為蔬圃間有業種花者(范成大和章秀才北)
(城新圃方遊桃花塢窈窕入壺天碧城當巖岫清灣如澗泉風月欲無價聊費四萬錢雪後春事起紅雲)
(蜂蝶邊又西城如西塞桃花古來多釣艇鱖魚肥前身張志和煙霏幾白鷺風雨一綠蓑清江韻新引清)
(絶勝陽和北城梅為雪所厄凍蘂粘枝瘦欲乾新年猶未有春看雪花祇欲欺紅紫不道梅花也怕寒)
閑貴堂在醋坊橋東本蕭氏雙節堂也既為周虎所得
遂易今名後有臺環以古桂數千本名曰凌霜宅東
有地陂陀立亭其上曰已高(其地即九曲璃巷)
冷副端宅在常熟縣西北叢桂坊
四賢堂在崑山宋孝宗朝李衡為御史以論張說不行
遂致仕時給事中莫濟不書敕直學士周必大不草
制諫官王希吕與衡相繼論奏不報四人同時去國
布衣莊治賦四賢詩以紀之其後衡之孫潜作堂於
家畫四賢之像並祠其中
王忠惠公宅公號抑齋嘉熙中居此有銘
逸野堂在崑山縣治西北宋王僖康國所居僖少遊太
學有聲既而歸隱教其從孫葆為名御史其地即十
六觀堂基云
李重發隱居在崇明姚劉沙(重發詩松竹一茅廬其間隱者居無營心地靜懶出)
(事情疎奉母甘蔬食呼童課古書自知生理拙未敢廢耕鉏)
棲間堂崑山龔昱立道作陸遊劉過有詩贊之
半隱堂崑山莫仲宣所居顔叔簡有詩又有西園其别
墅也韓侂胄當國公閒居十年自號西園居士
曾丞相府在常熟縣西北衮繡坊
范清獻公第在至和塘北舊有石刻范府界三字
衛文節公第在石浦有石累山今尚存又有後樂堂景
獻太子書扁友順堂寧宗書扁
肯堂郡人鄭起潜尚書所居在天心橋又有立菴皆理
宗御書其扁
喜廉堂崑山陳昌世作昌世自信守召為尚書郎入對
理宗有一廉可喜之語因名其堂喜廉在崑山
鄭大資府在崑山通德坊舊有石刻鄭府界三字
傳清堂崑山陳令君明復所搆程丞相元鳳書扁取祖
父清白相傳之義
嘉樹堂在嘉定縣西北二十里強恕齋作強初自汴徙
吳先世手植樹如皂莢二百年物也楊廉夫記(嘉樹堂記)
(吳之埬圻有隱君子家為恕齋強氏其先八世祖贇自汴居吳遂為吳人手植嘉木一本在中庭俗名皂)
(角者其根柢貫堂背枝葉輪困蔽風暑實鋌然資澡雪服食之用色理堅緻而不為螻蟻所近其越歲已)
(二百餘幹益碩大枝葉華實益茂美於是強氏子孫繁衍亦且二伯餘指而有食君之祿者矣予與恕齋)
(為昆弟交過其家見其樹而知其先德之覃于后者未已也恕齋持觴為余壽且請記予聞諸傳季孫宿)
(有嘉樹為韓宣子所美吾不知其樹何樹也宿曰敢不封植此樹以忘角弓之詩遂賦甘棠夫季氏子孫)
(為魯公室斧斤樹之封植其敢比德召南哉宣子蔑魯媚季其得果名嘉樹乎嘗論世澤於甘棠之後若)
(孔子之檜下為田氏之荆王氏之槐是已此非其子孫一時封植之勤蓋一本之深百世之下固若有神)
(明護持之力在焉吁非偶然也諗矣孔子之檜吾不得而見之得見如田氏王氏亦可已若今強氏之植)
(非可續王氏田氏之后者乎非所謂嘉樹而有光于傳者乎抑聞前人所種其收于後後人所培又以固)
(前人之本恕齋伯仲皆清修好學尊德而尚義周人之急甚至於捐金粟以助國家荒政利祿之心未嘗)
(入焉朝廷業已表其宅里其於樹所培者厚矣前人植之後人培之一元之氣雖貫百世而可也豈直八)
(世十世而已哉後恕齋之後者尚以余言勉之於是乎書為強氏嘉樹堂記)
石澗書隱石澗名琰字玉吾號石澗所居在今府學西
中有詠春齋盟鷗軒端居室皆玉吾孫貞木所作貞
木孫振宗又作九芝堂今皆廢為菜圃(貞木詠春齋記儒有毋追)
(以為冠逢掖以為衣沈酣黃虞泳游姬孔其所居齋廬敷筍席據梧几函文中縆朱絃瑟一有客過其閭)
(式之曰是南園之居也乃下而入謁先生竢于垣之扉高柳婀娜拂人衣裳黃鳥相上下或翔而萃或躍)
(而鳴汵然有醒乎耳焉晉于扉之閾豐草披靡嘉花苾芬白者朱者絢且綺者秀綠以籍之甘寒以膏之)
(灑然有沃乎目焉升于堂之階客主人拜稽首琚珩瑽如跪起曄如為席坐東西向條風時如水來煦容)
(而燠體冲然有融乎心焉先生乃援瑟鼓之為之賦考槃客曰裕哉其順處乎賦伐木曰諒其同人乎賦)
(旱麓之三章曰道其至矣夫不囿乎人游乎天瑟且希客起再拜且觴以頌之曰維本始之萌翕闔闢絪)
(緼或旁礴以地或昆侖而天槖籥衆萬芸芸芬芬騫而于雲泳而于川何物何我陶焉一春弁而五六士)
(丱而六七人浴沂以嬉風雩以歸而木渢渢而樂怡怡匪列御風匪周觀魚造物者為徒而曾晳子與居)
(舍曰詠春其曷以名先生之齋廬者哉端居室記端居室者山人俞楨讀書寢處之所也楨幼尚澹泊於)
(世利紛華無所耆嘗讀書必冥心耑坐以求其理趣因歎曰學所以適用也不仕則無以及人乃習舉子)
(業將以明經取科第既而幡然改曰學為已知在人何以投試為哉於是悉棄所業潛心象彖一室之間)
(左圖右書莫然外慕乃題其顔曰端居夫學須靜也惟靜可以觀萬化之妙端居一室以拓充吾方寸焉)
(雖天之高也吾不知其為高地之大也吾不知其為大至於山河之崇深吾亦不知其崇深也反而觀之)
(以吾𦕈然之身而處乎天地之内涵融自得浩浩焉混混焉不獲其人不見其身會彼之萬歸此之一可)
(默也而不言也室云乎哉因疏斯語於壁以識名兹室之意盟鷗軒記旁蘇城郡之西南際野水有林木)
(焉其廣袤不知頃畝空闊葱蒨遊者自能道海鳥從而翔集之林木不見層軒數楹者山人俞楨之居也)
(山人自顔其扁曰盟鷗須予記鷗不待盟也盟鷗鷗將逃焉人惟其忘機也故鷗從之機事一萌鷗舉不)
(暇邀而盟之之鷗豈留哉況盟非美事刑牲㰱血要明神而誓以合其交初非有誠信也口血未乾從)
(而背之生隙長亂莫甚於此君子之有盟夫豈得已也且夫有機則疑機忘何疑疑而後盟不疑何盟盟)
(何補於疑哉忘其機而已矣吁山人之盟鷗寓言也山人之不得已也吾聞山人於世故泊如也其何利)
(於鷗鷗出没滄波萬里莫馴亦何求於山人鷗從山人之忘機山人忘其機而從鷗機交相忘何疑不疑)
(何盟孔子云吾非斯人之徒與而誰與山人學孔子者也其盟鷗豈得已哉使世可盟豈盟鷗也鷗盟則)
(舉世之人皆不足與盟矣世皆不足與盟鷗何辭焉匪鷗則盟鷗將乞盟鄭元祐詩先生註易隱南城激)
(石松風荅澗聲式玉式金王度在一寒一暑歲功成要參未畫須心悟洞釋羣疑貴理明蔀屋見星元是)
(晝寰瀛捩地可無程義精詎忍辭捫舌樂大何妨枕曲肱雨露每滋庭草綠雲霞不碍晩山横成林詎舍)
(千章木求友難忘百囀鷪歲月推遷陳跡在啓蒙長憶酒同傾)
城南佳趣堂在虞山東之芝谿上邑人虞子賢嘗得朱
晦菴和張廣漢忠獻城南襍咏真跡遂築堂以居番
陽周伯琦題扁曰城南佳趣(秦約記略曰虞山之東有地曰芝谿虞子賢世)
(居焉子賢慱雅好修家有先世所藏古今法書名畫兵後有得徽國朱子和廣漢張忠獻城南襍咏真跡)
(一卷蓋自是建中還新安而作也於宅之西構堂三楹松竹花卉之類環列左右宛若山林然顔曰城南)
(佳趣番易周伯温題其椽而為之記倪瓉詩天闊海漫漫崑山望眼寬桃源迷晉世松樹受秦官雨蘚鹿)
(跡遍霜梧鸞影寒封題數行字聊問竹平安)
壽樸堂在綺川戶部侍郎莫禮作方希直為記
漫莊在邳村范志作毗村處士顧禧之所居也禧棄官
高隱鄉人貴重之(章憲詩何許明人眼松間見古堂泉聲到棐几山影覆繩床愛酒陶)
(元亮聽蛙孔德璋紛紛戰蠻觸丘壑信難忘)
鄭所南宅在樂橋東條坊巷(王賓詩自從宋鼎被遷移此宅飄零棄與誰人問先)
(生垂泪荅國亡何用戀家為)
殷強齋宅在太倉武陵橋下扁其樓居曰春水船即其
讀書處也
範軒林大同所居軒中有左右記大同自作也
耕漁軒在光福徐良甫作良甫有文學所交皆名士為
題詠者甚多(耕漁軒銘唐肅軒之幽釋耒而休其樂也由由軒之泰投竿以愒其樂也洩洩)
(朝華其宫莫或易而翁昨鼎其食今或臠而骼勿舍予田勿忘予筌于以老予軒倪瓉予既為良甫友契)
(作耕漁軒圖復為之詩鄧山之下其水舒舒林廬田圃君子攸居載耕載漁爰讀我書唐虞緬邈愴矣其)
(悲栖遲衡門聊得我娛敬慎誠篤德罔三二四勿是克三益來萃彼溺于利我以吾義彼棄懦頑我以仁)
(智匪今之同惟古是嗜虚徐消搖隱約斯世周砥夙存邁往志結茅依山澤不辭沮溺勞更慕濠梁逸既)
(畊亦以釣四體欣暫息新稼登場丘嘉魚薦晨夕烝嘗無足患喜復留我客野田荒煙翳平湖澂景寂開)
(檐睇孤雲窅然無遺跡緬惟高世士何嘗異今昔識達理自周情恬慮非易念子屬紛糾抗俗願有適束)
(帶趨城府愧予尚促戚百年誠草草會當從兹役高啓朝聞孺子歌暮聽梁甫吟豈無滄洲懷亦有畎畝)
(心昔賢在泥蟠終當起為霖釣獲谿上璜鋤揮瓦中金兹世方喪亂伊人邈難尋既迷煙波闊復阻雲谷)
(深嗟我豈其偶聊將學幽潜唯子是同抱相期清渭陰張羽之子住銅坑人傳好事名如何同甲子翻遣)
(昧平生野岸風中釣湖田雨後耕秋天漸涼冷或可赴前盟徐賁荷插喜逢春雨嗚榔又近黃昏誰道南)
(陽渭水不似湘江鹿門門泊陶朱歸棹家住張翰故鄉霜落鱸魚出水秋晴嘉糓登場)
曹勉之隱居在吳江勉之名謹國初本學訓導所居有
水竹遂名其居(俞焯記洪範五行其一曰水其所以相生者不曰金邪然浮天載地水之)
(為物至巨也世言河源與天漢接所以洩於尾閭涸於沃焦者抑豈五金所能生哉惟蒸而為雲霈然以)
(雨也實乾以氣化之故乾為金而凡火日形氣麗於木者多由金光而變幻之雷電亦然耳故金在鎔化)
(而為水水非火所以制範而合之非如水火土木著壞相也植物在震曰蒼筤竹一切草木率由子種而)
(生惟竹虚中而有筠驟長而不積於漸抱籜而乘氣猶胎也走根而生不擇地也雷以聲之盤結而族處)
(之區别於草木之中其性其情為化木之走者受氣於天者正故貫四時而不改柯易葉也受命於地也)
(獨故既斬而不復萌焉無求生以害仁也移根必南枝也凝陰而不受暑也義也謂其乘震長男之氣一)
(以清涼而卻俗塵者竹耳勉之曹君以之而名其居所以得凡而止者德日以新體聖之清如見成湯與)
(夷齊也倪瓚詩吳下人家水竹居俞公染翰笑談餘記文固已瀾翻甚嘯詠還當雨霽初篇什謾勞陳組)
(繡園池無復有禽魚只今蕭散南湖土種玉流清孰侮予)
老相公衙在干將坊内元參政周伯琦所居伯琦使吳
被留張氏搆此館之衙極壯麗今為一武官宅人猶
以當時稱之
玉山草堂在崑山元顧仲瑛所居有小蓬萊芝雲室可
師齋讀書舍來龜軒拜石壇碧梧翠竹館種玉亭湖
光山色樓百花坊其總名曰玉山草堂仲瑛好文喜
客楊廉夫諸人多遊其家國初從其子元臣遷鳳陽
(楊維禎玉山佳處記崑隱居顧仲瑛氏其世家在崑之西界谿之上既與其仲為西第又稍為園池别墅)
(治室廬其中名其前之軒曰桃源中之室曰芝雲東曰可詩齋西曰讀書舍後之館曰碧梧翠竹亭曰種)
(王合而稱之則曰玉山佳處也予抵崑仲瑛氏必居予佳處所按郡志崑山縣華亭陸氏祖所窆生機雲)
(時人因以玉出崑而名山崑邑山本號馬鞍出奇石似玉煙雨晦冥時有佳氣如藍田焉故人亦呼曰玉)
(又曰崑而仲氏之居去玉山甚遠奚以佳名哉山之佳在去山之外者得之山中之人未知也如唐之終)
(南隱者與司馬道人指山之佳身固在山數百里之外也雖然終南之嘉終南之隱者未知也借嘉為揵)
(仕之途千古慙德至于今山無能掩焉若仲氏之有仕才而素無仕志幸有先人世祿生産又幸遭逢盛)
(時得與名人韻士日相優游於山西之墅以琴尊文賦為吾弗遷之樂則玉山之佳非仲瑛氏弗能領而)
(有之與終南隱者可以辯其佳之誣不誣矣)
鄭文康宅在崑山縣中平橋文康有學行中進士以病
不出仕所著有平橋稿世業醫藥不二價
葉文莊第在崑山内有箓竹堂因以名其集
徐武功伯宅在吳縣治北公自謫所歸號天全翁建堂
曰天全
陳僖敏公宅在府治北鐵瓶巷内公以師保致政歸治
第作小園闢隙地得蔡君謨所書晝錦堂石碑復有
芝産於堂柱間人以是為公完名全節之徵云
韓都憲宅在葑門内公既貴歸吳治宅而居谿流環遶
宅東有園作堂於其上曰葑谿草堂(葑谿草堂聯句會者五人徐武)
(功伯有貞祝大參顥馮副憲定劉憲僉珏及都憲公葑谿古無名得名自兹始作堂惟一韓有貞覽景具)
(諸美山川何蔚然靈秀實鍾此顥東連滄海濱西接太湖涘定獅峯南面蹲虎阜北窗峙珏波光動園林)
(野色到城市顥池深魚影晦林密鳥聲喜雍天淵飛躍間上下契心理有貞往古與來今左圖而右史定)
(豈惟賢王樂亦有嘉賓止珏廣席羅珍羞飛觴戰壺矢雍美芼松水鱸果薦華陽李有貞獻酬心孔歡歌)
(詠情未已嗟予苦衰遲避俗隱桑梓羣公忽枉駕感激欲輕死況辱聯佳章足與風雅比鬭鷄不須言石)
(鼎何足齒行當勒貞珉傳播千萬禩雍)
積善堂常熟徐敏叔作吳思菴記敏叔治家有法以其
子恪為都御史贈如其官
九瑞堂贈都憲章珪所建在常熟縣北虞山之麓珪宣
德間受薦為名御史生四子俱登第祥瑞疊見故名
其堂曰九瑞堂
姑蘇志卷三十一
