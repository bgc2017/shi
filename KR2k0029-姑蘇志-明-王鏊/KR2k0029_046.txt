姑蘇志卷四十七明王鏊撰
人物五(名臣)
沈友字子正郡人年十一華歆行風俗見而異之因呼
曰沈郎可登車語乎友逡巡曰君子講好以禮今仁
義陵遲聖道漸壊先生銜命將以禆補先王之教整
齊風俗而輕脱威儀猶負薪救火更益其熾歆慚曰
自桓靈以來雖多英彦未有幼童若此者及冠博學
善屬文兼好武事注孫子兵法又辯於口時稱其筆
舌刀三者皆妙絶於人孫權以禮聘之既至極論王
霸之略正色立朝清議峻厲為庸臣所譖權亦疑其
不為己用害之年二十九
高岱字孔文郡人業少厲高操輕財貴義其友士拔竒
取於未顯所交皆當時英偉年二十七太守盛憲以
為上計吏舉孝廉謂之曰卿懷書千卷隠光藏燿擇
君而不仕太守今日相使行誠不足使鳳鸞舒翼然
不獲已君其勉之岱遂行到京輦稱病還家許貢來
領郡岱將憲避難於許昭家求救於陶謙岱顦顇泣
血水漿不入口謙感其忠壯有申包胥之義許為出
軍岱得謙書還而貢已囚其母吳人皆為危悚岱言
在君則為君且母在牢獄期於當往遂通書自白貢
即相見才辭敏捷好自陳謝貢登時出其母岱將見
貢語友人張允沈䁕令豫具船以貢必悔當追逐之
出便將母乘船易道而逃貢須臾遣人追殺之不能
得時年三十餘隠於餘姚孫策命其出使會稽丞陸
昭逆之策虛已俟焉聞其善左傳乃自玩讀欲與講
論或謂之曰高岱以將軍但英武而已無文學之才
若與論傳而言不知者則其言符矣又謂岱曰孫將
軍為人惡勝己者每問當言不知乃合意耳及與論
傳或答不知策怒以為輕已將殺之知友及時人皆
露坐為請策登樓望見數里中置滿惡其收衆心遂
遇害
朱桓字休穆吳縣人孫權為將軍桓給事幕府除餘姚
長遇疫癘歲荒桓分部良吏躬親醫藥飱粥相繼士
民感戴之遷盪寇校尉使部伍吳會二部鳩合遺散
丹陽鄱陽山賊起桓督領諸將周旋赴討皆平定稍
遷禆將封新城侯後代周泰為濡須督黃武元年魏
使曹仁將步騎數萬向濡須仁欲襲取州上先揚聲
欲東攻羨谿桓分兵羨谿既發仁卒進軍拒濡須七
十里間桓乃追還羨谿兵兵未到而仁奄至時桓所
部兵在者五千人諸將咸懼桓因偃旗鼓外示虚弱
以誘致仁仁果遣其子泰攻濡須城分遣常雕督諸
葛虔王雙等乘油船别襲中州仁自將萬人劉橐臯
復為泰等後拒桓部兵將攻取油船别擊雕等桓因
身自拒泰燒營而退遂梟雕生虜雙送武昌臨陣斬
溺死者千餘權嘉桓功封嘉興侯遷奮武將軍領彭
城相黃武七年鄱陽太守周魴譎誘魏曹休休將步
騎十萬至皖城以迎魴時陸遜為元帥全琮與桓為
左右督各督三萬人擊休黃龍元年拜前將軍領青
州牧假節嘉禾六年魏廬江主簿吕習請大兵自迎
欲開門為應桓與全琮俱往迎既至事露軍當引還
城外有谿水去城一里許諸軍勒兵渡桓自斷後時
廬江太守李膺整兵欲須軍半渡擊之及見桓節蓋
在後卒不敢出時全琮為督權又令胡綜宣詔參與
軍事琮以軍出無獲議欲部分諸將有所掩襲桓素
氣高恥見部伍乃往見琮問行意感激發怒與琮校
計琮欲自解因曰上自令胡綜為督綜意以為宜爾
桓愈恚還乃使人呼綜綜至軍門桓出迎之顧謂左
右曰我縱手汝等各自去有一人旁出語綜使還桓
出不見綜知左右所為因斫殺之桓佐軍進諫刺殺
佐軍遂託狂發詣建業治病權惜其功不罪使子異
攝部曲令醫視護數月復遣還屯權自出祖謂曰今
寇虜尚存王塗未一孤當與君共定天下欲令君督
五萬人專當一面以圖進取想君疾未復發也桓性
護前恥為人下每臨敵交戰節度不得自由輒嗔恚
憤激然輕財貴義兼以彊識與人一面數十年不忘
部曲萬口妻子盡識之愛養吏士贍護六親俸禄産
業皆與共分及疾困舉營憂戚赤烏元年卒吏士男
女無不號慕家無餘財權賜鹽五千斛以周喪事子
異嗣
異字季文以父任除郎後拜騎都尉代桓領兵赤烏四
年隨朱然攻魏樊城建計破其外圍還拜偏將軍魏
文欽營住六安多設屯砦置諸道要以招誘亡叛為
邊寇害異乃身率二千人掩破欽七屯斬首數百遷
揚武將軍權與論攻戰辭對稱意權謂異從父據曰
本知季文見之復過所聞建興元年遷鎮南將軍是
歲魏遣胡遵諸葛誕等出東興異督水軍攻浮梁壊
之魏軍大破太平二年假節為大都督救壽春圍不
解還軍為孫綝所枉害異從父據
據字子範有姿貌膂力又能論難才兼文武孫權以為
可繼吕蒙張温使領兵屯尚公主拜左將軍封雲陽
侯謙虛接士輕財好施禄賜雖豐常不足用遭二宫
交惡據擁護太子義形於色以死守之遂左遷終於
新都郡丞孫亮時二子熊損各復領兵熊子宣襲爵
尚公主至驃騎將軍
沈珩字仲山郡人少綜經藝長春秋内外傳有智謀能
專對孫權使使魏文帝引珩談語終日隨事響應無
所屈還吳以奉使有稱封永安鄉侯官至少府弟峻
峻字敬山有名譽而性儉吝張温使蜀與峻别峻入内
良久出語温曰向擇一端布欲以送卿而無麤者温
嘉其無隠又常經太湖岸上使從者取鹽水已而恨
多勅令還減之尋亦自愧曰此吾天性也
暨豔字子休郡人張温引為選曹尚書性狷厲好為清
議是時郎曹混淆多非其人豔臧否區别賢愚異貫
遂為浸潤所譖(互見張温傳)
吾彦字士則吳人也出自寒微有文武才身長八尺手
格猛獸膂力絶羣仕吳為通江吏初為小將給事陸
抗抗奇其勇略將拔用之患衆情不允乃會諸將密
使人陽狂拔刀躍跳來座上諸將皆懼走唯彦不動
舉几禦之衆服其男乃擢用焉稍遷建平太守時王
濬將伐吳造船於蜀彦覺之請增兵馬為備皓不從
彦乃輒為鐵鎻横斷江路及師臨境緣江諸城皆望
風降附或見攻拔唯彦堅守攻不能尅乃退舍禮之
吳亡彦始歸降武帝以為金城太守帝嘗從容問孫
皓所以亡國彦對曰吳主英俊宰輔賢明帝笑曰君
明臣賢何為亡國彦曰天禄永終歷數有屬所以為
陛下禽此蓋天時豈人事也轉燉煌威恩甚著遷雁
門太守時順陽王暢驕縱前後内史皆誣之以罪及
彦為順陽内史清身率下威刑嚴肅衆皆畏懼暢不
能誣乃更薦之冀其去職遷員外散騎常侍帝問彦
陸喜陸抗二人誰多對曰道德名望抗不及喜立功
立事喜不及抗會交州刺史陶璜卒以彦為南中都
督交州刺史初璜之死九真戍兵作亂逐其太守賊
帥趙祉圍郡城彦討平之在鎮二十餘年威恩大著
南州寧靖自表求代徵為大長秋卒于官
單曜字弘嗣郡人少好學能屬文孫亮時為太史令皓
時遷中書僕射皓欲為父和作紀曜執以和不登帝
位宜名為傳由此漸怒皓酒後以嘲弄公卿為歡曜
但言論經議為不承詔收付獄徙其家零陵
徐原字德淵郡人慷慨有才志忠壯好直言吕岱薦為
侍御史岱有得失原輒諫諍原死岱哭之甚哀曰德
淵岱之益友今不幸岱復於何聞過談者美之
蔡洪字叔開郡人有才名西晉時王政陵遲官才失實
君子多退而窮處洪作孤奮論與王沉釋時論同意
讀者莫不歎息仕為松滋令
朱誕郡人陳敏之亂豪桀多見維縶惟誕與賀循不豫
其事
吳震郡人學行清脩老而未調華譚薦之為著作佐郎
全景文字弘達郡人也少有氣力微時與同郡孫超之
吳興沈攸之同載出都至奔牛埭有人止而相之曰
君等皆至方伯行當富貴景文仍得將領為軍主宋
孝建初為竟陵王驃騎行參軍以功封漢水侯除員
外郎積射將軍泰始二年為假節寧朔將軍冗從僕
射軍主隨劉亮討破東賊於晉陵除長水校尉假輔
國將軍北討薛索兒於破釡領水軍斷賊糧運仍隨
太祖於葛家梁再戰皆有功南賊相持未决刺景文
隸劉亮拒劉胡攻圍力戰身被數十創除前軍將軍
封孝寧縣侯除寧朔將軍游擊將軍假輔師將軍高
平太守鎮軍安西二府司馬驍騎將軍元徽末為南
豫州刺史歷陽太守輔國將軍如故遷征虜將軍南
琅邪濟隂二郡太守軍主尋加散騎常侍齊建元元
年以不預佐命國除授南琅邪太守常侍將軍如故
遷光禄大夫征虜將軍臨川王征西司馬南郡太守
累遷給事中光禄大夫永明九年卒超之吳縣人寧
朔長史廣州刺史元徽五年以游擊將軍誅攸之荆
郢二州刺史
孫瑒字德璉吳縣人祖文惠齊越騎校尉清遠太守父
脩道梁中散大夫以雅素知名瑒少倜儻好謀略博
涉經史尤便書翰起家梁輕車臨川嗣王行參軍累
遷為安西邵陵王水曹中兵參軍事王出鎮郢州瑒
書室隨府甚被賞遇太清之難授假節宣猛將軍軍
主王僧辯之討侯景也王琳為前軍琳與瑒同門乃
表薦為戎昭將軍宜都太守仍從僧辯救徐文盛於
武昌會郢州陷乃留軍鎮巴陵脩戰守之備俄而侯
景兵至日夜攻圍瑒督所部兵悉力拒戰賊衆奔退
及克姑熟瑒力戰有功除員外散騎常侍封富陽侯
尋授假節雄信將軍衡陽内史未之官仍遷衡州平
南府司馬破黃洞蠻賊有功除東莞太守行廣州刺
史尋除智武將軍監湘州事敬帝嗣位授持節仁威
將軍巴州刺史高祖受禪王琳立梁永嘉王莊於郢
州徵瑒為太府卿加通直散騎常侍及琳入寇以瑒
為使持節散騎常侍都督郢荆巴武湘五州諸軍事
安西將軍郢州刺史總留府之任周遣大將史寧率
衆四萬乘虚奄至瑒兵不滿千人乘城拒守親自撫
巡行酒賦食士卒皆用命周人苦攻不能克乃矯授
瑒柱國郢州刺史封萬戶郡公瑒偽許以緩之而潛
脩戰具樓雉器械一朝嚴設周人甚憚焉及聞大軍
敗王琳乘勝而進周兵乃解瑒於是盡有中流之地
遣使奉表詣闕天嘉元年授持節散騎常侍安南將
軍湘州刺史封定襄縣侯徵為散騎常侍中領軍未
拜文帝謂曰昔朱買臣願為本郡卿豈有意乎仍改
授持節安東將軍吳郡太守給鼓吹一部及將之鎮
乘輿幸近畿餞送秩滿徵拜散騎常侍中護軍鼓吹
如故留異反東陽詔瑒督舟師進討異平遷鎮右將
軍常侍出為使持節安東將軍建安太守光大中以
公事免尋起為通直散騎常侍大建四年授都督荆
信二州諸軍事安西將軍荆州刺史出鎮公安瑒增
脩城池懷服邊遠為鄰境所憚居職六年又以事免
更為通直散騎常侍及吳明徹軍敗吕梁授使持節
督緣江水陸諸軍事鎮西將軍給鼓吹一部仍授散
騎常侍都督荆郢巴武湘五州諸軍事郢州刺史持
節將軍十二年坐疆場交通抵罪後主嗣位復除通
直散騎常侍兼起部尚書尋除中護軍復爵邑入為
度支尚書領步兵校尉俄加散騎常侍遷侍中祠部
尚書後主頻幸其第及著詩賦述勲德之美又為五
兵尚書領右軍卒年七十二後主臨哭盡哀贈護軍
將軍侍中如故諡曰桓子瑒事親以孝聞篤睦諸弟
性通泰財物散之親友自居處頗失奢豪庭院穿築
極林泉之致歌童舞女當世罕儔賓客填門軒蓋不
絶又巧思過人為起部尚書軍國器械多所創立有
鑒識及卒後主題銘後四十字勅就宅鐫之瑒二十
一子咸有父風子訓頗知名歴臨湘令直閣將軍高
唐太守陳亡入隋(建康實錄孫瑒宅在青谿東西即江總宅也)
許孝敬吳人勁勇過人為梁宣帝驍將以大將軍守河
東無救援為吳明徹所禽戮於建康市贈車騎大將
軍子世武襲父大將軍好勇不拘行檢重賓客施與
不節資産既盡遂謀奔陳事覺伏誅
卜靜字玄風與顧邵陸通張訓等齊名終剡令
張承休崑山人隋散騎常侍胤之孫也張說撰其墓志
云希言篤行去華崇實非法不由非禮不動精於理
物敏於從政歷朝議大夫上柱國恒州刺史(說之文曰閶門)
(一分暉我諸侯蓋居閶門也)
張從師郡人祖損之隋侍御史水部郎父浤碩學麗藻
名動京師從師仕終河南府法曹參軍張說撰墓志
云冲和純粹辯博閎達卓犖好古儻蕩逸羣忘懷樂
道上元二年終葬虎丘西原子惟儉惟靜弱歲皆精
左氏榖梁春秋弟從申在藝苑傳
歸崇敬字正禮吳縣人治禮家學多識容典擢明經遭
父喪孝聞鄉里調國子直講天寶中舉博通墳典科
對策第一遷四門博士建議以景皇始受命為唐太
祖百代不易諸儒僉諧或執異者卒不能移授左拾
遺肅宗次靈武再遷起居郎贊善大夫史館脩撰兼
集賢殿校理脩國史儀注以貧求解歴同州長史潤
州别駕未幾有事橋陵建陵召還參掌儀典改主客
員外郎復兼脩撰代宗幸陜召問得失崇敬極陳生
人疲敝當以儉化天下則國富而兵可用大歷初授
倉部郎中充弔祭册立新羅使海道風濤舟幾壊衆
謀易單舸崇敬不肯獨濟風息使還囊槖惟衾衣東
夷傳其清德授國子司業兼集賢學士八年遣祀衡
山未至而哥舒晃亂廣州監察御史憚之請望祀而
還崇敬正色曰君命豈有畏邪遂往在職多所建議
坐事貶饒州司馬德宗立召還復拜國子司業稍遷
翰林學士左散騎常侍充皇太子侍讀封餘姚郡公
遷工部尚書以兵部尚書致仕卒年八十八贈左僕
射諡曰宣論撰十數篇子登
登字冲之事繼母篤孝大歷中舉孝廉高第補四門助
教又策賢良性温恕雅實弘厚慕陸象先為人有文
學工草隸貞元初自美元尉拜右拾遺裴延齡得幸
熊執易疏論之以示登登動容曰願竄吾名雷霆之
下君難獨處同列有所諫正輒聯署無所回諱轉右
補闕起居舍人凡十五年退然遠權勢終不以淹晩
㮣懷順宗為皇太子登父子侍讀及即位以東宫恩
超拜給事中遷工部侍郎復為皇太子諸王侍讀獻
龍樓箴以諷徙左散騎常侍入謝憲宗問政所先登
知帝睿而果干斷勸順納諫爭外傳為讜言累遷兵
部員外郎尋加史館脩撰超拜給事中工部侍郎右
散騎常侍兵部侍郎判國子祭酒事進工部尚書累
封長洲縣男元和末卒贈太子少師諡曰憲子融
融字章子元和中進士累遷左拾遺事文宗為翰林學
士進戶部侍郎開成初以工部侍郎兼御史中丞湖
南觀察使盧周仁取羨錢億萬進京師融劾奏請還
之代貧民租入遷京兆尹又徙祕書監興元尹兼御
史大夫山南西道節度徙東道還歴兵部尚書累封
晉陵郡公會昌後儒臣少朝廷禮典多本融議辭疾
以太子少傅分司東都大中七年卒贈尚書左僕射
子仁晦仁翰仁憲仁紹仁澤皆登第咸通中至達官
仁澤列曹尚書觀察使子藹
藹字文彦擢進士徧歴三署同光初為尚書丞遷侍郎
以太子賓客致仕卒年七十六藹初由進士任侍御
史昭宗宴文思毬場朱全忠入百官坐廡下全忠怒
貶藹為登州司戶參軍
張鎰字季權一字公度朔方節度使齊丘之子也郭子
儀表為元帥判官累遷殿中侍御史華原令盧樅得
罪鎰按驗樅當免官有司承風以死論鎰白母曰默
則負官否則為太夫人憂母曰兒無累於道吾所安
遂執正其罪樅得流鎰坐貶撫州司戶參軍居母喪
以孝聞大歷初出為濠州刺史政條清簡延經術士
講教生徒比去州升明經者四十人李靈燿反于汳
團閱鄉兵嚴守備有詔褒美時有司條天下牧守課
績惟信州蕭定常州蕭復及鎰為理行第一十二年
改壽州十四年去官民為立石頌德遷洪州觀察江
西賑給孤獨均平賦税存問羸老週其粟帛大興學
校以激浮俗歴河中觀察使汳滑節度使建中二年
拜中書侍郎平章事郭子儀壻趙縱為奴告下御史
劾治而奴留内侍省鎰奏奴不可告主悖慢成風漸
不可長明年以兩河用兵鎰奏減堂飱錢及百官廩
俸三分一以助用度盧杞忌鎰剛直欲擠之時朱泚
以盧龍卒戍鳳翔帝擇人以代杞曰鳳翔將校班秩
素高非宰相信臣不可鎮撫帝顧鎰曰文武兼資望
重内外無易卿者乃以為鳳翔節度使帝幸奉天鎰
罄家貲將自獻行在營將李楚琳嘗事朱泚夜率其
黨作亂遂遇害詔贈太子太傅大中初圖形凌煙閣
鎰撰五經微旨十四卷孟子音義三卷
沈既濟吳縣人經學該明楊炎雅善之薦有良史才召
拜左拾遺史館脩撰議則天皇后進非以德請省其
紀德宗立銳于治建中二年詔兩省分置待詔官權
公錢收子贍用既濟諫止之炎得罪既濟坐貶處州
司戶參軍後為禮部員外郎又言古今選用之法撰
建中實錄時稱其能子傳師
傳師字子言治春秋工書有楷法少為杜佑所器貞元
末舉進士禮部侍郎權德輿於門生中推為顔子復
登制科授太子校書郎以鄠尉直史館轉右拾遺左
補闕累遷知制誥入翰林為學士改中書舍人翰林
缺承旨次當傳師因稱疾出穆宗遣中使敦召李德
裕素與善開曉諄切終不出遂以本官兼史職出為
湖南觀察使即官下脩憲宗實錄寶歷二年入拜尚
書右丞復出為江西觀察使徙宣州傳師吏治嚴明
人不敢罔所蒞以廉靜聞入為吏部侍郎太和初卒
年五十九贈尚書傳師性夷粹無競更二鎮十年無
書賄入權家初拜官宰相欲以姻私託幕府者傳師
拒曰誠爾願罷所授故其僚佐如李景讓蕭寘杜牧
極當時選治家不尚威嚴閨門自化屬無親疏服食
如一帑無儲錢鬻宅以葬云子樞詢
詢字誠之亦能文辭清粹端美如神仙中人會昌初進
士第補渭南尉累遷中書舍人出為浙東觀察使除
戶部侍郎判度支咸通四年為昭義節度使治尚簡
易人皆便安奴私侍兒詢將戮之奴懼結牙將為亂
夜攻詢滅其家贈兵部尚書左散騎常侍劉潼代為
節度馳至刳奴心祭其靈坐(詢夜宴僚友更著宴辭令云莫打南來雁)
(從他向北飛打時雙打取莫遣兩分離是夕為奴歸秦所殺夫妻俱死)
徐岱字處仁郡人本農家子於學無不通辯論明銳座
人常屈終給事中史館脩撰
麴信陵郡人貞元初進士及第六年為望江令有仁政
撫孤獨為禱神請雨文云必也私欲之求行於邑里
慘黷之政施於黎元令長之罪也神得而誅之豈可
移於人而害其歲既卒官百姓留葬縣境立祠崇寧
四年勅賜靈施廟信陵故居在包山
丁公著字平子吳人三歲喪母七歲見鄰媪抱子哀感
不肯食請於父緒願絶粒學老子道稍長父勉勅就
學舉明經高第授集賢校書郎不滿秩輒去侍養于
家父喪負土作冢貌力癯惙見者憂其死孝觀察使
薛苹表上至行詔刺史弔問賜粟帛旌其閭淮南節
度使李吉甫表授太子文學兼集賢校理會入輔政
擢右補闕遷直學士充皇太子諸王侍讀因著太子
諸王訓十篇穆宗立未聽政召居禁中條詢治理且
許以相公著陳讓牢切乃擢給事中時上事遊畋聲
色賜與無節嘗謂公著曰聞外間人多宴樂此乃時
和人安足用為慰公著對曰此非佳事恐漸勞聖慮
上曰何故對曰自天寶以來公卿大夫競為遊宴沉
酣晝夜優襍子女不愧左右如此不已則百職皆廢
陛下能無獨憂勞乎願少加禁止乃天下之福也遷
工部侍郎知吏部選事公著内知帝欲進用故辭疾
求外遷授浙西觀察使徙河南尹治以清靜聞四遷
禮部尚書翰林侍讀學士長慶中浙東畜癘拜觀察
使詔賜米七萬斛使賑饑氓久之入為太常卿太和
中以病匄身還鄉里卒贈尚書右僕射公著清約守
道每進一官輒憂見顔間四十喪妻終身不畜妾及
卒天下惜之
任晦郡人仕為涇縣尉退居里中有深林曲沼危亭幽
砌池中又為島嶼脩篁嘉木掩映隈奥晦資高放寡
合好奇樂異喜文學名理之士得顧辟疆舊圃以居
云
許孟容吳人讀書為文口辯為給事中嘗論事由太常
少卿為刑部侍郎(見柳宗元先友記)
楊收字藏之隋越國公素之裔世居馮翊父遺直客死
蘇州收七歲而孤處喪若成人母長孫親授經十三
通大義善屬文所賦輒就吳人號神童及壯長六尺
二寸廣顙深頥疎眉秀目博學強記至他藝無不通
解以兄假未仕不肯舉進士假既釋褐乃擢進士杜
悰表署淮南推官悰領度支又節度劍南東西川輒
隨府三遷宰相馬植表為渭南尉集賢校理議補監
察御史收又以假方外遷誼不可先固辭復為悰節
度判官擢監察御史以詳禮學改太常博士未行以
母喪免服除從淮南崔鉉府為支使還拜侍御史遷
長安令懿宗時累擢中書舍人翰林學士承旨以中
書侍郎同中書門下平章事進尚書右僕射封晉陽
縣男罷為宣歙觀察使明年貶端州司馬又流驩州
俄詔賜死後三年詔追雪其辜復官爵子鉅鏻鉅廣
明初進士乾寧初為翰林學士從入洛終散騎常侍
鏻至戶部尚書收兄發弟嚴
發字至之登進士又中拔萃科累官左司郎中宣宗時
議改順憲二宗廟主署新諡發以為自古無改作主
之文報不可知禮者韙之改太常少卿為蘇州刺史
治以恭長慈幼為先徙福建觀察使又以能政聞拜
嶺南節度使承前政寬㢮操下剛嚴軍遂怨起為亂
囚發傳舍貶婺州刺史假字仁之開成末登第累遷
太常少卿繇浙西判官擢監察御史出為常州刺史
卒官
嚴字凜之由進士累遷給事中工部侍郎翰林學士以
收知政請補外拜御史中丞越州刺史觀察浙東收
貶嚴亦斥為邵州刺史徙吉王傅乾符四年以兵部
侍郎判度支卒子涉注
涉昭宗時累遷刑禮吏三部侍郎轉左丞吏部尚書哀
帝時進同中書門下平章事加中書侍郎涉性端厚
命相之日與家人相向而泣曰吾不能脱此網羅禍
將至矣又謂其子凝式曰今日之事吾家重不幸必
累爾等天祐四年帝禪梁以涉為押傳國寶使凝式
白曰大人為唐宰相而國家至此不可謂之無過况
手持天子璽綬與人雖保富貴奈千載何蓋涉大駭
曰汝滅吾族神色不寧者數日涉已相辭内職為戶
部侍郎竟以令終注中和二年進士累官翰林學士
凝式自有傳
皮光業字文通日休子也光業生於蘇十歲能屬文錢
武肅王鏐辟以為屬吳越國建以為相教令儀注多
其所定美容儀善談論若神仙中人
司馬福郡人始隸吳越王水軍為遊奕都虞候開平三
年淮人圍蘇内外阻絶王遣援兵至莫知城中音問
福潛行水中三日入城中得報復出及救兵與城中
弓矢相應淮人以為神(事詳平亂條)進官都指揮使吳越
王城吳江置軍鎮命福主之遂老於職(福鬚髯屢為諜者入城因)
(去之淮人卒不能識)
蔣詔恭吳人流落入蜀性耿直有逸才每一吟詠率多
諷刺時蜀主季年臣僚多尚權勢侈敖無節因為詩
以諷蜀主曰敢言之士也特授名山令又善蒞事賜
銀緋
吳仁璧字廷寶長洲人大順中及第喜屬文善星學及
黃白術初學於廬山道士數年其師曰能學仙乎仁
璧固陳求名之志道士曰一第猶拾芥爾但他年勿
干英雄仁璧既成名吳越王錢鏐待以客禮訪求天
文固辭非所知欲辟入幕又辭天復初鏐母秦國夫
人水丘氏殂具禮幣請為誌文不從鏐怒沈之江中
時人憐之有詩一卷(臨安志云仁璧關右人中第後入浙錢武肅王累辟不就請撰)
(羅城記又不從王怒沈之江)
董思恭吳縣人所著篇詠甚為時人所重初為右史知
貢舉坐豫泄問目流嶺表死
温訥郡人為楊行密將劉威幕客行密卒威為帥府所
忌或譖於徐温温將害之訥說威曰公受謗雖深反
本無狀若輕舟入覲則嫌疑皆亡矣威從之温果待
威甚恭威得還鎮訥之力也
訪式字叔矜祖延祚為常熟令遂家于吳式舉進士有
高行名著雍咸間歴通判博州尚書祠部郎中知洪
筠二州官至轉運使年八十餘卒贈禮部尚書
姑蘇志卷四十七
