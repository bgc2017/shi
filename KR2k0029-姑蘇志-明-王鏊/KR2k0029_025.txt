姑蘇志卷二十六明王鏊撰
倉場
儲偫國家大計今具錄倉場而前代名跡存者附
之以備稽考
本府永豐倉在閶門内即元舊址四面皆水知府刑宥
重建厫屋九連共一百十七間各縣糧自起運之餘
悉併儲於此凡蘇州衛官軍俸糧及各項公用俱於
此支給(祭酒陳鑑記永豐之為倉奠于閶闔門内以偫長洲吳吳江崑山常熟五縣歲入之賦而)
(凡文武之士官于兹與夫介胄胥吏之徒之在官者咸仰給焉倉址旣隘浸弗能容屋久滋弊其何能偫)
(前郡守林侯一鶚嘗欲闢而新之遽以憲節蒞江右乃止貳守王君仲顯盧君廷敬與二三寮友合辭請)
(于上詔下巡撫劉都憲顯孜遂以委之今郡守邢侯克寬侯經營量度布位定方縣水置𣙗條列咸具又)
(有滸溪倉隘其坤維徙而稍西地形乃方於是乎羣工子來五材就緒授之成算無愆指畫弗為過侈以)
(傷難弗為苟成以傷易樸素堅好寔惟永圖倉之為屋凡十有一聯三峙其北聯為間凡十有三峙東西)
(者其聯與間之數皆如此二峙其南其為間則視北而嬴其二聯為厫者三厫之為屋或四或五不一其)
(數聯又别為五小樓於屋極䟽其櫺以泄米之氣屋下地衡布以巨杉而閣以甓乃藉以厚版以□地之)
(溼通為屋以間計者百四十有七以厫計者三十有三以千文字第厫之名天尊而北中據以專其一一)
(竒數也地卑而南分據以擅其兩兩偶數也天地定位於是自北而南復轉而北而東而西旣而復東仍)
(轉而西至於陽字而極焉厫貯米以斛計者多或至萬五六千少亦不下萬二三千通可貯四十餘萬歲)
(費若干斛其所積可至七八年雖有凶荒之歲民可無菜色也北之左隙高揭一樓以司更鼓而守者知)
(警焉繚以周垣首以重門以司出入而主者得以防範焉中為砥道抵倉之半則有廳事三楹司出納者)
(得以蒞事焉此特取其少蔽風日故仍舊貫而已中門之外左為神祠以棲司倉之神右為寮屋以舍庾)
(官之屬倉中之地空曠平衍可曬可晾可委可積收入之頃民尤便焉經始於天順甲申冬十有一月落)
(成於成化丙戌春閠月工旣訖功邢侯授簡俾紀其成嗚呼天下之事憚其難則慮事機之失忽其易則)
(非經久之圖惟勿難其難則無棄事勿易其易則無苟成兹永豐之為役亦大矣大必難難斯憚矣憚則)
(弗為而止爾苟或易而忽焉忽則苟苟則易弊易弊則弗若弗為之愈也初邢侯之為是也忽罹歉歲人)
(曰可以止矣侯曰吾豈無所用情於斯民者哉亦計之審矣先正范文正公救荒之策政欲使貧民仰給)
(于公耳且今之為皆公帑之餘不敢傷民之財竭民之力以靡民之骨肉也彼無俚之徒皆得餬口公家)
(不至為溝中之瘠顧不可乎旣而民不知勞公無所擾而事隱然以辦覆瓦甃甓堅緻完美不為苟作凡)
(所宬貯無久儲速腐之患而公私遠近罔不隂受其賜者矣論者於是始服其雅量之不可及也侯來吳)
(二年小大之政罔弗咸宜乃今歲則大歉民心皇皇猶弗忍釋而他去者所頼以有恃怙也詢諸父老皆)
(謂自我朝置守以來所未嘗有然即斯倉一事已足以例其餘况大者乎予故詳著于篇庶幾來者因此)
(以識彼且時其修葺謹其出納相與保之以無墮其成亦可無媿乎侯之用心也若夫侯所過而入民之)
(深者則有甘棠之思在予奚容喙侯名宥克寬其字東廣之文昌仕族子予同榜進士為明執法知台州)
(府轉吾蘇)
吳縣和豐倉在胥門内周圍一百五十畆有三門厫屋
三十六連共四百三十二間弘治十六年連灾焚厫
屋三連及廳事今繕完
長洲縣青丘席墟荻溪蘇巷濟農五倉皆在婁門内東
城下舊有東倉在葑門外王墓村西倉在閶門外九
都南倉在葑門外二十五都北倉在婁門外二十四
都宣德間侍郎周忱移建於此青丘厫四連四十八
間席墟厫四連五十四間荻溪厫四連四十八間蘇
巷厫五連六十間濟農厫四連五十四間(王直濟農倉記蘇之)
(田賦視天下諸郡為最重而松江常州次焉然豈獨地之腴哉要皆以農力致之其賦旣重而又困於有)
(力之豪於是農始弊矣宣德五年太守况侯始至問民疾苦而深以為憂會行在工部侍郎周公奉命巡)
(撫至蘇况侯白其事公惻然思有以濟之而公廪無厚儲志弗克就七年秋蘇及松常皆稔公方謀預備)
(適朝廷命下許以官鈔平糴及勸借儲備以待賑恤乃與况侯及松常二守協謀而力行之蘇得米二十)
(九萬石分貯六縣名其倉曰濟農明年江南夏旱米價翔貴有詔令賑恤而蘇饑民四十餘萬戶凡一百)
(三十餘萬口盡發所儲不足贍田里多殍公復思廣為之備先是各府秋糧當輸者里胥皆厚取於民而)
(不即輸之官逋負者累歲公欲盡革其弊以惠民是年立於水次置場擇人總收而發運焉視舊所納減)
(十之一而三府當運糧一百萬石貯南京倉以為北京軍職月俸計其耗費每用六斗致一石公曰彼能)
(於南京受俸獨不可於此受乎若請於此給之旣免勞民且省耗費米六十萬石以入濟農倉民無患矣)
(請於朝從之而蘇州省米四十餘萬石益以各場積貯之贏及前所儲凡六十九萬石有竒公曰是不獨)
(濟農饑凡糧之遠運有所失及欠負者亦於此取借陪納秋成止如數還官若民夫修圩岸濬河道有乏)
(食者皆計口給之如是則免舉債以利兼并之家是冬戶部以聞詔下蘇州克廣六縣之倉以貯焉宣德)
(九年江南又大旱發濟農米賑之而民不知饑於是相率詣况侯願刻石以示後人侯屬前史官郡人張)
(洪䟽其始末請余記予喜故為之書若其為屋若干楹儲米若干石典守者之名氏與其條約之詳則列)
(之碑隂與諸縣皆載焉使互有考也)
滸溪倉在閶門内以本縣各都在西境者又設此倉
以便收納厫屋五連七十九間
義役倉在縣治西今廢
崑山縣玉峯倉在西門外舊有黃涇金潼等倉宣德間
移建一處總名玉峯倉厫屋共六百五間弘治八年
知縣張鼒重建三十間九年本府同知李復貞續建
五十間舊倉外設公舘二所神祠一所今皆移置於
内
預備糧儲二倉俱在縣治北厫屋三間收貯官糴糧
米洪武間知縣周至道建厫屋五間永樂三年主簿
梁杲重建
濟農倉在南門内二十九都厫屋一百三十七間宣
德間設置收貯耗米
義役倉亦在南門總七厫屋三十間收貯役田義役
等米用充官俸及支給買辦今廢
常熟縣總收倉在縣治西南二里基廣二百三十七畆
厫屋六十三連共三百七十八間(收十六都起至四十二都糧米)又
一在縣治西南二里基廣三百十七畆厫屋四十四
連共二百六十四間(收一都起至五十都并在城四隅糧米)俱正統四
年侍郎周忱改建(學士劉定之常熟縣東南三倉記夫蘇為郡土田膏沃賦入甲海内)
(常熟在蘇諸邑中尤地上賦多觀邑所以名則豐稔蓋可歲必良由近海潮汐消長自溝港達隴畆無旱)
(乾水溢之患然則治其田賦詎可忽乎舊時各鄉設倉散無統紀弊積于中正統間巡撫周文襄公忱縣)
(設兩倉於東與南去郭甚邇且在水濱民便納賦官易典視弊漸減矣然築土為墉積茨以苫其成弗難)
(隳毁亦易巨魁里胥歲斂于民以補苴之因而侵漁尤妨貧弱自周之後屢易巡撫重臣雖惡是而未暇改)
(為今天子嗣統初令南京刑部尚書劉公孜以都憲踵周昔任甘令尹澤自監察御史廣西臺副來綰縣)
(紱綱維舉張衲鑿契合其乃承劉符檄於是謀諸郡守邢公宥捐俸于己鳩材于義易兩倉朽腐以堅木)
(良甓豁狹址以廣之聳卑宇而高焉倉四方各有門門内各闢為場場各有官吏治賦之署名有貯米厫)
(八十間合兩倉八場計之六百四十間始事于丁亥五月乙丑落成于八月甲午民以賦來者入門而改)
(觀瞻至場而便委積會計明于署轉輸集于厫嚮者葺厲己之憂無所與焉助甘處畫是役者典史周從)
(善也叙其事實走价京師者義士劉傚也以傚來求文者邑士周中書紹榮也夫今郡縣使民弗獲遂休)
(養庶富多由於稅賦無善政而然然則斯倉之成可無記乎記之非特彰修者美亦以俾後為政者思繼)
(又使鄰封聞善者思傚則於民豈小補哉成化四年歲次戊子八月吉旦賜進士及第通議大夫工部右)
(侍郎兼翰林學士永新劉定之撰)
濟農倉去縣治北里許洪武間建初名預備倉收貯
撥兌餘米及罸贖米宣德七年侍郎周忱知府况鍾
又即宋順民倉趾建厫百間以貯平糴及勸借富民
米二十餘萬石後漸增益復建厫四十間扁今名學
士王直記後廢弘治八年都御史朱瑄重建國子祭
酒李傑記(國子祭酒李傑記曰國以民為本民以食為天故孔子論為政而先於足食孟子論)
(王道而先於養民是誠有民社之責者所當先務而不可緩者也何者歲之豐歉無恒所恃者吾之儲蓄)
(有恒古者三年耕必有一年之養九年耕必有三年之食而縣都之委積則有遺人掌之以待凶荒此所)
(以雖遇水旱而民無菜色也今府州縣濟農倉蓋深得古人之遺意然其興廢則存乎有司之良否焉爾)
(常熟縣濟農倉舊在城之東北隅為楹百有四十迺宣德間巡撫工部侍郎周文襄公所創建者也方是)
(時積餘糧至二十萬石每歲以春夏之交散之先下戶次中戶秋成之後止如數輸官自是民免假貸於)
(富室以出加倍之息田資之以治賊由之不逋公私利頼後有司漫不加意倉漸傾圯至成化初年而遺)
(址鞠為草莽有力者佃為己業鄰近者侵為私舍餘糧無所儲貯則寄於東南二倉一耗於侵欺再耗於)
(浥腐而儲蓄蕩然矣先是巡撫都御史佀公嘗命工繪湖州府濟農倉規制授邑令俾圖修復未幾公遷)
(少司徒還京事未克就弘治乙卯巡撫都御史四明朱公旬宣至縣詢及民隱首以是倉為生民休戚所)
(繫命蘇郡節推麻城萬君分治常熟責以設法營建旣而有貳守之擢君荷朝廷異恩又感巡撫公知已)
(盡力而為之且知庫藏虚竭民力疲困廼籍遠年侵逋糧料收禁於獄者得三百餘名召人保領限者鬻)
(産以償五日一輸銀于官至貯於縣庫出納則君自掌之凡瓦甓木石之價工匠夫役之直皆於是乎取)
(給適郡主洛陽史侯以公務至縣相與謀度區畫務為經久之計君往來督工不憚勤勩且擇義官數人)
(分董之百需無缺衆力競勸不兩月而公廨五間倉舍六十間修已並建懼風雨之霍凌也四壁皆累之)
(以塼慮潤濕之蒸薄也離地而布之以版君又以嗣是而後餘糧充羨不足以容方鳩工度材復圖增廣)
(至百二十間他若周圍之垣墉左右之橋梁道路靡不修築完固官不知費民不告勞而續用當成人心)
(胥悦於是縣之耆老糧長里胥僉謂巡撫公恤民之深郡侯謀畫之審貳守綜理之密剏立之敏均不可)
(無紀述以示永遠廼奉重慶太守致仕沈觀瀾之狀屬筆於予竊惟我朝洪武中縣設預備四倉以俟賑)
(濟皇祖養民之至仁良法萬世所當遵守者也四倉廢而濟農之倉立實前賢所以奉宣上德而惠此下)
(民若之何又廢而不理乎况列聖軫念黎元一遇歉歲輒下賑恤之詔有司以儲蓄之乏也束手無策坐)
(視民之流離困苦而莫之救食天禄治天民者固當如是耶是倉之成後之為政者嗣而守之以時而修)
(葺之則常熟之民庶乎永永有賴哉為記之俾刻諸石)
吳江縣總收倉在北門外三里橋西基地百餘畆正統
間侍郎周忱移東方等四倉併置初糧米俱用篾囤
收貯成化十六年知縣馮衡始建厫屋四十六連共
三百六十八間
濟農倉在北門内侍郎周忱建厫屋五連共七十二
間後又建官廳八間
義役倉亦在北門内永定橋西今廢
嘉定縣倉有四俱在縣治北門外一名萬積一名利益
一名豐寧一名通津每倉厫屋六連五十四間通二
百一十六間各闢門道廳事俱正統間侍郎周忱命
知縣祖述改建知縣蔣忠加葺
濟農倉在朝京門外又有新倉在朝京門内
廣儲倉在縣治西西隱寺前
太倉州倉在小西門内長洲橋南舊武寧菴地厫屋六
連總六十一間先是為太倉鎮海二衛官軍俸糧有
司輸納本衛委官收支正統八年設倉官一員隸崑
山縣委官按月收放弘治九年立州倉亦改隸凡州
境之糧盡儲於此設官如舊
軍儲倉在長春橋西南即舊西倉總儲本府各縣起
運糧米先隸嘉定縣委官放支官軍俸糧今屬本州
崇明縣廣贏大有倉在東沙舊皆篾囤貯糧成化七年
知縣汪貴始於城隍祠側造倉四連每連厫屋五間
收貯四區糧米(重建廣贏大有倉記略崇明蘇郡之屬邑東南岸海宿重兵禦倭寇糧儲)
(有司急務也徵以時歛以法而藏無其所可乎西沙二區已立倉矣東沙之四區則倍於西沙而倉不立)
(闕典也及成化七年夏知縣事永豐汪公貴率僚屬相址得城隍祠之偏地凡廣若干畆作倉二十楹左)
(右對峙高亢堅壯繚以垣牆嚴以扄鐍㮣斛斗升率置如度兵戍之食于是乎取給扁其左曰廣贏右曰)
(大有記之以示来者恒山雷中)
西沙倉厫屋十間收貯本沙二區糧米
永豐倉在縣北咸寧巷内初屬軍衛正綂二年改屬
本縣收糧支給官軍俸糧
濟農倉二一在縣治西南厫屋二十間一在西沙興
教寺傍厫屋三間正統間侍郎周忱命知縣張潮建
天賜鹽場在崇明縣先為宋韓侂胄之莊嘉定壬午
移浙西江灣青浦亭戶過此煎鹽近竈處有天賜港
故名寳慶初撥隸淮東總領所元至元間改屬兩淮
運司後因韓莊蘆蕩坍圯益以梭兒等蕩十三處煮
納官鹽公廨在後舊縣東南隅地淪于海今遷於鄉
村十七圖在縣東南本場隸兩浙運司亭戶九十四
竈戶一百三十額丁三百五十六鹽倉三連共二十
二間
附前代倉場
吳兩倉春申君所造西倉名曰均輸東倉周一里八步
後燒更始五年太守李君治東倉為屬縣屋不成見
越絶書
永昌北倉在子城西北六里五十步
西倉在子城西一百八十步疑即府倉也右祥符圖
經
南倉在子城西(新志又云府城内有北倉橋南倉橋政和中朱勔拆北倉而南倉久廢但)
(存倉巷)
北倉在閶門側皆前後臨流(盧氏云按續記每歲輸稅於南和糴於北以元)
(豐三年計之所糴無慮三十萬斛東南之計仰給於此農民亦頼官糴以平發價其利甚溥)
府倉在飲馬橋西唐龍興寺故基
常平倉義倉續會要淳熙十三年提舉羅點言常平
歸仁兩倉貯米當一路之半而倉屋傾斜乞於見樁
管官錢内撥一萬貫起蓋從之(盧氏云景德三年初立常平於兩浙慶歷)
(初王琪請建義倉)
歸仁倉報功倉淳熙元年韓彦古剏專儲歲計已上
並在府倉内
戶部百萬倉在閶門裏西倉開禧三年剏以府職曹
官兼嘉定二年始命官專掌以都司提領憲司措置
東倉嘉熙末剏
平糴倉在營橋東淳祐五年魏峻以壯城廢營改剏
(趙與訔書額提舉常平鄭霖記)
寳祐百萬倉在至德廟後寳祐五年趙與&KR0696;請建(厫二)
(百五十間浚河通舟直抵倉岸置官與東西兩倉同)
本府糴納倉在府治西景定五年趙與訔立有亭在
其前
元常平倉在顧亭橋
西成泰和二倉即宋舊百萬西倉也大德三年省創
始分為二
大盈寳成二倉即宋寳祐倉大德三年省創分為二
大德和豐二倉即宋百萬東倉大德四年分為二香
糯倉在西成倉後
義倉在東城下
盧志云大德永豐廣濟大盈泰和五倉即元舊
倉也按今有更襲姑志舊名如此
崑山縣宋縣倉在縣東北百步常平倉在縣西南二百
八十五步
常熟縣宋順民倉在縣治東臨漕渠治平二年向宗旦
建紹興四年常平使者徐誼慶元三年承傳良四年
孫應時各新之嘉熙元年王爚益地增創(郎淑常熟縣新建順)
(民倉記治平二年河内向侯作新倉成常語予其始終曰吾至之初見太守永川陳侯席未煖陳侯)
(曰常熟大縣也考其民板之數至四萬戶歲輸之粟至八萬石有倉汙庳迫窄纔容四分之一濱江之民)
(遠者百里水浮陸走稛載而至倉或旣盈則累數夕而不得輸于州又病其遠此一不便職是歲常散蓄)
(于浮屠之居廊廡皆滿蓋藏弗謹塗墍弗完得無有以誨盜哉此二不便蓋遲君之來也久矣君亟圖之)
(君退而自惟倉廩之出入一皆仰給於東南兹又為東南之劇歲入之粟它郡莫加厚焉吾邑雖不腆其)
(敢後其所先務邪矧其弊又如此之甚宜陳侯有以告吾也及吾視事之日見吏民問其所疾苦尤為不)
(便者凡幾然而獻計者又皆不出吾陳侯之議也於是訪縣方北得隙地數十畆以營築焉始召民而諭)
(其所以作之之意民旣病此久矣莫不奔走以聽命咸願治材于家請期日合衆材以成之旣而至期倉)
(遂以成予謂二侯皆能以材名于世所至莫不著見風迹至於興利去害便民皆其所素畜沛然而有餘)
(夫以沛然有餘之材相與協謀治其因民所欲之役其成也宜其不勞而功多其榜曰順民蓋得之矣若)
(夫世之從政者利害較然居前畏謗忌讒諰諰然不肯一日出其力則有諉曰愛民斯不遠哉夫愛民莫)
(如古人古之人有為豈天作而地生斯亦出於民而已耳姑視利害之如何豈顧可為而不為迺曰愛民)
(哉此大不然昔者子産嘗以其乘輿濟人於溱洧孟子謂之惠而不知為政凢以此也向侯亦以予言為)
(然因刻之于石俾來者考焉時熙寧元年三月十一日將仕郎前守沂州臨沂縣縣令郎淑記)
常平義倉在順民倉北廡
元際留倉在縣治東北順民橋即宋舊倉也
嘉定縣宋社倉在護國寺東端平二年建官倉在富廩
坊端平元年建元際留倉在州治内延祐五年任立
建常平倉與捕盜司相直蘇州府太倉在太倉州城
南張涇上洪武二十六年剏凡九十一厫共屋九百
十九間收儲海運遼東北京等處糧至永樂十二年
罷海運倉遂廢今改剏為太海倉
東軍儲倉在周涇橋東洪武十九年剏
崇明縣元永豐倉在儀門左常平倉在州治前捕盜司
東
驛逓
驛逓之制見於諸司職掌甚詳蘇為江南要路凡
使傳公移水陸行者晝夜憧憧不絶此驛逓鋪舍
之設皆當列焉
姑蘇驛舊名姑蘇館在胥門裏河西城下宋紹興十四
年郡守王㬇建又作臺於城上以姑蘇名之臺下有
百花洲洲東有射圃
本朝洪武元年知府何質移置盤門外初名姑蘇站
提領一人掌之二年改站為驛提領為丞(舊又有一所在府治)
(西謂之裏館驛永樂間以交趾人為丞專典裏驛正統初革去丞易館為分司)成化九年知
府邱霽重改建於胥門外基半築於水廣袤數十丈
背城面河氣勢宏敞北有延賓館後有樓曰昭賜可
以登眺丘自有記驛之右有皇華亭左有月洲亭相
去百步為使客憩息之所(丘霽記姑蘇驛有二一在府治西一在盤門外丞一)
(人總領之郡當南北要衝授館致餼者無虚日而府西驛已久廢盤門者存亦就弊矣且去府治遠禮賓)
(往來上下告勞霽假守是郡之明年思移置之請于巡撫大臣曰可請于巡按御史曰可遂度地胥門外)
(逓運所之南負城面河地頗陿弗稱乃植木水中為滉柱作石堤三面凡四十六丈廣地得從八丈衡如)
(隄而殺丈十六建屋六十楹皇華亭據其前後又重屋名昭賜之樓著所自也燕休登覽盡得山川之勝)
(庶幾乎所謂中吳之偉觀也仍撤舊材更新運所門與驛並費不出民皆自規措役凡十閱月而告成於)
(乎禮賓眡館三代之政也晉惟崇館子産與之陳無寄舍單子譏焉矧兹大邦烏可不備霽不敏承天子)
(休命來綏兹土安敢妄自菲薄亦為所得為而已是役也其容已乎雖然成之亦不易也來者尚嗣葺焉)
逓運所在胥門外元作逓運站洪武五年改今名成化
九年丘守因建姑蘇驛始撤而新之與驛並列又設
濟民藥館凡往來有疾者於此給藥
接官亭在閶門外普安橋西送迎使客之所亦洪武初
何守建
松陵驛舊在吳江縣治南洪武元年移建儒學之左天
順八年重建
平望驛在吳江縣南四十五里唐屬吳興郡為水馬驛
西至南潯五十餘里與烏程縣分界開元間蘇州耆
民請於刺史吳從衆割太湖洞庭三鄉與吳興易焉
又官河從平望驛北吳縣界元和間湖州刺史范傳
正奉敕釐開又撥入蘇州吳縣洪武元年撥隸吳江
縣
寧海驛先在太倉大西門外吳塘橋東洪武十七年設
宣德六年縣丞吳仲郢移置崑山縣半山橋西景泰
間知縣吳昭重建弘治六年御史吳一貫奏革今為
公館
府前總鋪(在本府西東至婁門利民鋪一十里西至胥門鋪三里南至盤門鋪五里北至齊門無量)
(鋪一十里)
胥門急逓鋪(在閶門外新開河橋内官路上)
楓橋急逓鋪(在府西十里吳縣十一都官塘路)
射瀆急逓鋪(在府西北二十里長洲縣一都)
滸墅急逓鋪(在府西北三十里長洲縣二都)
張公急逓鋪(在府西北四十里長洲縣六都)
白鶴急逓鋪(在府西北五十里長洲縣五都北抵常州府無錫縣界)
盤門急逓鋪(在府南五里吳縣一都)
白蓮急逓鋪(在府南十五里長洲縣三十一都)
尹山急逓鋪(在府南二十五里長洲縣三十一都)
柳胥急逓鋪(在府南三十五里長洲縣三十一都)
觀瀾急逓鋪(在府南四十五里吳江縣南三里)
徹浦急逓鋪(在府南五十五里吳江縣南十三里)
廟涇急逓鋪(在府南六十五里吳江縣南二十三里)
裊腰急逓鋪(在府南七十五里吳江縣三十三里石塘廟涇北)
長老急逓鋪(在府南八十五里吳江縣南四十三里石塘裊腰橋北此分二路一路從裊腰)
(鋪往南嘉興路一路從朱家鋪往湖州路)
黎涇急逓鋪(在府南九十三里吳江縣南五十三里平望黎涇橋北)
雙里急逓鋪(在府南一百三里吳江縣南六十三里平望南雙橋北官塘路自觀瀾至雙里)
(七鋪洪武九年知縣王進建又南係嘉興府界)
朱家急逓鋪(係平望轉西往湖州路去黎涇鋪一十里吳江縣西南六十三里荻塘道成橋)
(西湖州路)
道成急逓鋪(西去朱家鋪一十里吳江縣西南六十三里荻塘道成橋西)
衆安急逓鋪(西去道成鋪一十里吳江縣西南七十三里荻塘衆安橋西)
思范急逓鋪(西去衆安鋪一十里吳江縣西南八十三里荻塘思范橋西)
曹村急逓鋪(西去思范鋪一十里吳江縣西南九十三里荻塘曹村橋東又西係湖州府歸)
(安縣界)
無量急逓鋪(在府北十里長洲縣五都常熟塘)
周涇急逓鋪(在府北二十里長洲縣十五都)
羅壩急逓鋪(在府北三十里長洲縣十四都)
船場急逓鋪(在府北四十里長洲縣十三都)
吳塔急逓鋪(在府北五十五里常熟縣四十八都吳塔村)
潭塘急逓鋪(在府北七十里常熟縣南四十四都華蕩口雲和塘)
常熟縣前急逓鋪(在府北九十里在常熟縣前)
利民急逓鋪(在婁門外去府東北十里長洲縣二十三都至和塘)
蘆涇急逓鋪(在府東北二十里長洲縣二十一都)
蕭涇急逓鋪(在府東北三十里長洲縣二十一都)
六市急逓鋪(在府東北四十里長洲縣十九都)
真儀急逓鋪(在府東北五十里崑山縣朱塘鄕三保東村造彼字圩)
尤涇急逓鋪(在府東北六十里崑山縣積善鄕二保可字圩)
崑山縣前急逓鋪(在崑山縣前宣化坊去府東北七十里)
馬涇急逓鋪(在府東北八十里崑山縣東十里惠安鄕三十保宿字圩太倉路)
奣子急逓鋪(在府東北九十里崑山縣東十里惠安鄕三十保民字圩)
勝安急逓鋪(在府東北一百里太倉州西十里惠安鄕女字圩此分二路一路太倉十里一)
(路往南去嘉定路上張涇鋪一十里)
太倉州前急逓鋪(在府東北一百十里舊在太倉衛前屬崑山縣惠安鄕劒字圩今移)
(在州前自真義鋪太倉州前共七鋪洪武二年崑山縣知縣王瑾建)
諸涇急逓鋪(在府東北一百二十里太倉州東十里惠安鄕來字圩崇明路)
井亭急逓鋪(在府東北一百三十里太倉州東二十里湖川鄕餘字圩崇明路)
皇華平匯二亭在飲馬橋東北岸
望亭驛去郡北五十里先名御亭唐李襲為守以梁庾
肩吾詩改稱(庾肩吾御亭一回望風塵千里昏青袍異春草白馬即吳門劔戟梗伊洛兵馬)
(亂轘轅輦道同關塞王城似太原休明鼎尚重秉禮國猶存殷牖爻雖頥堯城吏轉尊泣血悲東走横戈)
(念北奔方馮七廟略誓雪五陵冤人事今如此天道共誰論白樂天望亭驛酬别周判官何事出長洲連)
(宵飲不休醒應難作别歡漸少於愁燈火穿村市笙歌上驛樓何言五十里已不屬蘇州許渾宿望亭驛)
(寄蘇州同志候館人稀夜更長姑蘇城遠樹蒼蒼江湖水落高樓迥河漢秋歸廣簟凉月轉碧梧移鵲影)
(露低紅葉濕螢光西園詩侣應多思莫醉笙歌掩畫堂李從一南浦菰蒲覆白蘋東吳黎庶逐黃巾野棠)
(自發空流水江燕初歸不見人遠樹依依如送客平田渺渺獨傷春那堪回首長洲苑烽火年年報戍塵)
九里亭見幽明錄宋吳縣賈升為九里亭吏
元姑蘇驛即守姑蘇館址增飾之左有通波亭右有公
君亭大德五年摧毁董章新之元統元年張蒙古岱
搆亭于南扁曰春澤後至元二年慶通建館及橋扁
曰來遠其北館曰瞻儀亭曰凝香南館曰賓賢(方回姑蘇)
(驛記略紹興初有舊姑蘇館在盤門内河西城下今改為驛嘉議大夫平江路總管真定董侯新之夫蘇)
(為孔道陸騎水舫供給良進大德五年七月朔颶風為患太湖之水幾入葑門市井荒凉傳舍蕭索如是)
(三閱月而董侯至首新郡治次新姑蘇驛曰館曰驛曰站名三而義一新三站而其地一馬站曰光遠傍)
(為思政亭水站曰賓賢傍為通波亭以至逓運站鞍韂舳艫僕從烝徒之湏無一不飭帷幬瓶盎坐卧飲)
(食土器無一不具又開驛馬大路平廣十餘里出城與盤門外橋相接大書姑蘇驛三字扁之而他題顔)
(皆侯老筆侯至郡未幾男女異路貞信有别獄訟鮮少道不拾遺城社屏迹巷無鄭聲酤糴烹庖物饒價)
(平究其所以然則知侯公退之暇不入内閾清坐絃歌每過夜分作善教二十四條父老刻梓大抵以觀)
(課農桑敦厚風俗為急務所以新己之心者旣至於新民之心何有若姑蘇驛之新宜大書宜特書侯名)
(章字文卿學者稱為小菴先生嘗守當塗年六十有五博學尤精於春秋云)
姑蘇馬站在館驛北
姑蘇水站在胥門外
逓運站在胥門外
接官亭在閶門外
急逓鋪總鋪在府治前平橋側
宋觀風館在崑山縣西南三百步李稠建嘉泰間改名
全吳驛後廢地隸縣學近民館在縣東淳祐庚戌項
公澤建新江驛亦在縣境
南北驛在吳江縣北堂宇百餘間極宏麗紹興十八年
詔建專為國信使頓宿又有吳江驛平望驛則今仍
之者也(張祐吳江驛山色遠㴠空蒼茫澤國東海明先見日江白迥聞風鳥道高原去人煙小徑)
(通那知舊遺逸不在五湖中方干便向中流出太陽嫌疑大岸逼浮桑門前白道通天闕浪裏青山占幾)
(鄉帆勢落斜依浦溆鐘聲斷續在蒼茫古今悉不知天意偏把雲霞媚一方張祐平望驛一派吳興水西)
(來此驛分路遥經幾日身去是孤雲雨氣朝忙蟻雷聲夜聚蚊何堪秋草色到處重離羣李逞平望驛懷)
(李從實周鉷二故人蘆葉風多驛堠長昔年㩦手上河梁青雲才子鴛鴻秀白石山人芝术香華驥欲陪)
(先道路大川斯濟戢舟航少微星動桂枝發重正孤帆過水鄕元薩都拉左帶吳松右五湖人家笑我隔)
(菰蒲風濤不動魚龍國煙雨翻成水墨圖越客卧吹船上笛吳姬多倚水邊壚鑑湖道士如招隱一曲它)
(年得賜無)
通越亭在南門皇華亭在北門期月亭郵亭在城隍廟
前
登津館在嘉定合浦門護國寺西景定三年常懋建其
館在朝京門内東端平元年鄭士穎建淳祐九年林
應炎修改扁練溪驛
元海道接官亭在太倉州天妃宫門左
姑蘇志卷二十六
