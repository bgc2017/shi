姑蘇志卷三十七明王鏊撰
宦蹟一
郡縣民之司命也有遺愛焉固不能㤀而挽鄧推
謝亦輿情之不免者至於繩宄墨平榖禄典文教
總武備苟有可徵悉存其㮣今制命臺憲近臣遞
出撫按庶政咸屬焉特稽其事及吾郡者述之
顔駟漢武帝至郎署見一郎須眉皓白問為郎幾時對
曰臣自文帝時為郎上曰何久不遷對曰文帝好文
而臣善武景帝好美貌而臣貌醜陛下好年少而臣
已老是以終身不遇也上感其言即日擢為會稽都
尉
周君陽朔三年為守造母陵道見越絶書又會稽志云
陽嘉二年刻石旌表義里(按陽當作鴻)
任延字長孫宛人更始元年拜會稽都尉時年十九迎
官驚其壮及到靜泊無為唯先遣饋禮祠延陵季子
時道路未通避亂江南者未還中土會稽頗稱多士
延聘請高行如董子儀嚴子陵等待以師友掾吏貧
者輒分俸賑給之省諸卒令耕公田以周窮急每時行
縣輒使慰勉孝子就餐飯吳有龍丘萇隠居太末志
不降辱王莽連辟不到遣功曹奉謁脩書記致醫藥
吏使相望於道積一歲萇乃詣府願先死備錄延辭
讓再三遂署議曹祭酒萇尋卒延自臨殯不朝三日
是以郡中賢士大夫爭往宦焉建武初徵為九真太
守
李君更始五年為守治東倉為屬縣屋(見越絶書)
彭脩字子陽毗陵人年十五父為郡吏得休與脩俱歸
道為盗所劫脩困迫乃拔佩刀前持盜帥曰父辱子
死卿不顧死耶盗相謂曰此童子義士也不宜逼之
遂謝去後仕郡為功曹時西部都尉宰鼂行太守事
以微過收吳縣獄吏將殺之主簿鍾離意爭諫甚切
鼂怒使收縛意欲案之掾吏莫敢諫脩排閣直入拜
曰明府發雷霆於主簿請聞其過鼂曰受教三日初
不奉行廢命不忠豈非過耶脩曰昔任座面折文侯
朱雲攀毁闌檻自非賢君焉得忠臣今慶明府為賢
君主簿為忠臣鼂遂原意罰貰獄吏罪後州辟從事
時賊張子林等數百人作亂郡言州請脩守吳令脩
與太守俱出討賊賊望見車馬競交射之飛矢雨集
脩障扞太守為流矢所中死太守得全賊素聞其恩
信即殺弩中脩者餘悉降散言曰自為彭君故降不
為太守服也(吳錄作彭循云循字子陽建國二年海賊丁儀等萬人據吳太守秋君聞循勇)
(謀以守命循與儀相見陳說利害應時俱散民歌之曰時歲倉卒賊縦横大戟長弩不可當賴得賢令彭)
(子陽)
鍾離意字子阿山隂人少為郡督郵時部縣亭長有受
人酒禮者府下記案考之意封還記入言於太守曰
政化之本由近及遠今宜先清府内直闊略遠縣亭
細微之愆太守甚賢之遂任以縣事建武十四年會
稽大疫死者萬數意獨身自巡視經給醫藥所部多
蒙全濟舉孝廉光武目為良吏除瑕丘堂邑二縣令
後徵為尚書轉僕射出為魯國(意别傳云建武十四年太守汝南黃讜召)
(意署北部督郵吳中大疫黃君轉署意為中部督郵意乃露車不冠身不修整行病者門入其家至與醫)
(藥詣神廟為民禱祭召醫數百人令和草藥恐醫或以毒藥過劑賊害民命先自吞嘗然後行之其所臨)
(護四千餘人後日府君出省災百姓攀車言曰明府不須出但得鍾離督郵民皆活也又會稽典錄郡署)
(意比部督郵烏程男子孫常常弟烈分居各得田半頃烈死歲饑常稍以米粟給烈妻子輒追計直作劵)
(沒取其田烈兒長大訟常掾史議皆曰烈孫兒遭餓賴常升合長大成人而更爭訟非順孫也意獨曰常)
(身為遺父當撫孤弱是人道正義稍以升合劵取其田懷挟姦路貪利忘義烈妻子雖以田與常困迫之)
(至非私義也請常田俾烈妻子於是衆議無以奪之)
包咸字士良曲阿人少為諸生受業長安師事博士右
師細君習魯詩論語王莽簒去歸鄉里於東海界為
赤眉賊所得遂見拘執十餘日咸晨夜誦經賊異而
遣之因住東海立精舍講授光武即位乃歸鄉里太
守黃讜署戶曹史欲召咸入教其子咸曰禮有来學
而無往教讜遂遣子師之舉孝廉除郎中建武中入
授皇太子論語拜諫議大夫後遷大鴻臚(吳錄咸署戶曹史轉)
(署主簿太守黃君行春咸留守郎君緣樓探雀卵咸責數云春即不宜破卵而又升危非子道杖三十)
陸璯字仲芳毗陵人操履清正明京氏易尚書風角星
算皆極精奥辟主簿視事旬日謝病去隠會稽山
王關字選公無錫人明易及天文郡舉為主簿更始平
守山隂令補御史不交豪強人號王獨坐
黃昌字聖真餘姚人本出孤微居近學宫數見諸生修
庠序之禮因好之遂就經學又曉習文法仕郡為决
曹刺史見而竒之辟從事復拜宛令政尚嚴猛好發
姦伏歴遷至將作大匠大司農
第五倫字伯魚長陵人少有義行建武二十九年拜會
稽太守躬自斬芻養馬妻執炊㸑受俸裁留一月糧
餘皆賤貿與貧羸之民俗多淫祀常以牛祭神財産
困匱其自食牛而不以薦祠者發病且死為牛鳴前
後郡將莫敢禁倫移書屬縣曉告百姓其巫祝託鬼
神詐怖愚民皆案論之有妄屠牛者吏輙行罸百姓
以安署督郵謝夷吾為主簿鄉嗇夫鄭弘為督郵舉
許武孝廉永平五年坐法徵老小攀車馬嗁呼相隨
日裁行數里倫乃偽止亭舍隂乘船去及詣廷尉吏
民上書守闕者千餘人詔公車諸為會稽太守上書
者勿復受會帝幸廷尉錄囚得免歸田里後官至司
空
謝夷吾字堯卿山隂人少為郡吏學風角占候太守第
五倫擢為督郵時烏程長有臧釁倫使收案其罪夷
吾到縣無所驗但望閤伏哭而還白倫曰竊以占候
知長當死非刑所加故不收之倫聽其言至月餘果
有驛馬齎長印綬上言暴卒倫以此益信禮之舉孝
廉為夀張令稍遷荆州刺史鉅鹿太守所在有善
績倫作司徒令班固為文薦夷吾曰竊見鉅鹿太守
會稽謝夷吾出身東州英姿挺特少膺儒雅綜校圖
籙昔為陪隸與臣從事奮忠毅之操躬史魚之節及
應選作宰惠敷百里爰牧荆州威行邦國遷守鉅鹿
政合時雝宜當拔擢使登鼎司臣以頑駑尸禄負乘
願乞骸骨更授夷吾以厭率土之望後左轉下邳令
豫尅死日如期果卒
鄭弘字巨君山隂人少為鄉嗇夫太守第五倫竒之召
署督郵舉孝廉拜騶令累遷尚書令平原相侍中大
司農太尉
尹興明帝時為守楚王英謀反隂疏天下善士有興名
及英事覺與門下掾陸續主簿梁松功曹史駟勲俱
詣廷尉獄赦還鄉里(詳見陸續傳)
王充字仲任上虞人受業太學師事扶風班彪後歸鄉
里屏居教授明帝時仕郡為功曹以數諫爭不合去
刺史董勤辟為從事轉治中自免還家年漸七十乃
閉門潜思著論衡八十五篇
慶鴻(何敞傳作慶弘)洛陽人慷慨有義節與廉范為刎頸交仕
至會稽太守所在有異績
張霸字伯饒成都人永元中為會稽太守表用郡人處
士顧奉公孫松等奉後為潁川太守松為司隸校尉
並有名稱其餘有業行者皆見擢用郡中爭厲志節
習經者以千數道路但聞誦聲野無遺寇民語曰城
上烏鳴哺父母府中諸吏皆孝子霸視事三年遂上
病後徵四遷為侍中卒翟酺與諸儒門人追錄本行
謚曰憲文(續漢書曰霸為郡越賊歸附童謠曰棄我戟捐我矛盜賊盡吏皆休)
馬稜字伯威茂陵人援族孫也永元中轉會稽太守稜
素威嚴治郡有聲
蔡君修武人元初中以平寇功符守吳郡復牧青州(按其)
(子高邑令湛碑云云然安帝時郡未分當作會稽是)
趙牧字仲師長安人少以公正稱及治郡有聲績
戴就字景成上虞人仕郡倉曹掾刺史歐陽參奏太守
成公浮臧罪遣部從事薛安案倉庫簿領收就考掠
就慷慨直辭安竒其壮節表其言解釋郡事徵浮還
京師免歸太守劉寵舉就孝廉光禄主事
劉府君永建四年為守始奏分會稽郡置吳郡
王衡永和三年郡丞羊珍反衡破斬之
武開明永和二年舉孝廉除郎中謁者漢建安二年遷
大長秋丞長樂太僕丞永嘉元年喪母去官復拜郎
中除吳郡府丞建安二年卒
韓整守吳創吳泰伯廟(見唐春申君碑又吳會稽太守濮陽興問書佐山隂朱育曰昔)
(韓吳郡問士於劉聖博疑即整也)
麋豹東海人為吳郡太守永興二年建吳泰伯廟閶門
外嘗按行屬城問功曹唐景風俗所尚景曰處家無
不孝之子立朝無不忠之臣文為儒宗武為將帥時
人以為善言
東門奐歴吳濟隂二郡太守所在貪濁謠曰東門奐取
吳半吳不足濟隂續
李肅潁川人桓帝時太守舉陸康孝廉肅後坐事誅康
為歛尸送喪還鄉行服
徐參良成人中常侍璜之弟吳郡太守時刺史陳翔舉
奏參在職貪穢徵詣廷尉翔由此威名大振
陳瑀字公瑋淮浦人光漢元年以安東將軍行吳郡太
守建安二年曹操遣議郎王誧奉詔以孫策為騎都
尉領會稽太守又敕徐州牧吕布及瑀同討袁術策
自謂統兵但以騎都尉領郡為輕乃諷誧承制假策
明漢將軍時瑀屯海西策治嚴當與布瑀參同形勢
行到錢唐瑀隂圖襲策遣都尉萬演等密渡江使持
印傳三十餘結賊與丹陽宣城涇陵陽始安黟歙諸
險縣大帥祖郎焦巴及烏程嚴白虎等使為内應伺
策軍發欲攻取諸郡策覺之自將討虎别遣吕範徐
逸攻瑀於海西瑀單騎奔袁紹策梟其大將陳牧獲
吏士妻子四千人瑀從兄子廣陵太守登治射陽隂
遣間使以印綬與白虎餘黨以報瑀見破之辱策討
登歸丹徒遂為許貢奴客射死瑀領郡凡六年
許貢為吳郡太守興平二年奏分烏程為永縣時孫策
方起貢表聞漢帝云策驍雄與項籍相似宜加賚寵
召還京邑若寘於外必為世患策候吏得表以示策
策遂殺貢貢小子與客亡匿江邊策單騎出貢客擊
傷策病創死
朱治字君理故鄣人興平初勸孫策平定江東時在夀
春後遷吳郡都尉從錢唐欲進到吳吳郡太守許貢
拒之於由拳治與戰大破之貢南就山賊嚴白虎治
遂入郡領太守事黃武元年封毘陵侯領郡如故二
年徙封故鄣歲餘還吳三年卒初治領郡舉孫權為
孝廉後權為吳王治每進見權常親迎執板交拜其
見異如此
盛憲字孝章會稽人器量雄偉遷吳郡太守以病去官
憲居陽羡兄弟三人總為一時名士弟宏居吳少有
慷慨士風宏弟仲居會稽有聲望憲子匡奔魏位至
征東司馬
芮祉字宣嗣丹陽人從孫堅征伐有功堅薦為九江太
守轉吳郡所在有聲
滕胤字承嗣劇人有操節美儀容年十七尚公主建安
二十年起家丹陽太守徙吳郡所在見稱每聽辭訟
察言觀色務盡情理人有窮冤對之流涕
吳展字士季下邳人仕吳為吳郡太守吳平還鄉里閉
門自守不交賓客郡人蔡洪答刺史周浚論吳士書
曰士季忠足矯非清足厲俗信可結神才堪幹世誠
聖世之老成明時之俊乂也
謝承字偉平山隂人孫權夫人之弟也為吳郡督郵歲
穰有嘉禾六穗生於部屬拜五官郎中稍遷長沙東
部都尉武陵太守博學洽聞嘗所知見終身不㤀撰
後漢書百餘卷子崇勛並知名勛吳郡太守封蘭亭
侯
太史亨字元復東莱黃人建昌都尉慈之子歴官尚書
吳郡太守越騎校尉(范志亨作享又云一名高)
胡沖固始人父綜少孤母將避難江東孫策領會稽太
守綜年十四為門下循行留吳與孫權共讀書策薨
權以綜為金曹從事官至侍中沖仕吳中書令晉尚
書郎吳郡太守
賀卲字興伯山隂人吳景帝休即位為吳郡太守初不
出門諸強族輕之乃題府門云會稽雞不能嗁卲聞
故出行至門反顧索筆足之云不可嗁殺吳兒於是
至諸屯邸檢校顧陸役使官兵及藏逋亡悉以言上
罪者甚衆陸抗時為江陵都督自請攻孫皓然後得
釋卲奉公貞正後被譛殺子循孫道力
循字彦先操尚高厲童齔不羣言行進止必以禮讓陳
敏之亂循與吳郡朱誕不豫其事敏破除吳國内史
不就元帝為安東將軍復上循為吳國内史(見世說亦載題)
(門事與父卲傳語同必有一誤道力吳令)
傅咸字長虞北地人司隸校尉玄之子也累遷吳國内
史顧榮與親故書曰傅長虞勁直忠果雖非周才亦
足貴也卒諡曰貞
殷祐字慶元雲陽人擢吳郡太守嘗上箋論顧榮功高
贈典不稱由是榮得加贈
鄧攸字伯道襄陵人元帝以為太子中庶子時吳郡闕
守人多欲之帝以授攸攸清和平簡貞正寡欲載米
之郡俸禄無所受唯飲吳水而已時郡中大饑攸奏
賑貸未報乃輒開倉救之臺遣散騎常侍桓彛虞&KR1294;
慰勞飢人觀聽善否乃劾攸以擅出榖俄有詔原之
并令桓彛省其衆役攸在郡政清明百姓歡悅為中
興良守後稱疾去職郡嘗有送迎錢數百萬攸不受
一錢百姓數千人牽攸船不得進攸乃小停夜中發
去(吳錄攸罷郡人入水攀其船悲號哭泣送三百里不忍别)吳人歌云紞如打五
鼓雞鳴天欲曙鄧侯挽不來謝令推不去百姓詣臺
乞留一歲不聽
張茂字偉康會稽人少有志行與同郡孔愉敬康丁潭
世康俱著名號會稽三康元帝辟茂為掾屬太子衛
率大興中出補吳國内史茂初夢得大象以問占夢
萬雅雅曰君當為大郡而不善也象大獸取其音狩
故為大郡然象以齒焚身後當為人所殺及在郡聞
齋内牀下犬聲求而不獲既而地坼有二犬子取養
之皆死永昌元年茂與三子俱為沈充所害追贈太
保
應詹字思遠南頓人性質素以學藝文章稱元帝雅重
其才以後軍將軍出補吳國内史坐公事免
樂謨字弘範淯陽人尚書令廣之子也渡江為征虜將
軍吳國内史
趙穆字季子汲郡人正淑平粹才識清通為明帝師歴
冠軍將軍吳郡太守
庾冰字季堅鄢陵人驃騎大將軍琛之子司空亮之弟
也以雅素為時論所重王導請為司徒左長史補吳
國内史咸和二年蘇峻作逆矯詔大赦遣兵攻冰冰
不能禦棄郡奔會稽會稽内史王舒以冰行奮武將
軍距峻别率張徤於吳中時徤黨甚衆諸將莫敢先
進冰率衆擊徤走之於是乘勝西進赴京師又遣司
馬滕含攻賊石頭城拔之冰勲為多封侯不受卒諡
忠成(世說蘇峻之亂諸庾逃散冰時為吳郡單身奔亡民吏皆去唯郡卒獨以小船載冰出錢唐口)
(籧篨覆之時峻賞募覓冰屬所在搜檢甚急卒舍船市渚因飲酒醉還舞櫂向船曰何處覓庾吳郡此中)
(便是冰大惶怖然不敢動監司見船小装狭謂卒狂醉都不復疑自送過浙江寄山隂魏家得免後事平)
(冰報卒適其所願卒曰出自厮下不願名器少苦執鞭恒患不得快飲酒使其酒足餘年畢矣無所復須)
(冰為起大舍市奴婢使門内有百斛酒終其身時謂此卒非唯有智且亦達生)子希從子羲
曾孫登之
希字始彦自侍中出為輔國將軍吳國内史後死於桓
温之難
羲字羲叔亮之子也少有時譽穆帝時為建威將軍吳
國内史時帝雅愛文義羲至郡獻詩頗存諷諫未見
用而卒
登之字元龍以司徒左長史為南東海太守府公彭城
王義康專攬政事而登之性剛每陳己意義康不悅
出為吳郡太守州郡相臨執意無改後以事免官
蔡謨字道明考城人歴遷侍中蘇峻構逆庾冰出奔乃
以謨為吳國内史既至與張闓顧衆顧颺等共起義
兵迎冰還郡峻平復為侍中卒諡文穆
虞潭字思奥餘姚人清貞有檢操蘇峻反潭守吳興加
督三吳晉陵宣城義興五郡軍事與郗鑒王舒協同
義舉陶侃假潭節監揚州浙江西軍事遣督護沈伊
距管商於吳縣為商所敗潭自貶尋而峻平轉鎮東
將軍吳國内史以前後功進爵武昌縣侯徙會稽内
史未發還復吳郡時軍荒之後百姓飢饉死亡塗地
潭表出倉米振救又脩滬瀆壘以防海鈔百姓賴之
咸康中卒諡孝烈孫嘯父
嘯父太元中為吳國内史隆安初徵補尚書未發而王
廞舉兵叛以嘯父行吳興太守入吳興義興為廞聚
兵輕俠赴者萬計廞敗應斬詔以祖舊勲聽以侯贖
為庶人嘯父從父谷
谷字長風吳興太守&KR1294;之子也仕吳國内史
王恬字敬豫臨沂人丞相導之子也少好武卓犖不羈
晚節更好士起為吳國内史卒諡憲侯(世說謝太傅嘗與謝萬共)
(過吳郡萬欲共萃王恬許太傅云恐伊不必酬汝意萬乃獨往坐少時王便入門内謝以為厚待已良久)
(乃沐頭散髮而出據胡牀在中庭曬頭神色傲邁了無相酬對意謝乃還末至船逆呼太傅曰阿螭不作)
(爾恬小字螭虎)弟洽劭會
洽字敬和導第三子兄弟中最知名歴建武將軍吳國
内史為士民所懷在郡上表有曰編戶僵尸葬薶無
主或闔門餓餒烟火不舉徵拜領軍有清裁之稱子
珣
珣字元琳孝武時歴輔國將軍吳國内史在郡為士庶
所悅太元十五年徵為尚書左僕射卒諡獻穆子弘
曇首
弘字休元少好學以清恬知名大司馬右長史轉吳國
内史義熙十一年徵為太尉長史錄尚書事諡文昭
曇首徵吳郡太守不赴弘孫僧達
僧達幼聰敏孝武以為征虜將軍吳郡太守時朞歲五
遷彌不得意吳郭西臺寺多富沙門僧達求須不滿
乃遣主簿顧曠率門義劫寺中沙門竺灋瑶財數百
萬荆江反叛加僧達置佐領兵臺符聽置千人而輒
立三十隊隊八十人又立宅於吳多役公力坐免官
至中書令賜死
劭字敬倫導第五子清修簡貴善治容儀有風操桓温
稱為鳳雛累遷為建威將軍吳國内史卒諡簡
薈字敬文恬虚守靖不競榮利歴建威將軍吳國内史
年饑粟貴人多死亡薈出私米作饘粥以飴餓者所
活甚衆遷尚書領中護軍復為征虜將軍吳國内史
轉會稽内史孫琨
琨少謹篤泰始中出為冠軍將軍吳郡太守遷中領軍
坐在郡用朝舍錢三十六萬營餉二宫諸王及作絳
襖奉獻軍用左遷光禄大夫
誕字茂世父混誕少有才藻隆安七年以太尉長史為
吳國内史母憂去職(按隆安止五年云七年誤)
王侃臨沂人太保祥從孫國子祭酒琛之子也少歴顯
職位至吳國内史
荀蕤字令遠潁隂人光禄大夫崧之子也有儀操風望
為簡文帝所重後除建威將軍吳國内史卒官弟羡
羡字令則資禀逸羣清和有識裁殷浩為揚州刺史以
羡有令問引為建威將軍吳國内史時年二十七中
興方伯之少未有若羡者明年卒
刁彛字士海饒安人協之子也斬讎人黨以祭父墓由
是知名歴尚書吏部郎吳國内史咸安二年降封東
海王奕為海西公徙吳縣西柴里勑彛防衛寧康初
轉北中郎將徐兖二州刺史
譙敬王恬字元愉忠正有局幹領左衛將軍補吳國内
史又領太子詹事以宗室勲望有才用武帝時深仗
之以為都督子允之
允之字季度歴輔國將軍吳國宣城譙梁内史王恭庾
楷桓玄内伐允之兄弟拒楷斬其將叚方元興初徙
廣州被害
何澄字季玄灊人清正有器望孝武深愛之以為冠軍
將軍吳國内史太元中徵拜尚書孫叔度
叔度義熙中為金紫光禄大夫吳郡太守王弘每稱其
清身潔已子尚之為吏部郎告休定省傾朝送别於
冶渚至郡叔度謂曰聞汝來傾朝送别可有幾客荅
曰殆數百人叔度笑曰此是送吏部爾非關何彦德
也曾孫戢
戢字慧景金紫光禄大夫偃之子也尚山隂公主歴侍
中濟隂太守出為吳郡太守以疾歸為侍中秘書監
卒諡懿子
王愷字茂仁晉陽人丞相坦之之子太元末為侍中出
為吳國内史未發徵為丹陽尹桓玄等至江寧領兵
守石頭俄而玄等走復為吳郡病卒
桓謙字敬祖龍亢人父沖侍中謙詳整有器望歴輔國
將軍吳國内史隆安三年孫恩陷會稽謙委官出奔
無錫徵拜尚書驃騎大將軍後以亂蜀伏誅
袁山松陽夏人少負才名博學有文章著後漢書百篇
歴祕書監吳國内史孫恩作亂吳會承平日久人不
習戰所在多破亡吳國内史桓謙出奔山松築滬瀆
壘緣海備恩明年恩復入浃口轉寇滬瀆害山松(山松)
(部人海鹽李祥突白刃收山松歸葬後人表祥居為教義里)
魏詠之字長道任城人家貧好學不倦桓玄簒位協贊
義謀義熙初進征虜將軍吳國内史尋轉荆州刺史
卒追諡曰桓
劉柳字叔惠涅陽人其先漢宗室也柳有名譽少登清
官歴後將軍吳國内史以顔延之為行參軍主簿(柳將謝氏)
(姊俱行即瞻之叔母贍幼孤亦偕至吳)
丘淵之字思玄烏程人博學有才識宋文帝即位以舊
恩歴侍中都官尚書吳郡太守所著文章百卷歴吳
會稽丹陽三郡
王韶之字休泰臨沂人好史籍私撰晉安帝陽秋序王
氏過惡少帝即位以侍中出為吳郡太守王弘入相
領揚州刺史韶之在郡常慮為弘所繩夙夜勤厲政
績甚美弘亦抑其私憾文帝兩嘉之時稱韶之良守
徵為祠部尚書
劉式之字延叔莒人尚書左僕射穆之仲子通易好士
以左衛將軍為吳郡太守諡恭侯
江夷字茂遠考城人父敱夷少自澡厲美風儀善舉止
景平二年由吏部尚書出為吳郡太守富陽縣賊孫
法亮作亂攻永興會稽太守袁澹之遣隊主陳願等
破賊夷輕行之職停吳一宿進至富陽分别善惡執
送願徙賊黨數百家於彭城諸處及營陽王在吳縣
見害夷臨哭盡禮以兄疾去官後為右僕射歴任以
和簡稱曾孫斆
斆字叔文好文辭有風格永明七年領驍騎將軍歴吳
郡太守卒諡敬子
徐佩之字希季郯人武帝以其姻戚累加寵任遷侍中
射聲校尉未拜出為吳郡太守還除吏部尚書丹陽
尹元嘉三年羨之既誅文帝特宥佩之免官而已其
冬佩之謀反事發被誅
劉損字子騫蕭人衛將軍毅從父弟也元嘉中為吳郡
至閶門便入太伯廟室宇隤毁垣墻不修損愴然曰
清塵尚可彷彿衡宇一何摧隤即令修葺
殷穆長平人以和謹致稱為五兵尚書吳郡太守官至
特進諡元子
劉斌由吳郡太守為司徒彭城王義康長史元嘉十七
年義康專政欲以斌為丹陽尹言次啓上陳其家貧
言未卒上曰以為吳郡後與王履等謀欲使大業歸
義康既而被收初斌在吳數有妖異至是伏誅
劉禎元嘉中為守十八年鹽官獲白雀禎獻於朝二十
四年鹽官復産白雀又獻之
羊玄保太山南城人以太常徙吳郡太守加秩中二千
石三吳舊有鄉射禮玄保舉行之文帝以其廉素寡
欲頻授名郡為政雖無殊績而去後常必見思不營
財利産業儉薄大明中加散騎常侍特進卒諡曰定
子
王翼之字季弼臨沂人黃門侍郎徽之孫也仕御史中
丞吳郡會稽太守大明二年在任有白燕産郡城翼
之獻于朝卒諡肅子
王曇生臨沂人父弘之曇生好文義以謙和見稱歴吏
部尚書吳郡吳興太守
謝莊字希逸陽夏人侍中弘徽之孫也七歲能屬文文
帝見之曰藍田生玉豈虚也哉袁淑覽其賦稱為江
東獨步大明中除吳郡太守廢帝即位改中書令加
金紫光禄大夫卒諡憲子
始平孝敬王子鸞字孝羽孝武帝第八子大明四年為
東中郎將吳郡太守改封新安王以冠軍長史蕭惠
開行郡事五年遷北中郎將南徐州刺史子鸞愛冠
諸子凡上所盼睐者莫不入其府及為南徐又割吳
郡以屬之前廢帝即位賜死年十歲弟曰子仁字孝
和孝武第九子也大明五年封永嘉王遷東中郎將
吳郡太守明帝即位賜死亦甫十歲
王延之字希季臨沂人少靜默不交人事明帝時為吳
郡太守罷郡歸家産無所增益居身簡素清靜寡欲
凡所經歴務存不擾謚簡子
禇淵字彦回陽翟人尚書左僕射湛之子也尚南郡公
主明帝時為吳郡太守帝寝疾危殆馳使召之欲托
後事及至帝坐帳中流涕語之復為吏部尚書諡文
簡弟澄
澄字彦道雅有才量尚廬江公主歴官清顯建元中為
吳郡太守(澄博好經方凡療病無貴賤皆先審其苦樂榮悴鄉壤風俗水土所宜氣血強弱然)
(後裁方用藥為郡日有百姓李道念以公事到郡澄謂曰汝有重疾荅曰病冷五年澄為診脈曰汝病非)
(冷非熱當是食白瀹鷄子過多所致令取蘇一升煑服之吐出物如升涎裹之動間看是雞雛羽翅爪距)
(具足能行澄曰此未盡更服所餘藥又吐得如向者五十三頭而病瘥)
袁洵陽夏人為吳郡太守卒諡曰貞(弟子粲舊名愍孫幼孤好學有清才)
(隨洵在郡擁敝裘讀書足不踰戶或有欲與洵子顗婚洵曰顗不堪政可與愍孫婚耳)
柳世隆字彦緒解人元景弟子也為左將軍吳郡太守
加秩中二千石居母憂寒不衣絮卒諡忠武
蕭順之字文緯梁武帝父也齊高帝時歴黃門郎安西
長史吳郡太守所在著名郡人張緒嘗曰文武兼資
有德有行吾敬蕭順之
安陸昭王&KR1210;字景業建元元年出為輔國將軍吳郡太
守政有能名竟陵王子良與之書曰竊承下風數十
年來姑蘇未有此政武帝嘉之轉郢州刺史
沈文季字仲達武康人司空慶之之子也永明元年以
太子詹事出為左將軍吳郡太守三年進號平東將
軍富陽人唐寓之作亂破錢唐等縣文季發兵救之
四年轉都官尚書卒諡忠憲
王慈字伯寳臨沂人僧虔子也歴豫章内史父憂去官
起為建武將軍吳郡太守遷寧朔將軍大司馬長史
卒諡懿
邵陵王子貞字雲松武帝第十四子也永平十年為東
中郎將吳郡太守建武二年被誅年十五
王思遠琅邪人立身簡潔邵陵王子貞為吳郡除思遠
吳郡丞以本官行郡事論者以為得人
南康侯子恪字景沖齊高帝之孫永明中封建武中遷
輔國將軍吳郡太守永泰元年大司馬王敬則反於
會稽奉子恪為名子恪奔走不知所在始安王遥光
勸上併誅高武子孫於是並勑竟陵王昭胄等入永
福省是夕三更子恪徒跣奔至建陽門上聞驚覺撫
牀曰遥光幾悞人事及見子恪顧問流涕以為太子
中庶子梁大通二年出為寧遠將軍吳郡太守三年
卒于郡舍諡恭子子恪次弟子操封泉陵侯建武中
解褐為給事中避王敬則難歸為吳郡太守永元中
為黃門郎
李元履蘭陵承人幼有操業甚嫺政體入梁為吳郡太
守
王騫字思寂臨沂人太尉文憲公儉之長子梁度支尚
書中書令天監五年出為東陽太守尋徙吳郡八年
遷太府卿歴侍中中書令弟暕子規
暕字思晦弱冠尚宋淮南長公主仕梁雲麾將軍吳郡
太守普通三年徵為尚書左僕射歴國子祭酒卒諡
曰靖
規字威明神峯標暎時稱俊人中大通二年為太子中
庶子尋為吳郡太守簡文帝為作謝章曰臣今駕吉
祥之車入句吳之境驅緹扇之馬撫奉德之鄉製錦
何階棼絲方始主書芮珍宗家在吳前守宰皆傾意
奉之至是珍宗假還規遇之甚薄珍宗還都密奏規
不理郡事召為左戶尚書郡境千餘人詣闕請留表
三奏不許求於郡樹碑許之卒諡曰文
袁昂字千里陽夏人右將軍覬之子也齊吳興太守梁
武起兵州郡皆降昂獨拒境天監中歴國子祭酒八
年出為仁威將軍吳郡太守十一年入為五兵尚書
卒諡穆正公子君正
君正字世忠美風儀早得時譽當官蒞事有名遷吳郡
太守將之官到溉祖道於征虜亭謂君正曰昨策生
蕭敏孫徐孝充非不解義至於風神器局去賢子遠
矣侯景亂弟泌欲求為將梁簡文帝版泌為紫宫領
直令往吳中召募士卒君正率數百人隨邵陵王綸
赴援及臺城陷還郡太清三年三月景遣儀同于子
悅張大黑入吳君正蓄聚財産服玩靡麗新城戍主
戴僧易勸令拒守已以戍兵自外擊之君正不能决
吳人陸映公等懼不濟勸之迎賊君正性怯愞乃送
米及牛酒郊迎賊賊掠奪其財物子女因感疾卒子
悅等又破掠吳中多所調發逼掠子女毒虐百姓吳
人莫不怨憤各立城柵拒守五月景遣中軍侯子鑒
入吳軍收子悅太黑還京斬之
蔡撙字景節考城人尚書興宗子也仕梁侍中吳興太
守中書令普通三年出為宣毅將軍吳郡太守四年
卒諡康子
何敬容字國禮灊人侍中昌㝢子也尚齊長城公主普
通四年出為招遠將軍吳郡太守為政勤恤民隠辯
訟如神視事四年治為天下第一吏民詣闕請樹碑
詔許之大通二年徵為中書令未拜復為吏部尚書
卒
南浦侯推字智達梁文帝第七子少清敏好屬文深為
簡文所親賞大通後出為戎昭將軍吳郡太守所臨
赤地大旱吳人號旱母侯景之亂守東府城陷握節
死之
臨賀王正德字公和梁文帝子臨川王宏第三子也中
大通四年為信武將軍吳郡太守後徵為侍中
江革字休映考城人齊司徒竟陵王西邸學士梁武帝
時歴官會稽郡丞行府州事以清貧著稱除都官尚
書尋監吳郡時境内荒儉劫盜公行革至郡唯有公
給仗身二十人百姓皆懼不能靜寇革復省游軍尉
百姓逾恐革乃廣施恩撫明行制令盜賊靜息吏民
安之武陵王出鎮江州革同行除推替甚美南中郎
長史潯陽太守徵入為度支尚書還家除光禄大夫
卒諡曰彊子革歴官八府長史四王行事三為二千
石傍無姬侍家徒壁立時以此高之
何達字義方郯人梁初為後軍鄱陽王恢錄事參軍歴
始興内史在官好開涂港修葺牆屋人屋市里城隍
廐庫所過若營家焉田秩奉錢一無所取性尤果斷
人畏而惜之所至皆生為立祠表言政状帝每優詔
答焉後歴給事黃門侍郎信武將軍監吳郡在吳頗
有酒失遷耒陽太守遠平生處職疾強富如仇讎視
貧細如子弟特為豪右所憚性耿介無私曲絶請謁
未嘗以顔色下人多為俗士所疾其清公實為天下
第一居數郡見可欲終不變其心妻子饑寒如下貧
者後為征西諮議參軍中撫軍將軍
謝舉字言揚陽夏人大同三年出為雲麾將軍吳郡太
守先是何敬容有美績世稱何吳郡及舉為政聲跡
略相比嘗要何徵君講中論何難以巾褐入南門乃
從東園進致詩往復為虎丘山賦題于寺五年十二
月入為侍中中書監尚書令
安陸王大春字仁經簡文帝第八子少博涉書記天性
孝謹太清三年七月侯景以大春為吳州刺史大寳
元年封安陸郡王出為東揚州二年遇害
南海王大臨字仁宣簡文帝第四子大寳元年除安東
將軍吳郡太守時張彪起義會稽吳人陸令公潁川
庾孟卿等勸大臨投之大臨曰彪若成功不藉我力
如有撓敗以為說焉不可往也二年侯景廢帝豫章
王棟即位使害大臨於吳郡年二十五
張彪不知何許人自云家本襄陽少亡命在若耶山為
盜侯景將宋子僊攻東揚州彪以南郡王前中兵參
軍義舉征子僊不捷大寳二年齊高洋遣郭元建謀
襲建業陳武帝馳報江陵元帝詔王僧辯赴援僧辯
㳄姑孰先命侯瑱築壘於東關以拒北寇時彪為吳
郡太守僧辯徵彪與吳興太守裴之子預平侯景封
南栘縣侯拜信義太守累遷南丹陽蘭陵晉陵太守
智武將軍後為周迪所害諡忠愍
王僧智祁人父僧念僧智為吳郡太守會陳霸先殺其
兄僧辯僧智舉兵據郡霸先遣黃佗率衆攻之僧智
出兵拒於西閶門佗不能克别令裴忌倍道夜薄其
城僧智奔吳興太守杜龕陳蒨獲龕僧智與弟僧愔
奔齊就南豫州刺史任約約敗走僧智肥不能行竟
遇害龕僧辯壻也
裴忌字無畏聞喜人少聰敏有識量頗涉史傳侯景亂
隨陳霸先征討有功霸先遣黃佗攻王僧智不能克
謂忌曰三吳奥壤舊稱饒沃雖凶荒之餘猶為殷盛
而今賊徒扇聚天下摇心非公無以定之宜善思其
策忌乃勒部下精兵輕行倍道自錢唐直趣吳郡夜
至城下鼓譟薄之僧智疑大軍至輕舟奔杜龕忌入
據郡霸先表授吳郡太守及受禪徵為左衛將軍
沈君理字仲倫吳興人美風儀博涉經史有識鑒梁末
陳高祖命監吳郡高祖受禪為吳郡太守時兵革未
寧百姓荒敝軍國之用咸資東境君理招集士卒修
治器械民下悅附以幹理見稱世祖嗣位徵為侍中
卒諡貞憲
徐度字孝節安陸人少倜儻不拘小節以驍勇聞陳文
帝嗣位命為使持節散騎常侍鎮東將軍吳郡太守
天嘉初以平王琳功改封湘東郡公位至司空諡忠
肅子敬成幼聰慧好讀書永定三年為洗馬時度為
吳郡太守以敬成監郡卒諡曰思
鄱陽王伯山字靜之文帝第三子天嘉元年封仍授東
中郎將吳郡太守六年為南徐州刺史
晉安王伯恭字肅之文帝第六子天嘉六年封仍授平
東將軍吳郡太守置佐史時年十餘歲便留心政事
官曹緝理太建元年加中護軍進號安南將軍國亡
入隋歴太常少卿
長沙王叔堅字子成高宗第四子也母本吳中酒家隸
高宗召拜淑儀叔堅少傑黠凶虐太建元年立為長
沙王仍為東中郎將吳郡太守
永陽王伯智字策之文帝第十二子少惇厚有器局博
涉經史天嘉中為吳郡太守聞陸慶名欲見不可詣
慶宗人榮宅穿壁觀之累遷尚書左僕射
嗣衡陽王伯信字孚之文帝第七子為吳郡大守舉郡
人張乾孝廉隋師渡江與臨汝侯方慶並為東衡州
刺史王勇所害
蕭瓛字欽文齊明帝第三子少聰敏解屬文梁封義興
王荆州刺史隋軍至都州瓛與叔父巖歸陳瓛為侍
中禎明初置吳州以瓛為安東將軍吳州刺史甚得
物情陳亡吳人推瓛為主又見梁武簡文及察巋等
並第三而踐尊位深自矜負有謝異者頗知廢興梁
陳之際言無不驗江南人甚敬信之及陳主被執異
奔於瓛由是益為衆所歸隋將宇文述以兵討之瓛
遣王褒守吳州自將拒述述遣兵别道襲吳州褒棄
城走瓛衆聞之悉無鬭志與述戰敗瓛逃于太湖民
家執送述所斬於長安
皇甫績字功明安定人隋平陳自晉州刺史移蘇州開
皇十年江南高智惠作亂州民顧子元發兵應之因
以攻績相持八旬子元於冬至日遣人奉牛酒於績
績遺子元書曰曩者偽陳獨阻聲教江東士民困於
荼毒朝廷薄伐應時瓦觧吳會臣民白骨還肉惟當
懷音感德豈宜自同吠主翻成反噬吾是隋將何容
外交易子析骸未能相告况足食足兵高城深塹坐
待強援綽有餘力何勞踵輕弊之俗作虚偽之辭以
此見期必不可得卿宜曉諭黎元能早改迷失道非
遠子元得書於城中頓首陳謝楊素援兵至合擊破
之十二年正月拜信州總管十二州諸軍事卒諡曰
安
劉權字世略豐人少有俠氣重然諾藏亡匿死後折節
好學動循法度歴仕齊周入隋從平陳開皇十二年
拜蘇州刺史于時江南初平物情尚擾權撫以恩信
甚得民和官至南海太守
姑蘇志卷三十七
