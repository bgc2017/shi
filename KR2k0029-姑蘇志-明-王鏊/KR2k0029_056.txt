姑蘇志卷五十七明王鏊撰
人物二十(游寓)
澹臺滅明字子羽孔子弟子南游至江從弟子三百人
設取予去就名施乎諸侯索隱注吳國東南有澹臺
湖即其遺跡也
東方朔厭次人久在吳中為書之師數十年武帝時上
書說便宜拜為郎至昭帝時人或謂聖人或謂凡人
作深淺顯默之行或忠言或詼語莫知其旨詳見漢
書
梅福字子真夀春人成帝時上書言大將軍王鳳專勢
擅朝再上書以為宜建三統封孔子之世為殷後皆
不納福居家常讀書養性為事王莽專政福一朝棄
妻子去九江至今傳以為僊其後有人見福於會稽
者變姓名為吳市門卒
梁鴻字伯鸞扶風平陵人家貧尚氣節嘗作五噫歌肅
宗聞而非之求之不得易姓名挈妻子適吳依大家
臯伯通居廡下為人賃舂每歸妻為具食不敢於鴻
前仰視舉案齊眉伯通察而異之曰彼傭能使其妻
敬之如此非凡人也乃舍之於家疾且亟告主人曰
昔延陵季子葬子於嬴博之間不歸鄉里慎勿令我
子持喪歸去及卒伯通為葬于要離塜傍曰要離烈
士伯鸞清高可令相近葬畢妻子歸扶風
桓譚字文林沛郡人榮五世孫也仕郡功曹後舉孝廉
有道方正茂才三公並辟皆不就初平中避地會稽
(按東觀記桓礹到吳郡揚州刺史劉繇振給榖食衣服所乏者悉不受及適會稽止山隂相故鍾離意舍)
(太守王朗給梁食布帛臨去一無所留焉)
蔡邕字伯喈陳留人仕漢左中郎將從朔方還避怨于
吳顧雍從學琴書吳人有燒桐以爨者邕聞火烈之
聲知良木也材以為琴果有美音而其尾猶焦時名
焦尾琴詳見後漢書
戴逵字安道譙國銍人善琴書會稽多名山故世居剡
下晉孝武帝時以散騎常侍國子博士累徵辭父疾
不就郡縣敦逼不已乃逃于吳内史王恂有别館在
武丘山逵潛詣之與珣游處積旬號為吳中高士會
稽内史謝玄慮逵遠遁不返請絶召命逵復還剡時
會稽謝敷字慶緒澄靖寡欲入太平山十餘年召皆
不就初月犯少微少微一名處士星占者以為隱士
當之逵有美才人或憂之俄而敷死故會稽人士以
嘲吳人云吳中高士求死不死逵子顒(逵弟遯字安丘以武力顯)
顒字仲若及兄勃竝受琴於父桐廬縣多名山兄弟因
留居止勃疾患醫藥不給顒欲干禄以為養乃求海
虞令事垂行而勃卒乃止復出居吳下吳下士人共
為築室聚石飲水植林開澗少時繁密有若自然乃
述莊周大旨著逍遥論禮記中庸篇三吳將守及郡
内衣冠要其同遊野澤堪行便去不為矯介衆以此
多之宋元嘉中徵竝不就衡陽王景季鎮京口長史
張邵與顒姻通迎來止黃鵠山有竹林精舍顒憩于
此間文帝每欲見之謂黃門侍郎張敷曰吾東廵之
日當宴戴公山下也(按顒女妻邵之子敷寰宇記云勃字長雲)
禇伯玉字元璩錢唐人卓有隱操居剡瀑布山下三十
餘年王僧逹為吳郡禮致之停車信宿交數言而退
寕朔將軍丘珍孫與僧逹書曰聞禇先生出居貴館
此子滅景雲栖不事王侯有年載矣自非折節好賢
何以致之僧逹答曰禇先生從白雲游舊矣冀其來
比談芝桂借訪薜蘿若已窺煙液臨滄洲矣唐丘丹
詩云還同禇伯玉入館忝州人
張祜字承吉南陽人寓居蘇州有詩名白居易刺杭時
江東進士多奔杭取解屬時以素望取士祜自意必
首薦既而徐凝冠多士祜遂偃蹇不隨鄉試令狐楚
鎮天平表祜新舊格詩三百篇以獻祜至京師為元
稹所抑寂寞而歸嘗自號釣鼇客會昌初李紳節度
淮南壮其為人厚加禮致祜長於宫詞掖庭多吟諷
之杜牧守池與祜為詩酒友寄詩云誰人得似張公
子千首詩輕萬戶侯當時以為故實大中間卒於丹
陽
張景修字敏叔常州人治平進士寓居郡中少刻苦作
詩至老不衰初為浮梁令邑子朱天錫以神童應詔
景修作詩送之天錫到闕忘取本州公據為禮部所
拒因擊登聞鼓繳景修所送詩為證神宗一見大稱
賞之語王珪曰恨四方有遺材趣令召對珪言不欲
以一詩召人恐長浮競俟其秩滿赴部令中書籍記
姓名比景修罷官而神宗崩矣景修歷官三朝兩為
憲漕五典郡符每登對上必問卿作朱童子詩試
為舉似由此詩名益著官至祠部郎中卒年七十餘
有詩集藏于家子漢之知崑山縣
米芾字元章襄陽人愛潤州山水結海嶽菴嘗游寓于
吳子友仁官于是女亦歸于是故宋史稱為吳人
賀鑄字方回衛州人孝惠皇后族孫幼不羣長七尺面
鐡色眉目聳拔喜談當世事不少假借雖大權貴小
不合意極詆無遺辭人以為近俠博學強記工五言
深婉麗密如次組繡尤長於度曲掇拾人所棄少加
櫽括皆為新竒自言吾筆端驅使李商隱温庭筠當
奔命不暇諸公貴人多客致之或從或不從其所不
欲見終不貶也歷和州管界廵檢李清臣范百禄蘇
軾薦改承事郎監北嶽廟鄂州寶泉監通判泗州遷
太平州管勾亳州明道宫乞致仕從臣薦起之管勾
洞霄宫復致仕卒年七十四鑄監太原工作有貴人
子同事驕倨不相下鑄廉得盗工作物屏侍吏閉之
密室以杖臨責貴人子駭謝有之鑄曰能從吾治免
白發即起自袒其膚杖之數下其人叩頭祈哀鑄大
笑釋去自是諸挾氣力頡頏者皆不敢仰視時米芾
以魁岸竒譎知名鑄以氣俠雄爽適相見後每相遇
輙瞋目抵掌論辯鋒起終日各不能屈談者爭傳為
口實然為吏極細在筦庫嘗自會計室罅漏逆姦欺
無遺察治戎器堅利為諸路冠職廵邏日夜行所部
歲裁一再過家盗不得發攝臨城令三日决滯訟數
百邑人駭歎觀其骯髒任氣若無所顧忌者然遇仕
進會恒如臨不測淵其慮遠乃如此自食祠禄退居
吳下昇平橋及横塘别墅稍務引遠世故無復軒輊
如平日藏書萬餘卷手讎校無一字誤家貧貸子錢
自給有負者輙拆劵與之秋毫不以丐人建中靖國
間黃庭堅自黔中還得其江南梅子之句以為似謝
玄暉有東山樂府五百首慶湖遺老集二十卷
蘇舜欽字子美銅山人唐相頲之後祖易簡參知政事
父耆工部郎中直集賢院有才名舜欽少有大志状
貌怪偉當天聖中文體多偶對獨舜欽與穆修好為
古文歌詩一時豪俊從之遊初以任補太廟齋郎調
滎陽尉玉清昭應宫災舜欽詣登聞鼓院上疏極陳
得失景祐初舉進士改光禄寺主簿知長垣縣遷大
理評寺監在京店宅務康定中地震詣匭言事甚切
直慶歷中以范仲淹薦為右集賢校理監進奏院舜
欽娶杜衍女衍時與仲淹富弼在政府引用聞人欲
更張庶事御史王拱辰等不便其所為會進奏院祠
神舜欽與劉巽輙用鬻故紙公錢召妓樂夕會客拱
辰諷其屬劾奏因欲摇動衍於是舜欽巽坐除名同
時會者皆知名士因緣得罪逐出四方十餘人拱辰
等喜曰吾一網打盡矣五年來寓蘇州友人韓維責
以離先世居隔絶親友舜欽報書曰蒙責以兄弟在
京師不以義相就獨羇外數千里自取愁苦予豈無
親戚之情會合之樂安肯舍安逸而甘愁苦哉昨在
京師不敢犯人顔色不敢議論時事隨衆上下心志
蟠屈固亦極矣不幸適在疑嫌之地不能决然早自
引去致不測之禍捽下吏人無敢言共起謗議被廢
之後喧然未巳更欲寘之死地然後為快來者往往
鈎賾言語欲以傳播故閉戶不敢見如避兵寇偷俗
如此安可久居其間遂超然遠舉羇泊於江湖之上
不惟衣食之累實亦少避機穽也况血屬之多資入
之薄常相團聚可乏衣食乎不可也可閉關常不與
人接乎不可也與之言必與之還往人人皆如持國
則可不迨持國者必加釀惡言喧布上下使僕不能
自明則前日之事末為重也都無此事亦終日勞苦
應接之不暇寒暑奔走塵土泥淖中不能了人事羸
馬餓僕日栖栖取辱於都城使人指背譏笑哀憫亦
何顔面安得不謂之愁苦哉此雖與兄弟親戚相遠
而伏臘稍足居室稍寬無終日應接奔走之勞耳目
清曠不設機關以待人心安閒而體舒放三桑而眠
高舂而起靜院明忩之下羅列圖史琴尊以自愉悦
有興則汎小舟出盤閶二門吟嘯覽古於江山之間
渚茶野釀足以銷憂蓴鱸稻蠏足以適口又多高僧
隱君子佛廟絶勝家有園林珍花竒石曲池高臺魚
鳥留連不覺日暮昔孔子作春秋而夷吳又曰吾欲
居九夷觀今之風俗樂善好事知余守道好學皆欣
然願來過從不以罪人相遇雖孔子復生是亦必欲
居此也以彼此較之孰為然哉人生内有自得外有
所適固亦樂矣何必高位厚禄役人以自奉養然後
為樂今雖僑此亦如仕宦南北安可與親戚嘗相守
耶余窘廹勢不得如持國意必使我尸轉溝洫肉餧
豺虎而後以為安所義何其忍邪詩曰凡今之人莫
如兄弟謂兄弟以恩急難必相拯救後章曰喪亂既
平既安且寕雖有兄弟不如友生謂友朋尚義安寕
之時以禮義相琢磨予持國外兄弟也急難不相救
又於未安寕之際欲以義相琢磨雖古人所不能受
予欲不報乃慮吾持國也後二年得湖州長史卒年
四十一葬丹徒石門山所著滄浪集十五卷時海内
皆慕舜欽在朝數論事居蘇州得吳越故家池館買
水石作滄浪亭益務讀書為歌詩以泄憤懣善行草
每酣酒落筆爭為人所傳寶其雅逸曠遠人以比李
太白之在江東也嘉祐初韓𤦺奏追復元官妻杜有
賢行子泌字進之湖北運使
尹焞字彦明洛陽人師事程頥應舉發策議誅元祐黨
人不答遂棄去授徒洛中靖康初布衣召不至褒號
和靜處士梅執禮胡安國等奏請優加旌擢不報金
人䧟洛闔門被害焞死復蘇劉豫以禮聘之溺水逃
去自商州奔蜀至閬紹興五年以崇政殿說書召凡
二十辭八年冬始入見除祕書郎明年遷太常少卿
權禮部侍郎除徽猷閣待制提舉萬夀觀辭不已遂
奉外祠即寓平江虎丘西菴時年七十矣卒于會稽
寓舍
張子顔字幾仲循王浚之子寓居平江乾道中以敷文
閣待制知信州淳熙中移知紹興除顯謨閣直學士
與祠再知鎮江府奏蠲丹陽夫役民甚德之
劉過字改之號龍洲廬陵人宋南渡後以詩俠名湖海
間陳亮陸游辛棄疾世稱人豪皆折節與友周必大
作相欲客之門下不就故人潘文友宰崑山延致之
過雅志欲航海因抵文友死葬馬鞍山中過嘗抗䟽
光宗請過宫屢與時宰陳恢復方略勇請用兵謂中
原可一戰而取詞極剴切性喜飲酒詞氣横放英特
兼以感慨一時無前
吳惟信字仲孚湖州人寓居嘉定白鶴村以詩鳴宋季
有菊潭集郡人糜先生&KR2064;弇諸父也記問該博九經
注疏悉能成誦科舉之文未嘗謄草然垂老不預貢
籍見惟信文亟稱之一日相遇扣所作惟信誦一絶
云白髮傷春又一年閒將心事卜金錢梨花瘦盡東
風軟商略平生到杜鵑糜不覺下拜曰天才也老夫
每欲效顰則漢高祖唐太宗追逐不少置矣蓋前輩
服善如此
何執禮淮陽人仕至朝議大夫避亂寓吳蓑衣先生之
祖也
敖陶孫字器之長樂人慶元進士為泉州僉判有詩名
嘗以詩忤韓侂胄幾不免因贅遂居崑山
趙孝孫字仲脩其先洛人建炎中避地寓常熟子思自
有傳
葛立章文康公勝仲子也其先多顯人立章由江隂青
陽徙居平江
鄭凖字器先開封人華原郡王居中諸孫也祖父皆寓
崑山凖由蔭補登進士歷知袁州生長王侯家而氣
習泊素厚於道義輕財好客赴人之急買田贍族有
文正公義莊之風子䇕守高郵姪竦知泰韶袁三州
鄧若水字平仲井研人博通經史為文章有竒氣吳䂀
叛欲殺縣令若水起兵討䂀不就乃仗劔徒步如武
興欲手刃䂀道聞䂀死而還人竊笑其狂而壮其志
登嘉定進士第對策論史彌遠姦状乞罷其相考官
寘之後列理宗即位應詔上封事言彌遠不立濟王
而立陛下握大權以擅國政以盛章輩表裏為姦使
區區李全得以倔強於外陛下不加天誅則無以固
大位而平大難矣制置司不為附驛還之格當改官
為彌遠所抑嘉熙間召為太學博士草數千言大㮣
欲斵棺戮尸以正彌遠之罪出通判寕國府書不得
上旋以言罷遂不復仕隱居洞庭山後歸蜀
魏了翁字華父蒲江人少英悟稱神童登慶元進士歷
武學博士召試學士院韓侂胄謀開邊了翁言其不
可甚剴切改秘書省正字徐柟劾之侂胄持不可而
止後出知嘉定府侂胄誅收召之力辭紹定中累遷
至同簽書樞密督視京湖軍馬併領江淮封臨卭郡
開國侯御書鶴山書院四字賜之開府江州已而以
浙東安撫使就醫平江嘉熙初卒累贈太師秦國公
謚文靖仍賜第於平江葬高景山政學大節具在宋
史所著鶴山文集一百卷九經要義二百六十三卷
又有周易集義易舉隅周禮井田圖說古今考經史
雜錄師友雅言總若干卷
高定子字瞻叔本了翁同産兄也登嘉泰進士累官禮
部尚書兼直學士院兼侍講代言温潤朝論推服淳
祐初為翰林學士知制誥一日草五制未更燭而成
理宗大喜尋拜端明殿學士簽書樞密院事兼參知
政事六年起知潭州辭賜第平江仰家橋日以著述
自娛宫至光禄大夫爵臨卭郡侯致仕卒贈少保定
子之學根柢羣經而於諸子百氏博極淹貫為文謹
嚴學者稱為著齋先生其仕前後與喬行簡史嵩之
不協所著文集六十卷北門類藁十四卷微垣類藁
二十二卷緝熙講義三卷奏議一十二卷歷官表奏
五卷經說五卷子孫多居常熟定子兄稼字南叔由
進士歷利路提刑知沔州死節贈龍圖諡忠襄廟額
節愍稼子斯得第進士官至簽書樞密參知政事學
者稱為耻堂先生
林英發永嘉人以出贅居嘉定由進士知建昌縣時洞
寇擾攘有戡定功擢知夀昌軍趙與&KR0696;嘗師事之及
知平江迎至郡禮意甚勤既卒為殯于穹窿山剏存
道菴于墓側
黃士毅字子洪虒之子幼知向學徒跣入閩事朱熹熹
命日觀一書夜扣所見告以靜坐勿雜喚醒勿昏居
數月授以大學章句而歸正慶元詆排道學時也平
生著書甚多嘗譔次朱子書說文集語類并自類注
儀禮知府王遂為買宅以居稱為考亭名士卒葬丹
陽子芝老開慶進士
龔開字聖予淮隂人少負才氣博學好古尤䆳經術宋
季與陸秀夫同居李庭芝幕府宋亡來居吳下節愈
孤峻嘗作文天祥及秀夫傳吳莱稱其不减遷固居
郡日與高郵龔璛為忘年友時比漢兩龔開詩老蒼
有骨力間寫山川亦不凡
龔璛字子敬宋司農卿潗之子自高郵徙鎮江以宦游
久留平江遂家焉少聰敏善屬文刻意學問憲使徐
琰辟寘幕下又舉和靖學道兩書院山長當路者交
薦璛宜在館閣不報調寕國路儒學教授遷上饒主
簿再調宜春丞以浙江儒學副提舉致仕所著曰存
悔齋藁
印應雷通州人父武子招信軍判官來寓常熟應雷登
嘉熙進士歷知廬和二州兩淮安撫制置使知揚州
兼淮東提舉弟應飛字德遠自進士調永嘉尉改淮
西制機遷戶部侍郎知鎮江府元兵圍鄂師嘗帥救
之
高晞遠字照菴通州人咸淳德祐間通判平江府自城
潰家亦散亡煢然一身浮游江湖嘗館於石浦衛參
政涇家以所學私淑諸人晞遠資禀秀朗學問該博
尤精邵雍之學嘗謂雍觀物以聲色氣味聲色氣味
有一萬七千二十四人之目若鼻口不能盡其觀與
嗅嘗唯一萬七千二十四聲可以字别舉聲之一例
而色氣味可類推也嘗手裁竹為管以定五音六律
進退䟽數細微弗差晚嗜參同契研究甚力嘗謂其
書大抵以納甲之說寓其行持進退之度然納甲法
即先天圖也第未知伯陽用虞翻之圖抑虞翻返用
伯陽之圖耳他凡術數太乙六壬諸家咸究其妙因
動聞聲可以驗吉凶定禍福其學後皆無傳者
錢仲鼎字德鈞通州人徙居蘇之蒲帆巷讀書廣博尤
潛心六藝宋末發鄉解元不復仕進攻為古文詞與
趙孟頫虞集龔開輩交性不喜飲惟善勸人讀書授
徒于家多時俊年餘九十燈下書細字夜分乃寐行
十餘里不杖
柯九思字敬仲僊居人以廕補華亭尉不就遇文宗于
潛邸及即位擢為典瑞院都事置奎章閣特授學士
院鑒書博士凡内府所藏法書名畫咸命鑒定賜牙
章得通籍禁署寵顧甚隆以言罷出文宗崩因流寓
吳中卒九思善畫竹石得文同筆法嘗自謂寫幹用
篆法枝用草書葉用八分或用魯公撤筆法木石用
金釵股屋漏㾗之遺意
潘純字子素廬州人游京師文學貴介爭延致之每宴
集談笑傾座嘗著衮卦以諷切當世有以衮受爵亦
不足貴之辭或以逹于文宗欲繫治之因亡走江湖
間江南大姓慕之者望風承謁於是挈妻子居吳中
鄭東字季明平陽人客授崑山弟采字季亮性狷介州
里不能容因來就寓讀四庫書晚又同寓海虞東天
分絶人嘗就試不合主司即棄去肄力於古作歐陽
玄嘗薦之會病卒采亦坎壈以終東文多不留藁僅
存百篇采三十餘篇宋濓所叙聫壁集是也東子思先
字歐仲洪武中以儒士徵授國子助教遷監察御史
再遷福建布政上疏請罷爰木進磨勘司令卒
柳貫字道傳浦江人為翰林侍制以古文與黃溍齊名
嘗寓甫里
謝應芳字子蘭毘陵人避兵寓居葑門嘗修復顧元公
榮祠墓有懷古錄一卷平生好古博雅所著曰龜巢
摘稿
吳叡字孟思濮陽人工篆籕究通六書寓崑山卒
陳徵字明善本廬山人遠祖篆宋宣和進士官左朝散
大夫徵嘗從吳澄遊其學務明理不慕榮進讀書鼓
琴泊然終身一時前輩若虞揭諸公咸推重之少嘗
北遊燕趙比還遂居吳中時稱天倪先生二子汝秩
汝言汝言字惟允闓爽有雋才尤工詩畫張氏時為
太尉府參謀頗見親信洪武初官濟南府經歷坐事
卒汝秩字惟寅與汝言齊名而性特高亢不苟合方
汝言貴顯時聲勢甚盛汝秩安貧樂道若不聞洪武
中以人才徵至京乞歸卒汝言子繼自有傳
貢師泰字泰甫宣城人泰定四年釋褐出身歷官吏部
侍郎至正十四年江淮兵起京師食不足師泰奉命
和糴于浙右得糧百萬石以給京師遷兵部侍郎會
朝廷欲仍和糴浙西因除師泰都水庸田使明年罷
庸田司遷福建廉訪使尋除禮部尚書時平江缺守
廷議難其人又選師泰為平江路總管甫視事張士
誠率衆直抵城下攻圍甚急守將弗能支斬關遁去
師泰領義兵出戰力不敵亦懷印棄城遁匿海濱者
久之士誠既納降承相逹實特穆爾以便宜授師泰
兩浙都轉運鹽使剔蠧通利課以大集後以祕書卿
召卒于道中師泰性倜儻状貌偉然既以文字知名
而於政事尤長所至績效輙暴著云
周伯𤦺字伯温鄱陽人以父蔭授南海縣主簿三轉為
翰林修撰後至元初為宣文閣授經郎會御史奏風
憲宜用近臣特命僉廣東廉訪司事入為翰林待制
累陞直學士除兵部侍郎至正間以監察御史遷崇
文太監兼經筵官未幾又以江東肅政廉訪使改浙
西時江浙行省丞相逹實特穆爾承制假伯𤦺參知
政事招諭張士誠士誠既降除同知太常禮儀院事
士誠留之未行拜江浙行省左丞於是留平江者十
餘年士誠滅伯琦乃得歸鄱陽尋卒伯𤦺儀觀温雅
粹然如玉遭時多艱而善於自保博學文章尤以篆
隸真草擅名當時
饒介字介之臨川人以翰林應奉出僉江浙廉訪司事
累陞淮南行省參政分守吳中介爽暢博學尤嗜吟
咏精行草日延儒紳談弄篇翰時四方初俶擾郡城
猶晏然至正十六年三月九日張士誠寇齊門事起
倉遽介卒無所禦士誠既入據一城鼎沸介無如之
何閉門高臥而已士誠累使咨訪以事強起之介往
士誠委以兵政然操縱不由介介固辭士誠命仍送
回理省事介勸士誠歲輸粟于大都二十七年天兵
執士誠并俘介歸京師遂死
陳基字敬初臨海人從黃溍學授經筵檢討其徒有
為御史者以所言事咨于基基謂並后為致亂之本
因草章上諫時欲寘基罪遂引避南歸至吳以教授
自業屬南北用兵開行樞密府基為都事轉江浙行
中書省郎中時張士誠為太尉基參謀軍府事及士
誠自王基獨諫止已而超授内史遷學士院學士階
通奉大夫一時書檄碑銘傳記多出基手及士誠就
俘基從入京獨得宥全預修元史書成而還基先居
郡城天心里洪武二年卒于常熟寓舍基為文清雅
所著有夷白齋藁
姜漸字羽儀諸暨人至正間僑居吳中張氏時起家
為淮南行中書左右司都事未幾罷歸日著書無復
仕進意洪武初徵拜太常博士卒漸學識超詣所為
文温雅平實
張羽字來儀後以字行更字附鳳本潯陽人刺史戩
之後元季俶擾徙家湖州領鄉薦授安定書院山長
再徙於吳洪武四年以儒士徵至京應對不稱旨放
還再徵為太常司丞俄坐事謫居嶺南未半道召還
自沉於龍江驛前羽博學好古文章清潔有法尤長
於叙事詩亦清麗作畫師小米所著有靜居集
徐賁字幼文本蜀之郯人後居毘陵元季徙居蘇之
望齊門賁工為詩與高啓諸人齊名尤善寫山水秀
潤可愛張士誠居吳辟為屬俄謝去居湖州之蜀山
洪武中以薦至京奉使晉冀及還檢其槖惟紀行詩
而已他無所有授給事中改監察御史巡按廣東又
改刑部主事陞廣西參政以政績卓異推河南左布
政使命大將靖洮岷道出河南以賁犒勞不時下獄
死所著詩曰北郭集
李幹字貞臣睢州人仕元為許州同知後以某郡侍
郎佐庫庫統兵坐營值事急出廵天兵俘置鎮江已
而選入司農司議禮議律議官制皆預焉及建六部
以為吏部郎中兼秦府相參軍召議藩封後斥居寕
夏又召入為翰林待詔直内閣已老遂致仕來蘇州
依友人盛逮年八十六卒逮為買地黃山葬之幹通
究典章明國初制作論議英宕一時稱之
吳福字好德浙之鄞縣人由進士擢禮科給事中奉使
琉球遇颶風中貴人以下皆謀禱於海神福惟戒舟
師謹檣柁而已使回與修永樂大典出為江西按察
司僉事入為禮部員外郎與修五經四書性理大全
書成陞陜西布政司右參政九載陞福建右布政使
致仕愛吳中山水之秀遂占蘇籍卒葬烏龍山子憲
完憲性至孝母喪過哀事庶母尤孝謹嘗以居室讓
諸弟僦屋自處郡人杜瓊贈以詩有今日重逢薛侍
中之句後薦授高郵州訓導完伊府教授
人物二十一(列女)
許昇妻者吕氏之女也字榮昇少為博徒不理操行榮
嘗躬勤家業以養其姑數勸昇修學每有不善輙流
涕進規榮父積忿疾昇乃呼榮欲改嫁之榮歎曰命
之所遭義無離二終不肯歸昇感激自厲乃尋師遠
學遂以成名尋被本州辟命行至夀春道為盗所害
刺史尹燿捕盗得之榮迎喪於路聞而詣州請甘心
讐人榮乃手斷其頭以祭昇乃歲餘姑亡夫族多欲
聘之誓不再嫁黃巾賊陳寶欲干穢之榮執節不聽
踰垣而走賊拔刀追之曰從我則生不則死榮曰義
不受辱寇遂殺之是日疾風暴雨雷電晦冥賊惶懼
叩頭謝罪乃殯葬之麋府君遣主簿祭之又出錢助
縣為冡於嘉興耶里墟北名曰義婦阪
沈伯陽妻顧文宣之女字昭君早寡無嗣盡禮供養其
姑父隂以許人姑聞而哭昭君驚惶上問姑姑以告
昭君泣曰妾聞婦女以專一為貞回二之行非所聞
也乃割耳剪髮以明已志
二貞婦者公孫逹妻郤李公謀妻戴各遭寇賊臨之以
刃曰寕為我妻而生乎將不從而死乎二貞曰婦人
以貞淑為節豈可畏死而忘行耶賊遂殺之
孫竒妻廣陵范慎女名姬年十八配竒一年而竒亡父
母以其無子迎還其家姬不肯往迎者廹之姬乃割
耳及鼻曰父母迎我者不過以我年少色美今已殘
矣行將焉如於是迎者空返
張白妻陸氏績之女也績於鬱林所生因名鬱生年十
三嫁同郡張白白兄温廢徙白死誓不再嫁姚信表
之(表曰臣聞唐虞之政舉善而教旌德擢異三王所先是以忠臣烈士顯名國朝淑婦貞女表迹家閭)
(蓋所以闡崇化業廣殖清風使苟有令性幽明俱著苟懷懿姿士女同榮故王蠋建寒松之節而齊王表)
(其里義姑立殊絶之操而魯侯高其門臣竊見故鬱林太守陸績女子鬱生少履貞特之行幼立匪石之)
(節年始十三適同郡張白侍廟三月婦禮未卒白遭罹家禍遷死異郡鬱生抗聲昭節義形於色冠蓋交)
(横誓而不許奉白娣妹險巘之中蹈履水火志懷霜雪義心固於金石體信貫於神明送終以禮邦士慕)
(則臣聞昭德以行顯行以爵苟非名爵則勸善不嚴故士之有誄魯人忘其勇祀婦見書齊人哀其哭乞)
(蒙聖朝斟酌前訓上聞天聰下垂坤厚哀鬱生以義姑之號以厲兩髦之節則皇風穆暢士女改視矣)
張氏三女吳人皆有節行兄温為孫權所囚姊妹已嫁
者皆見錄奪其中妹先適同郡顧承官以改嫁丁氏
成婚有日飲藥而死吳朝嘉歎鄉里圖畫為之贊頌
會稽張茂妻陸氏吳郡人茂為吳國内史與三子俱為
沈充所害陸傾家業率義部曲討充充敗詣闕上書
為茂謝不尅之責詔曰茂夫妻忠誠舉門義烈宜追
贈茂太僕
許邁妻散騎常侍郡人孫宏女也邁一名映字叔玄句
容人總角好道立精舍於杭懸溜山往來茅嶺惟朔
望時節還家定省父母既終乃遣孫氏還家為書以
謝絶之(書云欲聞懸溜之響山鳥之鳴以為簫韶九成不能勝也寓景青葱之下栖息巖岫之室)
(以為殿堂廣厦不能過也情聽所終志絶於此吾其長别離矣)孫為書答之(書曰愚下不才)
(侍執巾櫛榮華福禄相與共之如何君子駕其大義輕見斥逐若以此處遐曠非婦人所便昔梁生陟嶺)
(孟光是携蕭史登臺秦女不舍衛人脩義夫妻同行老萊逃名伉儷俱逝豈非古人嘉遯之舉者許君乖)
(離矣)邁以永和三年入臨安西山改名玄字遠游後不
知所終
晉穆帝皇后何凖女居崑山南村一夕生后羣烏驚鳴
明日赦下又鳴今名其地烏夜村
後周宣帝四后朱氏小女滿月吳人生靜帝後立為皇
后班亞楊后靜帝立尊為帝太后隋初為尼改名法
靜
顧琛母孔氏時年一百餘歲隆安初琅琊王廞於吳中
為亂以為貞烈將軍悉以女人為官屬孔氏為司馬
及孫恩亂東土饑荒人相食孔氏散家糧以賑邑里
得活者衆生子皆以孔為名(互見琛傳)
張稷長女名楚媛適會稽孔氏無子歸宗州人徐道角
作亂害稷女以身蔽刃同遇害
張氏女子郡人張建第五女也三歲喪母靈牀上屏風
平生舊物屋漏沾濕出暴曬之女一見伏牀流涕家
人怪其不起乃往抱持薦席淹潰精神傷沮不能飲
食將以問醫醫診脉云腸斷矣因爾便吐血數日而
亡
韓蘭英郡人有文辭宋孝武世獻中興賦被賞入宫明
帝世用為宫中職僚齊武帝以為博士教六宫書學
以其年老多識呼為韓公事見齊武穆裴皇后傳(按隋)
(志梁有宋後宫司儀韓蘭英集四卷或云齊鬱林王時為内博士)
范法恂妻禇氏勤苦執婦業昇明中孫曇瓘謀反亡命
禇謂其子僧簡曰孫越州先姑之姉子與汝父親則
從母兄弟交則義重古人逃竄脱不免汝宜收之曇
瓘尋伏法禇氏令僧簡往歛葬之禇年七十餘永明
中卒僧簡在都聞病馳歸未至而禇已卒將殯舉屍
不起尋而僧簡至焉
吳仁璧女少能為詩父教以玄象隂陽之學仁璧自登
第後生業甚薄嘗居越中佯狂求食一日女謂父曰
大人慎事出入恐罹憂毒天復初錢鏐命撰母墓銘
仁璧不從被繫女泣曰文星失位大人其不免乎鏐
命除水部員外郎遂沉之東小江驚濤中併女同害
時年十八(互見仁璧傳)
朱億女郡人也淑行婉質工琴書至道初裴愈奉使兩
浙聞其才藝奏之召至京師既入宫掖賜號白蓮花
夫人後出俗刺血書蓮花經一部改賜慈濟廣惠大
師億子光禄卿公綽之女二十娘子嫁朝請郎李防
亦聰慧作混元圖贈宜人
陳質妻長安縣君丁氏晉公謂之妹博士竒之母也謂
欲官二甥丁固辭俾自學以德進謂竦然稱歎之竒
兄弟繼登科鄉里稱為賢母胡瑗著丁氏賢惠錄蘇
舜欽書之里人張紳世與陳舊其婦㝃而沒丁褓其
嬰歸付乳媪親加撫視能言而還之謂既南謫家日
淪困有姪孫女幼孤丁訓養甚厚及歸馮氏子婦式
嫻淑甚宜其家知州黃宗旦聞之謂之曰茲事可書
于史贈孝感郡太君
吳中李氏女能詩有詠破錢云半輪殘月掩塵埃依稀
猶有開元字想得清光未破時買盡人間不平事
李處道妻龔氏宗元女也有文學讀書通大義賦詩書
字皆過人晩年喜誦佛書自名曰守安處道年高而
宦不逹龔能安之卒年六十四
鄭絳妻錢氏廣陵王之玄孫也幼秀悟既歸絳姑御家
嚴錢氏侍起居惟謹無故未嘗去左右姑疾嘗藥不
解衣者半年夫家素貧赴官不能具行装適其娣自
京師持金幣遺之甚厚錢氏不啓封謝而歸之退而
曰身受娣賜固可抑何以全吾夫之廉乎
張弼妻徐觀妙直祕閣閎中女也建炎三年金兵犯揚
州官軍奔潰肆掠執徐欲汚之徐瞋目大罵曰朝廷
畜汝輩以備緩急今敵犯行在既不能赴難反乘時
為盗我恨一女子不能引劒斷汝頭以快衆忿寕肯
受汝辱以苟活邪賊刺殺之投江中而去弼歷陽人也
何氏郡人吳永年妻建炎四年金兵䧟平江城中人死
者五十餘萬永年與其姉及何奉母逃匿母老須扶
掖而行為兵所得將縶其姉及何何紿之曰諸君何
不武邪我婦人輩東西惟所命耳兵信之行次水濱
何謂其夫曰我不負君自投于河其姉繼之陳長方
作二烈婦傳
劉士英妻陳氏居父母家亦被擄獲赴井死士英字仲
發武康人宣和二年為温州教授方臘䧟處州士英
設方略率民守禦靖康初通判太原府金人圍城士
英堅守不下接戰被執大罵不輟遂裂死年四十五
官至通議郎旌其廟曰忠烈
祝磯妻徐氏郡人侍郎林之從姑(一云林之妹)通判夀之女
敏慧能詩孫覿以為不類婦人女子所為其筆墨畦
逕多出於杜甫而清平冲淡蕭然出塵自成一家其
賦尤工有閨秀集二卷傳於世雅山嘗侍夫人坐有
言太素脉類妖妄者夫人徐曰醫和視晉侯之疾而
曰良臣將死天命不祐非太素脉乎其學識明辨類
如此磯處州人也
状元黃由夫人平江胡元功尚書之女善筆札時作詩
文亦可觀至於琴碁寫竹等藝皆精自號惠齋居士
沈清友郡中女子也能詩有云晚天移棹泊垂虹閒倚
&KR0963;忩問釣翁為甚鱸魚低價賣年來朝市怕秋風甚
得風人之體又詠漁父云起家紅蓼岸傳世綠蓑衣
詠牧童云自便牛背穩郤笑馬蹄忙下字之工如此
周氏太倉人贅張氏至正中父為百夫長謀刺其帥事
泄夷其家父母及夫皆死次縳周于武陵橋將斬之
帥之子惜其姿容令刃者舍之語曰能從我活汝命
周怒曰豈有父母死而我獨生乎又曰苟從我當葬
若父與夫屍周益怒曰我惟知死耳他無望也帥子
拔佩刀磨其頸曰汝不從斷汝首啖汝肉周厲聲罵
曰不義賊而父既殺吾父乃欲婦我邪顧所親曰我
有白金可以買棺合葬我父母妾則附葬於夫帥子
度不可脅乃殺之
廣平路總管浦源子玉田妻梅氏郡人至正十六年淮
兵破城梅氏匿旁小民家兵入夫逸去梅氏為兵所
得見其色將汚之梅氏探懷中金與之乘間赴水水
淺不得溺兵至水次以刃擬梅氏梅氏不為動兵舍
去後至者見婦面水上知其生復欲鈎出之力挽不
肯升兵怒以戈揕其腋死高太史啓為傳
季富妻黃氏崇明人至正初海寇入境掠婦女登舟黃
氏義不受辱即投海死年二十七
后載妻失其氏載為郡吏至正丙申行役京口妻年三
十姿色姝麗生一子一女城䧟先屬子女於姻謂所
親曰吾夫在遠而罹此大變或不幸被強辱雖欲死
不可得矣寕捐吾軀以全吾心語未絶兵入妻赴水
矣
趙淑儀吳縣趙夢炎女清獻公抃之裔孫也夢炎臥病
時年七十餘家貧無醫藥資淑儀年十八乃焚香禱
于天刲股以進父患尋愈里社以上於府董章為守
製孝女歌書綵障表于其門仍贈錢帛豚酒
茅氏崇明人嫁朱清之子虎清敗茅氏年三十二沒屬
官醫師見逼連日茅氏晝夜號哭以死自誓卒不能
奪虎故舊王大卿等鳩金贖為大都永安寺尼逾年
以憂憤死至元中虎兄子謙以聞旌表墓門錄付史
館
擔夫婦家郡城不知其姓名夫在公庾為擔夫張氏時
應募出充戰士丁未六月戰死于城西門婦號泣城
下得其屍解衣拭之歛於棺哭盡哀既焚收骨裹以
帛仰天大慟身與骨俱投於水
謝烈婦崑山沈度一妻也年二十八孀居將終焉至
正壬辰方谷珍剽掠女婦甚衆謝度其姿容不可免
自謀曰河去遠吾不能赴水以全屍苟得全吾志可
矣因積薪縱火自焚
楊椿妻王氏椿死節王氏與子女二人皆不食一日卒
詳見椿傳
陳訓妻王氏節行見訓傳
七姬皆江浙行省左丞潘元紹妾紹戰將敗七姬
皆縊死(互見冢墓)
薛氏者崑山銀工之女嫁縣小吏邵某洪武初邵坐
法當死送京師婦時年二十餘蒙垢莫能掩其麗將
行押卒見而悦之謂邵曰若欲生致都下盍使事我
否則促死矣邵懼曰如命乃密呼婦語故婦曰吾身
潔汚君不得知君身不可復生矣佯應曰諾乃盛備
酒饌飼邵至暮遂自縊於粉閣中隣里為葬之今冡
在西湓瀆村彭氏菜園中即當時粉閣也事久湮沒
天順末鄭進士文康得於表姑葉氏之言為作傳以
表之
錢氏太倉人歸同里胡原洪武三十年原戍雲南逋
竄事覺坐棄市錢謂之曰君萬里歸為妾耳今君死
妾生何為至夜分抱乳兒泣曰吾不能保汝矣遂自
縊年二十八袁華為傳
張員外㮣妻金氏名淑寕吳人德儒先生之女年二
十二嫁㮣洪武十九年㮣得罪吏具辭將寘于法淑
寕聞之曰吾雖歸張未及朞月義不可使夫獨死死
于夫死之後孰若死于其前遂經死後三日㮣得宥
天台林右作張烈婦傳
史景忠妻鄒氏年十八嫁景忠而景忠謫戍大寕鄒
與其姑及一女在行丙子歲寇發大寕城中有欲犯
鄒者鄒不從脅以刀鄒嚼齒罵延頸受刃竟被殺時
年二十一
吳氏崑山吳澤女嫁縣吏沈濬濬病死子十歲吳謂
之曰吾不復能撫兒矣及歛夫畢從容洗沐更衣自
經年二十九歲
顧氏女太倉人父母早亡鞠於叔父初許嫁王氏未
醮而夫亡叔父復許嫁徐氏擇日畢禮強之行不得
已乃以帛纏束其體牢不可解至則謂徐曰吾非汝
家婦乃故王郎妻也堅拒不成禮徐亦義之不忍強
至夕遂縊死
陳氏崑山小民陳演女嫁浦家奴黃福安未期而福
安卒將殯陳携孤撫棺哭之哀甚至夜遂經死
鍾氏崑山陸安妻洪武中安父以事逮京師議大辟
將磔市而安初㛰乃謂鍾曰吾不忍吾父死吾將代
刑汝其奈何安往竟死訃至鍾遂經
王素湖涇農家子也年十四嫁朱佩越四年而夫亡
父母憫其早寡無子潛以適人婦覺之乃縊
卓氏女字永潔長洲人適里人徐宣洪武壬午宣卒
卓氏年二十一遺男女二人越二年二孤盡死卓氏
操守益堅既而舅姑皆歿其母嘗疾篤巫醫皆不效
卓氏割股作糜以進母食而愈後母死執喪盡禮人
稱節孝之婦
吳天祥妻趙氏家貧奉姑甚孝天祥傭身於人趙每
於三炊貯米一握積之以易臠肉為姑致滋味使姑
悦而不知家之窶也有兩兒姑酷愛之每食必呼之
趙於食頃驅之出即闔戶姑問何在紿云自留肉與
不足念慮或云方出嬉戲人嘗見兩兒風雨蹲簷間
問胡不歸兒云母奉婆婆羹恐分肉食我耳天祥長
洲相城人
唐冕妻王氏其性孝姑病癰汚穢不可近王手為除
拭不怠嘗夜盗入室王倉猝擁病姑匿簷後時天大
寒雨王以身蔽姑瀕凍死不舍吳文定公寬表其事
沈氏嘉定人年十九適顧隨産一女而寡親戚憐其
貧潛許李氏李委禽焉沈盛粧入室掩戶縊死
錢氏常熟陸茂妻嫁茂二年茂死葬歸即自縊年二
十三歲
干得泉之女許贅徐景仁未婚而景仁以罪坐劓景
仁之父以其子殘疾欲已婚得泉甚悦女不從曰彼
初非殘者竟成婚事夫甚謹後數年景仁以前事例
戍雲南其弟干禄謂曰若他適可免否則死萬里矣
干氏曰此何難遂自經死
陸氏子以吹笛為生其妻田家女也陸病久女歸父
家求升粟還陸已死女哀哭祭畢遂自經于夫尸之
傍
潘紹宗妾金增崑山人紹宗早卒金有貞操里人欲
謀以其實聞表厥里居金聞而止之曰朝廷著令年
二十九得聞三十不得聞也里人曰降一在我無難
誰能知者金曰此非吾所安也遂寝其事
王妙鳳洞庭東山人嫁吳氏夫常商於外妙鳳獨與
其姑居姑有淫行妙鳳恚憾而無如之何一日姑與
所私飲命妙鳳温酒妙鳳從㸑室舉燎火警其人去
其人入㸑室戲牽其臂妙鳳憤極即拔刀斫臂父母
來諭將理於官妙鳳曰死則死耳世豈有婦訟姑理
邪死後里人白于縣縣梗於姑婦之議妙鳳之冤迄
不獲申
狄阿先妻高氏嘉定人配狄一月狄患癰死高抱尸
慟哭三日家貧火葬火熾高氏躍入火中姑救出之
高恨不得從夫死輙取夫骨齧吞之姑與父母驚怛
而更昧其志相謂言疾嫁耳遲之則死矣漏言於高
高歸舍即斷髮自誓其夕竟雉經
陸淑清長洲陽城人頗聰慧識字許村人楊紹淑清
年二十二兩家赤貧不能嫁娶紹執役往京師惡少
豔淑清容色謀妻之集黨撼其翁文若不從我得無
悔後禍邪翁文愁諾淑清聞之號哭逹曙惡少強委
禽焉淑清即自縊于房
鄒氏吳縣人嫁葉芸僅兩月芸卒鄒毁容誓死不出
房限不見男子姑曰如火盗疾病何鄒曰火至委軀
煨燼盗至則先自刎疾聽其死不得令醫胗察年逾
六十卒遺命就殯於室毋受親戚男子弔夜半舉柩
毋令人見
俞氏吳縣學生顧春妻也春患病將革與俞訣勉其
守節俞號泣不止因以指抉雙目不得出乃以剪刺
其左目血流遍體復欲刺其右姑奪其剪諭之曰爾
欲養舅姑育二子留其一目可也俞乃止越六日春
死
凡列女事行備載如右其國朝旌表節婦亦如孝
友例附于後云
張成二妻唐氏洪武七年旌表(學士宋濓作旌門銘)
姚榮二妻黃氏洪武七年旌表(編修蘇伯衡作旌門頌)
陳已久妻孫氏洪武七年旌表
吕元哲妻錢氏洪武二十八年旌表
蔡仲彬妻夏氏洞庭山人永樂間旌表
濟南府經歷陳汝言妻吳氏永樂四年旌表
印仲彬妻周氏永樂四年旌表
戴君用妻吳氏宣德三年旌表
王友諒妻陳氏宣德十年旌表
杜德潤妻顧氏正統四年旌表(翰林檢討陳繼作傳)
俞毓妻狄氏正統四年旌表
姚宗敏妻盛氏正統六年旌表
諸士賢妻祝氏正統六年旌表(其孫泰亦蚤卒妻張氏守節奉祖姑)
郁信妻矯氏成化五年旌表
顔鎡妻吳氏成化十八年旌表
蘇倫妻陸氏成化十九年旌表
李芳妻傅氏弘治十一年旌表
夏衡妻吳氏弘治十一年旌表(衡崑山人)
王昂妻唐氏弘治十二年旌表
進士顧竑妻杜氏弘治十三年旌表(已上吳縣)
張新妻華氏張彦逹妻胡斗奴俱洪武初旌表
樓紹妻王氏同為會稽人徙吳洪武二年旌表(紹元鄉貢)
(進士王氏卒後子澄請表母節朝命御史潛覈有以既死而難之御史移文有云若以死生有間則比干)
(之墓誰封遂獲旌命宋濓作傳)
張得妻顧三娘洪武三十一年旌表
陳彦良妻金氏永樂四年旌表
蕭山縣學訓導王永年妻陸氏永樂八年旌表
趙學遜妻徐氏宣德六年旌表
仰餘澤妻張氏正統三年旌表
華季謀妻張氏正統五年旌表
陳復妻鄒氏正統九年旌表
韓伯濟妻張氏正統十年旌表
周公美妻劉氏景泰三年旌表
陸塤妻浦氏天順二年旌表
陳頥妻華氏成化十二年旌表
王公著妻吳氏成化十二年旌表
魏公進妻尤氏成化十八年旌表
蕭貴妻吳氏成化十九年旌表
杜洪妻皇甫氏弘治二年旌表(已上長洲縣)
劉彦敬妻阮妙瞻洪武十年旌表
查華二妻楊六娘洪武十九年旌表
范忠妻凌氏天順五年旌表(已上吳江縣)
嚴華妻陶氏洪武七年旌表
范安妻凌氏洪武十六年旌表
水德妻李氏名惠洪武十年嘗以同籍兄事逮繫京
有以勢脅欲娶李氏曰吾不以危難棄禮雖萬死無
悔事聞護送還鄉至洪武三十年旌表
彭餘璋妻鄭氏字宜君生儒家歸再朞餘璋卒子方
周晬抱持號哭成歛赴水死正統癸亥旌表
祝某妻錢氏航凍涇人天順間旌表
刑部主事盧瑛妻夏氏太常卿㫤之女成化五年旌
表
進士張經妻龔氏弘治間旌表
鄭友光妻朱氏弘治間旌表(已上崑山縣)
陳剛妻錢氏洪武十六年旌表
季益妻李氏洪武十六年旌表
陳守恒妻陸氏正統三年旌表
吳本妻林氏正統五年旌表
吳克存妻陳氏監察御史淳之母也正統十二年旌
表
王永仁妻莊氏正統十四年旌表
朱亮妻陳氏天順四年旌表以子鉉仕監察御史封
孺人
錢景豫妻徐氏天順八年旌表
錢宗時妻包氏成化元年旌表
蔡克温妻凌氏成化五年旌表
徐元亮妻曹氏成化六年旌表
錢景暘妻鄒氏成化六年旌表(已上常熟縣)
姑蘇志卷五十七
