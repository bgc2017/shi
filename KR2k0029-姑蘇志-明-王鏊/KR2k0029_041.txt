姑蘇志卷四十二明王鏊撰
宦蹟六
申公巫臣楚大夫也亡在晉而使於吳教吳以乘車射
御驅侵之法使之叛楚寘其子狐庸以為行人吳用
其術以伐巢取駕克棘入州來蠻夷屬楚者吳盡取
之後狐庸聘於晉趙文子問曰延州來季子其果立
乎巢隕諸樊閽殺戴吳天似啓之何如對曰不立是
二王之命也非啓季子也若天所啓其在今嗣君乎
甚德而度德不失民度不失事民親而事有序其天
所啓也有吳國者必此君之子孫實終之季子守節
者也雖有國不立
孫武齊人也以兵法見吳王闔閭闔閭曰可試以婦人
勒兵乎曰可乃出宫中美人百八十人孫武分為二
隊以王寵姬二人為隊長使持戟令曰前則視心左
視左手右視右手後則視背婦人曰諾乃設鈇鉞三
令五申之於是鼔之右婦人大笑孫武曰約束不明
申令不熟將之罪也復三令五申而鼔之左婦人復
大笑孫武曰約束申令既明而不如法者吏士之罪
乃令斬二隊長王觀見趣使令止之孫武曰臣已受
命為將將在軍君命有所不受遂斬二隊長以徇用
其次為隊長復鼔之左右前後跪起皆中規矩繩墨
無譁孫武使報王曰兵已整齊維王所用之雖赴水
火可也王曰將軍罷休寡人不願觀於是王卒以孫
武為將破楚入郢威齊晉以顯於諸侯武之力也
伍子胥楚人也名員其父曰奢兄曰尚費無忌讒奢於
平王王囚奢使謂之曰致汝二子則生不然則死奢
曰尚為人仁必來員剛戾忍訽能成大事彼見求之
其勢并禽必不來使者往員謂尚曰楚召我兄弟非
欲生我父也恐脫後生患耳到則俱死何益尚不聽
就執員乃奔宋及鄭更奔吳到昭關關欲執之員脫
走至江江上漁父急渡之既渡員解劒謝父父不受
曰楚法得子胥者賜粟五萬爵執珪豈徒百金劒耶
員去乞食至吳因公子光以見王僚說以破楚光沮
之員知光有内志退耕於野後光欲圖僚員乃進專
諸於光以弑僚光立召為行人員請為三師以肄楚
楚出則歸楚歸則出俟楚敝而後以三師乘之王從
之三年員將兵伐楚六年楚伐吳吳使員迎擊破之
於豫章取居巢九年又伐楚五戰至郢昭王出奔初
員亡謂申包胥曰我必覆楚包胥曰我必存之及員
入郢求昭王已出奔乃掘平王墓鞭其尸三百包胥
使人諭解員員曰吾日暮塗遠故倒行而逆施之也
時吳用員謀破楚威齊晉服越人後越敗吳闔閭及
夫差立敗越越王句踐乃厚遺吳請委國為臣員諫
不聽吳伐齊員又諫亦不聽既而大敗齊師益疏員
後四年越王重寶賂太宰嚭嚭日夜為言於吳王員
諫曰越在腹心今得志於齊猶獲石田無所用之願
釋齊而先越又不聽使之於齊員臨行謂其子曰吾
數諫王不用今吳亡矣汝與俱亡無益乃屬之齊鮑
牧而還報吳嚭讒於王曰員恨計不用常怏怏怨望
請早圖之王曰微子之言吾亦疑之乃使人賜員屬
鏤之劒以死員告其舍人曰樹吾墓上以梓令可以
為器抉吾目縣東門之上以觀越寇之入滅吳也乃
自剄死王取其屍盛以䲭夷革浮之江中吳人憐之
為立祠於江上命曰胥山
黃歇楚人也游學博聞事頃襄王王卒考烈王即位以
為相封春申君賜淮北地十二縣後十五歲歇請獻
淮北地而封於江東王許之歇因城故吳墟以自為
都邑其子為假君王卒李園使人刺殺歇滅其家
劉牢之字道堅彭城人孫恩之亂都督吳郡諸軍事使
參軍劉裕討平之詳見平亂條
王允之字深猷舒之子也蘇峻之亂督護吳郡義興晉
陵三郡征討軍事賊平以功封彭城縣侯詳平亂條
周山圖字季寂義興人有氣幹仕宋為吳郡晉陵坊郡
隊主元嘉中以功加鎮軍將軍武帝時轉黃門郎領
羽林西廂直衛
劉晏字士安南華人唐玄宗封泰山晏始八歲獻頌行
在帝竒其幼命張說試之曰邦瑞也即授太子正字
公卿邀請旁午號神童名震一時天寶中累調夏令
舉賢良方正補温令再遷侍御史禄山亂辟地襄陽
永王璘署晏右職固辭詔拜度支郎中兼侍御史領
江淮租庸事晏至吳郡而璘反乃與採訪使李希言
謀拒之希言假晏守餘杭希言戰不利走依晏晏為
陳可守計因發戰兵堅壁會王敗欲轉略州縣聞晏
有備遂自晉陵西走晏終不言功召拜彭原太守累
官吏部尚書同中書門下平章事
閻濟美貞元末繇婺州刺史為福建觀察使徙浙西為
治簡易居鎮未嘗增常賦
李德裕字文饒栖筠孫吉甫子也卓犖有大節以蔭補
校書郎拜監察御史穆宗即位擢翰林學士李逢吉
以舊怨擯之出為蘇州刺史浙西觀察使南方信機
巫雖父母癘疾子棄不敢養德裕擇長老諭以孝慈
大義使歸相曉勑違約者顯寘以法惡俗大變又按
屬州非經祠者毁千餘所撤私邑山房千四百舍寇
無所廋蔽詔褒揚之敬宗立詔浙西上脂盝䊋具德
裕奏度銀二萬三千兩金百三十兩物非土産雖力
營索尚恐不逮願宰相議何以俾臣不違詔旨軍興
不疲人不歛怨則前敕後詔咸可遵承又詔索盤絛
繚綾千匹復奏文彩怪麗唯乘輿當御今廣用千匹
臣所未喻願裁賜節減則海隅蒼生畢受賜矣優詔
為停元和後徐州王智興紿言天子誕月築壇泗州
度人以資福德裕劾智興募願度人輸錢二千不復
勘詰普加髠落自淮而右有三丁男則一祝髮規影
徭賦所度無筭臣聞度江日數百蘇常齊民十固八
九若不禁遏則至誕月江淮失丁男六十萬不為細
變詔禁止德裕三在浙西出入十年後為中書門下
平章事封贊皇伯改封衛國公性孤峭明辨有文采
善為文章雖至大位猶不去書生平所論著多行於
世
杜審權字殷衡如晦六世孫也第進士辟浙西幕府舉
拔萃中為右拾遺宣宗時入翰林為學士累遷兵部
侍郎學士承旨懿宗立進同中書門下平章事再遷
門下侍郎出為鎮海軍節度使
孫承祐錢塘人吳越王錢俶納其姊為妃因授要職國
事無不領轄時稱為孫總監開寶中詔光禄大夫檢
校太保鎮東鎮海等軍行營司馬俶又私署中吳軍
節度七年王師渡江詔俶攻常潤承祐從俶克常州
功居多八年詔改中吳軍直授承祐節度
任中正字慶之濟隂人通判大名府轉運使陳緯徙陜
西舉以自代太宗曰朕自知之召為秘書丞江南轉
運副使擢監察御史兩浙轉運使民饑中正不俟詔
發廪賑之累遷禮部尚書卒諡康懿中正軀幹頎特
副使江南時帝特賜大笏仍取長緋衣賜之
丁守節晉公謂之祖陳贊明太子中允之竒之祖范夢
齡文正公仲淹之曾祖謝崇禮太子賓客濤之父錢
元璙父子節度中吳時四人皆為節度推官其子孫
皆至大官
邢昺字叔明濟隂人太平興國初舉五經廷試擢九經
及第歴官右諫議大夫國子祭酒咸平二年為翰林
侍講學士轉淮南兩浙巡撫使終禮部尚書
胡則字子正永康人果敢有材氣以進士起家歴官憲
州錄事參軍時靈夏用兵則以邊餉乏入奏太宗因
問邊策奏對稱旨上顧左右曰州縣豈乏人命記姓
名後以太常博士提舉兩浙𣙜茶
侍其曙字景昇舉進士不第咸平間以閤門秪候為蘇
杭湖秀等州都巡檢遷左侍禁領東西排岸司祥符
中累遷西京作坊使惠州刺史知桂滑鄆三州曙沈
敏有幹略善論利害事朝廷知其人數任使之
姚鉉字寶之合肥人太平興國中進士甲科歴京西河
東京東轉運使徙兩浙路鉉雋爽頗尚氣薛暎知杭
州與之不協事多矛盾摭鉉罪數條以聞詔使劾之
當奪一官特除名貶連州文學大中祥符五年會赦
後以舒州團練副使卒鉉文辭敏麗善筆札藏書至
富多有異本雖被竄斥猶傭夫荷擔以自隨有集二
十卷及編唐文粹百卷
陳堯佐字希元閬中人太子少師省華仲子歴知四縣
累遷開封推官言事忤旨降通判潮州召直史舘知
夀州提點開封府界事後為兩浙轉運副使徙京西
轉運使
趙賀字餘慶封丘人真宗時累遷尚書工部郎中提舉
諸司庫務為江淮制置發運使蘇州太湖塘岸壞及
並海支渠多湮廢水侵民田詔賀與兩浙轉運使徐
奭兼領其事賀等伐石築隄浚積潦自吳江東赴海
民歸占田歲出苗租甚多終知夀州
叚少連字希逸開封人舉服勤詞學歴官三司度支判
官出為兩浙轉運副使舊使者所至郡縣索簿書不
暇殫閱往往委之吏胥吏胥顧為竒貨少連命郡縣
上簿書悉緘識指取一二自閱擿其非是者按之餘
不及閱者全緘識以還由是吏不能為奸而州縣簿
書莫敢不治部吏有過召詰曰聞子所為若此有諸
有當告我我容汝自新苟以為無吾不使善人被謗
即為汝辨明矣吏不能欺皆以實對少連每得其情
諄諄戒飭使去後有能改者猶保任之徙使淮南累
遷龍圖閣直學士知涇州少連通敏有才遇事無大
小決遣如流不為權勢所屈既卒仁宗歎惜之
胡瑗字翼之海陵人湖州貢進士景祐初范仲淹知蘇
州奏請立學延瑗為教授瑗以經術首居師席英才
雜遝自遠而至其後登科名者甚衆明年仲淹入朝
又薦其通知古樂白衣對崇政殿授校書郎仲淹經
略陜西辟丹州推官密州觀察推官以保寧節度推
官教授湖州從游者數百人慶歷中興太學下湖州
取其法著為令瑗以疾致仕皇祐中召典作樂事除
大理評事兼太常主簿尋復辭罷歲餘授光禄寺丞
國子監直講樂成遷大理寺丞賜緋衣銀魚嘉祐初
擢天章閣侍講仍治太學尋以疾授太常博士致仕
卒瑗嘗患隋唐以來仕進尚文辭而遺經業苟趨禄
利及教授蘇湖嚴條約以身先之雖大暑必公服以
見諸生設師弟子之禮解經至有要義懇懇為諸生
言其所以治已而後治乎人者學徒千數日月刮劘
為文章皆傅經誼必以理勝信其師說敦尚行實後
為太學其徒益衆庠序不能容其弟子散在四方隨
其人賢愚皆循循雅飭其言談舉止遇之不問皆知
為瑗弟子其學者相與稱先生不問知為胡公也從
游者郡人滕甫范純祐錢藻尤知名當世云
孫瑜字叔禮博平人以父任歴官秘閣校理除兩浙轉
運使入辭仁宗訪其家世謂曰卿孫奭子耶奭大儒
也久以道輔朕因面賜金紫先是郡縣倉庾以斗斛
大小為姦瑜奏均其制黜吏之無狀者民大喜有言
其變新器非便下遷知曹州尋有言瑜所作量法均
一誠便者乃還其原資累官工部侍郎始奭之亡朝
廷錄其後瑜子為諸孫長當錄瑜不忍因父喪而官
其子以兄之孤上之
孫甫字之翰陽翟人初舉進士得同學䆒出身為汝陽
簿再舉進士及第為華州推官歴官江東兩浙轉運
使范仲淹知杭州多以便宜從事甫曰范公大臣也
吾屈於此則不得伸於彼矣一切繩之以法然退未
嘗不稱其賢累遷至天章閣待制侍讀甫性勁果善
持論每言唐君臣行事以推見當時治亂若身履其
間聽者曉然如目見之時人言終日讀史不如一日
聽孫之翰論也
鍾離瑾字公瑜合淝人以開封府推官出提點兩浙刑
獄衢州饑者聚食之頗廢農作瑾請發米二萬斛賑
給累官至龍圖閣待制權知開封府
田諭字資忠夀安人慶歷中以荆湖北路轉運使徙兩
浙轉運按察使官終龍圖閣直學士知澶州
王鼎字鼎臣舘陶人累遷太常博士歴江東兩浙河北
提點刑獄召為開封府判官改鹽鐵判官遷司封員
外郎淮南兩浙荆湖制置發運副使尋擢為使前使
者多漁市方物因奏計京師持遺權貴鼎一無所市
獨悉意精吏事事無大小必出於已凡調發綱吏度
漕路遠近定先後為成法於是勞逸均吏不能為重
輕官舟禁私載舟兵無以自給則盡盜官米為奸有
能居販自贍者市人推以法不肯償所逋鼎為移州
縣督償之舟人有以自給不為奸而所運米未嘗不
足也入為三司鹽鐵副使累遷河東都轉運司鼎性
廉不欺嘗攝知新繁縣多職田斗粟不以自入奉使
契丹得千縑散之族人一日而盡當官明敏強直不
可撓所薦士多知名有終身不識面者
張逸字大隱滎陽人真宗朝歴官中外後以開封府推
官使契丹遷兩淛轉運使
王益柔字勝之河南人性伉直尚氣喜論天下事用父
曙蔭至殿中丞除集賢校理開封府推官鹽鐵判官
出為兩浙京東西轉運使上言今考課法區别長吏
能否必明有顯狀顯狀必取其更置興作大利夫小
政小善積而不已然後能成其大取其大而遺其細
將競利圖功恐事之不舉者日多而虚名無實之風
日起願參以唐四善兼取行實列為三等不報熙寧
元年入判度支審院累遷龍圖閣直學士秘書監知
應天府益柔少力學通羣書為文日數千言尹洙司
馬光亟稱之
孫沔字元規會稽人以尚書工部員外郎提舉兩浙刑
獄為人跌蕩自放不拘小節然居官以才力聞彊直
少所憚後以觀文殿學士知慶州
王逢字會之當塗人博學能屬文尤長於講說慶歷中
蘇州士人從轉運使乞逢主其學學者常數百人奬
養成就者極多洎登第補南雄州軍事判官歸為國
子監直講兼隴西郡王宅教授久之以太常博士通
判徐州以疾不行求監蘇州酒嘉祐八年卒官逢為
人樂易篤於友朋與胡瑗最善所著易傳十卷乾德
指說一卷復書七卷
吳奎字長文北海人性強記於書無所不讀舉五經為
大理丞慶歷間策賢良方正入等歴太常博士右司
諫起居舍人同知諫院唐介論文彦博指奎為黨出
知密州加直集賢院徙兩浙轉運使
杜祀字偉長(闕)人用父鎬蔭歴官廣南西路轉運按
察安撫使徙兩浙轉運使
趙屼字景仁衢州人清獻公抃之子也由蔭登第通判
温州代還神宗命為太僕丞擢監察御史時抃已謝
事屼以父老請外乃轉提舉兩淛常平以便養屼奉
抃遍游諸名山人以為榮
陳公輔字國佐臨海人政和三年上舍第一授承事郎
平江府學教授時朱勔方嬖倖當官者奴事之公輔
絶不與交勔有兄喪諸生欲往弔公輔不予告勔不
悅諷權要以其壻同審言代移公輔越州除太學博
士累遷權應天府少尹除秘書郎奏蔡京父子懷姦
誤國朱勔罪惡都城之人皆謂已族滅其家乞勿許
其子姪隨上皇入京繼又以言事忤時宰斥監合州
稅高宗召除尚書左司員外郎左司諫賜三品服遷
禮部侍郎公輔論事剴切疾惡如仇唯不尚程頥之
學士論少之
吳祥字守約麗水人登第為蘇州教授獨不求謁朱勔
終提舉福建路茶事居官以廉稱仕四十年無宅以
芘風雨
吕頥浩字元直齊州人歴戶吏二部尚書建炎三年金
人逼揚州車駕南渡鎮江召從臣問去留頥浩叩頭
請留為江北聲援駕幸錢塘拜同簽書樞密院江淮
兩淛制置使後又以少保為淛西安撫制置大使
張俊字伯英成紀人好騎射負才氣年十六為三陽弓
箭手政和間從討南蠻轉都指揮使歴官浙東制置
使遷兩浙西路江南東路制置使時江浙羣盜蜂起
俊以所部招收羣盜命後軍統制陳思恭隸之已而
羣盜悉平改江南招討使後又為兩浙西路江南東
路宣撫使賜安民靖難功臣太傅封益國公清河郡
王南渡後俊握兵最早屢立戰功與韓世忠劉𤦺岳
飛並為名將世稱張韓劉岳云
辛永宗明州觀察使為浙西馬步軍副總管平江駐劄
紹興十四年御史中丞李文會言建寧軍承宣使解
潛本趙鼎客不從和議及和議既成居常不樂永宗
撰造言語變亂是非二人守官寄居皆在平江衝要
之地倡為異說恐使命傳聞致疑非便詔永宗移湖
南副總管
李寶河北人嘗䧟金國拔身從海道來歸金人渝&KR0576;紹
興三十一年將繇海道襲浙江諜聞高宗謂宰臣曰
李寶以一介脫身還朝陛對無一毫沮懾是必能事
者乃授浙西路馬步軍副總管駐劄平江令與守臣
督海舟捍禦高宗問舟幾何寶曰堅全可涉風濤者
百二十艘兵幾何曰僅三千皆閩浙弓弩手非正兵
也旗幟甲仗亦麤備事急矣臣願亟發乃賜寶衣帶
鞍馬尚方弓刀戈甲及銀絹萬數兼浙西通州海船
兵士篙師合萬人詔武臣有勇略知海道者副之八
月次江隂將啓行軍士爭言西北風尚勁寶下令敢
沮大計者斬遂發蘇州大洋行三日風甚惡忼慨顧
左右曰天以是試李寶邪寶心如鐵石不變矣酹酒
自誓風即止明日舟散復集將官邊士寧自密州回
云其子公佐已挾魏勝得海州寶喜士氣百倍抵東
海敵已圍海州寶麾兵登岸以劒畫地令曰此非復
吾境力戰與否在汝等將士賈勇無不一當十勝出
城迎寶遂遣辯者四出招納降附聲振山東豪傑如
王世修各集義勇爭應援多者數萬人大破北軍於
膠西石舊隖斬其渠帥獲符節文書糧械以萬計焚
數百艘俘漢軍三千時亮濟淮聞通泰已䧟還軍駐
東海寶遣使報捷上喜曰朕用李寶果立功為天下
倡矣是冬賜詔奬諭御書忠勇李寶四字表其旗幟
除靜海軍節度使沿海制置使賜金器玉帶旌節告
身亮聞膠西之敗大怒召諸帥約以三日渡江於是
内變殺亮寶戰具精利宰臣陳康伯取其長槍克敵
弓弩俾所司為式製之卒贈檢校少保
王易河南人以故將子從高宗南渡紹興中為浙西總
管平江駐劄性開爽善屬文為御前應制眷倚甚厚
易嘗遇異人授先天數學成壊皆前知
劉錡字信叔德順軍人紹興末以太尉荆南府帥為江
淮浙西制置使節制逐路軍馬
陳桷字季任平陽人紹興六年自直龍圖閣知泉州改
浙西提刑乞置鄉縣三老以厚風俗凡宫室車馬衣
服器械定為差等重侈靡之禁官至廣東經略安撫
使
曾幾字吉甫河南人高宗朝浙西提刑會兄開為禮部
侍郎與秦檜力爭和議檜怒出知婺州幾亦罷除廣
西轉運副使檜死復為浙西提刑孝宗受禪遷通奉
大夫致仕擢其子逮為浙西提刑以便養卒謚文清
朱倬字漢章閩人宣和進士歴官知惠州陛辭因言嘗
策劉豫必敗高宗記其言問卿久淹何所倬曰厄於
檜上愀然慰諭目送之旬日除國子監丞尋除浙西
提舉且命自今在内除提舉官令朝辭上殿盖為倬
設也既對上曰卿以朕親擢出為部使者使人咸知
内外任均又曰人不知卿朕獨知卿倬每上疏輒夙
興露告若上帝鑒臨奏疏凡數十如發倉廪蠲米價
減私鹽覈軍食率焚稿不傳後以資政殿學士致仕
趙令詪字君序以父任補右班殿直浙西提刑襲封安
定郡王蒞事明敏有風采
米友仁字元暉襄陽人太學博士黻之子也宣和中通
判太平州大名少尹皆有聲紹興中召見擢尚書郎
提舉浙西茶鹽逾年除將作少監
仲并字彌性江都人幼好學強記讀書率至夜漏盡每
一徧即終身不忘其母一夕屏所觀書几上餘臺歷
一本明旦默記吉曜惡殺纖悉不悞登第授平江教
授以朱勝非薦特改左承奉郎歴光禄寺丞知鄿州
所著浮山集十六卷周必大為序言其自少卓犖不
羣潜心學問力排王氏之說尤長於詩律上規風雅
其四六叙事雖閎肆而關鍵實密非駢儷所拘官至
左朝請大夫
金安節字彦亨休寧人博洽經史尤精於易宣和進士
紹興中為侍御史劾秦檜兄知台州梓檜方怒會以
憂去檜死起知嚴州除浙西提刑入為大理卿言治
道以教化為本孝宗朝拜兵部侍郎權吏部尚書以
敷文閣致仕陛辭搢紳嘉歎以為中興以來全名高
節鮮有其比
顔師魯字幾聖龍溪人紹興中歴國子丞江東提舉改
使浙西役法敝甚細民至以鷄豚甖榻折産力遇役
輒破家師魯下教屬邑預正流水籍稽其役之序寬
比限免代輸咸便安之鹽課歲百萬本錢久不給亭
竈私鬻禁不可止刑辟日緐師魯撙帑緡盡償宿負
戒官吏毋侵移比旁路課獨最上謂執政曰儒生能
辦事如此陞直秘閣農民有墾曠土成田未及受租
者姦豪多為已利師魯奏但當正其租賦不可繩以
盜種法失劭農重本意奏可遂著為令卒謚定肅
王珏字德全臨川人荆公安石孫也紹興二年起家鹽
官丞秀州歲以錢給亭民煑鹽至十五年積十九萬
七千餘緡不給民訴於朝除珏提舉浙西茶鹽逾年
盡償亭民且贏鉅萬開華亭海河二百餘里鹽滋得
流通且資以溉田經界法行甚害者三百六十餘事
其七千二百餘戶為尤病珏奏除之兼提點刑獄未
閱月正大辟重而輕者三人死而生者五人移湖南
提舉官至直敷文閣太府少卿隆興二年卒於吳縣
横山之私第
洪适字景伯鄱陽人忠宣公皓長子也紹興中由嚴州
錄事參軍調浙西常平司幹辦公事與弟遵邁俱中
詞科號鄱陽三洪文名滿天下歴知徽州除浙西提
舉以遵知平江引嫌改江東乾道中參知政事尚書
右僕射同中書門下平章事兼樞密使卒謚文惠
劉穎字公實西安人紹興中歴知鉛山常熟常熟素繁
劇穎降心條理更以治稱王佐薦穎為選人日已為
劉珙器重改任蘇邑上應公家之求下撫百姓之隱
政聲籍甚召監進奏院歴兵部郎官提舉浙西常平
還澱山湖以泄吳松江二水禁民侵築毋使逼塞大
流民田賴之又奏備糴本廢圍田二事不果行就遷
提刑以洗冤澤物為任間詣獄察不應繫者縱遣之
御史以介僻劾罷卒官寶謨閣直學士
章服字德文永康人以詞賦登進士第紹興末知鄂州
除浙西提舉漕司嘗貸緡錢二萬至是已數年服立
移督之而戶部復請貸三萬銜命小校恥不即得出
不遜語服叱之曰此聖旨邪常平民命也猶當以法
奏覆汝何敢爾尋召為吏部員外郎兼皇子慶王府
直講
倪千里字起萬東陽人紹興癸丑任蘇學教授因其羡
積以增養士員復作義廪以資禮文之費其餘以助
士貧而親不能葬與孤孩之遺棄者刻諸學宫條目
井然戴溪黃由葉適為題於後咸紀其事
王淮字季海金華人高宗朝進士歴監察御史右正言
乾道中為浙西提刑後至左丞相卒謚文定
鄭興裔字光錫開封人顯肅皇后外家三世孫也初以
恩授成忠郎累差浙東提刑易浙西以郡縣積玩檢
驗法度剙為格目分界屬縣吏不得行其姦因著其
令卒謚忠肅興裔歴仕四朝以才名結主知中興外
族之賢未有其比(周必大撰墓志云謚惠肅)
王師愈字與正一字齊賢婺州人師事楊時授易及論
語紹興中第進士與朱熹同年復從張栻吕祖謙游
熹稱其有本有文德望隱然為東州之重歴浙西提
刑官終直煥章閣
孫峴字舉善以詞學擢第拜中書舍人淳熙初為浙西
提舉以措置支還亭戶本錢及增賣鹽袋興修水利
有勞除直敷文閣兩浙轉運判官
開趙淳熙中以武功大夫英州刺史添差浙西總管平
江府駐劄嘗取肝救父詔曰開趙昔忠於國今孝於
親特轉濮州團練副使初趙奏歸正人在東南有貧
不能葬者已於閶門買地作義墳詔從其請及趙卒
亦葬此
徐誼字子宜一字宏文温州人乾道進士累官太常丞
知徽州移提舉浙西常平論水利之切於時者曰昔
下流不疏而水上溢故鑿直曲港還三江故道開宜
興百瀆所以順導下流也惟高原田徑乃瀦隁之爾
昔之言水如單鍔郟亶皆是也今開吳松江下流與
宜興百瀆屬之海者無慮數十百所異時浦港磬折
以趨海今近浦之民多取徑直疏決蘇湖常秀舊為
澤國比年雨或後至種且不入盖圍田衆而疏道多
也小人見利不畏其害圍於淺水既為高田圍於茭
蕩既為稻田二俱不已復有下脚始之重陂大半為
平始之良田背水自曬十日不雨農廢作業然且承
用舊說又將疏之失利害之實矣故舊田溝澮當濬
治圍田下脚無輒開已開未填當捺合今之言水者
能行是三說則高原舊田還為衍沃而農不病矣入
為吏部郎守右司郎中寧宗朝知臨安建康隆興三
府卒謚忠文
詹體仁字元善浦城人少有異材始冠第進士光宗即
位提舉浙西常平務為民除害興利謂浙右之有漕
渠非止通饋運資國信往來而已蘇秀常潤田之高
仰者實賴之於是開漕渠浚練湖置斗門為旱潦備
又以餘力立舉子倉創安濟院所活不可勝紀散鹽
本錢數萬紓亭戶之力歲終課利增羡體仁穎邁特
立博極羣書其學以存誠慎獨為主真德秀早從之
游嘗問居官蒞民之法體仁曰盡心平心而已盡心
則無愧平心則無偏世服其確論
應孟明字仲實永康人光宗初遷浙西提刑孟明以儒
學奮身受知人主韓侂胄嘗密遣客誘以諫官俾誣
趙汝愚孟明不肯士論重之
劉爚字晦伯建陽人受學於朱熹吕祖謙乾道中遷浙
西提刑按察不避寒暑多所平反有殺人而匿權家
者吏弗敢捕爚竟獲之遷國子司業上言浙西根本
之地宜詔長吏監司戢強暴撫良善廣儲積禁科歛
官至權工部尚書卒謚文簡
葉適字正則永嘉人淳熙進士擢平江節度判官史浩
薦於朝召之不至改浙西提刑司幹辦公事士多從
之游後累官至寶文閣學士卒謚忠定適志意忼慨
雅以經濟自負為文章藻思英發有水心集若干卷
行於世
喬行簡字夀朋東陽人受學吕祖謙歴知嘉興府改淮
西提舉常平移浙西提刑後拜左丞相卒謚文惠行
簡歴練老宿識量弘遠居官事無不言好薦士多至
顯逹
程珌字懷古休寧人歴官江東轉運判官遷浙西提舉
常平
潘畤字德鄜上虞人淳熙中知興化軍召還賜對除浙
西提舉至則罷中都饋餉之不如法者豪貴多不樂
而平江庫錢失䧟守誣富室以取償一郡大擾有致
死者畤檄罷之守怨畤隂以禁兵給白直而訹他司
上其事畤坐削一官移江西未行又易江東
羅點字春伯崇仁人淳熙中由校書郎除浙西提舉規
畫荒政凡數十奏躬行畎畝實惠甚博先是崑山華
亭之間有澱山湖洩諸水道戚里地豪占以為田水
由是壅點廉得其實奏請開濬且為圖以獻上從其
言百姓勇於赴功不日而畢所濟田百萬畝乃刻石
具著其事以防他日築塞之患民甚便之(詳水利條)平江
酒官程師禮嘗為知府王希吕督過罷郡官吏餞别
師禮攘臂詬之點上言曰朝廷進退羣臣自有典章
師禮敢肆無狀非所以示衆庶也陵夷之風漸不可
長乞黜之以正名分上允其請權府事凡四閱月時
久旱請雨點獨致敬於祀典郡之天慶觀有何蓑衣
道人異時為郡者以為神每禱祀畢或就見焉點不
之往何以杖擊僚吏車以示斥辱點視之漠然俄大
雨隨車郡人大喜又有故主訟去僕負債者䆒得其
實而僕甚黠反欲汙衊其主自陳嘗通其主饋之妾
物色之則無有也點遂令僕自供姦狀竟從姦罪決
配其女使候主人有詞日根䆒聞者無不痛快點孝
友端介不為矯激之行或謂天下事非才不辦點曰
當論其心心苟不正才雖過人果何取也卒簽書樞
密院事謚文恭
胡堅常字秉彝晉陵人宿曾孫也歴太府少卿將作監
直秘閣浙西提舉常平
陳造字唐卿高郵人淳熙初進士調繁昌尉改平江教
授士子未之知也及被教養咸服其問學議論恨師
承之不早范成大尤愛其文謂龔頥正曰唐卿亦高
郵人使遇歐蘇盛名當不在少游下撰芹宫講古十
卷歴浙西參議幕時人稱為淮南夫子
胡樽字崇禮餘姚人以承務郎為浙西提舉茶鹽司幹
官紹熙慶元間浙西先旱後水湖常二州死無虚室
縣梁河道積屍千數樽泣愬於朝會所知為丞相急
轉米多鬻徧走長興安吉山谷中緣門麋飲之民賴
以少蘇既而以勞苦被疾遂不起
陳振孫字伯玉安吉人博通今古為浙西提舉仰體祖
宗䘏民之意舉行萬戶停廢醋庫邦人德之
劉宰字平國丹陽人紹熙初為浙西常平幹官歴籍田
令直秘閣累召不起除知鄉郡亦不拜時人高之謚
文清
余克濟字淑濟安溪人慶元五年進士歴侯官尉為浙
西常平幹官謩畫明辨諸使交薦之知梅州尤以寬
平著稱有春秋通解十五卷
黃灝字商伯都昌人歴太府寺丞出知常州提舉本路
常平海鹽民伐桑柘毁屋廬莩殣盈野或食其子持
一臂行乞而州縣方督促逋欠時有旨倚閣夏稅灝
遂乞併閣秋苖不俟報行之言者論其專移筠州尋
削兩秩而從其蠲閣之請灝既歸田若素隱者平生
性行端飭以孝友稱
李大有字謙仲東陽人慶元二年進士潭州益陽主簿
平江府教授著錄公明不可干以私正旦率鄉之大
夫士正齒位倣古鄕飲酒禮講行之復刻前賢鄉約
鄉儀風示學者習俗用勸知府趙希懌將舉大有或
請往叩之辭曰求而得之則不如勿得改為太常主
簿尤習於禮輪對上疏言周頤張載程顥學本於正
心修身仕至於致君行道近世張栻朱熹吕祖謙闡
而大之而義理益明自慶元權臣剙道學之名排斥
善𩔖為士者以道德性命之說為不足學願召宿儒
崇近列推明儒先之訓扶植治本其在外師儒之官
亦以此意風厲作成之遷博士官至朝請郎
史彌遠字同叔慶元人越王浩之子也嘉泰四年提舉
浙西常平官至太師左丞相追封衛王謚忠獻
徐天麟字仲祥臨江人開禧元年進士撫州臨安二郡
教授浙西常平司幹官終廣西轉運判官著兩漢會
要漢兵本末西漢地理疏山經凡若干卷
毛鼎新字新甫黃巖人歴興國軍教授浙西提舉茶鹽
司準遣改常平司準遣其長有欲獻羡餘四十萬者
鼎新力爭以置社倉又有賣獄者復力爭得直無錫
民獻缺役田入和靖書堂者又力爭役得不廢居官
精密所至有能名
趙㦛夫字惟恭處州人嘉定十五年以浙西提刑兼權
平江府有婦告其姑私酒㦛夫追姑從條勘罪復問
婦曰汝事姑孝乎云極孝順㦛夫曰既能盡孝可代
姑受杖又有僕為主人所訟欲加玷辱乃自供與主
母通㦛夫判云在法奴姦主母罪合流配今某不待
勘證已自供析當從條決配主家訴其悖慢則兇狡
可知所犯主母強而非和免行追䆒令自省循又一
民家稍殷實再從兄弟貪而無行嘗從其借屋居止
不復還凡所需求必滿其欲怨詈不逞妄訴其同産
未分㦛夫䆒證其妄未幾迫於寒餓投水死預書族
人違法數事束之腰間又皆撰造虚詞逮委府官取
尸驗視初無傷損遂繳申所書㦛夫判生前窮窘無
賴妄訴族人死後陳述有司亦難斷理喻其民量與
葬資郡人莫不痛快稱誦訖無敢妄陳者入朝拜刑
部郎中
留恭字伯禮永春人丞相正次子也歴右曹郎官提舉
浙西常平境内大饑畢力賑恤全活三十六萬餘人
知紹興府時稱循吏
曹豳字西士瑞安人嘉泰中自秘書丞出為浙西提舉
常平力陳和糴折納之弊建虎丘書院以祀尹焞移
浙東提刑召為左司諫有直聲時號嘉熙四諫卒謚
文恭
劉漢弼字正甫上虞人嘉定中歴浙西提舉茶鹽司幹
官召試館職遷戶部侍郎在職多所建明切於時務
卒諡曰忠
王邁字實之僊游人嘉定中由潭州觀察推官調浙西
安撫司幹辦官
陸持之字伯徵文安公九淵子也嘉定間以東湖書院
長進迪功郎理宗即位轉差幹辦浙西安撫司
丁勝為福州觀察使大將軍嘉熙間以老乞内任朝廷
以功授為浙西總管平江駐劄勝起自群盜知府史
宅之每侮之勝曰丁勝是作賊却來作官尚書作官
了却來作賊宅之自此不復輕之淳祐初馬光祖為
畿憲會部内有巨寇許大四聚衆作亂州縣大擾而
憲司首議勝勦捕勝力辭行光祖誚其畏怯勝曰昔
光武見大敵勇見小敵怯今賊勢叵測而先遣一總
管萬一不利後使何人光祖始服
馬光祖字華父金華人由浙東提舉常平移浙西提刑
權浙西常平遷浙西安撫使會歲饑滎王府積粟不
發廪光祖謁王辭以故明日往亦如之又明日往卧
客次王不得已見焉光祖厲聲曰天下孰不知大王
子為儲君大王不於此時收人心乎王以無粟辭光
祖探懷中文書曰某莊某倉若干王無以辭遂得粟
活民甚多進同知樞密院事卒謚莊敏光祖之在外
也練兵豐財朝廷倚之為重尹京時剸治浩穰風績
凜然威惠並行百廢無不舉焉
胡穎字叔獻湘潭人初中童子科紹定五年登進士授
京秩歴知平江府兼浙西提刑榮王府十二人行劫
穎悉斬之卒官荆湖總領財賦穎為人正直剛果博
學強記吐辭成文書判下筆千言援據經史切當事
情倉卒之際對偶皆精讀者驚歎一日輪對理宗曰
聞君好殺意在浙獄穎曰臣不敢屈太祖之法以負
陛下非嗜殺也上默然
潘牥字庭堅閩人端平二年策進士牥語最切直歴衢
州推官淳祐中浙西常平幹辦公事
李芾字叔章衡州人少自樹立以蔭補歴祁陽尉差知
德清縣屬浙西飢芾置保伍賑民活數萬計累遷浙
西提刑時所部多盜羣穴太湖中芾跡其出沒按捕
之盜駭散虎丘有書院祠尹焞芾加脩剙置學官為
規約以教之學者甚盛咸淳初入知臨安以忤賈似
道去後知潭州城破舉家自殺謚忠節芾剛介不畏
強禦精力過人望之凛然猶神明而好賢禮下即之
温然居官廉白家無嬴資
孫子秀字元實餘姚人紹定中以進士調吳縣主簿有
妖人稱水仙太保知府王遂將使治之莫敢行子秀
奮然請往焚其廬碎其像沈其人於太湖曰實汝水
僊之名矣妖遂絶日詣學宫與諸生討論義理辟淮
東總領所中酒庫開慶初為浙西提舉常平先是丞
相丁大全以私人為之盡奪亭民鹽本錢充獻羡之
數不足則估籍虛攤一路騷動亭民流亡子秀還前
政鹽本錢五十餘萬貫奏省華亭茶鹽分司官定衡
量之非法多取者於是流散復業徙提點刑獄兼知
常州淮兵數百人浮寓貢院給餉不時死者相繼子
秀請於朝剙名忠衛軍置砦以居截撥上供贍之盜
劫吳大椿前使者諱其事誣大椿與兄子焴爭財自
劫其家追毁大椿官編置千里外徙黥其臧獲子秀
廉得實悉平反之尋以兼郡行部非便得請專臬事
擊貪舉廉風采凛然進大理少卿累遷湖南轉運副
使以迎養非便辭復移浙西提刑冒暑周行八郡三
十九縣獄為之清安吉州有婦人愬人殺其夫與二
僕守捐賞萬緡逮繫考掠十餘人終莫得其實子秀
密訪之乃婦人賂宗室子殺夫僕救之併害以滅口
一問即伏誅又釋偽會之連逮者遠近稱為神明初
獄訟之滯皆由期限之不應使者下車或親書戒州
縣勿違而違如故則怒之怒之改匣又違則又重怒
之至再三而專卒四出巡尉等司繳限抱匣費不貲
則其勢必違子秀與州縣約到限者徑詣庭下吏不
得要索亦無違者其後剙循環總匣屬各州主管官
凡管内諸司報應皆併入匣一日一遣公移則又總
實於匣以往於是事無大小纖悉畢具而風聞者反
謂專卒凌州縣劾罷之子秀笑而已移江東提刑度
宗朝知臨安府子秀磊落英發神采飛動與人交久
而益親死生患難營救不遺聞一善即手錄之
陳塤字和仲鄞人歴福建轉運判官遷浙西提刑歲旱
盜起捕斬之安吉州俞垓與丞相李宗勉有連恃勢
黷貨塤禁革之弓手戴福以獲潘丙功為副尉宗勉
倚為腹心暴横貪害民所不堪塤至福聞風而遁塤
貽書宗勉曰塤治福所以報丞相也傳聞走丞相賢
輔弼不宜有此宗勉荅書曰福罪惡貫盈非君不能
治宗勉雖不才不敢庇姦凶惟君留意及獲福於隆
興衆欲殺之塤曰若是則刑濫矣乃加墨徇於市囚
之圜土初官浙西令官屬各以本司利害為一書新
任者具脚色申狀外不用啓劄其後馬光祖繼之亦
有此例人皆韙之
陳宜中字與權永嘉人少貧入太學有文譽景定四年
為浙西提刑德祐拜相入海卒於暹
唐震字景實會稽人少居鄉介然不苟交既登第居官
以公廉稱咸淳六年自知信州擢浙西提刑過闕陛
辭賈似道以公田屬震震謝不能行至部又以疏力
爭之趙氏有守阡僧甚暴横震遣吏捕治似道以書
營救震卒按以法似道怒使侍御史陳堅劾去之後
知饒州元兵入府治執牘張案上使震署降震不屈
投筆於地遂死之贈華文閣待制諡忠介廟號褒忠
官其二子
陳肖孫奉化人咸淳元二年以善政事驟用繇大理丞
戶部郎中知嘉興府兼浙西提刑尋兼度支郎官
王安節節度使監之子始為東南第七副將德祐初賈
似道師潰蕪浙西節上疏乞募兵為捍禦授閣門祗
候浙西添差兵馬副都監收兵入平江合張世傑兵
戰鳳凰港有功轉三官後守常州與元兵巷戰死之
徐道隆字伯謙武康人以兵部尚書為浙西提刑權治
安吉時文天祥去平江潰卒四出剽掠安吉尤甚有
旨令道隆措置乃捕斬亂者數人梟市中既而范文
虎程鵬飛遺書誘降道隆焚書斬使元兵至臨平皐
亭山令間道入援時水陸皆有屯軍道絶不通議由
太湖徑武康臨安縣境勤王知州趙良淳縊死德祐
二年正旦道隆為兵所執赴水死贈官賜諡立廟安
吉越三日宋亡(野史道隆為北兵逼逐至太湖三香山不屈被害知安吉州趙與立其公)
(服同妻縊於廳事)
吕文煥至元十二年從巴延至平江為安撫使圖治未
久隨軍去任
游顯字子明汴州人至元十二年隨巴延下平江入城
撫治軍民興復學校恤問孤寡民受其賜後除浙西
宣慰使
雷膺字彦正渾源人元太宗時以郡國選入官為萬戶
府掌書記世祖即位授大名路宣撫司員外郎累遷
江南浙西道提刑按察使時蘇湖多雨傷稼百姓艱
食膺請發廪米二十萬賑之行省以太多議存三之
一膺曰布宣皇澤惠養困窮行省臣職耳豈可效有
司出納之吝耶行省不能奪悉給之卒謚文穆
蒙古岱初以萬戶從巴延平宋至元十二年行兩浙大
都督事十三年與索多舘伴文天祥會以臨安為兩
浙大都督府遂與范文虎入治府事逾月以都督鎮
浙西
劉宣字伯宣太原人由中書省掾為河北河南道行勸
農副使至元十二年入為郎中從巴延及平章阿珠
平江南贊畫居多除知松江府未幾同知浙西宣慰
司事在官五年威惠並著嘗奉詔理算各鹽運司及
財賦府茶場都轉運司出納之數宣籍阿哈瑪特妻子
親屬所營資産入官縱其奴婢去為民復以集賢學
士除行臺御史中丞江浙行省丞相蒙古岱悍戾縱
恣常慮臺臣糾之尤忌宣因嗾其黨誣以事朝遣官
鞠問宣就逮自剄於舟中宣忠義節撡為世所重時
皆悼之
蒙古台蒙古塔塔爾氏事世祖為博州路鄂囉總管至
元初又為監戰萬戶佩金虎符改鄧州新軍蒙古萬
戶從巴延阿珠南征有功制授行兩浙大都督府事
四遷為江淮行省平章政事未幾拜行省左丞相還
鎮江浙時浙西大飢乃弛河泊禁發府庫官貨低其
直貿粟以賑之居六年召還
申屠致遠夀張人至元初以荆湖經略司知事授太常
太祝兼奉禮郎宋平焦友直揚居寬宣慰兩浙舉為
都事首言宋圖籍宜上之朝江南學田當仍以贍學
行省從之累遷江南行臺監察御史江淮行省宣使
郗顯李兼愬平章蒙古岱不法詔以顯等付蒙古岱
鞠之致遠慮囚浙西知其冤狀將縱之蒙古岱脅之
以勢致遠不為動親脫顯等械使從軍自贖改湖廣
行臺卒官僉淮西江北道肅政廉訪司事致遠清脩
苦節恥事權貴家無餘産聚書萬卷教諸子如嚴師
然
管如德黃陂人為江州都統制至元十二年入覲授湖
北招討使總管本部軍馬佩金虎符從阿珠南攻宋
平遷浙西宣慰使上時政五條以權臣抑不得逹後
丞相安塔哈命馳驛奏出征事入見世祖問曰江南
之民得無有二心乎如德曰往歲旱澇相仍民不聊
生今累歲豐稔民沐聖恩多矣敢有二志使果有之
臣亦不敢飾辭以欺陛下帝善其言卒官江西行尚
書省左丞謚武襄
史弼字君佐一名塔爾琿博野人以材勇見世祖給事
左右從巴延南征以功進定遠大將軍累遷江淮行
省參政改浙西宣慰使時霖雨粟貴弼發米十萬平
價糶之而後聞於省省欲增價弼曰吾不可失信於
民寧輟吾體以足之省不能奪又益出十萬民得不
饑歲星犯鉤鈐弼言頃以征日本船五百艘科諸民
民病之宜取阿巴齊所有船脩葺以付安塔哈庶寬
民從之官至平章政事
寗玉河陽人身長九尺膂力絶人從巴延下江南擢領
軍千戶鎮守吳江長橋累官至浙西道都元帥時方
劻勷吳人賴其保障之功復新孔廟學宫禮賢下士
有古良將風卒諡武宣子孫後居吳江同里
徹爾鴻吉哩氏幼孤讀書世祖召見留侍左右嘗使江
南大德初拜江南諸道行臺御史大夫改江浙行省
平章政事江浙稅甲天下平江嘉興湖州地極下水
鍾為震澤入吳松江以趣海歲久江淤豪民封為田
浸滛泛溢敗諸郡稼朝廷命行省治之發卒數萬徹
爾董其役四閱月畢工入為平章政事
和和字子淵喀喇氏敦默寡言嗜學能文成宗朝宿衛
擢太常院使至大間調大司農卿除山南廉訪使改
江南行臺治書侍御史遷淮西廉訪使皆有政聲泰
定間陞翰林侍講學士遷江浙行省右丞弟庫庫
庫庫字子山由集賢待制累遷集賢直學士轉江南行
臺治書侍御史陞浙西廉訪使與和和皆為時名臣
世號䨇璧
鄧文原字善之一字匪石錢塘人在宋時以流寓試浙
西轉運司魁四州士至元末行省辟為杭州路儒學
正歴官翰林待制延祐初出僉江南浙西道肅政廉
訪司事平江僧憾其府判官理熙賄其徒訟以贓罪
熙誣服文原按實罪僧而釋熙後以集賢直學士兼
國子祭酒經筵官致仕卒諡文肅文原内嚴外恕家
貧而行廉有文集若干卷内制集若干卷
王克敬字叔能大寧人由江浙行省照磨泰定間歴官
兩浙鹽運使首減紹興民食鹽五千引温州逮犯私
鹽者以一婦人至克敬怒曰豈有逮婦人千百里外
與吏卒雜處者汚教甚矣自今毋得逮婦人議著為
令卒官江浙行省參政謚文肅克敬在左司時會議
中書堂言江南包銀民貧不能輸有司責之役戶甚
無謂當罷之兩浙煎鹽戶牢盆之役其重者尤害民
當免其他役議定以聞悉從之所至有政績時稱名
卿
王艮字止巗諸暨人歴官為兩浙都轉運鹽使司經歴
紹興路總管王克敬以計口食鹽不便嘗言於行省
未報而克敬為轉運使欲稍損其額或以為成籍不
可改艮毅然曰民實寡而強賦多今死徙已衆矣顧
重改民籍而輕棄民命乎且浙右六郡高賈輻輳未
嘗以口計也移其所賦散於商旅之所聚非良法乎
於是議歲減紹興食鹽五千六百引尋有復排前議
者艮欲辭職去丞相聞之亟遣留艮議遂定遷海道
漕運都萬戶府經歴又遷江浙行省檢校官建白時
政視轉運司尤多卒官淮東宣慰副使
吕思誠字仲實平定州人由國子學陪堂生擢泰定元
年進士歴官僉廣西廉訪司事移浙西時逹實特穆
爾為南臺御史大夫與江浙省臣有隙嗾思誠劾之
思誠曰吾為天子耳目不為臺臣鷹犬也不聽已而
聞行省平章左右貪墨乃疏其罪流之海南累遷國
子祭酒論事左轉復為中書右丞大司農思誠氣宇
凝定素以勁拔聞不為勢利所屈
韓鏞字伯高濟南人由進士歴翰林編脩國子博士監
察御史天歷初除僉浙西廉訪司事擊姦黜貪特舉
烏程尹干文傅郡邑為之肅然轉江浙財賦副總管
自奉澹泊僚屬化之官至中丞
瞻思字得之真定人至元初自陜西行臺監察御史除
僉浙西肅政廉訪司事即按問轉運宣政諸官贓罪
郡縣無以墨聞者復以浙右諸僧寺私蔽猾民所謂
道人道民行童之屬𩔖皆瀆常倫隱徭役使民力日
耗契勘嘉興一路已二千七百人乃請勒歸本族俾
供王賦從之著為令思歴仕所至以理冤澤物為已
任平反大辟之獄甚衆卒謚文孝
蘇天爵字伯脩真定人武宗時擢江南行臺監察御史
累官京畿奉使宣撫忤時相坐免至正七年朝廷察
其誣起為江浙行省參政條分目别細鉅不遺九年
以疾歸復起為兩浙都轉運使十二年妖寇自淮右
蔓延江東詔仍為江浙參政總兵於饒信克復之功
雖宿將不能過之其博學而知要長於紀載著述甚
多
樊執敬字時中鄆城人至正十年授江浙行省參政十
二年督海運於平江將發宴犒於海口俄有客船至
驗其券信令入而不虞為海寇也既入港即縱火鼔
譟時變起倉猝軍民擾亂賊焚舟劫糧以去執敬走
入崑山自咎不解及還省賊犯餘杭執敬方被命討賊
海上至是事急不得去與賊巷戰射死賊七人賊勢
方盛執敬中鎗死事聞贈翰林學士承旨榮禄大夫
柱國追封魯國公
夏原吉字維哲湘隂人洪武中以鄉薦入太學授戶
部主事歴遷至本部尚書永樂初兩浙大水詔原吉
往治令僉都御史俞士吉持水利集賜之凡二錫命
原吉每至詢延耆老講䆒法制身先而勞之却盖徒
步焦苦腁胝恒廢寢食目為發赤役兵民數萬人人
樂趨疏壅滯築堤塍瀹溝洫葺杠梁道滛水以入於
海水患大平奏發粟三十萬賑饑人分牛給種播時
百榖有謂水退淤肥請召民佃耕以益賦者事下原
吉原吉歎曰民疲極矣救死不暇况重役乎即馳奏
曰車戽則徒勞民種殖則已失時何益於國上悟事
遂寢三年八月召總部政諭之曰鄉以部事付郁新
以浙西農務付卿庶内外協濟今新死矣爾其兼之
卒贈太師謚忠靜原吉勲德寵眷為時元臣詳在國
史其德量宏厚人莫能及使蘇時庖人烹肉過鹹原
吉不言惟嚥素飯而已瀕出侍卒失燎損一韈原吉
并以予之他若此甚衆或問量可學乎原吉曰吾幼
時遇犯者則怒始忍於色中忍於心久則自熟殊無
相校意是知量可學而然也又曰處有事當如無事
大事當如小事若先自張皇則中便無主矣世謂庶
幾韓魏公云
周忱字恂如吉水人永樂初以庶吉士歴刑部主事
越府長史宣德五年擢工部右侍郎賜璽書巡撫南
直隸總督糧賦忱與知府况鍾議奏減糧額七十餘
萬石又奏謂四年所定蘇郡秋租運南京倉及光禄
寺等白熟米五府六部官俸米計七十五萬五千有
竒今已逾年纔納得七萬一千有竒未及十一而朝
之受禄者恒缺此坐府縣無專官耳請令每歲暮遣
治農官分部輸南京從之九年歲歉有司報飢民三
百餘萬口詔忱振䘏忱以乏儲思廣義倉以為水旱
常備初徵納之際粮長里胥掊剋多狀百姓動至逋
負又與况鍾䆒極其法先除免宿負七百九十餘萬
石創置水次倉場每歲算定各戶秋粮夏稅加耗則
例填注由帖而分給之俾戶自持帖赴倉輸注不涉
里胥又别立粮頭與粮長同收互察粮長惟職催併
官為管督收完而撥運之其積出羡餘籍而貯之以
備賑濟又以往時軍民分運民失農時乃與平江伯
陳瑄議於淮安瓜洲對船交兊加以支費奏而行之
又歲運南京倉粮專給北京武職月俸者每石加耗
費六斗忱曰彼能於南京關支獨不可於三府就支
乎既免勞民因得省耗六十萬請立濟農倉於六縣
移此實之用以濟農農無患矣亦從之又奏三府之
田雖廣而農力甚苦比歲朝廷屢詔勸糴以備濟䘏
緣旱潦相仍榖價騰踊難以舉行今臣以八年分徵
收之間措得前件耗米六十九萬石遇民乏食則以
給之又不獨以濟荒凡起運有所失損於此借償秋
成還官夫役築圍岸濬河防乏給亦然庶免貸責以
利兼并悉從其言又言驛夫馬役之弊及奏遷吳縣
學肇立太倉衛學治崇明塗蕩吳淞顧浦諸處水利
置范氏義田主管簿籍禁私粥以保文正之澤重建
寶帶尹山夾浦三里諸大橋起百廢墜不能指數以
至琳宫梵刹動成駿功而公帑民財初不知費盖其
才略超絶善謀果行而居心寬平量抱雄闊接物開
坦簡略勢分集衆自廣最善於理財用人調停轉移
沛然無滯人謂其善計似劉晏庶幾有古良相之風
蒞江南凡十九年遷位尚書而巡撫如故民尸而祝
之於虎丘寺諸處景泰三年致仕歸卒諡文襄
羅汝敬吉水人宣德初為工部侍郎奉使看詳蘇郡
歲賦二百二十餘萬天下無與比而郡民徵運不勝
困弊卒之力不能繼官存其數實未始足列請於朝
得赦常賦三分為數七十萬宿逋為清久之戶部復
舉舊負況太守鍾抗言之有失信於民之語詔復賜
免自是民力稍紓然富室田多輕額其重者多屬貧
下貧下猶疲弊望均一之惠繼乃得陳泰
陳泰邵武人景泰五年以右僉都御史繼周文襄巡
撫知前免租之詔恩未得均乃推廣調停之令以五
升之田倍其賦而官田之重者止取正額於是澤始
均而賦輿不損上下咸便富者亦不怨之
李秉曹州人天順初以都御史巡撫一守陳泰之制
民益安之至其後遂不復改秉有大臣節此不具贅
翁紹宗鳳陽人正統十一年巡撫周忱奏脩築沿海
城堡守備倭夷遂以紹宗為都督僉事錫璽書俾總
理軍務紹宗在鎮甚久能舉其職協成事功
孫鼎字宜鉉廬陵人永樂間以鄉薦歴松江儒學教
授楊文定公溥薦擢監察御史提督南畿學政先德
行而後文藝學置本原錄錄諸生善行以身為帥不
事防察巡行所部令勿先報從單輿猝至諸生既集
便令閉門面試一文或止破題數首隨閱隨定畢便
開門呼名而出案牘隨之先後允愜私屬者自不及
入嘗見庭橘方熟命左右摘嘗因令分畀諸生同㗖
之一生取其二鼎問之以奉親對鼎大賞倍遺之庚
午秋試時上北狩鼎小試罷謂諸生曰諸君從有司
當簮花燕餞今日為臣子枕戈之秋老夫不敢䧟諸
君於不義乃與飲茶令從中道行自步送出諸門既
而詣闕上疏請隨所用以效死不報乃自矢於文信
公祠去復蒞所部道遇金尚書濓慷慨對泣有萬里
丹衷扶日月兩人清淚對山河之句
陳選字士賢臨海人成化中以監察御史提學南畿
言稱古昔動著儀則至誠相臨物莫不動條頒冠祭
射儀俾諸生時習之每按部就止學宫徐行審觀周
旋磬折絃歌豆豋古風郁然勸導講誦士心感切成
就興起不可縷數前後三年變色之語不見於衿佩
折箠之笞不下於皂輿仕終廣東左布政
李謨天台人郡學訓導不受士贄有以時苗留犢圖
請楊尚書翥題詩以贄謨錄詩而還其圖韓陽山隂
人伍禮臨川人皆訓導陽郡學禮長洲學皆善教有
文持身不苟陽終廣東右布政禮知曹州聶大年黎
擴皆臨川人擴教授大年吳縣學訓導皆工文詞有
聲大年尤善書陽在永樂謨福正統大年景泰擴天
順間也
劉魁字士元高唐人成化十七年以監察御史巡按
蒞郡不為崖岸而風裁自振時滛雨為沴山崩湖溢
連郡田稼滅沒莩死萬數而當道一不以聞征歛如
故魁排衆議力陳於朝言極剴切大率謂財賦資人
以成人者財之本也今欲取其末而先絶其本假令
盡得其末以快目前後日之計已匱矣況無得乎又
民窮為盜或至狡竊於時誅討則所費亦不止若逋
稅而已也詔戶部下郡縣覈實會魁代去不果行民
坐是痍瘵久不能復追思甚深
姑蘇志卷四十二
