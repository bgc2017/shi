姑蘇志卷二十三明王鏊撰
官署下
吳縣舊治秦漢時故處在子城東北打急路橋之東唐
分州城東南地置長洲縣遂移置府治西北二里縣
基本雍熙寺菜圃官與之互換云(雍熙砧基作禇家巷)宋仍之
元徙譙樓内府治之右至正末張氏遷於永定寺後
(十六觀堂舊基)淳熙十二年趙善重建縣門并書額寳慶三
年趙善瀚剏門樓淳祐三年魏廷玉重修前有井二
亦善瀚剏西曰惠泉(施清臣銘)東曰義井(唐梁肅記在春秋時列國各有)
(屬邑其主者魯謂之宰楚謂之尹晉謂之大夫秦時天下始置令長宅一同之内操賞罰之柄有人民焉)
(有社稷焉風俗善敗本乎身黎元安否繫其政其體大矣自京口南被於淛間望縣十數而吳大國家當)
(上元之際中夏多難衣冠南避寓於兹土參編戶之一由是人俗舛襍號為難治加以州將有握兵按部)
(之重邑居當水陸交馳之會承上撫下之勤征賦郵傳之繋倍百他縣夥乎其中不可勝紀大歷十一年)
(天官擇可以長民者於是范陽盧公繇太原府祁縣令為之外寬内明敬事而信政本於仁飾身以文下)
(車三年闔境之人安居樂義而不知安樂之所從來盖平以和也夫君子立身論道之通塞不論位之升)
(降吳縣下畿服一等公俯而為之抑選部為官擇人而其履道從政所由然也予知者敢錄其實書於東)
(序以播其令聞時十四年二月甲子翰林學士梁肅記此記得之𩔖書中若其姓名則不復可考矣郭受)
(記厥今天下經用之所資百貨之所植東南其外府也度淮而南濟江以東督府且十附城且百而田疇)
(沃衍生齒繁夥則吳實巨擘焉予嘗登靈巖之巔俛而四望畎澮脈分原田碁布邱阜之間灌以機械沮)
(洳之濱環以茭楗則舄鹵磽确變為膏澤之野蘋藻葭葦墾為秔稻之陸故歲一順成則粒米狼戾四方)
(取給充然有餘出平胥口以臨震澤積水無涯兩山對峙桑田翳日木奴連雲織紝之功苞苴之利水浮)
(陸轉無所不至故其民不耕耨而多富足中家壯子無不賈販以遊者繇是商賈以吳為都會五方畢至)
(獄市襍擾縉紳以吳為樂土僑民閭里幾亞京雒為政者急之則怨而駭緩之則弛而肆泛然而多容則)
(請謁紛紜幾至於骫法毅然而多拒則謗詈叢集必困於遊談宰字之任信難矣右通直郎許君來領是)
(邑直方不撓有骯髒之風簡易無苛得調胹之術盖常急於豪猾緩於善柔整其大綱闊其細故為之期)
(年而縣告治元祐六年霪雨敗稼吳民阻饑君日慰藉而拊循之賑給務均䘏隠求實不事虚名而為文)
(具也予以是知君之篤於從政也舉兹以旃則其於整彫弊而應盤錯也何有焉水菑之明年君且代矣)
(乃悉求前為此縣者之名氏爵里將書而刻諸石顧其僚郭受曰吾為是俾來者有攷焉爾子為我序諸)
(辭不獲命因㮣叙吳風而毛舉君政之一二許君温陵人世為學家甚博而文異日顯用於時當不獨以)
(循吏稱也元祐七年五月初一日縣尉兼河塘溝洫郭受撰乾道三年范成大續記吳令壁有記尚矣唐)
(大歷己未梁肅為之詞者令盧某所立石亡而文傳本朝元祐壬申郭受為之詞者令許公輔所立石雖)
(存而中更兵燼缺裂無幾後七十有六年晉陵袁君祖忠政成將歸始治二石更刻之又斷自建炎以下)
(為之續記實乾道紀元之三祀歲在丁亥距大歷垂四百年而題名三立相望可攷吏民以為盛事然吳)
(之為壯縣固自昔志之氣俗之&KR0839;生聚之繁覽觀之勝著於二碑者自若獨官事搶攘日不暇給必出於)
(甚難而後能善治視昔𩔖不同者非特吳為然余行四方所過縣邑數十百見大夫皆厭苦其官齎咨太)
(息悔曏之來而憂後之不得脱余私怪其說甚哉何至於此及切磋究之使一言其詳則曰古吏憂民而)
(已今顧不然蕞爾邑負責猶數鉅萬晝夜薄遽唯錢榖之知且不能報期會有如一日姑舍是而用力於)
(民不崇朝百適滿矣彼齎咨太息厭苦而欲脱者真有味其言哉今夫急催科則愧政專撫字則愧考兼)
(善之誠難若袁君盖幾於無愧者其政先理而後情弛例而舉法故吏不能並緣士不敢奸以私民有訟)
(自揣不當勝望寺門心醉郤去直者家居待報曰無庸謁吏明府自辯此坐堂上再期人信之如一日至)
(於大官之間須求於不有責課於非時則又從容辦給弗以厲民率常最於他邑嗚呼可謂難也已旦莫)
(去此至大官勢益易於為縣其所成就何可量按續記所登載無慮三十人而未有顯者必將自袁君始)
(儻余言猶信來者尚勉之八月十五日左奉議郎主管台州崇道觀范成大記并書)
知縣廳祥符圖經云在州西北一里(前志云紹興三年蔣結建)廳
西有平理堂天聖中徐的建後更名無倦(端平中王良能為縣)
(殿講蔣璨書冰壺二字揭于此乃以唐姚元崇冰壺戒刻石)淳祐初改曰近民堂
南北有小山南亭曰松桂北曰高蔭皆淳熙五年趙
不忿建廳東有勤清堂淳祐初魏廷玉建(劉震孫命名王遂記)
開禧間吳機剏明恕堂饒虎臣改美錦堂山上有琅
然亭東南有亭名河陽圖(銷收沚取桃李雜植因名)又有拙軒莞
爾清心二亭亦機所作
延射亭在平理堂西天聖七年馮允成作(節度推官章珉記胥)
(臺故封為一都會郡領五邑吳實首之百里之封五品之令曩歲限以常調治付中詮是將赤子奉其吐)
(齧國家精求治本重字人之寄近制銅墨之任闕即以京僚洎朝列或幕賓補之先是繼署占勝逼于閭)
(閭綿歷歲祀梁木將壞乃有前宰棘寺丞徐君繕完之圩墁訖功移符罷去則今南越郡計馮君實代之)
(也君世襲衣纓練明吏術下車未幾政用佳茂廼因圓訟之隙周睨廨舍患無清曠之所得奉讌息之娛)
(縣之西偏舊有幽圃俯於佛舍并吞仍歲君披圖按籍命工糞除疊繚垣以入之繇是砥平其基而巋然)
(為亭雲集枝築而岌乎為堋蔭以佳木之清畦以雜花之英穿沼以𩔖滄溟築山以擬蓬瀛五畝之地百)
(步之逕而佳致足矣君衆藝畢給愛客忘疲每缿筩絶稀簿領多暇春華爛而在目暑風冷然罷扇秋英)
(墜砌冬霰集楹君賞心樂事擊鮮為具召貴介公子同僚諸英注弦筈以引滿擫絲管以度曲賽百嬌之)
(楛矢爭半先之奕路中厨出乎豐饌而千里之蒓下豉雕盤薦乎佳賓而庭山之橘厥包終日督過醉賓)
(未去燭已見跋主歌未晞雖雒中之季倫山隂之辟疆咸有名園雅好賓侣吾不知其彼為勝此為劣也)
(亭之既成命賓以落之監郡集賢公嘉乃好事隨其景趣悉為雅名揭於華牓觀者知意此用略諸若君)
(愷悌之政殊尤之績采風謠者入境可知固不在因亭以敷暢之也下幕不佞嘗從事於文墨請書締結)
(之始謹用春秋之法異時宰是邑者集簪纓於斯豢犬彘於斯惟其圖之天聖七年春三月二十有六日)
(吳郡從事試芸臺讐書郎武寧章珉字伯鎮記)
西園多美石有太湖甲族不染塵移雲三亭
丞廳在縣門内東隅
主簿廳祥符圖經云在縣東今在丞廳後
尉廳祥符圖經云在縣南七里盤門外盧氏云按尉
司舊在教場西北隅紹興十四年趙伯建移今所慶
元三年趙希實重修有范希文石曼卿所書韓文公
伯夷頌開禧初羅相改剏廳事作師清堂又有軒名
排青後改平遠黃震又改柏臺皆景定三年重修教
場在其西
長洲縣舊治在府治後東北三里元徙譙樓内府治之
左至正末張氏遷於本縣學西即宋舊治王元之所
為記處(王禹偁記天下稱宰邑之賢者率以宓不齊為稱首以彈琴化民民不忍欺謂得致理之)
(要也殊不知行是道者不獨繫於人亦將繫於時矣當時王室雖微皇經未絶有周禮在魯則單父豈曰)
(亂邦有聖人為師則子賤宜乎行道居百里之位得諸侯之權社稷民人自我而已井田車賦得均其輕)
(重刑罰教令得齊其寬猛凶荒水旱得專其賑恤農時民力得聽其休息然則無私於心克儉於身辯田)
(之腴瘠定賦之上下強暴者刑之以法孝弟者旌之以禮寬其教以誘人峻其令以約吏時豐則歛之歲)
(饑則賑之農有力而不奪役非時而不行闢之以庠序誨之以禮樂使父子親兄弟友夫婦和然後祭祀)
(以事鬼神行賚予以睦鄉黨自然懷土不散熙熙如春弗知其然而然也在上者不鳴琴而何俟哉洎王)
(道云亡霸圖孔熾大小相併強弱相攻區區子男宗廟不保故傳曰漢南諸姬楚實盡之又曰楚縣陳盖)
(縣之始也秦倂天下畫三十六郡則小國皆為縣而隸於郡矣國之於郡猶身之有臂也郡之於縣猶臂)
(之有指也國取於郡郡取於縣縣取於民是以臂指撫民而自奉也由是田有暴賦丁有常庸春役而夏)
(不休朝令而夕必具小則懲之以役最大則隔之以刑法豈惟道不能行亦將身就其辱遂使宰邑者苟)
(禄食免笞罵而已昔人歎徒勞賦歸去者為是也向使子賤復生亦將捨琴折腰奔走不暇况行道乎雖)
(欲不顧其時不程其力亦猶建一指而扶天柱不其難哉時使之然也長洲之名見吳都賦貞觀中分吳)
(縣以建之垂二百年宰名氏縣誌闕焉錢氏享國幾一百稔專建屬吏莫得而知皇上嗣位之二載漢南)
(王歸於我國家始設官以理焉袁仁鐬首之王禹偁次之其土汙瀦其俗輕浮地無柔桑野無宿麥餁魚)
(飯稻衣葛服卉人無廉隅戶無儲蓄好祀非鬼好滛内典學校之風久廢詩書之教未行兼并者僣而驕)
(貧窶者欺而墮田賦自重民力甚虚租調失期流亡饑踵或歲一不稔則艱楚盈庭不能輯事矣至有市)
(男女而塞責者甚可哀也盖隔中夏之政浸小國之風使今聖人求理於上庶官陳力於下斯民之泰其)
(有漸乎禹偁非循良之才位凋瘵之邑仍以舊貫民安仰哉會到任之明年大有年也先是有漕運者轉)
(民歲租更送他郡苦舟楫之役糜堰埭之費者久矣至是始聽民以本屬郡輸之從便宜也亦小康之有)
(萌矣是歲獄訟縻繁賦調中考因鳩歛民瘼平議政體總而刊之存諸廳事待賢者以舉之所謂言而不)
(能行者也時大宋雍熙三年正月九日守大理評事知縣事王禹偁記此記兵火不存紹興十年知縣石)
(珵重刻石吳騏隸書)
知縣廳紹興初重建祥符圖經云在州東北一里餘
茂苑堂在廳事東紹興元年石珵重建中有百花亭
尊美堂維摩丈室綠野軒綠筠菴淳熙九年曾栗繪
王元之像以祀改曰企賢慶元中復舊(米友仁茂苑堂記長洲令)
(尹石珵瑩中才高氣剛嗜古好雅下車既久政成事簡盖牛刀割鷄游刃裕如者邑廨之東有所謂茂苑)
(堂前人取左太冲語帶潮汐之濬池佩長洲之茂苑意也考之圖經即江為池距縣南七十里多歷年所)
(高岸為谷無足深怪訂之於古莫可得實視棟楹之顛圮乃鳩工而函新之堂之南榮植以嘉木修竹竒)
(芳蕙草鬱葱吐秀而森然敷隂如在邱壑邃深處與堂相直曰百花亭即堂之西為建屋曰尊美堂其北)
(龜首曰維摩丈室北向聚羣石如巖谷曰綠野軒又南開竹逕曰綠筠菴皆增廣而揭以是名琴書雅玩)
(陳列於中客至則閱古賞竒試茗烹飲必與之從容竟日怡然自適曾不少倦後之君子游息乎其上要)
(當勿復翦伐如甘棠之愛顧不懿歟紹興己未季夏二十日襄陽米友仁元暉記方干題坐看孤峭却勞)
(神還是微吟到日曛松鶴認名呼得下沙鷗飛處聽猶聞夜闌亦似深山月雨後唯關滿屋雲便此逍遥)
(應不易朱衣紅旆未容君王禹偁移任長洲詩五首移任長洲縣舟中興有餘蓬高猶見月棹穏不妨書)
(雨碧蘆枝亞霜紅蓼穗疎此行紆墨綬不是為鱸魚移任長洲縣孤帆冒雨行全家隨逆旅一夜泊江)
(城身世漂淪極功名早晩成惟當泥尊酒得喪任浮生移任長洲縣窮秋入水鄉江涵千頃月船載一)
(篷霜竹密藏魚市雲疎漏鴈行故園漸迢逓煙浪白茫茫移任長洲縣辭親淚落衣折腰雖未晩搔首)
(欲何歸曉月霜華重晴山栗葉飛江頭鷗鳥在應怪不忘機移任長洲縣沿流漸入吳見碑時下岸逢)
(店自徵酤野廟連荒塚江禽似畫圖高堂從别後應夢宿菰蒲春日公舍偶題薄宦苦流離壯年心力衰)
(鸎花愁不覺風雨病先知曉月晃竹屋寒苔疊槿籬無人慰幽寂庭柳自低垂長洲遣興七十浮生已半)
(生徒勞何日見功名折腰米賤堪羞死負郭田荒好力耕庭鶴慣侵孤坐影隣鷄應信夜吟聲年來更待)
(賢良詔咫尺松江未濯纓妻兒莫笑甑中塵只患功名不患貧自覺有文行古道可能無位泰生民烟)
(村舊業勞歸夢雪屋孤燈照病身投老綠袍未休去九重天子用平人)
歲寒堂
匊月亭
蟠翠亭仲幷建淳熙五年吕存中重修(龔頥正記申國吕君宰長)
(洲之明年行受代矣一日公退吏散約客相羊縣治之圃時屬初夏紅紫事休宿雨收霽新綠鬱勃林采)
(煥發菳葉左右屏列餘花錯落如綴珩珮有風徐至芬香襲人乃命酒坐蟠翠亭上君指柱間仲公彌性)
(之詩有云樛枝密葉翠虬蟠者曰名以是為花故也余居此之日久矣率夜漏未盡五刻起視事漏下五)
(六刻猶不得息壯懷倥偬於簿書期會間領略于此盖不一二數也適少間拾餘材為支其將傾葺其甚)
(弊朽腐則新之敗蠧則墁之示不欲以將去而怠其事焉方此佳時一杯相屬客盖盡歡於是楚人龔養)
(正使折花侑坐起以酒屬君曰夫草木之生其性也遂深山大埜清曠廣莫春敷秋隕付榮瘁于自然亦)
(復何有不幸而名人從而玩之封植矯揉揠助其長而人方以為異而喜要非其性分也士而志於用小)
(而小大而大其得而遂耶達者視之犧象孰先於楓柳蓬艾孰後於蘭茝耶抑余聞卭蜀山林中此花如)
(積欒城蘇公詩半垂野水弱不墮直上長松勇無敵等詩㮣可想見君賢者後號有家法周旋州邑老益)
(更事且有用於時顧欲遂其私且不可得若余者其將遂余生乎異時尚記前後二公之詩見此花為一)
(笑君引飲釂遂書以記之時淳熙戊戌四月上澣也)
泰民堂在縣圃淳祐十年龔潗建(陸德輿記長洲龔令君作堂縣圃摘)
(翰林王公壁記語扁以泰民既屬予書且諗以記予愳專斯堂之美遜者再請益勤予不可得而遜在易)
(上坤下乾泰陽氣下降隂氣上騰隂陽訢合萬物生遂天地之泰也王澤下流物情上達上下相孚百姓)
(悅豫君民之泰也天地之泰天地不能自泰也必有賴於贊化之主君民之泰君民不能自泰也必有賴)
(於宣化之臣宣化之臣其最近於民者莫令若也令最近民使民之泰則易然盖即泰之卦觀泰之象思)
(所以致泰之由乎泰之六爻惟九二言治道為詳其曰包荒用馮河不遐遺朋亡者包荒含容也馮河斷)
(制也不遐遺無忽於小朋亡無牽於私交泰之兆庸實繋於此反是則不交不交否矣然則令之於民)
(可忽必也居之以寬納之以仁學愛之化如彼武城率之以信斷之以明不擾之政如彼蒲庭毌頑之忿)
(毌細之鄙當若上蔡視之如子毋邪爾思毋側爾蹈當若姑藏不改其操如是則氣之所通和之所致薰)
(為嘉祥以蟠以際民其不泰乎其或弗操弗鉏弗究弗慮如彼曲阿徒事求譽為酷為豺為暴為驚如彼義)
(縱治法行治愁嘆不聞疾疢不顰有若謂南罔念恤人利障不屏欲源不澄有若陳倉率歛自營如是則)
(氣之所閼怨之所鍾形為咎證是萃是叢民其可泰乎一邑者天下之積也一邑之泰天下之泰所由推)
(也一令之賢一邑之泰所由致也董子曰今之郡守縣令民之師帥也夫惟聖明在上師帥之賢參錯天)
(下則天下之民胥泰矣長洲地大物繁臺府鼎立夙號難治君處之裕如知所先後戶庭無滯訟田野無)
(冤聲始至撤犴狴新之將去以空囹圄盖十數年未有王公所謂生民之泰其有漸乎幾之矣觀君名堂)
(可以知君用心後之來者毋第以零陵三亭視是役也經始於淳祐庚戌八月落成於十月為楹若干為)
(費若干役成而民不知又可書也已君名潗今淮東常平使者基先之子其賦政固有源流云中奉大夫)
(新改差知温州軍州事陸德輿記并書)
芳秀樓在廳事後寳祐五年李念祖建
丞廳在縣治西淳祐初重建(方杼記國家建官倣唐舊制自九寺三監萬家)
(之邑率置丞員所以重其任貳其長也邑於民為最近丞於邑無所不當理漢後元之詔曰縣丞長吏也)
(長洲為縣創於唐天后朝乾元中置為長洲軍至大歷間已而復舊國朝中興吳居三輔長洲土廣民衆)
(素號難治為丞者非材術兼茂有理人之績莫得而著稱焉浚儀趙君帝室之胄沉酣經學挾其所有取)
(甲科佐江隂幕淳熙改元轉而丞兹邑視民如愛子馭吏如束濕興利除害邑人宜之君涖官葉再黃矣)
(政成而民有餘力年豐而物不疪癘視事之所棟宇欹橈榱桷朽蠧上漏下濕殆弗可居於是發私財以)
(佐其用度故地以全其基役以麋至工以巧獻無損於公無擾於民廳事廊廡輪奐一新為三十餘間塈)
(涂整密瓴甓堅滑高其閈閎固其垣墉使後之居者得以賴其利焉工既告成邑士願紀其歲月以傳示)
(將來杼居是邦見聞君之政稔矣凡今之人視官舍猶逆旅顧弗毁而加葺者已無幾積在官餘祿為居)
(閑之助亦理然也君秩行滿又斥家財以給費求古循吏罕見儔比貪者聞風庶亦知勸噫昔之建一堂)
(剏一亭猶侈其事以詒後人若君謨之清暑子瞻之喜雨是矣觀君此舉匪為翫游之所加於人數等其)
(可無書乎君所以設施於一邑特其小小者耳推而上之庸可既哉姑書以為記云淳熙四年三月朔莆)
(陽方杍記)
主簿廳密邇縣西紹興十七年尹機重建(黃士特記長洲主簿)
(廳在縣治少西紹興十七年縣長尹侯機所建也經始苟簡計不及遠矮屋數椽陋甚歲久盖障穿缺支)
(柱欹危潦雨至上漏下濕坐榻一日數易夜聞聲砉然則愳其覆之壓也慶元丁巳仲冬上澣予承乏庀)
(職既弛瞻顧鬱悒則有意圖新焉然簿職卑力涼毫髮公費皆仰給於縣曩時長官或秦越相視居此者)
(憚煩避謗蓄縮不敢謀因循歲月則棄去若傳舍亦勢然也予獨癡不自止試令梓人平章以圖來諗竹)
(瓦木石計會纖悉業已素定越二年乃以請於令大夫黃公宜治縣有聲而友僚佐如兄弟喜曰此公家)
(事耳子能躬其勞吾何靳焉於是考日鳩工昉於季秋之戊申迄於仲冬之己丑貿材於市募庸於肆民)
(不與知而工以辦告靡縣帑之緍四百五十有八廪斛二十有四餘亦捐俸百千以佐用前門一間廊屋)
(八楹廳東西偏翼以兩軒可待賓至寢之後為丈室安明窗四向時暄涼啟門甓以禦濕於娛親為宜繚)
(以垣墻高丈餘闢小徑通縣圃其西有敗屋數間撤舊取新為圊湢庖爨之所是居也不侈不庳於今若)
(未足視昔則已夸予且滿去後來者無忘營剏之難以時增葺其將多餘前功不則因弊塞墐亦可為數)
(十年之利然非余所料也書生每事欲正與北山愚公可同一笑姑識余意於)(無窮之思時六年庚)
(申三月初吉長樂黃士特記山隂孫應時書)
尉廳祥符圖經云在齊門外去縣三里(續志云在齊門外緣塘一)
(里許)淳熙十一年曾復重建廳西有臺扁曰竒軒
崑山縣舊治宋縣治即今治紹興二十六年知縣程沂
重建舊傳孟尚書捨宅為之故今猶祠孟於縣門内
之東(葉子強記崑山秦疁邑也天下壯哉縣五季雲擾四方棋於兵吳越雖保有所履然詩書仁義)
(之事缺焉國家文經海内始嚴令守淮海王以版圖歸時邊公倣治吳最首賜璽書褒徙以來尚旄頭紫)
(微間能即學立夫子廟北門王公元記之故比地翕然趨於文至今好學而知禮尚孝而先信乃有昔之)
(流風焉畺岸海江夷曠沃衍者數百里一山巍然怪石錯立井井闤闠間又有室屋林壑之勝士大夫自)
(京都來官者樂之觀遊詠歌未覺身遠其歆豔者至合省寺賦祖帳之詩繇此以相以輔小郤言語侍從)
(之班踵相躡也而其意依然于是二百年間風流緼藉續續可紀又建炎間敵獨不侵薦紳北來樂其土)
(風而居之宦遊間多勝事益號佳邑屬歲縣計蹙束須入者聞其名相與駭汗若蹈甚畏豈先後難易若)
(是不同邪亦才術限量之或異邪不然則今之所謂不足非古所病邪曷其趨違異見如此漢之郎官上)
(應列星出宰百里晉之舍人洗馬妙天下選然不更長吏不得為臺郎今天子重字民之官褒庸旌善使)
(觀瞻者以為榮顧力所底爾因仍規畏其可哉子強至之踰年勞於耳目思慮之外廼喟然而歎信學力)
(之未至則諏諸前人以矩範焉然所傳止自崇觀間益稽史諜碣識得自雍熙以次五十有六人序而鑱)
(之石尚俾來者知前輩優游庶幾勉之淳熙丙申六月縉雲葉子強記并書宋張方平崑山初秋觀稼回)
(縣署與同寮及示姑蘇幕府邑民三萬家四邊湖海遶家家勤穡事市井嬉游少荐歲逢水冷饑勞何擾)
(擾我來忝撫字見此心如搗去秋僅有年高田尚停潦今幸風雨調皆話天時好春喜鵲巢低夏更蟬聲)
(早吳民以此候旱澇飢穰拏船袂參差葑岸縈回繚蓺插暮更急車聲達清曉紡筥猶掛壁何暇張魚鳥)
(我時行近郊小艇穿萍藻渚長葭薍深野沃𥝧稏倒孺子遠餉歸閒暇顔色飽預喜省敲笞租賦可時了)
(歸來軒館清曠蕩盈懷抱衙退人吏散庭廡間窈窈露篠映孤亭風荷動幽冶置身木鴈間兹焉願終老)
(顛蹶走榮利况余拙非巧鱸鱠飯紫芒鵝脂酒清醥紫芒鵝脂稻名悵然懷友生虚齋為誰掃周承勛)
(題縣圃藴輝亭瓦礫頻年積耡耰十莗功旋移低地碧頗雜亞枝紅對酒逢寒食憑欄接暖風墻慳天自)
(闊堪送北飛鴻)
鼓樓嘉熙丁酉七月圯淳祐己酉重建
頒春宣詔二亭在縣樓左右紹熙三年知縣李禂建
平政堂在縣治内舊名琴堂知縣李伯長改今名
清心堂初名讀書堂知縣葉子強建
松闕林知縣項公澤建已上在縣治南
縣圃在縣治内東偏葉子強築
錦香亭弦歌亭蕰煇亭樂全堂咸淳四年知
縣林桂發建已上俱縣圃内
丞廳在縣治東
簿廳在縣治西有西堂淳祐九年主簿吳堅重建易
名覽煇
高士軒在覽煇堂之西吳堅建
縣尉司在縣治南内有隠齋笑月亭分翠軒皆王尉
齊輿建
殿丞廨舍在縣西南
廵塘廨舍有月波臺並在縣治西南
監務廳在縣西南
本府節制司酒庫
節制司太倉巴城許務高墟四酒庫
贍兵酒庫在縣東故近民館也
醋庫在縣西南
戶部漳浦石浦新永安三酒庫(各以贍軍吏部揭闕注官課入版曹兩浙)
(漕臣提領其事月解徑詣臺縣無預)
商稅茶鹽場在縣東南
黃姚鹽場
酒稅務在縣西南二里又有酒坊在縣東南百餘步
安懷坊在舊治東北一里淳祐十一年項澤建以處
老病貧乏之民(始崇寧三年詔州縣置居養院以存老者安濟坊以養病者紹興十三年)
(令戶部措置支常年錢米人日一升錢一十文小兒半之)
惠民藥局
養濟院
常熟縣舊治舊縣廨多宋治平間屋廳東北有琴堂紹
興中孔瓚重修淳熙中劉穎改扁學愛四年曾棨新
作寢室舊有君子堂共賦堂慶元四年孫應時重建
又於廳東創笑軒葺後圃為亭曰友山西為夾墻繚
寢室後以通西偏為亭於西北曰是亭亭之南即共
賦堂後累石山與君子堂通嘉泰二年何兖重建元
陞為州治廨仍舊(曾慎記常熟為縣其來久矣舊為毘陵郡南沙縣至梁改為常熟自)
(梁歷唐由唐迄於偽吳幾數百年前尹是邑者姓名莫或紀錄故不得而考焉本朝太平興國中錢氏以)
(圖籍歸於京師始於縣令蔣文懌至元豐初知縣宣德郎劉極求得其姓名凡四十有二人列之板牓置)
(於廳壁角自此來尹者至則書之觀其間相繼登金門上玉堂儀羽臺閤正位樞極盖翩翩焉未見其止)
(余因承乏慮板牓不足以久傳於是命工鐫之於石立於廳之左闕者補之庶為不朽之傳宜觀名列以)
(勸方來俾尹斯邑者知夫儒之效愷悌及民福延百里庶幾乎刊石而無愧也紹興二十一年九月魯國)
(曾慎記)
知縣廳頗雄偉嘉定初葉凱於隔舍南闢軒曰簾晝
寳慶二年惠疇於後圃創景言閣紹定四年史彌厚
治東圃建堂後戴衍扁為讀書堂嘉熙初王爚因學
愛堂之舊重創易曰道愛淳祐十年别搆治西圃移
讀書堂於其中亭曰直節遂廢東圃
丞廳在縣治東淳熙初丞張孝伯重建廳事其燕坐
曰涉筆曰篤素軒
簿廳在縣治西與丞廳對淳熙間簿蕭逵重修廳事
有燕坐曰愛蓮靜暉寄隠淳祐十一年簿唐世中復
新其堂榜曰均政
尉廳在縣治北二里鄰順民倉紹熙中尉趙笈夫創
廳事後小閣曰樂山改曰挹翠復易曰斗堂北有小
圃二亭曰藏春曰野趣淳祐八年尉周介夫通葺新
之廳西軒曰梅隠後臨流築亭曰濯纓
宣風樓在縣治西紹熙辛未曾慎建紹興四年葉知
機更曰慶豐自此至賞心亭皆𣙜酤之所
燕喜樓在縣東
旨清樓在縣西北
春風樓在縣東迎恩橋南
賞心亭在縣西即舊弦歌舘
縣樓永平時所建紹興二十一年太守徐琛篆額(乾道)
(間趙善括易以林東篆刻石廳側)慶元己未孫應時修之左右有亭
左曰御筆手詔右曰寬恤事件
國用庫在縣中門西廡
省庫在縣廳左
苗倉庫在縣廳左
軍糧庫在縣治西南
醋庫今但存醋庫橋
戶部贍軍塘頭河陽原塾支塘四酒坊
酒稅務在縣東北坊橋
市易務在尉廨西南猶有市易務巷
本府梅李尚墅徐鳳塗松陸河五酒坊
馬軍司莫城五林二酒坊(凡諸酒坊課額盈虧縣皆無預然酒不越境内或有)
(私釀則訴諸縣縣為懲治而已)
養濟院
惠民藥局
吳江縣舊治宋舊治祥符圖經云在縣城内運河北元
與國朝皆仍之縣門舊有敕書樓三間紹定五年李
椿新之(李處全敕書樓記松陵令趙公伯虚為邑二年其農桑勸其獄訟簡其簿書錢穀治辨學)
(有新田三高有祠百廢具興不為苟歲月計先是建炎中國步方艱而邑當敵衝祝融回禄相其虐自後)
(踰四十年閎宇庳陋夷於民編乾道強圉大淵獻公始撤之為新門培基取材百用先具梓人執斧斤以)
(聽畫至瓦甓坯釘亦出於公之指授焉其始於秋而落成於冬遲速之程不微於素飛樓干霄與江山長)
(雄環視具區笠澤之廣雲烟卷舒濤瀾吐吞舞鴻鵠而歗魚龍為三壯觀公乃以季冬之月盛服率佐屬)
(奉詔敕其上用以鎮撫其社稷億寧其神人遺民故老告語子弟咸謂役不踰時而功倍於昔微令尹不)
(復見此矣是時距公終更甫旬月公不以欲去怠其事朝夕於斯迄用輯成真古之用心也使今之人用)
(心皆如公君家之事尚有不舉者乎故予樂為之記乾道元年左承議郎新權發遣沅州軍州事李處全)
(記)
知縣廳紹定李椿重建袁肅題曰琴堂移舊堂於東
名曰清簡西築室曰誠齋廳東曰圖思(易祓書扁)廳後有
仰高觀政環翠三亭並在縣圃中
丞廳在縣西南紹興元年宋應重建紹定二年許景
迂重修廳西有景袁堂(袁名韶樞密越國公也)湖濱有與永亭
即舊湖山堂嘉定中趙晞賢修號為江湖竒觀
簿廳在縣西乾道三年高文虎重修又建曾程堂以
旌前政曾楙程俱之賢淳熙六年曾公之孫樞再修
之嘉定五年謝杰重立(廳扁真文忠公書)寳慶三年龔應之
重建門屋紹定四年趙勲夫復新堂宇有回車舘與
廳相對(李處全曾程堂記余同年友高君炳儒主吳江縣之簿二年既請於府縣以新治舍又即)
(其西作堂三楹為退食之所規制穏密不庳不隆榜之曰曾程以禮部尚書贑州曾公㮊中書舍人信安)
(程公俱嘗為此官示尊賢也且屬余記之余幼侍先君獲拜二公席蓋知其文章議論軒輊一時在京師)
(已嶄嶄有人望曾公既登華近而程公亦賜第擢舘閣迄為中興第一流先後典内外制渡江文物追配)
(中原二公有助焉其去此雖遠而流風遺迹猶或可攷尚友昔人炳儒得之矣炳儒行終更去一紙書入)
(光範門諸公當爭挽致之由西垣入北扉丹青帝謨鼔舞羣聽則於二公何羡雖然孔子之賢賢孟子之)
(論世其尊德樂道之風可少廢邪後之君子將有取於斯文乾道三年四月朔日贊皇李處全記范成大)
(新修主簿廳記州縣之任古謂之宦遊豈直以斗升易農而已哉名山大川雄尊竒秀之境從事其間足)
(以窮覽觀而昌神明古之君子固有樂乎此矣松江大湖水國之勝當天下第一四方好事者想像其處)
(欲至而無繇今行臨東南士大夫假道以走名場與夫商賈百族櫂船而逐利者飈颿相摩此其人皆有)
(所期會囂呼爭先亂次以濟終夜洶洶有聲其勢豈能少留而一寓目是雖日過乎前而與未始至者奚)
(辨余家吳門莽蒼在望又無聲利火馳之役宜能數遊而躬耕作苦正爾少暇日私念誠得築室葦間卜)
(隣三高以朝夕於斯吾樂可勝計邪乾道丙戌八月既望間從容汎舟垂虹主縣簿高君炳儒適新作治)
(所落其成余與觀焉盖自始役至是財七十日而門閎高昭牖戶靚深髹續甓鏝皆中度程既聚廬之百)
(須無一可恨而為之讀書之齋休坐之堂脩竹繞圍光景瀟然所謂垂虹者乃在其旁數十百步耳夫出)
(有江湖之趣居有清燕之適此固古之君子宦遊之樂而余素願朝夕於斯而不可得者炳儒之職會計)
(當而已無催科敲朴之煩奔命將迎之勞而有可樂者如此於是求文以為識余聞漢高士不為主簿孫)
(子嚴徙舍而有喜色士未遭隨所遇而安其可愧者不在我也炳儒有文學行誼而不卑其官又作意而)
(新之視祭竈請比隣有加焉其志固未易量姑為叙其所可樂以告後之賢者使共之明年二月一日順)
(陽范成大記并書左廸功郎平江府吳江縣主簿主管學事四明高文虎建)
尉廳在縣東嘉泰中彭法稍葺嘉定間黃翥重建紹
定五年王龍從增剏於東偏後圃有梅亭
惠民藥局
養濟院在縣西北柵頭淳熙間剏後又增廣之
稅課務在縣治東子務三所在震澤同里平望
抽分場在本處
嘉定縣舊治縣樓宋嘉熙四年七月圯於風閏月鄭霖
重建
知縣廳後有公忠堂憩召堂熙春臺當山樓紹定四
年趙與祐建讀書林淳祐九年林應炎建
水竹亭在縣内淳祐十年林應炎建
濟川亭在縣前寳祐元年沈輝建
丞廳在縣治西嘉定十三年陳采剏至端平三年謝
奕恭成之
主簿廳在縣治北拱星橋左嘉定十三年趙汝備剏
至十五年黃自誠改廳事淳祐十一年趙孟奎皆一
新之
尉廳在縣治南舊法華菴基也嘉定十三年趙希炤
剏至今有教場射亭
新江酒庫在縣南二十四里
徐公坊酒庫在縣西二十四里馮橋
侍衞馬軍司酒庫在市西課解淮東總領所
江灣鹽場在縣東南八十里係江東清浦
黃姚鹽場在縣東北五十里附下砂場插煎
酒務在縣衙西
商稅務在縣東市嘉定間立
和豐樓在縣市淳祐十年林應炎移剏嘉慶樓於市
西
惠民藥局在縣市西太平橋北
養濟院在縣市西登平橋西北
元幕官廳在縣治東廡延祐七年提控案牘陳鼎建
立廳名佐正
蒙古字學在譙樓東至正五年劉文質建架閣庫在
州治後東偏至正五年知州劉文質新建
太倉州舊治宋平江府節制司酒庫節制司太倉等
四酒庫
醫學在文廟西
養濟院在州治西
惠民藥局在鎮民橋南
抽分竹木場元置在長洲縣而分辦於太倉國初設
官於本府分辦如故今廢
蘇州府船場在小北門外洪武五年靖海侯吳禎建
今改為厲壇
兩淮都轉運鹽使司分司在長春橋西永樂二年剏
今廢
滄江風月樓在北巷口元之酒館也
安樂堂在海寧寺西憩養病卒
崇明縣舊治元縣廳舊扁曰敷政郡守任子明書後改
曰無倦後堂在小山前扁曰奉公後改自公(蔡景行重建崇)
(明州記皇元慎選守令分治海隅職專而任重事有利害令舉以行重邦本也善為政者審其勢而度其)
(宜則民不勞事不繁而易底於成此崇明州之所以遷而其理之所當重建也崇明為維揚屬州斥鹵衍)
(沃中海而居非舟楫莫能至州之境日為風濤蕩擊浸及理所且歲久署宇時陋有司視若傳舍秩滿即)
(引去忽焉不加慽慽於其心至正十一年達嚕噶齊巴哩雅侯始至歎曰吾奉天子命來守是邦民之休)
(戚繫於上吾民兢惕既無以奠厥攸居又署宇若是是皆事之所當先者烏可委其責於後人而弗之察)
(也於是周爰咨度得地於州之北十五里曰東沙出海稍遠遂遷焉侯首捐己俸為之倡而知州程侯同)
(知州事王侯用是其議俾州吏錢實施思敬魏德新董其役州之人士聞而樂相者奔走恐後掄材庀工)
(其制尤宏於舊工興於十二年之三月落成於明年二月黃堂重嚴門廡輝映幕廳吏舍譙樓庫庾靡不)
(完好環州有垣環垣有壕周衞緻密經畫殊至侯復念朝廷以六事責備守令而教為之首乃先創孔子)
(廟大闡學宫仍增廩給之糧若干石以為士養師徒弦誦洋洋盈耳思有以振起次及祀典之神食於其)
(土者咸新廟以祠至若軍校萬夫長府率皆崇敞雄偉式稱演武之所工畢其耄倪雜然而至舉唶唶相)
(告曰吾儕小人不意今復見是州之鉅麗如此實有以聳吾民之視瞻也不可以不記遂疏其本末介州)
(士董仁禮來諗記於予時予職教崑庠而婁江與崇明相望僅百里間每獲聞巴哩雅侯為政之善民之)
(頌之若出一口嘗欲一艤舟東沙造觀新州以挹其土風之美繋官於兹願莫之遂廼今庶托文字載名)
(其間抑何幸焉嗟乎民不可慮始而可與樂成事特易於因仍而難於首創是州之民始亦懼其役繁將)
(無以致其力終則樂其功成而為無窮之利非侯之力足以任重才足以立功能若是乎雖然為政之道)
(豈徒奉法制宣禁令而已若侯者誠為民之司牧能為之深謀遠慮審其勢權其宜而民賴以寧者也後)
(之來者樂署居之廣而思創始之不易專心一力無曠厥職以侯之心為心則崇明之民殆相安於悠久)
(矣前年海宼犯境侯親率義兵奮矢石扼其要衝而悉力攻之海宼由是遁去侯之可書不一而足兹姑)
(述其設施之次第刻之樂石以慰邦人之思去而不忘耳侯唐古岱早備宿衞由雲南討賊崇勲權太府)
(監管勾願終外艱服闋授平江路總管府判官今為州云平江路崑山州儒學教授蔡景行記)
吏目廳在州廨左扁曰蓮幕
捕盜司在州治西扁曰晏然任子明書延祐間判官
邱揖建
頒春亭在譙樓南
萬戶府
官醫提領所大德八年例革併入醫學
富有庫在州廳右
架閣庫在富有庫南
惠民藥局
姑蘇志卷二十三
