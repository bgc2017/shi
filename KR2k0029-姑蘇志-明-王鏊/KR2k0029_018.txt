姑蘇志卷十九明王鏊撰
橋梁上
蘇為澤國環城内外皆水也故橋多樂天詩云紅
闌三百九十橋唐則然矣自宋以來始甃以石而
增建益繁今舉郡縣輿梁之大者書之而不甚著
者略焉
郡城卧龍街南北橋十(卧龍街横亘吳城中東為長洲界西為吳縣界)
樂橋(吳赤烏二年建元至正六年李道寧重修會稽楊維禎記)
飲馬橋(宋淳祐丙午建郡守魏庠記)魚行橋(宋紹興四年重建)
黃土塔橋(有黃土曲故名)
周太保橋(宋慶歷三年建)禪興寺後橋
張馬步橋祥符寺橋(宋嘉祐四年建)
西章家橋(宋祥符二年重建)香花橋(在報恩寺前一名永安橋)
東南隅橋七十二
乘魚橋(子城西北昔琴高乘鯉升僊之地或云宋子英乘鯉升天故吳中門戸皆作神魚非)
(琴高也至和元年僧達本重建橋序乘魚橋當姑法蘇之要津茂苑之靈跡按吳地志云古者賢士丁)
(海琴高於此地見大鯉魚長可丈餘有角有足鼓二翼而舞琴高見其異遂乘魚騰飛宛轉駕空上昇因)
(立橋云高啓詩橋上西游人橋下東流水游人如水流朝莫何時已誰知有飛僊赤脚踏神鯉波警風蕭)
(蕭渡海秋萬里左招騎龍君右携采鸞子笑飱紫雲英同歌珠宫裏歸來舊城郭千載一日耳下看橋上)
(人還隨雞鳴起去者已如灰來者猶如蟻不觧養谷神紛紛自生死)
竹槅橋(乘魚橋側)金母橋(天王堂西)
夏侯橋(相傳唐夏侯司空建或云橋旁有夏侯廟因名宋潘夢旂記六飛駐浙吳為輔藩地望)
(崇重視昔有加井邑阜繁於今為最郡治稍西橋曰夏辛侯以地冇夏侯廟得名締創於皇祐壬辰重修於紹興)
(未刻于壁記于志可攷僅此他無聞焉水環樓堞陸帶闤闠左奉臺府旁聯宫寺右亘蘇舘間列津候糟)
(丘級其首鹺庾濱其腹人物輻輳使客旁午飛轂馳韉曳裾躡履交往迭來必繇斯橋曉鼔未作聲迹嘈)
(雜夜漏未半暫止復動歲久而弊非兩馬力將持厥危非一木支寳慶初元邦人相率出力改作使守加)
(其志悉捐金以助遠近翕爾而應廼命工師課員程具木石以仲秋癸丑撤其故而新之下則疊石為址)
(剡内直外如植半圭獲以連楹兩岸對起而合以梁上則鋪石甃面穹中偃端如浮修眉翼以扶欄兩廂)
(互應而接于逵明年七月工以訖告大容九軌高納巨舶不峻而隆不削而垂遠而望之巍巍乎其崇近)
(而即之坦坦然其夷厥材孔良厥砌孔堅足以閱千禩而不朽矣夫自行都抵京口渡維揚直都梁臨中)
(原咸有通溝貫城以行運艦長虹跨水以便徒趨然其源泉併為一川架波取道無幾惟吳呼吸具區灌)
(注五門曲河旁達䟽派且有飛梁錯峙與岐俱多輿轡經隧樓帆過肆左賦美之夜市菱藕春船綺羅韋)
(詩詫之其流所以聚故民愿而富其水清且泚故俗粹而美橋梁道路責在有司吳人尚義多出我私閭)
(里興修歷歷可舉兹橋底績其有自哉㒒生於吳舉於吳隨牒四方三十年未嘗一日忘父母國甫入都)
(故老貽書述斯役俾作記忻然諾之庶幾登名于碑他日歸老尚能從容乎其所若勸施位名金榖品目)
(列之左不復書寳慶二年七月朝散郎郡人潘夢旂記)
平橋(子城前元大德間建)帝師橋(長洲縣西宋咸淳間建)
烏鵲橋(長洲縣東古有烏鵲舘因名白樂天詩云烏鵲橋紅帶夕陽楊備詩月滿星移水照天南)
(飛烏鵲影翩翩雖然上屬牽牛分不為秋河織女填高啓烏鵲南飛月自明恨通銀漢水盈盈夜來橋上)
(吳娃過只道天邊織女行)鳳皇橋(子城内)
燕家橋淨河橋
船場橋(張林浜)小博橋(一名永安倉司前)
南星橋覺報寺橋
義役倉橋(長洲縣治西傍有落星石)長洲縣前橋
五龍堂橋帶城橋(嘉泰元年重建)
綠水倉橋船舫橋(帶城橋西)
紅鴨橋採蓮涇橋
南倉橋清道橋
唐家橋(同在七塔寺前)百獅子橋
望信橋迎葑橋
望門橋菴橋
觀音堂橋紅橋
延壽橋(放生池頭)閻橋(延祐乙夘重建)
草橋篠橋
馬津橋甫橋
洞橋祝橋
星橋報恩橋(十郎巷口)
胡書記橋楊家院子橋
東蔣家橋(竹堂寺西)賢至橋(濠股上熙慶四年建)
至橋營橋
尤橋(草橋邊)䨇塔寺橋
胭脂橋遊僊橋
佐家橋(遊仙橋南)望營橋
沙餻橋驅鬼橋
白蜆橋吳王橋(䨇塔寺東後周廣順三年建)
官太尉橋吳承議橋
泰明橋(東禪寺西)折桂橋(東城下紹興二十七年建)
盡市橋顧亭橋(端平二年建)
萬壽寺前橋(寺廢今改為昇龍橋)歲有橋(平糶倉前淳祐中知府魏峻建)
善教橋(俗名新造橋積慶寺南)磗橋
燒香橋東長橋
西長橋(葑門營内)程橋
東北隅橋八十八
顧家橋(漢顧悌仕吳為虎頭將軍父亡以孝聞郡人感之建橋)
臨頓橋(臨頓吳時舘名吳地記云吳王征夷嘗頓憩宴軍士因此置橋唐陸龜蒙居此)
苑橋(萬壽寺西相傳闔閭有苑囿在焉今長洲縣東南皆闔閭游憩之地)
百口橋(東漢顧訓五世同居聚族百口故因其所居名橋吳郡志云訓歲朝會集子孫悉坐依次)
(行酒雖三歲以下並自知位次故又名試飲橋王賓詩百口橋邊春日斜舊時開遍紫荆花山東人說張)
(公藝此是中吳顧訓家)大郎橋(慶歷二年建)
徐貴子橋醋坊橋(治平己巳建)
縣橋(長洲舊縣治東故又名縣東橋)花橋(白居易詩云楊州驛裏夢蘇州夢到花橋)
(水閣頭即此)白塔子橋
仁壽橋(碎金巷東)任蔣橋(建定十四年建巳上跨南北河)
錢都衙橋兵馬使橋
定跨橋(吳地記云吳王闔閭造)曹胡徐橋(已上顧家橋東岸)
顧周橋(醋坊橋側)宫橋(玄妙觀前舊為紫極宫故名)
永福寺橋瓶場橋
紅爐子橋李師堂橋
換馬橋天心橋(織染局前宋鄭起潜所居)
北倉橋(察院東)金師堂橋
四通橋(乘魚坊内)廣化寺橋二(一在寺西一在寺後)
可過橋(長洲舊縣治前初橋低不通舟檝諺云長洲縣前難過淳祐中改作取韓文公詩語)
中路橋(天妃宫前大德元年建)靈鷲寺橋
鶴舞橋(吳王夫差葬女舞鶴於市故名)金獅子橋
祥符寺東橋狄勝橋
馬黃橋管家橋
跨塘橋北僊橋
院子橋新街橋
吳郎橋周通橋(大弘寺前)
徐思橋斜路橋
棧橋東章家橋
天宫寺橋二資壽寺橋二
師婆橋資福橋
廟堂橋雪糕橋
衆喜橋張家橋
積慶橋熙寧橋
蘇軍橋羅家橋
新橋衆安橋
朱馬交橋通利橋
胡廂使橋唐家橋
魏家橋打急路橋
慶歷橋富孫橋
奚家橋華陽橋
迎春橋石塘橋
張鄉橋徐鯉魚橋
東周太保橋東開明橋
盛婆橋通濟橋
東道橋北禪寺橋三
程橋二(一近婁門一近齊門)
西南隅橋五十一
西舘橋(舊吳宫西蓋夫差之離宫有舘娃坊)
織里橋(本吳王織里故名圖經續記云俗訛失履今又譌為吉利)
福民橋(府治前宣德間知府况鍾建)石巖橋(在今府治西唐刺史白居易建名白)
(頭橋有石刻三字宋天聖初郡守孫冕修之人呼為孫老橋元總管道通重建改名石巖其自號也梅摰詩白)
(頭橋奈白頭何舊德如存故老歌不特輿梁起遺愛大都才美服人多)
明澤橋(西河上皇祐五年建景定五年重修劉震孫題名立石其上今名過軍橋以路通盤閭為)
(士卒經由之地也)昇平橋(吳縣學西皇祐五年建)
趙公橋趙婆橋
渡子橋成家橋
剪金橋(同在昇平橋東側)青雲橋(吳縣學前舊在文廟前名青龍弘治)
(中知縣鄺璠移置於此改今名)積善橋(成家橋内一名小粉橋)
太平橋(有太平坊皇祐五年建)西竺寺橋(大石巷即馬禪寺橋)
憩橋(吳地記云吳軍憩歇於此因名之)薦行橋
市曹橋(周康王廟前)娥眉橋
芮橋郭家橋
草鞋橋獻花橋
望婆橋彈子橋
白磰橋院子橋
倉後橋木柴橋
樓西橋程姬橋(大石巷)
果子行橋杉板橋(金獅子巷内)
吕公橋銀錠橋(二橋在杉板橋南)
查家橋(鶴山書院西)杉瀆橋(侍其巷口)
採蓮涇橋(跨採蓮涇上地名採蓮里)葛家橋(至正三年建俱在杉瀆橋東)
來遠橋(胥門内舊姑蘇驛居此宋紹興間王㬇奏建專待國信使取魯論語名之又名驛橋)
胡家橋(俗名線香橋)新橋(和豐倉南)
梅橋(一稱梅家橋在新橋南梅聖俞寓此)張師橋
開元寺橋二(一在寺東一在寺後延祐三年建)
南寺後橋廟橋(伍大夫廟西近盤門又名盤門橋)
南張師橋北張師橋
程橋(近盤門)
西北隅橋八十
皋橋(閭門内漢議郎皋伯通居其側梁鴻所寓也唐李紳詩伯鸞憔悴甘飄寓非向囂塵隠姓名鴻)
(鵠羽毛終有志素絲琴瑟自諧聲故橋秋月無家照舊井寒泉見底清猶有餘風未磨滅至今鄉里重和)
(鳴皮日休皋橋依舊綠楊中閭里猶生隠士風惟我到來居上舘不知何道勝梁鴻陸龜蒙横絶春流架)
(斷虹憑闌猶想五噫風今來未必非梁孟却是無人繼伯通楊備隠士貧居日賃舂物情歌在五噫中釵)
(荆舉案何人識猶頼橋邊有伯通高啓閭門啼早鴉拂面見飛花綠水通螭舫紅橋過犢車誰尋伯通宅)
(只問奉娘家)至德廟橋(有至德坊)
張廣橋(皋橋下)柳毅橋(張廣橋西毅或嘗居此)
鄭使橋(宋鄭戩天聖中拜奉國軍節度使卒官歸柩于吳所居有橋名以識之)
西蔣家橋徐胡橋(已上三橋俱在吳趨坊内)
通安橋(鄭使橋巷内)惠政橋(西城裏夏駕湖北燬于德祐之亂)
黃牛坊橋(莫詳其始皇祐五年重建)景德寺前橋
梵門橋(黃牛坊橋西)壽聖橋
小蓮湖橋華家橋(黃牛坊橋東)
虎蹲橋(湯家浜一名通濟)楊家橋
徐家橋錢駙馬橋(五代楊行密女歸錢元璙故名)
鳳皇橋(以鳳皇鄉為名)華嚴寺橋
仰家橋朱明寺橋(舊名般若橋同在中街路)
沈坯粉橋(清嘉坊南)三太尉橋(五代時廣陵王第三子治園第)
(於此故名)陸侍郎橋(郡人陸慶陳天嘉中召為散騎)
(侍郎不就嘗居此)慈悲橋(吳縣東巷口)
女冠子院橋(四天燈巷口)治平橋(吳縣前)
龍興寺西橋圓覺寺橋
西成橋(吳縣西弘治八年知縣鄺璠建)穀市橋(鉄瓶巷内)
烏盆橋鄔家橋(許藴子巷口)
廣濟橋(雍熙寺西橋側)西市門橋
小市橋吳縣東橋(流化坊内舊吳縣治于此)
吳縣西橋(宣和元年建)高家橋(西橋下)
丁家橋(西橋東嘉定六年建)絲行橋
曹使橋鵝闌橋
鴨舍橋孩兒橋
廣書橋利市橋
濟川橋(嘉魚坊巷内)雍熙寺東橋(周武状元坊口)
雍熙寺西橋小平橋(醫學前)
洞橋靸鞋橋(小平橋東)
蒲老橋六通橋
普濟橋(文正書院西)芝草營橋(文正書院東)
方廣橋(馬大錄巷口)艇船橋(方廣橋側)
盧提刑橋(郡人盧革嘗任廣南提刑子秉發運使奉親居吳郡表德慶坊故又有德慶橋)
德慶橋崇利橋(與二橋連俗稱三條橋)
安民橋(石馬匯)北過軍橋
紅橋(福濟觀東)宫橋(崇真宫前青石扶欄雕刻工巧細如絲髮)
(為吳中橋欄之最者)都亭橋(承大寺西吳王壽夢嘗於此作都亭)
(以招賢士)承天寺前橋
承天寺東橋(相傳吳王屈駕於此名屈駕橋今名闕家橋)
西石塘橋石灰橋
單家橋桃花橋
文家橋隆興橋
寶成橋錢橋
探橋(北童子門)
城外橋二百七十二
虹橋(閻門外初木為之元時郡人鄧文貴易以石後復以木俗名釣橋成化六年改名永濟虞集記)
(吳郡内外皆鑿溝澮納太湖之水以行舟逾絶為梁經緯聯屬其高庳修縮視水大小獨虹橋在郡閶門)
(西跨官河通驛道為咽喉要處水至橋下匯為回淵折而東行勢用剽悍橋舊植以木而加甃歲久腐撓)
(乃今夏大霖雨遂壞水陸並阻民吏憂□縣長吏計會役大□不即成郡人鄧文貴詣官自言架木非久)
(計請出家財以成之遂以八月乙丑召工畫圖盡撤其舊而新之絶水下石欵密鍵固纍起拱合理緻無)
(間下通圜空涵水象月引重過之堅逾實地泰定元年十月成凡用中統鈔十五萬貫云夫鄭商犒牛敵)
(謀遄沮卜式輸財漠用不匱以一民而專有司之美不可無書也故為備載不辭黃溍記泰定元年冬十)
(有二月平江閶門外新作虹橋成古者辰角見而除道天根見而成梁有司之事耳春秋常事不書此何)
(以書在有司常事也而此非有司之常事者也按郡志橋之載於圖籍者三百五十九而為虹橋者三其)
(二在城西若干步即此橋也去年夏大雨水暴溢橋居兩水之交莫能與水抗一夕盡圯其地適控通衢)
(徵令賜予布政於方國奉貢輸賦為行者病謀所以復其故而官帑不可輙發又重以其役厲民未知費)
(所出郡内民人鄧文貴請分家貲之半更為石橋以利永久既又以為此有司者之事非細人所得干也)
(乃飭財用庀工徒以聽要束焉遂以八月乙丑始事閱八甲子而告訖功橋之修四百尺而其高十分修)
(之一五分而殺其二乃與岸等脊之廣得高之半而趾之廣加其什五上設扶闌為之周法其下為門如)
(半月以釃漕河而隄其兩垂以度輓者所用錢以緡計者十二萬五千有竒役以庸計者二萬四千有竒)
(今總官郭公既率僚屬觴酒橋上以落其成且謂文貴編戶民非有名田稍食貨殖竒嬴荅它大姓比川)
(梁達路官實領之而文貴顧能輟其衣食之餘以紓有司之急務不宜無以示勸相乃伐石俾溍執筆書)
(其凡而記焉夫以一夫尸利物之功而長民者能表樹之以寓其風勵之意是皆有司常事之所不及而)
(於法宜書者溍不得辭也)渡僧橋(釣橋西北跨運河咸淳十年重建)
魚行橋(今名板橋)普安橋
會通橋(正統間參政陸友諒新建故今稱陸公橋)
通濟橋(一名西新橋)聞德橋
洞涇橋白蓮橋
馬鋪橋鳳皇橋
東虹橋西虹橋
草菴橋(鴈蕩村有中峯草菴故名)陳菴橋
安人橋(草菴東)康履橋(南濠新開河舊名普濟弘治八年知)
(縣鄺璠重修易今名)夏駕橋(南濠夏駕湖口俗名石灰橋)
永寧橋(普安橋内)永禄橋(永寧橋南)
永福橋(永祿橋南三橋皆成化十年建)山塘橋
勝安橋范店橋(同在山塘上)
白塘橋(唐刺史白居易築故名)彩雲橋(半塘寺前政和元年重建)
洞橋便山橋(虎丘山前)
斟酌橋面山橋
新塘橋寶安橋
泰定橋普福橋
金雀橋錢賣女橋
崇善橋篠蕩橋
北莊涇橋長勝涇橋
通吳橋(舊名通波跨烏角溪本木橋至和二年始易以石嘉泰二年郡人陶光大重建)
楓橋(閶門西七里豹隱記談云舊作封橋後因張繼詩相承作楓今天平寺藏經多唐人書背有封)
(橋常住字張繼詩月落烏啼霜滿天江村漁火對愁眠姑蘇城外寒山寺夜半鐘聲到客舡張祐長洲苑)
(外草蕭蕭卻筭遊程歲月遥唯有别時今不忘暮烟疎雨過楓橋湯仲友出城才七里地僻罕曾過孤塔)
(臨官道三門背運河鐘鳴驚鳥宿墻矮入漁歌醉裏看題壁如今張繼多高啓畫橋三百映江城詩裏楓)
(橋獨有名幾度經過憶張繼烏啼月落又鐘聲)
江村橋(楓橋西南)射瀆橋(通陽山諸涇)
長塍涇橋西郭橋(通判郭□所建)杜莊涇橋(去射瀆一里)
南佘橋北佘橋
楊莊涇橋錦帆涇橋
夏墩涇橋趙王塘橋
竹青塘橋蠡湖橋(有石刻)
普思橋(在滸墅吳寬記滸墅在蘇州西一北境上其民際水而居農賈雜處為吳中大鎮自景)
(泰間朝廷置𣙜司于此舟楫停集居民益繁貿易往來有限於官河皆稱不便成化初雖嘗作橋以免濟)
(渡而南北遼絶人跡折旋猶以為不便也里父老相傳故有橋在周孝侯廟傍訪求之果得石刻題曰普)
(思橋視其時宋慶元三年也乃圖重造而不敢專以戸部主事藁城劉君煥方奉命分司于此敏而有為)
(始合言以請君曰是民功也吾何敢沮且從而奬勵之他日工部主事貴溪姚君文灝行水至聞其事又)
(從而勸相之民既樂為則又言于知府史侯侯曰宜又言于廵撫都御史朱公公亦曰宜於是更相合言)
(出財以助凡得白金若干兩擇弘治九年某月興工是年某月功畢劉君喜其事之果成也曰是橋財費)
(甚鉅勞力甚多然而利益甚大不可使後人無所攷也介鄉貢進士浦君應祥來請文以記夫事之成未)
(有不由於人和者周之作&KR0982;曰四方民大和會橋梁之役雖非是之比然民不欲為則上之人雖驅而使)
(之不能成也至於民既欲為上之人或咈之而不從則其事亦豈能成哉惟夫民欲為之人能從之故雖)
(財用鉅而費力多不待踰歲而穹然堅厚不易為之役遂以告完雖然人則和矣亦惟得其時耳蓋吳自)
(古為澤國數被水患今歲則大熟粒米狼戾民既有秋成之利視義所在慨然施予亦不之吝此事之所)
(以易成也歟橋之修一十二丈其廣二丈三尺崇如廣而減二尺董其役者曰倪俊凡出財者其姓名則)
(悉書刻于碑隂云)
性通橋何家橋
談道橋支家橋
瓜山橋許家橋
葉巷橋張巷橋
象山橋吳巷橋(已上彭華鄕)
上顧涇橋下朱涇橋
華表山涇橋花涇橋
永勝涇橋南金涇橋
北金涇橋張公涇橋
太平得勝橋南大瀆橋
薛市涇橋䨇牌涇橋
市木涇橋安德橋
德雲橋望僊橋(陽山前丁令威昇仙處)
黃路橋(一云黃蘆)陸墅橋
通安橋(陽山北竹青塘)永樂橋(通安橋西)
黃□橋范蠡橋(世傳蠡自此出婁江)
尚書橋(射瀆巷)福善橋
懷胥橋(在胥門外舊名胥塘橋宋改今名俗稱胥門橋)
居涇橋(胥門橋内)謝涇橋
官墳橋(大灣舊名䨇橋)三遷橋(天平山前)
圓通橋望僊橋(下沙塘口)
横塘橋(上有亭孟東野詩云未隨洞庭酌且醉横塘席)
綵雲橋(近横塘跨綵雲港)感福橋(五塢山前俗呼東跨塘)
興福橋(俗稱東跨塘宋淳祐六年重建)嘉泰橋(俗呼徐馬黃橋嘉泰中重建易今名)
斜橋慶歷橋(慶歷三年建嘉泰三年修)
寧慶橋白塔橋
吳灣橋(已上在木瀆鎮)延福橋(乾道四年修)
張墅橋塘灣橋(元至正間建已上光福塘)
僊塘橋靈巖寺橋
善人橋馬巷橋
大觀橋官山橋
福隆橋(永樂間建)安福橋
福溪橋通安橋
虎山橋(在光福西接太湖宋嘉泰中重建元泰定甲子改為圓洞三遂以紀年名泰定橋成化乙)
(未重修郡人陳頎記吳寬詩南人相見詫杭州自料西湖讓一籌天為漁家開下崦晩宜畫舫駐中流新)
(詩已判縱横寫佳景從交次第遊孺子歌聲何處起落霞孤鶩水悠悠)
上龍塘橋(通安橋西)下龍塘橋(貢湖口)
萬安橋吕浦橋(吕山湖口)
周山橋(周山街上)西塘橋(西華東塘上)
香山橋(香山街上)胥口橋(胥口)
李橋(胥口)慧慶橋
慶祥橋駟馬橋
齊興橋(已上同在横金)搦船橋
永興橋錢莊橋(已上同在錢莊)
頭陀橋後保橋
慈灣橋横塘橋(已上在西洞庭)
廣利橋師家橋
聫璧橋渡水橋(一名具區風月橋舊以横木元周富)
(七郎始易以石成化九年吳天禬重建以上諸洞庭)
如京橋(即盤門虹橋宋開禧二年重建改今名周虎臣書三大字刻其下朝請郎葉挺記皇帝踐)
(祚二十一年將有事於規恢飭諸郡守臣治橋梁除道路以便王師征行吳郡古都會由全蜀荆襄湖廣)
(江淮而下危橋巨舸往來相銜盤門運河環城尤號要津有橋如虹惟波淘盪車馬蹙躡歲久隤圯且路)
(多瀕湖坎窗驊騮過者病焉參相張公文昌李公俱以碩德崇望來殿是邦軍期調度亦既具舉謂橋道)
(弗治曷稱上旨以吳縣尉羅相刻意事功乃命經理之尉承命弗避弗疑亟募道者徐妙行帥徒鳩工首)
(甃驛衢達於松江幾五十里其旁舊橋有三斷踵營治悉用堅整至是橋也益加其工光閳故基易陶以)
(石夾岸雲繞巍闌翼飛洞門天成面勢山屹在官無費在民無擾厥功告成聞者驚嘆因相與言曰凡四)
(方貢賦之所輸百工技藝商賈之所輳縉紳豪傑文人雋士之所萃九夷八蠻朝聘會同之所歸莫過於)
(京師厥今駐蹕錢塘異時還都中原兹橋適居孔道實遠近所必經從者盍以如京名之衆曰韙哉合橋)
(與路積工五萬為費三十五萬有竒經始於嘉泰四年正月成於開禧丙寅四月既望民既落之因并識)
(其事)
吳門橋(有石刻三大字其上舊名新橋下有三洞最長又稱三條橋宋章岵為守郡民石氏者請建紹)
(定間修正統間郡守况鍾重建)短橋
張公橋雲津橋(吳門橋北俗呼急水橋洪武中建)
落星涇橋王家橋
藏圓橋隁橋
新郭橋普興橋(俱在新郭)
何橋越城橋(舊名越來溪橋至正間重建)
行春橋(在横山東茶磨嶼下跨石湖上與越城橋近有石石洞一十八范成大記太湖曰應咸池為東南水入)
(湖其派也吳臺越壘對立兩涘危峯高浪襟帶平楚吾州勝地莫加焉石梁卧波空水映發所謂行春橋)
(者又據其會胥門以西横山以東往來憧憧如行圖畫間凡遊吳中而不至石湖不登行春則與未始遊)
(無異歲久橋壊人且病涉曏之萬景亦偃蹇若無所彈壓過者為之嘆息豪有力之家相顧環視莫恤漫)
(以諉之官前令陳益劉棠皆有意而弗果作淳熙丁未冬諸王孫趙侯至縣甫六旬問民所疾苦則曰政)
(孰先於輿梁徒杠者乃下今治橋補覆石之缺易藉木之腐增為扶欄中四周而旁兩翼之歲十二月鳩工訖)
(於明年之四月保伍不知工徒不預邑人來觀歡然落成而已今天下仕者視劇縣如鼎沸屏氣怵惕猶)
(懼不既侯於此時從容興廢蓋亦甚難四鄉之人不能出力傾助者至是始有愧心則相與商略他日將)
(作亭其上以憩倦游者尚庶幾見之今姑識治橋之歲月亭成將嗣書云侯名彦真字德全舊名彦能隆)
(興元年進士擢第後改今名橋成之明年日南至資政殿學士通議大夫提舉臨安府洞宵宫范成大記)
顔橋(范成大詩村村籬落總新收處處田疇盡有秋一段農家好風景稻堆高出屋山頭)
饒稼橋(南周村跨越來溪弘治辛酉里人盧綱募建)
安里橋(在葑門大常司丞姜漸記蘇州府城之東南曰葑門其水陸之要衝有橋曰安里自宋歷)
(元歲久滋廢里人周君玄初時修眞於城東之丹霞舘憫其人民之艱于行也謀于里父兄撤而新之經)
(始於甲午秋八月畢工於冬之十一月欲求余文以為記而遭世變故不果閱六年庚子復請記之嘗為)
(之言曰文之有記所以志其制作之勤蓋古人經久之意也近世承平日久碑銘墓碣無處無之可謂盛)
(矣自兵革屡興皆靡有孑遺雖古今士大夫之文傳不傳不可知未嘗不竊嘆碑之不幸也向使元初得)
(子文而刻之則其存可復冀乎矧欲以余不足傳之言刻之於既毁之後其不為達人之所慨者希矣辭)
(不獲則書其言俾刻之而玄初亦以多故未遑也大明建國之元年師臨於吳凡附城之輿梁悉為内兵)
(所毁獨是橋頼今大丞相信國公駐師其前不敢廢壊及克城之日師由是而進橋有力焉玄初竊自慶)
(其功之不冺也復來請曰吾始為是役將以濟夫病涉者而已又豈知造物者俾吾新之留以濟夫王師)
(也不然何故毁而新者獨全乎是宜重之記以夸於無窮也噫余之言其果可傳者歟然自甲午至於今)
(蓋十有六年一求子文而不果一為記之而不暇刻凡再罹于兵橋幸不毁修濟王師以成大功則余之)
(言果有待而傳者矣是不可以不記故不辭而具載之使來者有所考焉)
斜橋(安里橋傍今圮)徐公橋(跨東西河徐雅建宋慶元四年重建)
(至正十一年承直郎平江路長洲縣尹兼勸農事知渠堰事劉某重修)
蔣家橋(通章墓涇)朝天橋(舊以木為之名南馬路橋在朝天湖口故)
(名宣德中郡守况鍾新建)楊枝塘橋(通瓦碿涇)
北馬路橋(對馬路口跨葑門塘)華家橋
普利橋(俗稱井亭橋)葑溪橋(自溪塘六里至金涇淹口)
梅里涇橋(一名通濟)金涇橋(一名盧家橋二橋弘治十年里人盧珪)
(建吳寬記)章墓涇橋(相傳章邭公墓相近)
匠門塘橋(一云干將門因干將墓在焉)大通橋
永安橋通德橋(已上王墓村)
餘慶橋(章練塘)滅渡橋(赤門灣南舊以舟患渡舟師專利行旅)
(之大德間有僧自崑山來為渡所沮發願募剏因名滅渡)復成橋(滅渡橋下一名小橋)
通僊橋(袁家浜口)白蓮鋪橋
朱涇橋吳涇橋
寳帶橋(去郡城十五里跨澹臺湖南北長三十餘丈今呼為小長橋相傳為唐王仲舒建捐帶助)
(費故名宋紹定五年郡守鄒應博重治之正統間巡撫侍郎周忱人為修治學士陳循記蘇州府城之南)
(半舍古運河之西有橋曰寳帶運河自漢武帝時開以通閩越貢賦首尾亘震澤東壖百餘里風濤衝激)
(不利舟楫唐刺史王仲舒始作塘障之河之西岸今東南之要道是已然湖之支流斷堤而入吳淞)
(江以達于海堤不可遏此橋所為建也仲舒鬻所東寶帶以助工費故因以名元宋修葺之功不繼)
(橋遂坍沒自是有司駕木以濟行者至今蓋百有餘歲正統七年巡撫京畿工部左侍郎廬陵周公恂如)
(戒有司漸次節省在官浮費以備工材之用又四年為十一年秋為橋長千二百二十五尺洞其下可度)
(舟楫者凡五十有三而高其中之三以通鉅艦用材為石二萬二千六百丈木四萬二千五百株灰二十)
(四萬三千六百斤銕萬四百斤米二千六百石冬十一月落成斯橋之建舟楫得往來之安行旅無徒涉)
(之患商賈免盗賊之虞郡邑省屢葺之苦其於惠也孰大焉)
官渡橋呼鯉涇橋
木新橋夾浦橋(宋紹興初建為石橋在鮎魚口下流)
(水勢迅疾疑有深淵下伏蛟龍宣德間風雨傾圯遂不能復侍郎周忱創造舡十六艘鎖以銕繩架為浮)
(橋至今因之弘治間都水郎中傳潮又為增置倍于昔矣有記刻石于亭)
尹山橋(跨運河久廢天順六年郡守林一鶚重建學士錢溥記)
蓮社橋七里橋
唐墩橋
虹橋(婁門外釣橋宋慶元中建)官瀆橋(跨至和塘元至正二年建)
普利橋(寳祐三年建)譚涇橋
孝濟橋和豐橋
長裕橋上陸涇橋
西張涇橋孝廉橋
韋涇橋烏土涇橋
寶祐橋船場橋
北薛涇橋鳳皇橋
東陸涇橋東蕭涇橋
周涇橋護門涇橋
德壽橋季涇橋
司馬涇橋十八里橋
永寧橋五潨涇橋
許師橋利民橋(宋嘉泰三年重建)
沈墊橋閔家橋(元統二年建)
通仙橋濟民橋(與通僊橋同在相城市)
太寧橋(齊門外釣橋)齊福橋(正統八年郡守况鍾重建)
舊堰橋古涇橋
義成橋(一名馬路橋)勝安橋(正統四年郡守况鍾重建)
廣惠橋宋涇橋
南市橋中市橋
福履橋柵涇橋
道泰橋端平橋
胡盧橋香花橋
蠡塘橋平安橋
寳祐橋南湖涇橋
北湖涇橋慶王橋
錢橋太平橋
濟人橋(陸墓)朱涇橋
金銀涇橋(在徐莊)永昌涇橋(永昌利)
望湖橋錢涇橋
永錢橋(同在錢巷)鍾善橋
王馬鋪橋齊壽橋
泰通橋大通橋
石獅涇橋樊涇橋
安國橋崇善橋
衆安橋(黃埭)東市橋
車輪橋永榮橋
金堍涇橋南橋
姑蘇志卷十九
