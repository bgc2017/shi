姑蘇志卷五十五明王鏊撰
人物十五(卓行)
被裘公吳人也延陵季子出遊見路有遺金當夏五月
有被裘而薪者季子呼薪者曰取彼地金來薪者投
鎌於地瞋目拂手而言曰何子居之高視之下儀貌
之壮語言之野也吾五月被裘而薪豈取金者哉季
子謝之請問姓字薪者曰子皮相之士也何足語姓
名遂去不顧
龍丘萇郡人王莽時隱居太始末徵不應更始時任延
署為議曹祭酒互見宦蹟條延傳
何敞少好道藝隱居重以大旱民物顦顇太守慶弘遣
戶曹掾致謁奉印綬煩守無錫敞不受退歎而言曰
郡界有災安能得懷道因跋涉之縣駐明星屋中蝗
蝝消死敞即遁去後舉方正博士皆不就卒于家
陸著字文伯漢桓靈之間州府交辟不就唯娛栖遁臨
卒誡諸子弟云吾少未嘗官於世四十餘年以汝等
必矜義勿苟仕濁世子孫奉遵遺訓遂三代不仕皆
有盛名
陸續字智初吳縣人幼孤仕郡戶曹史時歲荒民饑太
守尹興使續於都亭賦民饘粥續悉簡閱其名訊以
名氏事畢興問所食幾何續因口說六百餘人皆分
别姓字無有差謬興異之刺史行部見續辟為别駕
從事以病去還為郡門下掾楚王英謀反隂䟽天下
善士及楚事覺顯宗得其錄有尹興名乃徵興詣廷
尉獄續與主簿梁宏功曹史駟勲及掾史五百餘人
詣洛陽詔獄就考諸吏不堪痛楚死者大半唯續宏
勲掠考肌肉消爛終無異辭續母遠至京師覘候消
息獄事時急無緣與續相聞母但作饋食付門卒以
進之續雖見考苦毒而詞色慷慨未嘗易容唯對食
悲泣不能自勝使者怪而問其故續曰母來不得相
見故泣耳使者大怒以為獄門吏卒通傳意氣召將
案之續曰因食餉羹識母所自調和故知來耳非人
告也使者問何以知母所作乎續曰母截肉未嘗不
方斷葱以寸為度是以知之使者問諸謁舍續母果
來隂嘉之上書說行状乃赦興等事還田里禁錮終
身續以老病卒子稠字伯羸為廣陵太守姦吏歛手
廣陵諺曰解理結煩我國陸君中子逢樂安太守少
子褒有志操力行好學不慕榮名連徵不就
桓曄一名嚴(或作礹)字文林龍亢人明帝時太常榮五世
孫仕郡功曹後舉孝廉有道方正茂才三公并辟皆
不應初平中天下亂避地會稽遂浮海客交趾越人
化其節至閭里不爭訟為凶人所誣死于合浦獄(按東)
(觀記桓礹到吳郡揚州刺史劉繇振給穀食衣服所乏者悉不受後適會稽住止山隂故魯相鍾離意舍)
(太守王朗納給糧食布帛牛羊一無所留臨去之際屋中尺寸之物悉䟽付主人纖微不漏)
孫晷字文度吳人也為兒童未嘗被訶怒少田於野時
年饑穀貴有盗刈其稻者晷見而避之既去又自刈
一擔送與之鄉人感愧及長恭孝清約學識有理義
辟命皆不就每獨處幽闇之中容止瞻望未嘗傾邪
見人饑寒並周贍之父母起居嘗饌雖諸兄親饋而
晷不離左右富春車道少動經江水父難於風波晷
常從後親自入水扶持籃車所詣之處藩屏隱息不
令主人知之時會稽虞喜隱居海隅有高世之風晷
欽其德聘喜弟預女為妻喜嫁女棄華尚素時人號
為梁鴻夫婦
張翰字季鷹大鴻臚儼之子也有清才美望博學善屬
文詞義新麗造次立成而縱任不拘時人號為江東
步兵賀循赴命經吳閶門於船中彈琴翰初不相識
乃就循言譚便大相歡悦問循知其入洛翰曰吾亦
有事北京便同載即去而不告家人齊王冏辟為大
司馬東曹掾冏時執權翰謂顧榮曰天下紛紛禍難
未巳夫有四海之名者求退良難吾本山林間人無
望於時子善以明防前以智慮後秋風起乃思吳中
菰菜蓴羹鱸魚膾曰人生貴得適志何能羈宦數千
里以要名爵乎遂命駕而歸著首丘賦文多不載俄
而冏敗人皆謂之見幾然以其輒去除吏名翰任心
自適不求當世或謂之曰卿乃可縱適一時獨不為
身後名耶答曰使我有身後名不如即時一杯酒時
人貴其曠逹性至孝遭母憂哀毁過禮年五十七卒
其文筆數十篇行於世
顧協字正禮晉司空和六世孫也幼孤隨母養於外氏
外從祖張永嘗携内外孫姪游虎丘山恊年數歲永
撫之曰兒欲何戱恊曰兒政欲枕石潄流永歎息曰
顧氏興於此子及長好學外氏諸張多賢逹有識鑒
内弟率尤推重焉初為揚州議曹從事史兼太學博
士舉秀才沈約覽其策而歎曰江左以來未有斯作
遷安成王國左常侍兼廷尉正太尉臨川王聞其名
召掌書記除安都令未至縣遭母憂刺史始興王厚
資遣之送喪還於峽江遇風同旅皆漂溺唯協一舫
觸石得泊焉咸謂精誠所致服闋出補西陽郡丞還
除北中郎行參軍復兼廷尉正久之出為廬陵郡丞
未拜會西豐侯正德為吳郡除中軍領郡五官遷輕
車湘東王參軍事兼記室與琅邪顔協名職俱同才
學相亞府中稱為二協天監十五年敕徐勉入華林
撰徧略勉舉協及何思澄劉杳王子雲鍾嶼等五人
應選成書七百卷普通六年正德受詔北討引為府
錄事參軍掌書記軍還會有詔譽士湘東表薦之曰
臣府兼記室參軍吳郡顧協行稱鄉閭學兼文武服
膺道素雅量䆳遠安貧守靜奉公抗直傍闕知已志
不自營年方六十室無妻子臣欲言於官人申其屈
滯協苦執真退立志難奪可謂東南之遺寶矣即召
拜通直散騎侍郎兼中書通事舍人累遷步兵校尉
守鴻臚卿員外散騎常侍卿舍人並如故自為近臣
便繁機密每有制述敕前示協時輩榮之大同八年
卒年七十三無衾以歛武帝悼惜之手詔曰顧協廉
潔自居白首不衰久在省闥内外稱善奄然殞喪惻
怛之懷不能己巳傍無近親彌足哀者大殮既畢即
送其喪柩還鄉并營冢椁並皆資給悉使周辦可贈
散騎常侍令便舉哀謚曰温子協清介有志操初為
廷尉正冬服單薄蔡法度欲解襦與之憚其清嚴不
敢發口謂人曰我願解身上襦與顧郎恐顧郎難衣
食者竟不敢在省十六載器服飲食不改於常自丁
艱憂終身布衣蔬食少時將聘舅息未成婚而協母
亡免喪後不復娶至六十餘此女猶未他適協義而
迎之晚雖判合卒無子嗣協博極羣書於文字及禽
獸草木尤稱精詳撰異姓苑五卷𤨏語十卷文集十
卷並行於世(南史云協為舍人同官者皆潤屋有門生始來事協知其廉潔不敢厚餉止送)
(錢二千協發怒杖二十因此事著絶於饋遺)
何求字子有灊人宋宜都太守鑠之子也元嘉末為文
挽郎歷太子洗馬丹陽郡丞清退無嗜欲後為太子
中舍人泰始中妻亡還吳葬舊墓除中書郎不拜仍
住吳隱居波若寺足不踰戶人莫見其面明帝崩出
奔國哀除永嘉太守一夜乘小船逃歸吳隱武丘山
齊永明四年拜太中大夫不就卒初鑠素有風疾無
故害求母坐法死求兄弟以此無宦情弟點
點字子哲年十一居父母憂幾至滅性及長感家禍欲
絶昏宦卒不肯娶明目秀眉容貌方雅貞素通美不
以門戶自矜博通羣書善談論家本素族親姻多貴
仕點雖不入城府而敖遊人間不簪不帶以人地並
高無所與屈或乘柴車躡草屩恣心所適致醉而歸
故世論以點為孝隱士弟胤為小隱士士大夫多慕
從之時又通號曰游俠處士兄求卒點菜食不飲酒
訖十三年太始末徵為太子洗馬齊初累徵中書侍
郎太子中庶子竝不就與陳郡謝瀹吳國張融會稽
孔德璋為莫逆友點少時嘗患渴利積歲不愈後在
吳中石佛寺建講晝寝夢一道人形貌非常授丸一
匊夢中服之自此而差時人以為淳德所感梁武帝
與點兄弟有舊天監初以侍中召點不就二年卒
胤字子季出繼叔父曠故更字胤叔年八歲居憂毁若
成人晚乃折節好學仕齊建安太守政有恩信後以
國子祭酒侍中及鬱林王嗣位胤為后族為中書令
拜表解職東之會稽居若邪山雲門寺初胤二兄求
點並棲遁求先卒胤又隱世謂點為大山胤為小山
亦曰東山號何氏三高永元中徵為太常太子詹事
梁武帝詔為特進光禄大夫竝不就敕給白衣尚書
禄固辭又遷秦望山起學舍初何氏過江自晉司空
充竝葬吳西山胤家世年皆不永唯祖尚之至七十
二胤年登祖夀乃移還吳作别山詩一首言甚悽愴
至吳居武丘山西寺講經論學僧復從之東境守宰
經途者莫不畢至胤常禁殺有虞人逐鹿徑來趨胤
伏而不動又有異鳥如鶴紅色集講堂馴狎如家鳥
大通三年卒年八十六
陶峴者晉徵士淵明後也開元中居崑山富有田業擇
不欺者悉付以家事峴徧游江湖往往數年不歸見
其子孫成人初不辯其名字峴文學可以經濟自謂
䟱脱不謀宦逹生知八音撰樂錄八章以定其得失
自制三舟備極堅巧一以自載一置賓客一貯飲饌
客有孟彦深孟雲卿焦遂各置僕妾共載峴有女樂
一部奏清商曲逢佳山水必窮其勝名聞朝廷經過
郡邑靡不招延峴不肯來自謂麋鹿野人非王公上
客亦有不召而自詣者吳越之士號為水僊素慕謝
康樂之為人云終當樂死山水浪迹三十餘年及游
襄陽西塞歸老於吳
殷懌字易從曲阿人少負志氣博學善屬文弱冠游太
學籍甚公卿間天寶末知天下將亂乃趣装東歸侍
母居吳郡吳中士大夫與之遊者鄉黨以為榮採訪
使李希言辟為從事奏保懌崑山尉不就子侑
陸龜蒙字魯望元方七世孫父賓虞以文歷侍御史龜
蒙少高放通六經大義尤明春秋舉進士一不中往
從湖州刺史張摶遊歷湖蘇二州辟以自佐嘗至饒
州三日無所詣刺史蔡京率官屬就見之龜蒙不樂
拂衣去居松江甫里多所論撰雖幽憂疾痛貲無十
日計不少輟也文成竄藁篋中或歷年不省為好事
者盗去得書熟誦乃錄讐比勤勤朱黃不去手所藏
雖少其精皆可傳借人書篇帙壞舛必為輯禠刊正
樂聞人學講論不倦有田數十畆屋二十楹田苦下
雨潦則與江通故常苦饑身畚臿茠刺無休時或譏
其勞答曰堯舜黴瘠禹腁胝彼聖人也吾一褐衣敢
不勤乎嗜茶置園顧渚山下歲取租茶自判品第張
又新為水說七種其二惠山泉三虎丘井六松江人
助其好者雖百里為致之初病酒再朞乃已其後客
至置潔壺桮不復飲不喜與流俗交造門不肯見不
乘馬并舟設蓬席齎束書茶竈筆牀釣具往來時謂
江湖散人或號天隨子甫里先生自比涪翁漁父江
上丈人後以高士召不至李蔚盧携素與善及當國
召拜左拾遺詔方下龜蒙卒光化中韋莊表龜蒙及
孟郊等十人皆贈右補闕陸氏在姑蘇其門有巨石
遠祖績為鬱林太守罷歸無装舟輕不可越海取石
為重人稱其廉號鬱林石世保其居云
蒋貽恭吳人流落入蜀性耿直有逸才每一吟詠率多
諷刺時蜀主季年臣僚多尚權勢侈敖無節因為詩
以諷之蜀主知其不避曰敢言之士也特授雅州名
山令又善隷篆賜銀緋
松江漁翁者不知何許人恒櫂舟遊長橋往來波上意
氣自得醉則扣舷而歌紹聖中閩人潘裕自京師調
官回道吳江遇而異焉起揖之曰予視先生氣貌固
非漁釣之流願匄緒言以發蒙陋翁曰吾厭喧囂處
閒曠遯迹於茲三十年矣幼喜誦經史百家之言後
觀釋氏書今皆棄去唯飽食以嬉尚何所事裕曰先
生澡身浴德如此今聖明在上盍出而仕乎翁笑曰
君子之道或出或處吾雖不能棲隱巖穴追園綺之
蹤竊慕老氏曲全之義且棄軒冕如糞土耳與子出
處異趣子勉之裕曰幸聞志者忘形養心者忘道致
道者忘心心形俱忘其視先生之高義敢問舍所翁
曰吾姓名且不欲人知况居室邪飲畢鼔枻而去
鍾璇字振遠一字叔齊常熟人六歲而孤育于繼祖龍
圖學士林遹家遹家多書因得縱觀與其孫璟瓌琢
同肄業課率先成後璟三兄弟竝登第璇遂棄舉子
業取所藏盡閱之侍官台州嘗遊巖谷間遇異人衣
僧服持列禦寇書揖而與坐磐石指一泓定水曰此
水滔滔乃皇極大中之道語久别去自是有悟益不
溺於名利放浪漁釣間築室梅里所居多蒔香草閉
戶二十年家貧殊不戚戚有求者解衣分粟無靳色
唐瑑自留守歸寓梅里與為忘年交提舉徐誼知府
沈揆皆造其廬以竒人目之范成大等薦于朝不報
卒年五十二有藥園藁山中錄續孔白帖秦漢以來
鍾鼎竒字藏於家
鄭思肖字憶翁號所南連江人祖咸卒於枝江主簿父
震字叔起淳祐道學君子為安定和靖二書院山長
有菊山詩集景定壬戌卒於吳葬長洲縣甑山思肖
太學上舍應博學宏詞科侍父來吳寓條坊巷元兵
南下扣閽上太皇太后幼主䟽辭切直忤當路不報
初名某宋亡乃改今名思肖即思趙憶翁與所南皆
寓意也素不娶孑然一身念念不忘君形言於詩文
中如過徐子方書塾云不知今日月但夢宋山川題
鄭子封寓舍云此世但除君父外不曾别受一人恩
寒菊云寕可枝頭抱香死不曾吹落北風中贈人云
天下皆變吾觀其不變惟其不變廼所以變其變者
物也不變者道也又云古人重立身今人重養身立
身者蓋超乎千古之上與天地周流於不知不識之
天也養身者惜一粟以活微命役於萬物死於萬變
者也何足道哉遇歲時伏臘輙野哭南向拜人莫
測識焉聞北語必掩耳亟走人亦知其孤僻不以為
異也坐臥不北向扁其室曰本穴世界以本字之十
置下文則大宋也精墨蘭自更祚後為蘭不畫土根
無所憑藉或問其故則云地為他人奪去汝不知邪
不欲與雖廹以勢權不可得也天目本中峯禪林之
白眉聞思肖名欲見未果偶會於孝子梅應發家一
見各默不語坐久之本忽云所南何不說法思肖曰
兩眼對兩眼無法可說及别去本又云博學老子思
肖即曰世法和尚趙孟頫才名重當世思肖惡其宗
室而受元聘遂與之絶孟頫數往俟之終不得見嘆
息而去無何化其所居得錢則週人之急田亦捨諸
刹惟餘數畆為衣食資仍謂佃客曰我死則汝主之
蓋不以家為矣自是無定跡吳之名山禪室道宫無
不遍歷多寓城之萬夀覺報二刹疾亟時囑其友唐
東嶼曰思肖死矣煩為書一位牌當云大宋不忠不
孝鄭思肖語訖而絶年七十八蓋其意謂不能死國
與無後也自贊其像曰不忠可誅不孝可斬可懸此
頭於洪洪荒荒之表以為不忠不孝之牓樣宋社既
墟適意緇黃自稱三外野人嘗著大無工十空經一
卷空字去工而加十宋字也寓為大宋經造語竒澁
如庾詞莫可曉自題其後云臣思肖嘔三斗血方能
書此後當有巨眼識之又著釋氏施食心法一卷太
極祭煉一卷謬餘集一卷文集一卷自叙一百二十
圖詩一卷(思肖母樓氏宋侍從鑰之族妹為比丘尼名普西受業於飲馬橋南寳林尼寺)
張介福字子祺覃懷人從姑氏來吳少慕鄉先生許衡
遂軒軒以禮自持為學鞭辟近裏不事表襮雖步周
旋必蹈規矩以不及奉親未嘗食士禄張士誠入吳
兵掠其家端坐不動兵脇之令其導諸富家不從乃
以刀斫其面流血仆地復戴冠危坐而顔色自若兵
捨之而去家素貧冬不具衣𥜗或遺以裌絮固辭之
雖小物亦不受後因親墓在城西恐盗發之遂廬於
墓側及臥病至死神爽弗昧語其友曰吾學古人一
無所成死有餘憾矣
人物十六(隱逸)
顧初者郡人也嘗有牛暴其禾初見牽牛隂凉木下刈
芻飼之牛主愧服不敢暴焉
顧黯字長孺郡人有隱操齊永明元年徵為散騎侍郎
同郡鹽官顧歡為太學博士俱不就
徐修矩吳縣人唐恩王府記室參軍奕世才賢居家介
潔守書萬卷優游自適有潮田五萬步草屋十數間
不復出仕皮日休嘗就借書讀之其時有任晦亦同
縣人日休與陸龜蒙作二游詩
史德義崑山人唐咸寕初隱居武丘山以琴書自適或
騎牛帶瓢出入郊郭東市號為逸人高宗聞其名召
赴洛陽尋稱疾歸公卿皆賦詩餞别德義亦以詩留
贈其文甚美天授初江南道宣勞使周興表薦則天
徵赴都詔曰蘇州隱士史德義志尚虚玄素履真確
謙冲彰於里閈孝友表於閨庭固辭徵辟長往嚴陵
之瀨多謝簮裾高蹈愚公之谷風操可知啓沃攸佇
特宜優奬委以諫曹授諫議大夫興死放歸丘壑素
譽頓衰(新唐書云以周興薦擢朝散大夫)
陸誇自右拾遺除司勲郎中棄官隱吳中詔召之既在
道歐陽秬遺書誚其出處之遽誇遂還秬詹從子也
名亦高
胡稷言字正思兵部侍郎則之從子少學古文於宋祁
後獻時議於范仲淹復授經於胡瑗以特奏補官調
晉陵尉歷鄞縣簿山隂丞自以不能究其所施遂乞
致仕陞朝後仍賜緋衣銀魚既告老即所居臨頓里
陸魯望遺阯築圃鑿池追陶靖節之風作五柳堂清
修寡欲延納後進日晡後不復飲食客至蕭然具湯
一桮而已卒年八十餘子嶧
嶧字仲連姿禀淳慤恬於榮利父子兄弟相為師友嶧
與方惟深林虙為忘年交後以年格建炎登極推恩
調廸功郎安遠尉非其好也所居五柳園松忩蓬戶
植竹䟽沼人目為隱君子步趨言動皆有尺度賓嘉
喪祭率循古法用杜甫詩名所居曰如村累舉命官
終不仕紹興中卒年七十九詩文簡古有如村冗藁
二十卷子曰百能
百能字少明紹興進士知衢州江山縣有惠愛乾道初
授諸王官大小學教授嚮進用矣以年至力請老廷
議嘉之授左奉議郎賜緋衣銀魚致仕而歸築堂曰
宜休錙銖軒冕殆其天性久之卒年七十四子耕
侍其沔字國紀上世自高密徙吳沔為學貫穿經傳與
人交如淡薄遇其急奮義以往不避艱險五舉禮部
退為鄉先生治平三年沒門人弟子相與議其治行
謚曰夷晦滕元發志其墓云士生斯世有進取出力
得時行道功烈被於民者有行義修潔退而講學為
一鄉之善士者斯二者用捨不同要皆天下之強立
君子也善士蓋指沔其慕尚之如此
顧禧字景繁祖沂字歸聖知龔州父彦成字子英兩浙
運使皆有賢名禧雖受世賞不仕居光福山中閉戶
讀誦博極墳典所著書甚富注蘇文忠公詩尤詳紹
興間郡以遺逸薦閒居三十年不出
章康字季思都官郎中甫生惠惠生漢卿漢卿生頡皆
隱居不仕康頡之子也安貧樂道居城西田屋粗給
閉戶不染世俗出入徒步人尊稱之曰聘君平生足
迹未嘗越州境而四方之人無不知有章季思士大
夫過吳以不見為慊嘗問學於朱熹默有所契日以
詩陶寫遇紙即書人人取去以此終身不厭年七十
步履如飛或訝其有方外之遇問之康云吾師聖賢
無外學也淳祐五年忽謂其子仲肯曰吾死有期預
書墓蓋以明年卒年七十九終時正寝梁壞有聲人
皆異之郡人胡淳從康遊歲時致醪醴薪米所著雪
厓文集十卷詩集五十卷淳字以初
陳深字子微世為吳人生於宋習舉子業宋亡棄故習
篤志古學閉門著書有讀易編讀詩編春秋編弟子
甚衆且有高名深書筆亦精天歷間天章閣建以能
書薦之潛匿不出以終别號寕極學者稱寕極先生
子植字叔方少負才氣喜與倜儻之士游既而折節
讀書克繼父業有孝行晨夕躬事庖饌親之中裙厠
牏手自浣濯更世變以琴書自娛屢辟召皆不起植
子紹先自有傳
韓奕字公望宋忠獻魏王琦之後其先自安陽再徙
居吳之樂橋父凝工醫在藝術傳奕幼端重簡默動
作循矩度雖居㕓市而樂事遊覽放浪山水間褐衣
芒屨一童自隨往來山僧野客家累月不去或時藉
草而坐微吟長嘯人莫測其意性穎敏博學尤工於
詩洪武中與王賓俱隱於醫賓既為郡守姚善所禮
乃復因賓致奕奕終不往一日與賓詣之奕走楞伽
山善隨至奕泛小舟入太湖善嘆曰韓先生所謂名
可得聞身不可得而見也所著有韓山人集
王賓初名國賓字仲光長洲人博綜文籍經史諸子
歷數兵政百氏小說靡不該貫而制行竒狷不娶不
宦貌甚寝又以藥點面及肘股為創髽髮短衣或箕
踞道傍&KR1057;搔雖知者亦不敢薦逹姚善為守特往求
見賓執禮抗節風軌甚高與韓奕事皆互見善傳性
至孝奉母甚篤年七十病革抱母不舍死而復蘇呼
母連聲始絶既葬神歸于家方午聞其杖履聲呼母
曰孃孃兒舍孃孃不得良久乃滅自號光菴所著有
光菴文集吳中名賢紀錄吳下古跡詩
杜瓊字用嘉吳縣人生一月而孤母顧育而教之長
從陳繼先生學博綜古今為文和平醇實而必本於
理詩尤沉著古雅有風致間寫山水尤潤秀可觀性
至孝父蚤亡念不得見從人問知其容儀往往形諸
夢寐以父名玉終身諱之嘗刲股已母疾有司將上
其孝瓊曰此豈得已邪惟母節未白可念耳有司以
聞遂得旌其母每求賢詔下有司輒以瓊應皆辭不就
雖介特有守而不為過矯之行所居在城西有隱居
之趣其東有原學者稱東原先生年七十有九卒三
吳交從會葬者千餘人因私謚曰淵孝先生今列祀
鄉賢祠所著有東原齋卷紀善錄耕餘雜錄
龔詡字大章崑山人父詧洪武初為給事中謫戍死
詡少依母族冒姓王氏既長隱迹田里肆力經書晝
夜不輟尚書周忱屢至其家資訪時政兩薦為松江
太倉教授皆不就有田三十畆力耕自給晚歲獨與
一老婢居破廬中種荳植麻詠歌自適沒年八十餘
門人私謚曰安節先生
邢量字用理長洲人隱居葑門以醫卜自給性狷介
不娶與人無將迎足跡不出里門不畜奴婢敝屋三
間青苔滿壁折鐺敗席蕭然如野僧長日或不舉火
客至相與清坐而已其學自經史外凡釋老方伎之
說無所不通室中臥榻之外皆藏書並手自校定或
叩之信手舉似不事翻檢文章古簡亦不苟作同邑
沈誠字希明生稍後隱操亦高雖居通衢鄰里莫識
其面朝士有欲過之者固謝不納誠博學問無不知
然短於著述故無所傳云
人物十七薦舉
莫禮字士敬吳江人洪武中以税戶人材徵授戶部
員外郎與同官沈玠王公讓張瑾楊德彛徐衍龔逹
可潘賢金伯中李鼎十人同日上疏辭禄詔許之秩
滿超陞本部右侍郎轉左侍郎俄坐黨事卒臨刑賦
詩有一心忠義堅如石惟有皇天后土知之句人多
傷之
顧禮字原禮崑山人洪武五年以材幹擢刑部員外
郎八年超遷本部侍郎九年以家屬極刑循例除名
放還十一年再徵為戶部侍郎遷尚書十三年改刑
部尚書卒於官
范從文字復之文正公十三世孫六世祖之柔食邑
於崑遂為崑山人父原良卒官潮州推官從文方弱
冠匍匐至潮求欑不得日夜號泣俄大雨潰封得凾
骨以歸人稱孝感洪武中以國子生奉使稱旨擢監
察御史改戶部總部主事奏免株連盗倉罪百餘人
俄為冏官所䧟得罪且死呼曰幸以先賢赦宥上問
祖為誰曰范仲淹上曰得非先憂後樂者邪於是末
減謫役莊浪頃復追戍金齒永樂初以薦起為金華
訓導歷東安金鄉三學致仕歸年八十餘卒所著有
小學章詁宗諜譜遺復齋集若干卷
馬逵字伯行吳江人洪武中以人材徵授合水縣丞
以憂去改昌邑為政廉平人不敢干以私粗衣惡食
其妻不能堪乘間言之逵怒曰爾欲使我為善邪為
惡邪後終河間衛經歷
劉以禮字德讓其先汴人祖順之仕平江路㩁茶提
領因家于蘇以禮學識該博儀状偉然洪武初以明
經薦授沛縣儒學教諭時學徒久廢以禮力以興舉
為已任乃舉鄉人張倫為訓導協心教之多所成就
沛學至今祀之子敏
敏字孟功學行純篤少隨父於任凡可以悦親者
之惟恐不及親殁久言及輙淚下仲弟敬久嬰疾藥
餌必手治弗假僕從士有寒而來歸者周之不厭有
司聞其賢薦授德清縣令鋤強植善民甚懷之後以
善書徵入翰林擢中書舍人朝士多推重之修撰張
洪嘗為文贈之曰南北宦遊來京者所稱許必曰孟
功有不知孟功者蓋非賢也其重之如此卒年七十
有八
盛逮字景華吳江人父似祖號寓翁者有行義始徙
郡中洪武初逮以賢良應召賜冠帶參大臣議事與
中書參政陳寕不合因以疾辭歸弟章以鹽法被捕
甚急父憐其少子不忍遣逮請曰弟未有子願就捕
因謫戍寕夏先是逮歸鄉里寕適守蘇將甘心焉亟
欲見逮不得乃命逮督辦通區逋賦逮傾貲貸民償
之友人唐自牧負官租計白金二百兩走告於逮逮
如數與之翰林待詔李幹老無所歸逮延之家塾既
卒葬於墓側歲時祭之逮嘗遊關中得異人導引法
作原道詩卒年九十三子寅御醫有傳
陳則字文度崑山人洪武六年秀才舉任應天府治
中遷戶部侍郎左遷大同府同知進知府則文詞清
麗與高啓楊載同稱
沈芳字庭芳崑山人洪武二十六年舉茂才授觀察
使遷北平左布政使
沈應字德乾郡人洪武中應求賢詔選入文華堂說
書除江西布政司參議母喪服闋改山東卒應善為
詩所著有東澗集
吳簡字仲廉吳江人元季數舉於鄉不利遂杜門績
學尋以薦授郡學訓導陞紹興路學錄洪武四年應
詔至京以疾辭歸優游林泉號月潭居士年八十二
卒所著有論語提要史學提綱并詩集若干卷二子
復湖廣僉事頥縣學訓導俱有文名
趙文字宗文長洲人洪武中舉人材以母老歸養永
樂五年以翰林典籍梁時薦知鄱陽縣不阿權倖坐
謫久之歸卒文淳厚強毅老而持度愈嚴鄉稱篤實
君子所著有慎獨齋文集理學述言弟宗禮兵部郎
中
袁政字文理吳縣人嘗學於俞貞木永樂七年以薦
授湘隂典史湘隂民素貧而堕於耕遇征調輙破産
政為勸課振勵自是民有蓋藏後以夏原吉薦陞遂
安知縣未視篆宿於驛亭夢被血小兒數輩挽其衣
覺而問於父老知邑中生女多不舉即嚴禁之後邑
中生女多名袁留
沈澄字孟淵長洲人洪武中以人材應薦至京尋引
疾歸周文襄公廵撫吳中嘗就澄訪時政多所施行
澄雅善詩尤好客海内知名之士無不造之所居曰
西莊日與治具燕賓客詩酒為樂人以顧仲瑛擬之
翰林金問坐事繫獄十年衣食之需皆澄周之問嘗
謂人曰吾微孟淵為瘐鬼矣年八十有八而終子二
貞吉恒吉隱跡尚義有父風俱能詩恒吉尤善畫
李箎字仲怡常熟人永樂末以經明行修薦授崑山
縣學訓導遷山東巢縣教諭箎有文學勤於纂述所
著有友梅集崑山常熟崇明三志
章珪字孟端常熟人宣德中應求賢詔授廣東按察
司知事入為監察御史嘗讞大辟囚多所平反畿輔
旱蝗奏免民租六十餘萬斛後因廷論大臣不職為
當道所惡因自解歸四子儀表格律先後登科位皆
通顯累贈珪右副都御史格自有傳
宣嗣宗嘉定人永樂中以善書薦入翰林授中書舍
人陞吏部驗封員外郎進郎中卒嗣宗純謹不妄最
為宣廟眷禮既卒遣宫祭于其家子謙福寕縣丞
伊恒字宗友其先沭陽人宋建炎間始居蘇父肜以
閭右徙實京師恒好學善書永樂中簡侍東宫特承
眷注洪熙初擢冬官營繕所正與翰林修撰金問同
被命待詔思善門進尚寶少卿復與問同命景泰中
致仕卒年八十餘恒為人恭勤靜退不與時競時稱
長者從子侃工科給事中
衞靖字以嘉崑山人洪熙初以能書薦授中書舍人
直文淵閣陞禮部主事預修宣廟實錄進食五品俸
靖謹厚能詩所著有公餘清興集
陳述字宗理嘉定人好學能詩以賢良方正被舉任
湖廣按察司照磨擢監察御史剗弊雪冤多所建明
歷陞四川布政司左參政廵撫憲臣以述歴練老成
識逹事機上章薦之述以老懇乞致仕進階二品
姑蘇志卷五十五
