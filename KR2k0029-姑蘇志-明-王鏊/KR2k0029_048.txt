姑蘇志卷四十九明王鏊撰
人物七(名臣)
鄭戩字天休吳縣人祖延紹大理評事蘇州錄事參軍
父文遂字百昌温州推官善筆札能音律愛客重義
赴人急難卒贈屯田員外郎戩少孤既長客京都師事
楊億以屬辭知名後復還吳億卒賓客弟子散去戩
乃倍道會葬舉進士甲科尤工詩與葉清臣相埓時
以比元白授太常寺奉禮郎簽書寧國軍節度判
官事李迪薦其材召試學士院為光禄寺丞集賢校
理通判越州還改太子中允同知太常禮院升直史
館三司戶部判官同脩起居注以右正言知制誥訓
詞深雅有常楊風判國子監徙知審刑院遷起居舍
人龍圖閣直學士權知開封府吏馮士元為姦利有
告其受賕藏禁書者戩窮治之辭連吕夷簡盛度程
琳遂逮捕夷簡子公綽公弼參劾其狀流士元海島
琳坐嘗交關士元罷去其餘黜罰者孔道輔龐籍又
十餘人朝議畏其皦核戩敏彊善聽决喜出不意獨
假貸細民即豪宗大姓繩治益急政有能迹徙權三
司使復轉運使攷課格分别殿最又句較三司出入
得羨錢四百萬緡以右諫議大夫同知樞密院改樞
密副使為吕夷簡所忌罷以資政殿學士知杭州錢
唐湖溉田數千頃錢氏嘗置撩清軍以疏淤填既納
國後不復治葑土堙塞勢族僧房占冒湖益狹戩發
丁夫數萬闢之民賴其利事聞詔本郡歲治如戩法
遷給事中徙幷州道改鄆州又徙永興軍建言凡軍
行所須下有司相緩急析為三等非急罷去先是衙
吏輸木京師浮渭泛河多漂没既至則㡿不中程往
往破家不能償戩奏歲減二十餘萬又奏罷括糴以
勸民積粟長安故都多豪惡戩治之尚嚴甚者至黥
竄人皆惕息未幾代范仲淹為陜西四路都總管兼
經略安撫招討使駐涇州聽便宜從事元昊謂其下
曰我已遣使稱臣朝廷何為復用此公護諸將其畏
憚如此遷尚書禮部侍郎時知慶州滕宗諒知渭州
張亢過用公使錢戩致于法行邊至鎮戎軍趣蓮花
堡天寒與將佐置酒元昊擁兵近塞會莫塵起有報
寇至戩曰此必三川將按邊回非敵騎也已而果然
及疆事少寧詔還知永興軍番酋部將遮道卧轍不
得行時長安久旱戩下車而雨衆謂涇川雨隨鄭公
來初靜邊砦主劉滬謀築永洛經公二城以通秦渭
援兵招生羌大王族為邊衞戩使滬及董士廉督其
役會罷戩四路安撫使韓琦知渭州尹洙皆以為不
便召滬士廉罷役歸不聽乃使禆將狄青帥兵以往
械從順德軍獄戩力爭於朝卒城之進戶部侍郎資
政殿大學士知幷州契丹與元昊交兵邊奏互上獨
戩不以聞詔遣使問其故戩對曰兩國相攻中國不
足憂也鄜府間有棄地曰草城川戩募土人為弓箭
手計口給田初兵興用不足河東行錢山多炭鐵鼓
鑄利厚重刑不能止戩乃使三當一令既下兵民相
扇動數千人邀走馬承受訴承受中貴人不能遏又
羣譟州門戩悉召至推首謀者數十人黥隸他州事
乃定遷吏部侍郎改宣徽北院使拜奉國軍節度使
卒于官上震悼遣中貴人給舸護柩還吳敕所過治
道本州給葬事贈太尉諡文肅戩遇事果敢必行然
憑氣近俠用刑深峻士民多怨之弟戭戡戭刑部侍
郎戡進士康定中太子中舍知無錫縣戩孫時
時字是翁少苦學登進士改秩知當塗縣律身清謹政
尚寬厚先教化而後敲攴民皆得其歡心告滿通判
建康府留守鼂謙之待以長者所贊貳言無不從以
疾奉祠歸官至朝奉大夫時性嗜書老而益勤自左
氏史漢三國南北至諸名家文集手事編錄以及稗
官詞說靡不徧覽邦人推重從游甚衆所指授輒為
名人
李育字仲蒙吳縣人舉進士第四能為詩字畫亦清麗
性高簡故官不甚顯亦少知之者
盧革字仲辛德清人少舉童子知杭州馬亮見其詩嗟
異之秋貢士密戒主司勿遺革聞語人曰以私得薦
吾恥之去弗就後二年遂首選至登第年才十六慶
歷中知龔州蠻入寇桂管騷動革經畫軍須先事而
集移書安撫使杜杞請治諸郡城及易長吏之不才
者又言嶺外小郡合四五不當中州一大縣無城池
甲兵之備將為賊困宜度遠近幷省之後儂智高來
九郡相繼不守皆如革慮知婺泉二州提點廣東刑
獄福建湖南轉運使復請外神宗謂宰相曰革廉退
如是宜與嘉郡遂知宣州累進太子賓客以光禄卿
致仕用子秉恩轉通議大夫退居於吳子孫遂為吳
人十五年秉為發運使得請歲一歸覲後帥渭州乞
解官終養帝數詔慰勉時以為榮卒年八十二贈少
師
秉字仲甫未冠有俊譽嘗謁蔣堂坐池亭堂曰亭沼粗
適恨林木未就爾秉曰亭沼如爵位時來或有之林
木非培植根株弗大成似士大夫立名節也堂嘗味
其言曰吾子必為佳器中進士甲科調吉州推官青
州掌書記知開封府倉曹參軍浮湛州縣二十年人
無知者王安石得其壁間詩識其靜退方置條例司
預選中奉使淮淛治鹽法與薛向究索利病出本錢
鬻鹽濱海之民戒不得私鬻還奏遂為定制檢正吏
房公事提點兩淛淮東刑獄專提舉鹽事持法苛嚴
追胥連保罪及妻孥一歲中犯者以千萬數進制置發
運副使東南饑詔損上供米價以糶秉言價雖賤
貧者終艱得錢請但償糴本而以其餘販贍是歲上
計神宗問曰聞滁和民捕蝗充食有諸對曰有之民
饑甚死者相枕籍帝惻然曰前此特趙抃為朕言之
爾先是發運使多獻餘羨以希恩寵秉言職在董督
六路財賦以時上之安得羨今稱羨者率正數也請
罷獻獨以七十萬緡償三司逋加集賢殿脩撰知渭
州五路大出西討唯涇原有功進寶文閣待制夏境
胡盧川距塞二百里恃險遠不設備秉遣將姚麟彭
孫襲擊之俘斬萬計遷龍圖閣直學士夏酋仁多嵬
丁舉國入寇犯熙河定西城秉治兵瓦亭分兩將駐
靜邊砦指夏人來路曰吾遲明坐待捷報矣及明果
至見宋師驚曰天降也縱擊之皆奔潰或言嵬丁巳
死有識其衣服者將請以聞秉曰幕府上功患不實
吾敢以疑似成欺乎他日物色之嵬丁果死裒賜服
馬金幣秉守邊久表父革年老乞歸移知湖州行三
驛復詔還渭慰藉優渥革聞亦以義止其請已而革
疾亟乃得歸元祐中知荆南劉安世論其行鹽法虐
民降待制提舉洞霄宫卒贈少師有文集十卷奏議
三十卷子知原
知原字行之以父任知歙縣因近臣薦赴都堂審察累
遷梓州路轉運副使時承平既久戎備皆弛知原招
補兵籍築城亘二十餘里王黼當國費出無藝知原
因疏言之黼怒罷去久之起提點京東刑獄改江西
轉運副使過闕入奏徽宗勉之曰卿在蜀道功效甚
休遂賜三品服先是綱運阻於重江吏卒並緣為姦
知原悉意經理故先諸道上京師進一官尋除直祕
閣為江淮荆浙等路發運使升祕閣脩撰提舉河北
以言者劾落職歸吏部高宗即位復龍圖閣知温州
時葉濃陷建州楊勍陷處州知原繕甲兵增城浚湟
聲勢隠然帝東幸知原繇海道轉粟及金繒十餘萬
至台州召見稱奬擢右文殿脩撰管内安撫使在郡
四年民繪像祠之王師討范汝為召為添差兩淛轉
運使罷提舉太平觀都督孟庾辟為參謀改徽猷閣
待制知臨安府諫官唐煇言知原為政乖謬詔復為
都督府參謀官章再上遂以舊職奉祠紹興十一年
卒弟法原
法原字立之自知雍丘縣積官太府少卿賜同上舍出
身使遼還遷司農卿賜三品服為吏部尚書以官秩
次第履歴總為一書功過殿最開卷瞭然吏不能欺
坐王黼累罷為顯謨閣待制紹興元年提舉臨安洞
霄宫張浚承制起知夔州二年改龍圖閣學士川陜
等路宣撫處置副使四年進端明殿學士川陜宣撫
副使金人攻關輔叛將史斌陷興州諸郡多應者法
原命將堅壁言戰者斬衆以為怯未幾河東經制使
王燮以乏食班師法原開關納之與燮同破斌復興
州方巨盜充斥秦隴叛兵欲窺蜀法原極意拊循嚴
為備禦傳檄諸路人心稍安視山川險阻分地置將
前後屢捷上所倚重會烏珠攻關為吳玠所敗法原
與玠素不睦玠因奏功訟法原不濟師不餽糧不銓
一立功將士帝手詔詰問法原宣撫川陜上從容謂
知原曰朕方以川陜付法原蓋兄弟皆以材見稱故
並用之五年春没於王事詔歸葬平江
葉清臣字道卿本烏程人父參字少列咸平中進士兵
刑二部郎中知蘇越湖三州終光禄卿謝事居吳遂
為長洲人清臣幼敏異好學善屬文舉進士知舉劉
筠竒其策擢第二宋進士以策擢高等自清臣始授
太常寺奉禮郎僉書蘇州觀察判官事還為光禄寺
丞集賢校理通判太平州知秀州入判三司戶部句
院改鹽鐵判官上言請遣使循行天下知民疾苦察
吏能興太學選置博士許公卿大臣子弟補學生重
縣令諸科舉人取明大義責以策問省流外官無得
入仕聽武臣終三年喪罷度僧廢讀經一業訓兵練
將慎出令簡條約文多不載出知宣州累遷太常丞
同脩起居注判三司鹽鐵句院進直史館京師地震
上疏極言時闕失范仲淹余靖以言事被黜天下之
人齰舌不敢議朝政者將二年願深自咎責許忠直
敢言之士庶幾明威降鑒數日仲淹等皆遷徙會詔
求直言清臣復上疏言大臣專政仁宗嘉納之寶元
初清臣請外為兩浙轉運副使並太湖有民田豪右
據上游水不得泄民莫敢訴遂請疏盤龍滙滬瀆入
于海人賴其利康定初以右正言知制誥知審官院
判國子監時陜西用兵趙元昊圍延州既解去鈐轄
内侍盧守懃與通判計用章訟于朝朝議薄守懃罪
流用章嶺南清臣悉疏其事而守懃降湖北兵馬都
監時西師急於經費擢為起居舍人龍圖閣學士權
三司使公事始編前後詔敕刪去簿帳冗長者而謹
其出納焉清臣與宋庠鄭戩善為吕夷簡所惡慶歷
初出知江寧府入為翰林學士知通進銀臺司句當
三班院丁父憂服除以翰林侍讀學士知邠州道繇
京師因請對改澶州進戶部郎中知青州徙知永興
軍浚三白渠溉田踰六千頃上御天章閣召公卿出
手詔問當世急務清臣條對極論時政闕失言多劘
切權貴會河決商湖北道艱食復以為翰林學士權
三司使皇祐元年上御便殿訪近臣以備邊擇將之
略清臣上對今輔翊之臣抱忠義之深者莫如富弼
為社稷之固者莫如范仲淹諳古今政事者莫如夏
竦議論之敏者莫如鄭戩方面之才嚴重有紀律者
莫如韓琦臨大事能斷者莫如田况剛果無顧避者
莫如劉渙宏達有方略者莫如孫沔至於帥領偏裨
貴能坐運籌策不必親當矢石者王德用素有威名
范仲淹素練軍政龐籍久經邊任皆其選也狄青頗
能馭衆蔣偕沈毅有術略張亢倜儻有膽勇劉貽孫
材武剛斷王德基純慤勁男此可補偏裨者也時清
臣以河北乏兵食自汴漕米繇河隂輸北道者七十
餘萬又請發大名庫錢以佐邊糴而安撫使賈昌朝
格詔不從清臣固爭疏其跋扈乃徙昌朝鄭州清臣
為侍讀學士知河陽卒贈左諫議大夫清臣天資爽
邁遇事敢行數上書論天下事陳九議十要五利皆
當世可行者有文集一百六十卷子均字公秉尚書
司封員外郎知洪州又以集賢校理再任熙寧中知
蘇州清臣從曾孫夢得
夢得字少藴嗜學早成多識前言往行談論娓娓不窮
登進士第調丹徒尉徽宗朝自婺州教授召為議禮
武選編脩官用蔡京薦召對言自古帝王為治廣狹
大小規模各不同然必自先治其心者始今國勢有
安危法度有利害人材有邪正民情有休戚四者治
之大者也若不先治其心或誘之以貨利或陷之以
聲色則所謂安危利害邪正休戚者未嘗不顛倒易
位而况求其功乎上異其言特遷祠部郎官大觀初
蔡京在相位向所立法度已罷者復行夢得言周官
太宰以八柄詔王馭羣臣所謂廢置賞罰者王之事
也大宰得以詔王而不得自專夫事不過可不可二者
而已以為可而出於陛下則前日不應廢以為不可
而不出於陛下則今日不可復若徒以大臣進退為
可否無乃陛下有未了然於中者乎上喜曰邇來士
多朋比媒進卿言獨無觀望遂除起居郎時用事
者喜小有才夢得言自古用人必先辨賢能賢謂有
德能謂有才故先王嘗使德勝才不使才勝德崇寧
以來在内惟取議論與朝廷同者為純正在外惟取
推行法令速成者為幹敏未聞器業堪重識度經遠
者特有表異恐用才太勝願繼今用人以有德為先
二年累遷翰林學士極論士大夫朋黨之弊專於重
内輕外具乞身先衆人補郡蔡京初欲以章貫宣撫
陜西取青唐夢得見京問曰祖宗時宣撫使皆是見
任執政文彦博韓絳因此即軍中拜相未有以中人
為之元豐末神宗欲命李憲雖王珪亦能力爭此公
所見也昨八寶恩遽除貫節度使天下皆知非祖宗
法此已不可救今又付以執政之任使得青唐何以
處之京有慚色然卒不改三年以龍圖閣直學士知
汝州尋落職提舉洞霄宫政和五年起知蔡州移帥
穎昌府發常平粟振民常平使劉寄惡之宦官楊戩
用事寄括部内得常平錢五十萬緡請糴粳米輸後
苑以媚戩委其屬持御筆來責以米樣如蘇州夢得
上疏極論穎昌地方與東南異願隨品色不報時旁
郡糾民輸錢就糴京師怨聲載道獨穎昌賴夢得得
免李彦括公田以黠吏告訐籍郟城舞陽隠田數千
頃民詣府訴夢得上其事捕吏按治之郡人大悦戩
彦交怒尋提舉南京鴻慶宫改帥杭州建炎初勝捷
軍校陳通作亂拘夢得殺運判吳昉及副將白均等
高宗駐蹕揚州遷翰林學士兼侍讀除戶部尚書陳
待敵之計有三曰形曰勢曰氣形以地理山川為本
勢以城池芻粟器械為重氣以將帥士卒為急形固
則可恃以守勢強則可資以立氣振則可作以用如
是則敵皆在吾度内矣因請上南巡阻江為險以備
不虞又請命重臣為宣總使一居泗上總兩淮及東
方之師以待敵一居金陵總江浙之路以備退保疏
入不報既而上駐蹕杭州遷尚書右丞奏監司州縣
擅立軍期司掊斂民財者宜罷上諭以兵食二事最
大當擇大臣分掌顔岐康允之皆嫉夢得又與朱勝
非議論不協會州民有上書訟夢得過失者上以夢
得深曉財賦乃除資政殿學士提舉中太一宫專提
領戶部財用充車駕巡幸頓遞使辭不拜歸湖州紹
興初起為江東安撫大使兼知建康府兼壽春等六
州宣撫使時建康荒殘兵不滿三千夢得奏移綂制
官韓世清軍屯建康崔增屯采石閻臯分守要害會
王才降劉豫引兵入寇夢得遣使至張偉諭才降之
以其衆分隸諸軍濠壽叛將寇宏陳卞雖陽受朝命
隂與豫通夢得諭以禍福皆聽命及豫入宏卞擊敗
之八年除江東安撫制置大使兼知建康府行宫留
守又奏防江措畫八事曰申飭邊備分布地面把截
要害約東舟船團結鄉社明審斥堠措置積聚責官
吏死守又言建康太平池州緊要隘口江北可濟渡者
共十九所願聚民兵把截要害命諸將度敵形併力
進討金宗弼犯含山進逼歴陽張俊諸軍遷延未
發夢得見俊請速出軍曰敵已過含山萬一金人得
和州長江不可保矣俊趣諸軍進發聲勢大振金兵
退屯昭關明年金復入侵遂至壽州夢得團結沿江
民兵數萬分據江津遣子模將千人守馬家渡金兵
不得渡而去初建康屯兵歲費錢八百萬緡米八十
萬斛𣙜貨務所入不足以支至是禁旅與諸道兵咸
集夢得兼總四路漕計以給饋餉軍用不乏故諸將
得悉力以戰詔加觀文殿學士移知福州兼福建安
撫使海寇朱明猖獗詔夢得挾御前將士便道之鎮
或招或捕或誘之相戕遂平寇五十餘郡然頗與監
司異議上章請老特遷一官提舉臨安洞霄宫尋拜
崇信軍節度使致仕十八年卒于湖州贈檢校少保
程師孟字公闢高祖思吳越營田使徙家蘇州師孟起
進士知吉水錢唐二縣皆有政聲通判桂州慶歷中
詔近侍各舉所知柳植施昌言以師孟薦知南康軍
楚遂二州提點夔路刑獄瀘戎數犯渝州邊使者治
所遠在萬州有警率浹日乃至師孟奏徙於渝適凶
歲以常平粟振民不足即矯發他儲不俟報吏懼白
不可師孟曰本道至都五千里必俟報餓者盡死矣
竟發之全活四十餘萬徙河東路岢嵐等郡無常平
粟邊民饑或竄出境師孟請出祠部牒募民納粟置
倉廩以儲之晉地多土山旁接川谷春夏大雨水濁
如黃河俗云天河可溉灌師孟勸民出錢釃渠築隁
淤良田萬八千頃裒其事為水利圖經頒之州縣召
為三司度支判官居一歲知洪州歲積薪為江隄師
孟始疊石易薪以紓民力浚章溝揭北閘以節水升
降後無水患興利除害一方甚賴之英宗即位召判
三司都磨勘司委以商度河北四𣙜場利害師孟請
減物直償閣欠以來北賈接伴契丹使蕭惟輔曰白
溝之地當兩屬今南朝植柳數里而以北人漁界河
為罪豈理也哉師孟曰兩朝當守誓約涿郡有案牘
可覆視君舍文書滕口說詎欲生事耶惟輔媿謝使
還除利路轉運使改江西路盜發袁州州吏為耳目
久不獲師孟械吏數輩送獄盜即成擒初江西茶禁
既通賦民納茶租號白紐錢師孟奏令鬻茶者計斤
輸稱頭錢代其數以除民患至熙寧中以師孟之請
頒下諸路俄傳交阯為寇加直昭文館知福州築子
城建學舍禮賢才興教化罷鐵錢餼疾救荒蘇息以
萬計治行最東南閩父老謂國朝守郡者謝泌以惠
愛著蔡襄以威名顯兼之者程公而已移知廣州大
脩學校日引諸生講解負笈而來者甚衆諸蕃子弟
皆願入學以右諫議大夫再任在廣六年威愛並行
初州城為儂寇所毁即有警民駭竄方伯踵至皆言
土疏惡不可築師孟作西城廣十二里及交阯陷邕
管聞廣守備固不敢東上遣中使撫問召判三班院
又念前功以為給事中集賢脩撰判都水監賀契丹
生辰至涿州契丹命席迎者正南向涿州官西向宋
使价東向師孟曰是卑我也不就列自日昃爭至暮
從者失色師孟辭氣益厲叱儐者易之於是更與迎
者東西向明日涿人餞于郊疾馳過不顧涿人移雄
州以為言坐罷歸班改判將作監起知越州寬猛適
中而事自治民愈愛戴之師孟喜遊山民為開道稽
山門外號廣平路官制行換太中大夫尋以通議大
夫知青州京東安撫使朞年告老遷正議大夫致仕
哲宗即位授光禄大夫卒年七十八師孟累領劇鎮
為政簡而嚴所至囹圄空虚道不拾遺罪非死者不
以屬吏發隠擿伏如神得豪惡不逞跌宕者必痛懲
艾之至勦絶乃已所部肅然洪福廣越為立生祠為
人樂易純質喜為詩效白樂天而尤簡直至老不改
吳語與王安石有場屋之舊晩相遇猶如布衣時既
歸吳過蔣山安石為留數日謂之曰君尚欲仕乎曰
猶可更作一郡安石大喜知其無隠情也朱長文論
師孟為政以為韋丹治豫章孔戣帥嶺南常衮化七
閩無以加也天下以為才卿吏師米芾亦云師孟以
文學登科以政事躋顯以言語出疆以恬退告老足
之所及功利蔚起所著詩集二十卷奏議十五卷
徐祐字受天靜海人擢進士第為吏以清白稱官至左
司員外郎以都官郎中致仕慶歷中屏居蘇州作山
亭胥門外為登臨之地與葉參為九老會卒年七十
五子仲謀典郡持節以職方郎中致仕
崇大年字靜之慶歷進士歷知青田縣民病無以納和
買大年悉令候冬熟州符督責追杖縣吏大年曰年
凶民苦催督必破産雖杖胥史三五輩尚可寬一邑
之民至冬民輸無不足者徙知浦城縣舊設兩棧民
以事追去無輕重悉置棧中大年曰此以牛馬吾民
悉命撤去以疾匄分司歸吳日與程師孟諸老觴詠
燕遊號吳門十老大年志尚夷曠恬於勢利不求聞
達辭卻薦辟浩然易退吳士自陳君子之奇以後大
年繼有賢稱分司後十三年致仕又十四年卒年八
十二朱長文與鄉人議諡謂黔婁辭國有餘富其
諡曰康淵明隠約就閒其諡靖節大年當有道之世
秉難進之節韜章藴能不自表襮仕而知止貧而亡
憂凜然有古高士之風因諡康靖先生
閭丘孝終字公顯嘗知黃州作栖霞樓為野中勝絶未
幾挂冠歸與崇大年輩以耆德著稱鄉里蘇軾云蘇
州有二丘不到虎丘即到閭丘其為名流推重如此
錢象先字資元郡人進士高第吕夷簡薦為國子監直
講歴權大理少卿度支判官河北江東轉運使召兼
天章閣侍講詳定一路敕成當進勲爵仁宗以其母
老欲慰之獨賜紫章服進待制知審刑院加龍圖閣
直學士出知蔡州象先長於經術侍邇英十餘年有
所顧問必依經反復諷諭及當世之務帝留神文藝
禮遇甚渥故事講讀官分日迭進象先已得蔡帝猶
諭之曰大夫行有日矣宜講徹一編於是同列罷進
者浹日徙知陳州復兼侍講知審刑院象先旁通法
家說故屢為理官條令多所裁定嘗以為犯敕者重
犯令者輕請違勅入令者甚衆又議告捕法以為罪
有可去有可捕苟皆許捕則姦人將倚法以害善良
因削去許捕百餘事其持心平恕𩔖此復知許潁陳
三州以吏部侍郎致仕熙寧九年卒年八十二
蔣堂字希魯宜興人擢進士為楚州團練推官滿歲引
對真宗善其所試判特授大理丞知臨川富人李甲
為不法前令莫能制堂戒諭不悛白州以兵索其家
得僭乘輿物置于死歴通判眉許吉楚四州以太常
博士知泗州召為監察御史論禁中火宜責躬脩德
不必歸咎宫人及論奏郭后不當廢坐贖再遷侍御
史判三司度支勾院出為江南東路轉運使徙江淮
發運事時廢發運使上封者屢以為非便堂言唐裴
燿卿劉晏第五琦李巽裴休皆嘗為江淮河南轉運
使不聞别置使名國朝王嗣宗劉師道亦止為轉運
兼領發運司事而歲輸京師常足時雖用其議後卒
復在江淮歲薦部吏二百人或謂曰一有謬舉且得
罪何以多為堂曰十得二三亦足報國坐失按蘄州
王蒙正故入部吏死罪降知越州州之鑑湖漢馬臻
所為溉田八千頃食利者萬家前守建言聽民自占
多為豪右所侵堂奏復之徙蘇州入判刑部徙戶部
勾院歴戶部度支鹽鐵副使安撫梓夔路擢天章待
制江淮制置發運使先是發運使上計造大舟數十
載物入遺權貴堂曰吾豈為此歲入自可附驛奏也
前後五年未嘗一至京師就除河東路都轉運使未
行知洪州改應天府累遷左司郎中知杭州以樞密
直學士知益州慶歷初詔天下建學漢文翁石室在
孔子廟中因廣其舍為學宫選屬官以教諸生楊曰
嚴在蜀有能名堂素不樂之於是節遊宴減厨傳專
尚寬縱頗變曰嚴之政又建銅壺閤伐木於漢昭烈
惠陵江瀆祠又毁后土及劉禪祠蜀人浸不悦獄訟
滋多久之或以為私官妓徙河中府又徙蘇杭二州
以尚書禮部侍郎致仕初堂徙家吳中守杭時復治
谿館將歸休焉既而告老賦隠圃詩自號遂翁所居
嘗有芝知州李仲偃名其里曰靈芝坊至和初卒年
七十五特贈吏部侍郎堂為人清脩純飭遇事不屈
而樂施好學工文辭延譽晩進尤嗜作詩有吳門集
二十卷子之奇字穎叔孫續皇祐中僉判平江軍堂
卒續自言少孤育於祖乞服衰粗以報朝議以堂有
子不許遂辭疾謁醫去職行服嘉祐三年知吳縣事
陳之奇字虞卿其先長安人唐末徙吳曾祖贊明吳越
中吳軍節度推官祖郁贈太子贊善大夫父質殿中
丞以德行著稱鄉里贈刑部侍郎之奇天聖中禮部
進士廷試下第里居十年無仕進意其母丁謂妹也
謂欲授以官之奇有兄郢亦以琴書自怡皆力辭之
後勉使之奇就舉之奇不得已又以進士為鄱陽尉
歴丹徒泰興二縣令李瑋上公主詔舉經術行義者
為隴西郡王宅教授數月告歸即致仕郡留其奏不
可遷太子中允俄除平江軍節度掌書記復以為教
授詔賜金錢促遣之卒不起以太常博士賜緋魚袋
閒居十八年之奇孝親信友約身篤行好學知道心
襟泊素聲利不能遷家居與鄉黨同憂樂赴人之急
至於州縣無所避州縣以其至誠亦不為疑平居靜
默與人言忠孝立身娓娓不倦持已謹嚴而外簡曠
不為矯刻之行賙贍宗族貧而竭力吳人言家行者
必推之莫不以為愷悌君子每出乘羸駒里巷小人
見之斂然曰此吾陳君子也四方賢士大夫至吳必
問所在爭欲一見蔣堂語人曰舉天下皆知有富貴
而虞卿獨以知止易衆人之心吾喜林下有人也當
是時胡瑗以經術教授諸生蘇舜欽以文章退居山
林之竒以德行棄官而歸名動海内稱吳下三賢人
熙寧初卒王珪為誌題曰太常博士致仕陳君子之墓
富嚴青田人其祖居吳而葬因占籍焉嚴慶歷初由三
司戶部判官除尚書刑部郎中知蘇州四年改兵部
知泉州八年以太常少卿知越州嘉祐中以祕書監再
守蘇秩滿告老未嘗一造官府以耆德著稱鄉
人因名其居曰德壽坊卒贈司徒子臨亦有文名終
知池州平江節度推官嚴曾孫元衡
元衡字公權幼入太學有聲擢進士第調隨縣主簿
建炎初為襄陽撫司機宜都督張浚以才薦改秩
為諸王宫大小學教授大宗正丞紹興十一年以左
宣教郎知江隂軍十二年詔諸路州學委守臣修
葺具次第驛聞元衡出緡錢五十萬鳩工掄材庸閒
民以服役閱月而功成嘗辨盜之不應死者全活
數十人皆感泣改興國軍二十六年知袁州逾年遷
湖南常平改利州路提刑蜀舊例監司交餽不下
數千緡元衡悉拒不納再移湖北專以平反為心
隆興中召還中塗遇盜行李為之一空帥李師顔
餽以匣金元衡不啟緘謝絶之除工部郎中嘗曰
吾家以清白相傳今不翄足矣疏乞骸骨詔以内
閣奉祠制詞有知止不殆之語元衡因揭知止名
其堂以慶禮成賜金紫官至朝散大夫卒年八
十六元衡守節清慎終始不渝時論仰之傚蘇軾
書能逼真尤善柳葉篆
鄭夷甫郡人少登科有美才嘉祐中監高郵軍税遇一
術士能推人死期無不驗謂夷甫命不過三十五歲
夷甫叵堪或勸其讀老莊以自廣有金山僧與人談
笑間化去夷甫聞之喟然曰既不得壽得若此僧復
何憾哉乃從佛者授楞嚴經歲餘忽有所見曰生
死之理我知之矣遂釋然放懷無復芥蔕後調封
州判官預知死期先旬日作書與親舊訣及次叙家
事至期沐浴更衣公舍外有小園面溪一亭夷甫至
其間督人灑掃及焚香揮手指畫之間屹然立化
家人奔呼已僵立如植木一手猶作指畫之狀郡守
而下少時皆至士民觀者如堵墻明日乃斂高郵崔
伯易為墓誌叙其事
沈括字存中本錢唐人兄遘徙蘇州括以蔭任沭陽主
簿縣依沭水即周禮所謂浸曰沂沭故跡久為汚澤
括新其二坊疏水為百渠九堰以節宣原委得上田
七千頃復以吳縣籍登嘉祐八年進士第編校昭
文書籍為館閣校勘刪定三司條例遷太常丞同
脩起居注加龍圖閣學士坐事謫均州徙秀州以光
禄少卿分司居潤卒年六十五括學術浩博文藝
深長經史之外天文方志律歷音樂醫卜諸家無
不通練皆有論著喜建事功所著夢溪筆談行于世
陸綰字權叔常熟人本名絳字伯厚見前史同姓名者
不道更今名舉進士昆弟分産綰推先疇付之捐俸
振族篤教孤姪各登科名歴知揚子雍丘二縣終朝
奉郎尚書職方郎中充淮南等路制置發運司運
鹽公事字民加䘏而臨吏加嚴務以摧治豪右用
懾服彊禦為職名震仕塗卒於真州官舍贈中
散大夫所著春秋新解三十卷歌詩尤膾炙人口
滕元發初名甫字元發避諱改字為名而字達道其先
東陽人父高用薦為祕書郎尤長於性理卒葬吳縣
遂為蘇人元發母夢虎行月中墮其室而元發生豪
俊慷慨不拘小節九歲能賦詩范仲淹之父墉元發
諸舅也嘗教以為文及仲淹守鄉郡元發受學於胡
瑗舉進士授大理評事通判湖州孫沔守杭見而異
之曰奇才也後當為賢將授以治劇守邊之略召試
為集賢校理開封府推官鹽鐵戶部判官同脩起居
注英宗書其姓名藏禁中未及用神宗即位召問治
亂之道對曰治亂之道如黑白所以變色易位者朋
黨汩之也上曰卿知君子小人之黨乎曰君子無黨
譬之草木綢繆相附者必蔓草非松栢也朝廷無朋
黨雖中主可以濟不然雖上聖亦殆上以為名言進
知制誥知諫院御史中丞王陶論宰相不押班為跋
扈上以問元發元發曰宰相固有罪然以為跋扈則
欺天陷人矣知開封府拜御史中丞种諤擅築綏州
且與薛向發諸路兵環慶保安皆出摽掠夏人誘殺
將官楊定元發上疏極言諒祚已納欵不當失信邊
隙一開兵連民疲必為内憂又中書樞密制邊事多
不合中書賞戰功而樞密降約束樞密詰脩堡而中
書降褒詔元發言戰守大事也而異同如是願敕二
府必同而後下宰相以其子判鼓院諫官謂不可上
曰鼓院傳達而已何與於事元發曰人有訴宰相使
其子達之可乎上悟罷之京師郡國地震元發上疏
指陳致災之由大臣不悦出知秦州上留不遣館伴
契丹使楊興公開懷與之語興公感動將去泣而别
河北地大震令元發為安撫使時城舍多圮吏民懼
壓皆幄寢苃舍元發獨處屋下曰屋摧民死吾當以
身同之瘞死飼饑除田租脩隄障察貪殘督盜賊北
道遂安除翰林學士復知開封府民王潁有金為鄰
婦所隠閱數尹不獲直穎憤而致傴扶杖訴于庭元
發一問得實反其金穎投杖仰謝失傴所苦夏國主
秉常被篡元發言李繼遷死時李氏幾不立矣當時
大臣不能分建諸豪乃以全地王之至今為患今秉
常失位諸將爭權天以此遺陛下若再失此時悔將
無及請擇立一賢將假以重權使經營分裂之可不
勞而定百年之計也上奇其策然不果用元發在上
前論事如家人父子言無文飾洞見肝膈上知其誠
藎事無巨細人無親疎輒皆問之元發隨事解答不
少嫌隠王安石方立新法天下洶洶恐元發有言為
上所信因事以翰林侍讀學士出知瀛州元發以父
諱改鄆州入辭言于上曰臣知事陛下而已不能事
黨人願陛下少回當日之眷無使人為黨人所快則
天下知事君為得而事黨人為無益矣上為改容徙
定州初入覲言新法之害且曰臣始以意度其不可
耳既為郡乃親見之歲旱求言又疏奏新法害民者
陛下既知之矣但下一手詔應熙寧二年所行有不
便者悉罷之則民心悦而天意解矣皆不聽在定以
邊人畏服上喜令再任詔曰寬嚴有體邊人安焉遂
作安邊堂歴青州應天府齊鄧二州會婦黨李逢為
逆或因以擠之黜為池州未行改安州侍郎韓丕旅
殯於安五十載學士州人鄭獬既没十年貧不克葬
元發皆葬之人高其義元發流落且十載猶以前過
貶居筠州或以為復有後命元發譚笑自若曰天知
吾直上知吾忠吾何憂哉遂上章自訟有曰樂羊無
功謗書滿篋即墨何罪毁言日聞上覽之惻然即以
為湖州哲宗登位徙蘇揚二州除龍圖閣直學士復
知鄆州學生食不給民有爭公田二十年不决者
元發曰學無食而以良田飽頑民乎乃請以為學
田遂絶其訟時淮南京東饑元發慮流民且至將
烝為癘疫先度城外廢營地召諭富室使出力為
席屋一夕成二千五百閒井竈器用皆具民至如
歸所全活五萬人徙真定又徙太原元發治邊凜
然威行西北條畫有方號稱名帥河東十二將其
八以備西邊分半番休元發至之八月邊劇來告
請八將皆防秋元發曰夏若幷兵犯我雖八將不
敵若其不來四將足矣卒遣更休防秋將懼扣閣
爭之元發指其頸曰吾已舍此矣頭可斬兵不可
出是歲塞上無警詔以四砦賜夏人葭蘆在河東
元發先畫境而後棄且曰取城易棄城難令步將
訾虎領兵護邊夏不敢近夏既得砦又欲以綏德
城為法畫境出二十里外元發曰是一舉而失百
里必不可久上章爭之以老力求淮南乃為龍圖閣
學士復知揚州未至卒贈左銀青光禄大夫諡章敏
子祐以蔭補官歴戸部員外郎徽宗即位使察訪嶺
南將大用之大臣不樂中以飛語坐廢久之起知通
閬二州不赴改邠州人繪像事之又改撫池二州祐
弟祁知鄜州贈武義大夫祁弟裕判吉州元發弟中
中字元直以蔭補官將作監主簿官制行換承奉郎
歴監瀛州倉草場知安吉縣明州市舶通判原莫二
州保安軍知解州移虢州鹽法弊朝命復任解州官
至承議郎廉勤自將治民守邊所至有聲尤長於詩
崇寧五年卒年五十六
元絳字厚之其先臨川人姓危氏曾祖仔倡唐末聚衆
保鄉里進據信州為楊渥所敗奔杭州祖德昭吳越
丞相錢鏐惡其姓易為元絳生而敏悟五歲能詩九
歲謁荆南太守試以三題上諸朝貧不能行長舉進
士以廷試誤賦韻得學究出身再舉登第調江寧推
官攝上元令民有王豹子豪占人田略男女為僕妾
有欲告者輒殺以滅口絳捕置于法甲與乙被酒相
毆擊甲歸卧夜為盜斷足妻稱乙告里長執乙詣縣
而甲巳死絳勅其妻曰歸治而夫喪乙巳服矣隂使
謹信吏跡其後望一僧迎笑私語絳命縶僧詰妻姦
狀即吐實人問故絳曰吾見妻哭不哀且與傷者共
席而𥜗無血汚是以知之范仲淹為安撫使表其材
知永新縣豪子龍聿誘少年周整飲博以技勝之計
其貲折取上腴田立劵久而整母始知之訟于縣索
劵為證則母手印存弗受又訟于州于使者擊登聞
鼓皆不得直絳至母又來訢絳視劵呼謂聿曰劵年
月居印上是必得周母他牘尾印而撰偽劵續之耳
聿駭謝即日歸整田為著作佐郎知海門縣(一作靜海)淮
民多盜販鹽制置使建言滿二十斤皆坐徒絳曰海
濱之民恃鹽為命非羣販比也笞而縱之擢江西轉
運判官知台州大水冒城郭民廬蕩析絳出庫錢即
其處作室數千區命人自占約三歲償費流移者皆
復業又甓其城因門為牐以禦湍漲後人遵其法入
為度支判官儂智高叛嶺南宿軍邕州而歲漕不足
絳以直集賢院為廣東轉運使建瀕江水砦數十以
待逋寇繕治十五城樓堞械器皆備軍食有餘以功
遷工部郎中歷兩浙河北轉運使召拜鹽鐵副使擢
天章閣待制知福州進龍圖閣直學士徙廣越荆南
為翰林侍讀學士初上欲擇人王安石對有真翰林
學士第恐陛下不能用况已作龍圖閣學士難下遷
知制誥遂召入中外大驚迄有稱職之譽預議僖祖
神主祧遷請以僖祖為始祖廟詔從之知開封府拜
三司使參知政事數請老上以其子耆寧孝謹好學
命校書崇文院慰留之會太學虞蕃訟博士受賄事
連耆寧當下獄絳請上還職禄而容耆寧即訊於外
從之於是御史至第薄責絳絳一不自辯罷知亳州
入辭帝謂曰朕知卿一歲即召矣卿意欲陳訴乎絳
謝罪願得潁即以為潁州上賜坐使服學士金帶如
舊明年加資政殿學士知青州過都留提舉中太乙
宫力疾入謁曰臣疾憊子弱儻一旦不幸死則遺骸
不得近先人丘墓帝惻然曰朕為卿辯護雖百子何
以加詔毋多拜乘輿行幸勿扈從又明年以太子少
保致仕絳所至有威名而無持操少儀矩仕已顯猶
謂遲晩在翰林諂事王安石及其子弟時論鄙之然
工於文辭為流輩推許景靈宫作神御十一殿成夜
傳詔草上梁文遲明上之雖在中書而帝下書詔
猶多出其手既得謝帝眷眷命之曰卿可營居京
師朕當資金幣且便耆寧仕進絳曰臣有田廬在
吳乞歸鬻之即築室都城得望屬車之塵幸矣敢
覬賜邪既行追資白金千兩敕蚤還絳至吳中與
程師孟為九老會有居第在帶城橋鄉人榮之因
號為衮繡坊踰歲以老病奏恐不能奉詔三年而
卒年七十六贈太子少師諡章簡詔其家集文章
上之有文集四十卷讞獄集十三卷子耆寧耆弼
徐師閔字聖徒其先建安人父奭歴官蘇浙子孫遂為
蘇人(奭事具宦蹟條)師閔治平初虞部員外郎知江隂軍作
漏壺脩鼓角門熙寧十年以司農少卿知袁州時江
西劇賊詹遇屠劫列城為之騷動袁獨預脩武事具
戰艦號令嚴肅常若寇至遇引避不敢犯境袁民歌
之且有瑞粟嘉禾之異繪圖以進為治鎮靜有惠愛
吏民生為立祠轉運蔣之奇薦於朝部使者第課優
等知洪州王韶皆列奏留再任尤為蔣堂蔡襄所知
在官自輔臣以下薦之者幾百人官至正議大夫東
海郡侯告老以中散大夫普寧郡侯致仕有以黃白
術為獻師閔問能久乎曰五十年乃變耳師閔曰吾
平生不妄語若欺人於五十年後豈吾心哉退居里
中與元絳程師孟輩以詩酒為樂號十老鄉人榮之
年八十卒子鑄
鑄字元鈞年少入官有能名吏不敢欺及為縣所至屏
姦惡辯疑獄勸本業脩學校課常居最政和初提舉
兩浙常平脩松江隄易土以石闢常熟水田數百頃為
之疆畎越四年以直祕閣就除轉運副使明年遷發
運副使賜金帶數月以徽猷閣待制知杭州及代
以杭人安其教令特除延慶殿學士又歴廣揚二州
終正奉大夫子端仁承務郎監平江市易務鑄從子
林
林字稚山祖師回字望聖熙寧間駕部郎中嘗知南康
軍蘇轍為作直節堂記父閎中為吏有能名歴鄂州
司法吏部郎直祕閣林少有特操中進士第與王黼
有連不肯附麗之寧坎壈卑官紹興初上書言事召
改官累遷太府少卿出為江西轉運副使劾秦檜親
黨坐是以沮經界法貶興化軍十三年更化復入為
刑戶二部侍郎論國用太廣宜撙節之隆興初為吏
部侍郎復論符離之役非計遂以敷文閣直學士奉
祠知平江府力辭旋乞致仕再以給事中召不起遷
龍圖閣學士當時稱賢(闕)從以林為首卒年八十餘
(紀聞云紹興中林坐闕鼎所引忤秦檜罷宗闕少卿又以前任江西按檜妻之第王昌復為檜所憾諷兩)
(浙轉運誣林沮均田法安置興化軍周必大云稚山初言兵不可輕用忤王龜齡而去湯丞相疑可助已)
(薦為給事中累辭竟不起人始服其通介而不徇時)子藏
藏字子禮由進士知饒州以居吳去親遠乞易旁小州
便養乾道初改知江隂軍新廟學刊書籍二年遣轉
運副使姜詵按視水利藏延見父老審訂其說謂江
隂北臨大江地勢洿下港瀆善淤夏秋淫雨浙西數
郡百川並委瀕港七鄉並湖三山低卬之田混為一
區尋丈而增膚寸而落十年之間没㲻者一百六十
萬餘畆歲蠲秋苗以一二萬計公私交病遂請治蔡
涇廢牐牐之故基距河差遠兩翼迫蹙波流悍急易
於隤壊乃移基並東直抵漕渠斥而大之易木以石
長各十有三丈四尺高一丈八尺洪之闊二丈三尺
岸之西北滙為渦矗分殺水怒土木鐵石之工萬有
九百費錢三萬二千三百緡米一萬一千四百石各
有奇於是增浚漕渠下通黃田以防汎溢絶壅滯五
旬而畢又奏本軍地狹民貧有續添認納臨安府買
紬絹四千餘匹兼累遭大水百姓顦顇困此重斂上
為蠲八之五命下之日歡聲動阡陌三年改浙東
提舉常平五年知秀州藏有學尤善漢隸書弟兢
兢字明叔生數月見字畫輒色喜踊躍至十餘歲穎異
不羣人謂騎省後身年十八入太學後以父任補通
州司刑曹事辟入阬冶司幕攝事雍丘民服其化獄
訟衰止移攝原武縣時有挾其弟貴勢者威震郡邑
檄邑冶市炭後至與慢令者兢歎曰令不賢不能芘
民忍至此極耶疏聞諸朝願以身贖無辜當國者曰
使縣令皆如徐兢天下有不治乎宣和中以禮物官
隨路允迪使高麗撰高麗圖經四十卷上之徽宗覽
書大悦召對便殿賜出身擢大宗丞兼掌書學以篆
名家遷刑部員外郎時相册免坐親嫌謫監池州永
豐監起除沿江制司參議奉祠吳中二十年而卒弟
德止遜官於從子而學佛徽宗賜號圓通禪師
錢藻字醇老吳越王元瓘子儼入朝為昭化節度守和
州儼生昭慈昭慈生順之藻順之子也舉說書進士
乂舉賢良方正皆中英宗時為祕書校理三上書請
慈聖光獻太后歸政天子神宗時稍遷直舍人院同
脩起居注擢知制誥直學士院除樞密直學士知開
封府以慈恕簡靜為體不求知名以投世取顯遷翰
林侍讀學士封仁和縣伯元豐五年卒藻刻厲為學
於書無所不治已通其大旨至於分章别句𩔖數辯
名叢細委曲無不究盡見於文辭閎放雋偉為人清
謹寡過居守繩墨立朝無矯亢亦不雷同世利澹如
人稱長者子僧孺初藻受學於胡瑗用和州貫登第
母丁氏葬天平山遂為蘇人
孫載字積中曾祖漢英錢氏時為崑山鎮防遏使遂為
縣人父偁官至通議大夫發運大使載登進士為河
中府戶曹更三守皆立威嚴載獨與爭曲直不肯詭
隨守終乃稱薦之中書檢正官察訪關中辟為官屬
乾祐縣令不肯奉行青苗法察訪使檄載按之載言
邑小民貧歲以黍麥博易為生令無罪不果按用薦
者遷知德清縣以德化民不專任刑罰開誘是非出
於誠信訟有累年不決者得一言皆感悟舍去熙寧
八年吳越饑獨縣中熟載勸大家倍糴得十五萬斛
明年春米價翔踊載使平直以糶全活甚衆移考城
縣一日巡尉來告盜集境上將以上元掠近郭至期
載張鐙設宴不禁夜盜叵測遂遁去訖受代無復盜
者神宗以載姓名付中書除廣東常平觸暑行部以
宣德意元祐初通判陜州遷廣東轉運判官紹聖初
除河北西路常平改知海沂二州延聘名儒興學養
士遷朝奉大夫知婺州除河東轉運判官移淮西提
點刑獄建中靖國初遷朝請大夫知亳州所至為治
務大體時號循吏以嘗薦元祐黨人匄閒授提舉洞
霄宫大觀中以朝議大夫致仕一日徧謁先隴及嘗
往來者未幾疾革問日早晏盥手焚香而逝年七十
二載天資樂易長於吏治好汲引士𩔖受薦者至四
百餘人後多知名少喜讀易著釋解五十卷文集若
干卷
張僅字幾道舉進士與里人顧棠皆為王安石門下士
安石作三經義二人與焉僅官至著作佐郎而卒棠
字叔思撰周易義𩔖三卷
郭附字明仲郡人以進士知新建縣俗健訟好持吏短
長附至問民疾苦皆以鷙獸暴横為言乃檄旁縣尉
併力仍以厚賞啖壯士不閱月得獸數十尸諸庭乃
號於衆曰有悍不率教如此獸者皆殺之無一人敢
犯令者熙寧中以大理寺丞權知崑山縣官至朝奉
大夫致仕幅巾策杖窮山林詩酒之適者十八年東
南高士皆樂與之遊卒年八十四孫元邁在忠義傳
郟亶字正夫太倉農家子自幼讀書識度不凡嘉祐中
進士初授睦州團練推官知於潛縣未赴熙寧三年
詔天下陳理財省費興利除害之策亶自廣東安撫
司機宜文字為書陳蘇州水利王安石善之五年授
司農寺丞提舉興脩兩浙水利民不為便遂罷歸治
所居之西水田曰大泗瀼者如所陳之說為圩岸溝
澮場圃俱用井田之制歲入甚厚圖狀以獻且以明
前法非苟然者復為司農寺簿遷丞預修本寺制式
頗號完密除江東轉運判官元祐初入為太府丞出
知温州以比部郎中召未至卒年六十六有吳門水
利書四卷行於世其說見水利條亶子僑字子高一
字喬年負才挺特亦為王安石所器許鄉里推重謂
之郟長官有幼成警悟集亶孫升卿字師古由進士
知常徽二州乾道六年自徽代還奏蠲本州額外剏
科雜錢一萬二千餘緡及元認江東兩浙運司諸處
絹一萬六千六百餘匹其勤恤民隠𩔖此
朱長文字伯原其先剡人世仕吳越祖億宋太宗朝内
殿崇班閤門祗候知邕州累贈刑部尚書由開封來
蘇州又為蘇人父公綽光禄卿知舒州長文方在娠
所生周夫人夢覆錦衾或曰是生子能文矣比生十
歲能屬辭讀書輒竟夕從泰山孫復授經於太學無
所不知尤邃於春秋博聞強識篤學力行年十九擢
乙科進士第吏部限年未即用時公綽守彭長文不
俟燕歸州人榮之既冠授祕書省校書郎守許州司
戶參軍以墜馬傷足不肯從吏趨郊禋公綽欲以任
子恩匄長文幕官長文推與其季從悌丁父憂家居
凡二十年築室故吳越錢氏金谷園知州章岵表曰
樂圃鄉人遂稱為樂圃先生郡將監司莫不造請謀
政士大夫過者必往見之以後為恥名動京師元祐
中起為本州教授州有兩教授以長文故也同舉
者徐積陳烈時號三先生長文早歲作東都賦論
者謂不減班張太沖其教人先經術而後詞章授
學者春秋洪範中庸無慮數百先是范仲淹始建
州學歲久墮廢其子純仁以侍郎制置江淮漕事
復請修搆長文有力焉吳中水灾長文陳五浦之
利不果行又作救荒議四篇上知州黃履行之民
賴以安歴五考召為太學博士著釋問以見意紹
聖間改宣教郎除祕書省正字兼樞密院編脩文
字元符初卒年六十哲宗嘉其清賻絹百匹博士
米芾為表其墓長文資稟忠朴雖在布衣慨然有
用世之志暨出仕以田疇委諸弟惟藏書二萬卷
所撰春秋通志二十卷又有書贊詩說易解禮記
中庸解琴臺志琴史六卷蘇州續圖經五卷又撰次
古今文詞為吳門總集二十卷樂圃文集一百卷書
倣顔真卿所集周穆王以來金石遺文名人筆迹
作墨池閱古二編藏于家其叙琴史有曰方朝廷成
太平之功制禮作樂比隆商周則是書也豈虛文哉
其志㮣可見矣從子良在忠義傳良五世孫㝱炎
㝱炎字明叔幼穎悟以祖處大蔭授將仕郎寶祐二年
銓中授迪功郎海鹽尉改泰州司戶參軍咸淳三年
調定城簿七年轉真州司法參軍制置使印應雷知
州王起宗朱煥咸稱廉敏聽訟決獄深得其情多以
郡政委之先是軍餉所收綱米每病濕惡㝱炎斥去
綱人饋送事例積弊屏除在郡有鑾江倡和集㝱炎
性倜儻善持論見義必為為詞章慕朱希真亦名曰
樵唱集卒年六十二
丁偃者長文同年進士也初試邇英進講藝詩云白虎
前芳掩金華舊事輕天心非不寤垂意在蒼生有古
詩諷諫之體是歲奏名甚高而御前下第自是二十
年方中選
李璋居盤門負不羈之才王安石尤愛其人屢見於詩
後改名玖以累舉特恩補官孫益字彦中登進士
第徙居常熟紹興間監察御史
黃彦字修中其先浦城人父挺字公操章得象薦為
吳縣尉歴秀州司理餘杭尉筠州判官守太子洗馬
致仕賜五品服與章岵等為十老會累贈金紫光
禄大夫彦熙寧中以王安石經說與弟頡俱第進士
安石舉為越州教授遷瀛州防禦推官知崇德縣
長興丞以省罷知浦江縣清直明恕民畫像祠之紹
聖中知虹縣有廟吏譌言井蛇為龍水能愈疾彦以
蛇磔死妖乃不興又麥秀兩岐蝗不入境時稱有古
循吏風除楚州教授宗正寺簿改富陽令為政如
前時坐法免管勾嵩山崇福宫官至朝奉大夫致
仕政和四年卒頡字升中官至朝議大夫彦子策
策字子虛九歲能屬文嘗追和梁昭明所選詩持見蘇
軾軾曰子異時必以文顯弱冠擢第歴雍丘主簿齊
州教授元符末詔中外言事時昭慈聖獻皇后既復
位號而典册有未盡正者策引古誼上書甚切蔡京
深銜之崇寧初黨籍羈管登州會赦還鄉後為發
運司屬官斥賣京家貲得京草復元祐皇后制所
錄上皇聖語親劄副本上進見神宗悔悟之心欽聖
詔復之旨隆祐誣抑之由由是京主並后以遂復廢
之姦益明建炎中追錄黨人除直祕閣通判嚴州初
欽宗在青宫時聞策名大書隨緣堂三字以賜因自
號隨緣居士子維纓字端冕宣和末屢上書言事
李綱為行營使嘗居幕府遭亂還鄉陳長方稱為千
人之英紹興初以文名策有隨緣居士集四十卷纓
有感事詩纓子季魯字道夫有集十卷皆附焉策弟
簡字能甫黃氏自挺以下居吳縣聚隖山為縣中大
族至宋亡僅十餘世(或云策之後有名簡字元易者盧氏云熊按譜系非此一族)
陳睦字子雝祖絳莆田人官至右司諫徙家蘇州兄侗
進士知汝州富弼辟為從事召除館閣校勘歴衞尉
少卿元豐中知陜湖宣三州睦第進士治平中詔舉
館閣才學之士睦與劉攽李清臣輩首被選擢拜監
察御史熙寧中提舉兩浙常平以曾公亮薦遷提點
刑獄坐是免官元豐間高麗數遣使脩貢朝廷以其
恭順選使諭旨初命林希希辭命睦睦即日就道上
喜語輔臣曰林希無親堅辭不往睦親在乃不憚行
假起居舍人直昭文館特贈仙華金帶使還言故事
惟寶文閣直學士以上乃服金帶今請上所賜特旨
令服之仍真拜所假官職又於令式外賜金琖其後
錢勰楊景略援例欲服金帶上弗許尋直龍圖閣知
潭州改寶文閣待制知廣州子彦文字經仲建炎
二年以龍圖閣待制知江州視事方十日會盜張
遇犯城彦文極力固守遇乃引去明年為沿江措
置使尋躋法從彦文弟彦武字緯叔為提舉官
張詵字樞言父沔浦城人刑部郎中直史館致仕來寓
蘇州因家焉詵第進士通判越州民患苦衙前役詵
科别人戶籍其當役者以差入錢為顧人充皆以為
便知襄邑縣擢夔路轉運判官錄辟土功加直集賢
院改陜西轉運副使召對帝曰朕未識卿每閱章奏
獨卿與蔡挺有所論請使人了然尋當以師事相屬
及入辭賜服金紫明年直龍圖閣知秦州前此將吏
貪功多從羌地獵射因起邊患詵至申令毋得犯獲
一人斬諸境上羣羌感悦遷天章閣待制知熙州董
氈遣鬼章逼岷州詵往討董氈逆戰破之于錯鑿城
斬首萬級元豐四年以龍圖閣直學士知成都府徙
杭州將行復命權知熙州經略熙河事趣使倍道行
時倉卒治戎有司計産調夫民多流亡詵中途詳其
狀乞刺劍外招攜之不報會靈武師罷乃赴杭道京
師帝訪以西事對曰彼勢雖弱而我師未銳邊備未
飭願以歲月圖功累官正議大夫清河郡侯卒詵性
孝友廉於財平生不植田業然既以建拓瀘夷地被
進用後雖有善言可紀終不逭清議云弟詢字仲謨
元祐中知湖州歴戶部員外郎直龍圖閣清河縣開
國子朝議大夫詵孫公秀
公秀字仲實從葉適游甚密風流詞翰推重一時紹興
初為崇德丞遂寓郊野作漁簔堂知臨海縣尤有善
政
孫冲字子和少負才名受知王安石嘗著鄉黨傳說二
論安石大奇之知含山縣號為循吏律已甚嚴一毫
不妄取秩滿率家人解其歸裝老獲有畜一砧者冲
視之曰非吾來時物也命還之薦章交上改宣德郎
未幾卒年三十五
姑蘇志卷四十九
