姑蘇志卷四十明王鏊撰
宦蹟四
韓彦古字子師延安人蘄王世忠之子也兩知平江時
酒禁甚嚴士大夫家亦無敢醖造門卒捕一婦人肩
輿中斗酒入門者彦古問汝何從而獲曰告我者舁
轎之夫以簮花為識彦古曰人奴而訐其主乎杖㒒
而遣之又士族之母訟其夫前妻之子者以衣冠扶
掖而來乃其嫡子也彦古曰事體頗重當略懲戒之
母曰業已論訴願明公據灋加罪彦古曰若然必送
獄而後明汝年老必不能理對汝遣扶掖之子就獄與
證徐議所决母良久云乞文狀歸家俟其不悛即再
告理由是不敢復至郡有士人持吏短長州將下車
必先投状以占能否彦古至其人亦來彦古曰此狀
汝不能為必有吏人教汝者其人錯愕即以實告追
吏杖之一郡以為神明淳熙二年六月自以期年財
賦豐盈乞解郡務上以勞績陞敷文閣待制八月言
者論其以絹折輸麥每匹計四五石又以家力科稬
米多者至一二千石及敷上戶酒二千瓶吏民少忤
其意即下獄籍其家殘刻險詐無所不至自述理財
之效言所借南庫錢物皆已還足而提領所具數尤
缺七十萬貫以無為有遂落職放罷彦古性剛忍有
風裁不可干以私官吏尤畏憚之
莫漳湖州月河望族也淳熙初知仁和縣時有出入德
夀宫者恃勢強梗陵蔑良善屢追不出漳衣綠袍候
于宫之外門俟其出擒而撻之高宗怒孝宗降漳一
官未幾復治一人再降一秩仍舊任數月間平江缺
守宰執進擬孝宗曰朕有其人遂除漳院轄以承議
郎知府事
王佐字宣子山隂人南省廷對第一授承事郎僉書平
江軍節度判官廳公事未赴改秘書省校書郎又自
知建康府徙平江未赴坐事削官後復自知揚州徙
平江政聲第一尤長於聽訟有小民告進士鄭安國
酒逮捕其人佐問何自知之安國以幼婢對竟得婢
與告者姦狀俱杖省遣之而釋安國聞者稱快改知
臨安府進工戶二部尚書
謝師稷字務本邵武人以右司郎中除集英殿修撰知
平江前守恃其富饒率多妄用未幾反病不足師稷
撙節浮費一以愛人為務初無横取未滿歲積四十
萬緡以郡城圮壊奏請修繕遂為壯觀
王希吕字仲行宿州人渡江後寓居嘉興乾道中除右
正言張說擢用僉書樞密希吕劾之責遠小監當既
而上悔之改宫觀淳熙中歴中書舍人知平江府終
吏部尚書
趙彦操宗室子也淳熙中以秘閣修撰使江西知平江
府郡當孔道事緒萬端窮日力不給彦操治尚靜簡
不為捷疾以聳見聞建御書閣風化庠序未嘗汲汲
浚民而財用羨溢寬弛虚錢緡十四萬米四萬六千
斛歲滿以右文殿修撰再任又躋集英徙鎮江未上
改婺州
張巖字肖翁泰興人為人機警柔回附韓侂胄誣逐賢
者嚴道學之禁拜參知政事以言者罷為資政殿學
士知平江旋升大學士知揚州遷知樞密院事侂胄
誅奪官
李大性字伯和四會人歴太府寺丞浙東提舉提刑為
戶部尚書忤韓侂胄出知平江移知福州除刑兵二
部尚書以端明殿學士又知平江引疾丐祠卒諡文
惠
方導字夷吾紹熙二年通判平江郡務素劇關决閒暇
外臺多屬以事無不得其平兩攝府事尤為得體
陳晞點字子與青田人淳熙中任從事郎平江府觀察
推官樞密丘崇為守屢以職事爭辨崇或陽怒折之
晞點退立屏息俟其少霽執論如初至于再三竟不
能奪自爾晞點書擬望而許之提舉羅默兼府事舉
兩司事無大小咸以屬之行荒政修水利决積訟晞
點悉左右之
陳景思字思誠弋陽人以祖恩補承奉郎監平江府糧
料院光宗即位詔天下言事景思上十事多一時要
切授淮東總所幹官以薦除籍田令累遷直秘閣兩
浙轉運使
趙不熄宗室子淳熙中以忠翊郎添差平江府排岸兼
船場公事十五年正月大宗正司奏其資性明粹舉
族稱賢堪繼嗣濮王士輵之後從之
莫子純字粹中慶元二年以進士僉書平江軍節度判
官廳公事官至右文殿脩撰知江州
沈作賓字賓王歸安人歴兩浙轉運副使知潭州以龍
圖閣待制知平江請得節制許浦水軍郡有使臣故
海盜也作賓命招誘其黨既至慰勉之錫以衣物又
得強勇者幾千人置將以統之號曰義士復募境内
惡少亦幾千人號曰壮士衣糧器械皆視官軍而輕
捷善鬭過之於是海道不警市井無譁
李大異字伯珍隆興人開禧用兵為諫議大夫甫數月
坐論兵事忤韓侂胄以待制出知婺州未上改平江
踰年知建康府
趙希懌字伯和(一云叔和)燕王八世孫性簡重不妄言笑以
江西安撫轉運除知平江覈財用出入而削浮費無
藝者郡多舞文吏未及期年苖薅髮櫛官寺肅清以
治行進直學士尋以病告移知太平州拜昭信軍節
度卒聞者莫不殞涕諡正惠子與&KR0696;
與&KR0696;字德淵寓處州之青田(史云居湖州)嘉熙三年直敷文
閣知平江兼淮浙發運使特置司領其事自與&KR0696;始
四年郡中饑分場設粥以寓公方萬里為人所推敬
委請董役全活者數萬人寳祐三年以觀文殿學士
再守郡行鄉飲射禮于學宫復修飾殿堂齋廬廣弦
誦以嚴教飬學官弟子為立生祠明年兼提刑六年
除江東安撫使知建康府景定初復知平江匄祠封
周國公諡忠惠學者稱為節齋先生
沈□嘉定七年以奉直大夫守平江磨勘轉朝議大夫
旋除浙東提刑十六年再任尋以職事修舉除寳謨
閣待制仍賜金帶寳慶元年試登極賦轉通議大夫
除煥章閣待制
趙彦橚字文長秦悼王七世孫由進士主崑山簿後遷
湖廣總領知平江郡並大海盜出沒莫可蹤跡彦橚
奏分崑山之半置嘉定縣屯兵以守又鑿錦帆涇通
運河以便舟楫將增隍為城而以邊遽少緩且以病
告轉寳謨閣待制卒于官
趙汝述字明可太宗八世孫累官刑部尚書知平江下
車宣布德意時許浦水軍顧涇民兵未霑正月受寳
之賜汝述請以安邊庫八萬六千緡均給之郡雖稱
富饒仍歲告匱汝述務以節用恤民為急城圯不修
條其工費當緡錢二十四萬米萬有四千斛奏請于
朝以殿步司二軍佐其役方具畚臿會病卒寓公方
萬里為經紀其喪事
吳淵字道父寧國人幼苦學歴秘書丞兼刑部郎官以
直煥章閣知平江府兼節制水軍提點刑獄會衢嚴
盜起警報至調遣將士招捕殱其渠魁散其支黨以
功為樞密院檢詳文字兼國史院編修官改知慶元
府江潭二州皆不赴知隆興鎮江二府兼都大提舉
浙西沿海諸州軍許浦瞰浦等處兵船歲大祲因淵
全活者六十五萬餘人除江西安撫使知江州遷兵
部尚書再知平江兼浙西兩淮發運使歲亦大祲又
全活四十二萬餘人除浙西提刑知太平州建康府
拜資政殿學士封金陵公知福州改知平江寧國二
府累疏辭免寳祐五年拜參知政事卒諡莊敏淵有
才略事功迄濟所至興學養士然政尚嚴酷好興羅
織之獄籍滅豪横時有蜈蚣之稱弟潜
潜字毅夫嘉定中進士第一自工部侍郎知慶元府改
知平江條具財計彫敝本末以寬郡民與轉運使王
埜爭論利害授寳謨閣待制知鎮江府位至左丞相
王遂字去非一字穎叔其先德安人徙金壇高祖韶熙
寧中樞密副使遂十四對策江東漕司抵韓侂胄尋
以父任主富陽簿又三年及第仍舊任歴監察御史
累疏劾余天錫趙善湘鄭損陳晐等人心震悚姦黨
為空除殿中侍御史遷戶部侍郎四川制置使鄭損
本蜀人沮之差知平江遂與里人劉宰素同志宰嘗
稱遂為文雅健足以名世贈之言曰士友當親而賢
否不可不辨財利當遠而會計不可不明折獄以情
毋為私意所牽薦士以才毋為權要所奪當言則言
不視時而退縮可去則去不計利而遲回庶幾名節
之全遂至郡即以崇學校寬民力抑豪強正風俗為
務會兩倅六縣令賦詩勉厲時詣學為諸生講說吳
中理學愈盛洞庭西山村民徐汝賢以詐惑衆自言
能出神使人見神魂遊於空中及死者魂魄見朱簾
之内掠人財賄妻妾為害數十年遂鞫之殊無異者
乃毁其壇祀黥面鞭背投之盤門水中為辨惑文云
徐汝賢自號水僊太保今在水中且與魚鰕為侣如
有妖怪願以身當之又民間七月十五日多設盂蘭
盆會遂作文鏤板以禁謂孝子順孫若從其法則自
以父祖為餓鬼心忍之乎以時思親當祭諸廟由是
汚俗為之丕變復議除郡中淫祀以謂莫尊者天莫
重者祖宗之所自出國朝立天慶觀前奉天帝後奉
聖祖他祠不得與焉今岳神厠祠於此非所以敬天
事祖也禮天子祭天下名山大川諸侯祭其境内者
非此族也不在祀典五嶽為天下重鎮而東在兖州
南在衡州皆非本土所應望祭將以此廟為瞻儀堂
遷岳神像於修和觀事不果行復知寧國建寧皆著
美績家居久之除權工部尚書卒諡正肅所著諸經
講義奏議實齋文藁藏于家
王應麟字伯厚浚儀人九歲通六經淳祐元年第進士
從王埜受學調西安主簿差監平江百萬東倉調浙
西提舉常平茶鹽主管帳司部使者鄭霖異待之調
揚州教授寳祐四年以博學宏辭及第添差浙西安
撫司幹辦公事上策士召應麟覆考既上上欲易第
七卷置于首應麟讀之乃頓首曰是卷古誼若龜鏡
忠肝若鐵石臣敢為得士賀遂寘首選及唱名乃文
天祥也應麟遷國子錄歴官禮部尚書
陳塏字子爽其先侯官人占籍嘉興古靈先生襄之曾
孫也歴右司郎官直龍圖閣浙西提刑後以右文殿
修撰知平江府兼淮浙發運副使以戶部侍郎趙必
愿舉最詔特轉一官遷太府卿官至端明殿學士卒
諡清毅塏屢歴麾節軍民愛戴幕客盛多又樂於薦
士有可齋瓿藁二十卷
謝堂字升道天台人丞相深甫曾孫淳祐三年由籍田
令除直寳章閣添差通判平江年踰弱冠敏給過人
憲使驟以獄事屬之有一案而直八十餘家之枉者
累官樞密使銀青榮禄大夫
徐鹿卿字德夫豐城人以右文殿修撰知平江發運副
使力丐祠上諭丞相挽留之召權兵部侍郎固辭上
又令丞相以書招之乃至極言君子小人甚切世務
吳樵淳祐中平江節度推官賢而有才敏於吏事憲司
請入僉幕多所裨贊諸司交薦之嘗謂人曰樵居官
既久深知吳風吳人尚奢而爭勝所事不切寧拚百
萬錢嫁女不能拚十萬錢教子弟寧捨十萬錢遣婢
妾不能以一萬錢延好師友故使子弟不知書識字
但廣置田宅計校微利殊不思異時反貽子孫不肖
之害故人以獃目之蓋以此也
趙與訔字中父秀安僖王五世孫寓籍歸安曾祖伯圭
憲靖王祖師垂新興恭襄王父希永朝奉大夫與訔
初以父蔭調饒州司戶參軍辟監海昌鹽場易黃姚
運鹽浙西茶鹽司主管文字浙西提刑司幹辦公事
淳祐十年知嘉興府除直秘閣兩浙通判改提舉浙
西常平義倉茶鹽公事寳祐初直寳章閣浙西提刑
二月兼提舉十月知平江府景定四年九月復起知
平江府兼提刑十一月兼提舉後卒於官禮部侍郎
東平劉震孫誄曰與訔於時為循吏於朝為名臣於
國為信厚公族世以為知言
木待問字藴之温州人方逢辰字君錫淳安人姚勉字
成一高安人皆登進士第一授平江僉判(待問乾道初逢辰淳)
(祐十年勉寳祐初)
程元鳳字申甫徽州人歴任至丞相兼樞密使開慶丘
興疏言兵事時忠邸將議建儲上意未决問元鳳曰
忠王比朕如何對曰忠王無陛下之福臣無彌遠之
目由是忤旨判平江府兼發運使度宗朝守少保致
仕
鄭霖初以朝奉大夫權發遣兩浙西路提點刑獄公事
至淳祐八年正月暫權平江府發運司事七月除直
寳章閣知平江府事兼主管浙西兩淮發運司公事
兼措置浙西和糴以其月交割十二月又命暫權浙
西提舉其月磨勘轉朝散大夫九年詔以職事修舉
除直華文閣依舊職
王爚字仲潜一字伯晦新昌人端平間由進士知常熟
縣興學舍飾社稷正經界立役法剙義阡百廢具舉
以政最聞遷禮吏二部尚書加龍圖閣學士知平江
府淮浙發運使五年入朝爚為人清修剛勁賈似道
過新昌爚獨不見洎入相於宋亡之際天下所係屬
而卒與陳宜中不協而去
包恢字宏父建昌人由進士歴除直顯文閣浙西提點
刑獄是時海寇為亂恢單車就道調許浦瞰浦分屯
建砦一旦集諸軍討平之嘉興吏因和糴受財百萬
恢被旨慮囚曰吾用此消沴氣乃减死斷其手下官
有包尉者持孝肅公畫像及家譜來謁紿恢為叔父
恢荅書云某旴江微族妄庸無侣安有是邪力拒不
受景定中以華文閣直學士知平江兼發運使至郡
聞迎官供帳皆敷抑市肆民不能堪首以所得供堂
緡錢盡償其直郡中酒課常時為守者公費外悉以
自歸恢節縮冗濫以其嬴補九任度支逋欠及支給
許浦兵糧去官之日府庫剰錢六百餘萬時𣲖買公
田恢奉行稍過頗失時望召赴闕奏事移知紹興府
官終僉書樞密院事恢所至破豪猾去姦吏治蠱獄
理逋負政聲赫然卒諡文肅
鄭士鋐字鳴道鄞人久歴邊陲素諳兵政宰公安民尤
安之生為立祠歴添差通判平江除將作監簿當官
不畏強禦公平無私
向士璧字君玉常州人負才氣累通判平江歴湖南制
置副使解潭州圍進兵部侍郎為賈似道所擠死
王伯大字幼學福州人端平三年試將作監兼右司郎
中兼提領平江百萬倉兼提領措置官田進直寳謨
閣樞密副都承旨兼左司郎中淳祐中參知政事
王烜字晦叔丹徒人以父蔭監平江府比較務建康府
大軍倉不事進取好讀書論議古今一時論者以孔
北海禰平原比之樞密曾懷薦改宣教郎知天長縣
趙崇禪字叔茂太宗九世孫尚孝廉有才行由進士乙
科調樂清尉平江府錄事參軍辟淮浙發運司幕官
官至文林郎
趙順孫字和仲縉雲人咸淳四年以顯文閣待制知平
江兼發運使先是郡庾赤立率以夏初徵民租順孫
謂古者十月納禾稼今先期半載民何以堪僉曰此
例行之三十年不然將有乏興之憂順孫不聽首以
俸入及例卷所供助糴本抑浮費以繼之糴幾二十
萬斛迄免預徵郡大治創學道書院俾諸生肄業焉
五年召為吏部侍郎
常懋字長孺武康人顯謨閣學士同曾孫也淳祐七年
舉進士調常熟尉公廉自持不畏彊禦部使者交薦
之調婺州推官以臨安尹馬光祖薦辟差平江府百
萬倉檢察不受和糴事例戢吏卒苛取發運使兼提
刑趙與&KR0696;屬懋檢覆雪無錫翟氏冤獄監江淮茶鹽
所蕪湖局改知嘉定縣歲大水勸分和糴按籍均敷
發運使王某提刑孫子秀俱薦于朝僉書臨安府判
官拜監察御史言天變及賈似道家爭田論繼皇子
竑嗣尋為兩浙轉運使修築海鹽海晏塘既而以集
英殿修撰知平江府值旱故事郡守合得緡錢十五
萬懋悉以為民食軍餉助蠲苖九萬稅十三萬版帳
十六萬又蠲新苖二萬八千大寬公私之力飛蝗幾
及境疾風飄入太湖節浮費修守庫既代有送還事
例自給吏卒外餘金萬楮悉不受吏驚曰人言常侍
郎不愛錢果然改浙東安撫使
潜說友字君高縉雲人咸淳中為臨安尹因捕賈似道
私賕去官踰年起知平江元兵入境適時宰欲以金
銀往舒城犒師路梗不進寄留郡帑說友遂以此偕
表同詣元軍自以全城為功朝廷既知其事以文天
祥代之說友後從二王入閩廣留守福州反覆向背
復歸于元以為宣慰使而王積翁副之軍糧不時給
為積翁所激軍將李雄遂殺說友剖其腹焉
文天祥字宋瑞一字履善廬陵人寳祐丙辰進士第一
德祐元年除浙西江東制置使兼江西安撫大使知
平江府常州告急遣麻士龍尹玉洎淮將張全曾全
等往援之戰于五牧曾全等先遁諸軍敗績張全不
援麻士龍尹玉皆死之平江大震天祥斬曾全以徇
未幾陷元屠其城守將劉師勇來奔會獨松關告急
留夢炎陳宜中議棄平江趣天祥入衛移守餘杭天
祥猶豫未决兩府劄至乃委印於通判王矩之時督
府遣環衛王邦傑援常留平江因責邦傑以城守天
祥去平江數日邦傑開門迎降都人大駭議天祥棄
平江天祥出兩府劄牓之朝天門衆始定進資政殿
學士浙西江東制置大使兼江西安撫大使二年以
資政殿學士詣軍前講解巴延留不遣索多問曰何
以去平江天祥曰有詔趣入衛問兵若干對曰五萬
索多嘆曰天也使丞相在平江必不降但累城内百
姓耳
張世傑范陽人歸宋累立戰功德祐初為保康軍承宣
使總都督府兵遣將四出浙西諸郡復平江安吉廣
德溧陽諸城兵勢頗振七月與劉師勇諸將大出師
焦山兵敗奔圌山上疏乞師不報十月進沿江招討
使改制置副使兼知江隂軍元兵至獨松關召文天
祥入衛以世傑為保康軍節度使知平江尋召入衛
二年從二王入福州
許應元字長卿臨安人授平江司戸參軍知府文天祥
辟置幕下國亡不娶不仕教授以給養母及弟母喪
盡禮時人高其誼
趙全趙寧人元初由軍功膺寵及下江南授懷遠大將
軍湖州路總管至元二十年改平江在任開耕荒田
六百三十餘頃增戸口至九百七十剙構豐樂嘉會
太平安和熙春酒庫二十三年得代時方内附頑民
故犯法者嚴治不少貸若因繇役受捶則瞑目嘆曰
以徵科而罸尚忍加重乎繼除杭州民泣送不忍捨
時擬為趙廣漢云
戎益順德人初任值歲饑親詣各縣勸率上戶賑濟得
米一萬七千有竒民賴以生
董章字文卿真定人為人廉明其政毅而寬至郡未幾
獄訟稀鮮公退不入内閾清坐弦歌每至夜分作善
教二十四條以勸民大抵以厚風俗為急博學尤精
春秋善大書重創姑蘇驛等題顔皆其筆紫陽方回
為記政蹟之略
祝峋字秀巖(一云碧山)以字行松江人大德間為海道都漕
運萬戶府經歴就陞平江路總管峋為人英拔豪闊
篇翰清美同俞琰學易講治甚精所交多一時名俊
與趙孟頫朱德潤氣誼相許卒于官子孫遂家吳中
劉胤字嗣宗良鄉人積官至山北道廉訪使皇慶二年
來為總管問俗察情發姦摘伏洞燭民隠吏弊若素
官南土者臨事執義不苟懲惡則濟之以猛癯然若
不勝衣未嘗疾言遽色素守清儉門無私謁延祐元
年詔經理田糧條令嚴峻事鉅而限迫莫不駭懼胤
威信素孚人不敢欺昔之詭寄者翕然自實時江浙
會十八郡守臣欲概定田賦咸視胤言為從違胤毅
然爭曰地有肥磽厥賦宜不齊一旦更改民病何時
瘳乎由是得仍舊貫二年郡境螟胤白之行省仍屬
胤閱實遂悉蠲之縣民執役定里正主首有産去稅
存之患胤建隨産當差之議科舉初行士赴會試者
闢公宇燕餞之三年正月卒喪不能舉僚佐賻歸葬
師托里圖一名克恭字敬之寧夏人由兵部侍郎遷平
江路總管馳驛到郡先是賈人貨黍草入城匿税事
覺併及城外餘積行省疑不决托里圖謂物不入城不
應當匿税法悉以還之府縣司未絶之案積至二千
餘編攝吏曹期以日决無幾而畢州縣役民充里正
主首責以催科陪償往往破産或本都堪役調之他
都吏夤緣為姦托里圖如詔旨先田多上戶盡放下戶
從上推排不役於他都民乃便之其在城者曰坊正
舊以待闕吏充滿歲補吏其人熟於期會數十年不
改或欲以例役民動搖抑配且失業敗事托里圖榜諭
仍役吏廛肆乃安城中酒稅歲額八千定以百八十
戸認辦不均托里圖曰擇二十戶可也民出己本營官
息則價之高低隨物貴賤官府用酒亦以見鈔沽買
自是絶差認之擾漕府運糧每歲船戶務多斛面托
里圖兩平之使客如賜田莊官歲利其廩給逾年延緩
不返托里圖禁其濫給飭館舍造學宫嚴聖賢像善政
非一見宜春丞龔璛記
道通高昌人後至元二年自信州路總管轉通議大夫
平江路總管三年積隂以風稻用虚秕屬邑上菑狀
道通遣僚屬出履畝所履與狀合無一不讐郡多寓
公喜持短長往時郡守至必伏謁其門聽其言少咈
意輙構飛語道通至一切繩以法僑者不堪至京言
道通妄以歲凶誑朝廷事聞遣御史乘傳鞠虚時道
通已除江淮財賦都總管府達嚕噶齊遂與僚屬逮
至嘉興詰究得其妄朝廷乃治言者罪初屬邑民訟
令不為直訴於道通道通置籍籍民所訴送之邑務
得其情訟為之簡民輸歲賦豪右屬官吏初限皆細
民石加五六斗豪右至末限僅什四三而以細民多
輸者足之道通令初限必大戶齊足次及細民徵夏稅
絲亦如之推官汪澤民作去思碑謂其大致有四持
身嚴燭理明决事敏待人直又謂授宣命于朝者凡
十有三歴官多練事精然家益貧其來平江一無所
取可謂大丈夫矣
蕭義字仁甫遼人前徽政院斷事官至正八年到任郡
歲賦數百萬石長洲尤難辦大率土吏貪殘侵牟民
不堪秋糧每至次年夏初猶未足義拘累歲主稅土
吏所謂十老人者籍其貲數令其辦認本年秋糧繩
以法而嚴條約以督之過限不足即沒其家以償又
禁格監局催糧祗候禁子火家之屬添造斗斛明收
什一為耗贈倉場不得高下其手土吏畏令履畝而
徵至十月終三限齊足而民亦無害其他州縣不令
而從咸不失期自奉清薄疾惡甚切嚴刑峻法以律
吏胥皆懾伏時以蕭打鬼稱之
汪澤民字叔志宣城人以進士累官禮部尚書性廉孝
慎許可嘗為平江推官任法允恕獄多平反淮寇闖
境倡鄉人保里閈城䧟遇害詔贈江西行省左丞諡
文節
俞庸字子中嘉興人為平江推官才而尚德年饑穀貴
流殍塞塗憲府檄庸董倉庾庸上策糶賑全活數萬
無何淮兵壓境庸聚勇士鑰守盤門時郡守貢師泰
治中高安等舉室以竄亦率庸行庸厲聲叱之曰公
等以世臣守大城一旦臨利害先民以逃不顧義與
恩邪安持銕簡擊之仆地遂開門兵至城下庸未甦
被擒置馬下頃之甦以計脱去微服間道歸淞上久
之大府知其人將授以爵謝之曰吳門之役吾有死
所顧縶於亂卒不獲耳尚負面受他命見天日邪因
憤病卒年四十五
何質國朝吳元年知府郡民久屬張氏割剥枯瘠殆
絶生理質至勞來安集民拜更生之惠時詔徙蘇民
為特甚質雍容裁處民若罔知尤申意庠序祀殿論
堂已廢皆鼎新之朝旨以為勞民怠事質奔命闕下
將寘極典質請忍死一言曰殺一郡牧以活百萬生
靈質含笑入地矣遂得宥免復增秩以旌之
魏觀字杞山蒲圻人初以文學薦為國子助教歷浙
東提刑按察僉事遷兩淮鹽運使入為起居注陞太
常卿轉翰林侍讀學士侍皇太子說書於文華堂多
所開悟稱旨兼授秦晉楚諸王經復為國子祭酒坐
事貶龍南知縣召為禮部主事洪武五年出知蘇州
府既至懲陳寧之苛鋤暴樹良寬而且肅敬老䘏民
大建學舍更闢孔子廟門舉鄉飲酒禮邀郡士周南
老王行徐用誠與教授貢穎之校定儀節命諸生習
行之郡既多耆彦又有三老人曰崑山周夀誼年百
有十歲吳縣楊茂九十三歲林文友九十二歲皆延
致特席禮成彬彬可觀夀誼還又躬餞諸郊再拜觀
者如堵牆未及三載風化興洽封部皡然課績為天
下最六年陞四川行省參政未行復召還與宗濓輩
錫宴奉天門上曰前日送卿還今日與卿飲何其樂
也命各賦詩紀之又以蘇非觀不可為命仍為守七
年觀以郡舊治曩在竊據今治隘弗稱圖復之地多
水患郡城中河頗加浚㵸御史張度劾觀非時病民
且有危言遂得罪死上仍令以禮遣葬特賜諭祭皇
太子諸王亦致祭焉
王興宗應天府人洪武七年由懷慶知府調蘇州政
尚寬簡愛民之心若保赤子十年召還除河南布政
使
李亨吉安人洪武十年由磨勘司令轉蘇州府經歴
復陞知府性樂易事不苟為為之輒有惠利十一年
内艱去民不得留涕泣送之十二月上賜勑并米五
十石鈔二十錠勑略曰曩為郡長恪慎廉謹以奉憲
章古稱循吏不是過也
湯德高郵人洪武中常州府通判有能名十一年遷
守蘇郡敷政嚴明而持法不苛吏民畏愛之
王觀祥符人洪武十九年由舉人選授知府府有奸
吏錢英累搆陷長官觀廉得至便捶殺之百姓稱快
事聞上嘆賞遣行人白思中賜勑勞以酒時荐遭菑
凶民逋無所從償乃延諸富家集郡衙飲食之風使
出儲積以補不足衆驩然逋乃給觀為政嚴整亦興
建民仰之如神明
金綗嘉興人為守時官民田則數不齊上疏請减重
額田得罪賜死
姚善字克一安陸人初姓李後復今姓由鄉舉歴祁
門丞同知廬州重慶所至有能聲洪武三十年擢知
蘇州府初上以吳民熏染奢僣靡習豪室田宅輿服
往往踰檢明法以整齊之嚚者或更籍持短長賊譎
蠭起復號難理善洞達政體周悉人情張弛寬密各
協事宜又數造請郡中賢哲考求治道商略民生休
戚俗尚淳漓以施消息因革繇是吏民顧尚廉恥好
善趨義風美物安轉稱大治為列郡最隠士王賓獨
居陋巷善往候見舍車獨詣門以指扣之王賓問為
誰應曰姚善乃䦕門延語及賓報謁面府門載拜而
返善聞自追及邀還賓辭曰非公事不敢入也又將
候韓奕奕避入太湖善歎曰韓先生所謂名可得聞
面不可得見也錢芹自守甚高善願見不可得將往
候乃使人先道意芹對使者曰芹誠幸見公然芹民
也禮不可往見于庭苟眀公弘下士之風請伺月朔
胥會於學宫善如期至迎芹置上坐請質經義芹曰
公今有官守請姑舍是事有急於此者善問何事芹
出一簡以授善竟不交一言而去視之則守禦制勝
之策也善心嘉之後薦芹為行軍司馬
徐垕字宗實黃巖人負才抱氣有經時之志元末厭
世不仕洪武初應薦入朝數被顧問敷對明切皆中
時宜上喜將授憲職垕辭乃除銅陵簿請迎母就養
忤旨謫役湘隂驛未幾選教駙馬能以師道自尊召
見奬諭擢蘇州府通判奏發粟二十萬以活饑民春
漲病隄垕相度原隰大興築捍之役部使者以為妨
農勞民垕言他役誠妨農水不退則田不可耕妨農
孰甚焉且令有田者量募貧力饑人得哺正所謂佚
道使民曷為勞哉卒就其庸屬邑有樓貞婦奏乞旌
表禮部謂前朝事不允垕言死生有間則比干之墓
誰封禮官不能奪從之官終兵部侍郎
蕭鵬舉泰和人以賢良應薦太祖命賦指佞草應口
成篇上大喜授蘇州府同知以寬厚清慎見稱陞山
東鹽運司副使
孫蕡字仲衍南海人洪武初為翰林典籍歴使秦晉
楚蜀之境改蘇州府經歴後左遷平原復戍遼陽卒
蕡文業婉麗尤工詩有西菴集
况鍾字伯律靖安人始以吏事吕尚書震震薦其才
授禮部主事進郎中蘇郡由永樂以來長吏治狀鮮
著朝廷屢遣吏督責無效宣德初以雄劇十郡缺守
慎擇良牧尚書胡忠安公等遂舉鍾典蘇郡復請賜
勑以便行事乘傳赴郡鍾固已洞灼郡弊蒞任吏胥
抱案牘請署以嘗鍾鍾默默若無能為既三日吏復
請署鍾曰若謂吾不事事邪歴舉三日牒無一遺互
摘其間某為故出入若失出入隠竄顛倒立取一二
輩即庭下撲殺之僚屬震栗鍾因并舉僚屬貪虐懦
者立黜之搜逐胥屬主文積蠧置通關勘合簿以防
詐偽衛卒久暴横痛加繩禁郡體始尊嚴勢家侈恣
不法鄉里武斷咸取杖殺之而扶惠單弱置善惡二
簿察民善惡者籍其名既施行則著列以示勸懲婚
喪不時者召諭反覆而峻其校督刑罰民畏而感無
不從令鍾既達而果又素忠直簡在上心故凡所論
列悉賜施行郡田有官民之别官田税額特重鍾擬
奏求减焚香自祝或動以禍福不顧疏上卒得所請
凡奏减省重額正賦田糧七十二萬一千有竒募民
䦕墾荒田起科以免逓年包荒之糧至一十四萬九
千五百有竒停徵渰没田糧二十九萬五千免舊欠
糧草鈔數百萬錠罷平江伯董漕歲取民船五百艘
免買船米十五萬一千八百石疏免詔買减闊白三
梭布七百疋銀數千兩奏革倭船徵需無度請濬㵸
水道淤塞辨眀平民誣入軍者千八百餘家招復逃
亡三萬六千七百戶凡所罷行皆綱紀大務民到于
今受其賜尤重於事神社稷山川龍母泰伯伍員范
仲淹諸祠宇皆拓而新之享獻誠慤雨暘祈禱輒響
應興崇學校敬養才哲薦拔孤寒有起家為近侍者
剛敏敢為不懾權要度量廓如朝廷累有褒勞述職
陛辭上為錫宴賜詩恩寵甚至而以蘇人仰藉倚以
守御不遷其官鍾亦無倦丁内艱去任民上請乞還
鍾治復除仍舊任正統五年九載滿去闔郡之民上
章乞留往扣闕者八萬餘人遂再遣任若赤子得慈
母七年無疾卒于位民益哀之
李從智宜賓人由進士歴官大理寺正正統十年擢
任知府從智性剛果郡人信巫覡多淫祀署小廟於
門交遍衢巷從智出行見之一日毁去
朱勝字仲高金華人由舉人累官刑部郎中知封昌
府正統間移知府事為人廉靜少欲勤政愛人政尚
中和而吏法精練聽訟不待箠朴物無遁情兩造簡
備廷無疑囚案無滯牘非重犯不遣入囹圄胥徒惟
奉行文書隸皂拱列而已嘗曰吏貪吾詞不付房隸
卒貪吾不行杖獄卒貪不繋囚人歎服之在官數年
鎮定不撓民安而化之景泰初擢江西右布政使久
而民思之
陳信字履信仁和人正統間自大理評事轉通判蘇
州未幾致仕為人礪名節甘儉泊政多惠愛比歸有
懷其德者伺於吳江道中持金為贐信不受
楊貢字秉魁樂安人景泰五年以監察御史按蘇時
大饑死者相枕郡邑多缺官巡撫大吏號令煩碎民
無所控訴貢獨任其責殫力拯飭奏免災糧若干萬
開倉賑貸天順元年被薦受勑來守首立惠民倉實
粟以備凶歉次發酷吏安純等數人奸贓政聲赫然
持己素清嚴疾惡尤甚有豪右藉武臣求私覿貢捕
置于獄擿其賊殺等十餘事將論如法武臣為救解
於巡撫貢欲併舉之更搆于朝三年朝遣武臣逮貢
與豪赴錦衣獄置對貢不勝困苦遂誣伏勒歸田里
遠近冤之
姚堂字仲升寧波人天順四年來守忠厚清簡不能
逢迎敬賢愛民雍然長者時林鶚知鎮江有聲巡撫
劉孜以更賢育民對易之人頗惜其去五年春檄至
即行什器帷帳一無所取先釀酒一缸以為蘇物戒
守舍者留候林為用民攀送塞路
林鶚字一鶚黃巖人動由禮法衛身甚嚴雅好文學
以儒飾吏未嘗為上官一屈膝對胥吏小民言必涉
經史威儀之盛望之肅然八年復以劉孜薦擢持憲
節江右臨行有書萬卷官至刑部侍郎
邢宥字克寬瓊州人舉進士為御史治宦者王振黨
獄有隂德擢知台州府天順間坐舊按河南失察裕
州守罪謫為縣丞成化初起知蘇宥有通變之才所
至有譽乙酉郡大饑斗米錢百三十文且無所于糴
宥賙貸甚勤民賴以生流人之在境者亦不失所然
而公帑不空富室無擾論者謂荒政之最善者至刑
名錢穀上供送迎調發諸具繁夥素號難辦處之綽
然聲稱籍甚二年知者交薦朝廷重其去止賜勑擢
參浙藩仍知府事後數月遂進都御史就撫南畿聲
名頗减治郡時五年以病乞歸
賈奭字希召巴縣人以御史巡按南畿有聲成化四
年擢知府事繼遵前政不事改作郡不勞而治為人
方嚴端肅人望而畏之操守介㓗始終不渝八年以
憂去官至副都御史
王貴永平人成化初自太學生選同知府事清靜寡
欲臨事自盡職清兵籍惟求民不冤濫未嘗以上官
喜怒己之殿最為意滿去民多思之有善政錄
丘霽字時雍鄱陽人舉進士除刑部主事成化壬辰
來守郡性穎利彊記意度恢廓舉事沛然重祀䘏民
養士正俗初郡學門傍啟行者經文廟中霤乃買民
地直學宫闢門遷驛於胥門規模顯敞又訪冠祭射
禮儀目秩然命諸生習行之浚沮淤以利田歉歲請
减稅十二凡所務力行無所回郤治未一年諸廢畢
舉然性頗侈汰家人少戢竟以流言罷歸
華清字廉卿應城人以進士授郡推能書畫尤工於
詩
賀霖字時望鄱陽人弘治初以御史擢守郡郡民望
而知其仁鼔舞相慶盛暑蒞事凡舊政之墮者過者
不及者悉痛整齊之無時刻少休卒以勞悴致疾雖
在告猶數強起處分疾愈甚未期年卒道路相弔
姑蘇志卷四十
