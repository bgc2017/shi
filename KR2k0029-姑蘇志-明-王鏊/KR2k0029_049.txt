姑蘇志卷五十明王鏊撰
人物八(名臣)
方惟深字子通其先泉州人父龜年字壽先才氣卓犖
日能十賦為公卿所稱與同安蘇緘齊名官至屯田
郎卒葬長洲因家焉惟深鄕貢第一試禮部不中即
棄去有田㕓與其弟躬出入耕穫間則讀書凡黃帝
老莊之言養生為壽者之說以至西方别傳皆得其
大指平居視之猶木雞也及論議古今道理窮覈至
到確然莫能移常以雅道自娛每一篇出人爭傳誦
王安石以為精淳警絶元白皮陸有不到處惟深雖
游安石之門極蒙愛略無一毫迎合意以韋布之士
閉關陋巷而孝友清介之風隠然稱東南其文學行
義與朱長文同為一世所宗號鄕先生元符初郡將
薦于朝崇寧中復以遺逸應詔皆不起有司舉貢籍
以年格應補軍州助教者就賜敕牒袍笏於其家得
興化軍助教初年四十無子而弟有子以為先人有
後足矣即屏居於外預知死期期至不亂喪葬皆有
治命年八十三有詩集十卷
楊懿孺字彛甫其先自浦城徙長洲以行義隠處與方
惟深同時號吳中二老懿孺少孤力學言行相顧朝
無夕儲神夷氣昌未嘗有憂雖閭里不盡知其貧崇
寧二年特奏名後調南昌簿居一歲忽載妻子歸吳
下即告老以承奉郎致仕平居任真自信不知世間
有傾巧事不入州縣不事鄕里請謁間一詣所親厚
歲不過數四雖嘗出仕而人猶謂隠者
章甫字端叔自建州徙居於蘇八世祖及唐康州刺史
及孫仔鈞仔釗俱仕閩王審知至甫曾祖可灋始登
第官至秘書丞甫熙寧進士初調臨川尉有盗劫殺
行商獄詞連逮者以十數甫辨三人抵罪餘悉縦之
知壽春縣大臣以甫孟子解義進詔付祕書省除應
天府國子監教授改知山陰縣訟牒繁劇豪民竄易
戶名以避徭役甫得其情流配數人老姦宿臧屏息
聽命邑以大治又濬海塘經畫為久計得以溉田哲
宗即位除通判宿州南京押綱侍禁史士宗侵耗官
米反訟倉官獄久不次朝廷委甫治之士宗竟坐流
竄以父憂去久之入為太府寺丞召對稱旨除府界
提舉常平增浚河隄饑民之在境者因廪給之徽宗
朝知虔州還奏淮甸歲凶宜加賑恤大臣初雖諱言
而卒如其請崇寧初除都官郎中陛對抗言元祐臣
僚削秩投荒皆緣國事稍稍内徙道路交慶今復刻
名黨籍禁錮子孫恐非陛下本意上雖優容卒與時
論不合致仕歸吳起知泰州尋請祠以歸甫寡嗜欲
唯藏書萬卷讐校精密子八人憲最知名四世孫康
在隱逸傳
憲字叔度居黃邨樂道好德操履高㓗行有餘力而以
學文鄉里謂隱君子與弟悊俱受學王蘋游於楊時
朱震吕本中諸公間憲尢邃於春秋宣和中責監漢
陽軍酒稅沒於兵有復軒集十卷
邊裕字道夫其先楚邱人父珣英宗時平江軍節度推
官官至太子中舍始家于吳裕為泰州司錄時年尚
少知州張次山果於為政興舉廢事投竄姦吏有稱
於時多裕毘助之又以江寧府司錄監湖州酒歲荒
餓莩横道知州張詢委以賑䘏全活甚衆有寓士疾
革裕初未識之即親饋藥死歛以棺衾後二十年其
子知章過湖故老相指曰此吾邊司錄子也歷睦州
團練推官改潤州觀察推官潤之鎮官戴昭信卒當
任子莫肯保奏裕率同僚以事聞朝廷遂官其後辟
江都縣遷開封新城左廂公事銳於决遣庭無留人
廂素號難理專以婦女為訟争至是相戒無犯郊恩
賜五品服監大觀東庫除管勾南京留司御史臺公
事卒年六十四裕通習時政歴仕四十年所至莫不
畏愛子知章在忠義傳知章弟知白
知白字公式孝友篤實循蹈規矩清虛寡欲號為吉人
宣和中以進士為吳縣尉紹興中歴戶部郎官將作
監戶吏二部侍郎直學士院嘗使金聞欲侵蜀歌蜀
道難以諷金遂輟西南之役官至吏部尚書同安縣
開國侯卒贈徽猷閣待制少師子維石通判杭州維
成朝請大夫裕從子惇德
惇德字公辯祖珉始家崑山父静贈承事郎惇德幼孤
至孝貧不廢禮才思敏給以能詩名為范成大所知
嘗與唱和五中鄉舉就奏名年逾六十即致其事郡
縣列上行義特改通直郎仍著為令撰脂韋子五十
卷子瀛字道卿與弟濟並有學行濟子應升字子用
穎悟力學篤守操履淳祐特科進士丹徒簿應升子
雲遇字龍光寶祐進士咸淳二年江隂縣西尉雲遇
弟實凌萬頃同修崑山志裕七世孫景元
景元字長卿端謹力學累世明春秋嘗指堂扁世麟字
以示子孫曰此文丞相天祥手書以美吾祖者也吾
子孫可忘之乎景元初由青陽教諭轉處州路學錄
以薦為國子伴讀辭歸教生徒會長洲邑學久廢乃
勸富家大興建之子昌字伯盛承家學教授終日端
坐不苟談笑張氏據郡以禮招致誓死不就
鄭景平初名安平字晞尹熙寧三年與父伸同登進士
第景平剛正不撓居官有廉介稱嘗為大理官每有
疑獄中夜拜禱蘄得其情既而請老家居詔復起知
饒州數月拂衣而歸或問故荅曰天子命景平為郡
當以撫字為職乃不得行其志今日須金若干明日
須粟若干民已枯骨矣捶考之亦何以取景平安得
不歸時多附朱勔獨景平終始不阿子裀字天和亦
能文屢任郡守
丁隲郡人元祐中為左正言五上章論何正臣治獄殘
酷巧詆刻深甚於羅織黨錮事載國史
章楶字質夫其先浦城人祖頻為御史忤章獻后旨黜
官仁宗欲用之而卒贈司徒父訪禮賓副使乃徙蘇
號曰北章贈大尉楶以叔得象蔭為孟州司戶參軍
將作監簿應舉入亰聞父對獄于魏棄不就試馳往
直其冤還試禮部第一擢知陳留縣以最聞歴提舉
陜西常平京東轉運判官提點湖北刑獄成都路轉
運使入為考功吏部右司員外郎元祐初直龍圖閣
知慶州時朝廷戢兵戒邊吏勿妄動且捐葭蘆安疆
等四砦予夏使歸其永樂之人夏得砦益驕楶言夏
嗜利畏威不有懲艾邊不得休息宜稍取其土疆如
古削地之制以固吾圉然後諸路出兵擇㩀要害不
一再舉勢將自蹙矣遂乘便出討以致其師夏果入
圍環州楶先用間知之遣驍將折可適伏兵洪德城
夏師過之伏兵識其母梁氏旗幟鼓譟而出斬獲甚
衆又預毒於牛圈潴水夏人馬飲多死召權戶部侍
郎明年除知同州紹聖初知應天府加集賢殿修撰
知廣州徙江淮發運使哲宗訪以邊事對合旨命知
渭州至即上言城胡盧河據形勢以偪夏乃以三月
及熙河秦鳳環慶四路之師陽繕理他堡壁數十所
自示其怯或以楶怯請曰此夏必爭之地夏方營石
門峽去我三十里能奪而有之乎楶又陽謝之隂具
板築守戰之備帥四路迎擊敗之既而環慶鄜延河東
熙河皆相繼築城進拓其境夏人&KR0787;視不敢動夏主
遂奉其母合將數十萬圍平夏疾攻十餘日建高車
臨城填塹而進不能克一夕遁去夏統軍嵬名阿里
西夀監軍妺勒都逋皆勇悍善戰楶諜其弛備命折
可適郭成輕騎夜襲直入其帳執之盡俘其家虜馘
三千餘牛羊十萬夏主震駭哲宗為御紫宸殿受賀
累擢樞密直學士龍圖閣端明殿學士進階大中大
夫楶在涇原四年凡創州一城砦九薦拔偏禆不間
厮役至於夏降人折可適李忠傑朱□用咸受其馭
夏自平夏之敗不能復軍屢請命乞和哲宗亦為寢
兵楶立邊功為西方最時章惇用事楶與惇同宗其
得興事頗為世所疑徽宗立請老徙知河南入見留
拜同知樞密院事俾其子縡為開封推官以便養踰
年力謝事罷授資政殿學士中太一宫使未幾卒上
悼惜賜龍腦水銀以歛命其壻劉何使兩浙共葬事
贈右銀青光祿大夫太師秦國公諡莊敏賻䘏甚厚
立廟懷德軍賜額曰忠烈七子縡綜綡綰綖縯縝綜
歴通判常州綰知丹徒縣縯字彦升簽判蘇州通直
郎易州通判楶孫茇承奉郎藎監蘇州稅(史誤云謚莊簡)
縡字伯成繇推官為戶部員外郎提點淮南東路刑獄
權知揚州兼提舉香鹽事時方鑄崇寧大錢令下市
區盡閉人持錢買物至日旰皇皇無肯售縡飾市易
務致百貨以小錢收之且檄倉吏糶米以大錢予之
盡十日止民心遂安未幾新鈔灋行舊鈔盡廢一時
商賈束手或自殺縡得訴者所持舊鈔為錢以千計
者三十萬上疏言錢灋誤民請如約以示大信蔡京
怒罷縡降兩官以綖故竄台州復通判秀州初楶教
子極嚴閉置一室中故縡與綡皆有文名縡晩年詩
益高清淳雅健得唐人風有文集三十卷終戶部郎
中
綡字子京有大志中進士第一調洛陽簿時范純祐為
尹一見待以國士賓禮異絶與韓玉汝李邦直等俱
以文行薦於朝就除京兆府教授政和末起知解州
移均州房州婦人越所部訴其子於均綡謝曰房非
吾治也又訴於轉運使使以屬綡召詣庭下不以屬
吏䥴論開曉母子感悔拜謝而去歴陜西轉運判官
入為戶部員外郎中書侍郎劉逵妻綡之姊也逵漸
復元祐之政綡多贊之蔡亰欲擠逵且忌綡不附已
使其黨攻之出綡湖州論者不已差主管西京崇福
宫坐綖獄竄温州入為秘書省校書郎遷倉部員外
郎宣和三年除提舉兩浙常平未上改提點刑獄時
嘉興富人高安與陳氏有故怨乘方臘起誣以為盗
聚羣惡操兵入其室盡殪之以捕盗徼賞及長洲陸
氏怙富横閭里殺人應捕輒賕吏執平人代已綡一
閱盡得其情取二人寘諸灋衆懼以為神明四年以
直秘閣知越州兼浙東安撫越新去方臘之亂人情
危懼日三四驚旁郡守將往往益兵自衛綡至延問
吏民宴集僚佐如平時有勇敢卒謀為變綡飭將吏
指取無一人脱者闔郡大震譚稹宣撫燕山請綡為
參謀轉朝請大夫右文殿脩撰遂疏燕雲决不可守
之狀反復數千言金人破蔚州背歸山後議稹以錯
置乖方罷綡落職送吏部及童貫出師而燕山七郡
與朔武皆不守如綡言會赦恩上書告老復龍圖閣
直學士致仕卒(史云綡以龍圖閣直學士知越州按會稽志朝奉大夫直秘閣權發遣越)
(州續志云復直龍圖閣卒)
綖字君邃僉判西安州蔡亰復相興制獄傾章氏綖居
蘇州或得私鑄錢數巨罌風言者誣綖與州人郁寳
所鑄詔遣李孝壽張茂直沈畸蕭服更往鞫之連繫
數百人累月卒無實獄多死者京大怒别遣孫傑鞫
之傅致如律綖刺面配沙門島追毁出身以來文字
除名勒停籍入其家竄縡台州綜秀州綡温州綰睦
州縯永州茇處州藎筠州官吏降罷除名者十餘人
時論冤之孫傑擢龍圖閣直學士知蘇州張商英為
相辯前獄移綖常州綡復朝奉郎通判秀州頃之綖
改授内殿崇班綡秘書郎
顔孚字端中父長民以進士知長興縣孚崇寧間有聲
太學士行甚美時人目為顔夫子爭願識面與兄采
爲繼擢高科孚早卒采字君用終提舉常平爲字仲
謙居官有威終知嚴州爲孫儼進士
李撰字子約唐曹王明子偲居陳留至餘慶以國子博
士知常州卒葬横山遂為吳縣人撰之祖也撰熙寧
中以進士歴彭澤令時括民田轉運使務苛擾欲多
得匿戶羡田為功撰持不可抱牘抗論且請就劾并
解印綬去使者度不可屈從之時王安禮為部刺史
使者還金陵言撰所以期共構撰罪安禮曰縣令敢
與部使者争衡必介特有守士也亟呼吏就使者草
奏薦之元祐三年議遣使脩復小吳河撰上復河賦
二篇言河不可復通判莫保二州官至朝奉大夫大
觀三年卒年六十七撰廣孟子說著養氣論三篇毛
詩訓解二十卷孟子講義十四卷文集五十卷史贊
論五卷子彌遜
彌遜字似之登第調單州司戶再調陽穀簿政和四年
除會要所檢閱文字引見特遷校書郎充編修六典
檢閱累官起居郎以封事剴切貶知廬山縣改奉嵩
山祠宣和末知冀州金人犯河朔彌遜捐金帛致勇
士修城堞决河護塹邀擊其遊騎斬首甚衆烏珠北
還戒師毋犯其城靖康初召為衛尉少卿出知瑞州
二年建康府牙校周德作亂執其帥宇文粹中殺官
吏嬰城自守勢猖獗彌遜以江東運判領郡事喻以
禍福勉使勤王德桀驁猶肆殺掠會李綱行次建康
協謀誅德等尸諸市撫其餘黨一路遂安改淮南轉
運副使奉興國宫知饒州紹興中召對奏當堅定規
模排斥姦言輔臣不悅擬直寶文閣知吉州歲饑撫
䘏疲困七年秋遷起居郎彌遜自被謫以來垂二十
年及復居是職論事鯁切如初是冬試中書舍人奏
六事曰固蕃維嚴禁衛練兵節用收民心擇守帥時
駐蹕未定有旨料舟給卒以濟宫人彌遜繳奏曰六
飛雷動百司豫嚴宜以宗社為心不宜於内倖細故
更勤聖慮事雖至微懼傷大體帝嘉納試戶部侍郎
秦檜再相獨彌遜與晏端復有憂色八年乞外不允
趙鼎罷相檜專政金遣烏凌阿思謀入界甚悖檜於御
前求去欲决意從和胡銓乞斬檜范如圭曾開皆疏
論檜相繼貶逐彌遜請對言金使請和欲行君臣之
禮有大不可帝詔廷臣大議即日入奏彌遜手疏力
言陛下受金人空言無一毫之得乃輕祖宗之付託
屈身委命自同下國異時脫有意外之求不從則釁
端復開其患未巳檜嘗邀彌遜至私第曰政府方虛
員苟和好無異議當以兩地相浼荅曰彌遜受國厚
恩何敢見利忘義今日之事國人皆曰不然獨有一
去可報相公檜默然次日彌遜再疏辭愈切直檜大
怒彌遜引疾帝諭大臣留之九年春上疏乞歸鄕里
以徽猷閣直學士知端州改知漳州十年歸隠連江
西山是歲烏珠分道入侵明年又侵淮西取夀春令
竟如彌遜言十二年檜乘金兵既敗收諸路兵復通
和好追仇向者盡言之臣嗾言者論彌遜與趙鼎王
庶曾開四人同沮和議於是彌遜落職十餘年不通
時相書不請磨勘不乞任子不序封爵以終其常憂
國無怨懟意二十三年卒朝廷思其忠節詔復敷文
閣待制有奏議三卷外制二卷議古三卷詩十卷弟
彌大
彌大字似矩登崇寧三年進士第以大臣薦召對除校
書郎遷監察御史假太常少卿充契丹賀正旦使時
傳聞燕民欲歸漢徽宗遣彌大覘之使還奏所聞有
二或謂彼主淫刑滅親民心畔離女眞侵迫國勢危
殆為可取或謂下詔罪已擢用耆舊招赦盗賊國尚
有人未可取莫若聽其自相攻併遷起居郎試中書
舍人同脩國史童貫宣撫永興走馬承受白鍔恃貫
不報師期朝廷止從薄責彌大繳奏以為邊報不至
非朝廷福鍔坐除名彌大亦出知光州移知鄂州召
為給事中兼校正御前文籍詳定官拜禮部侍郎金
人大舉入侵李綱定策城守命彌大為參議與綱不
合罷未幾除刑部尚書初朝廷許割三鎮畀金人遣
种師道等援河北姚古援河東彌大上疏乞起河東
西境隣府諸郡及陜西兵以濟古之師起河東路及
京東近郡兵以濟師道之師為腹背攻刧之圖遂除
彌大河東宣撫副使張師正領捷軍敗於河東潰歸
彌大誅之復遣餘卒援真定餘卒叛宣撫罷命彌大
知陜州河東破偏將李彦先來謁言軍事大壯之留
為將戍殽澠間以遏敵詔遣使召援彌大未敢進會
永興帥范致虚糾兵勤王檄彌大充諸道計議行至
方城道阻乃率衆赴大元帥府建炎初除知淮寧府
到郡未幾杜用等夜叛彌大縋城出賊散乃還坐貶
秩尋召為吏部侍郎帝如杭州命權紹興府試戶部
尚書兼侍讀吕頥浩視師以彌大等為參謀官彌大
奏王導謝安為都督未嘗離朝廷今邊圉幸無他頥
浩不宜輕動又言已為天子從官非宰相可辟乞於
諸軍悉置軍正如漢朝故事以察官郎官為之陛下
必欲留臣當别爲一司伺察頥浩過失忤旨出知平
江府沈與求劾彌大謀間君臣妄自尊大奪職歸起
知静江府奏廣西邊防利害入為工部尚書未幾罷
去廣西提刑韓璜劾其在静江日斷強盗引絞入斬
貶兩秩紹興十年卒年六十一從曾孫韶
韶字元善彌遜之曾孫也父文饒台州司理參軍每謂
人曰吾司臬多陰德後有興者韶五歲能賦舉進士
授南雄州教授調慶元史彌遠薦士充學職袁燮求
射圃益其居韶皆不與燮更敬之薦遷主管三省架
閣文字由太學正升博士諫濟王竑獄匄外添差通
判泉州改知道州葺周惇頥故居錄其子孫於學宫
且周其家紹定四年行都災應詔言事提舉福建市
舶會星變又應詔言事入為國子監丞改知泉州兼
市舶端平元年召明年轉太府寺丞遷都官尚左二
郎官未幾拜右正言奏乞以國事邊防專委丞相鄭
清之喬行簡各任責論弭兵節財及襄蜀邊防又論
史嵩之王遂和戰異議迄無成功請出遂於要藩易
嵩之於邊面使各盡其才史宅之將守袁州韶率同
列一再劾之俱不報乞解言職拜殿中侍御史辭不
允又奏辭大意謂同言事者三人已皆罷免獨臣居
職豈以臣言不加切於彼耶抑先去彼以警臣使知
擇而後言耶今國柄有陵夷之漸士氣有委靡之漸
主勢有孤立之漸宗社有阽危之漸上下偷安以言
為諱此意不改其禍豈直如彼所言而已時魏了翁
予祠韶訟之乞召還處以台輔又劾陳洵益刑餘弄
權乞予外祠又劾女冠吳知古在宫掖招權納賄宜
出之帝怒韶還笏殿陛乞歸會免二相以韶權工部
侍郎正言遷起居舍人復疏洵益知古不報辭新命
不許應詔上封事帝諭左右曰李韶眞有愛朕憂國
之心凡三辭不獲以生死祈哀帝蹙額謂曰曲為朕
留退復累疏乞外以集英殿修撰知漳州朝廷時遣
使諸路稱提官楮韶極言其敝嘉熙二年召疏言有
不可進者四大意謂今之大患在敵兵歲至和不可
戰不能楮券日輕民生流離物價踊貴遂至事無可
為必自上躬卧薪嘗膽改慮易聽然後可圖今二患
益深雖欲效忠他莫可為說又史宅之予郡外議皆
謂扳援者將復用故論列至再今聖斷赫然用舍由
已環視前日在廷之臣流落擯棄臣雖欲貪進未知
所以處其身又始蜀受兵廟堂已遣使至敵起嵩之
於家而言者不已臣時以為講和固非策而首兵亦
不能無罪故乞付高論者以兵事使稍知敵情者嘗
試其說於閫外不知事勢推移遂成罷癈而疑敵無
功者白麻揚廷矣或者將議臣前日之有所附會也
又昨彈内侍女冠未幾首相去位臣亦出臺其人謂
臣受廟堂風旨故決意匄外今臣言迄不行苟貪君
命竊恐或者譏臣向何所聞而去今何所見而來也
四年詔趣赴闕辭遷戶部侍郎再辭不許五年改禮
部侍郎辭不允令所在州軍護遣至闕嵩之遣人語
曰毋言濟邸宫媪國本韶不答上疏謂今天下事在
陛下自任而力為又引左氏載史墨言魯公世從其
失季氏世脩其勤蓋以世卿諷嵩之也疏出嵩之不
悅曰治春秋人下語毒時杜範亦在列中外稱為李
杜兼侍講累辭兼國史編修實錄檢討辭遷吏部侍
郎兼中書舍人三辭不許淳祐二年疏言宰相用人
守法之繆又言濟王國本宫媪三上疏乞歸以寶章
閣直學士知泉州辭乞畀祠不許既歸三辭仍職提
舉鴻慶宫五年召再辭詔本州勸勉赴闕遷禮部侍
郎三辭遷權禮部尚書復三辭不許韶又疏論嬪妃
貴戚世臣理財濟邸女冠儲嗣言甚危切又疏乞還
不許兼侍讀三辭不許又三疏乞歸時游佀以人望
用復有牽制之者韶又論之擢翰林學士兼知制誥
兼侍讀不拜詔不許又三辭不許嵩之服除有鄉用
意章琰李昴英黃師雍論列甚峻詔落職予祠韶同
從官抗疏引春秋蔡人衛人陳人從王伐鄭見諸侯
不從王之罪以為今陛下不能正姦臣之罪其過不
專在上蓋大臣百執事不能輔天子以討有罪皆春
秋所不赦乞斷以此義亟賜裁處詔嵩之勒令致仕
既而嵩之進觀文殿大學士韶疏争之甚力未幾琰
昴英他有所論列並罷言職韶復疏留之七年韶十
上疏匄去以端明殿學士提舉玉隆宫應㒡趙汝騰
疏乞留韶内祠未報韶陛辭疏極剴切大略謂彼此
相視莫行其志而剸裁庶政品量人物於冥冥者不
得不他有人是中書之手可束而臺諫之口可鈐事
所當力為者不可枚舉而皆莫有任其責者矣改提
舉萬壽觀兼侍讀即出國門力辭道次衢州詔趣受
命再辭仍奉祠玉隆宫八年被召辭不許再辭仍舊
職奉祠萬壽觀兼侍讀令守臣以禮趣行又辭不許
九年仍奉祠玉隆宫十二年祠滿再任卒年七十五
韶忠厚純實平粹簡澹不溺於聲色貨利平時默坐
一室門無雜賓
秦希甫字辨之元符中為陜西轉運判官初熙河將王
贍下邈川胡宗回為帥復遣贍取青唐詔立鄯州而
以邈川為湟州未幾屬羌叛宗回討之數敗希甫奏
王贍厚取邈川青唐府庫物因此致變又言自河至
湟道路險阸往者如赴死所湟州本温溪心故地當
求温氏之後立為屏輔皆在可棄事下宗回宗回持
不可希甫罷去徽宗尋棄鄯州任伯雨再疏宗回罪
奪職知蘄州崇寧初黨論起言者又以希甫棄地為
罪降官入黨籍云
陸徽之字彦猷常熟人祖景字伯通景祐初及第官至
太常博士徽之由太學上舍生免殿試賜同進士出
身終濮陽主簿高才博學衆推事之如陳起宗張柵
錢觀復皆為顯人徽宗即位下詔求直言徽之廷對
與雍孝聞輩皆力陳時政闕失唱名有旨駁放孝聞
立殿下叩頭曰陛下求直言有云言之者無罪今詔
墨未乾奈何以直言罪人衛士以拄斧撞其頰數齒
俱落凡直言者盡揮出之大觀末彗星見始復收錄
徽之欲赴會卒孫端成字夫錫就特奏恩
潘兌字說之吳縣人自進士累官中書舍人左諫議大
夫刑禮吏三部侍郎歴顯謨閣待制知洪州終徽猷
閣待制不登朱勔之門勔護父喪歸亦不往迎其先
塋適有山林形勢近勔新阡勔欲得之脩敬于兊兊
&KR2681;門不納勔至京訴於上降御筆奪之尋假御史誣
兊以罪由是落職路允迪稱其言語文章一本六經
之醇毅然有守終無玷缺與從子民瞻有唱和詩集
周武仲字憲之浦城人太學生登紹聖進士第授將仕
郎諸暨縣尉繼主益都縣簿改從事郎知金華縣轉
授泗州錄事參軍辟知浙江縣事前政以軟懦去官
或經歲不決武仲到迎刃而解舊事決遣無留片言
斷獄得其情偽人人心服邑以大治及代而歸士民
攀號遮道絶梁不得行乃圖其像歲時祠焉尋改宣
教郎亳州司儀曹事除武學博士擢監察御史時有
上封事言淮南連歲荒旱民相食常平使者顧彦成
坐視不救上怒詔武仲察訪亟行賑濟武仲陳八事
一乞依法放免租稅二乞諸司錢斛並許支用三乞
州縣倚閣催民間積欠四乞常平司錢斛已樁發未
行者並截留五豪戶有願出粟濟饑民者許保奏推
賞六所在官山林塘冶暫弛其禁聽饑民採食七鄰
路般販米斛入本路者免收沿路力劵庶得商旅輻
湊八小民無業可歸願充軍伍者委漕司多方招刺
以消攘奪之患上一一開允仍命行訖奏及疏降中
書時宿守吳壽寧聞武仲將至令諸門毋納饑民城
外殭屍縱横悉穴地藏之申以無饑民可抄錄真守
蘇之悌夜遣兵仗逼饑民載之江州上悉致死二守
皆宦官腹心旁連漕使孫點莫敢誰何武仲並劾之
兩路所養饑民僅三十萬賑給缺食人穀十七萬有
竒賑糶借貸榖三十餘萬勸誘人戶出糶及借貸七
十萬有竒所全活者不計其幾萬也除尚書比部外
郎遷右司外郎假太常少卿接伴遼使復充遼國賀
正使及還覩河朔軍政不脩將士驕慢上疏論之言
兵可百世不用不可一日㢮備上嘉納之再任言責
未幾除顯謨閣待制充館伴使又差報聘充國信副
使禮成而還進徽猷閣直學士復差館伴武仲與敵
論議語言未嘗少假借非理之求一切不從聲聞館
外上知之屢降宸翰言武仲氣直除刑部侍郎直學
士院供職九日擢御史中丞差殿試詳定官兼侍讀
屢上奏言時政童貫用事遂以本官提舉亳州明道
宫遇赦復右文殿修撰貫復誣奏落職降授宣德郎
黃州居住淵聖登極復朝請郎覃恩轉朝奉大夫高
宗即位武仲至南京賜對上疏勸上以固結人心為
本上深然之除吏部侍郎扈從至楊州擢刑部尚書
兼侍讀首在經筵獻納居多凡至安危治亂之機必
旁搜遠攬極其規諫遷吏部尚書以病丐閒除龍圖
閣學士提舉江州太平觀以朝請大夫致仕卒于揚
州官館贈大中大夫子孫多居于吳曾孫昺為常熟
尉昺孫才
才字仲美嘗領沿江制機檢察水部兵乙亥革命征南
行省帥府檄才與武弁分撫郡之屬邑時軍伍貪恣
日事摽掠才撫諭之又梏人輸物不愜則魚貫斬首
才悉解纍械釋之不可勝數士卒掠他處生口賈粥
才為館穀詢其鄕里父母歸之同里朱氏蘇氏世仇
朱賂千戶期一夕爇蘇而屠之亦欲賂才才潛招蘇
語其故俾亦啗千戶以利兩全之因招二氏曉以禍
福令約為姻親遂釋怨丁丑歲有姦俠諜衺謀以動
吳民才嘆曰吾始預撫安今兹復不順義一旦官兵
來吳民其無噍𩔖乎因諭以氣運在天不在人之理
禁其姦不得發乃亟給帥閫撫諭符文迎勞官兵遂
不入境人得以寧比境來避者亦廪給之後置縣設
官領戶筭同寅上其功才曰吾前朝賤士也所以與
世委蛇誠不忍生民塗炭耳兹得為太平民幸矣忍
復希名位哉遂老於耕桑嘗著宋史略十六卷吳塘
集若干卷藏于家子文英以儒克世其業有澤物親
民二藳及庭芳集其言見水利條
翟汝文字公巽其先丹陽人後徙常熟祖濤通三傳以
禮學名知長洲縣贈太子太傅父思祕書監知應天
府汝文登進士第以親老不調者十年擢議禮局編
修官召對徽宗嘉之除祕書郎三館士建議東封汝
文曰治道貴清淨今不啓上述三代禮樂而師秦漢
之侈心乎責監宿州稅久之召除著作郎遷起居郎
勸講皇太子除中書舍人言者謂汝文嘗從蘇軾黃
庭堅游出知襄濟唐三州以謝章自辯罷未幾起知
陳州召拜中書舍人外制典雅一時稱之同修哲宗
國史遷給事中高麗使入貢詔班侍從之上汝文言
其不可乃如舊制梁師成彊市百姓墓田廣其圃汝
文言於上師成諷宰相黜汝文守宣州召為吏部侍
郎出知廬州徙密州密負海産鹽蔡京屢變鹽法盗
販者衆有司窮治黨與汝文曰祖宗法度獲私商不
詰所由欲靖民也悉縱之密歲貢牛黃汝文言牛失
黃輒死非所以惠農宜輸財市之則其害不私於密
從之欽宗即位召為翰林學士改顯謨閣學士知越
州兼浙東安撫使人安其政建炎初奏减和買絹錢
以擅放稅降官紹興元年為翰林學士兼侍講除參
知政事同提舉脩政局時秦檜相四方奏請填委汝
文嘗受辭牒書字用印直送省部入對乞治堂吏受
賄者檜怒面劾汝文專擅諫官方孟卿因奏汝文與
長官立異先是汝文在密檜為教授嘗一薦其才故
檜引用之汝文性剛不為之屈或爭於殿廷至目為
金人姦細必致誤國遂罷官以資政殿學士提舉洞
霄宫歸吳卒門人私諡曰忠惠先生汝文與葉夢得
汪藻孫覿俱以文名宣政間覿嘗自評云覿之視浮
谿浮谿之視石林各少十年書石林視公巽亦然識
者以為確論汝文辭章古奥制誥多法典謨好古博
雅精於篆籀有文集若干卷祭儀十卷子耆年
張柵字材仲繇三舍法貢京師入太學登進士第初調
臨江軍司刑曹事知遂安縣方臘叛擁兵入邑丞簿
尉皆遇害柵獨力戰不敵刃中脅擁入巢穴柵曉以
逆順卒不敢加害臘既伏誅改秩知歸安縣臨安府
通判知泰州鎮江衢州皆以惠愛稱柵性至孝在衢
時母卒年九十九柵亦七十矣執喪甚至人咸敬之
初得郊恩舍子予姪族人有喪不能舉者裒而葬之
官至左朝散大夫卒年七十八贈正議大夫
陳起宗字興祖少入上庠踔厲有聲一日歸省屬同舍
生為投試卷起宗業禮記同舍嫉之輒易以周禮迫
試乃告起宗遂用周禮試復第一登政和進士以徽
猷閣學士知并州卒起宗善談辯詩篇灑落有陶謝
風
錢觀復字知原於吳越為疏屬由太學登進士乙科常
熟土著及第自觀復始教授瑞安時方臘猖獗觀復
贊邑令王公濟備禦流民歸瑞安者相屬于道或議
驅出境觀復曰孰為吾境迫之適資盗耳遂徙海洲
居焉調湖州戶曹朱勔以鄉人固欲妻以女辭不就
授衢州判官敵騎犯浙觀復白郡守縱民老弱皆出
戶留一丁不然者罪如軍法既而諸兵欲乘時為變
顧城中子女無所獲乃止出知廣德軍歲上供民輸
送回遠加斂水脚錢乃請寄廪湖之四安至國門才
五日費減大半觀復深於易急於為義鄕里推之官
至朝散郎贈金紫光祿大夫有文集十五卷論語解
二十卷子俁
俁字廷碩一字惟大登進士乙科授泰州教授除太學
正從容學省斂以靜退人莫窺其際改宣教郎宗正
寺簿大府寺丞宗正丞匄外知袁州除著作佐郎遷
將作少監請祠除福建路提舉終朝請郎俁寡嗜好
惟藏書數千卷朱墨精謹皆所親校尤邃於易有文
集五卷諸經講解十卷易經三卷弟佃
佃字仲耕以進士為分水尉池真二州教授改秩除諸
王宫大小學教授遷大宗正丞通判太平州乾道七
年詔皇太子領臨安尹慎擇僚寀佃自外任選為推
官擢吏部郎中對便殿言三事上稱善累遷左右司
檢正兼權吏兵工三部侍郎出為江西路轉運副使
時盗賴文正起武陵朝廷調兵討之佃餉不乏繼使
福建再使江西奏蠲諸路之逋淳熙八年婺州饑且
缺守上曰錢佃可守郡既至禱雨鬚髮為白勸分迻
粟所活口七十餘萬政甲一路提舉朱熹與陳亮書
云婺人得錢守比之他郡事體殊不同及作江西漕
司養濟院記謂其嘗奏免贑吉麻租二千四百餘斛
兩州之人尤歌舞之婺州救饑之政亦為諸郡最所
以稱舉者如此佃忠信篤厚根於天性臨政不求赫
赫聲恒以字民為先務捐橐&KR1019;買田合族名曰義莊
官至中奉大夫秘閣修撰卒年六十二有易解三十
卷詞科𩔖要二十卷文集二十卷
魏憲字令則吳江人與弟志俱進士有聲太學號熙豐
人才憲累遷國子司業親喪三年弗御酒肉廬於冢
上有芝草甘露之祥再為司業以學行見推徧歴中
外師儒之選兼太子舍人遷中書舍人給事中其文
温厚雅正得代言體宣和二年以直龍圖閣知常州
三年除太常少卿歴顯謨閣學士知明州建炎二年
為吏部侍郎時案牘散佚吏緣為姦有偽名寄貫之
弊憲請嚴保任以覈實開告賞以止姦急期會以取
闋以戢其弊又言古未有背天險以為都者敵騎由
京西不四五日可至淮泗宜有以俟之久之以直學
士提舉江州太平觀歸卒年七十三志字幾道志四
世孫汝賢淳祐四年特奏名狀元
曾懷字欽道公亮之曾孫世為晉江人由開封寓居常
熟宣和初以父任調金壇簿常州吏張元貸民錢解
發事敗或謂當死懷曰無文記以盗論今官有文記
吏焉得死時車駕南巡懷以攝宰面奏上嘉奬令籍
記姓名歴烏江令淛西帥司幹官知淳安縣濠太平
二州通判提舉兩淛市舶知江州孝宗即位改眞州
訓習民兵有紀張浚督師大竒之隆興二年為浙西
提舉上以懷有應用才除度支員外郎别置拘催錢
物所令專行以豐裕聞進權戶部侍郎兼提領贍軍
諸庫乾道初眞除戶部侍郎奏臣不敢進生財之說
以傷陛下愛民之心亦不敢進苦節之說以傷陛下
惠下之心但量入為出使天下之財足天下之用上
悅再歲除尚書在版曹凡五年未嘗以錢穀語人凡
錢穀之數州郡所積與出納之多寡纖悉必記上以
蕭何劉晏目之丐閒除龍圖閣知婺州甫三月趣召
面賜御書松賦以示歲寒之意復為戶部尚書八年
除參知政事九年拜右丞相封魯國公淳熙元年除
觀文殿大學士宫觀甫及故里復拜右丞相兼樞密
使以疾免朝參惟令入堂治事遇大政則宣引特令
製輕小金帶以賜復力上印綬仍除觀文殿大學士
宫觀歸覲遂卒年六十九贈少保懷由世家登宰輔
以清約自持為相侃侃得大臣體常言事之大者視
之以小事之小者視之以無則天下無復事矣時以
為名言有文集三卷(泉州志隆興八年拜右丞相封魯國公今從史)
邱礪字師說高唐丞磻之弟也世為昫山人少讀書刻
苦有志事功建炎初知吳江縣因家常熟入為國子
監丞御史臺檢法大理寺丞權戶部郎知筠泰建三
州除福建提舉兼提刑改轉運判官在建凡十年惠
政不可勝紀秦檜當國以礪同年生每示意嚮欲以
孫與礪女為婚礪不肯力請祠歸屏跡杜門以詩酒
自適奉祠凡十二年卒年七十六官至朝請大夫累
贈光祿大夫礪天性純實自律甚嚴更迭中外二十
年薄田數百畝不給則舉質以繼處之裕如有易議
及超然𩔖藁杜詩集句四子璪應博學宏詞科璋通
直郎通判寧國府琛提舉福建市舶璠知舒州太湖
縣璋子耒
耒字少潛以蔭授於潛簿慶元錄事參軍淮東轉運幹
官所至有聲知海鹽縣興起學宫築捍海隄二十里
代民輸逋租郡有疑獄率委之平反守議賞輒辭之
民爭先立石誦其德政薦者凡十八人監三省樞密
院門遷將作監丞出知台惠撫三州皆不赴終朝奉
大夫耒平生尚義加厚族黨捐田以予姪王萬謂其
天資素高才足以運慮足以謀明足以察云子烈
烈字希文以父澤授蕪湖簿通州司理知丹徒縣眞州
通判端介有守咸淳十年為江東安撫司參議官明
年北兵至使者委印而去城失守烈護印匿民間將
赴行在至吳遇疾知平江府陳謙亨提舉常平戴覺
民為上印於朝方擬進秩而卒官至奉直大夫烈從
兄岳
岳字山甫磻曾孫也祖琚字伯玉受學北方紹興三十
一年與其子松歸朝授琚迪功郎招撫使凖備差遣
松下州文學遂家高郵琚卒葬吳縣岳松之子也以
進士授安慶太湖尉辟蘄州推官紹定三年李全弄
兵于淮趙范趙葵奉命誅討辟岳入幕内則贊決謀
議外則受檄督戰卒殄凶酋又以行軍器監簿為范
參謀入洛議興未嘗苟同歴通判黃州知真州禦韃
靼以全城殱其渠帥(宋史云端平三年蒙古攻真州知州邱岳部分嚴明守具周悉)
(蒙古兵薄城輒敗岳乘勝出戰于胥浦橋以強弩射其致師者一人死敵少卻岳曰敵衆十備于我不可)
(以力勝乃為三覆設砲石待之於西城敵至伏起砲發殺其驍將敵衆大擾岳選勇士襲敵營焚其廬帳)
(越二日皆引去)改兵部郎官淮東提刑兼提舉常平知太平
州兼江東轉運閱三月知江州兼沿江制置副使迻
鎮淮東四年累疏求去淳祐十年以工部尚書召尋
謝事自鎮江徙居常熟十三年仍召為工部尚書辭
之寶祐初授華文閣直學士沿江制置使兼知建康
府江東安撫兼營田使行宫留守節制和州無為軍
安慶府三郡屯田使丞相貽書奉上旨趣行舟發京
口時北兵方闖廬和之境民被其害即調兵赴援趣
新知和州印應雷出戍應雷奮然突入士氣益張卒
保和州在官數月蒐軍實飭邊備皆有端緒三年授
龍圖閣致仕卒年六十九岳自典郡持節躋從班開
制閫為時名臣在真州及淮閫兵將樂為之用凡四
禦大敵皆數十萬衆未嘗少有敗䘐泗水之捷俘獲
不可勝計功績尤偉為人簡澹威重言不妄發望之
似不可犯及造室論議洞然開示腹心表裏平實理
宗嘗御書忠實二字賜之官至正議大夫封東海郡
侯卒贈銀青光祿大夫累贈特進岳四世孫廸
迪字彦啟幼孤養于外家孟氏成童侍舅潼游匡廬白
鹿洞讀書得謁熊天慵天慵異之留講下勉之以義
理之學及歸教授鄉里湯彌昌龔璛黃溍咸相與接
每推譽焉少工尚書義應舉再不利遂不復求仕退
讓自持人亦不敢狎侮所著尚書辯疑玉淵雜著雲
麓文藁若干卷
王綯字唐公審琦五世孫也建炎初為御史中丞金人
入侵具陳攻守之策宰相不能用車駕南渡扈從至
鎮江從容奏曰陳東以忠諫被誅此其鄉里也上即
命賙其家官其子東宫初建綯以資政殿學士權太
子少傅三年拜參知政事明年罷紹興三年出知越
州及上幸越韓世忠邀擊金歸騎於楊子江綯議遣
兵追襲與世忠夾擊之同政者議不合遂求去御書
霖雨思賢佐丹青憶老臣十字以賜之綯為人剛正
有守立朝無所阿附及居政府每以祿不及親自奉
甚薄不置第宅晩寓崑山之薦嚴寺蕭然一室服食
器用無異寒士天性仁孝賙䘏婣族無所不至紹興
七年卒年二十四諡文恭前期二日書戊戌字示左
右及卒果然平居無他嗜好惟以讀書為樂其文温
潤典雅深於理致有内外制四十卷奏議三十卷進
讀事實五卷論語解二十卷孝經觧五卷羣史編八
十卷内典略錄一百卷子陔
凌哲字明甫宣和中進士高宗朝自明州通判召對擢
為御史數日遷右正言初周望守平江金人入侵望
遁去以罪責死連州至是其家自陳詔復故官澤及
其子哲因追數望棄城罪惡竟寢其命及上疏論秦
氏親黨因緣科第有妨寒畯進取之路又奏王會前
知湖明二州及移平江恃權貪酷乞投竄遐裔以為
慢令賊民之戒會竟編管循州遷左司諫吏部侍郎
兼侍講以敷文閣待制知台州遂退歸鄉里十餘年
以通議大夫致仕卒年八十六哲為人端重簡默澹
約自守雖處侍從不啻寒素非時未嘗至郡府終歲
無所干請居鄰有茶肆日為市井俚俗所聚哲徙避
之人服其德量目為凌佛子
鄭作肅字恭老以進士歴通判杭州紹興五年知常州
初唐獨孤及為刺史有甘露降於廳事作肅因剙凝
露堂而為之記二十四年知吉州還朝奏郡中歲輸
黃河竹索錢河久䧟敵境錢何從歸乞賜蠲免其他
循襲似此者亦乞盡行除放高宗嘉納且喻秦檜稱
奬再三檜怒諷以在任不法興大獄繩治之逮吏及
門以檜殂得免二十八年知鎮江府嚴殺牛之禁有
牛奔至府治果將就屠者人皆異之三十二年冬改
知湖州孝宗即阼手詔奬諭隆興二年歲歉民貧有
生子不舉棄於道路者作肅令屬官尋訪收取又擇
乳母為之保養月給贍米一石委請學官專蒞其事
條具事目刻石州縣遂為其邦著令
孫緯字彦文擢進士第歴宗正寺丞官至尚書郎為人
誠朴好以俗語為詩文而近理尤精於一時典故所
著有集諡總錄本朝人物志
唐煇字子明郡人居崑山以文章名登進士第紹興中
為諫官時盧知原知臨安府為政乖謬煇論罷之官
至禮部侍郎弟燁子子壽並進士
王葆字彦光崑山人祖申以學行推于鄉父億樂道好
善贈右中散大夫葆幼有志識弱冠通諸經縣人自
孫載後六十年葆始上進士第紹興改元上疏陳十
弊深中時病末言儲嗣尤切直至謂仁宗時中外晏
然而范鎮等為國遠計汲汲在此况今日國步多艱
人心易動彊敵未靖羣盗陸梁天下之勢危如綴旒
而甲觀之崇未聞流慶中外惴恐此為甚急願為宗
社計廣求宗室中仁明孝友時論所歸者歴試諸事
以係人心執政讀而竒之遂自麗水簿遷知宜興縣
兩淮用兵淛亦盗起邑當孔道寮吏懼乏軍興相次
駭竄葆白父母食君祿無愛死理弟可終養母以葆
為念也明日取丞簿印兼佩之諸將妄求輒面折力
拒乃稍稍自戢歴監登聞檢院宗正寺丞遷司封郎
官兼國子司業秦檜嘗語葆曰檜欲告老如何葆曰
此事不當問葆檜曰他人不敢言以公有直氣故問
爾葆曰果欲告老不問親讐擇可任國家之事者使
居相位誠天下生民之福檜默然當是時百司莫敢
可否事葆為考功御史獨伸滯直枉當官不避天子
議置相人懷向背葆獨介然持正論出知廣德軍移
守漢州綏善鉏姦境内大治擢瀘南安撫使知瀘州
引用名士劾去貪殘吏數輩然後鎮以無事踰年遷
池州孝宗召為大理少卿以疾辭道改淛東提點刑
獄屢行帥事疾惡彌厲權要皆不樂乃請祠歸宜興
遂終老焉官至左朝請大夫葆學行俱至潛心古道
教誘後生如親子弟沙隨程迥嘗受經於葆出其門
者後多成立號稱卿先生其學深於春秋著集傳十
五卷備論二卷東宫講義三卷葆於人物鍳裁尤精
李衡布衣流落一見以女弟歸之周必大未仕時亦
妻以其子范成大蚤孤廢業葆喻勉切至加以詰責
留之席下程課甚嚴後皆為名臣弟萬進士子嘉言
監南嶽廟嘉賓知餘干縣
李衡字彦平其先江都人高祖昭素侍御史曾祖詰祖
處約父預至衡始居崑山少博學有局幹為文操筆
立就紹興中第進士授吳江主簿部使者怙勢侵兵
衡不忍以敲朴迎合即投劾去二十三年除仙居丞
隆興初知溧陽縣為治彊敏專以誠意化民税賦以
期日榜縣門鄉無吏迹而取辦先他邑金人侵淮堧
官沿江者多送其孥於内地衡自淛右迻家入縣民
心大安在官四年民未嘗犯重罪安撫汪澈運使韓
元吉列上治狀召對陳便民十事詔進一秩除知温
州未行拜監察御史遇事敢言無所顧避出知婺州
以循良著稱召為司封郎中遷樞密院檢詳加直秘
閣屢上書引年除祕閣脩撰致仕孝宗思其樸忠詔
落致仕拜侍御史固辭不獲張說以節度使簽書樞
密時給事中莫濟不書勅直學士周必大不草制衡
與王希吕上疏謂不當以母后肺腑掌兵柄廷爭迻
時遷衡起居郎衡曰進而負君孰若退而合義章五
上除知台州復力辭上知不可奪使仍以秘閣脩撰
致仕四人同時去國衡歸崑山圓明野墅日與門人
講解經義聚書踰萬卷名其室曰樂菴學者稱為樂
菴先生卒年七十九衡宣和間入太學同舍生洛人
趙孝孫勸衡熟讀論語且曰學非記誦詞章所以學
聖賢耳不可有絲毫偽孝孫之父顔子實師程頥衡
心佩其訓故雖博涉羣書而以論語為主本講學明
道樂於教人中年絶欲清修唯蒼頭給事臨没沐浴
冠櫛作手書數十别親舊戒子孫問天色何時荅以
月明翛然而逝周必大聞之曰此老平生跌蕩到此
乃得力可敬羡也又曰彦平非逃儒入釋者而臨終
超然如此殆聞道乎所著有易說論語說易義海最
要樂菴文集總若干卷行於世
姑蘇志卷五十
