姑蘇志卷五十八明王鏊撰
人物二十三(釋老)
竺道生鉅鹿人姓魏氏初入廬山幽栖七年後遊長安
從什公受業關中僧衆咸謂神悟獨文字之師以生
為邪擯之生後來止虎邱聚石為徒講湼槃經至闡
提有佛性處曰如我所說契佛心否羣石皆首肯之
今石猶存
竺道一真正有學業晦處隠智人莫能知王珣兄弟深
加敬事受知簡文帝後隠虎邱時號九州都繼那顔
真卿詩登壇仰生一謂道生道一也道寶道一弟子
支遁字道林姓關氏家世奉法往餘杭山沈思道術行
吟獨暢年二十五始釋形入道住剡東&KR2192;山後居吳
支硎山報恩寺南峯院性好鶴鎩其翮不復飛視有
懊喪意後養令翮成致使飛去又好養名馬謂愛其
神駿今有石室放鶴澗馬跡石皆其遺蹤也
智積菩薩靈巖寺開山祖也當東晉末自西土來時泗
州僧伽持鉢江南至無錫聞積在蘇即回曰彼已有
人矣由此名顯有一貧嫗慕其行嘗持角黍為供積
受之嫗因得度至今上巳日號智積誕辰聚數十百
嫗為角黍會(梁天監中靈巖山初造寺有異僧負鉢而入憩廡下長身黧面相貌竒古衆莫)
(之省逾三日夜半索墨自圖其形于殿東北壁黎明不知所在衆始驚異居無何有僧人顧其畫愕曰此)
(西土智積菩薩像也何為在此於是道俗趨來觀拜知師出世至唐宰相陸象先有弟遘危疾國醫不能)
(療一日冇僧扣門問疾象先引至卧内僧索杯水一噀而病良愈象先驚謝出金幣不受顧謂其弟曰我)
(靈巖僧也他日還吳幸來過我言已遂去其年象先弟入尚書為郎使觀察桂筦道經吳中趨靈巖如約)
(問禮所舍無有徧從寺中求之亦無得方悵然欲還俄見壁間所畫像肖焉如言如笑驚喜拜施錢五十)
(萬修供而去)
法惜西域人義熙中至中夏與惠遠結社廬山已而來
蘇念佛三昧化導有情蘇人翕然歸建淨夀院居之
院燬復建即今萬夀寺也
支曇籥月支沙門也嘗來虎丘特賦妙聲善唄弄夢神
人授聲法覺因裁製新梵清響妙絶宋孝武敕使至
郡從受五戒
&KR2311;&KR2311;尊者梁時僧也今虎邱之憨憨泉寶華之卓錫峯
皆其遺跡
惠響吳興人姓懷氏天監中居虎丘不得甘泉乃俯地
側聽得泉今名曰虎跑泉後駐錫馬鞍山謀建塔廟
坐於山脇石室間有二虎為侍方運籌思俄有神人
謂曰願施千工以成是夜風雷震吼林木號怒但聞
撲斵聲明日竒石矗然廣階駢墄事聞武帝為造寺
名惠聚今山中尚存石像於室中扣之鏗然有聲呼
為響大師
僧林吳人有道行大同中入蜀居潼州豆圖山禪默累
日見巨蠎於前舉首如有叩者林為授三歸自爾蠎
不為害涪水之陽素無猿林至有二猿度水來依林
棲林去猿復泅還又嘗露坐赤水巖虎前伏聽林說
法久乃去
惟靖吳人入國寧寺禮慧政受天台教嘗侵星赴禪林
寺粥虎隨及寺輒跪地以俟靖出虎復隨去疽發背
困睡有鴆鳥糞其瘡未幾而愈又虞冰雪置秔地窖
中日以銚合菜煑食過期米常滿不耗靖乃築之
智琰字明璨郡人姓朱氏梁散騎侍郎獻之孫幼事通
玄璩法師授典過目輒成誦長遊都下與道安禪師
齊名陳亡歸虎丘面巖壑者三十載楊素蘇威皆嘗
駐節山中接其緒論煬帝鎮維揚具幣招致琰恐重
累使者為之一起及見辭以疾竟不為用卒埋武丘
東寺
印宗精涅槃經咸亨中至京師詔居大敬愛寺辭住蘄
春謁忍師遂至廣州過六祖盡悟之旨著心要集行
于世
智聚住虎丘東寺山胤法師弟子至德二年奉敕太極
殿進講金光明經天子嘉禮歸卧舊山開皇間璽書
勞問卒窆山南得虞世南為文
齊翰開元中住武丘道性淵默心不關事與皎然甚契
僧晝字皎然工律詩嘗謁韋應物恐文體不合乃苦思
作古體十篇為贄韋殊不稱賞晝失望明日寫其舊
製以獻韋諷味不釋手因語晝曰師幾失聲名不以
所工見投而猥希老夫之意人各有所得非卒能致
晝服其精鑒
義師蘇州人狀如風狂貞元中民起屋師運斤壞其簷
禁之不可主人素知其神拜曰弟子生活頼此師曰
爾惜之耶擲斤於地而去其夜市中火惟所壊簷屋
數間獨存嘗止於廢寺殿中冬夏積火壞幡木像悉
燔之好燒鯉魚不具渫而食垢面不頮頮輒雨吳中
以為雨候將死飲灰汁數斛念佛坐不飲食郡人日
往觀之七日而逝盛暑色不變支不摧
續空者吳人本齊君房也苦貧勤學為凍餒所驅元和
初遊錢塘至孤山寺西饑甚不能前俄有老僧顧君
房笑曰法師諳旅況否君房曰何哉僧曰子不憶講
法華經於洛中同德寺乎應為饑火所惱不暇憶前
事探鉢囊出一棗大如拳曰此吾國所産食之知過
去未來事君房食訖甚渴掬泉水飲之急欠伸枕石
而寢有頃乃寤思講經於同德寺如昨日焉乃落髮
鑒師元和初郡人馮生調選長安有老僧自稱鑒師詣
生曰汝吾甥也相與往來歲餘馮得東越尉鑒師負
笈告去曰我廬於靈巖寺之西廡久矣遊長安忽十
年幸與君相遇今將歸舊居故來告别然君尉越道
出靈巖寺下當一訪我後馮生詣寺詢僧鑒師廬安
在僧曰吾曹無名鑒者生始疑異至西廡下乃有羣
僧畫像其一狀類鑒師生大驚視其題云馮氏子吳
郡人年十歲學浮屠氏法以道行聞
文暢吳人韓愈有送行序及詩
貫休婺人善詩有西嶽集嘗居萬夀寺禪月關因稱禪
月大師又善畫古佛嘗自夢得十五羅漢梵相尚缺
其一有告者曰師之相乃是也遂為臨水圖以足之
今其畫本尚傳
僧瑗字辯空嘗披一衲不計寒饑勤行精進嘗撰武丘
名僧苑一卷注郁子兩卷文樂三卷
紹明律師崑山慧聚寺僧也後唐時居半山彌勒閣一
夕夢有神人曰簷前古桐下有石天王像與銅鐘師
宜知之詰旦掘其地果獲之今尚龕置壁間形製甚
古
紹宗郡人住廉山性朴野不羣流俗江南李國主造寺
居之又躬入山請謁甚加禮重
清化師全副崑山人隨父賈販至豫章聞禪會之盛求
出家學成自仰山還故國錢忠獻王賜以紫方袍不
受改號純一禪師開運中坐亡有大風震林木焉
希辯吳越忠懿王子也為寶嚴院於常熟聽律於楞伽
受心印于天台乾德初王以清泰院居之號慧智禪
師太平興國中隨王入覲見于滋福殿賜號慧明尋
還故刹御書急就章逍遙詠袐藏詮賜之
清順尊者宋初魏庠守郡奏改虎丘律寺為禪迎尊者
至寺乃啓禪派今虎丘開山第一人也
遇賢俗姓林氏長洲人母初孕夢吞大珠生時祥光滿
室少溺水泝流復還遂出家郡城東禪寺性嗜酒人
呼為林酒僊醉則作詩時有警句尤能前知人禍福
言無不驗有疾病者書符與之立愈郡守梅詢贈以
詩曰出入常携一古籐三衣麤重貎稜稜紅塵酒滿
何曾醉知是僧中第幾僧初郡中有虎為害遇賢見
之騎以出城其害遂息一日渡江風濤大作舟將覆
遇賢解袈裟為帆風浪便止其神異多此類遇賢顔
貎竒怪口可容雙拳手垂過膝日行路中嘗持一鐵
椎見瓦甓輒碎之人問其故答曰世路不平闔郡酒
家得其飲酒獲利十倍有一酒肆奉之甚謹賢將示
寂至其家曰吾日飲汝酒未能酬直今當相報耳乃
大吐石白中囑以紙封閉三日啓視則已結如鷄子
未幾疫痢大行人服其一匕即瘥酒家因以致富祥
符五年上元日沐浴而化七日身不欹側顔色如生
其徒火之取其骨塑為像今存寺中
静梵嘉禾人姓笪氏生甫十歲依勝果寺祝髮從湛謙
二法師學元祐初往郡之北禪寺講法華經修法華
懴為三期之為日二十有八精恪上通感普賢受偈
摩法呼淨梵比丘
丈瑩吳僧多聞博識宗教亦高所著湘山野錄行於世
道元住永安禪院祥符中嘗進所纂傳燈錄三十卷詔
楊億等刊定刻板宣布
法遠宋廬陵人姓王氏年十九遊并州從嵩禪師受具
足戒來住天平山擬班固九流作九帶叙佛祖教義
博采先德機語參同印證學者傳之歐陽脩嘗造其
室因與客棋遠坐傍脩請其說法有從前十九路迷
悟幾多人之句脩嘉之所著有偈語妙密
惠詮吳僧佯垢汙而詩絶清婉嘗書西湖一山寺壁曰
落日寒蟬鳴獨歸林下寺柴扉應未掩片月隨行屨
唯聞犬吠聲又入青蘿去蘇文忠公和於後曰唯聞
煙外鐘不見煙中寺幽人夜未寢草露濕芒屨唯應
山頭月夜夜照來去詮遂以詩知名
道潛吳僧有標致效陶靖節為詩嘗自姑蘇歸西湖經
臨平作詩云風蒲獵獵弄清柔欲立蜻蜓不自由五
月臨平山下路藕花無數滿汀洲蘇文忠公赴官錢
塘得詩大稱賞一見如舊識嘗有詩曰隔林髣髴聞
機杼知有人家住翠微蘇公曰此吾師十四字師號
也蘇公移守東徐潛訪之館逍遙堂士大夫争欲識
面饌客罷俱來紅粧擁之遣一妓前乞詩援筆立成
曰寄語巫山窈窕娘好將魂夢惱襄王禪心已作沾
泥絮不逐東風上下狂一坐大驚自是聞名
仲殊字師利承天寺僧初為士人與鄉薦妻以藥毒之
遂削髮時時食蜜以解藥毒蘇軾與之往還甚善號
之曰蜜殊工於詩詞有寶月集當時有詆其所作多
豔體
道欽崑山圓明村朱氏子授業景德寺因遊歴叢林遇
一道者語之曰汝乘流而行逢徑即止欽至臨安見
東北一山秀出樵子曰此徑山也欽遂居之為開山
始祖嘗召至内庭賜號國一禪師今薦嚴寺西有羅
漢橋名盖指國一也
毛僧日遊聚落飲啖無所擇輕薄子多狎玩之貴勢要
之不詣忽謂人曰吾死矣乃危坐誦偈曰毛僧毛僧
事事不能死了燒却恰似不曾言卒而化
法雲大師字普潤長洲人參南屏清辯得言下旨有注
解金剛經心疏鈔息隂集
宗本乃承天福昌院飯頭飯熟必禮拜然後供僧一日
忽悟恣談皆經中語仁宗召見賜金襕衣加圓照禪
師號歸初至京師有貴戚試以娼女薦寢既登榻鼻
息如雷女為般若光所爍一夕不寐
可觀法師字宜翁華亭戚氏子一日聞舉唱曰般若寂
寥忽有悟云如服一杯降氣湯魏杞鎮郡請主北禪
適當九日上座云胸中一寸灰已冷頭上千莖雪未
消老步只宜平地去不知何事又登高魏公擊節嘆
賞有圓覺手鑑行菴錄
鰕子和尚好食活鰕丐于市得錢即買貯之袖中且行
且食或隨視之乃出哇于水羣鰕皆游躍而去
諝三命承天寺僧好食活鷄精於隂陽之術吉凶多騐
人欲其卜葬則以數十活鷄隨之聞其聲咿然食之
愈喜後焚有五色舍利自舌本湧出
宗杲號妙喜高孝兩朝凡三賜號兩住徑山嘗止虎丘
禪學為當時之宗
道川本崑山縣弓手翟超以勇力名方被差捕賊宿廟
中忽有所得徑出家徧遊江湖道遇虎不為動虎亦
馴伏其旁一日書偈危坐化去有注金剛經
法全號無菴崑山陳氏子從道川參請一日行静濟殿
其首偶撞殿柱忽大悟旁人見其光彩飛動自此遍
走山林道價日增
衣和菴主崑山人隠居雪竇畜二虎恒跨之以遊後徙
二靈終焉初雪竇妙高峯在千丈巖顛有藤一枝蜿
蜒其上下臨不測乃蟠結成龕因名棲雲大德丁未
燬于盗更二十年不克復虎乳其墟為害咸謂菴復
而和祠則虎禍其息至元丙子復其菴肖其像於是
二虎前伏餐茲飲和猛從仁不為害和師在日有四
偈詠藤龕載奉化志
明本號中峯錢唐孫氏子幼參妙高峯說法示人縱横
詠貫以雄辯名一時朝廷數聘之嘗避去今鴈蕩村
有幻往菴乃其隠處有廣錄三十卷入大藏中
餘澤字天泉姓陸氏郡人學天台教觀辭鋒辯博音吐
如鐘大德中住永定遷北禪召住杭之下竺會朝命
勘金書藏經澤居于京師與翰林集賢諸老倡和後
聞有雨花别集虞集序
廣慧禪師智及字以中吳縣顧氏子從訢公學文僧嶼
呵曰子才俊若此不思負荷大法甘作詩騷奴僕乎
無盡鐙偈所謂黃葉飄飄者不知作何見解及噤不
能答即歸海雲院目不交睫者逾月忽見秋葉墜庭
豁然有省入徑山謁端公端以法器期之悉取三乘
十二分教温繹之遂大通宗貫洪武初應詔居天界
以病還海雲卒宋學士濓為塔銘有四會語錄若干
卷
維則字天如姓譚氏永新人得法於本中峯本時住天
目山之師子巖至正初門人築室以居則名曰師子
林盖以識其授受之原也自中峯以來臨濟一宗化
機局段為之一變故多論建有楞嚴會解若干卷語
錄别錄剰語若干卷
悦可字中庭嘉定人少修静業元統間嘗錫師號及坐
逝茶毘餘齒舌不壞
琳西玉至正末出遊會稽届歸父兄皆已沒嫂以不辱
死於投井唯母在琳乞食以養母卒血書華嚴經以
薦江隂王逢有贈孝僧琳詩
良𤦺字元璞天平寺僧妙聲字九臯景德寺僧皆有詩
名聲有東臯錄
普明號雪窗嘉定人善畫蘭與栢子庭齊名
時蔚號萬峯樂清金氏子得長千巖之傳至吳就玄
墓山建大伽藍居參學甚廣洪武辛酉有詔起之蔚
已預知趺坐說偈而逝使至死已七日越十三日肢
體猶温
隆菩薩姓施氏尹山寺僧也洪武壬申四方沙彌給
牒京師者三千人悉籍為軍時方旱禱雨隆因乞焚
身以代之至雨華臺望闕再拜取瓣香書風調雨順
四字語中使曰為我奏之已爇或進香火中舒臂接
之既焚雨即大㴻上喜曰此真永隆雨也製落魄僧
詩以彰之
溥洽字南洲山隂人姓陸氏洪武間住北禪寺後應
召為僧錄司右講經陞左善世及衍斯道以輔翊舉
義功召主教事洽以其位遜衍而自居右後洽在詔
獄衍已位少師將行時乘輿臨視問所欲言衍以洽
為言不及他事洽前著有金剛經註解并詩集行世
萬金字西白寶積寺僧洪武中住天界寺與宗泐等
奉詔註楞伽金剛心經所作有淡泊齋稿
大祐字啓宗號蘧菴俗姓吳氏幼開悟聞誦楞嚴呪
隨口成誦年十二出家寄心菴既壯為澤天泉司懴
又之武林從及公参禪洪武間召與蔣山廣薦會遷
郡之北禪歴僧錄司左右善世會内難棄歸穹窿永
樂初起修釋書凡括大般若義六百卷及平生所著
淨土指歸淨土真如禮文彌陀金剛二經直解天台
授受圖法華撮要圖淨土解行二門圖行世
趙頭陀者自言終南山人不知其所参修成化間遊
吳中啖肉一頓盡十數斤或一鵝一猪頭秫飯至斗
許食畢飲水亦一二斗肉食多手自烹煑極潔宿承
天寺數年後坐苑橋上大呼一聲遂化諸僧具威儀
茶毘之亦得數舍利(已上釋氏)
赤鬚子秦穆公主魚吏也齒落更生髮白復黑服霞絶
粒後往吳中十餘年莫知所之
蔡經後漢人居胥門中散大夫王遠方平既得道東欲
入括為山過吳住經家以其骨相當僊語以要言經
遂尸解去十餘年忽還家容色少壯語家人曰七月
七日王君當來可多作飲食以供從官至日王君果
來舉室皆見從官皆隠引見經父母兄弟因遣人召
麻姑頃之麻姑至乃好女子年可十八九坐定各進
行厨皆玉食復擘麟脯相勸酬麻姑云接侍已來已
見東海三為桑田向來蓬萊水又淺於今日豈將復
為陵陸乎遠笑曰聖人皆言海中行復揚塵也時經
弟婦新産數十日姑見知之曰噫且止勿前即以少
許米擲之以祛其穢視其米皆成丹砂麻姑手爪似
鳥經心中念曰背大癢時得此爪以爬背當佳也遠
已知之使人牽經鞭之但見鞭著經背亦莫見有人
持鞭者經比舍有姓陳者聞經家有神人乃詣門求
見遠曰君心不正未可教以僊道當以一符并一篆
存君本夀自出百歲後可以禳災治病陳後以符篆
治效夀百有十歲而死其後數十年經復還家今吳
縣有蔡僊鄉云
李崇郡人少好道林屋山人王瑋玄授之以流珠丹法
曰行此亦可以出身仕官無妨僊舉崇仕令宛陵虎
狼避去蝗不入境累遷汝南太守加秩中二千石年
七十四瑋玄授以隠解法去入大霍山又授遁化泥
丸紫戶術以度世在華陽洞中為左理中監准太府
長史云瑋玄楚莊王時人也
郎宗為吳縣令後遯去居華山下服胡麻丸得道在鹿
蹤山洞互見宦蹟條
魏伯陽吳人好道術與弟子三人入山作神丹既成謂
弟子曰丹雖成宜以犬嘗試之犬飛則可服乃與白
犬犬斃伯陽曰作丹唯恐不成今既成而殺犬恐未
當神明之意餌之將復如犬奈何弟子曰先生當餌
之否伯陽曰吾已違世路棄家而來今不得僊亦恥
復還死生皆當餌之乃服丹入口即死弟子虞姓者
曰吾師非常人服此而死得無意乎復取丹餌之
亦死餘二人相謂曰所以為丹者欲長生耳今乃趣
死將焉用之不服此自可更得數千歲遂相與出山
方為伯陽及虞生求木以歛二子去後伯陽即起以
所服丹而死弟子虞及白犬須臾皆起僊去道逄伐
木者乃作手書寄謝鄉里及二弟子伯陽作參同契
五相類凡三卷(伯陽後漢人恐當時吴會未分或恐是會稽人姑因舊著之)
負局先生者負磨鏡局循吳市中得一錢便輒問主人
得無有疾苦否若有輒出紫丸藥以與服之服者皆
愈
董奉字君異吳人先主時大旱縣令丁士彦知有道術
乃往見而請禱奉曰雨易得貧家破屋奈何士彦解
其意因曰先生但令致雨當為築屋即躬命吏人百
餘揀材為之搆屋屋成大雨傾㴻高下皆足
葛玄字孝先吳人初從左慈受九丹液僊經遍歴名山
修煉大丹丹成得僊號葛僊翁每飲酒常入人家門
前陂水中卧竟日乃出曾從吳王船行至三江口阻
風舡多漂沒僊翁舡亦沈不知所在吳王歎曰僊翁
有道何不能濟乃遣使求之久忽見僊翁從水上行
來衣履不濕而有酒容既見言曰臣從伍子胥邀飲
淹屈陛下于此又嘗舟行弟子見篋笥中有十許符
因問曰此符之騐盡何事可得見乎僊翁曰神符亦
無所不為弟子願見之乃取一符投水中水迅急符
逐流而下復投一符迎水逆上再取一符投水亭亭
不上不下湏臾上符下下符上會中央三符同聚而
不流其詳互見傳記不可具載
于吉吳孫策時道士制作符水以療疾病吳會人多事
之策嘗會客郡樓吉趨度門下諸將賓客下樓拜之
止之不能策即命收之策母曰于先生亦助軍作福
醫護將士不可殺之策不從竟殺之葬之失尸所在
杜蘭香自稱南陽人墉城集僊錄云初漁父於洞庭之
岸聞兒啼聲四顧無人唯有三歲女子在岸側漁父
憐而舉之十餘歲天姿竒偉靈顔姝瑩殆天人也忽
有青童靈人自空而下來集其家携女而去將昇天
謂漁父曰我僊女杜蘭香也謫於人間後吳建興二
年春復降於包山張碩家有侍婢二名萱枝松枝為
詩贈碩(詩曰阿毋處靈嶽時遊雲霄際衆女侍羽儀不出墉宫外飊輪送我來豈復耻塵穢從我)
(與福俱嫌我與禍會)乃出署蕷子三枚大如雞子云食此令君
不畏風波辟寒暑碩問禱祀何如蘭香曰藥可除疾
淫祀何益碩既成婚授以輕舉之術遂絶迹不來年
餘碩船行忽見蘭香乘車於山際不勝驚喜徑往造
香欲登其車其奴扞之遂退
孫寒華吳人孫奚之女師杜契受玄白之要容顔日少
周旋吳越諸山十年乃得僊道而去一云吳大帝孫
女於茅山得道冲虚而去因名其山曰華姥山
楊羲者吳人好學沈厚與許先生遁許長史謐結神明
之交嘗為公府舍人興寧三年羲年三十六衆真降
焉自東岳上真司命君等二十三人又自太和靈嬪
上真左夫人等女真十五人每旬輒數人同降高談
道微幽指藥妙楊及二許史受其詞捉筆為書是歲
六月十五日夜紫微王夫人與一神女俱來紫微謂
羲曰此太虚上真元君金臺李夫人之少女紫清上
宫九華真妃者也賜姓安成名鬱嬪字虚簫真妃又
謂羲曰我昔學真於龜臺受玉章虎錄為上真妃遊
行玉清非不能訪搜紫童友于帝郎也直推幾任會
應度歷數欲求氏族於明君非有邪也君夷質虚閑
幽真内煥必簡帝躬高佐四輔理生斷死互察隂陽
妾當助君綜御萬神尊制東蕃君將乘龍駕雲白日
昇天此自元德上挺太極所旌不復用勤學劬勞也
今人居風塵間乃多罪之下鬼趣死之朽質君奚必
汲汲於人間之貴賤投身榮辱之肆哉且方交兵日
會三灾向臻褰衣遠逸是其時也自後數日即衆真
一降所授詩章道要羲及二許所筆授者甚多華陽
陶弘景論次為書號曰真誥
沈羲郡人學道消灾治病未嘗餌藥物也與妻賈共載
路逢白鹿青龍白虎車各一乘從騎人曰羲有功于
民心不忘道少小以來履行無過今年夀將盡黃老
遣僊官下迎侍郎薄延垂乘鹿車度世君司馬生乘
青龍車迎使者徐福乘白虎車即有三僊人羽衣持
節以白玉簡青玉册丹玉字授羲羲昇天時道間皆
見之忽大霧不解失所在惟見羲所乘車牛入田食
苖或以告羲家子弟恐羲為邪鬼所魅布人於百里
之内徧索不得後四百餘年忽還鄉里推求得數世
孫懷喜懷喜曰聞先人說家有僊今其歸邪留數十
日具言初昇天時不得見帝但見老君東向坐宫殿
鬱鬱如雲氣侍者數百人多女子庭中有珠玉樹衆
芝叢生龍虎成羣游戲其間聞琅琅如銅鐵聲不知
何等四壁熠熠有符書著之老君身形略一丈被髮
文衣體有光耀湏臾數玉女持金盤玉杯來賜羲曰
此是神丹飲者不死夫婦各一杯夀萬歲又賜棗二
枚大如雞子脯五寸遺羲曰暫還人間治民疾苦若
欲上來書此符着竿杪吾當迎汝乃以一符及僊方
一首賜羲羲奄忽如寐已在地上世多得其符騐
陸脩靜字元德郡人早通墳籍長慕神僊棲廬山白雲
寺與陶潛慧遠法師結白蓮社慧遠持律精勤送客
未嘗過虎谿而與脩静行過百步大笑而别宋文帝
表其高風作停霞寶贊使徐湛宣旨留之不可太始
三年作崇虚館通僊堂強招之使講道焉元徽五年
偃月而化春秋七十二後三日廬山諸徒見霓旌紛
然還山湏臾而失未幾計至初脩静赴常衣囊及逝
遺命囊骸投所在巖壑門人不忍奉之山中未至忽
布囊掛巖樹諡簡寂先生詔以所居為簡寂觀
徐靈期吳人隠衡嶽上清宫遇神人授玄丹之要含日
暉之法守泥丸之道周遊海嶽採訪山洞巖壑作衡
嶽記叙其靈異言紫盖雲密二峯皆五千餘丈雲密
有禹治水碑皆科斗字碑下有石壇流水縈之最為
勝地而紫盖嘗有鶴集其頂神芝靈草生焉有石室
室有香爐杵臼丹竈祝融峯上有碧玉壇方五尺東
有紫梨高三百尺乃夏禹所植實大如斗赤如日食
之長生蒼梧王元徽元年九月九日冲真至宋徽宗
朝賜號明真洞微真人
張通裕字弘真漢天師十二代孫梁天監二年來居吳
山感異夢即於山下建治號曰招真剏寥陽殿虚皇
壇手植七檜簡文帝改為乾元宫通裕嘗煉大丹鑿
井藏之至宋淳熙中道士李正則浚井得丹石䃭啓
之化為雙紅鴿飛入尚湖
張繹字士和郡人學道講經理致深密詞端華辯當時
所宗梁武帝雅相欽賞時陶弘景著法檢論釋老二
教繹復討論甚有條理弘景嘉焉專心道法居貧守
約善八體書别製雲篆作茅山南洞碑甚工
陳景尚吳人善講道釋製靈書經大行于世梁邵陵王
甚重之
周隠遙字息元洞庭山道士自云甪里先生之孫學太
隂煉形死於崖窟中嘱弟子曰檢視我尸勿令他物
相干六年後更生當以衣裳迎我弟子守視甚臭穢
蟲壞惟五臟不變如言閉護之至期往視身已起坐
弟子備湯沐以新衣迎歸髮鬒而黑髭麄而直如獸
鬛焉十六年又死如前更七年復生如是三度已四
十餘年且八十歲貎似三十許人煬帝召至東都尋
還郡唐貞觀中召至長安問脩習之道對曰臣所脩
者匹夫之事功不及物帝王一言之利萬國蒙福得
道之效速於神人區區所學非萬乘所宜問也復求
歸山從之令狐楚作記互見寺觀條
周生太和中廬於洞庭山以道術濟人吳楚敬之後出
遊廣陵佛寺有三四客偕來時八月望霽月澄瑩生
自言曰某學於師能挈月致之懷袂或疑其誕或喜
其竒生命虚一室翳四垣使無纖隙取筯數百呼僮
以繩聮續架之曰我將此梯取月去乃閉戶久之數
客步庭中伺焉忽覺天地曛晦聞生呼曰某至開室
視之曰月在此矣諸君試觀舉其袖出月寸許一室
通明寒入肌骨客再拜謝之却閉戶其外尚晦食頃
如初
柳條青者大中末乞食於蘇市嘗擊筑踏歌得錢輒飲
好事者覓其蹤終不可得歌詞中往往述長生方外
事閱五六年因大雪凍死於市市人具棺瘞於齊門
之左每遇日出時冢上有紫氣高五六尺近視之無
所見也後一年有處士皇甫顔者來訪之有人示以
冢處皇甫持酒酺祭之發棺得青竹杖無他物表其
冢曰谷隠柳處士墓自是不復有紫氣矣
單以清常熟元陽觀道士也嘗附舟之嘉興聞異香疑
有異人徧目同載唯舡頭一人儀趣頗殊以清遷與
並席香氣彌甚因從容問之答曰吾此地人少病大
風逃于深山遇一老人哀之令從行有草堂數間老
人曰汝可居此以藥一褁令餌之遂不飢渴身日以
輕越兩月老人來笑曰有心哉尚在此疾已瘥矣爾
若勤脩道術可長生人間遂令歸予因拜問其姓名
老人曰子聞國初衛公李乎
王可交趙屯村人樂耕釣一日棹舟江行歘見采舫盪
漾中流中有道士七人皆雲衣霞綃顔貎如玉一人
呼可交姓名舟即近舫引可交相見一人曰好骨相
合僊已炙破矣一人曰與之酒侍者瀉酒樽中酒再
三瀉之不出一人取二栗與之栗色青光如棗長二
寸許嚙之肉脆而味如飴一人曰可交已見之矣令
登岸復令閉目頃之乃在天台山瀑布寺前有僧來
問可交所從來具以前事對又問何日離家曰今日
早離家又問今日何日對以三月三日僧大驚曰今
九月九日矣僧邀可交為具食可交不喜聞食氣唯
飲水耳僧以状白縣達州州以聞越州廉使王渢召
見竒之隂遣人之蘇州誥其家家人具言三月三日
已溺水死渢益信異之具以表聞可交自後辟糓不
復耕釣挈妻子入四明山人時有見之者
章全素者郡人蔣生僕也初為日者蔣生好神僊弱歲
棄家遊四方學煉丹不成後得全素全素見生几上
瓦硯忽曰先生好煑鍊之法夫僊丹食之則能長生
化土為金今先生之丹能化石為黃金乎生心甚慚
以他詞拒之曰汝傭者豈能知神僊事乎無妄言全
素微笑後月餘衣中出小瓢云是中有丹能化土為
金顧此硯以刀圭傅之亦可為黃金生以為誕妄罵
之全素尋卒以簀盛尸將瘞之忽亡其尸徒有巾帶
衣履存焉遺一藥鼎有美光粲然探之得石硯在内
寸餘已化為紫金矣
陳傚吳江縣吏也平生崇重三教廣行隂德但未能斷
食魚之好嘗於池中養魚以待烹啜方欲斫膾待賓
忽池中偶似人言悲哀乞命於是省悟盡放其魚於
江是夜夢羣魚謝曰玉帝知君放我等萬千性命已
令天曹掛名僊籍三年後果於橋上白日上昇
孫鍇祥符末侍内表朱都官讀書于鎮州西山書院一
日採藥迷入深山見苑茨下有道士據榻而坐鍇再
拜而前道士熟視曰窮薄人也當使足衣食與丹砂
一塊且授以符曰此可召役鬼神今歲河朔大疫以
砂書符售之一符可得百錢既下山依教鬻符遊市
井戴鐵冠被絳服騎至大名時王嗣宗守魏慮其惑
衆擒械于獄將治以罪鍇曰吾非造妖者向遇神人
見教能令人見其祖先嗣宗命釋試之果然表送闕
下補司天監保章正專主符禁之事後砂盡術衰遂
逃去
申元道泰陵人師事徐神翁得修鍊術將出遊請于師
師示之曰逢虞則止無雪則開乃渡江至吳中過山
問於人曰虞山也即築菴居之插竹成林因名竹林
菴山中每患無汲一日大雪獨於菴前覆簀不積遂
浚而得泉因名雪井紹興間喻抱元增築改名招真
菴又嘗於福山建潛真舘梅里建頥真舘為鍊丹之
地
陳希微字彦真吳人先名伯雄元祐中得疾因往茅山
劉靜一求符水下山覺眩冒不能前據石大嘔此疾
遂愈棄家為道士築室柳汧泉上徽宗聞其名屢詔
不起乃以所居為抱元觀而錫以洞微法師之號
何中立淮陽朐山書生也世為鼎族遭亂南來寓于郡
嘗業儒能文一日焚書裂衣遁去既歸荷蓑結廬于
天慶觀之龍王堂佯狂妄談久而皆騐卧草中不垢
不穢晨起必一至吳江溲焉郡至吳江四十五里往
返不數刻人固訝之會有一瘵者拜謁乞醫何命持
一蓑草去疾遂愈始翕然傳蓑草可療病亦有求而
不得隨輒不起者有姓左人以草煎湯療病訖復緘
于盒一日開視忽生粉紅花兩朵於是遠近敬異先
是觀中諸黃冠以殿宇摧燬欲試其騐羣造其廬拜
且白之何從求疏軸主者謾以與何笑曰來日自有
施者至午而使者果來答曰我不能入覲以此累使
者上聞而益竒之會浙西趙憲伯歸亦為之請遂賜
金闕寥陽殿額出内帑緡錢數萬繪事一新以答其
意孝宗在位忽夢有蓑而跣哭而來弔問之曰臣蘇
人也詰其故則不肯言寤乃語左璫時上意頗崇緇
抑黃弗深信也居月餘成恭后上僊莊文繼即世璫
因進免釋而及之意欲以騐前定寬上心上矍然憶
昨夢輒泣而嘆璫進曰臣微時聞蘇有何姓者類其
人因道其所為上大驚有諭遣不至嘗燕居深念以
規恢大計累年未有所屬且坤儀虚位圖所以膺佐
餕承顔之重者焚香殿中默言曰何誠能僊顧必知
朕意遂授璫以香茗曰汝見何惟致贄問所以求則
曰陛下禱矣璫承命惟謹何忽掉首曰有中國人即
有邊人有日即有月不湏問趣之去既去復呼還曰
所問者姓我猶忘之但言朱家例子不可用也使者
歸奏上曰誠知我心遂賜號通神先生築菴于觀之
内賜御寶書扁以寵之既而成肅正中宫事無不驗
上每歲以璫將命即其居設千道齋合雲水之士施
予優普一歲偶踰期或訝而請亟起于卧搖手瞬目
而招之曰亟來亟來璫是日舟至平望乃見何在岸
滸招而呼踵廬言之衆曰何固未嘗出也都道錄劉
能貞自京口舟還次無錫默禱云先生果有靈感當
出相見泊至許墅何從南來劉登岸揖何云小道不
易出山果十枚贈别舟及平江則何未嘗出也何能
耐寒暑勇於㗖肉食至十數斤獨不飲酒先有衣襲
寄於郭氏云吾死則以此歛慶元三年五月二十二
日忽命取之明日坐而逝太皇太后先兩夜夢其求
衣亟命特賜以二十四日至遂易之以瘞焉
獃道僧平江兵家子也年十四五為繼母所虐遣出貨
糖一日與羣兒戱井邊覆糖於井懼而泣適賣藥道
人見而憐之令負笈以隨因飢啖以一棗遂飽索歸
再三道人怒批頰使去自此如痴如狂左頰突起肉
塊自云中有金蝦蟇初許人揣後張口示人頰肉膜
中一紫色小蟇宛然手足皆見能預談人禍福發其
隠識者以為神高宗召見賜名應夢達道先生狀髠
而髽似道似僧與何蓑衣頡頑好遊蕩市井間見人
必求錢得之隨與貧者何既不趨召他日璫或薦道
僧上欲見之何挽呼不使去曰是將捉汝縛汝監汝
不欲汝來矣道僧竟去見于内殿不拜所言不倫上
狎之使出入勿禁且命寵人元居實館之元懼其逃
使十人從之所至不舍踰年歸見何何以杖詬逐之
至死訖不與接一談重華倦勤復使召之不肯就邀
致萬端三年而赴之紹熙甲寅春道僧入北内坐榻
前曰今日六月也好大雪侍璫咸笑顧曰爾身皆雪
而笑我狂也衆莫以為意至季夏八日而至尊厭代
矣
唐廣真嚴州人既嫁得血疾夢道人與藥服而愈自是
與夫仳離從而入道徑往平江謁蓑衣何先生何稱
為僊姑號無思道人淳熙壬寅二月赴郭氏飯未竟
驀還寓廬即昏兀如醉兩夕小蘇言方在郭家飯次
若有喚我者出門逢吕純陽曹混成獃道僧三人引
至海邊跨大蝦渡海因隨遊名山洞府及到冥司純
陽令往元靜吳真人洞中學書書大字寫詩二百餘
篇純陽問曰汝欲超凡入聖耶身外有身耶留形住
世耶棄骨成僊耶對曰有母尚存願盡孝道曰如是
則且留形住世遂持丹一粒分而為四投之盤中圓
轉甚疾攖得其一吞之自是辟糓高宗聞其名降香
往請符水召入德夀宫宣問符水靈驗是甚法對曰
不曾行法但以心為法神為符氣為水耳上悦書寂
靜先生四字以賜之被受三朝眷遇累封寂靜凝神
真人
歐法師嘉定人紹興中有雲遊士憩黃渡崇真道院數
日别去且期三日後當再來為我具酒肴及期果至
共為歡飲就法師掌中教書符訣令醮祀伏壇用之
自爾法師主醮事人輒見其彷彿升空焉後臨終挺
立而化
周紫華郡人也讀書好道有幸道者過之見其讀參同
契道者曰子有夙契可與語至暮留宿夜甚寒將熾
炭道者止之視其所衣一木綿裘其氣充然時方雪
積道者所止有光赫然出屋上雪獨不聚隣人以為
火操水具至則知非火周尤異之達旦留詩以别問
其所居曰楓橋問其姓曰幸次日周冒雪至楓橋果
有大船泊橋左幸方倚蓬而笑曰吾知子必來遂留
欵具膳且出一小鼎貯水銀熝之頃之成銀命舟子
入市即可易物再貯如前加以黑末半匕及成則黃
金也盡日而别且曰戌亥歲當成子志周自此若有
所得每靜處覺有氣隠隠中起稍引之則煦然周身
歲果戌一日以幸所書展玩一過曰茲惟時矣遂歛
衽端坐而逝若委蛻焉
申徒有涯方外士也嘗攜一白甆瓶遊吳中大風雪中
脫衣賃舟沽酒飲畢大吐榜舟者逐之有涯挈瓶登
岸倚樹高吟其詩曰(仲尼非不賢為世所不容嗤嗤同舟子不識人中龍溪雪戴落)
(梅寒聲激長松狂來但清嘯一壺隠塵蹤)吟訖跳身入瓶榜舟人大駭舉
瓶碎之無見也他日同舟者見有涯箕踞于虎丘劔
池之側知其異人欲逼問之倏爾不見
梁亮家于駟馬橋下業漁嘗見一白鼠入穴得書一卷
讀之有悟車塘張氏世稱為神亮往候焉適張出因
擲一索於其家家人見蛇入卧内奔告張張知其亮
也追而飲之亮使視蛇乃索也提刑吳潛舟次江方
飲亮攜籃步水上入潛舟潛怪問之亮曰欲假公笥
中白金酒罌爾潛見其裸且籃小意不能藏遂出與
亮即納罌於籃而去翌旦於駟馬橋上碎而分諸貧
者潛以為妖急追逮至官謂亮曰能去此否亮因注
水於盆剪紙為魚游躍水中復剪一魚飛達庭下攫
其魚而上衆皆仰視遂失亮所
王大猷者本朐山人乾道間仕為忠翊省幹來居吳中
街路忽夢神欲授以養生之道自是虔志事神月朔
朝禮飯道設齋至淳熙中以四月十四日為吕純陽
誕辰齋百道士齋散有道人至黧面跣足敝褐片巾
徧體瘡痍而略無氣穢屢言來後時幸毋郤人咸怠
容獨大猷加禮待道人謂曰吾能治内亦善治外大
猷問高隠何地道人曰得隠便隠初無定隠問其姓
名俛而不答徐曰省幹當兼善天下豈宜獨善其身
大猷答以天下人安吾道始安道人笑曰此子可教
遽别去期年忽再至稽首趺坐大猷叩之不語頃之
曰昔聞省幹有天下安之言然而其說有二有富貴
而安者有藥石而安者君意何如大猷曰吾志不在
富貴道人曰予有異方藏之肺腑久矣浪遊江湖未
有可托今觀汝有道風不容自祕令屏左右治潔室
密受其方戒曰藥就即可施之所治者一切風疾若
不宦遊量立價以售非特養生兼以濟物執此心不
遷他日姓名可達上帝而子孫寶之亦有利焉若圖
轉授非神明所許諾既有孤鶴自天而降道人撫之
笑别大猷徑乘飛去異香滿室復有羣鶴環繞大猷
與衆咸驚絶知其為僊遂制其藥博施於人迄今其
家尚不遷藥亦不絶所謂王省幹宅遇僊丹也郭麟
孫于文傳俞焯諸公咸有題志
鄧道樞字應叔綿州人以齋科精嚴際遇理度兩朝一
日謝后遣巨璫召至内後門泣降德音且令其責軍
令状使無泄乃言昨夜夢濟王大怒以為吾且將兵
由獨松關滅汝社稷以此令道樞於高峰頂為謄心
章哀告上帝已而獨松果黃頭先鋒斬關而入初道
樞端平中隨魏了翁出蜀居吳趙與&KR0696;俾住持文昌
宫宋亡得上官氏廢圃於城東棲息所名會道觀道
樞别號山房家鉉翁為記一時名輩皆與游工詩善
琴有東遊集
古無極不知何許人居葑門道堂蚊蠅不敢入暑中開
戶而眠不用帷帳猫犬至即俛首疾回無敢窺其内
經年不見揮拂一塵不生未嘗出募於外而錢不乏
疑其挾術逼問之笑而不言一夕撒去器物竟不知
何往明日物色之葑婁盤閶四門人皆云是夕見其
負籠荷杖出門去矣
楞伽貧女在郡城西石湖楞伽山下名伴娘不知何許
人乞食為活往來山中歴年雖久顔色不變插花謳
歌夜則宿古墓中蛇虺寒暑皆不畏時有吳人何從
者與郟道士遊山中適遇貧女於道問其姓則曰無
姓問其年則曰天長地久有甚數目其時甚寒問其
何不畏寒却指松木答曰草木與人天地之所生養
木尚能過何不會此於是何從等敬進曰特來問道
願慈悲開示女曰汝不能慈悲如何却教我慈悲汝
若求道必歸求心從赧逡廵而退明旦復往已失所
在
莫起炎號月鼎苕溪人生宋寶慶間少業舉子不利慕
玄學至青城山見無極徐直卿授以雷術又聞建昌
鄒鐵壁得王侍宸斬勘法委身童隸事之鄒疾危遣
去曰吾將逝矣雷書之全不能畀汝已而書張使者
一符授之再見潯陽楊真卿精於持練動與神合時
憤世嫉邪托狂直于酒信筆塗墨出詭秘語人莫能
曉寶祐秋越守馬光祖致之禱雨雨應聲至理宗賜
德書詩贊至元中崔彧奉詔江南起覲京師祈禬有
異驗命典道教事力辭歸止於光盪巷學者填門嘗
書錢壁言于門口百事動雷霆龍神拱手聽不洩亦
不祕淵默有天聲癸巳冬謂其徒曰明年正月某日
吾逝矣至期書偈問歛具衆謂具矣復搖手曰待吾
五事備湏臾天忽昧風雲雷雨電交作候霽歛焉宋
濓為碑文楊維楨為傳弟子得其傳者吳下張雷所
王繼華金靜隠馬心吾江東許無心陳靜佳雷所再
傳步宗浩宗浩傳周玄初
張善淵字深父號癸復道人吳之華山人其伯父崇一
始為道士得易真人如剛靈寶飛步法稱之為張雷
師宋尚書色恢薦于朝命主郡之天慶觀善淵從之
學輒能捕逐鬼物呼致雷雨郡守潜說友舉住建德
永隆宫再知郡之先孝觀世所謂道法藥術凡四方
有一術一法之異必䆒極其妙莫月鼎侯清谷時為
道門所宗咸異重之而樂授所祕元世祖詔舉山林
有道嗣天師以善淵薦乃與其弟子步進德入朝命
召鶴及他有禱皆應遂命為平江道錄住持天慶觀
又改紹興昭瑞宫鎮江道錄卒年九十二
步宗浩字進德號雲岡早習儒書中歲始慕道從張雷
所于玄妙觀授回風混同大洞真詮上清靈寶三五
飛步之祕碧潭斬勘之書祈禱雨暘呼召鸞鶴咸在
掌握驅邪救患甚多靈迹延祐間制授貞元微妙弘
教法師
周玄真字玄初嘉興人年十二入紫虚觀從李太無
為道士太無杜道堅弟子也至正戊子來居葑門外
報恩道院能以符篆召鶴名所居曰來鶴軒自號鶴
林先生雖身寓方外事母至孝其學受靈寶經法於
曹谷神又因顧養浩受五雷祕文於步宗浩洪武戊
申京師大旱太師李韓公善長迎玄真致雨有應庚
戌上欲問鬼神情状嗣天師玄真同被召錫宴光祿
又明年上召問雷霆所以神之故對曰天地之間隂
陽運轉故有神神與人合者也雷非人無以知雷之
天人非雷無以知人之天天人相孚同一理爾上悦
壬子三月不雨右丞相汪公廣洋命玄真致禱其應
如初乙夘又旱玄真禱亦應冬無雪復命玄真祈之
己未授領神樂觀事玄真平日亦好興建利物嘗造
安里橋重構報恩道院修致道觀丹井卒葬于莫月
鼎墓次
楊中立字玄微號海漚亦步宗浩弟子也少入玄妙
觀嗣宗浩為太極五雷壇正宗志尚簡素名所居曰
一枝巢鄭元祐為之記洪武中掌道紀司
黃道淵號孤山錢唐人嘗遇郢人衛淡丘授以修真
要法及醫藥方伎南遊武夷師事金華潘雷鑑挾其
術北上後歸憩吳下郡人嚴德昭抱疾醫不能療建
壇以祀玄帝名曰清真朝夕懇禱道淵適至憐其精
誠投以藥遂愈於是道淵留主壇宇嗣天師為奏賜
觀額今其徒猶傳其藥
郭守源字本中幼從張簡學詩慕周玄初之道往事
之得其所祕洪武初選居神樂觀授天壇奉祀朝廷
有大醮祠輒勑守源副嗣天師蕆事眷賜甚隆永樂
初擢道錄司左至靈佐領天下玄教住持朝天宫及
卒皇太子製文諭祭
李德睿字士明嘉定人為寧真觀道士尤攻于醫遇
淮人李清隠授竇太師飛騰鍼法洪武初召入見辭
歸嘗携瓢賣藥市中瓢小而類鶴因號鶴瓢道士張
羽為傳王行高啓輩皆為賦詠
金善信字實之少好老氏學父母嘗為納婦有子時
張雷師能以符篆捕逐鬼物因事之及聞莫洞一者
劇飲酒醉輒詬罵人呼雷役雲䙝狎如兒戲又往尊
事之盡得其祕遂與其徒研覈妙旨其言以為心神
至虚無所汩沒諸隂銷盡諸陽自集盖有形者隂無
形者陽陽益勝隂氣益調精我得清淨去道無難矣
以薦為廣德路道錄仍畀師號
席應珍字心齋號子陽子常熟人少辭家學老氏法
經籙丹法靡不洞究兼涉儒籍尤䆳于易釋典方術
咸能旁通奉其母甚孝至葬祭痛哭如初喪或謂親
愛既割何得徇禮若是過與應珍曰吾法當割愛人
道然世間豈有不孝之神僊也哉始提點常熟普福
宫遷郡之白鶴觀及相城靈應宫洪武中卒
胡道安字安谷吳江人為玄妙觀道士晚遇至人授
青城太乙雷書及斬勘□魔秘旨洪武末吳中秋旱
郡守延道安致禱道安登壇醉酒詬罵怒髮衝冠令
下隂雲四合雷雨大作性佯狂人呼為胡風子
張皮雀者名道脩長洲人也少有異相年十七父母
欲為議婚不從往禮胡風子為師盡得其術宣德八
年夏常州不雨大家懇道修往禱及至則其人頗怠
道修登壇赫怒忽震霆碎大木雷火其廩不留粒粟
已而黑雲蔽天四龍見雲中驟雨傾注觀者股慄十
年崑山旱縣令請禱道修約三日雨三日果雨戴氏
子疾昏譫語道修入門取棒就牀擊之其病遂瘥馬
氏婦為祟馮狂呌亂走道脩至即昏仆去則復然常
過猛將廟衆聚侮之道脩怒走對廟門向神裸而溺
衆固畏神甚見之吐舌戰灼而散道脩風格竒朗頂
雙髽披青布袍人謂其捕鬼隨行鬼作聲類俗所粥
兒戲皮雀者因呼為張皮雀正統庚申年六十一無
疾而死死後或見之于長橋疑尸解云
姑蘇志卷五十八
