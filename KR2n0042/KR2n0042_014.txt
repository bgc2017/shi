金石文考略卷十四
嘉興李光暎撰
復唯識廨院記
唯識廨院者藍田故龍泉寺也有洪集者與姚氏共
復之而為之碑碑文寥落耳書或正或行或草兼一
二筆小篆分隷其草又時作渴筆極竒怪遒偉似魯
公誠懸而時復出入但記者為豫章黃(闕)缺其名書
者為瑯琊(原闕)元缺其姓名二字題額者為鄭(原闕)
缺其名立石者為(闕)大雅缺其姓諸人名姓無一全
者獨刻者張遵姓名無恙人固有幸不幸哉(石墨鐫華)
復唯識廨院記豫章黃庶譔庶字亞夫宋時人其文
載其伐檀集中(光暎識)
汝州香山寺大悲菩薩碑
右碑蔣之竒譔蔡亰書亰字元長莆田人也早有時
譽尤嗜書有臨池之風初類沈傳師久之深得羲之
筆意自名一家其字嚴而不拘逸而不外規矩正書
如冠劍大臣議於廟堂之上行書如貴介公子意氣
赫奕光彩射人大字冠絶古今鮮有儔匹(節錄宣和書譜)
正獻杜公衍書
正獻杜公以元老之重退居睢陽皇祐中宗翰出宰
鄉邑公賜詩以寵其行邁又贈言以勉之治效深恐
真跡後漫滅勒於堅珉傳示子孫奉遵訓戒(孔宗翰識)
正獻公晚乃學草書遂為一代之絶公書政使不工
猶當傳世寶之况其清閑妙麗得昔人風氣如此耶
(東坡)
高適五十始為詩而與李杜抗行正獻公莫年乃學
草書筆勢翩翩遂逼晉魏孰謂秉燭不迨晝游哉(東)
(觀餘論)
正獻公嘗和孫珪秘丞詩曰老來楷法不如初試向
閑齋習草書落筆何曾見飛動雕章果已過吹嘘公
楷法端勁如其為人暮年始學草書而歐蔡蘇黃諸
公皆盛許之豈非大本先立則縱横造次無往不合
耶(停雲舘帖䟦)
蔡卞曺娥碑
北海曺娥真碑傳世甚少皆摹刻也此蔡卞於元祐
間書頗得其神而精采勝之以其宋人勿貴也且石
在越迄今尚完善此&KR1213;更早字更全尤覺奕奕射人
豈孝女之神常在山川間有志為書者則精神即附
助之耶抑其地石佳而刻手工自昔已然耶由此觀
之則卞勝於亰亰又勝於襄今知有襄而不知有他
蔡名之有幸不幸如此若具目當家則一字便有定
評寧復向人言下轉(墨林快事)
蔡開府手腕極有力故行法多遒逸惜一二俗筆未
盡去爾此碑尤可玩也(弇州山人稿)
于真菴記
此徽宗為道士于元隐羽化作都轉運使任諒譔記
而集唐歐虞褚薛顔柳李陽冰諸書者也亡國之君
尚虚無而忘政治無足言者其書歐虞褚居十之七
顔柳薛才間出或以顔柳字大不倫薛書少故爾李
則獨以篆額集刻俱善但書而百衲殊不足觀存之
以俻一種(石墨鐫華)
于道士元隐歿宣和帝賜之道號乃集唐諸名家書
而為記集字絶無凑泊痕風神瀟洒高手也(銷夏記)
韓魏公墓志銘
熙寧八年陳薦譔文彦博篆額(原闕)書
靈巖寺䟽
建中靖國元年蔡卞書
帖末題胡(闕)宗高奎觀又有題云嘉靖元年三月六
日棠陵方豪觀嗚呼君子可以人廢書乎
米南宫謂卞得筆此書圓健遒美有兼人之力而時
以己意參之盖有書筆無書學者要之不可以人廢
也(弇州山人稿)
善感院新井記
熙寧七年侯笴纂文辯大師慧觀書李元直
篆額
題介子廟碑
介子廟碑張商英書
商英法顔而自運為多(都穆帝京編)
張丞相好草書一日得句索筆疾書滿紙龍蛇飛動
使姪錄之當波險處姪罔然而止執所書問曰此何
字也丞相熟視久之曰何不早問致余忘之(冷齋夜話)
永興軍香城善感禪院主海公夀墖記
元豐改元文辯大師慧觀記王頥書李元直
篆額
韶州寶林禪院記
鄭霖記趙汝郛書曾用虎篆額
汾州平遥縣清虚觀記
元祐七年謝悰記朱處厚書裴述之篆額
賜夀聖禪院勅
熙寧二年
修感聖竹林寺羅漢洞記
竹林寺羅漢洞記崇寧間僧有挺譔奉議郎知永安
縣事王道書(嵩陽石刻記)
泰寧軍升元觀牒
右碑在泰山東南麓升元觀其大字草書甚遒勁不
知何人筆錄之以見當日牒文之式考宋史晏寅亮
傳但云政和二年進士為上虞丞不言歴官兖州亦
可以此碑補史之缺其曰太師國公則蔡亰也(金石)
(文字記)
韓昌黎五箴
嘉祐八年李寂篆書
太學葬士子義冡記
嘉定元年王介記陳一新書
開元寺圓照墖記
大觀四年陳振譔晁詠之書吳晙篆
三聖堂銘
元符三年竹璟記并書
三十六峯賦
四眀樓异令嵩高賦少室賦不足道而書者為武林
僧參寥極得坡公卧筆法遒勁古雅即坡公見之亦
當首肯(石墨鐫華)
武林僧參寥從坡公游其所書樓四眀三十六峰賦
筆法全仿坡公聞彼時徐州有營妓習坡公書人每
不能辨盖公為一代偉人即異流婦女咸知企慕效
法如此而朝士顧欲殺之而甘心者何歟(銷夏記)
范致冲聖廟題名
孔子祠墓古今賢哲莫不過而拜焉拜必有題刻石
雜沓皆不足錄偶見宋宣和間范致冲所留少快人
意字法朗豁辭復瑩暢洵千百不一二見者尚恨其
於此時作元長手脚不無迎合之意然蔡其人可輕
耳書固未惡也後評者以端眀易之未見遠絶覽古
者當平其心庶可張其目(墨林快事)
泰山建長脚竿記
元豐三年胡元資譔裴聳書(闕)守德篆額
龍圖梅公瘴說
紹熙改元朱晞顔䟦石俛八分書
重修泰岳廟記
宣和六年宇文粹忠奉勑譔張漴奉勅書篆
游師雄墓誌銘
紹聖四年張舜民譔邵䶵書章栥篆盖亰兆
安民安敏姚文安延年摸刻
游公表章古跡自周秦以及唐無不有題識至今尚
存焉志亦云然志多與史合盖修史時采志語入也
志張舜民譔頗盡闡揚之致書者邵䶵清圓秀勁大
足名家所可恨者傷佻耳其書只尺作只赤赤與尺
通楊用脩以尺牘為赤牘本之禽經雉上有文鷃上
有赤王元美又引華山石闕云高二丈二志平等寺
碑云高二丈八赤(石墨鐫華)
仲恭從學於蔡魯公亰亰教仲恭學沈傳師遂自名
家(鉄圍山叢語)
仲恭書秀有餘而老不足(姑溪集)
封豐澤廟神勑
政和八年黃翰記并書
昭祖菴記
政和改元武陵王齊叟記
祀岳神頌
宣和庚子
泰山題名
一大觀元年范致冲題一宣和己亥錢伯言題一徐世
隆書一泰定元祀段輔等題名一至正乙酉賈魯題
詩
陸放翁帖
所書或行或草陸書不多見有此足珍(光暎識)
吳說書
宣和元年書臨川先生諸葛武侯詩廣陵先生於
忽操
唵字讃
一宋太宗讀正書宋熙寧二年刻一唐玄宗讃八分
書金正大元年刻
劉次莊書仁夀縣君墓誌
正德中祈澤寺脩佛堂此志背嵌牆角僧欲碎以為
路東橋顧公見而止之遂傳於世余向見此石在露
地諷寺僧移向屋下然比久不至山中今不知果移
否也又龍池邊有宋時移文摹刻極精印岡公當不
應反遺之也余既借觀此帙而並以是告原博原博
有别業在湖西他日轉搨之歸亦竒事也嘉靖甲寅
三月十八日净信居士盛時泰仲交記(蒼潤軒帖䟦)
啓母殿題名
政和戊戌王郅陳虎王淵同詣崇福參啟母殿虎
題
拜謁孔林題名
宋熙寧八年錢勰大觀丁亥黃輔國蔡淵石采聖
裔端友尹天民王濟朱平董延賞蘧汝賢杜立誠李
夀政和丙申夏鰭宣和元年范致冲宣和四
年王雲狄玣安㝢吕希莘宣和五年王衣同弟光
賓金大定甲辰赫兟
嵩山崇福宫題名
大觀庚寅張杲題
紫虚谷題名
熙寧辛亥李禹卿熙寧辛亥劉凡田述古元符
己夘李公弼宣和七年盧漢傑李百和李剛中
菩薩戒
張循王之孫鎡舍宅為寺有發願文集米元章書為之
(容臺續集)
甚矣人之好名也好異也以米老之高資遠襟何患
不名於書圃而作意為竒盡取古人之法而廢之能
免於深呵以為幸而嗜之者奉之為正宗至於未能
似者亦勉而學之其慕古崇師之雅幾為識見不真
所掩今平心品之張鎡此字大有可取乃不在似米
也若一一似米久矣夫人不之存矣懷仁一誤於唐
令後人皆迷至今更有可笑者集歐褚李顔人人撏
扯臃腫瘠削偹極苦楚而本色更無可取一夕而與
瓦石俱盡悲夫(墨林快事)
洪内相高州石屏記
慶元改元洪邁書朱希顔䟦
代州牛頭山順應侯廟記
元豐元年王崇拯記
重修三藏鳩摩羅什墖亭記
元符三年寗祖武譔釋宗議八分書
登封縣盧店剙修東嶽廟記
建中靖國元年劉(原闕)譔李伸書馮益篆額
乾眀寺建墖記
政和五年趙復圭譔田伸淵書并題額
靈巖寺五頌
大觀四年住靈巖釋仁欽述侍者道巖書
重脩北岳廟記
崇寧五年韓容記
䨇林大士十勸
紹聖元年淨土院深眀閣書
龍興寺題名
宋人金人觀褚河南書聖教序題名
金剛經
篆額曰府藏坡金經
中書劄子
景祐二年
越州顯寧廟昭祐公牒
紹興元年
星巖石室題名
紹興辛亥張達眀題
岳忠武大字
紹興五年送紫巖張先生北伐詩
紹興十八年進士題名錄
此刻於環滁山中者是科第一甲十人第二甲十九
人第三甲三十七人第四甲百廿二人第五甲百三
十九人紫陽夫子在第五甲第九十最為下第而是
刻則專為文公一人姓名下注云字元晦小名沈郎
小字季延年十九九月十五日生外氏祝偏侍下第
五二兄弟無人一舉娶劉氏曾祖徇故不仕祖森故
贈承事郎父松故任左承議郎福建建陽縣群玉鄉
三桂里自為戶註之如此其詳餘但注某州縣而已
其得因文公以傳其姓名猶為幸也榜首王佐山隂
人宋状元錄載會稽志云王佐廷對第一與朱某同
榜志中言佐立朝風節亦自卓卓可觀而必以與文
公同榜加重如此又蒼潤軒帖䟦嘉靖戊午年書云
句容柳汧江君言遠祖江賓王與朱文公同年家有
當時試錄(云云)因得摩挲墨本按此試錄盖江賓王
手書而其子孫藏於家自宋紹興以至眀嘉靖間垂
四百年不失出以示人以為榮則凡同榜三百廿餘
人與三百廿餘人之子孫莫不藉此為榮可知也已
(光暎識)
祖廟祭文
景祐二年四十五代孫道輔纂張宗益奉命書
友石臺記
友石臺記朱文公淳熙巳酉年書記後書云此屏山
先生紹興甲午年間之所譔按宋史儒林傳劉子翬
字彦沖學者稱屏山先生以大儒之文得朱夫子書
之而益彰矣朱夫子書似不一格他所見者不具論
惟舊得家傳詩禮四大字筆法端嚴此書則極流動
然端嚴者自逸流動者不放要是中正和平之氣流
溢於筆墨間者也是碑在福建建寧府載天下金石
志中(光暎識)
宜州學記
淳熙六年張栻記
蘇東坡草書醉翁亭記
蘇文忠書早師顔魯公嘗大書醉翁亭記刻石不改
魯公家法晚喜李北海書稍去其圭角變為圓熟舊
時剛方筆仗不能盡脱此復書亭記真行草相間别
有一種竒逸余學公書多年故考其淵源特為贊歎
予書得其仿彿實隷公之下不勝慚惶云吳寬(碑䟦)
右蘇文忠公草書醉翁亭記後有趙文敏宋昌裔及
吳文定沈石田諸公題識其為真跡無疑然筆畫竒
逸全不類其平日所書舊嘗見東坡雜帖中有雲駛
月運舟行岸移八字公自題云此書真似楊風子也
盖楊少師書宋初極重而傳世甚少豈公嘗愛而學
之耶而此記筆法大與八字相類亦足為一騐也昔
子由題懷素自叙云余兄和仲特美行草惜不令其
一見然則公盖嘗留心於草聖者特世少見耳大抵
人品既高下筆自然不同昔杜祁公楷書方嚴而晚
乃以草聖見稱盖高人韻士胷中無所不有不可以
一律論也中立師相命彭撫勒上石以見東坡草聖
之妙敬題其後(碑䟦)
新鄭公家藏蘇書醉翁亭記今刻之石結法遒美氣
韻生動極有旭素屋漏痕意第不類長公余見蘇行
草不少唯渴筆一二得似之耳正書遂無毫髮且公
此書既不登石不應復用前䟦豈公沒後有王逸老
者居恒欲出懷素上乃其筆耶或南渡諸公如陸務
觀張温甫軰覩琅琊石刻戲書之耶又念三君不辦
此妙境令人怳怳䟦尾趙吳興小愞慢而疎不應稱
宋及趙子固并沈啓南吳原博䟦恐亦未為真耳區
區不能随人悲笑因記於此以俟夫識者(弇州山人稿)
此新鄭公得之徽廢邸者公命摹刻摹者文夀承故
能縱横自如字字不失真態其真跡一入江陵再入
大内今世所傳乃摹本耳王元美再三致疑初以為
不似公書公沒後有王逸老者自欲出懷素上或是
其筆或是陸務觀張温甫軰戲為之後又云渴筆縦
筆拂策磔掠有折釵股屋漏痕法以為公興到書則
又不類又云趙吳興宋昌裔沈啓南吳博原䟦是入
石時夀承作此伎倆無一真者當盡割去之以俻一
家余蓄有此帖亦時展玩其中無一筆類長公者但
此君筆法雖不能盡脱宋習却勝長公何不自顯姓
名而署長公耶殆不可曉然謂或為長公興到書則
斷無是理也諸䟦非真亦似有據第無從証之(石墨鐫華)
成弘間有士人白麟專以伉壮之筆恣為蘇黃米三
家偽跡人以其自縦自由無規擬之態遂信以為真
此所謂居之不疑而售欺者蘇公醉翁亭草書是其
手筆至刻之石矣米公書說亦此公所為也(六硯齋)
蘇文忠歸去來辭舊本
此帖似李北海流便縦逸而小乏遒氣當是三錢雞
毛筆所書耳僧契順大竒人然亦名使之在彼法中
固無取也瘴海孤臣借暖牢落不爾無以送日為之
一歎(弇州山人稿)
東坡謫嶺南故舊少通問者在蜀惟巢元脩在吳則
僧契順皆徒步萬里訪之於荒陬絶徼之外元脩以
是登名青史號稱卓行契順亦託此以傳真可敬哉
契順之言曰惟無所求故來惠州盖有求則有欲有
欲則失其本心是非顛倒有不自知者世之小人疾
視君子至欲擠之死者豈皆其本心正生有欲故爾
趙公珍藏此帖間出以示人所補多矣(西山集)
此石本在潯陽長公此書用筆員鋒鍔都不露後有
䟦差大字更疎爽余少藏是本每暇則臨數百字常
慨想惠順自言惠州不在天上之語而壮之謂其間
關萬里只求長公一書為誕及今觀之公此書真足
以博惠公一死然公不書他文而獨書靖節此辭豈
非所謂飽喫惠州飯細和淵明詩者深有感於中耶
(蒼潤軒帖䟦)
陶千古真人蘇千古真士其重之不相借而光長相
映發一也此書又居寂寥無人之地思傳其精神面
貌於北方與名士大夫相見宜其佳也况書之以遺
契順代綑載事甚清誼最古此之為遇合當自筆墨
以來無兩(墨林快事)
文忠書歸去來兮辭與僧契順者在淦謝繩正家後
題彭鏞拜觀又鄒文場金固同觀又王汝玉䟦刻石
於潯陽王弇州稱其流便縦逸洵有之其謂小乏遒
氣竊以為未當也此書極佳摹入晚香堂帖似未及
此(光□識)
蘇東坡海市詩
坡僲常謂韓退之能開衡山之雲而不能解憲宗之惑
能馴鱷魚之暴而不能已當時之謗觀海市詩若出
一轍世稱二公命宫舍磨蝎故文而多訕信哉(蒼潤)
(軒帖□)
此本逍遥自在似不欲著畫又似非筆版所成宛如
星緯在天洲島出海疎疎密密圓長全破不一其形
亦不一其變自有書法以來無此憑虚規巧者也(墨)
(林快事)
右蘇長公書自作登州海市七言古體詩一章凡十
二韻集有小序而此不著登州岸東大海每春夏之
交於波濤晻靄間見城郭邑屋樓臺觀闕參差隐見
而人物車輿騎從禆販之類往來雜遝不啻通都要
區之突出乎前里俗夸言海市以為異餘時莫之覩
也長公以元豐八年八月自陽羡起知登州十月十
五日至登二十日召為禮部員外郎念竒觀之非時
而兹遊之莫再乃瀝誠致禱於海神廣德王之廟眀
日見所謂海市如春夏焉因作詩紀異視昌黎公之
謁於衡山不亦異體而同符哉儒者語常不語怪海
市之云涉於竒詭佛言幻境豈近是耶然則盈天地
間一氣耳其屈伸消息固有忽然而成形亦有窅然
而莫知其終始者矣海為歸墟魚龍物怪何所不有則
夫翕是百物之精而使光景變化隨感隨應為城邑樓
觀為人物車騎尚皆神之所為而造化之迹也黃太
史云東坡乞得海市不時見神物亦愛魁礧之士乎
此足以眀長公之心矣夫奚疑哉(柳道傳集)
蘇東坡黃州雪堂詞
坡書此黃州二詞行模大小絶似表忠觀碑遂無一
筆失度恐好事者若聖教序之勒石也内百年強半
來日苦無多語人或憂之而公敡歴禁從節帥又十
六年而後歿四百年後乃為唐伯虎作䜟無情之能
感有情也如此(王世貞)
蘇文忠廣濟大師行錄小楷書
唐廣濟大師行錄碑玉渢譔渢與禅師並時蘇文忠
書并䟦其字圓勁不必言妙在運筆天然若不知作
小楷者故為小楷中所難也(光□識)
蘇東坡表忠觀
長公書法得自顔魯公魯公自蠅頭小楷至徑七八
寸未有能窮以大者也盖其胷中之氣不恒得大展
局促細幅不既其質莛之撞烏足發洪鐘之嚮哉此
長公表忠觀碑為公字之極大者而其氣概尚有未
展之色倘有長廊巨崖揮斗大竒蹤不知又當何如
佳也蔡萬安橋便癡重可知方丈之難也每風簷披
對手足亦為之舞蹈(墨林快事)
大字有骨力學長公書者自此入可得其勢(蒼潤軒帖䟦)
表忠觀碑蘇軾書文多磨滅舊在清波門外今重刻
府學(天下金石志)
表忠觀碑蘇文忠公譔并書結法不能如羅池老筆
亦自婉潤可愛銘詞是蘇詩之佳者余常怪錢氏起
群盜非有大功德於民而能制一方傳數世穹爵崇
奉迨於大眀爝火自若納叛之後圭組映帶者又百
餘年久而人思之何也武肅王初有國將築宫望氣
者言因故府大之不過百年填西湖之半可得千年
武肅笑曰世有千年而中不出真主者乎奈何困吾
民為遂弗改此其智有足多者五代史故歐陽氏懟
筆未盡徵也(弇州山人稿)
緱山集載有文忠行書表忠觀碑字僅拇指大者余
未得見為恨(光暎識)
蘇文忠乳母銘
此刻在黃州近有人於土中得之盖子瞻親書於石
者以故比之他書尤淳古遒勁其用墨過豐則平原
之遺軌也(弇州續稿)
蘇東坡羅池銘碑
東坡公書柳子厚羅池銘辭遒勁古雅是其書中第
一碑内步有新船秋鹤與飛昔人證之已明無足論
者子厚英秀欎欎未吐沒為眀神亦是常理獨怪嫚
客死當是附伾文態未洗盡耳(弇州山人稿)
蘇長公半月泉詩
前書蘇軾劉季曺輔孫鮑朝懋鄭嘉會蘇堅同遊元
祐六年三月十一日
靈巖慈受和尚披雲臺頌
凡十詠孫觀䟦宣和元年比丘沖正上石
蘇東坡安平泉詩
律詩一首舊碑失去沈一先集蘇字重刻
蘇東坡金剛經
坡書金剛經刻石者二本其一後有甘昇提舉䟦為
甘刻其一前有篆書十餘字凡坡書瞥法多拂起是
右軍臨宣示筆意甘本失之今此舊本也第石理粗
漫鋒鎩多中斷耳(弇州山人稿)
弇州謂此書刻石有二本余所得者前無篆書後亦
無甘䟦繼得一本有倦圃先生印記亦與前所得本
同(光暎識)
蘇書司馬温公碑
温公碑在夏邑蘇文忠奉旨譔書文既宏肆琳琅其
音書法端謹大存晉唐遺法文忠第一妙跡也此碑
仆後皇統八年夏邑令王廷直重刻之因斵舊石為
四前有額後有䟦事載元人程鉅夫老杏圖詩叙及
王廷直修復温公墓碑記中(銷夏記)
宋之政事推司馬文章首長公以長公而述司馬宜
為一代巨觀(墨林快事)
司馬温公紹聖初有旨令毁隧碑豫章先生自黔安
至荆南作詩云司馬丞相驟登庸擢用元老超群公
楊綰登朝天下喜斷碑零落卧秋風盖謂此也孫舍
人君孚云方毁拆時大風走石羣吏莫敢近獨有一
匠氏揮斤而擊未盡碎忽仆碑下死其碑元賜精忠
粹德(事文類叙)
帖内有書跋云司馬文正公以元祐元年之九月卒
於位其葬也以二年正月辛酉既葬之明年勑翰林
學士蘇軾譔碑上親為篆字以表其首誠盛典也紹
聖間惑於羣憸之口仆碑而磨其文至金皇統間始
訪得舊本而摹立之斵碑為四額一䟦一共六石余
初得此碑凡四紙縦長丈餘横半之與斵碑為四之
說符合而額與䟦皆不可攷矣嗚呼是碑也仆於宋
復於金其間豈無鬼神護持而余乃幸而得之又豈
易哉又豈易哉按王廷直修復公墓在金皇統八年
乃宋高宗紹興之十八年距紹聖扑碑時計五
十有五年矣又有一行云天啓丙寅秋七月既望程嘉燧
拜觀於津逮軒(光暎識)
蘇書湖郡刺史舊叙
蘇書齊州長清縣真相院釋迦舍利墖銘
蘇書上清詞
蘇書蒲澗寺詩
蘇書大字憶子由詩
蘇書大字醉翁亭記
歐公此文蘇公此書真不負此滁州山水但不知李
陽冰篆庶子泉與韋蘇州作詩時如何(蒼潤軒帖䟦)
北宋學士東坡蘇公之筆趙子固家藏舊物也今為
伯田馮先生所得余在亰時嘗見此卷於高仁卿家
前後有子固印識今悉亡之想為俗工裁去詎謂神
物而灾亦見侵如是然字畫未損猶幸甚耳或者議
公書太肥而公却自云短長肥瘦各有度玉環飛燕
誰敢憎又云余書如綿裹鉄余觀此帖瀟洒縦横雖
肥而無墨豬之状外柔内剛真所謂綿裹鉄也夫有
志於法書者心力已竭而不能進見古名書則長一
倍余見此豈止一倍而已不識伯田之所自得又幾
何元貞二年四月一日持來求䟦聊為草草(松雪集)
蘇書豐樂亭記
坡公所書醉翁豐樂二亭記擘窠書法出顔尚書徐
吏侍結體雖小散緩而遒偉俊邁自是當家醉翁一
記偶創新矱翩翩動人無取大雅介甫沿之作誌更
成捧心若能於壓字處用古韻差可耳(弇州山人稿)
蘇子瞻王郎碑
蘇長公詩寄徑山和尚
蘇黃馬劵帖
右馬劵帖刻在嘉興陸宣公祠中乃子瞻為李方叔
所書後有子由詩并魯直䟦方叔即子瞻主試落第
者余嘗謂子瞻以玉鼻騂贈方叔不足竒而子瞻以
玉鼻騂贈方叔則甚足悲然方叔不遇於子瞻乃命
也而後竟齷齪以死使坡公有愛才之累則士之自
立可不慎歟嘉靖己未二月八日因友人所貽漫為
誌此
馬劵帖是蘇黃二公為方叔區處其窮者讀其劵真
有令人愧死處今時風土偷薄豈徒朋友道淪落如
兄弟骨肉以財勢欺凌者何限况兩姓人耶
大字甚佳方叔遇子瞻不偶而落第即此刻觀之不
徒見當時友誼之篤亦足以知李公人品矣(三條蒼)
(潤軒帖䟦)
黃山谷晦堂開堂䟽
文節此書骨肉俱到勝七佛偈百倍(蒼潤軒帖䟦)
山谷此書不帶一毛单刀直入是真具禅觀者(墨林快事)
黃魯直七佛偈
此書遣筆纖刻手不佳失真多學者恐流於媚
米元章曾譏黃魯直是描字今以七佛偈觀之信然
如缺月疎桐之横放晚登快閣之清勁大江東去之
轉折則又種種臻妙大抵學書之士只須遍覽古今
墨跡石刻爛熟胸中臨書時随紙筆興趣寫出更不
可道古人不好處便落人脚底下爾(二條蒼潤軒帖䟦)
黃山谷食時五觀
食時五觀帖多折筆
余嘗謂涪翁四體詩與五觀帖視其言若迂而真有
益於人今人閱世事不空讀梵書不廣少侈於衣馬
老溺於晏安失意則奔走竟日得志則饕餮終歲其
有留意清淡者鮮矣而又况於深諳聖諦耶余借此
帙於羅氏閱之而深有所感故手臨以還之也(二條)
(蒼潤軒帖䟦)
涪翁食時五觀乃小乘經觕語耳然不可不時使何
太宰王侍中讀之筆法極輕弱而鮮餘味(弇州山人稿)
山谷書經伏波祠詩
山谷晚年書法大成如此帖毫髮無遺恨矣心手和
調筆墨又如人意譬泰豆之御内得於中外合馬志
六轡沃若兩驂如舞錫鸞肅雍自應武象既不入馳
驅之範亦非詭遇者之所知也范成大至能題於此
(鉄網珊瑚)
右文節公書劉賓客伏波祠詩雄偉絶倫真得折釵
屋漏之妙公嘗自言紹聖甲戍黃龍山中忽得草書
三昧又云自喜中年字書稍進此詩建中靖國元年
五月乙亥荆南沙尾書於時公年五十有七正晚年
得意書且題其後云持到淮南示余故舊何如元祐
中黃魯直書也按公自評元祐中書云往時王定國
嘗道余書不工余未嘗以服由今觀之定國之言誠
為不謬盖用筆不知擒縦故字中無筆耳字中有筆
如禅家句中有眼非深解宗趣豈易言哉此書豈所
謂字中有筆者耶公元符三年自貶所放還建中靖
國元年四月抵荆南崇寧元年始赴太平凡留荆南
十閱月常有解免恩命状云到荆南即苦癰疽發於
背脇毒痛二十餘日今方稍㿉而此帖云病瘍不可
多作勞正發奏時也嘉靖十年辛夘冬臘月三日
徵眀書(書畫題䟦記)
黃山谷書歐陽永叔廬山高歌
歐陽公廬山高自謂出李杜上不滿識者一笑然其
雄勁豪放亦是公最合作詩也凡李杜長歌所以妙
者有竒語為之骨有麗語為之姿若十萬衆長驅而
中無竒正器甲不精麗何言師也山谷此書姿態猶
存而鋒勢都乏豈石頑工拙之故耶(弇州山人稿)
歐文忠公廬山高自謂其頡頏蜀道難然得涪翁此
書愈覺氣勢軒翥是皆二公平生之極詣也(蒼潤軒帖䟦)
黃山谷禹太伯季子伍員碑
黃魯直大字
帖有䟦云山谷老人墨快四幅余得之方伯(闕)公喜
其竒屈蒼健有古意恐傳之不永因付(原闕)令王達
重刻於邑庠之(闕)堂以與四方之學書者共之(原闕)
壬辰四月吉(原闕)憲司事莆田楊漚識
山谷夷齊墓碑
余始謂黃書傾側盡變唐法又得此碑而不覺失席
也碑乃黃書而無一筆類梁公碑者法全出褚登善
聖教序瘦勁絶人策拂鈎磔幾無遺恨但結體疎少
遜登善耳疑一人手腕豈其懸殊若是且黃他書俱
與此不類何也今世字學出蘇黃者強半遂令唐法
不傳不知黃故自能傳唐法者也(石墨鐫華)
山谷字拖沓跛踦聊以不拘拘繩墨放誕自勝故人
誚之者謂之苟此書何其不苟也一筆一轉從容於
法度之中而挺直不阿骨鯁無間有斬頭截胸不可
屈撓之氣雖學褚聖教然亦謂於二子之墓為宜爾
耶(墨林快事)
黃山谷墨竹賦
山谷之字以天趣勝小字拘束不盡所長此墨竹賦
磊落淋漓與賦中語相發如月影上窗流風入袂一
種活潑潑恬曠之妙不可名状豈目對墨竹神與俱
搖不自覺其情志之出諸胷入於手也(墨林快事)
石室先生以書法畫竹山谷道人以畫竹法作書其
風枝雨葉則偃蹇欹斜疎稜勁節則亭亭直上此卷
為克莊書墨竹賦尤是當家試一展覽淇園秀色在
目睫間矣(弇州山人稿)
黃魯直大字頌
黃山谷大江東去辭
涪翁此書不如缺月挂疎桐後有䟦語已糢糊(蒼潤)
(軒帖䟦)
銅將軍鉄著板唱大江東去固也然其詞跌宕感慨
有王處仲撾鼔意氣傍若無人魯直書莽莽亦足相發
磊塊時閱之以當阮公數斗酒(弇州山人稿)
黃山谷書中興頌碑後詩
山谷中興頌碑後詩是論宗語俯仰感慨不忍再讀
迫急詰屈亦令人易厭書法翩翩有致惜&KR1213;摹久遂
多失真者余謂坡筆以老取妍谷筆以妍取老雖側
卧小異其品格固已相當䟦尾云惜不得秦少游妙
墨鑱之崖石少游當亦善書爾時謫藤州故谷念之
耶(弇州山人稿)
山谷涪州詩
山谷登東林詩
山谷狄梁公碑
自古正書法無作傾側筆者晉人法在態中故圓而
多逸唐人態在法中故方而多遒宋初諸人猶遵唐
矩四大家出而唐法盡變競為偏側矣魯直其尤甚
者而昔人乃謂狄公事范公文黃公書為三絶即文
正文篇法靡弱與黃公何絶之有試以視裴公文李
西平事誠懸書為何如毋言蔡中郎之於郭有道也
(石墨鐫華)
王欽佩先生謂此碑如劉阮之徒章甫爼豆盖謂涪
翁不善真書故不免反拘於規矩中無超然處也(蒼)
(潤軒帖䟦)
碑為范文正公譔文黃文節書文載梁公事極悉書
極端謹不類他書以梁公之勛德文正之文章文節
之妙筆可稱三絶文節尚有夷齊碑惜未見(銷夏記)
昔人謂狄梁公事范文正公文之黃文節公書之為
海内三絶然文篇法既俳書勢亦傾側未足絶也黃
正書不足存有韻無體故也梁公復英王薦張相所
稱潜授五龍夹日以飛千載而後猶凛凛生色然史
稱王及善王方慶亦與諫復英王者柬之以梁公薦
自益州拜洛州再遷秋官後以姚崇薦入相世知姚
著績開元不知其薦張至二王愈冺冺矣余故附著
之(弇州山人稿)
黃魯直題琴師元公此君軒詩
弘治辛酉長洲薛英按蜀獲此碑於南榮立於分司
覆之以亭自以為起廢涪翁九原之英爽亦一蘇醒
昨玉泉公在南榮分司早發時忽見破屋中樹一石
自披荆視之因&KR1213;以歸噫好事如玉泉公使薛老有
知其亦蘇醒已乎涪翁此書與詩頗竒偉自言咄嗟
而成文不加點盖亦一時之興所至爾程嬰杵臼二
句煞有江西𣲖之意(蒼潤軒帖䟦)
琴之法音一往而無撓曲韻回伏而多俳徊乃為妙
指寫琴手者未必能盡也山谷老人不但以言寫之
而以字寫之筆筆各具一趣以自成一物又共逗一
趣以共成一物讀其句而琴之聲依依在耳即此君
之高潔亦依依在耳且刻手精工於厲石崩脆之上
獨傳其神而即其一點一畫不甚照𬋩而握運揮馳
之色具在無遺在山谷諸石中此其第一矣(墨林快事)
此君軒詩為涪翁極得意之作而書亦瀟洒如意不
知刻於何地摹手不工然一段清朗之致如霽色在
林尚足撲人眉宇也(銷夏記)
先騎曺子猷云何可一日無此君吾家小祇園竹萬
箇中有軒三楹不施丹堊純碧而已零雨微颸朝暾
夜月峭蒨青葱映帶眉睫間令人神爽陳子兼方伯
為題署曰此君軒今年歸自楚得山谷老人大書此
君軒詩一卷怒筆勃掣有籜龍坼石勢懸針下垂則
輕梢遏雲槎牙外嚮則鬚節奮張居然墨池傍兔苑
因留寘山房中異日乞公瑕雙鈎入石壁之軒為此
君傳神(弇州山人稿)
黃魯直題元上人此君軒詩
先有一刻最妙頗有瘞鶴銘之致此刻詩即别而字
乃娟秀柔膩另具風流然開朗雅鬯非山谷老人不
能也古人遺字如此者多或各有所祖未必偽黃字
近亦當(闕)為其不拘束而自合矩度然學之者必至
於沓拖無骨不相稱架苟能於謹嚴綿密中時一涉
其自得之趣烏見其不可也因並存錄以俟後之博
覽而有目力者鑒之要以彼一石為極則(墨林快事)
涪翁書此君軒第二詩是初得長沙法而以華陽真
逸筆運之能於穉中取老作法外具眼觀可也(弇州)
(山人稿)
山谷書此君軒詩有二刻皆行楷大字其一前云奉
題琴師元公此君軒後云元符二年冬元訪余於𤏡
道約來三月余必東歸歸當復來别我既而如其言
果來相見但乞此君軒詩而已咄嗟而成文不加點
其一前云題元上人此君軒後云鍾陵黃庭堅魯直
奉答周彦詩與前同韻觀山谷别集有此君軒詩䟦
云余既追韻作此詩寄周彦周彦抄本送元師元師
更欲得余手寫因為作草書近時士大夫罕得古法
但弄筆左右纏繞遂號為草書耳不知與蝌蚪篆隷
同法同意數百年來惟張長史永州狂僧懷素及余三
人悟此法耳蘇才翁有悟處而不能盡其宗趣按䟦
所云追韻作此詩寄周彦即石刻所云奉答周彦者
也而䟦所云更為元師作草書草書本不知有石刻
否據其自鳴得意方之旭素必有可觀也其行楷本
二刻墨林快事所評論至當皆為足珍(光暎識)
米海嶽天馬賦
天之美以清風暖日地之美以青山綠水人之美以
豐肌端骨而為三才之秀獨可疾雷苦霧驚湍險磵
鬼軀獸吻為美乎米老之字洵有怪法乃其弊非佳
境也惟大字天馬賦差為合作無奈好異之軰疑少
踏厲之態另出面目諸醜畢具大雅之道逝其遠矣
而又有為眩惑者表之惟恐不及老顛何仇於後人
也至於字有互異亦惟大字者勝余力為洗垢自附
於老顛知已云(墨林快事)
米書此賦余見三本學擘窠大字僅有此一本字字
皆可為榜署米公自言大字如小字以勢為主者(容)
(臺續集)
庚午春馬生致米元章墨刻天馬賦筆勢雄強超逸
真有千金蹀躞過都歴塊之氣賦語則不受銜囓膝
生秃駒耳徐元玉後題一詩頗致代興意未敢盡許
也(弇州山人稿)
米元章章居士墓表
元章書章吉老墓表筆勢縦於誌銘大都士人作書
時有乖有合觀者雖不可執此較彼然必求其妙處
則於自已臨摩方有資助不則只是聞張顛善草凡
得其敗紙惡札皆謂是以頭濡墨時所書豈不是痴
人前說夢(蒼潤軒帖䟦)
米海嶽章吉老墓誌銘
章吉老傳盧扁之術米元章得鍾王之法真世間之
二妙濡郡之一竒也而志乘不錄碑植於城南十數
里荒郊中盖吉老之墓在焉由大觀距今百六十餘
載雨淋日炙漸覺斑駁懼其彌久而磨滅也因刻之
以附於寶晉齋帖末(曺之格䟦)
米南宮菉竹居詩
米南宮樂圃先生墓誌
米元章書沉著痛快直奪晉人之神少壮未能立家
一一規摹古帖及錢穆父訶其刻畫太甚當以勢為
主乃大悟脱盡本家筆自出機軸如禅家悟後拆肉
還母拆骨還父呵佛罵祖面目非故雖蘇黃相見不
無氣攝晚年自言無右軍一點俗氣良有以也此為
樂圃書志遒勁奔逸又是平生得意筆太史公作信
陵君傳蔡中郎為陳仲弓志皆以得意人不輕贊譽
正似此書耳(容臺集)
泰山封禅遺文碑
司馬相如譔米芾集晉右將軍王羲之書熙寧
元年
米元章顔魯公碑隂記
米書素有偏側之勢一遇魯公便加莊重魯公之風
至數百年後猶能匡正米老(金石評攷)
宋世書稱蔡黃蘇米然南宮雖自晉唐諸名家出而
其法亦少變焉此帙筆勢猶端謹無怒張穠纖之失
其亦因魯公而變之者與(蒼潤軒帖䟦)
米老為魯公書碑隂即用魯公書法竒宕可喜至碑
中謂杞欲害公之人而不能害公之仙其說亦竒余
以為杞能害公一時而不能不予公以千古固無論
公之仙與不仙也(銷夏記)
米海嶽龍井山方圓菴記
此米字之最有聲合作者乃以庵之僧脩好事者適
得米老舊搨以補亡而恰遇一顛倒装潢者錯其先
後據之入石虎林游人如織莫有為之是正者余早
得此本亦以為装家誤旋入杭摩挲石下依然誤也
因另搨一紙為之改装則文從理順不致誚一公為
傖父顛士為糊目矣欲再正其石而匆匆北歸當賖
此恨因識於此(墨林快事)
米海嶽孔林古檜詩
王佐云古檜在孔林杏壇東南今不存矣惟再生一
株亭亭獨立身文皆左轉如草繩纏至梢有葉青青
可愛非世上所有也佐親見之梢尾有葉一小叢廣
高一尺許樹大僅一尺許(志林攷據)
右孔聖手植檜贊米芾纂并書碑在孔林余得之於
聖公彦縉陸伯易為余言宋人書米為優而余家米
書獨此與露筋碑為優云(東里續集)
米南宮王略帖
米元章蕪湖縣學記
此碑在米書中最為瓌瑋吾鄉嚴子寅酷愛海岳書
每日臨千百字弊則更易一帖此本不知是第幾次
装者(蒼潤軒帖䟦)
米老書所貴獨鍊自己精神全不依傍門戶即其夢
寐古法頭目奉之要不過以薪炭其丹先已在鑪中
不借他分毫也貴亦在此累亦在此竒形怪貌居之
不疑所云不可無一不可有二令人乍見而怪再見
而習三見而漸親就之以為函盖世間自有此一種
形貌無足怖悸而已此學記字字有體勢亦鮮敗筆
又米書中之可貴者(墨林快事)
蕪湖學記黃裳纂文米芾書字法遒勁而韶秀余舊
有未斷本兵亂失去今雖稍剥然大勝龍井方圓庵
諸刻(銷夏記)
米海岳研山銘
米友仁蘇州孔廟碑
評者以南宫書怒張有子路未見夫子時氣象今以
小米較之又不但堂廡之羞而已余嘗合晉二王唐
二歐宋二米並觀謂其一蟹不如一蟹以兹二刻眎
之良可見其梗槩矣(蒼潤軒帖䟦)
米元暉書夫子廟記石刻在吳城中書亦秀穎可愛
但結法既不古又乏變態耳黃涪翁贈之詩虎兒筆
力能扛鼎教字元暉繼阿章取羲之獻之故事書家
不愧箕裘者有大小鍾大小衛大小王大小歐陽大
小米惟小米差弱耳(弇州山人稿)
金石文考略卷十四
