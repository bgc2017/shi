金石文考略卷十五
嘉興李光暎撰
古柏行
任君謀退之詩十一首紙墨尚佳書法雄秀結搆縦
逸盖宗於顔魯公識曰右退之詩十一首辛巳秋三
日龍岩君謀書卷後同時有雷溪叟道眀題䟦眀有
李西涯周公瑕董思白等題䟦䟦中云龍岩姓任諱
詢字君謀易州人登正隆進士法書名天下亦善畫
雷溪叟同易州人亦登進士而正隆者金國年號也
陕地有石刻古柏行後面題識龍岩書古今名流皆
認為顔魯公之書余今見此始知為任君謀書也(書)
(畫記)
重修中嶽廟碑
中岳碑黃久約奉勅纂郝史奉勅書郝史世宗時人
此碑正書方整遒勁盖習清臣誠懸而兼運以永興
者於金碑中最為妙品書者為郝史不立傳亦無書
名觀其結構王庭筠軰似不及也党懷英號為能書
乃任篆額不任書知郝書在當時亦自知名碑立於
大定間與博州碑同時世宗朝頗稱太平故以其暇
得修祀事耳(石墨鐫華)
趙秉文閑閑圭峯草堂寺詩并偈
正大乙酉年冬秉文詩八首丙戌仲夏中伏鑑山(闕)
亨䟦又秉文偈語
趙秉文金禮部尚書號閑閑居士嘗為張天錫序草
書韻會云俳徊閑雅之容飛走流注之勢驚竦峭拔
之氣卓犖跌宕之志矯若游龍疾若驚蛇似邪而復
直欲斷而還連千態萬状不可端倪亦閑中之樂也
觀此則其自負可知而此諸詩草法頗似鄭駙馬心
經王元美謂不中素師作奴者然則閑閑其不免元
章重儓之誚乎(石墨鐫華)
元有兩閑閑吳閑閑名全節係羽流趙閑閑名秉文
官禁近或云金正大間人俱善書法有辭藻而趙尤
横溢(六研齋)
圭峯草堂雜題
崇寧改元三月吴郡梅澤說之題詩四首崔珙書又
雷嵓老人詩一首又大安改元春六十日洹山史(闕)
題詩一首又東原田曦詩二首孤雲野釋普定書又
雪菴溥光詩二首又進士陳堯雋詩一首景祐二年
六月望日甥王舜俞後序眉山釋惟悟書
党懷英孔廟碑
此金修孔子廟碑也自唐荒於五季宋初統一崇奉
之儀日有建樹俚言傖字未臻美盛直至金主曲阜
而此碑方能推原道由六經而取衷於孔子自漢向
以來分途名家之製為之一洗何其懿也八分之業
唐自明皇外諸大家亦未數數然此刻豐贍平淡卓
具軌物一時南北莫之或先(墨林快事)
㟦山題詩
大定十五年趙揚鄭元詩張尊書丹
梁公畫像記
承安丁巳郝長卿述吳琢書
興慶池題名
眀昌甲寅劉仲游書
定兩縣水碑
天眷二年楊丘行纂喬木書并題額
華州城隍神濟安侯新廟記
大定二十四年張建記鄉貢進士(原闕)篆額并
書
普會禅院記
正隆三年郝大亨撰李德華書丹何思篆額
重修天龍寺銘
正隆己夘智允迪纂任枲書并篆額
醮事記
崇慶改元書史吕知眀
皇弟經略郎君行記
是其國書後有題云天會十二年尚書職方郎中
黃應期宥州刺史王圭從行奉命題又有題云明
崇禎癸酉成都范仲闇書
大雲禅院之記
大定十年姜堯仁記孫衍書丹篆額
華嚴寺薄伽蔵教記
天眷三年段子卿纂沙門法慧書張公徽篆
額
博州重修廟學記
大定辛丑王去非記庭筠書党懷英篆額
王庭筠在金與趙秉文党懷英軰同負書名而庭筠
酷似南宫此書是也攷是時庭筠父遵古實成廟學
事王去非記之而令庭筠書之故尤為得意篆額者
即懷英也(石墨鐫華)
黃華老人行書全學南宫史言老人儀觀秀偉善談
吐胷次不在元章下觀之信可見矣(蒼潤軒帖䟦)
自米老以字鳴於宋而後之學士強為效顰不顛亦
顛也自今人之好米老書而凡類米老書者皆好之
不出於顛猶其出於顛也字不足以自名或附之以
希千秋一睐若庭筠者以書聞完顔之世為其父書
此記亦仰託之米老今覧其字勿論其能肖米與否
乃列之古人之中差不為辱亦不敢自信其可以傳
父之製於不朽其心之虚而尊師及為親無已之思
皆可取也(墨林快事)
庭筠負書名此碑風骨磊落有襄陽之勁秀而無其
傾欹近石不多見者庭筠以名家子仕於完顔年未
四十自稱黃華老人其意良足悲矣(銷夏記)
金王庭筠號黃華老人善寫梅書法沉頓雄快與南
宋諸老各行南北元初巙子山諸人不及也(六研齋)
博州廟學碑隂記
碑隂王遵古記男庭筠書李糓篆額
此亦王庭筠書其父記字差大結搆風骨似不及前
碑(石墨鐫華)
黃華老人此書駸駸遂侵凌米顛只欲與之分庭抗
禮虎兒在階下便當縮項爾(蒼潤軒帖䟦)
解州聞喜縣改修董池神記
天眷元年賈葵纂滕祹書并題
重修微子廟記
天德三年楊漢卿書
重修東嶽廟記
大定十八年楊伯仁奉勅譔黃久約奉勑書
党懷英奉勅篆額
亰大慈恩寺貴戒師圓寂銘記
大朝丙午
隴西郡李公墓誌銘
大定十一年賈圻譔并書
黃華老人汾州大字詩
居易錄云洱海藂談有云三墖寺内有黃華老人草
書石刻字大如椀相傳以㯽榔殼蘸墨汁書之老人
宋元間人自江右来此久之仙去其詩挂鏡臺西挂
玉龍半山飛雪舞天風云云某按黃華老人即金翰
林修撰王庭筠字子端此四詩有真蹟石刻在汾州
府學朱翰林彛尊吳徵士雯皆曾見之盖李中溪元
陽侍御摹於點蒼而滇人傅會為仙耳居易錄所云
如此余所藏一本得自沈友兄夀朋盖夀朋尊人平
遠先生為汾州守時所搨則是真跡刻本也筆法極
似黃山谷嗣又得一本是山東憲司楊某屬城武令
王達刻於邑庠者楊有䟦則云山谷書(光暎識)
重修亰兆府學記
正隆二年李㮚記潘師雄書錢義方題額
龍興寺碑
大定元年
孔廟留題雜詩
金元人題凡二十一首
獲鹿縣靈巖院深公墖銘
大定十四年(闕)景(闕)譔李如珪書
重修州學宣聖廟記
眀昌三年鄭昕譔李敬義書丹邳輯篆額
汾州平遥縣葬枯骨碣銘
皇統壬戌鄉貢進士李致堯譔并書
普天醮蔵寶符記
大德三年
重修宣聖廟記
承安戊午史倬記并書南山題額
萬卦山題詩
一宋政和甲午一金大定六年
重修碑院七賢堂記
正隆四年曺誼記郭孝忠書丹徐頥篆額
重修宣聖廟記
廉希憲纂商孟卿書
商挺字孟卿曺州濟隂人與元好問楊奐遊世祖在
潜邸聞挺名遣使徵至塩州入對稱旨六年同僉樞
密院事八年陞副使有詩千餘篇善隷書贈魯國公
諡文定(元史本傳)
勅修曲阜宣聖廟碑
歐陽玄纂喀爾庫庫書
庫庫刻意翰墨正書師虞永興行草師鍾太傅王右
軍筆畫遒媚轉摺圓勁名重一時評者謂國朝以書
名世者自趙魏公後便及公也(書史會要)
子山嘗問客一日能寫得幾字客曰聞趙學士言一
日可寫萬字公曰余一日寫三萬字未嘗以力倦而
輟筆(輟耕錄)
子山書從大令來旁及米南宫神韻可愛(四友齋叢話)
崞州孔子廟記
大德十一年加號大成至治三年立石
應州學記
泰定元年劉思温纂郭仿書穆誠中篆額
東平府路宣慰張公登泰山記
至元二年杜仁傑記王禎書篆
靖應真人祠堂碑銘
至正十六年趙承禧纂并書王士元篆額
禱雨歌
至正三年台哈布哈製并書篆額
重建文宣王廟碑
閻復譔劉賡書
劉賡字熙載洺水人至元十三年授國史院編修官
至大三年拜翰林學士承旨言語字畫人寶而敬之
(道園學古錄)
重陽仙跡碑
姚牧菴璲追書金劉祖謙文文頗藴藉而書全法顔
平原但波拂鈎磔稍不及因以知勝國時不乏能書
也(石墨鐫華)
姚牧菴書仿平原秀拔樸厚大有先正典型人有言
此記可嫓美宋文貞碑非妄(銷夏記)
重陽仙跡記金翰林修撰劉祖謙纂而姚牧菴璲至
元世祖朝以安西文學為書書法全學宋文貞碑比
之孫李不作墨豬氣而文亦能略去幻化語稍藴藉
不為其徒張帘也重陽得無師智近六祖而懸䜟若
誌公蹤跡又似萬回真異人哉(弇州山人稿)
重修平江路儒學記
至正五年鄭元祐為文唐珙書丹逮永貞篆
額
歸安縣儒學教諭題名記
至正十五年宇文公諒記錢用壬書丹梁國
標篆額
諸真人讃
至元三十年真人自尹喜而下凡三十人各有小
傳系以贊刻於古樓觀太清宗聖宫茅山朱象先
製并書有䟦
孔廟留題雜詩
五言律詩一首七言律詩五首七言絶句五首
加封顯靈英濟義勇武安王碑銘
至元五年武元亨撰彭高裕書丹皇甫(缺)篆額
封兖國復聖公制又兖國夫人制
至順二年封兖國公元統三年封兖國夫人
加封顔子父母妻諡議
元統二年
終南山古樓觀重建文始殿記
此杜道堅譔書文始先生者尹喜也今殿與碑尚存
詞本蕪冗而書與希聲堂碑正同亦弱不足存也(石)
(墨鐫華)
說經臺希聲堂記
希聲堂元建在說經臺北下一級今廢而建閣獨朱
象先所為碑存碑辭卑不足觀而杜道堅書非隷非
分去古益遠於法益盭如吾子行所謂挑拔平硬若
折刀頭者不復可得殊令人有韓蔡諸人之想(石墨鐫華)
靈寶縣重建有夏忠臣關公祠堂記
大德六年熊正德纂王道亨書
觀絳守園池次偰世玉韻詩
至正丙戌王士元書於花萼堂
修學宫記
至正甲辰李祺記馬懿書
刻大開元寺興致
金貞祐四年僧澄潤書於開元皇帝祠壁元延祐六
年移以立石
漢武帝秋風辭
大德丁未董若冲書
重修淮隂侯廟記
致和改元楊先韓譔富珠哩翀書
重修闕里廟垣記
至元十九年楊桓譔
重修尉遲迥廟碑記
至正辛巳
重修晉祠廟記
至正二年王思誠譔王九思篆并書
重修媧皇廟碑
至元十四年高鳴奉勑譔胡祇遹書王博文
題額
元遺山先生墓銘
大德四年
抱一無為真人馬丹陽道行碑
丹陽真人初名從義後名鈺重陽上足也其所云心
不馳則性定形不勞則精全神不擾則丹結然後滅
情於虚寧神於極亦是第所謂丹與極者何物也丹
陽初有家為重陽所導至再三乃棄之與妻孫各行
化得道碑為元學士王利用譔而道流孫德彧書文
頗詳腴而書尤勁有魯公遺意(弇州山人稿)
道士孫德彧字用章眉山人十一歲為道士未嘗忘
讀書武宗賜真人號仁宗累加恩命管領諸路道教
居終南山重陽宫(道園學古錄)
義井漢昭烈祠記
至正五年吕思誠纂葛禋篆并書
葛禋順帝時人奉訓大夫中書刑部侍郎(日下舊聞)
天開禅寺碑
至元三年禅師惠川福珪譔并書丹
顯應王廟祈雨感應記
至正二年揭傒斯譔劉允忠書聶輝篆
代祀闕里孔子廟碑
天歷二年曺元用譔張恒書篆
萬卦山野雲禅師行業記
至正十二年郝忠恕譔并書
代祀闕里記
至正二十五年魏元禮譔林儀書并題額
致祭先師兖國復聖公祝文
元統二年
勅修太師忠烈公比干廟碑銘
延祐四年王公孺譔劉敏中書丹姚煒題額
忻州天慶觀重建功德記
至元十九年元好問譔王炳書李郁篆額
封啓聖王碑
至正十四年吕思誠奉勑纂王守誠奉勑書
姚庸奉勅篆
岱嶽行宫記
至正壬辰張微中書
少林禅寺蕭梁達磨大師碑叙
至正七年歐陽玄叙庫庫書趙世安篆
重修飛英舍利墖記
延祐六年孟淳纂趙孟籲書并篆額
亰兆府重修宣聖廟記
至元十三年徐琰纂
代祀記
至正八年董立記
重刻潮州韓文公廟碑
至正丁未
湖州路歸安縣修學記
至正十一年儲惟賢譔張世昌書吳鐸篆額
井陘縣守禦官脫公德政碑
至正丁未吳郡王(闕)譔并書秦序篆額
平定等州大總帥聶公神道碑
大德二年李治纂劉愻書并篆額
勅賜靖應真人道行碑
至元十七年李槃奉勑譔祖英書商挺篆額
華嚴寺眀圓照碑
至元十年如意老人祥邁譔松菴悟圓書田
介篆額
廬山東林重建太平興龍寺記
仍改至元之二年虞集譔并書趙世延篆額
道園公德行文章在勝國冠冕一時而書字特其餘
事然其行筆重厚典雅類有道者之士則公之德行
文章又於書字見之矣(蒼潤軒帖䟦)
自松雪公中興書學一時碑版奕奕可傳是後受其
法者又彬彬嗣起獨伯生得其正宗乃松雪雅慕北
海一二合作遂追其单刀直入之氣而不能脱其横
跳欹舞之習是以蹤跡未化𣲖脉可尋亦盡美中之
微憾也虞公此作既以似北海之遺而能全去怒張
還之揖讓恂恂静謐有松雪之恬怡而無其累真善
於集大成者伯生得無見及乎此而以此矯其偏乎
此學書之士所宜急知此變化之妙者也至於涼國
之篆更為精典所增重於東林者博矣(墨林快事)
右記為奎章閣侍書學士虞公集纂及書所志寺顛
末頗詳而書亦圓婉可愛特少遒耳余嘗過東林歎
其日就荒落為之憮然盖元時賦歛薄江淮間有餘
力得以從事小果今自貴璫外無能繼之者矣非盡
其教之衰然也(弇州山人稿)
焚毁道蔵碑
至元二十一年王磐等奉勑譔鄂囉鈕祜祿瑋書
丹鄂囉巴哈圖篆額
兊國公新廟碑
至正九年歐陽玄奉勅譔張起巖奉勅書耿
煥奉勅篆額
重修夀聖寺記
至正八年吕思誠譔陳好謙書
富察大使索海市詩
古詩二十句書法在南宫山谷之間(光暎識)
重修嘉興路總𬋩府治記
至正五年韓璵譔吳秉道書馬合謀篆額
萬安寺茶牓
右茶牓釋溥光譔并書至大二年刻於戒壇寺為石
四兩面刻凡八幅今移立在城西峻極下院按王世
貞䟦云元僧溥光書茶牓風骨頗遒勁惜胷中無卍
字骨令天趣流動筆端結習未忘超洒不足又周叙
記云元雪菴所書茶牓字徑三寸許遒偉可觀今觀
其書筆雖過豐而結體遒緊有清臣誠懸之風書史
亦稱其工大字錄之(嵩陽石刻記)
溥光字玄暉號雪菴俗姓李氏大同人特封昭文舘
大學士賜號玄悟大師為詩沖澹粹美善真行草書
尤工大字國朝禁匾皆其所書(書史會要)
趙松雪過酒肆見帘字駐視久之謂當世書無我逮
者而此書乃過我問知為雪菴李溥光也因薦之朝
(懷麓堂集)
中岳之勝自山川竒秀外則宋燈撲擊皆為宇内之
冠即雪菴所書施茶牓其一也字受骨於清臣勻顔
於玉局僧書中之琤琤者北地燥剛當暑尤甚而大
都塵冥中為更烈施茶之緣處處仰之大率以釋子
主其務其遺法然也先子每歲必預其勞是以小子
不敢有怠焉恒張此以當戒諭又為書之有用者不
徒玩其華已也嗟乎自王政之熄而美意一掠之西
方不止療渴之一節而已司世者念諸(墨林快事)
溥光字玄暉大同人自幼為頭陀號為雪菴和尚深
究宗旨好吟咏善真行草書尤工大字與趙文敏公
孟頫名聲相埒一時宫殿城樓匾額皆出兩人之手
亦善畫山水學關仝墨竹學文湖州大德二年文宗
降旨來南闡揚教事椎輪葛嶺後詔畜髮授昭文殿
大學士玄悟大師有雪菴長語大字書法行於世(顧)
(侠君元詩送漙光小傳)
泰山題詩
至元戊子達嚕噶齊題
加號大成至聖文宣王牒文
至大三年
何山寺安定書院牒文
泰定四年正書書法類趙松雪
李晉王影堂碑
此碑剥蝕已極
嘉定州東岳行祠記
皇慶元年張與紹書張與材纂并篆額
察罕特穆爾祀宣聖記
至正二十一年孫翥纂完哲書閻思孝篆
東嶽仁聖宫碑
至順三年虞集奉勅製文書字題額
孔廟詩
泰定三年至正元年五年六年七年諸謁廟者題詩
更新功德之記
至元甲申李道謙述
封衍聖公治牒
大德四年
無錫州儒學記
至正二年孟潼記并書黃溍篆額
湖州路歸安縣儒學記
泰定五年鄧文原譔并書高昉篆額
太師右丞相過鄒祀孟子之碑
至正十二年楊惠譔張思政書孔克堅篆額
汶上張釣石先生遺教碑記
至治(闕)年立無譔人名門人夏日葵書
文水縣重修學記
至正十四年郝忠恕譔并書
重建至聖文宣王廟碑
元貞改元閻復譔劉𢋫書
加號孔子碑
大德十一年皇慶二年趙世延䟦
重修廟學記
延祐丁巳陳良弼纂廉希貢書
嘉興路興舉學校記
至正六年鮑恂撰李祁書張純仁篆額
武林弭菑記
至正三年楊維禎譔陳遘書班惟志篆額
八大人覺經
雪菴所書茶牓最為人稱此書罕稱之者此書眀萬
歷辛夘刻石在吾邑東墖寺禅堂壁間有達觀可道
人䟦有包檉䟦余得此刻久矣其真跡藏本寺眀秀
房余過眀秀請觀真跡密菴師出以眎余循環把玩
識如包䟦所云不啻球琳琅玕之寓目也卷首裝以
宋牋余歎其可貴天一師云此牋幸而得存前本房
僧某曾取以乞戴懷古書懷古異之詢得其由令易
以他紙曰雪菴真跡乃寶物忍損其所裝乎仍歸如
故即此可知前人之於名跡裝潢貴重懷古筆墨名
家知所珍惜又如此(光暎識)
湖州路西湖書院增置田記
延祐(原闕)湯炳龍譔白珽書廉希貢篆額
重刻義田記
至正庚寅錢公輔纂趙雍書
金石文考略卷十五
