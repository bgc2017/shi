金石文考略卷十三
嘉興李光暎撰
重脩周康王廟碑
宋祖葺前代帝王寢廟文武成康皆有之今碑存者獨
成康爾而康王碑斷泐不可讀開寳六年建黃遜浮纂
孫崇望行書亦與唐太宗廟同時而王元美題憲宗廟
碑謂宋祖注意憲宗蓋未見周成康唐太宗諸碑耳崇
望待詔書院者一時習尚故不離通微院體也(石墨鐫華)
廣慈禪院新脩瑞像記
雍熙二年希夷先生陳搏譔楊從乂書幷篆額
增脩中&KR1772;中天崇聖帝廟碑銘
乾興元年陳知微奉敇纂邢守(缺)奉敇書幷篆額
篆書千文序
乾德五年陶糓譔皇甫儼書
英公於篆書獨推李監而陶承旨糓此序亦云陽冰
死而夢瑛生其然乎序書出皇甫儼手可謂升率更
之堂者(石墨鐫華)
重脩開元寺行廊功德碑
建隆四年劉從乂譔袁正已書并篆額
重脩孟姜廟因留古調詩
嘉祐戊戌五言古二十二韻宋宗諤并書
真宗御書先天太后贊
真宗此書在亳州龍德宫遒逸有致盖以其年正月
謁龍德耳先天太后者老子母也唐系自老子尊徽
號曰玄元皇帝故太后之號因之乃宋亦爾耶(弇州)
(山人稿)
真宗御製御書廣生帝君贊
帝王學書自非急務然即其筆勢觀之亦足以知其
治所在趙宋自太宗後惟真宗稱良觀青帝廣生君
刻亦足以知好生之意評者謂其書妙在全備八法
右碑在泰山南麓青帝觀中宋真宗御製廣生帝君
讚并序其文及篆額皆御書青帝即禮記月令所謂
其帝太皥而史記封禪書秦宣公作密畤於渭南祭
青帝唐書王璵傳請置春壇祀青帝於國東郊者也
夫帝者一而已矣易傳曰帝出乎震齊乎巽相見乎
離致役乎坤說言乎兌戰乎乾勞乎坎成言乎艮是
周流乎四時八卦之中而其為帝者一也家語載孔
子之言曰某也聞諸老聃曰天有五行水火金木土
分時化育以成萬物其神謂之五帝古之王者易代
而改號取法五行五行更王終始相生亦象其義故
其生為明王者死而配五行是以太皥配木炎帝配
火黃帝配土少皥配金顓頊配水於是有五天帝五
人帝之說漢儒因之遂立感生帝之名謂帝王先祖
皆感太微五帝之精以生鄭康成述春秋緯說蒼帝
靈威仰赤帝赤熛怒黃帝含樞紐白帝白招拒黑帝
叶光紀則王子雍諸儒所排駁而後世雖存五帝之
祀亦不遵用其名者也豈若易傳之言簡而當哉若
真宗之事又所不足論云(金石文字記)
夢英夫子廟堂碑
英於篆體偏傍二石皆係䟦語與忠恕書皆作正書
皆方勁有法而此碑忽爾蹶張全用柳誠懸玄秘塔
法不師其遒勁而師其粗疎所謂真惡扎也米南宫
可作請以是質之(石墨鐫華)
夢英謬篆極為可鄙一時縉紳從而贈詩今觀此碑
有顔柳遺法殊堪披誦豈唐時舊刻特重摹之上石
故典型俱在耶(蒼潤軒帖䟦)
英師學柳不啻似之冷面枯腸出世人所宜也夫子
廟記緣其文美殫意極精以敵之允為合作程碑初
刻遂無傳(墨林快事)
扶風縣夫子廟碑首云天地吾知其至廣也云云作
者唐大歷二年丁未駕部郎中程浩碑尚在扶風縣
今傳為皮日休誤矣皮在僖宗廣明年與大歷相去
年代殊遠不知何以錯誤如此此碑書法清勁仍多
古字地作墬三作弎道作衜子作□光作光唐作&KR0008;
天作&KR1337;善作譱遊作&KR0146;曹作&KR0034;(升菴外集)
此碑蒼潤軒帖䟦墨林快事升庵外集皆稱之趙子
函獨貶之者過也按碑文為程浩撰相傳為皮日休
金石評考云此記載在古文大全作皮日休而碑作
程浩豈日休代浩作歟攷日休文藪無此文則當從
碑余竊謂代作之說宜有之既代之作則已集中自
不必載耳(光映識)
絳州夫子廟碑
聖教序盖唐文皇從右軍墨迹集之而又獲懷仁善
手故能師法百代此碑從刻本摹集僅形似耳無論
不及聖教即以較吳文斷碑又隔一塵矣(石墨鐫華)
綘州夫子廟記宋人集右軍書聖教序猶是真跡中
集者此又從序書及他石本摹刻形似之外風流都盡
矣然記得朱紫陽好曹孟德書劉共父好魯公書朱
以時代譏之劉答固耳吾唐忠臣若漢賊也朱乃屈
笑此夫子廟記不當勝作奘師序耶吾姑為此石解
嘲(弇州山人稿)
抄高僧傳序
陶承旨文全乏藴藉英大師書徒爾矜張俱非當家
善乎元美氏之言曰陶法門之畫葫蘆者英筆塜之
盗枯骨者蔑以易矣(石墨鐫華)
摩利支天經并隂符經
此碑首摩利支天經前作佛像次黃帝隂符經前作
黃帝問廣成子像畫俱不惡書者為汝南袁正已亦
能習歐陽率更法者因以見宋初諸人猶步趨唐矩
也(石墨鐫華)
袁正已所書摩利支天隂符經立於乾德年在京兆
國學以太學刻二教之經不必論宋初文字徐以篆
夢英以雜體袁以楷皆得郭忠恕之一端而此袁得
意之作古淡閑雅尚有李氏之遺風焉蔡襄稍為變
調繼以蘇黃各出新意凌夷至於顛老古法埽地盡
矣余於宋初猶有取焉爾(墨林快事)
澹山巖詩
淳化改元永陵李建中題
西臺本學王大令書而拘攣若此猶韓非之學黃老
李斯之學荀卿也余觀筆勢尚有先賢風氣固自佳
(東觀餘論)
三體隂符經
乾德四年郭忠恕書
右郭忠恕三體隂符經其二大小篆其一隸也忠恕
篆筆幾與徐鉉埒而尤以工小楷名畫入妙品仕宋
為國子主簿用酒狂得罪貶能自卜死日或云仙去
不死也隂符最為唐人所重褚河南前後奉勅書至
累百卷中亦多精語是老子以下鬼谷以上人作但非
黃帝書耳忠恕既謫仙人宜其有會屢書之而不足
也(弇州山人稿)
重脩中岳廟記
中岳廟記乾德二年鄉貢進士駱文蔚撰并書瘦樸
有骨略似歐陽率更(嵩陽石刻記)
重脩嵩岳中天王廟碑
嵩岳中天王廟碑盧崖州撰有唐季衰薾之風孫崇
望盖以書待詔者運筆固圓熟毋乃通微院體之遺
耶(弇州山人續稿)
祥符玄聖文宣王贊
秦至無道而創封禪儒人排之未達於天人之故也
天地之秀孔子未生散於山川孔子既出鍾於泰岳
是以自秦之後沿漢及唐未有不登封泰山而降禮
曲阜者載在史故非若七十二君之荒忽也故不知
者謂因岱而及孔子不知造物之意尊孔子而本於
孔子之所由生也即祥符之主詐為天書以誣上帝
况於岳神而於孔子獨為懾志躬贊躬書下及弟子
此其心亦有一罅之明者其贊或假手潤色字必其
所勉為皆不必以韋布之法繩之矣(墨林快事)
此真宗東封還過曲阜奠孔子而作碑二方上刻御
製贊下刻加號詔真行書無名氏疑亦書院待詔尹
熙古輩為之雖不離院體而亦有聖教遺意據碑奉
勅諸道府州監各於文宣王廟刻贊并詔不止曲阜
余所收乃曲阜碑盖它處易燬而孔林獨存耳(石墨)
(鐫華)
宣義大師夢英十八體書
後有郭忠恕書
勸慎刑文并箴
此宋晁迥述自古酷吏循吏之報應以為用刑者勸
文冗似點鬼書則方整勁拔有歐陽率更法稍遜其
遒逸耳碑無書者姓名以後慎刑箴碑証之當為盧
經書
迥既作慎刑文又為是箴刻石永興軍文宣王廟即
今西安府學碑立於天聖中是時迥判西京巳年八
十餘矣召宴太清樓既而獻斧扆慎刑箴是此耶中
多為長吏語似非上天子者迥為殿中丞時失入死
囚奪二秩故晚年津津慎刑如此耳書碑者進士盧
經大有歐法(二條石墨鐫華)
慎刑箴乃晁尚書迥判西京時作一叙一箴極其剴
切而進士盧經書刻於石書法整潔可愛當兹刑罰
煩苛四海重足安得此仁人之言重刻之石置司刑
之座右乎(銷夏記)
承天觀碑
大中祥符二年李維奉勅撰尹熙古奉勅書并
篆額
龍門銘
大中祥符(缺)年御製御書并篆額
永興軍修文宣王廟大門記
大中祥符二年孫僅撰冉宗閔書
中嶽中天崇聖帝碑銘
大中祥符七年王曾奉勅纂白憲奉勅書并篆
額
重脩北嶽碑
北嶽廟在曲陽中有一白石梁相傳云是舜時從嶽
飛至者因祀於此其說迂誕不可信然古樹遒竦有
二塑鬼竒甚皆千年外物碑刻亦稱是魏公此書全
法顔平原而時露柳骨鋒距四出令人不可正視公
之受遺二世以身係輕重此亦可窺一班矣(弇州山)
(人稿)
嘗見王元美稱是碑云魏公書法顔平原而時時露
柳骨鋒距四出令人不敢正視亟慕而購求之既得
再閱所謂鋒距四出良是但以三公較之似不無少
遜顔之方整而偏得柳之舊張居顔柳間可也何至
兼二公令人不敢正視乎魏公受命二世以身係重
輕誠不可及而於書家嫡𣲖恐不敢過枉也(石墨鐫)
(華)
余於宋名臣墨跡每每見之獨未見公手書此碑仿
魯公書宛如畫像贊毅然有不可犯之色(銷夏記)
韓魏公書杜少陵義鶻行
墨池編論字體有擘窠書今書家不解其義按顔真
卿有云點畫稍細恐不堪久臣今謹據石擘&KR0034;大書
王惲玉堂嘉話云東坡洗玉池銘擘&KR0034;大字極佳又
云韓魏公書杜少陵義鶻行詩擘窠大字此法宋人
多用之墨札之祖也(米襄陽志林攷據)
右韓忠獻王琦所書杜甫義鶻行端嚴厚重古所謂
顔筋柳骨殆無以過之展卷熟視則夫垂紳正笏不
動聲色而措天下於泰山之安者其氣象猶可想見
其仿彿也朱文公有云韓公書跡雖與親戚卑幼未
嘗有一筆作行草勢以此觀之王之為人出中達外
無斯須不本於誠故其建功立事凝定不搖德在生
民而著史冊宜也視彼傾歌偃仆常若大忙中書者
則其&KR0997;急寬易相去何如哉(宋學士集)
劉太初書中嶽醮告文
中嶽醮告文真宗御製翰林待詔朝奉郎行少府監
主簿賜緋臣劉太初奉勅書并篆額刻於石幢八面
在中嶽廟峻極門外其書有唐人風致(嵩陽石刻記)
重刻終南山上清太平宫碑
上清太平宫碑太平興國五年徐鉉奉勅譔張振奉
勅書
汧陽普濟禪院碑
閻仲卿撰沙門善儁書
碑在汧陽于侍御永清始獲之亟稱賞以為不减聖
教序余得一紙觀其書非惟不及聖教抑且不及隆
闡法師碑時代為之非書者責也書者為僧善儁曰
習右將軍王羲之書其年為大中祥符此時蘇黃四
家未出故書雖遜古猶有唐風(石墨鐫華)
原理碑
天聖五年孫冲述張茂宗書
賜西岳廟乳香碑
咸平六年韓見素譔
高紳轉運荆湖奏請賜南嶽焚香而四嶽并及之據
碑南嶽諸殿日破乳香一兩西嶽諸殿共十一處乃
日破半兩古人焚香其儉如此且所焚乳香非今香
也碑正書亦有柳誠懸筆意(石墨鐫華)
宋傳書真武經
真武經元符二年河南宋傳小正書秀雅可觀(嵩陽)
(石刻記)
心經序
心經序僧省言書趙崡云得心經序於報恩寺壁間
唐南陽忠國師述宋九華山僧省言書書全出伯施
幾於亂真(石墨鐫華)
雲居寺碑
燕山雲居寺碑鹽鐵判官朝議郎行右補闕王正述鄉
貢進士鄭熙書鄭熙穆宗時人(吉金貞石志)
袁州學記
李泰伯撰柳淇書章友直篆額世稱三絶
柳淇書學中興頌筆力雖未絶勁而間架已方嚴(書)
(史會要)
重刊樊宗師綘守居園池記并叙
孫冲譔薛瑛書耿說篆額
游師雄昭陵圖攷
六馬贊唐文皇御製歐陽詢書石與文德皇后碑同
立陵後高宗又詔殷仲容别題馬贊於石座則贊宜
有歐殷二公書也今文德皇后碑與歐書都亡而陵
上馬無石座書世所傳圖乃游景叔所刻景叔序云
得唐陵圖記云然楊用脩丹鉛錄記六馬贊云在秦
中殷仲容譔歐陽詢書又有元學士王惲䟦云云其
說與景叔小異或用脩所見乃舊石耶然一為歐書
刻石一為殷書刻馬座實出太宗製非殷譔而歐書
也游公刻圖盛傳用脩不當未見何牴牾乃爾今去
用脩未百年豈舊石頓亡獨有游公刻耶景叔亦云
詢書不復見獨殷書存距昭陵北五里今石馬正在
陵下不數十武又無座書其非唐馬無疑然則殷書
宋時尚在今亦淪沒不可求矣非游公刻圖誰其知
之公又云殷書薛仁杲作仁果以証史官之誤如此
類者尚多游公雅善臨池李靖李勣碑隂各有題字
草行甚佳而此圖序乃醴泉縣尉刁玢正書深得歐
陽詢遺意者可觀也(石墨鐫華)
溫泉箴
溫泉箴唐燕國公張說作宋治平丁未孟冬朔縣令
尹光臣立石虞部員外郎楊方平書丹
驪山雜題
程懿叔詩一首謝彦詩一首吳雍詩一首惠吉詩二
首張詢詩一首曹儀立石刻正甫太丞詩四首王素
詩一首田稹詩一首朱光庭詩一首李君保書郭忠
詩一首程懿叔又詩一首張煜詩一首蒲宗孟詩四
首李埏詩三首孫僅詩二首張若谷書孫漸詩一首
程時章詩二首溫廸詩一首趙子期詩一首袁宏道
詩六首
李長者祠雜題
唐李長者皇枝也諱通玄滄州人祠在太原壽陽縣
方山昭化禪院記一萹宋崇寧元年比丘宗勝立石
前作長者像又宋張商英新脩祠堂記并書又元祐
己巳魯郡侯曾布謁祠題名偕行者錢景山潘璟邵
壎張元淳李毅李良臣李乘後附曾紆題名又紹聖
二年楊謨題詩一首郭時亮次韻和又元符庚辰知
壽陽縣事郭瑗以祈雨獲應設報謝道場見五色雲
起散為五顆明珠且現長者身因記其異又邑宰員
逄原留題二詩崇寧(缺)年立石又太原府帖崇寕二
年壽陽縣方山昭化禪院(缺)准尚書禮部符内勅命
指揮施行又政和戊戌十月張商英作記陳知質篆
額張元亮書碑隂又張商英手啓一通又宣和辛丑
董賓卿留題詩一首又西堂海慧詩一首沙門吕次
韻和又元統五年沙門吕詩一首又貞元乙亥太原
王華重脩寺記又祁人王雷詩二首
故贈左屯衛將軍劉公墓誌銘
元祐元年楊構譔臧逢書
周孝侯廟記
元祐四年沃彦譔劉明仲書并篆額
京兆府新移石經記
京兆府學新移石經記一帙乃宋元祐五年黎持為
文安宜之正書以紀吕公移碑之故者吕公此舉真
光明俊偉有功斯石余嘗兩觀石本慨想蔡中郎遐
軌然後知是記之作所關者大(蒼潤軒帖䟦)
京兆府學新移石經碑記宋元祐中京兆黎持纂文
河南安宜之書鋟之者長安石工安民也其曰汲郡
吕公者宣公大防之兄以工部郎中陜西轉運副使
知陜州以直龍圖閣知秦州大忠也自唐鄭覃等勒
石壁九經一百六十卷天祐中築新城石為韓建所
棄劉鄩守長安幕吏尹玉羽請輦入城鄩謂非急務
玉羽紿曰一旦敵兵臨城碎為矢石亦足以助戰鄩
然之移置尚書舊省至大忠領漕日始克盡列於學
載持記甚詳方是時宣公在朝二三執政罔非正人
監司長吏咸以興起學校裒集經史為務至紹聖元
符之際小人柄政諸君子咸被重罪以去宣公竄死
虔州未幾大忠亦降官崇寧初籍黨人立石端禮門
側蔡京復自書碑頒郡縣彼張商英周秩楊畏之徒
反覆附和恬不知恥民以一石工獨能嚴邪正之辨
不肯鐫名姓於碑惟恐得罪後世匹夫之志不可奪
如是夫持為京兆學官其文辭條達類南豐曾氏而
宜之之書亦稱入格迄今博聞之士或不能舉其姓
氏民則後生末學皆能道之以見立身行己不可不
為後世慮苟是非得其正雖百工技能之人反有榮
於當時之士大夫者嗚呼可感也已玉羽者京兆長
安人以孝行聞杜門隱居鄩辟為保大軍節度推官
仕後唐至光禄少卿晉高祖召之辭以老退歸秦中
嘗著自然經五卷武庫集五十卷其書散見於冊府
元龜惜歐陽子不為立傳而其書亦不傳於世也余
既慨碑文之出於民所鐫而題其後余友鍾淵映將
注五代史記并書玉羽之事告之俾附注於鄩之傳
焉(曝書亭集)
題李衛公墓
元祐四年游師雄題
鼔塠文
嘉祐元年司馬光題尹仲舒書
元祐黨籍碑
元祐黨籍徽宗書之立石端禮門其初九十八人爾
既而蔡京復大書頒郡縣以上書人及己所不喜者
作附麗人添入凡三百九人碑稱皇帝嗣位之五年
盖崇寧四年也是時籍中曾任宰臣執政者十無一
存曾任待制及餘官亦已零落過半亡者毁其繪像
及所著書奪其墳寺存者定為邪等降責編管荒徼
禁不得同州住其子弟亦不得詣闕下小人之快意
未有甚於斯時者矣豈復有所忌憚乎其後張綱看
詳謂王珪一名不合在籍自九十七人外益以上官
均岑象求江公望范柔中鄧考甫孫諤六人共一百
三人皆係名德之臣許子孫陳乞恩例次數而龔頥
正遂采三百九人之事跡成元祐黨籍列傳譜述一
書凡一百卷盖惟恐其闕然則小人之厄君子適以
榮之士之自立宜審所擇矣京所書刊石滿天下惟
桂林勒之崖壁故至今獨存碑後王珪章惇姓名漫
漶者為瀑泉所泐也康熙乙丑二月望日書(曝書亭)
(集)
晁氏客語云紹聖初籍定元祐黨止數十人世以為
精選後乃汎濫人以得與為榮而議者不以為當也
張文簡綱華陽集有紹興間進劄子云臣等看詳黨
籍人姓名見於碑刻者有二本一本計九十八人一
本三百九人内九十八人係崇寧初所定多得其真
其後蔡京再將上書人及己所不喜者附麗添入黨
籍汎濫雜冗遂至三百九人看詳得九十八人内除
王珪不合在籍自餘九十七人多是名德之臣所有
三百九人除九十七人係前石刻所載其餘更有侍
從上官均岑象求餘官江公望范柔中孫諤鄧考甫
等六人名德亦顯然可見共計一百三人依得累降
推官指揮許子孫陳乞恩例云云宰臣文彦博執政
梁燾等十六人待制以上蘇軾等三十五人餘官秦
觀等三十九人以此攷之蔡京手定黨籍原有二本
南渡合二本詳定為三本王伯厚小學紺珠載三百
九人乃京第二本龔頥正列傳譜述一百卷凡三百
五人又不可詳者四人亦據第二本也今此碑列章
惇李清臣張商英賈易楊畏輩盖亦第二本未經南
渡詳定慮為諸賢之玷故詳著之云(帶經堂集)
余同官黃州司馬于北溟成龍由粤西來贈余元祐
黨籍碑一本云碑在柳州之融縣乃黨人沈千曾孫
沈暐刻也暐䟦云元祐黨籍蔡氏當國實為之徽廟
遄悟乃詔黨人出籍高宗中興復加褒贈及錄其子
若孫公道愈明節義凜凛所謂詘於一時而信於萬
世矣其行實大槩則有國史在有公議在餘官第六
十三人廼暐之曾祖父也後復官終提點杭州集真
觀贈奉政大夫暐幸託名節後敬以家藏碑本鑱諸
玉融之真仙岩以為臣子之勸云嘉定辛未八月既
望朝奉郎權知融川軍州兼管内勸農事古霅沈暐
謹識又周元亮先生書影亦載此碑一則附錄之
書影云倪文正題元祐黨碑自崇寧五年毁碎遂稀
傳本今獲見之猶欽寳籙矣當碑毁時蔡京厲聲曰
碑可毁名不可滅也嗟乎烏知後人之不欲毁之更
甚於京乎諸賢自洓水眉山數十公外凡二百餘人
史無傳者不賴此碑何由知其姓名哉故知擇福之
道莫大乎與君子同禍小人之謀無往不福君子也
余凡兩見此碑各不同碎碑之後宜無可&KR1213;當時令
郡邑各建之或尚有存者故其式弗一耳(二條筠廊)
(偶筆)
元祐所立姦黨碑以司馬溫公為首一旦為雷所霹
張山人有詩昨夜風雷起擊碎姦黨碑若問張山人
不知(事文類集)
余得黨籍碑二本一沈暐所䟦者一饒祖堯所䟦者
饒本視沈本字樣較大又題額沈是正書饒是八分
書按書影謂當時令郡邑各建之或尚有存者故其式
弗一沈饒摹刻之不同以此故也(光暎識)
御製宣聖贊序
紹定三年製淳祐改元刻石國子監宣示諸生
重脩文宣王廟記
建隆二年劉從乂譔(缺)昭吉書并篆額
阿房宫賦并後序
元祐八年游師雄後序安宜之書
西嶽題名
丁亥歲程琳恭謁岳祠同於待問楊士彦陳傑留慶
祖男嗣隆嗣弼嗣恭姪男嗣直從行又大觀四年李
傅恭詣帝祠供養又政和二年西河宋逵弟造恭謁
帝祠姪脩仔從行又皇祐己丑程琳再經華隂恭謁
嶽祠同蔡挺楊士彦男嗣隆嗣弼嗣恭嗣先侍行又
慶歷丁亥葉清臣恭欵神祠明年再經宇下劉紀王
仲平施邈李孚佑從行又政和壬辰二月謝璘趙(缺)
同謁祠下又宣和辛丑東平梁鼇弟鯤侍親恭謁祠
下又紫微吕公祈雪汶上盧訥洛陽程旨樊川王讜
從熙寧癸丑讜題又政和四年杜宏錢揚柴著樊賓
同拜祠下又宣和辛丑梁(缺)恭謁詞下又大觀四年
東汶梁慶祖侍親恭謁帝祠又楊可世可韡可昇可
輔可弼可晟恭拜祠下政和四年二月初三日謩題
白瑛劉丁梁定史彦臣同行又書某某觀者有四
靈巖雜題
蘇軾詩一盛陶啓一詩二張子雍七咏任瀛詩一林
泉老衲詩一傅亨詩三
孔林宋金元雜題
或紀恭謁聖祠年月姓名或序恭謁聖祠事或題詩
篇咏檜居多所刻石凡十有七
賜孔廟書樓勅
大中祥符二年
兖州仙源縣至聖文宣王廟新建講學堂記
景祐四年成昂譔孫正已書孔彦輔篆額
小學牓
至和元年鄉貢進士裴袗書
萬安橋記
王元美云萬安天下第一橋君謨此書雄偉遒麗當
與橋争勝結法全自顔平原來惟策法用虞永興耳
余觀此書雄偉遒麗實有之而結似平原無其緊密
策似永興無其秀逸時代為之非君謨之罪也(石墨)
(鐫華)
鄭杓子經著衍極取古今十三人謂公書起五季之
衰萬安為摩崖之苖裔可謂確論盖大書不難於矩
矱而難於得天真趣多今以此觀之只似作蠅頭小
楷此固其過人者(蒼潤軒帖跋)
泉州萬安橋長三千六百尺費至一千四百萬事亦
鉅矣忠惠以一太守不費公帑為之事舉而民不怨
此忠之所以為忠惠之所以為惠也橋成公召還朝
乃大書刻石雄偉開宕堪與橋稱(銷夏記)
晝錦堂記
歐陽脩譔文蔡襄書
蔡忠惠公書此記凡一字數十更存其合者纔得顔
碑什七耳今得宋&KR1213;徐季海書洺州府君碑以其意
為此如黃金鑄笵少伯一鑄而就止以速成自喜不
計工拙也(容臺續集)
運筆柔則無芒角執手寬則多緩弱點掣短則法臃
腫點掣長則法離澌畫促則字勢横畫疎則字形漫
拘則乏勢放或少則純骨無媚純肉無力少墨浮澁
多墨苯(畢衮切㭉䔿草叢生也)鈍書病如此其衆唯積學漸成
者當求擺脱入究竟三昧此宜有墨池筆塜終身於
是然書法須得天然至功力亦不可棄王僧虔曰宋
文帝書自謂不减王子敬時議天然勝羊欣功夫不
及便知學力所至不可廢也蔡君謨妙得古人書法
其書晝錦堂每字作一紙擇其不失法度者裁截布
列連城碑形當時謂百衲本故宜勝人也(廣川書䟦)
韓魏公以上相作晝錦堂於相州時歐陽文忠以參
政為之記而蔡忠惠以三司使書之時稱三絶又謂
忠惠每一字必寫數十赫&KR1389;竢合作而後用之以故
書成特精絶世所謂百衲碑者是也今觀其用筆特
遒勁偉麗出入清臣誠懸間而不無段師琵琶之誚
然自宋書家當以襄為首云(弇州山人稿)
瀧岡阡表
歐陽公書如其為人外若優游中實剛勁(朱子集)
歐陽公書筆勢險勁字體新麗自成一家(東坡集)
歐陽文忠公瀧岡阡碑為龍神借觀事甚竒黃魯直
檄龍文云臣黃魯直謹言臣聞天子詔脩永叔以三
月三日趨朝欽承皇上深寵錫以重爵推以峻位加
恩三世著其褒辭以贈脩命石氏鐫之故刻瀧岡阡
表世次碑乃僱舟載回五月十三日至鄱陽湖泊舟
廬山之下是夜一叟同五人青衣大𢃄來舟揖而言
曰聞公之文章盖世水府願借一觀自謂龍也請碑
入水遂不見焉惟隂風怒號淡月映空修驚悼不已
坐以待旦黎明起諭直時知泰和令以同邦之誼命
直為文以檄恭惟洞天水府之宫震澤主者潤濟王
闕下福地隂陽龍池歲月星斗芒寒受穹質於上界
雲津變化膺顯號於人間廟食吳中官民均賴兹有
河神之玩法敢將表石以沉淪妙畫雄文自應呵護
瓊章玉冊孰敢誰何雖龍宫之幽玄而雷神之慧徹
巽風震雷駭蚪奔鯨地裂水竭淵泉俱滅既已各司
其職胡不永保其身以汝上天功也驤首雲霄德配
亭毒乾道之性厥位六焉鼎成以升實汝之神下地
利也淵源潭洞養身遁性坤絶妖塵其德玄焉禹舟
之負實汝之功今汝不然乃罹兹禁萬一株連五龍
盡滅書畢投檄湖中忽空中語曰吾乃天丁也押服
驪龍往而送至永豊沙溪勅賜文儒讀書堂之南龍
泉坑而交也文忠公歸家掃墓但見坑中雲霧濛蔽
虹光爍空往視一大龜負碑而出倏忽不見惟碑上
龍涎宛然在焉乃起置於崇國公墓前俾垂不朽嗚
呼文能動龍孝足感天公之文章德業至矣極矣天
下萬世誰不翕然而宗師之時熙寧三年庚戌七月
望日黃魯直謹識(筠廊偶筆)
石曼卿大字
明道二年書
韋蘇州詩高於王維孟浩然諸人以其無聲色臭味
也因舉石曼卿詩極有好處如仁者雖無敵王師固
有征無私乃時雨不殺是天聲長萹某舊於某人處
見曼卿親書此詩大字氣象方嚴遒勁極可寳愛真
所謂顔筋柳骨今人喜蘇子美字以曼卿字比之子
美遠不及矣某嘗勸其人刻之不知今安在曼卿詩
極雄豪而縝密方嚴極好如籌筆驛詩意中流水遠
愁外舊山青又樂意相關禽對語生香不斷樹交花
之句極佳可惜不見其全集多於小說詩話中略見
一二爾曼卿胷次極高非諸公所及其為人豪放而
詩詞乃方嚴縝密此便是他好處可惜不曾得用(朱)
(子語類)
石延年字曼卿宋城人少以詩酒豪放舉進士不中
為三班奉職陳氏曰其仕三舉進士為三班奉職也
詩格竒峭工書體兼顔柳為世所珍卒後其故人有
遇之者曰我今為鬼仙所主芙蓉城呼故人往遊不
得忿然騎一素騾去如飛其後降於亳州一舉子家
又呼舉子去不得留詩一萹與之張浮林云曼卿字
遒勁可愛蘇子美遠不及矣(襄陽志林)
觀音感夢記
杜革書李寂篆額
太史公祠題名
一王景脩題名元豐庚申一田溉高士乙邵䶵題名
元祐五年
藍田縣重脩孔子廟記
嘉祐八年章惇譔關景仁書李寂篆額
劉真人贊
大字題云提點刑獄公事延平張維經略安撫使歴
陽張孝祥以會慶節祝聖壽於西山資慶寺飯已登
超然亭遂遊中隱巖白龍洞劉公巖以歸乾道元年
九月二十二日是年十月朔作劉真人贊使巖中道
士刻石
過井陘淮隂侯廟詩
韓琦題曹涇書
章惇草堂寺遊記
子厚與子瞻遊而題此書亦用卧筆問作渴筆遊絲
法亦遒逸可存也(石墨鐫華)
新譯三藏聖教序記
沙門雲勝書端拱元年
金石文考略卷十三
