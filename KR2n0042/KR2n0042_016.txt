金石文考略卷十六
嘉興李光暎撰
趙文敏崇國寺演公碑銘
松雪之字多為釋道二教者大抵一奉勅所譔也其
有扶植正義者為上其闡揚各宗者次之若鋪張寵
遇以惑盲俗者斯下矣兹其叙宗演事則能推重毗
尼並佛所以立毗尼之意及演所以即毗尼為上乘
之功詳哉其言深哉其旨矣盖自禅說横潰而人苦
律為拘也久矣其究令人晃洋而無所歸恣肆而無
所守勿論世有孟子必為洪水猛獸憂即佛復生亦
必為藥乂羅刹慮公推而分之又引而合之盖既能
闡揚戒宗以顯申牟尼之法又能救抑禅說以隂留
牟尼默合吾道之正於諸文中最為近理(墨林快事)
平江北禅大慈講寺大通閣記
至大戊申之眀年趙孟頫譔并書
仙人稱五通所不能通者出輪迴之外耳佛法則六
通矣亦有不能通者能化有緣不能化無緣也此云
大通則一切皆圓滿矣按法華經佛與阿彌陀佛俱
為大通智勝如来法王子無央劫以来今始成佛閣
所以名大通歟文敏書此記遒勁勻整肉不隐骨晚
年最妙筆佛地位書也元人䟦至三十餘皆具八法
盖其時多能書而又好事非今人所可及也(弇州山人稿)
真人張留孫碑銘
碑為集賢修譔虞集纂學士承旨趙孟頫書盖序真
人張留孫玄教之所由始自張聞詩而下及其徒陳
義高凡八人皆贈真人留孫位已至開府而其孫吳
全節亦階特進元之名器濫觴至此哉且虞公修譔
集賢而留孫實知院事其文與書雖美不足論也(弇)
(州山人稿)
張真人留孫畫像贊
張道士像贊亦文敏奉勅書字形比碑稍小而更勁
逸(蒼潤軒帖䟦)
此等題極難措手松雪不阿不離既不張其術又不
沒其長恰合時宜自成家數直屢經鑪錘非泛泛苟
作者比且字既閒雅恬適又不似奉上帝為時貴人
書者况吳真人全節題後更為合作在松雪諸道家
碑中最稱白眉每一披覽亦足以見元主延才之廣
即異教之中亦有能助清平之治者也(墨林快事)
張真人上卿碑銘(并序)
天(闕)二年趙孟頫奉勅譔并書丹篆額
松雪公字率多應詔書而其為張上卿者亦不一然
字之侈而得意之最勝者惟此碑為尤始末三千字
偹極楷則無一筆縦放而無一筆不生動流利可云
滿志矣即公極慮以體君之心然二君子之相知契
亦可以觀焉真人以黃冠乘時遇主位極人臣而能
服一時百世之口不致疑君之受惑而臣之倖寵者
豈不以公之文有以摹其一味至誠不事矯誣之美
於不可冺滅乎則吾世有聞人不亦大可願也耶(墨)
(林快事)
勅賜伊川書院碑
延祐三年薛左諒奉勅纂趙孟頫奉勑書
大報國圜通寺記
趙孟頫纂并書
蔚州楊氏先塋碑銘
至治元年趙孟頫為文并書篆
乾眀廣福寺重建觀音殿記
延祐七年趙孟頫譔并書
吕梁廟碑
趙孟頫為文并書
江東宣慰使珊竹公神道碑銘(并序)
姚燧纂趙孟頫書并篆額
松江寶雲寺記
至大元年牟巘譔趙孟頫書
子昂亭林碑其真跡曾黏村民屋壁上王野賓買得
之以轉售項氏(陳眉公書畫史)
涇縣尹承務蘇公政績記
至治二年梅震記趙孟頫書劉有慶篆額
上天眷命聖旨
大德十一年趙子昂書
番君廟碑
此承旨暮年筆亦覺老勁而不及孫公碑番君者長
沙王吳芮也無大功德而二千年後尚祀不絶何也
(石墨鐫華)
此吳興行書微傷於肥世人學書者咸知有番君廟
本猶學顔書者咸知有多寶墖也(蒼潤軒帖䟦)
番君廟者祀番陽令吳芮也令當秦末漢初有功於
民世世祀之廟始於范文正公至此重新之文敏書
翩&KR0008;欲仙可珍也(銷夏記)
番君廟碑者祀故長沙文王吳芮也芮以故番令不
能為秦死而從亂特以寬厚得物情能取國於虣項
保爵於猜劉歴數代而卒以善絶垂二千年而人祀
之有加不亦幸哉碑為元學士眀善文趙承旨孟頫
書皆暮年筆故老勁而書尤可喜也(弇州山人稿)
嘉興路資聖禅寺修造長生局記
至治元年趙孟頫書并篆題
蕭山縣學重建大成殿記
大德三年張伯淳纂趙孟頫書賈仁篆額
居竹記
大德二年趙孟頫書
嘉興重修儒學記
大德(闕)年牟巘譔趙孟頫書并篆額
英烈廟新殿記
至元再元之四年汪澤民為文趙孟頫書台
哈布哈篆額
常熟知州盧侯生祠記
至大二年周馳譔趙孟頫書
義廪記
大德八年曾鋼纂趙孟頫書
重建留珠蘭若記
至大改元歲在戊申洪喬祖譔趙孟頫書
乾元萬夀永福禅寺之碑
延祐六年(原闕)撰趙孟頫書
崇聖宫碑
至元二年元眀善譔趙孟頫書
大龍興寺祝延聖主本命長生之碑
延祐四年王思廉纂趙孟頫書
長興州修建東岳行宫記
延祐改元孟淳撰趙孟頫書
處州萬象山崇福寺記
萬象山趙書寺記為處州之文獻余得收羅以歸乃
其寺建於元季作於帝師非有古跡名勝之遺可以
仰余顧其山川回伏之竒實如記所指陳况本公問
學淵博其發揚釋理及學釋之覺路皆自身歴心得
以来非從耳趨口者比松雪行篆雖未為得意之作
然出自游戲殊無常日束縛惡態亦與川光文熖相
發俱可錄也(墨林快事)
佑聖觀碑
王元美謂此書規摹北海余得一紙一字不損而肥
緩殊之筋骨摹本耶聊存之以俟知者(石墨鐫華)
裕公和尚道行碑
福裕無他異行至贈儀同三司元俗乃爾承旨書不
甚如意圓熟有之而姿態不足亦不及孫德彧御服
二碑(石墨鐫華)
此為程鉅夫文松雪公書字微肥殊有李北海筆意
(蒼潤軒帖䟦)
松雪之書長於藴藉以萬丈之光萬斛之力畢蔵於
規矩簡淡中是以筆尖利而不俗態斐舋而不穉其
為此碑則鋒穎四射變化百出惟恐竒之不外見固
是書之一法然亦發揚盛矣其長處遂與北海争長
而其弊處遂浸浸乎凝式即之之靡此亦百代筆硯
得失之林也公即不慮及此奈一再傳當於何處立
脚(墨林快事)
裕公少林僧也元人贈大司空開府儀同三司追封
晉國公宜當日仁虞院司鷹者皆帶中書銜也碑為
程鉅夫文趙孟頫書稍不及他碑或模刻者不及茅
紹之耳(銷夏記)
右裕公碑程鉅夫奉勑纂趙孟頫奉勑書在少林寺
按文敏書法為元朝第一此碑奉勅書不當假手乃
覺肥愞少風力何耶然筆自有致(嵩陽石刻記)
證道蔵真說
趙松雪書有穆文胤䟦
泗州普昭寺靈瑞墖記
泗州聖墖之靈於宇内昭昭矣此松雪所書元賜名
而紀之石者字視他刻更大而精神矩度亦越尋常
直一北海上下而時復過之真如風大飈赫天地洞赤
而聖墖飛行於海山波湍中又如金碧晃日鈴鐸呼
風而金象苔龕閃爍搖曳趙書之最有致者僧伽木
乂固合消此寶章也覽此心馳於圍繞矣(墨林快事)
臨濟正宗禅師墖銘
右濟禅師墖銘誾禅師譔二僧皆南渡後法門龍象
也毋論其文辭工拙要之是本色語耳趙文敏既夙
精臨池詣極八法而又服膺西来深入三昧故其所
書視他跡尤妙盖本右軍骨調以大令肉即北海跳
踉不露一筆也千八百驪珠入我槖中月来賣文錢
為之一洗恐兒軰厭不能浮大白快賞之第以一瓣
香展供耳(弇州山人稿)
孫公道行之碑
元統三年文原纂趙孟頫書趙世延篆額
此松雪公書雖出北海而加以婉媚所可取者生宋
四家之後能一變其傾欹筆耳以方北海北海瘦而
勁拙於藏鋒承旨肥而緩巧於取態而元美謂姿韻
溢出於波拂間盖能用大令指於北海腕者其然乎
它日又曰承旨可出宋人上比之唐人尚隔一舍此
則定論也(石墨鐫華)
趙文敏書道行碑更覺圓秀王元美云姿韻逸出於
波拂間盖能用大令指於北海腕者信然(銷夏記)
御服碑
此碑亦婉媚大都如前碑而稍遜其圓逸御服者元
成宗感異夢而以賜孫德彧於萬夀宫者也今尚在
道士所時出觀之誤為王喆衣者非(石墨鐫華)
元成宗感異夢致御服於終南之萬夀宫趙彦政世
延記之集賢孟頫書之集賢此書乃承制又中年以
後筆當最妙而出入北海有不勝其婉媚者何也(弇)
(州山人稿)
清河郡伯張公墓碑銘(有序)
延祐二年元眀善譔趙孟頫書王毅篆額
大興路弘教大師道行碑
大德十一年趙孟頫纂并書篆
前赤壁賦
周莱峯翻刻有䟦䟦末云嘉靖丁巳糓旦黃岡令南
滁孟津謹識
松雪所書前赤壁賦此外又有二刻一有汝陽趙賢
䟦
大書前赤壁賦
此石刻之淮藩字大易摹鐫法頗不失格而松雪之
書亦大鬯全無他字攣卷之弊盖其得意之作(墨林快事)
後赤壁賦
後有䟦云黃之赤壁稱名寰宇以蘇長公遊傳有二
賦故也撫臺汝陽趙公既以松雪所書前賦摹刻山
石矣而後賦尚缺余因憶檇李項氏藏有松雪真跡
走伻借摹之刻補焉同寅熊君㺾宋君崇獻周君世
澤李君好問咸快二賦之完俾余識之以永傳於後
祀時萬歷四年春三月朔上海潘允哲題
枯樹賦
有枯樹圖有褚河南書劉辰翁䟦後則趙臨褚書白
珽龔繡二䟦
趙文敏臨褚河南枯樹賦師其意不踐其跡圓秀温
潤即河南見之亦當心折乃周公瑕鉤摹者宜非常
刻所能及也(銷夏記)
褚河南枯樹賦為武延秀差作二王屏風脚歐虞之
跡不與焉其在當時珍貴可知趙吳興更取二王結
法臨之茂密秀潤視真跡不知孰叩山隂堂室耳畫
樹全得籕法真吾山房中二絶也
昔人謂臨書如雙雕摩天各極飛動之勢余得褚河南
南䨇鈎真跡與此卷對之雖形模大小不甚異而中
間行筆絶不同褚妙在取態趙貴主蔵鋒褚風韻遒
逸飛動真所謂謝夫人有林下風氣趙則結搆精密
肉骨勻和顧家婦清心玉映自是閨房之秀若買褚
得趙當亦不失所望矣(二條弇州山人稿)
七觀帖
文敏楷書極多而七觀獨著其用筆最重有大令十
三行之骨(墨林快事)
余曩歲見横涇顧師蓄此帙每向余言松雪是書不
拘學黃庭而字字畫畫皆自黃庭而出此乃真善學
黃庭者(蒼潤軒帖䟦)
七觀帖元袁文清公所作以贈程文憲公致仕南歸
而趙文敏公之所書也余家有公小楷帖如黃庭樂
毅皆臨古人書獨此帖出公自然之趣惜紙墨未甚
佳耳此刻今在四眀余得之陳孟顒秀才
佘多得七觀帖獨此本紙墨差勝彭百鍊浙東還所
惠者
程文憲之歸袁文清之文趙文敏之書皆所謂得意
者也而具於斯盛哉所惜當時刻手不及耳余所得
者獨此本差明白蓋鄞士吳友麟所惠者(三條東里續集)
臨智永真草千字文
有元明善危素二䟦
書法甚難有得於天資有得於學力天資高學力到
未有不精奥而神化者也趙松雪書筆既流利學亦
淵深觀其書得心應手會意成文楷法深得洛神賦而攬
其標行書詣聖教序而入其室至於草書飽十七帖
而變其形可謂書之兼學力天資精奥神化而不可
及矣此種千文又非平日率意之書若以鉄門限相
並較之雖永師復作不能為之高下矣虞集識(道園學古集)
古今人書千文甚多如趙公此卷尤秀潤可貴者按
方正學䟦語宋舍人仲珩書評以此為公中年得意
書仲珩為國初書家第一手其言如此豈特他人言
哉(匏翁家藏集)
項刻千字文
周興嗣千文便於小學善書者恒寫一本獨智永
曾書八百本散在江南而吳興趙王孫亦屢書之延
祐三年四月有旨趙子昂寫來千文一十七卷發秘
書監装背收拾此或一十七卷之一也吾鄕項子亰
家刻石今歸於余(曝書亭集)
蘭州千字文
有班惟志䟦又有題云海岱劉貞時同鑑賞
小楷千字文
天冠山詩
有松雪自䟦文徵明䟦鄧霖䟦又題䢴江周
錞觀
白雪齋帖
大德二年趙孟頫書有孟淳䟦
雪賦
大德二年日短至寫於班彦功
臨右軍道德經
山隂楊耕夫賓為余作字一幅云王會稽書道德經
不傳傳者唯趙文敏墨池堂本嫌其肉多於骨近見
終南山說經臺本字稍大方嚴類舊館記在趙本上
余初得墨池堂本嗣又得一本不知是說經臺本否
字不見稍大而方嚴則有之(光暎識)
為定慧師作法語
延祐元年正書大字有松雪自䟦
小楷過秦論
至元辛夘八月晦日書後有鮮于樞郭天錫盧克柔
李衎姚式張謙張嗣真仇遠錢良右陸輔之虞集宋
旡劉致李瓉倪瓉姚安道(闕)立李衍周兆龍諸題䟦
松雪文賦
文賦為子昂其跡無疑乃其中多有可商處真書有
癡筆行書有俗氣不害其佳亦不必其癡俗也惟臨
之最難似其癡俗則益之醜不似其佳而驟改其病
又益之醜董宗伯所云初欲離而去之後乃就之非
虛也宗伯天分高離而去之者其本懷就之者業已
臨之不得不俯耳然臨書之法尤當得其佳者其病
隨筆改之佳者既為我有則縱有改處是本其佳者
生出烏有不似本人自改者(墨林快事)
趙子昂書文賦精工之極如花月松風娟娟濯濯披
襟留連不能自己(弇州山人稿)
右晉陸士衡文賦元趙文敏公子昂為其友楊仲弘
所書士衡年二十作此賦吳亡因杜門積學太康末
晉徵為郎中令成都王兵敗被害子昂宋昌陵後寓
家湖州元初程鉅夫薦為集賢學士延祐三年仁廟
超拜翰林承旨階榮禄大夫六年己未得請歸老仲
弘名載宋楊文公裔孫登進士第授浮梁州同知七
年正月遷寧國推官歸杭省墓道謁子昂霅上書此
子昂人品甚高書法晉人元初克變晚宋詩體上接
於唐始乎公也繼以仲弘二公名重一時此賦晚年
合作尤為世寳襄城伯李公世濟忠孝功載彛鼎以
此卷求題余考士衡之歿距今千有一百五十載而子
昂仲弘下世亦已一百又十年矣海桑遷變匪一然
遺文賸墨流傳至今三君子之名耿耿在人耳目孰
謂詞翰非不朽之事又况立德立功立言之在天壤
間者乎有志者其可不自勉勖而甘同草木之泯滅
乎余重襄城公之請因書梗槩後之覽者亦將有感
斯言也宣德十年乙夘正月中順大夫都察院右僉
都御史海虞吳訥書(續書畫題䟦記)
容臺集云吾郡普照寺士衡宅也勝國時有碧溪上
人與趙子昂遊得其所書文賦特為精妙牟巘任士
林諸君子皆為題詠不知何時流落好事家後為項
子亰所摹刻以較真跡無復遺恨此刻故董尚書所
稱賞也今在吾里朱氏潜采堂(光暎識)
金石文考略卷十六
