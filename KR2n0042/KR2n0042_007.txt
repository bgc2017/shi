金石文考略卷七
嘉興李光暎撰
晉祠銘
行書太宗御製并書貞觀二十一年
唐得天下後太宗祠晉侯而為之銘晉侯者周唐叔
後霸天下者也高祖起兵時曾禱於晉侯之祠而以
是報享之太宗製文并書全法聖教序蘭亭而縱横
自如但石理惡歴年多其鋩鎩之存者無幾耳(石墨)
(鐫華)
詳衰周之世天王空寄諸侯力爭而吳楚復割據僭
竊於外所幸齊晉二主創為霸圖乃得終春秋而入
戰國然桓未終世文開累葉况以同姓之親地掩北
紀則周之不亡晉實留之居然一中興之業矣不幸
六卿瓜分多半異姓而同始零落晉之關於宇宙豈
淺唐能褒功千古豈不允合人心乃以禱祠求助之
私侈加崇奉寧是神明之胄所願受乎即御製御書
不為光也然此碑自予收外游歴南北不聞有見之
者則其視高宗他書更為難得亦所合寳惜者乃指
其私仍錄而存之以俟尚論君子采而鬯之云(墨林)
(快事)
唐太宗自晉祠興師定天下貞觀二十一年七月御
製碑文乃銘勒石於叔虞祠東隅碑隂列長孫無忌
蕭瑀李勣張亮李道宗楊師道馬周銜名後人覆之
以亭而庸工以字畫上石稍淺遂刻而深之帝嘗自
述作書之法惟求骨力骨力既得形勢自生不意為
庸工改鑿而骨力形勢俱失矣予嘗五至祠下輙摩
挲是碑覽古興懷集少陵野老詩句文章千古事社
稷一戎衣書於亭柱富平李因䔍見而賞其工因遺
書與余定交於其歸也拓銘一本贈之而書其後(曝)
(書亭集)
祠在今太原府西南四十里距今太原縣八里而今
縣則古晉陽之故址唐時為并州為北都為河東節
度使治昔人立廟於此以祀唐叔攷之北齊書已有
其名而唐高祖起兵嘗禱於此册府元龜太宗貞觀
二十年正月幸晉祠樹碑製文親書之於石今存祠
中盖昔之并都甚大祠去城三四里爾在懸甕山之
麓晉水之所發源後人於此引池結亭架橋其上林
木翳然足為一方之勝其廟負山而東面者晉水之
神南面者唐叔之神後晉天福六年封唐叔為興安
王臺駘為昌寧公而宋時又封晉水為顯靈昭濟聖
母飾為婦人之像今之人但言聖母而不復知有唐叔
為古先有土之君矣水經注云昔智伯遏晉水以灌
晉陽後人踵其遺跡蓄以為沼沼西際山枕水有唐
叔虞祠水側有涼堂結飛梁於水上北史薛孝通曾
與諸人同詣晉祠皆屈膝盡禮孝通獨捧手不拜顧
而言曰此乃諸侯之國去吾何遠恭而無禮將為神
笑是則當時之所祀者唐叔非水神也祠前蓮花臺
上有鉄人四一紹聖四年一五年造俱完一弘治十
一年一無年月俱壊今之工不及古也
碑隂字體不一其上右方云司徒太子太師上柱國
趙國公臣無忌太子太保上柱國宋國公臣瑀特進
太子詹事兼左衛率上柱國英國公臣勣光禄大夫
刑部尚書上柱國鄖國公臣張亮禮部尚書上柱國
江夏郡王臣道宗太常卿駙馬都尉柱國安德郡公臣
楊師道正議大夫守中書令太子左庶子兼攝吏部
尚書護軍臣馬周凡七行皆當日書者其餘則皆宋
人續題錯亂無次其空處又有洪武二年行省參知
政事楊憲題而絶無一唐人題者以御書之碑不敢
擅刻也他碑則唐人之題固纍纍也
舊唐書東夷傳新羅王真德遣其弟國相伊贊於金
春秋及其子文正來朝春秋請詣國學觀釋奠及講
論太宗因賜以所製温湯及晉祠碑并新撰晉書將
歸國令三品以上宴餞之(三條金石文字記)
晉祠銘貞觀間樹碑其年月記者亦有不同而言太
宗撰文并書則無異也墨林快事獨謂為高宗書不
知何據(光暎識)
慈德寺舊宅詩
此唐太宗先後於故宅詩二首人以後題字有僧惠
鑒書遂以詩亦僧書殊不爾盖天聖中已刻於种世
衡必有所本今原&KR1213;即不存然跋語明稱字畫損壊
復命工刊立而已未言改書則書仍舊體必矣即未
可必為太宗手筆乃其修整不俗自非惡扎其惓惓
慕思之誠尚可見於仿彿固攷古者所宜急想見者
也唐一代書法之妙輝掩千古自其立國之初已然
矣余特為案其故一申之非傳訛也(墨林快事)
秦王告少林寺主教碑
今在寺中其文刻於裴漼碑之上方首曰太尉尚書
令陜東道益州道行臺雍州牧左右武侯大將軍使
持節凉州總管上柱國秦王世民告柏谷塢少林寺
上座寺主以下徒衆及軍民首領士庶等末曰四月
卅日按舊唐書太宗紀高祖受禪拜尚書令右武侯
大將軍進封秦王加授雍州牧武德元年冬拜太尉
陜東道行臺尚書令尋加左武侯大將軍凉州總管
三年加拜益州道行臺尚書令七月總率諸軍攻王
世充於洛邑則此乃四年之四月卅日也其五月丙
寅則世充降而河南平矣世民二字草書特大乃太
宗親書(按碑文行書)
又按金石錄載唐太宗賜少林寺教書八分書武德
二年與此不同或别是一教(二條金石文字記)
英國公李勣碑
行書高宗御製并書
公陪葬昭陵碑文高宗製并書行草神逸機流後半
尤縱横自如良由文皇蔵右軍墨跡如蘭亭之類極
夥故其父子青宫萬幾之暇一意模仿以至此也碑
首御製御書四字大類褚登善余曾至碑下見碑高
大過房杜諸臣豈以陛下家事之一言而為是以報
之耶(石墨鐫華)
文皇以絶世之姿而字學又所留神是以凡有制作
不儉不侈自章心得晉王問安之暇時所佩服乃既
無其天授兼歉其工力而竊竊效之遂沓拖斷截僅
存風流自賞之態視之爾日大醉之貶不啻倍之恐
不得聫翼家雞也然初唐之主世以字名亦其貽謀
之騐與高宗諸版各有致而此又其白眉者况在黃
屋因題而錄之(墨林快事)
□廣韻作贙胡畎切獸名似犬多力出西海倒一虎
者非也五經文字亦云贙于犬反從二虎從貝俗以
二虎顛倒與說文字林不同此書用俗體倒一虎而
又缺一筆以避太祖諱今人不識之矣蘇文舉開業
寺碑亦用此體爾雅贙有力注出西海大秦國有養
者似狗多力獷惡沈佺期驩州寄家人詩且懼威非
贙寧知心是狼杜甫哀蘇源明詩不要懸黃金胡為
投乳贙寄劉峽州詩乳贙號攀石饑鼯訴落藤注引
炙轂子載贙銘曰爰有獷獸厥形似犬饑則馴服飽
則反眼出於西海名之曰贙
梁昇卿御史臺精舍碑作□一武一虎更竒文選左
思魏都賦蒹葭贙雚蒻森李善注引說文曰贙分别
也此又一義(三條金石文字記)
蘭陵公主碑
蘭陵公主太宗第十九女名淑字麗貞駙馬都尉慶
州諸軍事使持節慶州刺史扶風竇懷悊太穆皇后
孫銀青光禄大夫上柱國竇德素子也史書竇氏二
十餘人無德素名而公主傳但言悊為太穆皇后族
子而已此碑亦可以備史之缺撰者據金石錄為李
義甫無書者名姓而方整勁拔亦歐虞之流亞也(石)
(墨鐫華)
汝南公主墓誌
行楷虞世南
昔人於永興率更書俱登品神妙間而往往左袒永
興余初不服之以虞之肉似未勝歐骨盖謂正書也
晚得永興汝南公主誌銘草一閱見其蕭散虚和風
流姿態種種有筆外意高可以並蘭亭詩叙治頭眩
方卑亦在枯樹上游則非鄱陽薄冷險筆所能並駕
矣(弇州山人稿)
天后御製詩并書一通
王知敬正書永淳二年今在少林寺
知敬工草及行尤善章草入能膚骨兼有戈戟足以
自衛毛翮足以飛翻若冀大略宏圖摩霄殄寇則未
竒也(書斷)
知敬善隸草行評者謂如麒麟將騰鸞鳳欲翥(墨池編)
夏日游石淙御製詩并序
薛曜正書久視元年碑在嵩山石淙崖上
右唐武后夏日遊石淙詩并序羣臣和者一十六人
河東薛曜正書久視元年五月刊於平樂澗之北崖
斯游也新舊唐書本紀均未之書計敏夫唐詩紀事
亦不載僅見之趙明誠金石錄及樓大防集而已予
友葉封井叔知登封縣事撰嵩陽石刻志始著於錄
顧刪去九首覽者不無憾其闕漏康熙己夘九日獲
披全文碑尚完好澷漶僅三字惟張易之昌宗姓名
為人擊去然猶可辨識也井叔曩語余澗壁面水必
穴崖棧木乃可摹拓故儲蔵家罕有之余性嗜金石
文以其可證國史之謬而昔賢題咏往往出於載紀
之外若賈竦華岳詩李夐恒嶽詩任要韋洪岱岳觀
白蝙蝠詩三衢石橋寺李諲古風臨朐馮氏詩紀海
鹽胡氏唐音統籖泰興季氏全唐詩集皆略而不收
斯碑亦棄而不錄世遂莫知睿宗及狄梁公之有詩
傳於今予因為䟦其尾(曝書亭集)
岱嶽觀造像記
泰山之東南麓王母池有唐岱岳觀今存小殿三楹
土人稱為老君堂其前有碑二高八尺許上施石盖
合而束之其字每面作四五層每層文一首或二首
皆唐時建醮造像之記周環讀之得顯慶六年一首
儀鳳三年一首天授二年一首萬歲通天二年一首
聖歴元年一首久視二年一首長安元年一首四年
二首神龜元年一首景龍二年一首三年一首景雲
二年三首開元八年一首大歴七年一首建中元年
一首其空處又有唐代人題名書法不一東側面有
詩一首其下題名西側面題名亦有詩一首中二側
面皆無字唐碑於泰山者唯此及玄宗泰山銘蘇頲
東封朝覲頌二文皆磨崖刻於山上而此碑在山下
以小而䨇束故不仆書非名筆故摹拓者少而獨完
至今因歎唐時六帝一后脩齋建醮凡二十許共此
二碑亦異乎近代之每歲一碑以勞人而灾石者矣
但不知趙德甫金石錄何以不收恐古人碑記失傳
者正多耳碑為積土所壅余來游數四最後募人發
地二尺下而觀之乃得其全文云
碑凡大周年者天作而地作埊人作&KR1655;聖作□臣作
&KR1428;年作□月作□亦作&KR0146;(韻會以&KR0146;為生字誤攷此碑及順陵碑&KR0146;字並是月)
(字)日作□星作正作&KR0034;授作□(契苾明碑授作□)初作□
唯□字無可攷疑是應字凡數字作壹貳叄肆捌玖
等字皆武后所改及自制字其□歴年記有云設金
籙寳齋河圖大醮□□□古七字大玄經玄攡曰運
諸□政玄棿曰□擬之二□方言曰吴有□娥之臺
(晉束晳玄居釋夕宿七娥之房)王莽候鉦銘候鉦重五十□斤是也
後人不知妄於左旁添鑿三點淺而大又稍偏知非
一筆(唐碑書七字亦有作漆者今墨子書周公旦朝讀書百萹夕見漆十士張參五經文字七作漆)
(後人省筆作㭍㭍即漆之草書趙古則謂以七漆二字合成造之非也山海經剛山多㭍木水經注漆水)
(下有柒縣柒渠柒溪字皆作柒今作㭍又柒之省)
舊唐書睿宗紀先天二年三月癸巳詔制勅表狀書
奏牋牒年月等數作一十二十三十四十字是知前
此皆借壹貳等字矣不知其始於何年也
程大昌演繁露曰古書一為弌二為弍三為弎盖以
弋為母而一二三隨數附合以成其字特不知單書
一畫為一單書二畫三畫為二為三起自何時今官
府文書凡其記數皆取聲同而點畫多者改用之於
是壹貳叄肆之類本皆非數直是取同聲之字借以
為用貴點畫多不可改換為姦爾本無義理若十之
用拾八之用捌九之用玖尤為不倫(韻會捌破聲劉欽遂初賦石捌)
(破之嵒嵒)亦有似可相通者易之參天兩地左傳自參以
上則往稱地來稱會是嘗以參為三矣(攷工記鍭矢參分茀矢参)
(分莊子參月而後能外天下史記滑稽傳飲可八斗而醉二參並以參為三)顔子不貳過
士有貳宗國不堪貳為其與正為副則貳之為二尚
或可以傅會矣在顔師古時江充傳固己訛犬臺為
太壹又薛宣傳本曰壹笑為樂而俗本乃改壹笑為
壺矢是此時一已為壹矣若元本不用壹字則一字
本一畫何緣轉易為壺也又今漢書凡一字皆以壹
代(詩壹醉日富壹者之來大學壹是皆以脩身為本周禮典命其士壹命公羊襄二十九年傳許夷狄)
(者不壹而足)則一變謂壹已在師古之前矣(册府元龜謂叙傳班壹當)
(作一流俗本改壹為誤非也)然而古今經史凡書千百之字無有
用阡陌之阡伯叔之伯者余故疑舊本不曾改少畫
以從多畫也然不能究其起自何時
洪氏容齋隨筆曰古書及漢人用字如一之與壹二
之與貳三之與叄其義皆同鳲鳩序刺不壹也又云
用心之不一也而正文其儀一兮表記節以壹惠注
言聲譽雖有衆多者節以其行一大善者為諡耳漢
華山碑五載壹巡狩祠孔廟碑恢崇壹變祝睦碑非
禮壹不得犯而後碑云非禮之常一不當則一與壹
通用也孟子市價不貳趙岐注云無二價者也本文
用大貳字注用小二字則二與貳通用也易繫辭參
天兩地釋文云參七南反又如字音三周禮設其參
注參謂卿三人則三與叄通用也
册府元龜文宗大和二年十月詔天后所撰十二字
並却書其本字今按景龍以後碑志之文固皆書其
本字矣不知何以復有此詔(六條金石文字記)
昇仙太子碑
行書天后御書聖歴二年今在偃師縣南三
十五里府店(緱氏山本廟)
武曌淫横千古而亦假借柔翰天之生才於彼何其
不靳也此文未必真出后手當是北門學士語碑首
昇仙太子之碑六大字飛白書作鳥形亦佳飛白書
久不傳於世此其僅存者耳(石墨鐫華)
武氏牝晨淫革唐鼎此書遂欲亂千古同文之治嘻
何其甚也文似北門諸學士手筆意軟媚無鐵椎椎
悍馬時意氣且既為太子立碑而以蓮花六郎稱其
後身得不穢千古青簡耶為之一笑(弇州山人稿)
唐武德舛訛立國規模未定太宗力行仁義而未純
繼以高宗之昏前徽幾墮得武曌剛明精密之心思
整頓二十餘年而後海内貼然馴致高麗百濟一一
收服以隋廣之強貞觀之武不能得者以一婦人竟
其績即其崇武抑李不無大罪而有功於唐則多矣
觀其詞筆之美不遜文皇寧非天挺之豪乎三郎不
知妄作遂以亡唐論者貴有目力耳(墨林快事)
磨崖紀太山銘
八分書明皇御製并書
記太山銘唐開元帝製及手書相傳燕許脩其辭韓
史潤其筆以故文頗雅馴不猥弱隸法雖小變東京
最為穠勁饒古意余嘗游其地度天門造碧霞鬱浡
雲霧中此銘獨煜然有龍翔鳳翥之熊包參軍搨得
一本以示予予既讀而愛之然竊有慨於帝之侈心
也木有蝕蠧入焉當時天下幾小康帝意以前薄秦皇
漢武不足道而不知太真林甫國忠禄山之徒固己
乘其侈而入之蠧矣參軍得浯州中興頌當時置墨
池傍閱之其治亂始未有大足相發者噫嘻可畏哉
記太山銘者唐玄宗皇帝御撰及書字徑可六寸許
雖小變漢法而婉縟雄逸有飛動之勢余嘗登太山
轉天門則見東可二里穹崖造天銘書若鸞鳳翔舞
於雲烟之表為之色飛既摩挲久之惜其下三尺許
為&KR1213;工人惡寒篝火焚蝕遂缺百餘字傍有蘇丞相
頲東封頌正書閩人林煒以四大字刻其上惡扎題
名縱横漶滅不可讀悵然而下後人事事可憎殆不
特此(二條弇州山人稿)
玄宗御製并書文詞雅馴而分隸遒逸婉潤最為得
意之筆刻在太山高崖字大六七寸石方三丈極不
易&KR1213;王戶部堯年為彼中司理見餉一紙如獲明珠
(石墨鐫華)
唐初諸人隸石猶略存漢法如孔廟諸碑是也至玄
宗而始一變力超豐艷漢法蕩然矣所書太山銘字
大七八寸雄偉可觀絶勝他書是其最得意筆(銷夏記)
余所收有三本其二本有缺文王弇州所云為火焚
蝕遂缺百餘字是也其一本無一字損壊鋩鎩俱全
當是舊&KR1213;無疑(光暎識)
御注孝經
唐玄宗書孝經後有太子亨右相林甫左相適之等
題名韋郇公陟稱彭城縣男盖自吏部侍郎出為河
南採訪始襲公爵此本封耳韋斌封平樂郡公可補
本傳之闕書法豐妍勻適與太山銘同行押亦雄俊
可喜當其時為林甫所蠱媚極矣猶知有是經耶三
子同日就隕屬鏤南内凄凉廢食厭代唐家父子如
此循覽遺跡為之慙慨(弇州山人稿)
此碑四面以蟠螭為首鑿嵌精工故非後世所能開
元帝書法與太山銘同潤色史惟則老勁豐妍如泉
吐鳳為海吞鯨非虚語也後有李齊古表行書亦佳
同勒諸臣名字字不草草至如行押數十字尤豪爽
可喜乃知前代帝王留心翰墨如此(石墨鐫華)
前第二行題曰御製序并注及書其下小字曰皇太
子臣亨奉勅題額其額云大唐開元天寳聖文神武
皇帝注孝經臺後有天寳四載九月一日銀青光禄
大夫國子祭酒上柱國臣李齊古上表及玄宗御批
大字草書三十八字其下有特進行尚書左僕射兼
右相吏部尚書集賢院學士脩國史上柱國晉國公
臣林甫光禄大夫行左相兼兵部尚書弘文舘學士
上柱國渭源縣開國公臣李適之等四十五人姓名
惟林甫以左僕射不書姓(舊唐書王璠傳載李絳疏云左右僕射師長庶僚開)
(元中名之宰相表狀之中不署其姓宋周必大二老堂雜志曰祖宗朝宰相官至僕射勅後乃不著姓他)
(相階官自吏部尚書而下皆著姓)中間人名下攙入丁酉歲八月廿
六日紀九字是後人所添是歲乙酉非丁酉也又末
二人官銜下不書臣亦可疑
孝經䟽序曰孝經河間顔芝所蔵因始傳之於世自
西魏及魏歴晉宋齊梁注解之者殆及百家至有唐
之初雖備存秘府而簡編多有殘缺傳行者惟孔安
國鄭康成兩家之注并有梁博士皇侃義䟽播於國
序然辭多紕繆理昧精研至唐玄宗朝乃詔羣儒學
官俾其集議是以劉子玄辨鄭注有十謬七惑司馬
堅斥孔注多鄙俚不經其餘諸家注解皆榮華其言
妄生穿鑿明皇遂於先儒注中採摭菁英芟去煩亂
撮其義理允當者用為注解至天寳二年注成頒行
天下仍自八分御扎勒於石碑即今京兆石臺孝經
是也(二條金石文字記)
玄宗御注道德經
唐石臺道德經開元二十三年道門威儀司馬秀等
請於兩京及天下應脩宫齋等州皆立石臺刊勒其
經文御書其注皆諸王所書羣臣請立道德經臺奏
荅并書注諸王列名附唐玄宗諸子十三人字皆一
體(集古錄)
唐玄宗注老子道德經開元二十三年用道門威儀
司馬秀言令天下應修宫齋等州皆於一大觀立石
臺刊勒邢州故有龍興觀開元二十七年刺史李質
立石摹勒如制至宋端拱初觀臺已廢没知州軍事
何纘始修復之鐫記於臺左方余至邢州龍興觀已
廢僅存半畆之宫先有尼居之前太守徐衍祚改為
社學石臺尚存𨼆於屋後人少知之者千年之物莫
知愛惜計亦不能久矣(歸震川集)
涼國公主碑
右涼國長公主碑小許公撰而開元帝御書書法過
肥然點畫間自有異趣要自唐變此體帝為最也碑
辭大半可讀攷之唐史睿宗第六女字華莊始封仙
源下嫁薛伯陽今碑内封爵先後同而字乃從花粧
非華莊也又稱歸故丞相虞公温彦博曾孫曦及攷
彦博傳曾孫曦尚涼國長公主伯陽傳尚仙源公主
坐父稷誅流嶺表自殺然則公主固嫁薛伯陽再嫁
温曦史遺曦而碑諱伯陽也(弇州山人稿)
此蘇頲撰開元帝分書帝書潤色史惟則而此碑稍
肥要之一變漢法者也公主碑名花粧史作華莊先
封仙源嫁薛稷子伯陽伯陽坐父稷流嶺表再嫁温
彦博曾孫曦史遺曦不書而碑諱不言伯陽(石墨鐫華)
今在蒲城縣其文有云開元十二載八月辛丑薨於
京永嘉里第按唐書天寳三年正月丙辰朔改年為
載而此在前二十年已云載矣盖文字中偶一用之
後乃施之詔令符牒耳(金石文字記)
金剛經碑
王知敬正書
任君碑
碑在汾州府南門外二里文侯村任君名恭官至金
紫光禄大夫上柱國臨濟縣開國男貞觀十七年二
月卒夫人郭氏其文有曰未挂東都之冠先覆北墉
之首按論語伯牛有疾注禮病者居北牖下仁山金
氏曰牖字誤當作墉室中北墉而南牖墉墻也(金石)
(文字記)
棲霞寺明徵君碑
正書高宗御製高正臣書上元三年
舊唐書明崇儼傳累遷正諫大夫特令入閣供奉崇
儼每因謁見輒假以神道頗陳時政得失帝深加允
納潤州棲霞寺是五代祖梁處士山賓故宅帝特為
製碑文親書於石論者榮之今按此碑高正臣書史
家以御製并訛為御書耳(金石文字記)
上元縣攝山佛寺明徵君碑其文唐高宗御製書之
者高正臣也碑立於上元三年徵君者蕭梁處士山
賓寺其故宅高宗以山賓來孫崇儼入閣供奉特為
撰文勒之於石石至今猶完好(曝書亭集)
右高宗御製高正臣書王知敬篆額碑隂有棲霞二
大字乃大中庚子歲立今碑乃景子此即米芾所謂
手摩一丈玉讀盡上元記者書自聖教序中出極有
風骨可愛(蒼潤軒帖䟦)
封祀壇記
正書武三思撰薛曜書登封元年
于志寧碑
正書令狐德芬撰子立政書乾封元年
右唐于志寧碑以攷唐史列傳其微時所歴官史多
不書今亦不復錄錄其尤著者碑云大業十年為清
河縣長而傳云為冠氏長碑云自中書侍郎遷兵部
郎中授蒲州刺史不赴後為衛尉卿判太常卿事以
本官兼雍州别駕遷禮部尚書而史皆不載中云自
侍中拜尚書左僕射同中書門下三品頃之兼太子
少卿遷太傅顯慶四年以老乞骸骨詔解僕射更拜
太子太師仍同三品今以碑攷之其初拜僕射也未
嘗領中書門下三品至罷僕射乃為同中書門下參
謀朝政皆史家之誤又按百官志唐初宰相有參議
朝政參預朝政參知政事其後有同中書門下三品
同平章事永淳中遂以平章事入銜而獨無參謀朝
政之名盖惟見於此耳(金石錄)
涼國公契苾明碑
正書婁師德撰殷玄祚書今在咸陽縣
以武氏僭竊之年載亂賊蠢譌之字此穢碑也收之
當愛其字而忘其惡邪是不然扶餘高句麗等國隋
廣富強之世太宗英武之主思折服之而不能一得
志者后能以夷狄歸順之才驅疲敝渙散之卒勝而
敗敗而復勝卒疆理其地而歸之版圖雪千古之憤
盖具開創之略故能籠絡駕馭不恤不灰竟底於成
立此碑所述平涼土又其小小者耳後世歴數一統
之君問學雄傑之辟能闖其籓籬否其人固窮兇極
惡其略固可取也監古者取其略用之不勝於師蛛
之網螳之斧乎况其有功之佐又烏可廢也(墨林快事)
此碑立於先天元年十二月乃玄宗受禪之後而碑
猶用武后字又明父何力史作何而此碑作河又其
中特勤字再見皆特勒之訛按北史突厥傳大官有
葉護次特勒(通典同温公通鑑攷異曰諸書或作勅勤今從新舊二唐書)迴紇傳
依託高車臣屬特厥近謂之特勒無君長契苾何力
傳父葛隋大業中繼為莫賀咄特勒隋書高祖紀突
厥雍虞閭可汗遣其特勒來朝李崇傳突厥遣使謂
崇曰若來降者封為特勒史傳中稱特勒者甚多此
乃作特勤又柳公權神策軍碑亦云大特勤嗢沒斯
此皆書者之誤若其中有云玉質金相作葙鷹揚字
前从木後从才又其小失也(金石文字記)
李靖上西岳書
世傳扶餘國事類若劍俠而衛公從之似以任縱自
喜然攷其行事則動以禮法自約又若老書生此書
豪武自將亦既放矣或疑其偽將其暴侮神羞求合
於杳冥者乎亦當時憤激感慨豪氣未除而然耶劉
餗嘗言衛公訴神且請告以官位所至詞色抗厲後
有聲曰僕射好去後果如言此書殆似或真有是邪
將後人因此附益之乎餗在開元中其說似有據若
可信也(廣川書䟦)
此好事者誣衛公而為之書詞可笑而劉餗言衛公
訴神且請告以官位詞色抗厲後有聲曰僕射好去
顧不見後果如言以此觀之真有是書耶又小說載
公射獵行雨事殆異人不可以常理論也書三種潞
州者崇寧間刻藤縣者紹興間刻西岳廟則近刻筆
亦遒逸王元美稱之當是潞州本藤縣者不及近刻
又下矣(石墨鐫華)
右唐李衛公布衣時上西岳書真跡盖厭隋亂已極
負濟世之志奮欲有為而咨之神明之辭也士重乎
立志養氣衛公此書志已先定而氣盖宇内矣是以
卒能輔明主而建功業焉其書亦佳石刻在廣西余
得之劉長吾僉事云(東里集)
世傳李衛公未遇為文告西岳神意在取天下次則
擇主而仕若微時預以帝王自許者然攷之史衛公
初仕隋為殿内直長尋為馬邑丞唐高祖擊突厥衛
公察其有非常志乃自鎖上急變新舊唐書所載略
同可謂不知天命之尤者亦安得於未遇時逆知為
唐佐命出入將相乎其事雖見李肇國史補而告文
不知何人所作其云斬大王之頭焚其廟宇此豈衛
公之言昧者從而刻之石按歐陽趙氏所錄皆無之
盖近代作偽者為之真妄男子也(曝書亭集)
金石文考略卷七
