卓異記傳記類三(總錄之屬)
提要
(臣)等謹案卓異記一卷舊本題唐李翺撰唐
書藝文志則作陳翺案李翺為貞元會昌間
人不應紀及昭宗陳翺唐志註曰憲穆時人
亦不應紀及昭宗其非李翺亦非陳翺甚明
宋史藝文志作陳翰而註曰一作翺亦不言
為何許人其序稱開成五年七月十一日乃
文宗之末年其次年辛酉乃為武宗會昌元
年何以書中兩稱武宗則非惟名姓舛訛併
此序年月亦後人妄加而書則未及竄改矣
其書皆紀唐代朝廷盛事故曰卓異然中宗
昭宗皆已廢而復辟一幽囚於悍母一迫脅
於亂臣皆國家不幸之事稱為卓異可謂無
識之尤又讀書志稱所載凡二十七事今檢
其標目僅二十六條或佚其一或中宗昭宗
誤合兩事為一事均未可知也乾隆四十六
年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
