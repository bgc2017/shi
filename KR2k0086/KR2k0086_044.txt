欽定四庫全書
西湖遊覽志餘卷二十
明田汝成撰
熙朝樂事
正月朔日官府望闕遥賀禮畢即盛服詣衙門往來交
慶民間則設奠於祠堂次拜家長為椒栢之酒以待
親戚隣里以春餅為上供爇栗炭於堂中謂之旺相
貼青龍於左壁謂之行春插芝蔴梗於簷頭謂之節
節高簽栢枝於柿餅以大橘承之謂之百事大吉自
此少年遊冶翩翩徵逐隨意所之演習歌吹或投瓊
買快鬭九翻牌博成賭間舞棍踢毬唱說平話無論
晝夜謂之放魂至十八日收燈然後學子攻書工人
返肆農商各執其業謂之收魂
立春之儀附郭兩縣輪年遞辦仁和縣於仙林寺錢唐
縣于靈芝寺前期十日縣官督委坊甲整辦什物選
集優人戲子小妓裝扮社夥如昭君出塞學士登瀛
張仙打彈西施採蓮之𩔖種種變態競巧爭華教習
數日謂之演春至日郡守率僚屬往迎前列社夥殿
以春牛士女縱觀闐塞市街競以麻麥米荳抛打春
牛其優人之長假以冠帶騎驢呌躍以隸卒圍從謂
之街道士過官府豪門各有贊揚致語以獻利市遇
襤褸猥漢衝其節級則褫而杖之亦有謔浪判語不
敢與較至府中舉燕鞭牛而碎之隨以綵鞭土牛分
送上官鄉達而民間婦女各以春旛春勝鏤金簇綵
為燕蹀之屬問遺親戚綴之釵頭舉酒則縷切粉皮
雜以七種生菜供奉筵間蓋古人辛盤之遺意也
正月十五日為上元節前後張燈五夜相𫝊宋時止三
夜錢王納土獻錢買添兩夜先是臘後春前夀安坊
而下至衆安橋謂之燈市出售各色華燈其像生人
物則有老子美人鍾馗捉鬼月明度妓劉海戲蟾之
屬花草則有梔子葡萄楊梅柿橘之屬禽䖝則有鹿
鶴魚蝦走馬之屬其竒巧則琉璃毬雲母屏水晶簾
萬眼羅玻瓈瓶之屬而豪家富室則有料絲魚魫綵
珠明角鏤畫羊皮流蘇寶帶品目歲殊難以枚舉好
事者或為藏頭詩句任人商揣謂之猜燈或祭賽神
廟則有社夥鼇山臺閣戲劇滚燈烟火無論通衢委
巷星布珠懸皎如白日喧闐徹旦市食則糖粽粉團
荷梗孛婁瓜子諸品果蓏篝燈交易識辨銀錢真偽
纖毫莫欺人家婦女則召帚姑針姑葦姑筲箕姑以
卜問一歲吉凶鄉間則有祈蠶之祭俗子以上元為
天官賜福之辰亦有誦經持齋不御葷酒者
杜孟平有看燈詞十五首杭人稱之瞿宗吉效之亦作
十五首其詞云東家斫竹縛山棚西舍邀人合鳳笙
官府榜文初出了今宵喜得晚西晴都司烟火揭高
竿萬斛珠璣撒玉盤看到頂頭齊喝采紫葡萄上月
團團南瓦新開影戲場滿堂明燭照興亡看看弄到
烏江渡猶把英雄說霸王銷金小傘揭高標紅藕青
梅滿擔挑依舊承平風景在街頭吹徹賣餳簫傀儡
裝成出教坊綵旗前引兩三行郭郎鮑老休相笑畢
竟何人舞袖長寶蓋高懸畫閣深生紅綉帶細描金
就中好箇流蘇結萬轉千迴共一心香帶交垂八尺
高紅燈影裏見絲毫傍人總道工夫巧一月香閨弄
剪刀女伴相邀趁晚晴暫離裝閣步輕盈當街帕有
巡軍見只向齊簷屋下行隨分梳粧淺淡衣像生花
朵閙蛾飛年時也有燒香願同上吳山及早歸百媚
懷春不自由好粧金屋貯風流誰教誤向燈街見斷
送癡人死未休風簾珠翠動紛紛笑語聲喧隔戸聞
明月滿街天似水不知何處着行雲文錦坊西後市
南閙竿挑過百花籃少年遊手誇輕俊拾得雙頭碧
玉簮雪白春衫窄窄裁青茸狸帽紫茸胎燈前莫怪
軒昂甚新與官員養馬來喝雉呼盧夜不眠東隣西
舍笑燈前明朝還要當門戸里長來收坐櫃錢村裏
兒童暫入城隨羣齊上大街行歸來徹夜渾忘睡從
此春田懶去耕詞中所言風俗與今無異獨新與官
員養馬來一句難解蓋其時藩臬而下皆乘馬而養
馬之家頗怙勢也
劉邦彦上元五夜觀燈詩十三夜云近喜元宵雪更晴
千門翠竹結高棚珠簾半捲將團月玉指初調未合
笙新放華燈連九陌舊𫝊金鑰啟重城少年結伴嬉
遊去遮莫鷄聲下五更十四夜云燈光漸比夜來饒
入海魚龍混暮潮月照梅花青瑣闥烟籠楊柳赤闌
橋鈿車過去抛珠果寶騎重來聽玉簫共約更深歸
及早大家明日看通宵十五夜云一派春深送管絃
九衢燈燭上薰天風回鼇背星毬亂雲散魚鱗璧月
圓逐隊馬翻塵似海踏歌人盼夜如年歸遲不屬金
吾禁爭覓遺簮與墜鈿十六夜云次第看燈俗舊𫝊
寶筝重按十三絃人心未必今宵絶兔魄還如昨夜
圓尚覺繁華誇樂土何須廣樂聽鈞天追歡獨羨兒
童健静對梅花憶往年十七夜云綉簾窣地護輕寒
明月來遲鳳蠟殘風掃烟花春爛漫雲沈星斗夜闌
珊醉敲馬鐙還家去誰抱龍香隔院彈試看燒燈如
白日鼇山無影海漫漫
二月朔日唐宋時謂之中和節今雖不舉而民間猶以
青囊盛五穀瓜果之種相遺謂之獻生子自是城中
士女已有出郭探青掃墓設奠者湖中遊舫倩價日
增矣二日士女皆戴蓬葉諺云蓬開先百草戴了春
不老
春日婦女喜為鬭草之戲黃子常綺羅香詞云綃帕藏
春羅裙點露相約鶯花叢裏翠袖拈芳香沁筍芽纖
指偷摘遍綠逕烟霏悄攀下畫闌紅紫掃花階褥展
芙蓉瑶臺十二降仙子芳園清晝乍永亭上吟吟笑
語妬穠誇麗奪取籌多贏得玉璫瑜珥凝素靨香粉
添嬌映黛眉淡黃生喜綰胸帶空繫宜男情郎歸也
未
二月十五日為花朝節蓋花朝月夕世俗恒言二八兩
月為春秋之中故以二月半為花朝八月半為月夕
也是日宋時有撲蝶之戲今雖不舉而寺院啟涅槃
會談孔雀經拈香者麕至猶其遺俗也十九日上天
竺建觀音會傾城士女皆往其時馬塍園丁競以名
花荷擔呌鬻音中律吕黃子常賣花聲詞云人過
天街曉色擔頭紅紫滿筠筐浮花浪蕊畫樓睡醒正
眼横秋水聽新腔一回催起吟紅呌白報得蝶兒知
未隔東西餘音軟美迎門爭買早斜簮雲髻助春嬌
粉香簾底喬夢符和詞云侵曉園丁呌道嫩紅嬌紫
巧工夫攅枝餖蕊行歌佇立洒洗粧新水捲香風看
街簾起深深巷陌有箇重門開未忽驚他尋春夢美
穿窗透閣便憑伊喚取惜花人在誰根底
三月三日俗𫝊為北極佑聖真君生辰佑聖觀中修崇
醮事士女拈香亦有就家啟醮酌水獻花者是日觀
中有雀竿之戲其法樹長竿於庭高可三丈一人攀
緣而上舞蹈其顛盤旋上下有鷂子翻身金鷄獨立
鍾馗抹額玉兔搗藥之𩔖變態多方觀者目瞪神驚
汗流浹背而為此技者如蝶拍鴉翻蘧蘧然自若也
是日男女皆戴薺花諺云三春戴薺花桃李羞繁華
清明從冬至數至一百五日即其節也前兩日謂之寒
食人家插柳滿簷青蒨可愛男女亦咸戴之諺云清
明不戴柳紅顔成皓首是日傾城上塚南北兩山之
間車馬闐集而酒尊食罍山家村店享餕遨遊或張
幕藉草並舫隨波日暮忘返蘇堤一帶桃柳隂濃紅
翠間錯走索驃騎飛錢抛鈸踢木撒沙吞刀吐火躍
圈觔斗舞盤及諸色禽虫之戲紛然叢集而外方優
妓歌吹覓錢者水陸有之接踵承應又有買賣趕趁
香茶細果酒中所需而綵粧傀儡蓮船戰馬餳笙鼗
鼓瑣碎戲具以誘悅童曹者在在成市是夜人家貼
清明嫁九娘一去不還鄉之句於楹壁間謂如此則
夏月無青虫撲燈之擾僧道採楊桐葉染飯謂之青
精飯以饋施主
三月二十八日俗𫝊為東嶽齊天聖帝生辰杭州行宫
凡五處而在吳山上者最盛士女答賽拈香或奠獻
花果或誦經上夀或枷鎻伏罪鐘鼓法音嘈振竟日
立夏之日人家各烹新茶配以諸色細果餽送親戚比
隣謂之七家茶富室競侈果皆雕刻飾以金箔而香
湯名目若茉䔧林禽薔薇桂蕊丁檀蘇杏盛以哥汝
瓷甌僅供一啜而已
四月八日俗傳為釋迦佛生辰僧尼各建龍華會以小
盆坐銅佛浸以糖水覆以花亭鐃鼓迎往富家以小
杓澆佛提唱偈誦布施財物有高峰和尚偈云&KR0561;聲
未絶便稱尊攪得三千海嶽昏惡水一年澆一度知
他雪屈是酬恩
端午為天中節人家包黍秫以為粽束以五色綵絲或
以菖蒲通草雕刻天師馭虎像於盤中圍以五色蒲
絲剪皮金為百䖝之像鋪其上却以葵榴艾葉攅簇
華麗或以綵絨雜金線纏結經筒符袋互相饋遺僧
道以經筒輪子辟惡靈符分送檀越而醫家亦以香
囊雄黃烏髮油香送於常所往來者家家買葵榴蒲
艾植之堂中標以五色花紙貼畫虎蝎或天師之像
或硃書五月五日天中節赤口白舌盡消滅之句揭
之楹間或採百草以製藥品覓蝦蟆以取蟾酥書儀
方二字倒貼于楹以避蛇虺
六月六日宋時作會于顯應觀因以避暑今會廢而觀
亦不存自此遊湖者多于夜間停泊湖心月飲達旦
而市中敲銅盞賣冰雪者鏗聒遠近是日郡人舁猫
狗浴之河中致有汨没淤泥踉蹌就斃者其取義竟
不可曉也
立秋之日男女咸戴楸葉以應時序或以石楠紅葉剪
刻花瓣撲插鬢邊或以秋水吞赤小豆七粒
七夕人家盛設瓜果酒殽於庭心或樓臺之上談牛女
渡河事婦女對月穿針謂之乞巧或以小盒盛蜘蛛
次早觀其結網疎密以為得巧多寡市中以土木雕
塑孩兒衣以綵服而賣之號為摩㬋羅
七月十五日為中元節俗𫝊地官赦罪之辰人家多持
齋誦經薦奠祖考攝孤判斛屠門罷市僧家建盂蘭
盆會放燈西湖及塔上河中謂之照冥官府亦祭郡
厲邑厲壇張伯雨西湖放燈詩云共泛蘭舟燈火閙
不知風露濕青冥如今池底休鋪錦此夕槎頭直掛
星爛若金蓮分夜炬空於雲母隔秋屏却憐牛渚清
狂甚苦欲燃犀走百靈劉邦彦詩云金蓮萬朵漾中
流疑是潘妃夜出遊光射魚龍離窟宅影摇鴻鳥亂
汀洲凌波未必通銀浦趁月偏憐近綵舟忽憶少年
清泛處滿身風露獨凭樓
八月十五日謂之中秋民間以月餅相遺取團圓之義
是夕人家有賞月之燕或攜榼湖船沿遊徹曉蘇堤
之上聮袂踏歌無異白日
郡人觀潮自八月十一日為始至十八日最盛蓋因宋
時以是日教閱水軍故傾城往看至今猶以十八日
為名非謂江潮特大於是日也是日郡守以牲醴致
祭於潮神而郡人士女雲集僦倩幕次羅綺塞塗上
下十餘里間地無寸隙伺潮上海門則泅兒數十執
綵旗樹畫傘踏浪翻濤騰躍百變以誇材能豪民富
客爭賞財物其時優人百戲擊毬關撲魚鼓彈詞聲
音鼎沸蓋人但藉看潮為名往往隨意酣樂耳瞿宗
吉看潮詞云嘉會門邊翠柳垂海鮮橋上赤欄欹行
人指點山前石曾刻先朝御製詩出郭遊人不待招
相逢都道看江潮今年秋暑何曾減映日爭將畫扇
摇一線初看出海遲司封祠下立多時須臾金鼓連
天震忙殺中流踏浪兒壚頭酒美勸人嘗紫蠏初肥
綠橘香店婦也知非俗客奚奴背上有詩囊沙河塘
上路岐賖扶醉歸來日巳斜怪底香風來不斷擔頭
插得木樨花步入重門小院偏金猊飛裊夜香烟家
人笑問歸何晚已備中秋賞月筵
重九日人家糜栗粉和糯米伴蜜蒸糕鋪以肉縷標以
綵旗問遺親戚其登高飲燕者必簮菊泛萸猶古人
之遺俗也又以蘇子微漬梅滷雜和蔗霜梨橙玉榴
小顆名曰春蘭秋菊
霜降之日帥府致祭旗纛之神因而張列軍器以金鼓
導之遶街迎賽謂之揚兵旗幟刀戟弓矢斧鉞盔甲
之屬種種精明有飈騎數十飛轡往來逞弄解數如
雙燕綽水二鬼爭環隔肚穿針枯松倒掛魁星踢斗
夜义探海八蠻進寶四女呈妖六臂哪吒二仙傳道
圮橋進履玉女穿梭擔水救火踏梯望月之屬窮態
極變難以殫名騰躍上下不離鞍鐙之間猶猿猱之
寄木也
十月朔日人家祭奠於祖考或有舉掃松澆墓之禮者
八日則以白米和胡桃榛松乳菌棗栗之𩔖作粥謂
之臘八粥十五日為下元節俗𫝊水官解厄之辰亦
有持齋誦經者
立冬日以各色香草及菊花金銀花煎湯沐浴謂之掃
疥
冬至謂之亞歲官府民間各相慶賀一如元日之儀吳
中最盛故有肥冬瘦年之說舂粢羔以祀先祖婦女
獻鞋襪於尊長亦古人履長之義也
十二月二十四日謂之交年民間祀竈以膠牙餳糯米
花糖豆粉團為獻丐者塗抹變形裝成鬼判呌跳驅
儺索乞利物人家各換桃符門神春帖鍾馗福禄虎
頭和合諸圖粘貼房壁買蒼术貫衆辟瘟丹栢枝綵
花以為除夕之用自此街坊簫鼓之聲鏗鍧不絶矣
僧道作交年疏仙术湯以送檀越醫人亦饋屠蘇袋
同心結及諸品湯劑於常所往來者
除夕人家祀先及百神架松柴齊屋舉火焚之謂之籸
盆烟熖燭天爛如霞布爆竹鼓吹之聲遠近聒耳家
庭舉燕則長幼咸集兒女終夜博戱藏鈎謂之守歲
燃燈床下謂之照虚耗以赤豆作粥雖猫犬亦食之
更深人静或有禱竈請方抱鏡出門窺聽市人無意
之言以卜來歲休咎是日官府封印不復簽押至新
正三日始開而諸行亦皆罷市往來邀飲蓋杭人奢
靡不論貧富俱競市什物以慶嘉節而光飾門戸塗
澤婦女衣服釵環之屬更造一新皆故都遺俗也
西湖之景天下所稀捫虱新話云蘇東坡酷愛西湖其
詩云若把西湖比西子淡粧濃抹總相宜已曲盡西
湖情態又詩云雲山已作蛾眉淺山下碧流清似眼
是更與西子寫真也宋時有張秀才者江西人驟見
西湖而嘆曰美哉竒哉青山四圍中涵渌水金碧樓
臺相間全似一幅着色山水獨東邊無山乃有百雉
雲連萬瓦鱗次殆天造地設之景也此語雖粗而西
湖面目盡見矣正德間有日本國使者經西湖題詩
云昔年曾見此湖圖不信人間有此湖今日打從湖
上過畫工還欠着工夫詩語雖俳而羨慕之心聞於
海外久矣故遊湖者挹山水之清暉以詩酒冶思而
已歌童舞女已非本色而閭巷鄙人以戲子傀儡雜
之溷聒眺聽誠所謂花上晒裩松下喝道者也宋時
范景文詩云湖邊多少遊觀者半在斷橋烟雨間盡
逐春風看歌舞幾人着眼到青山可以針砭遊湖之
病矣
西湖夏夜觀荷最宜風露舒涼清香徐細傍花淺酌如
對美人倩笑欵語也高季迪西湖夏夜觀荷詩云雨
晴南浦錦雲稠晚待湖平蕩槳遊狂客興來惟載酒
小娃歌遠不驚鷗半湖月色偏宜夜十里荷香已欲
秋為愛前沙好涼景滿身風露未回舟
西湖觀月秋爽最宜烟波鏡淨上下一色漁燈依岸城
角𫝊風山樹霏微萬籟閴寂自非有清竒之興超豁
之襟不能往也宋時葉夢得夜遊西湖紀事叙云張
景修與予同為郎夜宿尚書新省之祠曹廳步月庭
下為余言嘗以九月望夜過錢唐與詩僧可久泛湖
時溶銀傍山松檜參天露下葉間薿薿有光微風動
湖水滉漾與林葉相射可久清癯坐不勝寒索衣無
所有乃以空米囊覆其背自謂平生得此無幾因作
詩紀之云山風獵獵釀寒威林下山僧見亦稀怪得
題詩無俗語十年肝膈湛清輝似兹清賞繼躅者稀
近有太白山人孫太初者遊湖必于秋夜自得之趣
良難語人也其詩云一望晴烟破暝幽湖天灧灧月
初浮旋攜斗酒呼隣父小有盤蔬上釣舟笛咽水龍
中夜冷杯摇河影萬山秋人間回首悲何事欲覽清
光最上頭又云十里蒹葭雨盡收西湖一望月光浮
野袍白幘同幽事菰米蓮房作好秋波靜龜龍聽醉
語夜涼河漢帶漁舟高情盡在形骸外不用逢人說
勝遊
西湖賞雪初霽最宜高興者登天竺絶頂及南北兩峯
俯瞰城闉遠眺海島則大地山河銀溶汞結而予以
藐然稊米凌厲剛風恍欲羽化次則放舟湖中周覽
四山若秋濤聳湧璀璨乘飈而玉樹琪花晃然奪目
前輩凌雲翰遊雪湖八詠曲盡景致其鷲嶺雪峰云
大地渾無一點瑕光明都屬梵王家兩峰高並疑堆
玉一道中分𩔖剖瓜已為岧嶤知鷲嶺還因凛冽記
龍沙此時翻憶藍關句誰復能開頃刻花冷泉雪澗
云下有流泉上有松諸山羅列玉芙蓉壚頭又釀誰
家酒屐齒應嫌此處蹤汲去煮茶隨甕抱引來刳木
入厨供澗邊亭子無人宿空使猨號昨夜峯巢居雪
閣云人間蓬島是孤山高閣清虚𩔖廣寒木處恐顛
從此穏僧居疑小較來寬瑶花琪樹緣邊繞玉宇瓊
樓向上安裏外湖光明似鏡有梅花處好凭欄南屏
雪鐘云翠屏花作玉千層樓近鐘疎恍若凴和雪送
來清瀝瀝穿雲透出慢騰騰華鯨漫憶秋蟾月鐵馬
渾疑夜響冰一百八聲纔擊罷雷峯又點塔中燈西
陵雪樵云湖曲風寒戰齒牙不知高樹幾翻鴉遠持
斤斧黏冰片旋斫柴薪帶雪花市上得錢沽斗酒擔
頭懸笠插山茶路人試問歸何處笑指西陵是我家
斷橋雪棹云山逗晴光玉氣浮我來乘興似王猷橋
迷螮蝀高高聳船壓玻璃細細流雪後未回花外棹
雨中曾喚柳隂舟遥思寂寞春寒夜一舸歸來起白
鷗蘇堤雪柳云寒梢不耐北風狂何似東風萬縷黃
西子畫來蛾黛淺蘇公行處馬蹄香蘭同舊葉堪為
珮藕比新絲可織裳待得春歸飛絮亂畫橋移近柳
邊傍孤山雪梅云凍木晨開噪畢逋孤山景好勝披
圖翠禽巢失應難認皓鶴籠空不受呼已見萬花開
北隴莫教一片落西湖快晴更待黃昏月疎影隨身
不用扶
菊莊劉士亨雪中登樓望湖上諸山作十絶句其時趙
廷玉霍孟暘劉邦彦俞鳴玉各有和韻郡人喧𫝊以
為盛事前輩風流可想也今各紀二三首士亨詩峯
巒遠近玉崔嵬竹壓柴門午未開卧擁青綾迎送懶
洛陽縣令不須來鳴玉詩羣山凝素鬱崔嵬近水梅
花冷未開却喜漁舟輕似葉放歌撑出斷橋來士亨
詩曉來冰柱結簷牙籬外疎梅破一花鐵筯自挑黃
燭火苦吟誰識老劉又邦彦詩寒封林樹玉槎牙銀
海摇光眩欲花清曉蹇驢湖上去尋梅迷却路三义
士亨詩歲晚滕神故作威剪冰裁玉不停飛癡兒禁
得雙骹冷獨立梅邊待鶴歸鳴玉詩聞說平戎仰聖
威玉門關外馬如飛貔貅踏破天山雪笳鼓聲中奏
凱歸士亨詩斷冰漾漾立閒鷗偶爾看山到渡頭濁
酒一壺隨處醉老夫不典鷫鸘裘鳴玉詩朔風吹散
楚江鷗短策孤吟到水頭誰把一竿和雪釣禦寒不
解着羊裘士亨詩登樓四望白糢糊直北天高是帝
都想得征西貔虎士玉門關外破匈奴孟暘詩乾坤
萬里盡糢糊壘玉堆瓊壯舊都不減灞橋吟興好自
裁新句付奚奴邦彦詩鳳山西下雪糢糊琪樹瓊林
接故都寒勒老梅香不放欲搥羯鼓倩花奴士亨詩
東家酒熟紵旗懸費盡牀頭子母錢貴賤交遊元不
少夜深誰泛剡溪船邦彦詩小閣青燈對榻懸敵寒
沽酒不論錢夜深擁被清無寐起棹坡仙藥玉船鳴
玉詩不歎金魚帶未懸半生且富買書錢誰知雪滿
南湖上時有人維問字船士亨詩白戰詩成硯已冰
案頭饑鼠亂窺燈支離瘦影跏趺坐好是人間戴髮
僧孟暘詩簷溜無聲凍作冰滿懷清思對寒燈明朝
策蹇西湖去不是尋梅定訪僧士亨詩隨風雜霰落
蕭騷破屋難禁一尺高翻憶少年歌舞夢美人金琖
進羊羔邦彦詩玉堂學士擅風騷掃雪煎茶趣自高
留得平生忠節在不慚金帳飲羊羔鳴玉詩中宵映
雪讀離騷坐待虚窗月影高寧似五侯歌舞地飛觴
燕客醉羊羔士亨詩夢騎白鳳挾飛仙下視齊州九
點烟賦就曉寒殘月裏覺來失却衍波箋鳴玉詩雪
深何處弔逋仙湖北湖南鎖暮烟吟得暗香疎影句
興來都付薛濤箋士亨詩瑞應豐年不在多黑貂裘
敝奈貧何老懷未減崢嶸氣獨對梅花發浩歌廷玉
詩同雲黯黯北風多此冷難禁奈老何記得西湖年
少日水晶宫裏載笙歌邦彦詩劉郎才力近來多不
數揚州水部何白雪調高成絶唱郢人從此愧賡歌
杭州男女瞽者多學琵琶唱古今小說平話以覓衣食
謂之陶真大抵說宋時事蓋汴京遺俗也瞿宗吉過
汴梁詩云歌舞樓臺事可誇昔年曾此擅豪華尚餘
艮嶽排蒼昊那得神霄隔紫霞廢苑草荒堪牧馬長
溝柳老不藏鴉陌頭盲女無愁恨能撥琵琶說趙家
其俗殆與杭無異若紅蓮柳翠濟顛雷峰塔雙魚扇
墜等記皆杭州異事或近世所擬作者也
近來官司每值歉歲則禁人遊湖以為撙節民財此非
通達治體之策也蓋遊湖必殷阜之家衣食饒裕者
未聞有揭債典衣而往者也遊湖者多則經紀小家
得以買賣趁逐博易糊口亦損有餘補不足之意耳
假令遊湖之禁行矣豪冶之子就其室而酣沈達旦
所費寧減於西湖哉范文正公仲淹以禮部侍郎知
杭州屬歲歉公日出燕湖上縱人遊觀自春徂夏巷
無停輪公又諭諸寺主曰饑歲工廉可以大興土木
于是諸寺工作鼎沸公又新倉厫吏舍日役千夫監
司劾郡守不恤荒政嬉遊不節公私營繕傷財疲民
公乃條叙所以宴遊工作皆發有餘之財以惠貧者
仰給甚厚是歲兩浙皆疲惟杭州宴然又張忠定公
詠以工部侍郎知杭州屬歲歉民多鬻私鹽以博食
連捕數百人悉貸之官屬請曰不痛繩無以厲禁公
曰錢唐十萬人饑者八九不藉鹽無以取給一旦蜂
聚為患何支姑俟秋成乃仍舊貫耳是歲民獲安堵
二公通變達權皆可為長民者之法也
杭州先年有酒館而無茶坊然富家燕會猶有專供茶
事之人謂之茶博士王希範西湖贈沈茶博詩云百
斛美醪終日醺碧甌偏喜試先春煙生石鼎飛青靄
香滿金盤起綠塵詩社已無孤悶客醉鄉還有獨醒
人因思儤直鑾坡夜特賜龍團出紫宸嘉靖二十六
年三月有李氏者忽開茶坊飲客雲集獲利甚厚遠
近倣之旬日之間開茶坊者五十餘所然特以茶為
名耳沉湎酣歌無殊酒館也
宋時湖船大者一千料約長十餘丈容四五十人小者
二三百料長四五丈容三二十人理宗時嘗製一舟
悉用香楠木搶金為之然終于不用至景定間周漢
國公主得旨偕駙馬楊鎮乘之汎湖傾城縱觀為之
罷市是時先朝龍舟久已沈没獨小烏龍以賜楊郡
王者尚在或𫝊此舟一出必有風雨之異賈似道有
車船不煩篙櫓但用關輪脚踏而行其速如飛其他
若大綠間綠十樣錦勝金羈等船皆民間物也今時
湖船大約比宋差小而檻牖敞豁便于倚眺如水月
樓烟水浮居湖山浪跡此其尤勝者也童巨卿以子
貴封御史行樂湖山手搆一室棟宇略具護以箔幕
小可卷舒出則攜之或柳堤花塢當心處便席地布
屋吟酌其中題曰雲水行亭編巨竹為桴放湖中隨
波流止渺然蓮葉也月明風清墜露淅淅吹洞簫蘆
葦間山鳴谷應聞者泠然有出塵之想題曰烟波釣
筏一時風致良可尚也
城中秀麗惟紫陽為冠第逼近巡臺遊人往往逮捕坐
是羽流憚居廊宇崩廢風景寥落亦可慨也昔宋孝
宗欲見光宗而不可得嘗倚望潮臺聞市民爭閙而
呼趙官家者嘆曰朕呼之尚不至爾呼之何益又理
宗凭闌見湖船秉燭酣歌笑曰此必賈似道也使人
覘之果然是以天子而未嘗禁人遊覽也蘇子瞻守
杭時登府中望海樓詩云樓下誰家焚夜香玉簫哀
怨弄清涼是以郡守而未嘗禁人歌吹也迺今上日驕
而下日諂節級所歴鷄犬皆驚有聞兒啼而杖其父
母至捽兒以死者不獨禁遊紫陽而已不亦重可慨
哉
蘇州黃勉之省曾風流儒雅卓越罕羣嘉靖十七年當
試春官適予過吳門與談西湖之勝也便輟裝不果
北上來遊西湖盤桓累月勉之自號五嶽山人其自
稱于人亦曰山人予嘗戲之曰子誠山人也癖耽山
水不顧功名可謂山興瘦骨輕軀乘危涉險不煩笻
策上下如飛可謂山足目擊清輝便覺醉飽飯纔一
溢飲可曠旬可謂山腹談說形勝窮狀奥妙含腴咀
雋歌詠隨之若易牙調味口欲流涎可謂山舌解意
蒼頭追隨不倦搜竒剔隠以報主人可謂山僕備此
五者而謂之山人不亦宜乎坐客為之大笑此雖戲
言然人于五者無一庶幾焉而漫曰遊山必非賞鑒
者也
西湖遊覽志餘卷二十
