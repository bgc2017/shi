欽定四庫全書
西湖遊覽志卷十五
明田汝成撰
南山分脈城内勝蹟
官署
巡撫都察院巡按察院巡鹽察院清軍察院布政使司
布政分司都指揮使司都轉鹽運使司杭州府杭州前
衞杭州右衞仁和縣錢塘縣杭州府儒學仁和縣儒學
錢塘縣儒學織造府吳山書院市舶司杭州府稅課司
武林驛鹽倉批驗所惠民局
巡撫都察院入裕民坊在通江橋東舊為清軍察院
嘉靖二十六年以海寇擾越中設都御史提督軍務
以此為行臺
鎮東樓舊名保安樓總制新安胡公宗憲建萬歷十
一年司馬銅梁張公佳胤重建規制雄偉為會城大
觀張公自為記
巡按察院在正陽門北元時置江南行御史臺歲遣
監察御史二員分巡省地當時有兩察院一在按察
司右紀家橋邊者名北察院守省御史居之一在朝
天門外正陽門北者名南察院監燒緡鈔御史居之
即今所也國朝歲遣御史分巡浙江則猶元時守省
之職而按察使副使僉事與御史參舉吏治其初權
等耳乃今重内輕外而激揚之權總歸御史矣
巡鹽察院在宗陽宫東舊為太平興國𫝊法寺基南
宋初普照法師建皇明正統三年遣御史巡視兩浙
催督鹽課遂改寺為行臺
清軍察院即今巡撫都察院也舊為三皇廟廢址先
是清軍御史寓西天寺正德間改建于此
布政使司宋南渡初為殿司寨尋改安撫司治復改
秘書省元至元間遷江淮行省于此總兩浙福建江
西四道并開元宫址廣之至正十九年析福建一道
置行省國初天兵平浙因元舊置浙江行中書省洪
武九年改承宣布政使司置左右布政使參政參議
十五年割直隸嘉湖二府來属属府十有一州一縣
七十五司内有紫薇樓門外百獅池皆宋元故稱蓋
紫薇中書省之號而百僚師帥亦宰相之法像也樓
後有山疊石蒼翠嘉樹森列乃元時丞相伯勒齊爾布
哈所治山下有松化石節理宛然枯枿也經歷司照
磨所理問所司獄司廣濟庫皆在司内
宋秘書省以藏累朝御著信史古書彛器名畫汪京
建于禁中紹興初寓法惠寺十三年始建于此省内
有右文殿秘閣國史院道山堂著作之庭國史日歷
所書庫寳庫羣玉堂席珍亭渾儀臺其前有方等院
淳熙五年九月二十日孝宗臨幸秘書省賜丞相
史浩以下官詩云玉軸牙籖煥寳章簮紳侍列映秋
光宴開雲閣儒風盛坐對蓬山逸興長稽古右文慙
菲德禮賢下士法前王欲臻至治觀熙洽更罄嘉猷
為贊襄著作權禮部郎吕伯恭和云麟閣龍旗日月
章中興再見赭袍光仰觀焜燿人文盛始識扶持德
意長功利從今卑管晏浮華自昔陋盧王願將實學
酬天造敢效明河織女襄又獻詩二首云麟臺高柳
識琱輿共記中興幸省初黃道再𫝊天子蹕青編重
入史臣書需雲下際君恩盛晨露高張樂節舒若寫
鴻猷參大雅定非周鼓頌畋漁又云紫清丹極與天
隣闔闢乾坤繫笑顰獨為斯文回一顧坐令吾道重
千鈞先王舊物參差見列聖明謨次第陳墨客區區
感榮遇豈知深意在彛倫周公謹遊秘書省記云
乙亥歲秋監丞黃汝濟以蓬省勾點邀予偕行予于
是具衣冠望拜右文殿然後遊道山堂堂故米老書
扁後以理宗御書易之著作之庭胡邦衡所書曰蓬
巒曰羣玉堂堂屏坡翁所作竹石相𫝊淳熙間南安
守取之長樂寺壁間去其故土而背施髹漆匣以持
獻曾海曾殂復獻韓平原韓誅簿錄送官左為汗青
軒軒後多古桂兩傍環石柱二小亭曰蓬萊曰濯纓
曰方壺曰含章曰茹芝曰芸香射亭曰繹志曰采良
門采良二字莫知所出登渾儀臺觀銅渾儀紹興間
内侍邵諤所為精致特甚色澤如銀如玉此器凡二
一留司天臺一留此以備測驗最後步石渠登秘閣
兩旁皆列龕蔵先朝會要及御書畫别有朱漆巨匣
五十餘皆古今法書名畫也畫皆以鸞鵲綾象軸為
飾有御題者則加以金花綾每卷表裏皆有尚書省
印防閑雖甚嚴而往往以偽易真殊不可曉其佳者
有董源畫孔子笑魚丘子圖唐摹顧愷之洗經圖此
二圖絶高古李成重巒寒溜孫太古誌公展子虔伏
生無名人三天女亦古妙燕文貴紙畫山水小卷極
精又關仝山水胡環馬陳晦伯文與可古木便面亦
奇餘悉常品不滿十焉暇日想像書之以為平生清
賞之冠也
布政分司五曰管糧道在峨眉山麓曰杭嘉湖道在
朝天門外舊為巡視都察院元時西天寺舊基也延
佑間西僧班迪達降香普陀山過錢唐建此曰金衢
嚴道在太平坊舊為鎮守府後宅曰温處道在本司
儀門外曰寧紹台道在運司河下
都指揮使司本元行宣政院也洪武三年置杭州衞
都指揮使司其時徐司馬以其故址開建八年改為
浙江都指揮使司設都指揮使同知僉事而王誠陳
垣又拓大垣廨遂以前右二衞附焉其經歷司斷事
司司獄司皆在司内
都轉運鹽使司在湧金門内本宋轉運司治也太平
興國二年開署于鳳凰山雙門内熙寧間徙建今所
職司漕輓訊訟牒諏民利病領郡縣學校應詔選士
其權甚重鹽課特其瑣事耳元至正十四年改為都
轉運鹽使專掌鹽課國朝因之設運使同知副使判
官經歷知事
杭州府自吳越王巳前在鳳凰山下宋南渡取為行
宫徙州治于竹園山淨因寺故址元時改為杭州總
管府皇明改為杭州府設知府同知通判推官属縣
九經歷司照磨所司獄司皆在府内其府治正廳元
時扁曰宣化後堂宋時扁曰簡樂洪武十五年郡守
阮友竹扁曰思政嘉靖二十一年郡守陳仕賢建别
館于儀門之外扁曰親賢宋有中和堂簡樂堂見廉
堂聽雨軒恕堂愛民堂承化堂三桂堂吏隠堂講易
堂清明平軒景蘇堂玉蓮堂香遠樓並廢中和堂
舊在鳳凰山府治嘉定間安撫趙時侃建之以存舊
跡簡樂堂即今後堂是也時光宗以太子領尹奏書
有訟簡刑清百姓和樂之語後二年郡守胡與可乃
摭簡樂二字扁于堂且丐御書司業薛元鼎為之記
見廉堂咸淳間安撫?說友得璽書有足見廉能之
褒遂建堂而扁之曰見廉聽雨軒景定間安撫劉良
貴建恕堂紹定間安撫金天錫建愛民堂淳祐間安
撫趙與&KR0696;建承化堂三桂堂嘉定間安撫袁韶建吏
隠堂紹興間安撫張澄建講易堂即吏隠堂也隆興
初陳輝改建清明平軒?說友建景蘇堂景定間安
撫魏克愚建以文忠公嘗守郡有治績也玉蓮堂亦
舊府治所有後守重建于此魏克愚徙之錢唐門外
潜說友遂即其廢址為香遠樓高出城表平挹西湖
山翠横陳芙蕖布渚香遠而益清為郡署最勝
杭州前衞指揮使司舊在錢唐門太平坊洪武八年
徙都指揮使司大門之左統五千戶所
杭州右衞指揮使司舊在泰和坊洪武八年徙都指
揮使司大門之右統五千戶所
仁和縣舊名錢江縣吳越時在梅家橋西宋紹興三
年遷觀橋東招賢坊元初遷于府左皇明洪武初復
遷招賢四年知府劉文以縣附府為便仍遷府左乃
元時錄事司舊址也宋有無倦堂安敬堂
錢塘縣漢魏時在靈隠山麓平帝時更名泉亭尋復
名錢唐徙錢湖門外唐武德四年避國號改唐為塘
徙錢塘門裏宋南渡後建景寧宫復徙紀家橋華嚴
寺故址皇明洪武四年知府劉文徙于府右宋有畫
簾堂勤清軒
杭州府儒學在運司河下府治之東宋初在通越門
外鳳凰山之右紹興元年徙建于此并今府治皆淨
因寺舊基也嘉定九年教授袁肅黃灝言于朝拓大
之楊簡為記紹定四年戶部侍郎余昉增置學田周
端朝為記元至正十二年燬于寇守臣特穆爾勒斯購
禮佛寺之南得地八丈提舉王大本為記二十二年
又燬守臣夏思忠盡購禮佛寺地南北二百步東西
一百六十步提舉楊翮為記皇明洪武八年重新之
永樂十八年火宣德初大理寺卿熊槩以上命重建
正統元年按察使軒輗增建號舍其制左為大成殿
右為明倫堂即宋時養源堂也宋有八齋曰進德曰
興能曰登俊曰持正曰崇禮曰賓賢曰志道曰尚志
元減為六又減為四曰志道曰據德曰時習曰日新
今仍之後為崇文閣即宋時稽古閣也俗稱尊經閣
内有宋高宗御書易詩書左氏春秋中庸大學學記
儒行經解論語孟子等篇石刻臨安府尹趙磻老于
太學建尊經閣櫝墨本閣上奠石刻閣下宋亡學廢
元改為西湖書院皇明改仁和縣學後學徙而石刻
從之正德十三年提學副使徐蕃徙置府學而聖賢
像贊宋理宗道統十三人贊蘇子瞻表忠觀碑皆在
焉學前為凌雲橋即宋志所稱凌家橋昌文侯祠
本學土神也侯為徐文慶宋岳武穆王飛部將有戰
功飛死侯遂不禄孝宗理飛冤褒崇及其部將遂賜
侯為昌文侯牒充太學土神今仍奉祀焉鄉賢祠
在儀門外舊祀嚴子陵以下一十六人皇明洪武中
教授徐一䕫增祀六人漢處士富春嚴光晉臨海太
守錢唐范平晉中尉錢唐褚陶晉處士富春孫晷齊
處士鹽官顧歡梁參軍錢唐褚修梁處士錢唐范琰
唐右僕射錢唐褚遂良唐禮部尚書鹽官褚無量唐
大都督鹽官許遠唐諫議大夫給事中新城羅隠宋
侍中臨安錢惟演宋和靖先生錢唐林逋宋知制誥
寓富陽謝絳本陳郡人宋諫院臨安錢彦遠宋八行
先生仁和崔貢宋府學教授錢唐吴師仁宋贈太師
鹽官張九成宋工部侍郎臨安滕茂實宋端明殿學
士於?洪咨䕫宋吏部侍郎臨安俞烈宋知處州事
昌化章樵宋刑部尚書餘杭趙汝談宋刑部侍郎寓
鹽官楊由義本汴人宋將作監丞富陽李鞉宋右丞
相富陽李宗勉宋處士寓錢唐謝翺本閩人宋處士
富陽朱清元尚書右丞富陽葉李元石塘先生寓錢
唐胡長孺本永康人元湖南肅政廉訪使寓錢唐鄧
文原本綿州人元處士寓錢唐劉濩本莆田人元處
士錢唐劉汶元江浙儒學副提舉錢唐白珽元溧陽
州儒學教授錢唐仇遠元處士錢唐吾衍元寧國路
推官寓錢唐楊載本浦城人皇明四川按察司僉事
仁和王琦
仁和縣儒學宋紹興三年縣令孫廷直始建于觀橋
之北即今貢院基是也洪武十一年教諭沈尊訓導
卜埜瞿佑病其卑隘而宋太學在前洋街元改為西
湖書院者頗弘敞尊等言于朝請改為縣學上許之
天順三年巡按御史閻鼐以其迫近臬臺乃徙府學
之右本元時試院也中為明倫堂即宋時彛訓堂宋
為四齋曰教文教行教忠教信元因之今減為二齋
曰正心誠意
錢唐縣學宋紹興間建于長生老人橋西嘉熙四年
趙與懽斥大其址至正十二年燬于兵皇明洪武三
年知縣邵復亨以湫隘購地佑聖觀之西遂以建學
九年僉事潘繼祖重新之正統初按察使軒輗增建
號舍為門曰集賢景泰間副使鄺彦譽增置什物宋
分六齋曰友善辯志教文教行教忠教信元減為四
今減為二曰進德修業
織造府在旗纛廟西掌供御用袍服以中官掌之洪
武二年初建織染局于斯如坊朱家橋永樂中因地
卑濕分撥工料於湧金門建局織造遂以舊名南局
此名北局後南局盡廢而工料併歸北局
吳山書院故鎮守府也元時為平凖行用庫俗稱倒
鈔庫國初因之正統間命内臣鎮守各省改為府署
嘉靖間革除鎮守改為吴山書院
市舶司本宋德夀宫後圃也永樂中命内臣掌海舶
互市于此内有芙蓉石高丈許竇穴玲瓏蒼潤可愛
嘉靖中改為南關公署
杭州府税課司在文錦坊西洪武五年建
武林驛在芝松坊吳元年建于武林門外洪武二年
徙建于此
鹽倉批驗所在艮山門内元時名檢校批驗所國初
因之洪武十五年改今名
惠民局在吴山書院北洪武十七年置醫學于此
西湖遊覽志卷十五
