欽定四庫全書
西湖遊覽志卷十三
明田汝成撰
南山分脉城内勝蹟
城闉
鳳山門候潮門永昌門清泰門慶春門艮山門湧金門
鳳山門在城南與北關門對俗稱正陽門又東南二
里許宋有嘉會門南迎鳳凰山為禁垣北闕有和寧
門入和寧門透大内直南有麗正門杭州城垣創於
隋楊素者周廣三十六里有竒廣於錢鏐者七十里
元時禁天下修城以示一統而内外城隍日為居民
所平至正十六年張士誠䧟姑蘇據浙西五郡十九
年發松江嘉興湖州杭州民夫復築焉晝夜併工三
月而完城周六千四百丈有竒高三丈厚視高加一
丈而殺其上得厚四之三焉舊城包山距河故南北
長時則自艮山門至清泰門以東視舊則拓開三里
而絡市河於内自候潮門以西則縮入二里而截鳳
山於外禮部尚書貢師泰為之記明興遣曹國公李
文忠將兵取杭州守將潘元明納欵城隍皆如元舊
宋時和寧門内有學士院院内有玉堂摛文堂王
仲衡詩云玉堂晝永暑風微簌簌飛花落小池徙倚
幽欄憑問訊夏鸎飛出萬年枝
候潮門在城東而近南宋時有便門保安門今廢
永昌門在城東宋名新門俗稱草橋門
清泰門在城東宋名崇新門俗稱薦橋門又稱螺螄
門
慶春門在城東宋名東青門俗稱菜市門門之左宋
有皇城司營武安泉水甚佳
艮山門在城東而近北俗稱壩子門艮山者南山之
盡脈也高不踰尋丈今已陵夷莫可指索沿城五六
里漫為平原土沃疇腴禾蔌芃茂蓋餘氣之散衍耳
湧金門吳越王建門内有湧金池金華令曹杲所鑿
也
衢巷河橋
入鳳山門而北至鎮海樓其街之東為雲錦橋羲和坊
義井巷集義巷通江橋懷信坊西為仁孝坊壽域坊天
慶坊保民坊長慶坊
雲錦橋宋稱六部橋東通候潮門大河之水自龍山
閘入鳳山水門從南而北首過此橋次安和橋黑橋
州橋通江橋會茆山河次望仙橋新宫橋會小河次
三聖橋佑聖橋榮府橋柴垜橋積善橋清泰橋豐樂
橋油局橋惠濟橋仙林橋登雲橋梅家橋折而西次
通濟橋葛家橋天水院橋出武林水門洗馬橋抵德
勝壩官商馳騖舳艫相銜晝夜不絶六部橋之對
宋有六部部各有尚書侍郎郎中員外郎凡二十四
司吏部掌文武官吏選試擬注資任遷叙蔭補考課
之政封爵策勲賞罰殿最之法其屬四曰尚左尚右
侍左侍右曰司封曰司勲曰考功戸部掌人戸土地
錢榖之政貢賦征役之事其屬四曰左曹右曹曰度
支曰倉部曰金部禮部掌禮樂祭祀朝會宴饗學校
貢舉之政其屬四曰儀部曰祠部曰主客曰膳部兵
部掌儀仗鹵簿武舉民兵廂軍土軍蕃軍四夷官封
承襲之政輿馬噐械之數土地城隍堡寨烽堠之圖
籍其屬四曰兵部曰職方曰駕部曰庫部刑部掌刑
法獄訟奏讞赦宥叙復之政敕律章程之式其屬四
曰刑部曰都官曰比部曰司門工部掌城郭宫室舟
車噐械符印錢幣山澤苑囿河渠之政營繕飭化之
法其屬四曰工部曰屯田曰虞部曰水部其六部監
門紀部官卯未之出入病疾之暫告與謁制之可否
署在大門之内又北為尚書省中書省門下省樞
密院宋初門下省設官十有一侍中侍郎左散騎常
侍各一人給事中四人左諫議大夫起居郎左司諫
左正言各一人中書省設官十有一中書令侍郎右
散騎常侍各一人舍人四人右諫議大夫起居四人
右司諫右正言各一人尚書省設官九尚書令左右
僕射左右丞左右司郎中員外郎各一人其屬六部
蓋三省長官加平章政事者皆宰相職也初時别置
中書於禁中與樞密使對政謂之兩府事關中書者
中書宣奉門下省審覆付尚書省施行事關樞密者
樞密宣奉門下省審覆付帥府施行尚書門下雖尊
官不得參襄密勿故中書之權特重熙寧改制以侍
中中書令尚書令官高不除而以左僕射兼門下侍
郎行侍中之職右僕射兼中書侍郎行中書令之職
建炎初以左右僕射並加同中書門下平章事侍郎
改參知政事而三省合為一體乾道間改左右僕射
為左右丞相至是三省之名雖存而官非初制矣樞
密院掌軍國機務兵防邊備戎馬之政招募閱試遷
補屯戍賞罰之事設官十樞密使知院事同知院事
樞密副使僉書院事同僉書院事都承旨副都承旨
檢詳編修而樞密使類以宰相兼之自僉書已上皆
謂執政中為都堂為兩府會議之所刻周官一篇於
正坐之屏堂中刻累朝詔勑文劄各有䟦語自諫議
大夫而下别為諫院省院監門封樁安邊所俱在大
門之内
羲和坊東通安和橋東有勝安倉即聖安寺故址寺
元貞二年建至正間毁為軍噐庫今為倉基
義井巷東通黑橋
集義巷東通州橋宋時與玉牒所貴恕坊對東有預
備倉
通江橋本名慶元橋其東宋有都茶場雜買務𣙜貨
務雄武營北為太醫局又東為保安門今塞橋之南
為過軍橋北為鄉義巷東為三皇倉舊為三皇廟
懷信坊俗稱糍糰巷與長慶坊對近朝天門而東至
望僊橋者其北宋有裕民坊
仁孝坊俗稱清平巷西通清平山開元寺者其對宋
有登平坊
壽域坊在白馬廟南西通七寳山山側宋韓侂胄第
第近太廟鑿山為園僣擬宫禁引青衣泉注於閱古
堂秀石環繞絶類香林冷泉之景有桃坡十二級夜
宴則殿巖用紅燈數百出於桃坡之後以燭之其巖
洞最勝者曰雲岫危峰隠石淺灣深沼窈窕渟泓自
比於洞天福地云
天慶坊宋稱太廟巷俗稱蘭子坊巷宋有大宗正司
以叙族姓昭穆治其家政其南有玉牒所宗正寺元
時有𣙜茶提舉司
保民坊即城隍廟街西通金地山宋有司農寺太府
寺將作監軍噐監諸司諸軍審計司司農寺隸戸
部以幾察廪庾之出納少卿張維記云漢置九卿大
司農其一也今倣周制為六部以戸部掌國計而司
農猶為列卿贅矣况倉儲出納自昔太倉令主之蓋
大司農之屬猶今之倉部也以列卿而行太倉令日
惟倉部要束是聽位雖尊勢出倉部下至於軍餉肅
給罷於奔命世謂走卿辱矣太府寺掌軍國之經
費與縣官之私養奉帨幣定權量治鹽茗之劕劑班
内外之廪稍覆其名數而鈎磨之頒財用於受藏之
府周知入出斥幣餘互市之積以便貿易比物奠價
俾從其抵儲藥物以除札瘥叙財幣以待上之賜好
制劵以通商賈將作監掌營繕之事行都工作多
以京尹畿漕分任之故監官多闕員凡臺省之久次
與郡邑之有聲者寄徑於此號儲才之地軍噐監
掌繕諸軍噐械其御前所用者别有提轄歸之殿司
諸司諸軍審計司分為二局各乘財用稍食之數
而會稽之屬太府寺
長慶坊俗稱石龜巷西通石佛山宋有都奏進院即
智果院舊址也掌王言出納與四方章疏其南為三
執政府乃宰相私第也内有四眼井
鎮海樓舊名朝天門吳越王錢氏建規石為門上架
危樓樓基疊石高四仞有四尺東西五十六步南北
半之中為通道横架交梁承以藻井牙柱壁立三十
有四東西閱門對闢名曰武臺夷敞可容兵士百許
武臺左右北轉登石級兩曲達於樓上樓之高六仞
有四尺連基而會十有一仞貯鼓鐘以司漏刻元至
正間平章喀喇慶通改為拱北樓皇明洪武八年行
省劉王兩參政者失其名改為來遠樓既榜揭遣拆
字人張乘槎者往視之槎曰三日内主哀喪之事如
期王母死劉以歷日紙坐法王延乘槎問故對曰來
帶喪形遠從哀帶哀形旁之兩點相續者淚形也頃
之參政徐本改為鎮海樓詹孟舉署扁其隂篆書吳
山偉觀四字成化十年燬明年重建疊構三層闌楯
周繞巨鐘鼖鼓左右懸架更嚴之夕鼓&KR1379;角咽按箭
行籌似落霄漢間規制弘遠矣趙子昂同慶通丞
相上拱北樓詩云城上高樓接太霞令嚴鐘鼓寂無
譁提疆内向三千里比屋同封百萬家心在江湖存
魏闕身随牛斗泛僊槎舉頭便覺長安近時倚闌干
望日華楊仲弘詩云殷地鼓鼙迎日出倚天梁棟
傍雲浮北瞻帝闕三千里南控臣藩二百州江海無
波沉罔象旌旗垂野駐貔貅鸞廽麗榜多深意繡衮
於今有魏牟高得暘詩天府南來第一州胥丘東
起最高樓水分兩淛趨都會地接三吳控上游雲外
鼓鼙嚴夜禁城中車蓋樂春遊玉堂政暇新題扁彩
筆飛光射斗牛
自鎮海樓而北至清河坊其街之東折而北為布市巷
沙皮巷正東為興禮坊西為吳山坊融和坊清河坊
布市巷宋時為貿布之所東通望僊橋
沙皮巷舊名清平坊宋時酒舘也至今沽肆不徹
興禮坊西與清河坊對東通新宫橋
吳山坊内有大井周四丈吳越時韶國師所鑿品其
水為錢唐第一蓋山脈融液獨源所鍾不雜江湖之
水泓深瑩潔異於衆泉宋淳祐丁未大旱城井皆涸
獨此井日下萬綆不減不盈都人神之安撫趙與&KR0696;
立祠其畔洪武初參政徐本立石刻吳山第一泉五
字紀宋事於碑隂内有金銀雜色魚長數尺者或隠
或顯相傳來自井底泉眼中者
融和坊宋稱灌肺新街内有灌肺嶺
清河坊與興禮坊對宋有張循王俊賜第在焉俊封
清河郡王故稱清河坊今改旬宣街
自興禮坊而北至賢福坊為灌肺巷通和坊普濟巷寳
佑坊五間樓自清河坊而北至文錦坊為太平坊惠民
坊巾子巷中瓦巷甘澤坊
灌肺巷西與融和坊對内有灌肺橋宋為珠子市
通和坊東通金波橋宋有花月樓又東為熙春樓南
瓦子又南為抱劍營漆噐墻沙皮巷融和坊其西為
太平坊巾子巷獅子巷皆為瓦市各有等差酒客登
門則有提瓶獻茗者謂之點花茶登樓甫飲一杯則
先與數貫謂之支酒然後呼喚提賣趕趁祇應者亦
皆紛至浮費頗多妓家富者酒噐沙鑼冰盆火箱粧
盒之類悉以金銀為之帳幔裀褥多用錦綺噐玩珍
竒他物稱是下此者亦競尚鮮華自酒噐首飾被卧
衣服之屬各有賃者
普濟巷東通普濟橋又東為柳翠井在宋為抱劍營
地相傳紹興間柳宣教者尹臨安履任之日水月寺
僧玉通不赴庭參宣教憾之計遣妓女吳紅蓮詭以
迷道詣寺投宿誘之淫媾玉通修行五十二年矣戒
律凝重初甚拒之至夜分不勝駘蕩遂與通焉巳而
詢知京尹所賺也慚怩而死恚曰吾必敗汝門風宣
教尋亡而遺腹産柳翠坐蓐之夕母夢一僧入戸曰
我玉通也既而家事零落流寓臨安居抱劍營柳翠
色藝絶倫遂隸樂籍然好佛法喜施與造橋萬松嶺
下名柳翠橋鑿井營中名柳翠井久之臯亭山顯孝
寺僧清了謂淨慈寺僧如晦曰老通墮落風塵久矣
盍往度之如晦乃以化緣詣柳翠為陳因果事柳翠
幡然萌出家之想如晦乃引見清了清了為說佛法
奥旨及本來面目末且厲聲曰二十八年煙花業障
尚爾耽迷耶柳翠言下大悟歸即謝鉛華絶賓客沭
浴而端化歸骨臯亭山從所度也
寳祐坊東通寳祐橋其南宋時有榮王府看街樓
五間樓在亨橋東與三元樓對宋時民間市樓之有
名者曰三元曰五間曰熙春曰賞心曰花月曰日新
其厨店分沽則有嚴厨翁厨任厨陳厨周厨沈厨鄭
厨康沈銀杓等店每樓各分小閣十餘噐皆銀餙各
有私名妓數十軰凭檻招邀謂之賣客又有小鬟不
呼自至歌吟強聒以求支分謂之擦坐有吹簫彈阮
息氣鑼板歌唱散耍等人謂之趕趁有老嫗以小爐
炷香為供者謂之香婆有以法製青皮杏仁半夏&KR1190;
砂荳䓻小蠟茶香藥韻薑砌香橄欖薄苛至酒閣分
俵得錢謂之撒□有賣玉面貍鹿肉糟決明糟蟹糟
羊蹄酒蛤蜊柔魚鰕茸&KR2340;乾者謂之家風有賣酒浸
江&KR2090;章舉礪肉龜脚鎻管密丁脆螺鱟醬法鰕子魚
䱥魚諸海味者謂之醒酒口味凡下濟羹湯任意索
喚雖十客各欲一味亦自不妨過賣鐺頭記憶數十
百品傳唱如流即時供應酒未至則先設看菜數楪
及舉杯則又喚細菜如此屢易愈出愈竒歌管歡笑
之聲每夕達旦往往與朝天車馬相接雖暑雨風雪
不少減也
賢福坊一名東文錦坊俗稱壩東巷舊傳江潮至此
有壩限之東通平津橋俗稱猫兒橋
太平坊東與通和坊對
惠民坊洪武十七年置醫學於此
巾子巷舊名市南坊
中瓦巷之南宋時有武林園通後市街稍北為龍翔
宫
甘澤坊與寳祐坊對
文錦坊西通三橋街者俗稱洋壩頭
自賢福坊而北至羲和坊為安平巷永清巷日新巷自
文錦坊而北至夀安坊為連二巷修義坊富樂坊最樂
坊教睦坊泰和樓積善坊秀義坊
安平坊東通方便橋
永清巷舊名蘭陵坊俗稱水巷東通永清橋
日新巷宋有日新樓東通日新橋
羲和坊西與壽安坊對東通芳潤橋
連二巷宋有連二茶坊
脩義坊俗稱肉市巷又稱姜椒巷西通軍將橋
富樂坊俗稱賣馬巷内有狗兒嶺今夷為平路
最樂坊舊名衆樂坊俗稱虎跑巷後通大瓦子亦曰
上瓦宋時瓦子有名者十有三在城則南瓦中瓦上
瓦下瓦蒲橋瓦城外則便門瓦候潮門瓦小偃瓦新
門瓦薦橋瓦菜市瓦錢湖瓦赤山瓦舊瓦嘉惠瓦新
瓦艮山瓦羊坊橋瓦王家橋瓦龍山瓦皆羣花所聚
蓋取聚則瓦合散則瓦解之義也
教睦坊一名敦睦巷其南宋有銀甕酒庫
泰和樓宋時城中官沽有八樓曰和樂曰和豐曰中
和曰春風曰泰和曰西樓曰太平曰豐樂皆屬戸部
點檢所樓各有庫每庫祇直數人官妓數十人飲客
登樓則以名牌點喚侑觴謂之點花牌金銀噐皿取
自庫中往往學舍士夫所據外人未易登也
積善坊俗稱上百戲巷西通施水坊橋内有幢子巷
秀義坊俗稱下百戲巷内有東平王廟
壽安坊俗稱官巷又稱冠巷宋時謂之花市亦曰花
團蓋汴京有壽安山山下多花園春時賞燕爭華競
靡錦簇繡圍移都後以花市比之故稱壽安坊
自壽安坊而北至衆安橋其街之東為武志坊戒民坊
新安坊西為忠孝坊修文坊里仁坊保信坊定民坊百
福巷弼教坊十官宅巷棗木巷資福巷下瓦巷
武志坊東通李博士橋
戒民坊東通棚橋宋為行刑地故號鬼門關又曰隂
山道入巷過棚橋宋時謂之棚樓粧點勾欄之所其
對為中和樓乃銀甕中庫元時平凖庫在焉
新安坊俗稱新安橋巷有千勝將軍廟
忠孝巷俗稱崔家巷
修文坊西通洪福橋宋有將作監
里仁坊西通鞔鼓橋宋稱陶家巷
保信坊俗稱剪刀股巷
定民坊與戒民坊對俗稱中棚巷舊有棚心寺佛牙
塔雙井
百福巷舊有百福院唐天福中錢氏建於城外乾道
五年徙棚橋至正間燬
弼教坊俗稱狗兒山巷宋名睦親坊今有睦親井尚
存有宗學在焉先是宋分宗子為六宅宅各有學南
渡後惟置睦親一宅紹興四年始置諸王宫大小學
嘉定九年改宫學為宗學凡曳籍玉牒者無間親疎
皆肄業焉三年一試如太學法有明倫立教汲古等
堂貴仁立愛大雅明賢懷德升俊等齋自此而西街
之南為蕭相國祠又西為金鈎巷街之北為新慶巷
北通匾擔嶺隠隠起伏蓋南山之盡脈也又西為花
園巷又西為洗麩橋
十官巷宋時有宗室之子十人居此故名
棗木巷西通石湖橋宋時范成大所居號石湖故名
其北為結縛橋相傳宋時下瓦勾欄觀者雲集時馬
光祖尹京令行禁止得遺物者結縛于此以待失者
故名其東為匾擔嶺宋為沂王府
下瓦巷亦曰北瓦内有勾欄十三座北有瓦子橋舊
名衆樂橋
自興禮坊而東至舊達達城其街之南為沙皮巷布市
巷過新宫橋為夾墻巷北為熙春橋街清泠橋街鍾公
橋街佑聖觀街
新宫橋俗稱宗陽宫橋小河之水自新宫橋分𣲖從
東而西過鍾公橋清泠橋折而北過熙春橋灌肺橋
金波橋普濟橋保祐橋巧兒橋亨橋舍人橋方便橋
永清橋日新橋芳潤橋李博士橋棚橋新安橋度生
橋北橋軍頭司橋清遠橋百萬倉橋折而東與大河
合流出武林水門俗稱市河是也其支𣲖自觀橋而
西合清湖河以北亦曰市河
夾墻巷宋時德壽宫墻外委巷也
熙春橋宋有熙春樓南瓦子
清冷橋南通沙皮巷北通漆噐墻
鍾公橋通上下抱劍營本名寳劍營錢王屯軍之所
又北通集慶巷
佑聖觀街自宗陽宫折而北東為廵鹽察院北為市
舶司佑聖觀之東為武林驛西為錢唐學水亭子
自清河坊而西至杭州府治其街之南為康裕坊吳山
坊大隠坊安榮坊懷慶坊豐和坊龍舌頭北為南新街
清望街德化街十三灣巷泰和坊天井坊文明坊
康裕坊俗呼八作司巷宋有御史臺中為臺廳謂之
朝堂有御史閣位廳以内為西監察位又内為殿中
位又内為中丞侍御史位臺獄之門扁曰四推南渡
鮮置對有屬臺官讞問者則刑察就聽於大理之獄
吳山坊直比與後市街對内有報恩寺
大隠坊一名小僊巷宋徽宗時有處士徐奭居此徵
辟不起賜號冲晦先生
安榮坊上通金地山直北與華光巷對
懷慶坊由此以登寳月山者
豐和坊近龍舌頭可通清波門者在天井坊對
龍舌頭蓋當寳月蛾眉兩山之際蜿蜒而來若龍舌
之吐者
南新街内有憐忠祠
清望街舊名新街即後市街
德化坊舊有仁和衛
十三灣巷分東中西三道内有惠安寺
泰和坊俗稱華光巷亦稱糯米倉巷
天井坊在布政司右舊名通淛坊今廢其對山有天
井按臨安舊志所載城中之井自相國而下有名者
六十自吳山而下有名者三十有一初無天井之名
獨於黑龍潭云在寳月山一名天井山天晴則潭水
碧色有雨則先期變黑蓋指黑龍潭為天井也嘉泰
二年清河坊大火郡守丁常任行視火場得潭井於
御史臺西小巷中深五十餘尺廣十餘尺淘甃清潔
甘泉迸盈得建炎錢數十枚其堙塞必左建炎後也
文明坊即中和坊亦名淨因坊閘兒頭從此而北宋
為樓店務又北為戒子橋元為燒鈔庫今為黃册庫
又北為定安橋宋有慈幼局施藥局慈幼局淳祐
七年建凡民間遺棄小兒有願收養者月支錢一貫
米三斗二歲乃止無人收養者官為僱乳有願子者
從官請之施藥局淳祐八年建元時改為醫學提
舉司今併入都指揮使司
杭州府前為宣化橋其對為仁美坊安阜坊其西為流
福坊
宣化橋宋時俗稱懊來橋至今仍之謂好訟者與作
惡而被刑者至此皆有悔心也
仁美坊俗稱石板巷宋時有三通判衙又東為水溝
巷
安阜坊舊名近民坊從此而南有淨因塔俗稱塔兒
頭
流福坊在府西水口透城外引湖水從西而東經府
前至文明坊折而北過戒子橋定安橋凌雲橋福寧
橋轉運橋合湧金池之水今水口雖淤而條脈猶可
考也蓋宋已前自錢湖門至錢唐門引湖水入城者
為明溝五道暗溝十五道明溝者一為清波閘即流
福水是也二為湧金閘即湧金池是也三為集賢亭
水筧四為集賢亭後閘今成化間所導經蓮花橋出
曲阜橋者是也五為菩提寺閘暗溝者李泌所開六
井沈文通所開南井蘇軾所開新溝通猫兒橋及雄
武營者而布政司前百獅池西通西湖東出水於普
濟橋又仁和學府學前亦有暗溝繞櫺星門出於凌
雲橋者是也餘不可考夫久廢者固不可復矣有蹤
跡可尋而坐視堙梗非郡城之利也
後市街宋時為柑子團有龍翔宫孟太后宅李皇后
宅全皇后宅六眼井直南與吳山坊對先是宋時車
駕朝饗景靈宫由御街過朝天門經中瓦前直下回
則自洋壩頭横入龍翔宫自太平坊出御街寳祐癸
丑十二月大火遂從御街當中取大路直入右瓦之
右以為武林園其左以為皇子忠王望湖樓其時旅
邸有題壁云龍翔宫闕壯皇都鑾路縈廽枉德車天
意也知明主意故教劫火闢通衢
沈公井巷可通修義坊者宋嘉祐中郡守沈文通於
六井之南引湖水絶河東至美俗坊為大井名曰南
井宋熙寧間井廢郡守陳述古疏湧金池為上中下
澣衣洗馬者不得及上池列二牐於門外其一赴三
池而決之河其一納之石檻比竹為五筒以引之並
河而東絶三橋入於石溝注於南井元祐間復廢民
率以七八錢買水一斛蘇子瞻復命僧子珪治之以
瓦筒易盛以石槽疏於朝即以子珪之號號其井曰
惠遷井井傍有奉慶院宋嘉泰元年僧智師建又有
小悟空寺今廢
大瓦巷北通保康巷元時詩婦朱淑真居此
石榴園巷通張司馬巷國初有鎮撫司
三橋街東通文錦坊西至湧金門北通剪刀街南過
惠遷橋
自羲和坊而東至肅義街過芳潤橋其街之南為鐡線
巷普寧巷豐樂橋忠孝巷雙井巷安福巷北為固寧巷
興忠巷安平巷馬市巷昇平巷南班巷
芳潤橋俗呼炭橋宋時為藥市又北為書坊沿河而
南為善履坊
普寧巷即柴木巷宋時有柴木場於此通薦橋上中
沙巷
豐樂橋宋有豐樂樓酒肆其北有橘園亭宋時此地
多樹橘號橘園高宗幸建康於此登舟作亭臨河故
稱橘園亭也亭傍有夏皇后宅十少保府其南為狗
兒山隠隠地中無可登陟其東有常惠井橋之上有
華光廟其北有青字營
忠孝巷舊名中沙巷
固寧巷内小巷曰諸投巷相傳宋時行市各有分地
而此巷獨無厲禁其北為油局橋宋時為油蠟局
馬市巷宋時為馬市於此東北通南班巷茅郎巷
昇平巷今為皮市内有上四眼井下四眼井玉陽庵
南班巷宋時宗室子列南班奉朝請者居之
自壽安坊而西至井亭橋其街之南為二僊巷興德巷
八僊巷鑞作巷成娘娘巷北為花市巷馬家營巷新房
廊巷
二僊巷元時詩人張光弼居之胡虚白挽詩云二僊
坊裏張員外頭白相逢只論詩今日過門人不見小
樓春雨燕歸遲
興德巷南通神堂巷
八僊巷宋有八僊茶坊其時茶坊之有名者曰八僊
曰清樂曰珠子曰潘家曰連二曰連三坊中插四時
花卉名人圖畫粧點店面所賣有七寳擂茶饊子葱
茶或賣鹽豉湯暑天則賣雪泡梅花酒或縮脾飲之
屬盂杓盞子皆以銀為之亦同酒肆論一角二角茶
樓多富室子弟諸司下直人等會聚習學樂噐上教
曲賺之𩔖謂之掛牌兒人情
鑞作巷西連百子圖巷
成娘娘巷宋時皇后無成姓亦無賜宅於花市者俗
云神娘娘巷豈訛而為成歟
花市巷宋時作鬻花朵者居之今壽安坊兩岸多賣
花之家亦其遺俗也
馬家營巷錢王屯軍之所北通修文坊
自井亭橋而西為甘泉坊相國井
甘泉坊與井亭橋對相國井有二皆唐鄴侯李公泌
所鑿也自江潮避錢唐而擊西陵沮洳鹵斥化為平
原今之城市聚落皆江流故地也其水苦惡惟負山
鑿井乃得甘泉而所及不廣唐宰相李泌當德宗興
元時守杭州始作六井引湖水以濟民其最大者在
古清河為相國井其西為西井又名化成井少西而
北為金牛池又北而西附城為方井為白龜池又北
而東至錢唐縣舊治之南為小方井金牛之廢久矣
出湧金門並湖而北有水牐二注以石溝貫城而東
者相國方井之所從出也若西井則相國之别𣲖也
而白龜池小方井皆為匿溝湖底無所用牐此六井
之大略也長慶間白居易纘鄴侯之績而浚治之民
以為利宋熙寧間六井皆廢民苦遠汲郡守陳述古
命僧仲文子珪等董其事發溝易甃補苴罅隙而相
國之水清列溢流千艘更載而貿之元祐五年蘇軾
復引六井餘波至威果雄武五營之間創為二井乾
道三年轉運周琮重加浚治淳祐七年安撫趙與&KR0696;
自湧金門北至錢唐門水口所入咸作石櫺禁民不
得植茭荷以穢水咸淳間内侍陳敏賢築室于靈芝
寺前劉公正于相國祠前洗馬御史鮑度劾之遂皆
奪職自宋迨今將三百年曠廢不理惟相國井西井
僅存而城中之井無慮數萬餘未必全頼六井也唐
宋守臣逓相修浚旋復壅塞蓋延引紆遠則筒槽崩
裂而相國西井至今不冺者蓋有自然之源不係于
水口之修不修也父老言大旱若宋淳祐間西湖龜
拆六井斷流獨吳山大井日下萬綆遠近頼之蓋自
宋以前城市地脈猶帶江滋故多苦惡迨今去江日
久土膏融液霖雨滲漉鹵斥全消渟釀甘淡凡井皆
良故六井之利不顯當鄴侯時民之仰頼者豈可同
日語哉過井亭橋而西宋有俞家園諸天閣華嚴
院鶴林宫激賞庫卿監郎官宅俞家園在宋初皆
荒池汚畆茭稻雜植行潦所歸故諺云俞家園一雨
便撑船自為行都而閭閻輻輳遂成平原其南有九
官宅諸天閣華嚴院晉天福間建尋燬宋紹興三
年重建丞相梁克家手書華嚴經一部建輪藏仍作
亭於相國井上元末燬鸖林宫宋慶元間旱道士
劉友真者禱雨而應遂請以所寓舍崇奉天將賜額
曰鸖林激賞錢庫以供三省樞密院公用者庫西
為小方井其激賞酒庫在錢唐縣南
自泰和坊而北至井亭橋其河之東為普濟橋侍郎橋
軍將橋施水坊橋河之西為油車巷曲阜橋欽善坊
普濟橋上有華光廟俗稱斷河頭合湧金之水過惠
遷橋軍將橋施水坊橋井亭橋洪福橋鞔鼓橋馬家
橋八字橋石湖橋結縛橋折而東過衆樂橋衆安橋
度生橋與市河合宋咸淳六年安撫潛說友因斷河
堙塞開至清湖橋凡四千二百一十丈
侍郎橋宋真宗時工部侍郎郎簡所居簡字叔廉性
和易喜賓客治園廬以蒔花木導引服餌顔如渥丹
善醫術至老不衰郡守孫沔表其里曰仁夀坊
軍將橋宋有茉莉園
油車巷之西宋有度牒庫德夀橋今廢入織染局
曲阜橋在靈夀寺坊前宋有韓樞密府
欽善坊舊名聞善子巷宋有柴場
自井亭橋而北過甘泉坊至清湖橋其街之東為洪福
橋鞔鼓橋馬家橋西為鮑生姜巷清風坊清河坊癸辛
街
洪福橋之對宋有紫雲坊東有樞密五房院西有惠
利井又名玉蓮池引湖水以入城者水口在舊玉蓮
堂基北有楊和王府第王名存中本名沂中字正甫
紹興間賜名存中代州崞縣人從高宗南渡累立戰
功封和義郡王高宗假借諸將而眷存中尤深第當
清湖洪福兩橋之間規制甚廣自居其中旁列子舍
皆極宏麗落成之日縱人遊觀一僧善相宅云此龜
形也得水則吉時和王方被殊眷從容為上言之欲
引湖水以環其居高宗首肯曰朕無不可第恐外庭
有言宜密速為之和王即督濠寨兵且募民夫晝夜
作隂道引水入自五房院出自惠利井蜿蜒縈遶數
百丈再宿訖事未幾臺臣有䟽言擅灌湖水私第以
象宫禁者上曉之曰朕南渡初羣盜蜂起用羈縻策
刻印封之所有淮淛數郡頼諸將宣力羣盗悉平朕
籍土地外府庫金帛俱置不問故諸將有餘貲以治
泉池第圃以存中之功雖盡賜西湖曾不為過况此
役已成願卿等容之言者遂止既復建傑閣藏思陵
御劄以御書風雲慶會四字扁之蓋取大龜俯首下
視西湖之象以成僧說自此百餘年間無火災紹定
間其家捨閣于佑聖觀相者謂龜失其首次年五月
大火潭潭數百楹不數刻而燼云
鞔鼓橋之對宋有崇訓坊
馬家橋之對宋有孝慈坊
清風坊宋稱活水巷有莊文太子府
清河坊宋稱古清河坊
癸辛街相傳楊和王建子第於府側取癸辛方向其
門巷曰癸辛街宋季周密公謹居此所著有癸
辛雜識齊東野語元時有省府廣濟庫洪武初賜為
曹國公李文忠宅永樂間籍於官今為民居
清湖橋與洗麩橋分跨兩河若八字然故名八字橋
其水過安濟橋安福橋丁家橋長生老人橋紀家橋
車橋長壽橋新莊橋師姑橋中正橋出城外
西湖遊覽志卷十三
