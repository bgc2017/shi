欽定四庫全書
西湖遊覽志卷十八
明田汝成撰
南山分脈城内勝蹟
佛刹
演教寺水陸寺祇園寺東岡寺姚園寺慈雲寺金剛廣
福寺大慈庵靈芝寺長明寺惠林寺普慈寺悟空寺相
國寺華蔵寺佛慧寺仙林慈恩普濟寺七寳寺潮鳴寺
法雲寺崇恩延福院妙慧院廣夀慧雲寺普照院長生
寺法明寺白蓮寺寳梵寺慧安寺西井寺靈夀寺覺苑
寺真教寺
演教寺在吴山東北半里許紹興間僧慧海建于新
門外張氏展城圍入宣德間達禪師正統間僧得奉
道静相繼重修兵部侍郎苗衷為之記衷錢唐人洪
武初徙居鳳陽世居寺南去里許兒時讀書聞寺鐘
聲即起篝燈矣
水陸寺在獅子巷宋太平興國七年生法師建咸淳
間僧師則重修内有銀杏樹二株甚巨盖宋物也寺
故在城外張氏展城圍入
祇園寺在獅子巷西北太平興國間僧清照建舊在
郊臺側南渡後造御馬院移築于此
東岡寺在獅子巷西宋乾德元年德法師建紹興三
十二年賜額永樂十八年僧松巖重建
姚園寺在高陽閭巷宋初為姚氏花園紹興初僧慈
昌購園結庵乾道初賜額姚園寺淳祐二年建膺福
殿以奉理宗御容洪武初僧大雲重建
慈雲寺在高陽閭巷周顯德二年僧圓覺建名慈濟
宋大中祥符改曰慈雲理宗書靈感道場洪武二十
四年立為叢林沙門延禮重修嘉靖二十年燬僧圓
鼎重建
金剛廣福寺在板兒巷唐天成間僧善果建乾祐二
年燬至元十二年重建
大慈庵在墓園巷宋淳祐四年僧德殊建洪武三十
四年僧可觀重修
靈芝寺在東花園崇新巷俗稱蠟燭庵唐貝觀間郡
人施光慶捨宅建名實際院元季燬元統間僧妙通
重建永樂宣德正統間僧能守如真智淳皆以纂修
釋典徵入錢唐縣歲造土牛迎春于此元時劉伯温
以行省都事坐法宿庵中簡俊上人詩云城外春江
動客愁江邊細草綠悠悠還將短髮臨岐路畏向東
風憶舊游斜日遠天歸雁急薄雲孤館落花稠青燈
不放還家夢一夜腸回一萬周
長明寺在螺螄門内晉天福間建宋開寳四年錢王
改名法燈治平二年改長明佛印禪師開講于此元
季燬弘治十五年僧如塤重建
惠林寺在蒲場巷紹興初汴僧惠林禪師隨駕来杭
建相國院于天慶坊嘉定四年移于薦橋門外報國
寺基改名惠林元至正間展城圍入尋燬洪武初僧
曇芳重建
普慈寺在蒲場巷内宋紹興間僧思淨建元至元間
僧元忠修
悟空寺在淳祐橋東晉天福七年僧齊教建名崇新
院大中祥符改額淳祐六年法昌重修元末燬永樂
元年德兼重建
相國寺在淳祐橋東北百步許北齊天保六年建名
建國唐時燬為鄭景宅園景雲初僧慧購為寺值睿
宗由相王即位賜名相國元末燬洪武初僧大雲重
建置僧綱司于内正德八年僧東明重修
華蔵寺在横河橋東唐清泰二年吴越王建名報恩
院大中祥符間改今額
佛慧寺在肅義巷元大德間夀法師建洪武二十四
年立為叢林正統十四年林景山重修
仙林寺在安國坊宋紹興三十二年建隆興元年孝
宗賜額曰隆興萬善戒壇淳祐三年理宗賜額曰飛
天法輪寳蔵又置鐘銘賜之銘曰大塊嚂嘘震薄盖
輿眷此洪鐘以實出虚欒銑其角十分其鼓豈有鑄
鼎收金遺禹博大闡繹厚薄和均上開天閫下徹地
垠乃警聾瞶乃割昏曉咨爾有聞孰不心皎以為有
聲匪撞不鳴以為無聲如雷如霆作鎮梵宫法音無
際鞏我神皋萬有千禩元至正間張士誠據為軍器
局洪武四年重建置僧綱司有司即其鐘樓為郡城
昏昕之節正德間徙其鐘更鑄置朝天門仁和縣歲
造土牛迎春于此
七寳寺在鹽橋北梁貞明七年錢王建名上方多福
院宋大中祥符間改額有六游堂臨輝閣郡守王欽
若詩
潮鳴寺在慶春門北舊在門外梁貞明元年建初名
歸德院高宗南渡駐蹕寺中聞江濤聲以為金兵追
至也駭之已而問知其故遂賜今名寺北有回龍橋
高宗嘗作詩賜統制劉漢臣勒石寺中其詩云野水
參差落漲痕疎林欹倒出霜根扁舟一棹向何處家
在江南黃葉村洪武二十四年立為叢林
法雲寺晉天福五年吴越王為詔禪師建至正丙申
燬洪武九年雙林寺愚禪師重建
崇恩延福院在鹽橋下八界
妙慧院在褚家塘開道元年錢氏建南渡後以其地
為御園元至正間復建今併佛惠寺
廣夀慧雲寺在白洋池畔宋淳熙十四年張循王之
孫鎡捨宅建寺紹熙元年賜額俗稱張家寺有留雲
亭白蓮池元至正間燬洪武十七年僧文副重建永
樂九年永忠宣德間廣睿弘治元年福海相繼重建
僧梵琦留雲亭詩云人家十萬繡成堆未抵南朝
一段竒象輦不来春草綠小亭雲鎖紫珉碑僧德
祥白蓮池詩云念念西池道路賖東池今已種蓮花
他時若到西池上應念東池是故家
普照院俗稱報師庵在鹽橋北晉天福八年建洪武
十四年僧正宗重修嘉靖八年燬重建
長生寺在艮山門顯德四年吴越王建南渡後改為
九宫壇齋宫元至元間重建
法明寺在艮山門内宋建炎初建以寓流僧今併潮
鳴寺
白蓮寺在仙林橋東晉開運元年吴越王建名華藏
院宋治平間改妙惠院咸淳間僧祖顯誦經持戒地
産白蓮因賜白蓮妙惠寺額
寳梵寺在沙皮巷晉天福初建崇新門外名崇夀院
宋淳熙二年徙建今所崇寧元年賜額寳梵洪武二
十四年併入慈雲永樂元年重歸原所尚書夏原吉
為之記
慧安寺在十三灣巷晉天福間吴越王為明律師建
于草橋門外羅木營地元季燬洪武初僧得實移于
錢唐保安坊東永樂乙未又移今所少保兵部尚書
于謙為之記
西井寺在井亭橋西詳見鄴侯祠
靈夀寺在曲阜橋東元至正二十一年江浙行省左
丞相達實特穆爾建本輝和爾世族故稱輝和寺俗
訛為義烏寺洪武二十四年改今額
覺苑寺在豐樂橋東詳見三忠祠
真教寺在文錦坊南元延祐間回回大師阿里鼎所
建先是宋室徙蹕西域夷人安插中原者多從駕而
南元時内附者又往往編管江浙閩廣之間而杭州
尤夥號色目種隆凖深眸不啖豕肉婚姻喪葬不與
中國相通誦經持齋歸于清淨推其酋長統之號曰
滿拉經皆番書面壁膜拜不立佛像第以法號祝贊
神祇而巳寺基高五六尺扃鐍森固罕得闌入者俗
稱禮拜寺
西湖遊覽志卷十八
