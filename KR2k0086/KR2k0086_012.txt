欽定四庫全書
西湖遊覽志卷十二
明田汝成撰
南山城内勝蹟
吳山
吳山春秋時為吳南界以别于越故曰吳山或曰以
伍子胥故訛伍為吳故郡志亦稱胥山在鎮海樓之
右蓋天目為杭州諸山之宗翔舞而東結局於鳳凰
山其支山左折遂為吳山派分西北為寳月為蛾眉
為竹園稍南為石佛為七寳為金地為瑞石為寳蓮
為清平總曰吳山竒萼危峰澄湖靚壑江介海門回
環拱固扶輿淑麗之氣鍾焉是以邑居叢集華艷工
巧殆十萬餘家聲甲寰宇恢然一大都會也其陟山
之徑有門曰登高覽勝石磴斗折可數百級許元時
平章達爾罕托歡所甃也立而環眺則官司廨署衛
鎮崇嚴闤闠街衢紅塵霧起市聲隠振漏盡猶喧道
院僧廬晨鐘暮鼓青樓畫閣雜以笙歌升其巔則縹
緲凌虛碧天四匝山川包界脈絡縷分或昂而為首
或穹而為脊或掉而為尾若亂若聯運掌可數楊仲
弘同平章庫庫子山吳山晚眺詩山椒翬構四垂寬
上相旌旗會覽觀旁近江湖天廣大上連星斗界清
寒龍宫永鎻函書閟鳳嶺遥看苑樹殘此際獨無雲
蔽日正宜翹首望長安薩天錫錢唐驛樓望吳山
詩仙居時復與僧隣簾幕人家紫翠分後嶺樓臺前
嶺接上方鐘鼓下方聞市聲到海迷紅霧花氣漲天
成綵雲一代繁華如昨日御街燈火月紛紛
忠清廟東嶽中興觀玉樞道院至德觀惠應廟承天靈
應廟
忠清廟以祀吳行人伍員者員字子胥楚大夫奢之
子平王以讒殺奢子胥奔吳說吳王闔閭伐楚以報
父仇吳遂以伯入越棲越王勾踐于會稽越使行成
子胥諫不聽卒赦越頃之吳伐齊越率其衆而朝吳
子胥諫曰是豢吳也不如早從事焉又不聽賜之屬
鏤以死浮尸江中吳人憐之立祠江上因命曰胥山
廟唐景福二年封廣惠侯宋大中祥符間賜額曰忠
清封英烈王紹興三十年改忠壮嘉熙間海潮大溢
彌望七八十里潰為洪流京兆趙與懽禱於神水患
頓息乃奏建英衛閣於廟中元末燬國初重建正統
十四年重修每歲以九月二十日致祭唐盧元輔胥
山銘序略云有吳行人伍公子胥陪吳之職得死直
言千五百年廟貌不改漢史遷曰胥山今云青山者
謬也伍公絶楚出疆在平為未宦臣在奢為既壮子
坎壇伏節乞師於吳五戰至郢先王有言撫則后虐
則仇成湯用為大義孔子立為大經子胥脩為大仇
騷人賦為大怨則前戈鞭墓非倒行也後戈走昭非
逆施也夫差既王宰嚭受賂太伯廟血將乾公朝焉
宴焉入則諫焉屬鏤之賜竟及其身鴟夷盛屍投于
水濱憤悱鼓怒配濤作神迄今一日再至海鴟羣飛
陽侯夾從仲秋闕望杭人以旗鼓迓之百城聚覩大
耀威靈蕩&KR1071;千里洪波砥平有滑有腯有鹹有醒遙
實乎下庭山海梯航鷄林扶桑交臂乎卯階金狄在
戸雷鼓在堂魏罇漢豆六代笙簧可謂奉天爵之馨
香獲人神之盛禮佐皇震怒驅叱大邪萬里永清人
觀斗氣銘曰武王鉞紂子胥鞭平為人為父十死一
生矯矯伍員執弓挾矢仗其寳劍以謁吳子稽首楚
罪皆中紂理蒸報子妻殱鉏直士赫赫王閭實聽竒
謨錫之金鼓以號以誅黃旗大舉右廣皆朱戮墓非
赭瞻昭乃烏後王嗣立執書不泣顛越言潤宰嚭讒
輯步光欲飛姑蘇待執吾則切諫抉眼不入投于江
上自統波濤晝夜兩至懷沙類騷洗滌南北簸蕩東
西夷蠻卉服罔敢不來雖非命祀不讓瀆濟帝帝王
王代代明明表我忠哉王介甫廟記銘曰烈烈子
胥發節窮逋遂為策臣奮不圖軀諫合謀行隆隆之
吳厥發不遂邑都俄墟以智死昏忠則有餘胥山之
巔殿屋渠渠千載之祠如祠之初孰作新之民歡而
趨維忠肆懷維孝肆孚我銘祠庭示后不誣宋王
儞詩朝驅下越坂夕飯當吳門停車訪古跡靄靄林
煙昏青山海上來勢若游龍奔星臨牛斗域氣與東
南吞九折排怒濤吐吸天地根落日見海色長風捲
浮雲山椒戴遺祠興廢今猶存殘香弔木客倒樹哀
清猿我來久沉抱重此英烈魂吁嗟屬鏤鋒置爾國
士冤峨峨姑蘇臺榛棘曉露繁深居麋鹿游此事誰
能論因之毛髮竪落葉秋紛紛高季廸詩地老天
荒伯業空曾于青史見遺功屍鞭楚墓生前孝抉目
吳門死後忠魂壓怒濤翻白浪劍埋冤血起腥風我
來無限傷心事盡在越山煙雨中萬歷二年督撫萬
安蕭公按浙重修前殿刑部員外沈友儒為記
東嶽中興觀宋大觀中建理宗書東嶽之殿以賜道
士陳壽文謝表云琳館肇新位定東方之震宸奎寵
錫光昭南面之離道日普明宗風益振竊以泰山之
主實為方嶽之宗眷此神臯首從祀典當奎婁之躔
次控青岱之要衝鬱然膚寸之雲徧作崇朝之雨權
既尊于管攝向當取于發生臣壽文浪跡江湖猥司
香火甫鳩工之有日忽渙號之自天書燦龍章增重
湖山之勝墨香鳳翥於昭雲漢之光聳三極之具瞻
翕萬靈之拱護齊休宗社永鎮乾坤兹蓋恭遇陛下
既聖多能清心寡慾仁恩溥博撫先王必世之時厚
德施生致大道無為之化兵鋒偃息民俗阜安瑞露
凝甘景風吹暖際此清閒之宴游兹翰墨之林遂致
微臣亦從所禱臣應對灑掃仰瞻御畫之星垂曉夕
焚修願祝皇圖之嶽固元季燬皇明景泰間重建成
化十年大火忠清海會諸廟宇悉燬觀亦延燼嘉靖
十一年道士徐志源重建侍郎江曉為之記觀側有
聖母池圍以石欄今廢
玉樞道院俗稱神霄雷院天順六年道士吳志中建
至德觀在宋渾儀臺側十一曜太歲堂也紹興間建
端平三年理宗書額曰至德之觀元至正燬渾儀無
存行省丞相達實特穆爾重建搆星宿閣塑三天帝
真五星九曜周天星宿后土神煞之像今俗第稱星
宿閣而諸像泯矣元末燬天順六年道士吳志中重
建成化甲午大火諸廟皆焚而兹觀無恙每歲迎春
奉勾芒之神于此
觀側宋有太史局置神御殿以奉昊天上帝皇地祇
太祖太宗高宗寧宗理宗之神測騐渾儀所臺上有
渾儀下有土圭
惠應廟俗呼皮場廟相傳有神張森相州湯隂人縣
故有皮場鎮萃河北皮鞹蒸潰産蝎螫人輙死神時
為場庫吏素謹事神農氏禱神殺蝎鎮民德之遂立
祠凡疹疾瘡瘍有禱輙應漢建武間守臣以聞遂崇
奉之旁邑皆立廟宋時建廟于汴京顯仁坊建炎南
渡有商立者携神像至杭州舍于吳山看江亭因以
為廟額曰惠應咸淳德佑累封王爵兩廡繪二十四
僊醫相傳佐神農氏採藥者也當宋時頗著靈異有
處州葉生奉神甚虔下第不能歸謂同舍曰明當禱
皮場乞錢三萬衆皆哂之及還曰神許我矣明日薄
暮有近郡太守以三萬招館客衆以失意不欲往葉
亟往自獻得錢符昨數瀕行須一力荷擔又往禱之
喜曰神許我矣既裝束杳然無人乃令齋僕齎行同
舍曰此僅可抵江下奈渡江何葉生曰吾所恃惟神
他非所慮也長揖徑出至午齋僕回舍云葉上舍登
舟時一鄉夫自江西來云與隣居欣然随去矣衆皆
異之數日同舍生自越州回乃與葉生同舟者云是
日中流風作檣仆舟中人驚怖欲死而葉生熟睡齁
齁也俄而風正檣起舟人言危時見金甲巨人仗劍
坐篷上葉生竦然曰此吾所奉皮場大王也啓笥出
繪圖舟人驚服
承天靈應廟舊為天地水府三官堂故俗稱三官廟
宋龍德三年建名玉虛觀紹興四年改冲天觀尋燬
端平三年重建改賜今額有天開圖畫閣清暉亭元
末燬洪武二十三年道士嚴一清重建弘治七年道
士沈玄理章德芳相繼修之元吳訥登吳山留題承
天觀詩滿目盡樓臺路從山頂來潮生沙岸没雲破
海門開官舍籠鵝去道人騎鶴回題詩向何處石壁
掃蒼苔東軒詩孤客憑危正惘然江南春盡落花
天海門黑送千艘雨城郭青炊萬竈煙燒藥金爐猶
伏火射潮鐡箭久離絃伍員白馬今何在幾處荒臺
野鹿眠宿承天觀用楊廉夫韻詩承天觀裏開圖
畫吳越山河一覽中半夜月明湖水白五更日出海
門紅綵船春晚笙歌歇粉堞風高鼓角雄十二闌干
都倚遍歸心飛過大江東劉伯温承天觀詩吳山
頂上承天觀玉牒金符鎮地靈百尺樓臺依斗極九
霄風露出窗櫺江聲洶湧蛟龍闕雲氣虚無翡翠屏
見說蓬萊恰相對僊凡只在隔滄溟張伯雨清暉
亭詩萬瓦連雲人世罕一鷄啼日海波紅欲窺倒影
青冥外故着危亭紫翠中
石佛山海會寺
石佛西聯寳山南面瑞石舊有大乘石佛寺宋嘉熙
間僧鑿石為三佛元至正間河西僧多爾濟募緣莊
嚴建寺居之改名智果院
海會寺吳越王建舊名石佛智果院宋大中祥符間
改名積善海會寺嘉泰間燬至正間重建平章庫庫
子山書大海會寺額御史大夫慶通書觀音寳殿額
成化十年火踰年僧浩中重建其下有康張廟以奉
威濟善利孚應昭烈康元帥東平忠靖洪濟景祐張
元帥
寳山百法寺報功祠寳奎寺玄妙觀施公祠忠節祠真
聖觀普光庵
寳山東接石佛山蘇子瞻同秦仲二子遊寳山詩平
明巳報百吏散半日來陪二子閒立鶴低昂煙雨裏
行人出没樹林間寳山新徑詩藤梢橘刺元無路
竹杖棕鞋不用扶風自遠來聞笑語水分流處見江
湖回觀佛國青螺髻遍踏僊人碧玉壺野客歸時山
月上棠梨葉戰暝禽呼
百法寺在石龜巷宋建炎初僧寳寧建有大佛半身
依山鑿石為之淳熙十四年賜額廣潤元時改額百
法趙子昂書元末燬皇明天順元年僧道冲重建
寳奎寺在寳山頂宋丞相喬行簡故第竒石峭拔東
望海門如在咫尺紹定間理宗幸其第書見滄二字
賜之勒之崖石遂舍宅為寺以寳奎請額詔從之元
季燬皇明弘治間重建尚書洪鐘為之記郡人茅瓉
讀書寺中嘉靖十七年狀元及第因號見滄而作亭
覆石上
玄妙觀在石龜巷唐末為紫極宫梁開平二年改真
聖觀宋天禧中郡守王欽若奏徙天慶觀額于此理
宗書天慶之觀以賜内有真宗賜王欽若詩高宗書
道德經石刻元時改玄妙觀尋燬洪武間有陳四者
佃其西之半陳無子捨道士俞復中重拓之觀始復
舊後有石洞幽雅隂寒夏遊最快先是觀中有蕉花
一株以盛衰卜休咎方玄妙改額時蕉花盛開有趙
道士居之一日羽客來訪趙適他出客題詩蕉葉云
午夜君山玩月回西隣小圃碧蓮開天風香霧蒼華
冷名籍因由問汝來又曰白雪紅鉛立聖胎美金花
要十分開好同子往瀛洲看雲在青霄鶴未來識者
以為吕洞賓也自是士夫題詠甚多今摘其著張翥
詩遠别仙人黃石翁一龕香火領祠宫青衣洞僻荒
苔雨白馬山寒古木風金鼎空歌聲渺渺蒲團宴坐
息濛濛不知巖客重來否零落蕉花石沼中吳全
節詩榴皮書壁走龍蛇池上芭蕉又見花北闕恩承
新雨露西湖光動舊煙霞春風日長玄都樹秋水星
回碧漢槎脩月功成三萬戸蘃珠宫裏誦南華吳
伯尚詩吳山宫闕碧巃嵸歸去還棲第幾峰身上衣
如華表鶴手中笻是葛陂龍題詩嘗見仙人過採藥
惟應海客逢聞有著書藏石室何年為啓白雲封
歐陽玄詩羽衣榮捧紫芝泥除道松關驛馬嘶水國
飛符驅海鱷雲房解榻聽天鷄月中桂子吹香送池
上蕉花與屋齊珍重穀城黃石老輕身許我躡丹梯
葉明誠詩黃石山人白玉冠手持千歲青琅玕吐
吞日月脩内景呼吸風雨來雲壇蕉池春漲煙霧濕
松几仙筆蛟龍盤天香滿袖騎鶴去鷄犬夜夜聞雲
端揭徯斯詩誰道錢唐非昔日神宫僊舘參差出
天慶已開玄妙門桃花猶結千年實仙人巖客題詩
處道士著經曾姓禇舊人雖有馬先生年幾一百猶
童孺永昌門外浙江潮趁潮暮暮復朝朝仙人一去
不可招蓬萊願往那能橋鍊師歸領祠宫事淨洗塵
心養真氣滿城煨燼猶哭聲空有吳山千丈翠
施公廟在石龜巷口其神曰施全宋殿司小校也紹
興二十年二月全憤秦檜奸邪誤國俟其入朝懷刅
刺之不克被執檜罵曰汝病心耶全曰丞相病心耳
通虜欺君戕剥忠義非病心何以有此檜大怒命磔
於市郡人且哀且憤詬曰此不了事漢也相與立祠
祀之歴元季燬國朝天順間重建
忠節祠皇明嘉靖十六年御史周汝員等建以祀吳
行人伍公員唐僕射禇公遂良宋少保岳公飛明太
傅于公謙者事見各祠墓紀中先是弘治十年御史
姚壽建忠節坊為亭貯碑以記其事歲久亭圮至是
建祠而御史傅鳳翺定以每歲八月十五日致祭
真聖觀後唐乾符間建吳越王改兩浙老君廟元季
燬皇明正統九年重建
普光庵在忠節祠北元元統間丞相莫華捨地僧法
藏建有玉壺池吳波泉
七寳山通玄觀七寳庵定水寺開寳仁王寺
七寳山在宋天慶觀後今白馬廟巷之西舊有寳嚴
院廣嚴院櫻桃園並廢寳嚴院唐清泰二年錢氏
建名瑞隆宋治平二年改今額有垂雲亭借竹軒秦
少游曾宿軒中夢天女以維摩像求贊淳祐間建佛
閣理宗書無量福海四字扁之蘇子瞻佐郡時有雲
闍黎者寓院中閉戸十五年謝絶人事日禮觀音經
忽一日留偈端逝偈云誦經一字禮一拜頭白眸眵
坐塵界天鷄臨夢啼一聲明月一輪觀自在子瞻弔
之詩云雲師來寳山一住十五秋讀書常閉戸客至
不舉頭去年造其室清坐㤀百憂我初無言說師亦
無對酬今來復扣門空房但颼飀云已滅無餘薪盡
火不留却疑此室中常有斯人不所遇孰非夢事過
吾何求廣嚴院吳越王清泰元年建本名瑞慶宋
治平二年改額其時有雙竹甚竒透枯樹腹中自其
頂出森然並竦司馬文正公賦詩云雙幹格枯腹青
青凡幾霜龍騰雙角直鯨噴兩鬚長既欲尋支遁安
能問辟疆屢來非别意未與此君㤀南渡後分院基
之半為御厨營景定初重建櫻桃園宋時採含桃
以薦太廟者
通玄觀紹興二十九年内侍劉敖入道修真結庵於
此高宗御書通玄二字榜之賜名能真内有壽域樓
萬玉軒望鶴亭謁斗壇白鶴泉鹿泉皇明嘉靖間法
師徐道彰重修其徒郁存方修志存方禱雨祈晴往
往靈騐觀中修竹蔭庭赤日無暑虞伯生詩仙壇遙
接上真宫楚越閩洋一望中南北高峰雲杳靄東西
天目雨溟濛金輪旋動仙音作樓閣縈廻複道通雲
鶴仙人無定跡飈輪時轉望三峰張翥詩羽蓋翩
翩下九重江鄉秋晚滯仙蹤信傳真府憑青鳥劍舞
瑤臺走碧龍頃刻風雲興五嶽須臾雨澤慰三農慇
懃欲問參同契雙舄遄飛未易從
七寳庵元延祐間道士玄谷建至正間貝一默重修
定水寺宋乾道八年建於萬松嶺嘉定八年移清波
門外元至元十三年築城徙七寳山
開寳仁王寺宋汴京開寳寺有仁王院高宗南渡僧
慧照随駕卓錫於此遂建寺如汴京紹熙二年賜額
景定五年燬皇明景泰間重建尚書孫原貞記薩天
錫登横山閣詩千尺青蓮座煙霞擁地靈山川幾兩
屐日月兩浮萍鳥度天垂海龍歸水在瓶深堂說法
處應有石頭聽
三茅寧壽觀雲居聖水寺
三茅寧夀觀在七寳山東北本三茅堂相傳三茅君
長盈次固季衰秦初咸陽人得道成僊自漢以來崇
祀之宋紹興二十年因東京舊名賜額曰寧夀觀并
畀古噐其一漢鼎高尺有九寸廣尺兩耳旁出曲上
三尺牛首識云有漢建元三年八月作牛鼎祀太室
銘曰惟甲午丙寅帝若稽古肇作宗噐審厥象作牛
鼎格於位室從用饗億寧神休惟帝時保萬世其永
頼其一唐鐘識云丙辰九月二十四日常州澄清觀
女冠王玉僊作河東薛泚為之銘曰上德願而鑄洪
鐘僊聖依而人天從霜朝聞兮窈窕月夜聽而舂容
蓮花生而腰淨頂銜繞于盤龍響上徹于天外聲下
徹于九重庶長空于鬼獄魔屏跡而潛蹤其後忽失
所在紹興間有鐘震於太湖濱湖緇黃競舟迎之獨
澄清觀舟至凌波而上一引出之視之乃本觀唐時
物也守臣以獻賜之觀中聲徹雲表孝宗朝出金帛
度牒易之置禁中洪武七年三月錢唐知縣朱復以
廢銅鎔之其一禇遂良小楷隂符經景定庚申理宗
以賈似道有江漢功賜金帛百鉅萬不受詔就觀取
隂符經酬之觀燬于元至元辛巳洪武初重建成化
十年建昊天寳閣棟宇翬飛金碧騰煥環盻江湖渺
歸睫底王元章詩層巒開逕隠空青勃窣槃跚眼力
生蘿磴曉風留宿雨石林寒竹動秋聲城隍下瞰紅
塵海樓閣高標白玉京夜静何人吹鳳管碧桃千樹
月華明薩天錫詩揚子江頭春水漲三茅觀裏碧
桃開道人不問天南北夜半月高騎鶴來
雲居聖水本二寺也雲居庵者宋元祐間僧了元建
聖水寺者元元貞間僧明本建明本立約其徒不置
恒産惟資化緣為僧家風味至大間沙門指月拓基
廣之掘地四尋得眢井甓甃堅好中有佛首三枚諸
相具足遂塗金事之名曰三佛泉巴西鄧文原為之
銘曰我觀大地積水所載孰䟽鑿是太虛無外掘地
及泉視之縈帶如履冥塗破諸障礙其源淵谷其瀉
湍瀨不止不流以與井會瑞相見前示我三昧彼壊
者石實相不壊是實相故遍恒沙界以一勺甘除世
渴愛是相是水無在不在我作銘詩以警盲瞶洪武
二十四年併聖水于雲居賜額曰雲居聖水禪寺内
有聽松軒了元號佛印善詼諧以禪為戱明本號中
峰又號幻住博涉經史洞徹法源為文操筆立就祝
髮時有故宋宫人楊妙錫者以香盒貯髮舍利叢生
遂建塔寺中久廢成化間僧文紳修復有小像一幅
神氣如生相傳為中峰自寫上有贊云幻人無此相
此相非幻人若喚作中峰鏡面添埃塵張仲舉秋
日遊聖水寺詩高處見滄溟西風吹酒醒潮來一片
白山擁萬重青草木如浮動煙塵忽杳冥登臨不可
極吟思滿秋汀夏原吉詩誰闢雲居境峨峨瞰古
城西湖晴送碧上竺晚分青經鎖千函妙鐘鳴萬戸
聲此中真可樂何必訪蓬瀛
金地山城隍廟梓潼帝君廟火德星君廟
金地山舊有妙果尼寺今廢
城隍廟宋已前在皇山舊名永固紹興九年徙建於
此宋初封其神為保順通惠侯咸淳間加輔正康濟
廣德顯聖王元時繪神之夫人子孫像于後寢洪武
元年詔天下各府州縣城隍之神止稱本號前代封
稱咸革并去其像兹廟正神已易木主寢殿繪像猶
存宣德間御史吳訥奉詔毁之
梓潼帝君廟俗稱文昌祠神初祀于蜀唐玄宗幸蜀
封神左丞相宋元祐二年加封輔元開化文昌司禄
帝君嘉熙間蜀破民多徙錢唐而蜀人牟子才等遂
請立廟于吳山其傍立二童俗稱天聾地啞者是也
方神在蜀時吳曦將叛前事之數月神思昏擾夜數
躍起寢中叱咤四顧或終夕不得寢意頗悔欲但巳
其弟睨力慫慂之曰是謂騎虎顧可中道下耶曦家
素事梓潼自璘玠以來有禱輒騐乃齋而請是夕夢
神坐堂上已被赭王謁焉因告以逆且祈卜年之修
永神不荅第曰蜀土已悉付安丙矣又曰安丙才足
辦此既寤大喜蓋丙判隆慶府曦偽授丞相長史託
以腹心丙陽順而隂圖之結楊巨源李好義等勒兵
誅曦其他靈騐不可縷數元末燬國初重建徐一䕫
作疏云文昌祠在蜀之潼川實司科舉之事宋南渡
後有祠在吳山之巔蓋蜀士赴舉者所創也自經兵
變頽圮弗治聖朝更化首詔科舉取士乃者賓興而
浙司得人為盛此皆神明隂佑斯文所致而揭虔妥
靈之地弗致崇嚴庸非斯文之恥乎用持短䟽徧咨
同志之士共修葺之伏以英靈發現肇迹遠在東川
神氣流通降祥乃及西浙屬文運方興之日應國家
急材之需相我士於棘闈悉登名於桂籍嵯峨遺廟
尚左江而右湖寂寞神棲乃旁穿而上漏既蒙隂隲
之賜敢㤀昭報之忱爰務重修有干同志白騾數至
定驚棟宇翬飛黃榜多賢共賀人材軰出尚資靈貺
助我皇家
火德星君廟大火為宋分野宋以火德王故南渡後
建廟于此以奉熒惑之神洪武中布政使王鈍永樂
中參政易㫤相繼重建今郡人禳火者皆就廟中蓋
遺俗也
瑞石山槖駝峰雪風洞瑞石泉紫陽庵
瑞石山秀石玲瓏巖竇&KR0772;窱寒泉涓瀝匯為澄泓者
往往而有清幽徹骨空翠撲肌湖山奥區罕與倫比
槖駝峰峭削凌空雪風洞谽谺曲徑履舄所涉栩栩
然覺有僊風焉薩天錫詩云天風吹我登駞峰大山
小山石玲瓏赤霞日射紫瑪瑙白露夜滴青芙蓉飄
飄雲氣穿石屋石上凉風吹紫竹掛冠何日賦歸來
煑石篝燈洞中宿
紫陽庵宋嘉定間邑人胡傑居此建集慶堂元至元
間道士徐洞陽得之改為紫陽庵其徒丁野鶴棄俗
全真一日召其妻王守素入山付偈云嬾散六十年
妙用無人識順逆兩俱㤀虛空鎮長寂抱膝而逝守
素遂奉其屍而漆之端坐如生亦束髮為女冠不下
山者二十年薩天錫贈之詩云不見遼東丁令威舊
遊城郭昔人非鏡中人去青鸞老華表山空白鶴歸
石竹淚乾斑雨在玉簫聲斷綵雲飛洞門花落無人
到獨坐蒼苔補道衣其庵久廢皇明正統甲子道士
范應虛重建作玉虛望江二樓聶大年為之記
瑞石山之左宋有太廟紹興四年建正殿七楹為祏
室十有四以奉太祖太宗真宗仁宗英宗神宗哲宗
徽宗其後益以高宗孝宗光宗寧宗理宗凡十三主
欽宗則缺而不祀設七祀位于殿下横街之北以祀
司命戸竈中霤門厲行設配享功臣位于横街之南
太祖則趙普曹彬太宗則薛居正石熙載潘美真宗
則李沆王旦李繼隆仁宗則王曾吕夷簡曹瑋英宗
則韓琦曾公亮神宗則富弼哲宗則司馬光徽宗則
韓忠彦高宗則吕頥浩趙鼎韓世忠張俊孝宗則陳
康伯史浩光宗則葛邲寧宗則趙汝愚
寳蓮山青衣洞青衣泉重陽庵寳成寺
寳蓮山與七寳山相連舊有寳蓮寺宋嘉定間楊節
使廢而為園徙寺于豐豫門外
青衣洞相傳昔有人至洞口見青衣童子姣好如玉
訊之不應逐之不見但聞洞中風雨之聲股栗而出
遂名青衣洞洪武中常德丁啓東至杭州夢羽人携
一童子詣啓東云以此子為君之子問所從來則云
青衣洞翌旦往青衣洞訪之見有童子塑像儼然昨
所夢也踰年生子曰潤山啓東為之建亭覆泉上宣
德中潤山以賢良舉為閩縣主簿道杭州為之建殿
宇
青衣泉淅淅出石罅清鑒毛髮崕壁鐫有唐開成五
年南嶽道士邢令聞錢唐縣令錢華道士諸葛鑑八
分書題名傍鑴佛像及大字心經山頂巨石墜下有
石承之若餖飣然前有石門上横石梁壁間皆細字
水波文不知何年洚水至此宋慶元間韓侂胄賜第
寳蓮山下建閱古堂砌瑪瑙石為池引泉注之名閱
古泉陸務觀記云韓府之西繚山而上五步一磴十
步一壑崕如伏黿徑如驚蛇大石礧礧或如地踊以
立或如空翔而下或翩如將奮或森如欲搏名葩碩
果更出互見壽藤怪蔓羅絡蒙密地多桂竹秋而華
敷夏而籜解至者應接不暇左顧右盻則呀然而江
横陳豁然而湖自獻天造地設非人力所能為者其
尤勝絶之地曰閱古泉在溜水亭之西繚以翠麓覆
以美蔭又以其東向故浴江之日既望之月泉輙先
得之袤三尺深不知其幾也霖雨不溢久旱不涸其
甘飴蜜其寒冰雪泓止明清可鑒鬚髮而游塵墜葉
常若有神物呵護屏除者朝暮雨暘無時不鏡如也
泉上有亭又中置瓢可飲可濯尤於烹茗釀酒為宜
他名泉皆莫逮公常與客徜徉泉上酌以飲客時游
年最老獨盡一瓢公顧而喜曰君為我記此亭使後
知吾軰之游亦一勝也游按泉之石壁有唐開元五
年道士諸葛鑑八分書題名蓋此泉湮伏弗燿者幾
四百年公乃復發之而閱古蓋先忠獻王以名堂者
則泉可謂遇矣游於告老之後視道士為有愧其視
泉尤有愧也幸旦暮得復歸山幅巾短褐從公一酌
此泉而行尚能賦之
寳成寺晉天福中建名釋迦院宋大中祥符間改額
寳成寺有石觀音羅漢像壁間有蘇子瞻寳成院賞
牡丹詩春風小院却來時壁間惟見使君詩應問使
君何處去憑君說與春風知年年歲歲何窮已花似
去年人老矣去年崔護若重來前度劉郎在千里詩
鐫石壁筆法甚遒其旁有歲寒松竹四字乃成化間
吳東升題者
清平山開元寺
清平山在仁孝坊舊有煙霞閣四壁畫古賢像多名
人題詠今廢巷内有郭兒井
開元寺唐玄宗時建宋建炎間徙建於西湖元季兵
燹復徙故址皇明正統五年禮部尚書胡濙記劉士
亨贈寧和尚詩清平山下古叢林主席知師道行深
菩薩每分香積飯伽藍常護給孤金誦餘千偈燈生
暈坐斷諸緣樹轉隂愧我未能修淨業塵勞空役利
名心
寳月山蛾眉山淺山竹園山
寳月山在布政司對舊有寳月寺上有黑龍潭深窈
如井
蛾眉山在寶月山西有八眼井
淺山有漾沙坑紫坊嶺宋有七官宅楊后宅大佛寺
後改為糧料院
竹園山在今府治之西南吳山一脈獨趨而北隠隠
隆起宋安撫趙與&KR0696;建閣其上平鑑西湖扁曰竹山
閣
西湖遊覽志卷十二
