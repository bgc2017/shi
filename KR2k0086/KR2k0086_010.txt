欽定四庫全書
西湖遊覽志卷十
明田汝成撰
北山勝蹟
僊姑山之西南為駝巘嶺過行春橋入九里松
駝巘嶺一名駝苑嶺有濟王墓濟王竑者寧宗長子
也先是寧宗選教宗子得太祖十世孫昀以嗣沂王
濟王與史彌遠有隙彌遠日媒孽於寧宗屬意於昀
後寧宗崩彌遠比周楊后矯詔立昀為帝是為理宗
濟王出居湖州太湖賊潘壬潘丙劫濟王謀立之濟
王不從率州兵擊賊變聞彌遠稱詔殺濟王人多冤
之尋乃見祟詔復王官爵景定五年勑葬於此
行春橋宋時為左軍教場有馬三寳墓不知何代人
葬教場内嘗欲去之有黑蜂數百出墓中不可近至
元十五年六月軍厮名狗兒者掘發之得鐡劵一題
曰雁門馬氏葬横衝橋至元十五六狗兒壊我屋其
定數如此始知行春橋乃横衝橋也又西有小行春
橋乃九里松徑其南為黃泥嶺可達南山又西為唐
家衕馬家衕
九里松唐刺史袁仁敬守杭植松以達靈竺凡九里
左右各三行每行相去八九尺蒼翠夾道宋有一字
門吳說書九里松三字高宗欲易已書以黼黻湖山
命筆數十幅嘆曰無以易說所書也遂以金飾舊額
重揭之今亡余闕賦九里松送吳左丞詩結駟向青
郊松隂九里遥言從天竺寺直渡小春橋偃蹇成芝
蓋蕭瑟蔭蘭橈相逢何所贈期君保後凋少師夏
公謹詩百盤雲磴入千峰飛蓋行穿夾道松長晝風
雷驚虎豹半空鱗甲舞蛟龍江濤夜合秋聲壯湖雨
春添黛色濃欲藉丹青圖直幹恨無韋偃得相從
九里松旁舊有麯院西溪庫三藏塔明真宫資德廟
萬壽院紫芝道院靈曜觀崇壽院昇僊宫香林園斑
衣園朱弁墓並廢麯院宋時取金沙磵之水造麯
以釀官酒其地多荷花世稱麯院風荷是也西溪
庫沽酒之所三藏塔在臙脂嶺下土色甚赤故名
明真宫宋嘉定中建寧宗書扁資德廟在唐家
衕口有慕容貴妃墓萬壽院在瑞岡塢南山白雲
宗建紫芝道院道士陳崇真建靈曜觀在駝苑
嶺下崇壽院張淑妃香火院斑衣園韓世忠别
墅朱弁墓弁徽州人紹興初授官副王倫使虜見
執附表云節上之旄盡落口中之舌徒存嘆馬角之
未生魂飛雪窖攀龍髯而莫逮淚灑冰天高宗覽之
流涕後歸卒葬於此
折而南為僊芝嶺普福講寺葛翁井
僊芝嶺俗稱臙脂嶺下有瑞岡塢鷂子塢香藥磵綠
筠坡自北而南可達小麥嶺
普福講寺宋咸淳間天台僧朋礪募貴戚鮑氏建凡
八年始成穹殿傑閣諸刹罕倫飯僧至三千人家之
巽為記元時趙子昂書額國初猶盛今寥落將滅矣
寺内有芝雲臺鄧文原寄住持無公詩淨土談玄屢
欵扉平生我亦悟毘尼天台道在毘陵記廬阜神交
惠遠師度嶺白雲飛鍚處散花清晝說經時西南峯
下龍泓路曾記山房舊賦詩
葛翁井亦稚川遺蹟有無尾螺螄
寺西舊有圓覺天台教寺自唐開山為修證了義法
師塔院宋南渡後重建高宗書天申萬壽圓覺寺額
以賜時有僧守璋能詩所著有柿園集高宗嘗書其
晚春一絶云草深烟景重林茂夕陽微不雨花猶落
無風絮自飛復親書圓覺經及製二詩賜之詩云古
寺春山青更妍長松修竹翠含烟汲泉擬欲增茶興
暫就僧房借榻眠久坐方知春晝長静中心地自清
凉人人圓覺何曾覺但見塵勞盡日狂寺有歸雲堂
三昧正愛閣理宗御書清涼覺地元至正燬宋吳
寳鏌詩梵室飄香隔竹聞壁間舊賜爛奎文山深翠
輦經行處猶卧從龍數片雲元鄧文原詩大圓覺
境清涼地要闡毘盧貝藏開飛錫不妨随鶴下蟠桃
曾見有龍來相逢定性三生路盡了塵心萬劫灰憶
我初年慕禪悦石橋烟雨過天台
又西為黑觀音堂
黑觀音堂在集慶寺之東俗傳弘治間太監張慶遊
山至此見青衣女子衝過匿入此庵索之不得見座
中黑漆觀音禮拜而去自此香火遂盛此矇瞶之說
也不知觀音男子女相者也豈真女子哉白玉蟾觀
音像贊云柳絮多頭緒桃花好面皮夫是之謂誰東
海比丘尼又云頂戴彌陀呈醜拙手持楊柳惹塵埃
縱饒入得三摩地當甚街頭破草鞋夫以觀音為比
丘尼亦取其女像而云然爾
又西為集慶山顯慈集慶講寺
集慶講寺宋理宗淳祐十一年貴妃閻氏建為功德
院閻氏鄞縣人明艷絶倫後宫為之奪寵寺額皆御
書巧麗冠於諸刹經始之辰内司分市材木於郡縣
旁緣為奸望青採斫鞭笞追逮鷄犬不寧雖勲臣舊
輔之墓皆不得自保或作詩諷之曰合抱長材卧壑
深于今惟恨不空林誰知廣廈千斤斧斵盡人間孝
子心其後恩數漸隆雖御前五山亦所不逮一日忽
於法堂鼓上得大字一聯云淨慈靈隠三天竺不及
閻妃好面皮於是行下天府緝捕其人終不得有三
池九井月桂亭金波池並廢猶存理宗御容一軸燕
遊圖一軸仇仁近詩半生三宿此招提眼底交遊更
有誰顧愷漫留金粟影杜陵忍賦玉華詩旋烹紫笋
猶含籜自摘青茶未展旗聽徹洞簫清不寐月明正
照古松枝
又西南過合澗橋為飛來峰龍泓洞青林洞玉乳洞射
旭洞靈鷲塔
合澗橋在飛來峰路口北澗自靈隠而下南澗自天
竺而下合流于此號曰錢源唐時有靈隠天竺寺門
袁居中所書白樂天詩一山門作兩山門兩寺元從
一寺分東澗水流西澗水南山雲起北山雲前臺花
發後臺見上界鐘聲下界聞遥想吾師行道處天香
桂子落紛紛張光弼詩兩澗何年合一橋終日閒
桃花逐流水未覺是人間
飛來峰界乎靈隠天竺兩山之間蓋支龍之秀演者
高不踰數十丈而怪石森立青蒼玉削若駭豹蹲獅
筆卓劍植衡從偃仰益玩益竒上多異木不假土壤
根生石外矯若龍蛇鬱鬱然丹葩翠蕤蒙羃聯絡冬
夏常青烟雨雪月四景尤佳其下巖扄窈窕屈曲通
明壁間布鐫佛像皆元嘉木揚喇勒智所為也晉咸
和元年西僧慧理登而嘆曰此乃中天竺國靈鷲山
之小嶺不知何以飛來僊靈隠窟今復爾否因樹錫
結庵名曰靈隠命其峰曰飛來支分而回拱者曰靈
鷲曰稽留曰月桂曰蓮花盤礴照曜爭竒而競秀乳
漉泠泠大旱不絶僧慧洪詩意行忽出門欲留聊植
杖雲間飛來峰巋然眉睫上氣勢欲翔舞秀色無千
嶂萬物皆我造何從有來往大千等毫末古今歸俯
仰心知自所見皆即是幻妄如窺鏡中容容豈他人
像頗怪胡阿師乃作去來想此意果是非一笑聲輒
放但復臨冷泉舉手弄清漲陳剛中詩寒峰插天
出玲瓏萬菡萏微風起松際怪石勢搖撼上有百尺
松幽花綴紅糝野猿忽躍去摘下露千點回首冷泉
亭天鏡光㶑㶑遊姬長眉青嬌童兩髦髧平生山水
癖如人嗜昌歜對此一壺酒玉色翻醉臉路逢老祝
髮絳袍金光閃兹山信自佳恨為緇塵染置之且復
醉天竺鼓紞紞林景熙詩何年移竺國秀色發稜
層清極不知夏虛中欲悟僧樹幽嵐氣重泉落乳花
凝猶憶烹茶處閒來話葛藤尹仲明詩湖山獨愛
飛來峰孤猿長嘯寒烟中丹霞赤壁藏梵宇布襪草
履來仙翁松根詰曲絡山骨水光雲氣相冥濛流傳
來自天竺國攘奪造化開鴻蒙吾意此語特虚幻豈
有重濁能凌空山川大地太始奠何假提掇迷西東
詩人好竒故踵襲眩惑千古欺盲聾是耶非耶姑勿
論且坐挹此亭間風
龍泓洞一名通天洞俗傳其底可通浙東有採乳石
者入之聞江濤浪浪然櫓聲聒耳壁間有蔣之竒篆
書賈似道廖瑩中等題名宋咸通中有高士丁飛者
字翰之居洞中讀書採藥力田自給年七十二矣操
綆缶斤斸陟峻如飛嘗月夜登巖鼓瑟流淙協奏天
籟凄泠往往致鸞鶴之翔集
青林洞一名理公巖巖扉深杳寒栗侵肌暑遊最快
玉乳射旭二洞宛轉通明懸泉淅淅乳溜若凝肪然
有徑可陟山頂壁間題刻甚多苔蘚侵蝕漶漫不可
辯識竒石纍纍若縷若刻信天巧所為非人力也
靈鷲塔一名理公塔在龍泓洞口蓋慧理遺蹟也
過回龍橋為石門澗冷泉亭
回龍橋在龍泓洞之左
石門澗即冷泉所經一名靈隠浦楊蟠詩云有靈何
所隠深浦老蒹葭漁父一舟泊却疑秋漢槎蓋先時
澗浦深廣可以通舟宋紹興間有善堪輿之術者言
靈隠火山也得水可以禳灾乃建石閘以畜澗水皇
明弘治十三年山水横發閘崩而澗澁寺亦頽廢云
澗傍舊有連巖棧伏虎棧皆為楊髠鑿為佛像醜
怪刺目無復天成之趣澗中有卧龍石慈雲法師種
松其上今松既不存而石亦埋沒陵谷變遷亦可慨
也白樂天石門澗詩石門無舊徑披榛訪遺蹟時逢
山水秋清暉如古昔嘗聞慧遠軰題詩此巖壁雲覆
莓苔封蒼然無處覓蕭疎野生竹崩剥多年石自從
東晉後無復人遊歴獨有秋澗聲潺湲空旦夕陸
務觀冷泉放閘詩泉聲飛出閘委折綠隂間此地原
無暑多時不入山草欹疑石墜水定見魚還誰得同
龜鶴遊吟半日閒周紫芝詩呼猿洞口水濺濺忽
見奔流下九天乞得少陵三峽句為君題作倒流泉
萬里西興浦口潮浪花真似海門高誰將一夜山
中雨換作三江八月潮
冷泉亭唐刺史元藇建舊在水中今依澗而立冷泉
二字乃白樂天所書亭字乃蘇子瞻續書今亦亡矣
今扁旴江左贊隸書白樂天記略云東南山水餘杭
為最就郡則靈隠寺為最就寺則冷泉亭為最亭在
山下水中寺西南隅高不倍尋廣不累丈撮竒搜勝
物無遁形春之日草薰木欣可以導和納粹暢人氣
血夏之日風冷泉渟可以蠲煩析酲起人幽情山樹
為蓋巖石為屏雲從棟生水與階平坐而翫之可濯
足於床下卧而狎之可垂釣於枕上潺湲潔澈甘粹
柔滑眼目之囂心舌之垢不待盥滌見輙除去先是
領郡者相里君作虛白亭韓僕射臯作候僊亭裴庶
子棠棣作觀風亭盧給事元輔作見山亭有司郎中
元藇最後作此亭五亭相望如指之列佳境殫矣雖
有敏心巧目復何加焉故吾繼之述而不作又留
題天竺靈隠兩寺詩在郡六百日入山十二回宿因
月桂落醉為海榴開黃紙除書到青宫詔命催僧徒
多悵望賓從亦徘徊寺暗烟埋竹林香雨落梅别橋
憐白石辭洞戀青苔漸出松間路猶飛馬上杯誰教
冷泉水送我下山來蘇子瞻送唐林夫詩靈隠寺
前天竺后兩澗春淙一靈鷲不知水從何處來跳波
赴壑如奔雷無情有意兩莫測肯向冷泉亭下相縈
回我在錢唐百六日山中暫來不暖席今君欲就靈
隠居葛衣草履随僧蔬肯與冷泉作主一百日不用
二十四考書中書曹既明詩朱簷日静軒窗冷碧
嶂雲低草樹香山影倒沉波底月夜闌相對瀉寒光
張輿詩小朵峰巒擁翠華倚雲樓閣是僧家憑欄
盡日無人語濯足寒泉數落花林丹山詩一泓清
可浸詩脾冷暖年來只自知流出西湖載歌舞回頭
不似在山時趙師秀冷泉夜坐詩云衆境碧沉沉
前峰月正臨樓鐘晴聽響池水夜觀深清静非人世
虚空見佛心却尋來處宿風起古松林
靈隠山北高峯靈隠禪寺
靈隠山去城西十二里高九十二丈周一十二里亦
曰靈苑曰僊居曰武林俗稱西山其山起歙出睦跨
富春控餘杭蜿蜒數百里結局于錢塘如引兩臂南
垂臙脂嶺北垂駝峴嶺其山峰之北起者曰高峰高
峰之東曰屏風嶺又東曰駝峴嶺高峰之西者曰烏
峰又西曰石笋又西曰楊梅石門又西曰西源亦曰
西庵支出于西源之右者曰石人其南起而望之藹
然者曰白猿左出白猿之前者曰香爐益前而垂澗
者曰興正右出于白猿之前而雲木森然者曰月桂
白猿之東曰臙脂嶺白猿之西曰獅子峰又西曰五
峰又西曰白雲又西曰中印中印之前曰無碍又前
曰善住並善住而特起者曰稽留俗稱鷄籠者訛也
稽留之西曰蓮花有巖曰玉女蓮花之東曰飛來上
有石梁西跨下有巖洞曰龍泓曰香林曰射旭曰理
公其水南流者謂之南澗北流者謂之北澗南澗自
合澗橋遡流至白雲峰之下凡八逾橋其七石也其
一木也北澗自龍脊橋遡流至西源峰之下凡七逾
橋其四石也其三木也南澗之源出自白雲峰而東
注會他支澗逾第八橋之西會奚家澗入新移澗出
閘口曲流北經合澗橋北澗之源出自西源峰而東
注過騰雲塢偪楓樹塢湍於第五橋下浸飛來峰趾
滙於西塢漾渟於洗耳潭瀦於渦渚東嶼亦曰暖泉
㶑灧於冷泉亭下經呼猿石門澗潛激於龍脊橋東
經合澗橋又東二里過行春橋出靈隠浦入西湖謂
之錢源泉之南出者七曰月桂曰伏犀曰冉井曰永
清曰偃松曰聰明曰倚錫月桂在天竺寺之右伏犀
在飛來峰之巔其餘皆出支塢泉之北出者九曰冷
泉曰韜光曰白沙曰石笋曰白公茶井曰無著偃松
曰永安曰彌陀曰騰雲惟冷泉在澗壖其餘皆出支
塢
北高峯石磴數百級曲折三十六灣上有華光廟以
奉五顯之神山半有馬明王廟春月祈蠶者咸往焉
浮屠七層唐天寳中建會昌中燬錢王修復之宋咸
淳七年復燬羣山屏列湖水鏡淨雲光倒垂萬象在
下漁舟歌舫若鷗鳬出没煙波遠而益微僅覿其影
西望羅刹江若匹練新濯遙接海邑茫茫無際郡城
正值江湖之間委蛇曲折左右映帶屋宇鱗次草木
雲蓊鬱鬱葱葱悉歸眉睫山頂舊有望海閣今廢蘇
子瞻詩言遊高峰塔蓐食治野裝火雲秋未衰及此
初旦涼霧霏巖谷暝日出草木香嘉我同來人久便
雲水鄉相觀小舉足前路高且長古松攀龍蛇怪石
坐牛羊漸聞鐘磬音飛鳥皆下翔入門空無有雲海
浩茫茫惟見聾道人老病時絶糧問年笑不答但指
空藜牀心知不復來欲歸更徬徨贈别留疋布今歲
天蚤霜鄧林詩捫蘿百折上&KR3594;峋世界凡僊到此
分小朵岳蓮來異域孤撐天柱入層雲江湖俯看杯
中瀉鐘磬回從地底聞借問須彌在何處老僧留客
且論文姚肇和詩高峰千仞玉嶙峋石磴躋攀翠
靄分一路松聲長帶雨半空嵐氣總成雲上方樓閣
參差見下界笙歌遠近聞誰似當年蘇内翰登臨處
處有遺文
靈隠禪寺晉咸和元年僧慧理建山門扁曰絶勝覺
場相傳葛洪所書或云宋之問書寺有石塔四皆吳
越王建宋景德四年改景德靈隠禪寺元至大元年
僧慈照重修覺皇殿至正間燬國初重建改靈隠寺
宣德間僧曇纉建三門面壁軒良玠建佛殿殿中有
拜石長丈餘有花卉鱗甲之文工巧如畫正統間玹
理建直指堂堂扁故張即之書也舊有百尺彌勒閣
蓮峰堂千佛殿延賓水閣望海閣巢雲亭見山亭白
雲庵松源庵及宋理宗御書覺王寳殿妙莊嚴域並
廢宋之問詩鷲嶺鬱岧嶤龍宫鎖寂寥樓觀滄海日
門對浙江潮桂子月中落天香雲外飄捫蘿登塔遠
刳木取泉遙霜薄花更發冰輕葉互凋夙齡尚遐異
搜對滌煩囂待入天台路看余度石橋張祐詩峰
巒開一掌朱檻幾環延佛地花分界僧房竹引泉五
更樓下月十里郭中烟後塔聳亭後前山横閣前溪
沙涵水静澗石點苔鮮好是呼猿久西巖深響連
賈島詩峰前峰後寺無秋絶頂高窗見沃洲人在定
中聞蟀蟋鶴於棲處掛獼猴山鐘夜渡空江水汀月
寒生古石樓心欲懸帆身未遂謝公此地昔曾遊
林逋同運使遊靈隠詩山堂氣相合旦暮生秋隂松
門韻虛籟錚若鳴瑤琴舉目羣狀動傾耳百慮沉按
部既優游此時振衣襟泓澄冷泉色寫我清曠心飄
颻白猿聲荅我雅正吟經臺復丹井捫蘿嘗徧臨鶴
蓋青霞映玉趾蒼苔侵温顔照槁木真性訝幽禽所
以仁惠政及物一何深灑翰嶙峋壁返駕旃檀林回
瞻窣堵峰天半千萬尋子瞻和李把留題靈隠寺
方丈詩君不見錢唐湖錢王壯觀今巳無屋堆黃金
斗量珠運盡不勞折簡呼四方宦遊散其孥宫闕留
與閒人娛盛衰哀樂兩須臾何用多憂心鬱紆溪山
處處皆可廬最愛靈隠飛來孤喬木百丈蒼髯鬚擾
擾下笑柳與蒲高堂會食羅千夫撞鐘擊鼓喧朝晡
凝香方丈眠氍毹絶勝絮被逢海圖清風時來驚睡
餘遂超羲皇傲凡蘧歸時棲鴉正畢逋孤煙落日不
可摹王鎮□詩路入西山窈復深法筵應有聖僧
臨兩峰塔影天垂蓋千佛林光地布金牛笛倘逢圓
澤語龍宫還見閬僊吟空中更上藏雲洞水樂泠泠
奏八音少師夏公謹和楊䆳老詩捫蘿詰曲歴崔
嵬玉削芙蓉面面開白日老僧初出定中春有客到
山來林深祗樹雲霞遶地迥諸天日月廻世上宰官
元是佛洞門猿鶴莫驚猜少師嚴中望自西湖入
靈竺詩蘇橋初進艇靈峰忽振衣三竺開丹鷲諸天
在翠微磵水浮花片松磴鎖煙霏屈折巖扉到蕭條
苔徑歸藉草還留酌聞香頓息機
山畔舊有隠居堂思真堂夢謝亭紫微亭翠微亭壑
雷亭瀑雷橋虚白亭觀風亭候僊亭見山亭靈鷲寺
無垢院處士徐奭墓鐡舌庵海峰庵無着禪師塔煖
泉醴泉卧犀泉蕭公泉並廢隠居堂後漢陸緯建
緯字文該隠居兹山學易圖淮南王劉安及九師像
以祀之又名九師堂思真堂晉許邁建夢謝亭
晉杜明禪師為謝靈運建靈運會稽人其父舉之憂
不宜畜乃寄養於杜明杜明夜夢東南有賢人相訪
翌日靈運至遂建夢謝亭一名客兒亭盧元輔詩云
長松晉家樹絶頂客兒亭是也紫微亭唐紫薇舍
人唐詢建翠微亭宋韓蘄王世忠建世忠既忤秦
檜解樞柄奉朝請逍遙湖上因建此亭虛白觀風
候僊見山四亭見白樂天記中樂天醉題候僊亭詩
蹇步垂朱綬華纓映白鬚何因駐衰老只有且歡娛
酒興還應在詩情可便無登山與臨水猶未要人扶
又云謝安山下空携妓柳惲洲邊只賦詩爭及湖亭
今日會嘲花詠水贈蛾眉張商英見山亭詩簾捲疎
煙醉眼開浮雲飛盡見崔嵬苦嗟霖雨遮藏久深謝
晴風引致來丹桂有時明月滿舊山無路白猿哀禪
僧指我真空理心火茫然一夜灰靈鷲寺在合澗
橋邊晉開運二年吳越王建宋嘉熙初改興聖寺有
靈山海閣滴翠軒九品觀堂東坡祠堂元末燬今為
張氏墓無垢院在寺後方丈徐奭墓奭錢唐人
隠居湖山以修真終老宋徽宗聞其名賜號冲晦先
生無着禪師塔禪師名文喜唐肅宗時人瘞骨於
此韓侂胄取為葬地遂啓其塔有陶龕焉容色如生
髮垂至眉指爪盤屈遶身舍利數百粒三日不壊竟
茶毘之僧肇淮海有詩云一定空中五百年不須惆
悵啓頽甎路邊多少麒麟塚過眼無人贈紙錢煖
泉一名渦渚臨安志云在東嶼卧犀泉醴泉俱在煖
泉側蕭公泉在寺西
山半為石笋峰茯苓泉韜光庵
石笋峰一名卓筆峰高數十丈圓峭特立峰舊有普
圓院一名普嚴天福二年黃氏重修改名普圓内有
超然臺金沙白沙二泉杭守祖無擇愛兹山之勝建
庵於此左右金漆板扉皆趙閱道蘇子瞻秦少游黃
魯直諸賢留題文與可畫竹數枝後黃夫人以超然
臺為葬地徙院稍西勝蹟泯矣
茯苓泉在靈隠寺後山古松婆娑泉極甘冽
韜光庵韜光禪師建師蜀人當唐太宗時辭師出遊
師囑之曰遇天可前逢巢即止師遊靈隠山巢溝塢
值白樂天守郡悟曰此吾師之命我也遂卓錫焉樂
天聞之遂與為友題其堂曰法安嘗以詩招之入城
云白屋炊香飯葷羶不入家濾泉澄葛粉洗手摘藤
花青芥除黃葉紅薑帶紫芽命師相伴食齋罷一甌
茶韜光不赴報之詩云山僧野性好林泉每向巖阿
倚石眠不解栽松陪玉勒惟能引水種金蓮白雲乍
可來青嶂明月難教下碧天城市不能飛錫去恐妨
鶯囀翠樓前内有金蓮池烹茗井壁間有趙閱道蘇
子瞻題名
靈隠寺之西為嚴將軍墓
嚴將軍者名德太平當塗人從高皇帝征伐有功累
授中翼元帥府統軍元帥會張士誠據兩浙命德統
兵征之連戰皆捷遂令守禦杭州洪武元年天台賊
反德往討之中流矢卒上悼之贈驃騎上將軍追封
天水郡公勑有司治葬於此
又西為粟山石人嶺玉女巖
粟山高六十二丈石人嶺一名馮公嶺形如人狀䨇
䯻聳然下有洞府名玉女巖一名新婦石西北有珍
珠塢東墓嶺飛泉二道吳大帝石杵存焉上刻黃武
二年歲在戊午八月三日凡十二字
過嶺為西溪
西溪居民數百家聚為村市俗稱留下相傳宋高宗
初至杭時以其地豐厚欲都之後得鳳凰山乃云西
溪且留下後人遂以為名楊蟠詩為愛西溪好長憂
溪水窮山源春更落散入野田中董嗣杲詩漁樵
耕牧自成村就屋編籬古意存出塢野雲多曲折過
橋溪水半清渾一逢白壁書香社幾見朱闌障塞門
地利最饒人事簡山家還有别乾坤
嶺下舊有時思薦福寺晉咸和中建於下天竺基宋
紹興間遷於此為徽宗吳太后葬所高宗書額太后
手書金剛經置塔中有宜對亭通雲亭天池樓䨇珠
亭萬玉軒湖山至此幽邃極矣元至正末燬國初重
建復燬墓前有二石馬琢刻如生舊傳夜輙馳驟鞦
轡光瑩如玉
洞對舊有上下永福寺天聖寺今廢永福寺在形
勝山下一名資嚴山宋隆國黃夫人功德院宏規巧
搆丹雘相輝瓦用碧色琉璃咸淳九年建至元時分
為上下兩院内有金沙池銀沙池福泉亭雨花亭石
笋厓
西湖遊覽志卷十
