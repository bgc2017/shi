欽定四庫全書史部十一
西湖遊覽志地理類六(山水之屬)
提要
(臣)等謹案西湖遊覽志二十四卷志餘二十
六卷明田汝成撰汝成有炎徼紀聞已著錄
是書雖以遊覽為名多紀湖山之勝實則關
於南宋史事者為多故於高宗而後偏安逸
豫每一篇之中三致意焉宋乾道間周淙撰
臨安志十五卷咸淳間潛說友又續成一百
卷湖山特其中之一目例不當詳吳自牧作
夢梁錄周密作武林舊事於歲時風俗特詳
而山川古跡又在所略惟汝成此書因名勝
而附以事跡鴻纖鉅細一一兼該非惟可廣
見聞併可以考文獻其體在地志雜史之間
與明人遊記徒以觴詠登臨流連光景者不
侔其志餘二十六卷則摭拾南宋䡍聞分門
臚載大都杭州之事居多不盡有關于西湖
故别為一編例同附錄蓋有此餘文以消納
其冗碎而後本書不病於蕪雜此其義例之
善也惟所徵故實悉不列其書名遂使出典
無徵莫能考證其真偽是則明人之通弊汝
成亦未能免俗者矣乾隆四十六年正月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
