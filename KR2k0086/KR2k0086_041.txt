欽定四庫全書
西湖遊覽志餘卷十七
明田汝成撰
藝文賞鑒
宋高宗雅工書畫作人物山水竹石自有天成之趣上
用乾卦印晚居北内多用太上皇帝之寶德夀殿寶
國亡遺跡悉歸上都流𫝊人間者不過殘縑片幅耳
嘗題李唐秋江圖詞翰妙絶劉靜修題之詩云秋江
吞天雲拍水濤借西風扶不起斷雲分雨入江村回
首龍沙幾千里澹庵老筆摇江聲髣髴阿唐慘淡情
千秋萬古青山恨不見歸舟一葉横
元時杭州有宫扇二好事者得之燕市一畫雪夜泛舟
一畫二色菊理宗題其背有興盡為期及晚節寒香
之句劉靜修因賦詩云天津月明啼杜鵑梁園春色
凝寒烟傷心莫說靖康前吳山又到繁華年繁華幾
時春已換千秋萬古合歡扇銅雀香銷見墨痕秋去
秋來幾恩怨一聲白鴈更西風冠蓋散為烟霧空百
錢錦襪天留在禍胎要鑒驪山宫當時夢裡金銀闕
百柱樓前無六月瓊林秀發後庭春珠簾晴捲天門
雪棹歌一曲白雲秋不覺金人淚暗流乾坤幾度青
城月扇影無情也解愁五雲回首燕山北燕山雪花
大如席雪花漫漫冰峩峩大風起兮奈爾何理宗嘗
畫南樓風月横披有併作南樓一夜涼之句靜修題
之詩云試聽隂山勅勒歌朔風悲壯動山河南樓烟
月無多景緩步微吟奈爾何又云物理興衰不可常
每從氣韻見文章誰知萬國中天月只辦南樓一夜
涼蓋才到天中萬國明宋太祖月詩也
景獻太子者燕王德昭九世孫希懌之子也工翰墨畫
竹尤佳喜作掛屏枝梢傍出如簷底乍見濃墨獵獵
頗具掀舞之態上用善雅堂印淩雲翰題其墨竹詩
云古來畫竹誰最豪蕭悅不及王維高文與之後到
景獻學得南唐金錯刀齊紈新裂裁成扇頃刻春雷
穿鐵硯圖成標以裊翠名宛似黃陵廟前見九疑峰
高雲氣迷天寒日暮娥英啼手中瑶瑟不敢鼓恐有
鳳凰來上棲宣和年間好時節徽廟丹青更竒絶南
渡王孫愛墨君猶是東都舊枝葉二百年來迹已陳
烟梢露葉長清新有熊垂衣今復覩制筩未必無伶
倫詩人尚友須千古冥搜心内良工苦安得此圖掛
北窗坐聽秋聲起風雨
蕭照獲澤人靖康中流入太行為盜一日掠至李唐檢
其行囊不過粉奩畫筆而已叩知其姓氏照雅聞唐
名即辭賊隨唐南渡唐感生全之恩盡以所能授之
紹興中補迪功郎畫院待詔其畫山水人物異松怪
石蒼浪古野書名于樹石間惜用墨太多耳其時有
開封蘇漢臣工釋道人物尤善嬰兒與照齊名西湖
亭榭寺觀所畫多二人筆也
馬和之錢唐人紹興中登第官至工部侍郎善人物山
水筆法飄逸纖悉粉藻自成一家高孝兩朝最重其
畫嘗書毛詩三百篇命和之篇畫一圖會成巨帙至
今杭人嘗有存其散逸者其後有顧興裔者專師和
之但設色不逮耳張靖之題馬和之伐檀圖詩后稷
肇王業豳風有遺詞相彼千畝良為我百度資耕耨
信勞止祭養當來斯匪直今始然振古恒在兹匏葉
圖詩匏葉苦未萎濟水盈瀰瀰褰裳不可度招舟非
我儷鷕雉良足異鳴鴈當何時周行坦如砥卻顧安
趦趄蔓草圖詩蔓草長滿野良辰胡不支民窮井邑
異豈獨荒閒思佳人歲年暮會晤恒苦遲夭夭桃上
花燕婉當何時
李公炤煒錢唐人尚仁宗女為駙馬都尉善水墨竹石
尤工章草飛白其時有裴叔詠者與公炤友善善蘭
竹窠木怪石雜之李畫中無辨也上用嘉善堂印
林椿錢唐人工花草翎毛瓜果皆師趙昌傅色輕淡生
意藹然淳熙中待詔畫院賜金帶以寵之其徒有彭
臯
劉松年錢唐人居清波門俗呼暗門劉紹興間待詔畫
院師郭禮工人物山水意氣精神遠過于禮寧宗朝
進耕織圖稱旨賜金帶高季迪題劉松年畫詩樵青
刺篙勝摇槳船頭分流水聲響青山渺渺波漾漾白
鷗飛過時一兩載書百卷酒一壺日斜出遊女兒湖
隣舟買得巨口鱸醉拍銅斗歌嗚嗚此樂除却江南
無凌雲翰題劉松年野意圖詩野水連村綠雲山隔
岸青橋低疑礙艇樹密不遮亭竒字無人問清琴只
自聽百年棲宿意把卷憶曾經
李嵩錢唐人李從訓養子工人物山水道釋尤長于界
畫光寧理三朝待詔其徒有馬永忠豐興祖顧師顔
皆𫝊其法嵩老倦作多令永忠代筆也其孫李章者
亦善畫張靖之題李嵩小景二絶水西山外淨無塵
樓閣東風萬樹春獨倚闌干千里望半醒半醉是何
人其二臺榭高虚淡月明夜深風露作秋聲無端别
鶴傷人淚調得瑶琴曲未成又跋李嵩觀潮圖云四
海惟淛江潮最險雖勇悍強厲如秦始皇帝猶畏從
狹中渡宋自慶歷以來杭海屢溢嘉定中潮衝鹽官
平野二十餘里論者皆以畿甸切近為憂當時每遇
潮盛之候傾宫出觀顧反以為太平樂事獨不思建
炎之初苗𫝊劉正彦因觀潮起釁幾危宗社而復甘
心于此嗟乎宴安酖毒雖利害切身亦不暇自為謀
况有興復遠大之計哉張思廉與二楊所題皆載本
集謂李嵩之畫嵩本錢唐人歴光寧理三朝畫院待
詔出於目擊丹青藻繪宜有浮于世景者今所畫略
無内家人物儀衛供帳與吳俗文身戲水之流惟空
垣虛榭烟樹凄迷平波遠山上下與帆檣相映而已
披閱中欲使人心目遲回有感慨弔惜之懷無追攀
壯浪之想嵩意匠經營情留像外豈亦逆見將來預
存後監耶杜子美詩云江頭宫殿鎖千門細柳新蒲
為誰綠殆為此圖題詠也
夏珪禹玉錢唐人寧宗朝待詔賜金帶工人物山水醖
釀墨色麗如染𫝊筆法蒼老墨汁淋漓雪景學范寬
院中人物山水自李唐而下無出其右者其後有朱
懷瑾者墨法全師夏珪但欠瀟灑風度耳珪子森亦
善畫高季迪題夏珪風雪歸庒圖詩江雲粘波晚糢
糊青山忽失如亡逋乾坤瑩淨水作壺春意散入千
林枯野橋古渡行人無清響瑟索鳴殘蘆江天萬里
一老夫短蓑如蝟舟如鳬魚寒入泥不上窊歸來遠
識漁村孤柴門夜叩聞犬呼逕竹壓折誰撑扶山妻
自炊稚子沽不羨炙肉圍紅爐嗟予客遊歲屢徂詩
囊隨驢走髯奴長安何處覓酒徒飛花撲頭貌不烏
旅舍無夢遠江湖慚對風雪歸庒圖張靖之題夏珪
風雨圖詩長風吹折巔崖樹江色愁隂雨聲暮蒼茫
野艇晚驚潮交楫横篙無住處何人倚岸泛虚舟風
雨不動如安流酒酣袒側蓬窗底忽憶瞿塘五月秋
又題夏珪松濤怪石圖詩巨靈鑿山翻地軸老龍槎
牙奮空谷茫洋灝氣溢不收一道奔騰鬼神哭吕梁
洪上孤月明徂徠黛色參天横黃河一瀉幾千里人
道天潢東向傾又云青陽使者膚如鐵玄冥老翁頭
似雪雲根丈人勢如虎狹路相逢不相恊六和塔下
天風來孔明殿前雲水開仰天俯地望不極却憶西
川灧澦堆劉士亨題夏珪山水圖詩夏珪丹青世無
敵遠近淡濃歸數筆天機所到入神妙此圖尤為人
愛惜青山峩峩樹重重高泉一𣲖飛白虹雲林烟谷
互隠見羊腸細路東西通溪邊丈人清似玉倚窗悠
然吟不足我役黃塵奔競途勞生頗欠看山福春風
幾度薔薇開舊時猿鶴相驚猜有田可耕書可讀家
在山中歸去來
馬遠號欽山其先河中人世以畫名後居錢唐光寧朝
待詔畫師李唐布景齊整工山水人物花鳥種種臻
妙獨步畫院其樹多斜科偃蹇至今園丁結法猶稱
馬遠云兄逵亦善畫子麟能世家學然不逮父遠愛
其子多于已畫上題麟字蓋欲其章也其時有蘇顯
祖葉肖岩亦師馬遠蘇筆法稍弱俗呼為没興馬遠
葉小景酷似而大幅不如也然工𫝊寫馬遠嘗畫三
教圖釋迦中坐老子儼立于傍孔子乃作禮于前蓋
内璫故令作此以侮聖人也理宗詔江子遠作贊子
遠贊云釋氏趺坐老聃傍晲惟吾夫子絶倒在地遂
大稱旨高季迪題馬麟夜景美人圖云燕睡簾前夜
未深羅衣應怯軟寒侵風𫝊漏板還堪數月混梨花
不易尋翠館紅樓猶裊裊華燈繡闥正沉沉畫中一
片春宵景寫出幽人悵望心又題馬遠黃葵花詩池
冷畫闌幽芙蓉伴晚愁金盤承露色彷彿漢宫秋又
酴醿詩春晚獨餘芳風回帶酒香美人偏愛看因似
玉衣裳唐文鳳跋馬遠山水圖云自史皇作畫創制
之法下逮秦漢間混樸未散古質尚存唐以下則人
文日滋新巧雜出所謂上古之畫迹簡而意澹中古
之畫細密而精微也至唐王潑墨輩出掃去筆墨畦
疃乃發新意随形賦迹略加點染不待經營而神會
天然自成一家矣宋李唐得其不𫝊之妙為馬遠父
子師及遠又出新意極簡淡之趣號馬半邊今此幅
得李唐法世人以肉眼觀之則無足取也若以道眼
觀之則形不足而意有餘矣
王輝錢唐人理度朝畫院祗候工人物山水釋道與李
嵩同家間用左手描寫人目為左手王其時有白良
玉何青年方椿年亦工釋道椿年亦善著色山水其
後有鼎臣者亦師輝
樓觀錢唐人工花鳥人物山水得馬遠筆法第傅色稍
欠細潤耳咸淳間畫院祗候其後有徐道廣者工花
鳥法樓觀
俞珙李瓘俱錢唐人工人物山水布景著色俱師梁楷
瓘之徒范彬劉朴亦善畫其時有錢光甫者專科畫
魚精妙如活
陳清波錢唐人多作西湖全景工三教圖寶祐間待詔
陳宗訓杭人工釋道人物士女師蘇漢臣描染勁硬人
呼為鐵陳也其時有孫必達亦師漢臣
魯宗貴錢唐人工花竹禽鳥窠石描染極佳尤長寫生
鷄雛鴨黃甚有生意其時有張茂花鳥精緻小景更
妙
馬宋英温州人至錢唐淨慈寺寫古松于壁題云磨出
一錠兩錠墨掃出千年萬年樹月明烏鵲誤飛來踏
枝不着空飛去丁大全賞其詩畫急命索之人忌其
能閟不令出卒不遇遂成詩䜟其時有毛信卿者亦
温州人善畫竹杭人最重之自云大竹畫形小竹畫
意蓋得法于趙牧之也
錢選字舜舉霅川人宋末時人入元以工畫花鳥名江
南王思廉題其夀陽梅圖云一聲白鴈度江潮便覺
金陵王氣銷畫史不知亡國恨猶將鉛粉記前朝又
陳儼題其畫花云霅翁夙號老詞客亂後却工花寫
生寓意豈求顔色似錢唐風物記昇平
金應桂字一之號蓀壁錢唐人在宋為縣令入元隠風
篁嶺書法歐陽率更畫學李龍眠
黃子久公望富陽人聰敏絶倫通百氏說山水師董源
而晚變其法運思落筆氣韻流動可入逸品元至元
中淛西廉訪使徐琰辟為書吏未幾棄去更名堅號
大癡道人放浪江湖年八十餘卒所著有山水訣行
于世云近代作畫多宗董源李成二家筆法樹石各
不相似學者當盡心焉樹要四面俱有幹與枝蓋
取其圓潤樹要有身分畫家謂之紐子要折搭得
中樹身各要有發生樹要偃仰稀密相間有葉樹
枝軟面後皆有仰枝畫石之法先從淡墨起可改
可救漸用濃墨者為上石無十步真石看三面用
方圓之法須方多圓少董源坡脚下多有碎石乃
畫建康山勢董石謂之麻皮皴坡脚先向筆畫邊皴
起然後用淡墨破其深凹處著色不離乎此石著色
要重董源小山石謂之礬頭山中有雲氣此皆金
陵山景皴法要滲軟下有沙地用淡墨掃屈曲為之
再用淡墨破山論三遠從下相連不斷謂之平遠
從近隔開相對謂之闊遠從山外遠景謂之高遠
山水中用筆法謂之筋骨相連有筆有墨之分用描
處糊突其筆謂之有墨水筆不動描法謂之有筆此
畫家緊要處山石樹木皆用此大槩樹要填空小
樹大樹一偃一仰向背濃淡各不可相犯繁處間䟽
處須要得中若畫得純熟自然筆法出現畫石之
妙用藤黃水侵入墨筆自然潤色不可用多多則要
滯筆間用螺青入墨亦妙吳籹容易入眼使墨士氣
皮袋中置描筆在内或于好景處見樹有怪異便
當模寫記之分外有發生之意登樓望空闊處氣韻
看雲采即是山頭景物李成郭熙皆用此法郭熙畫
石如雲古人云天開圖畫者是也山水中惟水口
最難畫遠水無痕遠人無目水出高源自上而
下切不可斷派取活流之源山頭要折搭轉換山
脈皆順此活法也衆峰如相揖遜萬樹相從如大軍
領卒森然有不可犯之色此寫萬山之形也山坡
中可以置屋舍水中可置小艇從此有生氣山腰用
雲氣見得山勢高不可測畫石之法最要形象不
惡石有三面或在上或在側皆可為面臨筆之際殆
要取用山下有水潭謂之瀨畫此甚有生意四邊
用樹簇之畫一窠一石當逸墨撇脫有士人家風
纔多便入畫工之流矣或畫山水一幅先立題目
然後著筆若無題目便不成畫更要記春夏秋冬景
色春則萬物發生夏則樹木繁冗秋則萬象肅殺冬
則烟雲黯淡天色糢糊能畫此者為上矣李成畫
坡脚須要數層取其濕厚米元章論李光丞有後代
兒孫昌盛果出為官者最多畫亦有風水存焉松
樹不見根喻君子在野雜樹喻小人峥嶸之意夏
山欲雨要帶水筆山上有石小塊堆在上謂之礬頭
用水筆暈開加淡螺青又是一般秀潤畫不過意思
而已冬景借地為雪要薄粉暈山頭山水之法
在乎隨機應變先記皴法不雜布置遠近相映大概
與寫字一般以熟為妙紙上難畫絹上礬了好著
筆好用顔色易入眼先命題目此為之上品古人作
畫胸次寬闊布景自然合古人意趣畫法盡矣好
絹用水噴濕石上搥眼匾然後上幀子礬法春秋膠
礬停夏月膠多礬少冬天礬多膠少著色螺青拂
石上藤黃入墨畫樹甚色潤好看作畫秪是箇理
字最緊要吳融詩云良工善得丹青理作畫用墨
最難但先用淡墨積至可觀然後用焦墨濃墨分出
畦徑遠近故在生紙上有許多滋潤處李成惜墨如
金是也作畫大要去邪甜俗賴四箇字
高季迪題黃大癡天池石壁圖詩黃大癡滑稽玩世人
不知疑似阿母傍再謫偷桃兒平生好飲復好畫醉
後酒墨秋淋漓嘗為弟子李少翁貌得華山絶頂之
天池乃知别有縮地術坐移勝景來書帷身騎黃鵠
去來遠縞素飄落流塵淄潁川李公欣得之手持示
我請賦詩我聞此中可度難玉枕秘記𫝊自青牛師
池生碧蓮花千葉光陸離服食可騰化遊空駕雲螭
奈何靈迹久秘藏荒竹滿野啼猩狸尋真羽客不肯
一相顧却借釋子營茆茨我昔來遊早春時雪殘衆
壑銷寒姿磴滑不敢騎馬上青鞋自策桃笻枝上有
烟蘿披拂之翠壁下有沙石蕩漾之清漪晴天倒影
落明鏡正似玉女曉沐高鬟垂飲猿忽下藤裊裊浴
鶴乍立風澌澌匡廬有地我未到未省與此誰當竒
掃石坐其涯㳂洄引流巵醉來日照影俯笑知為誰
落梅撲香滿接䍦暮出東澗鐘鳴遲歸來城郭中復
受塵土欺十年勝賞難再得恍若清夢一斷無由追
朝來觀此圖惻愴使我悲當時同遊已少在我今未
老形先疲人生擾擾嗟何為不達但為高人嗤漢南
已老司馬樹峴首已仆羊公碑惟應學道悟真訣不
與陵谷同遷移仙巖洞府孰最好東有地脉西峨嵋
高崖銕鎖不可攀援以逕上仰望白雲樓觀空峩巍
此山易上何乃遺便與猿鶴秋相期欲借太乙舟夜
卧浩蕩隨風吹洞簫呼起千古月照我白髮涼絲絲
傾玉醪薦瑶巵招君來遊慎勿辭無為漫對圖畫日
夕遥相思
嘉興林叔大掾淛江行省時貪墨鄙吝然頗交接名流
以沽美譽其于達官顯宦則刲羊殺豕品饌甚盛若
士人君子不過素湯餅而已一日延黃大癡作畫多
士畢集而此品復出衆皆捫腹闊步譏謔交作叔大
赧甚不敢仰視遂揖潘子素求題其畫子素即書一
絶句云阿翁作畫如說法信手拈來種種佳好水好
山塗抹盡阿婆臉上不曾搽大癡笑謂曰好水好山
言達官顯宦也阿婆臉不搽言素面也言未已子素
復加一句云諸佛菩薩摩訶薩俱不解其意子素曰
此謝語即僧家懴悔也闔堂大笑而散叔大數日羞
見客
沈秋澗麟錢唐人山水師郭熙兼能寫貌樹梢鷹爪松
葉攅針山多盤聳石作雲皴頗得郭家風度
陳鑑如仁和人精於寫神至今其子孫猶𫝊家學也鑑
如嘗為趙文敏公貌像公援筆改其所未然因謂曰
唇之上何以謂之人中蓋自此而上眼耳鼻皆雙竅
自此而下口暨二便皆單竅三畫陽三畫隂成泰卦
也
王思善繹號癡絶生其先睦人至正間居杭之新門從
擕李葉居仲年十二三已能丹青亦解寫真嘗為居
仲作小像面部如錢而精采宛肖後得顧周道開發
益造精微嘗為寫像秘訣行於世云凡寫像須通
曉相法蓋人之面貌部位與夫五岳四瀆名各不侔
自有相對照處而四時氣色亦異彼方呌笑談話之
間本真性情發見我則靜而求之默識于心閉目如
在目前放筆如在筆底然後以淡墨霸定逐漸積起
先蘭臺庭尉次鼻凖鼻凖既成以之為主若山根高
取印堂一筆下來如低取眼堂邊一筆下來或不高
不低在乎八九分中則側邊一筆下來次人中次口
次眼堂次眼次眉次頦次頰次髮際次耳次髮次頭
次打圈打圈者面部也必宜如此一一對去庶幾無
纖毫遺失近代俗工膠柱鼓瑟不知變通之道必欲
其正襟危坐如泥塑人方乃𫝊寫因是萬無一得又
何足怪哉采繪法云凡面色先用三朱膩粉方粉
藤黃檀子土黃京墨合和襯底上面仍用底粉薄籠
然後用檀子墨水斡染面色白者粉入少土黃燕支
不用燕支則三朱紅者前件色入少土朱紫堂者粉
檀子老青入少燕支黃者粉土黃入少土朱青黑者
粉入檀子土黃老青各一點粉薄罩檀墨斡已上看
顔色清濁加減用又不可執一也口角燕支淡如
要帶笑容口角兩筆略放起眼中白染瞳子外兩
筆次用烟子點睛墨打圈眼梢微起有摺便笑容口
唇上燕支驀鼻色紅燕支微籠面雀班淡墨水
斡麻檀水斡髯色黑者依鬢髮渲紫者檀墨間渲
黃紅者藤黃檀子渲髮先用墨染次用烟子渲有
間渲排渲亂渲當自取用手指甲先用燕支染次
用粉染根凡染婦人面色燕支粉襯薄粉籠淡檀
墨斡凡染法白紙上先染後却罩粉然後再染提
掇絹則先襯背後凡調合服飾器用顔色者緋
紅用銀朱紫花合桃紅用銀朱燕支合肉紅用
粉為主入燕支合柏枝綠用枝條綠入漆綠合
黑綠用漆綠入螺青合檀柳綠用枝條綠入槐花
合官綠即枝條綠是鴨頭綠用枝條綠入高漆
綠合月下白用粉入宗墨合柳黃用粉入三綠
標并少藤黃合鵝黃用粉入槐花合磚褐用粉
入烟合荆褐用粉入槐花螺青土黃標合艾褐
用粉入槐花螺青土黃檀子合鷹背褐用粉入檀
子烟墨土黃合銀褐用粉入藤黃合珠子褐用
粉入藤黃燕支合藕絲褐用粉入螺青燕支合
露褐用粉入少土黃檀子合茶褐用土黃為主入
漆綠烟墨槐花合麝香褐用土黃檀子入烟墨合
檀褐用土黃入紫花合山谷褐用粉入土黃標
合枯竹褐用粉土黃入檀子一點合湖水褐用
粉入三綠合葱白褐用粉入三綠標合棠梨褐
用粉入土黃銀朱合秋茶褐用土黃入三綠槐花
合油裏黑用紫花土黃烟墨合玉色用粉入高
三綠合魫色用粉漆綠標墨入少土黃合氁子
用粉土黃檀子入墨一點合藍青用三青入高三
綠合金黃用槐花粉入燕支合雅青用蘇青襯
螺青罩鼠毛褐用土黃粉入墨合不老紅用紫
花銀朱合葡萄褐用粉入三綠紫花合丁香褐
用肉紅為主入少槐花合杏子絨用粉墨螺青入
檀子合氁綾用紫花底紫粉搭花樣番皮用土
黃銀朱合鹿胎用白粉底紫花樣水獺氊用粉
土黃合牙笏用好粉一點土黃粉凝皂鞾用烟
墨標柘木交椅用粉檀子土黃烟墨合金絲柘
同上不入墨紫袍用三青燕支合其餘不能一
一偹載在對物用色可也凡合用顔色細色頭青
二青三青深中青淺中青螺青蘇青二綠三綠花葉
綠枝條綠南綠油綠漆綠黃丹飛丹三朱土朱銀朱
枝紅紫花藤黃槐花削粉石榴顆綿燕支檀子其檀
子用銀朱淺入老墨燕支合
周如齋仁和人山水學高房山
王叔明蒙其先吳興人趙文敏公之甥也隠于仁和之
黃鶴山號黃鶴山樵善詞翰畫學王維與吳興倪元
鎮詩畫齊名元鎮嘗寄之詩云能詩何水部愛石米
南宫允矣英才最居然外祖風釣絲烟霧外船影畫
圖中他日千金積陶朱術偶同又云幾夢山隂王右
軍筆精墨妙最能文每憐竹影摇秋月更愛山居寫
白雲秘笈封題饒古迹雅懷蕭散逸人羣今年七夕
聞多事曝畫繙書到夕曛又云秋蛩唧唧雨蕭蕭楮
穎陶泓伴泬寥此去不能期後會清言聊以永今朝
濕雲窗裏初温酒白鳥汀前又晚潮故國何人賦招
隠桂花零落更停橈又題王叔明畫詩云王郎筆力
追前輩海嶽新圖入卧遊獨鶴眼松猶警露孤猿挂
樹忽驚秋陶潜宅畔五株柳范蠡湖中一葉舟同煮
茯苓期歲暮殘生此外更何求高孟升題叔明枯木
竹石圖詩云吾鄉畫手鶴山樵鶴去山空不可招真
迹幸留王宰石疎篁老樹共蕭蕭高季迪題叔明畫
詩云何處畫相同湘南與峽東江來落日外山出杪
秋中綠桂騷人宅青蓮釋子宫鐘鳴樵谷暗船放市
橋空風樹驚猿落烟蕪去鳥通半生遊楚興對此轉
無窮平仲微題叔明畫詩云我昔見之湖上居當門
萬朵翠芙蕖承平公子有故態文敏外孫多異書間
吮彩毫消白日夢騎黃鶴上清虚此圖定倚吳山閣
醉點南屏春雨餘凌雲翰題叔明山房圖詩畫託交
遊迹已陳西莊依舊鎖松筠也知谷口烟霞趣造物
應留待子真方孝孺題叔明墨竹詩吳下王蒙藝且
文吳興文敏之外孫黃塵飄蕩今白髮典刑遠矣風
流存華亭米芾稱善畫每觀蒙畫必嘆詫謂言妙處
逼古人世俗相看倍增價昔年夜到南屏山高堂素
壁五月寒壁間舉目見修竹烟雨冥漠蛟龍蟠呼童
秉燭久不寐細看醉墨王蒙字固知蒙也好天趣畫
師豈解知其意分枝綴葉人所知要外枝葉求神竒
天機貴足不貴似此事不可𫝊諸師麟溪鄭君好竒
士愛畫猶能賞其趣嗚呼世間作者非不多鄭君甚
少可奈何
王若水淵錢唐人幼學丹青趙文敏公多所指授故畫
法兼綜古人無一筆院體山水師郭熙花鳥師黃荃
人物師唐人而水墨花鳥竹石尤絶品也其徒有臧
祥卿者亦名家天歷中若水畫集慶龍翔寺兩廡壁
時都下劉總管者總其事劉命若水于門首壁上作
一鬼其壁高三丈餘難于著筆因取紙連黏粉本以
呈劉曰好則好矣其如手足長短何若水不得其理
因具酒禮再拜求教于劉劉曰子能不恥下問吾當
告焉若先配定尺寸畫為躶體然後加以衣服則不
差矣若水受教而退依法為之果善楊廉夫題若水
白鵊圖詩石菊花開春巳歸一雙白鵊引雛飛欲將
佳句寫修竹莫遣石角鈎人衣張靖之題若水石榴
圖詩涼風蕭䬃紅錦裳翠袍漸染燕支香琅玕枝重
壓欲折青女夜折珍珠囊金剛碾碎鴉鶻石絳綃迸
徹玲瓏色葡萄酒盡蔗漿空一顆靈丹透詩骨又枇
杷圖詩云東州竒花凌早寒吳山月廊香半酣何人
誤作上林賦病骨却思黃蠟丸同時不數楊家果三
寸吳柑空萬顆會須載酒醉西園一樹黃金壓枝墮
宋汝志錢唐人元時開元宫道士號碧雲工人物山水
花鳥師樓觀同時有王景昇者亦道士與丁清溪俱
學李嵩王輝丁尤工寫照
高彦敬號房山善山水怪石噴浪灘頭谷口烘鎖潑染
作者鮮及一日與客遊西湖見素屛潔雅乘興畫竒
石古松數日後趙文敏公為補叢竹後為戸部楊侍
郎所得虞文靖公題詩其上云不見湖州三百年高
公尚書生古燕西湖醉歸寫古木吳興為補幽篁妍
國朝名筆誰第一尚書醉後妙無敵老蛟欲起風雨
來星墮天河化為石趙公自是神仙人獨與尚書情
最親高懷古意兩相得慘淡酬酢皆天真侍郎得此
自京國使我觀之三嘆息今人何必非古人淪落文
章付陳迹
僧若芬字仲石婺州曹氏子為上竺寺書記模寫雲山
以寓意求者漸衆因謂世間宜假不宜真如錢唐八
月潮西湖雪後諸峰極天下偉觀二三子當面蹉過
却求玩道人數點殘墨何耶歸老家山古澗側流蒼
壁間占勝作庵扁曰玉澗因以為號又建閣對芙蓉
峰號芙蓉峰主嘗自題畫竹云不是老僧親寫曉來
誰報平安其時有淨慈寺僧惠崇亦號玉澗善山水
六通寺僧蘿窗善龍虎猿鶴蘆鴈長慶寺僧慧舟善
小竹雖千百成林而不見冗雜上竺寺僧仁濟芬玉
澗之甥書學東坡墨竹學俞子清梅學楊補之自謂
用心四十年作花圈稍圓耳
馮君道錢唐人畫花竹翎毛酷嗜鵪鶉每袖養之觀其
飲啄以資畫筆
杭人沈積中家藏進馬圖一幅徐一䕫為之跋云右進
馬圖一人戴皮冠冠上懸赤丸一大如菽冠簷則緣
文貝為飾穿窄袖袍袍用文綺為之縷金緣欄著烏
皮靴靴樣尖而直製若一字北向拱手立容甚恭肅
蓋主進馬者一人拱手立于其後容亦恭肅袍靴同
而冠不懸丸不緣貝必其從者也一人童顱辮髮而
不加冠牽一馬而前其馬毛色皆黑自頸至膊墨瀋
深潤如玄雲蒸雨獨鼻梁隆起而白狀若玉隴蓋白
鼻騧也一人亦不冠童顱椎結而鼻加高牽一馬隨
之其馬昂首長鳴欲追前馬馬滿身皆旋文如用綖
繯錢勻敷可以枚數而貫蓋連錢驄也一人大略如
前牽一馬出其後耳若批竹尾若擁篲兩蹄拏空而
出欲追前馬牽者欲挽之而力不能制面有努力容
而馬之背則微赤自腹以下皆淺白色蓋赭白馬也
相馬法曰彤白雜毛曰駁即赭白也此三馬者神駿
之氣有一空凡馬之意余諦玩久之日眩神悸如見
所謂天廏真龍者余聞古之賢君有獻千里馬者却
之不受不知此圖模何代所進馬意其流傳人間亦
不過好大喜功之具獨羨畫師運思之精寫人物如
生亦一竒也此篇大率摹倣畫記序事精婉而所名
三馬形稱有據可為作文之法
戴進字文進錢唐人當宣德正統時馳名海内山水人
物翎毛花草兼法諸家尤長於馬夏中年猶守師法
晚學縱逸出畦逕卓然一家文進作畫不耐拘束其
時有按察使某者往往以勢凌之文進崛強不肯就
役按察使大怒以徽纆攣之祼膝跪階下逼令畫神
荼鬱壘適布政使黃某者閩人也雅重文進見而大
驚為之申解乃免文進感之作畫四幅以獻黃公其
孫宗器嘗舉以示予真神品也宣廟喜繪事一時待
詔有謝廷循倪端石銳李在皆有名文進入京衆工
妬之一日仁智殿呈畫文進以得意之筆上進第一
幅秋江獨釣圖一紅袍人垂釣水次畫家惟紅色最
難著文進獨得古法入妙宣廟閱之廷循從傍春曰
此畫甚好但恨鄙野耳宣廟扣之乃曰大紅是品官
服色穿此釣魚甚失大體宣廟頷之遂揮去餘幅不
復閱古稱文人相傾雖藝家亦爾也
西湖賦西湖圖俱難得佳者蓋摹景則滯離景則虚惟
戴文進西湖圖稍稍超脫劉士亨題其圖云錢唐西
湖天下竒浮光萬頃澄琉璃仙宫佛刹湧金翠簫鼓
之聲聞四時六龍扶日消春霧畫船撑過茅家埠吳
姬雙唱遏雲歌驚散鴛鴦與鴈鷺水亭入夏薰風來
鏡裏荷花高下開蔗漿酪粉出冰椀對花一飲三百
杯梧桐葉脫屬秋至兜子尋僧靈隠寺深洞老猿呼
不應和得賓王舊詩句玄冥剪水落九天孤山突若
銀螺然玉驄駝醉探春去紅椒已破疎籬邊戴進胸
中有丘壑揮灑新圖使人愕羊腸路口樹隂隂鴨嘴
灘頭沙漠漠和靖東坡不可逢白雲常護青芙蓉寄
謝山靈莫相拒早晚來聽烟際鐘元時有玉澗和尚
者亦作西湖圖但寫意而已劉伯温題其圖云大江
之南風景殊杭州西湖天下無浮光吐景十里外疊
嶂湧出青芙蕖百年王氣散荆棘惟有歌舞留歡娛
重樓峻閣貯鉛黛媚柳嬌花使人愛老僧不善兒女
情故作觕豪見真態想其泚筆欲畫時高視畫工如
小兒千巖萬壑吾意匠夸娥巨靈吾指麾却憶往年
秋雨夕畫舫衝烟度空碧蒼茫不辨雲與山但覺微
風響蘆荻須臾吟月迸深霧時見松杉半昏黑開尊
命客彈絲桐扣舷大笑驚海童鮫人唱歌魚鼈應水
底影動雙高峰只今倏忽成老翁可憐此樂難再逢
愁來看畫欲自適誰知感生愁轉劇近日於洪靜夫
家見西湖圖四幅欵云李嵩作寺觀峰塢皆有標題
工巧絶倫蓋當時進御物也
楊文敏公為戴文進題竹雪書房詩戴君舊業家錢唐
幽齋剰種青篔簹冰森玉立鬱蕭爽珮珂時動音鏗
鏘一林遥接淇園綠萬箇如臨渭川曲涼宵白晝風
月清翠影重重覆書屋四時佳致迥不同况兹清絶
當嚴冬朔風吹雪滿空下凝梢綴葉相玲瓏素娥冉
冉來雲表皓鶴翩翩舞林杪是時掩卷一凭欄高興
滿襟應不少恍如玉壺照入窗牙籖玉軸生輝光開
徑便宜同蔣詡映書更覺慕孫康一從寄跡京華地
翹首山房想初志陽春桃李任紛紛勁節貞心自無
異何人為君寫此圖故鄉景物渾不殊興來展轉對
坐久一點塵埃窗外無
張靖之題戴文進西湖景詩宿雨住還滴朝雲爛不收
隂明猶未穏船在斷橋頭又云春水鴨頭綠曉山螺
髻清王孫舊遊處雲重樹冥冥題芭蕉士女圖詩靈
壁峰前未着霜輕分蕉綠試龍香不知寂寞幽閒思
寫到關雎第幾章其二賜來紈扇過秋間閒摘芭蕉
喚小鬟拈筆欲題心尚懶怕隨流水落人間其三披
殘綠葉不堪題題就還防侍女疑滿地落紅無一字
怪他秋後學春姿其四蕉花新吐絳苞香却與宜男
隔畫墻摘葉題詩記時月看渠何日獻蕉黃題墨萱
詩南薰清暑北堂幽幾度忘憂慰白頭今日題詩儒
舍裏斷烟斜日倍添愁題小景三首金鼇玉龍蟠作
堆老樹屈鐵泉鳴雷舟輕水急雲蕩漾彷彿使槎天
上來又云蕭蕭葭菼著霜稀秋水連天有鴈飛悵望
溪山舊人去一船斜日映愁歸又云泛泛輕舟泊釣
磯蘆花吹雪夢將飛莫教一枕黃昏雨重待邯鄲覺
後歸
沈啟南號石田長洲人工畫山水人物嘗寓西湖寶石
峰僧舍為求畫者所窘劉邦彦嘲之云送紙敲門索
畫頻僧樓無處避紅塵東歸要了南遊債須化金仙
百億身又寶峰僧樓看啟南畫因懷畫中詩人存没
云尋僧重上寶峰樓對景興懷不自由東海傷心諸
老散西湖回首十年遊摩挲舊畫題新句慚愧青山
對白頭空負梨花一尊酒無人共載木蘭舟又湖上
逢啟南云僧樓重會沈休文把酒看山興絶羣一道
泉聲池上落兩湖春水座中分苦吟野鳥如憐我不
飲山花亦笑君須把老懷傾倒盡無勞别後賦停雲
張靖之送啟南云一月湖山踏翠微紅塵不上木綿
衣看花偶與東風便放筆欲將西子歸班白才名推
禹錫丹青家法過元暉平生詩畫留情處不是閒行
見亦稀又題啟南湖山畫云山通城郭水通岐晴日
登臨雨日思四百八十可遊處三萬六千堪醉時蕩
漾黃金湖上景留連白髮畫中詩直須倒景窮玄賞
欲借孤山放鶴騎
張靖之工詩畫平生鑒别名品題跋甚多嘗作目送飛
鴻手揮五絃圖復自序云癸卯寓杭戲寫目送飛鴻
手揮五絃圖潦草為婢子所笑因題與女玉祥收為
劉氏清話九月十五住杭州瀟瀟風雨生離愁閒尋
敗筆作圖畫生紙爛墨傷昏眸小鬟立侍笑欲倒走
入幽閨向娘道山頭秃似土灰堆樹根亂若蓬蒿草
空中四鳥飛横斜筆濃大似赤老鴉烏紗素服一閒
客坐看去鳥彈琵琶我生不是丹青者適興投情恣
揮寫等閒塗抹豈足言便有旁觀說高下何况嵇康
妙絶倫清談曠視能容身玉祥在室時手自繪繡美
人圖精妙絶倫及嫁攜歸劉氏希仁希仁者杭指揮
使也舉裝成軸乞詩于靖之因題云蘭蕙情懷冰雪
容生來未解出簾櫳瓊琚冷佩蠶房雨翠帶香披繡
閣風雙玉已諧琴瑟調五花新受鳳鸞封明朝早有
蒸嘗事自採蘋繁步月中
西湖遊覽志餘卷十七
