欽定四庫全書
西湖遊覽志餘卷八
明田汝成撰
賢達高風
許由潁川陽城人當唐虞時隠武林山稽留峰者即其
遺蹟也太平寰宇記許由葛洪皆隠此忘返故號稽
留史記伯夷傳序余登箕山其上蓋有許由冢云箕
山在河南嵩少間今昌化亦有箕山
范平字子安錢唐人研窮典墳遍該百氏舉茂才累遷
臨海太守有異政孫皓時謝病還家吳平頻召不起
卒詔諡文正先生賀循勒碑紀其德行三子奭咸㫤
並以文學知名㫤子蔚關内侯好學有書七千餘卷
遠近來讀者常百餘蔚為辦衣食蔚子文才幼亦知
名
禇陶錢唐人少不好弄聰慧清閒淡默以墳典自娛年
十三作鷗鳥水磑二賦見者竒之張華謂陸機曰君
兄弟龍躍雲津顧彦先鳳鳴朝陽謂東南之寳巳盡
不意復見禇生仕晉官至中尉
禇伯玉字元璩錢唐人少有隠操寡嗜慾往剡居瀑布
山三十餘年隔絶交往齊時王僧達為吳郡苦禮致
之伯玉不得已停郡信宿纔交數言而退寧朔將軍
丘珍孫欲屈見之與僧達書曰禇先生滅景雲棲自
非折節何以致之昔文舉棲冶城安道入昌門於兹
三焉却粒餐霞之士不宜久羈俟其返策暫紆清塵
亦碩助為譬說僧達答曰禇先生從白雲游舊矣索
然為朋松石介於孤峰絶嶺者積數十載近固要其
來冀慰日夜比談討芝桂借訪荔蘿若已窺烟液臨
滄洲矣君欲見之敬當申譬珍孫竟莫能致也齊高
帝手詔吳會二郡以禮迎遣辭疾上不欲違其志勑
於剡白石山立太平館居之
杜京産字景齊錢唐人少恬静絶意榮宦會稽孔覬清
剛有峻節一見欵交郡召主簿州辟從事稱疾去除
朝請不就與同郡顧歡交東山開舍授學孔稚珪表
薦京産曰竊見吳郡杜京産潔淨謙虚通和敏達博
通子史沈吟道奥家業窮巖採芝幽澗麻衣藿食者
二十餘載雖古志士何以加之謂宜釋巾幽谷結組
登朝則嵓谷含懽薜蘿起忭不報後以員外散騎侍
郎召京産曰莊生持釣豈為白璧所回辭疾不就
范述曾字子元錢唐人初從餘杭吕道惠受五經道惠
曰此子必為王者師齊高帝引述曾為文惠太子竟
陵文宣王師友謇諤多諫爭號為周舍沈約亦以述
曾方汲黯為永嘉太守有惠政去任之日郡送故舊
錢二十餘萬一無所受惟持白桐木火籠朴十餘枚
而巳所得俸禄皆以分施及老壁立無資
范元琰字伯珪錢唐人祖悅之太學博士召不至父靈
瑜居父憂以毁卒元琰時童孺哀慕盡禮及長好學
博通經史然謙敬不以所長驕人祖母患癰常自含
吮與人言常恐傷物居家不出城市雖獨居如對嚴
賓見者莫不改容正色家貧惟以園蔬為業嘗出行
見人盗其菘元琰遽退毋問盗者為誰答曰向所以
退畏其愧耻今言其名願不泄也於是母子祕之或
有涉溝盜其筍者元琰因伐木為橋以渡之自是盜
者大慙一鄉無復草竊
禇亮錢唐人少警敏博記經史陳後主召見賦詩江總
諸人皆服其工入唐為弘文館學士官至散騎常侍
日見親倚封陽翟縣侯老於家太宗征遼子遂良從
詔亮曰疇日師旅卿未嘗不在中今朕薄伐卿已老
俛仰歲月我勞如何以遂良行想君不惜一子於朕
耳善居加食亮頓首謝卒贈太常卿陪葬昭陵初太
宗作文學館以亮與杜如晦等十八人並為學士命
閻立本圖像亮贊之號十八學士天下慕向謂之登
瀛洲
禇遂良字登善亮子也博涉文史工隸楷貞觀中累遷
起居郎侍書太宗嘗嘆曰虞世南死無與論書者及
見遂良大竒之帝方購羲獻故帖莫辨真偽遂良獨
論所出無舛冒者帝將有事泰山星孛遂良諫曰此
必天意有未合者帝悟而止遷起居注帝欲觀史遂
良諫言未聞天子自觀帝曰朕有不善卿必記否對
曰臣職載筆君舉必書時太子承乾廢魏王泰間侍
帝許立為嗣因謂大臣曰泰昨自投我懷中云臣今
日始得為陛下子更生之日也臣惟有一子百年後
當殺之𫝊國晉王朕甚憐之遂良曰陛下失言安有
為天下主而殺其愛子授國晉王乎陛下昔以承乾
為嗣復寵愛泰嫡庶不明紛紛至今若必立泰非别
置晉王不可帝泣曰我不能即詔長孫無忌房玄齡
李勣與遂良等定策立晉王為皇太子時飛雉數集
宫中帝問是何祥也遂良曰昔秦文公時有侲子化
為雉雌鳴陳倉雄鳴南陽侲子曰得雄者王得雌者
霸文公遂雄諸侯始為寳雞祠漢光武得其雄起南
陽有四海陛下本封秦故雄雌並見以告明德帝悦
曰人之立身不可以無學遂良所謂多識君子哉拜
中書令帝寢疾召遂良長孫無忌曰漢武帝寄霍光
劉備託諸葛亮朕今委卿矣太子仁孝其盡誠輔之
謂太子曰無忌遂良在而母憂因命遂良草詔高宗
即位封河南縣公進郡公帝將立武昭儀召長孫無
忌李勣于志寧及遂良入或謂無忌當先諫遂良曰
太尉國元舅有不如意使上有棄親之譏又謂勣上所
重當進曰不可司空國元勲有不如意使上有斥功
臣之嫌曰吾奉遺詔若不盡愚無以下見先帝既入
帝曰罪莫大於絶嗣皇后無子今欲立昭儀謂何遂
良曰皇后本名家奉事先帝先帝疾執陛下手語臣
曰我兒與婦今付卿且德音在陛下耳何遽忘之皇
后無他過不可廢帝不悦翌日復言對曰陛下必欲
改立后者請更擇貴姓昭儀昔事先帝身接帷第今
立之奈天下耳目何帝羞默遂良因致笏殿階叩頭
流血曰還陛下此笏丐歸田里帝大怒命引出武氏
從幄後呼曰何不撲殺此獠無忌曰遂良受顧命有
罪不加刑會李勣議異武氏立乃左遷遂良潭州都
督顯慶二年徙桂州未幾貶愛州刺史卒
徐復字希顔本莆田人久客吳中因家杭州精易通流
衍卦氣之法天文地理遁甲占射諸家之說律吕微
妙之制康定中元昊叛詔求有文武材可用者宋綬
林瑀以復薦召見問以天時人事復舉京房易卦推
所配年月日謂時當小過剛失位而不中宜在強君
德問四方用兵如何復對太一守中官兵宜内不宜
外帝善其言欲官之固辭留值登聞鼓院與林瑀同修
周易會元紀歲餘歸禮以束帛賜號冲晦處士
林逋字君復錢唐人少刻志學問放浪江淮歸隠西湖
孤山真宗聞其名賜號和靖處士詔長吏歲時勞問
逋善行草為詩孤峭澄淡居西湖二十年未嘗入城
市杭守王隨每與倡和李及薛映時往清談蓄二鶴
曉縱之雲霄暮自入樊時泛小舟遊西湖諸僧寺客
至童子放鶴為候逋棹舟歸卒葬舍傍初逋客臨江
李諮始舉進士而未有知者逋嘗謂人曰此公輔之
器逋卒而諮適知杭州為製緦麻服與其門人哭而
葬之刻其臨終詩納之壙中
林和靖梅花詩古今絶唱然人但知疎影暗香之妙而
不知他作亦更清逸也其詩云吟懷長恨負芳時為
見梅花輙入詩雪後園林纔半樹水邊籬落忽横枝
人憐紅豔多應俗天與清香似有私堪笑胡雛亦風
味解將聲調角中吹小園烟景正凄迷陣陣寒香壓
麝臍池水倒窺疎影動屋簷斜入一枝低畫工空向
閒時看詩客休徵故事題慚愧黃鸝與蝴蝶秪知春
色在桃溪
和靖雖隠居而亦以豪放玩世故當時頗有不足之者
其詩云道著權名便絶交一峰春翠濕衡茅莊生已
慣鴟鳶嚇揚子休譏蝘蜓嘲潏潏藥泉來石竇霏霏
茶靄出松梢琴僧近借南薰譜且併閒工子細抄閒
搭綸巾擁縹囊此心隨分識興亡黑頭為相雖無謂
白眼看人亦未妨雲噴石花生劍壁雨敲松子落琴
狀清猿幽鳥遥相呌數筆湖山又夕陽其玩世之態
可想見矣
和靖祠堂舊在孤山故廬後徙蘇堤三賢祠中此蓋因
子瞻詩語為之也詩云吳儂生長湖山曲呼吸湖光
飲山渌不論世外隠君子傭兒販婦皆冰玉先生可
是絶俗人神清骨冷無由俗我不識君會夢見瞳子
瞭然光可燭遺篇妙字處處有步繞西湖看不足詩
如東野不言寒書似西臺差少肉平生高節已難繼
將死微言猶可錄自言不作封禪書更肯悲吟白頭
曲我笑吳人不好事好作祠堂傍修竹不然配食水
僊王一盞寒泉薦秋菊此詩景慕和靖甚切但祠堂
修竹亦不失體而遽以吳人不好事病之頗牽強矣
其後朱淑真有弔林和靖詩云每逢清景夜歸時月
白風清易得詩不識酌泉拈菊意一庭寒翠藹空祠
蓋亦祖述東坡之遺意也今孤山四賢堂以和靖參
配郡守恐於儀度不倫不若奉徐奭丁翰徐復三隠
士以配和靖而鄴侯樂天子瞻自為一祠庶隠顯各
得耳
葉曙字杲卿錢唐人生而穎拔三試開府率高等用嘗
試御前恩授桂州司法卒贈太子中允杲卿在桂有
吳謐為象州武化令而死其妻挈二女歸閩至桂而
妻又死杲卿哀其無歸娶為二子婦焉家故饒財諸
弟盡用之而求異籍杲卿喟然曰家事至此繇吾禄
不足以聚親族耳汝曹何咎師事林逋逋篇翰為當
時二絶杲卿盡得其妙天禧末錢唐有巨石浮于江
太守問逋逋以問杲卿乃按樵子五行志以應曰其
當在萬乘乎未幾真宗上僊於是人服杲卿多聞而
始知樵子為竒書也
胡長孺字汲仲婺州永康人少博經史下逮百氏宋咸
淳中監重慶府酒稅至元初以知者薦入翰林修撰
出為揚州教授遷建康錄事台州寧海簿所至輒有
異政以疾辭歸寓武林城中長孺為人光朗宏偉眀
于心學慨然以孟軻自許其文章有金舂玉撞之音
海内購求無虚日鄉闈取士屢司文衡貴實賤華文
風丕變趙子昂嘗為羅司徒奉鈔百錠為潤筆請作
乃父墓銘汲仲怒曰我豈為近官作墓銘耶是日汲
仲絶糧其子以情白坐上諸客咸勸受之汲仲卻愈
堅惟平生不苟取于人故寧凍餒有所不顧汲仲送
蔡如愚歸東陽詩有云薄糜不繼襖不煖謳吟猶是
鐘球鳴語之曰此余祕密藏中休糧方也年七十五
一夕正衣冠危坐而逝所著有石塘稿五十卷洪武
初祀于杭學鄉賢祠楊仲弘贈汲仲詩云先生惟達
道久矣樂山林致聘無雙璧為生過十金身閒雲出
岫髮短雪盈簪遁世猶吾志同盟欲自今
謝翺字臯羽福之長溪人徙浦城倜儻有大節刻厲憤
激不混流俗意所不顧雖萬夫莫回每慕屈平托興
遠遊因號晞髮子宋亡文天祥被執翺悲不能禁嚴
有子陵臺孤絶千尺時天凉風急挾酒登之設天祥
主跪酹號慟取竹如意擊石作楚歌招之歌闋竹石
俱碎其志益汗漫浩不可禦視世間無足當其意者
獨好佳山水遇即恣遊倦輒訪隠流方鳳吳思齊輩
歌吟取適至元甲午來家西湖上前代遺老咸詫見
翺晚也其過故宫四絶句云複道垂楊草欲交武林
無樹著凌霄野猿引子移來往覆盡花間翡翠巢隔
江風雨動諸陵無主園池草自春聞說就中誰最泣
女冠猶有舊宫人禾黍何人為守閽落花臺殿黯銷
魂朝元閣下歸来鷰不見前頭鸚鵡言紫冥樓閣燕
流霞今日凄凉佛子家寒照下山花霧散萬年枝上
挂袈裟明年乙未沒年四十七臨殁囑其家曰慎收
吾骨與韶卿子善已而鳳與思齊果至與方幼學葬
之子陵臺南初翺以朋友道喪作許劍錄未就鳳等
復為作許劔亭于墓右其徒吳貴祠翺月泉書院
吾衍字子行仁和人操行高潔博覽墳典工篆隸諳音
律不求榮進隠居教授居一樓坐學童樓下遣高弟
子遞授之客至童子輒止其登使登乃登與客笑談
樓上而樓下羣童肅如也元時廉訪使徐琰聞衍名
訪之衍從樓上呼曰此樓何敢當貴人登也願明日
走謁謝琰笑而去明日竟不謝人咸重之稱為貞白
先生而不名年四十未娶宛丘趙天錫為買酒家孤
女為妾年飢女嘗事人後夫知在子行所訟之因逮
妾父母父母至客子行家又以偽楮事覺因言舍主
人子行固弗知也邏卒捽子行南出數百步錄事張
景亮識之叱邏卒曰是不知情攝之何為即解縱遣
還子行大慚明日持玄縧緇笠詣仇仁近别值晨出
因留一詩有西泠橋外斷橋邊之句意將從靈均于
此矣明日有得遺稿于橋上者衛大隠以六壬筮之
為亥子丑順流之象曰是其骨朽淵泥九十日矣西
湖多寳院僧可權從子行學哭之甚哀葬其遺文于
后山與其師骨塔相對曰皆吾師也乞銘於胡汲仲
為之銘曰生弗瀆死弗辱貞哉白凌雲翰悼之詩云
布衣吾道士舉世莫能偕遽作騎鯨客空遺夢蝶齋
陽冰書瘦硬方朔語詼諧墓碣名貞白臨文每愴懷
陳信字履信仁和人以推擇為吏即知守廉一錢不取
衣食一仰於家宣德間有詔求賢總兵官陽武侯薛
禄薦擢大理評事改南京西城兵馬副指揮以廉能
陞蘇州府通判蘇治煩劇俗舊華靡信裁剸無留事
而持以確守民甚愛之信嘗有公務之京民有餽白
金三百兩者不受尋乞致仕歸經治所餞贐俱不受
前所餽者復持金懇納信復却之行李蕭然行路稱
嘆蘇人杜瓊贈以詩云南還依舊一寒氊又却吳民
餽贐錢任使此生貧到骨只留清節與人𫝊
于謙字廷益錢唐人宣德元年授監察御史長軀玉立
聲如洪鐘每奏對上為傾聽都御史顧佐最嚴峻臺
中少當意者獨禮重謙巡按江西風裁赫著還從上
討獲漢庶人命謙立數其罪應旨而成辭嚴義正聽
者改容自是上屬意用謙矣五年河南山西大災廷
議大臣經理上親署謙名陞行在兵部右侍郎往時
年三十三而興利除害動中土俗二省之民歡若更
生然謙才大機疎遇事又敢往少瞻顧人故以此忌
之九載秩滿始進左侍郎先是河南官吏入朝率綑
載香帕磨菇以供交際謙行一無所持作詩云手帕
磨菇與線香不資民用反為殃清風兩袖朝天去免
得閭閻話短長其律已如此正統間與戶部王尚書
議事有隙遂舉參政孫原貞王來自代時太監王振
倖用事嘗以他事銜謙迺嗾言者劾謙擅舉自代非
詔旨降大理寺左少卿罷廵撫河南山西吏民聞之
赴闕請留者千人迺命以少卿巡撫前後在任者十
八年父彦昭卒乞終制不許尋復召為兵部右侍郎
十四年七月北敵額森寇獨石王振請上親征敗績
於土木車駕北狩沿邊城堡奔潰一空京師大震時
謙獨任部事會皇太后命郕王監國于是廷臣論王
振罪請族夷之王方攝朝倉卒未有處分而錦衣衛
指揮馬順素附振勸廷臣稍退廷臣大憤給事中王
竑捽順首與廷臣撲殺之復索振所親信王毛二内
使哭聲震闕無復朝儀諸大臣有驚避者王亦疑懼
欲起還宫謙上陛扶止之且曰廷中無譁勸王出二
内使廷斃之復言羣情洶洶皆忠憤所激非殿下宣
諭不止王乃諭廷臣曰王振罪當赤族俟啟太后行
誅未晚馬順罪當死殺之勿論于是廷中稍寧比退
朝過午刻矣謙袍袂皆裂徐步出左掖門尚書王直
執謙手嘆曰今日事起倉卒頼公以定雖百王直將
焉用之太后知謙人望所屬陞兵部尚書頃之郕王
即位尊上為太上皇帝時邊報絡繹訛言萬端諸司
束手取進止謙隨事條刺慮遠防微動中肯綮自是
武備漸飭人心稍安是年十月額森闌入紫荆關烽
□甚急侍講徐有貞謬言占象倡議南遷上下動摇
朝臣有挈家南奔者謙慟哭抗言于廷曰京師天下
根本宗廟山陵百官萬姓咸託于此去此不守將安
所之宋南渡之事可鑒也上是謙言守議遂定時京
通倉場糧草甚富謙令官軍預支三月餘命縱火焚
之或言事重何不待報謙曰事有經權今敵在目前
若必待報而行適以資敵矣武清伯石亨時掌後府
言欲閉九門以避敵鋒謙曰不可如亨言譬之窒鼠
是自斃也乃令亨營于城北都督孫鏜營于城西謙
親督諸軍而都督王通都御史楊善等閉門城守以
示必死頃之額森突至我軍堅不為動時上皇亦在
敵營我軍不敢漫加一矢敵亦覘我嚴整不敢輕軼
中官喜寧胡種也土木之難降于額森因為鄉導嗾
額森邀大臣議和迎駕且索金帛鉅萬計謙一無所
許第報曰頼宗廟社稷之靈國有君矣額森計沮須
臾以墨幟麾三千騎繞東城云攻南門亨欲撤兵往
備謙曰無庸此必趨通州也已而果趨通州索糧無
得遂縱遊騎四掠畿甸畿甸咸清野乘城守約無敢
浪戰者敵計益沮對壘七日復以上皇宵遯遲明謙
諜知上皇已遠乃令諸軍舉砲擊敵殿營敵亦旋以
輕騎躪我死傷略當京師解嚴論功加謙少保石亨
進侯爵餘陞賞有差謙固辭乃受嘗謂人曰四郊多
壘卿大夫之辱也城下之役但不盟耳何功之有景
泰元年額森數以送駕為名沿邊騷掠既知中國有
備難與爭衡雖奉留上皇又不足以邀厚賂且與其
君布哈有隙恐中國乘之乃遣使入貢言願送大駕
還京尚書王直即率羣臣為上驟言之上頗不悦曰
當時大位是卿等強朕為之今將置朕何地謙對曰
大位已定誰敢異心但欲遣使答禮少紓邊患耳上
意始釋曰從汝從汝于是禮部尚書胡濙言廷臣大
駕將來請會議迎復儀注都御史王文厲聲曰來誰
謂來耶敵人不索土地即索金帛耳誰謂來耶謙曰
不然防變方略謙當任之來與不来于儀注固無妨
也衆論乃息上乃遣禮部侍郎李實往見額森額森
大喜遂奉上皇至宣府而還九月十五日上皇入京
師時邊事稍寧謙益修安内攘外之計初額森犯京
時石亨以功非己出驟躋侯爵心不自安乃推謙功
請官一子上許之以其子冕為府軍前衛副千戶謙
累疏懇辭且曰臣縱為子求官自當乞恩于君父何
必假手于石亨亨深銜之亨嘗以指揮郭亨杜山賣
放民兵受賄不舉為謙查白劾曰亨蔽下售法罔上
孤恩無人臣禮上乃切責亨而郭亨等皆下獄亨愈
益媿恚學士徐有貞自以倡議南遷為謙斥阻尋復
求為祭酒上薄其人不允疑為謙所毁亦深銜之遂
與亨等比周側目事謙謙自知柄用日久恐履危機
累乞骸骨不許而廷臣忌功者亦間為上言宜少裁
抑謙上灼知謙忠潔無他腸倚毗益切太監興安亦
謂廷臣曰近日諸君第媒孽于公何不為朝廷惜也
且諸君中有不愛錢不愛官不問家計一心體國如
于公者誰歟言者媿塞上嘗賜謙第一區謙固辭曰
值國家多事之秋豈臣子安居之日况星文示變正
宜貶損以逭天怒豈可厚享以重咎愆不許乃以平
日所得賜物盔甲袍帶之屬封識第中時一往視而
已謙素苦疾喘一日大作上遣太監興安以醫來醫
云竹瀝可愈安為上言且述謙自奉儉約上親幸萬
歲山伐竹以賜仍命計謙家所用悉給自尚方云七
年正月上不豫謙與廷臣請復憲皇帝東宫疏入不
報約翌日面陳泣請時廷議刺刺各抱擇君之奸而
大學士王文及太監王誠等謀立襄王之子機事頗
泄有貞遂駕言于亨曰文誠之謀咸少保主之其事
若成吾屬無死所矣亨遂與有貞定議通太監曹吉
祥都督張輗張軏夜奪南内奉迎上皇復位改元天
順即日械謙等下獄給事中王鎮等承亨風旨為之
廷劾言臣等與謙誓不同朝左都御史蕭維禎等為
之廷鞫大肆拷掠竟無左證徐有貞曰春秋之法將
則必誅何必左證也維禎遂欣然署奏曰謙等意欲
迎立外藩以危宗社謀雖未成罪亦當死王文發忿
力辯謙曰亨等意巳如此辯之何益遂誣服奏上上
持之有貞進曰若不置謙等于死則今日之事為無
名上意乃决謙等俱就刑東市謙笑曰景泰時天下
八十萬精兵皆吾調發不于此時反乃今一尫秀才
反耶是日隂霾四塞朝野冤之為之語曰鷺鷥冰上
走何處尋魚嗛吉祥麾下逹官多爾者枕謙尸而哭
之酹以壺漿吉祥撻之明日復往哭如初遂與都督
陳逵收其尸瘞之亨為上言籍沒謙家自上賜物外
無他儲妻子安置口外未幾兵部尚書陳汝言以賂
敗上御便殿以所籍財物陳大内廡下召亨等入視
變色曰景泰間于謙任久且專殁無餘物何汝言未
幾得賄無筭耶亨俛首久之越數日上擊毬内苑恭
順侯吳瑾撫寧伯朱永等侍石亨張輗張軏自外來
上遥見亨等連以毬杖戳地曰好個于謙如此者數
聲亨等皆流汗浹背朱永出語人曰觀今日上意石
總兵輩將無所逃矣一日邊報甚急集羣臣廷議未
定吳瑾進曰于謙若在邊患何憂上為之默然初謙
遇害太后驚悼謂上曰于謙於國甚有功何忍至此
上益悟其冤二年徐有貞以罪遠竄三年石亨曹吉
祥等謀反伏誅八年憲皇帝即位詔釋謙家屬戍邊
者家産悉還之遣行人馬暶祭謙墓曰當國家之多
難保社稷以無虞惟公道而自持為權奸之所嫉在
先帝已知其枉而朕心實憐其忠誦者莫不稱快云
弘治元年詔曰少保于謙有社稷功可贈特進光禄
大夫柱國太傅謚肅愍立祠墓所曰旌功有司春秋
致祭而河南父老亦詣闕伏訴少保巡撫時功德願
立祠如杭祠不報乃歸即公舊廨祀公伏臘忌歲咸
致奠也謙子冕仕至應天府尹子孫世襲副千戶
子外王父潘翁嘗以掾史給事少保公也翁云景泰間
北伐南征軍務旁午公常一日而平章者數端皆凛
凛關國休戚入則面陳出則手疏夜分乃罷事有不
如意輙撫膺忿曰一腔血竟灑何地聆於斯言亦良
苦矣又云少保公敏達端毅不以機械疑人總兵石
亨楊俊郭登范廣衛穎王禎張軏任禮楊洪毛忠顧
興祖皆頡頏僚宷一不稱旨即請勅切責或曰明正
典刑王来以公薦起參政至都御史守貴州一為李
匡所糾即請罷斥雖景皇帝寬宏不問而包藏反噬
者衆矣又云少保公當國時往往宿朝房不歸私第
屬景皇帝大漸石亨等謀擁南内府尹公知其謀奔
扣告變少保公呵曰小子何知國家大事自有天命
汝第去頃之南内出矣少保公神色不變徐徐整朝
服入就班行得旨被逮又云少保公之既殺也其夫
人夢公謂曰吾被刑魄雖殊而魂不亂獨雙目失明
吾借汝目光將見形于皇帝次日夫人忽喪明已而
奉天門災英廟臨視見少保公于火光中隠隠閃閃
也時夫人方貶次出海關復夢少保公曰吾已見形
于皇帝矣還汝目光未幾有詔獨貸其夫人又云少
保公家屬自戍所宥還也養子康將以公柩歸葬徙
倚東市見鬻盡者取視之則公與夫人像也問之云
出自盧太監家蓋盧永天順初亦以奸黨籍没尋皆
宥還而内帑誤以公像給永所噫事亦奇矣將無少
保之忠天固閔之猶得廟貌人間哉
于肅愍公高風大節不在詞華而其斷簡殘篇得於煨
燼之餘往往膾炙人口如剰喜門庭無賀客絶勝厨
𫝊有懸魚謝客只容風入戸捲簾時放燕歸梁亦知
厚禄慙司馬且守清齋學太常蕭澁行囊君莫笑獨
留長劍倚青天金鞍玉勒尋芳者肯信吾廬别有春
即此可以知其孤介絶俗之操如香爇雕盤留睡鴨
燈輝青𤨏散棲鴉風穿疎牖銀燈暗月轉高城玉漏
遲岸幘耻為寒士語調羹不用腐儒酸即此可以知
其經略閎典之才如天外冥鴻何縹緲雪中孤鶴太
清癯醉來掃地卧花影閒處倚窗看藥方渭水西風
吹鶴髮嚴灘孤月照羊裘即此可以知閒雅恬淡之
思其他忠直之氣奬與古今如詠蘇武則曰冨貴儻
来君莫問丹心報國是男兒送人致仕則曰解組還
鄉未白頭身安意適更何求題十八學士圖則曰都
將治世安民策散作裁冰剪雪詞喜高僉憲病起則
曰一團清氣難隨俗百甕黃虀足養廉此皆直寫胸
襟不當以風雲月露比擬也
胡世寧字永清仁和人黑面巉顔電眸獅鼻見者咤之
弘治壬子舉鄉試第二巡按御史檄計偕銀百兩世
寧曰彭侍郎以災傷故减半吾不敢盈取竟却其半
舉進士授德安府推官廉明有聞一日患劇疾召醫
視之曰還有神光世寧力疾賦詩有萬死神光還自
在再生事業敢能為之句世寧雖執法然持論常正
大時有鄭分巡者勇於革弊州縣官被訟者皆得罪
去世寧曰某知明公為民禁貪之心甚切然亦須使
民畏官今官皆畏民恐非治體也聞者韙之陞南京
刑部郎中廣西太平知府以憂歸服闋赴選至滄州
值流賊入城避之問門者曰州有糧乎曰有有水乎
曰有有薪乎曰苦無薪世寧曰比屋皆薪也即見知
州張琦勸其急修城守琦曰馬總制惡修城世寧曰
總制失職耳縱賊入城則殃民誤國琦從之世寧苦
乏兵器適浙江有部軍器舟至世寧曰天幸也請州
納之次日賊至攻西門世寧令軍民商旅登陴拒守
授以甲仗軍容甚盛賊見氣阻適肇慶指揮聶瓛寓
城中率其徒持弓弩從埤堄射賊無不死者賊乃退
改除寳慶府陞江西副使值王浩八凌十一等為亂
王師久駐無功世寧與參將桂勇書曰江西之賊無
處無之僕以為既招者不殺再叛者不招而稍有犯
法者令其黨執之重懲不恕不過數月而事定矣其
如上下異議招之既定則又欲誣罪以殺之殺之不
得則又欲曲法以招之禍患何時己耶蓋軍務賊情
人本難測故千里之間𫝊聞各異一日之内機變頓
殊故料敵情者多以為少少以為多司軍務者功以
為罪罪以為功聽人言者真以為偽偽以為真湣湣
棼棼莫之能辨士夫稍懷廉耻者則又以矜已抑人
為愧而終身受罪莫之能辯其亦可慨也已時寧庶
人反形已著人莫敢言世寧憤激上疏言南昌府城
延燒萬室基地所便悉歸王府債負所責遍及閭閻
三司官多受鈐束問刑吏舉奉成案近者買辦行於
外府騷擾徧於窮鄉臣下恐有隱禍多懷二心禮樂
政令漸不出自朝廷地方之事益有可慮者寧王自
因劉瑾得衛兵以來威勢日盛而上下官司奉承太過
乞推才望服人公忠體國大臣兼提督巡撫假以重
權得便宜行事久困窮民宜妙選循良曲加安集更
乞戒諭寧王益崇謙德遠避嫌疑率由祖訓止治其
國内官僚而三司以下政務不須干預嚴戢下人恪
守禁例申勅鎮巡以下凡遇王府委事必須奏准方
行庶幾小民有再生之望庶人聞之大怒行賂於朝
而誣奏妄言離間掌院石玠者竟掇世寧疏中語以
為自非聖朝素崇親睦寧王世守忠貞寧不遂致離
間王奏甚有不安於心者實由世寧激之不為無罪
乞差官勘究上令巡按御史逮世寧来京鞫之初世
寧既上疏得報擢福建按察使乃去任抵家庶人使
健卒百數人分道簒世寧不得乃奏聞風遁回激上
怒命官校逮世寧庶人既得旨益令徤卒至浙必縶
世寧江西困辱以俟官校世寧曰吾至江西死且不
白乃間道歸命京師下詔獄囚繫一年廷臣申救謫
戍遼東寧庶人敗起為四川巡撫遷兵部左侍郎會
禮部尚書席書纂輯大禮書成亦陞世寧俸級世寧
辭以為國家常賦有限經費無窮正德年間冐功濫
賞天下大壊皇上痛革此輩天下始安今未五年冐
濫漸開然皆武臣軍匠也臣佐兵部義當執奏不意
文職冐賞乃自臣始臣聞太倉積粟不及富勢一家
之産天下空廪貧軍乏糧往歲大同甘肅軍變皆由
於此所宜人人體悉事事撙節以裕國儲贍軍餉惜
民窮而備急用也如臣陞俸一級每月多支米一十
三石可養窮遠戰士一十三人一年則多支一百五
十六石所謂不通長筭者是也尋陞左都御史改兵
部尚書世寧上疏曰六卿之職吏部為重戶部為難
而兵部則兼重且難其用人峙糧又資二部今天下
生民困苦盗賊繁興邊境空虚夷狄難禦在江北則
米價極貴軍士饑疲戎寇雜進奸謀叵測内變方憂
議者乃欲出境千里圖復哈密此甘肅之危日甚孰
敢為陛下言者在西南則松潘南路久絶東路僅通
每歲糧運石費數金戍卒生還十唯三四今聞歲歉
粒米難致此蜀川之危日甚孰敢為陛下言者其尤
可慮者萬一中原西蜀民窮盜起撫剿乏人糗糧無
備所係安危甚大此聖祖垂訓切以為憂輔臣楊一
清奏欲臣等各舉濟險應變之才折衝禦侮之略者
以需緩急迄無一薦者蓋此匪徒取其才力勝任而
又必其忠誠為國即有其人又恐羣臣興讒大臣信
謗此所以再生顧忌莫敢明揚其他土夷之變邊境
之虚驕卒之悍皆巡撫不得久任專制故皆推托不
理雖有一二任事者奏上該曹亦不與議决故今内
外大小臣皆以持循保守為賢而坐視養亂有一忠
力幹濟者身家不免矣此將盡驅天下之人閹然無
忠義之氣一朝有事非細故也今以自來兵部尚書
言之則臣鄉里所聞曰方賓曰于謙耳目所及曰劉
大夏曰彭澤忠誠為國者僅此而皆不得保全其得
保全者皆依阿蒙蔽坐視養亂者也臣性愚昧偏滯
不能遷改隨時故嘗自誓以為可殺而不可使滅有
功可殺而不可使縱有罪至於依阿誤國而蒙蔽欺
君之事不能為此臣才性不堪如此不敢貪位以誤
陛下也再辭不允乃就職未幾引疾歸卒于家贈少
保諡端敏
張珍後更張翺字羽翺仁和人生而穎異博涉經史精
推步占候宣德間潘中丞蕃將往南粤視師雅聞翺
有兵略除室自迎之翺感知已強與行一日坐帳中
見片雲隠隠起離震間謂潘曰事濟矣有頃烈風南
來此捷音也己而果然會潘欲疏薦翺翺曰所以共
事行間者報知己也豈慕名爵來耶竟逃去易名晦
跡以終其身嘗賦詩云有意欲嘗千日酒無心去傍
五侯烟盖其志也年八十有二無疾終子孫奕葉多
以文學政事表見當世云
西湖遊覽志餘卷八
