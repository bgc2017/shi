欽定四庫全書
西湖遊覽志卷十九
明田汝成撰
南山分脈城外勝蹟
衢巷河橋
出正陽門為慶豐橋柳翠巷海鮮巷南新橋尊勝巷梁
家橋顔樓巷諸橋馬倉巷槐花巷美政橋洋泮橋
海月橋化仙橋進龍橋
慶豐橋之水入城為六部橋其上流為岸橋南新橋
沿城而西為萬松嶺下嶺為松林街其東為車子巷
柳翠巷内有柳翠橋相𫝊宋時妓女柳翠所建
海鮮巷内有海鮮橋石長丈餘其文如魚龍蕰藻之
狀巧如繪畫盖宋時故内物也
尊勝巷内有尊勝寺
梁家橋進九曲巷出青果團
諸橋街通上輗路
馬倉巷之北宋有嘉會門
槐花巷之東為白璧營
美政橋宋有玉津園
洋泮橋有龍王廟萬歷中建海月橋于橋南
進龍橋近進龍浦
出候潮門為嘉會橋濟川橋上輗路期清巷蕭公橋太
平坊信義坊利津橋牛皮街跨浦橋渾水閘鮝團巷鐵
箭巷鐵幢浦
嘉會橋通貼沙河之水入城貼沙河一名裏沙河舟
筏所經北抵艮山門者
濟川橋在抽分厰前初名欏木橋相𫝊錢氏偏據時
旁堆欏木俗因呼之又謂普濟橋或曰因舊有普濟
寺得名正德六年主事王光佐重建改今名
上輗路宋時圜丘大路御輦所由也
期清巷有馮公廟
太平坊宋有便門
信義坊俗名筍團巷其傍有連公池
利津橋北為鐵幢
牛皮街上有龍舌嘴
跨浦橋街一名衆義巷
渾水閘下有善利院夫差廟
鐵箭巷相𫝊為錢王射潮之所劉伯温錢王箭頭歌
䲭夷遺魄拗餘怒欲取吴山入江去雷霆劈地水羣
飛海門扶胥沒氛霧英雄一怒天可回肯使赤子隨
鮫鮐指揮五丁發神弩鬼物辟易腥風開三百年来
人事改濤落沙平箭空在石梁飲羽未足誇蜀國三
犀謾欺紿近聞黃河水亂流青徐一半悲魚頭安得
壯士斡地軸為拯斯民塗炭憂
鐵幢浦相𫝊吴越王鏐築塘以捍江水置鐵幢三以
為水則幢製如杵徑七八寸出土可三尺餘其趾入
土不知若干初置幢時塘猶未成慮潮蕩幢用鐵輪
護其趾而以鐵綆貫幢榦且引綆維于上下之楗然
後實土築塘故幢首出土耳宋淳祐間安撫趙與&KR0696;
作亭覆幢今亭夷為民居獨存漥池而鐵幢之首嶄
出可驗一在舊便門東南小巷一在舊薦橋門外皆
湮塞無考獨在利津橋者僅存而又為民居所占若
不表識久亦湮矣
出永昌門為保安巷新安巷真如巷大通橋映江樓
保安巷通永昌壩
真如巷内有真如寺
大通橋傍有銀杏樹為艤舟渡江之所今沙漲去岸
者二十里矣
映江樓宋時有亭扁曰煙雲魚鳥元至元丁丑燬至
正庚寅重建扁曰瞰江正德元年太監麥秀御史車
梁布政使林符等改建層樓扁曰映江吏部尚書屠
滽為記樓側為宋臨安府城南廂廳有左右軍巡使
判官掌風火盜賊推鞫及檢覆抄劄打量定驗之事
凡事之小者皆得專決焉盖古督郵司隸之職也故
俗稱兵馬司
官署
工部分司浙江驛浙江亭城南税課司
工部分司在候潮門外先是漕船木料及京師壇殿
倉庫器皿等每歲坐派軍民出辦成化七年千戶汪
禮奏乞于杭州荆州太平等府設關抽分商木應用
以免軍民之擾朝議從之始有抽分之令歲差工部
主事主之二十二年差御史弘治五年差太監相兼
取辦正德十六年專委工部至今仍之凡商販竹木
十取其一初時解銀四千兩遞歲增之乃至一萬四
千餘兩
浙江驛在龍山閘洪武三年建
浙江亭古之樟亭也白樂天樟亭驛見楊舊詩往恨
今愁應不殊題詩梁下又踟蹰羨君獨夢見兄弟我
到天明睡亦無又宿樟亭驛詩半夜樟亭驛愁人起
望鄉月明何處見潮水白茫茫鄭谷題樟亭驛樓詩
故國江山外登臨返照間潮来無别浦木落見他山
沙鳥晴飛遠漁人夜唱閒歲窮歸未得心逐片帆還
孟浩然與錢唐令登樟亭驛詩百里鳴雷震聞絃暫
輟彈府中聮騎出江上待潮觀照日秋空迥浮天渤
澥寬驚濤来似雪一座凜生寒
城南税課司在浙江亭邊吴元年設于顔樓洪武五
年改建于此
祠廟
昭貺廟順濟廟順濟聖妃廟協順廟
昭貺廟在渾水閘其神張夏字伯起宋景佑間以司
封郎中為兩浙漕使江潮為患故隄率用薪土常被
衝擊每繕修不三歲輒壊重困民力神始作石隄上
自六和塔下自東青門延袤十二里人感其功為立
祠隄上賜額昭貺土人稱張司封廟慶歷二年贈太
常少卿大觀二年八月封寧江侯改封安濟公紹興
十四年增靈感字三十年增順濟字每潮水嚙岸禱
之輒應成化間江潮泛溢命工部侍郎李顒督治禱
神患息遂即舊址重建
順濟廟在清水閘其神馮俊字德明錢唐人天資剛
直幼孤孝母年十八夢上帝遣神易其肺腑云將有
徽命既寤豁然開明初不習文藝至是書𫝊大義驟
皆通曉叩以禍福莫不前知足未嘗履閾而人或見
之江海上元祐中有舟渡江值大風分必死神即現
形雲間自言名氏叱咤之頃顛濤帖息又嘗就寢竟
日乃醒家人視其嘔吐皆海錯異物怪而問之則云
適宴于龍宫大觀三年十一月忽語人云上帝命司
江濤事不得辭越三日不疾而終年三十有六先期
旬日于清水閘所居西偏自營兆域既沒靈異尤夥
人即所居祠之紹興三十年賜順濟廟額慶元庚申
封靈佑公紹定間封英烈王
順濟聖妃廟在艮山門外其神林氏莆田人生而靈
淑歿遂為神土人祀之白湖宋宣和五年賜廟額曰
順濟紹興間建廟于此封靈惠夫人紹興三年改封
靈惠妃慶元四年加助順勅曰古以女神列祀典者
若湘水之二妃北阪之陳寳西宫之女南少嶽之夫
人以至丁婦勝姑莫不廟食夫生不出閨門而死乃
祀食百世此其義烈有過人者矣朕惟望舒耀魄其
名月妃川祇静波其名江妃爾之封爵既曰妃矣增
錫美號被之輪奐崇大褒顯以永厥祀
協順廟在石塚其神陸圭昭慶軍人宋熙寧間以祖
澤補右爵調真州兵馬都監宣和中引兵進攻方臘
敗之死而為神紹興間海濤衝激江岸神檄隂兵却
潮潮勢遂平淳祐間江潮衝激尤甚隨築隨圮神與
三女揚旗空中浮石江面以顯其靈岸賴以成浙西
帥臣徐栗以其事聞于朝賜廟額曰協順封神為廣
陵侯三女為顯濟通濟永濟夫人一主護岸一主起
水一主交澤傍有小廟祀十二潮神各主一時
道院
廣靈廟水府淨鑑院順濟宫
廣靈廟在石塘壩宋景定三年九月潮壊江塘里中
耆老因立東嶽温太尉廟請于朝賜廣靈為額咸淳
五年封正祐侯餘自李將軍以下九神皆錫侯爵李
孚佑錢靈佑劉顯佑楊順佑康安佑張廣佑岳協佑
孟昭佑韋威佑
水府淨鑑院在嘉會門外桐木園乃馬自然修真之
所龍德三年錢氏號水府院天聖四年改水府淨鑑
院乾道四年安撫周淙建扶桑大帝殿
順濟宫在清泰門外東里隅舊在湯鎮赭山之間曰
三龍王廟宋紹熙元年賜雲濤觀額四年旱禱而雨
改賜今額嘉定二年九月錫三神侯爵曰廣澤順澤
敷澤嘉定九年增封曰廣澤靈應順澤昭應敷澤嘉
應永樂間江潮擊之徙建今所天順七年拓地重葺
成化七年江湧塘崩守臣禱神而濤殺再飭廟貌
佛刹
尊勝寺善應總持菴淨因寺浴池菴海鮮寺福田慶夀
寺延聖寺普濟寺資教菴潮音菴圓通菴吉祥寺真如
寺正定菴普陀菴永慶寺延夀白石寺崇福寺因果寺
寳界寺定香寺月塘寺
尊勝寺在正陽門外尊勝巷故宋福寧殿也元嘉木
揚喇勒智改殿為寺有尊聖塔俗稱白塔西有望江亭
内有葫蘆井僧止菴過故宋宫井詩云上有千尺桐
下有千尺井風吹井上桐零落井中影
善應總持菴在尊勝巷宋開寳六年錢王建于西湖
南山曰總持治平二年改寳林院有可賦軒景定間
遷建于便門鐵箭巷改善應總持院元至元三十一
年復遷建今所張孝祥可賦軒詩光明獵獵上烏巾
不那西湖爛漫春借我繩牀對脩竹為君一洗軟紅
塵
淨因寺在正陽門外和肅坊元延祐巳未僧斯受等
建有銅佛三像銅塔一座元末燬洪武庚午僧法瀾
等重建弘治壬子僧宗謐等嘉靖癸卯僧鳴奉明濟
等相繼重修
浴池菴在甘泉巷元延祐間里人施仲禮捨地僧斯
受建鑿石為池構室臨之名曰觀堂嘉靖二十六年
重修
海鮮寺在海鮮巷元至正元年建洪武三十三年重
修
福田慶夀寺在候潮門外普濟橋宋寳祐二年徐路
鈐捨宅建請額曰福田以居白石皓禪師元至治間
燬泰定間重修復請額加慶夀二字洪武二十四年
立為叢林
延聖寺在候潮門外宋乾德間吴越王建于清波門
外名土宿院天聖二年超法師沿江施食以濟修堤
之士詔移院于今所賜額延聖嘉定年間御帶陳玉
節於寺側建天妃殿崇奉海神元元統乙亥重建洪
武二十四年立為叢林
普濟寺在候潮門外普濟橋宋太平興國元年建有
理宗元命殿御書曰祈永度宗元命殿御書曰申祐
皇太后元命殿御書曰順福有閣以奉觀音大士御
書曰圓通寳閣石碑具存元初以祈永殿奉五顯之
神元末燬國初重建
萬夀寺在江口門有江陽第一山扁
資教菴在候潮門外宋大中祥符元年僧堯道夫啟
初庭建名火星菴宋末燬元大德間僧生禪師重建
請額曰火星資教院洪武二十四年歸併延聖寺
潮音菴在候潮門外元延佑間僧永暹建
圓通菴在候潮門外宋紹興間僧德厚建
吉祥寺在永昌門外宋紹興間建于皋亭山咸淳九
年移建今所洪武二十四年歸併福田寺
真如寺在永昌門外真如巷宋建炎三年僧普惠建
洪武十三年僧俊堂重修
正定菴在永昌門外陳鐵巷元至正間建
普陀菴在永昌門外浙江塘元至正間僧立宗建
永慶寺在清泰門外宋時楊節使香火寳慶二年建
紹定三年燬景定四年重建元大德至正間曉大師
重建
延夀白石寺在慶春門外宋建隆二年建于艮山白
石村元至正間燬洪武三年重建二十四年立為叢
林永樂十二年移建今所
崇福寺在艮山門外宋雍熙間建大中祥符元年改
今額大觀間燬紹興間重建元末燬洪武十六年重
建
因果寺在艮山門外晉開運二年錢忠懿王建名崇
夀宋大中祥符元年改今額元末燬洪武二年重建
寳界寺在艮山門外梁貞明間建于城中名翠峰宋
治平間改今額移建今所
定香寺在艮山門外宋乾德四年建于西湖上今定
香橋是也名香積院治平二年改今額寳慶間建旌
德觀移建今所
月塘寺在艮山門外何□店宋淳熙間建在月塘之
北嘉熙三年潮壊徙今所元至正初潮水復壊徙高
原尋燬洪武間重建月塘者沙田也土脈宜瓜宋有
周姓者善種瓜號周家算筩瓜
西湖遊覽志卷十九
