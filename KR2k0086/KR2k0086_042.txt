欽定四庫全書
西湖遊覽志餘卷十八
明田汝成撰
藝文賞鑒
宋時吳傅朋說善楷書虞伯生嘆其深穏端潤非近時
怒張筋脈屈折生柴之熊阜陵嘗欲易九里松題至
十數御筆而卒不能及固人君之服善而益見吳公
之書真不可及也大扺宋人書自蔡君謨以上猶有
前代意其後坡谷出而魏晉之法盡矣米元章薛紹
彭黃長睿諸公方知古法而長睿所書不逮所言紹
彭最佳而世遂不𫝊米氏父子書最盛行舉世學其
竒怪弊流金朝而南方獨盛遂有張于湖之險澁張
即之之惡謬極矣至元初士夫多學顔書雖刻鵠不
成而尚可𩔖鶩自吳興趙子昂出學書者始知以晉
名然直吳興體耳非晉書也予比至吳越見傅朋書
最多皆隨分贊歎且圖來者稍守正法耳觀伯生所
叙如是則知吳書真宗晉法今杭州題扁不復一有
而張即之書尚有存者可惜也
庫庫子山者喀喇人元時為浙江行省平章書法妙絶
自松雪翁之後罕能及之杭州扁額多出其手嘗問
客一日能寫幾字客曰聞趙學士言一日可寫萬字
公曰余一日寫三萬字未嘗以力倦輟筆也
李和錢唐人以粥故書為業尤精於碑刻凡博古之家
或有贗本求一印識毅然弗從其印文李和鑒定石
刻印
俞子中和號紫芝錢唐人洪武中隠居不仕工書翰臨
晉唐帖行草學趙子昂逼真好事者得其書用松雪
欵識人莫能辨弘治中有詹仲和者亦學松雪書畫
假梅花道人為識往往亂子昂真蹟
蔣廷暉暉錢唐人博涉子史精楷法永樂中以有司薦
入翰林授中書舍人歴禮部郎中兼侍書七十引年
夀八十八在官四十餘年小心謹密未嘗有過友道
周好賑貧恤没未嘗責報其致仕還也楊文敏公贈
之詩云薊門三月春晝長有客翻然思故鄉為言衰
邁已七袠乞身幸已辭明光憶昔年華正強盛工書
深得臨池興遠師羲獻爭清妍近法歐虞擅遒勁龍
飛九五永樂初姓名早巳登薦書拜官雖列鳳池上
載筆每向詞林趨毫端日日𫝊恩旨綸綍煇煌播遐
邇乘閒縱意時一揮多在人家畫屏裏後來遷職尚
書郎内庭如舊承寵光白金文綺頻有賜三十餘年
鬢髮蒼顧余自昔同供奉青眼相看意逾重只今别
我遂歸休千里湖山入清夢祖筵酒滿黃金巵盡醉
休嗟臨路岐他時倘遂懸車願定過錢唐話别離成
化間有百戸吳東升者亦善楷書劉士亨寄之詩云
墨花香滿硯池頭盡說能書老戸侯顧兔分毫犀授
管冷金紙上字雙鈎張靖之寄東升詩云轅門歌管
振芳辰翰墨窮工世絶倫鋏氣猶寒彈月後筆花空
晚夢中春盛時郎將烏紗舊幕府儒賓白髮新二十
年知今共老相逢不是薄遊人
西湖遊覽志餘卷十八
