欽定四庫全書
西湖遊覽志卷三
明田汝成撰
南山勝蹟
出湧金門折而南為兩峯書院
湧金門舊名豐豫門宋時有豐樂樓與門相值若屏
障然蓋堪輿家以此當山水之衝今移稍北近柳洲
寺
兩峯書院皇明太子太保刑部尚書洪公别墅也公
名鐘字宣之錢唐人歴官四川按察使發㚥摘伏聽
決如流庭無宿訟時僉事屈銳者與公齊名故蜀有
洪不支鍋屈不解擔之謠尋以都御史巡撫順天等
府增築邊堡自山海關抵居庸延袤千里更巡撫雲
南貴州督理漕運四鎮十年始入刑部兼左都御史
復以川陜有藍鄢之亂奉命征之寇平加太子太保
乞致仕築書院於西湖號兩峯居士
又南為靈芝崇福律寺
靈芝寺本錢王故苑芝生其間捨以為寺遂額靈芝
至宋而規制浸宏高孝兩朝四臨幸焉有浮碧軒依
光堂亦為新進士會年題名之所元末燬永樂初竺
源重建朱静佳詩黃金匝地小橋通四面清平納遠
空雲氣長扶天子座日光浮動梵王宫殘碑幾字莓
苔雨清磬一聲楊柳風沙鳥不知行樂事背人飛過
夕陽東董嗣杲依光堂詩塵凝黼座憶垂衣今古
湖波錦四圍靈毓紫芝三秀遠光開綠玉片金揮松
窗自掩空蓮社石榻相朝卧柳枝半捲珠簾看落景
鼓簫長送畫船歸
寺畔舊有顯應觀楊王上船亭靈隱堂寳蓮院紫霄
院寳成院永隆院慧光庵正覺院超化院妙淨院寳
德寺並廢顯應觀祀磁州崔府君者府君名子玉
唐貞觀間為磁州滏陽縣令有異政民立生祠既卒
為神於其上靖康間高宗為康王避金寇走鉅鹿馬
斃冒雨獨行值路三岐莫知所往忽有白馬𨗳之暮
至祠下有土馬赭汗如雨因假寐廡下夢神人以杖
擊地促其行白馬復𨗳至斜橋谷會耿南仲来迎馬
忽不見及即位復夢神將白羊饋之曰得孝子實兆
孝宗由是累朝崇奉六月六日生辰遊人闐沓咸淳
間改額昭應理宗書洞古經石刻後歸靈芝寺有蕭
照山水蘇漢臣畫壁
清波門過流福水橋瀕湖為學士橋折而南為茶坊嶺
清波門宋時稱暗門又南有錢湖門今塞
流福水橋瀕湖而引水入城經府前者
學士橋當故宋聚景園前蓋城中鐵冶嶺諸山之水
舊出錢湖門輸委於西湖者必經橋下大小岐派若
夾字然故稱夾字港港長九十六丈後人訛為學士
港然則學士橋者豈即夾字橋之誤歟而宋時咸淳
志夢梁錄諸書皆無夾字橋之名獨武林舊事有學
士柳浪等橋而柳浪聞鶯遂為西湖十景之一蓋不
可謂無據也豈其時有文人為學士者得寵昵於從
遊應制題詠遂以名橋若李太白偕尚書郎張謂遊
沔州南湖遂改南湖為郎官湖近世孫一元著高士
於西湖遂改西湖為高士湖者或此類也橋久崩廢
惟條石丈餘橫跨港口舟人以小艇入艤清波門者
傴僂乃度郡人王輈者好義士也捐貲重建之高廣
倍昔題其梁曰學士橋蓋從郡人稱名之便且疑以
傳疑存舊蹟也汝成為之記立石建亭於橋畔馬
浩瀾念奴嬌詞東風輕軟把綠波吹作縠紋微皺彩
舫亭亭寬比屋載得玉壺芳酒勝景天開佳朋雲集
樂繼蘭亭後珍禽兩兩驚飛猶自回首學士港口桃
花南屏松色蘇小門前柳冷翠柔金紅綺幔掩映水
明山秀閒試評量總宜圖畫無此丹青手歸時侵夜
香街華月如晝
茶坊嶺宋時有茶坊在焉
清波門外沿城而北舊有聚景園僊姥墩並廢聚
景園孝宗所築先是高宗居大内時時屬意湖山孝
宗乃建名園奉上皇遊幸園中有會芳殿瀛春覽遠
芳華等堂花光瑤津翠光桂景灔碧涼觀瓊芳彩霞
寒碧等亭柳浪學士等橋疊石為山重巒窈窕其後
累朝臨幸理宗已後日漸荒落故高疎寮詩翠華不
向苑中来可是年年惜露臺水際春風寒漠漠官梅
却作野梅開不久而黍離之感作矣今惟柳橋尚存
世稱柳浪聞鶯者是也園傍舊有靈應堂俗呼包道
堂水心寺陸蓮庵法喜院興福院定水院凡浮屠之
廬九並歸園内僊姥墩神僊傳云餘杭人也嫁於
西湖農家善採百花釀酒王方平嘗以千金過蔡經
家與姥沽酒飲而甘之是後羣僊時降因授藥一丸
以償酒價姥服化去後十餘年有人經洞庭湖邊見
賣百花酒者即姥也前所居基高數十尺今已夷為
坦途矣王介甫詩云綠漪堂前湖水綠歸来正復有
荷花花前若見餘杭姥為道僊人憶酒家
又西南過長橋為南屏山淨慈禪寺萬工池
長橋頗短而以長名者先時水口甚闊橋分三門有
亭臨之壯麗特甚其後浸淫填塞兩傍皆民居矣其
南舊有澄水閘南閘宋時錢湖門内諸山之水分為
三道雨甚則浸濁西湖故穿城至海子口流出省馬
院后為水渠引至澄水閘入湖而南閘者亦分方家
峪之水引歸長橋謂之三渠皆有石橋今亦湮廢董
嗣杲詩南港虚名架石梁寺樓鐘鼓幾斜陽相傳亭
跨危基壯誰見橋横古道長澄水閘荒沙草碧清波
門近市塵黃鳳凰山在闌干外玉抹烟屏鷺一行
南屏山峯巒聳秀怪石玲瓏峻壁横披宛若屏障凌
空而中峙者為慧日峯今以寺後卷石刻慧日峯三
字謬矣傍有石壁刻家人卦中庸樂記篇相傳為唐
人八分書而后人刻司馬温公書五字亦非也又有
米元章書琴臺二字今皆不存張翥閏九日遊南屏
山詩山僧領客興何長慧日峯前俯太荒舊俗尚存
三令節人生難遇兩重陽丹楓換葉隨秋老黃菊留
花過閏香更欲磨崖訪陳蹟西風吹冷薜蘿裳丘
道源詩南屏高瞰府城西畫舸千艘共醉迷四柱臺
邊烟是幕百花橋畔葑連堤龍檀咽路迎轝隼綺繡
登山汗粉題暮色沈沈郛郭閉寳燈輝映梵天低
王伯安詩溪風漠漠南屏路春服初成病眼開花竹
日新僧已老湖山如舊我重来層樓雨急青林迥古
殿雲晴碧嶂迴獨有幽禽解相信雙飛時下讀書臺
孫太初卜居南屏山詩石上藤蘿對夕曛解衣長
日坐来頻挽回滄海真無計領略青山合有人養鶴
佀嫌雙口累為漁又過一生身相逢惟是南屛老獨
樹柴門許結隣道人占斷南屏景十里青山帶郭
斜對水柴門通鶴渚隔隣烟火是漁家嵒頭老檜占
風雨石上菖陽閱歲華粧點太平還著我椶鞵桐帽
送生涯
淨慈禪寺周顯德元年錢王俶建號慧日永明院迎
衢州道潜禪師居之潜嘗欲從王求金鑄十八阿羅
漢未白也王忽夜夢十八巨人隨行翌日道潜以請
王異而許之始作羅漢堂宋建隆初禪師延夀以佛
祖大意經綸正宗撰宗鏡錄一百卷遂作宗鏡堂太
宗改賜夀寧院熙寧中郡守陳襄延禪師宗本居之
屬歲旱湖水盡涸寺西隅甘泉出有金色鰻魚遊焉
因鑿為井寺衆千餘飲之不竭名曰圓照井南渡時
燬而復興僧道容實鳩工焉五歲始成塑五百阿羅
漢以田字殿貯之五百羅漢者湼槃經云昔有五百
商人出海採寳值千盜攘去併剜其目日夜號痛有
告之曰靈鷲佛氏能救汝苦與我重寳引汝見之商
且行且捨至大林精舍佛為說法為證阿羅漢果散
處山林分形顯化作福人間蓋示人從生有貪因貪
受苦因苦得報之意其時塑像咸出一僧而儀貌種
異神氣如生像成而僧化去其第四百二十二位阿
濕毗尊者獨設一龕黃羅幕旁置籖筒側身偃蹇斜
目覷人而笑婦人祈嗣者必詣此炷香以手摩腹黑
光可鑒今龕廢矣紹興九年改賜淨慈報恩光孝寺
額既而復燬孝宗賜金成之御書慧日閣嘉泰四年
復燬嘉定十三年復建閎勝甲於湖山故程翰林珌
記文有濕紅映地飛翠侵霄簷轉鸞翎階排鴈齒星
垂珠網寳殿洞乎琉璃日耀璇題金椽聳乎玳瑁之
語時宰臣建議以京輔佛寺推次甲乙尊表五山為
諸刹綱領而淨慈與焉廡壁作五十三參等像皆名
師鍾鼎丁清溪所畫也大抵規模與靈隱相若故二
寺為南北兩山之最東坡詩云卧聞禪老入南山淨
掃清風五百間其弘壯在南渡前巳然矣先是寺僧
艱汲負擔湖濱紹定四年僧法薰以錫杖扣殿前地
出泉二派甃為雙井嗣是茗椀齋盂漱風嚥月千衲
頥哺永無乏供丞相鄭清之為記淳祐十年建千佛
閣理宗書華嚴法界正徧知閣八字賜之元季時湖
寺盡燬而兹寺獨存皇明洪武間燬僧法淨建正統
間復燬僧宗妙建寺内有永明堂圓照樓叢玉軒一
湖軒並廢鐵鍋重數千斤欵云梁貞明二年鑄兹寺
之建在吳越時而鍋識貞明或從他寺移来未可考
也寺北有四眼井蘇子瞻謁宗本因和周别駕詩卧
聞禪老入南山淨掃清風五百間我與世疎宜獨往
君緣詩好不容攀自知樂事年年減難得高人日日
閒欲問雲公覓心地要知何處是無還鄭清之雙
井詩水神何時生六翮飛出雙泉江練白平湖浸月
渺無邊一笑對之成揖客轆轤初動曉星横夜捲寒
瓊聲湱湱千年佛殿礎花乾十畞空庭蔭修栢問泉
何事趁竒觀故向庭前作真澤昔年何塞今何通泉
豈有心猶揀擇若云泉自井中来枯甃沿山有龜坼
如言地中泉自見是年何須穿土脈幡風胥動兩無
干細詮此證歸禪伯我方饒舌為井記了不相干勞
刻畫寄詩更欲結茶緣付與宗風自鎚拍白廷玉
詩奎額昭回龍屈盤入門已覺厭塵寰何當白髮三
千丈来寄清風五百間帝子釜搖余㶑灔家人卦剔
翠孱顔西湖日日船如織半在南屏第一山虞伯
生詩寒梅的的西来意翠竹青青劫外春日出碧鷄
山作霧臺空彩鳳地無塵八年寫遍湖山好萬里歸
来月色新我在錦官城裏住白雲滿屋便為隣王
伯安詩臥病空山春復夏山中幽事最能知雨晴階
下泉聲急夜静松間月色遲把卷有時眠白石解纓
隨意濯清漪吳山越嶠俱堪老正奈燕雲係遠思
姚公綬方丈詩第一橋頭歸日晡天風吹酒已全無
人家只隔東西崦烟水平分裏外湖自解金魚憐杜
甫誰招白鶴弔林逋兩峯勝槩山僧得好為南屏一
寫圖
萬工池在寺門外宋建炎已前寺累遭回禄鞠為荆
墟崇熙間有善青烏之術者云須鑿池以禳之宗本
乃募化為此與力者萬人故名
寺畔有南屏興教寺廣教院寳相寺法性寺顯聖寺
空律寺惠照寺昭慶院廣法院希夷道堂翠芳園甘
園並廢興教寺舊名善慶有齊雲亭清曠樓蘇子
瞻詩我識南屏金鯽魚重来撫檻散齋餘還從舊社
得心印似省前生覓手書葑合平湖久蕪没人經豐
歲尚凋疎誰憐寂寞高常侍老去狂歌憶孟諸廣
教院號小南屏寳相寺晉天福九年吳越王建
法相寺宋乾德五年吳越王建顯聖寺宋開寳五
年邑人羅仁德建空律寺後周廣順元年吳越王
建俱元末燬惠照寺今為淨慈香積希夷道堂
劉蓑衣建翠芳園舊名屏山園理宗朝改翠芳有
五花亭蘭栧梅槎咸淳中建宗陽宫亭館花石移取
殆盡甘園在淨慈寺對舊為内侍甘升之園又名
湖曲園理宗嘗臨幸有御愛松望湖亭小蓬莱西湖
一曲後歸趙觀文又歸謝節使周密詩小小蓬莱在
水中乾淳舊賞有遺蹤園林幾換東風主留得亭前
御愛松
淨慈寺後為蓮花洞居然亭
蓮花洞巧石層敷若芙蓉之燦爛居然亭在洞口登
兹則湖山風景揚睫無遺矣嘉靖間閩人洪玉方為
紹興守坐法逮會城寓淨慈刑部照磨張文仁築此
亭居之玉方曰一日茅棟成居然我泉石遂名居然
亭也
淨慈寺前為雷峯塔藕花居倪尚書墓
雷峯者南屏山之支脈也穹嶐迴映舊名中峯亦曰
迴峯宋有道士徐立之居此號迴峯先生或云有雷
就者居之故又名雷峯吳越王妃於此建塔始以千
尺十三層為率尋以財力未充姑建七級后復以風
水家言止存五級俗稱王妃塔以地産黃皮木遂訛
黃皮塔俗傳湖中有白蛇青魚兩怪鎮壓塔下其傍
舊有顯嚴院雷峯庵通玄亭望湖樓並廢林逋詩中
峯一逕分盤折上幽雲夕照前村見秋濤隔岸聞長
松標古翠疎竹動微薰自愛蘇門嘯懷賢事不羣
又中峯望北山詩拂石翫林壑曠然空色秋歸雲帶
層巘疎葦際滄洲固自堪長往何為難久留庶將濠
上想聊作剡中遊
藕花居者洪武中淨慈僧廣衍建衍以博學徵修大
典歸老於此林亭幽雅開傍湖濱長夏荷舒清馥滿
室塔畔有東退居者亦衍别業也王伯安詩掩映紅
粧莫漫猜隔林知是藕花開共君醉卧不須扇自有
香風拂面来
高文端公墓太子少保文淵閣大學士高儀諭葬墓
也文端錢唐人斥藕花居僧舍地葬焉
倪尚書墓者太子少保吏部尚書倪文毅公岳之祖
墓也岳先世錢唐人國初徙南京
山畔舊有上清宫雲濤觀普寧寺淨相院珍珠園勝
景園並廢上清宫葛僊翁煉丹之所道士胡瑩微
築理宗御書清淨道場普寧寺周廣順元年建名
白蓮寺大中祥符間賜額謝皇后香火有鐵塔一石
塔二淨相院吳越王建有無盡意閣娛客軒一段
竒軒珍珠園宋張循王俊别墅内有珍珠泉高寒
堂官庫取以釀酒勝景園在雷峯塔路口高宗時
别館也光宗時慈福太后以賜韓侂胄改名南園陸
務觀南園記云慶元三年慈福以别園賜少師平原
郡王韓公其地實武林之東麓而西湖之水匯於其
下天造地設極湖山之美公既受命乃以禄賜之餘
葺為南園因其自然輔以雅趣方公之始至也前瞻
却視左顧右盼而模規定因高就下通塞去蔽而物
象列竒葩美木争效於前清流秀石拱揖於外飛觀
傑閣虛堂廣廈上足以陳俎豆下足以奏金石升而
高明顯敞如蜕塵垢入而窈窕邃深疑於無窮乃悉
取先侍中魏忠獻王之詩句而名之堂最大者曰許
閒御翰也其射廳曰和容其臺曰寒碧其門曰蔵春
其閣曰凌風其積石為山曰西湖洞天其瀦水藝稻
為囷場為牧羊牛畜鴈鶩之地曰歸畊之莊其他因
其實而命之名堂之名則曰夾芳曰豁望曰鮮霞曰
矜春曰歲寒曰忘機曰照香曰堆錦曰清芬曰紅香
亭之名則曰遠塵曰幽翠曰多稼自紹興以来王公
將相之園林相望皆莫能及南園之髣髴者然公之
志豈在於登臨遊觀之美哉始曰許閒終曰歸畊是
公之志也公之為此名皆取於忠獻王之詩則公之
志忠獻之志也與忠獻同時功名富貴略相埓者豈
無其人今百四十五年其後往往寂寥無聞而韓氏
子孫功足以名彛鼎被絃歌者獨相踵也或曰上方
倚公如濟大川之舟公雖欲遂其志其可得哉是不
然上之倚公與公之自處本自不侔天下知上之倚
公而不知公之自處此南園之所以不可無述游老
病謝事居山隂澤中公以手書来曰子為我作南園
記游竊復思公之門才傑所萃也而顧以屬游者豈
謂其愚且老又掛衣冠而去則庶幾其無諛辭無侈
言而足以道公之志歟此游所以承公之命而不辭
也
南屏山之西為九曜山發祥祠
九曜山與赤山聮屬舊有九曜星君殿
發祥祠以祀昌化伯邵公林者公孝惠皇太后父也
太后侍憲皇生皇考睿宗獻皇帝于今上為祖母以
戚里恩封公伯爵嘉靖十九年勑葬于此給銀伍萬
餘兩阡隧崇嚴甃斵工巧江南所無者其地舊為法
因寺吳越文穆王建有古鐵塔錢王井深冽雖旱不
枯
又西南過太子灣折而南為石屋嶺石屋洞蝙蝠洞大
仁禪寺
太子灣宋時莊文景獻二太子攅園
石屋洞高厰虛朗衍迤二丈六尺狀如軒榭可布筵
几其底邃窄通幽闇然密室周鑴羅漢五百十六身
仇仁近詩誰擘空青露石㘭遊龍伸臂下南高鬼神
穿鑿地脈碎風雨支撑天柱牢峭壁蒼苔侵佛髻懸
崖滴乳濕僧袍伽藍聞是香山叟燈暗祠荒没野蒿
蝙蝠洞在石屋洞側内産蝙蝠大者如鴉亦有純白
者其糞即夜明砂也建炎間里人避兵於中容數百
人皆免
大仁禪寺吳越王建宣和三年重修俗稱石屋寺其
對山名瑞峯塢下舊有淨梵院
又南過烟霞嶺為水樂洞烟霞洞
水樂洞在烟霞嶺下洞旁錢氏建有西關淨心院宋
淳熙六年以賜内侍李隶仍建佛宇巖石盤峙洞壑
虛窈泉味清甘聲如金石熙寧二年郡守鄭獬名之
曰水樂洞后二年蘇子曕来為倅遂賦詩云君不學
白公引涇東注渭五斗黃泥一鍾水又不學哥舒横
行西海頭歸来羯鼓打梁州但向空山石壁下愛此
有聲無用之清流流泉無絃石無竅強名水樂人人
笑慣見山僧已厭聽多情海月空留照聞道磬襄東
入海遺聲澗谷含宫徵聲奏未成君獨喜不須寫入
薰風絃縦有此聲無此耳嘉泰以来洞為楊郡王家
别圃纍石築亭最稱幽雅年久蕪穢弗治水樂絶響
賈似道嘗用厚直得之命寺僧深求水樂所以廢興
者不得其說一日似道遊焉俯晲旁聽悠然有契曰
谷虛而后能應水激而后能有聲今水瀦其中土壅
其外欲其振響得乎亟命疏壅𨗳瀦有聲從洞間出
節奏自然二百年勝槩於是始復乃葺亭以所得子
瞻真蹟刻置其上又取詩語名其亭若堂曰聲在曰
愛此曰留照曰獨喜他如介堂玉淵潄石宜晚則皆
紀其勝處又即山之左麓闢犖确為徑而上亭其三
山之巔杭越諸峯江湖海門盡在眉睫扁曰上下四
方之宇竒觀也洞中泉由愛此引貫其下入潄石匯
于聲在達于玉淵山之窪為池以受之每一撤捷伏
流飛注噴薄如崖瀑然景物之勝視昔有加而淨化
院則仍其舊云洞後有石佛接待庵相傳有聖僧頂
笠挑包隱形于石咸淳初建庵覆之今廢王大受詩
歴騁空寒六六天更来洗耳聽春泉迅湍激石浮清
磬樹溜行沙寫素絃路口林亭三四曲洞中日月幾
千年何人獨得開收律譜入宫商與世傳楊仲弘
詩石林求路轉聱牙来訪香嚴大士家雨過門前生
薤葉風行壠上落松花懸崖滴水鳴金磬激澗流泉
走玉砂欲適山林去城市久知寂寞勝紛華
洞傍舊有蒲覺院歸雲庵並廢蒲覺院有法華泉
金蓮池歸雲庵宋寧宗時有永清禪師坐石窟中
聞高峯鐘聲而悟道
煙霞洞晉開運元年有僧彌洪結庵洞口遇神人指
山後有勝蹟何不顯之洪忽見洞内有羅漢六尊顯
像石壁若鏤刻而成者甚異之未幾洪卒吳越王錢
氏夢僧告云吾有兄弟一十八人今方有六王可聚
之夢覺訪得烟霞洞有六羅漢遂補刻一十二尊以
符所夢洞後宋有清修寺今廢惟象鼻石佛手巖石
羅漢東坡留題尚存周紫芝詩瀕湖兩峯高屹立曉
相望蒼涼昇海日骯髒露千嶂羸驂絶陂陀巖谷飽
追訪緬懷洪荒初藴蓄含萬象渾沌久已死倏忽真
巧匠誰今鑿空手出此竒嶮狀中虛納遊雲谷静答
幽唱暗穴下無㡳濤聲相悲壯十八志聲聞附石出
遺像誰其架修椽置屋雲雨上青山不知數遶屋森
百丈忽於兩峯間萬頃見烟浪澎湃海潮聲往往入
藜杖天公愛此山令我拜嘉貺眇焉隔僊凡欲往漫
惆悵便當學枯禪綺語蠲宿妄自足伴周遊長年此
遐放
陟磴屈折而上為南高峯榮國禪寺
高峯在南北諸山之界羊腸詰屈松篁䓤菁非芒鞋
布襪努策笻杖不可陟也塔居峯頂晉天福間建宋
崇寧乾道兩度崇修元季燬舊七級今存五級塔中
四望則東瞰平蕪烟消日出盡湖山之景南頫大江
波濤洄洑舟楫隱見杳靄問西接巖竇怪石翔舞洞
穴邃密其側有瑞應像巧若鬼工北矚陵阜陂陁曼
衍箭櫪叢出麰麥連雲山椒巨石屹如峩冠者名先
照壇相傳道者鎮魔之所峯頂有鉢盂潭潁川泉大
旱不涸大雨不盈潭側有白龍洞龍王祠今廢
榮國禪寺即塔院也宋寳祐五年福王與芮建咸淳
六年安撫潜說友創華光閣五顯祠又拓徑以便登
陟今寺廢而五顯祠尚存
西湖遊覽志卷三
