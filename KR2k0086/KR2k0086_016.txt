欽定四庫全書
西湖遊覽志卷十六
明田汝成撰
南山分脈城内勝蹟
祠廟
旌德觀蕭相國廟關王廟助聖廟東平忠靖王廟千勝
將軍廟鄴侯祠金華將軍廟昭節廟三忠祠忠烈祠廣
福廟旗纛廟憐忠祠揚清祠三太傅祠褒忠祠
旌德觀在保安坊内舊名先賢祠宋寳慶二年京尹
袁韶建於蘇堤以祀鄉名士烈女共三十九人人各
為贊其名士為唐時陽城許由漢時富春嚴光吳時
餘杭凌統晉時錢唐范平褚陶富春孫惠宋時錢唐
范叔孫餘杭卜天與齊時錢唐杜京産褚伯玉鹽官
顧歡梁時錢唐范述曾范元琰褚脩唐時錢唐褚亮
褚遂良鹽官褚無量許遠於潜章成緬後梁時臨安
錢鏐新城羅隠宋時錢唐錢俶錢彦遠錢明逸錢勰
林逋郎簡沈文通吴師仁虞奕仁和崔貢餘杭陸詵
鹽官張九成富陽謝絳烈女則晉時富春孫夫人唐
時錢唐馮孝女等明年詔易其額曰旌德觀中書王
塈為之記元時改建今所國初燬成化十一年道士
許道昌史志中重建時參政張寰僉事李瓛倡義助
之停烈女之祀而增府學所祀鄉賢共五十五人
蕭相國廟在弼教坊内以奉漢鄼侯蕭何者宋時廟
在汴京南渡後建廟於此盖戒民坊為戮人之市而
蕭何定律令平刑獄義有所取耳嘉靖十四年燬道
士蔡如樟重建
關王廟在羲和坊以奉漢漢夀亭侯關雲長者宋嘉
定間建元末燬洪武三年道士吴一清重建
助聖廟在忠清里以祀唐僕射褚遂良者遂良字善
登錢唐人博涉文史工隸楷貞觀中累遷起居郎侍
書在任多讜言太宗欲自觀史遂良諫言未聞天子
自觀太宗曰朕有不善卿必記也對曰臣職載筆君
舉必書時魏王泰禮秩如嫡遂良諫太子諸王宜有
定分太宗嘗怪舜造漆器禹雕其俎諫者十餘不止
遂良曰奢靡之始危亡之漸也漆器不止必金為之
故諫者救其源時皇子皆外任都督刺史遂良諫曰
刺史民之師帥也臣謂皇子且教以經學養成德器
審堪臨州然後遣帝許立魏王泰為嗣遂良曰若必
立泰非别置晉王不可帝即詔長孫無忌房玄齡與
遂良等定策立晉王為皇太子帝欲自討遼東遂良
言非萬乘六師所宜行進黃門侍郎參綜朝政高麗
逆臣莫離支貢金遂良引魯納郜鼎之事諫止帝于
寢宫側别置院居太子遂良上諫父子滯愛者多愆
拜中書令帝疾召遂良無忌受遺詔高宗即位拜右
僕射帝將立武昭儀遂良曰皇后無他過不可廢昭
儀昔事先帝今立之奈天下耳目何遂良因致笏殿
階叩頭流血曰歸陛下此笏乞放歸田武氏立遷潭
州都督徙桂州貶愛州刺史卒父亮散騎常侍弘文
館學士祖玠陳秘書監曾祖蒙梁太子中舍人高祖
湮梁御史中丞並著名前史
東平忠靖王廟在秀義坊内以奉唐將張巡許遠南
霽雲姚誾雷萬春者巡南陽人遠鹽官人天寳十五
載安禄山反時巡為真源令起兵討賊守雍丘與賊
將令狐潮大小數百戰帶甲而食裹瘡而鬭時有大
將六人以勢不敵白巡請降巡陽許諾明日設天子
像率軍士朝之人人盡泣巡引六將責以大誼斬之
士心益勸戰守積六旬馬裁三百兵三千遂至睢陽
與太守許遠城父令姚誾等合遠與巡同年生而長
巡呼為兄遠自以材不及巡讓巡而居其下巡受不
辭霽雲萬春咸彊毅善射時賊將尹子琦楊朝宗等
以十餘萬衆圍困睢陽經年乏食士日賦米一勺齕
木皮革紙而飽者才千餘人皆癯劣不能彀救兵不
至巡出愛妾烹以啖衆遠亦助以奴僮至羅雀掘鼠
煮鎧弩以食巡遣霽雲如賀蘭進明乞師不得請進
明饗之樂作霽雲泣曰昨出睢陽時壯士不粒食已
彌月今大夫兵不出而廣設聲樂義不忍獨享雖食
弗下咽因拔佩刀斷一指卒不食去賊知外援絶圍
益急士病不能戰巡西向拜曰孤城備竭弗能全臣
生不報陛下死為鬼以癘賊城遂陷與遠等俱被執
巡罵賊不屈與霽雲萬春誾等三十六人皆遇害尹
子琦送遠洛陽至偃師亦以不屈死後封巡東平王
諡忠靖唐史贊曰張巡許遠可謂烈丈夫矣以疲卒
數萬嬰孤墉抗方張不制之虜鯁其喉牙使不得搏
食東南牽掣首尾豗潰梁宋間大小數百戰雖力盡
乃死而唐全得江淮財用以濟中興引利償害以百
易萬可矣巡先死不為遽遠後死不為屈巡死三日
而救至十日而賊亡天以完節付二人畀名無窮不
待留生而後顯也廟建于宋建炎二年元末燬皇明
洪武三十年里人吳興捐貲重建布政使王鈍為記
金龍四大王祠萬歷間建沈友儒記
千勝將軍廟在新安坊其神張亞夫者巡子也拜金
吾大將軍立廟雒陽宋南渡時凡汴京有廟者皆得
祀于杭故建廟于此元元統間燬皇明洪武間僧廣
成重建
鄴侯祠在井亭橋西鄴侯李泌字長源京兆人唐玄
宗時以奇童召見及長博學善治易嘗游嵩華終南
間慕神仙不死術天寳中待詔翰林楊國忠等嫉之
斥置蘄春郡肅宗即位泌謁見陳天下所以成敗事
帝悦欲授以官固辭願以客從入議國事出陪輿輦
衆指曰着黃者聖人著白者山人帝聞因賜金紫拜
廣平王行軍司馬益親信用事李輔國嫉之泌畏禍
願隠衡山有詔給三品禄賜隠士服為治室廬泌嘗
取松樛枝以隠背名曰養和後取如龍形者因以獻
帝四方争效之代宗立召至舍蓬莱殿初泌無妻不
食肉帝強詔食肉納婦焉兀載惡不附巳出為江西
觀察使判官載誅帝詔還復為常衮所忌出為澧朗
峽團練使徙杭州刺史有惠政鑿六井引西湖水入
城市以便民取汲德宗在奉天召授散騎常侍貞元
三年拜中書侍郎同中書門下平章事累封鄴縣侯
未幾卒史臣贊曰泌之為人也異哉其謀事近忠其
輕去近高其自全近智卒位建上宰近立功立名者
觀肅宗披榛莽立朝廷單言暫謀有所寤合皆付以
政當此時泌于獻納為不少又佐代宗收兩京獨不
見錄寧二主不以宰相器之耶德宗晚好鬼神事乃
獲用盖以怪自置而為之助也鄴侯既薨杭人感其
惠立祠于此翼以僧舍俗稱西井寺宋淳熙十一年
賜安國羅漢教寺額景定五年改嘉澤廟元季燬祠
廢而寺猶存成化間都指揮王景端重繪侯象布政
使楊維高拓故祠而奉之至今祠寺並建祠前有井
徑丈許底與湖通鄴侯所鑿也井中金玉魚數百頭
游泳喁噞滋孔日繁
金華將軍廟在湧金門内其神曹杲者真定人仕後
唐為金華令時郡兵叛杲以計平之吳越王嘉其功
就擢婺守宋初吳越王入朝委以國事遂即城隅浚
三池引湖水入城以便舟楫王歸嘉之題曰湧金立
石池上杲卒郡人立祠祀之
昭節廟在保安坊其神曰喬亢陸軌襄漢人仕周為
殿侍東三班宋太祖受禪自宣祐門入守者拒弗納
乃自移門入既受朝賀即召宣祐門守者一班皆自
殺太祖大驚趨救之得不死者二人詢之乃喬陸也
改班長入以青紅二色帛為帽飾二人既出復自殺
太祖義之命立祠祀之南渡後立廟于杭州適郡城
大火空中見青紅二旗書喬陸二字火遂息民益神
之事聞孝宗賜額曰昭節
三忠祠在羲和坊東舊名旌忠廟今覺苑寺是也其
神曰高永能景思誼程博古宋元豐間同為統軍禦
虜銀川戰死廟食于鳳翔和尚原宣和間方臘寇睦
州討捕者禱神而勝敵上其事始封為侯南渡後張
浚吴玠總兵鳳翔神屢以隂功助武朝議嘉之加封
王爵建廟于望仙橋北額曰旌忠俗稱三聖廟今三
聖橋是其所也高宗將建德夀宫徙置今所廢覺苑
寺以居之皇明宣德中重建覺苑寺遂奉神為寺土
神
忠烈祠在衆安橋南以祀宋封繼忠侯岳雲烈文侯
張憲者雲乃武穆之子憲為武穆部將或云其壻也
此橋為二侯就戮之所里人憐其冤立祠祀之正德
十五年巡鹽御史劉欒拓大其基參政鄒虞為記
廣福廟在鹽橋上其神曰蒋七郎崇仁者里人也仗
義樂施倣常平法以家貲糴穀賤糶以救貧者其弟
崇義崇信亦承兄志行之六七十年規以為常里人
德之比卒即其家立祠祀之有禱輒應咸淳初京尹
?說友請于朝賜廟額曰廣福封崇仁孚順侯崇義
孚惠侯崇信孚佑侯淳熙間京尹韓彦質將改作其
祠神忽憑老兵言願徙橋上遂立廟焉士女争趨之
日擁溢橋東西十餘丈至不得旋踵兩街沽酒作餈
餌鬻象馬錢二三十家供給不暇至今父老言神異
事甚多而石塘胡長孺為神作𫝊述宋時劉宗申事
獨著云劉宗申者暴戾士也以縦横說游蜀荆江淮
間客李曾伯所怨曾伯子杓誣以隂事罪至死曾伯
納官以贖猶除杓名劉借七寳寺館焉買妾置券盛
陳金銀器飲食妾父若牙儈夸示多蔵奴薛榮刺知
蔵處夜懷刃入劉卧中殺劉擇取蔵物逃去捕急臨
安尹韓君矢侯曰三日不獲榮夷廟毁像榮卜往崇
德利韓君亦卜往崇德必見獲已而往崇德果獲榮
榮自言逃時常彷彿見邏人從而後以故不能去其
自疑若有攝者然也胡長孺曰前此四十四年在虎
林聞故老誦說趙忠惠公為臨安尹會城中見口日
食文思院米三千石民間又藉北關天宗水門米船
入四千石乃為平糴倉二十八厫於鹽橋北糴湖秀
蘇常州米置碓房舂治精善歲六十萬石輒取賤價
糶與民竟尹去十三年米價不翔民不食糲惡駔儈
不罹刑今口籍除去乘来與故時無懸殊若牧守人
效忠惠時規模民亦效孚順侯昆季飢歲尚使勿知
况平歲耶
旗纛廟洪武三年建于都督府後以祀軍牙六纛之
神每歲驚蟄霜降祭之八年都指揮使徐司馬改建
于普濟橋東詔停春祭歲霜降先一日本司以所製
軍器遶城迎之鼓吹殷作謂之揚兵至日乃祭
憐忠祠在清河坊内以祀皇明贈太傅于肅愍公謙
者正統十三年英廟北狩謙以兵部尚書當國有功
竟以誣戮弘治初勅建憐忠祠于其故第
揚清祠在褚家塘以祀皇明四川按察僉事王琦南
京刑部郎中項麒者琦字文璡錢唐人永樂間舉于
鄉除汝州學正尋授監察御史陞山西按察僉事提
督學校以母憂去起復四川整飭兵備非其好也乞
歸歷官清白家無石儲衣敝以紙補隙嘗歲暮大雪
僵卧數日人有憐而餽食者致恭則受稍怠即辭卻
之曰吾不忍啖嗟来也郡守胡濬聞而餽之百金不
受乃述其清行聞于朝以上命賜之琦復辭曰禄以
養士未聞養民也無功而食將無愧于心乎士流莫
不嘆服竟以飢寒發病卒麒字文祥仁和人景泰間
以貢士授南京吏部司務遷工部營繕司員外郎成
化初以母病乞改南京授刑部福建司員外郎陞江
西司郎中以病告歸雅操尚潔不入公府嘗不給于
饔飱而吟詩鼓琴晏如也巡臺藩臬若郡縣之長欣
覿高標而麒終不肯屈節往見正德二年平湖令甯
某被逮于臬司憲長邵公諭之曰何不學項正郎清
白正人在邇而不往親炙自忍點染何也甯頓首出
齎百金入贄于麒麒厲聲曰君事果枉法司自能直
之苟不枉則受罪乃其所也既剥民以自衊復以衊
已者衊人是誠何心哉甯赧汗而退明日麒無疾而
卒年八十有二正德十六年御史唐鳳儀廉二公清
節以其與褚僕射同里也表其閈曰忠清里嘉靖十
一年錢唐令王釴立二公神位于褚祠併祀之二十
三年提學副使孔天胤郡守陳一貫以凝真道院奉
二公題曰揚清祠
三太傅祠在薦橋東舊十方寺基也當熙春橋西元
僧伊嚕勒昆建久廢嘉靖二十一年吏部侍郎謝丕
建祠以奉晉贈太傅謝安宋贈太傅謝深甫皇明贈
太傅謝遷者安字安石會稽人年四歲桓彛見而嘆
曰風神秀徹當不減王東海及總角神識沈敏風宇
條暢善行書王導深器之寓居會稽與王羲之及高
陽許詢桑門支遁游處出則漁弋山水入則言詠属
文無用世意屢召不起有司劾請禁錮終身安遂往
臨安山中坐石室臨濬谷悠然嘆曰此與伯夷何遠
安雖放情丘壑然每遊賞必以妓女從既累辟不就
而安妻者劉惔妹也見家門富貴而安獨静退乃謂
曰丈夫不當如此耶安掩鼻曰恐不免耳年四十餘
始有仕進志征西大將軍桓温請為司馬將發新亭
朝士咸送中丞高崧戲之曰卿累違朝旨高卧東山
諸人每相與言安石不肯出將如蒼生何蒼生今亦
將如卿何安甚有愧色頃之拜侍中遷吏部尚書桓
温卒進安中書令尋拜衞將軍開府儀同三司時苻
堅率衆號百萬次于淮淝京師震恐兄子玄入問計
安夷然無懼色答曰已别有旨既而寂然玄不敢復
言乃令張玄重請安遂命駕出山墅親朋畢集方與
玄圍棋賭别墅安常棋劣于玄是日玄懼便為敵手
而又不勝安顧謂其甥羊曇曰以墅乞汝安遂游涉
至夜乃還指授將帥各當其任玄等既破堅有驛書
至安方對客圍棋看書既竟便攝放牀上了無喜色
圍棋如故客問之徐答云小兒輩遂已破賊既罷還
内過戶限心喜甚不覺屐齒之折其矯情鎮物如此
薨贈太傅諡曰文靖深甫字子肅台州臨海人少
穎悟刻志為學舉進士調嵊縣尉越帥方滋錢端禮
皆薦深甫有廊廟才調崑山丞為浙漕考官一時士
望皆在選中司業鄭伯熊曰文士在不乏求具眼如
深甫者實鮮深甫曰文章有氣骨如泰山喬嶽可望
而知以是得之知青田縣御史葛邲等薦之孝宗召
見奏對雍容除籍田令紹熙改元權給事中會韓侂
胄破格轉刺史深甫封還内降云侂胄驀越五官而
轉遙郡僥倖一啓攀援踵至請罷其命二年知臨安
府光宗面諭曰京尹寬則廢法猛則厲民獨卿為政
得寬猛之中每禁庭燕私左右有希恩澤者上必曰
恐謝給事有不可耳寧宗朝累拜右丞相尋以少傅
致仕薨以孫女為理宗后追封信王諡惠正遷字
于喬餘姚人成化十二年舉進士第一累官修撰諭
德學士進大學士敬皇帝晏駕與大學士劉健李東
陽同受顧命輔毅皇帝即位正德初議政不合致仕
歸嘉靖初召進少傅兼太子太傅尋薨贈太傅諡文
正
褒忠祠在錢塘學宫之東舊為清軍公館萬歷三年
侍御萬安蕭公廩改祀國朝革除死事諸臣脩撰王
叔英博士方孝孺副使程本立都御史陳性善太常
少卿盧原質左拾遺戴德彛都給事龔泰戶部侍郎
卓敬盧迥谷府長史劉璟蕭縣知縣鄭恕東平州吏
目鄭華監察御史鄭公智陜西僉事林嘉猷檄有司
以時致祭云大學士吕本為之記
西湖遊覽志卷十六
