欽定四庫全書
西湖遊覽志餘卷十九
明田汝成撰
術技名家
晉時錢唐杜子恭有秘術嘗就人借瓜刀其主求之子
恭曰即當相還耳既而刀主行至嘉興有魚躍入船
中破魚腹中得瓜刀其神怪往往如此海賊孫恩叔
父孫泰師之傳其術亦多驗
杭州刺史裴友敞疾甚錢唐主簿夏榮候之榮曰使君
百無一慮夫人早須崇福以禳之崔夫人曰禳須何物
榮曰使君取二妃以厭之出三年則厄過矣夫人怒
曰此獠狂語耳榮退曰夫人不信榮不敢言使君合
有三婦若不更娶于夫人不祥夫人曰寧可死此事
不相當也其年夫人暴亡敞更娶三姬
武肅王左右算術醫流無非名士有葉簡李咸者善占
筮武肅當衙忽一日非常旋風南來遶案而轉召葉
簡問之曰無妨也此淮帥楊渥已薨當早遣弔祭使
去耳王曰生辰使方去豈可便伸弔祭簡曰此必然
之理速發使往彼若問如何得知但云貴國動靜當
道皆豫知之王從而遣之生辰使先一日到楊渥已
薨次日弔祭使至由是楊氏左右皆大驚服
宋時杭州太守何中正初及第時聞郭從周精卜求占
之從周贈以詩云三字來時正月圓一麾從此出秦
川錢唐春色濃如酒貪醉花間卧不還後中正果於
八月十五日除知制誥貶秦州後改杭州而卒
宋時臨安城中大街士夫必遊之地天下術士多聚焉
皆獲厚利後來十數年間向之老于術者悉多不驗
而後輩術者皆竒中有老術者叩於後進問其故後
進曰先年士夫之命得禄貴生旺皆是貴人近時貴
人必帶刑殺衝擊方貴汝不見今日監司郡守日以
斬殺為事乎老者歎服至今談子平者皆言正官不如
偏殺亦祖此意也
韓慥者紹興末賣卜於三橋多竒中庚辰春曾侍郎仲
躬吕太史伯恭至其肆則宗子趙待仕先在焉次第
談命首言待仕可至郡守却多貴子不達者亦卿郎
次及仲躬則曰命甚佳有家世有文學有政事亦有
官職只欠一事終身無科第次至伯恭問何幹至此
伯恭曰赴試曰去年不合發解今安得省試曰詞科
曰却是詞科人但不在今年彼三年兩試皆得之且
不失甲科復扣其所至沈吟久之曰名滿天下可惜
無福已而其言皆驗待仕至岳州守其子汝述為尚
書适逵遇卿監郎仲躬文清公之子能世其家舉進
士不第至從官以没伯恭隆興諒隂榜南宫第七人
又中宏詞科為儒宗得末疾甫四十六歲而終
耿聽聲者能嗅衣服以知吉凶貴賤德夀聞其名取宫
人扇百餘雜以上及中宫所御令小黃門持叩之耿
至后扇云此聖人也然有隂氣至上扇即呼萬歲上
竒之呼入北宫又取妃嬪珠冠十數示之至一冠奏
曰此有尸氣時張貴妃已死此其故物也後居候潮
門内夏震微時當為殿巖送酒于耿耿聞聲知夏必
貴遂以女妻其子子復娶其女時郭棣為殿帥耿謁
之曰吾部中有三節度他日皆為三衙問是何人曰
周虎彭輅夏震也虎與輅時已為將官獨震方為帳
前佩印官郭曰周彭地步或未可知震安得遽爾耶
曰吾所見如此耿因與結為義兄弟一日耿謂虎曰
吾數夜間聞軍營金鼓有殺聲君三人顯達之時至
矣未幾開禧出師虎守和州輅為金州統戎皆以功
受賞震則以誅韓功相繼獲殿巖虎亦參馬迹皆立
節度使班悉如其言
楊王沂中閒居微行遇一相押字者王以所執拄杖就
地作一畫相者驚拜曰閣下宜自愛王愕然問其故
相者拜曰土上一畫乃王字也當封王無疑王笑遂
批帖云與緡錢五百萬用押字識之相者翌日詣司
帑請錢司帑者熟視批劵問汝何人敢作王贋押來
脫錢相爭不已同列解之乃醵錢五十緡相贈相者
持錢大慟而去司帑伺間問王曰恩王嘗批押字與
相者五百萬耶王曰然此人神相故重酬之司帑曰
某以贗押拒之衆人打合五十千與之矣王驚問故
司帑曰不可使此人脫得王錢他日必又有以術來
胡說者則王之謗厚矣恩王已開王社更復何求王
起撫其背曰說得是見得是就以相者錢五百萬賜
之
莫月鼎者道士也嘗與客遊西湖烈日熱甚月鼎曰吾
借一傘遮隂乃向空嘘氣忽黑雲一片隨而覆之
宋末時有富春子善風角鳥占賈秋壑招之一日叩以
飲食之事密寫緘封明日賈宴客湖舟至暮賈立船
頭歌月明星稀烏鵲南飛之句客廖瑩中言日已晚
可拆書觀之諸事不及唯有月明星稀烏鵲南飛八
字衆皆驚賞
咸淳間有醫僧寓臨安明脈識證迎者如市太學生欲
戲之有王上舍氣體充實身長八尺平生無疾詐令
為病延僧診視王方食將竟聞僧至倉猝就榻偶絆
一跌乃起而寢僧入診脉亟出語諸生曰不可救矣
諸生撫掌大笑僧曰非索價妄語也須臾死矣雖良
藥不可治羣詈逐之逾半日而王死蓋飽食體肥遭
跌而腸斷也
筲箕泉在赤山之隂黃大癡結廬于此其徒沈生狎近
道姑同門將白之於師沈懼引刀自割其勢衆救得
活而瘡口流血經月不合偶問諸閹奴教以乾所割
勢搗粉酒服之如言不數日而愈
應本中甫錢唐人篤志好道得劉千金和尚降僊之術
甚驗每在萬松嶺上同志家為之欲備牲醴祭仙而
苦無錢漫以借錢叩仙允之降筆云適有賈壑翁平
章在此可立約借汝遂書約拜楮錢甲馬焚爐中復
書云汝二人可往葛嶺相府故居大銀杏樹下稍西
有草一莖長而秀者就下掘之可得二人隨往不覩
其草乃拾半瓦祝曰大仙若果有錢當引領去祝畢
其瓦自動中甫以手扶瓦隨行至樹西果有長草在
焉掘深二尺唯麄石數塊再祝曰恐即是此其瓦卓
地如應狀遂持而歸復叩仙曰此石當何為之仙書
曰爐鎔成汁二人鎔之聞爐中如淬水聲溜下皆白
銀也持往三橋鋪貨得鈔三十兩買牲設祭數月後
因别事降書曰應生所借之錢免汝還矣可於爐中
取原約如言而往果得約已燒去上下空紙其原書
俱存中甫儒者外貌矍鑠有膂力能手搏無與敵者
其所得術每欲教人第恨不得忠孝士卒無𫝊焉殁
在至正巳丑時年七十有八
至正間江西龍廣寒挾預知之術來遊錢唐諸寓宿佑
聖觀陳提點房中陳欲試其術叩以明日飲食事龍
密寫固封囑曰不可拆看陳俟其出乃竊啟視之云
來日當食羊肉白麪老夫亦與客列適有餽陳活鯽
魚數尾陳戒僕明日三厨專以此魚供饌至明早住
持吳月泉因高顯卿參政避人賀生辰來方丈坐吳
邀陳相陪陳曰敝房有活魚取來供饌高固止之因
言龍廣寒在房高曰我嘗識之請來同坐酒食我巳
准備來也是日果是羊肉白麵龍亦與席
元時真州有巨商每歲販鬻至杭州時有挾姑布子卿
之術號鬼眼者設肆省前言多竒中門常如市商造
門方下坐忽指謂曰公大富人也惜乎中秋前後三
日内數不可逃商懼即戒程時八月初間舟次揚子
江見水濱一婦仰天號慟商問其故答曰妾之夫小
經紀止有本錢五十緡買鵝鴨過江貨賣歸則計本
于妾持贏息買薪米餘悉付酒家率以為常今妾偶
遺其本非惟飲食無措亦且見捶死矣寧自沈耳商
聞之嘆曰我厄于命使鑄金可代將不惜彼乃自夭
其生哉亟取錢一百緡贈之婦感謝而去商至家具
以鬼眼之言告父母且與親舊訣别閉門待盡踰期
竟無他故後復之杭道經向泊舟處忽遇先日贈錢
之婦抱一子迎拜於路且告曰自蒙恩人救拔後數
日乃産此兒母子二人没齒荷再生之恩商至杭再
過鬼眼驚問曰公中秋胡不死乃詳觀形色笑曰公
隂德所致曾救老隂少陽之命矣商異其術捐錢贈
之
元時李國用自北來寓杭州能望氣占休咎兼相術但
厓岸倨傲時貴亦頗敬之謝后諸孫有退樂者延致
之即據中坐省幕官皆下位不得其一言時趙文敏
公為七司戶陪席風瘡滿面李遥見即起迎謂坐客
曰我過江僅見此人面瘡愈即面君矣公輩記取異
日官至一品名聞四海國用登州人嘗得仙術洞視
五臟世稱神仙云
元初有富初庵者善卜筮時錢唐初附世祖以故都殷
盛懷南顧之憂召初庵筮之卦成而初庵猶未知也
世祖曰以此占臨安何如對曰不過五六十年生聚
蕭條滿城荆棘其後杭州連有火厄兼以墨吏横斂
閭閻十室九空矣
杭人張存幼患一目時稱張眼子忽遇巧匠偽安一磁
睛障蔽於上人皆不能辨其偽至元丙子後流寓泉
州起家販舶越六年壬午回杭自言於蕃中獲聖鐵
一塊厚闊僅及二寸作法撒沙布地噙鐵於口刀刃
不能傷其身後𫝊聞既廣有烏瑪喇奉使來取試以
鐵納於羊口籠其首作法撒沙驗之劔果無所傷去
鐵復揮應手首落遂以進呈
大德戊戌二月二十日張尚書漢臣趙松雪學士費北
山漕侯同在杭州泛舟過西湖至茅家埠上岸乘肩
輿將游水樂洞行里餘逢一尼寺趙公偕二公入寺
訪親俄而從人來報張公之老僕戎顯卒死矣亟回
至其所呼救不甦氣絶身僵忽有二道士過一老一
幼云不妨事老者即於死人面上吹呵幼者就籬落
間摘一青葉度於老者若作法書符狀置死人項隨
即再生頃間失二道士所在或云恐是洞賓變現隠
括其姓如此耳
宋會之者杭州人元時名醫也其治水蠱法以乾絲瓜
一枚去皮剪碎入巴豆十四粒同炒以巴豆黃為度
去巴豆用絲瓜炒陳倉米如絲瓜之多少米黃色去
絲瓜研之為末和清水為丸桐子大每服百丸皆愈
其言曰巴豆逐水者也絲瓜象人脈絡也去而不用
藉其氣以引之也米投胃氣也鮮于樞所記若此
元時陸華之錢唐人以賣卜馳名且通文學搢紳多與
之友天台丁仲容贈之歌云雲心子陸農師之子孫
老來賣卜錢唐門搜玄決微擘混淪進退五緯扶兩
輪皥父及芒兒束手就律吕不敢差毫分前身定是
張博望老樹倒騎上崐崘投抒機上女飲牛河畔人與
之細說天地根却來人世三千歲君平朽骨呼不聞功
名富貴無足云秪談禍福開盲昏得錢沽酒和天吞
劉均美者號閱耕錢唐人世以醫名讀書通大義性孝
友待異母弟如同母讓産悉與之洪武間以閭右徙
實京師仍以醫行居善藥售不二價又喜施病而貧
者故四方持重價走均美市藥者日無算而貧無錢
走丐藥者亦無算均美旦起視丐者先之而後及市
者一時士大夫多均美之義若解大紳楊士竒皆與
交遊有歌詩贈之而郡人許昉遊國學貧無以自給
均美延之家昉死為殯斂歸其棺暮年術益精活人
益多譽益遠年九十卒鄭璧閱耕詩云嬾看玄都觀
裏花卻尋老圃事桑麻田疇春雨東西舉鷄犬比隣
一兩家芳草綠肥黃犢健遠山青斷白鷗斜歸來靜
掩茅堂坐鍊就爐中九轉砂楊士竒夀九十詩云桑
弧蓬矢懸門日至正初當第七春早幸天興明聖運
長留身作太平人紫泥詔下頻頒帛金鼎丹成足養
神更住人間四千日夀星光照百年椿
杭城有鬻杖丹膏者雖血穢狼籍一敷而愈又有胎骨
丸將杖時服之雖杖不傷若不杖則内熱&KR0796;腫必破
血而後已予曾祖亦取桑椹子及未毛之鼠以麻油
釀之以施傷者傅之立效此雖小技亦有專門可以
救小民以詿誤而遭酷吏之厄者徐大章弼則說云
杭人有徐其姓而號靜隠處士者素以痬醫為業且
善療笞杖傷有被笞杖傷者輒趨處士請療療輒愈
其術用藥為劑揉為膏以傅于其傷被傷者云藥力
所及快若神仙家所謂玄霜紺雪或曰人而受笞杖
傷蓋得罪於王法者也使含苦茹毒呻吟日夜可也
今而療之易呻吟為悅豫法斯蠧矣其術雖竒王法
不與也余解之曰罪有重輕笞杖之設蓋以待夫過
誤者也法家欲使過者立於無過之地是以有笞杖
之刑以恥辱之使知自創艾非棄之也漢室腐刑且
下蠶室懼風戾殺人矧過誤乎然則處士之術有弼
刑之功矣吾既解或人且嘉處士得擇術之道筆其
說授之
杭城假山稱江北陳家第一許銀家第二今皆廢矣獨
洪靜夫家者最盛皆工人陸氏所疊也堆垜峰巒拗
折澗壑絶有天巧號陸疊山張靖之嘗贈陸疊山詩
云出屋泉聲入戸山絶塵風致巧機關三峰景出虛
無裏九仞功成指顧間靈鷲峰來羣玉垜峨嵋截斷
落星問方洲歲晚平沙路今日溪山送客還
陳岊山仁和人居竹竿巷以星命為業得異人授以天
文之術其言事歴歴有驗一日與隣老遊郊外衆欲
回陳強之弗得云爾去必遭官杖其人不信偶衝郡
守節級果遭杖又嘗見郭顔色門首豎旛設醮陳謂
其隣人曰此日不宜道士云文奏已定不可更矣竟
于是日行之果為官府擒治正統改元詔書至陳謂
馬士良曰吾夜觀天象今上異常做幾年皇帝而止
又做幾年馬以為狂及天順改元其言始驗
馬塍藝花如藝粟槖駝之技名天下往往發非時之品
真足以侔造化通仙靈凡花之早放者名曰唐花其
法以紙飾密室鑿地作坎緶竹置花其上糞土以牛
溲硫黃盡培溉之法然後置沸湯于坎中少候湯氣
薰蒸則扇之微風盎然融淑之氣經宿則花放矣若
牡丹梅花之𩔖無不然獨桂花則反是蓋桂必清涼
而後放法當置之石洞巖竇間暑氣不到處鼓以涼
颸養以清肅竟日乃開此雖揠而助長然必適其寒
温之性而後可至於盤結松栢海桐之屬多倣畫意
斜科而偃蹇者為馬遠法挺幹而扶疎者為郭熙法
他如鸞鶴亭塔之形種種精妙可為庭除清賞也
陶九成言在杭州嘗見為禽戲者蓄龜七枚大小凡七
等置龜几上擊鼓以喻之則第一等大者先至几心
伏定第二等者從而登其背直至第七等小者登六
等之背乃豎身直伸其尾向上宛如小塔狀謂之烏
龜疊塔又見蓄蝦䗫九枚先置一小墩於席中其最
大者乃踞坐之餘八小者左右對列大者作一聲衆
亦作一聲大者作數聲衆亦作數聲既而小者一一
至大者前點首作聲如作禮狀而退謂之蝦䗫說法
余近見杭州禽戲有曰螞蟻角武者其法練細蟻黃
黑二種各有大者為之將領插旗為號一鼓對壘再
鼓交戰三鼓分兵四鼓偃旗歸穴矣有曰靈禽演劇
者其法以蠟嘴鳥作傀儡唱戲曲以導之拜跪起立
儼若人狀或使之銜旗而舞或寫八卦名帖指使銜
之縱横不差或抛彈空中飛騰逐取此雖小技殆有
神術焉
西湖遊覽志餘卷十九
