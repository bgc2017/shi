欽定四庫全書
西湖遊覽志卷十一
明田汝成撰
北山勝蹟
自合澗橋折而南度佛國山門為下天竺講寺靈鷲峰
月桂峰稽留峰蓮花峰三生石翻經臺香林洞葛塢葛
井神尼舍利塔
佛國山門舊為鍾離權書後改張即之書今所懸乃
皇明凉國公署額蓋僧家者流托權勢以為重未必
真藍氏手筆也
下天竺寺坐靈鷲山麓亦晉僧慧理建隋開皇十五
年有僧真觀者錢唐人操行高潔掌有僊文與禪師
道安頭陀石室檀越陳仲寳拓而脩之號南天竺寺
五代時號五百羅漢院宋大中祥符初改靈山寺天
禧四年復天竺寺天聖中僧遵式重修有簷葡堂慶
元三年改天竺靈隠寺三竺之勝周回數十里而巖
壑尤美者廻聚兹區自飛來峰轉至寺後巖洞玲瓏
瑩拔清朗如伏虬飛鳳層花絫萼皺縠疊浪妍態怪
狀不可縷陳其材木皆自巖骨擢起蒼翠葱鬱不土
而茂傳言兹山産玉故腴潤育物如此張祐詩西
南山最勝一界是諸天上路穿巖竹分流入寺泉躡
雲丹井畔望月石橋邊洞壑江聲遠樓臺海氣連塔
明春嶺雪鐘散暮松煙何處去猶恨更看峰頂蓮
張仲舉遊寺詩石梁濺水濕蒼苔隂洞傍穿澗底回
殿閣金銀從地湧山林圖畫自天開龍随僧到分雲
住猿認人呼下樹來遊興未闌斜日盡馬頭呼酒尚
徘徊西湖之西天竺深天香滿風多桂林老猿引子
下高樹流水與雲來遠岑上方巳變劫灰黑古洞長
帶秋嵐隂清輝娛人且歸去後夜月明重來尋白
廷玉詩山轉龍泓一徑深嵐煙吹潤撲衣巾松蘿掩
映似無路猿鳥往來如有人講石尚存天寳字御梅
嘗識建炎春城中遮日空西望自與長安隔兩塵
靈鷲峰即飛來峰之别名也靈隠天竺皆慧理道場
而桂子天香之景兩寺共之樂天詩所謂一山門作
兩山門兩寺元從一寺分者是也
月桂峰唐天聖中秋月甚朗降靈實於兹山狀若珠
璣璀璨奪目有異人識之因曰此月中桂子也遂以
名峰故宋之問詩云桂子月中落白樂天詩云宿因
月桂落皆謂是耳峰下舊有月桂亭慈永拾桂子詩
丹桂生瑤實千年會一時偏從天竺落秖向月宫知
出海光輪滿當軒玉樹欹嬋娟含素影凌亂下空墀
泉客珠連泣秋荷露忽垂林間僧共拾猶誦樂天詩
種桂子詩云嫦娥有深意飛下白雲關為惜僊家
樹移栽佛國山蟾宫人可折鷲嶺世稀攀他日歲寒
裏杉松相倚閒
稽留峰相傳堯時許由隠居兹山遂名許由峰而訛
為稽留盧同父詩云問山何以名靈隠山曰當年隠
許由者是也或曰晉時許遠游非許由也然酈道元
水經言昔有道士入此不返因以稽留為山號則稽
留之名自漢魏時已然又非許遠游遺蹟矣許遠游
名邁自餘杭垂霤山移入靈隠茹芝吟詩有終焉之
志嘗與王羲之書曰山隂臨安多金堂玉室瓊芝瑤
草漢末得道之士在焉後不知所往人謂羽化云
蓮花峰在山頂孤石可四十圍開瓣若千葉蓮花梅
詢詩云巨石如芙蕖天然匪雕飾盤薄峰頂邊嬋娟
秋江側涉川試誰採作礪當自惜坐與榮落同正心
未嘗易
三生石在寺後唐時有李源者京洛人父愷死安禄
山之難源悲憤不仕不娶居惠林寺者三十年與僧
圓澤友善相約遊蜀中蛾眉山源欲自荆州泝峽澤
欲取長安斜谷路源不可曰吾已絶世事豈可復道
京師哉澤默然久之曰行止固不由人遂自荆州路
舟次南浦見婦人錦襠負瓮而汲圓澤曰此吾託身
之所也源驚問之澤曰婦人姓王氏吾當為之子孕
三歲矣吾不來故不得乳今既見無可逃者公當以
符咒助我速生三日浴兒時公臨視我以笑為信後
十三年中秋月夜當與公相見於杭州天竺寺源悲
悔為具沐浴易服至暮澤亡而婦乳三日往視之兒
見源果笑源遂不果入蜀反居惠林後十三年自洛
適杭州赴其約所聞葛洪川畔有牧童菱髻騎牛歌
竹枝隔水呼源覿之乃圓澤也歌曰三生石上舊精
魂賞月臨風不要論慚愧情人遠相訪此身雖異性
常存源問澤公健否答曰李公真信士俗緣未盡慎
勿相近願勤修之又歌曰身前身後事茫茫欲話因
緣恐斷腸吳越山川尋已遍却回煙棹上瞿塘遂拂
袖入煙霞而去
翻經臺相傳謝靈運為兒時翻經於此廬山記云謝
靈運見遠公而異之以北本湼槃經翻為南本三十
二卷遂以名臺則臺當在廬山而兹山更見豈後人
希謝氏之高蹤而托名耶唐姚鉉詩康樂悟玄機寂
寥此棲息經翻貝葉文臺近蓮花石
香林洞一名香桂林舊有香林亭其右為日月巖董
嗣杲詩日月巖頭古翠埋錦雲深隔洞門開蒼藤随
石無根活靈把何年有種栽氣裊野煙疑麝過暖薰
山雨悞蜂來空亭誰領幽芬坐雲鶴同行鎖綠苔
黃初庵詩日射巖扉曉霧開杖藜拄石破蒼苔一䨇
蛺蝶随人去知是香林洞裏來
葛塢葛井皆稚川遺蹤也相傳吳赤烏二年葛稚川
得道於此唐時有方士葛孝僊亦隠兹山故郭祥正
詩云二葛既成仙猶存煉丹處是也梅詢詩僊翁道
未泯棲神在巖石酌彼山下泉窮年煉丹液洞隂春
始綠苔甃秋涵碧緬邈不可攀凭欄望鳬舄圓法
師詩僊去遺蹤在泠泠翠岳邊冷光涵碧甃暗脈瀉
寒泉月映冰壺淺秋澄古鑑圓羽人居止近閒汲灌
芝田
神尼舍利塔在靈鷲峰頂隋仁壽二年遣僧齎神尼
舍利於此造塔發土得石坎因以所齎舍利石函納
其中不差分寸人咸異之
寺畔舊有七寳普賢閣日觀庵西嶺草堂七葉堂九
品觀堂金光明三昧堂夜講堂無量壽閣慈雲懴主
榻旃檀觀音像瑞光塔重榮檜石面靈桃無根藤水
臺盤曲水亭回車軒枕流亭登嘯亭適安亭清暉亭
跳珠亭蓮花水水波石鬭鷄巖朱墅並廢七寳普
賢閣沙門善照以七寳塑普賢菩薩像吏部尚書虞
策志其事日觀庵僧遵式建范仲淹為之記寺中
至今相傳有文正公卧榻王随寄詩語傳要妙三乘
法香供精嚴七祖堂日觀庵中絶塵念彌天高雨靄
錢唐遵式博習教規著淨土懴儀天聖中示滅有大
星隕靈鷲峰塔名瑞光西嶺草堂唐時道標法師
立遵式詩昔人枕窮林築室行真道自後數百年山
邊惟蔓草七葉堂白樂天詩鬱鬱復鬱鬱此熱何
時畢宜人七葉堂煩暑随步失簷雨稍霏微窗風正
蕭瑟清閒一覺睡可以消百疾重榮檜在光明懴
堂後隋朝所植高數丈大十圍後為兵火所燎至大
中祥符間復茂石面靈桃在翻經臺之側生於石
面結實甚大而甘宋政和間取植上苑曲水亭一
名流杯亭亭心有水臺盤曲折可流觴傍有遵式所
立陸羽二寺記碑薛映詩臺盤䟽石渠激流環四面
夏屋有餘清羽觴随意轉賓告醉言歸主稱情未倦
雖非禊飲辰豈謝蘭亭讌梅詢詩鶴髮山中人䟽泉
鑿幽石如憑青玉案分遞白雲液泠泠濺雕爼瑟瑟
穿吟席醉坐三伏中煩襟自消釋回軒亭在曲水
亭傍枕流亭内有無竭泉宋高宗嘗臨觀賜扁
跳珠軒在客寮中有泉出石罅飛洒如珠蘇子瞻詩
道眼轉丹青嘗于寂處鳴早知雨是水不作兩般聲
朱墅梁時鹽官隠士朱世卿别墅
又南為楓木塢中天竺禪寺千歲巖
中天竺寺在稽留峰北隋開皇十七年僧寳掌建寳
掌以唐高宗顯慶二年住浦江化去自稱度世一千
七十二年故兹山中尚有千歲巖吳越王改崇壽院
政和四年改曰天寧萬壽永祚禪寺南渡初有摩利
支菩薩像淳熙間建華嚴閣元天歷間有僧大忻得
幸於文宗改天歷永祚禪寺其山門中天竺三字乃
國朝魏國公署額白樂天詩雜芳澗草合繁綠巖樹
新山深景候晚四月有餘春竹寺過微雨石逕無纖
塵白衣一居士方袍四道人地是佛國土人非俗交
親城中山下别相從亦殷勤參寥子詩夕陽山氣
靄葱葱路轉松隂復幾重行過石橋人未見數聲先
聽寺樓鐘稽留峰北好林泉珍重幽棲得所便栢子
煙中能宴坐想無餘習可攀緣霜壓簾櫳雪泫條銀
河初轉斗垂杓清言共失三更夢錯恨芙蓉漏易消
王元章送僧歸天竺詩天香閣上風如水千歲巖
前雲似苔明月不期穿樹出老夫曾此聽猿來相逢
五載無書寄却憶三生有夢回鄉曲故人憑問信孤
山梅樹幾番開
寺畔舊有天香閣桂子堂此中亭如意泉興福院多
福院大明寺永清寺東岡塔蘇和墓並廢天香閣
黃溍詩上方樓閣鬱岧嶤百尺危欄架泬寥曾是高
人行道處天香雲外至今飄興福院淳熙初慧光
禪師建多福院吳越時建大明寺法華和尚建
東岡塔隋法師真觀建蘇和墓和錢唐人建閣
收書蘇子瞻題曰錢唐書藏卒葬於此
中天竺之對為永清塢心庵
永清塢之背即為龍井正德中陳氏建庵塢中名永
清庵
心庵正德間寳珠禪師建有白雲巖玉液泉
又西南過肅儀亭見心亭為上天竺講寺乳竇峰獅子
峰䨇桂峰白雲峰天香巖夢泉大悲泉如意池
肅儀亭宋嘉祐中僧元淨建元淨字無像於潛人受
戒於天竺慈雲師學行精進神宗嘉之錫號辨才居
上天竺十九年與蘇子瞻昆季趙閱道友善頃之還
於潛復歸天竺遷居龍井子瞻贈之詩云道人出山
去山色如死灰白雲不解笑青山有餘哀忽聞道人
歸鳥悦山容開神光出寳髻法雨洗浮埃想見南北
山花發前後臺寄聲問道人借禪以為詼何所聞而
去何所見而回道人笑不答此意安在哉昔年本不
住今者亦無來此語竟非是且食白楊梅趙閱道贊
云師去天竺山空鬼哭天竺師歸道場光輝大士大
悲實師焉依師乎真乎真金琉璃教宗智者法嗣韶
師須彌有壊至道無為稽首慈相仰之讃之皆無妙
幻豈勝言思亭久廢皇朝洪武二十八年僧一如重
建一如者會稽人善講法華經少師姚廣孝嘗語人
曰如公兩浙一人也永樂間修大藏經詔一如總其
事寵賚甚渥卒葬天竺山少傅楊士竒為之志
見心亭嘉靖十三年都指揮僉事李節建其西有梅
峰庵今廢
上天竺寺晉天福間僧道翊結庵山中一夕見瑞光
發於前澗就視之得竒木刻畫觀音大士像後漢乾
祐間有僧從勲自洛陽持古佛舍利來置頂中妙相
咸備晝放白光士民崇信吳越王嘗夢白衣人求緝
其居寤而有感遂建天竺觀音看經院宋咸平中浙
西久旱郡守張去華率僚屬具幡蓋鼓吹迎觀音而
禱霔雨濡足自是有禱輙應蘇子瞻雨中遊觀音院
詩云蠶欲老兮麥欲黃山前山後雨浪浪農夫輟耒
女停筐白衣僊人坐高堂蓋有望於祈晴也南渡時
捨施珍寳有日月珠鬼谷珠猫睛等雖大内亦以為
罕見嘉祐中沈文通治郡謂觀音以聲音宣佛力非
禪那所居乃以教易禪命僧辨才元淨主之鑿山築
室幾至萬礎治平中郡守蔡襄奏賜靈感觀音殿額
元淨乃益鑿前山闢地二十有五尋殿加重簷建炎
四年烏珠入臨安高宗遜於海烏珠謁天竺問知觀
音本始乃舉之輿中與大藏經併徙而北時有比丘
智完者率其徒以從至燕舍於都城之西南五里曰
玉河鄉建寺以奉天竺之僧乃重以他木刻肖前像
詭曰藏之井中而出之至今稱觀音出現井其實非
故物也乾道三年建十六觀堂七年改院為寺門扁
皆御書慶元三年改天台教寺元至元三年燬五年
僧慶思重建仍改天竺教寺元末燬國初重建累朝
代有宣賜金帛及寳旛之屬寺内有白雲堂兩峰堂
中印堂雲漢閣應真閣延桂閣秋芳閣伴雲閣清華
軒植杖亭謝屐亭流虹澗金佛橋琮老橋凝翠泉觀
音泉雲液池池上有辨才手植山茶花並廢唯白雲
堂尚存宋孝宗觀音像贊猗歟大士本自圓通示
言有說為世之宗明環無二等觀以熙随感即應妙
不可思理宗觀音像贊神通至妙兮隠顯莫測功
德無邊兮感應甚速時和歲豐兮祐我生民兵寢刑
措兮康此王國李太白與從姪良遊天竺寺詩挂
席凌蓬丘觀濤憩樟樓三山動逸興五馬同遨遊天
竺森在眼松風颯驚秋覽雲測變化弄水窮清幽疊
嶂隔遙響當軒寫歸流轉成傲雲月佳趣滿吳洲
蘇子瞻秋日龍井訪辨才詩不辭清曉扣松扉却值
支公久不歸山鳥不鳴天欲雪捲簾惟見白雲飛
乳竇峰在天竺寺南下有空巖懸乳如脂甘和可㗖
其西為獅子峰雙桂峰又曰雙桂巖其北為白雲峰
其東為天香巖烏石峰稍南為中印峰重岡疊巘蒼
翠輝映又西為蛾眉山
夢泉宋崇寧元年浙西大旱寺中厨水不給主僧玉
法師夢泉發于西坡鑿之果得遂名夢泉
大悲泉在講堂下流遶殿前經如意池池以青石為
之方丈面鏤如意文曲折回遶可流觴焉
由寺折而東南為幽淙嶺捫壁嶺活沙塢再上為天門
幽淙嶺俗稱水出嶺病其不雅易以今名深壑泠泠
巉石齒齒陟此者必布襪芒屨前後牽挽三步一踴
五步一躊草樹四周仰天一線至捫壁嶺則左廹峭
嶂右臨深溪緣木扳蘿方可舉趾活沙者流沙也滑
而善崩上至天門則諸山下伏雙峰錐立西湖鏡開
遊覽至此譬諸洞開武庫珍寳横陳無復底藴從此
而東則為龍井又南為郎當嶺小青嶺大青嶺升降
相因西湖或隠或見又南則為五雲山矣
西湖遊覽志卷十一
