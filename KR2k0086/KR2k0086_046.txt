欽定四庫全書
西湖遊覽志餘卷二十二
明田汝成撰
委巷叢談
宋時臨安三學之横盛于景定淳祐之間凡有所欲出
者雖宰相臺諫亦直攻之必使去其權乃與人主抗
衡或少見施行則必借秦為諭動以坑儒惡聲加之
君相略不敢過而問焉其所以招權納賂豪奪庇好
動搖國法作為無名之謗扣閽上書經臺投卷人畏
之如狼虎市井商賈無不被害而無所赴愬雖京尹
不敢過門一時權相如史嵩之丁大全不卹行之亦
末如之何也大全時極力與之為敵重修丙辰監令
榜之三學時則方大猷實有力焉其後諸生協力合
黨以攻大全大全終於得罪而去磨去大猷題名之
石以為敗羣之罰自此之後恣横益甚至賈似道作
相度其不可以力勝遂以術籠絡重其恩數豐其饋
給增撥膳田種種加厚於是諸生啖其利而畏其威
雖目擊似道之罪而噤不敢發一語及似道要君去
國則上書贊美極意挽留今日曰師相明日曰元老
今日曰周公明日曰魏公無一人敢少指其非直至
魯港潰師之後始聲其罪無乃晚乎蓋大全之治三
學乃懲嵩之之不敢為似道之不敢輕治乃鑒大全
之無能為至彭成大之為前廊竟摭其平日之贓決
配南恩州學舍寂不敢發一語此其術亦有大過人
者
宋時臨安太學多四方之人淳祐辛亥鄭丞相清之當
國朝議以遊士多無檢束羣居率以私喜怒軒輊人
甚者植黨撓官府之政扣閽攬黜陟之權或受賂醜
詆朝紳或設局騙脅民庶風俗浸壊遂行下各州自
試于學仍照舊比分數以待𩔖申將以是歲七月引
試為始會教官林經德對士子上請語微失于是大
鬨肆罵時趙京尹與&KR0696;委官調停一時但欲求静遂
許以三百名内一半取土著一半取遊士于是乃息
越數日宰執奏事上面諭曰近行諸州各試之法正
欲散遊學之士不知臨安府憑何指揮復收外方之
人趙尹聞之恐甚乃移牒俾遊士限日出齋其計始
窮乃為檄文相率而去云天之將喪斯文實繫興衰
之運士亦何負于國遽罹斥逐之辜静言思之良可
醜也慨宗祖之立法廣學校以儲材非惟衍豐芑以
貽後人蓋亦隆漢都而尊上國肆惟皇上克廣前猷
炳炳宸奎釐為四學戔戔束帛例及諸生蒙教育之
如天恨補報之無地但思粉骨何畏觸喉直言安石
之姦共惜元城之去實為公議不利小人始隂諷其
三緘終盡打于一網不任其咎移過于君是誠何心
空人之國鄭僑猶謂毁校不可而李斯尚知逐客為
非今彼不顧行之使我何顔居此厄哉吾道告爾同
盟毋見義以不為宜行巳而有恥苟為温飽可勝周
粟之羞相與提攜莫蹈秦坑之禍斯言既出明日遂
行八月朔乃相率而出復作文告先聖曰斯文將喪嗚
呼天乎吏議逐客嗚呼人乎乘桴浮海嗚呼聖乎遯世
無悶嗚呼士乎敢告又作詩云塞翁何必恨失馬城火
可憐殃及魚一笑出門天萬里擔頭猶有斥姦書又詩
云鄭五不去國金陵深誤君校存知必毁書在巳如焚
自是清流禍非干北黨分歸歟雖幸矣恨未效朱雲又
詩云上書如啜盧仝茶直論國體寧無譁依然茅葦縱
横斜龍鍾老栢休槎牙嗚呼世事如絲麻食肉者口徒
咿哇鬼蜮空含射影沙逐客令下堪吁嗟識者將紹秦
德邪淳祐浸不如端嘉邪人剛指正人邪時有引喙鳴
靈鴉失脚竒禍遭羅罝尼山草木枯無花奄奄山鬼相
揄揶我今束書歸山涯不惜一去惜國家于是京尹待
罪兩校官各降一資而陳顯伯鄭雄飛方以公道自任
且欲收譽士林乃相繼上疏欲復其舊而賈似道居淮
閫至以遊士欲渡淮投北敵以脇上必從而理宗以周
粟秦坑等語怒未解深不然之至開慶巳未吳丞相潛
再登揆席首欲收士心復舊法會去不果戴慶炣以
參樞輪筆竟作指揮許京庠有籍無分人引試一次
於是漸復雲集矣
太學古語云有髮頭陀寺無官御史臺言其清苦而鯁
亮也其時齋舍質素器止陶瓦棟宇無飾國有大事
讜論間發言侍從之所不敢言攻臺諫之所不能攻
公是公非偉節相望自嘉定以後習尚華靡亭榭簾
幕朱碧焜煌妓飲酣沈黃白錯落權門要路陽為矯
激隂則附麗而徒以徤吻劇舌雌黃國是去古語遠
矣
宋制車駕饗景靈宫太學武學宗學諸生俱在禮部前
迎駕臨安府有人作十七字詩譏之曰駕幸景靈宫
諸生盡鞠躬頭烏身上白米蟲蓋譏其幞頭襕服歲
糜廩祿不得出身年年迎駕耳
行在太學造工之初鳴鼓集飯有劉耆者山東來目雙
瞽善聽聲過之問曰此何地適聞鼓聲官氣甚旺旁
人以建太學語之耆曰若如此則不出宰相永無火
災所以自中興以來六七十載絶無鬱攸之驚而未
聞有爰立者嘉泰中高文虎為祭酒欲為陳自強之
奉遂謂鼓壊請更鞔之未幾自強正拜遂以為更鞔
堂鼓而自強破揆席之荒也名其鞔鼓之所曰鞔鼓
橋且諷齋生建登槐之亭于舊所肄業齋之前及韓
平原敗而自強盡削在身官職竄死嶺表詔籍其家
殆與庶民同是猶不出宰相也登槐之亭亦隨折毁
宋時太學各齋除夕於祭齋榜品用棗子荔枝蓼花取
早離了之䜟執事者帽而不帶以縧代之謂之叨冒
爵中有數鴨脚以酒沃之謂之僥倖遊湖不至三賢
堂蓋以樂天子瞻君復並坐謂之落蘇林此皆速化
之心可發一笑
紹興間清漳楊汝南就試臨安待捷旅邸夜夢人以油
沃其首驚寤輒不利如是者三乙丑歲復與計偕懼
其復夢也揭曉之夕招同邸者告以故益市酒殽明
燭張博具相與劇飲期以達旦夜向闌四壁咸寂有
僕曰劉五卧西牖下呻吟如魘亟振而呼之醒乃具
言初以執炙之勩視博方酣幸主之不呼竊就枕忽
有二人扛油鼎自樓而登倉皇若有所顧見主之在
坐也執而注之我怒而争是以䆿語汝南聞之大慟
曰二千里遠投今又廢矣同邸亦相與嘆咤為之罷
博及明漫強之觀榜則其名儼然中焉黯若有迹油
漬其上蓋御史涖書以夜倉猝覆燈故耳宛陵吳勝之
淳熙辛丑得雋於南宫將赴廷對去家數十里地名
朱唐里之士夜夢有語之者曰吳勝之入都至朱唐
返矣時吳有親垂白意其或泥于行也既而無他集
賢賜第乃在第三甲上曰朱端常下曰唐廙始悟所
夢二事絶相𩔖要之科第有定分非可以智力求也
紹興二年兩浙進士𩔖試於臨安湖州談誼與鄉友七
人謁上天竺觀音祈夢誼夢人以二楪貯六茄為餽
惡之蓋杭人以茄為落蘇而應試者以落蘇為下第
也惟徐揚夢食巨蟹甚美迨且同舍聚坐一客語及
海物黃甲者揚問其狀曰視蝤蛑差小而比螃蟹為
大揚竊喜乃以夢告人以為必中黃甲之兆洎牓出
六人皆不利揚獨登科後二年誼復與周元特赴漕
司舉又詣寺祈夢前一夕周夢與諸人同登殿誼先
抽籖三反而三不吉餘以次請禱周立于後曰所以
來唯欲求夢爾何以籖為衆強之方詣筒下遇婦人
被髮如新沐者從佛背趨出謂其貴家人急避之遂
寤眀晨入寺誼所卜三籖果不吉餘或吉或否周但
焚香再拜願得夢是夜夢鄉人徐廣之持省牓至凡
列三等巳為中等第一人巳而賀客四集有道士在
焉明年七月省試罷還吳興待牓他日閱市聞呼于
後曰奉賀奉賀元特回顧乃徐廣之也云適過郡門
見揭試貼司牓内一人與君姓名同聊相戲耳周方
譙責之則又有言曰省牓自南門入矣遂相與散歸
及家而報至次日數客來賀一道士儼然其中周曰
與君不相識何以辱顧我道士笑曰君豈忘之耶去
年君過我卜我推君五行知今年必及第故來賀以
印吾術非有所求也遽辭去沈思其人乃開元寺賣
卜者始驗昨夢無一不合周果居中等雖非首選而
於吳興為第一人夫廣之之戲談黃冠之旅賀皆偶
然細事也而夢寐魄兆巳先于旬月之前人生萬事
不素定乎
真德秀會試於行都祈夢于吳山梓潼廟題其鼓曰大
扣則大應小扣則小鳴我來一扣動五湖四海聞其
聲是夜得吉夢其年果及第
鄭丞相清之在太學十五年殊困滯無聊甫升舍選而
無名闕仍赴省試臨期又避知舉袁和叔親試别頭
愈增怏怏及試青紫明主恩詩押明字短晷逼暮思索
良艱漫檢韻中有頳字可押遂用為末句云他年蒙
渥澤方玉帶圍頳歸為同舍道之皆大笑曰綠衫尚
未能得着乃妄思繫玉乎巳而中選攀附史彌遠官
至極品竟賜玉焉遂成吉䜟
癸酉歲慶元秋試兩浙運司幹官臨川龔孟鍨為考官
龔道出慈谿忽夢有人以杯湯飲之且作四字於掌
中曉起便覺目視昏>昏>及入院發策第一道中誤以
一祖十三宗為十四宗于是士子大鬨徑排試官房
舍悉遭箠辱至有負笈而逃者龔偶得一兵負去而
免劉制使良貴親至院外撫諭遂權宜以策題第二
道為首篇續撰其三久之始定于是好事者作隔聯
云龔運幹出題疏脱以十三宗作十四宗劉制使下
院調停用第二道為第一道明年秋度宗賓天于是
十四宗之語遂驗
度宗崩幼君諒隂榜第一名王龍潭二名路萬里三名
胡幼黃行都為之語曰龍在潭飛不得萬里路行不
得幼而黃醫不得
謝深甫台州人家本寒微父母賃舂以食父之友某招
深甫教子一夕賓主對飲夜半酒渴無從得水窗前
有梨方熟遂登樹啖之羣犬環吠深甫不敢下主人
夢黑龍蟠樹上為犬所吠驚覺開戸視之見樹上有
黑物訶問何人深甫曰我也逐犬深甫下主人竒之
遂妻以女深甫始不過讀兔園耳得妻後始學作程
文領鄉薦妻家亦貧但稍稍自給深甫草履赴省宿
於逆旅明發不頮面而遁至曹娥渡渡子必得若干
乃載深甫予之錢少渡子不肯曰不怕汝作轉運黥
我深甫乃從他處渡至嵊縣宿古廟中祝遇之厚又
飲以酒深甫訝之祝曰夜夢神告我明日當有宰相
來宿必官人也深甫焚香祝曰若成名當為縣官使
廟貌一新果登第遂注嵊縣主簿修廟焉後為浙漕
至曹娥召渡子謂曰今竟何如渡子伏地請罪深甫
笑曰吾豈果黥汝厚賜之使去曰台州秀才往來勿
取渡錢也
咸淳戊辰興化李權舉進士唱名後乞以本身致仕合
得恩例盡以回贈父母上書畢辭先聖及三魁同舍
出錢唐門脱綠袍挂門上泛舟而去時三魁同舍皆
送别權有詩云人言學古思入官我謂學易而官難
平生透出夢覺關本來面目只儒酸吾親不待若為
歡不如歸去卧林間殿前三策罄忠肝多謝皇恩天
地寬綠衫卸了白衣還扁舟飛過子陵灘前修亦有
逋與摶聖世待之俱寬閒何物种放大厚顔山鬼移
文伐其奸此行無復出閩山休音息影谷之盤今朝
釃酒酹雲壇便向錢唐門挂冠又有詩云有手須搴
龍衮衣有頭須叩九階墀有口須讀離騷詞有腹須
飽商山芝有身不願挂綠皮笑問此身欲何之寳石
山之巔重湖水之湄陶公云樂夫天命復奚疑
淳祐癸丑臨安試監補者天下無慮數萬蹂踐死者十
有七人省試又死一人當時有詩云南省觀圖喪一
名補闈又試萬人英兩重門閾如天險十有七人倒
地横誰設秦坑來貢院枉教唐士夢登瀛雲山萬里
家何在月白風清鬼哭聲
三山蘇大章乙未魁南省戊午就鄉舉時試出忽夢人
告之曰公與薦在四十一名公覺而喜言於朋友遂
𫝊播其事有同經忌之者投牒於州謂蘇與主司有
私若預薦當行駁於府帥樞使葉通叔羽喻之云姑
留牒俟拆卷當為區處既入院對號至四十一卷治
經果符夢中語未啓頗異之帥出士子牒示考官云
留此一卷不須拆俟填牓畢却於待補經魁取一卷
易之衆以為然榜畢取卷則原封者却非蘇而待補
者乃蘇卷也帥與主司各大驚異始知得失前定乃
不復再易次年蘇遂登春榜第一
紹興初有夢經德齋生為省元者時太學諸齋無經德
之名至二十七年祭酒周綰請增三齋曰節情經德
立禮至乾道間何澹從經德齋冠南宫作詩云太學
中興七十年續添經德夢先𫝊不才如我慚休應革
故從新定勝前
三寳珠者色目人居杭州至治元年舉進士以才學知
名雖湛湎酒色而練達吏事為浙省郎中大書四句
於門屏曰逆刮蛟龍鱗順捋虎豹尾若將二事論猶
比干人易其意欲杜絶請託也
元至正庚寅浙江鄉試八月二十二日夜二鼓貢院彷
彿見一物馳過甚疾其狀若猛獸軍卒因而喧哄考
官遂以角端命賦題角端者似麒麟而角在鼻上先
是元太祖駐師西印度忽有大獸高數十丈一角如
犀牛能作人語曰此非帝世界宜速還左右皆震懾
獨耶律楚材曰此名角端乃旄星之相也聖人在位
則斯獸奉書而至且能日馳萬八千里靈異如鬼神
不可犯也帝即回馭
皇明洪武三年始定科舉之法三年一行尋以收羅未
廣詔比歲一行八年罷科舉至十七年復詔三歲一
行到今不改也嘗得徐一夔鄉試錄序云皇上既平
海内詔以科目取士尋以大比之期為稍稽滯而天
下有遺材復命歲一舉行甚盛典也浙省歲貢四十
人洪武五年八月省臣合屬郡之士二百餘人命老
于文學之士如格試之而差次其高下有司遵故事
凡職掌之方選擇之法防閑惟謹既撤棘得士如額
以貢初科目之行上意欲斥浮華以收寔效是以廷
議稍變前代之制以趨于古故義必以經論必以禮
樂策必以時務夫義以經則其言務奥雅以達性命
道德之原論以禮樂則其言務精覈以明文物度數
之懿策以時務則其言務切實酌古今明事變以適
時之宜不然玉巵無當亦奚益于用哉此國家之良
法美意而凡為士子者之所當知也既竣事有司以
其程文鋟版以貽四方蓋將以上昭國家興文之盛
而下以勵來者有所矜式云爾其送趙生序云洪武
五年秋八月浙省鄉貢既撤棘一榜爛然懸于省門
之上觀者榮之杭之士預貢者五其第三人則錢唐
趙惟一執中也初執中受經于郡助教何彦恭甫而
何彦恭甫則受經于前鄉貢進士徐中先生授受有
源委故其試于有司也卒以易冠同經云執中將上
春官予告之曰科目之設在隋唐者吾弗暇遠引
宋以方州貢士謂之鄉貢元暨國朝以行省選貢
士亦通謂之鄉貢杭為方州時貢士之額自淳熙至
景定增至二十二人元置行省于浙領郡三十二杭
隸焉貢士之額僅二十八人是時杭之士不加少也
三年或不能貢一人今領郡九杭亦隸焉其額增至
四十人矣杭之士不加多也三年一貢有至六七人
者猶慮未足以盡其材也復比年一貢焉執中蓋比
年所貢士也元有科目名存而實不副如以二十八
人之額而欲收三十二郡之士幾何其不遺也方今
天子更化鑒觀前代之失獨出睿算以為宜近法宋
首建科目以廣取士之塗詔書既下家有絃誦之聲
人有青雲之志如杭之士預貢者無虚歲寧復有皓
首窮經之嘆者哉杭為東南都會人物最盛隋唐以
來大率以科目得之而惟宋為最吾試枚數宋以進
士起家有譽于天下後世者為子陳之政事則有若
唐肅郎簡度詞章則有若錢易錢藻楊蟠文學則有
若沈括沈晦洪咨夔論建則有若趙汝談汝讜李宗
勉是數人者或揚聲郡國或致身館殿或執政廟堂
功名事業播之鄉評𫝊之國史昭昭在人耳目今子
幸生斯世又為此邦之士去而拜官于朝固將如昔
人所云上不負天子下不負所學以揚芳邁烈嫓美
于前人矣豈徒要取名爵以為鄉榮而巳哉是邦人
材之盛軼元而追宋于子之行卜之矣
杭州科第莫盛于洪武永樂間至弘治正德間而稍衰
嘉靖巳來始復舊貫仁和縣解元六人洪武十七年
花綸二十三年王羽二十六年施誼二十九年姚震
天順三年沈繼先嘉靖十年張濂會元一人正德三
年邵銳錢塘縣解元四人洪武三年俞友仁永樂十
五年木訥景泰七年陳綱成化十七年李旻狀元二
人成化二十一年李旻嘉靖十七年茅瓉仁和縣尚
書二人江瀾由進士任南京禮部尚書諡文昭胡世
寧由進士任太子太保兵部尚書諡端敏錢塘縣尚
書五人胡禎由人才任刑部尚書方賓由貢生任兵
部尚書柴車由舉人任兵部尚書徐琦由進士任南
京兵部尚書諡貞襄洪鐘由進士任太子太保刑部
尚書諡襄惠其原籍錢塘者三人南京禮部尚書倪
謙諡文僖吏部尚書倪岳諡文毅兵部尚書苖衷諡
文康
俞友仁字文輔工詩書亦俊逸仕終學官王羽字儀之
預修五經四書性理大全歴官太常少卿乞歸改餘
杭學教諭姚震字起東歴御史按察副使剛介有聞
洪武中仁和學生陳瑤勤敏有時譽憲官至學出對云
筆底春風轉轉生瑤對曰絃間曉溜嘈嘈瀉又云輕
搖紈扇清風透入人懷瑤對曰高捧玉盤明月飛來
我手時庭下芭蕉開花命賦之瑤詩一聯云白藕作
花還葉葉碧蜂生子自房房形容酷似諸生皆袖手
後以歲貢赴京除叙州邑簿竟以詿誤謫死嶺南
李子陽旻以成化庚子解元癸卯冬將赴春闈友人鎖
懋堅者送之賦正宫謁金門詞云人艤畫船馬鞁上
錦韉催赴瓊林宴塞鴻聲裏暮秋天綠酒金杯觀留
意方深離情漸遠到京廷中選今秋是解元來春是
狀元拜舞在金鑾殿已而子陽果魁天下子陽明達
史學嘗云莽操温卓者皆簒弑賊也綱目於魏書太
祖於梁書太祖於新獨斥之為莽者何實錄也何以
為之實錄各因當時之文也新者國也莽者名也魏
梁之繼世皆有天下廟貌偃然而莽死於亂兵之手
美惡無一定之諡將從何書書其國係之名爾此春
秋據事直書例也其言甚有理
丁文煥焴者杭人幼業舉子入郡庠豪邁忤當道謫為
掾史歴事太師英國公張輔後以年勞授蘇州司倉
能詩善書蘇守楊貢甚愛之復以不阿強禦為守累
罷官嘗有詠釘靴詩為人膾炙其頸聯云行過落花
香嚙齒步回芳草軟埋頭又有輓大平侯張軏詩云
大將星沈墜柳營貔貅百萬盡吞聲總戎不見旗常
影扈蹕無聞鎧甲鳴麟閣畫圖遺貌像龍章金劵著
功名昔年翠幕勞青顧哀訃驚聞淚滿纓至成化中
卒於家
洪武中仁和郁魯珍以辟舉官陜西被罪居獨山不入
城市竟以松石詩累被逮死獄中時瞿宗吉有元宵
詩一聯云三市花燈依舊好一天明月為誰圓魯珍
和云夜燈閒論誰家好春月初看此度圓為衆推許
蓋其時承元末之習縉紳能詩者多也
正統丁卯海寧張靖之赴省試其母夢老人持筆如椽
蘸毫天水缸書孫字於牆上崇廣專堵其年靖之領
薦兩試春官皆下第辛未靖之禱於京城隍廟夢登
海塘前有大山老人指謂曰此崑崙山也驚寤取禹
貢織皮崑崙研省紬繹因不復寐場中出題果織皮
崑崙也是年書經舉人多為所窘桐鄉楊青者席舍
相近謂靖之曰六題皆得旨惟禹貢一題不能通靖
之因為開陳意義詳述註疏青遂登第名在第七錄
其文一篇靖之竟下第甲戍始登第名亦在第七錄
文一篇其年狀元乃孫賢也母氏之夢驗矣惟織皮
之夢既驗而虚若為楊青設者然靖之名第事實一
與青同鬼神之示人顯而隠如此
張靖之為禮部給事中一日暮歸更衣解下裳暗中有
火星星自裙帶中出轉摺至椸上晶熒流落凡三四
見舉家失色明日語王汝霖汝霖曰先君為工部侍
郎時嘗暮歸見此然惟綾裙中有之不足異也靖之
因憶張茂先積油致火之說悟所服下裳乃吳綾俗
所謂油段子也况歸時被酒體氣蒸鬱或以致火嘉
靖十年寧波陳約之與予同為祠曹一日暮歸梳髮
火星自髮中出及解衣亦然想其時亦被酒蒸鬱而
首為陽宗髮復油膩熱氣融結暴得舒解而迸落歟
仁和張文衡銓成化辛丑進士官刑部主事郎中鯁介
不阿内臣以事來干者率執法不聽南宫白尚書委
曲勸之亦不從也與丹山屠冢宰有葭莩之戚文衡
絶不登門雖慶賀亦不往人有薦之者屠公曰吾家
賀軸無張銓名是傲物也且聞其酷好大棋廢事文
衡持介愈烈其妻糊紙錠以續食九年陞廣西參議
殁于水
于肅愍公少有大志出語不凡八九歲時衣紅衣馳馬
有隣長者呼其名為戲之曰紅孩兒騎馬遊街公應
聲曰赤帝子斬蛇當道聞者驚異長補錢唐縣學生
家有文文山像一副懸置座側為之贊曰嗚呼文山
遭宋之季徇國忘身舍生取義氣吞寰宇誠感天地
陵谷變遷世殊事異坐卧小閣困于羈繫正色直辭
久而愈厲難欺者心可畏者天寧正而斃弗苟而全
南向再拜含笑九泉孤忠大節萬古攸𫝊我瞻遺像
清風凜然
西湖遊覽志餘卷二十二
