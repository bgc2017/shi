欽定四庫全書
西湖遊覽志卷十四
明田汝成撰
南山分脈城内勝蹟
衢巷河橋
入湧金門而東至三橋街其街之南為湧金池轉運橋
永安橋惠遷橋北為鑷子井友助巷焦雞巷六房巷
湧金池吴越王時金華令曹杲所鑿也楊蟠詩湧金
春色晚吹落碧桃花一片何人得流經十萬家郭祥
正詩衆沼皆涵璧斯池獨湧金寳光終夜見不是月
華深
轉運橋俗稱渡子橋從此而南為普安橋在運司前
河西有桑園巷併入運司又南為福寧橋與油車巷
相通併入織染局又南為凌雲橋在府學前其對宋
有豐豫坊
永安橋在織染局前宋稱臺後橋
惠遷橋一名金文橋其南宋有金文酒庫内有羅漢
洞疊石嶇嶔塑羅漢於其下其里宋名善俗坊又南
為太常寺昭勲崇德閣繪趙普曹彬等二十四人從
祀太廟者内有汲古泉又名觀音泉乃法慧寺舊井
宋時有石刻云此泉清甘雖旱不竭故老相𫝊飲之
有疾者愈宜愛護之嘉泰改元立石今歸布政司
鑷子井在上方寺南水口在湧金門外城下有水門
成化十二年所開者引西湖之水由柳洲寺後入城
過紅蓮花橋白蓮花橋出曲阜橋合西湖之水
友助巷俗稱四條巷北通洗布園
六房巷與臺後橋對舊有如意橋北為帳前營
入清波門而東至龍舌頭其街之南為菜市巷鐵冶嶺
郭璞井巷金剛嶺巷螺獅山巷聮桂坊北為聖祖巷四
條巷石板巷關王廟巷
鐵冶嶺宋名豐寧坊南上雲居山者街左仁静巷宋
有景獻太子府嶺下有相公井紹興間節度使趙密
所浚
郭璞井相𫝊晉郭景純所相度者盖其時杭城苦斥
滷之水甘泉難得景純善相地脈故凡美井多託郭
氏為名土人訛為郭婆井
螺獅山一名狗兒山上通烏龍潭
聮桂坊元至元間有周氏兄弟舉進士並登甲榜故
名
聖祖巷直北為荷花池
四條巷通塔兒頭
清波門之南宋有錢湖門今塞門之内有牙兵寨虎
翼營教駿營騏驥營白鱔井
入候潮門向西折而北透永昌門大街至下馬坡其街
之東過諸家橋為烏盆場巷東花園道義巷大覺巷高
陽閭巷西為大營巷官井巷談郎步巷撫寧巷獅子巷
福地巷大德街廣福巷
候潮門宋時西向元時改西北向入門宋有都亭驛
驛左有打繩巷侍從官宅從此而西直六部橋稍北
為州橋有吴太后宅元有金王總管府
候潮門之東舊有茅山高可尋丈有河經之曰茅山
河入保安水門過保安橋過軍橋折而北合流通江
橋
烏盆場巷南通水門
東花園宋時此地多名園高孝兩朝嘗幸東園閱市
至今有孔雀園茉莉園等名
高陽閭巷俗訛為羔羊巷内有慈雲寺巷口為羊市
大營巷東通勝安倉
撫寧巷内有伏虎廟
獅子巷折北有祇園寺
福地巷折北有旌德觀國初有浙西分巡道其北通
姚園寺巷
廣福巷舊名寨口巷
馬坡巷宋時稱馬婆巷盖其時在城外馬院近之教
駒遊牝皆于此地故名馬坡耳自東花園而南為上
馬坡北抵清泰門大街為下馬坡
入永昌門而西過昇&KR0726;橋至望仙橋其街之南為上馬
坡巷竹竿巷總寧巷武寧巷北為保安巷下馬坡巷演
教寺巷什物庫巷板兒巷馬院巷
竹竿巷南通獅子巷北對板兒巷
總寧巷俗稱竹椅巷南通保安橋北對馬院巷
武寧巷一名牛羊司巷宋建牛羊司于此掌御膳及
祭祀之牲有滌宫在赤山
保安巷俗稱水仙巷
演教寺巷内有演教寺
什物庫巷宋時建什物庫于此
板兒巷一名白花蛇散巷北有景隆觀靈順宫金剛
寺安樂園平安一橋平安二橋平安三橋俗稱為鬭
富橋乃斷河之水也
馬院巷宋建馬院于此内有馬眼井
望仙橋之東宋有德夀宫蒋院使花園紹興十五年
四月秦檜建第落成初望氣者言此地有鬱葱之祥
檜專國實覬覦焉請以為第檜死高宗將倦勤乃即
第築新宫名德夀紹興三十二年禪位于孝宗遷居
之以朝禁為南内以此宫為北内鑿池引水疊石為
山象飛来峰建冷泉亭規制宏麗詳見偏安佚豫志
中孝宗内禪移居此宫改名重華後寧宗以奉憲聖
太皇太后改名慈福夀成皇太后居之改名夀慈當
高宗時得盤松一本于聚景園中移植宫苑竒秀絶
倫高宗嘗自為贊曰天錫瑞木得自嶔岑枝蟠數萬
榦不倍尋怒騰雲勢静奏琴音凌寒鬱茂當暑隂森
封以腴壤邇以碧潯越千萬年以慰我心又嘗躬製
祭文祈神保護其文曰維淳熙五年歲次戊戌十一
月日太上皇帝遣具階張宗尹特設牲牢旨酒珍果
香花致祭于本宫土地之神神有百職職各不同典
司草木土示是供我遊湖園乃獲奇松植之禁苑百
態千容婆娑偃盖夭矯騰龍翠色凝露清音舞風醉
吟閒適予情所鍾壅培封殖久或力窮鳥烏外擾蟻
蠧内攻神其勦絶勿使能終精邪竊據盜斧適逢神
其呵逐勿使遺蹤常令勁節坐閱隆冬堅踰五柞弱
異雙桐歷千萬年鬱鬱葱葱牲牢旨酒嗣錄汝功尚
饗
入清泰門而西過崇新橋春熙橋至清泰橋其街之南
為水仙巷安肅坊崇新巷南場巷春熙巷九曲巷佑聖
巷義井巷寧海巷北為同德坊蒲場巷崇新巷石板巷
北場巷熙春巷豐禾巷高橋巷忠孝巷
安肅巷南通下馬坡内有香餅園菩珠巷
崇新巷南通板兒巷
春熙橋一名装駕橋相傳宋高宗自越州渡江還臨
安泊舟装駕于此盖其時橋在城外故也土人訛為
臧家橋
南場巷北對北場巷内有假髻兜
春熙巷北對熙春巷
九曲巷對小學巷
佑聖巷南通佑聖觀
義井巷俗稱四眼井咸淳志云水宜染紫
寧海巷俗稱林木梳巷
同德坊南對安肅坊北為北營
崇新巷自北而西為淳佑橋直北為横河橋
石板巷内有葫蘆兜
熙春巷宋有雙茶坊
豐禾巷宋有豐禾倉
忠孝巷俗稱中沙巷北通回回新橋舟行上河者檥
此
入慶春門而西至延定坊其街之南為新開路蒲場巷
普庵坊瓦子巷過菜市橋為保信巷舊城基肅義坊福
佑巷過蒲橋為上八界巷下八界巷清寧巷過惠濟橋
為興忠巷嘉新坊延定巷北為文東巷清平街花斗巷
信善巷東清巷忠清里安衆巷小福清巷七寳巷大福
清巷木場巷醋坊巷
新開路舊名麻柴巷又名刀茅巷
瓦子巷宋名菜市橋瓦
菜市橋舊在門外上唐沙地宜菜故宋時有東菜西
水南柴北米之謠其河曰菜市河又曰東運河其源
本通保安水門自宋築德夀宫而堙之故稱斷河頭
也其水過鬭富橋春熙橋淳祐橋横河橋慶春橋壩
子橋出艮山水門
保信巷一名保寧巷南通回回墳中班街
舊城基元時禁天下修城故杭城日毁至正十九年
張士誠據兩浙改築杭城自艮山門至清泰門展出
三里而絡市河于内此其舊基也
肅義坊内有佛慧寺
福祐巷俗稱皮市巷折而西南有荷花池紫瓊觀
蒲橋東堍宋為昌樂坊
下八界巷宋有崇恩延福院
清寧巷内通西北巷
惠濟橋俗稱鹽橋宋時鹽船待𣙜于此上有廣福廟
西堍宋為興德坊
興忠巷南通豐樂橋
嘉新坊俗稱七郎堂巷又稱祖廟巷國初有鎮撫司
延定巷俗名糰子巷
文東巷北有潮鳴寺回龍橋
花斗巷内有多佛寺
信善巷一名信扇巷
東清巷内有半爿寨海螄溝
忠清里本名昇平巷北為褚家堂正德十六年里人
胡世寧為都御史時御史唐鳳儀按浙欲為世寧建
坊於門閭世寧辭之曰僕計偕時巳得坊費後遭宸
濠之難被逮京師當道義助補前之缺家人先後妄
費非有司不曾加惠也豈敢瞞昧再叨厚貺竊念僕
居近褚堂以遂良故里得名近世同里有王公琦者
歷官教職御史僉事皆有政蹟而清介絶俗晚年休
歸枵腹以殁諸孫見為傭工項公麒者歷官司務員
外郎中文學廉孝冠絶一時而病歸四十餘年閉戶
以終一子貧贅依人蓋以俗尚通達而賤方介以致
二公泯滅如是也此堂街口有平安坊蓋取在籍坊
名為額今廢巳久欲請于官復造一小石牌上刻三
公名氏更題曰忠清里以勵夫人而後死者亦與有
榮焉鳳儀從之嘉靖二十六年布政使李默併勒世
寧名于上里内東有樞密巷鈐轄巷宋有鈐轄司威
乙巷西有大東門轉南樓子營鑿石巷大夾道小夾
道梅東巷
安衆巷内有青字營錢王所立
七寳巷内有七寳寺
醋坊巷宋時有醋庫十二一在此一在府街後一在
菜市橋一在小新營一在棚北橋一在洋壩頭一在
井亭橋一在朝天門一在三橋一在龍舌頭一在范
浦一在江漲務
入艮山門折而東南為廣豐倉廣積倉淳祐橋巷白洋
池田家灣通濟橋梅家橋
廣豐倉在艮山門内河西
廣積倉在艮山門内河東
白洋池在通濟橋東周三里深不可測時有神物潜
焉宋淳祐丁未大旱湖水皆涸兹池汪濊如故郡人
趨汲之至有攜鬻市中者池上有張家寺
通濟橋俗稱梅東高橋其傍有臙脂橋
西湖遊覽志卷十四
