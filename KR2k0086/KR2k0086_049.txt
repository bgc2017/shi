欽定四庫全書
西湖遊覽志餘卷二十五
明田汝成撰
委巷叢談
石林葉少藴言刻書以杭州為上蜀本次之福建最下
汴京比歲印板不減杭州但紙不佳蜀建多以柔木
刻之取其易成而速售故不能工然則建本之濫惡
蓋自宋而巳然矣今杭刻全不佳國初蜀尚有板差
勝建刻今建刻益下去永樂宣德間又不逮矣唯今
日蘇刻稍工然則技藝工拙豈真為地勢所分不過
習俗使然耳杭人作事苟簡重利而輕名但顧眼底
百工皆然而刻書尤甚板之老嫩不均一也燥濕異
性二也厚薄異體三也板不宿漚而取辦新材易瓦
易裂四也刻手工拙淆雜都料藉拙者以多尅頭家
錢五也其他瑣碎料理不周則奸偽百出此杭刻所
以不佳也知其弊而經心焉即宋刻亦可得而何分
蘇杭哉
金箔銷金之尤者上供之外非嚴禁不可乃今民間首
飾衣袴器用文軸榱題多用塗畫歲靡不貲大中祥
符間杭州周承裕私鍊金為箔鄭仁澤市千枚轉鬻
他州事敗全家徒配轉運使陳堯佐言仁澤情同罰
異不可懲奸乃定轉賣者減造者一等著為令此法
似可援引而奏行於今日者也
杭城多火宋時巳然其一民居稠比竈突連綿其二板
壁居多磚垣特少其三奉佛太盛家作佛堂徹夜燒
燈幡幢飄引其四夜飲無禁童婢酣倦燭燼亂抛其
五婦女嬌惰篝籠失檢宋朝建都城中大火二十一
度其尤烈者五度紹興二年五月大火頃刻飛燔六
七里被災者一萬三千家六年十二月又火被災者
一萬餘家嘉泰元年辛酉三月二十八日寳蓮山下
御史臺吏楊浩家失火延燒御史臺司農寺將作監
進奏文思院太史局皇城司法物庫及軍民五萬二
千四百家綿亘三十里凡四晝夜乃滅其時術者言
年號嘉之文如三十五萬口泰之文如三月二十八
又都民市語多舉紅藕二字藕有二十八絲紅者火
也皆為䜟云嘉泰四年甲子三月四日糧料院後劉
慶家失火延燒糧料院右丞相府尚書省中書省樞
密院左右司諫院尚書六部南至清平山萬松嶺和寧
門西及太廟三茅觀下及軍民七千家二晝夜乃滅
紹定二年辛卯大火比辛酉之火加五分之三雖太
廟亦不免城市為之一空
辛酉之火烈焰滿城而吳山上一老翁家獨存翁平日
誦經樂施火起之夕以老憊不能跬步遣兒與婦令
亟走兒婦竟不忍相捨同處烈焰中舉家昏睡庭有
葡萄架亦不焚灼明為神物護持也其時杭人稱積
善而免祻者必曰葡萄架云又有馬將仕者居壩頭
亦好施與其時火逼諸丐者争為搬挈家資火息盡
以還主馬甚喜將厚勞之丐者曰報公平日之恩耳
敢重費乎皆不受且羅拜而去
紹興丙子六月臨安火先是周必大任和劑局門官適
乳媪姚病甚占之其繇云藥不蠲痾財傷官磨困於
六月盍祈安和未幾姚果卒必大深以六月為憂迨
晦日以為無恙矣同僚舉酒相慶宴畢而火隨作所
居在漾沙坑與運屬王氏者連棟王夜醉奏圊其婢
插燈於壁首焚必大之居僅以身免時臨安帥韓仲
通知火自王氏而王之妻弟馬舜韶方為御史畏不
敢問執必大及隣比五十餘人皆下獄奏行三省勘
會必大問獄吏曰失火延燒在律云何吏曰當徒必
大曰我以一身承之以貸隣比罪居何等吏曰㳒止
除籍為民耳必大嘆曰人果可救吾何吝一官且財
傷官磨占繇定矣遂自誣服竟落職依其婦翁王彦
光於廣德彦光前夕夢里人掃雪云迎丞相明日必
大至彦光嘆曰失職子寧應夢耶頃之彦光強必大
赴宏詞科必大以未嘗經意辭彦光激曰君懷安耳
必大不得巳怏怏入行都值秦檜死高宗更化湯鵬
舉知貢舉試法甚嚴而必大首捷馴登台輔人謂救
人隂德所致云
嘉泰四年火及太廟寧宗避殿下詔自責右丞相陳自
強等上表請御正衙曰沴雖作於鬱攸咎實由于黎
獻譆譆出出本微豫告之妖業業兢兢自秉謙光之
德赦百辟瘝官之罪下十行責巳之書萬家賜予之
有差民無胥怨九廟尊崇之如故神罔時恫顧黼座
之猶遷在蒼生其何賴願仍舊貫出視外朝詔不許
又上表曰災降于天應從其類燬西都之白鶴蓋因
貴近之遊爇北寺之黃門乃示極隂之變上帝警具
寮之失聖君非逸德之招與其側席以焦勞孰若宅
尊而廢置猶不許又上表曰惟我宋之開基應心星
而尚赤閼伯配炎精之祀既主于辰商人測舊釁之
生每由於火在數雖逃於巳定弭災惟取乎交脩就
令入奏延英曷若會朝北禁詔乃許之其詞雖諛佞
而葩藻駢麗亦可紀也
辛卯之火太廟俱灰而韓侂胄府獨全蓋殿帥馮時力
為撲護耳洪舜俞詩云殿前將軍猛如虎救得汾陽
令公府祖宗神靈飛上天可憐九廟成焦土其時權
臣之威加天子一等矣
元至正辛巳暮春江淛行省平章政事濟爾噶台衣紅
服入城之任兒童謠曰火殃來矣明年壬午四月一
日大火自昔所未聞也數百年浩繁之地一旦凋敝
矣
東坡仇池筆記云杭人喜食鵝日屠百鵝予自湖上夜
歸屠者之門百鵝皆號若有所訴鵝能警盜亦能却
蛇有二能而不能免死又有祈雨之厄悲夫嘉靖十
五年侍御張景按淛中令巡官日報屠鵝之數大約
日屠一千三百有竒而官府民家公私燕會皆不與
焉較之宋時又加十倍矣
古之所謂廋詞即今之隠語也而俗謂之謎人皆知其
始於黃絹幼婦而不知自漢伍舉曼倩時巳有之矣
至鮑照集則有井字謎杭人元夕多以此為猜燈任
人商略永樂初錢唐楊景言以善謎名成祖時重語
禁召景言入直以備顧問今海内佳謎甚多不獨杭
州有也其用字謎云一月復一月兩月共半邊上有
可耕之田下有長流之川六口共一室兩口不團圓
又云重山復重山重山向下懸明月復明月明月兩
相連一字謎云上不在上下不在下不可在上止宜
在下賀資二字謎云目字加兩點莫作貝字看貝字欠
兩點莫作目字看門字謎云倚闌干東君去也眺花
間紅日西沈閃多嬌情人不見悶淹淹笑語無心木
楔謎云我本無名因汝有名汝有不平吾與汝平木
楔者翣卓之具杭人市語謂之恰好日謎云畫時圓
寫時方寒時短熱時長又云東海有一魚無頭亦無
尾除去脊梁骨便是這箇子染布霞頭謎云身居色
界中不染色界塵一朝解纏縛見姓自分明持棋謎
云彼亦不敢先此亦不敢先惟其不敢先是以無所
争是以能入於不死不生字點謎云寒則重重疊疊
熱則四散分流四箇在縣三箇在州村裏只在村裏
市頭只在市頭印章謎云方圓大小隨人腹裏文章
儒雅有時滿面紅粧常在風前月下金剛謎云立不
中門行不履閾儼然人望而畏之斯亦不足畏也巳
蜘蛛謎云上不在天下不在田中心藏之玄之又玄
又云自西自東自南自北無思不服拄杖謎云用之
則行舍之則藏惟我與爾危而不持顛而不扶則焉
用彼木屐謎云可以托六尺之孤可以寄百里之命
遇剛則鏗爾有聲遇柔則没齒無怨蹴踘謎云瞻之
在前忽然在後樂然後笑人不厭其笑墨斗謎云我
有一張琴絲絃長在腹時時馬上彈彈盡天下曲打
稻耞謎云天下有道則見無道則隠瞻之在前忽然
在後夾註書謎云大底不曾說小底小底常是說大
底若要知得大的事須去仔細問小底元夕燈毬謎
云我有紅圓子治赤白帶下每服三五丸臨夜茶酒
下日歷謎云一尺長十二節兩頭冷中間熱手指謎
云大者兩文小者三文十枚共計二十八文水中石
謎云小時大大時小漸漸大不見了或以為小兒𩕄
門手巾謎云八尺一片四角兩面所識是人面不識
畜生面接菓謎云斫頭便斫頭却不教汝死抛却親
生兒却抱過房子又有以今人名藏古人名者云人
人皆戴子瞻帽(仲長綂)君實新來轉一官(司馬遷)門狀送
還王介甫(謝安石)潞公身上不曾寒(温彦博)又有以古詩
賦敗弓云争帝圖王勢巳傾(無靶)八千兵散楚歌聲(無弦)
烏江不是無船渡(無稍)羞向東吳再起兵(無面)過山龍謎
云一曲盤龍初展渴飲寒潭春暖霎時噴雨簷前四
海五湖皆滿
吳歌惟蘇州為佳杭人近有作者往往得詩人之體如
云月子灣灣照幾州幾人歡樂幾人愁幾人高樓行
好酒幾人飄蓬在外頭此賦體也而瞿宗吉往嘉興
聽故妓歌之遂翻以為詞云簾捲水西樓一曲新腔
唱打油宿雨眠雲年少夢休謳且盡生前酒一甌明
日又登舟却指今宵是舊遊同是他鄉淪落客休愁
月子彎彎照幾州如云送郎八月到揚州長夜孤眠
在畫樓女子拆開不成好秋心合着却成愁此亦賦
體也而黃山谷之詞先有之你共人女邊着子争知
我門裏挑心是也如云約郎約到月上時看看等到
月蹉西不知奴處山低月出早還是郎處山高月出
遲此詞雖淫奔然怨而不怒愈於鄭風狂童之訕如
云高山頂上鵓鴣啼聞說親爺娶晚妻爺娶晚妻猶
自可前娘兒子好孤凄此興體也如云畫裏看人假
當真攀桃接李強為親郎做了三月楊花隨處滚奴
空想隔年桃核舊時仁此比體也有守一而終之意
外方人嘲杭人則曰杭州風蓋杭俗浮誕輕譽而苟毁
道聽塗說無復裁量如某所有異物某家有怪事某
人有醜行一人倡之百人和之身質其疑皎若目覩
譬之風焉起無頭而過無影不可蹤跡故諺云杭州
風會撮空好和歹立一宗又云杭州風一把葱花簇
簇裏頭空又其俗喜作偽以邀利目前不顧身後如
酒攙灰雞塞沙鵝羊吹氣魚肉貫水織作刷油粉自
宋時巳然載於癸辛雜識者可考也
杭人以冬夏二至後數九以紀寒暑云冬至後一九二
九招喚不出手三九二十七籬頭吹觱栗四九三十
六夜眠如露宿五九四十五太陽開門戶六九五十
四貧兒争意氣七九六十三布衲兩頭擔八九七十
二猫狗尋隂地九九八十一犂耙一齊出夏至後一
九二九扇子不離手三九二十七冰水甜如蜜四九
三十六拭汗如出浴五九四十五頭戴秋葉舞六九
五十四乘涼入佛寺七九六十三牀頭尋被單八九
七十二思量蓋夾被九九八十一家家打炭墼
陸放翁嘗問高似孫曰比在都城見綵帛鋪榜曰翠色
真紅殊不曉所謂紅而曰翠何也似孫曰嵇康琴賦
曰新衣翠燦纓徽流芳班婕好自傷賦曰紛翠燦兮
紈素聲翠燦取鮮明也東坡牡丹詩云一朵妖紅翠
欲流蓋取鄉語放翁擊節大喜
自元豐制尚書省復二十四曹繁簡絶異在汴京時有
語曰吏勲封考筆頭不倒戶度金倉日夜窮忙禮祠
主膳不識判硯兵職駕庫典了襏袴刑都比門總是
冤䰟工屯虞水白日見鬼及駕幸臨安喪亂之後士
大夫亡失告身批書者多又軍賞百倍平時賄賂公
行冒濫相乘軍饟日滋賦斂愈繁而刑獄亦衆故吏
戶刑三曹吏胥人人富饒它曹寂寞彌甚吏輩又為
之語曰吏勲封考三婆兩嫂戶度金倉細酒肥羊禮
祠主膳啖虀吃麫兵職駕庫齩薑呷醋刑都比門人
肉餛飩工屯虞水生成餓鬼
杭州鄼侯祠有三漢書鄼音贊今亳州贊縣乃音才何
反而字書鄼字亦才何反云邑名作鄼而贊字亦云
邑名按班固十八侯銘云文昌四友漢有蕭何序功
第一受封為鄼唐楊巨源丹鳳樓宣赦上文相公詩
云請問漢家功第一麒麟閣上識鄼侯是此字有二
音顔注未必是也
宋朝王沂公歐陽公登第皆有三元之目沂公自鄉而
省而廷對皆第一歐陽則自鄉而監而省皆第一張
伯紀自本州升貢次公試次内舍校定次上舍合格
次升補上等上舍皆第一釋褐之日徽宗嘆曰自來
止說三元今張綱五元矣遂除太學博士我朝惟淳
安商文毅公輅鄉試會試廷試皆第一文錦坊北所
建三元坊是也及公秉衡乙未科王文恪公鏊鄉試
會試皆第一廷試策又冠場輿議當第一而文毅公
顧抑之第三恐其軋已也
淳熙間蘇州有唐姓者兄妹皆長丈二日㗖斗餘行倦
則倚市簷憩坐如堵牆不可出出則傾市觀之詔廩
之殿前司德夀欲見之遣詣北宫懼其聚民乃卧而
泛之河至望僊橋專舟焉又江山寺有緇童眉長尺
餘來淨慈寺都人争出視之喧𫝊禁中詔給僧牒寺
僧日坐之門護以行馬士女填沓炷香施資謂之活
羅漢皆非踐形之正近於人妖矣
曹元寵題村學堂圖云此老方捫虱衆雛争附火想當
訓誨間都都平丈我語雖調笑而曲盡社師之狀杭
諺言社師讀論語郁郁乎文哉訛為都都平丈我委
巷之童習而不悟一日宿儒到社中為正其訛學童
皆駭散時人為之語云都都平丈我學生滿堂坐郁
郁乎文哉學生都不來曹詩蓋取此也吳敬夫一聯
云闌干苜蓿先生飯顛倒天吳稚子衣亦得景況
杭人削松木為小片其薄如紙鎔硫黃塗其銳名曰發
燭亦曰焠兒蓋以發火代燈燭用也史載周建德六
年齊后妃貧者以發燭為業豈即杭人所製歟陶學
士清異錄云夜有急苦於作燈之緩批杉染硫黃遇
火即燄呼為引光奴今遂有貨者其名頗新
杭人稱四司六局蓋宋時官府貴家置四司六局各有
所掌筵席排當凡事整齊都下街市每遇禮席以錢
倩之四司者帳設司厨司茶酒司臺盤司也六局者
果子局蜜煎局菜蔬局油燭局香藥局排辦局也祗
應慣熟不煩賓主之心今時雖無此名而禮筵率有
包辦咄喏而集他如珠冠禮衣方巾花扇綵轎盒擔
幃幕吉凶器具皆有置賃者猶行都之遺風也
世態炎涼緇流尤甚宋時杭州有丘浚者謁珊禪師接
之殊倨頃之有州將子弟來謁珊降階接禮甚恭浚
不能平伺子弟去乃問曰和尚接浚甚傲而待州將
子弟乃爾恭也珊曰接是不接不接是接浚勃然起
摑珊數下曰和尚莫怪打是不打不打是打此言殊
快人意
趙師&KR0759;尹臨安時有黠賊每盜人家必以粉書其壁曰
我來也嚴捕久不獲而我來也之名喧𫝊都邑一日
所屬捕至一賊云即是我來也勘鞫不承且無贓證
其人久淹獄底謂獄卒曰我固嘗為盜却非是我來
也今亦自知無脱理但乞稍疏刑具有白金數千藏
保叔塔上可往取之卒疑其紿已賊曰無疑但往寺
作少緣事托點塔燈盤桓其上便可覓矣卒始試往
果得金大喜入獄以酒肉犒賊越數日又曰有酒器
一甕寘侍郎橋下若令家人以籃盛衣洗橋畔取甕
置籃覆以衣可得也卒又試往所得愈多復以酒肉
相犒卒雖喜得財而未測賊意一夜賊謂卒曰欲暫
出四更當復來决不爾累卒甚難之賊曰我固不負
你設負你不來則我所遺足為爾失囚配罪之費有
餘矣苟不從恐生悔吝無及也卒懼不得巳遂縱之
去坐以俟之憂念間聞簷瓦聲賊巳躍下卒甚喜復
桎梏之甫旦張循王府告云夜被盜府門上書我來也
三字趙尹撫案大驚曰幾誤此獄宜乎勘鞫不承也
遂以犯夜律杖出之獄卒歸其妻曰昨半夜後聞叩
門聲開視之一人以二衣囊擲戶内而去卒驚取視
皆黃白物也乃悟其夜賊盜張府之物以為賂耳賊
竟逃命而趙尹終莫知其奸也
宋時都城内有人家土庫中被盜絶無蹤蹟一總轄謂
邏卒曰恐是市上弄猢孫者試往脇之不伏則執之
又不伏則令唾掌中如其言其人良久覺無唾可吐
色變具伏鞫其由乃令猢孫自天忩而下取物或問
總轄何以知之曰吾亦不敢必但人驚懼者多無唾
可吐聊以試之幸中爾又一日總轄坐壩頭茶房有
一賣熟水人持兩銀杯一客衣服濟然若巨商者就
買取杯飲之總轄遙見呼語曰我在此汝不得弄手
段將執汝矣客慚悚謝罪而去人問其故曰此必奸
盜之魁也適飲水時以兩手捧杯蓋隂度其廣狹將
為偽者以易之爾一日韓王府中失銀器數事掌器
婢被賊傷手府尹趙從善命總轄捕之乃執掌器婢
訊之具伏歸以白趙蓋婢與僕私乃竊器與之自以
刃傷手詐稱有賊以掩之趙問何以知自傷其手曰
傷在左手必自傷也以此詰婢中其情故不能諱也
輟耕錄言杭州人好為隠語以欺外方如物不堅緻曰
憨大暗換易物曰搠包兒麄蠢人曰杓子朴實曰艮
頭白獺髓言杭俗澆薄語年甲則曰年末語居止則
曰只在前面語家口則曰一差牙齒語仕祿則曰小
差遣此皆宋時事耳乃今三百六十行各有市語不
相通用倉猝聆之竟不知為何等語也有曰四平市
語者以一為憶多嬌二為耳邊風三為散秋香四為
思鄉馬五為誤佳期六為柳搖金七為砌花臺八為
霸陵橋九為救情郎十為舍利子小為消黎花大為
朵朵雲老為落梅風諱低物為靸以其足下物也復
諱靸為撒金錢則又義意全無徒以惑亂觀聽耳
宋時臨安四方輻輳浩穰之區游手游食姦黠繁盛有
所謂美人局以倡優姬妾引誘少年有櫃坊局以博
戲關撲騙賺財物有水功德局以打點求覓脱瞞財
貨有以偽易真者至以紙為衣以銅鉛為銀以土木
為香藥變換如神謂之白日鬼有剪脱衣服環佩荷
包者謂之覓貼兒其他穿窬胠篋各有稱首至如頑
徒攔街虎九條龍之𩔖尤為市井之害今之風俗大
抵仍之而插號稍異白手騙人謂之打清水網夾剪衫
袖以掏財物謂之剪綹撒潑無賴者謂之破落戶
杭人言寧可曰耐可音如能可漢書楊越之人耐暑註
與能同李太白詩耐可乘明月又耐可乘流直上天
皆讀如能言人胸次不坦夷逞獨見以忤人者曰□
&KR2633;音如列挈漢書□&KR2633;而無志節言人愚不省事者
曰儓魏萬詩五方造我語知我非儓癡亦曰憨隋書
袁寳兒多憨態得寵憐言人猶與不前猛者曰墨尿
音如眉癡藴藉不躁暴者曰眠娗音如緬沗出列子
又皮日休反招魂上瞹昧而下墨尿言人進退不果
曰佁儗音如熾膩司馬相如賦仡以佁儗柳子厚夢
歸賦紛若倚而佁儗兮言事頻煩不易作者曰鄭重
法王莽𫝊非皇天所以鄭重符命之意言人無用者
曰不中用史記始皇聞盧生竊議亡去怒曰吾將收
天下書不中用者盡去之罵人曰老狗漢武故事上
嘗語栗姬怒弗應又罵上為老狗言紛紜不靖曰海
紅花蓋海紅花乃山茶之小者開時最繁閙故借以
為喻詈人桀猾不循理者曰雜種晉書前燕載記贊
曰蠢兹雜種奕世彌昌見人有不當意者曰嘴鼻金
史宋破金泗州守將畢資倫不肯降繫獄十四年及
盱眙守將納哈塔邁珠降北望哭拜謂之辭故主資倫
見邁珠罵曰國家未嘗負汝何所求死不可乃作如
此嘴鼻也言人聆言不省曰耳邊風杜荀鶴詩百歲
有涯頭上雪萬般無染耳邊風作事助力曰阿癐癐
武后時南皮縣丞郭勝静每巡鄉喚民婦託衣縫補
而姦之其夫至縛勝静鞭數十主簿李懋往救解之
勝静羞諱其事但忍痛不禁低聲唱云勝静不被打
阿癐癐衝寒而饑粟卒起曰□噤韓退之鬭雞詩磔
毛各噤□日光微暖曰温暾王建宫詞新晴草色暖
温暾白樂天詩池水暖温暾言巳是如此曰隔是元
徽之詩隔是身如夢頻來不為名問何人曰阿誰訛
為兀誰劉先主破成都置酒為樂龐綂諫曰伐人之
國而樂之非仁也先主怒曰武王勝商前歌後舞既
而悔曰向者之論阿誰為失綂曰君臣皆失言人有
病曰不快華佗傳體有不快起作一禽之戲又曰不
耐煩庾炳之傳為人強急而不耐煩俚語又言要不得
蓋人有病則嗜慾不遂要喫喫不得要行行不得意
義雖粗亦有可解遷居而隣友治具過飲曰暖屋亦
曰暖房王建宫詞太儀前日暖房來言不潔曰鏖糟
霍去病鏖皋闌下注云盡死殺人為鏖糟蓋血汚狼
藉之意也詬人傭工曰客作三國志焦光饑則為人
客作飽食而巳賤丈夫曰漢子北齊書何物漢子與
官不就女子及笄曰上頭而娼女初薦寢於人亦曰
上頭花蕊夫人宫詞新賜雲鬟使上頭呼女子之賤
者曰丫頭劉賓客詩花面丫頭十二三草木穉而初
萼者曰始花音如試月令桃始華蟬始鳴註皆去聲
言戲擾不巳曰嬲音如褭嵇叔夜書嬲之不置稱善
能營生者曰經紀唐滕王蔣王皆好聚斂太宗嘗賜
諸王帛敕曰滕叔蔣兄自能經紀不須賜物鄙人之
庸賤微薄者曰小家子霍光𫝊任宣謂霍禹曰使樂
成小家子得幸大將軍言日間小食曰點心唐史鄭
傪夫人云我未及餐爾且可點心言人作事無據者
曰没雕當又曰没巴鼻蘇長公詩云有甚意頭求富
貴沒些巴鼻使奸邪言人不通時宜者曰方頭陸魯
望詩頭方不會王門事塵土空緇白紵衣事相邂逅
曰豆湊蓋鬭湊之訛也或云吳越風俗除日互擎炒
豆交納之且餐且祈曰湊投殆此語所從出歟事多
褒貶曰包彈蓋宋人以包孝肅多所彈劾故云包彈
畏憚之詞也言人虚偽不撿者曰樓頭蓋宋時何家
樓下多亡賴以濫惡物欺人其時有何樓之號樓頭
者蓋何樓之惡魁也言人舉止倉皇者曰麞麕馬鹿
蓋四物善駭見人則跳趯自竄故以為喻又曰鼠張
猫勢亦此意也言人儀矩可喜者曰庯峭音如波峭
庯峭本梁上小柱名取其有曲折俊俏之意也
杭人有以二字反切一字以成聲者如以秀為鯽溜以
團為突欒以精為鯽令以俏為鯽跳以孔為窟籠以
盤為勃蘭以鐸為突落以窠為窟陀以圈為窟欒以
蒲為鶻盧有以雙聲而包一字易為隠語以欺人者
如以好為現薩以醜為懷五以罵為雜嗽以笑為喜
黎以肉為直線以魚為河戲以茶為汕老以酒為海
老以没有為埋夢以莫言為稀調又有諱本語而巧
為俏語者如詬人嘲我曰淄牙有謀未成曰掃興冷
淡曰秋意無言默坐曰出神言涉敗興曰殺風景言
胡說曰扯淡或轉曰牽冷則出自宋時棃園市語之
遺未之改也
元時薦橋側首有高樓八間皆殷富回回所居其娶婦
婚禮絶與中國不同雖婦女伯叔姊妹有所不顧一
日回回娶婦街巷之人肩摩踵接咸來窺視或攀緣
簷檻窗牖者踏翻樓屋賓主婿婦一時皆死此亦大
異事也郡人王梅谷戲作下火文曰賓主滿堂懽閭
里盈門看洞房忽崩摧喜樂成禍患壓落瓦碎兮倒
落沙泥彆都丁折兮木屑飛揚玉山摧坦腹之郎金
谷墜落花之相難以乘龍兮魄散魂消不能跨鳳兮
筋斷骨折氁絲脱兮塵土昏頭袖碎兮珠翠黯壓倒
象鼻塌不見猫睛亮嗚呼守白頭未及一朝賞黃花
却在半晌移厨聚景園中歇馬飛來峰上阿剌一聲
絶無聞哀哉樹倒胡孫散阿老瓦倒刺沙别都丁木
偰非皆回回小名故借音及之象鼻猫晴其貌也氁
絲頭袖其服色也阿剌其語也聚景園回回塚在焉
飛來峰猿猴往來之處也
宋時靈隠寺緇徒甚衆九里松一街多素食香紙雜賣
鋪店人家婦女往往皆僧外宅也常有僧慕一婦人
不得其門而入每日歸寺必買胭脂果餅之屬在手
顧盼不巳如是久之婦人默會其意語其良人設計
誘之漸至謔笑僧喜甚謂可諧矣婦人曰良人在奈
何僧盡捐衣鉢使之經商數日果見整裝尅日戒行
僧於是日到其家呼酒設饌獻酬交錯巳而婦令先
解衣就寢婦取其衣束之高閣忽叩門甚急婦人曰
良人必有遺忘而歸矣僧皇遽不知所為婦曰有空
籠好避僧亟竄入籠中婦遂鑰之僧不敢喘動與夫
舁於遠路迨曉邏卒見之舁於官府啓鑰則一髠裸
軆在焉京尹袁尚書笑曰是為人所誘耳勿問復鑰
籠投諸江
靈隠寺僧明了然戀妓李秀奴往來日久衣鉢蕩盡秀
奴絶之僧迷戀不巳一夕了然乘醉而往秀奴弗納
了然怒擊之隨手而斃事至郡時蘇子瞻治郡送獄
院推勘於僧臂上見刺字云但願生同極樂國免教
今世苦相思子瞻見招結舉筆判踏莎行詞云這個
禿奴修行忒煞雲山頂上持戒一從迷戀玉樓人鶉
衣百結渾無奈毒手傷人花容粉碎空空色色今何
在臂間刺道苦相思這回還了相思債判訖押赴市
曹處斬
宋時湖州一士人攜妻至杭訪親泊舟鹽橋河下士人
語妻曰我去借轎來迎汝我或不來當令轎夫持紫
衫來為證汝可即來也士人去未踰時有一轎攜紫
衫至妻乃登轎而去入一寺中有少年指引曰官人
在此隨之而入深巷數曲有小室少年去巾乃僧也
婦驚呼僧以刃挾止之復引入一土窟階級深下七
八曲窟内方廣十丈許上有小窗透明窗外高坎坎
外堆石石外疊高阜阜上復有牆窟中四壁以木板
裝嵌有椅卓床帳裀褥飲食之具先有婦女三十三
人皆有姿色至夜有僧行二十餘人至此每數日則
置宴歡飲群婦私相語多是宦家妻妾有居此數十
年者老者病者則相次引去亦時有新至者蓋婦被
引入寺先於别室居宿數日乃至此則襍然羣通一
日引一女子至年十四五羣婦問之乃某太守全家
候差臨安因觀燈於人叢中與婢相失被一士人引
至此乃僧也在其私室宿十夜矣于是諸婦日夕切
齒謀脱身無計每日有二三僧居守一夕止一僧守
之婦問故云各僧送喪過海明日方歸羣婦遂謀遁
有三四婦勇徤者伺僧睡熟啓關而出至窟外逾牆
得達大路離臨安城五里一婦頗知路名訪問歸家
陳告於府府大驚時孝宗内禪明日放赦府尹即部
百卒捕殺僧衆焚其寺以羣婦召主收領府尹至寺
時衆僧方歸置宴窟中初亦眊然不察三婦之遁也
湖州士人妻因得歸蓋其夫初在舟語妻時僧巳瞰
舟有美婦往來岸邊竊聞其語遂以紫衫并轎舁婦
而去初有一婢隨行至郊外轎去如飛婢遂失後不
知所往初府尹捕僧時詰其老者病者言引出皆殺
之瘞於寺後掘出骸骨三十餘副金帛亦不貲云
宋時有士人候差臨安一日與妻聯輿出市井叢襍處
停輿市買轉盼間不見妻輿士人執輿夫至官推問
莫可究竟年餘忽有輿來門外乃其妻也云初被人
扛去時巳非原輿夫矣約行數里入大門長廊下暗
室中出輿詢問官人輿夫曰且入内一僧迎之心疑
退步僧自後推之乃大呼僧挽拽而入曰此間是要
性命去處轉數曲入暗室扄閉甚嚴略無人聲雖鐘
聲亦覺甚遠坐久微覺明僧攜酒殽至憂忿不能飲
食每日兩次送飯暮則攜酒強之飲就同寢一日僧
出忘扄戶行出暗巷中遙望燈明甚遠至則觀音堂
長明燈也遂禮拜願再見天日解帕上金錢落索環
繫觀音身用指甲掐觀音足上成川字文復回入室
月餘僧力疲意闌婦泣求歸僧曰到此本無出理念
爾本分又可商量一夕舍之達旦天微明引出登輿
送至此也士人訴臨安府時趙師&KR0759;尹府值亢旱祈
禱明日行香集僧衆曰夜夢觀音感應凡遠近寺院
觀音皆請來此若此寺觀音有感當申請寺主加號
賜紫行童皆給度牒備榜遍掛明日輻輳迎至果有
身繫金錢絡索足有川字文者遂集合寺僧行會士
人妻於簾内窺認正本寺主僧也送獄推問承服戮
於市
高宗時趙待制子繡尹臨安府方留意元宵張燈甚盛
游人繁夥有亡賴子造五色印於人叢中印婦人衣
印文云我惜你你有我白衣用黑印青衣者用黃印
閙市中殊不覺也次日視之方駭雖貴官良眷無不
含羞點汙事聞於趙趙素以彈壓自負即命總轄捕
索之督責甚酷捕者乞勿張皇更寬一夕可以計獲
趙許之即于牙儈處假數婢飾為村婦出遊自後視
之至喧閙處亡賴果如前所為俱就執縛其為首者
乃睦親宅宗子也素號攔街虎府尹以叔父行戒云
俟坐衙即押來不得言是宗子遂命左右以巨箠笞
之雖呌呼竟若不聞須臾搒死趙即自劾得旨放免
時人服其剛决云
柳洲寺側有花圃曰清暉宋時慈福宫别墅也一璫守
之慶元戊午夏璫移舟乘涼垂釣圃外聞僧房中有
婦人謔笑聲密覘之乃僧挾婦而嚙其頸也遣人物
色見肩輿在門詢之其僕云乃六房王中奉宅眷璫
翌日訪王問曰令閤昨到柳洲寺乎王曰家間有小
緣事躬往耳璫具白其事王驚怒驗其頸果然遂聞
於官府尹趙師&KR0759;逮僧得實乃僧訝其爽約而嚙之
僧坐徒婦人杖而離之
孫元規知杭州號為神明有僧元夕市中炙頂求化施
利山積公命捕得美女數人遂寘於法又有僧醉卧
道上為邏者所擒公問為僧而飲何也對曰野性所
嗜不能自禁與酒一壺一引而釂公令扶歸戒勿侵
侮僧明日聲鼓登坐曰吾西域人也溷迹於此不幸
為此子所識不可復留跏趺而逝
紹興間崇新門外鹿苑寺殿帥楊存中郡王所建以處
北地流僧一歲元宵婦女闐溢有將官妻攜其女入
寺觀燈乃為數僧邀入密室盛酒饌奉款沈醉殺其
母而留其女女亦不敢舉聲及半年二僧皆以事出
女獨留室中倚窗見圃外一卒治地女因呼卒至窗
語以前事托令往報其父卒如言而往將官密以告
楊帥遂遣人報寺約來日修齋至日楊帥到寺僧行
俱候見王命每一僧以二卒擒之搜出其女認二僧
斬之毁其寺盡逐諸髠
至元十八年詔天下除道德經外其餘說謊道經盡行
燒毁道士受佛經者為僧不為僧者娶妻為民時江
南釋教都總統嘉木揚喇勒智自至元二十二年至
二十四年恢復佛寺三十餘所如四聖觀者昔之孤
山寺也棄道為僧者七八百人皆掛冠於上永福寺
帝師殿梁間而飛來峰石壁皆鐫佛像王元章詩云
白石皆成佛蒼頭半是僧鑑湖天長觀有道士為僧
者獻觀於總統云賀知章倚托史彌遠聲勢將寺改
觀乞復原日寺額楊髠從其語真可笑也
元時臨平明因寺尼刹也豪僧往來多投是寺每至則
呼尼之少艾者供寢寺主苦之於是專飾一寮以貯
尼之淫濫者供客僧不時之需名曰尼站寺内有宋
仁烈皇后手書衆生自度佛不能度欲正其心先誠
其意無視無聽抱神以静罪從心生還從心滅三十
二字
南宋時杭州人物凑集詐偽百端有富少年劉某者湖
州人攜資巨萬寓居城中聞隣壁日奏音樂詢其店
主對曰此湖南張安撫宅眷安撫往蘇州勾當未回
又無正室亦無男子諸妾肆歡樂耳劉遂動念店主
穴壁隙令劉窺見諸妾皆妙色也劉詢店主欲造之
店主許諾云門婆處須得三百千方可入也劉如數
勿吝既往留連累日忽𫝊報安撫回矣劉倉卒不得
出匿床下安撫升廳諸妾以次拜訖備問家事一小
童曰侍郎出後一劉官人在此欵宿尚在房中安撫
大怒索之以出劉拜伏請罪安撫怒罵書牒送臨安
府管家婆等再三拜懇不許劉窘甚請店主謀之盡
以所攜金帛贖罪入狀領劉歸别寓劉既罄然後訪
知其故乃店主瞰劉資貨之富謀集諸娼偽為安撫
宅眷以欺之也訟之官竟無益焉又岳州方德長隨
父通判寓臨安偶如厠忽小門中一女子捧水盥手
延茶方意娼家隨女子入坐閣中茶罷忽一婢倉皇
報曰官人來也方匿床下官人入閣少坐略檢點而
去方出問女子此何人女曰此乃曾侍郎宅官人乃
侍郎妾乃直閣妾也妾慕官人少年故奉邀茶話耳
方始驚非妓館急欲出女子強留與合未及綢繆忽
一嫗入室大聲叱罵羣至捕縛將解官方驚跽求免
遣僕取金帛千緡求脱得釋翼日再訪之即無曾侍
郎宅此室乃是皇城空房有客僦之居月餘去矣
鹽橋富室李省者販鹽出必經年紹興元年省與同業
六七人出亘四年弗反且無音耗其家絶憂之有與
李善者謂其妻曰同業數客盡歸不應獨後得非墮
於非命乎宜往占之妻歴訪十數肆皆云不吉慟哭
而歸召僧建道場招魂掛服聞空中泣聲甚哀出視
之見李在渺茫烟霧間宛如存日詢問幼稚婢妾且
云賴汝薦拔獲離苦難明日妻買地造塚備極勞費
又一月李泛舟達江口原不死也黠鬼依人而見幻
往往如此
朱思彦淳熙初知臨安鈎校官物得押錄高生侵盜狀
其妻尤貪冒時高事上府先擒其妻置獄中高歸廷
詰之復不遜思彦怒并係之日加絣訊一夕丞定囚
二人泣訴言楚毒巳極恐無生理丞惻然憐之會思
彦燕客未散遂破械使竄明日丞詣思彦言高為胥
長而夫妻盜没且對長官咆哮誠宜痛治然久在囹
圄昨夜呼其名巳困憊不能應竊便宜出之比至家
俱死幸不殞獄下不必彰聞其子亦願斂瘞矣失於
專擅此情悚然思彦喜丞之嫉惡同巳且處事委曲無
跡致辭謝迨反室復念彼罪不致死一旦并命豈不
累巳即不然將有隂譴自是寢食不安遂見二鬼祼
形披髮箠痕遍體挽衣號曰我罪不過徒隸乃淪冥
塗非得爾往地下辯証決無相捨理思彦噤不能對
遂感疾二鬼朝夕在傍丞來問疾思彦告之故且曰
不忍一時之憤悔不可言丞笑曰兩人實不死吾憫
其困而脱之紿以亡告耳思彦驚曰若是則見形者
為何人丞曰憂疑太過所致即呼高夫妻拜庭下思
彦豁然疾愈命高復故役焉
淳熙初王良佐者居觀橋下初為細民負擔販油後家
道小康夫婦奉佛施捨無虚日一日焚香見塔影七
層黃碧璀璨金書三字曰保叔塔乃捐資脩塔塑其
夫婦像於第一層或云王少年繫獄逢巨盜同牢款
密因語王曰我行盜殺人無生理有金銀甚多埋保
叔塔下悉以贈君我伏法日幸收骸骨高原廣作佛
事則我瞑目矣王出獄果得金銀塔下故假塔影以
蓋其事云
包宏齋恢年八十八以樞密登拜郊臺精神老健賈似
道問之意必有攝養竒術恢曰有一服丸子藥乃不
𫝊之秘方似道欣然叩之恢徐徐曰恢吃了五十年
獨睡丸滿座大笑子鄉有老人九十餘矣而啖食不
減少年予問以服餌之法答曰吃食須細嚼細嚥以
津液送之然後精味散於脾家華色充肌粗快則秪
為糟粕填塞腸胃耳又一老人為予言一生臨食秪
啖其半常留有餘不盡之心蓋人無夀夭祿盡則亡
未見有暴殄之人得皓首也嗟乎人能服獨睡丸五
十年而又以服食法自輔庶乎不夭其所生矣
京師人魯時紹興十一年在臨安送所親于北關下忘
攜錢行解衣質於庫見主人如舊熟識者思之而未
得退訪北關税官朱子文言及之蓋數年前所嘗見
丐者也其人本豪民遭亂家破與妻行乞於市使三
子拾楊梅核椎取其實以賣少子常見一白鼠在聚
核下歸語父父戒曰明日往捕之得而貨於禽戲者
必直數百錢勿失也迨旦母與偕行至故處果見鼠
逐之及湧金門牆下入穴中母立不去遣子歸取鍤
斸地深可二尺望鼠尾猶可見俄得一青石揭去之
下有大甕白金滿中遽奔告其父父至不敢取亟詣
府自列願以半入官而乞廂吏護取府主從其言得
銀五千兩即日買屋以居而用其錢為子本遂成富
家即庫中主人也
乾道六年冬吕德卿偕其友王季夷魏子正上官公祿
往臨安觀南郊舍於黃氏客邸王魏俱夢一人著漢
衣冠通名曰班固既相見質問西漢史疑難臨去云
明日暫過家間少欵可乎覺而莫能曉各道夢中事
大抵略同適是日案閱五輅四人同出嘉會門外茶
肆中坐見幅紙用緋帖尾云今晚講說漢書相與笑
曰班孟堅豈知在此也還到省門皆覺微餒就入一
食店視其牌則班家四色包子也且笑且嘆因信一
憩息一飲饌之微亦顯於夢寐萬事豈不前定乎
宋時吏部有一胥好滑稽有董公邁參選失去官誥但
存印紙遂投狀給據一日侍郎問其胥曰此事無碍
否胥曰朝公大夫董公邁失一官誥印紙在也不碍
侍郎覺其謔侮杖一百罷之蓋俗有舞十般癩云一
般癩來一般癩渾身爛了肚皮在也不碍如是凡十
首語言相𩔖故應聲為戲云
宋時行都節序皆有休假惟七夕百司皆入局不准假
有時相古朴問堂吏云七夕不作假有何典故吏應
云七夕古今無假時相但唯唯不知其有所侮也蓋
用柳詞七夕二郎神云須知此景古今無價
元時淛省廣濟庫歲以富戶司出納延祐間有富戶侵
用官資無以為償府判王某素殘忍乃拘其妻妾子
女命以小舟載之西湖趁逐遊人收其買姦錢納官
鮮于伯機作湖邊曲云湖邊蕩槳誰家女綠慘紅愁
羞不語低回忍淚傍郎船貪得金錢強歌舞玉壺美
酒不須憂魚腹熊蹯棄如土陽臺夢短去匆匆鴛瑣
生寒愁日暮安得義士擲千金遂令桑濮歌行露其
後王判之子孫有為娼流天之施報何其捷哉
寶祐間馬光祖尹臨安不畏貴戚豪強庭無留訟福王
府訟民不入賃房錢民云房漏光祖判云晴則雞卵
鴨卵雨則盆滿鉢滿福王若要房錢直待光祖任滿
臨安一士子踰牆盜人室女事覺光祖試踰牆摟處
子詩士人揮筆云花柳平生債風流一段愁踰牆乘
興下處子有情摟謝砌方潛度韓香巳暗偷有情生
愛欲無語強嬌羞不負秦樓約安知漢獄囚玉顔麗
如此何用讀書求光祖喜之判云多情多愛還了平
生花柳債好箇檀郎室女為妻也合當雄才高作聊
贈青蚨三百索燭影搖紅記取冰人是馬公遂令女
子歸生為妻且厚贈之
錢塘羅貫中本者南宋時人編撰小說數十種而水滸
𫝊叙宋江等事姦盜脱騙機械甚詳然變詐百端壊
人心術其子孫三代皆啞天道好還之報如此
處士田大年者予伯父也倜儻工詩嘗有與友人夜坐
詩云雞黍論交信有期不期而會暮冬時繡屛入夜
香圍席碧浪搖春酒滿巵星亂銅盆頻剪燭唾霏玉
屑互評詩情深不計更籌盡月過梅梢第幾枝詞致
清婉他作𩔖此
西湖遊覽志餘卷二十五
