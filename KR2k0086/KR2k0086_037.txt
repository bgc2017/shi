欽定四庫全書
西湖遊覽志餘卷十三
明田汝成撰
才情雅致
王志道逵錢唐人足一跛家貧賣藥文錦坊兼以卜市博
究子史百家客至輒談古今滚滚不竭人或以難隠
詰之朗如也所著有蘭埜集其徒最高者為劉士亨
其卒也士亨哭之詩云十年負笈遊門下愛我翻於
骨肉輕才劣豈宜居弟子恩深何以報先生春風夢
斷行柯螘暮雨啼殘隔葉鶯賴有詩家衣鉢在後來
誰起繼芳聲
劉士亨泰錢唐人號菊莊當景泰天順間隠居不仕詩
詞為一時絶唱所著有菊莊晚香諸集其湖上暮歸
詩朦朧䭾醉踏殘花柔綠隂中一逕斜日暮歸來問
童子春衣當酒在誰家豐樂樓詩層樓高處宴王孫
湖上青山落酒尊三百年來春一夢月明還照湧金
門
陸元偁昂錢唐人號清溪博雅嗜吟詠少遊菊莊之門
同列率罕及之嘗作宮詞云自捲珠簾放燕歸六宮
春盡亂紅飛從來艷色多傾國願得君王寵幸稀梅
花絶句云春到南枝與北枝花開的皪照寒漪何人
似解相憐意不把東風玉笛吹凡作宮詞皆寫幽怨
之私而清溪乃終致規諷詠梅花率用吹落事而清
溪宛轉護惜無忌刻之情可為得詩人温厚之旨矣
所著有吟窗涉趣窺豹錄若干卷
馬浩瀾洪仁和人號鸖窗善詩詠而詞調尤工皓首韋
布而含吐珠玉錦繡胸腸褎然若貴介王孫也常題
許應和松竹雙清扇景詞云剪蒿萊曾將雙翠親裁
旋添成園林佳勝依稀嶰谷徂徠鳳飛過文章燦爛
蛟騰攫鱗甲毰毸剉節題詩收花釀酒鬚粘香粉袖
粘苔無人識棟梁之具管籥之才蔭亭臺儘多風月
清無半點塵埃竿期截六鼇連舉巢堪托孤鶴時來
色瑩琅玕脂凝琥珀笑他門柳與庭槐蕭郎去畢宏
已老誰富寫生才君看取歲寒三友只欠梅開蓋多
麗詞也許東溟以為可追蹤康伯可可謂信然又題
梅花江城引云雪晴閒覽瘦笻扶過西湖訪林逋湖
上天寒草樹盡凋枯忽見瓊葩光照眼仙格調玉肌
膚夜空雲静月輪孤巧相摹海濤圖時聽枝頭啁哳
翠禽呼縱有明珠三百琲知似得此花無清氣逸發
瑩無塵想又題許東溟小景昭君怨云路遠危峰斜
照瘦馬塵衣風帽此去向蕭關向長安便坐紫薇花
底只似黃粱夢裏三徑易生苔早歸來言有盡而意
無窮方是作者徐伯齡言鶴窗與陸清溪偕出菊莊
之門而清溪得詩律鶴窗得詞調異體齊名可謂盛
矣
馬浩瀾西湖十景南鄉子詞蘇堤春曉云烟樹帶鶯啼
催得紗窗月漸低金鎖嚴城門四扇開齊縹緲樓臺
影尚迷已有玉驄嘶花露香塵踏作泥可是尋芳人
起早相攜占斷風流向此堤平湖秋月云月似白蓮
浮水似璚田綠汞流閒憶何時曾勝賞中秋一瓣芙
蓉是彩舟風露冷颼颼水月僊人跨玉虬笑道西湖
元有對瀛洲却在蓬萊欲盡頭花港觀魚云小港傍
湖漘花影中間戲錦鱗漁識放生池有禁收綸水暖
蘋香十里春花憶上龍門猶隔千山與萬津好向碧
波深處去藏身無數花前憶鱠人柳浪聞鶯云翠浪湧
層層千樹垂楊颭曉晴兩箇黃鸝偏得意和鳴疑奏
鸞簫與鳳笙金彈莫相驚正是蘭舟送客行似惜春
光如畫裏閒情欲别頻啼四五聲三潭印月云潭水
碧涵天冷浸中宵皓月圓寫出嫦娥眞面目嬋娟絶
勝瑶臺跨鳳仙潭底是龍淵翠戸珠宮玉作田神物
也躭良夜景蜿蜒抱得明珠喜不眠兩峰插雲云萬
仞碧崚嶒華蓋陽明比未能名作擎天雙玉柱相應
絶頂三更見日升聞說住山僧上界仙人喚得譍待
我秋清遊興動須登試到青雲第一層南屏曉鐘云
金磬罷泠泠風裊鯨音出翠屏柳外高樓花底戸窗
扄却似楓橋半夜聽僧已了殘經香斷薰爐月滿庭
百八寶珠閒搯遍聲停老鶴松間夢已醒雷峰夕照
云高塔聳層層斜日明時景倍增常是遊湖船攏岸
尋登看遍千峰紫翠凝暮色滿觚棱留照溪邊掃葉
僧鴉背分金猶未了生憎幾處人家又上燈麯院風
荷云麯院水風涼萬柄高荷掩鏡光露挹翠盤何所
似璚漿瀉下波心水亦香花底浴鴛鴦五月西湖錦
繡鄉畫舫採蓮誰氏女紅粧唱得歌聲最惱腸斷橋
殘雪云雪覆畫闌橋銀背鯨鯢不動搖題柱相如閒
袖手無憀錯認梅花昨夜飄步步踏璚瑶猶勝山僧
立到腰紅日漸高風漸暖旋消添作春波送畫橈湖
上虞美人詞草芽柔輭花嬌婉日淡香風暖西湖無
處不風流何况松間蕭寺柳邊樓六橋東畔孤山路
小小凌波步翠裙深掩鳳頭鞋臨到登舟雙手按金
釵又小重山詞新水溶溶拍畫橋橋邊千樹柳綠絲
飄杏花香艷海棠嬌知人悶春意故相撩湖裏木蘭
橈湖堤芳草軟玉驄驕酒旗撩亂閙花招愁多少來
向此中消
馬浩瀾著花影集自序云予始學為南詞漫不知其要
領偶閱吹劍錄中載東坡在玉堂日有幕士善歌坡
問曰吾詞何如柳耆卿對曰柳郎中詞宜十七八女
孩兒按紅牙拍歌楊柳岸曉風殘月學士詞須關西
大漢執鐵板唱大江東去緣是求二公詞而讀之下
筆略知蹊逕然四十餘年僅得百篇亦不可謂不難
矣法雲道人嘗勸山谷勿作小詞山谷云空中語耳
予欲以空中語名其集或曰不文改稱花影集花影
者月下燈前無中生有以為假則眞謂為實猶涉虛
也今漫摘數首以便展玩云其商調少年遊云弄粉
調脂梳雲掠月次第曉粧成鸚鵡籠邊鞦韆牆裏半
晌不聞聲元來却在瑶階下獨自踏花行笑摘朱櫻
微揎翠袖枝上打流鶯行香子云紅遍櫻桃綠暗芭
蕉瑣窗深春思無聊雙飛燕懶百囀鶯嬌正漏聲遲
簾影静篆香飄惜月前宵病酒今朝有誰知臂玉微
銷封題錦字寄與蘭翹恨樹重重雲渺渺水迢迢春
夜生查子云燒罷夜香時獨立簾兒下眞箇可憐宵
一刻千金價啼痕不記行暗滿鮫綃帕蝶宿牡丹叢
月轉鞦韆架春日海棠春云越羅衣薄輕寒透正畫
閣風簾飄繡無語小鶯慵有恨垂楊瘦桃花人面應
依舊憶那日擎槳時候添得暮愁牽只為秋波溜鳳
凰臺上憶吹簫云淡淡秋容澄澄夜景娟娟月挂梧
桐愛簫聲縹緲簾影玲瓏彩鳳銜書未至玉宇淨香
霧空濛涼如水翠苔凝露琪樹吟風匆匆年華暗換
嗟舊歡成夢芳鬢飛蓬想清江泛鷁紫陌遊驄應念
佳期虛負瞻素彩感慨相同凝情久誰家搗衣砧杵
丁東青玉案云平川渺渺花無數明鏡裏孤舟度花
下美人和笑顧問郎莫似乞漿崔護别久來何暮盈
盈羅襪凌波步眉月連娟鬢如霧人世光隂花上露
勸郎休去再來須誤個是桃源路中秋鵲橋仙云不
寒不暑無風無雨秋色平分佳節桂花香散夜凉生
小樓上簾兒高揭多愁多病閒憂閒悶玉鬢紛紛成
雪平生不作負恩人惟負了今宵明月九日金菊對
芙蓉云過鴈行低鳴螿韻急紛紛葉下亭臯向霜庭
看菊飈館題糕依然賓主東南美勝龍山迢遞登高
繡屏孔雀金橙螃蠏銀甕葡萄痛飲鯨卷波濤笑百
年春夢萬事秋毫問臺前戱馬海上連鼇當時二子
今安在乾坤大容我麄豪四絃裂帛雙鬟舞雪左手
持螯梅花東風第一枝云餌玉餐香夢雲情月花中
無此清瑩儼然姑射僊人華珮明璫新整五銖衣薄
應怯瑶臺凄冷自驂鸞來下人間幾度雪深烟暝孤
絶處江波流影顦顇也春風銷粉相思千種閒愁聲
聲翠禽啼醒西湖東閣休說當時風景但留取一點
芳心他日調羹金鼎落花滿庭芳云春老園林雨餘
庭院偏惹蝶駭鶯猜蔫紅皺白狼藉滿蒼苔正是愁
腸欲斷朱箔外點點飄來分明似身輕飛燕扶下避
風臺當初珍重意金錢競買玉砌新栽更翠屏遮護
羯鼓催開誰道天機繡錦都化作紫陌塵埃紗窗裏
有人憐惜無語托香腮
馬浩瀾有續遊仙詩百首其序曰唐進士曹堯賓作遊
仙詩飄飄有遺世獨立之志每風清月白之夜輒歌
數篇既而就枕必夢仙界覺而紀之以詩數凡百篇
今摘其佳者云玉版金花闊幅箋朝來次第散羣仙
紫皇勅遣謄眞誥第一人書第一篇芭園橘裏賭碁
還暗憶贏時笑解顔兩袖玉塵三百斛抛為瑞雪滿
人間白榆歴歴見新栽沾沐天家雨露來下界有人
分指點南箕北斗更中台養馴蒼鹿放蓬山走入烟
霞喚不還明日羣中尋却易七星符在頂毛間催花
雨後步天街隨步香雲不涴鞋見牧麒麟成陣過角
端都挂小金牌玉案珠簾翡翠屏焚香夜誦蕊珠經
月明鸞背飛瓊過小駐花隂帶笑聽五銖衣薄不知
寒玉洞青春已半闌肌骨非因惆悵瘦惜花那忍摘
花餐河西昨夜見牛郎說道天田未大穰八萬三千
修月戸多將玉屑當乾粮雲軿昨夜到瀛洲洲在蓬
萊欲盡頭莫信麻姑清淺說茫茫弱水接天流侍兒
扶上紫鸞車一笑相逢萼綠華今夜蕪城好明月無
雙亭上看瓊花
莫仲璵璠錢唐人號橘隠晚號櫟夀隠居西湖與菊莊
為詩酒友嘗見其讀史三首其一曰五胡荐雲擾晉
宇如瓜分修蛇與封豕乘時肆妖氛茁彼池中蒲雄
姿蓋世聞投策渡江表目中無晉君兵威奮烈火玉
石將俱焚世無魯連子誰能為解紛謝傅運帷幄子
弟將中軍戰血漂淮水殺氣凌浮雲遂令軒冕士不
汚犬羊羣偉哉淝水捷可方城濮勲吁嗟謝安石後
世之桓文彼哉清談軰碌碌何足云其二曰趙宋世
忠厚養士三百年時危不負主繄彼文狀元勤王仗
大義擐甲相周旋皇天不祚宋白日沉虞淵寧甘珠
璧碎不為瓦礫全碧血濺燕市精光上燭天嗟嗟我
生晚不得為執鞭手持竹如意擊碎空山巔魂兮渺
何許涕泗悲茫然其三曰捐生固不易處死尤為難
孰知龔勝後乃有謝疊山江東一潰散跋涉何間關
甌閩苦物色國破家亦殘偉哉烈丈夫矢死無生還
微身豈足惜大義不可奸忠孝亦何物古今稱大閑
耿耿浩然氣上摩霄漢間誰謂首陽高有志能躋攀
至今百世下清風激懦頑我讀三上書凛然毛骨寒
當時祼將士胡能不厚顔又嘗瘧疾南屏葉文甫贈
以碧霞丹服之愈作詩以謝云丹有碧霞者燁燁色
青銅當其修合時至理玅無窮朱玄列南北龍虎環
西東煌煌勾陳主黃螾居其中丹成祕金匱什襲嚴
緘封我衰困瘧疾鍼砭無全功一丸納玄牝百竅潜
流通沉沉熱惱境灑然濯清風五行復正氣四體還
冲融夜夢青衣神化為雙玉童揮戈奮來往直上泥
丸宮瘧鬼伏殘喘巢穴為之空宛如狐鼠軰膽落御
史驄覺來一呵欠色澤神亦充何當獻九重四海濟
疲癃
沈彦博約錢唐人以邑庠生初為靖安司訓陞福清掌
教平生以詩名聞湖海間嘗以詩寄劉菊莊云驊騮
躡青雲文豹隠玄霧出處固有時達人安所遇念子
富詩書久抱經濟具陸沉閭里間悠悠常韋素春風
湖上吟夜月松隂步幽懷頗相同無由展良晤浩歌
伐木章引脰徒延佇相期各努力愼勿歎遲暮明廷
正需賢行看造鵷鷺
劉邦彦英錢唐人號賓山善詩翰當成化間隠居不仕
遨遊湖山名振遠近其暮春陪陳太常西湖宴集詩
六橋柳色翠迷津畫舫移遲送酒頻醉眼不知三月
暮賞心又度一年春鶯諧急管催歌板燕蹴輕花墜
舞裀年少莫將行樂悞座中半是白頭人同客過湖
詩山遶重湖寺遶山天留圖畫在人寰路從烏桕林
邊轉船近黃妃塔下灣歲月秖隨華髮改烟波空付
白鷗閒當歌不耐傳觴促獨俯寒沙照醉顔載酒過
湖詩寒食清明次第來紫苞紅萼裹池臺東風似與
人商略最好花教最後開船頭斗酒配雙柑坐聽黃
鸝漱晚酣湖上有山山有寺人生只合老江南與吳
西疇西湖飲别詩有約來登湖上亭一天詩思集疎
櫺東風草色鷗邊綠落日山光鳥外清紅袖舞來花
欲笑銀罌倒盡客忘形抱琴行樂吾儕事莫待蕭蕭
兩鬢星春興詩一天微雨送清明歲歲逢春不快晴
近水人家多養鴨依山樓閣早聞鶯子期不用黃金
鑄顔駟空嗟白鬢生惟有東風一尊酒朝朝相對藥
闌傾答姚公綬詩三載無書托便郵東雲北樹繫離
愁平生圖史淹清宦到處湖山結俊遊笑我多方藏
蠟屐尋君幾度趁漁舟從來出口皆竒句未許專誇
趙倚樓次韻姚公綬舟中夜話詩銀燭楸枰對奕棋
烏絲繭紙更題詩月明隣舫人眠早鼓絶江城漏下
遲斷飲頓忘犀首樂放懷偏笑虎頭痴朝來欲别應
難别未了山中筍蕨期吳興丘天祐寄劉邦彦詩慚
愧無璚報木桃論交惟覺醉醇醪昔年公幹名先重
今日相如賦最高酒畔吳歌紅線毯袖中章草紫霜
毫風流更在諸公上日日題詩付薛濤
張天錫錫錢唐人號海觀天才拔萃文雄一時然落魄
不羈縱情詩酒領天順壬午鄉薦授山西山隂縣教
諭解官南還湖山諸竒名勝之燕集殆無虛日鯨吞
海吸青樓紅粉争相承迎人以鐵崖方之所居為回
禄所燬作四六短疏以干知識云秋風破茆屋尚興
杜老之悲烈焰燬高堂寧免張生之歎雖云天地為
家人世本同旅寄其如四海空囊此身無所依棲昔
也鳩居雖拙猶可歌於斯笑於斯今焉鳥巢既焚正
謂破我家取我子不能進不能退久類觸藩之羊無
以居無以處眞是喪家之狗胡開口的柳宗元飜道
黔廬赭居之足賀沒巴臂的陳去非反說祝融回禄
之意佳又不是魯新宫何必問宋禆竈食於心者自
昔漫云天火破我膽者於今不見人烟五株柳樹燒
成炭三徑黃花化作灰反風滅火之人久無焦頭爛
額之客安在夫往者不可諫固謂甑巳破矣來者猶
可追須知鼎取新焉所恨者五車書當不得棟梁八
韻賦更難充磚瓦作金石聲文章可憑管城子興土
木工事業須仗孔方兄然釋道尚有化緣儒家豈無
布施况彼蓋三間殿造七級塔費無限錢不過徼福
來生何如助數兩銀捐幾錠鈔幹有益事可以揚名
今世秃和尚只化凡夫老癡儒惟求達士曾聞晉將
軍為戴逵造室頗極富饒宋丞相為康節買居務期
寬廣何昔賢之好事豈今日之無人敢希輪奐之維
新聊冀土茨之苟合笑狡兔巧營三窟念鷦鷯志在
一枝伏願用財於當行施德於不報歡喜心大家齊
發安樂窩小子必成使我春誦夏絃勝彼朝鐘暮鼓
貯清風明月於無窮藏竒書異畫於不朽是所望也
惟善圖之不數月而新居落成所搆有望海亭見山
樓育魚軒等數十間前軰之風流仗義可想也
張天錫才華灑落跌宕不羈不經意語往往動人一日
與客遊湖客指魚叢索賦天錫應聲曰誤入在泥沙
青山是故家無心棲燕雀有意戀魚鰕春到萍為葉
冬來雪作花莫教張子見錯認是仙楂
張靖之寧海寧人號方洲景泰天順間為給事中有名
奉使朝鮮國朝鮮之人雅重之集所著作為刻皇華
錄成化初忤權要出為汀州知府無何引疾歸田雅
好山水歲率一再至杭州至輒攜親朋出遊西湖訪
孤山弔岳墳登天竺綵舟蠟屐隨意所之興至呼筆
大篇短章頃刻立就又善丹青所著有方洲集其秋
日遊紫陽庵詩石級清懸絶薜蘿洞門深敞野人過
霜林葉盡羣峰出風岫烟開夕照多誰躡白雲尋鶴
蜕自摩蒼壁寫樵歌登臨日少歸期促白髮青山奈
老何題飛來峰詩舞岫翔巒勢薄天巖崕空敞欲飛
懸詩窮翰墨題難盡畫絶丹青趣不傳浪說此中曾
見佛却疑深處可通仙冷泉亭下西風緊晚借山房
一醉眠翠擁螺攅玉作堆一峰孤絶似飛來龍翔北
海蒼鱗重鳳落西湖錦翼開鬼斧鑿穿生混沌神鞭
驅出小蓬萊石門隂洞知多少欲借丹梯上紫臺九
月初八日霜降同友人遊靈隠三首秋日秋山景色
微秋來風景解人稀泉通金水清偏冷峰出霜林峻
欲飛黃葉下封遊客路白雲閒護定僧扉人生晚節
須當惜暢飲何妨醉夕暉昨夜關榆有降霜客邊明
日是重陽心驚衰鬢添新白眼見寒花是舊黃投老
怕逢凋落後登高先盡笑歌狂明年聚散何須計共
擬藍田作醉鄉落日蒼茫石磴斜隔林雞犬是誰家
烟嵐濃似催詩雨霜葉嬌如笑客花樹裏寒聲分澗
水天邊晚色過山鴉登臨未盡悲秋興回首嚴城起
暮笳遊三茅觀詩曾記茅君觀裏遊東風花鳥醉淹
留丹丘歲晏羽人老碧草時芳蕙畹秋村郭半山雲
不斷江湖夾地水通流無端却似催詩雨吟得悲風
滿樹頭水光山色雜烟霏綠漾清浮碧四圍籬菊着
霜人釀酒江風吹雨客添衣閒中宴會時非偶老去
交遊日漸稀安得良工圖畫去相看日日叙巖扉遊
淨慈寺詩為愛湖南第一山尋春遠自六橋灣峰巒
影落空青裏樓殿香生暖翠間乍到只疑天路近因
過聊借竹房閒醉中不記歸時晚笑駐肩輿待月還
遊紫陽宮詩三月吳山錦繡林清遊聊借此登臨草
深危磴留迂步花落閒庭入醉吟杜曲文章愁間絶
山隂人物夢招尋青春正好家園近未覺風光負壯
心吳山春望詩東風吹雨百花晴獨立鼇峰醉眼明
樓閣矗天山擁寺江湖環地水通城中原故友浮雲
散南宋諸陵草蔓平日暮長歌下山去蘼蕪滿地伴
人行留題瑞石山房詩風定雲閒四壁虛萬峰深鎖
地仙居自疑秦帝停車處人說媧皇補煉餘夜静龍
光穿戸牖春深鍾乳落庭除令威去後玄關閟猶有
山靈守故廬登雲居絶頂詩半村半郭吳山路輕暖
輕寒上巳天梅影過城湖曲寺櫓聲歸浦浙東船舊
遊詩酒添新客今日風光似去年清賞未闌幽思發
亂峰斜日起蒼烟題虎跑寺詩蒼苔白石路盤迴林
谷藏春一徑開山勢北連三竺去泉聲西自五雲來
春殘野衲和松老風静閒雲伴鶴回遊賞漸多題詠
徧不知誰繼子瞻才題石屋詩幽尋隨路問山樵落
日催人酒未消懸壁有銘鐫往事老僧相見說前朝
月燈夜落松烟暝雲幕秋虛竹露飄勝境難逢時易
過重來不用鶴書招遊寶所塔詩四首負郭巖扉敞
石壇上方門逕遶層巒樓觀海日夜先曙竹引湖風
夏亦寒林外歌聲樵出谷水中人影釣揚竿何當雪
月烟花候來共山僧信宿看其二會共湖山作主賓
交歡幾許别離頻東軒長老非生客西郭先生是故
人黃葉斜陽蕭寺晚綠蕪清渚斷橋春幽期美景長
相背寒暑興懷白鬢新其三懷陳彦章去歲霜晨集
上方今年仍扣遠公房青山不改故人眼碧草欲枯
吟客腸林借清秋烟亦爽樹涵春煦葉都香為誰獨
倚危闌立感興無詩憶子昂其四非為逢僧得暫閒
荷衣早已退朝班雪堂旛蓋多臨水巢屋琴尊不下
山楊白花飛春鳥亂冬青樹老暮鴉還傷心往事休
重省千古興亡落照間蘇堤春曉云楊柳滿長堤花
明路不迷畫船人未起側枕聽鶯啼平湖秋月云風
静片雲消寒波浸凉月疑有夜吟人推篷落楓葉花
港觀漁云圉圉復洋洋茭青露藻香前湖張水戲誰
解步濠梁柳浪聞鶯云藜杖憩蘇灣風温翠漲閒驚
聞雙語鳥如在畫船間三潭印月云片月生滄海三
潭處處明夜船歌舞處人在鏡中行南屏曉鐘云幽
夢忽驚覺嚴城方向晨看花春起早已有曉粧人兩
峰出雲云南峰雲乍晴北峰雲欲雨中有化霖人高
眠兩峰裏雷峰夕照云爽朗忽蒼茫山高易夕陽百
年歌舞地消得幾昏黃麯院風荷云凉氣度方洲香
來水正流時聞採蓮曲不見採蓮舟孤山梅雪云春
意逼溪橋寒香閉蓬戸山人不出門驛使在途旅
徐延之伯齡錢唐人號籜冠道人博學強記洞曉音律
工樂府嘗雜集瓷甌數十枚考其音之中度者奏曲
一章茶頃而協所著有蟫精雋二十卷嘗薄遊蘭陵
會邵文敬陸廉伯周克容龔忠夫吹笙鼓琴為樂一
座盡傾遂聮句贈之云擁爐清夜炙銀簧(邵)仙律和
鳴學鳳凰(周)應節低昂吾欲舞(陸)倚歌談笑客成狂
(龔)重華一去空思往(陸)周雅無傳孰補亡(邵)老大忽
逢王子晉(周)緱山回首月蒼蒼(龔)邵文敬復贈以聽
琴詩云坐圍香柱石堂寒未覺純香爨後殘飛燕舞
衣翻玉腕老鮫珠淚滴冰盤雲生桂嶺兼春瘴風入
涇原撓夕湍有客思歸正惆悵關山月白路漫漫末
句蓋以伸别意也陸廉伯贈之詩云一曲清商思不
堪泠然如對古人談春明綵鳳初辭穴夜冷遊魚更
出潭塵壁無絃惟種柳芳林有客悞攜柑臨岐欲問
將歸意安得微風日日南周克容贈之詩云襟度飄
然物外情行蹤到處飲香名一牀流水伯牙操滿耳
清風子晉笙文字纂修人盡服古今成敗論皆傾可
憐當道諸卿相不把封章為賈生頃之延之言歸周
克容贈之詩云塵機鞅掌我何堪喜對徐卿一笑談
蹤蹟半生三竺寺品題多付百花潭脂香出釡椒燔
膾春色盈缸酒釀柑明日攜書歸舊隠孤山佳趣勝
終南廉伯和云年少才情萬事堪倒傾三峽此雄談
寒雲孤鶴依空谷秋水長虹卧石潭行色遠迷吳苑
樹華燈歸試武林柑春風更有西湖約重聽笙歌鷲
嶺南朱懋陽和云誰謂嵇康嬾不堪喜逢樂廣共高
談玉笙有譜鳳鳴囿寶劍騰光龍出潭書罷不須臨
晉帖飲餘常得破霜柑西湖回首經時别知有清名
在斗南皆一時名筆也
夏時正正成化中以太常寺少卿致仕布政使甯良等
作西湖書院聘時正主之四方文學雲集時正嘗作
詩篷湖中隨風往來作四時詞云放棹蘭汀杜若洲
有詩不用錦囊收儘教抛擲東風裏逝水飛花處處
流詩成倚棹復嚬呻棹觸風荷躍錦鱗老去都忘擷
芳意放歌何處採蓮人解纜朝辭學士溝湖中畫舫
不勝秋白蘋風起回汀晚泊在蘆花淺水頭霜清石
出水消波景澹烟融入棹歌不似㶚橋驢子上滿身
風雪奈詩何
方思道豪開化人正德間刑部郎中跌宕不羈雅好山
水居湖最久嘗築室於石屋號齊樹樓少師夏公謹
時為都諫贈之詩云錢唐西湖好林麓白石清泉翳
修竹吳山有樓出木杪勝處憑高此其獨棠陵野客
善題詩彩毫落紙無停思偶爾登臨興豪發直欲歴
覽搜神竒日日出遊湖上寺有時醉臥湖船裏風流
不減李太白氣岸真同杜子美倚闌拍手一長歌白
雲飛起青山多石林夜雨泣魍魎潮江秋漲鳴黿鼉
胸中萬疊烟霞癖不受人間一塵迫只有看山眼最
青無奈憂時鬢先白樓中把酒送飛鴻酒醒夢回滄
海東江霞遙映上天竺海日正抱南高峰客來時出
袖中草江山大半收文藻何日相攜齊樹樓煩君更
述同遊稿
西湖題詠見於古今者裒之無慮千首而短章孤詠散
載冗籍者往往可誦試舉其佳者如武塘姚允言早
春過西湖詩西子湖頭得早春淡烟微雨暗湖濱柳
枝尚短不着水梅蕊未開先可人老境正憐諸事懶
風光無奈一番新晴夾且整登山屐遮莫鶯花笑客
貧吳興畢天祐遊西湖三竺詩西風衫袖拂烟霞小
轎舁來穏似車三竺山藏金粟影兩峰天落紫蓮花
殘雲落日將軍墓鶴怨猿啼處士家惟有湖頭春色
在紅船烏榜載琵琶又錢唐懷古詩鳳凰山色老秋
風萬戸笙歌落照中鐵甲屯江潮不上天星落海地
俱空東南都會衣冠古吳越人家水土同惆悵錢唐
江上月年年荆棘照遺宮嘉善姚廷輔遊西湖詩何
處能消白晝閒西湖佳景畫圖間尊前醉客不在酒
眼底可人惟是山十里香風花藹藹六橋春色草班
班雷峰塔畔詩成後載得笙歌薄暮還嘉禾懷用和
遊西湖次姚桂巖韻詩偷取紅塵半日閒朝來移席
水雲間歌抽象筯敲烏几醉借蛾眉倚玉山水檻曉
烟催柳色石橋春雨過苔班紅舷落日遊人散載得
光風霽月還嘉禾姚公綬自錢唐門抵浙江驛望西湖
諸峰詩不見湖山已七年湖光山色兩依然青鞋自
踏芙蓉露畫槳誰衝翡翠烟目斷蘇堤新柳外僧歸
竺國舊峰前丁寧春勿堂堂去有待重來醉管絃朱
夢炎西湖詩萬戸烟消一鏡空水光山色畫圖中璚
樓燕子家家雨錦浪桃花岸岸風畫舫舞衣凝暮景
繡簾歌扇露春紅蘇公堤上垂楊柳尚想重來試玉
驄湯仲友西湖詩山色湖光步步隨古今難畫亦難
詩水浮亭館花間出船載笙歌柳外移過眼年華如
去鳥惱人春色似遊絲六橋幾見輪蹄換取樂莫辭
金屈巵嘉禾李孟昭題豐樂樓圖詩錢唐城郭帝王
州勝槩千年尚有樓南浦雲開珠箔曉西山雨歇畫
闌秋玉人歌舞成春夢芳草王孫非舊遊物換星移
餘事在蕭條殘墨不勝愁又西湖夜宿詩蹇騎衝雪
岸烏紗夜醉西湖賣酒家十六吳姬吹鳳管捲簾燒
燭看梅花陳雝過葛嶺懷古詩山上樓臺湖上船平
章醉酒懶朝天羽書莫報樊城急新得蛾眉正少年
岑琬錢唐偶成詩畫舫行春醉欲迷湖光好在古城
西不知悞國人何在楊柳東風鳥自啼清江俞行之
西湖詩西湖湖上可憐春烟柳風花最惱人羅袖淚
乾無好思畫船歌舞為誰新秋來碧水湛平湖荷葉
菱花取次枯唯有斷堤殘柳樹淡烟猶鎖亂啼烏方
虛谷湖堤雨中夜歸詩夜雨昏昏欲雪天數家燈火
北山前鄉心認作桑麻路忽有湖船奏管絃徐秋雲
西湖詩涼洗冰壺壓兩峰鏡鸞無地覓驚鴻芙蕖池
館鴛鴦雨楊柳樓臺燕子風玉篴度雲聽似夢畫圖
浮水望如空斗牛已屬乘槎客何處凌波第一宮楚
石和尚曉過西湖詩船上見月如可呼愛之且復畱
斯須青山倒影水連郭白藕作花香滿湖仙林寺遠
鐘已動靈隠塔高燈欲無西風吹人不得寐坐聽魚
蟹翻菰蒲又贈錢唐張克正詩酒酣合奏琵琶筝無
限春光付後生織翠裙新驕野服函牛鼎大饜珍烹
澗松錯落千尋榦山草扶疎四寸莖頗憶江南風物
否綠楊影裏畫船横陸孟昭初夏遊西湖諸山次韻
詩山寺迢迢湖水東樓臺高出翠微中自慚投社非
陶令却羨能詩有遠公花氣暖浮千嶂雨松聲凉灑
一欄風穿林怪底多麋鹿十里平坡碧草豐姚公綬
西湖春曉歌湖水湖烟濃淡裏曙光遙逐春風起不
知山有幾千峰樹色相連又幾重橋通四百八十寺
一一相間青芙蓉樓船猶未載簫鼓日高處處添歌
舞仁和張子興西湖詩誰為鴻濛鑿此陂湧金門外
即瑶池平沙水月三千頃畫舫笙歌十二時今古有
詩難絶唱乾坤無地可争竒溶溶漾漾年年綠銷盡
黃金總不知開州王崇慶為南京戸部尚書慕西湖
而未至也作四絶句杭州原說西湖景今望杭州却
在吳臣妾萬方稱久化太平天子握眞符青山碧水
來盤古霽月光風屬賞音千古繁華何足道且思雲
鳥一論心畫船簫鼓未須聞先問忠貞武穆墳草木
有枝仍向主錯教美貌說昭君江山好景幾巡遊尚
慮逃亡百姓愁但願萬年明主夀會當四海永歌謳
西湖遊覽志餘卷十三
