欽定四庫全書
西湖遊覽志餘卷十六
明田汝成撰
香奩艷語
蘇小小者錢唐名娼也蓋南齊時人其墓或云湖曲或
云江干古詞云妾乘油璧車郎跨青驄馬何處結同
心西陵松柏下今西陵乃在錢唐江之西則云江干
者近是也宋時司馬槱才仲初在洛下晝寢夢一美
姝牽帷而歌曰妾本錢唐江上住花落花開不管流
年度燕子銜將春色去紗窗幾陣黃梅雨才仲愛其
詞因詢曲名云是黃金縷後五年才仲以蘇子瞻薦
應制舉中等遂為錢唐幕官為秦少章道其事少章
為續其後詞云斜插犀梳雲半吐檀板輕敲唱徹黃
金縷夢斷彩雲無覓處夜涼明月生南浦頃之復夢
美姝迎笑曰夙願諧矣遂與同寢自是每夕必來才
仲為同寀談之咸曰公廨后有蘇小小墓得無妖乎
不逾年而才仲得疾所乘遊舫艤泊河塘柁工遽見
才仲攜一麗人登舟即前喏之聲斷火起舟尾倉忙
走報其衙則才仲死而家人已慟哭矣
李賀蘇小小墓歌幽蘭露如啼眼無物結同心烟花不
堪剪草如茵松如蓋風為裳水為珮油璧車久相待
冷翠燭勞光彩西陵下風吹雨白樂天楊柳枝詞蘇
州楊柳任君誇更有錢唐勝館娃若解多情尋小小
綠楊深處是蘇家蘇家小女舊知名楊柳風前别有
情剥條盤作銀環樣捲葉吹為玉笛聲沈原理蘇小
小歌歌聲引迴波舞衣散秋影夢斷别青樓千秋香
骨冷青銅鏡破雙飛鸞饑烏弔月啼鈎欄風吹野火
火不滅山妖哭入狐狸穴西陵墓下錢唐潮潮來潮
去夕復朝墓前楊柳不堪折春風自綰同心結辛文
房歌東流水底西飛魚收得錢唐雲錦書幾回錯認
青驄馬着處閒乘油璧車鸚鵡杯殘春樹暗葡萄衾
冷夜窗虛蓮子種成南北岸苦心相望欲何如元遺
山蘇小小圖詞槐隂庭院宜清晝簾捲香風逗美人
圖子阿誰留都是宣和名筆内家收鶯鶯燕燕分飛
後粉淡梨花瘦只除蘇小不風流斜插一枝萱草鳳
釵頭
弘治初于京兆景瞻自南都謝事歸杭號南湖歸叟雅
好吟詠一日展其先太傅肅愍公墓邀馬浩瀾偕往
舟泊第三橋景瞻曰不到西湖二十年矣山川如故
風景不殊子當賦之浩瀾詩云畫舫秋風湖上來水
涵天碧淨無埃一雙鸂鶒忽飛下千朵芙蓉相映開
鳥似彩鸞窺寶鏡花如僊子步瑶臺風光堪賞還堪
賦其奈江南庾信哀景瞻和云二十年無此客來水
仙當為洗征埃蘇公殘柳千行在王母蟠桃幾度開
華表又添新塚墓粉墻猶繞舊樓臺相逢不飲花應
笑子建何須賦七哀吟畢澆松而還翌日浩瀾復與
王天璧泛湖天璧善箕仙術每吟詠有窘即扣仙續
之常攜箕以行浩瀾因請召之箕既動浩瀾問仙何
名書云有事即問問畢告名浩瀾曰有句捧瑶觴南
國佳人一雙玉手久未有對願仙成之即書云趺寶
座西方大佛丈六金身二公咸駭愕箕運如飛復成
一律云此地曾經歌舞來風流回首即塵埃王孫芳
草為誰綠寒食棃花無主開郎去排雲呌閶闔妾今
行雨在陽臺衷情訴與遼東鶴松栢西陵正可哀後
書云錢唐蘇小小和馬先生昨日湖橋首倡已而箕
寂然不動二公相顧若失莫測所以
商玲瓏者餘杭歌者也白樂天作郡日賦歌與之云罷
胡琴掩秦瑟玲瓏再拜歌初畢誰道使君不能歌聽
唱黃雞與白日黃鷄催曉丑時鳴白日催年酉時没
腰間赤綬繫未穏鏡裏朱顔看易失玲瓏玲瓏奈老
何使君歌了汝還歌時微之在越厚幣邀去月餘始
遣還贈之詩因寄樂天云休遣玲瓏唱我詞我詩多
是寄君詩明朝又向江頭别月落潮平是去時
韓汝玉令錢唐眷一妓嘗宿其家一日晏起縣吏挾之
立門外候聲喏汝玉即升妓家中堂受喏翌日下吏
杖一百即解官自劾云某無狀不檢為吏所侮無以
涖民請解印歸時范文正公知杭州大竒之曰公傑
士也願自愛即令還職汝玉既滿復攜此妓遊西湖
戀戀一月不去文正公置酒餞之召妓佐酒候汝玉
極醉時令舟子解纜去及醒則舟離錢唐數十里矣
後汝玉歴膴仕有聲而文正公愛惜人才襟量不可
及也
蒨桃者寇萊公妾也淑靈能詩萊公嘗高會集諸妓賞
綾綺千數蒨桃獻詩云一曲清歌一束綾美人猶自
意嫌輕不知織女寒窗下多少工夫織得成萊公為
之默然尋貶嶺南道杭州蒨桃有疾謂萊公曰妾必
不起幸葬我于天竺山下萊公驚哀不巳蒨桃曰相
公宜自愛亦非久居人世者已而公果薨于雷州
朝雲者姓王氏錢唐名妓也蘇子瞻宦錢唐絶愛幸之
納為常侍朝雲初不識字既事子瞻遂學書麤有楷
法後從泗上比丘尼義沖學佛亦通大義有子曰幹
兒未朞而夭蘇子貶惠州家妓都散去獨朝雲依依
嶺外子曕甚憐之贈之詩云不似楊枝别樂天恰如
通德伴伶玄阿奴絡秀不同老天女維摩總解禪經
卷藥爐新活計舞衫歌扇舊因緣丹成逐我三山去
不作陽臺雲雨仙未幾朝雲病且死誦金剛經四句
偈而絶葬之惠州栖禪寺松林中東南直大聖塔子
瞻悼之詩云苗而不秀豈其天不使童烏與我玄駐
景恨無千歲藥贈行唯有小乘禪傷心一念償前債
彈指三生斷後緣歸卧竹根無遠近夜燈勤禮塔中
仙又作詠梅西江月以寓意云玉骨那愁瘴霧冰肌
自有仙風海仙時過探芳叢倒掛綠毛么鳳素面翻
嫌粉涴洗粧不褪唇紅高情已逐曉雲空不與棃花
同夢
蘇子瞻倅杭日府僚湖中高會羣妓畢集惟秀蘭不來
營將督之再三乃來子瞻問其故答曰沐浴倦卧忽
有叩門聲急起詢之乃營將催督也整籹趨命不覺
稍遲時府僚多屬意于蘭者見其不來恚恨不已云
必有私事秀蘭含淚力辯而子瞻亦從旁冷語隂為
之解府僚終不釋然也適榴花盛開秀蘭以一枝藉
手獻座中府僚愈怒責其不恭秀蘭進退無據但低
首垂淚而已子瞻乃作一曲名賀新涼令秀蘭歌以
侑觴聲容絶妙府僚大悅劇飲而罷其詞云乳燕飛
華屋悄無人槐隂轉午晚涼新浴手弄生綃白團扇
扇手一時似玉漸困倚孤眠清熟簾外誰來推繡戸
枉教人夢斷瑶臺曲又却是風敲竹石榴半吐紅巾
蹙待浮花浪蕊都盡伴君幽獨穠艷一枝細看取芳
心千重似束又恐被秋風驚綠若待得君來向此花
前對酒不忍觸共粉淚兩&KR0609;&KR0609;
蘇子瞻通判杭州權領郡事新太守將至矣有營妓投
牒乞從良子瞻判曰五日京兆判狀不難九尾野狐
從良任便又有周妓色藝超絶為一郡之魁聞判亦
來投牒欲援例脫籍子瞻惜其去不許判云慕周南
之化此意誠可嘉空冀北之羣所請宜不允其敏捷
善謔如此
蘇子瞻守杭時毛澤民者為法曹公以衆人遇之而澤
民與妓瓊芳者善及秩滿辭去作惜分飛詞以贈妓
云淚濕闌干花着露愁到眉峰碧聚此恨平分取更
無言語空相覷細雨殘雲無意緒寂寞朝朝暮暮今
夜山深處斷魂分付潮回去子瞻一日宴客聞妓歌
此詞問誰所作妓以澤民對子瞻嘆曰郡僚有詞人
而不及知某之罪也翌日折簡追回欵洽數月
蘇子瞻守杭日有妓名琴操頗通佛書解言辭子瞻喜
之一日遊西湖戲語琴操曰我作長老汝作參禪琴
操敬諾子瞻問曰何謂湖中景對曰落霞與孤鶩齊
飛秋水共長天一色何謂景中人對曰裙拖六幅湘
江水髻挽巫山一段雲何謂人中意對曰隨他楊學
士鱉殺鮑參軍如此究竟何如子瞻曰門前冷落車
馬稀老大嫁作商人婦琴操言下大悟遂削髮為尼
蘇子瞻在黃州參寥子自錢唐訪之酒中子瞻令官妓
馬娉娉乞詩于參寥參寥口占云多謝尊前窈窕娘
好將幽夢惱襄王禪心已作粘泥絮不逐春風上下
狂子瞻喜曰予嘗見柳絮落泥中謂可入詩料不意
此老收得可惜也
唐宋間郡守新到營妓皆出境而迎既出猶得以鱗鴻
往返&KR0804;不為異白樂天湖上醉中代諸妓寄嚴郎中
詩云笙歌杯酒正歡娛忽憶仙郎望帝都借問連宵
直南省何如盡日醉西湖蛾眉久别心知否鷄舌含
多口厭無還有些些惆悵事春來山路見蘼蕪又聞
歌妓唱嚴郎中詩因以絶句寄之詩云已留舊政布
中和又付新詞與艷歌但是人家有遺愛就中蘇小
感恩多蘇子瞻送杭妓往蘇州迎新守菩薩蠻詞云
玉童西迓浮丘伯洞天冷落秋蕭瑟不用許飛瓊瑶
臺空月明清香凝夜燕借與韋郎看莫便過姑蘇扁
舟下五湖又西湖席上代諸妓送陳述古詞云娟娟
缺月西南落相思撥斷琵琶索枕淚夢魂中覺來眉
暈重華堂堆燭淚長笛吹新水醉客各西東應思陳
孟公
宋時杭妓周韶胡楚龍靚皆有詩名韶好蓄竒茗嘗與
蔡君謨鬭勝題品風味君謨屈焉蘇子容過杭太守
陳述古飲之召韶佐酒韶因子容求落籍子容指簷
間白鸚鵡曰可作一絶韶援筆揮云隴上巢空歲月
驚忍看回首自梳翎開籠若放雪衣女長念觀音般
若經時韶有服衣白一座笑賞述古遂令落籍時楚
靚皆同席楚贈之詩云淡粧輕素鶴翎紅移入朱闌
便不同應笑西湖舊桃李強勻顔色待春風靚詩云
桃花流水本無塵一落人間幾度春解佩暫酧交甫
意濯纓還見武陵人
胡楚嘗有贈所歡詩云不見當時丁令威年來處處是
相思若將幽恨同芳草却恐青青無盡時時張子野
老於杭多為杭妓作詞而不及靚靚獻詩云天與羣
芳十樣葩獨憐顔色不堪誇牡丹芍藥人題遍自分
身如鼓子花子野甚喜為之賦詞一闋云
陳述古守杭時齋閣中有絶句二首綽約新嬌生眼底
侵尋舊事上眉尖問君别後愁多少好似春潮夜夜
添又云長垂玉筯殘粧臉肯為金釵露指尖萬斛閒
愁何日盡一分真態為誰添蓋為佳人叙幽思也蘇
子瞻嘗書此詩并周胡龍三妓詩作一卷元時柯敬
仲得之虞邵庵伯生題其後云秖今誰是錢唐守頗
解湖中宿畫船曉起鬭茶龍井畔花開陌上載嬋娟
又云三生石上舊精魂邂逅相逢莫重論縱有繡囊
留别恨已無明鏡著啼痕又云能言學得妙蓮華贏
得春風對客誇乞食衲衣渾未老為誰靈塔向金沙
陳直方之妾稽本錢唐妓人也丐新詞于蘇子曕子瞻
因直方新喪正室而錢唐人好唱陌上花緩緩曲乃
引其事以戲之其詞則江神子也詞云玉人家在鳳
凰山水雲間掩門關門外行人立馬看弓彎十里春
風誰指似斜日映繡簾斑多情好事與君還憫新鰥
拭餘潸明月空江香霧着雲鬟陌上花開看盡也聞
舊曲破朱顔
宋有陳襲善者遊錢唐與營妓周子文甚狎挾之遍歴
湖山後襲善去為河朔掾宿奉高驛夢子文搴幃嚬
蹙挽之不可冉冉悲啼而没久之得故人書云子文
死矣按其日月則宿奉高驛時也既歸遊鷲嶺作漁
家傲以寄情焉鷲嶺峰前欄獨倚愁眉促損愁腸碎
紅粉佳人傷别袂情何已登山臨水年年是常記同
來今獨至孤舟晚颺湖光裏衰草斜陽無限意誰與
寄西湖水是相思淚
妙奴者錢唐陳令舉小鬟也令舉宴秦少遊出以佐酒
少游贈之詩云西湖水滑多嬌嬙妙奴十二正芬芳
肌膚晳白鬢脚長含語未發先有香溪上夜宴侍簪
裳皎如華月墮滄浪音聲入雲能斷腸不許北客辭
酒漿王人藹藹邦之良少年射策謁未央俊詞偉氣
森開張玉杓貫斗生怒芒天欲文采老更昌故使斂
翮窺羣翔五十僅補尚書郎浩歌騎牛倚徜徉東風
戲雨花草狂一溪泱泱青黛光妙奴勿倦侑羽觴主
人正欲遊醉鄉
宋紹興中王鈇帥番禺有狼籍聲朝廷除司諫韓璜提
刑廣東令往廉按鈇憂甚廢寢食有妾故錢唐娼也
問主公何憂鈇告之故妾曰不足憂也璜即韓九字
叔夏舊遊妾家最歡須其來強邀之飲妾當有以敗
其守也已而璜至鈇郊迎不見入城乃見岸然不交
一談次日報謁鈇宿治具于别館茶罷邀遊郡圃不
許固請乃可至别館水陸畢陳伎樂大作璜踧踖不
安鈇麾去伎樂隂命諸妓淡粧詐作姬侍迎入後堂
劇飲酒半妾于簾内歌璜昔日所贈之詞璜聞之心
動狂不自制曰汝乃在此耶即欲見之妾隔簾故邀
其滿引至再至三終不肯出璜心益急妾曰司諫曩
在妾家最善舞今日能為妾舞一曲即當出也璜醉
甚不知所以即索舞衫塗抹粉墨踉蹡而起忽跌于
地鈇亟命索轎諸妓扶掖登船昏然酣寢五更酒醒
覺衣衫拘絆索燭覽鏡羞愧無以自容即解船還臺
不敢復有所問此聲流播旋遭彈劾而鈇迄善罷
謝希孟者陸象山門人也少豪俊與妓陸氏狎象山責
之希孟但敬謝而巳他日復為妓造鴛鴦樓象山又
以為言希孟謝曰非特建樓且為作記象山喜其文
不覺曰樓記云何即占首句云自遜抗機雲之死而
天地英靈之氣不鍾于男子而鍾于婦人象山默然
知其侮也一日希孟在妓所恍然有悟忽起歸興不
告而行妓追送江滸悲戀而啼希孟毅然取佩巾書
一詞與之云雙槳浪花平夾岸青山鎖你自歸家我
自歸說着如何過我斷不思量你莫思量我將你從
前與我心付與他人可
淳熙初行都角妓陶師兒與蕩子王生狎甚相眷戀為
惡姥所間不盡綢繆一日王生拉師兒遊西湖唯一
婢一僕隨之尋常遊湖者逼暮即歸是日王生與師
兒有密誓特故盤桓比夜達岸則城門鎖不可入矣
王生謂僕曰月色甚佳清泛不可再市酒殽復遊湖
中迤邐更闌舉舟倦寢舟泊淨慈寺藕花深處王生
師兒相抱投入水中舟人驚救不及而死都人作長
橋月短橋月以歌之其所乘舟竟為棄物經年無敢
登者居無何值禁烟節序士女闐沓舟發如蟻有妙
年者外方人也登豐樂樓目擊畫舫紛紜起夷猶之
興欲買舟一遊會日已停午雖蓮舫漁艇亦無泊岸
者止前棄舟在焉人有以王陶事告者士人笑曰大
佳大佳政欲得此即具杯饌入舟遍遊西湖曲盡歡
而歸自是人皆喜談爭求售之殆無虚日其價反倍
於他舟
湯賽師居抱劍營擅譽行首艷麗絕倫慧而黠巧吻負
色寡合非豪俊不肯破顔猥客恐為所侮不敢登門
時時畜邸第中奩貲極厚有惡少詭為外方富民部
綱者僦館其鄰其南有酒館曰花月樓密邇賽師之
室惡少日飲樓中酒家因徵酒逋至其所館見其行
李焜燿騶從甚都意必仕宦富豪也且年少美丰姿
因誘之曰郎君何故時時獨酌而不呼侑尊者惡少
曰非汝所知也吾觀都城未有絶色當吾意者若淡
粧濃抹獻笑倚門者直狐羣耳酒家曰君特未之見
耳樓北湯氏姊妹曰賽師春春者當今第一流也春
春已為他邸所畜獨賽師在郎君若欲見之當為道
意也惡少曰子姑詢之良久復命曰事諧矣約來日
相候蓋酒家極譽其富盛容止之詳賽師已動心矣
至期惡少盛飾而往一見交歡呼酒酣飲出歌婢佐
之惡少揮金不少吝且能調弄風月舉家大喜頃之
惡少復舁釵環條脫一巨篋草草視之皆燦然精金
也可值萬緡娼家愈大喜不復細察受而緘之畱連
踰月惟恐其去也一夕惡少謂其家曰來日當往部
中料理某事欲夙起賽師唯唯黎明飲食之遣僕隨
往惡少以計賺其僕至晚不復來矣往館中窺之寂
無蹤蹟啟篋視之則燦然者皆偽物也舉家恚恨賽
師素有血疾愧鬱而死
宋時秀州鄭文者為太學生久寓行都其妻寄以憶秦
娥詞云花深深一勾羅襪行花隂行花隂閒將柳帶試
結同心日邊消息空沈沈畫眉樓上愁登臨愁登臨海
棠開後望到于今此詞為同舍見者𫝊揚酒樓妓館皆
歌之
宋時婺州劉鼎臣者僦省試于行都瀕行其妻自製彩
花一枝贈之侑以鷓鴣天詞云金屋無人夜剪繒寶
釵翻過齒痕輕臨行執手慇懃送襯與蕭郎兩鬢青
聽囑付好看承千金不抵此時情明年宴罷瓊林晚
酒面微紅相映明
宋時潭州易彦章祓者以優等為前廊久不歸其妻作
一剪梅詞寄之云染淚修書寄彦章貪却前廊忘却
回廊功名成遂不還鄉石做心腸鐵做心腸紅日三
竿懶畫粧虚度韶光瘦損容光不知何日得成雙羞
對鴛鴦懶對鴛鴦
宋時閩人修軫者以太學生登第榜下娶再婚之婦同
舍張任國以柳梢青詞戲之曰掛起招牌一聲喝采
舊店新開熟事孩兒家懷老子畢竟招財當初合下
安排又不是豪門買獃自古人言正身替代見任添
差
蘇小娟錢唐名娼也俊麗工詩其姊盼奴與太學生趙
不敏甚洽欵久之不敏日益貧盼奴周給之使篤於
業遂捷南省得官授襄陽府司戸盼奴未落籍不得
偕老不敏赴官三載想念成疾而卒有禄俸餘貲囑
其弟趙院判均分之一以膳院判一送盼奴且言盼
奴有妹小娟俊雅能吟可謀致之佳耦也院判如言
至錢唐託宗人倅錢唐者召盼奴其家云盼奴一月
前死矣小娟亦為盼奴所歡以於潜官絹誣攀繫府
獄倅從獄中召小娟出詰之曰汝誘商人官絹百疋
何以償之小娟叩頭言此亡姊盼奴事乞賜周旋非
惟小娟感荷更生盼奴亦蒙恩泉下也倅喜其辭宛
順因問汝識襄陽趙司戸否小娟曰趙司戸未仕時
與姊盼奴交好後中科授官去盼奴相思致疾而死
倅曰趙司戶亦謝世矣遣人附一緘及餽物一罨外
有其弟院判一緘付爾開之小娟自謂不識院判何
人及拆書惟一詩云當時名妓鎮東吳不好黃金只
好書借問錢唐蘇小小風流還似大蘇無小娟得詩
默然倅索和之小娟以不能辭倅強之且曰不和即
償官絹小娟不得已索紙援筆書云君住襄江妾住
吳無情人寄有情書當年若也來相訪還有於潛絹
也無倅大喜盡以所寄物與之免其償絹且為脫籍
歸院判偕老也
宋季參政家鉉翁于杭州將求一容貌才藝兼全之妾
經旬餘未能愜意忽有奚奴者至姿色固美問其藝
則曰能温酒左右皆失笑公漫爾留試之及執事初
甚熱次略寒三次微温公方飲既而每日並如初之
第三次公喜遂納焉終公之身未嘗有過不及之時
歸元後公攜入燕京公死囊槖皆為所有因是巨富
人稱為奚娘子
錢唐道士洪丹谷與一妓通因娶為室病且革顧謂洪
曰妾死在旦夕卿須自執薪還肯作一轉語否妾歌
兒也卿能集曲調于妾未死之前使預聞之死無憾
矣洪固滑稽遂作文曰二十年前我共伊只因彼此
太癡迷忽然四大相離後你是何人我是誰共惟娘
子秀鍾谷水聲遏楚雲玉交枝堅一片心錦纏道餘
二十載遽成如夢令休憶少年遊哭相思兩手託空
意難忘一筆勾斷且道如何是一筆勾斷孝順歌終
無孝順逍遥樂永遂逍遥聽畢一笑而逝
朱淑真者錢唐人幼警慧善讀書工詩風流藴藉早年
父母無識嫁市井民家其夫村惡籧篨戚施種種可
厭淑真抑鬱不得志作詩多憂愁怨恨之思時牽情
於才子竟無知音悒悒抱恚而死父母復以佛法并
其平生著作茶毗之今所𫝊者不過百中之一耳臨
安王唐佐為之立𫝊宛陵魏端禮為之輯其詩詞名
曰斷腸集其詩云静看飛蠅觸曉窗宿酲未醒倦梳
粧強調朱粉西樓上愁裏春山畫不長又云門前春
水碧如天坐上詩人逸似仙彩鳳一雙雲外落吹簫
歸去又無緣又云鴻鷺鴛鴦作一池須知羽翼不相
宜東君不與花為主何似休生連理枝又題圓子云
輕圓絶勝雞頭肉滑膩偏宜蠏眼湯縱有風流無處
說已輸湯餅試何郎蓋謂其夫之不才匹配非偶也
張行中題其詩集云女子風流節義虧文章驚世亦
何如蘋蘩時序寧無預詩酒情懷却有餘愁對鸎花
春苑寂苦吟風月夜窗虛丈夫莫羨多才思宋女不
聞曾讀書
淑真詩詞多柔媚獨清晝一絶送春一詞頗疎俊可喜
詩云竹搖清影罩幽窗兩兩時禽噪夕陽謝却海棠
飛盡絮困人天氣日初長詞云樓外垂楊千萬縷欲
繫青春少住春還去猶自風前飄柳絮隨春且看歸
何處滿目山川聞杜宇便做無情莫也愁人意把酒
送春春不語黃昏却下瀟瀟雨
與淑真同時有魏夫人者亦能詩嘗置酒以邀淑真命
小鬟隊舞因索詩以飛雪滿羣山為韻淑真醉中援
筆賦五絶云管弦催上錦䄄時體態輕盈祗欲飛若
使明皇當日見阿蠻無計誑楊妃又云香茵穏襯半
鈎月往來凌波雲影滅絃催緊拍促將遍兩袖翻然
作回雪又云柳腰不被春拘管鳳轉鸞回霞袖緩舞
徹伊州力不禁筵前撲簌花飛滿又云占斷京華第
一春清歌妙舞實超羣只愁到曉人星散化作巫山
一段雲又云燭花影裏粉姿閒一點愁侵兩點山不
怕帶他飛燕妬無言逐拍省弓彎不惟詞旨艷麗而
舞態之妙亦可想見也
錢唐陳耑子肅者喜遊俠為竒俊語存齋瞿宗吉甚竒
之嘗春日遊湖有句云西紅女兒歌白苧墨黑燕子
來烏衣後商於閩中盤桓妓館賦詩云青銅三百一
斗酒荔枝十八誰家娘逾一歲而卒年二十三云宗
吉作念奴嬌詞悼之曰海山何處嘆人間别有芙蓉
城闕霧閣雲窗深幾許獨駕青騾超越香藹雲屏被
翻錦浪波捧龍綃襪鏡鸞舞罷半簾燈影明滅誰信
一飲瓊漿玉山自倒魂逐驚鴻没瘴雨蠻烟歸夢斷
愁滿空梁殘月疇昔相期殺鷄炊黍中道成長别故
山秋晚何人共採薇蕨
安榮坊倪氏女者少姣好瞿宗吉嘗屬意焉及長委身
為小吏妻一日與宗吉邂逅於吳山下悽然感舊邀
歸其廬置酒叙話為賦安榮美人行云吳山山下安
榮里陋巷窮居有西子嫣然一笑坐生春信是天人
謫居此相逢昔在十年前雙鬟未合臉如蓮學畫蛾
眉揮彩筆偷𫝊鴈字卜金錢相逢今在十年後鬢髮
如雲眼光溜風吹繡帶露羅鞋酒泛銀杯沾翠袖自
言文史舊曾知寫景題詩事事宜但𫝊秦女吹簫譜
不詠湘靈鼓瑟辭暮雨朝雲容易度野鴨家鷄竟相
妬當時自詫苑中花今日翻成道傍樹我聞此語重
悲傷對景徘徊欲斷腸渭城楊柳歌三疊湓水琵琶
泣數行相送出門留後約暮天慘慘東風惡醉歸感
舊賦新篇重與佳人嗟命薄
甲妓朱觀奴者居鹽橋頗通文義嘗欲搆室而募緣於
人求題詞于瞿宗吉宗吉援筆書云傾國傾城美貌
為雲為雨芳年金沙灘上舊因緣重到人間示現欲
搆雲窗霧閣奈慳寶鈔金錢諸公有意與周旋請看
桃花好面人以宗吉故喜捐貲焉其裔有朱鳳翔者
以音律得幸於毅皇為優人長與臧賢劉實者同列
寵昵無比
陳煥章錢唐人譁誕浮薄而聰明爽闓嘗痛飲妓館醉
為羣妓所侮作中吕滿庭芳樂府云羊羔玉斝灌翻
老漢嬉笑交加小丫鬟欺侮喒年高大兩三箇扳倒
扛咱白髮上黃花亂插赤骨立黑墨偷搽慣得他無
高下也是俺醉鄉豁達笑殺我也由他誠俊詞也煥
章成化時人
西湖遊覽志餘卷十六
