欽定四庫全書
西湖遊覽志餘卷二
明田汝成撰
帝王都會
高宗徽宗第九子母曰顯仁皇后韋氏宣和三年封康
王靖康元年金人犯汴京以二帝北去高宗即位于
應天府建炎三年二月幸杭州陞為臨安府四月幸
建業十月還臨安定奠都之策金人犯臨安出居越
州次温州紹興二年正月還臨安在位三十六年禪
於孝宗退居德夀宫上尊號曰光堯夀皇太上皇帝
受養二十四年崩夀八十一葬于會稽陵曰永思
太祖次陳橋驛從仁和門入高宗由海道過杭聞縣名
仁和甚喜曰此京師門名也駐蹕之意始此
高宗南幸舟泊岸執政必登舟朝謁行于沮洳則躡芒
鞋宰相吕元直顧同列戲曰草履便將為赤舄既而
傍舟水深乃積稻稈以進參政范覺民曰稻稭聊以
當沙堤
高宗好養鵓鴿躬自飛放有士人題詩云鵓鴿飛騰遶
帝都朝收暮放費工夫何如養箇南來鴈沙漠能𫝊
二帝書高宗聞之召見士人即命補官
高宗嘗宴大臣見張循王俊持一扇有玉孩兒扇墜上
識是十年前往四明誤墜于水屢尋不獲乃詢于張
循王對曰臣於清河坊鋪家買得召問鋪家云得于
提籃人復遣根問回奏云于候潮門外陳宅厨娘處
買得又遣問厨娘云破黃花魚腹中得之奏聞上大
悦以為失物復還之兆鋪家及提籃人補校尉厨娘
封孺人循王賞賜甚厚
紹興二十六年以戶部尚書韓仲通兼知臨安府七月
詔罷臨安府歲貢御服綾上曰臨安民有納本戶絹
一疋被退出詢之云官中以不經攬戶不肯受朕令
人以五千五百錢買之乃是好絹令仲通根治且曰
近在輦轂尚爾外方想不勝其弊九月知臨安府榮
薿請對上謂大臣曰朕嘗諭以約束吏姦速還商賈
物貨勿留民訟他如御膳之屬近來未嘗取辦雖片
紙亦不責其供用閏十月初置臨安府左右廂官時
城外已置南北廂官榮薿請于城内分置二員掌訟
牒以京朝官為之
高宗以府治為行宫嘗題中和堂詩云六龍轉淮海萬
騎臨吳津王者本無外駕言蘇遠民瞻彼草木秀感
此瘡痍新登堂望稽山懷哉夏禹勤神功既盛大後
世蒙其仁願同越句踐焦思先吾身艱難務遵養聖
賢有屈伸高風動君子屬意種蠡臣嗟乎有一岳武
穆而不能用乃顧思材于異代耶
紹興中楊存中在建康旗上畫雙勝連環謂之二勝環
意取兩宫北還之義後得美玉琢為帽環以進有一
伶在旁高宗指示之曰此乃楊太尉所進二勝環伶
人跪捧接諦觀徐奏曰可惜二勝環放腦後高宗為
之改容
沈才之以奕棋得幸高宗為御前祗應一日在禁與同
𩔖奕上諭之曰須子細才之遽曰當念兹在兹上怒
云技藝之徒乃敢對朕弄經語因命内侍决竹篦二
十逐之
高宗在德夀宫每進膳必置匙筯兩副食前多品擇取
欲食者以别筯取置一器中食之必盡飯則以别匙
减而後食吳后嘗問其故對曰不欲以殘食與宫人
食也
紹興間黃公度榜第三人陳修福建解試四海想中興
之美賦第五韻隔對云葱嶺金隄不日復廣輪之大
太山玉牒何時清封禪之塵時諸郡試卷多經御覽
高宗親書此聫粘之殿壁及唱名上云卿便是陳修
因誦此聮凄然出涕問卿有子否對曰臣年六十三
歲尚未娶乃詔出内人施氏嫁之年二十三奩具甚
厚時人戲為之語曰新人若問郎年幾四十年前二
十三其年第五人方翥興化人解試中興日月可冀
賦一聮云佇觀僚屬復光司隸之儀忍死須臾咸泣
山東之詔亦經御覽唱名特加一資
高宗漁父詞云薄晚烟林淡翠微江邊秋月已明輝縱
遠柁適天機水底閒雲片段飛又云青草開時已過
船錦鱗躍處浪痕圓竹葉酒柳花氊有意沙鷗伴我
眠又云水涵微雨湛虚明小笠輕蓑未易晴明鏡裏
縠紋生白鷺飛來空外聲詞致清遠雖客江湖擅名
一時者不能及也
紹興淳熙之間頗稱康裕君相縱逸耽樂湖山無復新
亭之淚士人林升者題一絶于旅邸云山外青山樓
外樓西湖歌舞幾時休暖風薰得遊人醉便把杭州
作汴州又湖南有白塔橋印賣朝京路經士庶往臨
安者必買以披閱有人題一絶云白塔橋邊賣地經
長亭短驛甚分明如何秪說臨安路不數中原有幾
程觀此則宋時偏安之計亦可哀矣是以論者以西
湖為尤物比之西施之破吳也張志道詩云荷花桂子
不勝悲江介年華憶昔時天目山來孤鳳歇海門潮
去六龍移賈充悞世終無策庾信哀時尚有詞莫向
中原誇絶景西湖遺恨是西施
思陵妙悟八法留神古雅當干戈俶擾之際訪求法書
名畫不遺餘力清閒之餘展玩摸搨不少厭怠四方
獻奉無虚日又于𣙜場購北方遺失物故紹興内府
所藏不减宣政惜乎鍳定諸人如曹勛宋貺龍大淵
張儉鄭藻平恊劉炎黃冕魏茂實任原輩人品不高
目力苦短凡經前輩品題者盡皆折去故御府所藏
多無題識源委授受歲月考訂邈不可求為可恨耳
高宗嘗御書六經以賜國子監及以石本賜諸州庠翰
墨稍倦即命吳憲后續書至今皆莫能辨
高宗既居德夀時到靈隱冷泉亭閒坐有一行者奉湯
茗甚謹德夀語之曰朕觀汝意度非行者也本何等
人其人拜且泣曰臣本某郡守得罪監司誣劾贓廢
為庶人貧無以餬口來從師舅覓粥延殘喘德夀惻
然曰當為皇帝言之數日後冄往則其人尚在問之
則云未也明日孝宗恭請太上帝后幸聚景園德夀
不笑不言孝宗冄奏亦不答太后曰孩兒好意招老
夫婦何為怒耶德夀默然良久乃曰朕老矣人不聽
我言孝宗益駭復從太后請其事德夀乃曰如某人
者朕已言之而不效使朕媿見其人孝宗曰昨承聖
訓次日即以諭宰相宰相謂贓汚狼籍免死已幸難
以復用然此小事來日决了今日且開懷一醉可也
德夀始笑而言明日孝宗冄諭宰相宰相猶執前說
孝宗曰昨日太上聖怒朕幾無地縫可入縦大逆謀
反也須放他遂盡復原官予大郡後數日德夀冄往
其人曰臣已得恩命專待陛下之來謝恩而去
德夀生日每歲進奉有常數一日忽减數項德夀大怒
孝宗皇懼召宰相虞允文語之允文曰臣請見而解
之孝宗曰朕立待卿回奏允文到宫上謁德夀盛氣
頃之曰朕老而不死為人所厭允文曰皇帝聖孝本
不欲如此罪在小臣謂陛下聖夀無疆生民膏血有
限减生民有限之膏血益陛下無疆之聖夀德夀大
喜酌以御醖一杯因以金酒器賜之允文回奏孝宗
孝宗亦大喜酌酒賜金如德夀云
德夀在北内屬意玩好孝宗時時網羅人間以供怡顔
將舉慶典市賈攜通天犀帶因左璫以進帶十三銙
銙皆正透有一夀星扶杖立上得之喜不復問價將
以為元日夀巵之侑賈索十萬緡既成矣有他璫從
賈求金不得則擿之曰凡夀星之扶杖者杖過于人
且詰曲有奇相今杖直而短僅至身之半不祥物也
亟宣視之如言遂却之此語既聞遍國中無復售者
先是徽宗夢錢武肅王乞還兩淛舊疆甚懇且曰以好
來朝何故留我我當遣第三子居之覺而與鄭后言
之鄭后曰妾夢亦然果何祥也須臾韋妃報誕即高
宗也既三日徽宗臨視抱膝間甚喜戲妃曰酷似淛
臉蓋妃籍雖貫開封而原占于淛豈其生固有本而
錢王夀八十一高宗亦夀八十一以夢䜟參之良不
誣矣
紹興間和議成顯仁后韋氏自北漠將還欽宗挽其輪
泣曰第與吾同歸得為太乙宫使足矣他無望于九
哥也后不能却為之誓曰吾此歸苟不迎若者有瞽
吾目乃升車歸見高宗殊無迎復意后為之憮然兩
目俱盲有道士應募入療金針一撥左翳脱然后大
喜請療其右報當不貲道士笑曰后以一目視足矣
以一目存誓可也后惕然起拜曰吾師聖人也知吾
之隱設几而留謝之皆不答漫曰太后不相忘略修
靈泉縣朱僊觀足矣倏忽不見遂命成都帥王剛中
修朱僊觀圖其形儼然當日道士也
宣政極盛時宫中以河陽花蠟燭無香為恨遂用龍涎
沉腦屑灌蠟燭列兩行數百枝焰光香滃鈞天所無
也建炎紹興久不進此韋太后旋鑾沙漠復值稱夀
高宗極天下之養用宣政故事然僅列十數炬太后
陽若不聞上至奉巵白太后云此燭頗愜聖意否太
后曰爾爹爹每夜常設數百枝賜諸人閣内亦然上
因太后起更衣微謂憲聖曰如何比得爹爹富貴
憲聖吳太后初不以色幸自南渡以來至為天下母率
多魚貫以進常以疾辭思陵念其久限勤勞每欲正
六宫之位屬以太后遠在沙漠不敢舉行上嘗語之
曰極知汝相同勞苦反為後進者齒朕甚有媿候姐
姐歸爾其遷矣憲聖冄拜謝曰大姐姐遠處北方臣
妾缺于定省每遇天日晴美賞花宴集纔一思之淚
從腸下臣妾誠夢不到此上亦泣下數行愈以后為
賢暨太后回鑾以向嘗與憲聖均為徽宗左右徽宗
以憲聖賜上恐憲聖記微時事故無援立之意上侍
太后拜而有請曰德妃吳氏服勞滋久外廷之議謂
其宜主中餽合取姐姐教旨太后陽語上曰這事由
在爾而隂實不欲上遂批付外廷曰朕奉太后之命
德妃吳氏可立為后遂開擁祐三朝之功云
孝宗秀王子太祖七世孫也高宗育以為子改元隆興
乾道淳熙在位二十六年禪于光宗退居重華宫上
尊號曰至尊夀皇聖帝又五年崩夀六十三陵曰永
阜
孝宗初與恩平郡王璩同養于宫中孝宗英睿夙成秦
檜憚之憲聖後亦主璩高宗聖意雖有所向而未决
嘗各賜宫女十人史丞相浩時為普安府教授即為
王言曰上以試王耳當謹奉之王亦以為然閱數日
果皆召入恩平十人皆犯之矣普安者完璧也巳而
皆竟賜焉上意遂定
隆興初孝宗銳志復古戒燕安之鴆躬御鞍馬以習勞
事時召諸將擊鞠殿中雖風雨亦張油帟布沙除地
羣臣以宗廟之重不宜乘危交章進諫弗聽一日親
按鞠折旋稍久馬不勝勩逸入廡間簷低觸楣夾陛
驚嘑失色亟奔控馬已馳過矣上擁楣垂立徐扶而
下神采不動殿下皆稱萬歲又嘗于宫中携漆拄杖
宦官宫妾莫敢睨視一日遊後苑偶忘携焉命兩小
黃門取之力曳乃舉蓋精鐵也
光堯既與子孝宗敬愛日隆每問安北宫間及治道時
孝宗銳意大功新進逢迎務為可喜淳熙中上益明
習國事老成向用矣一日朝德夀謂之曰天下事不
必乘快要在堅忍終于有成上冄拜大書揭于選德
殿比歲貢士或聞其語而不明于大對但即其近似
為名或曰持守或曰要終至集英𫝊臚宰執進讀獨
有一卷首曰天下未嘗有難成之事人主不可無堅
忍之心上覽而是之遂為第一
高宗孝宗在御每三年大比下詔前一日捧詔露香默
禱曰朝廷用人别無他路止有科舉願天生幾箇好
人來輔國家及進殿試策題臨軒唱名必三日前精
禱于天所以兩朝人才彬彬有聞二帝祈天之效也
木應之為待問孝宗問之曰木姓起于何時罔知所對
上曰端木本子貢之姓其後有木玄虚者豈去複字
之苖裔乎他日謂洪邁曰木待問乃卿壻乎以明經
擢高第而不知祖姓所出卿宜勸之讀書邁拜謝而
出嘆曰聖主萬幾廣覽如此為士可不研博古今耶
孝宗時有王過者蜀人著雋聲猶在選調宰相薦之上
殿孝宗率爾問之曰李融字若川何謂過即對曰天
地之氣融而為川結而為山李融之字若川如元結
之字次山也上大喜詔除翰林院編修
永嘉甄龍友滑稽辯捷名冠一時嘗遊天竺寺集詩句
贊大士大書于壁云巧笑倩兮美目盼兮彼美人兮
西方之人兮孝廟臨幸一見賞之詔侍臣物色其人
或以甄姓名聞且曰是温州狂生用之恐敗俗上曰
朕自識拔卿等勿阻也趣召入見上問曰卿名龍友
何義云然龍友倉猝不知所對上遂不懌龍友退乃
思得之曰陛下為堯舜之君故臣得與䕫龍為友龍
友之給捷而一時懵懂豈非榮進有數乎
程泰之以天官兼經筵進講禹貢闕文疑議䟽說甚詳
且多引外國幽奥地理上頗厭之宣諭宰執云六經
斷簡闕疑可也何必強為之說且地理既非親歴雖
聖賢有所不知朕殊不曉其說想其治銓曹亦如此
也既而外補
淳熙中張說頗用事為都承旨一日奏欲置酒延衆侍
從上許之且曰當助汝酒殽說拜謝退而約客客至
期畢集獨兵部侍郎陳良祐不至說殊不平巳而中
使以上尊珍膳賜說為表謝因附奏臣嘗奉旨而後
敢集客陳良祐獨不至是違聖意也既奏上忽顧小
黃門言張說會客未散否對曰彼既取旨召客當必
卜夜乃命冄賜說大喜復附奏臣冄速良祐迄不肯
來漏下數刻忽報中批陳良祐除諫議大夫坐客正
酣暢時聞之憮然而罷
孝宗居高宗喪百日後尚進素膳毁瘠特甚吳夫人者
潜邸舊人也屢以過損為言上堅不從夫人一日密
諭尚食内侍云官家食素多時甚覺清瘦汝輩可自
作商量于是潜以雞汁等雜素饌中以進上食之覺
爽口詢所以然内侍恐甚以寔告上大怒皇太后聞
之過宫力解乃出吳夫人于外内侍等罷職有差
孝宗時上庠試卷時經御覽辛丑大旱七月私試閔雨
有志乎民賦魁士劉大譽賦中有商霖未作相傅說
于高宗漢旱欲蘇烹弘羊于孝武之句時趙温叔為
相孝宗遂欲因此罷之會有詔迎天竺觀音就明慶
寺請禱有為詩者曰走殺東頭供奉班𫝊宣聖旨到
人間太平宰相堂中坐天竺觀音却下山温叔聞之
遂乞免
淳熙中孝宗及皇太子朝上皇于德夀宫置酒賦詩為
樂從臣皆和周益公詩云一丁扶火德三合鞏皇基
蓋高宗生于大觀丁亥孝宗生于建炎丁未光宗生
于紹興丁夘故也隂陽家以亥夘未為三合一時用
事可謂切當其後楊誠齋為光宗宫僚時寧宗巳在
平陽邸其賀夀詩云祖堯父舜真千載禹子湯孫更
一家又云天意分明昌火德誕辰三世總丁年蓋祖
益公語也嘉熙乙亥四月誕皇子告廟祀文學士李
功甫當筆内用四柱作一聮云亥年巳月無長蛇封
豕之虞午日丑時有歸馬放牛之喜蓋時方有蜀捷
其用事可謂中的然或者則謂失之俳耳
淳熙已酉孝宗退居重華宫有净室終日宴坐其間几
上惟書籍一部及筆硯楮墨而已近璫嘗奏高宗皇
帝留下寳器圖畫陛下盍時取觀夀皇云先帝中興
功德盛大故宜享此朕豈敢自比先帝皆鏁閉不開
元夕後三日宣嗣秀王伯圭宴集于重華宫伯圭奏陛
下對此良辰美景亦領略之否夀皇云十四日嗣帝
過此排當十五日不飲是夜但鼓琴兩曲左右報月
色甚佳遂出廵簷賞月飲湯一杯至二鼓就寝大凡
飲酒不可連日令人神思不清人主沒人道得若不
自禁制任意恣縱何所不可非獨飲酒一事也
近璫奏修重華宫舊例須關朝廷出錢下臨安府轉運
司應辦夀皇曰此間無用錢處所積甚多只用重華
庫錢不必關聞南内暨役成更不官差一匠一夫
孝宗既退重華宫羣臣請以聖誕為重明節有術者以
拆字名嘆曰重華重明非佳名也其文皆二千日至
甲寅而孝宗上升正合其數時有獃道僧者壮不慧
而巧發竒中甲寅春召見重華道僧曰今日六月也
好大雪侍璫咸笑為狂道僧顧曰爾滿身皆雪而笑
我狂耶罔測其指至季夏八日而至尊厭代宫中皆
縞素焉
成肅謝皇后丹陽人幼孤鞠于翟氏因冒姓焉及長被
選入宫憲聖皇太后以賜普安郡王封咸安郡夫人
王即位進婉容踰年進貴妃成恭皇后崩中宫虚位
淳熙三年妃侍帝過德夀宫上皇諭以立后意尋遣
張去為𫝊旨立貴妃為皇后復姓謝氏
夀皇朝内人有兩劉娘子其一年近五十素謹愿中年
斷葷誦經日有程課宫中呼為看經劉娘子其一乃
夀皇藩邸人敏于給侍每尚食則就案析治脯脩多
如上意宫中呼為尚食劉娘子樂禍而喜暴人之私
一日有小宫嬪微忤上旨潜求救于尚食既諾之而
反從之下石小嬪知之乃多取紙筆焚之云我且上
訴于天帝也即自縊而死不踰月兩劉娘子同日而
亡輿尸出閣門棺斂初舉尚食之衾而其首已斷旋
轉于地視之則羣蛆叢食而穢不可近逮啟看經之
衾則馥香襲人而面色如生内人知者皆稽首云善
惡之報昭示如此
光宗孝宗第三子也改元紹熙在位五年初莊文既薨
孝廟白德夀立光宗宣𤨏之夕德夀故召魏王燕宿
宫中洎次日歸邸則儲册已行矣魏邸復入見高廟
有愠言曰翁翁留我却使三哥越次做太子帝語塞
漫戲撫之曰兒謂官家好做做時煩惱去
光宗在鶴禁意欲内禪終難發言數擊鮮于慈福太后
太后疑之詢近侍曰大哥屢排當何故旁則有奏曰
意望娘娘為趣上耳后笑頃之夀皇至東内從容間
語上曰官家也好早取樂放下與兒曹上曰臣久欲
爾但孩兒尚小未經歴故不能即與之不爾則自快
活多時矣后不能強語光宗曰吾嘗諭乃翁渠所見
又爾光宗岸幘禀曰臣髮已白尚以為童則罪過翁
翁后無語蓋言高廟遜夀皇于盛年也
慈懿李皇后安陽人慶遠軍節度使贈太尉道之中女
初后生時有黑鳳集道營前石上道心異之遂字后
曰鳳娘道帥湖北聞道士皇甫坦善相人乃出諸女
拜坦坦見后驚不敢受拜曰此女當母天下他日坦
言于高宗遂聘為恭王妃乾道四年生嘉王妃性妬
悍嘗訴太子左右于高孝二宫高宗不懌謂吳后曰
是婦終是將種吾為皇甫坦所悞孝宗亦屢訓后宜
以皇太后為法不然行當廢汝后疑其說出于太后
及太子即位册為皇后光宗欲誅宦者近習皆懼遂
謀離間三宫會帝得心疾孝宗購得良藥欲因帝至
宫授之宦者遂訴于后曰太上合藥一丸俟宫車過
即投藥萬一不虞其奈宗社何后覘藥實有心銜之
頃之内宴后請立嘉王為太子孝宗不許后曰妾六
禮所聘嘉王妾親生也何為不可孝宗大怒后退持
嘉王泣訴于帝謂夀皇有廢立意帝惑之遂不朝太
上帝嘗宫中浣手睹宫人手悦之他日后遣人送食
合于帝啟之則宫人兩手也又黃貴妃有寵因帝郊
宿齋宫后殺之以暴卒聞是夕風雨大作黃壇燭盡
滅不能成禮帝疾由是益劇不視朝政事多决于后
矣是時帝久不朝太上中外疑駭隆興四年九月重
明節宰執侍從臺諫連章請帝過宫給事中謝深甫
言父子至親太上之愛陛下亦猶陛下之愛嘉王也
太上春秋高千秋萬歲陛下何以見天下帝感悟趣
命駕朝重華宫是日百官班列俟帝出至御屏后挽
留帝入曰天寒官家且飲酒百僚侍御相顧莫敢言
中書舍人陳傅良引帝裾請毋入隨至屏後后叱曰
此何地爾秀才欲斫頭耶傅良下殿慟哭后復使人
問曰此何理也傅良曰子諫父不聽則號泣而隨之
后益怒遂𫝊旨罷還宫其後孝宗崩帝不能親執喪
宰相趙汝愚謀内禪立寧宗尊后曰太上皇后上尊
號曰夀仁
先是光宗之未疾也常獨幸聚景園兩制俱扈從將進
酒于荼䕷花下言者飛章交至謂太上每幸外苑必
恭請光堯光宗方怒言者適太上命黃門持玉巵宣
勸以賜會上怒未解手顫誤觸巵於地黃門歸奏遂
隠言者之事但云官家才見太上𫝊宣即大怒碎巵
矣每太上遊幸官家必有進勸一日太上奉憲聖幸
東閣閱市而光宗偶忘之太上左右隂颺鷄數十故
使捉之不獲乃相與大呼曰今日捉鷄不着蓋臨安
以俟人飲食為捉鷄以此激太上怒太上陽不聞而
玉色微變
光宗逾年不朝重華夀皇居常怏怏一日登望潮露臺
聞委巷小兒争閙呼趙官家者夀皇曰朕呼之尚不
至枉自呌耳凄然不樂自此不豫
光宗既退居每追計往時成敗時自嗔罵或慟哭夀仁
后輙奏觴解慰之以是為常共閟外事不欲動其心
然久或知覺初郊禮成恭謝回鑾鑾御樂聲逹于内
光宗問何事后曰市井為樂耳帝怒曰爾尚欺我至
是耶揮之以肱后仆于闑自是得疾
夀仁后惑日者之言有厄于椒殿别築精室居之道妝
事佛病革而終褘翟不得周身長御欲遷之椒殿會
有怨后者持鑰不啟曰承誰命舁此相與舁歸䳨儀
及半途訛𫝊曰風皇至矣皆委之而走時光宗見祟
恍惚内中以風皇目之久之知訛𫝊方有再至者乃
為烈日所暴體色黝然變矣置之大寝宫人無計致
鮑魚于地又以蓮香數十餅亂其臭洎事聞于外梓
人進椑將有小白之泚葬赤山邢后之側不久雷震
毁敗人共快云
寧宗孝宗第二子也改元慶元嘉泰開禧嘉定在位三
十二年崩陵曰永茂
寧宗嘗命二小黃門背小屏前導隨所在即張于座側
書戒曰少飲酒怕吐少食生冷怕肚痛故每飲不過
三爵宫中行處却去呵衛嘗自以補革舄浣油衣為
便左右至以語激上上不之聽嘗學于水嘉陳傅良
導以毋作聰明以亂舊章故終身不妄更作龍顔隆
凖相者謂之老龍形
嘉泰中張巨濟上書寧宗言慈懿攅陵介在湖曲而陛
下張樂遊幸豈履霜之義寧宗感之賜轉一秩由此
西湖絶清蹕之聲御鷁沉之于水黃洪有詩云龍舟
大半没西湖此是先皇節儉圖三十二年安静裏棹
歌一曲在康衢
楊皇后忘其姓氏或云會稽人其母張氏舊隸德夀樂
部以久次出適于外隨夫至儀真僦居長蘆寺前寺
僧善相謂張氏宜有貴女勸之仍還行都一日奏樂
孝宗以為不諧中貴人奏老舊者得旨嫁出今皆新
習乞使已出者通籍内庭新故參教上可之自是張
氏復還樂部時后在姙數月矣及期乞歸外館憲聖
曰第令産僊韶院何害遂誕后東朝禁中三日洗兒
憲聖臨視戲祝云長汝福禄及吾自是養于宫中既
久新樂純熟所生母與儔侣俱還民間后在楊才人
位下年十歲為則劇孩兒及長以琵琶肄慈福宫舉
動無不當太后意者有嫉之者適太后入浴儕輩俾
服后衣冠為戲因而譛之太后太后笑曰汝輩休驚
詫他日自會服此寧宗以嘉邸踐阼于東朝為重華
承嫡主喪一日朝長信偶酒溢盥手后奉匜以前帝
悦而洒之自是得幸常至帝所久而憲聖知之幾欲
鞭扑大璫王去為力捄之曰娘娘當以天下畀孫一
婦人何足惜且此事不可使外人知也長信雖少解
然終不恝然謂王且使楊氏寄汝家候駕返南内却
復之故后暫居去為家而去為之子瑜因得幸及皇
陵事畢楊后復還長信上眷念殊厚然莫能得之韓
后既薨所幸宦官王德謙將指于東朝憲聖語曰乃
翁欲吾堂前一人尚不與之德謙頗黠則奏臣非不
識去就敢窺數娘娘嬪御今大内如楊美人者亦不
乏臣所私見蓋以皇后近上升後宫襍進無序苟得
一人自陛下處賜與官家則衆人方貼伏甚于保愛
上躬為宗社大計憲聖稍悟曰爾言亦有理德謙知
有間可乘又使中貴人儳和以為娘娘尚未見玄孫
而楊氏相命宜子浸潤鼓扇崇福遂以賜寧宗時傅
伯夀草制有云洪惟太母念我文孫美其冠于後庭
俾之見于内殿蓋紀實也后初進為婕妤醜其母家
會有楊次山者亦會稽人后自謂其兄也遂姓楊氏
五年進婉儀六年進貴妃恭淑皇后崩中宫未有所
屬貴妃與曹美人俱有寵韓侂胄見妃任權術忌之
且禁絶王瑜不許通籍内庭而曹美人性柔順勸帝
立曹而貴妃頗涉書史知古今性復機警各設席以
邀羊車欲决此舉二閣皆同日楊固遜曹使朝而已
候于夜曹不悟逮旰酒甫一冄行曹未及有請則楊
已奏肅帝輦矣奏促重沓上遂起至楊所則得從容
且留寝故能䑛筆展紙以請奎章上醉即書貴妃楊
氏可立為皇后付外施行而長秋復進筆乞又書其
一付其兄次山逮曉雙出之中貴所受者未至省而
次山已持御筆自白廟堂矣蓋后慮韓匿上批事或
中變故兩行之使不可遏耳
理宗榮王子太祖十世孫也寧宗無子育以為子改元
寳慶紹定端平嘉熙淳祐寳祐開慶景定在位四十
一年崩陵曰永穆
理宗微時鞠于母黨全氏一日秋暑偕弟與芮浴于河
鄞人余天錫自杭還淛東舟抵河滸忽雷雨帝與與
芮趣避舷側天錫卧舟中夢見龍負舟驚起視之則
兩兒也問之為全保正家子乃登岸詣全氏主人具
鷄黍命二子出侍因謂天錫曰此吾外甥趙與莒與
芮也日者嘗言二子後當極貴初天錫為史彌遠門
客彌遠有更立意囑訪淛東宗子之賢厚者天錫適
感此異還白彌遠彌遠召二子至臨安立帝為沂王
後卒代濟王帝王之祥自有異也
楊后恨韓侂胄之排已也與次山謀欲因事誅侂胄會
侂胄議用兵中原俾皇子曮入奏侂胄冄啟兵端將
不利于社稷帝不答后從旁贊之甚力亦不答恐事
洩俾次山擇廷臣可任者與共圖之禮部侍郎史彌
遠素與侂胄有隙遂欣然奉命參知政事錢象祖嘗
諫用兵貶信州彌遠乃先告之而禮部尚書衛涇著
作郎王居安前右司郎官張鎡皆預其謀開禧三年
十一月三日侂胄方早朝彌遠密遣中軍統制夏震
伏兵六部橋側率健卒擁侂胄至玉津園槌殺之復
命彌遠象祖等俱赴延和殿以殛侂胄聞帝不之信
越三日帝猶謂其未死蓋是謀悉出中宫及次山等
帝初不知也
楊后既誅侂胄史彌遠日益貴用事嘉定十四年帝以
國事未定養宗室子貴和立為皇子賜名竑彌遠為
丞相既信任于后遂專國政竑漸不能平初竑好琴
彌遠買美人善琴者納之而私厚美人家令伺皇子
動静竑嬖之一日竑指輿地圖示美人曰此瓊崖州
也他日必置史彌遠于此美人以告彌遠彌遠大懼
隂蓄異志謀立與莒為皇子更名昀遂隂與昀通十
七年閏八月丁酉帝大漸彌遠夜召昀入宫后尚未
知也彌遠遣后兄子谷石以廢立事白后后不可谷
等泣曰内外軍民皆已歸心苟不立之楊氏無噍𩔖
矣后默然首肯遂矯詔廢竑為濟王立昀為皇子即
位尊皇后曰皇太后同聽政
王妙堅者興國軍九宫山道嫗也嘗以符水呪棗等術
行乞村落碌碌無他異既而至杭多遊西湖兩山中
一日至西陵橋茶肆有陳生者隸職御酒庫其妻適
見之因扣以婦人頭䐈不可梳者還可禳解否曰此
特細事命市真麻油半斤燒竹瀝投之妄為持呪俾
之沐髮應梳而解是時楊后方誅韓而心有所疑髮
䐈不解意有物祟徧求禳治會陳妻以油進用之良
驗后頗神之遂召妙堅入宫賜予甚厚日被親幸且
為創道宇賜名明真累封真人同時有黃冠易如剛
者嗜酒誇誕薄知其事欲以奇動以黃絹方丈帚書
大符以進后大喜賜予亦渥俾在太乙東宫
理宗興于側微崇儒納諫以史彌遠有擁立功百務推
遜無所專與及彌遠卒始親政召真德秀魏了翁于
朝時號小元祐然自即位以來失襄失淮失全蜀三
邊流血庚子大旱壬子建寧大水内郡之民死者相
枕開慶已未北兵南侵社稷削弱猶幸不身親見其
亡耳但其臨御以來始終崇重周程張朱義理之學
得諡理宗陵曰永穆御書閣曰顯文殿曰章熙也
理宗隆準龍顔臨朝坐輦端嚴若神端平初厲精為治
信向真魏諸賢廷紳奏疏三學扣闕悉經御覽所以
訐直無不容受間以罪斥旋復收用此其盛德也在
位日久嬖寵浸盛中貴盧允升董宋臣女冠吳知古
等薦引奔競之人驟至通顯賄賂公行外戚子弟任
畿輔監司郡守贓穢狼籍臺臣論奏則宣諭節貼而
已又置修内司御前莊開獻納之門沒入兩争田土
名曰獻助實則白取禁中排當頻數倡優傀儡皆入
供應宫嬪廩給泛濫無節有職掌名位之外其充朝
耆艾六字號夫人者嘉定六百員淳祐增至千員内
藏告乏則移之封樁左藏庫其不節如此
淳祐改元正月十九日理宗幸太學御筆云王安石謂
天命不足畏祖宗不足法人言不足恤此三語為萬
世罪人豈宜從祀孔子廟廷合應削去以正人心息
邪說令國子監即日施行
理宗時宫中繫前後掩裙名曰上馬裙又以粉點眼角
名曰淚妝一時皆效之其掩泣上馬北行之䜟民間
賤珠翠而尚琉璃亦流離之兆也
癸丑元夕上呼妓入禁中有唐安安者歌色絶倫帝愛
幸之侍郎牟子才奏曰此皆董宋臣輩引誘壊陛下
三十年自修之操上令丁大全諭旨曰納忠不妨但
勿散副本可也子才又作高力士脱靴圖有與宋臣
善者拓本以遺之宋臣大怒曰口說尚可乃畫此死
模活樣乎持入謂上曰牟某在當塗罵官家上視其圖
笑曰乃罵汝非罵我也宋臣曰彼謂陛下為明皇閻
妃為太真臣為力士而以太白自居自此上不悦
董宋臣始為小黃門稍進東頭供奉官極善逢迎如櫻
桃宴即于櫻桃未出時遣人往越州買得百顆奏曰
請賞櫻桃如賞荷花即于西馬塍取盆荷置之大池
中雲錦烱然明日復還之理宗一日嘆曰宫女翠花
俱敝矣宋臣不數日即進翠花數千枝蓋先鋪翠葉
匣貯以待上命正月十四夜蔣安禮進竹絲燈其
明過于栅子燈上大喜宋臣奏曰明日臣亦獻此燈
安禮退而笑曰吾經年乃成豈一夕可辦時有廣商
販布竹至杭宋臣即買數疋剪以為燈頃刻而成細
而且薄安禮駭服其多智如此宋臣日進用事内侍之
勢益張丁大全作相與宋臣表裏復以廟堂之力助
之有司奉行惟謹修内司十百為曹望青採斫雖勲
舊之塚亦不免焉一日内宴襍劇一人專打鑼一人
扑之曰今日排當不奏他樂丁丁董董不已何也曰
方今事皆丁董吾安得不丁董
當理宗時禁苑漸頽賞荷池宴但張蓋設屏扆于烈日
中上意為不然宋臣默會意不日而成一亭于池傍
冄宴上大喜未幾冬月賞梅花又有一亭上意不樂
諭宋臣曰前所造荷亭朕不以為較今復有此亭半
年之間勞民動衆如此宋臣奏曰此梅亭即前之荷
亭也上問其故宋臣奏曰此乃拆卸摺疊之亭上愈
稱賞之
理宗謝皇后諱道清天台人渠伯女深甫孫也母毛氏
懷之嫡母使毛氏濯足毛氏曰夜者累累夢五色霞
罩體嫡大怒以足踏其項曰産皇后耶將産遣就浴
室后生而黧黑瞖一目幼失父母業亦破敗嘗躬操
汲飪深甫為相時有援立楊太后功太后德之理宗
即位議擇中宫太后命選謝氏諸女后獨在室兄弟
欲納入宫諸父攑伯不可曰即奉詔納女當厚奉資
装異時不過一老宫婢耳會元夕縣有鵲來巢燈山
衆以為后妃之祥攑伯不能止乃供送后就道后旋
病疹良已膚蜕瑩白如玉醫又藥去目瞖時賈涉女
有殊色同在選中及入宫理宗意欲立賈太后曰謝
女端重有福宜立中宫左右亦皆竊語曰不立真皇
后乃立假皇后耶帝不能奪遂定立后後元兵入臨
安以全后等北去太后獨以疾留降封郡夫人
四月初八日謝太后夀崇節初九日度宗乾會節賈似
道命司封郎中黃銳致語有一聮云聖母神子萬夀
無疆亦萬夀無疆昨日今朝一佛出世又一佛出世
人皆稱之
度宗理宗母弟也改元咸淳在位九年陵曰永紹先是
慶元府阿育王寺有舍利塔雍熙中頽圮非得萬緡
不可修有一行童發願募緣修造曰今惟八大王榮
邸最有力持疏勸緣大王止題一千緡行童歸不能
成乃斷臂流血不止而死其事莫有言者度宗于庚
子歲八大王府中降生日夜啼哭不止一乳母抱之
行廊廡下入小閣見粘一塔影忽然而笑去而復顧
揭塔影置其手中遂不復啼哭乳母以告大王忽悟
所題䟽未勾下本寺訪之言行童以某年某月某日
死計死之日正度宗生之日也大王遂捐貲以成其
塔度宗取入宫時理宗忽夢有告之者曰此十年太
平天子也遂立為太子陸務觀有詩云人間八萬四
千塔便合推為第一&KR0726;蓋謂此也
度宗全皇后會稽人理宗憲聖夫人姪孫女也略涉書
史幼從父昭孫知岳州開慶初秩滿歸道潭州時元
兵圍潭州人有見神人衛城者已而潭獨不下逾年
事平至臨安會忠王議納妃初丁大全請選知臨安
府顧嵓女已致聘矣大全敗嵓亦罷去臺臣論嵓大
全黨宜别選名族以配太子臣僚遂言全氏侍其父
昭孫往返江湖備嘗險艱處冨貴必盡警戒相成之
道理宗以母慈憲故乃詔后入宫問曰爾父昭孫昔
在寳祐間沒于王事每念之令人可哀后對曰妾父
可念淮湖之民尤可念帝深異之册為皇太子妃生
少帝宋亡從少帝入朝于燕京後為尼正智寺而終
世祖令詞臣皆作挽詩葉森詩云繁華如夢習空門
曾是慈明秘殿尊一夕頓抛塵世事半生知感聖朝
恩五千里外無家别八十年來有命存回首錢唐江
上月夜深誰與賦招魂后北去時手寫其像以遺族
人廣額鳳目雙眉侵鬢其衣則縞素道服也族人居
杭之長安鎮懼禍者或别為蘇氏云
少帝度宗子也生四歲立改元德祐降于元封瀛國公
尚宫主陳宜中立其弟昰昺是謂二王昰楊淑妃所
生昺俞修容所生相繼立五年國始亡陸秀夫既抱
帝昺投海中楊淑妃大慟曰我間關忍死者止為趙
氏一塊肉耳天命至此更復何言遂赴海死今崖山
所立慈元廟者此也
俗𫝊䜟語云江潮拍岸生妃子湖水平堤出状元然拍
岸平堤往往有之未必證驗也杭州所産皇后二人
皆自妃位而起加贈諡者宋仁宗生母李氏侍真宗
位止司寝仁宗即位累進宸妃既薨追尊皇太后諡
章懿升祔太廟皇明成化間孝惠皇太后邵氏睿宗
獻皇帝母也先以淑媛侍憲皇今上登極始上册寳
所謂妃子之䜟不有證乎至如吳越文穆王妃吳氏
忠懿王妃孫氏宋高宗貴妃劉氏則建都時所選無
足為異者洪武間詔選識字良家女及能讀大誥者
杭州以江干蔡氏應詔入宫署為女官掌御前文字
寵冠六尚蔡乃予高祖母之姑也永樂初命蔡氏臨
選識字女子于杭州民間騷動瞿宗吉有詩云太平
天子御華夷天擁祥雲地産芝已喜玉關歸馬足更
妝金屋貯蛾眉幸因蠧簡收芸草不為羊車薦竹枝
臨别親隣莫惆悵從來生女作門楣後得其甥女張
氏應詔亦為女官云
西湖遊覽志餘卷二
