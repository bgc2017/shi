欽定四庫全書
西湖遊覽志卷二十一
明田汝成撰
北山分脈城内勝蹟
官署
提刑按察司按察分司射圃貢院演武場養濟院
提刑按察司故宋岳武穆王宅也紹興三十一年以
王宅為太學宋亡學燬元改為肅政廉訪司國初改
浙江提刑按察司設按察使副使僉事洪武十七年
重建公廨而東近岳王祠西迫北察院基故卑隘門
外居民叢障成化二年按察使戴珙等盡徙民居開
道南出抵長生街建坊東曰端本又東睦親街曰弼
教西曰澄源西過長生橋抵城下白龜池上曰肅政
内有一清樓梅閣其經歷司照磨所司獄司皆在司
内元廉訪副使臧孟祥座右四箴曰淨洗眼睛緊
縛肚皮硬堅脊梁牢立脚根凡十六字僉事董師謙
為之贊云這眼睛照膽鏡照見誰窮百姓所嗔誰奸
貪佞看不錯定定定秋月明秋水瑩本無塵洗更淨
這肚皮長忍飢衆肥甘我糠糜將軍腹寬十圍貪以
敗脂流臍平生事百甕韲咬菜根事可為這脊梁鐵
鑄成廣平骨汲孺身曾強項批逆鱗肯折腰揖貴人
臺中評謂我傾我自我卿自卿這脚根如山立立得
牢踏得實倖門裏曳不入正路中拔不出持一定禦
衆訹不退轉堅固力銘贊皆趙孟頫所書刻石尚存
按察分司凡九道曰杭嚴曰金衢曰提學曰水利曰
清軍在八字橋河下宋為左蔵庫楊駙馬第曰寧紹
台曰温處在總司二門東曰嘉湖曰海道在二門西
以副使僉事分理之各舉其職按察使不得統制也
故布政司署使字而按察司不署使字者盖按察者
各行其權非若藩省府縣出令止從長官也故分巡
之印與堂印分寸相同而因事添設之官又各有欽
給關防與印一體官吏臧否皆得舉劾軍民利病皆
得條陳風聞言事實封上達不關白于長官其權與
御史等正統後憲綱稍易職掌浸弛彈壓藩服之權
全歸御史而布政司參政參議又立分守之名參伍
其事為按察者稍掣肘近年朝議乃令按察之長得
署僚佐之考益非設官本意矣
校士館舊為三學諸生習射之所嘉靖三十二年督
學桐城阮公鶚改建校士於此
貢院宋時在觀橋西新莊橋東元時在祥符橋洪武
初在今府學西即仁和學基也其後人才寖盛又以
直隸嘉湖兩府来属地狹不足以容席舍天順三年
徙觀橋之東乃仁和倉舊基也院本宏敞而自嘉靖
以来每遇當科之年監臨者遞加營構益以藻彩酷
極恢麗有司承奉風旨科擾百端合郡騷動欵待儀
燕競以豐厚相高名曰作興稍不如意即士謗叢起
竊意國初到今徵賢斂才豪傑丕應恐不繫于貢院
之崇修禮文之優渥也
演武場在錢唐門内宋時景靈宫及錢唐縣治故基
元時改為教場周廣三百一十六丈先是官軍每歲
二八月朔日開操五月十一日為止自宣德正統已
来正軍皆充漕役僅以餘丁操備後復以民壯益之
養濟院在觀橋西元時貢院基也洪武五年每縣各
置一所八年合建于此收養民間孤老每口月給米
三斗柴三十觔冬夏布各一疋小者給三分之二
祠廟
忠佑廟顯忠廟同仁祠
忠佑廟在按察司左宋紹興十三年以岳飛故宅改
為太學學中時時相驚以岳將軍見孝宗朝詔復其
官追諡武穆建廟學左曰忠佑淳祐六年改諡忠武
已而學中復驚岳將軍降為土神景定二年從監學
之請立為土神封鄂王改諡忠文廟曰忠顯王之父
母妻子下逮將佐皆有命秩祠後有銀瓶娘子井銀
瓶娘子者王季女也聞王下獄哀憤骨立欲叩闕上
書而邏卒嬰門不能自達遂抱銀瓶投井死王原吉
詩云碧梧月落烏號霜寒泉幽凝金井床綺疏光流
大星墜夢驚萬里長城亡女郎報父收囹圄匍匐將
身贖無所官家聖明如漢主妾心媿死緹縈女井臨
交衢下通海海枯衢遷井不改銀瓶同沈意有在萬
歲千春露神采魂今歸来風泠然思陵無樹容啼鵑
先生墓木西湖邊
顯忠廟在長生老人橋西以奉漢大將軍霍光俗稱
霍使君廟相𫝊吳王孫皓有疾夢神降于庭自稱霍
光求立祠于金山之鹹塘以捍水患祠立而疾愈晉
天福間吴越王立廟于此宋理宗時賜廟額曰顯忠
元延祐間杭城大火郡人於雲頭見旗幟有霍使君
三字火頓息香火益盛
同仁祠在祥符橋畔嘉靖十七年御史周汝員等建
以奉孫公燧王公守仁胡公世寧燧餘姚人正德十
四年以都御史巡撫江西属寧庶人反被執不屈而
死亂平贈禮部尚書諡忠烈守仁餘姚人寧庶人反
時以都御史提督南贛汀漳軍務起兵討平之封新
建伯兼南京兵部尚書世寧仁和人正德十二年為
江西按察使疏舉寧庶人不法事下錦衣獄謫戍遼
東亂平起都御史歷官太子太保兵部尚書諡端敏
道院
開元宫寳極觀天妃宫
開元宫在清湖橋西射圃之北本宋周漢國端孝公
主故第也宫故在泰和坊秘書省之左唐開元中建
後廢宋以火德王東都有開元陽德觀以奉熒惑寧
宗既即位詔以嘉邸改開元宫建明離殿以立夏日
祀之元以秘書省為行中書省至元二十八年大火
省宫俱燬因兼宫地作省今布政司是也住持董得
時遂購公主故第為宫公主親理宗女傑構緻飾冠
于戚里故宫制為道院之魁翰林學士虞集為記至
治初燬粹德真人王夀衍與其徒張伯雨重建揭曼
碩陳旅為記有堂曰清風曼碩歐陽玄為記一曰介
春張仲淳為記時夀衍以高行受知於文宗故名彦
多與之友豐碑偉筆照耀一時今皆仆圮其基半為
射圃矣虞伯生碑銘云於皇聖世治繇清静惠宗道
家受釐有祠内外相望靡不寵嘉煌煌我宫殿于東
南神明之居在昔前王化家作之中其國都何因何
稽曰為開元厥維禎符禎符孔明大開元疆神告不
誣顧民弗省歲行六十既燬而墟除而圖新爰得永
宜天人合謨甲觀夙成帝子攸降巍巍渠渠道貴因
循不貴改作昔劬我舒迺像貴神赫如有臨風馭電
車大集于成在今真人克恭璽書恩言雅文真人用
謙為道光華自朝旋宫率職贊祠恩用不渝錫福予
齡天子不有于民是敷維千萬年至于億世邈哉永
圖敢述聖德刻以貞石式章道樞陳旅碑銘云真
人大作開元宫斬木邃谷来蔽江命龜置策辰孔臧
樹屋吉土祠天宗重簷轇轕儀穹窿日月出入戸牖
中大靈何樂家層空老君上邀兹以降仙姝翼輦從
豐隆翳以赤鳳驤青龍立神執兵門兩旁祝融廬宇
承中央共驅畢方歸海東曰惟新宫帝所悰璿宫回
曲蓬渚通珠樹含祥光玲瓏宫成餐帝朝設鐘岳牧
川后㒺不恭真人稽首飛綠章天子萬年民樂康
揭曼碩碑詩云噫嘻錢唐何王所基由汴革命播都
南陲定鼎臨安協于神龜元興龍翔大拓疆土四海
八荒咸覿其主噫嘻錢唐故宫禾黍帝子之居是為
開元以棲百神踰三紀年神弗顧依將事吉蠲回風
却掃馮怒熒惑宣隂導陽去穢除慝以来清風以專
静嘿革故者天鼎新者人矧我真人皇人之真亦曰
多才能事鬼神身為玄師行仁有勇一倡百和風起
水涌神宫告新曾不旋踵𥅆𥅆樓觀仡仡垣墉儼乎
天人象帝之宫風馭飈輪於焉從容薦我明馨考我
鐘鼓於皇萬年受天之祜碑詩揚休石以永固鄧
善之題開元宫圖詩云西湖春動風泠泠歘忽鼓瑟
窺湘靈天君要眇降雲軿椒堂桂棟羅芳馨春城日
逝崦嵫暮幽夢重門鎖花霧玉簫聲沈鳳飛去迸入
秋風五陵樹至人高懷視雲浮昔者金屋今丹丘白
鶴来下明月樓知有王喬飛舄游仙人好幻多戲劇
海變桑田蓮變碧百靈呵護融風息依舊瓊臺絳宇
炫燿雲林色揭曼碩開元宫圖詩香臺遙對紫皇
家隂洞?迴七寳車景氣未收春夢斷新宫月冷誦
南華馬祖常開元宫圖詩江畔沙痕認夜潮湖邊
山色識前朝卷衣天上吹簫女不怨宫隨野火燒
黃溍題開元宫圖詩誰使蔵舟一夜移紅樓翠幕未
全非曾聞帝子乘鸞去疑有仙人化鶴歸烟逕月明
瑤草歇石壇露冷碧桃稀赤欄橋畔多時立閒看楊
花作雪飛
寳極觀在報恩坊内舊玄元庵元延祐五年道士章
無為建皇明永樂間道士周思得者仁和人操行雅
潔精五雷法成祖聞其名召試稱旨建天將廟居之
扈從北征累著功績仁宗建玉虚延恩殿宣宗建彌
羅寳閣崇玄演法殿改廟額為大德觀英宗建紫極
殿寵遇優渥景泰初歸老故庵甘茹淡泊其門人以
法顯者殆百餘人其時有異人號赤脚張亦寓觀中
與思得友善成化間其徒昌道亨得寵憲宗詔徙玄
元庵于思得墓左而改其故居為寳極觀
天妃宫在孩兒巷北以祀水神洪武初建神號不見
經史竊意宇宙間至尊者天有帝象焉地為之配有
后象焉其次水為大有妃象焉故崇其號曰天妃而
軍營漕運之所江海河漢之濱悉崇奉之
佛刹
夀聖寺青蓮寺祥符寺興福寺淨住寺法輪寺天長淨
心寺聖夀寺菩提寺妙心寺
夀聖寺在虎林山上舊名長夀在東青門外永樂十
三年為潮水所侵徙建今所得廢聖夀院故址遂以
名焉内有大井合抱銀杏皆宋物也而殘碑斷碣傾
仆草中磨滅不可讀矣俗稱祖山寺
青蓮寺在車橋北宋隆德間錢氏建祥符中改淨戒
院先是宋元豐中吴處厚以皇嗣未立上書乞立程
嬰公孫杵臼廟詔封嬰為成信侯杵臼為忠智侯廟
食于絳後又以韓厥存趙孤三人皆以春秋祠于祚
德廟紹興二十年建祚德廟于院内以春秋二仲祭
之至正末張氏據聖夀青蓮二寺為府而廟亦廢按
春秋于魯成公八年書晉殺趙同趙括于十年書晉
景公卒相去二年而史記乃有屠岸賈欲滅趙氏程
嬰公孫杵臼共匿趙孤十五年景公復立趙武之說
以年世考之則自同括死後景公又卒厲公立八年
而弑悼公立又五年矣其乖妄如是嬰杵臼之事乃
戰國俠士刺客所為春秋時風俗恐未有此也
祥符寺在祥符橋畔梁大同二年邑人鮑侃捨宅為
寺舊名發心唐貞觀中改衆善神龍初改中興後改
龍興宋真宗時改大中祥符其廣九里子院有千佛
閣諸天閣戒壇院院内有鐵塔一石塔四錢王所鑿
九十九眼井金人南寇燬于兵南渡初斥為軍器所
元初仍建寺至正末燬洪武間重建其傍地盡為軍
民之居蘇子瞻祥符寺上元觀燈詩紗籠擎燭迎
門入銀葉燒香見客邀金鼎轉丹光吐夜玉珠穿蟻
鬧連朝波翻焰裏元相激魚舞湯中不畏焦明日酒
醒空想像清吟常逐夢魂銷曾子固詩月明如晝露
華濃錦帳明郎笑語同金地夜寒消美酒玉人春困
倚東風紅雲燈火浮滄海碧水樓臺浸遠空白髮蹉
跎歡意少強顔猶入少年叢
興福寺在斜橋南宋紹興丁卯左丞薛昂以花藥圃
施僧慧觀築庵名曰擇勝尋建佛刹請龍山廢興福
院額表之國初定為叢林
淨住寺在觀橋之西北報恩坊内梁武帝時建舊名
慈光錢氏時改今額紹興間以其地為貢院于是寺
分為三元末燬洪武初歸併興福
法輪寺在觀橋南五代長興中龜法師建於城東湯
鎮額曰觀音後改安國宋大中祥符間改法輪洪武
間立為叢林永樂十八年潮嚙殿基僧至恂改建于
此
天長淨心寺在後洋巷晉天福四年錢氏建南渡後
析其地為軍寨咸淳元年興復元季燬景泰間重建
聶大年送僧日福聽講還山詩云歸去深居遠俗譁
莫教巢燕汚袈裟從今悟了三生話高倚瓊臺看雨
花寺内有龍華寳閣宋理宗時捲簾使許禎建宋
亡禎挈三子居之學佛自晦名出塵庵元延祐元年
有僧講法華經天花紛降遂名龍華其時寳閣穹壯
冠絶郡城九曲法濟院宋乾德元年錢氏建于錢
唐門外元末移建于此今併天長寺
聖夀寺即永福寺在後洋街宋嘉定元年永明建淳
祐間賜額永福以奉秀王香火元至元燬洪武初善
祥重建宣德十年賜額聖夀
菩提寺在潘閬巷舊在錢唐門外宋太平興國錢惟
演捨宅建建炎間燬紹興間重建有南漪迎薰二堂
元末燬尋以築城徙寺今所永樂間寺僧守公被召
修大典智淳修戒律别原修蔵典約宗亦以高行被
召四代入覲亦禪門之榮遇也
妙心寺在湧金門内舊在西湖行春橋南元至正間
徙今所今改使館
西湖遊覽志卷二十一
