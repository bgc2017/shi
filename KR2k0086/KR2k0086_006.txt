欽定四庫全書
西湖遊覽志卷六
明田汝成撰
南山勝蹟
自清波門折而南為筆架山方家峪忠節祠褒親崇夀
教寺
忠節祠以祀宋太學生徐應鑣者應鑣衢州人宋亡
義不降敵與其二子琦崧女元娘俱赴井死同舍劉
生等收其屍葬於此朝命贈為秘閣修撰正德間參
政梁材奏請立祠有司春秋致祭
褒親崇夀教寺俗稱劉娘子寺宋紹興十八年劉貴
妃建貴妃臨安人入官為紅霞帔得幸累遷才人婕
妤婉容尋進貴妃專掌御前文字工書畫畫上用奉
華堂印然恃寵驕侈常盛夏以水晶飾脚踏高宗見
之取以為枕妃懼自此少戢父懋因金人南侵獻錢
二萬緡以助軍費高宗嘉之遂令建寺以為功德有
泉自鳳凰山而下注為方池命為鳳凰泉于湖張孝
祥書刻内有松雪亭觀音洞筆架池偃松交枝檜壁
間舊有陳公儲畫龍甚竒弁陽翁詩翟羽鸞綃事已
空奉華遺寺對高松宫斜鳳去無人見且看門前粉
壁龍秦少游詩匹馬驕嘶石路斜觀音洞口踏烟
霞普陀風景差相似只欠潮音小白花周端臣詩
萬竹蒼寒擁寺門寺碑金字御書存榮華肯信當年
事儀制空留後世恩影閣有聲塵網暗殯宫無月土
花昏見梅不敢輕攀折恐是香風水際魂
方家峪畔舊有冰隆寺遇真院悟真院崇真院廣慈
院廣嚴院廣福院淨教院寳蔵院西蓮瑞相院西林
法惠院安福禪院並廢永隆寺僧淨林建廣福
院陳淑妃香火又名報恩淨教院蔡貴妃香火
寳蔵院有烏龍井錢武肅王廟碑西蓮瑞相院黃
貴妃香火西林法惠院宋乾德三年建慶歷間禪
師法言作西軒激水為池疊石為山灑粉峯巒草木
之上以象飛雪蘇子曕見而愛之題曰雪齋秦少游
為之記子瞻詩君不見蛾眉山西雪千里北望都城
如井底春風百日吹不消五月行人如凍蟻紛紛市
人争奪中誰信言公似贊公人間熱惱無處洗故向
西齋作雪峯我夢扁舟適吳越長廊静院澄如月開
門不見人與牛惟見空庭滿山雪安福禪院内侍
陳都知香火
又西南為華津洞梯雲嶺
華津洞宋時趙冀王園中層疊巧石為之者曲引流
泉灌之水石竒勝花竹蕃鮮有僊人棋臺在焉
梯雲嶺石磴峻絶嶺下舊有水月寺宋太平興國二
年建元末燬有水月池靈固石蘇子瞻詩千尺長松
掛薜蘿梯雲嶺上一聲歌湖山深秀有何處水月池
中桂影多
折而南為慈雲嶺永夀禪寺
慈雲嶺者龍山支脈也故其山名寺額多以龍名石
壁間篆刻梁單閼之歲興建龍山至涒灘之歲開慈
雲嶺一十八字嶺之巔有亭曰江湖偉觀嶺下有觀
音洞洞口有下石龍庵今廢
永夀寺舊名資仁後改上石龍永夀院吳越王建石
壁上刻宋仁宗佛牙讃讃辭鄙陋蓋偽為者
嶺下舊有惠光尼寺地蔵尼寺福全尼院淨勝院並
廢惠光尼寺乾道間張循王女孫真寂自幼為尼
奉韋太后香火相繼住持皆張氏女也有佛指放光
故名淨勝院舊名下石龍
嶺之南為龍山
龍山一名卧龍山又名龍華山與上下石龍相接去
城南可十里許天目分支沿江而東結局於此蜿蜒
若遊龍然山北有鴻鴈池其東為白塔嶺
其上為天真禪寺登雲臺其下為勲賢祠為天龍禪寺
天華禪寺勝相禪寺龍華禪寺宋藉田
天真禪寺梁龍德中錢王建寺居山頂今惟一庵存
焉
登雲臺後梁龍德中錢王建又名拜郊臺蓋錢王僣
郊天地之所也臺側有靈化洞武肅王勒壁存焉洞
深百步闊十餘丈和靖東坡題名
勲賢祠舊名天真精舍在天龍寺之左嘉靖九年僉
事王臣揭陽薛侃會稽錢德洪王畿醵金鬻寺僧地
創建精舍祀新建伯王文成公守仁中為祠堂後為
文明閣蔵書室傳經樓望海亭諸處置膳田以待四
方學者萬歷二年侍御萬安蕭公按浙增建凝道堂
八年毁天下書院而精舍亦混為里甲所佃十一年
蕭公督撫兩浙與侍御江隂范公慨焉傷之為請於
朝禮部是兩公議復祠與田仍欽賜祠額有司春秋
致祭如禮云王伯安西安雨中寄德洪汝中并示
書院諸生詩幾度西安道江聲暮雨時機關鷗鳥破
蹤蹟水雲疑仗鉞非吾事傳經愧爾師天真泉石秀
新有鹿門期又寄答德洪汝中方卜書院盛稱天
真之竒詩不踏天真路依稀二十年石門深竹徑蒼
峽瀉雲泉泮壁環胥海龜疇見宋田文明原有象卜
築豈無緣
天龍寺宋乾德三年吳越王建以居鏡清禪師大中
祥符元年改名感業建炎三年大火惟木觀音像獨
存紹興十三年建圜丘以淨明院為齋宫以感業居
從官從此僧徒漸散而寺亦圮元延祐間僧道平重
建至正間南北兩山諸刹或燬或頽惟天龍僅存寺
有堂扁曰山舟貫雲石所書寺中有凝翠井余士吉
詩龍飛鳳舞兩峯回王氣纔銷梵宇開卓錫地侵行
輦地雨花臺近拜郊臺草分野色緣城去風引江聲
入寺来三百年過如昨日老禪猶說舊蓬莱張輿
詩鳳凰山中多古寺天龍之境何深幽半空花雨春
浮殿萬壑松聲風滿樓宋室圜丘禾黍合胡髠方丈
石泉流吟哦不盡登臨興落日滄江生客愁劉士
亨山舟詩高僧住處屋如舟臥穏渾無夜壑憂篙櫓
不施隨地泊波濤已斷樂天游香飄半入蒼龍窟夢
落多迷白鷺洲喚起酸齋狂學士虎溪溪上共夷猶
天華寺舊名千春龍冊為鏡清禪師道場有頤軒妙
音樓化生池
勝相寺舊名龍興千佛庵開成中建錢氏時有西竺
僧轉智者附海舶歸風鳴浪湧智誦如意輪咒見如
意珠王相高十丈風息得濟智謀建高宇以荅佛施
建炎兵燬止存五丈觀音諺傳人有意度則云轉智
者以此也乾道中孝宗常臨幸焉
龍華寺舊名龍華寳勝錢王以瑞萼園捨建有傅大
士塔像拍板門槌司馬温公祠堂今皆不存傅大士
故漁人也遇嵩頭陀語曰我昔與汝於毗婆尸佛前
發願度生汝今何時還兜率宫指令臨水觀影大士
乃見圓光寳蓋便悟前因夫婦雙修頓通佛法梁武
帝召見夀光殿共論真諦大士曰息而不滅帝又請
講金剛經大士揮案一拍而起帝不喻再請講大士
乃索拍板升座唱四十九頌頌終而去蘇子瞻大士
像贊云善慧執板南泉作舞借我門槌為君打破元
末燬國朝宣德四年建
宋藉田在天龍寺下中阜規圓環以溝塍作八卦狀
俗稱九宫八卦田至今不紊
山旁有宋郊壇高禖壇淨明院大通院道林院寳惠
院般若院冲天觀玉虛觀烏菱池鴻鴈池玉津園並
廢郊壇紹興二年建王元章詩蕩蕩南郊路金輿
不復行古臺餘草色新樹自風聲寂寞荒村景淒涼
故國情遺民能道舊曾是御營兵汪以質經故郊臺
詩云厭煩尋路僻偶爾入荒村古禮遵遺蹟圜丘儼
至尊松風悲閴寂江月照黃昏餘恨無今古行人欲
斷魂高禖壇紹興四年建内有鴻鴈池張仲舉詩
衰草寒烟老木風南朝佳氣落然空璧来山鬼遮秦
使槃泣&KR0726;人出漢宫壊埒尚𫝊祠乙鳥荒池曾見射
飛鴻騷人自古多荆思長在登臨感慨中淨明院
郊壇齋宫有易安齋梅花岩江月庵笻舄亭高宗梅
花岩詩怪石蒼岩映翠霞梅梢疎瘦正横斜得因祀
事来尋勝試探東風第一花寳惠院一名普濟吳
越王建般若院吳越王建烏菱池一名窑池
玉津園在嘉會門外紹興十七年建孝宗數臨幸命
羣臣燕射於此自後翠華罕駐景物漸衰陸務觀詩
云聖主憂民罷露臺春風别苑晝長開盡除曼衍魚
龍戲不禁芻蕘雉兔来水鳥避人横翠靄宫花經雨
委蒼苔殘年自喜身強健又作清都夢一回
稍南為妙因山吳越國文穆王忠獻王墓
文穆王名元瓘武肅王子忠獻王名仁佐文穆王子
舊有表忠觀蘇子曕為之記云熙寧十年十月戊子
資政殿大學士右諫議大夫知杭州軍州事臣抃言
故吳越國王錢氏墳廟及其父祖妃夫人子孫之墳
在錢唐者二十有六在臨安者十有一皆蕪廢不治
父老過之有流涕者謹按故武肅王鏐始以鄉兵破
走黃巢名聞江淮復以八都兵討劉漢宏并越州以
奉董昌而自居於杭及昌以越畔則誅昌而并越盡
有浙東西之地傳其子文穆王元瓘至其孫忠獻王
仁佐遂破李景兵取福州而仁佐之弟忠懿王俶又
大出兵攻景以迎周世宗之師其後卒以國入覲三
世四王與五代相終始天下大亂豪傑蜂起方是時
以數州之地盜名字者不可勝數既覆其族延及于
無辜之民罔有孑遺而吳越地方千里帶甲十萬鑄
山煮海象犀珠玉之富甲於天下然終不失臣節貢
獻相望於道是以其民至於老死不識兵革四時嬉
遊歌鼓之聲相聞至于今不廢其有德於斯民甚厚
皇宋受命四方僣亂以次削平兩蜀江南負其險遠
兵至城下力屈勢窮然後束手而河東劉氏百戰守
死以抗王師積骸為城釃血為池竭天下之力僅乃
克之獨吳越不待告命封府庫籍郡縣請吏於朝視
去其國如去𫝊舍其有功於朝廷甚大昔竇融以河
西歸漢光武詔右扶風修理其父子墳塋祠以太牢
今錢氏功德殆過於融而未及百年墳廟不治行道
傷嗟甚非所以勸奬忠臣慰答民心之義也臣願以
龍山廢佛祠曰妙因院者為觀使錢氏之孫為道士
曰自然者居之凡墳廟之在錢唐者以付自然其在
臨安者以付其縣之淨土寺僧曰道微歲各度其徒
一人使世掌之籍其地之所入以時修其祠宇封植
其草木有不治者縣令丞察之甚者易其人庶幾永
終不墮以稱朝廷待錢氏之意臣抃昧死以聞制曰
可其妙因院改賜名曰表忠觀銘曰天目之山苕水
出焉龍飛鳳舞萃於臨安篤生異人絶類離羣奮挺
大呼從者如雲仰天誓江月星晦蒙張弩射潮江海
為東殺宏誅昌奄有吳越金券玉冊虎符龍節大城
其居包洛山川左山右湖控引島蠻歲時歸休以燕
父老煜如神人玉帶毬馬四十一年寅畏小心筐篚
相望大貝南金五朝昏亂罔堪託國三王相承以待
有德既獲所歸弗謀弗咨先王之志我維行之天祚
忠孝世有爵邑允文允武子孫千億帝謂守臣治其
祠墳毋俾樵牧愧其後昆龍山之陽巋焉新宫匪私
於錢唯以勸忠非忠無君非孝無親凡百有位視此
刻文
稍北為玉厨山善慧禪寺
善慧寺元延祐間建伏龍岡禪師道場寺旁舊有真
覺院
妙因山之陽為江文昭公墓
江氏仁和世族其父玭舉景泰辛未進士歴官給事
中山東右參政文昭公名瀾舉成化戊戍進士歴官
翰林院編修學士吏部左侍郎忤幸臣劉瑾出為南
京禮部尚書瑾誅贈太子少保賜諡其弟洵戊午舉
人瀾之仲子曉舉正德戊辰進士歴官吏部郎中布
政使府尹工部右侍郎隆慶初用臺諫言贈尚書三
子暉舉正德丁丑進士翰林院庶吉士諫止南巡出
為廣德知州召還編修修撰四子曜以恩廕歴官中
書舍人禮部員外郎曉子圻舉隆慶戊辰進士歴官
南京刑部主事郎中廣西提學僉事曜子埏以恩廕
歴官應天治中長蘆運同圻之子鐸舉萬歴甲戌進
士瀾之伯兄曾孫金丙子舉人仕宦蟬聯甲於一郡
世德清謹而參政尚書侍郎修撰學使皆從祀府學
鄉賢祠侍郎修撰學使鐸皆以春秋魁榜尤士族所
稀也
西湖遊覽志卷六
