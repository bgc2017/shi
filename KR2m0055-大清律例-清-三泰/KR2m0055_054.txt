大清律例卷十九
兵律
軍政
擅調官軍
凡將帥部領軍馬守禦城池及屯駐邊鎮若所管
地方遇有報到草賊生發即時差人體探緩急
聲息(果實)須先申報本管上司轉逹朝廷奏聞給
降聖旨調遣官軍征討若無警急不先申上司
雖已申上司不待回報輙於所屬擅調軍馬及
所屬擅發與者(將領屬)各杖一百罷職發邊遠充
軍其暴兵卒至欲來攻襲及城鎮屯聚軍馬
之處或有(内賊作)反(作)叛或賊有内應事有警急
及路程遙遠(難候申文待報)者並聽從便火速調撥(所屬)
軍馬乘機勦捕若賊寇滋蔓應合會(兵勦)捕者鄰
近官軍雖非所屬亦得(行文)調撥策應(其將領官並策應官)
並即申報本管上司轉逹朝廷知會若不即調
遣會合或不即申報上司及鄰近官軍(已奉調遣)不
即發兵策應者(將領與鄰近官)並與擅調發罪同(亦各杖一)
(百發邊遠充軍)其上司及(典兵)大臣將文書調遣將士提
撥軍馬者(文書内)非奉聖旨不得擅離信地若(守禦)
(屯駐)軍官有(奉文)改除别職或犯罪(奉文)取發如(文内)無
奏奉聖旨亦不許擅動違者(兼上數事)罪亦如之
申報軍務
凡將領參隨統兵官征進如統兵官分調攻取城
寨克平之後(將領)隨將捷音差人飛報(知會本管)統兵
官轉行兵部統兵官(又須將克捷事情)另具奏本實封
御前(無少停留)若賊人數多出没不常如所領軍
人不敷須要速申統兵官添撥軍馬設策勦捕
不速飛申者(聽)從統兵官量事輕重治罪(至失誤軍)
(機自依常律)若有(賊黨)來降之人(將領官)即便送赴統
兵官轉逹朝廷區處其貪取來降人財物因而
殺傷(其)人及中途逼勒逃竄者斬(監候若無殺傷逼勒止依)
(嚇騙律科)
飛報軍情
凡飛報軍情在外府州(如聞屬縣及巡司等報)即差人申督
撫布政司按察司本道仍行移將軍提鎮其守
禦官差人各申督撫仍行本管將軍提鎮督撫
將軍提鎮得報差人一行移兵部一具實封(直奏)
御前若互相知會隱匿不速奏聞者杖一百罷
職不叙因而失誤軍機者斬(監候)
漏泄軍情大事
凡聞知朝廷及統兵將軍調兵討襲外番及收捕
反逆賊徒機密大事而輒漏泄於敵人者斬(監候)
若邊將報到軍情重事(報於朝廷)而漏泄(以致傳聞敵人)
者杖一百徒三年(二項犯人若有心泄於敵人作姦細論)仍以先
傳說者為首傳至者為從減一等若私開官
司文書印封看視者杖六十事干軍情重事者
以漏泄論(為首杖一百徒三年從減等)若近侍官員漏泄
機密重事(不專指軍情凡國家之機密重要皆是)於人者斬(監候)常
事杖一百罷職不叙
條例
一在京在外軍民人等與
朝貢外國人私通往來投託撥置害人因而透漏事
情者俱發近邊充軍通事並伴送人係官革職
一内外衙門辦理緊要事件俱密封投遞本官親
拆收貯不得令吏胥經手倘有密封章奏未經
上逹先已傳播及緝拏之犯聞風遠颺等事查究根由
分别議處如將應密之事並不密封及收受承
辦衙門不行謹慎以致漏泄者將封發收受承
辦官查參交部分别議處如封貯之處及投遞
之前提塘及衙役人等將密封事件私開竊視
以致漏泄者杖六十事重者為首杖一百徒三
年為從減一等治罪仍令科道不時稽查如不
行查參别經發覺者將該管科道一併交部議
處
一凡平常事件雖非密封但未經
御覽批發之本章刊刻傳播槩行嚴禁如提塘與各衙
門書辦彼此勾通本章一到即抄寫刊刻圖利
者將買抄之報房賣抄之書辦亦俱照漏泄密
封事件例治罪其捏造訛言刊刻者杖一百流
二千里若有招搖詐騙情弊犯該徒罪以上不
分首從俱發近邊充軍該管官失於覺察該科
道不行查參者均交部亦照例議處
邊境申索軍需
凡守邊將領但有(缺乏)取索軍器錢糧等物須要差
人一行布政司一申督撫將軍提鎮再差人轉
行合于部分及具(缺少應用)奏本實封御前其公文
若到該部須要隨即(將所申事情)奏聞區處發遣差
來人回還若稽緩不即奏聞及(邊將於)各處(衙門)不
行依式申報者並杖一百罷職不叙因(不申奏以致臨)
(敵缺乏)而失誤軍機者斬(監候)
失誤軍事
凡臨軍征討(有司)應合供給軍器行糧草料(若有徵解)違
期不完者當該官吏各杖一百罪坐所由(或上司移)
(文稽遲或下司徵解不完各坐所由)若臨敵(有司違期不至而)缺乏及
領兵官已承(上司)調遣(而逗遛觀望)不依期進兵策應
若(軍中)承差告報(會)軍(日)期而違限因而失誤軍
機者並斬(監候)
從征違期
凡官軍(已承調遣)臨當征討(行師)已有起程日期而稽留
不進者一日杖七十每三日加一等若故自傷
殘及詐為疾患之類以避征役者各加一等(計日)
(坐之)並罪止杖一百仍發出征(若傷殘至不堪出征仍選本戶壯丁)
(充補令其出征)若軍臨敵境託故違期一日不至杖
一百(不必失誤軍機)三日不至者斬(監候統兵官竟行軍法)若能
立功贖罪者從統兵官區處
條例
一凡官兵從征無故起程違期者官革職兵杖一
百仍發出征在外違期者官革職拏問兵杖一
百將所俘獲人口入官出征處所兵丁藐視該
管官干犯號令違法亂行者將為首之人正法
為從者俱枷號三個月杖一百該管官仍交該
部議處
軍人替役
凡軍人(已遣)不親出征雇倩人冐名代替者替身杖
八十正身杖一百依舊著伍(仍發出征)若守禦(城池)軍
人雇人冐名代替者各減二等其(出征守禦軍人)子孫
弟姪及同居少壯親屬(非由雇倩)自願代替者聽若
果有老弱殘疾(不堪征守者)赴本管官司陳告驗實
與免軍身若醫工承差關領官藥隨軍征進
轉雇庸醫冐名代替者(本身及替身)各杖八十(庸醫所得)
雇工錢入官
條例
一凡兵丁不親出征以奴僕代替及行間放撥瞭
哨等處以奴僕代替者兵杖七十奴僕入官如
打圍放馬及看守京城週圍處所以奴僕代替
者兵杖一百奴僕免入官
主將不固守
凡守邊將帥被賊攻圍城寨不行固守而輒棄去
及(平時)守備不設為賊所掩襲因(此棄守無備)而失陷
城寨者斬(監候)若(官兵)與賊臨境其望高巡哨之人
失於飛報以致䧟城損軍者亦斬(監候)若(主將懈於守備)
(及哨望失于飛報不曾䧟城失軍止)被賊侵入境内擄掠人民者
杖一百發邊遠充軍其官軍臨陣先退及圍
困敵城而逃者斬(監候)
條例
一失誤軍機除律有正條者擬議監候奏請外若
是賊擁大衆入寇官軍卒遇交鋒損傷被擄數
十人以上不曾虧損大衆或賊衆入境擄殺軍
民數十人以上不曾擄去大衆或被賊白晝夤
夜突入境内擄掠頭畜衣糧數多不曾殺擄軍
民者俱問守備不設被賊侵入境内擄掠人民
本律發邊遠充軍若是交鋒入境損傷擄殺四
五人搶去頭畜衣糧不多者亦問前罪以上各
項内情輕律重有礙發落者備由奏請處置其
有被賊入境將偵探軍役及飛報聲息等項公
差官軍人等一時殺傷捉去事出不測者俱問
不應杖罪留任或境外被賊殺擄偵探軍役非
智力所能防範者免其問罪
一凡沿邊沿海及腹裏府州縣與武職官同住一
城者若遇邊警及盜賊生發攻圍不行固守而
輒棄去及守備不設被賊攻䧟城池劫殺焚燒
者除武職官比照守邊將帥失䧟城寨者律擬
斬監候外其府州縣掌印并捕盜官俱比照守
邊將帥被賊侵入境内擄掠人民者律發邊遠
充軍其守巡道官交部分别議處提問若有兩
縣同住一城專管官分有守城汛地各以賊從
所管城分進入坐罪若無城池與雖有城池被
賊潛隱設計越入劫盜隨即逃散不係失䧟者
止以失盜論俱不得引用此例
一凡統兵將帥玩視軍務苟圖安逸故意遷延不
將實在情形具奏貽悞國事者又凡將帥因私
忿媢嫉推諉牽制以致糜餉老師貽悞軍機者
又凡身為主帥不能克敵轉布流言搖惑衆心
借以傾陷他人致悞軍機者均屬有心貽悞應
擬斬立决
縱軍擄掠
凡守邊將領私自使令軍人於(未附)外境擄掠人口
財物者(將領)杖一百罷職發附近充軍所部聽使
武官及管隊遞減一等並罪坐所由(使令之人)軍人
不坐若軍人不曾經由本管頭目(使令)私出外
境擄掠者為首杖一百為從杖九十(因擄掠而)傷(外境)
人為首者斬(監候)為從杖一百(其擄掠傷人為從并不傷人首從)
俱發邊遠充軍若本管頭目鈐束不嚴杖六十
留任其邊境城邑有賊出没乘機領兵攻取
者不在此限若於已附地面擄掠者不分首
從皆斬(監候)本管頭目鈐束不嚴杖八十留任
其(將領)知(軍人私出外境及已附地面擄掠之)情故縱者各與犯人
同罪(至死減一等)
條例
一凡領兵王貝勒將軍借通賊為名燒燬良民廬
舍搶掠子女財物者領兵將軍參贊大臣及營
總等俱交部議處係王貝勒交宗人府從重治
罪參領以下官免議若分兵征進有犯前項罪
名者統兵將領及分管兩翼官並管領旂分官
俱交部議處至於官員兵丁一二人私自焚掠
者係官交部議處係護軍領催兵丁鞭一百係
厮役正法若厮役之主知情者鞭一百係官交
部分别議處所管參領以下官員及營總均交
部議處其搶掠携帶男婦人口仍追出給還完
聚若該督撫隱匿不行題參别經發覺者該督
撫一併議處
一調臺兵丁及臺灣催餉社丁如借端需索擾害
番社依嚇詐例計贓從重論無贓者照不應重
律杖八十革退該管官徇隱失察交部分别議
處
不操練軍士
凡各處(邊方腹裏)守禦官不守紀律不操練軍士及城
池不完衣甲器仗不整者初犯杖八十再犯杖
一百若(守禦)官隄備不嚴撫馭無方致有所部
軍人反叛者該管官各杖一百追奪(誥敇)發邊遠
充軍若(因軍人反叛)棄城而逃者斬(監候)
條例
一架砲夜不收守墩軍人夤夜回家輪班不去者
在守哨處枷號一個月發落
激變良民
凡(有司)牧民之官(平日)失於撫字(又)非法行事(使之不堪)激
變良民因而聚衆反叛失陷城池者斬(監候止反叛而城池)
(未䧟者依守禦官撫緩無方致軍人反叛按充軍律奏請)
條例
一直省刁惡頑梗之輩假地方公事強行出頭逼
勒平民約會抗糧聚衆聯謀斂錢搆訟抗官塞
署或有冤抑不於上司控告擅自聚衆至四五
十人者地方官與同城武職無論是非曲直拿
解審究為首者照光棍例擬斬立决為從擬絞
監候其逼勒同行之人各杖一百承審官若不
將實在為首之人擬罪混行指人為首者革職
從重治罪其同城專汛武職不行擒拿及該地
方文職不能彈壓撫恤者俱革職其該管之文
武上司官徇庇不即申報該督撫提鎮如不行
題參者俱交該部照例議處
一福建地方如有借事聚衆罷市罷考打官等事
均照山陜題定光棍之例分别治罪其不行查
拿之文武官弁亦俱照例議處
一凡刁惡之徒聚衆抗官地方文武員弁即帶領
兵壯迅往撲捉如稍有遲延者即照定例嚴議
其撲捉之時該犯即俯首伏罪不敢抗拒應分
别末減如該犯等持仗抗拒許文武官帶同兵
壯持械擒拿若聚衆之犯並未執有器械文武
官縱令兵壯殺傷者嚴加議處
一凡直省刁民因事閧堂塞署逞兇毆官聚衆至
四五十人者為首依例斬决仍照強盜殺人例
梟示其同謀聚衆轉相糾約下手毆官者雖屬
為從其同惡相濟審與首犯無異亦應照光棍
例擬斬立决其餘從犯照例擬絞監候被脅同
行者照例各杖一百如遇此等案件該督撫先
將實在情形奏
聞嚴飭所屬立拿正犯速訊明確分别究擬如實係首
惡通案渠魁該督撫一面具題一面將首犯於
該地方即行斬梟并將犯事緣由及正法人犯
姓名刻示遍貼城鄉俾愚民咸知儆惕如承審
官不將首犯究出混指他人為首因而坐罪及
差役誣拿平人株連無干濫行問擬者嚴參治
罪該督撫一并交部嚴加議處
私賣戰馬
凡軍人出征獲到(敵人)馬匹須要盡數報官若私下
貨賣(與常人)者杖一百軍官(私)賣者罪同罷職買
者笞四十馬匹價錢並入官(若出征)軍官軍人買
者勿論(賣者追價入官仍科罪)
條例
一凡披甲隨圍將肥官馬偷賣到家交瘦馬者照
竊盜例治罪
私賣軍器
凡軍人(將自己)關給衣甲刀鎗旗幟一應軍器私下
貨賣(與常人)者杖一百發邊遠充軍軍官(私)賣者
罪同罷職(附近)充軍買者笞四十(其間有)應禁(軍器民間)
(不宜私有而買)者以私有論(一件杖八十每一件加一等罪止杖一百流三千里)
(所買)軍器(不論應禁與否及所得)價錢並入官官軍買者勿
論(賣者仍坐罪追價入官)
條例
一軍人軍官私當關給衣甲旗幟應禁軍器照私
賣律減一等杖一百徒三年至收當之人照私
有軍器律減一等杖七十每一件加一等罪止
杖一百徒三年軍器當本照例入官其非應禁
者不在此限失察之地方將領各官交部議處
毁棄軍器
凡將領關撥一應軍器(出)征守(禦)事訖停留不(收)
回納還官者(以事訖之日為始)十日杖六十每十日加
一等罪止杖一百若(將領征守事訖將軍器)輒棄毁者
一件杖八十每一件加一等二十件以上斬(監候)
遺失及誤毁者各減三等軍人(棄毁遺誤)各又減一
等並驗(毁失之)數追賠(還官)其曾經戰陣而有損失
者不坐不賠
條例
一凡看守城池倉庫街道等處兵丁遺失本身器
械者杖七十
一箭上不書姓名及書他人姓名者杖八十
私藏應禁軍器
凡民間私有人馬甲傍牌火筒火礮旗纛號帶之
類應禁軍器者一件杖八十每一件加一等私
造者加私有罪一等各罪止杖一百流三千里
非全成(不堪用)者並勿論許令納官其弓箭鎗刀
弩及魚乂禾乂不在禁限
條例
一私鑄紅衣等大小礮位者不論官員軍民人等
及鑄礮匠役一併處斬妻子家産入官鑄礮處
所隣佑房主里長等俱擬絞監候專管文武官
革職兼轄文武官及該督撫提鎮俱交該部議
處
一各處鄉村及商民防禦盜賊猛獸應用鳥鎗俱
照營兵鳥鎗尺寸製造上刻姓名具呈該地方
官編號登冊以備稽查如有不報官私造者杖
一百該管官不行查出交部議處如兵丁有借
查鳥鎗名色擾民者該管官一併議罪倘有因
爭鬭擅將鳥鎗私放傷人者旗人發往寧古塔
民人酌發雲貴兩廣烟瘴少輕地方交該地方
官嚴加管束殺人者以故殺論如有私造竹銃
及用竹銃殺傷人者俱照鳥鎗例治罪私藏者
亦照私藏軍器律治罪地方官失於覺察亦照
鳥鎗例議處
一臺灣民人停止製造鳥鎗違者照例治罪
一内地私販硫黃五十斤熖硝一百斤以上者杖
一百徒三年窩藏囤販及知情賣與私販者俱
照私販例治罪囤積未曾興販者減私販罪一
等硝黃俱入官隣保知情不首杖一百不知情
者杖八十挑夫船戶知情不首減本犯罪二等
知情分贓者與犯人同罪贓重以枉法從重論
首報者除免罪外仍向本犯名下照所獲硝黃
入官價値另追給賞如合成火藥賣與鹽徒者
發近邊充軍其出産硝黃本省銀匠藥舗需用
硝黃每次不許過十斤令其呈明地方官批限
買完繳銷違者以私囤論罪
一苗猓蠻戶俱不許帶刀出入及私藏違禁等物
違者照民間私有應禁軍器律治罪該管頭目
人等知而不報者杖一百地方文武官弁失察
照例議處
一官員出差赴任回籍及商民出外貿易等事如
有擕帶軍器途中防護者在京取具兵部印票
在外取具該差遣衙門及該地方官印票註明
所帶件數以備出城沿途照驗仍知會所到地
方限一月繳銷如隱匿原票不繳者照違令律
治罪
縱放軍人歇役
凡管軍千總把總及管隊軍吏縱放軍人出百里
之外買賣或私種田土或隱占在已使喚空歇
軍役(不行操備)者(計所縱放及隱占之軍數)一名杖八十每三名
加一等罪止杖一百罷職若受財賣放者以枉
法從重論所隱(縱放隱占賣放各項)軍人並杖八十若私
使出境因而致死或被賊拘執者杖一百罷職
發邊遠充軍至三名者絞(監候)本營專管官吏知
情容隱不行舉問及虚作逃亡扶同報官者與
犯人同罪(罪止杖一百發邊遠充軍)若管隊把總千總縱放
軍人其本營專管官吏知情故縱或容隱不行
舉問及本營專管官故縱軍人其千總把總管
隊知而不首告者罪亦如之(私使出境而不首告者同罪)
若鈐束不嚴(原無縱放私使之情)致有違犯(或出百里或出外境私自)
(歇役)及(原無知情容隱止)失覺舉者管隊名下一名把總
名下五名千總名下十名本營專管官名下五
十名各笞四十管隊名下二名把總名下十名
千總名下二十名本營專管官名下一百名各
笞五十並留任不及數者不坐若武職官私
家役使軍人不曾隱占歇役(妨廢操備)者一名笞四
十每五名加一等罪止杖八十並每名計一
日追雇工銀(八分五釐五毫)入官若有吉凶借使者
勿論
條例
一凡軍士下班之日其本管官員擅撥與人做工
等項役使照私役軍人本律發落
公侯私役官軍
凡公侯非奉特旨不得私自呼唤官軍前去役使
違者初犯再犯免罪三犯奏請區處其官軍聽
從及不出征時輒於公侯之家門首伺立者官
各杖一百罷職發邊遠充軍軍人同罪(伯爵有犯亦准)
(此律奏請)
從征守禦官軍逃
凡官軍(已承調遣)從軍征討私逃還家及逃往他所者
初犯杖一百仍發出征再犯者絞(監候)知(在逃之)情
窩藏者(不問初犯再犯)杖一百充軍(原籍及他所之)里長知而
不首者杖一百若(征討事畢)軍還(官軍不同振旅)而先歸者
減(在逃)五等因而在逃者杖八十若在京軍人逃
者初犯杖九十各處守禦城池軍人逃者初犯
杖八十俱發充伍再犯(不問京外)並杖一百俱發邊
遠充軍三犯者絞(監候)知(在逃之)情窩藏者與犯人
同罪罪止杖一百充(附近)軍(不在邊遠處絞之限)里長知而
不首者各減(窩藏)二等(從杖罪減科罪止杖八十其從征軍與守禦軍)本
管頭目知情故縱者各(隨所犯次數)與同罪罪止杖
一百罷職附近充軍其(征守)在逃官軍(自逃日為始)一
百日内能自出官首告者(不問初犯再犯)免罪若在限
外自首者減罪二等但於隨處官司首告者皆
得准理(准免罪及減罪二等)若各營軍人(不著本伍)轉投别
營當軍者同逃軍論(或初犯再犯皆依上文律科斷)
條例
一隨征兵丁自軍前逃回者擬斬立決其跟隨之
奴僕雇工有偷盜馬匹軍器及衣服銀兩潛逃
者亦擬斬立決並令步軍統領及沿途各督撫
嚴行緝拿獲日即於本地方正法其不曾偷盜
馬匹器械之奴僕逃回者拿送墩門俟大兵凱
旋之日訊問伊主情願領回者鞭一百刺字取
具保結給領不願領回者發黑龍江等處給披
甲之人為奴不曾偷盜馬匹器械之雇工逃回
者如所雇係旗下家奴枷號三個月鞭一百刺
字交還本主如所雇係民人刺字解回原籍杖
一百徒三年仍向各犯家屬及中保人等追出
原雇價値給還原主
一廣東省盜賊投撫分發入伍壯丁初犯脱逃如
原犯之罪在軍流以上俱面刺逃丁字樣僉妻
酌發雲貴川廣極邊地方足四千里交地方官
嚴行管束若在徒杖以下者照流犯在配脱逃
例枷號兩個月責四十板加徒三年其隣族保
甲知情容隱者照犯人原犯罪減一等治罪
一各處守禦兵丁有拐帶餉米馬匹脱逃者計贓
照常人盜官物律加一等治罪如拐帶同營餉
銀計贓照竊盜加一等治罪所拐帶餉米等項
仍向該犯家屬名下照數追賠知情容留之人
同罪
一旗丁不拘重運回空如有無故潛逃棄船中途
不顧者照守禦官軍在逃律治罪仍於面上刺
逃丁二字
一凡駐防兵丁逃走除照例報部外該駐防處開
明逃人年貌知照該犯本旗及沿途有滿洲兵
丁處所并附近省分一體嚴拿其窩家人等及
失察各官均照例究治
一京外在伍兵丁脱逃俱杖一百枷號一個月示
衆永遠不准入伍
一派往伊犁等處換防種地之滿漢各項兵丁初
次犯逃自行投回者枷號三個月滿日鞭責交
該管官嚴行管束如被拿獲用重枷枷號五個
月痛加責懲折磨差使若逃走二次及在原派
處所曾經犯逃移駐伊犂之後復行逃走者自
行投回應俱用重枷枷號五個月痛加責懲折
磨差使如被拿獲者即行正法
優恤軍屬
凡陣亡病故官軍回鄉家屬(應給)行糧脚力(經過)有司
不即應付者(以家屬到日為始)遲一日笞二十每三日
加一等罪止笞五十
條例
一凡八旗陣亡人等妻室内查有無子嗣或子嗣
穉幼又無家人食糧者伊夫原係職官給原官
一半俸禄米石如係兵丁給食一半錢糧米石
若陣亡之人並無妻室其父母别無子嗣又無
錢糧可依頼為生者亦照此例行
夜禁
凡京城夜禁一更三點鐘聲已静(之後)五更三點鐘
聲未動(之前)犯者笞三十二更三更四更犯者笞
五十外郡城鎮各減一等其(京城外郡因)公務急速
(軍民之家有)疾病生産死喪不在禁限其暮鐘未
靜曉鐘已動巡夜人等故將行人拘留誣執犯
夜者抵罪若犯夜拒捕及打奪者杖一百因
而毆(巡夜)人至折傷以上者絞(監候)死者斬(監候拒捕者指)
(犯夜人打奪者旁人也若巡夜人誣執犯夜因而拒捕互毆至死者以凡鬭毆論)
條例
一凡八旂兵丁無故在城外夜宿者杖八十
大清律例卷十九
