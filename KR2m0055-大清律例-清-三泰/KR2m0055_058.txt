大清律例卷二十一
兵律
廐牧
牧養畜産不如法
凡牧養(官)馬牛駝驘驢羊並以一百頭為率
若死者損者失者各從實開報死者即時
將皮張鬃尾入官牛觔角皮張亦入官其
(管牧)牧長牧副每(馬牛駝)一頭各笞三十每三
頭加一等過杖一百每十頭加一等罪止
杖一百徒三年羊減馬三等(四頭笞一十每三頭加一)
(等過杖一百每十頭加一等罪止杖七十徒一年半)驢驘減馬牛駝
二等(一頭笞一十每三頭加一等過杖一百每十頭加一等罪止杖八十徒二)
(年)若胎生不及時日而死者灰醃並年老
而自死者看視明白不坐若失去賠償損
傷不堪用減死者一等坐罪其死損數目
並不准除
孳生馬匹
凡牧長管領騍馬一百匹為一羣每年三羣孳生
駒一百匹若一年之内止有駒八十匹者笞五
十七十匹者杖六十典牧官不爲用心提調者
(致孳生不及數)各減三等太僕寺官又減典牧官罪二
等
條例
一凡
上駟院太僕寺所管遊牧馬羣每三年整頓一次不
論騍馬兒馬馬駒每三匹内合算當孳生馬一
匹除合算正額外多孳生一百六十匹以上者
為頭等八十匹以上者為二等一匹以上者為
三等牧長牧副分别給賞若合算正額内少孳
生五十匹以下者牧長罰馬五匹牧副各笞四
十一百匹以下者牧長罰馬七匹牧副各笞五
十一百匹以上者牧長罰馬九匹牧副各杖六
十騸馬羣倒斃少者賞多者罰相半者免議賞
罰之數視騍馬羣第三等例其各馬羣賞罰相
半者總管官免議賞多者按羣給賞罰多者按
羣受罰
驗畜産不以實
凡(官司)相驗分揀(相驗其美惡而分别揀選以定高下)官馬牛駝驘驢
不以(美惡之)實者一頭笞四十每三頭加一等罪
止杖一百驗羊不以實減三等若因(驗畜不實)而價
有增減者計所增(虧官)減(損民)價坐贓論入已者以
監守自盜論各從重科斷(不實罪重從不實坐贓自盜罪重從自盜)
(坐贓)
條例
一州縣起解備用馬匹各要經由該管官驗中起
解若有馬販交通官吏醫獸人等兜攬作弊者
問罪枷號一箇月發近邊充軍
養療瘦病畜産不如法
凡養療瘦病(官)馬牛駝驘驢不如法(無論頭數)笞三十
因而致死者一頭笞四十每三頭加一等罪止
杖一百羊減三等
乘官畜脊破領穿
凡官馬牛駝驘驢乘駕不如法而(致)脊破領穿瘡
圍繞三寸者笞二十五寸以上笞五十(並坐乘駕之人)
若牧養瘦者計百頭為率十頭瘦者牧養人及
牧長牧副各笞二十每十頭加一等罪止杖一
百羊減三等典牧官各隨所管牧長多少通計
科罪(亦以十分為率)太僕寺官各減典牧官罪三等
條例
一
車駕行幸所需馬匹車輛及校尉等所乘馬匹俱令該
管職事人員親身關領嚴行約束若校尉當差
人役趕車步軍將馬匹不按時飲水喂草私自
濫行馳驟或在沿途或到處所倒斃走失者各
杖一百躦病損傷者減二等
官馬不調習
凡牧馬之官聽乘官馬而不調習者一匹笞二十
每五匹加一等罪止杖八十
宰殺馬牛
凡私宰自己馬牛者杖一百駝驘驢杖八十觔角
皮張入官誤殺及病死者不坐若故殺他人
馬牛者杖七十徒一年半駝驘驢杖一百(官畜産同)
若計贓重於本罪者准盜論(追價給主係官者准常人盜官物斷)
(罪並免刺)若傷而不死不堪乘用及殺猪羊等畜者
計(殺傷所)減(之)價亦准盜論各追賠所減價錢(完官)
(給主)價不減者笞三十其誤殺傷者不坐罪但追
賠減價為從者(故殺傷)各減一等(官物不分首從)若
故殺緦麻以上親馬牛駝驘驢者與本主私宰
罪同(追價賠主)殺猪羊等畜者計減價坐贓論罪止
杖八十其誤殺及故傷者俱不坐但各追賠減
價若官私畜産毁食官私之物因而殺傷者
各減故殺傷三等追賠所減價(□畜主)畜主賠償
所毁食之物(還官主)若(故)放官私畜産損食官
私物者笞三十(計所食之)贓重(於本罪)者坐贓論(罪止杖一)
(百徒三年)失(防)者減二等各賠所損物(還官主)若官
畜産(失防)毁食官物者止坐其罪不在賠償之限
若畜産欲觸觝踢咬人登時殺傷者不坐罪
亦不賠償(兼官私)
條例
一凡屠戸將堪用牲畜買去宰殺者雖經上稅仍
照故殺他人駝驘律杖一百若將竊盜所偷堪
用牲畜不上税買去宰殺者與竊盜一體治罪
一宰殺耕牛並私開圈店及販賣與宰殺之人初
犯俱枷號兩個月杖一百若計隻重於本罪者
照盜牛例治罪再犯發附近充軍殺自己牛者
枷號一個月杖八十故殺他人牛者杖七十徒
一年半若計隻重於本罪者均照盜牛例治罪
免刺罪止杖一百流三千里其殘老病死者勿
論
一開設湯鍋宰殺堪用馬一二匹者枷號四十日
責四十板三四匹者杖六十徒一年五匹以上
每馬四匹遞加一等至三十匹者杖一百流三
千里三十匹以上者發雲貴兩廣烟瘴少輕地
方交與地方官嚴行管束(若旗人有犯亦計匹論罪一匹至四匹者)
(俱枷號四十日五匹以上每四匹遞加一等加枷號五日至三十匹以上者發黑龍江當差)
牙行及賣馬之人知情者照數各減宰馬人罪
一等至三十匹以上者均發附近充軍其徒罪
以下再犯及知情賣與者俱不計匹數均發近
邊充軍失察之地方官按數分别議處
一凡失察私宰耕牛之地方官照失察宰殺馬匹
例交部分别議處若能拿獲䆒治者免其處分
一附京州縣及京汛地方有馬窰子宰剝馬匹者
發往黑龍江給索倫兵丁為奴失察之官弁照
例議處
畜産咬踢人
凡馬牛及犬有觸觝踢咬人而(畜主)記號拴繫不如
法若有狂犬不殺者笞四十因而殺傷人者以
過失論(各准鬭毆殺傷收贖給主)若故放令殺傷人者減鬭
毆殺傷一等(親屬有犯者依尊卑相毆殺傷律)其受雇醫療畜
産(無制控之術)及無故(人自)觸之而被殺傷者不坐罪
若故放犬令殺傷他人畜産者各笞四十追
賠所減價錢(給主)
隱匿孳生官畜産
凡牧養係官馬驘驢等畜所得孳生限十日内報
官若限外隱匿不報計(所隱匿之價為)贓准竊盜論(止杖)
(一百流三千里)因而盜賣或(將不堪孳生)抵換者並以監守
自盜論罪(不分首從併贓至四十兩雜犯斬)其典牧官太僕寺
官知情不舉與犯人同罪不知者俱不坐(買主知情)
(以故買盜贓科匿賣抵換之物還官)
條例
一凡屯莊居住旂人莊頭畜養馬匹各用該旂印
烙無印烙者察出將馬入官養馬之人杖一百
屯領催不行察出者笞五十首報免罪
一口外羣内馬匹盜賣抵換照監守自盜律科罪
若將有太僕寺滿字印烙馬匹明知故買者與
犯人同罪
私借官畜産
凡監臨(官吏)主守(之人)將係官馬牛駝驘驢私自借用
或轉借與人及借之者(不論久近多寡)各笞五十驗(計借)
(過)日(期)追雇賃錢入官若計雇賃錢重(於笞五十)者
各坐贓論加一等(雇錢不得過其本價官畜死依毁棄官物在場牽去依常)
(人盜)
公使人等索借馬匹
凡公使人等承差經過去處(除應付脚力外)索借有司官
馬匹騎坐者杖六十驢驘笞五十官吏應付者
各減一等罪坐所由(應付之人)
大清律例卷二十一
