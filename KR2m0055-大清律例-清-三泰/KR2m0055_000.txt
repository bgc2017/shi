世祖章皇帝御製大清律原序
朕惟
太祖
太宗創業東方民淳法簡大辟之外惟有鞭笞朕仰荷
天休撫臨中夏人民既衆情偽多端每遇奏讞輕重出入
頗煩擬議律例未定有司無所稟承爰敕法司官廣
集廷議詳譯明律參以國制增損劑量期於平允書
成奏進朕再三覆閱仍命内院諸臣校訂妥確乃允
刊布名曰大清律集解附例爾内外有司官吏敬此
成憲勿得任意低昂務使百官萬民畏名義而重犯
法冀幾刑措之風以昭我
祖宗好生之德子孫臣民其世世守之
順治三年五月
