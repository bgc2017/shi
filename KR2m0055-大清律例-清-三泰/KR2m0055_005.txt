律例館總裁(臣)三泰等謹查
大清律自
世祖章皇帝定鼎之初即
命刑部尚書吳達海等詳譯明律參以
國制書成奏進刊布中外
聖祖仁皇帝康熙九年
命大學士管刑部尚書事對喀納等復行校正十八年
特諭刑部將定律之外所有條例應去應存詳加酌定
刊刻通行名為見行則例二十八年准臺臣盛符
升奏請將見行則例載入
大清律條例内
命尚書圖納張玉書等為總裁至四十六年繕寫進
呈留
覽未發
世宗憲皇帝雍正元年復
命大學士朱軾尚書查郎阿等為總裁於應增應減之
處再行詳加分晰作速修完至雍正五年奏准頒
行我
皇上御極之元年允尚書傅鼐陳奏
特命(臣)三泰等為總裁臣等奉
命遴選提調(臣)何瞻纂修臣岳泰等逐條考正重加編
輯又詳校定例纂入一千四十九條節次恭繕進
呈蒙
皇上親加鑒定間有未協之處悉經
諭旨改正
特命刊布内外永遠遵行臣等幸生
盛世仰見典章之大成謹拜手稽首敬錄
世祖章皇帝御製原序一篇
聖祖仁皇帝上諭一道
世宗憲皇帝御製序文一篇
諭旨一道冠諸卷首其諸臣章奏附錄於後云臣三泰
等恭紀
