大清律例卷四
名例律上(名者五刑之罪名例者五刑之體例也)
五刑
笞刑五(笞者擊也又訓為恥用小竹板)
一十(折四板)二十(除零折五板)
三十(除零折一十板)四十(除零折一十五板)
五十(折二十板)
杖刑五(杖重於笞用大竹板)
六十(除零折二十板)七十(除零折二十五板)
八十(除零折三十板)九十(除零折三十五板)
一百(折四十板)
徒刑五(徒者奴也盖奴辱之)
一年杖六十一年半杖七十
二年杖八十二年半杖九十
三年杖一百
流刑三(不忍刑殺流之遠方)
二千里杖一百二千五百里杖一百
三千里杖一百
死刑二
絞斬(内外死罪人犯除應决不待時外餘俱監固候)
(秋審朝審分别情實緩决矜疑奏請定奪)
條例
一凡笞杖罪名折責槩用竹板長五尺五寸小竹
板大頭闊一寸五分小頭闊一寸重不過一斤
半大竹板大頭闊二寸小頭闊一寸五分重不
過二斤其強盜人命事件酌用夾棍
一夾棍中梃木長三尺四寸兩旁木各長三尺上
圖下方圓頭各闊一寸八分方頭各闊二寸從
下量至六寸處鑿成圓窩四箇面方各一寸六
分深各七分拶指以五根圓木為之各長七寸
徑圓各四分五釐其應夾人犯不得實供方夾
一次再不實供許再夾一次用刑官有任意多
用者該管上司不時察參倘有徇隠事發並交
部議處
一凡監禁人犯止用細鍊不用長枷其應枷號人
犯除律例開載應用重枷枷號者仍照遵行外
其餘枷號俱重二十五斤
一凡民人犯軍流徒罪者俱俟到配所之日决杖
一每年於小滿後十日起至立秋前一日止如立
秋在六月内以七月初一日為止將枷責等輕
罪人犯照例減等發落笞罪寬免監禁重犯令
管獄官量加寬恤刑部現審案件審眀減等按
季彙題其人犯俱交該旂該地方官暫行保釋
俟立秋後送部發落
一直隸各省熱審之先審擬具題到部遇熱審仍
行減等發落督撫熱審時審擬減等具題雖過
熱審之期到部亦仍行減等發落其原具題時
遇熱審有情罪不符駁回後具題逾熱審亦減
等完結
一每年正月六月俱停刑内外立決重犯俱監固
俟二月初及七月立秋之後正法其五月内交
六月節及立秋在六月内者亦停正法
一每逢熱審之期一應杖責之犯無論
題逹重案以及其餘事件統於減等之中遞行八折
發落
一各省問刑衙門夾棍州縣呈眀知府驗烙知府
呈眀按察司驗烙按察司呈眀督撫驗烙其尺
寸長短寬窄俱刻於中梃之上如有擅用未曾
驗烙夾棍者以酷刑題參
贖刑(五刑中俱有應贖之欵附列於此以便引用)
納贖(無力依律决配有力照律納贖)
收贖(老幼廢疾天文生及婦人折杖照律收贖)
贖罪(官員正妻及例難的决並婦人有力者照律贖罪)
一凡軍民諸色人役審有力者與舉人監生生員
冠帶官不分笞杖徒流雜犯死罪應准納贖者
俱照有力稍有力圖内數目折銀納贖若舉監
生員人等例該除名革役罪不應贖者與軍民
人等罪應贖而審無力者笞杖徒流雜犯死罪
俱照律的决發落
一凡文武官革職有餘罪及革職後另犯笞杖徒
流雜犯死罪俱照有力圖内數目納贖若無力
的决發落其貪贓官役概不准納贖
一凡官員有先參婪贓革職提問者如審無婪贓
入已止擬因公那用因公科歛坐贓致罪則除
革職外餘罪納贖俱免如别案革職者仍照例
納贖
一各
壇祠祭署奉祀祀丞神樂觀提點協律郎贊禮郎司樂
等官並樂舞生及養牲官軍有犯姦盜詐偽失
誤供祀並一應贓私罪名官及樂舞生罷黜軍
革役仍照律發落若訐告詞訟及因人連累並一
應公錯過誤犯罪者照律納贖
一太常寺厨役但係訐告詞訟過誤犯罪及因人
連累問該笞杖罪名者納贖仍送本寺著役徒
罪以上及姦盜詐偽並有誤供祀等項不分輕
重俱的决改撥光禄寺應役
一僧道官有犯徑自提問及僧道有犯姦盜詐偽
並一應贓私罪名責令還俗仍依律例科斷其
公事失錯因人連累及過誤致罪者悉准納贖
各還職為僧為道
一婦女犯姦杖罪的决枷罪收贖
一凡律例開眀准納贖不准納贖者仍照舊遵行
外其律例内未經開載者問刑官臨時詳審情
罪應准納贖者聽其納贖不應准納贖者照律
的决發落如承問官濫准納贖者交該部議處
多取肥己者計贓科罪
十惡
一曰謀反(謂謀危社稷)
二曰謀大逆(謂謀毁宗廟山陵及宫闕)
三曰謀叛(謂謀背本國潛從他國)
四曰惡逆(謂毆及謀殺祖父母父母夫之祖父母父母殺伯叔父母姑兄姊外祖父母及)
(夫者)
五曰不道(謂殺一家非死罪三人及支解人若採生折割造畜蠱毒魘魅)
六曰大不敬(謂盜大祀神御之物乘輿服御物盜及偽造御寳合和御藥誤不依本方)
(及封題錯誤若造御膳誤犯食禁御幸舟船誤不堅固)
七曰不孝(謂告言咒罵祖父母父母夫之祖父母父母及祖父母父母在别籍異財若奉)
(養有缺居父母喪身自嫁娶若作樂釋服從吉聞祖父母父母喪匿不舉哀詐稱祖父母父母)
(死)
八月不睦(謂謀殺及賣緦麻以上親毆告夫及大功以上尊長小功尊屬)
九曰不義(謂部民殺本屬知府知州知縣軍士殺本管官吏卒殺本部五品以上長官若)
(殺見受業師及聞夫喪匿不舉哀若作樂釋服從吉及改嫁)
十曰内亂(謂姦小功以上親父祖妾及與和者)
八議
一曰議親(謂皇家袒免以上親及太皇太后皇太后緦麻以上親皇后小功以上親皇太)
(子妃大功以上親)
二曰議故(謂皇家故舊之人素得侍見特蒙恩待日久者)
三曰議功(謂能斬將奪旗摧鋒萬里或率衆來歸寧濟一時或開拓疆宇有大勲勞銘功)
(太常者)
四曰議賢(謂有大德行之賢人君子其言行可以為法則者)
五曰議能(謂有大才業能整軍旅治政事為帝王之良輔佐者)
六曰議勤(謂有大將吏謹守官職早夜奉公或出使遠方經涉艱難有大勤勞者)
七曰議貴(謂爵一品及文武職事官三品以上散官二品以上者)
八曰議賓(謂承先代之後為國賓者)
條例
一已革宗室之紅帶已革覺羅之紫帶犯事治罪
與旂人無異交刑部照旂人例枷號鎖禁完結
應議者犯罪
凡八議者犯罪(開具所犯事情)實封奏聞取旨不許擅自
勾問若奉旨推問者開具所犯(罪名)及應議之狀
先奏請議議定(將議過緣由)奏聞取自上裁其犯
十惡者(實封奏聞依律議擬)不用此律(十惡或專主謀反叛逆言非也盖十)
(惡之人悖倫逆天茂禮賊義乃王法所必誅故特表之以嚴其禁)
條例
一凡應八議之人問鞫不加考訊皆據各証定罪
一三品以上大員革職拏問不得遽用刑夾有不
得不刑訊之事請
旨遵行
應議者之父祖有犯
凡應八議者之祖父母父母妻及子孫犯罪實封
奏聞取旨不許擅自勾問若奉旨推問者開具
所犯及應議之狀先奏請議議定奏聞取自上
裁若皇親國戚及功臣(八議之中親與功為最重)之外祖父
母伯叔父母姑兄弟姊妹女壻兄弟之子若四
品五品(文武)官之父母妻(未受封者)及應合襲廕子孫
犯罪從有司依律追問議擬奏聞取自上裁(其始)
(雖不必參題其終亦不焉許擅决猶有體恤之意)其犯十惡反逆緣坐
及姦盜殺人受財枉法者(許徑斷决)不用此(取旨及奏裁之)
律其餘親屬奴僕管莊佃甲倚勢虐害良民
陵犯官府者(事發聽所在官司徑自提問)加常人罪一等(非倚)
(勢而犯不得概行加等)止坐犯人(不必追究其本主)不在上請之
律若各衙門追問之際占恡不發者並聽當
該官司實封奏聞區處(謂有人於本管衙門告發差人勾問其皇親國)
(戚及功臣占恡不發出官者並聽當該官司實封奏聞區處)
條例
一凡滿洲蒙古漢軍綠營官員軍民人等有犯死
罪除十惡侵盜錢糧枉法不枉法贓強盜放火
發塜詐偽故出入人罪謀故殺各項重罪外其
尋常鬭毆及非常
赦所不原各項死罪察其父祖及子孫陣亡者准將陣
亡確實事跡随本聲敘
一凡犯該死罪如有祖父及子孫陣亡者於聲眀
優免一人一次後俱不准再行聲請
一各犯祖父人等陣亡在内由刑部在外由各該
督撫於取供定罪後即移咨八旂兵部查取確
實簡眀事跡聲敘入本恭候
欽定
職官有犯
凡在京在外大小官員有犯公私罪名所司開具
事由實封奏聞請旨不許擅自勾問(指所犯事重者言若)
(事輕傳問不在此限)若許准推問依律議擬奏聞區處仍
候覆准方許判決若所屬官被本管上司非
禮陵虐亦聽開具(陵虐)實跡實封徑自奏陳(其被參後)
(將原參上司列欵首告者不准行仍治罪)
條例
一各處大小土官有犯徒流以上依律科斷其杖
罪以下交部議處
一廕生有犯應題參處分者聽各衙門題參其文
武生員犯該徒流以上等罪地方官一面詳請
斥革一面即以到官之日扣限審訊不必俟學
政批回始行究擬其情節本輕罪止戒飭者審
眀移會該學教官照例發落詳報學政查核貢
監生有犯同
一文職道府以上武職副將以上有犯公私罪名
應審訊者仍照例題參奉到
諭旨再行提訊其餘文武各員於題參之日即將應質
人犯拘齊審究如督撫同駐省分一面具題一
面行知應承審衙門即行提訊
一凡參革發審之案查眀被參之人如係同知遊
擊以下等官遴委知府審理係道府副將等官
遴委道員審理統令就近提齊欵証秉公確訊
其案内牽連被害之人無關輕重者該道府審
眀錄供之後即分别保釋止將重罪要犯帶至
省内由司覆勘解院審擬完結
文武官犯公罪(凡一應不係私己而因公事得罪者曰公罪)
凡内外大小文武官犯公罪該笞者一十罰俸一
箇月二十三十各遞加一月(二十罰兩月三十罰三月)四十
五十各遞加三月(四十罰六月五十罰九月)該杖者六十罰
俸一年七十降一級八十降二級九十降三級
俱留任一百降四級調用(如吏兵二部處分則例應降級革職戴罪)
(留任者仍照例留任)吏典犯者笞杖決訖仍留役
條例
一休職病故旂員未完罰俸銀兩無俸可扣者照
外省官員之例槩予免追如本身係世襲官職
及休職有俸者仍照數扣抵
文武官犯私罪(凡不因公事己所自犯皆為私罪)
凡内外大小文武官犯私罪該笞者一十罰俸兩
箇月二十罰俸三箇月三十四十五十各遞加
三月(三十罰六月四十罰九月五十罰一年)該杖者六十降一級
七十降二級八十降三級九十降四級俱調用
一百革職離任(犯贓者不在此限)吏典犯者杖六十以
上罷役
條例
一文武官員舉人監生生員冠帶官及吏典兵役
但有職役之人犯姦盜詐偽并一應贓私罪名
俱發為民遇
赦取問眀白罪雖
宥免仍革去職役
一凡外任各官遇有錢糧刑名事件應行革職者
該督撫題參時即行摘印委員署理俟奉
旨之日再行開缺若有奉
旨寬宥者仍准復還原任
犯罪免發遣
凡旗人犯罪笞杖各照數鞭責軍流徒免發遣分
别枷號徒一年者枷號二十日每等遞加五日
總徒准徒亦遞加五日流二千里者枷號五十
日每等亦遞加五日充軍附近者枷號七十日
近邊者七十五日邊遠沿海邊外者八十日極
邊烟瘴者九十日
條例
一凡移來
盛京新滿洲等若有犯法者該將軍照新滿洲例辦
理如過五年仍照舊人治罪
一凡八旗滿洲蒙古漢軍奴僕犯軍流等罪除已
經入籍為民者照民人辦理外其現在旗下家
奴犯軍流等罪俱依例酌發駐防為奴不准折
枷犯該徒罪者除漢軍奴僕照例問擬實徒外
其餘照旗下正身例折枷鞭責發落至設法贖
身並未報眀旗部之人無論伊主曾否收得身
價仍作為原主戶下家奴有犯軍流等罪仍照
例問發
一凡旗人毆死有服卑幼罪應杖流折枷者除依
律定擬外仍酌量情罪請
旨定奪不得概入彙題其有情節慘忍者發往黑龍江
三姓等處不准枷責完結旗員中如有誣告訛
詐行同無頼不顧行止者亦如之
一漢軍家奴犯該徒罪者照民人一體實徒徒滿
之後仍押解回旗交與伊主服役管束
一問擬旗人罪名務詳核案情如實係寡廉鮮恥
有玷旗籍者無論滿洲蒙古漢軍均削去本身
戸籍依律發遣仍逐案聲眀請
旨其餘尋常犯罪及因公事獲譴者仍照例折枷鞭責
完結
軍籍有犯
凡軍籍人犯罪該徒流者各依所犯杖數決訖徒
五等依律發配徒限滿日仍發回原衛所(並所隷州)
(縣)流三等照依地里遠近發直省衛所(並所隸州縣)
附籍犯該充軍者依律發遣
犯罪得累減
凡一人犯罪應減者若為從減(謂共犯罪以造意者為首随從者減)
(一等)自首減(謂犯法知人欲告而自首者聽減二等)故失減(謂吏典故出人)
(罪放而還獲止減一等首領官不知情以失論失出減五等比吏典又減等還獲又減一等)
(通減七等)公罪遞減之類(謂同僚犯公罪失於入者吏典減三等若未決放又)
(減一等通減四等首領官減五等佐貳官減六等長官減七等之類)並得累(減而復)
減(如此之類俱得累減科罪)
以理去官(以理謂以正道理而去非有别項事故者)
凡任滿得代改除致任等官與見任同(謂不因犯罪而解任)
(者若沙汰冗員裁革衙門之類雖為事解任降等不追誥命者並與見任同)封贈官
與(其子孫)正官同其婦人犯夫及義絶(不改嫁)者(親子)
(有官一體封贈)得與其子之官品同(謂婦人雖與夫家義絶及夫在被出)
(其子有官者得與子之官品同為母子無絶道故也此等之人)犯罪者並依職
官犯罪律擬斷(應請旨者請旨應徑問者徑問一如職官之法)
條例
一子孫緣事革職其父祖
誥勅不追奪者仍與正官同若致仕及封贈官犯贓與
無禄人同科
無官犯罪
凡無官犯罪有官事發(所犯)公罪笞杖以上俱依律
納贖卑官犯罪遷官事發在任犯罪去任(考滿)
(丁憂致仕之類)事發公罪笞杖以下依律降罰杖一百
以上依律科斷本案黜革笞杖以上折贖俱免
若事干埋没錢糧遺失官物雖係公罪事須追
究眀白(應賠償者賠償應還官者還官)但犯一應私罪並論如
律其吏典有犯公私罪名各依本律科斷
條例
一無官犯贓有官事發照有官參提以無禄人科
斷有官時犯贓黜革後事發不必參提以有禄
人科斷
除名當差
凡職(兼文武)官犯(私)罪罷職不敘(應)追奪(誥勅)除名(削去)
(仕籍)者官(階勲)爵皆除(不該追奪誥勅者不在此限)僧道犯罪曾
經決罰者(追收度牒)並令還俗(職官僧道之原籍)軍民竈戶
各從本色發還原籍當差
條例
一凡失陷城池行間獲罪及貪贓革職各官封贈
俱行追奪其别項革職者免追
一凡知縣以上及佐貳雜職等官因貪贓枉法革
職者任内有降罰案件照例仍追編俸外如佐
雜等官實係因公罣誤毋論任内降罰案件多
寡所有食過編俸一槩免其追賠
流囚家屬
凡犯流者妻妾從之父祖子孫欲随者聽遷徙安
置人(随行)家口(妻妾父祖子孫)亦准此若流徙人(正犯)身死
家口雖經附(入配所之)籍願還鄉者放還(軍犯亦准此)其
謀反叛逆及造畜蠱毒若採生折割人殺一家
三人會赦猶流者家口不在聽還之律
條例
一叛逆案内奉
特旨免死僉妻發遣給與
盛京寧古塔等處新滿洲為奴者永不許贖身律應
籍没家產者仍行籍没
一凡軍流徒犯俱開眀籍貫年歲行文配所其軍
流犯之妻及有子願随者亦開眀年歲若解部
發遣人犯造册送部如係旂人並開眀旂色佐
領
一内地軍流人犯身故除妻子不願回籍並會
赦不准放還外其餘令該地方官給咨回籍若婦人無
子及子幼者咨眀本省督撫令本犯親戚領回
原籍不准官為資送
一凡發遣當差人犯之妻子原係随往遣所者如
本犯身故妻子情願攜骸回籍該管官查眀確
實令其回籍其力不能來者俱入於本處檔内
令其披甲若係奉
旨發遣或部議僉遣及發遣打牲烏喇人犯身故其妻
子有願攜骸回籍者令該將軍督撫按情罪之
輕重分别具奏請
旨遵行
一凡律應定擬僉遣之犯承審官於審訊時即訊
取本犯確供將伊妻姓氏年貌即於招詳内聲
眀如無妻室即取具隣族甘結加具印結随招
申送若係隔屬隔省一面於招内申報一面移
查原籍取結俟結到之日即行加結申送不得
俟結案後再行查僉如有因妻患病留養將本
犯先行發遣者俟伊妻病痊補解時令伊親屬
随同差役解赴遣所交與本犯收領若伊妻年
過六十以上並原係有疾不能随行及患病留
養後成篤廢不能補解者該地方官取具隣族
甘結加具印結申詳各上司行文本犯遣所俾
令知之其有應行報部者報部查核倘有捏結
情弊將具結之隣族照軍流人犯捏報留養例
杖一百犯妻立即補解其不行詳察之地方官
並轉詳之該上司交部分别議處
一犯軍流等罪之土司例發近省安插者本犯身
故或無子及雖有子而幼小者其妻子並許回
籍
一旂民發遣人犯係奉
特旨著僉妻子及例應僉妻者聽遣所該管官同本犯
一例管束本犯身故後有情願攜骸回歸者該
將軍等照例查奏准其回旗回籍若非
特旨僉遣及例應僉遣之家屬則本非罪犯各該衙門
於起解文内務將随往字樣註眀遣所該管官
記檔安插毋得概同本犯一例羈管有願回旗
籍及本犯身故後有情願攜骸回歸者即准回
歸報部不在奏請之例倘該管各官故為留難
刁蹬不行奏報及失於查察者交部分别議處
一軍流發遣人犯到配後生長子孫本犯在日其
子孫如欲往他處耕種貿易呈眀該管衙門聽
其自便至配所生長之女本犯或許嫁他處或
寄養與人亦聽其自便
一賞旗為奴人犯之在籍子孫有前往遣所省視
及随往之子孫原不在僉遣之内欲行回歸即
赴該管衙門報名給與印票准其回歸仍將随
往子孫回歸之處照例報部本犯之主不得挾
勢羈留倘有刁留計䧟不得回歸者將本主照
存養良家男女為奴婢律治罪該管官一併交
部議處
一八旗發遣人犯内如搶奪殺人下手為從者竊
盜臨時拒捕殺人為從者竊盜三犯計贓五十
兩以下至三十兩者旗人三犯竊盜折枷後又
犯竊計贓五十兩以下者攔路截袋穵越倉墻偷
米不至死罪者偷採人參人至百名以上參至
五百兩以上為從者兇徒生事行兇者誘拐婦
人子女被誘之人不知情及迷拐幼小子女為
從者夥衆開窰誘取婦人子女藏匿勒賣為從
者圖財害命不行而分贓及傷人未死不加功
而已得財者夥衆搶去良人子弟強行雞姦之
餘犯問擬發遣者兇徒圖財放火因而焚壓致
斃人命情有可原者強姦十二歲以下幼女未
成者指稱雞姦誣告人致死罪未決者此等情
重各犯在遣所病故所有妻子概不准攜骸回
旗其餘本犯身故妻子情願攜骸回旗者該管
將軍詳敘原案情罪咨部核議辦理
凡罪應緣坐及造畜蠱毒採生折割人殺一家
非死罪三人等項犯屬仍照例僉發外其餘一
應軍流遣犯家屬均毋庸僉配如有情願随帶
者聽其自便不得官為資送
一例應發往烏魯木齊等處人犯内除伊妻實係
殘廢篤疾或年逾六十及該犯父母老病應留
侍養者取具地方官切實印結准其免僉外其
餘一概僉妻發配如有情願随帶子女者一體
官為資送其軍流内改發烏魯木齊等處人犯
有情願攜帶妻子者亦一併官為資送
一發往烏魯木齊等處人犯如果悔過悛改視其
原犯情罪輕重定限或三年或五年編入該處
民戶册内給與地畝令其耕種納糧其未經到
配本犯中途病故跟随妻子或因到配已近不
願回籍或子已年長堪勝力作情願到配為民
者令地方官訊眀仍行發往即入於各該處民
籍安插耕種不必令其為奴如有寡妻弱子不
任力作或自願回籍者該地方官照例遞回原
籍至已經到配年限未滿以前本犯身故者其
子即照年限已滿例准入民籍一體安插不必
復令為奴
一蒙古人犯例應僉遣之妻子其随從本夫者照
例交與河南山東驛地當差如本犯已經正法
其妻子單行發遣者將該犯等酌發南省駐防
兵丁為奴至僉解遞送之處悉照應緣坐犯屬
之例辦理
一旗人發遣家奴如有同妻子一併送部發遣者
其妻子一體賞給兵丁為奴
一滿洲蒙古漢軍發往新疆人犯除罪犯寡廉鮮
耻削去旗籍者應照民人一體辦理外其餘發
往種地當差之犯係滿洲蒙古旗人如原犯軍
流者定限三年免死減等者定限五年果能改
過安分即交伊犂駐防處所歸入各旗挑補駐
防兵丁當差係漢軍人犯照民人分定年限入
於彼處綠營食糧此等人犯如情願迎取妻妾
家口者該管大臣移咨該旗咨送兵部官為資
送
常赦所不原
凡犯十惡殺人盜係官財物及強盜竊盜放火發
塚受枉法不枉法贓詐偽犯姦略人略賣和誘
人口若姦黨及讒言左使殺人故出入人罪若
知情故縱聽行藏匿引送說事過錢之類一應
實犯(皆有心故犯)雖會赦並不原宥其過誤犯罪(謂過)
(失殺傷人失火及誤毁遺失官物之類)及因人連累致罪(謂因别人犯罪)
(連累以得罪者如人犯罪失覺察關防鈴束及干連聽使之類)若官吏有犯公
罪(謂官吏人等因公事得罪及失出入人罪若文書遲錯之罪皆無心誤犯)並從赦
宥(謂會赦皆得免罪)其赦書臨時(欽)定(實犯等)罪名特(賜宥)
免(謂赦書不言常赦所不原臨時定立罪名寬宥者特從赦原)及(雖不全免)減降
從輕者(謂降死從流流從徒徒從杖之類)不在此限(謂皆不在常赦所不)
(原之限)
條例
一凡殺死本宗緦麻以上尊長及外姻小功尊屬
者俱不准援
赦
一番役誣䧟無辜妄用腦篐及竹簽烙鐵等刑致
斃人命者以故殺論不准援
赦
一誣告叛逆被誣之人已決者誣告之人擬斬立
決被誣之人未決者擬斬監候不准援
赦俱不及妻子家產
一誣告平民因而拖累致死三人以上者以故殺
論不准援
赦
一凡關係軍機兵餉事務俱不准援
赦寬免(關係行間兵餉者乃坐)
一以赦前事告言人罪者以其罪罪之若干係錢
糧婚姻田土等項罪雖遇
赦寬免事須究問眀白(應進取者仍行進取應改正者仍行改正)
一捕役誣拏良民及曾經犯竊之人威逼承認除
被誣罪名遇
赦尚准援免者其反坐之番役亦得援
赦免罪外若將平民及犯竊之輕罪人犯逼認為謀殺
故殺強盜者將捕役照例充軍遇
赦不准援免
一凡遇
恩詔内開有軍流俱免之條其和同誘拐案内係民人
改發烟瘴少輕地方者既准寬免係旂下家人
於誘拐案内發遣為奴人犯亦許一體援免
一直省地方偶值雨澤愆期應請清理刑獄者除
徒流等罪外其各案内牽連待質及笞杖内情
有可原者該督撫一面酌量分别減免省釋一
面奏
聞
流犯在道會赦
凡流犯在道會赦(赦以奉旨之日為期必於程限内未至配所會赦者方准赦回)
(若雖未至配所)計行程過限者不得以赦放(恐姦徒有意遷延謂)
(如流三千里日行五十里合該六十日程未滿六十日會赦不問已行遠近並從赦放若從起)
(程日至奉旨日總計有違限者不在赦限若在道)有故者不用此律(有故)
(謂如沿途患病或阻風被盜有所在官司保勘文憑者皆聽除去事故日數不入程限故云不)
(用此律)若(於途中)曾在逃雖在程限内(遇赦)亦不放免
其逃者身死所随家口願還者聽遷徙安置人
准此(軍罪亦同)其流犯及遷徙安置人已至配所
及犯謀反叛逆緣坐應流若造畜蠱毒採生折
割人殺一家三人會赦猶流者並不在赦放之
限其徒犯在道會赦及已至配所遇赦者俱
行放免(流犯加徒者亦免加徒)
犯罪存留養親
凡犯死罪非常赦不原者而祖父母(高曾同)父母老
(七十以上)疾(篤廢)應侍(或老或疾)家無以次成丁(十六以上)者(即與)
(獨子無異有司推問眀白)開具所犯罪名(並應侍緣由)奏聞取自
上裁若犯徒流(而祖父母父母老疾無人侍養)者止杖一百餘
罪收贖存留養親(軍犯准此)
條例
一凡犯罪有兄弟俱擬正法者存留一人養親仍
照例奏聞請
旨定奪
一凡部内題結軍流徒犯及免死流犯未經發配
以前告稱祖父母父母老疾家無以次成丁者
如屬宛大二縣民人該縣出結府尹確察報部
如屬五城民人掌印兵馬司指揮出結巡城御
史確察報部如屬外省民人州縣官出結督撫
確察報部軍流徒犯照數決杖徒犯枷號一箇
月軍流枷號四十日免死流犯枷號兩箇月俱
准存留養親其各省題結人犯不必解部該督
撫照此例發落若知情捏出印結以故出論如
有受賄情弊以枉法論失察者交該部議處其
隣保族長等内有假捏出結者杖一百受財出結
者以枉法從重論若地方官出結後上司復令
察出或原官察出及鄉約人等首送者除本犯
仍行發配外官員及隣保人等俱免議其在外
人犯咨解到部之後告留養者不准
一凡鬭毆殺人之犯如有祖父母父母老疾應侍
奉
旨准其存留養親者將該犯照免死流犯例枷號兩個
月責四十板仍令該地方官酌量該犯情由輕
重以傷至數處及金刃致死者為重傷以傷非
金刃又止一二處並戲殺誤殺為輕傷如係有
力之家情重者追銀五十兩情輕者追銀三十
兩如果貧難無力之人情重者追銀二十兩情
輕者追銀十兩給與死者家屬養贍該督撫先
將該犯情重情輕有力無力之處於應侍䟽内
一併聲眀仍照軍流留養例取具隣保族長等
甘結並地方官印結報部倘有知情捏結等弊
照捏報軍流留養例分别議處治罪
一殺人之犯有奏請存留養親者查眀被殺之人
有無父母是否獨子於本内聲眀如被殺之人
亦係獨子親老無人奉侍則殺人之犯不准留
養
一夫毆妻至死並無故殺别情者果係父母已故
家無承祀之人承審官據實查眀取具隣保族
長甘結並地方官印結將應行承祀緣由於䟽
内聲眀請
旨如准其承祀將該犯枷號兩個月責四十板存留承
祀倘有捏稱家無承祀之人希圖脱罪者將本
犯照律治罪承審出結各官及隣保人等照例
分别議處治罪
一凡旗人犯斬絞外遣等罪例合留養者照民人
一體留養
一孀婦獨子有犯戲殺誤殺等案如伊母守節已
逾二十年者該督撫查眀被殺之人並非孤子
取結申眀具題法司核覆奏請留養其鬭毆殺
人者審無謀故别情該犯之母守節已逾二十
年而又年逾五十者定案時亦准將應侍緣由
於本内聲叙至犯該軍流徒罪除犯姦強盜誘
拐行兇及有關倫理擾害地方者照例科斷外
其無知誤犯者該督撫查眀將果係獨子及伊
母守節已逾二十年之處聲眀報部詳核照例
分别枷責仍令按季彙題
一凡鬭毆命案於相驗時即將兇犯有無祖父母
父母老疾及該犯是否獨子訊証眀確一併詳
報定案時如應留養再行取結若到案時非例
應留養之人及成招時其祖父母父母已成老
疾或兄弟子姪死亡仍一體援例留養
一凡弟殺胞兄及毆殺大功以下尊長者皆按律
定擬概不准聲請留養承祀若按其所犯情節
實可矜憫者該督撫於䟽内敘眀恭候
欽定至夫毆妻至死應留養承祀之案仍照定例遵行
一凡犯搶奪竊盜及三犯竊盜罪應軍流徒者果
有父母老疾應侍與例相符准其留養一次照
例折枷刺字詳記檔案若留養之後復犯搶竊
及先犯搶留養後又犯竊或先犯竊留養後又
犯搶並審係積匪猾賊一概不准留養
一凡因誣告擬流加徒之犯除被誣罪名應准留
養者仍照定例遵行外如誣告人謀故殺及為
強盜等罪以致被誣良民久淹獄底身受刑訊
蕩產破家迨審眀反坐者依律問發不准留養
一凡造賣販賣賭具之犯查眀父母老疾應侍照
搶竊等犯留養例亦准其留養一次
一凡留養之犯在他省獲罪審係遊蕩他鄉遠離
父母者即屬忘親不孝之人雖與例相符不准
留養若係官役奉差客商貿易確實有據及兩省
地界毗連相距在數千里以内者該督撫於定
案時察覈眀確按其情罪輕重照例將應侍緣
由於題本内聲叙
一凡曾經忤逆犯案及素習匪類為父母所擯逐
者雖遇親老丁單概不准留養
一凡軍流徒犯審係犯姦強盜誘拐行兇及有關
倫理擾害地方者雖遇親老丁單概不准其留
養
一凡問擬死罪人犯因親老丁單照例留養發落
之後復有干犯無論輕重罪名即照現犯之罪
按律定擬不准復請留養
一親老丁單及孀婦獨子留養之犯除實係戲殺
誤殺者仍照例於題本内聲請留養法司随案
核覆外其鬭殺之案無論理直傷輕或實係理
曲或金刃重傷或雖非金刃而連毆多傷致死
者該督撫於定案時止將應侍緣由於題本内聲
叙不必分别應准不應准字樣統俟秋審時查
眀該犯父母尚在次丁尚未成立者取結報部
刑部會同九卿核擬入於另册進
呈恭候
欽定
朝審案件一體遵行
一凡獨子留養之案如該犯本有兄弟併姪出繼
可以歸宗者及本犯身為人後所後之家可以
另繼者概不得以留養聲請
天文生有犯
凡欽天監天文生習業已成(眀於測驗推步之法)能專其事
者犯軍流及徒各決杖一百餘罪收贖(仍令在監習業)
(犯謀反叛逆緣坐應流及造畜蠱毒採生折割人殺一家三人家口會赦猶流及犯鬭毆傷人)
(監守常人盜竊盜掬摸搶奪編配刺字與常人一體科斷不在留監習業之限)
條例
一凡欽天監官為事請
旨提問與職官一例問斷該為民者送監仍充天文生
身役該徒流充軍者備由奏請
定奪其有不由天文生出身者悉照例革職發遣
一養象軍奴犯該雜犯死罪及徒流罪決杖一百
俱住支月糧各照年限常川養象滿日仍舊食
糧養象笞杖的決
工樂戸及婦人犯罪
凡工匠樂戸犯徒罪者五徒並依杖數決訖留住
(衙門)照徒年限拘役(住支月糧其鬭毆傷人及監守常人盜竊盜掏摸搶奪發)
(配刺字與常人一體科斷不在留住拘役之限)其婦人犯罪應決杖者
姦罪去衣(留裩)受刑餘罪單衣決罰皆免刺字若
犯徒流者決杖一百餘罪收贖
條例
一和聲署官俳精選樂工演習聽用若樂工投託
勢要挾制官徘及抗拒不服拘唤者聽申禮部
送問就於本司門首枷號一箇月發落若官俳
徇私聽囑放富差貧縱容四外逃躱者參究治
罪革去職役
一婦人有犯姦盜不孝并審無力者各依律決罰
其餘有犯笞杖並徒流充軍雜犯死罪該決杖
一百者審有力與命婦官員正妻俱准納贖
徒流人又犯罪
凡犯罪已發(未論決)又犯罪者從重科斷已徒已流
而又犯罪者依律再科後犯之罪(不在從重科斷之限)其
重犯流者三流並决杖一百於配所拘役四年
若(徒而又)犯徒者依後所犯杖數該徒年限(議擬眀白)
(照數)决訖(仍令)應役(通前)亦總不得過四年(謂先犯徒三年已役)
(一年又犯徒三年者止加杖一百徒一年之類則總徒不得過四年三流雖並杖一百俱役四)
(年若先犯徒年未滿者亦止總役四年)其(徒流人又犯)杖罪以下(者)亦
各依(後犯笞杖)數决之(充軍又犯罪亦准此)其應加杖者亦如
之(謂天文生及婦人犯者亦依律科之)
條例
一先犯雜犯死罪納贖未完及准徒年限未滿又
犯雜犯死罪者决杖一百除杖過數目准銀七
分五釐再收贖銀四錢五分又犯徒流笞杖罪
者决其應得杖數五徒三流各依律收贖銀數
仍照先擬發落若三次俱犯雜犯死罪者奏請
定奪
一凡在京在外已徒而又犯徒總徒四年及原犯
總徒四年准徒五年者若遇
赦減等俱減一年其誣告平人死罪未决應杖一百流
三千里加徒役三年者若遇
赦減等減為總徒四年若再遇
赦仍准再減一年
一免死減等發遣寧古塔黑龍江等處盜犯在配
所殺人者該將軍咨報刑部查明原案仍照原
犯之罪定擬斬决具題行文該將軍於衆人前
即行正法若平常發遣人犯在配所殺人者仍
分别謀故鬭毆律定擬
一凡發遣人犯酌定名數分起解送如案内人犯
衆多至五名以上者每五名作一起先後解送
至起解時務必如法鎖&KR0008;將年貌鎖&KR0008;填註批
内接遞官必按批驗眀鎖&KR0008;完全於批内註明
完全字樣鈐盖印信轉逓前途倘解役人等有
受賄開放者計贓照枉法律治罪若轉解之該
地方官因前途未曾鎖&KR0008;不復行查不補加鎖
&KR0008;聽其散行將該地方官與前途未曾鎖&KR0008;官
均按罪犯輕重交部分别議處如該犯於經過
處所辱官詐財生事不法者無論滿漢軍民如
係原擬斬罪免死減等人犯該地方即行羈禁
嚴審通詳該上司核明具題將不法解犯即於
經過處所照原犯斬罪正法示衆倘州縣官隱
匿不報或該管上司不行轉揭題參者俱交部
照例分别議處如係平常發遣人犯俱照徒流
人又犯罪律分别治罪
一發遣黑龍江等處為奴人犯有被伊主圖占其
妻女因而致斃者將伊主照故殺奴婢例治罪倘
為奴人犯有誣捏挾制伊主者照誣告家長律治罪
一免死減等發遣盜犯除在配所殺人及為強盜
並逃走後復犯行兇為匪者仍照定例遵行外
其在配犯該斬絞監候者擬斬立决犯該徒罪
以上者擬斬監候犯該笞杖者枷號三個月
鞭一百
一軍犯在配復犯徒罪者分别枷號徒一年者於
配所枷號一個月每等遞加五日復犯軍流罪
者均照逃軍枷號調發之例一體辦理
一竊盜問擬軍流徒罪到配後除犯一切尋常案
件及所犯罪重者仍各照律例辦理外其有在
配在逃行竊不論次數贓數徒罪復犯者擬以
滿流流罪復犯者改發雲貴兩廣極邊烟瘴充
軍軍罪復犯者亦改發雲貴兩廣極邊烟瘴充軍
如有脱逃被獲照新疆人犯脱逃例請
旨即行正法不得與徒流改發人犯一體辦理
大清律例卷四
