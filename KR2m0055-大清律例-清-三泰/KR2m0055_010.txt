刑部等衙門尚書(臣)宗室佛格等謹
題為請修定例以昭法守以光
聖治事該(臣)等會議得據巡視東城陜西道監察御史
湯之旭奏稱律例最關緊要今六部見行則例或
有從重改輕從輕擬重有先行而今停事同而法
異者未經畫一昭著伏乞
特簡諳練律例大臣專掌律例館總裁將康熙六十一
年以前之例並
大清會典逐條互參考訂畫一例款等語查先據原任
廣西道試監察御史盛符升條奏將律例之分别
者合之新舊之不符者通之輕重之可議者酌之
務期盡善等語經九卿議覆將見行則例載入
大清律條例内其律例内有滿漢文義互相參差或律
文内已有各罪本條而定例重複均為畫一刪除
等因具題奉
旨依議欽此於康熙二十八年十月内
欽點總裁開館纂輯彙成一書經九卿將原舊律例并
續增見行例逐款校閱參酌考訂繕寫清漢各四
十二本於四十六年六月初二日進
呈未蒙
頒發自康熙四十七年起至六十一年止見在纂輯
之新增定例一百一十五條内或有應刪應改者
相應請
旨令律例館總裁速行審定並前纂成四十二本一併
交與九卿互相參酌考訂畫一繕寫清漢進
呈
御覽統候
皇上欽定交與刑部刊刻頒發遵行今律例館見有總
裁提調纂修等官修輯其該御史所奏
特簡大臣專掌律例館總裁之處毋庸議再凡奉
上諭(臣)等欽奉遵行嗣後雍正元年起每年仍令律例
館陸續咨取逐一纂修增入應將該御史所奏令
科臣年底造冊進
呈發與律例館纂修之處亦毋庸議雍正元年八月
二十三日題九月十七日奉
旨朱軾盧詢阿錫鼐伊都立著充為總裁官其應增應
減之處再行詳加分晰作速修完至纂修謄錄官著
派出總裁於各部官員内酌取指名具奏餘依議
