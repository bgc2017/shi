大清律例卷十八
兵律
宮衛
太廟門擅入
凡(無故)擅入太廟門及山陵兆域門者杖一百太社
門杖九十(但至門)未過門限者各減一等守衛官
故縱者各與犯人同罪失覺察者減三等
宮殿門擅入
凡擅入紫禁城午門東華西華神武門及禁苑者
各杖一百擅入宫殿門杖六十徒一年擅入御
膳所及御在所者絞(監候)未過門限者各減一等
(稱御者太皇太后皇太后皇后並同)若無門籍冐(他人)名(籍)而入
者(兼已入未過)罪亦如之其應入宫殿(宿直)之人未
著門籍而入或當下直而輒入及宿次未到(雖應)
(入班次未到越次)而輒宿者各笞四十若不係宿衛
應直合帶兵仗之人但持寸刃入宮殿門内者
絞(監候不言未入門限者以須入門内乃坐)入紫禁城門内者杖一
百發邊遠充軍門官及宿衛官軍故縱者各
與犯人同罪(至死減一等)失覺察者官減三等罪止
杖一百軍又減一等並罪坐直日者(通指官與軍言餘條)
(准此)
宿衛守衛人私自代替
凡宮禁宿衛及紫禁城皇城門守衛人應直不直
者笞四十以應宿衛守衛人(下直之人)私自代替及
替之人各杖六十以不係宿衛守衛人冒名私
自代替及替之人各杖一百官員各加一等
若在直而逃者罪亦如之(應直不直之罪官員加等)京城
門減一等各處城門又減一等親管頭目知而
故縱者各與犯人同罪失覺察者減三等有故
而赴所管告知者不坐
從駕稽違
凡(巡幸)應(扈)從車駕之人違(原定之)期不到及從而先
回還者一日笞四十每三日加一等罪止杖一
百職官有犯各加一等(罪止杖六十徒一年)若從車駕
行而逃者杖一百發邊遠充軍職官絞(監候)親
管頭目故縱(不到先回在逃)者各與犯人同罪(至死減一等)
失覺察者減三等罪止杖一百
條例
一凡八旗正身隨
車駕行而脫逃者發黑龍江等處當差官馬盤費照數
追繳
直行御道
凡午門外御道至御橋除侍衛官軍導從車駕出
入許於東西兩旁行走外其餘文武百官軍民
人等(非侍衛導從)無故於上直行及輒度御橋者杖
八十若於宮殿中直行御道者杖一百守衛官
故縱者各與犯人同罪失覺察者減三等若於
御道上横過係一時經行者不在禁限(在外衙門龍亭)
(儀仗已設而直行者亦准此律科斷)
條例
一凡至下馬牌不下而竟過者笞五十看守人役
失於防範者笞四十
内府工作人匠替役
凡諸色(當班)工匠(辨驗貨物各)行人(役)差撥赴内府及内
庫工作若不親身關牌入内應役雇人冐(已)名
(關牌)私自代替及替之人各杖一百雇工錢入官
宮殿造作罷不出
凡宮殿内造作所(管官)司具工匠姓名報(所入之處)門官
及守衛官就於所入門首逐一點(姓名)視(形貌)放入
工作至申時分仍須相視形貌照數點出其不出
者絞(監候)監工及提調内監門官守衛官軍點視
如原入名數短少就便摉捉隨即奏聞知而不
舉者與犯人同罪(至死減一等)失覺察者減三等罪
止杖一百
輒出入宮殿門
凡應出宮殿(如差遣給假等項)而門籍已除輒留不出及
(應入直之人)被告劾已有公文禁止籍雖未除輒入
宮殿者各杖一百(晝禁)若宿衛人已被奏劾者
本(管官)司先收其兵仗違者罪亦如之若於宮
殿門雖有籍(應直)至夜皆不得出入若入者杖一
百出者杖八十無籍(夜)入者加二等若(夜)持仗
入殿門者絞(監候入宮門亦坐此夜禁比晝加謹)
關防内使出入
凡内監並奉御内使但遇出外各(守)門官須要收
留本人在身關防牌面於(門)簿上印記姓名(及牌)
(面)字號明白附寫前去某處幹辦是何事務其
門官與守衛官軍摉檢沿身别無夾帶(官私器物)方
許放出回還一體摉檢給牌入内以憑逐月稽
考出外次數但(有)摉出應干雜藥就令(帶藥之人)自
喫若(有出入)不服摉檢者杖一百(發附近)充軍若非
奉旨私將兵器(帶)進入紫禁城門内者杖一百
發邊遠充軍入宮殿門内者絞(監候其直日守)門官及
守衛官失於摉檢者與犯人同罪(至死減一等内使例不擬)
(充軍惟此須依本律)
向宮殿射箭
凡向太廟及宮殿射箭放彈投磚石者絞(監候)向太
社杖一百流三千里(須箭石可及乃坐之若遠不能及者勿論)但傷
人者斬(監候則殺人者可知若箭石不及致傷外人者不用此律)
宿衛人兵仗
凡宿衛人兵仗不離身違者笞四十輒(暫)離(應直)職
掌處所笞五十别處宿(經宿之離)杖六十官員各加
一等親管頭目知而不舉者與犯人同罪失覺
察者減三等
禁經斷人充宿衛
凡在京城犯罪被極刑之家同居人口(不論親屬所司)隨
即遷發别郡住坐其(本犯異居)親屬人等并一應(有犯)
(笞杖曾)經(同决)斷之人並不得入充近侍及(宮禁)宿衛
守把皇城京城門禁若(隱匿前項情由)朦朧充當者斬
(監候)其當該官司不為用心詳審或聽人囑託及
受財容令充當者罪同(斬監侯並究囑託人)若(極刑親屬及經)
(斷人)奉有特旨選充曾經(具由)覆奏明立文案者(所選)
(之人及官司)不在此限
衝突儀仗(凡車駕行幸之處其前列者為儀仗儀仗之内即為禁地)
凡車駕行處除近侍及宿衛護駕官軍外其餘軍
民並須迴避衝入儀仗内者絞(係雜犯准徒五年)若在
郊野之外一時不能迴避者聽俯伏(道旁)以待(駕過)
其(隨行)文武百官非奉宣唤無故輒入儀仗内者
杖一百典仗護衛官軍故縱者與犯人同罪不
覺者減三等若有申訴冤抑者止許於仗外
俯伏以聽若衝入儀仗内而所訴事不實者絞
(係雜犯准徒五年)得實者免罪軍民之家縱放牲畜
若守衛不備因而衝突儀仗者(守衛人)杖八十衝
入紫禁城門内者(守衛人)杖一百(其縱畜之家并以不應重律論)
(罪)
條例
一
聖駕出郊衝突儀仗妄行奏訴者追究主使教唆捏寫
本狀之人俱問罪各杖一百發近邊充軍所奏
情詞不分虚實立案不行
一
聖駕臨幸地方雖未陳設鹵簿如有民人具呈妄行控
訴者照衝突儀仗例杖一百發近邊充軍
行宮營門
凡行宮外營門次營門與紫禁城門同若有擅入
者杖一百内營牙帳門與宮殿門同擅入者杖
六十徒一年
越城
凡越皇城者絞(監候)京城者杖一百流三千里越各
府州縣鎮城者杖一百官府公廨墻垣者杖八
十越而未過者各減一等若有所規避者各從
(其)重(者)論
條例
一各衙門親戚書吏人等游船演戲夜半方歸擅
呌禁門者照越府州縣城律杖一百
門禁鎖鑰
凡各處城門應閉而誤不下鎖者杖八十非時擅
開閉者杖一百京城門各加一等其有公務急
速非時開閉者不在此限若皇城門應閉而
誤不下鎖者杖一百發邊遠充軍非時擅開閉
者絞(監候)其有旨開閉者勿論
大清律例卷十八
