大清律例卷二十二
兵律
郵驛
遞送公文
凡鋪兵遞送公文晝夜須行三百里稽留三刻笞
二十每三刻加一等罪止笞五十其公文到鋪
不問角數多少(鋪司)須要隨即(附籍遣兵)遞送不許等
待後來文書違者鋪司笞二十其鋪兵遞送
公文若磨擦及破壞封皮不動原封者一角笞
二十每三角加一等罪止杖六十若損壞公文
(不動原封者)一角笞四十每二角加一等罪止杖八
十若沉匿公文及拆動原封者一角杖六十每
一角加一等罪止杖一百若事干軍情機密文
書(與漏泄不同)不拘角數即杖一百有所規避而沉
拆者各從重論(規避罪重從規避沉拆罪重問沉拆)其鋪司不告
舉者與犯人同罪若已告舉而所在官司不即
受理施行者各減犯人罪二等其各縣鋪長
專一於槩管鋪分往來巡視提調官吏每月一
次親臨各鋪刷勘若(有姦弊)失於檢舉者通計公
文稽留及磨擦破壞封皮不動原封十件以上
鋪長笞四十提調吏典笞三十官笞二十若損
壞及沉匿公文若拆動原封者(鋪長)與鋪兵同罪
提調吏典減一等官又減一等府州提調官吏
失於檢舉者各遞減一等
條例
一無印信文字不許入遞
一各鋪司兵若有無籍之徒不容正身應當用強
包攬多取工錢致將公文稽遲沉匿等項問罪
不分軍民俱發附近充軍其提調官該吏鋪長
各治以罪
一各省驛站遞送公文令管站官各立印信號簿
上站號簿用下站官印於每月底彼此移明查
考倘有沉匿稽延等情即行詳報該管上司據
實題參不得故為容隱其沉匿平常公文馬夫
照鋪兵律治罪提調官吏依律遞減若事干軍
情機密文書而沉匿者不計角數馬夫杖六十
徒一年提調吏典杖一百革役司驛官革職如
有所規避者從重論
一馬上飛遞公文如有遺失除將馬夫照例治罪
外該地方官一面詳報該管上司一面逕報原
發衙門查核補給
邀取實封公文
凡在外大小各衙門官但有入遞進呈實封公文
至御前(下司被上司非理陵虐亦許據實封奏)而上司官令人於
中途急遞鋪邀截取回者不拘遠近從本鋪鋪
司鋪兵赴所在官司告舉隨即申呈上司轉逹
該部奏聞追究(邀截之情)得實斬(監侯邀截進表文比此)其鋪
司鋪兵容隱不告舉者各杖一百若已告舉而
所在官司不即受理施行者罪亦如之若邀
取實封至六部察院公文者各減二等(下司畏上司劾)
(奏而邀取者比此)
乘官畜産車船附私物
凡因公差應乘官馬牛駝驘驢者(各衙門自撥官馬不得馳驛而)
(行者)除隨身衣仗外私駝物不得過十斤違者五
斤笞一十每十斤加一等罪止杖六十(不在乘驛馬之)
(條)其乘船車者私載物不得過三十斤違者
十斤笞一十每二十斤加一等罪止杖七十家
人隨從者不坐若受寄私載他人物者寄物之
人同罪其物並入官當該官司知而容縱者與
同罪不知者不坐若應合遞運家小(如陣亡病故官軍及)
(軍民官在任以理病故)者(雖有私帶物件)不在此限
條例
一漕船旗丁每船准帶土宜一百石頭舵二人每
人准帶三石水手無論人數准其共帶二十石
其回空船隻舵水人等准帶梨棗六十石沿途
過淺盤剥責令自備脚價例外多帶者照數入
官監兌糧儲等官水次先行摉檢督押糧道及
府佐官員沿途稽查經過儀徵淮安天津等處
聽趲運鎮道官盤詰經盤官員徇情賣法一併
參治(多帶問違制徇情賣法問聽從囑託事已施行受財問枉法出錢之人問行求)
一漕運船隻除運軍自帶土宜貨物外若附搭客
商勢要人等酒麫糯米花草竹木板片器皿貨
物者將本船運軍并附載人員依律治罪貨物
入官其押運官有犯交部議處(附載人員依違制運軍與運官)
(有贓問枉法無贓止問違制)
一沿河一帶陞除外任及内外公差官員若有乘
坐在官船隻(一事)興販私鹽(二事)起撥人夫(三事)并帶
去無籍之徒辱罵鎻綁官吏勒要銀兩者督撫
巡河巡鹽管河管閘等官即便拏問干礙應奏
官員奏請提問其軍衛有司驛遞衙門若有懼
勢應付者參究治罪(三事不備不引此例止一事依本律論)
鋪舍損壞
凡急遞鋪舍損壞不為修理什物不完鋪兵數少
不為補置及令老弱之人當役者鋪長笞五十
有司提調官吏各笞四十
條例
一急遞鋪每一十五里設置一所每鋪設鋪兵四
名鋪司一名於附近有丁力糧近一石之上二
石之下者點充須要少壯正身與免雜泛差役
每鋪置備各項什物十二時輪日晷牌子一箇
紅綽屑一座并牌額鋪册二本(上司行下一本各府申上一本)
遇夜常明燈燭鋪兵每名合備什物夾板一副
鈴&KR0008;一副纓鎗一副油絹三尺輭絹包袱一條
箬帽蓑衣各一件紅悶棍一條回册一本
私役鋪兵
凡各衙門一應公差人員(於經過所在)不許差使鋪兵
挑送官物及私己行李違者笞四十每名計一
日追雇工銀八分五釐五毫入官
驛使稽程
凡出使馳驛違限常事一日笞二十每三日加一
等罪止杖六十軍情重事加三等因而失誤軍
機者斬(監候)若各驛官故將好馬藏匿(及)推故不
即應付以致違限者對問明白(即以前應得笞杖斬)罪坐
驛官其遇水漲路道阻礙經行者不坐若驛
使承受官司文書誤不依(原行)題寫(所在公幹)去處錯
去他所而違限者減二等(四日笞一十每三日加一等罪止笞四十)
事干軍務者不減若由(原行)公文題寫錯者罪坐
題寫之人驛使不坐
條例
一凡官員因軍務差遣及自軍前赴京齎奏軍情
倘經過地方不照依勘合火牌糧單隨即供應
驛馬廩給不為豫備公館以致遲誤者按遲誤
事情巨細將本城長官及所派催辦驛馬糧餉
官俱題參交部察議擬罪若長官他出不在本
城而有遲誤者其委託怠玩亦不得免罪仍交
部察議
一各處水馬驛遞運所夫役巡檢司弓兵若有用
強包攬不容正身著役多取工錢害人攪擾衙
門者問罪不分軍民俱發附近地方充軍其官
吏通同縱容者各治以(違制)罪若不曾用強多取
工錢者不在此例(多取工錢問求索計贓依不枉法論)
一凡齎奏不騎驛馬違限十日以内者免罪十日
以外係常事笞三十密事笞四十
多乘驛馬
凡出使人員應乘驛船驛馬數外多乘一船一馬
者杖八十每一船一馬加一等若應乘驢而乘
馬及應乘中等下等馬而勒要上等馬者杖七
十因而毆傷驛官者各加一等(至折齒以上依鬭毆論)若
驛官容情應付者各減犯人罪一等其應乘上
等馬而驛官却與中等下等馬者罪坐驛官本
驛如無上等馬者勿論若(出使人員)枉道馳驛及
經驛不换船馬者杖六十因而走死驛馬者加
一等追償馬匹還官其事非警急不曾枉道
而走死驛馬者償而不坐若軍情警急及前
驛無船馬倒换者不坐不償(亦究不倒换緣由)
條例
一勘合之外如敢多給一夫一馬許前途州縣據
實揭報都察院糾參倘容情不揭别經揭報一
併治罪其差使至境硬派民間牲口者從重治
罪
一凡指稱勲戚文武大臣近侍官員姻黨族屬家
人名目虛張聲勢擾害經過軍衛有司驛遞衙
門占宿公館索取人夫馬匹車輛財物等項及
姦徒詐稱勢要衙門乘坐黑樓等船隻懸掛牌
面希圖免税誆騙違法者徒罪以上俱於所犯
地方枷號一個月發近邊充軍杖罪以下枷號
一箇月發落(索取財物問求索希圖免税問匿税誆騙違法問詐稱見任官家人)
(於所部内得財)
一凡馳驛官員縱容差官跟役毆罵驛官驛夫或
並無急務走死驛馬並額馬既足故行越站以
及索詐財物者該地方官驛官一面申詳上司
一面具報該部察究得實官員革職差官人等
拏送刑部從重治罪若無勘合火牌謊稱公差
支取夫馬船隻及索詐財物者亦俱拏送刑部
從重治罪其不照依所定程途枉道擾驛者係
官交該部議處差役杖一百
一水驛一應差船如有派撥埠頭扣尅官價入己
者計贓照侵盜錢糧例問擬各衙門鄉親來往
並書吏人等濫捉民船輒用旗鎗燈籠假借本
管官官銜者照無官而詐稱有官律杖一百徒
三年
多支廪給
凡出使人員多支領廩給者計贓以不枉法論(分有)
(祿無祿)當該官吏與者減一等強取者以枉法論
官吏不坐(多支口糧比此)
條例
一各處地方如遇外國人入貢經過驛遞即便察
照勘合應付不許容令買賣連日支應違者按
律治罪若街市鋪行人等私與外國人交通買
賣貨物入官犯人問罪枷號一箇月發落(貨物若不)
(係違禁引違制若係禁貨引為外國收買違禁貨物例發近邊充軍)
文書應給驛而不給
凡朝廷調遣軍馬及報警急軍務至邊將若邊將
及各衙門飛報軍情詣朝廷(實封)文書故不遣使
給驛(而入遞)者杖一百因而失誤軍機者斬(監候)
若進賀表箋及賑救饑荒申報災異取索軍需
之類重事故不遣使給驛者杖八十(失誤軍機仍從重論)
若常事不應給驛而故給驛者笞四十
公事應行稽程
凡公事有應起解官物囚徒畜産差人管送而輒
稽留及(一切公)事有期限而違者一日笞二十每
三日加一等罪止笞五十若起解軍需隨征供
給而管送(兼稽留)違限者各加二等罪止杖一百
以致臨敵缺乏失誤軍機者斬(監候)若承差人誤
不依題寫去處錯去他所以致違限者減(本罪)二
等事干軍務者不減(或笞或杖或斬照前科罪)若由公文題
寫錯(而違限)者罪坐題寫之人承差人不坐
條例
一各處有司起解在逃軍犯及充軍人犯量地遠
近定立程限責令管送若長解縱容在家遷延
不即起程違限一年之上者解人發附近正犯
原係附近發近邊原係近邊發極邊地方各充
軍
一夫役工匠人等遇有緊要差使傳集公所立待
應用如不遵官長約束為匪不法逞刁挾制因
而率衆颺散以致誤差審明為首者擬斬監候
為從均枷號一箇月杖一百倘係偶爾違禁干
犯賭博鬭毆等事並未挾制官長颺散誤差者
仍按本律治罪
占宿驛舍上房
凡公差人員出外幹辦公事占宿驛舍正廳上房
者笞五十(正廳上房待品官上客)
乘驛馬齎私物
凡出使人員應乘驛馬除隨身衣(服器)仗外齎帶私
物者十斤杖六十每十斤加一等罪止杖一百
驛驢減一等(所帶)私物入官(致死驛馬者依本律)
條例
一奉差員役至頭站時該驛員即將應背之包稱
准觔數開明印單遞送前途其每夜住宿之站
該驛員詳加查估如果照例裝載即於印單填
寫某站驗明並無重包字樣日間所過驛站驗
單應付如前站徇隱重包經後站察出詳報該
差員役照律治罪徇隠驛員一併議處
私役民夫擡轎
凡各衙門官吏及出使人員役使人民擡轎者杖
六十有司應付者減一等若豪富(庶民)之家(不給雇錢)
(以勢)役使佃客擡轎者罪亦如之每名計一日追
給雇工銀八分五釐五毫其民間出錢雇工
者不在此限
條例
一凡内府官員執事之人及各部院衙門官員人
等並無印信憑據詐欺索取民夫等項該地方
官即行拘拏一面申報該督撫具題一面申報
該部審實係官革職係領催執事人等拏送刑
部從重治罪拏首之地方官交部議叙
一凡兵部勘合欽差大臣及督撫入境學差試差
知府下縣盤查及他縣奉督撫差委盤查者准
其動用民夫其餘槩不准用倘有違例妄索者
着該管官即行揭報督撫題參若該管官違例
濫應發覺之日照例治罪
病故官家屬還鄉
凡軍民官在任以理病故家屬無力不能還鄉者
所在官司差人管領應付(車船夫馬)脚力隨程驗(所有)
(家)口官給行糧遞送還鄉違而不送者杖六十
條例
一縣丞以下等官參革離任或告病身故實係窮
苦不能回籍者該督撫於存公項内酌給還鄉
路費每年造册報銷
承差轉雇寄人
凡承差起解官物囚徒畜産不親管送而雇人寄
人代領送者杖六十因而損失官物畜産及失
囚者依(本)律各從重論(損失重問損失輕則仍科雇寄)受雇受
寄人各減(承差人)一等其同差人自相替者放
者各笞四十取財者(承替取放者貼解之物)計贓以不枉
法論若事有損失者亦依損失官物及失囚律
追斷不在減等之限(若侵欺故縱各依本律替者有犯管送人不知情不)
(坐)
條例
一起解人犯每名選差的役二名管押兵丁二名
護送若兵役派不足數及雇人代解許兵役互
相稟報本管官知會原派衙門查究補派若兵
役知而不舉將兵役及承派之書吏弓兵俱杖
一百革役其經由前途文武各官按批查點有
缺少及代解等弊即詳報督撫將原派官弁參
處其缺少頂替之兵役照承差起解囚徒雇人
代送律杖六十革役如前途各官隱匿不報别
經發覺題參議處
私借驛馬
凡驛官將驛馬私自借用或轉借與人及借之者
各杖八十驛驢減一等驗(計)日追雇賃錢入官
若計雇賃錢重(於私借之罪)者各坐贓論加二等
大清律例卷二十二
