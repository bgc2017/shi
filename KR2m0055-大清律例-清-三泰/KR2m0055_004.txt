御製大清律例序
象刑有典肇見虞書其用之之道則曰欽曰恤曰明曰允
一篇之中三致意焉武王誥康叔以用其義刑義殺而
呂刑則曰士制百姓於刑之中以教祗德古先哲王所
為設法飭刑布之象魏縣之門閭自朝廷達於邦國共
知遵守者惟是適於義協於中弼成教化以洽其好生
之德非徒示之禁令使知所畏懼而已我
列祖受
天明命撫綏萬邦頒行大清律例仁育義正各得其宜
聖祖仁皇帝至仁如天化成久道德洋恩溥涵浹羣生
皇考世宗憲皇帝際重熙累洽之運振起而作新之
親定大清律集解刊示中外甄陶訓迪刑期無刑法外之仁
垂為
明訓有曰寬嚴之用必因乎其時洋洋
聖謨洵用法之權衡制刑之準則也朕寅紹丕基恭承
德意深念因時之義期以建中於民簡命大臣取律文及遞
年奏定成例詳悉參定重加編輯揆諸天理準諸人情
一本於至公而歸於至當折衷損益為四百三十六門
千有餘條凡四十七卷條分縷析倫敘秩然頒布宇内
用昭畫一之守於戲五刑五用以彰天討而嚴天威予
一人恭
天成命監
成憲以布於下民敢有弗欽雖然有定者律令無窮者情偽
也易曰君子以明慎用刑而不留獄書曰式敬爾由獄
以長我王國忠信之長慈惠之師尚其慎厥用敬厥由
體欽恤明允之意率乂於民棐彝克協于中以弼予祈
天永命允升于大猷從事於斯者胥懋敬哉是為序
