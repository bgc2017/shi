經筵講官太子太保東閣大學士兼禮部尚書兼
管戶部尚書事務加六級律例館總裁官(臣)徐本
等謹
題恭承
勅旨纂刻
大清律例今已成書謹奉
表上
進者伏以
帝德好生玉律重慈祥之義
皇心勅法丹書昭欽恤之仁
布解澤於離明有倫有要
寓春溫於秋肅是訓是行曲成不遺咸中有慶(臣)等
誠惶誠恐稽首頓首上言竊惟上古之世修德而
後修刑三代以還敬官必先敬典自三章九章而
後更張潤色漸涉繁蕪溯五刑五用之初撻記侯
明宜歸畫一惟我
朝之憲典經
列聖之精詳綱舉目張象魏懸而民知敬聽衡平鑑朗令
甲布而吏罔深文欽惟
皇帝陛下
道隆參贊
德懋中和
瑞靄春田列井有囷倉之樂
明澄秋鏡圜扉多芝菌之祥臨以簡而御以寬痌瘝
念切罪惟輕而功惟重軫恤時殷迺於乾隆元年
欽遵
世宗憲皇帝明訓於律例全書更加釐定化民成俗祗期
執兩而用中載德行仁將使回心而向道
特命(臣)等悉心參酌揆理準情緣情定法寬嚴胥協統
歸
睿鑒之精純疑似盡捐全賴
宸衷之昭徹反復於三刺三宥千百國順帝則而不知
簡孚於五罰五辭億萬年遵王路而無斁(臣)等才
慚聽斷雖式敬之維殷志切平反幸簡編之甫竟
伏願
泰符凝命
乾德體元
修五禮以牖民率教者造之黨庠術序
協三才而建極從欲者逮於侯甸要荒將見文成象
緯占貫索而長銷草臥桁楊畫衣冠而永治矣(臣)
等無任瞻
天仰
聖激切屏營之至謹奉
表隨
進以
聞
