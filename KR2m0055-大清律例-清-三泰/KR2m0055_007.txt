刑部等衙門尚書(臣)圖納等謹
題為律例須歸一貫舊刻未為全書謹陳應刪應補
之事宜仰乞重加考定以垂法守事該(臣)等會議
得據廣西道試監察御史盛符升條奏疏稱民生
之大命繫於刑獄歴朝之大法載在律書
皇上誠恐正律之外條例過嚴
特諭刑部會同九卿詹事科道詳加酌議刊為見行則
例查職制等目悉依舊律編次則凡屬新例皆可
分入各條併載正律之内至若
大清律一書所載諸事有仍襲前代之舊文而於
本朝之法製絶不相蒙者如郡王將軍中尉親自赴京
者治罪等項其類尚多明載律中實非遵行正法
所當刪定改正以成善本伏乞將律例之分别者
合之新舊之不符者通之輕重之可議者酌之務
期盡善然後刊刻全書勒成定本等語先經刑部
議覆律文乃係遞沿成書例乃因時酌定凡見行
則例或遇事而定或遵
旨而定若將此等陸續定例事件附入律内則律文難
以告成其律内所有郡王將軍中尉親自赴京治
罪等項雖非遵行正法若將此等條件刪去恐以
後比照定擬者無憑查考將御史盛符升條奏之
處俱毋庸議等因具題奉
旨九卿詹事科道會議具奏欽此查康熙九年將律文
滿漢文義復行校正二十七年又將見行則例會
同九卿詹事科道詳加酌定具題刊布但律文條
例乃將歴代所行之條有摭拾彙輯者見行則例
係因時著定者若使重複繁多倘詳查不周則情
罪雖一而輕重或異又往代所擬罪名有與今不
相符合者其不用之條如不盡行刪除則律文條
例反致繁冗舛錯參差均未可定應如臺臣盛符
升所奏將見行則例載入
大清律條例内其律例内有滿漢文義互相參差或律
文内已有各罪本律而定例重複浮贅或官員衙
役名色及所擬罪條於今不便引用等項及應刪
之條均為畫一各歸各款刪除所有關係纂修事
宜應聽該部另行具題等因於康熙二十八年八
月二十八日題九月十九日奉
旨依議
