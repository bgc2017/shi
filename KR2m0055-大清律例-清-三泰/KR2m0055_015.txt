經筵日講起居注官太子太保東閣大學士禮部
尚書管理刑部事務(臣)劉統勲等謹
奏為奏明律例清漢全書告竣事竊查(臣)部於乾隆
三十一年奏准開館纂修律例經(臣)等將歴年欽
奉
上諭及議准内外臣工條奏應纂為例者詳細覆核敬
謹編輯恭繕漢字
黃冊進
呈並聲明
欽定後(臣)部按照漢文次第繙譯彙繕清漢
黃冊恭呈
御覽并此後或奉有
諭旨及臣工條奏准行應入例冊者於未經刊刻以前
仍行添纂等因奏准在案今(臣)等督率提調纂修
繙譯等官謹遵
欽定黃冊先行刊刷草本頒發各省遵照辦理仍逐條
重加謄寫分門别類繙譯清文恭繕清漢
黃冊進
呈並將續奉
諭旨暨臣工奏准事件應行添纂修改刪除之處詳加
酌核按類編輯一體繕寫清漢
黃冊裝釘成帙並於各條例後加具謹按黏貼黃簽
恭呈
御覽俟
欽定後將補纂各條仍先刊刷草本頒行各省督撫將
軍一體遵行再查律例全書自乾隆二十年以後
雖經兩次修輯均祗就現纂新例另為一編並未
歸入全書不第艱於翻閱而援引亦恐疎漏此次
增刪改併既經釐正應請將前次續纂並此次編
輯各條以及總類均按照律目逐一歸入清漢全
書以便查閱引用俟
命下之日(臣)部即將新舊條例俱按門歸入繕寫清漢
樣本送交
武英殿刊刻頒發遵行(臣)等更有請者此次歸入全
書新例清文俱已遵照
欽定新語繙譯惟舊例各條因係已刻舊板其清語尚
屬舊文前後似未畫一應請將全部清書内舊語
俱用清書房繙譯新語逐一釐正抽換刊刻庶免
參差合併聲明為此謹
奏請
旨等因乾隆三十三年六月二十九日奏七月初一日
奉
旨知道了欽此
