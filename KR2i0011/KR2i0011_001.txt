江表志卷一宋鄭文寳撰
江表志者有國之時朝章國典燦然可觀執政大臣
以史筆為不急之務洎開寳之起居郎高遠當職始
編輯昇元以來故事將成一家之言書未成遠疾亟
數篋文章皆令焚之無孑遺矣太宗皇帝欲知前事
命湯悦徐鉉撰成江南錄十卷事多遺落無年可編
筆削之際不無高下當時好事者往往少之文寳耳
目所及編成三卷方國志則不足比通歷則有餘聊
足補亡以候來者庚戌歲閏二月二十三日序
南唐高祖姓李諱知誥生於徐州有唐䟽屬鄭王房之
枝派父志祖榮不仕帝少孤有姨(疑是姑字)出家為尼出入
徐溫宅與溫妻李氏同姓帝亦随姨往來溫妻以其同
宗憐其眀慧收為養子居諸子之上名曰知誥累典郡
符溫為丞相封齊王出鎮金陵留帝在都執楊氏政事
帝沉幾遠略莫知其際折節謙下中外所瞻儉素無所
躭溺内輔幼主外弼義父延楊祚十數年纔及弱冠躬
秉大權揚都繁浩之地海内所聞率由帝之力也丞相
薨盡總其兵嘗以䜟詞有東海鯉魚飛上天之語由是
懷逼禪位之心矣吴帝加以九錫封齊王丙申年執政
者欲盡楊氏一朝然後受禪烈祖不可遂以國稱唐改
元昇元更姓李氏名昪追尊四廟號烈祖諡曰孝高陵
曰永陵元敬皇后宋氏祔焉年號昇元
皇子
元宗(一子少亡)
太弟遂
齊王達
衛王逷
宰相
宋齊丘李建勲
嚴球張居永
孫晟
使相
趙王李德誠
張崇張宗
周本李簡
王輿劉威
劉信王綰
𬗋載用劉金
徐玠馬仁裕
樞密使
杜鄴陳褒
將帥
崔初太王輿
姚景祖重恩
李鐇
文臣
楊彦伯高弼
孫晟李正眀
龔凜肖儼
成幼文賈潭
嚴球為相是時王慎辟奉使北朝球在病請告烈祖授
以論答凡數百事皆中機務然嚴球未見更就宅訪之
球覽畢尤所稱美請更添事北朝問黑雲長劍多少來
時及五十指揮皆在都下𬗋載用不曾赴鎮既到北朝
一無所問首問黑雲長劍倂柴載用所之慎辟依前致
對梁太祖銳意南征即時罷兵球宿金山常有詩云淮
船分螘點江市聚蠅聲烈祖性多嚴忌宋齊丘因而譖
之以竹籠乘之沉於江口
魏王知訓徐溫之子也烈祖曲宴引金觴賜酒曰願我
弟百千長夀魏王意烈祖寘毒引金器均之曰願與陛
下各享五百歲烈祖不飲久之申漸高乘恢諧併而飲
之内金鍾於懷袖亟趨而出到家腦潰而終宋齊丘鎮
金陵有布衣李匡堯累贄於宋宋知其忤物託以他故
終不與之見一日宋公喪子匡堯随吊客造謁宋復却
之乃就賓次大書二十八字云安排唐祚挫強吳盡見
先生設廟謨今日喪雛猶自哭讓皇宫眷合何如
讓皇遷於太州永寧宫數年未卒每有嗣息及歲即有
中使賜衫笏加官即日而終
讓皇居太州永寧宫常賦詩曰江南江北舊家鄉三十
年來夢一場吳苑宫園今冷落廣陵臺榭亦荒凉煙凝
遠岫愁千點雨滴孤舟淚數行兄弟四人三百口不堪
回首細思量
申漸高嘗因曲宴天久無雨烈祖曰四郊之外皆言雨
足惟都城百里之地亢旱何也漸高曰雨怕抽税不敢
入城翌日市征之令咸有損除
仲時光者樂部中之官伎也有寵於永陵生衛王逷烈
祖矜嚴峻整有難犯之色常怒作數聲金鋪振動仲夫
人左手擎飲右手捧匙安詳而進之雷電為之少霽後
封越國大妃
𬗋載用按家樂於後園有左右人竊於門隙觀之𬗋遇
之乃召之後園使觀其按習曰隙風恐傷爾眸子
江表志卷一
