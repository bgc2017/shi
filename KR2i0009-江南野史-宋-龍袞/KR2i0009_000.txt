江南野史載記𩔖
提要
(臣)等謹案江南野史十卷宋龍衮撰其書皆
紀南唐事用紀傳之體而不立紀傳之名第
一卷為先主昇第二卷為嗣主璟第三卷為
後主煜而附以宜春王從謙及小周后第四
卷以下載宋齊丘以下僅三十人陳陶孟賓
于諸人有傳而查文徽韓熙載諸人乃悉不
載攷鄭樵通志略載此書原二十卷此本僅
十卷殆佚其半歟叙次冗雜頗乖史體然其
中如孫晟林文肇諸傳頗有異同可資考証
馬令作南唐書亦多采之流傳既久固亦未
可廢也乾隆四十五年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
