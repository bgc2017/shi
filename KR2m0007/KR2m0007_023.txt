東漢會要卷二十三
宋徐天麟撰
職官五
奉使外國
建武六年始令歸德侯劉颯使匈奴匈奴亦遣使來獻
漢復令中郎將韓統報命(匈奴傳)
十四年匈奴遣使奉獻遣中郎將劉襄報命(光武紀)
二十二年單于遣使詣漁陽求和親扵是遣中郎將李
茂報命(匈奴傳下同)
二十六年遣中郎將段彬副校尉王郁使南單于立其
庭去五原西部塞八十里單于乃延迎使者使者曰單
于當伏拜受詔單于顧望有頃乃伏稱臣曰單于新立
誠慙扵左右願使者衆中無相屈折也
三十一年單于比薨中郎將段彬將兵赴吊祭以酒米
分兵衛護之弟左賢王莫立帝遣使者齎璽書鎮慰拜
授璽綬
永平八年北單于遣使求和親遣越騎司馬鄭衆北使
報聘
和帝永元二年十月遣行中郎將班固報命南單于
四年北匈奴右谷蠡王自立為單于欵塞乞降遣大將
軍左校尉耿䕫授璽綬
按行灾害
和帝永元六年二月遣謁者分行稟貸三河兖冀青州
貧民
十一年遣使循行郡國稟貸被重害不能自存者
十六年兖豫徐冀雨多傷稼遣三府掾分行四州貧民
無以耕者為僱犁牛直
安帝即位六州大水遣謁者分行虚實舉灾害賑乏絶
永初二年二月遣光禄大夫樊準吕倉分行冀兖二州
稟貸流民
建光元年京師及郡國雨水遣光禄大夫案行賜死者
錢二千賜今年田租
延光三年六月遣侍御史分行青冀二州灾害督錄
盜賊
順帝永建三年四月遣光禄大夫案行漢陽及河内魏
郡陳留東郡禀貸貧人六月旱遣使者錄囚徒理輕繋
四年五月大水八月遣使實覈死亡收歛稟賜
永和四年太原郡旱遣光禄大夫案行禀貸
建康元年正月詔曰隴西漢陽張掖北地武威武都自
去年九月己未地百八十震山谷坼裂壊敗城寺殺害
民庶賦役重數内外怨曠惟咎歎息其遣光禄大夫案
行宣暢恩澤惠此下民勿為煩擾
桓帝建和元年荆揚二州人多餓死遣四府掾分行賑
給
元嘉元年京師疾疫遣光禄大夫將醫藥案行(並紀)
永夀中第五種以司徒掾清詔使冀州廉察灾害(三公府有)
(清詔員以承詔使也)舉奏刺史二千石以下所刑免甚衆棄官奔
走者數十人還以奉使稱職拜高密侯相(本傳)
延熹九年司隸豫州饑死者什四五遣三府掾賑禀之(紀)
班宣風化
肅宗朝李恂拜侍御史持節使幽州宣布恩澤慰撫北
狄所過皆圖寫山川屯田聚落百餘卷悉封奏上(本傳)
和帝即位分遣使者皆微服單行各至州縣觀採風謠
(李郃傳)
雷義守灌謁者使持節督郡國行風俗太守令長坐者
凡七十人(義傳)
順帝漢安元年遣侍中杜喬光禄大夫周舉守光禄大
夫郭遵馮羡欒巴張綱周栩劉班等八人分行州郡班
宣風化舉實臧否其刺史二千石有臧罪顯明者驛馬
上之墨綬以下便輙收舉其有忠清惠利為百姓所安
宜表異者皆以狀上扵是八使同時俱拜天下號曰八
俊周舉劾奏姦猾表薦公清朝廷稱之八使皆耆儒知
名多歴顯位唯張綱年少官次最微餘人受命之部而
綱獨埋其車輪扵洛陽都亭曰豺狼當路安問狐狸
遂奏曰大將軍冀河南尹不疑蒙外戚之援荷國厚恩
以芻蕘之資居阿衡之任不能敷揚五教翼讃日月而
專為封豕長蛇肆其貪叨甘心好貨縱恣無底多樹諂
諛以害忠良誠天威所不赦大辟所宜加也謹條其無
君之心十五事斯皆臣子所切齒者也書奏御京師震
竦(紀及張綱傳)
戒官吏
和帝永元十二年三月丙申詔曰比年不登百姓虚匱
京師去冬無宿雪今春無㴻雨黎民流離困扵道路朕
痛心疾首靡知所濟瞻仰昊天何辜今人三公朕之腹
心而未獲承天安民之策數詔有司務擇良吏今猶不
改競為苛暴侵愁小民以求虚名委任下吏假勢行邪
是以令下而姦生禁至而詐起巧法析律飾文增亂貨
行扵言罪成乎手朕甚病焉公卿不思助明好惡將何
以救其咎罰咎罰既至復令灾及小民若上下同心庶
或有瘳
殤帝延平元年七月敕司隸校尉部刺史曰夫天降灾
戾應政而至間者郡國或有水灾妨害秋稼朝廷惟咎
憂惶悼□而郡國欲獲豐穰虚飾之譽遂覆蔽灾害多
張墾田不揣流亡競增戶口掩匿盜賊令姦惡無懲署
用非次選舉乖宜貪苛慘毒延及平民刺史垂頭塞耳
阿私下比不畏於天不愧於人假貸之恩不可數恃自
今以後將糾其罰
旌節義
王莽居攝譙玄變易姓名歸家隠遁公孫述聘之不肯
起賜以毒藥子瑛泣血叩頭願奉家錢千萬贖父死述
聽許之遂隠藏田野建武十一年卒明年光武策詔
本郡祠以中牢敕所在還玄家錢(獨行傳下同)
李業以王莽居攝稱疾去官遂隠藏山谷公孫述召之
業固疾不起述羞不致之賜之以藥業歎曰危國不入
亂國不居遂飲毒而死光武下詔表其閭
劉茂為沮陽令王莽篡位棄官避世弘農山中教授建
武二年歸漢為郡門下掾時赤眉攻郡縣殺長吏茂負
太守孫福踰牆藏空穴中得免明年詔書求天下義士
福言茂節義尤高宜蒙表擢詔書即召茂拜議郎
元初中鮮卑寇漁陽太守張顯率吏士追出塞兵馬掾嚴
授前戰殁於陣顯拔刃追散兵不能制虜射中顯主簿衛
福功曹徐咸遽赴之顯遂墮馬福以身擁蔽虜并殺之朝
廷愍授等節詔書褒歎厚加賞賜各除子一人為郎(劉茂傳)
永初二年劇賊畢豪等入平原界縣令劉雄將吏士乘船
追之雄敗執雄以矛刺之時小吏所輔(所姓也)願以身代雄
豪等縱雄而刺輔貫心洞背即死詔書追傷之賜錢二
十萬除父奉為郎中
温序為護羌校尉行部至襄武為隗囂别將苟宇所劫
序曰受國重任義不貪生苟背恩德叱宇等曰何敢迫
脇漢將因以節撾殺數人賊衆争欲殺之宇曰此義士
死節可賜以劍序受劍銜鬚於口曰無令鬚汚土遂伏
劍而死光武聞而憐之賜城傍為冡地賜榖千斛縑五
百匹除三子為郎中(本傳)
臣天麟接漢自王莽專權終扵篡國忠義之流恥見
纓紼如襲滕譙玄郭欽蔣詡之儔皆榮華丘壑甘足
枯槁雖中興在運漢德重恢而保身懷方彌相慕襲
光武側席幽人求之若不及弓旌玉帛之招相望扵
巖穴若薛方逢萌聘而不肯至嚴光周黨王霸至而
不肯屈上之所以表勵廉隅者如此故風俗烝烝俱
以節義相高至顯宗時劉平王望劉曠王扶俱以修
身行義而蒙聘肅宗亦禮鄭均而召高鳳以成其節
皆所以扶持世教欲使之愈久而不渝者也無何安
順以降戚宦擅權賢人君子抱負竒藴而不得施用
扵世扵是始有疾惡太甚如李固杜喬陳蕃竇武之
倫出焉世率謂黨錮之禍生扵節義之過激則節義
之隆亦豈盛世之美事哉吁節義何負扵人之國抑
在乎上之所以用之者何如耳使東都之君誠能進
用正人斥遠近習使君子得行其道以興太平之功
則節義之風方且足以勵人心而夀國脈又焉有黨
錮之禍乎論至扵此則知東漢之亡非節義之過也
不能扶持節義者之過也吁
外戚貴盛
光武閔傷前代權臣太盛外戚與政上濁明主下危臣
子后族隂郭之家不過九卿親屬榮位不能及許史王
氏之半耳(東觀記見明紀注)
明德馬皇后正位中宫不以私家干朝廷兄廖為虎賁
郎中防光為黃門郎訖明帝世不易官(袁紀)
章帝欲封爵諸舅明德馬太后不聽曰昔王氏五侯一
日俱封黃霧四塞先帝防謹舅氏不令在樞機之位又
言我子不當與先帝子等今有司奈何欲以馬氏比隂
氏乎上乃止(后紀)
章帝建初三年立貴人竇氏為皇后竇憲兄弟親幸並
侍宫省憲恃宫掖聲勢遂以賤直奪沁水公主園田帝
大怒召憲切責曰昔永平中常令隂黨隂博鄧疊三人
更相糾察故諸豪貴戚莫敢犯法今貴主尚見枉奪何
况小人哉國家棄憲如孤雛腐鼠耳和帝即位太后臨
朝憲以侍中内幹機密出宣誥命憲征匈奴有功威名
益盛以耿䕫任尚等為爪牙鄧疊郭璜為心腹班固傅
毅之徒典文章刺史守令多出其門賦歛吏民共為賂
遺司徒袁安司空任隗舉奏二千石并所連及貶秩免
官者四十餘人竇氏大恨但安隗行素高亦未有以害
之竇氏父子兄弟充滿朝廷遂共圖為殺害帝隂知其
謀遂與中常侍鄭衆定議誅憲帝幸北宫詔執金吾五
校尉勒兵屯衛南北宫閉城門收憲黨人郭璜郭舉鄧
疊鄧磊皆下獄死遣謁者僕射收憲大將軍印綬封為
冠軍侯帝以太后故不欲名誅憲而選嚴能相督察之
憲自殺(本傳)
和熹鄧皇后永元十四年立和帝每欲官爵鄧氏后輙
哀請謙遜故兄隲終帝世不過虎賁中郎將和帝崩鄧
皇后迎立殤帝生始百日殤帝崩后與兄隲定策禁中
迎立清河王子祜是為安帝太后臨朝帝少號聰明故
鄧太后立之及長多不德稍不可太后意及太后崩有
誣告后兄弟悝等嘗取廢帝故事謀立平原王帝聞追
怒鄧氏五侯皆廢為庶人徙封隲為羅侯不食而死(后紀)
(及鄧隲傳)
建光元年鄧太后崩安帝始親政事以閻皇后兄弟顯
景耀並為卿校典禁兵扵是内寵始盛又中常侍江京
李閏樊豐及乳母王聖聖女伯榮扇動中外競為侈虐
司徒楊震尚書翟酺諫皆不省三年王聖江京樊豐等
與閻后妄造虚無譛讒太子廢皇太子保為濟隂王四
年安帝崩閻太后臨朝貪立幼年與閻顯等定策禁中
迎北鄉侯懿為嗣十月北鄉侯薨顯白太后秘不發喪
而更召諸王子閉宫門屯兵自守十一月中常侍孫程
王康等十九人聚謀扵西鍾下迎濟隂王即皇帝位是
為順帝遣侍御史持節收閻顯及其弟耀景並下獄誅
遷太后扵離宫封孫程等為列侯是為十九侯(后紀及宦者傳)
初和帝母梁貴人為竇皇后所譖憂卒竇后養帝為己
子莫有知帝為梁氏出者張酺言狀帝感悟乃追尊為
皇太后封梁竦三子為侯賞賜以巨萬計寵遇光扵當
世梁氏自此盛矣順帝陽嘉元年立大將軍商女梁貴
人為皇后六年商薨以冀為大將軍弟不疑為河南尹
奉使張綱埋其車輪扵雒陽都亭曰豺狼當道安問狐
狸遂劾奏冀不疑貪叨縱恣條其無君之心十五事時
皇后寵盛諸梁姻族滿朝帝雖知綱言直不能用也建
康元年順帝崩沖帝即位梁太后臨朝永嘉元年沖帝
崩冀與太后定策禁中立質帝年八歲太后委政宰輔
李固所言太后多從之黃門宦者一皆斥遣天下咸望
治平而梁冀深忌疾之帝少而聰慧嘗因朝會目冀曰
此跋扈將軍也冀深惡之使左右置毒扵煮餅以進帝
苦煩甚而崩冀召三公中二千石列侯大議所立李固
胡廣趙戒杜喬皆以為清河王蒜明德著聞又屬最親
宜立為嗣而中常侍曹騰說冀曰將軍秉攝萬機多有
過差清河王嚴明若得立則將軍受禍不久矣不如立
蠡吾侯富貴可長保也冀然其言明日重會公卿自胡
廣趙戒以下莫不懾憚皆曰惟大將軍令獨李固杜喬
堅守本議冀說太后先策免固持節迎蠡吾侯志即皇
帝位是為桓帝太后猶臨朝政冀因誣李固杜喬罪皆
死獄中冀一門前後七侯三皇后六貴人二大將軍夫
人女食邑稱君者七人尚公主者三人其餘卿將尹校
五十七人冀專檀威柄凶恣日積秉政幾二十年威行
内外天子拱手不得有所親與帝既不平之陳授因日
食論冀冀殺之冀又遣客刺殺議郎邴尊帝大怒呼中
常侍單超徐璜黃門令具瑗小黃門史左悺唐衡定議
誅之使具瑗將左右廐騶虎賁羽林都候劍戟士合千
餘人圍冀第冀及妻即日皆自殺悉收梁氏中外宗親
無長少皆棄市故吏賓客免黜者三百餘人朝廷為空
百姓莫不稱慶收冀財貨縣官斥賣合三十餘萬萬以
充王府用封單超等五人為列侯世謂之五侯(后紀及冀傳)
臣天麟按漢自成帝委政外家而王氏卒移漢鼎光
武顯宗深鑒前事故後宫之家不得封侯與政永平
中常令隂黨隂博鄧疊三人更相糾察而諸豪貴戚
莫敢犯法章帝欲封爵諸舅而馬大后猶以王氏一
日五侯黃霧四塞為言至再三有請然後封之當時
抑損外戚不令在樞機之位似為得矣然竇憲憑恃
宫闈之勢横奪主田帝雖比之指鹿為馬而終不能
繩其罪故外戚強盛自兹以始及和帝即位竇太后
臨朝憲始内幹機密出宣誥命父子兄弟充滿朝廷
遂生不軌之謀皆章帝有以啓之也其後閻顯專廢
立之權梁冀行弑逆之事專擅國柄威震中外天子
拱手不得有所親與雖其終不免扵赤族之誅而漢
之元氣亦索矣故嘗謂東京外戚擅權往往多見扵
母后臨朝之日貪立幼主自為固位之計及其敗也
又必藉宦官以行誅討以暴易暴國家何利焉
東漢會要卷二十三
