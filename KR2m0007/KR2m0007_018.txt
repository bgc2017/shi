東漢會要卷十八
宋徐天麟撰
封建下
列侯
列侯所食縣為侯國本注曰承秦爵二十等為徹侯金
印紫綬以賞有功功大者食縣小者食鄉亭得臣其所
食吏民後避武帝諱為列侯武帝元朔二年令諸王得
推恩分衆子土國家為封亦為列侯舊列侯奉朝請在
長安者位次三公中興以來唯以功德賜位特進者次
車騎將軍賜位朝侯次五校尉賜位侍祠侯次大夫其
餘以肺胕及公主子孫奉墳墓于京都者亦随時見會
位在博士議郎下(百官志胡廣曰是為猥諸侯)
關内侯
承秦賜爵十九等為關内侯無土寄食在所縣民租多
少各有戶數為限(百官志如淳曰列侯出關就國侯但爵身其有家累者與之關内之邑食)
(其租稅)
爵
承秦爵十八級合關内侯列侯為二十等(百官志)
劉劭爵制曰古者天子寄軍政于六卿居則以田警則
以戰秦依古制其在軍賜爵為等級其帥人皆更卒也
有功賜爵則在軍吏之例自一爵以上至不更四等皆
士也大夫以上至五大夫五等比大夫也九等依九命
之義也自左庶長以上至大庶長九卿之義也關内侯
者依古圻内子男之義也秦都山西以關内為王畿故
曰關内侯也列侯者依古列國諸侯之義也然則卿大
夫士下之品皆倣古比朝之制而異其名亦所以殊軍
國也古者以車戰兵車一乘步卒七十二人分翼左右
車大夫在左御者處中勇士居右凡七十五人一爵曰
公士者步卒之有爵為公士者二爵曰上造造成也古
者成士升于司徒曰造士雖依此名皆步卒也三爵曰
簮褭御駟馬者要褭古之名馬也駕駟馬者其形似簮
故曰簮褭也四爵曰不更者為車右不復與凡更卒同
也五爵曰大夫大夫者在車左者也六爵為官大夫七
爵為公大夫八爵為公乘九爵為五大夫皆軍吏也吏
民爵不得過公乘者得貰與子若同産然則公乘者軍
吏之爵最高者也雖非臨戰得公卒車故曰公乘也十爵
為左庶長十一爵為右庶長十二爵為左更十三爵為
中更十四爵為右更十五爵為少上造十六爵為大上
造十七爵為駟車庶長十八爵為大庶長十九爵為關
内侯二十爵為列侯自左庶長己上至大庶長皆卿大
夫皆軍將也所將皆庶人更卒也故以庶更為名大庶
長即大將軍也左右庶長即左右偏禆將軍也(百官志注)
王侯號
靈夀王(彭城靖王未封賜號靈夀王未有國邑取其美名)
重熹王(樂城靖王未封賜號重熹王)承義侯(寇恂)
成義侯(梁統)興義侯(耿況)奉義侯(景丹)
輔義侯(厙鈞)扶義侯(辛彤)助義侯(竺曾)
襃義侯(史苞)襃親侯(侯翕)襃德侯(卓茂)
歸德侯(劉颯)襃成侯(孔志孔僖)顯親侯(竇友)
建策侯(吴漢)建功侯(蓋延)宣恩侯(隂就)
討姦侯(杜習)折姦侯(燕廣)征羌侯(來歙)
破虜侯(須沈)不義侯(蒼頭子密)破羌侯(榆鬼)
率衆王(烏倫)率衆侯(其至鞬)
臣天麟按漢世封侯皆以縣邑其後或以鄉亭皆視
其所食之邑而名之至于功名顯著則有特加美名
者西都信武冠軍富民博陸之類是也東漢因之時
有美號至于彭寵蒼頭以奴弑主而封之不義侯夫
果不義則不應封爵使其功可封則非可言不義矣
光武于是失之
特進侯
高密侯鄧禹以特進奉朝請
固始侯李通上大司空印綬以特進奉朝請
夷安侯鄧康以病免加位特進
賈復以列侯就第加位特進
竇篤封郾侯進位特進得舉吏
鄧隲封上蔡侯位特進
竇固封顯親侯加位特進
馬廖馬防馬光皆封列侯以特進就第
樊宏拜光禄大夫位特進次三公(按宏位特進時猶未封侯建武五年始封)
(長羅侯)
隂識封隂鄉侯拜執金吾位特進
隂就封新陽侯為少府位特進
梁棠梁雍梁翟梁商俱封列侯位特進
朱雋封錢塘侯加位特進(各本傳)
後漢皇后父兄率為特進侯朝會位次三公(通典)
臣天麟按鄧隲傳云隲兄弟並奉朝請位次在三公
下特進侯上注云在特進及列侯之上此注誤也按
百官志云列侯以功德賜位特進者次車騎將軍則
此所謂特進侯者蓋謂列侯而賜位特進者耳
侍祠侯(猥諸侯)
富平侯張奮來朝顯宗以為侍祠侯(張奮傳)
鄧禹孫康以侍祠侯為越騎校尉注引漢官儀曰諸侯
功德優盛朝廷所敬者位特進在三公下其次朝侯在
九卿下其次侍祠侯其次下土小國侯以肺附親公主
子孫奉墳墓于京師亦随時朝見是為猥諸侯也(鄧禹傳)
小侯
四姓小侯(明帝永平九年為四姓小侯立學校注云四姓謂外戚樊氏郭氏隂氏馬氏諸子弟以非)
(列侯故曰小侯按顔氏家訓謂以小年獲封故曰小侯)
鄧禹少子鴻好籌策永平中以為小侯(本傳)
四姓及梁鄧小侯(桓紀建和二年賜帛)
馬鉅為常從小侯(馬防傳)
王主
漢制諸王女皆封鄉亭公主儀服同鄉亭侯肅宗唯特
封東平憲王蒼琅邪孝王京女為縣公主
婦人封號
顯宗時東海王彊上疏言天恩愍哀以臣無男之故處
臣三女小國侯(本傳注云即婦人封侯也若吕后之妺吕須封為臨光侯蕭何夫人封鄼侯之)
(類)
安帝永初元年爵皇太后母隂氏為新野君(紀)
安帝乳母王聖封野王君(來歴傳)
延光元年追尊閻皇后母宗為滎陽君(續漢志曰婦人封君儀比公主)
(油畫軿車帶綬以綵組為緄帶各如其綬色黃金辟邪加其首為帶)
順帝爵號阿母宋娥為山陽君(五行志)
初順帝廢為濟隂王乳母宋娥與黃門孫程等共議立
帝帝後遂封娥為山陽君邑五千戶尚書令左雄上封
事曰夫裂土封侯王制所重誠不宜追錄小恩虧失大
典按尚書故事無乳母爵邑之制唯先帝時阿母王聖
為野王君造生䜛賊今阿母躬蹈儉約而與王聖同爵
號懼違本操乞歲以千萬給奉阿母帝卒封之(傳)
陽嘉二年有地動山崩之異李固對策曰前孝安皇帝
變亂舊典封爵阿母今宋阿母雖有大功但加賞賜足
以酬其勞苦至于裂土開國實乖舊典順帝覽其對即
時出阿母還第舍(傳)
順烈梁皇后母追封開封君(五行志)
桓帝永興中封鄧皇后母宣為長安君四年更為昆陽
君
靈帝封何皇后母興為舞陽君(后紀)
建寧二年爵號乳母趙嬈為平氏君(袁紀)
梁冀為大將軍宰宣言冀有周公之功其妻宜為邑君
詔遂封冀妻孫夀為襄城君兼食陽翟租歲入五十萬
冀一門夫人女食邑稱君者七人(梁冀傳)
四夷國
四夷國王率衆王歸義侯邑君邑長皆有丞比郡縣(百官)
(志)
位次
列侯封邑小大不同而其位序則與公卿相配按靈思
何后紀注大縣侯位視三公小縣侯位視上卿鄉亭侯
視中二千石蓋中二千石即九卿秩耳然百官志云舊
列侯奉朝請在長安者位次三公中興以來惟以功德
賜位特進者次車騎將軍賜位朝侯次五校尉賜位侍
祠侯次大夫其餘以肺附及公主子孫奉墳墓于京師
者亦随時見會位在博士議郎下而鄧禹傳注復云諸
侯功德優盛朝廷所敬者位特進在三公下其次朝侯
在九卿下是三者前後參錯未知孰正也(以紀傳修)
戶邑
太子食湯沐邑十縣(班彪傳)
永平十五年明帝按地圖將封皇子悉半諸國馬后見
而言曰諸子食數縣于制不已儉乎帝曰我子豈宜與
先帝子等乎歲給二千萬足矣(明德馬后傳)
列侯所食縣為侯國公主所食湯沐曰國(百官志)
臣天麟按西都之制列侯封君食租稅歲率戶二百
千戶之君則二十萬至封戶多寡之目則初無定制
特視其功之大小以加之霍光封博陸侯所食才二
萬霍去病封冠軍侯所食萬七千七百餘至後漢梁
冀所食至三萬戶視西都為益廣矣
國租
明帝封諸子租歲不過二千萬(孝明八王論)
肅宗按輿地圖令諸國戶口皆等租入歲各八千萬(陳敬)
(王傳)
順帝永和六年詔貸王侯國租一歲
漢安二年又貸王侯國租一歲
桓帝延熹四年貸王侯半租
五年損王侯租以助軍糧出濯龍蔵錢還之(並紀)
諸紹封者皆食故國半租鄧禹孫康襲父爵以太后戚
屬獨三分食二(鄧禹傳)
茅土
諸王封者皆受茅土歸以立社稷禮也(百官志按蔡邕獨斷曰天子大)
(社封諸侯者取其土苞白茅授之以立社其國故謂之受茅土漢興唯皇子封為王者得茅土其他功臣以戶數)
(租入為節不受茅土不立社也)
朝賀
列土特進朝侯賀正月執璧(百官志)
大夫無員掌奉王使至京都奉璧賀正月
北海敬王睦歲終遣中大夫奉璧朝賀(北海王興傳)
中元元年春正月東海王彊沛王輔楚王英濟南王康
淮陽王延趙王盱皆來(紀下同)
明帝永平二年九月沛王輔楚王英濟南王康淮陽王
延東海王政來朝
六年正月沛王輔楚王英東平王蒼淮陽王延琅邪王
京東海王政趙王盱北海王興齊王石來朝
十一年正月沛王輔楚王英濟南王康東平王蒼淮陽
王延中山王焉琅邪王京東海王政來朝
肅宗建初七年正月沛王輔濟南王康東平王蒼中山
王焉東海王政琅邪王宇來朝
東平王上疏請詔諸王朝各賜&KR1019;錢千萬東平王加五
百萬(袁紀)
安帝延光三年齊王無忌北海王普樂安王延來朝(紀)
朱暉辟東平王府正月朔旦蒼當入賀故事少府給璧
是時隂就為府卿驕貴吏傲不奉法蒼坐朝堂漏且盡
而求璧不可得顧謂掾屬曰若之何暉望見少府主簿
持璧即往紿之曰我數聞璧而未嘗見請試觀之主簿
以授暉暉顧召令史奉之主簿大驚遽以白就就曰朱
掾義士勿復求更以他璧朝蒼既罷召暉謂曰屬者掾
自視孰與藺相如帝聞壮之(朱暉傳)
奉朝請
鄧隲兄弟俱以列侯奉朝請(按漢制列侯在京師無職位皆以奉朝請為名)
鄧晨以西華侯奉朝請(並本傳)
就國
建武六年始遣列侯就國(紀)
肅宗性寬仁而親親之恩篤故叔父濟南中山二王每
數入朝特加恩寵及諸昆弟並留京師不遣就國宋意
以為人臣有節不宜踰禮過恩乃上疏諫曰陛下至孝
烝烝恩愛隆深以濟南王康中山王焉先帝昆弟特蒙
禮寵聖情戀戀不忍遠離比年朝見久留京師崇以叔
父之尊同之家人之禮車入殿門即席不拜分甘損膳
賞賜優渥昔周公懷聖人之德有致太平之功然後王
曰叔父加以賜幣今康焉幸以支庶享食大國陛下即
位蠲除前過還所削黜衍食它縣男女少長並受爵邑
恩寵踰制禮敬過度春秋之義諸父昆弟無所不臣所
以尊尊卑卑強幹弱枝者也陛下德業隆盛當為萬世
典法不宜以私恩損上下之序失君臣之正又西平王
羨等六王皆妻子成家官屬備具當早就蕃國為子孫
基阯而室第相望久磐京邑婚姻之盛過于本朝僕馬
之衆充塞城郭驕奢僣擬寵禄隆過今諸國之封並皆
膏腴風氣平調道路夷近朝聘有期行來不難且割情
不忍以義斷恩發遣康焉各歸蕃國令羨等速就便時
以塞衆望帝納之(宋意傳)
和帝即位陳王羨彭城王恭樂成王黨下邳王衍梁王
暢始就國(建初二年章帝不忍與諸王乖離皆留京師今遣之國)
殤帝延平元年清河王慶濟北王夀河間王開常山王
章始就國(並紀)
王國官屬
皇子封王其郡為國置傅一人相一人皆二千石本注
曰傅主導王以善禮如師不臣也相如太守有長史如
郡丞漢初立諸王因項羽所立諸王之制地既廣大且
至千里又其官職傅為太傅相為丞相又有御史大夫
及諸卿皆秩二千石百官皆如朝廷國家唯為置丞相
其御史大夫以下皆自置之至景帝時吳楚七國恃其
國大遂以作亂幾危漢室及其誅滅景帝懲之遂令諸
王不得治民令内史主治民改丞相曰相省御史大夫
廷尉少府宗正博士官武帝改漢内史中尉郎中令之
名而王國如故員職皆朝廷為補不得自置至成帝省
内史治民更令相治民太傅但曰傅中尉一人比二千
石本注曰職如郡都尉主盜賊郎中令一人僕一人皆
千石本注曰郎中令掌王大夫郎中宿衛官如光禄勲
自省少府職皆并焉僕主車及馭如太僕本注曰太僕
比二千石武帝改但曰僕又皆減其秩治書比六百石
本注曰治書本尚書更名大夫比六百石本注曰無員
掌奉王使至京都奉璧賀正月及使諸國本皆持節後
去節謁者比四百石本注曰掌冠長冠本員十六人後
減禮樂長本注曰主樂人衛士長本注曰主衛士醫工
長本注曰主醫藥永巷長本注曰宦者主宫中婢使祠
祀長本注曰主祠祀皆比四百石郎中二百石本注曰
無員(百官志)
侯國官屬
列侯每國置相一人其秩各如本縣本注曰主治民如
令長不臣也但納租于侯如戶數為限其家臣置家丞
庶子各一人本注曰主侍侯使理家事列侯舊有行人
洗馬門大夫凡五官中興以來食邑千戶已上置家丞
庶子各一人不滿千戶不置家丞又悉省行人洗馬門
大夫(百官志)
䘏典
自中興至和帝時皇子始封薨者皆賻錢三千萬布三
萬匹嗣王薨賻錢千萬布萬匹(中山簡王傳)
自永初以後國用不足始封王薨減賻錢為千萬布萬
匹嗣王薨五百萬布五千匹(濟北惠王傳)
東海恭王薨使大司空持節護喪事大鴻臚副宗正將
作大匠視喪事贈以殊禮升龍旄頭鸞輅龍旂虎賁百
人(本傳)
東平憲王薨遣大鴻臚持節五官中郎將副監喪及將
作使者凡六人賜錢前後一億布九萬匹及葬加賜鸞
輅乘馬龍旂九旒虎賁百人元和三年東巡狩幸蒼陵
為陳虎賁鸞輅龍旂以章顯之祠以太牢親拜祠坐哭
泣盡哀賜御劔于陵前(本傳)
東漢會要卷十八
