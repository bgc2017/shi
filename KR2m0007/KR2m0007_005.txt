東漢會要卷五
宋徐天麟撰
禮三(吉禮)
社稷
建武二年立大社稷於洛陽在宗廟之右方壇無屋有
牆門而已二月八月及臘一歲三祠皆太牢具使有司
祠孝經援神契曰社者土地之主也稷者五榖之長也
禮記及國語皆謂共工氏之子曰句龍為后土官能平
九土故祀以為社烈山氏之子曰柱能植百榖䟽自夏
以上祀以為稷至殷以柱久遠而堯時棄為后稷亦植
百榖故廢柱祀棄為稷大司農鄭玄說古者官有大功
則配食其神故句龍配食於社棄配食於稷郡縣置社
稷太守令長侍祠牲用羊豕唯州所治有社無稷以其
使官古者師行平有載社主不載稷也國家亦有五祀
之祭有司掌之其禮簡於社稷云(志注云五祀門戶井竈中霤也)
靈星
漢興八年有言周興而邑立后稷之祀於是高帝令天
下立靈星祠言祠后稷而謂之靈星者以后稷又配食
星也舊說星謂天田星也一曰龍左角為天田官主榖
祀用壬辰位祠之壬為水辰為龍就其類也牲用太牢
縣邑令長侍祠舞者用童男十六人舞者象教田初為
芟除次耕種芸耨驅爵及穫刈舂簸之形象其功也(志古)
(今注曰元和三年初為郡國立稷及祠社靈星禮器)
六宗
安帝元初六年以尚書歐陽家說謂六宗者在天地四
方之中為上下四方之宗以元始故事謂六宗易六子
之氣日月雷公風伯山澤者為非是三月庚辰初更立
六宗祀於雒陽西北戍亥之地禮比大社也(志)
范曄論曰言天地者莫大於易易無六宗在中之象若
信為天地四方所宗是至大也而比大社又為失所難
以為誠矣(按光武紀注云平帝元始中謂六宗為易六子之氣水火雷風山澤也光武中興遵而不)
(改至安帝即位初改為天地四方之宗)
祠孔子
建武五年十月光武幸魯使大司空祠孔子(紀)
明帝永平二年養三老五更於辟雍郡縣行鄉飲酒禮
於學校皆祀聖師周公孔子牲以犬(志)
十五年三月幸孔子宅祠仲尼及七十二弟子親御講
堂命皇太子諸王說經(紀)
章帝元和二年春帝東巡狩還過魯幸闕里以太牢祠
孔子及七十二人作六代之樂大會孔氏男子二十以
上者六十三人命儒者講論語帝謂孔僖曰今日之會
於卿宗有光榮乎對曰臣聞明王聖主莫不尊師貴道
今陛下親屈萬乘辱臨敝里此乃崇禮先師增輝聖德
至於光榮非所敢承帝笑曰非聖者子孫焉有斯言乎
遂拜僖郎中賜褒成侯損及孔氏男女錢帛(孔僖傳)
安帝延光三年幸泰山祀孔子及七十二弟子於闕里
自魯相令丞尉及孔氏親屬婦女諸生悉會賜褒成侯
以下帛各有差(紀)
肅宗賜東平王蒼書曰今魯國孔子廟尚有仲尼車輿
冠履明德盛者先靈遠也(東平王傳西征記曰魯人藏孔子所乘車於廟中是顔路)
(所請者也獻帝時遇火燒之)
鍾離意為魯相出私錢付戶曹孔訢修夫子車身入廟
拭几席劔履男子張伯除堂下草土中得玉璧七枚伯
懷其一以六枚白意意令主簿安置几前孔子教授堂
下牀首有懸甕孔訢曰夫子甕也背有丹書人不敢發
意曰夫子聖人所以遺甕欲以垂示後賢因發之中得
素書文曰後世修吾書董仲舒護吾車拭吾履發吾笥
會稽鍾離意璧有七張伯藏其一意即召伯問果服焉
(鍾離意傳)
臣天麟按文王世子曰凡學春官釋奠於先聖先師
秋冬亦如之又曰凡始立學者必釋奠於先聖先師
既釁器用幣然後釋菜則知古人建立學校未嘗不
以祀禮為先也高皇帝雖在倥偬猶能修其祠於過
魯之日武帝興太學而獨未聞釋奠之禮焉明帝行
鄉飲於學校祀聖師周公孔子初似未知所以獨崇
宣聖之意至永平十五年幸孔子宅祠仲尼章帝安
帝皆幸闕里祠孔子作六代之樂則所以崇文重道
者至矣使當時儒士之臣能以古人釋奠之禮而推
廣之則又何以加焉
高禖
仲春之月立高禖祠於城南祀以特牲(禮儀志盧植云玄烏至時隂陽)
(中萬物生於是以三牲請於高禖居明顯之處故謂之高因求子故謂之禖以古者有媒氏之官因以為神)
飲酎
八月飲酎(禮儀志)
章帝建初七年八月飲酎高廟(紀)
丁孚漢儀曰酎金律文帝所加以正月旦作酒八月成
名酎酒因合諸侯助祭貢金(禮儀志)
雜祭祀
仲秋之月祀老人星於國都南郊老人廟季秋之月祠
星於城南壇心星廟(禮儀志)
明帝永平二年十一月遣使者以中牢祠蕭何霍光帝
謁陵園過式其墓(紀)
六年十月行幸魯祠東海恭王陵(紀)
十二月還幸陽城遣使者祠中岳(紀)
十年幸南陽祠章陵日北至又祠舊宅(紀)
十五年幸魯祠東海恭王陵至定陶祠定陶恭王陵(紀)
章帝即位元和二年詔曰山川百神應祀者未盡其議
增修羣祀宜享祀者二月上東巡狩將至泰山道使使
者奉一太牢祀帝堯於濟隂成陽靈臺上至泰山修光
武山南壇兆辛未柴祭天地羣神如故事壬申宗祀五
帝於孝武所作汶上明堂光武帝配如雒陽明堂祀癸
酉更告祀高祖太宗世宗中宗世祖顯宗於明堂各一
太牢卒事遂覲東后饗賜王侯羣臣因行郡國幸魯祠
東海恭王及孔子七十二弟子四月還京都庚申告祠
高廟世祖各一特牛又為靈臺十二門作詩各以其月
奏之和帝無所增改(志)
殤帝延平元年四月詔罷祀官不在祀典者(本紀注云東觀記曰)
(鄧太后性不好滛祀)
安帝延光三年上東巡狩至泰山柴祭及祠汶上明堂
如元和三年故事順帝即位修奉常祀(志)
桓帝即位十八年好神僊事延熹八年初使中常侍之
陳國苦縣祠老子九年親祠老子於濯龍文罽為壇飾
淳金釦噐設華蓋之座用郊天樂也(志)
延熹八年四月丁巳壊郡國諸房祀(本紀袁紀云壊諸滛祀)
縣邑常以乙未日祠先農於乙地以丙戌日祠風伯於
戌地己丑日祠雨師於丑地用羊豕(志)
范曄論曰臧文仲祀爰居而孔子以為不知漢書郊祀
志著自秦以來訖於王莽典祀或有未修而爰居之類
衆焉世祖中興蠲除非常修復舊祀方之前事邈殊矣
齋
凡齋天地七日宗廟山川五日小祠三日齋日内有汚
染解齋副倅行禮先齋一日有汚穢災變齋祀如儀大
喪唯天郊越紼而齋地以下皆百日後乃齋如故事(禮儀)
(志)
夕牲
正月天郊夕牲晝漏未盡十八刻初納夜漏未盡八刻
初納進熟獻大祝送旋皆就燎位宰祝舉火燔柴火然
天子再拜興有司告事畢也明堂五郊宗廟太社稷六
宗夕牲皆以書漏十四刻初納夜漏未盡七刻初納進
熟獻送神還有司告事畢六宗燔燎火大然有司告事
畢(禮儀志)
迎氣
迎時氣五郊之兆自永平中以禮䜟及月令有五郊迎
氣服色因采元始中故事兆五郊於雒陽四方中兆在
未壇皆三尺階無等立春之日迎春於東郊祭青帝勾
芒車旗服飾皆青歌青陽八佾舞雲翹之舞及因賜文
官太傅司徒以下縑各有差立夏之日迎夏於南郊祭
赤帝祝融車旗服飾皆赤歌朱明八佾舞雲翹之舞先
立秋十八日迎黃靈於中兆祭黃帝后土車旗服飾皆
黃歌朱明八佾舞雲翹育命之舞立秋之日迎秋於西
郊祭白帝蓐收車旗服飾皆白歌西皓八佾舞育命之
舞立冬之日迎冬於北郊祭黑帝玄冥車旗服飾皆黑
歌玄冥八佾舞育命之舞(按本紀永平二年始迎氣於五郊祭祀志)
章帝建初五年冬以馬防上言始施行月令迎氣樂(詳見)
(樂類)
獻帝建安八年十月公卿初迎冬於北郊(斯禮久廢故曰初)總
章始復備八佾之舞(紀)
立春
立春之日夜漏未盡五刻京師百官皆衣青衣郡國縣
道官下至斗食令史皆服青幘立青幡施土牛耕人於
門外以示兆民至立夏唯武官不立春之日下寬大書
曰制詔三公方春東作敬始慎微動作從之罪非殊死
且勿案驗皆須麥秋退貪殘進柔良下當用者如故事
(禮儀志)
縣邑常以立春之日皆青幡幘迎春於東郭外令一童
男冒青巾衣青衣先在東郭外野中迎春至者自野中
出則迎者拜之而還弗祭三時不迎(祭祀志)
立夏
立夏之日夜漏未盡五刻京都百官皆衣赤至季夏衣
黃郊其禮祠特祭竃
夏至
日夏至禁舉大火止炭鼓鑄消石冶皆絶止至立秋如
故事是日浚井改水日冬至鑚燧改火云
黃郊
先立秋十八日郊黃帝是日夜漏未盡五刻京都百官
皆衣黃至立秋迎氣於黃郊奏黃鍾之宫歌帝臨冕而
執干戚舞雲翹育命所以養時訓也
立秋
立秋之日夜漏未盡五刻京都百官皆衣白施皂領緣
中衣迎氣於白郊禮畢皆衣絳至立冬
立冬
立冬之日夜漏未盡五刻京都百官皆衣皂迎氣於黑
郊禮畢皆衣絳至冬至絶事
冬至
冬至前後君子安身静體百官絶事不聽政擇吉辰而
後省事絶事之日夜漏未盡五刻京都百官皆衣絳至
立春諸王時變服執事者先後其時皆一日日冬至夏
至隂陽晷景長短之極微氣之所生也故使八能之士
八人或吹黃鍾之律間竽或撞黃鍾之鐘或度晷景權
水輕重水一升冬重十三兩或擊黃鍾之磬或鼓黃鍾
之瑟軫間九尺二十五絃宫處於中左右為商徵角羽
或擊黃鍾之鼓先之三日太史謁之至日夏時四孟冬
則四仲其氣至焉先氣至五刻太史令與八能之士即
坐於端門左塾大予具樂器夏赤冬黑列前殿之前西上
鍾為端守宫設席於器南北面東上正德席鼓南西面
令晷儀東北三刻中黃門持兵引太史令八能之士入
自端門就位二刻侍中尚書御史謁者皆陛一刻乘輿
親御臨軒安體静居以聽之太史令前當軒溜北面跪
舉手曰八能之士以備請行事制曰可太史令稽首曰
諾起立少退顧令正德曰可行事正德曰諾皆旋復位
正德立命八能士曰以次行事間音以竽八能曰諾五
音各三十為闋正德曰合五音律先唱五音並作二十
五闋皆音以竽訖正德曰八能士各言事八能士各書
板言事文曰臣某言今月若干日甲乙日冬至黃鍾之
音調君道得孝道褒商臣角民徵事羽物各一板否則
召太史令各板書封以皂囊送西陛跪授尚書施當軒
北面稽首拜上封事尚書授侍中常侍迎受報聞以小
黃門幡麾節度太史令前白禮畢制曰可太史令前稽
首曰諾太史令八能士詣大官受賜陛者以次罷日夏
至禮亦如之
合朔
每月朔旦太史上其月歷有司侍郎尚書見讀其令奉
行其政朔前後各二日皆牽羊酒至社下以祭日日有
變割羊以祠用救日日變執事者冠長冠衣皂單衣絳
領袖緣中衣絳袴&KR1611;以行禮如故事
五供
正月上丁祠南郊禮畢次北郊明堂高廟世祖廟謂之
五供(並禮儀志)
親耕
正月始耕晝漏上水初納執事告祠先農已享耕時有司
請行事就耕位天子三公九卿諸侯百官以次耕力田
種各耰訖有司告事畢是月令曰郡國守相皆勸民始
耕如儀(志)
漢舊儀曰春始耕於藉田官祠先農先農即神農炎帝
也祠以一太牢百官皆從大賜三輔二百里孝悌力田
三老帛種百榖萬斛為立藉田倉置令丞榖皆以給祭
天地宗廟羣神之祀以為粢盛皇帝躬秉耒而耕賀循
曰所種之榖黍稷穜稑(志注)
農祥晨正土膏脉起乘鸞輅而駕蒼龍介馭間以剡耜
躬三推於天田修帝藉於千畝供帝郊之粢盛以致思
於勤已兆人勸於疆場咸懋力以耘耔(東亰賦)
明帝永平四年二月詔曰朕親耕藉田以祈農事
十三年二月帝耕於藉田禮畢賜觀者食
十五年二月帝耕於下邳
章帝元和三年帝耕於懷(並紀)
順帝即位以後不行藉田之禮黃瓊以國之大典不宜
久廢上䟽奏曰自古聖帝哲王莫不敬恭明祀增致福
祥故必躬郊廟之禮親藉田之勤以先羣萌率勸農功
昔周宣王不藉千畝虢文公以為大譏卒有姜戎之難
終損中興之名竊見陛下遵稽古之鴻業體虔肅以應
天順時奉元懷柔百神朝夕觸塵埃於道路晝暮聆庶
政以卹人雖詩詠成湯之不怠遑書美文王之不暇食
誠不能加今廟祀適闋而祈榖絜齊之事近在明日臣
恐左右之心不欲屢動聖躬以為親耕之禮可得而廢
臣聞先王制典藉田有日司徒咸戒司空除壇先時五
日有協風之應王即齋宫饗醴載耒誠重之也自癸巳
以来仍西北風甘澤不集寒凉尚結迎春東郊既不躬
親先農之禮所宜自勉以迎和氣以致時風易曰君子
自強不息斯其道也書奏帝從之(黃瓊傳)
獻帝興平元年帝耕於藉田(紀)
親蠶
三月皇后帥公卿諸侯夫人蠶祠先蠶以少牢漢舊儀
曰春桑生而皇后親桑於苑中於蠶室養蠶千薄以上
祠以中牢羊豕今蠶神曰苑窳婦人寓氏公主凡二神
羣臣妾從桑還獻於繭觀皆賜從桑者樂皇后自行凡
蠶絲絮織室以作祭服祭服者冕服也天地宗廟羣臣
五時之服其皇帝得以作縷縫衣得以作巾絮而已置
蠶官令丞諸天下官皆詣蠶室亦婦人從事故舊有東
西織室作法(志并注)
丁孚漢儀曰皇后出乘鸞輅青羽蓋駕駟馬龍旂九旒
大將軍妻參乘太僕妻御前鸞旂車皮軒闟戟雒陽令
奉引亦千乘萬騎車府令設鹵簿駕公卿五營校尉司
隸校尉河南尹妻皆乘其官車帶夫本官綬從其官屬
導從皇后置虎賁羽林騎戎頭黃門鼓吹五帝車女騎
夾轂執法御史在前後亦有金鉦黃鉞五將導桑於蠶
宫手三盆於繭館畢還宫月令曰禁婦人無觀按谷永
對稱四月壬子皇后蠶桑之日也則漢桑亦用四月(志注)
祓禊
三月上已官民皆絜於東流水上洗濯祓除去宿垢疢
為大絜絜者言陽氣布暢萬物訖出始絜之矣(謂之禊也)
請雨
自立春至立夏盡立秋郡國上雨澤若少府郡縣各掃
除社稷其旱也公卿官長以次行雩禮求雨閉諸陽衣
皂興土龍立土人舞僮二佾七日一變如故事反拘朱
索社伐朱鼓禱賽以少牢如禮
桃印
仲夏之月萬物方盛日夏至隂氣萌作恐物不楙其禮
以朱索連葷菜彌牟朴蠱鍾以桃印長六寸方三寸五
色書文如法以施門戶代以所尚為飾夏后氏金行作
葦茭言氣交也殷人水德以螺首謹其閉塞使如螺也
周人木德以桃為更言氣相更也漢兼用之故以五月
五日朱索五色印為門戶飾以難止惡氣(並志)
貙劉
立秋之日自郊禮畢始揚威武斬牲於郊東門以薦陵
廟其儀乘輿御戎路白馬朱鬛躬執弩射牲牲以鹿麛
太宰令謁者各一人載獲車馳駟送陵廟還宫遣使者
齎束帛以賜武官武官肄兵習戰陣之儀斬牲之禮名
曰貙劉兵官皆肄孫吳法六十四陣名曰乘之(禮儀志)
又祭祀志云立秋之日使謁者以一特牲祭先虞於壇
有事天子入囿射牲以祭宗廟名曰貙劉
臘(祖)
季冬之月星迴歲終隂陽以交勞農大享臘(禮儀志)
陳咸王莽時與三子悉解官歸鄉里猶用漢家祖臘(漢火)
(行火盛於午故以午日為祖火衰於戌故以戍日為臘也)人問其故曰我先人豈知
王氏臘乎(陳寵傳)
何敞曰今賞賚過度臘賜自郎官以上公卿王侯以下
至於空竭帑藏損耗國資(何敞傳注云臘賜大將軍三公錢各二十萬牛肉二百斤)
(粳米二百斛特進侯十五萬卿十萬校尉五萬尚書三萬侍中將大夫各二萬千石六百石各七千虎賁羽林)
(郎二人共三千以為祀門戶直見漢官儀也)
馬防私贍三輔衣冠臘日遺在洛中者錢各五千越騎
校尉光臘用羊三百頭米四百斛肉五千斤(第五倫傳)
荀彧卒獻帝哀惜之祖日為廢燕樂(謂祭祖神之日因為燕樂也共工氏)
(之子好遠遊祀以為祖漢以午日祖荀彧傳)
大儺
先臘一日大儺謂之逐疫其儀選中黃門子弟年十歲
以上十二以下百二十人為侲子皆赤幘皂製執大鼗
方相氏黃金四目蒙熊皮玄衣朱裳執戈揚盾十二獸
有衣毛角中黃門行之冗從僕射將之以逐惡鬼於禁
中夜漏上水朝臣會侍中尚書御史謁者虎賁羽林郎
將執事皆赤幘陛衛乘輿御前殿黃門令奏曰侲子備
請逐疫於是中黃門倡侲子和曰甲作食&KR1223;胇胃食虎雄
伯食魅騰簡食不祥攬諸食咎伯竒食夢強梁祖明
共食磔死寄生委随食觀錯斷食巨窮竒騰根共食蠱
凡使十二神追惡凶赫女軀拉女幹節解女肉抽女肺
腸女不急去後者為糧因作方相與十二獸儛嚾呼周
徧前後省三過持炬火送疫出端門門外騶騎傳炬出
宫司馬闕門門外五營騎士傳火棄雒水中百官官府
各以木面獸能為儺人師訖設桃梗鬱儡葦茭畢執事
陛者罷葦戟桃杖以賜公卿將軍特侯諸侯云(禮儀志)
卒歲大儺驅除羣癘方相秉鉞巫覡操茢(音列)侲子萬童
丹首玄製桃弧棘矢所發無臬(音刈)飛礫雨散剛癉以斃
煌火馳而星流逐赤疫於四裔然後凌天池絶飛梁捎
螭魅斮獝狂斬蜲蛇腦方良囚耕父於清泠溺女魃於
神潢殘䕫魖與罔象殪野仲而殱游光八靈為之震慴
况鬾&KR0558;與畢方度朔作梗守以鬱壘神荼副焉對操索
葦目察區陬司執遺鬼京室謐清罔有不韙(東京賦)
安帝永初三年竇太后以隂陽不和詔减逐疫侲子之
半(后紀)
土牛
十二月立土牛六頭於國都郡縣城外丑地以送大寒
(志)
東漢會要卷五
