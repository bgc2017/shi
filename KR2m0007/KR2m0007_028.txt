東漢會要卷二十八
宋徐天麟撰
民政上
戶口
漢興至扵孝平戶口極盛及王莽簒位續以更始赤眉
之亂至光武中興百姓虚耗十有二存中元二年民戶
四百二十七萬千六百三十四口二千一百萬七千八
百二十人永平建初之際天下無事務在養民迄扵孝
和民戶滋殖及孝安永初元初之間兵饑之苦民人復
損至扵孝桓頗增扵前永夀二年戶千六百七萬九百
六口五千六萬六千八百五十六人墾田亦多軍師屢
征及靈帝遭黃巾獻帝即位而董卓興亂大焚宫廟劫
御西遷京師蕭條豪傑並争郭汜李傕之屬殘害又甚
是以興平建安之際海内凶荒天子奔流白骨盈野故
陜津之難以箕撮指安邑之東后裳不完遂有寇戎雄
雌未定割剥庶民三十餘年及魏武尅平天下文帝受
禪人衆之損萬有一存景元四年與蜀通計民戶九十
四萬三千四百二十三口五百三十七萬二千八百九
十一人(帝王世記見郡國志注)
應劭漢官儀曰永和中戶至千七十八萬口五千三百
八十六萬九千五百八十八又帝王世記永嘉二年戶
則多九十七萬八千七百七十一口七百二十一萬六
千六百三十六應載極盛之時而所殊甚衆舍永嘉多
取永和少良不可解皇甫謐校覆精審復非謬記未詳
孰是豈此是順朝時書後史即為本乎(郡國志注)
伏無忌所記每帝崩輙載戶口及墾田大數今列扵後
以見滋減之差焉光武中元二年戶四百二十七萬九
千六百三十四口二千一百萬七千八百二十明帝永
平十八年戶五百八十六萬五百七十三口三千四百
一十二萬五千二十一章帝章和二年戶七百四十五
萬六千七百八十四口四千三百三十五萬六千三百
六十七和帝永興元年戶九百二十三萬七千一百一
十二口五千三百二十五萬六千二百二十九墾田七
百三十二萬一百七十頃八十畝百四十步安帝延光
四年戶九百六十四萬七千八百三十八口四千八百
六十九萬七百八十九墾田六百九十四萬二千八百
九十二頃二十三畝八十五步順帝建康元年戶九百
九十四萬六千九百一十九口四千九百七十三萬五
百五十墾田六百八十九萬六千二百七十一頃五十
六畝一百九十四步沖帝永嘉元年戶九百九十三萬
七千六百八十口四千九百五十二萬四千一百八十
三墾田六百九十五萬七千六百七十六頃二十畝百
八步質帝本初元年戶九百三十四萬八千二百二十
七口四千七百五十六萬六千七百七十二墾田六百
九十三萬一百二十三頃三十八畝(郡國志注)
列郡戶口數(並見郡國志今不詳錄)
雜錄
建武十五年詔下諸郡檢覈戶口年紀(紀)
明帝遵奉建武制度無敢違者故吏稱其官民安其業
遠近肅服戶口滋殖焉(紀)
章帝元和二年正月詔曰令云人有産子者復勿筭三
歲令諸懷&KR1494;者賜胎養穀人三斛復其夫勿筭一歲著
為令(紀)
三年正月詔曰蓋人君者視民如父母有&KR0579;怛之愛有
忠利之教匍匐之救其嬰兒無父母親屬及有子不能
養食者稟給如律(紀)
賈彪為新息長小民困食多不養子彪嚴為其制與殺
人同罪城南有盜賊人者北有婦人殺子者彪出案驗
掾吏欲引南彪怒曰寇賊害人此亦常理母子相殘逆
天違道遂驅車北行案致其罪城南寇賊聞之亦面縛
自首數年間人養子者以千數曰此賈父所生也皆名
之為賈(本傳)
鄉三老
鄉置三老掌教化凡有孝子順孫貞女義婦讓財救患
及學士為民法式者皆扁表其門以興善行(百官志賜三老爵見)
(賜爵類)
鄉亭長
鄉置有秩游徼本注曰有秩郡所置秩百石掌一鄉人
其鄉小者縣置嗇夫一人皆主知民善惡為役先後知
民貧富為賦多少平其差品游徼掌徼循禁司姦盗又
有鄉佐屬鄉主民收賦稅亭有亭長以禁盜賊(百官志)
民伍
里有里魁民有什伍善惡以告本注曰里魁掌一里百
家什主十家伍主五家以相檢察有善事惡事以告監
官(百官志)
孝悌力田
明帝即位賜爵三老孝悌力田三級注云云三老孝悌
力田皆鄉官之名三老高帝置孝悌力田高后置所以勸
導鄉里助成風化(紀下同)
元和二年帝耕扵定陶詔曰三老尊年也孝悌淑行也
力田勤勞也國家甚休之其賜帛人一疋勉率農功(餘見)
(賜爵類)
勸農桑
明帝永平三年正月詔有司勉順時氣勸督農桑去其
螟蜮以及蝥賊(紀)
十年四月詔曰方盛夏長養之時蕩滌宿惡以報農功
百姓勉務桑稼以備灾害吏敬厥職無令愆惰(紀)
永平中下令禁民二業又以郡國牛疫通使區種增耕
而吏下檢結多失其實百姓患之劉般上言郡國以官
禁二業至有田者不得漁捕今濱江濱湖郡率少蠶桑民
資漁採以助口實且以冬春閒月不妨農事夫漁獵之利
為田除害有助穀食無關二業也又郡國以牛疫水旱
墾田多減故詔勑區種增進頃畝以為民也而吏舉度
田欲令多前至扵不種之處亦通為租可申勅刺史二
千石務令實覈其有增加皆使與奪田同罪帝悉從之(劉般)
(傳)
章帝建初元年正月詔曰比年牛多疾疫墾田減少穀
價頗貴人以流亡方春東作宜及時務二千石勉勸農
桑弘致勞來
元和三年二月詔曰月令孟春善相丘陵土地所宜今
肥田尚多未有墾闢其悉以賦貧民給與糧種務盡地
力勿令游手所過縣邑聽半入今年田租以勸農夫之
勞
安帝永初三年七月庚子詔長吏案行在所令種宿麥
蔬食務盡地力其貧者給糧餉(並紀)
假民田苑
明帝永平九年四月甲辰詔郡國以公田賜貧人各有
差(紀下同)
十三年汴渠成詔曰今五土之宜反其正色濱渠下田
賦與貧人無令豪右得固其利
章帝建初元年七月辛亥詔以上林池籞田賦與貧人
元和元年二月甲戌詔曰王者八政以食為本故古者
急耕稼之業致耒耜之勤節用儲蓄以備凶災是以歲
雖不登而人無饑色自牛疫已來榖食連少良由吏教
未至刺史二千石不以為負其令郡國募人無田欲徙
它界就肥饒者恣聽之到在所賜給公田為雇耕傭賃
種餉貰與田器勿收租五歲除筭三年其後欲還本鄉
者勿禁
三年二月詔曰月令孟春善相丘陵土地所宜今肥田
尚多未有墾闢其悉以賦貧民給與種糧務盡地力勿
令游手
和帝永元五年二月甲戌自京師離宫果園上林廣成
圃悉以假貧民恣得採捕不收其稅九月令官有陂池
令得採取勿收假稅二歲
九年詔山林饒利陂池漁採以贍元元勿取假稅
十一年令民得漁採山林池澤不收假稅
十二年郡國流民聽入陂池漁採以助蔬食
十五年令百姓鰥寡漁採陂池勿收假稅
安帝永初元年二月丙午以廣成游獵地及被灾郡國
公田假與貧民
三年三月詔以鴻池假與貧民四月詔上林廣成苑可
墾闢者與貧民
賜民爵(賜粟帛)
建武三年閏月賜天下長子當為父後者爵人一級(紀下)
(同)
二十九年二月庚申賜天下男子爵人二級鰥寡孤獨
篤癃貧不能自存者粟人五斛
三十年五月大水賜天下男子爵人二級鰥寡孤獨篤
癃貧不能自存者粟人五斛
三十一年夏五月大水戊辰賜天下男子爵人二級鰥
寡孤獨篤癃貧不能自存者粟人六斛
明帝即位賜天下男子爵人二級三老孝弟力田人三
級爵過公乘得移與子若同産同産子及流人無名數
欲自占者人一級鰥寡孤獨篤癃粟人十斛
永平三年立皇太子賜天下男子爵人二級三老孝悌
力田人三級流人無名數欲占者人一級鰥寡孤獨篤
癃貧不能自存者粟人五斛
十二年五月丙辰賜天下男子爵人二級三老孝悌力田
人三級流民無名數欲占者人一級鰥寡孤獨篤癃
貧無家屬不能自存者粟人三斛
十五年四月賜天下男子爵人二級郎從官以下帛
十七年五月賜天下男子爵人二級三老孝悌力田人
三級流人無名數欲占者人一級鰥寡孤獨篤癃貧不
能自存者粟人三斛郎從官以下帛有差
十八年四月詔以時雨不降賜天下男子爵人二級及
流民無名數欲占者人一級鰥寡孤獨篤癃貧不能自
存者粟人三斛
章帝建初三年立皇后竇氏賜爵人二級三老孝悌力
田人三級民無名數欲占者人一級鰥寡孤獨篤癃不
能自存者粟人五斛
四年四月戊子立皇太子賜爵人二級三老孝悌力田
人三級民無名數及流人欲自占者人一級鰥寡孤獨
篤癃貧不能自存者粟人五斛
元和二年嘉瑞屢臻賜天下吏爵人三級高年鰥寡孤
獨帛加賜男子爵人二級
和帝永元三年帝加元服賜民爵及粟帛各有差
八年二月己丑立皇后賜天下男子爵人二級三老孝
悌力田三級民無名數及流民欲占者一級鰥寡孤獨
篤癃貧不能自存者粟人五斛
和帝二年賜天下男子爵人二級三老孝悌力田三級
民無名數及流人欲占者人一級鰥寡孤獨篤癃貧不
能自存者粟人三斛
元興元年立皇太子賜天下男子爵人二級三老孝悌
力田三級民無名數及流民欲占者一級鰥寡孤獨篤
癃貧不能自存者粟人三斛
安帝永初元年正月皇帝加元服賜男子為父後及三
老孝悌力田爵人二級流民欲占者人一級
元初元年改元賜民爵人二級孝悌力田人三級爵過
公乘得移與子若同産同産子民脫無名數及流民欲
占者人一級鰥寡孤獨篤癃貧不能自存者榖人三斛
貞婦帛人一疋
永寧元年立皇太子賜民爵及布粟各有差
延光元年改元賜民爵及三老孝弟力田人二級加賜
鰥寡孤獨篤癃貧不能自存者粟人三斛貞婦帛人二
疋
三年鳳凰集賜男子爵人二級
順帝永建元年賜男子爵人二級為父後三老孝悌力
田人三級流民欲自占者人一級鰥寡孤獨篤癃貧不
能自存者粟人五斛貞婦帛人三疋
四年正月帝加元服賜男子爵及流民欲占者一級為
父後三老孝悌力田人二級鰥寡孤獨篤癃貧不能自
存者帛一疋
陽嘉元年正月立皇后梁氏賜爵人二級三老孝悌力
田三級爵過公乘得移與子若同産子民無名數及流
民欲占者人一級鰥寡孤獨篤癃貧不能自存者粟人
五斛
永和三年四月賜民爵及粟帛各有差
質帝本初元年六月賜民爵及粟帛各有差
桓帝建和元年賜吏更勞一歲男子爵人二級為父後
及三老孝悌力田人三級鰥寡孤獨篤癃貧不能自存
者粟人五斛貞婦帛人三疋
獻帝建安元年賜天下男子爵人一級三老孝悌力田
人二級
東漢會要卷二十八
