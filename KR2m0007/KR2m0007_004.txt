東漢會要卷四
宋徐天麟撰
禮二(吉禮)
北郊
光武中元元年初營北郊在雒陽城北四里為方壇四
陛明年正月辛未郊别祀地祗位南面西上高皇后配
西面北上皆在壇上地理羣神從食皆在壇下如元始
中故事中嶽在未四嶽各在其方孟辰之地中營内海
在東四瀆河西濟北淮東江南它山川各如其方皆在
外營内四陛醊及中外營門封神如南郊地祗高后用
犢各一頭五嶽共牛一頭海四瀆共牛一頭羣神共牛
二頭奏樂亦如南郊既送神瘞爼實於壇北(祭祀志)
明堂辟雍靈臺
光武中元元年初營明堂辟雍靈臺未用事明帝即位
永平二年正月辛未初祀五帝於明堂光武帝配五帝
坐位堂上各處其方黃帝在未皆如南郊之位光武帝
位在青陽之南少退西面牲各一犢帝及公卿列侯始
服冠冕衣裳玉佩絇屨以行事奏樂如南郊禮畢登靈
臺使尚書令持節詔驃騎將軍三公曰今令月吉日宗
祀光武皇帝於明堂以配五帝禮備法物樂和八音詠
祉福舞功德其班時令勅羣后事畢升靈臺望元氣吹
時律觀物變羣僚藩輔宗室子孫衆郡奉計百蠻貢職
烏桓濊貊咸来助祭單于侍子骨都侯亦皆陪位斯固
聖祖功德之所致也朕以闇陋奉承大業親執圭璧恭
祀天地仰惟先帝受命中興撥亂反正以寧天下封泰
山建明堂立辟雍起靈臺恢宏大道被之八極而嗣子
無成康之質羣臣無吕旦之謀盥洗進爵踧踖惟慙素
性頑鄙臨事益懼其令天下自殊死以下皆赦除之百
僚師尹其勉修厥職順行時令敬若昊天以綏兆人三
月臨辟雍初行大射禮(祭祀志及本紀)
永平八年臨辟雍養三老五更
章帝建初三年正月宗祀明堂禮畢登靈臺望雲物
元和二年二月幸泰山柴告岱宗進幸奉高壬申宗祀
五帝於汶上明堂(本紀詳見雜祭祀條)
和帝永元五年祀五帝於明堂遂登靈臺望雲物
永元十四年臨辟雍饗射
順帝陽嘉元年臨辟雍饗射
二年十月行禮辟雍奏應鍾始復黃鍾作樂器随月律
永和元年宗祀明堂登靈臺改元大赦
漢安元年正月癸巳宗祀明堂大赦改元
靈帝熹平六年十月帝臨辟雍(並紀)
明堂及靈臺令各一人掌守明堂靈臺掌候日月星氣
皆屬太史(百官志)
宗廟
光武帝建武二年正月立高廟於雒陽四時祫祀高祖
爲太祖文帝爲太宗武帝爲世宗如舊餘帝四時春以
正月夏以四月秋以七月冬以十月及臘一歲五祀三
年正月立親廟雒陽祀父南頓君以上至舂陵節侯時
寇賊未夷方務征伐祀儀未設至十九年盜賊討除戎
事差息於是五官中郎將張純與太僕朱浮奏言禮爲
人後者則爲之子既事大宗(大宗謂元帝)則降其私親今禘
祫高廟陳序昭穆而舂陵四世君臣並列以卑厠尊不
合禮意昔高帝以自受命不由太上宣帝以孫後祖不
敢私親故爲父立廟獨羣臣侍祠臣愚謂宜除今親廟
以則二帝舊典願下有司博採其議詔下公卿大司徒
戴涉大司空竇融議宜以宣元成哀平五帝四世代今
親廟宣元皇帝尊爲祖父可親奉祠成帝以下有司行
事别爲南頓君立皇考廟其祭上至舂陵節侯羣臣奉
祠以明尊尊之敬親親之恩時議有異不著上可涉等
議詔曰以宗廟處所未定且祫祭高廟其成哀平且祠
祭長安故高廟其南陽舂陵歲時各且因故園廟祭祀
園廟去太守治所遠者在所令長行太守事侍祠惟孝
宣帝有功德其上尊號曰中宗於是雒陽高廟四時加
祭孝宣孝元凢五帝其西廟成哀平三帝主四時祭於
故高廟東廟京兆尹侍祠冠衣車服如太常祠陵廟之
禮南頓君以上至節侯皆就園廟南頓君稱皇考廟鉅
鹿都尉稱皇祖考廟欎林太守稱皇曾祖考廟節侯稱
皇高祖考廟在所郡縣侍祠(張純傳及祭祀志)
光武皇帝崩明帝即位以光武帝撥亂中興更為起廟
號曰世祖廟以元帝於光武為穆故雖非宗不毁也後
遂為常(祭祀志)
明帝永平三年十月蒸祭光武廟初奏文始五行武德
之舞(詳見樂類)
明帝臨終遺詔遵儉無起寝廟藏主於光烈皇后更衣
别室(志云光武廟更衣)孝章即位有司奏言孝明皇帝聖德淳
茂功烈光於四海仁風行於千載而深執謙謙無起寝
廟掃地而祭除日祀之法省送終之禮遂藏主於光烈
皇后更衣别室臣以為更衣在中門之外處所殊别宜
尊廟曰顯宗其四時禘祫於光武之堂間祀悉還更衣
共進武德之舞如孝文皇帝祫祭高廟故事制曰可(紀)
章帝臨崩遺詔無起寝廟廟如先帝故事和帝即位不
敢違上尊號曰肅宗後帝承尊皆藏主於世祖廟積多
無别是後顯宗但為陵寝之號永元中和帝追尊其母
梁貴人曰恭懷皇后陵以竇后配食章帝恭懷皇后别
就陵寝祭之初有司奏言孝章皇帝崇宏鴻業德化普
洽垂意黎民留念稼穡文加殊俗武暢方表界惟人面
無思不服巍巍蕩蕩莫與比隆周頌曰於穆清廟肅雍
顯相請上尊廟曰肅宗共進武德之舞制曰可(本紀及祭祀志)
和帝崩廟號穆宗(本紀)
殤帝生三百餘日而崩鄧太后以尚嬰孩故不列於廟
就陵寝祭之而已(祭祀志)
安帝以清河孝王子即位建光元年追尊其祖母宋貴
人曰敬隠后陵曰敬北陵亦就陵寝祭太常領如西陵
追尊父清河孝王曰孝德皇母曰孝德后清河嗣王奉
祭而已(祭祀志)
安帝以䜛害大臣廢太子及崩無上宗之奏後以自建
武以來無毁者故遂常祭因以其陵寝之號而稱恭宗
(祭祀志)
順帝即位追尊其母曰恭愍后陵曰恭北陵就陵寢祭
如敬北陵(祭祀志)
順帝崩有司奏言孝順皇帝弘秉聖哲龍興統業稽乾
則古欽奉鴻烈寬裕晏晏宣恩以極躬自菲薄以崇玄
默遺詔貽約顧念萬國衣無製新玩好不飾塋陵損狹
不起寝廟遵履前制敬勅慎終有始有卒孝經曰愛敬
盡於事親而德教加於百姓詩云敬慎威儀惟民之則
臣請上尊號曰敬宗廟天子世世獻奉藏主祫祭進武
德之舞如祖宗故事露布奏可(東觀記)
沖帝質帝皆小崩梁太后以殤帝故事就陵寝祭凡祠
廟訖三公分祭之(祭祀志)
桓帝以河間孝王孫蠡吾侯即位亦追尊祖考王國奉
祀(八王傳)
桓帝崩上尊號曰威宗無嗣靈帝以河間孝王曾孫解
犢侯即位亦追尊祖考(祭祀志)
靈帝時京都四時所祭高廟五主世祖廟七主少帝三
陵追尊后三陵凡牲用十八太牢皆有副倅故高廟三
主親毁之後亦但殷祭之歲奉祠(决疑要注曰毁廟主藏廟外戶之外西牖)
(之中有石函名曰宗祐函中有笥以盛主親畫則廟毁毁廟之主藏於始祖之廟一世為祧祧猶四時祭之二)
(世為壇三世為墠四世為鬼祫乃祭之有禱亦祭之並志)
初平中蔡邕等以和帝以下功德無殊而有過差不應
為宗及餘非宗者追尊三后皆奏毁之四時所祭高廟
一祖二宗及近帝四凡七帝古不墓祭漢諸陵皆有園
寝承秦所為也說者以古宗廟前廟後寝以象人之居
前有朝後有寝也月令先薦寝廟詩寝廟奕奕言相通
也廟以藏主四時祭寝有衣冠几杖象生之具以薦新
物秦始出寝起於墓側漢因不改故陵上稱寝殿起居
衣服象生人之具古寝之意也(志)
梁太后臨朝以殤帝幼崩廟次宜在順帝下太常馬訪
奏宜如詔書諫議大夫吕勃以為應依昭穆之序先殤
帝後順帝詔下公卿大鴻臚周舉議曰春秋魯閔公無
子庶兄僖公代立其子文公遂躋僖公於閔上孔子譏
之書曰有事於太廟躋僖公傳曰逆祀也及定公正其
序經曰從祀先公為萬世法也今殤帝在先於秩為父
順帝在後於親為子先後之義不可改昭穆之序不可
亂吕勃議是也太后從之遂下詔曰孝殤皇帝雖不永
休祚而即位踰年君臣禮成孝安皇帝承襲統業而前世
遂令恭陵在康陵上先後相踰失其次序非所以奉宗
廟之重垂無窮之制昔定公追正順祀春秋善之其令
恭陵次康陵憲陵次恭陵以序親秩為萬世法(周舉傳及本紀)
獻帝元初二年有司奏議宗廟迭毁左中郎將蔡邕議
曰漢承秦滅學之後宗廟之制不用周禮每帝即世輙
立一廟不止於七不列昭穆不定迭毁孝元帝時丞相
匡衡御史大夫貢禹始建大議請依典禮孝文孝武孝
宣皆以功德茂盛為宗不毁孝宣尊崇孝武廟稱世宗
中正大臣夏侯勝猶執異議不應為宗至孝成皇帝議
猶不定太僕王舜中壘校尉劉歆據經傳義處不可毁
上從其議古人據正重順不敢私其君父如此其至也
後遭王莽之亂光武皇帝受命中興廟稱世祖孝明皇
帝政參文宣廟稱顯宗孝章皇帝至孝烝烝仁恩博大
廟稱肅宗皆方前世得禮之宜自此以下政事多釁權
移臣下嗣帝殷勤各欲褒崇至親而臣下懦弱莫敢執
夏侯之直今聖朝遵古復禮以求厥中誠合事宜孝元
皇帝世在第八光武皇帝世在第九故以元帝為考廟
尊而奉之孝明遵述亦不敢毁孝和以下穆宗威宗之
號皆宜省去五年而再殷祭祫食於太祖以遵先典議
遂施行(袁紀及志注)
臣天麟按古者天子七廟三昭三穆與太祖之廟而
七其制則外為都宫太祖在北三昭三穆以次而南
周以后稷始封文武受命而王是以三廟不毁與親
廟四而七非有后稷始封文武受命之功者皆當五
廟而迭毁親親之殺示有終也西都草創禮制缺略
諸帝之廟各自居陵旁立之其都宫之制昭穆之位
不復如古然猶不失獨專一廟之尊也郡國之立祖
宗廟京師之立原廟雖背經違古然猶幸罷廢於中
世之後也元帝時貢禹建迭毁之議韋玄成匡衡劉
歆等考据明白本末具在世祖中興固望其一正典
禮以合先王七廟之制考之於史建武所立親廟四
言者首議其非永平所立世祖廟又與高廟異處無
復昭穆之序明帝臨終遺詔藏主於光烈皇后更衣
别室章帝而下莫敢或違徒務為抑損之私而不知
禮義之正末年遂至高廟五主世祖廟七主其瀆亂
不經未有如是之甚者噫東都儒者如張純朱浮曹
褒鄭玄之儔皆號稱明習典禮而獨不能復古人七
廟之制魏晉循之遂不能革而先王宗廟之禮始盡
廢矣惜哉
禘祫
建武十八年光武幸長安詔太常行禘禮於高廟序昭
穆父為昭南向子為穆北向二十六年有詔問張純禘
祫之禮不施行幾年宜據經典詳為其制純奏禮三年
一祫五年一禘春秋傳曰大禘者何合祭也毁廟之主
陳於太祖未毁廟之主皆升合食太祖五年再殷祭漢
舊制三年一祫毁廟主合食高廟存廟主未嘗合祭元
始五年諸王公列侯廟會始為禘祭又建武十八年親
幸長安亦行此禮禮說三年一閠天氣小備五年再閠
天氣大備三年一祫五年一禘父為昭南嚮子為穆北
嚮父子不並坐而孫從王父禘之為言諦諦諟昭穆尊
卑之義也禘祭以夏四月陽氣在上隂氣在下故正尊
卑之義也祫祭以冬十月五榖成熟物備禮成故合聚
飲食也斯典之廢於兹八年謂可如禮施行以時定議
上難復立廟遂以合祭高廟為常後以三年冬祫五年
夏祫之時但就陳祭毁廟主而已謂之殷太祖東面惠
文武元帝為昭景宣帝為穆惠景昭三帝非殷祭時不
祭自是禘祫遂定(志及張純傳)
章帝建初七年八月飲酎高廟禘祭光武皇帝孝明皇
帝甲辰詔書云祖考來假明哲之祀予末小子質又菲
薄仰惟先帝烝烝之情前修禘祭以盡孝敬朕得識昭
穆之序寄遠祖之思今年大禮復舉加以先帝之坐悲
傷感懷樂以迎來哀以送往雖祭亡如在而虚空不知
所裁庶或饗之豈亡克謹肅雍之臣辟公之相皆助朕
之依依今賜公錢四十萬卿半之及百官執事各有差
(紀)
東漢會要卷四
