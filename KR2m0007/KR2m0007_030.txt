東漢會要卷三十
宋徐天麟撰
民政下
荒政(下)
殤帝延平元年六月詔曰自夏以來隂雨過節其減大
官導官尚方内府諸服御珍膳靡麗難成之物七月勅
司隸校尉部刺史各實覈所傷為除田租芻藁
安帝即位詔以宿麥不下賑賜貧人
永初二年正月稟河南下邳東萊河内貧民二月乙丑
遣光禄大夫樊準吕倉分行冀兖二州稟貸流民十月
庚寅稟濟隂山陽玄莬貧民十二月辛卯稟東郡鉅鹿
廣陽安定定襄沛國貧民
三年三月京師大饑民相食詔以鴻池假與貧民
四年正月元日會徹樂不陳充庭車(以年饑故)詔以三輔比
遭寇亂人庶流冗除三年逋租過更口筭芻藁稟上郡
貧民各有差二月稟九江貧民
七年詔郡國被蝗傷稼十五以上勿收今年田租不滿
者以實除之調零陵桂陽丹陽豫章會稽租米賑給南
陽廣陵下邳彭城山陽廬江九江饑民又調濱水縣榖
輸敖倉
元初二年正月詔稟三輔及并凉六郡流冗貧人五月
京師旱河南及郡國十九蝗詔三司既不奏聞又無舉
正欺㒺罪大方今盛夏且復假貸以觀厥後其務消灾
疫安輯黎元
建光元年秋京師及郡國二十九雨水遣光禄大夫案
行賜死者錢人二千除今年田租其被灾甚者勿收口
賦十一月詔京師及郡國被水雨傷稼者隨頃畝減田
租
延光元年京師及郡國二十七雨水大風殺人詔賜壓
溺者年七歲以上人錢二千其敗壊廬舍失亡榖食粟
人三斛又田被淹傷者一切勿收田租若一家皆被災
害而弱小存者郡縣為收領之
順帝永建元年十月詔以疫癘水潦令人半輸今年田
租傷害什四以上勿收責不滿者以實除之
三年正月丙子京師地震漢陽地陷甲午詔實覈傷害
者賜年七歲以上錢人二千一家被害郡縣為收歛勿
收漢陽今年田租口賦四月遣光禄大夫案行漢陽及
河内魏郡陳留東郡稟賦貧人六月旱遣使者錄囚徒
理輕繋
五年四月京師旱詔郡國貧人被災者勿收責今年過
更
六年十一月詔曰連年災潦冀部尤甚比蠲除實傷贍
恤窮匱而百姓猶有棄業流亡不絶疑郡縣吏用心怠
惰恩澤不宣其令冀部勿收今年田租芻藁
陽嘉元年二月禀甘陵貧人大小口各有差京師旱勅
郡國二千石各禱名山嶽瀆遣大夫謁者詣嵩高首陽
山并祠河洛請雨戊辰雩以冀部比年水潦民食不贍
詔案行稟貸勸農功賑乏絶稟冀州尤貧民勿收田租
口賦
三年二月詔以久旱京師諸獄無輕重皆勿考竟須
得霔雨
永和四年太原郡旱民庶流冗遣光禄大夫案行稟貸
除更賦
質帝本初元年海水溢使謁者案行收葬樂安北海人
為水所漂沒死者又稟給貧羸
桓帝建和元年詔灾害所傷什四以上勿收今年田租
其不滿者以實除之二月荆揚二州人多饑死遣四府
掾分行賑給
永興元年七月郡國三十二蝗河水溢百姓饑窮流冗
道路至有數十萬戶冀州尤甚詔所在賑給乏絶安慰
居業
二年六月彭城泗水增長逆流詔司隸校尉部刺史曰
蝗灾為害水變仍至五榖不登人無宿儲其令所傷郡
國種蕪菁以助人食京師蝗禁郡國不得賣酒祠祀裁
足
永夀元年二月司隸冀州饑人相食勅州郡賑給貧弱
若王侯吏民有積榖者一切貸得十分之三以助稟貸
其百姓吏民以見錢雇直王侯須新租迺償六月洛水
溢南陽大水詔被水死流失屍骸者令郡縣鉤求收葬
及所唐突壓溺物故七歲以上賜錢人二千壞敗廬舍
失亡榖食尤貧者稟人二斛
延熹九年正月詔曰比歲不登人多饑窮又有水旱疾
疫之困盜賊徵發南州尤甚灾異日食譴告累至政亂
在予仍獲咎徵其令大司農絶今歲調度追求及前年
所調未畢者勿復收責其灾旱盜賊之郡勿收租餘郡
悉半入三月癸巳京師有火光轉行人相驚譟司隸豫
州饑死者什四五至有滅戶者遣三府掾賑稟之
永康元年八月六州大水渤海溢詔州郡溺死者七歲
以上人錢二千一家被害者悉為收歛其亡失榖食稟
人三斛
靈帝熹平四年六月弘農三輔螟遣守宫令之鹽監穿
渠為民興利令郡國遇灾者減田租之半其傷害十四
以上勿收責
獻帝興平元年七月三輔大旱自四月至扵是月帝避
正殿請雨遣使者洗囚徒原輕繋是時榖一斛五十萬
豆麥一斛二十萬人相食啖白骨委積帝使侍御史侯
汶出太倉米豆為饑人作糜粥經日而死者無數帝疑
賦䘏有虛迺親扵御坐前量試作糜迺知非實使侍中
劉艾出責有司扵是尚書令以下皆詣省閣謝奏收侯
汶考實詔曰未忍致汶扵理可杖五十自是之後多得
全濟(並紀)
奴婢
建武二年五月詔曰民有嫁妻賣子欲歸父母者恣聽
之敢拘執論如律(紀下同)
六年十一月詔王莽時吏人沒入為奴婢不應舊法者
皆免為庶人
七年詔吏人遭饑亂及為青徐賊所略為奴婢下妻欲
去留者恣聽之敢拘制不還以賣人法從事
十一年詔曰天地之性人為貴其殺奴婢不得減罪八
月癸亥詔曰敢灸灼奴婢論如律免所灸灼者為庶民
冬十月壬午詔除奴婢射傷人棄市律
十二年三月詔隴蜀民被略為奴婢自訟者及獄官未
報一切免為庶人
十三年十二月甲寅詔益州民自八年以來被略為奴
婢者皆一切免為庶民或依托為人下妻欲去者恣聽
之拘留者比青徐二州以略人法從事
十四年十二月癸夘詔益涼二州奴婢自八年以來自
訟在所官一切免為庶民賣者無還直
殤帝延平元年詔諸官府郡國王侯家奴婢姓劉及疲
癃羸老皆上其名務令實悉
安帝永初四年諸沒入為官奴婢者免為庶人
禁厚葬
建武七年詔曰世以厚葬為德薄終為鄙至扵富者奢
僣貧者殫財法令不能禁禮義不能止其布告天下令
知忠臣孝子慈兄悌弟薄葬送終之義(紀下同)
明帝永平十二年詔曰喪貴致哀禮在寧儉今百姓送
終之制競為奢靡生者無儋石之儲而財力盡扵墳土
伏臘無糟糠而牲牢兼扵一奠豈祖考之意哉有司其
申明科禁宜扵今者宣下郡國
安帝永初元年禁殫財厚葬
和帝永元十一年七月詔曰吏民踰僣厚死傷生是以
舊令節之制度頃者貴戚近親百僚師尹莫肯率從有
司不舉怠放日甚其在位犯者當先舉正市道小民但
且申明憲網勿因科令加虐羸弱
王符著書以譏當時號潜夫論曰古之葬者厚衣之以
薪葬之中野不封不樹後世聖人易之以棺槨桐木為
棺葛采為緘中世以後轉用楸梓槐柏杶樗之屬各因
方土裁用膠漆今者京師貴戚必欲江南檽梓豫章之
木伐之高山引之窮谷入海乘淮逆河泝洛古者墓而
不墳中世墳而不崇文帝葬芷陽明帝葬洛南皆不藏
珠寳不起山陵墓雖卑而德最高今京師貴戚郡縣豪
家生不極養死迺崇喪或至金縷玉匣檽梓楩柟多埋
珍寶偶人車馬造起大冡廣種松栢廬舍祠堂務崇華
侈昔晉靈公多賦以雕牆春秋以為非君華元樂舉厚
葬文公君子以為不臣况扵羣司士庶迺可僣侈過天
道乎(王符傳)
永元十六年司徒張酺薨酺病困勑其子曰顯節陵掃
地露祭欲率天下以儉也吾為三公不能使從制豈可
犯之乎無起祠堂露祭而已(袁宏紀)
趙咨遺書勅其子曰古之葬者衣以薪藏之中野後世
聖人易之以棺槨棺槨之造自黃帝始爰自陶唐逮於虞
夏猶尚簡樸或瓦或木及至殷人而有加焉周室因之
復重以牆翣之飾表以旌銘之儀招復含歛之禮殯葬
宅兆之期棺槨周重之制衣衾稱襲之數其事煩而害
實品物碎而難備然而秩爵異級貴賤殊等自成康以
下其典稍乖至扵戰國漸至頽陵法度衰毁上下僣雜
終使晉侯請隧秦伯殉葬陳大夫設參門之木宋司馬
造石椁之奢爰暨暴秦違道廢德滅三代之制興淫邪
之法國貲糜扵三泉人力單扵驪墓玩好窮扵糞土伎
巧費扵窀穸華夏之士争相陵尚并棺合椁以為孝愷
豐貲重禭以昭惻隠吾所不取也昔舜葬蒼梧二妃不
從王孫裸葬墨夷露骸皆達扵性理遺扵速變况我鄙
闇不德不敏薄意内昭志有所慕上同古人下不為咎
果必行之勿生疑異恐爾等目厭所見耳諱所議故遠
采古聖近揆行事以悟爾心但欲制坎令容棺槨棺歸
即葬平地無墳勿卜時日葬無設奠勿留墓側無起封
樹於戲小子其勉之哉
范冉(一作丹)臨終勅其子曰吾生扵昏闇之世值乎淫侈
之俗生既不得匡世濟時死何忍自同於世氣絶便斂
斂以時服衣足蔽形棺足周身斂畢便穿穿畢便埋其
明堂之奠干飯寒水飲食之物勿有所下墳封高下足
令自隱勿令鄉人宗親有所加也(並本傳)
張奐遺命曰吾前後仕進十要銀艾通塞命也始終常
也但地底冥冥長無曉期而復纏以纊綿牢以釘密吾
不喜耳幸有前窀朝殞夕下幅巾而已奢非晉文儉非
王孫推情從意庶無咎吝諸子從之(本傳)
臣天麟按竭資用以奉窀穸西都雖未設禁然觀貢
禹言扵元帝曰衆庶葬埋皆虚地上以實地下過自
上生楊王孫報鄭侯書亦曰厚葬誠無益扵死者而
俗人競以相高糜財單幣腐之地下由此觀之則末俗
浮侈自西京已濫觴矣中興以後蔑禮違制日以滋
甚故自建武永平詔書數下明立禁防而王符著論
深譏當世生不極養死迺崇喪往往貴戚豪右莫能
易華返質獨高人達識不為流俗之所遷染如楊震
鄭宏王堂鄭元輩皆遺令葬薄以矯愚俗周磐勅其子
曰命終之日桐棺足以周身外槨足以周棺斂形懸
封濯衣幅巾編二尺四寸簡寫堯典一篇并刀筆各
一示不忘聖道趙咨將終亦告其故吏使薄歛素冠
籍以黃壤欲令速朽不聽子孫改之噫若數子者其
特立獨行不展轉扵流俗者歟
瘞遺骸
安帝元初二年遣中謁者收葬京師客死無家屬及棺
槨朽敗者皆為設祭其有家屬尤貧無以葬者賜錢人
五千(紀下同)
質帝即位以兵役連年死亡流離朕甚愍焉昔文王葬
枯骨人頼其德遣使者案行若無家屬及貧無資者隨
宜賜䘏以慰孤魂
本初元年二月詔曰九江廣陵二郡數離寇害生者失
其資業死者委尸原野方春屇節掩骼埋胔之時其徵
比郡見榖收葬枯骸務加埋恤以稱朕意
桓帝建和三年詔曰京師厮舍死者相枕郡縣阡陌處
處有之甚違周文掩胔之義其有家屬而貧無以葬者
給直人三千若無親屬可扵官壖地葬之表識姓名為
設祠祭
永壽元年洛水溢鴻德苑南陽大水詔被水死流失屍
骸者令郡縣鉤求收葬及所唐突壓溺物故七歲以上
賜錢人二千
東漢會要卷三十
