東漢會要卷九
宋徐天麟撰
輿服上(符璽附)
玉路
天子五路以玉為飾錫樊纓十有再就建大常十有二
斿九仞曳地日月升龍象天明也(本志下同)
乘輿
殷瑞山車金根之色漢承秦制御為乘輿所謂孔子乘
殷之路者也
金根安車立車
乘輿(按此乘輿二字蓋言天子也)金根安車立車輪皆朱班重牙貳
轂兩轄金薄繆龍為輿倚較文虎伏軾龍首銜軛左右
吉陽筩鸞雀立衡&KR1017;文畫輈羽蓋華蚤建大旂十二斿
畫日月升龍駕六馬象鑣鏤錫金鍐方釳插翟尾朱兼
樊纓赤罽易茸金就十有二左纛以氂牛尾為之在左
騑馬軛上大如斗是為德車五時車安立亦皆如之各
如方色馬亦如之白馬者朱其髦尾為朱鬛云所御駕
六餘皆駕四後從為副車
耕車
耕車其飾皆如之有三蓋一曰芝車置&KR1945;耒耜之箙上
親耕所乘也
戎車
戎車其飾皆如之蕃以矛麾金鼓羽析幢翳&KR1945;胄甲弩
之箙
獵車
獵車其飾皆如之重輞縵輪繆龍繞之一曰闟豬車親
校獵乘之
軿車
太皇太后皇太后法駕皆御金根加交路帳裳非法駕
則乘紫罽軿車雲&KR1017;文畫輈黃金塗五末蓋蚤左右騑
駕三
長公主赤罽軿車
大貴人貴人公主王妃封君油畫駢車大貴人加節畫
輈皆右騑而已
青蓋車
皇太子皇子皆安車朱班輪青蓋金華蚤黑&KR1017;文畫轓
文輈金塗五末皇子為王錫以乘之故曰王青蓋車
綠車
皇孫綠車以從皆左右騑駕三
皂蓋車
公列侯安車朱班輪倚鹿較伏熊軾皂繒蓋黑轓右騑
中二千石二千石皆皂蓋朱兩轓其千石六百石朱左
轓轓長六尺下屈廣八寸上業廣尺二寸九文十二初
後謙一寸若月初生示不敢自滿也景帝中元五年始詔
六百石以上施車轓得銅五末軛有吉陽筩中二千石
以上右騑三百石以上皂布蓋千石以上皂繒覆蓋二
百石以下白布蓋皆有四維杠衣賈人不得乘馬車除
吏赤畫杠其餘皆青云(案郭賀傳舊典傳車驂駕乘赤帷囊惟賀為冀州勅去襜帷謝)
(承書曰孔恂字巨卿新淦人州别駕從事車前舊有屏星如刺史車曲翳儀式時刺史行部發去日晏刺史怒)
(欲去别駕車屏星恂議曰明使君傳車自發晚而欲徹去屏星毁國舊儀此不可行别駕可去屏星不可省即)
(投傳去刺史追辭謝請不肯還于是遂不去屏星說文曰車當謂之屏星)
夫人安車
公列侯中二千石二千石夫人會朝若蠶各乘其夫之
安車右騑加交路帷裳皆皂非公會不得乘朝車得乘
漆布輜軿車銅五末
大駕法駕小駕
乘輿大駕公卿奉引太僕御大將軍參乘屬車八十一
乘備千乘萬騎西都行祠天郊甘泉備之官有其注名
曰甘泉鹵簿東都唯大行乃大駕大駕太僕校駕法駕
黃門令校駕乘輿法駕公卿不在鹵簿中河南尹執金
吾雒陽令奉引奉車郎御侍中參乘屬車四十六乘前
驅有九斿雲罕鳳凰闟戟皮軒鸞旗皆大夫載鸞旗者
編羽旄列繫幢旁民或謂之雞翹非也後有金鉦黃鉞
黃門鼓車古者諸侯貳車九乘秦滅九國兼其車服故
大駕屬車八十一乘法駕半之屬車皆皂蓋赤裏朱轓
戈矛弩箙尚書御史所載最後一車垂豹尾豹尾以前
比省中行祠天郊以法駕祠地明堂省什三祠宗廟尤
省謂之小駕每出太僕奉駕上鹵簿中常侍小黃門副
尚書主者郎令史副侍御史蘭臺令史副皆執注以督
整車騎謂之護駕春秋上陵尤省于小駕直事尚書一
人從其餘令以下皆先行後罷
輕車
輕車古之戰車也洞朱輪輿不巾不蓋建矛戟幢麾&KR1945;
輒弩箙藏在武庫大駕法駕出射聲校尉司馬吏士載
以次屬車在鹵簿中諸車有矛戟其飾幡斿旗幟皆五
采制度從周禮吴孫兵法云有巾有蓋謂之武剛車武
剛車者為先驅又為屬車為後殿焉
大使車
大使車立乘駕駟赤帷持節者重導從賊曹車斧車督
車功曹車皆兩大車伍百璅弩十二人辟車四人從車
四乘無節單導從減半
小使車
小使車不立乘有騑赤屏泥油重絳帷導無斧車近小
使車蘭輿赤轂白蓋赤帷從騶騎四十人此謂追捕考
案有所勅取者之所乘也諸使車皆朱班輪四輻赤衡
軛其送葬白堊已下洒車而後還公卿中二千石二千
石郊廟明堂祠陵法出皆大車立乘駕駟他出乘安車
載車
大行載車其飾如金根車加施組連璧交絡四角金龍
首銜璧垂五采析羽流蘇前後雲氣畫帷裳&KR1017;文畫曲
幡長縣車等太僕御駕六布施馬布施馬者淳白駱馬
也以黑藥灼其身為虎文既下馬斥賣車藏城北祕宫
皆不得入城門當用太僕考工乃内飾治禮吉凶不相
干也
導從卒
公卿以下至縣三百石長導從置門下五吏賊曹督盜
賊功曹皆帶劒三車從導主簿主記兩車為從縣令以
上加導斧車公乘安車則前後并馬立乘長安雒陽令
及王國都縣加前後兵車亭長設右騑駕兩璅弩車前
伍伯公八人中二千石二千石六百石皆四人自四百
石以下至二百石皆二人黃綬武官伍伯文官辟車鈴
下侍閤門闌部署街里走卒皆有程品多少隨所典領
驛馬三十里一置卒皆赤幘絳韝云古者軍出師旅皆
從秦省其卒取其師旅之名焉公以下至二千石騎吏
四人千石以下至三百石縣長二人皆帶劒持棨戟為
前列犍弓韣九鞬諸侯王法駕官屬傅相以下皆備鹵
簿似京都官騎張弓帶鞬遮迾出入稱課促列侯家丞
庶子導從若會耕祠主縣假給辟車鮮明卒備其威儀
導從事畢皆罷所假
車馬飾
諸車之文乘輿倚龍伏虎&KR1017;文畫輈龍首鸞衡重牙班
輪升龍飛軨皇太子諸侯王倚虎伏鹿&KR1017;文畫輈轓吉
陽筩朱班輪鹿文飛軨旂旗九斿降龍公列侯倚鹿伏
熊黑幡朱班輪鹿文飛軨九斿降龍卿朱兩輪五斿降
龍二千石以下各從科品諸轓車以上軛皆有吉陽筩
諸馬之文案乘輿金鍐方釳插翟象鑣龍畫總洙升龍
赤扇汗青兩翅燕尾駙馬左右赤珥流蘇飛鳥節赤膺
兼皇太子亦如之王公列侯鏤錫义髦朱鑣朱鹿朱文
絳扇汗青翅燕尾卿以下有騑者緹扇汗青翅尾當盧
义髦上下皆通中二千石以上及使者乃有騑駕云
警蹕
警蹕(魯恭傳注云天子入警出蹕)
王者至尊出入常有警蹕而行静室而止(楊秉傳)
璽
建武三年閏月丙午赤眉君臣面縛奉高皇帝璽綬二
月己未祠高廟受傳國璽(本紀)
蔡邕獨斷曰皇帝六璽皆玉螭虎紐文曰皇帝行璽
皇帝之璽皇帝信璽天子行璽天子之璽天子信璽
皆以武都紫泥封之傳國璽是秦始皇初定天下所
刻其玉出藍田山丞相李斯書之其文曰受命于天
既夀永昌高祖至霸上秦王子嬰獻之至王莽篡位
就元后求璽不與以威逼之乃出璽投地璽上螭一
角缺及莽敗李松持璽詣宛上更始更始敗璽入赤
眉劉盆子既敗以奉光武(見本紀注又徐廣曰傳國璽文曰受天之命皇帝夀)
(昌)
漢舊儀曰璽皆白玉螭虎紐凡六璽皇帝行璽凡封之
璽賜諸侯王書信璽發兵召大臣天子行璽策拜外
國事天地鬼神皆以武都紫泥封青嚢白素裏兩端
無縫尺一板中約署皇帝帶綬黃地六采不佩璽璽
以金銀縢組侍中組負以從秦以前民皆佩綬金玉
銀銅犀象為方寸璽各服所好(志注)
尚符璽郎中四人在中主璽及虎符竹符之半者(百官志注)
熹平六年八月戊辰袁紹等誅宦官引兵入宫張譲段
珪等急迫劫少帝及陳留王至小平津六璽不自隨辛
未帝還宫是日得六璽失傳國璽(袁紀)
袁術死軍破徐璆得其盜國璽及還許上之
衛宏曰秦以前以金玉銀為方寸璽秦以來天子獨
稱璽又以玉羣下莫得用其玉出藍田山題是李斯
書其文曰受命于天既夀永昌號曰傳國璽漢高祖
定三秦子嬰獻之高祖即位乃佩之王莽篡位就元
后求璽后乃出以投地上螭一角缺及莽敗時仍帶
璽紱杜吴殺莽不知取璽公賓就斬莽首并取璽更
始將李松送上更始赤眉至高陵更始奉璽上赤眉
建武三年盆子奉以上光武孫堅從桂陽入雒討董
卓軍于城南見井中有五色光軍人莫敢汲堅乃浚
得璽袁術有僣盜意乃拘堅妻求之術得璽舉以向
肘魏武謂之曰我在不聽汝乃至此時璆得而獻之
(徐璆傳注)
魏受禪遣使求璽綬獻穆曹皇后不與如此數輩后乃
呼使者入親數責之以璽抵軒下因涕泣横流曰天不
祚爾左右莫能仰視(后紀)
皇后璽綬(伏后紀注引蔡邕獨斷曰皇后赤綬玉璽)
諸侯王列侯始封貴人薨皆令贈印璽(禮儀志)
建武二十六年賜南匈奴黃金璽盭綬緺(南匈奴傳)
百官印
建武元年復設諸侯王金璽綟綬公侯金印紫綬九卿
執金吾河南尹秩皆中二千石大長秋將作大匠度遼
諸將軍郡太守國傅相皆秩二千石校尉中郎將諸郡
都尉諸國行相中尉内史中護軍司直秩皆二千石以
上皆銀印青綬中外官尚書令御史中丞治書侍御史
公將軍長史中二千石丞正平諸司馬中宫王家僕雒
陽令秩皆千石尚書中謁者黃門冗從四僕射諸郡監
中外諸都官令都侯司農部丞郡國長史丞候司馬千
人秩皆六百石家令侍僕秩皆六百石雒陽市長秩四
百石主家長秩皆四百石以上皆銅印黑綬諸曹長楫
櫂丞秩三百石諸秩千石者其丞尉皆秩四百石秩六
百石者丞尉秩三百石四百石者其丞尉秩二百石縣
國丞尉亦如之縣國三百石長丞尉亦二百石明堂靈
臺丞諸陵校長秩二百石丞尉校長以上皆銅印黃綬
縣國守宫令相或千石或六百石長相或四百石或三
百石長相皆以銅印黃綬而有秩者侍中中常侍光禄
大夫秩皆二千石太中大夫秩皆比二千石尚書諫議
大夫侍御史博士皆六百石議郎中謁者秩皆比六百
石小黃門侍郎中黃門秩皆比四百石郎中秩皆比三
百石太子舍人秩二百石(輿服志注)
建武中馬援上書言臣所假伏波將軍印伏字犬外嚮
成臯令印字為白下羊丞印四下羊尉印白下人人下
羊即一縣長吏印文不同恐天下不正者多符印所以
為信也所宜齊同薦曉古文字者事下大司空正郡國
印章奏可(東觀記見馬援傳注)
節
符節令為符節臺率主符節事凡遣使掌授節(百官志)
中平六年始復節上赤葆(百官志注)
臣天麟按漢初節旄純赤武帝以衛太子持赤節乃
更節加黃旄東都因之中平六年董卓議廢立袁紹
掛節於上東門而去卓以紹棄節乃改第一葆為赤
旄也
符
符節令(見上)
尚符璽郎中掌璽及虎竹符之半者(百官志注應劭曰銅虎符第一至第五)
(國家當發兵遣使者至郡合符符合乃聽受之竹使符皆以竹箭五枚長五寸鐫刻篆書第一至第五張晏曰)
(符以代古之珪璋從簡易也顔師古曰與郡守為符者謂各分其半右留京師左以與之)
建武之初禁網尚闊但以璽書發兵未有虎符之信杜
詩上疏曰舊制發兵皆以虎符其餘調發竹使而已間
者發兵但用璽書或以詔令如有姦人詐偽無由知覺
愚以為軍旅尚興賊虜未殄調兵郡國宜立虎符以絶
姦端書奏從之(杜詩傳)
棨
凡居宫中者皆有口籍於門之所屬宫名兩字為鐵印
文符案省符乃内之若外人以事當入本宫長史為封
棨傳其有官位出入令御者言其官(百官志)
世祖召見杜詩賜以棨戟(漢制假棨戟以代斧鉞古今注曰棨戟前驅之器名以木)
(為之後以赤油韜之亦謂之油戟)
漢制棨戟即為斧鉞(郭躬傳)
靈帝時竇武欲誅宦官曹節聞之驚起白帝請出御德
陽殿取棨信閉諸禁門(竇武傳注云棨有衣戟也漢官儀曰凡居中宫皆施籍於掖門案姓)
(名當入者本宫為封啟傳審印信然後受)
建武二十六年賜匈奴棨戟(匈奴傳)
關符
郭丹從師長安買符入函谷關慨然歎曰丹不乘使者
車終不出關(符即繻也前書音義曰舊制入關皆用傳傳煩因裂繻帛分持後復出合之以為符)
(非真符也)
東漢會要卷九
