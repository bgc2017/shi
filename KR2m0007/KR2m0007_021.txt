東漢會要卷二十一
宋徐天麟撰
職官三
品秩
凡中二千石丞比千石真二千石丞長史六百石比二
千石丞比六百石令相千石丞尉四百石其六百石丞
尉三百石長相四百石及三百石丞尉皆二百石諸侯
公主家丞秩皆比百石諸邊鄣塞尉諸陵校尉長皆二
百石有常例者不著秩(志)
奉禄
百官奉受例(建武二十六年增奉如此志例以明也)大將軍三公奉月三
百五十斛中二千石奉月百八十斛二千石奉月百二
十斛比二千石奉月百斛千石奉月八十斛六百石奉
月七十斛比六百石奉月五十斛四百石奉月四十五
斛比四百石奉月四十斛三百石奉月四十斛比三百
石奉月三十七斛二百石奉月三十斛比二百石奉月
二十七斛一百石奉月十六斛斗食奉月十一斛佐史
奉月八斛凡諸受奉皆半錢半糓(荀綽晉百官表注曰漢延平中中二千石)
(奉錢九千米七十二斛真二千石月錢六千五百米三十六斛比二千石月錢五千米三十四斛一千石月錢)
(四千米三十斛六百石月錢三千五百米二十一斛四百石月錢二千五百米十五斛三百石月錢二千米十)
(二斛二百石月錢一千米九斛百石月錢八百米四斛八㪷獻帝起居注曰帝在長安詔書以三輔地不滿千)
(里而軍師用度非一公卿已下不得奏除其若公田以秩石為率賦與令各自收其租稅)
建武二十六年詔有司增百官奉其千石以上減扵西
京舊制六百石以下增於舊秩(續漢書曰大將軍三公奉月三百五十斛秩中)
(二千石奉月百八十斛二千石月百二十斛比二千石月百斛千石月八十斛六百石月七十斛比六百石月)
(五十五斛四百石月五十斛比四百石月四十五斛三百石月四十斛比三百石月三十七斛二百石月三十)
(斛比二百石月二十七斛百石月二十斛斗食月十一斛佐史月八斛凡諸受奉錢榖各半)
明帝永平四年賜公卿半奉(紀下同)
順帝漢安二年減百官奉
桓帝延熹三年九月詔無事之官權絶奉豐年如故
四年七月減公卿以下奉
五年八月詔減虎賁羽林住寺不任事者半奉勿與冬
衣其公卿以下給冬衣之半
仲長統昌言曰夫選用以取善士善士富者少而貧者
多禄不足以共養安能不少營私門乎從而罪之是設
機置穽以待天下之君子也盗賊饑饉軍旅卒發横稅
弱人割奪吏禄夫薄吏禄以豐軍用緣扵秦征諸侯漢
承其弊遂不改更危國亂家此之由也(仲長統傳)
官稱
五府(樊凖傳注云謂太傅太尉司徒司空將軍府也)
四府(趙典傳注云太尉司徒司空大將軍府也)
三府(郎顗傳注云三公也承宫傳注云太尉司徒司空府)
二府(虞延傳注云謂太尉司徒也)
公府(史稱辟公府之類皆總言諸府也)
宰府(董扶傳前後宰府十辟蔡邕傳宰府孝廉士之高選)
三司(吕盖奏張酺位居三司大言怨望又吕布為奮威將軍假節儀同三司)
二司(袁紹傳楊彪歴典二司注云謂司徒司空也)
二臺(侍御史尚書郎也見陳忠傳)
三臺(袁紹傳注漢官云尚書為中臺御史為憲臺謁者為外臺)
三獨坐(耿秉傳光武時詔御史中丞司隸校尉尚書令會同並專席而坐故京師號曰三獨坐)
臺閣(仲長統傳光武雖置三公事歸臺閣注云臺閣謂尚書也)
宰相(東平王蒼拜車騎將軍置長史掾史員四十人位在三公上自以至親輔政意不自安上䟽言臣居)
(宰相之位云云)
宰士(周榮辟司徒府稱宰士)
監司(左雄傳監司項背相望)
州司(史弼傳州司不敢彈糾)
州將(張奐傳云得過州將指司隸校尉段熲也)
郡將(皇甫規傳注云郡守也)
郡尹(第五倫傳)
舉將(謂舉主也見胡廣傳)
州宰(左雄傳)
考課
太尉掌四方兵事功課歲盡即奏其殿最而行賞罰司
徒掌人民事凡四方民事功課歲盡則奏其殿最而行
賞罰司空掌水土事凡四方水土功課歲盡則奏其殿
最而行賞罰(百官志)
舉能案劇(衛颯辟大司徒府舉能案劇除侍御史)
李忠為丹陽守墾田增多三公考課為天下第一
牟融為豐令縣無獄訟為州郡最司徒范遷上其理状
魯恭為中牟令螟不犯境河南尹袁安上書言狀
崔寔為五原守常為邊郡最
賈琮為交阯刺史在事三年為十三州最
祝良為凉州刺史政未踰時功效卓然(並本傳)
明帝永平九年四月令司隸校尉部刺史歲上墨綬長
吏視事三歲以上尤異者各一人與計偕上及尤不政
理者亦以聞(本紀)
刺舉(舉謠言)
侍御史掌察舉非法(見上卷)
司隸校尉掌察舉百官(見上卷)
舊制州牧奏二千石長吏不任位者事皆先下三公三
公遣掾吏按驗然後黜退光武時用明察不復委任三
府而權歸刺舉之吏朱浮上䟽曰陛下即位以來不用
舊典信刺舉之官黜鼎輔之任至扵有所劾奏便加退
免覆案不關三府罪譴不蒙澄察陛下以使者為腹心
使者以從事為耳目是為尚書之平决於百石之吏(朱浮)
(傳)
明帝永平九年令司隸校尉部刺史歲上墨綬長吏尤
不政理者(詳見上條)
肅宗即位馬嚴上封事曰方今刺史太守專州典郡不
務奉事盡心為國而司察偏阿取與自己同則舉為尤
異異則中以刑法不即垂頭塞耳採取財賂今益州刺
史朱酺揚州刺史倪說凉州刺史尹業等每行考事輙
有物故又選舉不實曾無貶坐是使臣下得作威福也
故事州郡所舉上奏司直察能否以懲虚實今宜加防
檢式遵前制(馬嚴傳)
安帝敕四府刺史二千石殘穢不勝任者按罪詔諸州
劾奏守令以下有乖拙遇人無惠者免官姦穢重罪收
付詔獄(紀)
延光元年八月詔三公中二千石舉刺史二千石令長
相視事一歲以上至十歲清白愛利能敕身率下防姦
理煩有益扵人者無拘官簿刺史舉所部郡國太守相
舉墨綬隱親悉心勿取浮華(紀)
順帝詔幽并凉州刺史各實二千石以下至黃綬年老
劣弱不任軍事者上名(紀)
漢安元年遣杜喬周舉等八人分行州郡舉實臧否其
刺史二千石有臧罪顯明者驛馬上之墨綬以下便輙
收舉其有忠清惠利為百姓所安宜表異者皆以狀上
周舉劾奏姦猾表薦公清朝廷稱之張綱獨埋其車輪
曰豺狼當道安問狐狸遂奏大將軍冀河南尹不疑條
其無君之心十五事京師震竦(周舉張綱傳)
順帝末种暠為侍御史時所遣八使杜喬周舉等多所
糾奏而大將軍梁冀及諸宦官互為請救事皆被寢遏
暠自以職主刺舉志案姦違乃復劾諸為八使所舉蜀
郡太守留宣等罪惡彰露宜伏歐刀又奏請敕四府條
舉近臣父兄及知親為刺史二千石尤殘穢不勝任者
免遣案罪帝乃從之(种暠傳)
桓帝詔長吏臧滿三十萬而不糾舉者刺史二千石以
縱避為罪(紀)
桓帝時冀州盜賊以范滂為清詔使滂登車攬轡慨然
有澄清天下之志守令望風解印綬其所舉奏悉厭衆
議(范滂傳)
司徒府中有百官朝會殿國每有大議天子車駕親幸
其殿每歲州郡聽採長吏臧否民所疾苦還條奏之是
為舉謠言者也舉謠言者掾屬令史都會殿上主者大
言某州郡行狀云何善者同聲稱之不善者各爾銜枚
大較皆取無名勢其中或有愛憎微裁黜陟之闇昧也
若乃中山祝恬踐周召之列當軸處中忘謇諤之節憚
首尾之譏垂囊捉撮無能清澄其與申屠嘉責鄧通王
嘉封還詔書邈矣乎(百官志司徒注)
桓帝詔三府掾屬舉謠言時范滂為太尉黃瓊所辟奏
刺史二千石權豪之黨二十餘人尚書責滂所劾猥多
疑有私故滂對曰臣之所舉自非叨穢姦暴豈以汚簡
札哉間以會日促迫故先舉所急其未審者方使參實
若臣言有貳甘受顯戮(范滂傳)
靈帝詔公卿以謠言舉刺史二千石為民蠧害者時太
尉許戫司空張濟承望内官其子弟貪汚穢濁皆不敢
問而虚糾遠邊小郡清修有惠化者二十六人吏人詣
闕陳訴議郎陳耽上言公卿所舉率黨其私所謂放鴟
梟而囚鸞鳳(劉陶傳)
建武時大司農江馮上言宜令司隸校尉督察三公事
下三府陳元上䟽曰臣聞師臣者帝賓臣者霸故武王
以太公為師齊桓以夷吾為仲父孔子曰百官總已聽
扵冡宰近則高帝優相國之禮太宗假宰輔之權及亡
新王莽遭漢中衰專操國柄以偷天下况已自喻不信
羣臣奪公輔之任損宰相之威以刺舉為明徼訐為直
至乃陪僕告其君長子弟變其父兄㒺密法峻大臣無
所措手足然不能禁董忠之謀身為世戮故人君患在
自驕不患驕臣失在自任不在任人是以文王有日昃
之勞周公執吐握之恭不聞其崇刺舉務篤察也方今
四方尚擾天下未一百姓觀聽咸張耳目陛下宜修文
武之聖典襲祖宗之道德勞心下士屈節待賢誠不宜
使有司察公輔之名帝從之(陳元傳)
世官
劉昆少習容禮子軼傳昆業稍遷宗正卒官遂世掌宗
正焉(儒林傳)
張奮累世台輔(本傳)
吳雄三世廷尉為法名家(郭鎮傳)
歐陽歙自歐陽生傳伏生尚書至歙八世皆為博士(儒林)
(傳)
陳忠世典刑法(本傳)
自楊震至彪四世太尉德業相繼袁氏累世宰相俱為
東京名族(楊彪傳)
公孫瓚家世二千石(本傳)
蓋勲家世二千石(本傳)
袁紹累世台司(本傳)
久任
世祖以二千石長吏多不勝任時有纖微之過交易紛
擾百姓不寧朱浮上疏曰今牧人之吏多未稱職小違
理實輙見斥罷豈不粲然黑白分明哉然以堯舜之盛
猶加三考大漢之興亦累功效吏皆積久養老扵官至
名子孫因為氏姓當時吏職何能悉理論議之徒豈不
諠譁盖以為天地之功不可倉卒艱難之業當累日也
而間者守宰數見換易迎新相代疲勞道路尋其視事
日淺未足昭見其職既加嚴切人不自保各相顧望無
自安之心有司或因睚眦以騁私怨苟求長短求媚上
意二千石及長吏迫扵舉劾懼扵刺譏故争飾詐偽以
希虚譽斯皆羣陽騷動日月失行之應夫物暴長者必
夭折功卒成者必亟壞如摧長久之業而造速成之功
非陛下之福也天下非一時之用也海内非一旦之功
也願陛下遊意扵經年之外望化扵一世之後天下幸
甚帝下其議羣臣多同扵浮自是牧守易代頗簡(朱浮傳)
順帝陽嘉元年尚書令左雄上疏曰昔宣帝以為吏數
變易則下不安業久扵其事則民服教化其有政治者
輙以璽書勉勵增秩賜金公卿缺則以次用之是以吏
稱其職民安其業漢世良吏扵兹為盛今典城百里轉
動無常各懷一切莫慮長久謂殺害不辜為威風聚歛
整辦為賢能以治己安民為劣弱奉法循理為不化髠
鉗之戮生扵睚眦覆尸之禍成扵喜怒視民如寇讎稅
之如豺虎監司項背相望與同疾疢見非不舉聞惡不
察觀政扵亭傳責成扵朞月言善不稱德論功不據實
虛誕者獲譽拘檢者離毁或因罪而引高或色斯以求
名州宰不覆競共辟召踴躍升騰超等踰匹或考奏捕
案而亡不受罪會赦行賂復見洗滌朱紫同色清濁不
分故使姦猾枉濫輕忽去就拜除如流缺動百數鄉官
部吏職賤祿薄車馬衣服一出扵民廉者取足貪者充
家特選横調紛紛不絶送迎煩費損政傷民和氣未洽
災𤯝不消咎皆在此臣愚以為守相長吏惠和有顯效
者可就增秩勿使移徙非父母喪不得去官其不從法
禁不式王命錮之終身雖會赦令不得齒列若被劾奏
亡不就法者徙家邊郡以懲其後其鄉部親民之吏皆
用儒生清白任從政者寬其負筭增其秩禄吏職滿歲
宰府州郡乃得辟舉如此威福之路塞虚偽之端絶送
迎之役損賦歛之源息循理之吏得成其化率土之民
各寧其所矣帝感其言復申無故去官之禁又下有司
考吏治真偽詳所施行而宦官不便終不能行(左雄傳)
建武十三年馮魴為魏郡太守二十七年以高第入為
太僕
成武孝侯順為六安太守數年帝欲召之吏人上書請
留
王覇為上谷太守在上谷二十餘歲
祭彤為遼東太守在遼東幾三十年
鮑德為河南太守在職九年
衛颯為桂陽太守視事十年郡内清理
許荆為桂陽太守在事十二年(並本傳)
黃瓊處議郎且十年(李固傳)
吳祐在膠東九年(傳)
行領試守假(比秩為真)
靈夀侯邳彤行大司空事(傳)
驃騎將軍行大司空事劉隆(紀)
衛尉趙熹行太尉事(明紀)
光禄勲鄧鴻行車騎將軍事(和紀)
行度遼將軍事來苗(南匈奴傳)
行度遼將軍朱徽(和紀)
馬成行大司空事居府如真(本傳)
行車騎將軍馬防(西羌傳)
行征西將軍司馬鈞(龐參傳)
韋彪行司徒事
寇恂拜河内太守行大將軍事
伏湛為司直行大司徒事
銚期為魏郡太守行大將軍事
侍中鄧疊行征西將軍事
馮魴行衛尉事
班固行中郎將事(並本傳)
南陽宗廣領信都太守事(任光傳)
陳俊為琅邪太守領將軍如故
王丹領左馮翊
蓋勲領漢陽太守(並本傳)
守光禄大夫郭遵馮羡欒巴張綱周栩劉班(順紀)
馮異守征虜將軍
王允守尚書令
欒巴守光禄大夫(並本傳)
吕种守沅陵長(宋弱傳)
西域假司馬班超(章紀)
永平元年初令郎官詔除者得占丞尉以比秩為真李
固對策曰長水司馬武宣開陽城門候羊迪等無它功
德初拜便真(續漢志曰中都官千石六百石故事先守一歲然後補真)
鄧遵以皇太后之從弟故始為真將軍(匈奴傳注云自置度遼將軍以)
(來皆權行其事今始為真將軍也)
袁夢麒曰凡官吏有試守之法平紀令吏二百石以
上一切滿秩如真如淳曰諸官吏初除皆試守一歲
迺為真食全俸平帝初即位故令如真按順帝時李
固言竊聞長水司馬武宣開陽城門候羊迪等無它
功德初便拜真此雖小失而漸壞舊章先聖法度所
宜堅守政教一跌百年不復以是而推漢世官吏初
除必多試守者矣又按趙廣漢守京兆尹滿歲為真
尹翁歸守右扶風滿歲為真韓延夀守左馮翊滿歲
稱職為真張敞守太原滿歲為真此類甚衆諸云滿
歲者與如淳試守一歲之說大約相應唐世除吏尚
循此制裴度自司勲郎中知制誥為中書舍人白居
易行其制曰臺郎滿歲班列當遷綸閣之職不宜真
授又韓愈權知國子博士三歲為真其所謂滿歲三
歲雖各有其制然大率皆漢制也通典載貞觀令云
散官以職事高者為守職事卑者為行官階相等無
行無守而本朝元豐中更定官制詔除授職事官並
以寄禄官品高下為法凡高一品以上為行下一品
為守下二品為試此皆放漢制以增之耳
東漢會要卷二十一
