東漢會要卷二
宋徐天麟撰
帝系下
皇太子
世祖建武二年立皇子彊為皇太子(母曰郭皇后)十九年郭
后既廢太子彊意不自安㕁惲說太子曰久處疑位上
違孝道下近危殆不如辭位以奉養母氏太子從之數
因左右及諸王陳其懇誠願備藩國上不忍遲回者數
歲六月戊申詔曰春秋之義立子以貴東海王陽皇后
之子宜承大統皇太子彊崇執謙退願備藩國父子之
情重久違之其以彊為東海王立陽為皇太子改名莊
莊師事博士桓榮學通尚書中元二年二月即皇帝位
是為孝明皇帝
袁宏論曰夫建太子所以重宗統一民心也非有大
惡於天下不可移也世祖中興漢業宜遵正道立為
後法今太子之德未虧於外内寵既多嫡子遷位失
矣然東海歸蕃謙恭之心彌亮明帝承統友于之情
愈篤雖長幼易位興廢不同父子兄弟至性無失以
三代之道處之亦何以過乎
明帝永平三年立皇子炟為皇太子少寬容好儒術明
帝器重之十八年八月即皇帝位是為孝章皇帝
章帝建初三年四月戊子立皇子慶為皇太子七年六
月廢慶為清河王立皇子肇為皇太子章和二年二月
即皇帝位是為孝和皇帝
和帝元興元年立皇子隆為皇太子夜即皇帝位是為殤帝
安帝永寧元年立皇子保為皇太子延光三年安帝乳
母王聖大長秋江京等與中常侍樊豐閻后妄造虚無
譖讒太子九月廢皇太子為濟隂王明年三月安帝崩
北鄉侯立濟隂王以廢黜不得上殿及北鄉侯薨車騎
將軍閻顯及江京與中常侍劉安陳達等白太后秘
不發喪而更召立諸王子乃閉宫門屯兵自守中黃門孫
程等十九人共斬江京劉安陳達等迎濟隂王於德陽
殿西鐘下即皇帝位年十一是為孝順皇帝
順帝建康元年四月辛巳立皇子炳為皇太子其年八
月庚午即皇帝位是為孝沖皇帝(並帝紀)
雜錄
東宫(班彪傳云東宫初建按震為長子震東方也故太子所居稱東宫)
舊制太子食湯沐十縣周衛交戟五日一朝因坐東箱
省視膳食其非朝日使僕中允旦旦請問而已明不媟
黷廣其敬也(班彪傳)
拜皇太子儀(見禮類)
世祖以太子舅隂識守執金吾隂興為衛尉皆輔導太
子識性忠厚入雖極言正議及與賓客語未嘗及國事
帝敬重之上以桓榮為議郎使授太子經使左中郎將
鍾興授太子及宗室諸侯春秋賜興爵關内侯興辭以
無功帝曰生教訓太子及諸王侯非大功耶(隂識鍾興傳)
顯宗始立為皇太子選求明經乃擢桓榮弟子何湯為
虎賁中郎將以尚書授太子世祖從容問湯本師為誰
湯對曰事沛國桓榮帝即召榮令說尚書甚善之(桓榮傳)
建武二十八年上大會羣臣問誰可傅太子者羣臣承
望上意皆言太子舅隂識可博士張佚正色曰今陛下
立太子為隂氏乎為天下乎即為隂氏則隂侯可為天
下則固宜用天下之賢才帝稱善曰欲置傅者以輔太
子也今博士不難正朕况太子乎即拜佚為太子太傅
以博士桓榮為少傅賜以輜車乘馬榮以太子經學成
畢上疏謝曰臣幸得侍帷幄執經連年而智學淺短無
以補益萬分今皇太子以聰叡之&KR1086;通明經義觀覧古
今儲君副主莫能專精博學若此者也斯誠國家福祐
天下幸甚臣師道已盡皆在太子謹使掾臣汜再拜歸
道太子報書曰莊以童蒙學道九載而典訓不明無所
曉識夫五經廣大聖言幽遠非天下之至精豈能與於
此况以不才敢承誨命昔之先師謝弟子者有矣上則
通達經旨分明章句下則去家慕鄉求謝師門今蒙下
列不敢有辭願君謹疾加餐重愛玉體(桓榮傳)
永平十五年上使越騎校尉桓郁郎中張酺授太子經
二人朝夕侍講勸以經學是時太子家頗為奢侈酺每
正諫甚見嚴憚會平陽公主薨太子同生也哀戚過禮
酺以為太子舉措宜動合禮度因是上疏曰臣伏見皇
太子仁厚寬明發言高遠卓然絶異非人所能及也今
平陽公主薨悲哀發中形體骨立恩愛惻隠世希似是
顧臣愚淺不識大體以為宜選名儒高行以充師傅問
訊起居之日太傅時賜讌所以宣德音以成聖德也侍
中丁鴻仁而有讓達於從政謁者費惲資性淳篤遵領
法度如並侍左右必能發起微意增廣徽猷者也(袁紀)
清河孝王慶母宋貴人有寵肅宗立慶為皇太子竇皇
后寵盛心内惡之日夜毁譛貴人母子遂漸見疏慶出
居承禄觀七年遂廢太子慶而立皇太子肇肇梁貴人
子也乃下詔曰皇太子有失惑無常之性爰自孩乳至
今益章恐襲其母凶惡之風不可以奉宗廟為天下主
大義滅親况降退乎今廢慶為清河王皇子肇保育皇
后承訓懷姙導達善性將成其器蓋庶子慈母尚有終
身之恩豈若嫡后事正義明哉今以肇為皇太子(清河王傳)
安帝時皇太子驚病不安避幸安帝乳母野王君王聖
舍太子乳母王男厨監邴吉等以為聖舍新繕修犯土
禁不可久御聖及其女永與大長秋江京及中常侍樊
豐王男邴吉等互相是非聖永遂誣譛男吉皆幽囚死
家屬徙比景太子思男等數為歎息京豐懼有後害妄
造虛無間讒太子及東宫官屬帝怒召公卿以下會議
廢立耿寳等承旨皆以為太子當廢太僕來歴與太常
桓焉廷尉張皓議曰經說年未滿十五過惡不在其身
且男吉之謀皇太子容有不知宜選忠良保傅輔以禮
義廢置事重此誠聖恩所宜宿留帝不從是日遂廢太
子為濟隂王時監太子家小黃門籍建中傅高梵等皆
以無罪徙朔方歴乃要結光禄勲祋諷宗正劉瑋將作
大匠薛皓侍中閭丘弘陳光趙代施延太中大夫朱倀
第五頡中散大夫曹成諫議大夫李尤符節令張敬持
書侍御史龔調羽林右監孔顯城門司馬徐崇衛尉守
丞樂闈長樂未央廏令鄭安世等十餘人俱詣鴻都門
證太子無過龔調據法律明之以為男吉犯罪皇太子
不當坐帝與左右患之乃使中常侍奉詔脅羣臣曰父
子一體天性自然以義割恩為天下也歴諷等不識大
典而與羣小共為讙譁外見忠直而内希後福飾邪違
義豈事君之禮朝廷廣開言事之路故且一切假貸若
懷迷不反當顯明刑書諫者莫不失色薛皓先頓首曰
固宜如明詔歴怫然廷詰皓曰屬通諫何言而今復背
之大臣乘朝車處國事固得輾轉若此乎乃各稍自引
起歴獨守闕連日不肯去帝大怒乃免歴兄弟官削國
租歴遂杜門不與親戚通時人為之震慄(來歴傳)
安帝廢皇太子為濟隂王廷尉張皓與太常桓焉太僕
來歴廷爭之不能得皓退而上疏曰昔賊臣江充造間
讒逆至令戾園興兵終及禍難後壺關三老一言上乃
覺悟雖追前失悔之何逮今皇太子春秋方始十歲未
見保傅九德之儀宜簡賢輔就成聖質書奏不省(張皓傳)
順帝擢种暠監太子於承光宫中常侍高梵從中單駕
出迎太子時太傅杜喬等疑不欲從惶惑不知所為暠
乃手劍當車曰太子國之儲副人命所係今常侍來無
詔信何以知非姦邪今日有死而已梵辭屈不敢對馳
奏之詔報太子乃得去(种暠傳)
皇子
光武十一子郭皇后生東海恭王彊沛獻王輔濟南安
王康阜陵質王延中山簡王焉許美人生楚王英光烈
皇后生顯宗東平憲王蒼廣陵思王荆臨淮懷公衡琅
邪孝王京
明帝九子賈貴人生章帝隂貴人生梁節王暢餘七王
千乘哀王建陳敬王羨彭城靖王恭樂成靖王黨下邳
惠王衍淮陽頃王昞濟隂悼王長本書不載母氏
章帝八子宋貴人生清河孝王慶梁貴人生和帝申貴
人生濟北惠王壽河間孝王開餘四王千乘貞王伉平
春悼王全城陽淮王淑廣宗殤王萬歲不載母氏
和帝一子平原懷王勝(並列傳)
宗室
宗正卿掌序錄王國嫡庶之次及諸宗室親屬遠近郡
國歲因計上宗室名籍若有犯法當髠以上先上諸宗
正宗正以聞乃報决(胡廣曰又歲一治諸王世譜差序秩第見百官志)
和帝元興元年宗室以罪絶者悉復屬籍
永元十五年幸章陵祠舊宅會宗室於舊廬勞賜作樂
順帝永建元年宗室以罪絶者皆復屬籍
陽嘉元年宗室絶屬籍者一切復籍(並紀)
封爵宗室(見封建門)
公主
南頓君三女
湖廣長公主黃
新野公主元適鄧晨
寧平長公主伯姬適李通
世祖五女
武陽長公主義王適梁松
湼陽長公主中禮適竇固
館陶公主紅夫適韓光
淯陽公主禮劉適郭璜
酈邑公主綬(一作綏)適隂豐
顯宗十一女
獲嘉長公主姬適馮柱
平陽公主奴適馮順
隆慮公主迎(或作延)適耿襲
平氏公主次(不言所適史闕文後倣此)
沁水公主致適鄧乾
平臯公主小姬適鄧蕃
浚儀公主仲適王度
武安公主惠適來稜
魯陽公主臣
樂平公主小迎
成安公主小民
肅宗三女
武德長公主男
平邑公主王適馮由
隂安公主吉
和帝四女
脩武長公主保
共邑公主成
臨潁公主利適賈建
聞喜公主興
順帝三女
舞陽長公主生
冠軍長公主成男
汝陽長公主廣
桓帝三女
陽安長公主華適伏完
潁隂長公主堅
陽翟長公主修
靈帝一女
萬年公主某
漢制皇女皆封縣公主儀服同列侯其尊崇者加號長
公主儀服同蕃王其後安帝桓帝妹亦封長公主同之
皇女其皇女封公主者所生之子襲母封為列侯皆傳
國於後(並本紀)
公主所食湯沐曰國(百官志)
諸公主每主家令一人其餘屬吏增減無常(同上)
雜錄
桓帝延熹中荀爽對策曰夫婦人倫之始王化之端故
文王作易上經首乾坤下經首咸恒孔子曰天尊地卑
乾坤定矣夫婦之道所謂順也堯典曰釐降二女於媯
汭嬪于虞降者下也嬪者婦也言雖堯帝之女下嫁於
虞猶屈體降下勤修婦道易曰帝乙歸妹以祉元吉婦
人謂嫁曰歸言湯以娶禮歸其妹於諸侯也春秋之義
王姬嫁齊使魯主之不以天子之尊加於諸侯也今漢
承秦法設尚主之儀以妻制夫以卑臨尊違乾坤之道
失陽唱之義孔子曰昔聖人之作易也仰則觀象於天
俯則觀法於地覩鳥獸之文與地之宜近取諸身遠取
諸物以通神明之德以類萬物之情今觀法於天則北
極至尊四星妃后觀法於地則崐山象夫卑澤象妻覩
鳥獸之文鳥則雄者鳴雊雌能順服獸則牡為唱導牝
乃相從近取諸身則乾為人首坤為人腹遠取之物則
木實屬天根荄屬地陽尊隂卑蓋乃天性且詩初篇實
首關雎禮始冠婚先正夫婦天地六經其旨一揆宜改
尚主之制以稱乾坤之性遵法堯湯式是周孔合之天
地而不謬質之鬼神而不疑人事如此則嘉瑞降天吉
符出地五韙咸備各以其叙矣(荀爽傳)
内職
周禮王者立后三夫人九嬪二十一世婦八十一女御
以備内職秦并天下多自驕大宫備七國爵列八品(前書)
(曰漢興因秦之稱號正嫡稱皇后妾皆稱夫人又有美人良人八子七子長使少使之號)漢興因循
其號而婦制莫釐高祖孝文選納尚簡飾玩少華自武
元之後世增淫費至乃掖庭三千增級十四(婕妤一娙娥二容華)
(三充依四已上武帝置昭儀五元帝置美人六良人七七子八八子九長使十少使十一五官十二順常十三)
(舞㳙共和娱靈保林良使夜者十四此六宫品秩同為一等也)妖倖毁政之符外姻亂
邦之迹前史載之詳矣及光武中興斵彫為朴六宫稱
號唯皇后貴人貴人金印紫綬奉不過粟數十斛又置
美人宫人采女三等並無爵秩歲時賞賜充給而已漢
法常因八月筭人遣中大夫與掖庭丞及相工於洛陽
鄉中閱視良家童女年十三以上二十以下姿色端麗
合法相者載還後宫擇視可否乃用登御所以明慎聘
納詳求淑哲明帝聿遵先旨宫教頗修登建嬪后必先
令德内無出閫之言權無私溺之授可謂矯其敝矣向
使因設外戚之禁編著甲令改正后妃之制貽厥方來
豈不休哉雖御已有度而防閑未篤故孝章以下漸用
色授恩隆好合遂忘淄蠧(皇后紀)
鄧太后久臨朝政宫婢出入其耆宿者皆稱中大人(鄧后)
(傳)
女尚書(陳蕃傳注云宫内官也)
皇子封王妾數無限别乃制設正適曰妃取小夫人不
得過四十人(百官志注)
諸園貴人
諸園貴人(安紀注云謂宫人無子守陵園者也)
明帝崩諸貴人當徙居南宫馬太后感析别之懷各賜
王赤綬加安車駟馬白越三千端雜帛二千匹黃金十
斤(馬后紀)
和帝葬後宫人並歸園太后賜周馮貴人策曰朕與貴
人託配後庭共歡等列先帝早棄天下孤心煢煢今當
以舊典分歸外園慘結增歎其賜貴人王青蓋車采飾
輅驂馬各一駟黃金三十斤雜帛三千匹白越四千端
又賜馮貴人王赤綬以未有步搖環佩加賜各一具(和熹)
(鄧后紀)
殤帝延平元年竇太后詔諸園貴人其宫人有宗室同
族若羸老不任使者令園監實覈上名太后自御北宫
增喜觀閱問之恣其去留即日免遣者五六百人(皇后紀)
出宫人
殤帝延平元年皇太后詔司徒大司農長樂少府曰朕
以無德佐助統政夙夜經營懼失厥衷思惟治道由近
及遠先内後外自建武之初以至于今八十餘年宫人
歲增房御彌廣又宗室坐事没入者猶託名公族甚可
愍焉今悉免遣及掖庭宫人皆為庶民以舒幽隔鬱滯
之情諸官府郡國王侯家奴婢姓劉及疲癃羸老皆上
其名務令實悉(紀又袁紀云詔免掖庭宫人六百餘人皆為庶人)
順帝陽嘉中郎顗上疏臣竊見皇子未立儲宫無主仰
觀天文太子不明熒惑東入軒轅出后星北軒轅者後
宫也熒惑者至陽之精也而出入軒轅繞還往來易曰
天垂象見吉凶其意昭然可見矣禮天子一娶九女嫡
媵畢具今宫人侍御動以千計或生而幽隔人道不通
鬱積之氣上感皇天故遣熒惑入軒轅垂象見異以悟
主上昔武王下車出傾宫之女表商容之閭以理人倫
以表賢德故天授以聖子成王是也今陛下多積宫人
以違天意故皇嗣多夭詩云敬天之怒無敢戲豫方今
之福莫若廣嗣廣嗣之術可不深思宜簡出宫女恣其
姻嫁則天自降福子孫千億惟陛下丁寧再三留神於
此(郎顗傳)
桓帝延熹二年光禄勲陳蕃上疏曰比年收歛十傷五
六萬人飢寒不聊生活而采女數千食肉衣綺脂油粉
黛不可貲計鄙諺言盜不過五女門以女貧家也今後
宫之女豈不貧國乎是以傾宫嫁而天下化楚女悲而
西宫灾且聚而不御必生悲憂之感以致并隔水旱之
困云云(陳蕃傳)
九年荀爽對策曰臣竊聞後宫采女五六千人從官侍
使復在其外冬夏衣服朝夕禀糧耗費縑帛空竭府藏
賦調增倍十而稅一空賦不辜之民以供無用之女百
姓窮困於外隂陽隔塞于内故感動乖氣灾異屢臻臣
愚以為諸非禮聘未曾幸御者一皆遣出使成妃合一
曰通怨曠和隂陽二曰省財用實府藏三曰修禮制綏
眉壽四曰配陽施祈螽斯五曰寬役賦安黎民此誠國
家之大福也(荀爽傳)
東漢會要卷二
