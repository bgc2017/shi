東漢會要卷三十六
宋徐天麟撰
刑法下
中都官獄
孝武以下置中都官獄二十六所各令長名世祖中興
皆省唯廷尉及雒陽有詔獄(百官志)
和帝永元九年復置若盧獄官(紀)
黃門北寺若盧都内諸獄(見竇武傳)
斷獄案罪
立春之日下寬大書曰制詔三公方春東作敬始謹微
動作從之罪非殊死且勿案驗皆須麥秋(禮儀志)
章帝元和二年正月詔三公曰方春生養萬物莩甲宜
助陽以育時物其令有司罪非殊死且勿案驗及吏人
條書相告不得聽受冀以息事寧人敬奉天氣立秋如
故(紀)
七月庚子詔曰律十二月立春不以報囚月令冬至之
後有順陽助生之文而無鞫獄斷刑之政朕咨訪儒雅
稽之典籍以為王者生殺宜順時氣其定律無以十一
月十二月報囚紀
漢舊事斷獄報重常盡三冬之月是時帝始改用冬初
十月而已元和二年旱長水校尉賈宗等上言以為斷
獄不盡三冬故隂氣微弱陽氣發泄招致灾旱事在扵
此帝以其言下公卿議陳寵奏曰夫冬至之節陽氣始
萌故十一月有蘭射干芸荔之應時令曰諸生蕩安形
體天以為正周以為春十二月陽氣上通雉鴝鷄乳地
以為正殷以為春十三月陽氣已至天地已交萬物皆出
蟄蟲始振人以為正夏以為春三微成著以通三統周
以天元殷以地元夏以人元若以此時行刑則殷周歲
首皆當流血不合人心不稽天意月令曰孟冬之月趣
獄刑無留罪明大刑畢在立冬也又仲冬之月身欲寧
事欲静若以隆威怒不可謂寧若以行大刑不可謂静
議者咸曰旱之所由咎在改律臣以為殷周斷獄不以
三微而化致康平無有灾害自元和以前皆用三冬而
水旱之異往往為患由此言之災害自為他應不以改
律秦為虐政四時行刑聖漢初興改從簡易蕭何草律
季秋論囚但避立春之月而不計天地之正二王之春
實頗有違陛下探幽析微允執其中革百載之失建永
年之功上有迎承之敬下有奉微之惠稽春秋之文當
月令之意聖功美業不宜中疑書奏帝納之遂不復改
(陳寵傳)
和帝永元十五年有司奏以為夏至微隂起靡草死可
以决小事是歲初令郡國以日短至案薄刑(紀)
十六年詔一切囚徒扵法疑者勿决以奉秋令(紀)
初和帝末下令麥秋案驗薄刑而州郡好以苛察為政
因此遂盛夏斷獄魯恭上疏諫曰臣伏見詔書敬若天
時憂念萬民為崇和氣罪非殊死且勿案驗所以助仁
德順昊天致和氣利黎民者也舊制至立秋迺行薄刑
自永元十五年以來改用孟夏而刺史太守不深惟憂
民息事之原進良退殘之化因以盛夏追召農人拘對
考驗連滯無已司隸典司京師四方是則而近扵春月
分行諸部託言勞來貧人而無隱惻之實煩擾郡縣廉
考非急逮捕一人罪延十數上逆時氣下傷農業案易
五月姤用事經曰后以施令誥四方言君以夏至之日
施命令止四方行者所以助微隂也行者尚止之况扵
逮召考掠奪其時哉月令孟夏斷薄刑出輕繋夫斷薄
刑者謂其輕罪已正不欲令久繋故時斷之也臣愚以
為今孟夏之制可從此令其决獄案考皆以冬為斷以
順時節育成萬物則天地以和刑罰以清矣(魯恭傳)
初肅宗時斷獄者以冬至之前自後論者互多駮異鄧
太后詔公卿以下會議魯恭議曰夫隂陽之氣相扶而
行發動用事各有時節若不當其時則物隨而傷王者
雖質文不同而兹道無變四時之政行之若一月令周
世所造而所據皆夏之時也其變者唯正朔服色犧牲
徽號器械而已故曰殷因扵夏禮周因於殷禮所損益
可知也易曰潛龍勿用言十一月十二月陽氣潛藏未
得用事雖煦嘘萬物養其根荄而猶盛隂在上地凍水
冰陽氣否隔閉而成冬故曰履霜堅冰隂始凝也馴致
其道至堅冰也言五月微隂始起至十一月堅冰至
也夫王者之作因時為法孝章皇帝深惟古人之道助
三正之微定律著令冀承天心順物性命以致時雍然
從變改以来年歲不熟榖價常貴人不寧安小吏不與
國同心率入十一月得死罪賊不問曲直便即格殺
雖有疑罪不復讞正一夫吁嗟王道為虧况於衆乎易
十二月君子以議獄緩死可令疑罪使詳其法大辟之
科盡冬月乃斷其立春在十二月中者勿以報囚如故
事後卒施行(魯恭傳)
東漢會要卷三十六
