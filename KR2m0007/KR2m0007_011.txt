東漢會要卷十一
宋徐天麟撰
文學上
帝學
光武天鳳中之長安受尚書略通大義自隴蜀平後未
嘗復言軍旅每旦視朝日昃乃罷數引公卿郎將講論
經理皇太子見帝勤勞不怠承間諫曰陛下有禹湯之
明而失黃老養性之福帝曰我自樂此不為疲也(紀)
光武皇帝受命中興羣雄雲擾旌旗亂野東西誅戰不
遑啟處然猶投戈講藝息馬論道至孝明皇帝兼天地
之姿用日月之明庶政萬幾無不簡心而垂情古典游
意經蓺每饗射禮畢正坐自講諸儒並聽四方欣欣雖
闕里之化矍相之事誠不足言又多召名儒以充禮官
如沛國趙孝琅邪承宫等或安車結駟告歸鄉里或豐
衣博帶從見宗廟其餘以經術見優者布在廊廟故朝
多皤皤之良華首之老每讌會則論難衎衎共求政化
詳覽羣言響如振玉朝者進而思政罷者退而備問小
大隨化雍雍可嘉期門羽林介胄之士悉通孝經博士
議郎一人開門徒衆百數化自聖躬流及蠻荒匈奴遣
伊秩訾王大車且渠来入就學八方肅清上下無事是
以議者每稱盛時咸言永平(樊準傳)
顯宗十歲能通春秋及立為皇太子選求明經乃擢桓
榮弟子何湯將以尚書授太子世祖從容問湯本師為
誰對曰沛國桓榮帝即召榮令說尚書使授太子每朝
會輙令榮於公卿前敷奏經書拜太子少傅榮以太子
經學成畢上疏曰太子以聰睿之姿通明經義覽觀古
今儲君副主莫能精專博學若此者也臣師道已盡皆
在太子謹使掾臣汜再拜歸道太子報曰莊以童蒙學
道九載而典訓不明無所曉識况以不才敢承誨命顯
宗即位尊以師禮(桓榮傳)
中元元年初建三雍顯宗即位親行其禮饗射禮畢帝
正坐自講諸儒執經問難於前冠帶縉紳之人圜橋門
而觀者蓋億萬計(儒林傳序)
肅宗即位下詔曰孝明皇帝博貫六藝不舍晝夜(紀)
顯宗以桓郁先師子甚見親厚常居禁中論經書自制
五家要說章句令郁校定於宣明殿(桓郁傳)
章帝之為太子也受尚書於汝南張酺元和二年幸東
郡引酺及門生并郡縣掾史並會庭中帝先備弟子之
儀使酺講尚書一篇然後修君臣之禮(張酺傳)
肅宗隆意儒術特好古文尚書左氏傳建初元年詔賈
逵入講北宫白虎觀南宫雲臺帝善逵說使發出左氏
傳大義長於二傳者逵於是條奏之(賈逵傳)
和帝即位冨於春秋侍中竇憲自以外戚之重欲令少
主頗涉經學上疏皇太后曰禮記曰天下之命垂於天
子天子之善成乎所習習與智長則切而不勤化與心
成則中道若性昔成王幼小越在襁褓周公在前史佚
在後太公在左召公在右中立聽朝四聖維之是以慮
無遺計舉無過事孝昭皇帝八歲即位大臣輔政亦選
名儒韋賢蔡義夏侯勝等入授於前平成聖德近建初
元年張酺魏應召訓亦講禁中臣伏惟皇帝陛下躬天
然之姿宜漸教學而獨對左右小臣未聞典義昔五更
桓榮親為帝師子郁結髮敦尚繼傳父業故再以校尉
入授先帝父子給事禁省更歴四世今白首好禮經行
篤備又宗正劉方宗室之表善為詩經先帝所襃宜令
郁方並入教授以崇本朝光示大化由是郁遷長樂少
府復入侍講(桓郁傳)
永元十三年正月帝幸東觀覽書林閱篇籍選術蓺之
士以充其官(紀)
順帝即位桓焉授經禁中
趙典侍講禁内
桓帝初桓彬為議郎入侍講禁中
張酺子蕃以郎侍講
楊秉為任城相以明尚書召入侍講
楊賜劉寬侍講華光殿中(並本傳)
初桓帝為蠡吾侯受學於甘陵周福(黨錮傳)
靈帝好學自造皇羲篇五十章(蔡邕傳)
獻帝頗好文學荀悦與彧及少府孔融侍講禁中旦夕
談論(荀悦傳)
馬嚴勸學省中(本傳)
太學
建武五年十月營起太學車駕幸太學賜博士弟子各
有差(紀洛陽記曰太學在洛陽城南開陽門外去宫八里講堂長十丈廣三丈堂前石經四部)
七年朱浮以國學既興宜廣博士之選乃上書曰夫太
學者禮義之官教化所興也陛下尊敬先聖垂意古典
宫室未飾干戈未休而先建太學造立横舍比日車駕
親臨觀饗將以弘時雍之化顯勉進之功也尋博士之
官為天下宗師使孔聖之言傳而不絶舊事策試博士
必廣求詳選爰自畿夏延及四方是以博舉明經唯賢
是登學者精勵遠近同慕伏聞詔書更試五人唯取見
在洛陽城者臣恐自今以往將有所失求之密邇容或
未盡而四方之學無所勸樂凡策試之本貴得其真非
有期會不及遠方也又諸所召試皆私自發遣非有傷
費煩擾於事也語曰中國失禮求之於野臣浮幸得與
講圖䜟故敢越職帝然之(朱浮傳)
十九年車駕幸太學會諸博士論難於前桓榮被服儒
衣温恭有藴藉辯明經義每以禮遜相厭不以辭長勝
人儒者莫之及特加賞賜又詔諸生雅吹擊磬盡日乃
罷(桓榮傳)
和帝永元十二年三月壬子賜博士員弟子在太學者
布人三匹(紀)
十四年司空徐防上疏以為漢立博士十有四家設甲
乙之科以勸勉學者伏見太學試博士弟子皆以意說
不修家法臣以為博士及甲乙策試宜從其家章句開
五十難以試之解釋多者為上第引文明者為高說若
不依先師義有相伐皆正以為非上從之(徐防傳)
延光三年幸太學(紀)
順帝永建六年將作大匠翟酺上言孝文皇帝始置一
經博士武帝大合天下之書而孝宣論六經於石渠學
者滋盛弟子萬數光武初興愍其荒廢起太學博士舍
内外講堂諸生横卷為海内所集明帝時辟雍始成欲
毁太學太尉趙熹以為太學辟雍皆宜兼存故並傳至
今而頃者頽廢至為園採芻牧之處宜更修繕誘進後
學帝從之九月繕起太學更開拓房室學者為酺立碑
銘於學云(翟酺傳)
陽嘉元年以太學新成試明經下第者補弟子增甲乙
科員各十人除郡國耆儒九十人補郎舍人左雄又奏
召海内名儒為博士使公卿子弟為諸生有志操者加
其俸祿及汝南謝廉河南趙建年始十二名能通經雄
並奏拜童子郎於是負書来學雲集京師(左雄傳)
桓帝延熹五年太學西門自壊㐮楷上疏曰太學天子
教化之宫其門無故自壊者言文德將喪教化廢也(襄楷)
(傳)
靈帝熹平五年試太學生年六十以上百餘人除郎中
太子舍人至王家郎郡國文學吏(紀)
光和五年十二月幸太學(紀)
獻帝初平四年十月太學行禮車駕幸永福城門臨觀
其儀賜博士以下各有差(紀)
昔王莽更始之際天下散亂禮樂分崩典文殘落及光
武中興愛好經術未及下車而先訪儒雅採求闕文補
綴漏逸先是四方學士多懷挾圖書遁逃林藪自是莫
不抱負墳策雲會京師范升陳元鄭興杜林衛宏劉昆
桓榮之徒繼踵而集於是立五經博士各以家法教授
易有施孟梁丘京氏尚書歐陽大小夏侯詩齊魯韓毛
禮大小戴春秋嚴顔凡十四博士太常差次總領焉建
武五年乃修起太學稽式古典籩豆干戚之容備之於
列服方領習矩步者委它其中中元元年初建三雍明
帝即位親行其禮天子始冠通天衣日月備法物之駕
盛清道之儀坐明堂而朝羣后登靈臺以望雲物袒割
辟雍之上尊養三老五更饗射禮畢帝正坐自講諸儒
執經問難於前冠帶縉紳之人圜橋門而觀聽者蓋億
萬計其後復為功臣子孫四姓末屬别立學校搜選高
能以授其業自期門羽林之士悉令通孝經章句匈奴
亦遣子入學濟濟乎洋洋乎盛於永平矣建初中會諸
儒於白虎觀考詳同異連月乃罷肅宗親臨稱制如石
渠故事顧命史臣著為通義又詔高才生受古文尚書
毛詩榖梁左氏春秋雖不立學官然皆擢高第為講郎
給事近署所以網羅逸遺博存衆家孝和亦數幸東觀
覽閱書林及鄧后稱制學者頗懈時樊凖徐防並陳勸
學之宜又言儒職多非其人於是制詔公卿妙簡其選
三署郎能通經術者皆得察舉自安帝覽政薄於蓺文
博士倚席不講朋徒相視怠散學舍頽敝鞠為園蔬牧
兒蕘䜿至於薪刈其下順帝感翟酺之言乃更修黌宇
凡所造構二百四十房千八百五十室試明經下第補
弟子增甲乙之科員各十人除郡國耆儒皆補郎舍人
本初元年梁太后詔曰大將軍下至六百石悉遣子就
學每歲輙於鄉射月一饗會之以此為常自是遊學增
盛至三萬餘生然章句漸疎而多以浮華相尚儒者之
風蓋衰矣黨人既誅其高名善士多坐流廢後遂至忿
爭更相言告亦有私行金貨定蘭臺桼書經字以合其
私文熹平四年靈帝乃詔諸儒正定五經刊於石碑為
古文篆隸三體書法以相參檢立之學門使天下咸取
則焉(儒林序)
宫邸學
明帝永平九年為四姓小侯開立學校置五經師(本紀四姓)
(謂外戚樊氏郭氏隂氏馬氏諸子弟以非列侯故曰小侯)
安帝元初六年鄧太后詔和帝弟濟北河間王子男女
年五歲以上四十餘人又鄧氏近親子孫三十餘人並
為開邸第教學經書躬自監試尚幼者使置師保朝夕
入宫撫循詔導恩愛甚渥乃詔從兄河南尹豹越騎校
尉康等曰吾所以引納羣子置之學官實以方今承百
王之敝時俗淺薄巧偽滋生五經衰缺不有化導將遂
陵遲故欲褒崇聖道以匡失俗傳不云乎飽食終日無
所用心難矣哉今末世貴戚食祿之家温衣美食乘堅
驅良而面墻術學不識臧否斯故禍敗所從来也永平
中四姓小侯皆令入學所以矯俗厲薄反之忠孝先公
既以武功書之竹帛兼以文德教化子孫故能束修不
觸羅網誠令兒曹上述祖考休烈下念詔書本意則足
矣其勉之哉(后紀)
鴻都門學
初靈帝好學自造皇羲篇五十章因引諸生能為文賦
者本頗以經術相招後諸為尺牘及工書鳥篆者皆加
引召遂至數十人侍中祭酒樂松賈護多引無行趣埶
之徒並待制鴻都門下喜陳方俗閭里小事帝甚悦之
待以不次之位蔡邕上封事言古者取士必使諸侯歲
貢孝武之世郡舉孝廉又有賢良文學之選於是名臣
輩出文武並興漢之得人數路而已夫書畫辭賦才之
小者康國理政未有其能陛下即位之初先涉經術聽
政餘日觀省篇章聊以游意當代博奕非以教化取士
之本而諸生競利作者鼎沸其高者頗引經訓風喻之
言下則連偶俗語有類俳優或竊成文虚冐名氏臣每
受詔於盛化門差次錄第其未及者亦復隨輩皆見拜
擢既加之恩難復收改但守奉祿於義已弘不可復使
理人及仕州郡昔孝宣會諸儒於石渠章帝集學士於
白虎通經釋義其事優大文武之道所宜從之若乃小
能小善雖有可觀孔子以為致遠則泥君子故當志
其大者光和元年遂置鴻都門學畫孔子七十二弟子
像其諸生皆勑州郡三公舉用辟召或出為刺史太守
入為尚書侍中乃有封侯賜爵者士君子皆耻以為列焉
後又詔中尚方為鴻都文學樂松江覽等三十二人圖
像立贊以勸學者尚書陽球奏曰臣聞傳曰君舉必書
書而不法後嗣何觀案松覽等皆出於微蔑斗筲小人
依憑世戚附託權豪俛眉承睫徼進明時或獻賦一篇
或鳥篆盈簡而位升郎中形圖丹青亦有筆不點牘辭
不辨心假手請字妖偽百品莫不被蒙殊恩蟬蜕滓濁
是以有識掩口天下嗟嘆臣聞圖象之設以昭勸戒欲
令人君動鑒得失未聞孺子小人詐作文頌而可妄竊
天官垂象圖素者也今太學東觀足以宣明聖化願罷
鴻都之選以消天下之謗書奏不省(蔡邕陽球傳)
郡國學
四海之内學校如林庠序盈門獻酬交錯爼豆莘莘下
舞上歌蹈德詠仁(班固東都賦)
建武六年李忠為丹陽太守忠以丹陽越俗不好學乃
為起學校習禮容春秋鄉飲選用明經郡中向慕之(李忠)
(傳)
明帝永平十年幸南陽召校官弟子作雅樂奏鹿鳴帝
自御塤箎和之以娛嘉賓(紀)
宋均調辰陽長為立學校(本傳)
寇恂為汝南太守修鄉校教生徒聘能為左氏春秋者
親受學焉(本傳)
衛颯為桂陽太守下車修庠序之教(本傳)
任延為武威太守造立教官自掾吏子孫皆令詣學受
業復其徭役章句既通悉顯拔榮進之郡遂有儒雅之
士(本傳)
秦彭為山陽太守崇好儒雅修明庠序每春秋饗射輙
修升降揖遜之儀(本傳)
鮑德為南陽太守時郡學久廢德乃修起横舍備爼豆
黼冕行禮奏樂又尊饗國老宴會諸儒百姓觀者莫不
勸服(鮑昱傳)
東漢會要卷十一
