東漢會要卷一
宋徐天麟撰
帝系上
帝號
世祖光武皇帝諱秀字文叔南陽蔡陽人高祖九世孫
也出自景帝生長沙定王發發生舂陵節侯買買生鬱
林太守外外生鉅鹿都尉回回生南頓令欽欽生光武
王莽末起兵於宛更始元年兄伯升立劉聖公為天子
伯升為大司徒光武為太常偏將軍破莽軍於昆陽更
始拜光武為破虜大將軍封武信侯九月三輔豪傑共
誅王莽傳首詣宛更始將北都洛陽以光武行司隸校
尉更始至洛陽乃遣光武以破虜將軍行大司馬持節
北度河鎮慰州郡二年更始遣使立光武為蕭王建武
元年即皇帝位于鄗南中元二年二月帝崩年六十二
葬原陵有司奏上尊廟曰世祖
諡(能昭前業曰光克定禍亂曰武)
年號(建武三十一中元二)
太傅(卓茂)
大司馬(吳漢劉隆)
太尉(趙憙)
大司徒(鄧陽禹歐歙)(伏湛戴涉)(侯霸蔡茂)(韓歆王況)
司徒(馮勤李訢)
大司空(王梁竇融)(宋弘朱浮)(李通杜林)(馬成)
司空(張純馮魴)
顯宗孝明皇帝諱莊(之字曰嚴)光武第四子也母隂皇后建
武十五年封東海公十七年進爵為王十九年立為皇
太子中元二年二月戊戌即皇帝位永平十八年秋八
月壬子帝崩年四十八壬戌葬顯節陵十二月癸巳有
司奏宜尊廟曰顯宗
諡(照臨四方曰明)
年號(永平十八)
太傅(鄧禹)
太尉(趙憙趙憙)(虞延)
司徒(李訢邢穆)(郭丹王敏)(范遷鮑昱)(虞延)
司空(馮魴牟融)(伏恭)
肅宗孝章皇帝諱炟(之字曰著)顯宗第五子也母賈貴人永
平三年立為皇太子十八年八月壬子即皇帝位年十
九章和二年正月壬辰帝崩年三十三三月丁卯葬敬
陵辛酉有司上奏請上尊廟曰肅宗
諡(温克令儀曰章)
年號(建初八章和二)(元和三)
太傅(趙憙)
太尉(牟融鄭弘)(鮑昱宋由)(鄧彪)
司徒(鮑昱袁安)(桓虞)
司空(第五倫任隗)(袁安)
孝和皇帝諱肇(之字曰始)肅宗第四子也母梁貴人卒竇后
養帝以為己子建初七年立為皇太子章和二年二月
壬辰即皇帝位年十歲永元三年正月帝加元服元興
元年十二月辛未帝崩年二十七延平元年三月甲申
葬慎陵廟曰穆宗(獻帝初平元年省去廟號)
諡(不剛不柔曰和)
年號(永元十六元興一)
太傅(鄧彪)
太尉(宋由張酺)(尹睦張禹)
司徒(袁安魯恭)(丁鴻張酺)(劉方徐防)(吕蓋)
司空(任隗巢堪)(劉方徐防)(張奮陳寵)(韓稜)
孝殤皇帝諱隆(之字曰盛)和帝少子也元興元年十二月辛
未夜即皇帝位時誕育百餘日皇太后臨朝延平元年
八月辛亥崩年二歲九月丙寅葬康陵
諡(短折不成曰殤)
太傅(張禹)
太尉(徐防)
司徒(梁鮪)
司空(陳寵尹勤)
恭宗孝安皇帝諱祐(之字曰福)肅宗孫也父清河孝王慶母
左姬延平元年八月殤帝崩太后使鄧隲持節迎帝拜
為長安侯詔以祐為孝和皇帝嗣即皇帝位年十三太
后猶臨朝永初三年正月庚子帝加元服延光四年二
月甲辰南巡狩三月庚申幸宛乙丑自宛還丁卯幸葉
帝崩于乘輿年三十二庚午還宫辛未夕乃發喪四月
己酉葬恭陵廟曰恭宗(獻帝初平元年省去廟號)
諡(寬容和平曰安)
年號(永初七建光一)(元初六延光四)(永寧一)
太傅(張禹)
太尉(徐防馬英)(張禹劉愷)(李脩楊震)(司馬苞馮石)
司徒(梁鮪劉愷)(魯恭楊震)(夏勤劉憙)
司空(尹勤袁敞)(周章李郃)(張敏陳褒)(劉愷劉授)
孝順皇帝諱保(之字曰守)安帝子也母李氏永寧元年立為
皇太子延光三年廢為濟隂王明年三月安帝崩北鄉
侯立濟隂王以廢黜不得上殿及北鄉侯薨中黃門孫
程等迎濟隂王即皇帝位年十一建康元年八月帝崩
時年三十九月丙午葬憲陵廟曰敬宗(獻帝初平元年省去廟號)
諡(慈和徧服曰順)
年號(永建六漢安二)(陽嘉四建康一)(永和六)
太傅(馮石桓焉)
太尉(劉憙龐參)(朱寵王龔)(劉光桓焉)(龐參趙峻)(施延)
司徒(李郃黃尚)(朱倀劉夀)(許敬胡廣)(劉﨑)
司空(劉授孔扶)(陶敦王卓)(張皓郭虔)(王龔趙戒)
孝沖皇帝諱炳(之字曰明)順帝之子也母曰虞貴人建康元
年立為皇太子其年八月庚午即皇帝位年二歲皇太
后臨朝永嘉元年正月戊戌帝崩年三歲己未葬懷陵
諡(幼少在位曰沖)
年號(永嘉一)
太傅(趙峻)
太尉(李固)
司徒(胡廣)
司空(趙戒)
孝質皇帝諱纉(之字曰繼)肅宗玄孫曾祖父千乘貞王伉祖
父樂安夷王寵父勃海孝王鴻母陳夫人沖帝不豫大
將軍梁冀召帝到洛陽都亭及沖帝崩皇太后與冀定
策禁中使冀持節以王青蓋車迎帝入南宫封為建平
侯其日即皇帝位年八歲本初元年閏六月甲申大將
軍梁冀潜行鴆弑帝崩年九歲七月乙卯葬靜陵
諡(忠正無邪曰質)
年號(本初一)
太傅(闕)
太尉(李固胡廣)
司徒(胡廣趙戒)
司空(趙戒袁湯)
孝桓皇帝諱志(之字曰意)肅宗曾孫也祖父河間孝王開父
蠡吾侯翼母匽氏翼卒帝襲爵為侯本初元年梁太后
召帝到夏門亭將妻以女弟會質帝崩太后遂與兄大
將軍冀定策禁中閏六月庚寅即皇帝位時年十五太
后猶臨朝政建和二年正月甲子帝加元服永康元年
十二月丁丑帝崩年三十六建寧元年二月辛酉葬宣
陵廟曰威宗(獻帝初平元年省去廟號)
諡(克敵服遠曰桓)
年號(建和七永壽三)(和平一延熹九)(元嘉一永康一)(永興二)
太傅(闕)
太尉(胡廣胡廣)(杜喬黃瓊)(趙戒劉矩)(袁湯楊秉)(胡廣陳蕃)(黃瓊周景)
司徒(趙戒韓縯)(袁湯祝恬)(張歆盛允)(吳雄种暠)(黃瓊許栩)(尹頌胡廣)
司空(袁湯孫朗)(胡廣盛允)(黃瓊虞放)(趙戒黃瓊)(房植劉寵)(韓縯周景)
(劉茂宣酆)
孝靈皇帝諱宏(之字曰大)肅宗玄孫也曾祖河間孝王開祖
淑父萇世封解瀆亭侯帝襲侯爵母董夫人桓帝崩無
子皇太后與父城門校尉竇武定策禁中奉迎入殿中
建寧元年正月庚子即皇帝位年十二四年正月甲子
帝加元服中平六年四月丙辰帝崩年三十四六月辛
酉葬文陵
諡(亂而不損曰靈)
年號(建寧四光和六)(熹平六中平六)
太傅(陳蕃胡廣)
太尉(周景李咸)(劉矩段熲)(聞人襲陳耽)(劉寵許訓)(郭禧劉寬)(聞人襲孟戫)
(張顥楊賜)(陳球鄧盛)(橋玄張延)(段熲張温)(劉寬崔烈)(許戫曹嵩)
(樊陵劉虞)(馬日磾)
司徒(胡廣楊賜)(劉寵袁滂)(許訓劉郃)(橋玄楊賜)(許栩陳耽)(袁隗袁隗)
(崔烈許栩)(丁宫)
司空(宣酆來豔)(王暢宗俱)(劉寵楊賜)(許栩唐珍)(劉囂許訓)(橋玄劉逸)
(陳球張温)(陳耽楊賜)(來豔許栩)(袁逢丁宫)(張濟劉弘)
孝獻皇帝諱協(之字曰合)靈帝中子也母王美人中平六年四
月靈帝崩戊午皇子辯即皇帝位年十七改為光熹封
皇弟協為勃海王七月徙為陳留王八月辛未改光熹
為昭寧九月甲戌董卓廢少帝為弘農王是日陳留王
即皇帝位九歲改昭寧為永漢十二月詔除光熹昭寧
永漢三號復還中平六年興平元年正月甲子帝加元
服延康元年十月乙卯遜位于魏王丕奉帝為山陽公
邑一萬戸位在諸侯上都山陽之濁鹿城魏青龍二年
薨年五十四八月以漢天子禮儀葬于禪陵
諡(聰明睿智曰獻)
年號(初平四十四建安二)(興平二延康一)
太傅(袁隗磾馬日)
大司馬(劉虞張楊)(李傕)
太尉(董卓周忠)(黃琬朱儁)(趙謙楊彪)(馬日磾袁紹)(皇甫嵩)
司徒(黃琬趙謙)(楊彪嘉淳于)(王允趙温)
丞相(曹操)
司空(楊彪楊彪)(荀爽趙温)(种拂張喜)(淳于嘉曹操)
皇后皇太后
光武郭皇后諱聖通更始二年春光武至真定納后及
即位以為貴人生皇子彊二年立為皇后彊為皇太子
其後后寵稍衰十七年廢為中山王太后進后中子輔
為中山王二十年輔徙封沛王后為沛太后二十八年
薨葬北芒
光烈隂皇后諱麗華初光武聞后美嘆曰仕宦當作執
金吾娶妻當得隂麗華更始元年遂納后於宛光武即
位以為貴人生顯宗十七年廢皇后郭氏立貴人為皇
后顯宗即位尊為皇太后永平七年崩合葬原陵
明德馬皇后年十三選入太子宫顯宗即位以為貴人
賈貴人生肅宗帝以后無子命母養之永平三年立為
皇后常衣大練裙不加緣肅宗即位尊曰皇太后建初
四年六月崩合葬顯節陵
賈貴人建武末選入太子宫生肅宗而顯宗以為貴人
肅宗既為太后所養專以馬氏為外家故貴人不登極
位及太后崩乃策書加貴人王赤綬安車一駟永巷宫
人二百
章德竇皇后建初二年選入掖庭明年立為皇后梁貴
人生和帝后養為己子欲專名外家而忌梁民乃作飛
書以陷竦竦坐誅貴人以憂卒和帝即位尊后為皇太
后臨朝兄憲弟篤景並顯貴擅威權遂密謀不軌被誅
九年太后崩未及葬而梁貴人姊嬺上書陳貴人枉歿
之狀太尉張酺等奏請貶太后尊號不宜合葬先帝百
官亦多上言者帝手詔曰禮臣子無貶尊上之文其勿
復議於是合葬敬陵改殯貴人上尊號曰恭懷皇后追
服喪制
和帝隂皇后永元四年選入掖庭以先后近屬得為貴
人八年立為皇后十四年廢遷于桐宫以憂死
和熹鄧皇后諱綏永元七年選入宫八年為貴人十四
年夏隂后廢至冬立為皇后殤帝立尊后為皇太后太
后臨朝殤帝崩太后定策立安帝猶臨朝政永寧二年
崩合葬順陵
安思閻皇后諱姬元初元年以選入掖庭為貴人二年
立為皇后宫人李氏生皇子保后鴆殺李氏安帝崩北
鄉侯立尊后曰皇太后皇太后臨朝少帝薨中黃門孫
程等立濟隂王是為順帝遷太后於離宫明年崩合葬
恭陵
安帝母李氏瘞在洛陽城北帝初不知及太后崩左右
白之帝感悟發喪更以禮殯上尊諡曰恭愍皇后葬北
陵
順烈梁皇后諱妠大將軍南之女也永建三年選入掖
庭為貴人陽嘉元年立為皇后沖帝立尊為皇太后臨
朝沖帝尋崩復立質帝猶秉朝政大將軍冀鴆殺質帝
太后遂立桓帝和平元年正月歸政於帝二月崩合葬
憲陵
虞美人者以良家子年十三選入掖庭生沖帝沖帝早
夭大將軍梁冀秉政忌惡它族故虞氏抑而不登但稱
大家而已陳夫人者少以聲伎入孝王宫生質帝亦以
梁氏故榮寵不及焉熹平四年乃拜虞大家為憲陵貴
人陳夫人為渤海孝王妃
孝崇匽皇后諱明為蠡吾侯翼媵妾生桓帝桓帝即位
追尊翼為孝崇皇陵曰博陵以后為博園貴人和平元
年梁太后崩乃就博陵尊后為孝崇皇后元嘉二年崩
合葬博陵
桓帝懿獻梁皇后建和元年六月始入掖庭八月立為
皇后延熹二年崩葬懿陵其歲誅梁冀廢懿陵為貴人
冢
桓帝鄧皇后諱猛女永興中入掖庭為采女梁冀誅立
后為皇后延熹八年廢后送暴室以憂死葬北邙
桓思竇皇后諱妙延熹八年選入掖庭為貴人其冬立
為皇后永康元年帝崩后為皇太后臨朝定策立靈帝
時太后父大將軍武謀誅宦官而中常侍曹節等矯詔
殺武遷太后於南宫雲臺熹平元年崩合葬宣陵
孝仁董皇后為解瀆侯萇夫人生靈帝建寧元年帝即
位追尊萇為孝仁皇陵曰慎陵以后為慎園貴人及竇
氏誅帝迎貴人上尊號曰孝仁皇后宫稱永樂及竇皇
后崩始預朝政帝崩何太后臨朝遷宫本國以憂疾病
暴崩合葬慎陵
靈帝宋皇后建寧三年選入掖庭為貴人明年立為皇
后光和元年策收璽綬以憂死
靈思何皇后以選入掖庭生皇子辯拜后為貴人光和
三年立為皇后王美人生皇子協后遂鴆殺美人六年
帝崩辯即位尊后為皇太后臨朝董卓兵入廢少帝為
弘農王而立協是為獻帝卓遷太后於永安宫因進酖
弑而崩合葬文昭陵
靈懷王皇后以良家子選入掖庭生獻帝為何后所殺
興平元年追尊王美人為靈懷皇后改葬文昭陵
獻帝伏皇后初平元年入掖庭為貴人興平二年立為
皇后建安十九年曹操逼帝廢后遷于它館遂將后下
暴室以幽崩
獻穆曹皇后諱節魏公曹操中女也建安十八年操進
三女皆為貴人及伏皇后被弑立節為皇后魏氏既立
以后為山陽公夫人魏景初元年薨合葬禪陵車服禮
儀皆依漢制(並后紀)
范曄論曰漢世皇后無諡皆因帝諡以為稱雖吕氏專
政上官臨制亦無殊號中興明帝始建光烈之稱其後
並以德為配至於賢愚優劣混同一貫故馬竇二后俱
稱德焉其餘惟帝之庶母及蕃王承統以追尊之重特
為其號如恭懷孝崇之比是也初平中蔡邕始追正和
熹之諡其安思順烈以下皆因而加焉
雜錄
順帝欲立皇后而貴人有寵者四人莫知所建議欲探
籌以神定選胡廣與尚書郭虔史敞上疏諫曰竊見詔
書以立后事大謙不自專欲假之籌策决疑靈神篇籍
所記祖宗典故未嘗有也恃神任筮既不必當賢就值
其人猶非德選夫岐嶷形於自然俔天必有異表宜參
良家簡求有德德同以年年鈞以貌稽之經典斷之聖
慮政令猶汗往而不反詔文一下形之四方臣職在拾
遺憂深責重是以焦心冒昧陳聞帝從之以梁貴人良
家子定立為皇后(胡廣傳)
桓帝延熹八年鄧皇后敗而田貴人見幸帝有建立之
議應奉以田氏微賤不宜起登后位上書諫曰臣聞周
納狄女襄王出居於鄭漢立飛燕成帝後嗣冺絶母后
之重興廢所因宜思關雎之所求遠五禁之所忌帝納
其言竟立竇皇后(應奉傳)
立宋皇后儀尚書令臣囂僕射臣鼎尚書臣旭臣乘臣
滂臣謨臣詣稽首言伏惟陛下履乾則坤動合隂陽羣
臣大小咸以長秋宫未定遵舊依典章表仍聞歴時乃
聽令月吉日以宋貴人為皇后應期正位羣生兆庶莫
不式舞易稱受兹介福詩云干禄百福子孫千億萬方
幸甚今吉日以定臣請太𫝊太尉司徒司空太常條列
禮儀正處上羣臣妾無得上壽如故事臣囂臣鼎臣旭
臣滂臣乘臣謨臣詣愚闇不達大義誠惶誠恐頓首死
罪稽首再拜以聞制曰可維建寧四年七月乙未制詔
皇后之尊與帝齊體供奉天地祇承宗廟母臨天下故
有莘興殷姜任母周二代之隆蓋有内德長秋宫闕中
宫曠位宋貴人秉淑媛之懿體山河之儀威容照曜德
冠後庭羣寮所咨僉曰宜哉卜之蓍龜卦得承乾有司
奏議宜稱紱組以臨兆民今使太尉襲使持節奉璽綬
宗正祖為副立貴人為皇后其往踐爾位敬宗禮典肅
謹中饋無替朕命永終天禄皇后初即位章德殿太尉
使持節奉璽綬天子臨軒百官陪位皇后北面太尉住
蓋下東向宗正大長秋西向宗正讀策文畢皇后拜稱
臣妾畢住位太尉襲授璽綬中常侍長樂太僕高鄉侯
覧長跪受璽綬奏於殿前女史授婕妤婕妤長跪受以
授昭儀昭儀長跪受以帶皇后皇后伏起拜稱臣妾訖
黃門鼓吹三通鳴鼓畢羣臣以次出后即位大赦天下
皇后秩比國王即位威儀赤紱玉璽(禮儀志注)
母后稱制
章德竇太后和熹鄧太后安思閻太后
順烈梁太后桓思竇太后靈思何太后
少帝即位太后即代攝政臨前殿朝羣臣太后東面少
帝西面羣臣奏事上書皆為兩通一詣少帝(蔡邕獨斷按此即母)
(后臨朝之制)
永和六年皇太后始入宗廟與皇帝交獻(見宗廟條)
范曄論曰自古雖主幼時艱王家多釁必委成冢宰簡
求忠賢未有專任婦人斷割重器唯秦芉太后始攝政
事故穰侯權重於昭王家富於嬴國漢仍其謬知患莫
改東京皇統屢絶權歸女主外立者四帝臨朝者六后
莫不定策帷帟委事父兄貪孩童以久其政抑明賢以
專其威任重道悠利深禍速身死霧露於雲臺之上家
嬰縲絏於圄犴之下湮滅連踵傾輈繼路而赴蹈不息
燋爛為期終陵夷大運淪亡神寳詩書所歎略同一揆
(皇后紀)
東漢會要卷一
