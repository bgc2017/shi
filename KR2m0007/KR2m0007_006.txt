東漢會要卷六
宋徐天麟撰
禮四(嘉禮)
行幸
光武中元元年行幸長安(紀書行幸不一略舉為例)
肅宗元和三年行東巡狩(東平王傳)
臣天麟按前書文紀注云天子車駕所至臣民以為
僥倖此但釋幸之義而未嘗釋行之義也蓋兩漢謂
天子乘輿為行故高紀云行如雒陽至自雒陽如此
類甚多至范史猶間言行幸東平王傳亦云行東巡
狩禮儀志云諸行出入皆鳴鐘作樂蓋謂天子出入
也而注家妄引春秋釋疴以為郡守行大夫禮樂其
誤甚矣
漢祀令曰天子行有所之出河沈用白馬珪璧各一衣
以繒緹五尺祠用脯二束酒六升鹽一升涉渭灞涇洛
佗名水如此者沈珪璧各一律在所給祠具及行沈祠
佗川水先驅投石少府給珪璧不滿百里者不沈(祭祀志注)
桓帝元嘉元年四月己丑上微服幸河南尹梁不疑府
是日天大風尚書楊秉諫曰王者至尊出入有常警蹕
而行静室而止自非郊廟鸞旗不駕未有私從意志日
般遊諸臣之家降亂尊卑等威無别宿衛守空宫璽紱
委女妾設有非常之變任章之謀上負先帝下悔靡及
臣以薄學充在勸講敢陳其愚(袁紀按楊秉傳作幸梁胤家)
巡狩
世祖建武十七年四月乙卯南巡狩皇太子及右翊公
輔楚公英東海公陽濟南公廉東平公蒼從幸潁川進
幸葉章陵五月己卯車駕還宫(本紀下同)
十八年二月甲寅西巡狩幸長安三月壬午祠高廟遂
有事于十一陵歴馮翊界進幸蒲坂祠后土夏四月甲
戌車駕還宫
十九年九月南巡狩壬申幸南陽進幸汝南南頓縣舍
置酒會賜吏人復南頓田租歲父老前叩頭言皇考居
此日久陛下識知寺舍每來輒加厚恩願賜復十年帝
曰天下重器常恐不任日復一日安敢遠期十歲乎吏
人又言陛下實惜之何言謙也帝大笑復增一歲進幸
淮陽二十年二月戊子車駕還宫
二十年十月東巡狩甲午幸魯進幸東海楚沛國十二
月壬寅車駕還宫
三十年二月東巡狩甲午進幸魯濟南閏月癸丑車駕
還宫
中元元年正月丁卯東巡狩二月己卯幸魯進幸泰山
北海王興齊王石朝于東嶽辛卯柴望岱宗登封泰山
甲午禪于梁父四月癸酉車駕還宫
明帝永平二年十月甲子西巡狩幸長安祠高廟遂有
事于十一陵歴覽館邑會郡縣吏勞賜作樂癸卯車駕
還宫
十年閏月甲午南巡狩幸南陽祠章陵日北至又祠舊
宅禮畢召校官弟子作雅樂奏鹿鳴帝自御塤箎和之
以娱嘉賓還幸南頓勞饗三老官屬十二月甲午車駕
還宫
十五年二月庚子東巡狩辛丑幸偃師進幸彭城還幸
孔子宅祠仲尼及七十二弟子親御講堂命皇太子諸
王說經又幸東平辛卯進幸大梁至定陶四月庚子車
駕還宫
章帝建初七年十月西巡狩幸長安丙辰祠高廟遂有
事于十一陵進幸槐里又幸長平御池陽宫東至高
陵造舟于涇而還每所到幸輒會郡縣吏人勞賜作
樂十一月詔勞賜河東守令掾以下十二月丁亥車
駕還宫
元和元年七月丁酉南巡狩詔所經道上郡縣無得設
儲偫命司空自將徒支柱橋梁有遣使奉迎探知起居
二千石當坐其賜鰥寡孤獨不能自存者粟人五斛十
一月己丑車駕還宫賜從者各有差
二年正月丙辰東巡狩幸泰山柴告岱宗進幸奉高宗
祀五帝于汶上明堂幸魯祠孔子于闕里四月乙卯車
駕還宫
元和中肅宗始修古禮巡狩方岳崔駰上四狩頌以稱
漢德(本傳)
三年正月丙申北巡狩二月壬寅告常山諸郡太守相
曰朕惟巡狩之制以宣聲教考同遐邇解釋結冤也今
四國無政不用其良駕言出遊欲親知其劇易前祠園
陵遂望祠華嶽東柴岱宗為人祈福今將禮常山遂徂
北土升踐隄防諮訪耆老肥田尚多以賦貧民進幸中
山祠北嶽幸元氏祠光武顯宗于縣舍三月辛卯車駕
還宫賜從行者各有差
章和元年八月癸酉南巡狩戊子幸梁乙未幸沛庚子
幸彭城辛亥幸夀春十月丙子車駕還宫
和帝永元十五年九月壬午南巡狩賜所過二千石長
吏以下三老官屬及民百年者錢布各有差幸章陵祠
舊宅十一月甲申車駕還宫
安帝延光三年二月丙子東巡狩辛卯幸泰山柴告岱
宗祀五帝于汶上明堂幸東平東郡歴魏郡河内壬戌
車駕還京師(並紀)
朝會
每月朔歲首為大朝受賀其儀夜漏未盡七刻鐘鳴受
賀及贄公侯璧中二千石二千石羔千石六百石雁四
百石以下雉百官賀正月二千石以上上殿稱萬歲舉
觴御坐前司空奉羹大司農奉飯奏食舉之樂百官受
賜宴饗大作樂其每朔唯十月旦從故事者高祖定秦
之月元年歲首也(注胡廣曰舊儀公卿每月常朝先帝以其頻故省唯六月十月朔朝後復)
(以六月盛暑省之)
蔡質漢儀曰正月旦天子幸德陽殿臨軒公卿將大夫
百官各陪朝賀蠻貊胡羌朝貢畢見屬郡計吏皆陛覲
庭燎宗室諸劉雜會萬人以上立西面位定公納薦太
官賜食酒西入東出既定上夀計吏中庭北面立太官
上食賜羣臣酒食貢事御史四人執法殿下虎賁羽林
弧弓撮矢陛戟左右戎頭偪脛啟前向後左右中郎將
住東西羽林虎賁將住東北五官將住中央悉坐就賜
作九賓徹樂舍利從西方來戲于庭極乃畢入殿前激
水化為比目魚跳躍𠻳水作霧障日畢化成黃龍長八
丈出水遊戲于庭炫燿日光以兩大絲繩係兩柱中頭
間相去數丈兩倡女對舞行于繩上對面道逢切肩不
傾又蹋局屈身藏形于斗中鐘磬並作樂畢作魚龍曼
延小黃門吹三通謁者引公卿羣臣以次拜微行出罷
卑官在前尊官在後德陽殿周旋容萬人陛高二丈皆
文石作壇激沼水于殿下畫屋朱梁玉階金柱刻鏤作
宫掖之好厠以青翡翠一柱三帶韜以赤緹天子正旦
節會朝百僚于此自到偃師去宫四十三里望朱雀五
闕德陽其上鬱嵂與天連雒陽宫閤傳云德陽宫殿南
北行七丈東西行三十七丈四尺(志注)
春王三朝會同漢京是日也天子受四海之圖籍膺萬國
之貢珍内撫諸夏外綏百蠻爾乃盛禮興樂置乎雲龍
之庭陳百僚而贊羣后究皇儀而展帝容于是庭實千
品旨酒萬鍾列金罍班玉觴嘉珍御太牢饗(班固東都賦)
安帝永初四年以年饑正月元日會徹樂不陳充庭車
(本紀注云每大朝會必陳乘輿法物車輦于庭以年饑故不陳)
上尊號
建武元年諸將議上尊號馬武先進曰天下無主如有
聖人承敝而起雖仲尼為相孫子為將猶恐無能有益
反水不收後悔無及大王雖執謙退奈宗廟社稷何宜
且還薊即尊位乃議征伐今此誰賊而馳騖擊之乎光
武驚曰何將軍出是言可斬也武曰諸將盡然光武使
出曉之乃引軍還至薊夏四月公孫述自稱天子光武
從薊還過范陽命收葬吏士至中山諸將復上奏曰漢
遭王莽宗廟廢絶豪傑憤怒兆人塗炭王與伯升首舉
義兵更始因其資以據帝位而不能奉承大統敗亂綱
紀盜賊日多羣生危蹙大王初征昆陽王莽自潰後拔
邯鄲北州弭定三分天下而有其二跨州據土帶甲百
萬言武力則莫之抗論文德則無所與辭臣聞帝王不
可以久曠天命不可以謙拒惟大王以社稷為計萬姓
為心光武又不聽行到南平棘諸將復固請之光武曰
寇賊未平四面受敵何遽欲正號位乎諸將且出耿純
進曰天下士大夫捐親戚棄土壌從大王于矢石之間
者其計固望其攀龍鱗附鳳翼以成其所志耳今功業
即定天人亦應而大王留時逆衆不正號位純恐士大
夫望絶計窮則有去歸之思無為久自苦也大衆一散
難可復合時不可留衆不可逆純言甚誠切光武深感
曰吾將思之行至鄗光武先在長安時同舍生彊華自
關中奉赤伏符曰劉秀發兵捕不道四夷雲集龍鬭野
四七之際火為主羣臣因復奏曰受命之符人應為大
萬里合信不議同情周之白魚曷足比焉今上無天子
海内淆亂符瑞之應昭然著聞宜答天神以塞羣望光
武于是命有司設壇場于鄗南千秋亭五成陌六月已
未即皇帝位燔燎告天禋于六宗望于羣神其祝文曰
皇天上帝后土神祇眷顧降命屬秀黎元為人父母秀
不敢當羣下百辟不謀同辭咸曰王莽篡位秀發憤興
兵破王尋王邑于昆陽誅王郎銅馬于河北平定天下
海内蒙恩上當天地之心下為元元所歸䜟記曰劉秀
發兵捕不道卯金修德為天子秀猶固辭至于再至于
三羣下僉曰皇天大命不可稽留敢不敬承于是建元
為建武大赦天下(紀)
上夀
明帝永平十年儋耳降附富平侯張奮來朝上夀引見
宣平殿(張奮傳)
十七年夏五月公卿百官以帝威德懷遠祥物顯應乃
並集朝堂奉觴上夀制曰天生神物以應王者遠人慕
化實由有德朕以虚薄何以享斯唯高祖光武聖德所
被不敢有辭其敬舉觴(明帝紀)
拜皇太子
拜皇太子之儀百官會位定謁者引皇太子當御坐殿
下北面司空當太子西北東面立讀策書畢中常侍持
皇太子璽綬東向授太子太子再拜三稽首謁者贊皇
太子臣某中謁者稱制曰可三公升階上殿賀夀萬歲
因大赦天下供賜禮畢罷(禮儀志)
拜諸侯王公
拜諸侯王公之儀百官會位定謁者引光禄勲前謁者引
當拜前當坐伏殿下光禄勲前一拜舉手曰制詔其以
某為某讀策書畢謁者稱臣某再拜尚書郎以璽印綬
付侍御史侍御史前東面立授璽印綬王公再拜頓首
三贊謁者曰某王臣某新封某公某初謝中謁者報謹
謝贊者立曰謝皇帝為公興皆冠謝起就位供賜禮畢
罷(禮儀志)
養老
顯宗永平二年三月(紀作十月)上始帥羣臣養三老五更于
辟雍行大射之禮郡縣道行鄉飲酒于學校皆祀聖師
周公孔子牲以犬于是七郊禮樂三雍之義備矣養三
老五更之儀先吉日司徒上太傅若講師故三公人名
用其德行年耆高者一人為老次一人為更皆服都紵
大袍單衣皂緣領袖中衣冠進賢扶玉杖五更亦如之
不杖皆齋于太學講堂其日乘輿先到辟雍禮殿御坐
東廂遣使者安車迎三老五更天子迎于門屏交禮道
自阼階三老升自賓階至階天子揖如禮三老升東面
三公設几九卿正履天子親袒割牲執醬而饋執爵而
酳祝鯁在前祝饐在後五更南面公進供禮亦如之明
日皆詣闕謝恩以見禮遇大尊顯故也(禮儀志)
中元元年初建三雍顯宗即位親行其禮天子始冠通
天衣日月備法物之駕盛清道之儀坐明堂而朝羣后
登靈臺以望雲物袒割辟雍之上尊養三老五更饗射禮
畢帝正坐自講諸儒執經問難于前冠帶縉紳之人圜
橋門而觀聽者蓋億萬計乃下詔曰光武皇帝建三朝
之禮而未及臨饗眇眇小子屬當聖業間暮春吉辰初
行大射令月元日復踐辟雍尊事三老兄事五更安車
輭輪供綏執授侯王設醬公卿饌珍朕親袒割執爵而
酳祝哽在前祝噎在後升歌鹿鳴下管新宫八佾具修
萬舞于庭朕固薄德何以克當易陳負乘詩刺彼已永
念慚疚無忘厥心三老李躬年耆學明五更桓榮授朕
尚書詩曰無德不報無言不酬其賜榮爵關内侯食邑
五千戶三老五更以二千石禄養終厥身其賜天下三
老酒人一石肉二千斤有司其存耆耋恤幼孤惠鰥寡
稱朕意焉(儒林傳及帝紀)
永平八年十月丙子臨辟雍養三老五更(紀宋均曰三老老人知天)
(地人事者五更老人知五行更代之事者見禮儀志注)
安帝以魯丕李充為三老(通典)
楊統位至光禄大夫為國三老(楊厚傳)
靈帝以袁逢為三老賜以玉杖(玉杖長九尺端以鳩為飾鳩者不咽之鳥欲老)
(人之不咽也)
譙周曰漢中興定禮儀羣臣欲令三老答天子拜城門
校尉董鈞駁曰養三老所以教事父之道也若答拜是
使天下答子拜也詔從鈞議譙周論之曰禮尸服上服
猶以非親之故答子拜士見異國君亦答拜是皆不得
視猶子也虞喜曰且據漢儀于門屏交禮交禮即答拜
中興謬從鈞議後革之深得其意(志注)
案比
仲秋之月縣道皆案戶比民年始七十者授之玉杖餔
之糜粥八十九十有加賜玉杖長尺端以鳩鳥為飾鳩
者不噎之鳥也欲老人不噎(志)
安帝元初四年詔曰月令仲秋養衰老授几杖行糜粥
方今案比之時郡縣多不奉行雖有糜粥糠粃相半長
吏怠事莫有躬親甚違詔書養老之意其務崇仁恕賑
護寡獨稱朕意焉(紀)
冠
正月甲子若丙子為吉日可加元服儀從冠禮乘輿初
緇布進賢次爵弁次武弁次通天以據皆于高祖廟如
禮謁王公以下初加進賢而已(志)
和帝永元三年正月甲子皇帝加元服賜諸侯王將軍
特進中二千石列侯宗室子孫在京師奉朝請者黃金
將大夫郎吏從官帛賜民爵及粟帛各有差大酺五日
郡國中都官繫囚死罪贖縑至司寇及亡命各有差(紀注)
(云太后詔袁安為賓賜東帛乘馬)
通典曰和帝冠乘金根車駕六玄虯至廟成禮乃逥
軫反宫朝服以饗宴撞太蔟之庭鐘咸獻夀焉黃香
頌云惟永元之盛代聖皇德之茂純躬蒸蒸之至孝
崇敬順以奉天以三載之孟春建寅月之上旬皇帝
時加元冕簡甲子之元辰皇輿幸夫金根六玄虯之
連蜷建螭龍以為旂鳴節路之和鑾既臻廟以成禮
乃迴軫而反宫正朝服以饗宴撞太蔟之庭鐘祚藩
屏與鼎輔暨夷蠻之君王咸進爵于金罍獻萬夀之
玉觴
初肅宗勅曹褒條正禮儀褒依準舊典撰次天子至于
庶人冠婚吉凶始終制度為百五十篇奏上會帝崩和
帝即位褒乃作為章句帝遂以新禮二篇冠(曹褒傳)
安帝永初三年正月庚子皇帝加元服(紀)
順帝永建四年正月丙子皇帝加元服賜王主貴人公
卿以下金帛各有差賜男子爵及流民欲占者人一級
為父後三老孝悌力田人二級鰥寡孤獨篤癃不能自
存帛一匹(紀)
桓帝建和二年正月甲子皇帝加元服(紀)
靈帝建寧四年正月甲子皇帝加元服(紀)
獻帝興平元年正月甲子皇帝加元服司徒淳于嘉為
賓加賜玄纁駟馬貴人公主卿司隸城門五校及侍中
尚書給事黃門侍郎各一人為太子舍人(禮儀志注)
建安十八年正月壬子濟北王加冠戶外以見父母給
事黃門侍郎劉瞻兼侍中假貂蟬加濟北王給之(禮儀志注)
婚
桓帝初立有司奏太后曰春秋迎王后在塗則稱后今
大將軍冀女弟膺紹聖善結婚之際有命既集宜備禮
章時進聘幣請下三公太常案禮儀奏可于是悉依孝
惠皇帝納后故事聘黃金二萬斤納采雁璧乘馬束帛
一如舊典(梁后紀)
大射鄉飲
建武中伏湛奏行鄉飲酒禮施行之(本傳)
明帝永平二年三月臨辟雍初行大射禮郡縣道行鄉
飲酒禮于學校皆祀聖師周公孔子牲以犬于是七郊
禮樂三雍之義備矣(禮儀志)
春日載陽合射辟雍設業設虡宫架金鏞鼖鼓路鼗植
羽幢幢于是備物物有其容伯夷起而相儀后䕫坐而
為工張大侯制五正設三乏厞司旌并夾既飾儲乎廣
庭于是皇輿夙駕䡨于東階以須消啟明掃朝霞登天
光于扶桑天子乃撫玉輅時乘六龍發鯨魚鏗華鐘大
丙弭節風后陪乘攝提運衡徐至于射宫禮事展樂物
具王夏闕騶虞奏決拾既次彫弓斯發達餘萌于暮春
昭誠心而遠喻(東京賦)
順帝陽嘉元年臨辟雍饗射(紀)
詔令(璽書尺一)
世祖以手迹賜方國者皆一札十行細書成文(循吏序)
尚書侍郎三十六人主作文書起草(百官志)
璽書(漢官儀曰凡制書皆璽封尚書令重封見鮑昱傳)
中元元年鮑昱為司隸校尉詔昱詣尚書使封胡降檄
光武遣小黃門問昱有所怪不對曰故事通官文書不
著姓又當司徒露布怪使司隸下書而著姓也帝報曰
吾故欲令天下知忠臣之子復為司隸也(鮑昱傳)
鍾離意敢諫諍數封還詔書(本傳)
永寧中尚書陳忠上疏薦周興曰伏惟古者帝王有所
號令言必弘雅辭必温麗垂于後世列于典經故仲尼
嘉唐虞之文章從周室之郁郁臣竊見光禄郎周興孝
友之行著于閨門清厲之志聞于州里藴匵古今博物
多聞三墳之篇五典之策無所不覽屬文著辭有可觀
采尚書出納帝命為王喉舌臣等既愚闇而諸郎多文
俗吏鮮有雅才每為詔文宣示内外轉相求請或以不
能而專已自由辭多鄙固興抱竒懷能随輩栖遲誠可
歎惜詔乃拜興為尚書郎(周榮傳)
尺一選舉委尚書三公(陳蕃傳尺一謂板長尺一以寫詔書也)
順帝拜楊球為衛尉勅尚書不得稽留尺一(本傳)
李雲上書曰尺一拜用不經御省(本傳)
臣天麟按周禮御史掌贊書鄭玄注云若今尚書作詔
文則知三代之時雖王言惟作命亦必有代言之官
公孫弘謂武帝詔書下者文章爾雅訓辭深厚然在
西都初不著所掌之官武帝每為淮南王報書必召
司馬相如視草乃遣此亦一時眷遇之厚非常典也
至范史始言尚書侍郎三十六人主作文書起草然
則兩漢代言之人當在尚書元帝時楊興欲薦賈捐
之為尚書令謂捐之曰君房下筆言語妙天下使君
房為尚書令勝五鹿充宗遠甚至安帝時尚書陳忠
薦周興亦曰興屬文著辭有可觀采尚書出納帝命
為王喉舌臣既愚闇而諸郎多文俗吏鮮有雅才每
為詔文宣示内外轉相求請興抱竒懷能随輩栖遲
誠可歎息漢世君臣其留意于代言之官若此宜乎
王通氏謂漢制幾于典誥而兩都賢主以七制稱良
有以夫
章奏
民曹尚書主凡吏上書事(百官志)
凡羣臣之書通于天子者四品一曰章二曰奏三曰表
四曰駁議章者需頭稱稽首上以聞謝恩陳事詣闕通
者也奏者亦需頭其京師官言稽首言下稽首以聞其
中有所請若罪法劾案公府送御史臺卿校送謁者臺
也表者不需頭上言臣某言下言誠惶誠恐頓首頓首
死罪左方下附曰某官臣甲乙上(漢雜事見胡廣傳注)
建武七年詔上書者不得言聖(紀)
明帝永平六年詔曰先帝詔書禁人上事言聖而間者
章奏頗多浮詞自今若有過稱虚譽尚書皆宜抑而不
省示不為謟子蚩也(紀)
明帝時公車以反支日不受章奏帝聞而怪曰民廢農
桑遠來詣闕而復拘以禁忌豈為政之意乎于是遂蠲
其制(王符傳)
東平王蒼上便宜其事留中(本傳)
馮豹每奏事未報常俯伏省閤或從昏至明肅宗聞而
嘉之使黃門持被覆豹勅令勿驚(馮衍傳)
左雄改察舉之制使文吏試章奏(左雄傳)
白馬令李雲露布上書移副三府(李雲傳)
封事
明帝永平三年八月詔曰古者卿士獻詩百工箴諫其
言事者靡有所諱(紀)
八年詔曰朕以無德上動三光日食之變其災尤大永
思厥咎在予一人羣司勉修職事極言無諱于是在位
者皆上封事各言得失(按本紀諸帝每有災異皆令公卿上封事蓋自先帝始令羣臣)
(得奏封事以知下情封有正有副領尚書者先發副封所言不善屏而不奏後魏相奏去副封以防壅蔽)
章帝即位日食詔有司各上封事(紀)
靈帝詔蔡邕指陳政要具對經術以皂嚢封上(按張酺云文帝)
(飾帷帳以皂囊即為上書囊也則知文書言密事以皂囊封上自西都已然矣)
建寧元年五月朔日有食之詔公卿以下各上封事(紀下)
(同)
二年四月癸巳大風雨雹詔公卿以下各上封事
四年詔公卿至六百石各上封事
東漢會要卷六
