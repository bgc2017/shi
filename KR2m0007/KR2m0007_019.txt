東漢會要卷十九
宋徐天麟撰
職官一
總叙
漢之初興承繼大亂兵不及戢法度草創略依秦制後
嗣因循至景帝感吳楚之難始抑損諸侯王及至武帝
多所改作然而奢廣民用匱乏世祖中興務從節約并
官省職費減億計所以補復殘缺及身未改而四海從
風中國安樂者也昔周公作周官分職著明法度相持
王室雖微猶能久存今其遺書所以觀周室牧民之德
既至又其有益來事之範殆未有所窮也故新汲令王
隆作小學漢官篇諸文倜說較略不究唯班固著百官
公卿表記漢承秦置官本末訖于王莽差有條貫然皆
孝武奢廣之事又職分未悉世祖節約之制宜為常憲
故依其官簿粗注職分以為百官志凡置官之本及中
興所省無因復見者既在漢書百官表不復悉載(百官志)
太傅
太傅上公一人本注曰掌以善導無常職世祖以卓茂
為太傅薨因省其後每帝初即位輒置太傅錄尚書事
薨輒省(章紀注云武帝以張子儒領尚書事錄尚書事由此始)
錄尚書事(趙熹桓焉)(鄧彪趙浚)(張禹陳蕃)(馮石胡廣)(馮魴)
太尉(太尉司徒司空為三公)
太尉公一人本注曰掌四方兵事功課歲盡即奏其殿
最而行賞罰凡郊祀之事掌亞獻凡國有大造大疑則
與司徒司空通而論之國有過事則與二公通諫爭之
世祖即位為大司馬建武二十七年改為太尉長史一
人千石本注曰書諸曹事掾史屬二十四人本注曰漢
舊注東西曹掾比四百石餘掾比三百石屬比二百石
故曰公府掾比古元士三命者也或曰漢初掾史辟皆
上言之故有秩比命士其所不言則為百石屬其後皆
自辟除故通為百石云西曹主府史選用東曹主二千
石長吏遷除及軍吏戶曹主民戶祠祀農桑奏曹主奏
議事辭曹主辭訟事法曹主郵驛科程事尉曹主卒徒
轉運事賊曹主盗賊事決曹主罪法事兵曹主兵事金
曹主貨幣鹽鐵事倉曹主倉榖事黃閣主簿錄省衆事
令史及御屬二十三人本注曰漢舊注公令史百石自
中興以後注不說石數御屬主為公御閣下令史主閤
下威儀事記室令史主上章表報書記門令史主府門
其餘令史各典曹文書
錄尚書事(牟融龐參)(尹睦李固)(徐防胡廣)(趙熹周忠)(朱寵劉光楊彪)
在外除拜(中平三年遣使者持節就長安拜張温為太尉三公在外始之于温)
司徒
司徒公一人本注曰掌人民事凡教民孝悌遜順謙儉
養生送死之事則議其制建其度凡四方民事功課歲
盡則奏其殿最而行賞罰凡郊祀之事掌省牲視濯凡
國有大疑大事與太尉同世祖即位為大司徒建武二
十七年去大(獻帝建安十三年罷司徒置丞相)長史一人千石掾屬三
十一人令史及御屬三十六人本注曰世祖即位以武
帝故事置丞相司直居丞相府助督錄諸州建武十八
年省也(獻帝建安十八年復置司直不屬司徒掌督中都官不領諸州九年十二月詔司直比司隸校)
(尉坐同席在上假傳置從事三人書佐四人)
錄尚書事(趙戒趙温)(胡廣嘉王允淳于)
司徒府中有百官朝會殿天子與丞相決大事每國
有大議天子車駕親幸其殿每歲州郡聽採長吏臧
否民所疾苦還條奏之(志注)
司空
司空公一人本注曰掌水土事凡營城起邑浚溝洫修
墳防之事則議其利建其功凡四方水土功課歲盡則
奏其殿最而行賞罰凡郊祀之事掌掃除樂器凡國有
大造大疑諫諍與太尉同世祖即位為大司空建武二
十七年去大屬長史一人千石掾屬二十九人令史及
御屬四十二人(獻帝建安十三年罷司空置御史大夫荀綽百官表注曰獻帝置御史大夫職)
(如司空不領侍御史)
錄尚書事(楊彪)
三公雜錄
後漢唯有太傅一人謂之上公及有太尉司徒司空而
無師保(董卓盜為太師非漢本制)太尉公主天(部太常衛尉光禄勲)司徒公主
人(部太僕鴻臚廷尉)司空公主地(部宗正少府司農)而分部九卿蓋多
以九卿為之若天地災變則皆冊免自太尉徐防始焉
(後漢本制災變唯免太尉自徐防為太尉凡天地災變三公皆免)
漢制三公不與盜賊若領兵入見皆交戟义頸而前(使虎)
(賁執刃扶之也)朝臣見三公皆拜天子御坐即起在輿為下凡
拜公天子臨軒六百石以上悉會直事卿贊拜御史授
印綬三遜然後受至安帝時三府任薄選舉誅賞一由
尚書其灾眚變咎則責免公台靈帝臨朝始遣使者就
長安拜張温為太尉三公在外自此始也至獻帝建安
十三年乃罷三公官(通典)
漢世故事三公之職無所不統(楊秉傳)
光武明帝躬好吏事亦以課覈三公(朱浮傳)
光武雖置三公事歸臺閣(仲長統傳臺閣謂尚書也)
漢典舊事丞相所請靡有不聽(陳忠傳)
三公領兵朝見令虎兵執刃挾之(伏后紀)
故事三公不與盜賊(何敞傳)
三公以灾異策免自徐防始(本傳)
順帝永建元年初令三公尚書入奏事(紀)
三公尊重是以舊典不有大罪不加重問
司隸校尉不察三公(陳允傳詳見刺舉條)
獻帝建安十三年六月罷三公官置丞相御史大夫(紀)
將軍(自太傅至將軍為五府)
將軍不常置本注曰掌征伐背叛比公者四第一大將
軍次驃騎將軍次車騎將軍次衛將軍又有前後左右
將軍初武帝以衛青數征伐有功以為大將軍欲尊寵
之以古尊官唯有三公階將軍始自秦晉以為卿號故
置大司馬官號以冠之其後霍光王鳳等皆然成帝綏
和元年賜大司馬印綬罷將軍官世祖中興吳漢以大
將軍為大司馬景丹為驃騎大將軍位在公下及前後
左右雜號將軍衆多皆主征伐事訖皆罷明帝初即位
以弟東平王蒼有賢才以為驃騎將軍以王故位在公
上數年後罷章帝即位西羌反故以舅馬防行車騎將
軍征之還後罷和帝即位以舅竇憲為車騎將軍征匈
奴位在公下還復有功遷大將軍位在公上復征西羌
還免官罷安帝即位西羌寇亂復以舅鄧隲為車騎將
軍征之還遷大將軍位如憲數年復罷自安帝政治衰
缺始以嫡舅耿寳為大將軍常在京都順帝即位又以
皇后父兄相繼為大將軍如三公焉長史司馬皆一人
千石本注曰司馬主兵如太尉從事中郎二人六百石
本注曰職參謀議掾屬二十九人令史及御屬三十六
人本注曰此皆府員職也又賜官騎三十人及鼓吹其
領軍皆有部曲大將軍營五部部校尉一人比二千石
軍司馬一人比千石部下有曲曲有軍候一人比六百
石曲下有屯屯長一人比二百石其不置校尉部但軍
司馬一人又有軍假司馬假候皆為副貳其别營領屬
為别部司馬其兵多少各随時宜門有門候其餘將軍
置以征伐無員職亦有部曲司馬軍候以領兵其職吏
部集各一人總知營事兵曹掾史主兵事器械禀假掾
史主禀假禁司又置外刺刺姦主罪法明帝初置度遼
將軍以衛南單于衆新降有二心者後數有不安遂為
常守
太將軍錄尚書事(梁冀何進)(竇武)
十日一入平尚書事(梁冀)
建威大將軍(景弇)建威將軍(鄧尋)
建義大將軍(朱祐)振威將軍(宋登馬武)
強弩大將軍(陳俊)強弩將軍(陳俊)
虎牙大將軍(蓋延)積弩將軍(馮愔傅俊)
征南大將軍(岑彭)積射將軍(焦進)
征西大將軍(馮異)征西將軍(耿秉馬賢司馬鈞)
河西大將軍(竇融)征虜將軍(祭遵)
西州大將軍(隗囂)誅虜將軍(劉隆王霸)
横野大將軍(王常)捕虜將軍(馬武)
驍騎將軍(劉振劉歆)(樊崇劉喜)威虜將軍(馮駿)
越騎將軍(劉宏)討虜將軍(王霸)
復漢將軍(鄧曄)破虜將軍(鄧奉賈復董卓)
輔漢將軍(于康)破姦將軍(侯進)
輔威將軍(臧宫)刺姦將軍(祭遵)
武威將軍(劉尚)游擊將軍(鄧隆)
武鋒將軍(竺曾)樓船將軍(段志)
平狄(一作平敵)將軍(龐萌朱鮪孫咸)孟津將軍(馮異)
赤眉將軍(耿訢)都護將軍(賈復)
中堅將軍(杜茂)揚化將軍(堅鐔)
宣德將軍(梁統)忠義將軍(陸康)
伏波將軍(馬援)揚武將軍(馬成)
漢忠將軍(王常或作漢中誤也)威寇將軍(楊茂)
度遼將軍(明帝已後常置)偏將軍(王霸)
盪寇將軍(周盛見董卓傳)興義將軍(楊奉)
安集將軍(董承)
太常(自太常至少府為九卿)
太常卿一人中二千石本注曰掌禮儀祭祀每祭祀先
奏其禮儀及行事常贊天子每選試博士奏其能否大
射養老大喪皆奏其禮儀每月前晦察行陵廟丞一人
比千石本注曰掌凡行禮及祭祀小事總署曹事其署
曹掾史随事為員諸卿皆然
太史令一人六百石本注曰掌天時星歷凡歲將終奏
新年歷凡國祭祀喪娶之事掌奏良日及時節禁忌凡
國有瑞應災異掌記之丞一人明堂及靈臺丞一人二
百石本注曰二丞掌守明堂靈臺靈臺掌候日月星氣
皆屬太史
博士祭酒一人六百石本僕射中興轉為祭酒博士十
四人比六百石本注曰易四施孟梁丘京氏尚書三歐
陽大小夏侯氏詩三魯齊韓氏禮二大小戴氏春秋二
公羊嚴顔氏掌教弟子國有疑事掌承問對本四百石
宣帝增秩
秘書監(桓紀延熹二年置)
校書郎(竇章入東觀為校書郎馬融拜校書郎中)
東觀郎(李勝為東觀郎見李尤傳)
五經大夫(祭遵奏置五經大夫見本傳)
講郎(儒林傳肅宗詔高才生受古文尚書毛詩穀梁左氏春秋雖不立學官然皆擢高第為講)
(郎給事近署)
太祝令一人六百石本注曰凡國祭祀掌讀祝及迎送
神丞一人本注曰掌祝小神事
太宰令一人六百石本注曰掌宰工鼎爼饌具之物凡
國祭祀掌陳饌具丞一人
太予樂令一人六百石本注曰掌伎樂凡國祭祀掌請
奏樂及大饗用樂掌其陳序丞一人
高廟令一人六百石本注曰守廟掌案行掃除無丞
世祖廟令一人六百石本注曰如高廟
先帝陵每陵園令各一人六百石本注曰掌守陵園案
行掃除丞及校長各一人本注曰校長主兵戎盜賊事
先帝陵每陵食官令各一人六百石本注曰掌朢晦時
節祭祀
右屬太常本注曰有祠祀令一人後轉屬少府有太
卜令六百石後省并太史中興以來省前凡十官
光禄勲
光禄勲卿一人中二千石本注曰掌宿衛宮殿門戶典
謁署郎更直執戟宿衛門戶考其德行而進退之郊祀
之事掌三獻丞一人比千石
五官中郎將一人比二千石本注曰主五官郎五官中
郎比六百石本注曰無員五官侍郎比四百石本注曰
無員五官郎中比三百石本注曰無員凡郎官皆主更
直執戟宿衛諸殿門出充車騎唯議郎不在直中
左中郎將比二千石本注曰主左署郎中郎比六百石
侍郎比四百石郎中比三百石本注曰皆無員
右中郎將比二千石本注曰主右署郎中郎比六百石
侍郎比四百石郎中比三百石本注曰皆無員
虎賁中郎將比二千石本注曰主虎賁宿衛(前書武帝置期門平)
(帝更名虎賁)左右僕射左右陛長各一人比六百石本注曰
僕射主虎賁郎習射陛長主直虎賁朝會在殿中虎賁
中郎比六百石虎賁侍郎比四百石虎賁郎中比三百
石(荀綽晉百官表注曰虎賁諸郎皆父死子代漢制也)節從虎賁比二百石本注
曰皆無員掌宿衛侍從自節從虎賁久者轉遷才能差
高至中郎
羽林中郎將比二千石本注曰主羽林郎(按漢末又有四中郎將皆)
(帥師征伐不知何時置董卓為東中郎將盧植為北中郎將獻帝以曹操為南中郎將)羽林郎比
三百石本注曰無員掌宿衛侍從常選漢陽隴西安定
北地上郡西河凡六郡良家補本武帝以便馬從獵還
宿殿陛巖下室中號巖郎(前書曰初置名建章營騎後更名)羽林左監
一人六百石本注曰主羽林左騎丞一人羽林右監一
人六百石本注曰主羽林右騎丞一人
奉車都尉比二千石本注曰無員掌御乘輿車
駙馬都尉比二千石本注曰無員掌駙馬
騎都尉比二千石本注曰無員本監羽林騎
光禄大夫比二千石本注曰無員凡大夫議郎皆掌顧
問應對無常事唯詔命所使
太中大夫千石本注曰無員
中散大夫六百石本注曰無員
諫議大夫六百石本注曰無員(胡廣曰光禄大夫本為中大夫武帝元狩五年)
(置諫大夫為光禄大夫世祖中興以為諫議大夫)
議郎六百石本注曰無員
謁者僕射一人比千石本注曰為謁者臺率主謁者天
子出奉引古重習武有主射以督錄之故曰僕射常侍
謁者五人比六百石本注曰主殿上時節威儀謁者三
十人其給事謁者四百石其灌謁者郎中比三百石本
注曰掌賓贊受事及上章報問本員七十人中興但三
十人(荀綽晉百官表注曰漢皆用孝廉年五十威容嚴恪能賓者為之)初為灌謁者滿
歲為給事謁者(灌謁者解見雷義傳)
右屬光禄勲本注曰職屬光禄者自五官將至羽林
右監凡七署自奉車都尉至謁者以文屬焉舊有左
右曹秩以二千石上殿中主受尚書奏事平省之世
祖省使小黃門郎受事車駕出給黃門郎兼有請室
令車駕出在前請所幸徼車迎白示重慎中興但以
郎兼事訖罷又省車戶騎凡三將及羽林令
衛尉
衞尉卿一人中二千石本注曰掌宫門衛士宫中徼循
事丞一人比千石
公車司馬令一人六百石本注曰掌宫南闕門凡吏民
上章四方貢獻及召詣公車者丞尉各一人本注曰丞
選曉諱掌知非法尉主闕門兵禁戒非常
南宫衛士令一人六百石本注曰掌南宫衛士丞一人
北宫衛士令一人六百石本注曰掌北宫衛士丞一人
左右都候各一人六百石本注曰主劔戟士徼循宫及
天子有所收考丞各一人
宫掖門每門司馬一人比千石本注曰南宮南屯司馬
主平城門北宫門蒼龍司馬主東門玄武司馬主玄武門
北屯司馬主北門北宫朱爵司馬主南掖門東明司馬
主東門朔平司馬主北門凡七門凡居宫中者皆有口
籍于門之所屬宫名兩字為鐵印文符按省符乃内之
若外人以事當入本宫長吏為封棨傳其有官位出入
令御者言其官
右屬衛尉本注曰中興省旅賁令衛士一人丞(漢官目錄)
(曰右三卿太尉所部)
太僕
太僕卿一人中二千石本注曰掌車馬天子每出奏駕
上鹵簿用大駕則執馭丞一人比千石
考工令一人六百石本注曰主作兵器弓弩刀鎧之屬
成則傳執金吾入武庫及主織綬諸雜工左右丞各一
人
車府令一人六百石本注曰主乘輿諸車丞一人
未央廏令一人六百石本注曰主乘輿及廏中諸馬長
樂廏丞一人
右屬太僕本注曰舊有六廏皆六百石令中興省約
但置一廏後置左駿令廏别主乘輿御馬後或并省
又有牧師苑皆令官主養馬分在河西六郡界中中
興皆省唯漢陽有流馬苑但以羽林郎監領
廷尉
廷尉卿一人中二千石本注曰掌平獄奏當所應凡郡
國讞疑罪皆處當以報正左監各一人左平一人六百
石本注曰掌平決詔獄
右屬廷尉本注曰孝武帝以下置中都官獄二十六
所各令長名世祖中興皆省唯廷尉及雒陽有詔獄
大鴻臚
大鴻臚卿一人中二千石本注曰掌諸侯及四方歸義
蠻夷其郊廟行禮贊導請行事既可以命羣司諸王入
朝當郊迎典其禮儀及郡國上計正四方來亦屬焉皇
子拜王贊授印綬及拜諸侯嗣子及四方夷狄封者臺
下鴻臚召拜之王薨則使弔之及拜王嗣丞一人比千
石
大行令一人六百石本注曰主諸郎丞一人治禮郎四
十七人
右屬大鴻臚本注曰承秦有典屬國别主四方夷狄
朝貢侍子成帝時省并大鴻臚中興省驛官别火二
令丞及郡邸長丞但令郎治郡邸(漢官目錄曰右三卿司徒所部)
宗正
宗正卿一人中二千石本注曰掌序錄王國嫡庶之次
及諸宗室親屬遠近郡國歲因計上宗室名籍若有犯
法當髠以上先上諸宗正宗正以聞乃報決(胡廣曰又歲一治諸)
(王世譜差序秩第)丞一人比千石
諸公主每主家令一人六百石丞一人三百石本注曰
其餘屬吏增減無常
右屬宗正本注曰中興省都司空令丞
大司農
大司農卿一人中二千石本注曰掌諸錢穀金帛諸貨
幣郡國四時上月旦見錢穀簿其逋未畢各具别之邊
郡諸官請調度者皆為報給損多益寡取相給足丞一
人比千石部丞一人六百石本注曰部丞主帑藏
太倉令一人六百石本注曰主受郡國傳漕穀丞一人
平準令一人六百石本注曰掌知物賈主練染作采色
丞一人(靈帝熹平四年改為平凖使宦者為令列于内庭)
導官令一人六百石本注曰主舂御米及作乾糒導擇
也丞一人
右屬大司農本注曰郡國鹽官鐵官本屬司農中興
皆屬郡縣又有廪犧令六百石掌祭祀犧牲雁鶩之
屬及雒陽市長滎陽敖倉官中興皆屬河南尹餘均
輸等皆省
少府
少府卿一人中二千石本注曰掌中服御諸物衣服寳
貨珍膳之屬丞一人比千石
太醫令一人六百石本注曰掌諸醫藥丞方丞各一人
本注曰藥丞主藥方丞主藥方
大官令一人六百石本注曰掌御飲食左丞甘丞湯官
丞果丞各一人本注曰左丞主飲食甘丞主膳具湯官
丞主酒果丞主果
守宫令一人六百石本注曰主御紙筆墨及尚書財用
諸物及封泥丞一人
上林苑令一人六百石本注曰主苑中禽獸頗有民居
皆主之捕得其獸送大官丞尉各一人
侍中比二千石本注曰無員掌侍左右贊導衆事顧
問應對法駕出則多識者一人參乘餘皆騎在乘輿車
後本有僕射一人中興轉為祭酒或置或否(獻帝紀注漢官儀曰)
(侍中左蟬右貂本秦丞相史往來殿内故謂之侍中分掌乘輿服物下至䙝器虎子之屬武帝時孔安國為侍)
(中以其儒者特聽掌御唾壺朝廷榮之至東京屬少府駕出則一人負傳國璽操斬蛇劔乘輿中官俱止禁中)
(又百官志注侍中舊典與中官俱止禁中武帝時侍中莽何羅拔刀謀逆由是侍中出禁外有事乃入畢即出)
(王莽秉政侍中復入與中官共止章帝元和中侍中郭舉與後宫通拔佩刀驚上舉伏誅侍中由是復出外)
中常侍千石本注曰宦者無員後增秩比二千石掌侍左
右從入宫内贊導衆事顧問應對
給事黃門侍郎六百石本注曰無員掌侍從左右給事
中關通中外及諸王朝見于殿上引王就坐(漢舊儀曰黃門郎屬)
(黃門令日暮入對青瑣門拜名曰夕郎宫閣簿青瑣門在南宫衛瓘注吳都賦曰青瑣戶邊青鏤也一曰天子)
(門内有眉格再重裏青畫曰瑣獻帝起居注曰帝初即位初置侍中給事黃門侍郎員各六人出入禁中近侍)
(帷幄省尚書事舊侍中黃門侍郎與在中宫者不與近密交政誅黃門後侍中侍郎出入禁闈機事頗露由是)
(王允乃奏比尚書不得出入不通賓客自此始也)
獻帝即位初令侍中給事黃門侍郎員各六人賜公
卿以下至黃門侍郎家一人為郎以補宦官所領諸
曹侍于殿上(本紀靈帝建元四年改平準使宦者為令自是諸内曹令丞悉以奄人為之故)
(今並令士人代領之)
小黃門六百石本注曰宦者無員掌侍左右受尚書事
上在内宫關通中外及中宫已下衆事
黃門令一人六百石(董巴曰禁門曰黃闥以中人主之故號曰黃門令)本注曰
宦者主省中諸宦者丞從丞各一人本注曰宦者從丞
主出入從
黃門署長畫室署長玉堂署長各一人丙署長七人皆
四百石黃綬本注曰宦者各主中宫别處
中黃門冗從僕射一人六百石本注曰宦者主中黃門
冗從居則宿衛直守門戶出則騎從夾乘輿車(安帝永初元年)
(詔減黃門鼓吹以補羽林士)
中黃門比百石本注曰宦者無員後增比三百石掌給
事禁中
掖庭令一人六百石本注曰宦者掌後宫貴人采女事
左右丞暴室丞各一人本注曰宦者暴室丞主中婦人
疾病者就此室治其皇后貴人有罪亦就此室
永巷令一人六百石本注曰宦者典官婢侍使丞一人
本注曰宦者
御府令一人六百石本注曰宦者典官婢作中衣服及
補浣之屬丞織室丞各一人本注曰宦者
祠祀令一人六百石本注曰典中諸小祠祀丞一人本
注曰宦者
鉤盾令一人六百石本注曰宦者典諸近池苑囿遊觀
之處丞永安丞各一人三百石本注曰宦者永安北宫
東北别小宫名有園觀苑中丞果丞鴻池丞南園丞各
一人二百石本注曰苑中丞主苑中離宫果丞主果園
鴻池池名在雒陽東二十里南園在雒水南濯龍監直
里監各一人四百石本注曰濯龍亦園名近北宫直里
亦園名也在雒陽城西南角
中藏府令一人六百石本注曰掌中幣帛金銀諸貨物
丞一人
内者令一人六百石本注曰掌中布張諸衣物左右丞
各一人
尚方令一人六百石本注曰掌上手工作御刀劔諸好
器物丞一人
尚書令一人千石本注曰承秦所置武帝用宦者更為
中書謁者令成帝用士人復故掌凡選署及奏下尚書
曹文書衆事
尚書僕射一人六百石本注曰署尚書事令不在則奏
下衆事
尚書六人六百石本注曰成帝初置尚書四人分為四
曹常侍曹尚書主公卿事二千石曹尚書主郡國二千
石事民曹尚書主凡吏上書事客曹尚書主外國夷狄
事世祖承遵後分二千石曹又分客曹為南主客曹北
主客曹凡六曹
左右丞各一人四百石本注曰掌錄文書期會左丞主
吏民章報及騶伯史右丞假署印綬及紙筆墨諸財用
庫藏
侍郎三十六人四百石本注曰一曹有六人主作文書
起草令史十八人二百石本注曰曹有三主書後增劇
曹三人合二十一人(決錄注曰故事尚書郎以令史久次補之世祖始改用孝廉為郎)
臣天麟按元帝時蕭望之領尚書事建白以為尚書
百官之本國家樞機宜以通明公正處之武帝游宴
後庭故用宦者非古制也宜罷中書宦者應古不近
刑人之制方是時弘恭石顯相繼為中書令邪僻擅
權元帝溺于近習不能有所改至成帝建始四年懲
恭顯之惡遂罷中書宦官置尚書員四人分為四曹
光武中興稍更其制按晉書職官志云光武以三公
曹主歲盡考課諸州郡事改常侍曹為吏部曹主選
舉祠祀事民曹主繕修工作鹽池園苑事客曹主護
駕羌胡朝賀事二千石曹主詞訟事中郎官曹主水
火盜賊事合為六曹并令僕二人謂之八座據此所
載與范史本注小有不同然尚書雖有曹名而未以
名官至靈帝以侍中梁鴻為選郎尚書于是始入銜
矣考之于史章帝世韋彪上言天下樞要皆在尚書
尚書之選豈可不重而間者多從郎官超升此位雖
曉習文法長于應對然察察少慧類無大能宜簡嘗
歴州宰素有名者順帝朝李固上言陛下之有尚書
猶天之有北斗也斗為天喉舌尚書亦為陛下喉舌
斗斟酌元氣運平四時尚書出納王命賦政四海誠
宜審擇其人以毗聖政由此言之尚書在東京權任
之重過于西漢而選任之輕若此宜乎政理日以浸
衰也
符節令一人六百石本注曰為符節臺率主符節事凡
遣使掌授節尚符璽郎中四人本注曰舊二人在中主
璽及虎符竹符之半者符節令史二百人本注曰掌書
(魏氏春秋曰中平六年始復節上赤葆)
御史中丞一人千石本注曰御史大夫之丞也舊别監
御史在殿中密舉非法及御史大夫轉為司空因别留
中為御史臺率後又屬少府
治書侍御史二人六百石本注曰掌選明法律者為之
凡天下諸讞疑事掌以法律當其是非侍御史十五人
六百石本注曰掌察舉非法受公卿羣吏奏事有違失
舉劾之凡郊廟之祠及大朝會大封拜則一人監威儀
有違失則劾奏蘭臺令史六百石本注曰掌奏及印工
文書(以上並百官志)
右屬少府本注曰職屬少府者自太醫上林凡四官
自侍中至御史皆以文屬焉承秦凡山澤陂池之稅
名曰禁錢屬少府世祖改屬司農考工轉屬太僕都
水屬郡國孝武帝初置水衡都尉秩比二千石别主
上林苑有離宫燕休之處世祖省之并其職于少府
每立秋貙劉之日輒暫置水衡都尉事訖乃罷之少
府本六丞省五又省湯官織室令置丞又省上林十
池監胞人長丞宦者昆臺佽飛三令二十一丞又省
水衡屬官令長丞尉二十餘人章和以下中官稍廣
加嘗藥太官御者鈎盾尚方考工别作監皆六百石
宦者為之轉為兼副或省故錄本官(漢官目錄曰右三卿司空所部)
東漢會要卷十九
