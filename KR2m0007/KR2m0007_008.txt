東漢會要卷八
宋徐天麟撰
樂
樂舞
大予樂令掌伎樂凡國祭祀掌請奏樂及大饗用樂掌
其陳序(百官志)
建武十三年四月益州傳送公孫述瞽師郊廟樂器葆
車輿輦于是法物始備(紀)
隴蜀平後乃增廣郊祀凡樂奏青陽朱明西皓玄冥及
雲翹育命舞(祭祀志)
二十八年賜東海王彊虎賁旄頭鍾虡之樂(紀)
中元元年二月辛卯登封泰山用樂如南郊(祭祀志)
二年立北郊祀后土奏樂亦如南郊(同上)
明年永平三年八月戊辰改大樂為大予樂時博士曹
充上言漢再受命宜興禮樂帝問制禮樂云何對曰河
圖括地象曰有漢世禮樂文雅出尚書璇璣鈐曰有帝
漢出德洽作樂名予帝善之下詔曰今且改太樂官曰
大予樂詩曲操以俟君子(曹褒傳)
十月蒸祭光武廟初奏文始五行武德之舞(前書曰文始舞者本)
(舜韶舞也高祖六年更名曰文始其舞人執羽籥五行者本周舞也秦始皇二十六年更名曰五行其舞人冠)
(冕衣服法五行色武德者高祖四年作言行武以除亂也其舞人執干戚光武草創禮樂未備今始奏之故云)
(初也)
漢大樂律曰卑者之子不得舞宗廟之酎除吏二千石
到六百石及關内侯到五大夫子取適子高五尺已上
年十二到三十顔色和身體修治者以為舞人(百官志注)
永平三年八月丁卯公卿奏議世祖廟登歌八佾舞功
名東平王蒼議以為漢制舊典宗廟各奏其樂不皆相
襲以明功德秦為無道殘賊百姓高皇帝受命誅暴元
元各得其所萬國咸熙作武德之舞孝文皇帝躬行節
儉除誹謗去肉刑澤施四海孝景皇帝制昭德之舞孝
武皇帝功德茂盛威震海外開地置郡傳之無窮孝宣
皇帝制盛德之舞光武皇帝受命中興撥亂反正武暢
方外震服百蠻戎狄奉貢宇内治平登封告成修建三
雍肅修典祀功德巍巍比隆前代以兵平亂武功甚大
歌所以詠德舞所以象功世祖廟樂名宜曰大武之舞
元命苞曰緣天地之所雜樂為之文典文王之時民樂
其興師征伐而詩人稱有武德璇璣鈐曰有帝漢出德
洽作樂各與虞韶禹夏湯濩周武無異不宜以名舞叶
圖徵曰大樂必易詩傳曰頌言成也一章成篇宜列德
故登歌清廟一章也漢書曰百官頌所登御者一章十
四句依舊文始五行武德昭真修之舞節損益前後之
宜六十四節為舞曲副八佾之數十月蒸祭始御用其
文始五行之舞如故勿進武德舞歌詩曰於穆世廟肅
雍顯清俊乂翼翼秉文之成越序上帝駿奔來寧建立
三雍封禪泰山章明圖䜟放唐之文休矣惟德罔射協
同本支百世永保厥功詔書曰驃騎將軍議可進武德
之舞如故(東觀書見祭祀志注)
十年閏月南巡狩幸南陽祠章陵日北至又祠舊宅禮
畢召校官弟子作雅樂奏鹿鳴帝自御塤箎和之以娱
嘉賓(紀)
章帝即位太尉趙熹等奏孝明皇帝功德茂盛宜上尊
號曰顯宗四時祫食于始祖廟奏武德文始五行之舞
東平王蒼上言昔孝文廟樂曰昭德之武孝武廟樂曰
盛德之舞今皆祫食于高廟昭德之舞不進與高廟同
樂今孝明皇帝在世祖廟當同樂盛德之樂無所施如
自立廟作武德之舞上從王議(禮儀志注)
建初五年冬以馬防上言始施行十二月迎氣樂(東觀記曰)
(防上言聖人作樂所以宣氣致和順隂陽也臣愚以為可因歲首發太蔟之律奏雅頌之音以迎和氣時以作)
(樂器費多遂獨行十二月迎氣樂也)
立春之日迎春于東郊歌青陽八佾舞雲翹之舞立夏
之日迎夏于南郊歌朱明八佾舞雲翹之舞先立秋十
八日迎黃靈于中兆歌朱明八佾舞雲翹育命之舞立
秋之日迎秋于西郊歌西皓八佾舞育命之舞立冬之
日迎冬于北郊歌玄冥八佾舞育命之舞(祭祀志又獻帝起居注曰)
(建安八年公卿迎氣北郊始復用八佾皇覽曰迎禮春夏秋冬之樂又順天道天子迎春于東堂唱之以角舞)
(之以羽翟此迎春之樂也迎夏于南堂唱之以徵舞之以鼓鞉此迎夏之樂也迎秋于西堂唱之以商舞之以)
(干戚此迎秋之樂也迎冬于北堂唱之以羽舞之以干戈此迎冬之樂也)
先立秋十八日郊黃帝至立秋迎氣于黃郊奏黃鍾之
宫歌帝臨冕而執干戚舞雲翹育命所以養時訓也(禮儀志)
日冬至夏至隂陽晷景長短之極微氣之所生也故使
八能之士八人或吹黃鍾之律間竽或撞黃鍾之鐘或
度晷景權水輕重水一升冬重十三兩或擊黃鍾之磬
或鼓黃鍾之瑟軫間九尺二十五絃宫處于中左右為
商徵角羽或擊黃鍾之鼓先之三日太史謁之至日夏
時四孟冬則四仲其氣至焉先氣至五刻太史令與八
能之士即坐于端門左塾大予具樂器夏赤冬黑列前
殿之前西上鐘為端守宫設席于器南北面東上正德
席鼓南西面令晷議東北三刻中黃間持兵引太史令
八能之士入自端門就位二刻侍中尚書御史謁者皆
陛一刻乘輿親御臨軒安體静居以聽之太史令前當
軒溜北面跪舉手曰八能之士以備請行事制曰可太
史令稽首曰諾起立少退顧令正德曰可行事正德曰
諾皆旋復位正德立命八能士曰以次行事間音以竽
八能曰諾五音各三十為闋正德曰合五音律先唱五
音並作二十五闋皆音以竽訖正德曰八能士各言事
八能士各書板言事文曰臣某言今月若干日甲乙日
冬至黃鐘之音調君道得孝道褒商臣角民徵事羽物
各一板否則召太史令各板書封以皂嚢送西陛跪授
尚書于當軒北面稽首拜上封事尚書授侍中常侍迎
受報聞以小黃門幡麾節度太史令前白禮畢制曰可
太史令前稽首曰諾太史命八能士詣太官受賜陛者
以次罷日夏至禮亦如之(禮儀志)
春王三朝會同漢京食舉雍徹太史奏樂陳金石布絲
竹鐘鼓鏗鍧管絃曄煜抗五聲極六律歌九功舞八佾
韶舞備太古畢四夷間奏德廣所及僸佅兜離罔不俱
集萬樂備百禮暨皇歡浹羣臣醉降烟煴調元氣然後
撞鐘告罷百寮遂退(東京賦)
每月朔歲首大朝受賀舉觴御坐前奏食舉之樂百官
受賜宴饗大作樂(詳見朝會類)
元和二年幸魯祠孔子作六代之樂(孔僖傳)
章帝增修羣祀又為靈臺十二門作詩各以其月祀而
奏之(禮儀志)
祠靈星舞者用童男十六人舞者象教田初為芟除次
耕種芸耨驅爵及穫刈舂簸之形象其功也
和帝即位有司奏上尊章帝廟曰肅宗共進武德之舞
制曰可(紀)
順帝陽嘉二年十月庚午行禮辟雍奏應鐘始復黃鐘
樂器随月律(紀袁紀云初随月律作應鐘)
桓帝親祠老子用郊天樂(祭祀志)
諸行出入皆鳴鐘作樂其有灾眚有它故若請雨止雨
皆不鳴鐘不作樂(見禮儀志親耕條按此文云諸行出入言行者謂乘輿出入也故前書言)
(天子所幸皆曰行幸及歸言行自某所至舊注不察乃引春秋釋痾以為漢法郡守出入得鳴鐘作樂其誤明)
(矣)
獻帝建安八年公卿初迎冬于北郊總章始復備八佾
舞(因亂久廢今復備之見本紀)
蔡邕禮樂志曰漢樂四品一曰大予樂典郊廟上陵殿
諸食舉之樂郊樂易所謂先王以作樂崇德殷薦上帝
周官若樂六變則天神皆降可得而禮也宗廟樂虞書
所謂琴瑟以詠祖考來格詩云肅雍和鳴先祖是聽食
舉樂王制謂天子食舉以樂周官王大食則命奏鐘鼓
二曰周頌雅樂典辟雍饗射六宗社稷之樂辟雍饗射
孝經所謂移風易俗莫善于樂禮記曰揖譲而治天下
者禮樂之謂也社稷所謂琴瑟擊鼓以御田祖者也禮
記曰夫樂施于金石越于聲音用乎宗廟社稷事乎山
川鬼神此之謂也三曰黃門鼓吹天子所以宴樂羣臣
詩所謂坎坎鼓我蹲蹲舞我者也其短簫鐃歌軍樂也
其傳曰黃帝歧伯所作以建威揚德風勸士也蓋周官
所謂王大獻則令凱樂軍大獻則令凱歌也孝章皇帝
親著歌詩四章列在食舉又制雲臺十二門詩各以其
月祀而奏之熹平四年正月中出雲臺十二門新詩下
大予樂官習誦被聲與舊詩並行者皆當撰錄以成樂
志(禮儀志注)
詩頌
明帝永平十五年東平王蒼獻光武受命中興頌(本傳)
章帝元和二年為靈臺十二門作詩各以其月紀而奏
之(志)
傅毅追美明帝功德最盛而廟頌未立乃依清廟作顯
宗頌十篇奏之(文苑傳)
曹朔作漢頌四篇(蘇順傳)
班固兩都賦東都主人作詩五篇其亂云
明堂詩於昭明堂明堂孔陽聖皇宗祀穆穆煌煌上帝
宴饗五位時序誰其配之世祖光武普天率土各以其
職猗歟緝熙允懷多福
辟雍詩迺流辟雍辟雍湯湯聖皇莅止造舟為梁皤皤
國老迺父迺兄抑抑威儀孝友光明於赫太上示我漢
行鴻化惟神永觀厥成
靈臺詩迺經靈臺靈臺既崇辛勤時登爰考依證三光
宣精五行布序習習祥風祁祁甘雨百穀溱溱庶卉蕃
蕪屢惟豐年於皇樂胥
寳鼎詩嶽修貢兮川效珍吐金景兮歊浮雲寳鼎見兮
色紛緼煥其炳兮被龍文登祖廟兮享聖神昭靈德兮
彌億年
白雉詩啟靈篇兮披瑞圖獲白雉兮效素烏發皓羽兮
奮翹英容潔朗兮於淳精章皇德兮侔周成永延長兮
膺天慶
四夷樂
板楯蠻夷俗喜歌舞高祖觀之曰此武王伐紂之歌也
乃命樂人習之所謂巴渝舞也(南蠻傳)
永平中益州刺史朱輔上疏曰今白狼王唐菆等慕化
歸義作詩三章繦負老幼若歸慈母遠夷之語辭意難
正有犍為郡掾田恭頗曉其言輒令譯其詞語護送詣
闕并上其樂詩昔在聖帝舞四夷之樂今之所上庶備
其一帝嘉之事下史官錄其歌焉(西南夷傳)
遠夷樂德歌詩曰
大漢是治(提官隗搆)與天意合(魏冒踰糟)吏譯平端(罔驛劉脾)
不從我來(旁慕支留)聞風向化(徵衣随旅)所見竒異(知唐桑艾)
多賜繒布(邪毗□繡)甘美酒食(推潭僕遠)昌樂肉飛(拓拒蘇便)
屈申悉備(局後仍離)蠻夷貧薄(僂譲龍洞)無所報嗣(莫支度由)
願主長夀(陽雒僧鱗)子孫昌熾(莫穉角存)
遠夷慕德歌詩曰
蠻夷所處(僂譲彼尼)日入之部(且交陵悟)慕義向化(䋲動随旅)
歸日出主(路且㑛雒)聖德深恩(聖德渡諾)與人富厚(魏菌渡洗)
冬多霜雪(綜邪流藩)夏多和雨(莋邪尋螺)寒温時適(藐潯瀘灕)
部人多有(菌補邪推)涉危歴險(辟危歸險)不遠萬里(莫受萬柳)
去俗歸德(術疉路德)心歸慈母(仍路孳模)
遠夷懷德歌詩曰
荒服之外(荒服之儀)土地墝埆(犂籍憐憐)食肉衣皮(阻蘇邪犂)
不見鹽穀(莫碭麄沐)吏譯傳風(罔譯傳微)大漢安樂(是漢夜拒)
攜負歸仁(蹤優路仁)觸冒險陜(雷折險龍)高山岐峻(倫狼蔵幡)
緣崖磻石(扶路側禄)木薄發家(息落服淫)百宿到洛(理瀝髭雒)
父子同賜(捕茝菌毗)懷抱匹帛(懷槀匹漏)傳告種人(傳言呼敕)
長願臣僕(陵陽臣僕)
安帝即位罷魚龍曼延百戲(本紀漢官典職曰作九賓舍利之獸從西方來戲于)
(庭入殿前激水化成比目魚𠻳水作霧化成黃龍長八丈出水遊戲于庭炫燿日光曼延者獸名也張衡西京)
(賦所云巨獸百尋是為曼延音以戰反)
永寧元年西南夷撣國王獻樂及幻人能吐火自支解
易牛馬頭明年元會作之於庭安帝與羣臣共觀大竒
之陳禪獨離席舉手大言曰昔齊魯為夾谷之會齊作
侏儒之樂仲尼誅之又曰放鄭聲遠佞人帝王之庭不
宜設夷狄之技尚書陳忠劾奏禪曰古者合歡之樂舞
于堂四夷之樂陳于門故詩云以雅以南韎任朱離今
撣國越流沙踰縣度萬里貢獻非鄭衛之聲佞人之比
而禪廷訕朝政請劾禪下獄有詔勿收(陳禪傳)
東漢會要卷八
