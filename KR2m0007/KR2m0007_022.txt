東漢會要卷二十二
宋徐天麟撰
職官四
集議
凡國有大造大疑太尉與司徒司空通而論之(百官志)
議典禮
光武立親廟祀父南頓君以上至舂陵節侯五官中郎
將張純與太僕朱浮奏議當除今親廟四願下有司議
大司徒戴涉等議宜為南頓君立皇考廟上至舂陵節
侯羣臣奉祀時議有異者上可涉等議(詳見祭祀志及純傳)
元和三年博士曹褒以為宜定文制著成漢禮太常巢
堪以為一世大典非褒所定不可許班固以為宜廣集
諸儒共議得失帝曰諺言作舍道邊三年不成議禮之
家名為聚訟昔堯作大章一䕫足矣(詳見褒傳)
和帝西祠園陵詔大將軍竇憲會長安及憲至尚書以
下議欲拜之伏稱萬歲韓稜正色曰禮無人臣稱萬歲
之制議者皆慙而止(韓稜傳)
安帝永初五年謁者劉珍上言竊見永平初梁松言皇
太后宜入廟與陛下交獻孝明皇帝使公卿博士議鄧
禹奏如松言光烈皇后扵是入廟惟皇太后聖德通靈
與神合契宜如光烈皇后故事事下公卿僉曰宜如珍
言六年正月皇太后親祭宗廟與皇帝交獻(袁宏傳)
舊制公卿二千石刺史不得行三年喪元初中鄧太后
詔長吏以下不為親行服者不得典城選舉時有上言
牧守宜同此制詔下公卿議者以為不便司徒劉愷獨
議曰非所以師表百姓宣美風俗太后從之(劉愷傳)
元初三年有詔大臣得行三年喪陳忠因此上言宣帝
舊令人從軍屯及給事縣官者大父母死未滿三月皆
勿徭尚書令祝諷尚書孟布等奏以為光武皇帝絶告
寧之典不可改忠復上䟽云云宦官不便之竟寢忠奏
而從諷布等議(陳忠傳)
宦者孫程等既立順帝誅滅諸閻議郎陳禪以為閻太
后與帝無母子恩宜徙别館絶朝見羣臣議者咸以為
宜周舉謂司徒李郃曰諸閻新誅太后幽在離宫若悲
愁生疾何以令扵天下郃即上疏陳之太后由此以安
(周舉傳)
永和元年灾異數見詔召公卿中二千石尚書詣顯親
殿問曰北鄉侯親為天子而葬以王禮故有灾異宜加
尊諡列扵昭穆議者多謂宜如詔旨司隸周舉獨對曰
北鄉侯無它功德以王禮葬之扵事已崇不宜稱諡司
徒黃尚太常桓焉等七十人同舉議帝從之(同上)
梁太后臨朝詔以殤帝幼崩廟次宜在安帝下太常馬
訪奏宜如詔書諫大夫吕勃以為應依昭穆之序先殤
後安詔下公卿周舉議曰殤帝在先扵秩為父安帝在
後扵秩為子吕勃議是也太后從之(同上)
元嘉元年桓帝欲褒崇大將軍梁冀使中朝二千石以
上會議其禮特進胡廣太常羊溥司隸祝恬太中大夫
邊韶等咸稱冀之勲德其制度賞賚宜比周公黃瓊獨
建議曰冀可比鄧禹合食四縣賞賜之差同扵霍光朝
廷從之(黃瓊傳)
熹平元年將葬竇太后常侍曹節等欲别葬太后而以
馮貴人配祔詔公卿大會朝堂令中常侍趙忠監議坐
者數百人各瞻望中官莫肯先言忠曰議當時定陳球
曰皇太后以盛德良家母臨天下宜配先帝是無所疑
公卿以下皆從球議帝曰竇氏雖為不道而太后有德
扵朕不宜降黜扵是議者乃定(陳球傳)
議策立
質帝崩大將軍梁冀召三公中二千石列侯大議所立
李固胡廣趙戒杜喬皆以為清河王蒜明德著聞又屬
最尊親宜立為嗣而中常侍曹騰說冀曰將軍秉攝萬
幾多有過差清河王嚴明若果立則將軍受禍不久矣
不如立蠡吾侯富貴可長保也冀然其言明日重會公
卿自胡廣趙戒以下莫不懾憚皆曰惟大將軍令獨李
固杜喬堅守本議冀說太后先策免固持節迎蠡吾侯
志即皇帝位是為桓帝(李固傳)
董卓為司空集議廢立百僚大會卓乃奮首而言欲依
伊尹霍光故事更立陳留王如何公卿以下莫敢對卓
又抗言昔霍光定策延年按劍有敢沮大議者以軍法
從事坐者震動尚書盧植獨曰今上富扵春秋行無失
德卓大怒罷明日復集羣僚扵崇德前殿遂脇太后策
廢少帝立陳留王是為獻帝(卓傳)
議歷
安帝延光二年亶誦言當用甲寅元梁豐言當復用太
初下公卿詳議太尉愷等上侍中施延等議甲寅元與
天相應可施行博士黃廣大行令任僉議如九道河南
尹祉等四十人議四分歷最得其正不宜易愷等八十
四人議宜從太初尚書令忠上奏云云上納其言遂改
歷事
順帝漢安二年尚書侍郎邊韶上言歷事詔書下三公
百官雜議太史令虞恭治歷宗訢等議宜如甲寅詔書
故事奏可
靈帝熹平元年馮光陳晃言歷元不正詔書下三府與
儒林明道者詳議羣臣會司徒府議議郎蔡邕議云云
司徒隗司空訓以邕議劾光晃不敬詔勿治罪(蔡邕集載三月)
(九日百官會府公殿下東面校尉南面侍中郎將大夫千石六百石重行北面議郎博士西向戶曹令史當坐)
(中布陳詔書公議蔡邕前坐侍中西北近公卿與光晃相難問是非焉案此可見東都集議之制)
熹平以後宗紺孫誠及張恂宗整言月食事詔書下太
常其詳案注記平議術之要效驗虚實太常就耽上選
侍中韓說等扵太常府覆校記注平議難問耽以說等
議奏聞事下永安臺覆實皆不如恂誠等言劾奏欺謾
詔書報各以二月奉贖罪(並歷志)
議都邑
董卓秉政議遷都長安太尉黃琬與司徒楊彪同諫不
從琬退而駁議之曰昔周公營洛邑以寧姬光武卜東
都以隆漢大業既定豈宜妄有遷動時人懼卓暴怒琬
必及害琬竟坐免(黃琬傳)
議食貨
明帝欲置常平倉公卿議者多以為便劉般對以常平
倉外有利民之名而内實侵刻百姓置之不便帝乃止
(劉般傳)
章帝時榖貴縣官經用不足尚書張林上言榖所以貴
由錢賤故也可盡封錢一取布帛為租又言官自䰞鹽
及復均輸法扵是詔諸尚書通議朱暉奏林言不可施
行事遂寢(朱暉傳)
肅宗議復鹽鐡官鄭衆以為不可(鄭衆傳)
桓帝時有上書言宜改鑄大錢者事下四府羣僚及太
學能言之士劉陶上言曰當今之憂不在扵貨在扵民
饑豈謂錢貨之厚薄銖兩之輕重哉帝竟不鑄錢(陶傳)
議選舉
章帝時陳事者多言郡國選舉悉非功次有詔下公卿
朝臣議韋彪上議曰士宜以才行為先不可純以閥閱
其要歸在於選二千石賢則二千石貢舉皆得其人帝
深納之(韋彪傳)
議刑法
建武二年三月詔曰頃獄多冤人用刑深刻其與中二
千石中大夫博士議郎議省刑法(紀)
十二年梁統上疏以為法令既輕下姦不勝宜重刑罰
事下三公廷尉議者以為隆刑峻法非帝王急務不宜
開可(梁統傳)
永平中竇固擊匈奴騎都尉秦彭在别屯而輙以法斬
人固請誅之顯宗引公卿朝臣平其罪科郭躬以明法
律召之議者皆然固奏躬獨曰扵法彭得斬之帝從躬
議(郭躬傳)
章帝建初七年三月詔曰吏多不良擅行喜怒或案不
以罪迫脇無辜致令自殺者一歲且多扵斷獄甚非為
人父母之意也有司其議糾舉之(紀)
司隸校尉晏稱劾奏太尉張酺有怨言天子以酺先帝
師有詔公卿博士朝臣會議司徒吕蓋奏酺位居三公
作色大言不可以示四遠扵是策免(張酺傳)
安帝時河間人尹次潁川人史玉皆坐殺人當死次兄
初及玉母軍並詣官曹求代其命因縊而物故尚書陳
忠以罪疑從輕議活次玉應劭追駁之據正典刑為駁
議三十篇(應劭傳)
安帝初叔孫光坐贓扺罪遂增錮三世是時范邵復犯
贓罪詔下三公廷尉議司徒楊震司空陳褒廷尉張皓
議依光比太尉劉愷獨以為春秋之義善善及子孫惡
惡止其身有詔太尉議是(劉愷傳)
獻帝時論者多欲復肉刑孔融建議曰末世陵遲風化
壞亂而欲繩之以古刑非所謂與時消息者也朝廷善
之卒不改焉(孔融傳)
議邊事
建武中匈奴薁鞬日逐王比自立為呼韓邪單于欵塞
稱藩事下公卿議者皆以為天下初定中國空虚夷狄
情偽難知不可許五官中郎將耿國曰宜如孝宣故事
受之帝從國議遂立比為南單于(傳下同)
建武二十八年北匈奴遣使貢馬及裘更乞和親帝下
三府議酬答之宜班彪曰可加賞賜略與所獻相當帝
從之
北單于遣使貢獻求和親詔問羣僚議者以為不可班
固議曰漢興已來兵纏夷狄綏御不一建武之世修復
舊典至於其末始乃暫絶永平八年復議通之廷争連
日異同紛回臣以為宜依故事復遣使者為策近長
建初元年大旱榖貴楊終以為廣陵楚淮陽濟南之獄
徒者萬數又遠屯絶域吏民怨曠上䟽云云肅宗下其
章司空第五倫亦同終議太尉牟融司徒鮑昱校書郎
班固難倫以施行既久先帝所建不宜回異終復上書
帝從之(楊終傳)
元和三年南單于與北單于戰斬獲而還武威太守孟
雲言北單于前既和親而南部復往抄掠北單于謂漢
欺之宜還所掠生口詔百官議扵朝堂太尉鄭弘司空
第五倫以為不可許司徒桓虞太僕袁安以為當與之
弘因大言激厲虞曰諸言當還生口者皆為不忠虞廷
叱之倫及大鴻臚韋彪各作色變容司隸校尉舉奏弘
等皆上印綬謝詔報曰久議沉滯各有所志盖事以議
從策由衆定少加屈下尚何足病其各冠履(袁安傳)
和帝時竇憲欲立降王阿佟為北單于事下公卿議太
尉宋由太常丁鴻光禄勲耿秉等十人議可許袁安與
任隗以為不可宗正劉方大司農尹睦同安議事奏未
以時定安復上疏云云詔下其議安又與憲更相難折
憲毁詆安安終不移(同上)
永初四年羌胡反亂殘破并涼鄧隲以軍役方費事不
相贍欲棄涼州并力北邊乃會公卿集議議者咸同虞
詡說太尉李修曰竊聞公卿定策當棄涼州求之愚心
未見其便修善其言更集四府皆從詡議(虞詡傳)
熹平六年北地太守夏育請發兵出塞擊鮮卑大臣多
有不同乃召百官議朝堂議郎蔡邕議曰雖或破之豈
可殄盡帝不從(鮮卑傳)
中平二年關隴擾攘發役不供司徒崔烈欲棄涼州議
郎傅燮進曰斬司徒天下乃安有司奏燮廷辱大臣有
詔問本意對曰無涼州則三輔危三輔危則京都薄矣
遂從燮議亦不罪烈(袁紀)
侍講(勸學)
趙典拜議郎侍講禁内(本傳)
桓郁復入侍講(本傳)
張酺子蕃以郎侍講(酺傳)
桓彬為議郎侍講禁中
黃瓊為太常以選入侍講禁中
楊秉為任城相以明尚書召入勸講(並傳)
建寧初靈帝當受學楊賜侍講於華光殿中後帝徙南
宫得賜前侍講注籍乃下詔封賜臨晉侯賜與太尉劉
寬司空張濟同入侍講不欲獨受封賞乃上書願分戶
邑扵寬濟帝嘉嘆復封寬及濟子(楊賜傳)
馬嚴拜御史中丞勸學省中(馬嚴傳)
上計
郡國歲盡遣吏上計(百官志盧植禮注曰計斷九月因秦以十月為正故)
衆郡奉計(明紀永平二年詔)
和帝永元四年初復郡國上計補郎官(本紀按東都之制郡國遣吏上)
(計其計吏即補郎官如王逸趙臺之類是也中問罷之至是始復而紀注乃引武帝令郡國舉孝廉與計偕其)
(事不相類是注誤也)
桓帝時郡國計吏多留拜為郎楊秉上言宜絶横拜自
此終桓帝世無留拜者(楊秉傳)
臣天麟按武帝每因封禪泰山即受計扵甘泉通典
云漢制郡守歲盡遣上計掾史各一人條上郡内衆
事謂之計簿嚴助傳云助守會稽願奉三年計最如
淳謂舊法當使丞奉計今助躬自願入奉也至百官
志則第言遣吏上計而所遣計吏遂補郎官盖與西都
遣丞奉計已不同矣西都天子親受計而所謂計帳
則計相上之(張蒼傳)東京但使司徒受計吏至扵長揖
不拜(趙壹傳)則其制浸以輕矣
給事中
永平中鄭衆辟司空府以明經給事中再遷越騎司馬
復留給事中(本傳)
桓譚拜議郎給事中(宋弘傳)
臣天麟按漢世給事中必用儒學之臣此意甚美後
世雖以名官而其職乃在外庭非復東都之本意也
待詔
魯恭待詔公車(本傳)
待詔馬援(寇恂傳)
世祖即位召桓譚待詔(本傳)
圖功臣
永平三年明帝思中興功臣乃圖畫二十八將扵南宫
雲臺以鄧禹為首次馬成吳漢王梁賈復陳俊耿弇杜
茂寇恂傅俊岑彭堅鐔馮異王霸朱祐任光祭遵李忠
景丹萬修盖延邳彤銚期劉植耿純臧宫馬武劉隆又
益以王常李通竇融卓茂合三十二人馬援以椒房之
親獨不與焉(功臣封爵見封功臣條下)
靈帝思胡廣舊德乃圖畫廣及太尉黃瓊扵省内詔議
郎蔡邕為其頌云(頌見本傳注)
省官
建武六年六月辛卯詔曰夫張官置吏所以為人也今
百姓遭難戶口耗少而縣官吏職所置尚繁其令司隸
州牧各實所部省減吏員縣國不足置長吏可并合者
上大司徒大司空二府扵是條奏并省四司餘縣吏職
減損十置其一是歲初罷郡國都尉官
七年省長水射聲二校尉官
九年省關都尉官復置護羌校尉官
十一年四月省大司徒司直官是歲省朔方牧并并州
十三年四月罷左右將軍官
十五年復致屯騎長水射聲三校尉官改青巾左校尉
為越騎校尉(致當作置)
十八年罷州牧置刺史
十九年復致函谷關都尉(致當作置)
二十七年五月丁丑詔曰昔契作司徒禹作司空皆無
大名其令二府去大又改大司馬為太尉
明帝永平十二年罷益州西部郡縣(並紀)
官數
内外文武官七千五百六十七人(一千五十五人内六千五百一十二人外)
内外諸色職掌人一十四萬五千四百一十九人都計
内外官及職掌人十五萬二千九百八十六人其鄕有
里魁里數及命數未詳(通典)
東漢會要卷二十二
