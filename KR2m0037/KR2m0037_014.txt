國朝宫史卷十四
宫殿四
景山
神武門之北過橋為
景山山之前為北上門門左右向北長廡各五
十楹西為教習内務府子弟讀書處東門曰山
左裏門西門曰山右裏門北上門内為景山
門内為綺望樓樓後即景山也山周二里
餘有峰五中峯高十一丈六尺左右峯各高七
丈一寸又次左右峯各高四丈五尺峯各有亭
踞其巔中曰萬春左曰觀妙又左曰周賞右曰
輯芳又右曰富覽俱乾隆十六年建山後為
夀皇殿殿舊為室三居景山東北乾隆十四年
上命所司重建南臨景山中峰正中寳坊一前榜曰
顯承無斁後曰昭假惟馨左右寳坊二左之前
榜曰紹聞祗遹後曰繼序其皇右之前榜曰世
德作求後曰舊典時式北為甎城門三門前石
獅二門内戟門五楹大殿九室規制仿
太廟左右山殿三楹東西配殿五楹碑井亭各二神
厨神庫各五既落成敬奉
聖祖仁皇帝
世宗憲皇帝御容
皇上歲時瞻禮於此並自體仁閣恭迎
太祖高皇帝
太宗文皇帝
世祖章皇帝暨
列后聖容敬謹尊藏殿内歲朝則展奉合祀肅將祼獻
以昭誠慤云
御製夀皇殿碑文予小子既敬循夀皇殿之例建
安佑宫於圓明園以奉
皇祖
皇考神御重垣廣墀戟門九室規模略備而歲時朔望
來禮壽皇聿瞻殿宇歲久丹雘弗煥且為室僅三
較安佑翻遜巨麗予心歉焉蓋壽皇在景山東北
本明季遊幸之地
皇祖常較射士於此我
皇考因以奉
神御初未擇山向之正偏合閟宫之法度也乃命奉宸
發帑鳩工庀材中峯正午磚城戟門明堂九室一
仿
太廟而約之蓋安佑視夀皇之義壽皇視安佑之製於
是宫中苑中皆有獻新追遠之地可以抒忱可以
觀德傳不云乎歌於斯哭於斯則夀皇實近法宫
律安佑為尤重若夫敬奉
神御之義則見於安佑宫碑記兹不複述惟述重建本
意及興工始末歲月蓋經營於己巳孟春而落成
於季冬上澣之吉日云敬作頌曰惟堯巍巍惟舜
重華
祖
考則之不競不絿仁漸義摩
祖
考式之弘
仁皇仁明
憲帝憲小子軄之是繼是繩曰明曰旦小子恧之天遊
雲徂春露秋霜予心惻之
考奉
祖御于是夀皇予仍即之製廣向正爰經爰營工勿亟
之陟降依憑居歆攸寧羹牆得之佑我後嗣緜䙫
於萬匪萬億之觀德於兹無然畔援永欽識之
御製重修
壽皇殿竣是日奉安
神御禮成述事六韻(庚午)壽皇
聖祖興居久
先帝思
親展孝弘神御妥靈宋遺制衣冠原廟漢諸陵欽承有
繼馨香薦追遠長懷陟降憑子午向山期必正規
模合度量為增僾聞愾見千秋永景福鴻禧百世
凝觀德皇皇惟是凜肯堂切切詎斯能
御製清明日拜謁
壽皇殿詩(戊寅)紫殿彤闈
神御憑清明肅拜典相仍羹墻有慕嗟何及堂構非遥
此敬承舊禮漫傳粳粥薦新烟還看柳絲凝那堪
子厚書重展指日吾將謁
二陵殿後東北曰集慶閣西北曰興慶閣殿東
為永思門門内為永思殿殿西暖閣
御筆聮曰一氣感通昭陟降萬年嗣服式儀型東暖
閣樓上聫云視聽思無逸天心格有孚又東為
觀德殿
聖祖仁皇帝御筆扁曰正大光明聫曰琴韻聲清松窗
滴露依蟲響書帷夜永蘿壁含風動月華再東
為護國忠義廟範關帝立馬像
聖祖仁皇帝御筆扁曰忠義
西苑上
西苑在西華門之西門三中榜曰西苑門
御製仲春西苑即景詩(戊寅)鸞輅西華祭後移趯
臺更服便疇咨還餘清暇千官退朅對韶光一賞
宜積素已消簷際雪輕黃欲上柳梢絲聽鴻樓上
看迴雁春色人間許共知
御製夏曉西苑詩(己卯)視罷朝儀換禮衣朅從西
苑攬清暉液池見有波披縠天宇時還雨點璣草
木春機纔得復黍稌秋稔又將希略饒餘興觀魚
樂害馬除看鷺遠飛入苑門即太液池也源出
玉泉山從德勝門水關達後湖流入禁池滙為
巨池周廣數里夾岸多槐柳池中蒲藻交紛禽
魚翔泳為仙洲勝地瀛臺在其南闡福寺
在其北萬善殿紫光閣東西對峙上跨長
橋樹坊楔二東曰玉蝀西曰金鰲橋北為北海
橋南為中海瀛臺南為南海中海有亭出水
中
御書石碣曰太液秋風即燕山八景之一盛夏芰荷
如錦冬月水澤腹堅則陳冰嬉於此循
國俗脩武事而習勞行賞之意寓焉
御製蜡日坐冰牀泛太液池誌興詩(樂善堂集)破臘風
光日日新曲池凝玉淨無塵不知待渡霜花冷暖
坐冰牀過玉津太液人行步玉花金鰲遥望鎖
煙霞勝遊不數瓊華島愛聽寒林噪暮鴉
御製太液池泛舟詩(壬戌)新水一篙深載舟猶力
弱偶來弄澄碧滄浪意可樂天空鳬雁閒波靜魴
鯉躍是時春始半夾岸夭桃灼旋惹東風吹紅英
貼波落韶華固不牢長歌興所託
御製泛舟太液池作(癸亥)黛染林西數朵峰分明
倒浸玉芙蓉潤含曲岸深深翠漲過平橋暗暗淙
幾隊仙儀排控鶴一泓蓬島泛游龍金堂十二非
吾慕只有華胥欲問蹤
御製太液池泛舟詩(甲子)春信今年早去年花朝
花事已堪憐漂桃留得三分色度柳分來幾縷烟
鳥語向人偏絮聒天光蘸水越澄鮮素懷雅契虚
舟樂任泊青蒲白芷邊
御製泛舟太液池作(乙丑)躍有潜魚飛有鳶輕舟
平渡綠楊烟薰馨花事誠何似荏苒春光亦已然
適去古人不知幾盼來韶景又須憐玉壺澄澈無
些滓卻契天親鏡喻禪
御製太液池泛舟詩(丙寅)菰蒲蕭瑟颭秋烟玉蝀
橋邊偶放船俯數游鱗圓沼澈仰觀迴雁朔風𫝊
劇憐西昊清凉候勝讀南華十七篇物物羲經真
易簡天機豈待悟魚鳶
御製太液池泛舟詩(丁夘)玉蝀橋頭駐六驄溶溶
太液一舟通苑花隄柳添烟景弱葦新蒲茁露叢
烟中樓閣座中移雨後風光慰後思憂慮勾消
詩數首清和恰似昨年時漭沆澄波疊翠涵天
光雲影適來參獨舂依葦毶毶白遠嶂疎眉淡淡
嵐樹沃濃青花發紅疇人占節報南風一般西
望經行處卻與前朝迥不同
御製初春太液池泛舟詩(戊辰)新波泛㶑漾晴烟
上苑韶光穉可憐幾幀屏山全入鏡一篙春水恰
勝船乍見輕黃上柳絲春來幾度棹移時繪之
詩句渾如畫迴雁高飛太液池凍解神池泛綠
漪湖光山色發華滋蒸霞結綺無須盼好是含苞
未放時
御製雨中太液池泛舟詩(己巳)太液新蒲拂畫船
兩行水樹罨朝烟浥枝潤葉知時雨列坐流觴上
已天鳥奏繁音爭管急魚喁錦浪蹙紋圓前朝豐
澤親耕罷卻喜甘膏渥弄田
御製太液池泛舟詩(癸酉)翠鑾停柳岸遊龍盪蘭
渚岸芳已蔫緜渚禽亦容與作監念水舟對時思
相輔御橋螮蝀横團殿松杉古飛雨忽棼絲溟濛
迷處所
御製太液泛舟詩(甲戌)宿雨初收曉露漙微風水
面送輕寒新荷纔點田田葉激石微添細細湍團
殿平臨紫虚表趯臺南指綠雲端泊舟底識添遊
興岸柳烟絲潤未乾
御製太液雨泛詩(甲戌)玉蝀橋邊候綵舟横流適
可命黃頭新蒲弱柳烟絲罥妙與方壺繪幻浮
菜花結子麥抽芒暢好烟畦潤露光誰識九天城
闕裏許多農景貌江鄉迎眸北島復南臺面面
珠簾未捲開今日清遊餘興在波光㶑灔待晴
來
御製太液池泛舟詩(丁丑)朝晴夜雨果然宜淡沲
紫霞泛液池底識甘膏南畝渥隄楊猶帶露珠垂
冬宜紫禁夏宜園還蹕因掄新狀元籲俊勅幾
慰雨後趯臺薰景便中論
御製太液池泛舟詩(己卯)新漲輕黃酒似鵝蘭舟
太液漾晴和波間藻葉冰融展隄外楊絲日暖拖
景美真如天上坐花遲詎擬霧中過棹謳不用黃
頭發鳬雁皆能水調歌
御製太液池泛舟即事詩(庚辰)錫宴花門備禮容
乘閒蓬島泛游龍仍擕帕首俾同樂所喜葵心總
致恭春水生來蘭葉細霽烟低處柳條濃西瀛試
問為何若道是奚如天上逢半月韶光爾許殊
冰消漭沆水平湖更逢雨霽祥暉候可唤仙遊碧
海圖理趣鳶飛復魚躍生機白芷與青蒲對時懷
遠胥和順益凛持盈奉化樞
御製賦得太液柳詩(壬申)人字低臨太液池栽培
誰辨永宣時居然後老同彭祖未覺先零傲悅之
春景青瞳仍望望秋風綠髮故絲絲世間松栢翻
難並得地延年意可思
御製詠液池鳬雁詩(己卯)匪因慕稻梁亦弗慮矰
繳禽中大隠乎液池寄所託鎩翮鶴立岸垂涎鳬
雁樂造物本無私於何殊厚薄烟波任翺翔何異
衡湘若設為子路共三嗅應必作
御製戲題液池荷詩(己卯)池涸零星幾朵花那看
膏沃致光華因之有會昌黎語未得真源漫自誇
御製太液池觀荷詞(辛巳)宿雨初收太液池紅花
總是出塵姿巧逢鳴蹕旋清禁似向人言正好時
蹟久泥深花最稠西池原在帝王州人間若復
方君子應是八元八凱流香霞難想檀兮麝文
錦何妨綠與紅卻恨春明真夢語獨教佳景讓秋
風等閒未放擷芳船葉葉花花契静緣讀遍三
唐採蓮曲阿誰不是愛妖妍
御製太液冰嬉詩十二韻(丙寅)順時陳國俗擇地
試雄觀號令傳河若威儀紀水官光凝玄玉浦聲
咽碎珠灘散處雲馳宇紛來雪噴湍端因智獨勝
奚必力俱殫疾以徐斯疾安其危乃安御風列應
讓逐日夸無難迅似巖飛電温知犀辟寒超羣殊
閃㸌作勢更媻珊擬議弦催箭形容鏡舞鸞一時
誇奪幟獨步早登壇妙義韜鈐外憑人著眼看
御製冰嬉賦陸行之疾者吾知其為馬水行之疾
者吾知其為舟為魚雲行之疾者吾知其為鵾鵬
鵰鶚至於冰則向之族莫不躄躠膠滯滑擦而莫
能施其技國俗有冰嬉者護膝以芾牢鞵以韋或
底含雙齒使齧凌而人不踣焉或薦鐵如刀使踐
冰而步逾疾焉較東坡志林所稱更為輕利便捷
惜自古無賦者故為賦之其辭云歲暮景窮和
叔告冬隂凝北陸律中黃鍾景長而土圭可測瑞
兆而雲物皆同撫序兮羣辟殷聘考時兮三農蕆
功有厲疾之征鳥鮮求信之蟄蟲呌嚴飈兮栗烈
凛肅氣兮穹窿於斯時也火井無燠温泉不熱何
水不凝何波不結阻平川之會海徒望&KR1977;潫勒奔
峽之傾流惟聞幽咽澌盈九曲謝神禹之剔鬟凍
合三山駐王喬之旌節躍魚之表孝曾傳覆鳥之
昭祥見說則有鏡呈太液璧寫龍池占昏危之應
宿值顓頊之司時沍而不流兮礙矜鱗之鯉凝而
原澈兮疎倒影之梅皓皓皚皚兮暎白塔之孤矗
溓溓泠泠兮隔玉蝀之横欹載取載藏兮順彼月
令以訓以賚兮陳我冰嬉爰答歲華率循舊典陳
旅集衆既雷動而風行結部整行埒春蒐而秋獮
玄冥受律戢水族與波臣蚩尤秉旗乃暴禦而&KR1090;
遣於是戎士憑怒武卒振拳渴思一試遑慮誰先
齊撙撙其轇轕兮昈陸離以屬聫駭營營其佖路
兮紛偨傂以羅駢袒劉吕之左右兮各殊事以布
班倏隂陽之閉闔兮期奏績以勤宣衣短後膝蔽
前鞾齒雙利鞵刀兩儇編伍森列齊隊便旋於斯
少息以待號令之傳焉爾其屯萬人於中堅兮屬
堪輿以壁壘奔八神以周衛兮招丁甲而發指亘
長縆以節止兮羣總總而切儗驛綵旌以傳符兮
看縱縱之立俟心無别營目不他視遂乃朱旂颭
捷步騰緹衣揚輕武&KR1698;聳擢布濩豗逐䞴趟踧沑
波流蠭軼猋驚閃如曳電疾若奔星蹂蹈雲衢揚
揮玉京故其為聲也軯礚隠訇礌硠激越硡砰殷
轔雜沓震疊謍振天棖響匉地臬慴波底之娵隅
墮林間之巢鶻玄武縮殼而屏氣燭龍守珠而閉
闕起涌泉會奔物雖天籟之號竅比千鈞於一髮
其為狀也似東皇整駕於若木之墟羲帝弭節於
扶桑之津應真挂錫以凌虚茅君驂龍以羾天過
驥羣而駿足搶捍上扶摇而鵬翼圖南蠖略迴翔
演沲糾紛鏡大圓而晶晶皛皛珠萬琲而爛爛璘
璘交差曼衍歴落皴鱗突都盧兮輕趫迅龍驤兮
麟振奕六虬兮沛艾御八風兮穆旼首進者卻視
而小憩繼至者錯履而蹵跟虞後來之比肩更前
往而擢身傑者得幟疇與比倫遺者失志第如逡
巡復有革戲其名圓鞠漢家有執機之譬黃帝作
練戎之俗武由是習兮其爭也君子好謀而成兮
如祭則受福申明誓兮衆聽無譁陳廣場兮各司
其局乃其冰牀駐於琉璃之界豹尾扈於鸑鷟之
隈千官儼立於懸圃萬隊佇待乎瑶階歴天之旗
影捎朵殿昭雲之蓋光熻趯臺殆而容與惄若儃
徊執事者中立而不倚爭捷者有前而無回珠毬
一擲虎旅紛來思摘月兮廣寒之窟齊趁星兮白榆
之街未拂地兮上起忽從空兮下迴突神龍之變化
蕤翔鳳之䯱䰄鶣&KR1870;燕居姌嫋鴻猜怡情悅目有如
是哉夫其伯仲分甲乙第併前行賞縱後亦逮勇者
特旌任者均賜普被曰仁有差曰義則豈啻西苑飾
紅板之柁溫泉設錦鞍之戱而已乎重曰仲尼有言
射觀德兮安不忘危舊是式兮惟歲之晏以休以息
兮一日之樂匪賚曷得兮敬告後人無或逾則兮
由西苑門循池東岸度板橋折而西臨池面
北正門三楹榜曰德昌門左右朝房五楹門内
正殿五楹亦北向
聖祖仁皇帝御筆扁曰勤政
御筆聫曰常切單心歸宥密每懷勅命凛幾康殿後
面南正門榜曰仁曜門由仁曜門而南
渡橋為
瀛臺平堤石欄歴級而登有閣向北
聖祖仁皇帝御筆榜曰翔鸞閣閣廣七楹建相風金鳳
於屋極左右延樓迴抱各十九楹閣後東西樓
對聳閣道相通東曰神輝樓西曰瑞躍樓
由閣而南為涵元門門内東向為慶雲殿
西向為景星殿正中南向為涵元殿
御筆扁曰天心月脅
御製冬日涵元殿詩(壬戌)插架三千玉帙陳明忩
領略小陽春庭虚時聽松風古香靜還思梅萼新
階草向暄猶織毯液波知暖尚拖銀底緣未釋中
心悶多少茅檐失所人
御製初冬夜涵元殿作(甲子)晚風息古樹淡日歸
西嶺重簾下虚堂良夜侵尋永香篆炧斜烟燈花
落餘影棲松鶴彈梵驚漏烏啼冷一卷盡我書半
箭適兹靜
御製冬至後一日涵元殿作(甲子)墨沼芸編几席
清雲為棟宇玉為京陽回線晷依然永影到花櫺
分外明瀑瀉冰光欺雪素梅知春意放寒英端居
不為敲詩苦無限徘徊省歲情
御製冬夜涵元殿詩(戊辰)下舂落金翼暮靄散曛
黃溫樹穏棲鴉冰疏含夜光雪後景氣清壺中松
竹蒼朵殿迥天半猊罏避朔涼玉琴靜徽軫棐几
堆縹緗居稽聊自得晝短欣夜長三復蟋蟀詩好
樂期無荒東室
御筆扁曰含經味道聯曰四面波光動襟袖三山烟
靄護壺洲又曰風篁叶韶濩雲樹靄蓬壺殿之
東為藻韻樓西為綺思樓正北相對為
香扆殿
御製香扆殿詩(己夘)環瀛南面據崇基建置猶傳
勝國貽金界樓臺思訓畫碧城鸞鶴義山詩茁庭
祇合三珠樹漾牖宛同百子池未及澄懷淳樸也
每因閱古率評時香扆殿之東有室三楹北向
扁曰溪光樹色聫曰圖畫參生動詩書閱古芳
北接三楹西向扁曰虚舟聫曰閒雲入窗牖清
露滴梧桐又曰心澹水木秀興幽魚鳥閒又曰
罏香晝靜芸編展花海春深竹檻清
御製賦得虚舟詩(戊寅)芸齋臨太液芝榜署虛舟
趣味南華永蹟惟勝國留灑然閱今古曠若忘沉
浮秋月當窗印春波拍岸柔幾曾慮風浪無礙侣
鳬鷗我有濟川意還殷作楫求香扆殿之西有
室三楹北向扁曰水一方
御製賦得水一方詩(戊寅)趯臺三面水書室敞南
榮亭接迎薰近池臨太液清畫如展李趙境即是
蓬瀛三復蒹葭什懷賢獨泥清北接東向者三
楹扁曰蘭室聫曰亭臺涵月鏡花木暢天機又
曰過眼寸隂求日益關心萬姓祝年豐香扆
殿後南向崇基臨下即趯臺陂舊址
御筆扁曰瀛臺左右有樓拱峙東為春明樓西為湛
虛樓中庭有木變石一株
御製瀛臺觀木變石詩(辛酉)異質傳何代天然挺
一峰誰知三徑石本是六朝松苔點猶疑葉雲生
欲化龍當年吟賞處借爾撫遐蹤
御製瀛臺木變石歌效李長吉體(辛酉)大山穹谷
崇且盤山頭鶴駐曾棲仙岑巒嶇峿扶孱顔金堂
玉室相鈎連雲興霞蔚吐紫烟含嚢靈瑞如陶甄
靈林冥冥冠其巔其幽叢雜多桂蘭是為天宇宅
天男乃有異木鎮厚坤蚖菕杜松非其倫蔽虧天
日無朝昏為舟十數皆其孫匠石卻顧持斧奔水
龍噴泉沃厥根啼蛄弔月星漏㾗干雲負霜枝曲
卷靈鶬振翅毛羽鮮老桂漫誇吳質眠白榆空足
沈郎錢櫛櫛銀雲車蓋翩挂以雙丸繞魄淵壽比
散木已有年女夷不敢司厥權付之圓蓋全其天
支離幻作秦女焉會觀木石兹同壇為髮為身一
體全亭亭傑竪無比肩暖春生玉疑藍田磷磷爛
爛出五源女媧煉石兹尚存傍林插巖絶攀援竒
礓詎妨山溜穿五丁不可奪其堅端州石工安足
論移來曾受海神鞭五車能上束馬牽都下傾城
咸厭觀方壺蓬島資盤桓辭山不戀山木繁瓊臺
璿室何丸丸罘罳風呌露掌寒漢唐池館今依然
為薪非火悟火傳
御製題瀛臺木變石六韻(庚辰)香扆前墀嶼稜稜
勝國留莫稽來所自難悟是何由風雨長林裏荆
凡大海陬精華有獨得氣味本相投寧介榮枯意
還辭斤斧修春明如續錄文獻此堪求又南臨
水為迎薰亭扁曰對時育物
聖祖仁皇帝御製夏日迎薰亭詩苑啟迎初夏亭隂
午未闌雨過池藻碧日綻海榴丹水木含清景禽魚
得靜觀薰風能解愠試取玉琴彈自翔鸞閣至
迎薰亭統名瀛臺三面臨水圍置竒石雜
植花樹層巖幽壑委曲曼迴蓼渚蘆灣參差掩
暎其南即南海也
御製瀛臺記入西苑門有巨池相傳曰太液循東
岸南行折而西過木橋邃宇五間為勤政殿自勤
政殿南行石隄可數十步階而升有樓門向北扁
曰瀛臺門内有殿五間為香扆殿殿南飛閣環拱
自殿至閣如履平地忽緣梯而降方知為上下樓
樓前有亭臨水曰迎薰亭東西竒石古木森列如
屏自亭東行過石洞竒峰峭壁轇轕蓊蔚有天然
山林之致蓋瀛臺惟北通一堤其三面皆臨太液
故自下視之宫室殿宇雜於山林之間如圖畫所
謂海中蓬萊者名曰瀛臺豈其意乎
聖祖仁皇帝御製瀛臺偶作蟬鳴槐葉綠魚躍芰荷
風太液臨斜景參差更不同
聖祖仁皇帝御製瀛臺詩紅闌橋轉白蘋灣疉石參
差積翠間畫舸分流簾下水秋花倒影鏡中山風微
瑶島歸雲近日落青霄舞鶴還乘興欲成蘭沼泳偶
從幾務得餘閒
聖祖仁皇帝御製夏日瀛臺許奏事諸臣網魚擕歸詩
西苑頗幽䆳崇臺俯畿甸鮮雲蔭修廊南薰披廣
殿水木既周遭卉物亦蔥蒨嵐光翠欲流林暉清可
薦於兹滌煩暑敢曰恣游衍眺遠暢陽和居高協靈
撰朝來覽封事灑灑意忘倦高閣晝漏移彤墀集羣
彦靖共往汝諧勤劬答予眷姑為池籞遊從容任所
便投綸錦鬛飛舉手纖鱗見委蛇退食心庶幾娛式
燕
聖祖仁皇帝御製瀛臺詩歲序開炎節離宫繞翠微
蓮香開講席柳色暎垂衣物阜風光好時清奏牘稀
罷朝鵷鷺散花下珮聲歸
世宗憲皇帝御製瀛臺泛舟詩春深遊上苑鼓柂盪
中流波湧方壺島林開翡翠樓落花飄兩岸垂柳拂
扁舟此日歡無極
君恩被特優暮轉西池棹風微錦浪平蜻蜒閒自得
鸂鶒遞和鳴舉網雙鱗獲停杯四韻成仙山何處訪
即此是蓬瀛
御製二月十三日恭侍
皇太后遊瀛臺紀事詩(己未)
永康曉闢問
安迴鳳輦晨遊重侍陪摇曳晴光看御柳分明春色遍
宫梅西山翠暎屏風列太液冰融鏡面開仰識
慈顔多悅豫熙熙萬物樂春臺
御製夏日題瀛臺詩(壬戌)文軒梧竹倍凄清座擁
琳瑯爽自生高處近天無暑氣人間此地是蓬瀛
水涵銀海月為鏡苔點瑶階石作枰草木敷榮魚
鳥適由來物物遂生成
御製雨中瀛臺泛舟詩(壬戌)雲為棟宇玉為田草
木懷新摠淨妍自是方蓬難得到卻教仙漢破輕
烟
御製秋日瀛臺詩(壬戌)嵐光波影鬪新晴樓觀圖
雲鏡裏明八月桂風天半馥西山曉翠座中横苔
紋點砌排碁局霞縷飛空曳綵旌更喜晶陽輝素
宇詩情人意共秋清
御製冬日瀛臺即事詩(壬戌)禁城鷄樹曉烟凝谿
壑天然偶眺登積素墜枝全作雨懸流落澗半成
冰丹樓翥鳳三洲外玉殿疏龍五色層淮浦灾餘
籌卒歲肯因清宴釋心憑馺娑青驄踏玉華鏡
中軒閣列仙家步來梅圃疑新晝坐久冰牀當小
艖屈戌祥風浮篆細㲩&KR1674;晴靄入簾斜天心來復
誰知覺有腳陽春已動葭
御製臘日侍
皇太后遊瀛臺恭紀詩(壬戌)臘雪纔封釦玉除祥雲
羣捧
太安輿眼前景物供吟筆鏡裏河山入綺疏梅蕊嫩還
依日煦柳條秃不倩風梳春暉煥景仙壺永至樂
優游奉
起居
御製夏日瀛臺詩(癸亥)文墀綠縟軟莎茵鏡水屏
山盡遠塵風過横塘筠是珮雨餘曲岸柳為人目
窮碧落興懷舊景豔朱明得句新猶憶丁年多暇
豫扁舟時泛藕花濱雲鎖林關綠欲齊瀛洲一
逕步芝隄披餘芸帙香盈手坐久蘭烟篆吐猊畫
裏湖山空粉墨鏡中樓閣印玻瓈南薰茂對澄懷
永太液波涵萬象低
御製題瀛臺舊書舍詩(癸亥)精舍遙看池嶼連依
然書帶綠窗前那無逸興如今日剩有殘題憶昔
年樹色溪光成靜賞花香鳥語絶塵緣旋臨勤政
咨時務郅理遲登愧古賢
御製新秋瀛臺即景詩(癸亥)霽後林巒翠黛横無
邊詩景座中生砌葩點綴丁星紫鏡浦周環淡沲
清漫說梯山隣北極喜看白帝釀西成桑畦稻隴
均堪賞寫出終年望歲情
御製瀛臺獨梧樹詩(癸亥)瀛臺獨梧樹凌雲勢方
上森森孫枝稠團團佳蔭廣吟風入靜思滴雨增
幽賞鷦鷯不敢棲疑結九苞想撫摩綠玉質㣶倚
懷疇曩
御製冬日瀛臺詩(癸亥)方蓬何必隔塵喧雲擁糺
卿紫鳳垣傍圃珠懸新蕾笑垂崖玉溜涷澌㾗陽
迴晷綫依然永人靜風簾自解掀肯以羲娥資玩
愒還將消息騐貞元
御製春日瀛臺即事詩(乙丑)雲釀疑蒸雨花遲似
駐春莫嫌時寂寞已覺景鮮新蝶栩紅芳底鷗眠
綠水濱舞雩曾點意憶昔一閒身佳節含韶富
閒愁觸緒多也知春可樂常奈悶中過逐景聊復
爾看花似若何維摩無說說身不著曼陀
御製初冬日瀛臺詩(乙丑)君雁迴靈沼卿雲擁趯
臺乾坤壺裏永樓閣鏡中開人字猶存柳珠粧欲
試梅溫暾明牖暖幾暇一徘徊書室俯清潯芸
編默會心三餘堪偃仰昔日此光隂波靜觀魚樂
枝空聽鳥吟依然濠濮想不必問泉林
御製春正幸瀛臺曲宴外藩詩(丙寅)朗鬯璇霄霽
景䨑春回别院柳將稊奉時南面酬東陸來賀西
涼與北鞮瑞擁綺霞凝紫蓋輝騰珠樹暎丹梯一
家中外康賓集湛露歌成更輯圭
御製正月十六日奉
皇太后瀛臺看烟火即景燈詞八首(丙寅)夜珠東望
正圓規南極祥光暎座垂
王母瑶樽斟北斗由來西苑是西池鄒陽律裏氣初
旋萬歲山前春欲然簇簇魚龍紛陸海離離瓊玖
積銀田誰遣微雲點太清銀蜍為讓火蛾明上
元此日有餘樂宣德當年奚比衡賢王列坐賜
酥茶中外熙和久一家百道如虹朝貝闕萬條似
箭走金蛇雲霞錦繡燦瀛臺花發何須殷七來
百子池邊麟卓犖萬年枝上鳳毰毸玉蝀金鰲
亘夜光非烟馥郁裊風香殿前底事金蓮撤歸第
羣看相是張火裏開花幻豈真輪中轉法佛兮
人乍從上苑觀梅柳葉葉枝枝有腳春瑞葉瓊
花鏤上林東風又復作輕隂詩人漫道妒佳景農
父多應比好霖
御製仲春瀛臺詩(丙寅)彌月遲臨幸林亭已載陽
冰溶開玉鏡鳥哢按銀簧莎阪輕添色梅叢漸怯
香池邊人字柳放眼盼韶光欲向芳春問春從
何處來貞而元復始生以息為胎水態緗紋動山
容黛影開淑清枉渚畔上已待浮杯勝地隨緣
賞新詩即景敲看松無改色撫竹有含苞迴雁翔
靈沼芻尼賀故巢輕雲將作雨屬念在青郊
御製初夏瀛臺詩(丙寅)趯臺新綠窣朱闌一雨林
塘頓改觀婪尾風光渾似畫鴨頭甲煎絶勝蘭
乳巢新燕護紋鳬萬物形形色色殊識得羲經真
易簡南風一曲想姚虞凝黛夭容誰為洗湔塵
花氣却如蒸弄田尺澤霑豐澤念到皇畿喜倍增
年來憂喜更如何六幕均調自恧多膏壤迴蘇
生意滿靈臺欣此對清和
御製仲秋瀛臺詩(丙寅)風光澄碧宇秋意入新詞
花木自為景山川亦識時紫烟浮曲榭白日颺遊
絲鶴顧梳翎影魚吞在藻漪幾閒方適趣年有更
勤思獨憶淮揚郡怦然心不怡
御製歲在丙寅序行金昊有秋叶慶景物咸和敬稽
皇祖時曾舉瀛臺錫宴之典宗親咸與爰循舊制集王
公宗室等於八月二十七日瀛臺宴賞用展周親
因成三律露色烟光靄禁垣昌辰佳宴會親藩
穀登萬寳真成瑞菊先重陽已泛樽拂檻蘢葱木
有本拍堤汪濊水宗源何須禮數拘酬酢同是
神堯膝上孫雁齒紅橋玉影明壺天縱目儼蓬瀛拂
招林牖風光美負帶烟霞景物清笑語從容伯兮
叔獻酬交錯弟於兄一堂敦睦家人吉却陋山河
帶礪盟綺疏晴旭麗曈曨樂事天倫和氣融徐
進雕槃瓜有瓞繁滋釦砌樹連叢情抒共許飛吟
管興洽偏思駐漏筩行葦歌成欣既醉高秋樓閣
靄春風
御製我
皇祖時曾集大小臣工於瀛臺宴賞甚盛典也兹因西
成豐稔百物蕃昌於八月二十八日賜宴公卿庶
僚於瀛臺以昭繼繩宣豫之意得詩四首(丙寅)
趯陂鵷侣接鳴珂霽宇空澄氣色和共喜向筵開
早菊多緣紀歲得嘉禾柏梁臺畔騰牋集仙萼亭
邊載筆過緬想
虞廷傳盛事颺言何以繼𢋫歌鏡中樓閣五雲稠皎
日揚輝素景浮湛露詩成天酒下蓼蕭樂作徵招
流曲江早獻千秋鑑梁國還登太液舟三世方明
陪御賞從教佳話冠螭頭璇霄獨覩曉蟾娟濟
濟冠裳擁慶烟丹粟香中陳桂醑玉山頹處酌瓊
筵崇牙徐聽鈞天奏高閣遙聞晝漏傳此日含毫
多沈宋昆明漫數景龍年蘢葱鷄樹翠華留相
悅君臣共唱酬鎬上宴開惟卜晝樓前酺賜正登
秋在隂鳴鶴方縻爵樂藻遊魚不避鈎試問彬彬
玉堂客瀛臺然否即瀛洲
御製秋日瀛臺集臣工宴賞既仿柏梁體聯句復召
大臣及内廷翰林等三十八人用唐臣李嶠侍宴
甘露殿詩為韻依前歲翰苑故事朕成首什及末
章羣臣以次分賦(丙寅)蘭舟玉蝀風珂馬金鰲
月令日秩威儀文筵盍簮笏
皇祖垂芳型元臣會華髮旨酒於以柔晚香猶未歇拈
詩得李嶠成序懷王勃申咨山甫儔其何補衮闕
白藏昌百嘉西苑駐重牙翔鳳馡香穗遊龍卷
浪花喜因歌黍稌政可問桑麻水影含橋直山容
入座斜杯浮漿是瀣盤進棗如瓜侍燕詩成處還
看飛暖霞
御製暮春瀛臺泛舟詩(丁夘)綠柳絲絲暎畫船沿
洄如坐鏡中天杏桃破萼鋪春色鳬雁乘波没曉
烟錦䌫牙檣嗤綺靡湖光雲影得安便棹歌底借
黃頭發夾岸鳴禽勝管絃
御製晚秋瀛臺即景詩(丁卯)仗馬排芳岸遊龍達
玉津趯臺宛蓬閬香扆重逡巡樹態疎添紫波光
皎疊銀誰云秋色老蘭戺鎮涵春綺砌黃花秀
嘏簾朱鳥晶篆烟徐逓馥芸帙靜含清巖峽猶飛
瀑池亭可泛觥蓼蕭遊豫處著壁畫圖成
御製瀛臺攬景詩(戊辰)春風習以和春水綠而鮮
春苑既駘蕩春人亦熙閒寄情蓬瀛地得句水雲
間昂首睋暘臺迴眸睎薊川谿桃未吐霞陌柳已
帶烟向陽鵲補巢背雪雁下灘萬物欣莩甲一心
圖治安無逸戒嬉遊有卷勉惕乾
御製春仲瀛臺詩(戊辰)幾間清蹕幸瀛臺行樂熙
春亦快哉鏡裏軒樓如畫裏秋迴鳬雁到春廻鳥
能言勝蠻絃譜花自裳非羯鼔催邇日西川聞凱
報得教福地一徘徊
御製雨後瀛臺詩(戊辰)朝暾散曙光徂雲在空宇
趯坡花木叢太液鳶魚聚潤含草木馨漲溢瀑聲
怒山亭水榭間並輦同此所孑然成暫來愴爾獨
延佇景光迅與否瞥眼半年許
御製夏日瀛臺襍詩八首(戊辰)日永亭臺爽且靜
雨餘花木秀而鮮朝烟欲歛湖波澈荷芰香中一
放船紅隄宛轉接崇臺步屧凌晨一朅來據坐
忽如臨百尺迎薰亭外鏡光開書屋桐隂依舊
圓每因幾暇此流連樂羣當日徘徊處瞥眼流光
廿五年春翹秋楚逓鮮新脆促都成世閱人贏
得忘筌纔片晌世間愁喜底為真山含宿潤澹
烟光試散紆懷趁曉凉却愛水雲最深處輕颸撲
面藕花香翰林直講還陳史吏部分班為進材
勤政清幽花漏杳鳥聲紛自柳隂來黍疇桑陌
綠雲深晴雨因時一酌斟豐澤園饒豳野意當年
此日劭農心窗納竹風翻鄴卷墨研荷露染濤
箋安心未識安心竟每藉清機慮暫蠲
御製孟冬上旬於瀛臺賜經略大學士傅恒及命往
蜀西諸將士食並成是什(戊辰)大清聲教暨遐
陬豈有來王稽蜀酋黷武開邊非我志安良禁暴
藉卿謀行軍吉值初陽復賜食恩同湛露流轉瞬
明年擒娑虜還教凱宴侑封侯
御製初冬瀛臺即景詩(戊辰)蒼松夭矯石嶙峋景
物初冬亦可人雀舫已收深塢裏冰床未出凍溪
濱縹緗棐几愜澄觀橘月菱窗暖不寒敬業樂
羣當日事年來此景更逢難菊芳已歇未開梅
朔景靈臺一朅來却憶前年淑清畔掞牋仙侣共
流杯
御製仲春瀛臺即景詩(己巳)輕雲遲日試耕天豐
澤耕餘一泛船鏡裏林花舒豔裔雲邊樓閣隠神
仙智仁樂處山兮水飛躍呈來魚與鳶書屋翛閒
歐研淨每教清蹕為停延
御製雪後瀛臺即景詩(己巳)金碧樓臺瓊島邊崇
情幽賞玉壺天三冬書史自娛耳一雪遊觀亦偶
然素積遠螺餘冷峭明含牡蠣嫩陽鮮何人對此
無佳會況我歡生卜麥田
御製臘日奉
皇太后遊瀛臺諸勝詩(己巳)今日嘉平景漸遲雪凝
鳷鵲晃琉璃省農幸得逢真瑞酬節欣惟奉
聖慈蕉殿香花參梵相液池羆虎試冰嬉迎年臘鼔春
光近今昔評量有所思
御製雪後瀛臺即景詩(己巳)借問湖山底最宜最
宜應是雪餘時筠梢素積龍文織簷際冰明玉筯
垂歲景崢嶸云暮矣壺天瀟灑一過之貞元消息
真無息即漸晴窗旭影遲
御製新正瀛臺即景詩(庚午)瓊島初歸駘宕春行
時步輦下楓宸戶懸寳炬迎嘉夜缾亞珠禾正穀
辰過籟竹敲金瑣碎巡檐梅足玉精神昨來已是
隔年事攬結從頭物象新
御製瀛臺小宴外藩詩(庚午)行慶宜春嘉客來趯
臺曲宴例教陪晴開苑樹媚韶景雪糝天街淨薄
埃樂奏雅寅初入律恩頒湛露滿浮杯一家中外
熙和際保泰孜孜日念哉
御製暮春瀛臺泛舟詩(庚午)遊龍捩舵鏡中天太
液春光劇可憐綠柳紅橋原恰當落花流水自便
娟圖書左右怡情久翡翠蘭苕浴浪鮮活潑潑真
無盡藏化機豈待悟魚鳶
御製夏初瀛臺即目詩(庚午)敬舉
常雩蕆事回仙壺咫尺暫徘徊花含宿雨迎雕輦樹張
清隂覆曲臺水闊鳬依寧北去堂深燕賀定南來
載𢋫錫宴傳佳話繪壁流連幾往廽
御製夏日瀛臺詩(庚午)雨足旋清禁詰旦將視朝
勤政敢刻懈典禮期時昭取便憩瀛臺波光漾綺
寮漲添魚鳥樂地靜松栢喬圖雲延閣迥却暑涼
風招補桐已森翠圑隂覆芳翹夏日讀書處景光
昔非遙
御製新秋瀛臺詩(庚午)新秋問景駐瀛臺霽宇澄
空鏡影開雜卉環階偏得意却從何處渡愁來
御製仲秋瀛臺詩(庚午)仙家樓閣迥宜秋瀛海瑶
山翠欲流風月清華贏四季水天朗徹繞三洲露
浮金掌涼初動雨過銀河暑盡收塵世景光難入
詠崇情只擬廣寒遊
御製雪後瀛臺即景詩(庚午)積素林巒石徑斜和
晴纔放早蒸霞三冬望澤憂勤切六出迎年景物
嘉圓嶠風微花破萼藍田烟暖玉生芽湖山韶秀
清遊適書屋摛毫紀歲華
御製新春瀛臺即景詩(辛未)鏡中結構學蓬萊行
樂新春到趯臺春入湖山韶且秀雪凝樓觀淨無
埃詰屈蘭蹊竹柏清春烟融冶泮初晴書齋閒
檢前題句又覺新年景物迎翰墨林中靜六情
收來雪水煮三清天街爆竹喧鳴處都是皇州報
喜聲
御製季秋瀛臺詩(辛未)素景仙壺異秋風太液多
白輕烟歛浦黃重菊分科汲古希韓綆惜隂懷魯
戈池邊人字柳霜意又婆娑
御製仲春瀛臺即景二首(壬申)冰開太液試游龍
鏡面樓臺瑞靄重傍岸青含新芷刺隔林白引曉
烟封都來幾日因循過便覺芳春次第逢緣底行
時今歲樂東郊雪後土膏濃柳生稊際花含蕊
花柳相宜爛漫前綠渚浴鳬新樂趣玉梅落瓣舊
韶妍輕寒不萌青草細響纔淙帶碧泉與物同
遊春浩蕩春時布化協天權
御製暮春遊瀛臺即景言志詩(壬申)三壺何窈窕
云在滄海中鞭石橋難就樓船路未通自此慕仙
者騖望徒希蹤何來液池内名境依稀同延樓既
崔嵬假山亦玲瓏四表達仙籟百世鬱喬松作者
殫其力來者享其逸仍不免經營要取善繼述
澄瀛漾白芷春風敷其芳瞻彼泱泱波有來迴雁
翔遵陸步蘭蹊得我讀書堂眄懷沂上點詎擬山
隂王名教樂無斁匪事逞相羊
御製雨後瀛臺攬景雜詠詩(壬申)耤田耕罷視朝
餘上苑芳菲過雨初底覺景光今日好麥秋有望
為懷舒水增太液漾蘭船汀芷溪芼意盡鮮恰
似去年明聖畔柳舒花放暮春天三千插架有
芸編佔畢明窗憶向年舊學商量無寸進補桐書
屋自依然春隂瓊島紀春明十歲春天九遇晴
今日喜逢真面目佳名始覺有餘情石來艮嶽
勢嶔崎千載荆凡默鑒兹當日誠知為燕用壊人
牆屋爾奚為淑清瀑布舊曾傳溪上三間頗靜
便便與新名千尺雪懷吳兼慕隠人賢春烟淡
沲羃平林陶冶湖山入靜深最喜迎眸新綠潤西
峰又復作輕隂時和每凛持盈戒心慰那無荗
對詩因悟人情彼我一先憂後樂恕行之
御製瀛臺攬景詩(壬申)綠樹全含潤紅樓迥納涼
簾旌疑燕羽軒網錯花光湘管摛新會芸編發古
香試耕豐澤所撲隴簇針秧
御製仲夏瀛臺詩(壬申)雨過河源爽籟輕秀林嘉
蔭罨文楹三壺早識圖經注九夏何來暑氣生體
道鳶魚看活潑消閒書史挹菁英麥登更喜新禾
茂慶慰還思戒滿盈
御製人日瀛臺即目詩(癸酉)人日率逢齊法宫虔
端凝今年已
祈穀春雪況被塍令節氣始和即事𫝊攀登宴賞例不
舉丘壑致可憑積素纈珠林噴流瀉玉崚一屏絲
管閙轉覺襟懷澂攬勝新景會勒壁舊題曾新舊
信儻然流隂爾為能
御製雨後瀛臺即景詩(癸酉)内朝視事各區分雨
後餘閒意倍欣西苑行春因命駕仙壺如沐轉氤
氲層樓延閣鏡光裏綠柳紅桃烟靄中不負好
春是今歲可無佳句答東風君鳬官鴈戲文瀾
唼藻依蒲自在歡等是淀池驚繳物笑他擇地得
棲安松篁深處潤沾衣也覺濃隂漸漸肥便放
輕舟剪烟景密雲又作雨絲飛
御製暮春瀛臺詩(癸酉)豐澤耕迴攬好春雨餘臺
榭淨無塵先憂後樂常懷我八政九歌俱重民心
觸清機親翰墨目遊潤景足精神快晴更為吾農
喜播種羣將懇萟畇
御製瀛臺即景雜賦(癸酉)花光豔裔鳥聲諧雨後
三春是處佳流覽朅然思靜憩澄懷堂裏一澄懷
湖山位置仿蓬瀛萬事由來有志成二典三謨
眀式在望洋徒嘆竟何情流杯亭是勝朝蹟從
未臨流泛羽杯却擬吳中千尺雪三間茶舍倚松
開舊時書屋今宣席便與佳名號補桐每展芸
編渾似昔五絃趐首慕薰風
御製仲夏瀛臺即景雜詠六首(癸酉)黃頭艤棹待
金鼇太液輕風送畫艘明日致齋遊未得好因路
便事清遨紅墻曲折鏡光開芝字隄頭聳趯臺
却笑劉郎虛費事遥從海上覓蓬萊假山樹子
近天然閱世於今四百年恰似雲中吠雞犬略因
津逮亦成仙入夏松篁森靜&KR1086;竹罏小試午風
時三間靜室無多子何事頻來去每遲步出松
門又放舟蕉園鐘磬落聲幽横從玉蝀橋邊過白
塔凌雲更舉頭樓臺位置規浮玉為愛空明接
水天壁上恰書江國詠一彈指頃向三年
御製秋日瀛臺即景詩(癸酉)高秋霽景暢登臨山
色湖光效靜深遐想貞觀留治蹟也教泉石一娛
心金碧樓臺學嶠壺假山松檜綠隂扶涵元殿
裏天香放勝賞明看畫作圖豐澤當春憶演犁
黃雲今幸黍禾齊艱辛稼穡三時望曾未腁胝共
兆黎太液波澄鏡影空蘭舟沿泛韻秋風尋常
想像稱佳話那似當前體認工瓊島峰巒翠岌
峩浮圖尊勝漾明波誰教日下傳春景可識秋光
不讓多
御製新春瀛臺即事詩(甲戌)開正行樂合瀛蓬漢
樹唐花試冶融韶景幾分春勝裏朱樓一朵翠雲
中昨來歲序殊新舊資始乾元協雨風過眼寸隂
求日益關心萬姓祝年豐
御製冬日瀛臺即景詩(甲戌)金碧樓臺望欲仙幾
餘攬結自東旋盆梅芳已傳冬節庭樹蒸纔别半
年那得澄心延几席恰如過眼看雲烟擬詢葺築
曾何謂不覺難酬笑囅然
御製新春瀛臺即事詩(乙亥)步輦平明出趯臺湖
山氣象已韶佳延樓綺畫連三島喜爆春聲達六
街報午蓮筩明逓漏向陽蕪毯隠留荄雲客西北
看來重擬綴天花點玉階
御製曉春瀛臺即景雜詠詩(乙亥)春祈將届還清
禁西苑因之路便臨都為前朝甘雪足仙臺物物
悅予心液池新水嫩鵝兒浮拍蘭舟畫裏移却
憶冰嬉曾幾日迅於駒隙莫如時簷間雲是嵰
山雪試問支硎更藉無却喜收來仙露潔竹爐茗
椀試斯須明亭曲砌淨無塵和淖昌昌報好春
却上慶霄樓上望畫屏直北玉嶙峋
御製暮春瀛臺即景雜詠詩(乙亥)花明柳暗暮春
初韶秀青山過雨餘不擬流觴修禊事龍跳為乏
右軍書日知閣對流杯處觴詠當年集翰林鼓
響舂音曾幾載却成佳話壁間吟松蕤石秀皆
因舊茶舍三間自我成昨過田盤千尺雪耳聲目
色至今清溶溶春水漾輕舠戟戟新蒲起鷺翿
最好春隂瓊島望綠瓊雲上㙮輪高金源團殿
記春明太液低臨玉蝀横設使崑崙誠可到此間
十二是曾城堂俯漪瀾翰墨清熙春風物總怡
情一拈鬚一章詩就率易由人著語評
御製新秋瀛臺雜詠詩(乙亥)雨霽輕輿登趯臺假
山窈窕復崔嵬補桐書屋芸編展金井葉飄書案
來紅樓翠樹俯澄瀛砌下蟲音似有情半月風
光剛瞥眼幾多秋意逼人清綠船&KR1081;&KR1081;泛蘭漪
爽拂秋風太液池一帶輕烟纔傍岸露珠猶在柳
絲垂雲閒天淡真佳候夜雨朝晴最稱心底事
此中翻切切曰予無處可忘欽
御製立春日瀛臺雪中春望詩二首(丙子)初歲欣
占第一祥繽紛瑞葉應勾芒延樓五雉皆成玉溫
樹三花總是唐緬邈渾如連遠色氛氲真似豔韶
光祈年誠慰慰還懼夏長秋收正爾長經冬望
澤每無眠慶值春朝吉事駢訝可行時向蓬島真
成舉步踏瓊田霏微瑞色扶仙木颯灑寒光映綺
錢有喜得教近臣共重華文會例依前
御製正月晦日瀛臺詩(丙子)華鐙排日度侵尋典
學明禋要並欽敢事嬉遊御苑駐用因齋戒法宫
臨趯臺路便聊留目霽雪泥融足慰心却笑湖山
常自若先憂曾幾暢清襟
御製新秋瀛臺雜詠詩(丙子)琪花瑶草露華浮水
面風來香滿樓怪底今朝披颯爽日交秋月節迎
秋名園日涉方成趣我却踰時始一來了識餘
閒不多得猶然位置復何哉竹蹊詰曲如詩讀
湖石玲瓏當畫看&KR1231;步不妨過半里心舒雨後曉
秋寒花鳥契幽皆悅目林泉遠俗總怡情設教
著處標名字反覺區區太泥生
御製秋日瀛臺詩(丙子)碧樹朱樓翠島峋到來人
似月中人千枝共愛霏金粟九斛誰當輸玉塵境
詣幽惟却藻繢水澄波處養冲真笑予未是忘言
者鳳咮龍香率喜親
御製新正瀛臺詩(丁丑)春到皇州始臺臨禁苑西
暖將融翡翠凍欲解玻瓈盆雪梅彈萼隄烟柳漸
稊假山如讀畫生意解供題藻繪呈窗綺花牋拂
几綈行將命春駕澤國慰來徯
御製泛舟至瀛臺即景三首(丁丑)玉蝀新修飲練
横輕舟直擬達仙京由來太液一池水三海何人
浪與名黃頭緩著盪蘭橈為愛芳荷浥露饒襲
襲清香無遠近蓬瀛猶在錦雲標補植高桐出
老枝團隂障暑綠參差墨壺書策三庚靜正是當
年敬業時
御製雪後瀛臺即景是日復雪詩(丁丑)巳喜公田
三寸滋又看仙島六花蕤非烟非雨有如是於畫
於詩無不宜細糝長空方緬邈遠綏曲岸漸迷離
竹罏雖具何曾試今日幾餘可試為
御製新春瀛臺詩(戊寅)祭臨吉戊返宫垣路便南
臺小駐軒綺戸歲屏猶未徹仙壺春事已堪論柳
稊欲展風還弱梅萼如嫌旭乍温逐處題詩寧慮
複盤盂几杖意斯存
御製仲春瀛臺詩(戊寅)王宫將執鎮路便此來臨
雨後出耕㹀冰開下水禽金摇絲柳重綠吐綺莎
深萬物熙春意從知造物心
御製新正瀛臺小宴御前藩王大臣及漠咱帊爾詩
(己卯)運斗屠維單閼迴順時行慶合瀛臺千羣
尚可冰嬉試三接都教春宴陪屏翰何妨厠葱嶺
歡娛齊說到雲來鵠場晴靄因觀射示遠寧徒好
樂哉
御製新正瀛臺即景詩(己卯)携觀惠示遠來人取
便蓬壺一攬巡延賞樓臺皆恰當向陽景物又從
新湖山故是神仙地松竹那論己卯春慶節皇州
簫鼓閙愧稱身先俾還淳
御製仲春瀛臺詩(己卯)右壇祭罷待經筵餘暇仙
壺一覽便冰脆無人步太液柳柔有鳥織輕烟愛
觀生意方陶矣雅勝韶華特熾然隨處清供成小
憩悅心惟是手芸編
御製仲春瀛臺詩(己卯)將視朝儀又進宫趯臺路
便喜舟通土烝香潤雪消後水漾波新風暢中弄
眼柳纔幾絲綠含胎桃未十分紅欣觀物物皆生
意保合太和總化工
御製望瀛臺未至詩(己卯)執豕修宫祀儲牛逮藉
田必躬伊古訓清蹕以時旋帶水盈盈隔凝雲漠
漠連三壺疑在即宛似望瀛仙
御製人日瀛臺即目詩(庚辰)問
安長樂噦鸞聲佳祉欣占人日晴祗以對時懷位育因
之取便到蓬瀛歲華見說登臺賞國典惟遵徹樂
韺寳月樓頭春色好為因一攬萬民情
御製瀛臺賜宴安集延來使即席得句詩(庚辰)奉
檄猶慚力未宣不旋書捧使來專閉關難學漢光
武謁陛何期安集延西苑都稱到天上南蘭羣喜
沐恩先仰流嘉彼明於順三接應申錫賚駢
御製瀛臺賜宴拔達山來使即席得句(庚辰)歸俘
獻馘識忠誠貢使隨來萬里行第一西方足嘉國
無雙天下此都京俾觀禮樂三千盛待賞烟花午
夜明重譯又須宣象寄筠冲語異逮蓬瀛
御製瀛臺曲宴外藩詩(庚辰)仙壺曲宴答韶年舊
典惟兹憓愫聫北漠戸庭真密邇西瀛裘帕許參
連兜離歌與任僸舞拔達山將安集延近悅遠來
寧易易側身基命益乾乾
御製瀛臺宴拔達山諸部回使詩以紀事(庚辰)遠
吏徠朝宴遣歸傾誠憐彼戀依依燈宵剛度韶春
麗夜雨欣晴瑞旭輝乍可頒餳聫撒荔何妨卉服
接絲衣從來曰信大蒙重安爾耕桑永受禨
御製瀛臺泛舟觀荷三首(庚辰)朝來驟雨打新荷
雨後拏舟賞若何白閃露光飛上下紅滋霞影舞
婆娑火氣全無甲煎香木蘭輕漾喜晨涼詩人
耳食擬天上可見黃姑錦段張風翻露蓋深還
淺雨洗紅粧正復欹寳月樓頭迴看好分明宜畫
又宜詩
御製仲秋瀛臺詩(庚辰)慶成率衆叩
慈寧用奉
安輿返禁廷郊外豐收欣飽看苑中佳景得閒停碧天
望月將圓滿太液秋風正渌渟桂樹本來蟾窟種
幾枝金粟倚虛櫺
御製雪中瀛臺即景詩(庚辰)徹夜繽紛曉勢并問
安迴與步瑶京低飄曲岸時疎密細糝長空鎮繆縈羃
柳寒藏棲鳥語挂崖凍隠落泉聲冰蹊試屧堪遲
意即景無端拙速成
御製新正瀛臺即景詩(辛巳)鳳閣咨安
茀禄躬西華路便趯臺通落成錫宴衣冠侣待備閒遨
松竹叢樓現祗疑瀛海表人行都在玉花中陽和
即漸舒條鬯春祉還思與物同
御製正月晦日瀛臺即目詩(辛巳)燈夕林園慶賚
成明禋典學要躬行駕言用返中宸禁路便聊遊
西苑瀛消雪樹根白餘潤向陽苔色綠生榮景龍
往事無須述風物含韶獨暢情
御製仲夏瀛臺詩(辛巳)雨霽朱明曉亦涼順塗摠
駕賞烟光誰言城市無三島即聽松篁有八瑯荷
未放花先吐葉燕來窺戸舊巢梁弄田自是芃新
穎悅在農郊景勝常
御製望瀛臺未至因題其壁詩(辛巳)御園宜夏日
亟圖趨爽還液岸度肩輿過置咫尺間著句題其
壁亦如親歴㫋試看昔親歴所題奚殊焉瀛臺信
瀛臺木石皆神仙笑似掔腕人可望不可攀循
藻韻樓折而東南向者為補桐書屋
皇上曩時讀書之所也庭有雙梧其一為風雨所摧
乾隆甲子之歲
命奉宸補植之因顏為補桐書屋而以舊桐斵為四
琴貯書屋中
御製補桐書屋作(甲子)瀛臺雙桐向所有因循枯
一成獨樹秋夜春朝失侣隂認巢好鳥徘徊去老
幹吟風似作悲團葉無心菶承露樹猶如此人何
堪爰命郭槖為補足佳蔭依然罨綠窗相得乍喜
矧相妬未必人心似樹然世間雲雨紛新故倚桐
無語立斯須彷彿廿年前覓句
御製春正曲宴外藩因至補桐書屋詩(丙寅)梅放
香珠草茁芽果然春色最仙家恰聽松竹勝韶管
適可琴書悅歲華蜀紙再臨春日帖越甌一試雨
前茶駐年要識無常住次第花櫺旭影斜
御製新春補桐書屋詩(丁卯)嘉宴錫遠人翠䍐駐
西苑光風柳外摇春色壺中宛徙倚憩書屋俯仰
盼雲巘池陽冰漸脆墻隂雪初㬉嫩莎忽已萌生
稊未能綰孤琴何必撫雙鶴原堪欵幾餘此靜討
逸興復不淺大哉造化功妙矣韶華轉
御製補桐書屋率題(丁卯)温暾曉日一窗紅窗下
工夫想像中昔日今時猶歴歴補桐書屋自雙桐
枯枝早是中琴材新幹扶疎翠影堆淨几明窗
新得句肯教虚度此頻來石門松影欝蕭森書
室三楹倚碧岑階下淙淙鳴曲注朱絃不奏亦琴
心
御製補桐書屋作(己巳)書屋蕭閒研席清嫩陽堪
愛一窗明靜中底覺華年近時聽街衢爆竹聲
松門石磴步徘徊五色雲中望趯臺最愛庭柯餘
雪在錯疑昨夜綻寒梅每教舊句聯新句可識
今年即去年憂樂向來何處著惟餘省歲念無遷
御製補桐書屋作(辛未)初歲喜傳陽仙壺得春早
玉梯步嶙峋石門尋窈窕芸齋小留憩琴音和春
鳥風竹動琅玕雪梅綴朱藻契理獨忘言佩文因
味道
御製補桐書屋詩(甲戌)假山疊磴窈而深四壁琴
書翰墨林俯仰箇中猶故我補來桐樹已成隂
御製補桐書屋詩(乙亥)倚巖書屋灑然清簾上韶
光泛額旌幾暇悅心古圖史新春行樂小蓬瀛墨
壺琴薦相前後舊詠新裁自品評靜聽市聲真富
庶幾多返樸厪予情
御製補桐書屋詩(丙子)詰曲玲瓏石逕深每來端
是稱予心新枝萋菶待三月舊樹風華在四琴題
壁詩成今續昔開函書展昔猶今窗前正作紛糅
勢却為農祥喜不禁
御製補桐書屋題四琴之作(戊辰)舊桐已枯命工
斵為四琴名之曰瀛蓬仙籟湘江秋碧臯禽霜唳
雲海移情既成匣而藏之仍置補桐書屋中徘徊
感舊輒以命篇愛爾特生質成琴亦足豪七條
龍在軫四美友成曹非㸑休稱蔡有弦何礙陶即
看題句者兩鬢點霜毛
御製四琴詩(乙丑)瀛臺補桐書屋所餘老桐因循
復枯惜其材製為四琴各錫之名而題以詩(瀛蓬仙籟)
弱水湯茫不可極有山三點突焦黑齊人掔腕徒
相憶中多不死森森植不為㸑下為牖北無弦亦
可鳴以默靜好天然中繩尺鳳嗉玉軫太古式偈
演無生仙籟畟比丘得道山叟寂補屋主人餘結
習枯榮入目迷五色(湘江秋碧)不解攫醳解琴意七絃
挂壁何不可暉十有三丁晨星導和理性圖書左
湘江夜月來水仙窗映飄蕭綠隂鎻何須鳴玉覓
金儒愛渠亦復周旋我(臯禽霜唳)招鶴棲桐桐即鶴斵
桐肖鶴鶴即桐幻哉今昔今原昔是一是二將無
同龍齦鳳額渾餘事春風秋月何怱怱(雲海移情)補桐
時節桐森森因風常作太古音曾不幾年鄰死灰
當前枯菀同陶隂底俟為薪識偉物雷霄裁作冰
絃琴成連古有今則無移情詎必雲海深棐几高
張殿閣凉南風一曲渺予心其東室聫曰摩空
野鶴養真性遶壑風泉清道心西室聫曰清隂
欲凌霄漢上遠意自在山水間北向者為隨
安室聫曰柳隂分綠籠琴几花片飛紅入鏡屏
御製題瀛臺隨安室詩(辛巳)書室依林俯碧瀾文
窗紗綠稱遐觀庭虛松栢泛清籟坐久衣裳生峭
寒觸目有懷皆遠俗忘言何處不隨安爐烟晝永
禽魚適長嘯一聲天地寬又折而東山逕間為
待月軒軒南有海神祠軒北有亭亭西為
鏡光亭東為牣魚亭循綺思樓而西山上
有臺扁曰八音克諧稍北為長春書屋聯曰
松烟衝翠幄雲逕繞花源屋後小室曰潄芳潤
聫曰勝地尚傳詩句在好山合作畫圖看其内
奥室聯曰悟物思遥託悅心非外求
御製賦得潄芳潤詩(庚辰)窈窕雲廊轉邃清芸閣
通經書趣有永翰墨樂無窮潤發心源濬芳含意
蕊融集虚原踐實釋躁非談空浴德期瀐漬研精
勉擴充詎惟資藻句二典企欽崇由長春書
屋而西臨池有亭三楹扁曰懷抱爽左右山石
間有劍石二上刻插笏二字亦
御筆也
瀛臺之南隔池相對為
寳月樓液池南岸向無殿宇乾隆戊寅建樓於此
北與瀛臺相對南臨皇城俯見長安西街
朝騎樓廣七楹樓上扁曰仰觀俯察聫曰佳興
四時同圖呈苑裏清光千里共鑑徹池心樓下
東室北間扁曰錯繡曰卷綃聯曰雲容水態從
頭會秋月春風取次拈又曰玉宇近高寒欄憑
十二慶霄增朗徹界俯三千又曰烟雲舒卷攬
勝賞松石古淡怡遠情南室扁曰芳援曰玉萃
聯曰雲歛琳霄目因迥水澄蘭沼意俱深又曰
寫影水中央萬川同印澄輝天尺五一鏡常懸
又曰風物似登瀛景呈瑶島雲山疑罨畫影漾
金波
御製寳月樓記文有神會落筆可以千言興有時
來待機不妨數歲寳月樓記之作遲速蓋有如是
是寳月樓者介於瀛臺南岸適中北對迎薰亭亭
與臺皆勝國遺址歲時修葺增减無大營造顧液
池南岸逼近皇城長以二百丈許闊以四丈許地
既狹前朝未置宫室每臨臺南望嫌其直長鮮屏
蔽則命奉宸既景既相約之椓之鳩工戊寅之春
落成是歲之秋久欲為記輒以片時往來率即成
詠罷輟兹始叙而記之蓋是樓之經始也擬以三
層既覺大侈則減其一延不過七間袤不過二丈
據岸者十之四據池者百之一池不覺其窄岸不
覺其長拾級而登布席而坐則雲閣瓊臺詭峰古
槐峭蒨巉巖聳翠流丹若三壺之隠現於鏡海雲
天者北眺之勝概也憑窗下視迥出皇城三市五
都隠賑縱横賈貿墆鬻列隧百重華蓋珂馬劍珮
簮纓撫兹繁庶益切保泰與持盈此則南臨之所
會也於東則紫禁紫微左廟右社規天矩地因上
因下授時順鄉玉堂金馬慙茅茨於有虞法卑室
乎大夏奉此宫室每同漢文恐羞之情也而其西
則西山起伏連延朝嵐夕靄氣象萬千春雨霂而
農興秋霜落而林殷是又神臯繡壤下視三都與
兩京也樓之義無窮而獨名之曰寳月者池與月
適當其前抑亦有肖乎廣寒之庭也夫人之為記者或
欣然於所得而予之為記常若自訟是宜已而不
已予亦不知其何情也系以辭曰樓之聳惕居
高以悚樓之廓坦吾心以樂樂與民同悚勵已恭
樂不忘悚樂斯益永謂悚匪樂悚不可藥摛辭壁
間因識意之所存
御製題寳月樓詩(己夘)南岸嫌長因構樓樓臨直
北望瀛洲一泓水鏡呈當面滿魄冰輪映舉頭金
掌夜盤流沆瀣玉街晨珮響琳球康家佳句誰能
繼處上常盈保泰謀
御製登寳月樓詩(庚辰)聳出宫城五色雲皇都佳
氣鬯氤氲居中攬外襟懷暢擊轂摩肩職植殷正
看銀屏當七日且遲玉鏡與平分近臣惟是知有
喜那識持盈一念勤
御製題寳月樓詩(庚辰)四時寳月最春秋秋較春
還勝一籌看桂勝於看梅冷對晨饒却對宵留有
雲亦為管絃避便夕那資燈火稠韻語更因思白
傅可能到此不登樓
御製寳月樓詩(庚辰)輕舟遮莫岸邊維衣染荷香
坐片時葉嶼花臺雲錦錯廣寒乍擬是瑶池
御製登寳月樓詩(庚辰)樹古延颸爽荷香淨露晨
艤舟登寳月拾級俯銀淪首善皇州地興賢蕊榜
辰天街珂馬客甫纔退朝人
御製寳月樓題句(辛巳)東北風吹律應條密雲微
雪灑崇朝冰牀碾玉雙輪朗月閣梯霞百級超勝
啟瑶筐逮人日燈懸松棟迓元宵御園燈火常年
例分付高樓自慶霄
國朝宫史卷十四
