國朝宫史卷十三
宫殿三
内廷二
月華門之西為西一長街南即内右門中為
近光右門北為長寧右門轉東即瓊苑
西門也由近光右門而北向東之門凡三曰
咸和右門廣生右門大成右門咸和
右門之西相對為純佑門中間南向者曰
永夀門門内為
永夀宫前殿
御筆扁曰令儀淑德廣生右門之西相對為崇
禧門中間南向者曰翊坤門門内為
翊坤宫前殿
御筆扁曰懿恭婉順後殿扁曰懋端壼教聫曰德茂
椒塗綿福履教敷蘭掖集嘉祥大成右門之
西相對為長泰門中間南向者曰儲秀門
門内為
儲秀宫前殿
御筆扁曰茂修内治以上三宫俱順治十二年重建
三宫之西為西二長街南則螽斯門北則
百子門也街西與純佑門相對者曰嘉祉
門再西為啟祥門中間南向者亦曰啟祥
門門内為
啟祥宫前殿
御筆扁曰勤襄内政與崇禧門相對者曰敷華
門再西為綏祉門中間南向者曰長春門
門内為
長春宫前殿
御筆扁曰敬修内則後殿扁曰德協坤元西室扁曰
德洽六宫與長泰門相對者曰咸寧門再
西為永慶門中間南向者曰咸福門門内
為
咸福宫前殿
御筆扁曰内職欽承聯曰敬順禔躬吉温恭受福宜
後殿扁曰滋德含嘉聯曰天倪超萬象神氣領
三無東室扁曰琴德簃西室扁曰畫禪室以上
三宫俱康熙二十二年重建此西六宫之敘置
也百子門之北向為乾西五所近東者今為
重華宫
皇上龍潛時舊邸也宫之前曰重華門門内為
崇敬殿殿内扁曰樂善堂
皇上潛邸時書也聯曰
聖訓光昭敬誠常自勗天倫敦敘忠孝在躬行張廷玉奉
命書也
御製樂善堂記昔樂善堂集中有所謂樂善堂記
者蓋用此堂之名以名圓明園
賜居桃花塢之堂而記亦記彼處之勝與宫中此堂無
涉也然彼時之樂善祗數典漢東平王以為亟今
斯堂則為重華宫之前殿不可以桃花塢堂之記
槩之因思東平之樂善原數典于大舜所謂樂取
於人以為善也兹適為重華宫之前殿則今之樂
善祗宜景仰大舜之為而不必更囿於東平之蹟
矣夫大舜之取諸耕稼陶漁之善世遠固不可徵
而詢岳咨牧載在虞書者彰彰可考無非舍己從
人與人為善而地平天成庶績咸熙胥於是乎基
之是乃千古帝王之法則而非藩服屏翰者所可
相提並論其事體大而責任重也昔之效東平為
甚易今之企大舜為綦難是不可無記以朝夕體
之心而措諸政也然而其志在是其慙亦在是矣
堂之東西暖閣俱供佛像東暖閣
聖祖仁皇帝御筆扁曰意葉心香聯曰蓮花貝葉因心
見忍草禪枝到處生西暖閣
御筆扁曰吉雲持地聯曰滿字一如心得月梵言半
偈舌生蓮堂之後為
重華宫東室扁曰芝蘭室
世宗憲皇帝御筆聫曰芰荷香繞垂鞭袖楊柳風微弄
笛船西室
御筆聫曰篆裊金爐入座和風初送暖花迎玉佩映
階芳草自生榮
御製題重華宫舊書室詩(癸亥)何曾寂寞仲舒帷
依舊明窗受暖曦閒却七絃調雁柱汲来六一煑
銀絲三餘樂有陳編伴幾暇權無奏牘披彷彿當
年吟破臘掞牋搦管恰移時
御製春正與諸王及内廷大學士翰林等小宴重華
宫聫句復得詩三首(丙寅)蘭殿辛盤迓早春展
親更復洽臣鄰從来盛事成佳詁况是宗藩與吉
人金荔色酣珠乍點玉梅香度粉初皴說之燈夕
詩如繪花萼樓前雨露新報道東來風是條鴻
龍運斗已旋杓柍桭煥彩春方麗鳷鵲堆銀雪未
消五色書雲光燦爛雙葩結燄影招摇慶雲半壁
懸西宇景物迎人正復饒初韶應律正光昌亶
矣春和聚一堂殷鼎調梅惟傅相漢臺賡句有梁
王樂調大蔟鳴虞磬節煑浮圓勝楚餭同任股肱
民社寄勖哉無或負明良
御製重華宫新正試筆詩(丁卯)旋轉東皇又踐春
光風嫩日凑芳辰聲傳爆竹千門喜頌入椒花萬
象新牡礪窗前梅遞馥屠蘇杯裏酒餘醇撫時奉
若奚謀志資始乾元在體仁
御製新正令日重華宫恭侍
皇太后宴詩(丁卯)令日韶光令重華喜氣重綺筵
王母夀綵勝早春容爵繼屠蘇捧屏開仙木穠篩簾晴
旭麗噴鼎瑞烟濃恃
愛頻申勸承
恩忘致恭宫中行樂處錫類萬方從
御製新春與大學士並内廷翰林等重華宫聫句小
宴復成近體詩(丁卯)興慶宫中翰墨筵每教令
日紀韶年情關一德聫堂陛樂叶八音調管絃體
物漫稱詩禁雪抽思應許興奔泉天街爆竹聲砰
礚却喜陽和萬里宣
御製重華宫書室題壁詩(丁卯)餞秋時節破冬初
旭影温暾在綺疏依舊年光經一紀每從幾暇樂
三餘猊煙靄靄縈銀蒜蓮漏泠泠滴玉蜍静憩非
關參半偈暫教六欲少因袪
御製新春奉
皇太后重華宫小宴詩(戊辰)紛來鸞鳳數無央玉扆
金輿擁百祥西望瑶池降
王毋東迎蒼駕蒞青皇魚龍曼衍頻陳瑞火樹蘢葱待
熻光七種豫挑人日菜
萬年先進上元觴
御製新正重華宫侍
皇太后膳詩(己巳)開紀亞新禧承
歡敢後時青陽臨左个
王母降西池許案還增感莱衣勉自持畫屏層鏤勝寳
樹疊分枝花艷先春發燈光入夜披更期三五月
輪滿泛瑶巵
御製新正重華宫侍
皇太后宴詩(庚午)獻春行慶始天家
王母斑龍降葆車風到五朝初有騐人當七日半非賖
華燈光引團圞月椒酒香留泛㶑霞邀得
慈顔歡顧處上林猶積玉為花
御製新春重華宫詩(辛未)即漸青韶到玉鑾新年
書史伴清歡錦呈天鹿裁幡勝篆引仙凰噴麝蘭
風定蓮壺添永漏雪融鴛瓦避輕寒奏章尚簡心
餘暇鏡古勤思體治安
御製重華宫侍
皇太后宴詩(辛未)首歲熙春宴重華介
夀辰綵屏開令節瓊爵獻
慈親樂奏十年曲燈迎五夜新樓頭紛瑞玉淑氣協鴻
鈞
御製重華宫侍
皇太后宴詩(壬申)初春景物鬯和韶繡衮承
歡載頌椒寳籙重欣開綺甲瑶觴首介獻芳朝沉香火
底銀簧暖濃麝風前玉蘂嬌願共寰中尊愛意千
秋萬歲奉
東朝
御製重華宫小宴大學士及内廷翰林諸臣詩(壬中)
重華文宴集羣仙瑞應瓊樓霽景鮮民瘼心關
既均此
天恩額慶合同然閒拈吟管聊酬節笑指春柈又隔年
賀監金門重應制致予逸興益飛遄蓂開十葉
應昌辰和會衣冠燕愷申生面齊看戲毬獸别裁
奚藉捉刀人毋相容易一堂樂共尚疇咨四海春
嘉夜傳柑遲五日冰輪如待載賡頻
御製新春重華宫恭侍
皇太后家宴詩(癸酉)孫曾引領綵衣迎行樂宫中和
氣盈鴛瓦棲雵為喜色鳳笙按曲是春聲五辛盤
獻先人日六葉蓂舒正午晴愛敬一心承
色笑願留羲馭駐南榮
御製重華宫書室疊舊作韻詩(癸酉)芸籍依然此
緹帷偶來小坐惜流曦知行未逮玉無玷俯仰幾
何鬢有絲兩字聖狂銘切凛千秋治亂鏡明披徘
徊擬欲賡前詠落筆都成自愧時
御製新春重華宫侍
皇太后宴詩(甲戌)西望瑶池近羣迎
王母臨歡同萬方養春始九重深屏綴延年篆笙調太
蔟音六鼇蘭作燄百寳霧成隂入畫元朝慶徵詩
吉字吟瑞霙飄喜氣
天意即人心
御製新正重華宫恭侍
皇太后宴詩(乙亥)慈祥門對啟祥開西望鸞儀
王母來寳勝瑞迎人日帖綺筵
夀介紫霞杯和風未覺舒宫柳晴旭渾看綻殿梅入夕
九華迎令節更聞萬戶閙春雷
御製新正重華宫詩(丙子)銅龍問
安迴紫鳳披圖始屏展椒餘馨帖懸勝裁綺青宫奉時
韶丹書凛敬止南望江鄉遥饑寒徧閭里西厪雪
嶺外勞苦衆軍士萬方縱小康兩端切深揣方伯
新奏雪邊郵亦報喜受俘指日期多稼三秋擬
御製新正重華宫侍
皇太后宴詩(丙子)淡蕩青陽盎棼煴瑞旭舒載陳家
慶宴欣迓
大安輿軟節雖纔過韶春正好初長筵列孫子諸戲舞
龍魚玉食萬方養
仙籌億數餘祥和肇皇室四海遍吹嘘
御製立春日雪與大學士及内廷翰林聫句重華宫
是日復得詩二首(丙子)條風今日是新春吉色
華光靄柍桭茗果雅堪酬盛節杯盤何必亟兹辰
悦心甘澤霑三白堅齒生香試五辛同有燮時祈
歲責即看京兆出耕人青韶入律喜陽和瑞雪
端因兆麥禾散漫烟輕微露日紛敷花發不論科
席珍會處那辭屢墨搨鐫成無乃多不異股肱交
警意載賡庸作豈妨歌
御製新正重華宫侍
皇太后宴詩(丁丑)
安輿迓中禁綵服引諸孫春酒介
眉夀華鐙先上元韶光融瑣闥和氣靄薇垣柏葉千齡
願長承
色笑恩
御製重華宫新正詩(戊寅)春臺此日衆同躋訢合
東皇萬福禔左个青陽迎紫鳳元辰嘉祉應金鷄
載昭土德祈豐楙敬授人時紀攝提兖豫徐淮籌
作乂沮洳幸涸舉耕犂
御製新正重華宫侍
皇太后宴詩(戊寅)青陽雝盎靄龍墀首祚承歡奉
聖慈彤管不勝書
懿德金庭長此御
隆祺寳檠蘭燄九華燭玉醴椒芬
萬夀巵雖是年年依例事如斯約以十千斯
御製新正重華宫侍
皇太后宴詩(己卯)毓德當年處
大安此日扶奉時欣引達養
志冀
怡愉仙木雲成慶春屏勝作符
慈寧千萬夀祥肇歲朝圖
御製重華宫曲宴和闐回長幕咱帊爾詩(己卯)朝
天兼值預朝正曲宴宜教沐寵榮爾父誠為識時
務王臣詎有限裨瀛舊宫小會輕齊史新域来賓
願武成入律東風方凑達春臺樂與物咸亨
御製新正重華宫侍
皇太后宴詩(庚辰)
鳳輦臨龍閣新年第一祥彤庭增喜氣綠野遍春光欣
答初韶令欽稱
萬夀觴枌橑蘭百和勝帖燕雙翔綵服孫曾繞
遐齡日月長宫中行
樂養欲以化羣方
御製重華宫曲宴御前藩王大臣侍衞及内廷翰林
諸臣即席得句詩庚辰曲宴重華隔許年旰宵
惟是厪籌邊却欣汜勝占三白況值武成拓八埏
嘉與賢藩酬綺節便宣翰苑賦瑶篇尚懷奏凱歸
來者風雪長途正著鞭
御製新正重華宫恭侍
皇太后宴詩(辛巳)太昊蒼蒼啟節東氶
歡綺宴合青宫
七旬開秩慶方始四海為家養備隆馥馥芳蕤噴温卉
磑磑新祉繪春工侑盤新果來西域宋史唐書可
或同東廡為葆中殿殿内扁曰古香齋聯曰
四壁圖書饒古色重簾烟篆挹清芬西廡為
浴德殿殿内扁曰抑齋聯曰賞心於此遇即
事多所欣
御製題抑齋詩(壬戌)忩紗浸綠鳥聲頻拂拂花香
戶外新座有蘭烟文作篆壁留箏字額題銀偶然
得句緣新意長自耽書是宿因慚愧當年齋内客
擘箋煑茗一閒身
御製夏日齋居重華宫抑齋作詩(甲子)瑣窗瀟灑
靜無塵得意忘言舊似新但使心中無芥蔕何須
戶外列松筠壁留亥字銅仙駐案有丁年玉帙陳
却愧向來齋内客匡牀消夏一閒人宫後為
翠雲館聯曰古訓手披勤每競寸隂求日益民
依心默運常先萬姓祝年豐東室扁曰養雲聯
曰白雲有古調青山無俗緣東次室扁曰長春
書屋西室扁曰墨池聯曰屛展烟鬟雲鶴閒看
心共遠座凝香篆風松靜覺韻偏清西次室扁
曰澄心觀道妙重華宫之東為潄芳齋齋
内扁曰正誼明道
御製賦得正誼明道詩(辛巳)天人三策對帝命相
江都爰致卒然問惟陳卓爾謨道明功豈計誼正
利休圖試譬魯諮柳堪知越伐吳羞稱五伯詐較
識一仁無終得驕王革何妨諛相誣政經真法訓
漢室最醇儒詮義書屛扆將為出治模東室扁
二一曰莊敬日強一曰高雲情聯二一曰清燕
凝神天和閒處養從容守正元化靜中涵一曰
花香鳥語羣生樂月霽風清造物心東次室門
上聯曰由舊典時式其永無愆思庶政惟和不
敢自逸門内扁曰靜憩軒
御製題靜憩軒詩(丙寅)室是舊書齋一向此習靜
明道有至訓動定静亦定萬幾值清暇詎無堪適
興義府有餘樂琴軒致虚淨玉版頃閒搨吟几仍
晚憑會心皆可參玩物斯為病明窗駒影過誰識
流隂競昔以忘天倪今以觀物性西室聫二一
曰寫誠敬之心禮章樂亮繪恬熙之象日麗風
和一曰綠綺琴彈白雪引烏絲絹寫黃庭經殿
後穿堂扁曰稽古佩文聫曰恭已奉三無澄心
待萬幾堂後東向扁曰金昭玉粹聫曰瑞景瓊
樓開錦繡歡聲珠閣奏雲韶東室扁曰隨安室
啟祥宫之西南向者為延慶門門内為
延慶殿殿後為廣德門門内為撫辰殿扁
曰歛福宜民聫曰生機對物觀其妙義府因心
獲所寧殿後為
建福宫乾隆五年建扁曰不為物先東室聫曰交
泰三陽肇羲象歛時五福恊箕疇西室聫曰香
藹綺疏蕙圃敷榮滋湛露風清釦砌芝房擢秀
映長春
御製建福宫賦居寰中以御物凛
天命兮難諶懼大業之弗勝恒乾惕兮小心戒峻宇與
雕牆鑒酒池兮肉林愧饑渴其未解遑安逸兮是
尋乃者新宫落初玉戺金鋪創名建福義何居乎
蓋是地也圍於宫牆而弗加擴卑於路寢而弗增
華畏炎歊之相偪乃託興乎清嘉儉不至陋幽而
匪遐况在重華之右比之興慶之宫未費司農之
帑何勞庶民之攻經之營之募千夫而齊力如松
如竹閱數月而成功於是殿方馺娑宫比駘盪長
春長樂披青簡而空傳太和保和凭朱欄而相望
千門萬戶兮笑漢制之太奢茅茨土階兮欽堯儉
之堪尚軒號静怡兮期成性之常存齋名敬勝兮
恐舉念之或妄亭顔惠風兮欲膏澤之旁敷閣扁
延春兮與羣生而咸暢觸目警心兮守此志而始
終居安思危兮常厪懷而籌量爾其文石矗立嘉
木叢生羅芝田兮蕙畹來燕賀兮鶯鳴披薰風兮
思解愠對時雨兮樂向榮觀太宇兮調元紀育萬
物兮騐農耕又何必焚隋廷之甲煎樹漢苑之金
莖歌陳宫之玉樹聽唐曲之新聲而始稱悦情也
哉於是而春覽生意而欣欣於是而夏遠煩暑而
灑灑乃其秋也偉西成之可慶乃其冬也體貞元
之凝命載色載笑奉
慈闈而承歡來游來歌與良臣而交儆於以承
先厪肯構而勿忘於以示後庶斯言之是聽重曰洪範
有言歛時五福敷錫庶民與時茂育予宅是居心
乎肅肅受
天之祜匪藉田燭建民之極匪侈華屋繼繩光烈對越
於穆進賢納諫懲惡旌淑志苟懷安是謂不榖尚
慎旃哉永膺
天禄
御製建福宫新春詩(癸亥)禁城景物報和韶初轉
寅方玉斗杓漏洩春光梅破蕾招摇風信柳拖條
池心鏡面冰將解牆角銀根雪欲消棖撥詩腸量多
少新年覺比舊年饒
御製夏日建福宫詩(癸亥)松檜隂森綠映筵可知
鳳闕有壺天含風蘚面紋常縐得雨花心色更鮮
棄日一篇詩詠杜消閒半幅紙臨宣渴烏虬箭無
須報旭影階除即漸還粉褪新竿幾個亭吟風
疎籟亦堪聽最欣幽賞供青睞何必遐觀罨綺&KR0905;
鳥過花林紅瑣碎烟含蘭畹紫丁星假山徹夜流
甘雨夢作匡廬瀑水泠丹楓底事慕山林無那
松篁瀟灑心境自遠塵皆入詠物含妙理總堪尋
金城漏永芙蓉静玉宇宵明象緯沉正是南薰長
養候好將解阜騐鳴琴
御製暮春恭奉
皇太后建福宫賞花侍膳之作(丙寅)新花迴雁報春
歸韶景長舒愛日暉幾个綠筠吟鳳管雙株紅杏
舞萊衣酒斟北斗升玫陛
夀指南山映瑣闈恰喜宫中承
色笑芳辰風物總光輝
御製建福宫紅梨花詩(己巳)不許香風幾度頻嬌
紅嫩綠各争新最憐雨後偏饒韻底事春來易愴
神葉態花姿剛相稱蜂衙蝶陣豈無因一枝佛鉢
堪清供便欲因之悟六塵
御製建福宫對雨詩(壬申)朝隮復棼絲冥濛勢旁
午朝罷此宴息耕犂方待舉前池羅春光潤含花
下土芳菲襲翰思綽約延清覩喜豈喻近臣慰惟
共農父有秋其尚遥無逸以為所
御製建福宫詠紅梨花詩(甲戍)李花太白海棠紅
斟酌穠纖著禁叢最是麝風林月下仙人遥在蕊
珠宫宫後為惠風亭又北為静怡軒扁曰
與物皆春聫曰雨潤湘簾苑外青巒飛秀風披
錦幕階前紅葯翻香
御製静怡軒晚對雨詩(壬戌)不辨鳳城漏如聞金
戺琴楣欄滌暑氣花木沃芳心延爽試風袂迷歸
亂晚禽詞臣已退食玫陛獨清吟
御製題静怡軒詩(庚辰)彤宫宴息處清舒敞雲楣
綷疏例弗卻珠綴奢厭施琴書箇中富間亦陳鼎
彝穆然古與對三代興翹思漢唐兩文帝尚未窺
樊籬三代詎易言以此增忸怩側席恒不遑奚曾
静且怡
御製静怡軒作歌(辛巳)城市人烟庶倍常宫庭繚
繞圍紅牆比較園居實覺熱祇有静怡猶爽凉静
怡爽凉寧繫境白𫝊詩襌趣堪省然予憂樂以天
下自怡詎可常貪静西室扁曰四美具其屏間
則
御筆視聽言動思五箴也室後聫曰墨壺琴薦相先
後舊詠新裁自品評又聫曰蘭殿藹晴暉爐烟
結翠芝宫呈秀采砌草舒芳軒後為慧曜樓
樓西為吉雲樓聫曰吉雲垂大地慈鏡照諸
天樓下扁曰如是室聫曰華海澄明性源離色
相法鈴朗徹覺地了聲聞吉雲樓西為敬
勝齋閤上扁曰旰食宵衣聫曰看花生意蕊聽
雨發言泉閤下西室扁曰性存聫曰致虚涵白
室式古凛丹書
御製敬勝齋詩(庚辰)君道典謨備始終惟一欽丹
書爰取義白室此為箴常有圖書伴如承師保
臨凛乎朽索喻逸豫敢萌心齋西扁曰德日新
聫曰牙籖披古鑒香篆引澄懷其庭中垣門上
東向鐫
御筆扁曰朝日暉其東山石上鐫
御筆題曰飛鳳垣西為碧琳舘東向樓上扁曰静
中趣聫曰參得王蒙皴法寫將杜甫詩情又聫
曰與物皆春花木四時呈麗景抗心希古圖書
萬軸引清機又左聫曰軒墀饒秀潤書史足吟
哦右聫曰味道研精義隨時愛景光樓下聫曰
素心悦澹泊勝托惟静虚又曰窗意包涵畫天
容醖釀春
御製碧琳舘詩(壬戌)疊石為假山植檜稱温樹咫
尺蘭戺間縹緲蓬壺趣雕繪詎足尚澹泊素所慕
可以貯琴書遐心期古遇戶外響輕風琅玕奏韶
濩佳景足一窗新名恰當可奚事建章宫門戸
千萬夥漏報出花鐘篆裊沈檀火後樂惟同民先
憂益厪我永言惸獨哀豈啻富人哿殷懷周海
㝢深居敢宴盤寸隂信不假萬幾焉有閒輕裘念
鶉結玉食軫糲餐聖狂别罔克朝夕凛惕乾肯堂
勵方來保此磐石安碧琳館南為妙蓮華室
聫曰青蓮法界本清淨白毫相光常滿圓又聫
曰轉諦在語言而外悟機得真實之中妙蓮
華室之南為凝暉堂亦東向聫曰十二靈文
傳寳炬三千净土蔭慈雲其南室扁曰三友軒
御製題三友軒詩(丁卯)三友之名始宣尼直諒多
間益德資香山取譬琴書酒放達繄非余所師獨
有玉局稱正見直號植物松竹梅名稱義元隐未
發我將觸類引伸之蒼松自具直之性梅傳春信
諒也宜摐金戛玉時多聞妙喻舍竹其復誰奚待
結契霜雪裏天然同德聲應隨寓意於物有竒遇
名績歴歴琳瑯披十八公的雲西筆海粟長賦留
雄詞定論君子林三字國子博士小篆題更愛梅
事合元宋小清秘物傳今斯㨂金集狐有如是自
天合也非人為嘗鼎一臠足味道况斟雉膏道可
知篋藏書室識寳重窗外延客霜其眉千株一穗
翩左右是一是二誰然疑因蘇遡孔志未逮高山
景物深長思
御製三友軒詩(庚辰)妙蹟緣收益友三名軒聊復
助佳談詎惟笈裏古香挹更愛窗前生意含觸目
無非遠塵俗會心皆可入研覃幾餘適足供清賞
廣厦千間憶輒慙凝暉堂之前為延春閣北
與敬勝齋相對閣内南面扁曰惠如春聫曰
瑶階鶴繞三株樹玉宇鸞鳴九子鈴又聫曰玉
砌風清五色祥光連棟宇銅籖晝静四時佳氣
集蓬壺東室門上扁曰清華西室門上扁曰朗
潤東次室聫曰四序調和懷育物萬幾清暇愛攤
書東面室内扁曰潔素履聫曰山水之間發清
響古今以上多同人右室聫曰拂檻露濃晴樹
濕卷簾風細落花香西面扁曰静觀自得聫曰
閒為水竹雲山主静得風花雪月權又曰燕賀
鶯遷樂意相關禽對語蘭芽桂蕊生香不斷樹
交花左室扁曰芝田右室扁曰蘭畹二層樓上
扁曰澄懷神自適聫三一曰吟情遠寄青瑶嶂
悟境微參寳篆香一曰春靄簾櫳氤氲觀物妙
香浮几案瀟灑暢天和一曰綠水亭前羅帶繞
碧山窗外畫屏開最上樓扁曰俯暢羣生
御製延春閣對雪詩(壬戌)天衣靉靆羃寒原詰旦
瓊霙集瓦鴛望去玉龍猶夭矯舞來銀鳳正聯騫
含毫裁句端溪潤引火烹茶古鼎温卜麥樂餘憂
更繼誰家茅屋凍鴟蹲
御製雪後登延春閣眺望詩(癸酉)瑞霙既委積祥
曦亦曈曨素雲扶柏枝芳颷遞梅叢新正清暇餘
延閣深禁中載豁即景目兼舒體物胸皇都千萬
戶珠樓十二重撫此金甌固益切玉燭融北斗揖
璇杓西山展畫峯和氣鬯萌陽吾將事祈農延
春閣之西門上石刻
御筆南向者曰含象北向者曰懷芳閣前疊石為山
洞磴道幽䆳曲折間以古木叢篁饒有林嵐佳
致山上結亭曰積翠山左右有竒石西曰飛來
東曰玉玲瓏山之西穿石洞而南洞鐫
御筆曰鷲峯南有靜室東向扁曰玉壺冰又扁曰鑑
古聯曰湘管摛新會芸編發古香折而南有聯
曰地學蓬壺心自遠身依泉石興偏幽又曰竒
石盡含千古秀好花長占四時春其上有樓供
大士像聯曰智珠不斷恒河界明鏡長懸兜率
邊又曰流水如有意高雲共此心
御製賦得玉壺冰詩(戊寅)玉壺愔愔嘉夜長華燈
蘭燄冰為光箕風畢雨此清暇潑墨摛毫復靜忙
申申緩箭渴烏水銅瓶芳遞梅花蕊輕裘温室不
知寒無易由言吾過矣
月華門之西相對者為遵義門門西向南者
為養心門中為
養心殿
皇上宵旰寢興之所也凡辦理庶政召對引見一如
乾清宫殿内
世宗憲皇帝御筆扁曰中正仁和
寳座屏上
御筆聯曰保泰常欽若調元益懋哉東暖閣内
御書
皇祖聖祖仁皇帝聖訓曰天下之治亂休咎皆係於人
主之一身一心政令之設必當遠慮深謀以防後悔
周詳籌度計及久長不可為近名邀利之舉不可用
一己偏執之見採羣言以廣益合衆志以成城始為
無偏無黨之道孝者百行之原不孝之人斷不可用
義者萬事之本不義之事必不可為孝以立身義以
制事無是二者雖君臣父子不能保也
皇考世宗憲皇帝聖訓曰敬
天法
祖勤政親賢愛民擇吏除暴安良勿過寬柔勿過嚴猛
同氣至親實為一體誠心友愛休戚相關時聞正言
日行正事勿為小人所誘勿為邪說所惑
祖宗所遺之宗室宜親國家所用之賢良宜保自然和
氣致祥綿
宗社萬年之慶閣下聯曰憂其所可恃懼其所可矜
後室門上扁曰寄所托聯曰汲古得修綆守道
無異營又曰書圃禮園無斁好甌香研靜有餘
清東室為
寢宫西室扁曰隨安室聯曰無不可過去之事有自
然相知之人東南室扁曰明窗
御製明窗詩(癸亥)冬日誠衰日三餘樂歲餘晏温
浮碧網遲麗度朱疏把卷忘言處含毫得句初太
康古有戒俯仰惜居諸
御製明窗詩(丙寅)徙倚明窗下温暾朱鳥光寄閒
忘景急致遠覺時長裝火檀烹鼎扶盆橘染湘玩
辭屆來復安靜養微陽
御製明窗詩(戊辰)冬日故可愛况在明窗間網軒
靜微風蠣牖散嫩暄歲功騐玉燭時序窺銅渾三
餘于焉適萬幾聊以閒陡憶蜀西軍遐心數往還
西暖閣
世宗憲皇帝御製扁曰勤政親賢又聯曰惟以一人治
天下豈為天下奉一人
御製養心殿銘人心惟危在閉其邪道心惟微在
培其芽其閑其培皆所為養操亡舍亡毋須臾放
有如時雨沃此寸田大公順應動直靜專動匪憧
憧靜匪寂寂矧其為君更宜乾惕一念之善百禩
蒙庥一念之惡萬姓貽憂養之之方存誠主敬克
已復禮外王内聖孰本孰末外由内施任重道遠
責萃君師朵殿崇崇顧名思義作此銘辭永訓
後世
御製養心殿四箴我
皇考聖訓曰敬
天法
祖勤政親賢事止四端義該萬理自古帝王莫不守此
以治違此以亂予小子踐阼以來平旦莊誦惟日
孜孜畏與年長會隨時觸爰集經書成句衍義綴
辭各得十六韻入目警心既因自勵亦以昭示來
兹皇矣
上帝(詩)鑒觀四方(詩)昭假于下(詩)赫赫明明(詩)惟聖時
憲(書)承
天而時行(易)終日乾乾夕惕若(易)無怠無荒(書)畏
天之威(詩)勅
天之命(書)不顯亦臨(詩)俾爾彌爾性(詩)惟予一人(書)曷
其奈何弗敬(書)敬勝怠者吉義勝欲者從(國語)日
日新又日新(禮記)清明在躬(禮記)無然畔援無然
欣羨(詩)昭升于上(書)在止於至善(禮記)先
天而
天弗違後
天而奉
天時(易)我不敢知(書)我其夙夜(詩)念兹在兹(書)怵惕惟
厲(書)安而不忘危(易)於緝熙(詩)永言配命(詩)弼我
丕丕基書(右敬)(天箴)明明我
祖(書)既受
帝祉(詩)我來自東(詩)永清四海(書)之綱之紀(詩)惟民所
止(禮記)無忝
皇祖(詩)奉
先思孝(書)作樂崇德(易)肅肅在廟(詩)春禘秋嘗(禮記)思
其所樂(禮記)
聖有明訓(書)如日月之照臨(書)式如玉式如金(左傳)布
在方策(禮記)罔有不欽(書)峻命不易(詩)遺大投艱
於朕身(書)如親聽命(禮記)罔不惟德之勤(書)曰仁
與義(易)迭用柔剛(易)一張一弛(禮記)不愆不忘(詩)
民可近不可下(書)無教逸欲有邦(書)夙興夜寐(詩)
其爾典常(書)啟佑我後人(書)俾爾熾而昌(詩)(右)
(法)(祖箴)
天行健(易)聖人則之(易)克綏厥猷惟后(書)一日二日萬
幾(書)罔遊于逸(書)庶績咸熙(書)曰予一人(禮記)昧
爽丕顯(左傳)與公卿大夫共飭國典(禮記)考禮正
刑一德(禮記)無敢不善(書)夙夜匪懈(詩)敷政優優
(詩)惟幾惟康(書)斯謀斯猷(書)執事有恪(詩)亦又何
求(詩)百工熙哉(書)我獨不敢休(詩)綱紀四方(詩)惟
皇作極(書)先之勞之(論語)不遑暇食(書)念之哉(書)
業廣惟勤(書)勤則不匱(左傳)時乃曰新(書)承
天之道(禮記)純亦不已(禮記)政貴有恒(書)慎終于始(書)
(右勤政箴)粤若稽古(書)眀四目達四聰(書)論
道經邦(書)謂之三公(周禮)三事大夫(詩)百辟卿士
(詩)宣力四方(書)以佐天子(詩)惟后非賢不乂(書)其
惟吉士(書)寤寐求之(詩)任賢勿貳(書)靖共爾位(詩)
期予于治(書)自朝至於日中昃(書)晝日三接(易)若
涉淵水(書)用汝作舟楫(書)臣哉隣哉(書)尚克相予
(書)予其敷心腹腎腸(書)出入自爾師虞(書)假以溢
我(詩)我應受之(詩)用勱相我國家(書)邇可遠在兹
(書)人亦有言(詩)惟治亂在庶官(書)所寳惟賢(書)惟
一德一心(書)欲至於萬年(書)(右親賢箴)
御製養心殿古幹梅詩(己未)為報陽和到九重一
枝紅綻暗香濃亞盆漫應辭東嶠作友何須請老
松鼻觀參來諳斷續心機忘處對舂容林椿妙筆
林逋句却喜今朝次第逢
御製養心殿杏花詩(辛酉)託根依玉砌綻蕊臨珠
殿卻羞欺雪梅小試宜春面案香風度簾晝静霞
明扇方厪蔀屋憂未擬華林宴
御製仲冬養心殿詩(壬戌)積素凝鴛瓦更籖遲漏
銅華榱横蜆紫藻井倒茄紅几淨詩情逗窗明梅
意融南飛金翼候欽若凛淵衷
御製養心殿對雪詩(壬戌)密雪灑遥天同雲棟宇
連宫梅重滲玉殿柳先裝綿節卜春和近恩叨
帝澤宣隴畦凝思處綠麥正芊芊
御製仲春養心殿詩(癸亥)棼燎煥神煦春信歸候
桃詄蕩雙闕開盎盎眄神臯平秩厪予懷與物含
甄陶身居九重上心為天下勞
御製養心殿杏花疊前韻詩(甲子)吉亥將耕耤齋
居臨朵殿映軒芳樹嘉復覩春風面難尋吟思邈
依舊陽和扇望澤方憂農遑適清閒晏
御製養心殿杏花詩(乙丑)清曉光風拂玉墀絳雲
香雪映窗枝無端春暮相看際正是年來共賞時
脉脉難傳徒畫筆盈盈不盡是芳思榮枯悟得皆
常住誰藉傳真谷與熙
御製養心殿碧桃樹詩(乙丑)芳姿拈咏感無端露
井依依艷未殘九十韶華都過也尚攜春色待人
看豈是春光為少留新愁舊恨記從頭由來仙
樹元都種不落詩人淚不休
御製養心殿杏花詩(丁卯)昨夜女夷剪綘紗網軒
新對一枝斜因思杜牧風流句又見清明時節花
戲蝶不妨供點綴流鶯未許恣周遮色香紛處堪
清悟石鼎烹雲沃道芽
御製季秋養心殿詩(丁卯)閱武揚鑾返北庭軒宫
疇政騐辰星有秋歷覽登三鬴旰食惟期協九經
温樹延年餘翠影寒花正色發幽馨災黎陡憶吳
淞郡廣殿高居敢自寧
御製新春養心殿詩(甲戌)蒼龍轉玉斗紫禁誾青
陽金戺蓂葉舒綺殿梅英芳奉時欽體仁祈歲顒
屢祥開年百務簡惕夕一心強好惡戒己私詩書
挹古香疇咨竚有翼勅命勵無疆
御製養心殿對雨誌懷詩(己卯)適纔郊外來悉心
閱農務高下總迴青刺土青秧佈下濕實潤隰高
原耕不誤及觀太液池涸澤仍如故因思再雨佳
傍晚霏甘&KR0584;雞樹枝生烟鴛瓦溜垂霔玉溝流不
及釦砌積水聚此雨誠酣暢&KR0908;渠定灌注清苑應
普霑潞河通舟路交易噬嗑資刳木涉川輸民惟
赴時勤我以大公付絶勝補偏為功倍
天恩遇
御製新正養心殿詩(庚辰)西師歸振旅東陸舒由
庚執徐奉執圭持躬凛持盈三白兆宿歲萬幾簡
新正閒中足養心而予有所怦懷安豈良圖無逸
斯元亨自強勵不息善長自偕行
御製養心殿齋居雨後作(庚辰)雨過河源爽氣鮮
炎風不到黻屏邊咄哉無易由言爾可忘周書廿
七篇
御製養心殿晚坐詩(庚辰)園亭多水木自是氣清
凉宫禁翡翠瓦五雉圍紅墻夏候所弗宜暖氣蒸
炎陽朝儀詎可闕適已寧云臧兹來乃迥别竟日
爽風颺立秋遲三日律先報白藏晨從郊外來多
稼雲將黃既欣望歲稔且免籌邊章九州奏書連
云時若雨暘諸凡皆順吉惟是敬不遑
御製養心殿晚坐詩(辛巳)園林夏氣清空庭市烟
近視朝不可闕暑節彤闈返雨霑弗覺炎凉颸鷄
樹晚此時雖幾閒農務籌邇遠大抵麥收佳禾黍
苖芃菀但祈時暘若可冀西成允誰為無望人望
歲吾尤緊其西室扁曰三希堂聯曰懷抱觀古
今深心託毫素
御製三希堂記内府秘笈王羲之快雪帖王獻之
中秋帖近又得王珣伯遠帖皆希世之珍也因就
養心殿温室易其名曰三希堂以藏之夫人生千
載之下而考古論世於千載之上嘉言善行之觸
於目而會於心者未嘗不慨然增慕思與其人揖
讓進退於其間羲之清風峻節故足尚即獻之亦
右軍之令子也而王珣史稱其整頽振靡以廉恥
自許彼三人者同族同時為江左風流冠冕今其
墨蹟經數千百年治亂興衰存亡離合之餘適然
會萃於一堂雖豐城之劍合浦之珠無以踰此子
墨有靈能不暢然蹈忭而愉快也耶然吾之以三
希名堂者亦非僅為藏帖也昔聞之蔡先生名其
堂曰二希其言曰士希賢賢希聖聖希天或者謂
予不敢希天予之意非若是也常慕希文希元之
為人故曰二希余嘗為之記矣但先生所云非不
敢希天之意則引而未發余惟周子所云固一貫
之道夫人之所當勉者也若必士且希賢既賢而
後希聖已聖而後希天則是教人自畫終無可至
聖賢之時也孟子曰盡其心者知其性也知其性
則知天矣人人有盡心知性之責則人人有希聖
希天之道此或先生所云非不敢希天之意乎希
文希元而命之曰二希古人託興名物以誌弗忘
之意也則吾今日之名此堂謂之為希賢希聖希
天之意可慕聞之先生之二希而欲希聞之之希
亦可即謂之王氏之帖誠三希也亦可若夫王氏
之書法吾又何能贊一辭哉閤後夾道門扁曰
自強不息北接後軒三楹東為無倦齋為
長春書屋聯曰閒尋綺思千花麗靜想高峯六
義清内室聯曰景深孚甲含胎際春在人心物
性間又聯曰麗日和風春淡蕩花香鳥語物昭
蘇養心殿後為穿堂堂屏門東西各有扁曰
雲流曰風振俱南向向北扁曰蘭戺含春二層
殿上北向扁曰與物皆春聯曰心天之心而宵
衣旰食樂民之樂以和性怡情東暖閣門扁曰
樂天閣内室門聯曰仲尼不為已甚者惟帝若
是其難之門内扁曰攸宇齋聯曰情將物外適
道與古人期養心殿之前為
御膳房扁曰膳房
聖祖仁皇帝御筆也
景運門之東相對為肅誠門入門南向為
奉先殿
世祖章皇帝以
太廟時享孝思未申命稽往制建立
奉先殿順治十四年告成前殿七楹後殿如之凡
朔望薦新歲時展禮又冊封諸大典禮先期
告祭俱内務府掌儀司領其事殿東為夾道即
蒼震門前直街也街東為
寧夀宫宫正殿二重為寧夀門列金獅二門内
東為凝祺門西為昌澤門再西為履順
門門外即夾道直街也
聖祖仁皇帝御製寧夀宫頌天開夀域地會瑶池南
極添算北辰降慈螽斯衍慶白鶴來儀躬勞著訓福
祉永綏恭獻長夀敬託腐詞寧夀宫之後為
景福宫前為景福門門内正殿二重前殿
御筆扁曰芳徽純嘏東暖閣扁曰彤闈鶴算西
暖閣聯曰寳婺騰輝錦雲呈五色璇庭絢綵珠
樹發三花宫西有花園門榜曰衍祺門又西
為蹈和門門外即夾道直街也
聖祖仁皇帝御製景福宫頌
慈顔懿教祗奉銘箴福祉靈夀遐齡喜深松筠玉樹繞
砌清音淑德純嘏萱枝茂林揮毫敬頌永日葵心
景福宫之後為兆祥所今為
皇子所居西為花園又西即神武門也
隆宗門之西為
慈寧宫順治十年建東為永康左門西為永康右
門正中南向為慈寧門前列金獅二門内
正殿
御筆扁曰寳籙駢禧又扁曰慶隆尊養聯曰愛日舒
長蘭殿春暉凝綵仗慈雲環蔭萱庭佳氣接蓬
山後殿供奉佛像
聖祖仁皇帝扁曰萬夀無疆
御筆聯曰百八牟尼現莊嚴寳相三千薝蔔聞清淨
妙香又聯曰人天功德三摩地龍象威神兩足
尊前殿東廡南有佛堂
聖祖仁皇帝御筆扁曰四星容華宫左殿宇二層東有
門曰慈祥門與啓祥門遥對慈寧門之
南為長信門凡大朝賀門前陳設
皇太后儀駕文武二品以上大臣俱於門外隨班行禮
南為永安門其左為迎禧門右為覽勝
門右門之内即花園也園中為咸若館東北
為端化門上有樓樓之南有室扁曰含清暉
咸若館前有池池上為臨溪亭東為翠
芳亭西南為綠雲亭
聖祖仁皇帝御製慈寧宫問
太皇太后安詩定省深宫曙氣催承恩獻夀捧霞杯
晨昏敬睹
慈顔豫不盡歡欣踴躍迴
聖祖仁皇帝御製元旦慈寧宫行禮詩太蔟初分來
萬國融融淑景動青陽曈曨翠蓋祥雲覆縹緲蘭宫
瑞氣揚節遇三元開寳歷時逢四始奉霞觴山呼拜
舞臣民樂願祝千年正未央
聖祖仁皇帝御製夏日同三王慈寧宫問
太皇太后安詩九天旭日照銅龍朝罷從容問
上宫花萼聯翩方晝永晨昏常與問安同
御製詣慈寧宫問
皇太后安詩(己未)親詣慈寧問
起居曈曈曙色曉光舒承歡祗領
徽音訓歸路思維樂有餘
御製冬至慈寧宫行禮詩(己未)和風習習滿簾櫳
慈夀無疆祝華嵩不獨宫闈增喜氣光天孝養萬方同
拜舞瑶階日影移南山為夀獻新詩
宫中堯舜垂裳處正是初陽乍復時
御製冬至次日慈寧宫行禮詩(庚申)霜薄觚稜旭
影浮彤墀拜舞動旗斿初陽暖律迴葭管亞歲祥
光遶鳳樓萬國歡心同孝養六宫
壼教霈恩流年年最喜稱觴日常近增添海屋籌慈
寧宫之西為夀康門門内為
夀康宫恭奉
皇太后頤攝起居之地也
御筆扁曰慈夀凝禧聯曰玉琯應陽春祥開南極璇
宫呈麗景慶洽西池中殿聯曰慶叶瑶圖融
和開夀域祥呈閬苑熙皥樂康衢東暖閣聯
曰福集璇圖天永錫祥開綺甲日重光又聯曰
光華呈愛日仁夀遍和風後殿聯曰鳳集桐
花來絳闕鶴銜桃實是丹山西室聯曰金盤露
滿瑶華麗丹粟凝祥鶴算綿又聯曰歡心依日
永樂志願春和皆
御書夀康宫之後咸安宫舊趾也乾隆辛未為
皇太后六十萬夀恭建
夀安宫祝
釐閱辛巳恭逢
聖母七旬大慶復重葺增新稱
觴申祝於此宫門
御筆榜曰夀安門入門為春禧殿殿北為
夀安宫正殿扁二一曰長樂春暉一曰瑶樞純嘏
聯三一曰百福屏開慶叶九如宏夀域五雲景
麗恩敷萬象入春臺一曰夀國樂舒長韶成九
奏安輿承悦豫舞效三呼一曰香扆引祥風序
符清宴仙壺承愛日景叶升恒東暖閣扁曰
景暉曰熙春聯曰紅梅翠竹天然畫妙理清機
不盡吟又曰松牖樂春熙既安且吉蘭陔宜晝
永曰夀而昌東樓下扁曰集慶曰宣豫聯曰芝
棟雲霞麗蘭陔日月長又曰宜春苑滿恒春樹
介夀筵開益夀花西暖閣聯曰慶霄暉夀曜
仙圃麗春光又曰鈞庭延淑景璇戺藹祥風西
樓下聯曰靜裏遠懷千古事意中常滿十分春
殿前左右延樓迴抱相屬中庭有崇臺三層上
層扁曰慶霄韶濩聯曰鳳翥輝呈阿閣瑞珠聯
景繪泰階符中層扁曰曾城廣樂聯曰圖籌遞
演京垓積律吕環生上下和下層扁曰崑閬恒
春聯曰鳴豫叶雲韶頌集九如開夀域祝釐陳
綵舞歡聯萬象譜春臺殿後庭中疊石為山植
竹其間左右各有室三楹東曰福宜齋齋内
聯曰西池增寳籙南極耀珠躔西曰萱夀堂
聯曰寳篆長生籙瑶屏集瑞圖
御製夀安宫銘辛未題額匪創伊修
慈寧六秩行慶延庥
愛日循環干甲載週金穰辛建物盛已逑
七袠爰開
萬夀惟悠合天下養與太古謀瓊宫枚枚有桷有斿蘭
陔叶什梅席稱觩鴻儀重舉以十為籌則百斯十
始而復周慈寧宫之東北即啓祥門外夾道
也其北南向為凝華門門内為雨華閣閣
三層覆以金瓦俱供奉西天梵像上層
御筆榜曰雨華閣中層扁曰普明圓覺聯曰青蓮法
界普清淨白毫相光離色空又聯曰三身具足
根塵外萬法齊歸願海中下層閤内聯曰具神
通力生歡喜心又聯曰善果皆歡喜香雲普吉
祥又聯曰靈鷲風香傳妙偈澄潭月皎印真如
下層扁曰智珠心印聯曰花布妙香霏四種金
塗傑閣現諸天又聯曰般若慈源遠通華海滙
菩提覺路妙轉法輪圓又聯曰妙果圓成華海
同歸無盡藏靈因靜證珠宫常雨四時花又聯
曰寳界現莊嚴雲凝華鬘香臺開般若雨散曼
陀閣後為昭福門門内為寳華殿殿後為
香雲亭其北為正中殿扁曰然無盡燈聯
曰妙諦六如超衆有善根三藐福羣生皆
御筆也夀安宫之北為英華門門内為英華
殿亦供奉佛像之所庭中有菩提樹七株
御製英華殿菩提樹詩(壬戌)何年畢鉢羅植兹清
虚境徑尋有旁枝蟠挐芝幢影翩翩集佳鳥團團
覆金井靈根天所遺嘉蔭越以靜我聞菩提種物
物皆具領此樹獨擅名無乃非平等舉一堪例諸
樹以無知省
御製英華殿菩提樹歌(辛巳)我聞法華調御丈夫
成道處乃於伽耶城中菩提樹又聞華嚴海會諸
如來一佛一樹乃至恒河數一亦非合恒河數非
離是佛是樹皆菩提娑羅貝多閻扶誰則見惟有
菩提之樹鬱葱蔚郁常依佛日生光輝英華之殿
聳層甍勝國莫考國初曾以居
慈寧
思齋太任篤奉佛爰供法象延禧篤佑貽雲仍時來瞻
禮意肅穆裝嚴寳軸相好合梵經或云即是北斗
之七星貝帙一一名可徵菩提七樹森列庭是誠
不可思議標祥禎枝枝葉葉數無萬如斯無萬數
繩繩繼繼永世綿皇清
御製英華殿菩提子數珠詩(辛巳)七樹恒沙結子
多數珠拈百八云何欲因悠久卜皇祚詎是尋常
佞佛陀顆顆圓融開意蕊纍纍聯綴振祥柯蓮池
淨業吾無暇靜置如聞鳴法螺英華殿之西北
有城隍廟雍正四年建其祀典亦掌儀所司也
廟東為祀馬神之所又東即神武門也
國朝宫史卷十三
