國朝宫史卷十二
宫殿二
内廷一
乾清門廣宇五楹中門三陛三出各九級前列金
獅二
皇帝御門聽政則於門下陳設
御座黼扆部院以次啟事内閣面承
諭旨於此
聖祖仁皇帝御製宫門聽政示閣部諸臣詩中書天
下本六官庶僚首絲綸委寄隆分職慎所守上相列
天階喉舌筦北斗乾象方昭垂古來詎虚授軒皇置
六相姬文擇四友得人邦乃昌此事諒非偶曰予既
寡昧欿然謝哲后聽政日不遑望道遠何有啟沃藉
臣鄰匡贊資左右雖云際昇平民物豈康阜圖終貴
謹始治安莫予狃廣業惟克勤勵精期永久作詩一
相勖敬哉庶無負
御製御門詩(丁卯)凌晨御内朝咨采接羣彦嘉言
孰予告庶政惟爾贊稍釋望雨愁未愜求治願周
公古元哲猶坐以待旦欽哉與日深敢恃
天恩眷
御製御門詩(丁卯)禁門咨庶事常朝接羣彦銀蟾
尚餘光蓮漏初停箭慄慄切獨懼魚魚偕衆選豈
其旅進退實以資匡贊坦平文石陛淨潔龍書案
勖哉亮采儔佇爾嘉言薦
御製御門詩(庚午)明庭靄曙色宵衣戒晏朝恭已
勅庶幾疇咨觀百僚際和轉憂盛知近詎達遥察
察匪為明熙熙或致驕惠民詔屢逮毋乃屯其膏
求賢念輙厪或則虚名要孜孜敢怠荒目蒿思亦
焦所希萬方逸遑惜一巳勞
御製御門日作詩(辛未)一二日萬幾勤政遵
家法疇咨内朝門封章待批答率由貴有恒龍案延黃
閣敷政權剛柔省身切兢業民風願還淳歲功期
允協每懷乃靡遂蒿目奈才乏
御製御門日作詩(壬申)興夙列卿齊唱曉鷄人報
時巡返旌轡召對臨廊廟勅幾固無方咨政貴有
要察察戒小智淵淵厪朗照唐虞夙所希成康猶
未造設逢汲長孺豈免云云誚
御製御門日作詩(癸酉)建禮接晨趍乘乾奉永圖
勅幾遑燕寢咨政闢亨衢曉日琉璃瓦香煙翡翠
罏後言誰退有成見我從無
御製御門日作詩(甲戌)黃閣封章待綍音明廷敭
對詰晨臨疇咨晝接寧惟是典禮時修更欲尋三
九期餘常厪念剛柔異克不容心遑云撫莅兹年
久益覺憂勤與日深
御製御門口號詩(丙子)御門閣部奏封章進止疇
咨不厭詳一日萬幾寧止是要因愛禮亦存羊
御製御門日作詩(丙子)省方秋蹕旋勅幾明廷莅
畋遊曷可極功叙無非事虞機省厥括絲綸慎所
自疇咨實在兹都俞益增愧無過孰則能動是吁
可悸
御製御門日作詩(丁丑)南巡三閱月勅幾心敢懈
問民晉岳牧諮政接寮寀驛章按程遞批答或至
亥庭對雖故事愛禮正兹在迴鑾所先務百爾共
亮采念彼勞始逸勖此敬勝怠周易有名言乾惕
時自宰
御製御門日作詩(己卯)巡狩亦萬幾詎有間宵旰
還宫即御門朝簮亟延見敢云寧藉斯愛禮語彌
羨庶政酌剛柔羣材掄俊彦惟是稱職艱握吐懷
公旦凡召對臣工引見庶僚俱由門之右門出
入内廷行走之大臣官員俱得由之乾清
門之旁左為内左門右為内右門皆南向
内左門不常啟凡内官及承應人等出入俱
由内右門軍機處大臣南書房翰林内務
府大臣官員出入亦得由之如遇
皇帝御養心殿召對大臣之年老者亦得於此門引
進墀下東出者為景運門西出者為隆宗
門皆五楹門各三内左門之東内右門之
西周廬各十二楹東為文武大臣奏事待漏之
所西為侍衛房及内務府軍機處直舍皆南向
其南相對周廬各五東為宗室王公奏事待漏
之所西為内繙書房皆乾隆十二年建乾清
門之内為
乾清宫順治十二年建康熙八年重建
皇帝召對臣工引見庶僚皆御焉宫廣九楹深五楹
正中設
寳座左右列圖史璣衡彛器楣間南向恭懸
世祖章皇帝御筆扁曰正大光明
聖祖仁皇帝恭跋云
皇考世祖章皇帝御筆正大光明四字結搆蒼秀超越
古今仰見
聖神文武精一執中發於揮毫之間光昭日月誠足嫓
美心傳朕罔不時為欽若敬摩勒石垂諸永久為子
孫萬世法康熙十五年正月吉旦恭跋兩楹恭懸
聖祖仁皇帝御筆聯曰表正萬邦慎厥身修思永弘敷
五典無輕民事惟艱北兩楹
御筆聯曰克寬克仁皇建其有極惟精惟一道積於
厥躬東暖閣扁曰抑齋西暖閣扁曰温室
殿前露臺列龜鶴各二晷影嘉量各一寳鼎四
中為甬道與乾清門相屬左右丹陛南出者
二東西出者各一東西丹陛之下有文石臺二
上安設
社稷江山金殿
御製乾清宫銘大哉至健純粹而精昭昭成象蕩
蕩難名四德嬗用六位時乘靜專動直資始大生
我
祖我
考奉是丹楹五福敷錫萬國咸寧敢恃崇居惴惴矜矜
益慎體乾惟皇永清
聖祖仁皇帝御製乾清宫讀書記二帝三王之治夐
然尚矣後之人興於千百世之下而欲遐稽往烈以
為多聞畜德之資非載籍是賴厥道無由顧載籍極
博大而道德之淺深政理之因革小而聲名度數采
章文物之繁靡弗該也靡弗悉也若徒習其文詞侈
其浩博而不深考其道法之大原得諸心而致諸用
古人之言皆陳迹耳於我何與焉朕自沖齡性耽學
問踐阼迄今罔自暇逸未明求衣待旦視事講臣執
經羣工入奏未嘗一日不與相接既退裁决庶務披
覽章疏有間則書冊翰墨之外無他嗜好端居乾清
宫取六經之書發而讀之以求契夫古聖人之心將
以致其用而未能也又上下古今盱衡數千載思昔
人之所以致其用者而求之乎紀志表傳編年紀事
之文將以考其用而知其心之所存朝斯夕斯怡然
忘倦蓋浩乎其未有涯悠然其未有艾也比者海宇
乂安國家閒暇而風俗人心未能登進淳良聿臻上
理每一念之&KR0832;然於懷將以得之於心者而實致諸
用焉積晦明閱寒暑展卷吟誦神理淵穆如晤古人
夫乾為健天得一以清所貴執中而建極也自強不
息以希天遜志好學以希聖朕雖不敏詎弗勉㫋
聖祖仁皇帝御製元夜與諸王宴乾清宫詩今夕丹
帷宴聯翩集懿親傳柑宜令節行葦樂芳春香泛紅
螺重光摇絳蠟新不須歌湛露明月足留人
世祖憲皇帝御製恭侍乾清宫詩殿閣參差際碧天
玉階秋色靜芉綿雲開北闕祥光滿雨過西山霽色
鮮寳座金爐香靄靄彤墀仙掌露涓涓承顔頻荷
温顔接凛惕趨蹌繡扆前
御製九日乾清宫侍宴恭紀詩(樂善堂集)繡錯仙枝煥
彩霞重陽侍宴佩萸華牋分
御筆親標韻席撤
皇恩别賜瓜一德賡歌仁夀世太和景象
聖人家獻詩爵躍追天保宴畢歸來日未斜
御製新正二日召集羣臣於乾清宫賦柏梁體詩朕
既首倡又成七言一章詩(己未)泰交堂陛列鴛
聯日煖彤墀淑景鮮祗以賡歌鳴喜起非誇宴樂
沸絲絃觴浮柏葉添吟興筆灑瓊華映綺筵更慶
元正飄六出又增新瑞紀瑶編
御製元旦同諸王宴乾清宫詩(壬戌)韶律應三陽
元辰福履昌展親醻伯叔明命凛
穹蒼鳳琯春風入龍墀化日長獻椒歌有慶行葦樂無
央
御製立春日奉迎
皇太后幸乾清宫侍宴恭紀詩(乙丑)日色風光麗綵
枌起居
膝下肅而誾緣階瑞莢舒三葉貼戶春屏燦五雲青帝
乘時方煦嫗勾芒御氣正氤氲晚來絲管城闉閙
俶獻家家想半醺
御製新正奉
皇太后乾清宫侍宴得句詩(丙寅)瑞雪占時慶和風
驅臘寒銅鍰仙木麗蘭戺玉華攢爵躍迎仙仗
慈寧降葆鸞獻春陳桂醑履歲尚椒盤淑景欣昭盎祥
雲看簇團初韶娛愛日長奉
萬年歡
御製元日乾清宫宴諸王即席得句詩(庚午)元日
乾清宴本支百世親豐年占首歲和氣靄韶辰柏
葉浮醽醁椒花煥柍桭銀箋將玉管次第答光春
御製乾清宫小宴宗室臣工即席得句詩(辛未)初
筵和會景含韶瑞色瓊樓雪未消已覺心期欣夏
麥好酬節物頌春椒紫觴底用行麟脯青律徐聞
引鳳簫行葦載歌厪保泰百年一統正熙朝
御製乾清宫宴親藩即席賦句詩(乙亥)俶春始運
啟元辰曲宴乾清會懿親同有殷心祈上歲從來
樂事首天倫欣徵人夀樽浮柏漫詡仙厨脯擘麟
和氣一家時歛福便因敷錫萬方民
御製乾清宫小宴諸王即席得句詩(丁丑)紫鳳迴
春歲籥調乾清嘉會慶三朝化民政要先敦族行
葦歌聲並頌椒共祝康年遍寰宇端知和氣靄宫
寮本支百世綿瓜瓞景福如川御正饒乾清宫
之東為
昭仁殿殿内
御筆扁曰天禄琳瑯聯曰風奏南薰調玉軫霞懸東
壁燦瑶圖殿後西室聯曰有秋歷覽登三鬴旰食惟
期協九經又聯曰獨喜惜隂澄靜照更因稽古
契遐心室之北扁曰慎儉德聯曰亦曰欽哉貫謨
典允惟難矣作君師又聯曰瓊枝春意足縹帙
古香多皆
御筆也
御製昭仁殿銘四德何以首元四時何以首春仁
者人也要莫大於親親刑寡妻以至兄弟民同胞
而物吾與皆由此施關痛癢而肫肫然其所包者
廣是以孔子對門人之問不同而莫非由已之所
存人盡宜勉又何况乎為君吾用是居昭仁之殿
怵然惟恐有愧乎斯言
聖祖仁皇帝御製昭仁殿詩雕梁雙鳳舞畫棟六龍
飛崇高惟在德壯麗豈為威
御製昭仁殿詩(丁卯)乾清宫之東&KR0008;為昭仁殿
皇祖在御時日夕寢興之温室也朕弗敢居焉乃貯天
禄琳瑯宋元鐫本於内時一徘徊曷勝今昔之思
芸帷木榻想貽淳
聖日常懸麗柍桭六十一年兹惕息百千萬世永昭仁
好書敢謂承
先志新德惟期澡我身簷向周廬列書室每聞佔畢達
楓宸乾清宫之西為
弘德殿殿内
御筆扁曰奉三無私聯曰二典三謨法堯舜之道五
風十雨協天地之心殿後扁曰太古心東室閣
上恭懸
世宗憲皇帝御筆聯曰惟以一人治天下豈為天下奉
一人
御筆聯曰九疇勤省歲萬國協書雲閣下聯曰得句
因新意耽書是宿緣一曰墨汁潤分瑶草綠篆
文清帶筆花香後室扁曰懷永圖聯曰雲霞紛
綺麗文物共葳蕤一曰心爽天宇豁情欣理境
融皆
御筆也
御製弘德殿銘求全之毀吉德也辨之不已是惑
也不虞之譽凶德也居之不疑是惑也知惑不為
直言其來知惑而為諛言其滋諛滋悔生直來其
亨宜已而辨汝奚為善宜疑而居汝惑宜袪屏乎
營乎其思德之所弘乎
御製弘德殿詩(辛酉)高閣傳銀箭朝暾散綺疏憂
心周蔀屋豈隔九重居
御製弘德殿詩(丁卯)軒宫象紫垣璇&KR0008;接路寢居
中撫八埏奉三育羣品儉詒階尚土侈戒帷裁錦
萬幾常自惕庶政於焉審但希六幕調宵衣亦安
枕
御製弘德殿齋居詩(辛巳)致齋返彤宫勅幾臨紫
殿對時凛金柅惜隂聆玉箭弘德搆斯肯循名實
期踐敬
天在愛民居貴可忘賤籌治誠契要勵人已敢倦時豫
允厚幸厚幸益兢戰庶幾奉
前猷億載皇清奠宫之東廡内臣直廬三楹
聖祖仁皇帝御筆扁曰御茶房稍南為
端凝殿
聖祖仁皇帝御筆扁曰執事敬
聖祖仁皇帝御製端凝殿齋居詩肅肅羣籟屏裊裊
爐烟舒諏日躬禋祀濯袚臨齋居輝耀閣西日流影
照綺疏坐久微風來泠然吹衣裾霽心觀萬象默見
天地初感神在至諴寧俟灌鬯餘再南為舊設自
鳴鐘處
聖祖仁皇帝御筆扁曰敬天
御筆聯曰簾縈香篆齋心久座殷鐘聲問夜遥其南
東出者為日精門門之南為
御藥房
聖祖仁皇帝御書扁曰藥房曰夀世再南一室奉
至聖先師及先賢先儒神位
御筆扁曰與天地參聯曰開洙泗心𫝊聖由天縱集
唐虞道統德合時中轉而南向北者為
上書房
皇子
皇孫肄業處也
御筆扁曰養正毓德
世宗憲皇帝御筆聯曰立身以至誠為本讀書以明理
為先
御筆聯曰念終始典于學於緝熙單厥心
御製己酉冬十一月二十一日
皇父御書立身以至誠為本讀書以明理為先一聯
恩賜懸掛書齋以寓訓誨至意恭紀詩(樂善堂集)文明雅
化敷重譯咫尺
奎章賁玉除妙義直須十四字至言已勝萬千書
天顔有喜龍鸞動緗案承
恩雨露舒從此就將當益奮敢違提訓負居諸
御製仲冬御門後至上書房因示弘瞻輩詩(壬戌)
緗帙芸編散古香經帷舊學重商量憂心未釋勅
幾暇樂志旋生味道長緹室灰飛新景物瑣忩日
上昔年光吟餘改抹前題句未得筌蹄頓兩忘
御製每御乾清宫輒聞上書房諸皇子誦讀聲欣然
會心兼憶舊況詩(乙丑)佔畢達璿除居稽切講
廬為聲何朗朗毓德想魚魚教子慙貞觀延師企
二疏豈如王氏癖頗鄙李生漁樂志因時敏研精
值歲餘明忩晴旭煖忽憶十年初
御製秋仲丁祭日詣上書房
至聖前行禮詩(丙寅)萬古生民首千秋祭典光
攝儀專國學展禮詣書堂言念承
宗社何曾致治康徘徊講筵側惟覺愧宫墻西廡向
東與端凝殿相對者為
懋勤殿
御筆扁曰基命宥密
聖祖仁皇帝沖齡曾讀書於此今為内廷翰林兼直之
所凡圖史翰墨之具皆貯焉每歲秋讞時刑科
覆奏本上
皇帝御殿親閱招册内閣大學士學士及刑部堂官
面承
諭旨於此
聖祖仁皇帝御製懋勤殿讀尚書至無逸篇有作詩
元化斡四運淑景催芳年乾乾總萬幾寸隂惜屢遷
綈几散瑶帙阿閣颺爐烟澄懷求至理孔壁存遺編
公旦訓無逸則古多所宣言念小民依田功稼穡先
天命良匪易敬德省厥愆法戒備近王炯炯斧扆前
寤寐思古人千禩精意傳端居不遑暇三復期勉旃
再南為批本處
聖祖仁皇帝御筆扁曰慎幾微凡内閣擬票本章俱經
本處進呈
御覽然後票寫清文交閣又南西出者為月華門
門之南為内奏事房每日内外臣工所進奏章
由外奏事諸臣接入於此交内奏事進呈得
旨後仍由此交出轉而南向北者為南書房内廷詞
臣直廬也其東為宫殿監等辦事處
聖祖仁皇帝御筆扁曰敬事房昭仁殿之左東出者
為龍光門弘德殿之右西出者為鳳彩
門乾清宫後為
交泰殿滲金圓頂制如中和殿
聖祖仁皇帝御筆扁曰無為
御筆聯曰恒久咸和迓天休而滋至關睢麟趾立王
化之始基殿中設
寳座左安銅壺刻漏右安自鳴鐘
國朝
御用寳璽二十有五俱尊藏於殿中
御製國朝傳寳記國朝受
天命采古制為璽掌以内閣承收以宫殿監正襲以重
盝承以髹几設交泰殿中以次左右列當用則内
閣請而用之其質有玉有金有栴檀香木玉之品
有白有青有碧紐有交龍有盤龍有蹲龍其文自
太宗文皇帝以前專用國書既乃兼用古篆其大小自
方六寸至二寸一分不一嘗考大清會典載御寶
二十有九今交泰殿所貯三十有九會典又云宫
内收貯者六内庫收貯者二十有三今則皆貯交
泰殿數與地皆失實至謂皇帝奉天之寳即傳國
璽兩郊大祀及聖節宫中告天青詞用之此語尤
誕謬大祀遵古禮用祝版署名而不用寳聖節宫
中未嘗有告天事或道籙祝釐時一行之亦不過
偶存其教耳未嘗命文臣為青詞亦未嘗用寳且
此璽孰非世世傳守而專以一寳為傳國璽亦不
經蓋緣修會典諸臣無宿學卓識復未曾請旨取
裁只沿明時内監所書冊檔承譌襲謬遂至於此
甚矣記載之難也且會典所不載者復有受命於
天既夀永昌一璽不知何時附藏殿内反置之正
中按其詞雖類古所傳秦璽而篆法拙俗非李斯
蟲鳥之舊明甚獨玉質瑩潔如截肪方得黍尺四
寸四分厚得方之三以為良玉不易得則信矣若
論寳無論非秦璽即真秦璽亦何足貴乾隆三年
高斌督河時奏進屬員濬寳應河所得玉璽古澤
可愛文與輟耕錄載蔡仲平本頗合朕謂此好事
者仿刻所為貯之别殿視為玩好舊器而已夫秦
璽煨燼古人論之詳矣即使尚存政斯之物何得
與本朝傳寳同貯於義未當又雍正年故大學士
高其位進未刻碧玉寳一文未刻則未成為寳而
與諸寳同貯亦未當朕嘗論之君人者在德不在
寳寳雖重一器耳明等威徵信守與車旗章服何
異德之不足則山河之險土宇之富拱手而授之
他人未有徒恃此區區尺璧足以自固者誠能勤
修令德繫屬人心則言傳號渙萬里奔走珍非和
璧制不龍螭篆非斯籀孰敢不敬信承奉尊為神
明故寳器非寳寳於有德古有得前代符寳君臣
動色矜耀侈為瑞貺者我
太宗文皇帝時獲蒙古所傳元帝國寳容而納之初不
藉以為受命之符由今思之
文皇帝之臣服函夏垂統萬世在德耶在寶耶不待智
者而知之矣善夫唐梁肅之言曰鼎之輕重璽之
去來視德之高下位之安危然則人君承
祖宗付畀思以永膺斯寳引而勿替其非什襲固守之
謂謂夫日新厥德居安慮危凝受
皇天大寳命則德足重寳而寳以愈重璽玉自古無定
數今交泰殿所貯歷年既久紀載失真且有重複
者爰加考正排次定為二十有五以符天數並著
成譜而叙其大指如此
御製刻漏銘粤昔重黎分司地天迎日揆景舉分
測辰明時敬授欽若昊乾予承百王省歲祈年齊
政協紀命彼疇人徼宫戒井斟衡酌權笵金規木
製兹漏蓮玉注金筩水火燥寒協其高卑别以方
圓九十六刻成一日焉視彼陽晷明晦無愆較自
鳴鐘淫巧徒傳攝提有紀孟陬用平于以考時寢
興慎旃于以熙績勤民禮賢業業兢兢俯察仰觀
器與道偕是驗是虔作銘垂戒貽百會元兩廡
間左出者為景和門右出者為隆福門殿
之後為
坤寧宫俱順治十二年建殿廣九楹其東煖閣
御筆聯曰天惟純佑命俾爾戬榖百禄是荷民其勅
懋和綏以多福萬國咸寧閤上扁曰福德相聯
曰功德莊嚴耀寳月薰聞安樂引祥風閤下東
室扁曰紫垣西室聯曰斯干咏松竹天保頌升
恒宫左為東煖殿
世宗憲皇帝御筆扁曰位正坤元右為西暖殿
御筆扁曰德洽六宫二殿與昭仁弘德二殿相
對俱康熙三十六年建東暖殿之東為永
祥門稍北為基化門俱東出西暖殿之西
為增瑞門稍北為端則門俱西出坤寧
宫之後北向正中為
坤寧門門外即御花園也
御製坤寧宫銘萬物致養是曰
厚坤安貞廣大配
天為元昔在
盛京
清寧正寢建極熙鴻貞符義審思媚嗣徽松茂竹苞
神罔時恫執豕酌匏廣博无疆黃中正位以繼以繩惟
曰欲至於萬世
御製小除夕坤寧宫作詩(壬申)喜氣鬯宫寮迎除
先頌椒從來稱五祀不覺到今宵爆引雲車上
天臨絳節朝誠祈詎私禱六幕願均調
御花園在坤寧宫後左曰瓊苑東門右曰
瓊苑西門園中竒石羅布嘉禾鬱葱有古柏藤
蘿皆數百年物
御製仲春御花園作(甲子)穠春何處歸來早堆秀
山前絳雪軒已許遊蜂依蕊簇未教新燕傍枝翻
周阿玉樹斜臨榭放溜金波曲抱源渴望甘膏疎
宴賞休言樹背有叢萱
御製御花園花朝詩(丙寅)堆秀山前景物芳更逢
晴日靄煙光負冰錦鬛遊文沼試暖文禽繞畫堂
綵燕繽紛先社日青旛摇曳引韶陽莫嫌花事遲
追賞通閏應知春倍長
御製御花園首夏詩(丁夘)宿雨輕煙罨綺櫺尚餘
春色博山屏蒼松四季曾無改也覺虬枝分外青
一陣香風逓玉墀却緣錦綻墨辛夷幾餘點翰
消繁慮幸似去年倚檻時婪春破夏日方永委
砌篩簾絮正紛最是常年添悶處底教觸目總成
欣
御製詠御花園藤蘿詩(丙寅)禁松三百餘年久女
蘿施之因亦夀每㩦春色見薰風似顧杏桃開笑
口或蒼或艷雖不倫齊年恰比列仙真窺戶小兒
髮已雪雙成綽約猶嬌嬪蜂衙蝶陣年年判兔葵
燕麥何須歎清和沐雨影亦鮮便入蝦鬚上龍案
晝長幾暇倚玫除南畆初霑憂慮舒却憶風人善
體物匪伊垂之帶有餘
御製御花園古柏行(己巳)摛藻堂邊一株柏根盤
厚地枝拏天八千春秋僅傳說厥夀少當四百年
御園古柏森森列居然巨擘標蒼顔粗皮硉兀心
不死倚壁如拍洪崖肩左日右月為兩目春草秋
花參四禪仙人煉氣不煉肉形若槁木神乃全昔
者公旦象六爻是為九二見在田又如瑶池會王
母赤松子應領羣仙韋偃直幹不可得而今誰者
以神傳洪宣承平此曾閱甲申桑海無還丹喬木
頗與世臣類作歌詎止斐鴻篇正中為天一
門前列金麟二門北南向為
欽安殿祀
元天上帝
御筆扁曰統握元樞頂安滲金寳瓶殿前方亭二其
東稍北疊石為崇山山正中有石洞洞門顔曰
堆秀左則鐫刻
御筆雲根二字山巔有亭曰御景亭山之東為
摛藻堂堂内經史子集插架四周
御筆扁曰摛藻抒華聯曰庭饒芳毯鋪生意座有芸
編結古歡西室門外聯曰左右圖書靜中涵道
妙春秋風月佳處得天和門内扁曰宿鳳聯曰
從來多古意可以賦新詩
御製摛藻堂詩(己巳)文軒搆瓊苑仙柏蔭廣宇題
額縱自今考蹟亦云古芸編貯萬卷牙籖分四部
淡泊以怡情節儉斯貽祜掞毫戒麗妍守器懷神
巨卑兹力溝洫無間惟稱禹
御製題摛藻堂詩(辛巳)浮碧亭隂瀟灑居春風綈
几正怡如映忩黛鬱千年樹插架芸芳四庫書鑒
在勝朝基命密遊惟義府勅幾餘展編寧貴資摛
藻二典三謨永企予堂東為凝香亭堂前有
池池上為浮碧亭亭之南為萬春亭再南
向西者為絳雪軒軒前多植海棠軒内
御筆扁曰視履考祥聯曰東壁煥圖書琳瑯滿目西
清瞻典册經緯從心右室聯曰樹將暖旭輕籠
牖花與香風並入簾又内室聯曰花初經雨紅
猶淺樹欲成隂綠漸稠皆
御筆軒南即瓊苑東門也
御製絳雪軒海棠詩(庚午)丹砂煉就笑顔微開處
春巡恰乍歸暇日高軒成小立東風絳雪未酣霏
評香花國休嫌細選色唐宫不礙肥料量韶光思
護惜珠簾四面巧成圍
御製絳雪軒海棠詩(壬申)耤典春行命蹕迴御園
問景一徘徊似緣翠館今朝幸不約東風特地開
綴王有詩笑桃李蕊珠何處惹塵埃丁寧嵰雪枝
頭駐莫便尋常點綠苔
御製絳雪軒詩(辛巳)名軒因對花取義緣體物酣
春雖尚遥符甲機已鬱即看六霙積何異嵰山蔚
金麥玉壺供銀燕綵屏拂休徵協雨暘宴息宥密
勿欽安殿之西稍北為延暉閣閣上
御筆扁曰凝清室東間聯曰雪朗西山送寒色花輝
東壁發生馨樓下聯曰麗日和風春淡蕩花香
鳥語物昭蘇又聯曰錦座凝香花敷春苑麗晴
窗挹翠霞帶曉屏舒
御製延暉閣春望詩(辛巳)禁林崇閣枕紅墻暇日
登臨喜載陽北戶景山秀堪挹南墀古柏儼成行
宫庭基業期恒固帝里樞機協大當累洽百年成
富庶持盈惟是敬為防閣前相對為四神祠閣
西為位育齋齋西為毓翠亭齋前有池池
上為澄瑞亭即亭為斗壇亭南為千秋亭
又南為養性齋齋東向者七楹南北向相對
者各三楹皆有樓樓上正中
聖祖仁皇帝御筆扁曰飛龍在天左室聯曰心蹟只今
偏愛淡詩情到此合添幽又聯曰一室虚生無
限白四時不改總常青右室聯曰自是林泉多
藴藉依然書史得周旋又聯曰日永亭臺爽且
靜雨餘花木秀而鮮樓下正中
御筆扁曰居敬存誠聯曰體道鳶魚看活潑消閒書
史挹菁英又聯曰暇當綈几身聊憩景入紗疏
意與存北樓下東向扁曰悦心頤神聯曰古香
研道秘新藻發春妍南樓下東向聯曰四季風
光無盡藏百城古帙有餘馨皆
御筆齋之南即瓊苑西門也欽安殿之後為
承光門北向列金象二左為延和門右為
集福門東西向正中為順貞門其北相對為
神武門門外有下馬牌石即紫禁城北門
也
日精門之東為東一長街南即内左門中為
近光左門北為長寧左門稍北而西即
瓊苑東門也由近光左門而北向西之門凡
三曰咸和左門廣生左門大成左門
咸和左門之東相對為景曜門中間南向者
曰景仁門門内為
景仁宫前殿
御筆扁曰贊德宫闈廣生左門之東相對為履
和門中間南向者曰承乾門門内為
承乾宫前殿
御筆扁曰德成柔順後殿聯曰三秀草呈雲彩煥萬
年枝茂露香凝大成左門之東相對為凝
瑞門中間南向者曰鍾粹門門内為
鍾粹宫前殿
御筆扁曰淑慎温和聯曰篆裊猊爐知日永風清虬
漏報春深以上三宫俱順治十二年重建三宫
之東為東二長街南則麟趾門北則千嬰
門也街東與景曜門相對者曰凝祥門再
東為昭華門中間南向者曰延禧門門内
為
延禧宫前殿
御筆扁曰慎贊徽音與履和門相對者曰德陽
門再東為仁澤門中間南向者曰永和門
門内為
永和宫前殿
御筆扁曰儀昭淑慎與凝瑞門相對者曰昌祺
門再東為衍瑞門中間南向者曰景陽門
門内為
景陽宫前殿
御筆扁曰柔嘉肅敬殿後聯曰古香披拂圖書潤元
氣沖融物象和東室聯曰生機對物觀其妙義
府因心獲所寧西室聯曰蜃窗日朗蘭噴霧雞
樹風輕玉靄春又聯曰書圃禮園無斁好甌香
研淨有餘欣以上三宫皆康熙二十五年重建
此東六宫之叙置也六宫之東有小長街街南
向東直出者為蒼震門街東為内庫房其北
向西者為欽昊門門中向南為天穹門門
内為
天穹寳殿祀
昊天上帝
御筆聯曰無言妙化資元始不已神功運穆清千
嬰門之北有殿宇五所所謂乾東五所也由
日精門長街而南其東為仁祥門再東相對
為陽曜門正中為
齋宫雍正九年建凡
南北郊及
祈榖常雩大祀
皇帝致齋於此前殿五楹中設
寳座
御筆扁曰敬天聯曰克踐厥猶聰聽祖考之彛訓無
斁康事先知稼穡之艱難東暖閣聯二一曰
天道欽崇永保命萬幾敕毖屢省成一曰一念
純誠昭格本萬緣清静旦明中西暖閣聯曰
皓月空懸心鏡朗妙雲擁護智珠圓後殿
御筆扁曰孚顒殿又扁曰莊敬日強聯曰慎獨謹幾
旦明懷帝載思艱圖易宵旰念民依東室聯曰
一編金鑑懷無逸五夜銅籖警未央西
寢宫扁曰敬止聯曰午夜端居欽曰旦寅衷昭事格
惟馨又聯曰洗心宥密欽羲傳致德精明禀禮
經又聯曰吉蠲致敬先三日昭格惟誠矢一心
御製齋宫詩六章章十四句(壬戌)有侐齋宫翼翼
沉沉穆穆
皇考心
聖祖之心丕冒萬宇
上帝是欽維日南至郊祀孔臨遷坐變食在懸無音凝
祉受釐儼若
帝歆來戒來齋用凛難諶龍塞之山儲有良材乃浮
於川達帝京不遲爰經爰營載築載培命彼大匠
繩尺是依其柱維楠其桷維柏不文不鏤海望所
作既底厥法載觀其落猗與煌與天闢之宇鬱
峍柧棱貝箔珠戸枚枚巖巖在乾清宫左有丹其
楹有青其𤨏既深以嚴亦安而妥不敞不軒周廬
綿綿曰維億年利我後人昔在
聖祖心齋肅肅
考建兹宫匪誇華屋致潔致誠毋疏毋黷律中黃鐘一
陽始復將事大祀心乎穆穆爰即而齋爰薰而沐
瞻仰
昊穹以集厥福自古建章萬戶千門亦有大夏嶊嶉
成觀彼何為兮此則可原匪以富而侈匪以飾而
繁制樸而渾居兹敬存有堂則明有室則温我後
子孫永保斯孔安永言保之戒彼崇臺我宅是
宇心乎我思我
祖我
考廓此丕基我曷承之俾堂構是貽
天饗惟誠民歸惟慈惟慈惟誠匪以偽為我後子孫尚
克念兹
世宗憲皇帝御製冬至齋居詩晨曦炯炯潔齋宫一
縷爐烟散綺櫳煖氣潛回葭管律早梅先綻玉階風
中孚默契天人理來復明彰造化功漫道書雲成故
事精禋惟藉寸心通凌寒松柏耐嚴冬帶月&KR0877;霜
度禁鐘午夜無眠思戒凛詰朝崇祀務齋恭初陽鼓
動開三殿萬象昭回映九重嘉節届臨生意始虔祈
上帝惠吾農
御製冬至齋宫偶閱舊稿誌懷詩(戊午)靜聽迢迢
宫漏長齋居暫屏萬幾忙那無詩句娛清景恰有
梅梢送冷香案積陳編閒檢點志期舊學重商量
灰飛子夜調元律又喜天心復一陽
御製冬至齋居詩(庚申)消息初陽復
南郊大祀臨一衷思
帝載至日見
天心丙夜幾常勅齋居念轉深燔柴將對越惴惴敢忘
欽
御製冬至齋居詩(辛酉)對越乾乾矢素衷更臨
禋祀惕淵沖齋宫夜永添松漏緹室陽回協月筩省歲
每期時不易占年惟望雪酬豐案頭編簡閒披閱
舊學商量慎始終
御製夏日齋居詩(壬戌)歸鴉噪宫城暮景侵虚殿
金戺羅夏卉芳被薰風扇而予適齋居志豈循物
玩曠懷熙皥治未愜黔黎願撫景每增慚披衣坐
待旦
御製冬夜齋居詩(壬戌)應節灰飛琯書齋金寫人
扶陽思往聖省歲騐斯民斜景依南陸羣星拱北
辰肯堂欽至教同此凛
明禋
御製上辛祈穀齋居詩(癸亥)三朝度王正六日届
上辛青陽靄彤墀海壖含韶春萬彙昭以蘇昌昌
答令辰惟予繼百王祈榖遵先民滌志此齋居穆
穆將
眀禋心乎曷思維政事有弗勤屋漏苟或愧其奚對
昊天
祖宗廓丕基肯搆賴子孫彼野有遺賢何以拔茅掄彼
民有竊歎何以咸聽聞凡此恭默思愧怍流汗頻
尚希鑒予衷維
皇降康年
御製夏至齋居即事詩(癸亥)黼扆遷常座眀堂闔
左扉撫辰懷嬗代勅命凛時幾北陸將依晷南薰
漫叶徽蕩暄風習習燭鬱旭暉暉齋處封章少遥
聞晝漏稀敢祈誠意假因騐道心微
御製冬至齋宫疊舊韻詩(癸亥)金翼南飛綫晷長
驂驔六御趁歸忙將陳
寅祀虔心璧又領齋宫戒意香小往大來堪體騐民情
物理入籌量八年政教曾何補負扆常懷愧答陽
御製祈榖齋居述懷詩(甲子)元日將祈榖齋居滌
志清
天人畏相與理欲騐方萌澤共初春布心存旦氣平九
年勤實政一意黜虚名每勵終如始由來滿易盈
過因德凉積災為治乖呈午夜頻惶促衷懷益屏
營明廷咨碩輔何以慰予情
御製夏至齋居詩(甲子)消息無停運易簡理不窮
平秩南訛時昏亢旦危中
矩澤將有事齋處於法宫惺惺既滌志䕫䕫復省躬況
當望雨殷益覺憂心忡彭怒張飛廉炎歊畏祝融
一飢已不啻玉食忍獨豐開卷遣煩緒往復披難
終鏡已率增慚胡寧識予衷
御製冬至齋居詩(甲子)金翼南飛候土圭北至時
精禋遵在昔齋宿重於兹黍谷陽將復蓮筩刻欲遲戒
心恒惴惴思過每䕫䕫政治嗟何似慚惶只自知
黃雲陳日下太史漫陳詞
御製上辛祈榖齋居詩(乙丑)青陽臨左个精祀考
禋宗萬寳祈惟榖三時重在農良宵自徙倚淑景
漸舂容詩思來相凑穿窗午夜鐘
御製雩祭齋居詩(乙丑)節惟龍已見卜云吉其符
圜丘將有事祈歲為民謀齋居滌身心顒若敬以孚冬
春雪雨滋慰我三農夫舉趾播嘉種腁手闢荒蕪
羣然望豐稔將謂逭飢臞芃芃未觀麥青青已瞻
蒲設十日不雨此意復虞辜空庭盼雲脚佇立徒
嗟吁
御製夏至齋居詩(乙丑)撫序夏維至占時月屆臯
明禋修祀典勅法省刑曹自是當遷坐從來不舉醪心
憂遥卜歲志慰近霑膏觀象思羸豕聞聲應伯勞
清宫本無暑不必學禪逃
御製齋宫疊舊作韻詩(乙丑)將臨
大祀惕予躬肅肅清齋此在宫一氣迴時天意見諸緣
淨處道心融閒聽韶磬松風外坐騐周奎日影中
昭事惟馨吾敢謂只餘顒若數年同
御製祈榖齋居詩(丙寅)黍谷氣昭蘇鄒律春回旋
中辛為上日祈榖陳衷淵國家有與立所賴民之
天伊古重兹祭承事敢弗虔矧予德滋薄調燮無
神權十歲稔鮮書暵澇或連綿遑云政無瑕敢謂
朝進賢刑罰固已省詎無盆底冤比戶縱蠲租富
庶何有焉凡此恭默思益覺增惕乾齋宫清漏永
琴書静且妍朝來布同雲玉戺頻俄延何當六出
花尺盈三輔田
御製常雩齋居詩(丙寅)宜𤾉宜雨信無違茂對清
和麗瑣闈敢詡休徵符肅乂不忘勅命凛時幾齋
宫籟靜㹸烟直高閣宵清玉漏稀卻憶邇年當此
際望雲常自夜披衣
御製夏至齋居詩(丙寅)北至將臨祀清齋此勅躬
景量銅望臬暑避玉宸宫浴德藏於密祈年慎厥
終敢誇膏澤沛惕息曩時同
御製冬至齋居疊舊作韻詩(丙寅)評論書短與宵
長旋轉羲娥了不忙乍對銀釭遲漏刻因披青簡
發芸香姬公易彖原堪見工部詩懷未易量遷坐
致齋欽祀事天心來復又開陽
御製祈榖齋居詩(丁夘)祈榖齋居當榖日轉寅首
祚倍寅恭重民三事曰惟祭陳政九疇端在農節
物漫教輝火樹舂容先自警宵鐘明衣景仰宣尼
慎詩句清吟更有顒
御製雩祭齋居詩(丁卯)勤民重農功稽典肇雩祭
聖語重躬親頻年謹從事北方春旱多率似成常
例龍見未届期祈請先小祀
南郊步禱時忸怩責躬備去歲早邀
眷首夏甘霖賜麥無禾則有已是叨
明惠今年乃更幸膏澤春常暨孟夏月之朔優渥遠邇
逮撫時舉常雩齋居切虔致受寵宜若驚此理無
巨細廣殿引薰風罘罳晃新霽慰懼兩相縈要矣
終年計
御製夏至齋居詩(丁卯)元祀儼將臨遷坐凛明旦
讀卦玩金柅撫時卜石燕豈惟例撤樂早已勅減
膳修省切衷獨愧以諭羣彦驕陽烈中天炎風蕩
廣殿廣殿清嚴所尚不禁熇暵傷哉彼稚苖待澤
亟隴畔日暮未興雲翹首益增歎
御製祈榖齋居詩(戊辰)排遣閒情解百憂區區肯
為一身謀惟清六志將祈歲資始三春此迓休靜
聽閭閻誠既庶卻慚富教尚難周所希大有寰區
徧禮義隄防好細求
御製冬至齋居詩(戊辰)齋宫仍几此清哦真覺光
隂迅織梭靜裏檢量一歲事何其樂少祗憂多
御製夏日齋居詩(已巳)
方澤將臨祀清蹕返法宫齋居用蠲潔漏永南薰風春
夏雨早霑麥禾可冀豐迴憶數年來厚幸或鮮逢
平秩欣南訛益切乾乾衷
御製祈榖齋居詩(庚午)發歲祈靈
大享壇齋居清夜未云闌惟幾永念欽惟命自省何能
強自寬涖政久虞敷政忽閱人多覺識人難所希
鴻貺綏豐屢粗與吾民共治安
御製雩祭齋居詩(庚午)龍見舉常雩為農祈雨澤
匪故必躬親
穹壇奠蒼璧受福志敢希勤民心實劇自我肇元祀率
際望霖迫去年實厚幸今春足三白邇日每作風
炎燥虞傷麥
圓靈錫嘉貺甘膏沛一夕餅餌香應期禾黍生皆勃屈
指數年中如兹曾幾值孰謂予過憂予憂未虛擲
御製夏至齋居詩(庚午)短晷圭臬直景風殿閣生
致齋潔予志對時體物情孜孜奉日德慄慄欽火
行族雲已蓊鬱膏雨將澍零祗期苖待蘇那憐卉
爭榮網軒崇以邃宜凉意氣清廕暍豈徧及卻暑
慚獨寧
御製祈榖齋居詩(辛未)伊古重民天祈榖實
大祀仲辛屆首春東郊逮于耜遷坐御齋宫猶懼吾心
弛銅人如師保屋漏十手指微誠冀少通貺我豐
年美豐年豈易綏寰宇博九陲大有信希遘粉飾
我不為水旱亦常有濟之在及時所虞人力薄䆒
賴
天恩垂
天恩匪可倖孜孜勉勤政省方典固昭與祭義應敬蕆
事乃啟蹕孚顒仰
神聽錫福和且平願共斯民慶
御製夏至齋居詩(辛未)逼閏節候遲北至月將徂
致齋居法宫薰風度瑣疏雨時袪炎歊晝長屏讌
娛靜騐消長機切體治亂塗終始慎厥與斯言良
警予誓戒勅有司大祀簡庶務萬幾惟一心豈
有可息處春巡經四省率幸春苖佈桃源數州縣
歉後常厪慮麥秋究何若諮詢馳驛路譬父母憐
子尤切於新晤沉沉中禁夕丁丁高漏遲翩翩
燕羽頏細細花氣馡英英雲復佳夜雨庶可期甘
膏豈辭多禾黍率長齊因憶當往年正歌雲漢時
御製祈穀齋居詩(壬申)大祀重初辛清齋潔意身
幸看田積玉恰應日臨人咨政常多愧求賢若可
親敬勤隨歲永憂樂後先頻
御製雩祭齋居對雨之作(壬申)常雩非望雨值雨
益休徵繡野春餘潤油雲午更凝松濤聽漸息簷
溜看徐增卜度田功茂淵懷愜靜憑
御製大齋詩(壬申)大齋庶政屏晝接廷臣退延佇
玉砌間俯仰銅人對九德緬古昔一心周宇内剛
柔協強燮豐歉籌保乂宵旰念民依旦明懷
帝載
御製齋宫書事詩(壬申)致齋廣殿書沉沉綠潤庭
槐布影深明旦曰臨欽勅命雨暘時若祝關心敢
忘渴望經疇昔益切冰兢繼自今芳草窗前宜靜
寄晚來又喜作輕隂
御製夏至齋居詩(壬申)朵殿納薰風雨後生微涼
致齋屏庶政益覺清晝長渴烏滴珠遲早蕖流綺
香時紀騐伏隂王道欽扶陽睪然懷古人仲舒三
策詳
御製正月二日祈榖齋居對雪詩(癸酉)元正纔過
致虔齋典重祈年倍切懷靜聽排門鳴爆竹春音
一片與人諧六出霏霏入晩濃玉花紛綴禁中
松發祥捷報新春喜不問詞林問老農惠山仿
得竹爐成臘月嫌微未試烹今日優霑方愜意合
尋韻事煮三清臘底敲吟間闊疎新年清興共
春舒心花喜映祥花潤孚甲勾芒盡起予
御製雩祭齋居詩(癸酉)甘霖霑暮春麥隴蓬葱翠
大田亦已播南畆無間地比似向年間籌農心實
慰常雩此致齋敢忘勤民事族雲傍晚濃希霖仍
切意澤豈辭其優況乃逾旬既風勢漸刁騷又覺
愁弗置
御製夏至齋居詩(癸酉)景短日長候分龍占雨朝
剛欣五寸繼又隔一旬遙厪意依千畆齋居守禁
寮扶陽有明訓敢不惕於昭
御製常雩齋居詩(甲戌)旬餘逢八齋端居得靜便
靜便心應適而轉愁緒繁緒繁云緣何望澤意殷
然往來郭門外非不麥芊芊及時施甘膏乃可期
餅饘絮雲亦屢作率被狂風牽齋無不用敬
明禋况祈年望柱占礎潤遑問春闌珊
御製冬至齋居詩(甲戌)子半陽生候齋居意倍虔
端惟乾是體詎止坐云遷午夜厪無逸四時祈有
年同雲天宇重翹望又依然
御製祈榖齋居詩(乙亥)微霰雖飄望密零經冬顒
佇不遑寧首勤農政祈初歲仰冀
天禧佈始青人日欲迎輝綵勝元正甫過誦椒馨致齋
宴賞都無事朝夕疇咨引在廷
御製雩祭齋居詩(乙亥)齋宫路寢左
大祀乃遷居一歲率三度此心弗改初春霖霑綠野和
旭靜丹除
天貺今年疊持盈益畏予
御製進宫戒齋之作(丙子)民天重祈榖致齋返九
重滌慮屏庶務遷坐居法宫顒若對銅人如臨師
保同惟有望江南災餘憫彼農何當大轉旋澤國
綏我豐
御製齋居即事詩(丙子)朵殿深沉暑不留清齋書
靜篆烟浮短長南北日占晷小往大來易惕周覺
道有風原解愠思量無雨那消愁問余愁果全消
未尚為籌邊繫念悠
御製齋居詩(丁丑)鶉首星臨次羲車日最長辨古
慎水火協紀驗柔剛鷄漏報遲箭龍舟罷遠塘遄
臻緣毖祀詎為度端陽
御製正月進宫齋戒作(戊寅)行春卜吉奉
徽音大祀先庚返禁林東陸心期金兆穰西山背指玉
為岑鳳城萬戶桃符煥太液長橋螮蝀尋北寺南
臺佳且便虔齋未敢事登臨
御製雩祭齋居詩(戊寅)剛過夏禘致追思即值虔
齋雩祭時敢恃霑膏優往歲益殷祈稔凛先期座
遷燕寢興居肅味撤腥辛淡泊宜蜀望誰能不萌
志雲生還切沐
恩滋
御製雩祭齋居疊去歲韻詩(己卯)又逢齋宿一回
思今日多慚是昔時豈似春膏霑去歲正當雨澤
歎愆期綢繆豫計榖其湧劑酌先商政所宜儻得
微誠通
帝鑒早施
恩&KR0584;沐甘滋
御製
北郊齋戒進宫詩(己卯)以我迫愁旱
慈懷亦不紓
右壇祈霖罷返蹕咨
興居遲日北至臨
大祀躬承諸豫期致虔齋復此歸彤廬細雨雖略霑霈
渥何有乎憶昔承
恩命代祭數歲餘北方例多旱望澤無歲無爾時厪分
憂詎今憂萃予計窮乃反本嗟哉懷始初
御製將舉大雩之祭進宫齋戒詩(己夘)廿日三進
宫憂勞厪民瘼
方社及
方澤懇禱應未符計窮力已竭敢虔舉大雩徹懸屏絲
竹減膳用菜蔬思過冀迴
天返躬惟責吾紫禁夏日長傍徨靡所如
御製祈榖齋居詩(庚辰)元正昨纔過翼日齋居虔
祭無不用敬况此祈民天慶典例弗舉在簴徹樂
懸歲前已立春春屏朱尸駢秋金雙麥穗綵綺太
平錢徵吉非為己所願豐農田蓮漏遲銅壺幾暇
殊清便安靜迓崇禧無妨什華篇
御製祈榖齋居即事詩(辛巳)祈榖此致齋偏欣逢
榖日晴和叶嘉占遷坐孚顒謐鴛瓦積雪鋪雞樹
韶光櫛寳勝扶綺疏不問知元吉新正簡幾務省
躬益精密聖狂一念間應違千里疾重熙固此時
保泰如虞失
昊貺信有徵心存祗無逸齋宫之東為
毓慶宫前為祥旭門再南為前星門入門為
敦本殿殿後即
毓慶宫正殿也今為諸
皇子所居
國朝宫史卷十二
