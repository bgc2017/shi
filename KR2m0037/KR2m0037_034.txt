國朝宫史卷三十四
書籍十三
類書
古今圖書集成一部
聖祖仁皇帝以載籍極博浩如淵海爰
命廷臣倣古人左圖右史之義統為一書卷帙繁富久
而未就
世宗憲皇帝繼承
先志
特命詳加編校列為六編析為三十二典一曰歷象彙
編為典四曰乾象二十一部曰歲功四十三部
曰歷法六部曰庶徵五十部二曰方輿彙編為
典四曰坤輿二十一部曰職方二百二十三部
曰山川四百一部曰邊裔五百四十二部三曰
明倫彙編為典八曰皇極三十一部曰宫闈十
五部曰官常六十五部曰家範三十一部曰交
誼三十七部曰氏族一千六百九十四部曰人
事九十七部曰閨媛十七部四曰博物彙編為
典四曰藝術四十三部曰神異七十部曰禽蟲
三百十七部曰草木七百部五曰理學彙編為
典四曰經籍六十六部曰學行九十六部曰文
學四十九部曰字學二十四部六曰經濟彙編
為典八曰選舉二十九部曰銓衡十二部曰食
貨八十三部曰禮儀七十部曰樂律四十六部
曰戎政三十部曰祥刑二十六部曰考功一百
五十四部計為部六千一百有九凡一萬卷雍
正四年校刊
世宗憲皇帝御製序欽惟我
皇考聖祖仁皇帝聰明睿知禀生知之質而又好古敏
求孜孜不倦萬幾之暇置圖書於左右披尋玩味雖
盛暑隆寒未嘗暫曠積數十載之久研綜古今搜討
殆遍屢命儒臣宏開書局若周易折中發四聖之微
言朱子全書會羣儒之奥義皆禀自
睿裁復
躬加校定若律歷淵源推軒皇之神策叶虞代之元聲
皆
親行指授以天縱之能而準於儀器凡注經考史選詩
論文以及博聞多識之資所纂輯雕鐫充溢於内府
刪述之功嘉惠無窮稱極盛矣而又以為未攬其全
乃
命廣羅羣籍分門别類統為一書成冊府之鉅觀極圖
書之大備而卷帙浩富任事之臣弗克祇承旣多訛
謬每有闕遺經歴歲時久而未就朕紹登大寳思繼
先志特命尚書蔣廷錫等董司其事督率在舘諸臣重
加編校窮朝夕之力閱三載之勤凡釐定三千餘卷
增删數千萬言繪圖精審考定詳悉書成進呈朕覽
其大凡列為六編析為三十二典其部六千有餘其
卷一萬始之以歷象觀天文也次之以方輿察地理
也次之以明倫立人極也又次之以博物理學經濟
則格物致知誠意正心治國平天下之道咸具於是
矣惟我
皇考法天行之剛健協坤德之含宏察於人倫明於庶
物尊六經而禮先儒釐六官以敷大政故是書之成
貫三才之道而靡所不該通萬方之略而靡所不䆒
也我
皇考金聲玉振集五帝三王孔子之大成是書亦海涵
地負集經史諸子百家之大成前乎此者有所未備
後有作者又何以加焉敬藏石室寳垂久遠用叙其
本末綴於篇首上以彰
皇考好學之聖德右文之盛治并紀朕繼志述事兢兢
業業罔敢不欽若於
丕訓云爾
淵鑑類函一部
聖祖仁皇帝以俞安期唐類函採輯間有脱漏且不及
宋以後書
命儒臣重加稽考詳悉增補以昭大備首詳釋名總論
沿革緣起次臚典故次列對偶次備摘句次輯
詩文舊四十三部今益以花部為四十四曰天
部十一卷曰歲時十一卷曰地部十七卷曰帝
王十七卷曰后妃二卷曰儲宫曰帝戚各一卷
曰設官五十七卷曰封爵四卷曰政術三十二
卷曰禮儀三十卷曰樂部八卷曰文學十四卷
曰武功二十四卷曰邊塞十二卷曰人部七十
四卷曰釋教曰道曰靈異曰方術各二卷曰巧
藝八卷曰京邑二卷曰州郡六卷曰居處十五
卷曰産業四卷曰火部二卷曰珍寳四卷曰布
帛二卷曰儀飾三卷曰服飾十二卷曰器物四
卷曰舟部曰車部各一卷曰食物六卷曰五榖
曰葯部各二卷曰菜蔬一卷曰果部六卷曰花
部三卷曰草部四卷曰木部六卷曰鳥部十一
卷曰獸部曰鱗介各八卷曰蟲豸六卷凡四百
五十卷康熙四十九年校刊
聖祖仁皇帝御製序朕幾務餘暇博涉藝林每覽一
書必盡其全帙沈潛往復既得其始終條理精義之
所存而文句英華亦嘗讀之矣嘗謂古人政事文章
雖出於二然文章以言理政事則理之發邇而見遠
者也豈僅以其區區文句之間而可以自命為學術
乎自六朝乃有類書而尤盛於唐此豈非求之文句
之間者哉雖然理之所寓於斯萃焉弗可廢也昔者
孔子之繫易也曰方以類聚又曰本乎天者親上本
乎地者親下則各從其類也於諸卦則曰其稱名也
小其取類也大盖以天下古今事物之理畢具於易
而易之為書因理象物因物徵辭以斷天下之疑而
成天下之務者各從其類以明之然則類書之作其
亦不違於聖人立言之意歟書之最著者藝文類聚
北堂書鈔初學記白帖杜氏通典宋明以來撰者寖
廣若博而不繁簡而能覈者抑亦鮮矣獨俞安期唐
類函頗稱詳括大抵祖述歐陽詢之類聚稍刪存書
鈔初學記白帖通典而附益之安期明人也而曰唐
類函者以其皆唐輯也既缺宋以來書而唐以前亦
有脱漏者爰命儒臣逖稽旁搜泝洄往籍網羅近代
增其所無詳其所略參伍錯綜以摛其異探賾索隐
以約其同要之不離乎以類相從而類始備焉書成
計四百五十卷夫自有類書迄於今千有餘年而集
其大成可不謂斯文之少補乎學者或未能盡讀天
下之書觀於此而得其大凡因以求盡其始終條理
精義之所存其於格物致知之功修辭立誠之事為
益匪淺尠矣
佩文韻府一部
聖祖仁皇帝以韻府羣玉五車韻瑞諸書引據未能詳
確
命廷臣博考羣書增補首標韻藻自二字至六字以經
史子集為序而列人名於後次附對語摘句
親定成書依韻分帙凡一百六卷康熙五十年校刊
聖祖仁皇帝御製序朕萬幾在御日昃宵分未遑自
逸時當燕閒不輟問學羣經子史誦其文而晰其義
矣以至百家之書凡可以禆世教厲民風者修明補
正罔使缺遺嘗謂韻府羣玉五車韻瑞諸書事繋於
字字統於韻稽古者近而取之約而能博是書之
作誠不為無所見也然其為書簡而不詳略而不偹
且引據多誤朕每致意焉欲博稽衆籍著為全書爰
於康熙四十三年夏六月朕與内直翰林諸臣親加
訂正其訛舛增其脱漏或有某經某史所載某字某
事未備者朕復時時面諭一一增錄漸次成帙猶以
故實或未極博於十月復命閣部大臣更加蒐采以
裒益之旣有原本增本又有内增外增將付剞劂矣
名曰佩文韻府随於十二月開局武英殿集翰林諸
臣合并詳勘逐日進覽旋授梓人於五十年十月全
書告成共一百零六卷一萬八千餘頁囊括古今網
羅鉅細韻學之盛未有過於此書者也書成諸臣請
序朕念自初至今經八年矣歴寒暑之久積歲月之
勤朕於此書政事之暇未嘗惜一日之勞也朕又嘗
諭諸臣從來著一大書非數十年之功不能成今數
年以來所成大部書凡十有餘種若非合衆人之力
豈能刻期告竣故凡先後預事諸臣皆命列名其中
兹序佩文韻府因備記編撰之始末遂及修集諸書
之大指以見成書之不易如此
韻府拾遺一部
聖祖仁皇帝因佩文韻府既成尚有遺漏復
命廷臣纂輯蒐錄增補二十之一卷以韻釐仍如其數
大學士王掞王頊齡奉
勅恭序
御定月令輯要一部
聖祖仁皇帝以馮應京戴任所輯月令廣義採摭蕪累
命儒臣重加編輯
親定成書首列圖說次詳四時十二月閠月晝夜時刻
凡二十四卷康熙五十四年校刊
聖祖仁皇帝御製序古者於明堂之中施十二月之
令本堯典授時之意而推廣之今所傳大戴禮夏小
正篇小戴禮月令篇三代之遺文大略可見矣月令
雖出吕覽而蔡邕次其章句孔穎逹定其正義推明
周公品制列之於經漢晉而下若四民月令四時纂
要以及千金錦帶歲華紀麗歲時雜記諸書代有撰
述未覩賅備前明之季馮應京戴任始輯月令廣義
二十四卷為士庶通用觀其原本經訓推衍義類用
意亦云勤矣顧其採摭旣多蕪累間出爰命儒臣重
加編輯次第呈覽親為裁定正譌芟複一歸雅馴别
起義例補所未備博觀約取務合於體要而切於實
用庶幾古者月令明堂之遺式矣書成名曰月令輯
要舊本圖說并為釐正列諸簡端因天時而課治功
察物候以盡人事自國家政典下逮甿庶作息均可
參驗而宏覽博物之學亦於是乎有取焉由今而後
言紀時之書者其必以此為權輿也夫
御定子史精華一部
聖祖仁皇帝命詞臣采掇子史中精語用資考古之助
未及成書
世宗憲皇帝復命校集為部三十曰天部五卷曰地部
七卷曰帝王八卷曰皇親三卷曰歲時四卷曰
禮儀九卷曰設官八卷曰政術二十卷曰文學
七卷曰武功五卷曰邊塞四卷曰倫常六卷曰
品行十卷曰人事八卷曰樂部二卷曰釋道四
卷曰靈異五卷曰方術四卷曰巧藝三卷曰形
色二卷曰言語八卷曰婦女二卷曰動植八卷
曰儀飾曰服飾曰居處曰産業曰食饌曰珍寳
各二卷曰器物六卷計二百七十九類凡一百
六十卷雍正五年校刊
世宗憲皇帝御製序恭惟
皇考聖祖仁皇帝天縱聰明秉上聖之姿而垂意典籍
勤於稽古
御極六十餘年萬幾之暇披覽卷帙不輟寒暑廵幸所
至必以緗素自随逮於耄齡精研不倦延閣廣内之
藏搜討無遺所謂好古敏求多學而一以貫之也欲
以編輯成書嘉惠天下後世嗜學之士
特命開書局於武英殿召集詞臣歴歲修纂每成數卷
即上呈
御覽
親加指示前後所成充溢冊府而子史精華之纂為最
後朕纉緒之初尚未告竣敬承
先志俾就厥功綜觀大凡其部三十其目二百七十有
九自天文地理帝德王功禮樂兵刑之大人倫日用
之常以及九邊之殊域二氏之異教方術技藝之巧
草木鳥獸之蕃門分類别條理具備而采掇子史芟
蕪擷秀甚有禆於學者盖士之嚮學通經為先而博
及於子史固不能若窮經之專一惟攬其精華而識
之勿㤀俾考古者於兹尋其緒則無慮於簡牘之繁
績文者於兹取其材則有助於翰墨之富用力甚簡
而成功已多是
聖祖仁皇帝垂教無窮之至意也剞劂旣畢展閱全編
敬為叙引昭示久遠用綴於篇端
駢字類編一部
聖祖仁皇帝命儒臣採經史子集諸書中駢字之典雅
者以上一字為統依韻相從薈為類編未及成
書
世宗憲皇帝復命編輯分十二門曰天地二十一卷曰
時令十四卷曰山水二十一卷曰居處九卷曰
珍寳十二卷曰數目三十五卷曰方隅二十一
卷曰采色十四卷曰器物曰草木各二十八卷
曰鳥獸十四卷曰蟲魚七卷又補遺一門曰人
事十六卷凡二百四十卷雍正六年校刊
世宗憲皇帝御製序我
皇考德秉生知學深稽古萬幾之暇披覽簡編自六經
諸史以逮諸子百家莫不探其本源窮其閫奥又令
詞臣纂輯羣言廣稽博採丹黃甲乙薈萃成編所就
者非止一書所錄者動盈萬卷咸秉
宸衷之釐定並為秘府之珍藏又以自古類書或以事
而相從或以韻而相次因循故轍訛偽相沿乃
命儒臣纂修駢字類編一書字從所統若律呂之有元
聲類以字分如百川之歸大壑提綱挈領義例燦然
首天地而時令次之次山水居處而珍寳數目又次
之次方隅采色器物而草木鳥獸蟲魚人事又次之
部分則簡而不繁取材則博而能要極詞壇之瑋麗
創類苑之竒觀朕景仰
前徽欽承丕緒如子史精華圖書集成等書悉遵
先志分命臣工夙夜校讐竝皆竣事而駢字類編亦以
今秋告成記曰比事屬辭盖駢之義也易曰方以類
聚則類之始也今字則從駢義雖不同而不妨於竝
列編則從類事雖互見而不至於混淆於是乎乾坤
之藴民物之繁大備於一書之中而蔚然萃羣書之
秀矣洪惟我
皇考盛德際天地大業照古今述作上繼夫聖明文章
悉歸於性道是書之成豈徒為藝林之盛事而已哉
形而上者謂之道形而下者謂之器引而伸之觸類
而長之無器之非道也爰書大意弁之簡端庶幾以
學務時敏之思為紹庭陟降之志云爾
分類字錦一部
聖祖仁皇帝命儒臣採經史子集下至說部諸書擇其
字之雅麗者自二字至四字區為成對備用薈
萃成書分四十門曰天文曰節令曰地理各二
卷曰山水三卷曰帝后二卷曰藩戚一卷曰倫
常曰肢體曰人物各二卷曰佩服一卷曰飲饌
曰宫室各二卷曰器用三卷曰禮儀曰音樂各
二卷曰職官三卷曰政教四卷曰文事曰武備
曰技藝各二卷曰境遇一卷曰釋道二卷曰菽
粟曰布帛曰珍寳各一卷曰果木曰花卉各二
卷曰鳥獸三卷曰蟲魚二卷曰數目曰干支合
一卷曰卦名曰采色曰巧對曰借對曰雙聲曰
疊韻合一卷曰偶字曰通用合一卷曰祥瑞一
卷計六百一十八類凡六十四卷康熙六十一
年校刊
聖祖仁皇帝御製序司馬相如云合纂組以成文列
錦繡而為質盖言詞賦雖雕蟲末技亦必掞藻敷華
飾琢其章句然後文質相宣也朕山莊避暑勅幾之
暇以翰墨自怡而卷帙充積廣博鮮要爰命何焯陳
鵬年等薈萃經史子集下至說部諸書採擇其字之
麗雅者釐别為四十門六百一十八類每類又分成
對備用共六十四卷名曰分類字錦閱三載編纂告
成朕惟日星輝耀雲霞綺駮天之錦也山川峙流草
樹葱鬱地之錦也觀文察理禮定樂興帝王之錦也
若夫相如所云乃錦之膚寸者耳然對偶本於隂陽
音聲協於律呂古文人駢織之功又烏可廢哉是書
也子夏所云雖小道必有可觀者焉
佩文齋廣羣芳譜一部
聖祖仁皇帝以王象晉所纂羣芳譜尚多疎漏
命儒臣廣加蒐擇依類分載首紀名狀次臚集藻恭錄
御製賦詠分譜十一曰天時六卷曰榖譜四卷曰桑麻
二卷曰蔬譜五卷曰茶譜四卷曰花譜三十二
卷曰果譜曰木譜各十四卷曰竹譜五卷曰卉
譜六卷曰葯譜八卷凡一百卷康熙四十七年
校刊
聖祖仁皇帝御製序粤自神農氏嘗草辨榖民始知
樹藝醫藥伊耆氏命羲和推步定歷以授時民始知
耕穫之不愆而百工績熙偉哉開物成務啟牖來兹
聖帝之功與天地竝矣朕聽政之暇披閱典籍留意
農桑繪耕織之圖製永言之什時廵所至親歴田間
其稼穡之艱難作勞之辛苦旣周知而洞悉矣每思
䆒百昌生殖之理極萬變消長之情著為成編以牖
吾民嘗謂爾雅具其名物而郭璞陸佃孫炎之流疏
注埤翼又加詳焉其明備者莫如本草自本經以迄
陶弘景蘇頌而下數十種凡採治之法無不該核他
如齊民要術月令廣義諸書其蒔植之宜為更晰矣
遐稽往牘擷其英華歸於簡括良匪易也比見近人
所纂羣芳譜蒐輯衆長義類可取但惜尚多疎漏因
命儒臣即秘府藏帙攟摭薈萃刪其支冗補其闕遺
上原六經旁据子史洎夫稗官野乘之言才士之所
歌吟田夫之所傳述皆著於篇而竒花瑞草之産於
名山貢自遠徼絶塞為前代所未見聞者亦咸列焉
復允廷臣之請益以朕所賦詠依類分載總一百卷
命名曰佩文齋廣羣芳譜冠以天時尊歲令也次榖
次桑麻崇民事也次蔬茶果木花卉資厚生溥利用
也終以藥物重民命也其諸天時早晩之候人事種
漑之方地力彼此之殊物性良楛之異罔弗條舉縷
晰燦然可觀焉是書也攬品彙之蕃滋想羣生之率
育一展卷間化機洋溢於兹畢呈固不惟矜淹洽侈
藻麗也以是刊布天下垂之久遠使吾民優游於農
圃之中家室盈寧樂其業而不憚其勤而大夫士以
及民之秀者因以區别物宜審其淑慝凛嗜好之常
慎節宣之度於以躋仁夀而享太平亦不為無所禆
助也哉
佩文齋書畫譜一部
聖祖仁皇帝以前代紀錄書畫諸編散見往籍漫無統
紀爰於
萬幾之暇指授儒臣纂輯成書俾各以類相從有所資
考論書十卷論畫八卷歴代帝王書畫三卷書
家傳二十二卷畫家傳十四卷無名氏書畫八
卷
聖祖仁皇帝御製書畫䟦一卷歴代帝王書畫䟦二卷
名人書䟦十一卷名人畫䟦七卷書畫辨證三
卷歴代鑒藏十卷凡一百卷康熙四十六年校
刊
聖祖仁皇帝御製序書者六藝之一昔柳公權言心
正則筆正程子謂作字湏敬即此是學盖以紀事載
言行之天下垂之久遠書誠重矣夫書以傳其意而
畫以肖其形事若不相侔其義有可連類而竝論者
焉蒼頡史皇以來歴代載籍多能道之而時數相推
材智間出繁重者變而之簡易樸拙者漸而之巧麗
亦天地自然之理也其初古文繼為篆隸而今之所
謂真書行草三者實權輿於斯矣然三者皆肇興於
漢逮夫魏晉去古未遠多見古人篆隸故鍾繇書具
有遺法而王羲之踵美垂徽祧前啟後士林所稱以
為歸極已若圖畫之事始自秦漢盛於六朝其間作
者輩出曹衛顧陸擅能於前董展孫楊流聲於後隋
有何鄭唐則閻吴大抵皆畫佛象人物下筆輒依故
事迨氣韻之超極於潑墨寫生之精窮於沒骨而畫
之變盡焉朕萬幾燕閒披覽典冊間臨書家名蹟每
觀前代紀錄書畫諸書種類錯互漫無統紀遂即佩
文齋所有者編葺之使各以類相從為一百卷凡書
畫之源流古今工於此者之姓氏以至聞人之題䟦
歴代之鑒藏悉備考而慎其擇亦可謂詳且盡矣昔
唐太宗好書親序王羲之傳自以為心慕手追而當
時内府之圖籍亦號最盛迄於今日流傳者日遠日
少晉唐已為隆古而况前此者乎然溯流者必窮其
源習今日之書而不推本於篆隸亦猶齊末之觀也
故上自蒼頡史皇下暨近代皆列焉朕於書畫偶有
題䟦檢出數十則以為一卷從諸臣之請也要之尚
稽曩昔用以攄適性情泳陶清暇附於古聖人游藝
之意竝為世之嗜古者樹毫楮之標準宏考索之指
趣則牙籖萬卷之中是編其亦可以永傳也夫
欽定授時通考一部
皇上念切民依懋昭勸相
特命詞臣詳稽書傳紀事纂言有關於農桑者彙萃
成編分為八門曰天時六卷曰土宜十二卷曰
榖種十二卷曰功作十一卷曰勸課十二卷曰
蓄聚四卷曰農餘十四卷曰蠶桑七卷凡七十
八卷乾隆七年校刊
皇上御製序孟子言不違農時榖不可勝食盖民
之大事在農農之所重惟時敬授人時載於堯典
周公七月一篇於日星霜露之候昆蟲草木之化
詳哉其言之故先王之民莫不震動恪恭於農以
修其事者懼失時也我
聖祖仁皇帝勤咨民隐首重農桑率育蒸黎涵濡德澤
六十餘載戶慶盈寧
皇考世宗憲皇帝歲舉耕耤之儀率先天下興水利廣
儲蓄為萬世規凡兹薄海蒼生得荷鋤饁餉優游
隴畆之間樂生遂性衣食滋豐者何莫非我
祖宗宵旰勤勞以貽樂利於無疆耶朕纉承基緒鑒前
代生深宫之中長保阿之手誠知稼穡艱難日與
中外臣工為斯民籌食用至計腁胝機杼之作苦
日厪於懷因檢前人農桑通訣農政全書諸編嘉
其用意勤而於民事切也命内廷詞臣廣加蒐輯
舉物候早晩之宜南北土壤之異耕耘之節儲偫
之方蠶織蓄牧之利自經史子集以及農家者流
凡言之關於農者彙萃成編命之曰授時通考天
道廣運於上而四時行萬彙生地道發育於下而
庶品蕃百昌遂人事参贊其中而六府修三農殖
輔相裁成固國家之大政也趨事赴功亦閭閻之
本業也貴榖劭農服田力穡上下交勉弗懈於時
以副朕阜成海宇之至願覽斯編者尚有取焉
讀書紀數略一部
康熙四十六年
聖祖仁皇帝南廵原任福建廵撫宫夢仁以所輯讀書
紀數略進呈
欽定分為四部以數為統曰天部四類曰地部十類曰
人部二十九類曰物部十一類類各一卷凡五
十四卷康熙四十七年奉
旨校刊
國朝宫史卷三十四
