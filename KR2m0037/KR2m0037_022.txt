國朝宮史卷二十二
書籍
宮史志書籍垂
法守也古者延閣廣内之藏著為書目惟是使者所
求寫官所錄秘省官庫所積取足薈古今資掌
故已爾我
朝文治光昭藏書之富冠於往代
内府所貯圖書具於天禄琳琅東壁琅函諸編者
彪炳美富無煩載述惟是
聖聖相承大文彌耀
世祖章皇帝制作昭明垂光册府微言大義炳若日星
聖祖仁皇帝契苞符之秘鑰探洙泗之淵源六十一年
中性道文章廣大悉備
世宗憲皇帝篤志紹庭單心宥密仰羹墻而見道守精
一以執中謨訓煌煌光於
前烈焉
皇上以内聖外王之學發為垂世立教之文言根至
道事紀殊勲真足同天地之幬載朗羲娥之照
爥者矣臣等敬謹編次釐為十有六類首登
實錄以彰
功德之原次紀
訓諭以昭
詒謀之大於
御製仰
聖學之高深於
方略述成功之懿鑠若夫表章六經釐定諸史靈臺
占筴之學職方益地之圖有典有則厥並懋焉
至於纂言有要用示
訓行載道者文聿標準則類書極載籍之博字學播同
文之庥與凡儲珍
秘殿著錄石渠夀官局之棗梨勒琅函之金石者
焕乎咸具大觀焉已綜而錄之皆
列朝心傳之要手定之書
聖作明述以為出治之本者而非如劉略班藝以下徒
侈網羅古籍蒐輯舊文無關政理者比也其竺
乘梵文統於三藏貯之淨境者咸不列於是編
書籍一
實錄
太祖高皇帝實錄一部
崇德元年十一月
太宗文皇帝命儒臣恭纂康熙二十一年十月
聖祖仁皇帝命重修書成凡十卷雍正十二年十一月
世宗憲皇帝命加校訂
皇上御製序粤稽自古帝王乘時建極膺天命而
佑下民豐功駿烈垂諸史乘炳炳麟麟是以紀言
紀事必詳且核焉况於聖人首出開物成務經緯
天地奠麗河山智勇沉深謨猷訏遠布為法則著
為章程將使後世子孫繼繼承承遵循罔軼詎不
重與洪惟
太祖承天廣運聖德神功肇紀立極仁孝睿武端毅欽
安弘文定業高皇帝以聖神文武之姿受
天眷命誕興東土爰總義旅遹求厥寧九國連兵相向
一怒而討平之明人四路來攻亦尅日盡殱於境
外師出有名光明俊偉威愛並立近服遠懷當是
時羣部來歸英豪響附奮迹遼瀋之間而號令行
於萬里帝業之興何其神也由是天人協應建國
紀元修明庶政教育羣倫創國書分旗制申軍令
定禮儀經營締造之際旰食宵衣不遑暇逸故乃
綱舉目張傳之億萬年而不可易心法治法與二
帝三王有同揆也
太宗文皇帝繼天登阼命儒臣敬輯
實錄規模略備
聖祖仁皇帝復加蒐考修纂成書尊藏内府並貯史宬
惟是山川疆土以及臣僚名氏前後間有異同清
漢之文或簡或繁未經畫一我
皇考世宗憲皇帝懼有舛訛特開史館重加校訂按日
進呈
親為閱定朕纉承丕緒仰體
前徽用復潔誠披覽卷帙如舊繕錄一新祗祗乎覘開
國之鴻模昭垂統之大業書曰監于先王成憲其
永無愆詩曰昭兹來許繩其祖武於以率攸行而
保
天祜其敢忘紹庭上下之思哉謹序
太宗文皇帝實錄一部
順治九年正月
世祖章皇帝命儒臣恭纂書成凡六十五卷康熙六年
十一月
聖祖仁皇帝命恭校十二年七月
命重修雍正十二年十一月
世宗憲皇帝命加校訂
皇上御製序洪惟
太宗應天興國弘德彰武寬温仁聖睿孝敬敏昭定隆
道顯功文皇帝徇齊敦敏廣大寬仁早從
太祖贊襄大業才德冠世中外歸忱迨乎嗣統之年敦
宗睦族戢衆安民御將行師開疆拓土軍威震疊
而以不嗜殺為心武功赫濯而以善養人為務存
朝鮮故土字蒙古遺氓明政不綱天人共憤且舊
與我國有隙於是應天順人率師直抵燕京聲罪
致討猶念彼為中國功垂成而弗取天性仁厚大
度豁如固已超越百王包涵六合矣至若建官分
職推賢舉能愷澤龐鴻刑章平允設制科以崇文
教開言路以重忠良隆規鉅典巍乎煥乎皆一統
之大猷百世之良矩也
世祖章皇帝輯為
實錄六十有五卷
聖祖仁皇帝命儒臣蒐討訂正繕錄成編尊藏惟慎
皇考世宗憲皇帝孝切崇
先敬加披覽以前後字句之未盡畫一也復令臣工校
對而
躬為閱定焉朕仰承遺志莊誦繹思用竣厥事緬惟帝
典商盤前王之懿範也天球琬琰宗廟之重器也
昔之君珍為世寶奉以無墜矧夫典章所紀謨烈
所垂造邦制治之圖啟泰貽安之要煌煌簡冊世
昭法守何止帝典商盤天球琬琰之寶重也耶謹
序
世祖章皇帝實錄一部
康熙六年九月
聖祖仁皇帝命儒臣恭纂十一年書成凡一百四十六
卷雍正十二年十一月
世宗憲皇帝命加校訂
皇上御製序我國家受
天眷命統一萬邦日月所照血氣之屬咸切尊親亦惟
是小心翼翼之忱有以通
帝載而昭來許故乃朝廷宫府之政罔不參稽古訓溥
協人心制定於一時而慮周乎萬世重熙累洽至
於今兹海隅蒼生穆然想見盛德信乎開國之規
模詒謀遠而流澤長也洪惟
世祖體天隆運定統建極英睿欽文顯武大德弘功至
仁純孝章皇帝神靈天亶冲齡踐阼紹我
太祖
太宗丕緒懋建大猷勤思上理當是時流賊已入京師
明祚已成板蕩遂因明將吳三桂之請命將士入
關定燕京殄羣寇挈斯民於水火之中而登之袵
席之上爰主
郊禋式頒正朔自古得天下之正未之有比也政令彰
施百度具舉滌前代之煩苛沛興朝之膏澤治化
翔洽達乎四表由是制禮作樂敷教明刑虛已以
尚賢推誠以納誨斟酌損益秉至中而時措之著
為謨訓載在簡編皇哉唐哉子孫世世守之以成
久安長治之業於是乎在康熙十一年
聖祖仁皇帝特開史館纂輯
實錄凡一百四十六卷雍正十二年
皇考世宗憲皇帝恭閱全書復令儒臣重加校訂事未
竣而
龍馭上賓朕哀戚之餘飭令陸續進呈敬加披覽嗚呼
覩
世祖
聖祖經綸之鉅典則知創業之甚難念
世宗繼述之深衷則知守成之不易方策可傳者紀綱
之成軌夙夜罔間者兢業之一心敢弗繹思而敬
承之以迓
上天無疆之休則是書也誠致治之權輿萬世之鴻寶
矣謹序
聖祖仁皇帝實錄一部
康熙六十一年十二月
世宗憲皇帝御製序粤稽古載籍以來聖帝明王德
隆業茂莫不揚休紀美照耀簡編若夫
上天純佑下民聚扶輿積厚之氣篤生
至聖備道德之崇廣集皇王之大成經綸宇宙彪炳帝
紀巍巍乎蕩蕩乎自羲軒至今未有如我
皇考聖祖仁皇帝之盛者也洪惟
太祖
太宗肇構鴻基發祥垂裕
世祖開天建極統一寰區暨我
皇考天亶神靈丕承
先烈以徇齊敦敏之質而學有緝熙以繼體守成之時
而事兼開創以光華格被之勲而日新盛德以郅隆
熙洽之運而時勅幾康
臨御寳阼六十餘年歴服緜長超越千古仁漸義摩文
經武緯典章大備聲教覃敷峻德崇功蟠天際地有
如敬
天凛昭事之誠尊
祖切覲天之志
郊壇禋祀歲必躬親
廟享薦馨心虔對越用致
蒼穹之昭格聿彰
謨烈之顯承奉事
兩宫尊養備極承歡致敬閱數十年廵幸則躬扶
鸞輅侍疾則步禱
南郊送龍輴而親行瞻
寢園而灑淚自古天子之孝莫與比隆友愛裕親王等
垂老靡間視疾臨喪恩禮交至推仁宗室教育天潢
展親惇族誼莫厚焉宵衣旰食明目達聰
親政六十餘年夙夜勵精始終惟一
臨軒召對虛已求言敷陳有益於民生必蒙採錄廉能
實見諸治效立荷
寵褒眷耆舊而體貌優崇簡俊乂而程材器使小廉大
法百僚皆得其人綱舉目張庶司各修其職四方之
利弊周知萬里之情形洞燭愛民如子軫恤維殷普
樂利於農桑裕盖藏於積貯偶遇水旱立沛恩施發
帑蠲租動以數百萬計即在屬國運粟賜糧視同一
體德洋恩溥故黎庶樂業中外阜康慎重刑章哀矜
庶獄每於奏讞明允之中施仁法外嚴寒停遣盛夏
弛刑大逆寬族誅叛人無孥戮如天好生之德洽於
民心欽恤之仁無以加矣
講幄弘開精研道要考六藝之折中抉性理之精義
宸翰則鸞廻鳳翥
天章則玉振金聲
御定諸書包涵萬有融貫百家緗帙瑶編充牣冊府生
知天縱莫名
聖學之高深加以重道尊師表章儒術
親詣闕里瞻拜加虔賜博士於五賢躋紫陽於十哲
訓飭多士敦崇實學加科廣額惠洽儒林壽考作人於
斯極盛
聖武布昭
神謨密運天戈所指立奏膚功平三逆收臺灣布爾尼
應期而授首鄂羅斯望風而請命
躬率六師三臨朔漠殱噶爾丹而藩服乂安
命將徂征長驅絶域復達頼喇嘛而西陲寧謐鎖鋒灌
燧俾薄海内外永慶昇平厪念河防
親臨指授覽全河之形勢運疏瀹之神功開中河築高
堰而淮黃底績東南獲袵席之安濬永定隄子牙而
漳滏順流畿甸享膏腴之利地平天成萬世永頼至
若
躬行節儉而大官服御務崇樸素之風
秉德謙冲而
徽號鴻名屢却廷臣之請
至誠不息而朝乾夕惕本行健以法天
聖敬日躋而肅廟雝宫儼動容之中禮凡兹盛美莫罄
名言是以久道化成太和翔洽天庥滋至歲奏屢豐
戶樂盈寧人登仁壽自古未賓之國重譯踵至戴高
履厚莫不尊親
升遐之日自僻壤遐陬遠暨蠻夷荒服含生負氣之倫
感慟哀號如喪考妣羣臣恭擬
廟諡曰
聖曰
仁祗薦
祖號萬口一心允孚公論猗歟休哉至矣大矣朕纉承
鴻緒念切紹庭踐阼之初即簡命大臣等董率儒臣
開館纂修發金匱之秘藏稽綸言於政地表年繫日
敬謹編輯紀言紀事鉅細靡遺朕齊肅展禮親加詳
閱歴今九載敬成
聖祖仁皇帝實錄若干卷又於尊藏皇史宬外恭繕全
帙虔供几案時時展讀以遂朕敷時繹思繼志述事
之意於戲帝載難名而歲功昭布日月之運行星辰
之經緯可以仰觀成象焉聖德難名而治法昭垂條
理之精詳規模之宏遠可以仰求成憲焉我
皇考參贊位育之神欽明精一之藴雖非簡牒所能殫
述而
鴻謨駿業炳於紀載與天無極萬世勿諼後之紹作君
作師之任求治統道統之全者於是乎在敬弁言簡
端以昭示我子孫俾永永敬承於億萬世謹序
皇上御製序
皇祖聖祖仁皇帝臨御六十一年耿光大烈顯爍古今
積惠襲恩淪浹寰宇功德之盛具載
實錄垂千萬禩我
皇考世宗憲皇帝御製序文推本
上天孚佑下民
列祖垂裕後嗣篤生
至聖開䆳古以來未有之盛業煌煌乎言之廣大精密
至矣蔑以加矣予小子寅承丕緒紹聞衣德兢兢
業業仰思繼述
皇祖
皇考成憲日於治事之先展誦
列祖實錄周而復始
皇祖實錄卷帙浩繁排日敬覽寒暑靡間至自今凡數
閱矣緬惟尚書史記所載古帝王治化之隆各極
其至而孔子於堯曰惟天為大惟堯則之蕩蕩乎
民無能名焉於舜曰無為而治孟子則曰王者之
民皥皥如也予嘗推繹其旨想見唐虞中天之盛
乃今思
皇祖之世之民有以知孔孟之言信乎其能知聖人也
皇祖自親政之始即手鉏三蘖蕩定南疆滇黔閩粤之
奥揭日月而掃氛雺海内赤子喁喁向風由是亭
之毒之煦以淳風沃以甘澍浸以醲化甄以大鈞
數十年之間南奠臺澎北犁沙漠命將肆征而閭
左無徵發之警
親臨淮河指授方略歴吳會涉會稽登岱宗謁闕里西
廵關隴抵雲中三覲
祖陵觀於東海歲出塞外獮狩上都
天行之健古無以加而庠序詠仁氓庶樂業市㕓殷阜
卒伍服習熙熙然相忘於無所事事於焉正晷緯
考律度定元聲煥為
宸章灑為
奎翰集古帝王文治之大成而
穆清宥密凝然不見經營之迹簡任公卿百執事器使
而責其成俊壽魁碩布列有位外自節鉞連帥以
至守令賢否清濁立判剔侵蠧勵廉平吏治蒸蒸
無綜核之煩而德意宣究蠲逋賑恤肆赦緩刑指
揮
深宫之中風馳萬里匹夫匹婦無不浸潯涵育鼓舞德
化而不能自已當其時誠所謂不識不知順帝之
則者耶歴今廿餘年遺澤餘烈深入人心固結而
不可解廻溯
鼎成之初謳思如一日夫乃恍然曰是所謂至仁如天
民無能名者也無為而治恭已南面者也孟子所
謂王民皥皥者也於戲四海九州之民無得而名
予小子又烏能名之憶自幼冲蒙
皇祖撫愛日侍
左右用人行政皆覩記所及簡册紀載政如杓衡規天
躔次測日可見者迹象而已於穆之運重離之明
終無能言其所以然者盥誦之次稽首敬為之序
以志紹庭繼序之忱於罔斁云
世宗憲皇帝實錄一部
雍正十三年十月
皇上命儒臣恭纂次第進呈
親加恭定書成凡一百五十九卷
皇上御製序國家受
天眷命集慶垂光承承繼繼肆我
皇考世宗憲皇帝荷
三聖之洪庥祗紹
聖祖仁皇帝丕緒宵衣旰食底區宇於和恒以茂衍億
萬年無疆之祉厚德隆功溢於簡牒巍乎煥乎治
平之盛軌未有逾兹者也
皇考徇齊敦敏仁孝性成蚤歲承歡
聖祖友愛同氣迨膺大統一切禮儀隆備
廟號尊崇莫不定自
宸衷符乎典則仰惟
聖祖仁皇帝臨御六十餘年濊澤洽人心醇化流方外
豐亨豫大之福極盛無加
皇考承郅治之餘因時制宜以善繼而善述惟是本之
以誠持之以敬行之以中正要之以寬仁用能杜
玩愒於熙時緜昇平之泰運大經大法粲然為後
嗣子孫法焉薦馨
郊
廟必躬必親旁秩祀典懷柔百神間遇水旱微愆祈禱
深宫罔弗潛孚立應
聖學高深探性命之精操治平之要天德王道一以貫
之隆禮
先師孔子增祀先儒右文重道之典超越常制猶復
表章經術廣勵士風籲俊興賢蔚昌德造辟雝鐘
鼓後先疏附之風殆無以過念用人為愛民之本
自公孤卿尹下至庶司百職事登明選公咸稱任
使而守令之親民暨封疆大吏之司董率者尤厪
聖心重撫字之方嚴貪墨之罰明四目達四聰賜復蠲
租農桑被野遂躋斯民於袵席之安刑罰者所以
佐政教之不逮也
皇考如天好生既已刊布律令俾愚氓重於犯法復詳
定貴賤服色兵民婚喪禮制更闡明
聖祖諭旨十六條細加訓註家喻戶曉翕然從風河防
之關於運道民生也萬里黃流滙以百川之水兖
徐而下歲苦沮洳
皇考默運神謀指示經畫加長滙之石堰闢三省之引
河渙發帑金厥有成績又吳越海塘南北水利凡
可以惠此蒸黎者悉因時而修舉之先是
聖祖親統六師平定沙漠威靈所加青海扎什巴圖兒
等震讋承令因沛殊恩畀以爵秩垂三十年而羅
卜藏丹津與吹拉克諾木齊等誕敢首造逆謀擾
犯邊域
皇考聲罪致討密授方略於閫帥戈鋋所指電掃風驅
振旅獻俘勒成功於太學凖噶爾蠢動西陲數肆
患於喀爾喀部落南方苖蠻蔓延行旅居民苦其
侵掠
皇考為藩服計久遠為遐陬圖寧謐或命將興師或諭
文武諸臣隨宜搜勦至逆夷悔禍輸誠傾心納土
則皆宥其前愆而曲賜包容焉德威並耀無遠弗
届賜安南之地減朝鮮之貢俄羅斯南掌等國阻
昧幽深胥漸被於聲教他若警怠荒矯浮薄求言
納諫教孝褒忠宗室天潢之胄多方造就八旗根
本之地備予綢繆頒訓諭於臣工飭官常也錫侯
封於明裔示殊典也豐盈徧萬國而服御有經見
聖躬之儉焉嘉應在庶徵而憂勤益懋昭
聖德之謙焉蓋我
皇考誠敬之心中正之道寬仁之恩悉同符乎
聖祖以綏猷而立極十三年中有如一日宜其治功之
盛綱舉目張蕩蕩平平樂樂利利傳之愈遠而可
法可守也歟予小子繼序之初即命監修總裁大
學士等董率儒臣稽歴年之紀載敬謹纂修次第
進呈齋肅披閱迄今五載恭成
世宗憲皇帝實錄一百五十九卷在昔唐虞三代制治
保邦之道備載於書惟我
皇考際重熙累洽之盛勵精圖治良法美意歴久彌新
玉簡琅函實與典謨訓誥相輝映用是裝繕尊藏
朝夕循誦以志繹思衣德之義垂裕後昆永永無
極焉謹序
謹按纂修
實錄告成敬繕裝潢尊藏
皇史宬
大内
盛京各一部又繕一部尊藏内閣
皇上特諭閣臣以次呈
覽每日夙興恭閱
列祖實錄一卷
聖祖仁皇帝實錄一卷始出
涖政周而復始按日罔間仰見我
皇上
紹庭繼序
聖治同揆
孝思維則云
國朝宫史卷二十二
