國朝宫史卷三十
書籍九
志乘
大清一統志一部
聖祖仁皇帝命纂
大清一統志以
京師各省外藩蒙古蒙古屬國朝貢諸國為經分
類二十有六為緯曰圖曰表曰疆域曰分野曰
建置沿革曰形勢曰風俗曰城池曰學校曰戶
口曰田賦曰職官曰山川曰古蹟曰關隘曰津
梁曰隄堰曰陵墓曰祠廟曰寺觀曰名宦曰人
物曰流寓曰列女曰仙釋曰土産凡三百五十
六卷乾隆九年告成校刊
皇上御製序惟
上天眷顧我大清全付所覆海隅日出罔不率俾
列祖
列宗德豐澤溥威鑠惠滂禹跡所奄蕃息殷阜瀛壖炎
島大漠蠻陬咸隸版圖置郡築邑聲教風馳藩服
星拱稟朔内附六合一家遠至開闢之所未賓梯
航重譯歴歲而始達者慕義獻琛圖於王會幅&KR0695;
袤廣古未有過焉
聖祖仁皇帝特命纂輯全書以昭大一統之盛卷帙繁
重久而未成
世宗憲皇帝御極之初重加編纂閱今十有餘載次第
告竣自京畿達於四裔為省十有八統府州縣千
六百有竒外藩屬國五十有七朝貢之國三十有
一星野所占坤輿所載方策所紀憲古證今眉列
掌示圖以臚之表以識之書成凡三百五十餘卷
夫肇十有二州見於虞典禹貢一篇備列九州疆
域山川土田貢賦物産實為方志之權輿周禮大
司徒以天下土地之圖周知地域廣輪之數辨其
山林川澤邱陵墳衍原隰之名物土訓道地圖誦
訓道方志職方氏掌天下之圖辨其邦國都鄙四
夷八蠻七閩九貉五戎六狄之人與其財用九榖
六畜之數漢郡國地志與計書俱上太史厥後寰
宇志記列於正史者代數十家蓋將以觀民設教
體國經野表皇威之有截明王道之無外匪徒備
掌故徵博洽已也撫疆宇則念肇造之艱稽制置
則念經畫之要采謠俗則念化導之方考循良人
物而知治理之效念所以振興而長育之核戶口
田賦而察登耗之故念所以懷保而蕃殖之書曰
皇天既付中國民越厥疆土於先王肆王惟德用
和懌先後迷民用懌先王受命我
祖宗克明峻德以有九有之師𫝊緒在予敢不惟德之
勤篤
前人成烈其在我内外百執事慎固封守阜成兆民懋
相予修和有夏亦越我後嗣子孫咸敬厥德以昭
受丕基萬年惟無斁覽斯編也其善體諸
皇輿表一部
康熙十八年
聖祖仁皇帝命撰皇輿表以直省府州縣為經以歴代
因革建置為緯四十三年復
命增輯朝貢屬國凡十六卷
聖祖仁皇帝御製序粤稽古皇統一海宇畫疆經野建
立萬國以作民極故周禮土地之圖掌於司徒隸於
小宰而左傳稱左史倚相能誦八索九丘孔安國曰
九丘者九州之志也史記載蕭何入關收秦圖籍高
帝以故具知天下阨塞是可見有國家者封域之廣
狹郡邑之興廢固不可不務遠稽而近考也朕嘗博
觀羣史上溯源流高辛創立九州虞帝分為十二周
初職方以統九服保章以辨分星胙土列爵天下井
如秦兼并六國罷封建置郡縣先王之制至秦而一
變矣自是一統之盛漢隋唐宋元明制度遞有更革
漢曰十三部唐曰十五道宋曰十五路隋則改州為
郡元則以路隸省明則革省置司其都邑變遷紛紜
鬱翳或地存而名亡或名同而地異或地析而民散
莫可紀極他若三國六朝五代幅&KR0695;既隘升改寄置
尤為煩冗矣朕因是簡命儒臣倣史家年表法以本
朝府州縣之名為經弁於其首自唐虞以迄有明之
地與郡國州縣為緯分列其下朕復親加裁訂以詳
以核古今輿制燦若星辰之羅於天歴歴可數也爰
命曰皇輿表若夫土宇之廣北越沙漠南踰滄溟開
闢以來未列版圖者咸歸籍内附以古無其名故斯
表亦不能悉載焉雖然是寧獨討論之助云爾哉𫝊
曰有德此有人有人此有土詩曰聖敬日躋昭格遲
遲上帝是祗帝命式于九圍則撫斯表也朕敢不益
博大厥德以膺兹孔厚之版章與是為序
聖祖仁皇帝御製增修序皇輿表一編肇成於康熙巳
未製序卷端時置几案歴有年所顧原編紀載沿革
於郡縣特詳其地列輿圖而未設有郡縣者槩未編
入朕惟國家統御方夏覆載之内視均一體外藩蒙
古諸屬國自
祖宗朝後先收服次第歸誠迨朕臨御以來蕃王君長
歲時貢琛悉比内地繡壤相錯不啻萬有餘里邇者
喀爾喀青海部衆稱臣嚮附土宇益廓計其山川封
域斥堠之所屆分野之所屬皆按地而可考也至於
山陬海澨新隸職方者二十餘年間建州樹邑往往
而有又若朝鮮交阯諸國之奉職惟虔邊徼土目之
革心效順亦從來志方輿者所宜備載爰命儒臣更
加增輯共十有六卷書成特令刊梓用示來兹於戲
幅&KR0695;延袤亦云廣矣而蕃生息厚風俗之道則實資
於廟堂之經理朕開編循覽深念高卑險易形勢不
齊燥濕剛柔風氣各異然而秉彛恒性遐邇皆同朕
以一身為中外元元主惟是張官置吏以牧民生禁
暴設防以禦民患既鞠養之務徧尤教化之宜周早
夜孳孳無日不心通乎四海九州之隠書不云乎自
朝至於日中昃不遑暇食用咸和萬民凡我後人覩
是編者知剏造之維艱思懷柔之不易則千百禩無
疆之歷服其庶克永荷天庥也夫
八旂通志初集一部
雍正五年
世宗憲皇帝命纂八旗志書首為八志曰旂分曰土田
曰營建曰兵制曰職官曰學校曰典禮曰藝文
次以八表曰封爵曰世職曰宗人曰八旂大臣
曰内閣大臣曰部院大臣曰直省大臣曰選舉
次以列傳曰宗室王公曰名宦曰勲臣曰忠烈
曰循吏曰儒曰孝義曰烈女凡二百五十卷乾
隆四年校刊
八旂滿洲氏族通譜一部
皇上以八旂氏族日繁
特命開館纂輯通譜以姓氏為綱以地名人名為目
勲舊戚畹庶姓支𣲖事實皆具凡八十卷乾隆
九年校刊
皇上御製序我
祖
宗誕膺
天命勃興東土德綏威讋奄甸萬姓維時龍從鳳附之
衆雲合響應輻輳鱗集強者率屬歸誠弱者舉族
内附我
祖宗建師設長以莅之分旂隸屬以别之厥有熊羆之
士不二心之臣效命疆埸建謀帷幄親以肺腑重
以婚婣酬以爵命迨入關定鼎或聚居遼左或散
處燕畿錫之土田爰及苖裔至於今百五六十年
生聚蕃衍時萬時億
累朝休養煦植鞠保胥勤越我嘉師咸能永世以滋大
朕惟
祖宗德澤之深不可不繼修令緒益綿延惇固於無疆
重慮物阜且博代序日遠族姓日繁不為之明章
統系俾知世德所自將罔克念先人之勤無以光
昭前烈爰發金匱石室之蔵徵載籍稽圖譜考其
入我朝來得姓所始表之以地系之以名官階勲
績綴為小傳勲舊戚畹以及庶姓釐然備具秩然
有條與國史相為表裏昔周小史定繫世辨昭穆
左氏内外傳言天子建德因生賜姓胙土命氏而
司商吹律以定姓名蓋萬物本乎天人本乎祖木
有根而枝附焉水有源而流出焉譜牒者所以聯
人情之渙而維舊俗之漓不可忽也相昔先民遺
風敦樸不徒以俗望相高是書之作非如魏晉隋
唐譜牒之學炫博聞而廣附會以膏粱閥閱為尚
也書曰古我先王暨乃祖乃父胥及逸勤又曰惟
乃祖乃父世篤忠貞服勞王家纘乃舊服無沗祖
考前之人既以忠實勤勞覆幬其後嗣凡兹食舊
德而服先疇者其何以無隳厥緒書亦曰率乃祖
考之攸行昭乃辟之有乂是則朕所厚望也夫
欽定盛京通志一部
乾隆九年
皇上駕幸
盛京敬瞻
列祖開創之績陪京宏盛之規而舊纂通志一書未為
精核
特命重修釐為三十五門曰
聖製曰
御製曰京城曰
壇廟曰宫殿曰
山陵曰星土曰建置沿革曰疆域形勝曰山川曰城池
曰關郵曰戶口曰田賦曰職官曰學校曰公署
曰選舉曰兵防曰名宦曰人物曰忠節曰孝義
曰文學曰隠逸曰流寓曰方伎曰仙釋曰列女
曰祠祀曰古蹟曰風俗曰物產曰雜志曰藝文
凡三十二卷乾隆十二年校刊
皇輿西域圖志一部
乾隆二十四年平定西域天山迤北西海之濱
咸隸版圖
皇上特命纂西域圖志
親定成書釐為十八門曰
天章曰圖考曰列表曰分野曰疆域曰山曰水曰官
制曰兵防曰屯田曰貢賦曰語言曰字書曰音
樂曰服物曰風俗曰土産曰外藩凡四十六卷
皇上御製序語云耕當問僕織當問婢志廣輿者不
稽之歴代建置沿革將無從數典而志西域則有
不能盡稽之歴代者實以幅員所限言語不通雖
漢唐盛時亦頗能威行天山迤南建官設都而天
山迤北本不能至也即有一二羈縻之國然叛服
不常征調弗應又安能履其地而疆索之哉且漢
唐之程督異域者仍漢唐人而已其與準噶爾回
部人語奚啻粤問而燕答則其所記魯魚亥豕之
紛不待言而可知兹者叨
天佑藉羣力凑時會幸成是役準噶爾回部之人皆在
廷執事而國語切音譯外蕃語又甚便且易我諸
臣馳驅往來其間目覩身歴非若耳聞口傳者比
俾司校勘而正其訛傳其真較僕婢耕織之問為
尤詳且厄魯特語及回語朕亦因暇而習焉時御
丹槧為之改正是西域志之書必應及是時成之
用開歴代之羣疑垂千秋之信錄間亦涉及諸史
以存述古總計分部一十有八分卷四十有六繪
圖系說薈為完書若夫闢地藏功文臣或有過頌
朕所不取惟是籌耕牧計久長所以永
乾貺奠丕基思日孜孜持盈益凜予安得有功成無事
之說哉
清涼山新志一部
聖祖仁皇帝屢駐蹕清涼山
命纂山志釐為十門曰化宇曰原聖曰靈蹟曰伽藍曰
崇建曰顯應曰外護曰高僧曰緣感曰題詠凡
十卷康熙四十年校刊
聖祖仁皇帝御製序朕惟清涼山古稱文殊大士演教
之區也兹山聳峙於雁門雲中之表接恒嶽而俯滹
沱横臨朔塞藩屏京畿其地風勁而高寒層冰結於
陰巖積雪留於炎夏故名清涼然地雖寒而嘉木芳
草蒙茸山谷稱靈異焉五峯竦立上矗霄漢日月之
所廻環烟霞之所虧蔽蒼然深秀其為神臯奥區蓋
自昔而已然矣是以自漢迄今歴代皆有崇建古刹
精藍遍滿巖岫宇内稱靈山佛土最著者有三峨嵋
普陀而五臺為尤盛焉我
世祖章皇帝上為
慈闈祝釐下為蒼生錫福賜金遣使屢沛
恩施朕數經駐蹕兹山為
兩宫祈康寧福祉因而登五峯陟臺懷各為文勒石以
紀之琪樹靈葩形於篇詠蓋嘗念佛教以清淨慈惠
為本以戒定智慧為宗亦有裨於勸善遠慝兹山又
密爾塞垣遠離塵俗當為清修者之所棲泊故於此
每惓惓焉山之有志所以紀形勝述建置載藝文俾
後之人有所稽考往蹟舊聞不致湮没兹編詳簡適
中不蕪不支清涼勝境可撫卷而得其梗概也因叙
於簡端
盤山志一部
乾隆七年建
静寄山莊於盤山之陽十九年
皇上命纂山志分為十門曰
巡典曰
天章曰圖考曰名勝曰寺宇曰流寓曰方外曰藝文
曰物產曰雜綴凡十六卷乾隆二十年校刊
皇上御製序向於雍正年間奉
命敬謁
景陵往來薊野田盤山色宜人蓋蓄於目且沃於心矣
而以程期惟謹訖未登臨因索智樸誌書讀之嗤
其意求博而辭失冗夫耕問僕織問婢山經地志
文士之事彼方外流拘名象而濫碔砆者何為哉
踐阼以後勅幾勤政日不暇給閱七年而後一往
遊焉及一遊則峯之秀泉之清松之蒼石之詭日
往來於吾懷是猶未見君子惄如調饑亦既見止
我心則夷矣嗣是規地建園施金葺寺蹟之廢者
日以舉境之幽者日以出上
陵廻鑾每憩止焉夫山川顯晦時有定數而必待人以
彰不數年之間使田盤改觀者余也而顧兹寰宇
風未臻乎唐虞歲未餘乎三九恧焉抱愧者亦余
也誌盤山而請序者其亦同余此心也耶
國朝宫史卷三十
