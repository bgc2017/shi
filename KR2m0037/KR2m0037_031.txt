國朝官史卷三十一
書籍十
字學
康熙字典一部
聖祖仁皇帝以六書音義繁賾小學諸書鮮能精當
特命排纂字典卷首列檢字辨似等韻備考補遺自一
畫以下部分班列為十二集凡四十冊康熙五
十年校刊
聖祖仁皇帝御製序易傳曰上古結繩而治後世聖人
易之以書契百官以治萬民以察周官外史掌達書
名於四方保氏養國子教以六書而考文列於三重
蓋以其為萬事百物之統紀而足以助流政教也古
文篆隸隨世遞變至漢許氏始有說文然重義而略
於音故世謂漢儒識文字而不識子母江左之儒識
四聲而不識七音七音之傳肇自西域以三十六字
為母從為四聲横為七音而後天下之聲總於是焉
嘗考管子之書所載五方之民其聲之清濁高下各
象其川原泉壤淺深廣狹而生故於五音必有所偏
得則能全備七音者鮮矣此歴代相傳取音者所以
不能較若畫一也自說文以後字書善者於梁則玉
篇於唐則廣韻於宋則集韻於金則五音集韻於元
則韻會於明則洪武正韻皆流通當世衣被後學其
傳而未甚顯者尚數十百家當其編輯皆自謂毫髮
無憾而後儒推論輙多同異或所收之字繁省失中
或所引之書濫疎無準或字有數義而不全或音有
數切而不備曾無善兼美具可奉為典常而不易者
朕每念經傳至博音義繁賾據一人之見守一家之
說未必能會通罔缺也爰命儒臣悉取舊籍次第排
纂切音解義一本說文玉篇兼用廣韻集韻韻會正
韻其餘字書一音一義之可採者靡有遺逸至諸書
引證未備者則自經史百子以及漢晉唐宋元明以
來詩人文士所述莫不旁羅博證使有依據然後古
今形體之辨方言聲氣之殊部分班列開卷了然無
一義之不詳一音之不備矣凡五閱歲而其書始成
命曰字典於以昭同文之治俾承學稽古者得以備
知文字之源流而官府吏民亦有所遵守焉是為序
御定音韻闡微一部
康熙五十四年
聖祖仁皇帝命纂韻書
指授釐定依一百七部之舊而切以
國書合聲之法雍正二年告成凡十八卷六年校
刊
世宗憲皇帝御製序聲音之道微矣天地有自然之聲
人聲有自然之節古之聖人得其節之自然者而為
之依永和聲至於八音諧而神人和胥是道也文字
之作無不講求音韻顧南北異其風土古今殊其轉
變喉舌唇齒清濁輕重之分辨在毫釐動多訛舛樊
然淆混不可究極自西域梵僧定字母為三十六分
五音以總天下之聲而翻切之學興儒者若司馬光
鄭樵皆宗之其法有音和類隔互用借聲類例不一
後人苦其委曲繁重難以驟曉往往以類隔互用之
切改從音和而終莫能得其原也我
聖祖仁皇帝亶聰首出天地萬物之奥律歷象數之秘
靡弗心解神會洞徹本原以國書合聲之法出於自
然足以盡括漢文翻切之要妙也於是指授大學士
李光地擬定條例節目俾諸生王蘭生纂輯之後復
以尚書徐元夢董其成始自康熙五十四年迄今十
載奏竣命之曰音韻闡微蓋其為法也緩讀則成二
字急讀則成一音在音和中尤極其和總出於人聲
之自然而無所勉強洵為簡明易曉從來翻切家所
莫及而講求音韻者習之良甚便也雖然此特就切
韻言之耳嘗觀皇極經世書律感吕而聲生吕感律
而音生律吕倡和相生不窮以聲音統攝萬物之變
說者謂其以聲起數以數合卦而萬物之理備焉我
聖祖仁皇帝獨見音韻之本原即用以審音定律作樂
崇德其道舉無所不貫蓋睿知淵通更有極乎至微
者夫豈羣下所能仰窺萬一哉
欽定叶韻彙輯一部
皇上以叶韻古無專書
特命彙輯
幾暇指授博考依據䟽其自出以叶韻列今韻之後
凡十卷乾隆十五年校刊
皇上御製序叶韻非古也而即古也有今韻而後有
叶韻叶韻者以古韻而協之於今故曰非古然以
今視之則用叶以合義以古視之則非叶而本同
故曰即古朕幼習易詩諸經考其音多與今韻不
合長而泛覽百家其用韻亦往往異於今讀蓋韻
書之行權輿江左至唐以聲律取士部分較嚴而
今所循用則出於宋元人之分併宜其與古不相
契也三代而上言律吕言諧聲言書名其於音韻
當必審清濁别唇齒喉舌有一定之部分勒之簡
策與律度量衡象魏之法同為當世所遵守而惜
其世遠而不傳也好古之士欲忖而求之其道無
由宋吳棫本易詩史漢諸書為韻補子朱子嘗取
以釋毛詩楚詞明楊慎廣之為古音號稱淵博及
證之羣籍其疎略不備者則已多矣因於幾暇指
授儒臣博考經史諸子以及唐宋大家之文所用
古韻舉而列之䟽其所出次於今韻之後臨文索
句就考焉可以恢見聞可以益思致獨是四庫之
編浩如淵海學士畢生不能窮其讀區區掇拾而
覼縷之何異稽躔次而溯有虞氏之敬授汎江淮
河漢而追禹功之疏鑿其可指而數者幾何然方
之嘗鼎之一臠則未始非汲古之助云爾爰授之
梓而行之
清文鑑一部
國書本天地元音宜有專書垂示萬世
聖祖仁皇帝命分類排纂
親定成書為部三十有六為類二百八十凡二十一卷
康熙四十七年校刊
聖祖仁皇帝御製序朕惟自昔聖人易結繩以書契用
使天下之義理悉歸文字天下之文字悉歸六書六
書備而義理無不畢具苟不為講習修明則形聲點
畫之制雖存其義幾乎息矣我
太祖高皇帝創業垂訓至仁合於天地肇造清書大文
昺如日月
太宗文皇帝上聖之資開天之運繼志紹聞丕宣文治
世祖章皇帝神靈首出智勇天授秉英斷之資持以恭
儉擴寬仁之量濟以憂勤朕以涼德膺
祖宗之鴻圖即位多年未嘗晷刻不以法祖為念兢業
自守宵旰靡遑萬幾之暇惟以讀書窮理盡吾之志
凡五經四書已經翻譯之外如綱目講義等有關於
治道者靡不譯盡近來老成耆舊漸就凋謝因而微
文奥旨久而弗彰承譌襲舛習而不察字句偶有失
落語音或有不正國書所關至鉅政事文章皆由此
出非詳加釐定何所折衷非編輯成書何以取法爰
詔儒臣分類排纂以繕槀進呈朕親御丹黃逐一審
訂解詁之疑似者必晰同異於毫芒引据之闕遺者
必援經史以互證或博&KR2235;於故老或參考於舊編大
而天文地理小而名物象數十二字母五聲切音具
載集中名曰清文鑑用探音聲之本原究字畫之詳
盡為部三十有六為類二百八十為書二十一卷清
文得此而無餘蘊凡以明
祖德之源流敬本之深意也易云觀乎人文以化成天
下朕仰承
列祖創造之宏模深惟國家同文之盛典歲閱數周彙
成全帙誦是編者尚其體朕歴載之勤劬因音韻以
求字畫因字畫以求文章繼自今詔令之出納章奏
之敷陳以及達於遐陬勒諸琰琬者大經大法咸有
據依一話一言式循典則庶幾國書永貽於千百禩
而與日星河漢長垂天壤也夫
清文合蒙古鑑一部
聖祖仁皇帝既定
清文鑑乃以蒙古字合譯成書凡二十卷又註三
十卷一并校刊
欽定同文韻統一部
皇上以字母原本西番而字不備音爰
命譯纂韻統曰天竺字母譜曰天竺音韻翻切配合
字譜曰西番字母配合字譜曰天竺西番陰陽
字譜曰大蔵經典字母同異考曰華梵字母合
璧譜凡六卷乾隆十五年校刊
皇上御製序粤自切韻字母之學興於西域流傳中
土遂轉梵為華而中華之字不特與西域音韻攸
殊即用切韻之法比類呼之音亦不備於是有反
切有轉注甚至有音無字則為之空圈影附其言
浩若河漢而其緒紛如亂絲我國朝以十二字頭
括宇宙之大文用合聲切字而字無遁音華言之
所未備者合聲無不悉具亦無不脗合信乎同文
之極則矣間嘗流覽梵夾華文筆授充牣支那而
咒語不繙取存印度本音以傳真諦顧緇流持誦
迥非西僧梵韻是豈說咒不譯之本意耶和碩莊
親王當
皇祖時面承音韻闡微之要旨精貫字母博涉明辨爰
命率同儒臣咨之灌頂普善廣慈國師章嘉胡土
克圖考西番本音溯其淵源别其同異為之列以
圖譜系以圖說辨陰陽清濁於希微杳渺之間各
得其元音之所在至變而莫能淆至賾而不可亂
既正貝葉流傳之訛謬即研窮字母形聲之學者
亦可探婆羅門書之窔奥而破拘墟之曲見書成
名之曰同文韻統而著其緣起如此云
西域同文志一部
乾隆二十四年平定西域纂修
方略各部語言文字在館諸臣未能通曉
皇上指授臣工排纂同文志示之綱領分門四曰地
名曰山名曰水名曰人名分部四曰天山北路
準噶爾部曰天山南路回部曰青海曰西番每
則首冠
國書次漢字詳注次三合切音次蒙古字次西番
字次托忒字次回字循環毗附重譯相通凡二
十四卷
皇上御製序歲庚午既定同文韻統序而行之蓋以
梵音合國書切韻復以國書切韻叶華音字母於
是字無遁音書皆備韻微特支那咒語窔奥可探
而且寰㝢方言拘墟盡釋兹者西域既平不可無
方略之書然準語回文非纂輯文臣所曉是宜示
之綱領有所遵循俾無蹖駁舛訛之虞因以天山
北路天山南路準部回部並西藏青海等地名人
名諸門舉凡提要始以國書繼以對音漢文復繼
以漢字三合切音其蒙古西番托忒回字以次綴
書又於漢文下詳注其或為準語或為回語於是
兀格蟀自之言不湏譯鞮象寄而凡識漢字者莫
不通其文解其意瞭若列眉易若指掌書既成名
之曰西域同文志同文云者仍闡韻統之義而特
加以各部方言用明西域紀載之實期家喻戶曉
而無魚魯毫釐之失焉然嘗思之天高地下人位
乎其中是所謂實也至於文蓋其名耳實無不同
文則或有殊矣今以漢語指天則曰天以國語指
天則曰阿卜喀以蒙古語準語指天則曰騰格里
以西番語指天則曰那木喀以回語指天則曰阿
思滿令回人指天以告漢人曰此阿思滿漢人必
以為非漢人指天以告回人曰此天則回人亦必
以為非此亦一非也彼亦一非也庸詎知孰之為
是乎然仰首以望昭昭之在上者漢人以為天而
敬之回人以為阿思滿而敬之是即其大同也實
既同名亦無不同焉達者契淵源於一是昧者滯
名象於紛殊是志也將以納方俗於會極袪羣疑
之分畛舉一例凡豹鼠易辨即世道人心豈云無
裨益哉
御製盛京賦清漢三十六體篆字書一部
國書音韻體製具詳
清文鑑惟舊有篆體未經詳備
寳璽印章尚用本字
皇上指授臣工肇制篆文爰據古法成三十六體清
篆諸臣恭請
御製盛京賦摹繕成帙並漢篆三十六體共為七十
二體既廣
國書並傳古篆各為一冊校刊頒行昭示萬世
欽定篆文六經四書一部
聖祖仁皇帝命以小篆摹刻易書詩春秋周禮儀禮論
語大學中庸孟子
親定成書凡十四冊
國朝宫史卷三十一
