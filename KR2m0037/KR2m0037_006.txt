國朝宫史卷六
典禮二
禮儀中
坤寧宫祀
神儀
每歲元旦子刻司香
神位前上香
皇帝
皇后行禮
正月初旬(自初二日迎吉行之神像還宫後擇)暨每月朔日
朝祀之禮司香預懸黃幔於殿西炕上幔内懸
朝祀
神像二東向懸楮於幔左右炕上設低桌二陳鑪三琖
三時果九餻十(九陳於桌一陳桌下七月獻淋漿餻同)炕前設獻
案陳黃磁椀二以一實酒虚其一案下列罇酒
前設采氊日昧爽司俎内監進二豕於庭司香
(以内管領下婦人充)獻香執絃板内監及司俎官率所屬
進向上坐奏神絃拍板拊掌應節司祝(以覺羅婦諳習)
(者充)進至案前跪六獻酒俱灌虚椀中一叩興合
掌致敬絃板暫止司香徹獻案設司祝禮神低
桌奏神絃拍板如初司祝執神刀進跪一叩興
(司俎等咸叩)舉神刀致辭誦贊者九祈禱三(每致辭司俎等)
(皆叩)司祝復跪一叩興誦贊三絃板復止衆皆興
侍立於側
皇帝親詣行禮入殿門至
神位前立司祝先跪
皇帝跪司祝致辭
皇帝行禮興司祝叩興合掌致敬(若司俎皇后隨行禮官屬等俱)
(退出惟太監暨司祝司香司俎婦人侍如皇帝不親祭司祝行禮如常下仿此)司香
徹琖奉
神像一納於黃筩敬奉西楹神亭内移黃幔稍南位
神像於中(酒琖香盤俱移向中酒尊以巾羃之)執絃板人等復進跪坐司
香斂氊三折之設於炕下奏神絃拍板如初司
祝復跪致辭獻香酒(司俎等咸叩)司祝酌酒執豕耳
灌之一叩絃板暫止司俎舉豕於俎復奏神絃
拍板灌豕耳如初一叩興退絃板止衆皆興退
司俎如法以次刲牲熟而薦之司香獻香復設
采氊司俎進跪獻酒(衆皆跪叩)奏神絃拍板拊掌如
初三獻畢一叩興合掌致敬乃徹饌列胙於長
案前
皇帝親行禮於殿内南炕上陞座進胙肉並
召王公大臣入於炕前
賜坐隨同食肉(貴皇后則於東暖閣率妃以下同受胙分嘗)皆先期候
旨行(若非祀肉親祭之日值班之大臣侍衛進宫食肉凡不出門皮脂送膳房骨膽蹄爪送於)
(河)司香斂楮於嚢(俟歲暮焚於堂子)奉
神像納於朱筩敬奉西楹神亭内
夕祀之禮司香預懸青幔於殿北炕上樹杆於
西懸大小神鈴七奉夕祀
神位三於幔内南向設低桌二陳鑪五琖五時果九餻
十(陳設如朝祀)炕下陳罇酒於西申刻司香獻香司
祝繋裙束腰鈴繋手鼓(司俎太監二執手鼓拍板西向立)迎
神致辭舞蹈者三皆擊手鼓為節内監亦擊手鼓鳴拍
板和之鼓止司祝釋手鼓腰鈴司香設采氊
皇帝親詣行禮並如朝祀之儀(行禮皇后隨亦如之)刲牲薦
俎並如朝祀(惟肉熟時膾切列椀五陳於低桌膽爪則就竈突焚之)司祝
進跪致辭叩首合掌致敬畢司香斂氊展青綢
幕掩燈火衆皆出闔戸惟司祝暨執鼓版内監
侍司祝振鈴杆迓
神禱祝者三擊鼓鳴拍板和如初啓扉明燈司俎徹俎
(送膳房)司香捲幔奉
神像納朱匱内敬安原位禮畢每日朝祀夕祀儀並同
祭之翌日行還愿禮預安
神像於坤寧宫西楹神亭内司俎太監等於庭内
神杆東北設案一西向奉
神杆倚柱座前杆首向東仰(以表杆頸骨焚於竈)案上陳銀盤三
一實米居中設幔架於西北覆以紅罽設牲案
於東北日昧爽司俎進一豕於庭司香設采氊
於閾内
皇帝親詣行禮向
神杆南面跪司俎進舉盤中米灑之
皇帝行禮興(若不若恭代)(親詣行禮司祝舉如朝御服皇后随行禮並祀儀)
司俎如法刲牲熟而薦之陳頸骨及膽於案上
左右銀盤内縷肉為膾列椀二佐以筯炊稗為
飯列椀二佐以匙相間以獻
皇帝行禮如前儀禮成司俎等敬奉頸骨於
杆端置膽膾及米於杆盌内遂立杆以所獻之肉飯進
皇帝
皇后受胙(如不若恭代)(親詣行禮司香舉如朝御服皇后随行禮並祀儀)司
香等徹陳設禮畢
每月
皇子等於坤寧宫各祭
神一次翌日還愿
皇子行禮餘儀並同
每歲四孟月大祭並同朝祀夕祀儀涓吉上駟
院以白馬二侍衛牽之慶豐司以牛二所司頭
目牽之廣儲司官舉金二鋌銀二鋌縀疋庫官
以蟒縀龍縀片金倭縀閃縀各色縀十青布十
置於案掌儀司官并司俎官前引内務府總管
暨上駟院卿同行由乾清右門入自乾清
宫西楹經交泰殿至坤寧宫門外陳馬於
西陳牛於東司俎太監等恭捧金銀縀布入宫
司香陳縀布案於朝祀
神位前加金銀於上司祝進跪致辭叩興司香復舉案
陳於夕祀
神位前司祝跪叩致辭亦如之若
皇帝親詣行禮俱如月朔之儀陳獻畢司香以金銀
縀布貯
神位前案下大臣侍衛官員以牛馬出俟三日之後宫
殿監詣
神前奉金銀縀布並所司以獻
神之牛馬交會計司如例行
每歲春秋二季
堂子恭立
神杆奉
神位於
堂子大祭回宫並於坤寧宫大祭前期四旬於宫内
西炕上釀酒祭前一日漉之司香染布為神冠
製楮幣大祭日司俎婦人打餻作穆丹條子餘
並如前儀
每歲十二月二十六日恭奉
神位至
堂子五鼓時掌儀司以内監十六人(並衣金黃縀衣)舁黃縀
神輿二至坤寧宫門外司俎二人(亦衣黃縀衣)各捧朝祀
神位夕祀
神位安奉輿内内監舁行導以御仗八鐙四(並以内監擎執俱衣)
(金黃縀衣)并司俎官員等六人經宫殿各門俱由中
閾至乾清門侍衛十人前導掌儀司官扈行
出長安左門至
堂子饗殿内供奉晨夕獻香並如儀至新正初二日恭
迎
神位還宫儀衛如前司俎恭奉
神位安原處
四月八日
佛誕祭祀是日所司於
堂子饗殿陳設如儀掌儀司以内監八名(俱衣金黃縀衣)舁黃
縀
神輿至坤寧宫門外司俎恭捧
神位安奉輿内内監舁行燈仗儀衛如前司俎首領太
監等以椵葉餑餑釀酒紅蜜棉花置盒内隨行
至
堂子饗殿浴
佛祭祀所司執事如儀禮畢迎
神還宫並如前儀
奉先殿饗祀儀
奉先殿饗祀之禮日獻食月薦新(正月薦鯉魚青韭鴨卵二月萵苣菜菠菜)
(小葱芹菜花鱖魚三月黃瓜蔞蒿菜蕓臺菜茼蒿菜水蘿蔔四月櫻桃茄子雛雞五月杏李蕨)
(菜香瓜子鵝桃桑椹六月杜梨西瓜葡萄蘋果七月梨蓮子菱榛仁藕野雞八月山藥栗實野)
(鴨九月杮鴈十月松仁軟棗蘑菇木耳十一月銀魚鹿肉十二月蓼芽綠豆芽兔鱏鰉魚其豌)
(豆大麥文官果或奉獻行旨特薦新品皆遣内監供禮)朔望朝謁時節
展拜出入啟告恭遇
列聖聖誕
列聖
列后忌辰及諸令節則於
後殿上香行禮恭遇
皇太后萬夀
皇帝萬夀元旦冬至及國有大慶則恭奉
列聖
列后神位於
前殿祭饗凡上
徽號
冊立
冊封
御經筵
耕耤
謁
陵
巡狩
回鑾及諸慶典均祇告於
後殿
恭遇
親饗前期三日
皇帝齋執事各官咸致齋前一日掌儀司官進祝版
於神庫割牲瘞毛血潔治祭品各如儀屆日
昧爽内監啟
寢室神龕執事官公服入殿然炬明燈其登鉶簠簋籩
豆之實各以序陳於案殿中少西北向設祝案
東西序各設尊案列爵分陳香盤尊實酒承以
舟疏布羃勺具帛各實於篚牲各陳於俎司祝
司香(以内務府官充)司帛司爵(以侍衛充)各以其職為位司
樂陳中和韶樂於殿階上分東西懸樂舞在其
次司祝詣神庫祝案前跪三叩恭奉祝版興
贊禮郎二人引由
奉先中門入殿中門跪安於祝案三叩興内務府官省
齍畢分詣後殿
寢室前跪上香三叩興恭奉
列聖
列后神位以次行如遇
皇后祔饗亦上香行禮恭奉
神位隨行内監以鐙左右導至
前殿入中門以次奉安於座
列聖
列后位均南向
皇后祔位東位西向奉安畢詣各香案前跪三叩興
司拜褥官預設
皇帝拜褥於殿門内正中及各
神位前内監設盥盤於左階下如儀屆時掌儀司官詣
乾清門報時内監奏請
皇帝具衮服乘輿出宫前引後扈如常儀至肅誠
門外降輿行贊引對引暨太常寺卿二人恭導
皇帝入
奉先左門内監跪奉盥盤帨巾
皇帝盥畢贊引對引恭導升左階入殿左門詣拜位
前北面立豹尾班侍衛止立階下前引大臣止
立階上均東西面後扈大臣随入僉立拜位後
左右典儀贊樂舞生登歌執事官各共迺職武
舞執干戚進贊引奏就位
皇帝就位立典儀贊迎
神司香奉香以次進至各案前祇竢司樂贊舉迎
神樂奏貽平之章(曰肇兹區夏世德欽崇九州維宅王業自東戎甲十三奮起飛龍維神格)
(思皇靈顯融)樂作贊引奏就上香位暨對引恭𨗳
皇帝詣
太祖高皇帝香案前對引至祝案前止立司香跪贊引
奏跪
皇帝跪奏上香司香進香
皇帝上炷香一瓣香三興以次詣
列聖案前上香如前儀畢贊引奏旋位暨對引恭導
皇帝旋位立奏跪叩興
皇帝行三跪九叩禮興贊引恭導
皇帝詣
皇后香案前司香跪進香
皇帝立上香畢恭導
皇帝旋位立樂止典儀贊奠帛爵行初獻禮司樂贊
舉初獻樂奏敉平之章(曰於皇祖考克配上天越文武功萬邦是宣孝)
(孫受命不忘不愆羹牆永慕時薦斯虔)樂作舞干戚之舞有司揭
尊羃勺挹酒實爵司帛司爵以次進至各案前
司帛跪獻篚奠於案三叩興司爵立獻爵陳於
案中各退樂止司祝詣祝案前跪三叩興奉祝
版跪案左贊引奏跪
皇帝跪贊讀祝司祝讀祝畢興奉祝版跪安於篚内
叩如初退樂作贊引奏叩興
皇帝三叩興樂止武功之舞退文舞執羽籥進典儀
贊行亞獻禮司樂贊舉亞獻樂奏敷平之章(曰毖)
(祀精忱洋洋如生罇罍再奉於赫昭明藹然有容愾然有聲我懷靡及顯若中情)樂作
舞羽籥之舞司爵詣各案前獻爵於左儀如初
獻樂止典儀贊行終獻禮司樂贊舉終獻樂奏
紹平之章(曰粤若祖德誕受方國肆予小子大猷是式欲報之德昊天㒺極慇懃三)
(獻中心翼翼)樂作舞同亞獻司爵詣各案前獻爵於
右儀同亞獻樂止文德之舞退典儀贊徹饌司
樂贊舉徹饌樂奏光平之章(曰庶物既陳凡奏具舉告成於祖亦)
(右皇妣敬徹不遲用終殷祀式禮如兹皇其燕喜)樂作徹畢樂止贊禮
郎一人趨至案前北面跪奏禮畢請
神還寢室三叩退司樂贊舉還宫樂奏乂平之章(曰對越無)
(方陟降無迹寢祏静淵孔安且吉惟靈在天惟主在室於萬斯年孝思無斁)樂作贊
引奏跪叩興
皇帝行三跪九叩禮畢樂止典儀贊奉祝帛送燎司
祝司帛咸詣
神位前跪三叩奉祝帛興司香跪奉香興以次恭送燎
所
皇帝轉立拜位東旁西向(司拜褥官徹拜褥)俟祝帛過(仍布拜褥)
皇帝旋位立樂復作焚香帛數帛官數帛贊引奏禮
成暨對引官恭導
皇帝出殿左門降階由
奉先左門出至肅誠門外陞輿還宫導從如來儀内
務府官恭奉
神主還寢室上香行禮如前儀所司徹祭品内監闔門
各退
或奉
旨遣
皇子恭代祭前諸儀屆日内外陳設均同
皇子拜位在殿門外正中設盥盤於右階下
皇子夙興補服步行至肅誠門掌儀司贊禮郎
二人前導
皇子由
奉先右門入至西階下盥手升階詣拜位前行禮迎
神上香出入殿右門祝帛送燎
皇子避立西傍東面禮成仍自西階降出肅誠
門退
每月朔望
列聖聖誕
列聖
列后忌辰及上元清明霜降歲除日恭遇
皇帝親詣上香是日所司詣
後殿寢室前陳酒脯果實鑪鐙具司香官執事殿内掌
儀司官請
駕如儀
皇帝衮服(忌辰素服)乘輿出宫内務府總管前導至肅
誠門降輿入恭導
皇帝詣
後殿各案前上香行禮儀與
前殿上香同禮畢恭導
皇帝還宫各退
立春端陽重陽等節内監啟
後殿寢室神龕掌儀司官進殿明燈案陳酒脯果實掌
儀司官一人補服詣各案前上香行三跪九叩
禮如儀四月八日七月望日陳素果不設酒脯
餘同贊禮並以内務府贊禮郎升降出入均於
右
夀皇殿饗祀儀
乾隆十五年五月初十日内閣奉
上諭
夀皇殿恭奉
皇祖聖祖仁皇帝
皇考世宗憲皇帝聖容朕以時躬詣行禮愾聞僾見得
申逮事之忱仰惟
太祖
太宗
世祖聖容
列后聖容向於體仁閣函奉尊藏未獲修歲時展謁之
禮粤稽前代安奉神御或於宫中别殿或於寺觀
淨宇本無定所國家緣情立制宜極明備周詳敬
念
列祖創垂顯承斯在永懷
先澤瞻仰長新式衷
廟祫之儀期協家庭之制應即於
夀皇殿增修丹雘恭迎
列祖
列后聖容敬謹奉安於歲朝合請懸供肅將祼獻以昭
誠慤欽此隨經王大臣等議定每歲除夕内監詣
夀皇殿恭請
列祖
列后聖容恭懸每案陳設乾鮮果品十二羊豕肉各一
醬一酒三爵上香行禮元旦大祭獻磁器籩豆
供品上香行禮作樂獻帛爵不樂舞不讀祝初
二日如除夕供上香行禮畢恭奉
聖容即
殿尊藏元旦
皇帝詣
堂子
奉先殿行禮畢詣
夀皇殿王公隨行禮内務府前期請除夕初二日俱令
皇子輪班行禮掌儀司前期請樂章與
奉先殿前殿朔望樂同掌儀司太監預習上元節每日
供餅餌如常儀歲秋李展
聖容飭宫殿監預派内監敬謹執事祭日司香司帛司
爵陳設祭品樂器内監執事如儀贊禮典儀司
樂掌儀司贊禮郎執事如儀
謹按乾隆十五年大工落成十二月十八日恭
繪
列朝聖容成大祭
夀皇殿
皇帝親詣行禮是日昧爽
皇帝御龍袍衮服乘輿前引後扈如常儀至
壽皇殿甎城門外降輿隨從大臣侍衛於門外立前引
贊引對引大臣恭導
皇帝入門内監跪奉盥帨巾如儀盥畢司拜褥太監
設拜褥於殿門内正中贊引對引恭導
皇帝入殿之左門就拜位前北面立前引大臣止立
殿門外後扈大臣隨入僉立
皇帝拜位後左右隨行禮王公由甎城左右門入至
丹陛東西傍序立北面典儀樂舞生登歌執事
官共迺職贊禮奏就位
皇帝就位立典儀贊迎
神司香太監奉香盤以次進至各案前祇竢司樂贊舉
迎
神樂奏貽平之章(樂章見儀下倣奉先殿饗祀此)樂作贊引奏就
上香位暨對引恭導
皇帝詣
太祖高皇帝聖容香案前司香跪贊引奏跪
皇帝跪奏上香司香進香
皇帝上炷香一瓣香三興以次詣
列聖聖容香案前上香如前儀畢贊引對引恭導
皇帝至正中前立司香跪進大紅香
皇帝恭奉大紅香供獻香罏畢贊引奏旋位
皇帝旋位立奏跪叩興
皇帝行三跪九叩禮王公均隨行禮興樂止典儀贊
奠帛爵行初獻禮司樂贊舉初獻樂奏敉平之
章樂作有司揭尊羃勺挹酒實爵司帛司爵太
監奉帛爵以次至各
聖容前司帛跪獻篚奠於案三叩興司爵立獻爵陳於
案中各退樂止典儀贊行亞獻禮司樂贊舉亞
獻樂奏敷平之章樂作司爵奉爵詣各
聖容前獻爵於左儀如初獻樂止典儀贊行終獻禮司
樂贊舉終獻樂奏紹平之章樂作司爵奉爵詣
各
聖容前獻爵於右儀如亞獻樂止典儀贊徹饌司樂贊
舉徹饌樂奏光平之章樂作徹畢樂止贊禮郎
一人進前北面跪奏禮畢請
神還宫三叩退司樂贊舉還宫樂奏乂平之章樂作贊
引奏跪叩興
皇帝行三跪九叩禮興樂止典儀贊奉香帛送燎司
帛詣各
聖容前跪三叩奉帛興司香奉香以次恭送燎所
皇帝轉立拜位東傍西向(司拜褥太監徹拜褥)王公亦稍後東
立西向俟香帛過(仍布拜褥)
皇帝旋位立樂復作焚香帛贊禮郎數帛贊引奏禮
成暨對引恭導
皇帝出殿左門降階出甎城門陞輿還宫導從如來
儀王公等隨出
先蠶壇饗祀儀
歲季春吉巳
皇后親饗
先蠶前期禮部尚書一人視牲如儀前二日昧爽太
常寺進齋戒銅人内監豫設黃案一於交泰
殿之左内務府總管及宫殿監豫俟於乾清
門太常寺卿率所屬恭奉齋戒牌在前銅人在
後前引如儀至乾清門内務府總管以授宫
殿監恭設於交泰殿案上齋戒牌南向銅人
西向跪三叩退
皇后乃齋陪祀
皇貴妃以下咸致齋先一日奉宸苑卿率屬潔壇
上下藉以棕薦為瘞坎於壇西北施黃幄於壇
上太常寺官恭設
先蠶神座於幄内正中南向工部官張
皇后拜幄於南階上太常寺官具牲俎辨簠簋籩豆
豋鉶之實以次展於神厨太常寺卿詣神
庫以恭請
神位之儀指授蠶宫令退贊禮郎引内務府總管一
人詣神厨周視牲牢籩豆太常寺官以陳設
之儀指授宫殿監等訖皆退屆日雞初鳴内務
府總管及宫殿監率内監入壇具器陳牛一羊
一豕一豋一鉶二簠簋各二籩豆各十鑪一鐙
二東設一案西向陳青色制帛一香盤一尊一
爵三設福胙於尊案之旁加爵一牲陳於俎帛
實於篚尊實酒承以舟疏布羃勺具内監設洗
於具服殿樂部率掌儀司内監陳樂於壇下
東西分列如式辨行禮位壇上正中為
皇后拜位北向壇下西北為望瘞位西向當階左右
為陪祀
皇貴妃
貴妃
妃嬪公主福晉拜位北面稍南左右為陪祀命
婦拜位按翼分列重行異等東位西上西位東
上均北面辨執事位司拜褥女官二人立於壇
上拜位左右相儀女官二人立拜位後左右均
東西面司香女官一人司帛女官一人司爵女
官一人奉福胙女官二人序立東案之東西面
接福胙女官二人立於壇上之西東面壇下典
儀司樂女官各一人當階左右西面傳贊女官
六人二人立於壇南東西面二人立於
皇貴妃以下公主福晉拜位左右二人立於命婦
拜位左右均東西面樂工歌工(俱以内監充)序立於
東西樂懸之次女官掌瘞者立於瘞坎之西北
隅質明步軍統領飭所部清蹕除道自神武
門至陟山門及壇門左右塗巷皆設布障陪
祀公主福晉命婦及執事女官朝服預集壇内
鑾儀衛率内監陳
皇后儀駕於順貞門外凡旗尉民尉皆内監充之
辰正初刻太常寺卿暨内務府總管赴乾清
門奏時宫殿監轉奏
皇后御禮服乘鳳輿出宫陪祀
皇貴妃以下咸乘輿從由順貞門神武門北
上門入陟山門至内壝左門相儀女官二人
跪奏請降輿
皇后降輿
皇貴妃以下咸降輿從前引女官十人右贊引左
對引女官二人恭導
皇后入具服殿少竢
皇貴妃以下隨入配殿祇竢傳贊女官引公主福
晉命婦等於具服殿門外東西序立祇候(凡女)
(官均於宫人内選充如不足於内府及八旗命婦内選充)辰正一刻蠶宫令
詣神庫上香跪三叩興恭請
先蠶西陵氏神位内監十人前引入壇奉安座上畢
相儀奏請行禮
皇后出具服殿盥司盥跪奉帨巾盥畢詣壇
皇貴妃以下隨行司拜褥女官預設拜褥於壇上
拜次贊引對引女官恭導
皇后陞中階就拜位前北向立前引十人止立壇下
相儀二人隨侍傳贊引
皇貴妃以下及命婦均就拜位序立典儀贊執事
者各共迺職贊引奏就位
皇后就位立典儀贊迎
神司香奉香進至香案前祇候司樂贊舉迎
神樂奏庥平之章(辭曰軒轅御籙時西陵位正妃柔桑沃載陽遲黼黻元黃供祀事稱)
(繭更繰絲龍精報貺椒屋宗師)樂作贊引奏就上香位暨對引
恭導
皇后詣香案前立對引至帛案前止立司香跪贊引
奏跪
皇后跪奏上香司香進香
皇后上炷香一瓣香三興贊引奏復位暨對引恭導
皇后復位立奏跪拜興
皇后行六肅三跪三拜禮傳贊贊跪叩興
皇貴妃以下隨行禮樂止典儀贊奠帛爵行初獻
禮司帛奉篚司爵奉爵進至案前祇竢司樂贊
舉初獻樂奏承平之章(曰春隄柳綻金倉庚有好音衣禕翟致精忱后)
(月躬行教織紝柘館式齋心黃流初薦肸蠁如臨)樂作司帛跪獻篚奠
於案一叩興司爵跪獻爵陳於案中興皆退樂
止典儀贊行亞獻禮司樂贊舉亞獻樂奏均平
之章(曰清和日正長靈壇水一方紆香陌執籧筐桑葉隂濃風澹蕩八育普嘉祥玉鬯再)
(陳降福穰穰)樂作司爵獻爵於左儀如初獻樂止典
儀贊行終獻禮司樂贊舉終獻樂奏齊平之章
(曰神臯接上園葭蘆翠浪翻鸎聲滑藕花繁天棘絲絲初引蔓三薦潔蘋蘩雲依寳鼎露浥旌)
(旛)樂作司爵獻爵於右儀如亞獻樂止典儀贊
受福胙奉福胙二人恭奉福胙詣
神位前拱舉退祇立於
皇后拜位之右接福胙二人進立於左贊引奏跪
皇后跪左右女官皆跪奏飲福酒右女官進福酒
皇后受爵拱舉授左女官次受胙如飲福之儀贊引
奏拜興
皇后一拜興又奏跪拜興
皇后行四肅二跪二拜禮
皇貴妃以下俱隨行禮典儀贊徹饌司樂贊舉徹
饌樂奏柔平之章(曰公宫吉禮成有齋奉豆登僮僮被肅肅升廢徹無遲咸)
(祇敬法坎不常盈萬方依被百福其朋)樂作徹畢樂止典儀贊送
神司樂贊舉送
神樂奏洽平之章(曰神風拂廣筵靈香下肅然儀不忒禮無愆禺馬流星相炳絢玉蝀)
(亘平川彤管司職瑞繭登編)樂作贊引奏跪拜興
皇后行六肅三跪三拜禮
皇貴妃以下俱隨行禮樂止典儀贊奉帛香饌送
瘞司帛詣
神位前跪一叩司帛奉篚興司香跪奉香司爵跪奉
饌興以次恭送瘞所
皇后轉立拜位旁西向(起褥)拜竢香帛過(仍布拜褥)復位立
典儀贊望瘞陪祀
皇貴妃以下退贊引奏詣望瘞位樂復作恭導
皇后詣望瘞位望瘞奏禮成恭導
皇后詣具服殿更衣
皇貴妃等隨入配殿更衣樂止蠶宫令恭請
神位復御上香行禮如儀
皇后還宫宫殿監徹交泰殿銅人授太常寺官送
歸
或奉
旨遣
妃恭代先二日
妃及陪祀之公主福晉等俱致齋所司供具如儀
至日昧爽清道辟除
妃朝服乘輿詣壇至内壝右門降輿入行禮於
階下上香贊升壇升降均由東階
妃嬪等不陪祀不飲福受胙香帛送瘞避立西
旁餘如前儀
皇后躬桑儀
歲季春
皇后躬桑前期三日禮部具疏以請
皇帝承奉
皇太后懿旨下
制報可乃徧布諸司供備内務府豫奏以
妃嬪二人公主親王福晉以下縣君鎮國公夫
人以上三人文三品武二品官以上命婦四人
從蠶採桑掌儀司治桑畦飭採桑鈎筐
皇后金鈎
妃嬪銀鈎均黃筐公主福晉夫人命婦均鐵鈎
朱筐依期畢辦
皇后既以吉已饗
先蠶如蠶己生翼日蠶未生則視蠶生諏日
皇后散齋一日從採桑
妃嬪公主福晉夫人命婦畢齋宫殿監設案於
交泰殿内正中東西肆又設案於左右南北
肆率内監至内右門祇候是日黎明執事官
咸蟒袍補服内務府官以龍亭一載
躬桑鈎筐采亭一載從採桑鈎筐内鑾儀衛校舁行
掌儀司官前導總管暨蠶宫令從由隆宗門
至内右門亭止宫殿監率蠶宫令丞暨内監
恭奉鈎筐以次入内右門陳
皇后筐鈎於交泰殿中案陳
妃嬪公主福晉夫人筐鈎於左案陳命婦筐鈎
於右案皆筐左鈎右乃奏請
皇后吉服御交泰殿
妃嬪從侍
皇后先閱鈎次閱筐既徧還宫
妃嬪從入宫殿監奉筐鈎出内右門授蠶宫
令仍各置亭内以次舁行出隆宗門鑾儀校
接舁前引如初旗仗前導導迎樂作奏禧平之
章(曰戴勝告時西陵肇典爰舉懿筐爰臨柘館御鞠衣登瑞繭金鈎陳嘉儀展)及西
苑奉宸苑卿自門迎入𧖟宫令分陳於採桑所
屆日蠶宫令率内監潔掃具服殿内外及
親桑臺上下藉以㯶薦設
皇后觀桑寳座於臺北正中南向臺下桑畦東西首
行第一株為
皇后躬桑位東向執鈎相儀一人在右執筐相儀一
人在左東西第二行一株為
妃嬪從採位第三行一株為公主福晉夫人從
採位第四行一株為命婦從採位執鈎筐蠶婦
各二人皆在左右傳贊女官二人在臺南左右
北面侍班福晉夫人命婦在女官之南東西面
内侍設童監歌採桑辭者十人司金鼓板篴笙
簫者二十有四人於臺前東西麾五色采旗者
四十人於桑畦外東西分班序立黎明從桑侍
班公主福晉夫人命婦及執事女官蠶母蠶婦
咸蟒袍補服預至西苑南門内序立祇候辰正
二刻禮部尚書内務府總管詣乾清門奏時
已初刻宫殿監轉奏
皇后吉服乘輿出宫從桑
妃嬪咸吉服乘輿從詣西苑
皇后入具服殿少竢傳贊分引
妃嬪公主福晉夫人命婦從採桑位引侍班之
公主福晉夫人命婦就侍班位立執事女官暨
童監咸依位序立典儀奏請
皇后行躬桑禮
皇后出具服殿前引後從如常儀至桑畦北正中相
儀女官一人奉鈎跪進於右一人奉筐跪進於
左興
皇后右持鈎左持筐東行桑畦外采旗招颭臺前内
監鳴金鼓歌採桑辭(曰躬耕禮成詔躬桑蠶月吉已迎辰祥金華紫罽五)
(翟光瑞雲彩映椒塗黃壇南宿戒帷宫張西陵展事搖珩璜齋宿恭敬柔雍彰金鈎綠籧懿筥)
(筐尚功司製奉以將柔條在東涵露香鞠衣三摘鳴鳩翔月靈臨賁龍精昌黼黻五色質且良)
(昭事上帝祠烝嘗儀型宇宙帥妃嬙衣食滋殖被萬方)
皇后至東第一株桑前東向採桑一條蠶母二人助
採復行至西第一株桑前東向採桑二條蠶母
助採亦如之採畢歌止各退
皇后以鈎筐授相儀相儀二人跪受於左右興復於
龍亭退竢臺隅典儀奏請
御觀桑臺贊引對引命婦恭導
皇后陞臺御座
妃嬪以下採桑各蠶婦一人授鈎一人授筐二
人助採
妃嬪公主福晉夫人採桑五條命婦採桑九條
畢咸釋鈎筐授蠶婦復於采亭
妃嬪登臺侍立
皇后寳座前左右公主福晉夫人命婦退入侍班位
立執鈎筐者皆退典儀相儀各女官斂諸筐次
第置於臺南傳贊引蠶母蠶婦至臺前北面跪
典儀舉
皇后懿筐授蠶母蠶母恭受次舉
妃嬪以下從桑各筐授蠶婦蠶婦受訖皆興奉
筐至蠶室蠶婦以葉灑箔禮成典儀跪奏
皇后駕興贊引對引恭導
皇后詣具服殿典儀奏陞座
皇后陞寳座傳贊分引
妃嬪以下東西序立次公主福晉次夫人次命
婦次蠶母蠶婦皆北面傳贊贊跪叩興皆行六
肅三跪三叩禮退典儀奏禮畢
皇后降座陞輿警蹕
妃嬪從還宫如來儀公主福晉以下皆退
及蠶成蠶母𧖟婦擇繭貯筐以獻
皇后遂以獻於
皇帝
皇太后乃擇吉日
皇后行繅三盆手禮採桑
妃嬪從繅是日乘輿出宫如常儀至織室繅盆
前
妃嬪侍立蠶母漬繭於盆以手出緒握其總跪
進
皇后
皇后受總親繅三少退立
妃嬪進繅以五為節遂布於蠶婦之吉者使繅
禮畢乘輿還宫警蹕如來儀
令節設供儀
恭遇
萬夀聖節及元旦令節宫殿監先期奏請設供至日
宫殿監率各該處首領太監等設供案於
天香亭内北向奉安
神牌香燭燎爐斗香拜褥各具陳祭品七十五屆時奏
請
皇帝拈香行禮禮畢送燎還宫凡冬至夏至或未
親行
郊禮則於宫中設供宫殿監先期奏
聞至日宫殿監率各該處首領太監等設供案冬至
北向夏至南向奉安
神牌香燭燎爐拜褥各具陳祭品九十九屆時奏請
皇帝拈香行禮禮畢送燎還宫凡立春立夏立秋立
冬宫中設供宫殿監先期奏
聞至日宫殿監率各該處首領太監等設供案立春
東向立夏南向立秋西向立冬北向奉安
神牌香燭燎爐拜褥各具陳祭品三十六羊一豕一
屆時宫殿監奏請
皇帝拈香行禮禮畢送燎還宫凡仲春之朔祭
日仲秋之望祭
月七月七夕祭
牛女皆宫殿監先期奏
聞至日宫殿監率各該處首領太監等設供案奉安
神牌香燭斗香燎爐拜褥各具陳祭品四十九屆時
宫殿監奏請
皇帝拈香行禮禮畢奏請
皇后
皇貴妃
貴妃
妃嬪等行禮禮畢
皇帝送燎還宫
欽安殿斗香儀
每歲元旦宫殿監率該處首領太監等於
欽安殿天一門内正中設斗香恭候
皇帝親詣拈香行禮其每月朔望俱設斗香官殿監
等敬謹拈香行禮
祀
竈儀
每歲季冬二十三日
坤寧宫祀
竈宫殿監先期奏
聞至日宫殿監率各該處首領太監等設供案奉
神牌香燭燎爐拜褥各具陳祭品三十三黃羊一屆
時奏請
皇帝詣
佛前
神前
竈神前拈香行禮禮畢
皇帝還宫宫殿監奏請
皇后行禮亦如之禮畢
皇后送燎回宫
令節設醮儀
每遇年節
天穹寳殿
欽安殿各設道場拜進表文其道場用外道官道衆者
所用一切錢糧内務府掌之屆日宫殿監率各
該處首領太監等關防其道場用太監道官道
衆者所用一切錢糧由宫殿監行文内務府派
員備辦屆日宫殿監率該處首領太監等瞻禮
俱各具牌奏
聞
國朝宫史卷六
