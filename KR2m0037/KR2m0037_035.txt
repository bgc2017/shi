國朝宫史卷三十五
書籍十四
校刊
重刻十三經一部
皇上嘉惠士林式彰
文治乾隆十一年
特命開經史館選擇詞臣校正十三經注疏刊為善
本每卷各附考證凡三百二卷
皇上御製序班固氏曰六學者王教之典籍先聖
所以明天道正人倫致至治之成法也漢代以來
儒者傳授或言五經或言七經暨唐分三禮三傳
則稱九經已又益孝經論語爾雅刻石國子監宋
儒復進孟子前明因之而十三經之名始立自宋
易漢唐石刻之舊五經始有板本及明南北監板
行而箋疏傳義臚列具備學士家有其書傳習彌
廣顧訓詁繁則蹖駁互見卷帙重則豕亥易訛或
意晦於一言之舛或理乖於一字之謬校讐疎略
疑誤滋多承學之士無所取正我
列祖相承右文稽古
皇祖聖祖仁皇帝研精至道尊崇聖學五經具有成書
頒布海内朕披覽十三經注疏念其歲月經久梨
棗日就漫漶爰勅詞臣重加校正其於經文誤字
以及傳注箋疏之未協者參互以求其是各為考
證附於卷後不紊舊規刊成善本匪徒備金匱石
室之藏而已書曰學于古訓乃有獲傳曰經籍者
聖哲之能事其教有適其用無窮朕咨采勅幾實
無審定之暇亦無鑒古之識而惟是緝熙遜志日
就月將則有志焉而不敢不勉繼自今津逮既正
於以窮道德之閫奥嘉與海内學者篤志研經敦
崇實學庶幾經義明而儒術正儒術正而人才昌
恢先王之道以贊治化而宏遠猷有厚望焉
重刻二十二史一部
皇上以經史竝重既校刊十三經注疏復
命校刊二十二史每卷各附考證凡二千七百三十
一卷
皇上御製序七錄之目首列經史四庫因之史者
輔經以垂訓者也尚書春秋内外傳尚矣司馬遷
創為紀表書傳之體以成史記班固以下因之累
朝載筆之人類皆嫻掌故貫舊聞旁羅博采以成
信史後之述事考文者咸取徵焉朕既命校刊十
三經注疏定本復念史為經翼監本亦日漸殘闕
竝勅校讎以廣刊布其辨譌别異是正為多卷末
考證一視諸經之例明史先經告竣合之為二十
二史煥乎冊府之大觀矣夫史以示勸懲昭法戒
上下數千年治亂安危之故忠賢奸侫之實是非
得失具可考見居今而知古鑒往以察來揚子雲
曰多聞則守之以約多見則守之以卓豈不在善
讀者之能自得師也哉
性理大全一部
康熙十二年
聖祖仁皇帝加意正學
命重刻性理大全凡七十卷
聖祖仁皇帝御製序朕惟古昔聖王所以繼天立極
而君師萬民者不徒在乎治法之明備而在乎心法
道法之精微也執中之訓肇自唐虞帝王之學莫不
由之言心則曰人心惟危道心惟微言性則曰若有
恒性克綏厥猷惟后盖天性同然之理人心固有之
良萬善所從出焉本之以建皇極則為天德王道之
純以牖下民則為一道同風之治欲修身而臻上理
舍斯道何由哉朕荷
太祖
太宗積累之休纉承
世祖章皇帝鴻業夙夜祗懼嘉與海内期登隆平每思
二帝三王之治本於道二帝三王之道本於心辨析
心性之理而羽翼六經發揮聖道者莫詳於有宋諸
儒迨明永樂間命儒臣纂集性理大全一書朕常加
繙閱見其窮天地隂陽之藴明性命仁義之旨揭主
敬存誠之要微而律數之精意顯而道統之源流以
至君德聖學政教紀綱靡不大小兼該而表裏咸貫
洵道學之淵藪致治之準䋲也歲月旣久版籍殘缺
特命禮臣重加補訂以備觀覽爰製序於卷端朕方
精思格言探討緒論以遐稽乎古帝王心法道法之
微亦欲天下臣民究心兹編思降衷之理安物則之
恒庶幾咸盡其性以復臻乎唐虞三代熙皥之治云
爾
重刻通典一部
重刻通志一部
重刻文獻通考一部
乾隆十二年
皇上命經史館諸臣校刊杜佑通典凡二百卷鄭樵
通志凡二百卷馬端臨文獻通考凡三百四十
八卷卷首恭載
皇上諭旨汲古者竝稱三通該學博聞之士所必
資也舊刻譌缺漫漶且流布漸少學者閔焉今載
籍旣大備矣十三經二十二史工具告蕆其内
府所藏通典通志文獻通考善本命經史館翰林
等詳校而付劂氏一仿新刻經史成式以廣冊府
之儲欽此
皇上御製通典序稽古帝王治天下之大經大法
以及累朝名物制度因革損益之詳紛綸浩博散
見典籍未有統貫唐宰相杜佑於為淮南節度書
記時始出己意搜討類次勒成一書名曰通典為
類八為書二百卷自唐肅代間上溯唐虞雖亦稍
据劉秩政典及開元新禮諸書要其網羅百代兼
綜而條貫之斯已勤矣厥後鄭樵廣之作通志馬
端臨續之作通考三書竝行於世朕以其歴年久
遠頗有殘缺特命重為校正刊刻以廣其傳通典
實先告竣朕惟三書各有意義鄭樵主於考訂故
旁及細微馬端臨意在精詳故間出論斷此書則
佑自言徵於人事將施有政故簡而有要核而不
文觀其分門起例由食貨以迄邊防先養而後教
先禮而後刑設官以治民安内以馭外本末次第
具有條理亦恢恢乎經國之良模矣書曰學于古
訓乃有獲為國家者立綱陳紀斟酌古今將期與
治同道而不泥其迹則是書實考鏡所必資豈以
供博覽而已哉爰揭之以告讀是書者
皇上禦製通志序宋鄭樵氏以宏通之學思欲極
古今之變會通於一仿歴代史例采正史及百家
雜錄為紀傳為譜為略所撰二十略者包羅天人
錯綜政典該括名物上下數千年首尾相屬用功
亦良勤矣觀其詆訶司馬遷班固之失高自稱許
謂足以盡學者之能事豈不卓然雄視著作之林
而後人復歴舉其疎漏如馬端臨通考之所議者
則亦不能為之諱也夫博物洽聞之士殫畢生之
精力從容幾研囊括貫串勒為成書宜其援据精
而條理密顧紀事纂言尚不免於紕繆若此豈非
所謂多而不能無失者歟而况設局分曹成於衆
手動淹歲序舉後㤀前亥豕魯魚觸目而是任操
觚者其可不知所懼也乎甚矣夫著述之難也好
古者類矜三通旣重刻通典通考工竣爰出内府
通志善本校而付之剞劂以廣考索之助而序之
如此
皇上御製文獻通考序朕允儒臣之請校刊三通
通典旣竣即以文獻通考付之剞劂是書曾蒙
皇祖聖祖仁皇帝命禮臣補訂殘缺
御製序文梓行宇内顧簡帙繁重年久不無漫漶今悉
仿十三經二十二史成式刊訂盖至是家有其書
矣朕惟會通古今該洽載籍薈萃源流綜統同異
莫善於通考之書其考核精審持論平正上下數
千年貫穿二十五代於制度張弛之迹是非得失
之林固已燦然具備矣夫帝王之治天下也有不
敝之道無不敝之法綱常倫理萬世相因者也忠
敬質文随時損益者也法久則必變所以通之者
必監於前代以為折衷大哉我
聖祖之序曰有治人無治法師古者師其意不師其跡
誠體此意而因其可因損益其所當革因時以制
宜理得而事舉則是編也誠考据之資可以羽翼
經史禆益治道豈淺鮮也哉是為序
古香齋䄂珍四書五經一部
古香齋䄂珍史記一部
古香齋袖珍綱目三編一部
古香齋袖珍古文淵鑑一部
古香齋袖珍朱子全書一部
古香齋袖珍淵鑑類函一部
古香齋袖珍初學記一部
古香齋袖珍施註蘇詩一部
古香齋袖珍春明夢餘錄一部
謹按我
朝
文治覃敷昌明正學設書局於
武英殿凡纂修諸書告成專司刊刻
頒行海内乾隆十一年
皇上校鐫經史卷帙浩繁梨棗餘材不令遺棄爰仿
古人巾箱之式
命刻古香齋袖珍諸書凡四書五經十三冊史記一
百三十卷綱目三編二十卷古文淵鑑正集六
十四卷朱子全書六十六卷淵鑑類函四百五
十卷徐堅初學記三十卷施宿註蘇軾詩四十
四卷孫承澤春明夢餘錄七十卷謹類識於末
國朝宫史卷三十五
