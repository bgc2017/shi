國朝宫史卷二十
官制
周禮閽者守中門之禁寺人掌女宫之戒設官
分職咸備其數至醯醢籩羃之屬皆以奄主之
註經者謂奄上士奄之賢者但言奄則府史之
類然則成周之制於内臣未嘗不班之以爵也
第限以上士不使踰越而又所供惟飲食灑掃
門戶之事人數有常隸於冢宰斯百世之恒經
千秋之良法也漢唐迄明近侍代衆甚者數至
十萬委任日專當其治時已乖體制若夫末流
頹運僨轍相尋詎足挂述我
朝内治修明宫政嚴肅
世祖章皇帝鑒古垂訓設立鐵牌裁定内官員額僅及
千餘皆有職守
聖
聖相承無不防微杜漸訓誡周詳凡諸内臣釐然秩然
各共奔走使令之役無敢絲毫踰越我
皇上鑒於
成憲欽定規條受爵以四品為限議過以三等為差其
所掌有常事其所司有常地皆統屬於内務府
立法既極嚴明而又於常給之外
加賞錢糧及夫歲時
錫賚俾之衣食贍給於以奬其勤勞儆其懈惰隠寓
勸懲之道乃至老病退閒效力年久亦得仰蒙
豢飬以終其身
恩明法立蔑以加矣臣等編纂宫史首列規制以舉
大綱次臚職事以明官守並詳
恩賞以示體恤之惠載處分以徵臨馭之嚴將垂之
億萬載守以罔替以與周禮春官一編並為
聖人治内之經昭示不朽謹述官制二卷
官制一
條例
康熙十六年五月二十七日設立敬事房置總
管副總管
上諭設立敬事房屬内務府管轄置總管副總管專司
宫内一切事務奉行諭旨及承行内務府各衙門一
切文移凡事俱照定例敬謹奉行
康熙六十一年十一月初五日定五品總管一
員五品太監三員六品太監二員
雍正元年九月初九日定總管為四品副總管
為六品首領為七品八品等官職
上諭内務府係三品衙門其所屬敬事房總管應授四
品官職副總管應授六品官職隨侍等處首領應授
七品官職宫殿等處首領應授八品官職
雍正二年正月二十四日定
恩加太監錢糧
上諭宫中服役年久及勤慎效力之太監等分别加賜
每月或增至銀三兩及二兩五錢以奬勤勞(謹按舊例各處)
(太監每月俱銀二兩米一斛半至是米三斛恩加銀兩米亦隨增凡增銀至三兩者增)
(銀至二兩五錢者米二斛半)
雍正二年二月初三日定
恩加錢糧太監額數
上諭各處太監按本處額數内定以恩加錢糧之額其
得恩加錢糧之人或以事故更調離本處者不許隨
帶仍將本處太監内擇年久出力者頂補
雍正四年六月二十六日定總管首領等職銜
上諭敬事房正四品總管為宫殿監督領侍銜從四品
總管為宫殿監正侍銜六品副總管為宫殿監副侍
銜七品首領為執守侍銜八品首領為侍監銜
雍正八年六月二十五日定太監品級不必分
正從
上諭太監等官職不分正從如五品加一級即為四品
降一級即為六品永為定例
乾隆七年十月初五日定宫中現行則例
上諭自今年欽定宫中現行則例為始宫内一切事
務宫殿監督領侍等須恪遵定例而行仍於每年
年底將緊要事件彙奏有不遵者以違制論
欽定則例七條
一宫内等處太監官職以四品為定永不加至
三品以上其各項額定官職額定
恩加錢糧許出缺時奏補其
特恩賞給官職錢糧不在額數者缺出不准奏補
一宫内等處首領太監缺出宫殿監揀選奏補
其宫殿監督領侍等缺出只應將缺奏
聞候
旨裁奪不得㨂選奏補
一各處太監
恩加錢糧俱按
欽定現行則例内額數不許增添其定額之内有闕
少者每年年底將當差勤慎者揀選奏補
一太監等
恩加錢糧原為奬勵勤勞而設如有病至兩月仍不
當差者將所加錢糧暫停其本處亦不必出
缺俟病痊復役仍行添給永遠為例其食二
兩錢糧之太監仍照舊例行(舊例宫内等處年老久病首領)
(太監等病一年者革退差使給一半錢糧病二年者革退為民錢糧盡行停止其中如有)
(當差年久出過力者據實奏明月銀一兩制錢五百丈)(恩賞每)
一每年年底於崇文門取銀二千五百兩賞給
各處總管首領太監等宫殿監屇期按例請
旨
宫殿監二百兩四執事四執事庫一百五
十兩
自鳴鐘處四十兩𢡟勤殿六十兩
尚乘轎一百兩乾清宫六十兩
弘德殿四十兩飬心殿一百兩
鳥鎗處十兩弓箭匠處十兩
按摩處十兩御藥房十兩
御膳房二百兩御茶房二百兩
乾清門三十兩内左門三十兩
内右門三十兩月華門三十兩
遵義門二十兩做鐘處三十兩
造辦處八十兩南花園三十兩
圓明園一千兩
一每年年底於廣儲司取制錢一千五百串
恩賞衆太監等宫殿監臨時酌定數目多寡請
旨
一今年所定太監等各項額已屬從優以後非
有别故不得擅行奏請增添
宫殿監處分則例十一條
一接奉
上諭具
奏事件如不敬謹詳明以致舛錯者罰月銀一年
一㨂選各處首領如不秉公選擇得人并不將
年久出力者保舉因而徇私者罰月銀一年
一宫殿監俱係各處首領内補放之人如有懷
挾平日私憾假公濟私者罰月銀一年
一宫殿監管轄各處首領太監等如有不秉公
按例辦理任性酷法者罰月銀一年
一欽奉
上諭禁約事件須實力永遠奉行如因日久廢弛者
查出罰月銀六個月
一辦理宫内一切事務如不奮勉向前凡事推
諉者罰月銀六個月
一管轄各處首領太監如不時加查察或犯罪
而尚不知者罸月銀六個月
一奉行宫内一切禮儀如不敬謹將事以致怠
忽失儀者罰月銀三個月
一各處首領太監等有應議罰議責之案如不
按例處分或比擬舛錯者罰月銀三個月
一稽查宫中一切用度如柴炭冰蠟之類有不
按例節慎以致糜費錢糧者罰月銀三個月
一宫殿監非因公事使令各處首領太監者罰
月銀三個月
以上頭等處分四條次等處分三條三等處分
四條宫殿監督領侍等秉公互相稽查有犯者
即引例參奏處分仍各記檔若犯頭等處分三
次次等處分五次三等處分十次仍不知守法
改悔者宫殿監具牌請
旨交内務府治罪其有一人犯罪而衆宫殿監等隠
諱不行參奏倘經
上查出或被告發審實者將衆領侍等俱交内務府
從重治罪其告發之人如係首領加一級係太
監賞銀十兩
各處首領太監處分則例十六條
一禁地不許角口鬭毆犯者係首領罰月銀六
個月係太監重責六十板
一禁地不許白日飲酒酗醉犯者係首領罰月
銀六個月係太監重責六十板
一禁地不許相聚賭博犯者係首領罰月銀六
個月係太監重責六十板
以上三條如係太監犯罪該管首領失於覺
察者應照本罪减等罰月銀兩個月
一各處太監等有不謹慎火燭失悞看守者係
首領罰月銀四個月係太監重責四十板
一各處太監等有不謹慎坐更貪睡失悞者係
首領罰月銀四個月係太監重責四十板
一各處太監等有不恪守法度謹譁無禮者係
首領罰月銀四個月係太監重責四十板
一收貯本處一切陳設官物有不謹慎典守以
致失悞傷損者係首領罰月銀四個月係太
監重責四十板
一收貯本處一切錢糧官物有不謹慎典守以
致遺失缺少者係首領罰月銀四個月係太
監重責四十板
以上五條如係太監犯罪該管首領失於覺
察者應照本罪减等罰月銀一個月
一各處太監等有將内外事情妄行傳宣者係
首領罰月銀四個月係太監重責四十板
一各處首領有不服總管管轄者罰月銀四個
月各處太監有不服本管首領管轄者重責
四十板
一欽奉
諭旨傳宣事件如不應干預之人探聽傳播者係首
領罰月銀四個月係太監重責四十板
一失悞關防者係首領罰月銀三個月係太監
重責三十板
一首領太監等各看守本管地方如有擅至不
應至之處者係首領罰月銀兩個月係太監
重責二十板
一告假逾限遲悞復班者係首領罰月銀兩個
月係太監重責二十板
一承值一應祭祀供獻器物如不敬謹將事者
係首領罰月銀兩個月係太監重責二十板
一各處太監等俱屬宫殿監管轄若宫殿監因
公事傳集各處首領太監等有無故不至以
至失悞公事者係首領罰月銀兩個月係太
監重責二十板
以上頭等處分三條次等處分八條三等處分
五條宫殿監督領侍等不時秉公查察有首領
犯者即引例參奏處分太監犯者即按例責處
仍各記檔有犯頭等處分三次二等處分五次
三等處分十次仍不知守法改悔者宫殿監具
牌請
旨交内務府治罪
又宫殿監凡例四條
一太監等有在外犯法由部院奏明提人者宫
殿監查明人犯奏明即行送出以憑該部院
按律治罪
一太監等有在内犯法情罪較重宫殿監不敢
擅專者奏明交内務府治罪
一太監等有在内犯法情罪較重宫殿監不能
剖斷者奏明交内務府審理
一宫殿監有奉
上諭議罰議責事件及宫殿監查出參奏請
旨議行責處事件皆各按處分則例引用其有則例
内所不能該者許引例比擬奏
聞請
旨
國朝宫史卷二十
