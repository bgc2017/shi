國朝宫史卷二十八
書籍七
史學
欽定明史一部
聖祖仁皇帝特命開館修輯明史乾隆四年告成本紀
二十四卷志七十五卷表十三卷列傳二百二
十卷目錄四卷奉
旨校刊
御批&KR1269;治通鑑綱目一部
聖祖仁皇帝萬幾餘暇披覽朱子綱目及前編續編著
御論百有餘首用昭法戒凡一百四卷康熙四十六年
校刊
聖祖仁皇帝御製序朕惟自古帝王言動必記而史
事以興顧周禮外史所掌卷帙寖繁即紀傳亦異千
百年來微言大義昭揭天壤必以尼山筆削為斷所
從來尚矣粤自龍門而降累朝國乘體製略同洓水
司馬氏易分類為合編蓋猶左氏法也紫陽朱子特
起而振舉之綱以提要目以備詳歲時列於上而天
統明章程繫於下而人紀立增損精切予奪謹嚴庶
幾春秋大居正之宗指歟雖其間事例櫽括稍有脱
誤大都門人一時采輯之過實非晦菴本意也自時
厥後有前編有外紀有大紀續編以及考證集覽發
明質實之類諸家論著不一而足要皆商確折衷互
相參訂明儒陳仁錫裒集而剞劂之不可謂非先哲
之功臣也朕幾務之暇留神披閱博稽詳考纖悉靡
遺取義必抉其精徵辭必搜其奥析疑正陋釐異闡
幽務期法戒昭彰質文融貫前後所著論斷凡百有
餘首兹允諸臣請並以付梓頒布宇内俾士子流傳
誦習開卷瞭然不特天人理欲之微古今治忽之故
一一臚如指掌即子朱子祖述宣尼維持世教之苦
衷並可潛孚默契於數千載之下是則朕敦崇古學
作新烝民之至意也爰叙述以冠篇端用昭示於無
窮焉
日講通鑑解義一部
聖祖仁皇帝命儒臣條系諸說譔次為文排日進講
親定成書
聖祖仁皇帝御製序史之有𫝊其體有二紀事編辭
發凡起例而褒貶之意寓於言外俟觀者深思而自
得此左氏之傳也涑水之資治通鑑宗之據事以斷
是非原心以定功罪予奪之不可假如折獄然此公
穀之傳也崇安之春秋傳宗之二者缺其一則史學
不備朱子作通鑑綱目綱仿春秋目仿丘明羅十七
代紀載之文治以二百四十年褒貶之法論者謂接
統春秋不虛也朕勤求治道涵泳六經之餘樂觀前
代興衰得失之蹟故通鑑一書披攬未嘗去手顧其
間論斷者人各置喙間亦有當於作者之意而未能
折衷於中而斷於一乃命儒臣倣胡安國之體法春
秋之義譔次為文依日進講寒暑無間積歲月而成
編朕惟東周以前無史而有史蓋古史之精意已大
備於尚書故春秋紀十二公之事猶然二帝三王之
心法也威烈以下無春秋而有春秋蓋綱目之作上
接夫麟經故雖班范諸史之文實魯史筆削之遺意
也而世道之升降政治之隆汙於是乎在夫危微治
忽之介判於毫芒而相懸遂至於遼絶當時或未及
見而後之觀者瞭然此不可不審其幾而深究其所
以然也是以論古人之行事既貴其所見之至明尤
貴其居心之至公蓋善論古者如水然人毋鑑於流
水而鑑於止水水無成形於中故妍蚩畢見於外無
成形者何公而已矣水之無成形猶人之無成心也
無成心者何公而已矣夫公者三代大道之行而萬
世法戒之權衡也朕讀史嘗著緒論一編實本至公
之意期於至當之歸而於日講一書又以此諄諄申
命儒臣既卒業將以刊於袐府頒之羣工大經大法
或勸或懲燦然畢具其有裨於經世豈淺鮮也與
御譔通鑑綱目三編一部
皇上命明史館諸臣仿朱子通鑑綱目義例編纂明
事為通鑑綱目三編
親定成書凡二十卷乾隆十一年校刊
皇上御製序編年之書奚啻數十百家而必以朱
子通鑑綱目為準通鑑綱目蓋祖述春秋之義雖
取裁於司馬氏之書而明天統正人紀昭鑒戒著
幾微得春秋大居正之意雖司馬氏有不能窺其
藩籬者其他蓋不必指數矣嘗謂讀書立言之士
論世為難非如朱子具格致誠正之功明治亂興
衰之故其於筆削鮮有不任予奪之私失褒貶之
公者自綱目成而義指正大條理精密後儒有所
依據踵而成之由宋迄元釐然方策至明代君臣
事蹟編輯之難更倍於諸書蓋明史已成於百年
之後而世變風漓記載失實若復遲待將何以繼
續編而示來許爰命儒臣法朱子通鑑綱目義例
增損編摩大書以提要分注以備言每一卷成呈
覽朕於幾暇亦時御丹鉛為之參定雖於天人一
貫之精微未之能盡而惟是謹嚴之義守而弗失
簡正之旨志而必勉書既成羣臣舉唐太宗之事
為言勉從其請而為之序云
御定歴代年表一部
康熙四十四年
聖祖仁皇帝南廵儒生龔士炯進所編歴代年表上起
陶唐終於隋代未為全書
特命儒臣編續自唐訖元以帝紀為綱而王侯宰輔外
藩附列於下史傳所載事蹟皆系焉
親加裁定復考正三元甲子編年一卷冠諸簡端凡一
百卷康熙五十一年校刊
聖祖仁皇帝御製序古者紀事之書其體有二專紀
一事而具其始末者尚書之體也編年而通紀一時
之事者春秋之體也自漢司馬遷作史記盡變尚書
春秋之體而後世為史者皆師之然其法實不外乎
尚書春秋其本紀世家即春秋通紀時事之體八書
與列傳即尚書專紀一事之體而所謂年表者又編
年之變例也歴代之史具矣而表多缺焉康熙四十
四年春朕南廵吳會有儒生龔士炯進其所編歴代
年表若干卷起陶唐而終於隋朕惜其用心之勤而
業未竟也乃命侍郎周清原内閣學士王之樞續之
訖於元至正之末凡一百卷其體依倣諸史而微有
别者諸史之表各分一類而是編則王侯宰輔以及
外藩層次附列於帝紀之下諸史之表獨載廢置朝
會征伐之大者而是編則每事皆系焉是其所以異
也代遠文繁親加裁定復考正三元甲子編年一卷
列諸簡端昔宋袁樞為紀事本末朱子以為與&KR1269;治
通鑑相表裏亦猶左氏之於春秋既依經以作傳而
復别為國語以相錯綜也以是知紀事之書不厭其
類之廣蓋以歴世久遠事物紛賾觀者易於遺忘故
别為一體以提其要而使致詳焉是編之作亦所以
備史之一類云爾
功臣傳初集一部
功臣傳二集一部
世宗憲皇帝命建昭忠祠凡
國家抒忠效命之臣自王公大臣至兵丁皆得入
祀纂輯其事蹟始末為功臣傳天命元年至雍
正十三年為初集計八十六卷乾隆元年至二
十五年為二集計二十八卷
繹史一部
康熙四十四年
聖祖仁皇帝南廵知縣馬驌以所撰繹史進呈
欽定取入
内府一曰太古三皇五帝十篇二曰三代夏商西
周二十篇三曰春秋十二公時事七十篇四曰
戰國春秋以後至秦五十篇五曰外錄紀天官
地志名物制度十篇凡百六十篇篇為一卷
國朝宫史卷二十八
