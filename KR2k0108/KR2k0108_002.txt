嶺表錄異卷中唐劉恂撰
南中夏秋多惡風彼人謂之颶壊屋折樹不足喻也甚
則吹屋瓦如飛蝶或二三年不一風或二年兩三風亦
繫連帥政德之否臧者然發則自午及酉夜半必止此
乃飄風不終朝之義也(出太平御覽以下五十三條同)
梧州對岸西火山山下有澄潭水深無極其火每三五
夜一見於山頂每至一更初火起匝其頂如野花之狀
深廣十丈餘少頃而息或言其下有寳珠光照於上如
火上有荔枝四月先熟以其地熱故為火山也
五嶺内富州賓州澄州江溪間皆産金側近居人以淘
金為業自旦及暮有不獲一星者
隴州山中多紫石英其色淡紫其質瑩徹隨其大小皆
五棱兩頭如箭鏃煑水飲之暖而無毒比北中白石英
其力倍矣(按政和本草第三卷同)
廣州陶家皆作土鍋鑊燒熱以土油之其潔淨則愈於
鐵器尤宜煑藥一斗者纔直十錢愛護者或得數日若
廹以巨熖涸之則立見破裂斯亦濟貧之物
康州悦城縣北百餘里山中有樵石穴每歲鄉人琢為
燒食器但燒令熱徹以物襯閣置之盤中旋下生魚肉
及葱韮虀葅醃之類頃刻即熟而終席煎沸南中有親
朋聚會多再頻食亦極壅熱疑石中有火毒
南中醖酒即先用諸藥别淘漉粳米曬亁旋入藥和米
搗熟即綠粉矣熱水溲而團之形如餢飳以指中心刺
作一竅布放簟席上以枸杞葉攅罨之其體候好弱一
如造麯法既而以藤篾貫之懸於煙火之上每醖一年
用幾個餅子固有恒準矣南中地暖春冬七日熟秋夏
五日熟既熟貯以瓦瓮用糞掃火燒之
葫蘆笙交趾人多取無柄老瓠割而為笙上安十三簧
吹之音韻清響雅合律吕
自瓊至報溪澗澗中有石鱗次水流其間或相去三二
尺近似天設可躡之而過或有乘牛過者牛皆促斂四
蹄跳躍而過或失則隨流而下見者皆以為笑彼人喭
曰跳石牛骨碌好笑好笑
盧亭者盧循昔據廣州既敗餘黨奔如海島野居唯食
蠔蠣疊殼為牆壁
潘州昔有方士潘茂於此昇仙遂以名
白州有一𣲖水出自雙水山合容州江呼為綠珠井在雙
角山下昔梁氏之女有容貎石季倫為交趾採訪使以
真珠三斛買之梁氏之居舊井存焉
山薑花莖葉即薑也根不堪食而於葉間吐花穗如麥
粒嫩紅色南人選未開拆者以鹽醃蔵入甜糟中經冬如
琥珀香辛可重用為膾無加也以鹽藏曝亁煎湯極能
治冷氣
&KR1217;簩竹皮薄而空多大者徑不逾二寸皮上麤澁可為
鎻子錯甲利勝於鐵若鈍以漿水洗之還復快利石林
之竹勁而利削為刀割象皮如切(按太平廣記四百十三卷同)
南中草菜經冬不衰故蔬園之中栽種茄子宿根有二
三年漸長枝幹乃為大樹每夏秋熟則梯樹摘之三年
後樹漸老子稀即伐去别栽嫩者(按太平廣記四百十一卷同)
野葛毒草也俗呼胡蔓草誤食之則用羊血漿解之或
說此草蔓生葉如蘭香光而厚寘毒多著於生葉中不
得藥解半日輙死山羊食其苗則肥而大
榕樹桂廣容南府郭之内多栽此樹葉如冬青秋冬不
凋枝條既繁葉又蒙細而根鬚繚繞枝幹屈盤上生嫩
條如藤垂下漸及地藤梢入土根節成一大榕樹三五
處有根者又横枝著隣樹則連理南人以為常不謂之
瑞木
楓人嶺多楓樹樹老則有瘤癭忽一夜遇暴雷驟雨其
樹贅則暗長三數尺南中謂之楓人越巫云取之雕刻
則神鬼易致靈驗(按太平廣記四百七卷同)
桄榔樹枝葉並蕃茂與棗㯽榔等小異然葉下有鬚如
麄馬尾廣人採之以織巾子其鬚尤宜鹹水浸漬即麄
脹而韌故人以此縛舶不用釘線木性如竹紫黑色有
文理而堅工人解之以制博奕局此樹皮中有屑如麵
可為餅食之(案政和本草十四卷引此條以制博奕局句下有其木剛作鏺鋤利如鐵中石更利)
(惟中蕉椰致敗耳四句)
枹木産江溪中葉細如檜身堅類桐惟根軟不勝刀鋸
今潮循多用其根刳而為履當未乾時刻削易如割瓜
既亁之後柔韌不可理也或油畫或漆其輕如通草暑
月着之隔卑濕地氣如杉木今廣州賓從諸郡牧守初
到任皆有油畫枹木履也
倒捻子窠叢不大葉如苦李花似蜀葵小而深紫南中
婦女得以染色有子如軟柿頭上有四葉如柿蒂食者
必捻其蔕故謂之倒捻子或呼謂都捻子盖語訛也其
子外紫内赤無核食之甜軟甚暖腹兼益肌肉
廣州無栗唯勒州山中有石栗一年方熟皮厚而肉少
味似胡桃仁熟時或為羣鸚鵡啄食略盡只此石栗亦
甚稀少
波斯棗廣州郭内見其樹樹身無閑枝直聳三四十尺
及樹頂四向共生十餘枝葉如海椶廣州所種者或三
五年一番結子亦似北中青棗但小耳自青及黃葉已
盡朵朵着子每朵約三二十顆劉恂曾於番酋家食本
國將来者色類沙糖皮肉軟爛餌之乃火爍水蒸之味
也其核與北中棗殊異兩頭不尖雙卷而圓如小塊紫
礦恂亦收而種之久無萌芽(是蒸熟也)魏文帝詔羣臣曰南
方龍眼荔枝寧比西國葡萄石蜜乎酢且不如中國凡
棗味莫言安邑御棗也
偏核桃出畢占國肉不堪食胡人多收其核遺漢官以
稱珍異其形薄而尖頭偏如雀嘴破之食其桃仁味酸
似新羅松子性熱入藥亦與北地桃仁無異
荔枝南中之珍果也梧州江前有火山上有荔枝四月
先熟(以其地熱故曰火也)核大而味酸其高新州與南海産者最
佳五六月方熟形若小鷄子近蔕稍平皮殼微紅肉瑩
寒玉又有焦核者性熱液甘食之過度即蜜漿制之又
有䗶荔枝黃色味稍劣於紅者
橄欖樹身聳枝皆高數尺其子深秋方熟閩中尤重此
味云咀之香口勝含鷄舌香飲悉解酒毒有野生者子
繁樹峻不可梯緣但刻其根下方寸許納鹽於其中一
夕子皆自落樹枝節上生脂膏如桃膠南人採之和其
皮葉煎之調如黑餳謂之橄欖糖用泥船損乾後堅於
膠漆着水益乾耳
枸櫞子形如瓜皮似橙而金色故人重之愛其香氣京
輦豪貴家飣盤筵憐其遠方異果肉甚厚白如蘿蔔南
中女工競取其肉雕鏤花鳥浸之蜂蜜點以臙脂擅其
妙巧亦不讓湘中人鏤木瓜也
椰子樹亦類海椶結椰子大如甌杯外有粗皮如大腹
次有硬殼圓而且堅厚二三分有圓如卵者即截開一
頭砂石摩之去其皴皮其爛斑錦文以白金塗之以為
水罐子珍竒可愛殼中有液數合如乳亦可飲之冷而
動氣
龍眼之樹如荔枝葉小殼青黃色形圓如彈丸大核如
木槵子而不堅肉白帶漿其甘如蜜一朵恒三二十顆
荔枝方過龍眼即熟南人謂之荔枝奴(以其常隨後也)
廣管羅州多棧香樹身似柳其花白而繁其葉如橘皮
堪作紙名為香皮紙灰白色有紋如魚子牋其紙慢而
弱沾水即爛遠不及楮皮者又無香氣或云沉香鷄骨
黃熟棧香同是一樹而根幹枝節各有分别者也(按政和本)
(草十二卷同)
十二時蟲則蛇師蜥蜴之類也土色者身尾長尺餘腦
上連背有髻鬛草樹上行極迅速亦多在人家籬落間
俗𫝊云一日隨十二時變色因名之
龐蜂生於山野多在橄欖樹上形如蜩蟬腹青而薄其
鳴自呼為龐蜂但聞其聲採得者鮮矣人以善價求之
以為藥
鹿子魚赬其尾鬛皆有鹿斑赤黃色余曾覽羅州圖云
州南海中有洲每春夏此魚躍出洲化而為鹿曾有人
拾得一魚頭已化鹿尾猶是魚南人云魚化為鹿肉腥
不堪食
䱽魚形似鯿魚而腦上突起連背而圓身肉甚厚肉白
如凝脂只有一脊骨治之以薑葱缹(音缶蒸也)之粳米其骨
自軟食者無所棄鄙俚謂之狗瞌睡魚以其犬在盤下
難伺其骨故云狗瞌睡魚也
紫貝即砑螺也儋振夷黎海畔採以為貨
鸚鵡螺旋尖處屈而朱如鸚鵡嘴故以此名殼上青綠
斑文大者可受三升殼内光瑩如雲母裝為酒杯竒而
可翫又紅螺大小亦類鸚鵡螺殼薄而紅亦堪為酒器
刳小螺為足綴以膠漆尤可佳尚
瓦屋子盖蚌蛤之類也南中舊呼為蚶(音憨)子頭因盧鈞
尚書作鎮遂改為瓦屋子以其殼上有棱如瓦壠故名
焉殼中有肉紫色而滿腹廣人尤重之多燒以薦酒俗
呼為天臠炙喫多即壅氣背膊煩疼未測其本性也
水蟹螯殼内皆鹹水自有味廣人取之淡煑吸其鹹汁
下酒黃膏蟹殼内有膏如黃酥加以五味和殼煿之食
亦有味赤蟹殼内黃赤膏如鷄鴨子黃肉白以和膏實
其殼中淋以五味蒙以細麵為蟹䭞珍美可尚紅蟹殼
殷紅色巨者可以裝為酒杯也虎蟹殼上有虎斑可裝
為酒器與紅蟹皆産瓊岸海邊
蠔即牡蠣也其初生海島邊如拳石四面漸長有高一
二丈者巉巖如山每房内蠔肉一片隨其所生前後大
小不等每潮来諸蠔皆開房見人即合之海夷盧亭往
往以斧楔取殼燒以烈火蠔即啟房挑取其肉貯以小
竹筐赴墟市以易酒(盧亭好酒以蠔肉換酒也)肉大者醃為炙小者
炒食肉中有滋味食之即能壅腸胃(按太平廣記四百六十卷同)
彭螖吳呼為彭越盖語訛也足上無毛堪食吳越間多
以異鹽藏貨於市
南人多買蝦之細者生切倬莱蘭香蓼等用濃醬醋先
潑活蝦盖似生菜以熱釡覆其上就口跑出亦有跳出
醋楪者謂之蝦生鄙俚重之以為異饌也
海蝦皮殼嫩紅色就中腦殼與前雙脚有鉗者其色如
朱余嘗登海&KR1299;忽見窗版懸二巨蝦殼頭尾鉗足具全
各七八尺首占其一分嘴尖如鋒刃嘴上有鬚如紅筯
各長二三尺前雙脚有鉗云以此捉食鉗麄如人大指長
三尺餘上有芒刺如薔薇枝赤而銛硬手不可觸腦殼
烘透彎環尺餘何止於杯盂也(案太平廣記卷四百六十五引此條云北戸錄)
(云滕恂為廣州刺史有客語恂曰蝦鬚有一丈者堪為拄杖恂不信客去東海取鬚四尺以示恂方伏其異凡)
(九句為此書所無又案海錄碎事引此書云海中有大蝦鬚可為杖長丈餘與此書所云鬚如紅筯各長二三)
(尺二語不同)
石矩亦章舉之類身小而足長入鹽乾燒食極美又有
小者兩足如常曝乾後似射踏子故南中呼為射踏子
也
蝤蛑乃蟹之巨者異者蟹鰲上有細毛如苔身上八足
蝤螯則足無毛後兩小足薄而闊(俗謂之撥棹子)與蟹有殊其
大如升南人皆呼為蟹(有大如小楪子者)八月此物與人鬭往
往夹殺人也
竭朴乃大蟛蜞也殼有黑斑雙螯一大一小常以大螯
捉食小螯分自食
招潮子亦蟛蜞之属殼帶白色海畔多潮潮欲来皆出
坎舉螯如望故俗呼招潮也
南土有金蛇亦名蜴蛇又名地鮮州土出黔中桂州亦
有即不及黔南者其蛇粗如大指長一尺許鱗甲上有
金銀解毒之功不下吉利也
蚺蛇大者五六丈圍四五尺以次者亦不下三四丈圍
亦稱是身有斑文如故錦纈俚人云春夏多於山林中
等鹿過則於樹間閣其首俟鹿壊頭角墜地鹿身方嚥
入腹如此蝮蛇極羸弱及其鹿消壯俊悦懌勇徤於未
食鹿者或云一年則食一鹿(按太平廣記四百五十六卷同)
容管廉白州産秦吉了大約似鸚鵡嘴脚皆紅兩眼後
夾腦有黃肉冠善效人言語音雄大分明於鸚鵡以熟
鷄子和飯如棗飼之或云容州有純白色者俱未見也
北方梟人家以為怪共惡之南中晝夜飛鳴與鳥鵲無
異桂林人羅取生鬻之家家養使捕鼠以為勝狸
越王鳥面頸足長頭有黃冠如柸用貯水互相飲食衆
鳥雛取其冠堅緻可為酒杯
有鳥形如野鵲翅羽黃綠間錯尾生兩枝長二尺餘直
而不曲唯尾稍有毛宛如箭羽因目之為帶箭鳥
蚊母鳥形如青鷁嘴大而長於池塘捕魚而食每叫一
聲則有蚊蚋飛出其口俗云採其翎為扇可辟蚊子亦呼
為吐蚊鳥(按太平廣記四百六十三卷同)
瓊州不産驢馬人多騎黃牛亦飾以鞍韉加之銜勒可
騎者即自小習其步驟亦甚有稳快者
嘗有人自青社泛海歸閩為惡風所飄五日夜不知行
幾千里也至一島忽見羣羊人向之亦不驚避初疑人
所牧放而絶無人迹乃知野生者船人方餒食因取食
之
銅柱舊有韋公幹為愛州刺史聞有漢伏波銅柱以表
封疆在其境公幹利其財欲摧鎔貨之於賈胡土人不
知援之所鑄且謂神物哭曰使者果壞是吾屬為海人
所殺矣公幹不聽百姓奔走訴於都督韓約移書辱之
公幹乃止(出太平寰宇記下一條同)
白土坑在冨州城北隅其土白膩郡人取以為貨終古
不竭今五嶺婦女率皆用之為粉又名鉛粉
嶺表錄異卷中
