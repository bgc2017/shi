中興小紀卷三十九宋熊克撰
紹興三十年(歲在庚辰)春正月初詔知荆南劉錡招置效用
三千人己支回易錢四十萬緡至是再招三千人錡請
更支三十萬緡庚寅詔從之仍令御前激賞庫支銀二
十萬𣙜貨務支通鈔一十萬二月庚戌朔金國遣左
宣徽使大懷忠禮部侍郎諾延温都謙(原作耨盌温都謙今改正)等
來弔祭貢院考到博學宏詞合格西安主簿唐仲友
詔與堂除仲友金華人堯封子也庚申以同知樞密院
事葉義問為金國報謝使義問入金境見金已聚兵有入
侵意及回密秦金人以尅剥不卹為能以殺戮不恕為威
窮奢極侈似秦隋之所為如燕京已劇壯麗而又作汴京
伐木琢石車載塞路民勞而多死於道天人共怒觀此豈
能久也又海州賊黨未平而任契丹出没太行臣去時
聞破濬之衞縣回時聞破磁之邯鄲北使三人皆被賊
傷奪去銀牌不驚南使在處不寧今欲遷汴京且造戰
船金人皆有深意以臣度之若果遷都則在彼先棄巢
穴今江淮既有師屯獨海道宜備臣謂土豪官兵不可
雜處蓋土豪諳練海道之險憑海食之利能役船戶平
日自如若雜以官兵彼此氣不相下難以協濟今欲於
沿海要處分寨以土豪為寨主令随其便使土豪撓於
舟楫之間官兵扼於塘岸之口則官無虚費民無横擾
此策之上者也於是右僕射陳康伯言金謂我和好滋
久而兵備弛其南牧無疑因條上兩淮守禦之計上嘉
納之殿中御史汪澈亦極陳利害且曰慮之有素則事
至而安静慮之無素則事至而倉卒自講和以來諸將
各擁重兵高爵厚禄養成驕恣朝廷宜有以懾其心作
其氣戰士役以伎藝回易而又老病之不汰逃亡之不
補宜有以蒐閱之使有鬭心而樂為用文武官平居常
患其冗臨事則無人可用當預選實才不泥資格以備
緩急之用云上欲封建宗英以隆本支之勢二月甲
子左僕射湯思退留身言適奉聖訓此出於獨斷非古
帝王所能及上曰朕久有此意以顯仁皇后意所未欲
故遲遲至今上又曰朕嘗覽唐宣宗事羣臣有議及儲
嗣者輒怒斥去可謂不逹理矣思退曰昔周文王十五
年而有嗣子而文王夀幾百年天人之理非聖哲孰能
知之吏部尚書張燾告老丁卯詔除資政殿學士致
仕甲戌詔翰林學士周麟之兼權吏部尚書乙亥
兵部尚書兼翰林學士楊椿上諭以指意鎻院甚嚴
丙子詔略曰普安郡王(瑗)藝祖七世孫也自幼鞠於宫
闈聰哲端重亢於宗藩歴年滋久望隆淵懿中外所聞
其以為皇子賜名(瑋)是日以皇子(瑋)為寧國軍節度使
開府儀同三司進封建王初宣詔於文德殿百官莫知
其事既聞以普安為皇子縉紳動色相慶中外無不鼓
舞丁丑宰執入賀上曰昨日宣詔想見人心喜悦湯思
退等曰豈惟士大夫閭巷細民無不鼓舞仰見睿謨英
斷合天人之心如此先是編國朝會要久未就緒戊
寅殿中侍御史汪澈乞纂元豐以後仍付之祕書省官
詔禮部祕書省條具取旨淮西總領都絜言江東所
屯歲費錢七百萬緡米七十萬石而監司守貳恬不加
意乞將弛慢尤甚者按劾黜責三月庚辰朔詔從之
兵部尚書楊椿薦階成副總管楊從義湖南副總管李
師顔可充將帥詔從儀轉一官籍記師顔知䕫州知
貢舉御史中丞朱倬上合格進士劉朔等戊子上御集
英殿策試既遂賜梁克家以下四百一十人及第出身朔
莆田人克家晉江人也癸巳上謂宰執曰監司郡守
所寄非輕須平日選有人望者以待有闕使可除用湯
思退曰聖慮及此可謂知所本矣臣等當公心選用無
毫髮之私庶合衆望丙午以少保恩平郡王璩判大
宗正寺紹興府置司丁未上謂知樞密院王綸曰璩昨
日之除如何綸曰陛下春秋鼎盛已為宗社無窮之計
今日談笑裁决略無難色上曰朕决此計已九年矣建
王所佩玉魚乃初置㩁場朕令買此玉以備今日之用
舉此即可知矣今二王之除皇后意與朕合綸曰陛下
英斷如神規模素定然堯舜文武亦由内助祖宗神靈
在天自此篤祐陛下與宫中者曷有既耶夏四月乙
丑詔自今臣寮乞上殿令徑投状通進司不許於都堂
納劄子永為成法初神宗嘗以御史闕員手詔臺臣
同舉忠純體國之人共成篤厚之政至是獲當時石本
丙子詔付三省令重刊御史臺朝夕瞻仰庶幾上廣聖
意下息澆薄稱朕意焉是月工部侍郎黃中奏御前
軍器所領屬中人其調度程品工部軍器監有不得而
聞者非祖宗正名建官之意請得隸屬稽考之不報初
吏部侍郎劉章在工部時郊恩賞賚給絹主胥欲以絹
自入而下其直以予衆不服請於章語胥曰如所直以
市百縑可乎盖謾為辭以折服之爾胥遂誣章以實買
絹有摘其語於言事者䟽始上上愕然曰劉章必無此
事言者執不已遂罷章為提舉崇道觀事在二月朝士
皆知其冤無敢言者至是起居郎王佐於上前極論其
事言者復以為朋比而併攻之佐亦罷出知永州初
言者乞令兩省臺諫卿監郎官各舉所知一二人為令
至是給事中王晞亮請將山隂等四十大縣以待薦舉
之士悉由堂差吏部更不許注五月癸未詔從之先
是提點坑冶鑄錢官李直奏歲額錢内藏庫二十三萬
緡左藏庫七十餘萬緡皆是至道之後額數自紹興以
來歲收銅止及二十四萬斤鉛二十萬斤錫五萬斤比
最多之數紐計鑄錢一十萬緡外有拘到諸路銅器二
百萬斤搭以鉛錫可鑄六十萬緡乃時暫所拘乞據逐
年所産權立為額丙戌工部言若依所請委是數少且
以酌中之數五十萬為額從之時大金國遣使來賀
天申節詔工部侍郎黃中充舘伴使故事錫宴使者謝
於庭下至是辭以方暑請拜廡下中持不可乃如故事
既又中為送伴使中還言聞金日繕兵不休且其重兵
皆屯中州宜有以待之壬寅右正言沈濬言兩浙漕
臣湯允恭不孝其母詔刑部侍郎黃祖舜覈實祖舜言
允恭無不孝事迹不應罪之是月改濬為吏部郎官
六月戊申殿前馬步三司申明逃亡軍人首身之限
知樞密院事王綸引疾丐罷庚午詔除資政殿學士
知福州尋改提舉洞霄宫七月戊戌同知樞密院葉
義問進知院事御史中丞朱倬為參知政事翰林學士
兼侍讀周麟之為同知樞密院事於是義問奏應變持
久二說以謂兩淮形勢在今為急荆南劉錡則均襄隨
郢通化棗陽之所隸也鄂渚田師中則安復信陽漢陽
之所隸也九江戚方則蘄黃之所隸也池陽李顯忠則
龍舒無為軍之所隸也建康王權則滁和之所隸也鎮
江劉寳與馬帥成閔則真陽通泰之所隸也江隂正控
海道宜自鎮江分兵以扼之至於濠梁固始正安豐諸
郡近邊亦宜總之合肥比已分屯諸將臣欲飭其擇地
勢險要廣施豫備又金人用兵之久貪驕滛怠今所用
皆非舊臣而多用僉軍僉軍本吾民也其肯為敵效死
乎此應變之說也臣又見秋冬之交淮水淺涸徒步可
過若金人今歲未動乞以沿淮一帶遴選武臣為守公
私荒田悉撥以充屯田使人募耕之暇則練習專務持
重勿生釁端來則堅壁勿戰去則入堡勿追使其終無
所得而自困此持久之說也八月丙辰詔修吏部敕
令格式及刑名疑難斷例至是書成右僕射陳康伯上
之既而上謂宰執曰頃未立法加以續降太繁吏部無
所遵承今既有成法若更精擇長貳銓曹其法以清湯
思退曰頃未立法吏緣為姦上曰今既有成法不可更令
引例也思退曰一如聖訓丁巳州縣經總制錢或委
守臣亦委知通或又令知通同掌其法屢更後因戶部
侍郎李朝正建言始屬通判既而復命知通同掌至是
言者以為通判專行因得盡力往歲所入至一千百二
十餘萬緡昨自改法通判壓於長官之勢恐其侵用迄
今無歲不虧請復委通判己未詔從之金國主亮聚
兵將南侵是月令其臣戶部尚書梁球兵部尚書蕭德
温先計女真契丹奚家三部之衆不限丁數悉僉起之凡二十
四萬壮者為正軍弱者為伊勒希(原作阿里喜今改正下同)一正軍以二
伊勒希副之類為一十二萬又中原漢兒與渤海軍總
一十七路惟中都路造軍器河南路修汴京免僉外其
一十五路每路一萬通為二十七萬倣唐製分二十七軍是
月僉軍數已定遂以百戶為穆昆(原作謀克今改正)千戶為明安(原作猛安)
(今改正)萬戶為統軍則有正副諸軍悉令番漢相兼無獨
一色人者先是亮遣其臣禮部尚書施宜生為賀正使隠畫
工於中俾密寫臨安之湖山城郭以歸亮令繪為軟壁
而圖已之像策馬於吳山絶頂後題以詩有立馬吳山
第一峯之句詭曰御製其實翰林修撰蔡珪作也建
劍邵汀在閩號上四郡例般鹽自鬻以辦歲費鬻而不
售則科於民時汀之長沙縣鬻鹽峻暴民走轉運使司
訴之知縣事陳夢遠乃漕司主管官陳正綱之族子正
綱為白漕臣王時升押訴者還汀而本州見差巡檢官
於鄉下督鹽錢民因共留巡檢乞州釋訴者兩易之是
月汀守謂民嘯聚亟遣兵捕戮復疑平民與之關通皆
繫之獄欲論以重辟錄事參軍劉師尹争不能得致仕
而去帥臣王師心即移文釋諸囚具薦師尹於朝既而
夢遠與州之守貳皆坐罷而師尹復仕正綱沙縣人瓘
子師尹閩縣人也先是前四川帥臣李文會王剛中
成都漕臣王之望提點刑獄王弗䕫路提舉官王适皆
舉武德郎董誡堪充邊將九月丙子朔上謂宰執曰五
人皆薦可見其公詔與邊郡仍籍記以俟他時選用
言者謂今日産馬之地無出於川廣如沈晦若帥廣西
一年間買馬三千匹今每歲率不及二千竊見廉雷二
州鹽積於白石場不知其幾若運置横山寨以備博馬
是以無用而有用也丁丑右諫議大夫何溥言比年
朝廷作假多於百司三分之一又有前後相因為例不
入省者似非祖宗法意矧陛下宵旰求治責成政地獨
可略乎望詔三省稍加裁損仍令吏戶兩曹後他司出
局庶幾事無壅積詔從之冬十月初殿帥楊存中以
官三師班立樞密上校書郎王十朋因輪對言三衙管
軍與北司深交盜陛下之大權養成䟦扈之勢且權之
大者莫如名器與財兵今以管軍而位三公其盗名器
極矣古無有也祖宗時無有也凡天下利路舉入其門
掊尅聚斂不知紀極且身總禁旅久而不代密結私黨
深忌宿將不容其進自恃兵柄在手有輕朝廷心夫樞
密者本兵之地號令節制天下之諸將者也今殿庭立
班管軍傲然居前樞密甘心其後不以為恥事勢倒置
如此其能節制號令之耶又其子弟親戚布滿清要之
職臺諫有論列者朝廷為之庇覆俾其言卒不得行夫
臺諫言及侍從大臣随即罷斥獨不行於管軍之門其
何以為國耶至若諸軍承受甚於唐之監軍皇城邏卒
甚於周之監謗内外諸將剥下賂上結怨於三軍道路
之閒捕人為卒結怨於百姓皆非治世事也至是知樞
密院葉義問以謂三衙本隸密院祖宗舊例不許接坐
所以正名分示等級豈當以官高卑而不以職之上下
冠履倒置非朝廷福請各為班著從之乃詔文武臣合
班如遇親王使相立西班即令樞密院官權綴東班即
親王使相請假則立西班先是宰執奏中官承受事
上曰今之承受即祖宗走馬承受專令掌邊將奏報近
日士大夫或論其賄賂至云恐浸如漢石顯之類朕前
此不知亦嘗降詔戒約意謂空言不若以實事示之故
前此屢却諸將貢獻此事朕無固必丙午乃詔罷内侍
官承受今後諸軍奏状並於通進司投進湯思退曰陛
下英斷洞照今古臣等謹遵聖訓癸亥日方中無雲
而有雷聲十一月庚辰福建漕臣王時升言到官纔
一考見樁上供庫錢三十萬緡欲代納本路拖欠鈔鹽
錢從之丙申宰執奏恐合旌賞上曰漕臣能節妄用而
代納百姓積欠理宜激勸然未可遽行恐他路聞之妄
認以為羡餘可俟政績有聞與陞職名時升益都人也
前池州都統制李顯忠請令諸軍屯田丁酉上謂宰
執曰朕思之甚詳先須根刷諸將留池州分荒田兼取
見沿江所在頃畝初年給牛種三兩年間且盡與地利
使之歲入有得則不勸而自耕矣湯思退曰當先根刷
别具奏聞上又曰此事在今日誠可議但行之當有先
後之序也侍御史汪澈等欲論左僕射湯思退方捃
摭其過殿中侍御史陳俊卿曰為相無物望而天災亟
至此固當罷何以庀為乃言思退始由秦檜父子以致
身及掌文衡而取其孫緣此遂至政府自居相位惟務
招延親黨佐其羽翼者慶歷初京師一日無雲而雷震
仁宗以天變如此由夏竦姦邪亟命黜之前日無雲而
有雷聲人情駭異其變蓋在大臣十二月乙巳朔思退
罷為觀文殿大學士提領太平興國觀澈等欲鐫其職
俊卿曰思退未有大罪雖非相才然比之沈該則有間
矣該猶以大學士家居而思退顧不得此則執法之地
所以議賞罰者偏矣不從於是澈等冄論思退遂落職
初戶部侍郎錢端禮知臨安府日嘗建言用楮幣已
行之累月至是端禮又奏近有旨以合支官錢造會子
流轉而輸官亦許用之庶公私皆便今有立定分數品
撘從之端禮惟演孫也時殿前司乞招軍并三衙兵
亦增過紹興丙子歲人數戊申諸路經總制司錢以
十九年為額其數太多侍御史汪澈言財賦所出當究
源流十九年經界初行民輸隠漏之税蓋是適然今當
取十年間酌中之數為額癸丑上諭宰執令戸部具十
年中數仍合减多少若不與减恐虚掛簿書又慮州縣
科敷取足以困百姓陳康伯曰聖德寬明灼見事源臣
謹奉詔乙卯權中書舍人楊邦弼繳奏續觱超轉一
官不當蓋因秦檜放行王珦等致援例者衆實違令丁
巳上謂宰執曰秦檜不獨此一事放行且如禁軍換易
亦改動祖宗格法上又曰朕因思漢霍光專政殺許后
廢昌邑威震天下魏相乞除奏事副封奉行祖宗故事
孝宣是以致中興之功祖宗成憲豈可不守朕無一事
敢違舊章陳康伯曰當以邦弼所奏報行庶絶後來援
例之弊上曰善戸部侍郎錢端禮言元祐中蘇轍任
戶部嘗以一歲出納之數纂成會計錄今若不講則恐
有限之數不應無窮之用臣以具去歲所用編類成册
望詔宰執侍從臺諫同議無為文具要在可行此今之
急務乙巳詔戶部條上均節等事翰林學士洪遵以
草湯思退罷相制不明著其罪丙寅除徽猷閣直學士
與宫觀初朝廷宿重兵守蜀雖無事而總計之臣常
患不給是用除太府少卿王之望代總領四川財賦許
尹時本所見錢引一千四百四十餘道糧三百三十餘
萬石此其大略也
