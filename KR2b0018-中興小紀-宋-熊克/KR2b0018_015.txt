中興小紀卷十五宋熊克撰
紹興三年秋七月丙辰左僕射吕頤浩辭提舉國史不
允上曰朕觀歴代史後人皆不及前人遷固雖下於左
氏辭猶竒偉范蔚宗以還不足觀也至唐史尤不及前
人遠甚頤浩曰陳壽三國志亦佳上曰壽頗簡略事實
多在注中又諸家互相矛盾席益曰歐陽修五代史乃
有褒貶義例過范蔚宗等遠矣工部侍郎歴城李擢
奏乞參紹聖大觀法别立博學宏詞一科己未詔從之
時行在百官以職之高卑而差其人數多寡月給雇募
之直亦是擢請之也時大旱上曰和買未為良法今
支錢一千州縣吏更不奉行重困吾民可下監司覈實
勿為文具甲子手詔略曰朕於民事未嘗敢緩其和買
綢絹錢已虧而多有不支民咨怨而傷和氣因以致旱
可索逐路未支實數條上言者謂艱難以來中原隔
絶祖宗開國功臣子孫凋喪幾盡乞訪其後量才錄用
從之樞密院計議官王大智所造戰車不可用壬申
詔罷之上曰器械之利古今異宜古所便者未必便於
今然古人雖用亦或不利如驂絓而止之類蓋車非利
器也席益曰古人用車或勝而後人用之必敗蓋古人
彼此用車至於彼徒我車已有侵軼之懼而後人每以
車敵騎其敗固宜吕頤浩曰房琯失利於陳濤正坐此
也甲戌宰執奏置孳生監牧馬吕頤浩因論廣西買
馬雖置提舉官須令帥司與之直庶無乏事上曰固也
然當擇帥若不擇人而每事待朝廷處置則雖百執亦
不能辦治天下者要在官得人而使之各任其事則天
下治矣時置監於饒州以左朝請大夫郗漸為提舉
孳生監牧事然馬性利高寒鄱陽地卑濕既而因暑馬
死者衆漸坐此罷先是講筵所祗應人經進書推恩
内門下後省私名莫允中拔進義副尉左司諫唐輝論
以為不當乞追改煇吳縣人也已夘宰執進呈上曰此
講筵所奉御寳批也既有例當行席益曰此事固有前
比然副尉而煩諫官論列乞陛下允所奏上頷之徐俯
曰既有例當如何上曰然凡朝廷事既有例因言者論
列而改則是朝廷所行果非也且此小事非繫國體吕
頤浩固請從輝之說上可之先是久旱中雖得雨微
潤而止上極憂勞省躬修政而圖嘉應至於祈禱皆蔬
食以致潔誠自此月己巳之後屢雨至是始足庚辰上
謂宰執曰日者亢陽朕甚慮之以為穡事無望矣今霑
足如此殆將有秋春秋二百四十年書大有年者一有
者再而已矣以此知難得也吕頤浩等退而相謂曰上
至誠閔雨如此宜豐年之來格也初劉豫將李成統
衆與金合兵二萬攻盧氏縣河南鎮撫使董先率兵五
千禦之衆寡不敵遂棄元守州縣將二千餘人退寓襄
陽府願聽李横節制許之金偽兵復侵襄陽横以食盡
不繼遂引其兵棄城而遁金偽兵南至隨郢遠近震恐
横欲奔荆南以俟朝命其屬趙去疾閻大鈞等勸使歸
朝待罪横曰我有烏合之衆所至自謀衣食人皆指為
賊萬一諸部不見納奈何三人曰我亦官軍也何至是
既而鄂帥劉洪道果拒之横大怒欲殺之皆呼曰江西
帥趙樞密可歸也横猶未決而趙鼎已遣米船至其衆
遂安董先與信陽軍鎮撫使牛臯先渡江至洪矣鼎復
以銀數千兩犒横之衆且檄知黃州鮑貽遜迎勞於境
横大喜是月詔横駐洪州既而鼎發横赴闕將佐以下
隨之横至闕為桑仲訟冤乃追洪州都監霍明送大理
鞫之亦竟薄其罪時召德安鎮撫使陳規至行在規
首乞罷鎮撫使又言諸將跋扈請用偏裨以分其勢云
詔復沿海制置使乃以殿前都指揮使郭仲荀知明
州兼之仲荀將兵二千之任因陛辭乞解軍職遂加檢
校少保仲荀至明正當風汛賊舟南來之時即遣小舟
入海為斥堠屯兵港口據要會以待之八月己丑宰
執奏分屯軍馬遠近輕重吕頤浩曰第恐無糧上曰撫
國家給饋餉自古亦須運糧豈有無糧之理伊都初叛遼
主亦以䜛言不給糧之故往附女真也時言者欲罷
都轉運司於是度支郎中侯懋等言自發運司罷後上
供錢物頓失遂改為都漕蓋緣以辦上供為事今罷此
亦可省吏之費第諸路漕臣又以上供移用他時復置
即非朝廷舉措矧自置司一歲間已增八十餘萬貫矣
第漕臣不得自便故同忌嫉以此見存廢利害甚明庚
子詔從之上以雨暘不時又蘇湖地震甲辰詔中外
之臣令極言毋隠先是諸州有積年所欠禁軍闕錢已
委逐路憲司起發上復恐不便於民遂諭宰執令速蠲
放繼又手詔三省樞密院行之大指慮有追呼禁繫蓋
以不忍人之心行不忍人之政至是上又曰紹興元年
以後合摏之數亦未須起欲與諸路招軍令填足舊數
也初河南布衣王忠民隠居不出靖康中因上書被
召又嘗以策干長安帥范致虚致虚喜欲致之不能時
諸鎮如翟興董先李彦仙皆禮重之劉豫僣立忠民作
九思圖及定亂四象遣人達金寨與故遼之境以斷天
下之疑宣撫處置使張浚補以官不受復薦之至是忠
民詣行在左僕射吕頤浩僉書樞密院徐俯謂之曰上
知君來甚喜既見上所奏皆留中授右宣義郎忠民辭
不獲命則以告納于牘中藏之七寳山下而去後撰三
國和議狀遣使臣岳知常散於敵中知常越豫境被執
忠民於是編置福州未幾得免初同僉書樞密院事
韓肖胄工部尚書胡松年使金道經淮甸見田畆多廢
骼骴相屬密附奏乞展限起常賦及立賞掩遺骸以廣
上恩是月肖胄等至雲中軍前與金議和金頗見信而
有悔禍之意給事中黃唐傳言都漕不可罷力營救
之於是言者論唐傳附會大臣九月乙卯以唐傳為徽
猷待制提舉太平觀未幾落職丙辰兼詳定一司勅
令章誼言比修紹興敕令格式書務速成論靡專決州
縣推行已漸見牴牾望詔監司守臣條上新書之闕命
官審訂去其訛謬著為定法從之右僕射朱勝非等
奏近泉州水暴隳城郭廬舍已行詰問上曰國朝以來
四方水旱無不上聞故修省蠲貸之令隨之近日蘇湖
地震泉州大水輒不以聞何也乃詔諸路有水旱監司
郡守即時具奏如敢隠則置之法時天象多變臺諫
交章論左僕射吕頤浩之過而殿中侍御史常同疏其
十罪戊午罷頤浩為鎮南軍節度開府儀同三司提舉
洞霄宫制下言者又請鐫去將相崇資於是改觀文殿
大學士宫祠如故諡昭慈獻烈皇后曰昭慈聖獻
己未詔略曰昨舉祖宗之制欲杖贓吏於朝堂亦以刑
止刑之義復思祖宗時縜直不滿千錢故以一貫三百
計匹後因論列遂增至二貫足今絹價不下四五貫豈
可尚守舊制每匹宜更增一貫足今後贓吏犯法夫復
何言先是皇后父邢煥卒妻福國夫人熊氏進狀乞
賜第及官子弟門客皆踰常制癸亥上令補二子官一
子有官者進二秩餘悉不行且顧宰執曰祖宗待戚里
皆有常憲朕不敢逾豈以后族故私之邪後復以皇后
受冊乞恩上曰朕於外戚不敢有私也況待后家又不敢
與宣和皇后家等前此官邢氏中外戚已減於韋氏矣
乃詔追贈煥少師嘉國公許造進酒而已甲子起居
郎曾統言本朝多以諫臣兼記注且聽直前奏事元豐
更制不復并任諫列然有事亦許直前頃者權臣用事
言路寖壅居是官者既無言責率以出位為嫌甚非祖
宗兼聽之意乃詔依元豐舊制丙寅詔江西大帥趙
鼎兼制置大使既又詔江西制置使岳飛駐軍江州而
舒蘄二州亦隸節制初飛與前帥李回不協至是鼎至
誠待之飛亦心服江隂軍進士李翰蘇白違詔不詣
檢院乃伏闕上書是日詔押赴本貫上曰所言者皆細
務如職宗子之類自可行非有詆訐之語顧不當伏闕
爾此風皆李綱輩啟之不可不懲也上謂宰執曰議
者多言諸大將不可復益兵此為不知時宜者如漢高
祖定天下諸將兵至數十萬未嘗以為疑故能有成功
今劉光世韓世忠纔各及五萬張浚不满三萬而議者
已患其多非也朱勝非曰漢初諸將最為用者韓信彭
越英布三四人兵最多徐俯曰光武常中分戲下之師
以與鄧禹席益曰方用兵之時御諸將當如高祖既定
之後待功臣當如光武上然之上自南渡以來每兩月
輒一賞衛士勝非及其時則命吏為文書置袖中俟命
而後進久而上覺之問何不早進勝非曰此異恩也當
出自陛下若舉之非市恩而何上嘉歎之殿中侍御
史常同言朝廷設官有當廢而置當存而罷者近諸路
屬官浸增舊員而寺監之官不除臣謂當減屬官而復
寺監丞一則分掌郎曹之劇務二則養人材以觀其能
三則資淺者不至躐遷庚午上謂宰執曰郎官高遷前
此歴寺監丞乃得之渡江以來序進人材則徑至郎官
其議復置如同言朱勝非等言今歲防秋事上曰今
有兵僅三十萬當更精擇止得勝兵二十萬器械悉備
訓而用之可以復中原威外敵矣豈獨防捍險阻哉
大理少卿張杓論淮南帥臣守令當加精擇壬申上曰
縣令尤為近民須一任有舉主及格乃得為之比來一
切之制行或初官便為令已釐正矣當謹守之昔子皮
欲使尹何為邑子産謂有美錦而使人學製蓋民之師
帥非練習政經者不可為也中書舍人晉陵孫近言艱
難以來軍期幾速之事先以白劄子行下然後乃經給
舍循習寖久凡擬官斷獄之類亦徑下有司今欲由舊
制乃詔非機速者仍命給舍書牘秘書省正字晉陵
陳祖言乞修建炎以來日歷從之冬十月壬午朔詔
昨者遣使出自朕意授以手歷澄清諸道逮胡蒙等還
朝遇緣他事相繼而去皆非有失使指深慮四遠不知
其由妄意揣摩將已行之事苟簡滅裂未還二使不無
疑慮三省可下諸路所陳利害令監司郡縣遵守舉薦
人材取旨錄用自南渡以來官無籍吏隨事立文號
為省記出入自如先是言者乞令吏將所省記類而成
冊從之遂詔修七司勅令又得廣東轉運司錄到元豐
元祐吏部法與七司所省記者參修命禮部尚書兼吏
部洪擬總之而兵部侍郎章誼同定擬立朝最久諳練
典故定著曲當至是吏部勅令格式書成而擬除徽猷
閣直學士奉祠以去癸未右僕射朱勝非上之上謂
宰執曰武備在於軍器弓甲尤為先務今戰士無慮三
十萬皆被堅執銳加以弧矢之利雖強敵無足畏也然
造弓必用良工兼須善價今御前所造弓其直八千可
以為式宜令軍器所及張俊軍中分造庶使盡其藝也
戊子以工部侍郎李擢為禮部尚書尋除徽猷閣直
學士知婺州時荆南制置使王&KR0667;總軍討楊么至鄂
州&KR0667;言湖水瀰漫未可進兵壬辰詔俟水落速去擒捕
既又詔西北無歸之人為賊誘脇者别給旗牓付&KR0667;招
收甲午廣西宣諭明槖言大理國欲進奉及賣馬事
上諭宰執曰進奉勿許安可利其虚名而勞民乎朱勝
非曰異時廣西嘗奏大理入貢言者指以為妄事可為
鑑上曰彼云進奉實利於賈販但令帥臣償其馬直則
馬當繼至可增諸將騎兵不為無益也戊戌詔略曰
朕以眇躬親逢厄運愧無德化而士大夫趨向多趨附
蓋奔競之風不息則朋比之勢漸成若不以時警懼辨
其邪正尚且曰内修外攘得不負愧於天下可令臺諫
察其微而劾之三省樞密差除常加遴選朕有賴焉
淮東宣撫使韓世忠奏見管兵四萬四千餘人乞㨂去
老弱詔世忠軍練已精陜西河北山東兵隨世忠累經
出入難以例汰令存恤之初世忠之在建康也以金衆
善射常以騎兵取勝世忠乃選少年敢死士為一軍號
曰背嵬如古羽林佽飛之類皆一以當百又自出新意
造剋敵弓斗力雄勁每射鐵馬一發應弦而倒蓋二者
皆足以制敵至是愈精矣初福建鹽法以三分為率
二分商販一分官搬比年商販殊少鬻鈔不行邵武軍
判官趙不已上言乞併令轉運司搬賣歲認鈔錢二十
萬緡漕司以鈔錢太重請減為十五萬緡從之時虔寇
竊發多緣羣入閩廣販鹽以致作亂至是知梅州陳杲
乞散賣小鈔謂非特可助國計亦使細民得販則暗消
其為盜之端事下𣙜貨務己亥本務言福建二分客鈔
已令轉運司歲輸一十五萬緡而廣東亦係官搬杲所
言不惟有侵漕計兼礙成法遂格不行杲建陽人也
壬寅以龍圖閣學士曾懋為禮部尚書既而殿中侍御
史常同言懋不當除遂寢前命丙午宰執奏廣南捕
盜事上曰凡擒盜多緣賊首未殄遽以奏功兵退又復
聚衆為寇兼監司州縣不能恤民散而為盜有盜又不
時奏致使滋長可嚴戒之先是手詔吏部注擬姦弊
事詔意以為安得以皇甫鎛之流鈐制姦吏除其弊原
上始用鎛事蓋獨取其初能制吏耳鎛後作姦迎合數
貢羡餘唐史所譏上意深嫉恐臣下不察有疑御筆改
曰安得如毛玠清公使天下之士莫不以廉潔自勵丁
未上謂宰執曰他時詔未當三省可便奏陳改定徐俯
曰陛下始用鎛事特取其為郎時事後惡其姦改以毛
玠頒之天下益足以見盛德矣己酉宰執奏事席益
請諸軍所造馬黃努改令造弓詔從之上曰努但可守
戰則須弓朱勝非曰前者李横牛臯與金人戰既勝之
金益兵來横等皆無甲是以敗上曰無甲何以禦敵今
治兵所先者器甲而弓尤急也徐俯曰臣見張俊云近
歲軍中方知帶甲之利今有甲士十萬則無懼於強敵
上曰俊隨朕久士之帶甲者俊練之也荆南制置使
王&KR0667;至岳州水路下流進兵先遣統制官石世達領二
千人至鼎州與程昌禹下統制官杜湛合兵以當上流
令世達聽昌禹指縱世達勇而和湛方患兵少遂與協
力攻賊至龍陽縣之沆洲奪賊小德山船一賊連敗庚
戌官軍入黃誠寨登偽太子樓獲龍牀龍屏之類是日
&KR0667;在下流船小與賊戰不利乃留水軍統制官崔增吳
全於喬口而自持神武前軍由益陽縣路次於下芷江
口金左都監烏珠至鳳翔府與萬戶薩里罕會再謀
攻蜀又金衆東寇楚泗時江東宣撫使劉光世駐軍在
建康扼馬家渡光世將兵直擣廬壽金人乃引去崔
增吳全自喬口進兵攻賊失利二將皆沒王&KR0667;與程昌
禹議方欲横鼎江下流植樁留船守之以防賊衝然後
悉衆泝芷江併力攻賊將夏誠劉衝等寨會鄂州告急
戊申&KR0667;持兵趨鄂留統制官王渥趙興等軍權聽昌禹
節制移駐上芷江口十一月丙辰宰執奏修運河事
上曰有言當役不堪出戰之卒固不可又言調民而役
滋不可惟發旁郡廂軍壯城扞江之屬為宜至於廪給
之費則不當吝朱勝非曰開河似非急務而饋餉艱難
為害甚大故不得已但時方甚寒役者良苦臨流居民
悉當遷避及富家以僦屋取貲者皆非所便恐議者惑
之上曰禹卑宫室而盡力乎溝洫浮言何恤哉開封
布衣李漢英上書以為國家之弊在於用柔太過故敵
得逞丁巳上曰沉潛剛克高明柔克聖人之德時剛時
柔而已光武治天下以柔道行之復興漢業顧豈柔為
不可哉漢英語雖強易而朕不為忤也時劉豫調民
修城運糧又擇其壯者以備戰戊午諸路探至上惻然
曰中原之民亦勞矣吾民之不陷偽境者雖兵興有年
朕未嘗敢以科調煩之庶其休息夫使民各安田業治
道之要也朝廷當力行之自建炎初置司農寺庚申
始復置丞二員明年又復置長貳僉書樞密院韓肖
胄工部尚書胡松年使金回自上即位遣使入金十數
輩未嘗報聘至是劉豫兵敗始遣其臣文州團練使李
永壽職方郎中王翊等九人隨肖胄同來詔前奉使潘
致堯高公繪接伴之朱勝非閒居錄曰秦檜自初相
奏以河北河東人還金以中原人還劉豫至是金使李
永壽王翊來聘議七事第一事欲盡取北人與檜二策
正同乃知檜之策出於金人也兵部侍郎趙子晝為
館伴時敵情反側人以館客為難子晝彌縫應對而永
壽驕倨自肆又命右文殿修撰王倫與之議事倫為翊
道雲中舊故翊慢少損倫即曰上嘉公輩遠來特命倫
相勞此殊恩也宜拜以謝二人始拜就命倫充送伴使
於是殿中侍御史常同言先振國威則和戰常在我若
一意議和則和戰常在彼靖康以來分為兩事可為監
戒上因從容語及武備曰今養兵已二十萬有竒同曰
未聞二十萬兵而畏人者也時御史六察所隸官司
有免隸臺察者常同請依舊制乙丑詔閤門客省四方
館並隸臺察獨皇城司專掌禁廷依祖宗法不可易爾
同又言六曹貳長拘執繩墨願少假以權使隨事裁決
上曰國朝以法令御百執事故凡有司以奉法為能而
不敢以私意更令三代皆有所尚漢而下亦各自有制
度祖宗成憲朕之家法不敢改也秘書省言元豐官
制後國史别置院所有日歷歸本省國史案今乞以修
國史日歷所為名從之初元祐司馬光為相請設十
科以取人材曰行義純固可為師表曰節操方正可備
獻納曰智勇過人可備將帥曰公正聰明可備監司曰
經術精通可備講讀曰學問該博可備顧問曰文章典
麗可備著述曰善聽獄訟盡公得實曰善治財賦公私
俱便曰練習法令能斷諸讞歲令侍從以上各舉三人
紹聖以來此科遂廢至是三省樞密院請復舉行乙亥
詔從之宣和皇后弟韋淵乞磨勘遷秩時淵官為横
行吏部言横行於法無以年勞遷者丙子上曰若宣和
皇后來歸勢必加恩外家姑留此以需母后之歸可也
乃命留以俟之吏部郎官劉大中言鼓鑄為國利源
虔饒兩司歲鑄一百五萬緡留四十五萬緡循環為本
合發五十九萬餘緡而元年二年上鑄二十萬緡截支
外止發一十二萬緡却銅本錢給兵匠總三十五萬餘
緡除實鑄外虛費一十九萬餘貫豈止所得不償所費
而已事下工部本路言江州廣寧監合鑄二十四萬貫
池州永豐監合鑄三十四萬貫比經殘破以兩監工匠
池併入饒江併入虔外其鑄額合令認發十二月癸未
詔從之甲申宰執奏故侍御史洪炎葬事朱勝非曰
此蓋近例上曰炎以文學稱其死有恤典今既致言者
當罷之然聞其家貧可依胡直孺例支與銀絹炎蓋黃
庭堅之甥也徐俯曰庭堅自有親孫見在臨安府為筦
庫其家極貧也先是建炎中將作軍器二監皆併歸
工部己丑始詔復置監少監丞簿等員將作乃總少府
之事時監司有闕或以干堂壬辰言者請遴揀公正
可任之人書於籍庶杜其求且去待闕之弊上曰奔競
之風未息每有一闕必致於乞可明戒不得具闕庶少
修士檢也癸巳廣西經略使劉彦適言南丹州莫公
晟領賊兵三千犯觀州右僕射朱勝非曰此皆崇觀政
和所開新邊近來往往棄而不守如觀州亦下本路相
度而帥臣監司以為所據控扼不宜棄之上曰前日用
事之臣貪功欺罔其實傷民費財使遠俗不安也彦適
又乞與公晟一職詔從之乙巳宰執奏正旦使人入
見故事百官俱入上曰全盛之時神京會同朝廷百官
之富所以夸示敵國今暫駐於此事從簡便舊日禮數
無庸俱入兼元日亦未嘗受賀也時朝廷館金使禮
既簡而所乞還俘囚及西北士民之在東南者且請畫
江以益逆豫之疆朝廷皆不從於是李永夀等禠氣而
去時將遣參知政事席益為報使而益以母老辭上
問誰可代行乃薦樞密都承旨章誼明日誼對上諭以
使金之說誼徑承命詔加誼龍圖閣學士以行
