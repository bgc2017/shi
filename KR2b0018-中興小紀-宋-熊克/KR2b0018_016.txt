中興小紀卷十六
紹興四年(歲在甲寅)春正月丁巳宰執論遣使事上舉申包
胥曰秦伯初無伐吳存楚之志感申包胥之誠為賦無
衣秦師乃出然則合兩國之成回難回之意只在使人
耳鼎澧鎮撫使程昌禹遣統制官杜湛與制置司統
制官王渥趙與同引兵攻楊么己未破皮真寨俘賊黨
陳欽等八十人奪船三十於是湖中小寇皆震恐不自
安矣時殿中侍御史常同論制置使王&KR0667;討賊久未有
功壬戌上謂宰執曰王&KR0667;使據上流可令岳飛自下流
進兵賊無所逃矣今賊恃險與水嘯聚甚久譬如人病
若淹歲月必生他疾宜速除之戊辰上與執政論北
方事朱勝非等退而相語曰上神武撥亂而以至仁御
世内外歸心清蹕所駐億兆畢從自然成都敵所以不
能窺者正恃人心以為固爾先是宣撫處置使張浚
奏四川霖雨地震蓋名山大川久闕降香乞製文付下
時浚已出蜀而奏纔至癸酉工部尚書胡松年遷吏
部端明殿學士同僉書樞密院韓肖胄與朱勝非議不
合力求罷詔以本職知温州既又辭不赴改提舉洞霄
宫先是御史臺檢法官李元瀹論保正稅長之弊上
諭宰執曰役法推行寖久失其本意致富者益富貧者
至貧民力重困此宜講究甲戌上又曰元瀹所論乃是
民事祖宗法固不可改然民事急務也孟子所謂民事
不可緩其令州縣條利害上之初川陜宣撫處置副
使王似盧法原同在閬州及分陜蜀之地責守於諸將
自秦鳳至洋川命經略使兼都統制吳玠主之屯和尚
原金房至巴達命鎮撫使王彦主之屯通州文龍至威
茂命統制官劉錡主之屯巴西洮岷至階成命統制官
關師古主之屯武都時遣師古率統制官李進戴越王
師古等引衆打粮於河州因襲大潭縣叛將慕洧拔寨
遁去師古深入敵境忽遇金兵與戰大敗師古歸大潭
内懷慙懼遂隻身降敵吳玠念其下忠義不從師古以
叛亟撫定之玠既併其衆所統益以精強然自此遂失
洮岷之地獨存階成而已參知政事席益既辭使金
及金使對榻前又無一言之助於是臺諫交論其失二
月壬午罷以資政殿學士提舉太平觀論者不已尋詔
落職癸未上曰國家任用小人當退之也朱勝非曰
陛下如天地初無愛憎始謂其賢則用之既知其非則
退之所以為公也上又曰人或以開河為非急務朕語
之曰禹卑官室而盡力乎溝洫孔子以為無間然安可
謂非急務要措置有方爾先是議廢觀州下廣西師
司相度未上二月乙酉上謂宰執曰知其無益於國便
可廢之然當時取之不足為利今日廢之亦須慮患徐
俯曰誠如聖諭元祐間棄渠陽匆匆城中人未出者為
蠻所殺紹聖中唐義問所以被䜛蓋禍始于此也鼎
寇楊么既為官軍所敗其黨雖出降而賊防之甚嚴鄰
居失覺者其罪死間有得達官地保甲利其隨身之物
又殺而奪之鎮撫使程昌禹乃募人能引降者與獲級
同故降者稍衆遂申朝廷乞招安時知樞密院張浚自
蜀還(是月朔日浚至潭州)留其屬官馮檝同湖南帥臣折彦質措
置招安丙戌宰執奏其事上曰么等愚民嘯聚守令之
罪苟欲自新令王&KR0667;折彦質招之以成朕好生惡殺之
意既而行下招安而賊以不堪昌禹殺戮為辭尋有詔
除昌禹徽猷閣待制知鎮江府候招安畢日行是月
知樞密院事張浚還朝浚之出使也嘗以秦川館為學
舍以待河東陜西之士來歸者給衣食養之又新復諸
郡乞鑄印浚以去朝廷遠亦先鑄給而後奏聞又浚之
還取道東蜀䕫峽其至稍遲於是侍御史辛炳言浚被
命宣撫不能成功輕失五路坐困四川用劉子羽輩皆
小人而殺曲端趙哲為無辜以至設秘閣以崇儒擬尚
方以鑄印及被詔不肯出蜀乞行黜責炳侯官人也
金左都監烏珠與萬戸薩里罕領衆十萬復大入攻仙
人關宣撫使都統制吳玠乃豫為壘於關旁號殺金坪
嚴兵待之統制官楊政言於玠曰此地為蜀阨塞死不
可失當臨以強弩彼不敢捨此而犯關且地名亦善破
之必矣於是金人至亦據高阜且戰且攻壘玠與烏珠
約相見烏珠誘玠以王爵不從三月辛亥朔金兵攻壘
益急玠命統制官吳璘領射士號駐隊者更迭射之矢
下如雨敵死者布地而復踐以登玠又遣政與統制官
田晟出銳兵持長刀大斧擊其左右夜布火滿四山大
震鼓隨之壬戌夜壘中大兵出敵不意攻烏珠薩里罕
兩大寨破之連戰皆捷金萬戸韓常為官軍射損左目
金不能支遂遁去統制官王俊等追百餘里至鳳州又
敗之是役也金自元師以下皆令㩦孥而來又選取豫
腹心為四川招撫使期不徒還既不得騁則還據鳳翔
授甲士田為久留計不敢復妄動矣丙辰端明殿學
士江西大帥趙鼎在洪二年戢吏愛民盜賊屏息一方
賴之至是召還辛酉詔舉賢良方正能言極諫是日
福建漕臣鄭士彦進讀上曰閩中地狹民貧勿縱吏搥剥
以重困之官吏姦贓者當劾不可默也癸亥以侍御
史辛炳為中丞時宣州奏疑獄不當奏而輒奏者不論
罪而給事中孫近因疏駮大理寺之失論宣州有觀望
乞併罪之甲子上謂宰執曰宣州可貸今若加罪則諸
郡後有疑獄不復奏矣趙鼎曰此正國家立法之意也
乙丑罷浚為資政殿大學士提舉洞霄宫尋又詔落
職福州居住朱勝非閒居錄曰張浚出使陜蜀便宜
除官至節度雜學士權出人主之右竭蜀之財悉陜之
兵凡三十萬衆與金角一戰盡覆用其屬劉子羽謀歸
罪將帥趙哲曲端並誅之將士由是怨怒俱叛浚僅以
身免奔還閬州關陜之陷自此始至今言敗績之大者
必曰富平之役追還薄譴俾居福州而已癸酉知湖
州汪藻編元符崇寧大觀詔旨先進二百卷詔送國史
日歷所江西制置使岳飛奏虔州盜發已遣兵討蕩
甲戍上曰盜發不免加兵然皆理其末也不若理其本
如守令得人能奉行詔旨無以擾之即民自安業盜何
自而作耶時梁衛之地悉淪偽境河南鎮撫使翟琮
以數城孤立力不能敵乃引部曲突圍而出自歸於本
朝詔琮知夀春府琮以母老力辭改授江東鈐轄其衆
分隸諸軍先是偽宿遷令張澤率其邑二千餘人自
拔來歸泗州守臣徐宗誠納之宣撫使韓世忠奏至僉
書樞密院徐俯欲斬澤送首劉豫參知政事趙鼎力争
遂令宣撫司婉辭約回澤等仍械宗誠赴闕鼎復奏若
恐妨和議令宰執以諭世忠密受之却報偽境謂北界
人來以朝廷約束不敢受遂恃衆作過已遣兵逐散是
亦兵家一術也殿中侍御史常同言金雖議和而兩界
人交歸未嘗有禁偽齊明置歸受館厚立賞以招吾人
既遣李誠侵襄鄧隨郢又遣重兵攻川口今乃却澤人
心自此離矣况宗誠起土豪不用縣官財賦募兵而自
養之為國障捍今因受澤而械之以沮士氣非策也乃
詔釋宗誠罪命澤以官且給閒田處其衆於淮西夏
四月庚辰朔以鎮西軍節度陜西都統制吳玠為川陜
宣撫副使免書本司事專治戰守言者謂軍興以來
來陛下不吝推賞以旌戰士而屬上功類不覈實有盜
賊自去而曰收復州縣有寇過境上而曰保守無虞如
惠州及東莞縣皆經殘破而守令以御寇推賞不知何
所據而奏州縣且然况於軍伍似此姦罔詎可置而不
問辛巳詔兵部申嚴奏功不實之法右諫議大夫唐
輝等言前宣撫司參贊軍事劉子羽程唐皆為張浚主
謀而尚列從班望行貶竄癸未詔貶子羽於白州唐落
職奉祀先是浚令前宣撫司隨軍轉運副使直祕閣
榮陽張澄統本司兵萬人出蜀詔趣至行在及浚以次
皆貶而澄獨入對未幾遷直徽猷閣除漕江西江西
制置使岳飛奏川陜宣撫司於仙人關與金人戰獲捷
飛奏中頗有輕敵之意乙酉上語宰執曰用兵當持重
飛宜深戒之朱勝非等曰誠如聖訓丙戌詔閤門各
省四方館依祖宗舊制並屬中書省不隸臺察言者
乞撥免役錢以充和買下轉運常平兩司共議兩浙轉
運司言於本司無妨而浙東西常平司皆言役錢既充
和買則役人無可以給庚寅乃詔轉運司多方那支
丁酉衢州奏直睿思殿鄭弼經由常山縣騷擾是日詔
降弼兩官㐮陽重地既為偽將李成所據湖湘之民
亦不奠枕士大夫自蜀來者茫然不知所向一日宰執
奏事朱勝非謂當先取之上曰今便可議就委岳飛如
何時飛為江西制置使駐軍鄂岳趙鼎曰知上流利害
無如飛者徐俯獨以為不然鼎既與俯異即請上令韓
世忠以萬人臨泗上為疑兵劉光世選精兵出陳蔡庶
幾兵勢相接會光世乞奏事鼎曰方議出兵而大將遽
離本軍非便俯欲許之鼎力争以為不可時言者以鼎
為是俯求去丙午以本職提舉洞霄宫時上欲令江
東宣撫使劉光世分兵巡邊右僕射朱勝非請遣中使
齎劄子付之庶無濡滯上慮内侍到軍中多擾止於急
遞發行初南昌潘興嗣高蹈不仕自嘉祐以來趙抃
韓琦唐玠交薦於朝起為筠州推官辭不就元符中黃
履引徐復孫侔李泰伯例乞官其孫淳授星子縣尉及
蔡京用事追奪之淳既死趙鼎前知洪州奏乞加恩於
興嗣之孫濤以為廉退自守之勸丁未兩浙移文婺
州市御爐炭非若胡桃紋鵓鴿色者不中程戊申上對
宰執語及此慼然曰當艱難時豈宜以此擾人因詔罷
買有似此類悉禁止之初上欲重修神宗哲宗兩朝實
錄殿中侍御史常同亦奏二史議論不公所以當脩之
意且言惟故范祖禹之子冲知其本末時已召冲未至
五月壬子上諭宰執曰二史失實非所以傳信後世可
趣冲來令兼史事朱勝非曰神宗史緣添入王安石日
錄哲宗史經蔡京蔡卞之手是所當脩今脩之足以彰
二帝之盛美矣言者以為祖宗朝宰執每聚議都堂
頃駐蹕會稽大臣會議日至三四自吕頥浩再相始不
相關願復故事以踵前世都俞之風是日詔從之川
陜宣撫使王似等奏吳玠仙人關之捷是日詔宣撫司
速上功状考功郎官孔端朝言唐德宗時陸贄建言盜
滿天下宜痛自引咎以言謝之庶叛者革心故所下制
書武夫悍卒無不感涕今陛下刻意恢復而播告之言
或未有以發之謂宜因事見辭痛自引責以收人心
時淮西宣撫使劉光世屯建康淮東宣撫使韓世忠屯
鎮江以私隙未平殿中侍御史常同奏二臣蒙恩不思
協心報國一旦有急其肯相援望分是非正典刑以示
國威上以章示劉韓兩軍至是世忠乞差劉光弼充本
軍統兵官辛酉上謂宰執曰兹事未便恐光世疑也光
世弟光烈與世忠弟世良皆帶御噐械光烈近召世良
世良峻拒之昨世忠語及此朕諭之曰世良等内諸司
耳設有不和罷其一可也至如大將國家利害所係漢
賈復寇恂以私憤幾欲交兵光武一言分之即結友而
去卿與光世不睦議者皆謂朝廷失駕馭之術朕甚愧
之世忠頓首曰敢不奉詔他日見光世當負荆以謝時
世忠於平江府私第建閣寳藏御書乞賜名有旨賜名
懋功學士綦崇禮奏罷之(世忠乞賜閣名見朱勝非閒居錄云)時日歷所
乞關内東門司會禁中出入及更改事務甲子上謂宰
執曰禁中百事皆守典故不惟祖宗家法不敢輕改亦
最紛紛多事也朱勝非曰今日皆從簡約自無改之理
自紹興初脩今上日歷始置脩日歷所既又號國史
日歷所癸酉復詔以史館為名時宰臣薦吏部尚書
胡松年為執政徽猷閣侍制趙思誠為六曹貳思誠高
密人也殿中侍御史常同言松年乃王黼客宣和間劉
安世復直龍圖閣松年在詞掖嘗醜詆之今乃營求欲
為執政可乎思誠挺之子崇寧初挺之首陳紹述實致
國禍且與京黼同時執政今公道既開豈可使其子尚
當要路是月以同為起居郎六月己亥曲赦虔州土
賊初上命江西制置使岳飛復取襄陽亦命淮西宣
撫使劉光世發精兵萬餘人援之飛率統制官王萬等
自鄂渚趨襄陽右僕射朱勝非許飛迄事建節且命司
農少卿歸安沈昭遠往總軍餉参知政事趙鼎請上親
筆飭上流監司帥守餉飛軍毋闕庶幾必濟飛等進軍
於是劉豫求救於金金偽之兵俱來我師與遇連戰大
破之遂復襄陽及郢隨諸州飛分遣統制官王貴張顯
進擊敵兵及復鄧州時軍聲大振先是内降以使臣
王評為秀州澉浦巡檢右諫議大夫唐輝上䟽引康定
元年詔及嘉祐中陳升之劾鎮江軍留後李璋内降轉
官正其干請之罪以為祖宗至公如是今一巡檢不足
道深恐此風滋長壬寅乃詔罷之時川陜無執政為
大帥言者數上章以謂若無大帥必失兩蜀上因諭朱
勝非曰西帥難其人朕欲以趙鼎知樞密院為之如張
浚故事勝非曰聖謨如此臣謹奉詔先是荆南制置
使王&KR0667;自鄂回鼎奏已招到賊衆萬餘然賊累殺招安
使臣晁遇等且乞割州縣如溪洞故事是月湖南帥折
彦質報賊不可招&KR0667;乃復遣兵蹂踐賊禾賊乘大水攻
鼎州社木寨破之官軍死者不知其數賊愈增氣&KR0667;與
鎮撫使程昌禹皆坐降官戸部尚書黃叔敖除徽猷
閣學士奉祠而去初吏部法選人改京官而舉主有
他故則報罷之至是郎官王思温始建請薦員溢格者
本部以收使不盡之數移文所舉官别行改奏詔從之
秋七月戊申建昌小壘而軍士素驕邀取無度守不
能制至是守臣劉滂以法裁之兵不勝其憤是日衆集
為亂滂及母妻皆死滂東陽人也建昌叛卒嬰城自
守江西提刑司遣兵招捕時又詔右軍統制官趙詳引
兵討之庚午宰執奏討賊事上曰辛企宗自建昌使人
來經營乞委之討賊頃嘗遣往福建平范汝為怯懦無
謀養成大寇正如王&KR0667;在湖南玩寇卒無成功而企宗
又在&KR0667;之下惟務交結本無寸長可用也朱勝非曰陛
下洞察諸將才否如此辛未奏趙詳已平賊上慮官軍
入城未免玉石俱焚趙鼎曰未必敢殺人恐劫財爾上
愀然曰斯民遭此禍可憫令有司優恤之既而言者以
為國家艱難以來閩中殺漕臣建康杭秀之守臣皆為
其下所囚率歸罪有司以為失於撫循臣聞建昌兵悍
劉滂稍裁以法兹守臣之職乃并其家皆碎於賊此而
不懲失刑甚矣願錄滂之死以白其冤詔贈朝請大夫
官其子二人初樞密承旨章誼同給事中孫近出使
至金廷與其左右副元帥尼瑪哈烏克紳論事不少屈
金人諭以亟還誼等曰萬里銜命兼迎兩宫必須得請
金遣金吾蕭慶受書併以風聞歸過吾國誼詰其所自
金以實對乃已還至南京為劉豫所留誼等以計得還
上嘉勞之乙亥擢誼為刑部尚書時内侍李廙飲於
大將韓世忠家即坐手刃傷弓匠事下大理寺殿中侍
御史魏矼言内侍出入宫禁而狠戾發於杯酒乃至如
此其於防微杜漸豈得不過為之慮建炎三年常禁内
侍不得關通主兵官及預朝政如違以軍法處之乞申
嚴其制以謹履霜之戒是月御史中丞辛炳除顯謨
閣直學士與郡而去朱勝非閒居錄曰是夏樞府全
闕胡松年為吏書綦崇禮為内翰辛炳為中司炳欲遷
數言胡綦之失捃摭細故毫髮必聞未幾炳踰月論奏
二公不已疾小愈未能造朝乞先供臺職有旨從之議
者紛然謂從官治事而不赴朝參為不恭中司如此何
以掌朝儀即日出知漳州怏怏而卒魏矼遷侍御史於
是矼首論自治之策且言諸軍比日以來或造言惑衆
或彊行捉募或劫掠財物或殺傷農民朝廷雖付之有
司而未能究治自古善用將者必宰輔因其事幾而御
之有術臺諫乘其闕失而言之當理是以國能御將將
能使兵今宜訓飭諸將謹身率下使士皆心悅誠服安
静不擾仍委宰輔以馭將之方責臺諫以敢言之義庶
幾上下交儆紀網克振矣資政殿學士謝克家卒於
衢州先是淮西宣撫使劉光世入覲頗自激昂奏云
錢糧不乏噐甲漸足臣官職又超衆人所願竭力報國
他日史官紀中興名將書臣功第一上曰卿不可徒為
空言當見之行事八月戊寅朔上以語宰執於是朱勝
非等皆知上馭將得其道因言而誨誘之也庚辰御
劄以參知政事趙鼎為知樞密院事川陜宣撫處置使
朱勝非閒居錄曰勝非在告執政詣勝非問疾鼎曰
今川陜兵柄皆屬吳玠大帥無他能制玠足矣玠見為
宣撫副使若官與之同豈可制乎勝非曰公以元樞出
使豈論宣撫耶鼎曰須得一使名在宣撫上者乃可勝
非曰偶疾不能造朝公難自言即同官可能也時鼎除
命既出諸名士争願從之權吏部侍郎胡交修言近
詔六漕細務令長貳有條者以條决之無條者以例决
之無條例者酌情裁决夫以例决事吏部最多若旋檢
例吏得為姦欲七司各編為例冊令法司掌以偹檢從
之先是侍御史魏矼論兩淮屯田事上謂宰執曰招
集流離使各安田畝最為今日急務因舉鴻鴈美宣王
詩謂中興之業寔在於此胡松年曰朝廷行屯田累年
惟荆南觧潜略措置其餘皆虛文無實效上曰然松年
復曰漢宣之治總核名實而已天下事若因名以責實
無不治者如屯田尤不可欺一歲耕墾幾何收穫幾何
便足以考上曰卿等可條上當力行之癸未朱勝非上
屯田利害言今日之兵既令執兵又令服田終歲勤勞
所得如故有未可者上曰古者三時務農一時講武農
即兵也兵農之制一分恐不可復合勝非所陳甚善可
即行之孟庾等曰自此兵日以衆食日以廣饋餉不易
更容臣等與勝非熟議上謂宰執曰素聞岳飛行軍
有律未知能破敵如此胡松年曰惟其有律所以能破
敵也乃降詔奬之且促飛第賞將士趙鼎曰陛下激勵
如此其誰不勸尋除飛清遠軍節度湖北制置使既而
飛奏辟盧宗訓者知德安府侍御史魏矼言飛新立功
朝廷當成就其美不宜徙輕儇之徒為其屬郡昔郭子
儀以奏請不行謂為人主所厚願以臣章示諸將因此
事幾以善其後宗訓之命遂寝魏矼請遴羣才隨宜
器使乙酉上謂宰執曰朝廷當為官擇人不可為人擇
官矼論隨宜器使矼得用人之道孟庾曰誠如聖諭胡
松年指疏中語曰朝廷用人誠能毋分朋類毋徇愛憎
則至公之道行矣天下幸甚戊子執政奏事趙鼎曰
臣今西行與吳玠為同事或當節制之耶上悟孟庾等
言趙鼎除使名與王似等同乞自睿旨易之乃除鼎都
督川陜諸軍事既而鼎又奏荆襄乃四川後門遂并領
荆襄諸軍趙鼎事實曰是時當國者不可否事事多
不决吏緣為姦每鼎受状之日人皆駢集由是見忌初
上即位以御營使專總軍政其後併歸樞密院宰相得
兼領至是言者論其失乞令參知政事通知其事上以
為然言者又謂當國者不知兵意專以屬鼎也於是忌
者益切至除知樞密院事川陜宣撫使皆忌者之說也
鼎留身辭以非才上曰行朝之事朕自主之宰相苟非
其人自有臺諫四川全盛半天下之地盡以付卿卿以
便宜黜陟專之可也是時吳玠已除宣撫副使鼎奏曰
臣之此行與吳玠為同事或當節制之上悟遂除都督
川陜諸軍事鼎又奏曰荆襄四川後門勢須兼領上以
為然遂兼都督川陜荆襄諸軍命下之日識者相謂曰
只此一著已自過人遠甚也上曰朕於大臣未嘗不
進之以禮退之以道遂舉清人刺文公詩以為危國亡
師之本在所深戒也胡松年曰陛下於鼎可謂任之專
責之重矣朱勝非閒居錄曰時勝非起復居位已累
章丐持餘服鼎窺宰席甚急被命殊不樂申請數十條
皆不可行如隨軍錢物須七百萬緡之類勝非參告進
呈指此一項奏言臣昔聞玉音趙鼎出使如張浚故事
浚自建康赴蜀朝廷給錢一百五十萬緡今鼎所需三
倍以上今歲郊恩所費不貲上曰奈何勝非曰欲支三
百萬緡半出朝廷已如浚數半令所部諸路漕司應副
上可之既退鼎詬怒云令我作乞兒入蜀耶於是鼎
言陛下建炎中遣張浚出使川陜國勢百倍於今浚有
補天浴日之功陛下有礪山帶河之誓居臣相信古今
無二而終致物議以被竄逐夫喪師失地浚則有之然
未必如言者之甚也大抵專黜陟之典受不御之權則
小人不安其分謂爵賞可以苟求一不如意便生觖望
是時蜀士至於醵金募人詣闕訟之以無為有何以自
明故有志之士欲為國立事者每以浚為戒且浚有罪
臺諫論之可也人主誅之亦無憾也今乃下至草澤行
伍凢有求於浚而不得者人人投牒醜詆及其母妻甚
者指為䟦扈抑何甚哉今臣無浚之功當此重責去朝
廷遠恐好惡是非行復紛紛於聰明之下矣伏望睿鍳
憫臣孤忠使得展布四體少寬陛下西顧之憂鼎又言
臣隨行兵除王進外取於密院及諸處纔二千人而強
壮者曾無數百又錢帛各依張浚例初乞錢百萬止得
五十萬度牒二萬止得三千再乞得萬八千又乞始足
元數臣日侍宸扆所陳已艱如此况在萬里之外惟望睿
斷不為羣議所移臣實萬幸趙鼎事實曰自鼎入參
常與諸將論防秋大計獨張浚曰避將何之惟向前一
步庶可脱當裂天下兵守平江俟敵退徐為之計鼎曰
公言避非策是也以天下兵守一州之地非也公但堅
向前之議足矣鼎蓋隂有所處故每日留身必陳用兵
大計上意已悟又使浚密為之助至是决意親征留鼎
不遣入蜀以鼎久有此議故也鼎以浚為助者乃寇萊
公約高瓊之意蓋統兵官不與之同謀事必參差則鼎
之策遠矣初金左右副元帥尼瑪哈烏克紳居雲中
是夏始入見金主晟而烏珠自川口敗回燕山亦約鄂
勒琿同覲至是劉豫遣人乞兵同入寇晟議於諸帥尼
瑪哈烏克紳沮之惟鄂勒渾請行晟遂以鄂勒渾權
左副元帥達喇權右副元帥將兵應豫又以烏珠先嘗
過江知地險易使之為前鋒於是劉豫下書偽境略云
朕受命數年治頗有叙永惟吳越巴蜀江湖嶺海皆元
議一統之地重念生民久困不忍用兵故為請於大金
欲割地封之使永保趙氏之祀豈圖蔑棄大德乃敢偽
遣使聘密圖吞噬先劫汝潁次掠襄鄧至有收復燕雲
之謀是用遣皇子諸路大總管左丞相麟領東南行臺
尚書令會大金元帥大軍直擣僣壘務使六合混一其
吠堯之辭悖逆如此先是湖北制置使岳飛令統制
官王萬辛太駐清水河以掩敵太不聽命擅歸荆南而
鎮撫使解潜不即遣太反妄申太先復襄皆為飛所劾
丙申詔太特貸命除名令自效戊戍詔於臨安府餘
杭縣置孳生牧馬監是日以資政殿學士川陜宣撫
使王似知成都府是月以宗正少卿范冲中書檢正
官虞澐並為左右史而侍御史魏矼言二人乃執政趙
鼎胡松年親黨皆罷之先是侍御史魏矼薦武臣崔
謹習王宏癸卯樞密院擬二人差遣上曰臺臣為朕耳
目之官職在彈擊官邪若因而論薦人材竊慮私有好
惡二人且令籍記他日量材選用朱勝非曰陛下英斷
非臣等所能仰窺萬一荆南制置使王&KR0667;下統制官
常概屯鼎州城外
