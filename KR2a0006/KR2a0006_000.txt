史記疑問正史類
提要
(臣)等謹案史記疑問三卷
國朝邵泰衢撰泰衢有檀弓疑問等書已著錄
史記採衆說以成書徵引浩博不免牴牾班
固嘗議其宗旨之乖劉知幾頗摘其體例之
謬至其叙述之罅漏先儒雖往往疑之而未
有專著一書抉其疎舛者泰衢獨旁引異同
而一一斷之以理如謂高祖紀解縱罪人坦
然回沛之非情實留侯世家諸將偶語沙中
之不可信李陵𫝊兵矢既盡尚殺匈奴萬餘
人之言為誇誕據功臣表漢九年吕澤已死
而駁留侯世家所紀漢十一年不應又有吕
澤大抵皆參互審勘得其間隙故所論多精
確不移洵足袪讀史之惑不但如吳縝之糾
新唐書祇求諸字句間也是書本與所作檀
弓疑問合為一編今以檀弓疑問入經部而
是書析入史部俾各從其類焉乾隆四十六
年正月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
