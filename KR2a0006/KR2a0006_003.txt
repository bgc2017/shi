史記疑問卷下
欽天監左監副邵泰衢撰
孫臏傳
王之寵姬二人為隊長孫子欲斬之王從臺上觀下令
曰寡人非此二姬食不甘味願勿斬也孫子曰臣已受
命遂斬之用其次為隊長復鼓之皆中規矩使報王曰
用之雖赴水火可也王曰罷休
孫子試兵也非穰苴之將兵也安得斬殺自由乎况
王曰非此二姬食不甘味即欲必斬王亦早已罷休
矣又何待報命之時哉更有疑者宫中無刑劊之人
將召之外庭與王未必命之入也將即此之娥眉乎
吾恐其力不能辦也至以一斬之威遂欲令娥眉之
赴水火也與有不然矣夫豈兵之不必服心而徒恃
之威刦者乎
仲尼弟子列傳
宰我為臨菑大夫與田常作亂以夷其族孔子恥之
傳哀十四年子我歸屬徒不勝陳氏追之殺諸郭關
子我者闞止也有寵于簡公陳成子憚之陳豹曰勿
先必禍子此所以田常追子我而殺諸郭關也今曰
宰我遷其以子我為宰我矣况陳恒弑君夫子請討
之不得者也而我且安然為相即使與常為亂田氏
其安而宰我其族乎求之聚斂夫子尚欲攻之况與
于弑君之列乎討陳恒之不得討宰我亦不得乎言
語之科我先子貢雖曰晝寢夫豈若斯
子貢一出存魯亂齊破吳強晉伯越子貢一使使勢相
破十年之中五國各有變
性與天道賜也熟聞即列言語之科亦在博學多聞
之列夫豈揣摩三載探知人主之性情利害相傾唯
恃一時之口給秦儀一例害此利彼者與擬之不倫
事難盡信貌觀似乎誇詡多能嘿思大為聖賢深恥
故一出存魯可也而齊不必亂吳不必破先儒論之
詳矣
公伯寮字子周周愬子路于季孫
道行道廢伯寮固不能如命何也然既云䜛愬安得
尚列門墻鳴鼓之攻尤恐或緩遷乃列之弟子抑何
本與朱子註曰公伯寮魯人邁乎遷矣明徹其祀宜
也
有若狀似孔子弟子相與共立為師師之如夫子弟子
進問曰他日月宿畢竟不雨商瞿年四十後當五丈夫
何也有若嘿然無以應弟子起曰有子避之此非子之
位也
狀似孔子共立為師愛屋及烏今乃以其形似即取
為師不答所問即令避坐夫豈聖門賢者向不知有
若之學而為之乎衆賢不如是之愚也有若亦不敢
公然之肆也史通曰柴愚參魯品藻已詳如有若者
名不列於四科譽無偕於十哲安得公然自欺詐相
策奉此童兒相戲非長老所為得自委巷曾無先覺
悲夫
顔回少孔子三十歲二十九髮盡白蚤死
按孔子卒于哀公十六年年七十三哀公十四年顔
子死伯魚年五十先孔子死家語云回三十二而死
按孔子生伯魚五十而死是時孔子六十九矣哀公
十四年回死是孔子七十一矣計其年回當四十一
非三十二也夫子曰短命者德宜長年雖四十一亦
曰短命耳謂二十九而髮白蚤死與三十二死者皆
非也鯉先回死孔子年六十九而鯉卒若回三十二
而死則先鯉矣
伯夷傳
伯夷曰父命也遂逃去叔齊亦不肯立而逃之聞西伯
善飬老盍往歸焉武王東伐紂伯夷叔齊叩馬而諫餓
死首陽山
既云盍往歸焉是夷齊與太公同歸者也所謂待天
下之清去腥聞之紂也夫商之太師尚陳洪範於周
而微子之親亦且受封於宋何北海來歸之老獨枵
腹而死義也况夷與太公為天下之二老武王伐商
未有不咨而詢之者若不即我謀當孑然而去若即
我謀亦當廷諍否則仍北海之北耳今不言於帷幄
定謀之初而乃諫於干戈既出之日不徒托之空言
與夫子曰餓于首陽之下未聞其餓而死也田之粟
曰周粟山之薇獨非周薇乎蓋採薇而食不食周禄
如顔子簞瓢可也若云餓死其殆過矣
老子傳
孔子去謂弟子曰吾今日見老子其猶龍邪
孔子世家孔子適周問禮蓋見老子云老子送以言
孔子自周反魯蓋問禮之不止於老子而老子獨送
之言耳然其言不過曰若虚若愚而已又不過曰不
議人不發人惡而已非古先哲王之至言也聖人曰
竊比於我老彭者以其好古也今老子傳與孔子世
家之言互異而亦非聖哲典謨之訓所謂異言者近
之矣異言者誅將老子之幾同少正卯矣夫子安得
嘆其猶龍哉况龍者易之飛龍見龍與夫聖人作覩
之雲龍也老子安能當而夫子必不以為喻也吾以
為老子既為柱下史而知禮者必其言有則古稱先
王者在而必不若是之泛泛曰去子之驕多欲而已
也馬遷好異之說也
吳起傳
魯欲將吳起起取齊女為妻而魯疑之吳起于是殺其
妻以明不與齊也
韓非子曰吳起使妻織組而幅狹于度使更之妻曰
吾始經之而不可更也吳起出之噫為起之妻不亦
難乎且夫婦人倫之重也就名而殺致功而出夫亦
孰不可哉不能安其妻安能友其友而又為之君哉
是故功名傑然而其君猜之大臣害之卒臠其尸也
蘇秦傳
嫂何前倨而後恭也曰季子位高而多金耳
秦之父母嫂妻前倨後恭家庭天性之間而市道存
焉所恭又不過位與金耳知富貴而不知道義此所
以終于車裂也雖然秦之功亦不過誇嫂婦之功亦
秖見其過洛陽時耳若秦之庭說諸侯時不知道義
其戴鬚眉為婦人宛媚舌敝以求說之一售何嘗有
丈夫氣哉有妻有妾之一齊人耳妻嫂不泣于中庭
而恭者未嘗瞷所之也
商鞅傳
公孫座謂惠王曰鞅有竒才願舉國聽之不用即殺之
召鞅謝曰我言若為相王色不許我我方先君後臣勿
用當殺之汝可疾去
夫既先君後臣則告以疾去者不忠夫既召謝趣去
而先告王必殺者不義不忠不義座兩有之
吾說君以帝王之道而君曰久遠以強國之術說君君
大說之耳鞅曰苟可以強國不法其故苟可以利民不
循其禮
井田學校之法盡廢於鞅刑刻慘苛之學全由於衛
致古先聖王之遺意至今蕩然而不復者皆其罪也
尚安敢曰帝王之道也哉曰不法故不循禮而三代
百王之制淪矣又曰常人安於故俗學者溺於所聞
而焚書坑儒愚民之所由來矣三王不同禮而王五
伯不同法而霸罷封建置郡守自號始皇帝而尊君
卑臣之所由起矣反古者不可非循禮者不足多則
凡逸于倫常之外矯制殺扶蘇立胡亥指鹿為馬之
無不可行矣至於收司連坐使民莫敢議令鞅始之
斯繼之而漢不能復之民到于今受其害鞅罪寧淺
鮮哉車裂以徇而滅其家未足贖也王安石之祖宗
不足法天變不足畏人言不足恤者本是也
孟嘗君傳
趙人聞孟嘗君賢出觀之皆笑曰始以薛公為魁然今
視之乃眇小丈夫耳孟嘗君聞之怒客與俱者下砍擊
殺數百人遂滅一縣以去
孟嘗聲聞諸侯傾天下士眇小一語遂致怒滅一縣
乎况曰魁然也乃眇耳如子房之計魁梧竒偉見圖
狀如婦人好女而已何至殺人滅縣乎即曰客也文
獨不禁之乎即曰言者之有罪也豈一縣之老幼盡
譁然言乎且以齊嘗而遽滅趙縣乎誠未喻也
魏昭王以為相西合于秦趙與燕共伐破齊閔王亡在
莒死焉魏世家昭魚曰田需死吾恐張儀犀首薛公有
一人相魏者也吾終欲太子之自相也太子果相魏昭
王十二年與秦趙韓燕共伐齊閔王出亡
相國重任也伐齊大事也薛公相魏伐齊魏世家既
無其事田文傳獨有其文豈相國之事無關於魏而
伐齊之舉獨出之文者乎向日人毀於王文奔有賢
者自剄宫門王乃復召孟嘗孟嘗因謝病歸老於薛
事已釋然矣豈以此而云魏嘗伐齊致王之出亡而
死乎且田文如果相魏則不若樂毅樂間之去燕矣
孟嘗太息嘆曰食客三千餘人先生所知也客見文一
日廢皆背文而去莫顧文者如復見文者必唾其面而
大辱之
冷煖人情其去來原不足輕重况皆鷄鳴狗盜之徒
而所為士君子者鮮乎見文一日廢背去而不顧毋
庸怪也但恐客雖背德文蹈虚聲已耳使果致敬盡
禮以隆賢者則廉恥勵節之士充滿於庭又何必三
千食客而止此一彈鋏之馮驩哉至欲唾面大辱益
徵其褊矣馮驩之技亦止鑿三窟為田文謀耳無他
長也
平原君傳
平原君樓臨民家躄者行汲美人笑之躄者曰願得笑
臣者頭平原君曰以一笑故殺吾美人不亦甚乎門下
舍人稍稍引去平原君乃斬笑躄者
客平原之客也美人平原之美人也情均也多情者
必不割情能割情者必不多情今日可以割情斬美
人又安知不可以割情斬客乎况以一笑之微毫無
可殺之理而割情媚客使人聞之不曰忍心即曰市
名耳忍心市名君子之所不屑交也而謂豪傑之肯
至乎且後宫數百又安知其笑者為誰使後宫齊曰
未嘗笑躄者吾軰自笑耳將若何揆諸人情物理必
不然也
范雎傳
秦王屏左右宫中虚無人又曰左右多竊聽者范雎恐
未敢言内先言外事
既虛無人又安多竊聽者
睢請為君見於張君須賈曰吾馬病車軸折非大車駟
馬吾不出雎取大車駟馬為須賈御之入見雎雎曰汝
罪有三所以得無死者以綈袍戀戀有故人之意故釋
公而坐須賈於堂下置莝豆其前令兩黥徒夾而馬食
之
賈大夫也馬病軸折寧無副乎非大車駟馬吾不出
若無范雎將終不出見張禄乎置堂下而馬食之戀
戀故人意又安在乎初御之不必如是卑後食之又
不必如是辱均云過矣
秦昭王聞魏齊在平原君所乃為好書遺平原君入秦
又遺趙王書曰王之弟在秦范君之仇魏齊在平原君
之家使人疾馳其頭來否則不出王之弟于關魏齊自
剄卒取頭予秦乃出平原君歸趙
孟嘗入秦平原未嘗入秦也秦止孟嘗幸鷄鳴狗盜
之出關也秦未嘗止平原得魏齊首而始出之關也
平原君𫝊趙世家皆書平原如楚未嘗書平原入秦
乃獨見之雎𫝊者豈雎仇魏齊得其首之為重平原
入秦而不出之關之為輕也乎
魯仲連傳
新垣衍曰吾請出不敢復言帝秦秦將聞之為却軍五
十里
連衍互言帝秦而衍為連絀吾以秦將聞之怒而進
軍則有之矣今反却者何與至聊城之將遺書自刎
田单遂屠聊城此燕齊之大事也田車之戰功也何
以考之燕世家及田单𫝊均亦無是事也
聶政傳
政姊榮伏尸哭極哀曰政自棄于市販之間者幸老母
無恙妾未嫁也親既以天年下世妾已嫁夫嚴仲子乃
察吾弟困汚之中而交之澤厚矣乃呼天於邑而死
俠累被刺韓之搆其主使也亟矣政之毀面使人不
識者不特全仲子且以全姊也姊惡弟之沒其名乃
哭其尸而暴之使天下後世之知有聶政也又懼已
身之罹於法而不如死也則榮亦烈矣若曰嚴仲子
察吾弟而明告之使韓知之奈仲子何榮應不出此
也考之韓史原無所為俠累與嚴仲子也不過妄言
之而妄聽之耳然使榮死而出仲子也不幾冺聶政
任俠之心且虛仲子禮政之意而榮亦徒死也與
張耳陳餘傳
陳餘怒解印綬予張耳起如厠張耳佩其印收其麾下
陳餘獨與麾下所善數百人之河上澤中漁獵由此張
耳陳餘有郤
秦亂之際諸將蜂起各將其士非如上有天子惟視
印所歸也况一如厠之頃張耳即能安衆心而服麾
下乎即陳餘之將卒亦必視餘之舉動而不肯以一
如厠頃而即為所收也至與麾下去而漁獵將示終
身不復將兵乎將舍是而更有士卒乎封以南皮三
縣與張耳等餘尤大怒今乃甘心舍是而漁獵乎
陳豨傳
上自擊東垣不下卒罵上東垣降卒罵者斬之不罵者
黥之
東垣衆卒要非素面若曰罵上而盡坑之可也若曰
别其罵不罵而斬黥之則有難乎其别者人其肯自
認曰我向罵哉
朱建傳
建事黥布布欲反平原君朱建止之不聽而聽梁父侯
遂反漢已誅布聞建諫得不誅語在黥布語中
按黥布𫝊布幸姬數如醫家醫家與中大夫賁赫對
門赫厚餽遺姬姬侍王譽赫王疑其與私赫恐告變
上使人徵驗布遂族赫家發兵反未嘗有梁父侯也
未聞有朱建之諫也今云在黥布語中者何與
酈食其傳
酈生謂騎士若見沛公曰臣里中有酈生年六十餘人
皆謂之狂生沛公至高陽𫝊舍召酈生入謁沛公方倨
牀洗足見之
初沛公引兵過陳留酈生踵軍門上謁曰高陽賤民使
者出謝酈生按劍瞋目曰吾高陽酒徒也使者復入報
曰客天下壯士也沛公遽雪足仗矛曰延客入
酈生雖曰辯士謁上之時必有定稱而始延之入今
曰狂生又曰賤民酒徒而上之見之也一曰使兩女
子洗足一曰雪足仗矛吾其誰從也與或曰後乃褚
先生之所補也褚又何所聞而為此異詞哉
孟子荀卿列傳
荀卿之與孟子爝火之同皎日也荀卿者李斯韓非
之師非斯之焚書滅學至今日而禮樂淪亡幾使二
氏異端並為三教者皆非斯之罪而實非斯之本荀
卿也安得與吾孟子距楊墨邪說者之可同年語哉
至云天下方務合從連衡以攻伐為賢孟子乃述唐
虞三代之德是以所如不合退而與萬章之徒序詩
書述仲尼之意作孟子七篇未嘗不知之也且唐虞
三代之德荀卿知之乎更以騶忌騶衍與夫淳于髠
愼到等亦列之一𫝊遷可謂不知類矣荀子性惡而
孟子性善是荀子早已外於聖人之教至騶衍之言
大類佛氏南贍西牛之荒而曰見尊禮如此豈與夫
子菜色陳蔡孟氏困于齊梁者同哉又自騶衍與齊
之稷下先生如淳于髠愼到環淵接子田駢騶奭之
徒各著書言治亂之事以干世主豈可勝道遷未嘗
不知尊孟子也而與荀卿軰同𫝊者何哉豈漢儒淺
陋謂孟子不過荀卿流乎至遷言退與萬章之徒作
孟子七篇晁氏謂趙岐之言亦然韓昌黎曰弟子所
集今考孟子所見諸侯皆稱諡如齊宣梁惠滕文蓋
死而後諡者也諸王公死于孟子之前未可知也至
魯平公者自惠王元年至魯平卒年凡七十七年孟
子見梁惠之時已稱叟矣决不及平公之卒也則後
人所集是也韓子之言是也趙氏曰孟子凡二百六
十一章三萬六千四百八十五字
韓信傳
漢王出成臯東渡河宿修武𫝊舍晨自稱漢使馳入趙
壁張耳韓信未起即其臥内奪其印符以麾召諸將易
置之信耳起乃知漢王來大驚
細柳之營天子先驅不得入况漢使而即馳入壁乎
入壁猶可而印符在將軍之肘腋可易奪乎夫亦從
誰手而奪之乎即或奪之亦必親奪之信耳也又胡
為起而知漢王始驚乎况麾召諸將而易置之為時
亦少間矣豈信耳聽漢使之奪符印而猶偃仰高臥
待易置畢而始起視乎倘項王詐稱漢使入壁信耳
之頭不且入羽囊乎且諸將不見信耳忽有他人坐
其上而易置之能無譁乎左右不得其解
呂不韋傳
邯鄲姬至大期時生子政註曰人十月生此過二月曰
大期
譙周曰姙身十四月生者非人能為之也人心欲速
亡秦而駕詞以為先六國而亡也十二月而始生政
似非不韋之子矣史遷曰知有身姬自匿有身之說
從何見之哉
衛青傳
青父鄭季給事平陽侯家與侯妾衛媪通生青媪次女
少兒即霍去病母青之姊霍仲孺給事主家與少兒通
生去病外戚世家褚先生曰平陽主寡議長安中列侯
可為夫者皆言大將軍可主笑曰此出吾家常使令騎
從我出入耳奈何用為夫乎左右曰今大將軍富貴振
動天下主何以易之乎于是主乃許之
漢之無禮一至此乎公主不特夫其奴抑且姑其婢
矣至武帝既通西域以江都王建女細君為公主妻
烏孫王昆莫為右夫人昆莫年老公主悲愁昆莫使
其孫岑娶尚之後公主死漢復以楚王戊之孫解憂
為公主妻岑娶娶死以國與季父肥王肥王復尚楚
主肥王死岑娶之子泥靡為昆彌復尚楚主此兩主
者一為人之祖母而復為孫之妻一既以兄之嫂為
叔之妻而又復為子之妻與平陽公主之以奴為夫
以婢為姑而王昭君之為子妻而生二女者何異又
何怪乎明之三娘子以外孫女而為外大父之妻又
妻其子又妻其孫之如此哉然而非其罪也婁敬實
為戎首
李廣傳
廣出獵見草中石以為虎射之中石没鏃(一作没羽)
没羽非也没鏃是也鏃金可没也羽附木者也木不
能附金以入石也
李陵傳
單于以兵八萬圍陵陵軍五千人兵矢既盡士卒死者
過半而所殺匈奴亦萬餘人且引且戰連鬭八日
兵圍八萬而以五千當之是一敵其十八矣然兵矢
既盡以何砍擊所殺萬餘似涉空文矧且引且戰計
無遑于飲食連鬭八日命何得以生全思欲過誇陵
勇以明陵非戰之罪耳不知適所以誕也
袁盎傳
盎曰淮南有三子唯在陛下耳于是文帝立其三子為
王
淮南厲王𫝊孝文八年淮南厲王有子四人皆七八
歲乃封子安為阜陵侯勃為安陽侯賜為周陽侯良
為東成侯孝文十六年乃立安為淮南王勃為衡山
王賜為廬江王良前薨無後賜盎諫帝而封淮南之
子雖曰諫亦封不諫亦封然不可謂非盎力也然封
其四子為侯則有之封其三子為王則非也四子為
侯封于厲王之薨年三子為王封于孝文之十六年
間九年矣今竟曰立其三子為王歸功專美于盎𫝊
則得之矣奈厲王之本傳何
酷吏傳
郅都為中郎將從入上林賈姬如厠野彘卒入厠上目
郅都都不行上自欲持兵救賈姬郅都諫曰亡一姬復
一姬進天下所少寧賈姬等乎陛下縱自輕奈宗廟太
后何
袁盎𫝊帝從覇陵上欲西馳下峻阪中郎將袁盎曰陛
下騁六飛馳下峻山馬驚車敗陛下縱自輕奈宗廟太
后何
上林游獵之苑衛士不知其幾許也豈上與賈姬郅
都三人俱乎目郅都不行上乃即欲自持兵乎况賈
姬一出别館離宫次舍又不知幾許矣樂毅報燕惠
王書云厠之賓客之中則厠為旁舍也而謂姬獨入
且使野彘得隨之乎亦誕甚矣且中郎將郅都之言
又何其似中郎將袁盎之言也
滑稽傳
淳于髠說齊王以隠曰國中有大鳥止王之庭三年不
蜚又不鳴王知此鳥何也王曰不蜚則已一蜚冲天不
鳴則已一鳴驚人乃朝諸縣令長語在田完世家
田完世家齊威王九年國人不治封即墨大夫烹阿
大夫騶忌以鼓琴見威王三月而受相印淳于髠曰
是人者吾與之微言五其應我若響之應聲必封不
久矣
楚世家楚莊王三年不出號令日夜為樂左抱鄭姬
右抱越女坐鐘鼓之間伍舉曰願有進隠曰有鳥在
于阜三年不蜚不鳴是何鳥也莊王曰三年不蜚蜚
將冲天三年不鳴鳴將驚人乃罷淫樂聽政誅數百
人進數百人按田完世家有威王而無好淫有淳于
而無隠諫今曰語在田完者何與唯楚莊王有鄭姬
越女之淫有伍舉不蜚不鳴之諫非威王也非淳于
也齊威元年後于楚莊元年二百三十二年淳于乃
齊威之臣優孟謂楚莊之人滑稽傳云淳于髠後百
餘年有優孟優孟以談笑諫楚莊王是以齊威而反
前楚莊矣夫既齊威可以前楚莊又何不可以楚莊
之事屬之齊威乎前後彼此一任錯綜眞可謂滑稽
矣
威王八年楚大發兵加齊使髠之趙請救蓋齎黃金千
鎰白璧十雙車馬百駟事趙趙與精兵十萬革車千乘
楚聞之夜引去田完世家威王六年魯伐我入陽關晉
伐我至博陵七年衛伐我取薛陵九年趙伐我取甄
楚兵加我誠非細故師聞而遁豈無明文今乃敬仲
世家缺而不錄滑稽一𫝊獨紀其事者何與
莊王置酒優孟前為壽莊王大驚以為孫叔敖復生欲
以為相孟曰請歸而謀諸婦計之三日而為相莊王許
之
愛敖心切憐及衣冠舉國聽之理所未有史通曰人
心不同有如其面故窳隆異等修短殊姿非由倣效
俾有遷革如優孟之象孫叔敖也衣冠談說容或亂
眞眉目口鼻如何取類而楚王左右曾無疑惑者耶
昔陳焦既亡累年而活秦諜從縊六日而生遂使竹
帛顯書今古稱怪况叔敖之没時日已久楚王即謂
其復生也先當詰其枯骨再肉所由合棺重開所以
豈有片言不接一見無疑遽欲加以寵榮復其禄位
豈非夢中行事哉
相如傳
相如之臨卭從車騎雍容閒雅甚都文君夜亡奔乃與
馳歸家徒四壁立
車騎雍容状甚富饒家徒壁立貧又無聊何也矧相
如身非一介早已服官駟馬高車題橋有志者也今
乃犢鼻當壚賤同厮飬豈圖卓氏之金錢遂不惜卑
汚之若此耶當不然矣
龜策傳
漁者豫且舉網而得神龜龜自見夢于楚元王元王召
衛平告以夢得龜王欲放之江衛平諫留剝之以為國
寳
神龜可寶貴以前知出使不免于豫且之籠見夢而
自投于衛平之剝龜之不神可知矣乃曰匹夫得我
為人君又曰戰勝攻取莫如元王龜之力也廢人聽
龜後德先物亦云倍矣
天官書
在斗魁中貴人之牢
天牢六星臨於魁外者也天理四星在於魁中者也
理非理刑之理乃天理人情之理也故在斗魁之中
以為運行佐理之主今以天理之理訛理刑之理而
曰貴人之牢非也
有句圜十五星屬杓曰賤人之牢
賤人之牢貫索也在天市垣之上句圜九星耳無所
為十五星也貫索近大角之間故曰屬杓也
旁三星三公或曰子屬
帝星前一星曰太子後二星曰庶子后非旁三星也
亦非三公也曰子屬是也
後句四星末大星正妃餘三星后宫之屬
句者勾陳也後句四星餘三星者句陳六星并天皇
大帝一星也句陳第三星最大為大帝之正妃非末
星也
前直列斗口三星隨北端兌若見若不見曰隂德或曰
天乙
隂德二星在垣内帝星之右者也天乙與太乙共二
星在玉衡之間者也以隂德為天乙非也以二星為
三星又非也至曰直列斗口隨北端兌更非也直列
斗口之星上輔少尉也
東北曲十二星曰旗旗中四星曰天市
天市垣左右之星曰旗共二十二國非十二也十二
之上當脱去二字也至左旗九星右旗九星亦非十
二星也至于四星天市並無是名當即市樓六星謂
之天市耳然又以六言四不合何也
其南北兩大星曰南門
南門二星在庫樓之南東西横列未嘗南北列也唯
平星二星南北斜列而星亦不大
衡太微三光之庭匡衛十二星藩臣西將東相南四星
執法
太微垣左右將相共八星非十二星也左右執法共
二星非四星也西將東相之名亦非
門内六星諸侯
垣内五諸侯五星非六星
廷藩西有隋星五曰少微士大夫
隋者其形圓而匾也今垣西四星南北列曰少微非
五星而隋形也
其旁有一小星曰長沙
軫中有小星曰長沙非旁也
危東六星兩兩相比曰司空
虛東危西有兩兩相比者曰司命司禄司危司非之
八星室上有兩兩相比者離宫六星並無兩兩相比
于危東之六星也至曰司空亦止危上二星曰土公
吏亦無六星之司空也軫之下有二星曰上司空亦
無六星之司空也
旁有八星絶漢曰天潢天潢旁江星江星動人涉水
王良西有九星如弓形絶漢曰天津非八星也天江
四星在尾宿之上與天津天潢毫不相涉今曰旁江
星非也
歲行左行在寅歲隂右轉居丑歲隂在卯星居子歲隂
在未星居申以六月與參晨出
今康熙辛未星居酉六月與婁俱出年與星俱差一
宫晨出之星差二宫矣歲行歲隂之說不可據也
史記疑問卷下
