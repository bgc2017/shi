革除逸史卷二明朱睦㮮撰
洪武三十有四年(即建文三年)春正月辛酉作凝命神寶成
是日歷城侯庸遣使獻東昌之捷丁丑帝告捷于郊
廟二月乙巳文皇復帥衆出北平己酉次保定庸合
諸軍二十萬三月己夘次夾河庚辰靖難兵亦次夾
河辛巳兩軍方成列文皇以三騎覘庸軍而還庸見
三騎即遣數十騎追之文皇勒馬控弦以待追騎近
引弓射殪一人已復追又殪一人如是連殪數人追
騎不敢逼文皇乃以萬五千人薄庸軍庸軍擁盾層
疊自蔽靖難兵以木䂎攻之自辰至未勝負未決兩
軍退稍憩忽東北風起塵埃蔽空庸軍昏暗不辨咫
尺燕將乘風縱火趣兵擊之庸軍大敗都指揮楚智
莊德俱死之燕將譚淵亦被衆軍所殱庸是夜走還
德州癸未安陸侯傑都督平安自真定帥衆次單家
橋來援庸軍甲申靖難兵掩至傑等不及陣而敗死
者無算閏三月罷兵部尚書齊泰太常卿黃子澄以
謝燕以尚書茹瑺掌兵部事泰子澄雖解秩然實用
事乙未安陸侯傑軍滹沱河北去靖難兵七十里文
皇諜知亦帥衆渡河傑聞靖難兵渡河復移軍藁城
己亥傑列營城西南靖難兵分步卒擊其三面傑發
火器大弩射文皇不中矢集燕旗如蝟毛平安結樓
陣間高數丈登望薄暮文皇舍諸軍直趨樓下安見
文皇馳至急下樓而走傑軍亦敗都指揮鄧戩陳鵬
首被執傑等還真定己酉靖難兵次順德辛亥次廣
平是日帝貽書文皇謫斥兵部尚書泰太常卿子澄
欲罷兵息民癸丑文皇復上書曰比聞姦臣泰子澄
皆已竄逐臣家長少皆忻喜有更生之望即以此意
徧告將士將士曰誠所願見但慮非誠心而姦臣為
退避之計以緩我耳如出誠心則盛庸吳傑之衆當
悉召還而猶聚境上侵迫不已則是姦臣之身雖退
而其計實行也臣思其言恐亦或然夫聖人感人至
誠而已至誠可孚豚魚而况人乎陛下推誠待下誰
不悦從若徒示以去姦臣之名而實用其計非獨撤
陛下之藩籬將遂傾陛下之堂室莽操之事前鑒甚
明此不特智者而後知也書至帝召孝孺視書對曰
今諸軍大集燕兵久羈大名暑雨為沴不戰自罷急
令遼東諸軍攻永平真定諸軍攻北平彼顧巢穴歸
援我以大軍躡其後必成擒矣我固緩之而奏適至
且與報書往返踰月彼心懈而衆離我謀定而勢合
帝曰善立命孝孺草詔罷兵命大理少卿薛嵓持報
燕又刻牓諭數千授嵓密布軍中令其解散諸將士
見牓諭怒甚欲殺嵓文皇曰不可此天子命使也留
寘左右慰諭數日遣中使護嵓出境語之曰歸為老
臣謝天子天子于臣至親臣父天子大父天子父臣
同産兄也天子素愛臣一旦為權姦讒構以至于此
臣亦不得已為自救之計耳幸蒙罷兵之詔臣不勝
忻戴但姦臣尚在大軍未還臣將士心存狐疑未肯
遽散望陛下誅此姦臣數人散歸天下兵馬臣父子
一童一騎歸罪闕下惟陛下命之夏四月嵓歸入見
備述文皇之意帝語孝孺曰誠如嵓言曲在朝廷齊
黃誤我矣孝孺曰嵓受燕賄故為之說遂罷議五月
癸夘歷城侯庸安陸侯傑出兵扼燕餉道文皇令指
揮武勝上書曰頃蒙遣大理少卿薛嵓下詔軍中諭
以偃兵息民雖臣將士不能無疑臣之父子盖已仰
戴陛下之仁矣嵓歸未十日吳傑等頻疊發兵絶臣
餉道殺臣將校將校守臣約束不敢赴鬭而彼欲求
釁略不見舍與比下詔旨背馳誠有以中將士之疑
孤臣父子之所仰戴矣臣之忠誠計嵓歸已達惟陛
下擴明奮斷以安天下臣亦有保全之望矣帝覽書
曰燕王本皇考孝康皇帝母弟於朕為叔父奈何必
用兵為也召諭意孝孺孝孺對曰陛下欲罷兵兵一
罷即難復聚彼或長驅犯闕何以禦之今軍聲大振
不日有捷書來聞願陛下無惑甘言遂縳勝下獄是
日刑部左侍郎王良以勘燕事不合旨出為浙江肅
政按察使六月辛酉文皇聞勝下獄知前詔旨非實
乃遣李遠至濟寧又至沛縣焚餉舟萬艘漕卒散走
京師震驚是時觀海衞指揮張夀與客私語國事危
急皆由北伐之誤執政者聞而惡之言于帝夀坐妖
言誅自是無敢言國事者秋七月命太僕少卿祝孟
獻使朝鮮市馬己丑靖難兵襲彰德不克癸巳文皇
遣都指揮張禮破尾尖寨丙申林縣守將以城降丁
酉平安邀擊燕將劉江于平村戊戌帝使錦衣衞千
戶張安貽燕世子書先是孝孺聞高煦高燧不睦於
世子屢讒于父内使黃儼素姦險世子惡之儼曲事
高燧燧與世子守北平高煦從文皇軍中時時傾世
子孝孺言于帝曰兵家貴間燕父子兄弟可間也帝
曰奈何間之孝孺告其故帝曰善立命孝孺草書貽
世子令歸朝且許王燕地世子得書不啟函并安致
文皇所燧及儼先已馳使告文皇世子且反文皇疑
問高煦煦曰世子夙與太孫雅善語未竟世子書至
文皇覽書乃嘆曰幾殺吾子縱安還壬寅大同守將
都指揮房昭引兵由紫荆關趨西水寨八月雲南老
撾及八百刁板面遣使入貢丁巳靖難兵渡滹沱河
丙子文皇聞安陸侯傑遣將韋諒以兵萬餘轉餉給
房昭軍命都指揮朱榮帥兵三萬邀擊破之九月壬
辰靖難兵次定州欲攻西水寨甲辰都指揮花英鄭
琦帥步騎三萬援西水寨冬十月丙辰英等列營齊
眉山下是時圍寨已久寨軍多南人天寒思歸會月
夜文皇命四面皆吳歌南軍聞之殞泣有潛下寨降
者詰朝文皇帥兵出陣後合戰房昭韋諒不能支退
走英琦及都指揮王恭指揮詹忠皆被執西水寨遂
破己夘靖難兵還北平是月翰林修撰王艮卒十有
一月都督楊文帥遼東兵圍永平不克庚戌移兵攻
昌黎遇燕將劉江戰敗指揮王雄等七十一人皆被執
辛亥京師置神武中衞盱眙置鎮淮衞又置沛豐衞
軍民指揮使司以備燕十有二月以駙馬都尉梅殷
守淮安丙寅靖難兵出北平壬午次蠡縣是月太祖
高皇帝實錄成皇少子文圭生以龔泰為禮科都給
事中陳洽為吏部郎中羅恢為國子學錄程通為遼
府長史改程本立為江西肅政按察司副使
鐡嶺衛有警
洪武三十有五年(即建文四年)春正月召周王舍之京師甲
申燕將李遠次藁城歷城侯庸亦遣葛進以馬步兵
萬餘乘冰渡滹沱河方半渡會遠至進見遠兵少斂
退繫馬林間以步卒逆戰遠佯敗分兵潛解所繫馬
前軍奮擊進退失馬遂大敗斬首四千餘級進僅以
身免戊戌靖難兵破東阿遂破東平指揮詹璟被執
吏目鄭華戰死庚子靖難兵拔汶上守將薛鵬被執
辛丑兵將入兗文皇下令曰曲阜孔子之鄉鄒縣孟
子之鄉師入境有損一草一木者殺無赦庚戌靖難
兵攻沛縣守將指揮王顯以城降知縣顔伯瑋及主
簿唐子清典史黃謙俱死之二月甲寅靖難兵拔濟
陽執教諭王省縱之省還升明倫堂集諸生大哭諸
生亦大哭省觸堂柱而死甲戌文皇次徐州乙亥遣
使祭徐王墓禁其樵採三月甲申靖難兵由徐州遂
趨宿州辛夘次蒙城壬辰次渦河甲午平安等逆戰
敗績獲胡騎指揮火耳灰及哈三帖木兒平安變服
遁走夏四月甲寅安徙淝河乙夘與燕將王真陳文
等復戰真後隊不繼安麾兵圍數匝真度不免乃自
頸文亦被殺是役也文皇督戰急幾為安㮶所及安
馬蹶文皇乃脫裨將丁良宋彬被執燕軍大懼丙辰
安營于小河南靖難兵營于小河北甲戌魏國公輝
祖移軍援安與燕軍戰于齊眉山下輝祖斬燕將李
彬等十餘人燕兵退走乙亥燕諸將欲還小河東俟
隙而動文皇不聽丙子何福引兵會安燕軍益懼會
京師訛聞燕軍北歸召輝祖入衞丁丑安軍次靈璧
靖難兵遮其餉道福等來援己夘戰敗指揮宋瑄死
之於是安及參將馬浦徐真都指揮孫成禮部侍郎
陳性善大理寺丞彭與民欽天監副劉伯完指揮王
貴皆被執性善與民伯完文皇皆縱之還性善愧憤
躍馬入河而死黃子澄聞諸軍屢戰屢踣乃撫膺慟
曰大事去矣吾輩萬死不足以贖誤國之罪五月己
丑靖難兵攻泗州守將周景初以城降是日文皇謁
祖陵已諸父老入見賜以牛酒慰勞辛夘歷城侯庸
帥步兵戰艦次淮南靖難兵次淮北燕將朱能丘福
潛濟出庸後庸懼不戰而退靖難兵遂乘勝渡淮拔
盱眙壬辰兵次揚州江都知縣張本修治城守之具
其母曰歷數有歸守之何益本悟遂與指揮王禮謀
執監察御史王彬守將指揮崇剛以城降彬剛不屈
皆死之癸巳衡府紀善周是修靖江府直史蕭用道
上書論國大計且指斥誤國之罪執政者怒大詬二
子二子不動子寧曰國事至此尚不容言邪詬者乃
止壬寅帝下罪己之詔遣禮部侍中黃觀國子祭酒
張顯宗翰林修撰王叔英與子寧分道徵兵于上游
諸郡明日令慶成郡主如燕文皇見郡主慟哭郡主
亦泣下沾襟少頃郡主以割地請文皇曰吾所受先
帝封土且不保割地何用吾此來欲得姦臣耳志在
清朝廷安社稷不在土地但得罪人即謁孝陵朝天
子求釋諸王之囚歸守舊藩耳此議盖姦臣欲緩我
以待援兵吾豈為所欺哉郡主嘿然遂辭歸具陳其
語帝出以諭孝孺孝孺失色帝曰奈何孝孺曰長江
天塹北岸舟楫俱已焚燬且遏截甚嚴彼豈能飛渡
邪帝心稍慰六月癸丑朔靖難兵次浦子口魏國公
輝祖及開國公常鼎帥師擊敗之文皇議欲暫還是
夜都督僉事陳瑄以舟師迎而燕將吳庸等亦具舟
集瓜步以待甲寅文皇將渡江祝曰余為姦臣所迫
不得已起兵禦禍誓清君側以安宗社余有弗厭于
神者不得渡此江翌日乙夘微風輕颺水波不興文
皇既渡大軍相顧錯愕歷城侯庸乃徙營高資港帥
兵逆戰文皇命高煦為前鋒鼔譟先登文皇以騎兵
督其後庸軍敗績失亡無算庸單騎退走戊午鎮江
守將童俊以城降庚申文皇次于龍潭帝遣李景隆
茹瑺王佐如龍潭再議割地文皇曰吾此來只欲得
姦臣耳姦臣得吾即解甲免胄謝罪闕下景隆等懼
不敢對壬戌景隆等歸告癸亥帝復令景隆如龍潭
申前議景隆有難色遂命諸王偕行文皇見諸王愴
然泣下相勞苦諸王具述割地之意文皇曰割地何
為不得姦臣吾必不已諸王反命帝會羣臣慟哭或
勸帝幸浙江或勸幸湖湘孝孺請堅守京城以待四
方援兵議未決齊泰奔廣德黃子澄奔蘇州帝聞之
罵曰事起自汝輩乃今棄我去邪明日靖難兵進薄
都城都督徐增夀欲出迎大理丞鄒瑾御史魏冕知
之帥同官十八人即殿前毆之幾死是日會輟朝二
人復大呼請聲徹大内帝聞之殺徐增夀詔諸王羣
臣分守九門而金川門屬谷王橞及景隆乙丑侵晨
靖難兵至橞與景隆開門迎納文皇遂按兵而入市
肆不易都人大悦文皇至燕邸廷臣盡迎帝與左右
數人徘徊殿廷亦欲出迎復嘆曰何面目相見乎乃
退少頃宮中火起帝遜位遂崩實六月十三日也文
皇聞帝崩乃慟哭曰吾此來欲效周公輔少主耳何
不亮而遽至此乎遂駐營龍江發哀命有司治喪葬
事中外募兵皆解散是日諭軍民臣寮曰曩者姦臣
潛蓄異志刪刈支屬余祗承祖訓帥兵誅之今幸内
難肅清其有罪者齊泰黃子澄等二十五人余不敢
赦其無罪者或有乘時以私怨中之非余意違者必
治不貸丙寅諸王及羣臣謂文皇乃高皇帝適子且
長四海歸心宜為嗣請即帝位文皇曰吾始逼于難
不得已以兵救禍誓除奸慝以安社稷不意少主為
姦臣所蔽之固不亮余心自絶于天今纘承洪業當
擇有才德者顧余菲薄豈足負荷諸王及羣臣再請
不允丁夘燕諸將上表勸進文皇曰吾與爾等初舉
義圖免禍難耳敢冀富貴邪戊辰諸王及羣臣詣燕
邸復請亦不允己巳文皇謁孝陵歸諸王羣臣備法
駕迎于道左軍民耆老以萬計遮文皇馬不得行文
皇固拒諸王羣臣曰臣等為宗廟社稷計不敢忽謹
奉天子璽符再拜上文皇曰諸王羣臣以為奉宗廟
宜莫如余宗廟事重余不足稱今為衆心所戴余辭
不獲勉循衆志然宜協心輔余不逮遂詣奉天殿即
皇帝位革除建文四年仍稱洪武諭府部凡建文中
改易皇考政令悉復舊庚午詔復周齊代岷四王爵
土又封有勲為汝南王有烜為順陽王有爝為祥符
王有熹為新安王有光為永寧王有煽為汝陽王有
爌為鎮平王有炥為宜陽王尚烐為興平王尚灴為
永夀王尚炌為安定王濟熿為平陽王濟熇為廣昌
王賢烶為樂安王賢焌為長山王賢□為平原王辛
未陞燕山護衞為親軍指揮使司召文學博士方孝
孺草詔孝孺不往迫之以衰麻見上怒逮詣詔獄是
日紀善周是修留書别楊士竒等具衣冠入應天府
學自經于東廡上聞之嘆曰彼食其祿自盡其心耳
於是大理丞鄒瑾太常少卿廖昇翰林侍講樓璉給
事中龔泰監察御史魏冕皆自裁未幾獲兵部尚書
鐡鉉禮部尚書陳迪刑部尚書暴昭侍郎侯泰戶部
侍郎郭任卓敬御史大夫練子寧茅大芳大理少卿
胡閏與文學博士孝孺上俱欲用之示其意鉉等執
不從遂就刑壬申上以天子禮葬建文君及皇后馬
氏翌日詔復懿文皇太子懿敬皇太子妃舊稱罷其
廟祀遷主于園陵改封吳王允熥為廣澤王衡王允
爁為懷恩王徐王允□為敷惠王廢魏國公輝祖為
庶人尋被逮卒于獄執齊泰黃子澄召駙馬都尉梅
殷及都督楊文陳暉韓觀黃中等還京師所領將士
各還原衞勇士悉放歸農丁丑殺齊泰黃子澄皆夷
其族時禮部侍郎黃觀禮科給事中黃鉞翰林修撰
王叔英監察御史曾鳳韶浙江按察使王良江西按
察副使程本立督府斷事高巍皆使于外聞靖難兵
入都城觀鉞皆投水叔英鳳韶本立巍皆雉經良舉
火自焚翰林編修程濟按察僉事胡子義寧波知府
王璡衞輝知府孫鎮郎中梁田玉中書舍人宋和郭
節皆棄官而去其它變易姓名隠跡山谷者不可勝
紀秋七月壬午朔類于南郊詔告天下遣使祭告祖
陵皇陵歴代帝王陵改諡湘王曰獻妃曰獻妃召吏
部尚書張紞戶部尚書王鈍諭之曰卿二人久事先
朝習知典故今老矣其解職務月給尚書半俸居京
師視時政有戾舊制者直以告朕是夜紞自經于部
之後堂其妻與二媵二子隷六人相繼投水而死鈍
遁不果左授浙江左布政使以歸詔至漳州府學教
授陳思賢帥諸生為舊君位哭臨郡人執送京師思
賢暨諸生六人皆死之是月以鄭賜為刑部尚書郁
新為工部尚書蹇義陳洽為吏部左右侍郎夏原吉
古朴為戶部左右侍郎宋禮為禮部侍郎黃福為工
部侍郎方賓為兵部侍郎黃信陳瑛為副都御史劉
翥楊得安俞士吉為僉都御史李至剛為通政使八
月詔諭安南暹羅瓜哇琉球日本西洋蘇門答刺占
城諸國已未秦王如京師以袁廷玉為太常寺丞癸
丑代王及其世子遜煓如京師是時岷王與西平侯
晟交惡詔為平之復命王佐副晟協守壬戌晉王如
京師丙寅執左都御史景清先是星者奏文曲犯帝
座甚急上固疑及見清衣緋而入委蛇不去上呼左
右收之得衣袵中所匿利劒因詰責清亦吐實而死
己巳以夏原吉為戶部尚書金忠為工部侍郎免畿
内今年丁夫之役下谷府長史劉璟獄璟誠意伯基
之子也北伐時從王朝京師獻十六策不用璟病免
至是召不起逮赴詔獄辮髮自經死又逮禮部侍郎
黃魁太常少卿盧原質左拾遺戴德彛監察御史高
翔晉府長史程通蘇州知府姚善徽州知府陳彦回
俱以不屈就市九月甲申大封功臣以都督僉事丘
福為淇國公朱能為成國公張武為成陽侯陳圭為
泰寧侯孟善為保定侯鄭亨為武安侯火真為同安
侯顧成為鎮遠侯王忠為靖安侯徐忠為永康侯張
信為隆平侯李遠為安乎侯郭亮為安成侯都指揮
使王聰為武城侯房寬為思恩侯唐雲為新昌伯劉
才為廣恩伯徐理為武康伯都指揮僉事徐祥為興
安伯李濬為襄城伯孫巖為應城伯趙彛為忻城伯
陳旭為雲陽伯房勝為富昌伯指揮使張輔為信安
伯譚忠為新寧伯又以翊戴功封都尉王寧為永春
侯尚書茹瑺為忠誠伯都督僉事王佐為順昌伯陳
瑄為平江伯曹國公景隆加祿一千石其餘將校陞
賞有差上猶慮論功有未當者復命福等議擬以聞
福等乃言信安伯輔屢立竒勲父又死難都督李彬
陳賢張興陳志王友俱有先鋒摧敵之功與伯劉才
埒陳亨子懋王真子通俱未授爵宜准譚忠例請上
從之進封輔為新城侯彬為豐城侯懋為寧陽侯賢
為榮昌伯興為安鄉伯志為遂安伯友為靖遠伯通
為武毅伯翌日追封都督同知張玉為榮國公諡忠
顯陳亨為涇國公諡襄敏徐增夀為陽武侯尋進封
定國公諡忠愍都指揮譚淵為崇安侯諡壯節百戶
王真為金鄉侯諡忠壯
以蹇義為吏部尚書劉儁為兵部尚書黃福為工部尚
書詔諸蕃入貢者互市如故己丑慶王如京師周世
子有燉自臨安入朝越三日壬辰頒世子有燉金寶
周王言於上曰嚮者不軌之誣非世子自嬰其禍無
逮今矣上亦感嘆作純孝歌以賜丁酉蜀王如京師
詔大賚臣民
車里軍民宣慰使司宣慰使刁暹答遣使入貢戊申命
齊王復國青州谷王徙國長沙是日以解縉胡廣為
侍講楊榮為修撰楊士竒黃淮為編修金幼孜胡儼
為檢討並直文淵閣專典機務冬十月寧王及楚世
子孟烷如京師戊午詔重修太祖高皇帝實錄以曹
國公景隆為監修侍講解縉為總裁吏部郎中徐旭
等為纂修官己未召羅義為戶科給事中楊砥為鴻
臚卿張璉為通政使姚廣孝為僧錄司左善世戊寅
置大寧營州興州三衞十有一月作奉先殿成壬辰
冊妃徐氏為皇后后武寧王達女也進郭資為戶部
尚書雒僉為禮部尚書各視事如故十有二月陳瑛
請追論建文時效死諸臣詔不許
革除逸史卷二
