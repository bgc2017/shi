革除逸史雜史類
提要
(臣)等謹按革除逸史二卷明朱睦㮮撰睦㮮
周藩宗室居於開封授鎮國中尉博學通經
著述極富是書以編年體紀建文帝一朝事
蹟明史藝文志載有睦㮮遜國志二卷當即
此書盖其後所改名也革除間事明人撰述
者極多皆據從亡致身諸錄所紀往往失實
睦㮮自序獨力辨建文帝髠緇遯去及正統
間迎入大内之說乃好事者為之故載建文
四年六月事祗以宫中火起帝遜位為𫝊疑
之詞其識視諸家為卓矣乾隆四十一年十
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
革除逸史原序
夫載籍之興可以勸善可以懲慝可以奬成可以懼敗
斯有國之常訓也革除間史臣遠嫌不紀建文之事以
致四年政令闕而不𫝊自仁宣以後山林之士稍稍出
逸文談往事于是有撰靖難錄者有撰革除錄者余嘗
觀二錄其辭或抑或揚俱失太過而革除錄失實尤多
如謂遜國君假髠緇遯去又謂正統間自滇雲歸入居
大内以夀終葬之西山不封不樹又撰偽詩三章有流
落西南四十秋之語此皆好事者為之也嗚呼一倡羣
和至今百餘年疑者半信者半即海鹽玉山東莞皆稱
博雅之儒而不能辨諸說之誤可慨也已今上嗣統首
詔有司表章遜國諸臣余感其事乃取諸家論述參以
所聞為書一編略具四年之事名曰革除逸史愧非茂
先之彊記子産之博聞爰因舊聞聊寓筆削雖不足裨
補闕遺庶覽者或有稽焉萬歷二年秋七月既望汴上
睦㮮撰
