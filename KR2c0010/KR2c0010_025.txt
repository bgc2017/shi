欽定四庫全書
聖祖仁皇帝親征平定朔漠方略卷二十五
癸酉
撫遠大將軍伯費揚古奏報𠞰滅噶爾丹於昭
莫多之地羣臣入
賀
上駐蹕中拖陵大將軍伯費揚古為𠞰滅噶爾丹事遣
副都統阿南達來奏
上出幔城外
親閱所奏疏疏曰五月十一日遣喀爾喀鄉導隨藍
翎侍衞布達躧探噶爾丹行蹤仗
聖上親統精銳大兵臨巴顔烏闌之威厄魯特噶爾丹
心胆破裂魂魄迸散逃遁而來五月十三日(臣)
軍正向昭莫多行布達等至特勒爾濟口見厄
魯特蹤跡遣人來報(臣)等即令署前鋒統領碩
代副都統阿南達阿迪等率前鋒試挑之如厄
魯特力寡即行𠞰滅多則徐誘之來因厄魯特
勢衆碩代等誘之至大軍將及昭莫多厄魯特
來逼前鋒之尾碩代等率前鋒且射且却一面
遣人來報(臣)等令將軍孫思克綠旗官兵居中
京城西安滿洲漢軍官兵察哈爾諸扎薩克蒙
古就東方山之高處右衞滿洲漢軍官兵大同
總兵官康調元綠旗官兵喀爾喀扎薩克就西
方沿河布陣謹遵
聖上預授之策令官兵皆步行噶爾丹率賊萬許對陣
向前逆戰官兵奮勇發鳥鎗砲矢自未至酉敵
人將潰官兵上馬鳴角仗
聖上威靈擊噶爾丹而大敗之分行追逐至特勒爾濟
口𠞰殺三十餘里斬首二千餘級生擒百餘人
及昏黑乃鳴角收兵大獲子女駞馬牛羊兵器
什物理合奏報謹具本奏
聞
閱畢批曰覽卿所奏率官兵至昭莫多厄魯特噶爾
丹率賊萬許拒敵卿令大兵皆下馬齊列自未至
酉奮勇力戰賊人將潰令我軍士上馬衝入噶爾
丹大敗追逐三十餘里斬厄魯特二千餘生擒百
餘人大獲子女駞馬牛羊兵器什物卿調度有方
官兵奮勇殊為可嘉在事有功人員著從優議叙
具奏
上問阿南達交戰情形如何阿南達奏曰費揚古等前
奉密
旨截噶爾丹逃竄之路前至昭莫多地方噶爾丹被
皇上親追心膽俱裂日夜奔竄困乏已極至特勒爾即
地方署前鋒統領事碩代等率前鋒軍誘之前
來隨令發砲賊不能當即行衝入遵
皇上訓旨令官軍俱步戰自未至酉賊始潰亂遂令軍
士乘騎進擊大敗之追奔四十里費揚古恐涉
誇張故於疏内皆約略言之其實交戰處斬賊
三千餘級其被創逃竄死於山谷中者屍骸枕
藉生獲數百人殺噶爾丹之妻阿奴及賊之渠
首甚衆獲其子女駝馬牛羊器械等物無筭惟
噶爾丹引數騎逃出其零星逃散之賊投降大
將軍馬思喀者千餘人問陳獲厄魯特之人皆
云前經哨卒報稱
皇上躬親征𠞰噶爾丹尚未信云
皇上定不親征必遣將前來此何足懼故不設備後其
所親信并從我軍放還之人至彼具言
皇上身先八旗前鋒而行親征果真彌山布野軍威甚
猛實難抵敵噶爾丹乃惶遽但云我等今不可
遲遂抱頭鼠竄亡命潰遁噶爾丹所屬人多怨
懟者噶爾丹云我初不欲來克魯倫地方為達
賴喇嘛煽惑而來由今觀之是達賴喇嘛陷我
我又陷爾衆人矣
上問曰爾等之兵前若如約於四月二十四日至土喇
二十七日至巴顔烏闌則更當何如阿南達奏曰
誠若是則賊盡授首即一人亦不能逃脱矣於
是衆皆歡呼聲震天地衆扎薩克蒙古王貝勒
台吉等及喀爾喀汗王台吉等無不踴躍歡忭
上顧謂衆大臣曰此番師出即奏膚功皆
上天眷佑也應先叩謝
上天乃於
行宫南門外設香案
上親率諸王
皇子等文武官員及蒙古王汗台吉等俱按次排立
行三跪九叩頭禮畢
上入行宫大學士伊桑阿張玉書恭捧諸王大臣文武
官員慶賀表入奏表言(臣)康親王傑淑等竊惟
帝王之師無征不服軍國之事惟斷乃成從來
用兵殲寇之烈未有如我
皇上今日北征之盛者也
皇上統御萬方子育兆姓遐邇内外視同一體雖在荒
徼絶域無一民一物不容保於天覆地載之中
乃獨厄魯特噶爾丹自棄生成恣行悖逆竄伏
塞外擾虐我臣服之喀爾喀屢頒
諭旨怙終弗率蠢兹頑梗難以仁綏
皇上誕布天威聲討有罪遂
親統六師從中路撲𠞰而以費揚古為撫遠大將軍由
西路刻期並進一切調遣機宜悉經
宸斷維時廷臣惕然震悚交章請留而
聖意但在除殘謂非躬蒞行間不能相機從事且
皇太子篤孝性成久習機務在京政事付託料理自
無不協於是昭告
天
地
宗廟
社稷禡牙軷路諏日遄征自二月出師以來
皇上屢申軍約法令詳明加意拊循訓勉周至偶遇道
路險隘或隂雪間作輙傳
諭愛護馬匹並遣大臣侍衞協督車輓復頻祀山川
風雨之神以迓天和百靈默相無不立應而又
日御一餐以與士卒共甘苦給衣甲廐馬以為
士卒壯折衝頒賚牲畜均饗將士更時撤
御饌令會食以示優勞其外藩諸部王汗貝勒貝子
公台吉等先後會師來朝者
皇上恩禮褒加錫予尤渥至于邊塞行師每憂乏水蒙
皇上周覽井泉親視疏鑿因有靈源湓涌之異師徒百
萬無不利濟又餽饟道遠自古為難仰厪
宵旰焦勞多方籌畫趣令所轉之粟陸續達於師中
而軍食不匱以此連營軍旅士馬飽騰罔不踴
躍前驅爭欲滅兇頑而後朝食者矣若夫營伍
之遠近進止之疾徐刁斗之嚴明皆一一稟自
睿裁而斥堠哨望尤軍中所重每煩
聖駕親行巡察故軍士倍加謹毖焉初大軍之分幟而
行也
皇上常御旌門令諸將士乘騎徐進以次簡閱於時烝
徒之銳駞馬之蕃外藩君長環立侍觀者咸歎
為軍容極盛迨五月初一日師出拖陵有諜者
言噶爾丹近在克魯倫河之地
上迺大喜遂令八旗官兵及火器漢軍綠旗諸營並蒙
古兵畢會申命策勵以鼓士氣分賜諸王駝馬
及將領衣服隨酌定營制指示陣法悉教以前
後左右步伐止齊之宜變化不窮動合經緯自
是師行之際諸軍萃集我武益張甲胄旗旄彌
滿山谷而按列就伍無有越次仁義節制之師
所向無敵豈區區小醜所足當一擊哉噶爾丹
自去歲潛入巴顔烏闌彼自以為窮荒朔漠之
區天兵道阻不能驟至即使興師遣將亦必俟
夏秋之交而
九重至尊遠臨大漠尤所不敢預料而戀水草以住
牧假食息以遷延及我兵進逼克魯倫河噶爾
丹忽見
天子躬統貔貅行已壓境而將軍費揚古偕舒恕孫思
克等又祗遵
廟算以五月初三日統西路大兵依期抵土喇河斷
絶歸路乃相對愕眙謂
王師殆自天而降耶師衆如此何以能猝至無水之
地也遂倉皇而遁初八日
皇上親統大軍追𠞰噶爾丹
聖駕前行每見高山深谷輙遣哨搜捕逃匿之賊往輙
就擒其奉遣者遵
上指示則獲利違即失事衆皆驚異是時諸將士無不
銳意俘馘而
聖心如天好生猶以抗命者唯噶爾丹一人其餘脅從
皆吾赤子不忍盡殱之於鋒鏑之下
特頒勅旨示以誠信諭以歸降且宥所擒厄魯特人
賜之蟒服令隨使臣偕往而噶爾丹昏迷惶惑
惟圖倖脱竟踉蹌棄輜重遁走巴顔烏闌初九
日
皇上命留步兵大礮於後
躬率先鋒兵前進追至克勒河朔沿途見賊遺棄之物
無算所謂狼奔鼠竄惟恐偷生之不速矣十一
日
上命約減器物留於克勒河朔十二日
親統大軍追至拖諾山地方賊盡棄帳房盔甲刀鎗器
械及老弱人口於道乘夜遁走訊之俘獲之人
具言噶爾丹無晝無夜遁走者已三日今當過
巴顔烏闌於時
車駕親行追寇閱五日
駐蹕拖諾
諭曰噶爾丹盡棄輜重宵遁求脱計西路大兵亦將
抵巴顔烏闌則噶爾丹遁無所之矣但兩路大兵
會師一路需糧甚多關係緊要輓運之米現在稽
遲今宜酌遣精銳追𠞰朕親率大軍回而迎糧經
畫兩路兵食乃
命馬思喀為平北大將軍授以精兵往追之諒噶爾
丹必被擒就死但恐兵丁乏糧
上乃於十三日班師十四日大將軍果以軍糧事馳奏
與
聖慮所至毫髮無爽噶爾丹因
大駕統兵急追西向遁走北至昭莫多適與西路大軍
相遇大將軍伯費揚古等隨布陣奮勇力戰大
敗賊衆追殺三十餘里陣斬二千餘人生擒百
許人獲婦子駝馬牛羊器械甚多餘黨皆潰噶
爾丹辜恩負德自取滅亡逆天者天必誅之此
之謂矣
皇上於用兵之初即分遣西路大兵遏賊歸路至是而
其效始明見焉在昔殷高宗之伐鬼方三年乃
克周宣王之伐玁狁千里旋師然皆命將徂征
猶且傳為盛事我
皇上六龍時邁直涖漠北從萬難進兵之地冞入其阻
計程約三千餘里為時僅八十日而絶塞寇氛
悉行掃蕩何成功之速也從來蒙古鳥集獸散
靡有定居倏去倏來蹤跡飄忽故𠞰滅最難今
合諸道之兵環至夾攻一舉而盡殱之
皇上料敵之奇如指掌用兵之道如神明隨征滿漢蒙
古諸王大臣等咸以為
聖武天授非人力所及自此沙漠永清邊圉孔固駿烈
之奮揚聲靈之赫濯信為史册之所稀聞詩書
之所罕載而漢於匈奴唐於突厥非所論矣(臣)
等幸叨扈從欣聽凱歌自媿弇陋不能形容盛
美欽惟
皇上勤一身以綏輯烝民勞一時以貽安奕禩惟
聖人之至仁乃能定大業
聖人之至斷乃能建膚功勲邁百王光垂千古伏冀遠
布捷音宣示中外以上答
宗社之靈下慰四海臣民之望其告祭及頒
詔事宜俟
聖駕還京所司具儀題請臣等特此先奏微忱不勝懽
躍忭舞之至奏入
上曰朕為中外生民之主綏輯海㝢愛養元元惟以率
土乂安為念厄魯特噶爾丹擾亂邊塞心懷狡謀
逆天虐民不容不行𠞰滅朕親率大軍遠出塞外
聲討有罪噶爾丹聞風遁走希圖倖脱適與西路
大兵相遇大將軍費揚古等奮勇力戰大敗賊衆
擒斬無算盡獲其人口牲畜從此邊境寧謐不煩
遠事征討四海蒼生可共享昇平之福朕心深切
喜悦覽王等奏知道了應行事宜所司詳察典例
具奏諸王大臣文武官員進
賀表出
諸王子在幔城内諸王及文武大小官員外藩諸汗
王台吉在幔城外三跪九叩頭行
慶賀禮
皇太子奏言為
天威遠震窮寇潰亡仰申慶賀事(臣)竊惟噶爾丹逆天
悖誓忘其死亡棲於邊塞侵掠喀爾喀等部
皇父奠安生民廓清疆宇不惜勞苦親統大兵深入敵
地運籌
聖算布昭
天威
躬先將士統率前進奮揚我武跋涉徂征噶爾丹委棄
輜重狼狽潰逃其所屬之人來歸者甚衆(臣)聞
之不勝欣喜即傳集文武羣臣宣布捷音大小
人員聞知之頃罔不懽忭此皆
皇父一人獨斷籌畫周至調度精詳噶爾丹何能出
皇父謀略之中乎今
神威遠播其所屬之人皆已流散噶爾丹必然就擒邊
疆安定(臣)但願速見
天顔不勝依戀謹請
皇父萬安奉
旨朕于六月初十前可以至京
臣謹按古來出塞征蒙古者徒縻糧餉疲士
馬有驅逐之名未嘗有誅𠞰之實我
皇上天亶至聖度敵之情偽燎若指掌鑒事之始終炳
如懸鏡謂狡寇一日不除則生民一日不安
爰
躬統六軍進𠞰噶爾丹而滿漢大小臣工請罷
親征遣將出師者甚衆蒙
頒發諭旨示以烏闌布通前事不能已于
親行之故後羣臣復謂二月方寒邊外冰雪未消請展
期至三四月
上念行師之道以速為貴不允所請至中途喀倫地方
諸臣又以噶爾丹聲息杳然斷已遠遁大兵
可不煩深入而
聖意益堅嚴飭諸臣刻期前進至獲噶爾丹實音諸臣
又謂當陳兵前列
御駕居中而行
皇上神武天授
躬先八旗前鋒窮追五日噶爾丹窘迫已極狼狽西竄
而
皇上豫遣西路之兵適與相遇大敗之于昭莫多之地
軍鋒一接立就滅亡倘果如衆請非
上親涖軍中又或展期啟行稍有濡滯則噶爾丹得以
早覺遠遁無蹤何能七旬之中滅一大國百
日以内奏凱旋都乎從此邊塞鞏固中外永
寧國家享萬載無疆之福皆
一人躬親勞苦之所致也
皇上非常偉績誠與天地同不朽矣
命收捕陜西邊塞内外噶爾丹種類
上諭内大臣索額圖大學士伊桑阿曰朕率大兵至克
魯倫河噶爾丹一聞風聲抛棄子女帳房鍋釡等
物乘夜奔竄於五月十三日西路大將軍率大兵
至特勒爾濟地方遇噶爾丹潰遁與之交戰厄魯
特賊衆大潰斬殺甚多其餘逃散者陸續投順厄
魯特噶爾丹止帶三十餘人逃竄而去應作速移
文陜西總督巡撫提督總兵官等將邊外邊内之
多巴西喇固爾等處凡有噶爾丹所屬之人俱即
行收取尚書圖納習知地勢著馳驛迅速赴陜西
會同總督巡撫提督總兵官等料理此事若非噶
爾丹之人勿悞收取將此即作速知會
命檄青海諸台吉捕噶爾丹及其餘黨
諭領侍衞内大臣索額圖大學士伊桑阿曰噶爾丹
先於烏闌布通地方敗潰之時首頂威靈佛云乃
鬼魅引我來進皇上喀倫不然我豈敢擅入此後
不但扎薩克蒙古之在喀倫以内者即歸附皇上
之喀爾喀若騷擾一人此威靈佛即誅戮我因有
此盟誓朕停止大兵追𠞰使其生還噶爾丹之兇
逆仍不悛改去年至克魯倫地方又侵掠歸順之
喀爾喀納木渣爾拖音朕用是震怒今年調遣各
路大兵朕躬統六師欲親行𠞰滅至克魯倫河厄
魯特噶爾丹一聞聲息抛棄子女帳房鍋釡等物
乘夜而逃西路大將軍伯費揚古率領大兵至特
勒爾濟地方遇噶爾丹敗走戮力交戰厄魯特賊
寇大潰斬殺甚多子女駝馬牛羊等物盡行俘獲
其餘逃散者陸續來降厄魯特噶爾丹止帶三十
餘人逃竄想噶爾丹冀免誅戮遁逃西去亦未可
知應着理藩院遣才能官一員併筆帖式前往知
會青海地方台吉等着傳諭伊等所屬可通西路
地方居住人等知悉各相防備偵探信息若遇厄
魯特噶爾丹即行拿送或既遇而不拿獲或既經
拿獲不行遣送明知故釋此後即永以賊論再將
呼戶訥爾地方現在居住噶爾丹所屬人等著盡
行拿送將此情節令理藩院譯蒙古字迅速馳驛
往送青海地方
命諸蒙古兵各歸本部侍郎安布禄奏曰昔議叙喀
爾喀貝子盆蘇克之事奉
旨俟至克魯倫後再奏今貝子盆楚克出征未回應
俟到京時再議奉
旨在後喀爾喀蒙古兵俱令散歸各家至秋月赴京
叙功之時一併具奏
上諭皇太子曰侍讀學士喇西引丹巴哈什哈於十七
日到朕素識其面非下流無知識之人令喚入賜
坐問之其應對言語真實明爽云噶爾丹素有謀
為亦得人心每悔深入烏闌布通輕易交戰近思
於克魯倫土喇諸處將喀爾喀及内地蒙古用計
煽惑令之首尾不相自顧彼時希圖大舉滿洲聞
知必然出師師少則與之戰師衆則委地而退待
滿洲既旋復躡襲其後如此不數年自然財賦耗
絶必致疲弊是以畜謀而來也伊心志本侈今不
意聖躬親統如許大兵度人所難行之瀚海俄頃
而至厄魯特之衆窺見軍威莫不喪膽於初七日
早即行潰遁晝夜奔馳棄其生計因追兵緊尾其
後狼狽流離又於十四日在特勒爾濟地方突遇
西路大兵時厄魯特兵五千有餘鳥鎗不及二千
自克魯倫巴顔烏闌以上極其亢旱莖草全無五
晝夜倉皇敗走於無草之地沿途委頓隨去者少
曾見西路之兵先據高阜我厄魯特據一小坡徒
步拒敵天朝大兵亦徒步與戰火器齊發整肅從
容相逼而進其前有舉棍者有將紅圓之物遮蔽
其身者漸戰漸近至十步内箭來如雨先從噶爾
丹所領之隊敗遁次則丹濟喇丹津温布亦遁阿
喇卜灘一隊尚相拒未動於是滿洲騎兵將厄魯
特大營圍繞其婦人稚子及馬駝俘獲甚多牛二
萬頭羊四萬隻又見阿奴喀屯為鳥鎗所中而死
戴巴免爾寨桑中砲連貫四人而死波羅特和卓
中箭而死後復短兵前接更有一隊所持非鎗非
刀衝突直入所向之處人皆披靡斃者無算思我
主背其誓言獲罪聖主天實厭之至於此極我等
素行殺戮離拆人之妻子今孽歸已身輾轉思維
愛惜性命故背我主而圖倖免殺戮存畱皆出聖
恩又以滿兵如何問之云我等會於烏闌布通時
即已畏懾今來此克魯倫土喇我厄魯特傾國之
人皆豫知滅亡惟噶爾丹一人以為不然猶妄言
有成此乃天之定數彼不自知其然而然矣昔噶
爾丹征討諸國時所向咸剋如滿洲兵者實無敵
于天下我厄魯特如何抵當適自取覆亡也又問
噶爾丹得脱乎可擒獲乎對云聞噶爾丹僅率四
五十人而走擾亂中未經目覩然雖得脱無以資
生殆困餓以死耳書此正欲遣發十八日中副都
統阿南達賫至平滅厄魯特奏章遂一併附往其
陸續投誠之厄魯特二千有餘亦全獲其妻子牲
畜𠞰滅厄魯特之事畢矣將此情節於
皇太后前奏聞宫中咸令知之滿大學士尚書及内廷侍
衞大臣亦令知悉朕已率衆望
天申謝諸王大臣亦行慶賀特諭
甲戌
命皇長子畱駐中拖陵料理兩路大兵粮餉諸務
上諭皇長子曰大兵人口逐隊回師爾可於此地酌給
糧食至于成龍處著于成龍撥與到京口糧使之
前往
命以騎給徒行人衆收養遺畱僕從
上諭皇長子曰大軍之行兵丁内或有一二無馬步行
者亦未可知有于成龍牲口可取使乘用我兵甚
衆内有不能携帶僕從棄之而去者交于成龍給
之飯食用其力使挽車看馬帶至家中交還原主
大兵還家兵丁棄其盔甲器械什物亦未可知倘
有不能帶回者有米完空車令裝載車上帶回
諭八旗諸臣回師禁令
上諭皇長子曰著諭八旗大臣爾等皆朕簡用之人今
噶爾丹不能抗威聞風而遁諸大臣雖不得與戰
惟約束官兵不擾沿途居民不飲酒不妄行搶奪
善飼馬畜就水草小心牧放不盗刈田禾以飼牲
畜不踐踏田禾不遺一人一騎全使到家此即汝
等之所以效力也如肆行搶奪遺畱人馬事發斷
不輕恕
命安插厄魯特降人於邊外
上諭皇長子曰天時炎熱應令厄魯特降人暫居張家
口外俟丹巴哈什哈等家口到後酌給牛羊鍋帳
等物到張家口後恐糗糧有悞可自于成龍取銀
五百兩交侍郎西喇小心照管暫令居張家口外
候旨
撤僧古爾塔爾吉爾濟地方哨卒先是以僧古爾塔
爾吉爾濟處恐有寇警
上遣侍衞十五人護軍三十人赴明珠所以探聲息至
是
上謂大將軍費揚古既已擊敗噶爾丹無庸哨探矣若
畱伊等徒縻糧食耳著檄明珠酌畱數人其餘遣
回明珠隨奏畱新滿洲十五人其餘侍衞護軍俱
遣回明珠報按察使劉暟運米五百石麵七千
觔于五月十七日十八日陸續到克勒河朔隨
給駝馬助運交侍郎阿爾拜同劉暟于十八日
起行解赴大軍都司丁延祥運米五百一十九
石以馬駝往迎自五月十九日起陸續到克勒
河朔又原任知府于漢翔等運米八百石亦以
駝馬䭾運到克勒河朔交理藩院馬爾漢押同
起行解赴大軍
駕至察罕布喇克
命檄催于成龍䟎運
上諭行兵部曰大軍運糧事務關係甚要因于成龍才
能可用選出專令督理大軍運糧事務凡所題請
無不允行初在京與于成龍面議時議定八十日
以内用兵丁自備之糧不用伊所運之米八十日
期滿即用伊所運之米著伊運米至土喇地方為
土喇以北進𠞰之需後將兵丁自備八十日口糧
内又減畱二十日口糧之時伊曾奏云兵丁自備
口糧原議至八十日期滿方用臣所運米今兵丁
各減畱二十日口糧只餘六十日口糧至食完即
用臣所運米車輛必不能至朕即命駱駝首領郝
尚圖等將減畱二十日口糧照數分載運至補給
兵丁今八十日已滿克魯倫去京一千九百里原
議糧車日行三十里以今計之已經行過八十日
矣若日行三十里應過克魯倫且至土喇今于成
龍等糧米不但未運至土喇雖克魯倫亦未有顆
粒運到以此觀之一日只行十里或十五里而已
噶爾丹一聞朕親征信息從克魯倫河逆流遁去
朕率大兵窮追五日再欲前往追𠞰因糧運未至
朕不得已率領大兵而回其西路糧運全然遲悞
土喇地方亦未曾運到顆粒西路大兵遇厄魯特
噶爾丹大敗之盡獲其子女牛羊等物猶幸克濟
若不將噶爾丹大敗與彼相持則將奈何悞事非
輕現今西路大兵因糧米匱乏皆由中路而來厄
魯特歸降之二千餘人其子女人口甚多已經著
于成龍作速運米七千石前來伊止將米一千餘
石著劉暟宋大業運過拖陵地方餘米全然未到
今已行八十餘里糧車尚未見一輛詢及沿途倒
斃牲口皆云係運糧馬騾觀其所駐扎地方皆不
按驛站擇有水草之處俱於無水之地妄行駐扎
不但兵丁雖伊等運糧人夫量亦缺乏因糧米不
能多到朕營官兵止給七日口糧俟䟎行至喀倫
地方將米補給况伊等運糧大臣官員無一人先
到即漢官宋大業亦未令滿洲官員同行使其獨
運米前來兩路大軍糧務關係甚屬重大著作速
移文于成龍文到即將糧餉迅速運來毋悞軍需
若仍遲延將糧米不行速運則于成龍等於遲悞
軍需之中又加遲悞矣
乙亥
駕至西巴爾台黑龍江將軍薩布素等報到索岳爾濟
山請停收生巴爾虎薩布素等咨行兵部曰三
月十六日奉
旨著盛京烏喇兵照將軍薩布素所奏前來駐扎薩
布素領伊所屬一千五百名兵帶三月行糧於四
月初旬起程向克魯倫而來若遇生巴爾虎等可
即收取欽此我兵於五月初四日自喀爾喀河和
洛思台地方起程本月初九日至索岳爾濟山
後五十里之噶爾達蘇台河因興安地方之北
應加防備於是相視水草在噶爾達蘇台喀爾
布爾勒木布爾根等處屯兵其
盛京烏喇之兵遣人先來報云十二十三日可到俟
衆兵齊集之後遣人至索岳爾濟山吳爾揮地
方探候大軍信息倘有厄魯特警報出兵之際
宜暫停收取巴爾虎俟事畢回時將巴爾虎收
取或抗拒或逃遁酌量施行乞大部一併議定
報
聞
丙子
駕至席喇布里圖畱牧喀倫蒙古王等行
慶賀禮畱牧喀倫之阿覇垓王吳爾占噶喇布達馬
林渣卜蒿齊忒王達爾馬幾禮第雅木披爾阿
霸哈納爾貝勒卜昭貝子額林辰達席協理吳
爾占噶喇布王旗分事務貝子車林敦多布協
理旗分事務台吉德木楚克等來迎
聖駕慶
賀𠞰滅噶爾丹在
行宮前三跪九叩頭禮畢傳
上諭曰爾等意中曾料朕此行所乘之馬可直抵克魯
倫立奏大功而還如是之速乎其直陳之朕尊為
天子富有四海在京時飲食宴樂無不備具皆爾
等所共知此番出征朕日食一餐羊肉以外並無
猪鵝等物夙興夜寐櫛風塵而沐雨雪每至一處
朕皆步行及聞噶爾丹確信朕親率前鋒窮追凡
此特欲速滅兇寇使爾等衆扎薩克得安生之故
耳今噶爾丹已滅喜奏膚功不但爾等此後永無
侵擾之虞得享昇平之樂朕亦不復為爾憂勞矣
王吳爾占噶喇布等跪奏云
聖主垂問(臣)等安敢隠昧我等蒙古地方三四月間草
不萌生牲畜饑瘦
皇上念我外藩蒙古不辭勞苦七十日之内於無水草
之地行三千里立滅一大國所乘馬匹騰驤而
回誠世所罕有之奇事乃
天佛特相祐助耳噶爾丹為人兇惡侵掠我外藩蒙古
任意縱横未有敢與抗敵者今我
皇上加以天威霆擊電掃不但我等蒙古世享太平之
福萬邦之人聞
皇上聖德神功若此誰不傾心歸服傳
諭曰此番出兵各旗蒙古王貝勒台吉等於引路探
信牧馬掘井諸事甚為效力凡差遣處隨所指使
無不應機各當誠屬可嘉朕必使各得生計重行
賞賚至於喀爾喀等此番亦甚效力朕先以喀倫
之内視為一家今土喇克魯倫以内皆為一家矣
吳爾占噶喇布等叩頭奏云(臣)等受
皇恩深厚於軍國之事自當效力今
皇上又沛
綸音如此軫念(臣)等更有何言但願仰托
皇上洪福優游樂業子孫世世效犬馬之勞而已
皇太子奏至言五月十九日接到
諭旨進
皇太后覽奉
皇太后旨前所遣書來知噶爾丹聞大兵聲息殺其妻子
棄其生計逃遁予心已即欣喜今更悉如
皇帝籌畫果與費揚古兵遇先戰一次擊敗之再戰大
敗之予聞不勝欣喜
皇帝之威福
天地
祖宗皆同眷佑所到成功奏凱而還予惟叩謝
天地神祗中心悦豫並問
皇帝安好又奉
諭旨宣示宮中訖又奏言(臣)奉
皇父旨留居京師伏念
皇父俯為生民勤勞
聖體殫竭心思馳驅跋涉深入喀倫以外無水瀚海北
邊之地(臣)晝夜憂念於心前聞近克魯倫寇所
居處
天威所至賊聞風遠遁今又於五月十九日捧接
皇父頒到諭旨聞大將軍伯費揚古兵至殄除賊衆喜
音(臣)不勝懽慶謹拜
天以謝此皆
皇父預料逆賊决策破滅籌畫素定分路遣發大兵調
度期會盡善之所致也黎庶得以安息皆
皇父念切國家民生感通
上天之故即傳集文武羣臣宣示捷音咸令聞知(臣)奏請
往迎
皇父候
諭旨一到即便起程急欲瞻仰
天顔以抒誠懇之念孺子依戀之心為此謹先稽首申
賀奏至得
旨用兵事務京師喜聞捷音故接連馳報今武功告
成惟迅速還京此外更無多語也
上諭皇太子曰遣中使之後德木楚克台吉於二十一
日到云十八日曾見兩處將軍會合賊於伯費揚
古軍中投順者回子之阿卜都什汗厄魯特之車
林渣卜台吉巴兔爾台吉顧魯默爾根台吉韓度
台吉梅寨桑馬木顧英寨桑厄林辰哈什哈顧英
寨桑畢車七大喇嘛畢西勒爾兔綽爾濟被大兵
𠞰殺之後來降之厄魯特云丹濟喇於交兵時未
動師敗自刎阿喇卜灘兩處著傷未見脱出曾見
其所乘之馬殆亦死矣吳爾占渣布死于陣前噶
爾丹所率約十人奔僧枯爾上流前往噶爾丹有
言今已矣難以存留惟前往不拘何地饑餓以死
而已如此怨咎而行此番被殺與投順者朕皆素
知為噶爾丹信用之人今已殆盡但伊喇古克三
庫圖克圖丹津三人未知消息投順于費揚古之
人二千有餘投順馬思喀之人五百有餘將軍等
遣人四面覓其蹤跡脱去無多擊賊之地我兵常
隻身獨行檢尋賊物有廓然蕩平景狀朕曾遣侍
衞馬五往觀俟回日明白詢問再諭朕恐汝等懸
念故屢示之將此情形于
皇太后前奏聞
丁丑
駕至烏喇爾幾地方駐蹕
命留米于西喇布里圖
上諭行兵部曰同知韋國佐所運米一百石著留於西
喇布里圖驛俟大兵到時散給兵丁
諭曰給米之事關係甚要前途無一大臣遣人至于
成龍處令乘自用之馬速來
命查收達賴喇嘛交通噶爾丹書札
上諭内大臣索額圖大學士伊桑阿曰令行文大將軍
費揚古馬思喀等著徧諭我兵及扎薩克蒙古喀
爾喀沙木巴王等王貝勒貝子所屬人並投誠厄
魯特等將達賴喇嘛班禪庫圖克圖第巴交通噶
爾丹之文或唐古特字或蒙古字俱查明收取交
一曉事賢能官作速馳驛送至御營事件不可遺
漏
戊寅
上駐蹕蘇德圖戶部奏請撥給現在
御營人口七日米糧奉
旨交與于成龍著大學士伊桑阿看給
命沿途休養士馬
上諭行兵部曰自喀喇芒鼐以前其草甚茂著諭後營
大臣疲乏馬匹不可遺棄須從容調養務令前到
步行僕從亦必加意撫恤勿遺一人前令步行僕
從所到驛站即與飯食曾經給發米糧今朕回鑾
途遇步行僕從人等問之驛站並不給飯著傳諭
各驛站自此以後若遇步行僕從務與飯食酌量
給米遣發至交與疲乏馬匹必揀水草佳處牧放
回時交還本主留皇長子於大兵後沿路稽察如
有違悞不遵者察出定行正法决不寬恕
命于成龍李鈵喀拜分駐三處供應大軍糧餉
上諭議政大臣等曰給散在後二路大兵米糧關係緊
急著于成龍李鈵喀拜三人於拖陵駐一人蘇德
圖駐一人拖陵蘇德圖之間駐一人應付大兵米
糧除已過拖陵之米不議外其纔到拖陵之米著
暫留拖陵前路若有取用候明珠移文運往其已
出喀倫未至拖陵之米免運至拖陵隨所到之地
即行留貯已有明旨諭皇長子及内大臣明珠矣
其未出喀倫之米亦免前來隨處留貯俟大兵回
時沿途應付此應付米糧之事亦已明諭皇長子
及内大臣明珠其已出喀倫未出喀倫之米除應
給大兵外所餘米糧運至一緊要處或賑濟窮蒙
古或别有取用再行定奪爾等會議具奏隨議
上諭已極周詳俱應欽奉而行其左都御史于成龍侍
郎李鈵左通政喀拜俟奉
旨派定各駐一處之後再移文
皇長子併内大臣明珠得
旨著于成龍住拖陵李鈵住拖陵蘇德圖之間喀拜
住蘇德圖
己卯
駕至科圖
命安郡王馬爾渾暫駐喀倫愛必罕西喇穆冷地方
上諭内大臣索額圖等曰駐扎歸化城安郡王馬爾渾
等著往艾巴哈西喇穆倫之喀倫於大兵進喀倫
之前暫行駐扎如有厄魯特潰散逃竄來投降者
令其收取安郡王等無兵如有用兵處可酌調附
近蒙古兵如無用處不必調遣
命加恩喀爾喀從征諸部長
上諭理藩院曰此番出師喀爾喀之扎薩克等隨朕前
來一無俘獲而服役甚勞著賞車陳汗銀一千兩
緞十疋若彼已歸可即使人送往其餘扎薩克等
各賞銀三百兩内扎薩克貝子盆楚克著傳旨諭
云爾此番甚著勞績俟至京之日議定應封爾何
爵即遣人賫勅印往封又協理旗下事務人員著
各賞銀一百兩將此交明尚書庫勒納又喀爾喀
公車木楚克納木渣爾旗下鄉導齊旺言我喀
爾喀遭亂之時(臣)妻與妹俱被厄魯特阿拉布
灘等擄去今既大破厄魯特奪其子女設或尚
存伏乞
聖恩給(臣)完聚為是叩
閽
上諭侍郎安布禄曰鄉導齊旺此番頗有勞績著理藩
院移文大將軍伯費揚古若齊旺之妻與妹尚在
著察出給與完聚
庚辰
上於塔爾奇喇
賜留牧阿覇垓王吳爾占噶喇布達馬林渣卜蒿齊
忒王達爾馬幾禮地雅木披爾阿覇哈納爾貝
勒卜昭貝子額林辰達席等宴
賞王貝勒貝子銀各三百兩台吉等銀各一百兩原
封喀爾喀扎薩克貝子伊爾登濟濃達禮等喀
爾喀台吉之妻等皆衣蟒服喀爾喀男婦扶老
携幼以及孺子齊集
行宮東門匍伏稽首跪奏曰噶爾丹乃我軰大仇恃
其強悍虔劉我軰已至極矣今不意噶爾丹亦
有喪亡之日也
皇上從天而降滅此兇寇救我喀爾喀通國之患實非
常之舉我軰今已得報之矣請謝
皇上再造之恩傳
諭曰朕君臨天下統御萬邦本無分於内外即海隅
荒陬皆吾赤子一體眷念厄魯特噶爾丹逆天肆
虐恃強陵弱擄掠喀爾喀等國故朕不辭勞瘁親
統大兵征伐𠞰滅今厄魯特之禍靖則朔方永清
矣汝七旗喀爾喀自今以後各自樂業圖報國恩
以副朕家視天下之至意原封貝子伊爾登濟濃
達禮等稽首跪奏曰(臣)等先為噶爾丹所敗窮
迫已甚特投
聖上而來
聖上將我軰容納恩養後噶爾丹又侵據我土地肆行
擄掠蒙
上恩恤令我軰移居喀倫之内今又𠞰滅噶爾丹以紓
我軰之大患自今以後我軰子孫世世得安生
業者皆我
皇上之殊恩譬人賴天之覆恃日之光以生
皇上即我軰之天日也但祝
聖壽萬年與天日同悠久耳又我軰衆人數百里拮据
而來祈得仰瞻
天顔再四叩懇奏入
上命以次引入幔城進見衆皆叩頭呼萬歲
皇上隨宣訓諭均賜茶出復遣掌膳章京莫洛渾等
賜宴仍
賞銀幣衣服有差又阿覇垓王卓禮克圖母妃王吳
爾占噶喇布母妃各
賜衣一襲及銀幣自是以後至獨石口皆依此例每
日汗王貝勒台吉等來
行宮外行慶
賀朝謁禮者甚衆坐立之處至不能容蒙古有名喇
嘛及王貝勒福金等男婦挈羣而來者如歸市
無論貴賤悉出誠心貢獻駝馬牛羊不可數計
駕行時男婦老幼羣集拜跪路傍合掌稽首絡繹不絶
附近衆扎薩克及牧場蒙古率妻子迎獻酒漿
酥酪者沿途環擁
上有時下馬令衆
皇子文武大臣侍衞侍坐取蒙古等所獻分頒飲啜
凡執事以及僕從均得沾渥蒙古來迎男婦以
及稚子皆令環坐
賜以酒脯歡聲動地謳歌遍野
命獨石口内五站豫備香薷湯
上諭行兵部曰獨石口内五站每站各煎香薷湯豫備
以酌飲凱旋軍士時方五月下旬盛暑之際
車駕所至或隔宵降雨或日間隂雲輕翳氛埃不起
凉爽襲人直抵京城類皆如此
命皇長子回京師
上諭行兵部曰皇長子令回京其散給軍糧事務交明
珠于成龍可也
壬午
上駐蹕蘇勒圖喀爾喀折卜尊丹巴庫圖克圖土謝圖
汗西地西里貝勒同衆台吉至慶賀𠞰滅噶爾
丹因請謝
恩
上召入行宮内見之土謝圖汗率西地西里等叩頭
上曰爾年已老不必叩頭命扶起土謝圖汗跪而固請
曰噶爾丹係(臣)大仇事皆由(臣)而起(臣)已年老
欲見噶爾丹之殱滅度必不能念已絶矣今得
目覩夢寐中亦不料及此(臣)死亦無憾矣伏惟
皇上不自惜勞苦軫念衆喀爾喀等遭罹患難將狡惡
兇賊噶爾丹立行𠞰滅如此
洪恩大德衰朽殘軀敢不叩謝奏畢叩頭不已
上命御前大臣扶起賜坐土謝圖汗復跪奏云(臣)之隨
往出征人等言
皇上夙興夜寐日食一餐一應大小事務俱出
睿裁焦勞至極此舉特為七旗扎薩克喀爾喀驅除
災害使得永享安樂(臣)今年老不能效犬馬之
勞惟教(臣)子孫世戴
洪恩以圖報效(臣)喀爾喀等國雖滅較之噶爾丹之
滅尚覺榮幸曩(臣)等七旗扎薩克喀爾喀雖為
噶爾丹所破(臣)等尚識時勢將妻子及所屬人
等保護來歸
皇上蒙我
皇上廣如天之仁即納(臣)等仍復舊封享受
皇恩如此顯耀今噶爾丹悖天縱惡
天威甫臨其國立亡妻子被戮不能保護一應奴僕牲
口盡為俘獲雖帶數十騎隻身鼠竄終不能脱
死且無葬身之地矣(臣)較之噶爾丹相去懸絶
奏畢傷感淚下
上温旨安慰之折卜尊丹巴庫圖克圖俯身合掌奏云
我係出家人以殺生為戒不敢行慶
賀禮但驅除兇暴以安衆生者乃佛經之所崇重
皇上欲使宇宙羣生各得其所
親歴諸般勞苦立奏絶世膚功我喇嘛不勝驚異自此
以後惟願
皇上萬壽無疆日於佛前誦經祝禱而已
癸未
駕至察罕諾爾撫遠大將軍伯費揚古平北大將軍馬
思喀等奏至疏曰五月二十一日副都統阿南
達至傳
諭曰西路糧餉未到軍前朕深切軫念如之何則可
爾兩大將軍會議欽此(臣)等查西路大兵五月十
三日於昭莫多地方仗
聖主神威大敗噶爾丹後撥給察哈爾參領品級章京
塞音察克察哈爾兵一百名酌量派給官員遣
往翁金有零星結夥覓食散行之厄魯特亦未
可知遇時即行𠞰殺并令曉諭翁金看守米糧
之西安副都統西爾哈達與運糧侍郎王國昌
等又移文副都統西爾哈達侍郎王國昌等言
託
皇上洪福大敗噶爾丹或有零星逃散妄行竊盗者亦
未可知米糧關係甚要應加意防守嚴緊斥堠
若遇厄魯特人即行𠞰殺知會後又撥給察哈
爾參領阿木胡郎等察哈爾兵二百餘名酌量
派給官員令往迎米糧交戰地方山林之内或
有零星逃散厄魯特人亦未可知遇時即行𠞰
殺米糧到時防護向大兵前來本月二十一日
又遣喀爾喀昆都倫波碩克圖多羅郡王滾布
旗下色爾濟等十人照
上諭謄寫賫送齊思希忒克木齊克等處尋覓根敦代
青去矣我
皇上意圖萬全因西路糧米未到奉
諭極其周詳(臣)等議派出中路前鋒百名護軍百名
揀選西路前鋒護軍驍騎百名每旗派章京一
名每翼派夸蘭大一名正欲遣往(臣)費揚古所
遣往迎米糧駱駝及正卿辛保侍讀學士范承
烈總兵官毛來鳳郎中鄂奇等自備駱駝二十
九隻所載趕送大兵米糧於本月二十二日已
到其留於翁金之米正卿辛保等送往那拉特
地方運送之米既到此後並無可慮之處故停
止派遣兵丁為此謹具奏
聞
命示議政大臣
命賜土謝圖汗折卜尊丹巴庫圖克圖各銀一千兩
多羅貝勒西第什里銀三百兩
命賜土謝圖汗諸台吉妻女銀一千四百二十兩
命賞修道鑿井監牧人員先是
上諭侍郎安布祿等曰阿霸垓兩旗阿霸哈納爾兩旗
蒿齊忒兩旗内此番修路掘井牧馬之台吉官兵
等職名著照吳爾占噶喇布王所開翻譯奏覽至
是安布禄等奏言此次修路掘井牧馬之蒙古
台吉官員兵丁俱於所司之事盡心效力應欽
遵
上諭加
恩賞賜阿霸垓兩旗阿霸哈納爾兩旗蒿齊忒兩旗
以上六旗台吉一百四十三名舅舅子孫三名
應各賞銀五十兩都統三名副都統四名各賞
銀二十五兩參領四名長史三名各賞銀二十
兩一等護衞七名佐領三十八名各賞銀十五
兩護衞三十五名典儀三名達爾漢一名驍騎
校二十四名各賞銀十兩兵丁附丁共二千二
百零八人各賞銀五兩兵銀一萬九千九百六
十兩將于成龍帶來銀内動用現今六旗扎薩
克王貝勒貝子贊理旗下事務台吉等俱在此
處應交與伊等使賞各旗下台吉官兵等俾沾
皇上實惠奉
旨此次賞賫將蘇尼特兩旗亦入此數内再召尚書
班第著馳驛前來到時著照前議監視行賞其餘
銀兩不必隨朕帶往著留此處現有員外郎帖圖
一人在此再將部院才能官員派出一二人同帖
圖管理所留此處銀兩馬匹僕從人等等候大兵
于成龍所運之糧既無用處若使載回反勞牲口
人力留此備用似猶有益著將此即行會議隨議
上諭極其周詳俱應欽遵
諭旨行今應往召尚書班第將蘇尼特兩旗之修道
掘井坐塘台吉官兵數目查明照賞阿霸垓等
六旗例亦將于成龍賫來銀兩支賞之此賞八
旗人員之處交明尚書班第及扎薩克王台吉
等或賫回本處賞給或俱傳集於察罕諾爾地
方班第親同扎薩克等會同監賞著班第酌量
而行將于成龍賫來銀兩現在此處者即行賞
給餘銀即留貯此處俟尚書班第至時賞給阿
霸垓等八旗之修道掘井牧馬及坐塘之台吉
官兵其餘仍交于成龍原賫官員人等賫回京
城于成龍所運之米已過察罕諾爾者著撥給
後隊官兵餘俱令載回察罕諾爾地方其未至
察罕諾爾之米及和爾博以南驛站所留之米
亦交于成龍等俱運至察罕諾爾地方或酌量
收貯此收貯之米著于成龍等小心謹慎苫蓋
堅固勿使雨水浸濕以致霉爛察罕諾爾地方
去蘇尼特阿霸垓部落甚近量派此六旗官兵
著輪班看守此處所留人衆牲口銀米甚多今
祗有帖圖一人著再留隨征之給事中能泰李
沙會同料理將此所留人馬俟後隊兵至時各
交明本主尚書班第于成龍李鈵喀拜等至時
著同派官兵交明米石再回京城其取用所餘
銀米之數著尚書班第于成龍等奏明存案奏
入奉
旨依議
皇長子胤禔奏報撥給米糧事先是
上諭皇長子曰大兵糧餉若尚可支幾日將這一路糧
餉爾與明珠商議沿途節次存貯隨大兵所至地
方支給則車輛牲口俱得歇息兵餉亦不至有悞
至是
皇長子奏曰(臣)等自克勒和朔運往迎接大兵米一
千零十九石麵七千觔内除給過往迎西路運
留特勒爾濟地方米糧官兵外所餘米麵俱撥
給撫遠大將軍官兵矣今現到克勒和朔米二
千零二十四石五斗麵四百觔將此米除給平
北大將軍官兵一千石外餘米一千石麵四百
觔再給撫遠大將軍官兵兩路大兵既有此米
已可至拖陵地方現今拖陵有運到米三千一
百石零為此移文于成龍著沿路運糧夸蘭大
官員等將未到米糧接續於驛站處停止外又
遣郎中噶禮隨其所遇著於驛站處停止又奏
曰奉到
勅令(臣)回京謹將糧務交于成龍明珠(臣)身於二十
六日自拖陵起行矣報
聞
甲申
嚴飭擅用官馬
諭行兵部曰朕回軍以來於沿路沙岡處見于成龍
等所留挽車牲口盡皆肥壯至揀選帶往前去牲
口則疲瘦者多捐運贖罪人等將官馬䭾載伊等
私物以致糧餉顆粒亦不能依限至克魯倫此皆
由于成龍等留肥壯馬匹在後捐運贖罪者將肥
馬擅䭾私物遲悞官糧朕路遇捐納人等用肥壯
馬䭾載私物者痛惡之已將馬追取散給兵丁矣
將此移文知會于成龍
定凱還告
廟迎賀禮禮部奏言今
皇帝親統六師𠞰滅噶爾丹查
太宗皇帝往征朝鮮受降還師諸王大臣上表迎接進京
之日詣
堂子行三跪九叩頭禮又告祭
太廟又查明朝永樂年間上躬率師往征蒙古回京之日
遣官告祭天地宗廟陵寢承天門旗纛之神布
告天下陞奉天殿受臣工表賀今
皇帝大捷回鑾進京之日應自和碩親王以下有頂帶
官以上俱穿蟒袍補服過清河郊上跪迎排列
儀仗自土城至
堂子從軍不從軍諸王大臣皆隨
皇帝赴
堂子聽鳴贊傳呼行三跪九叩頭禮畢排列儀仗自
堂子至午門
皇帝回宮其獻表慶賀告祭宣布天下應行事宜俟
皇帝回宮之後逐一查明議奏
上命議政大臣集議隨議
皇帝親統六師謨略預定𠞰滅噶爾丹
功德甚大古無與倫應行典禮俱應如禮部所奏
上從之
上諭皇太子曰朕入喀倫見草長甚佳諸人之馬留在
喀倫者皆更肥壯衆蒙古云比數載以來不曾見
如此草長茂盛雨水調勻之年自今春牲畜肥壯
四種牲畜之孳息並無損傷此皆我聖主所賜福
慶惠及我等者又内扎薩克喀爾喀翁嫗及婦人
稚子迎於路次喜而言曰以我聖主之威福不惟
一噶爾丹即十噶爾丹大兵一至亦立刻破滅矣
今聖主建立大功奏凱而還我等來迎叩首從此
共樂太平又有老婦等言我等初以為聖主不在
富盛之地寳幄之中安居逸樂而當此寒苦之時
何為來我曹此等地方我等聞遠過瀚海前往克
魯倫河我等老朽之人不覺眼中流淚每日哭泣
意中思念我主為何深入如此荒遠悍惡之敵地
忽聞將噶爾丹𠞰滅奏凱而還方知我威武聖主
之來誠大慶幸也若非如此我等今生何以生活
皆觀欣忭喜謂胸懷得以開暢稽顙至於破裂笑
者哭者一時雜遝今正蒙古牲畜肥壯之時極為
殷阜較我師去時迥相懸絶比時未經遣聞今特
諭知可進
皇太后慈覽並使宮中知之
聖祖仁皇帝親征平定朔漠方略卷二十五
