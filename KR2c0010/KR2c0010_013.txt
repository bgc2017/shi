欽定四庫全書
聖祖仁皇帝親征平定朔漠方略卷十三
康熙三十二年二月丙子
命遷扎薩克圖汗之妻扎爾穆與其子完聚扎薩克
圖汗之妻扎爾穆疏言聞
聖上封(臣)妾之幼子爲親王不勝懽忭(臣)妾等爲西海
之厄魯特所掠欲歸
皇上既無騎乘亦無飲食又不知厄魯特放遣與否伏
望
皇上軫念使我母子完聚疏至
上曰商南多爾濟等今往西海可著攜扎薩克圖汗之
妻扎爾穆來與策旺扎卜完聚
丁丑
諭以大同鎮標兵殺虎口協鎮兵俱充騎兵
上諭兵部曰大同右衞駐扎大兵有事則大同總兵官
偕行其鎮標及殺虎口協鎮步兵俱當充爲騎兵
爾部其議之議曰大同鎮標步兵一千四百四十
四名殺虎口協鎮步兵八百名俱請改爲騎兵
需馬二千二百四十四匹應動支本省朋扣銀
兩令本鎮買給
上從之
辛巳
命喇嘛商南多爾濟等遷喀爾喀台吉阿海帶青班
第理藩院奏喀爾喀台吉阿海帶青班第呈稱
我於寅年隨察罕巴爾諾顔來貢請
安遭喀爾喀變亂妻子並爲厄魯特羅卜臧額林辰
憨都所掠欲歸
聖上力不能達故往西海之達頼巴圖爾所遂得領達
頼喇嘛之文來歸
皇上我妻子人民百有餘口皆在西海薩楚墨爾根台
吉所查台吉阿海帶青班第乃貝子寳貝親弟
應檄喇嘛商南多爾濟員外本什使之遷來若
本人有馬即令乘用如或不足令地方官扣數
給車
上從之
壬午發
勅諭策旺喇卜灘理藩院奏員外馬廸等中途爲噶
爾丹人所害策旺喇卜灘立遣沙克海喇圖來
奏殊爲可嘉應降
勅奬之
上可其奏賜策旺喇卜灘
勅曰朕綂御寰區撫綏萬國中外一體果能終始效
順則寵賚頻加爾策旺喇卜灘僻處窮荒立心誠
懇貢獻方物問安之使不絶於道是以屢遣達虎
馬廸等加爾恩賜馬廸等中途被害爾即遣使奏
聞朕深嘉之今全受爾所貢物因爾使沙克海喇
圖等歸賜爾以御用彩縀十端爾所密奏諸情事
朕已悉之矣
命查歸巴圖爾額爾克濟農離散人民巴圖爾額爾
克濟農以前因逃遁人民失散奏請查歸得
旨巴圖爾額爾克濟農失散之人可令所司查歸之
丁亥
封喀爾喀羅卜臧賽音台吉爲輔國公時羅卜臧賽
音台吉赴闕請
安
上曰羅卜臧賽音台吉舊係扎薩克可即封爲輔國公
戊子
命增撥官兵駐防甘肅
上諭大學士伊桑阿尚書馬齊等曰聞噶爾丹乏糧至
哈密覓食哈密逼近邊塞如不預防則乘虚有警
其時不及備矣今甘肅雖有滿洲綠旗兵其力尚
薄當於京城每佐領下撥護軍二名從邊外往至
寧夏赴提督孫思克處備之更撥陜西督標火器
兵二千騎兵一千亦遣往孫思克處備之爾等與
議政諸臣會同領侍衛内大臣索額圖郎坦副都
綂阿南達議奏議曰京城應撥每佐領下護軍二
名鎗手護軍四百名驍騎四百名前鋒四百名
由邊外至寧夏赴提督孫思克所駐防再檄陜
西總督佛倫選擇本標火器兵二千騎卒一千
擇賢能官領至孫思克所預備併檄孫思克整
飭本標官兵俱遵前
旨不時遠探如有機會勿致失悞奏入
上曰增兵甚善應如所議軍中大臣不必多也領侍衛
内大臣郎坦既嘗踏勘地方即授爲將軍遣行副
都綂阿南達曾經周行偵探亦應派出既發前鋒
則前鋒綂領碩鼐亦應派出其餘大臣官員皆朕
所簡授自酌量調用不得妄請從軍是軍發現備
之兵不可遲久限三月望内起行此地備兵亦關
緊要可即撥兵以補所發之缺尋授郎坦昭武將
軍印以將軍博濟孫思克爲參贊駐防右衛護
軍綂領伯四哥管轄護軍
己丑
遣使賫
勅往諭達頼喇嘛時達頼喇嘛疏至言彭素克格隆
達木奔爾囊素等賫到
恩賜不勝懽忭
上諭之意(臣)已明曉屢欲使喀爾喀厄魯特修好而生
靈合有災眚弗能和協濟隆庫圖克圖不克盡
力雖有小愆仍求
大君寬宥巴圖爾額爾克濟農倘許安插於西海可以
保無盗賊而教之遵行法度
皇上各項差員遇舊時駐牧之人忽生亂端皆難辨晰
伏祈
鑒宥蒙遣濟隆庫圖克圖於博碩克圖諭彼遵誓但
厄魯特大半附策旺喇卜灘雖諭以修好若厄
魯特不從而生亂端則西海大小土伯特力有
不支伏祈不棄
鑒而察之至打箭爐等處地方在漢人與土伯特之
間一如吳三桂時居住奉
皇上勅旨云土伯特行商者無用徒生亂耳其止之是
以土伯特照前例行漢人地方雖有不軌之事
如發蒙古前往恐不當
聖心是以未經遣發尼馬唐喇嘛呼必爾漢勒令起行
其餘似乎不願以上情事俱已口陳於彭素克
喇嘛乞仍前
頒賜温諭奏至
勅諭達頼喇嘛曰朕綂御宇内撫綏萬邦好惡不偏
凡出令行政務本公誠以爲懲勸爾喇嘛亦護持
佛法利濟生靈所勸所懲與朕同揆是以前者濟
隆庫圖克圖違旨僨事已發勅諭爾喇嘛知之今
爾喇嘛疏言濟隆庫圖克圖不能盡力雖有小愆
仍望大君寬宥向爲喀爾喀厄魯特之事爾喇嘛
節次遣使皆不能體爾喇嘛之意後又遣濟隆庫
圖克圖亦不體爾喇嘛之意反與噶爾丹偕行殺
掠喀爾喀入塞劫取牲畜所行兇悖以致厄魯特
喀爾喀殘破人多死亡凡奉使行人不悖旨而成
事則賞以勸之違旨而敗事則罸以懲之國家一
定之大法也如或不然則善人何以爲勸惡人何
以爲懲乎至巴圖爾額爾克濟農前以困窮而來
歸朕朕優恤之使居賀蘭山俾得其所乃忘朕豢
養之恩妄生猜貳四處奔竄今窮而復歸朕又宥
其前愆安插之矣並無欲得其利欲用其力之心
也今爾言巴圖爾額爾克濟農安插西海即可以
無盗賊亦可教之遵行法度爾喇嘛何不即撥人
夫乘便遷巴圖爾額爾克濟農種類盡至西海安
插之乎爾喇嘛疏又言皇上各項差員遇舊時駐
牧之人忽生亂端皆難辨晰伏乞鑒宥又言厄魯
特大半附策旺喇卜灘雖諭以修好若厄魯特不
從而生亂端則西海大小土伯特力有不支伏祈
不棄鑒而察之朕遣使於爾喇嘛往來不絶途中
無一舛錯爾喇嘛屬下人近邊而居歴年已久亦
從未嘗啟釁生事况策旺喇卜灘目下並無妄爲
之事何所見而懸擬之乎苟有此等事端其時自
有從公裁度之處爾喇嘛又奏打箭爐交市之事
殆欲屯戍之意也今天下太平並無一事爾喇嘛
與朕一道同風歴年已久何嫌何疑爾喇嘛如設
立駐防我内地必量增戍守兩家俱勞况我内地
兵丁約束甚嚴非奉朕旨何敢私出邊境爾喇嘛
但湏嚴禁屬下不使妄行有何釁之可開戍兵之
設似無用也因尼麻唐喇嘛呼必爾漢能治病故
召之尼麻唐呼必爾漢何敢違爾喇嘛之語惟爾
喇嘛即以朕意諭之遣之使來朕留彼數年當復
遣歸也特此遣大喇嘛垂喇克格隆根敦林辰格
隆往諭
三月庚申
命給大同鎮標殺虎口協鎮兵甲胄兵部奏山西大
同總兵官康調元呈稱本標左右兩營及殺虎
口協鎮步兵俱改騎兵向無甲胄乞依例製盔
甲頒給應如所請
上從之
庚午
命趙良棟暫管寧夏總兵官事兵部奏言寧夏鎮標
騎兵二千四百步卒一千六百防守地方所關
甚要今總兵馮德昌與將軍郎坦同赴甘州軍
中則其標兵當酌量留守應帶何兵隨往總兵
官印務應畀才能者代理令與總督將軍提督
商確奏
聞
上曰甘州有孫思克兵可令馮德昌獨往其寧夏鎮兵
趙良棟身係舊臣可暫行管領
四月丙戌
命賞喀爾喀台吉車陵扎卜理藩院奏言喀爾喀台
吉車陵扎卜呈稱我父達什台吉本土謝圖汗
六扎薩克中之一扎薩克也我向與族中弟姪
六人及土謝圖汗叔父帶青諾顔之孫瓦察拉
怛喇庫圖克圖之弟滾濟扎卜遇噶爾丹之亂
俱往投俄羅斯今謹集衆來歸查台吉車陵扎
卜等遇噶爾丹之亂往投俄羅斯今集其族類
歸附我
皇上應視喀爾喀初來之例賞以袍服布幣其姪台吉
齊克巴他爾等應視屬下台吉例賞以布幣又
車陵扎卜言我等願得與西卜退哈灘巴圖爾
同在克魯倫巴顔烏闌遊牧應如所請(臣)部遣
官騐明伊等所有丁數俟其到日應否編設佐
領授爲扎薩克之處再議奏
聞
上從之
五月庚戌朔以領侍衞内大臣伯費揚古爲安
北將軍駐歸化城兵部奏言歸化城乃總要之
地增戍之兵甚多應專設將軍一員總管歸化
城都綂副都綂訓練官兵凢有當行事務協同
右衛將軍而行其設立將軍按定例開列八旗
滿洲蒙古副都綂職名具奏恭候
皇上簡授奏入
上曰歸化城初設將軍總管官兵整飭訓練關係甚重
可令費揚古往尋給安北將軍印
丁巳發
勅往
諭噶爾丹先是以戕殺員外郎馬廸事降
勅詰問噶爾丹至是噶爾丹遣使賫奏陳情
上命發勅令彼使人賫回
勅曰朕躬膺
天命撫綏萬邦凡恭順之國無不加恩以示奬勸其有未
孚者亦必曲加優容以匡正其非使歸於善前者
朕遣員外郎馬廸於策旺喇卜灘爲爾屬下土克
齊哈什哈哈爾海達顔額爾克所害勅汝查奏今
爾疏言非但皇帝之使臣不宜爾也向來小國使
臣亦無殺害之事勅使因遇羅卜臧林辰憨都滾
布扎卜是以見殺其名土克齊哈什哈哈爾海達
顔額爾克之人雖在其内但原遣與哈密通問非
自我教之行劫也害使臣者乃羅卜臧林辰等現
在塔爾納齊納爾地方伊等情由想皇上早已洞
鑒之矣諸凡大小罪過總祈皇帝如天之度兼容
并包爾於朕勅未到之前護送使臣同行之格什
等至嘉峪關奏其情事朕甚嘉許但爾既已立盟
修好則害我使臣之土克齊哈什哈哈爾海達顔
額爾克等當即擒拿治罪以戒後來横行之人爾
疏又言吳爾揮地方兩尚書擊我倘伊等有成原
欲置我等於不堪我等亦知非皇帝之旨其時已
籲奏矣爾前者借追喀爾喀爲名犯我邊塞掠我
人民尚書阿爾尼等因廵邊遇之彼凜遵國法率
邊上蒙古兵與戰並非内地所遣之兵然此乃爾
未誓以前事爾既誓以後不得復執此以爲言又
前者爾於烏闌布通地方首頂達頼喇嘛之佛誓
不再違聖旨又跪於威靈佛之前誓不再犯中華
皇帝屬下之喀爾喀以及衆民爾今疏言昔當濟
隆庫圖克圖内大臣吳丹色爾濟之前跪告曰請
將折卜尊丹巴土謝圖汗兩人於所奏三言中以
一言爲定逐出七旗歸於故土則皇帝覆育之蒙
古再不爲非矣今亦不敢異於從前有所誑奏爾
誓書印文猶在並無此等語爾奏此言與誓書原
辭自相悖謬且朕安集喀爾喀之事已檄知達頼
喇嘛併勅諭爾矣達頼喇嘛甚喜奏喀爾喀如彼
饑困全加愛養同佛慈悲聞之不勝懽忭誠撫恤
衆生如赤子也其疏前已示爾爾亦當詳覩之矣
日者達頼喇嘛因與喀爾喀折卜尊丹巴庫圖克
圖土謝圖汗車臣汗諸台吉俱相隔數年未遣使
通問今特遣其弟子綽木巴喀巴額木齊往問朕
恐行路羈遲特給驛傳送往以此觀之達頼喇嘛
以喀爾喀等向爲護法主加惠之意彰彰明矣爾
今違誓仍索折卜尊丹巴庫圖克圖土謝圖汗等
豈合達頼喇嘛之意乎况近今達頼喇嘛奏言倘
厄魯特不從復生亂端西海大小土伯特力有不
支伏祈不棄鑒而察之達頼喇嘛與我一道同風
多歴年所西海諸台吉不違朕旨恭順奉貢若厄
魯特人等稍犯達頼喇嘛地方及西海地方朕即
立加征討真實不爽也前者爾敗於烏闌布通歸
時人畜多死極其窘迫沿途委棄器械而去朕廵
邊大臣直躡爾後皆目擊之今聞爾地乏食窮困
已極爾鄰近國土皆與爾爲讐策旺喇卜灘又與
爾不睦從來諸國之人窮迫歸朕者養育皆如一
體如汝窮迫來降前勅諭中已許活汝可即徙至
近邊當加厚恩撫養母疑毋畏至喀爾喀扎木巴
拉臧布庫圖克圖乃此地敗壞釋教之罪人逃在
爾所如果有用則畱之不爾可即發回今頒緞十
疋付爾使沙哈孫白克綽爾奔下賫往
六月辛丑
命給土謝圖汗人驛馬糗糧令往送達頼喇嘛使者
先是達頼喇嘛以與喀爾喀折卜尊丹巴土謝
圖汗車臣汗衆台吉俱間隔數年不及聘問遣
其弟子綽木巴喀巴額木齊問訊同使臣善巴
陵堪布至京
上遣喇嘛彭蘇克郎中關住乘驛攜使者往會喀爾喀
諸部落至是土謝圖汗疏言達頼喇嘛所遣使人
蒙
皇上撥喇嘛及部員率之偕來周行喀爾喀衆部落送
至(臣)所今遣使往答若非
勅書天使不能前行欲遣人護送則糧騎難得若不
遣使又恐未能達(臣)書之意伏乞
皇上睿鑒奏至
上曰土謝圖汗之人若不給與糗糧難以到彼著給驛
馬糗糧令送達頼喇嘛使人至西寧遣之前去
八月丁亥
命以殺虎口綠旗兵六百五十人爲藤牌軍將軍費
揚古疏言(臣)向歸化城而來見張家口所有宣
府鎮標綠旗兵一千俱有藤牌殺虎口綠旗兵
一千俱無藤牌歸化城與殺虎口相距二百里
許倘有調遣則其兵先到軍中有藤牌爲利奏
至
命所司議奏議曰張家口協標所有步兵一千已製
藤牌六百五十劈刀六百五十給之矣向者殺
虎口額設騎兵二百步兵八百邇來奉
命俱改騎兵應全畱一千騎兵之馬以此内六百五
十人爲藤牌手其藤牌六百五十面檄浙閩總
督火速造解劈刀六百五十把令工部製給
上從之
九月己酉將軍郎坦奏請來春進兵郎坦疏言
(臣)意將馬秣肥來春深入直臨和卜多索其同
哈密國人戕害使臣之土克齊哈什哈哈爾海
達顔額爾克等彼既起釁當乘機而行噶爾丹
如不迎敵遁入深林則窮追之即不獲其身而
散其族屬悞其農田大兵回經哈密殺散噶爾
丹供賦之回子刈其禾苖毁噶爾丹所恃以爲
常産者彼自困窮矣奏至
命議政諸王貝勒大臣會議議曰前噶爾丹戰於烏
闌布通退回之時誓不復擾我邊境近以
欽差頒賞員外郎馬廸被害噶爾丹不及與知乃其
種類所爲己遣使請罪蒙
上寬宥
賜以勅書目下噶爾丹並無逼近邊塞之釁將軍郎
坦所奏皆不必議又郎坦疏言(臣)請選兵親臨
額濟内布郎吉爾等處隨機行事務探實音如
在額濟内等處偵探不辨是否噶爾丹之人妄
行擒拿互有舉動以致開釁亦未可定應檄將
軍郎坦孫思克但遣材能者遠行偵探如獲噶
爾丹實音具奏請
旨其現擒哈密八人令將軍給以糗糧遣歸奏入
上曰此事所關甚大郎坦等身在行間必有所見進則
易於奏功亦未可定倘有可乘之便此機亦不可
失兹軍行之期尚早當遣護軍綂領蘇丹侍郎西
爾達會同總督佛倫往與郎坦博濟孫思克等將
可進不可進與當進當守之事詳議回奏今時炎
熱俟立秋後減從乘驛而往可也迨後蘇丹等疏
言昭武將軍郎坦等請行之意謂噶爾丹聞大
軍仍駐甘州彼必不來哈密以内之地且問所
擒哈密國人則曰噶爾丹之屬裔牛羊已盡牲
畜全無貧者甚多皆捕魚爲生遣人至哈密載
糧三次今在烏郎塢耕種不聞動作之信夫噶
爾丹等向頼畜牧爲生今以其耕種觀之乃畜
産盡而始耕種也倘耕種年久食漸豐足牲畜
繁滋根基完固恐不能安靜爲邊境蒙古之患
其乏糧情狀既與前所聞相符應將我官兵口
糧於年内運至嘉峪關邊上來春大兵出邊趨
哈密城地方以收回子從嘉峪關以外不動民
夫酌用綠旗兵鱗次擺站固其營壘以兵夫護
送米䭾陸續運致哈密於運米之際遣人於策
旺喇卜灘加恩以結之探明噶爾丹果在和卜
多烏郎塢耕種之地伏處不動則酌量畱兵於
哈密絶其與西海諸台吉達頼喇嘛往來之路
其進和卜多烏郎塢時除官兵攜帶之米外須
駱駝一千負米以兵護行此駱駝即於年内在
寧夏喂養將近進兵之時解付甘州預備如此
長驅直入如噶爾丹不拒先奔則除其種類躪
其田禾如噶爾丹探事人在哈密城聞大兵進
發馳告噶爾丹噶爾丹親援哈密則仰仗
皇上威靈即當行事大兵回經哈密殺散回子除其田
苗而平其城則噶爾丹補救之計絶勢難復振
矣如大兵不進仍在甘州防守恐達頼喇嘛使
人往來不絶令噶爾丹叔姪歸好雖策旺喇卜
灘不願與和其下衆人皆以和爲請獨策旺喇
卜灘一人亦無可如何也至取哈密則西海之
博碩克圖濟農與噶爾丹和親之事亦可破矣
來春進兵之意蓋如此臣等議以爲聞噶爾丹
有已離和卜多之信且目下噶爾丹人力單薄
馬畜鮮少斷不與大兵抗拒今率兵征𠞰糧餉
關係重大噶爾丹遊牧爲生無一定之巢穴所
請來春直臨和卜多之奏宜罷之哈密回子向
來納賦於噶爾丹等蒙古歴有年所非自今創
始也蓋此等蒙古多有納賦之番人今以納賦
於噶爾丹之故遽興兵擊散非所以仰體
皇上如天好生之至仁也且策旺喇卜灘聘問往來未
嘗違悞既議罷征噶爾丹則所稱殺散哈密回
子刈其禾苖之語當不必議但將噶爾丹之事
付將軍孫思克遣綠旗材幹人員不時遠探聲
息其回子八人禁在甘州哈密者乃諸使之通
衢也宜令放歸併將
皇上好生至德大書告示付此回子持往諭其頭目仍
給此回子等糧騎奏入
上從之
丙辰
命移甘凉官兵駐寧夏蘭州護軍綂領蘇丹等疏言
(臣)等看得甘州凉州在西北陲一年一種所植
之苗惟麥黍菀豆而已其外更無他榖甘州所
屬雖略種稻而不甚多民居稀少間有種植難
比内地大兵到甘州後糧草不足遠自臨洮鞏
昌各府屬州縣協運糧草供應每一州縣或相
距一千四五百里甚至二千里且山嶺路多平
坦路少難以車運故不能到驢駝人負所運不
過米數斗草數束而已除本身所食併牲口之
料外所餘無幾雖有捐助之小麥而無菀豆稻
榖大兵不便单給小麥邊塞所在綠旗官兵支
給本色皆出本地今大兵於甘州凉州多住一
日則地方之糧多耗一日倘或久住則綠旗兵
馬之糧草似甚艱窘乞令自京撥駐甘凉之大
兵暫駐寧夏駐扎蘭州之西安兵暫駐蘭州其
西安調至督標官兵發回省城西安官兵既皆
在蘭州則西安將軍博濟應遣往蘭州奏至
上從之
庚午
命選到蒙古兵附駐右衞將軍伯費揚古疏言散秩
大臣杜思噶爾尚書班第選來堪披甲蒙古共
三千六十五人共九千四百八十五口俱到歸
化城分爲三十佐領伊等錢糧未到之前以大
臣等自耕米穀給之又益以歸化城之貯倉舊
米俟收割後令土默特官兵撥人夫車輌往殺
虎口取米如數補倉散秩大臣杜思噶爾等選
到蒙古俱堪披甲伏乞
皇上睿鑒附於内地滿兵一二年間即如旗下舊兵矣
奏至得
旨此項蒙古兵勿安插歸化城令駐扎右衞量減往
駐右衞滿洲護軍驍騎其官員仍照前所撥遣往
訓練此項蒙古兵則一二年内可比旗下舊兵矣
議政諸王貝勒大臣集議以聞議曰往駐右衞軍
中每佐領下應減去護軍二名驍騎一名將此
三十佐領官兵充爲八旗蒙古驍騎住劄右衞
伊等既給口糧草料則兵丁應每月給餉銀一
兩官員給半俸至滿官不減照前所撥遣往訓
練蒙古兵將所減護軍驍騎之住房撥給安插
軍器諸物俱照滿兵例撥給未遷以前不必給
餉銀仍依前計口給米奏入
上從之
十月辛未朔授厄魯特降人鄂欣等職銜理藩
院奏言副都綂吉爾他布報稱自厄魯特噶爾
丹處逃來者有阿兒達爾哈什哈鄂欣楚揚和
碩齊多爾濟色稜併其弟博托及鄂欣之婦人
二口童男一人馬二十一匹來告曰我等皆噶
爾丹之人噶爾丹在和卜多之源其地名索和
克薩里我等與之同居因不能自存來投
聖上疏奏
上命大學士領侍衞内大臣理藩院會議以聞議以鄂
欣等宜附入
上三旗缺丁旗分鄂欣授爲五品官多爾濟色稜博托
授六品官其房田奴僕衣食器用俱令該部頒
給其妻子馬匹在善巴王所者往取還之奏入
上許之
己卯
諭納秦和碩齊諸回子俟噶爾丹使人到日遣歸先
是畱寓歸化城者有賽必定額爾克白克及沙
和卓納秦和碩齊畱寓張家口者有莫洛等原
議與沙哈孫額爾克白克一同遣歸至是理藩
院奏(臣)衙門主事法材報稱納秦和碩齊等四
十戸一百三十口莫洛等十一戸四十口召至
沙哈孫額爾克白克等之前諭之遣還俱言居
此年久又無糧騎願死於此地斷不去也沙哈
孫額爾克白克等言伊等既無糧騎我亦不能
携歸是以令伊等仍住原地其賽必定額爾克
白克併沙和卓共二百口自歸化城遣行出四
子部落邊汛濟魯克俄博地方同沙哈孫額爾
克白克等歸去矣據報納秦和碩齊莫洛等皆
不願去應暫畱歸化城奏入得
旨納秦和碩齊等著將軍等防護俟噶爾丹使至遣
歸
十一月戊辰
命撤西安分戍蘭州兵時
駕出謁
陵
上諭大學士阿蘭泰曰西安地方今年大豐西安分戍
蘭州兵宜撤回西安設有噶爾丹之警西安亦近
調之不久可到爾等進京之日與議政諸臣會議
之嗣會議寧夏既有京城大兵駐防應撤駐防蘭
州西安官兵令將軍博濟等率之回西安奏入
上曰所有京城兵於來年草青時亦撤回餘如議
十二月辛酉
諭給諦巴勅印達賴喇嘛疏言爲喀爾喀厄魯特事
奉到
勅旨併伊什格隆所傳口
諭聞之不勝懽忭諸凡蒙古皆奉貢
天朝之國而厄魯特不聽訓誡近害
勅使又博碩克圖汗以三事陳奏其見責於
聖明極當但(臣)已年邁國事大半諦巴主之已在
睿照中即諦巴向亦仰體
聖意實心行事目前現遵
旨而行倘(臣)意有所未及力有所未到伏祈時頒
訓諭又達賴喇嘛令伊什格隆口奏云吾國之事皆
諦巴爲主乞
皇上給印封之以爲光寵又諦巴令口奏云乞換我玉
印給之金印得
旨此事頗大著議政大臣領侍衞内大臣及原任領
侍衞内大臣覺羅塔達蒙古内大臣阿爾廸杜思
噶爾散秩大臣博第集議以聞議曰達頼喇嘛自
頒給
册印受封以來恭順職貢有年今達賴喇嘛又以其
身已老國事皆諦巴主之乞封諦巴授之印信
以光寵之爲之懇請而諦巴又戴
皇上恩眷誠心乞請金印應准所請但印作何字
勅撰何文俟内閣擬定進呈
御覽又按此玉印乃明朝給闡化王之印今諦巴既已
繳還應付所司奏入
上從之
辛巳
命賜陣傷人員身價銀兩兵部奏言准都綂阿靈阿
等咨送出征厄魯特陣傷廢疾人員請給身價
一半銀兩開具齊格等六十一人到部以其傷
勘對撫遠大將軍裕親王册内俱各相符應交
戸部給之銀兩
上從之
己丑
諭賞會閱官兵先是烏闌布通之役將士未奏膚功
故
車駕親臨指授每歲兩季會閱操練至是
上諭兵部曰本朝滿洲官兵從來精銳勇壯遇寇必克
所向無敵曩於厄魯特噶爾丹之役官兵並不仰
副朕意即行𠞰除致失機會大功未奏朕心嘗爲
之不懌是以比年以來兩季操練官兵朕皆親臨
指授近觀會閱時士卒行陳整肅隊伍精嚴進退
純熟絶不喧譁凛遵紀律官員約束極其嚴明此
皆官兵同心協慮各自奮勵之所致也朕心深用
嘉悦八旗前鋒護軍撥什庫驍騎通賞一月餉銀
無職掌官賞如護軍例有職掌官通賞内庫緞疋
至所賞縀疋著戸部會同内務府集議以聞此番
會閱官員内有降級罸俸者俱令開復以昭朕撫
恤官兵申明賞罸之至意
庚寅
命檄諭西卜退哈灘巴圖爾等先是
上諭理藩院曰聞喀爾喀公西布退哈灘巴圖爾納木
扎爾陀音扎薩克台吉阿里雅阿爾薩蘭衞寨桑
等自克魯倫前徙已至俄爾渾圖喇矣其和托揮
特之根敦帶青不與衆喀爾喀同來在色稜格地
方今厄魯特未必不動而若軰不知遊行牧放恐
猝遇厄魯特當遣能言材幹之人往說根敦帶青
併西布退哈灘巴圖爾等俱令内移不得越克魯
倫巴顔烏闌遊牧爾部議奏隨議宜遵
諭行(臣)衙門遣材能官二員乘驛而往自歸化城以
前途中所需驛糧及護送人夫著土默特兩旗
備給
命下之日開應差官員職名伏候
上裁奏入
命尚書班第往至是班第奏曰(臣)原奏十五日起程
今根敦帶青使至(臣)請俟之偕行
上曰根敦帶青不知在何地又聞西布退哈灘巴圖爾
納木扎爾陀音扎薩克阿里雅台吉阿爾薩蘭衞
寨桑外向遊牧故特遣爾往漸收入内今既有使
來應發檄付來使攜歸爾衙門其議以聞議喀爾
喀和托揮特根敦帶青疏言未年扎爾布柰扎
薩克圖汗等使(臣)繼(臣)伯之缺置之右翼寅年
噶爾旦西勒圖折卜尊丹巴庫圖克圖尚書喀
爾喀兩汗諸諾顔授(臣)爲扎薩克卯年與濟喇
克衞徵哈什哈交戰敗之巳年與車臣諾顔交
戰敗之往禦噶爾丹雖不之值曾殺察罕台吉
以及衆兵與厄爾坤交戰擊斬之諾木齊台吉
等叛擊取其半丹津陀音之子扎郎阿伊爾扎
海台吉等叛復擊還而取之其他族類及我屬
裔併衆饑人俱已收集我部落叛入俄羅斯者
亦掠取以歸緣歴年征伐是以有悞請
安查庫倫白爾齊爾之地尚書阿爾尼前此會閱曾
授根敦帶青爲扎薩克今根敦帶青未來其扎
薩克之處姑不議俟彼親至應授何秩安插何
地另議奏聞來使達爾漢諾顔他布囊言根敦
帶青在杭愛今既誠心遣使請
安進貢當移文諭之其文略曰前者衆喀爾喀窮困
來降
皇帝受之俱依品級加封編爲旗分佐領撥給地方使
各得其所矣惟爾根敦帶青獨畱在後
聖上聞之常念爾近厄魯特遊牧恐爲彼所侵害特將
此故差大臣諭爾已皆點出今達爾漢諾顔他
布囊至以爾疏陳奏
聖上方知爾與車臣諾顔交戰堵禦噶爾丹擊殺察罕
台吉厄爾坤等征討諾木齊台吉等之事大加
奬許今爾仍在杭愛遊牧不知有厄魯特侵害
可慮之事否是以檄爾或爾仍在杭愛並無可
虞或即欲内遷可速備文報本衙門且爾既誠
心奉貢似宜親來請
皇上起居我等職在所司特檄諭爾此文應用(臣)衙門
印信令來使賫往又聞公西布退哈灘巴圖爾
納木扎爾陀音扎薩克台吉阿里雅阿爾薩闌
衛寨桑等在土喇等地方土喇乃厄魯特行路
若無妨碍宜各於遊牧之地遠設偵探加意防
禦(臣)部亦備印文諭之奏入
上允行
聖祖仁皇帝親征平定朔漠方略卷十三
