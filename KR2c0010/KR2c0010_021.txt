欽定四庫全書
聖祖仁皇帝親征平定朔漠方略卷二十一
三月丁巳朔
駕至南口
諭軍中潔水泉避毒草
上諭内大臣等曰凡安營之處次日水皆穢惡後至之
兵復駐營于此其水尚堪飲耶爾等宜嚴諭切禁
勿致水有汚穢又
諭曰坌道之東山有毒草恐不知者牧放馬匹致有
損斃可遍行曉諭
命内大臣明珠與議政之列
大將軍伯費揚古奏報喀倫外掘井得泉先是
上遣副都綂阿的等往喀倫地方視水草回奏冰雪未
化仍前凝凍未能掘井
上以用兵之道以速為貴大兵行期斷不可緩大將軍
費揚古兵已定于二月十八日起程京城兵以二
月三十日起程正當春季地脉將融之時雖冰凍
可以疏鑿隨遣副都綂阿玉璽等馳驛往喀倫外
掘井至是大將軍費揚古奏至言阿玉璽等于二
月二十四日至巴爾幾烏闌和朔哨口自己至午
掘井數處去冰尺許清泉湧出浚鑿甚易奏至
諭大學士伊桑阿等曰今日大將軍費揚古所奏騐
試掘井事著送學士三寳處令三寳轉奏皇太子
其來奏事之副都綂阿玉璽朕已問明言凍止尺
許掘之甚易其水即湓溢而出將此亦奏聞皇太
子頃朕所經行之路修治未善石塊亦未盡除三
寳仍馳驛往古北口視所修道路其糧車已行一
二日或有礙行走與否所修之路善與不善俱著
察明并詢問運糧官員速來具奏
戊午
諭出口輜重毋得停留
上諭議政諸臣曰聞車輛及䭾載駝馬皆阻獨石口凡
先行之車輛馬匹俱屬軍需毋得停留若一停留
必愈致壅塞可速遣人往令随到隨行
命防降人喀爾喀洩漏軍情是日
駕至榆林侍郎安布祿解降人喀爾喀庫布爾至疏稱
二月初四日遣喀爾喀車里木等十七人往探
噶爾丹情形蹤跡于本月二十四日車里木等
還言我等于本月十二日至扎爾柴呼戶德勒
蘇台地方見有百餘駝馬之跡隨躡其蹤追至
車本洪俄爾地方見百餘人俱係喀爾喀及詢
問之有一喀爾喀言我係公西布退哈灘巴圖
爾之姪軰名庫布爾特歸附
聖主而來故我等帶至乞為轉奏謹將庫布爾台吉及
同來之貝代一併遣往謹題奏
聞
上諭理藩院曰貝代著留住此地此無他故誠恐其馳
驛而還將出師事妄行招搖漏洩音耗噶爾丹聞
知或至遁走亦未可定故留住于此俟出邊後酌
遣前往再語筆帖式納延泰凡有問大軍行間之
事者但云不知慎毋洩漏并語筆帖式納延泰同
來之人此事若有洩漏即汝之由務宜緘口斷不
可語人再語侍衛鄂齊爾都喇爾彼處喀爾喀等
若問軍中信息亦但以不知答之勿致洩漏再向
庫布爾台吉言爾之事至京時已經奏聞因爾屢
次奪取厄魯特馬匹殺戮其人奉旨極其褒奬其
貝代因有别用故暫留住
遣左副都御史阿山于居庸關祭山川之神文曰惟
神擁衛神京控引朔塞地靈攸萃天險夙稱朕兹親
蒞邊方掃除狡宼惟
神默佑迅奏膚功爰遣專官虔申禋祀尚饗
庚申
駕發懷來駐蹕石河
命侍郎馬爾漢駐劄土木飛報軍情
上諭議政大臣等曰大將軍費揚古題報事情先經會
議到京即行馳奏今土木地方距京二百餘里俟
到京之時再奏不免紆遲重複應遣兵部大臣一
員住于土木地方一則料理驛站一則費揚古題
奏本章到時一面開拆謄寫啟奏皇太子一面將
原本馳奏如此則事務不致重複著議政大臣及
部院大臣等會議具奏大臣等會議
上諭極其周詳應即遵行所派大臣恭候
欽點得
旨著侍郎馬爾漢去凡事一面啟奏一面送京務加
謹密馬爾漢未到之先著侍郎朱都納暫住土木
料理俟馬爾漢到交代畢即速來馬爾漢既來則
兵部止存尚書索諾和一人著學士綏色署理朱
都納既暫留土木嗣後凡關兵部事宜著交大學
士伊桑阿管理又傳
諭曰前曾以調養馬匹及飲馬之法通行曉諭今見
沿途馬匹汗尚未乾輒行飲水往返應差馳走者
甚多朕尚愛惜馬匹不輕驅使此後湏有不得已
事方可乘用其飲馬務遵前諭俟汗乾時始令飲
水著再嚴加傳飭是日學士覺羅三寳至入奏相
視道途事
上問爾至何處即來脩治道途如何三寳奏曰出古北
口行二十餘里即來所見道途脩治極其平坦
上問遇于成龍否三寳奏曰于成龍尚未起身遇運米
郎中噶禮等據言道途脩治甚善車輛不致躭
延仰賴
皇上洪福諸處皆可行走又西路之兵于喀倫外掘井
清泉湧出得水甚易奏聞
皇太子
皇太子甚喜言此真屬
天助前者西路之兵惟以水為慮今無復憂矣(臣)奏畢出
遇大學士阿蘭泰尚書馬齊等問知其故俱踴
躍歡忭言從來蒙古地方至四五月時尚凍今
二月内於喀倫外掘井水泉湧出不勞而得
上天眷命國家佑助
聖明凡事悉如
皇上所料賊宼噶爾丹指日撲滅無可慮矣
辛酉
喀爾喀貝子盆楚克告請從軍
許之是日
上駐蹕真武廟地方喀爾喀貝子盆楚克同伊子台吉
沙穆必爾至奏言
皇上親綂大兵臣父子願于軍前效犬馬微勞
上曰善爾父子可俱從行随
賜以蟒衣綿甲袍服帳房駱駝羊馬等物又
命其在京之子台吉根敦渣卜仍回本部落盆楚克
叩頭奏曰(臣)等遐荒蒙古受
皇恩甚深今又荷此
殊恩臣父子惟于行間致命效力而已
乙丑
申定出口軍行事宜是日
上駐蹕毛兒峪
諭議政大臣等曰先令夸色往歐德哈爾哈等處偵
探消息一切事宜已有諭旨其間情事著夸色言
之至出口後凡牧馬駐劄行走之處應行預議將
此一併會議具奏議政大臣等會議奏曰查先經
會議
皇上駐蹕立一營八旗前鋒等二營護軍驍騎十六營
漢軍火器營兵随礮兵丁炮手綿甲兵四營部
院大臣官員筆帖式等一營左翼察哈爾兵二
營宣化鎮綠旗兵一營又前曾奉
旨至多雲地方照舊排列環營又曾會議
御營兵前鋒鑲黃旗正黃旗綠旗兵之馬于路左放牧
正白旗正紅旗火器營兵之馬于路右放牧今
議放馬列營之處仍照前議奉
旨照前議行甚當
諭随軍車輛結隊前行
上諭議政大臣等曰觀車輛輓行有越前者有在後者
若出口後如此散行則在後車輛恐被掠奪應令
車輛自出口後俱結隊前進若牲畜疲乏者留置
著驛站官員看視
命以掘井事宜交前鋒綂領碩鼐先是以掘井事務
交署前鋒綂領夸色至是遣夸色至歐德等處
地方偵探
上諭議政大臣等曰今遣夸色往歐德地方約計兵丁
所需應掘井幾處可交與前鋒綂領碩鼐料理
命調京師馬匹至軍前備用
上諭議政大臣等曰内廐馬撥一千匹兵部馬撥五百
匹八旗佐領所養馬内擇其肥者撥一千五百匹
共三千騎于每佐領所留護軍一名内酌量派出
令同内廐人將此馬趕護于三月二十日啓行出
張家口約行二十餘日可到此馬到時如正當對
敵之際則給兵騎用甚有裨益即旋師時散給俾
彼疲瘦之馬得以空行不致捐棄則于兵丁馬匹
亦大有濟其趕護馬匹之護軍與内廐人亦應照
出征人例給馬四匹著會議具奏議曰
上諭所及已極周詳三千馬匹于三月二十日起程出
張家口行二十餘日令至克魯倫河歐德地方
會齊其鄉導之人應交理藩院派出二人于張
家口守候令領路前進奏入奉
旨朕已派副都綂管上駟院事宗室阿喀納二等侍
衛鄂克濟哈阿齊圖架鷹人巴爾拔令賫回皇太
子所送馬匹可即以此馬令其帶來
命侍衛馬武選擇宣鎮兵先是
上諭兵部宣化府兵三千過多可减去二千止留一千
則馬有餘至是
諭議政大臣等及大學士伊桑阿曰聞前任宣化總
兵官許盛推托有病並未操練兵丁所以宣化鎮
兵甚不適用著遣侍衛馬武侍郎阿爾拜前去揀
擇兵丁不堪用者撥回惟二十四位礮需用護送
兵丁著選足帶往前行随
諭馬武阿爾拜曰爾等此去亦傳諭總兵官白斌云
聞前任總兵官許盛推托有病兵丁未經操練所
以宣化鎮兵舉無足觀亦甚不堪用兵丁全在精
銳若兵丁不堪則多帶反悞朕之行師矣
諭尚書班第随大軍設驛理藩院等衙門奏言三月
初五日奉
旨諭尚書班第云跟随大兵安站甚屬緊要爾可留
後安站而來著再傳諭驛站官兵凡有患病物故
留於驛站者令官兵善視之大軍回槩加賞賚其
某站現有某官著開明具奏兵丁馬匹駱駝有羸
瘠者令管站諸人收養俟旋師時各歸本主庶不
致遺棄著同大學士伊桑阿會議具奏議曰随師
安站先曾詳奉
諭旨已經定議今又以驛站甚屬緊要令尚書班第
留後安站及傳
諭驛站官兵於諸事甚有裨益俱應欽遵
上諭施行
從之
命早行晚炊
上諭議政大臣等出口以後侵晨啓行日中駐劄衆皆
每日一餐
丙寅
駕至獨石城
命斬木以備兵器
上諭領侍衛内大臣等曰兵刅之佳者人未必盡得口
外遇有樹木著随從人等取以為梃無過五尺亦
兵器也
丁卯
上出獨石口駐蹕齊倫巴爾哈孫
諭犄角安營便宜取水
上諭議政大臣等曰有河之處猶可相接駐營至掘井
地方若不按營伍接連駐扎則鑲黃旗兩營之人
取水飲馬皆穿大營而行或致爭水鬭毆亦未可
知往前二三日程俱有河仍令照常緣河就水從
便駐扎至掘井之處以井居中大營并鑲黃旗兩
營互相犄角如此則取水飲馬甚易不致争鬭其
井著派官兵看守無使汙壞後隊兵著接遞交
付
申令晚炊早發
上諭内大臣等曰今日營中見仍有晨炊者在口内勿
論自今日以後五鼓起程時不得舉火晚刻舉火
炊飯在所不禁可將此嚴加傳示又
諭曰今地方寬廣不致擁擠三旗輜重令各按旗分
列隊並行既不早餐則晨興時可各撤帳房速行
裝載將此通行曉示是日
頒賞各營軍士羊隻衆軍士跪奏曰我等未出兵時
屢膺
聖上重賞今出兵未久並無汗馬微勞又蒙
恩賜倘遇噶爾丹時惟有效力圖報使盡殱滅而已
奉
旨已悉爾等歡欣奮勇前途遇賊惟視爾等之效力
矣復
賜貝勒額爾德木圖巴克席胡爾親随台吉畢立克
圖吳勒木濟吳爾圖納蘇圖畢羅札納札木素
逹木楚克閒散台吉布逹喇席希卜及挽車喀
喇沁蒙古羊隻自是以后随征出哨運米人員
皆酌
賜牛羊
遣戸部侍郎阿爾拜致祭獨石口山川之神文曰惟
神峙臨邊塞襟帶朔方峰壑高深靈爽夙著朕兹親
蒞邊外掃除寇氛特遣專官用申禋祀惟
神默佑迅奏膚功尚饗
戊辰
上駐蹕諾海和朔嚴飭晨炊晚發
上諭領侍衛内大臣等曰今日朕自五鼓起行見炊煙
甚多朕每日一餐凌晨即撤營就道已有明旨乃
於朕起行之後軍士尚在營中眠食行李淹遲著
領侍衛内大臣内務府總管武備院總管將鄉導
及駱駝頭目等稽遲行李之故察明回奏領侍衛
内大臣佟國維蘇爾逹索額圖馬思喀同跪請罪
曰今日軍士舉火炊飯併行李稽遲皆由(臣)等
庸劣不能管攝之故也敢請
皇上將(臣)等四人嚴加處分則衆皆知懲矣奉
旨爾等所奏亦是與軍士無涉記罪俟至京城議處
此際爾等宜效力贖罪又
諭曰兵丁有遲至三鼓時始到者此時燈火自在所
不禁若三鼓後舉火張燈則斷不可矣著通行曉
諭
己巳
上自出京常以休息士馬為念行十餘日皆以漏盡輙
起程而行李尚不能早至軍士人等不得及早
安營
上因是五鼓即興
親視䭾載前發方啓行比駐營時日甫已刻行李已畢
至矣於是士馬大得蘇息是日
駕至青城傳
諭領侍衛内大臣等曰今日行李行走甚善無可議
矣但侍衛官員人等前令各領行李而行今並未
見有随行者嗣後著各領行李至駐扎處各相助
安營朕每日常於野次如此暫坐若於朕前過者
俱勿下馬又
諭侍郎朱都納曰此後驛站馬匹勿令恣行馳騁如
有應疾馳事務即以奏聞是日申刻
上出行宫令喀爾喀貝子盆楚克等射射畢
上親率
諸皇子并侍衛等射
上連發五矢俱中兩翼侍立蒙古諸王台吉及貝子盆
楚克等皆驚異讚美曰射之
神竒有如此耶矢不虛發非惟臣等目所未睹亦耳
所未聞
皇上英武誠邁世矣於是衆皆跪請視
皇上之弓
上笑以所持弓授親近侍衛吳什傳示衆皆遞相控引
竟不能張乃復相顧驚嘆曰如此勁弓如何引
滿耶既畢
上入行宫薄暮又傳
諭曰天氣隂晦恐即有雨各將馬匹加意苫護著通
行曉諭
庚午
諭曰今日因天隂暫行駐扎馬匹加意苫護著於上
駟院侍衛馬什所指引地方牧放又奏事敦住傳
旨今既駐蹕令衆皆炊食又傳
諭領侍衛内大臣等曰今日當至滚諾爾地方駐蹕
以天氣隂晦暫駐于此過滚諾爾至揆宿以前俱
有可燃之薪目今樵薪缺乏各宜節省著通行曉
諭領侍衛内大臣等遵
旨察閱官兵車輛共一千一百有餘具奏奉
旨爾等所攜車輛如許朕深以為喜是皆朕之軍資
也除大臣官員富室人等外察其見在遲悞不能
行者各給一牛俾令輓到
大將軍伯費揚古等奏報率兵先進費揚古奏
言副都統阿玉璽等於三月初八日已到臣處
看得西路大兵甚衆如作一處行走則水草雖
有而牲口衆多春草必至踏壊為此臣率領自
京城發來大兵前行將右衛大兵留一日程使
接續行走于十三日可至喀倫至喀倫時詢明
喀爾喀之明白鄉導約計到翁金土喇日期另
行具
題外查得兵部移文内開侍衛海青傳
旨新經造出四十八位礮内著將八位每旗派礮手
一名馳驛速送大將軍費揚古軍前等因于二
十日文到即將右衛副都綂馮國相八旗章京
八員兵八十名留于歸化城西四十里于山西
捐助八百餘匹馬内撥給馬一百四十匹侯礮
到日令收取速趕大軍前來一面行文驛站筆
帖式等送往軍前礮位若到某驛到日即行申
報又曾屢次遣中書筆帖式等催促前去據殺
虎口驛站筆帖式碩色雖報稱自京送來礮八
位于三月初三日已到殺虎口及問副都綂阿
玉璽云我初六日到歸化城礮猶未到看此礮
位勢必遲悞因接續安驛令將礮位作速送到
已遣筆帖式前去若大軍至喀倫礮猶不至臣
等恐因守候礮位以致師行遲延今酌量添留
官兵著將礮位作速趕赴大軍謹具奏
聞奉
旨著示議政大臣等令收貯
辛未
駕向滚諾爾前發雨雪交作
上既至駐營處御雨具竚立曠野侍臣以
行宫既張天寒雪大請
上入行宫
上曰軍士未盡安營朕何忍就帳房以自逸俟衆軍士
結營畢始入
行宫俟營中皆炊飯然後進
御膳至晚
遣親近侍衛海青以駱駝載網城内所設帳房及食
物柴炭賜輓車未至之人令棲息舉火是夜寒
甚衣盡沾濕未得食者甚多忽見
皇上欽遣人至衆皆歡呼曰我等得更生矣於是無一
人為寒所苦者随
諭曰雨雪如此天氣甚寒馬雖遮護亦寒慄不能食
其瘦者猶可無恙肥者却易致凍斃宜將寒慄之
馬向順風馳二三里許令人圍繞之馬既稍溫自
然便溺食草如此則無妨矣著通行曉諭
壬申
命黑龍江將軍薩布素率兵趨克魯倫先是
上遣前鋒參領納林往令將軍薩布素綂黑龍江及盛
京寧古塔三路大兵前進至是納林還代薩布素
奏言(臣)今老病衰殘嘗患不能仰副
皇上諭旨不勝惶恐業已具疏陳奏
皇上若允(臣)請(臣)當率所屬兵丁竭力報效若仍命總
管三處兵丁則衆兵會合雖在一路但係各處
調集之兵人心不一亦未可料使俱在一處行
走一處結營則不能整齊即至交戰之時欲參
雜排列一同臨陣似亦甚難詢問喀爾喀之知
地形者云行兵之路地多曠野雖間遇有山嶺
皆可相並而行故(臣)意衆兵會合之後日間各
取路並行各設斥堠昏夜駐扎亦各結營壘戰
陣則各行排列分派隊伍遇有指揮則所指之
處無可借端推諉而各所訓練官兵心皆固結
其壯勇争先實意效力之人自不致遺漏而官
兵皆無不鼓舞矣(臣)等之兵若于三月内起行
俱遵
皇上指示若三月内不出則于四月初草生之時豫先
啓行於雅爾濟秦周圍形勝之地屯扎其寧古
塔兵令往磨爾昏地方周圍相近處屯扎
盛京兵令擇相宜處前進屯扎如此則或中路調
用或遣赴别路俱不致遲悞于軍務甚為有益
奏上得
旨盛京及寧古塔兵依將軍薩布素所奏前進屯扎
薩布素著率所屬兵一千五百賫三月糧於四月
初旬啓行前來克魯倫地方有生巴爾虎之人若
來時相遇則收集同來又聞喀爾喀阿里雅扎薩
克車陵渣卜等七台吉在俄濃地方此信不甚明
晰應令行在兵部以印文遣理藩院才能撥什庫
自邊外竭力星馳遞至薩布素處俟回日重加賞
賜一面移會京師亦行文知會彼處是日
上仍駐蹕滚諾爾以軍士車輛有未至者
諭皇長子及領侍衛内大臣馬思喀曰稽留嶺上車
輛并䧟泥淖内者其車主令各帶行李俱留皇長
子營内仍以牛賞之又
諭領侍衛内大臣等曰凡有車輛之人欲往迎者即
刻遣人迎之今内大臣等已率衆往矣著通行曉
諭
癸酉
駕次揆宿布喇克
申定軍行次序
上諭領侍衛内大臣曰出古北口之前鋒兵現今已到
應令合于前鋒兵營一同先行其次著兩路綠旗
兵察哈爾兵随行其次著鑲黃旗正黃旗兵在朕
軍前行朕軍後著正白旗正紅旗随行其餘各旗
俱兩旗合軍照此随行
命早炊步行
上諭議政大臣等曰沙崗難行馬匹勞苦是實自滚諾
爾地方至撥宿布喇克原丈量六十七里今遣人
丈量止五十九里相隔甚近自揆宿布喇克至和
爾博四十二里自和爾博至胡什木克又六十里
道途遼遠特分為兩程自胡什木克至噶爾圖四
十里自噶爾圖至滚諾爾四十八里雖有沙礫途
近易到但此數程盡皆沙礫僕從人等俱著步行
兵丁等有愛惜馬匹願步行者亦聽既皆步行仍
令照常晨炊俟日出時起程可日食兩餐僕從人
等若因步行怨望則朕亦即步行過此沙崗數處
至平坦之地斯馬匹不必慮矣
(臣)謹按大軍遠征莫要于糧餉馬匹理應樽
節愛惜以留餘裕惟我
皇上當糧餉豐足時即令每日一餐馬匹壯徤時即令
衆皆徒步人初以為難及時歴八旬軍食不
致匱缺往返五千餘里馬力不致疲乏然後
知
聖慮深遠衆皆莫測開闢以來懋建宏勲未有若此之
盛者豈偶然哉
慰諭蘇尼特多羅郡王額駙薩瑪渣時薩瑪渣率領
二等台吉渣卜等來
朝願從軍效力奉
旨自噶爾丹作亂爾等旗分信使往來供應驛馬食
物顯著勞績朕豈㤀之至秋間定行重賞爾回時
可徧諭爾旗諸王下軍民人等諭畢薩瑪渣等免
冠頓顙奏曰臣等係窮荒蒙古叨蒙
皇恩至有今日屢遭天灾困厄之際幸荷
皇上頻加賑濟曲賜拯救此恩此德雖多方盡力豈能
報答馬匹糧餉又何足云今
聖駕親臨(臣)等雖步履匍匐亦願跟随效力仰奉
聖旨更無别言謹此謝
恩
上曰王既年邁又常足痛可免從征亦不必謝恩台吉
渣卜垂渣卜蘇代納木渣卜畢立克等俱令随征
諭畢薩瑪渣等不勝欣忭仍陳奏謝
恩
甲戌
賜軍士牛以助輓稽滯車輛
上諭議政大臣等曰朕令皇長子留後將車輛盡皆趲
出惟餘八輛無車夫亦無牲口著傳諭此八輛車
主即赴皇長子處以牛賞之又
諭皇長子及内大臣馬思喀于滚諾爾地方察出車
輛沉重牲口疲乏者賞挽車牛一百十頭
命酌留凱旋糧米
上諭議政大臣等曰朕回軍時必由此道今于成龍所
運米糧既留各站應將随軍之一千三百輛車内
所載米糧亦量留庫勒諾爾地方俟回軍時食用
如此則目今前進之車輛既輕而回軍時取米亦
易這留米之處將蒙古官軍酌量派出令其看守
所留米袋各寫本人姓名及米數明白交與蒙古
官兵議政大臣等將所留米數人名可察明交付
又
諭尚書班第曰凡坐塘之處俱各安放米三石運獨
石口所貯米十石分置第一第二第三驛自第四
驛以前取于成龍運到之米每驛安放三石
皇太子奏報選馬備用奏曰恭請
父皇萬安欽遵
父皇諭旨解馬三千已于三月二十日發行外本月十
二日(臣)諭大學士阿蘭泰曰馬者大兵之急需
若不飼秣預備倘倉猝用馬則不能解往應付
應將上駟院馬匹酌取肥秣其太僕寺孳生馬
羣當如何取來令兵部飼秣可交議政大臣集
議随議云據問太僕寺少卿佛保言孳生馬羣
共二萬九千餘匹内可騎之無孕牝馬及四歲
馬駒可得二千許匹今方春時馬未蘇息往取
至此則益瘦損飼秣之時不能立肥迨四月間
青草既出馬已蘇息遣太僕寺賢能章京前去
除此二千許匹外再儘數選出另為一羣于水
草佳處小心肥秣再于八旗察哈爾人等分喂
馬匹中亦酌選其可騎者小心肥秣預備倘有
取用即自牧養之地解往(臣)即令太僕寺少卿
佛保前去揀選馬匹小心肥秣以備取用餘如
所議緣秣馬事關重大謹具奏
聞得
旨深嘉許焉尋
皇太子又奏曰(臣)令牧羣侍衛常三同尚書馬齊内
府大臣多璧會議據查上駟院定例御馬圈五
所甕山一館每館有聽用常馬二百匹南苑六
館每館有常馬一百匹此内御馬圈五所各馬
一百四匹甕山館一百五十匹共留出六百七
十匹其他俱于三月二十日起南苑放青自放
青之日為始不支草料又查天津喂養十四大
羣之馬挑出常馬兩羣共一千六十三匹此内
除廢疾之馬合算廐中餘馬不足一千八百是
以天津喂養十四大羣挑出常馬兩羣不令南
苑放青全取至此除廢疾外儘數入館喂養盡
肥之後再奏請
旨得
旨所奏甚是大抵我師中不湏復用馬矣不必待其
以牧肥具報當不時察核之
皇太子又奏曰前者議政大臣以採買蒙古馬匹事
具奏奉
旨出兵之後著留京大臣啓皇太子有願賣者聽其
收買不得抑勒頃欽遵會議查去年科爾沁和碩
達爾漢親王額駙班第奏言今年兵丁馬匹俱
乘坐出征應于來年五月間再買馬匹在上都
等牧羣中肥秣備用等語科爾沁路遠往買馬
匹必湏時日應停採買至兩烏朱穆秦兩巴林
克西克騰兩蒿齊特喀爾喀羅卜臧貝勒三吳
喇忒毛明安等旗馬匹稀少已經停其採買科
爾沁土謝圖親王沙津屬下五旗喀爾喀車陳
汗屬下旗分去年買馬竟無所得歸化城兩土
默特兩喇喀沁兩翁牛特阿祿科爾沁兩扎魯
特兩阿霸垓兩阿霸哈納爾兩蘇尼特四子部
落敖漢奈曼喀爾喀達爾漢親王諾内等旗買
馬不能足額六鄂爾多斯等旗買馬足數今次
應酌遣部院章京赴此項旗分共買馬二千或
撥八旗蒙古驍騎參領或賢能章京一同遣往
與扎薩克王貝勒貝子協理台吉公視購買如
抑勒強買者事發治罪所用銀兩自戶部支取
帶往所買馬匹各旗撥官兵趕解與去員一同
押護前來到後兵部請
旨撥置臣已准其所請為此具奏
上曰兩喀喇沁兩土默特敖漢柰曼數旗著停其採買
其他旗分共買二千匹可也
乙亥
大將軍伯費揚古奏報自喀倫分兵兩路進𠞰
先是
上有旨諭費揚古大兵駐南口之日副都綂阿玉璽至
聞鑿井易成不勝喜悦如以爾軍到喀倫來報可
量擬到翁金之日具奏再將到土喇之日詢喀爾
喀熟諳鄉導開具地名按日計期來奏至是費揚
古奏言(臣)等率領大兵于三月十三日至喀倫
十四日將京城兵右衛兵分派十五日臣費揚
古率京城兵及大同之綠旗兵于東路前進揚
威將軍覺羅恕書率右衛兵于西路前進細問
鄉導等大槩分算程數計十八程于四月初三
日至翁金二十一程于本月二十四日至土喇
二十三程于二十七日至巴顔烏闌又據副都
綂馮國相報稱
皇上發來礮八位於三月初七日已到拖里胡地方臣
等若等候則致遲悞遂留都綂伊勒慎每旗派
護軍參領二員護軍一百名留在喀倫護礮作
速趕來俟至翁金時(臣)等另行奏
聞奏至
上命示議政大臣等議政大臣等閱畢奏大將軍費揚
古所行甚善俟至翁金時再行奏
聞今無庸議奉
旨若至翁金再議則四月初三日始抵翁金比至翁
金啟奏又須數日俟其時再議豈不遲悞著將應
否守候車輛前行之處再議具奏議曰每兵各馬
四匹每四人令同往一處給騾一頭其米糧各
物俱在此内並不致有悞凡此車輛原屬多帶
若能趲至則令随行若不能至亦即聽之不便
等候衆人車輛仍應照常前行奉
旨不等候車輛甚是大軍照常前進俟至喀倫將應
留之處再議又傳
旨撫遠大將軍費揚古奏西路兵于四月初三日至
翁金二十四日至土喇二十七日至巴顔烏闌著
諭衆知之尋
諭費揚古曰爾至喀倫擬到翁金土喇日期之奏於
三月十九日駐揆宿之清晨已到據云到土喇在
四月二十四日但我師略阻雨雪守候輜重雖急
行斷不能在二十四日之前到土喇爾軍於三月
十六日之雨或有停留可將日期另開註具奏如
無停留則到翁金具奏之時另行奏明爾兵馬如
何糧車已到何地聞寧夏兵聲息否以上諸事有
疏必奏
以塞外軍行情狀
諭皇太子
上諭皇太子曰朕今遠出歴覽蒙古地方與所聞迥異
水草既佳樵蘇頗足馬矢雖濕塞外榆柳百草皆
可焚燎喀倫以内水泉無庸疏鑿雖大兵一處同
行水草柴薪斷然無悞但慮天氣無常時忽隂晦
可為憂耳惟晴燥斯大幸矣出行以來間遇雨雪
數次而並無所苦靑草既茁羊可飽食馬亦從此
可與枯荄并秣惟祈
上天眷佑無雨無雪則可立奏膚功矣敬請
皇太后萬安朕躬及皇子諸王以至臣工軍士皆無恙皇
太子佳否
酌留凱還糧米于揆宿布喇克
上諭兵部理藩院曰所帶米糧與其載至庫勒諾爾地
方留貯不若即留此處著每旗各派大臣一員部
院大臣一員章京一員並内府驍騎各三名謹視
收貯俟收貯畢大臣等即作速前來著所派章京
驍騎同蒙古兵丁謹慎看守兵部随奏請派收貯
米糧大臣得
旨著内大臣明珠散秩大臣博第蘇永祚侍郎戴通
副都御史阿山留此收貯再將新滿洲侍衛派出
十員令即刻伐取柳枝將所留之米下籍上覆周
圍苫蓋謹慎收貯交與看守之人看守之章京驍
騎等各有所帶之米應無庸議其蒙古官兵應酌
量給與米糧朕軍中尚有餘米著同大學士會議
具奏随議蒙古官兵二十四人每名給兩月口糧
得
旨蒙古官兵不必帶行糧前來將此米加一倍給與
著尚書班第從于成龍處領取分給又
諭領侍衛内大臣索額圖曰内大臣明珠散秩大臣
博第蘇永祚等將所留米糧料理收貯畢著速行
前來留侍郎戴通副都御史阿山在彼處此路漢
軍火器營兵有願留米糧者著戴通阿山料理收
貯交付看守之人亦速行前來是日西路督運侍
郎王國昌等奏至言西路大兵五十日口糧已撥
湖灘河朔倉米分為六隊于二月二十六日陸
續起行
丙子
上駐蹕和爾博
命趣中路兵前進
上諭議政大臣等曰前曾著前鋒兵綠旗兵在察罕諾
爾地方等候今大將軍伯費揚古兵業已前進若
大兵到時始行起程則遲悞日期矣現今古北口
綠旗兵在昂幾爾圖地方彼等皆有車輛若不令
前進俟大兵到時始令起程則大兵又致稽留爾
等其集議具奏議曰
上諭極是大兵行程不為甚緩前鋒兵綠旗兵俱宜在
前行走應即遣人諭令乘便先行奏入奉
旨既云應令前行其作何前行並應隔幾程行走至
何處扎環營各兵於何處總會俱未向鄉導人訊
明議及但云應令前行可乎著再議具奏議政大
臣等又議前鋒兵綠旗兵不必在察罕諾爾地
方等候著古北口綠旗兵現在昂幾爾圖地方
者酌量䟎赴在前之綠旗兵其兩黃旗兵到察
罕諾爾時令越過在前行走已經奉
旨應從察罕諾爾即扎環營問鄉導萬舒克云至克
魯倫河俱可兩旗並行今仍著兩旗並行前鋒
兵距綠旗兵察哈爾兵兩日程前行綠旗兵察
哈爾兵距兩黃旗兵一日程前行在
御營後之兵亦照此行走俟出喀倫時將各兵總會於
何處及前鋒如何行走之處再題請
旨奉
旨前鋒兵著距綠旗兵察哈爾兵一日程行走餘依
議
丁丑
上駐蹕昂幾爾圖侍衛馬武等甄别宣鎮兵復
命先是
上遣侍衛馬武侍郎阿爾拜察閱宣化府綠旗兵至是
還奏臣等出獨石口於十四日至和爾博地方
行及總兵官白斌之兵轉傳
上諭白斌言
聖明所聞甚確宣化府兵實屬不堪但此一千五百名
兵經臣遴選其中雖有一二不堪用者然斷不
至貽悞等語(臣)等觀張家口兵七百名甚優護
送礮位兵百名看守礮位鳥鎗兵三百名此四
百名兵斷不可少惟宣化鎮標馬兵四百名内
有一二不堪者然亦决不至貽悞因令總兵官
白斌仍率所帶兵一千五百名前往察罕諾爾
地方候
旨
命尚書班第前行設站
上諭議政大臣等曰尚書班第随大兵後安站今若令
其在前當於事有益著召班第來令於前途相距
一宿地方安站又
諭兵部曰前途既設立驛站凡疲乏馬匹駱駝等物
令皆於驛站留養爾部給以印文回時執文領取
極為明晰不致遺悞仍傳示驛站人等若將所留
駝馬等物如數全交本人則自加體恤如慢不經
心致馬匹倒斃則留於伊處何益前已有旨著再
加曉諭又
諭領侍衛内大臣等曰馬匹關係最要今沿途既設
立驛站凡馬匹及輓車牲口如有疲乏可俱留於
驛站此時青草正發旋師時此等馬匹必皆肥壯
如此則不致傷損大有裨益凡疲馬切不可輕棄
將此通行明白曉諭
諭綠旗兵随大軍後行
上諭領侍衛内大臣索額圖等曰今日在途見古北口
綠旗兵車輛所載甚重又無相助之人若令伊等
前行則其所䭾載行李每日有我兵重載躡後行
走甚難若留伊等在後則彼皆得親身幇助而行
著會議具奏議政大臣等奏
上諭極是今應將古北口綠旗兵留
御營兵後視其力能行則随所遇旗分在後行走如力
不能行則于漢軍火器營後行走宣化鎮綠旗
兵若力能行走仍照常在前行走若力不能行
亦留在
御營兵後同古北口綠旗兵一處行走可也奉
旨著馬武前往諭止
命總兵官馬進良押紅衣礮随行
上諭曰昨會議宣化鎮兵令其得便先行已經行文今
古北口兵現在胡什木克地方著令駐扎等候自
宣化府所帶紅衣礮二十四位著交付總兵官馬
進良随大兵後行
戊寅
上諭曰今日所駐胡什木克地方止二十二里沙磧亦
略减各人車輛到時將馬匹于好草處放牧飲水
休息牲口再行前進著傳諭知之
命尚書庫勒納查核驛站
上諭議政大臣等曰此番前來官兵皆係情願效力之
人曾云應用物件豫備充足務期成功兵丁每名
部給肥馬四匹今或將疲瘦牲口兩匹牽挽車輛
且於米糧之外裝載各物或有載鷄鵝等物者朕
以成功為念鷄鵝等物尚不攜帶又將疲馬留于
驛站喂養屢經傳諭並嚴諭驛站人等今見疲瘦
之馬並無一匹留于驛站雖極瘦仍帶之而行此
等馬匹若皆留養目前現有青草自然得肥回時
可以得力若帶往前去則徒然倒斃且或有馬匹
已斃將僕從人不留置驛站攜帶前往者此不過
耗費米糧而已又何益乎今著領侍衛内大臣内
務府總管護軍綂領副都綂夸蘭大等嚴行稽察
將兵丁疲乏馬匹交與驛站喂養部給四匹馬内
若有疲乏二三匹者雖携去無益察明即並本身
留于驛站將伊臕壯之馬别給與人其瘦馬仍留
與本人令于青草處牧放肥壯等候旋師其察核
沿途驛站馬匹并存留牲口米糧等物俱係緊要
著派在京尚書庫勒納自備馬匹前來自存留米
糧馬匹之驛站以至喀倫令其往來稽查如此則
于事大有裨益將此曉諭在後夸蘭大等知之
諭皇太子塞外情形
上諭皇太子曰朕躬安皇太子佳否皇子及臣工軍士
皆無恙但雨雪雖不甚急亦不甚間斷朕心為此
稍覺憂勞蒙古居此者喜云吾土歴年亢旱草不
萌生窮困已極皇上駕臨始有雨雪草皆茂盛觀
此則行路之人與居家之人其情大不相侔矣未
知京師何如此間之草羊可飽食馬於沙際雜枯
荄而食尚不得飽草色大槩漸佳水泉給用朕所
經歴雖盡與大兵偕行亦可無悞薪燎具足後此
則未之知也
己卯
上仍駐蹕胡什木克
上諭曰問之鄉導據云察罕諾爾地方形勢藏蓄地寬
草美凡應留牲口其能至察罕諾爾者令至彼處
再留其必不能至者即留于此處可通行曉諭
庚辰
駕駐噶爾圖
辛巳
上仍駐蹕噶爾圖
諭領侍衛内大臣等曰今日寒冷各將瘦馬置帳房
内以所帶餘米飼之亦為有益人尚可無恙也著
諭衆知之
命大學士伊桑阿致祭風雨及口外山川之神文曰
兹因厄魯特噶爾丹逆天梗化擾亂邊徼朕綂
率六軍聲罪致討親蒞塞外以期蕩宼安民必
頼山川效靈風雨咸若始于師行克有攸濟比
日以來雨雪間作節候未調恐稽征邁朕心夙
夜靡寧惟
神默贊撻伐之遠圖益助羣情之豫順俾時和氣協
早滌邊塵軍事有裨
神功聿懋是用特遣專官虔申告祭
神其鑒之先是數日風雪時作致祭後風止雪霽天
氣日漸融和矣
壬午
駕至滾諾爾
命留疲馬牧于郭和蘇台察罕諾爾地方
上諭領侍衛内大臣等曰明日駐宿處草甚豐美凡瘦
馬俱著留牧彼地
癸未
上駐蹕郭和蘇台察罕諾爾
命蒙古監牧
上諭理藩院曰所留牧放馬匹甚屬緊要凡水草俱美
之地蒙古知之甚悉其牧放看守俱交與蒙古所
留喀倫之馬已交阿霸垓吳爾占噶喇布王此處
所留馬匹著交與該王所屬脩路都綂竒塔忒至
所留跟役伊主不必給米俟在後于成龍等米車
運到酌量撥給
甲申
駕至胡魯蘇台
諭鄉導護軍綂領托倫曰今日天隂或恐有雨馬匹
俱勿解鞍應苫蓋者加意苫蓋
嚴蒙古盗馬罪先是
上命領侍衛内大臣馬思喀查郭和蘇台地方驛站存
留馬匹牲口僕從數目具奏至是馬思喀查明
奏言阿霸垓卓禮克圖王之都綂竒塔忒等云
此所留馬匹牲口既交與我等即派本旗驍騎
八十名看守查現在所留馬匹牲口計一千四
百有餘在後兵丁如有冄留馬匹牲口者則共
至二千矣交與八十名驍騎看守似屬不足若
將三百匹分為一羣可作七羣每羣計驍騎二
十名則用一百四十名除此八十名驍騎外應
增蘇尼特之薩瑪渣王阿霸垓之吳爾占噶喇
布王兩阿霸哈納爾兩蒿齊忒此六旗每旗派
章京一員驍騎十名擇好水草處謹慎放牧看
守仍交與竒塔忒等又大兵馬匹已留與驛站
恐有賊盗妄行倘被拿獲時當作何嚴行治罪
之處請
旨遵行奉
旨被獲賊盗著拿候餘如議
遣員外郎雅圖宣
諭督運于成龍
諭雅圖曰朕以糧運事務緊急特命侍讀學士喇錫
馳召于成龍面有指授今思車上所載太重恐難
速行又命爾雅圖傳諭于成龍爾既見于成龍令
彼將多帶之米數千石酌留所過驛中交蒙古官
兵看守其米既减車上遂輕其行可無悞矣俟至
喀倫再將正額米留一千石其車上退出牲口即
聽于成龍調用出喀倫後倘有用米之處朕即遣
官催來倘無用米之處亦遣官止之
乙酉
上仍駐蹕胡魯蘇台
申定行軍隊伍
上諭議政大臣等曰兩黃旗已行在後六旗著每三旗
結隊而行火器營陸續進發
領侍衛内大臣公福善奏報漢軍火器營兵雪
阻情事先是
上諭福善爾留庫勒諾爾地方收貯出古北口王以下
及官兵所帶餘米至是福善奏言臣於二十四日
將滿洲四旗米已經收貯二十五日漢軍都統李
正宗諾穆圖等咨稱沿途雨雪交作泥濘難行十
九日派出官員兵丁我等親視脩道礮位火藥車
輛僅能運過現今派夫搭橋修道等語據此奏
聞奏至
上命示議政大臣
聖祖仁皇帝親征平定朔漠方略卷二十一
