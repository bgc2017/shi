欽定四庫全書
聖祖仁皇帝親征平定朔漠方略卷二十九
九月甲寅朔
檄策旺喇卜灘保護回回國王阿卜都里什特
阿卜都里什特奏言(臣)為噶爾丹所擒受冤苦
十有四年仰仗
聖上威靈滅噶爾丹(臣)得出而來降合家既蒙
聖上高厚之恩今又使送(臣)歸故土差官併備坐騎食
物而遣之(臣)到土魯番探信或誅噶爾丹或擒
解噶爾丹俟得實音歸(臣)舊居葉爾欽地方再
來進貢請
皇上萬安但往葉爾欽必過策旺喇卜灘地方恐厄魯
特之心無常若無
皇上勅旨未必不虐害(臣)請給
勅書開明(臣)係歸降
皇上之人爾勿得虐害給之前往彼知(臣)已降
皇上必畏
天威而不害(臣)矣
上以為當給發部文着大學士與議政大臣會議撰文
奏覽議曰回回國王阿卜都里什特之父子為噶
爾丹所擒受冤苦十有四年幸逢
皇帝親統大軍之威𠞰滅噶爾丹阿卜都里什特得乘
間而來降
皇上憐其遠離鄉土在噶爾丹處歴年患難擕之到京
賜之
御用衣冠諸物以及銀幣又使送歸故土特撥官全備
什物而遣之但往葉爾欽地方恐策旺喇卜灘
人衆攔阻此無庸發
勅應該部備文檄知策旺喇卜灘開明阿卜都里什
特等已歸降本朝蒙
皇上恩恤送歸故土原由勿致虐害嗣是以後厄魯特
與回子當相與和好撰文奏
覽
上從之
乙卯
命西寧多撥人員送回回國王阿卜都里什特等至
哈密給弓矢諸物理藩院奏言據回回國王阿
卜都里什特告稱蒙
聖上𠞰滅噶爾丹我乃得脱來投
皇上蒙
皇上加以非常之
厚恩今遣我歸故土又特撥官沿途備給坐騎衣服
食用諸物直至嘉峪關使我略無艱苦但嘉峪
關以外既不諳道路而夥伴人少乞撥人護送
我等至哈密且我等無弓矢撒袋諸物請至嘉
峪關頒給我等據此具奏
上命該地方官交喀什撥回子二三十人送至哈密行
文地方官給之弓矢諸物阿卜都里什特
恩賜已畢請今於是月初三日起程
上准其起行
命發厄魯特降人至京附入旗伍有不願者遣往大
將軍伯費揚古軍前招撫噶爾丹先是理藩院奏
言據(臣)部郎中滿都報稱今已凉爽必遷厄魯
特入京查陸續來降之厄魯特大小人口共一
千五百三十七人内除取至京城喇嘛羅壘厄
木齊格楚兒席喇卜喇木札木巴等夥伴回回
國王阿卜都里什特等夥伴隨員外舍稜前往
之唐古特寨桑等共二十口死者八口所剩大
小人口共一千五百九人内有乘驛送來者又
有無馬畜者如令伊等赴京其無馬匹者或給
驛車或另設法候部裁奪至伊等沿途口糧如
從張家口支去則費牲口䭾負乞咨該部行文
沿途支給口糧每人給肉其丹巴哈什哈等六
百餘口係左翼察哈爾官兵看守台吉塞冷札
卜米寨桑等八百九十許口係八旗章京率兵
三百看守倘遷厄魯特降人入内或仍令原舊
看守官兵護送或令邊關之兵綠旗官兵沿途
護送候部裁奪又據滿都呈稱康熙三十五年
八月二十四日丹巴哈什哈來告曰我妻達什
言前次降人代綽特之西里杜喇兒和碩齊等
六人其妻子不來其意有仍歸噶爾丹之狀此
軰不可信爾等當防之我以為
聖上如此加恩伊等焉往是以不告近來西里杜喇兒
和碩齊來告我曰聞我妻子俱在噶爾丹所此
地無一依靠之人難以為生我等意既無所定
天又寒矣無人縫補炊㸑何以度日八旗營内
有我一舅母阿民台其子阿咱喇僕婦和洛里
請使伊等與我等完聚以此言觀之則與我妻
達什前言相符且西里杜喇兒和碩齊常與噶
爾丹僕人亦無妻者名孟克偶語沙中是以我
告彼曰
聖上寬宥我等待以不死又如此恩養奈何作此意雖
目下無歸若到
聖上馬足之下自有妻矣今為此等人不可信請謹防
之據此責令看守厄魯特之四旗察哈爾參領
等官龔格額兒追等小心防備嚴加巡警外恐
西喇杜喇兒和碩齊等脱逃飭令防護於鑲黃
旗營中取彼舅母阿民台等一同安插至此等
妻子不來者思念妻子雖不能去未必不搖動
衆心應將此軰作何措置乞大部速行定奪為
此奏
聞
上諭内大臣索額圖明珠大學士伊桑阿阿蘭泰尚書
馬齊曰今天時已凉着取丹巴哈什哈等來京令
副都統吳達禪乘驛而往同納喇善滿都遷來又
滿都報稱無妻子者心無所定倘厄魯特有不願
内來者即從彼處送赴大將軍伯費揚古軍前着
將軍伯費揚古給不願來者各馬一匹遣回令彼
往諭噶爾丹言彼若來降亦待以顯榮其看守厄
魯特等之察哈爾兵各歸本地至解厄魯特降人
到京着邊關官兵綠旗官兵轉逓押解并令戸部
理藩院賢能官各一員前往沿途給口糧食物及
馬草料小心解來内有幼童婦女無馬匹則酌給
驛馬驛車既取伊等到京應令議政諸臣會議編
入隊伍具奏至是議政諸臣議曰據郎中滿都報
稱降人丹巴哈什哈等厄魯特共一千五百九
口内除歸併先降之巴拜者人口一百七十五
名回回國王阿卜都里什特人口十二名外現
存厄魯特人口一千二百零應編入鑲黃正黃
正白三旗滿洲佐領其内有父子兄弟不可離
者如編入一佐領為數浮多則扣筭一佐領人
口其餘編入本參領内之佐領以丹巴哈什哈
等七十五戶為一旗以察罕西達爾哈什哈等
八十二戶為一旗以台吉憨都等七十五戶為
一旗伊等目下既到其所居住應着都統副都
統佐領以本佐領下房屋暫行安插所給伊等
房屋該部另奏請
旨其六十歲以下十五歲以上人等於佐領披甲額
外令其披甲食糧其内喇嘛之厮役及有主之
厮役各附其主不准給糧其各項工匠不令披
甲給以工匠之糧在工匠内服役俟到日起各
項食物照新滿洲例給與丹巴哈什哈察罕西
達爾哈什哈台吉憨都等應以何人為何旗授
以何職伏候
皇上指示其六十餘喇嘛着理藩院交默爾根綽爾濟
安插何廟具奏請
旨此安插之厄魯特内日後有增有減另議俟
命下之日將扣抵三旗口數名字彙造清册各給本
旗厄魯特一到各旗差官收領内有年老孤身
附入人口少者之家給米贍養奏入
上從之
丙辰
勅詰大將軍伯費揚古
諭費揚古曰據此際噶爾丹地方逃來人言迫於饑
凍此大機會有
上天眷佑授我之象此不可復失爾等當着實留心前朕
親至克魯倫之時若爾等之兵能䟎行三日到巴
顔烏蘭左側噶爾丹何能得脱設商南多爾濟來
後或以所到之地奏聞一次或朕所差殷扎納額
林辰等於十三日前到則朕軍何故回師因爾軍
斷斷不到俱至饑餒故回師調撥軍糧然而脱出
如許人降者逃回誠不料及此也此等之事至今
追悔不盡爾兩大將軍相會之時朕軍之馬甚壯
理當選擇換馬追之收取離散之人其時雖散因
無人收之故一一聚而成羣宜矣今爾等成算如
何噶爾丹形勢如何朕因懸隔急欲聞之特發手
書往諭
川陜總督吳赫奏報哈密回子頭目額貝杜拉
達爾漢白克遣人進
貢來降吳赫奏言據署理肅州總兵官印務副將
韓成呈稱哈密回子頭目額貝杜拉達爾漢白
克差回子阿林白克賫奏章及進
貢獨峰駱駝一頭馬二匹駱駝八頭小刀一柄誠
心歸投
皇上等因到(臣臣)思哈密回子頭目額貝杜拉達爾漢
白克差阿林白克誠心向化來降真
皇帝德威遠播之所致也於是往取臨洮道勘合俟到
時撥官及通事令阿林白克起程赴
京為此奏報
以郭爾羅斯台吉畢立滾俄齊爾助馬
命陞為一等台吉先是
上諭理藩院曰郭爾羅斯扎薩克四等台吉吳爾圖那
蘇圖鄂齊爾旗下二等台吉畢立滾俄齊爾是役
軍中助馬較衆最多着部議奏至是理藩院奏康
熙十六年十月内陜省花馬池等處效勞俄爾
多斯多羅貝勒索諾木旗下四等台吉吳魯雅
克等十六員因從軍各陞一級後議叙有出征
頭等功牌又陞一級今二等台吉畢立滾俄齊
爾雖無功牌而是役軍中助馬較衆最多應陞
畢立滾俄齊爾一級為一等台吉
上從之
命給將軍孫思克博濟赴京官兵口糧馬匹草料兵
部奏言將軍孫思克博濟咨稱某等奉
旨已於八月十七日到京除本將軍副都統及總兵
官等不支口糧草料外西安將軍帶來八旗滿
兵漢軍官二十六員兵五百名僕從共一千九
十三名馬共一千四百十七匹孫思克帶來官
十二員兵一百三十二名馬共二百十六匹乞
自入京之日為始給伊等口糧草料據該將軍
既稱本身及副都統總兵官不支口糧草料應
不議外滿洲官兵及綠旗官兵俱係奉
旨來京之官兵應檄戶部於此項官兵自該將軍九
月初一咨部之日為始算到起行以前照例給
口糧草料奏入
上從之
丁巳有
旨出巡張家口發兵擇日先是大將軍伯費揚古奏
王善巴哨卒來報八月二十四日在達闌土魯
地方見有厄魯特形影因調右衞兵一半前來
上曰前命安王將軍薩卜素來京今着停止各率其兵
赴大將軍伯費揚古軍前着議政諸臣集議至是
議政諸臣議以為應令安王將軍薩卜素赴大
將軍伯費揚古軍中得
旨朕將往宣化府地方試鷹當減從而往侍衞撥二
百員御營撥三旗新滿洲護軍驍騎三百名着帶
子弟以代僕從撥三旗親隨護軍每旗三十名八
旗前鋒四百名火器護軍一千名每旗帶馬上礮
三門此次隨駕前鋒護軍驍騎以佐領内拴喂之
馬每人各給四匹乘坐侍衞内有無馬之人亦各
給馬四匹乘坐此從行侍衞護軍不論曾否出征
俱閱家足人強者派出火器護軍千名分為兩營
其坐馬將漢軍旗内所拴之馬亦選與坐用此行
不過試鷹諸色人等不得告請從行其料理馬匹
着戶兵二部料理起行日期於九月初十日以外
十五日以内揀擇其部院官員不得多派照哨鹿
例從少派出兵丁之糧亦從少支取張家口貯有
米在到彼再給
督理運務于成龍等回京中路督運都御史于
成龍通政使喀拜於科圖地方撥給口糧事畢
回京復
命于成龍等奏曰(臣)等督運正米二萬七千石給過
中西兩路滿洲綠旗官兵挽車人夫及絶糧諸
人一萬八千石有零外所餘八千一百九十六
石五斗零内堆貯揆素地方之米三千六百六
十石七斗零給過三省挽車人夫及綠旗兵所
餘堆貯小米四千五百六十石八斗零堆貯察
罕腦兒之米四千五百二十九石三斗零小米
四十七石零以上正米小米共一萬二千八百
六石三斗零俱小心堆貯其米上空布袋一層
蓆二層布油单二層共蓋五層緊急拴繫其米
下墊以破車松板堆貯地方兩處週圍掘壕深
五尺闊六尺此米同理藩院尚書班第親交蘇
尼特阿霸垓等旗台吉祁他特都統畢瑪喇等
小心看守謹奏
戊午
命隨便安設驛站兵部奏言是行也除内地驛站照
常安設外但今春出兵因蒙古馬匹羸瘦調内
地驛馬一千匹協助是行或仍前以内地驛馬
協助或僅用蒙古馬匹安設俟
命下之日會同理藩院議之
上曰蒙古驛站不至有悞朕亦沿邊而行所行不遠調
馬之事無庸預議如或出邊再酌量施行右衞護
軍統領費揚固等奏報率兵起行赴大將軍伯
費揚古軍前副都統拜音布馮國祥等報曰據
大將軍伯費揚古咨稱善巴王巡哨之人言在
達闌圖魯地方見有厄魯特形影飛塵着將爾
右衞護軍統領副都統夸蘭大駐防協領各章
京及護軍驍騎火器營兵皆撥一半以留下官
兵之馬填給乘坐文到次日起程中途一宿次
日到歸化城自歸化城踰翁滾嶺第六日到巴
顔布喇克再帶子母砲十六門每旗各給二門
支百次火藥鉛子而來據此護軍統領宗室費
揚固瓦爾達副都統黨愛柯爾對夸蘭大駐防
協領各章京護軍驍騎火器營兵俱率其半於
九月初二日起程矣為此奏報
黑龍江將軍薩卜素以赴京奏
聞薩卜素奏曰(臣)遵
旨以兵四百交駐防協領胡布納等由口外遣回(臣)
率兵一百赴京
己未
尚書班第以給賞之事奏
聞先是有
旨謂是役修道鑿井監牧坐塘蒙古台吉官兵應給
恩賞至是班第奏言臣等遵
旨查修道監牧鑿井兩阿霸垓兩阿霸哈納爾兩蒿
齊忒兩蘇尼特及坐塘兩烏朱穆秦克西克騰
十一旗共賞過銀二萬四千九百四十兩其銀
自都御史于成龍處支用至給賞之時台吉官
兵跪告(臣)曰我蒙古幸逄
皇上昇平之世安居樂業而噶爾丹擾害邊人竊踞巴
顔烏闌等處地方使我軰不得安生蒙
聖主為我沿邊蒙古
親綂大軍深入敵境𠞰滅噶爾丹自兹以後我等永
得安寧矣少長歡呼無不向
闕稽顙今又蒙
聖上慰勞加以
洪恩賞賚不勝感激乃望
闕謝
恩(臣)欽惟
皇帝以噶爾丹逆天劫奪北邊掠喀爾喀納木扎兒陀
音竊踞巴顔烏闌等處復伺劫喀爾喀
皇上預籌熟計欲一舉滅之
乾剛獨斷發大兵各路堵𠞰
御駕親統六師而出
天威難抗中夜遁逃
皇上統大軍深入敵境追至拖諾等處噶爾丹窘迫已
極僅圖亡命盡棄諸物日夜奔逃值
皇上預定廟謨詳加指示遣費揚古之兵堵禦𠞰除擊
而殺之俱與
聖上謨略纖毫不爽事事符合允如
皇上百日成功之
諭十旬之内竟滅噶爾丹亘古以來未有如
皇帝之勇略俱全殊猷異績也(臣)等愚劣不能記憶筆
不勝書幸逄
聖世聞此凱音無任懽忭謹頓首稽首上
聞
辛酉
命總兵官王化行協助巴圖爾額爾克濟農
上諭戶部尚書馬齊兵部尚書凱音布等曰噶爾丹窘
迫已極近朕差阿南達以巴圖爾額爾克濟農之
兵堵禦其外恐噶爾丹乘虚往巴圖爾額爾克濟
農行劫着爾兩部檄總兵官王化行如噶爾丹往
巴圖爾額爾克濟農處即率其兵往援併諭巴圖
爾額爾克濟農知之
壬戌
命寬喀瓦爾達阿喇卜灘等免革職先是
上撥前鋒二百往送使人以喀瓦爾達阿喇卜灘為首
領有勿過燕圖庫勒圖即從彼地縱使人前去之
諭伊等違
旨出其外馬被厄魯特所奪交該部察議至是兵部
奏曰喀瓦爾達阿喇卜灘違
旨越過燕圖庫勒圖巡警不嚴被厄魯特奪去如許
馬匹應將喀瓦爾達一等侍衞佐領俱革去鞭
一百不准折贖令披甲效力將阿喇卜灘多羅
額駙一等台吉革去罰九九牲畜入官其額駙
噶爾臧台吉俄齊爾不為首領無庸議奏入
上曰喀瓦爾達阿喇卜灘等並非戰敗着從寬免罪
命宥修路侍郎多奇等罪先是
上諭大學士伊桑阿曰獨石口之路竟不修治經行路
中此路最不堪着發部嚴加察議關係軍務不得
議以尋常之罪侍郎多奇乃專管修路之人其事
惟何朕再三申諭修路之事重大今值寒凍當先
修石嶺等處暫緩結冰之地勘明備工俟地將融
動工修治則力不勞而行不悞爾當儆之乃違朕
指揮不加詳閱在凍處草草塞責及至地融已成
泥濘致悞大軍行路殊為可惡至是吏部議侍郎
多奇口北道常明揚赤城縣縣丞程揚洪俱革
職交刑部拿問從重治罪
上曰前以行軍凡事不可不嚴故將多奇交該部議罪
今自軍中來見多奇等所修之路大兵往返并無
所悞着俱從寬免罪
癸亥
命撥侍郎多奇席米圖於大同宣府地方喂右衞兵
丁馬匹先是
上諭公常泰尚書馬齊曰據將軍費揚古奏言厄魯特
見我邊汛備兵而遁應於十四日發兵起程朕躬
於十九日發駕着議政大臣會議議政大臣遵照
諭旨請於十四日發兵起程
御駕於十九日啟行
上命議政諸臣會集面議至是議政諸臣入奏
上曰朕躬仍於十四日前往試鷹所發兵照常在京預
備如有所用再來調發目下着右衞兵一半秣馬
俟肥後換費揚古帶往之兵前來秣馬大同則着
撥侍郎多奇宣化則着撥侍郎席米圖監督喂養
命撥扈從大臣兵部開列大臣名姓奏請分别隨
駕前行留京備兵之人
上命都統周卜世綂領托倫蘇丹塞稜格副都統吳達
禪等護駕前行其餘大臣俱與大兵一同預備
乙丑
命定軍行日期
上諭兵部曰除前撥八旗前鋒四百名外再增撥前鋒
四百名朕於十九日發駕令大兵於十九日一二
日前起行軍行日期着欽天監選擇具奏侍讀學
士喇什奏報噶爾丹情形喇什奏言噶爾丹屬
下人克齊克默爾根等來降言丹津俄木布叛
噶爾丹而去噶爾丹發輜重往庫冷白兒齊爾
使之待已其身率兵往追之臣等欲探其聲息
若何且以收其零散之人故親駐憨山左側自
憨山遣鄉導參領達爾漢伊羅兒圖等率兵往
探伊羅兒圖還告曰我等從克齊克默爾根逃
來蹤跡前行到一地與過抗愛之嶺相對見有
數道蹤跡俱逾抗愛山而去無他往蹤跡在我
等未到之前已過去十餘日故我等即從彼地
還八月二十七日丹巴哈什哈親弟吳默叩默
爾根寨桑等男子四人婦女四人至喀倫降言
我向為丹津俄木布之護衞近身隨行我兄丹
巴哈什哈來降
聖上之後噶爾丹使我代吾兄管倬和爾部落人衆授
為寨桑早欲來歸
皇上奈不得脱身之便及丹津俄木布與噶爾丹反顔
叛之而去我隨丹津俄木布亦去噶爾丹追至
額德爾齊牢時已昏是日不戰丹津俄木布知
噶爾丹力尚強語衆曰我等與戰則不能敵同
行必為所掩我等當各自分行會於阿兒台地
方往投策旺喇卜灘於是零星分散丹津俄木
布率六七十人而去丹津俄木布之妻父察渾
台吉率百餘人向圖爾古特而去明安特之納
瑪什希台吉率四百餘人向洪郭賴而去噶爾
丹收取百餘人原欲往庫冷白兒齊爾不知其
已去與否阿喇卜灘一概不預往空奎扎巴喀
居住目下噶爾丹人有千餘阿喇卜灘雖無牛
羊而馬駞尚多噶爾丹即馬駞亦殊少今天時
漸寒大半無居無食噶爾丹未必能保有其下
人殆必散盡矣
副都綂阿南達奏報設哨於布隆吉爾等處阿
南達奏言遵奉
聖上成算於布隆吉爾之巴爾庫兒塔兒納親等路其
地名博羅川濟則遣藍翎布達及巴圖爾額爾
克濟農之布兒噶齊達爾漢寨桑馬賴額爾克
哈什哈率十人駐劄於額布格特阿木格特地
方則遣巴圖爾額爾克濟農之祁勞默爾根薩
里呼納親率十人駐劄於布隆吉爾之敖齊喀
喇莽奈地方則遣驍騎校齊倫喀爾喀白蘇特
扎薩克默爾根濟農一等台吉索諾木伊思扎
卜旗下都綂額爾德尼寨桑達爾漢他布囊率
三十人駐劄於昆都倫額濟内地方則遣喀爾
喀台吉帶青巴圖爾哈米爾巴圖爾額爾克濟
農之渾他漢占哈什哈布達禮杜喇兒和碩齊
率五十人駐劄九月初一日遣使起行矣竊思
坐哨之人若至嘉峪關肅州等處來報而後趨
赴恐其已過有失機會若阿南達親身至布隆
吉爾之都爾白兒濟形勢地方乃兩邊哨卒逓
報之路僅率巴圖爾額爾克濟農等設哨餘剩
之兵一百五十人往則為力甚薄故與提督李
林隆共議增綠旗兵四百子母砲二十門(臣)親
率之於九月初三日自肅州起行矣為此奏報
副都綂阿南達奏報遣人曉諭哈密回子阿南
達奏言(臣)向甘州而來遇進降表回子令此内
回子名俄羅斯者配以通事任義甫及(臣)家人
二名往告其頭目如噶爾丹來人力少則擒之
人力多則驗明數目來報若噶爾丹至汝地給
之糧馬縱之使去或不來報則爾等所奏無信
矣噶爾丹豈能居此守護汝乎當熟籌之又教
通事任義甫及(臣)家人使探常明英古出差策
旺喇卜灘歸信及噶爾丹消息俟彼回時另行
奏報
副都統阿南達以喀爾喀白蘇特扎薩克默爾
根濟農等告請效力之事奏
聞阿南達奏言喀爾喀白蘇特扎薩克默爾根濟農
一等台吉索諾木伊斯扎卜協理旗務台吉伊
爾登和碩齊格寧台吉帶青巴圖爾哈米爾畢
力克圖胡魯木什俄木布西第巴喇額爾德尼
俄木布等來告曰我等蒙
皇上豢飬之恩圖報無地請於戍哨偵探之事效力為
此奏
聞
員外二郎保奏報青海聲息二郎保報言八月
二十二日差守備平朝正撥什庫哈什台於善
巴陵堪布曰汝前謂一槩言語若不啟聞達賴
喇嘛不得擅以己意相覆俟啟聞達賴喇嘛其
言如何當據實報聞未知汝差彼西方之人已
歸否如已歸其言云何噶爾丹三十許人逃至
青海地方矣其人衆寡姓名及諸凡聲息俱密
探而歸平朝正等九月初二日還言我等八月
二十三日至善巴陵堪布所以所諭之言告之
堪布言達什巴圖爾台吉曾遣其人往使西方
爾等往問巴圖爾台吉台吉殆知之我等往台
吉所以是言告之台吉言我使人往西方未歸
俟歸後達賴喇嘛如何諭我等當以其言告汝
又問之曰聞噶爾丹三十許人逃至青海地方
其人何名共有幾人噶爾丹逃向何方巴圖爾
台吉告曰前年噶爾丹興兵掠厄魯特之杜爾
伯特國有一逃來者乃杜爾伯特國之人其名
綽克圖率其人三十許逃來在阿齊巴圖爾台
吉所此綽克圖乃歸降
聖上之人陀音之子巴拜台吉一族綽克圖言噶爾丹
已向洪郭賴而去殆往投烏郎哈木多爾諸人
爾又各處細訪杜爾伯特三十許人逃來在阿
齊巴圖爾處是實别無異聞為此奏報
丙寅
大將軍伯費揚古以丹濟喇遁走之事奏
聞費揚古奏言(臣)等遣善巴王旗下副都統善巴
爾等偵探彼差人來報曰我等於阿濟爾布都
納以南地方見有厄魯特屯劄布都納即退回
數里藏於隠密之處覘其行蹤之多寡次日不
見彼前來善巴爾等又前往視之使以此情來
報八月三十日到(臣)等料厄魯特未必不退故
遣人招降以羈縻之語噶爾丹爾戰敗無糧難
以度冬不知大兵在此欲剽掠零星之喀爾喀
度今冬耳
聖上洞鑒此情早遣大兵俟爾於邊塞之地今
聖上猶不忍爾破壞失其生業遣卓力克圖達爾漢巴
克什等傳
諭爾爾當熟籌久遠謀生之策遵
旨來歸
聖化則爾必依舊得所矣不但爾噶爾丹然也凡人來
降
皇上亦必使之得所以此備文使員外舍稜解來厄魯
特降人馬尼默德賫之交鄉導阿南達引路令
見厄魯特形影縱而遣之又副都統善巴爾等
遇厄魯特納瑪喇什來降九月初一日解到(臣)
所問據納瑪喇什曰我乃阿喇爾拜之人住居
頽河噶爾丹戰敗無食窮困已極噶爾丹言滿
兵大勝俱已進京喀爾喀等必出塞游牧可乘
其隙取糧於喀爾喀以度此冬故使丹濟喇等
率兵一千五百南來既到阿濟爾布都納地方
此地所遣厄魯特卓力克圖達爾漢巴克什津
巴到告之以
聖上遣兵堵禦邊汛丹濟喇等聞之遂紛紛遁去我乘
此隙内來歸降卓力克圖達爾漢巴克什等初
相見之際言我等逃出丹濟喇不信而窮詰之
又對以釋之而歸其他言語我未之聞也於是
(臣)等率黑龍江兵衆扎薩克蒙古兵欲往阿濟
爾布都納隨勢相機而行已於次日初二起程
檄右衞兵作速踵我軍而來外具本同降人納
瑪喇什一並賫送又奏言善巴爾等以厄魯特
降人十名來言我等至阿濟爾布都納乃厄魯
特屯劄之地見無一人但有所食馬骨棄其鎗
柄而去正查視之時有厄魯特俄兒都孫伊爾
都齊阿哈里查木楊彭楚克西喇卜達爾扎賈
圖額爾克杜喇兒達爾巴格隆阿哈第等十人
自郭多里地方來降言丹濟喇之行甚速自郭
多里而前去矣我等又前行數里以觀之馬疲
不能急行而回視其行蹤有一千四五百人問
俄兒都孫伊爾都齊等與前降人之言無異是
以將俄兒都孫伊爾都齊等十人解交收集降
人郎中滿都其厄魯特陸續人降不絶問之俱
與前降人之言無異亦解郎中滿都訖謹奏
命給黑龍江將軍兵從口糧裘帽先是將軍薩卜素
奏言據兵部咨稱奉
旨命安王將軍薩卜素來京今着停止各率其兵赴
大將軍軍前欽此前奉八月二十三日之
諭分兵四百從口外遣回(臣)率兵一百前來今謹遵
旨率此一百兵星赴大將軍軍前但我軍出行原帶
糧米算至七八月回汛故無冬衣裘帽者多伏
祈
勅部頒給兵從裘帽等物并議本軍口糧何處支取
奏至
命交兵部理藩院會議至是議前者給過黑龍江兵
口糧算至十月初一日為止如未到大將軍伯
費揚古軍前其糧或完則至歸化城後計其兵
到日支米俟到大將軍軍前將王國昌所運米
内截留之一千石按兵支取其兵從既無冬衣
裘帽應自工部取大羊皮裘大羊皮帽各二百
撥兵部理藩院司官各一員速送至將軍薩卜
素軍前散給兵從奏入
上從之
命自張家口設驛至大將軍伯費揚古前進地方先
是
上諭尚書馬齊等曰着撥爾部賢能司官一員自張家
口設蒙古驛至將軍費揚古所往地方至是理藩
院奏自張家口以外設蒙古驛至大將軍費揚
古所往地方應撥臣部司官乘驛先往於歸化
城衆喇嘛殷戶附近旗分取馬每驛安設馬二
十匹蒙古章京一員兵十名其設驛時取各部
院筆帖式八員前往至撥什庫則遣臣衙門撥
什庫去奏入
上從之
命授丹巴哈什哈等職先是
上諭議政諸臣曰丹巴哈什哈等雖敗後來降着以大
職議叙其先降之俄欣阿穆呼郎等在其次議叙
俄欣既係先降而是役於西路軍中甚為效力至
本第達爾扎又在其次議叙至是議政大臣議曰
丹巴哈什哈察罕西達爾哈什哈雖敗後來降
既特來投
皇上請加
恩優授為二品官其梅寨桑憨都等彼在本地原係
顯職請加
恩優授為三品官其五品官俄欣早已來降而是役
西路軍中殊為效力亦請優陞為三品官其與
俄欣同降之六品官多爾濟塞稜博托請陞為
五品官先降之六品官阿穆呼郎額墨根布林
舒格卓里克俱陞授為五品官至附於正黃旗
之索諾木在五品官俄欣之後續降請加
恩優授為五品官達爾扎雖微賤之人然在噶爾丹
未敗之時先降請加
恩優授為五品官本第於兵將敗先降請加
恩優授為六品官是役厄魯特降人内有當給官職
者俟大將軍伯費揚古到日再議具奏
上曰丹巴哈什哈西達爾哈什哈着授二品官為散秩
大臣梅寨桑憨都着授三品官俄欣着取為一等
侍衞餘如議
聖祖仁皇帝親征平定朔漠方略卷二十九
