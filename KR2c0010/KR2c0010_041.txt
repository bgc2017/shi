欽定四庫全書
聖祖仁皇帝親征平定朔漠方略卷四十一
乙丑
訓諭武臣撫恤兵丁
上御行宫召川陜總督吳赫西安副都統阿蘭泰寧
夏總兵官王化行原任總兵官王潮海馮德昌
副將高永乾許萬道員吳秉謙遊擊胡琨姜竒
陳良弼張高張法鄧茂公參將馬濟入
賜食進諸臣而
訓諭之曰朕往者未嘗臨邊不獲目覩邊地之苦今
廵行至此視沿邊地方百姓土瘠人貧但兵丁甚
精銳黃河以西榆林一帶城池兵丁比他處實勝
然而兵雖良必有撫綏訓練之人乃克有濟如不
善撫綏而困苦之則兵雖良無用也善撫綏者不
扣取兵丁應得錢糧如數支給自足養其身所謂
養兵之道即此是矣若不知撫恤雖多給國帑兵
丁斷不能沾實惠爾等武臣出身行伍者多豈有
不知兵丁之苦者乎一旦居官頓忘在昔為兵之
苦而扣尅糧餉于心何忍今雖末員當計日後漸
臻大任可不存良心愛惜兵丁乎朕又聞營中虚
懸兵數冒食錢糧各處皆然陜西尤酷此雖不可
全信大略皆如是也且或聞朕來現招以補足原
額者亦有之總之爾等督撫提鎮俱當盡心體恤
下寮爾等若不受餽獻則下寮不致貧苦下寮既
不貧苦則斷不剥兵而虚冒扣尅矣爾等大小官
員各有俸禄養廉衣食並無所缺倘扣尅虚冒即
罹于罪關係利害不輕即今總兵官柯彩練兵甚
精前亦曾經效力後以操守不佳致人疾怨朕撤
柯彩回京大都武臣之中勇敢果毅出力效用者
多而操守潔清者少或愼于履任之初而渝于後
者亦有之趙良棟性格雖與人不相合而操守甚
佳恢復成都之時亦嘗有所掠取然而不甚悖理
及復雲南秋毫無犯此亦彼強於人處也以此觀
之武臣之中如趙良棟者可謂良將矣爾等居官
俱當法之但不可傚其驕矜耳又聞總兵官師帝
賓操守甚清居官如此雖身後而軍士尚愛戴之
凡有功而人強者朕皆擢用矣但一時聲名無不
佳者日久而變節者多此皆年齒漸增貪貨賄計
身家而然坐此失者比比也爾等其遵此訓旨通
行曉諭又
諭大學士伊桑阿曰著將出征五百綠旗兵賞銀各
二兩今即頒發查隨駕兵丁應給行糧至何月為
止來奏至庫勒納解來駝騾着與兵部同閱具奏
命减兵覈餉進追噶爾丹
上諭將軍馬思喀等曰今噶爾丹窮廹已極兵多則用
之不盡而進發亦覺繁重此但用護軍鎗手六百
前鋒五百烏拉兵四百綠旗兵五百二千兵即足
矣前鋒烏拉兵俱已𣲖出應給伊等馬駝之數俱
已奏訖護軍鎗手驍騎礮手伊等馬四匹外再各
增給一匹即取所留四百兵内之馬以為五匹除
有駱駝之兵外無駱駝兵丁每二人合給駱駝一
頭將所需駝馬及所㩗四個月米數查明算奏議
政大臣等僉曰
皇上睿慮所及
諭旨已極周詳皆當謹遵行之應將前鋒八百内連
前鋒校發五百名留二百九十七名前鋒參領
侍衛盡行𣲖出所發前鋒五百名以每人各馬
五匹算所需馬二千五百匹除有駱駝之一百
二十二人外其三百七十八人以每二人合駱駝
一頭算所需駱駝一百八十九頭將護軍鎗手
一千内發六百名留三百九十四名每旗有實
授參領二員委署參領六員以此于所留軍中
每旗留署參領一員所發署參領護軍校四十
員以每人現騎官馬四匹算共馬一百六十匹
護軍六百名以每人各馬五匹算共需馬三千
匹除有駱駝之二十九人外其五百七十一人
以每二人合駱駝一頭算所需駱駝二百八十五
頭又所餘一人給馬一匹後增發聽差四員請
停增馬以每二人合駱駝一頭算所需駱駝二
頭帶來
景山礮二門停其帶往每旗帶來子母礮三門各
留一門此所留之礮每旗各留參領一員驍騎
校一員小校及驍騎十名每旗帶往之礮各二
門各發參領二員驍騎校二員八旗小校驍騎
一百六十名伊等亦以每人各馬五匹算所需
馬八百匹以每二人合駱駝一頭算所需駱駝
八十頭䭾礮之馬五十六匹駱駝三十二頭將
烏拉兵四百全發此内夸闌大八員伊等以每
人各馬六匹算前鋒參領六員驍騎參領十六
員伊等以每人各馬五匹算散騎校五員筆帖
式一員伊等以每人各馬四匹算兵四百名伊
等以每人各馬四匹算所需馬一千七百八十
二匹共官三十六員以每人各駱駝一頭算兵
四百名以每二人合駱駝一頭算共需駱駝二
百三十六頭將軍薩卜素增給駱駝四頭馬一
百十八匹綠旗兵五百名本身馬各一匹再各
增二匹為三匹算所需馬一千五百匹以每二
人合駱駝一頭算所需駱駝二百五十頭其護
軍校前鋒護軍鎗手驍騎礮手及䭾礮之馬共
需馬六千五百十七匹將所留之前鋒護軍驍
騎礮手馬内擇其肥者抵換帶往其烏拉官兵
四百所需馬一千七百八十二匹及增給將軍
薩卜素之馬一百十八匹將學士朱都納所喂
之馬撥給其綠旗兵五百所需馬一千五百匹
將其所駐綠旗兵之馬内擇其肥者帶往前鋒
鎗手護軍驍騎礮手䭾礮聽差人員烏拉官兵
綠旗兵共需駱駝一千七十八頭將尚書庫勒
納等解到駱駝一千一百三十七頭及捐助駱
駝四百頭撥給共二千四百九口每口一月以
倉斛二斗算所攜四個月米共需一千九百二
十七石二斗奏入
上曰可聽差人員不必帶往又
諭侍郎安布禄曰充使出差察哈代之妻吳罕子阿
木尊察陵三口在吳喇忒公達爾馬什里旗下副
都統阿林袞家著諭該部乘便行文送張家口交
郎中滿都可也
陜西總督吴赫請自内地
回鑾
不許吴赫奏曰近奉
旨
駕廵邊外竊思西安府乃歷代帝王建都之地名山大
川古聖賢之舊蹟甚多路坦易行且(臣)自西安
來時沿途耆老軍民聯羣結隊向(臣)言曰我陜
省連年大旱無收百姓俱至流離
皇上好生如天蠲免歴年錢糧特差大臣賑以
帑金運致米糧以甦民命家給牛種使之稼穡陜
省百萬餘人此數年收穫得以更生者皆
皇上之浩蕩宏恩也我等小民無以報答但日祝
萬夀無疆而已今
皇上經理軍務臨幸邊境祈至西安諸處使我等瞻仰
天顔叩謝
再造之恩稽顙籲請(臣)已許其轉達而來祈
皇上俯慰兆民顒望之誠從内地回
鑾
上曰朕臨寧夏原為調兵以滅噶爾丹也今噶爾丹尚
未就擒朕由邊外往相機而行于此一舉務成大
事不得從内地行吳赫又奏曰陜西幅&KR0695;遼闊關
隘險要(臣)等守斯土者雖諸事皆遵
上諭施行不能仰副
聖意之事多伏祈
皇上親臨指授實於地方有益且陜西流離之民蒙
皇上殊恩今已盡還原籍安生樂業
皇上務乘此便幸臨閱視
上曰陜西距京甚近至無事之時朕當特來也吳赫又
再三懇請
上竟不允
庚寅
厄魯特台吉阿喇卜灘丹津俄木布遵
旨絶噶爾丹先是遣筆帖式黑色長史馬尼圖等賫
勅往撫厄魯特台吉阿喇卜灘丹津俄木布至是大
將軍伯費揚古等奏言准侍郎滿丕咨稱閏三
月初四日出差厄魯特筆帖式長史馬尼圖等
還言職等正月十八日至阿喇卜灘所居布顔
圖郭兒河見阿喇卜灘夫婦授以
勅書宣
諭旨畢阿喇卜灘言我請奉
聖旨遷向策旺喇卜灘住阿兒台地方與丹津俄木布
同候
聖旨俟我使歸有何
諭旨當遵
旨而行阿喇卜灘使人諾顔格隆臧布阿喇卜灘之
妻之使人阿旺達什及其偕來之厄魯特羅卜
臧達爾漢哈什哈丹津俄木布妻父之使人察
罕台吉之使人臧布及其偕來之厄魯特八人
回子七人婦人幼童九口與職等同于二月十
八日起行前來職等到彼授以
勅書見阿喇卜灘夫婦言語一摺乞交驛逓送等語
又阿喇卜灘等使人言阿喇卜灘丹津俄木布
察罕台吉各有一奏摺是以令諾顔格隆臧布
乘驛起行外併將黑色馬尼圖奏摺發去等因
據此令督驛員外和尚往迎黑色等先發黑色
等奏摺呈
覽其奏摺内言(臣)等奉
旨於正月十八日至阿喇卜灘所居布顔圖郭兒河
遣告阿喇卜灘以我等前來之故阿喇卜灘遣
人迎(臣)等入阿喇卜灘家接
旨之時阿喇卜灘夫婦皆跪恭敬捧受(臣)等宣
聖諭訖阿喇卜灘答言
聖上勅書内令我及丹津俄木布不得與噶爾丹同處
若不相疑可即前来務使爾等得所若或相疑可
往附策旺喇卜灘勿居額黑阿喇爾齊什希洪郭
羅之地
勅書内開有丹津俄木布及我二人之名理宜我二
人同覆
聖旨柰丹津俄木布先在洪郭羅之地後聞丹津俄木
布自洪郭羅出居垂地汝等若往路遠而有盗
賊我當遣人至丹津俄木布處我則仰遵
諭旨移於近地希沐
皇恩但我下人難以遷移噶爾丹又現居其間難以前
往我仰遵
上諭移往策旺喇卜灘國界居住同丹津俄木布候
旨今我使人臧布諾顔格隆與汝等偕往一唯
聖上有何
諭旨請遵
旨行之阿喇卜灘之妻言吾母吾弟沐
聖上隆恩俱得其所矣聞
聖上眷恤迥異於諸喀爾喀我不勝歡汴感戴丹津俄
木布使人羅卜臧達爾漢哈什哈于二月十八
日至(臣)等處告曰丹津俄木布居于垂地聞
聖上勅書天使到來極其懽忭欲來而路遠春時馬瘦
不能前來謹繕疏覆
旨令我等賫捧而來同汝等往使臣黑色馬尼圖於
二月十八日率阿喇卜灘使人臧布諾顔格隆
丹津俄木布使人羅卜臧達爾漢哈什哈等起
行而來矣阿喇卜灘疏言自厄魯特喀爾喀交
惡以來我軰附從博碩克圖汗之事已在
皇上洞鑒中而
聖度如天俯恤(臣)等
諭使離博碩克圖汗(臣)已離之奉
皇上勅諭如不信朕可往投策旺喇卜灘
大君
慈旨真實不虚(臣)有何疑但臣向居阿兒臺是以遣
使于策旺喇卜灘之時已與丹津俄木布同往
阿兒臺居住嗣後伏祈
垂鑒如長江流水加惠不絶丹津俄木布䟽言傳諭
諸國同歸禮好如岡如陵永遠堅固不勝欣悦
(臣)亦仗佛天覆庇平安得歸夲地矣又云(臣)向
因博碩克圖汗恩如慈父是以勤護宗門附從
同行其時厄魯特喀爾喀禮信未隳儼然安好
自是以後所行不合(臣)心不服即出歸吾土矣
皇上仁眀海量撫養我地往降之人同普天生靈咸俾
得所是以奏請為我等調劑嗣後伏祈
垂鑒如恒河江流加以
仁惠察罕台吉疏言聞
皇上萬安不勝欣忭(臣)于此地與丹津俄木布俱佳兹
遣臧布阿兒達爾俄木布往請
皇上萬安伏祈
大君鑒恤侍郎安布禄為之呈奏
上以示議政大臣咸曰阿喇卜灘等所差使人諾顔格
隆臧布等賫來進
上之物及交市之物俱留於邊哨外侍郎滿丕處應將
所留人畜貨物及進
上之物俱取至歸化城伊等俱著滿丕于附近部落酌
量撥人送至歸化城交都統等存視俟去使歸
日再議
上從之尋筆帖式黑色等至
上前面奏後
上諭議政大臣曰著將阿喇卜灘使人諾顔格隆臧布
額爾克俄木布阿旺達什令送往侍郎滿丕處于
彼地所留人内聽彼酌帶二十許人而往其途中
病留丹津俄木布使人達爾漢哈什哈羅卜臧之
缺填回子盆楚克拜之名其偕來察罕台吉使人
阿兒達爾俄木布之名填于勅内即令彼帶回達
爾漢哈什哈羅卜臧既已身故著長史馬尼圖還
伊等既到滿丕處前去之時著滿丕于附近部落
酌取馬駝亁糧等物給足遣之其餘人員帶來貨
物俟伊等去後再行請旨
大將軍伯費揚古以撥發官兵嚴備喀倫事奏
聞費揚古奏言准侍郎滿丕咨稱閏三月初四日喀
倫送到厄魯特恩克言我乃格壘之人隨格壘
來降
聖主之時中途被伊拉古克三庫圖克圖所掠前行二
日至訥墨黑圖地方住二十餘日我乃竊他人
馬鳥鎗一桿逃出我前在彼處出入伊拉古克
三庫圖克圖左右其下人大小共有百人伊拉
古克三庫圖克圖言欲在厄濟内古爾喀尼居
住盗黃河崖邊居人馬羣職滿丕隨遣人移文
喀爾喀扎薩克公吴巴達萬舒克台吉圖巴丹
津額爾德尼等令將彼旗下人速收入内其扎
薩克夲身協理台吉都統副都統酌量帶兵各
在夲旗地方加意防備將各旗探哨遠行設立
又移文黃河三哨協理台吉令速遣喀爾喀副
都綂阿穆呼郎遠展哨探謹慎預防等因看得
伊拉古克三庫圖克圖窘廹已極未必不至喀
爾喀所居界上行竊是以(臣)等發察哈爾哈兵
一百五十衆札薩克蒙古兵一百五十交散秩
大臣吳巴什郎中諾木齊代往駐喀爾喀所居
界上形勢之地如伊拉古克三庫圖克圖前來
行竊爾等即行撲勦擬於閏三月初七日發行
俟大兵自寧夏起行日期部文到(臣)撤回吳巴
什所領兵為此奏
聞
上以示議政諸臣
命遣大臣監發將軍薩卜素官兵馬駝
上諭黑龍江將軍薩卜素曰所給爾等官兵之馬何日
給發著與議政大臣會議來奏奏後朕遣人閱選
給發議政大臣議撥給將軍薩卜素官兵馬駝擬
於十二日給發撥給之後尚有數日屯劄仍請
給支草料
上從之遣公福善親隨侍衛關保侍衛阿兒柱馬什閱
選駝馬給發
送格壘沽英等妻子至歸化城大將軍伯費揚
古咨理藩院曰康熙三十六年三月二十八日
侍郎滿丕處解到降人格壘沽英婦女童穉十
口曼濟婦女童穉四口馬五匹駱駝二頭鳥鎗
二桿撒袋一副已交驛逓解至歸化城往交副
都綂阿廸等因侍郎安布禄為之傳奏
上以示議政諸臣是日格壘沽英祁薩木到
辛卯
上誡諭督撫提鎮愛兵恤民
上諭陜西總督提督廵撫總兵官等曰朕宵旰勤民慮
周遐邇緣向來廵幸未經親蒞邊境頃特濟河而
西循秦省沿邊地方延覽風俗諮詢疾苦見所在
兵民築土屋以為居耕沙磧以為業生聚之計甚
屬艱難朕惻然於衷軫念弗釋因思兵民倚賴全
在將吏而將吏之表率惟督撫提鎮是視誠使督
撫提鎮實能正已澄源則所屬守職奉公禄足自
贍必無朘削兵民之事若積習相沿濫受屬員私
饋因而所屬官弁節次求索取償於下文則加徵
無藝武則侵扣月餉勢不至于厲民剥兵不止如
此而欲冀其疾苦日蘇生聚日盛烏可得乎夫秦
地俗尚素稱簡樸邊方士卒允屬精銳總恃撫馭
得人斯於兵民胥益朕兹駐驆寧夏特召該省總
督總兵官以下官員凡在鎮城者俱賜宴行宫面
加諄諭無非期望文武大吏董率屬員以仰副朝
廷愛兵恤民至意自今以後爾等其益體朕懷交
相砥礪文官皆習知民事豈身作官吏不恤百姓
之依武職多起自行伍豈甫為將領遽忘軍士之
苦上官克謹廉隅屬吏各遵法紀馴至比屋殷阜
列戍飽騰則兵民皆得其所而爾等亦與有休寵
以視厲民剥兵身名俱隕者孰得孰失爾等其敬
念之特諭
分撥進勦駐防官兵
上諭議政大臣曰前着孫思克博濟發兵三千但兵多
則進發繁重今應選出滿洲綠旗兵二千以所留
兵丁之馬增給之令攜四個月糧遣赴阿南達所
阿南達李林隆率之搜勦孫思克博濟率所留之
兵暫駐甘州其于成龍等糧運守候之地亦應令
兵一枝駐劄此着西安副都綂阿蘭泰率西安兵
三百往戍其留于寧夏之京營前鋒每旗二十名
護軍鎗手礮手酌量𣲖出隨駕餘駐寧夏撥一大
臣領之着大將軍伯費揚古傳諭附近部落蒙古
王貝勒貝子公台吉等有願自備四個月糧随軍
效力者許其前來其費揚古軍前所有黑龍江兵
一百俱全帶來量四個月口糧選發察哈爾兵攜
四個月米來會于郭多里巴爾哈孫地方即令總
管此軍至費揚古起行後着舒恕代理其事侍郎
滿丕仍駐原戍之地可即會議具奏議政大臣議
奏曰調遣兵馬諸務
皇上一一籌畫
聖諭已極周詳俱應敬奉而行俟
命下之日檄將軍舒恕孫思克博濟提督李林隆副
都綂阿南達侍郎滿丕令各遵行自寧夏前往
京軍於厄黑阿喇兒地方搜𠞰噶爾丹糧馬已
撥等事亦俱檄之費揚古阿南達可也議入
上報可尋大將軍伯費揚古等奏言現在軍前者有喀
爾喀達爾漢親王諾内毛明安貝勒班第毛明
安扎薩台吉諾爾布本旗恊理台吉博木布吳
喇忒扎薩克公杜稜吳喇忒扎薩克公鄂爾奔
本旗協理台吉吳爾圖那蘇圖吳喇忒公達爾
馬什里本旗署協理台吉勞章什喇卜喀爾喀
察哈爾台吉額爾德尼納木占三盤扎卜車克
巴汪扎兒三濟扎卜諾爾布阿喇卜灘達木甘
在附近地方者有喀爾喀和碩親王善巴喀爾
喀扎薩克台吉吳爾占之協理旗務二等台吉
顧穆濟卜閒散台吉龔格汪扎兒圖色拉克衛
徵帶青噶木楚克祁他特車卜登達什陳木布
納木占率其護衛附丁前來籲請情願各帶自
已四個月糗糧赴軍前效力其他部落情願前
往效力之王貝勒貝子公台吉等俟來報之時
彙齊報部奏入
命示議政大臣續有喀爾喀土謝圖汗其養子台吉
濟克巴願從軍效力貝勒額爾德木圖額駙班
第台吉畢力克喀爾喀扎薩克一等台吉巴郎
之子台吉汪布四等台吉薩馬代俱願從軍效
力奏入
上准隨征
命撥大兵食羊議政大臣奏曰是月初九日欽奉
上諭着將行糧給寧夏進𠞰官兵副都統阿蘭泰所買
羊從多随趕除給兵丁行糧外查阿蘭泰所買羊
一萬六千五百内擇臕肥者五千随目下寧夏
進勦兵而行此係随軍充糧之羊應交將軍馬
思喀等分授八旗綠旗兵趕去其所剩一萬一
千五百羊仍交地方官看守停其採買
上曰買此羊者原為是軍之備剩之何為着將羊全給
是軍食此羊可多行數日矣
理邊内邊外運糧安站事
上諭議政諸臣曰朕曾以轉運糧餉及隨軍安站之事
與鄂爾多斯貝勒宋喇布議之彼奏言當此有青
草之候以臣等帶來兵三千足供運糧安站之用
應將白塔以外運糧安站事交宋喇布同于成龍
等商議而行白塔以内運糧安站事交總督吳赫
管理其西安副都綂阿蘭泰兵三百亦交與于成
龍又馬思喀帶來之兵若祗自賫口糧一月則其
餘三月之糧及随軍所運之糧為數甚多船運一
次未必能完勢必再運一次大兵豈能空坐久待
應令馬思喀兵各賫兩月口糧外所餘之米船裝
運往船裝不盡者令大小官員均𣲖拴帶而往若
復有所餘令于成龍竭力運致白塔此間食過十
二日米於衆人均𣲖拴帶米内取之補給随軍逓
運之米應至何地應止何地着大將軍伯費揚古
議政大臣與于成龍等會商定奪着詳議具奏議
曰噶爾丹困窮已極仰承
皇上指授則進兵運米必無遲悞請令將軍馬思喀兵
拴帶兩月糧計二千一十五石大兵自白塔以
外拴帶二千一十五石二斗于成龍等随運一
月之米一千零七石六斗共米五千三十八石
大將軍伯費揚古所帶黑龍江兵一百其察哈
爾兵不知數目大約連黑龍江兵作一千算一月
需米二百二十石西安副都統阿蘭泰兵三百
取西安留下兵之馬三百匹增給前進兵每人
一匹拴帶兩月糧二百六十四石八斗其三個
月口糧三百九十七石二斗令于成龍運往其
運米官員軍校坐臺章京筆帖式五個月口糧
需六百八十七石因米糧必多備帶往始為有
益應連耗米帶一千九百石大將軍伯費揚古
兵西安兵運米人員口糧及多帶之米共三千
五百石除將軍馬思喀等拴帶米外船裝運往
之米三千二十二石八斗儘船裝往如船裝有
餘着大小官員拴帶再有多餘令于成龍等䭾
運其船運之米應𣲖地方官七員于成龍處司官
二員管押前進自白塔陸運撥牲口四千五百
匹并駕三牛之車預備三百輛帶往每二輛合
用三人此所需人役四百五十口糧鍋帳併僱
值等項照去年中路例交該督給發所𣲖出船
上地方官七員即從彼地管車夫給口糧帶去
其米應運至何地留止何地既着大將軍及參
謀與于成龍會同商定則給發大兵所餘駱駝
亦交于成龍率鄂爾多斯兵二千二百五十名
將米逓運前進其安站之事將于成龍帶來理
藩院司官派出一員率鄂爾多斯兵七百五十
名隨將軍馬思喀而往依其所指之地安設自
寧夏至白塔所設十站交總督吳赫料理外自
白塔以外至額黑阿喇兒共五十站每站安設
一臺每臺設鄂爾多斯兵十五名馬二十匹或
參領或驍騎校安設一員伊等俱係蒙古不通
滿文每臺將通滿文者或章京或筆帖式安設
一員使管理驛站之務着于成龍與宋喇卜公
同商議而行
上報可總督吳赫奏曰查寧夏至平樂城一百里其間
應設兩臺平樂城至白塔四百餘里其間應設
八臺此十臺每臺應設馬二十五匹揀選守備
千總把總等官一員及領旗等頭目二員安設
所建内地之臺取偏僻地方驛馬安設邊外之
臺照甘肅例取營馬安設其臺(臣)請親視建立
上從其言且謂地方事重大吳赫不便往設驛站着大
學士伊桑阿侍郎哈雅爾圖安布禄安設驛逓要
務安設不可差悞
台吉羅卜臧之妻以其所獲厄魯特獻
上理藩院奏曰巴圖爾厄爾克濟農之侄羅卜臧台吉
之妻告云察哈代親子索諾木達克巴色稜吳
巴什察哈代親兄巴兒當吳巴什其妻索諾木
素其子羅卜臧津巴多爾濟達什剛阿塔爾扎
木素女車林剛阿塔兒之妻庫磨扎卜此十口
俱在我家又格壘沽英之屬下顧魯黑夫妻二
子共四口亦在我家察哈代乃效力于
皇上之人其子弟及格壘沽英之人我皆獻之
皇上從外而往則甚遠從内則近請使我之人同部中
人出邊口取來乞給驛于伊等使之前來奏入
命差廣武游擊之人同其人往取俟到日每口給銀
三十兩
厄魯特扎木素來降侍郎滿丕奏曰厄魯特扎
木素來降告云我於三月初三日自哈薩克圖
哈喇阿濟爾罕地方逃來當在薩克薩特呼里
克時一日晩間忽有牛礮聲三響衆皆聞之随
有一瀚海傍採捕之人夜中來告噶爾丹云我
乃瀚海旁採捕之人霧瀰瀚海視其飛塵有兵
馬蔽地而來噶爾丹營中人自此擾亂衆人俱
言向聞滿洲行軍必放三礮扎營今敵人近逼
是眞遂遷往哈薩克圖哈喇阿濟爾罕我從行
十六日於哈薩克圖哈喇阿濟爾罕地方見噶
爾丹又差塔兒巴配以十人往瀚海旁騐視正
擾亂之時我夫妻騎馬三匹逃出來降
皇上又丹濟拉離噶爾丹另遷于三日程外什爾哈戈
必地方噶爾丹遣人兩次往召之丹濟拉言既
有程布臧布矣用我何為我不去也又曾遣土
克齊色稜達什于杜哈爾阿喇卜灘我來之前
同土克齊色稜達什前去之人之馬畜杜哈爾
阿喇卜灘之人奪取之棄四五人于額黑阿喇
兒但兩三人步行而歸土克齊色稜達什言阿
喇卜灘所有
中華皇帝使臣來將同使臣遣阿喇卜灘之使及行商
回子去觀阿喇卜灘之狀與我反顔是實又聞
西路有阿南達兵防守又有根敦帶青滿兵已
圍取洪郭羅口是以噶爾丹不知所往在阿兒
臺四圍游行欲往阿兒臺之陽則山險而無野
獸欲踰阿兒臺往額黑阿喇兒則畏杜哈爾阿
喇卜灘據此將扎木素同格壘沽英曼濟及其
妻子併馬駝什物俱交驛站逓送至歸化城發
副都統阿第安插奏至
上命示議政諸臣
壬辰
遣使宣
諭噶爾丹等先是大將軍伯費揚古以博什希出使
噶爾丹之事來報
上諭侍郎安布禄曰爾可令驛站星速馳迎博什希驛
站筆帖式不論何地遇博什希取噶爾丹奏章先
星速賫來令博什希量力随後馳來將噶爾丹奏
章令驛站筆帖式小心賫來恐致墮失併遣人迎
丹濟拉使人羅卜臧及我此地所差使人巴兒通
阿什曼濟兩人日夜星速帶來驛站先將噶爾丹
奏章及使人送到其噶爾丹疏言欽惟
皇上
大慈普惠有如衆母光明鑒照不異幽明奉到
勅書及使人格壘沽英口傳
諭旨不勝懽忭大都言語文章百凡音節雖不能灼
知亦常有所陳奏間者各項情事蒙普惠
大慈文殊皇帝仍惠加
諭旨雖(臣)意中有
聖旨甚是之想但為大兵所敗四處離散目下此地孑
遺猶未相商是以大略雖謂
聖旨甚是而以諸凡所奏情事已遣格壘沽英往奏俟
格壘沽英到後明白密奏如
皇上俯恤准奏垂鑒則大幸矣正欲遣格壘沽英啓行
而忽逃亡是以遣喇木扎卜前往令喇木扎卜
明白口奏喇木扎卜奏曰噶爾丹言
聖旨云汝不能自活則收衆近徙來降我居無廬出無
騎食無糧我屬下阿喇卜灘杜爾伯特之車陵
滾占之子車陵多爾濟俱不能自活散去捕獸
不及召集伊等諮問其意俟集問之後再行另
奏緣
皇上有恤(臣)之語是以(臣)屬下人等歸投
皇上者甚多伏乞發還(臣)所倂乞
聖上加恩賜于失所之人以活其命奏畢
上曰汝欲歸乎抑留此地乎喇木扎卜奏曰(臣)原欲來
投
皇上去歲夏間帶四十餘人而來遇杜爾伯特之車陵
盡皆劫去是以不能來而返自此噶爾丹謂(臣)
有反心防至此時格壘沽英逃後(臣)有心告請
而來
聖上問(臣)所願(臣)之妻子俱在此地(臣)無所往也必使
之去
君事也何敢不去于是
上諭内大臣索額圖明珠曰大兵起行之前當遣人招
撫噶爾丹丹濟拉此差不必遣本朝之人與塞卜
騰巴兒珠爾同擒者有噶爾丹乳母之子丹濟扎
卜再撥願往之厄魯特賫勅而往一面遣使一面
進兵達賴喇嘛身故已十有六年矣第巴指達賴
喇嘛之旨以誑噶爾丹噶爾丹信其誑自言為達
賴喇嘛之教而恣肆横行以此等事明開勅内照
樣刊刻多印付丹濟扎卜等傳示併遣諭策旺喇
卜灘令乘此會亦興兵𠞰滅之事明白開列議政
諸臣開列出使策旺喇卜灘部院人員職名入奏
上命派出工部侍郎常綬侍讀學士伊道及革職侍郎
多竒暫補主事同往此等事若不效力伊等更於
何處效力今草已青著自備馬匹前去至是大學
士伊桑阿奉
旨撰
勅諭噶爾丹策旺喇卜灘丹濟拉厄魯特之台吉寨
桑哈什哈及衆百姓四道呈
覽
上謂四道勅文雷同無異自始至末手為改定以示議
政諸臣
勅諭噶爾丹曰
皇帝勅諭噶爾丹博碩克圖汗去冬命爾早降則予以
富貴給以資産眷顧煦育之即爾所屬厄魯特之
衆亦各得見其妻子遂其生業故遣使偕格壘沽
英往宣勅旨今使者喇木扎布至覽爾所奏謂未
眀朕旨且觀爾辭意一無真實而請給還來奔之
厄魯特豈惟厄魯特之衆雖爾子塞卜騰巴兒珠
爾及爾乳母俱已被獲今皆恩養與徽特和朔齊
同居爾若來歸即令爾子與爾相聚今既不降爾
有何功遂還爾厄魯特之衆爾欲歸降應及早來
若不歸順徒遷延時日何益况達賴喇嘛已故朕
已知之曾嚴飭第巴第巴又遣尼麻唐庫圖克圖
上表來賀捷且奏稱達賴喇嘛已歿十六年其轉
生之庫必爾漢年已十五歲則爾之指稱達賴喇
嘛以為護法欺誑衆人者已顯露矣爾所欲逃匿
之地厄魯特來降者多朕已悉知即使遁入洪郭
羅險固之地諸路皆可進𠞰爾困廹若此尚何力
拒守即今已無歸所矣今歲即不擒汝來歲當復
發兵追討必不中輟汝其詳審之故遣丹濟扎布
察罕代舒魯等賫旨特諭
勅丹濟拉曰
皇帝勅諭台吉丹濟拉朕為天下元后善善惡惡乃至
理也去歲遣格壘沽英等歸勅内開載爾名復使
格壘沽英傳諭今格壘沽英等來爾之辭意皆已
備陳爾今能致噶爾丹博碩克圖汗來降必當封
為貝勒畀以殊榮如不能致爾一身歸順亦能不
失冨貴况爾以下之人先降者皆釋其罪顯榮優
養爾應悉聞已往之過槩不介意爾曾密奏若宥臣
罪臣請投降故特專賜勅旨盡宥前罪勅到其速
降朕為大君豈改成命特諭
勅厄魯特之台吉寨桑哈什哈并其人衆曰
皇帝勅諭厄魯特之台吉寨桑哈什哈并部落人衆等
朕無分中外皆欲其各安生理樂育昇平至於誅
戮征伐原非本懷爾厄魯特等附從噶爾丹博碩
克圖汗所在侵掠雖有所得於人而己之祖父戰
死妻孥被掠者亦云衆矣今所餘之人不被創受
傷者甚鮮死亡之餘其存幾何因從噶爾丹博碩
克圖汗以致窮廹困苦已極屢頒諭旨命噶爾丹
博碩克圖汗前來歸順爾厄魯特之衆朕俱養育
使得其所而噶爾丹博碩克圖汗並不以爾衆為
念不思歸順他日兵臨則爾衆難免俘戮故特諭
厄魯特之衆爾能各携族屬妻子來降者朕皆養
育使得其所前所降者已加恩養爾衆亦當聞之
矣特諭
勅策旺喇卜灘曰
皇帝勅諭策旺喇卜灘爾歷來請安納貢克恭克順朕
亦加眷顧恩施頻及噶爾丹奸詭性成雖彼至戚
靡不嫉害既將厄魯特之四部喀爾喀之七旗致
令破亡分裂又以追襲折布尊丹巴土謝圖汗等
為名侵我邊境屢擾不已朕因於去歲數道遣兵
親行征𠞰直抵克魯倫土喇地方大破噶爾丹陣
斬甚衆其妻亦被誅戮冬間復遣兵西出哈密地
方獲其子塞卜騰巴兒珠爾等今窮廹已極所屬
大小寨桑哈什哈等相繼來降者不絶其餘附從
之人及寨桑等流離逃散俱欲投順密報前來今
噶爾丹僅餘孑身率領數人隨處飄遁爾當亦聞
之矣爾前奏稱噶爾丹若近逼我土必竭力擒𠞰
又言随聖上指示效力盡瘁等語噶爾丹兇惡已
極有如魑魅斷不可留今數道遣發大兵搜討夫
噶爾丹與爾素有深讐乘其困廹應起兵復讐進
𠞰且達賴喇嘛亡故已久第巴欲詐飾達賴喇嘛
尚在之狀故嚴飭第巴而第巴大懼遣尼麻唐庫
圖克圖來言達賴喇嘛亡故已十六年其再生後
身已十五歲據實陳奏則噶爾丹所稱護達頼喇嘛
之法者其為欺誑衆人也明矣欲爾明悉故特
遣工部侍郎常綬内閣侍讀學士伊道侍衛克什
圖等賫勅諭汝且加恩賜賞彩縀十端特諭
議政諸臣讀之奏曰四諭經
皇上撰為四體即刻改成辭意俱别各與彼情事脗合
洵極神妙雖典謨所載何以加兹且諭噶爾丹
所屬台吉寨桑等
勅内指明其失語語皆係實事
天章炳赫燦若日星人人覽之無不感動(臣)等以為
諭旨到日噶爾丹之衆必皆潰散矣
上曰此甚屬緊要不可稍緩如寫蒙古字人不足著於
侍衛執事人内查有通蒙古字者命連夜抄寫百
張明日即行遣發著各處速行傳諭併給噶爾丹
丹濟拉使人丹濟扎卜等乘歸馬匹著議政大臣
議奏議曰噶爾丹丹濟拉使人丹濟扎卜察哈代
羅卜臧舒魯俱各給馬二匹駱駝一頭丹濟扎
卜馬夫一名察哈代馬夫一名此二人俱各給
馬二匹伊等口糧米麺帳鍋碗碟及駱駝鞍屉
俱自總督吳赫處支給其馬駝俱于督運于成
龍處取肥者給與將伊等交與往拏伊拉古克
三庫圖克圖之内大臣策旺諾爾布護軍綂領
杜什希等至郭多里巴兒哈孫地方遣之前去
上報可
命遣大臣往擒伊拉古克三庫圖克圖先是大將軍
伯費揚古報伊拉古克三庫圖克圖欲往黃河
崖盗馬發兵防禦
命散秩大臣巴當阿護軍綂領孫扎齊散秩大臣策
旺諾爾布護軍綂領杜什希等各率官兵分兩路
往擒伊拉古克三庫圖克圖大臣章京侍衛兵丁
所乘馬匹著議政諸臣議奏至是議曰往擒伊拉
古克三庫圖克圖由郭多里巴爾哈孫之路進
發者大臣三員侍衛二員厄魯特侍衛一員新
滿洲四十二名厄魯特十八名西安兵五十九
名大臣各帶從人三名侍衛各帶從人二名厄
魯特侍衛一員原有從人一名新滿洲四十二
名各帶從人一名大臣併侍衛六員每人馬三
匹共用馬十八匹新滿洲四十二名厄魯特十
八名從人五十六名每人馬二匹共用馬二百
三十二匹合計用馬二百五十匹將學士朱都
納所喂馬撥給西安兵五十九人亦各帶從人
一名每人各馬二匹共馬二百三十六匹將西
安存留馬撥給由西路進發之散秩大臣巴當
阿等自此處給與驛馬前到彼地亦照此騎馬
前去移文將軍孫思克博濟等俱照定例將營
内馬撥給前去大臣官員侍衛所領滿洲兵計
定從人一名綠旗兵但計本身撥與馬匹此兩
路進發官兵俱著賫四十日糧奏入
上從其議
遣厄魯特恩克歸招撫滾占之妻諾洪達喇及其子
車陵多爾濟先是
上諭議政諸臣曰遣使噶爾丹時著遣丹津扎卜察哈代
舒魯恩克丹濟拉來使羅卜臧等去至恩克乃滾
占之子車陵多爾濟人著與偕往應至何處分路
使至伊主車陵多爾濟處去至是
諭侍郎安布禄曰著遣滾占之妻之人恩克隨明日
前去之散秩大臣巴當阿等乘驛至侍衛阿南達
所令阿南達交哈密城頭目達爾漢白克給從人
一名往撫伊主滾占之妻著理藩院行文諭滚占
之妻諾洪達喇子車陵多爾濟云爾之恩克自哈
密城擒解前來今遣還汝所汝等如欲降當即前
來斷不可與噶爾丹和好毋以爾夫曾與我軍交
鋒被創為懼朕非欲得爾之人衆也若欲奔策旺
喇卜灘可即前往朕不介意若欲奔青海則我軍
現在西路朕賜爾文持往令彼放行
癸巳
諭大將軍伯費揚古定期進兵
上諭議政諸臣曰著檄大將軍伯費揚古由寧夏進發
大兵于閏三月十七日起行費揚古可率其兵四
月初十日外十五日内赴郭多里巴爾哈孫地方
命護軍綂領鄂克濟哈查報厄魯特降人撫養之
上諭行兵部曰護軍綂領鄂克濟哈駐居寧夏著將現
在厄魯特男婦子女三十八口交鄂克濟哈伊等
食物照常支給嗣後厄魯特由此路來者俱令鄂
克濟哈收養寧夏來降及各處解來厄魯特著鄂
克濟哈報明男婦子女人名新從噶爾丹處來及
緊要人開明年貌數目送赴行在提取某人據所
指名字解送至鄂克濟哈處撫養之厄魯特應送
歸何處俟勅下遵行
酌撥隨
駕官兵馬駝實數議政大臣奏曰留駐寧夏之前鋒二
百九十七名護軍鎗手三百九十四名驍騎礮
手八十名伊等所有之馬或二匹或三匹共一
千八百二十五匹内前鋒一百六十名護軍鎗
手二百名隨
駕前去以每人各馬四匹算共需馬一千四百四十匹
應將留駐人員之馬撥給其留駐寧夏之前鋒
一百三十七名護軍鎗手一百九十四名驍騎
礮手八十名共四百十一名伊等亦以每人各
馬四匹算共需馬一千六百四十四匹將彼所
剰馬三百八十五匹存下所缺馬一千二百五
十九匹請將學士朱都納寧夏靈州中衛固原
等處所喂之馬二千八百五匹内給之又增給
西安兵五十九名者乃西安留駐兵之馬五十
九匹其缺額亦以朱都納所喂馬給之一等侍
衛法諾三等侍衛博多齊伊等每人各馬五匹
護軍參領額訥布馬四匹共馬十四匹亦以朱
都納所喂馬給之應給法諾博多齊之駱駝二
頭以前停給聽差人員之駱駝二頭給之應給
額訥布之駱駝一頭以庫勒納解到駱駝給之
京來侍衛護軍執事人員共騎官馬一千五百
八十三匹此内馬一百六十九匹侍衛護軍已
騎赴軍前者其馬不必更換其餘一千四百一
十四匹盡行換給此換給之馬亦以朱都納所
喂馬給之若朱都納固原所喂馬在起
駕前不及取來而馬不足以西安留駐兵之馬給之俟
固原馬到日照數給還西安兵查官馬倒失疲
留外其出征滿洲侍衛護軍坐馬一百六十九
匹與所餘馬一千五百四十七匹俱係京城各
佐領所養官馬不可濫動應交從
駕前來之察哈爾官兵于水草善地放養随
駕後帶回京城交兵部各還本佐領朱都納所喂餘馬
五十九匹庫勒納等解來駱駝十頭併交將軍
馬思喀帶去給大將軍費揚古總督吳赫採買
平凉靖寧州所有滿洲綠旗兵之馬共九千五
百五十匹副都統阿蘭泰等採買捐助平凉等
處所有駱駝七十頭馬一百八十七匹騾九十
九頭尚書庫勒納等觧到駱駝一千一百三十七
頭都御史于成龍等處捐助駱駝四百頭除給
大將軍伯費揚古駱駝十頭現今進發之兵駱
駝一千七十九頭外尚餘駱駝四百四十八頭
庫勒納等解到騾三千六百三十一匹于成龍
等處捐助馬騾一千四百六十匹驢六十七頭
共計剩駱駝五百一十八頭馬騾一萬四千九
百二十七匹驢六十七頭奉
旨依議随駕自京騎官馬前來之侍衛護軍執事人
等俱賫兩個月糧著將庫勒納等解到騾子每人
各給一頭俟至白塔將臕大者令于成龍領去其
臕瘦者發還庫勒納等
命查駐兵營房給還民間先是以寧夏蘭州宜設兵
駐防將民居圈取建造官房至是
上諭議政大臣曰寧夏蘭州設兵駐防事屬無益此所
佔營房原係民居其房仍歸原主爾等其同總督
議奏議曰噶爾丹困廹已極滅在旦夕寧夏蘭州
設兵駐防無益
上諭極當應將寧夏蘭州設防之兵停止查寧夏駐防
兵丁建造住房之時所圈民房共五千九百六
間新造房一千二百一十八間應交地方官將
房還本主其蘭州建造房舍亦照此例
上從之
甲午
寧夏紳衿兵民懇留
聖駕
上不允寧夏紳衿兵民聞
御駕於次日啓行擁集
行宫外叩首奏曰
皇上欲安邊塞生民
躬親勞瘁俯臨寧夏(臣)等幸得瞻仰
天顔屢沐
聖恩今聞
車駕於十五日啟行(臣)等犬馬戀
主之心不勝激切伏乞
聖駕復留數日以慰羣情
上曰朕欲掃蕩寇氛以安黎庶特幸寧夏經理軍務駐
蹕十有餘日曩者南廵及凡所廵幸之處未有駐
蹕至三日者且邊地磽瘠民生艱苦朕深憫之朕
扈從人衆恐多留一日即滋百姓一日之擾朕已
定十五日啟行爾等誠懇之意朕已知悉又向者
曾欲使禁軍駐防此地恐民間居處狹隘已命將
房舍查明給還本主爾等即各遷回故居可也衆
聞之俱懽呼奏曰
皇上親臨寧夏子愛百姓扈從官兵毫無侵擾且商賈
各多獲利又恐(臣)等居處狹隘查還房舍
皇上浩蕩之恩如天地之高厚(臣)等俱叩謝
聖恩又奏曰寧夏實係邊塞窮荒
皇上躬親臨幸誠千載一遇乞製
聖訓頒賜(臣)等勒之貞珉光垂萬禩(臣)等子孫世世瞻
仰
上曰朕廵幸原欲安民今製文頒賜則百姓運碑僱匠
轉致煩苦不必製文賜給准其謝恩衆復叩首請
曰此處百姓聞
車駕親臨已預備碑材本地現有工匠不至多費若
得
聖訓勒之貞珉則天下四方之人咸來瞻仰於地方永
有光輝陳請再三
上命内閣大學士伊桑阿等議奏僉曰(臣)等伏惟寧夏
閤城人民叩請
皇上親製聖訓光垂永久其瞻雲望日之意殊為誠懇
皇上親製聖訓令其敬勒貞珉垂示無窮洵為盛事奉
旨訓旨候頒給於是紳衿兵民人等於
行宫外叩謝
聖恩踴躍歡忭聲震天地
覆覈兩路進兵糧餉馬匹驛站事務
上諭大學士伊桑阿曰着將所議兩路進兵追𠞰噶爾
丹之事撥置馬匹糧米之事設站之事俱查來朕
將覆覈之伊桑阿俱查呈
御覽
上全閱畢
諭曰各項事務議論區畫俱已詳盡今噶爾丹無所
逃矣噶爾丹或降或自盡否必為我所擒朕將親
至船站視兵馬起行暫駐蹕於彼地聽其聲息倘
有朕當親行之事則行之伊桑阿奏曰此役追𠞰
噶爾丹之事
皇上每日執筆書記區處備禦噶爾丹去路已極周密
備儲我軍資用又極豐裕誠如天羅地綱噶爾
丹無所逃矣不久當如
聖諭所云也
定將軍參謀諸臣
上諭將軍馬思喀曰著都統侯巴渾代齊世將軍薩卜
素都統兼前鋒統領碩鼐護軍綂領宋住總兵官
王化行俱為參謀既與大將軍伯費揚古會將軍
馬思喀亦為參謀至總兵官王化行去歲出征噶爾
丹之役見其人材矯健隊伍整齊尤著勞勣大將
軍伯費揚古來亦奏其功綠旗總兵官向無受為
參謀之例着王化行于此役軍中為參謀賜孔雀
翎
命趲設驛站
上諭大學士伊桑阿曰朕明日向白塔行凡報事者若
俱自舊站至寧夏追赴則迂而且遠朕何地駐蹕
即將舊站就行在所移趲前此之行尚書班第亦
如此著侍郎安布禄依黃河西岸駐扎自總督處
取&KR0657;一隻撥理藩院賢能官二三員在侍郎安布
禄處備之將外站每日向行在所移趲其站不足
則再增嗣後從内出之事則出殺虎口由外新設
之站而來從外入之事則由新設之站馳入殺虎
口其以此當大學士前傳諭如違誤者死侍郎安
布禄甚糊塗著交明哈雅爾圖勿誤驛務議曰自
湖灘河朔至橫城原設鄂爾多斯地方驛站十
二處今
御駕移向白塔應差理藩院司官舍陵祁塔特薩木布
代丹巴每日調移安站但調移之時兩站相去
其間不無遼遠若所移站相去遼遠着前去司
官借近地旗分蒙古馬各二十匹暫行安設其
新設十二站内亦未必無馬瘦缺者現有横城
以前邊内大站所增馬二十匹腰站所增馬十
匹即將所增之馬著前去司官就近調取每站
增馬二十匹奏入
命於此處撥殷實十二人安站其馬瘦缺之四站人
員爾等議奏復議曰請撥此處殷實十二人遣往
安站其馬瘦缺之四站人員調回嚴加議處著
所撥殷實十二人接馬好之八站獨取正道安
二十站此殷實十二人撥四人頂六十六巴圖
蘇達祖興邦之缺所餘八人間雜增列查前者
設站每站取近地部落首領一員兵五名理藩
院或筆帖式或小校一人兼設應除六十六等
往替之四人外其八人亦照前每人撥近地部
落首領一員兵五名給之理藩院帶來筆帖式
小校各處差遣所存無幾應檄在京理藩院或
筆帖式或小校撥八人星速遣來與伊等同設
此殷實之人交移站四司官計遠近相水草自
湖灘河朔至白塔取正道安設
上從之
調撥運米牲口議政諸臣奏曰據于成龍等奏稱
大兵于十七十八日起行請將米自二十日陸
續起運補捐牲口雖有二千餘未全收完尚書
庫勒納等解來三千六百騾子内已令給騎官
馬之侍衛護軍執事人員各一匹倘運米四千
五百之數有所不敷請將寧夏綠旗之馬充數
帶往俟後捐人員之馬到後該督收取補還兵
丁應將督運于成龍及尚書庫勒納等解到騾
子内除給騎官馬之護衛護軍執事人員外所
剩騾子之内有可用者俱令運米如尚不敷四
千五百之數交與該督令于寧夏綠旗兵内足
數用之俟後捐人員之馬到後該督收取補還
兵丁其收取數目另行報部奏入
上從之
傳諭官兵牧馬之法
上諭上駟院侍衛馬什曰馬匹應作何拴放著與蒙古
台吉等會議具奏議曰
上用額馬係喂料肥馬當拴令至曉其給衆騎用之馬
俱經寧夏喂料當於日暮飲之拴至五更始放
其自京騎來之瘦馬不必節其水草略令休息
即行牧放
上曰甚善著開寫傳示該管大臣其兵丁人等亦通行
曉諭
聖祖仁皇帝親征平定朔漠方略卷四十一
