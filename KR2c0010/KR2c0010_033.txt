欽定四庫全書
聖祖仁皇帝親征平定朔漠方略卷三十三
十一月乙卯
班禪庫圖克圖上疏謝
恩理藩院奏曰班禪庫圖克圖疏言奉到
勅書銀壺銀瓶銀碗巾幣之賜不勝懽忭先是使人
内齊傳
諭召(臣)赴京此皆
皇上無疆之仁愛也實有欽遵
聖旨前往之意三寶可証但(臣)身尚未出痘疹皆前世
之命也畏忌實深而且有鬼沮之或見之夢或
見之卜云宜坐禪用是陳情伏祈
慈鑒弗罪為幸查得班禪庫圖克圖為
勅書銀壺幣物之賜且陳奏其不來原由無庸議者
也
上從之
丙辰
檄大將軍伯費揚古詳明報探
上諭議政諸臣曰費揚古報文内止稱參領阿爾納伯
爾黑奉差偵探還報云職等十月十四日到頽河
之和爾博爾津腦兒等處地方見有厄魯特住跡
行蹤其日已久是以前行一日因馬乏而返並未
視其駐扎之跡竟未詳其人之多寡馬畜廬帳之
有無夫去蹤雖日久尚可見也差人躧探者原欲
知其情爾兹不騐明來報但開奉差人員之往返
勞人勞馬差之何為其檄將軍費揚古嗣後哨探
之事務必一一問明條列奏報
諭皇太子曰二十七日駐蹕於麗蘇村二十八日駐
蹕湖灘河朔漢人稱此為脱脱城此即黃河之岸
向彼岸仰射之朕及皇長子新滿洲之善射者射
過甚易波流亦緩非南方黃河之比較天津入海
狹河尤狹二十九日駐宿是日早鄂爾多斯之王
貝勒貝子公台吉等俱渡河來見朕詣河干將河
測量其闊五十三丈仰射而過五十餘步於是登
舟朕與新滿洲逆流舉棹以試水勢船猶可行惟
行船之具不佳不便用力衆蒙古等皆驚訝以為
此黃河逆流行舟自我祖宗累世以來所未有往
來過渡試之斷不致飄往下流現流冰澌衆人難
以全渡惟冀其早凍耳自古以來過十月下旬未
有不凍者京師水泊冰結之日可記之報聞自歸
化城至黃河岸一百七十里自黃河岸至殺虎口
未經量測到黃河之日初覺寒冷與京師凍河之
日相似在此衣灰鼠羊裘狐腋其年老之人衣略
加厚厄魯特赤馬一匹遣送皇太子馬甚佳足健
而善走又甚調良以豆飼肥更不知若何又此處
喀爾喀所産羊或係水土之故甚厚朕故親視用
水烹熟因候凍河閒暇無事親手執刀去其骨置
匣中馳送可恭進
皇太后前三十日初一日駐宿初二日早蒙古等來報稱
距此地五十里西爾哈地方今夜凍冰二叚每叚
有一里餘我等官長皆以為奇特遣我來今已衆
人行走試看若可渡即來奏聞於是令鄉導官特
固斯等往視又念此時若送盛京所進之物驛遞
勞苦朕此處各種食物皆有但鹿尾鹿舌各五十
鱖魚鯽魚赭魯魚到時送少許至其他大魚腥朕
所不食野雉亦勿送來此地多而且肥橘子柑子
等物雖到亦勿送來果麵諸物此地自寧夏取來
食之甚佳雖御用好麵製為餅餌以之相比猶覺
稍黑而硬寧夏之麵白而柔細雖多食亦易化葡
萄亦佳其名公領孫大葡萄之蒂環繞有小鎖子
葡萄曩時常食鎖子葡萄而未見其如此結實亦
覺奇異産梨亦佳初三日早遣人渡河將鄂爾多
斯王貝勒貝子公等所獻良馬一百二十二匹内
四十匹所獻常馬三百匹内一百二十匹令驅赴
黃河彼岸馬鞍從船渡過渡時見冰凌貼於兩岸
河水比朕初到日不同水波不興與渡暢春園之
河相似截流徑渡兩岸蒙古等俱合掌稽首相與
約誓云此乃我等累世所居之地此河尚且如此
效靈更有何人於我皇上之前敢萌異志於是乘
其馬歴二時布小圍三次果鄂爾多斯之地言語
不虛圍獵嫻熟雉兔復多此地雖有沙岡然皆平
阜草多叢生馳騁并無可慮朕自幼聞鄂爾多斯
之兔今親見之圍獵畢申時照前渡河至駐蹕處
日暮時庫斯等來奏從西爾哈地方河之上流皆
凍伊等往來渡試不致阻誤朕於初四日駐宿初
五日向西爾哈渡處移營觀之輜重可渡則渡若
稍可虞則駐宿一二日此等事俱繕寫奏聞
皇太后宮中咸令聞之
丁巳
給右衞兵草料先是大將軍伯費揚古奏曰今春
進征馬匹短少一到右衞隨調官兵疾行於瀚
海之間是以馬愈羸瘦副都統拜布等移稱今
催喂馬兵丁一時不能置馬請就近在大同令
借銀二十兩補買又奏曰右衞兵冬春兩季原
給三匹草料今請增給兵丁各馬一匹為四匹
給之草料照大同喂馬例喂養
上以交議政諸臣議至是議曰查得近來奉
旨著右衞兵丁徐徐置馬又奉
旨右衞之兵倘有調用發京城每佐領四匹之馬給
與兵丁上駟院馬太僕寺馬共一千五百匹俟回
時分撥但蒙
皇上矜憐著給右衞兵春冬俱三匹草料為定應於右
衞兵不計馬之有無俱給三匹草料則兵丁可
以整治器械而資生矣
命下之日行文大將軍及右衞統領等以文到之日
為始令支三匹草料至大將軍伯費揚古所稱
借銀二十兩增馬一匹為四匹照大同喂馬例
之請無庸議者也
上從之
貝勒宋喇卜請於察罕托揮以外捕獵造船
許之
上諭尚書班第曰鄂爾多斯多羅貝勒宋喇卜奏言察
罕托揮以外地方多獸請准臣等捕獵准臣等於
黃河造船往來過渡准僱邊内民夫在臣等地方
耕田爾可往宣旨准其所請察罕托揮以外捕獵
黃河造船過渡
戊午
駕次喀林托會員外二郎保報策旺喇卜灘出兵設哨
禦噶爾丹達賴喇嘛遣尼麻唐來奏事議政諸
臣奏曰二郎保報稱阿玉奇台吉發兵一千以
塞爾濟札卜寨桑領之策旺喇卜灘發兵一千
以楚呼郎寨桑領之額爾克巴圖爾台吉親率
兵千許俱會集於阿爾台以内土魯圖地方駐
扎四面設哨如遇噶爾丹將擒而殺之如擒噶
爾丹則解送
聖上云又達賴喇嘛使人尼麻唐庫圖克圖卓磨龍堪
布丹巴囊素達賴汗之使人寨桑及喀爾喀折
卜尊丹巴庫圖克圖在西方之喀尊共一百七
十餘人十一月十五間可到西寧邊口到則往
京城奏請
聖安探訪其情言為青海諸台吉之事而來其行甚急
如到西寧邊口地方官必阻之此尼麻唐庫圖
克圖或有緊急事務亦未可定彼到西寧邊口
欲往京城或於此處撥人乘驛帶往或任彼照
常自往乞大部奏聞俟文到遵行等語應撥理
藩院官一員乘驛往西寧暫止尼麻唐住西寧
問明前來之故如有奏章取之而來如當放入
尼麻唐等再差人往召如不當放入即遣之歸
去亦行文二郎保著止尼麻唐等於西寧併不
時探聽阿玉奇台吉策旺喇卜灘等備兵出行
聲息
上曰差官則遲矣著行文二郎保親身問明具奏
以給賞黑龍江兵餘銀留將軍費揚古軍前以備
兵糧行兵部奏曰大將軍伯費揚古咨稱奉
旨賞黑龍江兵銀伍千兩到後即交衆部長買裘帽
襦裩牛羊等物陸續解到分給將完所餘二千
四百兩原欲隨便再買給與兵丁奉到
勅旨始知黑龍江兵更換黑龍江兵既經更換此項
餘銀應交何處乞轉奏星速檄知等語查近奉
旨點察哈爾兵五百使散秩大臣吳巴什率之給以
兩月糗糧赴大將軍伯費揚古軍前俟是兵到後
視黑龍江兵内人強馬壯者選留百名其將弁扣
兵數留用於前解銀五千内酌給所留一百兵比
照察哈爾兩月糧數扣給兩月口粮其餘兵着令
歸來欽此應檄大將軍伯費揚古所買現在牛羊
如不足黑龍江兵兩月糗糧於此餘銀内採買
補給兩月之糧其餘銀兩藏貯大將軍伯費揚
古軍前以備軍需
上從之
以烏拉羸馬發右衞喂養統領鄂克濟哈等奏言
驍騎校托雷等自烏拉來所乘馬匹俱已羸瘦
不能行矣
上曰使伊等附於殷實之人其騎來馬匹交部發右衞
喂養
上諭皇太子曰初四日晚來降之厄魯特布達里奏稱
於十月初四日起程噶爾丹兵千餘數日食用既
乏天時寒冽潰散逃亡者甚多亦有死者其領事
寨桑土謝圖諾爾布率衆來歸尚未至等語噶爾
丹雖云前往哈密今諮訪彼知地勢之人及喀爾
喀皆言齊七克那孔俄羅阿即兒漢等處與枯倫
白爾七爾相距三日程不過仍遶舊地而行度其
情勢難奔他所既無可往之處事更易圖又詳詢
之鳥鎗鉛子火蘖已盡鎗亦全無投順之人成羣
而來所言甚悉今遣布達里赴京其妻在鄂欣家
可令完聚皇太子并與諸臣細問之此一大快事
也土謝圖諾爾布係厄魯特大臣此人若來則噶
爾丹之行藏即可决定俟來時再諭爾知之此語
奏聞
皇太后兼恭請
皇太后萬安初四日駐宿初五日移營前向河之上流冰
堅可渡處
己未
上渡黃河駐蹕東斯垓
辛酉
取大同所喂侍衞坐馬至軍前
上諭内大臣曰大同所喂新滿洲侍衞護軍執事人員
坐馬著監喂内大臣侍衞趕來大小官員自備之
馬有願取來聽其取來不欲取來者仍令地方官
監喂
壬戌
駕至察罕布喇克副都統阿南達奏報率兵往駐布隆
吉爾等處偵探阿南達奏曰理藩院咨稱奉
旨噶爾丹窘迫已極必亡命往投哈密著檄將軍孫
思克率其標兵往肅州在阿南達處預備著將軍
博濟於西安兵内未行者擇人材矯健者二千亦
赴阿南達處與孫思克合如噶爾丹有往哈密聲
息即行𠞰滅并將朕自十九日出行及為厄魯特
奏報之事皆抄發阿南達使知情形欽遵知會等
語(臣)前者曾在布隆吉爾之杜爾白兒濟等處坐
哨偵探如有小隊疾行而過之人相機行事如
力不敵則報提督李林隆并力而行會同提督
李林隆奏
聞率綠旗官兵駐劄布隆吉爾之杜爾白兒濟等處
地方因所帶兵丁糗糧已盡不得已於十月初
七日撤兵十二日到肅州具奏請
旨今
聖上周詳籌畫
諭旨下頒若(臣)等仍居肅州遥探消息倘有由塔爾
納秦等路疾行而過之人則布隆吉爾有五百
餘里必不能追及思布隆吉爾諸處乃係要路
今不得顧天寒兵苦是以(臣)身會同提督李林
隆於預備兵内率馬兵八百步兵二百仍前在
布隆吉爾坐哨偵探倘小隊經過則相機行事
若有往哈密聲息謹遵
上諭與將軍孫思克會同而行已於十一月初一日自
肅州起程矣其帶去人員米糧交地方官至將
盡之日運解
上報聞
覈查撥給西路進征兵丁之馬行兵部奏曰先是
議政諸臣會議西路進𠞰之兵或將留駐綠旗
營馬或將捐助之馬各給一匹倘取綠旗營馬
去則以捐助馬補給之不足則取換茶馬為用
又不足則動支正項錢糧採買分給在案今甘
肅廵撫送到册開撥給大兵營驛馬一萬二千
六百八十六匹此内捐助馬七百三十五匹採
買馬六千五百八匹換茶馬五千四百四十三
匹當照數補給等語此無庸議者也應仍檄該
撫將買馬價值及交收茶馬日月作速開造清
册呈報該部以憑查核
上從之
令軍中謹慎火燭
上諭内大臣曰草甚叢密各當嚴禁火燭恐上風失火
御營有何可慮但為衆人耳著通行曉諭又今日
出獵有願步行之人許其步行僮僕一概俱令步
行野兔甚多大臣馬多者俱乘馬在前排圍其騎
官馬之人及馬少者僮僕人等俱照哨鹿例在乘
馬人後步行排圍野兔甚多使各殺之為食
甲子
上駐蹕胡斯泰噶爾丹之寨桑土謝圖諾爾布等來降
土謝圖諾爾布等來降後
上諭皇太子曰前諭原欲渡什爾哈已凍渡口初五日
向黃河上流行十八里至喀喇音托揮之地見黃
河已凍遂駐蹕於其地鑿冰騐之已有一尺甚堅
乃分三旗使三路墊土初六日輜重皆渡其東六
里以外亦未凍西三里以外亦未凍衆蒙古訝云
向來黃河之凍自北方寒處凍起如此温煖河皆
不凍獨在中間結成厚冰不但未見亦所未聞渡
河後晚下營王貝勒貝子公之母與妻俱來朝朕
至鄂爾多斯地方始知鄂爾多斯皆有禮貌其規
模略不失舊時蒙古大理六旗王貝勒貝子公台
吉俱和睦如一體不分爾我盗賊全無駝馬牛羊
不必防守或有馬走失兩三年者他人獲之亦不
隐藏解之部長令原主識認王之母貝勒之母俱
非生母彼敬其母比生母更甚殊雅馴他蒙古見
之當愧死鄂爾多斯生計周全牲畜蕃盛良馬亦
多雖比察哈爾生計略有不如較之他蒙古殷富
遠甚其騎射之法雖不佳美已極嫺熟多能中的
此地黃河石花魚甚多口内亦來獻蒙古亦來獻
甚新故肥美
皇太后不食大魚故不遣送朕及諸人在此習久水土甚
佳食物柴薪豐饒人皆相宜且不甚冷向朕與諸
人在克魯倫河四月間所服之衣今猶可不用京
城小寒身内覺冷噤斯獨不然亦一異處但自兹
以後未知其寒何如耳初六日駐蹕東四海驛初
七日仍駐蹕於此是日撥置鄂爾多斯所貢馬駝
諸物初八日仍駐蹕於此初九日移營十四里駐
蹕於察罕布喇克此數日揀視鄂爾多斯所獻之
馬皆極佳而馴鄂爾多斯規矩取馬不用套竿趨
入隨手執之未見有一用套竿者幼齡諸皇子可
騎之馬亦有之初十日移營十九里駐蹕於呼斯
臺十一日仍駐此休息朕此行原欲有所為今閒
居而天復不寒惟就水草移營以俟噶爾丹困斃
消息收納降人朕獲肥雉三十乳酥一匣獻
皇太后餘俱照單付去此處肥雉甚多恐累驛馬故不多
遣十一日發報後厄魯特降人吳山泰到細訊之
彼於十月初六日逃來其所言與朕所遣赴京人
無異但云噶爾丹差察罕古英寨桑來奏事已備
馬匹如其果真今已將近正問未畢噶爾丹大寨
桑土謝圖諾爾布到此乃彼要人所知情事甚悉
細詢噶爾丹困蹙是實是月必見端緒其餘大略
如前又言前定意往哈密今聞阿南達率兵阻截
蓋已不往有居薩克薩特呼里克之狀視其人頗
佳材貌亦偉帶來人八十口如噶爾丹遣使來朕
亦酌遣使往朕在此想可坐待噶爾丹困斃也噶
爾丹既無生路時届嚴寒步行者多今將何往譬
猶檻中之獸必自斃矣為此星速遣諭知之其以
此奏聞
皇太后并傳知宫中諸大臣咸令聞之
乙丑
駕次華拖羅海使侍郎滿丕郎中桑格駐喀倫探噶爾
丹聲息
上諭議政諸臣曰視厄魯特人携妻子來降則噶爾丹
窮困已極但噶爾丹乃極狡之賊恐彼不得已來
降乘我兵不戒勢力寡薄竊奪零散喀爾喀財物
軼去應着侍郎滿丕郎中桑格往善巴王喀倫地
方駐扎不時差人出喀倫外偵探如有聲息即收
喀爾喀入喀倫内越大將軍營安插一面星速馳
報前已有文檄知令滿丕等到彼後口傳
旨諭大將軍伯費揚古可也
丙寅
設哨於要害以禦噶爾丹先是
上諭大將軍伯費揚古曰聞右衞兵歸來遣侍衞馬武
驅牛羊以迎之二十四日朕躬迎至渾津村二十
五日賜宴各凑給三日米行餉三兩其兵已疲甚
矣見彼徒步委頓形狀不覺慘然朕親閱視下及
兵丁飼以飯餌肉食飲以茶酒自大臣以下兵丁
以上歡聲動地前聞調右衞兵朕灼知此軍斷不
能行雖匍匐而往不能到指示之地故朕以現喂
馬駝之力比量噶爾丹之力携來行事行至途中
聞丹濟拉退去又遣朕所帶察哈爾兵五百給百
日糗糧往換黑龍江兵朕駐蹕歸化城十日未嘗
用歸化城抄撮之米每見降人再三細問俱言噶
爾丹向哈密去矣如果往哈密朕意中以為擒之
益易哈密距嘉峪關十日程是以朕意欲將朕所
帶兵環居寧夏朕入寧夏如有調度就近相機而
行務獲噶爾丹殺之朕心始畢但朕啟行後噶爾
丹丹濟拉等來降爾等力薄右衞兵無馬朕是以
躊躇欲與爾商爾等可議定具本速奏朕駐蹕湖
灘河朔俟爾覆奏
大將軍費揚古回奏曰十月二十九日奉到
諭旨悉知
聖意矣
皇上前者軫念右衞官兵全免所借官庫數十萬銀兩
其陣亡病故得傷人等不俟議叙格外重賞下
逮僕從資其生計官兵於此雖肝腦塗地不能
仰報今
皇上又差侍衞馬武驅牛羊迎軍
駕臨渾津村大宴官兵
聖躬親閱下逮兵卒飲之茶酒食之飯餌肉食又給米
及行餉三兩
洪恩浩蕩誠亘古以來所未有也(臣)等不勝感激不
能措辭奏謝此地黑龍江官兵蒙古扎薩克喀
爾喀等聞之無不同聲歡呼者今降人俱言噶
爾丹往哈密
皇上以隨駕兵繞寧夏駐扎倘有調度就近相機行事
御駕啟行後噶爾丹丹濟拉來降(臣)此地力薄右衞兵
無馬為此躊躇下頒
諭旨誠是也竊思太原不遠應調太原滿兵及晉撫
標下騎兵共一千及大同殺虎口不出征騎兵
五百遣至(臣)處與(臣)等此地察哈爾兵總計可
得二千噶爾丹困極不得已來詐降竊取馬畜
亦未可定果噶爾丹丹濟拉等由此路來降有
詭詐之事即以此衆行𠞰又善塔卜喀倫外地
方水少俱係小泉又因盡凍難以飲馬是以(臣)
等來至喀喇穆冷等處駐扎十月二十八日喀
爾喀善巴王到傳
旨諭(臣)率彼之兵回探聲息請遵
旨遣善巴歸去令彼預備其喀爾喀俱駐喀倫外應
令昆都倫博碩克圖王汪舒克公吳巴達公扎
薩克台吉哈灘巴圖爾滚占吳爾占丹津額爾
德尼圖巴汪舒克衞徵帶青台吉凱木楚克等
共四百餘兵亦俱發回本地預備各撥能事人
員遠遠探聽倘有聲息一面速報(臣)等一面令
諸部長親身率兵速赴(臣)等軍前奏至
上諭大將軍伯費揚古曰覽爾二十九日奏欲調太原
府兵晉撫標兵一千大同殺虎口未出征騎兵五
百朕思太原府兵未嫻行陣且至歸化城殆將千
里綠旗兵皆騎馬一匹此嚴寒之時即能得到已
不自支緩急用之必至悞事是以將朕所帶火器
護軍一千砲手二百四十前鋒二百六十共足爾
所調一千五百之數為爾預備目前馬甚肥衣亦
厚此兵乃與朕同行之兵故極嫻熟朝聞其信晚
即可行朕暫駐蹕於此急俟噶爾丹實信今若來
降即交善馳人員星速遣至行在如有噶爾丹來
降之信若不速檄喀倫外喀爾喀信其降而坐待
之則悞大事不淺矣近來丹濟拉差人請降而又
犯糧可為明鑒今不得復悞當敬慎遠籌費揚古
覆奏曰
皇上洞鑒
訓諭極當俱宜謹識遵行但喀爾喀人等在喀倫外
迤邐居住相隔疎遠恐報信有悞是以(臣)等備
文傳諭喀爾喀親王善巴多羅郡王滾布等衆
部長曰今噶爾丹困迫已極爾等當各按本旗
汛地復過瀚海住險要之地以材能之人為首
領使之哨探倘有聲息一面速來報知軍中令
各部長率兵殿後輜重居前作速移入喀倫内
恐噶爾丹丹濟拉詐降輕騎行劫亦未可定如
哨探怠玩或失一牲畜有悞聲息近到某旗退
而歸去吾必指參至遣哨之時務選人強馬壯
者以速報為要
上命以此疏示諾木齊岱曰與朕諭諾木齊岱之旨無
異也
己巳
駕次浙固思台大將軍伯費揚古奏報遣侍郎滿丕等
坐哨於他拉布喇克先是往解厄魯吳山台之
撥什庫根忒傳
旨諭大將軍曰噶爾丹窮困已極應令侍郎滿丕等
往善巴王喀倫地方駐扎為此口傳費揚古知之
費揚古奏曰查前令喀爾喀親王善巴等諸部
長各於本旗汛地復過瀚海住形勢之地以才
能人員為首領哨探倘有聲息星速來報令部
長等親率兵護其輜重遷入喀倫内已經奏
聞在案今又奉
諭旨故(臣)等遵
旨會議令侍郎滿丕郎中桑格往喀爾喀游牧地方
以外瀚海以内沿他拉布拉克駐扎探聽於是
月十四日遣行矣
上報聞
庚午
噶爾丹遣格壘沽英來議好大將軍伯費揚古
奏曰王善巴差長史伊白根來報噶爾丹使其
下格壘沽英等二十人乘駝二十馬二十言來
議好奉有軍令止厄魯特在喀倫外枯卜地方
先遣來報近者奉
旨噶爾丹遣使來如一人則作速遣赴行在如二人
則遣一人回天時寒冷令携衆而來其一人作速
遣赴行在今欲使噶爾丹使人即赴行在但傳報
者僅有議好之語并未知其何意遣使是以不
便遽使之來使窺見我營壘於是差人知會侍
郎滿丕親身就見厄魯特使人或有奏章取來
驗視如無奏章問明速報俟差員歸日另奏外
此際倘
皇上有
訓旨(臣)請遵而行之
上命議政諸臣集議隨議當速檄大將軍伯費揚古將
格壘沽英本身及一僕人撥官一員星速乘驛
押來本朝所差厄魯特津巴等如與伊等同至
則皆遣行其餘厄魯特暫留枯卜地方如有奏
章取來呈驗
上從之且云格壘沽英寨桑等如未到費揚古處不得
使見營壘亦不得令見費揚古遠遠從外而來
增學士朱都納喂馬草料大學士阿蘭泰尚書
馬齊奏曰學士朱都納疏稱戶部等衙門准馬
一匹給草一束倉升料二升視茶換之馬甚瘦
若不加草料喂不能肥一面酌加草料用心喂
肥使不悞調用馬肥後減其草料至奉
旨馬七千匹今但有五千匹請檄李學聖有茶換之
馬再增解二千匹等語查宣化府等處喂馬照
京城喂馬例每匹七斤草二束倉升荳八升喂
兩月後減去二升喂以六升又一月再減去二
升喂以四升應准朱都納等所喂之馬照此例
與地方官會同小心喂養現有解到馬五千匹
可以敷用其二千匹不必往取
上從之
副都統阿南達擒噶爾丹族姪顧孟多爾濟來
獻阿南達奏曰十一月初七日哨卒來報見有
飛塵(臣)等率兵往邀其來路因彼已過追百餘
里及之於素爾河邊皆拘之其達賴喇嘛使人
達爾漢鄂木布青海博朔克圖濟農使人阿爾
達爾寨桑彭楚克台吉使人寨桑和碩齊言達
賴喇嘛苐巴青海諸台吉遣我等通問於噶爾
丹我等到噶爾丹所而今歸去現有噶爾丹使
人與我等同行查噶爾丹使人喇克巴彭楚克
格隆索諾木喇什拉木扎木巴衞徵陀音等男
婦子女五十餘噶爾丹族姪顧孟多爾濟本身
及其男婦子女三十許又什賴古爾卓里克圖
等三台吉本身及男婦子女十餘言我等奉噶
爾丹差答使於達賴喇嘛苐巴青海諸台吉我
等自噶爾丹所居庫冷白兒齊爾於十月初五
日出門而來我等出門之時噶爾丹丹濟拉向
白格爾察罕厄爾格移營有兵千餘阿拉卜灘
在扎巴喀滾占有兵千許丹津鄂木布與噶爾
丹不睦在塔米爾散去自特勒兒濟被
聖上大兵擊敗而遁我輩無住居無冬衣絶無牛羊生
計已窮但能就近蹢躅遷移而已青草未生之
前此冬寸步難行若至來春下人死亡離散是
實難以為國矣今差格壘沽英使於
聖朝竊思
皇上灼見其窮困情形周詳籌畫使禦之於布隆吉爾
等處果如
聖意即獲達爾漢鄂木布欲交官兵解往恐路近青海
之人事生意外亦未可定是以(臣)阿南達親率
兵為殿全押至肅州交鴻臚寺檔子房官綏黑
圖遣達爾漢鄂木布前往外餘俱拘禁肅州候
旨其噶爾丹送達賴喇嘛書十四封一并呈奏
上以示議政諸臣
上諭皇太子曰十二日駐蹕於花託羅會十三日駐宿
是日上駟院侍衞瓦色阿薩納送馬至薄暮閱馬
俱肥壯與朕帶來間日更替騎乘之馬相似我軍
之馬皆未甚瘦尚有極肥者觀此時甚與駝馬相
宜十四日駐宿將鄂爾多斯所獻之馬揀擇始畢
發御馬羣七十一疋大馬羣六百十一疋駱駝一
百四十三隻十五日駐宿是日甚暇無事將我軍
中歌者鄂爾多斯之歌者及厄魯特之歌唱彈箏
者二人令之歌其厄魯特之歌者雅克西云我年
六十五歲厄魯特四部落之主皆曾見之今見聖
主至德全備仁慈無所不周恩惠無人不洽諸藩
蒙古咸加撫恤不棄貧賤我舊主則不然一切人
皆不令見惟自尊大而已由此觀之興主真天縱
之人也十六日駐蹕於即格蘇台十七日駐宿是
日報至即遣回朕今循河岸而行歇息馬力以俟
音信可將此奏聞
皇太后并宫中咸令知之諸皇子亦令知之
上又諭皇太子曰朕躬安善汝佳否來人於十六日早
到諸事悉已奏聞皇太子所問甚周密而詳盡凡
事皆欲明悉之意正與朕心相同不勝喜悦且汝
居京師辦理事務如泰山之固故朕在邊外心意
舒暢事無煩擾數時優閒冀此豈易得乎朕之福
澤想由行善所致耶朕在此凡所遇人靡不告以
汝之如此盡孝以事父凡事皆誠&KR0548;肫切朕亦願
爾年齡遐遠子孫亦若爾之如此盡孝以敬事汝
矣因洞悉汝諸事敬慎故書此以寄
辛未
副都統西爾哈達費揚固瓦爾達祖良璧馬雲
霄等奏請隨將軍博濟出兵𠞰滅噶爾丹西爾
哈達等奏曰(臣)等叨沐
皇上洪恩捐糜頂踵不能仰報兹奉
旨云今噶爾丹窘迫已極必亡命走哈密著將軍博
濟擇西安兵内未出征人才強壯者二千赴阿南
達所與孫思克會齊倘噶爾丹有往哈密聲息即
行𠞰滅欽此思博濟現率兵往肅州(臣)等願出兵
效犬馬之力以報
皇上高厚之恩
上曰西爾哈達費揚固瓦爾達祖良璧馬雲霄内著將
軍酌量帶往
上諭皇太子曰十九日我師已駐宿時費揚古伯急報
奏章至閱知噶爾丹遣人乞降兹以費揚古所上
章急令聞知故遣馳報可奏聞
皇太后恭請
慈安宫中並使聞知宣諭諸大臣兹事雖未明悉朕自有
裁度汝等勿慮朕嘗謂噶爾丹破滅已盡以今觀
之斯言殆適合也為此諭知
癸酉
賜噶爾旦多爾濟白金噶爾旦多爾濟遣使阿約請
上安
上諭尚書馬齊曰厄魯特之噶爾旦多爾濟貧苦在此
地賜銀則路遠而難䭾俟主事華善到甘肅後於
地方官支銀千兩賜噶爾旦多爾濟其銀即交其
來使阿約賫往賜阿約銀三十兩其同行兩人各
賜二十兩
督運于成龍等以運米之便效力坐塘先是于
成龍等自備馬駝車輛自脱脱城裝載米一千
五百石運往喀拉穆冷
諭尚書馬齊曰著都御史于成龍等運米之便就近
助馬坐塘效力至是于成龍等運米到喀拉穆冷
交大將軍後自喀拉穆冷起各自分塘效力侍
讀范承烈在第十四站侍郎李鈵在第十三站
都御史于成龍在第十二站原任侍郎王國昌
在第十一站大理寺正卿喻成龍在第十站光
禄寺正卿辛保在第九站左通政使喀拜在第
八站俟更替官員到後始還
命安郡王馬爾渾撤兵先是行兵部奉
旨檄安郡王云大將軍伯費揚古兵少著安郡王等
齊赴大將軍處文到即起行至瀚海外呼爾都圖
地方已與大將軍會續奉
諭云安郡王出行日久著伊等回暫居歸化城安郡
王等遂往歸化城至是聞
駕駐鄂爾多斯哲固斯臺前來請
安
上曰是軍出外日久著歸家
甲戌
將軍博濟奏報選擇西安寧夏駐防官兵前赴
肅州博濟奏曰(臣)等奉
旨將在家兵中未經出征人材壯健者選擇外現有
滿洲漢軍八百名在寧夏駐扎西安肅州相去
三千餘里寧夏肅州相去二千許里肅州近於
寧夏是以於寧夏官兵内視人材壯健者足撥
二千名之數其名缺將西安官兵撥補寧夏
上命該部知之
召大將軍伯費揚古商議軍機費揚古奏曰噶爾丹
自抗
天威大敗逃遁以來厄魯特之人絡繹來降不絶丹津
鄂木布與噶爾丹反顔而去杜噶爾阿拉卜坦
分異而處近有諾爾布寨桑等人數起携其妻
子來皈
聖化而不能禁止以此觀之人心不定散亂已極噶爾
丹及其下逃死餘生有限數人罪惡貫盈
上天舉以畀之
皇上即在旦夕其事顯然但蒙古之性易於煽惑而頗
輕信噶爾丹者原一狡猾之人彼自知不能保
其餘衆故遣格壘沽英等二十五人借通使為
名欺誑目前以暫慰之格壘沽英等歸去後必
捏造種種詐偽之言以欺罔之未必非安慰人
心求遠逃遠遁脱身藏身之策也請將噶爾丹
所遣格壘沽英等拘之入内且勿遣回使噶爾
丹以下人等猜疑擾亂今年
聖上親率大兵來臨厄魯特大敗心膽碎裂不能保其
妻子破壊已極今鼯鼠跳梁無所藏身
聖上簡選士馬付託賢能討噶爾丹𠞰而滅之乘此大
兵起行之時隨遣格壘沽英歸去此際如噶爾
丹悔悟而即來降一惟
皇上成算作何裁度似於行兵之機滅賊之事少有禆
益又思厄魯特原係累世職貢
天朝之部落噶爾丹賦性兇頑包藏禍心侵擾喀爾喀
悖叛
天朝之賊寇則噶爾丹所遣格壘沽英等不比他國之
使即將格壘沽英等竟不遣歸未為不可如竟
不遣伊等歸去則於厄魯特先降人内擇其心
實語明妥幹者一二人細細指示令傳告
皇上待厄魯特降人眷顧寵榮之事揚言格壘沽英等
不願歸去之心設動搖厄魯特人心之計使之
游移迷惑今正當厄魯特生計窘迫之時人心
互動未必不事出意外誅噶爾丹而獻之也奏
至
上曰著大將軍伯費揚古減從乘驛星速前來商議軍
中機務此時將軍事著舒恕暫理
使前鋒參領阿魯等偕貝勒宋喇卜運糧多羅貝勒
宋喇卜奏請效力運糧既派出押運
上諭尚書馬齊曰與貝勒宋喇卜同行者以前鋒參領
阿魯一等侍衞巴兒楚喀為首領伊等之糧雖貝
勒宋喇卜已經給與恐有不足亦未可定著交阿
魯銀百兩不足之時補用滿人從來糓食不可缺
米倘米已完著於寧夏支取口糧如馬疲不能行
於學士朱都納馬内換騎交疲馬喂養
上諭皇太子曰十九日遣報時親近侍衞阿南達奏章
適至噶爾丹遣往達賴喇嘛及瑚瑚瑙兒處之心
腹喇嘛索諾木拉西等俱如朕所指示堵截之盡
皆擒獲故將其原奏章謄寫發往共人一百六十
口馬八十餘匹駱駝百餘隻駝馬俱瘦食物皆盡
從噶爾丹處行經一月於蘇爾河地方擒獲噶爾
丹遣往西域書十四封欲皆翻譯洞悉其情然後
報知故未即發十九二十兩日譯畢觀彼將破敗
困迫情狀俱行掩&KR0918;極其無恥卑屈至於不堪譬
之掩耳盜鈴曾不知逹賴喇嘛瑚瑚瑙兒聞之已
久矣十四封書雖無用亦俱謄寫發往可將此繕
寫奏聞
皇太后宮中皆令聞之滿洲大臣令其親看特諭二十日
晩駐營時阿南達又遣俄齊爾圖車臣汗之孫噶
爾旦多爾濟所使阿由寨桑賫奏章前來亦謄寫
發往皇太子欲知始末情事問阿爾尼自悉矣又
諭
戊寅
以大義開
諭噶爾丹使人格壘沽英是日
駕自胡斯泰起行噶爾丹使人格壘沽英至
上即佇坐山岡上引格壘沽英近坐不介一人
賜茶詳問噶爾丹情事
諭之曰朕為天下元后萬國一家今日科爾沁諸王
貝勒台吉及喀爾喀厄魯特皆在此朕將公言之
喀爾喀厄魯特向皆職貢本朝之國朕並無所偏
徇喀爾喀土謝圖汗執喀爾喀扎薩克圖汗而殺
之又殺汝主噶爾丹之弟喀爾喀之罪也喀爾喀
後為爾國所敗爾來歸朕朕憐彼十萬餘身命失
其生路受而養之凡有人急迫來歸朕者朕皆收
養無分彼此不但喀爾喀已也即爾厄魯特今為
敵國有來降之人朕皆恤之各使得其生路量材
授之官職雖俘擄之人皆贖其妻子完彼骨肉朕
豈有喀爾喀厄魯特之異視乎前以噶爾丹無故
闌入我境侵内地蒙古朕遣兵敗之於烏闌布通
之地爾主噶爾丹窘極遁逃立誓不復犯邊朕向
以至誠待人故不遣兵窮追爾主噶爾丹逆天背
誓離其故巢至我克魯倫之地掠納木扎爾陀音
朕乃不得已率兵而出然仍再三遣人約噶爾丹
會盟脩好此朕不嗜殺之心也爾主不自引罪朕
始整兵進討爾主噶爾丹不能抗朕之威日夜奔
逃遇我西路預堵之兵仍因汝噶爾丹先我攘臂
我師乃進戰大敗之汝今窮困至此極者皆汝所
自取也朕曾往陵之否爾來為使苐公言之毋隐
格壘沽英初與諸大臣言猶支吾巧辯及聞
皇上諭旨傾心降服叩首奏曰誠天下之
聖主也語皆迥異我厄魯特無知但貪得喀爾喀子女
財物今
聖上闡發大義大理始知
天意無私及我厄魯特之罪矣現有沙克朱木諾爾布
等人皆近日來降較在我國時更加榮顯誰不
願歸
洪仁之内吾主亦不日與喀爾喀同列矣
上笑視近臣曰此言甚公雖外國之人亦知理也衆蒙
古王貝勒台吉跪而奏曰
皇上諭旨炳如日月噶爾丹雖昏迷無知不從
仁化特自取其死而已
賜格壘沽英裘帽
駐蹕東斯垓
己卯
使備禦西路以𠞰滅噶爾丹
上諭議政諸臣曰欲盡滅噶爾丹尤以備西路為要除
西安調至二千滿兵之馬綠旗兵之馬李學聖解
到五千之馬外其後有換得馬匹應撥賢能官會
同廵撫於甘肅等處喂養
勅撫噶爾丹諸人
上諭議政諸臣曰天下當以仁感不可徒以威服今朕
原無征噶爾丹之意皆噶爾丹之所自取喀爾喀
厄魯特向皆職貢本朝之國因土謝圖汗殺喀爾
喀扎薩克圖汗又殺噶爾丹之弟釁從喀爾喀起
此喀爾喀之曲也迨喀爾喀為厄魯特所敗奔走
無路前來投朕朕憐喀爾喀十餘萬生靈受而養
之後噶爾丹無故興兵直入我境内鴟張横行曾
遣兵敗之於烏闌布通之地時噶爾丹窘甚誓不
復犯我邊疆朕是以不遣兵窮追頃噶爾丹怙惡
不悛背棄誓言輙離故巢竊伏克魯倫之地窺伺
我邊徼朕猶不念其惡遣人約之會盟歸好噶爾
丹反侵掠我降人納木扎爾陀音朕不得已統兵
出塞然朕尚不忍即加鋒刃再三遣人開示利害
噶爾丹迷謬不悟朕方整旅進討噶爾丹懾我軍
威星夜亡命而朕早遣西師堵截與之相遇亦係
噶爾丹先攘其臂故我兵奮擊遂至敗亡此噶爾
丹先來犯我曲在噶爾丹也且噶爾丹如此兇暴
朕惟待以寬仁噶爾丹如此奸狡朕惟示以誠信
嘗覽經史云惟仁者無敵今噶爾丹窮迫已極遣
格壘沽英前來乞憐朕意仍欲撫之諸臣奏曰噶
爾丹逆天違誓極奸極狡兇惡貫盈真世所難
容神人共憤而我
皇上尚不忍誅滅仍欲聽其歸順此真天地好生之心
且彼來降諸將皆列之大臣侍衞親任不疑其
餘降人亦皆分隸旗隊俾獲生理又查我軍及
蒙古軍所俘厄魯特子女皆發
内帑贖與完聚陸續來降之厄魯特又以天寒皆
換給裘帽如此
浩蕩洪仁實從古所未有(臣)等竊謂噶爾丹雖頑悖
必來歸
聖化矣
上曰古之將帥雖善用兵多戮已降或其身不得善終
或子孫不昌此皆好殺之明戒也又古之人主或
窮兵黷武好大喜功朕意不然惟願宇宙雍熙四
海昇平家給人足各得其生而已故今仍欲遣格
壘沽英回噶爾丹處著司官一員筆帖式一員賫
勅往撫噶爾丹丹濟拉等可速撰勅呈覽諸臣派
擬理藩院員外博什希筆帖式常壽往撫噶爾
丹等併
勅書進呈
御覽
上報可
勅曰
皇帝勅諭噶爾丹博什克圖汗台吉丹濟拉等前一次
遣察哈代又一次遣曼濟賫去勅開爾等如引罪
來降則朕並無異視概為矜恤務使得所爾屬下
厄魯特亦得見其妻子各安其生朕斷不念爾等
所造過惡當詳計之有能收養汝等之人否今已
無所歸矣爾等其率所餘厄魯特作速來降朕必
使爾等富貴各得其所今若仍不悔悟聽匪人之
言後悔難追毋疑毋懼亦已明白開諭汝等矣今
爾噶爾丹博碩克圖汗丹濟拉又遣格壘沽英奏
曰蒙大霈恩綸不勝懽忭意必大加恩恤故遣格
壘沽英覆奏朕以諸事詳諭格壘沽英遣之歸去
前二次遣諭汝等勅内開載甚明但遵前旨速降
之外更無别旨為此特差員外博什希八品筆帖
式常壽賫勅前往特諭
上諭皇太子曰二十五日之晨噶爾丹所遣格壘沽英
至較之朕昔年見時藍縷憔悴宛如老乞丐詳問
其情狀噶爾丹之欲降蓋其實也其地之寨桑頭
目人等附書者亦甚衆具言此事丹濟拉慫恿倡
說又以事關重要特為詰問噶爾丹之意見於言
詞其生計困蹙情事其說甚長不備書惟以噶爾
丹之來降實情書寄可照前奏
聞傳知
(臣)謹按天地之大德曰生故雨露固所以涵
濡而風雷亦歸於煦育我
皇上總六師以行天伐義惟戢暴而意主好生其叛也
則討之其乞降也則納之蓋
聖人之心天地之心也以戮降嗜殺為鮮終故餘黨脅
從並歸肆赦以窮兵黷武為炯戒故渠魁悔
過亦予生全曰寬曰仁曰誠曰信洋洋
聖謨誠萬世所當取法也
庚辰
上自東斯垓回鑾是日將遣噶爾丹使人格壘沽英還
上諭格壘沽英曰爾還語噶爾丹凡事務必覿面會語
不然則事無終局彼如不來朕必嚙雪往討斷不
中止朕在此地行獵待爾限爾七十日内還報如
過此期朕必進兵矣正立限遣發之時包衣大達
都虎奏曰
御用米糧將盡矣當即還師
上甚怒
諭曰達都虎之奏搖惑衆心即當斬首如糧盡則取
湖灘河朔之米可也何慮之有糧雖盡朕必嚙雪
窮追噶爾丹斷不回師宣
諭之後又將往幸邁達禮廟遣鄉導修路於是諸軍
皆不悦既遣格壘沽英復使人隨之出二十里
外歸報曰去已絶遠矣
上遂傳令還師衆皆大悦
(臣)謹按噶爾丹敗於昭莫多全軍盡覆餘黨
亦潰又恐我進兵其衆駭散故遣格壘沽英
來請和好以緩我師
皇上洞照其情因彼求和隨降
勅招撫付來使格壘沽英賫回遣行之時又有務必
嚙雪窮追噶爾丹之
諭且嚴責達都虎糧盡還師之請隨𤼵鄉導修路特
欲使格壘沽英以
皇上追討噶爾丹斷不中止之意歸告其衆使噶爾丹
聞之驚駭並令其部曲潰散之計時無一人
知者於此益見
皇上睿慮深遠謨略精詳非衆人所能識也
駕次黃河西界薩爾虎拖會以瘠馬發牧厰喂養
上諭内大臣曰羸瘦馬駝明日一宿後日遣往大同彼
地現成草料甚多著查大臣侍衞官員執事兵丁
羸瘦馬駝酌撥大臣侍衞送往喂養
辛巳
寧夏營馬缺額照數補足行兵部奏曰寧夏總
兵官王化行疏稱噶爾丹正在逃竄無定之際
倘一時有可滅之機或近某口得其聲息其地
官兵即可前進𠞰滅是以沿邊兵馬乘時全備
方可濟倉卒之用但征行俱賴馬力今河西營
之馬因出征倒斃缺額甚多(臣)屬下額馬所缺
千匹現存之馬俱遠征纔回額既缺而皆瘦倘
有滅噶爾丹之機倉卒用兵不能深入坐失事
機等語查陜西營馬缺額俱以茶換之馬給之
今該鎮既稱馬少而瘦不能乘機深入應將此
缺額一千之馬著總督吳赫行文茶馬衙門除
交付學士朱都納之馬外以茶換之馬作速照
數補給如有不足急支錢糧採買補給至河西
各營出征倒斃缺額之馬著該督查明亦作速
補給勿悞馳驅之務造清册報部又疏稱該營
馬所需春冬二季草料舊例將本汛徵收者撥
給如草不足照時價估算以銀給兵丁令其自
行買喂屢經估算呈請奉部駁回每年於布政
司支給兵丁至三十五年草料留於寧夏為駐
防大兵之用故折給本色今大兵尚未來駐寧
夏祈暫那上項草料給之等語查此項馬草戶
部俱照該督撫原奏定數每束自五厘至一分
已於藩庫支給其三十一年不足之草該撫奏
請每束二分三厘至二分五厘從多估算戶部
以為價值過浮著核減再奏行文在案今該鎮
既稱三十五年草料留於寧夏以為駐防大兵
之用故全照本色估給今大兵尚未來駐寧夏
乞暫那給應行文該督撫如其所請動支上項
草料分給如或不足採買應付不得有悞上項
草料仍照數採買補完原項預備
上從之
聖祖仁皇帝親征平定朔漠方略卷三十三
