欽定四庫全書
聖祖仁皇帝親征平定朔漠方略卷二十六
六月乙酉朔發
駕至昂吉爾圖
命二郎保賫勅往諭青海薩楚默爾根台吉
上諭大學士伊桑阿侍郎安布禄曰今當會議遣檄于
青海之事矣如當遣檄即自此地遣去為善議曰
發檄諭青海甚是請將檄文即自此地發去如
青海諸台吉擒噶爾丹之女及其屬下人畀我
或令二郎保親身帶來或差人解來請
旨定奪
上曰著自此地遣撥什庫一人帶羅壘額木齊夥伴善
巴星馳至二郎保所令二郎保賫勅往諭如執噶
爾丹之人畀我著二郎保親身帶來再一面將檄
青海台吉之文發往京城作速照樣刊刻刷印百
餘張星飛驛逓二郎保所令二郎保遍諭沿途居
人理藩院差撥什庫巴特馬同羅壘額木齊夥伴
善巴賫
勅赴二郎保所其文曰理藩院檄知青海薩楚默爾
根台吉博碩克圖濟農欽奉
上諭曰爾青海諸台吉歴世尊奉達賴喇嘛法教敬事
本朝聘問貢獻恭順有年朕亦頻加恩賚未嘗有
間乃噶爾丹壊達賴喇嘛之法教不遵朕旨稔惡
不悛朕乃親綂軍至土喇𠞰而滅之不可不明諭
青海諸台吉也噶爾丹前於烏闌布通敗走之時
朕如全發所調兵馬無不可追而誅滅之噶爾丹
首頂威靈佛像立誓言鬼物誘我進皇上邊汛也
我何敢知而闌入乎自此以後不但邊内扎薩克
蒙古即歸降皇上之喀爾喀如害其一人聽威靈
佛立刻誅之朕乃罷各路追兵宥其命而縱之噶
爾丹頑悖不悛朕屢勅曉諭竟不遵奉索我降人
喀爾喀不已去年又渡克魯倫河掠我降人納木
扎爾陀音朕遣員外阿爾必特祜等為使問故不
見朕使奪其所乘馬駞遣令步歸後遣侍衞克什
啚主事保住為使而往又不之見亦奪其馬畜使
之饑餓徒步而歸朕乃震怒發西路大兵一枝俄
農巴爾濟路大兵一枝克魯倫上流大兵一枝朕
親綂大軍由中路而進既近克魯倫猶不忍羣生
横罹鋒鏑又差長史多禪等往諭朕來與汝會語
朕無殺汝之心我大兵已截汝後路矣不信則遣
人往視可也又奪護送使人之馬褫使人之衣且
不遣使人歸後又差扎薩克喇嘛彭素克格隆往
亦不遣歸朕乃親綂大軍近逼噶爾丹正俟所遣
使人覆音循克魯倫河徐進噶爾丹聞聲畏威棄
其婦子廬帳釡鐺而遁至特勒爾濟遇西路大將
軍費揚古兵噶爾丹又先攘臂我西路大兵始奮
擊之遂大敗噶爾丹陣斬阿奴及有名寨桑甚衆
殺厄魯特人四千餘餘盡降全獲其子女駞馬牛
羊廬帳噶爾丹僅率三十餘人遁去其降人丹巴
哈什哈等人衆及所擒羅壘額木濟係博碩克圖
濟農遣往噶爾丹者俱言達賴喇嘛歿已九年矣
夫本朝為達賴喇嘛護法之主禮待六十餘年其
沒也第巴理宜奏聞而第巴匿之反惑衆誘噶爾
丹興戎第巴之罪大矣且噶爾丹言青海諸台吉
并俄羅斯國人與彼同攻中國又潛通中國回子
從中助彼計得中國後立回子為中國主彼則取
其賦税是以至克魯倫及敗走之時猶語其衆曰
我至此克魯倫者非我意欲深入也達賴喇嘛言
我南征吉大慶也我是以深入此達賴喇嘛殺我
而我殺爾等矣思達賴喇嘛與朕道一風同相敬
有年達賴喇嘛尚存斷無此事此皆達賴喇嘛歿
後第巴指達賴喇嘛以唆噶爾丹其跡顯然除另
勑發第巴外今噶爾丹亡命西走亦未可定應傳
諭青海所在諸台吉如欲仍前修睦則通行屬下
西路所通地方人等俱各防守探聽聲息如遇噶
爾丹即行擒解遇而不擒擒而不解知而故縱者
此後永讐之至噶爾丹之女嫁於博碩克圖濟農
之子即當解送噶爾丹之人現在青海者亦令盡
擒解來上項原由著理藩院譯蒙古文帶羅壘額
木齊之人一名飛馳傳諭
内大臣明珠等報遇西路大兵於多羅特之地
以糧給之行兵部奏曰據駐扎克勒河朔内大
臣明珠咨言前者劉暟等運到克勒河朔米五
百石麫七千觔已交侍郎阿爾拜星速解赴大
軍與劉暟同於五月十八日起行又都司丁延
祥運來之米自五月十九日起陸續到克勒河
朔交員外達賴等星速解赴大軍已令起行俱
在案今阿爾拜報稱職所運米五百石麫七千
觔於二十一日俱到拖諾二十二日擇駞馬騾
内之可用者率劉暟等運米二百八石麫七千
觔到扎喇河朔遇平北大將軍遣往迎糧官兵
共二百二十二口給米四十四石四斗畢即起
行到多羅特地方次日撫遠大將軍兵到以所
餘米一百六十三石六斗麵七千觔送至大將
軍所已分給衆官兵矣又據侍郎阿爾拜亦以
前事報部為此奏
聞
謁
堂子免陳旗纛畫角行兵部奏曰
皇上親統六師出征噶爾丹之時排列八旗護軍旗纛
火器護軍旗纛詣謁
堂子啟行粤稽
太宗皇帝往征朝鮮受降凱旋祭纛於郊詣
堂子行禮
回宫今
皇上親統六師𠞰滅噶爾丹凱旋進京之日詣
堂子行禮應否排列八旗旗纛畫角請
旨定奪
上命議奏議曰八旗旗纛畫角俱在後軍詣謁
堂子請停排列旗纛畫角
上從之
丙戌莊親王博果鐸等奉
表稱
賀莊親王等奏為敬陳
聖略覃敷神威遠播滅寇奏勲普天胥慶事(臣)等於五
月二十二日伏讀捷音具聞
皇上躬行天討身先士卒直抵賊營巨憝震驚望風奔
遁
聖謨神算早已預料其必逃分道夾攻務令窮截其所
往果爾旁突遇我銳師鋒鏑纔交薙獮殆盡賊
渠隻身窮竄妻子悉已就擒輜重牛羊盡皆收
獲脅從羽黨莫不歸誠渠逆迅消膚功立奏兹
蓋我
皇上深謀碩畫治軍無所不詳制勝宣威應敵無所不
盡方噶爾丹之蠢動致喀爾喀之受侵衆謂何
煩遠馭
乘輿但應特假節鉞倘非今日之預計或同前此之疎
虞乃我
皇上决意親征謀成獨斷師興四路無不適合機宜令
稟一心所以動關機要但從來軍行糧餉勢必
致民力輓輸而
皇上頻發帑金民不加賦屢頒恩賜兵有餘資莫不願
效馳驅咸知盡心供億且時當春仲新草方萌
更地值冰消又難出牧(臣)下墟拘之見皆以為
當暫緩期惟
皇上審料之深
特命乘時遄發果至塞外駞馬毫無匱乏之虞漸進西
陲道路益有菁葱之盛
六龍親邁履砂磧而易若坦途一怒廓清擣賊巢而潰
同鼠穴往者逆藩叛亂賴
廟謨以次削平海寇逋誅厪
宸衷倏焉殄滅今兹醜類迅掃無餘向後兇頑萌芽永
絶從此屬藩消侵凌之患各遂生成抑且邊境
省捍禦之勞共遊熙皥
鑾回伊邇快看飲至軍容悔罪實繁喜見輸誠革面千
百國奉聲靈而恐後孰自外於範圍億萬年臻
上理以無加罔不涵於浩蕩矣(臣)等無任踴躍
懽忭之至謹奉
表稱
賀以
聞
上報聞
己丑
命侍郎多奇等留後禁踐踏偷盗田禾
駕至獨石口城中居民及二三百里居民扶老携幼排
列香案跪於道旁擎拳奏言
皇帝為我生民遠行征討滅此番寇自兹以來永享太
平耳不聞厄魯特之警矣但願
皇帝萬萬歲歡呼稽顙沿途不絶是日
皇太子率諸大臣迎
駕
上諭大學士伊桑阿曰朕親統大兵往征厄魯特噶爾
丹大勲既集奏凱言旋進獨石口見今年麥禾俱
大盛朕衷欣悦念大兵陸續歸來民皆倚此田禾
度日如或踐踏或偷盗餵馬小民何恃以餬其口
今將獨石口至懷來縣交侍郎多奇自懷來至京
城交侍郎馬爾漢率地方官與伊等隨行部員及
扈從部院官沿途巡察如獲踐踏田禾偷取餵馬
畜者立拿參奏如遇而不拿拿而不立參後朕聞
之必以軍法從事决不姑恕
辛卯
上駐蹕懷來縣時懷來縣地方稍旱
駕臨是地即沛然雨足其民同聲言曰真神異也
皇上除寇以快天下今日
駕甫至即霈甘霖甦我田禾歡欣踴躍跪叩道旁
癸巳
駕進京城先是以獨石口至京城天時炎熱
命沿途備冰水梅湯香薷湯官兵皆得其益是日復
命沿途仍前備之以足前軍之用辰時
駕發清河縣排列儀仗
皇太子率諸皇子諸王及在京文武大小官員俱穿
蠎袍補褂於郭外五里道旁跪接八旗護軍驍
騎步兵近京鄉紳士民工商耆老男婦皆扶老
携幼排列香案門戶懸綵人各捧香跪迎皆叩
首奏言
皇帝為萬民除害實勞
聖躬遠臨絶域大勲立奏
功德超隆天高地厚誠古來所未有(臣)等仰戴
鴻恩但祝萬壽無疆而已(臣)等一聞凱音衆心不勝歡
悦急欲望見
天顔已候數日矣
上命前驅者勿警蹕於是父老扶杖率其婦子前行填
塞街道城外環集者數百萬人歡聲如雷
上由德勝門入詣
堂子行禮畢詣
皇太后問安
回宫
(臣)等伏惟我
皇上聖神文武威德廣被自往歲三逆掃蕩海島輸誠
東西朔南聲教暨訖雖殊方異域莫不梯山航
海而奉朝貢厄魯特噶爾丹荒徼頑孽狡焉思
逞竄伏西陲煽誘外藩蒙古諸部落曩者烏蘭
布通之役業已入我網羅幸獲&KR0693;脱猶然怗惡
不悛近且逼處巴顔烏蘭時時侵掠我歸附之
喀爾喀悖逆天常志懷叵測
皇上洞燭情形綢繆先事謂年來訓練師徒簡閱將帥
我備久已修飭若不乘此時亟行剪除蠢爾兇
頑勢必搖蕩邊疆馴至繹騷内地流毒蒼生為
害滋大非赫怒不足以安民非一勞不能以永
逸乃遂决計
親征命八旗皆儲峙以待調發維時廷(臣)震悚不敢以
寇賊之憂仰煩
君父方且交章乞留而
睿謀已定不撓羣議爰是祭告
天
地
宗廟
社稷聲罪致討禡牙軷路尅日啟行分遣撫遠大將軍
費揚古等領兵由西路前進以遏其西奔復令
黑龍江烏喇將軍領兵分駐近地以防其東竄
而大軍出獨石口由中路進發三方布置萬里
連絡時尚春寒塞外水草未豐
皇上加意拊循軫恤周至櫛風沐雨與士卒同勞苦甚
至日御一餐步行沙磧而又時
頒賜賚激勵同仇故凡列戎行及外藩助順諸王貝勒
等人人感奮咸爭先效力而
聖謨廣運舉凡决機制勝之要調遣策應之方動必萬
全悉臻至當測料賊情洞若觀火指畫地勢契
若合符至於頒牧放之令以節馬力之疲勞飭
飛輓之程以籌糗糧之接濟定營伍之制申斥
堠之規無不上煩
宸慮稟受
指麾乃或水泉素乏之地忽湧靈源雨雪沍寒之時或
逢晴霽
天心孚協瑞應駢臻良由我
皇上為萬姓除殘至誠昭格故得
上天眷佑如此噶爾丹憑恃險遠井蛙自大猝聞
聖駕親臨遂爾倉惶潰遁
皇上身率前鋒窮追五日噶爾丹盡棄輜重晝夜狂奔
而
皇上所遣西路之兵早已按期截其歸途奮力邀擊擒
斬無算蓋自出師以至
回鑾不滿百日往返五千餘里而大功告成自古用兵
未有若此之神速者也(臣)等竊惟行軍絶漠古
昔所難我
皇上神謀獨斷克奏膚功電掃飈驅崇朝底績惟至仁
故能勞一身以靖蒼生惟至明故能居九重而
見萬里惟神武故能摧勁寇如拉枮朽逖稽上
古如軒轅之戮蚩尤虞舜之格苗頑功德至隆
然皆用兵寰中未嘗遠及域外也至如殷宗之
克鬼方為役三年周宣之伐玁狁不及千里漢
唐及明雖屢征朔漠未著奇勛以觀今日真邁
越前古遠矣從此邊隅永靖四海無波億萬斯
年蒙樂利之休享清宴之福孰非我
皇上神功聖德之所致哉
甲午禮部擬上
皇太后
皇帝尊號告祭典禮入奏畱
中先是莊親王博果鐸等奏言
神威遠播域外邊境永清敬陳燕賀之私請布捷音
上發該部詳查應行典禮事宜具奏至是禮部奏曰粤
稽
太宗皇帝出征朝鮮受降凱旋諸王大臣上
表迎接入京之日詣謁
堂子告祭
太廟又攷明朝永樂年間上親征蒙古歸遣官告祭天地
宗廟社稷陵寢承天門旗纛諸神頒詔天下上
御殿受大小臣工表賀今
皇上親統六師𠞰滅厄魯特噶爾丹
功德宏大亘古無倫應告祭
圜丘
方澤
社稷
暫安奉殿
孝陵遣官致祭
永陵
福陵
昭陵及旗纛之神
天安門太歲礮神及五嶽五鎮四瀆四海歴代帝
王陵寢孔陵亦應遣官致祭請上
皇太后尊號
皇帝尊號頒
詔天下
皇帝陞座諸王大臣官員上表稱
賀各省督撫文武官員亦上表稱
賀奏入
上畱中
命封喀爾喀郡王善巴為親王貝子彭素克為郡王
上諭内大臣國舅佟國維等曰昔喀爾喀王善巴奏言
噶爾丹不可使據克魯倫當討之而此役盡出其
馬以助軍勞勣丕著殊為可嘉貝子彭素克聞憨
都逃即發人追之是役執訊偵探勤勞茂著其遣
穆扎哈爾等哨探也謂之曰此去如不獲實音不
擒生口皇上雖不加罪吾必誅之嚴責如此朕向
拖陵而來正思於歐德哈爾哈以下探聲息故問
鄉導地里形勢而彭素克人來奏歐德哈爾哈以
下已遣往探正合朕意如此等事殊為可嘉彼所
遣人員朕俱已加恩善巴彭素克理當議叙著交
與理藩院查明具奏理藩院奏曰查喀爾喀郡王
善巴擒解噶爾丹伊喇古克三庫啚克啚所差
煽惑六鄂羅斯之奸細尼爾巴格隆又向噶爾
丹使人博喇特和卓問明噶爾丹事情來報又
遣其人德得黑舍津於庫克納他喇納偵探收
獲汪舒克部落巴啚達等五戶來解又遣其副
都統扎爾等至庫倫白爾齊爾偵探又善巴之
諸子自巴爾哈蘇臺地方以外遣人偵探且善
巴奏言不可容留噶爾丹在克魯倫是役效勞
於西路大軍中盡出所有馬匹給軍士乘用喀
爾喀貝子彭素克當憨都逃去時彭素克差其
子往覓殷扎納其身追憨都與戰又遣人於其
屬下台吉厄爾德尼阿海使追憨都收其子媳
而來分遣人探噶爾丹憨都聲息又對噶爾丹
設立哨卒奏入
上命以郡王善巴為親王授貝子彭素克為郡王以示
奬勸可會議具奏僉謂當遵
聖旨加封其原封善巴信順之號原封彭素克伊爾登
濟農之號俱奉
欽定應仍存之換
册之事請交該部
上從之
命以餘米存貯察罕腦兒
上諭内大臣國舅佟國維等曰朕沿途視邊内田禾甚
茂邊外所種之苗五月初間被霜略損是以復種
邊外蒙古未必不致乏糧于成龍所運米供給兩
路大兵尚有所餘前諭于成龍察罕腦兒地方前
歲曾耕田築室貯糧有此現成房屋可往存貯如
不能運到酌便留下今應將此米詳議預備朕又
見來路仍有解馬騾捐助者大兵已還米無所用
今令捐助則此事如何完結朕原諭于成龍捐助
人員車馬騾與米俱到土喇者准其作數而于成
龍請于京城收馬駞騾原諭米在八十日内運至
土喇不但不能至土喇即八十日内至克魯倫者
亦少今大兵已還仍使捐助可乎若不預定後必
紛亂矣著會同定議具奏議曰于成龍所運之米
供應大兵餘剰者甚多察罕腦兒地方有現成
貯米房舍取餘米貯備大有裨益應欽遵
上諭而行將于成龍供應大兵餘剰之米即派其隨行
人員運致察罕腦兒謹貯現成所有倉内倘房
舍不敷就近擇地收貯勿使雨水霑濡即交附
近扎薩克小心看守至大兵已𠞰滅噶爾丹而
還其米無庸前運應停止捐納馬騾其捐納車
輛馬騾已運米至拖陵者准為捐納如不至拖
陵者不准為捐納應行文于成龍將運到拖陵
者幾何不到者幾何分晰查明開造清册星速
具奏其不准人員馬騾仍各發還本人
上從之
乙未
諭用兵之道在得天時
上諭大學士伊桑阿等曰觀此番出征地方形勢守亦
可戰亦可但得天時甚難兵蚤出則天寒無草乏
水兵不能行兵遲出則天暑雨水多倘連雨數日
則樵採不敷必致窘乏此番兵出遇無水之地而
得水無草之地而草生寒暑俱調此特
上天眷佑故滅寇而成大功並非人力之所能也其以是
語九卿伊桑阿出傳
諭九卿俱跪而奏曰
上天為民除害
皇帝亦為民除害
皇上德量如天
皇上雖不自居豐功偉績誠皆出自
聖心也
命增察哈爾護軍之餉加
恩外藩蒙古
上諭大學士伊桑阿曰朕此番出征視察哈爾兵人材
矯徤甚為效力其護軍當每月加餉一兩至四十
九旗兵丁此數年間戍役勞苦其中路西路出征
押送糧車監牧坐塘鑿井修道兵丁應每人每年
六兩給三年不出征兵丁每人六兩給一年著議
政大臣集議議曰查八旗口外游牧所在察哈爾
前鋒護軍共八百二十二人每月各加一兩給
一年需銀九千八百六十四兩至四十九旗兵
共六萬四千八百九十一人其内中路西路出
征及不出兵押送糧車監牧坐塘鑿井修道兵
丁行文該扎薩克將名數逐一查明送到後其
出征押糧監牧坐塘鑿井修道兵丁每人每年
加銀六兩給三年其不出征兵丁每人加銀六
兩給一年其不出征之兵分别殷實者停賞真
正貧乏者每人六兩給一年行文各該扎薩克
將名數逐一查送後共需銀若干具奏分給以
此開入
詔欵
上從之
安郡王馬爾渾報奉
旨起行赴愛必哈什喇穆冷喀倫兵部奏曰安郡王
報稱奉
旨於本月初五日起行赴愛必哈什喇穆冷喀倫地
方以土默特兵交土默特都統阿必達副都統
綽爾濟雅克其隨來宣府等處綠旗步兵一千
名交原領都司陳福等在歸化城住候部文為
此奏
聞
上命綠旗兵歸本汛
遣御史鍾申保賫糧迎給各路回軍費揚古奏
曰(臣)等西路兵所携八十日糧至五月初四日
已完運米牲口程遠乏水而兵行又疾是以不
能赶及兵丁正在缺糧之際
皇上早見西路之米不到於迎賞米内將一百六十三
石六斗麵七千觔五月二十三日前遣撥糧内
大臣明珠戶部侍郎阿爾拜員外達賴運到多
羅特之喀喇烏素地方(臣)等率官兵叩頭謝
恩均給兵丁訖二十六日至拖諾續運到米八百七
十一石令右衞及陜西寧夏大同發回官兵節
減而食計口分給俟至納喇特將西路運到之
米算明伊等到日支取各赴本汛訖六月初一
日至克勒河朔以運到克勒河朔之米一千二
百一十四石計京城官兵赴京西安寧夏官兵
及厄魯特降人口數均給十五日米訖蒙
聖上為官兵乏糧周詳籌畫特遣大臣預將米糧陸續
運到迎給官兵得免乏糧之苦此皆
聖上周詳籌畫
隆恩之所致也厚比
天地覆載之德仁逾父母養育之恩雖粉骨碎身不
能報於萬一者也同聲歡頌如此奏至
上諭曰大將軍伯費揚古疏言右衞兵寧夏兵自拖諾
遣回納喇特前者朕聞西路之米令從驛路納喇
特而去並未報西路之米已到何地竟不知其所
至恐兵丁乏糧亦未可定應撥鍾申保等能員二
人隨便取歸化城喇嘛官員殷實人戶之駱駞車
輛裝運湖灘河朔之米迎往著會議具奏議曰
皇上熟籌而有斯諭俱當欽遵行之請遣御史鍾申保
再能員一人乘驛速往于歸化城喇嘛官員殷
實人戶隨便取駱駞車輛裝載湖灘河朔之米
親身帶領星速迎往其押駱駞車輛官兵應取
諸歸化城及附近旗分帶去奏入
上從之
副都統阿南達奏報噶爾丹等遁走情形阿南
達奏曰訪之降人言噶爾丹本身逃向何方知
之不明丹濟喇丹津俄木布會阿喇卜灘于博
羅之地不久即别率其屬下百許人往覓噶爾
丹阿喇卜灘率其屬下五百餘人順博羅河下
流而去我等俱自彼地來聞滾占之妻率其屬
下人從憨山南渡土喇河溯塞稜河遁走其内
自亂伊德順柯爾寨桑等叛而内來滾占之妻
率兵與戰伊德順柯爾寨桑敗又噶爾丹所設
尾後兵明吾特布喇特兩部落千許人正當噶
爾丹敗亂之時見阿喇卜灘屬下人婦子從特
勒爾濟口向博羅河而走此千許人追及之奪
其畜産婦子中之佳者往投喀爾喀和托揮特
之根敦帶青而去矣此語雖未真謹據所聞奏
聞
上報聞且以示議政諸大臣
丁酉將軍孫思克謝
恩併報赴京事孫思克奏言𠞰滅噶爾丹實仗
聖駕親臨狡寇膽落遁逃(臣)等恪遵
皇上訓旨滅賊於昭莫多之地(臣)等並未能效纖芥之
力樹尺寸之功乃
皇上優加恩賜以示寵眷五月十八日
特遣一等侍衞馬武到營宣
旨召(臣)來京面
聖正治裝赴京之時五月二十一日副都統阿南達來
傳
上諭令西安官兵綠旗官兵赴京安息官兵聞
旨俱欲進京但鎗礮火藥甲胄軍器什物甚重全需牲
口䭾載然牲口甚少而又疲瘦不可用倘載火
器等物到京又載回陜西甘肅則京城與肅州
境上相去五千里有餘程途遥遠空勞往來(臣)
與將軍博濟會商俱不便赴京今將軍博濟副
都統馬自德滿洲漢軍章京共二十六員筆帖
式一員酌帶滿漢兵五百名(臣)與總兵官潘育
龍等四十五員酌帶綠旗兵五百四十五名隨
大將軍一齊赴京外其餘西安滿漢官兵交副
都統巴林綠旗兵交副將守備等官由歸化城
一路入邊各自遣歸本汛至赴京官兵甲胄器
械俱交遣回本汛官兵帶歸外又滿漢綠旗官
兵以至僕從在克魯倫一帶沿途地方蒙
皇上屢次加恩賞給口糧官兵領米俱歡呼得食矣
皇上如此隆恩我等何以報效但捐軀為
國家立功邊疆盡力以報
皇上之恩皆向
闕叩頭謝
恩求(臣)等代奏
上諭曰西路大兵糧運不到恐大兵乏糧朕心殊以為
憂預為籌畫陸續撥中路糧運迎至拖諾山足給
軍中不致匱乏朕心始慰
戊戌
宥大學士伊桑阿罪免革職先是以坐塘官阿林不
將委付馬匹小心看護致多倒斃
上諭内大臣曰呼什穆克驛坐塘阿林等所留馬六十
匹倒斃至三十五匹其餘俱未蘇近見奏言内府
佐領馬匹又多倒斃馬者軍之急需伊桑阿理兵
部事竟不劾奏以請懲治一味模稜徇庇兵部之
事亦流而日懈不復可觀矣爾等今即拿坐塘阿
林甘應選白奇到京責令賠馬内大臣等請交該
部議吏部議伊桑阿理兵部事而不預為嚴飭
使在水草佳處小心看護以致馬多倒斃後又
明知馬多倒斃不劾奏懲治務為徇庇殊玷職
守應將伊桑阿革職
上曰此事俟到京後再議至是部議仍擬伊桑阿當革
職
上曰伊桑阿從寬免革職著降三級罰俸一年
己亥
皇長子胤禔以兩路大兵至拖陵沿途備米之事
奏
聞胤禔奏曰(臣)於六月十一日到滾腦兒探得軍中
聲息言馬思喀兵初一日可到拖陵費揚古兵
初六日可到拖陵至馬思喀費揚古自拖陵起
行何日到邊已遣人往探俟得實音奏
聞(臣)自拖陵起行之時遵
旨將糧務交清明珠于成龍而來探得撥糧之事自
拖諾至邊汛共給過四千一百七十九石零所
餘一千六百一十三石零于成龍等以空車攤
載運赴察罕腦兒查視在後步行僕從各色人
等驛中俱有米恐後又增人亦未可定已交喀
拜使每驛增備米糧自拖陵至滾腦兒沿途俱
有運米在
上報聞
庚子
命將軍薩卜素駐防科啚偵探聲息
上諭議政大臣曰薩卜素現領兵駐索約爾濟地方軍
中所備之米扣至七月初五日為止今不預為籌
度兵丁必致乏糧著遣盛京兵千名回薩卜素携
來兵千名科啚地方有現貯米在可率之至此駐
防偵探著行在議政大臣集議咸奏言
諭旨甚是俱當遵行
上遣侍讀學士伊道隨將軍薩卜素而往
辛丑
命以鄉導汪舒克等八人為達爾漢理藩院奏言奉
上諭以蘇尼特杜稜郡王達林扎卜旗下鄉導汪舒克
郡王額駙薩瑪扎旗下鄉導博羅扎卜阿覇垓卓
力克啚郡王達馬林扎卜旗下鄉導達濟郡王吳
爾占噶喇卜旗下鄉導桑阿阿覇哈納爾貝勒布
昭旗下參領鄉導伊魯兒啚鄉導索諾木喀爾喀
貝子程伯兒旗下司儀長馬哈杜喇兒八人俱授
為達爾漢查得
太宗皇帝時以肯濟赫同阿賴呼魯克追毛明安引道有
功賜達爾漢之號免其賦役子孫承襲順治三
年十二月内以烏朱穆秦車陳親王護衞達喇
海於和碩德豫親王率兵追騰機思之役引道
至喀爾喀國有功賜達爾漢之號免其賦役承
襲三次今汪舒克等鄉導八人應作何承襲伏
候
上裁
上命汪舒克照肯濟赫例博羅等之達爾漢准其承襲
四次
督運于成龍奏報撥給大兵糧馬自拖陵起行
于成龍奏言(臣)奉
旨與内大臣明珠同在拖陵給平北大將軍官兵僕
從綠旗官兵厄魯特降人俱照人數共米五百
二十石零給撫遠大將軍官兵西安官兵綠旗
官兵僕從土默特蒙古厄魯特降人亦皆照人
數共米七百二十九石零至備帶馬騾内撥給
大兵數目俟到京造册另報外六月初九日自
拖陵起行帶回餘米一千六百一十三石向察
罕腦兒而來
上報聞
丙午大將軍伯費揚古奏報西路兵回喀倫遣
將軍舒恕侍郎滿丕赴歸化城察探各路回軍
及糧運聲息先是
上遣侍讀學士喇錫傳
諭費揚古曰喀倫地方水草佳美費揚古一枝軍馬到
喀倫後當暫駐守乃彼未完之事伊等如一徑到
京似有可虞朕亦思事之無常在彼進兵之路使
安王等駐愛必哈什喇穆冷續其尾後今善巴王
昆都倫博碩克圖王等由納喇特之路來正當愛
必哈什喇穆冷不論從何處來總之愛必哈為形
勢之地且其行也務留一妥幹大臣於其軍後保
護看守勿使拖沓疲乏者致於遺棄朕之行亦如
此是以一物無失至是費揚古報遵
旨率官兵於六月十九日已到喀倫駐扎
上曰前日諭將軍薩卜素兵千人駐扎喀倫科圖地方
今大將軍疏但言奉旨駐喀倫地方已於六月十
九日到喀倫其兵數及投誠人俘獲人綠旗兵併
于成龍之米作何截留之處並未明晰如此則日
後又將生枝節作種種難事矣况阿爾薩闌衞寨
桑進追噶爾丹喇什又率車陵扎卜之兵五百進
而追之至遣回綠旗兵八千西安滿兵席爾哈達
兵運米之車若何寧夏未嘗一報此等事或西路
大臣内有明之者朕心猶疑之著議政諸臣將此
内事情逐一詳議具奏議曰大將軍伯費揚古之
兵作何留後投誠人俘獲人綠旗兵作何措置
于成龍之米作何截留並未詳盡申說此項事
如目下不議明則日後又生枝節成種種難事
彰彰明矣目下阿爾薩闌衞寨桑進追噶爾丹
喇什又率車陵扎卜之兵五百進而追之此乃
費揚古未完之事則費揚古等之兵允宜留後
駐劄近
諭將軍薩卜素率兵千人駐扎科圖地方今應令費
揚古等之兵亦留一千費揚古親率駐扎歸來
兵丁之馬與留後兵酌便調換其餘官兵及將
軍孫思克博濟兵仍遵
旨赴京至投誠人理當速發安插相應扣給口糧交
明領回軍大臣遣行投誠人到張家口日期亦
著預報其留後兵應支幾月口糧著將軍算明
向于成龍等支領率兵起行及支米數目即令
奏明除回軍之俘獲外其留後軍俘獲有願帶
回者許令遣行又查費揚古等遣回綠旗兵西
安滿兵席爾哈達兵未知歸到本汛否米車已
到何地今已如何未嘗一報近奉
諭旨遣兵部理藩院官各一員至寧夏歸化城探聽
費揚古遣回諸軍歸到本汛與否米能接濟與
否聲息如上項情事費揚古等有所灼見著作
速奏明至米到在何地或已運回應檄王國昌
等令彼作速奏明其領回軍而歸之大臣伏候
欽點
上曰前使莫里溥駐扎寧夏者特欲其報此項諸事也
寧夏綠旗兵留駐翁金副都統席爾哈達兵費揚
古早已遣之使歸矣是軍之歸到本汛與否莫里
溥並不來報著將軍舒恕侍郎滿丕乘驛速赴歸
化城將伊等遣回之兵席爾哈達等率領留駐翁
金之兵已到何地米得接濟與否查明具奏王國
昌喻成龍等所運之米如何已到何地曾否接濟
回軍所設驛站如何作速差兵部官往問王國昌
喻成龍等令去員親身查明來奏從納喇特前去
之兵何時過去給米與否亦差官一員查明來奏
將軍費揚古措置已畢將軍薩卜素到科圖後著
費揚古回京將此速檄費揚古可也
丁未侍郎西喇奏報遷入厄魯特降人丹巴哈
什哈等西喇等奏言厄魯特降人丹巴哈什哈
察罕西達爾哈什哈等夥伴一百六十口及大
將軍費揚古送到丹巴哈什哈家人西虎爾共
一百六十一口(臣)親身同鑲黃正白兩旗察哈
爾兵夸蘭大多爾濟扎卜等率察哈爾兵二百
防護而來六月十九日到張家口外十八里臺
地方居住又丹巴哈什哈察罕西達爾哈什哈
等跪告曰我等來歸
聖上蒙
皇恩宥而不殺且使我妻子兄弟完聚遣我等至張家
口之時
皇長子惠給牛羊米麫茶葉廬帳釡鐺等物
皇上如此隆恩終身不能報答願得赴京以供
聖上道路灑掃之役伏乞轉奏
上曰著諭丹巴哈什哈云爾等雖係降人俱有用之材
今即使至此天時炎熱不但爾等不宜入居即我
出兵歸來者當此暑天猶苦腹瀉如是炎熱爾等
何以堪此自夏而秋自秋而冬以漸相習始可也
爾等姑在口外俟將軍軍中所解降人俱到之日
當另有諭旨又丹巴哈什哈等無衣與鋪蓋著於
張家口章京何芳處支領
庚戌
叙賞奉差偵探蒙古理藩院奏言據尚書班第咨
稱欽遵
諭旨著將班第所差偵探人員記名俱加恩賜查前
差往偵探者乃蘇尼特王薩木渣達林扎卜阿
覇垓王達瑪林扎卜阿覇哈納爾貝勒布昭喀
爾喀公車木楚克納木扎兒衞徵諾顔阿玉什
貝勒汪渣兒等旗識道路記山川之台吉官員
兵丁共選擇一百一十七人前往其内喀爾喀
車木楚克納木扎兒旗下庫爾登佐領披甲猛
索和三次告請往厄格穆爾布爾哈蘇臺等處
偵探且送書於根敦帶青西卜退哈灘巴圖等
蘇尼特杜稜郡王旗下鄉導完舒克阿覇垓王
達瑪林扎卜旗下參領畢喇什阿覇哈納爾貝
勒布昭旗下參領伊魯兒圖薩爾濟佐領驍騎
校塞特爾伊等俱告請效力前往人員伏乞叙
賞查員外阿爾必特祜隨行鄉導鄂欣楚楊博
羅等俱奬賞蟒領羊皮襖各一件緞各二端布
各二十匹披甲巴爾米特等九人各賞緞二疋
布二十匹在案兹披甲猛索和鄉導完舒克參
領伊魯兒圖等已在軍中給賞不議外參領畢
喇什驍騎校塞特爾請賞緞各二匹布各二十
匹其餘賞緞各一匹布各十匹
上從之
辛亥以第巴使人羅卜臧凱尊發部拘禁先是
上諭内大臣索額圖大學士伊桑阿達賴喇嘛班禪達
賴汗青海諸台吉使人至則照例安插定所食物
俱依舊供給但將第巴使人收禁理藩院中撥兵
看守至是理藩院奏言達賴喇嘛使人郭尼爾羅
卜臧帕克巴格隆等在今日到查前此達賴喇
嘛使人來城外有為達賴喇嘛造成舍院隨便
掃除院内撘蓆棚安插撥官兵守門今亦照前
例令在達賴喇嘛房院内居住其第巴使人羅
卜臧凱尊等拘禁(臣)部撥官兵看守
上命議政大臣與大學士集議議曰往召班禪庫圖克
圖第巴阻止之而復與噶爾丹為一體其使應
遵前
旨拘禁
上報聞
檄責通政司通政使覺羅莫里溥理藩院奏言
撥什庫常住往迎達賴喇嘛使人回問之曰西
路遣回之兵曾到寧夏否言遣回之兵已於寧
夏見之歸中衞之兵亦曾見之
上曰遣回之兵恐乏糧食朕深為憂慮向使正卿莫里
溥住扎寧夏欲其奏報諸聲息也今遣回之兵已
到寧夏而莫里溥並不奏報爾等可移文責之
安插厄魯特降人回回國王阿卜都里什特等
理藩院奏言據大將軍伯費揚古咨稱奉
皇長子令遵
旨時方炎熱著厄魯特降人暫居張家口外欽此將
軍可帶至分路之處使吳巴什拜察克阿玉什
阿迪等蒙古大臣逐隊分開撥察哈爾兵護送
與侍郎西喇所解丹巴哈什哈等會同遣行查
本軍中陸續來降者厄魯特内有回回國王阿
卜都里什特厄魯特台吉塞冷扎卜米寨桑等
共一千九百三十四口歸降之後或逃或盗馬
情罪可惡正法者共一百四十三人病死者三
百四人又扎薩克達爾漢親王喀爾喀善巴王
昆都倫博碩克圖等各扎薩克蒙古軍中降人
五百五十九口
乾清門侍衞馬武至傳
旨云投誠俘獲人等俱俟朕酌量措置即遵
旨將伊等檢點交付訖又正黃旗五品官鄂欣認出
弟兄三十口將此除出其餘男婦兒童共八百
九十八口交付土默特副都綂阿迪阿玉什撥
八旗章京八員兵三百名防護於六月二十日
遣行使送交解丹巴哈什哈往張家口之侍郎
西喇此項押送官兵或令駐扎張家口獨石口
等處與大兵一同進邊或令徑赴京城乞定奪
檄知查厄魯特降人既俟秋凉安插善地其押
送官兵應於安插之前暫駐防守俟安插後回
京此項官兵及厄魯特降人口糧應交戶部將
張家口所有之米撥給
上從之
昆都倫博碩克圖郡王滾布以厄魯特鳥鎗及
甲來獻滾布奏言聞
聖駕出征(臣)滾布雖老願從軍效力蒙
上允許(臣)乃率我子孫起程自哈喇厄魯特地方在大
軍前行擒獲三次偵探之時敵人至副都統阿
南達令(臣)登山乃往山上交戰一面往報將軍
適遇誘至之敵與戰後布陣之時將軍乃令(臣)
在後然聞大礮之聲欲再往山上覘之見發礮
將軍諸臣分頭掩擊領兵者不令(臣)等過去而
從旁繞入與戰放鳥鎗以殺其人聞擊敗噶爾
丹捷音(臣)原思親赴
行在稱賀緣年老路遠天暑是以在此叩頭上奏謹遣
(臣)子台吉托堂護衞綽代賫所獲鳥鎗一桿甲
一領綿甲一領駱駞三頭馬三疋上
獻
上受其鳥鎗及甲交付所司
甲寅議復遣使於達賴喇嘛先是内齊陀音庫
啚克啚等賫達賴喇嘛等奏章還
上命放達賴喇嘛等使人入京至是以達賴喇嘛使人
郭尼爾羅布臧帕克巴格隆等已到京城奏
聞
上交該部以内大臣索額圖大學士伊桑阿知此事原
委爾等可與索額圖宣旨諭來使曰噶爾丹敗於
烏蘭布通遁走之時首頂威靈佛像設誓云不但
聖上屬下人民即喀爾喀降人以外再不敢復犯
矣去年又背誓至克魯倫地方殘害喀爾喀掠我
降人納木扎爾陀音於是朕親綂大軍往討噶爾
丹懼而奔遁適遇我防禦之兵誅殺過當噶爾丹
率數人僅以其身免餘者盡降厄魯特遂滅厄魯
特降人告曰達賴喇嘛久已脱緇矣天下蒙古皆
尊奉達賴喇嘛如達賴喇嘛身故理宜報聞諸護
法主以班禪主喇嘛之教繼宗喀巴之法乃匿達
賴喇嘛之喪指達賴喇嘛之名唆誘噶爾丹朕屢
遣使問之第巴皆不使與達賴喇嘛相見偽居高
樓之上以示之第巴原係達賴喇嘛下管事人朕
優擢之封為土伯特國王乃陽奉宗喀巴之道法
隂與噶爾丹比欺達賴喇嘛班禪而壊宗喀巴之
法前遣濟隆庫圖克圖至噶爾丹所為噶爾丹誦
經選擇戰日朕為衆生往召班禪沮而不遣朕無
責達賴喇嘛達賴汗青海諸台吉之意朕今遣使
於達賴喇嘛果達賴喇嘛尚在則面見朕使臣曉
諭噶爾丹遵朕旨行朕凡事俱無所復言亦略無
所介意若仍誑我使人不令相見斷不輕止至噶
爾丹之誓濟隆庫圖克圖等現在其地問之豈有
謬乎今將遣使如彼來人欲全歸則聽其皆去欲
先擇數人歸即遣先行爾等可召集達賴喇嘛達
賴汗使人宣旨其噶爾丹降人喇嘛格壘巴兒珠
爾同憨都台吉降人喇木扎木巴青海羅壘額木
齊著侍郎西喇帶之星速前來俟其到日偕京城
大喇嘛賫勅前去應遣之大喇嘛著爾等查奏索
額圖等以扎薩克大喇嘛默爾根綽爾濟等名
開摺具奏
上命派出次等大喇嘛津巴札木素著查前隨副都綂
阿進泰保濟出使識認達賴喇嘛者或經他事前
往識認達賴喇嘛者具奏索額圖等覆奏云烏思
尼哈畢咱雅㙮之德木齊索諾木臧布係漢人
種曾去五次見之必識願往效力察罕喇嘛俄
木布垂札木素格隆係漢人種曾去五次見之
必識今雖年老願往效力大仁寺阿旺羅卜臧
格隆係阿木道種曾去三次烏思尼哈畢咱雅
㙮之左特巴格隆係漢人種曾去三次西達達
廟阿旺納木札兒格隆係漢人種曾去二次俱
認識未真
上命派出德木齊索諾木臧布保住
聖祖仁皇帝親征平定朔漠方略卷二十六
