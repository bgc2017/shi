欽定四庫全書
聖祖仁皇帝親征平定朔漠方略卷十四
康熙三十三年正月庚申
命降人博濟台吉歸其兄巴圖爾額爾克濟農將軍
孫思克奏蒙古頭目博濟乃巴圖爾額爾克濟
農之弟隨衆逃散今聞伊兄復降蒙
皇帝浩蕩之恩仍安插寧夏賀蘭山率其屬下男婦一
百一十餘人來降求與伊兄同居
命理藩院遣官一員送博濟等至巴圖爾額爾克濟
農所令其完聚
三月丙寅
諭將軍博濟率師赴孫思克軍
上諭大學士伊桑阿阿蘭泰曰今已暮春正草盛之時
噶爾丹與策旺阿喇卜灘戰或近至邊境亦未可
定可令將軍博濟選西安滿兵一千五百身親率
領於文到日速赴將軍孫思克所駐防如有當行
之事同孫思克商酌而行將軍郞坦等兵仍暫駐
寧夏孫思克等倘有事移文一到郞坦等卽速往
會議而行
四月己卯
命尚書班第等偵伺噶爾丹聲息
上諭理藩院曰今青草旣出應遣人與公西卜退哈灘
巴圖爾使者同往探聽爾衙門議之議曰若遣人
探聽卽令去員帶折卜尊丹巴庫圖克圖土謝
圖汗材幹之人與公西卜退哈灘巴圖爾使人
同往至公西卜退所另撥才能之人訪實和托
揮特根敦帶青所在地方卽從彼處細覘噶爾
丹情狀所遣大臣官員伏候
上裁仍將偵探原由具文移知公西卜退哈灘巴圖爾
根敦帶靑奏入得
旨著班第策旺諾爾布夸色俄齊爾杜喇爾前去班
第等瀕行恭請
訓旨
命與大學士等同入
上曰伊等若往擒生口則起釁端矣姑探其動靜可也
此地亦可得彼消息惟以招撫和托揮特根敦帶
靑等爲要當使伊等往彼宣旨念噶爾丹與汝逼
近常恐爲汝害汝爾當移近西卜退哈灘巴圖爾
納木扎爾陀音阿里雅等遠設哨探倘有警汝等
同心併力而行於事似有大濟此朕爲汝等慮也
西卜退哈灘巴圖爾等現在土喇游牧汝等不論
居何地朕無所嫌况噶爾丹事平之時喀爾喀通
國仍遣歸故土也班第等無兵如得消息可卽歸
來
辛卯
命安插厄魯特降人台吉巴拜員外郞二郞保疏言
有厄魯特台吉巴拜者四厄魯特内杜爾伯特
大台吉達賴之孫也與其兄之子齊克宗來歸
云我等向與噶爾丹一同遊牧喀爾喀與厄魯
特交惡我兄弟散者散殺者殺盡失我屬裔我
等再四求噶爾丹還我兄弟噶爾丹不予此事
旣無人往說又懼其威姑隱忍而已烏闌布通
之戰欲棄噶爾丹來降曾因濟隆伊拉古克三
從者告之於裕親王内大臣想親王内大臣至
今當復記憶也是以仰慕
皇風特來歸附奏至得
旨巴拜等習居邊外若來内地居住難以爲生著理
藩院遣官送至哈喇沁令扎什王撫養之
五月戊戌朔
命遣侍郞滿丕宣
諭噶爾丹使者將軍伯費揚古疏言噶爾丹使人納
木喀喇克巴喇木扎木巴喇嘛等率二千餘人
稱請
安納貢(臣)卽遣發官兵迎問實情因其人旣有二千
許過歸化城當示之以威隨令殺虎口副將黃
元調其標下綠旗官兵六百前來俟噶爾丹使
人過後發回本汛及所遣參領阿喇納班第等
回云詢據噶爾丹使人言我等實來請
皇上萬安查其人數則有男子五百餘婦女僮僕千餘
奏入
上曰令噶爾丹使人止於歸化城比來現有奸細事情
可遣官詰其來故併取其奏章來應否答勅令議
政大臣領侍衛内大臣大學士部院滿洲大臣會
議議曰應遣理藩院官一員乘驛前往詰問來意
俟其奏章取到應答
勅與否容再議具奏至安北將軍旣稱調殺虎口綠
旗官兵六百應令暫留歸化城俟噶爾丹使人
去時遣回原汛得
旨著滿丕往諭噶爾丹使人云爾等陽爲修好潛留
人爲細作各處窺探是以止爾等於歸化城問爾
來情視爾奏章再議其前此留寓歸化城有納秦
和碩齊等皆横行不法著交與來使餘如議
癸卯
命發西安兵赴寧夏兵部奏言(臣)部前奉
上諭檄選西安滿兵一千五百令將軍博濟親率赴將
軍孫思克所駐防將軍郞坦等之兵暫駐寧夏今
川陜總督佛倫奏稱邊外靑草雖盛而偵探蒙
古竝無犯邊消息地方太平應暫停西安兵至
將軍孫思克等仍令撥賢能人員不時遠探如
有噶爾丹消息一切應行之事卽遵前
旨檄西安將軍博濟昭武將軍郞坦各率預備之兵
會商而行
上曰寧夏近賀蘭山地居要害若撤寧夏滿洲兵時將
西安所備兵一千五百發至寧夏爾部識之可卽
檄知總督餘如議
甲寅
命發新編佐領蒙古官兵附右衛先是將軍伯費揚
古疏言歸化城倉中糧米係
皇上遠慮特爲積貯新編三十佐領蒙古官兵不便久
供致使坐耗酌量右衛將軍到時(臣)自此地撥
土默特人夫送此三十佐領官兵竝派土默特
兩旗都統或副都綂各一員率官兵護送交付
右衛至是將軍希福疏言三十佐領下披甲蒙
古三千人内除死亡疾病一百六十七人其缺
無人頂補應將其戸口附於本佐領内給之口
糧俟幼童成丁日頂補則士卒整齊而錢糧不
致空耗矣
上從之
閏五月壬申
命誅奸細賽特等理藩院奏噶爾丹所遣奸細賽特
與回回國汗阿卜都里什特所遣奸細沙和卓
及阿卜都喇額爾克寨桑所留奸細伊巴里木
他斯顧兒馬哈穆特庫爾班應令原審官刑部
郞中蘇爾特理藩院主事常明帶往歸化城與
將軍内大臣伯費揚古會同當噶爾丹使人前
正法其餘在此正法得
旨賽特等不必押往歸化城著卽於此地正法
乙亥以台吉車陵扎卜爲扎薩克編其屬爲佐
領喀爾喀台吉車陵扎卜之父達什本土謝圖
汗六扎薩克中之扎薩克也因與滾濟思扎卜
遇噶爾丹之亂投入俄羅斯今車陵扎卜收集
其衆來歸
命所司議理藩院議台吉車陵扎卜收集其屬下六
百餘人自俄羅斯來投
皇上應授爲扎薩克一等台吉其屬下六百餘丁按例
每佐領以一百五十丁算編爲四佐領
命下之日將應授佐領驍騎校小撥什庫十家長人
名送(臣)衙門註冊議入
上從之
丁丑發
勅諭噶爾丹令親來會閱先是遣侍郞滿丕往諭噶
爾丹使人詰其來故併取奏章至是滿丕取到
噶爾丹奏章其詞曰奉到來文及賜物不勝歡
忭豈我前者不明來文意指故錯奏乎抑不諳
語言不識文字故覆奏之語有錯乎我覆奏詞
意想有不符已經陳奏外今特將從前奏詞再
一陳之先是折卜尊丹巴土謝圖汗兩人違
命侵我以致交惡蒙
皇上洪仁先遣阿齊圖綽爾濟學士拜禮後遣伊拉古
克三庫圖克圖商南多爾濟諸喇嘛大臣爲使
屢經公議逐出七旗使歸故土而索折卜尊丹
巴土謝圖汗兩人後商南多爾濟又當濟隆庫
圖克圖伊拉古克三庫圖克圖之前許畀以折
卜尊丹巴庫圖克圖土謝圖汗兩人又其後内
大臣吳丹色爾濟當濟隆庫圖克圖前定議之
時亦如前奏索折卜尊丹巴庫圖克圖土謝圖
汗兩人乞三言内定一言將七旗發回故土已
有定議我於濟隆庫圖克圖之前當内大臣吳
丹之面實親聞此語何可誑奏乎此兩次來文
與前定議之言迥異是以蒙
皇上洪仁節次付託之事不能遵
旨而行想所議之言未經奏明之故爾然
皇上洪仁顯微悉照中間行人喇嘛諾顏雖有隱諱亦
必洞見乞仍照達賴喇嘛使人濟隆庫圖克圖
定議又奉
諭若至竆困仍必加恩不勝懽忭請霈如海之仁賞
銀五六萬兩給付去使因此得蘇將再近前往
領大賞也至扎木巴兒臧布於此
旨未到之前言欲往西方我向來竝不攔阻往西方
之人此事今應作何裁度乞降
勅旨
上命特降勅書交發來使
勅曰朕承天命綂御萬邦凡恭順者奬勸以示優䘏
若譎詐者亦必優容之以匡正其非使歸於善爲
主爾噶爾丹於烏闌布通之地爲我兵所擊潰敗
而走於時卽可破汝矣朕軫念汝歷年篤誠不忍
遽滅不使竆追停止各路進𠞰之兵遣内大臣吳
丹等出使於爾爾在威靈佛前堅誓永不敢犯印
文誓書猶在也朕謂爾不背盟許爾使照常往來
待汝無異意此情已屢經勅諭不必一一悉數今
閱爾奏欲依達賴喇嘛使人之前所定之議請將
折卜尊丹巴土謝圖汗畀汝按爾前奏内有索折
卜尊丹巴土謝圖汗三言内以一言爲定將七旗
發回故土已蒙許畀以折卜尊丹巴庫圖克圖土
謝圖汗之語想此乃小人欲自脫其身而爲此言
爾果有此旨豈有不授爾勅者乎執來歸之人以
畀其讐可乎勅諭甚明何常不解爾奏内之言卽
汝亦未常不解我之言然皆烏闌布通戰前之事
誓後不得復引以爲辭况爾違朕前旨及達賴喇
嘛之令伐喀爾喀致喀爾喀等竆迫來降朕賜之
銀米牲畜以爲養贍達賴喇嘛聞之甚喜奏言惠
濟喀爾喀眞如我佛慈悲噶爾丹者大君所當責
而誅之者也而俯恤衆生有如赤子復加寬宥達
賴喇嘛此奏前已併勅諭發汝矣卽安插喀爾喀
之事亦勅汝知之矣倘爾噶爾丹爲喀爾喀所敗
而來歸命朕亦當受而養之斷不擒以畀喀爾喀
也此卽朕萬邦一體之意朕從來勅汝俱布實情
竝無惡意今爾不將馬廸被害之故回奏覆旨反
將前者跪頂威靈佛誓不犯中華皇帝之喀爾喀
以及一切人民之誓付之不論徒以使臣喇嘛爲
辭又將達賴喇嘛與朕處置已畢之事屢屢翻覆
包藏禍心以圖搆釁遣回子於内地爲奸宄偵探
以此觀之則爾外奉宗喀巴之法而入回回之教
實不欲朕扶助宗喀巴并達賴喇嘛之法彰彰明
矣爾所行之事蒙古皆知之反側如是朕已秣馬
厲兵但視爾舉動耳爾又請霈如海之仁賜銀五
六萬兩原諭謂近朕之前來請則加恩賚且許之
互市爾皆不副朕旨豈有賜銀之理爾奏内又云
扎木巴兒臧布言欲往西方我向不攔阻往西方
之人夫扎木巴兒臧布者壞達賴喇嘛之教行事
悖亂爾知而故畱不卽發回是亦已矣至爾所遣
回子奸細未識爾知而遣之抑爾種類中潛爲之
也今已將爾使人所留奸細内顧兒馬哈穆特一
人活之令歸報爾餘皆正國法矣此事若爾果不
知爾種類潛爲之則此等壞事之人不可復畱可
將此人併顧兒馬哈穆特卽於爾地正法雖然爾
厄魯特喀爾喀之事朕與達賴喇嘛始終教誨發
勅遣使不少矣爾不准誓書索喀爾喀不已且又
以不解我言語爲辭是雖發勅遣使終無了期朕
反覆思維不得不會閱以定之此會也遣他人亦
終無用必須爾親來與朕面議方可定也且以此
情遣勅諭達賴喇嘛爾如遵朕旨可速奏定會閱
之日與期約之地其遣奏時須爾丹濟喇丹津俄
木布兩人内遣一人來其他微賤之人不能洞曉
如爾難於會閱則當如前誓不復及喀爾喀之事
速誅害馬廸之人具奏請罪則仍許爾使往來互
市如仍執迷不悟欲行詭譎則永絶爾使貿易爾
覆奏未到雖有使來亦不許入爾現來之使本當
不許市易但回子事或者爾原不知故權使市易
併與前所留納秦和碩齊同遣出境達賴喇嘛處
亦以此勅諭之矣今以諭爾勅書付爾使納木喀
喇克巴喇木扎木巴諾顏和卓賫往
七月壬申巴圖爾額爾克濟農奏報追斬祁齊
克巴圖爾額爾克濟農疏言祁齊克逃遁當卽
遣莽柰哈什哈追之今莽柰等回言追祁齊克
及之於耨爾格山諭降不應發鳥鎗相拒莽柰
哈什哈等亦發鳥鎗與戰殺祁齊克及隨逃巴
雅克海桑獲祁齊克所乘青馬所佩弓刀所執
鳥鎗併駱駝四頭馬一匹具疏以
聞
癸酉
諭將軍伯費揚古總綂各路官兵往土喇相機進𠞰
上諭内大臣索額圖大學士伊桑阿阿蘭泰尚書馬齊
索諾和曰尚書班第等奏言和托揮特根敦帶靑
發二十人往探噶爾丹消息行十日遇厄魯特兩
人殺其一擒其一以回班第等遂訊之知噶爾丹
今年正月至庫克碩東杭奇喇察克屯劄覓根敦
帶青若不得則必踵跡内向至土喇地方或在邊
境之上劫掠喀爾喀亦未可定等語今馬已肥壯
應調寧夏兵歸化城兵右衛兵從克魯倫至土喇
往覓西卜退哈灘巴圖爾探聽情形如噶爾丹近
至土喇侵害喀爾喀我軍有可乘之機令諸將軍
相度而行如我軍未到彼已先趨内地則徑襲其
後趙良棟熟練軍務郎坦去攜之同往令趙良棟
選寧夏火器兵二三百隨行寧夏兵支寧夏之米
而行歸化城兵右衛兵支湖灘河朔之米而行此
機會斷不可失著内大臣議政諸臣會議議發大
兵至土喇等處探聽倘有可乘之機不得坐失
機會
聖諭至當應遵奉而行寧夏兵往克魯倫計往來之
程令將軍郞坦隨宜支糧右衛兵應給三月錢
糧歸化城兵應各給三月米又右衛兵前去未
久今又遣行著將大同宣府所喂馬各給一匹
有欲預借錢糧者許其預借不得過五月右衛
大臣應留何人寧夏兵右衛兵歸化城兵旣會
齊後費揚古郞坦希福三人中應以何人爲將
軍綂領伏候
上裁再飛檄尚書班第等探實噶爾丹動靜不時奏報
得
旨右衛護軍三名著全發所留之兵酌留官員主之
諸大臣盡行歸化城都綂副都綂費揚古斟酌帶
往寧夏近歸化城令郞坦兵速赴湖灘河朔支米
隨費揚古希福軍後而行費揚古希福等兵及時
支米作速起行費揚古乃領侍衛大臣著授爲將
軍郞坦希福仍留將軍印協謀而行至原任尚書
阿爾尼諳練蒙古事亦令前往率蒙古兵爲大軍
前哨收養遺失馬匹侍郞滿丕甚有效力之心近
雖在憂服中亦令往理驛務與阿爾尼協力行事
餘如議
壬午
命簡大同綠旗兵五百從將軍費揚古行罷遣將軍
希福兵部奏言建威將軍希福等咨稱願得大同
綠旗兵三千令總兵官率之與我等同行又鑲
藍蒙古旗分察哈爾兵近殺虎口居住其八旗
察哈爾俱接壤而居相去不遠秋高馬肥丁壯
整齊伊等前鋒護軍驍騎俱隸旗下請酌量派
發附各旗遣至臣等軍前得
旨大同兵原當從多調發但糧米如何能到令大同
總兵官康調元親選兵五百與將軍費揚古同往
右衛兵新往駐劄關繫緊要將軍希福可在彼料
理事務不必前去至京城兵亦已預備察哈爾兵
有急用之地與預備兵一同調遣不必發往
己丑原任將軍趙良棟請以功加副將李莊等
二十三員隨征良棟疏言功加副將參將遊擊
都司李莊等二十三員願與(臣)同往效力乞於
立功之後
皇上格外加恩又(臣)家丁八十俱如手足得力之人願
選四十人入三百兵數内帶去營弁俱繫貧乏
(臣)自備馬匹給之支十日口糧與(臣)同往㐲祈
軫念照三百兵丁之例俱給錢糧馬匹
上從之
八月己亥
命將軍伯費揚古等撤兵時各路兵陸續起行而邊
外久無聲息
上諭内大臣索額圖大學士伊桑阿等曰前聞噶爾丹
來侵根敦帶青是以調郞坦等兵右衛兵歸化城
兵令費揚古綂之防備土喇乃尚書班第等至今
無報似乎無事今時漸寒兵士前進殊爲勞苦又
聞噶爾丹有趣歸化城之意事雖未實回師防歸
化城爲是可令右衛兵回右衛歸化城兵郞坦兵
俱回歸化城各秣馬探備大同總兵官康調元亦
率其兵回大同趙良棟之來已近京城且令入覲
而歸阿爾尼滿丕暫在歸化城偵探此事令喇嘛
商南多爾濟郞中本什自此地馳驛前去伊等未
到之前如土喇有警將軍等仍便宜行事亦令商
南多爾濟爲之探聽
乙巳
命發大兵預備時
上廵幸塞外適總兵官王化行奏報云蒲草泉二日程
哨探遙見有兵馬行動塵埃已調兵赴蘇俞口
等邊矣兵部以
聞
上諭曰據報見有形蹤不可不備令康親王顯親王裕
親王簡親王恪愼郡王各率親軍包衣兵預備待傳
檄卽來其隨駕大臣侍衛戰箭令接班侍衛帶來
八旗隨駕前鋒護軍火器護軍等各應帶戰箭五
十枝令各王帶來著將軍薩卜素回本汛備兵併
檄盛京寧古塔兵亦令預備倘有舉動三處會兵
而行著古北口總兵官石匣副將親撥火器馬兵
二百預備待傳檄卽來備兵行時將八旗馬上礮
每旗各帶五門前去䭾載駱駝自太僕寺支取自
此地至歸化城設驛令侍衛特古思郞中關住往
視安設探聽消息不時飛報已而寧夏坐塘筆帖
式穆珠瑚續報前信未實
上諭内大臣公國舅佟國維大學士伊桑阿等曰前因
有厄魯特之警朕原欲往歸化城今坐塘筆帖式
穆珠瑚奏報以爲非實朕將東行或暫留此地以
待消息爾諸臣議之議曰據穆珠瑚報稱非實未
報之前
皇上早已料及今穆珠瑚所報正合
聖旨旣已無事東行爲是將此訛言檄京城諭衆
上從之
九月己巳
命撤將軍郞坦等兵大學士伊桑阿奏撤三等侍衛
特古思等新設驛站
上曰朕適思之將有是命極當撤此驛站如有裨王事
則士馬勞瘁宜也今事未實在彼亦無用歸化城
兵亦當撤之其與領侍衛大臣議隨議以爲應如
聖諭撤歸化城兵併撤阿爾尼滿丕
上曰歸化城有費揚古其右衛兵亦多果有消息自京
而往甚近其郞坦等兵亦著撤回
癸酉尚書班第等奏報招徠根敦帶青班第等
奏言(臣)等欽遵
上諭六月初九日遣筆帖式巴扎爾撥什庫丹巴同折
卜尊丹巴庫圖克圖土謝圖汗使人併公西卜
退哈灘巴圖爾納木扎爾陀音等十人往覓和
托揮特根敦帶青所在巴扎爾等回言我等覓
根敦帶青至色稜格之英格特布哈地方見之
告以諸大臣前去之故彼遂遣其達爾漢諾顏
他卜囊與我等同來伊身隨後内徙而來矣(臣)
等卽自公西卜退哈灘巴圖爾等所居土喇地
方起行至俄爾洪圖喇之白兒齊爾根敦帶青
留其行裝於波龍汗波爾哈台地方來請
皇上萬安(臣)等𫝊
旨諭之曰噶爾丹甚近爾地慮彼來侵爾其近徙至
西卜退哈灘巴圖爾納木扎爾陀音阿里雅處遠
設哨探倘有舉動爾等同心協力而行於事似有
大濟此朕爲爾等慮也西卜退哈灘巴圖爾現在
土喇遊牧爾等不論居何地朕不汝責况噶爾丹
事平之後喀爾喀通國仍令還故土乎根敦帶靑
覆奏曰我等爲厄魯特兵間阻有悞請
安及後每欲赴
闕但屬下之人俱各離散所收各處流人盡皆貧困
無人管轄必致散亡故將遲悞之情遣人兩次
自陳至第三次遣寨桑達爾漢諾顏他布囊始
得上達叨蒙
皇恩錫之訓諭今
聖上又格外加恩以無用之人比之人數爲我等深謀
遠慮特遣四大臣宣諭
恩綸不勝懽忭願遷我家產卽與諸大臣同覲
聖明請
安謝
恩但公西卜退哈灘巴圖爾納木扎爾陀音等俱有
牲畜隨水草遊牧我屬下人賴採捕野獸爲生
惟伊魯諸處頗有野獸可以採捕請安插伊魯
等處(臣)等允其所請將此七百餘戸連四台吉
及千餘弓箭手共三千餘口遷至伊魯諸處安
插將根敦帶青歸併公西卜退哈灘巴圖爾納
木扎爾陀音扎薩克台吉阿里雅車陵扎卜等
令伊等協力防禦遠設哨探倘有舉動協力而
行隨傳令曰俄羅斯國乃納
貢往來和好之國也爾等不得相犯卽爾等内有盗
賊之事亦當禁之隨率根敦帶青起行宿於克
魯倫之内摩海圖地方適主事布顏圖賫部文
至令速檄尚書班第探實噶爾丹消息不時奏
報(臣)等令公西卜退哈灘巴圖爾等人員隨力
趲進偵探聲息(臣)等四人内公議令二等侍衛
俄齊爾杜喇兒與根敦帶青偕往謹以奏聞尋
根敦帶靑到
京請
安
上加恩賜授爲扎薩克多羅貝勒
甲戌將軍博濟奏請增兵博濟等疏言(臣)等至
寧夏視寧夏與賀蘭山相近而邊口甚多地方
甚要(臣)等携來滿洲蒙古漢軍一千五百兵倘
有馳驅稍似不整西安現有滿洲蒙古漢軍五
千五百名内請調五百兵至寧夏共爲二千或
行或守似可無缺其餘五千兵亦足以守西安
諸處矣
上不許
乙酉巴圖爾額爾克濟農上書自理巴圖爾額
爾克濟農奏曰前者俄齊爾圖汗臨民之時曾
在
上前請安進貢往來自噶爾丹起兵執俄齊爾圖汗殲
其人民(臣)力未能支不得已率族衆來居西海
數年伏思歸從
聖主大化永得安樂自至賀蘭山以來蒙
皇上恩賚十年之間不可勝計旣富且安矣丑年(臣)來
請
聖安進貢蒙
皇上仁恩以前俄齊爾圖汗進貢往來諸凡密
旨使尚書阿爾尼傳諭(臣)遵奉
皇上綸音銘刻於中至今不忘卽如後(臣)而來之人饑
腹皆飽憂思已息與四十九部同編旗分佐領
乃
皇上以佛菩薩之仁又欲使(臣)安樂給之以地而(臣)竟
不能到者蓋因畏大兵之威(臣)部下紛紜散走
不能禁戢故爾(臣)雖奔遁然不敢仰負
聖上頂戴前
旨而行兩次遣使俱不得達中途遇害(臣)在明安雅
馬圖地方想望
聖旨忽見將軍馬喇孫提督侍衛阿南達差撥什庫博
爾和對來(臣)喜得重生卽見諸大臣陳奏諸情
自俄齊爾圖汗以來所蒙仁恩不可悉數(臣)族
類困竆已極不能赴
聖上指授地方奏請賀蘭山而居蒙
恩許住此誠非常
異數也且又收(臣)弟博濟離散之妻子人民給之使
博濟得以完聚竊念今生何以報答(臣)願往指
授之地編爲參領佐領率(臣)子弟人民捐軀效
死向者失信
聖主每一念及常恨欲死伏乞
皇上鑒而憐之得
旨巴圖爾額爾克濟農所奏極是甚爲可憫但達賴
喇嘛奏請安插於彼屬下西海地方姑允其說現
今達賴喇嘛有使人至俟使至日彼又云何斯時
當另有旨也疏己留中矣
十月己酉
賜喀爾喀扎薩克多羅貝勒根敦帶靑扎薩克輔國
公賽音羅卜臧印理藩院奏今以喀爾喀根敦帶
青爲扎薩克封爲多羅貝勒賽音羅卜臧台吉
爲扎薩克封爲輔國公伊等乃扎薩克親王策
旺扎卜所屬根敦帶青應給管喀爾喀西路中
營左翼下軍印賽音羅卜臧應給管西路中營
右翼下軍印奏入
上從之
十一月癸未將軍孫思克請給䭾礮駱駝草料
思克疏言軍中對陣破銳無過子母礮是以(臣)
首捐俸銀助造子母礮五十門又勸諭(臣)標下
衆官助造三十門(臣)標下共造子母礮礮子火
藥等物甚重非能任重之牲畜不能隨軍速到
是以又勸諭(臣)標下營弁與(臣)同助買駱駝百
頭以備䭾用如有駱駝倒斃者仍捐助補足但
喂養駱駝草料無項可撥伏乞於(臣)等所買駱
駝每年給六個月草料春冬則喂養廐中夏秋
則牧放郊原以爲定例庶可久遠
上從之
聖祖仁皇帝親征平定朔漠方略卷十四
