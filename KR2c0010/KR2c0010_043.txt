欽定四庫全書
聖祖仁皇帝親征平定朔漠方略卷四十三
四月庚戌朔
預備軍餉馬匹接濟回師
駕出行宫親臨大路
閱視八旗鎗手綠旗兵起行
諭議政諸臣曰兹官米以駱駞一頭運倉斛一石至
兩狼山地方衆大臣侍衞官員執事殷實者本身
既不出征著查堪用駱駞䭾解其解之者不必另
給坐馬即騎負米駱駞前去著將駱駞之數查奏
查奏曰大小官員堪用之駱駞共三百二十有
六頭官米俱遵
諭以駱駞負送之
上曰善此駱駞著於明早起程其行也著内大臣明珠
都統噶爾馬王永譽押去中途一宿次日到彼既
到之後著噶爾馬王永譽留彼守米著明珠小心
帶回駱駞又自寧夏一路行來見有亡人骸骨此
皆因去年運米措置失宜人遭饑餒以至死亡舊
歲中路進兵各驛備米供給兵厮商販故人不至
饑餓死亡此次進兵所關甚要凡事不得不周詳
籌畫朕已遣往寧夏取米五百石矣俟到後留貯
於此湖灘河朔有米著大臣侍衞官員執事護軍
人等除寧夏所支兩月米至於此地已食之米令
帶食至湖灘河朔者而去有餘之米亦留於此隨
來兵丁酌量留之留一大臣駐此管轄將此米即
令所留大臣從驛站陸續緩運每驛量留其米俟
回師之兵厮商販乏米者煮粥食之則不至饑餓
矣上駟院趕來馬一千四百餘匹亦留於此於水
草善地牧放肥壯俟回師之兵有乏馬者給之乘
坐則其餘逗留之瘦馬亦得歸矣著鄂克濟哈仍
駐寧夏凡馳報之事由新設邊外驛站馳送則路
近而無悞所設驛站至總督吳赫船站照常安設
船站以外令設蒙古驛站著議政諸臣議奏議
曰
皇上睿慮周詳
諭旨極當俱應遵行所取寧夏米五百石到日留於
此地湖灘河朔有米應將大臣侍衞官員執事
護軍支過寧夏兩個月之米除食至此地者計
給至湖灘河朔二十日米帶去所剩二十五日
米留於此地隨
駕前來之前鋒一百六十名鎗手護軍二百名應於鎗
手護軍二百名每翼留護軍參領二員鎮之將
所留護軍臕大馬匹換下前去前鋒臕小馬匹
此米從驛站陸續令留駐大臣徐徐運致各驛
將米酌留以俟還軍僕從商販乏米之人煮粥
飼之則不至饑餓矣將
上駟院趕來馬匹一千四百餘匹亦留於此地就水
草佳處牧肥給回軍乏馬者乘坐則存留之瘠
馬亦可到家矣護軍綂領俄克濟哈仍留寧夏
凡馳報之事若從新設口外驛站行則地近而
無悞應留所設驛站直至總督吳赫之船站船
站以外安設蒙古驛站將此所設蒙古驛站交
于成龍等此地所留護軍參領四員護軍二百
名將現存此地之米給四個月共需四個月米
三百五十石至留駐此地之大臣伏候
欽點所點大臣亦應給四個月米
上從之
換給各驛肥馬
上諭督運于成龍曰朕計程設站者所以使之馳報軍
務也今汝等奏言坐驛鄂爾多斯之兵馬瘦者多
馳事者似覺少遲著將汝等肥馬每站酌給令其
供用換取驛中之馬牧放于成龍遵
旨每驛各給馬五匹訖
查明行途宿次理藩院以行途宿次奏
聞曰鄂爾多斯鎮國公杜稜旗下班第佐領驍騎校
博羅問去路於披甲達特巴告曰黃河内地沿
岸泥濘不可以行荆棘叢密湖灘河朔不知其
路但知車根穆冷至穆納和邵之路自此地渡
河為第一宿駐於布克忒有五十餘里食黃河
之水第二宿駐於和多都五十里食車根穆冷
之水第三宿駐於阿齋五十里食車根穆冷之
水第四宿駐於巴顔和邵五十里食車根穆冷
之水第五宿駐於哈喇圖以内有四十餘里食
車根穆冷之水第六宿駐於濟爾馬臺有四十
餘里食車根穆冷之水第七宿駐於塔巴納有
五十餘里食車根穆冷之水第八宿駐於呼戸
烏素四十里食黃河之水第九宿駐於穆納和
邵之南濟勒磨墩四十里食黃河之水
上曰善甚明著藏之是日
諭皇太子曰朕自白塔發駕至二十五里駐驆二十
九日親閱前鋒及黑龍江兵起行初一日親閱烏
鎗兵綠旗兵起行米俱由水路順黃河運來除途
中已食者自初一日起扣足四個月米遣發前去
馬駞肥健兵有腴色自朕駐驆之地丈量至兩狼
山一百二十里漢人謂之兩狼山蒙古謂之哈爾
哈納此地無水故集軍中駱駞於于成龍等未到
之前送米過此無水之地待此駱駞歸後朕即回
鑾乘熱時而行自京乘來馬及前發來馬臕色俱
好駱駞亦好聞由水路行八九日可到湖灘河朔
馬駞負裝不能趨赴由陸路行則需二十日今朕
區畫之事已畢送米於哈爾哈納之駱駞俱安好
到彼將於初五日到此矣擬於初六日仍留宿一
日渡過馬駞遣衆人由陸路往朕自水路行倘有
思戀果食之意何如此遠道三次來乎以後不得
再送
辛亥
命暫停鄂爾多斯王貝勒貝子公等處分理藩院奏
曰督運于成龍咨言鄂爾多斯六部落兵原額
三千名除坐驛七百五十人外現存兵二千二
百五十名查貝勒顧祿什希卜旗下兵五百名
内三百七十五人不到貝子根都什希卜旗下
兵三百名内一百二十九人不到王董羅卜旗
下兵二百名内七十五人不到問之各部長俱
云無來意公杜稜旗下兵三百五十名内缺六
十人問之公杜稜云遣歸取糧賞銀之時公杜
稜之兵如數在彼于成龍起身之後又以遣六
十人歸去取糧報部查米者大兵之急需輓運
所關甚大王董羅卜貝勒顧祿什希卜貝子根
都什希卜派兵運米乃缺額不如數公杜稜全
領兵丁賞銀又遣回六十人大玩軍中機務根
都什希卜前以帶兵缺少之故議革貝子具奏
奉
旨俟到京再議不議外應將董羅卜顧祿什希卜杜
稜革去王貝勒公部長名號與應襲之人承襲
仍令各旗星速差人往催不到兵丁及遣歸兵
丁飛馳趨赴
上曰此事姑存之趣其兵來到後再奏
命覆核已行軍務
上諭議政諸臣曰朕調遣軍務大概已畢或有缺略亦
未可定著議政諸臣覆議來奏奏曰
駕臨寧夏已將所調兩路軍中肥馬肥駞撥與乘坐又
以于成龍所運之米瀚海難行令以駱駞負米
過瀚海交運米官員又以
御用羊隻遣官盡趕過瀚海隨軍為糗糧百凡調度
經理諸務
皇上早已布置妥帖(臣)等備悉思之並無缺略可容尋
議者矣議政諸臣又奏曰阿喇卜灘使人諾顔
格隆臧布等言我等偕來之人帶有貨物及阿
喇卜灘等進
上禮物俱在邊汛之外留於侍郎滿丕之處其所留人
應安插何地所帶貨物禮物應作何撥置請
旨定奪
上曰此輩亦令暫至歸化城著議政諸臣議之會議曰
阿喇卜灘使人諾顔格隆臧布等邊外所留人
畜貨物及進
上禮物俱應取至歸化城令侍郎滿丕於附近部落酌
量撥人送至歸化城交都綂副都綂看管俟去
使歸日將伊等作何撥置之處再議
上從之又
諭議政諸臣曰寧夏所有渡馬&KR1097;子大船一隻及目
下携來樓船三隻之門窗交與總督此文一到撥
賢能官一員量數多帶好水手連夜於初五日到
來
壬子
命酌議安劄護軍綂領杜什希等所領軍馬
上諭議政諸臣曰自寧夏往拿伊拉古克三庫圖克圖
之大臣官員兵丁回日著西安之兵仍赴寧夏其
由西路往拿伊拉古克三庫圖克圖之西安兵綠
旗兵著俱赴甘州京城大臣官員兵丁回日或留
此地或歸京城著議政諸臣議奏奏曰請將自寧
夏往拿伊拉古克三庫圖克圖之西安兵遣赴
寧夏其由西路往拿伊拉古克三庫圖克圖之
西安兵綠旗兵俱留於甘州由郭多里巴兒哈
孫而往者乃護軍綂領杜什希親隨一等侍衞
色克圖又由甘州而往者乃護軍綂領孫札齊
護軍參領車克楚等到此地後俱著乘驛趕來
京城大臣官員兵丁行李現俱留在船站應令
他處大臣官員騎其私馬携行李來令伊等騎
往官馬留於此地又新滿洲護軍厄魯特等已
騎官馬而去伊等原騎之馬俱交留於此地之
大臣俟伊等到日令彼騎往之馬留於此地騎
彼原騎之馬而去又兩路大臣官員兵丁自此
地支取至湖灘河朔之米自湖灘河朔支取至
張家口之米厄魯特等其妻子俱在張家口外
不必赴京
上從之
命議水路設站之事
上以自船站起行向穆納和邵設站之事交大學士伊
桑阿等議奏伊桑阿等議奏曰
駕由黃河而往此地之站應留官一員船一隻再撥官
一員向穆納和邵設站凡西來奏報之事令留
於此地之官拆視如其緊要即由船站追送
駕前如或常事或京城送來之事則由陸路之站交向
穆納和邵設站之官候
駕到穆納和邵尋往啟奏令留於此地之官量
駕到穆納和邵之日依站道追送去
上曰甚善不必留官著留内大臣索額圖理其事將汝
等所議交索額圖著喀爾喀公車木楚克納木津
衞徵諾顏阿玉璽同索額圖俱留於船站其他蒙
古王公台吉俱由陸路而去
遣大同所留官兵回京護軍綂領蘇丹等奏曰前於
大同每翼留將領一員護軍百名兹解馬之便
亦應令伊等偕來
上曰伊等馬匹已經調來與其至此地無寧行文令彼
量力徐徐回京
癸丑
駕由船站至黃河西岸歐德地方駐蹕
命飭官兵小心渡河
上諭内大臣曰明日移營行二十里許令衆人行裝俱
渡河著遍行曉諭見所僱船隻因裝載過重船身
出水無多黃河非他河可此萬一錯悞人固受害
物亦難存著諭衆嚴禁
大將軍伯費揚古奏黑龍江兵告請效力
許之先是以黑龍江兵不能拴帶四個月米部檄大
將軍伯費揚古令黑龍江兵不必前進留於將
軍舒恕所至是大將軍伯費揚古奏曰近奉
諭旨遣黑龍江兵往將軍舒恕所黑龍江官兵會集
再三告請云我等俱係末陲小卒累世以來受
聖上豢養之恩坐食俸糧去歲出兵並無效力又費
皇上如許錢糧喂養馬匹俱得肥壯
皇上浩蕩洪恩雖使官兵肝腦塗地不能仰報現今我
等有追來馬匹早晩俱到我官兵將四個月口
糧䭾於馬上即步而行亦斷不至有悞我等願
捨命以效死力縱不給口糧我等宰馬為食步
行前去懇切哀求(臣)等看得黑龍江官兵馬經
喂養其臕肥壯追來馬匹將到而此官兵皆奉
旨選留者其人亦強察哈爾官兵來自年前十月在
軍中度冬故馬臕不齊近又准督運于成龍咨
言臣帶來黑龍江兵一百名及察哈爾兵約作
千口筭一月需米二百二十石云是以視察哈
爾兵之馬不堪者減去之以抵黑龍江官兵口
數即以察哈爾兵已領之米給黑龍江官兵其
兵共為千口已將減留察哈爾官兵遣回將軍
舒恕所矣(臣)等當於四月十三日往至郭多里
巴兒哈孫也
上報聞且以示議政諸臣
甲寅
上駐蹕黃河西岸達希圖海地方
命留内大臣索額圖等供備回師官兵之米糧馬匹
上諭議政諸臣曰今諸事俱畢唯噶爾丹僅存各處逃
竄大兵前進搜𠞰不久旋師路必由此當議逐站
致米師回乏糧者以米給之商販則煮粥食之之
事來降之厄魯特亦由此而來青海來朝之台吉
等亦由此而來米糧馬匹已留於此則駐此而理
事者尤為緊要朕本欲駐此理之但天下事大是
以回鑾領侍衞内大臣原任護從朕躬之職籌之
數日以此任尤重故留領侍衞内大臣索額圖併
留都綂阿錫坦噶爾馬王永譽護軍綂領蘇赫副
都綂巴賽於此伊等應理事務著留駐大臣隨駕
大臣會同詳悉議奏集議以為噶爾丹窮廹已極
各處逃竄大兵前進搜𠞰不日旋師應逐站致
米俟師還乏糧者及厮役商販煮粥食之青海
來朝之台吉等來降之厄魯特等俱由此而來
米糧馬匹亦已留於此地趕羊者亦由此而來
凡事皆籌畫周詳
諭旨極當俱宜欽遵行之請於進兵之路每站用驛
站脚力各運致米五石如驛站脚力不敷與運
米大臣于成龍等會商令于成龍等所備牲口
運致交與坐站官員作粥以食歸來之兵厮商
販又所留馬一千四百餘匹令於此處擇地放
青牧肥俟歸來之兵乏馬者給之乘坐寧夏解
來羊九千九十隻亦留於此仍令總督撥官役
看守擇地放青即以此羊量給青海來朝之台
吉歸來之兵丁及來降之厄魯特仍偵探軍情
不時奏報
上從之
酌撥大小官員所僱船隻行兵部奏曰隨行部院
大小官員所僱船共十一隻此内五隻内閣翰
林院兵部理藩院戸部備有銀兩請酌撥司官
筆帖式乘此五隻隨
駕而往其餘六隻請交領侍衞内大臣撥用
上曰著内閣兵部理藩院隨往翰林院戸部不必隨往
所備銀兩交關保則又餘一二隻矣其餘船隻俱
交領侍衞内大臣
乙卯
厄魯特俄兒遮圖來降理藩院奏言將軍覺羅
舒恕咨稱邊汛送到降人厄魯特俄兒遮圖告
云我乃格壘沽英之人隨格壘沽英而來為伊
拉古克三庫圖克圖所擄自什魯特西北行二
日於閠三月十七日携我弟薩木談竊馬五匹
逃出來歸
聖主見伊拉古克三庫圖克圖之三人從後追來故我
擇大臕馬二匹與吾弟乘之先令疾馳我乘馬
一匹牽馬二匹奔出為伊拉古克三庫圖克圖
之人所追及執我而盡褫所衣使之下馬驅而
逐之吾弟薩木談不知所之伊拉古克三庫圖
克圖之人併格壘沽英之人有百許我等逃來
時伊拉古克三庫圖克圖在西里聞其言向策
旺喇卜灘而去不知噶爾丹在何地伊拉古克
三庫圖克圖之人馬駞各有一二匹與我同被
伊拉古克三庫圖克圖掠去者格壘沽英之人
現在伊拉古克三庫圖克圖所伊拉古克三庫
圖克圖之人捕獸為食外更無他物云故令俄
兒遮圖乘驛飛馳伏乞轉奏今據咨轉奏
報聞
丙辰
上自駐蹕地方登舟至布克忒之東海喇圖地方駐蹕
厄魯特俄兒遮圖祁齊克來降理藩院奏言將
軍覺羅舒恕咨稱邊汛送至厄魯特俄兒遮圖
祁齊克二人來降俄兒遮圖告云我原係厄魯
特之人去歲自此地同曼濟偕賫
皇上勅書而去曼濟歸噶爾丹留我捕獸以供其女鍾
齊海噶爾丹使其女鍾齊海近丹濟拉游牧我
亦隨鍾齊海近丹濟拉游牧三月十一日自厄
黑阿喇兒西向一日之程到阿察阿木塔台地
方前一夜我帶丹濟拉下人祁齊克逃出來歸
聖上我二人騎馬三匹帶鳥鎗二桿而來祁齊克告云
我係丹濟拉之人與俄兒遮圖同來降
聖上噶爾丹曾遣人約丹濟拉會於阿察阿木塔台地
方一同屯扎未會之前我兩人逃來噶爾丹所
有諾顏格隆阿喇兒拜下人有一百餘吳爾占
扎卜色稜車稜布木在達爾必地方吳思塔台
吉阿巴在丹濟拉一日之程阿喇卜灘在阿兒
台山隂之旁圖爾巴地方丹津俄木布等在阿
保哈卜親之地所聞如此又傳聞齊集於阿察
阿木塔台後商往厄黑阿喇兒西北游牧伊等
未會之前我等己逃出矣噶爾丹下人但捕獸
為食外並無餘物視衆人形狀窘廹已極問其
馬亦甚瘠臕大者少云於是令俄兒遮圖馳驛
先往俟祁齊克馬三匹到後送往歸化城伏乞
轉奏據咨奏入
上報聞
丁巳
上駐蹕薩爾竒喇地方
命督率舟行次序
上諭内大臣曰舟行之時諸(臣)各自約束魚貫而進視
前船既泊後船即停則不致喧競行亦不亂前塗
著諸臣各自嚴行管轄
厄魯特丹木巴札木素來降將軍覺羅舒恕奏
言侍郎滿丕咨稱降人厄魯特丹木巴札木素
告曰我乃吳爾占札卜之弟色稜之人三月十
五日自阿察阿木塔圖地方獨乘一馬來歸
聖上我所乘馬至邊汛而斃又云三月十五日在阿察
阿木塔圖地方噶爾丹諾顏格隆阿喇兒拜丹
濟拉阿巴拉思倫吳爾占札卜色稜車稜布木
吳思塔等俱已會於一處未集之先見東方空
魁扎巴喀對面火煙已有兩日矣衆皆謂此火
其根敦帶青兵來乎抑他國兵來乎與其卧而
待之不如行也將於次日十六自阿察阿木塔
圖過楚呼里渡瀚海而去聞車稜布木所言如
此不知其往何處定居亦不知阿喇卜灘丹津
俄木布所在何地問丹木巴扎木素曰彼所見
之火爾逃來時猶見之否是何火耶答曰我未
嘗見火但聞人言之耳不知其為何火也又問
噶爾丹丹濟拉同會之地其人有幾所乘馬幾
匹何所食以度日答云同會之地人不過五六
百馬駞各有一二匹無有贏餘所食獸肉外無
長物若不得獸則殺馬而食又問噶爾丹之子
塞卜騰巴兒珠爾被
聖上差人擒獲噶爾丹曾聞之乎爾乃色稜之人在吳
爾占扎卜等一處吳爾占扎卜色稜車稜布木
等又何所言答云塞卜騰巴兒珠爾被擒噶爾
丹未嘗聞之吳爾占扎卜謂其弟色稜車稜布
木曰噶爾丹甚屬可憂我輩無所苦也我輩可
以往歸
皇上亦可以往赴策旺喇卜灘亦可以往投達頼喇嘛
彼三人言之我在旁聞之又問下人之意何如
答曰下人言從噶爾丹既無結局而我輩皆死
而後已或往歸
聖上或往赴策旺喇卜灘則我輩皆得生路矣是以將
丹木巴扎木素令彼乘驛星速送赴
行在疏到具奏
上報聞事下所司
壬戌
上駐蹕鄂兒綳阿木地方
上諭大學士伊桑阿曰原約水陸兩路俱於十五日到
湖灘河朔兹風汛稍阻緩緩而行令遣官一員乘
傳往穆納倘有京報俱令賫來鄉導兩員内著一
人前來
癸亥
上駐蹕達拉布隆地方
思賜大將軍伯費揚古時費揚古率兵進抵巴竒爾
巴爾哈孫地方
上追賜馬駞食物尋費揚古上疏謝曰(臣)前此屢蒙
聖主便蕃錫予稠叠恩施寵渥既多自難悉數兹於康
熙三十六年四月十四日伏蒙
聖恩除令上駟院
賜馬五十匹駱駞十匹外又另加
恩賜馬五十九匹駱駞十匹并京米食品珍味種種
到(臣臣)齒牙搖落所食白粲既盡輾轉購求正
不易得忽承
上賜玉粒佐以珍饈拜
寵自天感
恩無地(臣)不勝懽忭之至謹瞻
天仰
聖跪受謝
恩訖(臣)生際
昌期遭逢
聖主殊恩異數悉數難窮惟有竭盡駑駘長效犬馬之
力圖報
高厚深恩於萬一耳
報聞
甲子
上駐蹕布古圖地方
大將軍伯費揚古報逆寇噶爾丹死費揚古奏
為飛報噶爾丹已死丹濟拉來降事康熙三十
六年四月初九日(臣)等至薩竒爾巴爾哈孫地
方厄魯特丹濟拉等遣齊竒爾寨桑等九人來
告曰我等乃丹濟拉所遣之使三月十三日噶
爾丹死於阿察阿穆塔台地方丹濟拉諾顏格
隆丹濟拉之壻拉思倫携噶爾丹尸骸及噶爾
丹之女鍾齊海共率三百戶來歸
聖上住於巴雅恩都爾地方候
旨請
皇上作何發落以便遵
旨施行其吳爾占扎卜色稜阿巴塔爾阿喇爾拜額
爾德尼吳扎忒喇嘛等帶二百戶投策旺喇卜
灘而去額爾德尼寨桑吳思塔台吉博羅齊寨
桑和碩齊車林奔寨桑等帶二百戶投丹津俄
木布而去問齊竒爾寨桑等曰噶爾丹之死何
故丹濟拉何不即行前來而住於巴雅恩都爾
地方候
旨據云噶爾丹於閏三月十三日清晨得病其晩即
死不知是何症丹濟拉欲即行前來因馬甚瘠
而所帶人等大半無馬俱屬步行又無糗糧是
以住巴雅恩都爾地方候
旨
聖上許其來則來矣今若將丹濟拉所遣之使盡送
行在恐人多驛馬不敷故僅將齊竒爾寨桑交郎中
諾木齊代飛送
行在其阿爾達爾格隆等八人(臣)等帶往郭多里巴
爾哈孫地方由所設驛站送往
行在(臣)等伏思
聖上中外一體視若赤子念噶爾丹一日不滅則蒙古
部落一日不得安居去歲
皇上不憚勞苦躬率大兵親臨克魯倫等地方仰仗
天威噶爾丹大敗狼狽已極厄魯特人等絡繹來降不
可勝數今年
聖駕復臨寧夏調度官兵所乘馬匹糧餉諸務盡行備
辦始遣發大兵今噶爾丹罪惡貫盈已伏
天誅其屬下人
上天舉而授之
皇上丹濟拉等來降獻噶爾丹之尸噶爾丹之女現藉
皇上詳畫周備遣行之兵力請直抵丹濟拉所住巴雅
恩都爾地方即押丹濟拉等而來如丹濟拉等
尚心懷反覆即當盡行𠞰滅(臣)等仍於是月十
三日往赴郭多里巴爾哈孫總領大軍而進奏
至
諭曰今噶爾丹已死其屬下三百餘戸帶噶爾丹之
尸噶爾丹之女來降著大將軍伯費揚古精選帶
去之兵往覓丹濟拉所在押護前來餘兵遣回黑
龍江兵路遠亦遣回費揚古所綂之兵既足阿南
達一路兵亦令遣回著議政大臣作速議奏集議
曰噶爾丹乃狡猾巨宼
皇上驅除暴虐永奠疆圉
聖躬不憚勤勞一連出兵三次終除賊之根株實史册
中未有之事且於寧夏啓行之前
諭以噶爾丹已無去路或自盡或來降否則必為我
所擒今果自殺(臣)等不勝傾服恭逢
大喜請行
慶賀禮
上曰噶爾丹之死乃
天之所助宜先謝
天遂排香案於
行宫外
上率皇長子及文武大小官員對
天三跪九叩頭畢
上入行宫羣臣在外行
慶賀禮又奏曰噶爾丹者乃獲罪於
天之逆賊也
神謨上符
天意謂不滅此宼則生民不安故不憚勞苦
親綂六師三次出討終滅噶爾丹自古以來雖有征伐
蒙古者如此擒戮渠魁
聖德神功巍巍超越亘古莫之比也應欽遵
諭旨令大將軍精選帶去之兵往覓丹濟拉所在押
解前來餘兵遣回黑龍江兵路遠亦遣回既大
將軍一路精兵前進則阿南達一路兵亦令班
師遍檄商南多爾濟杜思噶爾及衆部落俱令
知悉于成龍等所運之米應行應止著大將軍
伯費揚古與于成龍等會商行事
上從之仍令速行
命以四等台吉南冲為一等台吉
上諭侍郎安布祿曰吳喇忒達爾馬什里公旗下四等
台吉南冲朕初不識雖赴京進貢一二次無復記
憶朕昨一到見朕極致頌禱之詞適與符合今日
聞報噶爾丹已死丹濟拉來降又甘霖大霈兆民
歡悦著授南冲為一等台吉是日
上諭皇太子曰朕定於初七日由水路起駕因黃河多
曲折而泥濘居人鮮少不便傳驛故令一㮣奏章
送往穆納和邵以待朕四日内到彼俱遣從陸路
而行交内大臣索額圖鳥鎗手二百名京城旗下
馬一千四百餘匹及朕浮帶米八百石留於白塔
照去歲尚書班第接濟回師兵從商販交明起駕
日來風波大而多阻十四夜朕前經過額爾德尼
班第達庫圖克圖處差人來報云今日日將落見
一小舟不勝其急言有緊急事務上奏噶爾丹已
死丹濟拉來降是以我庫圖克圖遣我馳來以此
喜音奏報皇上於是朕令自夜達旦速覓馬由河
兩岸迎之又令迎之於小舟水路十五日辰刻散
秩大臣布克圖方到告云皇上以此小舟留於内
大臣索額圖倘駕未到穆納間如有緊要事務馬
不能達令乘此小舟追發行在今緊急喜慶之大
事無有過於此者是以令臣等連夜追赴臣等行
兩日夜到此併賫大將軍伯費揚古奏章在此故
抄出費揚古疏辭發京朕三臨絶塞止為此寇不
可一日留也所見不明豈肯貽笑後人而為此舉
乎今賴
天地
祖宗之靈諸厄魯特皆已收集蒙古屬國靡不臣服不遺
一人此報到京即傳集諸王貝勒貝子公滿漢大
小臣工宣告其事令會議遣奏朕衷不勝喜悦握
管不能成文匆匆發諭
(臣)謹按噶爾丹狡焉作宼跳梁者幾數十年
部衆漸強土地浸廣稔惡己極怙終不悛揆
之人事當亟除騐之天道當速滅
皇上洞鑒情形獨排廷議决策
親征不辭三駕䟦涉之勞
身兼將將將兵之事而數十載之巨寇乃盡殱於兩載
之間嚮使從羣臣之請而僅遣將臨邊則賊
即敗䘐未必不如前遁逃苟延喘息自非
大聖人智勇天錫果毅絶倫焉能立奏膚功若是耶昔
皇上一聞厄魯特情形之報即有噶爾丹已無所歸必
然自盡或擒或降之
旨今噶爾丹果爾自盡恰符
諭旨
皇上先事如見料敵如神宜天下萬世無不景服也
乙丑
上駐蹕薩察莫墩地方
命軍中所餘騾馬仍送至京城尚書庫勒納等奏言
(臣)等送到駱駞一千一百三十九頭騾三千六
百三十四頭此内大兵取用駱駞五百三十頭
騾二百九十五頭運米都御史于成龍等取用
駱駞四百五十一頭騾二千三百二十九頭侍
衞護軍執事人員取用騾四百四十九頭共選
取駱駞九百八十一頭騾共三千七十三頭現
存小臕駱駞一百五十八頭大臕騾四百頭小
臕騾一百六十一頭今行兵部咨言侍衞護軍
執事人員騎來騾匹俱交于成龍等無可發回
應將所存駞騾或(臣)等仍在寧夏同地方官監
喂或交地方官喂養請
旨定奪得
旨庫勒納等所喂馬騾駱駞併朱都納之馬一百五
十八匹俱送至内大臣索額圖所著索額圖將此
馬騾駱駞仍交伊等勿致損少分羣送至京城
副都綂阿南達奏報官兵起行日期阿南達奏
言滿洲綠旗官兵四月初一日至(臣)等所(臣)等
於部落默爾根濟農索諾木伊思扎卜台吉約
木楚木藍翎侍衞布達等設哨之兵加以蒙古
兵為二百名交一等侍衞俄欣台言帶青巴圖
爾哈米爾等令與伊等前去設哨防禦於初二
日遣行將綠旗一千兵内痼病及迎鞍損傷之
馬百匹退出并提督李林隆標下兵一百名共
滿洲綠旗兵二千與提督李林隆等分作四隊
初三日自布隆吉爾梭爾地方起行訖又噶爾
旦多爾濟已到彼所奏梭爾布爾哈台齊希木
等處且言時序不佳馬匹又瘦又閱有馬之兵
量帶一百名而來是以(臣)與彼親身率兵一百
名一同起行矣一併奏
聞
上報聞是日
上諭皇太子曰朕由黃河順流而下行十日猶未到穆
納水險行危不可輕視前訪得四日可到穆納故
令諸報俱送穆納伺候既知其遲乃遣官迎往穆
納取来十六日方到行在稽遲之故如此又河中
漁者多洲渚有鹿豕及雉河魚雖不多亦不空雁
甚多河内乃鄂爾多斯地方河北乃喀爾喀地方
又其内乃吳喇忒地方吳喇忒生計頗優牛羊甚
夥兩岸老少男婦喧填叩首因此為之稍延賀噶
爾丹就戮獻駞馬牛羊者不可勝計御前人俱以
舟行不便收納但以御前人所捕之物飽食而遣
之蒙古諸人戴德畏威無可復加朕今但令往取
噶爾丹首級星速回京急為歡暢云爾
丁卯
上駐蹕都勒地方
丹濟拉使人齊竒爾寨桑至齊竒爾寨桑至奏
曰噶爾丹三月十三日病死即於是夜焚其尸
携噶爾丹之女鍾齊海諾顏格隆拉思倫程貝
臧布納爾巴噶卜楚陳奔自阿察阿穆塔台於
十六日起程宿十站已到巴雅恩都爾矣意欲
前來奈我諸人無馬畜無糗糧若進瀚海皆餓
而死矣故暫止於巴雅恩都爾以候
聖旨欽遵而行現在右翼壯丁四百共人口千餘每丁
各有馬一匹共駱駞一百五十頭此外並無他
物吳爾占扎卜色稜阿巴塔爾阿喇兒拜等率
二百餘人往策旺喇卜灘所去矣吳思塔台吉
車稜布木額爾德尼和碩齊博羅齊等率二百
餘人往丹津俄木布所去矣我等來歸
皇上我於閏三月十四日自巴雅恩都爾而來
上曰齊竒爾寨桑一二日後當即遣回著議政大臣有
當問之事問之當議之事議之來奏議政大臣問
齊竒爾寨桑與大將軍伯費揚古所奏無異但
言噶爾丹之尸已焚(臣)等共議以為應令大將
軍伯費揚古選兵前進將丹濟拉押護前來等
因前奉
諭旨已極周詳無庸另議但不知噶爾丹之尸已焚
故前檄大將軍斬噶爾丹首級星速解送今齊
竒爾寨桑言噶爾丹之尸已焚應仍檄大將軍
作速驛逓噶爾丹之骨前來至齊竒爾寨桑應
令乘驛發至大將軍軍前或先遣彼即赴丹濟
拉所或同大兵帶往大將軍既已身臨近地聽
其酌奪施行
上從之
賜厄魯特齊竒爾寨桑蠎袍褂帶
戊辰
上駐蹕烏闌托羅海地方
大將軍伯費揚古奏報師抵郭多里巴兒哈孫
費揚古疏言(臣)等率黑龍江兵察哈爾兵於四
月十三日已到郭多里巴兒哈孫出寧夏之前
鋒亦於是日到大兵尚未到俟大兵到後(臣)等
公議施行外謹將到郭多里巴兒哈孫日期奏
報
上報聞是日
皇太子諸王以下九卿諸臣以上上表
賀
皇太子奏言恭請
父皇萬安四月十九日已時接到喜報有噶爾丹已死
丹濟拉來降衆厄魯特俱已收集蒙古屬國俱
已臣服一無所遺報到即傳集諸王貝勒貝子
公滿漢大臣明諭緣由令議遣奏之
旨覩此懽忭不知所措即遵
旨率諸皇子詣
乾清宫丹墀上恭設香燭向
上天叩謝即趨
寧壽宫奏知
皇太后祖母又捧
諭旨及大將軍伯費揚古奏章呈覽遍示宫中以及
外廷奉
皇太后祖母旨
皇上屢次遠征每冀聞殄滅噶爾丹之聲息忽得此大
喜捷音不勝歡悦此皆
皇上至仁至明天心眷佑
聖躬不憚勞苦三次出臨究集大勲予今夢寐已安喜
慶之事孰有大於此乎又
父皇以噶爾丹之故幸歸化城
諭(臣)以若獲噶爾丹朕於此地發落傳首京師其子
必生致於爾聽爾發落此行果於
聖算
諭旨不差毫黍生擒其子今噶爾丹又復傳首京城
(臣)等不勝懽忭之至謹奉表稱賀恭惟
父皇聖謨神功奉天威靈逆賊伏誅黨與盡降邊徼從
此永寧普天歡忭無極叛賊噶爾丹逆天犯順
稔惡有年曩者借追索喀爾喀之名竟深入烏
闌布通之地我師奮擊窮蹙乞命誓不敢復來
侵犯宥之而歸不意狡詐不悛違棄誓言復竄
伏於巴顏烏闌之地蓄叵測之奸情煽誘諸藩
父皇念切安邊六師
親綂遠踰瀚海直臨寇穴大敗賊人賊雖孑身脱逃而
喪胆奪魄已如阱獸釜魚矣去歲冬
父皇又念籌邊必須親蒞不憚風雪寒涼之苦
躬往邊外駐蹕經畫布置威德並行賊之羽黨來降不
絶賊勢益孤僅存喘息苟延荒徼
父皇又於二月親往寧夏丕揚
聖武廣運
神謨如雷霆之震擊枯朽莫能當如日月之照臨魑魅
無所遁孽子就擒而青海諸台吉又率其部落
歸降於是賊益魂消惶懼而死其下丹濟拉等
盡收其家屬倂挈其尸來降數年頑梗逆寇盡
皆掃除荒徼蒙古屬國靡不臣服從此邊境長
享清寧而外藩永無侵擾總由
父皇以乂安生民為心三次
親臨邊外焦心勞思櫛風沐雨事之勤苦人所不堪皆
躬歴之竟不為倦是以獲
天眷佑克奏大勲凡賊情形
父皇籌畫瞭若指掌無一能逃
洞鍳之外此寇之必滅久在
父皇成算中矣今四月十九日辰時報到(臣)及宫中以
至諸王文武大小臣工軍民人等不勝踴躍歡
忭皆以為自此宇内無纖芥可虞之事而太平
之治益隆矣(臣)等不勝慶幸之至謹具本稱
賀以
聞和碩顯親王丹臻等王貝勒貝子公内大臣九卿等
奏曰(臣)等竊惟噶爾丹逆天悖
旨而行
聖上三次臨邊為此生民
躬勞征伐務在窮追噶爾丹今噶爾丹殄滅應行
慶賀祭告
天地
太廟
社稷
詔諭天下俟各部院請
旨外今應將噶爾丹伏誅之事先曉諭各省懸噶爾
丹首級於兩黃旗教場示衆俟
御駕入京傳噶爾丹首級於諸蕃部落喀爾喀差官周
行遍示訖仍懸原處
上報聞
庚午
上駐蹕烏闌腦爾地方
設湖灘河朔迄張家口驛站理藩院奏言(臣)部
已遣鄉導官由湖灘河朔過烏闌穆楞之路至
張家口分派宿站查由此路過殺虎口路驛站
後即與所設驛站相隔應移張家口路之驛酌
於此路暫且設驛每驛各馬二十匹官一員兵
十名遣(臣)部司官宋山祁塔特薩哈蓮及筆帖
式等往與管張家口路坐塘官赫色恊同料理
著前去官員筆帖式扣數或兩驛一員或三驛
一員坐待事務傳報如驛中現在官弁兵丁馬
匹不敷著前去官員酌便於附近旗下取察哈
爾官弁兵馬設驛俟
御駕入邊撤之各遣歸本汛
上從之是日
上諭皇太子曰朕躬安皇太子佳否十八日過穆納齊
竒爾寨桑到除問彼之事已詳開發汝外朕面詰
之噶爾丹之死仰藥自殺是實或衆人酖之或自
服毒俟程貝臧布到後緩緩辨之朕大事已完心
中並無他事每日與大臣侍衞一為言及輙以為
快但噶爾丹尸已焚即係全尸其首亦一乾腊而
已前吳三桂尸亦焚取之於决囚之地舂碎抛棄
榜樣甚明特諭
辛未
上駐蹕濟特庫地方
命議誅塞卜騰巴兒珠爾
上諭尚書班第曰塞卜騰巴兒珠爾即當正法著議奏
議曰塞卜騰巴兒珠爾乃獲罪於
大逆賊之子擒獲之頃理合即行正法
皇上豫期𠞰滅噶爾丹暫且羈候至噶爾丹就擒之時
一併誅戮今果符
皇上睿算噶爾丹既已授首塞卜騰巴兒珠爾不可稽
遲即行正法為是俟
命下之日將塞卜騰巴兒珠爾赴兩黃旗演武場處
斬收其首俟噶爾丹之尸到日併懸藁街示衆
再傳首於四十九旗喀爾喀衆部落仍懸示通
衢其徽忒和碩齊塞卜騰巴兒珠爾乳父亦應
斬首免其梟示議上
上命議政諸臣集議議曰據丹濟拉所差齊竒爾寨桑
言噶爾丹之尸業經焚解且已檄大將軍令將
噶爾丹之尸驛逓飛解應俟噶爾丹骸骨到日
照吳三桂粉骨揚灰例至通衢法場灰其骨示
衆而揚棄之斬塞卜騰巴兒珠爾懸首示衆至
傳示諸部落俱照前議
上從之塞卜騰巴兒珠爾仍俟駕旋正法
大將軍伯費揚古奏報率師赴巴雅恩都爾起
程日期費揚古奏言(臣)等率黑龍江兵察哈爾
兵於四月十三日已至郭多里巴兒哈孫俟出
寧夏之大兵到後公議施行具奏在案出寧夏
之大兵已於是月十四日到運米都御史于成
龍等猶未到臣等原應俟于成龍等商酌致米
何地藏貯之事但丹濟拉所遣賫奏齊竒爾寨
桑言噶爾丹已死丹濟拉等携噶爾丹之尸及
其女鍾齊海併其屬人來降住於巴雅恩都爾
地方欲即行前來因馬甚瘠而其屬人大半皆
無騎步行又無糗糧是以候
旨
聖上許來則來云(臣)等竊思今賊首噶爾丹死丹濟拉
等無所逃竄來獻噶爾丹之尸及其女歸降
皇上所餘吳爾占扎卜等一二遊魂零星竄散(臣)等之
兵所携口糧扣算收取丹濟拉行程日期似無
不足是以將于成龍等所運之米即令貯於郭
多里巴兒哈孫以備回師降寇之用又齊竒爾
寨桑等言丹濟拉無糧(臣)等率大兵携糗糧羊
隻等物前往酌量撥給丹濟拉等收集前來如
萬一兵久需糧再檄于成龍等以彼久息之力
獲休之馬星速運至(臣)等所指之地(臣)等於本
月十七日綂領大兵向丹濟拉所住巴雅恩都
爾進發
上報聞是日
皇太子奏至言恭請
父皇萬安竊惟
父皇一連三次親臨塞外務取噶爾丹之首終符
聖意總由
神略天威
天地
宗廟眷祐斯世不復聞寇之一字矣
父皇之意已遂(臣)思此三次
睿慮焦勞
聖躬過瘁惟冀炎暑之前早旋京師俾得快覩
天顏(臣)聞捷音之日喜極不知所措忘食忘寢至於兩
日匪但(臣)歡忭已也往奏
皇太后凱音之時内左門外衆人擁塞無路可行歡笑之
聲動地謹奏
壬申
上駐蹕哈喇烏蘇地方隨
駕諸臣請行
慶賀禮議政大臣都綂宗室公蘇努等奏言(臣)等欽
惟
皇上仁同天地明並日月威吓雷霆自三逆蕩平以後
十餘年間下臺灣定俄羅斯收服七旗喀爾喀
皆决策
廟堂之上制勝萬里之外敷天薄海罔不來享來王獨
厄魯特噶爾丹肆逆犯順擾亂邊塞曩年託辭
追喀爾喀闌入界内輙掠我烏闌布通至近之
地比出師聲問其故隨經擊敗遁走顧因
聖駕未親蒞軍致此役未能滅賊而噶爾丹雖抗我顏
行
皇上猶不計其罪惡惟求上合於
天頒賜
勅諭謂爾居塞外進貢市易資生如常則爾之人民
咸獲生理我必不加兵摉討倘爾不行悛改虐
我邊氓我之兵力何所不届爾衆亦安能寧處
乃噶爾丹仍不悔禍復恣荼毒於時
聖心惻然軫念邊塞生靈亟思殄寇以安良善謂此寇
一日不除則塞外蒙古一日不靖内地生民亦
一日不寧以是
睿謨獨斷銳意親征去年五月從克魯倫
躬先士卒追奔逐北逼賊度巴顏烏喇適與兩路大軍
相遇於昭木多地方遂截擊大敗之噶爾丹既
敗之後勢已全潰不可復支猶不遵屢頒
勅旨面縳歸順仍收拾餘衆竄伏於西北荒塞之地
以延殘喘
皇上廼特命大將軍伯費揚古駐軍喀倫將軍博濟副
都綂阿南達偕提督孫思克李林隆等駐軍肅
州凡狡寇奔赴乞援之路悉遣將率師遏其要
害又遍諭厄魯特人衆曲示招徠而
聖駕復於冬月沍寒親蒞塞外濟河至鄂爾多斯經畫
軍務維時噶爾丹困乏無所得食遣其台吉丹
濟拉率兵劫我餘糧為官軍所覺奮擊敗走嗣
是厄魯特台吉寨桑人等先後來歸者絡繹相
屬皆厚加恩養並授官職噶爾丹雖亦遣其格
壘沽英賫奏乞降而我
皇上深察此賊詭詐不可信仍留大兵駐牧大同候來
春進𠞰頃以二月初
駕發京師次雲中令禁旅取道塞外
乘輿巡緣邊城堡䟦涉山川踰越險阻直抵寧夏迨
大將畢會
皇上親閱將士馬匹整飭戎行指畫轉餉兼授諸將方
略遣行實進次於狼居胥山之境
聖駕三臨邊塞為民除害不憚勤勞於斯極矣其哈密
回人又遵奉
諭旨悉心自效生擒噶爾丹之子塞卜騰巴兒珠爾
俘送
行在第巴亦遣使馳奏深謝前罪具言嗣後
諭旨無不祗遵而瑚瑚腦爾台吉濟農等與厄魯特
舊同族類亦奏請朝貢隸於屬國至噶爾丹親
信之丹濟拉及阿喇卜灘丹津俄木布等俱遣
人輸誠嚮順噶爾丹力竆勢蹙衆叛親離一子
就擒外援盡絶驚聞
車駕復出朔塞遣發大師竆摉撲剿投足無所自知罪
惡山積為天地所不容人心所共憤遂以閏三
月十三日仰藥自盡丹濟拉携噶爾丹遺骸及
其女子並人口三百戸來歸於是厄魯特部落
殄滅無遺類而西北絶塞數千里自此更無一
不臣之國不服之人猗歟盛矣自昔蒙古侵軼
邊境有兵連禍結數十年而不息者即其馭之
有道亦不過如呼韓邪之欵塞啟民突利之來
朝羈縻之使不為患而已未有匝歲之内掃蕩
無餘且六軍親行凾首獻捷如今日之滅噶爾
丹者夫以沙漠荒遠之區而蹙之如在檻穽以
鳥獸飄忽之跡而制之如受羈紲以二十餘年
横行無忌之勁寇而翦刈之如在掌握之中惟
我
皇上至仁率育上格
天心故獲自天之祐而明睿燭幾神威震讋實為千古帝
王所不及用能耆定大勲悉符成算如此(臣)等
叨扈
聖駕獲覩成功不勝慶忭榮幸之至伏乞
勅下該部察明典例詳議告祭
天地
宗社及詔告中外事宜恭候
駕還京師即請舉行並祈
命史館編輯平定北寇方略昭示億禩垂休無極為
此具
題請
旨奏入
上曰諸卿奏賀朕已具悉著詳察應行典禮具奏即下
所司
甲戌
上駐蹕黃河西岸喀喇蘇巴克地方陸路諸臣請行
慶賀禮由陸路後至大小諸臣以𠞰滅噶爾丹奏請
行
慶賀禮來降之厄魯特寨桑諾爾布等亦奏請叩
賀
上諭曰往者噶爾丹以追逐喀爾喀為名直入我扎薩
克烏闌布通之地故朕命皇兄裕親王及皇長子
率師往剿之噶爾丹大敗使濟隆庫圖克圖往復
陳說自今以往不敢再犯邊陲噶爾丹頂威靈佛
立誓此爾衆之所共聞嗣後無故過土喇潛處巴
顏烏闌掠我臣服之納木查爾拖音故朕親綂六
師聲罪致討然猶不忍遂加誅滅再四遣使諭以
和好而噶爾丹怙惡不悛朕故整師進剿噶爾丹
不能當我軍威驚潰奔逃遇我西路大兵亦因噶
爾丹輙先攘臂我軍乃奮擊大敗之此皆噶爾丹
違天背盟以致禍患及身國隨以亡朕但思掃除
殘暴拯救羣生誠悃懇懇求符天理故大軍所向
無水之方靈泉觱沸不毛之地瑞草蕃滋山川效
靈百神顯祐聞噶爾丹所至之地必有烈風暴雨
災異頻逢驚聞我軍之來寢食俱廢反覆思維無
計能逃竆急仰藥而死由此觀之天可違乎其助
順惡逆亦顯然矣夫與朕為敵者僅噶爾丹一人
與衆何與不惟噶爾丹在日爾等降者必加恩撫
䘏今噶爾丹已死凡有降者朕亦如爾輩恩育豈
忍異視耶然噶爾丹之滅朕之大小官員當奏請
慶賀爾諾爾布等皆厄魯特寨桑受恩於噶爾丹
之人不當奏請諾爾布寨桑等叩首奏曰我等實
同禽獸毫無知識蒙
聖上將大節大義詳明曉諭始覺我等之非今我等不
行
慶賀請謝
皇上聖誨叩首而退
副都綂阿南達等奏報率師赴巴爾坤起程日
期阿南達李林隆疏言(臣)等率兵於四月初十
日至塔爾河哈密之達爾漢白克額貝都拉遣
人賫書云我前有親隨之人杜拉兒自丹濟拉
處逃歸言噶爾丹於三月十三日死於阿察阿
木塔台地方吳爾占扎卜色稜阿布等已奔策
旺喇卜灘處車稜布木吳思塔博羅齊等已奔
丹津俄木布處丹濟拉原欲西行聞阿南達在
布隆吉爾地方乃不由布隆吉爾前往與諾顔
格隆查渾喇錫之子拉思倫等率四五百人由
博克達尼隴哈爾巴漢之南取道噶斯欲奔達
頼喇嘛處曾住於巴爾坤爾地方本月十七日
於我北村搶去人一口馬二十四匹牛二頭云
問賫書之回子白稜曰噶爾丹得何病而死據
云逃人杜拉兒稱噶爾丹曾云我向以折滾噶
爾為良善之國不意無信如此怨恨數日飲食
俱廢於十二日頭痛召丹濟拉前去十三日午
前身死蓋由
皇上大克之之後以至家國滅亡妻子離散恥辱難堪
正在悔恨之時
皇上遣人再三
諭以歸降否則即遣大兵剿滅以此竆困急廹而死
云查先是閏三月二十八日哈密之達爾漢白
克額貝都拉報稱色稜所逃十八人内二人來
告噶爾丹自格格特哈朗古特地方起程到台
西里地方我等於三月二十九日自噶爾丹處
逃出前來已經奏聞今逃人杜喇兒所稱雖與
色稜家下逃人之語不符既云丹濟拉現在巴
爾坤爾地方(臣)等率兵急趨巴爾坤爾探視確
信另行具奏
報聞事下所司
命舟運湖灘河朔米以濟晉民之乏食者
上諭大學士伊桑阿曰前山西巡撫倭倫以去歲山西
數州縣歉收今米價甚貴奏聞頃噶爾丹殱滅天
下悉已無事惟愛養兵民是為要務山西米價騰
貴民生困苦朕聞之中懷軫惻扈從前來大臣侍
衞官員執事人自船站坐來船隻現有水手若至
湖灘河朔後將此船隻逆流牽挽回至寧夏甚難
前亦曾諭總督吳赫就此船隻將湖灘河朔積貯
米或三千石或再加多量行裝載遣賢能官員順
流而下運至保德州比時價減少糶賣於民大有
裨益爾等議之待至湖灘河朔奏聞諸臣會議曰
我
皇上以兵計生民為念或居宫禁或出巡幸無不咨詢
訪問今聞山西米價稍長爰是軫念以現在船
隻水手將湖灘河朔之米順流運至保德州減
價糶之於民甚為有益
聖諭如斯雖堯舜之仁何以加焉此事顯然有益於民
俱應欽遵
聖諭施行查隨
駕大臣侍衞官員執事人等坐來之船共九十五隻
載馬大船二隻樓船三隻及一等侍衞思格等
坐船一隻共一百一隻將湖灘河朔之米或三
千石或再加一二百石令其滿載遣部院才能
官四員運至保德州會同地方官較時價稍減
糶之船上水手三百餘人應自湖灘河朔各給
十五日口糧此事既與山西百姓甚有益應移
知該撫派才能官前來迎運會同監賣其船至
保德州時該撫即於本省留用應遣官員職名
開列請
旨
上曰坐來之船既多保德之路又近應於所運米石外
加增轉運著與巡撫倭倫會議具奏諸臣會同巡
撫倭倫議查隨
駕大臣侍衞官員執事人等坐來之船共一百一隻
船數既多路途又近應撥米五千石視船大小
載往若有餘則著緩緩運至乏米之處減價糶
之巡撫倭倫言若將運米之事付(臣臣)自能運
到應將此米交與倭倫令派所屬才能官員轉
運部院官員不必另遣仍令將運至米石所賣
銀兩數目造册報部其水手三百餘人自湖灘
河朔各給十五日口糧其船至保德州即於本
省留用奉
旨依議運此米石著學士黃謩前往率部院司官二
員同行侍郎安布禄留此監發米石畢星速前來
乙亥
上駐蹕喀喇蘇巴克地方
宥坐塘馬之德等死議政大臣奏曰前閏三月初
五日奉
諭曰自邊外湖灘河朔至横城安站已畢屢檄大將
軍一概報事俱由口外逓奏近者大將軍所奏三
事何以從内來著查如何遲悞由内驛前來之處
查巴牙思呼朗報安站已畢之事哈什闌坐塘
回子馬之德不親身送交次站金鐸遲至五日
其部發大將軍之事葫蘇台坐塘金鐸因封破
不收以致失去金鋐不遣信實之人自代失去
命下封套凡馳驛之事皆關係軍機不可少遲時刻
馬之德遲延五日金鐸失文情由殊為可惡應
將伊等俱照軍法處斬金鋐不遣信實之人自
代仍應𤼵配奏入
上命寬此二人免死拿𤼵京中刑部議罪
大將軍伯費揚古奏外藩蒙古諸部落各願從
軍效力費揚古奏言先經奉
旨宣諭現在軍前諸扎薩克王貝勒貝子公台吉等及
附近喀爾喀扎薩克等聽其從軍效力據現在軍
前喀爾喀和碩達爾漢親王諾内毛明安貝勒班
第等王貝勒台吉等領伊等護衞併所屬附丁願
各自備四月資糧從軍效力申詳具題在案今據
喀爾喀達爾漢親王諾内旗下多羅郡王古魯席
熙等諸扎薩克王貝勒貝子公台吉等俱各願率
部衆自備四月資糧從軍效力俱於四月十七日
到郭多里巴爾哈孫地方(臣)遍問諸扎薩克王貝
勒公台吉等今留米此地爾諸扎薩克内有牲畜
疲乏齎糧不足者俱留此就粟據云我等馬畜俱
好倂無疲乏願從大軍效力不願留此相應奏
聞
上報可
把總李應龍以船上效力補授守備
上諭行兵部曰把總李應龍此次船上效力甚為勤慎
如有寧夏該屬守備缺出即行補用總督吳赫奏
以古水堡守備授之
上從之
以侍郎席密圖規避革職治罪議政諸臣以席
密圖所買牲畜數目具奏
上著問席密圖爾言由内路去何以又從外路來遵問
席密圖奏曰(臣)事既畢於閏三月十八日由涼
州起行而來行兩日道聞十五已
回鑾(臣)愚以為從寧夏將有千里如追赴
行在恐不能及故由内往在大同宣化左右候
駕報部後
勅旨既到(臣)始自知其謬甚為惶懼連夜追到
行在此皆(臣)庸劣所致夫復何辯
上曰部院人員習氣即此也凡事皆先自言其庸劣而
已朕躬在軍中彼事畢不追赴駕前棄之而從内
路以去可以為是乎著拿交議政諸臣隨議曰
上躬出兵在外席密圖理應事畢即追赴
駕前乃不至
行在即欲回京由内路而去殊為可惡應將席密圖
革職枷號兩個月鞭一百不准折贖
上從之
丙子
上駐蹕鄂爾紀庫布拉克地方
厄魯特車稜台吉來降大將軍伯費揚古疏言
康熙三十六年四月二十日大兵前進正行之
間喀爾喀衞徵帶青凱木楚克引厄魯特台吉
車稜下龔格厄爾克來告曰車稜率部衆來降
聖上(臣)等即發官兵押車稜及其屬衆至屯營固林扎
拉之地台吉車稜告曰去年五月初十日我見
大兵厮役人等掠我衆什物心甚驚懼率十餘
人由山内奔逃至達馬爾地方遇噶爾丹同往
薩克薩特呼里克駐扎數日欲各自游牧乃離
噶爾丹往額黑阿喇兒我屬下陸續有百許人
率其妻子來與我會我思噶爾丹為人素惡與
彼為伍徒死無益聞
聖上待厄魯特降人甚加恩撫終不如往歸
聖上之為愈因謀之部衆率百許人及其妻孥百許口
正月初三日起行前來養我馬畜緩緩而行由
憨山翁金來降
聖上又烏闌布通戰後蒙
皇上賜我父吳爾坤
勅書蠎袍我父來歸
皇上之意極其誠切但無便脱走未得來歸耳(臣)等將
車稜併所屬龔格厄爾克傳送
行在外其車稜之妻併車稜帶來男婦子女即令自
乘其馬畜交與驛站送往張家口奏至
上報聞併示議政諸臣
命以軍中有餘馬騾駱駞撥給營驛行兵部奏言席
密圖等疏稱(臣)等同甘肅巡撫及地方官員採
買馬騾一千一百五十六匹駱駞八十五頭牛
三百十二頭羊七千隻共用銀二萬一千四十
八兩臣自助駱駞四頭馬騾四十匹侍講學士
朱臣等每人助馬三十匹總督巡撫地方官員
共助馬騾五百六匹以此撥給進剿及留駐兵
丁馬騾一千五百匹其牛羊俱儘數隨軍後到
馬二百七十二匹騾八十匹駱駞六十八頭已
交凉州等處官員喂養所買牲口細數該撫另
行奏銷竊思
皇上親綂六師出征絶域已將噶爾丹剿滅現在馬畜
並無所用若將所剩馬騾交地方官喂養徒費
錢糧應將此馬檄該督撫撥給營站騾駞變價
報部其採買牲畜用過銀兩細數該撫造册具
奏以憑查核
上從之騾駞亦著撥營
丁丑
上駐蹕烏闌巴兒哈孫地方
厄魯特滾布察罕等來降護軍綂領鄂克濟哈
疏言察罕多爾濟之父滾布察罕率其妻子六
十九口台吉阿喇卜灘之四口寨桑德倫之十
口尼爾齊海吳巴什四十二口於四月二十三
日既到寧夏問之以噶爾丹情形滾布察罕言
彼與噶爾丹分居已久不知噶爾丹情形特來
投
聖上耳問之德倫吳巴什等則言去年九月初八日自
齊金腦兒地方噶爾丹遣我等歸家不知噶爾
丹之事又據副都綂阿南達檄山西巡撫言察
罕多爾濟養於大同煩將滾布察罕等送交山
西巡撫云應作何處置請
旨定奪
上曰此屬若從内地送出時方炎暑恐致疾疫著自寧
夏送往船站撥内大臣索額圖等馬畜由口外送
至張家口
上又諭大學士伊桑阿曰前以察罕多爾濟顧孟多爾
濟留於大同交晉撫倭倫撫養今著將此二人文
到即出德勝口迎駕而來該地方官酌給馬與糧
撥人送來是日
皇太子奏至言恭請
父皇萬安四月二十四日辰時奉到
諭旨朕大事已集意中無事日與諸臣一言及之以
為快(臣)讀之不勝懽忭但(臣)更有不盡之喜躍
者自去年三月至今年四月(臣)計三次整十一
月不得依
父皇膝下以承
聖訓皆逆寇噶爾丹之故今
父皇斷不宥彼必發兵勦之彼亦灼知斷不能脱飲藥
而死羽黨皆降此後永無久離
父皇之憂矣(臣)愈一思之喜之不盡今噶爾丹自裁其
子被擒朔漠永寧又並無家事(臣)欲減帶從人
赴
父皇之前於此四月展晝夜戀慕之情且以稱賀併應
與諸皇子中某某偕往伏候
諭旨
父皇垂鑒務賜准行得
旨朕目前即入京皇太子不必率諸皇子來迎
散秩大臣巴當阿等奏報回師散秩大臣巴當
阿前鋒綂領杜什希等奏曰(臣)等至恩克所逃
空郭羅地方不見伊拉古克三庫圖克圖即躧
蹤前行三日於四月初八日在古爾班忒克地
方兩路之軍相會(臣)等會同追之六日到瀚海
之喀屯敖拉視之則已向西而去矣向散秩大
臣沙克准等問其去向伊等以為向祁齊希納
空郭羅阿濟而漢去矣是以(臣)等於四月十四
日各人取路而回奏至
上報聞著示議政諸臣併示吳達禪喇錫
戊寅
上駐蹕席納拜星地方
命塘報由邊外馳逓
上諭大學士伊桑阿曰朕今日發報至京已諭之以内
來報事俱由張家口遣發爾等亦曉示坐塘人員
俱由張家口逓送併遣理藩院或司官或筆帖式
一員往大同接西來諸事俱由邊外送來朕進張
家口後再照常由内驛逓送是日
諭皇太子曰朕過湖灘河朔三十日過殺虎口往張
家口如由内地而往則暑熱而又值農時邊外近
而且凉今年水草甚佳我軍之馬駞雖在四月行
值草青之時無論貧富咸皆肥腯一無損棄朕多
方區畫必令全歸大略計之五月望間可到京城
京城之馬一無所用此諭到後凡報從張家口遣
奏御用茶湯冰水出張家口來迎從驛站遣發此
時乳酥饒足蒙古來迎者充塞於道食物亦多不
必賫來迎接可將上項諸事奏之
皇太后併宫中俱令知之
聖祖仁皇帝親征平定朔漠方略卷四十三
