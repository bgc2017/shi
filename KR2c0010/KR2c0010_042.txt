欽定四庫全書
聖祖仁皇帝親征平定朔漠方略卷四十二
乙未
駕自寧夏城趨白塔
聞鄂爾多斯兵將渡河使督運于成龍喀拜前往察
罕托海護其駝馬撥船五隻以濟是日
駐蹕堯甫堡
丙申
上駐蹕流穆河西岸
以巴錫為陜西巡撫鄂海為陜西按察使
上諭大學士伊桑阿曰陜西巡撫党愛按察司納壘俱
已衰老今用兵之時伊等不能勝任俱著解任党
愛速赴行在山西按察司巴錫著授陜西廵撫其
納壘員缺查隨駕及運米採買牲口護送駱駝騾
子帶養新滿洲之御史給事中郎中職名具奏吏
部以綠頭牌開列職名入奏得
旨以郎中鄂海為陜西按察使又
諭内大臣曰昨聞各處喧譁此皆八旗兵丁聚集之
聲也朕姑容之嗣後著嚴禁又見輜裝行路皆無
次序任意趨走嗣後著按隊伍行又
諭曰乘官馬者如有倒斃遺失著各該管官員首領
照前查奏
使護送使人回子伊什噶噶雅哈齊至哈密回子伊
什噶噶雅哈齊言蒙
皇上恩賞銀兩欲買服用諸物帶歸恐路有不虞難以
行走理藩院為之轉奏
上曰往使策旺喇卜灘之侍郎常綬等起行未久伊什
噶噶等照京城前來例給之驛馬令前押送筆帖
式石圖將伊等追送常綬同常綬携至嘉峪關於
地方官取助馬糧等物著伊等親身小心照管携
至哈密將彼留下伊等前去
丁酉
上駐蹕哨馬營西南隅之峽河西岸
諭内大臣曰今日風雨此處再駐蹕一日著概行曉
諭是日
上諭皇太子曰因出使噶爾丹之員外博什希及降人
格壘沽英之子吳巴什丹濟拉使人察哈代遣令
復往又格壘沽英曼濟噶爾丹使人喇木札卜丹
濟拉使人羅卜臧等未到且錄所問伊等口詞及
噶爾丹奏章是以稍留待之初十日清晨曼濟羅
卜臧到申刻出使阿喇卜灘丹津俄木布之筆帖
式黑色長史馬尼圖等至喀倫奏報之事及大將
軍伯費揚古奏報之事俱到初十日晚格壘沽英
喇木札卜等到故開所問伊等口詞遣諭知之視
噶爾丹情狀與丹濟拉不睦是真今阿喇卜灘丹
津俄木布又遵朕旨歸附於我人心已離廹於饑
餓是實今向額克阿喇兒移徙者為彼地有魚耳
豈有人隨往乎兹來降者不絶屢得其聲息朕謀
定行事斷不輕舉亦不必急今撥餉已完發兵亦
畢候諸聲息未定日期糧草駞馬乾糧俱大有餘
並不苦累官兵百姓又朕所遣前鋒侍衛竒薩木
等擒一厄魯特男婦而歸奏曰臣等謹遵指授三
月十九日自寧夏起行閏三月初一日至古爾班
賽堪地方獲此厄魯特而返云其厄魯特札木素
口供另開示外其以此諭示滿洲諸臣又
諭皇太子曰朕區處軍務畢十五日起行進趨白塔
其事俱已抄發白塔乃河套地方鄂爾多斯杜稜
公汛地此諭到後報文勿由内遣發若出殺虎口
由外遣發徑千里許而易行内地之路惡不可言
雨水暑氣人病馬斃必多寕夏地當瀚海中央年
高體弱者甚不相宜雖無病者常有胸膈不寬形
容消減者朕則無所覺寕夏距賀蘭山邊塞百里
有餘水草佳美不必言随駕大臣侍衛護軍執事
人員之馬御用馬駞牛羊俱發至察罕拖海喂養
此二十日内俱略有起色矣不取地方草一束豆
一抄以為喂養之資米豆與草大有餘各處俱停
其運解令隨所到收貯朕此番遠行特為經理糧
餉定奪兵馬進止之機而來可行累民擾地方之
事乎今事已畢詳開專諭其以此遍示議政諸臣
訓諭按察司鄂海鄂海以授為陜西按察使奏請
聖訓
上曰爾何庸訓為向如爾外任之官每於朕前奏言潔
清其身以圖報恩者多及至蒞任後頓渝素行與
向所奏者異矣陜西地方甚屬緊要朕於從官二
十餘員内簡任爾為按察使爾蒞任居官若善朕
别有裁度如其不善不止於姑罷之也著於大學
士前傳諭是日
遣内大臣明珠侍讀學士黃謩以銀賞運米鄂爾多
斯蒙古
戊戌
上駐蹕哨馬營喇嘛商南多爾濟奏報青海諸台吉來
朝喇嘛商南多爾濟等奏曰欽奉
上諭以阿喇卜灘去後之事著理藩院檄知商南多爾
濟今將青海台吉應令誰來朝見作速定議來奏
隨檄(臣)商南多爾濟云近日尼麻唐庫圖克圖
至奏稱逹賴喇嘛去世已十有六年再生後身
今已十有五歲已將此所奏之言曉諭於衆復
以主事保住等為使賫捧
勅書與尼麻唐庫圖克圖同使於第巴矣又丹濟拉
欲降告諸我使員外博什希等又遣其使羅卜
臧囑之密奏即令羅卜臧賫捧
勅書歸諭丹濟拉速降矣又格壘沽英與噶爾丹相
惡挈其妻子而逃偕博什希齊來歸降已授格
壘沽英為散秩大臣授其子吳巴什為侍衛矣
續有阿喇卜灘丹津俄木布察罕台吉皆欲來
降遣使偕我筆帖式黑色來上疏亦令賫捧
勅書諭以速降遣彼使歸矣又遣哈密擒解之厄魯
特恩克逹爾漢寨桑賫部文招撫其主滚占之
妻子去矣又遣工部侍郎常綬等往諭策旺喇
卜灘乘噶爾丹困窮之時速圖之以報其讐又
遣散秩大臣巴當阿護軍統領孫渣齊散秩大
臣策旺諾爾布護軍統領杜什希率兵分兩路
往擒伊拉古克三庫圖克圖去矣目下調將軍
馬思喀率大兵從郭多里巴兒哈孫至額克阿
喇兒將軍博濟孫思克副都統阿南逹率兵出
嘉峪關往禦西方為此檄知青海衆台吉何時
入朝
皇上何人前來爾等作速議定星馳來奏(臣)恭惟
皇上仁聖性成智勇天錫恩威並用是以青海四姓厄
魯特諸台吉俱懽欣鼓舞願往覲
聖明前者已將阿拉卜灘等前去之名起程之日陳奏
外西寕屬下回子頭目業已起行矣其逹兒寺
掌教垂臧庫圖克圖温都孫寺掌教逹賴綽爾
濟喇嘛及十三寺院之囊素通事等厄魯特之
工匠小人皆願往朝
聖明其人甚多不能逐一舉其名字又札西巴圖爾台
吉言我此地額爾德尼巴圖爾台吉素行甚高
衆台吉凡事皆推之以為長故我將勸其駕乞
皇上俯視比和碩特一姓之台吉(臣)等答之云爾說之
往朝甚是
皇上斷不輕待爾等所親之人也又青台吉遣人來告
云我首領台吉留我等守禦地方目下不獲往
覲
聖明遣我子羅卜臧行可乎(臣)等言會盟之時曾明諭
云召爾等青海八台吉舊逹賴台吉之子逹賴
帶青逹賴汗之子拉臧等來如不能親來則遣
子弟代之凡有願往者皆來又札什巴圖爾台
吉言我等親身目下往覲
聖明奕世承其恩寵而留守各地方者永不獲承恩寵
甚可憐憫我請通行曉諭俾令遣使聘問又原
屬噶爾丹之人有姓徽特之色稜厄爾克台吉
親來告曰我自厄魯特阿喇卜灘所出逃來歸
皇上失路而至青海我目下在拉臧左右願得入内此
人俟衆台吉到後問明可否另報又有姓徽特
之五六歲童子一人此外更無有名之人住居
青海者僅有噶爾丹之兄趙特巴巴圖爾之子
姓鍾阿爾名色卜騰札兒車陳帶青因彼父喪
不得親往合掌稽顙訖此外更無有名之人(臣)
等欽惟去年内外大小臣工之意俱謂噶爾丹
且不必伐
皇上宸衷獨斷决意親征謂噶爾丹不速行𠞰滅生民
何由得安
親統六師遠出塞外此至仁也
皇上自出師以來率先徒行日御一餐暑不張盖不擇
水泉之甘苦掘井而飲深踰瀚海直至巴顔烏
拉之地此大勇也
皇上神謀既定灼知洞見噶爾丹斷不可使之瓦全留
其餘孽近
臨巴顔烏拉之地
天威所加莫能抗拒噶爾丹棄其一切所有之物敗遁
而去適遇
皇上預調西路大將軍伯費揚古之兵遵奉
指畫盡殱醜類噶爾丹止携數人逃遁為萬目之所
共見此大智也今離散之衆相繼歸降皆受而
養之噶爾丹之子塞卜騰巴兒珠爾為哈密回
子逹爾漢白克所擒獻今年
皇帝親臨寕夏青海四姓厄魯特俱來歸順丹濟拉丹
津俄木布阿喇卜灘格壘沽英等俱乞降來歸
(臣)等不諳文義取通鑑而一一歴誦之自古人
君可方
皇上之仁智勇得以同年而語者未之有也(臣)等百官
兆民仰賴
皇上神靈含哺鼓腹以享太平謹以慶賀禮同行間諸
臣併地方文武官員及軍民人等在西寕望
行在叩頭商南多爾濟又奏曰老僕之意衆台吉來時
路之兩旁正有禾苗無地牧放應
勅地方官略助牲口草料糗糧又衆台吉俱問及獅
象且其内自相謂曰我等往朝
皇上殆必以身所未見聞之物示之也乞將驚竒可喜
諸劇示之
上命議政大臣集議議行文商南多爾濟除先奏來朝
台吉不議外著現欲來朝為首之人將庫圖克
圖喇嘛及留守地方台吉之子弟自行酌量分
别伊等行時率之俱來餘如商南多爾濟所奏
可也
上從之
己亥
上駐蹕石嘴子西南隅黃河西岸
厄魯特羅卜臧格素兒及其弟逹什夫婦偕來
降揚威將軍舒恕奏曰侍郎滿丕送到來降厄
魯特羅卜臧格素兒及其弟逹什夫婦告云我
等乃噶爾丹下之人自什爾哈地方乘馬五匹
出逃而來我等骨氣乃喀爾喀也原係喀爾喀
額爾德尼班第逹庫圖克圖之父賽音楚呼爾
之人小時投入厄魯特我兄弟皆居於厄魯特
羅卜臧格素兒告曰我未來之前晚衆喇嘛在
噶爾丹所居廬中誦經我亦曾偕往因問羅卜
臧格素兒曰爾等逃來之地名什爾哈距薩克
薩特呼里克有幾日程從何而往噶爾丹所有
寨桑為誰共有幾人駞馬居食又何如答曰自
噶爾丹薩克薩特呼里克向西北行十六日至
什爾哈地方我等從什爾哈逃來噶爾丹在薩
克薩特呼里克游行噶爾丹左右有諾顔格隆
阿喇兒拜率其下百餘人吳思塔台吉率其下
百餘人在噶爾丹右翼半日程而行噶爾丹之
前一日程丹濟拉阿巴丹濟拉壻拉思倫博羅
齊率其下三百餘人而行丹濟拉之前一日程
吳爾占札卜色稜車陵布木等率其下一百餘
人而行駞馬有二三匹者少有一匹者多亦有
無馬者並無牛羊捕獸為食不得獸則殺馬駞
為食聞滚占之妻察罕古英寨桑塔爾寨桑等
所在之地名波兒哈問羅卜臧格素兒等曰噶
爾丹丹濟拉原早晚不離同行同住今丹濟拉
離噶爾丹而前行其故何也爾等其以實告噶
爾丹欲往何處棲止下人之意何如爾等之外
猶有來降者否答曰丹濟拉原與噶爾丹同處
日夜不離近日丹濟拉撻噶爾丹近侍醫人自
此分離噶爾丹不言往棲之地我等下人不得
而知下人之意皆謂從噶爾丹終無結局願得
來歸
聖上有父母兄弟在策旺喇卜灘處者欲往投策旺喇
卜灘者亦有之問羅卜臧格素兒曰伊拉古克
三庫圖克圖今在何地答曰聞伊拉古克三庫
圖克圖去冬在古爾班賽堪今不知其所在問
羅卜臧格素兒等曰杜哈爾阿喇卜灘丹津俄
木布在何地答曰阿喇卜灘去冬在布顔圖果
兒河丹津俄木布進洪郭羅後又出洪郭羅矣
又問逹什曰噶爾丹之子塞卜騰巴兒珠爾被
聖上差人擒獲噶爾丹曾聞之乎答曰噶爾丹未聞於
是令逹什乘驛星速遞送赴
行在外俟羅卜臧格素兒及其妻車陵到日并弓矢
馬匹送交歸化城副都統阿玉什等為此具奏
上報聞
命掩埋運米人役遺骸
上諭内大臣曰前者親隨侍衛色克圖探路而歸奏稱
此路猶有去歲運米人役遺骸自今日以後交與
管輜重大臣若遇遺骸俱收埋立為一塜每日收
埋幾何至駐蹕處奏聞
臣按掩胔埋骼史紀周文然時必先目擊而
後不忍之念生焉今
皇上聞奏心傷即
垂惻隠
特諭隨路起塜掩埋猶慮奉行者未盡細心復
命將埋過數目逐日奏報何
皇仁之周密乃爾也茫茫沙磧頓化春臺落落枯骸不
至暴露誠不啻文王之施仁矣
庚子
上仍駐蹕石嘴子西南隅黃河西岸
將軍馬思喀等以隨軍食羊瘦損請罪馬思喀
等奏曰採買羊隻一萬五千押解(臣)軍查收之
時羊甚羸瘦因時當草青擇其稍可者共取八
千九百十二隻於十八日起行至堯甫堡查得
疲乏者有三千零二隻已交李岡堡把總朱乾
訖但此羊係充米數按日食用者乞著應償官
員將所缺羊九千九十照數賠償解至(臣)軍得
旨羊為軍食要需馬思喀等將此羊八千九百十二
隻應特委能員於兵未起行時乘早凉就好水草
趕去乃不特委能員趕解致疲乏者三千餘隻著
議政大臣將馬思喀等嚴議具奏集議曰查羊係
軍食要需馬思喀等當專委能員小心趕去乃
不委人押往隨軍冲塵而走致三千餘羊疲乏
殊為不合今即採買可得亦不能追赴軍前且
寕夏除此一萬五千外並無另備之羊應將馬
思喀等選來之羊五千九百十隻專委人員於
兵起行前乘凉爽時就好水草飼秣不使疲乏
趕解而去其餘九千九十瘦羊交該督於好水
草處牧放俟肥日另奏請
旨得
旨疲乏之羊不交與道員大吏而交與把總此五千
九百餘羊於一二日内又當以疲乏告矣其趕羊
者撥兵幾人所委何官亦應查訊爾等以馬思喀
同寮徇彼情面若朕則何情面之徇耶著再議具
奏覆議曰羊者軍中要需馬思喀等當特撥官兵
趨水草佳處小心飼秣驅趕而去乃彼所自擇
來之羊行不數日使三千餘羊至於疲乏此皆
護送不謹之所致也且將疲乏之羊不交道員
大吏而交付把總殊為不合如此驅行則一二
日内彼所帶來五千九百餘羊又將以疲乏告
矣應將驅送此羊撥兵幾人交付何官之處查
明具奏後將將軍馬思喀等一併議處其將軍
馬思喀等選來羊五千九百十隻著特撥能員
於兵未行前乘早凉時趨水草佳處飼秣不使
疲乏趕解而去所剰瘦羊九千九十隻今無所
用應交該督量𣲖能員解役乘凉爽時於水草
佳處飼秣緩行不使疲乏追送
御營可也得
旨馬思喀等所云羸瘦而留於寕夏疲乏而留於堯
甫堡羊九千九十隻著都統愛必逹侍郎阿爾拜
帶慶封司員外常泰御史馬色前去將此羊如何
羸瘦如何疲乏斃者幾何同總督查明先報伊等
即與總督所撥官員協同趕至白塔地方愛必逹
等與總督會問採買羊隻御史顧素按察司鄂
海據顧素供稱職在寕夏中衛用價四錢買羊
六千四百隻皆有五分臕陸續俱交送道員吳
秉謙訖據鄂海供稱職在衛屬地方用價銀四
錢買羊九千皆有七分臕陸續交送道員吳秉
謙後吳秉謙受領印文稱同知周志煥揀收羊
八千六百其四百因瘦不收即照數取回原價
還庫訖據同知周志煥供稱一總此羊自三月
十五日起至閏三月十五日止收完前所收喂
之羊將軍已取去矣續到之羊俱自遠方採買
趕來一時喂養不曾蘇息至於瘦乏職有何辨
共倒斃之羊八百六十七隻職皆照數買補(臣)
等查得此項羊内原買瘦者亦有之喂養官員
不勤慎喂養而瘦者亦有之甄視所有羊内有
堪趕往之羊六千九百十隻有極瘦不堪趕往
之羊二千一百八十隻著令總督吳赫照數買
補共九千九十之羊視水草佳處一日行二三
十里小心從容趕往據將軍馬思喀等疏稱(臣)
等領來羊隻分給八旗參領綽新帶張古費雅
思哈米立布胡鈕勒德里關保元寳等每旗各
一護軍校兵各一十一名令其領去其前鋒處
交軍校前鋒每日輪趕無專管之人黑龍江參
領吳爾圖納蘇圖所領羊内疲斃五十五隻原
帶交羊之同知周志煥隨(臣)等同來及至堯甫
堡疲乏之羊計三千二隻欲覓同知周志煥交
付尋之不獲故交李岡堡把總朱乾也不喚寕
夏道大吏交與六十里之間致使如許羊隻疲
斃此皆(臣)等之罪也奏至
上命議政諸臣集議議曰羊者大軍急需
皇上特命動支錢糧採買為大軍儲備將軍及參謀諸
臣理合仰副
皇上為兵儲備之意特撥官兵小心趕行乃出寕夏六
十里間致三千餘羊疲乏且有倒斃者此皆不
能敬慎之所致也其將軍參謀及趕羊之署參
領綽新帶等理當即行治罪但現在出兵請俟
歸日議處奏入得
旨依議馬思喀等帶來之羊若瘦朕行在亦有採買
之羊換而給之如馬駞有羸瘦疲乏者朕亦以馬
駞換而給之是日運米都御史于成龍等將六隊
之米俱全上船撥郎中常有守備林之本同地
方官七人前後管轄從黃河順流發行
辛丑
上駐蹕石臺西北隅黃河西岸内大臣明珠等回奏
賜鄂爾多斯蒙古兵白金事先是
上諭曰念鄂爾多斯貝勒宋喇卜等各率其兵隨駕勞
苦爾其率學士一人賫銀六千兩前去同都御史
于成龍賞鄂爾多斯現到之兵人各二兩務使遍
沾實惠毋虚朕意至是明珠奏曰(臣)與學士黃謩
於本月十九日同至伊克俄羅木會同都御史
于成龍計鄂爾多斯現到兵二千二百七十八
名每人各二兩算皆一一親付共賞銀四千五
百五十六兩餘銀帶歸奏入
上報聞是日
皇太子奏至曰奉閏三月十六日
諭旨言視噶爾丹情形與丹濟拉交惡是真今阿喇
卜灘丹津俄木布又附於我矣人心離散廹於饑
饉是實兹向額克阿喇兒而游行者為其有魚也
豈有隨往之人乎今來降之人不絶屢得其聲息
朕計定行事不敢輕亦無庸急竊思丹濟拉者乃
噶爾丹一體信任之人既丹濟拉交惡阿喇卜
灘丹津俄木布皆遵
旨附我則噶爾丹將誰與處乎下人全廹於饑饉甚
真故源源不絶以來降噶爾丹雖欲往額克阿
喇兒誰從之去耶又將察哈代格壘之子吳巴
什曼濟額林辰哈什哈格壘古英寨桑喇木札
卜札木素答問之詞一一詳悉觀之皆謂丹濟
拉與噶爾丹交惡大寮離心至於下人皆牲盡
糧絶至於流散語皆相同無異
父皇又於此役謀定而行噶爾丹必於目前被擒雖(臣)
亦似可决之不勝欣悦謹奏
壬寅
上駐蹕黃河西岸環洞將軍孫思克博濟奏報阿南逹
等自肅州進兵日期先是行兵部檄孫思克博
濟發滿洲綠旗兵各一千著阿南逹李林隆率
是軍追𠞰噶爾丹續檄甘州副都統西爾哈逹
馬雲霄等將存留之馬增給是軍令星速起行
兹以是軍於本月二十二三到肅州支糧於二
十四日自肅州發行報部轉奏
上報聞是日
上諭内大臣公福善曰衆人帶來車輛其所載者非現
需之物奚用兼程前進既至白塔信宿之地隨後
徐到可也著通行曉諭是日侍郎席米圖咨行兵
部文稱職等之事已竣是月十八日自凉州赴
寕夏迎
駕行二日至大井地方聞
駕於十五日自寕夏起行出邊職乃以身將回京之故
具咨交大井坐塘筆帖式言此非緊急事務随
便附送行兵部可也等因咨到侍郎哈雅爾圖
為之轉奏
上曰朕躬尚在外席米圖或來迎駕或住候駕當請
旨為是今言回京大非理矣
癸卯
上駐蹕黃河西岸黃差頭灣大將軍伯費揚古疏辭大
將軍任
上不允費揚古疏曰(臣)本一介庸劣之人蒙
聖上簡畀以非常之重任(臣)於去歲統軍數萬未能仰
遵
聖訓以致羈遲於
聖駕之後且
天威所加噶爾丹肝胆碎裂棄老幼子女鍋釜什物而
鼠竄遇之即當剪除而未能撲滅以副
聖主仁愛中外欲𠞰滅噶爾丹使諸蒙古遂生樂業之
意皆緣(臣)庸劣不能上紓
宸慮正在晝夜靡寕之際復蒙
聖主垂憐俾(臣)瓦全(臣)不勝歡欣感戴至駐扎汛地不
意又
命(臣)總領大軍進發(臣)一見部咨曷勝惶恐伏祈
睿鑒收回
成命罷(臣)大將軍任仍著領大兵進發之人料理將
軍事務惟責(臣)以戰鬭之事如此則(臣)心安可
以竭力圖報
皇上高厚之恩於萬一至領黑龍江察哈爾兵赴郭多
里巴哈爾孫地方會大兵進發之日另行奏
聞外謹具疏請
旨
命議政諸臣議奏僉曰大將軍費揚古應遵前
旨而行所懇罷理大將軍事務處無庸議
上從之費揚古又疏曰黑龍江一百官兵之馬𤼵往大
同喂養本年春取回一半今雖差人往取斷不
能趕上起行若此馬後到則黑龍江官兵不能
拴帶四個月之米是以目前酌量伊等所有牲
口随力拴帶俟遇于成龍之時請支運往餘米
給之
上曰黑龍江兵如以于成龍所運之米給之則費揚古
馬思喀必至争競矣若此軍似無用則當罷之著
議政諸臣集議以聞議曰于成龍所運之米俱有
額數並無贏餘今大將軍伯費揚古既稱黑龍
江兵不能拴帶四箇月之米應停止此軍留於
將軍舒恕處如已起行亦發回舒恕處
上從之
遣提督李林隆標兵回固原李林隆奏言(臣)俟肅州
兵一至即同副都統阿南逹領兵進發但前令
(臣)駐扎甘州時(臣)曾奏請將標下二千兵調來
防守甘肅今(臣)遵
旨進𠞰則應先調(臣)標兵丁往將軍孫思克處乞
諭總督酌量於附近處訓練之疏至
下議政諸臣集議僉曰將軍孫思克兵多足用若
又將固原之兵遣往孫思克處恐兵丁勞頓應
將先調提督李林隆標兵二千仍令還固原可
也
上允之
甲辰
上駐蹕黃河西岸雙阿堡
總督運務于成龍等發軍糧由白塔陸運時于
成龍同喀拜前往伊克俄羅木地方監視鄂爾
多斯兵丁渡河遇頭隊米恰到次隊米亦随至
即令鄂爾多斯貝勒宋喇卜貝子根都什希卜
貝勒汪舒克公杜稜貝勒顧禄什希卜王東羅
卜等本身及其屬下現在兵丁分為六隊均勻
配撘隨管運諸大臣陸續進發
乙巳
上駐蹕黃河西沙棗樹
多羅額駙阿喇卜灘等自青海還復
命先是阿喇卜灘等使於青海遵奉
聖上指授宣
旨於青海札什巴圖爾博碩克圖濟農等台吉諸台
吉俱欣從
聖化伊等親身於四月起行來朝已有成言具疏來奏
命示議政諸臣集議以為青海諸台吉者厄魯特為
首之汗之子孫也
皇上俯念西方邊境遣說阿喇卜灘諸台吉聞
旨即請來朝誠大喜也(臣)等請於此地行慶賀禮
上曰青海衆台吉向來職貢本朝其來朝也亦常事耳
不必賀諸臣奏曰青海衆台吉皆厄魯特之人於
噶爾丹為近親今
皇上預籌定策以噶爾丹大敗窘廹青海衆台吉莫不
驚惶不可不乘此時安集
特遣大臣說之青海諸台吉震懾
天威感戴
聖恩不出一兵不發一矢傾心向化親身來朝皆如
聖上所料誠非常之舉也理宜慶賀祈
俯賜准行得
旨俟至白塔再賀至是多羅額駙阿喇卜灘台吉德
木楚克還奏曰(臣)等欽遵
皇上諭旨到青海察罕拖羅海地方宣
上諭於扎西巴圖爾台吉等曰
太宗文皇帝時爾顧實汗遣使請
安納貢
世祖章皇帝時逹賴喇嘛來覲道一風同往來年久今
聖駕巡幸寕夏施恩念舊遣我等召青海諸台吉相見
以加恩澤又諭扎什巴圖爾台吉曰
皇上念爾顧實汗遺嗣惟汝一人兹特以猞猁猻裘賜
汝扎什巴圖爾台吉服裘跪於坐處合掌稽首
對曰蒙
至聖皇帝為禮法降
諭誰敢不從俟我等會商覆
旨次日扎什巴圖爾台吉延(臣)等告之云我等理應
遵奉
聖旨悉往朝覲但今歲逹賴喇嘛出定又地方守禦不
可不留大台吉故我等公議欲遣博碩克圖濟
農額爾德尼台吉二人前去(臣)等答之曰雖逹
賴喇嘛今年出定但爾等往朝乃常職也
聖上巡幸寕夏爾等難逄之事想爾等當往朝
聖上為是扎西巴圖爾台吉等云誠如諸大臣言向者
凡事俱禀逹賴喇嘛而行今蒙
皇上念我祖父遠頒
恩諭竟不必聞之於逹賴喇嘛除量留台吉於我地
方外扎什巴圖爾本身博碩克圖濟農額爾德
尼台吉賓圖台吉阿齊滚布之子盆楚克台吉
等俱當往朝四月二十日至鎮海堡前往又逹
賴汗之子拉臧云我等奉
皇帝之旨原皆欲往朝因我為首之台吉議使我等留
守請遣使請
皇上萬安(臣)等一到宣揚
皇上仁德恩威被於青海諸台吉皆懽忭踴躍仰承
聖化咸欲共享太平其來朝之台吉令都統杜思哈爾
員外二郎保等在鎮海堡候之偕來奏至
上諭大學士伊桑阿親随一等侍衛關保曰青海台吉
扎什巴圖爾等欲來朝若令伊等候於曠野受朝
於大典未協且四月起行而來則邊内正值暑熱
似宜令秋時來朝著議政大臣與阿喇卜灘德木
楚克會同定議具奏議曰扎什巴圖爾台吉等乃
唐古特厄魯特兩國之台吉皆顧實汗之正𣲖
也今戴
皇上聖德神功誠心嚮化來朝較之往時外藩來朝者
迥異新來朝覲事關大典似不宜遣至
行在况扎什巴圖爾台吉四月起行而來邊内又值
大暑應令伊等於九月十月赴
闕朝見
上從其議命都統杜思哈爾喇嘛商南多爾濟等俟青
海諸台吉到後率之偕來到京日期著令預奏尋
議政大臣都統公宗室蘇努等奏曰(臣)等欽惟
皇上宏仁丕覆容保無疆舉薄海内外咸欲使之並生
率育以偕歸於至治比年以來因厄魯特噶爾
丹逆天犯順擾虐邊境
皇上赫然震怒思為生靈永除後患遂不惮勤勞
親統六軍遠涖漠北迅張天討噶爾丹大敗潰遁之後
衆叛親離展轉鼠竄無所投止
皇上復兩臨塞外運籌制勝曲當機宜於是厄魯特寨
桑人等先後絡繹來歸而哈密頭目先納貢於
噶爾丹者頃又擒噶爾丹之子塞卜騰巴兒珠
爾獻於
行在其噶爾丹親信之人丹濟喇阿拉布灘丹津俄
木布等亦遣人輸情欲來歸順噶爾丹孑身窮
蹙生理盡絶其滅亡直在俄頃間矣至於呼呼
諾爾台吉等係顧實汗之嫡系向來雖經修貢
未曾隸于臣屬之國頃蒙
皇上特頒諭旨命一等台吉多羅額駙阿喇布坦等偕
往曉以大義令奉職來覲兹阿喇布坦等還奏
(臣)等至察罕拖羅海地方集扎什巴圖魯等宣
布
聖諭扎什巴圖魯等衆台吉咸奏
聖恩深厚如此孰敢不嚮順(臣)等敬遵
諭旨定以來月啓行趨赴
御前朝謁夫以呼呼諾爾介在西海絶塞之地數十年
以來從未臣屬之人今其衆台吉等祗畏
天威感仰
聖德傾心内嚮比於外藩前史所載異域歸忠之蹟未
有若斯之盛者也且此衆台吉皆相率來歸則
噶爾丹益無奔竄偷生之路(臣)等竊以塞卜騰
巴兒珠爾既經俘獲呼呼諾爾台吉又復歸誠
狡寇逆熖盡銷已無餘燼塞外蒙古可自此晏
然無事我
皇上安内攘外為民除患之
聖心今得允惬而永清邊徼綏乂蒸黎之駿烈真可超
軼百王而垂光萬禩矣(臣)等遭遇昌期私衷不
勝慶忭之至為此合詞稱
賀
報聞
員外郎納黑回奏給賞甘肅等處陣亡被傷官
兵銀兩先是
上諭大學士伊桑阿曰甘州肅州等處兵丁去年與厄
魯特交戰有陣亡被傷者著兵部司官一員馳驛
前去會同該管官員查明原案給賞身價傷銀銀
兩事畢即回大學士伊桑阿奏請遣兵部員外郎
納黑前去至是回奏曰(臣)於三月十四日至肅州
查將軍孫思克去歲報部原案内肅州總兵官
李世逹標下與厄魯特交戰陣亡馬兵十五名
被頭等傷總兵官潘育龍千總郭永盛被頭等
傷馬兵十名二等傷馬兵五名三等傷馬兵一
名在甘州將軍孫思克所屬左營陣亡把總張
仲金馬兵三名被頭等傷把總蘭國蔭頭等傷
馬兵五名二等傷馬兵九名三等傷馬兵三名
凉州總兵官董大成標下陣亡馬兵二名被頭
等傷馬兵六名二等傷馬兵一名三等傷馬兵
六名被傷總兵官潘育龍已轉天津總兵應不
給賞銀外此三處陣亡把總一員照例給身價
銀一百兩陣亡馬兵二十名每名給銀三十兩
被頭等傷官兵二十三名每名給銀三十兩二
等傷兵十五名每名給銀二十五兩三等傷兵
十名給銀二十兩給賞銀兩於肅州會同將軍
孫思克甘州中營副將魏勲凉州總兵董大成
同視賞畢將軍孫思克凉州總兵官董大成甘
州副將魏勲率現在官兵妻子併父兄及被傷
兵丁皆跪叩奏曰吾等官兵係
聖主累代豢養之衆行間效力死敵受傷理所宜然今
蒙
聖主垂念螻蟻
勅諭遣官加恩於陣亡及被傷人等此
浩蕩殊恩亘古未有鼠賊噶爾丹奸狡無知竊行搶
掠化内之喀爾喀
聖主去歲親統大軍從中路進討噶爾丹震懾
天威狐鼠遊魂我等幸值而敗之併未嘗分外效尺寸
之功今
聖上又親臨寕夏相機調兵致費籌畫是皆我等官兵
庸劣不能殱滅噶爾丹以致遠勞
聖躬再臨邊塞雖肝腦塗地不能仰報萬一乃復荷
殊恩用是懽聲震地叩首謝
恩三處陣亡被傷官兵共賞白金二千三百六十五
兩奏至
上命交内閣
訓飭寕夏官兵百姓先是
上駐蹕寕夏時其地兵民籲請
御書勒碑至是
上以
御製碑文發出
命寕夏地方官勒碑
文曰
諭寕夏文武官員兵民人等朕體天育物日以治安
為念雖身在宫庭而心恒周四海頃因指畫軍務
不惮勤勞遠蒞寕夏無非為盪滌寇氛綏乂生靈
計也緣邊千餘里土壤磽瘠惟寕夏洪流灌輸諸
渠環匝巡覽所至甚惬朕懷夫農桑者衣食之本
積儲者殷阜之原爾官吏宜董勸父老子弟三時
力田以盡地利比屋勤殖以裕盖藏縱使歲偶不
登亦可無憂匱乏若夫秦風健勇自昔為然其在
朔方尤勝他郡爾等或職居將領或身隸戎行尚
各厲精銳以效干城禦侮之用斯國家有厚賴焉
至於忠信慈惠服官之良軌孝弟齒譲生人之大
經法紀不可不明禮教不可不肅勿以地處邊陲
而不治以經術勿以習尚氣力而不澤於詩書總
期上率下從庶幾馴臻雅化兹乘輿返蹕距靈朔
雖遠而睠念塞垣如在几席爾等誠能敬體朕言
將吏協恭兵民咸理生聚日益厚風俗日益淳則
疆圉實有攸禆朕心亦用深慰慎勿視為具文辜
朝廷惓惓牖𨗳之意欽哉特諭
丙午
上駐蹕黃河西岸白塔大將軍伯費揚古奏赴郭多里
巴爾哈孫行期費揚古奏曰奉
旨由寕夏進發之兵於閏三月十七日起程令(臣)領
所屬之兵於四月初十以外十五以内前至郭
多里巴爾哈孫之地應即裹糧起程但因官兵
買換馬駝食物稍有遲悞擬於本月二十四日
䟎趣前行於四月十五日内必至矣謹具奏以
聞
命示議政諸臣是日
諭郎中碩色著將駕車之牛給管運糧務于成龍等
丁未
命緣事人員效力軍中
上諭大學士伊桑阿曰原任侍郎趙山著交將軍馬思
喀令同原任侍郎四格子一同解送牛羊前去或
有差遣招撫噶爾丹併效力行走之處遣此二人
將光禄寺少卿常在革職交將軍馬思喀令其於
軍前效力將郎中碩色等所送之羊撥三千隻送
與將軍馬思喀軍中
己酉
上駐蹕黃河西岸船站
親視大兵起行
上出行宫至大兵行走道上
親視八旂前鋒黑龍江兵起程及兵丁行李一一閱過
遇馬駝中稍有跛蹇者皆以内廐馬駝易之
聖祖仁皇帝親征平定朔漠方略卷四十二
