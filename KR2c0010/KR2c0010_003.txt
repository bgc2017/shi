欽定四庫全書
聖祖仁皇帝親征平定朔漠方略卷三
康熙二十三年二月庚子
上遣阿齊圖格隆等賫
勅諭達賴喇嘛先是喀爾喀右翼扎薩克圖汗兩次
陳奏疏言自康熙元年羅卜臧變亂以來我弟
兄子姪多投左翼屢索不還曾往訴達賴喇嘛
蒙諭七旗曰扎薩克圖汗爾七旗當共尊之其
變亂以來子弟人民流入左翼者俱應發還因
差扎爾布奈前來蒞盟乃土謝圖汗不至
皇上係我大衆之主謹以此情上
聞至是
上念喀爾喀累世恭順職貢有年不忍其子弟人民離
散遣阿齊圖格隆等賫
勅往諭達賴喇嘛令其遣使議和
勅曰朕綂御寰區願中外無征戰之勞離散之苦使
羣生皆臻安樂近者喀爾喀扎薩克圖汗屢次疏
言右翼子弟人民離散奔入左翼索之未還等語
爾喇嘛從來積大福力永遠真誠慈悲濟衆聲聞
炳著無不欽其高行而讚頌之者喀爾喀諸汗貝
子皆供奉爾喇嘛信爾之教而尊其道法爾於本
朝亦誠心敬慎進貢往來不絶今天下共享太平
而扎薩克圖汗人民離散未得完聚朕心大爲軫
惻念其中必有父子兄弟骨肉分離者未必不生
事互殺交相戰爭兵戎一起姑不論人民困苦即
兩汗亦豈能並存伊等於朕向來恭順竭誠奔走
於爾喇嘛亦爲護法久矣何忍默視使至此極乎
朕與爾俱當遣使往諭將扎薩克圖汗離散人民
給還俾兩翼永歸於好既副朕一視同仁之至意
而於爾喇嘛六度之行四無量之心亦符合矣爾
喇嘛其遣大喇嘛一人與朕行人會於喀爾喀境
内定期而遣之朕於此亦遣使臣赴所約之地與
爾使同往
九月乙亥厄魯特博碩克圖汗噶爾丹遣使率
三千人入貢噶爾丹遣使古爾班拜等攜夥伴
三千人入貢帶有印文理藩院奏請遣官驗其
符信以入毋得過二百人餘令遣回
上曰來人浮於定額着阿爾尼前往酌量議遣
十一月甲子厄魯特憨都台吉額爾德尼和碩
齊遣使入貢謝罪憨都台吉疏稱(臣)部運衰遭
噶爾丹執(臣)祖楚呼爾吳巴什滅(臣)父班第(臣)
時年十三有陪(臣)額爾德尼和碩齊者挈(臣)逃
出遵達賴喇嘛之諭在厄濟納託賴之地與
皇上邊民同居不謂其妄行劫掠致干天討(臣)常誡懲
之今已悔過伏望
聖主鑒宥額爾德尼和碩齊疏曰(臣)之兩諾顔乃噶爾
丹之叔及弟也無罪而噶爾丹執之殺之既蔑
我主何能與之共事故掠其邊境奔遁至此
皇上聖德光昭(臣)等本無爲非之心祗以惜死遂致草
竊今日夜思維無所逃於天壤謹悚惶陳奏於
聖明之前奏入得
旨巴圖爾額爾克濟農劫掠鄂爾多斯之事已經寬
免則憨都台吉屬下額爾德尼和碩齊亦應一體
宥赦所貢准其上納
十二月庚子阿齊圖格隆等以達賴喇嘛奏疏
復
命達賴喇嘛疏曰謹奏
皇帝陛下聚無量諸佛之典一藏兼收掦上乘文殊之
靈衆生並育勢如輪轉仁覃宇内其喀爾喀左
右翼議好之事曾遣扎爾布奈往盟始則右翼
不從繼則左翼不服是以未能協和但
皇上安集流離使之和好以衆生父母之心惻然鑒照
誠善事也今仰遵
聖旨復遣參巴陳布庫圖克圖令於十二月到喀爾喀
國定議謹遣拉木扎木巴羅卜臧諾爾卜拉通
阿旺拉克巴等賫奏以
聞
康熙二十四年正月甲子以阿齊圖格隆爲綽
爾濟復使達賴喇嘛達賴喇嘛遵奉
勅諭所遣諭和喀爾喀七旗之參巴陳布庫圖克圖
行至歸化城地方病歿
上復遣阿齊圖格隆等賫
勅告以故且以阿齊圖屢使西域有勞加以綽爾濟
之號
賜達賴喇嘛
勅曰前因喀爾喀扎薩克圖汗奏陳土謝圖汗許還
屬裔而不還許赴會盟而不赴朕恐兩翼不和必
致有攻戰之患離散之憂特勅諭爾喇嘛共遣使
往彼諭和爾喇嘛以禮法爲念以慈悲爲行即遣
參巴陳布庫圖克圖前來朕心嘉之特遣大臣往
迎不意參巴陳布至歸化城之布爾哈素臺病歿
扎薩克圖土謝圖兩汗事究未得和協今將仍前
遣使爾喇嘛其重遣一人約定何地何時會喀爾
喀境内朕亦遣大臣依期赴所約之地以會
四月戊戌授厄魯特伊拉古克三庫圖克圖爲
歸化城掌印扎薩克大喇嘛
五月癸未
命議巴圖爾額爾克濟農羅卜臧滾卜阿拉卜灘等
歸併安插事時巴圖爾額爾克濟農屢疏請頒
勅印以約束部衆院議不允至是
上諭大學士覺羅勒德洪明珠曰鄂齊爾圖汗爲噶爾
丹所滅巴圖爾額爾克濟農等離其故地來至邊
境劫掠毛明安吳喇忒本應殄滅但若輩皆鄂齊
爾圖汗所屬朕俯念鄂齊爾圖汗世奉職貢恪恭
奔走兼之彼亦迫於饑渴是以宥其罪戾又羅卜
臧滾卜阿拉卜灘係鄂齊爾圖汗之孫與巴圖爾
濟農爲兄弟行應遣大臣往諭朕旨相度可居之
地歸併安插封以名號給之金印璽書以示朕興
滅繼絶至意其令議之
七月壬午厄魯特博碩克圖汗噶爾丹爲遣使
事覆奏噶爾丹奏曰恭聞
皇上萬安不勝欣悦此地叨達賴喇嘛福庇幸得無恙
蒙檄丹巴來文貿易之人入關定限人數若妄
行果真
上諭誠是但自古以來四厄魯特貿易向有舊制我等
未便廢也若仍遵舊制則凡事皆宜矣得
旨下所司議理藩院議曰康熙二十二年會議已有
定例噶爾丹所奏舊制不便廢之語應毋庸議
疏入
報可
九月丁卯綽爾濟阿齊圖歸自達賴喇嘛達賴
喇嘛疏曰前爲喀爾喀扎薩克圖汗事
諭遣喇嘛爲使不敢有違即遣參巴陳布庫圖克圖
乃未至而道卒近者又復
諭以彼地生靈須得一賢能尊大之喇嘛前往庶乎
可濟此土白特之地無有尊於噶爾亶西勒圖
者是用遣之伏祈
霽顔俯鑒奏至
上諭尚書阿爾尼曰爾部可遣官二員乘驛至西海由
西寧酌取米麫茶葉并食羊百隻給噶爾亶西勒
圖爲禀餼併傳諭云此冬春之際若赴喀爾喀朕
使亦自能到但喀爾喀各就水草游牧時氣不和
誠恐會盟未能齊集喇嘛可徐行於來年四五月
到彼朕使亦令於四五月間赴之節候既佳會盟
亦易是用遣使存問喇嘛併餽爾禀餼
十月壬子理藩院尚書阿爾尼以訊問巴圖爾
額爾克濟農情事還復
命先是議政王大臣等議言巴圖爾額爾克濟農但
奏請
勅印彼欲永居何地未經聲明應遣大臣曉諭巴圖
爾額爾克濟農問明到日定議
上命阿爾尼前往至是阿爾尼奏曰(臣)至巴圖爾濟農
所宣諭
聖旨巴圖爾額爾克濟農曰
皇上以我兄弟族屬離散欲使合處乃係非常殊恩何
敢違
命近者達賴喇嘛亦謂羅卜臧滾卜阿拉卜灘所居
布壠吉里之地地隘草惡難以容衆不若與濟
農同居(臣)因問濟農欲居何地彼曰欲環居阿
喇克山之隂以遏寇盗以靖邊疆令部衆從此
地而北當喀爾喀畢馬拉吉里第諾顔之地由
噶爾拜瀚海額濟内河姑喇耐河鴉布賴山巴
顔努魯喀爾占布爾古忒空郭爾俄壠以内東
倚喀爾喀丹津喇嘛之部衆西極高河而居之
則咸沐
皇上恩澤而各得安生矣奏至議政王貝勒大臣議曰
頃奉
上諭遣使往訊達賴喇嘛俟訊明到日再議
上是之
十一月癸酉以安插巴圖爾額爾克濟農等事
遣使
諭達賴喇嘛先是理藩院以羅卜臧滾卜阿拉卜灘
及巴圖爾濟農歸併安插事開列應遣大臣職
名奏入
諭曰且勿遣其以此意諭知達賴喇嘛令一同遣使
至是
命扎薩克喇嘛垂木珠爾拉木扎木巴得木齊商南
多爾濟副都御史拉都虎等賫
勅前往
勅曰朕綂馭㝢内繼絶舉廢欲期咸底隆平厄魯特
噶爾丹博碩克圖汗滅鄂齊爾圖汗時羅卜臧滾
卜阿拉卜灘巴圖爾額爾克濟農等紛紜離散來
至邊境竄跡於金塔寺賀蘭山等處乃巴圖爾額
爾克濟農額爾德厄和碩齊等又以生計窘迫在
鄂爾多斯毛明安吳喇忒寧夏等處妄行劫掠朕
於此時不即發兵𠞰滅者乃軫念鄂齊爾圖汗歴
世職貢誠敬奔走是以寬宥其罪巴圖爾額爾克
濟農等亦戴朕恩願依朕爲生屢疏奏請勅印前
此朕曾諭厄魯特噶爾丹博碩克圖汗云巴圖爾
額爾克濟農等如係爾所屬當即收之不能朕另
有裁度乃彼約以丑年春爲期如逾期悉惟上裁
今逾期已數月矣天下太平惟伊等兄弟骨肉分
離散處失所朕心殊爲惻然爾喇嘛素以惻隱之
心度此衆生凡厄魯特諸貝子皆供奉喇嘛信崇
爾法朕思羅卜臧滾卜阿拉卜灘巴圖爾額爾克
濟農皆鄂齊爾圖汗之苖裔也鄂齊爾圖汗於喇
嘛爲護法久矣何忍默視其子孫宗族至於困窮
今朕欲將伊等歸併一處安插於可居之地以示
興絶舉廢之至意爾喇嘛其遣使與朕行人定期
往會朕於此即遣大臣至所約之地偕爾使人前
往
(臣)謹按羅卜臧滾卜阿拉卜灘與巴圖爾額
爾克濟農皆厄魯特種族先後離散
皇上念其先鄂齊爾圖汗職貢恪共故加意撫納雖有
劫掠之罪亦貰而不治仍畀以名號
勅印俾擇善地安插興滅繼絶不啻澤及枯骨矣前
既以此諭噶爾丹兹復令達賴喇嘛為之
度地定居欲令耦俱無猜且使噶爾丹不得
借以爲辭更生嫌釁也
皇上於遠人不惟來之而又有以安之者如此
康熙二十五年正月乙亥厄魯特巴圖爾額爾
克濟農來
朝先是理藩院尚書阿爾尼奏言巴圖爾額爾克濟
農攜其屬七百八十人將至請遣官往迎
諭曰巴圖爾額爾克濟農所屬亦限以二百人入關
餘者留歸化城則現在噶爾丹之貢使可無辭矣
兹當嚴冬之際行李牲畜盜賊可虞歸化城都綂
顧慕德現以年節來覲可令速回監視供應其回
歸化城之人著遣戸部司官一員將宣府所貯米
石給爲廩餼并遣爾院賢能官一員由光禄寺支
取銀兩採買羊隻給之此係外藩賓客不必限以
銀數爾院所差之官竟行買給可也至是
賜宴畢照大台吉例頒賞仍以
上服貂裘賜之
壬午噶爾丹復奏額爾德尼和碩齊情事噶爾
丹奏曰額爾德尼和碩齊事曾約於丑年四月
回覆今已踰期其所行乖舛凡有是非一聽
聖裁
旨下議政王貝勒大臣等集議議曰安插巴圖爾額
爾克濟農額爾德尼和碩齊等已遣使達頼喇
嘛應俟復奏到日再議
上是之
四月乙酉朔遣大臣台吉等前往喀爾喀&KR0681;盟
理藩院奏稱達賴喇嘛所遣噶爾亶西勒圖約
於今歲閏四月至喀爾喀墨爾根台吉處今爲
期已近應遣大臣&KR0681;盟奏入
命尚書阿爾尼台吉巴忒馬什畢力克圖喇嘛阿齊
圖綽爾濟前往又以喀爾喀七旗地方遼闊右翼
扎薩克圖汗處遣歸化城鄂木布丹津占素格
隆員外諾木齊岱去額爾德尼濟農盆楚克拉
卜灘處遣德木齊達爾漢格隆員外馬廸去色
稜阿海台吉處遣滾布格隆員外阿爾必特
祜去達爾馬西里諾顔處遣大喇嘛丹津格隆
員外巴牙思呼朗去遵義盆楚克台吉處遣德
木齊卓特拔達爾扎格隆員外沙哈里去額爾
克諾顔處遣薩木坦額木濟格隆員外費顔圖
去左翼土謝圖汗折卜尊丹巴庫圖克圖處遣
大喇嘛垂重格隆郎中喀拉去車臣汗處遣克
巴格隆員外達虎去信順額爾克帶青諾顔處
遣丹巴色爾濟格隆員外保住去墨爾根諾顔
處遣額木齊格隆郎中安布禄去
賜喀爾喀七旗汗濟農諾顔台吉等
勅曰朕綂御寰宇中外一體務使交相輯睦共享昇
平乃爾右翼扎薩克等内自相亂兄弟人民多歸
左翼其左翼扎薩克兄弟人民亦有歸入右翼者
爾等以兄弟之親互相吞併異日必至交惡生亂
朕心惻焉康熙二十三年曾頒勅於達賴喇嘛議
共遣使諭和爾等而達賴喇嘛亦謂朕俯念道法
慈憫衆生有如父母意甚善也特遣噶爾亶西勒
圖前來朕亦命尚書阿爾尼台吉巴忒馬什畢力
克圖喇嘛阿齊圖綽爾濟等與之偕往爾汗濟農
諾顔台吉等當仰體朕憫爾累世恭順職貢修好
之至意及達賴喇嘛廣運六度虔修四無量之慈
心盡釋舊怨將兄弟人民各歸本扎薩克令其和
協照舊安居不但仰副朕命與達賴喇嘛之意即
爾七旗永無離散之苦爭鬭之害福禄所綏亦且
無疆矣
時喀爾喀右翼扎薩克圖汗歿其子噶爾旦台
吉請襲父職
上允之并
命阿爾尼因便致賻
六月乙卯折卜尊丹巴庫圖克圖遵
諭覆奏先是大喇嘛垂重格隆起行
上命傳諭折卜尊丹巴令亦至盟壇共議至是折卜尊
丹巴奏曰(臣)自幼皈達賴喇嘛之教叨折卜尊
丹巴之名普度爲心闡揚佛法息列辟之爭救
生民之苦扎薩克圖汗之子孫屬裔前已陸續
給還餘者正在察核今蒙
聖慈念喀爾喀七旗不睦遣使於達賴喇嘛而達賴喇
嘛亦遣噶爾亶西勒圖爲使赴盟
諭(臣)亦至盟壇共議其事(臣)當遵
旨同赴盟所竭誠公議以仰副
聖懷疏入
上命移文尚書阿爾尼噶爾亶西勒圖等知之
七月癸巳
命侍郎拉都虎等往會達賴喇嘛使人於阿喇克山
達賴喇嘛疏曰
皇上俯鑒鄂齊爾圖汗職貢有年不忍其後人骨肉分
散靡所止居惻然垂照欲巴圖爾額爾克濟農
羅卜臧滾卜阿拉卜灘集居一處特降
恩綸甚盛德也苐此西海之地各有分屬若使居
天朝境内又恐厄魯特或有異言其阿喇克山之旁
亦屬狹隘乞
大君矜憐擇水草寬闊之處安插一隅兹已遣車齊克
他賴堪布羅卜臧令於十月内至阿喇克山伏
請遣使往會
上命遣拉都虎溫達去且
諭之曰爾等可與達賴喇嘛使者同往召集巴圖爾
額爾克濟農羅卜臧滾卜阿拉卜灘等相度伊等
可以游牧之地指而與之仍會同提督孫思克將
地之界限令伊標下官弁認記之巴圖爾額爾克
濟農等如因給地安插欲來謝恩則許之來達賴
喇嘛使人如欲來請安亦許之來否則給以廩餼
而遣之其額爾德尼和碩齊等如欲與巴圖爾濟
農等一同游牧亦許之爾等可與巴圖爾額爾克
濟農羅卜臧滾卜阿拉卜灘等定沿邊爲盗作亂
之罰著爲令前巴圖爾額爾克濟農來覲之時已
自誓不復令屬下爲非其羅卜臧滾卜阿拉卜灘
亦須嚴禁所屬兄弟既已完聚從此和睦安居倘
再致流亡他往殊負朕歸併眷恤之意矣朕所以
不憚諄切訓諭者亦以其先世恭順有年不欲令
其子孫失所也其一一傳諭之
九月壬辰
命副都綂綽爾濟雅克運送尚書阿爾尼糗糧時阿
爾尼差筆帖式英古奏報會盟日期且言軍中
所有糗糧僅可食至十月中旬恐致匱乏
上命於歸化城動支二百餘人一月之糧令喀爾喀和
碩達爾漢親王諾内等六旗選取駱駝解送地方
遥遠仍遣歸化城副都綂綽爾濟雅克率佐領驍
騎人等一同解往
十月戊午尚書阿爾尼喇嘛噶爾亶西勒圖等
各奏報喀爾喀七旗遵
諭誓和阿爾尼疏曰(臣)等於八月十六日召集喀爾
喀兩翼汗及濟農諾顔台吉等宣示
聖諭(臣)等復於二十二日召集伊等曉諭之曰我等來
時曾降
訓旨諭爾等曰爾汗及濟農諾顔台吉等以侵占屬
裔之故兄弟不睦爾等本係同祖子孫若交惡搆
怨將來必致罹於塗炭朕不忍坐視故特頒勅旨
爾等即宜和睦和睦於朕無所利不睦亦於朕無
不利也惟念爾等累世恭順職貢朕矜恤之心無
分中外是以開誠曉諭令爾等同歸於好宣
諭畢色稜阿海台吉等跪言曰我七旗喀爾喀俱係
一祖之子孫向皆和好自羅卜臧肇亂以來互
將人民隱占是以蓄怒交惡今
皇上與達賴喇嘛特遣大臣喇嘛等使我等和睦安樂
我等小人不勝懽忭然欽遵
聖旨和好息爭與否在吾兩汗耳土謝圖汗之弟西地
西里巴圖魯台吉跪言曰
聖上諭旨勸我等甚當我兩汗相惡俱係小人獻讒所
致今使兩汗納忠言斥讒佞我等竭力諫諍自
當言歸於好兩翼汗曰
皇上令我等和睦
聖意諄復所以開示愚昧者甚至我等敢不祗遵(臣)等
遂令扎薩克圖汗土謝圖汗行相問抱見禮又
令左右二翼衆台吉亦行相問抱見禮於本月
二十三日令汗及濟農大諾顔台吉等檢選所
屬六十餘材能寨桑俱於噶爾亶西勒圖折卜
尊丹巴前懸掛佛像設立重誓兩翼互相侵占
之台吉人民令各歸本主一切應結事件俱審
擬完結仍令濟農諾顔台吉等跪於佛像之前
設立重誓曰自今以往當永遠和協此皆
皇上非常威德之所致也謹以狀
聞噶爾亶西勒圖亦以諭和事竣具疏陳奏得
旨喀爾喀左右兩翼汗及濟農諾顔台吉等俱遵朕
諭旨即行設誓和睦可嘉所司其知之
(臣)等謹按凡立國者必先有内釁而後外侮
始生喀爾喀與厄魯特境壤相接強隣洊食
已駸駸乎有不支之勢乃迷而不悟兄弟鬩
牆日尋干戈内自讐敵其根本先撥而望枝
葉之無害難矣故以七旗之衆一朝破敗而
不可救
皇上於其未敗之前先幾洞燭宣示
詔書勸諭婉切欲使敦在原急難之義以并力捍禦
毋或骨肉相殘致爲他人所吞噬也
聖謨洋洋嘉言孔彰意豈不深遠哉
十一月癸巳侍郎拉都虎等以安插事畢復
命拉都虎温達商南多爾濟等疏曰(臣)等出寧夏阿
喇克山閱視地形得遇巴圖爾額爾克濟農約
其在東大山北候聽宣
旨於九月十二日在嘉峪關外得遇達賴喇嘛使者
車齊克他賴堪布隨遣人召羅卜臧滾卜阿拉
卜灘至語之故亦約會於東大山北羅卜臧滾
卜阿拉卜灘曰蒙
皇上洪恩賜我等地方當即偕諸大人往赴約會之地
但我姊阿奴乃噶爾丹之妻聞率兵千人聲言
往謁達賴喇嘛從此而過或中懷詭計襲我亦
未可定不得不整力待之請即於此地宣
旨可乎(臣)等隨同車齊克他賴堪布宣
旨訖羅卜臧滾卜阿拉卜灘回奏曰
聖上俯念(臣)祖鄂齊爾圖汗使(臣)兄弟完聚給以土地
(臣)不勝欣忭即當遷至濟農所居一同遊牧但
正值冬月屬下人民散處使之遷移貧人牲畜
少者難以度冬請俟來年草青時遷之本月二
十三日(臣)等至東大山北令巴圖爾額爾克濟
農跪宣
旨畢巴圖爾額爾克濟農奏云(臣)等係亡國流裔蒙
皇上矜憐給以牧地俾令得所
高厚之恩愧弗克當當即叩頭謝
恩(臣)等又謂巴圖爾額爾克濟農曰爾所請喀爾占
布爾古忒空郭爾俄壠巴顔努魯鴉布賴噶爾
拜瀚海等地方給汝遊牧外自寧夏所屬玉泉
營以西羅薩喀喇山嘴後至賀蘭山隂一帶布
爾哈蘇台之口又自西寧所屬倭波嶺塞口以
北奴渾努魯山後甘州所屬鎮番塞口以北沿
陶闌泰薩喇春濟雷渾希里等地西向至厄濟
納河俱以離邊六十里爲界隨與巴圖爾濟農
屬下達爾漢噶卜楚喇嘛波克寨桑及提督孫
思克標下遊擊李本善等畫地爲界而記之(臣)
等又與巴圖爾額爾克濟農定議罰例蒙古如
殺邊内之民不論幾人俱斬其妻子牲畜入官
偷盜民人牲畜者爲首二人絞仍將妻子牲畜
入官餘者罰以三九牲畜仍鞭一百其不爲盜
而私入邊遊牧者台吉則罰以三九牲畜寨桑
等罰以一九牲畜平人則鞭五十外仍將所騎
馬匹盡行入官其擕帶家口牲畜入邊遊牧者
不論幾戸俱入官至民人往邊外伐木刈草蒙
古有奪其食物者不論幾人將所乘馬匹盡行
給還民人仍鞭三十其屬下每犯一次并罰濟
農五九牲畜俟羅卜臧滾卜阿拉卜灘來會之
時將此項情節亦明告於彼其額爾德尼和碩
齊亦須嚴禁勿使妄行盜竊又厄魯特諾顔庫
圖克圖之子噶爾亶多爾濟者亦係鄂齊爾圖
汗之嫡孫應令與巴圖爾額爾克濟農等附牧
奏入
上曰噶爾亶多爾濟既係鄂齊爾圖汗之孫應令其與
巴圖爾額爾克濟農等一同遊牧其拉都虎等所
定地界并嚴禁盜竊之例理藩院其移文督撫提
鎮通行曉諭
聖祖仁皇帝親征平定朔漠方略卷三
