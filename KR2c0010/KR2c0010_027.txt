欽定四庫全書
聖祖仁皇帝親征平定朔漠方略卷二十七
七月乙卯朔
皇長子胤禔奏
聞遵
旨頒行之事胤禔奏言(臣)於五月十九日留駐拖陵
八旗兵漢軍火器營兵到後宣
父皇旨
諭領兵大臣曰八旗大臣皆朕簡用人員是役也噶爾丹
不能抗威聞風而遁諸臣雖不得與之戰然嚴轄官
兵不擾害沿途居民不酗酒搶奪橫行愛養馬匹小
心牧放水草佳處不盗刈田禾餵飼馬匹不踐踏田
地不遺棄一人一騎俱令全歸此即伊等效力之事
也如橫行搶奪遺留人馬斷不輕恕諸臣奏曰蒙
聖上豢養隆恩原欲遇噶爾丹捨身報效仗
聖上天威賊人聞風而遁(臣)等不獲立功謹記
聖諭竭力行事於是給伊等到邊七日口糧其到京之
米令于成龍算給已遣行訖丹巴哈什哈等家
口到後酌量撥給牛羊帳釡什物又恐到張家
口後糗糧有悞自于成龍處取銀五百兩交侍
郎西喇小心押護而往暫駐張家口外候
旨已遣行訖遣行之時丹巴哈什哈等叩頭奏曰(臣)
等之來降也因昔嘗來使蒙
皇上厚恩(臣)等思僥倖偷生是以來歸不意
聖上免我誅戮
賜坐賜茶大加恩眷又
命查(臣)等妻子兄弟家人使之完聚又以天時炎暑
使之暫居張家口外自拖陵起行之時牛羊米
麫帳釡什物無不賞給(臣)等皆萬死之人乃出
自望外加以
隆恩使得其所祈速令進京畱之
御前效力以完(臣)等之心又遵
旨行文于成龍等將有病僕從撥車裝載回京後畱
步行僕從給之飯食用其力使挽車回京其因
馬匹傷損畱下盔甲等物俱裝上空車帶歸其
護軍驍騎執事人員竟無馬者各給馬騾一匹
使之乘坐遣行又宣諭八旗大臣之時諸大臣
兵丁歡呼而言曰在京時蒙
聖上人給肥馬四匹重加賞賚而出臣等毫無效力之
處又恐(臣)等乏馬至於步行撥給馬匹天高地
厚之
恩殁身難報叩頭稱謝歡聲震營五月二十六日奉
旨令(臣)速歸以糧務交明珠于成龍隨行文將糧務
交明珠于成龍訖(臣)軍中前鋒内府護軍執事
人員無馬者酌取于成龍馬騾使之乘坐起程
(臣)沿路而來查視邊外貿易之蒙古俱不爭競
市易和平竝無恃強買賣者滿洲蒙古皆大歡
悅各驛遵
旨以飯與米供給病人及後畱步行僕從皆口有所
食身有所倚咸謂蒙
父皇之恩得以重生靡不歡忭(臣)二十三日入邊之後
見沿途遵
旨備香薷湯梅湯官兵僕從人得飫飲竟不傷暑皆
歡呼曰
皇上俯恤臣僕無所不周我等何以圖報皆遵法不敢
踐踏田禾略不擾害百姓地方老少皆稱頌曰
凡大兵所過無不踐踏田禾擾害地方者今綂
萬萬兵馬而行路旁田禾略不踐踏小民什物
毫不侵犯
聖上仁愛兵民至於此極誠亘古之所未聞未見也踴
躍歡呼成羣結隊排列香案稽首謝
恩
上報聞且以示所司
喀爾喀公蘇泰伊爾登
獻俘蘇泰伊爾登奏言(臣)遵
旨與大將軍擊敗噶爾丹俘哈什哈二人獲鳥鎗一
桿甲一領羊三百請以上獻
上受所獻甲鳥鎗及二人還其羊
丙辰員外德兒格爾等查報分給西路兵糧事
理藩院奏言員外德兒格爾報稱職於六月二
十六日到歸化城二十七日都綂阿喇納亦到
問之阿喇納據云西安兵綠旗兵蒙古兵俱已
遣回矣又問之曰目下俱到何地米於何地接
濟阿喇納云西安兵綠旗兵六月二十八日二
十九日間可到歸化城喀爾喀諸王之兵扎薩
克喀爾喀達爾漢親王諾内本身及兵已到所
居之地至六鄂爾多斯三吳喇忒毛明安之兵
俱向其所居之地而去今蓋已到矣米則未嘗
接濟我軍右衞護軍綂領費揚固云我等至拖
諾給我右衞兵及西安兵綠旗兵俱八日糧自
此得食至察罕俄布又蒙
皇上令鍾申保運米來迎相遇於察罕腦兒已給我軍
又西安佐領沙濟云我等在前隊副都綂巴林
軍中聞副都綂西爾哈達親身領兵自翁金起
程隨我軍之後陸續而來為此報部謹以奏
聞又鄂禮奏言(臣)奉
旨六月二十八日到歸化城右衞護軍綂領費揚固
西安副都綂巴林領納喇特一路兵而來問之
據云我等自拖諾别大將軍費揚古而趨納喇
特之路曾領八日糧而來西安兵於六月初三
日到納喇特初四日過納喇特右衛兵於六月
初七日到納喇特初八日過納喇特我軍在此
路竝未得糧蒙
皇上軫念遣御史鍾申保以米來迎西安兵至歸化城
一百六十里外巴顏俄博地方與之相遇遍給
官兵右衞兵至歸化城二百里外西里巴賴地
方與之相遇亦遍給官兵奏至
上曰此事交戶部尚書馬齊將德兒格爾報文一併發
大將軍朕恐兵丁乏糧故預發米為備著彼將本
路運米情事具奏
垂喇克扎木素格隆有罪發部拘禁先是差垂
喇克扎木素格隆賫
勅追授噶爾丹五月十四日至圖喇見大兵擊敗噶
爾丹噶爾丹遁去是以垂喇克扎木素格隆往
副都綂阿南所求為彼代奏至是隨將軍馬思
喀兵回京入奏
上曰此喇嘛差往噶爾丹不到而回著拘禁
戊午侍郎西喇以噶爾丹去向來奏西喇奏曰
奉
旨問丹巴哈什哈曰
皇上今使喀爾喀車陵扎卜等七台吉根敦帶青阿爾
薩闌衞寨桑等率兵追討噶爾丹不知噶爾丹
何往爾等之意云何丹巴哈什哈憨都察罕西
達爾哈什哈等曰我等之意以為噶爾丹更無
他往必投達賴喇嘛去矣其所以不他往者昔
窩齊爾圖車陳汗之子噶爾旦木巴之女阿海
原與策旺喇卜灘議婚康熙十八年娶阿海至
不配策旺喇卜灘噶爾丹自取之二十七年居
和卜屯時策旺喇卜灘之弟索諾木喇卜灘在
噶爾丹所没後策旺喇卜灘率兵五千而逃噶
爾丹率兵二千追之及之于布克他厄冷哈必
爾罕之地問策旺喇卜灘曰爾何所恨而來策
旺喇卜灘曰我原議婚之妻阿海爾取之我親
弟索諾木喇卜灘爾殺之又恐殺我故畏懼而
來既有是語噶爾丹至烏闌布通後策旺喇卜
灘盡收噶爾丹之妻子人民而去又有是讐是
以策旺喇卜灘所不可往也若圖爾古特之阿
玉竒所有讐人窩齊爾圖車陳汗之弟在道既
遥遠而阿玉奇之女又嫁策旺喇卜灘是以阿
玉奇所亦不可往也噶爾丹與俄羅斯差人貿
易而已原不相好往俄羅斯之路有洪郭壘及
罕二道罕之路有明安特忒稜古特諸人在伊
等俱係讐人是以俄羅斯不可往也噶爾丹向
達賴喇嘛之去路哈密雖係讐人有噶爾丹屬
下回子在青海左側有番子二千家在噶爾丹
如向達賴喇嘛而去則青海諸台吉雖不畱之
於其地然亦不沮之如得到達賴喇嘛地方則
噶爾丹與苐巴甚好且噶爾丹於喇嘛存日居
班禪庫圖克圖所謂唐古特國之托卜察一城
人乃噶爾丹前生尹咱庫圖克圖時之徒弟故
使為屬下有征賦之人在沿途可得馬匹糗糧
而無沮之之人丹濟喇丹津俄木布如與噶爾
丹同在一處斷不相離必偕往達賴喇嘛處也
聖上今遣人率兵追討噶爾丹其獲噶爾丹與否何從
知之但收離散者問之自得噶爾丹去向實音
也
上報聞
使給厄魯特降人憨都等夥伴口糧侍郎西喇
奏言噶爾丹降人憨都等夥伴二百四十三口
六月二十七日至張家口外十八里臺地方已
併入丹巴哈什哈等其噶爾丹降人授六品官
阿木呼朗之父母五歲之妹俱令與丹巴哈什
哈等一同暫居張家口外俱交郎中滿圖左翼
四旗察哈爾官員訖看得憨都等夥伴食米已
完方今奉
諭給發丹巴哈什哈等夥伴口糧則憨都等夥伴阿
木呼郎之父母亦應給口糧請仍交滿都以張
家口倉中所貯之米計口頒給
上報聞
己未發喀爾喀台吉賓圖等充察哈爾軍籍内
大臣索額圖等會同理藩院奏言喀爾喀伊兒
登卓禮克圖之子賓圖等去年在圍獵之地告
請從軍效力今年又奏請從軍乃遷延不赴誑
詐之罪殊為可惡應將賓圖等四台吉及獨石
口外所在三百五十二口一併俱交内務府發
新者庫使當苦差
上免其没入内庭查下五旗察哈爾丁壯缺少者編附
隊伍著令披甲
庚申
命檄探西路回軍及糧運聲息
上諭大學士阿蘭泰等曰王善巴請安使人來問以西
路遣回之兵副都綂西爾哈達之兵及西路所運
之米爾等曾遇見否言我軍跨翁金駐扎回軍及
糧運無所聞見未知遣回之兵西路所運之米已
到何地著兵部理藩院行文奉差探聽官員作速
探實如身不能馳馬明白備文交驛星速報部
檄大將軍費揚古查駐軍畱糧事務議政大臣
奏曰先是費揚古報西路大兵已回喀倫會議
奉
旨著費揚古畱兵一千駐劄科圖俟薩卜素到後費
揚古回京遣將軍舒恕侍郎滿丕乘驛往歸化城
查明回軍給糧安插降人諸務在案今費揚古疏
内但稱自薩卜素到科圖後領兵回京外舒恕
滿丕乘驛往歸化城去矣至回回國王阿卜都
里什特厄魯特台吉塞冷扎卜米寨桑等一千
九百三十四口内降後復逃偷盗馬匹情罪可
惡正法者一百四十三人病死者三百四人扎
薩克達爾漢親王喀爾喀善巴王昆都倫博碩
克圖王等各扎薩克蒙古邊汛來降者五百五
十九口已使彼各自防守安插又認出五品官
鄂欣兄弟三十口將此除去其餘男婦幼穉共
八百九十八口給以二十日糧交解丹巴哈什
哈之侍郎西喇等語而薩卜素未到科圖之間
將喻成龍之米如何截給其軍所給之米幾何
其所發回綠旗兵西安滿兵西爾哈達兵運米
之車今已如何竝未奏明且薩卜素領兵千人
暫駐科圖倘喻成龍等之米已過其地而復運
回必致岐悞應檄費揚古逐一詳查速奏
上從之
命給小民供應草料飼養馬駞價値且免次年租賦
戶部奏銷宣化府喂養三旗馬駞草料
上准行外又
諭曰近者朕親綂大軍出征聞宣化府喂養三旗馬
駞急需草料俱預派龍門赤城蔚州小民供應先
用草豆後給價値恐小民不能如數支領著該撫
委地方賢能官查明炤價估給務令小民得沾實
惠以副朕愛惜小民至意此地之民竝未嘗有悞
急需人皆勉力供應修大兵行道亦甚勞苦殊可
憐憫爾等誌之至冬月蠲免諸處次年錢糧
辛酉内大臣明珠等報糧致西路大兵又上言
稱
賀明珠等奏曰前奉
上諭云西路大兵來會需糧甚急今發内廐駱駞三十
頭馬百匹諸王大臣官員再助馬駞交運米官作
速前運畱内大臣明珠往克勒河朔住扎米到隨
助馬駞使之運往其未到之米頻加催趲畱侍郎
阿爾拜於克勒河朔俟劉皚等所運之米一千一
十九石麫八千斤陸續到後隨將軍馬思喀之兵
而往著帶兵部之馬三十一匹前去(臣)駐扎克勒
河朔將按察使劉皚等運往之米一千七十石零
麫七千斤零使侍郎阿爾拜及員外達賴雅圖
等押迎大兵已經撥給翰林院編修宋大業等
陸續運往米二千七十石零俱經撥給兩路大
兵運至拖陵之米共三千五百八石零麫一萬
八千二百斤零已給兩路大兵一千二百四十
九石零仍剩米一千六百石零此米已運回察
罕腦兒矣自拖陵至察罕腦兒各驛所貯米一
萬三百四十四石零自滚腦兒至和爾博各驛
所貯米七千五百九十三石零共米一萬七千
九百三十七石零此米俟督運中路大兵糧務
都御史于成龍等給米事畢之時另行報銷至
上駟院駱駝三十頭馬百匹内以駱駝十七頭馬
二十一匹交都司丁延祥用以運米駱駝八頭
馬四匹交守備申天祉用以運米所剩駱駝五
頭馬七十五匹俱交理牧羣事副都綂達禮善
諸王大臣官員捐助駱駝十六頭馬騾三十一
匹及侍郎阿爾拜帶去兵部之馬三十一匹俱
交劉皚用以運米(臣)見沿途喀爾喀大小諸人
俱言此番
皇上親綂大兵深入敵境𠞰滅噶爾丹自此以後北方
無事我諸蒙古俱長享安樂我等之大讐大怨
得以申泄此皆
聖上親臨之大恩所致也如
聖上不親臨斷不能一舉而即能如是大創之也踴躍
歡呼舉手加額向
闕稽首又
大賚喀爾喀汗諸扎薩克王貝勒台吉及坐塘鑿井
修道台吉官兵諸蒙古言為彼之事
皇上煩駕出征反勞我等加之
隆恩無不感戴稱頌恐西路大兵乏糧發
上駟院馬駝又令諸王大臣官員捐助催中路之
米運至西路大兵得以接濟無不歡忭感戴
皇恩又以大兵凱旋軫念小民恐踐田禾
申諭再三復畱大臣官員彈壓故田禾略不踐踏又
每驛畱米為食以飼落後病人下逮僕從無一
人傷損又遣官沿途備香薷湯梅湯以飲官兵
下逮僕從略不傷暑
皇上諸事具舉下至纖悉無不周詳籌畫故兵民僕從
歡聲載道天心和順雨水時調今歲麥秋豐稔
田禾茂美欽惟
皇上以噶爾丹乘間抵隙犯我北邊計安生民而發大
兵諸王大臣奉
皇上之廟算誘賊已至網羅而不能誅之愾怒殊甚數
年悒鬱去歲噶爾丹掠納木扎爾陀音進巴顔
烏闌將掠喀爾喀在彼窺伺
聖上赫然震怒思一舉而掃滅之
躬綂大兵而出噶爾丹驟聞
聖駕親臨魂飛魄散不能抗拒其内自亂中夜遁走
皇上率大兵追至拖諾噶爾丹窘廹棄其器物狼狽奔
逃
皇上廟謀既定指授復詳為𠞰滅計遣費揚古等兵遇
而擊𠞰之每事恰中
睿算略無稍異北邊萬里之外無復纖梗永遠安樂功
成於百日之内
詔旨所頒數千里之事洞燭於目前
御駕深入敵境數千里如行無人之地(臣)等考之史冊
未有如
皇上之謀勇俱全者也(臣)等欽惟
皇上功高二帝
德邁古今擴前人所未擴亘古未入之版圖悉收
為内地平時念切民生宵衣旰食屢免錢糧遂
使富足訓練士卒增置火器整飭營壘以是兵
皆精銳所向無敵(臣)等愚劣不能記憶
皇上神功事蹟疏内開載不盡幸逢
聖世恭遇凱還誠歡誠忭稽首頓首上奏
上報聞發所司
癸亥以降人厄魯特綽克圖巴圖爾等歸併丹
巴哈什哈安插理藩院奏言安王馬爾渾解到
降人厄魯特綽克圖巴圖爾唐古特寨桑等問
之據云我等來降者有莽柰哈什哈尹什登哈
什哈都喇圖巴圖爾班單哈什哈寨桑札爾呼
齊什奔達爾漢寨桑蘇穆齊札爾呼齊阿哈雅
札爾呼齊胡什哈札爾呼齊畢力克札爾呼齊
等皆厄魯特杜爾伯特之阿兒達爾台史之孫
台吉車陵之屬下人特來歸
聖上今王先遣我兩人來備
皇上之詰問我弓箭手一百十八人喇嘛四人婦女童
穉五十四人共一百七十六口為此奏
聞得
旨著給綽克圖巴圖爾唐古特寨桑茶飯衣服著員
外舍稜帶此兩人赴安王所令酌發此降人厄魯
特内配以蒙古兵收服厄魯特之離散者其厄魯
特降人家口著舍稜好為防護遷至張家口外與
丹巴哈什哈等一同安插沿途給伊等口糧小心
帶來駐劄後照常給以口糧員外舍稜入請
訓旨
諭曰爾往收撫厄魯特離散之人可帶喀爾喀公車
木楚克納木札兒衞徵諾顔阿玉什蘇尼特薩瑪
札王之子台吉多爾濟思喀卜博木布貝勒之次
子台吉蘇逹尼等前往與爾偕行之兵可令伊等
酌選帶去鄉導汪舒克博羅俱上等鄉導可帶此
二人而往爾帶此厄魯特至張家口外歸併丹巴
哈什哈西達爾哈什哈一處安插帶丹巴哈什哈
等之夥伴内有識認噶爾丹等者一人到安王所
選王護衞強幹有功者二人前往以綽克圖巴圖
爾交王令王撥護衞將綽克圖巴圖爾夥伴沿途
給之糧米好為看顧解來與丹巴哈什哈等一同
安插爾帶唐古特寨桑等去之時視其内強幹者
再選二人帶往爾到喀倫後傳諭衆喀爾喀札薩
克云厄魯特離散之人有往爾等旗下地方者嚴
查解理藩院如聞侍讀學士喇什歸信爾等即回
勿得前往
以西路餘米
賞給王善巴等七旗議政諸臣奏曰據兵部員外
常明疏稱(臣)常明到巴顔布喇克地方問王國
昌喻成龍等曰糧運如何已到何地能接濟回
軍否所設驛站如何王國昌等言我等前遣辛
保范承烈等運往二千七百石米内以二百石
零追送大兵及之於圖喇外一驛已經分給所
餘二千四百石零運至翁金外烏什欣驛從納
喇特之路前往因驛已撤不知能濟給回軍否
我等管運米一千八百石已到察奇爾馬克臺
俄兒金呼圖克地方回軍不從此路來是以將
此米運回喀倫一日或行十里或行十五里我
等所運米内給牛羊牧羣人察哈爾兵總兵康
調元標下綠旗兵一千五百石零外現在喀倫
地方之米共四千一百石零其餘俱因車壞牲
疲不能運回俟續奏請
旨又大將軍費揚古撤驛文到六月初七初八等日
陸續將驛站盡撤矣
上曰王國昌等所運之米俱到吳喇忒喀倫地方應將
此米即於彼地附近給王善巴旗下及達爾漢親
王諾内三吳喇忒毛明安四子部落旗下著議政
大臣議議曰
命以王國昌等所運之米賞給王善巴等旗兵丁乃
愛養外藩非常之
恩應將現在四千一百石零之米令計運往人員歸
來之日支與口糧其餘查明王善巴等七旗佐
領數目兵丁數目均攤分給給米之時應差理
藩院司官二員監發
上從之
命于成龍喀拜駐劄喀倫給糧李鈵回京理事議政
諸臣奏言于成龍疏稱駐劄喀倫大兵(臣)身及
侍郎李鈵通政使喀拜三人内應留何人給發
兵糧何人赴京銷算米數查車上牲口料理挽
車人夫發回綠旗兵事務伏候
上裁
上命議政大臣會議議曰應留喀拜於喀倫給將軍舒
恕之軍糧事畢回京令于成龍李鈵在察罕腦
兒等處地方料理糧務事畢回京料理未完之
事
上命于成龍喀拜留喀倫給糧李鈵作速回京料理未
完事件
督理運務于成龍奏報捐助駝馬騾數目及撥
給事議政大臣奏曰據于成龍疏稱共計捐助
馬騾一萬一千六百九匹駱駝六百三十頭臣
親收交三省官員總於一處攙雜喂養後因運
米車重奏請每車給牲口四匹牽挽五千輛各
加一匹給過五千匹增造車五百輛給過二千
匹給過兵部馬一千匹給過八旗兵丁馬騾二
千餘匹撥給牲口時俱自各牲口中攙雜選給
至所助駱駝六百三十頭所剩馬騾一千六百
餘匹與各部院八旗江南等省大臣官員所助
牲口贖罪人牲口攙雜一處共備取四千七百
餘匹於密雲縣古北口及十八盤嶺博和齊嶺
森濟圖山地方以至砂磧之地見牲口皆瘦不
能牽挽疲乏者甚多是以每車一隊換給七十
八十九十一百餘不等既經此數次更換且攙
雜酌給不能分别何人牲口得到拖陵何人牲
口不到拖陵又查所助駱駝皆從和爾博地方
䭾米解往克魯倫等處又自拖陵運回餘米牽
挽兵丁留下盔甲礮子等物又牽挽西路砲車
宣化府砲車給如許牲口為米車之用而不能
運到緊隨大軍(臣)之死罪也設無此項捐助牲
口則米斷不能到拖陵等處伏祈
皇上睿鑒急公捐助之情加以
天地高厚之仁出自
聖主洪恩等語查得向使捐助駱駝馬騾者欲軍需之
無悞也且
諭于成龍捐助人員車馬騾與米俱到圖喇者方准
算數而于成龍在京收馬騾駱駝遂至兵糧遲
悞則不到拖陵者不得算數仍行文于成龍將
到拖陵與不到拖陵作速查明造冊具奏
上曰大兵之行不能如朕意而到者皆因糧遲悞之故
也于成龍疏言加以天高地厚之仁出自聖主洪
恩糧悞不能到可加恩乎著行文于成龍將到拖
陵與不到拖陵之處作速開具清冊來奏至疏内
僅有于成龍之名而無其餘大臣之名此事著運
米諸臣會查詳奏
御史鍾申保報迎給大兵糧米事先是
上諭理藩院曰西路回軍糧運之事問之常明已得聞
其詳矣辛保范承烈等目下在於何地著行文鍾
申保併將東方坐塘人員俱過來否今已如何查
明速奏至是理藩院奏言據鍾申保等呈稱保等
於六月十五日到歸化城凑集駱駝牛車十九
日自湖灘河朔運倉斛千石米二十二日到歸
化城聞兵來將近即起行迎往二十四日於巴
顔俄博地方遇西安右衞兵一面給糧一面問
之領兵大臣以駱駝負米遣迎大兵尾後俟米
給完後保等親來另奏外二十八日遇理藩院
主事和尚奉大將軍費揚古差往取翁金之米
問之據云按察使囊吉理所運之米與彼同於
是月十四日俱到納喇特地方寧夏右衞兵已
過是以不及其先又有辛保所運之米前到納
喇特地方亦不相及云聞
皇上為此米之事特差官往翁金視之恐
皇上有問是以將所聞呈知奏入
上曰朕恐兵糧遲悞故遣人以米迎往接濟著將此事
及今日會議具奏三事俱檄費揚古知之
恩賞兩烏朱穆秦克西克騰坐塘人員理藩院奏言
尚書班第疏稱請查明兩蘇尼特修道鑿井監
牧坐塘台吉官兵數目炤賞阿霸垓等六旗之
例亦動支于成龍携來銀兩給賞設驛之時亦
令克西克騰台吉官兵坐塘議賞之處未經議
出等語查今年五月内議政大臣議兩阿霸垓
兩阿霸哈納爾兩蒿齊特等旗修道鑿井監牧
坐塘賞台吉等每人五十兩都綂副都綂每人
二十五兩參領長史每人二十兩一等護衞佐
領每人十五兩護衞典儀達爾漢驍騎校每人
十兩披甲附丁每人五兩奉
旨准行在案今尚書班第既稱兩烏朱穆秦克西克
騰旗下台吉官兵亦曾坐塘議賞之處未經議
出應以二十三旗坐塘台吉官兵炤賞阿霸垓
等旗台吉官兵之例動支于成龍帶去銀兩給
賞將賞過人員職名銀數造冊交戶部
上從之
革通政司通政使莫里溥職大學士阿蘭泰等
為莫里溥陞授都察院副都御史事覆奏
上曰使莫里溥駐扎寧夏者特欲其報諸事也自至彼
地不報一事而奉差章京有事開報欲列其名又
不肯列莫里溥為人甚劣著罷職撤回
甲子
命副都統阿南達駐劄厄濟内古喇柰昆都倫布隆
吉爾等處地方偵探理藩院等衙門奏言奉
上諭曰噶爾丹為我大兵所擊敗今已無所往矣阿南
達現在圖喇應令率巴圖爾額爾克濟農之兵駐
劄厄濟内古喇柰昆都倫布隆吉爾等處地方偵
探聲息内大臣索額圖明珠大學士阿蘭泰爾等
可與議政大臣會議來奏議曰
諭旨允當今噶爾丹為我大兵所擊敗已無所往請
檄阿南達速率巴圖爾額爾克濟農之兵駐劄
厄濟内古喇柰昆都倫布隆吉爾等處偵探聲
息如得噶爾丹實音即相機堵禦擒而誅之
上從之
己巳禮部請行告祭
文廟勒石太學
留中先是國子監祭酒孫岳頒等奏言竊惟自古
聖帝明王為國計民生謀久安長治則有負固
逆命者必命將出師恭行天討殲厥醜類以奠
安中外然或近在封域之間非盡遠踰邊庭之
界即使躬親韎韐亦必歲久成功故漢之武帝
唐之太宗未嘗不開疆拓宇而不能迅奏膚功
明之成祖亦屢出塞征討地猶未遠不寧惟是
殷高宗之克鬼方也以三年周宣王六月興師
以伐獫狁亦僅於太原而已未有親統大軍出
險涉遠不數十日而大功告成廓清沙漠乂安
邊境如我
皇上之神武首出夐邁百王者也我
皇上自御極以來削平三逆掃蕩臺灣南朔東西並奉
正朔凡戴髮含齒之儔咸思向風而效順乃有
厄魯特噶爾丹者辜恩背德獨自外於聲教狡
謀出没擾亂邊陲逆天虐民罪在不赦
皇上念逆寇一日不靖則邊氓一日不安非速行𠞰滅
曷由共享太平雖諸王大臣請緩
親征而
睿謀獨斷衆論不撓且軍儲皆出
天庾轉餉數十萬石時
頒賞賚師有餘資總以安四海生靈之命綿
宗社無疆之庥故不憚
六飛遠邁身先士卒而天人叶應自誓師以迄大捷僅
七十日耳從此邊塞不聞金鼓之聲斥堠永無
烽火之警胥遊化日共樂堯天是從來未有之
大仁也師出之日水凍草枯及
御蹕經臨掘地則泉湧牧馬則草肥蓋天時地脉已早
決於
睿算之中非臣下所能測識其萬一且分布大軍為三
路調度規畫並出
皇上之指授噶爾丹既凜
天威之降臨復聞大軍之四集釡炊不及餐妻孥不暇
顧棄而宵遁自謂可以兔脫不知
神策秘謨預定於前遏寇西奔
天戈東指諸軍會合環而擊之背山阻水擒斬殆盡餘
黨星散絡繹就降子女牛羊俘獲無算搗其巢
穴沙磧一空是從來未有之大智也巴顔烏喇
克魯倫河等地最為險遠行間持戟尚憚馳驅
乃
皇上親舉玉趾櫛風沐雨日進一餐勞苦與軍士共之
率數十萬貔貅之衆踰天山渡瀚海如履平地
而走康莊莫不忠義激發驍騰百倍兵刃未接
先已披靡乘勝窮追摧枯拉朽逆寇既就滅亡
塞外諸藩益復畏威懷德是從來未有之大勇
也十五日
午門宣捷二十三日又
午門宣捷跪聽嵩呼誠懽誠忭凡屬臣民舉翹首
皇上迴鑾告成功以彰顯烈(臣)一介腐儒荷蒙
聖恩簡擢不獲負弩執殳效力塞外伏查禮記王制曰
天子出征執有罪反釋奠於學以訊馘告魯頌
泮水之詩亦曰矯矯虎臣在泮獻馘淑問如臯
陶在泮獻囚是三代時皆告捷於學也昔漢唐
以來僅於丹鳳樓前及午門外受俘未有告成
於國學者似於詩禮為未符
皇上建千古未有之功則漢唐未舉行之盛事請自我
皇上始之即
聖朝寬仁不必有事於訊馘而專行釋奠之禮昭告
文廟勒石太學原本六經非由臆說不妨與祭告
闕里並行將見文德武功益光昭史冊於無既矣臣
愚鈍無知遭際
聖明僅據經生之見仰塵
天聽
旨下所司議至是議曰恭惟
皇上親綂六師刻期𠞰滅噶爾丹武功既盛文德益彰
應遣大臣一員詣
文廟祭告成功自
皇上發駕以至
回鑾一切訏謨勝算凡將士之踴躍百神之效靈允
宜纂大綱進呈
御覽勒石國學更將碑文摹榻頒發直省督撫轉交各
府州縣學宫俾萬代士子咸知
皇上遠踰瀚海親履絶域屏去帷幄晝夜
躬擐甲胄身先士卒殄滅寇賊
聖武神謨開闢未有疏
留中
壬申
指授阿南達以地方形勢擒噶爾丹之策理藩院奏
言據副都統阿南達咨云奉部文令阿南達率
巴圖爾額爾克濟農之兵駐劄厄濟内古喇柰
布隆吉爾等處地方偵探聲息達即當遵
旨乘驛而往但布隆吉爾河之長過哈密城嘉峪關
距哈密城千餘里昆都倫地方距甘州東北千
許里昆都倫布隆吉爾兩間相去有千餘里如
達身率巴圖爾額爾克濟農之兵屯戍哨探亦
可支吾但巴圖爾額爾克濟農兵少難以擒噶
爾丹原宜往請
訓旨以啟我未達未喻之事但達原無識見之人今
益加惛憒似不預先備兵則不能濟事必致逸
過難追關係甚大非達之所能任也乞堂臺明
白請
旨遣將領兵而行奏入得
上旨向者大將軍報阿南達奏但云厄魯特俱盡滅噶
爾丹所率不及三十人逃入林中是以謂噶爾丹
携數人往投青海投達賴喇嘛而去令阿南達率
巴圖爾額爾克濟農少許人以禦之實不知噶爾
丹得脫之人之衆巴圖爾額爾克濟農之兵之寡
竟與原奏異况哈密之地已為策旺喇卜灘所取
邊塞左右有綠旗兵在果噶爾丹自此而去阿南
達即當來報分行擒之何遲難之有著阿南達仍
遵前旨速往
撤坐塘員外石保住歸理藩院奏言據員外石
保住呈稱本年三月初九日奉
旨著侍郎安布禄趨赴大軍俟之於都蘭哈喇克勒
俄博左右留安布禄同行賢能司官一員照安布
禄行事欽此遂留保住駐扎於此地自此地至張
家口凑取兩蘇尼特兩霸哈納爾阿霸垓卓力
克圖王旗下四子部落八旗察哈爾馬匹一驛
馬十五匹各撥本旗官兵自去年七月起尚書
具奏設驛今本驛並無緊急應馳報之事此等
旗分管驛人員糗糧什物各自家中攜來往返
奔走殊為煩苦况即有事取供應之馬而行保
住所居沿途蒙古鱗次櫛比亦不至有遲悞乞
堂臺具奏撤去此路之驛據此具奏請如員外
石保住所呈撤去此驛
上從之
議叙庫濟根穆扎哈爾軍功理藩院奏言奉
上諭長史庫濟根護衞穆扎哈爾等於是役軍中效力
奉差偵探每次歸來已賞銀兩而部中未經議叙
著查伊等職名議叙及與伊等同行偵探人員亦
著議叙查得蘇尼特杜稜郡王旗下鄉導汪舒克
等十八人皆各賞銀五十兩授以達爾漢之號
矣今喀爾喀王盆楚克護衞穆哈扎爾王納木
扎兒長史庫濟根此役軍中至克魯倫額古德
哈爾哈伊扎爾額爾格納克山等處偵探往視
阿爾噶賴之路有功應炤汪舒克等之例授以
達爾漢之號與伊等偕行者乃一等護衞博羅
海二等護衞額林辰應俟都綂副都統缺出即
用丹津丹濟哈什哈吳巴什西喇卜阿玉什等
應俟本札薩克護衞佐領缺出即用察哈爾前
鋒納木什爾撥什庫努木代塞稜等應俟各佐
領護軍校驍騎校缺出即用本部撥什庫諾爾
布已授拖沙喇哈番等職鄉導索諾木已叙為
達爾漢齊旺已賞銀五十兩應無庸議奏入得
旨庫濟根穆札哈爾授為拖沙喇哈番賜達爾漢之
號餘如所議
甲戌撤吳爾揮河所留蒙古兵理藩院奏言先
是留科爾沁扎薩克圖王俄齊爾等十旗蒙古
兵暫駐吳爾揮河至於孟秋之月今兵糧已完
或令駐吳爾揮河或令歸家請
旨定奪
上曰今並無事著兵各歸家
命以翁金所貯之米速解大將軍費揚古軍前兵部
奏言據寧夏偵探主事巴什納呈報西安副都
統席爾哈達以滿兵一千分為二隊按察使囊
吉里運到頭隊米五百石使滿兵五百同囊吉
里於六月初七日起行往解大軍續於十二日
廵撫舒恕運到米五百石又使滿兵五百同舒
恕往解大軍所餘之米令參將張獻午等在翁
金看守奏入
上命速發至大將軍費揚古軍前
大將軍費揚古奏報西路軍糧諸事費揚古奏
言右衞護軍綂領費揚固之兵來自拖諾於六
月初七日到納喇特布喇克因不聞糧運聲息
起行而來至西喇穆冷界上遇
皇上遣御史鍾申保等來迎支七日糧右衞之兵於六
月二十七八日間陸續到歸化城土默特都統
阿喇納共礮七十九門於七月初二日俱可到
歸化城又留八旗官兵待後解大礮為之防護
此内有馬匹俱無不能前行及疾病之兵一百
九十九名既得
皇上迎賜之米使拴帶留兵口糧攜正黃旗費揚固佐
領下達最等四十七人而來續後正黃旗吳勒
佐領下舒恕等三十七人亦到其餘一百十五
人已隨總兵官毛來鳳等歸去護衞諾爾布等
所解牛羊俱已帶回交各牧羣至右衞西安寧
夏兵散歸之時
皇上遣迎之米不以給京來官兵儘米之數給伊等八
日糧俟到納喇特再支米前行因納喇特地方
不遇米糧故無所支而過蒙
聖上預籌特差鍾申保迎之以米西路兵始得飽餐以
全其生命至正卿辛保所運之米六月初八日
已到納喇特十二日土默特副都綂多爾濟到
言彼留住十日糗糧俱完故給多爾濟等米一
百石其餘俱已運回又侍郎王國昌等所運之
米沿途一帶直至察希爾馬克台俄爾津呼都
克地方各驛計日貯米共一千六百石零因牲
口俱疲車輛盡壞不能運至納喇特行文在案
至副都統席爾哈達押護囊吉理之米五百石
到納喇特遇辛保聞大將軍及衆將軍等之兵
於五月二十七日已回故於解到五百石米内
令彼官兵支取一月米而還又西安副都統巴
林所領西安滿兵寧夏綠旗兵俱於六月三十
日間陸續到歸化城大同綠旗兵於六月二十
七日到歸化城(臣)軍中官兵西安寧夏赴京官
兵於六月十九日到喀倫率圖地方炤部定口
數俱支一月糧共支米二千一百四十一石六
斗侍郎李鈵通議喀拜留於科圖之米三千七
十六石二斗三升零奏至
上命議政大臣集議議曰
聖上洞見西路糧運不到則兵丁匱乏預趲中路之米
迎給西路官兵又詳計西路分隊遣回官兵途
中乏糧特遣御史鍾申保往歸化城迎給米糧
官兵俱不至匱乏各得平安歸家大將軍既經
詳奏遣回官兵已經起行及本軍到率圖支糧
應無庸議留待防護大礮官兵内馬匹俱無不
能前行及疾病後留一百十五人既經隨總兵
官毛來鳳還應著毛來鳳查報護衞諾爾布所
交牧羣牛羊應行文總管内務府交慶豐司侍
郎李鈵等留於科圖之米三千七十六石二斗
零儘足給將軍薩卜素等兵一千名應行文于
成龍俟薩卜素到頒給有餘以其數報部發往
西路之礮應俟大將軍到後問明當存貯何處
該部具奏請
旨
上從之
以噶爾丹降人董羅卜等附於羅壘厄木齊理
藩院奏言先是董羅卜偕青海博碩克圖濟農
下羅壘厄木齊自噶爾丹處來降奉
旨俟羅壘厄木齊到時應作何安插再議今已召羅
壘厄木齊來交默爾根綽爾濟使居宏仁寺問
羅壘厄木齊言去年博碩克圖濟農以己為使
往噶爾丹所時曾遣董羅卜為己僕役董羅卜
者乃博碩克圖濟農屬下托賴哈什哈部落之
人又問羅壘厄木齊偕來之噶魯言噶魯乃博
碩克圖濟農納賮之人亦曾遣之為己僕役據
此應將董羅卜噶魯附於羅壘厄木齊
上從之
乙亥彭素克賫
勅往諭噶爾丹還復
命彭素克奏曰(臣)等五月初九日賫
勅起程中書阿必達及臣兩人隨噶爾丹去蹤前往
十二日至滚噶牢臺地方見無厄魯特形影視
其蹤跡有向圖喇河去之蹤跡又有向克魯倫
河上流去之蹤跡臣謂阿必達曰不知噶爾丹
所向何路我等馬匹俱疲軍機緊急我將獨追
噶爾丹爾可攜疲馬回以此情事奏聞
皇上(臣)率厄魯特人名庫濟者踵其行蹤而往至於岐
路庫濟言前路迂而遠後路徑而近踰二三嶺
是夜可到特勒爾濟矣(臣)於是遂由徑路而往
時至二更到特勒爾濟地方正坐而歇馬噶爾
丹下諾顔格隆津巴車爾貝寨桑兩人為首率
千許兵來擒(臣)而去晝夜奔逃五月二十二日
至俄爾渾河是夜(臣)攜
皇上勅書逃出藏大林中宿一日次日向内而行遇厄
魯特敗走之人奪(臣)等坐馬糗糧衣服而去(臣)
步行十四日於六月初七日到特勒爾濟河遇
喀爾喀阿里雅扎薩克哨卒五人告以(臣)之情
事引(臣)見阿里雅扎薩克阿爾薩闌衞寨桑彼
言我等奉大將軍令至憨山凖莫多地方收集
逃潰之賊既至於此糗糧俱絶我等原居俄儂
巴兒濟俟到本地備牲口糗糧送汝赴京内行
二日於初九日到烏朗海河恰遇阿里雅扎薩
克阿爾薩闌衞寨桑之畜産内徙而來住扎後
臣將歸帳見特勒爾濟河叢薄中烟起有犬吠
聲臣以語阿里雅扎薩克阿爾薩闌衞寨桑率
布達里寨桑之兵三百人擄厄魯特男婦子女
共百餘口及其牲畜來又語阿里雅扎薩克阿
爾薩闌衞寨桑曰爾等發兵二百登山上淨搜
叢林内倘有存留之厄魯特可即收捕乃以兵
二百授策旺台吉前去二十日又擄厄魯特男
婦六十餘口併其牲畜而來又以兵二百授達
爾漢寨桑於噶爾丹奔逃之路收其遺棄之物
後阿里雅扎薩克阿爾薩闌衞寨桑兩人送臣
起行於其俘獲内擇男婦三十人為
獻六月二十五日向内起程行三日到克魯倫河
侍讀學士喇什員外多爾濟喇都渾率喀爾喀
七台吉等之兵來其撥什庫先到見(臣)之歸即
馳回告喇什等二十九日喇什等到克勒河朔
見(臣臣)問其由來喇什言在揆素地方
皇上命我等率喀爾喀七台吉之兵往覓噶爾丹之蹤
探彭素克格隆之信死則覓其尸而歸云(臣)以
行事告之喇什議使多爾濟護送(臣)又率阿里
雅扎薩克阿爾薩闌衞寨桑所俘獲三十人入
邊見大將軍將軍言如許人同行則程途躭悞
當擇數人帶去遂使俄木卓力克圖巴克什等
六人與(臣)偕來奏入
上賜彭素克格隆
御饌
諭理藩院釋放部中收禁垂喇克扎木素格隆又使
副都統吳達禪問卓力克圖達爾漢巴克什津
巴卓力克圖之意曰汝等可遣歸使於噶爾丹
乎卓力克圖曰我乃噶爾丹之人因遣我送書
於車陳汗而被擒津巴曰我乃隨從丹濟喇之
人阿爾薩闌衞寨桑等自噶爾丹之地擒我而
去卓力克圖曰我乃隨從丹津俄木布之人因
卧病不能行俄齊爾杜喇兒攜之而來我等並
非背噶爾丹逃出來降
聖上之人今
皇上欲遣我等使於噶爾丹願往效力噶爾丹殺之則
受死如不殺當竭力曉諭之奏入
上命議政大臣集議議曰卓力克圖達爾漢巴克什等
既願行應遣伊等使於噶爾丹撥理藩院官一
員帶往至於喀倫在附近旗分酌凑坐馬口糧
撥鄉導指路督令起程而歸
上從之派出般什
使大將軍費揚古率蒙古兵駐劄善巴王喀倫
偵探議政大臣奏言據侍讀學士喇什疏稱七
月初八日宿滾噶牢臺有噶爾丹屬下額圖格
等來言我等乃歸降
皇上之多爾濟塞稜族弟噶爾丹為大兵所敗逃脫之
後我等即欲來降而不得其隙後到他米爾地
方噶爾丹屬下納克薩爾噶爾馬及我四人各
携妻子竊取多約特納木扎兒喇木扎木巴之
馬五十匹來投
皇上多約特納木扎兒喇木扎木巴知之遣人來追奪
回納克薩爾噶爾馬兩人之妻我弟哈什哈之
妻計五人馬四十五匹我等三人乘馬奔出又
言戰敗之後噶爾丹阿喇卜灘丹濟喇丹津俄
木布寨桑喇嘛皆紛紛散走噶爾丹先到他米
爾之台庫勒地方遣人收回阿喇卜灘丹濟喇
丹津俄木布等俱集於一處丹巴哈什哈等來
降
皇上其一二小寨桑喇嘛往投策旺喇卜灘達賴喇嘛
青海其他大寨桑喇嘛全集一處伊喇古克三
庫圖克圖亦往與之合大略兵有五千餘牛羊
甚少無廬帳者多議往洪郭賴則近於策旺喇
卜灘而無產業難以為生往達賴喇嘛所則
聖上必遣人往索之不若往翁金之路或瀚海四圍有
人掠得牲畜如根敦帶青逸去暫且偷生或往
哈密如哈密人衆仍前和好則資其米糧以度
今冬如哈密人衆與之反顔即攻而取之以為
根基議既定六月二十八日自他米爾向翁金
起程迤邐而行至於三日我等逃出又六月二
十日達賴喇嘛使人俄木布來不知其情事傳
聞俄木布之言曰噶爾丹不當敗噶爾丹言曰
想或戰日不吉耳其使人仍隨之而行又因住
他米爾地方二十餘日我衆之馬已肥聞根敦
帶青在寨稜格云據大將軍等疏言黑龍江將
軍薩卜素率兵而來於七月十六日已到科圖
(臣)等遵
旨原欲領兵回京據侍讀學士喇什報稱噶爾丹敗
逃後於他米爾台庫勒地方阿喇卜灘丹濟喇
丹津俄木布等俱會於一處共有五千餘議由
翁金之路往倘瀚海四圍有人欲掠取糧食已
於六月二十八日自他米爾起程其事倘實不
可不預報知為此一面飛報云是以(臣)等率官
兵住科圖候
旨今噶爾丹為大兵所敗困廹已極或往投達賴喇
嘛或往投哈密俱未可定去路無食必致劫奪
飄零之喀爾喀應令大將軍費揚古親身沿邊
而往酌調善巴王之兵及附近旗分之兵駐劄
邊汛噶爾丹前來即迎𠞰之其與將軍同處之
兵將軍孫思克博濟俱令赴京其他總兵等官
俱有重任著令率兵回汛奏入
上曰此事乃大將軍費揚古未完之事著率薩卜素兵
五百酌取蒙古兵往善巴王邊汛諸地方偵探聲
息噶爾丹或在翁金或有過去之信相機迎𠞰至
西路之米已有旨給賜王善巴等七旗兵丁今兵
往翁金著將此米令大將軍扣兵酌畱所剩給賜
七旗著將軍薩卜素率所剩五百兵駐劄科圖如
有厄魯特來降令其收納歸去則天時寒冷著令
來京整裝遣去餘如所議
以厄魯特洪津席喇卜杜喇兒等歸併丹巴哈
什哈議政諸臣奏言據侍讀學士喇什疏稱六
月二十六日至克魯倫河之克勒河朔下營後
有噶爾丹所屬諾顔格隆下洪津席喇卜杜喇
兒冲丹格隆等男婦十六人來降問之答曰乃
蘇米達爾喀吞之人住居俄儂噶爾丹來烏闌
布通之年掠之而去隸諾顏格隆之下噶爾丹
與
皇上大兵五月十三日一戰敗散之後我隨諾顔格隆
向特勒爾濟而逃在阿喇克台河引使臣扎薩
克喇嘛彭素克格隆前往我遂與噶爾丹下席
喇卜格楚兒以我等之意告之彭素克格隆原
欲逃來後彭素克格隆歸日我等不得其便及
在俄爾烘圖喇交界地方與席喇卜格楚爾夥
伴五人連我六人來投之時遇冲丹格隆夥伴
男婦十人一同來降問洪津席喇卜杜喇兒答
曰聞丹濟喇丹津俄木布在阿喇卜灘之前行
其意似乎相避不知其棲止何地總會於一處
否據衆論以為噶爾丹舍達賴喇嘛别無所歸
視其狀僅各保其身命必然強欺弱至於劫殺
又無糧食未必能到其意想之處也又疏稱彭
素克格隆阿里雅扎薩克阿爾薩闌衞寨桑等
以其所俘為獻其内又有厄魯特屬下台吉一
人言有人知噶爾丹去向隨後帶來臣乃宿克
勒河朔待之四日厄魯特之人到後始以扎薩
克喇嘛彭素克格隆阿爾薩闌衞寨桑等人併
發赴京(臣)等親身與扎薩克台吉車陵扎卜往
會前所遣兵二百共率六百兵由噶爾丹行蹤
前進探根敦帶青聲息自克魯倫河對岸察罕
齊勞台起程據此則應行文喇什仍遵前
旨行目下帶到厄魯特交理藩院暫行收管將獨石
口外所留厄魯特該部差官一員小心押護而
往歸併張家口外丹巴哈什哈其獨石口外所
有降人及現到此地之喀爾喀台吉馬哈什默
爾根格隆洪津等人各令歸併本扎薩克可也
奏入
上從之
命圖喇偵探舍稜率蒙古兵駐劄安王汛地
上諭内大臣福善等曰前遣舍稜與蘇尼特郡王額駙
薩瑪扎之子多爾濟扎卜貝勒博木布之子蘇達
尼喀爾喀公車木楚克納木扎兒衞徵諾顔阿玉
什等親率其兵往圖喇偵探今可不必前去著率
伊等暫駐安王所居汛地待大將軍費揚古至聽
其指揮而行
給事中王原祁等請勒石以紀
皇上功德時據禮科給事中王原祁奏言欽惟我
皇上撫綏方夏奠安邊隅凡血氣莫不尊親無一夫不
獲其所生民以來未之有也乃者厄魯特噶爾
丹自外生成上干天怒
皇上親統六師躬伸九伐天助順而豐草生地效靈而
甘泉湧兵威所指迅掃長驅外藩君長靡不輻
輳
行在抃舞稱慶然猶軫恤士卒親行慰勞甘苦與共三
軍咸思自奮一以當百逆聞駭竄醜類盡殲邊
塞業已永清六合罔弗寧謐此誠萬古之奇功
曠世之偉績載諸史冊傳之無窮眞足度越百
王亘古莫並者矣伏思漢唐以來凡屬命將出
師成功閫外者咸令磨崖紀績頒告中外即明
永樂屢次出塞勲烈遠遜
今日猶且勒銘以張武功况我
皇上遠御親征深入沙漠櫛風沐雨尅期奏功仰請於
聖駕經行地方
御製鴻文建立穹碑以垂不朽御史劉珩奏言竊惟
皇上聖德神功遠過堯舜普天率土莫不沐浴
恩波咏歌
化日不意有厄魯特噶爾丹者甘外生成逆天負德凌
我外藩不可化誨
皇上親統六師直抵亘古所未到之地克成亘古所未
有之功總賴我
皇上豫定廟謨分道夾擊使其進不敢戰退無所逃往
返神速不踰百日而且天心助順地脉效靈枯
草先青甘泉遍湧尤見
聖德感召之奇(臣)竊觀史冊所載未有天子自將成此
大功者古者大功告成不惟臣民頌德往往磨
崖刻石以示後世若岣嶁之碑岐陽之鼓至今
傳而賡之况我
皇上洞燭情形迎機決勝建此曠古絶今之大業乎臣
愚以為
皇上駐蹕之拖諾山及破賊之昭莫多地方或立豐碑
或磨崖石恭請
御製銘辭遣官鐫勒以昭示後世
上命該部議奏禮部議曰仰惟我
皇上親統六師遠出絶域
天威所至逆
命者無不殄滅歸化者無不得所功業之鴻駿自古
帝王所未有也應如科臣王原祁臺臣劉珩所
請凡
皇上經臨駐蹕之名山以及𠞰滅逆寇之昭莫多等地
方允宜磨崖勒石俾塞外億萬載臣民咸瞻仰
駿烈神功於不朽俟
命下之日所立碑石交與工部其應行立碑地方由
理藩院差官看定議奏其刊刻碑文由翰林院
請
旨遵行
畱中
癸未
命副都統祖良弼焚餘糧以防寇掠議政大臣奏曰
據通政使莫里溥疏稱副都統祖良弼移文副
都統阿蘭泰云副都統席爾哈達與按察使囊
吉里同運米五百石赴納喇特地方弼身待巡
撫楊副將等解來之米而巡撫舒恕臥病昏沉
不理諸務乃與副將楊林共商將運米二百石
赴納喇特地方已行四站不料六月十八夜遭
大風雨負米之驢凍斃千餘頭弼於巴罕厄里
根地方候我官兵據此查得近者侍讀學士喇
什報稱噶爾丹由翁金之路而去應差理藩院
賢能筆帖式一員乘驛速往祖良弼所將此米
支給祖良弼官兵口糧焚所剩之米作速各歸
本汛
上准行併檄知大將軍費揚古
取回京城發往西路火礮交八旗漢軍都綂兵
部奏言據大將軍費揚古咨稱京城解來冲天
礮子母礮交總兵官康調元收貯大同俟古到
京後請
旨其大礮八門業已攜來將親身帶回今奉部咨令
將此礮俟古到京日問明應留何地聽該部請
旨則此礮八門或仍令古帶回或留何地乞大部作
速檄知查得大將軍費揚古已往善巴王邊汛
去訖今有都統伊勒愼自科圖回京應將此礮
檄令撥官兵押護解到京城交八旗漢軍都統
收貯如伊勒愼已回則交都御史于成龍解來
可也
上從之
聖祖仁皇帝親征平定朔漠方略卷二十七
