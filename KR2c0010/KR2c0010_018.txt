欽定四庫全書
聖祖仁皇帝親征平定朔漠方略卷十八
十二月癸巳中路督運于成龍奏請押運人員
于成龍奏言中路米車四千輛絡繹前進約長
百有餘里凡陟嶺渡河及泥濘難行之處未免
躭延應兼用小車及駱駝騾馬分載遞運至押
運僅用司官十二人惟恐鞭長不及必得情願
效力人員准(臣)等帶往以備策用庶可無虞遲
悞更得久歴邊疆能聲夙著之將弁數員責令
廵徼捍衛後先非惟有濟軍需亦且威揚域外
奏上得
旨于成龍以軍需緊急必用駝馬小車分載遞運奏
請甚是但此路朕經親歴俱係大道並無險嶺大
河泥濘難行之處若用駝馬小車反覺煩雜不必
兼備餘著會同大學士戸兵二部僉議
議中路米車官少似難分押請不論旗民有官
無官人願隨運效力者准于成龍盡行題帶至
米車分行前後晝夜廵防千把微員恐難勝任
可調取副將王起龍遊擊劉虎守備林之本等
協力前往議入
上從之尋于成龍奏以效力人員内分百人給西路
命撥宣化山西馬匹隨西路進𠞰之兵時大學士伊
桑阿等同兵部議現在宣化府喂養之馬并山
西急公捐助馬騾合計一萬二千一百九十匹
請於西路進𠞰右衛兵五千及京城增發之兵
按名給與一馬隨行餘馬仍留宣化府以為中
路大兵之備
上是之
甲午
命增派原任兵部督捕右侍郎王國昌太常寺卿喻
成龍督運西路軍糧
上諭大學士伊桑阿等曰西路輓輸較中路尤為緊要
除左都御史于成龍外可撥一大臣往督西路運
務其效力人員亦應酌撥爾等會同于成龍公議
議曰請
上於李鈵等三大臣内簡撥一員分督西路更請
勅山西一省有願西路效力者令督運大臣帶往除
前造米車一千一百輛外應增造四百輛其輓
此增造車者仍令山西撫標鎮標兵充用口糧
及車上需用什物亦行該撫備給議入得
旨西路運米著侍郎王國昌正卿喻成龍往督之增
造運車四百輛亦著動支正項錢糧其情願效力
人員無論山西及他省文武職官閒散人等俱准
前去事竣凱旋之日中西兩路凡運米人員定照
軍功議叙餘如所議
丙申增派中路軍中護軍參領
上諭大學士伊桑阿等曰西路大軍既合四人為一朋
中路兵亦應如是此軍前進務照旗分令各該參
領率其兵之輜重行囊按隊聯行加意管攝中路
護軍參領每旗原派八員今既以四員撥往西路
應每旗增派四員交兵部作速傳示
丁酉刑部尚書圖納等條奏西路進𠞰機宜先
是
上命圖納赴陜會集將軍總督廵撫提督總兵官等於
莊浪要地議西路進𠞰事至是圖納等密奏言
上命分兵兩路進𠞰使噶爾丹東西瞻顧不暇我軍進
退無憂
睿算實出萬全今應自陜西一路進兵使出鎮彛由
黑河托賴河交流處取昆都倫而進選熟諳路
徑蒙古以為嚮導但我軍進討糧糗俱係親攜
倘事起卒然接戰之兵分力必多請於萬名兵
外益以綠旗兵三千著一總兵官統領尾大軍
之後而進如是縱猝遇寇至行囊輜重不憂守
護無人至我兵深入恐附近蒙古乘虛煽搖宜
酌調固原提標官兵為之防禦再檄諭西海諸
台吉與策旺喇卜灘及土魯番等使知罪在噶
爾丹與衆無預至内地多巴係市賈集場恐噶
爾丹奸宄百出使人潛居窺伺應令該地方文
武官不時嚴察奏至
旨下議政大臣及大學士等集議議以此路進𠞰官
兵令於來年三月二十日前後啟行其所請嚮
導蒙古應馳驛召副都綂阿南逹回同理藩院
司官筆帖式往喀爾喀諸扎薩克旗分選撥能
識和卜多路徑者二十人再選巴圖爾額爾克
濟農屬下十人著阿南逹帶赴孫思克軍前同
進餘悉如尚書圖納奏議入
上從之
命以都綂伊勒愼等為西路參贊
上諭大學士伊桑阿等曰撫遠大將軍費揚古軍中著
都綂伊勒愼護軍綂領宗室費揚固瓦爾逹副都
綂碩岱為參贊併將軍舒恕亦為參贊西路大臣
既已足用護軍統領蘇丹可使在中路
戊戌
命給西路增發官兵行糧及飼馬芻豆兵部奏言據
綂領西路大兵都綂伊勒愼等咨稱擬於是月
二十日起行請支自京至大同十日之米到大
同後計喂馬日期支米併請給官兵行糧及喂
馬草豆查行糧定例每月給將軍二十兩參贊
大臣十七兩都綂十五兩前鋒綂領護軍綂領
副都綂各九兩夸蘭大前鋒參領各七兩參領
學士一等侍衛各五兩散騎尉侍讀學士前鋒
侍衛二等三等侍衛各四兩署散騎尉侍讀中
書各三兩護軍校驍騎校六品七品筆帖式匠
局長等員各二兩五錢署護軍校驍騎校及兵
丁各二兩匠役各一兩又查喂馬定例將軍二
十五匹都綂二十匹前鋒綂領護軍綂領副都
綂各十八匹夸蘭大等各十四匹參領侍讀學
士各十二匹前鋒侍衛散騎尉侍讀各十匹護
軍校驍騎校中書署護軍校驍騎校等各八匹
護軍撥什庫各四匹驍騎三匹匠役二匹每馬
一匹給豆八倉升七觔草二束今此前往西路
大臣官員以及兵丁執事應給五月行糧現於
京城支放兩月由大同前進時再令晉撫散給
三月其官兵赴大同十日之糧照前會議之數
於京城支給在大同喂馬四十日由大同至湖
灘河朔按日計口之糧行文晉撫亦照前僉議
之數支給再大同喂馬之草豆交晉撫照前定
例給散大臣官員其兵丁俱准給四匹之草豆
議上
上曰此去西路兵衆著於京城現給三月行糧至大同
喂馬起行時再給四月餘如所議
命曉諭隨軍效力人員准與議叙
上諭大學士伊桑阿等曰凡革職候缺官員及進士舉
監生秀與無頂帶筆帖式烏林人内有願身入戎
行竭力自效者准其前去凱旋之日革職等人以
原官起用候缺及進士等人以應陞先用倘被傷
陣亡則革職者照其原官賞賚議叙候缺及進士
軰照其官之品級賞賚議叙倘本人年衰疾廢身
不能前遣伊弟昆子姪代行亦如本人賞賚議叙
可著兵部通行曉諭
己亥
命將軍博濟綂滿洲兵將軍孫思克綂綠旗兵偕副
都綂席爾哈逹祖良璧馬自德巴陵從西路進
𠞰
命固原提督李林隆留守陜西甘肅副都綂阿蘭泰
兼管綠旗兵駐寧夏副都綂費揚固駐西安
命總兵官殷化行等西路從征時將軍孫思克奏請
西寧總兵官韓弼畱守地方其寧夏總兵官殷
化行凉州總兵官董大成肅州總兵官潘育龍
直隸總兵官岳昇龍貴州威寧總兵官唐希順
及陜西延綏鎮遊擊祁朝祥建昌路都司方凱
俱令從征
上命議政大臣集議議曰總兵官岳昇龍都司方凱已
撥往中路可無議餘俱如該將軍孫思克所請
帶往其甘肅陝西副將以下俱照兵數帶往至
尚書圖納議奏隨大軍綠旗兵三千亦令該將
軍於四總兵官内酌撥綂領議上
上從之
命賞賚西路兵卒
上諭議政大臣宗室蘇努等陜西一路進𠞰大兵及綠
旗兵按名賞銀十兩以整理器械務使均沾實惠
毋虛朕意其西路進𠞰右衛兵察哈爾兵亦著一
體賞賚
命定隨軍火礮
上諭兵部前烏闌布通所攜大礮太重今次出師應選
比前稍輕者令每旗各帶一門前去著查閱現在
火礮議奏兵部會同漢軍都綂副都綂等查閱議
奏八旗礮局所有成威永固大將軍礮六
十一門鐵紅衣礮十八門臺灣解到大銅礮十
九門神威無敵大將軍礮十七門大銅礮五十
四門西洋銅礮七門木鑲銅礮十九門神濟將
軍礮四十門諸礮重八千觔至一千觔有差冲
天礮三門臺灣解到小銅礮八門神威礮一百
六十門得勝礮法功礮鐵心銅礮小銅礮共一
百四門諸礮重八百觔至一百觔有差查軍中
現備火礮八旗滿洲每旗馬䭾子母等礮各五
門漢軍每旗馬䭾子母等礮各九門龍礮各一
門每翼冲天礮各一門應照原奏帶往外大同
府所有神威礮二十四門應交該總兵官遣赴
西路大軍宣化府所有神威礮二十四門應交
該總兵官帶赴中路大軍其臺灣解到神威礮
約重四百觔舉行輕便應將此礮每旗各增帶
一門奏入得
旨所議宣化府礮定為中路甚善爾等可將神濟將
軍礮神威礮各一門送至景山朕親覽兵部隨呈
送
上閱畢
諭曰朕今新鑄礮十六門每門約重五百觔力可敵
神濟將軍礮俟鑄成其載礮車式即照載神威者
製造
(臣)謹按軍器之中無猛於鳥鎗火礮者其勢
甚烈其力甚大誠戰陣之利器也
皇上深念𠞰滅噶爾丹當以火器為要特廣設鎗礮别
建一營不時訓練又以舊礮重滯艱於運致
新鑄礮式輕便易行力凖大礮後擊敵時得
火器之利居多昔之用兵者雖嘗用火攻而
制度精妙士卒嫻習未有如今日者良由
聖慮周詳無微不到隨機制械以利大兵之用是以能
破敵而奏膚功也
尚書圖納核奏陜西進𠞰官兵及糧餉數目圖
納等奏言陜西一路大兵進𠞰應如議政大臣
所議發西安滿洲兵三千派副都綂二員署前
鋒總尉二員署前鋒參領八員署前鋒校十六
員夸蘭大八員參領五十六員驍騎校二十四
員火器營夸蘭大一員參領四員驍騎校四員
再發漢軍火器營兵一千派副都綂一員夸蘭
大八員參領二十四員驍騎校二十四員其所
帶厮役自將軍以下綿甲軍以上數悉與中路
同又發綠旗兵共九千派總兵官及副將參將
各四員遊擊及守備各八員千把總各三十三
員其厮役名數提督十總兵官七副將參將各
六遊擊五守備四千總把總各三合滿漢綠旗
官兵厮役等共二萬二千四百餘人每口按月
給倉斛米二斗通計五月共需米二萬二千四
百石餘若盡以駝負則所需駝數甚多亦應如
所議以牛羊代一月之糧其餘四月米令將軍
提督副都綂總兵官各攜五斗夸蘭大參領副
將參將各攜三斗署參領遊擊守備各攜二斗
自前鋒校驍騎校千總把總以至兵衆各攜五
升餘一萬七千二百石零皆以駝運設駝不足
即以茶易之馬匹用又不足請動支正項錢糧
購買至甘肅所屬地方素無儲積若以西安倉
貯米石令其盤運則為路既遥殊多脚費宜令
於附近採買為便滿漢綠旗兵各給以五月行
糧其綠旗兵按月應得之米仍照例給與其家
為妻孥養贍奏至
上從之
庚子
命撫遠大將軍伯費揚古以其將軍事務暫授舒恕
乘驛速赴京師
辛丑
命和碩簡親王雅布效力中路時和碩簡親王雅布
以願從西路之軍請
旨
上命雅布候中路軍效力
命丁憂總兵官許靖國率晉撫標兵西路押運
壬寅
訓諭侍即王國昌等嚴護糧運時王國昌喻成龍於
是月十五日起行恭請
訓旨
上曰運米一事朕視西路尤為緊要爾等各體朕意嚴
督押運人員行則結隊而前止則擇地而處後先
聯絡晝夜分廵毋致疎虞以悞軍務所用嚮導官
蒙古章京可向大將軍費揚古酌取
甲辰
命刊頒軍令
上諭兵部曰師出以律可奏膚功自我
太祖
太宗
世祖以至於今野戰必勝攻城必克所向無前雖士卒世
受國恩捐軀報效實由我朝軍紀森嚴信賞必罰
兼以兵馬精強器械整齊之所致也朕今次軍行
特規酌舊制參以新謨爰著為令告我六師一大
軍出征本都綂護軍綂領副都綂參領等審視官
兵甲胄弓矢暨一切軍中器用務期堅利兵之盔
尾甲背及戰矢之榦各記名其上馬烙以印鬃尾
處繫小牌書旗分佐領姓氏以為記號馬不烙印
追銀二兩箭不書名追銀十兩給首舉之人一啟
行時凡兵衆必各率行裝按旗隊以次前進不得
零星散亂後先越走自出國門以至旋師當各遵
守違者鞭責示警一在道毋離纛毋酗酒毋諠譁
毋呌呼不遵者該管官即行捕責一所過地方不
得擾害居民及蒙古部落如侵犯子女掠奪馬畜
蹂躪田禾及擅離營伍入村庄山谷強取一物者
兵丁厮役俱從重治罪其該管官及厮役之主一
併議罪一邊境以内凡兵役在逃立刻緝拿依定
例治罪出邊而逃該管大臣即發官兵務窮追捕
以正軍法設追緝不獲往追人從重治罪伊主併
該管官一併嚴處一下營務按旗列幕不密不疎
如越旗亂次前後攙雜者將該管大臣官員分别
治罪其兵役内有愍不畏法盗馬上零星諸物者
懲以鞭責盗馬匹及鞍轡者視盗贓多寡按律治
罪一出哨毋攜大纛各帶本旗顔色小旗遠距大
營設哨勤加廵視比暮則還就近地勿舉火勿攜
帳一人一騎其馬備鞍以待晝則近身牧放夜則
刈芻拴喂設寇至探明即飛報大營若無寇妄報
與寇近不知以致傳報稽遲者主將即將該汛坐
哨官兵立刻正法軍前示衆一値夜廵徼官兵必
張弓束服跨鞾并解甲囊以備不可怠忽無事人
昏夜不得擅行行者必問如衣服器械有異即行
擒拿苟貪睡偷安或人數缺少該管大臣察出嚴
治其罪一與寇相近管兵將軍大臣酌派前鋒參
領率兵往探務詳審賊情虛實地勢險易并嚴飭
營中夜勿燃火一對敵列陣時主將必度地據險
寇或布野或結駱駝鹿角為營我軍分列行陣指
明某隊某旗當擊敵陣某處戰時鳴角進兵戰畢
仍鳴角收兵官兵或棄其部伍混入他人部伍或
軼出本陣往附他人尾後或逡廵觀望逗遛不進
照所犯輕重正法籍没鞭責革職至我軍分陣進
擊某旗對陣敵堅不動即發所備援兵助擊之又
對面臨陣時王貝勒貝子公大臣官員或不依次
諠闐擁入或見敵寡不請擅進此一次功不議仍
以罪論一敵陣動搖我軍攻入當嚴禁官兵不得
掠人畜財物如不遵軍法貪行攫取者重懲不貸
一敵敗北即選兵馬追之隨派隊伍接踵繼進倘
追兵墮其伏中或遇寇遊兵我後隊兵與之接戰
前隊兵仍行追進一師旋日當嚴行禁止凡軍器
不得售賣存留與諸蒙古違者從重治罪該管官
一併議處一駝馬為師行要需須擇水草善地牧
放夜則加意廵防起營時留官兵於後收察遺失
駝馬審其印烙牌記各交原主其疲乏者即於就
近地方官或村庄居民或扎薩克蒙古處辨色登
數交與飼養仍以其數報明兵部如有將遺失駝
馬隱匿乘用或因其疲乏委棄宰殺者嚴治以罪
令駝馬原主開明遺失疲乏駝馬顔色數目亦報
兵部登記一軍糈關繫綦重凡出征官兵須各計
口按日支領攜帶倘不如額查出即從重治罪一
有職掌大臣官員原各有親隨兵卒不得復於大
兵内抽取以分兵勢如委署人員及官之原無親
隨兵卒者許各抽一名一凡大兵存駐處毋令閒
惰每日較射磨礪器械所頒軍令不時宣諭令其
詳悉夫兵者所以討逆安民朕不得已而用綂兵
大臣能體朕意嚴束屬下官兵於所過邊境内外
不輕取一笠使人民安堵如故奏凱日自行陞賞
如縱官兵為非擾害生事者定加重處凡兹軍令
應通行曉諭各路官兵如傳示不到即將傳示之
人以軍法從事爾部其以朕諭與前南苑所降之
旨一併刊頒俾各凛遵毋忽
命以用印空劄頒發將軍提督等奬勵綠旗效力官
兵
上諭議政大臣國舅佟國維等曰綠旗兵卒内有從本
陣前進超入駱駝營鹿角營衆人接踵齊進殺敗
敵寇者第一名優陞千總其督戰之員優陞二級
擢用至綠旗將弁内有親身超入駱駝營鹿角營
敗敵者優陞三級擢用著以用印空劄頒發將軍
提督總兵官凡綠旗官兵有顯著勞績者即照所
定職銜填註給與
戊申
命發盛京積貯草豆給官兵秣馬先是
上諭盛京將軍綽克託曰軍中馬匹關繫重大可加意
飼秣務令肥健至是綽克託奏言(臣)遵兵部咨備
兵二千所需馬匹共計八千餘匹(臣)地方今歲
歉收恐芻飼之需難於速購請於
盛京戸部與奉天府尹所屬州縣内暫借豆五千
石草三十萬束為秣養用俟來秋依數償納更
請照前預支官兵一年俸餉使備器械衣服亦
俟來歲如數扣還奏至
上諭議政大臣都綂公宗室蘇努等曰前議討噶爾丹
陜西兵由鎮彛取昆都倫一路進發大將軍費揚
古兵由歸化城一路進發京師大兵由中一路進
發既有此三路分𠞰則盛京寧古塔黑龍江兵尚
無所用但軍需以馬為重兵雖暫停馬宜預養其
照將軍綽克託所請給與草豆飼養之責選才能
章京專董其事該將軍副都綂等公同廵督其預
支俸餉一年俟有出師定期查所派官兵内前曾
支領者止給半年未經支領者可給一年親賫口
糧每名著攜三月至我軍三路進𠞰噶爾丹或勢
窮力竭沿俄儂東竄逃生令盛京寧古塔黑龍江
三將軍除前派定兵數外再酌量增發相機撲滅
可著副都綂齊蘭布馳驛往諭
中路督運于成龍等奏請量增輓運夫馬時于
成龍等奏言駕車馬騾應令三省撫臣於原派
數外酌量多備以防倒斃設一時難以購買請
將江北湖北驛馬内通融借用俟大兵啟行後
令三省如數補償其輓車兵卒在宿處有守糧
牧馬掘井具炊之事一車一人似難兼攝更請
或五輛或十輛量增夫一名以備更替奏入
上從之
命古北鎮標兵從征先經僉議發古北口兵二千名
輓中路米車至是
上諭于成龍等古北鎮兵素稱勁卒運米之役著另派
其二千兵俱令從征所需口糧爾等議奏議曰輓
車兵卒止派直隸撫標及天津鎮標二處古北
口兵原未派及以之出征甚便但地屬邊陲需
兵捍禦應以一千五百名從軍五百名居守其
所需口糧應照進𠞰大兵各親賫八十日其隨
運兩月之米以(臣)等增造車輛裝運議入
上從之
命寧古塔將軍佟保備兵秣馬佟保奏言(臣)等此地
官兵聞令備兵皆跪而請曰身等窮邊小民蒙
聖上揀為將卒飼以俸餉今願得自效以報
主上豢養之隆恩(臣)詳閱所轄烏喇及寧古塔官兵弓
勁矢強馬上嫻熟又教之以
皇上製發鳥鎗愈加威壯且若輩俱耐勞苦(臣)請率一
千五百名而往合軍中所有馬匹計二千九百
有竒嚴督官兵加意飼養(臣)身不時稽察不足
之馬現有白都納地方西白兵二千此兵既不
動應派伊等出馬一千五百匹以充撥軍中取
牛五百頭用以駕載火藥鉊子等物之車此馬
牛交副都綂沙納海監視肥秣不使貽悞寧古
塔兵既發三百應檄副都綂耿額盡收兵丁所
有馬匹亦親身督視喂養肥澤倘馬匹又或不
足則將烏喇捕獵人等之馬亦酌量查取備用
再前所備支之錢糧於九月發兵時已經發給
此項應將三十五年兩季俸餉扣除停給但以
新年後又復行兵請暫停扣除仍照常支放俟
旋師之時再議扣具奏此軍除(臣)身必往外其
副都綂沙納海耿額應著何人從征伏候
上裁奏至
上諭議政大臣都綂公宗室蘇努等曰前者爾等僉議
以盛京兵二千寧古塔兵一千黑龍江兵酌量派
發應令將軍佟保不必增兵五百仍照爾等前奏
俟行時令各賫三月口糧至中西二路之兵俱每
人帶厮役一名馬四匹此軍亦應照此例合烏喇
現在二千九百餘匹之馬共派足四千之數加意
飼養烏喇捕獵人另有職役可無庸派其各處馬
匹著該將軍副都綂官員嚴加監視務令肥澤如
兵丁怠惰以致盜去遺棄從重治罪仍令賠償倘
疲瘦瘐斃令該管官保結將軍副都統親身詳查
造冊報部中西二路鳥鎗兵並未給與車輛其派
牛駕車之請不准行至官兵啟行時可照常給一
年俸餉副都綂沙納海耿額著該將軍酌量帶往
此旨亦令副都綂齊蘭布前往宣諭
己酉
命恩賚從征綠旗官兵
上諭兵部曰軍行伊邇所派從征綠旗官兵應加賞賚
宣化府兵三千古北口兵一千五百大同府兵五
千著戸部按名賞銀十兩務使均沾實惠
命天津總兵官岳昇龍中路護運先是岳昇龍奏請
從征准於先鋒營效力至是
上諭兵部曰軍糈事重護運之任與行兵同可令岳昇
龍隨于成龍等護運中路米糧俟别有所用再行
調取
命操演運米官兵時直隸廵撫沈朝聘山東廵撫楊
廷耀河南廵撫李輝祖各率押運道府州縣等
官先後抵京三省挽車兵卒亦將齊集
上命大學士伊桑阿傳諭于成龍等直隸山東河南三
省兵夫到齊務令操演熟習進止安閒并使與押
運官各相識認庶有呼必應驅策始靈翼日于成
龍等口奏演車兵卒兼習放鎗請八旗漢軍火
器營官數員訓練之
上曰爾等其酌量咨取於南苑内操演
辛亥擢副將馬進良為古北口總兵官白斌為
宣化總兵官
上諭大學士伊桑阿等曰古北口總兵官李士達患病
不能前來著解任時方用兵可將石匣副將馬進
良陞授其副將員缺以劉虎陞授宣化府總兵官
許盛年老患病亦著解任其缺以通州副將白斌
陞授令伊等俱於歲前星速赴任白斌抵任後可
遴選本標兵帶往軍前
命懷慶總兵官劉國興護中路運
上諭中路督運于成龍等曰中路輓輸較鎮守之寄更
為重大總兵官劉國興人材矯健著偕汝等押護
糧運
壬子
賜喀爾喀台吉占巴喇等服物先是原任郎中阿必
達奉
命往令喀爾喀諸扎薩克内移至是奏言(臣)至喀爾
喀王納木扎爾處聞憨都叛去即會同王納木
扎爾暨貝子阿難大旗下台吉丹津車陳汗旗
下台吉陶賴等併力往追以馬疲雪阻不獲前
進時憨都屬下協理旗務台吉占巴喇貝子阿
難大旗下綽諾色楞等力微勢弱被憨都逼往
隨牧後至海魯爾河遂入據林中不隨遊牧憨
都率兵來擊占巴喇等即裂幕為盾領衆逆戰
殺傷相當奔還自訴又貝子盆楚克聞變率兵
來會(臣)軍約二百名追憨都與戰於呼拉濟地
方憨都敗走欲遣人躡其蹤跡奈台吉旺扎兒
所屬胡進隱匿馬羣不付驛傳以致稽悞
上諭理藩院曰占巴喇等據險距寇力戰來歸且會同
盆楚克等兵窮入追殺殊屬可嘉著賜與蠎服緞
布以示奬勵王納木扎爾貝子盆楚克等聞憨都
叛逃即合力往追奮身與戰具見報效忠忱著行
文阿必達將陣亡被傷姓名人數查明報部另行
議叙胡進隱匿馬羣致悞機務可交該扎薩克鞭
責一百示警嗣後凡有馳驛情事立行應付勿得
遲悞再檄知阿必達當嚴查盗竊横行仍不時偵
探聲息
命增撥蒙古兵輓中路米車先是
上命撥喀喇沁兵一千名輓添造車輛至是于成龍等
以三省撫臣每車已添派兵夫啟奏
上諭曰輓運兵夫三省廵撫雖已按車增派蒙古兵膂
力壯健能耐艱辛且習於牽輓著再撥翁牛特兵
五百名前去
命中路督運于成龍等照時値採辦車馬勿累工商
癸丑
命内府佐領兵照旗兵分朋總管内務府奏言内府
佐領備征之護軍校護軍計一百一十人照旗
兵四人為一朋定為二十六朋餘六人分為二
朋撥什庫驍騎計一百五十六人以四人為一
朋定為三十九朋除護軍校護軍撥什庫廢官
外驍騎計一百八人雖各有馬二三匹軍行時
尚缺一匹今一應俱照旗兵例分派行裝請以
内府各佐領下現養一百四十二匹之馬内每
驍騎各給馬一匹
上是之尋都統公俄倫岱以八旗漢軍所養馬匹除給
鎗礮驍騎外餘者請給綿甲軍各一匹以為駕
車裝載口糧之用
上從之
乙卯
命選察哈爾兵分翼就宣化大同養馬
上諭大學士伊桑阿等及兵部理藩院曰朕思察哈爾
左右二翼每翼可各得銳卒八百人左翼定為中
路每兵令自攜馬三匹至宣化府交養馬大臣協
同喂飼右翼定為西路每兵亦令自攜馬三匹至
大同府與地方官協同喂飼務令肥澤隨大軍進
發不致有悞可著上駟院侍衛馬什赴左翼鑲藍
旗蒙古護軍參領羅米赴右翼將所有兵馬各按
數選集速令赴宣大二府其兵衆内或馬數不足
三匹者即以官員馬匹充數驅養又聞大同草豆
殊少其即於附近州縣足供芻秣處分羣往飼亦
可
聖祖仁皇帝親征平定朔漠方略卷十八
