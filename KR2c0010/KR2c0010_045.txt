欽定四庫全書
聖祖仁皇帝親征平定朔漠方略卷四十五
六月庚戌
諸王大臣士民等力請
皇上允受
尊號
仍不許先是儀曹具典禮諸王大臣等恭上
聖神文武大德廣運尊號
上弗受至是諸王貝勒貝子公文武滿漢官員及遠近
士民俱赴
暢春園力請
皇上允受尊號
上諭曰朕御極四十年雖自始至終孜孜不倦而吏治
尚未澄清民生尚未豐裕士卒尚未休息風俗尚
未淳樸且旱澇災異亦復相仍方今外寇既靖正
宜休息生養徒加尊號何益於治朕蕩平噶爾丹
機宜未嘗有失苟天下共能見之朕願足矣其崇
上尊號不必行毋復凟奏
(臣)謹按
皇上御極以來撫循吏民勤求治理邇者又因厄魯特
肆虐特行征討深謀遠慮致煩
聖駕三次臨邊
親擐甲胄籌兵措餉不避寒暑獨任勤勞掃除寇賊朔
漠永清誠可謂文德邁於百王武功超於萬
古矣前於平定三逆之時諸王大臣請上
尊號
皇上雖不允行但是行
聖躬遠駕立成大勲亘古未有非往事之比
聖德神功炳燿宇宙羣情踴躍是以諸王大臣吏民同
上
尊號祈慰輿情再三叩請
皇上既不俯從更以吏治軍民風俗水旱為慮是即古
帝王安不忘危治益求治之盛心宜其措萬
世於磐石之安也
丁巳
大將軍伯費揚古奏報發糧接濟追伊拉古克
三庫圖克圖之軍費揚古奏曰前因將軍馬思
喀等追伊拉古克三庫圖克圖之兵帶三箇月
糧行裝太重難以疾行故令帶兩箇月米留一
月米給後隊兵近准馬思喀咨言薩克薩特呼
里克郭多里間須行一個月所留一月米乞送
至薩克薩特呼里克(臣)等現駐空郭爾阿濟爾
罕什喇布里圖候
旨問鄉導額蘇克等言空郭爾阿濟爾罕去薩克薩特
呼里克䭾行五宿第六日可到是以(臣)等撥每
翼參領一員護軍校一員護軍十名察哈爾護
軍校一員護軍九名綠旗官一員兵十名將馬
思喀所留之米分䭾押護俟六月十五日起行
送往薩克薩特呼里克奏至
上以示議政諸臣
壬寅
命撤諸路兵以餘糧交鄂爾多斯王貝勒收貯副都
統阿南達奏言(臣)等因俟散秩大臣丹巴聲息
緩行以休養馬力遣台吉雲楚木喀爾喀台吉
帶青巴圖爾哈密爾噶爾旦多爾濟屬下輝特
台吉羅卜臧西安前鋒署總尉吳通保綠旗遊
擊楊奇張當知筆帖式色冷敦住給兵共五百
名於五月十九日遣行前堵噶思口(臣)等徐行
至色爾滕地方遇噶爾旦多爾濟使人俄濟通
問於策旺喇卜灘還言我來時於布克達額冷
哈畢爾罕之吉木思地方過一日程遇丹濟拉
有丹濟拉同行人名阿齊圖言欲同俄濟往覓
舊主噶爾旦多爾濟告之丹濟拉丹濟拉許之
故阿齊圖與我偕來我等五月初九日離丹濟
拉前於四月二十七日丹濟拉至吉木色地方
遇郭蠻喇嘛哨卒擒丹濟拉哨卒三人遂集兵
拒立丹濟拉遣人告曰噶爾丹博碩克圖已殁
吾欲往投策旺喇卜灘爾喇嘛乃公共之喇嘛
也前事皆噶爾丹博碩克圖所行今我欲使人
通問策旺喇卜灘乞爾喇嘛選一能人與我使
同往於是郭蠻喇嘛退兵遣其達爾漢格隆同
丹濟拉之土克齊色稜達什於五月初四日遣
使於策旺拉卜灘通好丹濟拉本身諾顏格隆
拉思倫共帶三百許兵五百許口在郭蠻喇嘛
所居待其使回觀丹濟拉往附策旺喇卜灘之
意是真臣等看得俄濟阿齊圖言語甚明徒俟
丹濟拉無用且所帶米四個月目下僅存四十
八日米自噶思回至邊上有一月程欲扣米住
至十八日撤噶思口哨卒起行而回
上命議政諸臣議奏議曰應檄副都統阿南達休兵養
馬徐徐而回一面選馬撥人給糧探丹濟拉果
往投察渾阿喇卜灘或逃往他處實音得
旨據阿南達疏則丹濟拉往投策旺喇卜灘是真著阿
南達等軍俱回阿南達量率兵馬暫住布隆吉爾
等處探聽聲息再檄阿南達作朕勅書遣噶爾旦
多爾濟之人哈密回子之人及阿南達家人至策
旺喇卜灘所其文照朕諭旨繕寫奏覽再將阿南
達疏及遣使之故檄内大臣索額圖太將軍費揚
古將軍馬思喀等從坐塘驛路休養兵馬經鄂爾
多斯而回侍郎滿丕在外日久亦著回來著侍郎
安布祿率察哈爾兵每旗各十名將領二員至滿
丕所居駐扎將軍舒恕亦著回來前進大兵時曾
令帶四月糧又令備兩月糧今大兵既撤米多餘
留此米應貯何地著内大臣索額圖與于成龍作
速議奏尋索額圖等議船站米二千四十三石零
侍郎李鈵米一千五百五十一石兩狼山米五
百二十三石零于成龍等運到郭多里巴爾哈
孫米一千一百十六石零應俟大兵回郭多里
巴爾哈孫地方後將郭多里巴爾哈孫米兩狼
山米令于成龍同大兵運至船站併索額圖李
鈵米一同收囤黃河向内三十里鄂爾多斯達
頼布喇克地方交鄂爾多斯王貝勒貝子公台
吉撥官兵輪班看守即於此米内照數計月支
給留駐船站大臣台吉額駙官兵
上從之
丁未
大將軍費揚古奏請暫駐察罕腦爾以探丹濟
拉伊拉古三庫圖克圖聲息
從之費揚古奏言准理藩院咨稱議政諸臣會議大將
軍費揚古疏開散秩大臣丹巴等至巴顏恩都
爾見並無厄魯特一人計丹濟拉等前去已有
三十九日矣追之斷不能及故選駱駝一頭馬
四匹給阿玉什白撑乘坐賫臣所發丹濟拉書
追授丹濟拉又降人吳勒木濟等有丹濟拉欲
往投達頼喇嘛起行而去已至楚庫爾戈必之
語又阿玉什等兄弟妻妾留書於阿玉什言丹
濟拉未必不往投阿喇卜灘又將軍馬思喀等
咨言伊拉古克三庫圖克圖自薩克薩特呼里
克向内一日行五六十里而宿我等簡兵跡其
宿處追來至吳爾圖布拉克見伊拉古克三庫
圖克圖自此地疾行一日一百一二十里此路
多石我等追者一日不能過一百二三十里此
三四宿追而視之仍飛馳去矣且伊拉古克三
庫圖克圖自所宿磨海圖果兒已去七八日不
能追及不可徒費馬駝之力是以我等自磨海
圖河流曲處于五月二十三日率兵而回我馬
蹵硬者多徐徐休養以往今丹濟拉伊拉古克
三庫圖克圖未知去向實音不便遽議應檄大
將軍費揚古等俟將軍馬思喀等之兵與伊等
會齊後著伊公議或當遣使或當退兵聽伊等
斟酌而行得
旨前者遣内大臣策旺諾爾布散秩大臣巴當阿兩路
往擒伊拉古克三庫圖克圖緣兵馬糧餉扣數發
去是以指地疾往限日立歸此馬思喀之所灼知
也費揚古遣馬思喀時並不扣數輕裝限日所發
官兵太多是以重滯不能追及伊拉古克三庫圖
克圖昨丹木巴哈什哈歸朕亦知其勢斷不能獲
伊拉古克三庫圖克圖曾諭議政諸臣今果如朕
所諭矣此事准如所奏著檄内大臣索額圖副都
統阿南達知之欽遵到(臣)查得先是散秩大臣丹
巴奉使于丹濟拉以(臣)所發書給其同行拉思
倫使人阿玉什自楚庫爾戈必使往追丹濟拉
續齊竒爾寨桑入奏而回到軍中後(臣)等遵
旨即以
勅書使齊竒爾寨桑賫捧往尋于五月初四日已遣起
程倂交前次
勅書與察哈代往撫丹濟拉至額克阿喇爾等處遍尋
不遇丹濟拉回至軍中(臣)等共商將原降
勅書仍令察哈代賫捧務必往覓以
勅書授丹濟拉親收于六月初一日給之糗糧羊隻遣
使起程又以
皇上所降招撫
勅書交前次厄魯特阿喇卜灘丹津俄木布使人賫捧
遣回近于五月十五日又以(臣)等招撫檄文給
趙山四格子往撫阿喇卜灘丹津俄木布等屢
經遣使賫送
勅書招撫檄文往赴丹濟拉阿喇卜灘丹津俄木布今
並無當發文遣使招撫之事又散秩大臣丹巴
等直至楚庫爾戈必並無丹濟拉蹤影大兵直
追至磨海圖郭兒不能追及伊拉古克三庫圖
克圖皆遠遯潛逃目下大兵無當行當止之事
臣等即當回師但趙山四格子差往招撫阿喇
卜灘丹津俄木布已將四十日矣官兵所帶食
剩之米猶有一個月零七日察罕腦爾至郭多
里之間當行二十二三日除出行時食米仍剩
十四日之米于成龍等奉
上諭解驛作飯以食商販及絶糧人從之米有未用之
百餘石現隨軍中若將此米增給官兵則可食
至二十日且察罕腦爾等處水草又佳是以(臣)
等共商將官兵移進環察罕腦爾住二十日以
養馬畜而候聲息此間若招致厄魯特則收之
押護而來若二十日内無聲息則(臣)等率領官
兵于七月十二日起程而回至達爾漢親王諾
内喀爾喀親王善巴等情願自備四個月糗糧
前來效力諸王貝勒公台吉之糧僅存一個月
且無事可行故皆遣回前以察哈爾八旗官兵
之馬瘦故奉
旨俱留之于守米之地此二百官兵籲請情願效力前
進而來今無事可行且伊等出外日月已久亦
已遣回奏至
報聞
七月庚辰
將軍馬思喀奏請率大兵自郭多里過歸化城
進張家口馬思喀等奏言(臣)等六月二十九日
率兵養馬徐行而回但自船站渡瀚海來路七
八站無草今我軍若仍行此路兵丁馬駝必致
困乏乃問鄉導額蘇克阿南達曰大將軍向郭
多里來路水草何如答云此路水草好但兩日
瀚海無草不佳是以率兵自郭多里經歸化城
路進張家口已經報部又于六月三十日奉到
理藩院咨稱奉
旨著將軍馬思喀兵由坐塘之路前來(臣)等即當遵
旨從坐塘之路往鄂爾多斯為是但自寧夏來時所喂
肥壯駝馬渡瀚海而來無草之故馬駝臕落目
下軍中馬駝臕雖尚好行程遙遠俱已葳蕤若
仍從此路而往駝馬必至罷棄其事顯然且駐
劄船站内大臣索額圖等咨言爾等兵馬何月
何日當到船站須預為知會以便檄知總督吳
赫備船黃河之水已漲爾等兵馬當分隊陸續
到來前渡為宜但黃河水漲若分兩次渡則需
數日又問額蘇克阿南達曰郭多里至歸化城
須行幾日伊等言兵行一月許是以(臣)等願得
率兵仍自郭多里經歸化城之路進張家口奏
至
上以示議政諸臣
辛巳
定喇嘛丹巴色爾濟等罪先是有發
皇太子查奉差西域之喇嘛逐一取供來奏之
旨至是理藩院奏言
皇太子率理藩院堂司官及大學士阿蘭泰尚書馬
齊往旃檀寺召集默爾根綽爾濟各寺廟喇嘛
詬詈而問之曰汝等以已故之達頼喇嘛誑言
尚在觀此行事尚不如犬犬見生人猶能吠之
今養爾等究何所用默爾根綽爾濟供曰我乃
一最小班第蒙
皇上殊恩授為住持大喇嘛達頼喇嘛已故而我以人
言奏云尚在我有何辯我真不如犬矣又問默
爾根綽爾濟曰爾於今年正月初一日倡言保
奏達頼喇嘛尚在明係交通第巴供曰我於順
治十八年得見達頼喇嘛以後更不曾見前因
造金塔我曾有殊為可疑之奏今達頼喇嘛已
故我有何辯問丹巴色爾濟曰
皇上謂爾有能可用信而遣之爾屢往屢歸奏言達頼
喇嘛相晤相見三十四年之行仍言達頼喇嘛
尚在又語諸大臣云達頼喇嘛乃活佛不忍見
喀爾喀厄魯特破壞入定而避之今喀爾喀厄
魯特皆破壞已完所以出定矣今年又云達頼
喇嘛尚在奏于
皇上此處云何供曰我二十四年同阿齊圖綽爾濟與
達頼喇嘛覿面論事三十年達頼喇嘛立於樓
上我實親見之我並無語諸大臣達頼喇嘛乃
活佛不忍見喀爾喀厄魯特破壞入定而避之
今破散已完所以出定等語今諸大臣謂我有
此等之言而尼麻唐庫圖克圖又奏言達頼喇
嘛已歿十六年此我當死之時已到我有何辯
除前者出使達頼剌嘛之人有坐湯端朱克噶
卜楚垂音札木素格隆已故羅卜臧格隆温布
札木素格隆垂聘温咱特外問伊什格隆彭蘇
克格隆根敦林辰阿旺扎木素巴咱爾喇木札
木巴曰爾等俱係出差達頼喇嘛之人爾等節
次啓奏之言
皇上皆記之一槩從實供來伊什格隆供曰我於康熙
二十三年同彭蘇克喇嘛前去見達頼喇嘛在
樓上二十九年去而回我聞彼地人言俱以為
尚在據我看來似乎達頼喇嘛已故亦曾啓奏
三十三年去而回言達頼喇嘛已故是真曾同
主事查海開摺啓奏三十四年又去而回我以
為喇嘛規矩年幼則坐禪今達頼喇嘛已老仍
入定而又出定以此觀之殆必有他故亦曾啓
奏今年正月以達頼喇嘛出定行賀禮必有一
他故亦曾啓奏前者我往達頼喇嘛處不特使
我相見於四月初十誦經之日衆人皆會在五
層樓上紗帳洞中見一老喇嘛我向不識達頼
喇嘛亦不知其是否此事亦曾啓奏德木齊根
敦林辰供曰我三十二年副垂喇克格隆而往
未嘗見達頼喇嘛阿旺札木素供曰我二十六
年副俄木布丹津而往在樓之上使我見之以
為達頼喇嘛云原未嘗識之是以不知其非三
十四年副伊什格隆而往未嘗得見達頼喇嘛
我因為副亦未嘗啓奏
皇上巴咱爾喇木札木巴供曰我二十八年往見達頼
喇嘛立于樓上是實亦曾啓奏我亦何辯垂音
扎木素格隆供曰我十五年副已故喇嘛朱喇
齊格隆朝見達頼喇嘛其時達頼喇嘛鬚髮皆
黑二十二年我副羅卜臧格隆而往第巴令我
遠立望之稽首香烟繚繞所見不明阿齊圖格
隆供曰我去三次俱見達頼喇嘛不知其假故
奏言尚在如果知之何敢誑奏因拿丹巴色爾
濟併其徒弟禁于該部兩處房屋封鎻看守外
端朱克噶卜楚病故阿齊圖綽爾濟奉
旨革去綽爾濟名號議處併拿同丹巴色爾濟議處至
默爾根綽爾濟巴咱爾喇木札木巴前奏達頼
喇嘛尚在亦應將伊等同丹巴色爾濟議處奉
旨默爾根綽爾濟未嘗親往不過傳言轉奏免其議處
巴咱爾喇木札木巴係親往著一併議處在案查
丹巴色爾濟阿齊圖格隆巴咱爾喇木札木巴俱
係大喇嘛
皇上特簡以為有能可用信任之而使于達頼喇嘛乃
知其已故而謂之尚在覿面論事目擊是真通
同第巴誑奏殊為可惡坐此情罪應將丹巴色
爾濟阿齊圖格隆巴咱爾喇木札木巴擬絞監
候秋後處决家産人口入官以丹巴色爾濟巴
咱爾喇木札木巴徒弟交默爾根綽爾濟安置
京城各寺廟以阿齊圖格隆徒弟交歸化城彭
蘇克喇嘛安置彼處寺廟至大喇嘛伊什格隆
前去兩次同查海啓奏言達頼喇嘛已歿彭蘇
克格隆奏言不識達頼喇嘛不知是否阿旺札
木素垂喇克格隆德木齊根敦林辰俱言不見
達頼喇嘛俱無庸議至羅卜臧格隆温布丹津
札木素格隆垂聘温咱特端朱克噶卜楚俱已
病故亦無庸議奏入得
旨丹巴色爾濟從寬免死革去住持大喇嘛抄没家産
單身發往盛京任棲一廟阿齊圖格隆各處差遣
效力從寬免其死罪抄沒革去住持大喇嘛准住
其本廟巴咱爾喇木札木巴乃小喇嘛俱從寬免
其死罪抄沒革去大喇嘛餘如所議
癸未
命許台吉衛寨桑龔格等入貢喀爾喀土謝圖汗請以
其祖母族人厄魯特托爾果特阿玉什等之子
孫四十餘台吉比照其族中台吉請
安進貢理藩院議不准行
上許台吉衛寨桑龔格俄波俄欽車卜登三都卜俱如
土謝圖汗奏請准其請安進貢餘如所議
丙戌
命大將軍伯費揚古先歸先是六月初七日大將軍伯
費揚古感冒傷寒遺紅三次不能率兵前行具
本來奏得
旨大將軍費揚古朕特諭恩賜一到費揚古不必等候
大兵即歸著馬思喀既見宋住後率大兵養馬徐
行而歸交議政諸臣與内大臣明珠會議具奏衆
議如
旨具奏
上從之特
諭大將軍伯費揚古曰覽奏朕衷不勝隠惻今噶爾丹
既死諸事俱畢兵今亦當撤所遺丹濟拉吳爾占
札卜伊拉古克三庫圖克圖數人所往何處有確
聞之時發檄取之無不解來之事如早聞爾體不
佳朕當另有裁處近者丹巴哈什哈歸方聞爾足
痛乘轎而行目下爾所到察罕腦爾距邊哨有幾
許遠雖不知所在何處朕聞之即撥醫人食物給
驛遣往朕此諭到速具爾病勢如何來奏特諭尋
費揚古疏曰蒙
聖上手書
諭旨(臣)伏枕俯跪開讀捧接
恩賜食物望
闕叩頭謝
恩竊思(臣)何等人蒙
聖上優擢付以非常大任屢叨
皇上殊恩
重賜不可勝計且(臣)以疾病纏綿不能領兵前行具奏
聖上即惻然憐憫
手書
温諭
賜以醫人種種食物從驛傳致(臣)讀
温諭嘗
賜物兩目俱明病勢都減即如復舊時顏色肢體不勝
懽忭
聖上似此
隆恩寵眷不但前古所未聞雖父之愛子何以加兹
聖上俯恤
高厚之恩雖即肝腦塗地誠不能報于萬一也(臣)無任
懽忭謹奏謝
恩疏至
上以示議政諸大臣費揚古又一疏曰六月二十三日
(臣)以身病不能率大兵偕行且官兵但駐二十
日即歸故以官兵交將軍馬思喀(臣)於六月二
十四日轉身徐行候
旨俟部文到日即檄將軍馬思喀等欽遵
上諭而行外併奉
旨奏
聞(臣)病少痊原由(臣)身下紅全住寒病豁愈但患病將
及三閱月消減極弱身無寸力食物不能消化
心内發熱自六月二十五日以來始覺食物消
化其熱亦止今胸中甚覺清爽但目下須人扶
之而立兩足顫慄腰與兩胯猶痛醫言病今已
愈腰胯之痛不能起立乃血氣虧損之故俟血
氣漸復流通自然愈矣(臣)逢
盛世遇
明主洊叨
皇上殊恩異數不可勝計今又以(臣)病之故
特賜手書
温旨
賜以鹽醃兩種彘肉生豚鹽醃鹿肉兩種鹿尾醉鰣魚
包瓜酸王瓜萊菔醃菜芥菜鮮王瓜萊菔鮮菜
菔菜小米稻米諸物(臣)讀
温諭食
御賜之物皆塞外所未有不勝懽忭養病前行量力圖
歸(臣)急思望見
皇上天顏中心專篤故得見
天顏之前可冀(臣)病俱痊顏色復舊仗
聖上福澤今(臣)生命可以無碍矣又(臣)自邊哨起行第
十九日至郭多里自郭多里第二十二日至察
罕腦爾大略計之察罕腦爾與邊哨相距兩間
有二千三百餘里奏至
上報聞
戊子
喀爾喀曼達爾什來降喀爾喀扎薩克圖汗屬
下蒙古曼達爾什率男婦一百六十餘人來降
皇上將軍孫思克為之奏
聞理藩院奏先遣筆帖式令孫思克撥官同護送京城
上從之
丁酉
為𠞰滅厄魯特噶爾丹
太和殿告成
頒詔天下是日
上御太和殿
皇太子率諸王文武官員等以
太和殿告成並𠞰滅厄魯特噶爾丹上表行
慶賀禮表云伏以
聖武布昭撻伐大安民之烈
神謨廣運永清成服遠之功中外敉寧遐邇欣忭恭惟
皇帝陛下
至仁育物
大勇除殘屬狡寇之跳梁厪
鑾輿之屢駕决機制勝指揮悉本於
宸衷布澤宣威聲教盡通於絶塞正荒服來同之日值
殿工巍煥之初喜溢千官懽騰四海(臣)等恭際昌辰
欣逢
盛治伏願
河清海晏億萬年衍有道之祥
日升月恒千百國慶無疆之福(臣)等瞻
天仰
聖無任懽忭之至禮畢遂
頒詔天下
詔曰朕君臨天下早夜孳孳勤求治理惟恐一夫不獲
其所初未嘗有岐視中外輕事兵戎遠伐異域之
事厄魯特噶爾丹向與七旗喀爾喀同奉職貢嗣
因兩國交郄搆兵喀爾喀汗等為所敗衂叩關内
附噶爾丹乃借辭追擊闌入我邊境恣行狂逞朕
屢頒勅諭令其悔悟自新而狡寇不知省悟益肆
鴟張其逆謀不測實有偪處近塞窺伺中原之漸
朕思此寇包藏禍心倘不即行撲滅則異日必緣
邊設防重滋民困何如及時聲討立靖根株於是
昭告
天地
宗社躬統禁旅不憚勤勞三出塞外去年夏賊踞克魯倫
河自度力不能抗倉皇宵遁朕親追至土喇河適
西路大兵遮截其後擊敗之於昭木多賊勢大挫
冬月復駐蹕鄂爾多斯收撫其降衆遏絶其外援
而賊益困蹙機會所在刻不可失遂以今年春西
巡邊境從寧夏出塞遣發大兵兩路進𠞰而青海
烏思藏人等皆先後輸忱自效哈密國人又俘獻
噶爾丹之子於行在噶爾丹窮迫已極一聞大軍
壓境計無復之隨於阿察阿穆塔台地方飲藥自
盡揆諸料敵成謀適相符合自此寇氛盡滌邊圉
永安而朕為民除害不得已而用兵之意亦可曉
然共喻於天下臣民矣武功告成之會正太和殿
鼎建工竣巍煥方新臨御伊始協氣集於九重觀
瞻肅於萬國是用覃敷慶澤以上答
郊廟
社稷之靈下協中外人心之望於戲懋武功而敷文德聿
臻熙皥之風建宸極而鞏皇圖永慶平成之治誕
告中外咸使聞知
詔欵内大將軍領侍衛内大臣伯費揚古優陞為一
等公西路官兵自參贊以下實授章京以上各給
一拖沙喇哈番襲一次所有功牌分别另叙護軍
校驍騎校各加一級食俸兵丁俱議加恩西路進
𠞰綠旗官兵自將軍提督總兵官以下兵丁以上
俱議加恩三次出征官兵及西路進𠞰官兵所借
官庫銀兩免追三次俱出征官員各加一級兵丁
俱議加恩滿洲蒙古漢軍於軍前陣亡者給與官
職外藩四十九旗兵丁於中西兩路隨征押運牧
馬安站掘井修路守糧兵丁俱賞給銀兩八旗效
力行間年老辭職傷廢官員察給半俸滿洲兵丁
行間效力帶傷殘廢閒住及老疾閒住者俱加恩
賜在京滿洲蒙古漢軍馬步兵丁俱加恩賜出征
病故閒散三品以下官概加恩䘏傷廢辭職官年
尚未老及傷廢退甲兵丁酌給銀米外藩蒙古閒
散三品以下官出征病故者概加恩䘏外藩蒙古
效力行間傷廢退甲者亦加恩賜五嶽四瀆歴代
帝王陵寢先師孔子闕里俱遣官致祭内外大小
官員概予封贈進士舉人選用壅滯令分缺銓授
三十八年鄉試三十九年會試增中式額正貢作
恩貢次貢作歲貢監生免坐監一月官員現議處
分者奏明寬宥流徙人犯身故者骸骨准其回籍
盜賊就撫者免罪嚴察驛逓騷擾賑濟鰥寡孤獨
察舉山林隠逸地方人材督撫徇庇所保舉官員
者治罪關係河漕情罪不赦封疆大吏各條奏地
方利弊禁關稅横征察蠲災失實懲治豪蠧規避
差徭牽連待質久禁人犯情可矜疑者審明請釋
除十惡死罪及情罪重大者不赦外其餘盡行赦
免
乙巳
命尚書庫勒納等往給外藩四十九旗恩賞理藩院奏
言
恩詔内一欵外藩四十九旗兵丁比年以來出征巡汛
甚屬勞苦其中西兩路隨征押運米車牧馬安站
掘井修道及看守米糧在軍未曾得賞者每人每
年各賞銀六兩給與三年已經得賞者每人每年
各賞銀六兩給與二年其未出征兵丁除富戶外
不堪度日者每人各賞銀六兩給與一年其外藩
蒙古出征病故閒散三品以下官亦槩行恩䘏其
效力行間傷廢退甲者著加恩賜(臣)等查得四十
九旗呈送印結移文内開中路隨征喀喇沁多
羅都楞郡王扎什旗下兵一千名喀喇沁公善
木巴拉西旗下兵二百九十九名隨敖漢額駙
查木蘇出征兵九名隨克西克騰台吉木輪噶
爾弼出征兵十六名隨烏朱穆秦貝勒巴木巴
旗都統阿爾楚克兵二名共出征兵一千三百
二十六名每人賞銀六兩給與三年計該銀二
萬三千八百六十八兩中路押運米車看守牧
馬掘井修道兵兩喀喇沁兩翁牛特兩烏朱穆
秦兩阿霸垓兩阿霸哈納兩蘇尼特克西克騰
出征兵三千四百七十四名在軍中每名給過
銀伍兩應每人賞六兩給與二年計該銀四萬
一千六百八十八兩隨西路大將軍隊出征歸
化城兩旗鄂爾多斯六旗三吳喇忒毛明安四
子部落共兵一千七百三十九名每人賞銀六
兩給與三年計該銀三萬一千三百二兩隨大
將軍進發在西路安驛守護米糧看守牧馬掘
井鄂爾多斯六旗三吳喇忒喀爾喀達爾漢親
王四子部落毛明安共兵九百四十名每人賞
銀六兩給與三年計該銀一萬六千九百二十
兩
皇上第二次駕幸鄂爾多斯自李蘇設站至大將軍軍
前共安二十三驛歸化城二旗吳喇忒三旗喀
爾喀達爾漢親王旗毛明安旗共出征兵一百
五十名在軍中每名給過銀伍兩應每人賞六
兩給與二年計該銀一千八百兩四十九旗貧
窮不堪度日兵共二萬二千七百二名每人賞
銀六兩給與一年計該銀十三萬六千二百一
十二兩以上共該銀二十五萬一千七百九十
兩此内或有增減之處臨賞之時察明散給此
項銀應三路分遣大臣賫銀前往會同各該扎
薩克察明逐一散給務使得霑
朝廷實惠查歸化城兩土默特六鄂爾多斯三吳喇忒
毛明安喀爾喀達爾漢親王四子部落等旗為
一路應賞銀八萬七百九十兩其西喀喇沁敖
漢克西克騰兩烏朱穆秦兩翁牛特兩阿霸垓
兩阿霸哈納兩蘇尼特等旗為一路應賞銀九
萬一千兩此二路應令兩大臣將獨石口現貯
銀十三萬八千三百二十兩分携前往其不敷
銀三萬三千四百七十兩行戶部咨取帶去又
十科爾沁兩土默特柰曼喀爾喀羅布臧貝勒
旗兩札魯特郭爾羅斯杜爾伯特等旗為一路
應賞銀八萬兩有奇即令出喜峯口大臣行咨
戶部帶去此賞給銀兩用兵部驛逓車輛裝載
出邊境後取殷實蒙古車輛裝載至出征病故
閒散三品以下官員及效力行間傷廢退甲人
等此處無案可稽即令前去大臣詳察到日再
議加
恩其應遣大臣恭候
皇上簡用
上命著庫勒納哈牙爾圖努赫去餘如議行又以往戍
吳爾揮地方科爾沁九旗兩烏朱穆秦兩蒿齊
忒兩巴林兩扎魯特敖漢兩土默特克西克騰
阿魯科爾沁共披甲二千一百三十五名應否
給銀請
旨
上曰不必給賞
八月辛卯
命宥羅卜臧端魯卜交通伊拉古克三死罪發大喇嘛
默爾根綽爾濟等處分别安置先是理藩院會同
三法司讞奏交通伊拉古克三之衛徵喇嘛喇
克巴格隆海喇圖囊素羅卜臧丹臻丹臻額木
齊之徒弟等二百餘人及衛徵等家中所有資
産人口差官查明解到後奴僕財物入官已為
喇嘛之徒弟發往
盛京廟中交大喇嘛安插議上奉
旨留中至是理藩院奏曰監禁奸細羅卜臧端魯卜案
内奸細尼克塔俄木布及通線衛徵喇嘛送書
朱拉圖達爾扎知情孫魯卜額爾克俄木布班
第俱病死又蹾門者係收受叛人財物不行舉
出故台吉諾爾布之妻及其子牢張噶爾丹等
奉
旨寬免發回歸化城其監禁者係奸細羅卜臧端魯卜
尼爾巴格隆通線喇克巴格隆海喇圖囊素羅
卜臧丹津又墩門者係衛徵喇嘛徒弟沙塔里
家人克什圖和濟格爾年台奉
旨盡行釋放羅卜臧端魯卜等六喇嘛暫置妙音寺沙
塔爾等四人暫寄部右衛監禁衛徵喇嘛徒弟
内現在一百四十三人交歸化城彭蘇克喇嘛
安插在案除病故奉
旨寬免奏准安插人等不議外衛徵喇嘛家口財物仍
照前議(臣)部差官一員查明解到後入官出首
奸細之回子巴圖哈什哈仍照前議撥入正黃
旗蒙古軍中食護軍之糧此地暫置羅卜臧端
魯卜尼爾巴格隆喇克巴格隆海喇圖囊素羅
卜臧丹津滚楚克格隆六喇嘛交默爾根綽爾
濟分置各寺廟暫留衛徵喇嘛之徒弟沙塔爾
交歸化城彭蘇克喇嘛家人克什圖和濟格爾
年台入官交内務府奏入
上從之
辛酉
副都統阿南達奏報厄魯特噶爾旦多爾濟奔
逃副都統阿南達奏言(臣)差護軍校阿竒納於
六月十六日自色爾騰前去令從布隆吉爾重
整所設驛站將留貯之米運至長馬爾地方阿
奇納七月十六日來迎見(臣)等於西欣之地告
云我料理驛站及米之事已畢六月二十六日
至噶爾旦多爾濟所居西欣地方驛站以待大
兵二十八晩噶爾旦多爾濟親身至我寓所謂
之曰來有事與言我不之知欲出而相見二三
十人執我奪馬駝而去我一僕人及驍騎校齊
倫一蒙古僕人留於驛中者皆被殺噶爾旦多
爾濟言今若釋汝去必致漏洩並不柰何汝俟
離邊稍遠方可釋放擕行三日至布隆吉爾給
以馬與糧而釋之問阿奇納曰噶爾旦多爾濟
逃去之故曾有所聞否下人曾有何語答曰逃
去之故所往之地未嘗當某前言之不知其故
(臣)即親身率兵往追噶爾旦多爾濟至布隆吉
爾哈喇烏蘇地方據坐塘撥什庫邊代來報云
噶爾旦多爾濟逃去時其屬下人經過本驛來
奪馬畜與之交戰我同伴小撥什庫巴顏及綠
旗兵二人俱受傷搶五驛之馬一百六十許匹
及兩撥什庫之馬二十匹駱駞二頭而去又丹
濟拉來降
皇上故先遣齊奇爾寨桑前行噶爾旦多爾濟遇之綑
綁前往留之於者爾渾台地方而去我見之令
齊奇爾寨桑乘驛赴京矣(臣)因丹濟拉來恐彼
恰遇噶爾旦多爾濟故遣夸藍大衛格納等選
滿洲綠旗兵共四百名以追噶爾旦多爾濟迎
丹濟拉至噶爾旦多爾濟屬下現在招降人内
有應取來者與我軍一齊帶至肅州交孫思克
博濟解往查綠旗守備孫一貴等招降吳能巴
圖爾等共一百九口及歸降
皇上者有輝特台吉羅卜臧屬人共八百口喇嘛阿喇
木札木巴阿喇木班共三百口俱有坐騎故以
喀爾喀厄魯特兵一百五十名交台吉俄木布
額爾德尼等由邊外挈裝徐行致之賀蘭山等
處候
旨奏至
上曰噶爾旦多爾濟乃誠心降附之人去歲使人來重
加恩賜斷不逃遁然而伊等以耕為業今棄其田
禾忽然逃去必有不得已之情著交理藩院議行
文將軍孫思克博濟等務必詳察明白具奏尋議
曰據阿南達撥發官兵追噶爾旦多爾濟迎丹
濟拉應無庸議驛站關係重大應行文將軍孫
思克等如被刦驛站事務緊要作速添補馬匹
不得悞事將噶爾旦多爾濟逃去情由詳察明
白具奏至策旺喇卜灘處亦應將噶爾旦多爾
濟逃去之事撰
勅發諭
上從之
勅諭策旺喇卜灘曰噶爾旦多爾濟率其屬衆誠心
來降安插耕種今忽留其下人盡棄田苗逃去其
去必有不得已之情務期查明其故朕於噶爾旦
多爾濟略無責備之意倘往汝地欲居於彼此窩
齊爾圖車陳汗之孫爾可收之好加撫養如欲歸
來即行遣回朕於此降旨令收噶爾旦多爾濟遺
留人等特諭
聖祖仁皇帝親征平定朔漠方略卷四十五
