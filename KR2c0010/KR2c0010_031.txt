欽定四庫全書
聖祖仁皇帝親征平定朔漠方略卷三十一
十月甲申朔
命加恩大將軍伯費揚古軍士
上諭尚書馬齊曰大將軍費揚古所領軍士甚為勞苦
食用必致缺乏欲將朕所用牲口發去道路遥遠
牲畜既瘠瘦且須時日可遣人往尚書班第處取
殺虎口大同等處現存銀五千兩遣官一員送至
大將軍費揚古所酌買皮裘牛羊等物給與軍士
上閱牛羊羣
賜諸王大臣官員食畢使喀爾喀多羅郡王塞稜阿
海台吉阿里雅阿爾薩郎衛代青及厄魯特降
人射
上率諸皇子射
上連中五矢諸皇子皆屢中喀爾喀諸王及蒙古諸王
台吉厄魯特降人無不驚服
上問塞稜阿海王等喀爾喀厄魯特交戰之由
顧諸王大臣曰今日喀爾喀厄魯特皆在朕直論其
事彼皆向來貢獻本朝之國兩國交惡其曲不在
厄魯特而皆在喀爾喀喀爾喀先犯厄魯特喀爾
喀理曲是以其國為厄魯特所破但厄魯特借伐
喀爾喀為名進我境内烏闌布通之地為我師所
擊敗已立誓不復侵喀爾喀矣今又背誓入犯我
邊汛屯於克魯倫之地則厄魯特理曲是以朕親
綂六師滅之天道昭然毫釐不爽朕為天下萬國
之主寧有偏徇之理乎朕所以破厄魯特者非為
喀爾喀也喀爾喀王塞稜阿海及厄魯特降人沙
克朱木等皆跪而奏曰此等曲直(臣)等向愚昧
不知今蒙
皇上伸明大義兩國致敗之由方得曉然此實我等之
所自取也諸大臣奏曰
聖諭精詳誠為至論兩國之人俱傾心悦服矣
丙戌
駕至胡虎額爾竒
命大將軍伯費揚古駐劄喀倫收厄魯特降人先是
厄魯特降人言噶爾丹往博羅烏納罕奎金札
巴干等處度冬語丹濟拉爾可至博羅烏納罕
覓我云
上於是
諭議政諸臣曰大將軍伯費揚古進兵矣聞右衛兵
每人乘馬一匹負行李於驢騾而往其臕亦瘦云
朕料其斷不能到噶爾丹所在必自翁金謂馬瘦
而回兵徒勞而無益於事朕秣馬於大同者特欲
騐實噶爾丹所在如目前有可行機會則於黑龍
江六百兵中選前鋒二百新滿洲四百察哈爾部
落兵一千整齊鎗砲令備肥馬駝可一舉勦滅之
噶爾丹已破盡今我何故不深為勦滅之之計而
空勞軍馬乎今速檄大將軍伯費揚古止其進兵
至是大將軍伯費揚古奏言官兵馬瘦已回喀
倫
上交議政諸臣議隨議大將軍伯費揚古因馬瘦回喀
倫候
旨皆如
上諭矣現今大將軍回居喀倫應檄費揚古給右衛兵
到歸化城之米自歸化城支米歸右衛其餘之
米給黑龍江官兵
御賜銀五千兩大將軍可酌備皮裘乾糧等物分給官
兵駐扎喀倫附近地方暫俟差往丹濟拉處使
人津巴歸併收厄魯特降人
上准行止令護軍綂領瓦爾達留大將軍軍前
副都綂祖良璧奏
聞翁金破賊情形祖良璧奏曰(臣)率正黃旗滿洲參
領賽必漢正藍旗漢軍參領李枝聯官兵五百
名及護米漢軍參將張憲載遊擊陳維屏等官
兵五百名在翁金地方守護米糧因不知大兵
回否信息於九月初一日集諸臣商議翁金地
方所有米石無多若在此久待衆兵所携之米
不足食回寧夏因於九月初六日回師是日早
啟行據正白旗署前鋒參領敦朱祜遣鑲黃旗
前鋒護軍校和尚報稱蒙古賊八人來奪行李
敦朱祜同千總劉進孝領官兵追逐而去(臣)一
面遣正藍旗署參領馬朝龍撥滿洲漢軍官兵
六十名參將張憲載領兵四十名速行偵探來
報(臣)即率滿洲漢軍隨後而進行不數里與千
餘賊相遇(臣)親率賽必漢李枝聯所領滿洲漢
軍官兵併張憲載所轄漢軍官兵排列鳥鎗官
兵奮勇前進蒙古賊兵分為兩路圍逼(臣)等(臣)
等率領官兵從東殺出見賊分頭搶奪行李(臣)
即整齊士卒用把總吳進所携子母礮二門併
鎗手厮卒排列成陣各執長鎗木梃合力前進
自卯至已放鳥鎗三四十次連發十餘矢仰仗
天威大敗蒙古賊兵斬殺厄魯特百餘人賊向西北而
遁(臣)同參將張憲載領漢軍官兵追殺二十餘
里此皆
皇上天威遠播蒙古賊兵魂魄俱喪故能致此大捷但
蒙古賊兵狡猾而翁金地方山險谷深不可深
入故不窮追收兵而回於本月二十七日已抵
寧夏謹繕疏以
聞
上曰祖良璧於翁金地方守護糗糧回師之時遇賊千
人忽來侵犯率領滿漢官兵擊敗厄魯特斬殺百
餘人據厄魯特降人言我官兵奮勇直前大敗丹
濟拉創鉅痛深官兵效力可嘉在事有功人員著
分别議叙具奏
上諭皇太子曰欽天監官員前因步軍初放排鎗即奏
稱天鼓響自西北適朕所遣之人回奏情由彼頗
惶懼叩首懇求將疏持回又一次奏稱日午地動
朕謂舉國之人何無一覺者若軰辭窮奏云惟臺
上覺動朕亦姑容之在監人員類皆怪異妄誕微
末小人朕躬在外恐搖惑人心捏造訛言亦未可
定若衆人皆知即屬實事若舉國不知殊有關係
不可不詳為留意値更太監亦屬微末欽天監既
經奏聞彼自附會其說値更之處甚多不宜止以
太監之言為憑也
上諭皇太子曰朕於二十九日度察罕拖羅會嶺駐蹕
於喀喇巴爾哈孫之地是日閱鑲黃旗牛羣其數
至一萬六千頭毛色甚佳三十日駐蹕於昂古里
湖地是日閱右翼達卜孫腦爾之馬羣其數至二
萬匹整齊肥壯不可言喻初一日駐蹕於俄羅特
布拉克之地是日閱正黃旗牛羣其數一萬六千
頭羊七萬隻蒙古王等以下喀爾喀厄魯特之人
咸以為竒云自我祖宗以至於今但有牛一二千
頭遂稱極富從來未聞有至萬頭者今見馬匹無
論大小盡皆肥壯光澤羊隻甚肥曩時亦曾聞朝
廷之牧畜蕃多或以為告者太過未之深信今目
擊如此始知我皇上諸福駢集羣相驚異贊頌向
來聞張家口外甚寒自今觀之頗覺和暖河亦未
凍或一處始有薄冰草雖黃而草根尚有青色夜
間帳幕中不必燃火人服綿衣皮褂者甚多聞他
年亦不如此較之哨鹿之地甚為溫暖朕行蒙古
地方多矣似此佳處未之見也此皆
聖祖太宗皇帝幸歸化城時所指之地遺於子孫牧圉日
增孳息日盛也宜哉圍獵時觀之兔雖不甚多亦
不稀少地極平坦可以此奏
皇太后知之阿爾薩闌衛寨桑以其幼主阿里牙來今令
赴京師亦與車林查布一體恩視學士拉西識其
人可令彼通譯車卜登貝勒之母亦詣朕前令其
赴京此人
皇太后亦知之可令進見
丁亥
上駐蹕昭哈停古北口兵丁拴養駱駝行兵部奏言古
北口總兵官馬進良疏稱(臣)標出征兵丁原領
駱駝六百三十三頭内三百三十三頭倒斃及
回到邊口又倒斃一百五十一頭等語此項駱
駝乃動支朋銀買備數不可缺應檄直撫及該
鎮令彼屬官從容陸續補足備用奏准在案今
該鎮既稱邊口地方于駱駝不宜請停餧養應
停止古北口兵丁拴養駱駝現存一百四十九
頭發至宣化交侍郎席米圖餧養倘有調用取
而用之倘無調用俟撤回宣府所餧馬匹之時
將此項駱駝取至京城分給八旗拴養停其買
補著將原價照數陸續交付該撫存貯
上從之
戊子
上駐蹕河約爾諾爾
遣阿旺丹津赴大將軍伯費揚古軍前
上諭議政諸臣曰今招撫伊喇古克三庫圖克圖使其
徒阿旺丹津前往阿旺丹津到大將軍伯費揚古
處後著於前此張家口願往八員内撤三四人同
阿旺丹津遲七八日後行如前此遣往之人已皆
起行無可同遣之人即將阿旺丹津暫留大將軍
處此後有當遣人機會再同遣往爾等可使撥什
庫一名送阿旺丹津至將軍費揚古處
庚寅
駕自巴倫郭爾啟行見沿途隨行商賈人等遇河徒涉
思河水已寒乃
命叠乘侍衛之馬以渡之
駐蹕胡魯蘇台
命以大兵馬駞交侍郎多竒監養大將軍伯費揚古
奏曰(臣)軍中有右衛兵二千五百黑龍江兵五
百共三千今噶爾丹已遠遁博羅烏納罕空金
札巴干等處請遣回右衛兵一千養馬如有取
用再往調𤼵至宣大所餧西路兵之馬駞内瘉
瘦者原交喀爾喀部長台吉額爾德尼哈灘巴
圖爾滾占因聞報見厄魯特形蹤遂以馬八百
給右衛兵乘坐給駱駞一百二十頭䭾載行李
此内所餘瘉瘠馬七十三匹駱駞三十九頭交
存達爾漢親王諾内處俟來年肥時聽該部收
取其兵丁處撥馬八百匹駱駞一百二十頭小
心趕護進德勝口解至大同𤼵與監牧大臣餧
養
上命著將馬駞檄監牧侍郎多竒收領小心餧養
厄魯特札木素白竒等被擄為奴
上以銀各三十兩
賜其主皆贖之先是大將軍伯費揚古兵大敗噶爾
丹於昭莫多之地斬噶爾丹之妻阿奴寨桑台
吉厄魯特等二千餘生擒一百許子女三千許
此所俘獲皆各給擒獲之主至是
上賜銀贖出俱使得所嗣是以後有若此者無不贖還
甲午
上駐驛喀喇河朔
命以歸化城米備給兵丁撤腰站遣察哈爾新滿洲
更替黑龍江兵
上諭大學士阿蘭泰尚書馬齊等曰今年歸化城一帶
豐收價賤俟到歸化城後扈從人員應支十日口
糧可折價給發令彼自買歸化城所貯之米乃為
兵備之也此米有餘則右衛兵出行順便給散大
有裨益到歸化城後自張家口起至歸化城止除
常設驛站外其增設腰站俱撤去以兵部隨行之
馬設腰站至殺虎口止又黑龍江兵出師日久據
將軍疏言僅有食米可至十一月初五日俟到歸
化城後應以察哈爾兵五百新滿洲一百足給馬
匹糗糧遣往更替
遣歸化城兵丁酌撥羸馬往大同右衛等處餧養
上諭議政諸臣云兵丁僅十日不支糧猶可如多住日
久不支口糧可乎况歸化城四圍草少著將浮多
無事之人酌發羸馬至大同右衛等處餧養伺候
或當遣黑龍江百名之兵或留此兵將新滿洲兵
内發往著會議來奏議曰歸化城四圍草少若使
浮多無事之人發羸馬至大同右衛等處餧養
伺候甚有禆益其侍衛護軍俱扣數帶來不遣
行外應於八旗二十四員護軍參領内撥九員
内務府各色執事人員内撥三十六人牽駱駞
之披甲内撥四十人伊等馬匹羸瘦俱當發往
取土默特披甲代牽駱駞此項發往餧馬者共
九十四人其乘來官馬取臕大者存之以留居
人等瘦馬換發遣至大同監牧三旗内大臣所
查照前額支草料餧養如有額外浮冒支領者
查出嚴加治罪留居此地大臣侍衛護軍披甲
職事人員之馬視歸化城四圍好草之地牧放
其黑龍江將軍薩卜素帶來百名之兵著令往
右衛餧馬
上曰此發往人員臕大之馬不必調換盡著發去其留
居人員之馬著内府總管上駟院總管太僕寺同
騐馬臕將臕瘦馬匹亦發往餧養此發往馬缺撥
馬補給薩卜素發往兵丁馬匹著薩卜素申飭屬
下官員監視至趕解馬匹則撥新滿洲護軍三十
名併帶其本身坐馬往薩卜素兵丁餧馬處著前
去官九員監餧令侍郎亦廵行查視至牽駱駞則
取土默特兵中能步行貧人步牽之給伊等飯食
餘如所議
乙未
嚴禁僕從及土默特蒙古
上諭内大臣曰明日到歸化城停止圍獵著大臣侍衛
俱鮮明衣服肥馬垂纓又歸化城商賈叢集恐僕
從肆行搶奪併交副都綂阿廸嚴禁恐土默特蒙
古盜我大臣侍衛執事人員兵丁馬匹著諭衆通
知
丙申
駕自白塔往歸化城大排鹵簿歸化城副都綂阿廸等
率官兵來迎又老少男婦皆執香擁集路旁跪
接歸化城大喇嘛陀音庫圖克圖西勒圖庫圖
克圖率其下諸喇嘛排列旛&KR1242;手皆執香作樂
來迎
上入覽陀音庫圖克圖廟西勒圖庫圖克圖廟默爾根
綽爾濟喇嘛廟
諭内大臣曰廟中狹隘放入頂禮諸人地窄難容明日
視廟前左近壙地駐蹕大臣侍衛護軍兵丁執事
人員有願住房者聽之不之廹也著通行曉諭
以庫銀借給官兵購買馬駞
上諭尚書馬齊曰視歸化城馬駞甚多其價亦賤官員
侍衛兵丁有欲借銀販買馬駞者奏聞借給先是
騎官馬新滿洲不准借給今有借者亦准給與
丁酉
諭中西兩路酌議運米事宜先是于成龍等奉
旨兼程赴歸化城至白塔迎
駕
上諭曰爾等前次運米遲悞罪在不宥朕今許爾等效
力自贖其將爾等捐牲口幾何能運米幾何與西
路運米諸臣一同酌議具奏于成龍等奏曰(臣)等
幸蒙寬宥令效力自贖(臣)等雖捐糜頂踵不能
圖報萬一目下王國昌等官員十人俱在大將
軍軍前效力請發該部作速調來會議覆奏
上曰然著作速往調至是于成龍王國昌等會議奏云
于成龍願備駱駞四十頭李鈵喀拜各願備駱
駞三十頭王國昌喻成龍辛保范承烈各願備
駱駞二十五頭挽運
遣察哈爾官兵赴大將軍伯費揚古軍前效力
上諭察哈爾官兵曰爾衆察哈爾官兵並無俸糧而勤
勞素著是以朕每有詔旨必云我察哈爾今遣爾
等往聽大將軍指揮爾等到後其各努力自效旋
師之日必使爾軰各得其所
給右衛陣亡官兵身價銀停扣官兵所借公庫
銀
上諭大學士阿蘭泰曰右衛官兵屢次出征殊為勞苦
阿蘭泰爾可往查陣亡兵丁給身價銀停扣兵丁
所借公庫銀爾可携學士一員酌撥章京乘驛而
往到日集衆傳旨阿蘭泰請帶學士倭倫併請
諭旨奏曰倘有陣亡官乞併給身價銀至官員所借
銀兩及不出征人等所借銀兩亦請一槩停扣
上曰陣亡官兵僕從俱盡給身價銀至不出征官員兵
丁所借銀皆著停扣阿蘭泰等又奏曰聞陣亡者
之家口亦有回京者此應在京給與(臣)等不必
再給給銀之時(臣)等親身一一騐給
上曰善
達賴喇嘛達賴汗使人入覲許之諦巴使人入
覲不許
上諭議政諸臣曰伊什格隆來奏言達賴喇嘛使人聞
駕臨此地前來迎接當令在歸化城十里外伺候
著議政諸臣議奏議曰達賴喇嘛使人聞
駕臨此地前來迎接應令達賴喇嘛使人達賴汗使人
入見不應令諦巴使人入見
上從之著將軍薩卜素率善射甲士二十名扈從其餘
官員僕從馬駞皆發往右衛餧養所留披甲二十
名著併入三旗一百八十護軍内各附旗下有親
戚者而行
皇太子請赴
行在
皇太子奏曰今春百日有餘遠離
膝下兹又不獲望見
天顔者兩月有餘臣子慕戀之思誠難自解今内府所
有廐馬旗下馬兵部馬實皆肥好如或召(臣)減
從而行
父皇若少待亦無所悞半月之内似儘可到也
聖心垂念准行
上曰所奏已悉皇太子不必前來
戊戌
上諭内大臣曰每日拴馬二三匹預備何為若朕明日
出則今晚傳使馬略得食午時
上出行宫左翼則科爾沁和碩達爾漢親王額駙班第
和碩土謝圖親王額駙沙津喀爾喀和碩親王
策旺札卜多羅郡王端多卜多爾濟内大臣科
爾沁一等台吉額爾黑圖等及陀音庫圖克圖
等厄魯特降人布爾扎等右翼則内大臣西勒
圖庫圖克圖達賴喇嘛使人剛占堪布丹巴囊
素達賴汗使人彭素克青海台吉札什等使人
喀木札木卜等及歸化城官員土默特官員黑
龍江官兵察哈爾官兵俱坐左右兩旁作樂飲
宴
己亥
使内大臣吳巴什等率察哈爾兵赴大將軍軍前
上諭議政諸臣曰近者將軍費揚古疏稱黑龍江官兵
支過五十日糧於九月初五日期滿故將喀倫所
有之米算至十一月初五日給與兩月之糧除截
留千石米外餘米俱賞給蒙古截留米千石已全
給與官兵喀倫地方無現存之米矣等語前者原
令將喀倫所有之米儘給兵丁再將所餘給七旗
蒙古兵今遽給之則為時太早而非策矣著以此
檄將軍費揚古知之兹𤼵察哈爾兵五百使散秩
大臣吳巴什領之給兩箇月餱糧赴大將軍費揚
古軍前此兵到後著閱黑龍江兵内人強馬壯者
選百人留之其官員亦計兵額留之于解往銀五
千兩内酌量支取以給所留一百之兵准較察哈
爾兩月糧數亦給與兩箇月糧所餘兵著遣來再
遣參將張文煥副以一章京至祖良璧處探問與
厄魯特如何征戰來奏
使協理台吉多爾濟思喀卜等同員外舍稜駐劄
哨探議政諸臣奏曰據員外舍稜報云職到安
王駐札之地即遣人前往躧探並無聲息蹤跡
又據職同行蘇尼特多羅郡王薩木之子協理
台吉多爾濟思喀卜多羅貝勒博木布之子協
理台吉蘇代喀爾喀輔國公車木楚克納木札
兒衛徵諾顔阿玉什等告稱我等以為此行止
到土喇故兵丁之來僅帶八十日口糧併無冬
衣今兵丁既無冬衣口糧亦將完等語將伊等
或撤或留祈大部轉奏請
旨示知查厄魯特噶爾丹已無去路極窘之際探噶
爾丹聲息者關係緊要且大將軍兵未撤則員
外舍稜所在台吉兵丁不便遽撤應檄舍稜令
將此兵各撥本旗内兵更替或遣内中兵歸取
衣糧回留彼處探聽
上曰著多爾濟思喀卜蘇代車木楚克納木札兒衛徵
諾顔阿玉什等本身於大將軍未撤兵之前與舍
稜同駐探聽其他兵丁俱著歸去
賜執訊人尼兒察等白金理藩院奏曰部長一等台
吉車陵札卜阿里雅呈稱我尼兒察杜稜布達
胡兒齊羅卜張塞稜額勒兒代博克圖鄂克森
阿玉什張布等十一人往擒生口獲厄魯特兩
人至軍中獻之
御前解人兩人已賞銀各十兩其餘未往者俟回京時
再賞等語相應賞擒獲生口之尼兒察等十一
人每人銀各十兩
上從之
庚子
曉諭内大臣吳巴什
上諭吳巴什曰兹遣爾五百察哈爾兵赴大將軍伯費
揚古軍前並無緊急之事爾等當緩行毋得勞馬
爾到將軍軍中之後聽將軍指揮將軍以為好朕
無以為醜之事若以為醜朕無以為好之事至爾
人材亦居中下當令内大臣策旺諾爾布一等侍
衛鄂齊爾杜拉爾與爾偕往商酌行事此兩人皆
得當可用之人勿以蒙古待之吳巴什等奏曰謹
識
皇上訓旨竭力而行又
諭吳巴什曰爾到彼處傳諭將軍言朕幸歸化城兵丁
執事人員皆乘内廐之馬目下在大同肥秣馬匹
如有急用當預先奏聞
辛丑
命將軍孫思克博濟率兵駐肅州會同副都統阿南
達相機𠞰滅噶爾丹阿南達奏曰(臣)領巴圖爾
額爾克濟農等兵前來或應遣回或留駐甘肅
等處如遣回則不必言矣如仍留之則喀爾喀
巴蘇特部長默爾根濟農一等台吉索木伊思
卜等七台吉巴圖爾額爾克濟農之子玉木楚
木等四台吉共二百五十名兵所帶兩個月口
糧已完乘來馬駞俱已疲瘦今草枯天凍若不
餧馬則有所行動不可用矣應將撥給口糧馬
駞草料之事煩貴部轉奏請
旨施行
上發議政諸臣議奏會議云噶爾丹窮困已極各處逃
竄應令阿南達巴圖爾濟農等率兵駐肅州不
時遣蒙古諸人探聽如有聲息遵前
旨𠞰滅著伊等給與兵丁口糧馬駞草料
上曰噶爾丹窘廹已極必亡命走哈密著檄孫思克率
其標兵赴肅州至阿南達處預備著將軍博濟於
西安兵内未行者選人材偉健之兵二千名亦赴
阿南達處會同孫思克探噶爾丹有往哈密城之
聲息即行𠞰滅併將朕自十九日出行以來為厄
魯特奏報之事俱謄出發至阿南達處使知情形
餘如所議
副都統阿南達奏報噶爾旦多爾濟肅州之約
阿南達奏坐探布隆吉爾得爾白兒濟灘納秦
諸路哨卒以噶爾旦多爾濟所設哨卒名拜格
者解至(臣)處(臣)泛論之際謂拜格曰汝可往告
汝噶爾旦多爾濟
聖上待汝比衆不同將撫育汝汝反逃去如此舉動是
乎爾等並未作大孽奉
旨與巴圖爾額爾克濟農同居巴圖爾額爾克濟農
擅去游牧爾等亦無知同行游牧其時爾年小
不能禁止下人
聖上亦灼知之
聖上不過軫念爾祖窩齊爾圖車陳汗玉成汝而已故
到處之人皆尊待汝爾可以我此言往告噶爾
旦多爾濟後噶爾旦多爾濟亦差納木喀巴兒
喀木札巴等十人來告曰
皇上憐我祖我兄使與巴圖爾額爾克濟農接壤而居
予之牧地永享安樂因巴圖爾額爾克濟農擅
自游牧我等無知亦同往游牧及
皇上勅旨到日我年方幼我母一婦人不能回奏每思
此情何以得達今祈侍衛將我奏事之人一同
帶往可乎(臣)語之曰爾厄魯特之人不可信果
欲遣使當於十月二十日務令使人到肅州既
與之約乃遣之歸
上發議政諸臣議奏會議曰副都統阿南達既與噶爾
旦多爾濟使人約十月二十日務到肅州應俟
噶爾旦多爾濟奏章使人到日再議
上從之
壬寅
遣侍衛馬武以牛五十羊二百湯羊十迎
賜大將軍費揚古軍前右衛官兵
癸卯
副都統阿南達奏報各路備兵阿南達奏十月
十四日接到理藩院咨文内稱阿南達所奏三
事奉
旨報聞著將噶爾丹窘廹情形備文發去使彼知噶
爾丹窮困之故彼所應備之事仍令敬愼預備欽
此(臣)自布隆吉爾地方十月初二日使噶爾旦多
爾濟來使賫文諭哈密回子頭目達爾漢白克
曰聞逃來人言丹津鄂木布叛其叔與戰而他
往阿喇卜灘率千許人自札卜喀往投策旺喇
卜灘噶爾丹自身不及千人在頽河無口糧牛
羊無住屋冬衣云倘噶爾丹往投汝地可星速
遣人於噶爾旦多爾濟令噶爾旦多爾濟助汝
噶爾旦多爾濟乃我同朝之人汝其勿疑此外
又傳語噶爾旦多爾濟曰哈密若往報汝汝即
遣人來報一面往助哈密協力而行灘納秦都
爾白兒濟各路口子撥人小心駐防哨探阿南
達親身於十月十二日到肅州同提督李林隆
會商備綠旗兵二千在額濟内昆都倫等處仍
坐哨探聽併令李林隆防守邊疆各自整備訖
上報聞且以示議政諸臣曰阿南達處處備兵朕甚為
之喜
諭學士朱都納謹飼馬匹
上諭議政諸臣曰厄魯特之桑札卜等於九月二十四
日自庫冷白兒齊爾來降問之告曰丹濟拉歸見
噶爾丹欲掠喀倫左側因大兵在喀倫四圍處處
堵截是以懼而不進詐遣察罕哈什漢來約降聞
翁金有米而往奪之又被守米之兵所敗噶爾丹
聞報而大恨曰僅仗汝兵搶奪而已今竟無所獲
不得已往哈密以馬易粟為食如不納則死戰於
是從庫冷白兒齊爾於二十二日起行向哈密而
去云今噶爾丹已行向哈密而去當乘此機會作
速𠞰滅兹大同現有備養馬匹著是軍即由内地
前往倘有不堪瘦馬即將彼汛地綠旗兵之馬換
取而去所過地方每宿酌取草料餧養再速差一
章京往學士朱都納處視朱都納解來七千匹之
馬不論何地相遇即止之令學士朱都納即於地
方取草料用心飼養此前去大兵不論何處相遇
乘此七千馬而去使一章京陪鄂欣速至阿南達
處使鄂欣在阿南達處居住倘噶爾丹在我大兵
未到之前已到哈密著阿南達等勿失機會集議
以為噶爾丹窮無所棲往投哈密乘機𠞰除誠
為緊要
皇上籌畫周詳俱當欽遵
諭旨而行查大同有前鋒八百鎗手護軍一千每旗
子母砲三門兹為𠞰噶爾丹往趨哈密應令此
軍全行其統軍者應以何人為將軍應給何項
將軍印應以何項大臣為參謀伏候
上裁又學士朱都納處差一章京副都統阿南達處差
侍衛鄂欣與一章京俱令欽遵
上諭而行請行文知會陜西將軍督撫至每宿支給草
料應撥戶部章京前去
上曰另有商奪奏摺暫存速檄學士朱都納將伊解來
七千之馬聞旨之地即便駐札自彼地方支取草
料用心飼養
大同陣亡病故獲傷綠旗官兵以至僕從俱加
恩先是
欽差大學士阿蘭泰學士倭倫往查右衛大同陣亡官
兵還將所查陣亡人員照例給與身價及出征
身故得傷官兵僕從數目官兵所借官庫銀數
目開摺仍請
旨
上曰朕覽死亡人數中心惻然殊為不忍然此亦不得
歸罪於大將軍費揚古也彼特奉朕之命刻期而
來始致如此右衛官兵誠極苦矣今著將滿洲蒙
古漢軍官兵所借官庫銀兩盡行蠲免漢軍扣銀
之例不同自此旨下後漢軍借銀照常扣取除陣
亡者已給身價外其出征病故官兵僕從及得傷
官兵僕從等俱照所查數目如例現行給賞此係
已經查明事件大學士不必前去著學士倭倫往
騐一一給發倭倫到右衛後集衆宣旨將行查加
恩之事遍諭諸大臣再備細開明發往大將軍處
使之知之出征右衛兵到日亦著阿蘭泰召集曉
諭至大同綠旗兵亦出征數次其陣亡病故得傷
之人亦照例令學士倭倫騐賞如有無子嗣者則
有賜祭例亦照例賜祭阿蘭泰出
召集諸大臣傳宣
上諭諸大臣跪奏曰
皇上之愛養兵丁至矣盡矣效力戎行彼分内之事也
蒙
皇上特遣大臣至右衛給陣亡身價銀今又將所借官
庫銀數十萬兩盡皆豁免得傷官兵僕從及出
征病故官兵僕從皆現銀給賞此不但衆官兵
生死均霑
厚恩臣等聞
聖上溫綸大賚亦無不傾心也
上諭皇太子曰十四日從托音胡圖克圖寺移於南關
下營十五日駐宿整備大宴達賴喇嘛之使達賴
汗之使瑚瑚腦爾八台吉之使歸化城喇嘛察哈
爾之將士歸化城之將士俱賜筵讌極其華整十
六日駐宿遂於西勒圖胡圖克圖寺觀看儺舞十
七日至二十日皆駐宿此數日自早至夜分無有
暇時從四方來之蒙古喇嘛及王與妃等以至兵
民婦女咸集進獻駝馬牛羊食物者絡繹不絶或
有至貧苦之人亦持馬絆絡首鞗革而來以獻其
忱自軍中來者為喀爾喀之善巴親王諾鼐親王
毛明安之班第貝勒渣薩克之台吉納爾布白蘇
特之車陳即農吳爾占厄爾即亨之滾占哈坦把
圖爾喀爾喀之默爾根納顔之弟開木繩等有名
目之人問以噶爾丹之信息答云我等在軍前知
之甚詳噶爾丹信息今已急廹噶爾丹所居之地
原係我等所居極其寒冽所食者雖無猶可食人
馬之肉至衣服無有一夕遭遇極寒惟有凍斃而
已更將何法以禦之我等杭愛山之地亦將為我
困噶爾丹矣朕在此日事利濟人之離散者令其
會合聞何處有彼婦人稚子即以價贖之令其完
聚故來降者不絶以為善事而送出者亦衆九月
初一日費揚古伯所調右衞之兵前已疲勞又無
馬匹徒然調發以致困苦今回師將至故令親近
侍衞馬武帶牛五十隻羊二百隻湯羊十隻往迎
及到近地朕親於黃河岸迓而宴之乘便於鄂爾
多斯之地圍獵觀其形勢軍士從京師乘來之馬
俱於大同府餧養聞其甚肥現今隨朕前來之人
皆乘牧羣之馬駒而來其略瘦者即換新得肥馬
乘騎尚有餘剰駝馬之價甚賤駱駝佳者不過二
十金肥馬不過二十金此際未得噶爾丹確信堵
截𠞰滅皆周詳謀畫以行可將此繕寫奏聞
皇太后宫中咸令聞之
聖祖仁皇帝親征平定朔漠方略卷三十一
