欽定四庫全書
聖祖仁皇帝親征平定朔漠方略卷三十六
二月癸未
督運于成龍等請以旗員蒙古兵分運併携理
藩院官同行于成龍等奏曰此次運米俱用牲
口䭾運止有(臣)等七人恐前後不能管攝請將
部院官及旗員酌量帶往其情願效力人等亦
令随行分管押運至牽駱駝負米遠行之事蒙
古兵所習請調取專任之
上曰旗員及效力人等並准帶往大同現有察哈爾兵
一百六十名爾等經其地可率之前去如有用蒙
古兵之處再來奏請于成龍等又奏曰(臣)等七人
前後魚貫而行請以肥馬居前
上曰馬聚一處必至受傷肥馬在前極是但所負過重
則遠道長驅終有何益爾等應加酌量可負二百
觔者率以百觔為凖至運之之法亦照坐塘逓運
為便于成龍等又奏曰轉運所經盡蒙古部落或
有調遣滿文漢字難以通逹恐於機宜不便請
帶理藩院章京二員筆帖式二員撥什庫五員
及勘合火牌用印空白紙牌随行以便遣用
上曰蒙古地方理藩院官吏甚有用可從多帶往
甲申
嚴飭都御史于成龍援引朋黨時于成龍等為運米
事入奏曰(臣)等所運米幾九千石用駱駝負之
需七千餘頭用馬騾負之需萬餘匹牽萬餘牲
畜需人甚多諸臣會議但撥綠旗兵一千人不
足用請將附近地方之鄂爾多斯從多派出使
之牽䭾
上曰朕已知悉爾等可將鄂爾多斯貝勒該管官員一
併帶去于成龍又奏曰諸臣會議運米僅令備正
額牲口沿途倘有疲乏無可更替矣(臣)等願酌
備餘馬以待
上曰可著該督撫布政使酌量多備于成龍等奏事畢
而出
上呼于成龍問曰爾等何日起程于成龍奏曰(臣)等俟
效勞運米官同行
上曰爾此意即謬矣凡為人臣者宜以國事為重黽勉
自效不當援引朋類當此緊急軍務爾宜率先起
行餘令陸續随往若必俟衆同行寧不悞事爾自
任廵撫以及總河皆唯為人行事其後運米亦仍
如此爾前在河工曾帶二百餘人前往迄今未用
一人欲任意援引得乎爾前此運米已甚失策凡
人有優劣馬有肥瘦若果人馬相稱爾身先率領
催趲前行自可早至克魯倫地方不致有悞爾遲
遲而行務期與衆同到幾悞國家大事爾又云寧
殺于成龍至捐納人等不可不用此語豈非沽名
干譽之意乎汝一生品行皆於此玷矣朕前此屢
加嚴飭爾竟不悛此是何故朕於國家之事惟虛
已以視機宜斷不膠執已見即用兵之道亦復如
是一日之中有千變萬化朕統大兵至克魯倫時
亦視賊之形勢随機而應並不預立己見孔子云
毋意毋必毋固毋我聖人之言至當不易爾于成
龍惟執己見而已前此運米因待衆悞事今又欲
候齊同行此不過扶助爾之黨類令感激汝恩之
意殊不知用人之權為人臣者不得而專之朕今
用人若有保舉官員亦必就其中論俸補用即有
素所深知者亦視其效力之處酌量擢用否則俱
使論俸朕乃天下之主用人之際尚不肯任意而
行為人臣者乃欲妄意自擅可乎大抵欲援助人
者後必自己獲罪于成龍奏曰(臣)向愚昧無知妄
行今聞
皇上聖訓(臣)實無辭可辯嗣後必不敢為人自䧟死罪
免冠叩頭而出
乙酉
覈實諸王捐助馬匹
上諭内大臣曰著諭捐馬諸王大臣將此番出兵汝等
所捐之馬於還師之日各查其數開明某人先捐
助若干今回来若干交奏事人傳奏如此奏明知
其實在數目其中自不至虧損觀去年所助馬匹
今猶有未到者其中有所虧損亦未可定爾等所
捐馬果好則顯然收納加恩汝等如其不然暗中
虧損豈不可惜著諭衆知之
丙戌
諭運米當随宜而行不得預定次序于成龍等瀕行
因運米事重恭請
聖訓以遵
成算
上曰前中路糧運雖未到土喇尚運至哆囉克等處西
路軍士可以無饑西路之米雖未運至翁金地方
然其途甚遠俱情有可原故爾寬宥若無可原朕
豈容爾等至今日耶于成龍等頓首謝又奏曰(臣)
等七人俱願前進效力應令何人居先
上曰若定先後則此瞻彼顧或至遲延軍糈事屬重大
爾等酌量而行又
諭曰今次所運之米或随大兵後行或與大兵同行
資其照料可與大將軍伯費揚古酌行
大將軍伯費揚古以擒獲噶爾丹之子上疏稱
賀
勅旨内開抄出阿南達報哈密地方擒獲噶爾丹之
子塞卜騰巴兒珠爾之疏發汝知之(臣)思噶爾
丹逆天而行
皇上俯視中外皆如赤子念噶爾丹一日尚存則外藩
一日不安
皇上親統六師往臨克魯倫噶爾丹不能抗
皇上天威胆破魂飛遂至大敗不能保其妻子盡棄老
幼鍋釡廬帳抱頭鼠竄噶爾丹游魂無定其屬
下厄魯特来歸
王化者不可勝數鋒鏑之餘尚存厄魯特數人苟延殘
喘捕獸乞食噶爾丹之子塞卜騰巴兒珠爾遂
為我所擒料噶爾丹身命存亡即在旦夕間矣
此誠皆
皇上天縱至聖前知預定
獨斷于衷
聖躬不恤勞苦暑日不張盖日御一飡統領大軍深入
大敗噶爾丹之所致也(臣)等與軍中官兵衆部
落諸王貝勒貝子公台吉等聞擒噶爾丹之子
塞卜騰巴兒珠爾不勝懽忭又差各哨卒報知
喀爾喀諸部長矣為此奏賀
上報聞發部
丁亥
上統六師啟行先是御史周士皇奏言厄魯特噶爾丹
以沙漠小醜敢肆狂悖
皇上親統大軍犁庭掃穴殄其逆衆收其牲畜器械復
命將追奔斬殺殆盡噶爾丹僅以身竄今其子又復
被擒是勢已窮矣黨已盡矣(臣)愚以為極窮極
困之小醜無煩遠
御六龍再臨沙漠請於諸王大臣内擇其可專閫者
面授進止機宜倂
勅在邊諸將奮勇前驅彼釜底游魚有不計日而就
戮者乎奏入
上諭曰從前噶爾丹心懷狡詐闌入烏闌布通至近之
地遣王及大臣等率領大軍征討應即盡行撲滅
因爾時不能𠞰除致令詭遁蔓延至今為邊外生
民之患昨歲聞賊復至魯克倫巴顔烏闌等處虐
害蒙古朕思此賊窮兇稔惡不可一日容留遂親
統師從中路搜𠞰仍遣兵由西路截噶爾丹敗遁
之道刻期合擊賊聞朕躬親征倉皇奔竄之際適
遇西師擒斬無算大敗潰散及至秋月噶爾丹復
收殘賊擾亂西陲朕因再出邊外經畫機宜厄魯
特丹濟拉等敗遁寨桑人等按踵来歸者甚衆餘
孽無幾頃噶爾丹之子又經擒獲賊勢窮蹙已極
自應乘此機會絶彼根株朕躬親涖近邊地方籌
畫調度庶軍務不致稽遲而郵遞亦免疲憊朕不
憚勤勞除殘靖寇實非得已至是
上將率師啟行又
諭大學士伊桑阿等曰覽周士皇條奏雖臣子當然
之事但彼未知其中之故耳噶爾丹窮兇極惡一
日不可留於斯世者也昔在烏闌布通猖狂肆逆
朕遣兵克之噶爾丹猶不悔禍竊伏我克魯倫地
方朕統大軍𠞰除略盡今窮困已極故乘此機會
親臨塞外酌量調度前三逆反叛吳三桂煽惑人
心遂至滋蔓延及榆林等處朕日夜綢繆調遣大
兵幾費心力方得撲滅今逆賊蕩平年久人遂視
為易事且窮兵黷武好大喜功朕所深戒朕亦曾
作詩發明此意著諭周士皇彼所奏雖不當朕亦
不介意于是陳設
鹵簿
由神武門出德勝門至昌平州
駐蹕
上諭内大臣公福善曰時當春令馬不可輒令飲水當
略拴之使嚙草再令飲水著遍諭大臣侍衞護軍
執事人員及部院衙門知之
(臣)謹按蒙古向稱強悍之國噶爾丹尤蒙古
中狡猾之寇前者刧掠喀爾喀直入烏闌布
通之時
皇上即遣諸王大臣詳授方略率師往征諸王不克遵
行
訓諭致使噶爾丹逸去乃噶爾丹稔惡不悛又来踞
克魯倫巴顔烏闌
上懲烏闌布通之悞計非
親征不可用是不牽浮議
乾剛獨斷立統六師由中路進討别遣將士趨西路以
遏其奔竄噶爾丹聞知
躬行撻伐不能抗拒
天威旋即遁逃果遇偏師至於大敗既而
上聞噶爾丹西走亟詣鄂爾多斯地方相機調度丹濟
拉敗遁其下絡繹来降紛紛離𣪚而噶爾丹
之子又復被擒賊之大勢以潰困窮已極御
史周士皇但知敵形如此有不必復煩
皇上躬臨止遣將卒立可𠞰除之奏殊不知噶爾丹肆
行劫掠收服諸部乃鏖戰之積寇也若不乘
彼窮挫之時迅掃根株則將集其遺醜復成
巨勢恐致久延時日
皇上深謀遠念圖一勞永逸之策仍必
親臨近地經畫如前而膚功立奏也以此觀之
聖主之廟算與臣下之臆見真不啻霄壤矣事出於不
得已而猶
諭以窮兵黷武好大喜功為深戒誠可以為萬世之
法則也
戊子
駕次岔道遣員外阿爾必特祜驛致達賴喇嘛使人尼
麻唐庫圖克圖
上諭大學士伊桑阿等曰據阿爾必特祜疏言達頼喇
嘛有額外一疏口奏三語詢而索之尼麻唐庫圖
克圖不與曰此額外一疏口奏三語奉達賴喇嘛
第巴之命不論何人不得與之不得告之俟見聖
上方許呈覽云今朕駕在外著員外阿爾必特祜
驛送尼麻唐庫圖克圖及卓磨隆堪布等减其人
從使之前来可也
派大臣侍衞嚴查輜重
上諭内大臣曰管押輜重甚屬緊要若照常派一大臣
管理則將視為故套嗣後派大臣二員每旗侍衞
十員護軍校三員令其管理其大臣職名每日啟
奏朕親點派出侍衞無論新舊輪班派出管領視
輜重欹斜者扶掖之遇險阻則協助之朕躬時在
輜重前後巡查經朕拿獲定行治罪斷不寬宥其
随輜重大臣每日籍記之
命動支庫銀於歸化城等處採買牛羊解至寧夏
諭戸部曰著以右衞庫銀千兩給御史麻色營造司
員外邁圖候府道缺丁克昌將歸化城所存牛一
百二十加足五百羊一千八百加足三千自歸化
城鄂爾多斯等處星速採買送至寧夏著歸化城
都統阿必達副都統多爾濟等併酌撥官兵管押
解至寧夏去員所携資費若少准借庫銀帶去
命定奏事時刻侍郎哈雅爾圖等奏請一概報到如
上未寢則即進奏如
上已寢則次早進奏
上曰善至捕斬噶爾丹之事到則不待時即行奏聞如
别事則更盡時進奏朕之起也早
己丑
駐蹕懷來縣城西主事保住使於第巴以第巴情形
上疏奏報保住疏言(臣)謹遵
上諭於十一月二十二日到烏思藏奉
聖旨一一曉諭王第巴第巴奏言(臣)庸流末品蒙
皇上俯念達賴喇嘛優封(臣)為土白特國王(臣)正思何
以仰答
皇恩焉敢違
聖上及達賴喇嘛之旨而附逆賊噶爾丹乎况
皇上乃曼殊釋利佛此情可諒而知(臣)之榮顯安樂皆
皇上與達賴喇嘛之恩(臣)苟背
皇上而向他人固當夀數夭折即奉
皇上之意與達賴喇嘛稍異亦且不得善終總之謹遵
聖旨而外更無異辭遂合掌稽首至
上諭四事第巴回奏云
皇上聖明凡事先知遂知達賴喇嘛明歲出定遣此兩
喇嘛前来識認(臣)心甚喜此温春喇嘛向與逹
賴喇嘛同居十年令伊識認自能立辨俟此兩
喇嘛至達賴喇嘛出定騐明回奏
皇上其時
皇上自知(臣)之誠而衆疑亦釋矣若達賴喇嘛果係亡
故(臣)焉敢以為尚在稱其出定而遣尼麻唐庫
圖克圖妄奏
皇上乎逹賴喇嘛前身現在是實至前者
皇上遣内齊陀音庫圖克圖等召班禪庫圖克圖之時
自逹賴喇嘛以及(臣)等衆人皆遣使勸彼赴京
以副
聖意班禪庫圖克圖初本欲往後因来使口出恫喝過
激之言遂云不往迨使臣已歸班禪庫圖克圖
决言不往之後噶爾丹之使始至(臣)並不借噶
爾丹巧辯即班禪庫圖克圖亦豈肯聽噶爾丹
之言乎今
皇上必欲班禪赴京(臣)雖不能主焉敢違
旨(臣)當竭力啟聞達賴喇嘛務期委婉令班禪口許
赴京之年交後歸之喇嘛晉巴扎木素奏明其
時作何加
恩遣使總祈
睿鑒至濟隆庫圖克圖於烏闌布通之役不遵
皇上達賴喇嘛之旨致事未成反在噶爾丹與尚書阿
爾尼交戰後慫慂噶爾丹賀噶爾丹以白首帕
故(臣)籍没其家產遷之於喀木地方今欲遣之
與
欽差赴京所在遼遠往返須兩三月恐為日遲久
皇上仁化覃敷柔遠能邇好生之心自土白特國以至
天下無不知者濟隆庫圖克圖(臣)固灼知
皇上不加誅罰也且濟隆庫圖克圖乃七世化身(臣)安
敢擒之然必委婉引来與後歸之喇嘛晉巴札
木素同往以副
聖意至博碩克圖濟農與噶爾丹結姻之事在喀爾喀
厄魯特未交惡之前阿奴尚在策旺拉卜灘之
際即已結姻其餘(臣)雖不敢保而青海八台吉
俱達賴喇嘛之弟子但願為
皇上效力宣勞並無二心異圖(臣)可保其不背
皇上與達賴喇嘛也
皇上仁愛天下黎民有如赤子此一女子即送至京於
國家何益無非因噶爾丹所行背道滅法
皇上欲絶其後裔耳然此不過一女子而已乞免其夫
婦離散仍使完聚惟此一事(臣)第巴稽首頓首
所禱而求之者也至我土白特國人向不諳禮
法止以無知獲罪
皇上(臣)第巴未嘗知而故犯也即(臣)有無知之罪乞
欽差奏明
皇上寬宥其罪仍賜
恩綸遂於十二月初十日以覆奏本章交(臣)保住使
之起程而歸(臣)保住正月二十三日到西寧二
十五日起程前来距莊浪將四百里因無驛馬
計行三日恐前途驛站猶遲一至莊浪即將第
巴奏答情由具本由驛逓馳奏外其第巴覆奏
本章倂賫滅噶爾丹
賀表使人囊素楚柰(臣)保住親身随後帶領急行
(臣)身到京後將第巴惶懼情形欽遵
聖旨口奏等語及青海諸台吉情事言語再詳奏
上前又喇嘛晉巴札木素等使於第巴疏言(臣)等欽遵
上諭捧
勅書授王第巴除主事保住欽遵
訓旨宣
諭行事畢親回覆奏外緣前者奉
旨謂(臣)等二人素識達賴喇嘛著騐明回奏而第巴
又謂汝二喇嘛之来甚善逹賴喇嘛前身現在
是實爾等可看明回奏
皇上竊思
皇上遣委之事尚未明晰如何可棄而去之是以(臣)等
公議將給達賴喇嘛
勅書賞賚諸物不曾頒給俟達賴喇嘛出定時騐明
再歸復
命故爾留此侍郎安布祿以是轉奏
上報聞且以示議政諸臣
川陜總督吳赫以寧夏等處採買馬匹請借調
營馬随後補償
允之吳赫奏言准兵部咨稱大軍所需駞馬騾驢牛
羊令於肅州寧夏等處採買每處遣賢能司官
五員會同督撫地方官員動支正項錢糧照時
價購買等因到(臣臣)思此購買各項俱係(臣)職
内應行事宜
皇上念軍務緊急特遣大臣公同料理於事大有裨益
又
特旨令駱駞馬騾俱照時價購買不許短少價値乃
皇上仁愛百姓之至意(臣)敢不仰體施行查甘肅廵撫
郭洪現在肅州辦事即令與侍郎席米圖等於
肅州等處購買(臣)則往寧夏與副都統阿蘭泰
等公同督買外(臣)伏思馬駞係大兵緊急軍需
斷不可遲悞查去歲滿洲綠旗兵自寧夏出邊
又陸續運糧所需駱駞馬騾甚多且各省營驛
馬匹又皆自陜西買去又以茶易馬數千匹現
給綠旗兵丁折馬銀兩各相補買陜西雖產馬
然所用與買去者甚多今此購買未可必其足
用若不豫籌以緩應急權宜調用止恃購買萬
一遲悞所係非輕(臣)再三籌慮不如暫借兵丁
馬匹先行調用查西安八旗漢軍滿洲現有四
千二百每兵有馬三匹於此三匹内選取一匹
可得馬四千二百匹(臣)標下兵五千除廣元駐
防兵一千外尚有四千此内馬選取二千匹陜
西提督標下馬兵三千内選取馬一千五百匹
興安總兵官標下馬兵一千五百内選取馬七
百匹陜西廵撫標下三百五十馬兵内選取馬
一百五十匹俟
命下之日將此項馬匹令各處該管大臣官員親閱
擇其肥壯者派出官兵送至寧夏沿路每匹應
給草一束豆三倉升盡心喂養勿令疲瘦此扣
取八千五百餘馬匹不可久缺(臣)今現往寧夏
將此交與陜西廵撫謹遵
上諭動支正項錢糧照時估價給與不許短少如此調
用兵丁既得銀兩各自購買添補營伍不致空
缺且於軍需大有裨益若購買不足後始行題
請必致遲悞軍需(臣)謹預題請
旨
上命兵部速議具奏欽此欽遵議得均應如督臣所題
行其選取馬缺著陜撫動支正項錢糧照時價
發給兵丁買補其所用銀兩草料數目仍開明
報部俟
命下之日行文該督撫并駐防寧夏副都統阿蘭泰
可也奉
旨依議速行
庚寅
駕次沙城堡主事諾爾布奏報噶爾丹情形諾爾布奏
曰(臣)欽遵
上諭於康熙三十五年十一月二十九日到多羅貝勒
根敦額爾克帶青所居塞稜格之都蘭諾和地
方多羅貝勒根敦額爾克帶青已於十一月初
三日病故十二月初二日差僧古爾濟達爾漢
巴圖爾等六人往頽等地方偵探噶爾丹聲息
本月二十四日僧古爾濟達爾漢巴圖爾等歸
言我等去時自七勞圖踰杭愛山前至庫倫白
兒齊爾地方回時由頽而返並不曾遇見一人
本月二十六日阿拉卜灘處有達什等男子六
人婦女童穉共二十三人逃來達什等言我等
皆阿拉卜灘之人噶爾丹丹濟拉皆在巴格爾
察罕烏爾克地方阿拉卜灘在扎巴哈之濟思
布隆地方丹津俄木布從古爾班塔米爾率三
百人叛噶爾丹往洪郭羅而去十一月初一日
噶爾丹差車陵奔言於阿拉卜灘曰我今在巴
格爾察罕烏爾克勢不能居因哈密城中有糧
欲往彼處爾今何如阿拉卜灘言我亦欲往河
卜多去留車陵奔兩日遣還本月十七日從扎
巴哈之濟思布隆向河卜多游牧而去我等随
行至濟達渾地方而留於後奪後行人之馬十
匹駞四頭併我等原有之馬駞於二十日逃出
向聞根敦額爾克帶青在塞稜格故我等向塞
稜格而來阿拉卜灘有七百許人噶爾丹阿拉
卜灘之人逃回策旺拉卜灘者甚多目下不知
有人幾何為此奏聞
上曰多羅貝勒根敦額爾克帶青及阿爾薩闌衞寨桑
之處有厄魯特男子婦人仍著主事諾爾布筆帖
式鄂禮鄉導達濟索諾木等照前次去時例自王
顧祿什希貝勒汪扎兒旗分取馬駞糗糧赴根敦
帶青阿爾薩闌衞寨桑處令諾爾布鄂禮等分行
盡收伊等所有男子婦人徐徐遷至喀倫地方如
其内婦人有喀爾喀已娶為妻及单身男子或不
願來者聽之勿強
上又諭内大臣曰嗣後凡乘官馬及佐領之馬者如馬
匹倒斃遺失著該管人員帶失主親身啟奏
辛卯
駐蹕上花園東遣大臣招撫青海衆台吉
上諭大學士伊桑阿等曰今欲遣才辨大臣一員携青
海扎西巴圖爾台吉之使鄂木布博碩克圖濟農
之使羅壘額木齊博碩克圖濟農之族子額爾德
尼台吉屬下納木喀拉木扎卜等往青海說其台
吉等來覲著議政諸臣集議以聞共議曰噶爾丹
大敗之後孑身逃遁所屬人衆悉來歸附今窮
極垂斃青海衆台吉聞之無不惶懼此時
欽差能臣携扎西巴圖爾台吉等使人宣諭招徠誠
是也應簡大臣携扎西巴圖爾台吉之使俄木
布等三人往青海宣示
皇上仁德諭之入覲其遣往大臣候
旨簡定請
諭扎西巴圖爾台吉博碩克圖濟農之
旨
上命都統杜思噶爾台吉阿拉卜灘德木楚克併少卿
薩爾圖去
厄魯特阿玉什等來降理藩院奏准大將軍費
揚古咨稱侍郎滿丕送降人厄魯特阿玉什夫
婦阿克楚必夫婦及幼童一名索諾木自言彼
係厄魯特噶爾丹屬下人去歲十二月初九日
自薩克薩特呼里克地方逃出來歸
聖上我等不知噶爾丹之行止我等來時仍在薩克薩
特呼里克我等來此畏避而行未嘗遇見
天使但於巴扎爾虧滕地方見有行蹤於是將阿玉
什夫婦阿克楚必夫婦幼男索諾木馬八匹駱
駞一頭解往收管厄魯特歸化城副都統伏乞
轉奏為此奏
聞
上命發厄魯特阿玉什至張家口交坐塘官員俟後來
厄魯特到後歸併撫飬
壬辰
駕次宣化府噶爾旦多爾濟告請随軍進征以報祖讐
許之議政諸大臣奏曰據副都統阿南達疏言噶爾
旦多爾濟親至臣所告曰我寨桑阿昭往覲蒙
聖上俯念我祖窩齊爾圖車陳汗降以
温綸許加
優寵我不勝懽忭即欲赴京請
皇上安但噶爾丹乃殺我祖父不共戴天之仇幸
聖上大克之今思乘其妻子不保紛紛離散窮迫已極
之時我力雖不能報復仗
聖上威靈願從大軍前進效力仰答
皇上格外殊恩且以復我私讐俟噶爾丹事畢我親偕
侍衞赴京叩謝
皇恩噶爾旦多爾濟既欲答
皇上撫恤之恩以報祖父之讐願從大軍前往應於大
軍進𠞰時令噶爾旦多爾濟随便率其部曲從
軍前往事畢之後令阿南達携噶爾旦多爾濟
前來謝
恩應以此檄知阿南達可也
從之
副都統阿南達奏遣喀爾喀扎薩克台吉索諾
木伊思濟卜等坐哨於巴㙮爾賽哈等處地方
阿南達奏曰(臣)遣喀爾喀扎薩克台吉索諾木
伊思濟卜台吉玉木楚木藍翎侍衞布達率一
百四十人如噶爾丹之兵比汝勢弱可擒則擒
如勢強難敵則探明去路來報至哈密以内四
五日程呼巴㙮爾賽哈等處形勝地方坐哨於
二月初一日起行矣
上報聞
命大將軍費揚古議進兵之路
上諭費揚古曰朕二月初六日出行十一日至宣化府
觀此際情形噶爾丹窮困已極雖欲降何易得至
此地寧夏地方去噶爾丹所在薩克薩特呼里克
格格特哈朗古特甚近故遣參領車克楚親随侍
衞僧圖等授以西安寧夏兵一百探視至於伊克
敖拉伊等報稱二月初三日已起程矣為此諭知
朕意以為將軍孫思克博濟等率兵三千出嘉峪
關或進哈密或進巴爾庫兒之路俟車克楚歸如
可行則一路三千兵出寧夏進新勘之路如不可
行則以兩路為一路擇地而進殆功可成矣朕欲
往寧夏視軍中糧餉及諸情形爾之意何如為此
諭爾商之主事保住使於第巴報文併發爾知之
癸已
駕次左衞南遣副都御史努赫查兵丁搶奪
上諭努赫曰爾每日親率科道官一員在輜重之後如
沿途兵厮匪類有爭鬭搶奪民間財物者即行查
拿指名題參有如此者爾等如不查拿駕前控告
决不輕貸爾每晚無事則具結交大學士又
諭内大臣索額圖曰朕按路而行並不圍獵如有無
故馳馬者擒之著通行曉諭
副都統阿南達報解噶爾丹之子塞卜騰巴兒
珠爾起行日期阿南達奏曰臣以噶爾丹之子
塞卜騰巴兒珠爾將到令一等侍衞鄂欣台吉
帶青巴圖爾哈嘛爾護軍校阿啟納巴圖爾額
爾克濟農之喇嘛額爾克哈什哈率兵迎去(臣)
随領兵到阿齊春際地方前使於哈密者有臣
家人扎木素及噶爾旦多爾濟之十人達爾漢
白克額貝都拉之子白竒等三十餘人解塞卜
騰巴兒珠爾前來二月初一日遇侍衞鄂欣等
初二日到臣軍前白竒言吾父達爾漢白克額
貝都拉差我解塞卜騰巴兒珠爾及送噶爾丹
所發桑克拉什庫圖克圖曼朱庫圖克圖和碩
齊台吉貝博等之書又擒往哈密取糧之鄂摩
克圖哈什哈等二人及噶爾丹送與桑克拉什
庫圖克圖書四封一併送來原令我解塞卜騰
巴兒珠爾往京云問鄂摩克圖哈什哈達什里
鄂摩克圖哈什哈言差我送書於桑克拉什庫
圖克圖等我等去年十二月二十四日出行我
等來時噶爾丹仍在格格特哈朗古特聞阿拉
卜灘在扎巴哈之濟思布隆伊拉古克三庫圖
克圖在伊克敖拉山之隂他爾烘努各我等人
因乏食各自星散捕獵不知噶爾丹兵數大約
不過六七百人但差我賫書送與桑克拉什庫
圖克圖等不知其中原故俱在書中達什里言
差我來哈密取糧餘皆如鄂摩克圖哈什哈語
於是將達什里等共十四口交地方官解部留
白竒随從之人併其馬駞交地方官在肅州喂
養以待白竒之歸又遣臣家人一名往哈密坐
探聲息教彼若得聲息即帶達爾漢白克額貝
都拉之人日夜前來速報外將塞卜騰巴兒珠
爾徽特和碩齊鄂木克圖哈什哈交護軍校阿
啓納巴圖爾額爾克濟農之喇嘛額爾克哈什
哈達爾漢白克額貝都拉之子白竒等(臣)與提
督李林隆總兵官李世達會商撥綠旗官兵押
解於二月初三日起行併將噶爾丹所發桑克
拉什庫圖克圖等蒙古書四封先行奏
聞
上命議政諸臣入
行宫
諭曰前既陣斬噶爾丹之妻阿奴喀屯今又生擒噶
爾丹之子塞卜騰巴兒珠爾爾等諸臣即為朕效
力不過能在軍中擒噶爾丹本身而已噶爾丹之
子如絶跡遠遁焉能即擒苟獲噶爾丹而不獲噶
爾丹之子事猶未結今雖未獲噶爾丹而獲噶爾
丹之子則賊之本根已斬噶爾丹雖各處偷生年
已老邁所延幾何我實不意得塞卜騰巴兒珠爾
是乃天之所賜也朕心甚喜
諸臣奏曰哈密乃塞外回回國觀其傾心歸服
將噶爾丹之子併其大臣俘獲進獻可見
皇上恩威所被無遠不届凡人生總為妻子計耳噶爾
丹之妻陣前被戮止有一子又被俘獲噶爾丹
已無家可歸無國可投天下雖大一身無復可
容有死而已
上曰用兵之道要在乘機噶爾丹窮蹙已極宜乘此際
速行𠞰滅不可稍緩朕今親臨寧夏相度機宜調
遣軍士諒噶爾丹聞我分塗進𠞰魂魄俱喪其部
屬亦必張皇而别部落蒙古聞朕親臨寧夏各欲
見功扼噶爾丹而圖之噶爾丹若不自盡亦必爲
人擒獻克成大事正在此舉爾等之意云何諸臣
奏曰
皇上所見極是
聖躬親臨寧夏威聲甚大(臣)等咸謂必如
聖明之所預料
上曰朕親歴行間塞外情形知之甚悉自古以來所謂
難以用兵者是也其土不毛間亦無水至瀚海砂
磧地方糧運尤苦而雨水之際樵採頗難區畫不
周豈可妄動朕今親臨寧夏凡有可用兵之地必
詳審行道水草全備駞馬糧糗什物然後啓行稍
有可商雖諸臣勸進朕亦不允諸臣奏曰克魯倫
之役
皇上於出師之先籌畫萬全師出之後事無巨細俱
宸衷獨斷頃刻之間狡寇破滅茲
諭𠞰滅賊寇之方行兵朔漠之策瞭如指掌(臣)等愚
見噶爾丹雖肘生翼斷不能脱矣
一等侍衞米請偕往撫青海台吉之使臣收集
彼地所存回子而來
許之米奏曰前者噶爾丹以(臣)充使率回子一千五
百人來至邊哨地方侍郎滿丕阻(臣)不許進内
差(臣)捧
勅書歸覆噶爾丹(臣)去後回子俱往投青海(臣)重來
復
命侍郎滿丕又差(臣)捧
勅書歸(臣)至噶爾丹處後噶爾丹為此項回子往投
青海事遣薩木坦達爾漢鄂木布使於扎什巴
圖爾令彼收此項回子即留彼處不得使伊等
至
皇上及圖爾古特策旺喇卜灘處是以此項回子現俱
在青海今
皇上招集噶爾丹屬下之人此項回子原係(臣)所帶來
之人目下
皇上差大臣使於青海(臣)願得随往收此項回子而來
上使議政諸臣集議以為一等侍衞米欲往收其所携
來之人所奏甚是當遣之前去
上允米與出差大臣同往
給巴圖爾額爾克濟農所收離散屬裔口糧理藩
院奏曰員外二郎保呈稱奉部文為巴圖爾額
爾克濟農屬裔散投青海諸台吉著巴圖爾額
爾克濟農派出才能之人同西寧坐哨員外二
郎保往青海查收而來巴圖爾額爾克濟農之
達爾漢噶卜楚車陳寨桑於本年正月二十六
日到鎮海堡在多巴周圍查獲丹厄里克等八
戸共三十三口駱駞一頭牛十頭羊二十隻噶
卜楚請給伊等口糧坐騎職以為口糧坐騎俱
有但不便擅給若有部中印文行至地方官方
應付車馬口糧雖我許給地方官亦不與爾等
之來何不將此情由告之大臣轉奏今我等但
往查收使無牲畜之人附於有牲畜者率之前
行可也噶卜楚言先是我濟農波濟台吉祁齊
克台吉三次至賀蘭山皆無騎無糧而每口給
食及官車以行我等以為必照此例支給故不
曾奏請如青海諸台吉遵
旨給還我屬裔恐貧窮之人不能到賀蘭山乞代我
行文咨問大部為此併伊蒙古文同封具呈如
得准行乞於西寧凉州甘州三處近邊之城預
備今擬於二月初七日出鎮海堡邊口前往等
語譯蒙古文觀之則一紙呈内大臣索額圖一
紙呈部其中情由俱為坐騎糗糧之事二郎保
又呈稱青海諸台吉若遵
旨全給還濟農之屬裔則人口衆多矣如沿途無護
送之兵則貧人逸出橫行亦不可定乞併行文
提督總兵官酌撥官兵防護逓送至賀蘭山則
沿途無擾而得全到矣等語謹題請
旨
上命議政諸臣會議咸以為查得噶卜楚既稱青海諸
台吉若遵
旨給還我屬裔如無坐騎糗糧則貧人不能到賀蘭
山應行文西寧凉州甘州地方官各於近邊城
内備米視二郎保收來之人扣至賀蘭山給之
口糧現在多巴之三十三口亦但給米遣行所
給米數著地方官報部再行文該提督總兵官
扣所收屬裔數目撥發官兵沿途小心防護送
至賀蘭山可也
上從之
甲午
駕次懷安縣阿齊滾布巴圖爾台吉遣使入
覲員外二即保奏曰本年正月十六日回子葉大魁
通事馬五帶特卜新寨桑來據寨桑言我乃阿
齊滾布巴圖爾台吉之特卜新寨桑名馬木特
我台吉遣我請
皇上安併奏明前兩次
聖上遣回子等往策旺拉卜灘處我遣人自備馬匹糗
糧導引而行使安然抵策旺拉卜灘處青海諸
台吉想聽從吾言矣但未知
聖上肯加恩否惟候
旨遵行問特卜新寨桑馬木特曰遣爾來者有别意
否今噶爾丹若向此來能出兵擒之否台吉一
應言語盡以告我細問兩日言我台吉意以為
别無事因難以奏請倘
聖上或不加恩則於青海衆人亦覺無色故遣我請
皇上安併奏此情如
聖上加以
恩綸我台吉皆當遵依而行歷年盟會及今年盟會
商議覆部之文我台吉皆不在其内(臣)二郎保
因盛稱
皇上統御萬方中外一體俾各享安樂
仁恩廣被天下
神威播揚海外併問阿齊滾布有歸降之意否馬木
特云
聖上若加寵眷特賜
諭旨自即歸降希沐
皇恩故借此事遣我前來緣回子葉大魁通事馬五俱
能保之故將寨桑馬木特一併送部為此具奏
上命會議來奏尋會議奏言問特卜新寨桑通事馬五
其口詞與二郎保所奏無異先是
聖上豫籌此際宜遣大臣往說青海諸台吉所遣大臣
已經奉
旨派出今阿齊滾布巴圖爾遣其特卜新寨桑馬木
特來請
上安祈
皇上加恩並奏青海諸台吉聽從其言之處恰與
上旨相符阿齊滾布巴圖爾台吉應加奬賚其褒嘉
諭旨聽奉差大臣請
旨即令奉差大臣與阿齊滾布巴圖爾台吉共商相
機招撫青海諸台吉其阿齊滾布巴圖爾台吉
之使人特卜新寨桑及偕來之通事馬五随奉
差大臣一齊遣回賞阿齊滾布巴圖爾台吉之
物交奉差大臣帶去其來使馬木特通事馬五
令該部酌議賞賜奉
旨如議行
治侍即安布祿等未經奏請擅調鄉導之罪
上諭大學士伊桑阿等曰邊外地方俱朕去年所經欲
調鄉導理合奏朕往調乃不奏請擅自給驛調取
蒙古鄉導殊為不合著理藩院將鄉導首領交大
學士查議具奏嗣後一概用驛俱著奏請如不奏
請不得給驛會議以為侍即安布祿以鄉導首領
護軍統領托倫交彼預備蒙古鄉導理應奏聞
於
上使筆帖式撥什庫乘驛而去乃不行奏
聞殊屬不合鄉導首領護軍統領托倫不將預備鄉
導之事奏
聞即交理藩院亦屬不合坐此情罪應將侍即安布
祿護軍統領托倫俱罰俸六個月不必遣筆帖
式撥什庫可也
上曰安布祿托倫俱著罰俸六個月餘依議
安插厄魯特投誠台吉察罕多爾濟等理藩院
奏言副都統阿南逹解到厄魯特投誠台吉察
罕多爾濟顧孟多爾濟并從人一名送部俟其
父母妻子到日另奏請
旨
上曰伊等俱係投誠有功之人著交山西廵撫携至大
同好生贍養俟其父母妻子到日令與完聚仍暫
養於大同
聖祖仁皇帝親征平定朔漠方略卷三十六
