欽定四庫全書
聖祖仁皇帝親征平定朔漠方略卷十五
康熙三十四年正月丙寅黑龍江將軍薩卜素
請會軍索岳爾濟山先是
上廵行口外
諭薩卜素曰近有厄魯特蠢動聲息爾可回整兵預
備設有事進𠞰盛京烏喇及爾處兵可會於形勝
地相機前進科爾沁兵亦令隨行至是薩卜素奏
言(臣)前遵
上諭曾遍歷隂山前後惟索岳爾濟山高大頗得形勢
(臣)擬派官兵自
盛京烏喇墨爾根三處至索岳爾濟山一一按地
丈量分記緩急行程無水之處掘井以待更請
部院官各一員分路丈量嗣後若索岳爾濟山
之東北枯倫貝爾等處有警則與(臣)駐軍之地
相近卽先進兵烏喇
盛京兵繼之若索岳爾濟山之西烏爾惠等處有
警則與
盛京相近卽先進兵烏喇及(臣)處兵繼之總期會
於索岳爾濟山以進奏至
上從之尋
遣兵部員外郞常岱理藩院員外郞特古忒鐵圖往
同丈量鐵圖自
盛京丈至索岳爾濟山共計一千四百五里置急
程二十五站緩程三十九站常岱自墨爾根丈
至索岳爾濟山共計一千一百七十七里置急
程二十站緩程三十一站特古忒自吉林烏喇
丈至索岳爾濟山共計一千六百五十里置急
程二十九站緩程四十八站
丙戌
命都綂諾穆圖從征先是總綂預備之漢軍火器營
已派都綂郞化麟至是都綂諾穆圖以情願從
軍效力請
上命郞化麟停其預備出征著派諾穆圖前往
二月丁酉
命八旗兵增置馬匹
上諭議政諸大臣及八旗滿洲蒙古漢軍都綂等曰朕
觀京城八旗兵卒俱已熟練器械亦稱整齊倘有
舉動惟馬匹少缺故前命滿洲蒙古漢軍各佐領
下拴馬一半給草豆錢糧喂養但軍行以馬爲重
今可令衆兵一槪置馬一匹春冬則全給草豆錢
糧自四月起發一半放靑畱一半拴喂至九月驅
回照常拴喂此所置馬匹令兵丁各自小心飼養
其前鋒之馬交前鋒綂領參領侍衛及前鋒校其
上三旗親隨護軍之馬交領侍衛内大臣及親隨
護軍校其下五旗親隨護軍之馬交長史司儀長
及親隨護軍校其護軍之馬交護軍綂領護軍參
領及護軍校其滿洲鳥鎗護軍之馬交管鎗礮大
臣護軍參領及護軍校其鎗礮撥什庫驍騎之馬
交管鎗礮大臣參領散騎尉及驍騎校其漢軍火
器營撥什庫驍騎之馬交管火器營大臣協領參
領操練尉及操練校其驍騎之馬交都綂副都綂
參領佐領驍騎校及撥什庫其傳宣之馬則交傳
宣總管及傳宣校等嚴行稽察設有怠玩從事以
致馬匹羸瘦遲悞公用者則將該管大臣從重治
罪其參領協領以下撥什庫以上以及馬主俱照
軍法治罪俟噶爾丹事畢之日仍照常養馬一半
可通行曉諭
(臣)謹按行師之道有陸戰有水戰水用舟師
陸則騎卒理所必然若出邊行討騎兵尤要
敵在險遠千里趨利者騎兵之力也兩軍相
當衝堅陷陣者騎兵之威也敵人潰敗追奔
逐北者騎兵之捷也是馬爲軍中急需不可
不預爲之備矣我
皇上神謨廟算動出機先念禁旅畜馬有數恐大舉取
用未敷故發帑金以資購買分八旗以增維
縶給月餉以充飼秣又慮厮養之怠玩責令
該管官員不時嚴察後三路進𠞰人皆策肥
深入絶域大創敵寇皆
睿慮深遠洞晰軍機預使廣備馬匹之所致也詩曰
四牡修廣其大有顒薄伐玁狁以奏膚功其
斯之謂與
乙卯
勅諭噶爾丹時噶爾丹遣使人他西蘭和卓請
安入貢以疏至其略曰
洪仁皇帝勅諭賜物奉到之時不勝懽忭文内深意雖
不盡曉奉有是則加恩非亦曲宥之
旨始敢以後先情事歷爲上陳使臣馬廸被害之事
不獲詳知難於答奏扎木巴爾臧布庫圖克圖
於
勅旨未到前早已遁去所云約地會盟之事未便擅
定俟
命下再行奏聞欲遣丹津俄木布丹濟喇往覲所需
貲力多則倉卒難辦少則爲路甚遙是以陳情
上奏回子所行之事實不知情伏念
洪仁皇帝恩養四十九旗蒙古及四厄魯特不啻赤子
是以咸享安樂奈折卜尊丹巴及土謝圖汗二
人背
洪仁皇帝之旨藐宗喀巴之位與達賴喇嘛之教以致
諸蒙古盡皆敗壞若得如前措置請將喀爾喀
七旗發回故土折卜尊丹巴及土謝圖汗二人
仍照前三言内定一言之奏雖自戊辰以後烏
闌布通未戰以前歷有
明諭總祈
洪仁皇帝曲加恩宥一如當濟隆庫圖克圖之前與内
大臣等定議之言加惠是望奏上更賜
勅諭
勅曰去歲諭爾勅内諸凡開示甚晰朕俯念中外咸
在懷抱爾厄魯特與喀爾喀讐殺相尋日無寧息
心實傷之且思爾等皆職貢之國朕一槪秉公舉
無偏庇後喀爾喀竆迫來歸朕廼收撫以全其生
命此亦朕矜恤羣生之至意也爾噶爾丹不遵朕
言亦自失其生理而已於我四十九旗蒙古何敗
壞之有今爾縱戕害使臣馬廸之人不正法請罪
乃悖棄誓言翻索喀爾喀定議已結之案且藉口
已殁之吳丹及敗壞達賴喇嘛道法之濟隆庫圖
克圖奉朕前諭僞爲不知巧餙誑奏是爾違朕之
旨迷惑回子之教壞宗喀巴與達賴喇嘛之法明
甚朕是以遣回爾使不令進邊嗣後若仍怙非不
悛蔑視前諭爾永勿上疏遣使貿易故諭此
勅卽交噶爾丹來使賫往
四月庚子
命檄諭達賴喇嘛及諦巴時達賴喇嘛遣使朱爾摩
隆堪布諦巴遣使得木伯兒囊蘇賫奏曰自
聖上爲護法之主使道法歸一以來我等悉爲遵行遂
蒙
睿鑒錫以
金册印
勅不勝歡忭凡所陳詞皆在使口朱爾摩隆堪布等
述達賴喇嘛諦巴奏請之語曰請勿革噶爾丹
策旺喇卜灘汗號仍使存畱且加
勅印恩賜則於道法似爲善舉近遵
皇帝諭和之旨特遣賴楞堪布達爾漢溫布前赴噶爾
丹策旺喇卜灘所矣其西海等處向未嘗違
聖上之旨卽其一帶厄魯特亦皆不敢獲罪於
皇帝請將彼地方所置戍兵降
旨撤回庶衆生安寧大爲有益據此奏
聞
上諭大學士伊桑阿等曰控治外藩不宜姑息亦不可
不俯順其意諦巴者乃外藩人也何敢奏請撤我
朝戍兵此特爲噶爾丹計耳兹正宜直發其隱明
言爾欲我罷戍非倖噶爾丹得蘇使乘間來擾乎
我之守戍乃以噶爾丹闌入吾土之故向者噶爾
丹敗於我軍已將就擒因爾之濟隆庫圖克圖來
言噶爾丹乞降始得亾命今噶爾丹口中仍言索
喀爾喀未巳則我朝旣不當罷戍亦且當備師如
噶爾丹來卽行𠞰滅倘悔過乞降亦無有不撫之
之理爾等可會同理藩院侍郎滿丕備檄曉諭達
賴喇嘛及諦巴知之議曰
皇上綂馭宇内仁覆萬邦凡有外國之人誠心歸順者
必加恩養畀以生全如喀爾喀土謝圖汗等竆
迫來歸卽存其汗號使各得其所而撫綏之亦
噶爾丹之所灼見者也設噶爾丹亦籲請歸誠
無不與喀爾喀一體眷顧之理至策旺喇卜灘
敬愼職貢歴有年所今彼並未嘗陳奏乞仍存
其汗號則達賴喇嘛諦巴之奏可無庸議應俟
噶爾丹策旺喇卜灘奏請之日再議至曩者噶
爾丹借追襲喀爾喀爲名率兵闌入我邊劫掠
烏朱穆秦之地濟隆庫圖克圖身在軍中知而
不阻竟自深入始出師問故噶爾丹復拒戰於
烏闌布通及其大敗正當立行𠞰滅而濟隆庫
圖克圖與噶爾丹比誘稱講和往返數次依違
論說之間噶爾丹晝夜奔竄始得出邊其時諸
王大臣奏言當乘噶爾丹大敗窘廹之際悉發
各處所備之兵一路竆追𠞰殺一路至土喇鄂
爾渾等處邀噶爾丹之歸途而盡殄之
皇上不忍盡誅念及噶爾丹素修職貢諭止各路追兵
噶爾丹胆落於我兵之追惶廹已極乃以誓書
來請罪乞命
皇上復棄其舊惡念切好生遂
命諸將撤軍噶爾丹當悔過改行感
皇上不追不殺之恩恭順而行今反背棄誓言壞宗喀
巴之法入回子之教恃其巢穴窵遠仍怙惡不
悛侵擾喀爾喀是以令各處秣馬沿邊備兵此
特爲噶爾丹稍有蠢動立調𠞰除之戍卒並非
爲防西海台吉等而設者也噶爾丹乃奸宄莫
測之人目今力薄難支故爾遠伏倘彼勢少張
又復生事悖亂彰彰明甚其達賴喇嘛諦巴奏
請撤回西海等處戍兵之事亦無庸議應將此
曉諭達賴喇嘛及諦巴知之奏入
上從之隨將此情節備文交來使朱爾摩隆堪布得木
伯兒囊蘇賫往
癸卯喀爾喀台吉車陳吳爾占以噶爾丹情形
來報車陳吳爾占報稱我舊屬特古斯者前被
厄魯特擄去今自厄魯特處逃出投我而告曰
去年噶爾丹居於孔圭濟達渾耕於烏闌昆收
歉者各半其屬下箭手約千餘人稍有駝馬絶
無牛羊目今掘土中所產物以食杜噶爾阿喇
卜灘居於察罕色渾耕於扎巴罕哈薩克圖亦
收成一半其生計較噶爾丹稍勝策旺喇卜灘
尚不與噶爾丹通使伊拉古克三庫圖克圖仍
在噶爾丹處並無舉動聲息去歲八月間聞京
師發兵往赴根敦帶青彼以爲率根敦帶青來
討故集兵爲備置哨偵探迨後杳無聲信始撤
回哨卒理藩院隨據奏
聞
甲辰
遣使賫
勅往諭班禪庫圖克圖時
上以班禪庫圖克圖爲高行僧欲識其面
特遣内齊陀音庫圖克圖監察御史鍾申保等賫
勅往召之
勅曰庫圖克圖爾克闡揚佛教普濟羣生朕與爾心
同一體曩者
皇考召達賴喇嘛來中國以後佛教大興道法歸一朕與
庫圖克圖雖每歲遣使不絶在朕之意必欲與庫
圖克圖一見是以遣使前往
己未
命達賴喇嘛及諸扎薩克之往來使人各給符騐
上諭大學士伊桑阿等曰聞外藩扎薩克人等或有私
隨我朝遣赴達賴喇嘛處之使臣而去者或有同
達賴喇嘛使人前來不返故土竟自存畱於歸化
城各扎薩克處者噶爾丹乃狡詐之人其各處安
置奸細偵探聲息之事顯然敗露猶自不服巧餙
上奏或令其屬下喇嘛潛隨達賴喇嘛之使人前
來偵探反間敗好作亂亦未可定宜嚴行禁止爾
等可會同理藩院大臣集議議曰嗣後達賴喇嘛
等所遣之人俱令其給與印文符騐有符騐者
始准各扎薩克等容畱其各扎薩克有遣赴達
賴喇嘛之人亦令其報部登記給以印文符騐
方許其照常發往如此則噶爾丹之人不得詭
稱達賴喇嘛之使矣應將此傳諭達賴喇嘛及
歸化城各扎薩克等知之奏入
上從之
六月甲午
命喀爾喀貝勒根敦帶青偵報噶爾丹聲息時根敦
帶青遣人偵得噶爾丹行裝已至扎布堪河阿
喇卜灘行裝已至敖拉海報至
上諭理藩院曰據報噶爾丹已至扎布堪河爾院可卽
檄知根敦帶青令遠行偵探不時飛報其喀爾喀
諸扎薩克汛哨之處著各遣其都綂副都綂嚴加
稽察設有聲息一以報部一以報歸化城將軍費
揚古處今所報雖無實據亦應行文與歸化城黑
龍江兩將軍知之再檄知喀爾喀諸扎薩克凡根
敦帶青經行之地事遇緊要卽以馬匹支應毋悞
命副都綂阿南達赴甘州會將軍提督等相機邀擊
噶爾丹
上諭内大臣蘇爾達等曰聞噶爾丹將從嘉峪關外過
哈密之南濟昆都倫及額濟内河往投達賴喇嘛
應遣幹員赴彼偵探若果噶爾丹於此取道此機
斷不可失應卽行𠞰滅著副都綂阿南達作速前
往會同將軍博濟孫思克提督李林隆等公議確
探擇便以行李林隆可選標兵一二百各速往甘
州商酌行事兵部卽檄將軍提督等知之
庚戌
命副都綂扎喇克圖等預備出征兵部奏言所派預
備出征之副都綂瓦爾達已授爲右衛護軍綂
領右翼火器營副都綂科爾對已調補右衛左
翼礮營副都綂馮國相已調補右衛右翼礮營
副都綂王毓秀病故伊等員缺恭請
欽簡得
旨以正紅旗副都綂扎喇克圖鑲藍旗副都綂宗室
巴賽正藍旗副都綂喻維邦正黃旗副都綂張所
知派出預備從軍
七月庚午
諭侍郞滿丕乘驛赴將軍費揚古軍前
上諭滿丕曰爾可乘驛速赴將軍費揚古處率滿洲官
兵駐劄歸化城北形勝之地倘有警同費揚古相
機行事
壬午
申諭噶爾丹仍來會閱時噶爾丹遣使梅寨桑布拉
特和卓等賫奏前來疏曰使臣馬廸之故前經
屢次奏覆總之不善措詞致獲罪愆無復更新
另奏之處至於會盟非不願也竊以爲難自此
地定奪奏聞
洪仁皇帝若遣丹濟喇丹津俄木布往覲固所願也但
朝夕不給是以無策至折卜尊丹巴庫圖克圖
土謝圖汗七旗喀爾喀之事前經奏請今乞准
行吳丹身雖已故然其存日曾與濟隆庫圖克
圖當面議定乞如議行行商回子使人向來常
往請安我是以使之前往貿易又達賴喇嘛之
事漸次興隆使四十九旗蒙古四厄魯特各在
其地同享安樂乞照前行奏入
上命議政大臣集議議曰據噶爾丹使人梅寨桑等之
言噶爾丹今歲未嘗耕種馬匹烙印收集獵戸
綂之以遊牧於塔米兒之地意欲掠取根敦帶
青順克魯倫下流經車陳汗科爾沁之西以試
之此言雖不足深信而亦不可竟以爲虛刻下
卽發大兵恐噶爾丹聞風逃遁則我兵徒勞若
竟不爲備而噶爾丹逼近内地則我兵一時不
能猝至亦未可定應檄黑龍江將軍薩卜素加
意哨探以備至歸化城將軍費揚古軍前已有
侍郞滿丕恭奉
訓旨前往應著費揚古同滿丕相機行事目下遣尚
書班第探聽聲息俟班第到後令根敦帶青等
入内遊牧卽著根敦帶青等使其屬人遠設汛
哨偵信奏報噶爾丹使人梅寨桑有畱住此地
之請但梅寨桑畱住此地恐其竊聽妄行應仍
遣歸侍郞滿丕曾以梅寨桑等歸去如不給餱
糧必至窘乏具奏業蒙
俞旨准其給與今應遵
旨加
恩給與餱糧前屢頒
勅文曉諭噶爾丹已極明晰今伊仍故作不知朦混
陳奏應不必降
勅將原疏發回奏上得
旨著仍撰勅交來使賫回餘如所議其
勅曰今春諭爾勅書實爲明顯兹覽爾奏仍以不曉
文義巧爲餙說是爾故違朕旨也且爾歴來陳奏
皆云行達頼喇嘛之教今春遣爾使歸後達賴喇
嘛及諦巴有疏以寬爾罪仍畱汗號致請且云遵
皇帝諭和之旨特遣賴楞堪卜達爾漢溫卜前赴
爾處等語今爾來使梅寨桑等言爾遊牧於塔米
兒之地東向以行爾之所爲必欲異於達賴喇嘛
諦巴之言者是爲遵其教乎是爲不遵乎以此觀
之爾口雖云不悖達賴喇嘛之教而竟不遵行明
矣今爾旣東向近來應仍會閱庶於事有定不然
縱復遣官布告終屬無成其奏請會閱可令丹濟
喇丹津俄木布二人賫來倘執故見不遵朕言嗣
後爾永勿上疏通使故諭
乙酉
命京城盛京等兵速備調遣時將軍伯費揚古報稱
(臣)向遣土默特參領塞冷特爾至塔米兒等處
哨探七月二十日薄暮塞冷特爾歸告曰職等
行三十一日至塔米兒以内四十里所有濟拉
馬臺山之南遇厄魯特二十許人一見職等卽
止步發鎗矢職等亦以鎗矢相持後厄魯特縮
回職等共有九人力薄勢寡亦徐徐而退星夜
回歸據此具奏
上諭内大臣蘇爾達等曰據將軍伯費揚古報稱所差
哨探塞冷特爾至塔米兒以内所有濟拉馬臺山
遇厄魯特二十許人互發鎗矢而回正與梅寨桑
所稱噶爾丹來至塔米兒地方之語相符此不可
以不備兵矣著派盛京兵二千寧古塔兵一千以
備倉卒黑龍江兵著將軍薩卜素酌撥預備前曾
諭薩卜素先來今應差人迎往諭止其來使歸去
預備盛京人員乏糧倘有兵興之事著以盛京倉
糧計日支給京城派出之兵亦著預備整齊如噶
爾丹不向前來只在土喇左近竊伏或發大兵今
冬進𠞰或肥秣馬匹來春往征爾等公同詳議以
聞僉議備兵甚要
諭旨已極周詳當欽遵而行今我兵不必趨赴土喇
但俟噶爾丹逼近前來則合衆往征一舉殄滅
倘噶爾丹竟逡廵不進只竊踞土喇應俟得有
實信當作何行事再奏請
旨奏入
上從之
命遣官分購外藩馬匹
上諭大學士伊桑阿等曰馬匹所繫甚重應於四十九
旗分行購買歸化城著買一千匹六鄂爾多斯十
科爾沁著各買二千匹其餘各旗馬數作何分購
爾等酌量議定委官前往會同各王台吉等遵諭
以行議曰四十九旗蒙古出馬多寡不等所買之
數不能畫一應酌量限定分爲十路以便遣行
科爾沁鄂爾多斯所買馬數旣多部復遼處應
將科爾沁土謝圖親王沙津五旗爲一路科爾
沁達爾漢親王班第五旗爲一路鄂爾多斯六
旗分爲二路歸化城自爲一路凡五路每路委
部院官二員或蒙古護軍參領或驍騎參領或
侍衛派一員同往再將兩喀喇沁及土默特貝
勒厄爾德穆圖旗下爲一路買馬六百匹土默
特貝子喇思查普旗下及敖漢奈曼爲一路買
馬五百四十匹兩翁牛特阿祿科爾沁兩扎魯
特爲一路買馬四百六十匹兩阿霸垓兩阿霸
哈納爾爲一路買馬五百匹兩蘇厄特四子部
落及喀爾喀之達爾漢親王諾内爲一路買馬
三百一十匹凡五路每路委部院官一員或蒙
古護軍參領或驍騎參領或侍衛派一員同往
其餘旗分馬匹稀少可無容購遣去十路官員
約計馬値於戸部支領往會同該王貝勒貝子
公協理旗務台吉他布囊等不分佐領但於有
馬處購之所購馬匹卽令各旗酌派官兵會同
差往之員護送前來議入
上命喀爾喀車陳汗所屬旗分亦著遣官前去購馬二
千匹餘如所議
聖祖仁皇帝親征平定朔漠方略卷十五
