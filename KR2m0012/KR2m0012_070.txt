欽定大清會典卷七十
工部
尚書滿漢各一人左右侍郎滿漢各二人掌天
下工虞器用辨物庀材以飭邦事所屬有營繕
虞衡都水屯田四司
營繕清吏司郎中滿四人蒙古一人漢一人員
外郎滿五人漢一人主事滿二人蒙古一人漢
二人掌繕治
壇廟宫府城垣倉庫廨宇營房料估所滿漢各三人
(司官簡委)掌審曲面勢以鳩百工琉璃窰監督滿
漢各一人(司官簡委歲一更代)掌大工陶冶木倉監督
滿漢各一人(司官簡委二年更代)掌儲㣥木材皇木厰
監督滿一人(司官簡委歲一更代)掌稽收運木
虞衡清吏司郎中滿四人漢一人員外郎滿四
人蒙古一人漢一人主事滿三人漢二人掌山
澤採捕及陶冶器用修造權衡武備寳源局
監督滿漢各一人(司官簡委二年更代)大使滿漢各一人
掌鼓鑄泉布
都水清吏司郎中滿五人漢一人員外郎滿五
人漢一人主事滿四人漢二人掌水利河防橋
梁道路街道廳滿漢各一人(司官簡委歲一更代)掌平
治道塗清理溝洫
屯田清吏司郎中滿四人漢一人員外郎滿五
人漢一人主事滿三人漢二人掌修繕
陵寢供億薪炭柴薪監督滿正副各一人(正監督一年期滿以)
(副作正别簡司官副之)煤炭監督滿二人(一以本部司官兼攝一以)
(内務府司官兼攝均歲一更代)掌採取薪炭以供
宫府
節愼庫滿郎中一人(司官簡委歲一更代)滿員外郎一人
司庫二人庫使十有一人掌出納金錢
製造庫郎中滿二人漢一人(司官題補)司匠二人司
庫二人庫使二十二人掌攻治金革
堂主事四人掌章奏者滿一人漢軍一人掌案
牘者滿二人
司務滿漢各一人
筆帖式滿九十三人蒙古二人漢軍十有二人
視各司之繁簡以為額掌繙譯清漢章奏文籍
營繕清吏司
宫殿
國家定鼎燕京宅中建極
宫殿之制環以
皇城重以
紫禁城左
太廟右
社稷外
朝内
宫别殿翼室秘省掖垣東西分列不儉不奢萬年
攸宅矣
正陽門之内為
大清門三闕上為飛檐崇脊門前地正方繞以石
闌左右石獅各一下馬石牌各一門之内千步
廊東西嚮各百有十間又折而北嚮各三十四
間皆聫檐通脊東接
長安左門西接
長安右門門各三闕東西嚮兩門之中南嚮者
天安門為
皇城正門
皇城之制廣袤三千六百五十六丈五尺高一丈
八尺下廣六尺五寸上廣五尺三寸甃以甎朱
塗之上覆黃琉璃城四門南即
天安北曰地安東曰東安西曰西安
天安門五闕上覆重樓九間彤扉三十有六門前
環御河跨石梁五(即外金水橋)石橋前立華表二門
之内立華表二東西兩廡各二十六間東廡正
中為
太廟街門西廡正中為
社稷街門兩廡之北正中南嚮者為
端門門制與
天安門同門之内東西兩廡各五間其北東有
太廟右門西有
社稷左門迤北兩廡各四十二間均聫檐通脊為六
科垣舍及部院府寺監朝房又北東出者為
闕左門西出者為
闕右門門北東西廡各三間為王公朝集之所中
午門為
紫禁城正門門前左設嘉量右設日圭
紫禁城之制南北長二百三十六丈二尺東西長
三百有二丈九尺五寸高三丈堞高四尺五寸
五分下廣二丈五尺上廣二丈一尺二寸五分
城四門南即
午門北曰
神武東曰
東華西曰
西華四維角樓各一
午門三闕上覆重樓九間南北彤扉各三十有六
左右設鐘鼔明廊翼以兩觀傑閣四聳左右各
一闕西嚮者曰
左掖東嚮者曰
右掖
外朝之制
午門内東西兩廡各二十二間皆崇基東廡之中
為
協和門西廡之中為
熙和門門各五間東西嚮兩廡之北正中南嚮者
為
太和門九間三門重檐崇基石闌前後陛各三出
左右陛各一出門前列銅獅二其南環以金水
河跨石梁五(即内金水橋)左右各一門皆南嚮左曰
昭德右曰
貞度門各三間門之内東西兩廡各三十二間東
廡之中為
體仁閣西廡之中為
弘義閣東廡之北為
左翼門西廡之北為
右翼門各五間皆東西嚮其正中南嚮者為
太和殿基高二丈殿高十有一丈廣十有一間縱
五間上為重檐垂脊正吻二旁吻四前後金扉
四十金瑣窗十有六殿正中一間設
御座殿前為丹陛環以白石闌陛五出各三成列鼎
十有八銅龜銅鶴各二日圭嘉量各一丹墀為
文武官行禮位范銅為山形䥴正從一品至九
品清漢文東西各二行行十有八列於
御道兩旁殿左右各一門左曰
中左右曰
中右皆三間南嚮殿之後東西兩廡又各三十間
正中南嚮者為
中和殿縱廣各三間方檐圓頂金扉瑣窗各二十
有四南北陛各三出東西陛各一出殿之後為
保和殿九間前陛各三出與
太和殿丹陛相屬
中和殿左右陛各三成東西出
保和殿後陛三成三出北嚮殿左右各一門左曰
後左右曰
後右皆三間南嚮前後出陛其北東為
景運門西為
隆宗門三門五間前後出陛東西嚮正中
乾清門為
内宫正門
内宫之制
乾清門南嚮五間三門前三出陛環以石闌陛前
列金獅二門内左右陛北出者二正中南嚮者
為
乾清宫廣九間縱五間中設
寶座前為丹陛列寶鼎龜鶴日圭嘉量丹陛中道與
乾清門相屬左右陛南出者二東西出者各一宫
之東為
昭仁殿西為
弘德殿皆南嚮東廡為
端凝殿西嚮其南東出者為
日精門西廡為
懋勤殿東嚮其南西出者為
月華門宫之北正中為
交泰殿金頂制與
中和殿同殿後為
坤寧宫宫之東為
東暖殿西為
西暖殿宫後正中北嚮者為
坤寧門門後正中南嚮者為
天一門後為
欽安殿殿後北嚮者為
承光門門之後左曰
延和門右曰
集福門中為
順貞門後曰
神武門為
紫禁城北門(以上宫殿門廡皆崇基上覆黃琉璃門設金釘闌柱窗扉丹壁青瑣咸雕)
(鏤繪采)由
日精門而東南出者曰
内左門門之北南嚮者曰
近光左門自是而北為東一長街街東以次列三
宫前為
景仁宫其北為
承乾宫又北為
鍾粹宫三宫之東為東二長街街東以次列三宫
前為
延禧宫其北為
永和宫又北為
景陽宫
日精門之東為
齋宫殿曰
孚顒殿齋宫之東為
毓慶宫殿曰
惇本殿前為
祥旭門外為
前星門宫垣東嚮之門為
昭華門又東為
蒼震門由
月華門而西南出者曰
内右門門之北南嚮者曰
近光右門自是而北為西一長街街西以次列三
宫前為
永夀宫其北為
翊坤宫又北為
儲秀宫三宫之西為西二長街街西以次列三宫
前為
啟祥宫其北為
長春宫又北為
咸福宫三宫之北為
重華宫殿曰
崇敬殿宫之西為
建福宫殿曰
撫宸殿宫之南為
延慶殿
月華門之西為
養心殿宫垣西嚮之門為
啟祥門又西為
長庚門
景運門之東為
奉先殿西門曰
誠肅門正門曰
奉先門中為
正殿後為
寢殿皆九間南嚮如
太廟寢制左列
神庫前列
神廚
奉先殿之東為
寧夀宫其北為
景福宫南為
擷芳殿由
協和門東出為
文華殿後為
主敬殿東為
傳心殿門曰
景行門後列祭庫
神廚其前稍東東出者
東華門為
紫禁城東門
隆宗門之西為
慈寧宫前為
慈寧門門東為
永康左門西為
永康右門前為
長信門又前為
長慶門東為
慈祥門宫之西為
夀康宫北為
夀安宫宫之東為
中正殿殿之西為
英華殿由
熙和門西出為
武英殿前跨石梁三西為
咸安宫南為
南薰殿西出者
西華門為
紫禁城西門
凡營建
宫殿皆先期上請
欽命大臣會部督建至
午門以内
乾清門以外及
皇城
紫禁城有應修葺者報部會估如工鉅則冬庀材
春舉工事竣題銷其隨時修繕銀數至百兩以
上者管工官具其工直之實於御史御史赴工
勘驗會部覈銷不符者劾之
凡
皇城垣部遣官以時廵視補其闕損與丹雘之剝
落者去草之蔓生者其南歲一茀治東西北五
歲一茀治
凡修建
宫殿所需物材攻石煉灰皆於京西山麓枏木採
於湖南福建四川廣東杉木採於江南江西浙
江湖北金甎取備於江蘇城甎取備於臨清琉
璃甎甓取備於京窰五金之用采色之需悉取
給於戶部工竣皆由部覈實題銷
凡
宫殿工成在工員役均别久暫敘賞有差
欽定大清會典卷七十
