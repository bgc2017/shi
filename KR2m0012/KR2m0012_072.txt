欽定大清會典卷七十二
工部
營繕清吏司
城垣
凡都城之制内城周四十里闢九門南曰正陽
崇文宣武東曰朝陽東直西曰阜成西直北曰
安定德勝四維角樓各一四周修七千八百七
十九丈八尺崇三丈五尺各有竒堞廣五尺有
八寸趾厚六丈二尺上闊五丈下設水關七(正陽)
(門東西各一崇文門東宣武門西朝陽門南東直門南德勝門西各一)外為重城
環内城南面轉抱東西兩角樓迤北而止廣袤
二十八里闢七門南曰永定左安右安東曰廣
渠東便西曰廣寧西便角樓六三面修四千六
百三十二丈七尺有竒崇二丈堞廣四尺趾厚
二丈上闊丈有四尺下設水關三(東便門東西各一西便門)
(東一)各門建城闉形皆圓内九門惟東直西直門
外七門惟永定門形方東西便門無城闉門各
啟樓樓前對峙者為譙樓城闉門各啟□樓一
惟正陽門□樓三内外城各啟角樓城垜共二
百三十有五旗礮房九儲火藥屋及列戍二百
二十五所内城濠源發玉泉山西北入城經
大内二支分流自東西御河出遶九門滙流逹大
通橋兩岸各甃甎石其所經城下皆設牐以導
出入外城濠亦自玉泉山分流環遶九門東逹
運河
凡都城修繕儲火藥屋傾圮由步軍統領移部
察覈奏修城面滲漏城濠或水潦衝齧内城部
遣其屬治之外城順天府尹及五城官治之工
竣均由部勘驗堅否限以三年保固其驗不如
式及限内坍損者令原修官賠修以示懲罰
凡直省城垣各督撫察其所屬境内之崇廣深
厚及傾圮與否詳覈丈尺登諸册以時稽其修
廢工省則有司於農隙繕治工費浩繁者州縣
申督撫報部疏請興舉其有玩視不修不報者
劾之守土官更代必按籍稽覈有不符者分别
先後賠修歲旱潦督撫酌量緩急次第修築
寓振濟於工程
凡城垣禁令内外城樓禁民登臨及竊甎者有
犯皆論如律各省城垣令督撫率屬加意防
護毋縱民登陟有殘闕處急修整嚴禁踰越以
防姦宄
府第
凡親王府制正門五間啟門三繚以崇垣基高
三尺正殿七間基高四尺五寸翼樓各九間前
墀環護石闌臺基高七尺二寸其上後殿五間
基高二尺後寢七間基高二尺五寸後樓七間
基高尺有八寸共屋五重正殿設座基高尺有
五寸廣十有一尺修九尺後列屏三高八尺繪
金雲龍雕龍有禁凡正門殿寢均覆綠琉璃脊
安吻獸門柱丹雘飾以五采金雲龍文禁雕刻
龍首壓脊七種門釘縱九橫七樓屋旁廡均用
㼧瓦其為府庫為倉廩為廚厩及典司執事之
屋分列左右皆版瓦黑油門柱世子府制正
門五間啟門三繚以崇垣基高二尺五寸正殿
五間基高三尺五寸翼樓各五間前墀環護石
闌臺基高四尺五寸其上後殿五間基高二尺
後寢五間基高二尺五寸後樓五間基高一尺
四寸共屋五重殿不設屏座梁棟繪金采花卉
四爪雲蠎金釘壓脊各減親王七之二餘與親
王府同郡王府制與世子府同貝勒府制
基高三尺正門一重啟門一堂屋五重各廣五
間㼧瓦壓脊五種門柱紅青油漆梁棟貼金采
畫花草餘與郡王府同貝子府制基高二尺
正門一重堂屋四重各廣五間(脊用望獸)餘與貝勒
府同鎮國公輔國公制與貝子府同
凡第宅公侯以下至三品官基高二尺四品以
下高一尺門柱飾黝堊中梁飾金旁繪五采雜
花二品以上房脊得立望獸公門釘縱橫皆七
侯以下至男遞減至五五均以鐵士庶人惟油
漆與職官同餘各有禁逾制者罪之
凡
賜宅以秩之崇卑定宅之大小其折價以宅之大小
酌價之等差若
賜侍衛等宅與視文職差等同
凡八旗官兵分定居址禁毋逾越如遇調旗更
地或仍居舊土或置宅遷移各隨其便隨所調
旗分築室徙居者該都統酌給本旗官地
凡衢市廬舍如有力不能修漸至傾圮者或酌
貸官銀旗民自為修繕或給價置買動帑葺治
均區别緩急先後完整其不告官司私行折售
者依律科罪
凡直省會試舉人至蘆溝橋於橋西北稅局旁
築室以待其止宿俾行李不與客商相雜以免
稽察之擾
凡棲流所分設
京師五城交司坊官經管俾流寓窮民無所棲止
者歸焉以免失所
公廨
凡公廨
國史館在
午門内
熙和門西南内閣在
協和門東南
誥勅房在
午門内東廊
起居注館在西廊六科中書科在
午門外東西兩廊内務府在右翼門外内鑾儀衛
在東華門内宗人府吏部戶部禮部兵部工部
翰林院鴻臚寺欽天監太醫院在
長安左門外刑部都察院通政使司大理寺太常
寺鑾儀衛在
長安右門外理藩院詹事府在御河橋東順天府
國子監在安定門内光禄寺在東安門内太僕
寺在正陽門内之東四譯館在正陽門外河南
道察院在大理寺後中城東城北城察院在正
陽門内迤西南城察院在宣武門内迤東西城
察院在刑部後步軍統領署在地安門外其制
均築圍牆一重門二重前堂五間左右分曹兩
廡列屋穿堂三間後堂三間左右政事廳各三
間基高二尺門柱飾黝堊棟梁施五采觀象臺
在崇文門内之東
紫微殿五間官廳十有二間繚以兩廡臺高五十
尺磴道百級上設儀器入北為貢院圍牆布棘
東西門各一南嚮門三内為龍門樓曰明遠堂
在外曰至公在内曰聚奎執事有所號舍萬間
鎖院試廳六十有一宗學分建左右翼官學義
學按旗分置八旗教場在崇文宣武朝陽阜成
東直西直安定德勝等門外各有演武廳至於
刑有犴獄財用器械有庫百官各居其所以治
事焉
凡修葺公廨由該部院衙門照例咨部委官覈
估會修工竣别委官察覈奏銷定限保固如違
例行文及工有浮冐者論
凡直省文武官廨小修各官隨時苫補大修及
有增建者均由督撫疏請部覆動帑興修工竣
奏銷前後官接任入册交代如督撫提鎮監司
及州縣守禦等官涖任有抑勒所屬修治衙署
致累及兵民者文官以科歛律武官以剋減律
論
倉厫
凡倉厫之制
京師倉十有三通州倉二均每間廣丈有四尺縱
五丈三尺檐高丈五尺有竒下藉青甎上加木
版牆址留下孔以洩其濕厫頂建氣樓以散其
蒸門用棧版聯五間或四間六間為一厫統數
十厫或百餘厫為一倉中建官舍四旁鑿井外
環圍牆
京師禄米倉建於朝陽門内凡五十七厫内二厫
四間餘各五間共二百八十三間井六南新
倉建於朝陽門内凡七十六厫内二厫六間餘
各五間共三百八十二間井九舊太倉建於
朝陽門内凡八十九厫内三厫六間餘各五間
共四百四十八間井九海運倉建於東直門
内凡百厫内四厫六間餘各五間共五百有四
間井十北新倉建於東直門内凡八十五厫
每厫五間共四百二十五間井十富新倉建
於朝陽門内凡六十四厫每厫五間共三百二
十間井十興平倉建於朝陽門内凡八十一
厫每厫五間共四百有五間井八太平倉建
於朝陽門外凡八十六厫每厫五間共四百三
十間運水門三萬安東西二倉建於朝陽門
外凡九十三厫每厫五間共四百六十五間西
倉運水門五東倉井四裕豐倉建於東便門
外凡六十三厫每厫五間共三百十有五間
儲濟倉建於東便門外凡百有八厫每厫五間
共五百四十間井三本裕倉建於德勝門外
清河橋凡三十厫每厫五間共一百五十間井
三豐益倉建於德勝門外安河橋凡三十厫
每厫五間共一百五十間(隸内務府)
通州西倉建於新城凡二百有三厫内一厫六
間餘各五間共一千十有六間井九中倉建
於舊城南門内凡一百十有九厫内一厫四間
二厫六間餘各五間共五百九十六間井五
凡漕糧輸運入倉所經之處曰土壩曰石壩及
通州之南門各建屯屋以免露積大通橋為督
催舟運稽察盤糧之要津屯屋之外更建監督
官舍吏胥屋宇其各倉鋪藉席版放米後藏諸
别屋以防朽蠹
凡倉門外均開水道跨以橋梁每歲春秋仲月
監督廵視疏濬
凡各倉歲修倉場侍郎豫領戶部庫帑每倉歲
以百金為率隨時修葺年終彙報由部察覈題
銷其數逾歲修定數者倉場侍郎咨部會都統
御史覈計領帑各委官會修工竣報部覈銷
凡直省有漕州縣及積貯備荒米穀均設有倉
厫如不敷收貯或有寄貯寺觀及露積者許詳
督撫題建新倉其應建不建者守土官論如法
營房
凡
京師營房在
皇城内者八旗滿洲步軍宿衛之處九十所内城
九門各設廵房左翼三百二十七所右翼二百
九十九所分隸八旗滿洲蒙古漢軍門以内皆
令循環廵警附城列屋三千六百十有六間每
旗各撥滿洲蒙古漢軍官兵挈家駐防並於城
門外各設廵房八間即令駐防官兵分班守衛
外城七門設馬步兵廵房三百四十二所分隸
廵捕三營廵守
凡内外城門各設班房更房内城百有五間外
城八十間城上各設戍守望内城八十四所外
城四十三所
圓明園等處共設馬步兵廵房百五十所
凡八旗舊教場内每旗建屋二千間共萬有六
千間分給官兵居止
圓明園四周八旗護軍每旗各設官兵營房千五
百五十間内府三旗護軍官兵營房共五百有
四間
静宜園設健銳營官兵營房左右翼共三千五百
三十二間碉樓六十有八
凡
京城營房營建修繕各由該總管都統暨步軍統
領咨部隨時葺治工竣覈銷
凡直省營房山海關熱河
盛京吉林黑龍江綏遠城西安寧夏涼州成都控
制邊關天津青州京口江寧福州杭州荆州廣
州襟帶江海均分營列戍駐防八旗官兵若會
城重地大府雄鎮標協兵丁皆酌給廬舍如有
隨時增建者由各督撫疏請動帑營造報部覈
銷至水陸衝塗及地沿邊海均計里畫界設汛
鋪置斥堠以資守望地方官會同營弁隨時稽
察離任入册交代其歲修工費六年限内每間
歲給銀二錢限外歲給銀三錢草房量減有差
年終各督撫彙計報銷有頽壊不修理者文武
官弁參劾分賠
物材
凡物材或成於鈞陶或市於商賈均有定制委
積有所任載有費各異其宜
凡陶甓之制設琉璃窰於正陽門外之西以陶
琉璃器具質用澄泥色有青黃翡翠紫綠黑甎
甓異名各按模式吻有大小垂脊之飾各有等
差以供
大工之用臨清窰設於山東臨清州以水土之良
作甎堅膩部頒式於山東廵撫給帑製造用則
徵解部辨堅脆而差其直蘇州窰設於江南
蘇州府製造金甎大者方二尺二寸次二尺次
尺有七寸每正甎十備副甎三由江蘇廵撫給
帑委官監造輸部部選收其精良者以備用
凡收木之制木倉設天安門右千步廊外及通
州之張灣
京師内外營建歲需各色木材由江蘇江西浙江
湖南動支正賦市自民間輸運張灣部委官會
監督驗收運入京倉以待需用其他出自遠方
及非歲需者竢有取用計其多寡度其長徑行
所産之省採辦運送亦如之
凡採石之制工程需用之石各有宜稱視近
畿州縣諸山産石最良者委官定限採取按工計
運給發價直採石煆灰亦如之
凡物價木辨良楛量其長徑石辨堅疎度其厚
薄甎甓辨精粗計其大小以差等其價之高下
若采飾之用雜需之材均因時採訪刊頒定則
以便遵循俾百物之良要於平準
凡輸運水以舟陸以車舟運木計顆甎甓計數
車運甎木皆權輕重程近遠分春夏秋冬以辨
其運價而差等之由糧艘附運者不給價運石
之車以石方一尺為度積二十七尺以一馬御
石大則按數遞增琉璃瓦吻運以人挽小車計
數按程近遠均差等其價以時給領
凡禁令官舍不得用琉璃瓦城甎民房不得用
㼧瓦窰厰去城五里不近通衢處始許設立
京師城北禁立私窰山地木石産於寺觀墳塋及
有關墳脈者不得採伐違禁者論辦運官採擇
不精良解送逾期交納虧數及驗收官藉端抑
勒逾限不給實收者皆論
報銷
凡
京師營建工程物價以銀計工直以錢計遇有大
興作奏支戶部庫帑其餘銀逾二百兩錢逾五
十緡者奏請交部會覈興工事竣報銷不及數
者移部覈修月一會計列册具奏直省營建
工程由督撫疏請部覆興舉動存公帑項按數
支給如有鉅工需費浩繁經時告竣照原估之
數陸續給發工竣題銷
凡監工官修建
壇廟
宫殿
欽命大臣董率選官任事各衙門工程部委司官筆
帖式同該衙門委官監造管工官不料估原估
官不承修以杜侵冐有浮多扣剋及造作不堅
三年内傾圮者論
凡料估
京師工程無論大小皆豫為營度專設料估所以
量丈尺權物價計傭直授成於督工之官工竣
覆覈委滿漢司官四人領其事直省工程所
司視其緩急按時確估具其實申督撫報部急
工則隨估隨修工在可緩竢部覆準鳩舉工竣
均别委官勘實具結題咨其有增估續估者皆
先事報部仍於報銷册内聲明待覈
凡覈銷在京修造工竣委官察驗與原估相符
數在二百兩以下者彙疏二百兩以上者專案
題銷並令管工官備册移科道詳勘有浮冐及
侵蝕者論直省報銷工程造正副册逹部有
應駮減者籤注副册發還改造如駮詰再三終
未清晰者由部酌數覈減疏請完結若原估不
敷續增工料未報請銷不得藉稱捐墊冀抵本
案覈減之數
凡報銷期限
特旨修理工程工竣管工官限十日呈報清册司官
限十五日覈銷應繳費餘限五日内交庫各工
計費在二百兩以内者限一月五百兩二月二
千兩三月五千兩四月五千兩以外按銀數至
三千增限一月盛夏隆冬暫停工作餘月均令
按限完竣仍於十日内呈報察驗覈銷二千兩
以上十五日外增限五日萬兩以上再增十日
應繳費餘定限如前其不依限完工及覈銷與
繳庫遲延者並論專設督催所以掌催工完帑
之事逾期呈堂察覈直省工程督撫酌其大
小難易定限報部或有他故不能如期告竣則
題咨展限工完逾期及報銷遲延者參劾至工
程覈減承修承追各官均定以年限不完者論
如律
欽定大清會典卷七十二
