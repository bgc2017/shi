欽定大清會典卷四十九
禮部
祠祭清吏司
羣祀三
凡祭
先醫之禮為廟於太醫院内殿曰景惠中奉
太昊伏羲氏左
炎帝神農氏右
黃帝軒轅氏均南嚮
配位句芒風后西嚮祝融力牧東嚮兩廡從祀東
僦貸季岐伯伯高少師雷公伊尹淳于意華陀
皇甫謐巢元方韋慈藏錢乙劉完素李杲皆西
嚮西鬼臾區俞跗少俞桐君馬師皇扁鵲張機
王叔和葛洪孫思邈王冰朱肱張元素朱彦修
皆東嚮歲以春秋仲月上甲日遣官致祭
三皇位前牛一羊一豕一各帛一鉶二簠二簋二籩
十豆十尊一爵三鑪一鐙二配位東西各一案
每案帛一羊一豕一鉶一簠簋各二籩豆各十
尊一爵六鑪一鐙二兩廡各帛一爵三尊一鑪
一鐙二各設三案每案簠一簋一籩四豆四腥
二琖十和聲署設樂於西階下(自迎神至望燎皆奏樂作止視)
(禮儀為節)日出前四刻遣官朝服竢於醫署至時贊
引太常贊禮郎二人引遣官由廟左門入咸濟
左門贊盥洗遣官盥洗引詣中階下拜位前立
分獻官於遣官後夾甬道序立太醫院陪祭官
以次分左右序立咸北面典儀官贊執事官各
共迺職(以下自迎神至望燎皆典儀官唱贊)贊引官贊就位遣官
就拜位立迺迎
神司香官奉香盤進贊引官贊就上香位引遣官由
殿左門入詣
太昊伏羲氏位司香官跪奉香贊引官贊跪遣官跪
贊上香遣官上柱香次三上瓣香興以次詣
炎帝神農氏
黃帝軒轅氏位司香官詣
配位上香各如儀贊引官贊復位引遣官復位贊
跪叩興(以下升降行禮皆有贊)遣官行三跪九叩禮分獻
陪祭官均隨行禮奠帛初獻爵司帛官司爵官
各詣
神位前司帛官跪奠帛三叩司爵官立獻爵奠正中
皆退贊引官贊就讀祝位引遣官詣讀祝拜位
立司祝至祝案前跪三叩奉祝版跪案左遣官
跪分獻陪祭官咸跪司祝讀祝畢奉祝版詣
太昊伏羲氏神位前跪安於案叩如初退遣官暨分
獻陪祭官行三叩禮贊復位引遣官復位分獻
官詣兩廡上香執事生奠帛獻爵畢分獻官退
復位亞獻司爵官獻爵奠於左終獻司爵官獻
爵奠於右兩廡以次畢獻儀均如初迺徹饌送
神遣官暨分獻陪祭官行三跪九叩禮有司奉祝次
帛次饌次香恭送燎所遣官轉立拜位旁東面
候祝帛過復位祝帛燎半引遣官詣望燎位望
燎告禮成引遣官出衆咸退
凡祀
關帝之禮歲以春秋仲月諏吉遣官祭
關帝於地安門外之西
關帝廟前殿後殿
神位均南嚮前殿帛一牛一羊一豕一登一鉶二
簠二簋二籩十豆十尊一爵三鑪一鐙二和聲
署設樂後殿祭追
封三代公三案各帛一羊一豕一鉶二簠簋各二籩
豆各八尊一爵三鑪一鐙二祭日前後殿承祭
官咸朝服詣廟贊引太常贊禮郎各二人引由
廟左門入分詣前後殿各升階至殿門外就拜
位前北面立典儀官贊執事官各共迺職(以下自迎)
(神至望燎皆典儀官唱贊)贊引官贊就位承祭官就拜位迺
迎
神司香官奉香盤進贊引官贊就上香位引承祭
官由殿左門入詣香案前贊上香司香官跪奉
香承祭官上柱香次三上瓣香贊復位引承祭
官復位贊跪叩興(以下行禮皆有贊)承祭官行三跪九
叩禮後殿贊引官引後殿承祭官詣三案上香
行二跪六叩禮奠帛初獻爵司帛官奉篚司爵
官奉爵進至
神位前司帛官跪奠帛三叩司爵官立獻爵奠正
中皆退司祝至祝案前跪三叩奉祝版跪案左
承祭官跪司祝讀祝畢奉祝版詣
神位前跪安於案叩如初退承祭官行三叩禮後
殿執事生奠帛獻爵司祝官讀祝各如儀亞獻
司爵官獻爵奠於左終獻司爵官獻爵奠於右
後殿以次畢獻均如初送
神承祭官行三跪九叩禮後殿承祭官行二跪六
叩禮有司奉祝次帛次饌次香恭送燎所承祭
官避立拜位旁東面候祝帛過復位引承祭官
望燎告禮成引退後殿承祭官望燎引退如儀
仲夏中旬三日歲遣官致祭前殿後殿惟不
設籩豆陳果實五盤餘與春秋祭同直省府
州縣春秋二仲及仲夏中旬三日均祀
關帝牲帛禮儀均與祭
京師
關帝廟儀同
凡祀禦災捍患諸神之禮因所捍禦之地建立
專祠
特加
封號飭所在有司歲以春秋諏吉致祭祭英衛公伍
員於浙江錢塘縣通佑王李冰於四川灌縣安
瀾之神張廵於江西浮梁縣誠應武肅王錢鏐
於浙江臨安縣顯佑通濟王謝緒於江南宿遷
縣静安公張夏於浙江蕭山縣寧江伯湯紹恩
於紹興府寧漕公宋禮永濟之神白英於山東
汶上縣均帛一羊一豕一尊一爵三儀與祭
關帝同
凡祭賢良祠之禮為祠於
地安門外之西歲以春秋仲月諏吉遣官致祭前
殿中設和碩怡賢親王神位左設和碩超勇襄
親王神位均南嚮後祠設天聰名臣大學士榜
式達海崇德名臣大學士范文程副都統褚庫
巴圖魯順治名臣大學士寗完我額色黑定西
將軍公愛星阿内大臣哈世屯都統墨勒根轄
李國翰總督孟喬芳李國英康熙名臣大學士
圖海魏裔介王熙李之芳阿蘭泰伊桑阿張玉
書吳琠馬齊張英李光地領侍衛内大臣福善
費揚古尚書米思翰姚文然魏象樞湯斌顧八
代馬爾漢勵杜訥趙申喬徐潮徐元夢陳璸靳
輔都統根特頼塔馮國相提督施琅張勇孫思
克王進寳護軍統領莽依圖將軍佛尼勒總督
趙良棟傅臘塔于成龍雍正名臣大學士富寧
安朱軾張鵬翮田從典高其位内大臣尹德阿
爾納尚書楊名時總督楊宗仁齊蘇勒李衛乾
隆名臣都統傅清左都御史拉布敦總督那蘇
圖陳大受喀爾吉善廵撫徐士林潘思榘位均
南嚮前殿二案各素帛一羊一豕一果五盤尊
一爵三鑪一鐙二後祠五案共帛一羊一豕一
尊一爵三鑪一鐙二每案果實五盤前後承祭
官咸朝服行二跪六叩禮所祀王公後裔暨大
臣子孫在京有爵秩者咸朝服隨行禮上香奠
帛讀祝三獻爵望燎均如儀直省會城咸立
賢良祠凡守土大臣有功德於民者由督撫疏
請設位歲春秋以少牢致祭祭日視
京師賢良祠承祭官行禮儀亦如之
凡祭功臣專祠之禮歲以春秋仲月諏吉遣官
致祭武壯王孔有德並妃白氏李氏於廣寧門
外專祠帛三羊一豕一果五盤爵九尊一祭恪
僖公遏必隆並夫人舒舒覺羅氏於安定門外
專祠帛二羊一豕一果五盤爵六尊一祭承恩
公諡勤襄佟圖頼並夫人覺羅氏承恩公諡忠
勇佟國綱並夫人他塔喇氏温都氏承恩公諡
端純佟國維並夫人赫舍里氏於朝陽門外專
祠帛七羊三豕三果十有五盤爵二十有一尊
三祭大學士公諡文襄圖海並夫人覺爾禪氏
鈕祜祿氏於德勝門外專祠帛三羊一豕一果
五盤爵九尊一祭宏毅公額宜都於安定門外
專祠帛一羊一豕一果五盤爵三尊一祭承恩
公諡恪僖哈世屯並夫人覺羅氏承恩公諡敏
果米思翰並夫人穆溪覺羅氏博爾濟吉特氏
承恩公諡莊慤李榮保並夫人覺羅氏於東安
門内專祠帛七羊三豕三果十有五盤爵二十
有一尊三均鑪一鐙二
凡祭昭忠祠之禮為祠於崇文門内自王公大
臣及偏裨士卒授命戎行者咸設位祠中歲以
春秋仲月諏吉遣官致祭前殿和碩敬謹莊親
王尼堪簡親王巴爾堪巴賽英誠武勲王揚古
利定南武壯王孔有德忠勇王黃芳度居中南
嚮東第一室一等公佟養正西哈二等伯巴都
里一等伯巴什泰程尼續順公沈瑞一等公佟
國剛一等侯馬得功一等伯宜理布三等伯穆
和琳一等子覺羅莫洛渾三等伯王之鼎一等
公達福一等伯傅清一等公班第西第一室三
等子錫喇巴一等子代音布額駙托柏大學士
龍西尚書圖捫二等子博波圖一等輕車都尉
綽和諾一等子穆克覃三等子圖魯錫羅沙拜
蘭巴朗都爾莽鼐大學士張泰太子太保佟濟
佐領佛義保尚書布顔岱都統沙里布一等伯
拉布敦襄勤伯鄂容安東第二室總督佟養甲
二等子覺羅顧納岱大學士莫洛色思泰雲騎
尉吳丹總督甘文琨范承謨廵撫馬雄鎮傅宏
烈鹽運使高天爵尚書道禪總督額倫特一等
子阿南達内大臣馬爾薩副將軍查弼納尚書
名蓋二等子拜三西第二室護軍統領新泰三
等男阿蘭柱護軍統領阿爾岱喀爾護吉侍郎
朝哈爾訥爾特廵撫賈維鑰副都統孟魁羅濟
三等男覺羅拜三竒塔特魏正羅立納海護軍
統領葉喜喀爾他拉東第三室護軍參領吳沙
郭色前鋒統領劉哈三等輕車都尉薩蘇哈侍
郎馬如璧廵撫張文衡副都統吉三白魏正渾
錦多頗洛盧錫覺羅阿克善三等輕車都尉金
玉和三等男甘都伊爾格德阿喇密何特赫二
等男胡伸布禄三等男阿納海一等男拜才前
鋒統領胡里布護軍統領哈克三廵撫朱國治
廵海道陳啟泰護軍參領費揚古糧儲道葉映
榴三等男色楞總督王秉仁廵撫柯永昇副都
統科普蘇長史雅賚西第三室副都統阿仕國
巴雅思虎朗阿喀倪科爾坤阿爾護穆舒邁圖
前鋒參領葛思特一等男克什圖三等男察渾
二等輕車都尉訥爾布三等男艾音察羅希二
等男色經口一等男路什三等男巴查爾噶爾
都巴雅爾傑士前鋒統領定夀侍郎永國副都
統戴豪蘇圖海蘭錫密賚常禄舒楞格馬爾齊
三等輕車都尉郎保三等男阿哈丹隨德蘇班
達立東第四室將軍董廷儒提督孫定遼總兵
徐勇提督叚應舉紀法康泰一等輕車都尉博
爾和對總兵吳萬福張存福費雅達王承業都
督僉事洪徵副將楊三虎蔡隆總兵司九經參
將趙登舉總兵任舉三等侍衛丹泰遊擊陳維
屏西第四室武備院卿胡穆散兵備道李懋祖
廵道金漢惠水利道副使于躍龍兵備道鄔象
鼎御史劉顯名知府紀國相定邊道夏時芳知
府楊致祥黃廷栢廵道陳丹赤按察使李興元
知府郭萬國王之儀張瑞午劉浩通政使莫洛
渾武備院卿達穆布廵道楊三知知縣張令憲
總兵劉良臣楊佐雲騎尉張廷輔總兵郝效忠
阿爾泰參將甘應龍總兵朱天貴康海歐陽凱
游擊楊光祖均分左右以次南嚮東配樓七品
官覺羅星德等西配樓護軍校雅思哈等均東
西相嚮後正室布政使遲變龍等均南嚮東廡
三等輕車都尉郝爾德等西廡守備劉澤久等
均東西相嚮祔祀兵丁共萬餘人前正殿設七
案中一案羊一豕一左三案共羊一豕一右三
案如之每案各帛一果五盤爵三兩配樓各設
五案東西各羊一豕一每案帛爵果品之數與
正殿同後正室設五案共羊一豕一後兩廡各
設三案東西各羊一豕一每案帛爵果品之數
均與前殿同祔祀兵丁共設三十六案案各豕
肉一盤果二盤爵三祭日所祭王公諸臣後裔
陪祭前後殿承祭官及分獻官行禮均與祭賢
良祠儀同
凡祭雙忠祠之禮為祠於崇文門内歲以春
秋仲月諏吉遣官致祭都統一等伯諡襄烈
傅清左都御史一等伯諡壯果拉布敦帛二
羊一豕一果五盤尊一爵六鑪一鐙二儀與祭
昭忠祠同直省府州縣咸立忠義孝弟祠祠
内設本鄉忠臣義士孝子悌弟各牌位所在有
司歲以春秋致祭用帛一羊一豕一爵三尊一
承祭官行禮儀與祭省會賢良祠同八旗左
右翼及直省郡縣均立節孝祠婦女以節孝貞
烈被旌者已故設牌位於祠有司春秋致祭陳
設禮儀均與祭忠義孝弟祠同
直省府州縣歲清明節七月望十月朔日祭厲
壇於城北郊前期守土官飭所司具香燭公服
詣
城隍廟以祭厲告本境
城隍之神上香跪三叩興退至日所司陳羊三豕
三米飯三石尊酒楮帛於祭所設燎鑪於壇南
黎明禮生奉請
城隍神位入壇設於正中香案一鑪鐙具贊禮生
二人引守土官公服詣
神位前贊跪守土官跪贊上香守土官三上香贊
叩興守土官三叩興退執事者焚楮帛守土官
詣燎鑪前祭酒三爵退禮生仍奉
城隍神位還
廟各退
欽定大清會典卷四十九
