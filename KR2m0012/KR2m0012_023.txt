欽定大清會典卷二十三
禮部
儀制清吏司
登極
凡
登極之禮先期分遣官祗告
天
地
太廟
社稷至日五鼓各執事官入
太和殿設
寶案於
御座前正中設
詔案筆硯案表案陳法駕鹵簿樂懸均如儀内閣學
士一人奉
詔書禮部儀制司官奉表内閣中書奉筆硯均陳於
案大學士一人率學士詣
乾清門恭奉
皇帝之寶至
太和殿奉安
寶案正中質明
皇帝詣
几筵前行祗告受
命禮畢至側殿更禮服詣
皇太后宮
皇太后更吉服陞座
皇帝行三跪九拜禮至時禮部堂官二人詣
乾清門告時
皇帝由
乾清門左旁門出乘輿導引扈衛如儀
午門鳴鐘鼓
皇帝御中和殿内大臣侍衛内閣禮部都察院執事
各官於
殿前行禮畢各共執事禮部尚書一人進至檐下
跪奏請即
皇帝位
皇帝御太和殿陞座鳴鞭王公百官行三跪九叩禮
畢大學士奉詔詣
寶案恭視學士用寶訖廼
頒詔布告天下(頒詔詳見儀)禮成鳴鞭
皇帝退朝至
乾清門外降輿仍由左旁門入更衣還苫次大學
士率學士奉
寶至
乾清門交貯
大内是日宮懸大樂皆設而不作表陳而不宣餘
儀均與大朝同
尊崇
凡恭上
皇太后
尊號
徽號之禮遇
國有大慶加晉
鴻稱則有
尊崇之儀均先期
勅所司備儀物製
册
寳既諏吉分遣官祗告
天
地
太廟後殿
奉先殿
社稷前期一日恭上
皇太后奏書所司陳
皇太后儀駕樂懸如常儀設案於
中和殿及
慈寧門均正中南嚮大學士朝服奉奏書至
中和殿陳於案禮部堂官二人奏請
閱奏書
皇帝禮服乘輿出宫導引扈衛如常儀禮部堂官恭
導至
保和殿北階降輿詣
中和殿奏書案前北嚮立祗閱訖大學士一人恭
奉奏書禮部堂官二人前導詣
慈寧宮
皇帝乘輿從至
永康左門外降輿入奉奏書大學士由
慈寧門中階升郤立左門之東西面
皇帝陞自東階西嚮立大學士一人由西階升立於
西檐下宣讀官一人從升稍後立鴻臚寺鳴贊
二人分立於東西檐下禮部尚書奏請
皇太后御慈寧宮内監接奏
皇太后禮服出宮中和韶樂作(樂章與三大節同)
皇太后陞座樂止禮部尚書奏行禮恭導
皇帝詣案南北嚮立大學士進至案前左右立鳴贊
官奏跪
皇帝跪大學士跪進奏書於右
皇帝受奏書恭獻授於左大學士跪接奉奏書詣案
跪陳興皆退自東西階降贊宣奏書宣讀官進
至案前北面奉奏書跪宣訖陳於案興退自西
階降奏拜興丹陛大樂作(樂章與三大節同)
皇帝行三跪九拜禮樂止復位立中和韶樂作(樂章與三)
(大節同)
皇太后還宮樂止禮部尚書奏禮成恭導
皇帝降階出
永康左門乘輿還宮大學士以下皆退至日五
鼓所司陳法駕鹵簿樂懸陳
皇太后儀駕樂懸皆如儀設案於
太和殿内又設案於
慈寧門外暨階下均正中南嚮又設案於左門之東
西嚮質明禮部堂官詣内閣奉
金册
金寶並
册寶文於龍亭鑾儀校舁行禮部官前導至
太和殿設
册亭於案東
寶亭於案西奉
册寶陳於案皆退鴻臚官引王公由
太和門左右門入序立丹陛上引公侯伯子男文
武一二品官序立
右翼門外三品以下各官序立
午門外咸朝服届時禮部堂官奏請進
册
寶
皇帝禮服乘輿出宮導引扈衛如常儀禮部堂官二
人恭導至
太和殿北階降輿詣
册寶案前北嚮立祗閱訖奉
册寶官奉安於龍亭鑾儀校舁行詣
慈寧宮
皇帝乘輿從禮部堂官前導王公暨文武二品以上
官各於所立位跪候
册寶龍亭
御駕過興以次從至
永康左門外
皇帝降輿入龍亭至
慈寧門東階下止奉
册寶官恭奉
金册寶陳於階下案大學士二人奉
册文
寶文由中階升陳於門左案退立於案東西面
皇帝陞自東階西嚮立大學士二人由西階升立於
西檐下宣讀官二人從升稍後立均東面鴻臚
寺鳴贊二人立東西檐下王公文武二品以上
官記注糾儀傳贊各官序立均與三大節同禮
部尚書奏請
皇太后御慈寧宮内監接奏
皇太后禮服出宮樂作(樂章與三大節同)
皇太后陞座樂止奉
册寶官就案奉
金册寶升中階陳於中案退自西階降禮部堂官恭導
皇帝詣拜位北嚮立羣臣各就拜位大學士進至中
案前左右立鳴贊官奏跪
皇帝跪羣臣皆跪奏進
册大學士跪進
册文於右
皇帝受
册恭獻授於左大學士跪接詣中案跪陳興皆退奏進
寶
皇帝恭獻大學士跪進跪接如之皆退自東西階降
贊宣
册宣讀官進至案前北面奉
册跪宣訖陳於案興退贊宣
寶亦如之皆退自東西階降内監四人舁
册寶案二人前引由中門入陳於
慈寧宮門外正中奏拜興丹陞大樂作(樂章與三大節同)
皇帝率羣臣行三跪九拜禮畢樂止恭導
皇帝復位羣臣復位立中和韶樂作(樂章與三大節同)
皇太后還宮樂止禮部尚書奏禮成恭導
皇帝降階出
永康左門乘輿還宮羣臣各退是日
皇后禮服率
妃
嬪公主福晉命婦詣
皇太后宮行慶賀禮次日
皇帝御太和殿羣臣上表行禮
頒詔布告天下直省文武官及四夷屬國進表稱賀
均與三大節同
欽定大清會典卷二十三
