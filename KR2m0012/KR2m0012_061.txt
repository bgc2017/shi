欽定大清會典卷六十一
兵部
武選清吏司
守衞
凡宿衞
宫門領侍衞内大臣率侍衞分班入直
紫禁城門前鋒護軍統領率前鋒護軍參領前鋒
護軍分班入直
皇城門前鋒護軍參領率所屬官兵及步軍尉步
軍分班入直三旗司鑰長一人於
景運門五旗司鑰長一人於
闕左門直宿掌各門鎖鑰有曠直及擅縱人出入
者各論如法
凡城守内外城城門領司城門之筦啟閉以時
掌之步軍統領不以時至者合符廼啟步軍統
領於次日疏
聞遇
朝會祭祀日所司移部咨步軍統領於暁鐘時啟
門納與事官役行人出入仍依常時
凡汛守内外城垣街道及倉庫步軍統領分遣
步軍尉率所屬步軍直宿廵警詰姦禁暴緝盜
捕逃罔或疎縱部遣官稽察有曠厥職守者論
如法恭遇
車駕廵幸八旗都統於各城及街道增設弁兵守衞
歲終封印後亦如之設信礮五於白塔山掌
以總管等官以備警急九門設礮亦如之
凡夜禁步軍尉率步軍分界直宿入夜傳籌擊
柝止行人詗姦匪步軍統領翼尉分廵部遣官
稽察有疎縦夜行及擾累行人者官兵責罰有
差
凡防禦火災八旗各設火班領以都統或副都
統一人官十人兵八十人有失火之處分直宿
官兵之半即往撲滅南城外報步軍統領啟
正陽門城内報相近之旗均立率官兵往救(東南)
(城報正藍鑲白二旗西南城報鑲藍鑲紅二旗東北城報鑲黃正白二旗西北城報正黃正紅)
(二旗)
禁城内及倉庫公廨每翼兩旗同赴有不至者罪
之
大閱
凡
大閱由部三歲一奏請得
旨疏列王公大臣名
簡王公大臣總理其事先飭八旗都統等各帥所部
訓練成式總理王公大臣合八旗將校甲兵擐
甲操演凡鹿角長槍鳥槍神威礮子母礮蒙古
畫角海螺旗纛之屬各飭所司修整以供用列
陣之法左翼鑲黃正白鑲白正藍四旗以次而
東西上右翼正紅正黃鑲紅鑲藍四旗以次而
西東上各按旗為隊首列漢軍火器營鹿角步
卒於中滿洲火器營騎軍於左右統兵大臣十
有七人將校七百二十人兵九千一百七十有
六人次前鋒營護軍營驍騎營並列而各分其
隊統兵大臣十有六人將校二百九十六人兵
四千四百十人分大臣四之一而贏將校甲兵
五之一而贏以為殿又次護軍營驍騎營並列
而各分其隊統兵大臣八人將校百四十四人
兵三千五百二十八人其分張兩翼綴於左右
四旗大營之末者為護軍驍騎營按旗相屬而
斜列其隊統兵大臣八人將校百三十六人兵
千七百六十四人掌畫角官十有七人禁約官
三十二人兵六百四十人傳宣官二十四人(凡統)
(兵大臣由總理王公大臣列名奏請將校甲兵按各旗各佐領分出)先期武備院
於
大閱所立
御營前設
帳殿鑾儀衞陳騎駕鹵簿鐃歌鼓樂於
行宫門外左右陳上三旗蒙古畫角於
帳殿前兵部陳傳令海螺於臺下逹於軍陣及期
總理王大臣暨八旗領操都統等帥將校軍士
甲胄出營既成列兵部堂官奏請
駕將發聲礮三鐃歌大樂作奏壯軍容之章
駕自行宫乘馬侍衞二十人内大臣十人騎而導前
張黃蓋領侍衞内大臣二人後扈侍衞班領率
豹尾班執槍侍衞佩刀侍衞各十人佩弓矢侍
衞二十人騎而從
駕入
御營
躬擐甲胄内大臣侍衞咸甲胄兵部尚書奏請
閱兵
皇帝佩刀出
御營屬櫜鞬乘馬兵部堂官甲胄騎而導内大臣侍
衞前後扈從如前儀總理王大臣暨滿大學士
咸甲胄騎而從豹尾班後三旗内大臣散秩大
臣率親軍舉黃龍大纛二三旗侍衞親軍各隨
侍衞什長親軍校按隊而行不入陣之王公九
卿均按翼序立於左右
皇帝入自左翼由列陣中路行經驍騎護軍前鋒諸
隊而南火器營諸隊而北出右翼周閱畢廼還
下馬釋櫜鞬
御帳殿豹尾班三旗侍衞分翼列侍建黃龍大纛二
帳殿左右陳親軍海螺十二於纛前内大臣侍衞
親軍羅列環侍執事王公大臣滿漢九卿分翼
序立八旗傳宣官騎而列於臺下侍衞每翼六
人騎而列於傳宣官之前又選侍衞中善馭馬
者三十人不擐甲列於侍衞之後以控軼馬兵
部尚書奏鳴角鑾儀使率鳴角軍進蒙古畫角
先鳴臺上海螺臺下傳令海螺以次逓鳴逹於
軍陣軍中畫角海螺畢鳴傳令海螺以次退立
於臺下軍中三舉礮廼伐鼓行陣舁鹿角整列
而進每進以十丈為率鳴金廼止一字列陣麾
紅旗則槍礮齊發各一周鳴金廼止再伐鼓整
列而進鳴金麾旗發槍礮如初如是者九第十
進槍礮連環齊發無間鳴金廼止八旗開鹿角
成八門首隊前鋒護軍驍騎各整列以次出至
鹿角外次隊隨之火器營列於後既成列鹿角
門闔八旗齊鳴螺呼譟而進兩翼協隊皆鴈綴
以進軍中鳴金廼止為殿之八旗火器營槍礮
護軍驍騎及首隊前鋒護軍驍騎各列於本旗
大纛之下鳴螺振旅而還八旗漢軍分鹿角為
八行本旗都統建龍纛整隊而還首隊兵殿後
兵各以次鳴螺結隊徐旋退列於初成列之地
兵部尚書奏
大閱禮成
皇帝出帳殿入御營釋甲胄内大臣侍衞咸釋甲胄
回鑾導引扈衞如前儀鐃歌清樂作奏鬯皇威之章
駕進行宫聲礮三將士各歸營釋甲胄是日
賜燕賞賚各有差
大狩
凡狩田設圍場於古北口外曰木闌以總管掌
其地政歲遇
皇帝行田既奉
旨總理行營王大臣奏請嚮道官一人先蒞圍場於
鑾輿所經之地除道清軌行文所司儲備宗人府内
閣部院奏請
欽命扈從王公各官八旗護軍統領請
命統領三人營總三人其參領以下及護軍由八旗
酌委奏
聞先期由部行文駐防將軍都統副都統各選所屬
官兵材藝優長者分班遣赴
京師隨圍學習先期一日遣官以狩田祗告
奉先殿至日
皇帝御征衣乘馬出宫翊衞諸臣前引後扈百官采
服跪送均如
廵幸儀(詳見禮部)
行營駐蹕護軍統領營總各一人率護軍參領護軍
校護軍先蒞其地度地廣狹以立
御營禁隨
駕官兵踐禾稼擾吏民營總廵警嚴譏察止夜行違
者論如法既至行在兵部頒行圍禁令
欽命統圍大臣數人先蒞圍場按旗為隊分兩翼斜
行成列各置旃以為表前哨左右用藍兩協左
白右紅中軍用黃前哨馳而進則後隊以次隨
發繞圍場蟬聫環匝由遠而近毋差池毋間斷
皇帝臨圍場親御弓矢圍合獸突
皇帝發矢殪之
御前大臣侍衞咸射軼於圍外者從官追射遇大獸
虎槍官兵從之既獲獸各比次其類以獻
駕還行營以所獲獸分頒扈從諸臣
大狩禮成
賜燕賞賚有差
凡
廵幸所至各備圍場
車駕東廵由部移文
盛京等處將軍經行蒙古諸部由理藩院行知扎
薩克王等各率所屬官兵以從
命統圍大臣分翼合圍均如前制
凡田於近郊設圍場於
南苑以奉宸苑領之統圍大臣督八旗統領等各
率所屬官兵先蒞圍場布列鑲黃正白鑲白正
藍四旗以次列於左正黃正紅鑲紅鑲藍四旗
以次列於右兩翼各置旃以為表兩哨前隊用
白兩協用黃中軍用鑲黃
駕至圍場合圍較獵與前制同每歲孟冬八旗都
統統領奉天吉林黑龍江及直省駐防將軍都
統提鎮各率所屬官兵於郊原曠野習田獵毋
蹂躪民田毋曠延時日格而不舉者論
出征
凡
親征
皇帝躬統六軍征討弗庭先
簡大臣總理軍營遣官於
鑾輿所經之地計程設驛統兵各官率士旅秣馬礪
兵以待調發既卜日廼陳將士列軍陣而
親訓之
頒行軍律令遣官祗告
天
地
宗廟
社稷及期鑾儀衛陳騎駕鹵簿於
午門外兵部陳八旗蒙古畫角十有六海螺二百
於
堂子街門外設
御營黃龍大纛於内門外設八旗護軍纛火器營纛
各八於黃龍大纛後均北嚮
皇帝御征衣佩刀乘馬出宫詣
堂子行禮畢致禮於
大纛之神禮成(儀詳禮部)
皇帝屬櫜鞬乘馬内大臣侍衛率親軍舉黃龍大纛
隨行八旗官軍豫於郭外分左右翼陳列首前
鋒軍次鳥槍護軍次護軍次鳥槍驍騎次驍騎
次滿洲礮兵次漢軍火器兵
駕出郭聲礮三官軍皆馬上俯伏候
駕過各整伍以次隨發不隨征之王公百官於大軍
列隊之前兩旁跪送師行之制兵四人從役
各一人為一幕每兵給馬四匹兵役各乘其一
以二馬負甲胄軍械糗糧鑊帳之屬各分隊以
次而行牧馬於塗分左右路前隊牧馬於路左
則留路右以待後隊均總隸於領侍衛内大臣
每舍護軍統領營總武備院卿立
御營設帳殿幕幄於正中繚以幔城前為旌門領侍
衛内大臣率侍衛親軍宿衛建刁斗設廵警其
外為網城設門三每門以上三旗護軍守之外
營連帳大城設門四每門以八旗護軍守之前
鋒軍列為二營屯於
御營之前八旗護軍驍騎列為十六營八旗漢軍火
器營兵列為四營扈從部院堂司官筆帖式列
為一營八旗察哈爾蒙古扎薩克綠旗兵各列
為一營每營以王公大臣領之均繞
御營而屯六軍列陣中設鹿角漢軍火礮鳥槍及
綠旗兵左右列滿洲火器營鳥槍護軍鳥槍驍
騎礮營驍騎次首隊列前鋒護軍驍騎及前鋒
護軍驍騎殿兵各按旗為隊一字列陣二隊列
護軍驍騎如之其分列於左右兩翼者為援兵
各按旗相屬而斜列其隊大軍輜重各隨本旗
參領立於陣後百步之外部院官暨内務府護
軍執事人前鋒軍均扈從
御駕以備調遣蒙古軍别為一隊以備追擊六軍
凱旋鑾儀衞陳法駕鹵簿在京王公百官均出
郭五里跪迎
皇帝入都門詣
堂子行禮畢還宫翼日行飲至策勲禮從行將士爵賞
有差擇吉
御殿受賀如大朝儀(詳見禮部)
凡
命將
皇帝命大將軍統帥軍旅擇吉出師先期所司陳
欽賜甲胄弓矢於
午門頒賞畢大將軍率從征將士恭詣
御前授行師方略至日
皇帝臨軒授大將軍
勅印大將軍啟行
乘輿親餞於長安門
賜巵酒大將軍跪受飲畢屬櫜鞬乘馬文武大臣承
詔餞於郊設祖帳禮兵二部堂官奉茶大將軍率從
征將士望
闕謝
恩廼整旅而行首列
上賜軍械次令箭次
勅印護
勅印官内閣學士一人隨行大將軍騎後建大纛參
贊大臣及戶部官一人兵部官一人刑部官一
人記室官四人内閣中書二人翰林院筆帖式
二人均隨纛行次標旗次大軍整旅隨發既蒞
營簡閱營伍大將軍啟行鼓吹聲礮守營將士
離營候送每至一營官兵皆整隊列陣大將軍
廵閱既周統兵提鎮率所屬官隨行離汛廼止
其行軍機要聽大將軍因地乘時運籌決勝奏
凱還
朝
皇帝臨軒大將軍恭繳
勅印行禮畢迺
賜燕及爵賞有差擇吉獻俘受俘告成功於
天
地
宗廟
社稷勒碑太學以表殊勲(詳見禮部)若
命重臣經略軍務其出師節制亦如之
凡行軍律令將帥禀
廟謨作士氣度虚實審機宜毋偷安毋喜功毋信讒
毋虐士卒毋私用僉壬毋輕進以挫先聲毋僥
倖以失機要毋避難而阻撓毋嫉功而傾軋毋
玩宼毋養姦毋老師縻餉毋掊克糗糧毋暴殘
降卒其悖違矯誣干
成憲以自取戾者刑兹毋赦將士糓甲胄礪兵
刃備槍礮峙糗糧鎧仗書名馬駝烙印師行有
期如約而至整旅以行視旗纛為行列毋越伍
毋離次毋擁擠喧譁毋游騎馳驟毋追射禽獸
軍過無騷擾毋踐踏母掠貨財毋毁民居毋姦
婦女駐營時帳各出一人以竢見藍旗出則取
薪見黑旗出則取水毋擅出入議軍機毋竊聽
宣洩傳軍令毋增減要言毋私語觖望毋煽惑
流言毋疑鬼疑神毋醉酒行暴毋行竊逋逃毋
拾遺私匿毋溺情怠惰而違使令毋不戒於火
以致燎原遇夜警則設備制敵毋倉皇駭亂夢
寐毋警呼偵諜毋妄報守哨毋偷安馬駝牲畜
牧養如法毋縱蹂&KR1011;毋汙水泉毋遺忘軍械毋
狼戾資糧違者視其所犯輕重以行軍法將校
論罰有差臨陣接戰聽金鼓以為進止毋却
顧毋耳語毋離隊而尾人後毋棄伍而入别行
毋違指授而誤事機毋倡邪說而搖衆志軍中
毋疾馳涉險毋嗟怨擊敵必奮勇前驅毋畏葸
退避毋縱宼遠颺敵人奔潰選騎騎追之將領
率大兵殿於後以禦伏宼毋貪取輜重而亂行
伍毋橫殺良民以報戰功有不用命者戮以徇
振旅而歸以整以暇毋後先踰越毋驕矜毋
縱恣俘獲之人毋禠其衣服毋離散其夫婦毋
掠人之戰功毋詭無為有毋舉輕報重以冒功
賞違者軍法從事
欽定大清會典卷六十一
