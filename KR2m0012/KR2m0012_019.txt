欽定大清會典卷十九
戶部
蠲䘏
古者以保息養萬民歲有不登則聚之以荒政
國家頻賜天下租税鰥寡孤獨者有養其保息斯
民者至矣一方告饑百出其道以拯救之荒政
於是乎詳焉所以有備無患而民不失其所也
凡保息之政十一曰賜復
國家府修事和屢豐既告務本節用繁費不興於
是
德音時沛賜復天下一年計地之遠近以為先後凡
三年而徧盖曠典也至於䘏民之艱或免新或
除舊
省方所至或賜半或賜全均由部遵
諭速行使生民共食昇平之福二曰免科江浙財
賦甲天下前代以來賦浮於田小民困於輸納
殊恩疊沛命有司覈實先後免江蘇正賦共六十五
萬浙江正賦共十有二萬七千七百兩有竒民
力以紓其他直省賦浮於田者報墾升科不實
者山側嶺畔闢地竒零者江渚河洲海壖田圯
於水者利興於山藪旺竭不常貨集於關津往
來靡定者以及藂雜之課累積於因沿科歛之
條弊生於豪猾者稽其賦税雖載在地官之籍
悉與豁除三曰除役城郭宮室橋梁道路河
渠墉防凡有大興作皆出公帑計工授直古所
謂力役之徵並弛之官司所涖公私差遣則有
水陸舟車廨署需用則有廚匠薪蔬吉嘉典禮
則有采章服物或出自公帑或取給養廉自昔
里甲之供億商行之承直一切報裁四曰振
煢獨設養濟院以居窮民無告者自
京師以逮直省皆有養也土著之民願入者收之
如流落異鄉視其年尚能歸籍者詢其里居移
文本籍收養其不能歸籍者察實隨在收養歲
給銀米冬衣棉布各有差民有力者能出財佽
助為嘉奬以勸之道府以事至所屬州縣必親
為巡視如屋宇不修事廢弛者胥役侵漁者經
理之官劾道府容隠並論如法五曰養幼孤
京師廣渠門設育嬰堂收養嬰孩之遺棄者給庫
帑立産歲收租息以供乳哺之費順天府尹覈
其實而支給之直省則有司經理倡好義之民
以廣其惠濟擇良善為衆所信服者董其事所
收嬰孩識其年月日時及長有願收為子孫者
登諸籍而予之其本家有訪求者歸之六曰
收羈窮五方之民多聚
京師有貧病無依者五城各設棲流所以收養之
日給錢米有差隆冬酌給棉被所傭一人扶持
之病故者給棺以瘞標識其處以待其家訪尋
者其費由部關支冬十月至春三月五城設廠
為飯以食羈旅行乞者其米由通倉關支巡城
御史督兵馬司指揮舉行左都御史左副都御
史親省視之廣寧門外設普濟堂貧給飲食病
有醫藥没為斂瘞起於紳民好義者捐設歲頒
崇文門税銀千兩京倉米二百石以倡率之
七曰安節孝婦女矢志守節養舅姑撫遺孤者
或貧無以自存命有司察訪給糧以養之俾有
所依賴歲終以支給之數具册逹部八曰䘏
薄宦直省丞簿以下罷官回籍者資斧維艱給
以道里之費身故給以歸喪之費學官距本邑
五百里外者回籍亦如之歲終部綜直省支給
之數覆覈之具疏以
聞九曰矜罪囚民罹罪繫圜土饑寒切膚命司獄
者體䘏之自刑部以逮直省按察使司府州縣
獄每囚日給食米鹽菜隆冬給棉布襦袴歲終
具册送部稽覈十曰撫難夷外洋夷民航海
貿易猝遇飄風舟楫失利幸及内洋海岸者命
督撫飭所屬官加意撫綏賞給糗糧修完舟楫
禁海濱之人利其資財所攜貨物商為持平市
易遣歸本國以廣柔遠之恩
凡荒政十有二一曰救災川澤水溢湮田禾漂
廬舍有司即率衆救濟申報上官視所壊民居
辨其為茅苫為瓴甓給修理費各有差有傷人
者加䘏之督撫立與施行具疏以
聞有怠玩需遲致民衆流離者惟督撫之&KR1412;二曰
拯饑水旱成災督撫疏
聞即行撫䘏先給饑民一月糧以免待哺廼察被災
之輕重及民之極貧者與其次貧者除撫䘏一
月外被災六分者極貧予一月糧被災七分八
分者極貧予兩月糧次貧一月被災九分者極
貧予三月糧次貧兩月被災十分者極貧予四
月糧次貧三月每戸計口日授米五合幼弱半
之如米穀不足則依時價以銀代給州縣官親
為省視極貧之外凡乏食者皆作次貧毋許遺
漏具籍申府司廵撫以逹於部豫為文告列戸
口姓名首力農者次游手無藝業者書其發粟
散財之數與日月次第使民周知頒之票以為
信以防牙儈之冒領轉售者設廠城中必當四
履之中鄉村則視居人稠集之地集待振之民
於廠成戸者給以米一月一發煢獨不能自舉
火者為粥以食之每日一發饑民赴廠者男左
女右老弱先壯者後其自遠鄉來赴者令就食
於廠方冬為謀棲止及春和而後遣還寒士則
學官具籍牒州縣官移粟黌舍就給以别於齊
民胥吏楮墨諸費官為齎發以杜其需索若災
出非常督撫特疏以
聞則因時因地而量度之或於極貧加至五六月七
八月次貧加至三四月五六月不拘常格有不
盡心撫字及胥吏侵蝕致澤不下逮者論如法
三曰平糶穀賤傷農則增價以糴穀貴傷民
則減價以糶倉名常平此常法也若歲或大饑
有司先酌時價應減之數以報督撫覈定具奏
即與施行設廠城中及四鄉示期出糶以濟民
食其散糶之法與拯饑同如倉穀不足則動庫
帑遣官告糴於鄰省再不足則截留漕糧以濟
之竢市價既平而止發倉儲者糴穀還倉動庫
帑者易銀歸庫截漕糧者或增入常平或報部
候撥皆因時酌定有經理不善者論如法四
曰貸粟或歉收之後方春民乏耔種貧不能耕
或早禾初插夏遇水旱及既雨既霽民貧不能
補種廼命府州縣開常平倉或社倉出穀貸之
俾耕插有資以待秋熟其兵丁之貧乏者亦貸
焉及秋視其收成之豐歉收成在八分以上者
加息徵還七分者免息徵還六分者本年徵還
其半來年再徵其半五分以下者均緩徵以待
來秋之熟若上年被災稍重初得豐收其還倉
也亦準免息直省有向不加息者各從其土俗
之宜
特旨本息均免者率視督撫奏請即與豁除五曰
蠲賦年不順成命有司察其實而蠲其租賦視
被災之輕重以别其宜蠲之數被災十分者蠲
賦十分之七九分者蠲賦十分之六八分者蠲
賦十之四七分者蠲賦十之二六分五分者均
蠲賦十之一六曰緩徵如屢豐之後忽遇偏
災雖民不重困而輸賦維艱或積歉之歲舊負
未償新逋又至廼緩其催科之期以寬民力被
災八分以上者分作三年帶輸被災五分以上
者分作二年帶輸均期至次年麥熟起徵若次
年又無麥則期至秋收後徵之仍按其應緩之
年麥後遞緩至秋後其帶徵之數已多亦視督
撫奏請
特旨均與豁除七曰通商年不順成令鄰境毋遏
糴以通有無商旅販米穀赴市者關無幾詗市
毋減價俾聞風輳集東南夷國島嶼大者地多
産穀頻海諸省䑩客出洋貿易者令其歸舶載
米為減税以招徠之歲豐穀賤則復其舊八
曰勸輸縉紳士民有敦任䘏之風者遇歲之不
登或輸粟或輸銀糴穀或助官拯饑或依官價
減糶或利及族婣或施及鄉里由州縣而府而
司道而督撫為表其閭視所輸之多寡以為差
等過二三百石者以聞於
朝官予紀錄民予品銜以旌奬之九曰嚴奏報之
期州縣官遇水旱即申知府直隸州布政使司
逹於廵撫廵撫具疏以
聞夏災不出六月秋災不出九月愆期及匿災不奏
報者論如法廵撫疏聞下部部行覆勘逮其察
實請拯也以四十五日為期其報可舉行造册
逹部也以兩月為期逾期者論至督撫奏報水
旱每降
旨先事綢繆則較具疏部覈之期更為迅速十曰
辨災傷之等為水為旱為風為雹為蟲各有輕
重夏災既告如晚禾可種及田有一歲再熟者
竢秋熟既穫再定其分數若夏種秋收之田災
後不及晚耕者則不竢秋後即以成災論秋災
既告督撫委鄰邑官會本邑牧令履畝親勘辨
其成災五分至十分以别其為蠲為緩之宜及
拯濟多寡之數疏聞即命舉荒政之宜行者速
布於民其受災重者或
特命廷臣或該督撫經紀其事未及分數者雖不成
災亦省視民力以酌行緩貸之政十有一曰
興土功使民就傭歲饑有力之家皆罷興作閒
民轉移任執事者生計益艱迺命有司相時地
之宜庀材鳩工或築城垣或濬溝渠或固隄防
或治倉廨俾廢墜可修而民就傭賃得食以免
於阻饑事竣則疏報所濟饑民與所費工築之
數由部覆覈而奏銷之十有二曰反流亡使
民生聚郡邑猝被災祲州縣官曉示百姓毋得
遠行覓食輕去鄉土即給一月糧以撫安之其
已出在外者所在有司勸諭還鄉以就拯貸老
弱被疾者暫為留養春和遣歸欲歸無力者計
其費資給之
欽定大清會典卷十九
