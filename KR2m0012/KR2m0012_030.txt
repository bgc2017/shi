欽定大清會典卷三十
禮部
儀制清吏司
冠服
凡禮服
皇帝冠服春冬暖冠緣皮為題緣(春以薰貂冬以元狐)青表朱
裏夏秋凉冠(即緯笠)素表朱裏緣以纁錦均覆朱
緯青組纓施金龍頂高四重上用珍珠一下三
重貫東珠三為龍十有二間珠如龍之數凉冠
刻金為金佛飾東珠十有五綴冠前蹙金為舍
林飾東珠七綴冠後服色
南郊用青
北郊用黃
東郊用赤
西郊用玉色朝會均用黃有披肩腰襞積前後正幅
如帷備十二章施五采襟袘及袂緣以金花青
繒冬緣以貂衮服色用青長覆膝織金為卷龍
文四大裘如衮服制長裾深袖表以元狐為之
帶用黃組
南郊施方青金石四銜以金石各綴東珠五
北郊用琥珀
東郊用珊瑚
西郊用白玉銜金綴珠各如之
宗廟朝會用綠松石四銜以金飾東珠如前制周綴珍
珠各二十帶下左右均銜金環佩嚢彯帛各二
帛二色銳下垂以為飾朝珠用東珠
南郊飾以青金石
北郊飾以琥珀
東郊飾以珊瑚
西郊餙以白玉朝會無定飾系均用黃組采服冠
頂二重頂端銜大珍珠一(或東珠)服用龍袍色尚
黃裾四啓備十二章施五采襟袂龍文青綺緣
以金花青繒衮服如朝會禮服制朝珠以雜寳
及諸香為之帶以各色寳石為之彯帛一色下
方佩嚢同前常服冠用結線頂袍色尚黃亦
用諸色表衣用青均不施章采織文用卷龍及
各色花文朝珠如采服制
皇后冠施鳳頂高四重上用大東珠一下三重貫東
珠三刻金為三鳳鳳各飾東珠三冠前左右綴
金鳳七各飾東珠九貓睛石一後綴翟鳥飾貓
睛石一承以朵雲垂珠為步搖凡五行二就行
間施圓青金石銜以金綴東珠珍珠各六冠下
施金約周蔽前後綴東珠十有三珠相間處飾
青金石結珠垂後為步搖五行三就行間施方
青金石二銜以金各綴東珠珍珠八耳飾以金
為之綴東珠十有二領約以金為之如環有端
却結於後飾以珊瑚綴東珠十有五服色尚黃
織為龍鳳翟鳥之文施五采襟袘及袂緣以金
花青繒冬緣以貂表衣色用青長裾無袂織金
為卷龍文八裳施龍鳳章采均綴以金珠朝珠
以珊瑚琥珀為之飾以珠及青金綠松等石系
用黃組采服袍色尚黃裾啓左右織繡龍鳳
文施五采表衣用青深袂長裾織金為卷龍文
八裳朝珠如禮服制常服袍無定色表衣色
用青織文用龍鳳翟鳥之屬不備采朝珠如采
服制
皇貴妃
貴妃冠頂施三鳳上用大珍珠一餘飾東珠十有
二珍珠三冠鳳七鳳各飾東珠九翟鳥飾貓睛
石一步搖三行二就行間飾青金石綴東珠珍
珠各四金約飾東珠十有二步搖三行三就行
間飾青金石二各綴東珠珍珠六領約綴東珠
七餘制如前
妃冠頂施金鳳二上用貓睛石一餘飾東珠十有
一珍珠二冠鳳各飾東珠七餘飾與
貴妃同
嬪冠頂施金翟鳥二上用暗貓睛石一餘飾東珠
八珍珠二冠前綴翟鳥五各飾東珠五步搖二
具行門一飾青金石一綴東珠珍珠各三一飾
青金石二各綴東珠珍珠八餘並與
妃同惟後翟鳥不飾貓睛石
皇貴妃
貴妃
妃服用翟鳥龍文緣飾如前制表衣用圓龍文八
嬪服視
妃表衣用圓龍文四裳施繡備五采其服色均不
得用黃采服
皇貴妃
貴妃
妃
嬪均用翟鳥龍文各施五采裳如禮服制常服
皇貴妃
貴妃
妃
嬪袍織文如采服表衣織文如禮服不施章采朝
珠均以珊瑚琥珀為之
皇貴妃
貴妃飾以珠及青金綠松等石系用黃組
妃
嬪飾以青金綠松石系用柘黃組
凡王公朝服親王至入八分公冠頂均三重上
用紅寳石中飾東珠親王飾珠十世子郡王貝
勒貝子鎮國公輔國公以次減一冠前綴舍林
親王世子飾東珠五郡王貝勒貝子鎮國公遞
減如之輔國公與鎮國公同冠後綴金花親王
世子飾東珠四郡王貝勒貝子遞減亦如之鎮
國公輔國公各飾綠松石一服親王世子郡王
用滿翠龍文繒貝勒貝子鎮國公輔國公用蟒
文采繒襟袂及袘緣以金花繒冬緣以貂補服
親王用圓龍文四前後正龍左右旁龍世子郡
王旁龍圓文四長子貝勒正蟒圓文二貝子正
蟒圓文二鎮國公方正蟒二輔國公方正蟒二
表裘得用元狐帶均用金黃色組施方玉四銜
以金親王玉各飾貓睛石一東珠四世子郡王
貝勒貝子各以次減一鎮國公輔國公止各飾
貓睛石一鎮國將軍冠頂同一品補服用麒
麟輔國將軍同二品補服用獅奉國將軍同三
品補服用豹奉恩將軍同四品補服用虎服均
用蟒文采繒帶各如其所同之品其餘宗室及
覺羅冠頂補服各從其品餘服宗室得視公以
下帶用金黃組覺羅得用金花采繒及諸花素
繒帶用紅組公主郡主冠頂均三重郡君以
下均二重上用紅寳石飾以東珠固倫公主飾
珠十和碩公主九郡主八縣主七郡君六縣君
五鄉君鎮國公女四輔國公女三其大簪金約
耳飾領約飾珠各如之服公主郡主用翟鳥龍
文滿翠繡繒縣主以下用蟒文繡繒緣飾用金
花繒冬用貂補服固倫公主視親王和碩公主
郡主視世子縣主視郡王郡君視貝勒縣君視
貝子鄉君鎮國公女視鎮國公輔國公女視輔
國公諸王貝勒側室女冠服降適二等貝子側
室女視五品公側室女視六品裳自公主以下
均得施采繡親王福晉冠服視固倫公主世
子福晉飾珠視和碩公主郡王福晉飾珠視郡
主服均視親王福晉貝勒夫人冠服均視縣主
貝子夫人飾珠視郡君服如貝勒夫人鎮國公
夫人冠服均視縣君輔國公夫人冠服均視鎮
國公女親王世子側福晉冠降適一等服如適
福晉郡王側福晉及貝勒以下各側夫人冠服
均降適一等若不入八分公夫人及鎮國輔國
奉國各將軍夫人冠服唯正室得從夫品民
公侯伯冠頂均上用紅寳石中飾東珠公用珠
四侯伯以次減一服得用貂緣及蟒繡金花采
繒補服用方蠎文二表裘用貂帶用圓玉四銜
以金公飾玉以貓睛石侯綠松石伯紅寳石子
男冠服各從其品固倫公主額駙冠頂上用
紅寳石中飾東珠六舍林飾東珠二後花飾東
珠一帶用圓玉四銜以金玉各飾東珠一服視
貝子若爵在貝子以上則從其爵和碩公主額
駙冠頂銜寳石如之中飾東珠四舍林飾東珠
一後花飾綠松石一帶玉各飾貓睛石一服視
公若爵在公以上則從其爵郡主額駙冠頂上
銜珊瑚中飾東珠三帶玉各飾綠松石一縣主
額駙冠頂用鏤花珊瑚帶用圓金版四各飾紅
寳石一服均與和碩公主額駙同郡君額駙冠
服均視三品帶用圓金版四縣君額駙視四品
鄉君額駙視五品帶均用鋄金方鐵版四各側
室女額駙冠服均降適二等品官一品至八
品均鏤金為頂一品上用紅寳石中飾東珠二
品用鏤花珊瑚中飾小紅寳石三品用藍寳石
中飾如二品四品用青金石中飾小藍寳石五
品用水晶中飾如四品六品用硨磲中飾如五
品七品用素金頂中飾水晶八品用鏤金頂九
品用鏤銀頂未入流視九品服自一品至三品
得用貂緣及蟒繡金花采繒七品以上得用金
花采繒八九品得用素繒領袂均得用蟒繡及
金花繒補服文職一品用鶴二品錦雞三品孔
雀四品雁五品白鷴六品鷺七品鸂鶒八品鵪
鶉九品練雀武職一品麒麟二品獅三品豹四
品虎五品熊六品彪七八品犀牛九品海馬都
察院左都御史至監察御史直省按察使均用
獬豸其都察院都事經歴筆帖式按察使司經
歴照磨等官仍從其品貂裘四品以上及翰林
科道官用之帶一品用金銜方玉四各飾紅寳
石一二品鏤金圓版四飾如一品三品鏤金圓
版四四品銀銜鏤金圓版四五品銀銜素金圓
版四六品銀銜玳瑁圓版四七品銀圓版四八
品銀銜明羊角圓版四九品銀銜烏角圓版四
士庶公服狀元頂帶視六品會試中式貢士
冠用裹金三枝九葉頂服均如常制舉人官生
貢生監生冠帶視八品服皂繒緣青生員冠帶
視九品服青繒緣皂外郎耆老冠頂以錫公
侯伯子男及品官已受封父母冠服並得從子
婦冠服從其夫
凡采服王公百官冠頂均二重王公冠頂用紅
寳石民公侯伯及一品官均珊瑚二品鏤花珊
瑚三品以下至未入流各視朝冠頂采服王公
宗室裾均四啓親王世子郡王用龍文采繒貝
勒貝子公用蟒文采繒公主福晉命婦各視其
朝服所得用龍蟒各采繒為之民公侯伯以下
文武官裾啓前後均用蟒文采繒襟袂緣以金
花繒補服與朝服同
凡常服親王至入八分公冠用紅寳石頂餘均
如采服制袍色均用藍亦間用諸色表衣色用
青均不施章采織文親王世子郡王貝勒用龍
文貝子公用蟒文親王福晉以下各從其夫之
服宗室各將軍民公以下四品官以上及
御前侍從官均得用蟒文七品以上官得用諸花繒
八九品官用雜花及素繒舉人視七品貢監生
員視八品軍民商賈吏員得用綾絹餘並不得
僭擬
上用服色及色相近者王公以下均毋得用若有
賜毋得如制自為之王等賞所屬服物不得逾其品
品官革職留原任者仍視原品革職官無封銜
者原品冠服不得用
凡朝珠王以下文職五品武職四品以上及翰
林科道官公主福晉以下五品官命婦以上均
得用以雜寳及諸香為之禮部主事太常寺博
士典簿讀祝官贊禮郎鴻臚寺鳴贊光禄寺署
正署丞典簿國子監監丞博士助教學正學錄
除在
壇
廟執事及
殿庭侍儀外餘處不準用珠系及佩嚢惟諸王公
主福晉得用金黃組貝勒以下均不得僭擬
孔雀翎翎端三圓文者貝子戴之二圓文者鎮
國公輔國公和碩額駙戴之一圓文者内大臣
一二三四等侍衞前鋒護軍各統領參領前鋒
侍衞諸王府長史散騎郎一等護衞均得戴之
翎根並綴藍翎貝勒府司儀長親王以下二三
等護衞及前鋒親軍護軍校均戴染藍翎坐
褥親王冬用貂夏用龍文赤繒世子郡王冬用
猞猁猻緣貂夏蟒文青繒貝勒冬用猞猁猻夏
青繒施采貝子冬白豹夏采繒緣青繒均藉紅
白氊鎮國公冬用全赤豹皮夏青花赤繒輔國
公冬用方赤豹皮夏赤花皂繒均藉紅氊鎮國
將軍視一品輔國將軍視二品奉國將軍視三
品奉恩將軍視四品民公冬用全虎皮夏皂繒
侯伯冬均用方虎皮夏侯用緣花皂繒伯用青
雲繒均藉紅氊子男各從其品固倫公主額駙
視貝子和碩公主額駙視鎮國公郡主額駙冬
用獾夏皂褐緣紅褐均藉紅氊郡君額駙視三
品縣君額駙視四品鄉君額駙視五品文武官
一品冬用狼夏紅褐二品冬用獾夏紅褐緣皂
褐三品冬用貉夏皂褐緣紅褐四品冬用青山
羊夏皂布均藉紅氊五品冬青羊夏青布六品
冬黑羊夏椶色布七品冬用鹿夏灰色布八品
冬用麅夏土布九品冬用獺夏與八品同均藉
白氊佩嚢彯帛左右垂帶下為飾王公百官
咸用之佩刀櫜鞬飾雜寳
凡寒燠更用冠服以季春季秋月之五日十五
日或二十五日始先期請
旨通行若緣貂朝服及表裘歲以仲冬朔日始孟春
十六日止
凡遇雨雪服雨冠雨衣以氊或羽縀油紬為之
皇帝用明黃色親王至宗室公用紅色職官一品至
三品冠用紅色四品至六品紅色青緣七品以
下有頂帶人員青色紅緣軍民用青色雨衣一
品以上用紅二品以下均用青
欽定大清會典卷三十
