欽定大清會典卷九十五
八旗都統
滿洲八旗旗各都統一人副都統二人掌宣布
教養整詰戎兵以治旗人所屬參領五人副參
領五人掌頒都統副都統之政令以達於佐領
佐領(所治以三百人為率人戶滋生則增設佐領蒙古漢軍旗同今以見數計之)鑲
黃旗八十五人正黃旗九十三人正白旗八十
六人正紅旗七十四人鑲白旗八十四人鑲紅
旗八十六人正藍旗八十四人鑲藍旗八十七
人驍騎校每佐領一人掌稽所治人戶田宅兵
籍以時頒其職掌
蒙古八旗旗各都統一人副都統二人所屬參
領二人副參領二人佐領鑲黃旗二十八人正
黃旗二十四人正白旗二十九人正紅旗二十
二人鑲白旗三十一人鑲紅旗三十二人正藍
旗三十人鑲藍旗二十五人驍騎校每佐領一
人(以上職掌與滿洲八旗同)
漢軍八旗旗各都統一人副都統二人所屬參
領五人副參領五人佐領鑲黃正黃正白三旗
各四十人正紅旗二十八人鑲白旗三十人鑲
紅旗二十九人正藍旗三十人鑲藍旗二十九
人驍騎校每佐領一人(以上職掌均與滿洲八旗同)
旗制
國家以神武開基
龍興之初建旗辨色用飭戎行厥後歸附旣衆卽
按行軍旗色以定戶籍設官分職以養以教而
兵寓其中始立四旗重為八旗合滿洲蒙古漢
軍為二十四旗制度備焉及
定鼎燕京分田授宅辨方定位居則環衞周防出則
折衝禦侮臂指之使磐石之固誠超越百代垂
治萬年者矣
凡八旗序次曰鑲黃曰正黃曰正白為上三旗
曰正紅曰鑲白曰鑲紅曰正藍曰鑲藍為下五
旗行軍蒐狩以鑲黃正白鑲白正藍四旗居左
為左翼正黃正紅鑲紅鑲藍四旗居右為右翼
官職除授公差踐更以上下旗為辨朝祭班列
旗籍界止以左右翼為辨
凡八旗方位左翼自北而東自東而南鑲黃旗
在安定門内正白旗在東直門内鑲白旗在朝
陽門内正藍旗在崇文門内右翼自北而西自
西而南正黃旗在德勝門内正紅旗在西直門
内鑲紅旗在阜成門内鑲藍旗在宣武門内皆
四周星共以環衞
宸居
凡八旗直班各有定所更番宿直(詳見則例)内城九
門安定德勝東直西直朝陽阜成崇文宣武八
門各按軍士居止方位八旗滿洲蒙古漢軍分
直惟城門領安定門以正藍旗德勝門以鑲藍
旗東直門以鑲白旗西直門以鑲紅旗朝陽門
以正白旗阜成門以正紅旗崇文門以鑲黃旗
宣武門以正黃旗
正陽門八旗輪直以滿洲蒙古九門外舊營房以
滿洲蒙古新營房以滿洲蒙古漢軍外城七門
鑲黃旗直東便門正黃旗直西便門正白旗直
廣渠門正紅旗直廣寧門鑲白鑲藍二旗直左
安門鑲紅旗直右安門正藍旗直永定門均以
漢軍凡遇
皇帝恭謁
陵寢
行幸駐蹕及逄年節於城上設堆撥六處
廵幸口外及遠省設十有五處均以八旗滿洲蒙古
漢軍官自參領以下驍騎校以上一人至四人
領催自一人至四人驍騎自二人至五十人分
班輪直晝夜廵宿以專責成
凡防禦火災每旗以都統或副都統一人參領
三人散秩官八人領催八人驍騎七十二人更
番輪直遇旗界内及接壤之地有不戒於火者
直班官兵會步軍統領卽往撲救乘火攫物者
逮治之
戶口
凡編審丁册閱三年各旗都統飭所屬佐領驍
騎校領催稽新舊壯丁五尺以上及已食餉未
及歲者咸登諸册每戶書氏族官爵無職者曰
閒散某備載其父兄子弟兄弟之子及戶下人
舊册之應開除者注名裁除編印册二一貯旗
一達戶部部彙疏以
聞
盛京將軍各省駐防將軍都統副都統等飭所屬
編丁亦如之有以未成丁及非正身子弟冒入
册以應入册及不應開除之壯丁隠漏者皆論
如律
凡分晰戶丁八旗氏族册籍可稽及以軍功勞
績奉
旨入册者曰正戶至世系溷淆年遠無考别載册籍
者撫養漢人為子者戶下家人本主念其勤勞
願令開除出戶者皆聽其為民由本旗詢明願
居何省何府州縣行文地方官收入民籍仍册
送戶部存案設法贖身私入民籍事發作為開
戶者或充内務府莊園壯丁或準其改入民籍
由本旗詳察根源會戶部分晰請
旨
凡閱選秀女以三年為率届期戶部移文八旗
都統飭各佐領取具族長保結參佐領詳覈申
都統造册咨送戶部請
旨閱選有故後期及未及歲者竢下次補閱各省駐
防協領等官暨文官同知以下武官游擊以下
之女不送選有隠匿遺漏扶同徇縱及不待選
私自聘嫁者論
凡改籍八旗漢軍本貫有廬墓田宅及他省有
婣戚族黨可依或習藝操作自能食力者許改
歸民籍移居外省内申都統外呈督撫均於年
終達部彙奏從龍勲舊之子孫不與
凡撫養嗣子八旗官兵無子者許以兄弟之子
及遠近族人昭穆相當者入繼為後若本宗無
人許撫正戶親屬之子為嗣均取族長參佐領
印甘各結詐稱無同宗溷立異姓及繼戶下人
並漢人為子者論如律
凡旗人僮僕越旗買賣者禁滿洲蒙古家僮私
鬻與漢軍漢人者禁旗人買旗僕由領催買漢
人由司坊官及大宛二縣各覈真偽注册驗以
印票持文契赴兩翼輸税吉林黑龍江等處官
兵有奉差来
京買僕攜回者如之駐防旗員不許於所治買民
為僕兵丁之無家人者買不得過二名違者皆
論如法
凡旗人逃失在
京者以五日二百里内以十日四百里内以十五
日為限投遞逃牌開具姓名年貌日期移咨刑
部通行順天府五城直隸總督八溝熱河副都
統
盛京等處將軍蒙古扎薩克等委官兵嚴緝解刑
部詳鞫按律治罪失察之該管官及地方官並
論
田宅
國初王公勲戚下逮禁旅以近畿曠土分為恒產
承平歲久漸有遷移而隨時經理之道起焉所
以通變經久垂利頼於萬年也
凡授田之法始給畿輔閒田除其賦税永為世
業厥後戶口繁滋
盛京東北及諸邊口外新闢之壤咸分授焉
凡經理旗産官軍移外駐防應退之田未徹者
戶絶不報佃人乘機隠匿者冒首墾荒占為民
業者均令八旗都統委所屬參領會直省地方
官勘丈清釐作為公産徵租解部分給八旗以
贍貧乏民典旗産動支公帑取贖以典後十
年為率十年内給原價十年外減原價十之一
以次按年遞減至五十年外給半價均令退田
還官旗下開戶人承典正戶田者照民典減價
之法戶下人承典本主田者十年内減原價十
之一十年外減十之二均以次按年遞減官為
取贖令原業人交價領田無力交價許以俸餉
分五年扣抵無原業人許其子孫及親伯叔兄
弟兄弟之子承領如無力交價又無俸餉可抵
及原繫賣絶之田均入官作為公產歲計所入
之租彙疏以
聞為八旗贍貧之用有私相典賣者追田價入官與
受旗民及失察徇隠之該管各官咸論如法
開濬河道動用旗地令地方官丈明界址畆數
開具原業姓名旗色册申戶部轉行各旗限半
年覈明具結咨覆按數補償
凡授宅之法始定八旗界止方位授宅分居厥
後戶口繁滋視里衖隙地及市廛廢業有願售
者動支公帑買建官房給貧乏旗人棲止得房
私售者論調旗官兵準住原分旗界有願買
宅遷居者聽願自築室者給以本旗官地索倫
達虎里厄魯特等部落新附官兵移家来
京者按所分旗界動支公帑買屋授居無出售之
屋行工部建築
凡承買入官房地交價領買者銀輸戶部庫即
咨該旗行兩翼給以印照以俸抵者分五限完
日行兩翼給照皆免輸税託名領買轉售圖利
及拆毁者禁如房地原繫典契限一年内命原
業領贖或以俸扣抵不願者聽
凡承追公帑外任虧空官行旗變産賠償者按
限催交就近完納給予執照其銀由都統咨交
戶部行知直省免其解送歸欵變抵足數有餘
産者給還祀田墳園守墳人口槩免入官私債
自理完公不準開欠抵追如家産盡絶該管佐
領驍騎校參領覈實申都統保題豁免不得濫
及親族追賠豁免後有隠匿發覺者該管官皆
論如法
欽定大清會典卷九十五
