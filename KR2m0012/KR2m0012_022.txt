欽定大清會典卷二十二
禮部
儀制清吏司
朝會三
凡元日長至次日
皇太后聖夀節直省文武官豫期進表稱賀至日五鼔
内鑾儀衛陳儀駕於
慈寧門階下至
長信門外(詳見鑾儀衛)東西嚮内監陳中和韶樂於
慈寧宫檐下陳丹陛大樂於
長慶門内左右均北嚮鴻臚官設表案於
慈寧門東鴻臚官引王以下入八分公以上詣
隆宗門外祗竢引不入八分公以下暨二品以上
官於
長信門外引三品以下文武各官於
午門外各序立内閣學士自内閣奉表大學士随
行内閣官二人前導至
永康左門外學士奉表授大學士禮部堂官前引
升
慈寧門東階陳表於案内監四人舁案二人前導由
左門入陳於
慈寧宫
寶座之東武備院卿設
皇帝拜位於
慈寧門正中質明禮部堂官詣
乾清門奏時
皇帝禮服乘輿出宮扈衛如常儀禮部堂官恭導出
隆宗門至
永康左門外降輿入王公随入
皇帝升東階至
慈寧門左西嚮立王公等階下左右立前引十大臣
及侍衛立儀駕外御史二人鳴贊官四人郤立
慈寧門東西檐下御史禮部鴻臚官各二人立
長信門外又二人立
午門外均東西面北上鴻臚官八人分立於
永康左門
右翼門
熙和門
午門内外傳示禮部尚書奏請
皇太后御慈寧宮内監接奏
皇太后禮服出宮中和韶樂作奏豫平之章
皇太后陞座樂止禮部尚書奏行禮恭導
皇帝就拜位北嚮立丹陛樂作奏益平之章鴻臚官
引羣臣各就拜位立鴻臚官由内接傳逹
午門外(凡傳如之)羣臣各就拜位立左翼西上右翼東
上均北面鳴贊官奏跪拜興
皇帝率羣臣行三跪九叩禮畢樂止恭導
皇帝復位立羣臣各復位立禮部尚書奏請
皇太后還宫内監接奏中和韶樂作奏履平之章
皇太后還宫樂止禮部尚書奏禮成恭導
皇帝降階出
永康左門外陞輿還宫王公百官各退内監移設
丹陛樂於
慈寧門内檐下左右北嚮女官設
皇后拜位於
慈寧宫檐前正中設
貴妃
妃
嬪拜位於左右稍後公主福晉以下二品命婦以
上自
永康右門入進
慈寧門序立東西丹墀禮部堂官奏請
皇后行禮内監接奏
皇后率
貴妃
妃
嬪禮服乘輿出
啟祥門前引女官八人恭導至
徽音左門外降輿入
皇后陞丹陛至檐前西嚮立
貴妃
妃
嬪東西序立公主福晉命婦按翼於丹陛上立均
東西面北上引禮女官四人立丹陛上左右東
西面引禮女官奏請
皇太后御慈寧宮内監接奏
皇太后禮服出宮中和韶樂作(樂章同前後仿此)
皇太后陞座樂止引禮女官恭導
皇后
貴妃
妃
嬪就拜位北嚮立公主福晉命婦各就拜位立左
班西上右班東上均北面丹陛樂作奏雝平之
章引禮女官奏行禮
皇后率
貴妃
妃
嬪行六肅三跪三拜禮公主福晉命婦随行禮畢
樂止引禮女官恭導
皇后
貴妃
妃
嬪復位立公主福晉命婦各復位立引禮女官奏
請
皇太后還宮内監接奏中和韶樂作
皇太后還宮樂止奏禮成恭導
皇后
貴妃
妃
嬪降階出
徽音左門外陞輿還宮公主福晉命婦皆退内監
引
皇子詣
皇太后宮行禮如儀
萬夀聖節
皇帝率王公百官於
皇太后宮行禮
皇后千秋節
皇后率
貴妃
妃
嬪公主福晉以下二品命婦以上於
皇太后宮行禮均與前儀同恭遇
皇太后聖夀大慶
皇帝行慶賀禮大學士恭奉
御製表文詣
慈寧門東陳於案退竢於東檐宣表官稍後立大學
士一人竢於西檐丹陛大樂作
皇帝就拜位北嚮跪宣表官奉表至正中北面跪大
學士二人同進左右跪展表樂暫止宣表官宣
訖興奉表還於案樂作
皇帝率羣臣行三跪九拜禮禮成
皇帝還宮禮部堂官奉表授内監恭奉入
宮餘同前儀
凡元日長至次日
皇后千秋節内外文武官皆豫期進箋稱賀是日
皇后朝於
皇太后
皇帝禮畢
御交泰殿行慶賀禮内鑾儀衛豫陳儀駕於
殿前陳車輿於
乾清門外均東西相嚮内監陳中和韶樂於
交泰殿檐下陳丹陛大樂於儀駕之南均左右北
嚮設
貴妃
妃
嬪拜位於
殿門内公主福晉以下二品命婦以上咸朝服集
隆宗門外至時
貴妃率
妃
嬪具禮服詣
交泰殿陞丹陛序立於
殿前東西嚮内監引公主福晉命婦由
隆宗門
内右門入序立於丹陛左班西面右班東面均北
上引禮女官奏請
皇后御殿内監接奏中和韶樂作奏淑平之章
皇后禮服陞座樂止引禮女官引
貴妃
妃
嬪就拜位立公主福晉命婦各就拜位立左班西
上右班東上均北面丹陛樂作奏正平之章行
六肅三跪三叩禮畢樂止引禮女官引
貴妃
妃
嬪復位立公主福晉命婦各復位立引禮女官奏
禮成中和韶樂作奏順平之章
皇后還宮樂止
貴妃
妃
嬪各還宮公主福晉命婦咸出内監引
皇子詣
皇后宮行禮如儀
欽定大清會典卷二十二
