欽定大清會典卷五十五
禮部
祠祭清吏司
護日(護月附)
凡日月食由欽天監豫推交食時刻及食之分
秒具疏以
聞
旨下通行直省及四夷屬國奉正朔者按欽天監所
推時刻分秒隨地測驗祗行救護
凡護日食之禮部委祠祭司郎中一人暨欽天
監博士一人赴觀象臺測驗禮部設香案於露
臺上(隨食時早晩為嚮)設各官拜位於香案前鴻臚寺
鳴贊二人糾儀御史四人禮部監禮司官四人
序立於案左右鑾儀衞陳金鼓於儀門外左右
文武有頂帶官以上咸朝服齊集欽天監候時
官以日初虧告鴻臚官引各官就拜位序立鳴
贊贊上香禮部尚書詣香案前上香贊跪叩興
暨各官行三跪九叩禮贊跪禮部尚書就案前
跪衆皆跪和聲署官二人奉鼓及枹進贊伐鼓
救護禮部尚書援枹伐鼓者三儀門金鼓皆作
禮部堂官更番上香各官分班祗跪儀同候時
官以日復圓告金鼓止衆聽贊行三跪九叩禮
如初禮成皆退月食於太常寺行禮救護儀
與護日禮同直省救護日月食省會於督撫
署各府州縣各於其公署齊集自初虧時鳴金
鼓至復圓止上香行禮儀均與
京師同
方伎
凡陰陽家由直省有司官擇明習術數者申督
撫咨部給劄為陰陽學府州縣各一人府曰正
術(從九品)州曰典術縣曰訓術(均未入流)以轄日者形
家之屬禁其幻妄惑民郡邑有大典禮大興作
卜日候時用之
凡醫師由直省有司官選諳於醫理者咨部給
劄為醫學府州縣各一人府曰正科(從九品)州曰
典科縣曰訓科(均未入流)凡疾醫瘍醫咸屬之民有
疾病者疕瘍者使醫分治獄囚病視療亦如之
官給其藥餌故者結報有詐病而扶同欺隱者
罪之
凡民有出家為僧道者置首領以約束之在
京師者曰僧錄司左右善世二人(正六品)闡教二人
(從六品)講經二人(正八品)覺義二人(從八品)曰道錄司
左右正一二人(正六品)演法二人(從六品)至靈二人
(正八品)至義二人(從八品)由部選擇移吏部補授在
直省者府曰僧綱道紀州曰僧正道正縣曰僧
會道會(均未入流)府二人州縣各一人由直省咨部
給劄均擇其樸謹者為之仍服方外衣冠不得
與職官並列僧道不守規律者聽所司究治
若所犯事涉軍民聽有司訊鞫有作姦犯科者
論如法編管為民僧尼受戒者給度牒道士
女冠給執照年逾四十許授徒一人以牒照相
傳若僧未受戒及道有室者不得授徒牒照止
其身送部彙銷寺觀以僧道為廟祝有遠方
僧道投止驗無牒照即報有司訊究私留者論
婦女入廟游觀廟祝不禁拒者罪與本人同
僧道不得於市肆誦經托鉢陳說因果歛聚金
錢違者懲責游手頑民託名方外或指稱仙佛
謬許前知以惑民聽者從重治之若創立無為
白蓮焚香聞香混元龍元洪陽圓通大乘等教
誘致愚民男女擾雜擊鼓鳴金迎神賽會者論
如律步軍綂領五城司坊及直省守土官嚴行
禁止
内監
凡民有願為内監者十五歲以内具保呈部十
五歲以外本籍州縣官具結送部由部咨送内
務府察驗收用
欽定大清會典卷五十五
