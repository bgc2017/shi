欽定大清會典卷一百
火器營
總統六人(以王公領侍衛内大臣都統前鋒護軍各統領兼任)掌教演火
器之政令八旗鳥槍護軍參領十有六人旗各
二人鳥槍驍騎參領二十四人滿洲旗各二人
蒙古旗各一人管鳥槍散秩官五十六人管礮
散秩官四十人鳥槍護軍校一百十有二人鳥
槍驍騎校一百十有二人管礮驍騎校四十人
八旗滿洲蒙古每佐領下鳥槍護軍三人鳥槍
驍騎四人礮驍騎一人(以上鳥槍護軍參領為該營專設官餘均以八)
(旗滿洲蒙古官兵兼任)
凡訓練歲於七月十七日始(遇閏七月即於閏七月十七日為始)
至次年四月十八日止(封印日至開印日暫停)月以初四
初九十四十九二十四二十九等六日演礮初
二初七十二十七二十二二十七等六日演鳥
槍初六十六二十六等三日校射春秋會操於
安定門外教場大操日隨大隊列陣合操於仰
善窪每年秋後奏請於蘆溝橋演放子母礮得
旨率官軍前往蘆溝橋演放十日開演日一應祭礮
儀節均與漢軍同
圓明園八旗護軍營
總統無定員(以王公大臣兼任)掌
圓明園翊衛之政令營總八人護軍參領八人均
旗各一人副護軍參領十有六人旗各二人署
護軍參領三十二人旗各四人護軍校百二十
八人副護軍校百二十八人均旗各十有六人
護軍三千六百七十二人旗各四百五十九人
教養兵四百八十人旗各六十人
凡翊衛於
圓明園周圍相度地勢建營房八處分旗駐劄
圓明園設堆舖七十有六日以營總護軍參領各
二人副護軍參領署護軍參領十有五人護軍
校護軍七百六十人守衛
長春園設堆舖二十日以護軍參領一人副護軍
參領署護軍參領四人護軍校護軍二百人守
衛
清漪園設堆舖六日以副護軍參領或署護軍參
領一人護軍校護軍六十人守衛恭遇
駐蹕靜宜園設堆舖五十有一日以營總二人護軍
參領一人副護軍參領署護軍參領十有三人
護軍校護軍五百十人守衛
暢春園設堆舖十有九日以營總一人副護軍參
領署護軍參領五人護軍校護軍一百九十人
守衛恭遇
車駕行幸官軍沿塗清蹕隨時酌委
凡訓練步射騎射鳥槍步獵及軍政考驗均與
八旗護軍營同又於八旗營房内各設學舍以
繙繹生員六人充教習分教本營肄業子弟
凡升除總統員闕由本處奏請
特簡營總員闕於本營護軍參領及京中護軍參領
内護軍參領員闕於本營署護軍參領内副護
軍參領員闕於本營署護軍參領内署護軍參
領員闕於本營護軍校内護軍校員闕於副護
軍校内均由總統遴選擬正陪引
見補授副護軍校筆帖式均於護軍内護軍於教養
兵閒散壯丁内遴選均由總統考驗拔補
凡八旗牧養官馬三千一百十有二匹每遇
車駕巡狩需用官馬回時繳還一如京中八旗之制
其官員親隨兵養廉官軍優䘏均與
京城同
健銳營
總統無定員(以公侯大臣兼任)翼領二人前鋒參領八
人副前鋒參領八人署前鋒參領十有六人前
鋒校五十人副前鋒校四十人什長五十人筆
帖式四人前鋒千人(副校什長筆帖式均在内)委前鋒千人
習雲梯馬步射鳥槍馳馬躍馬舞鞭舞刀水戰
駕船駛風之技翼領督率所屬隨時訓練恭遇
巡狩視
京城護軍營官軍十分之二委參副校士隨蹕
凡升補翼領員闕於前鋒參領内前鋒參領員
闕於副前鋒參領内副前鋒參領員闕於署前
鋒參領内署前鋒參領員闕於前鋒校内前鋒
校員闕於副前鋒校筆帖式内均由總統遴選
擬定正陪引
見補授副前鋒校闕由總統於筆帖式什長内選補
什長筆帖式闕於前鋒内前鋒闕於委前鋒内
委前鋒闕於教養兵閒散壯丁及八旗驍騎教
養兵内教養兵闕於壯丁内拔補
凡官軍俸餉優䘏親隨兵養廉均與
圓明園護軍營同
三旗虎槍營
總統一人(以公侯領侍衛内大臣簡任)總領六人(以内大臣都統前鋒)
(護軍統領副都統侍衛參領簡補)
三旗虎槍六百人旗各二百人(於侍衛參領親軍前鋒護軍驍)
(騎校親軍前鋒護軍領催驍騎及閒散人内選用)虎槍長旗各七人副
長七人(於虎槍人内簡選引見補授)恭遇
車駕巡狩虎槍總統總領日以十人佩虎槍於前導
侍衛前行安營後偵虎豹出入備伏弩箭犁刀
行田遇大獸則列槍從之奉
旨殺虎或追蹤或尋山得實具奏有
旨則殺虎以獻以首先刺虎一二人名奏
聞如差往
畿輔近地或於口外殺虎量地方遠近奏請
簡總統或總領酌帶虎槍人前往選八旗善騎射
者旗各參領二人前鋒護軍校二人前鋒護軍
十有八人共一百六十人
行田時於蒙古圍後列隊隨行獸有逸出圍外者馳
騁射獵以厲士氣以整軍容
欽定大淸會典卷一百
