欽定大清會典卷七十六
工部
屯田清吏司
山陵
永陵在
興京啟運山距
盛京二百四十里
福陵在
盛京天柱山距
盛京二十里
昭陵在
盛京隆業山距
盛京十里(規制見京工部)(盛)
孝陵在遵化州昌瑞山距
京師二百四十里
孝陵居中東南
昭西陵東
孝東陵又東
景陵
泰陵在易州永寧山距
京師二百八十里
孝賢皇后陵寢在遵化州昌瑞山
孝陵之西
凡
山陵規制甃石為地宫築以黃土環以
寶城前起方城覆以崇樓上題
陵名内碑一鑴
廟號方城階下設祭臺上陳石香鑪一燭臺花缾各二
祭臺前二石柱一門朱櫺又前琉璃花門三為
陵寢門前為
隆恩殿重檐五間殿中設暖閣
寢室如
太廟制東西廡各五間左右燎鑪各一前為
隆恩門五間三門繚以朱垣門外東西廂各五間守護
官軍班房東西各三間前為
神道碑備鑴
尊諡廟號覆以亭皆繪五采飾金亭前石橋三橋左右
下馬石牌各一宰牲亭神廚神庫井亭皆繪采
橋南神路正中龍鳳門門外兩旁班房各三間
文臣武士及麒麟獅象馬駝等石像左右序列
前為望柱二又前石橋一橋前
聖德神功碑覆以崇樓擎天柱前後各二
神路前為
大紅門門三繪采脊四下左右角門二門南石坊一
東西石坊二左右下馬石牌一大紅門内左為
具服殿三間繚以周垣門一殿三間均西嚮皆覆
以黃琉璃為
乘輿更衣之所
凡
神路兩旁封以樹十株為行各間二丈周垣之外
植紅柱以為界限禁樵採耕種
凡
園寢規制
妃
皇太子均以石
嬪貴人以甎為壙均砌月臺上築土為塜各以位
次序列前為琉璃花門三前
饗殿五間東西廡各五間燎鑪一前為門三間均
覆綠琉璃繪五采飾金繚以周垣大門外東西
廂各五間官軍班房各三間朱飾門前石橋一
凡
陵寢工部設郎中員外郎專司歲時祭饗之事先期赴
部請領庫帑覈給供應事竣報銷
凡
陵工修葺總理貝勒大臣等歲以冬十月察明應修之
所彙疏下部委官確勘計費以聞春融部遣官
會修工竣覈實題銷其有急需葺治者隨時專
案疏請部遣官估修亦如之
凡
陵工歲需甎瓦灰石悉於去山遙遠無關龍脈之地酌
定處所燒造採取以資修造之用
凡
陵寢廨舍營房
昭西陵
孝陵
孝東陵
景陵
孝賢皇后陵寢及
妃園寢守衞貝勒公官員執事人役共府第舍宇
三千八百三十三間八旗官兵營房千三百五
十九間馬蘭鎮官兵營房千三百有八間
泰陵及
妃園寢守衞貝子公官員執事人役共府第舍宇
千二百七十八間八旗官兵營房三百七十三
間泰寧鎮官兵營房二千有五十五間遇有應
修兩鎮由直督餘由
皇陵工部皆確估咨部工竣覈銷
墳塋
凡墳塋饗堂親王五間世子以下至輔國公皆
三間親王世子郡王門三貝勒以下門一親王
繪五采飾以金覆以綠琉璃世子郡王止繪五
采皆覆綠琉璃瓦貝勒以下施朱不繪用㼧瓦
凡墓碑親王至輔國公皆交龍首龜趺惟郡王
以上得建碑亭鎮國將軍螭首輔國將軍麒麟
首奉國將軍天祿辟邪首皆龜趺奉恩將軍圓
首方趺
凡墳院親王周百丈世子郡王八十丈貝勒貝
子七十丈鎮國輔國公六十丈鎮國輔國將軍
三十五丈奉國奉恩將軍均三十丈
凡守塜人親王十戸世子郡王八戸貝勒貝子
六戸鎮國輔國公四戸鎮國輔國將軍二戸
凡固倫公主墳塋規制視世子郡王和碩公主
郡主視貝勒貝子縣主郡君縣君視鎮國公
凡公侯伯墓碑視鎮國將軍墳院四十丈守塜
人視輔國公一品官墓碑視鎮國將軍二品官
視輔國將軍墳院守塜均視鎮國將軍三品官
墓碑視奉國將軍四五品視奉恩將軍墳院同
守塜皆一戸
凡建墳立碑自宗室王公將軍五等世爵至一
二品官皆給費由本家營造以爵秩為差三品
官以下殁於王事者視加贈官品給與
凡古昔帝王聖賢忠烈陵墓令直省督撫飭所
在州縣官防護修葺歲終册報由部覆覈以
聞
薪炭
凡
内廷歲需薪炭各設廠委官豫期給價以時儲備
遞年盈縮由内務府經理部稽其出入歲終彙
覈奏銷
凡
車駕廵幸行營所需薪炭先期定數飭知地方有司
動帑豫備事竣報部覈銷
凡
壇
廟需用薪炭太常寺隨時咨部取給
凡
陵寢歲需薪炭守土官以時供應彙數報銷
凡在京衙署及文武會試外藩賓館需用薪炭
均按經制定數憑文支給
凡薪炭兩厰各設監督鑄給關防以董其事歲
周更代
凡開採煤窰如出邊關隘口者均酌指處所報
部給票與内地官山各輸常課民業聽之其不
遵禁約私擅開採者論如法
匠役
凡
内廷工程需用匠役監工官選樸實有身家者為
夫頭召募匠夫責令具結備案人給腰牌稽察
出入不奉法者懲逐有竊匪隱藏工所夫頭不
舉者論如法
凡匠役之畱部待用者遇有營造量予工直閒
日按月給米夫役廩食於各司及庫廠者月給
銀米皆按季關支各有差若臨時召募工匠及
暫雇夫役計日給直均有定價
凡食糧匠役設有定數營繕司九十七名虞衡
司五十九名都水司百有八名屯田司十有六
名各司庫局隸役七十九名其支領銀米均會
覈應給之數造册移戸部關支虞衡司庫硝黃
庫濯靈廠庫丁二十四名每三歲各給羊裘由
製造庫辦給
節慎庫
凡收納帑項每歲奏支戸部庫帑十萬兩或二
十萬兩貯庫潘桃古北殺虎等口木稅密雲縣
出口炭稅山東河南江南建曠裁夫存銀均解
部由各司於文到日覈數移庫解官赴庫交收
寶源局歲鑄錢按月按卯各工營造費餘按限
均輸庫以備支𤼵
凡支𤼵帑項各工所物價工直均由各司各庫
覈明應給之數具領移庫按數給𤼵戸部移取
寶源局錢配𤼵兵餉按月支給歲以三十六萬
緡為度
凡奏銷帑項月要其數具奏歲終則會計一歲
收𤼵存畱之數列册具疏以
聞
凡遇大興作庫存帑項不敷用度隨時疏請咨
戸部移取備支工竣奏銷
欽定大清會典卷七十六
