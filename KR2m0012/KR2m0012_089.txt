欽定大清會典卷八十九
内務府
掌儀司二
凡朝賀設樂
皇帝率羣臣朝賀
皇太后(朝儀均詳禮部)設中和韶樂於
慈寧宮左右檐下設丹陛大樂於
長慶門内左右
太和殿朝賀禮成
皇帝御
乾清宮
皇后率
貴妃
妃
嬪朝賀諸
皇子皇孫咸朝賀設中和韶樂於
乾清宮左右檐下設丹陛大樂於
乾清門内左右
皇后受
貴妃
妃
嬪暨
皇子皇孫公主福晉命婦期賀設中和韶樂於
交泰殿左右檐下設丹陛大樂於
乾清宮後左右均北嚮作樂咸以内監
凡賜茶恭遇
皇帝御殿移文尚茶備茶屆期分委護軍執事人等
分賜丹墀兩翼文三品武二品以上各官及外
國使臣茶由内務府官監視
凡燕外藩之禮歲除及正月十五日
賜外藩蒙古燕奏請
欽命進酒大臣内管領備筵九十席及期武備院張
黃幕於
保和殿南正中内管領設反坫於幕下廣儲司陳
尊罍巵爵於坫上尚膳正豫陳
御筵於
寳座上正中稍南
寳座下左右設外藩蒙古王公三旗内大臣及與燕
文武大臣席各五行左右各二十有六東西嚮
寳座左右設後扈大臣席各一僉嚮
寳座前左右設前引大臣席各二東西嚮
寳座後左右豹尾班侍衞席各一次西設
日講起居注官席一均南嚮
殿外丹陛左右設台吉塔布囊侍衞席各三行左
十有三右十有二東西嚮丹陛東設理藩院堂
官席一慶隆舞大臣席一均西嚮黃幕旁左設
禮部堂官右設内務府堂官席各一東西嚮樂
部設中和韶樂於
保和殿左右檐下設丹陛大樂於
中和殿後檐下左右均北嚮屆時鴻臚寺理藩院
官引蒙古王公台吉入領侍衞内大臣序王公
暨與燕大臣等各就班次班齊掌儀司官奏請
御保和殿中和韶樂作奏隆平之章
皇帝陞寳座樂止蒙古王公暨與燕文武大臣侍衞
台吉各就席行一叩禮坐尚膳正尚膳副護軍
參領升邇
御筵降迺進茶丹陛清樂作奏海宇昇平日之章尚
茶正率尚茶侍衞執事等舉茶案由中道進至
檐下正中北嚮跪注茶於椀進茶大臣奉茶入
中門羣臣皆就本位跪進茶大臣由中陛升至
御前跪進茶退立於西旁
皇帝飲茶與燕之蒙古王公内大臣各官均行一叩
禮進茶大臣跪受茶椀由右陛降出中門衆皆
坐侍衞分
賜蒙古王公各官茶皆於本位一叩飲畢復行一叩
禮尚茶正等徹茶案退樂止展席羃迺進酒掌
儀司官二人自反坫奉壺爵一人奉巵由中道
進至檐下左楹前丹陛清樂作奏玉殿雲開之
章進酒大臣出席釋端罩(元宵補服)羣臣皆起立進
酒大臣入
殿内正中北面跪羣臣皆於坐次跪掌儀司官奉
壺酌酒於爵由中門入西嚮跪授大臣退進酒
大臣奉爵興由中陛升跪
御座右進酒興由右陛降至原位跪
皇帝進酒進酒大臣行一叩禮羣臣皆隨行禮進酒
大臣由右陛升跪受爵仍由中陛降跪掌儀司
官入跪受爵退羣臣皆起掌儀司官一人酌金
巵以入
賜進酒大臣酒大臣受巵一叩卒飲掌儀司官立受
巵退進酒大臣一叩興羣臣皆坐進酒大臣出
加端罩(元宵補服)入席坐尚膳正等率尚膳進饌殿
廷清樂作奏萬象清寧之章尚膳正等承
旨分賜食品於各席徧樂止笳吹作奏畢慶隆舞進
舞揚烈舞畢隊舞大臣進殿中舞喜起舞所司
舉反坫進至
殿陛下
御前侍衞酌巵酒升至
御座前
皇帝簡召王公大臣賜酒領侍衞内大臣起立視侍
衞徧
賜殿陛王公大臣台吉侍衞酒羣臣咸跪受一叩卒
飲一叩坐隊舞退朝鮮國俳進百伎並作退尚
膳正副護軍參領等升徹
御筵降與燕蒙古王公大臣等謝燕行一跪三叩禮
丹陛大樂作奏治平之章禮成
皇帝還宮中和韶樂作奏顯平之章樂止鴻臚寺理
藩院官引外藩暨衆官以次退正月十四日
頒賜外藩蒙古燕於各邸第筵席之數六十席
凡
慈寧宮筵燕恭遇
皇太后聖夀元日(於正月初二日設燕)各慶典前期禮部疏請得
旨命所司庀饌尚膳内管領庀
皇太后
皇后御筵肴饌
貴妃
妃
嬪饌筵親王郡王各進饌筵牲酒不足者光禄寺
備具以足四十席豫期請
命進酒大臣命婦至日武備院張黃幕於
慈寧門外階下正中内管領設反坫於幕下廣儲司
陳尊罍巵爵於坫上内鑾儀衞設
皇太后儀駕本司内監設樂懸如儀尚膳女官内管領
妻設
皇太后御筵於
寳座正中稍南東設
皇后筵西南嚮稍後設
貴妃
妃
嬪筵又後設公主福晉以下鄉君入八分公夫人
以上席重行丹陛上設公侯伯子男滿一二品
大臣命婦侍衞妻席重行均東西相嚮屆時内
監引公主福晉以下二品以上命婦咸朝服自
永康右門入進
慈寧門序立於丹墀禮部堂官轉傳内監奏請
皇后率
貴妃
妃
嬪禮服乘輿出
啟祥門前引命婦八人恭導由
慈祥門入至
徽音左門外降輿入
皇后進殿内東旁西嚮立
貴妃
妃
嬪隨入東西面序立公主福晉命婦按翼於丹陛
上東西面序立均北上引禮女官奏請
皇太后御慈寧宮内監接奏
皇太后禮服出宮中和韶樂作奏豫平之章
皇太后陞座樂止引禮女官引公主福晉以次入
殿大臣命婦於丹陛上各就位
皇后
貴妃以下皆一拜就坐尚膳女官内管領妻升邇
御筵降迺進茶丹陛清樂作奏海宇昇平日之章尚
茶女官率尚茶婦舉茶案由中道至檐下閾外
正中北嚮跪注茶於椀進茶女官奉茶由中陛
升至
皇太后座前跪進茶退立西旁
皇太后飲茶
皇后率
貴妃
妃
嬪以下均行一拜禮進茶女官跪受茶椀由右陛
降出中門
皇后坐衆皆坐侍衞妻等進
皇后茶及分
賜貴妃
妃
嬪公主福晉命婦茶
皇后率
貴妃
妃
嬪以下於本位行一拜禮飲畢復行一拜禮尚茶
女官率尚茶婦等徹茶案退樂止展席羃迺進
酒内管領妻二人自反坫奉壺爵一人奉巵由
中道進至檐下左楹前丹陛清樂作奏玉殿雲
開之章進酒大臣命婦出席
皇后以下皆起立於本位進酒大臣命婦入
殿正中北面跪
皇后率
貴妃
妃
嬪以下跪於坐次内管領妻奉壺酌酒於爵由中
門入西嚮跪授進酒大臣命婦退進酒大臣命
婦奉爵興由中陛升跪
皇太后座右進酒興由右陛降至原位跪
皇太后進酒進酒大臣命婦行一叩禮
皇后率
貴妃
妃
嬪以下行一拜禮進酒大臣命婦由右陛升跪受
爵仍由中陛降跪内管領妻入跪受爵退
皇后以下皆起内管領妻一人酌金巵以入
賜進酒大臣命婦酒大臣命婦受巵一叩卒飲内管
領妻立受巵退進酒大臣命婦一叩興
皇后以下皆坐進酒大臣命婦出就席坐尚膳女官
率尚膳婦進饌殿廷清樂作奏萬象清寧之章
尚膳女官内管領妻承
懿旨分賜食品於各席徧樂止内監下
慈寧宮簾
御前大臣禮部滿堂官引笳吹作奏畢慶隆舞進至
丹陛舞揚烈舞畢引隊舞大臣進至丹陛舞喜
起舞尚茶婦等舉反坫進至
殿陛下大臣命婦進
皇后酒侍衞妻分
賜貴妃
妃
嬪公主福晉命婦等酒
皇后率
貴妃
妃
嬪以下一拜飲畢一拜坐隊舞退次朝鮮國俳進
百伎並作退尚膳女官内管領妻升徹
御筵降
皇后
貴妃
妃
嬪於殿内公主福晉命婦於丹陛上排班謝燕行
二肅一跪一拜禮丹陛大樂作奏正平之章禮
畢樂止女官跪奏禮成
皇太后還宮中和韶樂作奏履平之章樂止引禮女官
恭導
皇后
貴妃
妃
嬪降階出
徽音左門陞輿還宮内監引公主福晉命婦各退
皇子成婚公主下嫁設燕
皇太后宮儀同
凡恭進饌筵元日正月十四十五歲除日
皇太后宮
皇帝
皇后宮皆進饌筵内務府總管一人省視恭進
貴妃
妃
嬪暨諸
皇子公主均備饌筵有差恭遇
皇太后聖夀
皇帝萬夀聖節
皇后千秋令節各進饌筵如儀每歲正月十六日
皇太后燕下嫁外藩公主郡主縣主郡君縣君鄉君蒙
古王公福晉夫人儀均與正月初二日大燕同
凡
皇子婚禮先期移文欽天監諏吉以
聞迺
命夫婦偕老之大臣傳
制曰以某官某人之女某氏作配
皇幾子爲福晉傳
制畢福晉父率闔族謝
恩行三跪九叩禮擇吉
簡内大臣侍衞隨
皇子詣福晉家行定親禮福晉父率闔族采服迎
於大門外延
皇子入至正寢於福晉父母前行三叩禮畢
皇子回宮福晉父率族送於大門外諏吉行納采
禮金領約一金耳飾六皆飾以東珠金簪大小
各三皆飾以珠表裏百端棉三百斤貂皮百四
十白狐皮九十狐皮百六十以内務府總管宮
殿監督領侍充使賜福晉父母冠服簪環金帶
鞍馬筵燕五十席羊三十六酒五十尊及門福
晉父母迎入中堂謝
恩行三跪九叩禮與燕大臣陪福晉父及族人之在
官者燕於中堂内務府總管命婦女官同與燕
命婦陪福晉母暨諸婦燕於内室迺作樂陳戲
賓主酬酢畢中堂謝燕行一跪三叩禮内室謝
燕行二肅一跪一叩禮内務府總管暨宮殿監
督領侍等回朝復
命成婚前一日
皇子於
皇太后
皇帝
皇后前行禮福晉母率諸婦至
皇子所居宮中設牀帳妝奩工部於箭亭及
皇子所居宮皆結采成婚日設燕六十席羊四十
五酒六十尊禮部傳集與燕大臣侍衞各官暨
與燕命婦延福晉父暨族人福晉母暨諸婦内
外筵燕如納采儀屆吉時於
皇子宮設錦褥二東西嚮設酒饌案於前置兩爵
兩卺於案請
皇子西面福晉東面相嚮行兩拜禮各就坐執事
者執金缾女官以卺爵酌酒合和以進
皇子與福晉皆飲迺進饌酒饌三行
皇子與福晉皆起仍行兩拜禮徹饌案次日
皇子偕福晉朝見
皇太后
皇帝
皇后女官二人引
皇子居左稍前行三跪九叩禮福晉居右稍後行
六肅三跪三叩禮
皇孫婚禮與
皇子同惟納采儀物羊酒饌筵有差
凡公主下嫁之禮前期欽天監諏吉以
聞迺
命夫婦偕老之大臣傳
制曰以某官某之子某尚某公主傳
制畢本官率闔族謝
恩行三跪九叩禮擇吉納采授額駙爵額駙詣
皇太后
皇帝
皇后宮門前行禮恭進納采禮於
午門外(詳見禮部)是日於
保和殿設燕集三品以上大臣燕額駙額駙之父
及族人在官者王公有
特召者亦與禮儀均如歲除筵燕之制下嫁前一日
内府女官率執事婦女至額駙府第設牀帳陳
妝奩下嫁日
欽命皇子福晉或近支王福晉貝勒夫人送至公主
府第是日設燕延額駙父暨族人在官者與納
采禮同屆吉時女使設錦褥二於室東西嚮設
酒饌案於前置兩爵兩巹於案請公主東面額
駙西面相嚮行兩拜禮各就坐女官一人執金
缾一人以巹爵酌酒合和以進公主與額駙皆
飲迺進饌酒饌三行公主與額駙皆起仍行兩
拜禮徹饌案次日額駙偕公主見舅姑行兩拜
禮舅姑立受一拜答一拜擇吉公主偕額駙進
宮於
皇太后
皇帝
皇后前行禮公主行禮於
宮中額駙行禮於
宮門外王公之女奉
旨授爲和碩公主郡主暨宗女撫飬
宮中者其下嫁之禮各視爵秩以别差等筵燕會
禮部辦理
凡進時憲書歲以十月朔欽天監堂官奉至
太和門授本司官奉至
乾清門
慈寧門各授内監恭進
凡進春歲以立春日禮部率順天府官恭進
皇太后宮春山土牛本司官補服導引由
永康左門至
慈寧門授内監接進安設於
皇太后宮恭進
皇帝
皇后春山土牛於
後左門外本司官導引至
乾清門授内監奉進恭呈
皇帝御覽仍奉出安設於
太和殿東暖閣恭進
皇后春山土牛安設於
保和殿東暖閣
凡恭紀
玉牒黃册據宗人府来文具奏請
旨竢宮殿監督領侍等承
旨以未載入
玉牒之
妃
嬪等封號姓氏父族未載入
玉牒黃册之
皇子皇女
皇孫皇孫女其行幾某年月日時生及母氏收生
婦詳書於册授内務府總管封送宗人府載入
玉牒
凡
親蠶爲壇於西苑
皇后躬饗
先𧖟(儀詳禮部)執事女官典儀一人贊引二人傳贊三人
司香一人司帛一人司爵一人奉福酒接福酒
各一人奉福胙接福胙各一人(以上各備一人)前引十
人相儀二人補闕八人(執事有遺闕者補之)均於宮人内
選充如不足數於内府及八旗命婦内選充置
桑田於
先𧖟壇東南建繭館織室𧖟宮二十七從室於
壇東北設𧖟母二人於内外命婦中擇高年嫻禮儀
者充之𧖟婦二十七人擇内苑熟悉𧖟事者充
之均由府選充𧖟初生
皇后躬採桑於桑田(儀詳禮部)從採
妃
嬪二位由府奏請
欽命公主親王福晉以下縣君輔國公夫人以上三
人文三品武二品官以上命婦四人由各旗開
列送府奏請𧖟母率𧖟婦助採𧖟婦居𧖟室視
𧖟之眠起而謹飼之董以𧖟宮令一人丞一人
由宮殿監督領侍於首領内監内選擬奏請歌
採桑辭十人司金鼓拍版六人司笙簫篴十有
八人執采旗四十人皆以内監充之及繭成
皇后獻繭於
皇太后
皇帝
親詣織室繅三盆手(儀詳禮部)皆以𧖟母襄其禮
欽定大清會典卷八十九
