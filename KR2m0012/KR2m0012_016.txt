欽定大清會典卷十六
戶部
關税
凡天下水陸衢會舟車之所輻輳商旅之所聚
集設關置尹掌其治禁以安行旅以通貨賄爰
繫之税以便詗幾以佐
國家經費
凡直省關税以乾隆十八年奏銷册計之税入
四百三十二萬四千有五兩有竒
京師崇文門税入十萬二千百七十五兩左翼右
翼均萬兩通州萬二千六百四十七兩直隸天
津關七萬四千五百六十九兩山海關三萬二
千二百兩龍泉紫荆獨石等關口四千三百有
六兩張家口二萬兩殺虎口萬六千九百十有
九兩(内工關銀七千六百四十兩税解本部考覈由工部凡工關同)潘桃口七
千六百四十五兩古北口二千六百六十九兩
胡納胡河二千三十兩輝發莫欽二百八十兩
白都訥二百有七兩(均工關)奉天四千八十八兩
中江三千二百九十四兩山東臨清關四萬三
千三百有五兩(内工關四千五百七十二兩)山西武元城千
二百三十一兩(工關)江蘇海關七萬七千五百有
九兩滸墅關四十九萬五千二百二十六兩淮
安關三十二萬五千一百六十三兩(内宿遷工關四萬八)
(千八百八十四兩繫淮安關兼管)揚州關二十萬一千九百有
八兩西新關十有二萬九千九百十有五兩(内龍)
(江工關五萬七千六百有七兩繫西新關兼管)安徽鳳陽關二十八萬
七千九百二十兩蕪湖關三十一萬六千八百
二十五兩(内工關七萬一百四十六兩)江西九江關三十五
萬四千二百三十四兩贑關九萬六百八十二
兩福建海關三十一萬四千四百四十八兩閩
安關二萬三千三百六十五兩浙江海關八萬
七千六百五十四兩北新關二十一萬六千五
百六十二兩(内南新工關三萬二百四十七兩繫北新關兼管)湖北武
昌廠五萬三千九百六十七兩荆關四萬一千
六百十有七兩(工關)湖南辰關萬六千四百二十
二兩(工關)四川䕫關(舊名渝關)十有六萬三千一百十
有四兩(内工關五千兩)打箭鑪一萬九千六百七十五
兩廣東海關五十一萬五千一百八十八兩太
平關十有三萬七千二百九十七兩廣西梧廠
六萬三千有八兩尋廠四萬五千八百二十兩
各有竒
凡直省關務或差京官監督或以督撫總理或
以將軍織造鹽政兼理京差由部疏請歲周更
代督撫委所屬道府專司之具疏以
聞
凡貨財之經過關津者必行商大賈挾貲貨殖
以牟利者廼徵之物有精麤直有貴賤利有厚
薄各按其時地以定應徵之數部設科條頒於
各關刊之木榜俾商賈周知而吏不能欺其有
匿應税之物者論如法至小民日用所需擔負
竒零之物皆不在徵𣙜之條
凡海舶貿易外洋者給之照以稽察之其出洋
歸港皆憑照為信因按其照税之有藏匿姦匪
私帶違禁之物者論如法
凡内江内河賃載客貨之船經遼曠閱險阻皆
給之照抵關投驗以辨姦良各關税貨税船各
隨其地之宜有私冒越渡者論如法
凡關津之徵每歲豫作空白册申部部於册内
編定年月鈐印發還一曰親填簿商賈到關輸
税令揭其貨物按次月日親書於册不得假手
吏胥一曰循環簿一留署一發關據商賈所書
貨物分析其應税之數亦按次月日備書於册
循發則環留環發則循留司關者隨時計度而
鉤考之一曰稽考簿以循環簿所書一歲徵收
之數分記而總結之亦按次月日備書於册一
送部一存關一自收執親填簿循環簿於歲終
繳部稽考簿於任滿繳部由部覆覈之以待奏
銷
凡商販米穀往被災地方售儥者所在官司給
照過關毋許羈留及各省鼓鑄銅鉛官倉營汛
所糴米穀驗其文符並免輸税
凡關税考成監督一歲差滿條析經徵之數具
疏專逹其隸督撫總理者歲周疏報亦如之皆
以册逹部部受其要而會之定其殿最以
聞惟關隸工部者賦輸部庫考覈則由工部
欽定大清會典卷十六
