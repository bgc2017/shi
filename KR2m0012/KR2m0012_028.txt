欽定大清會典卷二十八
禮部
儀制清吏司
進表
凡進表之禮元日長至在京王公百官在外將
軍都統總督廵撫提督副都統總兵官恭行慶
賀進表
皇帝
皇太后進箋
皇后均由内閣撰擬定式頒發王公百官恭進表箋
先期儀制司官豫由内閣祗領在外督撫表箋
具疏送通政使司轉送内閣具題將軍都統提
督副都統總兵官表箋由督撫彙齊驛遞送部
至日五鼓禮部鴻臚寺官設表案於
太和殿内左楹之南儀制司官恭奉表文陳於采
亭鑾儀校舁行和聲署作樂前導入
長安左門中門由
天安門
端門左門至
午門外采亭止禮部官奉王公百官所進
皇帝表文入
太和殿内陳於案恭竢
皇帝御殿宣表行禮畢由殿内奉出並將軍都統總
督廵撫提督副都統總兵官所進表箋均送内
閣收貯
萬夀聖節與元日長至同
皇太后聖夀
皇后千秋王公暨中外文武百官恭進表箋均陳於
午門外竢行禮後送内閣收貯恭遇
國家有大慶典内閣臨時撰擬表箋定式頒發中
外届期恭進均如前儀朝鮮國王慶賀
皇帝三大節表文遣使於歲杪赴部恭進元日隨直
省表箋送内閣
殿試傳臚後五日状元率諸進士上表謝
恩是日鴻臚寺設案於
午門外正中鳴贊二人監禮御史二人夾
御道立序班引状元暨諸進士由
長安左門北門入至
闕下序立
御道左右均東西面状元奉表詣案前北面跪陳
於案三叩興退復位立鳴贊贊排班引状元暨
諸進士就東西拜位北面立贊跪叩興行三跪
九叩禮畢儀制司官奉表送内閣鴻臚官徹案
皆退
進書
凡恭進
實錄
聖訓前期一日禮部鴻臚寺設
實錄案
聖訓案於
保和殿正中設表案於
殿門外稍東皆南嚮設表亭香亭龍亭於
實錄館内至日質明鑾儀衞陳法駕鹵簿於
太和殿階下樂部設樂懸於東西檐如常儀王公
集
太和門外金水橋北文武百官集橋南監修總裁
提調纂修各官集
實錄館咸朝服舉案侍衞於
保和殿外内監於
乾清門外恭竢咸采服届期監修官恭奉表文陳
於表亭纂修官恭奉
實錄
聖訓陳於龍亭各官行三跪九叩禮校尉舁行張黃盖
列龍旗御仗作導迎樂鴻臚官前引監修以下
官從以次入
協和門中門至金水橋南王公百官跪迎候過興
香亭龍亭由中道入
太和門中門表亭由道左入
太和門左門監修以下官從至
太和殿階下亭止監修以下官行一跪三叩禮纂
修官恭奉
實錄
聖訓鴻臚卿二人前引由中階升入
太和殿中門監修官恭奉表文由左階升入
殿左門至
保和殿各陳於案監修以下官於丹陛東行三跪
九叩禮所司設
皇帝拜位至時引王公入
太和門左右門至丹陛上文武各官入
昭德門
貞度門至丹墀内均按翼序立禮部堂官奏請
皇帝御殿恭受
實錄
聖訓
皇帝禮服乘輿出宫禮部堂官二人導
駕後扈大臣侍衞扈從至
保和殿後降輿入詣
實錄
聖訓案前北嚮行三跪九拜禮興立案左侍衞入
殿恭舉
實錄案
聖訓案表案由
保和殿後中門出恭送至
乾清門交内監送入
大内禮部尚書奏禮成
皇帝御中和殿執事各官行三跪九叩禮(不贊)
駕興前引後扈
午門鳴鐘鼔
皇帝御太和殿作樂鳴鞭均如常儀監修總裁纂修
提調各官入百官班内序立鳴贊贊排班班齊
贊進衆進贊跪(以下行禮皆贊)王以下各官咸跪宣表
官一人進至
殿中門外西面跪代致辭鴻臚卿宣
制答致辭畢贊叩興王公百官行三跪九叩禮畢
皇帝還宫各官皆退翼日監修以下官詣
乾清門恭進副本擇吉恭送
實錄
聖訓於
皇史宬尊藏工部官豫設香亭龍亭於館内正中
監修總裁纂修提調官咸朝服恭奉
實錄
聖訓陳於龍亭行三跪九叩禮鑾儀校舁行龍旗御仗
黃蓋前導作導迎樂恭送
皇史宬藏於金匱是日纂修官送副本交内閣收
貯恭送
實錄
聖訓至
盛京尊藏先期宗人府奏遣王公一人禮工二部
奏遣堂官各一人率
實錄館提調官一人纂修官二人禮部工部司官各一
人欽天監官一人乘傳送往届期工部官設香
亭龍亭於館内正中纂修官恭奉
實錄
聖訓陳於龍亭送往之王公各官行三跪九叩禮畢校
尉舁行黃蓋旗仗作樂導引如前儀至
朝陽門外樂止旗仗前導如初所過地方文武官
咸朝服出郭跪道右迎送至奉天府城外
盛京將軍五部侍郎奉天府尹以下有頂帶官以
上咸朝服出郭跪迎豫備龍亭鼓樂恭迎至
崇政殿内安設各官行三跪九叩禮擇吉期恭舁
龍亭至
鳳凰樓前送往之王公各官暨守土官均行一跪
三叩禮提調纂修官暨
盛京五部司官恭奉
實錄
聖訓登樓尊藏於金匱既畢行三跪九叩禮
凡恭進
玉牒之禮禮部鴻臚寺官按
玉牒卷數豫設案於
中和殿工部官設采亭於
玉牒館至日質明王公集
太和門外文武各官集
午門外咸朝服東西序立總裁王大學士尚書暨
提調纂修官朝服集
玉牒館恭奉
玉牒正本及副本陳於采亭總裁王曁各官行三跪九
叩禮畢鑾儀校舁行前列御仗黃蓋作導迎樂
總裁以下乘馬從由
大清門入至
天安門外各官下馬至
午門外諸王下馬齊集之百官跪迎至
太和門外齊集之王公跪迎皆候過興至
太和殿階下亭止纂修官恭奉
玉牒由中階升入
太和殿中門總裁以下官由東階升入
殿左門至
中和殿陳
玉牒於各案總裁率提調纂修官於丹陛東行三跪九
叩禮畢總裁詣案前恭展
玉牒禮部堂官奏請
皇帝禮服乘輿出宫至
保和殿後降輿至
中和殿詣案左西嚮立禮部尚書奏
閱
玉牒
皇帝詣中案北嚮
閱畢奏禮成
皇帝還宫總裁率提調纂修官恭奉
玉牒交内監進
呈移采亭於
乾清門外竢
大内交出仍陳於采亭内鑾儀校舁行前列御仗
黃蓋由
太和門
協和門
東華門中門出作導迎樂恭送至
皇史宬尊藏齊集之王公於
太和門外文武各官於
協和門外跪送如初迎儀恭送
玉牒至
盛京尊藏於
敬典閣
崇謨閣與恭送
實錄
聖訓儀同
鑄印
凡鑄造金寳金印
皇太后金寶盤龍紐
皇后金寶交龍紐
皇貴妃
貴妃均金寶蹲龍紐
妃金印龜紐均清篆左漢篆右篆用玉筯文親王
世子金寶龜紐郡王金飾銀印麒麟紐均芝英
篆朝鮮國王金印龜紐芝英篆安南琉球暹
羅三國王金飾銀印均駝紐尚方大篆
凡鑄造銀印關防内外文職一二品尚方大篆
内三品順天奉天二府以上外承宣布政使司
尚方小篆均直紐内外武職一二品均柳葉篆
虎紐衍聖公尚方大篆直紐蒙古諸部扎
薩克盟長右䥴清文左䥴蒙古文虎紐
凡鑄造銅印關防鈐記内文職三品詹事府以
下外提督學政提刑按察使司尚方小篆内四
五品外三四品鐘鼎篆内六品外五品以下垂
露篆内外武職三四品殳篆四五品以下懸鍼
篆均直紐
凡增鑄之印内外文武官新設者改調職守者
由吏兵二部會部擬定印文字數題準咨部付
局鑄給
凡改鑄之印内外官印歲久糢糊應改鑄者題
咨到部鑄給
凡發印各印鑄成呈堂驗閱發司封固鈐以司
印在内各部院寺監遣官齎文赴領在外文職
府通判武職總兵官以上專差齎文赴領文知
縣武副將以下發提塘郵寄於印四角加柱鈐
封如前本官得印去柱啟封以用印年月日報
部存案
凡繳印内外官接到新印於舊印篆文中加鑴
繳字送部銷燬
凡封印開印前期劄欽天監擇吉具疏通行中
外遵行
欽定大清會典卷二十八
