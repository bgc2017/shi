欽定大清會典卷五十一
禮部
祠祭清吏司
喪禮一
凡
列聖大喪儀初喪
嗣皇帝就主喪位冠去緯哭踊宫中自
皇后以下咸摘耳環去首飾届時恭奉
梓宫奉安於
宫中正殿設几筵建丹旐於宫門外之左陳法駕
鹵簿於宫門之外至
太和門外
特簡王公大臣恭理喪儀既斂迺奠王公以下民公
侯伯子男以上二品官於
乾清門外(侍衛及内務府官皆於乾清門外)三品以下文武有頂
帶官於
景運門外(大臣官員命婦不齊集日右翼官員於隆宗門外)
皇后
妃
嬪宫人公主
皇子
皇孫福晉及近支王公福晉夫人於
几筵殿内諸王公福晉夫人郡主縣君以上二品夫人
於丹墀右三品淑人以下於
隆宗門外齊集哭臨皆男摘冠緯女去首飾奠獻
時皆隨行禮舉哀畢各退
皇帝成服截髮辮居倚廬
皇子
皇孫隨成服截髮辮居宫中别室王公百官宗室
覺羅咸成服截髮辮旗員居
闕左門外漢員於各官署
皇后率
妃嬪等成服剪髮
皇子
皇孫福晉隨成服剪髮諸王福晉命婦及内府三
旗官員護軍等妻咸成服剪髮
皇帝行三年喪禮百日内
上諭用藍筆百日後素服
御門聽政
郊
壇大祀祭服行禮詣
几筵前仍喪服諸
皇子
皇孫及恭理喪儀王公大臣
殯宫守衛執事各官百日除服羣臣二十七日除服咸
百日薙髮奏疏文移二十七日内皆用藍印京
朝官二十七月不作樂期年不嫁娶在京軍民
人等二十七日素服百日不作樂一月不嫁娶
頒
遺詔於天下順天府尹率屬制服跪迎開讀畢奉安公
署舉哀在京候選官及教習舉貢在監肄業貢
監咸集順天府署舉哀直省督撫率所屬文武
各制服跪迎開讀奉安於會城公署分駐之提
鎮道員及府州縣奉安於各治所舉哀皆朝夕
哭臨三日紳士咸與移文直省督撫提鎮免其
遣官進香直省官期年不作樂百日不嫁娶不
薙髮軍民去冠緯素服二十七日百日不作樂
一月不嫁娶外藩蒙古王公台吉等公主福
晉等服内來京者咸成服除服後來京者皆男
摘冠緯女去首飾三日朝鮮使臣同成服後
朝晡日中三設奠(朝晡進羹飯肴饌午奠進饌筵一如事生儀)朝夕
奠設法駕鹵簿三日後至一月設鑾駕鹵簿每
奠王公百官咸齊集質明欽天監報時各執事
皆辦禮部堂官奏請朝奠
皇帝出倚廬詣
几筵前東立西嚮舉哀迺啟
宫門恭理喪儀王大臣及執事官率尚茶尚膳舉
茶膳由中門中路進至
几筵前尚茶跪進茶内外齊集衆咸跪
皇帝親舉茶恭奠於茶几行一拜禮衆皆隨行禮尚
茶徹茶衆皆興次尚膳進膳
皇帝親上食畢執事官進奠几於正中
皇帝詣几前跪進爵王大臣跪進爵
皇帝祭酒三爵每祭行一拜禮衆皆隨行禮興迺徹
饌出闔門衆哀止
皇帝還倚廬衆皆退午奠晡奠儀同諏日行殷奠
禮王公百官公主福晉命婦咸齊集陳俎豆設
饌筵二十一席羊九酒十有一尊楮帛九萬張
黃幕於宫門外之右設反坫具尊罍設鹵簿陳
冠服於
几筵前列饌筵於丹陛兩旁陳羊酒於黃幕積楮帛於
燎所設祭文案於西檐下届時禮部尚書奉祭
文侍郎二人前引由中門入祗設於案退禮部
堂官奏請
皇帝詣
几筵前視饌上食舉哀讀祝官奉祭文至閾外正中北
面跪禮部堂官二人跪展祭文進奠几
皇帝於几前跪衆於齊集處跪哀暫止讀文畢仍復
於案退衆舉哀迺進爵
皇帝祭酒三爵每祭行一拜禮衆隨行禮舉哀畢徹
俎豆讀祝官奉祭文禮部堂官前引侍臣奉冠
服自殿陛内大臣十人前引恭送燎所
皇帝舉哀隨行詣燎所(如不遣承親詣燎所則奠大臣)内大臣侍
衛扈從齊集王公百官咸從
皇帝於燎所祭酒三爵行禮舉哀衆隨舉哀行禮如
前禮畢
皇帝還倚廬迺焚冠服楮帛衆各退(是日仍設午奠脯奠大臣祭酒)
(啟奠𤼵引大祭繹祭日皆同)諏日而殯先期以奉移
梓宫祗告
几筵行啟奠禮陳設禮儀與殷奠同至日奉移
梓宫於
殯宫豫設大昇轝於
景運門外届時禮部堂官奏請
皇帝詣
几筵舉哀執事官進奠几
皇帝祭酒三爵恭理喪儀王公大臣鑾儀衛工部堂
官率校尉恭進小轝奉
梓宫出登大昇轝禮部尚書祭轝焚楮帛内大臣祭所
經門橋皆三祭酒每祭行一叩禮焚楮帛
皇帝步送王公百官各以次隨行
皇后率
妃嬪等先詣
殯殿後左旁恭竢
靈駕至行奉安禮設几筵
皇帝祭酒舉哀衆隨行禮舉哀畢焚楮帛丹旐各退
以側殿為苫次二十七日後
還宫倚廬行初祭禮設法駕鹵簿於
殯宫大門外陳饌筵八十一席羊二十七酒四十一尊
楮製丹旐一楮帛四十萬五千張黃幕於二門
外之右設反坫尊罍如儀
皇帝親詣上食祭酒其齊集讀文送燎均如前儀翼
日繹祭遣官行禮陳饌筵十有一席羊五酒五
尊楮帛三萬不設鹵簿不齊集不讀祝惟恭理
喪儀大臣内務府禮部工部光禄寺堂官執事
餘如儀行大祭禮陳設禮儀與初祭同翼日
繹祭陳設禮儀與初祭次日繹祭同周月讀
文致祭陳饌筵二十一席羊九酒九尊楮帛十
萬餘儀與啟奠同(凡月奠儀同不讀文)王公九卿及文
武官承
旨恭擬
尊諡
廟號進呈
御覽
勅所部製玉
册寳香
册寶絹
册寶諏吉行恭上
尊諡禮前期遣官祗告
天
地
太廟後殿
奉先殿
社稷至日設鹵簿於
殯宫大門外恭理喪儀王公大臣率内府官大常寺官
恭設
册寶案於
几筵前鴻臚官設
册寶案於
太和門正中鑾儀衛官設黃亭於階下禮部堂官
豫奉絹
册寶陳亭内大學士二人恭奉香
册寶升階陳於案三叩退禮部堂官奏請
皇帝素服御太和門恭閱
册寶畢行一跪三拜禮興退立東旁大學士詣案前一
跪三叩恭奉
册寶降階陳於各黃亭跪叩如前校尉舁亭御仗黃盖
前導王以下入八分公以上齊集
協和門外
册寶亭至跪候過隨行
皇帝還宫易喪服豫詣
殯宫側殿祗竢民公侯伯以下四品官以上咸於大門
外按翼序立候亭至跪迎亭由大門中門入至
内門止禮部堂官奉絹
册寶先入陳於案退大學士詣亭前三叩恭奉香
册寶由中門入陳於案三叩退贊引太常卿二人恭導
皇帝由左門入王以下入八分公以上隨入民公侯
伯以下四品官以上於大門外各序立典儀官
贊執事官各共迺職贊引官奏就位
皇帝就位立贊跪拜興
皇帝率羣臣行三跪九拜禮興奏跪
皇帝率羣臣跪典儀奏進
册(以下進寳皆寳宣册有奏)大學士詣案奉
册跪獻於左
皇帝受
册拱舉授禮部堂官跪接興奉安於案三叩退進
寶由右儀亦如之迺宣
册宣
册官詣案奉絹
册宣訖三叩退宣
寶儀同
皇帝率羣臣行三跪九拜禮迺奠帛讀祝三獻爵如
儀禮成恭奉祝帛絹
册絹
寶送燎所由中道出
皇帝轉立拜位旁西嚮候過復位燎半奏禮成
皇帝還宫衆皆退翼日頒
詔天下百日奠獻陳饌筵二十五席羊九酒十有
三尊楮帛十有一萬五千儀同初祭既卜葬
吉奉移
山陵前期遣官祗告
天
地
太廟
社稷前奉移一日行祖奠禮陳饌筵三十一席羊九
酒十有五尊楮帛十有五萬儀與啟奠同祭畢
焚鑾駕鹵簿至日執事官陳大昇轝於
殯宫大門外設
册寶亭於階下王公百官公主福晉一品夫人以上及
内府婦女咸齊集
皇帝詣
梓宫前舉哀祭酒三爵衆隨行禮畢
皇帝先至大門東旁立竢奉移
梓宫出跪候過步隨行
梓宫登大昇轝禮部尚書祭轝三祭酒行三叩禮畢焚
楮帛
靈駕發
册寶亭及騎駕鹵簿咸前列沿塗分站豫設
蘆殿繚以黃幔城
皇帝步送至郊由别道先往祗竢
皇太后以下亦先往祗竢王公大臣官員侍衛内監等
隨轝行恭理喪儀王公大臣内務府工部鑾儀
衛堂官左右翼衛所經門橋遣内大臣祭酒焚
楮帛
靈駕將至宿次王公百官先至幔城北門外
皇帝率王公百官舉哀跪迎
靈駕安奉於蘆殿衆至大門外序立陳設鹵簿迺行晡
奠如儀奠畢
皇帝還行宫衆皆退翼日昧爽行朝奠如儀
皇帝跪送啟行步送里許仍先詣宿次在塗皆朝夕
奠如初日
皇太后以下與朝奠不與晡奠所過百里内守土官於
道右百步外跪迎
靈駕舉哀至宿次於幔城外行三跪九叩禮奠獻時各
於右翼班末隨行禮至
陵日守
陵貝勒公大臣官員咸於十里外舉哀跪迎自紅門設
法駕鹵簿前導
靈駕至
隆恩門外降大昇轝安奉
梓宫於
隆恩殿
皇帝祭酒三爵衆隨行禮舉哀是日遣官祭告各
陵寢並祭
后土
皇陵山神翼日行遣奠禮陳饌筵二十五席羊七酒十
有五尊楮帛九萬往送之王公百官及在
陵貝勒公大臣官員咸齊集儀如祖奠大葬前期行遷
奠禮儀如遣奠至時恭理喪儀王大臣等率夫
校進小轝奉移
梓宫於
寶城前蘆殿恭奉
梓宫登龍輴進饌筵
皇帝祭酒三爵衆隨行禮舉哀畢
駕還行宫衆皆退迺焚楮帛法駕騎駕鹵簿訖至日
皇帝詣
梓宫前祭酒届吉時恭移龍輴自隧道入
地宫安奉寶牀設香
册寶於左右几遂掩閉
元宫
皇帝於方城前舉哀祭酒行禮畢卒哭出至幄次易
吉服王公百官咸采服禮部堂官奏請
皇帝詣
隆恩殿行題
主禮鑾儀衛官豫設黃輿於殿外階下執事官設
神主寶座於殿内正中南嚮設題主案於東旁西嚮設
奉安
主櫝案於寶座旁南嚮設
皇帝拜位於殿門内正中北嚮贊引太常卿二人恭
導
皇帝入殿左門就拜位立鴻臚寺官引王公於階上
文五品以上武四品以上官於階下東西上北
面序立大臣一人啟櫝奉
神主設於題主案大學士二人朝服詣案東行一跪三
叩禮興就位西嚮恭題
神主畢大臣奉
主安於
寶座三叩退迺行虞祭禮
皇帝就拜位王公百官各就拜位上香奠帛讀祝三
獻爵送燎均如儀禮成鑾儀衛堂官率校尉舁
黃輿設階上正中南嚮太常卿跪奏恭請
神位升祔
太廟
皇帝詣
寳座前行一跪三拜禮恭奉
神主大學士前引由殿中門出奉安黃輿内行一跪三
拜禮興校尉舁輿前列御仗黃盖内大臣十人
大學士禮部堂官導引啟行
皇帝率王以下各官於大門外跪候過先詣塗次黃
幄祗竢恭理喪儀及執事諸臣隨行沿塗朝夕
奠
皇帝親詣上香行三跪九拜禮(王公百官不隨行禮)還京升祔
太廟(詳儀升祔)期年小祥讀文致祭張黃幄於
皇陵方城前陳俎豆列饌筵於祭臺左右
皇帝喪服詣黃幄内奠獻隨往之王公百官咸於
陵寢門外隨行禮舉哀與前祖奠同再期大祥陳設
禮儀與期年同二十七月行除服禮
皇帝喪服於
皇陵方城前行奠獻禮陳設禮儀與百日奠獻同祭畢
除服三周行禮儀同再期
喪禮二
凡
列后大喪
聖子皇帝主喪儀初喪恭奉
梓宫奉安於
宫中正殿設几筵建丹旐於宫門外之右陳儀駕
於宫門外
皇帝成服截髮辮諸王之為子者皆成服截髮辮
皇后成服剪髮諸王福晉為子婦者皆成服剪髮
皇太后宫中女侍内監皆成服剪髮截髮辮既歛王以
下及婣戚於宫門外三品官以下於外門之外
福晉以下及婣戚婦女於丹墀右三品淑人以
下於宫門外齊集舉哀奏疏文移十五日用藍
印頒
遺誥於天下内外各官百日不作樂不嫁娶軍民二
十七日不作樂不嫁娶朝晡日中之奠進茶膳
以女官恭理喪儀王公大臣内務府總管率之
内監轉進於
皇帝親奠殷奠既徹饌女官奉冠服詣燎所福晉
命婦内府婦女皆從
欽命公主福晉或婣戚大臣夫人一人於燎所祭酒
行禮將葬隨行有女侍及内府婦女餘皆如
列聖喪儀
凡
皇后大喪
皇帝主喪儀初喪
皇帝冠去緯輟朝
皇子去冠緯哭踊宫中自
妃嬪以下咸摘耳環去首飾届時奉安
梓宫於
宫中正殿設几筵建丹旐於宫門外之右陳儀駕
於宫門之外
特簡王公大臣恭理喪儀既歛迺奠王公以下民公
侯伯二品官以上及婣戚於宮門外三品官以
下文武有頂帶官於外門之外
妃嬪宫人公主
皇子
皇孫福晉近支王等福晉於
几筵殿内諸王公福晉夫人郡主縣君二品夫人及
婣戚婦女於丹墀右三品淑人以下於宮外齊
集舉哀皆男摘冠緯女去首飾奠獻時隨行禮
舉哀畢各退
皇帝成服
皇子成服截髮辮居宮中别室
皇孫隨成服王公百官宗室覺羅及婣戚咸成服
王公於府第齋宿大臣官員於各公署齋宿
皇子福晉成服剪髮
皇后宮中女侍内監咸成服剪髮截髮辮
妃嬪公主福晉命婦及婣戚婦女内府三旗官員
護軍等妻咸成服
皇帝縞素十三日而除兩月後
御門聽政
郊
壇大祀祭服行禮
親臨
几筵前素服視奠恭遇
皇太后
皇帝親詣
几筵
皇太后乘輿由中門中道至檐下降輿
皇帝乘輿由中門中道至階上降輿
皇子喪服百日餘日素服詣
几筵前仍喪服
皇子福晉亦如之
皇孫恭理喪儀王公大臣及
殯宮守衛執事各官及婣戚百日除服羣臣二十七
日除服皆百日薙髮十三日内各衙門文移用
藍印奏本用硃印京朝官二十七日不作樂不
嫁娶頒
勅諭於天下順天府尹率屬制服跪迎宣讀畢奉安
公署舉哀直省督撫率所屬文武各官跪迎宣
讀奉安於會城公署分駐之提鎮道員及府州
縣各奉安於治所舉哀皆朝夕哭臨三日移文
各省督撫提鎮免其遣官進香直省官二十七
日不作樂不嫁娶皆百日薙髮(以初喪日為始不以詔到)
(日為始)軍民素服七日不作樂不嫁娶外藩蒙
古王公台吉等公主福晉等服内來京者皆成
服除服後來京者男摘冠緯女去首飾各三日
朝鮮使臣同成服後朝晡日中三設奠(朝晡奠進)
(羹飯肴饌午奠進饌筵一如事生儀)朝晡設儀駕每奠王公百官
咸齊集質明欽天監報時各執事皆辦執事官
告朝奠
皇子出苫次詣
几筵前西嚮舉哀迺啟門恭理喪儀王公大臣内務
府總管及内務府總管夫人内管領妻率尚膳
尚茶女官舉茶膳由中門中路進至
几筵前尚茶女官跪進茶内外齊集衆皆跪恭奠於
茶案行一叩禮衆隨行禮尚茶女官徹茶衆皆
興次尚膳女官進膳上食畢執事官進奠几於
正中
皇子詣几前跪執事官跪進爵
皇子三祭酒每祭行一叩禮衆皆隨行禮興迺徹
饌出闔門衆哀止
皇子還苫次衆皆退午奠晡奠儀同諏日行殷
奠禮王公百官公主福晉命婦咸齊集陳饌筵
二十一席羊九酒十有一尊楮帛九萬設儀駕
陳冠服張黃幕於宮門外之右設反坫具尊罍
陳俎豆於
几筵前列饌筵於丹陛兩旁陳羊酒於黃幕積楮帛
於燎所設祭文案於東檐下禮部堂官奉祭文
侍郎二人前引由中門入祗設於案退
皇帝親臨上食畢讀祝官奉祭文至閾外正中跪
皇子衆皆跪哀暫止讀文畢執事進奠几
皇帝旁坐祭酒三爵每祭
皇子行一叩禮衆隨行禮舉哀畢徹饌讀祝官奉
祭文禮部堂官引至燎所付内監退王公百官
咸退次女官奉冠服内監十人前引恭送燎所
皇子隨出王福晉命婦婣戚内府婦女皆隨出
皇子福晉出詣燎所祭酒三爵舉哀衆隨行禮舉
哀畢迺焚冠服楮帛各退諏日而殯先期以
奉移告
几筵行啓奠禮儀與殷奠同至日奉移
梓宮於
殯宮豫設大昇轝於
景運門外届時
皇帝親臨祭酒三爵恭理喪儀王公大臣鑾儀衛工
部堂官率校尉進小轝奉
梓宮出宮由
乾清門右門出至
景運門外登大昇轝禮部尚書祭轝内大臣祭所
過門橋皆三祭酒每祭行一叩禮焚楮帛
皇子步送王公百官婣戚各以次隨行
妃嬪等先詣
殯殿後左旁恭竢
靈駕至行奉安禮設几筵陳
册寶於左右
皇子祭酒衆隨行禮舉哀畢焚楮帛丹旐各退
行初祭禮設儀駕於
殯宮門外陳饌筵八十一席羊二十七酒四十一尊
楮製丹旐一楮帛四十萬五千張黃幕於二門
外之右設反坫尊罍如儀齊集上食讀文祭酒
送燎如前儀翼日繹祭陳饌筵十有一席羊五
酒五尊楮帛三萬不設儀駕不齊集不讀祝惟
恭理喪儀大臣内務府禮部工部光禄寺堂官
執事餘如儀行大祭禮陳設禮儀與初祭同
翼日繹祭陳設禮儀與初祭次日繹祭同周
月奠獻陳饌筵二十一席羊九酒九尊楮帛十
萬
皇子行禮儀與啟奠同(凡月奠儀皆同)承
旨恭擬
諡號
勅工部製
册寶諏吉行
册諡禮前期遣官祗告
太廟後殿
奉先殿至日設儀駕於
殯宮大門外恭理喪儀王公大臣内務府總管率内
府太常官進
册寶案視内監設於
几筵前兩旁内府官設
御座於
太和門正中鴻臚寺官設
册寶案於
御座之南左右鑾儀衞官設黃亭於階下正副使素
服於階下西嚮立禮部官豫奉絹
册寶陳亭内内閣官奉香
册寶升階陳於案三叩退禮部堂官奏請
皇帝素服御太和門陞座正副使由東階升詣
册寶案前一跪三叩興正使奉
册副使奉
寶由中階降陳於各黃亭跪叩如前禮成
皇帝還宮校尉舁亭御仗黃蓋前導王以下入八分
公以上齊集
協和門外
册寶亭至跪候過隨行民公侯伯以下四品官以上
咸於
殯宮大門外按翼序立
册寶亭至跪迎亭由大門入至内門止禮部堂官奉
絹
册寶入授内官先陳於案退正副使詣亭前三叩恭
奉香
册寶由中門入陳於案三叩興鳴贊贊上香正使上
香復原位立贊宣
册内官奉授宣
册官於檻外宣訖仍授内官復於案宣
寶儀同正使奉
册副使奉
寶授内官陳於
几筵左右行一跪三叩禮興由殿西門出太常贊引
官引正使於
殿外階上拜位立鴻臚官引
皇子王以下入八分公以上於二門内四品官以
上於大門外按翼序立上香奠帛讀祝三獻爵
如儀(奠獻均用内官祝文内官奉至門外讀祝官跪受讀畢仍授内官安設)禮畢
内官奉絹
册寶祝帛授各執事官恭送燎所燎訖衆皆退禮成
正副使復
命翼日頒
詔天下百日奠獻陳饌筵二十五席羊九酒十有
三尊楮帛十有一萬五千儀同初祭既卜葬
吉奉移前三日遣官祗告
天
地
太廟
社稷奉移前期一日行祖奠禮陳饌筵三十一席羊
九酒十有五尊楮帛十有五萬儀與啟奠同至
日陳大昇轝於
殯宮大門外設
册寶亭於階下王公百官公主福晉一品夫人及内
府婦女咸齊集
皇帝親詣
梓宮前祭酒三爵不往送祭酒時
皇子行禮衆隨行禮畢奉移
梓宮登大昇轝禮部堂官祭轝三祭酒行三叩禮畢
焚楮帛
靈駕發
册寶亭及儀駕咸前列沿塗分站豫設
蘆殿繚以黃幔城
皇子王公百官内監女侍内府婦女六十人皆以
次隨行恭理喪儀王公大臣内務府禮工二部
鑾儀衛官左右翼衞所經門橋遣内大臣祭酒
焚楮帛
妃嬪以下由别道先往宿次祗竢
靈駕將至宿次王公百官先至幔城北門外舉哀跪
迎
靈駕安奉於蘆殿衆至大門外序立陳設儀駕迺行
晡奠如儀奠畢各退翼日昧爽行朝奠如儀
皇子跪送仍隨行在塗皆朝夕奠如初日
妃嬪以下與朝奠不與晡奠所過五十里内守土
官於道右百步外跪迎
靈駕舉哀至宿次於幔城外行三跪九叩禮奠獻時
各於右翼班末隨行禮至
陵寢日守
陵寢貝勒公大臣官員咸於十里外舉哀跪迎
靈駕至
饗殿大門降大昇轝安奉
梓宮於
饗殿
皇子祭酒三爵衆隨行禮舉哀是日遣官祭告各
陵寢並祭
后土
皇陵山神翼日行遣奠禮陳饌筵二十五席羊七酒十
有五尊楮帛九萬往送之王公百官及在
陵貝勒公大臣官員咸齊集儀如祖奠先葬一日行遷
奠禮儀如遣奠至時恭理喪儀王公大臣等率
夫校進小轝恭奉
梓宮於
寶城前蘆殿登龍輴進饌筵
皇子三祭酒畢衆退迺焚楮帛儀駕訖至日
皇子詣
梓宮前祭酒届吉時恭移龍輴自隧道入
地宮安奉寶牀設香
册寶於左右几遂掩閉
元宮
皇子於祭臺前祭酒舉哀行禮畢迺卒哭各退行
題
主禮鑾儀衞官豫設黃輿於階下執事官設
神主寶座於殿内正中南嚮設題主案於東旁西嚮
設奉安
主櫝案於寶座旁南嚮至時贊引官引遣官就拜位
鴻臚寺官引王公百官各就位大臣一人啟櫝
奉
神主設於題主案大學士二人朝服詣案東行一跪
三叩禮興就位西嚮恭題
神主畢大臣奉
主安於
寶座三叩退迺行虞祭禮上香奠帛讀祝三獻爵送
燎均如儀禮成鑾儀衞堂官率校尉舁黃輿於
階上遣官詣
寶座前行一跪三叩禮恭奉
神主由殿中門出奉安黃輿校尉舁輿前列御仗黃
蓋内大臣十人禮部堂官導引啟行王以下各
官隨行沿塗仍朝夕奠竢還京時升祔(詳升祔儀)
(如距大葬之期尚遠迺於神主卜吉於殯殿)(殯宮東廡製二欽命大學士)
(人行題主禮是日陳儀駕於大門外陳鳳輿於階下奉主大臣恭奉神主至几)
(筵前設左案大學士上香行禮畢恭題主大神主鑾儀衛舁鳳輿陞至階正中奉臣)
(恭奉臣十神主出大學士前導奉安鳳與内前引大人前導校尉舁輿由中門出儀駕前)
(導至導東華門止黃蓋御仗前至誠肅門止)期年小祥讀文致
祭陳設禮儀與前初奠同再期大祥陳設禮
儀與期年同二十七月行除服禮
皇子喪服行奠獻禮王公百官隨行禮陳設禮儀
與百日禮同祭畢
皇子皇子福晉除服三周行禮儀同再期
欽定大清會典卷五十一
