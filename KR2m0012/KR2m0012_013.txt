欽定大清會典卷十三
戸部
漕運
自元濬會通河明導汶水北會漳衞而東北之
運道以通
國朝南鑿桃宿之道開中運河以避黃河之險於
是糧艘由淮浦渡河徑趨山東逹
京師皆銜尾無阻刓弊剔姦以肅漕政垂萬世之
利賴於無窮焉
凡歲漕
京師者八省其漕有五等曰正兌米入京倉以待
八旗三營兵食之用以乾隆十八年奏銷册計
之山東十有五萬七千九百九十四石河南八
萬一千六百二十八石江蘇百有七萬六千三
百九十三石安徽三十萬七千十有六石江西
三十五萬千五百有三石浙江五十五萬九百
四十七石湖北九萬四千五百七十四石湖南
九萬五千五百三十一石各有竒曰改兌米
入通州倉以待王公百官俸廪之用山東六萬
九千四百七十三石河南三萬九千九百十有
一石江蘇九萬二千四十四石安徽十有一萬
八千八百四十五石江西十有五萬千八百五
十石浙江二萬九千三百六十五石各有竒
曰白糧分入京通倉以供内府光禄寺以待王
公百官各國貢使廪餼之用江蘇六萬九千四
百四十七石浙江三萬五百五十三石各有竒
曰麰麥入京倉以供内府之用河南正兌五
千八十六石改兌三千三十三石各有竒曰
黑豆入京倉以待八旗官軍及賓館牧馬之用
山東正兌四萬五百有四石改兌萬六千五百
石河南正兌三萬二千六百七十四石改兌萬
五千五百八十八石各有竒
凡漕糧改折曰永折米徵銀解部山東河南歲
折徵各七萬石江蘇十萬六千四百九十二石
安徽七萬五千九百六十一石湖北三萬二千
五百二十石湖南五千二百十有二石(每石連耗折銀)
(五錢至八錢)曰改折灰石米徵銀解部以待工部
灰石之用江蘇歲折徵二萬一千一百十有六
石浙江萬三千三百二十三石各有竒(每石連耗折銀)
(一兩六錢八分)
凡漕糧經費曰正耗各省正兌米每石二五(二斗)
(五升後仿此)加耗改兌米一七加耗以備通州五牐
運耗貯倉折耗及運軍回船食米之費曰輕
齎正兌米山東河南每石一六加耗江蘇安徽
二六江西浙江湖北湖南三六改兌米江蘇安
徽江西浙江每石二升加耗(山東河南改兌米不徵輕齎湖南北)
(無改兌米)均折銀徵解倉場通濟庫漕船至通計運
道遠近每船給羡餘銀又按到通米數每石給
䉡夫銀各有差(惟山東河南道近不給䉡夫銀)曰船耗除山
東河南及江蘇徐州府屬之銅豐沛蕭碭漕船
不給耗餘船正兌米每石一五及五升加耗改
兌米二三一三及八升加耗各有差以給運軍
沿塗耗折曰席木各省正兌改兌米每二石
徵葦席一以十分之一七隨船解通為倉庾苫
蓋之用江西湖北湖南每正兌米二千石徵楞
木一松版九以十分之五解通為倉庾鋪墊之
用餘均折銀徵解通濟庫浙江及江蘇常鎮安
寧池太等府太倉州徵版木如之皆折徵解庫
曰行糧月糧各省運弁運軍凡出運之年各
支行糧二石四斗至三石有差運軍月糧八石
九斗至十有二石有差或折銀徵給或銀米各
半各因其地之宜山東蘇松江安糧道所屬半
於領運時發給半徵解水次六倉山東則臨清
德州江蘇安徽則江寧鳳陽淮安徐州沿塗發
給曰贈貼明代漕糧繋軍民交兌民受需索
之苦
國初改為官收官兌因酌定贈貼官為支給隨其
方俗各省異名山東河南漕船每運米百石給
潤耗銀五兩米五石江安糧道所屬給漕贈如
之蘇松糧道所屬米同銀倍浙江給漕截銀三
十四兩有竒江西給貼運銀三兩米三石副耗
米十有三石湖北湖南給貼運米二十石皆隨
漕科徵
凡白糧經費江蘇每石正耗三斗浙江四斗五
升以備入倉耗折及運軍沿塗折耗之費江蘇
每船給束包人夫工食銀十有四兩每運米百
石給漕截銀三十四兩食米七石各有竒又盤
耗米二十石浙江給漕截銀如江蘇食米三十
四石有竒運弁行糧運軍行糧月糧與漕糧同
皆隨糧科徵
凡漕糧轉輸薊州易州以待
陵寢官兵俸餉之用薊州酌撥漕糧四萬六千八百七
十石白糧千三百十有五石自天津府轉輸易
州酌撥漕糧萬九千一百八十七石白糧四百
五十石自白溝河轉輸(均於各省應輸京通倉米内撥運後水師駐防)
(俸餉同)
凡漕糧歲留天津府滄州以待水師及駐防官
兵俸餉之用糧船過滄留漕糧萬一千七百十
有九石過天津留四萬五千石各有竒
凡漕糧截留或一方偶遇偏災截漕轉運以備
拯荒平糶之用或酌留直省分貯府縣每歲出
陳易新以為經久不匱之儲皆隨時調劑不限
常數
凡蠲免田賦之歲漕糧以
天庾儲備徵輸如常若被災府縣完納維艱令督
撫確勘情形酌應緩應蠲之數具疏請
旨
凡漕船六千九百六十有九每歲出運者直隸
三十七(均協運河南)山東九百七十五(運軍自備者三百十有一)
(協運河南二百六十八)蘇松糧道所屬五百八十九江安
糧道所屬三千八十四(協運河南百二十五協運蘇松千九百九十七)
内運白糧者百三十六於通省漕船内簡調三
年踐更江西七百有八浙江千二百十有四内
專運白糧者六十三湖北百八十湖南百八十
二成造漕船以長九丈載米四百石為度江
西湖北湖南加長一丈每歲修理出運十年改
造如成造不堅固不及十年損壞者責運軍補
造督運官弁皆劾論遇運河水涸須分載過
淺回南阻凍不能依期歸次須以别船代運赴
通均許和雇民船官為定價毋許運弁抑派及
船戶居竒高索
凡漕政掌於漕運總督各省以糧儲道專司之
各府以管糧同知通判分治之徵收兌運由州
縣官總其成於巡撫布政使司運道疏濬牐壩
啟閉自江北至淮自淮北至天津則河道總督
任之天津以北倉場侍郎經理之歲以給事中
御史分巡通州而下天津濟寧淮安至揚子江
口以稽察運道剔除漕弊
凡有漕之省隨漕之多寡以建衞每衞守備一
人以治衞軍酌漕船之多寡以分幫每幫領運
千總二人分年番休武舉一人隨幫效力每船
領運衞軍十人每運選用一人由守備舉報濫
舉不慎者論每軍出運副一人隨運以本軍子
弟充之水手十人由運軍雇募令十船互保
滋事不法者連坐
凡徵糧以十月朔啟徵米取乾潔不分赤白兼
收白糧則官為舂治民輸舂耗有差立聮三票
稽覈如制(詳見田賦)
凡兌運以漕船到次之日為始至十一月終兌
畢以府同知通判為監兌官總漕按船數米數
刊發全單開明耗贈糧道依全單之數分刊號
單頒之州縣每單兌米百石一單兌足令運弁
注明收數一船兌足即發水程開行
凡察驗米色監兌官以米一石包封為式糧道
親驗鈐印至淮總漕拆封掣驗通船米如式仍
鈐封至通倉場侍郎拆驗亦如之其包封米作
正交倉
凡漕運行程重運北上順流日行四十里逆流
日行二十里巡撫給以水程所過沿河州縣入
境出境皆注日時至淮總漕察驗無誤換給水
程所過州縣注日時至通州倉場侍郎察驗如
之空船南下順流日行五十里逆流日行三十
里倉場侍郎給發水程所過州縣注日時至淮
總漕察驗如北上時先後還次不得過十一月
巡撫察驗亦如之惟經涉河淮江湖重險不立
程期守牐候風阻凍均準注限若内河無阻有
違行程者領運官弁及運軍皆論如法
凡通漕限期山東河南以次年三月初一日到
通江蘇安徽大江以北本年十二月秒過淮次
年四月初一日到通大江以南次年正月秒過
淮(松江府所屬寬限十日)五月初一日到通浙江湖北次
年二月秒過淮六月初一日到通江西湖南次
年三月初十日過淮六月初一日到通受兌開
行由巡撫疏報過淮由漕運總督經皂河由江
南河道總督過濟寧逾臨清由河東河道總督
皆具疏專逹天津以北倉場侍郎五日一奏報
如過淮遲延責在巡撫抵津遲延責在漕河三
督及所屬沿河文武官皆按期劾論
凡督運山東河南漕船兌運已畢糧道簡委府
通判管押赴通江淮以南則監兌官親送至淮
候總漕察驗畢或即委監兌官或别委通判以
行過淮已畢總漕隨運北上率所屬官弁相視
運道險易調度全漕察不用命者俾舳艫相接
畢渡天津廼入
覲述職以重官守各省通判仍竢漕船卸載管押回
南廼既厥事
凡催漕道府董率州縣官於入境時按程催行
毋許停泊出境廼止沿河營汛鎮將董率汛弁
催行亦如之催行不力致有羈遲者專催督催
各官弁劾論有差
凡屯田各省多寡不一(詳見田賦)皆按漕船均分給
領運之軍耕以濟運其不能自耕者或官召民
佃徵租贍軍或民賃軍田軍自取息有争訟則
州縣官治之私相質買者與受皆辠
凡優䘏運軍每船北上許隨載土産物百石頭
工舵工水手共二十六石回空隨載梨棗六十
石經過關津免其輸稅過淮如期抵通交糧無
闕總漕酌加奬賞二十年領運無過給九品冠
帶榮身
凡漕運禁令州縣徵糧毋許吏役浮加斛面抑
派雜費府倅監兌無許弁軍需索陋規私收折
色重運北上空船南回毋許運軍水手盗賣漕
米滲水和沙或私帶客貨冒渡關津或擾害民
船強橫生事或行船越次以避稽察或中塗幷
載脱船私歸運弁毋許擅離漕船催運弁兵毋
許索運軍土物違者皆論如法
凡漕運考成漕糧白糧並隨糧經費皆限本年
徵足糧道造具四柱清册逹總漕疏報徵收官
以經徵督徵之數作十分考成如有未完經徵
之州縣衛所自不及一分至五分督徵之道府
自一分至六分巡撫自一分至八分論劾有差
參後州縣衞所限一年道府限一年有半巡撫
限二年逾限不完不復作分數照原參分數參
處廵撫以完欠支存之數隨奏銷疏報轉運之
官抵通交倉糧數無闕總漕糧道及押運領運
官弁議敘有差如有未完按分數參處勒限責
償逾限不完者皆論如法
凡漕船偶遭風浪在河淮江湖失事者如船糧
漂没無存地方官勘實報總漕題豁若内河遇
風收泊不慎或不戒於火致船與糧有失者皆
不準豁免領運押運並地方文武官弁劾論如
法
欽定大清會典卷十三
