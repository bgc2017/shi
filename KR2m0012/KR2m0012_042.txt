欽定大清會典卷四十二
禮部
祠祭清吏司
陵寢
凡
山陵
肇祖原皇帝
興祖直皇帝
景祖翼皇帝
顯祖宣皇帝陵曰
永陵在
興京
啓運山距
盛京二百四十里
原皇后
直皇后
翼皇后
宣皇后各合葬
太祖高皇帝陵曰
福陵在奉天府之承德縣
天柱山距
盛京二十里
孝慈高皇后合葬
太宗文皇帝陵曰
昭陵在奉天府之承德縣
隆業山距
盛京十里
孝端文皇后合葬
孝莊文皇后陵曰
昭西陵在順天府之遵化州
昌瑞山之南
世祖章皇帝陵曰
孝陵在順天府之遵化州
昌瑞山距
京師二百四十里
孝康章皇后合葬
孝獻皇后祔葬
孝惠章皇后陵曰
孝東陵在
昌瑞山
孝陵之東
聖祖仁皇帝陵曰
景陵在
昌瑞山
孝東陵之東
孝誠仁皇后合葬
孝昭仁皇后
孝懿仁皇后
孝恭仁皇后祔葬
敬敏皇貴妃從葬
世宗憲皇帝陵曰
泰陵在易州
永寧山距
京師二百八十里
孝敬憲皇后合葬
敦肅皇貴妃從葬
孝賢皇后陵寢在
昌瑞山
孝陵之西均設禮部工部内府奉祀各官暨官兵人役
以重守衛以供灑掃又各設牛羊圈置吏以飼
犧牲各設莊園置長以供粢盛界内禁止樵採
歲時祭饗
國有大慶則告
孝陵
景陵
泰陵
特命王公大臣侍衛前往守護
永陵饗殿曰
啟運殿
福陵以下均曰
隆恩殿各設龍鳳寶座几案後為
寢室設神龕寶牀帷幔衾枕楎椸以奉
神主大饗將事於
隆恩殿展謁
山陵拜於
寶城前
凡謁
陵之禮
皇帝展謁
山陵或躬祭
山陵前期行展謁禮是日不啟
隆恩殿門禮部堂官二人於降輿處恭候
皇帝素服扈蹕王公百官咸素服
皇帝至
隆恩門外兩廂南降輿禮部堂官二人恭導
皇帝由
隆恩門
陵寢門左門入至
寶城明樓前祭臺北正中行三跪九拜禮不贊鴻臚官
引王以下各官咸按翼於
陵寢門外東西上北面序立隨行禮有司進奠几酒罍
於拜位前正中
皇帝詣几前北嚮跪羣臣東西面跪進爵大臣進爵
皇帝三祭酒每祭行一拜禮興東立西嚮舉哀王公
百官隨行禮舉哀畢禮部堂官恭導
皇帝出以次詣各
陵行展謁禮儀同至
孝賢皇后陵寢禮部堂官不導引
皇帝乘輿由中門入自
饗殿左直至
明樓前階下降輿陞階旁坐祭酒鴻臚官引王公百
官於
大門外按翼北嚮行三跪九叩禮興東西面立
皇帝祭酒時行禮舉哀是日遣王公大臣詣
景陵皇貴妃園寢
妃園寢行禮
凡恭遇
皇太后
皇后謁
陵之禮守
陵女官二人自
隆恩門恭導
皇太后進
隆恩門至殿階下左旁降輿
皇后
貴妃
妃
嬪至
隆恩門内降輿公主於門外扈從婦女於橋南各下
車馬女官二人恭導
皇太后
皇后至
寳城明樓前祭臺北
貴妃
妃
嬪於祭臺旁公主等於祭臺南行六肅三跪三拜
禮執事女官進奠几於拜位前正中
皇太后詣几前北嚮正中跪
皇后
貴妃
妃
嬪公主等西嚮跪女官進爵
皇太后三祭酒每祭行一拜禮興東立西嚮舉哀
皇后等均隨行禮舉哀畢女官恭導
皇太后
皇后至降輿處乘輿還行宫如至
孝賢皇后陵寢
皇太后乘輿由中門入至
明樓前降輿旁坐祭酒
皇后率
貴妃
妃
嬪公主降輿行禮如前儀
凡恭謁
盛京
祖陵之禮
皇帝親詣
盛京展謁
祖陵
駕發前一日
皇帝親祗告於
奉先殿啟鑾日陳騎駕鹵簿不作樂導從扈衞與
時巡同
午門鳴鐘不隨從王公百官咸常服跪送於
午門外
鑾輿所經守土官咸常服跪迎道右如儀
駕至
興京先期
盛京文武各官咸朝服出境跪迎朝鮮國王遣使
表請
起居至日恭謁
永陵
皇帝素服由行營乘輿出王公内大臣侍衞三品以
上官咸素服從
皇帝至
永陵正門之右垣側降輿禮部堂官二人恭導
皇帝由左門入進
啟運門左門至
寶城前立鴻臚官引王公於
啟運殿左右百官於門外按翼序立
皇帝就拜位率羣臣行三跪九拜禮興有司進奠几
於拜位前正中
皇帝詣几前北嚮跪羣臣東西面跪進爵大臣進爵
皇帝仰瞻
四陵各三祭酒每祭行一拜禮興東立西嚮舉哀王公
百官隨行禮舉哀畢禮部堂官恭導
皇帝出至右垣側乘輿還行營翼日
皇帝御禮服羣臣咸朝服行大饗禮如儀禮成
賞賚守
陵官兵有差是日遣官致祭
永陵内祔葬之武功郡王恪恭貝勒墓其附近之覺羅
等祖塋皆遣官往奠
駕至
盛京日恭謁
福陵至紅門外左門降輿禮部堂官恭導
皇帝入
隆恩門左門至
寶城前率羣臣行三跪九拜禮有司進奠几進爵大臣
進爵
皇帝詣几前北嚮跪三祭酒每祭行一拜禮興東立
西嚮舉哀衆皆隨行禮舉哀畢禮部堂官恭導
皇帝出陞輿還行營翼日行大饗禮禮成
皇帝即往謁
昭陵翼日行大饗禮儀均與
永陵同是日分遣官致祭
福陵之
壽康太妃園寢
昭陵之
宸妃
懿静大貴妃
康惠淑妃園寢
皇太后
皇后謁
祖陵之禮
皇太后率
皇后
貴妃
妃
嬪至
永陵啟運門前降輿至門下行六肅三跪三拜禮女官
設奠几進爵
皇太后北嚮跪仰瞻
四陵各三祭酒每祭行一拜禮
皇后
貴妃
妃
嬪隨行禮興西嚮舉哀如儀
福陵
昭陵於正門之右門内降輿至
寶城明樓前行禮各祭酒三爵餘儀與謁
永陵同祀事禮成
賞賚守
陵官兵及
盛京官兵各有差越日
皇帝親臨克勤郡王暨功臣武勲王揚古利信勇公
費英東果毅公額宜都墓祭酒其餘親王貝勒
及大臣墓皆以次遣官往奠
皇帝回鑾守土官咸朝服跪送如前
駕至京在京王公百官咸朝服跪迎候
皇帝還宫皆退翼日
皇帝以恭謁
祖陵禮成親祗告於
奉先殿禮部奏請擇吉行慶賀禮儀與三大節同
凡大饗之禮歲於忌辰清明孟秋望冬日至歲
暮及
國有慶典行大饗禮是日恭請
帝
后神位奉安於
隆恩殿寶座南嚮如
皇貴妃同殿設位於西旁東嚮
帝
后同案共牛一羊二(以一羊代豕)尊四各奉先制帛一羹飯
脯醢一筵(計十八盤)餅餌果品一筵(計六十五盤)茶盌一
(金盌座一)金爵三(爵墊一)金匕一金箸一雙帛共篚牲
共俎尊實酒䟽布羃勺具夏則薦瓜
孝賢皇后陵寢用素帛餘同
皇貴妃各素帛一羹飯脯醢一筵(計十八盤)餅餌果品
一筵(計五十四盤)餘同恭遇
皇帝親詣行禮禮部堂官詣
行宫告時
皇帝素服乘輿出行宫内大臣侍衛前引後扈如儀
(凡陪祀扈從王公百官及執事官咸素服)
皇帝至
隆恩門外兩廂南降輿贊引太常卿二人恭導
皇帝入東旁大次内府奉祀官恭請
神位奉安
寶座鴻臚官引扈蹕王公於兩廂前引各官豫進至
隆恩殿階下兩旁北上東西面序立禮部堂官奏請
行禮
皇帝出大次前引大臣十人前導後扈大臣二人隨
從贊引官恭導
皇帝入
隆恩門左門陞正面左階入
隆恩殿左門東立西嚮鴻臚官引王等於階上兩旁東
西面序立内府官獻茶畢贊引官恭導
皇帝至拜位前北嚮立鴻臚官引王公百官各就班
位均東西上北面序立典儀官贊執事官各共
迺職(以下奠獻送祝帛均典儀官唱贊)贊引官贊就位
皇帝就拜位司香官奉香合進贊引官恭導
皇帝詣香几前立司香官跪進香奏跪
皇帝跪奏上香
皇帝受香合拱舉授司香官興三上香奏復位
皇帝復位奏跪拜興(凡行禮皆有奏)
皇帝行三跪九拜禮王公百官均隨行禮奠帛爵行
初獻禮司帛官奉篚司爵官以次奉爵進司帛
官跪奠於帛案三叩司爵官以次立獻爵奠正
中皆退司祝至祝案前跪三叩奉祝版跪案左
皇帝跪羣臣皆跪司祝讀祝畢奉祝版詣
神位前跪安於案三叩退
皇帝率羣臣行三拜禮行亞獻禮司爵官以次獻爵
奠於左儀如初獻行終獻禮司爵官以次獻爵
奠於右儀如亞獻
皇帝率羣臣行三跪九拜禮司祝司帛官各進至案
前一跪三叩奉祝在前次帛恭送燎所
皇帝轉立拜位旁西嚮候祝帛過復位祝帛燎半奏
禮成恭導
皇帝由
隆恩殿左門出降東階進
陵寢門左門至
明樓前西嚮舉哀鴻臚官引王公百官於
陵寢門外東西面序立隨行禮舉哀畢恭導
皇帝由
隆恩門左門出至兩廂南乘輿還行宫王公百官以
次退
皇陵内府奉祀官恭奉
神位還御
寢室如因慶典
躬行大饗禮
皇帝御禮服陪祀王公百官咸朝服行禮如儀禮成
仍由左階降不詣
明樓前遣官行禮贊引執事官均用各
陵奉祀禮部贊禮郎讀祝官承祭官及陪祀執事各官
咸朝服是日奉祀官備陳俎豆畢進祝版内監
啓
寢室神龕内府官恭請
神位奉安
寶座贊禮郎豫引陪祀官先進至階下贊引贊禮郎二
人引承祭官由
隆恩門右門入升正面右階於西旁東面立獻茶畢
引至正中北面行禮上香復位由
隆恩殿右門出入讀祝時司祝進至祝案奉祝版由中
門循右闑出於西旁跪讀畢仍循右闑進詣
神位前跪安於案祝帛恭送燎所時引承祭官避立西
旁東面餘儀同禮成仍由
隆恩門右門引出陪祀官以次退各易素服竢徹饌
闔門贊禮郎引承祭官於
隆恩門外左階上西面各官於階下舉哀畢皆退冬
日至暨慶典不舉哀
孝賢皇后陵寢祭日於未啓
寢室前各執事官陳設俎豆牲牢畢皆退出司祝官
奉祝版至中門内監接進安設祝案行三叩禮
司祝於門外左旁隨行禮迺啟龕門祭時尚茶
獻茶内監於中門接奉奠獻遣官就拜位司香
内監奉香合進贊引官引遣官至右門止遣官
自入右門贊引官由門外趨至中門左右贊上
香復位仍由右門引出奠帛獻爵均以内監將
事初獻後奉祝内監就祝案司祝進至中門外
右旁各行三叩禮内監奉祝至中門内東面跪
授司祝司祝跪受讀畢仍授内監内監跪安於
帛篚各三叩如前祝帛送燎内監二人就帛案
司祝司帛於中門外兩旁各行一跪三叩禮内
監奉祝帛授司祝司帛恭送燎所禮成恭奉
神位還御寢室闔門各執事官進殿徹饌餘如前儀
凡每年清明上土之禮前一日
皇陵工部官每
陵進設掛紙錢寶花一座各設於
隆恩殿内東旁(歲暮舁出同楮帛焚燎)於附近處取黃土各一擔
如恭遇
躬行上土禮於祭前二刻禮部太常寺堂官二人恭
導内大臣二人後扈王公大臣二人隨進一人
荷土
皇帝素服進至
明樓方城下親荷土王公大臣二人前後翼衞禮部太
常官前導由
明樓東磴道陞方城至東石闌王公大臣以二筐土幷
為一筐跪進衆皆止
皇帝奉筐陞跪奠土於
寶頂降授筐王公大臣跪受禮部太常官恭導由原路
出至
隆恩門外入大次竢奉請
神位畢行大饗禮如儀遣官上土素服奉祀禮部贊
禮郎二人前引一人荷土隨進至方城下遣官
荷土由
明樓西磴道升方城至西石闌以二筐土幷為一筐奉
筐升跪奠土於
寶頂退引出更朝服行禮如儀
凡祭告之禮
帝后同案各陳果實十二盤羊一酒三爵内監啓
神龕帷幔守
陵王公大臣總管分詣將事奉祀禮部贊禮郎唱贊讀
祝奠帛獻爵行禮
萬壽聖節不用羊餘儀同
凡朔望致祭之禮陳羊酒果實内監啓
神龕帷幔守
陵王公大臣及内府掌關防官將事奉祀禮部贊禮郎
導引惟十月朔贊禮餘朔望日不贊
皇貴妃園寢
妃園寢朔望内府官上香行禮
凡
皇子謁
陵之禮
皇子至下馬石牌下馬
皇陵奉祀禮部贊禮郎導引由左階升至
隆恩門階上虛中位於左旁行禮畢立門東西嚮舉
哀如入門禮部官引至
隆恩門右門止内府奉祀官接引至
陵寢門外右旁行禮西立東嚮舉哀祭日由右門進於
隆恩殿階上正中行禮遣官奉祀禮部贊禮郎引王
公於
隆恩門外階上虛中位按翼行禮祭日由右門進於
階上正中行禮各
妃園寢
皇太子園寢祭日承祭官均由東路行由左門出
入於階上正中行禮王公有生母在
妃園寢内者行禮畢内府官引由左右門(生母墓在左由)
(左在右由右)進園寢門左右門至墓前月臺上設奠
几内府官進爵祭酒舉哀行禮如儀
凡公主
皇子福晉謁
陵之禮是日啓
陵寢門公主福晉至下輿處下輿本
陵女官二人導引由神道西進
隆恩門右門至
陵寢門外虛中位於右旁行六肅三跪三叩禮退立門
西東嚮舉哀畢女官仍由原路引出至
妃園寢於琉璃花門外行四肅二跪二叩禮畢女
官引進至墓前月臺上設奠几女官進爵祭酒
舉哀行禮如儀
凡出使官員謁
陵之禮親王以下三品以上官奉使
盛京者於
福陵
昭陵門外行三跪九叩禮遇祭饗日二品以上官入門
内隨守
陵官分班陪祀歸時行禮亦如之奉使石門經過者王
貝勒於
昭西陵隆恩門外階上虛中位按翼行三跪九叩禮行
禮時啓門貝子以下三品官以上行禮均不啓
門貝子公於階上蒙古王公暨三品以下官於
階下行禮畢引至
大紅門外正中及左右門外遥望
孝陵
孝東陵
景陵
孝賢皇后陵寢各行三跪九叩禮均由
皇陵奉祀禮部贊禮郎導引歸時不進謁由易州經過
者謁
泰陵王公於
隆恩門外三品以上官於
大紅門外行禮儀同
凡忌辰
太祖高皇帝八月十一日
孝慈高皇后九月二十七日
太宗文皇帝八月初九日
孝端文皇后四月十七日
孝莊文皇后十二月二十五日
世祖章皇帝正月初七日
孝惠章皇后十二月初六日
孝康章皇后二月十一日
聖祖仁皇帝十一月十三日
孝誠仁皇后五月初三日
孝昭仁皇后二月二十六日
孝懿仁皇后七月初十日
孝恭仁皇后五月二十三日
世宗憲皇帝八月二十三日
孝敬憲皇后九月二十九日
孝賢皇后三月十一日是日自
大内以下文武有頂帶官員以上皆素服不祭神
不燕會不理刑名
列聖
列后忌辰遣官詣
陵行禮儀同時饗
皇帝親詣
奉先殿
壽皇殿行禮
陵寢祝文
永陵清明祝文
維乾隆年歲次(二三)月朔越
日孝孫嗣皇帝(御名)謹遣昭告於
肇祖原皇帝
原皇后
興祖直皇帝
直皇后
景祖翼皇帝
翼皇后
顯祖宣皇帝
宣皇后曰兹當新春萬物茂育清明節届敬薦時馨尚
饗
孟秋望祝文
曰兹當孟秋宜修時祭謹薦苾芬用申禋祀尚
饗
冬至祝文
曰時當長至萬類萌生節序遷流陽氣來復仰
瞻
啓運祈鍚洪庥謹以牲醴庶品用申祭奠尚
饗
歲暮祝文
曰氣序以周歲將更始用修時祭敬薦馨香尚
饗
福陵清明祝文
維乾隆年歲次(二三)月朔越
曰孝孫嗣皇帝(御名)謹遣昭告於
太祖承天廣運聖德神功肇紀立極仁孝睿武端毅欽
安弘文定業高皇帝
孝慈昭憲敬順仁徽懿德慶顯承天輔聖高皇后曰兹
當新春萬物茂育清明節届敬薦時馨尚
饗
孟秋望祝文
曰時當孟秋宜修時祭謹以牲帛醴齊庶品用
申禋祀尚
饗
冬至祝文
曰時當長至萬類萌生節序遷流陽氣來復仰
瞻
天柱祈鍚洪庥謹以牲醴庶品用申祭奠尚
饗
歲暮祝文
曰氣序以周歲將更始用修時祭敬薦馨香尚
饗
忌辰祝文
曰禮重孝饗遇時序而增傷時際諱辰望
山陵而永慕兹因
皇祖忌辰謹以牲醴庶品用申祭獻尚
饗
曰禮重孝饗遇時序而增傷時際諱辰望
山陵而永慕兹因
皇祖妣孝慈高皇后忌辰謹以牲醴庶品用申祭獻尚
饗
昭陵清明祝文
維乾隆年歲次(二三)月朔越
日孝孫嗣皇帝(御名)謹遣昭告於
太宗應天興國弘德彰武寬溫仁聖睿孝敬敏昭定隆
道顯功文皇帝
孝端正敬仁懿哲順慈僖莊敏輔天協聖文皇后曰兹
當新春萬物茂育清明節届敬薦時馨尚
饗
孟秋望祝文
曰兹當孟秋宜修時祭謹以牲帛醴齊庶品用
申禋祀尚
饗
冬至祝文
曰時當長至萬類萌生節序遷流陽氣來復仰
瞻
隆業祈錫洪庥謹以牲醴庶品用申祭奠尚
饗
歲暮祝文
曰氣序以周歲將更始用修時祭敬薦馨香尚
饗
忌辰祝文
曰禮重孝饗遇時序而增傷時際諱辰望
山陵而永慕兹因
皇祖忌辰謹以牲醴庶品用申祭獻尚
饗
曰禮隆孝饗遇時序而增傷時逢諱日望
山陵而永慕兹因
皇祖妣孝端文皇后忌辰謹以牲醴庶品用申祭獻尚
饗
昭西陵清明祝文
維乾隆年歲次(二三)月朔越
日孝孫嗣皇帝(御名)謹遣昭告於
孝莊仁宣誠憲恭懿至德純徽翊天啟聖文皇后曰時
届新春萬物滋茂維此清明用申禋祀伏惟尚
饗
孟秋望祝文
曰兹以新秋因時致祭謹以牲帛醴齊庶品敬
獻伏惟尚
饗
冬至祝文
曰時維長至萬物含生運應陽初瞻望
山陵祈求篤祜虔備牲醴庶品用申禋祀伏惟尚
饗
歲暮祝文
曰時維歲暮節届履端因時致祭伏惟尚
饗
忌辰祝文
曰禮重孝饗遇時序而增傷時逢諱日望
山陵而永慕兹因
皇祖妣孝莊文皇后忌辰謹以牲醴庶品用申祭奠尚
饗
孝陵清明祝文
維乾隆年歲次(二三)月朔越
日孝孫嗣皇帝(御名)謹遣昭告於
世祖體天隆運定統建極英睿欽文顯武大德弘功至
仁純孝章皇帝
孝康慈和莊懿恭惠温穆端靖崇天育聖章皇后
孝獻莊和至德宣仁溫惠端敬皇后曰時届新春萬物
滋茂維此清明用申祭奠伏惟尚
饗
孟秋望祝文
曰兹以孟秋因時致祭謹以牲帛醴齊庶品敬
獻伏惟尚
饗
冬至祝文
曰時維長至萬類含生運應陽初瞻望
山陵祈求篤祜虔備牲酒庶品用申祭奠伏惟尚
饗
歲暮祝文
曰時維歲暮節届履端虔備庶品因時致祭伏
惟尚
饗
忌辰祝文
曰禮重孝饗遇時序而增傷時逢諱日望
山陵而永慕兹因
皇祖忌辰謹以牲醴庶品用申祭奠尚
饗
曰禮重孝饗遇時序而增傷時逢諱日望
山陵而永慕兹因
皇祖妣孝康章皇后忌辰謹以牲醴庶品用申祭獻尚
饗
孝東陵清明祝文
維乾隆年歲次(二三)月朔越
日孝孫嗣皇帝(御名)謹遣昭告於
孝惠仁憲端懿慈淑恭安純德順天翼聖章皇后曰清
明届節萬類用昌敬薦馨香聿申祭享伏惟尚
饗
孟秋望祝文
曰兹届孟秋時修禋祀謹以牲帛醴齊庶品敬
獻伏惟尚
饗
冬至祝文
曰時維長至一陽復始玉律迎和遥望
山陵永惟瞻慕虔備牲酒庶品用申祭奠伏惟尚
饗
歲暮祝文
曰時維歲暮節届履端虔備庶品因時致祭伏
惟尚
饗
忌辰祝文
曰禮重孝饗撫時序而增傷時際諱辰望
山陵而永慕兹因
皇祖妣孝惠章皇后忌辰謹以牲醴庶品用申祭獻尚
饗
景陵清明祝文
維乾隆年歲次(二三)月朔越
日孝孫嗣皇帝(御名)謹遣昭告於
聖祖合天弘運文武睿哲恭儉寬裕孝敬誠信中和功
德大成仁皇帝
孝誠恭肅正惠安和淑懿儷天襄聖仁皇后
孝昭静淑明惠正和安裕欽天順聖仁皇后
孝懿溫誠端仁憲穆和恪奉天佐聖仁皇后
孝恭宣惠溫肅定裕慈純贊天承聖仁皇后曰清明節
届物候頻遷虔備庶品因時致祭伏惟尚
饗
孟秋望祝文
曰節届中元秋氣始肅用修時祭特薦維馨伏
惟
昭格尚
饗
冬至祝文
曰節届陽初日逢南至永懷
怙恃莫逮瞻依遥望
山陵肅陳俎豆伏惟
昭格鑒此馨香尚
饗
歲暮祝文
曰時維歲暮節届履端虔備庶品因時致祭伏
惟尚
饗
忌辰祝文
曰禮隆孝饗遇時序而增傷時際諱辰望
山陵而永慕兹因
皇祖忌辰謹以牲醴庶品用申祭獻尚
饗
曰禮隆孝饗撫時序而增傷時際諱辰望
山陵而永慕兹因
皇祖妣孝誠仁皇后忌辰謹以牲醴庶品用申祭獻尚
饗
孝昭仁皇后忌辰
孝懿仁皇后忌辰
孝恭仁皇后忌辰祝文同
泰陵清明祝文
維乾隆年歲次(二三)月朔越
日孝子嗣皇帝(御名)謹遣昭告於
皇考世宗敬天昌運建中表正文武英明寬仁信毅大
孝至誠憲皇帝
皇妣孝敬恭和懿順昭惠佐天翊聖憲皇后曰節届清
明感深春露虔修時祭肅薦維馨伏惟尚
饗
孟秋望祝文
曰玉露初零金風應候中元節届肅薦馨香伏
惟尚
饗
冬至祝文
曰葭琯初調日當長至永懷
顧復莫報
恩勤瞻望
山陵虔陳牲醴伏祈
昭鑒俯賜
格歆尚
饗
歲暮祝文
曰節近履端因時餞歲敬陳柏酒
鑒此苾芬伏惟尚
饗
忌辰祝文
曰欽惟
皇考世宗憲皇帝
德合乾坤
道光日月
聰明睿智十三年普被照臨
文武聖神千百國咸歸廣運綜憲承之謨烈
佑啟詒庥仰陟降之
神明音容如在恭逢諱日愴念終天陳筵几以伸忱
撫歲時而增感
澤餘寰海方深遺慕於
山陵露湛松楸彌切追思於風木伏祈
昭格俯
鑒苾芬尚
饗
曰深秋届候諱日驚心愴霜氣之寒凝痛
慈顔之永隔春暉莫報孺慕無窮瞻企
山陵肅陳奠醊伏祈
昭鑒俯賜格歆尚
饗
孝賢皇后陵寢清明祝文
維乾隆年歲次(二三)月朔越
日
皇帝遣致祭於
孝賢皇后之靈曰懿則垂芳清明届序肆陳瑶斝用
迓雲軿尚
饗
孟秋望祝文
曰坤教常昭中元應候苾芬式薦靈爽斯憑尚
饗
冬至祝文
曰時逢長至睠念坤儀爰薦馨香庶期來格尚
饗
歲暮祝文
曰歲月其除坤貞永著用修嘉薦惟冀居歆尚
饗
忌辰祝文
曰融風應候諱日縈懷睇淑序之頻遷愴徽音
之長逝追維懿德䥴琬琰以難窮睠企儀型閱
歲時而彌永撫三春而增感覽百世以含悽薦
此苾芬靈其歆格尚
饗
景陵皇貴妃園寢清明祝文
維乾隆年歲次(二三)月朔越
日
皇帝遣致祭於
慤惠皇貴妃之靈曰禁煙節届雨露既濡用薦苾
芬庶幾歆格尚
饗
孟秋望祝文
曰序届初秋白露既肅爰將祀事庶克歆承尚
饗
冬至祭文
曰序届仲冬一陽來復用修時祀庶達馨香尚
饗
歲暮祭文
曰歲周星紀臘謝春回爰展祀儀載歆載格尚
饗
景陵妃園寢清明祝文
維乾隆年歲次(二三)月朔越
日
皇帝遣致祭於
溫僖貴妃
慧妃
惠妃
宜妃
榮妃
平妃
良妃
宣妃
成妃
順懿密妃
純裕勤妃
定妃之靈曰陽和應候節届清明爰薦苾芬庶其
來格尚
饗
孟秋望祝文
曰序屬中元秋露始降感時展祭用達馨香尚
饗
冬至祭文
曰一陽始升節届長至聿申時祀庶克歆承尚
饗
歲暮祝文
曰時當餞臘節序將新芬苾載陳庶幾歆格尚
饗
泰陵妃園寢清明祝文
維乾隆年歲次(二三)月朔越
日
皇帝遣致祭於
齊妃
寧妃之靈曰陽和應候序屬清明式薦苾芬庶其
來格尚
饗
孟秋望祝文
曰秋露既零中元節届感時陳祭來格來歆尚
饗
冬至祝文
曰律轉初陽候逢長至聿修時祀用達馨香尚
饗
歲暮祝文
曰節逢除歲淑氣方回酒醴式陳用申時祭尚
饗
端慧皇太子園寢清明祝文
維乾隆年歲次(二三)月朔越
日
皇帝遣
諭祭於端慧皇太子之靈曰榆火方新物候初易
薦以馨香尚其來格
孟秋望祝文
曰秋氣始肅節届中元撫時以祀用克歆承
冬至祝文
曰律回舜琯氣以昇新芬苾載陳尚其歆饗
歲暮祝文
曰歲聿云莫斗杓回春修我時祀以薦維馨
欽定大清會典卷四十二
