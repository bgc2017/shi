欽定大清會典卷五
吏部
文選清吏司
銓政
凡滿漢出身之途由科目由貢監由廕生由薦
舉由吏員遷秩改除在京四品以上及翰詹官
在外運使以上官列名請
特簡郎中道府以下循例銓選論俸序遷者曰推升
不待俸滿者曰即升至署職試俸開復起復降
補改補廻避告假悉有定制
凡進士第一甲第一名授翰林院修撰二名三
名授編修二甲三甲
欽定庶吉士及分六部學習外滿洲進士記名以知
縣用者按名次銓選餘以通政使司漢字知事
國子監丞博士典簿詹事府主簿光禄寺署丞
翰林院典簿等官序科選用並考取順天府滿
教授漢進士或以知縣教授即用或以知縣教
授歸班序選均竢引
見
欽定
凡舉人授職近省竢會試三科後遠省(福建湖南四川)
(兩廣雲南貴州)會試一科後呈部注册以知縣用如願
就教職注册以教職用均序科銓選以知縣用
者屆選咨取赴部時督撫覈騐如年力已衰即
改用教職直隸州州同亦以舉人選用升轉
與知縣同滿洲舉人選用知縣小京官及考
補順天府教授均與滿洲進士同
凡貢監考職以賓興之年五月文結限三月内
到部考試不得濫取入選者覆試恩拔副榜貢
生分三等錄用一等以州同用二等以州判用
三等以縣丞用捐貢監生分二等錄用一等以
主簿用二等以吏目用均注册候選貢生考職
不限年監生未滿三年不與考其考授職銜未
經選用者仍聽鄉試
凡廕叙滿官一品廕生以員外郎用二品以各
部院主事都察院經歴大理寺寺正光祿寺署
丞用(由侍郎廵撫廕者專以主事用)三品以通政使司經歴太
常寺典簿光祿寺典簿各部寺司庫用四品以
鴻臚寺主簿用年二十以上咨部引
見或以旗員用或分部學習均竢
欽定分部者二年期滿甄别優者奏留題補其次歸
班選用平庸者令回旗分蒙古漢軍一品廕生
以員外郎用二品以主事用(漢軍以大理寺寺正兼用)三品
四品以部院筆帖式用其隨旗行走分部學習
之例均與滿官同漢文武官正一品廕生以
員外郎治中用從一品以主事用(由尚書左都御史總督廕)
(者以員外郎用)正二品以主事都察院經歴京府通判
用(由侍郎廵撫廕者内用專以主事選)從二品以光祿寺署正大
理寺寺副用正三品以中書科中書大理寺評
事太常寺主簿博士通政使司經歴用從三品
以光祿寺典簿鑾儀衛經歴詹事府主簿京府
經歴用四品官廕監與貢監一例考職序選其
奉
旨外用者正一品廕生以同知用從一品以知州用
二品以通判用三品以知縣用漢文武官恩
廕生到部奏請
命大臣考試入選者引
見以京外官錄用竢
欽定後照例銓選文理荒謬者回籍讀書三年再試
有夙嫻武藝願就武職者咨兵部漢文職難
廕三品以上官廕知州四品以下官廕知縣布
按首領及州縣佐雜官六七品者廕縣丞八九
品者廕縣主簿未入流廕吏目(漢軍同)
凡薦舉徵召賢良方正山林隠逸之士督撫確
訪具題送部請
旨博學宏辭科奉
特旨舉行或令三品以上及科道官保舉或令督撫
學政疏薦
召試入選者均以翰林官酌量補用督撫幕賓有
才猷出羣者許特疏薦引司道以下幕賓申督
撫保題均送部請
旨考試分别錄用
凡考試筆帖式試繙譯一道按旗定額滿洲每
旗十人蒙古漢軍每旗三人注册序選年未及
十八者停選不入班次人員遇闕即補餘各按
旗分班銓用食俸視出身品級為差筆帖式
由舉人恩拔歲副貢生考取者七品由生員監
生考取者八品由官學義學生閒散及親軍護
軍領催庫使驍騎考取者九品在京見任筆
帖式每三年考試一次入選者留任不入選者
黜退如能學習三年後許再試一次臨試不到
者議處有故不與者補試
盛京筆帖式由
盛京兵部於本處旗人内考取以試卷封進
欽點大臣覆閱等第奏定後注册送
盛京兵部以次擬補見任者循例三年一試其分
别去留學習再試及議處補試之例均與在京
筆帖式同
陵寢筆帖式及各省督撫駐防城守尉等衙門筆帖式
由京補用六年期滿各該處注考送部以京闕
補用各省駐防將軍都統副都統衙門筆帖
式由該將軍等於本處駐防旗人内考取其閱
卷注册序補之例與
盛京筆帖式同
凡吏員授職在京書吏供事在外吏攢均五年
役滿考職(詳見驗封司)分四等一等以府經歴用二
等以主簿用三等以從九品雜職用四等以未
入流雜職用在京事繁書吏役滿勤慎無過
倉書役滿無虧空均免考以從九品未入流兼
掣選用禮部儒士三年期滿免考職以鑄印
局大使及外府檢校京外典史選用
盛京各部及在京八旗外郎六年期滿考職以州
同州判縣丞分别錄用
凡考選翰林院庶吉士由二甲三甲進士考試
命王公大臣公同驗閱引
見
欽授於大臣内
簡用滿漢教習各一人三年期滿考試
欽定甲乙引
見留翰林院者二甲除編修三甲除檢討餘分別授
官(詳翰林院)監察御史滿洲蒙古由郎中員外郎
内閣侍讀漢由編修檢討郎中員外郎主事内
閣侍讀中書科中書大理寺評事太常寺博士
考選(主事非由中書評事博士升任者二年俸滿方準考選中書評事博士非由知縣升)
(任者不準考選)各堂官擇屬官之勤敏練達立心正直
者保送吏部滿洲蒙古不考試漢軍漢人由部
請
旨考試均竢引
見記名遇滿洲蒙古員闕以郎中二人員外郎等官
一人漢員闕以翰林一人部屬二人引
見
簡用漢人不由正途出身(進士舉貢為正途捐貢不與)及見任京
官三品以上外省督撫之子弟均不得考選
凡開列大學士以下至京堂翰林詹事官員闕
均以應升官列名題請
簡用應補者列名在應升官之前其轉補之員及其
次應升外官應升均於疏内具名單進
呈本部尚書侍郎以各部院尚書侍郎轉補六
部左侍郎以右侍郎轉補翰林院侍讀學士以
侍講學士轉補侍讀以侍講轉補左春坊左庶
子左中允左贊善均以右轉補總督以左都
御史侍郎廵撫開列廵撫以學士左副都御史
府尹布政使開列(本省布政使不開列)布政使以按察使
開列按察使以運使各道開列運使以知府開
列直隸江南浙江學政以侍讀侍講洗馬中
允贊善開列餘省以俸深編修檢討十人郎中
十人開列題授三年任滿題請更代(其京堂科道及翰詹)
(衙門侍講學士庶子以上間奉特旨簡用)
凡月選京官郎中以下外官道府以下均分雙
單月選補審其資格覈其班次書籖彌封令應
選人親掣旗員定於每月之初五日漢員以月
之二十五日筆帖式以月之二十日在籍選補
與外任擬升及出使移疾不能赴部者本部堂
官代掣有事故者扣除應選知縣之各省進士
舉人及應升知縣之首領佐貳教職等官先期
檄令赴部曰截取以次選用將畢復截取如前
八品以下選補均不赴部閏月不選京察大計
之年是月内外官均暫停升補竢考覈具題
命下後仍按班升補旗員月選雙月有廕監學習
進士散館庶吉士年滿大使三庫司庫等班單
月有捐納議叙降調開復期滿教習年滿倉官
等班雙單月均有進士舉人内用班按班序選
惟奉
旨即用扣選别補迴避調京及指部人員均不入班
次雙單月皆得先用病痊應補者單月不入班
次即用丁憂過班人員各按原選月分先補計
闕序補人員各按原定闕數銓補漢員月選
雙月有廕監教習肄業議叙就職考職役滿等
班單月有行取外轉服滿開復降補七品京官
鹽場期滿等班雙單月均有學習進士散館庶
吉士進士舉人俸滿教職捐納明通等班按班
序選惟奉
旨即用裁汰别補扣除别選親老改補近省服滿坐
補原部及指定某部某省人員均不入班次雙
單月先用迴避别補病痊坐補者歸於單月不
入班次即用計闕序補人員與旗員同應選人
赴部騐到滿五十五日者始得銓選每月朔赴
部投供選授後集各員於
午門會同九卿詹事科道驗看才品優長知之有
素及行止不端出身不正者各舉以
聞知縣内有年力就衰者請
旨以教職改用試各員履歴如政治確有所見繕摺
敷陳者聽試卷進
御奏請日期引
見得
旨後具題除授月選知縣於籤選人員外以其次
應選者按班備擬班各一人一同驗看考試同
籤選官引
見遇有扣除即以備擬人員
簡用州縣選授福建有棚民之地及年逾六十而
任在三千里外者均奏
聞請
旨親老任遠者許呈明改選近省
凡每月升調降革病故丁憂休致各員闕應歸
月選者以科鈔及内外咨揭稽勲考功司付到
之日均即日注册滿員闕以月之三十日為限
漢員闕以月之二十日為限筆帖式員闕以月
之十五日為限限前到者本月選限後到者次
月選司官承辦遲延者分别議處
凡論俸升轉旗員見任者遇應升應改員闕論
俸擬正陪題補閱俸均則籤掣甲乙為序五品
以下郎中科道侍讀侍講洗馬庶子司業通政
使司參議光禄寺少卿鴻臚寺少卿等官止以
本任較俸餘均以入仕食俸日為始較屢任之
俸武職改文職者通計武職所食之俸如由文
授武復用文職者論前後兩任文職之俸武職
俸不通論驍騎校護軍校前鋒護軍選補贊禮
讀祝鳴贊等官以食餉二年準一年俸親軍考
補侍衞筆帖式執事人對品題補部院員闕均
以食餉之年通行論俸漢員升轉止以本任
較俸漢軍以漢闕補用者論俸與漢人同外
任官即升卓異者不論俸餘皆論俸推升司道
閱俸二年始許升轉知府以下有邊俸有腹俸
腹俸三年始許升轉閱邊俸二年半準三年邊
俸腹俸相等者先升邊俸内外官員均從實
授到任之日論俸其裁汰告假丁憂告病者補
官後扣除離任月日仍通理前俸應降應革遇
詔免議或降革後本案開復或革職留任後經開復
者亦論前俸惟廢員奉
旨起用者前俸均不準理
凡試俸旗員員外郎主事等官由
特旨補授及議叙選授無前俸者均試俸三年(年滿中書)
(掌槀筆帖式司獄三庫大使寳泉寳源二局大使升主事者與議叙同)降補者試
俸二年廕補初任者試俸五年有主事前俸
特授員外郎等官者試俸一年俸滿推升者員外郎
等官試俸一年主事等官試俸二年遴選保題
者員外郎等官試俸三年(内閣侍讀理事同知通判同)主事
等官試俸五年(理藩院起居注等處堂主事領侍衛府步軍統領黑龍江吉林)
(將軍等衙門筆帖式及倉官升授主事並委署主事學習期滿進士實授主事者皆同)均
竢年滿始得升轉在内郎中以下在外道府
以下援例叙用者滿漢均試俸三年稱職實授
漢内閣中書試俸一年稱職實授
命往試用之員自道府以下銜大於官銜與官相當
者試用一年官大於銜者試用二年稱職實授
凡即升議叙及卓異官不論俸遇應升有闕即
升各省沿河沿海邊地苗疆官員分限三年
五年均期滿保題即升煙瘴及水土惡劣地
方各官分限二年三年五年均期滿即升(詳見則例)
凡遴選升調直省道府員闕應歸月選者道以
郎中知府府以員外郎同知推升序班銓選同
知以下州縣以上以滿漢應用人員銓補其衝
繁疲難之地(或三項或四項)道府以上請
旨簡用同知以下由督撫遴選題補至沿河沿海苗
疆煙瘴臺灣等處均令督撫於屬官内遴選題
補升任者引
見補授調任者即令補授滿郎中見任及前任曾
列京察一等或由堂官保送者始得升用道府
試時務策一道引
見記名論俸序用漢郎中閱俸二年員外郎閱俸三
年始推用道府先期令各部堂官甄别宜繁宜
簡及留部咨部引
見後或注册序用或留部或改用及休致均候
欽定其留部者屆應推時加一級以抵外用直隸
州知州要地員闕或調(由府屬知州調)或升(由知縣升)令督
撫遴選題補送部引
見事簡者歸月選令各部堂官先期於滿漢主事及
與主事品級相當之小京官内保送到部引
見注册以次序用佐雜應調員闕令督撫遴選咨
部彙題補授
凡各省應題員闕督撫不得逾格保題惟遵
旨題補者如無合例之人許越銜題補應調員闕若
合例無人或請升用或請部發均聽部議由
部推升他省者如原任緊要必需舊員方許督
撫題請以升銜留任竢留任五年後方準照升
銜題補遇事故離任者屆補時仍赴升任之省
補用餘不準行
凡府州縣官閱俸五年以上始許題升三年以
上始許題調升補後蒞任三年政績卓著者保
題以賢員注册加一級又閱三年加銜注册即
用其有卓異及即升俸深者仍循例推升所加
之銜改加一級或員闕緊要果人地相須雖年
例未苻亦許以調補升署之處據實奏請
凡保題即升卓異候升人員未升時緣事離任
應補時即予補用其已得推升未經引
見緣事離任應補時不歸補班仍以原升班升用題
升之員已準引
見緣事離任於赴部候補日引
見請
旨佐雜教職擬升擬選及題升議準奉
旨補授者遇有事故均於題補日以升銜補用
凡援例叙用人員由生員例監吏員出身者未
經保舉注册不得升京官及正印官(京察一等大計卓異)
(或題升京官及外任正印官一次均準以保舉注册)
凡議叙恭修
實錄
玉牒及編纂諸書告成總裁纂修繙譯提調官及收掌
謄錄舉貢監生員供事書吏均由該館請
旨交部議叙以歲月久近等第優劣為衡或應升或
叙用或加級紀錄各有差刑部司官覆駮重
犯出入得情外省遵駮改正者歲終彙叙每案
予紀錄二次各學教習三年期滿引
見進士舉貢生員筆帖式等分别叙用降官視等第
給紀錄有差廢員列優等者視其原品予職銜
有差如再留三年仍列一等者分别錄用部
院官兼内繙書房執事十年期滿列居優等者
以應升予叙否則酌減京通各倉監督威遠
堡等六口守關官年滿保題以加級予叙
盛京驛站正副監督年滿保題以應升予叙駐
防軍營理餉司官筆帖式三年期滿回京視該
將軍所列等第見任者加級紀錄有差額外者
分班補用坐臺筆帖式三年期滿回京視該
管總管所列等第加級紀錄有差
凡改補裁汰候補官以對品改授其額少選補
無期者許呈明對品改用例得告降者許降品
改補(提舉運副通判州同州判衛經歴正九品之主簿等官外不準告降)旗員
以親老請養者候選人員以京官選應升外官
者停其外升均以京官一例較俸升轉藩臬以
下回京引
見候
旨改用京官養親人員至應補外任之日如年己就
衰停其外用世爵武職改補文職者輕車都
尉參領以郎中用騎都尉副參領佐領以員外
郎用雲騎尉以主事用護軍校驍騎校等以七
品小京官用其世爵均仍帶於本身侍衛改用
文職者一等侍衛以三品京堂用二等侍衛以
四品京堂用均遇闕開列三等侍衛以郎中用
四等侍衛以員外郎用藍翎侍衛以主事用均
歸月選其世爵均仍帶於夲身直省不勝道
府之人令督撫酌其才力或堪事簡之郡或堪
府佐疏請改用否則勒令休致不得請以部員
改補月選知縣引
見改教者進士以教授即用舉人以學正教諭卽用
督撫題請改教者繋遴選發往之人歸班改選
繫選授之人送部引
見
凡降補三品以上降官按品補用降至四品以
下者如對品無官可補許降品借補仍照原降
之品食俸推升四品以上京堂降調不得補
部院司官外任降官不得補正印官(正途出身復由正印)
(官降者仍許補正印官)
凡迴避京官尚書以下筆帖式以上祖孫父子
伯叔兄弟不得同任一署令官卑者廻避官同
則後補之人迴避外任官於所轄屬員有五服
之族及外婣親屬(母之父及兄弟妻之父及兄弟己之女婿適甥兒女婣親)
師生(鄉會同考官取中者)均令屬員迴避戸刑二部司官
避本省司分順天直隸人員避五城指揮吏目
漢軍避直隸府道以下等官亦不得用刑部司
官外任官避原籍寄籍及鄰省接壤五百里以
内教職止避本府如應迴避而隠匿及捏飾規
避者議處
凡給銜總督授都察院右都御史總河總漕同
廵撫授都察院右副都御史其應否兼兵部尚
書侍郎銜由部請
旨提督學政由部員
簡用繋二甲進士出身者給翰林院編修三甲給檢
討
凡官員升任紀錄準隨帶其軍功議叙加級及
題明隨帶或文武改補品秩相等者原任加級
均準隨帶其餘每級改紀錄一次加級食俸者
初升以食俸之級改尋常之級再升仍改紀錄
一次議叙加級見在本任每級準改紀錄四次
升任仍作紀錄一次
凡停升内外官員降革留任未經開復及見有
議處之案未結者均停升旗員有欠項未完外
官有罰俸之案亦停升
凡給假旗員有祖父母父母在外省駐防患病
欲迎歸者或祖父母父母及親兄弟在外省駐
防病故欲迎喪者均許給假京堂以上自行陳
奏餘由該堂官酌給假期以四閱月為限如非
見任由本旗都統酌給有逾限者罪之中塗阻
滯及病所在印官結報展限在京漢官告假
回籍員闕即入月選食俸十年以上許省墓六
年以上許省親五年以上許遷葬送親及歸娶
不拘食俸均按遠近定限家居不得過四閱月
聞親有疾或年七十以上急欲覲省者不拘俸
亦不定限教職食俸三年以上有故許假歸
由督撫酌給限期該處兼設訓導者兩官不得
並假以一人兼攝未設訓導者令知州知縣暫
攝
凡給憑赴任量遠近為限吏部書憑吏科填限
外任官親赴吏科畫憑一月以上不到有罰兩
月以上奪職在籍候補候選及在外推升之州
縣佐雜並卓異引
見未滿三年之州縣以上等官文憑封發各督撫轉
給抵任按季繳憑違限者吏科覈參計月議處
逾限不及一月或中塗風水及疾病阻滯者所
在印官具結皆得免議引
見回任及
命往各省試用者給照逾期議處與憑限同
欽定大清會典卷五
