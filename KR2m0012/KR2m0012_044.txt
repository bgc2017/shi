欽定大清會典卷四十四
禮部
祠祭清吏司
中祀一
凡朝
日之禮兆陽位於東郊其制一成歲以春分迎
日出祀
大明甲丙戊庚壬年
皇帝親朝
日奉
大明位西嚮赤璧一帛一牛一羊一豕一登一鉶二
簠簋各二籩豆各十尊一爵三琖三十鑪一鐙
二先祀一日樂部設中和韶樂於壇下分左右
懸祀日鑾儀衞陳法駕鹵簿於
午門外日出前八刻太常卿詣
乾清門告時
皇帝御禮服乘禮輿出宫前引後扈如常儀
駕發警蹕
午門鳴鐘法駕鹵簿前導不陪祀王公百官咸朝
服跪送導迎鼔吹設而不作鑾儀衞校鳴壇内
鐘
皇帝至壇北門外降輿贊引太常卿二人恭導
皇帝由壇北門中門入詣具服殿更祭服禮部尚書
率太常官恭請
神位安奉壇上畢太常卿奏請行禮
皇帝出具服殿盥洗贊引太常卿恭導
皇帝入内壝左門由中階陞壇至黃幄次拜位前東
嚮立鴻臚官引陪祀王公入内壝門位階下百
官位内壝門外左右序立均東面典儀官贊樂
舞生登歌執事官各共迺職(以下迎神至送神皆典儀官唱贊)
武舞八佾進贊引官奏就位
皇帝就拜位立迺迎
神司香官奉香盤進司樂官贊舉迎
神樂奏寅曦之章(凡舉樂皆司樂官唱贊)贊引官奏就上香位
恭導
皇帝詣香案前司香官跪進香贊引官奏跪
皇帝跪奏上香
皇帝上柱香次三上瓣香興奏復位
皇帝復位奏跪拜興(以下行禮皆有奏)
皇帝行三跪九拜禮王公百官均隨行禮迺奠玉帛
司玉帛官奉篚進奏朝曦之章司玉帛官跪奠
玉帛三叩退行初獻禮司爵官奉爵進奏清曦
之章舞干戚之舞司爵官立獻爵奠正中司祝
至祝案前跪三叩奉祝版跪案左樂暫止
皇帝跪羣臣皆跪司祝讀祝畢詣
神位前跪安於案三叩退樂作
皇帝率羣臣行三拜禮興樂止武功之舞退文舞八
佾進行亞獻禮奏咸曦之章舞羽籥之舞司爵
官獻爵奠於左儀如初獻行終獻禮奏純曦之
章(舞與亞獻同)司爵官獻爵奠於右儀如亞獻樂止
文德之舞退太常官贊答福胙光祿卿二人就
南案奉福胙至
神位前拱舉降立於
皇帝拜位之右侍衞二人進立於左
皇帝跪左右執事官皆跪右官進福酒
皇帝受爵拱舉授左官進胙受胙亦如之三拜興率
羣臣行二跪六拜禮徹饌奏延曦之章有司詣
神位前奉赤璧退送
神奏歸曦之章
皇帝率羣臣行三跪九拜禮有司奉祝次帛次饌次
香恭送燎所
皇帝轉立拜位旁北嚮候祝帛過復位樂作祝帛燎
半奏禮成恭導
皇帝出内壝左門入具服殿更衣禮部尚書率太常
官恭請
神位還御
皇帝出至壇北門外陞輿法駕鹵簿前導導迎樂作
奏祐平之章
皇帝回鑾王公從各官以次退不陪祀王公百官於
午門外跪迎
午門鳴鐘王公隨
駕入至内金水橋恭候
皇帝還宫各退遣官行禮由北門左門入内壝門
右門行禮於壇下上香升壇升降均由右階贊
引以太常贊禮郎祝帛送燎位避立右旁王公
不陪祀百官陪祀如儀
凡夕
月之禮兆隂位於西郊其制一成歲以秋分迎
月出祀
夜明以
北斗五星二十八宿周天星辰配丑辰未戍年
皇帝親夕
月奉
夜明位東嚮
配位南嚮均設玉色幄
夜明位白璧一帛一牛一羊一豕一豋一鉶二簠簋
各二籩豆各十尊一爵三琖三十鑪一鐙二
配位帛十有一牛一羊一豕一豋一鉶二簠簋各
二籩豆各十尊一爵三琖三十鑪一鐙二祀日
樂部豫設中和韶樂於壇下分左右懸鑾儀衞
陳法駕鹵簿於
午門外日入前四刻太常卿詣
乾清門告時
皇帝御禮服乘禮輿出宫前引後扈如常儀
駕發警蹕
午門鳴鐘法駕鹵簿前導不陪祀王公百官咸朝
服跪送導迎鼔吹設而不作鑾儀衞校鳴壇内
鐘
皇帝至壇北門外降輿贊引太常卿二人恭導
皇帝由壇北門中門入詣具服殿更祭服禮部尚書
率太常官恭請
神位安奉壇上畢太常卿奏請行禮
皇帝出具服殿盥洗贊引太常卿恭導
皇帝入内壝左門由中階陞壇至黃幄次拜位前西
嚮立太常贊禮郎引分獻官入内壝右門至階
前甬道北立鴻臚官引陪祀王公入内壝門位
階下百官位内壝門外左右序立均西面典儀
官贊樂舞生登歌執事官各共迺職(以下迎神至送神皆)
(典儀官唱贊)武舞八佾進贊引官奏就位
皇帝就拜位立迺迎
神司香官各奉香盤進司樂官贊舉迎
神樂奏迎光之章(几舉樂皆司樂官唱贊)贊引官奏就上香位
恭導
皇帝詣
正位香案前司香官跪進香贊引官奏跪
皇帝跪奏上香
皇帝上柱香次三上瓣香興奏復位
皇帝復位太常贊禮郎引分獻官由北階升壇詣
配位前上香畢降階退立原位奏跪拜興(以下行禮皆有)
(奏)
皇帝行二跪六拜禮分獻官王公百官均隨行禮奠
帛行初獻禮司玉帛官各奉篚司爵官各奉爵
進奏升光之章舞干戚之舞司玉帛官各奠玉
帛行三叩禮司爵官各獻爵奠正中退司祝至
祝案前跪三叩奉祝版跪案左樂暫止
皇帝跪羣臣皆跪司祝讀祝畢詣
正位前跪安於案三叩退樂作
皇帝率羣臣行三拜禮興樂止武功之舞退文舞八
佾進行亞獻禮奏瑶光之章舞羽籥之舞司爵
官獻爵奠於左儀如初獻行終獻禮奏瑞光之
章(舞與亞獻同)司爵官獻爵奠於右儀如亞獻
配位獻爵儀均同樂止文德之舞退太常官贊答
福胙光祿卿二人就北案奉福胙至
正位前拱舉降立於
皇帝拜位之右侍衞二人進立於左
皇帝跪左右執事官皆跪右官進福酒
皇帝受爵拱舉授左官進胙受胙亦如之三拜興率
羣臣行二跪六拜禮徹饌奏涵光之章有司詣
正位前奉白璧退送
神奏保光之章
皇帝率羣臣行二跪六拜禮有司奉祝次帛次饌次
香恭送燎所
皇帝轉立拜位旁南嚮候祝帛過復位樂作祝帛燎
半奏禮成恭導
皇帝出内壝左門入具服殿更衣禮部尚書率太常
官恭請
神位還御
皇帝至壇北門外陞輿法駕鹵簿前導導迎樂作奏
祐平之章
皇帝回鑾王公從各官以次退不陪祀王公百官於
午門外跪迎
午門鳴鐘王公隨
駕入至内金水橋恭候
皇帝還宫各退遣官行禮由壇北門左門入内壝
門右門上香時升降由右階分獻官位在遣官
後之左升降由左階行二跪六叩禮餘儀與朝
日遣官同
欽定大清會典卷四十四
