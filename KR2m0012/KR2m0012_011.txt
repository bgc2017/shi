欽定大清會典卷十一
戸部
權量
度量衡受法於律黃鐘絫黍漢志僅存其說
聖祖仁皇帝考古法以制度而量與權衡準焉
皇帝參古今尺度制爲嘉量而權衡攸同
聖明相繼
作述兼隆誠度越前規式昭萬禩矣
度
横黍度古尺縱黍度今尺
以絫黍定分寸之率一黍之廣度為一分横絫
十黍得古尺一寸一黍之縱度為一分直絫十
黍得今尺一寸今尺八寸一分當古尺十寸今
尺七寸二分九釐當古尺九寸即黃鐘之長十
寸為尺十尺為丈十丈為引總以尺該之工部
製造頒直省布政使司通頒所屬以準度營造
權
以寸法定輕重之率鑄金為方上下四旁均一
寸各按其質求之赤金方寸得十有六兩八錢
白金方寸得九兩紅銅方寸得七兩五錢黃銅
方寸得六兩八錢黑鉛方寸得九兩九錢三分
倭鉛方寸得六兩輕重之準既得廼隨大小之
用制以為權其形圓其制以黃銅由部定式工
部鑄造頒直省布政使司通頒所屬以出納邦
賦
量
以寸法定容積之率
升方積三十一寸六百分面底方四寸深一寸
九分七釐五毫
斗方積三百一十六寸面底方八寸深四寸九
分三釐七毫五絲
斛方積一千五百八十寸口方六寸六分底方
一尺六寸深一尺一寸七分
兩斛為石容積三千一百六十寸各得容量之
準斛之制由部定式工部鑄造以鐵頒倉場侍
郎漕運總督直省布政使司布政使司如式造
木斛通頒所屬以出納倉糧
凡官司所掌營造官物收支糧賦貨賦下逮市
廛里巷商民日用度量權衡皆如式較定有違
制私造增减成憲者皆論如律
嘉量圓制(東漢嘉量度數中今太簇仿其式用今律度合黃鐘焉)
斛積八百六十寸九百三十四分四百二十釐
容十斗深七寸二分九釐冪一百十有八寸
九分八十釐徑一尺二寸二分六釐二毫
斗積八十六寸九十三分四百四十二釐容十
升深七分二釐九毫冪一百十有八寸九分
八十釐徑一尺二寸二分六釐二毫
升積八千六百有九分三百四十四釐二百毫
容十合深一寸八分二釐二毫五絲冪四百
七十二分三十九釐二十毫徑二寸四分五
釐二毫
合積八百六十分九百三十四釐四百二十毫
容二龠深一寸有九釐六毫冪七十八分五
十三釐九十八毫徑一寸
龠積容深為合之半冪徑同
按工部營造尺為縱絫百黍之度營造尺九之
九即律尺爲横絫百黍之度
嘉量方制(唐太宗時張文收造嘉量形方亦仿其制而用今律度)
斛積八百六十寸九百三十四分四百二十釐
容十斗深七寸二分九釐冪一百十有八寸
九分八十釐方一尺有八分六釐七毫
斗積八十六寸九十三分四百四十二釐容十
升深七分二釐九毫冪一百十有八寸九分
八十釐方一尺有八分六釐七毫
升積八千六百有九分三百四十四釐二百毫
容十合深一寸八分二釐二毫五絲冪四百
七十二分三十九釐二十毫方二寸一分七
釐三毫
合積八百六十分九百三十四釐四百二十毫
容二龠深八分六釐有九絲冪八分方一寸
龠積容深為合之半冪方同
按工部營造尺為縱絫百黍之度營造尺九之
九即律尺為横絫百黍之度
右嘉量圓方各一皆範銅塗金上斛下斗左耳
為升右耳爲合龠其重二鈞聲中黃鐘之宫掌
以工部陳之
殿廷垂憲於億萬斯年
欽定大清會典卷十一
