欽定大清會典卷三十八
禮部
祠祭清吏司
大祀二
凡祭
地之禮兆隂位於
北郊曰
方澤其制二成四周以方坎蓄水歲以夏日至祭
皇地祇奉
太祖高皇帝
太宗文皇帝
世祖章皇帝
聖祖仁皇帝
世宗憲皇帝配以
五嶽
五鎮
四海
四瀆
啓運
天柱
隆業
昌瑞
永寧五陵山從祭
皇地祇位第一成北嚮
列聖東西嚮
四從位第二成
五嶽
啓運
天柱
永寧三山西嚮
四海在其次
五鎮
隆業
昌瑞二山東嚮
四瀆在其次均設黃幄
皇地祇黃琮一帛一犢一登一簠二簋二籩豆各十有
二尊一爵三鑪一鐙四
列聖均帛一犢一登一簠簋各二籩豆各十有二尊一
爵三鑪一鐙四
從位各帛一每幄均牛一羊一豕一登一鉶二簠簋
各二籩豆各十尊一爵三琖三十鑪一鐙二玉
帛實於篚牲載於俎尊實酒疏布羃勺具先祭
一日樂部設中和韶樂於壇下分左右懸鑾儀
衞陳法駕鹵簿於
午門外金輦於
太和門階下巳刻太常卿詣
乾清門奏請
皇帝詣齋宮
皇帝御龍袍衮服乘禮輿出宮内大臣侍衞前引後
扈如常儀至
太和門階下降輿乘輦
駕𤼵警蹕
午門鳴鐘法駕鹵簿前導不陪祀王公文武各官
咸朝服跪送導迎鼓吹設而不作鑾儀衞校鳴
齋宮鐘
皇帝入壇西門至
方澤北門外降輦贊引太常卿二人恭導
皇帝由右門入詣
皇祇室於
皇地祇
列聖前上香畢行三跪九拜禮
從位遣分獻官上香行禮
皇帝詣
方澤視
壇位詣
神庫視籩豆並視牲牢畢由内壝北右門出外壝
北右門至神路左陞輦詣
齋宫陪祀王公百官咸采服分班集
齋宫門外恭候
皇帝入迺退祭日日出前七刻太常卿詣
齋宮告時
皇帝御祭服乘禮輿出降輿乘輦鑾儀衞校鳴
齋宮鐘
皇帝至外壝北門外神路左降輦贊引太常卿二人
恭導入大次竢禮部尚書率太常官詣
皇祇室恭請
神位安奉黃幄畢太常卿奏請行禮
皇帝出大次盥洗贊引太常卿恭導
皇帝由外壝北右門入内壝北右門陞子階至二成
黃幄次拜位前立太常贊禮郎引分獻官四人
由北左門入至階前夾甬道立鴻臚官引陪祀
王公位階下百官位外壝門外均就位左右序
立均南嚮典儀官贊樂舞生登歌執事官各共
迺職(以下自瘞毛血至徹饌皆典儀官唱贊)武舞八佾進贊引官
奏就位
皇帝就拜位立迺瘞毛血迎
神司樂官贊舉迎
神樂奏中平之章(凡舉樂皆司樂官唱贊後同)贊引官奏跪拜興
皇帝行三跪九拜禮王公百官均隨行禮司香官各
奉香盤司玉帛官各奉篚進奏廣平之章贊引
官奏陞
壇恭導
皇帝詣第一成
皇地祇位前司香官跪進香贊引官奏跪
皇帝跪奏上香
皇帝上柱香次三上瓣香興
皇帝詣玉帛案前司玉帛官跪進篚
皇帝跪受篚奠玉帛興以次詣
列聖配位前上香奠帛儀同贊引官奏復位(凡陞壇行禮復位皆)
(有奏後同)
皇帝復位迺進俎
皇帝轉立拜位旁西嚮有司貯羹於壺恭執自壇下
陟子階升詣
皇地祇位
列聖位前各跪拱舉興以羹沃俎者三皆退由西階降
皇帝復位奏含平之章
皇帝陞
壇詣
皇地祇位
配位前跪進俎興復位行初獻禮司爵官各奉爵進奏
大平之章舞干戚之舞
皇帝陞
壇詣
皇地祇位前司爵官跪進爵
皇帝跪獻爵奠正中興退就讀祝拜位立司祝至祝
案前跪三叩奉祝版跪案左樂暫止
皇帝跪羣臣皆跪司祝讀祝畢奉祝版詣
皇地祇位前跪安於案三叩退樂作
皇帝率羣臣行三拜禮興詣
配位前以次獻爵儀同贊禮郎引分獻官由東西階升
壇各詣
從位前上香奠帛以次獻爵畢降階退立原位樂止
武功之舞退文舞八佾進行亞獻禮奏安平之
章舞羽籥之舞
皇帝陞
壇以次獻爵奠於左儀如初獻復位行終獻禮奏時平
之章(舞與亞獻同)
皇帝陞
壇以次獻爵奠於右儀如亞獻復位分獻官獻爵均如
初樂止文德之舞退太常官贊
賜福胙光禄卿二人就西案奉福胙進至
皇地祇位前拱舉
皇帝詣飲福受胙拜位立侍衞二人進立於左奉福
胙官降立於右
皇帝跪左右執事官咸跪右官進福酒
皇帝受爵拱舉授左官進胙受胙亦如之三拜興復
位率羣臣行三跪九拜禮徹饌奏貞平之章有
司詣
皇地祇位前奉黃琮退送
神奏寧平之章
皇帝率羣臣行三跪九拜禮有司奉祝次帛次饌次
香恭送瘞坎奉
配位前帛饌香恭送燎所
皇帝轉立拜位旁西嚮候祝帛過復位
從位香帛均由東西階奉送各瘞所樂作
配位帛燎半奏望瘞恭導
皇帝由内壝北右門出至望瘞位望瘞引分獻官各
詣左右門外望瘞奏禮成恭導
皇帝由外壝北右門出入大次更衣禮部尚書率太
常官恭請
神位還御
皇祇室
皇帝出至北門外陞禮輿法駕鹵簿前導導迎樂作
奏祐平之章
皇帝回鑾王公從各官以次退不陪祀王公百官仍
朝服於
午門外跪迎
午門鳴鐘王公隨
駕入至内金水橋恭候
皇帝還宮各退因事祗告遣官將事太常寺設黃
幄於
方澤太常卿率所屬恭請
皇地祇神位安奉幄内太常贊禮郎引遣官入
方澤北門左門由外壝北左門入内壝北左門詣
方澤第二成子階下拜位行禮上香奠獻均升自西階
讀祝由第一成子階右降至第二成讀祝拜位
仍降西階復位餘儀均與
圜丘祗告同
欽定大清會典卷三十八
