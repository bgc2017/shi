欽定大清會典卷六十七
兵部
武庫清吏司
軍器
凡軍器造自工部部掌其政制度有定式給發
有定數簡閱有定期年久朽損或出征殘闕者
準如數修補官兵新舊接代令交明軍器自製
者給直營伍贏餘軍器令官兵典守以備用有
損敝者毁之私賣私典者論
凡軍器制度胄制以革髤漆或浴鐵前後有梁
近額橫鐵曰舞擎其下曰護額胄上為盤以植
管管以受槍槍周以纓垂於胄後者曰護項左
右曰護耳其下曰護頸皆敷以棉或鐵鍱鋟飾
采色其制有差
皇帝大閱胄以革髤漆頂三層上銜東珠金升龍三
承之飾紅寳石圓珠寳蓋均鏤龍飾珠寳垂薰
貂纓二十有四赤繒裏梁左右鏤金梵文三重
上重八次十有八間以金瓔珞次二十有四胄
飾均鏤金龍文雜綴珠寳護項護耳護頸均明
黃綺表月白裏青緣采繡金龍中敷棉外布金
釘胄襯用綺青表朱裏上綴紅絨親王郡王
頂鏤金火燄銜寳石金立龍二承之垂薰貂纓
十有八梁左右鏤金梵文三重上重八次七次
二十飾皆鏤龍銜寳石惟不得用東珠護項護
耳護頸均石青鎻子錦表月白綺裏青繒緣外
布金釘貝勒貝子固倫額駙頂銜素金垂薰貂
纓十有四入八分公植蜜鼠尾垂貂尾纓十有
二不鏤梵文胄襯均石青綺表月白綢裏領侍
衛内大臣都統統領直省總督提督廵撫均頂
植鵰翎二垂貂尾纓十有二鋟飾龍及花文護
項護耳護頸均石青綺表藍布裏繡蟒五中敷
鐵外布銀釘内大臣和碩額駙郡王額駙内大
臣裏行之公侯伯散秩大臣均頂植蜜鼠尾垂
紅纓隨旗行之公侯伯子男文武一品文二品
副都統宗室將軍縣主額駙直省總兵均頂植
薰獺尾垂紅纓文三品至五品驍騎參領郡君
額駙以下直省副將均頂植獺尾垂紅纓侍衛
鑾儀衛官均頂植豹尾垂紅纓前鋒護軍參領
侍衛均頂植獺尾垂黑纓文六品至九品直省
參將以下均頂植獺尾垂朱纓不加鋟繡王府
官均頂植猞猁猻尾長史垂黑纓護衛典儀紅
纓前鋒校護軍校均鐵頂紅纓護項護耳護頸
均以素綺繡蓮花外布黃銅釘前鋒護軍綠營
軍士皆如之護項以下用青布不繡驍騎校驍
騎均鐵頂黑纓護項以下各如旗色校以綺兵
以布均繡蓮花甲制上衣下裳左右護肩左
右護腋左右袖裳間前襠後襠裳亦分左右凡
十有一屬均敷鐵鍱其敷棉者曰棉甲施鐵鍱
於外者曰明甲采飾制皆有差
皇帝大閱甲明黃綺表月白裏青繒緣聫以明黃縧
金鉸通繡金龍二十有三裳幅以金線相比為
金鍱五重前懸護心鏡後橫金雲葉勒以明黃
縧中敷棉親王以下至入八分公甲石青鎻
子錦表月白綢裏青繒緣裳幅護肩皆露鐵鍱
飾珊瑚綠松青金石&KR1784;金雲龍中敷鐵外布金
釘前懸護心鏡勒以縧親王郡王金黃色貝勒
以下石青色固倫額駙同領侍衛内大臣都統
統領内大臣散秩大臣公侯伯子男宗室將軍
縣主額駙以上文武一品文二品副都統直省
總兵均石青綺表藍布裏青繒緣通繡蟒十護
肩露鐵鍱文三品以下驍騎參領郡君額駙以
下直省副將均通繡蟒六侍衛鑾儀衛官前鋒
護軍參領侍衛王府長史護衛典儀均通繡蟒
四裳幅露鐵鍱皆鋄金雲龍中敷鐵外布銀釘
前鋒校護軍校素綺表繡蓮花裳幅露鐵鍱無
袖外布黃銅釘前鋒護軍綠營軍士均青布表
加緣月白裏不加繡餘與校同驍騎校驍騎表
各從旗色校以綺兵以布均繡蓮花弓矢之
制弓幹用榆木面傅牛角背施筋膠幹一而角
兩接接處加鹿角以煖木皮裹之日弓弝弰用
桑鍥兩末以受弦弦有二曰纏絲弦教射用之
曰皮弦戰陳用之弓力強弱視幹與角厚薄筋
膠輕重為斷矢用柳樺笴刻其末曰括其端受
鏃剪鵰鸛翎膠黏括上曰箭羽羽間親王至長
子書爵貝勒以下至官兵均書銜名旗纛之
制八旗旗纛視本旗之色鑲四旗均左平右剡
正四旗均正幅都統纛長五尺五寸廣五尺繪
龍鐵頂朱髦惟正紅旗黑髦佐領纛長四尺二
寸廣五尺不繪采黑髦領催小旗長尺有五寸
廣尺有八寸鑲黃旗斜幅鑲白鑲紅鑲藍旗均
左平右剡正四旗均正幅不繪采鐵頂各異製
以示别護軍纛斜幅緣為火燄形直長五尺五
寸斜長七尺三寸繪龍鐵頂朱髦護軍校小旗
直長尺有二寸斜長尺有三寸前鋒營旗方幅
長二尺三寸廣尺有八寸繪飛虎頂飾豹尾朱
髦漢軍佐領纛尺寸如都統纛繪飛虎鐵頂朱
髦漢軍小旗長二尺二寸廣二尺九寸火器營
纛護軍驍騎各如本營之式加號帶以别之健
銳營旗纛左翼鑲黃右翼正黃均正幅加號帶
直省標營纛綠色直長五尺八寸斜長一丈緣
為火燄形(或繪飛熊或繪雲蟒隨地異製)鐵頂朱髦什長旗直
長二尺三寸有竒斜長三尺八寸如纛式督撫
提鎮大帥旗以黃布為之方幅廣丈有八寸長
丈四尺書帥字漢文加號帶長丈五尺廣一尺
其門旗督陣旗先鋒旗禀事旗均隨營異製駐
防各營旗纛
盛京西安江寧綏遠城伊犁將軍天津察哈爾都
統熱河副都統皆用鑲黃吉林寧夏青州杭州
福州將軍歸化城右翼都統山海關察哈爾右
翼副都統皆用正黃黑龍江涼州廣州荆州將
軍歸化城左翼都統成都察哈爾左翼副都統
皆用正白各將軍都統兼轄之副都統各視將
軍都統旗色(火器兵仗制詳工部)
凡給軍器金鼓以示進退之節八旗漢軍鳥槍
營礮營每旗各鼓一金五海螺以定朝昏之聚
散八旗驍騎營每佐領下各設海螺一每參領
下各設海螺二護軍營每旗設海螺三十六前
鋒營左右翼設海螺十有六火器營每旗隨礮
海螺各五鳥槍護軍鳥槍驍騎海螺各十有四
藤牌營每旗海螺各五鹿角以禦人馬漢軍八
旗每佐領設鹿角各一直省標營金鼔海螺鹿
角視營之大小兵之多寡隨地酌設軍士應用
軍器按名給發八旗前鋒護軍領催均甲一胄
一櫜鞬一弓一矢七十佩刀一驍騎矢五十餘
同步軍甲一胄一佩刀一弓一矢三十八旗護
軍驍騎每二人給長槍一每佐領下鳥槍前鋒
鳥槍護軍鳥槍驍騎各給鳥槍一漢軍每旗藤
牌兵百名各給藤牌一㓲刀一挑刀兵五十名
各給挑刀一棉甲兵各給連耞棍一副八旗滿
洲每旗設子母礮五其餘大小銅鐵礮均分貯
於漢軍八旗礮局需用迺發直省各營馬步兵
應給甲胄佩刀與八旗同操演軍器專習者為
弓矢為大礮為鳥槍為藤牌兼習者為大刀為
長槍為挑刀水師則有排槍鉤䥥槍標槍大斧
鐵彈火箭火罐之屬水陸異用險易異宜習者
期純熟教者無擅更大礮以兵千名設十礮為
率郡邑城守邊海要隘水師戰艦各貯礮於其
所兵少及非要隘營汛貯礮於督撫提鎮駐劄
之地需用迺發仍以時演放毋令鏥蝕收貯火
藥加謹防護毋致疎虞有棄毁及私移他所者
論私鑄大小礮私藏鳥槍者罪之八旗世爵
暨文武官各備甲一胄一弓二櫜鞬一佩刀一
公之矢五百五十侯五百伯四百五十子四百
男三百五十輕車都尉二百五十騎都尉二百
雲騎尉百五十武官一品至五品視子男以下
六品以下均矢百文官三品京堂視武二品四
品京堂科道郎中視三品員外郎視四品主事
鳴贊廕監生視五品筆帖式視六品直省督撫
提鎮及武職副參以下官應備甲胄弓矢各按
品級與八旗武職同
凡簡覈軍器八旗前鋒營護軍營驍騎營及内
府護軍營各官員鎧仗五年一次由八旗奏請
特命王公大臣驗閱駐防將軍都統副都統於到任
後率所屬簡稽軍營鎧仗同城限二月外屬限
三月竣事游牧兵丁鎧仗由部奏請
特命大臣驗閱各察其盈絀利鈍具疏以
聞直省標營軍器以都司守備為專管官副將參將
游擊為兼管官遇有動用修補估價詳報給公
項治備歲終彙送布政使司覈銷督撫提鎮歲
委官察驗取具册結歲終彙疏保題以册達部
稽覈虧闕者論
兵籍
凡八旗親軍前鋒鳥槍護軍於護軍驍騎步軍
教養兵壯丁内拔補護軍於驍騎步軍教養兵
壯丁内拔補驍騎於步軍教養兵正身壯丁内
拔補步軍於正身壯丁及戶下人内拔補教養
兵於正身幼丁内拔補領催於護軍驍騎内選
充均由參領佐領選應補之人呈都統統領等
簡覈錄其材力驍勇者既入伍令各旗籍其名
按季報部以時稽其盈絀駐防兵由該管官於
駐防壯丁内拔補若駐防官子弟有嫻習騎射
願於任所充伍者聽
凡直省考拔營兵以人材強壯技藝優嫻者充
補騎兵拔於步戰兵步戰兵拔於守兵守兵拔
於餘丁無餘丁乃募於民督撫提鎮本標及相
近營汛均親考拔餘令副參考拔仍於廵閱屬
營時覆覈考拔失實及虚占名糧者論如法
營兵令五人聫名具保互相覺察其有不遵約
束生事擾民容姦保慝離次失伍有干紀律者
皆論如法並坐其長
武科
凡武鄉試期以子卯午酉歲十月會試期以丒
辰未戌歲九月
殿試期以歲之十月鄉會試皆分三場一場試
馬射立表三各去三十五步發矢九以中四者
為合式二場試步射樹大鵠一去五十步發矢
九以中二者為合式又以開弓舞刀掇石試技
勇均差以三等視其力能勝者為合式尤傑出
者别識之與合式者並籍送内場鈐注於卷而
糊其名三場試論二(一四子書一武經)時務策一閱卷
官先就武藝傑出者取錄如不及數迺於合式
卷内取錄
殿試發策問一合武舉之中式者令對策於
太和殿庭試畢由部奏請
皇帝御紫光閣考試一日閱馬射二日閱步射及技
勇如鄉會試三日由部以次列
欽選者請
定甲第揭榜傳臚賜燕如文進士
凡中額鄉試順天一百五十一名(内八旗漢軍四十名奉天)
(三名)山東四十六名山西四川各四十名河南四
十七名江南六十三名江西廣東各四十四名
福建浙江西安甘肅各五十名湖北二十五名
湖南二十四名廣西三十名雲南四十二名貴
州二十三名會試由部會外場考試官以各省
武舉武藝之傑出及合式者籍其數疏請
欽定
凡考官順天鄉試由部遴委滿漢司官各一人
為提調外場考試官疏列領侍衛内大臣大學
士都統名請
簡四人會本部侍郎順天府尹丞考試又疏列滿漢
御史名請
簡四人監試事遴委司官四人分監試事内場考試
官疏列翰林院詹事府各官名請
簡正副二人同考官由吏部疏列科甲出身之六部
員外郎主事及七八品京官名請
簡四人外廉官疏列科甲出身之六部員外郎主事
及七八品官名請
簡四人各省鄉試以廵撫為考試官附近之提督總
兵官同監射以科甲出身之同知州縣為同考
官會試由部疏列滿漢司官請
簡提調各一人外場考試官疏列領侍衛内大臣大
學士都統名請
簡四人會本部尚書侍郎考試又疏列滿漢御史名
請
簡外監試四人内監試一人遴委司官四人分監試
事知武舉官疏列本部漢侍郎名請
簡一人内場考試官疏列内閣學士六部尚書侍郎
都察院左都御史左副都御史翰林院讀講學
士詹事府詹事少詹事各官名請
簡正副二人同考官疏列中書六科給事中六部科
甲出身司官名請
簡四人掌卷官疏列中書名請
簡一人受卷彌封印卷及各執事官於本部司官内
擬定疏請
簡用
殿試讀卷官疏列内閣九卿翰林學士詹事少詹
事各官名請
簡四人提調官疏列本部尚書侍郎名印卷官列本
部司官名監試官列御史名掌卷受卷彌封官
列内閣侍讀翰詹六科名廵綽官列鑾儀衞各
官名書黃榜列内閣中書名供給官列光禄寺
屬官名本部司官分隸各所共襄厥事均由部
擬定疏請
簡用
凡試錄鄉會試竣籍舉子籍貫名次及策論馴
雅者刊刻進
呈曰試錄會試錄由部恭
進順天鄉試錄由府尹恭
進各省鄉試錄由部彙齊恭
進
凡試規文生文舉人不得應武試武生武舉人
不得應文試直省標營騎兵願就武鄉試者聽
京城門千總直省營衛見任千把總及俸滿候推
千總願就武會試者聽不中式仍歸原職伍見
任武職子弟不準臨期入伍應試文武生不得
入伍食糧濫收者論
凡武童三歲一試先試騎射步射及弓刀石八
旗漢軍京縣武童由部疏列副都統名請
簡一人直省由督撫委副將參將游擊之附近者一
人奉天由將軍委協領一人均會學政考試次
試策論入學肄業之數府學取二十名州縣大
學十有五名中學十有二名小學七八名八旗
惟漢軍許應武試滿洲蒙古不與漢軍武童入
學每考取八十名
凡武生三歲一試差以六等一二等及三等前
列者準應鄉試其錄遺呈報丁憂遊學患病請
給衣頂及舉報優劣均與文生同武生文藝
尚優不能騎射願就文童試者聽八旗武生
届學政試期有駐防隨任及丁憂事故或請給
衣頂者由本旗參領佐領具結申送都統移咨
學政注册以達於部
凡旗試八旗士子應文試者先較騎射試文生
童文舉人由部疏列領侍衛内大臣大學士尚
書都統護軍統領名請各
簡一人試文進士疏列領侍衛内大臣大學士都統
名請
簡二人試繙譯疏列領侍衛内大臣名請
簡二人奉天旗人與文童試者由將軍副都統較騎
射均以能控縱發矢者準與試若十五歲以下
五十五歲以上者只較步射願騎射者聽有疾
不能射者由佐領具結準免
凡稽察順天武鄉試步軍統領委官二人率兵
二十人於東西闈牆外廵防會試如之八旗
士子應鄉會試者由部請
旨每翼
簡副都統各一人至場内廵察又每翼委參領一人
每旗委參領佐領等官於場外唱名送考兼令
約束
發配
凡編發罪人充軍充附近軍者發二千里邊衛
發二千五百里邊遠發三千里極邊發四千里
應發煙瘴者道里如極邊之數各就本犯原籍
府屬以定遠近(詳軍衛道里表)外遣之犯發寧古塔吉
林黑龍江安置均由刑部審擬具奏在刑部獄
者咨部發配在外省獄者督撫定地發配報部
察覈
凡解送軍犯一案有數犯者每起毋過五人罪
犯有家屬者每六人給一車老疾殘廢者一二
人亦給一車各給傳牌令沿塗州縣選役遞解
取所至地方官收管文結繳部覈銷有脫逃者
該管官失察故縱各論如法起解時若遇盛
暑嚴寒皆停發已在中塗者十月照常接遞若
十一月至春正月夏六月皆於所過處停留或
抵配不遠本犯願往者聽
凡安置軍犯
畿輔
盛京不得編發罪人苗夷雜處之地令該督撫酌
移别屬軍犯到配年六十以上及有廢疾者入
養濟院年力強壯者充驛站及各衙門夫役有
藝業能自謀生者交地保收管仍於月朔按名
點驗
凡軍犯在配悔過安靜恭遇
恩詔或以三年為限或以十年為限該撫奏明請
旨釋放還鄉若定衛發配之時恭遇
赦令咨回刑部援免軍犯隨往家屬本犯在塗病
故者即令回籍在配病故其妻子願歸者聽
欽定大清會典卷六十七
