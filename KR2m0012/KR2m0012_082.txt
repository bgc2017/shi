欽定大清會典卷八十二
太常寺
卿滿漢各一人少卿滿漢各一人掌典守
壇壝
廟
社以歲時序其祭祀所屬寺丞滿一人漢二人博士
滿一人漢軍一人漢一人讀祝官滿八人贊禮
郎滿二十四人漢十有四人掌相儀序事備物
絜器典簿滿漢各一人掌文移筆帖式滿九人
漢軍一人掌繙譯
司庫滿一人庫使滿二人掌庫藏
犧牲所牧滿漢各一人掌繫牲牷而芻牧之以
待祭祀
神樂署漢署正一人署丞二人協律郎五人司
樂二十三人掌樂舞之節奏以詔樂舞生執事
生九十人樂生百八十人舞生三百人咸隸焉
凡題奏祭祀禮部於豫歲以題定祭期劄寺大
祀
天
地前二十五日由寺具疏謹以
皇帝親詣行禮或遣官恭代並列分獻官名題請
太廟
社稷中祀
日
月恭遇
皇帝親詣之歲均前二十日具疏亦如之其餘中祀
前二十日羣祀前十有五日均列承祭分獻官
名具疏恭候
簡命
永陵
福陵
昭陵前四十日
昭西陵
孝陵
孝東陵
景陵
泰陵
孝賢皇后陵寢
端慧皇太子園寢前二十日列承祭官名疏請
凡進齋戒牌銅人恭遇
皇帝親詣行禮於齋期前一日具奏屆期黎明卿率
屬補服(遇朝期朝服)奉齋戒牌銅人入至
乾清門恭設於中門左楹前祀
天祭
地如遇
皇帝宿齋宫至第三日恭設齋戒牌銅人於
齋宫丹陛左如不宿
齋宮恭設於
乾清門三日饗
太廟祭
社稷恭設於
乾清門三日朝
日夕
月饗
前代帝王
先農恭設於
乾清門二日如
皇帝不親詣則不奏設齋戒牌銅人
皇后親饗
先蠶進齋戒牌銅人於
乾清門轉交内監恭設於
交泰殿二日
凡
親閱祝版大祀
南郊
皇帝御太和殿閱祝版玉帛香大祭
北郊
御中和殿閱祝版均御龍袍衮服執事官咸采服(如遇)
(朝期執事官咸朝服遇忌辰服亦如之)
太廟
社稷以下諸祭均
御中和殿
皇帝衮服執事官補服(如遇朝期執事官咸朝服遇忌辰閱太廟祝版素)
(服執事官常服)前二日司祝奉祝版送内閣恭書祝文
前一日卿詣
乾清門恭請
皇帝御殿廼率屬奉祝版入
殿内恭設黃案上
皇帝恭閱如儀禮畢奉送各
壇廟恭設
神庫遣官及羣祀祝版均司祝自内閣奉送祭所
凡大祀
天
地
皇帝御齋宮日詣
神位前上香恭視
壇位於祀前五日奏請前期二日奏
御齋宫儀並奏遣分獻官恭視籩豆牲牢如遣官恭
代奏遣承祭官恭視
壇位並視籩豆牲牢
凡祀日請
駕大祀
天
地於日出前七刻饗
太廟祭
社稷於日出前四刻朝
日於日出前八刻夕
月於酉時前四刻饗
前代帝王
先師均於日出前六刻祗告
傳心殿於日出前三刻饗
先農於已時前六刻均先期行欽天監取候時官二
人至時卿詣
宫門請
駕
凡遣官恭代
天
地
太廟
太廟後殿
社稷以親王郡王有事祗告同
日
月以王貝勒貝子公
先農
太歲以親王郡王
先蠶以内務府總管奉宸苑卿奏遣承祭
前代帝王以領侍衞内大臣散秩大臣都統尚書釋
奠於
先師祗告
傳心殿
親詣釋奠日祭
崇聖祠均以大學士丁祭
崇聖祠以祭酒承祭
先醫廟以禮部尚書侍郎
火神廟
顯祐宮
東嶽廟
龍神廟以本寺卿少卿
都城隍
關帝廟以領侍衞内大臣散秩大臣都統尚書
賢良祠
昭忠祠
雙忠祠如之
礮神以漢軍都統
后土
司工
窰神
門神以禮工二部尚書侍郎均豫期行取職名疏
請
簡命
興京
永陵
盛京
福陵
昭陵由
盛京禮部以
命往盛京居住奉祀
祖陵之宗室將軍開送
昭西陵
孝陵
孝東陵
景陵
泰陵
孝賢皇后陵寢
端慧皇太子園寢由宗人府以王公開送均列名
具疏有事祗告同
關帝廟後殿附疏聲明各功臣祠不具題均以本
寺卿承祭
凡分獻
兩郊從位
太廟兩廡以領侍衞内大臣散秩大臣都統尚書
皇帝親夕
月分獻
從位亦如之
親祭
帝王廟分獻兩廡均以尚書左都御史遣官承祭以
侍郎内閣學士左副都御史
親釋奠於
先師分獻
四配以尚書十二哲兩廡以侍郎均列名疏請遣
官釋奠於
先師及
四配分獻十二哲以翰林院編修檢討
太歲殿兩廡以本寺卿少卿
先醫兩廡以太醫院使院判均附疏聲明分獻
大成殿兩廡及
崇聖祠四配兩廡以國子監監丞博士助教
賢良祠
昭忠祠後室兩廡配室以本寺卿少卿博士典
簿均不具題
凡祭日執事
皇帝親祭以禮部堂官本寺卿二人贊引對引典儀
贊行禮之節典樂贊舉樂通贊贊
賜福胙引禮引分獻官傳贊贊王公百官拜跪司香奉
香槃司玉帛奉篚司爵獻爵司祝讀祝司饌奉
饌槃掌燎視燎掌瘞視瘞司麾示樂節司旌節
導干戚羽籥之舞大祀
南
北郊進俎以挈壺官沃俎
天
地
日
月
先農之祭
皇帝拜位司拜牌拜褥官均以本寺官充之
太廟司帛司爵以宗室覺羅官
太廟
社稷
帝王
先師之祭司拜褥以鑾儀衞官遣官承祭贊引以贊
禮郎不設司拜牌拜褥官分獻司香帛爵以本
寺執事生遣官釋奠於
先師以國子監官及肄業諸生若因事祗告設贊引
典儀司祝司香司帛司爵掌燎掌瘞與正祭同
凡祭祀備物歲支戶部庫帑五千兩以供各祀
籩豆之實夏季具疏題銷
凡犧牲入滌大祀九旬中祀六旬羣祀三旬既
入滌牲有病者易之斃則埋之每歲牛二百四
十由順天府行近畿各州縣市儥及張家口外
牧場選供羊四百三十有九豕三百九十有九
由左右翼税務分四時市儥均由寺卿會順天
府尹及兩翼税務監督選收鹿四十有五供自
内務府奉宸苑兔四百四十有九供自光禄寺
均每祀行取豫日送寺歲支戶部倉豆草價及
兩翼税課銀千六百兩以供芻牧犧牲所牧率
牧人謹飼之博士五日一赴所驗視所牧勤職
者五年送吏部兵部議敘如洗滌失宜侵冐芻
牧者論如法
凡簠簋之實以黍稷稻粱歲取
帝耤所登謹貯
神倉以供齍盛登之實以大羹鉶之實以和羹籩
豆之實形鹽藳魚鹿脯果以棗栗榛菱芡菹以
韭菁芹笋醢以豕鹿兔魚脾析用牛豚拍用脅
白餅黑餅用麥糗餌粉餈用米粉食用稻均雍
人治之監以博士等官
凡祝版制帛香燭薪炭行戶工二部支取酒醴
形鹽行光禄寺葦行大興宛平二縣均豫日送
寺
凡
陵寢祭物
永陵
福陵
昭陵供祭果品由寺驗送制帛香燭茗鹻行戶工二部
支取香越歲彙送無常期餘於季秋月兵部具
路引供人夫工部供藤篋氊索由寺委官齎送
昭西陵
孝陵
孝東陵
景陵
泰陵
孝賢皇后陵寢
端慧皇太子園寢祭物由寺庫撥銀治備祝版制
帛香燭行戶工二部羊行左右翼税務支取春
秋二季各
陵奉祀禮部移本寺祗領歲終具册移寺覈銷
凡朔望上香
南郊
北郊以本寺卿
太廟以王公咸朝服
社稷以典守官
日
月
先農以奉祀咸補服各詣
神位前上香行三跪九叩禮
帝王廟
太歲殿
都城隍廟
關帝廟
賢良祠
昭忠祠
雙忠祠均以典守官
傳心殿以寺丞上香行禮
太廟日以典守官常服詣各
寢室上香與朔望同
凡祭祀習儀大祀前四十日中祀前三十日每
旬三六九日卿率讀祝贊禮等官及執事樂舞
集
天壇神樂署習儀於凝禧殿饗
太廟以王公一人監視宗室覺羅官
先師以國子監祭酒司業監視國子師生同日習樂
於殿廷會樂部典樂監視亦如之
陵寢讀祝官贊禮郎每旬三六九日習儀於
皇陵奉祀禮部與
京師同孟秋寺卿二人分詣
東西陵閱驗第其優劣回日奏
聞
凡典守官
南郊
北郊各設壇尉五品各一人六品各七人掌扃鑰宿直
奉祀祀丞各一人掌庫藏祭器
太廟設廟尉四品二人掌殿庫扄鑰五品八人主宿直
門庫
社稷壇設壇尉五品一人六品四人
日
月壇各設奉祀一人
先農壇設奉祀祀丞各一人職掌皆同卿時稽其勤
惰而申警之
凡執役
太廟首領内監一人内監二十人
社稷壇首領内監一人内監四人
傳心殿如之各壇壇戶九十四人廟戶二十三人
祠戶二十六人
齋宮夫十有六人
具服殿夫八人執灑掃啟閉之役守寺庫兵二十
人神樂署庫夫四人執宿直廵防之役本寺雍
人二百九十人執刲牲烹㸑之役犧牲所所軍
十有九人夫二十七人執芻牧洗滌之役壇廟
祠戶及宫殿所夫由順天府和雇庫兵由八旗
撥送均一年更代
凡歲修
壇廟有土木興修之工奏交工部督修委官會本寺官
監視若止繕完塗塈奏支工部庫帑委本寺官
董其事工竣咨部覆覈歲秋彙册題銷
凡升補本寺屬官滿寺丞員闕由卿於博士典
簿讀祝官贊禮郎内選擬正陪引
見錄用讀祝官滿贊禮郎各
陵讀祝官贊禮郎行取八旗人員内選擬正陪引
見錄用
盛京
陵讀祝官贊禮郎由
盛京禮部會將軍及戶兵刑工各部選擬正陪送
寺引
見亦如之漢寺丞員闕由協律郎贊禮郎贊禮郎員
闕由司樂奉祀員闕由祀丞神樂署署正員闕
由署丞協律郎員闕由司樂各如例升補司樂
員闕由樂舞生祀丞署丞由執事生拔補均由
寺咨名吏部補授執事生闕於樂舞生遴選充
補
欽定大清會典卷八十二
