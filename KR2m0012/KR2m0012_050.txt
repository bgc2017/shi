欽定大清會典卷五十
禮部
祠祭清吏司
家祭
凡王公家祭之禮親王郡王於正寢之東度地
立廟五間通為堂左右各一間隔以牆為夾室
堂檐南三納陛階各七級東西廡各三間東藏
遺衣冠西藏祭器樂器庭繚以垣南為中門又
南為廟門左右各設側門燎鑪一在中門内東
廡南刲牲所在中門外西嚮貝勒貝子公立廟
三間通為堂左右夾室各一間階五級餘同堂
中楣北設五室以藏神主中奉始封之祖世世
不祧高曾祖禰依世次為二昭二穆昭東穆西
親盡則祧自昭祧者藏於東夾室升昭之二位
於一室以二室奉新祔之主自穆祧者藏於西
夾室升祔亦如之室皆南嚮配以適歲於四仲
月諏吉致祭春舉合食禮設位於堂始祖南嚮
昭東位西嚮穆西位東嚮迎東夾室祧主位二
昭上西夾室祧主位二穆上親王郡王之祭始
祖專案東夾室祧主共案西夾室祧主如之二
昭共案二穆如之每位帛一爵三箸匕具每案
羊一豕一鉶二簠簋各二籩豆各八鉶實和羹
(用羊)餘簠簋籩豆之實一如
太廟東廡(代以槃椀實以時物者聽)尊一鑪一鐙二貝勒貝子公之
祭東夾室祧主與二昭共牲西夾室祧主與二
穆共牲每案籩六豆六餘與王同夏秋冬三時
惟祭始祖及四親於室設位皆南嚮每室專案
親王郡王每案異牲貝勒貝子公二昭共牲二
穆如之餘與合食同中設祝案少西北嚮東設
香帛案陳香槃帛篚如供案之數南為尊案羃
勺具爵在尊北胙槃在爵北皆西嚮洗在東階
上樂在西階上(樂十器工十人)讀祝一人通贊引贊各
一人司拜褥二人(兼接福胙)以本府官屬為之奉香
奉帛每案一人奉爵每位一人以始祖下子孫
為之子孫成人以上皆助祭拜於階上以世次
為序同世序齒官屬皆陪祭拜於階下以品秩
為序先祭三日主人致齋遂戒執事者前夕執
事者入設位布案主人盛服升自東階北面視
潔除降視滌器展樂出詣刲牲所視殺載於俎
迺退祭日夙興執事者入陳設畢主人朝服入
庭東西面伯叔兄弟子孫(有位朝服未官盛服)少後序立
官屬朝服入庭西南隅東面皆北上子弟之長
詣各室前啟室出主安奉於位退通贊贊執事
者各司其事引贊引主人升自東階盥手(以下行禮)
(皆引)通贊贊就位(以下行禮皆贊)主人由左門入就正中
拜位族屬咸就拜位北面立迺迎神執事者奉
香槃進樂作主人詣始祖香案跪執事者跪奉
香主人三上香興以次詣各香案上香儀並同
復拜位率族屬行二跪六叩禮(自貝勒以下皆一跪三叩後同)
樂止行初獻禮執事者舉篚挹尊酒實爵以次
詣神位前樂作奠帛於供案南奠爵於案北正
中皆退讀祝樂暫止司祝詣祝案跪奉祝興詣
案東跪主人及族屬咸跪讀祝畢祝詣始祖案
奠於篚退樂作主人率族屬三叩興樂止亞獻
奠爵於左終獻奠爵於右皆如初受福胙執事
者一人(即始祖案前奠帛爵人)取胙槃詣始祖案抄簠簋
之實於槃一人取中一爵咸退至主人拜位右
執事者(即司拜褥人)二人進至拜位左右執事者跪
奉爵奉胙槃主人受拱舉左執事者以次跪接
皆退主人三叩興迺送神樂作主人及族屬行
二跪六叩禮樂止執事者奉祝文香帛詣燎所
主人避立西面既過復位族屬退就庭東西立
位燎半主人降東階詣望燎位東面望燎引贊
告禮成主人仍就庭東立位竢子弟之長奉神
主入室闔門皆退頒胙於族屬徧歲時則薦
親王郡王庶羞六槃時果六槃貝勒貝子公各
四槃設案室前每案琖箸具香槃一壺一主人
夙興率子弟入埽除陳設畢迺啟室主人跪上
香三叩子弟取壺注酒於琖徧獻主人二跪六
叩子弟稍後隨行禮興迺徹饌闔室各退每月
朔望庶羞時果遞減二槃餘儀同因事致告與
朔望同祧主朔望就夾室上香跪叩儀同
凡品官家祭之禮於居室之東立家廟一品至
三品官廟五間中三間為堂左右各一間隔以
牆北為夾室南為房堂南檐三門房南檐各一
門階五級庭東西廡各三間東藏遺衣物西藏
祭器庭繚以垣南為中門又南為外門左右各
設側門四品至七品官廟三間中為堂左右為
夾室為房階三級東西廡各一間餘制與三品
以上同(世爵公侯伯子視一品男以下按品為差等)八九品廟三間
中廣左右狹階一級堂及垣皆一門庭無廡以
箧分藏遺衣物祭器陳於東西序餘與七品以
上同(在籍進士舉人視七品恩拔歲副貢生視八品)堂後楣北設四室
奉高曾祖禰四世皆昭左穆右妣以適配南嚮
高祖以上親盡則祧由昭祧者藏主於東夾室
由穆祧者藏主於西夾室遷室祔廟悉依昭穆
之次東序西序為祔位伯叔祖之成人無後者
伯叔父之成人無後及其長殤(十六歲至十九)者凡弟
成人無後及其長殤中殤(十二歲至十五)者妻先殁者
子姓成人無後及其長殤中殤下殤(九歲至十一)者
皆以版按行輩墨書男統於東女統於西東西
嚮歲以春夏秋冬仲月擇吉致祭戒子弟讀祝
一人贊禮一人執爵每案二人分薦祔位東西
各一人凡在廟所出子孫年及冠以上者皆會
行禮先祭三日主人及在事者咸致齋前一日
主人率子弟盛服入廟視潔除拂拭畢執事者
於各室前設几几前供案堂南總香案一鑪檠
具祔位東西各統設一案設祝案於香案之西
設尊爵案於東序設盥盤於東階上視割牲一
品至三品官羊一豕一四品至七品特豕八品
以下豚肩不特殺視滌祭器三品以上每案俎
二鉶二敦二籩六豆六七品以上籩四豆四八
品以下籩二豆二皆俎一鉶敦數同(代以時用槃椀者聽)
辨祭器之實俎實牲體鉶實羹敦實飯籩實時
果餅餌魚腊獸腊之屬豆實炙胾時蔬之屬屆
日五鼓主人朝服與祭執事者盛服入廟主人
竢於東階下族姓竢庭東西以昭穆世次為序
執事者陳鑪鐙於供案南陳尊爵於東序案上
(代以壺琖者聽)陳祭文於祝案實水於盥盤加巾主婦
率諸婦盛服入詣㸑所視烹飪羹定入於東房
治籩豆之實陳鉶敦七箸醯醬以竢質明子弟
之長者盥詣各室前跪一叩興啟室奉主以次
設於几昭位考右妣左穆位考左妣右分薦者
設東西祔位畢贊禮立堂東檐下西面諸執事
分立東西序端相嚮贊就位主人升自東階盥
詣中檐拜位立族姓行尊者立於東西階上卑
者立於階下皆重行北面贊參神主人入堂左
門詣香案前跪執事二人(司爵者充)一奉香盤一挹
尊酌酒詣主人左右跪左奉香主人三上香右
奉爵主人酹酒於地以爵奠於案興退出右門
復拜位及族姓行一跪三叩禮贊初獻主婦率
諸婦出於房薦匕箸醯醬於几前案北跪一叩
興徧及祔位退入於房庖人解牲體實於俎執
事者奉以升各薦於供案主人詣高祖考案前
執爵者奉爵主人獻爵奠於正中跪叩興以次
詣曾祖祖禰案前獻爵如前儀分薦者徧獻祔
位酒訖退立於拜位贊讀祭文主人跪族姓皆
跪祝詣祝案之左跪讀訖興以祭文復於案退
主人以下三叩興贊亞獻庖人納羹飯於東房
主婦率諸婦和羹實於鉶實飯於敦出薦於案
及腊肉炙胾徧跪叩興退如初禮主人獻爵於
各位之左贊三獻主婦率諸婦出於房薦餅餌
果蔬叩退主人獻爵於各位之右分薦者徧獻
祔位酒皆如初獻儀贊受嘏祝取高祖供案酒
饌降至香案旁主人詣香案前跪祝代祖考致
嘏於主人主人啐酒嘗食反器於祝接以興主
人三叩興復位贊送神主人以下一跪三叩贊
望燎祝取祭文由中門出送燎主人退避東階
下行輩長者咸降階主人詣燎位視燎畢與祭
者出主人率子弟納神主上香行禮徹祭器傳
於燕器潔滌謹藏之闔門各退日中餕與祭者
尊卑咸在按昭穆布席東西相嚮位别以行行
均以齒主人揖尊者入席諸父兄弟子孫各揖
尊者及相揖廼坐主人酌酒獻於尊者尊者酬
之主人進饌於尊者尊者飯衆皆飯諸卑幼各
酌酒獻於所尊獻酬畢尊者起衆皆起隨出主
婦餕於内儀同恭遇
覃恩告廟諏吉致齋陳設均如時祭先期别書
制辭一通祭日進爵祝讀告辭後(以追贈告)主人奉考主
卑者奉妣主(如有尊者則主人奉妣主)竢於廟門外宣
制者一人(以同姓或戚屬已仕者)朝服奉
制入廟門主人率族姓跪接隨至階下序立考東妣
西族姓重行立其後皆北面宣
制者升東階至香案前南嚮立主人以下皆跪宣
制畢主人奉主率族姓行三跪九叩禮宣
制者奉安神案南正中降階出主人奉主詣神案前
改題新贈爵位奉主復位退各就拜位再進爵
三進爵授福胙如時祭禮畢焚黃歲時則薦
一二三品時果庶羞每案四四五六七品時果
每案二槃庶羞每案四槃八九品及未入流時
果庶羞每案各二設案於室每案琖箸壺具香
案陳香槃一夙興主人率子弟入埽除陳設畢
迺啟室主人跪上香三叩興子弟取琖酌酒進
於主人主人奠酒訖子弟復奉羹飯從主人薦
獻訖以次詣各案薦獻如前儀徧主人一跪三
叩興迺闔室每月朔望庶羞時果各遞殺一等
餘儀同八九品及未入流者止供茶一跪三叩
因事致告與朔望同
凡庶士(貢監生員有頂帶者)家祭之禮於寢之北為龕以
版别為四室奉高曾祖禰皆以妣配位如前儀
南嚮前設香案總一服親男女成人無後者按
軰行書紙位祔食男東女西相嚮事至則陳已
事焚之不立版歲以春夏秋冬節日出主而薦
粢盛二槃肉食果蔬之屬四器羹二飯二前期
主人及與祭者咸致齋薦之前夕主婦盛服治
飯於房中厥明夙興主人吉服率子弟設香案
於南然燭置祭文於堂北設供案二昭東穆西
均以妣配位南嚮設祔案於兩序下各一男東
女西東西嚮主人以下盥奉木主設於案設祔
位於兩序案訖主人東階下立衆各依行軰東
西序立主人詣香案前上香畢率在位者一跪
三叩興主婦率諸婦出房中薦七箸醯醬跪叩
如儀退子弟奉壺主人詣神案以次酌酒薦熟
訖皆就案南跪叩興子弟薦祔位畢主人跪在
位者皆跪祝進至香案之右讀祭文訖興退主
人以下叩興再獻主婦薦飯羹三獻主婦薦餅
餌時蔬主人酌酒跪叩均如初儀畢主人率族
姓一跪三叩興祝取祭文及祔食紙位焚於庭
衆出主人納木主徹退日中而餕春一舉布席
於堂東西北上陳倚琖七箸如其人數傳祭食
於燕器熱酒饌族姓至主人肅入序位以行軰
年齒為等旅揖即席進酒饌酬酢如禮湯飯畢
長者離席告退主人送於門外諸子弟皆隨以
出徹僕人餕餘食皆盡月朔望日主人及家衆
夙興盥洗啟寢室然燭詣香案前依行軰序立
主人上香訖子弟奉茶主人獻茶復位率衆一
跪三叩興徹茶闔室衆退若家有吉事主人盥
洗啟室然燭焚香以其事告行禮如朔望儀
凡庶人家祭之禮於正寢之北為龕奉高曾祖
禰神位歲逢節序薦果蔬新物每案不過四器
羹飯具其日夙興主婦治饌主人率子弟設案
然鐙啟室奉神主於案上以昭穆序主人立於
香案前家衆序立於主人下以行軰為先後主
人上香一跪三叩興納主於室徹退日中衆餕
神食歲一舉論行軰先後同行序齒列坐酒行
飯已肅揖以退月朔望日獻茶然香鐙行禮告
事亦如之均與庶士儀同
欽定大清會典卷五十
