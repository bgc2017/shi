欽定大清會典卷八十五
光禄寺
兼管寺事大臣(無定特簡員)卿滿漢各一人少卿
滿漢各一人掌
大内膳羞及燕饗饔餼之需辨其物品以待供饋
所屬大官署正滿漢各一人丞滿二人珍羞署
正滿漢各一人丞滿二人良醖署正滿漢各一
人丞滿二人掌醢署正滿漢各一人丞滿二人
分掌餼牽禽魚酒醴鹽醢果蔬之物以時供具
典簿滿漢各一人掌奏疏文移司庫滿二
人掌庫帑出納筆帖式十有八人掌繙譯
凡祭祀執事
皇帝親祀
壇
廟前期本寺卿一人詣祭所監視刲牲祭日
皇帝飲福受胙以卿一人進爵一人進胙祭畢署官
率厨人舁福胙進尚膳房頒膰肉於陪祀各官
凡
大内膳羞視尚膳房來文供具恭遇
車駕巡幸日需膳羞視内務府來文供具委署官二
人隨行經理
凡祭祀供具
奉先殿每月薦新由大官珍羞掌醢三署節序忌辰應
用牲牷由大官署各備物以進奠筵凡近前
饌筵隨筵午奠筵用麪一百二十斤以下及牲
牷酒醴之屬均由寺供具其據内務府掌儀司
來文取用者物價仍歸寺覈銷
凡燕筵滿席視用麪多寡定以六等價直以是
為差
萬夀聖節及元日
賜燕
皇子成婚公主下嫁
賜福晉父母額駙父母燕除夕
賜下嫁外藩公主蒙古王公台吉等酒饌用四等筵
燕朝鮮國及達賴喇嘛貢使用五等筵
御經筵講書衍聖公來朝安南琉球西洋暹羅緬甸
蘇禄南掌諸國貢使朝鮮國押貢官都綱喇嘛
番僧用六等筵均滿席文武會試入闈出闈
燕均用漢席正副考官知貢舉上席同考官監
試御史提調中席内簾收掌外簾四所及禮部
光禄寺鴻臚寺太醫院各執事官下席
實錄會典告成燕與會試燕同文武進士
恩榮燕會武燕讀卷執事各官上席進士中席
凡饔餼下嫁外藩公主郡主暨額駙館於
京師月給牲禽朝鮮等諸國貢使日給脯資餼牽
果蔬鹽醬
盛京住持西藏番僧遣徒入貢陜西岷州諸寺番
僧來
京朝貢日給牲牽肉鹽分飭四署供具
凡饋餼除夕
賜下嫁外藩公主郡主暨額駙蒙古王公台吉筵席
牲酒從官從人酒肉衍聖公入
覲至
京日應饋食品均由四署供具
凡廪給咸安宫教習景山教習及内藥房製藥
醫生欽天監通曉天文之西洋人各日給以肴
饌
盛京禮部送
陵寢供品
盛京吉林黑龍江將軍進水陸土産各官役
盛京住持番僧領香徒衆給肉鹽十日戸部内務
府所屬之捕牲烏喇進人參貂皮赫徵費雅喀
等部落鄉長來
京娶婦給肉鹽二十日歸并上三旗佐領之厄魯
特護軍驍騎校給肉鹽一月
盛京以北人戸移家來
京計口給肉鹽三年索倫貢貂皮官兵壯丁朝鮮
諸國貢使從人日給肉鹽飭四署按數供具(應給)
(各數詳禮部精膳司)
凡典守司庫收貯金器銀器及銅器之屬大官
署收貯几席蓐墊之屬珍羞署收貯瓷器錫器
及龍旗御杖之屬良醖署收貯釡甑勺箸釀具
碾碓之屬有年久損壊者以時修整
凡奏銷歲支戸部庫帑六萬兩及歲入果園地
租治備供用飲食物品設黃册房選滿漢署官
各一人專司綜覈
内用物品按月具奏内外支應銀數按月題銷歲
終彙奏仍具册彙題浮冒侵尅者論
凡承應戸役設茶長以煎乳茶設園長以供果
實均給之地以任其役設行戸以和買牲牽禽
魚果蔬醯醬均隨物定直因時而酌劑焉
太僕寺
卿滿漢各一人少卿滿漢各一人掌兩翼牧馬
場均齊賞罰之政所屬有左右二司
左司員外郎滿一人蒙古一人主事滿一人蒙
古一人掌䭾載幔城網城之駝以備
巡幸之用
右司員外郎滿一人蒙古一人主事滿一人蒙
古一人掌察騐牧場馬匹盈虧以時印烙
主簿滿一人掌章奏文移筆帖式滿八人蒙
古八人掌繙譯
凡扈從恭遇
車駕巡幸列卿及少卿名奏請一人隨蹕豫備幔城
網城䭾載橐駝於八旗取用沿途有罷憊者奏
請更換
凡司牧統轄兩翼牧場總管一人兩翼牧場總
管二人副管一人防禦二人翼領四人驍騎校
三人護軍校八人協領十人護軍三百十有四
人馬群百九十二每群牧長牧副各一人牝馬
群百六十每群牧丁八人牡馬群三十二每群
牧丁十有四人統轄總管員闕以副都統等兼
理總管員闕於察哈爾佐領世爵等官内簡選
一人牧場翼領等官内簡選一人擬定正陪副
管以下各員闕各將應用之人均擬定正陪由
寺引
見補授
凡牧場分界左翼四旗自布濩衣卜拉克至察
漢齊勞臺東西百五十里自都什山至巴顔托
羅垓南北百三十里右翼四旗自努赫圖溝至
烏赫爾齊勞東西百五十里自克衣格達瓦都
得衣哈喇至布爾噶蘇臺河岸南北三十二里
彼此不得侵越總管翼領各住適中之地約束
牧長等加意牧放副管防禦驍騎校護軍校各
於本翼本旗場内巡察嚴緝盗馬及墾耕者
凡牧群左右兩翼設牝馬一百六十群每群二
百四十六匹至一百三十二匹有差扇馬三十
二群每群二百有五匹至五十九匹有差
凡牧課每年夏季列卿及少卿名請
簡一人率屬赴牧場稽其孳生斃損之數分注於册
三年均齊一次以定賞罰仍以均齊册送兵部
覈奏牝馬群每三馬三歲徵孳生駒一以孳
生正數外餘百六十匹者為上八十匹以上次
之八十匹以下又次之正數内少百匹者為下
五十匹以上次之五十匹以下又次之牧長牧
副視上下等次以定賞罰牡馬群以在場見牧
者為十分視馴習及斃損之多寡以定賞罰至
協領以上各官各統計所管之馬按其孳生馴
習及斃損之多寡賞罰有差
順天府
兼管府事大臣(無定特簡員)尹一人丞一人掌
京畿治理所屬治中一人通判一人經歴一人照
磨一人司獄一人知大興縣一人知宛平縣
一人府學教授滿漢各一人訓導滿漢各一
人(均京朝官)
凡進春歲以六月移欽天監按年建干支辨春
牛之色先立春一月具疏
進春設場東直門外豫製芒神土牛前一日率僚
屬迎春於東郊立春日隨禮部恭
進春於
皇太后
皇帝
皇后(儀詳禮部)退率僚屬鞭春牛以示勸耕之意遂頒春
於民間
凡
耕耤襄事恭製
親耕耒耜絲鞭色黃從耕耒耜絲鞭色赤具青箱實
穜稑先一日隨戸部恭進於
保和殿竢
皇帝閱畢送詣耕所至日具
親耕黃犢尹進鞭丞奉青箱戸部侍郎播種從耕三
王九卿黝牛治中以下官奉青箱播種禮畢率
僚屬及耆老農夫行三跪九叩禮(儀詳禮部)畢視農
夫終畝迺頒
賞於耆農及秋玉粒告成呈禮部具疏交太常寺納
於
神倉以供祭祀粢盛
凡經理錢穀府屬州縣田賦出納倉穀收支由
尹就近稽覈會直隸總督奏銷
凡祭祀供具歲交太常寺犧牛二百以備入滌
飭所屬州縣動帑和買
壇戸廟戸庫夫犧牲所夫飭所屬州縣和雇禮部太常
寺救護日月
京師寺觀祈禱雨暘飭大興宛平二縣供香燭致
祭金元明陵飭大興宛平房山縣昌平州供犧
牲
凡提督本府學政歲科兩試八旗及大興宛平
兩縣童生由丞校文錄名册送學院考取入學
凡順天鄉試以尹為監臨丞為提調三場試題
由尹恭進試畢疏報揭曉日期榜發送題名錄
於内閣恭進
皇太后
皇帝
皇后翼日會主考同考執事各官朝服集
闕下率貢士謝
恩畢赴府筵燕(儀詳禮部)
凡會試供具豫提直隸布政使庫帑呈送禮部
以大宛兩縣丞簿充外委官治備饔餼内委官
入闈支應均聽禮部供給所稽覈事竣會部題
銷
凡
殿試傳臚設采棚於
長安左門外尹丞為一甲三進士簪花披紅赴府
燕畢以鼓樂送狀元歸第
凡鄉飲酒禮歲以正月望十月朔舉行豫擇賓
介具疏以
聞至期集僚屬師儒延賓介於府學禮部堂官監禮
樂部和聲署設樂府學諸生侍執事歌詩飲酒
揖讓獻酬均如儀(儀詳禮部)
凡豫備公事支戸部庫帑分貯大興宛平縣庫
各萬兩遇辦公急需詳府動用歲終由尹覈實
報部請領還項
凡和雇民車公事需用之車内務府豫期移府
飭大興宛平房山三縣專雇每車行程日給費
七錢二分守候日五錢二分回空與守候同計
重載程塗十日回空準七日
凡畫界分治大宛兩縣與五城兵馬司接壤之
地五城以京營所轄為界兩縣以在外營汛所
轄為界各治境内以重官守
凡分發流徒部斷三流道里遠近由尹定地撥
配部斷五徒年限由尹發驛安置
奉天府
尹一人丞一人掌
畱京治化兼轄錦州府府屬治中一人理事通判
一人熊岳理事通判一人經歴一人司獄一人
凡治賦丁賦口率出銀田賦銀米分徵米貯倉
銀供地方祭祀官役俸廩之用餘解
盛京戸部歲終彙疏以册達戸部覈銷
凡立學奉天所屬滿洲蒙古漢軍及民籍童生
由府丞考取入學生員歲科兩試補廪補增序
貢拔貢與直省學政同
盛京立宗學設教習以教宗室覺羅子弟教習勤
惰子弟優劣由府尹會
盛京將軍稽察期滿分别叙用
凡
先農
先師
社稷
雲雨風雷
山川
都城隍之祭府尹暨丞率其屬以時致祭儀與直
省同
凡讞獄奉天所屬民訟之事由所在州縣官審
訊上其事於府尹尹定其讞旗民交訟之事州
縣官會所在理事官審訊尹會
盛京刑部侍郎共定其讞皆會侍郎詳慎分别由
部造册解刑部覆奪
鴻臚寺
卿滿漢各一人少卿滿漢各一人掌朝會祭祀
燕饗之儀鳴贊滿十有六人漢二人掌導引
行禮唱贊序班漢四人掌序百官之班位
主簿滿漢各一人掌文移筆帖式滿四人掌
繙譯
凡常朝
御殿豫期由寺奏請得
旨傳知王公百官届期疏謝
恩官姓名陳於
殿内東案
凡紏察文武各官有失誤朝賀及行禮失儀者
由寺題參外任官員辭朝逾期參劾亦如之
凡習儀新進士傳臚習儀於禮部外國貢使入
朝習儀於本寺均委鳴贊序班教以升降拜跪
之儀
凡贊相禮儀
皇帝詣
皇太后宫行禮宫門檐下鳴贊四人階下引王公
長信門外引二品以上官鳴贊各二人
午門外引三品以下官鳴贊序班各二人自
永康左門至
午門傳示行禮鳴贊序班七人
皇帝大朝御殿
中和殿引執事各官行禮鳴贊二人
太和殿檐下鳴贊四人丹陛上引王公卿二人鳴
贊二人丹墀内引百官鳴贊序班各二人引外
國貢使每國鳴贊二人
賜茶引王公入殿卿二人
太和殿大燕殿檐下鳴贊四人丹陛上引王公卿
二人鳴贊二人引大臣鳴贊二人丹墀内引百
官鳴贊序班四人
保和殿大燕殿檐下鳴贊四人丹陛上引蒙古王
公額駙鳴贊二人恭遇
慶典
頒詔引百官跪聽行禮鳴贊序班各二人常朝
御殿請
駕導
駕卿二人鳴贊二人
册立遣使傳
制官一人引正副使受節行禮鳴贊一人
視學進講經書引王公大臣入彝倫堂春秋
經筵引講官侍班官入
文華殿卿二人進講行禮鳴贊四人恭進
實錄
玉牒前引卿二人
臨軒策士隨禮部請
駕卿二人
殿檐下鳴贊二人引讀卷官及諸進士行禮鳴贊
各二人傳臚請
駕卿二人
殿檐下鳴贊二人引讀卷執事官行禮鳴贊二人
宣
制臚唱三傳鳴贊三人引一甲進士出班行禮鳴贊
三人引諸進士行禮鳴贊二人
耕耤進耒耜進鞭鳴贊四人引從耕三王九卿鳴贊
序班十有二人引順天府官屬及耆農行禮鳴
贊序班各二人贊禮鳴贊四人
頒朔宣
制官一人贊禮鳴贊四人引王公百官行禮鳴贊序
班各二人
頒賞
賜燕
賜茶謝
恩辭朝進書進表齎榜受
勅印救護日月食各官行禮引班唱贊均鳴贊各二
人
壇
廟祭祀引陪祀王公百官鳴贊各二人
堂子行禮卿二人贊禮鳴贊二人引王公大臣鳴贊各
二人拜
纛贊禮鳴贊四人引王公鳴贊二人引大將軍從
征將士鳴贊二人
凡
巡狩方嶽豫期奏請行知守土官朝服於道右百步
外跪迎
回鑾時跪送亦如之
凡簡選鳴贊序班滿鳴贊由寺於八旗内選擇
引
見補授漢序班於直隸生員在寺學習者選取漢鳴
贊由序班遞升咨送吏部題補
國子監
兼管監事大臣(無定特簡員)祭酒滿漢各一人司
業滿蒙古漢各一人掌成均之法以教國子及
俊選之士監丞掌學規以督教課糾勤惰均廪
餼博士掌闡明經說以助啟迪典簿掌簿書以
稽文移之出入均滿漢各一人典籍漢一人掌
經史以備諸生誦習率性堂漢助教一人學
正一人修道堂漢助教一人學正一人誠心堂
漢助教一人學正一人正義堂漢助教一人學
正一人崇志堂漢助教一人學錄一人廣業堂
漢助教一人學錄一人掌教直省俊選之士八
旗官學助教滿洲十有六人蒙古八人掌分教
八旗子弟算法館助教漢一人掌分教算學生
鄂羅斯學助教滿漢各一人掌分教鄂羅斯子
弟於官學及六堂助教内委員兼司之筆帖
式滿四人蒙古漢軍各二人掌文移繙譯
凡成均之教分經義治事以教諸生經義以
御纂經說為宗旁及諸家治事若兵刑天官河渠樂
律之類各名一家皆綜其源流詳其得失助教
學正學錄課以制藝策論司業月試祭酒季考
以辨其詣力之勤惰學業之優劣而董勸之
凡直省貢監生到監持本籍文書赴監考到分
堂學習貢生積十有四月期滿監生積二十四
月期滿恩貢生選拔貢生副榜貢生歲貢生優
貢生願就教職及州縣佐貳者移吏部分班序
選遇鄉試之年與援例貢監均送吏部考職廕
監生由
覃恩者積二十四月由
賜䘏者積六月均移吏部銓用
凡畱學肄業貢監生考到列一二等者復加考
騐恩拔副歲優貢生考列一二等援例貢監生
考列一等者準其肄業在學肄業者百五十六
人在外肄業赴學考課者百二十人積三十六
月擇其才學優異者保薦引
見錄用餘移吏部滿肄業生以筆帖式用遇官學助
教員闕同與考選漢軍準簡選川廣雲貴州縣
佐貳官漢肄業生以教職先用恩拔副優貢生
選入
武英殿供書者由該管處按年議叙
凡官學之教八旗各立學選子弟年少資敏者
滿洲六十人蒙古漢軍各二十人令入學讀書
滿助教教以清文國語蒙古教習教以蒙古語
言文字漢教習教以經書文藝月試繙譯四子
書藝校射各六次祭酒司業以時入學稽其勤
惰春秋會文會射於太學三年學成者請
命大臣考試取其尤者升為監生工繙譯者考充各
部寺庫使在學年久者考充本旗外郎
凡算學之教設肄業生滿洲十有二人蒙古漢
軍各六人於各旗官學内考取漢十有二人於
舉人貢監生童内考取附學生二十四人由欽
天監選送教以天文算法諸書五年學業有成
舉人引
見以欽天監博士用貢監生童以天文生補用
凡四夷之學番夷諸國有願遣其子弟詣學觀
光者準其肄業以滿漢助教各一人教以語言
文字所司供其居室服食器用業成願歸國者
聽
凡考取教習蒙古教習於領催護軍内選補五
年期滿以本旗護軍校驍騎校用漢教習奏請
欽命大臣會本監於肄業之恩拔副歲及優貢生内
考取按名次序補三年期滿以知縣教職用均
由監引
見候
旨咨吏兵二部銓選漢教習有勤職列一等者請
旨再畱學三年以知縣即用算學教習於習算有
成之學生内考補五年期滿以欽天監博士叙
用
凡錄送鄉試在監肄業貢監生及
武英殿供書各學教習欽天監天文生遇大比之
歲均由監集試校文錄科册送順天府鄉試
凡進士題名每科進士詣學釋褐後移取工部
庫帑百兩按諸進士甲第先後詳其姓名里居
勒碑於戟門外
凡成均膏火歲支戸部庫帑六千兩月給内外
肄業生廪餼有差
凡各學膏火教習月給銀二兩米二斛學生給
銀有差均於戸部支領官學漢教習歲給夏
衣秋衣各一襲二歲給冬裘一襲均於工部支
領
欽定大清會典卷八十五
