欽定大清會典卷九十四
領侍衞府
國初以八旗將士平定海内鑲黃正黃正白三旗
皆
天子所自將爰選其子弟命曰侍衞用備隨侍宿衞
統以勲戚大臣視古虎賁旅賁氏職綦重焉
領侍衞内大臣六人(三旗各二人)内大臣六人散秩
大臣無定員掌統領侍衞親軍以先後
宸御左右翊衞侍衞一等六十人二等百五十人三
等四等二百七十人藍翎侍衞九十人三旗宗
室侍衞一等九人二等十有八人三等六十三
人每十人各設什長一人
御前侍衞
乾清門侍衞皆無定員(於三旗侍衞内簡擢)隨印協理事
務侍衞班領十有二人(於班領署班領什長内選用)漢侍衞
無定員(分一二三等及藍翎侍衞同)主事一人筆帖式十有
二人貼寫筆帖式十有五人掌辦理章奏收發
文移
凡宿衞更番輪直凡六班班分兩翼各設侍衞
班領一人署班領一人侍衞三十人宿衞
乾清門(為内班)散秩大臣一人侍衞親軍十人宿衞
中和殿侍衞什長三人侍衞親軍三十人宿衞
太和門(為外班)以領侍衞内大臣一人總統之内大
臣散秩大臣二人隨班入直
行幸駐蹕宿衞一如
宫禁之制
凡扈從後扈二人於領侍衞内大臣内
簡命前引十人於内大臣散秩大臣曁統領副都統
内
簡用豹尾班侍衞於三旗侍衞内選功臣後裔六十
人日以二十人直
後左門
乘輿出入以十人執豹尾槍十人佩儀刀侍於
乾清門階下左右
駕出豹尾班侍衞殿於後以領侍衞内大臣一人侍
衞班領二人領之
駕還宫隨至
乾清門退歸直
皇帝詣
皇太后宫行禮前引大臣自
隆宗門内導引至
慈寧門階止豹尾班至門階下牆角左右止立後扈
大臣隨升階稍後立
皇帝御殿前引大臣自
太和殿後導引由
寳座兩旁趨至
寳座前左右東西面立後扈大臣二人自
宫内隨出升至
御座左右僉立豹尾班於
寳座後左右南嚮立
躬祀
壇
廟以一二等侍衞二十人佩弓矢竢於
太和門於豹尾班之次隨行前引後扈大臣均佩
刀引扈如儀
南郊前引大臣立於三成階上豹尾班立於内壝門外
祈年殿
太廟前引大臣立於第一成階上
殿門前豹尾班立於三成階下
北郊
日壇
月壇前引大臣立於階下豹尾班立於内壝門外
社稷壇前引大臣立於内壝門外豹尾班立於拜殿
南門外展拜
堂子前引大臣立於甬道北豹尾班立於祭
神殿兩旁
先農壇前引大臣立於階下豹尾班立於樂懸南均
分左右序立後扈大臣均隨升降於
皇帝後左右僉立
廵狩方岳
御前大臣侍衞曁
乾清門侍衞均隨從輪直侍衞以二班或三班隨
從日行以侍衞二十人前導左右各十人豹尾
班侍衞二十人扈從領侍衞内大臣侍衞班領
率之次二班侍衞列隊行次王公一二品文武
大臣隨行次領侍衞内大臣或内大臣散秩大
臣一人侍衞什長二人率黃龍大纛行餘侍衞
曁扈從各官均於大纛後以次行仍分令侍衞
稽察踰越喧譁者
駐蹕行營以内大臣一人散秩大臣二人入直
御前内大臣侍衞暨
乾清門侍衞分宿
御營兩廂
御營黃幔城旌門以侍衞班領一人署班領一人
内班侍衞二十人四隅班領二人署班領二人
率内班侍衞各十人網城門内以侍衞什長三
人率外班侍衞親軍三十人環共宿衞
大閱日前引後扈大臣均甲胄前引後扈豹尾班侍
衞甲胄殿後如儀
御前大臣侍衞等均甲胄隨行其次黃龍大纛隨行
上三旗侍衞親軍均甲胄按次隨行
駕御帳殿豹尾班侍衞按翼排列左右建設黃龍大
纛三旗侍衞親軍按隊環衞
凡常朝三旗領侍衞内大臣内大臣散秩大臣
侍衞除直宿出差外日於黎明會集於
太和門按翼坐班
凡朝會班次歲於十二月將應入坐次之一品
大臣散秩大臣前鋒護軍統領曁外省来京將
軍都統職名開列進
呈恭候
欽定
凡升除領侍衞内大臣員闕除奉
特旨補授外將滿洲都統内大臣散秩大臣前鋒護
軍統領曁各省滿洲將軍職名開列具奏恭候
簡命内大臣員闕以散秩大臣曁都統前鋒護軍
統領各省滿洲將軍職名開列亦如之散秩
大臣多由
特恩補授或人員不敷於宗室鎮國輔國公鎮國輔
國將軍宗室一等侍衞曁公侯伯子男内簡選
引
見或授散秩大臣或署散秩大臣恭候
欽定世襲散秩大臣員闕移咨該旗將應襲人員
開送引
見補授鑾儀衞掌衞事内大臣員闕由府以領侍
衞内大臣内大臣列名疏請補授隨印協理
事務侍衞班領員闕於侍衞班領署班領什長
内不論等級遴選引
見補授侍衞班領員闕於署班領什長内遴選署班
領什長員闕於侍衞内遴選均引
見補授侍衞初選均授為三等侍衞藍翎侍衞歲以
冬月推升一等侍衞員闕以二等侍衞引
見升補二等三等侍衞員闕以次遞行引
見升補至勲戚後裔内有
特旨初選卽授為一二等侍衞者卽坐補本旗員闕
宗室侍衞不論鎮國輔國奉國奉恩將軍先選
三等四等侍衞遇闕以次升補亦如之
上駟院侍衞每旗七人司轡司鞍侍衞無定員隸
上駟院其兼尚虞鷹鷂房鶻房狗房十五善射善
騎射善射鵠善強弓善撲䓁處侍衞各有專管
統在三旗額内無定員漢一等侍衞以一甲
一名武進士補授二等以一甲二名三名武進
士補授三等於二甲内簡選藍翎侍衞於三甲
内簡選侍衞主事員闕於三旗侍衞筆帖式
内遴選引
見補授移咨吏部注册照保題例按俸升轉筆帖式
員闕於貼寫筆帖式内按資開列咨吏部考試
補用三年期滿如題留者候補本府主事移送
吏部者調選貼寫筆帖式員闕於親軍内考試
補用
凡習射三旗侍衞按期於該旗侍衞教場騎射
二次步射六次領侍衞内大臣曁侍衞班領察
驗遇閱軍器之年更番擐甲胄騎射親軍按
期習騎射於侍衞教場協理事務侍衞班領及
親軍校察驗
凡考察遇京察之年主事筆帖式由領侍衞内
大臣甄别賢否册送吏部都察院吏科京畿道
考覈侍衞例不入兵部軍政有庸惰老疾者班
領什長隨時呈領侍衞内大臣覈奏以别去留
欽定大清會典卷九十四
