欽定大清會典卷二十五
禮部
儀制清吏司
經筵
凡
經筵之禮以大學士尚書左都御史侍郎學士詹事
充
經筵講官滿漢各八人歲春秋仲月由部疏請得
旨翰林院列講官名具奏以滿漢各二人分講經書
掌院學士暨直講官擬篇目撰講章奏請
欽定至日黎明遣大學士一人祗告
皇師
帝師
王師
先聖
先師於
傳心殿(親詣行禮則於前一日均詳見吉禮)鴻臚官設
御案於
文華殿
御座前南嚮設講案於
御案之南北嚮翰林院官奉講章及進講副本左書
右經各陳於案退記注官四人立西階下東面
滿講官暨侍班之大學士吏部戸部禮部尚書
侍郎通政使副使詹事少詹事立丹墀左西面
漢講官暨侍班之兵部刑部工部尚書侍郎左
都御史左副都御史大理卿少卿立丹墀右東
面糾儀給事中御史各二人鴻臚寺鳴贊二人
立侍班官稍後東西面均南上如衍聖公入
覲恭遇
經筵立於東班之首至時禮部堂官詣
乾清門奏請
御經筵
皇帝御常服乘輿出宮導引扈衛如常儀由後左門
出左翼門至
文華殿丹陛上降輿入
陞座記注官升西階入立
殿内右楹之西鳴贊升立東西檐下贊排班講官
暨侍班官咸就拜位北面立贊跪叩興行二跪
六叩禮畢鴻臚卿東西各一人引講官暨侍班
官分行升自東西階滿講官由
殿左門之右漢講官由右門之左入立於東西楹
之南東侍班官由左門之左西侍班官由右門
之右入立於講官後糾儀官随入立東西隅均
東西面北上鴻臚卿退立於
殿檐下鳴贊贊進講滿漢直講官四人出至講案
前東班西上西班東上行一跪三叩禮復位立
滿講官一人出就案左北面展講章進講四子
書畢復位漢講官一人趨過案左進講如之
皇帝闡發書義宣示臣工講官暨侍班官跪聆畢興
又滿講官一人趨過案右漢講官一人出就案
右先後進講經義畢
皇帝闡發經義各官跪聆亦如之鴻臚卿引出
殿至丹墀各就拜位立鳴贊贊如初行二跪六叩
禮畢内監設坐氊於
殿内東西各二行鴻臚卿引講官侍班官按品臚
序仍升東西階入
殿内
賜坐
賜茶儀與常朝同禮部尚書奏禮成
駕興至丹陛陞輿還宮是日
賜燕於
太和門東廊講官暨侍班記注糾儀各官咸與燕
畢詣内金水橋南丹墀東行一跪三叩禮各退
視學
凡
視學之禮豫期由部疏請行取衍聖公五經博士至
聖裔五人元聖周公裔四配十二哲裔各二人
乘傳赴京暨各氏子孫列官於朝者各官學師
生直省在京需次之進士舉人貢監生咸與觀
禮内閣擬經書國子監祭酒司業撰講章均進
呈
欽定至日工部官張大次於大成門東設
黃幄
御座於彛倫堂内鴻臚寺設
御案於幄前少東均南嚮設講案二於左右東西嚮
祭酒司業奉講章及進講副本左書右經各陳
於案
皇帝禮服乘輿詣學(親詣儀與丁祭同)法駕鹵簿前導
前引後扈如常儀祭酒司業率所屬官暨進士
舉人朝服諸生公服跪迎於成賢街道右
皇帝至
廟門外降輿入太常卿二人恭導詣
大成殿釋奠於
先師孔子(儀詳吉禮)禮畢出大成門入大次更衮服王公
以下咸更采服王公序立於大次之南各官均
先詣彛倫堂庭中按朝班東西序立衍聖公在
東班之首五經博士各氏後裔在班末均東西
面北上記注官四人立西階下東面糾儀給事
中御史各二人鴻臚寺鳴贊二人立東西階下
均東西面北上宣制官一人立東檐下西面祭
酒司業率所屬官及進士舉人肄業諸生序立
太學門内東西面南上禮部尚書奏請
行講學禮太學鳴鐘鼓
皇帝出大次至門外乘輿導迎樂作由太學中門入
王公等随入祭酒以下跪候
駕過興咸随入
皇帝至彝倫堂降輿
御講幄
陞座記注官升西階入立堂内右楹之西糾儀官升
東西階立東西檐下第三柱鳴贊升立第二柱
王公立階上各官立階下均東西面鳴贊贊排
班衍聖公率五經博士各氏後裔祭酒司業率
所屬官及進士舉人諸生咸就拜位北面立班
齊贊進衆進贊跪叩興衆行三跪九叩禮畢
賜王公暨衍聖公大學士九卿坐鴻臚官引由左右
門入堂内咸跪行一叩禮坐翰詹四品以下官
國子監官六堂諸學師儒五經博士各氏後裔
進士舉人肄業諸生皆列東西階下圜堂下聽
講鳴贊贊進講滿漢祭酒二人由左門入司業
二人由右門入均北面立贊舉案執事官舉
御案至
御座前
賜直講官座祭酒就東案西面司業就西案東面各
行一叩禮坐滿漢祭酒以次講四子書司業講
經亦如之講畢贊舉案執事官舉
御案置原位王公以下起立祭酒司業出率所屬官
暨進士舉人諸生就拜位北面立禮部尚書奏
傳
制鳴贊贊有
制祭酒以下皆跪宣制官進至中門左宣
制曰聖人之道如日中天講究服膺用資治理爾諸
生其勉之宣訖贊叩興祭酒率衆行三跪九叩
禮先退至成賢街恭竢
賜王公大臣茶跪受坐飲各行一叩禮畢由左右門
出就階下序立禮部尚書奏禮成
駕興陞輿出太學門導迎樂作祭酒以下跪送如初
迎儀
皇帝還宮次日衍聖公率五經博士各氏後裔祭酒
司業率所屬官暨進士舉人諸生具表謝
恩所司陳法駕鹵簿樂懸如常儀王公百官咸朝服
會
闕下
皇帝禮服
御中和殿執事各官行禮畢
御太和殿鴻臚官引王公百官各就位贊行三跪九
叩禮次引衍聖公暨祭酒以下東西分班各就
拜位跪宣表官奉表跪宣訖贊行三跪九叩禮
賜坐
賜茶均如大朝之儀是日
賜衍聖公内閣翰林院詹事府國子監各官燕於禮
部五經博士各氏後裔暨執事官咸與越三日
頒
勅於太學
詔諸生而策勵之
賜衍聖公貂冠朝服祭酒司業監丞五經博士各氏
在京官衣皆一襲各氏後裔太學六堂師生宗
學覺羅學咸安宮學景山學八旗學義學副管
教長助教教習學生暨進士舉人白金有差增
廣是科太學鄉試中額送各氏後裔觀禮者入
監讀書
皇帝特舉
幸魯盛典展禮
先師迺講學於
闕里豫期
命大臣偕衍聖公遴選聖裔賢裔二人充直講官翰
林院撰擬講章均奏請
欽定前期一日有司張大次於奎文閣前設
御座於詩禮堂内設
御案於座前設
勅案於左楹之東均南嚮設講案於堂西檐下東嚮
至日翰林院官陳講章於
御案進講副本於講案内閣官陳
勅於
勅案
皇帝龍袍衮服乘輿出
行宮詣
闕里騎駕鹵簿前導前引後扈如常儀衍聖公采
服率五經博士暨各氏後裔跪迎於廟門外道
右
皇帝至奎文閣前降輿太常卿二人恭導詣
大成殿致祭於
先師孔子(親詣儀與丁祭同)禮畢出同文門至奎文閣
入大次少憩随
駕官暨地方守土官序立於承聖門左衍聖公以下
序立於承聖門右禮部尚書奏請
行講學禮
皇帝出大次乘輿禮部堂官二人恭導入承聖門衆
皆跪候
駕過興地方官司道以下竢立於門外各官随入
皇帝至詩禮堂降輿
陞座各官至庭中仍按左右序立大學士一人立東
檐下西面宣
勅官一人立大學士後鴻臚卿二人鳴贊二人立兩
階上東西面鳴贊贊排班衍聖公五經博士各
氏後裔就西階拜位立北面東上贊跪叩興行
三跪九叩禮畢復位贊進講直講一人升自西
階詣講案前一跪三叩興東面立講四子書訖
次直講一人詣案講經亦如之皆退復位立鴻
臚卿奏宣
勅衍聖公以下詣拜位立鳴贊贊跪衆皆跪大學士
由堂左門入奉
勅由堂中門循闑左出授宣
勅官奉至階前西面立宣訖降自中階授衍聖公衍
聖公祗受授執事官鳴贊贊叩興衍聖公率五
經博士各氏後裔行三跪九叩禮畢鴻臚官引
各官出毓粹門序立祗竢禮部尚書奏禮成
駕興乘輿禮部堂官二人恭導出毓粹門詣
孔林行禮畢(儀見吉禮)
還行宮衆皆退翼日
賜衍聖公蟒衣狐裘貂裘表裏書籍五經博士書籍
衣幣各氏後裔衣幣白金各有差學政簡各氏
弟子員有文行者貢入太學其在仕籍者均進
一階增廣是年山東各府州縣入學名額
巡幸
凡
巡幸之禮
皇帝省方觀民
特舉時巡盛典既諏吉王公暨内閣部院府寺監各
官均列名具奏請
旨扈蹕先期一日遣官以
巡狩祗告
奉先殿至日鑾儀衛陳騎駕鹵簿於
鑾輿所出禁門外
皇帝御征衣乘輿出宮領侍衛内大臣前鋒護軍統
領率禁旅翊衛扈蹕諸臣皆征衣乘騎以次随
發王公百官咸采服跪送内閣學士率中書恭
奉
御寶以從部院有執事者攜
行在印備用
鑾輅所經禁随
駕官弁軍士擾吏民踐禾稼内務府供
御營器用守土官動公帑備糗糧芻茭有借端科斂
者論如法直省將軍督撫提鎮及所屬文武
官弁咸朝服各於所治境外恭迎道右紳士耆
老随遠近跪迎既
駐蹕督撫提鎮率屬朝於
行營正門之外至
巡省之方翼日望秩於
方嶽及祭古昔
帝王功德隆重者
先聖
先師皆
親詣行禮境内山川先賢名臣忠烈祠墓並遣官致
祭(詳見祠祭司)
駐蹕行營日覲封疆大吏監司郡縣
諮詢風土人情
臨視河防
指授方略
召試陳詩獻賦之士拔其尤者量授以官
親閱方鎮重兵以辨將備軍士材武經過州縣
賜復蠲租存問高年賞賚各有差
皇帝回鑾守土官於所治境外跪送在
京王公文武京堂武官副都統以上暨
内廷供奉記注翰林科道等官咸采服出郊外跪
迎
駕還宮次日遣官以
回鑾祗告
奉先殿如初禮
御新宮
凡
皇帝御新宮前期一日遣官各一人祗告
天
地
太廟
社
稷屆期内大臣侍衛齊集候随
皇帝臨新宮鑾儀衛設法駕鹵簿樂部設樂懸於
太和殿前禮部官設王等所進慶賀表文於
太和殿内左楹黃案上王以下文武各官咸朝服
齊集於
太和殿前禮部堂官奏請
陞殿
皇帝御中和殿陞座内大臣侍衛内閣大學士禮部
都察院堂官鴻臚寺鳴贊官行三跪九叩禮畢
皇帝御太和殿鳴鐘鼓樂作
陞座樂止鳴鞭内外王以下公以上於丹陛上兩旁
立鳴贊官贊進贊跪衆皆跪贊進表宣表官奉
表文至檐下正中跪宣畢鳴贊官贊行三跪九
叩禮畢各就原位立乃
賜燕王公等入
殿内内大臣侍衛在丹陛上各官在丹墀青幕内
各就坐行一叩禮燕畢謝
恩行一跪三叩禮禮成鳴鞭作樂
皇帝還宮衆皆退
凡
皇太后御新宮前期一日遣官祗告
太廟後殿
奉先殿屆期豫設
皇太后儀駕樂懸於宮門内外
皇太后禮服乘輿出宮樂作儀駕前導引禮大臣命婦
前引至
慈寧宮候
皇太后陞後宮暫憩執事官豫設
皇帝拜位於
慈寧門正中禮部堂官奏請
皇帝禮服乘輿出宮禮部堂官恭導出
隆宗門至
永康左門降輿至
慈寧門下東旁立禮部堂官轉傳内監奏請
皇太后陞座樂作
皇太后御慈寧宮
陞座樂止禮部堂官恭導
皇帝詣正中拜位上立鴻臚寺官引内大臣侍衛於
儀駕末排立鳴贊官奏跪拜興丹陛樂作
皇帝行三跪九拜禮内大臣等皆随行禮畢禮部堂
官恭導
皇帝復原位立轉傳内監奏請
皇太后還宮樂作
還宫樂止禮部堂官導
皇帝出乘輿還宮執事女官豫設
皇后拜位於
慈寧宫檐前正中設
貴妃
妃
嬪拜位於左右稍後禮部堂官轉傳内監奏請
皇后禮服率
貴妃
妃
嬪詣
皇太后宫行禮依次乘輿自
啟祥門出前引命婦八人恭導至
徽音左門外降輿至
慈寧門下東旁立
貴妃
妃
嬪等序立引禮女官轉傳内監奏請
皇太后陞座
皇太后御慈寧宮樂作
陞座樂止引禮女官恭導
皇后詣正中拜位立
貴妃
妃
嬪於左右稍後均北嚮立丹陛樂作二大臣命婦
奏請
皇后率
貴妃
妃
嬪行六肅三跪三拜禮禮成咸入
慈寧宮内
賜燕燕畢謝
恩行二肅一拜禮二大臣命婦導
皇后率
貴妃
妃
嬪復原位立轉傳内監奏請
皇太后還宮樂作
皇太后還宮樂止引禮女官恭導
皇后率
貴妃
妃
嬪自
徽音左門出乘輿還宮衆皆退
欽定大清會典卷二十五
