欽定大清會典卷三十五
禮部
儀制清吏司
軍禮
親征
凡
親征之禮
皇帝將有討於弗庭者既卜日先期遣官祗告
天
地
宗廟
社稷
太歲
頒行軍律令(詳見兵部)至日遣官致祭
道路之神於
天安門祭
火礮之神於教場鑾儀衛陳騎駕鹵簿於
午門外兵部陳八旗蒙古畫角十有六海螺二百
於
堂子街門外西嚮設
御營黃龍大纛於
堂子内門外設八旗護軍纛八火器營纛八於
黃龍大纛後均北嚮所司豫設
皇帝拜位於
圜殿外甬道正中及
大纛前從征王公將士咸征衣佩刀不從征之王
公暨滿一品官咸采服至街門内東面祗竢禮
部堂官詣
乾清門奏吉時
皇帝御征衣佩刀出宫乘騎前引後扈如常儀
駕𤼵警蹕
午門鳴鐘騎駕鹵簿前導至長安橋八旗鳴角軍
鳴角護軍吹螺
駕入
堂子街門螺角止
皇帝降騎禮部堂官二人恭導由内門中門入就
圜殿外拜位南嚮立鴻臚官引王公於丹陛上衆官於
丹陛下序立鳴贊官奏跪拜興
皇帝率羣臣行三跪九拜禮畢恭導
皇帝就
大纛前拜位南嚮立引王公百官咸就拜位
皇帝率從征將士及羣臣行三跪九拜禮(不贊)螺角齊
鳴禮部尚書跪奏禮成
皇帝屬櫜鞬乘騎導迎樂作奏祐平之章内大臣侍
衛率親軍舉黃龍大纛隨行
駕由都門出八旗官軍分翼陳列郭外
皇帝出郭三舉礮官軍皆馬上俯伏候
駕過不從征之王公百官咸采服於郊外跪送迺啟
行軍士各整伍以次扈蹕每舍遠偵候設巡警
(詳見兵部)如制所過
名山大川及應祀
風雨之神均遣官祗告六軍凱旋是日鑾儀衛
陳法駕鹵簿自郊外五里設至
堂子街門外在京王公以下有頂帶官以上咸采服出
郭五里跪迎於道右
京城紳士軍民各懸采設香案跪迎
皇帝由都門入前引後扈如儀法駕鹵簿前導導迎
鼓吹皆作
駕詣
堂子率從征不從征之王公一品官於
圜殿行三跪九拜禮畢
皇帝回鑾百官於
午門外按翼跪迎王公隨至内金水橋候
駕還宫皆退翼日遣官祗告
天
地
宗廟
社稷致祭
陵寢行飲至禮凡從征將士皆與燕
策勲行賞各有差擇吉禮部奏請
皇帝御太和殿受羣臣表賀如大朝儀
頒詔布告天下直省文武官咸奉表賀遣官祭隨營
旗纛
火礮之神於都門外教場分遣各官致祭
嶽鎮海瀆
前代帝王陵寢
先師闕里廼告成太學勒石紀功以平定方略宣付
史館
命將
凡
命將之禮
皇帝命大將軍統帥軍旅擇吉出師先期
臨軒授
勅印是日鑾儀衛陳法駕鹵簿大將軍率從征諸將
咸采服集
午門外内閣豫陳
勅印於
太和殿内東旁黃案
皇帝御殿王公百官咸朝服侍班鴻臚官引大將軍
由左階升至殿檐下大學士一人奉
勅一人奉印出授大將軍大將軍跪受轉授内閣官
跪接畢行三跪九叩禮興隨奉
勅印官降左階出
太和門中門
皇帝還宫至日遣官祗告於
奉先殿所司張
黃幄於
長安左門外設
御座
皇帝率大將軍詣
堂子行禮拜
纛均如儀禮畢
御黃幄
陞座
賜大將軍巵酒大將軍跪受飲畢屬櫜鞬乘馬文武
大臣承
詔餞於郊設祖帳禮兵二部堂官奉茶大將軍率從
征將士望
闕謝
恩迺率大軍進𤼵既涖營申明軍令肅隊啟行大
軍凱旋次於近郊或
御駕親臨或
命廷臣迎勞還京日
皇帝御太和殿大將軍由左階升奉上
勅印行三跪九叩禮畢廼
賜大將軍等燕及爵賞有差遣官以成功祗告
天
地
宗廟
社稷
陵寢釋奠於
先師均如儀王公内外文武百官咸奉表賀並勒碑
太學
命儒臣輯平定方略軍前受降露布入告得
旨迺許成築壇於營左南嚮壇南百步建大旗降人
匐伏前大將軍登壇納款宣
上德意迺班師
命重臣經略軍務亦如之若即軍中
命大將軍以大臣充正副使齎
勅印往封將至軍大將軍率所屬將弁詣教場豫設
勅印案香案於聽事正中正副使至陳
勅印於案大將軍詣香案前跪候宣
勅畢正使奉
勅副使奉印授大將軍大將軍跪受轉授左右將弁
跪接行三跪九叩禮畢廼奉
勅印回營視事
獻俘
凡獻俘之禮擇日
皇帝遣官獻俘於
太廟兵部官率解俘弁兵以白組繫俘頸由
長安右門
天安門右門入至
太廟街門外北面立候遣官至皆跪遣官入
廟行禮復獻俘於
社稷壇兵部官仍以俘跪候於
社稷街門外遣官詣
壇行禮畢兵部官率弁兵解俘出
受俘
凡受俘之禮獻俘之次日
皇帝受俘於
午門樓先期工部設
御座於
午門樓正中至日質明内大臣率侍衛咸采服立
兩觀翼樓階上護軍統領率護軍立階下均佩
刀環衛武備院張黃盖於樓檐外鑾儀衛設丹
陛鹵簿於
闕下丹墀鹵簿於闕左右門南金鼓鐃歌於鹵簿
前樂部和聲署設丹陛大樂於鹵簿之末内閣
大學士學士翰林院學士都察院左都御史左
副都御史於丹陛鹵簿之左右王公於丹陛鹵
簿外文武各官於丹墀鹵簿外均按翼東西序
立糾儀御史鴻臚寺官各分班立均與
太和殿大朝禮同兵刑二部尚書侍郎立於右翼
丹墀鹵簿外兵部官率解俘將校押俘立竢於
右翼金鼓外刑部官立於兵部之次禮部堂官
詣
乾清門請
駕
皇帝御龍袍衮服乘輿出宫
午門鳴鐘前引後扈如常儀
駕至
太和門鳴金鼓奏鐃歌
皇帝陞
午門樓至檐前降輿
陞座樂止宣
旨大臣二人立於階下鴻臚官贊排班(以下行禮皆有贊)引
解俘將校進至
御道西北面立樂作將校行三跪九叩禮畢退立
原位受俘兵部官率將校引俘至金鼓下跪兵
刑二部堂官均趨至
午門前兵部尚書跪奏平定某地所獲俘囚某等
謹獻
闕下宣
旨大臣宣
制曰所獻俘交刑部刑部堂官跪領
旨兵部官引俘出金鼓外交刑部官刑部官械俘出
施行若得
旨赦俘罪宣
制釋縛俘叩首畢將校引由
天安門右門出丹陛大樂作王公百官各就拜位
行三跪九叩禮畢樂止禮成鳴金鼓奏鐃歌
皇帝乘輿還宫王以下各官皆退是日
賜解俘弁兵銀幣有差
欽定大清會典卷三十五
