欽定大清會典卷二
内閣
大學士滿漢各二人均由
特簡贊理機務表率百寮補授後請
旨兼殿閣及六部尚書銜
欽定殿閣名
保和殿
文華殿
武英殿
體仁閣
文淵閣
東閣尚書協辦閣務滿漢各一人學士兼禮
部侍郎銜滿六人漢四人掌敷奏本章傳宣
綸綍侍讀學士滿四人蒙古二人漢二人掌收發
本章總稽繙譯侍讀滿十人蒙古漢軍漢人
各二人掌勘對本章檢校籤票典籍滿洲漢
軍漢人各二人掌收貯圖籍出納文移中書
滿七十人蒙古十有六人漢軍八人漢三十人
貼寫中書滿四十人蒙古六人掌撰擬紀載繙
譯繕書之事中書科中書舍人滿二人漢四
人筆帖式十人掌書
誥
勅
凡
朝廷德音下逮宣示百官曰
制布告天下曰
詔昭垂訓行曰
誥申明職守曰
勅中外封章上達慶賀
皇帝
皇太后曰表
皇后曰箋陳事曰疏内閣檢校出納惟允
皇帝登極諸王貝勒文武各官賀表内閣撰擬其餘
慶賀表箋翰林院撰擬均由大學士奏定頒中
外遵行各部院及直省題疏到内閣(舊制公事用題)
(本私事用奏本乾隆十三年定並改題夲)大學士票擬進
呈得
旨轉下六科鈔發各部院施行以副夲錄
旨送
皇史宬存貯如原疏折出未定處分竢
御門聽政時滿學士一人敷奏折夲大學士面奉
諭旨如前施行
凡恭上
皇太后
尊號
徽號
奏書
册寳
册立
皇后
皇太子
册寳由大學士恭閱所司撰擬文篆進
呈
欽定
勅下禮部奉行尊封
皇貴太妃
皇太妃
册封
皇貴妃
貴妃
妃
嬪各
册寳皆大學士恭閱所司撰擬文篆進
呈
欽定
勅下禮部施行
凡
命
皇太子
皇子
皇孫名大學士承
旨選擬奏請
欽定諸王公主封號亦如之
凡封諸王公主福晉以下
册寳
誥命由大學士奏定封外藩王以下及公侯伯以下
誥命亦如之其子孫襲封即於原奉
誥勅内開注人名年月加用
御寳給還中外文武各官遇
覃恩封贈五品以上者
誥命六品以下者
勅命宗室自鎮國公以下用為大臣侍衛者封贈與
文武官同外任官督撫學政鹽政織造提督
總兵等官撰給坐名
勅書布政使按察使道員運使及副將參游等官止
給傳
勅
凡
覃恩肆赦大學士承
旨擬
恩詔應行事款恭請
欽定
凡請用
御寳先期知會内務府轉行宫殿監至期學士率典
籍官赴
乾清門驗用如遇
行幸駐驆以内務府總管一人監視之
交泰殿貯
御寳二十有五
大清受命之寳以章皇序(白玉方四寸四分厚一寸盤龍紐高二寸)
皇帝奉天之寳以章奉若(碧玉方四寸四分厚一寸一分盤龍紐高三寸五分)
大清嗣天子寳以章繼繩(金方二寸四分厚八分交龍紐高一寸七分)
皇帝之寳以布詔赦(青玉方三寸九分厚一寸交龍紐高二寸一分)
皇帝之寳以肅法駕(栴檀香木方四寸八分厚一寸八分盤龍紐高三寸五分)
天子之寳以祀百神(白玉方二寸四分厚八分交龍紐高一寸三分)
皇帝尊親之寳以薦徽號(白玉方二寸一分厚七分盤龍紐高一寸三分)
皇帝親親之寳以展宗盟(白玉方二寸二分厚一寸二分交龍紐高一寸二分)
皇帝行寳以頒錫賚(碧玉方四寸八分厚一寸九分蹲龍紐高二寸五分)
皇帝信寳以徵戎伍(白玉方三寸三分厚六分交龍紐高一寸六分)
天子行寳以册外蠻(碧玉方四寸八分厚一寸九分蹲龍紐高二寸三分)
天子信寳以命殊方(青玉方三寸八分厚一寸三分交龍紐高一寸七分)
敬天勤民之寳以飭覲吏(白玉方三寸一分厚一寸五分交龍紐高一寸七分)
制誥之寳以諭臣僚(青玉方四寸厚二寸交龍紐高二寸七分)
勅命之寳以鈐誥勅(碧玉方三寸五分厚一寸三分交龍紐高一寸八分)
垂訓之寳以揚國憲(碧玉方四寸厚一寸五分交龍紐高二寸)
命德之寳以奬忠良(青玉方四寸厚一寸四分交龍紐高二寸一分)
欽文之璽以重文教(墨玉方三寸六分厚一寸五分交龍紐高一寸六分)
表章經史之寳以崇古訓(碧玉方四寸七分厚二寸一分交龍紐高二寸二分)
廵狩天下之寳以從省方(青玉方四寸七分厚二寸交龍紐高二寸五分)
討罪安民之寳以張征伐(青玉方四寸八分厚二寸交龍紐高二寸五分)
制馭六師之寳以整戎行(墨玉方五寸三分厚一寸四分交龍紐高二寸二分)
勅正萬邦之寳以誥外國(青玉方三寸八分厚一寸五分盤龍紐高二寸三分)
勅正萬民之寳以誥四方(青玉方四寸一分厚一寸五分交龍紐高二寸)
廣運之寳以謹封識(墨玉方六寸厚二寸一分交龍紐高二寸)
盛京尊藏
御寳十
大清受命之寳(碧玉方四寸八分厚一寸九分蹲龍紐高二寸四分)
皇帝之寳(青玉方四寸八分厚一寸九分交龍紐高二寸七分)
皇帝之寳(碧玉方五寸厚一寸八分盤龍紐高三寸)
皇帝之寳(栴檀香木方三寸八分厚六分素紐高五分)
奉天之寳(金方三寸七分厚九分交龍紐高二寸)
天子之寳(金方三寸七分厚九分交龍紐高二寸)
奉天法祖親賢愛民(碧玉方四寸九分厚一十五分交龍紐高二寸)
丹符出騐四方(青玉方四寸七分厚二寸交龍紐高二寸二分)
勅命之寳(青玉方三寸七分厚一寸八分交龍紐高二寸五分)
廣運之寳(金方二寸四分厚八分交龍紐高一寸五分)
凡纂修
實錄
聖訓會典諸書皆由内閣題請監修總裁等官書成於
皇史宬及内閣各尊藏一部並送一部至
盛京尊藏内閣尊藏
列聖實錄以次進
呈
皇帝恭閱周而復始日以為常
凡
起居注記載每歲終送内閣大學士學士監視加
封入庫收藏
凡每月欽奉
諭旨於次月彙錄進
呈各部院奉
旨特交之事覆奏後具册送内閣其有未結者聲明
緣由送覈月終則會計具奏
凡
壇
廟
陵寢神牌由工部送内閣中書敬書清文翰林官敬書
漢文
命大學士行禮
凡
尊諡
册諡大學士承
旨恭擬奏請
欽定
勅下禮部奉行
册文寳篆由翰林院撰擬大學士恭閱進
呈諸王以下及文武大臣諡法均由大學士奏
定諸王以一字為諡貝勒以下及大臣以二字
為諡
凡
陵山封號大學士承
旨恭擬封各山川神祇亦如之
凡祭告祝文由翰林院撰擬大學士恭閱進
呈
壇廟祝版由太常寺送内閣中書繕寫大學士敬書
御名每歲春秋祀
先師孔子
命大學士一人行禮
御經筵日遣大學士一人祗告
傳心殿
凡
賜祭
賜葬由翰林院撰擬祭文碑文大學士閱定進
呈
凡
殿試天下貢士由讀卷大學士等奏請
制策以卷進
呈
皇帝親定甲第下内閣中書書榜傳臚武
殿試亦如之
凡庶吉士散館由内閣請期
御試大學士翰林院掌院學士同引
見留館者授編檢職餘以各部額外主事及知縣用
勅下吏部奉行
凡
命將征討大將軍經略將軍
勅書内閣撰擬大將軍經略將軍或給印或關防並
諏出師吉日皆奏請
欽定仍遣内閣官隨行管理
凡勾決京外重囚刑部以秋朝審情實姓名册
送内閣於冬日至前六十日次第奏請勾決
皇帝素服大學士學士及刑部堂官
起居注官咸常服祗候
召入滿學士一人跪奏囚册漢大學士一人秉筆遵
旨勾訖密封下所司施行
欽定大清會典卷二
