欽定大清會典卷十七
戸部
雜賦
周禮山澤之賦供之大府金玉錫石之地卝人
守之絘布總布質布廛人歛之盖利用通財而
薄徵之以便民也前代以來雜賦繁重
國家寬政頻施復除殆徧矣惟其治於有司者繫
之賦籍俾在官者有稽焉
凡瀕江沙淤成洲之地小民植蘆為業或治阡
陌種麥稻與良田等均曰洲田其輸賦於官均
曰蘆課以乾隆十八年奏銷册計之江蘇安徽
江西湖北湖南所屬蘆洲共七萬九千九百四
十六頃四十六畝賦入十有九萬八千二百五
十兩三錢各有竒蘆洲夾大江兩岸沙隨水
性遷移不常此落彼淤民以聞於官州縣官隨
時親勘以申布政使司逹於巡撫備書之籍閱
五年巡撫選道員廉能者按籍履畝而覆覈之
辨其坍於水者除賦水落沙長者分年起徵以
方田之法度其丈尺周知其坍長之數而徵除
之徵除之法以新淤之地補其坍者如有餘
地别給民工築其隔江對岸地分兩屬則令所
治牧令會勘酌其盈縮以定抵補之數有不以
實者官劾民論如律清釐蘆洲以歲十月水
涸為始次年四月竣事巡撫疏
聞下部部受其要而覆覈之其報竣逾期者論蘆
課之徵各隨其地之宜以定輕重之等其分隸
兩江湖廣者各制上中下三則冬時開徵至次
年歲終迺綜其簿籍而申於部民有逋負者經
理之官論
凡山鄉宜茶之地土人樹藝為業者無徵惟商
賈轉運而售之民者徵其商曰茶課𣙜茶之
法由部頒引州縣官暨茶馬司(甘肅五司以道府同知兼之)
批驗茶引所(江蘇設大使一人)受而布之商商採茶於
山及經過關津居積待售於各府州縣運行於
邊界土司皆憑引以為信無引冒行者為私茶
私茶之禁與私鹽同茶引之頒於各省者江
蘇安徽江西浙江湖北湖南陜西甘肅四川雲
南貴州歲行三十六萬四千九百四十有九已
行之引由所司照驗截角更頒新引茶課之
專入奏銷者陜甘歲徵銀六千二百六十六兩
有竒茶十有三萬六千四百八十篦(十斤為篦)四川
歲徵銀五萬九千七十兩有竒商有逋負者經
理之官論若江蘇安徽浙江所屬茶課由經過
關津驗引徵收歸入關税江西湖北湖南及貴
州仁懷一縣歸入雜税雲南歸入田賦其他直
省不産茶及雖産茶不頒引者皆聽民販運賦
歸關市不列茶課陜甘茶商受引於本省市
茶於湖南回經河南由陜州照驗出關均不徵
課惟行於陜甘有徵其所賦篦茶初制於邊外
互市以易番馬後停易馬之令所賦篦茶貯庫
發售四川茶引行於内地州縣者為内引行
於沿邊者為邊引行於土司者為土引其賦入
不同各酌土俗之宜以定其徵輸之等
凡五金之産為器用所必需其藏於山巖土石
之中者曰礦小民入山開採以資生計有司者
治之因賦其什一曰礦課廣西雲南貴州産
黃金白金赤金錫鉛鐵水銀丹砂雄黃山西四
川廣東産赤金錫鉛鐵湖南産赤金錫鉛鐵水
銀丹砂雄黃皆召商試採礦旺則開竭則閉各
省賦入視出産之衆寡歲無常數深山窮谷
資斧不能繼及近民墓宅田地均不開採承商
鳩工必用土著辨姦良四方客民走集者禁争
訟滋事者禁以牧令丞倅掌其戒令戍之弁兵
以防姦宄其經理之不善者論如法
凡澤國多魚其漁者有税曰魚課明代多設河
泊所大使以幾其徵
國朝弛澤梁之禁惟留江西二所廣東三所餘皆
裁革歲課江南江西福建浙江湖廣廣東共二
萬四千四百十有二兩有竒
凡民間賣買田宅皆憑書契納税於官以成其
質劑曰契税税契之法布政使司作契帖鈐
以司印頒之州縣民之賣買田宅者領契帖於
官徵其税書其姓名揭其物數並原契予之以
防詐偽以治訴訟其税輸藩庫布政使司覆覈
之以逹於部歲無常數
凡城廂衢市山場鎮集舟車所輳貨財所聚擇
民之良者授之帖以為牙儈使辨物平價以通
貿易而税其帖曰牙税質庫商行操竒贏以逐
利者有行舖税牲畜之鬻於市者防其暴盗有
馬牛税豬羊税水陸之珍自遠至者有落地税
若夫闤闠旗亭日陳百物販夫販婦擔負竒零
皆無徵其徵於有司者歲終則會與田賦合疏
以
聞以乾隆十八年奏銷之數計之直省歲課共百有
五萬二千七百有六兩有竒
欽定大清會典卷十七
