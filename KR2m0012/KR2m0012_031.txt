欽定大清會典卷三十一
禮部
儀制清吏司
貢舉
凡貢舉之法太學及直省府州縣學諸生三年
賓興試於順天府各布政使司曰鄉試取其中
式者貢於部合天下貢士大比之曰會試取其
中式者以
聞
皇帝親策試於
太和殿丹墀曰
殿試
凡試有定期歲在子卯午酉以八月鄉試丑辰
未戍以三月會試均於九日十有二日十有五
日鎖闈三試之會試及大省鄉試揭曉以逾月
十有五日中省先五日小省再先五日為率
殿試以四月二十六日傳臚以五月一日
凡試以文藝鄉會試均第一場書藝三論一第
二場經藝四五言八韻詩一第三場時務策五
殿試
御製策問令貢士條對經書文取雅正詩取清華策
對取切實敷陳浮文妨要及詭異雷同者皆不
錄
凡考官鄉試正副各一人由部列侍郎以下編
檢中贊科道中書評事博士以上官會試正副
各二人(間用正一人副二人或正二人副一人均竢欽命)列大學士
學士尚書左都御史侍郎左副都御史
殿試讀卷官十有四人列大學士學士九卿詹事
各疏請
簡用
凡同考官鄉試順天十有八人由部列員外郎
以下評博以上官會試十有八人列翰詹給事
中部曹各疏請
簡用各省鄉試江南十有八人浙江十有六人江西
十有四人山東河南各十有二人福建十有一
人湖北陜西廣東廣西各十人山西湖南各九
人雲南貴州各八人由監臨官於所屬府同知
通判知州縣内選擇入闈
凡慎選考官除三品以上簡自
宸衷外吏部咨取四品以下由進士出身官恭竢
御試按
欽定名次引
見仍開列具疏候
旨簡用
凡經理試事鄉試順天監臨以府尹提調以府
丞内外監試以御史各省監臨以廵撫提調監
試以道員内監試亦以道員或府佐會試知貢
舉以本部侍郎提調以儀制司官
殿試提調以本部尚書侍郎監試均以御史
凡執事鄉試會試受卷彌封謄錄對讀四所暨
收掌試卷均以主事等官各省鄉試受卷彌封
謄錄對讀收掌以知縣對讀以歲考降青生謄
錄以州縣掾吏
殿試受卷彌封收掌以翰林給事中内閣侍讀中
書本部儀制司官供給官鄉試以府倅會試以
本部精繕司官率京縣丞史
殿試以光祿寺官
凡送試鄉試由學政錄取科舉每中式一名大
省準錄科八十名中省六十名小省五十名副
榜一名準錄科二十名國子監錄取貢監生分
南北中卷數亦如之京學教習各館謄錄生部
院筆帖式欽天監天文生貢監生由國子監生
員由順天學政錄科考取然後冊送鄉試會試
由本省布政使司咨呈送部直隸限豫年十二
月山東河南山西陜西十一月江南江西浙江
湖廣十月福建四川廣東廣西雲南貴州九月
各如期起送司府稽遲違限由部覈參舉人用
中書評事博士太學師儒筆帖式者由該管衙
門直省教官由布政使司各給文送部貢監生
初於京闈中式不及回籍起文者取具同鄉官
印結呈明均準應試
凡試規會試及順天鄉試書義三題詩題皆由
欽命試前一日本部侍郎順天府尹恭領詣貢院交
知貢舉提調送入内簾經義策論各省鄉試四
子書題詩題皆正副考官公定校刻題紙是日
應試者由貢院東西門魚貫序進聽唱名搜檢
入大門給卷各歸號舍試日五鼓内簾出題紙
知貢舉監臨提調監試視執事官分送號舍及
早晩給飲食毋有不周試畢隨其交卷次第給
籤驗出三試皆同
殿試前一日讀卷官恭領
制策扄内閣門刊版搨黃畢翼日所司設案於
太和殿左楹之南又設案於丹陛正中設諸貢士
試案於東西丹墀内閣官奉
制策入
殿陳於東案讀卷暨執事官入丹墀左西面序立
諸貢士集
午門外聽本部唱名給卷鑾儀校代執考具鴻臚
官引由左右掖門入
昭德
貞度門至丹墀東西班末序立均東西面大學士
一人入
殿左門奉
制策出中門授禮部尚書尚書跪接興陳於丹陛案
北面跪三叩興儀制司官舉案降自中階陳於
御道正中讀卷暨諸執事官就拜位聽贊行三跪
九叩禮復位立諸貢士就拜位三跪九叩畢仍
北面立本部儀制司官奉
制策分授諸貢士諸貢士跪受三叩興各就試案讀
卷官出竢於内閣諸貢士對策畢鑾儀校引出
長安門各退
凡試卷鄉會試由提調鈐考舍坐號授應試者
每場試竣受卷所檢墨卷違式者揭於院壁以
合式者移彌封所糊名坐號改鈐内號皆簿記
之謄錄所易書以朱對讀所取墨卷校讐譌脱
改注以紫收掌官鈐内號於朱卷既畢監試以
朱卷送内簾交内監試收入
殿試受卷官稽卷數彌封官糊名不易書收掌官
齎卷及監試御史送内閣交讀卷官校閱
凡閱卷鄉會試由内收掌分經送各同考官閱
以藍筆擇三試全佳者為首薦其第一埸文義
致佳二三場無疵第一場文義無疵二三場致
佳者為次薦考官閱以墨筆既入選副考官書
取正考官書中不入選者批摘瑕疵仍取各經
房落卷通校有佳卷未薦者特拔之廼書取中
名次於卷端以待揭曉
殿試收掌官以卷送讀卷官分閱公定前列十卷
進呈
御覽
皇帝御便殿
召讀卷官入記注官隨入侍班
賜讀卷官坐各就位一叩坐
皇帝親定甲乙
命大學士一人秉筆書一甲三名至二甲七名於卷
端既畢奉卷出至内閣扄門拆卷書榜以待傳
臚
凡出榜鄉會試由考官諏日豫行知貢舉監臨
届期内簾啓門及外簾各官會於一堂出中式
朱卷對内號坐號檢校墨卷無譌廼按名書榜
畢各官朝服望
闕行三跪九叩禮鄉試於順天府及各布政使司
署前會試於本部署前懸榜三日
殿試讀卷畢以
欽定前十名合二三甲進士名次書黃榜進呈
御覽翼日所司設案於
太和殿内及丹陛如策士儀内閣官奉黃榜入
殿陳於案鑾儀衛備黃蓋雲盤於
殿階下設龍亭於
午門外鴻臚官六人立於丹陛東階每階二人皆
西面鑾儀衛陳法駕鹵簿樂部和聲署陳樂懸
皇帝禮服御殿王公百官朝服侍班如常朝儀諸貢
士於丹墀東西班末北面序立讀卷暨執事官
出班就拜位聽贊行三跪九叩禮大學士奉黃
榜出授禮部尚書尚書跪接興陳於丹陛案北
面跪三叩興退立於左鳴贊贊有
制諸貢士跪宣制官奉
制至丹陛南西面立宣訖廼唱第一甲第一名暨二
名三名皆傳唱者三鴻臚官引出班至
御道東西各以次跪又傳唱二甲一名三甲一名
某某等若干名不出班均聽贊行三跪九叩禮
贊舉榜禮部尚書詣案跪奉榜興降自中階
駕興還宫儀制司官以雲盤承榜導以黃蓋禮部堂
司官暨一甲進士隨榜出
太和門中門諸進士東班由
昭德門西班由
貞度門出至
午門外陳榜於龍亭和聲署樂作御仗前導出
長安左門懸榜三日
凡中額鄉試順天八旗滿洲蒙古漢軍直隸諸
生及直省貢監生肄業太學者皆分編字號取
中共二百十有五名川廣雲貴貢監生每二十
卷中一名無定額山東六十九名山西六十名
河南七十一名江蘇七十六名安徽四十五名
江西浙江皆九十四名福建八十五名湖北四
十八名湖南四十五名陜西六十一名四川六
十名廣東七十二名廣西四十五名雲南五十
五名貴州四十名副榜視正榜取五之一以為
額會試竢三試既畢之後知貢舉分列直省貢
士卷數疏請
欽定中額
殿試一甲三名
賜進士及第二甲三甲無定數二甲
賜進士出身三甲
賜同進士出身各有差
凡官生卷京堂五品以上及翰詹科道外官文
三品武官二品以上之子若孫同胞兄弟及兄
弟之子鄉試準作官生卷順天鄉試滿洲蒙古
漢軍官卷以十名取中一名南北貢監生官卷
以十五名取中一名直隸江南江西福建浙江
湖廣官卷以二十名取中一名山東山西河南
陜西四川廣東官卷以十五名取中一名廣西
雲南貴州官卷以十名取中一名如官卷不滿
十者入民卷通校文不充數者以民卷補中
凡迴避會試及順天鄉試考官同考官知貢舉
提調監試及外簾執事官之子弟宗族有服婣
婭皆令迴避不得與試
凡磨勘鄉試以取中朱墨卷解部由部奏請以
京堂三品以下翰詹六品以上官暨給事中御
史集
天安門朝房各分卷磨勘會試出榜後由部請
旨簡員磨勘有違式干禁者皆論如法
凡
賜燕鄉會試
賜考官知貢舉監臨提調監試同考執事各官燕鄉
試初入闈順天燕於府署各省燕於布政使司
會試入闈出闈均燕於禮部及鄉試揭曉
賜考官以下至中式諸生燕曰鹿鳴燕
殿試傳臚
賜一甲進士三人燕於順天府府尹暨丞送歸第翼
日
賜讀卷官以下至諸進士燕於禮部
命内大臣一人主席曰恩榮燕與燕者皆簪花行禮
(儀見精膳司)
凡
賞賚諸生中式各
賜冠服及白金二十兩會試給公車費既成進士
賜白金三十兩一甲三名外加五十兩第一名朝冠
朝衣二名以下表裏各一端
凡科場條例據屢科沿革及見行事宜纂輯成
編每三年續編頒發直省遵行
欽定大清會典卷三十一
