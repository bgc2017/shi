尚史卷五十八列傳三十六
鑲白旗漢軍李鍇撰
楚諸臣傳
鬻拳石奢
鬻拳事文王嘗強諫王王弗從臨之以兵懼而從之鬻
拳曰吾懼君以兵罪莫大焉遂自刖也楚人以為大閽
謂之大伯文王十五年(莊十九年)巴人叛王禦之大敗于津
(楚地)還鬻拳弗納遂伐黃敗黃師于踖陵(黃地)還及湫薨鬻
拳葬諸夕室亦自殺也而葬于經皇(左傳)
石奢者昭王相也堅直廉正無所阿避行縣道有殺人
者相追之乃其父也縱其父而還自繫焉使人言之王
曰殺人者臣之父也夫以父立政不孝也廢法縱罪非
忠也臣罪當死王曰追而不及不當伏罪子其治事矣
奢曰不私其父非孝子也不奉主法非忠臣也王赦其
罪上惠也伏誅而死臣職也遂不受令自刎而死(史記韓)
(詩外傳作石奢為昭王理吕覽作石渚)
鍾儀枝如子躬
鍾儀為鄖公共王七年(成七年)我伐鄭鄭軍我師囚儀獻
諸晉晉人以儀歸囚諸軍府九年(成九年)晉侯觀于軍府
見儀問之曰南冠而縶者誰也有司對曰鄭人所獻楚
囚也使稅之召而弔之再拜稽首問其族對曰泠人也
(樂官)公曰能樂乎對曰先父之職官也敢有二事使與之
琴操南音公曰君王何如對曰非小人之所得知也固
問之對曰其為大子也師保奉之以朝于嬰齊而夕于
側也不知其他公語士燮燮曰楚囚君子也言稱先職
不背本也樂操土風不忘舊也稱大子抑無私也名其
二卿尊君也不背本仁也不忘舊信也無私忠也尊君
敏也君盍歸之使合晉楚之成公重為之禮使歸求成
王使公子辰如晉報儀之使平王時有枝如子躬為大
夫平王新立使子躬聘于鄭且致犨櫟之田(本鄭邑楚取之今還)
(以賂鄭)事畢弗致(知鄭自服不須賂)鄭人請曰聞諸道路將命寡
君以犨櫟敢請命對曰臣未聞命既復王問犨櫟降服而
對曰臣過失命未之致也王執其手曰子毋勤姑歸不
榖有事其告子也(左傳)
穿封戌
穿封戌楚大夫康王十三年(襄二十六年)我侵吳遂侵鄭至
于城麇鄭皇頡戍之出與我師戰師敗戌囚皇頡公子
圍争之正于伯州犂伯州犂曰請問于囚乃立囚伯州
犂曰所争君子也其何不知上其手曰夫子為王子圍
寡君之貴介弟也下其手曰此子為穿封戌方城外之
縣尹也誰獲子囚曰頡遇王子弱焉(頡解其意言為王子所得)戌怒
抽戈逐王子圍弗及康王薨王子圍弑郟敖自立是為
靈王靈王七年(昭八年)王滅陳使戌為陳公曰城麇之役
不諂侍飲酒于王王曰城麋之役女知寡人之及此女
其辟寡人乎對曰若知君之及此臣必致死禮以息楚
(言蚤知靈王簒弑必為郟敖致死殺君以寧楚左傳)
郤宛(子惡)
郤宛字子惡為左尹昭王元年(昭二十七年)吳因我喪使公
子掩餘燭庸伐我圍潜宛及工尹夀帥師救潜吳師不
能退吳光弑王僚掩餘燭庸出奔我師聞吳亂而還宛
直而和國人說之費無極與鄢將師比而惡之無極謂
令尹囊瓦曰子惡欲飲子酒又謂宛令尹欲飲酒于子
氏宛曰我賤人也不足以辱令尹令尹將必來辱為惠
已甚吾無以酬之若何無極曰令尹好甲兵子出之吾
擇焉取五甲五兵曰寘諸門令尹至必觀之而從以酬
之及饗日帷諸門左無極謂囊瓦曰吾幾禍子子惡將
為子不利甲在門矣子必無往且此役也吳可以得志
子惡取賂焉而還又誤羣帥使退其師曰乘亂不祥吳
乘我喪我乘其亂不亦可乎囊瓦使視郤氏則有甲焉
不往召鄢將師而告之將師退遂令攻郤氏且爇之宛
聞之遂自殺國人弗爇令曰不爇郤氏與之同罪或取
一編管焉或取一秉秆焉國人投之遂弗爇也囊瓦炮
之盡滅郤氏之族黨于是國言未已進胙者莫不謗囊
瓦明年瓦殺費無極鄢將師亦盡滅其族以說于國謗
言乃止(左傳)
論曰鬻拳兵諫左氏以為愛君而范寗以為譏郤宛無
罪而杜預以近讒為之罪嗟夫悠悠之論將安適從兵
諫以自刑信非中道矣若郤宛者罪不奸上德及國人
令尹惑䜛而果于爇之罪不在瓦而宛是求春秋之旨
寧如是乎夫殺大夫有罪例書名左氏之論也然余竊
疑之以其不中厥中也靈王暴虐淫刑以逞顧休休于
穿封戌申無宇異哉
廬戢黎(叔麇䆫附子揚)左司馬眅
廬戢黎為廬大夫莊王即位鬭克公子燮作亂以王出
將如商密戢黎及叔麇誘之遂殺鬭克公子燮三年(文十)
(六年)庸叛我戢黎侵庸及庸方城庸人逐之囚子揚䆫既
而王來會師遂滅庸叔麇者戢黎之佐子揚䆫其官屬
也昭王時有左司馬眅昭王二十五年(哀四年)夷虎叛(蠻夷)我
克之乃謀北方眅及申公夀餘葉公諸梁致蔡于負凾
致方城之外於繒關曰吳將沂江入郢將奔命焉為一
昔之期襲梁及霍(偽辭當備吳夜結期襲梁霍一昔一夜也)單浮餘(大夫)圍蠻
氏蠻氏潰蠻子赤奔晉隂地昄起豐析與狄戎(發二邑人及戎)
(狄)以臨上雒左師軍于莬和右師軍于倉野使謂隂地
之命大夫士蔑曰晉楚有盟好惡同之若將不廢寡君
之願也不然將通于少習(武關道)以聽命晉執蠻子與其
五大夫以畀我師于三戸眅致邑立宗焉以誘其遺民
而盡俘以歸(左傳)
樂伯許伯攝叔
樂伯許伯攝叔並楚大夫邲之役許伯御樂伯攝叔為
右以致晉師許伯曰吾聞致師者御靡旌摩壘而還(靡旌)
(驅疾摩壘近敵也)樂伯曰吾聞致師者左射以菆(左車左菆矢之善者)代
御執轡御下兩馬掉鞅而還(兩飾也掉正也使御下車飾馬正鞅以示閒暇也)
攝叔曰吾聞致師者右入壘折馘執俘而還皆行其所
聞而復晉人逐之左右角之樂伯左射馬而右射人角
不能進矢一而已麋興于前射麋麗龜(龜麋背隆高當心者)晉鮑
癸當其後使攝叔奉麇獻焉曰以歲之非時獻禽之未至敢膳
諸從者鮑癸止之曰其左善射其右有辭君子也遂免(左傳)
養由基(叔山冉附)工尹商陽巢牛臣(風湖子薛燭附)
養由基即養叔以善射名莊王十七年(宣十二年)邲之役王
為乘廣三十乘分為左右廣雞鳴而駕日中而說(說舍也)
左則受之日入而說許偃御右廣由基為右彭名御左
廣屈蕩為右王乘左廣敗晉師于邲共王十六年(成十六年)
鄢陵之役彭名御王潘黨為右黨與由基蹲甲而射之
徹七札焉以示王曰君有二臣如此何憂于戰王怒曰
大辱國詰朝爾射死藝(賤其以射自多必以藝死)及戰晉吕錡射王
中目王召由基與之兩矢使射吕錡中項伏弢以一矢
復命我師薄于險叔山冉謂由基曰雖君有命為國故
子必射乃射再發盡殪叔山冉搏人以投中軍折軾晉
師乃止共王薨康王即位吳侵我由基奔命公子午以
師繼之由基曰吳乘我喪謂我不能師也必易我而不
戒子為三覆以待我我請誘之公子午從之戰于庸浦
大敗吳師獲公子黨康王以公子午為令尹由基為宫廐尹(左傳)
吕氏春秋荆王有白猿王自射之則搏樹而嬉使養
由基射之始調弓矯矢未發猿擁樹而號矣尸子王
命養由基射蜻蛉王曰吾欲得之養由基援弓而射
之拂左翼王大喜
又有工尹商陽商陽與陳棄疾追吳師及之陳棄疾謂商
陽曰王事也子手弓而可手弓子射諸射之斃一人韔弓又及謂
之又斃二人每斃一人揜其目止其御曰朝不坐燕不與殺三人
亦足以反命矣孔子曰殺人之中又有禮焉(記檀弓)
按𫝊公子棄疾為蔡公經曰陳棄疾是嘗為陳公也
又有巢牛臣巢人也康王十二年(襄二十五年)吳子諸樊伐
我門于巢牛臣曰吳王勇而輕若啟之將親門我獲射
之必殪是君也死疆其少安從之吳子門焉牛臣隠于
短牆以射之卒(左傳)
風湖子楚人能相劍薛燭越之能相劍者也吳越春
秋吳王有女滕玉因謀伐楚與夫人及女會蒸魚王
前嘗半而與女女怒曰王食魚辱我乃自殺闔廬痛
之葬于閶門外鑿池積土文石為槨題湊為中金鼎
玉杯銀樽珠襦之寶皆以送女乃舞白鶴于市令萬
民隨而觀之還使男女與鶴俱入羡門發機掩之湛
盧之劍惡闔廬之無道也去而出水行如楚楚昭王
卧而寤得劍于牀乃召風湖子而問白寡人卧覺而
得寶劍不知其名是何劍也風湖子曰臣聞吳王得
越所獻劍三一曰魚腸二曰磐郢三曰湛盧魚腸已用殺
王僚磐郢以送其死女今湛盧入楚也曰湛盧所以
去者何也風胡子曰臣聞越王元常使歐冶子造劍
五以示薛燭燭曰魚腸逆理不順不可服也臣以殺
君子以殺父故闔廬以殺王僚磐郢亦曰豪曹不法
之物無益于人故以送死湛盧五金之英太陽之精
寄氣託靈出之有神服之有威可以折衝拒敵然人
君有逆理之謀其劍即出今吳王無道殺君謀楚故
湛盧入楚昭王曰其直幾何風湖子曰臣聞此劍在
越之時客有酬其直者有市之鄉三十駿馬千萬戸
之都二薛燭對曰赤堇之山已令無雲若邪之溪深
而莫測羣臣上天歐冶死矣雖傾城量金珠玉盈河
猶不能得此寶而况有市之鄉駿馬千匹萬戶之都
何足言昭王大說遂以為寶越絶書越王句踐有寶
劍五客有能相劍者名薛燭王召而問之曰吾有寶
劍五請以示之使取毫曹燭曰非寶劍也寶劍五色
並見莫能相勝毫曹擅名矣非寶劍也王曰取巨闕
燭曰非寶劍也寶劍者金錫和銅而不離巨闕已離
矣非寶劍也王曰然巨闕初成之時吾坐露壇之上
宫人有四駕白鹿而過者車奔鹿驚吾引劍而指之
四駕上飛揚不知其絶也穿銅釡絶鐵䥶胥中决如
粢米故曰巨闕王取純鉤燭聞之忽如敗有頃懼簡
衣而坐望之手拂揚其華捽如芙蓉始出觀其鈲爛
如列星之行其光渾渾如水之溢于塘其斷巖巖如
瑣石其才煥煥如冰釋此所謂純鈎邪王曰是也客
有直之者有市之鄉二駿馬千匹千戸之都二可乎
燭曰不可當造此劍之時赤堇之山破而出錫若邪
之溪涸而出銅雨師灑掃雷公擊槖蛟龍捧鑪天帝
裝炭太一下觀天精下之歐冶乃因天之精神悉其
伎巧造為大刑三小刑二一曰湛盧二曰純鈎三曰
勝邪四曰魚腸五曰巨闕吳王闔廬之時得其勝邪
魚腸湛盧闔廬無道子女死殺生以送之湛盧之劍
去之如水行秦過楚楚王卧而寤得湛盧之劍將首
魁漂而存焉秦王聞而求不得興師擊楚王不與闔
廬又以魚腸之劍刺吳王僚此其小試于敵邦未大用
于天下也今赤堇之山已合若邪溪深不測羣神不下
歐冶子即死雖傾城量金珠玉竭河猶不能得此一
物也楚王召風湖子而問曰寡人聞吳有干將越有
歐冶子此二子甲世而生精誠上通願齎重寶奉子
因吳王請二人作劍可乎風湖子曰善于是乃令風
湖子之吳見歐冶子干將歐冶子干將鑿茨山洩其
溪取鐵英作劍三畢成風湖子奏之楚王王問之曰
三劍何物所象其名為何風湖子曰一曰龍淵二曰
泰阿三曰工布王曰何為龍淵泰阿工布風湖子曰
龍淵狀如登高山臨深淵泰阿鈲巍巍翼翼如流水
之波工布鈲從文起至脊而止如珠不可袵文若流
水不絶晉鄭王聞而求之不得興師圍楚城三年不
解楚王聞之引泰阿之劍登城而麾之三軍破敗士
卒迷惑楚王大說曰此劍威邪寡人力邪風湖子曰
劍之威也因大王之神軒轅神農赫胥之時以石為
兵斷樹木為宫室死而龍藏至黃帝之時以玉為兵
以伐樹木為宫室死而龍藏禹穴之時以銅為兵以
鑿伊闕通龍門決江導河東注于東海天下通平治
為宫室豈非聖主之力哉當此之時作鐵兵威服三
軍此亦鐵兵之神大王有聖德楚王曰寡人聞命矣
二說荒漫而其文甚竒世豔傳之故附養叔之末
論曰易有之師出以律否臧凶之數子者雖不中律而
出竒應卒以克彊禦侮亦一日之雋也死藝之戒豈唯
養叔能者警諸
伯州犁
伯州犁晉伯宗之子也共王十五年(成十五年)晉殺伯宗州
犁奔楚為楚大宰明年晉伐鄭王救之遇于鄢陵王登
巢車(車上為櫓)以望晉軍公子嬰齊使州犁侍于王後王曰
騁而左右何也曰召軍吏也皆聚于中軍矣曰合謀也
張幕矣曰虔卜于先君也徹幕矣曰將發命也甚囂且
塵上矣曰將塞井夷竈而為行也皆乘矣左右執兵而
下矣曰聽誓也戰乎曰未可知也乘而左右皆下矣曰
戰禱也及戰王中目我師宵遁康王十四年(襄二十七年)晉
楚成將盟于宋西門之外國人衷甲州犁曰合諸侯之
師以為不信無乃不可乎夫諸侯望信于楚是以來服
若不信是棄其所以服諸侯也固請釋甲令尹屈建曰
晉楚無信久矣事利而已苟得志焉焉用有信州犁退
告人曰令尹將死矣不及三年求逞志而棄信志將逞
乎志以發言言以出信信以立志參以定之信亡何以
及三郟敖四年(昭元年)公子圍聘于鄭娶于公孫叚氏既
聘將以衆逆鄭患之辭曰請墠聽命(欲于城外除地為墠)公子圍
命州犁對曰君辱貺寡大夫圍謂圍將使豊氏(公孫叚姓豊氏)
撫有而室圍布几筵告于共莊之廟而來若野賜之是
委君貺于草莾也是寡大夫不得列于諸卿也不寧唯
是又使圍蒙其先君將不得為寡君老其蔑以復矣唯
大夫圖之圍知鄭有備請垂櫜而入遂逆而出秋圍使
州犁城犨櫟郟冬圍弑郟敖殺州犁于郟州犁之孫曰
嚭楚殺郤宛伯氏之族出奔吳嚭遂仕吳亦為大宰(左傳)
然丹(箴尹宜咎附)
然丹字子革鄭穆公孫公子然之子也鄭殺公子嘉丹
奔楚為右尹靈王三年(昭四年)吳伐我使丹城州來箴尹
宜咎城鍾離八年(昭九年)我遷許于城父使丹遷城父人
于陳以夷濮西田益之十一年(昭十二年)王狩于州來次于
潁尾使蕩侯潘子司馬督囂尹午陵尹喜(五子並楚大夫)帥師
圍徐以懼吳王次于乾谿以為之援雨雪王皮冠秦復
陶(秦所遺羽衣)翠被豹舄執鞭以出僕析父從(楚大夫子晳)丹夕
(夕莫見也)王見之去冠被舍鞭與之語曰昔我先王熊繹與
吕伋王孫牟燮父禽父並事康王四國皆有分我獨無
有今吾使人于周求鼎以為分王其與我乎對曰與君
王哉昔我先王熊繹辟在荆山篳路(柴車)籃縷以處草莾
跋涉山林以事天子唯是桃弧棘矢以共禦王事齊王
舅也晉及魯衛王母弟也楚是以無分而彼皆有今周
與四國服事君王將唯命是從豈其愛鼎王曰昔我皇
祖伯父昆吾舊許是宅今鄭人貪賴其田而不我與我
若求之其與我乎對曰與君王哉周不愛鼎鄭敢愛田
王曰昔諸侯遠我而畏晉今我大城陳蔡不羹賦皆千
乘子與有勞焉諸侯其畏我乎對曰畏君王哉是四國
者專足畏也又加之以楚敢不畏君王哉工尹路請曰
君王命剥圭以為鏚柲敢請命(鏚斧也柲柄也王命破圭玉飾斧柄請其制度)
(也)王入視之僕析父謂丹吾子楚國之望也今與玉言
如響國其若之何丹曰摩厲以須王出吾刃將斬矣王
出復語左史倚相趨過王曰是良史也子善視之是能
讀三墳五典八索九邱對曰臣嘗問焉昔穆王欲肆其
心周行天下將皆必有車轍馬跡焉祭公謀父作祈招
之詩以止王心王是以獲没于祇宫臣問其詩而不知
也若問遠焉其焉能知之王曰子能乎對曰能其詩曰
祈招之愔愔式昭德音思我王度式如玉式如金形民
之力而無醉飽之心王揖而入饋不食寢不寐數日不
能自克明年公子比入自立為王丹請出奔王不可乃
棄王而歸平王元年(昭十四年)王使丹簡上國之兵于宗邱
(楚地)且撫其民分貧振窮長孤幼養老疾收介特救灾患
宥孤寡赦罪戾詰姦慝舉淹滯禮新敘舊禄勲合親任
良物官息民五年而後用師三年(昭十六年)使丹誘戎蠻子
嘉殺之遂取蠻氏既而復立其子箴尹宜咎者本陳大
夫陳鍼子八世孫鍼宜咎也宜咎黨慶虎慶寅慶氏叛
陳陳討之宜咎奔楚為箴尹(左傳)
論曰州犁然丹羇旅異國而各著厥聞亡鳥擇木奮迅
以鳴誰能遏之祈招之誦謀父再作惜乎靈不逮穆感
深而迷亦深矣然而乾谿之潰違故即新方之申亥鬭
辛曾不及之何哉州犂比靈而誅于靈抑又何也
諸公子傳公子元(武王子)(王孫啟附)
公子元文王之弟也為成王令尹成王六年(莊二十八年)子
元欲蠱文夫人為館于其宫側而振萬焉(振動萬舞也)夫人
聞之泣曰先君以是舞也習戎備也今令尹不尋諸仇
讐而于未亡人之側不亦異乎御人以告子元曰婦人
不忘襲讐我反忘之以車六百乘伐鄭入于桔柣之門
衆車入自純門及逵市鄭縣門不發(縣門施于内城門者不發不閉也)
楚言而出子元曰鄭有人焉會諸侯救鄭我師夜遁八
年(莊三十年)子元歸自伐鄭而處王宫欲遂蠱文夫人申公
鬭班殺子元(左傳)
子元之子啟或譛啟于成王啟奔晉
公子職
公子職成王庶子成王既立商臣為大子又欲立職商臣
遂弑成王(左傳)
公子朱公子茷
公子朱公子茷並楚公子(所出未詳)子朱為息公穆王二年
(文三年)子朱圍江晉告于周王叔桓公晉陽處父伐我以
救江門于方城遇子朱而還八年(文九年)子朱自東夷伐
陳陳人敗之獲子茷陳懼及我平鄢陵之役子茷為晉
所獲欒書怨郤至使子茷告晉厲公曰此戰也郤至實
召寡君以東師之未至也與軍帥之不具也曰此必敗
吾因奉孫周以事君厲公信之殺三郤(左傳)
公子嬰齊(穆王子子重)
公子嬰齊字子重莊王之弟也為左尹莊王十六年(宣十)
(一年)嬰齊侵宋王待諸郔
王孫子莊王攻宋厨有臭肉罇有敗酒子重諫曰君
厨肉臭不可食敗酒不可飲而三軍有饑色欲以勝
敵不亦難乎王曰請有酒投之士有食饋之賢
十七年(宣十二年)邲之役沈尹將中軍嬰齊將左公子側將
右敗晉師于邲共王即位嬰齊為令尹公子側為司馬
共王二年(成二年)魯會諸侯伐齊嬰齊救齊將起師嬰齊
曰君弱羣臣不如先大夫師衆而後可詩曰濟濟多士
文主以寧夫文王猶用衆況吾儕乎且先君莊王屬之
曰無德而及遠方莫如惠恤其民而善用之乃大戸(閱民)
(戶口)已責逮鰥救乏赦罪悉師王卒盡行侵衛遂侵魯師
于蜀及陽橋魯賂以執斵執鍼織紝皆百人公衡為質
冬及魯侯諸侯之大夫盟于蜀六年(成六年)嬰齊伐鄭(鄭從)
(晉故)七年(成七年)嬰齊伐鄭師于汜諸侯救鄭軍我師(軍攻也)
囚鄖公鍾儀初屈巫(即巫臣)之奔晉也嬰齊及公子側殺
其族而分其室屈巫遺二子書曰余必使爾罷于奔命
而死乃通吳于晉吳始伐楚伐巢伐徐嬰齊奔命秋吳
入州來嬰齊自鄭奔命嬰齊側于是乎一歲七奔命九
年(成九年)晉伐鄭嬰齊侵陳以救鄭冬嬰齊自陳伐莒圍
渠邱(莒邑)入之莒人囚公子平國人曰勿殺吾歸而俘莒
人殺之我師圍莒莒潰遂入鄆十六年(成十六年)晉伐鄭我
救之公子側將中軍嬰齊將左公子壬夫將右遇于鄢
陵晉射王中目我師宵遁我殺公子側十七年(成十七年)晉
會諸侯伐鄭嬰齊救鄭師于首止諸侯還十八年(成十八年)
宋魚石叛宋圍彭城嬰齊救之伐宋晉救宋遇我師于
靡角之谷我師還二十一年(襄三年)嬰齊伐吳為簡之師
(選練也)克鳩兹(吳邑)至于衡山使鄧廖帥組甲三百被練三
千(組甲漆甲成組文被練練袍)以侵吳吳人要而擊之獲鄧廖其能
免者組甲八十被練三百而已嬰齊歸飲至三日吳人
伐我取駕駕良邑也鄧廖亦楚之良也君子謂嬰齊于
是役也所獲不如所亡國人咎嬰齊嬰齊病之遂遇心
疾而卒(左傳)
公子側(子反)
公子側字子反(所出未詳)初事莊王莊王十九年(宣十四年)側從
王圍宋明年宋華元夜入我師登側之牀起之曰寡君
使元以病告雖然城下之盟有以國斃不能從也去我
三十里唯命是聽側懼與之盟而告王退三十里
宋及我平莊王薨事共王為司馬共王四年(成四年)
鄭疆許田許人敗諸展陂鄭伐許晉救許以伐
鄭側救鄭鄭伯與許男訟焉皇戌攝鄭伯之辭側
不能决也曰君若辱在寡君寡君與其二三臣共聽兩
君之所欲成其可知也不然側不足以知二國之成十
二年(成十二年)我及晉成盟于宋晉郤至來聘且涖盟王享
之側相為地室而縣焉郤至將登金奏作于下驚而走
出側曰日云莫矣寡君須矣吾子其入也賓曰君貺之
以大禮重之以備樂如天之福兩君相見何以代此下
臣不敢側曰如天之福兩君相見無亦唯是一矢以相
加遺焉用樂(言兩君戰乃相見無用此樂)寡君須矣吾子其入也賓
曰若讓之以一矢禍之大者其何福之為十五年(成十五年)
我將侵鄭衛公子貞曰新與晉盟而背之無乃不可乎
側曰敵利則進何盟之有遂侵鄭侵衛十六年(成十六年)鄭
叛晉從我晉伐鄭我救之側將中軍夏六月晉楚遇于
鄢陵及戰晉射王中目獲我公子茷鄭伯奔其右唐苟
死之旦而戰見星未巳側命軍吏察夷傷補卒乘繕甲
兵展車馬雞鳴而食唯命是聽晉人患之苖賁皇徇曰
蒐乘補卒秣馬利兵脩陳固列蓐食申禱明日復戰乃
逸楚囚王聞之召側謀榖陽豎(側内豎)獻飲于側側醉而
不能見王曰天敗楚也夫余不可以待乃宵遁師還及
瑕王使謂側曰先大夫之覆師徒者君不在子無以為
過不榖之罪也側再拜稽首曰君賜臣死死且不朽臣
之卒實奔臣之罪也公子嬰齊與側相惡及是嬰齊謂
側曰初隕師徒者而亦聞之矣盍圖之對曰雖微先大
夫有之大夫命側側敢不義側亡君師敢忘其死王使
止之弗及而卒(左傳)
韓非子子反嗜酒而醉戰既罷共王召子反子反辭
以疾共王自往入其幄聞酒臭而還于是還師而斬
子反
公子丙公子平
公子丙公子平並楚羣公子也丙事莊王莊王之伐蕭
也蕭人囚熊相宜僚及丙王曰勿殺吾退蕭人殺之王
怒圍蕭蕭潰遂滅蕭平事共王公子嬰齊之伐莒入渠
邱也莒人囚平楚人曰勿殺吾歸而俘莒人殺之我師
圍莒莒潰遂入鄆(左傳)
公子壬夫(公子何忌附)
公子壬夫字子辛(所出未詳)初為右尹事共王共王十六年
(成十六年)鄢陵之役壬夫將右及戰我師敗績十八年(成十八年)
宋魚石五大夫叛壬夫及鄭師侵城郜取幽邱(並宋邑)同
伐彭城納五夫夫以三百人戍之而還十九年(襄元年)諸
侯伐鄭壬夫救之侵宋吕留二十一年(襄三年)公子嬰齊
卒以壬夫為令尹壬夫侵欲于小國陳遂叛使公子何
忌侵陳二十三年(襄五年)討陳叛故殺壬夫(左傳)
何忌為司馬亦羣公子
公子槖師公子罷戎
公子槖師公子罷戎並事共王為大夫共王之敗于鄢
陵也舒庸人道吳圍巢伐駕圍釐虺(巢駕釐虺楚四邑)遂恃吳
而不設備共王十七年(成十七年)槖師襲舒庸滅之二十七
年(襄九年)王伐鄭鄭及我平使罷戎入盟同盟于中分共
王薨康王即位以槖師為右司馬以罷戎為右尹(左傳)
公子格王子勝
公子格公子勝並羣公子格事康王勝事平王為左尹
康王三年(襄十六年)許請遷于晉許大夫不可晉將伐許鄭
伯從夏晉伐許遂伐我格帥師及晉師戰于湛阪我師
敗績晉遂侵方城之外復伐許而還平王五年(昭十八年)王
子勝言于王曰許于鄭仇敵也而居楚地以不禮于鄭
晉鄭方睦鄭若伐許而晉助之楚喪地矣君盍遷許許
不專于楚(不專心事楚)鄭方有令政許曰余舊國也鄭曰余
俘邑也葉在楚國方城之外蔽也土不可易國不可小
許不可俘讐不可啟君其圖之王說使勝遷許于析(左傳)
公子魴公子齮
公子魴字子魚亦羣公子平王時陽匄為令尹魴為司
馬四年(昭十七年)吳伐我陽匄卜戰不吉魴曰我得上流何
故不吉且楚故司馬令龜我請改卜令曰魴也以其屬
死之楚師繼之尚大克之吉戰于長岸魴先死我師繼
之大敗吳師獲其乘舟餘皇吳取餘皇復大敗我師康
王時薳子馮為令尹公子齮為司馬齮亦羣公子也(左傳)
公子申公子成公子寅公子罷公子辰
公子申公子成並事共王公子申為右司馬共王六年
(成六年)我伐鄭晉救之遂侵蔡申及成以申息之師救蔡
禦諸桑隧晉師還九年(成九年)我以重賂求鄭鄭伯會公
子成于鄧十五年(成十五年)許畏偪于鄭請遷于我公子申
遷許于葉十六年(成十六年)王自武城使公子成以汝隂之
田求成于鄭鄭叛晉及王盟于武城十七年(成十七年)使公
子成公子寅戍鄭諸侯圍鄭使公子申救鄭師于汝上
諸侯還公子申為右司馬多受小國之賂以偪公子嬰
齊二十年(襄二年)國人殺之康王即位以公子成為左司
馬公子寅亦羣公子又有公子罷公子辰我殺屈巫罷
分子蕩(屈巫族)之室共王時晉楚成郤至來聘罷如晉報
聘及晉侯盟于赤棘公子辰字子商為共王大宰晉歸
我鍾儀王使辰如晉報鍾儀之使請修好結成(左傳)
論曰令尹司馬並以宗支便蕃左右顧乃腊肉滛人食
而遇毒五北之繇卒階入郢一歲七奔猶為幸夫仲尼
曰臨事而懼好謀而成敗而醉戰而喪其良其于勇也
後矣
尚史卷五十八
