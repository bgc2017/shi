尚史卷四十九列傳二十七
鑲白旗漢軍李鍇撰
宋諸臣傳
孔父
孔父即孔父嘉孔子六世祖為大司馬事穆公穆公疾
召孔父而屬殤公焉曰子奉之以主社稷孔父曰羣臣
願奉馮也(馮穆公子莊公)公曰不可使馮出居于鄭公薨殤公
立莊公元年(桓二年)大宰華督殺孔父遂弑殤公(左傳督詳華)
(傳)
皇父充石(皇氏)皇鄖皇瑗皇麇皇緩(酁般)
(附)皇野皇非我(皇懷附)
皇父充石戴公子事武公為司徒武公之世鄋瞞(狄國名)
伐我充石帥師禦之耏班御充石公子榖甥為右司寇
牛父駟乘(四人共為一乘)以敗狄于長邱獲長狄緣斯充石與
二子死焉公以門賞耏班使食其征(門關門征税也)謂之耏門
充石之後有皇鄖鄖事平公平公十二年(襄九年)宋災樂
喜為司城以為政使鄖命校正出馬工正出車備甲兵
庀武守(以所職論之鄖當是司馬)冬十月諸侯伐鄭鄖從晉荀瑩門
于鄟門(左傳)
瑗(系未詳)為右師事景公景公二十九年(哀七年)瑗帥師侵
鄭三十一年(哀九年)鄭圍我雍邱瑗圍鄭師每日遷舍(作壘)
(塹成輙徙舍合其圍)壘合鄭師哭鄭罕達救之大敗取鄭師于雍
邱使有能者無死以郲張與鄭羅歸三十四年(哀十二年)瑗
會魯侯衛侯于鄖及魯衛盟三十九年(哀十七年)瑗之子麇
有友曰田丙而奪其兄酁般邑以與之酁般愠而行告
向魋之臣子儀克克告夫人曰麇將納桓氏(桓氏即向魋哀十四)
(年魋出奔衛)公執麇瑗奔晉召之明年殺瑗已而公聞其情
復皇氏之族使皇緩為右師皇緩者瑗之從子也初事
景公景公薨六卿共攻大尹立昭公事見樂茷傳(左傳)
野字子仲為景公司馬景公三十六年(哀十四年)向魋謀亂
公知之告野曰余長魋也今將禍余請即救司馬野曰
有臣不順神之所惡也而况人乎敢不承命不得左師
不可請以君命召之左師者向魋之兄向巢也向巢每
食擊鐘聞鐘聲公曰夫子將食既食又奏公曰可矣以乘車
往曰迹人(主迹禽獸者)来告曰逢澤有介麇焉公曰雖魋未
来得左師吾與之田若何君憚告子野曰嘗私焉君欲
速故以乘車逆子與之乘至公告之拜不能起野曰君
與之言公曰所難子者上有天下有先君對曰魋之不
共宋之禍也敢不唯命是聽野請瑞(符節)以命其徒攻桓
氏其父兄故臣曰不可其新臣曰從吾君之命遂攻之
向魋入于曹以叛向巢伐之不克向魋奔衛向巢奔魯
向魋之臣子儀克愬皇瑗之子麇曰將納桓氏(即向魋)公
問諸野初野將以杞姒之子非我為子麇曰必立伯也
(非我兄)是良材野怒弗從故對曰右師(謂皇瑗)則老矣不識
麇也公遂執麇野卒子非我亦事景公為大司馬景公
無子取公孫周(元公孫)之子得與啟畜諸公宫未有立焉
有大尹者近官而有寵四十八年(哀二十六年)公薨大尹立
啟非我因樂茷皇懷靈不緩謀使國人施于大尹奉啟
奔楚乃立得是為昭公(左傳傳詳樂筏)
皇懷為司徒非我從昆弟也
論曰皇野因左師謀向魋其權足與也既而挟私傾麇
施及右師嗟夫右師何罪麗此罰也景公過聽殺人情
實既白而于野無誅焉雨無正之詩曰舍彼有罪既伏
其辜若此無罪淪胥以鋪
華御事(華氏)華元華閱華臣華臯比
華合比華耦
華御事者華父督之孫督戴公之孫也督弑殤公見逆
臣傳御事為司寇事成公成公十七年(文七年)薨昭公將
去羣公子穆㐮之族攻公御事和公室昭公三年(文十年)
楚蔡會于厥貉將以伐我御事曰楚欲弱我也先為之
弱乎何必使誘我我實不能民何罪乃逆楚子勞且聽
命遂道以田孟諸御事子元元初事昭公代公子成(莊公)
(子)為右師昭公遇弑事文公文公四年(宣二年)鄭公子歸
生受命于楚伐我元及樂吕禦之戰于大棘羊斟(字叔牂)
御元將戰元殺羊食士斟不與及戰斟曰疇昔之羊子
為政今日之事我為政輿入鄭師鄭囚元獲吕我師敗
績我以兵車百乘文馬百駟以贖元于鄭半入元逃歸
立于門外告而入宋城元為植(植將主也)廵功城者謳曰睅
其目皤其腹棄甲而復于思于思(多鬚貌)棄甲復来元使
其驂乘謂之曰牛則有皮犀兕尚多棄甲則那役人曰
從其有皮丹漆若何元曰去之夫其口衆我寡十六年
(宣十四年)楚使申無畏聘于齊曰無假道于宋及宋宋人止
之元曰過我而無假道鄙我也鄙我亡也殺其使者必
伐我伐我亦亡也亡一也乃殺之秋九月楚圍我明年
夏五月楚師不去我懼使元夜入楚師登公子側之牀
起之曰寡君使元以病告曰敝邑易子而食析骸而炊
雖然城下之盟有以國斃不能從也去我三十里唯命
是聽公子側懼與之盟而告王退三十里我及楚平元
為質盟曰我無爾詐爾無我虞二十二年(成二年)文公薨
共公立冬十一月元會諸侯之大夫及楚盟于蜀共公
二年(成四年)元如魯聘六年(成八年)元如魯聘共姬元善楚
公子嬰齊又善晉欒書九年(成十一年)元如楚又如晉合晉
楚之成十年(成十二年)晉楚盟于宋西門之外十三年(成十五年)
共公薨平公立蕩澤(司馬)弱公室殺公子肥(文公子)元曰我
為右師君臣之訓師所司也今公室卑而不能正吾罪
大矣不能治官敢賴寵乎乃出奔晉魚石自止元于河
上元請討許之乃反使攻蕩氏殺之魚石(左師)向為人(大司)
(寇)鱗朱(少司寇)向&KR1646;(大宰)魚府(少宰)出奔楚冬十一月元會諸
侯之大夫會吳于鍾離平公元年(成十六年)元會諸侯于沙
隨謀伐鄭三年(成十八年)楚約魚石入彭城我圍彭城楚救
之伐我元如晉告急晉救我楚師還四年(襄元年)元會諸
侯之大夫圍彭城彭城降晉五年(襄二年)元會諸侯之大
夫于戚謀鄭冬復會于戚遂城虎牢鄭成(左傳)
元卒子二閱臣
閱臣並元之子閱代元為右師弟臣為司徒事平公平
公十二年(襄九年)宋災樂喜為政使閱討右官官庀其司
(庀具也使具其官屬)使臣具正徒(正徒役徒也)十七年(襄十四年)春閱會諸
侯之大夫會吳于向夏四月閱會伐秦
左傳會向伐秦經不書惰也
冬閱會諸侯之大夫于戚(定衛殤公也)二十年(襄十七年)閱卒
閱子曰臯比臣弱臯比之室使賊殺其宰華吴公將逐
臣向戍曰不如蓋之乃舍之冬十一月國人逐瘈狗瘈
狗入于華臣氏國人從之臣懼遂奔陳華合比者蓋亦
閱子也亦為右師(傳不載按宋嘗世其官故知為閱子)事平公平公四十
年(昭六年)大子佐惡寺人柳合比曰我殺之柳乃坎用牲
埋書而告公曰合比將納亡人(即華臣)之族公使視之有
焉遂逐合比合比奔衛督曾孫曰華耦耦字子伯為昭
公司馬昭公二年(文九年)楚伐鄭耦會諸侯之大夫救鄭
八年(文十五年)耦如魯盟魯侯與之宴辭曰君之先臣督得
罪于宋殤公名在諸侯之策臣承其祀其敢辱君請承
命于亞旅(上大夫也)魯人以為敏九年(文十六年)耦卒(左傳)
論曰謀始之戒君子之事也宋楚不敵國人皆知之而
鄙我伐我其亡有間元攖楚怒用快厥心食子炊骸誰
實使之羊斟為政不烈于是矣蕩澤弱公室華臣弱其
家所以致亡也合比疾讒而又佐鬭焉亦以自亡也
樂豫(樂氏)樂吕樂喜(樂轡樂輓)(樂舍鉏附樂朱)
樂祁犂樂溷樂茷(樂得附)
樂豫者戴公玄孫事成公為司馬成公薨昭公將去羣
公子豫曰不可公族公室之枝葉也若去之則本根無
所庇廕矣葛藟猶能庇其本根故君子以為比况國君
乎此諺所謂庇焉而縱尋斧焉者也必不可君其圖之
親之以德皆股肱也誰敢携貳若之何去之不聽穆襄
之族率國人以攻公殺公孫固公孫鄭于公宫豫和公
室舍司馬以讓公子卬(昭公弟)樂吕是為樂舉亦戴族也
(杜預注吕戴公曾孫不按吕事文公戴公至文公已歷七世則吕得為戴之曾孫矣)吕事昭公
昭公弑事文公文公二年(文十八年)昭公子將奉母弟須以
作亂公殺須及昭公子使吕為司寇四年(宣二年)鄭伐我
華元及吕禦之戰于大棘我師敗績獲元及吕二十二
年(成二年)文公薨始厚葬君子謂華元樂吕于是乎不臣
(左傳)
喜字子罕(系未詳按杜注司城樂氏之大宗也其先當是戴公之長庶子)事平公為司
城平公九年(襄六年)樂轡以弓梏華弱于朝公見之逐華
弱喜曰同罪異罰非刑也專戮于朝罪孰大焉亦逐樂
轡轡射喜之門曰幾日而不我從喜善之如初轡字子
蕩亦戴族也十二年(襄九年)宋災喜為政使伯氏(大夫)司里
火所未至徹小屋塗大屋陳畚挶具綆缶備水器量輕
重蓄水潦積土塗廵丈城繕守備表火道使華臣(司徒)具
正徒令隧正(官名)納郊保奔火所使華閱(右師)討右官官庀
其司向戍(左師)討左亦如之使樂遄(司寇)庀刑器亦如之使
皇鄖(司馬)命校正出馬工正出車備甲兵庀武守使西鉏
吾(大宰)庀府守令司宫巷伯儆宫二師(即左師右師)令四卿正
敬享祝宗用馬于四墉祀盤庚于西門之外二十年(襄十)
(七年)皇國父為太宰為公築臺妨于農功喜請俟農功之
畢公弗許築者謳曰澤門之晳(國父白晳居近澤門)實興我役邑
中之黔(樂喜黑色而居邑中)實慰我心喜聞之親執朴以行築者
而抶其不勉者曰吾儕小人皆有闔廬以辟燥濕寒暑
今君為一臺而不速成何以為役謳者乃止或問其故
喜曰宋國區區而有詛有祝禍之本也三十年(襄二十七年)
向戍弭諸侯之兵會晉楚于宋既盟向戍請賞公與之
邑六十以示喜喜曰凡諸侯小國晉楚所以兵威之畏
而後上下慈和慈和而後能安靖其國家以事大國所
以存也無威則驕驕則亂生亂生必滅所以亡也天生
五材民並用之廢一不可誰能去兵兵之設久矣所以
威不軌而昭文德也聖人以興亂人以廢廢興存亡昏
明之術皆兵之由也而子求去之不亦誣乎以誣道蔽
諸侯罪莫大焉縱無大討而又求賞無厭之甚也削而
投之向戍辭邑向氏欲攻喜戍曰我將亡夫子存我德
莫大焉又可攻乎宋人或得玉獻諸喜喜弗受獻玉者
曰以示玉人玉人以為寳也故敢獻之喜曰我以不貪
為寳爾以玉為寳若以與我皆喪寳也不若人有其寳
稽首而告曰小人懷璧不可以越鄉納此以請死也喜
寘諸其里使玉人為之攻之富而後使復其所(左傳)
陽門之介夫死喜入而哭之哀晉人之覘宋者反報于
晉侯曰陽門之介夫死而子罕哭之哀而民說殆不可
伐也(禮記檀弓)
喜孫三舍輓祁犂舍為大夫黨元公華向之亂出奔鄭
輓亦事元公華向自南里出奔楚公使輓為大司寇(左傳)
輓之子朱鉏亦為大司寇事景公見樂茷傳
吕氏春秋士池尹為荆使于宋司城子罕觴之南家
之墻犨于前而不直西家之潦徑其宫而不止士池
尹問其故子罕曰南家為輓者也吾將徙之其父曰
吾恃為輓以食三世矣今徙之是宋國之求輓者不
知吾處也吾將不食願相國之憂吾不食也故吾弗
徙西家高吾宫痺潦之經吾宫也利故弗禁也士池
尹歸荆荆適興兵攻宋士池尹諫曰宋不可攻也其
主賢其相仁賢者能得民仁者能用人荆故釋宋而
攻鄭說苑司城子罕之貴子韋也入與共食出與同
衾子罕亡子韋不從子罕来復召而貴之左右曰君
之善子韋也君亡不從来又貴之君獨不愧君之忠
臣乎子罕曰吾惟不能用子韋故亡今之得復也尚
子韋之餘教也故貴之且我之亡也吾臣之削迹拔
樹以從者奚益于吾亡哉韓詩外傳司城子罕相宋
謂宋君曰爵禄賞賜人之所好也君自行之殺戮刑
罰民之所惡也臣請當之君曰善國人知殺戮之在
子罕也大臣親之百姓畏之不期年子罕遂去宋君
而專其政子罕之亡與去君專政皆未聞
祁犂字子梁喜之孫也元公十二年(昭二十二年)華亥向寕
出奔楚公使祁犂為司城以靖國人十五年(昭二十五年)魯
叔孫婼来聘公享之賦新宫(逸詩)婼賦車轄明日宴飲酒
樂公使婼右坐語相泣也祁犂佐退而告人曰今兹君
與叔孫其皆死乎吾聞之哀樂而樂哀皆喪心也心之
精爽是謂䰟魄䰟魄去之何以能久季公亥之姊為公
夫人生子以妻季孫意如婼来聘且逆之公亥從謂夫
人曰勿與魯將逐之夫人告公公告祁犂祁犂曰與之
如是魯君必出政在季氏三世矣魯君喪政四公矣(宣成)
(襄昭)無民而能逞其志者未之有也國君是以鎮撫其民
詩曰人之云亡心之憂矣魯君失民矣焉得逞其志靖
以待命猶可動必憂魯君果出冬十一月元公薨景公
即位景公二年(昭二十七年)祁犂及諸侯之大夫會于扈謀
戍周且謀納魯侯祁犂及衛北宫喜固請于晉晉趙鞅
辭不果納十三年(定六年)祁犂言于公曰諸侯唯我事晉
今使不往晉其憾矣公使祁犂如晉晉趙鞅逆而飲之
酒于緜上獻楊楯六十于鞅士鞅言于晉侯曰未致使
而私飲酒不敬二君不可不討乃執祁犂十五年(定八年)
趙鞅言于晉侯曰諸侯唯宋事晉今執其使是絶諸侯
也將歸祁犂士鞅曰三年止之無故而歸之宋必叛晉
祁犂歸卒于大行士鞅曰宋必叛不如止其尸以求成
焉乃止諸州祁犂子溷溷字子明祁犂之使晉也見溷
而行及卒于大行公使樂大心逆其尸大心辭偽有疾
乃使向巢逆祁犂尸溷謂大心出(逐使出門)曰吾猶衰絰而
子擊鐘何也大心曰喪不在此故也既而告人曰已衰
絰而生子余何故舍鐘溷聞之怒言于公曰大心將不
利戴氏不肯適晉將作亂也不然無疾乃逐大心溷之
子茷茷字子潞事景公為司城景公四十八年(哀二十六年)
茷會魯師越師納衛侯輙不果入景公無子取公孫周
之子得與啟畜諸公宫未有立焉于是茷為司城皇緩
為右師皇非我為大司馬皇懷為司徒靈不緩為左師
樂朱鉏為大司寇六卿三族降聽政(降和同也)因大尹以達
大尹者近官而有寵者也大尹常不告而以其欲稱君
命以令國人惡之茷欲去大尹靈不緩曰縱之使盈其
罪重而無基能無敝乎冬十月公游于空澤薨于連中
(館名)大尹興空澤之士千甲奉公自空桐入如沃宫使召
六子曰聞下有師君請六子書六子至以甲劫之曰君
有疾病請二三子盟乃盟于少寢之庭曰無為公室不
利大尹立啟奉殯于大宫三日而後國人知之茷使宣
言于國曰大尹惑蠱其君而專其利今君無疾而死死
又匿之是無他矣大尹之罪也大尹謀曰我不在盟無
乃逐我復盟之乎使祝為載書六子在唐盂(地名)將盟之
祝襄以載書告皇非我非我因茷及門尹樂得靈不緩
謀曰民與我逐之乎皆歸授甲使徇于國曰大尹惑蠱
其君以陵虐公室與我者救君者也衆曰與之大尹徇
曰戴氏(即樂氏)皇氏將不利公室與我者無憂不富衆曰
無别(惡其與君無别)戴氏皇氏欲伐啟樂得曰不可彼以陵公
有罪我伐公則甚焉使國人施于大尹(施施罪也)大尹奉啟
以奔楚乃立得(史記世家得作特即昭公)茷為上卿盟曰三族共政
無相害也(左傳)
樂大心别有傳樂得蓋亦戴族也
論曰殷道尚鬼及其末也巫覡專之當平公之初伊戾
殺痤既用鬼道矣而豎柳挫元寕無後憂是故詛祝禍
本之言喜懷蓋亦遠矣祁犂測魯若責左劵然飲酒獻
楯謀不及身其用智也譬諸火外明爥物而中則闔虚
宜其有大行之止也
公子成(仲氏)公孫固公孫師仲江仲幾
公子成者莊公子也
按杜注成為莊公子而逮事昭公昭上距莊九十餘
年疑成非莊公子或成為莊公末年所生然至昭公
時已八十餘歲矣
初事成公成公十二年(文二年)成及晉師陳師鄭師伐秦
取汪及彭衙而還十七年(文十年)公薨昭公將去羣公子
穆襄之族率國人攻公殺公孫固公孫鄭于公宫于是
成為右師和公室昭公乃立公孫固者莊公孫也初為
大司馬事襄公襄公十三年(僖二十二年)我伐鄭楚伐我以
救鄭公將戰固諫曰天之棄商久矣君將興之弗可赦
也已弗聽戰于泓我師敗績公傷股明年公薨成公即
位成公四年(僖二十七年)楚圍我固如晉告急明年晉敗楚
師于城濮六年(僖二十九年)固會周王子虎魯侯及諸侯之
大夫盟扵翟泉(左傳)
公孫師亦莊公孫文公弑昭公而自立二年(文十八年)昭公
子將奉公母弟須以作亂公殺須及昭公子使師為司
城代母弟須文公薨事共公共公十三年(成十五年)薨蕩子
山(即蕩澤為少宰)弱公室殺公子肥(文公子)華元使師及華喜帥
國人攻蕩氏殺子山魚石等出奔楚(魚蕩並桓氏族)師子仲江
江事平公江之孫幾幾事元公元公十一年(昭二十一年)華
亥向寕以南里叛明年華向出奔楚公使幾為左師十
五年(昭二十五年)公為魯侯故(季孫意如逐昭公)如晉夢大子欒即
位于廟已與平公服而相之旦召六卿曰寡人不佞不
能事父兄(謂華兄)以為二三子憂寡人之罪也若以羣子
之靈獲保首領以殁唯是楄柎所以藉幹者(楄柎棺中笭林幹骸)
(骨也)請無及先君幾對曰君若以社稷之故私降昵宴羣
臣弗敢知若夫宋國之法死生之度先君有命矣羣臣
以死守之弗敢失隊臣之失職常刑不赦臣不忍其死
君命祗辱公薨景公即位景公七年(昭三十二年)幾會諸侯
之大夫盟于狄泉將城成周明年會城成周幾不受功
曰滕薛郳吾役也薛宰曰宋為無道絶我小國于周以
我適楚故我常從宋晉文公為踐土之盟曰凡我同盟
各復舊職若從踐土若從宋亦唯命幾曰踐土固然(薛舊)
(為宋役固曰從舊)薛宰曰薛之皇祖奚仲居薛以為夏車正奚
仲遷于邳仲虺居薛以為湯左相若復舊職將承王官
何故以役諸侯幾曰三代各異物薛焉得有舊為宋役
亦其職也晉士彌牟曰晉之從政者新子姑受功歸吾
視諸故府幾曰從子忘之山川鬼神其忘之乎彌牟怒
謂韓不信曰薛徵于人宋徵于鬼宋罪大矣必以仲幾
為戮乃執幾以歸三月歸諸京師幾子佗為宋卿見叛
臣傳(左傳)
論曰公孫固之見殺也春秋不書名左氏翼經以非罪
例之是殆不然穆襄之族未聞不逞藉曰除偪必有首
惡徇君欲而覆公族若犄羣鹿然寕無罪乎葛藟庇本
根有味乎樂豫之言已
向戍(向氏)向宜向鄭
向戍者桓公曾孫食邑于合謂之合左師共公十三年
(成十五年)公薨蕩子山殺公子肥(文公子)魚石向為人鱗朱向
&KR1646;魚府五大夫出奔楚華元使戍代魚石為左師平公
十一年(襄八年)戍會晉侯鄭伯及諸侯之大夫于邢邱十
二年(襄九年)宋災戍討左官官庀其司(討治左官庀具其官屬)十三
年(襄十年)諸侯會吳于柤晉請伐偪陽(妘姓國)而封戍(以宋常事)
(晉而戍賢故欲封之為附庸)五月滅之以與戍戍辭曰君若猶辱鎮
撫宋國而以偪陽光啟寡君羣臣安矣其何貺如之若
惠賜臣是臣興諸侯以自封也其何罪大焉敢以死請
乃予公十四年(襄十一年)戍侵鄭大獲鄭侵我夏四月諸侯
伐鄭戍先至于鄭門于東門其莫諸侯師至圍鄭鄭懼
乃行成秋九月諸侯復伐鄭鄭成十八年(襄十五年)公使戍
如魯聘二月戍及魯盟于劉十九年(襄十六年)公會諸侯于
溴梁齊高厚逃歸戍及諸侯之大夫盟曰同討不庭二
十年(襄十七年)華閱卒其子臯比弱華臣(臣閱之弟為司徒)使賊殺
其宰華吳賊六人以鈹殺諸盧門戍之後戍懼曰老夫
無罪賊曰臯比私有討于吳公聞之將逐華臣戍曰臣
也亦卿也大臣不順國之恥也不如蓋之乃舍之戍為
已短策苟過華臣之門必騁二十九年(襄二十六年)魯侯會
諸侯之大夫于澶淵戍後會期戍惡大子痤會寺人伊
戾構大子曰大子將為亂公問戍戍曰固聞之公囚大
子大子縊而死戍善于晉趙武又善于楚屈建欲弭諸
侯之兵以為名三十年(襄二十七年)戍如晉晉許之如楚齊
秦皆許之皆告于小國為會于宋秋七月盟于宋西門
之外既盟戍請賞曰請免死之邑公與之邑六十樂喜
不可削而投之戍辭邑三十一年(襄二十八年)公及魯陳鄭
許如楚及漢楚康王卒魯侯欲反叔仲帶曰我楚國之
為豈為一人行也魯侯遂行戍曰我一人之為非楚也
飢寒之不恤誰能恤楚姑歸而息民待其立君而為之
備公遂反三十三年(襄三十年)宋災戍會諸侯之大夫于澶
淵謀歸宋財既而無歸三十五年(昭元年)戍會諸侯之大
夫于虢(尋宋之盟也)三十八年(昭四年)楚子會諸侯于申問禮
于戍及鄭國僑戍曰小國習之大國用之敢不薦聞獻
公合諸侯之禮六鄭僑曰小國共職敢不薦守獻伯子
男會公之禮六君子謂戍善守先代僑善相小國楚子
示諸侯侈椒舉諫不聽僑見戍曰吾不患楚矣汰而愎
諫不過十年戍曰然不十年侈其惡不遠遠惡而後棄
善亦如之德遠而後興華合比為右師其弟華亥欲代
之乃與寺人柳比從為之徵曰合比將納亡人華臣(魯襄)
(十七年華臣出奔陳)公逐合比使亥代之見于戍戍曰女夫也必
亡女喪而宗室于人何有人亦于女何有詩曰宗子維
城母俾城壞母獨斯畏女其畏哉戍子三寕宜鄭寕見
叛臣傳宜字子禄宜鄭皆事元公元公十年(昭二十年)華亥
向寕之亂宜鄭及公子城皆出奔鄭明年公子城以晉
師至宜御公子城與華氏戰于赭邱大敗華氏(左傳)
戍曾孫巢魋並見叛臣傳魋弟司馬牛見仲尼弟子傳
公子目夷(魚氏)公孫友
目夷字子魚桓公之子襄公庶兄也桓公三十年(僖八年)
公族大子兹父(即襄公)固請曰目夷長且仁君其立之公
命目夷目夷辭曰能以國讓仁孰大焉臣不及也且又
不順遂走而退明年公薨襄公立以目魚為仁使為左
師以聽政于是宋治故魚氏世為左師目夷後復為司
馬襄公十年(僖十九年)公盟于曺南執滕子鄫子會盟于邾
公使邾子用鄫子于次睢之社(用者殺之以祭)欲以屬東夷目
夷曰古者六畜不相為用(謂若祭馬先不用馬)小事不用大牲(謂若)
(釁廟用羊釁門及夹室用雞之類)而况敢用人乎祭祀以為人也民神
之主也用人其誰饗之齊桓公存三亡國(魯衛邢)以屬諸
侯義士猶曰薄德今一會而虐二國之君又用諸滛昏
之鬼將以求霸不亦難乎得死為幸秋我圍曺討不服
也目夷言于公曰文王聞崇德亂而伐之軍三旬而不
降退修教而復伐之因壘而降詩云刑于寡妻至于兄
弟以御于家邦今君德無乃猶有所闕而以伐人若之
何盍姑内省德乎無闕而後動十二年(僖二十一年)我為鹿
上之盟以求諸侯于楚楚人許之目夷曰小國争盟禍
也宋其亡乎幸而後敗秋公會諸侯于盂目夷曰禍其
在此乎君欲已甚其何以堪之于是楚執公以伐我冬
會于薄以釋公目夷曰禍猶未也未足以懲君
公羊宋公與楚子期以乘車之會公子目夷諫曰楚
夷國也彊而無義請以兵車之會往宋公不可楚執
宋公以伐宋宋公謂目夷曰子歸守國矣國子之國
也目夷復曰國固臣之國也于是歸設守械而守國
楚人謂宋人曰不與我國吾將殺子君宋人應之曰
賴社稷之神靈國已有君矣于是釋宋公宋公走之
衛目夷復曰國為君守之君曷為不入然後逆襄公
歸
十三年(僖二十二年)公會諸侯伐鄭目夷曰所謂禍在此矣
冬楚伐我以救鄭公及楚人戰于泓我既成列楚人未
既濟目夷(公羊作有司穀梁作司馬子反)曰彼衆我寡及其未既濟也
請擊之公曰不可既濟而未成列又以告公曰未可既
陳而後擊之我師敗績公傷股門官殱焉國人皆咎公
公曰君子不重傷不禽二毛古之為軍也不以阻隘也
寡人雖亡國之餘不鼓不成列目夷曰君未知戰勍敵
之人隘而不列天贊我也阻而鼓之不亦可乎猶有懼
焉且今之勍者皆吾敵也雖及胡耉獲則取之何有于
二毛明恥教戰求殺敵也傷未及死如何勿重若愛重
傷則如勿傷愛其二毛則如服焉三軍以利用也金鼓
以聲氣也利而用之阻隘可也聲盛致志鼓儳可也目
夷卒子友嗣為左師事成公昭公文公(左傳)
友孫魚石暨魚府並見叛臣五大夫傳
鱗矔(鱗氏)
鱗矔桓公孫為司徒事成公成公薨昭公將去羣公子
穆襄之族攻公矔和公室昭公乃立昭公遇弑事文公
(左傳)
子朱為少司寇見叛臣傳
公子蕩(蕩氏)公孫夀蕩意諸蕩虺蕩山
公子蕩桓公之子成公時為司城(以武公名廢司空為司城)成公薨
事昭公蕩之子公孫夀夀子蕩意諸蕩卒昭公無道公
孫夀辭司城請使意諸為之既而告人曰君無道吾官
近懼及焉棄官則族無所庇子身之貳也姑紓死焉雖
亡子猶不亡族襄夫人公之適祖母公不禮焉昭公元
年(文八年)夫人殺襄公之孫孔叔公孫鍾離及大司馬公
子卬意諸奔魯效節于府人而出魯侯以其官逆之四
年(文十一年)魯公子遂來聘言意諸而復之九年(文十六年)將使
公田孟諸而殺之公知之盡以寳行意諸曰盍適諸侯
公不可盡以其寳賜左右而使行夫人使謂意諸去公
對曰臣之而逃其難若後君何冬十一月夫人殺公意
諸死之文公即位使母弟須代意諸為司城使意諸弟
蕩虺為司馬夀晩事文公文公薨事共公共公六年(成八)
(年)公聘魯伯姬使夀如魯納幣意諸子曰山又名蕩澤
字子山為共公司馬共公十三年(成十八年)公薨山弱公室
殺公子肥華元使華喜公孫師帥國人攻蕩氏殺山(詳五)
(大夫傳左傳)
論曰宋襄之虐比德楚靈子魚崎嶇暴君危國之際不
難于讓君而難于事君矣語有之猛虎罣索果于决蹯
嗟乎傷哉亡子不亡族夀亦以决蹯也或咎夀曰中立
罪也和順兩宫濟其君亦濟其子不猶愈乎雖然難言
之矣使鄭莊無悔而考叔請羹夫亦無濟矣夫
公子游
公子游宋公子也(某公子未詳)閔公十年(莊十二年)宋萬弑閔公
立子游羣公子奔蕭公子御說(即桓公)奔亳蕭叔大心(蕭大)
(夫)及戴武宣穆莊之族殺子游于宋立桓公(左傳)
公子卬(孔叔鍾離附公孫)公子須
公子卬昭公弟成公十七年(文七年)公薨穆襄之族攻昭
公六卿和公樂豫舍司馬以讓卬昭公即位不禮襄夫
人(公嫡祖母)夫人因戴氏之族殺襄公孫孔叔公孫鍾離及
卬卬握節以死公子須文公同母弟也昭公既弑文公
即位使須為司城文公二年(文十八年)武氏之族道昭公子
將奉須以作亂公殺須及昭公子使戴莊桓之族攻武
氏遂出武穆之族(左傳)
公子圍龜靈不緩公子肥
公子圍龜字子靈文公子也宋楚平圍龜為質于楚共
公三年(成五年)圍龜自楚歸華元享之請鼓譟以出鼓譟
以復入曰習攻華氏公殺之其後有靈不緩為景公左
師景公薨不緩及樂茷殺大尹立昭公(詳樂茷傳)公子肥亦
文公子為蕩山所殺(左傳)
褚師叚褚師子肥
褚師叚字子石共公之子平公二十三年(襄二十年)魯季孫
宿来聘叚逆之以受享賦棠棣之七章以卒叚子石彄
為宋卿事景公(見叛臣傳)其後有褚師子肥為大夫亦事景
公景公三十年(哀八年)公伐曺將還子肥殿曺人詬之殿
兵不行曹師待之公聞之怒命反之遂滅曹(褚師市官蓋以官為)
(氏也左傳)
大子痤
大子痤平公大子美而狠寺人惠牆伊戾為大子内師
而無寵平公二十九年(襄二十六年)伊戾告公曰大子將為
亂與楚客盟公囚大子大子縊而死(詳寺人傳左傳)
公子城(羣公子司馬彊)(公孫忌附邊卬公孫周)
公子城亦平公子元公十年(昭二十年)公惡華向(華向二氏)華亥
偽有疾誘羣公子殺公子寅公子御戎公子朱公子固
公孫援公孫丁拘向勝向行于其廪城及公孫忌樂舍
司馬彊向宜向鄭楚建郳甲出奔鄭其徒與華氏戰于
鬼閻敗城城適晉冬公攻華向華向奔陳十一年(昭二十一)
(年)華貙叛召亡人華向入居盧門以南里叛華登以吳
師救華氏宋敗之于新里冬十一月城以諸侯師至救
宋與華氏戰于赭邱城射殺華豹大敗華氏圍諸南里
明年華向出奔楚公使公孫忌代華費遂為大司馬邊
卬代華定為大(司)徒(左傳)
羣公子暨公孫忌所出未詳邊印平公曾孫也向勝向
行向宜向鄭並桓族樂舍見樂氏傳楚建平王之亡子
郳甲即小邾穆公也司馬彊所出亦未詳又有公孫
周字子高元公孫景公無子取周之子得與啟畜諸公
宫景公薨大尹立啟六卿殺大尹立得是為昭公
蕭叔高哀
蕭叔又曰蕭叔大心蕭宋附庸國叔其大夫也閔公十
年(莊十二年)宋萬弑閔公立子游羣公子奔蕭公子御說奔
亳南宫牛(宋萬子)猛獲(高黨)圍亳叔及戴武宣穆莊之族以
曹師伐之殺南宫牛于亳殺子游于宋立桓公桓公十
一年(莊二十三年)叔朝魯侯于榖昭公時有高哀者字子哀
為蕭封人昭公以為卿哀不義昭公而出奔魯(左傳)
西鉏吾
西鉏吾為大宰事平公平公三年(成十八年)楚納魚石彭城
我患之西鉏吾曰何也若楚人與吾同惡以德于我吾
固事之也不敢貳矣大國無厭鄙我猶憾(言已事之以我為鄙邑猶恨不)
(足此吾患也)不然而收吾憎使贊其政以間吾釁亦吾患也
今將崇諸侯之姦而披其地以塞夷庚(夷庚吳晉往来之道楚封魚石)
(彭城欲以絶之)逞姦而擕服毒諸侯而懼吳晉吾庸多矣非吾
憂也且事晉何為晉必恤之十二年(襄九年)宋災樂喜為
政使西鉏吾庀府守(庀具也府六官之典)令司宫巷伯儆宫(左傳)
厨人濮
厨人濮者宋厨邑大夫也元公十一年(昭二十一年)華驅叛
召華向華向入以南里叛冬華登以吳師救華氏齊師
時成宋濮曰軍志有之先人有奪人之心後人有待其
衰盍及其勞且未定也伐諸若入而固則華氏衆矣悔
無及也從之敗吳師于鴻口獲其二帥華登帥其餘復
敗我師公欲出濮曰吾小人可藉死而不能送亡君請
待之乃徇曰揚徽者(徽幟也)公徒也衆從之公自楊門見
之下而巡之曰國亡君死二三子之恥也豈專孤之罪
也齊烏枝鳴曰用少莫如齊致死齊致死莫如去備彼多兵矣
請皆用劒從之華氏北復即之濮以裳裹首而荷以走
曰得華登矣遂敗華氏于新里(左傳)
師筏師慧
師筏師慧並樂師鄭尉氏司氏作亂堵女父司臣尉翩
司齊来奔(事在襄十年)平公十八年(襄十五年)鄭人以公孫夏良
霄公孫僑之故納賂于我以馬四十乘與筏慧三月公
孫黑為質焉司城樂喜以堵女父尉翩司齊與之良司
臣而逸之託諸魯季孫宿宿寘諸卞鄭人醢之三人也
慧過朝將私焉(私小便)其相曰朝也慧曰無人焉相曰朝也何
故無人慧曰必無人焉若猶有人豈其以千乘之相易
滛樂之朦必無人焉故也樂喜聞之固請而歸之(左傳)
司星子韋
司星子韋宋之司星也景公之時熒惑在心公懼召子
韋而問焉子韋曰熒惑者天罰也心者宋之分野也禍
當于君雖然可移于相公曰相所與治國家也而移死
焉不祥曰可移于民公曰民死寡人將誰為君曰可移
于歲公曰歲害則民饑民饑必死為人君而殺其民以
自活其誰以我為君寡人之命固盡巳子無復言子韋
還去北面再拜曰臣敢賀君有至德之言三天必三賞
君今夕熒惑其徙三舍君延年二十一歲公曰何以知
之對曰熒惑有三徙舍舍行七星三七二十一也是夕
熒惑果徙三舍
吕氏春秋漢書隂陽家有宋司星子韋三篇拾遺記
宋景公之世有善星文者許以上大夫之位處于延
閣之上設以珍食施以寳衣有野人被草負笈而進
曰君愛隂陽之術請見景公延之崇堂語未来之兆
已往之事夜觀星畫執算景公謝曰今國喪亂微君
何以輔之曰德之不鈞亂將及矣修德以来人則天
應之祥人美其化景公曰善賜姓子氏名之曰韋
論曰蕭叔厨人濮皆以外大夫而戡亂斃賊可藉死而
不能送亡語尤斬然至若鉏吾之論師慧之諷析薪以
移誰能拒之雖然受馬而後言慧有未盡也昭公蔑祖
携親子哀之來固春秋之所貴也
尚史卷四十九
