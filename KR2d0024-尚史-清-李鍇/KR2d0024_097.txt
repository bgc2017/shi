尚史卷九十八志六
鑲白旗漢軍李鍇撰
禮志
生民之性與天地凖而氣質之秉&KR0008;醇寄焉先王牖之
于中使無過差不及是禮之所由起也是故樂由陽來
禮由隂作樂所以修内禮所以修外樂期于和禮期于
中禮樂不可斯須去身猶水火之給民用也雖然朝昏
從君視父以夜忠孝之至也而知和而和敝流于瀆玉
帛具文揖讓備儀而惂淫宿衷飾文交作敝流于偽瀆
與偽不可以為治故樂宣其内禮節其外禮者防民之
偽而教之中教之中者節文之謂也管子所謂因人之
情緣義之理而為之節文者是也古禮寖失杞宋無徵
惟周官二戴雜陳厥要儀禮厪存士儀具揖讓周旋之
文是子太叔黃父之對非禮之大經者矣約其精鑿述
禮志
曲禮曰母不敬儼若思安定辭安民哉若夫坐如尸立
如齊禮從宜使從俗夫禮者所以定親疏决嫌疑别同
異明是非也禮不妄說人不辭費禮不踰節不侵侮不
好狎修身踐言謂之善行行修言道禮之質也禮聞取
于人不聞取人禮聞來學不聞往教道德仁義非禮不
成教訓正俗非禮不備分爭辯訟非禮不決君臣上下
父子兄弟非禮不定宦學事師非禮不親班朝治軍涖
官行法非禮威嚴不行禱祠祭祀供給鬼神非禮不誠
不莊是以君子恭敬撙節退讓以明禮
慎子禮從俗政從上使從君國有貴賤之禮無賢不
肖之禮有長幼之禮無勇敢之禮有親疎之禮無愛
憎之禮白虎通朝廷之禮貴不讓賤所以有尊卑也
鄉黨之禮長不讓幼所以明有年也宗廟之禮親不
讓疎所以有親也此三者行然後王道得王道得然
後萬物成也
昔者仲尼與于蜡賓事畢出遊于觀之上喟然而歎仲
尼之歎蓋歎魯也言偃在側曰君子何歎孔子曰大道
之行也與三代之英㐀未之逮也而有志焉大道之行
也天下為公選賢與能講信修睦故人不獨親其親不
獨子其子使老有所終壯有所用幼有所長矜寡孤獨
廢疾者皆有所養男有分女有歸貨惡其弃于地也不
必藏于己力惡其不出于身也不必為己是故謀閉而
不興盜竊亂賊而不作故外戸而不閉是謂大同今大
道既隠天下為家各親其親各子其子貨力為己大人
世及以為禮城郭溝池以為固禮義以為紀以正君臣
以篤父子以睦兄弟以和夫婦以設制度以立田里以
賢勇知以功為已故謀用是作而兵由此起禹湯文武
成王周公由此其選也此六君子者未有不謹于禮者
也以著其義以考其信著有過刑仁講讓示民有常如
有不由此者在埶者去衆以為殃是謂小康言偃復問
曰如此乎禮之急也孔子曰夫禮先王以承天之道以
治人之情故失之者死得之者生詩曰相鼠有體人而
無禮人而無禮胡不遄死是故夫禮必本于天殽于地
列于鬼神達于喪祭射御冠昏朝聘故聖人以禮示之
故天下國家可得而正也言偃復問曰夫子之極言禮
也可得而聞與孔子曰我欲觀夏道是故之杞而不足
徵也吾得夏時焉(夏書小正)我欲觀殷道是故之宋而不足
徵也吾得坤乾焉(殷書歸藏)坤乾之義夏時之等吾以是觀
之故聖人參于天地並于鬼神以治政也處其所存體
之序也玩其所樂民之治也故天生時而地生財人其
父生而師教之四者君以正用之故君者立于無過之
地也故君者所明也非明人者也君者所養也非養人
者也君者所事也非事人者也故君明人則有過養人
則不足事人則失位故百姓則君以自治也養君以自
安也事君以自顯也故禮達而分定故人皆愛其死而
患其生故用人之知去其詐用人之勇去其怒用人之
仁去其貪故國有患君死社稷謂之義大夫死宗廟謂
之變(變當作辨)故聖人耐以天下為一家以中國為一人者
非意之也必知其情辟于其義明于其利達于其患然
後能為之何謂人情喜怒哀樂愛惡欲七者弗學而能
何謂人義父慈子孝兄良弟弟夫義婦聽長惠幼順君
仁臣忠十者謂之人義講信修睦謂之人利爭奪相殺
謂之人患故聖人所以治人七情修十義講信修睦尚
辭讓去爭奪舍禮何以治之飲食男女人之大欲存焉
死亡貧苦人之大惡存焉故欲惡者心之大端也人藏
其心不可測度也美惡皆在其心不見其色也欲一以
窮之舍禮何以哉
荀子夫人生有欲欲則求求則爭爭則亂亂則窮先
王惡其亂也故制禮義以養之
故先王患禮之不達于下也故祭帝于郊所以定天位
也祀社于國所以列地利也祖廟所以本仁也山川所
以儐鬼神也五祀所以本事也故宗祝在廟三公在朝
三老在學王前巫而後史卜筮瞽侑皆在左右王中心
無為也以守至正故禮行于郊而百神受職焉禮行于
社而百貨可極焉禮行于祖廟而孝慈服焉禮行于五
祀而正法則焉故自郊社宗廟山川五祀義之修而禮
之藏也是故夫禮必本于大一分而為天地轉而為隂
陽變而為四時列而為鬼神其降曰命其官于天也夫
禮必本于天動而之地列而之事變而從時協于分藝
其居人也曰養其行之以貨力辭讓飲食冠昏喪祭射
御朝聘故禮義也者人之大端也所以講信修睦而固
人肌膚之會筋骸之束也所以養生送死事鬼神之大
端也所以達天道順人情之大竇也故唯聖人為知禮
之不可以已也故壊國喪家亡人必先去其禮故禮之
于人也猶酒之有蘖也君子以厚小人以薄故聖人修
義之柄禮之序以治人情故人情者聖王之田也修禮
以耕之陳義以種之本仁以聚之播樂以安之故禮也
者義之實也協諸義而協則禮雖先王未之有可以義
起也義者藝之分仁之節也協于藝講于仁得之者強
仁者義之本也順之體也得之者尊故治國不以禮猶
無耜而耕也為禮不本于義猶耕而弗種也為義而不講
之以學猶種而弗耨也講之以學而不合之以仁猶耨
而弗穫也合之以仁而不安之以樂猶穫而弗食也安
之以樂而不達于順猶食而弗肥也四體既正膚革充
盈人之肥也父子篤兄弟睦夫婦和家之肥也大臣法
小臣廉官職相序君臣相正國之肥也天子以德為車
以樂為御諸侯以禮相與大夫以法相序士以信相考
百姓以睦相守天下之肥也是謂大順大順者所以養
生送死事鬼神之常也故事大積焉而不苑並行而不
繆細行而不失深而通茂而有間連而不相及也動而
不相害也此順之至也故明于順然後能守危也故禮
之不同也不豐也不殺也所以持情而合危也故聖王
所以順山者不使居川不使渚者居中原而弗敝也用
水火金木飲食必時合男女頒爵位必當年德用民必
順故無水旱昆蟲之災民無凶饑妖孽之疾故天不愛
其道地不愛其寶人不愛其情故天降膏露地出醴泉
山出器車河出馬圖鳳皇麒麟皆在郊棷龜龍在宫沼
其餘鳥獸之卵胎皆可俯而闚也則是無故先王能修
禮以達義體信以達順故此順之實也禮器是故大備
大備盛德也禮釋回增美質措則正施則行其在人也
如竹箭之有筠也如松栢之有心也二者居天下之大端
矣故貫四時而不改柯易葉故君子有禮則外諧而内
無怨故物無不懷仁鬼神饗德先王之立禮也有本有
文忠信禮之本也義理禮之文也無本不立無文不行
禮也者合于天時設于地財順于鬼神合于人心理萬
物者也是故天時有生也地理有宜也人官有能也物
曲有利也故天不生地不養君子不以為禮鬼神弗饗
也居山以魚鼈為禮居澤以鹿豕為禮君子謂之不知
禮故必舉其定國之數以為禮之大經禮之大倫以地
廣狹禮之薄厚與年之上下是故年雖大殺衆不匡懼
則上之制禮也節矣禮時為大順次之體次之宜次之
稱次之堯授舜舜授禹湯放桀武王伐紂時也詩云
匪革其猶聿追來孝天地之祭宗廟之事父子之道君
臣之義倫也社稷山川之事鬼神之祭體也喪祭之用
賓客之交義也羔豚而祭百官皆足大牢而祭不必有
餘此之謂稱也孔子曰禮不可不省也禮不同不豐不
殺此之謂也蓋言稱也禮也者猶體也體不備君子謂
之不成人設之不當猶不備也禮有大有小有顯有微
大者不可損小者不可益顯者不可揜微者不可大也
故經禮三百曲禮三千其致一也未有入室而不由戶
者君子之于禮也有所竭情盡慎致其敬而誠若(謂以少小)
(下素為貴)有美而文而誠若(謂以多大高文為貴)君子之于禮也有直
而行也(謂若始死哭踊無節)有曲而殺也(謂若父在為母期)有經而等也
(謂若天子至士庶人為父母三年)有順而討也(討去也謂若天子以十二公以九侯伯以七子)
(男以五為節)有摲而播也(摲之言芟也謂芟殺有所與也若祭者貴賤皆有所得不使虛)有
推而進也(謂若王者之後得用天子之禮)有放而文也(謂若天子之服服日月以至黼)
(黻)有放而不致也(謂若諸侯自山龍以下)有順而摭也(謂若君沐粱大夫沐)
(稷士沐梁)三代之禮一也或素或青夏造殷因孔子曰禮之
于正國也猶衡之于輕重也繩墨之于曲直也規矩之
于方圜也故衡誠縣不可欺以輕重繩墨誠陳不可欺
以曲直規矩誠設不可欺以方圜君子審禮不可誣以
姦詐是故隆禮由禮謂之有方之士不隆禮不由禮謂
之無方之民敬讓之道也故以奉宗廟則敬以入朝廷
則貴賤有位以處室家則父子親兄弟和以處鄉里則
長幼有序孔子曰安上治民莫善于禮此之謂也故朝
覲之禮所以明君臣之義也聘問之禮所以使諸侯相
尊敬也喪祭之禮所以明臣子之恩也鄉飲酒之禮所
以明長幼之序也昏姻之禮所以明男女之别也夫禮
禁亂之所由生猶坊止水之所自來也故以舊坊為無
所用而壊之者必有水敗以舊禮為無所用而去之者
必有亂患故昏姻之禮廢則夫婦之道苦而淫辟之罪
多矣鄉飲酒之禮廢則長幼之序失而爭鬭之獄繁矣
喪祭之禮廢則臣子之恩薄而倍死忘生者衆矣聘覲
之禮廢則君臣之位失諸侯之行惡而倍畔侵陵之敗
起矣故禮之教化也微其止邪也于未形使人日徙善
遠罪而不自知也是以先王隆之也易曰君子慎始差
若毫釐繆以千里此之謂也仲尼燕居子張子貢言游
侍縱言至于禮子曰居女三人者吾語女禮使女以禮
周流無不徧也子貢越席而對曰敢問何如子曰敬而
不中禮謂之野恭而不中禮謂之給勇而不中禮謂之
逆子曰給奪慈仁子曰師爾過而商也不及子産猶衆
人之母也能食之不能教也子貢越席而對曰敢問將
何以為此中者也子曰禮乎禮夫禮所以制中也子貢
退言游進曰敢問禮也者領惡而全好者與子曰然然
則何如子曰郊社之義所以仁鬼神也嘗禘之禮所以
仁昭穆也饋奠之禮所以仁死喪也射鄉之禮所以仁
鄉黨也食饗之禮所以仁賓客也子曰明乎郊社之義
嘗禘之禮治國其如指諸掌而已乎子曰慎聽之女三
人者吾語女禮猶有九焉大饗有四焉苟知此矣雖在
畎畝之中事之聖人已兩君相見揖讓而入門入門而
縣興揖讓而升堂升堂而樂闋下管象武夏籥序興陳
其薦俎序其禮樂備其百官如此而后君子知仁焉行
中規還中矩和鸞中采齊客出以雍徹以振羽是故君
子無物而不在禮矣入門而金作示情也升歌清廟示
德也下而象管示事也是故古之君子不必親相與言
也以禮樂相示而已子曰禮也者理也樂也者節也君
子無理不動無節不作不能詩于禮繆不能樂于禮素
薄于德于禮虛子曰制度在禮文為在禮行之其在人
乎子貢越席而對曰敢問䕫其窮與子曰古之人與古
之人也達于禮而不達于樂謂之素達于樂而不達于
禮謂之偏夫䕫達于樂而不達于禮是以傳于此名也
古之人也子張問政子曰師乎前吾語女乎君子明于
禮樂舉而錯之而已子張復問子曰師爾以為必鋪几
筵升降酌獻酬酢然後謂之禮乎爾以為必行綴兆興
羽籥作鐘鼓然後謂之樂乎言而履之禮也行而樂之
樂也君子力此二者以南面而立夫是以天下太平也
諸侯朝萬物服體而百官莫敢不承事矣禮之所興衆
之所治也禮之所廢衆之所亂也目巧之室則有奥阼
席則有上下車則有左右行則有隨立則有序古之義
也室而無奥阼則亂于堂室也席而無上下則亂于席
上也車而無左右則亂于車也行而無隨則亂于塗也
立而無序則亂于位也昔聖帝明王諸侯辨貴賤長幼
遠近男女外内莫敢相踰越皆由此塗出也三子者旣
得聞此言也于夫子昭然若發矇矣(禮記)
鄭游吉見晉趙鞅鞅問揖讓周旋之禮焉對曰是儀也
非禮也鞅曰敢問何謂禮對曰吉也聞諸先大夫子産
曰夫禮天之經也地之義也民之行也天地之經而民
實則之則天之明因地之性生其六氣用其五行氣為
五味發為五色章為五聲淫則昏亂民失其性是故為
禮以奉之為六畜五牲三犧以奉五味為九文六采五
章以奉五色為九歌八風七音六律以奉五聲為君臣
上下以則地義為夫婦外内以經二物(夫治外婦治内各治其物)為
父子兄弟姑姊甥舅昏媾姻亞以象天明為政事庸力
行務以從四時為刑罰威獄使民畏忌以類其震曜殺
戮(雷電震曜天之威也以象類之)為温慈惠和以效天之生殖長育(春生)
(夏長天之恩也以效法之)民有好惡喜怒哀樂生于六氣是故審則
宜類(審其法則宜其象類)以制六志哀有哭泣樂有歌舞喜有施
舍怒有戰鬭喜生于好怒生于惡是故審行信令禍福
賞罰以制死生生好惡也死惡物也好惡樂也惡物哀
也哀樂不失乃能協于天地之性是以長久鞅曰甚哉
禮之大也對曰禮上下之紀天地之經緯也民之所以
生也是以先王尚之故人能自曲直以赴禮者謂之成
人大不亦宜乎趙鞅曰鞅也請終身守此言也(左傳)
伏羲制嫁娶以儷皮為禮則嫁娶嘉禮始于伏羲也神
農始教天下種穀記云禮之初始諸飲食燔黍捭豚蕢
桴而土鼓又云土鼓葦籥伊耆氏之樂又云伊耆氏始
為蜡則祭祀吉禮起于神農也(伊耆氏即神農)黃帝與蚩尤戰
于涿鹿則有軍禮也古者葬諸中野則有凶禮也軒知
地利九牧倡教既有九州之牧當有朝聘是賓禮也自
伏羲至黃帝吉凶賓軍嘉五禮始具堯則修五禮類于
上帝吉禮也百姓如喪考妣凶禮也羣后四朝賓禮也
舜征有苗軍禮也嬪于虞嘉禮也論語云殷因于夏禮
周因于殷禮則夏商亦有五禮書亡無文耳(禮記正義)
周則大宗伯以吉禮事邦國之鬼神示以凶禮哀邦國
之憂以賓禮親邦國以軍禮同邦國以嘉禮親萬民吉
禮之别十有二一曰禋祀二曰實祡三曰槱燎四曰血
祭五曰埋沈六曰辜疈七曰肆獻八曰饋食九曰祠十
曰禴十一曰嘗十二曰烝凶禮之别有五一曰喪禮哀
死亡二曰荒禮哀凶札三曰弔禮哀禍災四曰禬禮哀
圍敗五曰恤禮哀寇亂賓禮之别有八一曰朝二曰宗
三曰覲四曰遇五曰會六曰同七曰問八曰視軍禮之
别有五一曰大師之禮以用衆二曰大均之禮以恤衆
三曰大田之禮以簡衆四曰大役之禮以任衆五曰大
封之禮以合衆嘉禮之别有六一曰飲食二曰婚冠三
曰賓射四曰饗燕五曰脤膰六曰慶賀(周禮)
尚史卷九十八
