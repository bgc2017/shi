尚史卷三十四列傳十二
鑲白旗漢軍李鍇撰
叛臣傳豎牛南蒯
豎牛者庚宗婦人之子也初叔孫穆子去叔孫氏以辟
僑如之難也及庚宗遇婦人使私為食而宿焉問其行
告之故哭而送之適齊娶于國氏生孟丙仲壬夢天壓
已弗勝顧而見人黑而上僂深目而豭喙號之曰牛助
余乃勝之旦而皆召其徒無之且曰志之及僑如奔齊
魯人召叔孫歸既立所宿庚宗之婦人獻以雉問其姓
(女生曰姓謂子也)對曰余子長矣能奉雉而從我矣召而見之
則所夢也未問其名號之曰牛則曰唯皆召其徒使視
之遂使為豎有寵長使為政齊公孫明知叔孫于齊叔
孫歸未逆國姜(孟仲母)明取之故怒其子長而後使逆之
昭公四年叔孫田于邱蕕遇疾豎牛欲亂其室而有之
強與孟丙盟不可叔孫為孟丙鐘(為孟丙鑄鐘)曰爾未際(未與)
(諸大夫相接見)饗大夫以落之既具使豎牛請日入弗謁出命
之日及賓至聞鐘聲牛曰孟有北婦人之客(北婦人即國姜客謂)
(公孫明)叔孫怒將往牛止之賓出使拘而殺諸外牛又強
與仲壬盟不可仲壬與公御菜書觀于公(私遊觀于公宫)公與
之環使牛入示之入不示出命佩之牛謂叔孫見仲而
何叔孫曰何為曰不見既自見矣公與之環而佩之矣
遂逐之奔齊叔孫疾急命召仲壬牛許而不召豎牛曰
夫子疾病不欲見人使寘饋于个(个東西廂)而退牛弗進則
置虚命徹叔孫絶食三日卒牛立昭子(叔孫婼)而相之公
使杜洩(叔孫氏宰)葬叔孫牛賂叔仲昭子(叔仲帶)與南遺使惡
杜洩于季孫而去之仲壬至自齊季孫欲立之南遺曰
叔孫氏厚則季氏薄彼實家亂子勿與知不亦可乎南
遺使國人助豎牛攻諸大庫之庭司宫射之中目而死
豎牛取東鄙三十邑以與南遺昭子即位朝其家衆曰
豎牛禍叔孫氏使亂大從殺適立庶又披其邑將以赦
罪罪莫大焉必速殺之豎牛懼奔齊孟丙仲壬之子殺
諸塞關之外投其首于寧風之棘上仲尼曰叔孫昭子
之不勞不可能也周任有言曰為政者不賞私勞不罰
私怨詩云有覺德行四國順之南遺者季氏費邑宰襄
公七年季氏城費南遺之請也其子南蒯亦為費邑宰
季平子立不禮于南蒯南蒯謂公子憗曰吾出季氏而
歸其室于公子更其位我以費為公臣公子憗許之南
蒯語叔仲小且告之故故叔仲小南蒯公子憖謀季氏
昭公十二年憖告公遂從公如晉南蒯懼不克以費叛
如齊憗還及衞聞亂亦奔齊十三年叔弓圍費弗克敗
焉季平子怒令見費人執之以為囚俘冶區夫(魯大夫)曰
非也若見費人寒者衣之饑者食之為之令主而共其
乏困費來如歸南氏亡矣民將叛之誰與居邑若憚之
以威懼之以怒民疾而叛為之聚也若諸侯皆然費人
無歸不親南氏將焉入矣平子從之南蒯之將叛也其
鄉人或知之過之而歎且言曰恤恤乎湫乎攸乎(恤恤憂患)
(湫愁隘攸懸危之貎)深思而淺謀邇身而遠志家臣而君圖有人
矣哉將適費飲鄉人酒鄉人或歌之曰我有圃生之杞
乎從我者子乎去我者鄙乎倍其鄰者恥乎己乎己乎
非吾黨之士乎其將叛也盟費人司徒老祁慮癸(二人南蒯)
(家臣)偽廢疾使請于南蒯曰臣願受盟而疾興若以君靈
不死請待間而盟許之十四年二子因民之欲叛也請
朝衆而盟遂劫南蒯曰羣臣不忘其君(君謂季氏)畏子以及
今三年聽命矣子若弗圖費人不忍其君將不能畏子
矣子何所不逞欲請送之南蒯請期五日遂奔齊司徒
老祁慮癸來歸費南蒯侍飲酒于景公公曰叛夫對曰
臣欲張公室也子韓晢(齊大夫)曰家臣而欲張公室罪莫
大焉(左傳)
陽虎(仲梁懷林楚附)
陽虎季氏家臣季平子逐昭公公處于鄆昭公二十七
年孟懿子陽虎伐鄆欲奪公敗公徒于且知定公五年
季平子行東野還卒于房陽虎將以璵璠斂仲梁懷弗
與曰改步改玉(昭公之出季孫珮璵璠祭宗廟今定公立復臣位改步亦改玉也)仲梁
懷者亦季氏之家臣也陽虎欲逐之秋九月陽虎囚季
桓子及公父文伯(即公父歜)而逐仲梁懷冬十月丁亥殺公
何藐(季氏族)己丑盟桓子于稷門之内庚寅大詛逐公父
文伯及秦遄皆奔齊(遄平子姑婿)六年公侵鄭往不假道于
衛及還陽虎欲怒衛使季孟自南門入出自東門舍于
豚澤衛侯怒使追之公叔發曰天將多陽虎之罪以斃
之君姑待之乃止夏季桓子如晉獻鄭俘陽虎強使孟
懿子往報夫人之幣晉人兼享之孟孫立于房外謂范
獻子(士鞅)曰陽虎若不能居魯而息肩于晉所不以為中
軍司馬者有如先君范獻子曰魯人患陽虎矣秋八月
陽虎又盟公及三桓于周社盟國人于亳社詛于五父
之衢七年齊人歸鄆及陽關陽虎居之以為政秋齊伐
我陽虎將宵軍齊師齊師墮伏而待之(墮毁其軍以誘敵而設伏兵)公斂
陽(孟氏臣)苫夷(季氏臣)力争之虎懼乃還季寤(季桓子弟)公鉏極
(公彌曾孫)公山不狃(費宰)皆不得志於季氏叔孫輒(叔孫氏庶子)無
寵于叔孫氏叔仲志(叔仲帶之孫)不得志于魯故五人因陽
虎虎欲去三桓以季寤更季氏以叔孫輒更叔孫氏已
更孟氏八年冬十月順祀先公而祈焉辛卯禘于僖公
壬辰將享季氏于蒲圃而殺之戒都車曰癸巳至孟氏
聞之選圉人之壯者三百人偽為公期(孟氏支子)築室于門
外以備之及期陽虎前驅林楚御桓子虞人以鈹盾夾
之虎從弟陽越殿將如蒲圃桓子覺之咋謂林楚曰(咋暫)
(也)而先皆季氏之良也爾以是繼之對曰臣聞命後陽
虎為政魯國服焉違之徵死死無益于主桓子曰何後
之有而能以我適孟氏乎對曰不敢愛死林楚怒馬及
衢而騁陽越射之不中築者闔門有自門間射陽越殺
之陽虎劫公與武叔(叔孫州仇)以伐孟氏公斂陽帥成人與
陽氏戰陽氏敗陽虎說甲如公宫取寶玉大弓以出(公羊)
(寶者璋判白弓繡質龜青純穀梁寶玉者封圭大弓者武王之戎弓)舍于五父之衢寢而
為食其徒曰追其將至虎曰魯人聞余出喜于徵死何
暇追余徒者曰嘻速駕公斂陽在公斂陽請追之孟孫
弗許陽虎入於讙陽關以叛
公羊陽虎專季氏季氏專魯國陽虎拘季孫孟氏與
叔孫氏迭而食之睋而鋟其板曰某月某日將殺我
於蒲圃力能救我則于是至乎日若時而出臨南者
陽虎之出也御之于其乘焉季孫謂臨南曰以季氏
之世世有子子可以不免我死乎臨南曰有力不足
臣何敢不勉陽越者陽虎之從弟也為右諸陽之從
者車數十乘至于孟衢臨南投策而墜之陽越下取
策臨南駷馬而由乎孟氏陽虎從而射之矢著于莊
門然而甲起于琴如弑不成却反舍于郊皆說然息
或曰弑千乘之主而不克舍此可乎陽虎曰夫孺子
得國而已如丈夫何睋而曰彼哉彼哉趣駕既駕公
斂處父帥師而至慬然後得免自是走之晉淮南子
陽虎為亂魯君令人閉門捕之得者有重賞失者又
重罪圍三卒陽虎將舉劍而伯頤門者止之曰天下
探之不窮我將出子陽虎因揚劍提戈而走門者出
之顧反取其出之者以戈推之攘袪薄腋出之者怨
之曰我非故與子反也為之蒙死被罪而乃反傷我
宜矣其有此難也魯君聞陽虎失大怒問所出之門
使有司拘之傷者受大賞而不傷者被重罪
九年夏陽虎歸寶玉大弓六月伐陽關陽虎使焚萊門
師驚犯之而出奔齊請師以伐魯曰三加必取之齊侯
將許之鮑文子(即鮑國齊大夫)諫齊侯執陽虎將東之陽虎願
東乃囚諸西鄙盡借邑人之車鍥其軸麻約而歸之(刻其)
(軸以麻約縛之使易毁折以絶追者)載葱靈(輜車名盖車之有障蔽者)寢于其中而逃
追而得之囚于齊又以葱靈逃奔宋遂奔晉適趙氏仲
尼曰趙氏其世有亂乎及趙鞅納衛太子于戚宵迷陽
虎曰右河而南必至焉(是時河北流過元城界戚在河外晉軍已渡河故欲出河右而)
(南)荀罃士吉射作亂伐晉侯不克出奔朝歌齊人輸范
氏粟鄭罕達駟弘送之趙鞅禦之遇于戚陽虎曰吾車
少以兵車之旆(旆先驅車也)與罕駟兵車先陳罕駟自後隨
而從之彼見吾貌必有懼心於是乎會之必大敗之從
之鄭師大敗獲齊粟千車(左傳)
韓非子陽虎議曰主賢明則悉心以事之不肖則飾
姦而試之逐於魯疑于齊走而之趙趙簡主迎而相
之左右曰虎善竊國政何故相也簡主曰虎務取之
我務守之遂執術而御之虎不敢為非善事簡主興
主之強幾至于霸
公山不狃侯犯(駟赤附)公孫宿
公山不狃字子洩季氏費邑宰定公五年季平子卒陽
虎將以璵璠斂仲梁懷(亦季氏臣)弗與曰改步改玉陽虎欲
逐之告公山不狃不狃曰彼為君也子何怨焉既葬季
桓子行東野及費不狃逆勞于郊季桓子敬之勞仲梁
懷仲梁懷弗敬不狃怒謂陽虎子行之乎(行逐也)秋九月
陽虎囚季桓子而逐仲梁懷十二年墮三都季氏將墮
費公山不狃叔仲輒帥費人以襲魯公與三子入於季
氏之宫登武子之臺費人攻之弗克入及公側仲尼命
申句須樂頎(二子魯大夫)下伐之費人北國人追之敗諸姑
蔑不狃及輒奔齊哀公八年吳為邾故將伐魯問于叔
孫輒輒對曰魯有名而無情伐之必得志焉退而告公
山不狃不狃曰非禮也君子違不適讎國未臣而有伐
之奔命焉死之可也所託也則隠且夫人之行也不以
所惡廢鄉今子以小惡而欲覆宗國不亦難乎若使子
率子必辭王將使我輒病之吳子問于不狃對曰魯雖
無與立必有與斃諸侯將救之未可以得志焉晉與齊
楚輔之是四讎也夫魯齊晉之脣脣亡齒寒君所知也
不救何為三月吳伐我不狃率故道險從武城初武城
人或有因于吳竟而田焉者拘鄫人之漚菅者曰何故使
吾水滋(滋濁也)及吳師至拘者道之以伐武城克之不狃
遂卒於齊侯犯者叔孫氏之郈馬正初叔孫成子(即叔孫不)
(敢)欲立武叔(即叔孫州仇)公若藐(叔孫氏之族)固諫曰不可成子
立之而卒公南(亦叔孫家臣)使賊射藐不能殺使藐為郈宰
使侯犯殺藐又弗能武叔之圉人曰吾以劍過朝藐必
曰誰之劍也吾稱子以告必觀之吾偽固而授之末(偽為)
(固陋不知禮者以劍鋒末授之)則可殺也使如之藐曰爾欲吳王我乎
遂殺藐侯犯以不能殺藐也以郈叛定公十年武叔及
懿子圍郈弗克秋二子及齊師復圍郈弗克叔孫謂郈
工師駟赤曰郈非唯叔孫之憂社稷之患也將若之何
對曰臣之業在揚水卒章之四言矣叔孫稽首駟赤謂
犯曰居齊魯之際而無事必不可矣子盍求事于齊以
臨民不然將叛犯從之齊使至駟赤與郈人為之宣言
于郈中曰侯犯將以郈易於齊齊人將遷郈民衆兇懼
駟赤謂犯曰衆言異矣子不如易于齊與其死也猶是
郈也而得紓焉何必此齊人欲以此偪魯必倍與子地
且盍多舍甲于子之門以備不虞犯曰諾乃多舍甲而
請易于齊齊有司觀郈將至駟赤使周走呼曰齊師至
矣郈人大駭介侯犯之門甲以圍侯犯駟赤偽將射之
犯止之曰謀免我于是犯請行郈人許之駟赤先如宿
侯犯殿每出一門郈人閉之及郭門止之曰子以叔孫
氏之甲出有司若誅之羣臣懼死駟赤曰叔孫氏之甲
有物(物識也言有識别也)吾未敢以出犯曰子止而與之數駟赤
止而納魯人犯奔齊亦卒于齊公孫宿者即公孫成為
孟氏成邑宰初孟孺子洩(即孟武伯)將圉馬于成宿不受曰
孟孫為成之病不圉馬焉孺子怒襲成從者不得入乃
反成有司使孺子鞭之及孟懿子卒成人奔喪弗内袒
免哭于衢聽共弗許懼不歸(請聽命共使弗許不敢歸成)哀公十五
年成叛于齊武伯伐成不克遂城輸以偪成冬及齊平
子服景伯如齊子贛為介見公孫宿曰人皆臣人而有
背人之心况齊人雖為子役其有不貳乎子周公之孫
也多饗大利猶思不義利不可得而喪宗國將焉用之
宿曰善哉吾不早聞命子贛又說陳成子(即陳恒)成子歸
成公孫宿以其兵甲入於嬴(左傳)
孔叢子孟氏之臣叛武伯問孔子曰如之何曰臣人
而叛天下所不容其狀自反子姑待之三旬果自歸
武伯將執之訪于夫子夫子曰無也子之于臣禮意
不至是以去子今其自反罪以反除又何執焉子修
禮以待之則臣去子將安往武伯乃止
論曰吾聞薰蕕不同器同為家臣而有林楚駟赤二子
之臭與蕕别矣昭子誅牛見褒君子不然寧風之棘若
林如庚宗之豎何
逆臣傳公子翬
公子翬字羽父魯大夫隠公四年秋諸侯從州吁之請
伐鄭宋公使來乞師公辭之翬請以師會之公弗許固
請而行敗鄭徒兵而還十年夏五月翬不待公命先會
齊人鄭人伐宋十一年翬請殺桓公將以求大宰公曰
為其少故也吾將授之矣使營莵裘吾將老焉翬懼反
譛公于桓公而請弑之十一月公祭鍾巫(鍾巫之神)齊于社
圃館于寪氏(魯大夫)翬使賊弑公于寪氏立桓公而討寪
氏有死者桓公三年翬如齊逆女(左傳)
後事不載莫知其卒年
公子慶父
公子慶父(即共仲)桓公子莊公庶兄莊公二年慶父帥師
伐于餘邱八年師及齊師圍郕郕降于齊慶父請伐齊
師公曰不可我實不德齊師何罪罪我之由姑務脩德
以待時乎三十二年莊公薨子般即位子般者孟氏之
子也雩講于梁氏女公子觀之(女公子子般妺)圉人犖自墻外
與之戲子般怒使鞭之公曰不如殺之是不可鞭犖有
力焉能投蓋于稷門至是慶父使圉人犖弑子般
公羊傳莊公存之時鄧扈樂曾淫于宫中子般執而
鞭之莊公死慶父謂樂曰般之辱爾國人莫不知盍
弑之矣使弑之般然後誅鄧扈樂而歸獄焉
慶父懼如齊齊人立閔公閔公哀姜之娣叔姜之子也
慶父通于哀姜哀姜欲立之閔公二年八月慶父使卜
齮弑閔公公子友以僖公適邾慶父既殺般又殺閔公
國人不與出奔莒公子友乃入立僖公以賂求慶父于
莒莒人歸之及密使公子魚請貸不許哭而往慶父曰
奚斯(即公子魚)之聲也乃縊(左傳)
公羊傳慶父走而之莒莒人逐之將由乎齊齊不納
却反舍于汶水之上使公子奚斯入請季子不可于
是抗輈經而死
公子遂(公孫歸父仲嬰齊附)
公子遂是為襄仲居東門故曰東門氏公孫敖之從父
昆弟也為魯卿僖公二十六年遂及臧孫辰如楚乞師
以伐齊宋以其不臣也二十七年遂帥師入杞二十八
年遂如齊聘三十年遂如京師因如晉三十一年晉分
曹田以賜我遂如晉拜三十三年公伐邾取訾婁秋遂
帥師復伐邾文公二年十二月遂如齊納幣聘出姜也
六年遂如晉葬晉襄公初公孫敖為遂聘莒女七年敖
如莒涖盟且為遂逆見女美自娶之遂請攻敖叔仲彭
生平之使遂舍之敖反之復為兄弟如初及敖卒喪至
自齊遂欲勿哭彭生復說之遂乃帥兄弟以哭之八年
遂會晉趙盾盟于衡雍會伊雒之戎將伐我遂因會之
盟於暴九年楚伐鄭遂會諸侯之大夫救鄭十一年遂
聘于宋且言司城蕩意諸而復之(八年意諸來奔)十二年秦使
西乞術來聘且言將伐晉遂辭玉術不可三辭卒致之
遂曰不有君子其能國乎國無陋矣厚賂之子叔姬者
魯女也妃齊昭公生子舍昭公卒舍即位齊公子商人
弑舍而自立遂使告于王請以王寵求昭姬(即子叔姬)于齊
曰殺其子焉用其母請受而罪之十四年冬單伯如齊
請齊人執之又執子叔姬既而歸之十六年公有疾使
遂及齊侯盟于郪邱十七年齊侯伐我北鄙遂請盟六
月盟于穀冬十月遂如齊拜榖之盟復曰臣聞齊人將
食魯之麥(言齊將伐魯)以臣觀之將不能齊君之語偷臧文
仲有言曰民主偷必死十八年二月文公薨子惡即位
時齊惠公立遂及叔孫得臣如齊賀且拜葬初文公二
妃敬嬴生子倭敬嬴嬖而私事遂倭長而屬諸遂遂欲
立之叔仲彭生不可遂見于齊侯而請之齊侯新立而
欲親魯許之冬十月遂弑惡及其母弟視及叔仲彭生
而立倭是為宣公宣公元年遂如齊逆女三月以夫人
婦姜至自齊夏公會齊侯于平州遂如齊拜成八年遂
如齊至黃疾作而復卒于垂謚曰襄仲子二公孫歸父
仲嬰齊公孫歸父字子家宣公十年歸父如齊葬齊惠
公秋歸父帥師伐邾取繹冬如齊伐邾故十一年歸父
會齊人伐莒十四年會齊侯于穀十五年會楚子于宋
十八年歸父以其父遂之立宣公也有寵欲去三桓以
張公室與公謀而聘于晉欲以晉人去之冬宣公薨季
孫行父言于朝曰使我殺適立庶以失大援者仲也夫
遂逐東門氏歸父還及笙壇惟復命于介(介副使也)既復命
袒括髮(袒衣以麻約髮從初喪之服)即位哭三踊而出遂奔齊
公羊叔仲惠伯傅子赤者也文公死子幼公子遂謂
叔仲惠伯曰君幼如之何願與子慮之叔仲惠伯曰
吾子相之老夫抱之何幼君之有公子遂知其不可
與謀退而殺叔仲惠伯弑子赤而立宣公宣公死成
公幼臧宣公者相也君死不哭聚諸大夫而問焉曰
昔者叔仲惠伯子事孰為之諸大夫皆雜然曰仲氏
也其然乎于是遣歸父子家然後哭君歸父使乎晉
還自晉至檉聞君薨家遣墠惟哭君成踊反會于介
自是走之齊魯人徐傷歸父之無後也于是使嬰齊
後之注臧宣公即臧孫許
魯使其弟嬰齊紹其後為仲氏成公十五年仲嬰齊卒
(左傳)
論曰傳曰有無君之心而後動于惡羽父之謂乎州吁
請伐鄭以除宋惡羽父固請而會之隂助逆焉兆無君
矣息姑姑息釋將不誅伐宋猶肆專而寪氏遂肆逆吁
隠實縱之羽父何誅焉叔牙飲酖僅以存後慶父賊二
君顧不斬孟氏之祀下刑上服上刑下服失輕重與
魯夫人傳
孟子聲子(隠母)仲子(惠公夫人桓母)文姜(桓公夫人莊母)
孟子惠公元妃子姓宋女也先惠公薨聲子蓋孟子之
姪娣惠公次妃隠公母隠公三年薨諡曰聲仲子亦惠
公夫人宋武公生仲子仲子生而有文在其手曰為魯
夫人故仲子歸于我生桓公而惠公薨隠公立而奉之
隠公二年薨(左傳)
文姜桓公夫人齊僖公之女莊公之母也桓公三年文
姜至自齊六年子同生(同莊公名)以大子生之禮舉之接以
大牢卜士負之士妻食之(禮世子生三日卜士負之射人以桑弧蓬矢射天地四方)
(卜士妻為乳母)公與文姜宗婦命之十八年公會齊侯于濼遂
及文姜如齊齊襄公通焉公謫之以告夏四月享公使
公子彭生乘公公薨于車魯人責文姜莊公元年三月
文姜孫于齊尋復還魯二年文姜會齊侯于禚四年享
齊侯于祝邱五年文姜如齊師六年齊人來歸衛寶文
姜請之也十年文姜會齊侯于防冬又會于穀十五年
文姜如齊十九年文姜如莒二十一年七月薨(左傳)
諡曰文
哀姜(莊夫人)叔姜(閔母)孟任(子般母)成風(僖母)
哀姜莊公夫人齊女莊公二十四年公如齊逆女八月
夫人姜氏入公使大夫宗婦覿用幣非禮也(禮小君至大夫執贄)
(以見宗婦不同贄也)孟任黨氏女也初公築臺臨黨氏見孟任從
之閟不從公公以夫人言許之割臂盟公生子般焉三
十二年公薨子般立慶父賊子般閔公啟方立閔公哀
姜之娣叔姜之子也故齊人立之立二年慶父又弑之
慶父通于哀姜哀姜欲立之閔公之死也哀姜與知之
哀姜懼討孫于邾齊人取而殺之于夷以其屍歸僖公
請而葬之成風風氏須句之女僖公之母也公子友之
生也桓公使卜之曰男也其名曰友在公之右為公室
輔季氏亡則魯不昌又筮之遇大有之乾曰同復于父
敬如君所成風聞友之繇乃事之而屬僖公焉閔公遇
弑友立僖公僖公二十一年邾滅須句須句子來奔成
風為之言于公曰崇明祀保小寡周禮也蠻夷猾夏周
禍也若封須句是崇皥濟而脩祀紓禍也(須句司大皥與有濟之祀)
明年公伐邾取須句而反其君文公四年薨(左傳)
諡曰成
聲姜(僖夫人文公母)出姜(文夫人子惡母)敬嬴(宣公母)
聲姜(公羊作聖姜)僖公夫人文公之母也僖公十一年公及
聲姜會齊侯于陽穀十七年我滅項齊人以為討而止
公秋聲姜以公故會齊侯于卞文公十六年有蛇自泉
宫出入于國如先君之數秋八月聲姜薨毁泉臺(左傳)
諡曰聲
出姜文公夫人文公四年逆姜氏于齊九年春出姜如
齊歸寧也出姜生子惡及視惡立為大子文公二妃敬
嬴者(公穀並作熊氏謚曰頃熊)生宣公敬嬴嬖而私事公子遂宣公
長又屬諸遂遂欲立之十八年文公薨大子惡立冬十
月遂弑惡及視而立宣公出姜歸于齊大歸也將行哭
而過市曰天乎仲為不道殺適立庶市人皆哭魯人謂
之哀姜宣公八年嬴氏薨(左傳)
諡曰敬
穆姜(宣夫人)
穆姜宣公夫人宣公元年公子遂如齊逆女三月穆姜
至自齊十八年公薨子成公立成公九年伯姬歸于宋
(穆姜女)季孫行父如宋致女復命公享之行父賦韓奕之
五章穆姜出于房再拜曰大夫勤辱不忘先君以及嗣
君施及未亡人先君猶有望也敢拜大夫之重勤賦綠
衣之卒章而入叔孫僑如通于穆姜欲去季孟而取其
室十六年秋諸侯會于沙隨謀伐鄭公將行穆姜送公
而使逐二子公以晉難告曰請反而聽命姜怒公子偃
公子鉏趨過指之曰女不可是皆君也七月公會伐鄭
將行姜又命公如初僑如又譛季孟于晉晉遂不見公
執季孫行父于苕邱冬十月晉赦行父許魯平僑如奔
齊于是穆姜徙居東宫襄公九年薨于東官穆姜始往
而筮之也遇艮之八史曰是謂艮之隨(蓋五爻皆變惟二不變是謂隨)
(也)隨其出也君(謂穆姜)必速出姜曰亡(猶無也)是于周易曰
隨元亨利貞無咎元體之長也亨嘉之會也利義之和
也貞事之幹也體仁足以長人嘉德足以合禮利物足
以和義貞固足以幹事然故不可誣也是以雖隨無咎
今我婦人而與于亂固在下位而有不仁(婦人卑于丈夫故曰下位)
不可謂元不靖國家不可謂亨作而害身不可謂利棄
位而姣(姣淫也)不可為貞有四德者隨而無咎我皆無之
豈隨也哉我則取惡能無咎乎必死於此弗得出矣(左傳)
齊姜(成夫人)定姒(襄公母)敬歸(襄公妾子野母)齊歸(昭公母)
齊姜成公夫人成公十四年叔孫僑如如齊逆女九月
齊姜至自齊襄公二年薨謚曰齊定姒者成公妾襄公
之母姒氏杞女也襄公四年薨謚曰定(左傳曰公羊作弋氏葬我小)
(君定弋注定弋莒女)
敬歸襄公妾齊歸敬歸之娣歸姓胡女也敬歸生子野
齊歸生子裯襄公三十一年公薨立子野過毁而卒立
子裯是爲昭公昭公十一年齊歸薨謚曰齊(左傳)
孟子(昭夫人)定姒(定夫人)公子荆母(哀公妾)悼公
母(哀公妾)
孟子昭公夫人吳女諱同姓故曰子若宋女然哀公十
二年薨(左傳)
定姒定公夫人哀公母姒氏杞女定公十五年薨(左傳)
公子荆母哀公之妾也荆母嬖哀公二十四年將以為
夫人使宗人釁夏獻其禮對曰無之公怒曰女為宗司
立夫人國之大禮也何故無之對曰周公及武公娶于
薛惠孝娶于商自桓以下娶于齊此禮也則有若以妾
為夫人則固無其禮也公卒立之而以荆為大子國人
惡之(左傳)
悼公母哀公之妾也死哀公為之齊衰有若曰為妾齊
衰禮與公曰吾得已乎哉魯人以妻我(記檀弓)
列女傳施氏婦
施氏婦者齊管于奚之女也母叔肹妻叔肹妻不聘(無媒)
(禮)穆姜曰吾不以妾為姒生公孫嬰齊而出之嫁于管
于奚生二子而寡以歸嬰齊嬰齊以其外弟為大夫嫁
其外妹于施孝叔(惠公五世孫)晉郤犫來聘求婦于嬰齊嬰
齊奪施氏婦以與之婦曰鳥獸猶不失儷子將若何曰
吾不能死亡婦遂行生二子于郤氏郤氏亡晉人歸之
施氏施氏逆諸河沈其二子婦怒曰已不能庇其伉儷
而亡之又不能字人之孤而殺之將何以終遂誓施氏
(左傳)
敬姜
敬姜公父穆伯妻文伯歜之母也公父歜飲南宫說(孟懿)
(子弟)酒以露睹父(魯大夫)為客羞鼈焉小睹父怒相延食鼈
辭曰將使鼈長而後食之遂出敬姜聞之怒曰吾聞之
先子曰祭養尸饗養上賓鼈于何有而使夫人怒也逐
之五日大夫辭而復之
列女傳敬姜博達知禮穆伯先死文伯出學而歸敬
姜見其友降階而郤行奉劍而正履若事父兄敬姜
召而數之曰昔者武王罷朝而&KR1611;絶左右顧無可使
結之者俯而自申之故能王桓公坐友三人諫臣五
人日舉過者三十人故能霸周公一食三吐哺一沐
三握髮所執贄而見于窮閭隘巷者七十餘人故能
存周室彼二聖一賢者下人如此其所與遊皆過已
者也是以日益而不自知也今子年少而位卑所與
遊者皆為服役子之不益明矣文伯謝罪擇嚴師友
而事之所與遊者皆黃耄倪齒文伯引袵攘捲而親
饋之敬姜曰子成人矣文伯相魯敬姜曰吾語汝治
國之要盡在經矣夫輻者所以正曲枉也不可不彊
故輻可以為將畫者所以均不均服不服也故畫可
以為正物者所以治蕪與莫也故物可以為都大夫
持交而不失出入而不絶者梱也梱可以為大行人
推而往引而來者綜也綜可以為關内之侯主多少
之數者均也均可以為内史服重任行達道正直而
固者軸也軸可以為相舒而無窮者摘也摘可以為
三公文伯再拜受教
歜嘗退朝朝敬姜敬姜方績歜曰以歜之家而主猶績
(大夫稱主妻亦如之)懼干季孫(季康子)之怒也其以歜為不能事主
乎敬姜歎曰魯其亡乎使僮子備官而未之聞邪居吾
語女昔聖王之處民也擇瘠土而處之勞其民而用之
故長王天下夫民勞則思思則善心生逸則淫淫則忘
善忘善則惡心生沃土之民不材淫也瘠土之民莫不
嚮義勞也是故天子大采(韋昭注大采五采少采三采也)朝日與三公
九卿祖識地德日中考政與百官之政事師尹惟旅牧
相宣序民事少采夕月與太史司載糾虔天刑日入監
九御使潔奉禘郊之粢盛而後即安諸侯朝脩天子之
業命晝考其國職夕省其典刑夜儆百工使無惂淫而
後即安卿大夫朝考其職晝講其庶政夕序其業夜庀
其家事而後即安士朝而受業晝而講貫夕而習復夜
而計過無憾而後即安自庶人以下明而動晦而休無
日以怠王后親織玄紞(紞所以縣瑱)公侯之夫人加之以紘
綖(紘纓之無緌者綖冕上之覆也)卿之内子為大帶命婦成祭服列士
之妻加之以朝服自庶士以下皆衣其夫社而賦事烝
而獻功男女效績愆則有辟古之制也君子勞心小人
勞力先王之訓也自上以下誰敢淫心舍力今我寡也
爾又在下位朝夕處事猶恐忘先人之業况有怠惰其
何以避辟吾冀而朝夕脩我曰必無廢先人爾今曰胡
不自安以是承君之官余懼穆伯之絶祀也仲尼聞之
曰季氏之婦不淫矣季康子肥敬姜之從孫敬姜如季
氏肥在其朝與之言弗應從之及寢門弗應而入肥辭
于朝而入見曰肥也不得聞命無乃罪乎曰子弗聞乎
天子及諸侯合民事于外朝合神事于内朝自卿以下
合官職于外朝合家事于内朝寢門之内婦人治其業
焉上下同之夫外朝子將業君之官職焉内朝子將庀
季氏之政焉皆非吾所敢言也及肥如敬姜䦱門與之
言(䦱闢也)皆不踰閾敬姜祭悼子(穆伯父季孫紇)肥與焉酢不受
徹俎不宴宗不具不繹(不受不親受不繹不與繹也)繹不盡飫則退
仲尼聞之以為别于男女之禮矣季康子肥嘗問曰主
亦有以語肥也對曰吾能老而已何以語子肥曰雖然
肥願有聞于主曰吾聞之先姑曰君子能勞後世有繼
子夏聞之曰善哉商聞之曰古之嫁者不及于舅姑謂
之不幸夫婦學于舅姑者也其欲室歜也饗其宗老而
為賦綠衣之三章老請守龜卜室之族師亥(魯樂師)聞之
曰善哉男人之饗不及宗臣宗室之謀不過宗人謀而
不犯微而昭矣詩所以合意歌所以詠詩也今詩以合
室歌以詠之度于法矣(國語)
歜卒敬姜據其牀而不哭曰昔吾有斯子也吾將以為
賢人也吾未嘗以就公室今及其死也朋友諸臣未有
出涕者而内人皆行哭失聲斯子也必多曠于禮也夫
(記檀弓)
檀弓又曰帷殯非古也自敬姜之哭穆伯始也國語
歜卒敬姜戒其妾曰吾聞之好内女死之好外士死
之今吾子夭死吾惡其以好内聞也二三婦之辱共
先祀者請無瘠色無洵涕無惂膺無憂容有降服無
加服從禮而静是昭吾子也仲尼聞之曰女知莫如
婦男知莫如夫公父氏之婦知也夫欲明其子之令
德也孔叢子公父文伯死室人有從死者其母怒而
不哭相室諫之其母曰孔子天下之賢人也不用于
魯退而去是子素宗之而不能隨今死而内人從死
者二人焉若此于長者薄于婦人厚也韓詩外傳略
同
于是朝哭穆伯而莫哭歜仲尼聞之曰季氏之婦可謂
知禮矣愛而無私上下有章(國語)
季孫肥之母死陳䙝衣敬姜曰婦人不飾不敢見舅姑
將有四方之賓來䙝衣何為陳于斯命撤之(記檀弓)
漆室女
漆室女過時未適人當穆公時君老太子幼女倚柱而
嘯其鄰婦曰何嘯之悲也子欲嫁邪女曰吾憂君老太
子幼鄰婦笑曰此大夫之憂婦人何與焉女曰非子所
知也昔晉客舍吾家繫馬園中馬佚踐吾葵使我終歲
不食葵鄰人女奔隨人亡其家倩吾兄行追之溺流而
死令吾終身無兄吾聞河潤九里漸洳三百步今君老
悖太子少愚魯國有患禍及衆庶婦人獨安所避乎三
年魯果亂齊楚攻之男子戰鬭婦人轉輸不得休息(列女)
(傳)
韓詩外傳魯監門女嬰績中夜而泣其偶曰何泣也
嬰曰吾聞衛世子不肖所以泣也其偶曰衛世子不
肖諸侯之憂也子曷為泣之嬰曰昔宋之桓司馬得
罪于宋君出于魯其馬佚而𩥇吾園葵是歲吾園人
亡利之半越王攻吳魯往獻女吾娣與焉兄往視之
道畏而死越兵威者吳也兄死者我也由是觀之禍
與福相及也今衛世子不肖好兵吾畏弟三人能無
憂乎
尚史卷三十四
