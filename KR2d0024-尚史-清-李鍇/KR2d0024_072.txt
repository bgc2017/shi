尚史卷七十二列傳五十
鑲白旗漢軍李鍇撰
田齊諸臣傳
魯仲連
魯仲連者齊人也好竒偉俶儻之畫策
魯連子齊辯士田巴服徂邱議稷下毁五帝罪三王
服五伯離堅白合同異一日服千人有徐劫者其弟
子曰魯仲連年十二號千里駒往請田巴曰臣聞堂
上不奮郊草不芸白刃交前不救流矢急不暇緩也
今楚軍南陽趙伐高唐燕人十萬聊城不去國亡在
旦夕先生奈之何若不能者先生之言有似梟鳴出
城而人惡之願先生勿復言田巴曰謹聞命矣巴謂
徐劫曰先生乃飛兔也豈直千里駒巴終身不談
而不肯仕官任職好持高節(史記)
燕敗齊取七十餘城唯莒即墨未下田單以即墨破燕
殺騎劫初燕將攻下聊城人或讒之燕燕將懼誅因保
守聊城不敢歸田單攻聊城歲餘士卒多死而聊城不
下魯連乃為書約之矢以射城中遺燕將曰吾聞之智
者不倍時而棄利勇士不怯死而滅名忠臣不先身而
後君今公行一朝之忿不顧燕王之無臣非忠也殺身
亡聊城而威不信于齊非勇也功廢名滅後世無稱非
智也故智者不再計勇士不怯死今死生榮辱貴賤尊
卑此其一時也願公之詳計而無與俗同也且楚攻南
陽魏攻平陸齊無南面之心以為亡南陽之害不如得
濟北之利故定計而堅守之今秦人下兵魏不敢東面
横秦之勢合則楚國之形危且棄南陽斷右壤存濟北
計必為之今楚魏交退燕救不至齊無天下之規與聊
城共據朞年之敝即臣見公之不能得也齊必決之于
聊城公無再計彼燕國大亂君臣過計上下迷惑栗腹
以十萬之衆五折于外萬乘之國被圍于趙壤削主困
為天下戮公聞之乎今燕王方寒心獨立大臣不足恃
國敝旤多民心無所歸今公又以聊城之民距全齊之
兵朞年不解是墨翟之守也食人炊骨士無反北之心
是孫臏吳起之兵也能已見于天下矣故為公計不如
罷兵休士全車甲歸報燕王燕王必喜士民見公如見
父母交游攘臂而議于世功業可明矣上輔孤主以制
羣臣下養百姓以資說士矯國革俗于天下功名可立
也意者亦捐燕棄世東游于齊乎請裂地定封富比陶
衛世世稱寡與齊久存此亦一計也二者顯名厚實也
願公熟計而審處一也且吾聞效小節者不能行大威
惡小恥者不能立滎名昔管仲射桓公中鉤簒也遺公
子糾而不能死怯也束縛桎梏辱身也此三行者鄉里
不通也世主不臣也使管仲終窮抑幽囚而不出慙恥
而不見窮年没夀不免為辱人賤行矣然管子并三行
之過據齊國之政一匡天下九合諸侯為五霸首名高
天下光照鄰國曹沫為魯君將三戰三北而喪地千里
使曹子計不顧後出必死而不生則不免為敗軍禽將
矣曹子以敗軍禽將非勇也功廢名滅後世無稱非智
也故去三北之恥退而與魯君計齊桓公朝諸侯曹子
以一劒之任劫桓公于壇位之上顔色不變辭氣不悖
三戰之所喪一朝而反之天下震動威信吳楚傳名後
世若二公者非不能行小節死小恥也以為殺身絶世
功名不立非智也故去忿恚之心而成終身之名除感
忿之恥而立累世之功故業與三王争流名與天壤相
敝也公其圖之燕將曰敬聞命矣因罷兵到韣而去(到同)
(倒韣弓衣也史記燕將見書泣三日猶預不決欲歸燕已有隙恐誅欲降齊所殺虜于齊甚衆恐已降而後見)
(辱喟然歎曰與人刃我寧自刃乃自殺國策)
聊城亂田單遂屠聊城歸而言魯連欲爵之魯連逃隠
于海上曰吾與富貴而詘于人寧貧賤而輕世肆志焉
魯連遊于趙趙孝成王時秦王使白起破趙長平之軍
前後四十餘萬秦兵遂東圍邯鄲趙王恐諸侯之救兵
莫敢擊秦軍魏安釐王使將軍晉鄙救趙畏秦止于蕩
隂不進魏王使客將軍新垣衍間入邯鄲因平原君謂
趙王曰秦所為急圍趙者前與齊湣王争彊為帝已而
復歸帝今齊湣王已益弱方今唯秦雄天下此非必貪
邯鄲其意欲復求為帝趙試發使尊秦昭王為帝秦必
喜罷兵去平原君猶預未有所決此時魯仲連適游趙
會秦圍趙聞魏將欲令趙尊秦為帝乃見平原君曰事
將奈何平原君曰勝也何敢言事前亡四十萬之衆于
外今又内圍邯鄲而不能去魏王使客將軍新垣衍令
趙帝秦今其人在是勝也何敢言事魯仲連曰吾始以
君為天下之賢公子也吾乃今然後知君非天下之賢
公子也梁客新垣衍安在吾請為君責而歸之平原君
曰勝請為紹介而見之于先生平原君遂見新垣衍曰
東國有魯仲連先生者今其人在此勝請為紹介交之
于將軍新垣衍曰吾聞魯仲連先生齊國之高士也衍
人臣也使事有職吾不願見魯仲連先生平原君曰勝
既已泄之矣新垣衍許諾魯連見新垣衍而無言新垣
衍曰吾視居此圍城之中者皆有求于平原君者也今
吾觀先生之玉貎非有求于平原君者也曷為久居此
圍城之中而不去魯仲連曰世以鮑焦為無從頌而死
者皆非也衆人不知則為一身彼秦者棄禮義而上首
功之國也權使其士虜使其民彼即肆然而為帝過而
為政于天下則連有蹈東海而死耳吾不忍為之民也
所為見將軍者欲以助趙也新垣衍曰先生助之將奈
何魯連曰吾將使梁及燕助之齊楚則固助之矣新垣
衍曰燕則吾請以從矣若乃梁者則吾乃梁人也先生
惡能使梁助之魯連曰梁未睹秦稱帝之害故耳使梁
睹秦稱帝之害則必助趙矣新垣衍曰秦稱帝之害何
如魯連曰昔者齊威王嘗為仁義矣率天下諸侯而朝
周周貧且微諸侯莫朝而齊獨朝之居歲餘周烈王崩
齊後往周怒赴于齊曰天崩地坼天子下席東藩之臣
因齊後至則斮齊威王勃然怒曰叱嗟而母婢也卒為
天下笑故生則朝周死則叱之誠不忍其求也彼天子
固然其無足怪新垣衍曰先生獨不見夫僕乎十人而
從一人者寧力不勝而智不若邪畏之也魯仲連曰嗚
呼梁之比于秦若僕邪新垣衍曰然魯仲連曰吾將使
秦王烹醢梁王新垣衍怏然不悦曰噫嘻亦太甚矣先
生之言也先生又惡能使秦王烹醢梁王魯仲連曰固
也吾將言之昔者九侯鄂侯文王紂之三公也九侯有
子而好獻之于紂紂以為惡醢九侯鄂侯争之彊辯之
疾故脯鄂侯文王聞之喟然而歎故拘之羑里之庫百
日欲令之死曷為與人俱稱王卒就脯醢之地齊湣王
將之魯夷維子為孰策而從謂魯人曰子將何以待吾
君魯人曰吾將以十太牢待子之君夷維子曰子安取
禮而來吾君彼吾君者天子也天子巡狩諸侯辟舍納
筦籥攝衽抱机視膳于堂下天子已食乃退而聽朝也
魯人投其籥不果納不得入于魯將之薛假途于鄒當
是時鄒君死湣王欲入弔夷維子謂鄒之孤曰天子弔
主人必將倍殯棺設北面于南方然後天子南面弔也
鄒之羣臣曰必若此吾將伏劒而死固不敢入于鄒鄒
魯之臣生則不得事養死則不得賻襚然且欲行天子
之禮于鄒魯鄒魯之臣不果納今秦萬乘之國也梁亦
萬乘之國也俱據萬乘之國各有稱王之名睹其一戰
而勝欲從而帝之是使三晉之大臣不如鄒魯之僕妾
也且秦無已而帝則且變易諸侯之大臣彼將奪其所
不肖而與其所賢奪其所憎而與其所愛彼又將使其
子女讒妾為諸侯妃姬處梁之宫梁王安得晏然而已
乎而將軍又何以得故寵乎于是新垣衍起再拜謝曰
始以先生為庸人吾乃今日知先生為天下之士也吾
請出不敢復言帝秦秦將聞之為却軍五十里適會魏
公子無忌奪晉鄙軍以救趙擊秦軍秦軍遂引而去于
是平原君欲封魯連魯連辭讓使者三終不肯受平原
君乃置酒酒酣起前以千金為魯連夀魯連笑曰所謂
貴于天下之士者為人排患釋難解紛亂而無取也即
有取者是商賈之事也而連不忍為也遂辭平原君而
去終身不復見(史記破按田單復齊在慎靚王三十三年秦趙長平使新垣衍帝秦在赦)
(王五十四年當趙孝成王之七年也國策以守聊城十齊時事則射書當在帝秦之前而史記以帝秦後二)
(餘年燕將攻下聊城聊城人或讒之燕將懼誅不敢歸是非復齊時事矣故序射書于帝秦之後然書中序栗)
(腹事按趙破燕將粟腹在孝成王十五年去復齊愈遠豈聊城射書信非復齊時事邪或疑書為後人傅會庸)
(或然也)
初田單將攻狄往見魯連連曰將軍攻狄不能下也田
單曰臣以五里之城七里之郭破亡餘卒破萬乘之燕
復齊墟攻狄而不下何也上車勿謝而去遂攻狄三月
而不克之齊兒謠曰大冠若箕修劍拄頤攻狄不能下
壘枯邱田單乃懼問魯連曰先生謂單不能下狄請問
其說連曰將軍之在即墨坐而織蕢立則杖插為士卒
倡曰可往矣宗廟亡矣亡日尚矣歸于何黨矣當此之
時將軍有死之心而士卒無生之氣聞若言莫不揮泣
奮臂而欲戰此所以破燕也今將軍東有夜邑之奉西
有菑上之虞黃金横帶而馳乎淄澠之間有生之樂無
死之心所以不勝也田單曰單有心先生志之矣明日
厲氣循城立于矢石之所援枹鼓之狄人乃下(齊策)
儒家魯連十四篇(漢書)
國策孟嘗君有舍人而弗說欲逐之魯連謂孟嘗君
曰獮猴錯木據水則不若魚鼈歴險乘危則騏驥不
如狐狸曹沫奮三尺之劍一軍不能當使操銚耨居
壟畆則不若農夫故物捨其所長用其所短堯亦有
所不及矣今使人而不能則謂之不肖教人而不能
則謂之拙拙則罷之不肖則棄之使人有棄逐不相
與處而來害相報者豈非世之立教首也哉孟嘗君
曰善乃弗逐連又謂孟嘗君曰君好士未也雍門子
養椒亦陽得子養(缺)飲食衣裘與之同皆得其死
今君之家富于二公而士未有為君盡游者也君曰
文不得是二人故也使文得二人文豈獨不得盡對
曰君之廐馬百乘無不被繡衣而食菽粟者豈有騏
驎騄耳哉後宫十妃皆縞紵食粱肉豈有毛廧西施
哉色與馬取于今之世士何必待古哉故曰君之好
士未也孔叢子魏安釐王問天下之高士子順曰世
無其人也抑可以為次其魯仲連乎王曰魯仲連強
作之非體自然也曰人皆作之作之不止乃成君子
論曰顔斶守道王蠋守義知所守矣魯連以辯折新垣
衍使不帝秦雖嚴正未臻亦足以振聾瞽激厲當世射
書事庸有之而其書則非其舊已
齊貌辨公孫閈
齊貌辨者齊人也事靖郭君田嬰齊貌辨之為人也多
疵門人弗說士尉(齊人)以証靖郭君(証諫也)靖郭君不聽士
尉辭而去嬰子文又竊以諫靖郭君大怒曰剗而類破
吾家苟可慊齊貌辨者吾無辭為之于是舍之上舍令
長子御之旦暮進食數年宣王薨閔王即位靖郭君大
不善于閔王辭而之薛與辨俱留無幾何辨辭而行請
見閔王靖郭君曰王不說嬰甚公往必得死焉對曰固
不求生也請必行行至齊閔王聞之藏怒以待之辨見
閔王曰子靖郭君之所聽愛夫辨曰愛則有之聽則無
有玉之方為太子之時辨為靖郭君曰太子相不仁過
頤豕視若是者信反不若廢太子更立衛姬嬰兒郊師
靖郭君泣而曰不可吾不忍也若聽辨而為之必無今
日之患矣此為一至于薛昭陽請以數倍之地易薛辨
又曰必聽之靖郭君曰受薛于先王雖惡于後王吾獨
謂先王何且先王之廟在薛吾豈可以先王之廟與楚
乎又不聽此為二閔王太息動于顔色曰靖郭君之于
寡人一至此乎寡人少殊不知此客肯為寡人來靖郭
君乎對曰敬諾靖郭君衣宣王之衣冠舞其劍閔王自
迎靖郭君于郊望之而泣靖郭君至因請相之靖郭君
辭不得已而受之七日謝病強辭不得三日而聽當是
時靖郭君可謂能知人矣又有公孫閈者始齊將封靖
郭君于薛楚王聞之大怒將伐齊齊王有輟志閈曰封
之成與不非在齊又將在楚閈說楚王令其欲封公也
又甚於齊靖郭君曰願委之于子閈為謂楚王曰魯宋
事楚而齊不事者齊大而魯宋小王獨利魯宋之小不
惡齊大何也夫齊之削地封田嬰是其所以弱也楚王
曰善因不止又有齊客者靖郭君將城薛客多以諫靖
郭君謂謁者無為客通齊人有請者曰臣請三言而已
益一言請烹靖郭君因見之客趨而進曰海大魚因反
走君曰客有于此(言此外應復有言)客曰鄙臣不敢以死為戲
君曰亡更言之對曰君不聞大魚乎網不能止釣不能
牽蕩而失水則螻蟻得意焉今夫齊亦君之水也君長
齊奚以薛為失齊雖隆薛之城到于天猶之無益也君
曰善乃輟城薛(國策)
馮煖(張禄附)
馮煖(史記作驩並況袁切)者齊人也貧乏不能自存使人屬孟嘗
君願寄食門下孟嘗君曰客何好曰客無好也曰客何
能曰客無能也孟嘗君笑而受之曰諾左右以君賤之
也食以草具
列士傳孟嘗君食客三千人上客食肉中客食魚下
客食菜馮煖經年無袴面有饑色
居有頃倚柱彈其劍歌曰長鋏歸來乎食無魚左右以
告孟嘗君食之比門下之客居有頃復彈其鋏歌曰長
鋏歸來乎出無車左右皆笑之以告孟嘗君曰為之駕
比門下之車客于是乘其車揭其劍過其友曰孟嘗君客
我後有頃復彈其鋏歌曰長鋏歸來乎無以為家左右
皆惡之以為貪而不知足孟嘗君問馮公有親乎對曰
有老母孟嘗君使人給其食用無使乏于是馮煖不復
歌後孟嘗君出記問門下諸客誰習計會能為文收責
于薛者乎煖署曰能孟嘗君怪之曰此誰也左右曰乃
歌夫長鋏歸來者也孟嘗君笑曰客果有能也吾負之
未嘗見也請而見之謝曰文倦于是憒于憂而性懧愚
沉于國家之事開罪于先生先生不羞乃有意欲為文
收責于薛乎煖曰願之于是約車治裝載劵契而行辭
曰責畢收以何市而反孟嘗君曰視吾家所寡有者驅
而之薛使吏召諸民當償者悉來合劵劵徧合赴矯命
以責賜諸民因燒其劵民稱萬歲長驅到齊晨而求見
孟嘗君怪其疾也衣冠而見之曰責畢收乎來何疾也
曰收畢矣以何市而反煖曰君云視吾家所寡有者臣
竊計君宫中積珍寳狗馬實外廐美人充下陳君家所
寡有者以義耳竊以為君市義孟嘗君曰市義奈何曰
今君有區區之薛不拊愛子其民因而賈利之臣竊矯
君命以責賜諸民因燒其劵民稱萬歲乃臣所以為君
市義也孟嘗君不說曰諾先生休矣後期年齊王謂孟
嘗君曰寡人不敢以先王之臣為臣孟嘗君就國于薛
未至百里民扶老攜幼迎君道中終日孟嘗君顧謂馮
煖先生所為文市義者乃今日見之
史記孟嘗君相齊舍人魏子為收邑入三反而不致
一入孟嘗君問之對曰有賢者竊假與之孟嘗君怒
而退魏子居數年或毁孟嘗君將為亂湣王意疑孟
嘗君奔魏子所與粟賢者乃上書言孟嘗君不作亂
請以身為盟遂自剄宫門以明孟嘗君湣王驚驗問
果無反謀乃復召孟嘗君
煖曰狡兔有三窟僅得免其死耳今有一窟未得高枕
而卧也請為君復鑿二窟孟嘗君與車五十乘金五百
斤西遊于梁謂梁王曰齊放其大臣孟嘗君于諸侯先
迎之者富而兵強于是梁王虚上位以故相為上將軍
遣使者黃金千斤車百乘往聘孟嘗君煖先驅誡孟嘗
君曰千金重幣也百乘顯使也齊其聞之矣梁使三反
孟嘗君固辭不往也齊王聞之君臣恐懼遣太傅齎黃
金千斤車二駟服劍一封書謝孟嘗君曰寡人不祥被
于宗廟之祟沉于諂䛕之臣開罪于君寡人不足為也
願君顧先王之宗廟姑反國統萬人乎煖誡孟嘗君願
請先王之祭器立宗廟于薛(前靖郭君時已立廟今又請立蓋宗廟非一主也)
廟成還報孟嘗君曰三窟已就君始高枕為樂矣(國策)
自齊王毁廢孟嘗君諸客皆去後召而復之煖迎之未
到孟嘗君太息歎曰文常好客遇客無所敢失食客三
千餘人先生所知也客見文一日廢皆背文而去莫顧
文者今賴先生得復其位客亦何面目復見文乎煖結
轡下拜孟嘗君下車接之曰先生為客謝乎曰非為客
謝也為君之言失夫物有必至事有固然君知之乎孟
嘗君曰愚不知也曰生者必有死物之必至也富貴多
士貧賤寡交事之固然也君獨不見夫朝趨市者乎明
旦側肩争門而入日暮之後過者掉臂而不顧非好朝
而惡暮所期物亡其中今君失位賓客皆去不足以怨
士而徒絶賓客之路願君遇客如故孟嘗君再拜曰敬
從命(史記)
國策作譚拾子且曰孟嘗君取所怨五百牒削去之
不敢以為言說苑張禄掌門見孟嘗君曰衣新而不
舊倉庾盈而不虛為之有道君知之乎孟嘗君曰奈
何張禄曰願君貴則舉賢富則振貧孟嘗君以為然
明日奉黃金百斤文織百純進之張先生先生不受
孟嘗君曰文竊說教故進之先生曷為不受張禄曰
君將掘偶錢發庾粟以補士則衣弊履穿而不瞻耳
何暇衣新而不舊倉庾盈而不虚乎孟嘗君曰奈何
曰願君為書寄我與秦我往而遇固君之入也不遇
雖人求間謀固不遇臣矣孟嘗君曰敬聞命因為書
寄之秦而大遇謂秦王曰大王有一不得者王知之
乎夫孟嘗君賢人天下無急則已有急則能收英乂
之士與之合交者獨此耳大王胡不友之乎秦王曰
敬受命奉千金以遺孟嘗君孟嘗君輟食而寤曰此
張生所謂衣新而不舊倉庾盈而不虚者也
公孫戍公孫宏(雍門子周附)
公孫戍者孟嘗君之門人也孟嘗君出行國至楚楚獻
象牀郢之登徒直使送之不欲行見戍曰臣郢之登徒
也直送象牀象牀之直千金傷此若髮漂賣妻子不足
償足下能使僕無行先人有寳劍願得獻之戍曰諾入
見孟嘗君曰君豈受楚象牀哉孟嘗君曰然戍曰臣願
君勿受孟嘗君曰何哉戍曰小國所以皆致相印于君
者聞君能振達貧窮有存亡繼絶之義也小國英傑之
士皆以國事累君說君之義慕君之廉也今君到楚而
受象牀所未至之國將何以待君臣戍願君勿受孟嘗
君曰諾戍趨而去未出至中閨君召而反之曰子教文
無受象牀甚善今何舉足之高志之揚也戍曰臣有大
喜三重之寳劒一君曰何謂也戍曰門下數百莫敢入
諫臣獨諫臣一喜諫而得聽臣二喜諫而止君之過臣
三喜輸象牀郢之登徒不欲行許戍以先人之寳劒孟
嘗君曰善受之乎戍曰未敢曰急受之因書門版曰有
能揚文之名止文之過私得寳于外者疾入諫又有公
孫宏者亦事孟嘗君孟嘗君為從宏曰君不如使人先
觀秦王意者秦王帝王之主也君恐不得為臣奚暇從
以難之意者秦王不肖之主也君從以難之未晚孟嘗
君曰善願因請公往矣宏以車十乘之秦昭王聞之而
欲愧之以辭宏見昭王曰薛之地大小幾何對曰百里
昭王笑曰寡人地數千里猶未敢以有難也孟嘗君地
方百里而欲以難寡人可乎宏對曰孟嘗君好人昭王
曰孟嘗君之好人也奚如對曰義不臣乎天子不友乎
諸侯得志不慙為人主不得志不肯為人臣如此者三
人治可為管商之師說義聽行能致其主霸王如此者
五人萬乘之嚴主也辱其使者退而自刎必以其血汚
其衣如臣者十人昭王笑而謝之曰客胡為若此寡人
直與客論耳寡人善孟嘗君欲客之必諭寡人之志也
宏曰敬諾(國策)
說苑雍門子周以琴見孟嘗君君曰先生鼓琴亦能
令文悲乎雍門子周曰臣何能令足下悲哉臣之能
令悲者有先貴而後賤先富而後貧者也今若足下
千乘之君也視天地曾不若一指忘死與生雖有善
鼔琴者固未能令足下悲也然臣之為足下悲者事
也夫聲敵帝而困秦者君也連五國之約南面而伐
楚者又君也天下未嘗無事不從則横從成則楚王
横成則秦帝楚王秦帝必報讐于薛矣夫以秦楚之
強而報讐于薛譬之磨蕭斧而伐朝菌也必不留行
矣天下有識之士無不為足下寒心千秋萬歲之後
廟堂必不血食高臺既以壊曲池既以漸墳墓既以
下而青廷矣嬰兒豎子樵採薪蕘者蹢躅其足而歌
其上衆人見之無不愀焉為足下悲之曰夫以孟嘗
君尊貴乃使若此乎于是引琴而鼓之動宫徵揮羽
角切終而成曲孟嘗君涕浪汙增欷曰先生鼓琴令
文若破國亡邑之人也
貂勃(張生附)
貂勃者齊人也常惡田單曰安平君小人也田單聞之
故為酒而召勃曰單何以得罪于先生故常見譽于朝
勃曰跖之狗吠堯非貴跖而賤堯狗固吠非其主也且
今使公孫子賢而徐子不肖然而公孫子與徐子鬭徐
子之狗猶將攫公孫子之腓而噬之也若乃得去不肖
者而為賢者狗豈特攫其腓而噬之哉田單曰敬聞命
明日任之于王王有所幸臣九人之屬欲傷田單相與
語于王曰燕伐齊之時楚王使將軍將萬人而佐齊今
國已定而社稷安何不使使者謝于楚王曰左右孰可
曰貂勃可勃使楚楚王受而觴之數日不反九人之屬
相與語于王曰夫一人之身而牽留萬乘者豈不以據
勢也哉且安平君之與王也君臣無禮上下無别且内
收百姓循撫其心振窮補不足布德于民外懷戎翟天
下之賢士隂結諸侯之雄俊豪英其志欲有為也願王
察之異日王曰召相單來田單免冠徒跣肉袒而進退
而請死罪五日王曰子無罪子為子之臣禮吾為吾之
王禮而已矣勃從楚來王賜諸前酒酣王曰召相單來
勃避席稽首曰王惡得此亡國之言乎王上者孰與周
文王王曰吾不若也勃曰下者孰與齊桓公王曰吾不
若也然則周文王得吕望以為太公桓公得夷吾以為
仲父今王得安平君而曰單且自天地之闢民人之治
為人臣之功誰有厚于安平君者哉而王曰單單惡得
此亡國之言乎且王不能守社稷燕人興師襲齊墟王
走而之城陽之山中安平君以惴惴之即墨三里之城
五里之郭敝卒七千禽其司馬而反千里之齊安平君
之功也當是時闔城陽而王天下莫之能止然而計之
于道歸之于義以為不可故為棧道木閣迎王與后于
城陽山中王乃得反子臨百姓今國已定民已安矣王
乃曰單單且嬰兒之計不為此王不亟殺此九子者以
謝安平君國危矣王乃殺九子而逐其家益封田單以
夜邑萬戸(國策)
說苑楚使聘于齊齊王饗之梧宫使者曰大哉梧乎
昔燕攻齊遵雒路渡濟橋焚雍門飲馬乎淄澠定獲
乎琅邪王與太后奔于莒逃于城陽之間當此之時
梧之大何如乎王曰陳先生對之陳子曰臣不如刁
勃王曰刁先生應之勃曰昔者荆平王殺子胥父與
其兄子胥乞食于吳闔閭以為將三年復讐乎楚戰
勝乎栢舉引師入郢子胥親射宫門掘平王冢當此
時梧可以為柎矣說苑齊將軍田瞶出將張生郊送
曰堯讓許由以天下而不受將軍知之乎曰知之伯
夷叔齊辭諸侯而不為將軍知之乎曰知之於陵仲
子辭三公而為人灌園將軍知之乎曰知之知過去
君弟變姓名為庶人將軍知之乎曰知之此五大夫
者名辭之而實羞之今將軍方吞一國之權擅斧鉞
之誅慎勿以士之所羞者驕士田瞶曰今日諸君為
瞶祖道而先生獨教以聖人之道謹聞命
論曰傳有之危者安之傾者扶之若齊貌辨數子之轉
移離逖也可謂克任其道矣顧薛固田氏之本封而齊
實其水也孟嘗去齊而客魏然則不為螻蟻所制也亦
幸而已矣之薛有所濟而去齊無聞焉豈正其小而遺
其大哉抑事不可為也
秦越人(即盧醫扁鵲)(文摯附)
扁鵲者勃海鄚人也(原作鄭誤)姓秦名越人(鮑彪注扁鵲盧人字越人法言)
(扁鵲盧人而醫多盧)少時為人舍長舍客長桑君過越人獨竒之
常謹遇之長桑君亦知越人非常人也出入十餘年乃
呼越人私坐間與語曰我有禁方年老欲傳與公公毋
泄越人曰敬諾乃出其懷中藥予越人飲是以上池之
水(謂水未至地者蓋承露及竹木上水也)三十日當知物矣乃悉取其禁
方書與越人忽然不見殆非人也越人以其言飲藥三
十日視見垣一方人(言能隔牆見人)以此視病盡見五藏癥結
特以診脈為名耳為醫或在齊號盧醫或在趙名扁鵲
當晉定公時諸大夫彊而公族弱趙簡子鞅為大夫專
國事簡子疾五日不知人(韓子作十日)大夫皆懼于是召越
人越人入視病出董安于問越人越人曰血脈治也而
何怪昔秦穆公嘗如此七日而寤寤之日告公孫支與
子輿曰我之帝所甚樂吾所以久者適有所學也帝告
我晉國且大亂五世不安其後將霸未老而死霸者之
子且令而國男女無别公孫支書而藏之秦策于是出
夫獻公之亂文公之霸而襄公敗秦師于殽而歸縱淫
此子之所聞今主君之病與之同不出三日必間間必
有言也居二日半簡子寤語諸大夫曰我之帝所甚樂
與百神遊于鈞天廣樂九奏萬舞不類三代之樂其聲
動心有一熊欲援我帝命我射之中熊熊死有羆來我
又射之中羆羆死帝甚喜賜我二笥皆有副吾見兒在
帝側帝屬我一翟犬曰及其子之壯也以賜之帝告我
晉國且世衰七世而亡嬴姓將大敗周人于范魁之西
而亦不能有也(正義嬴趙氏本姓周人謂衛晉亡之後趙成侯三年伐衛取鄉邑七十三是也)
(賈逵曰月阜曰魁以按嬴氏或指秦秦亡東西周而不能有卒歸于漢也周指衛以范魁指鄉邑七十三未)
(見確據魁引賈說亦不明)董安于受言書而藏之以越人言告簡子
簡子賜田四萬畆其後越人過虢虢大子死(傅元云晉滅虢先此)
(百二十年焉得有虢按虢改稱郭蓋虢即郭)越人至虢宫門下問中庶子喜
方者曰大子何病國中治穰過于衆事中庶子曰大子
病血氣不時交錯而不得泄暴發于外則為中害精神
不能止邪氣邪氣畜積而不得泄是以陽緩而隂急故
暴蹷而死越人曰其死何如時曰雞鳴至今曰收乎曰
未也其死未能半日也言臣齊勃海秦越人也家在于
鄚未嘗得望精光侍謁于前也聞大子不幸而死臣能
生之中庶子曰先生得無誕之乎何以言大子可生也
臣聞上古之時醫有俞跗治病不以湯液醴灑鑱石橋
引案杌毒熨(鑱石針撟引謂按摩之法夭撟引身案杌謂按摩而玩弄使調也毒熨謂以藥物熨)
(帖也)一撥見病之應因五藏之輸(肺心肝脾腎少隂骨膽胃三焦膀胱大腸小腸)
(十二經皆以輸為原也)乃割皮解肌訣脈結筋搦髓腦揲荒爪幕
(荒膏荒爪幕以爪抉其闌幕也)湔浣腸胃潄滌五藏練精易形先生之
方能若是則大子可生也不能若是而欲生之曾不可
以告咳嬰之兒終日越人歎曰夫子之為方也若以管
窺天以郄視文越人之為方也不待切脈望色聽聲寫
形言病之所在聞病之陽論得其隂聞病之隂論得其
陽病應見于大表不出千里决者至衆不可曲止也子
以吾言為不誠試入診太子當聞其耳鳴而鼻張循其
兩股以至于隂當尚温也中庶子聞扁鵲言目眩然而
不瞚舌撟然而不下乃入報虢君虢君聞之大驚出見
越人于中闕曰竊聞高義之日久矣然未嘗得拜謁于
前先生過小國幸而舉之偏國寡臣幸甚(索隠寡臣虢君自謙董份)
(曰寡臣謂太子)有先生則活無先生則棄捐填溝壑長終而不
得反言未卒因嘘唏服臆魂精泄横流涕長澘忽忽承
䀹悲不能自止容貌變更越人曰若太子病所謂尸蹷
者也夫以陽入隂中動胃繵緣(脈居隂部反陽脈見者為陽入隂中是隂乘陽)
(也胃水穀之海繵緣謂脈纏繞胃也)中經維絡(十二經脈十五絡脈陽維隂維之脈也)别下
于三焦膀胱是以陽脈下遂隂脈上争會氣閉而不通
隂上而陽内行下内鼓而不起上外絶而不為使上有
絶陽之絡下有破隂之紐破隂絶陽之色已廢脈亂故
形静如死狀太子未死也夫以陽入隂支蘭藏者生以
隂入陽支蘭藏者死凡此數事皆五藏蹷中之時暴作
也良工取之拙者疑殆越人乃使弟子子陽厲鍼砥石
以取外三陽五會有間太子蘇乃使子豹為五分之熨
以八減之齊和煮之(言熨之令温暖之氣入五分而藥之齊和所減有八也)以更
熨兩脅下太子起坐更適隂陽但服湯一旬而復故故
天下盡以越人為能生死人越人曰越人非能生死人
也此自當生者越人能使之起耳越人過齊齊桓侯客
之(太公和之子桓公午也)入朝見曰君有疾在腠理不治將深桓
侯曰寡人無疾越人出桓侯謂左右曰醫之好利也欲
以不疾者為功後五日越人復見曰君有疾在血脈不
治將深桓侯曰寡人無疾越人出桓侯不悦後五日越
人復見曰君有疾在腸胃間不治將深桓侯不應越人
出桓侯不悦後五日越人復見望見桓侯而退走桓侯
使人問其故越人曰疾之在腠理湯熨之所及也其在
血脈鍼石之所及也其在腸胃酒醪之所及也其在骨
髓雖司命無奈之何今在骨髓臣是以無請也後五日
桓侯體病使人召越人越人已逃去桓侯遂死使聖人
預知微能使良醫得蚤從事則疾可已身可活也人之
所病病疾多而醫之所病病道少故病有六不治驕恣
不論于理一不治輕身重財二不治衣食不能適三不
治隂陽并藏氣不定四不治形羸不能服藥五不治信
巫不信醫六不治有此一者則重難治也越人名聞天
下過邯鄲聞貴婦人即為帶下醫過雒陽聞周人愛老
人即為耳目痺醫來入咸陽聞秦人愛小兒即為小兒
醫隨俗為變(史記)
新語扁鵲居宋得罪于宋出亡之衛衛人有病將死
扁鵲欲為治之病者之父曰吾子病甚篤將迎良醫
治非子所能治退而不用乃使靈巫求福對扁鵲而
呪病者卒死列子魯公扈趙嬰齊二人有疾請扁鵲
治既愈謂公扈嬰齊曰汝曩之疾自外而干府藏今
偕生之疾與體皆長為汝攻之何如二人曰願先聞
其驗扁鵲謂公扈曰汝志強而氣弱故足于謀而寡
于斷齊嬰志弱而氣強故少于慮而傷于專若换汝
之心則均善矣遂飲二人毒酒迷死三日割胸探心
易而置之投以神藥既悟如初二人辭歸公扈反齊
嬰之室妻子弗識齊嬰反公扈之室妻子亦弗識二
室相與訟扁鵲辯其所由訟乃已
魏文侯問越人曰子昆弟三人其孰最善為醫越人曰
長兄最善中兄次之越人最為下曰可得聞邪越人曰
長兄于病視神未有形而除之故名不出于家中兄治
病在毫毛故名不出于閭若越人者鑱血脈投毒藥副
肌膚間而名聞于諸侯(鶡冠子)
越人見秦武王(自趙簡子至是已百三十年扁鵲盖不下百五十歲豈有道而夀與)武王示
之病越人請除左右曰君之病在耳之前目之下除之
未必已也將使耳不聰目不明君以告越人越人怒而
投其石曰君與知者謀之與不知者敗之此知秦國之
政也則君一舉而亡國矣(國策)
秦太醫令李諡自知伎不如越人也使人刺殺之(史記)
扁鵲内經九卷外經十三卷(漢書)
越人之後又有文摯者(未詳何國人)齊王疾痏使人之宋迎
摰摰至視王之疾謂太子曰王之疾可已也然王疾已
則必殺摰也太子曰何故曰非怒王則疾不可治怒王
則摰必死太子頓首彊請曰苟已王之疾臣與臣之母
以死争之于王王必幸臣與臣之母先生勿患也摰曰
諾與太子期而將往不當者三齊王固已怒矣摰至不
解履登牀履王衣問王之疾王怒而不與言摰因出辭
以重怒王王叱而起疾乃遂已王大怒將生烹摰太子
與王后急争之不能得果生烹摰爨之三日顔色不變
摰曰誠欲殺臣胡不覆之以絶隂陽之氣王使覆之摰
乃死(吕氏春秋)
列子龍叔謂文摰曰子之術微矣吾有疾子能已乎
摰曰唯命所聽然先言子所病之證龍叔曰吾鄉譽
不以為榮國毁不以為辱得而不喜失而弗憂視生
如死視富如貧視人如豕視吾如人家如逆旅之舍
鄉如戎蠻之國凡此衆疾賞不能勸罰不能威利害
不能易哀樂不能移固不可事國君交親友御妻子
制僕隸此奚疾哉能已之乎文摰命龍叔背明而立
自後向明而望之曰嘻吾見子之心矣方寸之地虚
矣幾聖人也子心六孔流通一孔不達今以聖智為
疾者或由此乎非吾淺術所能已也
田齊逸民傳陳仲子(屠牛吐生附閭邱先)
陳仲子者(史記索隠字子終)齊人也其兄戴為齊卿食禄萬鍾
仲子以為不義將妻子適楚居於陵自謂於陵仲子窮
不苟求不義之食不食遭歲饑乏糧三日乃匍匐而食
井上李實之蟲者三咽而能視身自織履妻擘纑以易
衣食(高士傳)
宋人屈穀見之曰穀聞先生之義不恃仰人而食今穀
有樹瓠之道堅如石厚而無竅獻之仲子曰夫瓠所貴
者謂其可以盛也今厚而無竅則不可剖以盛而任重
如堅石則不可剖以斟吾無以瓠為也曰然穀將以欲
棄之今田仲不恃仰人而食亦無益人之國亦堅瓠之
類也(韓非子)
楚王欲以為相而不許為人灌園(列士傳)
韓詩外傳齊王厚送女欲妻屠牛吐吐辭其友曰子
終死腥臭之肆而已吐曰女醜其友曰何以知之曰
吾以屠知之吾肉善而去若少耳吾肉不善雖以吾
附益之尚猶賈不售今厚送子子醜故耳其友後見
之果醜說苑宣王獵于社山社山父老十三人相與
勞王王賜父老田不租父老皆拜閭邱先生不拜王
曰以為少邪賜父老無徭役父老皆拜閭邱先生又
不拜王曰拜者去不拜者前曰寡人賜田不租賜無
徭役先生獨不拜寡人得無有過乎閭邱先生對曰
聞王來游所以為勞王望得夀于王得富于王得貴
于王王曰天殺生有時非寡人所得與無以夀先生
倉廩雖實以備菑害無以富先生大官無缺小官卑
賤無以貴先生對曰此非臣之所敢望也願王選有
修行者以為吏平其法度臣可以得夀振之以時無
煩擾百姓臣可以得富令少者敬長長者敬老臣可
以得貴今王幸賜田不租則倉廩將虚也賜無徭役
則官府無使焉此非臣之所敢望也王曰善願以先
生為相
田齊夫人傳君王后(宿瘤女附)
君王后者莒太史敫之女也閔王之遇弑也其子法章
變名姓為敫家傭敫女竒法章之狀貌以為非常人憐
而常竊衣食之與私焉莒中及齊亡臣相聚求閔王子
欲立之法章乃自言于莒共立法章為襄王襄王立以
女為后生子建太史敫曰女無媒而嫁者非吾種也汙
吾世矣終身不覩君王后后賢不以不覩之故失人子
之禮也襄王薨子建立為齊王君王后事秦謹與諸侯
信以故建立四十餘年不受兵秦昭王嘗遣使遺玉連
環曰齊多智而解此環不君王后以示羣臣羣臣不知
解君王后引椎椎破之謝秦使曰謹以解矣及君王后
病且卒誡建曰羣臣之可用者某建曰請書之君王后
曰善取筆牘受言君王后曰老婦已忘矣(國策)
王建十六年君王后卒(史記世家)
列女傳宿瘤女者齊東郭采桑之女閔王出遊百姓
盡觀宿瘤采桑如故王召問之對曰妾受教采桑不
受教觀大王王曰竒女也惜哉宿瘤女曰屬之不二
予之不忘中心謂何宿瘤何傷王大說使使以金百
鎰往聘迎之父母驚欲沐浴加衣裳女曰如是則變
容更服不見識也于是如故隨使者王見諸夫人曰
今日出遊得一聖女斥汝屬矣諸夫人皆怪之盛服
而衛遲其至也宿瘤駭宫中諸夫人皆掩口而笑王
曰無笑不飾耳夫飾與不飾固相去十百也女曰飾
與不飾相去千萬何十百也昔者堯舜自飾以仁義
天下歸善焉桀紂不自飾以仁義天下歸惡焉由是
觀之飾與不飾相去千萬何十百也諸夫人皆慙王
以為后侵三晉懼秦楚一立帝號瘤女有力焉女死
燕遂屠齊閔王逃死于外誕不足徵姑識其說
田齊逆臣傳淖齒(王孫賈附)
淖齒者楚將也燕之入臨淄也閔王走莒楚使齒將兵
救齊齒因相閔王(史記世家)
初齊負郭之民有孤狐咺者正義閔王斮之檀衢齊孫
室子陳舉直言殺之東閭司馬穰苴(田完之裔為景公將者别是一人或)
(名誤)為政者也殺之以故燕舉兵使樂毅擊之齊使向子
將而應之齊軍破向子以輿一乘亡(吕氏春秋作觸子)達子收
餘卒復振與燕戰求所以賞閔王不與軍破走王遂奔
莒齒數之曰夫千乘博昌之間方數百里血霑衣王知
之乎嬴博之間地坼至泉王知之乎人有當闕而哭者
求之不得去之聞其聲王知之乎天雨血霑衣者天以
告也地坼至泉者地以告也人有當闕而哭者人以告
也天地人皆告矣而王不知戒何得無誅乎于是殺閔
王于鼓里
韓非子淖齒聞齊王之惡已也乃矯為秦使以知之
王孫賈者年十五事閔王及王出走失王之處其母曰
女朝出而晚來則吾倚門而望暮出而不還則吾倚閭
而望女今事王而出走女不知其處女尚何歸王孫賈
乃入市中曰淖齒亂齊國殺王欲與我誅者袒右市人
從者四百人與之誅淖齒刺而殺之(國策)
尚史卷七十二
