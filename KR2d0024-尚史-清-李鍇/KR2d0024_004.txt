尚史卷四本紀三
鑲白旗漢軍李鍇撰
商本紀
湯
湯契之裔也契封於商賜姓子氏
禮緯以元鳥生子也契别有本傳見唐虞諸臣
契卒子昭明立昭明卒子相土立相土卒子昌若立昌
若卒子曹圉立曹圉卒子冥立
韋昭國語注相土四傳至冥冥契後六世孫根圉之
子也是根圉即曹圉而其上史遺二世
冥卒子振立振卒子微立(史記)
微以甲日生故字上甲商家生子以日名自微始(帝王世紀)
紀年殷王子亥賓于有易而滛焉有易之君綿臣殺
而放之是故上甲微假師於河伯以伐有易滅之遂
殺其君綿臣山海經王亥託于有易河伯僕牛有易
殺王亥取僕牛河念有易有易潛出為國於獸方食
之名曰搖民國語上甲微能帥契者也商人報焉孔
叢子書曰維高宗報上甲微定公問曰此何謂也孔
子對曰此謂親盡廟毁有功而不及祖有德而不及
宗故于每歲之大嘗而報祭焉所以昭其功德也
微卒子報丁立報丁卒子報乙立報乙卒子報丙立報
丙卒子主壬立主壬卒子主癸立(史記)
主癸之妃曰扶都見白氣貫月意感以乙日生湯故名
履字天乙是為成湯豐下銳上晳而有髯倨身而揚聲
長九尺臂四肘(帝王世紀)
洛書黑帝子湯長八尺一寸珠庭白虎通湯臂三肘
是謂柳翼尚書大傳湯半體枯金樓子成湯母感狼
星之精又感黑龍而成
自契至湯八遷湯始居亳從先王居作帝告釐沃湯征
諸侯葛伯不祀湯始征之作湯征(書序)
按帝告釐沃湯征三篇並亡史記載湯征之辭曰湯曰
予有言人視水見形視民知治不伊尹曰明哉言能
聽道乃進君國子民為善者皆在王官勉哉勉哉湯
曰汝不能敬命予大罸殛之無有攸赦越絶書湯行
仁義敬鬼神天下歸之當是時荆伯未從湯乃飾犧
牛以事荆伯荆伯媿然曰失事聖人禮乃委其誠心
有伊尹者耕于有莘之野樂堯舜之道湯三使往聘故
就湯而說之(孟子)
帝王世紀湯夢人負鼎抗俎對已而笑寤而占曰鼎
為和味俎者割截豈有為我宰者哉伊摯耕于有莘
之野湯聞以幣聘之有莘之君留而不進湯乃求婚
於有莘之君遂以摯為媵臣至亳乃負鼎抱俎見湯
也楚辭注伊尹始仕因緣烹鵠鳥之羹修飾玉鼎以
事湯又曰湯出觀風俗乃憂下民博選于衆而逢
伊尹舉以為相墨子湯將往見伊尹彭氏之子御半
道而問曰君將何之湯曰往見伊尹曰伊尹天下之
賤人也亦召問焉彼受賜矣湯曰有藥于此食之耳
加聰目加眀吾必說而強食之今夫伊尹良醫善藥
也子不欲我見是不欲我善也下彭氏之子不使御
湯舉任以國政伊尹去湯適夏既醜有夏復歸于亳湯
出見野張網四面祝曰自天下四方皆入吾網湯曰嘻
盡之矣乃去其三面祝曰欲左左欲右右不用命乃入
吾網諸侯聞之曰湯德至矣及禽獸
新序漢南諸侯聞之曰湯德及禽獸矣四十國歸之
墨子湯封于亳方地百里與其百姓兼相愛交相利
率百姓以尊天事鬼是以天鬼富之諸侯與之百姓
親之賢士歸之淮南子夙興夜寐以致聰明輕賦薄
歛以寬民氓布德施惠以振困窮弔死問疾以養孤
孀百姓親附政令流行
桀廼召湯而囚之夏臺已而釋之湯修德諸侯皆歸湯
帝王世紀桀無道臯諫者湯使人哭之桀囚湯于夏
臺而後釋之諸侯咸叛桀附湯同日供職者五百國
當是時夏桀為虐政滛荒而諸侯昆吾氏為亂湯乃興
師率諸侯伊尹從湯湯自把鉞以伐昆吾遂伐桀(史記)
升自陑遂與桀戰于鳴條之野作湯誓(書序)
湯曰格爾衆庶悉聽朕言非台小子敢行稱亂有夏多
罪天命殛之今爾有衆汝曰我后不恤我衆舍我穡事
而割正夏予惟聞汝衆言夏氏有罪予畏上帝不敢不
正今汝其曰夏罪其如台夏王率遏衆力率割夏邑有
衆率怠弗協曰時日曷喪予及汝偕亡夏德若兹今朕
必往爾尚輔予一人致天之罪予其大賚汝爾無不信
朕不食言爾不從誓言予則孥戮汝罔有攸赦(尚書)
桀敗於有娀之虚犇於鳴條夏師敗績湯遂伐三㚇俘
厥寳玉誼伯仲伯(湯二臣)作典寳
吕氏春秋湯良車七十乘必死六千人以戊子戰于
郕遂禽移大犧登自鳴條乃入巢門遂有夏周書夏
多罪湯將放之徵前事以戒後王也作殷祝湯將放
桀于中野士民聞湯在野皆委貨扶老擕幼奔國中
虛桀謂湯曰國所以為國者以有家家所以為家者
以有人今國無家無人矣君有人請致國君之有也
湯曰否昔大帝作道明教士民今君王滅道殘政士
民惑矣吾為王明之士民復致于桀曰以薄之居濟
民之賤何必君更桀與其屬五百人南徙千里止于
不齊民往奔湯於中野桀復請湯言君之有也湯曰
否我為君王明之士民復重請之桀與其屬五百人
徙于魯魯士民復奔湯桀又曰國君之有也湯曰此
君王之士也君王之民也委之何湯不能止桀湯曰
欲從者從君桀與其屬五百人去湯放桀而復薄三
千諸侯大會湯退再拜從諸侯之位湯曰此天子位
有道者可以處之湯讓三千諸侯莫敢即位然後湯
即天子位與諸侯誓曰隂勝陽謂之變而天弗施雌
勝雄謂之亂而人弗行故諸侯之治政在諸侯之大
夫治於從
湯既勝夏欲遷其社不可作夏社
孔安國注欲變置社稷而後世無及句龍者故不可
而止
伊尹報于是諸侯畢服湯乃踐天子位平定海内(史記)
湯歸自夏至于大坰仲虺作誥(誥見仲虺傳書序)
帝王世紀湯遷九鼎至于大坰而有慙德
湯至於亳作湯誥誕告萬方王曰嗟爾萬方有衆明聽
予一人誥惟皇上帝降衷于下民若有恒性克綏厥猷
惟后夏王滅德作威以敷虐于爾萬方百姓爾萬方百
姓罹其凶害弗忍荼毒並告無辜于上下神祗天道福
善禍淫降災于夏以彰厥罪肆台小子將天命明威不
敢赦敢用元牡敢昭告于上天神后請罪有夏聿求元
聖與之戮力以與爾有衆請命上天孚佑下民罪人黜
伏天命弗僭賁若草木兆民允殖俾予一人輯寧爾邦
家兹朕未知獲戾於上下慄慄危懼若將隕于深淵凡
我造邦無從匪彛無即慆滛各守爾典以承天休爾有
善朕弗敢蔽罪當朕躬弗敢自赦惟簡在上帝之心其
爾萬方有罪在予一人予一人有罪無以爾萬方嗚呼
尚克時忱乃亦有終(尚書)
史記湯歸至泰卷陶中&KR2242;作誥既詘夏命還亳作湯誥
維三月王自至于東郊告諸侯羣后毋不有功于民勤力
迺事予乃大罰殛汝毋予怨曰古禹臯陶久勞于外其有
功乎民民乃有安東為江北為濟西為河南為淮四瀆以
修萬民乃有居后稷降播農殖百穀三公咸有功于民故
后有立昔蚩尤與其大夫作亂百姓帝乃弗予有狀先王
言不可不勉曰不道毋之在國女毋我怨以令諸侯
乃改正朔易服色上白朝會以畫(史記)
吕氏春秋湯之時天先見金刃生于水湯曰金氣勝金
氣勝故其色尚白其事則金越絶書湯用伊尹行至聖
之心見桀無道虐行故伐夏放桀而王道興躍革亂補
弊移風易俗改制作新海内畢貢天下承風湯以文聖
此之謂也帝王世紀湯令未命之為士者車不得朱
軒及有飛軫不得乘飾車駢馬衣文繡命然後得以
順其德淮南子湯之初作囿也以奉宗廟鮮犞之具
簡士卒習射御以戒不虞
其社用石祀門葬樹松其樂大濩晨露(淮南子)
湯崩
皇覽湯冡在濟隂亳縣北東郭去州三里冡四方方
各十步高七尺上平處平地
立太丁之弟外丙(史記)
湯之時大旱七年雒圻川竭煎沙爛石于是使人持三
足鼎祝山川教之祝曰政不節邪使人疾邪苞苴行邪
讒夫昌邪宫室崇邪女謁盛邪何不雨之極邪言未已
而天大雨(說苑)
荀子同帝王世紀湯自伐桀後大旱七年殷史上曰
當以人禱湯曰吾所為請雨者民也若以人禱請自
當遂齋戒翦髮斷爪以已為牲禱于桑林之社而大
雨方數千里淮南子湯之時七年旱以身禱于桑林
之際而四海之雲凑千里之雨至尸子湯之救旱也
乘素車白馬著布衣嬰白茅以身為牲禱干桑林之
野當此時也絃歌鼓舞者禁之吕氏春秋湯克夏大
旱五年湯乃以身禱于桑林曰余一人有罪無及萬
夫萬夫有罪在余一人無以一人之不敏使上帝鬼
神傷民之命於是翦髮&KR0008;手以身為牲用祈福於上
帝民乃甚說雨乃大至又曰湯與伊尹盟以示
必滅夏商涸旱湯猶發師以信伊尹之盟前編因
之以大旱自伐桀年起新書湯曰學聖王之道者譬
其如日静思而獨居譬其若火夫舍學聖之道而静
思獨居譬若去日而就火也可以小見不可以大知
是故明君貴學道而賤獨思也君得賢而舉之與之
譬其若登山得不肖而舉之與之譬其若下淵故登
山而望其何不臨而何不見陵遲而入淵其孰不䧟
溺是以眀君慎其舉而君子慎於得舉然後細福可
必細菑可去矣又曰藥食嘗于卑然後至于貴藥言
獻于貴然後聞于卑藥食嘗于卑然後至于貴者教
也藥言獻于貴然後至于卑者道也故使人味食然
後食者其得味也多使人味言然後聞者其得言也
少故上之于言也必自聽之自擇之自聚之自藏之
自行之故道以數取之為明以數行之為章以教施
之萬姓為藏是故求道者不以目而以心取道者不
以手而以耳致道者以言入道者以忠積道者以信樹
道者以人故治安不可以虚誠也顯榮不可以虚得
也故明君敬士察吏愛民以參其極非此者則四美
不附矣
殷人之王也立帛牢服牛馬以為民利而天下化之(管子)
其治天下也得慶誧伊尹湟里且東門虛南門蝡西門
疵北門側得七大夫以治天下而天下治二十七世積
歲五百七十六至紂(鬻子)
漢書小說家天乙三篇其言依託
外丙中壬太甲(太宗)沃丁太庚小甲
雍已
太甲者太丁之子湯之適長孫也湯崩太子太丁未立
而卒乃立太丁之弟外丙外丙即位三年崩立外丙之
弟中壬中壬即位四年崩伊尹乃立太甲(史記)
紀年外丙名勝二年陟中壬名庸四年陟太甲名至
元年辛巳即位居亳按書序成湯既没太甲元年
無外丙中壬邵子經世亦無二君之年程子湯崩時
外丙二歲中壬四歲太甲差長故立之然當從史記
為是
惟元祀十有二月乙丑伊尹祠于先王奉嗣王祗見厥
祖侯甸羣后咸在百官總已以聽冡宰伊尹乃明言烈
祖之成德以訓于王曰嗚呼古有夏先后方懋厥德罔
有天災山川鬼神亦莫不寧暨鳥獸魚鼈咸若于其子
孫弗率皇天降災假手于我有命造攻自鳴條朕哉自
亳惟我商王布昭聖武代虐以寬兆民允懷今王嗣厥
德罔不在初立愛惟親立敬惟長始于家邦終于四海
嗚呼先王肇修人紀從諫弗咈先民時若居上克明為
下克忠與人不求偹檢身若不及以至于有萬邦兹惟
艱哉敷求哲人俾輔于爾後嗣制官刑儆于有位曰敢
有恒舞于宫酣歌于室時謂巫風敢有殉于貨色恒於
遊畋時謂滛風敢有侮聖言逆忠直遠耆德比頑童時
謂亂風惟兹三風十愆卿士有一于身家必喪邦君有
一于身國必亡臣下不匡其刑墨具訓于蒙士嗚呼嗣
王祗厥身念哉聖謨洋洋嘉言孔彰帷上帝不常作善
降之百祥作不善降之百殃爾惟德罔小萬邦惟慶爾
惟不德罔大墜厥宗惟嗣王不惠于阿衡(商官名亦曰保衡或曰伊)
(尹之號)伊尹作書曰先王顧諟天之明命以承上下神祗
社稷宗廟罔不祗肅天監厥德用集大命撫綏萬方惟
尹躬克左右厥辟宅師嗣肆王丕承基緒惟尹躬先見
于西邑夏自周有終(周忠信也國語忠信為周)相亦惟終其後嗣王
罔克有終相亦罔終嗣王戒哉祗爾厥辟辟不辟忝厥
祖王惟庸罔念聞伊尹乃言曰先王昧爽丕顯坐以待
旦旁求俊彦啟迪後人無越厥命以自覆慎乃儉德惟
懷永圖若虞機張往省括于度則釋欽厥止率乃祖攸
行惟朕以懌萬世有辭王未克變伊尹曰兹乃不義習
與性成予弗狎于弗順營于桐宫密邇先王其訓無俾
世迷王徂桐宫居憂克終允德
史記太甲既立不明暴虐伊尹放之于桐宫伊尹攝
行政當國以朝諸侯太甲居桐宫三年悔過自責反
善伊尹迺迎太甲而授之政紀年太甲元年伊尹放
太甲于桐乃自立七年太甲潛出自桐殺伊尹乃立
其子伊陟伊奮復其田宅而中分之沈約曰蓋誤
以攝政為眞杜預曰此當時雜記未足以取審也
惟三祀十有二月朔伊尹以冕服奉嗣王歸于亳作書
曰民非后罔克胥匡以生后非民罔以辟四方皇天眷
祐有商俾嗣王克終厥德實萬世無疆之休王拜手稽
首曰予小子不明于德自底不類欲敗度縱敗禮以速
戾于厥躬天作孽猶可違自作孽不可逭既往背師保
之訓弗克于厥初尚頼匡救之德圖惟厥終伊尹拜手
稽首曰修厥身允德協于下惟眀后先王子惠困窮民
服厥命罔有不悦並其有邦厥鄰乃曰徯我后后來無
罰王懋乃德視乃烈祖無時豫怠奉先思孝接下思恭
視遠惟明聽德惟聰朕承王之休無斁伊尹申告于王
曰嗚呼惟天無親克敬惟親民罔常懷懷于有仁鬼神
無常享享于克誠天位艱哉德惟治否德亂與治同道罔不興
與亂同事罔不亡終始慎厥與惟明明后先王惟時懋敬厥
德克配上帝今王嗣有令緒尚監兹哉若升高必自下
若陟遐必自邇無輕民事惟難無安厥位惟危慎終于
始有言逆于汝心必求諸道有言遜于汝志必求諸非
道嗚呼弗慮胡獲弗為胡成一人元良萬邦以貞君罔
以辯言亂舊政臣罔以寵利居成功邦其永孚于休伊
尹既復政厥辟將告歸乃陳戒于德曰嗚呼天難諶命
靡常常厥德保厥位厥德靡常九有以亡夏王弗克庸
德慢神虐民皇天弗保監于萬方啟迪有命眷求一德
俾作神主惟尹躬暨湯咸有一德克享天心受天明命
以有九有之師爰革夏正非天私我有商惟天祐于一
德非商求于下民惟民歸于一德德惟一動罔不吉德
二三動罔不凶惟吉凶不僭在人惟天降災祥在德今
嗣王新服厥命惟新厥德終始惟一時乃日新任官惟
賢才左右惟其人臣為上為德為下為民其難其慎惟
和惟一德無常師主善為師善無常主協于克一俾萬
姓咸曰大哉王言又曰一哉王心克綏先王之禄永底
烝民之生嗚呼七世之廟可以觀德萬夫之長可以觀
政后非民罔使民非后罔事無自廣以狹人匹夫匹婦
不獲自盡民主罔與成厥功(尚書)
太甲修德諸侯咸歸殷百姓以寧伊尹嘉之作太甲訓
三篇褒太甲稱太宗太甲崩子沃丁立
紀年沃丁名絢元年命卿士咎單八年祠保衡
沃丁之時伊尹薨既葬伊尹于亳咎單(為湯司空)遂訓伊尹
事作沃丁沃丁崩弟太庚立
紀年作小庚小庚名辨五年陟
太庚崩子小甲立
世表帝小甲太庚弟紀年小甲名高元年丁巳十七年陟
小甲崩弟雍已立
紀年雍已名伷十七年陟
殷道衰諸侯咸不至(史記)
太戊(中宗)中丁外壬河亶甲祖乙祖辛
沃甲祖丁南庚陽甲
太戊雍已之弟也
孔氏注小甲之弟太庚之子紀年太戊名密元年丙
戌通鑑前編元年甲辰
雍已崩太戊立伊陟(伊尹之子)為相亳有祥桑榖共生于朝
一暮大拱(孔安國注二木合生不恭之罰康成注兩手搤之曰拱)太戊懼問伊陟
伊陟曰臣聞妖不勝德帝之政其有闕與王其修德太
戊從之而祥桑枯死
帝王世紀桑穀生于朝太戊退而占之曰桑穀野木
不合生于朝意者朝亡乎太戊懼修先王之政明養
老之禮三年而遠方重譯至者七十六國
伊陟贊言于巫咸(臣名)巫咸治王家有成作咸乂作太戊
太戊贊伊陟于廟言弗臣伊陟讓作元命
書序作咸乂四篇作伊陟原命篇俱亡
殷復興諸侯歸之故稱中宗太戊崩子仲丁立仲丁遷于隞
史記紀年仲丁名莊九年陟書序仲丁遷于囂作仲
丁篇亡
仲丁之世藍夷作寇自是或服或叛三百有餘年(後漢書)
仲丁崩弟外壬立
紀年外壬名發元年邳人侁人服十年陟
外壬崩弟河亶甲立河亶甲居相
書序河亶甲居相作河亶甲篇亡紀年河亶甲名整
三年彭伯克邳四年伯代征藍夷五年彭伯韋班方
侁人来賓九年陟
河亶甲時殷復衰河亶甲崩子祖乙立殷復興巫賢任
職(巫賢巫咸之子佐帝祖乙史作巫咸誤)祖乙遷于邢(音耿)
書序祖乙圯于耿作祖乙篇亡紀年祖乙名滕元
年己巳自相遷耿二年圮于耿自耿遷庇十九年陟
祖乙崩子祖辛立
紀年祖辛名旦十四年陟
祖辛崩弟沃甲立
紀年作開甲開甲名踰五年陟
沃甲崩立沃甲兄祖辛之子祖丁
紀年祖丁名新九年陟
祖丁崩立沃甲之子南庚
紀年南庚名更三年遷于奄六年陟
南庚崩立祖丁之子陽甲
紀年陽甲名和四年陟
陽甲之時殷衰自中丁以來廢適而更立諸弟子弟子
或爭相代立比九世亂於是諸侯莫朝(史記)
盤庚小辛小乙
盤庚陽甲弟也陽甲崩盤庚立盤庚時殷五遷無定處(史記)
孔安國注湯遷亳仲丁遷囂河亶甲居相祖乙居耿
并盤庚為五遷蔡沈注盤庚之前當自有五遷按
紀年祖乙遷耿圮于耿遷庇南庚遷奄并仲丁河亶
甲適五遷或亦非鑿空之紀也
耿在河北迫近山川自祖辛以來民皆奢侈(帝王世紀)
康成云祖乙居耿以後奢侈踰禮土地迫近山川常
圮焉至陽甲立盤庚為之臣乃謀徙居湯舊都民居
耿久奢滛成俗故不樂徙王肅云自祖乙五世至盤
庚元兄陽甲宫室奢侈下民邑居墊隘水泉瀉鹵不
可以行政化故徙都于殷
盤庚將治亳殷民咨胥怨作盤庚三篇(書序)
盤庚遷于殷民不適有居率籲衆慼出矢言曰我王來
既爰宅于兹重我民無盡劉(劉殺也)不能胥匡以生卜稽
曰其如台先王有服恪謹天命兹猶不常寧不常厥邑
于今五邦今不承于古罔知天之斷命矧曰其克從先
王之烈若顛木之有由蘖天其永我命于兹新邑紹復
先王之大業底綏四方盤庚斆于民由乃在位以常舊
服正法度曰無或敢服小人之攸箴王命衆悉至於庭
王若曰格汝衆予告汝訓汝猷黜乃心無傲從康古我
先王亦惟圖任舊人共政王播告之修不匿厥指王用
丕欽罔有逸言民用丕變今汝聒聒起信險膚予弗知
乃所訟非予自荒兹德惟汝舍德不惕予一人予若觀
火予亦拙謀作乃逸若網在綱有條而不紊若農服田力穡
乃亦有秋汝克黜乃心施實德於民至于婚友丕乃敢
大言汝有積德乃不畏戎毒于遠邇惰農自安不昏作
勞不服田畆越其罔有黍稷汝不和吉言于百姓惟汝
自生毒乃敗禍姦宄以自災于厥身乃既先惡于民乃
奉其恫汝悔身何及相時憸民猶胥顧于箴言其發有
逸口矧予制乃短長之命汝曷弗告朕而胥動以浮言
恐沈于衆若火之燎于原不可嚮邇其猶可撲滅則惟
爾衆自作弗靖非予有咎遲任有言曰人惟求舊器非
求舊惟新古我先王暨乃祖乃父胥及逸勤予敢動用
非罰世選爾勞予不掩爾善兹予大享于先王爾祖其
從與享之作福作災予亦不敢動用非德予告汝于難
若射之有志汝無侮老成人無弱孤有幼各長于厥居
勉出乃力聽予一人之作猷無有遠邇用罪伐厥死用
德彰厥善邦之臧惟汝衆邦之不臧惟予一人有佚罰
凡爾衆其惟致告自今至于後日各恭爾事齊乃位度
乃口罰及爾身弗可悔盤庚作惟涉河以民遷乃話民
之弗率誕告用亶其有衆咸造弗䙝在王庭盤庚乃登
進厥民曰明聽朕言無荒失朕命嗚呼古我前后罔不
惟民之承保后胥慼鮮以不浮于天時殷降大虐先王
不懷厥攸作視民利用遷汝曷弗念我古后之聞承汝
俾汝惟喜康共非汝有咎比于罰予若籲懷兹新邑亦
惟汝故以丕從厥志今予將試以汝遷安定厥邦汝不
憂朕心之攸困乃咸大不宣乃心欽念以忱動予一人
爾惟自鞠自苦若乘舟汝弗濟臭厥載爾忱不屬惟胥
以沈不其或稽自怒曷瘳汝不謀長以思乃災汝誕勸
憂今其有今罔後汝何生在上今予命汝一無起穢以
自臭恐人倚乃身迂乃心予迓續乃命于天予豈汝威
用奉畜汝衆予念我先神后之勞爾先予丕克羞爾用
懷爾然失於政陳於兹高后丕乃崇降罪疾曰曷虐朕
民汝萬民乃不生生暨予一人猷同心先后丕降與汝
罪疾曰曷不暨朕幼孫有比故有爽德自上其罰汝汝
罔能迪古我先后既勞乃祖乃父汝共作我畜民汝有
戕則在乃心我先后綏乃祖乃父乃祖乃父乃斷棄汝
不救乃死兹予有亂政同位具乃貝玉乃祖乃父丕乃
告我高后曰作丕刑于朕孫迪高后丕乃崇降弗祥嗚
呼今予告汝不易永敬大恤無胥絶遠汝分猷念以相
從各設中於乃心乃有不吉不迪顛越不恭暫遇姦宄
我乃劓殄滅之無遺育無俾易種於兹新邑往哉生生
今予將試以汝遷永建乃家盤庚既遷奠厥攸居乃正
厥位綏爰有衆曰無戱怠懋建大命今予其敷心腹腎
腸歷告爾百姓于朕志罔罪爾衆爾無共怒協比讒言
予一人古我先王將多于前功適于山用降我凶德嘉績
于朕邦今我民用蕩析離居罔有定極爾謂朕曷震動萬
民以遷肆上帝將復我高祖之德亂越我家朕及篤敬恭
承民命用永地于新邑肆予冲人非廢厥謀弔由靈各非
敢違卜用宏兹賁(賁大也)嗚呼邦伯師長百執事之人尚皆
隠哉予其懋簡相爾念敬我衆朕不肩好貨敢恭生生鞠
人謀人之保居叙欽今我既羞告爾于朕志若否罔有
弗欽無總于貨寳生生自庸式敷民德永肩一心(尚書)
史記盤庚渡河南殷民咨胥皆怨不欲徙盤庚乃告諭
諸侯大臣曰昔高后成湯與爾之先祖俱定天下法
則可修舍而弗勉何以成德乃遂陟河南治亳史記
帝小辛立殷復衰百姓思盤庚迺作盤庚三篇說誤
盤庚治亳行湯之政然後百姓由寧殷道復興諸侯來
朝以其遵成湯之德也盤庚崩弟小辛立
紀年小辛名頌三年陟
小辛立殷復衰小辛崩弟小乙立
紀年小乙名歛十年陟前編二十八祀
武丁(高宗)祖庚祖甲亶辛庚丁武乙
太丁帝乙
武丁小乙之子也
紀年武丁名昭元年丁未命卿士甘盤
小乙崩武丁立甘盤為相(皇極經世)
王宅憂亮隂三祀既免喪其惟弗言羣臣咸諫于王曰
嗚呼知之曰明哲明哲實作則天子惟君萬邦百官承
式王言惟作命不言臣下罔攸禀令王庸作書以誥曰
以台正於四方台恐德弗類兹故弗言恭默思道夢帝
賚予良弼其代予言乃審厥象俾以形旁求於天下說
築傳巖之野惟肖爰立作相王置諸其左右命之曰朝
夕納誨以輔台德若金用汝作礪若濟巨川用汝作舟
楫若歲大旱用汝作霖雨啟乃心沃朕心若藥弗瞑眩
厥疾弗瘳若跣弗視地厥足用傷惟暨乃僚罔不同心
以匡乃辟俾率先王迪我高后以康兆民嗚呼欽予時
命其惟有終說復于王曰惟木從繩則正后從諫則聖
后克聖臣不命其承疇敢不祗若王之休命惟說命總
百官乃進于王曰嗚呼明王奉若天道建邦設都樹后
王君公承以大夫師長不惟逸豫惟以亂民惟天聰明
惟聖時憲惟臣欽若惟民從乂惟口起羞惟甲胄起戎
惟衣裳在笥惟干戈省厥躬王惟戒兹允兹克明乃罔
不休惟治亂在庶官官不及私昵惟其能爵罔及惡德
惟其賢慮善以動動惟厥時有其善喪厥善矜其能喪
厥功惟事事乃其有偹有偹無患無啟寵納侮無耻過
作非惟厥攸居政事惟醇黷于祭祀時謂弗欽禮煩則
亂事神則難王曰旨哉說乃言惟服乃不良於言予罔
聞於行說拜稽首曰非知之艱行之惟艱王忱不艱允
協于先王成德惟說不言有厥咎王曰來汝說台小子
舊學於甘盤既乃遯于荒野入宅於河自河徂亳暨厥
終罔顯爾惟訓於朕志若作酒醴爾惟麴蘖若作和羹
爾惟鹽梅爾交修予罔予棄予惟克邁乃訓說曰王人
求多聞時惟建事學於古訓乃有獲事不師古以克永世
匪說攸聞惟學遜志務時敏厥修乃來允懷于兹道積
于厥躬惟斆學半念終始典於學厥德修罔覺監於先
王成憲其永無愆惟說式克欽承旁招俊乂列于庶位
王曰嗚呼說四海之内咸仰朕德時乃風股肱惟人良
臣惟聖昔先正保衡作我先王乃曰予弗克俾厥后惟
堯舜其心愧耻若撻于市一夫不獲則曰時予之辜佑
我烈祖格于皇天爾尚明保予罔俾阿衡專美有商惟
后非賢不乂惟賢非后不食其爾克紹乃辟于先王永
綏民說拜稽首曰敢對揚天子之休命(尚書)
武丁祭成湯有飛雉升鼎耳而雊祖已訓諸王作高宗
彤日(肜祭明日又祭之名殷曰肜周曰繹)高宗之訓(書序亡後篇)
尚書大傳武丁祭成湯有雉飛升鼎耳而雊祖已曰
雉者野鳥升于鼎者欲為用也無則遠方將有來朝
者故武丁内反諸已以思先王之道三年編髮重譯
來朝者六國孔子曰吾於高宗肜日見德之有報之
疾也按史記前載祖己之訓于武丁時又曰武丁
崩祖庚立祖已嘉武丁以祥雉為德立其廟為高宗
作高宗彤日及訓三二行間矛盾乃爾通鑑前編斷
以高宗廟號遂因史記之言以為祭高宗蔡沈書注
引祀豐于昵以為高宗祭禰廟未詳孰是古今注高
宗時有雊雉之祥服章多用翟羽
武丁修政行德天下咸驩殷道復興(史記)
尚書大傳湯之後武丁之前王道不振桑榖俱生於
朝七日而大拱武丁懼側身修行三年之後重譯而
朝六國說苑成湯之後先王道缺桑穀生乎朝七日
而大拱召其相而問焉其相曰吾雖知之吾弗得言
也問諸祖已曰榖者野草也而生於朝意者國亡乎
武丁恐駭飭身修行思先王之政三年之後蠻夷重
譯而朝者七國按祥桑見太戊時說誤
武丁代鬼方三年克之(易經)
易乾鑿度殷道中衰王道陵遲至於高宗内理其國
以得民心扶救衰微伐征遠方三年而惡消滅王道
成詩殷武奮伐荆楚朱子疑即鬼方云
武丁子曰祖庚祖庚弟曰祖甲武丁欲廢祖庚立祖甲
甲以為不義逃于民間(康成尚書注)
武丁崩祖庚立
紀年祖庚名曜十一年陟
祖已嘉武丁之以祥雉為德立其廟為高宗祖庚崩弟
祖甲立
紀年祖甲名載元年丁巳三十三年陟書無逸其在
祖甲不義惟王按史記祖甲立是為帝甲帝甲滛
亂殷復衰國語亦曰帝甲亂之七世而隕通鑑前編
遂以無逸之祖甲為太甲而主孔安國傳蔡沈書注
則以祖甲為祖甲而主鄭注雖鄭註不知其所本要
亦非臆說也且違傳而遵經于義為正
祖甲崩子廪辛立
紀年憑辛名先四年古今人物表帝王世紀俱作憑
辛
廪辛崩弟庚丁立
紀年庚丁名囂八年陟
庚丁崩子武乙立
紀年武乙名瞿三十五年大雷震死
殷復去亳徙河北帝武乙無道為偶人謂之天神與之
博令人為行天神不勝乃僇辱之為革囊盛血仰而射
之命曰射天武乙獵于河渭之間暴雷武乙震死子太
丁立
紀年文丁名託十三年陟按太丁太甲之父史疑
誤當遵紀年
太丁崩子帝乙立帝乙立殷益衰(史記)
紀年帝乙名羨九年陟
帝辛(紂)
帝辛者帝乙之子帝乙長子曰微子啟啟母賤不得嗣
少子辛辛母正后辛為嗣
吕氏春秋紂同母三人長曰微子啟次曰仲衍次曰
受德受德乃紂也甚少紂母生微子啟與仲衍也尚
為妾已而為妻而後生紂紂父母欲置微子啟為太
子太史據法而争之曰有妻之子不可置妾之子紂
故為後康成亦謂同母
帝乙崩子辛立天下謂之紂紂資辨捷疾聞見甚敏材
力過人手格猛獸
論衡紂力能索鐵申鉤撫梁易柱帝王世紀紂倒曳
九牛撫梁易柱荀子桀紂長巨姣美天下之傑筋力
越勁百人之敵新書紂自謂天王
知足以距諫言足以飾非矜人臣以能高天下以聲以
為皆出己之下好酒滛樂嬖于婦人愛妲己
紀年帝辛九祀伐有蘇獲妲己以歸
妲己之言是從於是使師涓作新淫聲北里之舞靡靡
之樂厚賦税以實鹿臺之錢而盈鉅橋之粟益收狗馬
竒物充仞宫室益廣沙邱苑臺多取野獸蜚鳥置其中
(史記)
紀年自盤庚徙殷至紂更不徙都紂時稍大其邑南
距朝歌北據邯鄲及沙邱皆為離宫别館新序紂為
鹿臺七年而成其大三里高千尺臨望雲烟世本紂
為玉牀
造傾宫作瓊室飾以美玉七年乃成其大十里其高千
丈多發美女以充傾宫之室(帝王世紀)
紂沈湎于酒以糟為邱以酒為池車行酒騎行灸百二
十日為一夜長夜之飲忘其甲子(論衡)
百姓怨望而諸侯有畔者於是乃重刑辟有炮烙之法
(史記)
生燔人聞其臭剔孕婦見其化斮朝涉之足察其拇(春秋)
(繁露)
烈女傳膏銅柱加之炭令有罪者行其上輙墮炭中
妲己乃笑帝王世紀紂欲重刑乃先作大熨斗以
火熱之使人舉不能勝輙爛手淮南子紂為天子賦
歛無度戮殺無止康梁沈湎宫中成市天下同心而
苦之纏子紂煮熊蹯不熟而殺庖人太公金匱紂嘗
以六月獵于西土發民逐禽民諫曰六月天務復施
地務長養今盛夏逐禽而元元懸于野君踐一日之
苗而民百日不食天子失道後必無福紂以為妖言
而誅之帝王世紀紂剖比干妻以視其胎水經注老
人晨將渡水而沈吟難濟紂問其故左右曰老者髓
不實故晨寒也紂乃斮脛而視髓
以西伯昌九侯(一作鬼侯)鄂侯為三公九侯有好女入之紂
九侯女不熹滛紂怒殺之而醢九侯
潛夫論昔紂好色九侯獻厥女紂大喜以為天下之
麗莫若此妲己懼乃俯而泣曰君之年即耆邪何貌
惡若此而謂之好也因白九侯之不道乃欲以此惑
君王弗誅何以革後紂遂脯厥女而烹九侯自此之
後天下有美女者皆重室晝閉唯恐紂之聞也春秋
繁露紂殺梅伯以為醢刑鬼侯之女取其環
鄂侯争之疆辨之疾并脯鄂侯西伯昌聞之竊嘆崇侯
虎知之以告紂紂囚西伯羑里西伯之臣閎夭之徒求
美女竒物善馬以獻紂紂乃赦西伯西伯出而獻洛西
之地以請除炮烙之刑紂乃許之賜弓矢斧鉞使得征
伐為西伯
淮南子散宜生以千金求得騶虞奚斯之乘元玉百
工大貝百朋元豹黃熊青犴白虎文皮千合以獻于
紂因費仲而通紂見而說之乃免其身殺牛而賜之
文王歸乃為玉門築靈臺相女童擊鐘鼓以待紂之
失也紂聞之曰西伯改道易行吾無憂矣乃為炮烙
剖比干剔孕婦殺諫者文王乃遂其謀漢儒險論
往往若此識之以表其謬
而用費中為政費中善諛好利殷人弗親紂又用惡來
惡來善毁讒諸侯以此益䟽
史記史記西伯歸乃隂修德行善諸候多叛紂而往
歸西伯西伯滋大紂由是稍失權重按此與前淮
南之說皆後世權姦之術文王不爾也或以文王承
暴君之虐不敢顯行善政隂布商惠于民說亦曲非
史遷本意今削之
王子比干諫弗聽商容賢者百姓愛之紂廢之
史記此下序伐黎事以西伯為文王侯按前編黎者
商畿内諸侯之國也西伯戡黎者武王也紂賜文王
弓矢斧鉞使專征伐若崇若密須率西諸侯也自關
河以東諸候非文王之所得討况畿内乎故諸儒皆
以為武王也武王而謂之西伯何也傳曰武王伐紂
曰西伯軍至洧水膠鬲曰西伯將安之然則武王之
為西伯有自來矣蔡傳兩說並存今遵前編
西伯既卒周武王伐黎紂臣祖伊聞之而咎周恐犇告
紂(誥見祖伊傳)紂曰我生不有命在天乎祖伊反曰紂不可
諫矣武王東伐至盟津諸侯叛殷會周者八百諸侯皆
曰紂可伐矣武王曰爾未知天命乃復歸紂愈滛亂不
止微子數諫不聽遂去比干強諫紂紂怒曰吾聞聖人
心有七竅剖比干觀其心箕子懼乃佯狂為奴紂又囚
之
楚辭注梅伯紂諸侯忠直而數諫紂紂怒殺之葅醢
其身箕子見之被髮佯狂
殷之太師少師乃持其祭樂器奔周周武王於是遂率
諸侯伐紂紂亦發兵距之牧野甲子日紂兵敗紂走入
登鹿臺衣其寳玉衣赴火而死
周書紂取天智玉琰五環身以自焚
周武王遂殺妲已釋箕子之囚封比干之墓表商容之
閭封紂子武庚禄父以續殷祀令修行盤庚之政殷民
大說於是周武王為天子而封殷後為諸侯屬周周武
王崩武庚與管叔蔡叔作亂成王命周公誅之而立微
子於宋以續殷後焉(史記)
贊曰甚矣天道其若車輪乎紂踵桀轍而周乘殷軌以
此始以此終也殷道中興粤有二宗然祥桑雊雉天若
惕之使凶德若獨夫受且不必告也
尚史卷四
